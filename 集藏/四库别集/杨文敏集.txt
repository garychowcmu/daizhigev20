钦定四库全书
　　集部六
　　杨文敏集
　　别集类五
　　明
　　提要
　　臣等谨案杨文敏集二十五巻明杨荣撰荣有后北征记已着録荣当明全盛之日厯事四朝恩礼始终无间儒生遭遇可谓至荣故发为文章具有富贵福泽之气应制诸作沨沨雅音其它诗文亦皆雍容平易肖其为人虽无深湛幽渺之思縦横驰骤之才足以震耀一世而逶迤有度醇实无疵台阁之文所由与山林枯槁者异也与杨士竒同主一代之文柄亦有由矣柄国既乆晚进者逓相摹拟城中髙髻四方一尺余波所衍渐流为肤廓冗长千篇一律物竆则变于是何李崛起倡为复古之论而士竒荣等遂为艺林之口实平心而论凡文章之力足以转移一世者其始也必能自成一家其乆也亦无不生弊微独东里一派即前后七子亦孰不皆然不可以前人之盛并回护后来之衰亦不可以后来之衰并掩没前人之盛也亦何容以末流放失遽病士竒与荣哉
　　乾隆四十三年五月恭校上
　　总纂官 （臣）纪昀 （臣）陆锡熊 （臣）孙士毅
　　总校官 （臣）陆费墀
　　●文敏集原序
　　国朝既定海宇万邦恊和地平天成阴阳顺序纯厚清淑之气锺美而为人扵是英伟豪杰之士相继而出既以其学赞经纶兴事功而致雍熈之治矣复发为文章敷阐洪猷藻饰治具以鸣太平之盛自洪武至永乐盖文明极盛之时也若建安杨公者其可多得哉直在乡校时闻公领乡荐第一名誉赫然思欲识公未能也太宗皇帝即位之明年直亦取进士选入翰林俾尽读中秘书学古为文词而公已在内阁典辞命职论思所与共事者六七公皆天下之望又后二年直再被选拔得从诸公后诸公不以直为愚而皆辱教焉听其所言观其所存信一代之伟人也而公复以达政务善应变最为上所亲任凡制驭逺方饬师旅抚顺讨逆虑邉将有不能办者必命公往图之公决机发策皆适其宜上躬御六师清沙漠必命公从行所以赞襄裨益为多其在朝廷朝夕侍左右图议政事以安利兆民而人盖阴受其赐间为文章歌颂圣徳施之诏诰典册以申命行事与凡官署民居所以施政教适性情而欲纪载其实序述其故孝子慈孙欲铭着其祖考之美以垂诸不朽者多请求扵公公皆有以应其求其学博其理明其才赡其气充是以其言汪洋弘肆变化开阖而自合乎矩度之正盖沨沨乎盛传扵天下得之者不啻若南金拱璧寳而蔵之而今不可复得矣直在翰林三十七年辱与处者盖多惟公相好为最深盖自永乐以来亲见上之所以教养拔擢而知其意欲有所用也故既处之要地使习知其故至扵四朝实録与夫大典礼大述作直皆与其间及直之去翰林惟公深惜之而反为忌者所病夫士之进退出处有命焉非人力所能胜奚以病为哉公之卒也直既为传载其行事之大者以备他日太史之采择至是子恭类次遗文若干篇将锓梓以传又属直为之序于戏公之文岂待序而传哉独感公之知有不能已扵言者故序诸其首简公赐名荣字勉仁歴官至少师工部尚书谨身殿大学士赠太师谥文敏云正统十一年冬十二月望日资政大夫吏部尚书兼经筵官前国史总裁泰和王直序
　　天启一代文明之治必生竒伟不世出之才以匡辅之故其事功足以经国而庇民其文章足以垂世而传后夫岂偶然之故哉三代邈矣汉唐宋以来号称极盛其间并美兼该亦不数人信乎才之难也吾观赠光禄大夫左柱国太师谥文敏杨公诗文集有以见公之不可及焉公建安人少颖悟絶伦自逰校庠已有经纶天下之志暨登髙科入翰林遭遇太宗皇帝委以心腹之寄居则参掌机密出则谋谟帷幄宠眷优厚羣臣鲜俪逮事仁宗宣宗今上皇帝付托愈隆爵位益尊声望弥着缙绅士夫瞻仰其休光四夷八蛮想闻其风采丰功伟烈铿鍧炳耀天下诵之猗欤盛哉复以其宏博之学敏赡之才发为文章与古之作者颉颃后先髙文大册施诸朝廷雄词直笔着扵国史嘉猷谠论达扵经筵凡文武大臣勲绩之所纪述中外名流先徳之所表扬以及海内缝掖之士欲有所借誉者得片言只字莫不以为至幸公亦随其人之所求乐然应之不倦皆各适其意以往何其富哉公没之后其子尚寳司丞恭集公平生所作以类分之托叙校正且属序其后叙辱受教扵公甚深屡蒙荐拔虽不果登用居尝自诵以为知已尚敢以芜陋辞乎于乎斯集之传岂徒见公著述之盛而天佑国家生才佐理之盛亦足征焉叙何幸厕名简末附诸永乆哉南京翰林侍讲学士奉训大夫前兼经筵官吉水周叙书
　　自古国家以得贤材而兴国朝太祖受命肇造区宇太宗嗣服茂隆化理天下之材应期而出以备任使者布满于朝有能杰出其间学足以达治体材足以任国政文足以代王言居辅翼之任受腹心之寄无媿扵古之所谓大臣者建安杨文敏公其人焉公少有大志刻苦务学博洽经史扵治乱兴衰之由是非得失之理莫不究尽慨然以功名自期许始由进士入官翰林太宗正位简文学之臣凡七人入秘阁掌密务公在选列姿度英爽毎侍闲燕有所顾问敷对剀切上竒其材可大用扵凡政之得失民之休戚悉以问之公即小心一志知无不言言无不尽皆见听纳其言之行而功利及扵民者不可胜计然多公所独知它人有不得而与知者上益察知其忠日见亲任邉情军务一皆谙练尝西鄙有儆敌中情伪不可测遣同大将筹之既至洞识事机措置得宜邉境帖息回奏大见奨赉上毎亲征公皆在行从容帷幄赞画居多继事三朝忠勤始终如一日所以被宠待之者羣臣莫能及至为文章见扵诏诰命令训饬臣工誓戒军旅抚谕四夷播告万姓莫不严正详雅曲当人心出其绪余作为碑铭志记序述赞颂以应中外人士之求又皆富赡温纯动中矩度诗亦备极诸体清逺俊丽趣味不凡稿总若干巻蔵于家公子尚寳司丞恭属为之序夫士大夫抱材器力问学达则施诸事业穷则见扵文词传之当时垂之后世以托不朽公以宏材硕学遭值盛世歴事列圣致位显要献纳左右谋听计从以身任国家之重者垂四十年忠被人主之知泽为生民之福闻望之隆勲业之著书诸史册自足以垂于不朽果何待文而后显哉诗之与文复皆用之朝廷布之方国天下贤士大夫莫不称诵而追慕之又岂待序而后传哉但习礼无所肖似得从公出入扵禁近者有年于兹辱见知遇今不可复作矣良深永慨故敢忘其肤陋序诸篇端云嘉议大夫礼部右侍郎吉水钱习礼书
　　●钦定四库全书
　　文敏集巻一
　　（明）杨荣 撰
　　○应制
　　瑞应驺虞诗【有序】
　　钦惟皇上莅阼以来天清地宁五行顺序仁覆四海泽洞幽冥曩者永乐二年秋驺虞见扵河南之钧州白质黒章虎躯猊首尾长扵身性则仁厚不食生物不践生刍旼旼穆穆姿态异常臣下得之以进于朝羣臣万姓欢呼踊跃上表称颂以为希世之瑞今兹永乐十一年大驾巡狩北京而驺虞复见扵青兖之间司兽者以献皇上命置阙门之外臣庶聚观莫不欢欣抃跃咸谓皇上至诚之徳洞逹无间乃克臻兹臣荣谨按瑞应图云驺虞义兽也帝王徳至鸟兽泽洞幽冥则见然斯兽之瑞皆徒传闻扵载籍岂若今之亲覩而屡见哉此盖皇上好生之徳通乎天地霈乎生灵故兹仁瑞之出以表天地之至和以彰皇上之至仁以兆圣子神孙亿万年太平之庆臣荣叨职词林不可无诗歌以纪盛美谨拜手稽首而献诗曰
　　于维圣皇徳被八垠神武不杀恢乎至仁恩信诞敷膏泽旁及九族雍睦万邦宁辑蛮貊戎夷罔不来庭飞潜动植以遂以生治化重熈海宇同春雨旸时若祯祥骈臻黄犀白象集于灵囿驯雉祥麟见于郊薮景星庆云煜煜氲氲甘露醴泉如酎如饧嘉禾瑞麦芃芃其茂赤草灵芝煜煜其秀黄河载清海不扬波灵龟表孝神人协和天地自位万物并育瑞应之来以迓景福癸巳之岁仲夏初吉坤祇效灵驺虞再出维此曹邑瑶光降灵义兽在野草木光荣匪兕匪虎匪熊匪貙白质黒章猊首虎躯尾长于身是曰驺虞其内仁厚其外舒舒不食生物不践生刍神驰灵迈一日千里周旋中规其仪可喜驱之不廹抚之不惊虞人致之进献神京士庶骏奔欢声沸腾佥曰噫嘻徒闻往古今乃得之瑞物斯覩于维圣皇乃文乃武维武不用诸福毕聚吁嗟驺虞实为上瑞昭我皇仁以彰信义庖羲立极龙图是呈尧舜继作鳯凰和鸣夏符洛龟殷降玄鸟赤雀兴周八百斯兆维兹仁兽应时而来皇继往圣泽洞九垓孰云汉唐文禽青兕赤騠白象曷足伦儗维皇圣神异物不寳所寳维贤丰年是祷端拱无为以成至治瑞应斯蕃匪约而至皇不自圣皇仁如天光昭鸿业传序万年臣愧謏闻忻逢盛美作为诗歌以继麟趾
　　甘露诗【有序】
　　皇上绍承天位统临万方徳化洋溢庶绩咸熈雨旸顺序九有寕谧无有逺迩熈然泰和由是嘉祥迭臻诸福毕至皇上方励精图治夙夜孳孳敬戒不怠数命皇太孙率卫士演武于近郊以示安不忘危之意将以福生民奠宗社建亿万年太平之业乃永乐十年十月甲子甘露降于方山皇上复猎于武岗山之阳获兽弥多宴飨从官如前仪臣窃惟古者天子岁三田盖以奉郊庙御宾客充庖厨也故春搜夏苗秋狝冬狩各以其时名虽不同而所以为田除害之义则一以是而观诚非娯耳目心志之乐夸畋游甲兵之盛实所以顺天道协人心乃车驾所次天休震动嘉祥滋至斯乃圣徳格天感应之机捷于影响是岂偶然而已哉臣闻鹖冠子曰圣人之徳上及太清下及太宁中及万灵则甘露降今兹甘露之祥骈臻迭见是皆皇上至仁之徳涵煦宇内圣子神孙重熈累洽以开太平之鸿业以流庆泽于悠久何其盛哉臣荣叨列侍从躬逢盛美欢抃不胜不可无歌诗以示后世谨拜手稽首而献诗曰
　　圣皇车驾出九重狩猎屡驻钟山东龙旗黄幄照晴空羽林猛士气如虹经丘越壑上巃嵸是时霜清十月中木叶脱落鸣天风黄金羁络玉花骢万骑杂沓纷纭从锦袍羽箭控琱弓戈甲照日晴光融豪鹰健鹘筋骨雄劲翮直上摩苍穹斮豜殪兕射麋熊妖狐狡兎无遗踪驾鹅■〈秋鸟〉鸧势蹙穷堕羽洒血相横纵欢呼得隽意气浓乃知圣主致治隆不以既治忘武功因时顺动习兵戎为苗驱害慰三农四郊自此乐年丰上天降祥福圣躬瀼瀼甘露凝栢松饴甘肪白醴酪醲珠玑骈聮缀芳藂粲粲不受杲日烘灵氛煜煜气冲融呈祥现瑞何所锺衮衣垂拱蓬莱宫梯航玉帛俱来同小臣叨禄愧才庸但愿万岁歌时雍
　　瑞应麒麟诗【有序】
　　钦惟圣天子以不世出之资膺受天命主宰神人即位以来华夷效顺海宇宁谧五纬不愆雨旸时若由是民安物阜和气充溢毓为祯祥先后十余年间骈臻沓至虽古昔传闻所未见者今皆毕集兹非神化周浃圣徳感通曷克臻是乃永乐十二年秋榜葛刺国以麒麟来献踰年麻林国复来献今年秋阿丹国又来献吁何其盛哉且四灵以麒麟为首王者至仁则出又云中国有圣人在位则至盖非世之所恒有者今数岁之中凡三至焉岂无所自而然哉实由圣天子至仁大徳上合天心下被四海故川岳效灵百神恊应之所致诚国家万万年太平悠乆之征不惟天下臣民仰赖无穷之福抑亦圣子神孙万万世无穷之庆也臣荣忝职文翰屡覩嘉祯每遇祥瑞之来必有咏歌以播扬盛美况此上瑞所应非常奚可无述作以传之于后世乎故不揣芜陋谨为诗一篇以献其辞曰
　　于维圣皇受命自天仁及庶类恩周八■〈王延〉礼义兴行无有逺迩日照月临化成俗美九夷八蛮悉妾悉臣罔敢踰越聿来献珍鲸波洋洋望之无际岛夷所居动数万里玉音所至莫不尊亲沦肌浃髄被于皇仁佥曰陋邦服此声教海波晏然圣徳之效乃梯乃航惟恐或后乃奉麒麟归于灵囿惟兹麒麟玄枵毓精非时不出非世不生其产应期祥光上烛五彩缤纷卿云煜煜天无沴气地息妖氛山川草木发秀扬芬既育既长益竒益异万灵撝诃百神拥卫魁然其质昻然其形龙颅鳯臆肉角麕身牛尾马蹄折旋规矩生物不伤音协律吕爰用入贡涉歴海洋秘恠屏迹蛟鳄遁蔵龟龙导从鸾鳯羽翼载驰载驱遂逹京国进之彤墀得觐天颜重瞳屡顾百僚耸观嵩呼雷动再拜稽首吾皇圣神永膺万寿皇帝曰吁瑞不在兹惟慎厥徳乃为祯符尔公尔卿百僚士庶恪修厥职勿滋逸豫三光昭宣五纬弗亏品物咸亨惟瑞在兹仰惟圣皇体道谦虚竒瑞屡臻抑而弗居戒慎满盈奉天法祖度越百王卓冠千古洛龟呈夏玄鸟降殷赤雀兴周式昭前闻维兹麒麟实天所授圣徳格天永承天佑于维圣徳广大难名巍巍荡荡尧舜莫京恩霈八纮泽覃四裔如云之行如雨之施天锡多福集于圣躬惟皇万寿百禄是崇雨顺风调民安国泰海晏河清万世永赖臣拜稽首寳祚绵绵圣子神孙传序万年
　　神龟诗【有序】
　　钦惟皇上虔恭仁孝一徳格天自御宇以来深思太祖圣神文武钦明启运俊徳成功统天大孝髙皇帝功徳兼隆而孝陵之碑未建无以垂示将来乃命儒臣纪其事实之详继命工伐石得于幕府山之阳其材孔良爰求厥趺于龙潭山之麓发土得石龟长尺许广半之文玄苍不假雕琢宛然若生众工咸喜又下得贞石长袤适称为趺董工者以龟来献勑置于奉天门命公卿百僚咸观之莫不稽首赞叹以为皇上至仁至孝感通于上下神祇故皇天后土用是以表着焉翌日羣臣奉表称贺皇上率百僚躬献孝陵以彰显太祖神功圣徳万世无穷之休臣以菲材叨侍禁近幸逢盛事不胜欣跃谨拜手稽首为诗以献
　　于昭皇祖圣神文武徳合干刚功超前古肇基江左虎踞龙蟠鸿图巩固宗社奠安际天极地罔不臣服朝贡以时献琛执玉卉裳椎髻接踵梯航南金大贝厥篚相望猗欤我皇绍继大统一遵成宪天锡智勇念形羮墙永言孝思陵庙奕奕未树穹碑圣徳神功纪于史氏载勒贞珉以诏后世贞石既获厥趺是求爰启爰斸龙潭之丘有昂者龟若瞻若顾忽焉以呈神物斯护其傍璀璨果得巨石相趺是宜弗爽毫尺惟皇孝诚孚于神明有感斯应神祇效灵濯以温泉莹如紫玉陈之丹陛韫之寳椟窿然其分间错以文匪雕匪琢气凝絪缊臣庶聚观宛然天成欢呼踊跃幸覩嘉祯帝曰嘻哉匪予之力神瑞之应皇考之徳载蠲吉日献于孝陵陈之閟宫纪之金縢昔闻神龟负书出洛夏后取则洪范是作今逢圣明文命诞敷获此竒瑞异世同符颂声洋溢洽乎四海福祚绵绵亿千万载
　　瑞应麒麟诗【有序】
　　祥麟昭圣徳也麟为四灵之首希世之祥必有圣人在位则应时而见仰惟皇上以聪明睿智之资具圣神文武之徳深仁厚泽覆育天下是以和气薫蒸而灵物斯至兹实国家万万年太平之征也臣荣生际盛时躬覩上瑞宜有咏歌以杨圣化谨拜手稽首而献诗曰
　　猗欤祥麟其祥曷征维皇继统万邦咸宁诞敷徳泽丕昭文明至和旁逹海岳效灵曰惟盛时兆此嘉祯
　　维麟昭昭四灵之首精孕玄枵世不恒有羲轩以降成康其后爰暨我皇斯乃云觏何以致之圣徳之厚
　　麟之为麟具此众体有麕其身有牛其尾既龙其颅亦马其趾彼兽之凡莫之与比春秋所书周诗攸美
　　维麟之徳厥具匪常懐仁之慈抱义之刚步中规圆亦协矩方生物不食生草弗伤有畅厥音协宫谐商
　　维麟之生于彼海岛和气所锺逢世熈皥莫髙匪天弗爱其道莫厚匪地弗爱其寳式昭皇仁如天覆帱
　　维麟之来献于丹陛百辟交欢同覩上瑞咸曰兹麟圣徳所致天毓祯祥以隆至治圣寿齐天寳祚万世
　　右祥麟六章章十句
　　白雉
　　忆昔成周时徳化何昭彰万国悉宾贡白雉来越裳至今千载下简册尚流芳我朝际昌运至治跻虞唐列圣启鸿业恩泽覃八荒我皇御寳厯继统握干纲于时民物丰和气为祯祥白雉出西陲竒异非寻常迢迢数千里持以献明堂肌肤莹凝雪毛羽净涵霜皓鹤忽避彩素鹇亦韬光禀兹金气纯上应圣徳昌百辟皆欣抃拜舞簉鹓行微臣忝朝列咏歌遂成章愿效封人祝圣寿同天长
　　玄兔
　　圣皇抚寰宇盛徳致雍熈雨旸既时若民物遂蕃滋阴阳孕至和充塞溢两仪西夏产灵兔黝然呈瑞姿守臣重惊异此兔何珍竒岂非我圣皇盛徳斯致之载以雕绮笼献之白玉墀宛若负苍璧有如锡玄圭炅炅碧曈开■〈毛参〉■〈毛参〉黒云垂初疑育玄圃又想咽墨池乃知造化神生此诚所宜大哉天徳纯感召良在兹置之灵囿间麟鳯相追随天阶同率舞实若唐虞时愿言着青史万载流光辉
　　神应泉诗【有序】
　　钦惟皇上御极以来海宇宁谧祥瑞屡臻华夏蛮夷罔不率俾四海内外皥皥熈熈薫然泰和惟朔漠遗裔倔强梗化拘戮信使冦攘邉埸皇上赫怒躬率六师往征之三月丙子驻师于凌霄峰厥地髙燥泉水歉乏是夜忽天雨雪弥布于地士马充足莫不欢腾鼓舞以为皇上至诚格天之所致也遂踰锦水碛厯压虏川陟金刚阜所经之处平沙旷漠鹻水悉化为甘泉丙申驻跸于清水源地咸水涸忽涌泉上出滔滔汨汨莹澈清洁斯湏滂洋将士环覩惊骇嗟异咸以为除灭残寇之征也皇上召中官汲取尝之味甚甘美仍赐将士皆饮乃命之曰神应泉臣以菲才承恩扈从日近天颜亲覩灵异莫效涓埃之报愿为歌诗以颂功徳于无穷谨拜手稽首以献其词曰
　　猗欤我圣皇统承太祖业巍巍唐虞圣赫赫汤武烈六合皆同风蛮貊罔不从筐篚日相望熈皥乐时雍蠢兹蕞残裔悖逆何昏嚚拘戮我信使毒痡我邉氓天皇忽震怒六师遂亲征桓桓熊虎士燀熖若雷霆戈矛相照耀旌帜何鲜明神谟展雄畧庙算由天成龙旗出居庸雄师抵万全绵延锦水碛杂沓清水源跋涉极沙漠鹻苦地乏泉皇天彰圣徳瑞雪何翩翩山川争效灵甘泉涌平川味若醴饧甘清比氷壶鲜滔滔流不穷斯湏即成渊将士皆欢跃汲负相后先龙颜为之喜命兹神应泉佥言协休征渠魁当就孪微臣忝扈从载笔随天营鞠躬覩灵异赐饮沾恩荣行看清朔漠一扫欃枪踪神功昭万世炳焕垂无穷
　　元夕赐观灯
　　圣皇抚昌运肇基营北京骏奔来万方小大罔不承上天锡灵贶异瑞缤纷呈维时届上元乐与臣庶并巨鳌戴神山嶻嵲出沧溟屹然向双阙飞翠相回萦瑞气发华彩五色含精英凝辉烛霄汉吐耀亘天庭羣仙驾鸾鹤缥缈凌紫清箫韶合舜乐九奏锵和鸣龙旗拂层霄鳯辇敞云屏星球百寳丽火树千花明鱼龙陈杂戏罗绮迭晶荧华夷总欢庆宴乐沾恩荣圣情重悦怿朝野腾歌声微臣忝侍从何以输忠诚愿言颂帝徳万岁乐升平
　　白乌
　　慈乌复慈乌姿态何瑰竒由来能反哺厥性仁且兹心既育亦既长飞息相追随灵异匪凡匹鸣止适所宜况此锺素质皎洁纯不缁霜毛正璀璨雪羽何陆离驯狎出天性回翔动光仪昨日产京兆呈祥应明时今复来南交致身白玉墀振翮发华彩瑶台皓同辉瑞物不易致嘉祯协昌期圣皇有至徳大孝感穹祇宗庙既昭格扵焉锡蕃禧经始方在兹都邑焕巍巍竒祥日骈集寳祚绵鸿基百辟总欢抃恩波洽华夷治化超前古端拱自无为愿同鹊巢什万世歌雍熈
　　灵犀
　　圣皇临大寳万国悉来庭竒兽方交献文犀忽逺呈肉鬃何磊磈独角更峥嵘挺特应无比安驯自不惊辟寒知有异照水诧通灵长向轩墀立宁随耒耜耕驺虞堪共处玄豹许肩行盛世多灵瑞长歌颂太平
　　白鹦鹉
　　上林风日美佳气欝葱葱花木竞妍媚珍禽亦云充有鸟曰鹦鹉态度莫与同质禀金精秀性含火徳丰聪慧复能言清音彻九重翠色变为素造化施神功霜毛既皎洁雪羽何璁珑翱翔青琐闼出入蓬莱宫系以红锦绦盛以黄金笼常时沐恩宠眷顾回重瞳素鹇不可并白鹭焉敢从饮啄既得所飞止何雍容适逢太平日昌运方兴隆愿言在灵囿祝寿频呼嵩
　　嘉禾
　　圣皇御寳厯万国际升平海宇既宁谧民物自生成和气遂充溢竒祥日来呈史册莫殚述歌颂扬欢声及兹闗陜间百榖岁屡登嘉禾忽献瑞数穂同一茎金稃既璀璨玉粒何晶莹盈筐进丹陛芳气蔼天庭百辟尽瞻覩圣心乃弗矜顾此兆丰稔农事勤有征所期雨旸顺九有俱安宁微臣亦何幸侍从沾恩荣永言纪帝徳万世昭皇明
　　狮子
　　圣朝统六合威徳被遐荒鸟兽既咸若万物沾恩光狮子产西极雄猛非寻常锯牙自铦利铜首何轩昻双耳正上耸两目耀星芒巨尾摇锦茸长毛绚金黄顾盼雄风生哮噉百兽藏及兹来阙下俛首随鹓行帖然自驯服感此仁化彰玉阶齐率舞灵囿恣翱翔仰惟圣明世物类皆跄跄永言乐熈皥天地同悠长题
　　赐上尊封识小帖【有跋】
　　圣皇昔御西内时万机多暇乐雍熈传宣廷臣近玉陛赐坐转觉天颜怡亲调异馔出金鼎八珍之味和羮糜上尊九酲出天府琼浆玉酪甘如饴内园朱樱新荐后粲若骊珠光陆离银罂翠釡递传送阖室均得沾恩私当时感激荷荣宠铭心镂骨无穷期黄封题识最严密洞庭春色何珍竒墨花如云注霜玺龙香绕瓮犹淋漓恍疑晴霞隠玄雾朱文小篆蟠蛟螭尚书寳此弗敢置锦笺玉轴加装池虹光荧煌动四壁坐觉雨露添华滋摩挲此巻倍増感何幸深蒙圣主知恩波浩荡比沧海聊写悃幅成歌诗愿公什袭同拱璧盛徳荣名万古垂永乐庚子夏四月丙辰上在西内圆殿特召都督臣薛禄尚书臣吕震臣李庆暨臣荣臣金幼孜至殿外命坐赐食其羮糜盖出于御前调和珍异非常且复有上尊熟食酪浆樱桃之赐厚徳深恩难以云喻然所赐上尊封识皆有墨印洞庭春色四字复用朱印篆书御用二字以葢其上思惟古昔圣帝明王解衣推食之意不是过也恩眷之隆何其至哉今臣震谨以上尊题识封号装潢成轴以彰圣上之恩赐且欲传之子孙以为珍玩复征予言荣追惟当时恩实同沾则今拜观于此又奚容自黙哉既为歌诗以昭盛美复纪其实扵后以识希世之遇云
　　元夕赐观灯【四首】
　　彩山髙接九重天珠树银花炫紫烟云拥羣仙朝玉阙星垂大地簇金莲峯峦迭翠回蓬岛罗绮揺光映御筵宴乐自知同在镐圣皇端拱万斯年
　　节临三五雪初融百尺峯峦接碧空十二楼台春浩浩九重宫阙月溶溶凤笙龙管祥光外珠树银花紫雾中再拜嵩呼祈圣寿年年庆赏万方同
　　六鳌拥翠出蓬瀛火树星球彩结成万烛光连金阙逈千花影绚玉阶明云邉鸾鹤来仙驭天上箫韶度曲声此夕内庭逢令节小臣何幸沐恩荣
　　和气氤氲四海春金炉玉漏夜初分烟霞影炫浮丹阙星斗光揺动彩云月照锦妆干队出风飘仙乐万家闻两京乐事真难遇愿竭丹衷答圣君
　　赐见东宫谢恩
　　天眷皇明万世隆储君育徳在春宫祥云晓接龙楼上佳气晴开鹤禁中恭覩尧眉呈八彩仰瞻舜目烱重瞳微臣拜赐天恩厚补报深期竭寸衷
　　元夕赐观灯诗【五首】
　　海宇升平日元宵令节时彩云飘凤阙瑞霭绕龙旗歌管春声动星河夜色迟万方同乐事千载际昌期
　　阊阖疏鱼钥瑶空结彩楼千花攅火树百寳灿星球良夜承恩宴清时乐豫逰内筵称万寿岁岁奉宸旒
　　禁苑东风暖青霄月正中鱼龙干队戏罗绮万花丛云峤祥光丽星桥寳炬红太平多乐事此夕万方同
　　玉漏传清禁华灯彻夜明贝宫珠缀络彩队锦妆成云雾浮香气箫韶合乐声愿歌天保什万岁颂升平
　　象纬临天阙瑶空集万灵云霞纷掩映星斗迭晶荧寳地春应满金门夜不扄千官陪宴乐拜舞在明庭
　　随驾幸南海子
　　天开形势壮都城鳯翥龙蟠拱帝京万古山河锺王气九霄日月焕文明祥光掩映浮金殿瑞霭萦回绕翠旌圣主经营基业逺千秋万岁颂升平
　　恭侍御逰万岁山【四首】
　　万岁山
　　翠巘巃嵸接上台黄金为殿玉为台葳蕤寳树含空秀缥缈烟霞照日开金露玉虹云外耸方壶瀛岛海邉来圣皇岁岁宸逰乐百辟森森喜得陪
　　太液池
　　太液池深碧似苔溶溶漾漾自西来鱼翻翠藻嘘轻浪鸟下青蒲絶点埃影浸彩舟轻荡扬光涵星斗自萦回愿将一滴天瓢泻散作甘霖遍九垓
　　小山
　　瑶空涌出秀芙蓉寳树参差近九重波泛羽觞来玉涧泉垂珠箔喷金龙四时佳气浮丹阙八表晴岚露碧峯喜遇太平无事日共沾雨露沐恩浓
　　白兔
　　金门曙日正瞳昽白兔呈祥逈不同逺带霜华依鳯阙遥含月影出蟾宫清标好傍瑶台上素色偏宜玉殿中自是太平多瑞应愿祈圣寿效呼嵩
　　五色鹦鹉
　　陇西有鸟名鹦鹉文彩辉煌快先覩九苞鸣鳯真可方五色鹓鸾安足数翠羽红衿何陆离锦膺绣臆尤瑰竒回翔自是多态度顾盼转觉生光仪天赋美质独含慧巧舌能言世所贵相唤相呼多好音双双顾影真姸媚上林日暖祥风轻啄食永得沾恩荣愿效嵩呼祝圣寿日日长闻万岁声
　　元夕赐观灯【宣徳三年】
　　圣皇御极海宇清民安物阜天下平九重端拱敷化理竒祥上瑞争来呈是时佳节届元夕思与臣民共欢怿特勑张灯万岁山锦彩辉煌临太液层峦复嶂髙崔嵬祥云瑞霭相萦回悬知不借巨鳌力自是瀛岛环蓬莱重重迭迭因山势绣谷丹崖何绮丽千树银花炫碧空万斛金莲照平地星球百寳巧妆成滉漾月华浮水晶鱼龙杂沓分彩队笙歌迭进谐新声圣皇垂衣临黼扆百辟趋陪瞻玉几暖风微袅御炉烟环佩锵锵彩云里仙韶九奏音韵调和鸾驻驆天香飘皇情悦豫龙颜喜万国嵩呼祝帝尧微臣素懐葵藿志何幸遭逢盛明世但愿海晏黄河清圣寿齐天万万岁
　　嘉菊
　　内园植物真竒特一种秋花开五色玛瑙葳蕤琥珀黄胭脂隠暎铅华白由来托根得所宜造化生成雨露滋喜见幽芳出上苑何须佳色羡东篱今晨拜舞承恩渥诏命中官送馆阁秾艳偏含晓日明贞姿独傲秋霜薄对此感激懐深恩尝闻飡菊可延年愿祈圣寿齐天地岁岁花开向御筵
　　赐逰万岁山诗十首【有序】
　　宣徳三年三月庚辰上命尚书臣蹇义等十有八人同逰万岁山顷之中官传旨许乘马及将从者二人既入东上北门乘马及干宁门下马步出度桥中官导引登山周览复赐登御舟泛太液池赐茶及素羞十余品而凡荡桨持楫者皆中使唱和合律既而抵新建圆殿地势竒胜金碧照耀恍若身在蓬莱宫阙有间上乘马至慰劳甚周臣等皆叩首称万岁上大喜徘徊乆之特召臣士竒臣荣谕以天下无事虽不可流扵安逸而政务之暇命卿等至此以开豁心目庶几古人逰豫之乐不在拘检也臣士竒臣荣叩首称谢而退传谕羣臣方慿槛观中官拏舟网鱼复有旨人赐御酿玉醅一瓯饮复命乘马逰小山行一里许上乘马继至羣臣匆促将下马迎特旨勿下谕中官人赐钞三千贯从者人三锭且令中官陪至小山饮馔尽醉而归驾遂回未半里遇池中水鸟羣飞上亲发一矢中一鸟坠马前诸臣方入小山门遥见中官持鸟至传命赐义等炙食之羣臣望阙叩首谢遂徧逰小山观二狮子衮球并覩金龙喷水水帘及曲水流觞之处皆雕琢竒异布置神巧莫不称赞良久乃退坐松栢间享酒馔皆珍竒之品中官相与劝酬甚欢酒未阑人赐鹦鹉一将彻复赐从者酒食皆醉饱而归及出西安门天已暝抵家更初皷作羣臣莫不感恩懐徳以为万世之竒逢翌旦臣义等方相率诣御前称谢而中官传旨免谢羣臣不胜惶恐感戴天恩之至臣荣窃以为君臣相遇自古为难昔唐太宗之世房玄龄辈十八人得承宠眷时以为登瀛洲至今相传以为盛事臣荣何幸遭际圣明夙夜兢惕深以弗克报称为愧伏蒙圣上不以臣荣不肖为嫌屡锡宠恩奬谕甚至今复得预斯列恩荣之盛无以复加敢不勉尽心力以图报效于万一乎因不揆芜陋谨赋五言律诗十首以述皇上眷待臣下恩礼之隆以纪羣臣遭际之盛且使后之为臣者有所劝勉焉
　　琼岛宸逰日随逰切九重天恩许乘骑仙仗从飞龙迤逦云霄近汪洋雨露浓词臣何庆幸千载得遭逢
　　太液春波暖承恩泛彩舟轻盈兰棹发荡漾玉虹流帘影移宫树茶香出御瓯此中多胜景况是从宸逰
　　翠巘开新殿团花簇玉阑醇醪天上赐仙境御前看浩荡恩波阔光荣礼数寛微臣沾圣泽何幸侍金銮
　　奉诏随鸾驭遨逰遍小山风光连禁籞花影覆清湾路绕金宫转云随彩仗还紫骝如掣电倐已度仙闗
　　猛兽来西极低徊御苑中爪牙真猛捷毛骨独竒雄寳树横金锁珠球结彩茸从容看率舞还想有虞风
　　玉涧通泉脉金龙喷雪花峥嵘山骨润滉漾水帘斜暝色凝飞雨清声隔彩霞此中尘不到应即是仙家
　　水鸟多驯狎偏随彩仗飞六龙回御辇一箭落毛衣珍味同沾赐儒冠倍有辉独惭无寸补遭遇古来稀
　　松栢清阴满林间列宴时玉阶分御赐仙醴泛金巵翠釡驼峰异雕盘鲙缕竒恩同天地阔思报永无涯
　　珍禽来异域分赐出雕笼禀质生尤异能言类莫同宴逰逢盛世恩眷自宸衷感激应无极懐思意不穷
　　四海同熈皥宸逰乐太平彩云随御辇瑞日照霓旌赐赉何稠迭沾承感圣明永言歌帝徳千载播鸿名
　　赐逰东苑诗【有序】
　　洪惟皇上恭膺天命嗣承大统宵旰孜孜以图至治万几之暇每御便殿延见儒臣讲论古今移时乃罢此与古先圣帝明王同一揆也何其盛哉乃宣徳三年戊申秋七月十有一日召尚书臣蹇义臣夏原吉臣杨士竒臣荣同逰东苑夹路嘉植荣茂芬敷前至一殿栋宇宏壮金碧相辉其后瑶台玉砌竒石森耸环植花卉清香素艳秾郁可爱又有方池引泉其中玉龙吐水其髙盈丈喷激下注入于石渠直透殿内两旁石沟沟之首圆转各有二窍并列其一水贯其中委曲萦回复流至第二窍乃入于池直通殿外石池池之中竒石屹立不假雕琢宛若升龙之状上有四窍以通泉脉而常闭之启其窍则水皆涌出直上盈丈与殿后石龙吐水相应池之南又有台髙数尺森列异石植以花卉纷披掩映殿陛之前复有二石左如龙翔右如鳯舞天然竒巧宛若生成初上御殿中召臣等与语政务良乆乃曰此旁复有草舍一区乃朕致斋之所非敢比古人茅茨不剪之意然庶几不忘乎俭矣卿等可徧观扵是中官引臣等先至一小殿梁栋椽桷皆以山木为之而覆之以草四面阑楯亦然不加斵削小大浑然林木参差蔚然可爱稍西有路纡回荆扉蔽护既入则有石甃之河南有小桥覆以草亭左右复有二草亭各枕桥而度东西去遥望宛若台星其下皆水逰鱼沈浮各适其所中为小殿其后有廊以通后堂东西有斋有轩以为弹琴读书之所悉以草覆之四围编竹为篱篱下皆蔬茹匏瓜之类观毕上临河命举网取鱼连得数尾令中官具酒馔以此鱼作汤赐食既而召臣等至前赐以金币绦环玉钩等物遂赐宴于东庑珍羞异味不可胜计复被旨令各尽醉而归既归已暝恍如造蓬莱方壶之上瑶池弱水之间也何其幸哉臣仰惟皇上之徳如天地之大沧海之深顾以臣之謭陋叨居禁宻之地宠眷实隆曷能补报于万一夙夜祗惧惟恐弗胜今屡蒙恩遇之厚赐观内苑有同逰之乐相得之美以臣之愚何以臻此是用不揆芜陋谨为五言古诗一首凡四十韵拜手稽首以献其诗曰
　　圣皇嗣寳厯日表龙鳯姿典章率由旧制度仰成规万方囿神化四海乐雍熈维时属秋序暑退生凉飔万几既余闲行乐适在兹从容召儒臣内苑同逰嬉峩峩黄金殿璀璨白玉墀廊庑欎周回金碧光陆离岧嶤珊瑚石瑶草间琼枝玉虹出西山泉脉何逶迤引流入东苑滉漾涵方池苍龙忽蜿蜒吐水一何竒飞流溅碧空爪甲何淋漓形态本天成雕琢宁用施异石既磊落竒葩自葳蕤蓬岛非可儗天宫信能移少前造幽境似与林壑期草径自森邃蔬畦亦纷披殿宇靡华饰俭朴同茅茨伐材为曲槛编竹成疎篱小桥横碧流短亭瞰清漪游鱼时出跃花木向朝曦致斋诚得所燕息允相宜翠华此临幸鳯盖簇鸾旗圣情欢未极锡宴荷恩私雕盘列珍馔内酝浮金巵既醉増感激愈觉心神怡赐赉何骈蕃交错粲相辉金币杂香环玉钩系青丝愚臣本微陋忝遭圣主知顾兹益懐惧扵国何所裨经邦乏嘉猷辅理宁有为叨陪鼎鼐间讵免窃禄讥夙夜弗遑暇竭力効驱驰倾心向太阳如彼藿与葵海岳髙且深涓埃岂能资但当祝圣寿垂拱朝四夷岁岁悉丰稔民物益蕃滋此生亦何幸际兹尧舜时拜稽颂皇仁愿继南薫诗
　　白鹿
　　古称瑞鹿真竒特千载为苍始为白只今牝牡自天成并毓小麑皆雪色斯实吾皇圣徳纯四方八表俱回春产兹素质表神异胚胎便觉超凡羣金精降灵天所锡百兽珍竒孰能匹贡来玉陛殊未知立近瑶台恍难觅乃知造化之所为欲与彩鳯同来仪小臣作歌献丹扆愿续文王灵囿诗
　　神功圣徳诗【有序】
　　宣徳三年秋八月戊申皇上以农事之暇躬率六师巡歴边疆严固守备九月辛亥师驻石门遽得边报云北兵南侵已迫近境天威震怒即召将帅谕之曰蕞尔残兵輙敢侵逼适朕在斯诚上天之佑助事与机会不即剿灭终遗后患尔等率领大军随后以进至关而止朕躬率铁骑三千倍道兼行以剿平之待有勅召尔等即来临发复召诸将示以神算且谓我军必胜敌人必灭理势昭然在此一举众皆稽首呼万岁而退越四日乙夘度喜峯口风日和明蔼然如春士马腾跃行将七十里间敌人与前锋接战上不以路之险峻河之间阻径率铁骑驰赴之士率协心勇气奋发如电驱雷击望敌疾驰若有神助遂冲贼阵手射死强冦十余人麾左右翼禽其酋长百余并射杀斩馘贼党无算余众披靡奔溃即下令军中搜捕山林直捣牙帐乃尽收其人口兵器马匹牛羊辎重倒载而归烽烟无警邉境以宁臣荣自惟一介草茅素无寸补伏蒙皇上宠任屡厪眷顾当出闗剿贼之际扈从文臣武将多弗得与特命臣荣侍驾前驱日在左右时时慰劳以酒食天语丁宁诲谕谆切臣荣虽粉骨糜身何能补报及今随侍回京夙夜思念圣恩深重不能自己矧惟皇上以神武之资英明果断威徳所及无逺弗服今兹独以三千之众横行塞外剪灭强敌数万神功圣徳足以光昭祖宗震服天下巍巍乎万世太平之功业岂特为一时之盛美而已哉遂不揆浅陋谨以耳目所闻见者立题追述当时歴履共赋七言律诗一十五首拜手稽首上献顾不足以铺张皇上神功圣徳扵万一抑可以少纪其实以示夫后之人焉
　　巡邉
　　天子时巡遂出京桓桓貔虎拥边城风云动色随行帐日月回光绕御营万里戈矛横杀气六军鼙鼓震天声悬知朔漠烽烟靖愿颂神功答圣明
　　阅武
　　圣主戎衣振武功六军意气总骁雄帐前戈甲飞腾处塞上风云指顾中赫赫天威临御扆棱棱杀气亘晴虹枯摧朽拉应无敌四海讴歌乐岁丰
　　得邉报
　　圣心虑逺饬邉陲正值农功休暇时塞外风烟朝乍警帐前羽檄夜交驰神谋诞布由先定睿算应知不少遗铁骑骁腾真勇敢兹行破敌更无疑
　　驾渡滦河
　　虹桥双架辇初过天意潜孚气候和飞骑岂知河有石游鱼偏爱水无波微飙不动兵威肃化日纔舒士气多此去定知旋奏凯六军行处听铙歌
　　出喜峯口
　　崔嵬絶壁势争雄破敌机谋出圣衷雉堞逺横千嶂外鸾旗遥度五云中飞腾铁骑兼程进散漫穹庐扫地空仰荷天威清朔漠凯歌欢动六军同
　　踰偏岭
　　天邉絶岭势岧嶤玉削芙蓉入望遥风动鸾旗迎瑞日云随鳯驾度晴霄石林晓霁千峯秀塞草秋深万马骄此处登髙成壮览华夷共仰圣明朝
　　度万塔黄崖
　　怪石巉岩耸碧空浮圗髙出势穹窿邉城百草经霜白御帐千旗绚日红天气喜逢晴不雨曙光偏觉静无风侍臣几度承恩厚顾问时时到幄中
　　度骆驼岭
　　山势巃嵸类骆驼危峯崄峻少平坡上浮暝霭侵层汉下俯寒流近小河佳气葱葱随御帐兵威赫赫拥天戈宸谋指日殱残寇伫听旋师奏凯歌
　　次会州
　　楼堞连云地势平昔年曽此筑髙城平芜渺渺当时路古木苍苍旧日营笳皷声中凉吹发旌旗影里夕阳明残兵假息应无地一扫欃枪大漠清
　　破敌
　　三千铁骑气如虹勍敌纷披计已穷边塞杰魁俱就缚穷荒巢穴悉为空仰知圣虑恢神算自是天威振武功大驾回銮歌奏凯欢声喜气万方同
　　重九
　　闗塞秋深灏气清正逢佳节驻行营天回玉帐三军肃地接龙沙万里平白草带霜经物候黄封赐酒荷恩荣圣王驻马功成处百万旌旗耀日明
　　诸将继至【是夕微雪即晴】
　　黠寇凭陵逼塞城天兵擒灭祲氛清六花献瑞寒光薄孤月流辉夜色明万里旌旗回御辇千官剑佩集行营时巡已喜安邉境定挽银河洗甲兵
　　赐观猎
　　戎衣躬御武功成百万熊罴训练精马上鹰鹯思奋击林间豺虎敢横行天威霁晓三军肃霜气澄秋四野平倐见平原狐兔尽铙歌载路喜归营
　　赐观射虎
　　渺渺平川百草空于菟出没势偏雄气凌猛骑应难搏身毙雕弓计已穷日色苍凉沙碛外天威炫赫塞垣中臣民共仰龙颜喜神武由来孰与同
　　班师
　　邉城巡幸驻天兵铁骑如云势莫婴一皷即成除暴绩六军俱奏凯歌声逺颁鳯诏初回驭遥奉銮舆喜入京圣主实同天地徳万年一统乐升平
　　早朝
　　禁城初聴晓钟声天仗森严簇绣楹风引御炉香雾逺云开仙掌日华明班聨冠佩瞻龙衮乐奏箫韶叶鳯鸣圣主正当垂拱日万方皷舞乐升平
　　题御赐黄封
　　积雪凝晖遶建章黄封勅赐有辉光醅浮寳瓮云霞色醉湿宫袍雨露香周室治平开宴乐虞廷歌咏协明良鼎湖怅望龙逰逺追想深恩泪满裳
　　赐观击球射栁
　　禁苑薫风颢气清天闲龙马玉蹄轻花邉逺近星球落栁外参差彩仗横演武正期防逸乐诘兵端欲保升平微臣侍从惭无补愿效赓歌颂圣明
　　云移仙仗簇龙旗正是京华五月时驻跸近依丹凤阙弯弓遥剪緑杨枝万年仰祝齐天寿百步欣看中的竒神武圣文超往古微臣何幸际昌期
　　赐扇及彩缕
　　海宇熈熈景运昌君臣千载庆明良遭逢喜际风云会赉锡常沾雨露香寳扇半规凝瑞色彩绦百结带恩光皇仁似海真难报愿捧宫筵万寿觞
　　郊祀分献宿神乐观
　　驾次南郊展祀时千官扈从肃朝仪瑶台露下天花珊玉宇春回斗柄移大乐伫看来彩鳯斋宫乂见产灵芝微臣何幸陪禋祀恭拜彤庭一献诗
　　瑞应驺虞诗【有序】
　　宣徳四年春正月初吉驺虞二见于南京畿内之来安县守臣得之以献白质黒章虎躯猊首尾参扵身穆穆旼旼内仁外威信治世之瑞兽也谨按瑞应图曰驺虞义兽也王者徳至鸟兽泽洞幽冥则见又云驺虞白虎黒文不食生物不履生刍人君有至信之徳则见钦惟皇上绍承大统主宰神人仁恩被于庶类信义孚于四海是以万方底宁率服嘉祥异瑞层见迭出驺虞二同献于朝实国家莫大之瑞稽之史籍旷古所无自非皇上至诚之徳洞彻幽显天地神明协相有以广彰圣化曷克致之臣忝职冬官躬逢上瑞是用播之咏歌以昭国家万万年太平隆盛之庆谨百拜稽首而献诗曰
　　圣皇御宇天下宁玉衡维贞泰阶平雨旸时序百榖登泰和氤氲毓嘉祯粤产瑞兽仁且灵素质黒章粲精英起伏驯扰行不惊白雪被体玄云凝性仁不折生草茎步武所至祥风生岳祇撝呵肃林垧灵光和气相回萦群兽导引纷前行丹壑吐媚泉流琼草木茁秀山増荣卿云下垂煜荧荧文轩载之献帝京臣民纵观溢都城嘉气满路腾欢声圣主端拱坐天庭骏奔百辟公与卿上章揄扬古是征揆厥所由咸颂称华夷万方仰圣明奉天法祖笃孝诚皇仁如天育黎氓好生之徳覃八纮下及万灵上太清四民安居品物亨女勤蚕织男力耕父父子子弟与兄比屋礼让崇忠贞普天率土瞻仪刑上帝监观歆徳馨嘉祥竒瑞来相仍圣心干干戒满盈臣下遵职惟弗矜维此瑞兽逺来呈实表圣徳洞幽冥愚臣感恩懐战兢欢呼抃舞倍恒情上祝圣寿万万龄如川之増日初升皇图巩固永世承
　　喜雨
　　圣皇嗣统登九五和气周流遍寰宇忽因兹岁气候乖自春徂夏天少雨四郊农人念西畴亢旱何由望有秋九重孜孜重民食宵旰弗暇心为忧由来一诚能感格上天览观昭圣徳百灵叶顺同骏奔挥叱雨师走风伯空中殷殷雷发声飞电歘翕腾光晶神龙一夜卷沧海化作甘霖沛若倾炎埃洗尽见行潦万物焦苏免枯槁朝来四野沸讴歌旱魃消除迅如扫仰惟圣徳格昊天遂令四海为丰年微臣作诗颂圣徳愿和康衢击壤篇
　　赐逰西苑诗【有序】
　　宣徳八年夏四月二十有六日皇上以时清气和特命中官导引成国公臣朱勇等十五人逰西苑臣荣叨与其列遂得周览竒胜首至新构圆殿殿临太液池池之中多嘉鱼殿之左右多名花东去数十步又有嘉蔬竒果皇上毎躬自采摘以奉圣母皇太后甘旨继至清暑殿此亦奉圣母逰览之所规制宏敞巧妙天然花木森欝实非世间所有既而登万岁山池水环之如璧磴道逶迤竒石森列千形万状莫可备述山之中有三殿正曰仁智左曰介福右曰延和稍上则有玉虹金露方壶瀛洲四亭而广寒殿在其顶瑶台玉砌画栋雕甍苍松翠栢盘欎垂荫恍然如在蓬莱仙境也良久退坐山下勅赐内庖酒馔皆珍竒之品臣勇等莫不醉饱而归臣荣伏思皇上之恩天髙地厚旷古以来所未尝有而臣以一介草茅幸际圣明屡沐恩遇夙夜兢惕深以弗克尽职为媿兹复得预斯列敢不竭尽心力以图报称用是不揣芜陋谨撰古诗一首上进伏惟圣览
　　南薫淡荡微雨晴时当首夏天气清苑中风景最佳丽喜见万物皆敷荣诏赐公卿暂行乐乘马肩舆各恭恪入门步履不敢驰遥望琼峰翠如削须臾中贵传宣来先向池上看崔巍长桥如虹跨碧水波光荡漾无纎埃寳殿玲珑耸金碧盘龙舞鳯何辉赫近阶古栢凌雪霜夹道苍松翠千尺池有逰鱼圃有蔬绛桃丹杏如珊瑚常时采摘奉圣母青春几度来銮舆细栁新蒲满洲渚辇路逶迤到清暑琱阑玉槛胜蓬莱芝草琅玕似玄圃中有寳阁环金扉圣慈暇逸时逰兹干花冥蒙溢香露瑞日照耀生光辉相将优逰陟华巘磴道盘空应百转巉岩怪石虎豹蹲岁乆含滋多碧藓方壶瀛洲峙两亭玉虹金露何峥嵘空中忽听玉笙响万壑遥度松风声跻攀絶顶意忘倦忽到丹霄广寒殿恍觉台髙爽气多更看天近祥云见壮哉此景天下竒此身何幸亲见之天恩旷荡锡宴乐玉酒满酌黄金巵圣皇仁明尽诚孝四海生民安徳教微臣欣得预兹逰际遇升平何以报瞻依日月拜九天寸心感激惟惓惓永歌天保厪祝颂圣寿皇图万万年
　　随驾谒长陵献陵
　　韶光融融丽晴昊万彚昭苏春正好圣皇孝敬出宸衷恭奉慈舆谒陵庙方今六合皆同春圣皇大徳沾被均诚由圣母秉至仁天心悦鉴人欢忻翠华晨发随鳯辇香飘蔼蔼祥云绚平原广路净纎埃夹道嵩呼纷舞抃引望二陵松栢路雾敛云开待皇辂粢盛丰备礼有仪对越之诚存永慕陵前旋驾仍徐徐陵旁蔀屋多民居洪恩锡赉何稠迭山童野叟皆欢娱孝诚上格神灵喜甘雨应时沾逺迩圣母怡愉感帝心臣庶蒙恩均拜赐我皇圣徳恊天机圣母洪福与天齐小臣何幸扈清跸愿祝万寿歌雍熈
　　上元赐观灯
　　銮舆临御九门开耿耿星河绕玉台百辟陪班天表近六鳌拥翠月华来箫韶乐奏更筹静寳篆香飘淑气回影动翠云连■〈罒干〉罼光浮玉殿映罘罳千枝火树霞凝彩百寳星球锦作堆银烛夜光仍灿烂琼花春发孰栽培讴歌迭奏清平调词赋争呈白雪才紫陌已令严禁弭铜壶莫遣漏声催龙颜有喜频颁宴鹓序承恩得共陪沾沐小臣无补报只将歌颂献蓬莱
　　恭和御赐春山图诗【有跋】
　　画里云山宛逼真紫宸挥洒墨花新微臣愿效封人祝圣寿如山万岁春　臣荣钦蒙赐春山图一幅并御制诗题于上伏惟春者四时之首山则仁者之所好也人之仁实时之春天以春生万物皇上以仁育万物其徳一也诗曰维其有之是以似之由此而观斯图岂虚作哉臣荣不胜感激谨拜手稽首恭和圣制而谨识于其后庶几子子孙孙永世弗忘所自也
　　恭和御制竹石图诗【有跋】
　　植物纷纷着两间云根新长碧琅玕圣恩发育同天地愿秉坚刚独耐寒　臣荣伏蒙恩赐竹石图一幅并题诗其上臣窃惟物之劲直而坚刚者莫竹与石若也人能秉劲直之操坚刚之质则挠而不屈磨而弗磷然则臣蒙是赐者岂非叨受知遇而欲其嫓美于是乎臣荣其敢不加勉以副圣意之万一哉輙不自揆僣赓睿作并赘数语于左方以彰恩徳于无穷焉
　　○歌行
　　喜雪歌
　　圣皇御天敷化理民安物阜天心喜九重垂拱万方宁唐虞熈皥真堪拟维时隆冬腊日后同云阴阴遍遐迩一夕天风吹雪花漏彻更阑还未巳初疑巽二先驱来呼号奋发如奔雷忽然夜深万籁寂六花片片空中开朝来碧空澄霁色寒光恍映瑶阶白琼楼玉宇粲相辉积素晶莹连四壁趍朝瞩目纵遐观蓬莱宫阙凝清寒由来三白为佳瑞自是阴阳叶和气方今何幸际明时讴歌击壤无休期尝闻治世已歆慕况乃于今亲见之我皇登三仍迈五圣徳归功在匡辅赓诗愿奉万年欢永享天心符圣祖
　　白象歌
　　圣皇声教被八荒乾坤和气储嘉祥逺人效职贡方物万里厥篚来梯航南邦白象生特异粲然逺自占城至殿头旭日眩双牙阶下微风生两耳特超羣队毛质纯月下浑疑霜满身不由林邑渡沧海却趂千官拜玉宸周章跪舞见天子重瞳屡顾龙颜喜晴霄遥晃雪花明拂曙银光静如洗食以瑶草饮醴泉赤麟朱鳯参后先恵养欣登上林苑驰逐不记天南壖从兹出入近金殿仙仗徐行乘御辇太平圣祚亿万年载咏歌诗播悠逺
　　神鹿歌
　　神鹿来从番国符盛治呈逺物神鹿来经万里渉波涛超峻峗神鹿来色玄素光濯濯气呕呕神鹿来肤充盈饮玉泉嚼翠英神鹿来献天庭沐光荣驾龙軿神鹿来仰皇明昭至仁协嘉祯
　　瑞雪歌
　　圣皇御统天眷隆四方万国皆来同祖宗敷佑灵贶锡雨旸顺序民物丰维时严冬气凛冽同云布空阴霭结天教三白应竒祥一夕都城飘瑞雪沉沉万籁寂无声片片银河剪水成凝华逈接琼楼近积素恍与瑶阶平乾坤万里纎尘息四望氷壶同一色沙鸥羣泛黯藏辉林鹤孤飞杳无迹由来瑞雪兆丰年况此呈祥当腊前圣心夙夜念民瘼自有精神格昊天微臣浅薄遭明主调燮无功愧何补幸兹六出应期至拜舞龙墀欣快覩圣情谦抑恒戒盈仰承天意惟兢兢作诗惓惓饬臣下赐以华宴当彤庭羣臣感恩咸稽首际遇明时古无有赓歌愿效有虞风上祝齐天万岁寿
　　来逺人讨不庭二章【有序】
　　伏惟圣朝恩威广被遐迩归心满刺加国王效顺率其眷属全国来朝锡兰山国王梗化遂致生擒献俘阙下此皆古所未有臣等欣覩盛事不胜欣怿敬作歌诗二章上进亦续风雅之微忱也
　　皇施仁浩无垠普天率土皆王臣岛夷卉服咸尊亲如彼葵藿迎朝暾满刺加处海濵道里辽絶世罕闻使者过之忽咨询老稚稽首怖且欣挈妻孥徔臣邻逺涉巨海趋天津不惮险逺谒枫宸方物上陈兼异珍琛贝绚烂杂寳薫服食器用罗缤纷吾皇慎徳期日新岂在玩好劳晨昕万邦黎庶归陶甄嘉此岛夷忠且勤万里效顺输瑶琨圣皇懐柔道弥敦大官宴之酌以醇锡以内帑绮与纁逺人屛营望天门喜瞻中国明圣君仰聆天语何谆谆感兹苍穹雨露均小臣何幸沾洪恩称圣寿亿万春
　　右来逺人
　　天威所加海宇清皇华四牡拥旗旌楼船穏驾天风轻洪涛巨浪寂不兴蛟龙遁迹海若惊锡兰夷敢自矜蕞尔小岛聚飞蝇依山环海为垣城使节经沮弗行狼贪虎视骄且盈恣逞悖逆势纵横悉驱其众将奋兵王师桓桓勇足胜以一敌百气莫婴直捣巢穴破其营掳其全国归神京妻孥族属靡有赢汛扫凶孽如控茎扬大舲笳皷鸣锦帆髙挂开沧溟冯夷拱卫河伯迎献俘阙下众目瞠微躯万死惟战兢孰知天意覆八纮不以小丑干天刑神武不杀全其生以首叩地声伧儜感圣徳歌皇明
　　右讨不庭
　　○词
　　西江月【端午赐观击球射栁五阕】
　　芳树海榴吐艳碧池荷叶铺钱端阳佳节太平年百辟咸沾恩宴　仙仗遥迎瑞日炉香细袅祥烟香蒲泛酒艾旗悬拜舞金銮前殿
　　御座正临仙苑禁林大敞琼筵臂间长命彩丝纒何必灵符丹篆　处处龙舟竞渡家家箫皷喧阗万方无事乐丰年仰荷圣明恩眷
　　内苑场开紫禁瑶台佩列羣仙两朋骏马总腾骞玉勒金羁光炫　左右分曹决胜球飞仗击争先流星一点影回旋挥霍纷纭万变
　　箫皷教坊间奏锦袍玉佩聨翩彩球击罢聴传宣竞挽琱弓飞箭　栁外争夸中的花前捷报飞传香尘起处正回鞭万岁嵩呼舞抃
　　令节新颁寳扇嘉言挥洒云笺香罗细葛迭相鲜剑佩趋陪金殿　臣庶欣逢舜世华夷共祝尧年皇图巩固福绵绵盘石尊安永奠
　　瑞鹤仙【元宵词五阕】
　　三山浮海上忽六鳌移来髙耸万丈祥云护仙掌看峰峦几迭洞天相向烟霞滉漾势凌空竒姿异状见丹霄翠色崔嵬特起十分雄壮　凝望琼装万树绣簇千花倚天屛障羣仙庆会三岛上共欢赏有飙轮鸾鹤飘飘天际羽盖缤纷彩仗向金门宴乐良宵太平气象
　　满庭芳
　　玉殿传宣金吾弛禁皇都春意争妍暝烟初敛华月吐婵娟紫陌香尘冉冉六街上车马骈阗争来看鳌山灯火滉漾九重天　圣皇端拱处千官鹄立玉笋班聨有歌喉宛转舞袖蹁跹清漏迟迟夜永不妨对绮席琼筵嵩呼愿齐天万寿同乐太平年
　　应天歌
　　星驰一线寳炬腾空千花一时开遍万斛金莲恍似红妆映波面香风转云半卷见舞袖翩翻轻旋想胜景即是仙宫蓬莱阆苑　欢乐意留恋岁岁年年长沐赐宴五色红云瑞气祥氛互葱蒨移銮辂开雉扇仙仗拥九华春殿向黼扆更祝南山寿觞频劝
　　醉蓬莱
　　近天阶咫尺云拥千官动摇环佩仙乐声髙似飘飖天外罗绮香秾珠■〈土几〉光粲看红妆千队银汉低徊月临仙掌星垂华盖覩此繁华古今应最禁苑中此夕同欢会海上三山与金茎相对寳马香车九街驰逐遍五城欣快圣寿齐天年年岁岁嵩呼罗拜
　　画堂春
　　春空云尽月华明雪消纔放新晴元宵逰赏遍都城处处欢声　丹禁九重宫阙彩鳌三岛蓬瀛万方玉帛会瑶京同乐升平
　　文敏集巻一
　　●钦定四库全书
　　文敏集巻二
　　（明）杨荣 撰
　　○四言古诗
　　双松堂
　　欝欝双松植于堂傍谁其植之维邑之氓维侯在官佐理有方桃李满城春日载阳侯善爱民不扰不攘俾之树艺禴祀烝尝民亦爱侯植材孔良俾侯之寿既坚且刚匪兹岁寒傲睨风霜硕大蕃衍为栋为梁树之斯今维侯翱翔何以比之召伯甘棠
　　广寿堂【有序】
　　前太医院使韩氏公茂居姑苏时尝名其堂曰广寿盖取其医术以济人之意也及事今上扵潜邸谨厚小心甚见知遇由是名益着而术益显永乐初遂擢前职尝慨然以为人之寿虽禀扵天然而不知戒谨或为七情之所感六气之所伤往往致疾以夭阏其天年者不可胜数惟吾医之道可以济之而使皆得以臻其寿又尝恐其所施者狭而世之抱疾疢者多不能以广爱而兼济之乃于南京复筑堂仍揭其旧扁思有以溥其恵泽焉呜呼公之心亦仁矣哉公既殁其子伯永承先荫为御医与予同以扈从留北京谒予言以题其巻子曩与公同朝交逰往还于两京之间有年矣公之所以推仁济物而惓惓于广寿者皆予之所闻见而知之之审者然则于伯永之请又乌可以无言乎遂为序次其概而系之以诗曰
　　翼翼髙堂有华其构匪堂之华惟以广寿寿之修短实出于天何以广之惟医之全六气所干七情所触沈痾危亡厥寿斯促念兹短折曷由济之圣神立教莫切于医猗欤韩氏忠献之裔世居姑苏民受其恵惟公承之荷国宠恩典职从容出入金门惟公之心悯此抱疢活人孔多曽莫之靳公既逝矣髙堂犹存匪公广之有子有孙子孙绳绳寿者益广积此阴功厥报斯享求公之徳实在斯堂播之咏歌永世其光
　　○五言古诗
　　溪山清晓
　　晴波何弥漫碧嶂自深窈晨光发遥岑爽气动林杪云际落飞泉谷口闻啼鸟恠底风露清微茫楚天晓
　　辞剑图
　　楚人购亡命伍生亟奔吴苍黄及江涘欲渡乏■〈舟仑〉■〈舟俞〉江流漫浩浩千里岂易逾形势转危迫恻恻重踌蹰渔父识其情毋乃为子胥拏舟以济之仓忙有追逋开樊纵羁禽汲水活涸鱼急难古所然矧彼非凡夫悠然遂安渉出险登夷涂感佩意气厚报赠良难图聊解百金剑以谢重生躯所志哀公子珪爵吾奚需殷勤辞弗受临分立斯须愿言慎自保毋使他人狙髙风邈千载俛仰隘八区抚巻懐其人伊岂寻常徒
　　望云思亲
　　悠悠天际云巻舒无定迹懐哉游子心引睇増叹息慈亲在髙堂鹤髪已垂白春晖寸草微暮景桑榆迫禄养岂不丰何由奉颜色冉冉时序迁迢迢闗河隔瞻彼孤云飞亲舍在其侧徘徊骋遐盼欲往焉可即睠兹名位崇夙夜尽所职庶以为亲荣孝思永无斁
　　承恩堂为少师吏部尚书蹇公赋
　　圣皇抚泰运世道登隆平孜孜求化理期与唐虞并仁恩及臣下勉其效忠诚恊恭勤赞翊恢化扵八纮锡礼日优渥羣贤萃盈庭惟公国元老先朝着徽声经纶资硕徳寅亮推耆英九重独眷注百辟皆仪刑恩赉出异数特以表清贞乃命相吉地治宅当南城陶坚与抡良所司为经营百役欣奏技刻日工有程突然成甲第重门树干旌华采承日耀轮奂规制宏锡宴集朝贵遂以承恩名煌煌揭斯扁匪徒夸世荣公心循古道不愧邦家祯惟昔伊挚氏佐商任阿衡致君比尧舜推泽及庶氓一夫有不获惕然疚在膺又思杜陵老所念在苍生常欲得广厦列置千万楹大庇诸寒士使遂欢乐情惟公遇明主翊运当嘉亨禄崇绩弥茂自视如弗胜方今海内外生齿何烝烝博施以济众往圣病未能周文奠区夏恵爱先孤惸重华保至治稷契同兢兢圣徳超古昔贤哲为股肱千载一遭际六合清以宁尚思广圣泽仁化盛流行遐迩悉沾被讴歌颂皇明始终惇此念鸿恩世永承
　　寿萱堂为锺指挥题
　　羡子文武才出身事明主乘时际风云临戎拥貔虎伟哉树竒勲荣华耀簮组严亲既云徂致力养慈母髙堂种萱花緑叶何湑湑朝日画帘深春风彩衣舞承欢介眉寿华觞泛清醑天伦有真乐和气蔼庭宇紫诰锡荣封圣恩自弘溥分阃肃江汉移节镇荆楚桓桓仗天威韬畧足御侮丹心秉忠义报国誓相许愿言慎始终芳名播千古
　　洪厓山房为胡祭酒题
　　豫章古名郡洪厓出西山云霞纷照耀鸾鹤相往还长松倚絶壁垂萝不可攀闻昔有仙人扵兹炼神丹功成蜕污浊逍遥白云端君家住城市卜筑思岩峦翠林延朝光灵籁生夜寒石田不播榖所产皆琅玕自从领乡荐振衣遂弹冠鸣琴宰花县载笔登金銮英才乐教育讨论孔与颜朅来寄遐想缅彼洪厓间萧然絶尘俗景物幽且闲阳厓被春华阴壑含风湍何时返初服扵焉赋考盘我欲览竒胜相从以盘桓幽期倘可遂膏车扣柴闗
　　题杨谕徳东皋春雨图
　　春至时雨降驾言向东皋驱牛种嘉苗稂莠亦以薅所期敛获丰讵辞筋力劳时复事简编或以酌醴醪熈然陇亩间此乐一何髙挂冠未有期南望徒欝陶托此寓幽意毋使心忉忉
　　贞寿堂为陈侍讲赋
　　髙堂有慈母早岁失所天茕茕抚遗孤辛苦人共怜孤年既以长笃志勤简编蜚声列科目接武瀛洲仙沾此禄养荣彩服何翩跹芝兰与玉树满眼罗曽玄爱日有余欢丝竹喧绮筵悠哉桑榆景永矣乐长年
　　题刘教谕两山书堂
　　左峯俨飞盖右峯如聚毂两峯并髙寒对峙气清淑羡尔志冲澹于焉构书屋中藏万巻余琅琅时诵读素灯深夜雨潇潇响梧竹岂无青藜翁殷勤访天禄白云东西飞苍翠宛在目于兹移教铎逺度松溪曲静对湛卢清难忘故山麓写此寓髙情尚慕紫阳躅
　　题童杰所藏登瀛图
　　亡隋乱天纪生此龙鳯姿贤豪从如云英声纷四驰启祚迈前古致治恢弘规巍巍文学馆冠盖肃光仪谋猷过元凯匡辅犹皋夔才华夙所重鱼水乐无涯从容进忠谠遇合真有为更畨直丙夜讨论集良时房杜乃其最姚虞亦称竒或以付托寄或以諌诤推余子并竒伟恩眷政在兹飘飘偓佺辈登瀛信如斯遂令千载下浩然动遐思画图风采振史册名誉垂念子乆珍袭披玩日愉怡持之索题咏苦乏琼琚辞濡毫一挥洒允矣同襟期
　　自牧斋
　　达人尚谦徳徳盛心愈卑崇髙不自居骄矜竟奚为君子安此道处之不复疑遵彼圣贤训战兢恒自持自卑人益尊自晦道愈辉恪守以存位至乐良在兹嗟彼竞伐者邈与此相违
　　北征
　　銮舆北巡狩垂拱敷至理拒车螳臂微烟尘起邉鄙皇怒赫徂征天讨讵容已六师素骁勇韬畧古莫比卫霍皆偏禆扬威荷天子义声自无敌直捣单于垒一扫朔方平沙场净如洗行将奏凯还龙旗复东指巍巍神圣功特笔纪青史
　　题孔寺丞鲁林懐思
　　孔林何欝欝圣逺道益尊洙泗衍遗泽苗裔今尚蕃迢迢浙水东奕叶有贤孙松楸日在念霜露寒更繁披图重懐想水木求本源金石若在耳庙貌宛犹存羮墙寄遐思诚义情所敦伟哉千载下簮绂耀华轩愿言崇令徳永世期弗谖
　　蓟门送别诗【有序】
　　吾友张鸣玉由进士擢为行人几十年衔命走四方皇华之光荣映海内由是声誉益振其为人寛和乐易不事表襮与人交必以诚而操行弥谨又能恪恭所职未尝以勤劳介意今年夏以秩满谒选吏部遂升知江西之贑州府予与鸣玉同里闬昔尝同逰乡校且与其授业师杨君寿夫素所相知而交好笃宻故扵鸣玉之别也既巳欣然喜其超擢之荣而又不能不为之怆然于懐也遂托中书舍人陈宗渊作送别之图且赋诗以寓意焉
　　张君吾乡彦夙有声誉驰俊秀出庠序拜官当盛时皇华歴四方所至动光仪今晨忽告别出守西江湄五马何辉煌皂葢翼双旗握手向都门临岐荐芳巵丈夫志经济早岁当有为章贡古名郡风俗亦清夷愿扬天子恩抚字安黔黎桑麻蔽田野鸡豚日蕃滋老幼自生息岁时乐雍熈朂哉古循吏龚黄以为期
　　螺山村人
　　峩峩金螺山下有田与庐日出鸡犬喧蓐食事犁锄白髪不到城柴扉俯江墟邻翁时来往浊酒聊与娯卖卜或开肆屡回长者车一朝承荐剡忽捧五色书朅来往都市门巷恒晏如淳朴本真性宁谓礼法疎缅彼螺山侧怅然懐故居愿言崇令徳允矣扬芳誉
　　朴斋为画士郭文通题
　　鸿荒肇开辟民俗淳以熈太朴日云散风气遂浇漓结绳既已代巧伪纷日滋金罍鄙抔饮雕房易茅茨珠玉交璀璨锦绣互彰施人心竞浮靡古道何乖暌郭生独超迈质直由天资纯然无表襮胷次良坦夷幽斋匪华饰冲襟澹无为绘事益精到天机造神竒浑然辞刻画兴至无不宜持此慕淳龎仰彼农与羲永言慎始终素履以为期
　　乐琴书处为沈学士题
　　君子有至乐乃寓琴与书外务絶纷扰方寸恒清虚简编日披阅宴坐窥唐虞潜玩弗自释意适忘其劬悠然千载心希彼贤圣徒有时鸣朱弦兴至聊以娱泠泠太古音逈与滛哇殊清风拂瑶轸明月照绮疏一弹曲未终懐抱湛氷壶顾兹惬幽趣四体长安舒翛然一室间此乐真有余况兹荷宠恩出入承明庐风采动当世卓荦谁能如退食得清暇徜徉遂幽居冲襟益潇洒陶情自怡愉永言崇令徳庶以扬芳誉
　　题王侍讲山水
　　木落霜气清秋山净如洗天空万籁寂地逈孤云起深溪湛寒緑对此清心耳安得扫苍苔横琴冩流水
　　送弟仲宜归乡
　　吾宗出闗西夙昔清白门后裔日云盛派衍流益分建安遂占籍瓜瓞绵以蕃我祖懐隠徳积善开庆源峩峩大■〈土冨〉山佳木森云屯芳名重当世遗泽传子孙伯父抱才器声价比玙璠一官处中都戎幕称贤宾我父逺相从同气情实敦粲粲华萼辉嗈嗈鸿雁羣清望属明时懿范垂后昆沦谢岁云乆音容杳难闻嗟我承先绪遗训心所遵穷经忝科第志愿幸已伸优游词垣职出入叨宠恩及兹二十载曷以摅忠勤譬彼海与岳安能效涓尘终期竭驽钝庶用答君亲岂无桑梓懐迢迢隔晴云骨肉乆乖违感嘅难具陈吾弟忽逺至义重情乃真提携我仲子跋涉良苦辛相见若梦寐悲伤杂欢欣从容问故旧婉娩及乡园枌榆幸无恙松菊今尚存顾此万里心罄兹终夕言连床听夜雨秉烛对芳尊良晤能几何别意遽忍论秋风吹征衣灏气拂髙旻执手向都门頋此停车轮殷勤在长道善保千金身悠悠离别恨托之图画新烟树既绵邈云山复嶙峋时或一披览慰此懐思频
　　友恭堂为吴氏题
　　孝友出天性同气古所敦自从降衷后此道今尚存东浙有佳士夙昔重彛伦怡怡伯仲间玉季同金昆清芬比华萼雅奏谐篪埙嗈嗈鸿雁行接武当晨暾和气溢华堂相欢对芳尊嗟哉阋墙者鄙薄宁足论愿言保终始令誉垂乾坤
　　聴松轩
　　雅志尚林壑轩居絶尘嚣乔松当前楹柯条入云霄清风飒然至流响何潇潇初如振波涛倐若锵钧韶泠泠拂几席飘飘度山椒凭阑试静听逈觉形神超缅惟岁寒姿节操长后凋朂哉慎所持永矣懐髙标
　　养拙斋为石彦诚作
　　世俗尚智巧惟拙众所嗤缅彼机警徒致用随厥施浮华竞夸靡宛转无不宜巧言乃如簧听者皆忘疲纷纷若此流意气髙当时卓哉徐闻令独耻事瓌竒守拙心自甘安分以养之斋居揭华扁淳朴志不移莅官思尽职宁计崇与卑政化尚岂弟襟度亦坦夷乃知一寸心上与古人期朂兹崇令徳允矣芳誉垂
　　题韩滉田家移居图
　　唐家多宰辅卓荦韩太冲煌煌六道间节钺何其雄平生称善画笔法真能工值兹多难余出镇观民风公退展毫素天机发心胷偶为田家图情态谁能同策蹇仍跨牛前行忽匆匆萧然村野姿有此媪与翁小儿亦何知短髪如飞蓬移家向何处宁能辨西东想当风尘际流窜无定踪恻然廊庙懐寓兹图画中方今圣明世四海乐年丰黎庶皆按堵田里欢融融念此自兴叹所贵在遭逢皷舞歌帝徳万古垂无穷
　　玉笥白云为胡祭酒题
　　江南多胜地玉笥古名山扶舆孕灵秀迭嶂森层峦洞天何泬寥羽驾不可攀琅玕相蔽亏芝草良足飡君家在其麓华屋依林间石田垦膏腴金川泻潺湲缅昔风尘际避乱去乡闗占籍豫章城东湖幽且闲惟君富文学声华播人寰诸生仰模范象笏聨清班两京日遨逰抚时觉衰颜先茔在故乡迢迢隔云端松楸覆泉台霜露凄以寒沈思不得往托此图画看摩挲发遐想日夕増长叹頋兹纯孝心展转弗遑安摅辞迪后昆贻谋垂不刋
　　松栢轩为陈御史题
　　松栢本孤直岂与凡木同深根蟠厚地危柯拂层穹后凋知岁寒偃蹇氷雪中所以异羣植栋梁真足充髙轩峙华构手种由乃翁年深遂培养枝叶何笼葱清阴覆窓户黛色蔽帘栊遗芳及贤嗣庆泽逺益隆豸冠耸峩峩衣绣兼乘骢扵焉仰余荫景徳思无穷节操日以坚禄秩日云丰五栁竟萧索三槐委榛丛何如兹轩上青盖欝童童愿言慎封殖永世流清风
　　雅集图
　　汴京富戚里王氏乃其贤雍容重文学潇洒乐林泉名园足胜概景物俱清姸嘉时惬幽赏休暇适所便一时英俊流冠盖来翩翩坡翁絶世资挥洒笔如椽伟哉丹阳公据几方凝然主家两名姬并立何婵娟珠翠盛容饰云鬟下垂肩双松髙崔嵬上有凌霄纒石床清且洁古器相骈聨玉巵发光润瑶琴縆徽弦伊谁写兹图云是李龙眠颕濵暨山谷傍观志何専淮海自知音侧耳碧虚前飘飘米南宫洒翰飞云烟王郎独仰观但觉蛟龙骞亦有蒲团僧趺坐语空圆刘君谛听之无乃好逃禅阴森古桧茂晻霭芭蕉连清风洒修竹芳气出兰荃恠石倚幽壑泉声落潺湲佳景已如此况复开宾筵谅匪尘中人不异瀛洲仙良会虽一时英声振八埏兰亭付陈迹莲社徒荒阡竒哉西园集图画今流传嗟我懐昔人景仰心惓惓摩挲想风采歌咏聨诗篇斐然愧续貂愿以厕末编
　　送太子少保金公归省
　　忆昔领乡荐挟艺来京师济济文儒士煌煌金玉姿众中独挺出倾盖即相知叨陪大廷对日晏出彤闱清名列虎榜令誉腾四陲聨镳上林苑攀折璚瑶枝天门既荡荡云路岂逶迤君居青琐重子忝词垣推含香立螭陛簮笔趋龙墀胥为侍近地密迩清光垂内制须才贤迁转秩允宜馆阁乆同登旦暮恒追随趋朝戴星入退直乘月归辅相乃宥密知者固云稀伟哉地清严霈焉恩渥滋先皇数廵幸宁复辞驱驰宫袍毎同赐廏马亦偕骑付托何深重顾盼増光辉天骄和未靖鸣镝临边维赫然斯震怒挞伐苏疮痍相与扈清跸直穷瀚海涯献替在帷幄草檄粲云霓龙庭斾既返鼎湖龙亦飞凄然抱弓剑匍匐还京畿至尊嗣寳厯恩泽遂旁施三孤责既重八座任岂微宣公议常奏宗伯礼攸司不忘忠国志还切倚门思圣朝崇孝理推恩诚匪私锡号太夫人归省当此时旭日明征骑春风吹彩衣朝列尽出饯舆马拥郊圻清歌白雪调緑酒黄金巵观者谁不羡荣华有如斯悠悠蓟门道迢递金川湄林深笋堪斸水暖鱼正肥称觞祝遐寿拜舞慈颜怡伊我竟无似椿萱乆已摧因君念罔极茫然心独悲临分无以赠感叹伸此辞
　　退思斋为蹇少师题
　　人心妙虚灵不能以无思所思得其正酬酢随所施惟公出西蜀徳望众所推龙飞际景运位重今少师雍容处廊庙辅治安黔黎退食有余暇斋居思济时秉心思至公律已思自治进思罄忠言退思补阙遗庶政思佐理庶绩思咸熈贤才思简拔礼义思维持治化思有成举措思得宜我皇正垂拱至徳恊无为惟公实启沃四海将倚毗生民永安逸皷舞同边陲愿言慎所思令誉千载垂
　　送沈学士民则还乡省祭
　　圣代重儒术贤才悉登庸搜罗极四海鹗剡横髙空雍容居庙堂杂沓趋九重吾友云间彦湖海蟠心胷挥洒出烟云意气吐晴虹一官列词林名誉日以隆荐歴遂升迁循序阶显融华萼既聨辉椿桂亦笼葱出入金马门日觐明光宫两朝承宠渥雨露何其浓一朝奉丝纶克展桑梓恭恩命既云下画鹢乘轻风祖帐临蓟门芳筵爼豆崇相劝须尽觞握手心忡忡岂无故旧懐停云在江东莼鲈乡味佳苹蘩孝祀同昼锦耀里闾宾友纷相从嗟我乆辞家闽山逺巃嵸因君独惆怅缱绻情无穷立马黄金台目送孤征鸿
　　送胡祭酒致政还乡
　　昔在太宗时贤俊方彚征与君初识面遂结金石盟一见得披豁聨袂登蓬瀛儤直居馆阁顾问趋承明君独负才学冑监遂荣升危坐拥皐比六馆来诸生菁莪沐时雨芹藻蔼生成车驾临辟雍峩冠讲遗经宠眷自天启四海腾休声优逰职史事驱驰歴两京迨兹龙飞运海宇跻升平庶政已咸熈恩泽九有盈百辟总欢抃尽职摅衷诚鸾诰重褒美存没被光荣而君六袠年衰病乆相婴圣情为凄恻赐归豫章城玺书重嘉奬昼锦何足矜祖帐出都门执手难为情西山欝嵯峨南浦春涛惊桑梓日在眼东风拂行旌嗟我今独留念别心怦怦矫首万里天鸿飞正冥冥
　　蓟门别意送程汝器赴饶州教授
　　秋髙蓟门路灏气肃以清念子将逺别相送出都城祖筵集冠盖緑酒且频倾临岐欲分手缱绻难为情嗟我子所契夙谊如弟兄丽泽藉资益砚席恒相并衣冠立孔庭灯火亲韩檠羡子先着鞭科目振英声金马待明诏万里皇华行我亦忝后尘翰苑蚤登名与子聨鹓班出入在承明中道子暂蹶一旦复超升绣衣立霄汉骢马耀神京俄然返初服振袂谢恩荣闭门卧空山尘俗澹无营及兹承荐剡簮绂喜重膺耄疾终恳辞职教任匪轻西江盛文物师道贵老成子行方自重泮水日横经立雪长在门祖武真能绳他年想模范帐下蜚羣英岂徒儒道崇宦迹亦有荣而我慨离居执手思回萦申章道逺意矫首秋鸿征
　　上林春色图
　　上林一何好芳树何葳蕤繁花纷煜煜碧干共低垂岂无幽旷原亦有清涟漪修竹独含秀枝柯忽纷披羣鸟恣游泳回翔各适宜和鸣驯锦雉间闗语黄鹂王睢自有匹钩辀亦知时白鹇洁胜雪素鹭明顶丝鸳鸯有定偶鸂鶒恒并栖物性亦各异扵人竟奚为展图一披玩叹息生歔欷愿尔众禽类髙举毋自疑长随双鳯凰舜廷共来仪
　　题邵宪使凝秀楼
　　草木有灵异三秀乃为芝至和资发育造化孕珍竒邵君魁杰士家住浙水湄早登黄甲名声誉即逺驰绣衣动光彩白简振霜威一朝掌外台风裁善自持慈亲既云逝弃官遂东归泣血屡欲絶哀恸无已时孝诚动天地致祥亦其宜栖居何幽深础石发光辉灵芝光后出吐艳方葳蕤肤理益丰润金彩耀陆离岂伊纯孝忱感召良在兹父老重嗟叹流传世所知胜事古未有歌咏宜声诗永言播清芬令名千载垂
　　送杨学士省亲
　　春风三月时花栁正明媚伟哉玉堂仙拜命辞丹陛青绫疏禁直紫诰承恩意归舟一何轻千里行已至升堂慰慈亲珠冠耀霞帔称觞介眉寿彩服日嬉戏眷言罄深欢禄养丰且备显扬方在兹志愿亦已遂嗟予忝同年夙昔托深契兹晨忽告别握手忍分袂相看念睽离况乃笃交谊娱亲虽云乐圣心懐辅治归朝勿后期促装戒留滞新秋气候凉紫陌需来骑
　　题唯心巻
　　人心妙虚灵本体自澄澈唯为私欲蔽善恶由此别所以古贤达操存恒切切如苗去稂莠如稼去蟊贼一朝复其初方寸遂昭晰伊人慕心学勇往企前哲兢兢戒放逸孜孜务修洁愿言斯勉旃庶几踵先烈
　　送少保黄先生还乡
　　忆昔事太宗从容侍帷幄时时被顾问密迩居馆阁维公我最厚交契得所托丰标独清竒襟度自恢廓献纳効忠勤论思摅謇谔青绫毎同直彩毫时间作出入二十年亲爱宛如昨龙舆忽上宾衔哀泪俱落仁皇嗣寳位任旧多宠渥公时特承恩不日登峻擢三孤位隆重兼秩禄非薄宁期望鼎湖弓剑隔冥寞今皇绍大统眷遇恩礼数公乃乆婴疾恳辞返丘壑圣情念老臣锡赉何辉霍归帆指东浙养亲以为乐荣名动宇宙英声振南朔到家懐逺音好寄云间鹤
　　恒斋为顺徳王通判题
　　大运固不息岁运成四时惟人斯有常秉心贵不移所志在弗易所存当善持允矣先圣言孜孜戒巫医贤哉三槐裔佐郡际明时斋居揭华扁贤哲以为规勉循自毋怠矫激谅非宜惟能慎终始一节斯弗亏
　　悦琴轩为赵光英题
　　众乐人所悦惟琴悦者稀古声一何淡古调一何微华哉此髙轩几席涵清曦所悦独在琴兴至时一挥泠泠朱丝弦粲粲黄金徽初弹别鹤操再弹威鳯仪悠然契冲襟恬澹中自怡睠兹山水音雅趣畴能知
　　送陈旺司训之毘陵
　　年少负才志力学勤书诗振铎大江右声誉已四驰朅来始相见羡子美令仪皎然玉树姿煜煜含清辉操觚为文章雅正且出竒复此拜恩宠鸣佩辞禁闱分教向毘陵与我叙别离子行且慰意守职为儒师以道淑多士勿谓官秩卑当今圣明王功髙徳巍巍崇儒重贤俊致治昭雍熈勉旃益励志敦默慎自持喻如荆山玉终不尔弃遗申章以赠行莫讶相箴规
　　云山图为东里杨公作
　　云山何岧嶤林木欝而秀烟岚绚晴光岚际峙层构绕庭芳草深清禽咔春昼有书可览适有田可耕耨展图念初服淹留婴组绶因援峄阳桐一写丘中奏
　　送检讨陈嗣初还姑苏
　　雨过晩色净退直下西清凉飔起木末飒飒来秋声故人过我别明发有逺行抚景慕良觌睽离欝中情握手子不留尊酒聊为倾意厚未忍辞酒尽还独醒长歌写衷曲为子叙平生忆昔未荆识林居养幽贞毎扵士论中往往闻蜚英以兹用推毂夺尔鸥鹭盟尚希擅制作庸以赞治平欣然解萝薜遂赴求贤征峩章谒明主秉笔登蓬瀛端操景先哲邃学传前经予亦得益友晨夕资讨评会晤益云密讵意疾所婴浩然有归志上疏思遗荣汉庭多宠渥不能留长卿达士贵知止岂必功业成守道茍不惑足以传其名理棹向吴会驱车出都城江云引归兴朔雁随行旌故园指日到亲旧欣相迎于于遂初愿漠漠无外营金石宜善摄琴书益研精乡党得师范后学式仪刑永矣保令闻当与前贤并
　　题梅赠御史张楷
　　雅韵不媚俗孤标絶尘姿皎如屑氷玉点在虬龙枝穷冬寒气盛草木无华滋寥寥溪谷间春意先自知霜雪虽云厉清贞讵能欺所以古君子往往爱咏之广平素劲正亦吐幽婉辞爱物爱其徳岂以颜色为念子栢台彦修洁无瑕疵写芳以相赠比徳良在兹陋彼春阳花妩媚为世嗤勉哉树髙节岁晏以为期
　　题晚节秋香图送罗闰副使之广东
　　夭桃饶春姿所媚在青阳舜华足朝玩日日无容光何如东篱下粲粲寒菊芳圆华凖天极正色侔坤裳繁露濯秀叶凉飔振幽香孤特谢时态可与君子方昔人取自况晚节终名扬寥寥北门什继美维贤良罗君七闽彦文采何煌煌柱下着清绩志操凌秋霜进阶贰台宪持节按炎荒临别写兹图赠子意何长匪以资玩好我志在激昻行哉懋晩节媺誉当弥彰
　　题杨应春梅竹图
　　玄冥閟重阴凄其北风凉江天正摇落草木同凋伤云何梅烂开孤根独回阳伶俜傲氷雪岂比挑李场亦有碧琅玕秀色摩青苍贞姿与劲节相对殊羣芳君子有逺操俪美实所望画图供翫余自觉幽兴长缅懐西湖咏载歌淇澳章
　　寿少传西昌杨公
　　皇天开泰运帝徳光羲轩匡翊赖臣佐乃生名世贤道脉有所托文风由兹宣庐陵士渊薮欧阳启其先昔人虽已逺勲业今犹传先生踵其武气禀光岳全文章与徳行当时罕与肩文皇安国本羽翼惟咨焉随龙游少海捧日升虞渊鞠躬尽臣力所知无不言忠嘉纳宸牖恵利苏民颠进阶贰台辅领袖词林仙保厘叅周毕纂述追谈迁大名垂宇宙茂绩光后前位髙心愈小任乆操弥坚优游绥福履濵兹古稀年岁运倐云往春阳聿来还尧蓂余七叶寿星焕台躔左孤属初度秩秩敷宾筵盈门来贺客车马何骈阗堂开尘外境酒醉壶中天献酬礼有加登降容无偏仁者固宜寿愿比椿八千祝颂匪予私众心所同然长言播歌咏用继崧髙篇
　　送徐太守仲敬致仕
　　圣皇御寳厯图治臻雍熈守令慎选举务使安羣黎大守姑熟来循良时所推方书龚黄政力以印绶辞自陈七袠多志耄精神疲有母百余岁康强尚未衰乞身遂归养庶得尽其私宠恩倐涣颁五马不可羁长揖别交友矧子为故知忆昔永乐中宫僚并命时一朝饯出守会少多睽违兹焉谢事去把袂惊分携黄鹄逝翩翩遥望清江湄重结紫霞想不负青山期乐哉戏彩服眉寿应同跻
　　文敏集巻二
　　●钦定四库全书
　　文敏集巻三
　　（明）杨荣 撰
　　○五言古诗
　　题黄璇感螺巻
　　卧氷思王祥跃鲤懐姜诗孝行动天地简册垂光辉寥寥数百年谁能踵前规黄郎当妙龄至性超羣儿祖母忽遭疾奄奄日沈危烦渴思食螺天寒焉得之奋然独持筐竟向南冲池摄衣破凝氷引手搜冻泥双足任皴裂寸心坚不移神明黙加相螺出惊累累扵焉谢穹昊拾取盈筐归石井汲清泉烹煎进重闱苍靥既脱落素肪光离离以兹济焦渴所思幸无违喉吻倐流润体汗生淋漓飒然肌骨清豁然心志怡不日疾康愈里闬咸嗟咨王姜固云逺孝行相与齐风声动川蜀童稚皆周知一旦擢科第际会遭明时郎署振清风显陟应有期朂哉竭忠荩允矣芳名垂
　　送叅议陈彛训致仕还西江
　　圣皇嗣大寳寛仁布新令敷此天地恩岂但及万姓羣臣引年者簮组从致政矧君甫七袠翩然发归兴悬车及兹时抃舞拜恩命念昔永乐初遭逢亦何幸擢官鳯凰池宠荣日斯盛九载秩既终仍官侍万乘超迁佐方岳任重徳益称湖湘何渺茫岭海亦绵亘甘棠垂蔽芾爱遗召南咏兹言还故山闲佚惬素性春光正明媚花栁纷相映都门集故交为别复胥庆知止奚所懐退休志先定倦翼恣林栖潜鳞乐川泳载赋归去来回视青天逈
　　题敦孝堂
　　三山有孝子父殁方七龄母氏不二天囓指誓清贞辛苦抚孤儿织纴营厥生子年既已长奉养心益诚拾穂供盘飱采薪时自烹已身忍饥渴母食恒充盈温清在冬夏问候当鸡鸣陆绩既懐橘王祥曽卧氷藩伯重褒奬里闬扬芳声一旦母婴疾栗栗増战兢稽颡祷北辰愿以身代更至诚感苍旻母疾遄安宁溲器毎亲涤僮仆不欲令扶养复三载母殁哀不胜凄怆霜露降怵惕春两零华堂揭敦孝允矣当此名况今有贤嗣翰苑沾恩荣孝行格天地斯言诚足征
　　云林书屋为曽蒙训题
　　青山何崔嵬白云在林端石涧滴清响松风生夏寒幽居一何静尘俗澹不干简编恣舒巻怡然心所安正襟味道腴意适遂忘飡名教有乐地岂徒此盘桓朂哉崇徳业令誉垂不刋
　　送余侍讲还乡
　　西昌有佳士力学工文章才名动江右驰誉翰墨场科第膺妙选秘阁蒙恩光制作播当时古人相颉顽金石谐雅奏干莫发光芒优游玉堂署意气独轩昻论议振风采英声重辉煌朅来偶婴疾归思何遑遑陈辞伏阙下承恩还故乡征帆挂薫风祖饯潞水傍睠言成逺别握手心徊徨倒此双玉壶相劝各尽觞懐思向何处万里吴云长
　　题菊送锺郎中归省
　　秋景已过半嘉节近重阳鲜鲜篱下花粲粲吐芬芳韬玉毎舒白椷金盛传黄清含九天露冷傲三秋霜郎官告归省折赠寿母觞写图寓深意还期晩节香
　　送宪副徐廷谟复任云南
　　徐君氷雪姿早岁承恩光日近明圣主接武鹓鹭行豸冠自巍峩绣斧何辉煌英声震百僚风采动四方乌台皎明月白简飞清霜乘骢拟桓典揽辔期范滂余子匪俦匹古人堪颉顽一朝宠命颁持节向南荒外台氷鉴悬层霄秋隼翔边氓各安妥豺虎俱遁藏遂令滇嶲间兵民乐以康及兹报政成入觐登明堂锦袍照云日珂佩声锵锵奏最惬舆论言归理行装晓出黄金台酌此白玉觞晴景耀晨旭好风散微凉緑树敷繁阴蘼芜吐幽芳道路阻且修别离情更长愿言保清操终始恒不忘刚贞比松栢岁晚逾苍苍要遣遐陬民拭目孤鳯凰九载定髙擢秉轴当庙廊
　　送河南按察使包徳懐之任
　　圣明敦化理一念惟勤民绥辑良有要任官贵得人百职当毕举况兹风纪臣激扬匪易事表率在一身登庸或有昧庶务将纷纭明廷秉至公所以慎选抡包公东浙彦早充观国宾拜官内台署冠豸垂缨绅屡看持宪节巡歴宣皇仁丰采耀氷雪霜威凛秋旻英声播中外烜赫今几春朅来膺峻擢舆论殊欢欣司宪莅河洛拜恩出枫宸玉音自天降文彩照三辰晴日绚祖席凉飙拂行尘临分更赠言何以话情亲外台位望崇当使政令新此去必勉旃民俗广咨询官曹去蠧弊里闬息频呻坐令寃抑理庶俾恵泽均惭予寄寅亮未能竭忠勤愿子尽乃职上报圣明君明明树嘉绩奕奕扬清芬
　　送大叅连士平考绩还江西
　　连氏旧名阀奕叶聨簮缨衣冠照云日诗礼相继承君昔英妙年意气摩苍冥肄业庠序中交游皆俊英丽泽互滋益断金坚素盟羣疑日分剖志笃学乃成闽藩棘闱开多士推先登骥足骋周道鹏翮快云程东风遂髙举黄甲书姓名峩峩獬豸冠出入蒙恩荣绣衣炳文彩栢府扬英声棱棱晓霜肃皎皎秋蟾明九载陟薇垣持操固有恒江西古大藩自昔称地灵湖江属襟带控引瓯与荆君至赞旬宣翼轸腾光精恩恵洽黎庶田野安以宁芃芃秔稻黄蔼蔼桑柘青箫皷千万家弦歌十三城善政既云就考绩来天京相逢话心素适慰离别情九重奏最罢遥遥复南征维时大火流渐觉天气清梧叶坠金井凉飙夺炎蒸侵晨出都门别酒聊共倾膏车促言迈分手情不胜官河动双橹彷佛鹅鹳鸣鲸波息奔骇万里如掌平到官及秋暮黄菊正芳馨爰与众君子报国殚忠贞勲崇誉望髙当与庐岳并
　　送叶太守于渊致仕还乡
　　君昔英妙年秀发居芹宫与予金石交至性敏且聪讲习资丽泽才气如长虹业成早膺贡皷箧登辟雍六馆推何蕃余子难与同丹山下鸾鳯矫翮思腾冲翩翩五色羽烱烱双玉瞳来仪向朝阳和鸣何嗈嗈维时际熈皥贤俊俱登庸簉羽列鸳鹭接武偕夔龙喜君荷优擢列职粉署中邦禁属分掌谳狱惟至公澄潭湛寒水皓月行秋空清誉动朝野明良庆遭逢遂分铜虎符作郡苏疲癃五马向严城一路春融融朱幡照云日黄堂蔼仁风治绩着当世不羡黄与龚丁艰归故乡号泣摧深衷服阕出墓庐促装觐九重受命牧金华氷蘗全始终恵泽洽黎庶政化沾邻封及今际圣明正好殚厥忠云胡宦况微思作香山翁恳恳乞归田所愿得俯从飘飘还山云去去南征鸿末夏暑方盛槐栁阴正浓送君出都亭祖饯惜匆匆况予就衰老有志懐匪躬涓埃补河岳岁乆难为功感激受深眷战兢如莫容退休固所欲但念民未丰顾兹倍忧切夙夜恒忡忡临岐与君别感此情无穷
　　送刑部尚书施礼之南京
　　明经早登第文采如鳯麟轩昻轶人羣际遇当昌辰手持三尺法履歴皆要津雅操厉氷雪冲襟盎阳春南京倚注重北阙恩命新鸣佩别琐闱扬鞭出城闉眷我乆同朝临分意弥亲赠行欲有言缱绻难具陈所愿慎刑罚钦哉服皇仁
　　送太守李公载赴任大名
　　清时重民牧出守需才良毎当铨授际遴选循旧章李君台端彦令闻如珪璋风采动朝着廷臣交荐扬大名畿内地委寄非寻常拜命沐天恩旌节何耀煌五马出都门行行莅黄堂疲癃待苏息奸慝应避藏宣此涵育仁慰彼绥柔望吾闻狄梁公勲业着有唐当年守兹郡遗爱人不忘懐哉瞻云念忠孝垂耿光君喜有双亲咫尺隔太行迎养良可遂讵用増离伤民安蒙恵化亲寿乐时康愿言继前哲千载同流芳
　　送刘佥宪之湖广提调学校
　　荆楚在南服土旷民物稠承平几百年俗化追虞周庠序育英俊教养恩恵优近来振铎者学政殊未修圣明急先务夙夜厪此忧大廷纶音降俊彦旁敷求分命典文轨因时振风猷刘君我同志学行谁与俦歴仕三十年白髪今满头鹗荐惬舆论经邦有深谋伫看扬英声飞隼横九秋劝惩肃规矩昬惰无逸游坐令小大材异日咸可收巍巍衡阳山弥弥江汉流朂哉全令徳声望同乆留
　　送佥宪陈廷嘉之广西提调学校
　　圣朝尚文治建学崇师儒四方乐熈皥声教达邉隅西广古荒服民夷相杂居皇仁若天地雨露皆涵濡云胡数载间庸才滥师模俊秀失教养学校多榛芜陈君玉堂彦擢仕登要途煌煌五色勅锡命恩宠殊于兹振风化岂惮道里纡英声动蛮徼弦诵溢里闾坐令荒逺邦俗比邹鲁区允矣称厥职千载扬芳誉
　　题墨菊寄徽州太守崔用章
　　粲粲黄金花结根依竹石杰立风霜中常有好颜色我知画者意所尚非粉墨持之赠故人岂但情可邉芬芳固幽澹雅操本清直所愿长爱玩何须掇英食安恬守冲素以保君子徳荣华及晚节寿禄天所锡
　　送髙唐萧知州迪哲复任
　　金川素多彦接武仕明时萧君更超卓夙抱经济资射策黄金殿拜官青琐闱十年职献纳侍从多光辉一朝荷迁擢出守临滇池恵化洽黎庶芳声溢邉陲读礼杜门乆逺人劳去思迩来莅髙唐日益勤抚绥弦歌声比屋禾黍秀连岐行春乘五马露冕还褰帷坐令一郡间民物俱恬熈昨者来报政从容拜彤墀天府书最绩承恩又言归方今急抡贤庙堂重询咨君才信不凡荐达良有期兹行勿迟迟勉旃励操持会应丹书召髙步追龙夔
　　题竹赠潜溟
　　竹以比君子所贵在幽贞况当氷霜间而有琤琤声掩径翠蔼蔼拂云玉亭亭坐令炎嚣月顿觉凉意生我欲截为管持之献明廷铿然中律吕永继韶钧鸣
　　持敬斋为南昌经歴周文逺作
　　吾闻古君子主敬心不移戒惧乎未覩慎防乎自欺所以造至徳俯仰无忸怩周君务修省兢业恒自持凛如履氷际惕若临深时发言戒轻妄周旋思中规一朝荷恩命赞政江之西郡斋揭华扁动静体无违惓惓夙夜间谨此心术微以兹方寸中皎皎生光辉门庭杜私谒田野争讼稀美哉持敬功逺大由此跻勉旃保终始峻擢应有期
　　题菊赠郡守
　　三径富秋色粲粲黄金花姿美鲜可掬香幽静逾嘉孤芳与晩节端足为时夸我欲将其英逺寄贤守家泛之緑玉觞可以益年华采采不盈袖青云天路賖
　　四老图【有跋】
　　圣人建皇极敛福锡羣黎所以多寿考往往登期頥淮淝有望族奕叶繁且滋伟矣誉髦士冠豸何巍巍严亲在髙堂寿算踰古稀诸父亦已老白髪俱成丝兄弟式相好迭奏埙与篪煜煜常棣花欎欎连理枝安居日无事列坐相怡怡绮食荐雕盘緑酒盈金巵芬敷芝兰香炳耀斑斓衣羙哉同气乐世俗难与齐四皓居商山寂寞歌紫芝何如此四翁共际升平时岂殊康衢间击壤含哺嬉　监察御史合淝吴镒以其父与叔俱髙年无恙命画史绘四老图来请题扵予予闻吴之先世以忠厚相承而镒之父与诸弟咸克敦孝友为遵义遵道之民宜乎寿富康宁而有以享圣世皇极之福也故乐为之书
　　送杨弼学録之南京
　　涓流逹巨海拱木干云天谅此匪朝夕滋长必有年杨生倜傥姿卓卓懐髙骞特逹自有时淬砺志益坚及兹官太学出入偕英贤长养栋梁器浚涤山中泉宏逺方自此奚容叹寒毡
　　池阁
　　豫章城南曲胜地何逶迤乔木翳平野流泉引深池池上建髙阁翼然似翚飞窓户澹虚敞帘栊欝参差爽逐凉飔至影随明月移泛泛蕖荷艳苍苍杨栁垂松声度灵籁竹色涵华滋鹭浴出深渚鱼游动涟漪对此惬幽趣况当九夏时登临恣休偃顿觉消炎曦悠然风雩兴良与静者宜先生天下士道徳人共推承恩早休致林壑闲自頥当暑恒愤懑那堪向衰迟幸有贤方伯经营慰心期全胜杜陵客不费草堂赀诗成劳逺示千里来京师开缄想风采三复感故知看君适优逸愧我犹羁縻愿因南飞翰题赠寄深思
　　王氏世徳堂
　　本大末逾茂源深流益长清门积徳厚世逺斯流芳彼美三槐裔移家文水阳前人侈余庆后嗣蕃且昌眷兹朴叟贤教子敦义方学成擢科甲列职登朝行荐膺褒宠贵御勅焕龙章秋官显封秩云林耀冠裳令子荷恩眷归省拜髙堂昼逰衣宫锦倍觉生辉光始知徳善报髙情动江乡
　　送张纪善世昌致仕归乡
　　鸟倦归旧林鱼潜依故渊物性尚如此人道岂不然张君清流彦早岁志精専徳行务修省问学深穷研一自永乐初擢桂偕羣贤亲藩列清秩辅导心干干清操挺松栢岂为桃李妍设醴眷弥厚匡正情愈坚流光倐已迈奄忽三十年顾惟衰老至白髪已盈颠鹏程宜逺举素志未获宣封章达九重乞身返林泉圣情特矜悯诏许归园田朝出蓟门道暮登潞河船鸿鹄遂逺适不为羁绊牵迢迢闽闗路遥望渺南天亲宾共迎候欢然相后先溪山澹清旷风月蔼无邉壶觞适优逸杖履惬盘旋愿言慎调摄寿祉永绵绵
　　题夏木重阴图送侍读陈叔刚归省
　　逺山欝岧嶤近壑亘磅礴冥冥烟霭生霏翠半空落壁立势转竒屏开净如削中有嘉树林髙低相间错隠隠虬龙姿巉巉见头角惊风振岩峦云气杳绵邈枝叶森相樛团团似帷幄林邉一两家门巷逺城郭茅亭俯涧泉踪迹幸此托心逺絶尘嚣地偏甘寂寞爱此重阴敷顿令暑气薄俛仰适幽襟陶然有真乐羡子昔间居青山旧为约秪今归定省登览应如昨衣锦惬髙情挥毫纪新作毋为乆淹留早待翔寥廓
　　送巡抚赵侍郎日新复之西江
　　先皇御寳厯致治思隆平治化己孚洽海宇咸安宁尚虑田野间未息愁叹声扵焉重巡抚选任须老成赵君人中彦早岁负才名郎曹十余载莅政公且明以兹荷迁擢秩亚天官卿西江古名藩控引粤与荆地广民物繁强弱时相陵巡抚受宠命厥任良匪轻锄奸屏贪墨重赋寛苛征妍媸囿氷鉴轻重归权衡遂令十三郡黎庶总安生圣明继天位制治遵典刑旧人一委任终始无变更君益励厥职夙夜殚勤诚及兹属秋序述职朝玉京胥晤未盈月匆匆复南行凉飙夺炎暑道路天气清遥知下车日列郡欢相迎所期重谘诹绥辑慰羣情无嗟独贤劳逺大良可征
　　继志堂【有跋】
　　鄱水有名宗自昔重修徳善源悠且长滔滔衍庆泽及今数百年子孙尤繁殖彼羙后来人留心事经籍景仰徽国公惓惓慕芳迹敬恭奉双亲怡愉见容色椿树荫庭中萱花映堂北兄弟乐且耽友爱自相得风雨夜连床壶觞日同席和气蔼门庭恩意洽疎戚猗欤继述心黾勉在朝夕大贤固云逺流风宛如昔今子登宦途名位渐辉奕尚期保厥终余庆奚有极　鄱阳朱氏本徽国文公从叔父桓之后其先自新安徙信之永丰由永丰而鄱阳相传八九世皆能以诗书礼义为教忠信孝友为尚卓然为邑里首称今广州府推官克润乃其裔也尝慕乎流风遗韵而期有所光振者比来京师间袖其所扁继志堂诗巻谒予请题因赋此归之而并志于后云
　　刘节妇【御史江玉琳母】
　　烈女不二夫古道谁信然懿哉昔共姜守志能自坚至今栢舟诗耿耿垂简编伟矣百世下有此江母贤年当二十余奄忽失所天子生甫八月励志矢弗迁辛苦事织纴严恭奉其先一心抱贞白皎若明月悬延师教孤子夙夜惟勉旃子幸登巍科冠豸方腾骞受封荷御勅光宠何昭宣遂令邑里间称羡无间焉妇道既无愧母徳亦已全作诗纪贞节庶为千载传
　　送按察使郭智之福建
　　圣朝建百职风纪任匪轻外台掌一面郡邑瞻仪刑自非英特流是职良难胜郭君京畿彦擢桂当妙龄遂峩獬豸冠正笏居明廷丹心照白日逸气凌青冥乘骢道途肃揽辔污浊清鹰隼戾霄汉歘使凡鸟惊以兹荷优擢出入被恩荣朱衣面黼扆锦带腰间横奉命镇闗陜惓惓效忠诚邉堠息烽警民物俱安宁暂息九霄翮髙秋再骞腾七闽在南服宪度虚鉴衡喜君膺荐拔告别今戒行风清残暑收雨霁凉气生画船泛清波一日千里程暮发广川驿朝过下邳城苏台月先白钱塘潮正平行行抵闽粤下车振英声林薮断豺虎海岛絶鲵鲸令行羣邪伏心正公道明定知恵爱洽不负知已情永保松栢操岁晩长青青
　　九峯归趣为主客郎中王浚作
　　名门多俊英家住九峯侧君才更超迈务学探六籍伊昔未仕时朝夕看山色启户云霞红隔窓烟树碧一从逰宦途寓迹在京国分曹属春卿励操尚氷蘗拟摅寸心丹可柰桑榆逼乞身遂退休辞阙中感激引领望九峯懐抱何所适飘飘峯上云无心沛膏泽戢戢林间鸟倦举冲霄翼眷兹景物佳雅志自相得松风四座清萝月半窓白扫石抚朱弦焚香玩羲易利名了不闗尘累觉消释髙风谁能如企彼陶彭泽
　　环秀堂为御史李安题
　　田西美山水面面景物同层峦峙髙标迭嶂开芙蓉湛湛碧玉流清光涵太空蜿蜒势回抱恍若虬与龙构堂据清胜秀气扵此锺浮岚蔼窓戸黛色侵帘栊凭髙一翘首如在瑶环中惟子孕灵秀卓卓超凡庸峩豸侍明主屡沐恩波浓朂哉崇令徳光价昭无穷
　　题蒋院判秋林书屋
　　美人构书屋卜地逺且幽中有桂树林萧萧黄叶秋凉声满窓户暑气觉已收端居弭尘虑展巻穷冥搜俗客不能到经生意绸缪讲习资丽泽徳进业日修懐哉古圣贤存心异常流不为一身计毎系天下忧得时显吾道尚仰伊与周
　　荣寿堂为江西吴润布政作
　　荣名固难致得寿尤不常自非积善家二美畴能当延陵遗忠厚世泽深且长君乃仕明时守郡称循良双亲享禄养七袠犹康强颜酡绚晴旭鬓白垂秋霜纶诰自天降宠命垂清光椿萱蔼秀色喜气充华堂乌帽暎珠翟楚楚华身章子职既无愧君恩自难忘矧今仕方岳严慈寿且康具庆谅非偶无乃世徳臧懐哉古人言作善天降祥
　　送杨方中归省
　　子乃保家器孝行人罕俦双亲隔南北两抱离别忧昔来省严君数月居神州夙夜罄子职爱敬隆以周慈闱属遐念官舍难乆留扵焉束行装复上江陵舟瞻仰孤飞云怅别心悠悠兹行谅修阻况值时未秋暑途慎自保去去安能休到家慰亲毕母忘箕与裘
　　存仁堂为孙太医题
　　人为万物灵具此恻隠心存之有其要勿为物欲侵是心一云丧不异兽与禽孙氏世业医利济恩恵深施药不图报恪守厥祖箴以兹种阴徳芥视千黄金春意妙流动盎然满胷襟杏花烂云日橘叶敷繁阴懐哉苏与董此术无古今愿言保终始允矣人所钦
　　题训导滕恺小画
　　有元失其鹿天下纷逐之髙皇仗剑起豪俊归纲维谟算屈羣力勇者无所施思昔下金华滕君先见知礼之置帷幄制胜屡出竒玉堂职丝纶薇垣赞枢机恩荣有如此遭遇古所稀故人在田野写此寄相思长林耸霄汉挺挺金石姿坡陀带烟雾密叶阴下垂二君乆捐世髙风尚巍巍展图一抚玩彷佛如昔时贤哉滕氏裔谒我求新诗逝者不可见感此増叹悲
　　送宪副王裕之山东
　　圣明重风纪简任须才贤惟才政绩举惟贤徳泽宣外台表郡邑二者宁可偏王君荷美质擢桂当妙年衣绣立霄汉峩豸侍日邉风采动百僚能声人共传属兹公道开鹗剡横九天扵焉被髙擢骢马行翩翩山东古齐鲁海岱遥相连民俗尚淳朴儒风犹蔼然君今贰宪纪临政须勉旃中心抱虚白雅操持贞坚凛凛晓霜肃皎皎秋月悬令徳一终始践履惟干干庶以罄厥职行见禄秩迁
　　水竹居为王学士题
　　君子尚贞白尘累皆弃捐寸心何所似璧月澄深渊一从辞故乡髙步青云邉鸣环侍銮坡俨若瀛洲仙岁月忽如流华髪今垂肩兴言思旧林彷佛潇湘川万竹密如箦下有石涧泉图之当座隅抚翫心所怜亭亭立苍玉湛湛涵清涟对此足自适髙歌淇澳篇永言保贞操勿渝金石坚
　　庆裴修撰母八十
　　人子愿亲寿今古心所同赋命本扵天所愿宁悉从懿哉裴氏母执徳柔以恭相夫务勤俭训子亲和熊妇道与母仪二者备厥躬所以获天佑具此寿福隆夫贵子亦显乃荷鸾诰封冠帔何辉煌髪白颜如童年今届八袠目明耳犹聪华旦称寿觞绮席生香风翩跹五彩衣拜舞春融融冀母踰百岁更祝繁禧崇
　　送袁忠彻尚寳致政归乡
　　碧空下凉露玉树生秋风朝回别行客目送南飞鸿青冥浩无际去去不可从懐君先大夫夙昔遭竒逢潜邸识真主不羡汉吕公列职清华地最沐恩宠隆一朝忽仙逝惕然动宸衷推恩锡世禄不独荣厥躬接武登鳯池垂绅侍重瞳累绩升少卿出入丹禁中侍从歴四朝眷遇期有终齿力尚未衰归思何匆匆封章荷俞允拜命辞九重故乡有先陇欝欝罗青松岁时伸祀礼诚意潜感通忠孝求无愧令望垂不穷
　　忠孝堂为江西冯都指挥题
　　纲常立人极本自天降衷为子当致孝为臣当效忠有美冯氏胤世济扬武功若翁熊虎姿赳赳振英风秉心一何良惟谨彛伦中亲丧居墓庐哀哀三载终痛心生白髪洒泪枯青松至今匡山人称道无不同倭奴昔为冦鼠窃窥海东公领偏师出奋勇当前锋力战不旋踵耻作偷生庸捐躯死王事精诚凌白虹继承有贤嗣允矣能亢宗名藩位连帅名爵方日崇髙堂掲华扁先徳斯昭融大书良史笔休烈垂无穷
　　题画梅
　　江南残腊际万卉俱凋零惟有寒梅花粲然自敷荣操与松筠固色同氷玉明西湖幽兴适东阁新吟成以兹修洁士往往资怡情蓟北少栽植无由觌华英画图一披阅顿觉心神清寒梢净披拂素艳淡轻盈疑闻暗香度似觉疎影横子乃爱莲裔喜结逋仙盟得此惬珍玩不殊获琼瑛髙斋残雪霁如在孤山行岂伊形模妙比徳良足征永愿保贞白庶用慰平生
　　梅月为给事中谢庄题
　　一枝罗浮玉芳姿澹轻盈明月何皎皎照此氷骨清遥疑暗香度近觉疎影横懐哉君子操洁白可同情
　　○五言律诗
　　赠韩院判
　　旧业轩岐术承家复几年济人咸仰徳医国共推贤花满仙林杏香分橘井泉九重恩眷厚四海盛名传
　　鉴湖一曲为史院判题
　　闻道山阴景湖光一镜秋逺涵晴日动逈带晩烟浮花发连堤树帆归隔浦舟承恩方显擢何许赋归休
　　阳山看碑和胡祭酒韵二首
　　江郭日方东羣山映碧空路经林影外人在画图中野老谈时泰居民乐岁丰昔闻尧舜日治化与今同
　　二
　　夜宿山中寺林轩对客开松稍新月上竹径好风来刻烛催诗句持螯劝酒杯髙谈禅榻畔清兴亦幽哉
　　题麦舟图
　　自古多豪杰胷懐隘八寰一家贤父子髙谊重丘山盛事传天下英名满世间今观图画里气概孰能攀
　　题江湖胜览
　　正是升平日遨逰属少年琴尊三峡月烟雨五湖船紫陌聫冠盖红尘醉管弦应知清兴逺踪迹遍山川
　　思亲堂
　　莫报春晖徳翻成隔九原音容嗟已逝梦寐想犹存蒿里秋霜冷萱闱夜月昏凄凉千古恨挥涕不堪论
　　志训堂
　　夙昔承先训孜孜重义方音容长若覩梦寐讵能忘体魄归冥漠泉台隔渺茫过庭言在耳洒泪向羮墙
　　题桂庭巻
　　种植由先世秋香尚满庭琼柯交碎影金粟带余馨雨露沾天泽根株占地灵重荣应有自当户正青青
　　题郑员外山水
　　江西名画史曽说稚川贤笔落天机到图成景物妍青山开第宅緑树带云烟有待闲居日临风漱石泉
　　次西昌杨学士赠太守张鸣玉诗韵
　　五马自光荣南还两月程江云随去棹汀雨湿行旌客路归时逺公堂到日清龚黄多善政努力继芳名
　　送尹御史
　　骢马金台下承恩报政归祖筵琼作醴仙佩绣为衣水国荷香逺闗河树色微料应南去路五月振霜威
　　题邓伯道弃儿图
　　中原遭丧乱兵马正交驰念弟须存嗣谋妻遂弃儿人情终有歉天道岂无知此日观图画挥毫谩赋诗
　　虚庵为刘咸副使题
　　四壁清无际疎棂面面通独懐兹室异逈与此心同燕坐羣喧寂消闲万虑空悬知能受益华扁思无穷
　　送罗仪范照磨赴肇庆
　　垂白方膺荐之官逼岁除晨装趋驿路昼锦过乡闾草緑辞家日榕阴到郡初慎毋轻幕士满腹有诗书
　　送戴肃知县赴建安
　　佐政临花县哦松早着声勤劳书宦迹迁擢被恩荣客路三闗去郎星五夜明山城思茂宰黎庶定相迎
　　题云岑书屋
　　书屋青山里云深翠欲流小桥通曲涧逺树带平畴地僻人稀到心闲景自幽学成须致用未必乆淹留
　　竹鹤双清图为西杨学士题
　　修竹琅玕直仙禽逈立清扶疎三径色嘹唳九皋声劲节风霜老贞姿玉雪明朝回宾客静吟对独含情
　　逰东郭草亭
　　美景懐东郭重逰乐盛时杯香琼作醴花暖锦成帷雅奏娯人乆新莺度曲迟兴浓还有约来岁副深期
　　挽焦中书母
　　乡里推贤范闺门仰令仪遽遗三釡养空抱九京思寂寞萱堂梦凄凉薤露辞总知贤嗣好今在鳯凰池
　　○五言排律
　　寿少师吏部尚书蹇公
　　日月光华旦风云庆会辰昌符开景运帝徳着深仁天为储贤哲时当翼圣神列星还降昴维岳复生申汉水清无比巴山秀絶邻人锺川岳粹地产庙堂珍少负匡时学曽充观国宾谋谟深启沃礼乐盛敷陈已冠英华选遄登要路津奋庸熈帝载论道觉斯民天府驰声乆宸衷眷注频铨衡明藻鉴梁栋倚髙旻共仰包荒量咸推治泰臣化枢资密勿士类荷陶钧登贰三台重调和二气均参苓储已旧桃李树犹新征角招相悦盐梅味独真四朝需硕辅一代见贤人位极功弥茂年髙行益淳三尊身具备五福日骈臻稷契勲堪继松乔寿可伦坐忘温室树吟对漆园椿美矣颜如玉皤然鬓若银寿乡人不老化国日长春初度逢兹旦迎新属此旬瑞光现南极蕃锡下枫宸蔼蔼繁禧集洋洋喜气匀金炉飘翠缕绮席迭文茵烛熖摇红蔤帘钩钓翠筠充庭来贺客列座宴朝绅几案盈方丈肴羞贵万缗赐来内膳美斟出上尊醇子姓皆兰玉孙枝总鳯麟云霞裁舞袖丝竹恊歌唇拜献情偏至趋承礼更循庆门元有积盛福岂无因我昔懐清徳于今踵后尘追随蒙■〈石族〉砺咨度识经纶有駜思陈悃非才愧効颦愿言増寿算与国永无垠
　　围猎
　　圣主宵严驾搜田正及时郊原霜气肃闗塞日光迟狐兔潜踪迹鹰鹯厉羽仪虞罗弥薮泽猎火亘山陲杂沓连千骑张皇饬六师弓弯明月满旗动晓云垂祝网龙舆驻归营鳯跸移三驱遵古典千载示弘规
　　瑞菊
　　草木应多品均沾雨露恩君家培厚徳异瑞兆秋根可爱双花艳宁知一萼分合欢含细瓣并蔕吐清芬甘谷宜同美东篱未许论开时当令节看处映芳尊好客俱能赋骚人亦缀文羡兹霜下杰种向日邉园对景葵心在飡英蘖味存流传夸众口华采动词垣
　　题沈崇知县明恕堂
　　花县为郎乆人歌卓鲁贤存心应不昧推己自无偏水碧氷壶静天清玉镜悬疲癃归恻隠鳏寡属矜怜不为私情掩宁容物欲牵奸回能独觉好恶自同然鉴物知无惑求仁术有传弦歌清韵逺桑柘緑阴连遥想安民绩西山石可镌
　　送尹叅议之福建
　　出仕清时乆朝绅喜共推丰神何卓荦志气亦瑰竒美质名邦产才华治世资光韬和氏璧秀挺邓林枝蚤岁游侯泮潜心下董帷一经登虎榜三策对龙墀入侍枫宸早迁官棘寺宜平反无所隠直道不容私孤鹗终当荐良驹岂乆羁躬逢千载遇名达九重知宸翰铨升日藩方佐政时拜恩偏感激受任敢稽迟闽海千山路春风二月期江花含宿雨岭树隠朝曦父老欢迎迓官僚想设施宁论瞻表率直欲赞雍熈好似鸣阳鳯长倾向日葵优游宣治化岂弟慎威仪源洁流斯逺形端影自随宦成当勿怠责重更精思常衮勲宜继韦丹政足师庙廊犹有待竹帛可前追运海鹍鹏翼凌寒松栢姿盛名须振举素操尚坚持仰体抡贤意毋忘赠别诗始终能敬懋庶不负畴咨
　　重逰东郭草亭
　　雨霁纎尘浄春和万景妍天门红映日宫树翠含烟散步从东郭追欢忆去年自惭聨阁老幸喜接羣贤花影侵文槛莺声近绮筵时和兼物遂觞咏兴悠然
　　挽胡学士
　　阀阅簮缨逺才华自夙成彤幡遗旧徳黄榜占魁名卓荦金闺彦瑰竒玉署英谋猷膺主眷风采照人清得句珠玑粲摛文锦绣明词源惊倒峡步武羡登瀛共诧分莲贵争传视草荣铺张昭圣治黼黻际隆平廏马追星骏宫衣迭雪轻大官供膳美内帑锡金盈紫诰扬先泽青绫直夜更光华承宠渥献替尽忠诚清问临双阙髙名重两京宸衷方倚注薤露忽歌声痛哭怜交契追懐怆圣情褒封増恤典勲爵耀铭旌旅榇孤舟路乡山万里程沧洲秋草碧宰树暮云横逝水空长叹流年谩自惊惟余同列者回首泪沾缨
　　挽萧用道长史
　　诗书崇阀阅词藻绍弓裘隠迹声华着闲居行义修朝廷隆至治玉帛正旁搜擢相亲藩重抡材宠命优校雠开石室忠荩彻宸旒梁国邹枚并西都贾董俦四箴勤翊导八事赞谋猷忽罢长裾曳俄为逺塞逰一投终莫返孤疾讵能瘳行槖金钱少遗编翰墨留蓝田生片玉蟾阙步髙秋仕路行当显泉台惜竟休青山新勒石宿草旧封丘怅忆斯文旧哀歌涕泗流
　　○五言絶句
　　题四景图
　　春至多新水弥漫四望同却疑霄汉里还有泛槎翁
　　二
　　万迭峯峦秀遥空散火云兴来聊极目伫立向斜曛
　　三
　　玉露生凉风江空兔魄多分明桂树影谁道是山河
　　四
　　寒山髙百尺老树傲风霜更欲弹棊坐秋声九夏凉
　　双牛图【二首】
　　碧草微茫处江天欲暮时想应农事隙刍牧自相宜
　　二
　　逺岸长林下牛驯意态闲不须歌扣角归去卧柴闗
　　墨兰【二首】
　　九畹人何在湘江空自流向来纫佩处烟雨不胜秋
　　二
　　空谷谁能问幽芳独占春不知湘水上何处吊灵均
　　文敏集巻三
　　●钦定四库全书
　　文敏集巻四
　　（明）杨荣 撰
　　○歌行
　　寿少师蹇公
　　岷峨欝苍苍巴江浩洋洋阴阳二气互流荡精英翕聚生贤良忆昔元祚衰天造正冥昧公生癸夘冬适际真元会赋此英伟资天意岂无待一朝发轫登巍科鳯凰池上承恩波彩毫彤管日簪侍禁密优游荣宠多先皇首擢为冡宰天下人物归权衡纲维百职肃仪表调剂四海臻和平伟哉金石操挺矣松栢贞声名满夷夏事业垂汗青四朝歴仕荷深眷两扶红日升霄汉经纶邦国运嘉谟耿耿忠勤不知倦从容职寅亮秉轴居庙堂元化属叅赞斟酌随低昻皇穹锡佑在元老年踰七袠愈康强禁城梅玉清香吐绮席弘开具尊爼葱葱瑞气满华堂煜煜斑衣膝前舞称觞献寿来羣仙锦袍玉带光相连共夸天地产良佐柱石邦家非偶然嵩岳昔降神生彼甫与申诗人发歌咏简册犹昭陈况今圣皇位宸极不比周宣更化新盛世光岳气完厚鹤髪龎眉多缙绅仰止岷峨峯崔嵬彩云里盼彼巴江流悠悠去无已为公歌此度遐龄坐阅升平介繁祉
　　题竹石泉坡赠南京刘给事中
　　天孙织锦机邉石粲若云霞成五色乘槎仙人携之归腾入沧溟深莫测波涛蚀囓千载余上产百尺青珊瑚冯夷捧来为我献文彩照耀扶桑乌君不见石家小儿肆行暴竞巧夸竒真可笑髙枝大叶似此稀不待捜罗能自到尧舜在上来逺人贡献尽却竒与珍我今有此不自惜持以赠子何殷勤岁寒别我金台下春满南都到官舍此行树业当何如须与珊瑚比光价
　　送孝亷童景和还乡
　　我家云际峯子居玉溪侧溪云相望百里间共听溪流看山色我忝逰京国别家凡几霜丘园子晦迹林泉足徜徉今秋忽领乡书荐邂逅都门欣会面为言堂上有慈亲白髪如丝身尚健今晨奏疏陈衷情诏许还家昼锦荣人生何如奉亲乐妇进甘腝儿调羮君恩如天尤罔极欲报涓埃那可得抒忠尽孝臣子分重系纲常谅须识我别庭闱音问疎彩服亦欲相追趋若过闽山到乡曲为我先寄平安书
　　题张判府恒山书屋
　　恒之山相迭峙幽燕以南亘万里苍厓髙出几千仭古称北岳中天起但见日月来东西苍藤古木啼青兕张公筑室读书舍其下闭户不出识者寡左图右史日相亲下笔文词袭班马胷中更有治安书披腹琅玕欲倾冩一朝选入逰上庠文彩灿烂云锦章许身报国竭忠荩佐治圣世如陶唐秉心精白恒自守髙谊如公世罕有朅来辅政居建邦化民已见风俗厚生平节操如秋霜礼法雍容睦僚友春风夜坐政事堂思看旧书那能忘白云缥缈在眉睫緑树晻霭遥相望君亲两立不可置惟愿寿考如天长恒之山渺何许南闽逺望青天髙更有幽人时仰止
　　氷蘗堂为龎明叙作
　　万物谁独清惟有玉壶氷羣卉难悉数蘗心良最苦人生髙洁励贞操可使芳名照今古鹿门逺孙居吉文鳯凰池上超凡羣堂上令母年七十孀居自昔扬清芬辛勤抚孤习诗礼遣贽从师脱簪珥熊丸有训屡资劳膏沐无心宁复理只今三釡荷恩荣萱花雨露逢升平帨闱华扁署氷蘗煌煌史笔昭懿情岂不见昔王素所至亷名驰仕路不独当时氷蘗声千载髙风争景慕而家令母何其贤淑徳早向乡邦传再歌一曲励民俗以兹愿续栢舟篇
　　金台别意图赠宋士徳照磨复任松江
　　东呉名郡云间最山水锺灵此其会九峯■〈山上酋下〉崒秀凌空三泖春流互萦带就中宦绩相后先只今郡属惟子贤洒如清风立翠竹烱若緑水开红莲昔年初捧除书至父老欣欣总懐恵闾阎鸡犬寂无惊田野桑麻蔼交翠公庭昼闲案牍清终岁不闻敲扑声家家院落弦管溢处处寒灯机杼鸣政成回首逾三载考绩京华见风采故乡姻好情逾深宦路交逰心不改盍簪道旧能几时承恩南去催还期临岐握手兴不尽怅望云山伤别离云山微茫渺何许为托幽懐向毫楮一段闲情入画图千里相思若亲覩子今磊落非寻常政化覃敷名誉彰东呉民庶重懐仰满眼烟树皆甘棠殷勤祖帐送行色逺大相期须努力需看万里自飞腾云霄好展扶摇翼
　　崆山逺思图赠章贡太守张鸣玉
　　庾岭西来知几里其下蜿蜒走章水章水盘回到郡城南有崆山相对峙层峦迭嶂通杳冥储珍毓秀多空青造化生成挺竒异气势磅礴锺神灵兹山屹立何髙壮翠壁丹厓欝相向黛色苍苍望不穷嶻嵲凌空几千丈黄堂太守方盛年读书掇科才且贤皇华光彩照海内玉节时时下九天昨来拜官守章贡五马恩荣世所重皂盖风云自绕旋丹霄日月长瞻捧去岁双旌朝帝京金台相见不胜情征骖初指龙沙路归鞍已向虎头城分携去住心何苦几度相思未由睹谩凭毫素染崆山想象天涯渺何许悬知从容退食时独对兹山览秀竒晴烟暝霭相恍惚瑶林琪树纷葳蕤我因斯图寄遐想引睇南天神独往髙名期与此山齐令徳应知人共仰
　　小画为韩院判题
　　君家画品世无匹昨者沧桑忽相失题咏空传名士诗挥洒犹存伯兄笔知君继志真才贤故物忍令终弃捐遂教好手巧为此拂拭毫素生云烟春山如黛春水緑芳树重重绕华屋杏花日暖卧狸奴蒲叶风轻飞属玉我亦平生林野情忽见新图心目清何时访君向幽处一棹烟波江月明
　　题松鹤
　　青田之姿真不羣玄裳缟毳何缤纷有时清唳向寥廓一声直上横秋云孤松亭亭髙百尺松梢盘挐倚石壁翛然来此立多时轩昻欲展云霄翼何当结巢松树间朝来飞去暮飞还间随坡仙度赤壁不逐子晋逰缑山伊谁写此最竒絶髙堂忽见心神悦安得苍崖置一双舞影秋空弄明月
　　一片秋意为史院判题
　　昨夜西风起苹末长林萧萧叶初脱夕阳流水澹无波玻瓈沈浸青冥阔断堤古岸遥相连彷佛疑是鉴湖邉黄花未发含清露白鸟欲度横苍烟人间此景何潇洒独对新图意闲雅安得扁舟泛緑漪坐看翩翩海鸥下
　　题韩御医山水图
　　幽人襟度何潇洒时来踞坐长松下天邉翠壁髙嵯峨石上垂萝已堪把兴来看山不厌山仰视浮云不可攀流泉隠隠出岩谷长疑激石鸣潺湲只今作官居显职日日承恩登禁掖还山未得但看图一段闲情付秋碧
　　题王知事苍梧亲舍
　　苍梧之山髙崔嵬苍梧之水青扵苔朝云卷雨凝不散化为五采天邉来知君揽结入肺腑绮语藻词生笔下一从泮水乐优游声名早已登天府朅来闽藩今几年元戎幕下开红莲庭闱道逺不可见披图展玩心悠然苍梧遥遥几千里引睇沅湘隔烟水慈亲鹤髪双鬓皤倚门日日长如此忠孝由来难两全嗟君心事谁能怜丈夫有才誓许国要令事业垂简编我时趋京赴西掖因君此图情转剧相思应在玉堂中明月满帘天咫尺
　　西山精舍
　　西山迭翠峭且竒山前流水清涟漪美人筑室得幽胜独揽秀色褰书帷红尘不到柴闗静緑树阴浓昼日迟书声伊吾出林杪时有好鸟鸣髙枝花雨飘香入醽醁松涛送响来琴丝以兹逰息信得所况有童冠相追随毎扵大化探至理登山临水应忘疲迩来有籍通仙府别却旧业趋京师匆匆相见长干道命我为题精舍诗秪今去典常山教尚有西山猿鹤思
　　题张真人鸪峯清暑图
　　鸪峯嵯峨几千尺屹立江南半空碧仙家正在龙虎深林壑翛然絶尘迹茅屋俯瞰峯之阿石泉飞洒浸垂萝向来六月不知暑空翠满襟凉气多道人时把瑶琴理流水髙山少知已问谁载酒泛中流来听清商间宫征我生性嗜山水幽忽见此图清兴留何当从子问真诀周览八极寻丹丘
　　题方尚书芦雁
　　黄芦萧萧波渺渺六花飞入江天杳逺渚长林落叶空平沙断迹行人少嗈嗈鸿雁自随阳饮啄飞鸣古岸傍几点遥横闗塞逺数声逈隔云山长乃知良工妙无敌笔揽造化留真迹摩挲此画赋新题崔氏已无空叹息
　　题吴尚书山水图
　　青山嵳峩半空立万迭芙蓉紫烟湿峯前昨夜春雨深绕涧飞花水流急隔屿人烟凡几家一径苍苔石磴斜溪回路细长芳草月落幽林归早鸦山深洞口行人少白云飞堕青山杪恍见沧洲树色微如闻古寺锺声杳茅檐日出鸡犬喧十里烟光连逺村依稀乍疑篔筜谷彷佛自是桃花源乃知画者通玄理点染天机笔锋里尚书爱此欣得之素壁髙堂见山水人间美景不易寻此图直比双南金玉堂展巻慕清絶爽气萧萧风满林
　　赋西山送教谕周公明赴长洲
　　西山屹立何雄哉倚天盘地髙崔嵬壮气峥嵘逼太华秀色缥缈连蓬莱蓬莱咫尺临天阙遥对兹山最竒絶龙楼鳯阁接飞云玉殿瑶阶照晴雪周君文采儒林英萧萧白髪沾恩荣宦程初赴天官考教铎还为吴郡行今晨告别何草草祖帐离筵蓟门道回望西山迭翠屏万古青青应自好长洲花发春日初緑水荡漾青芙蕖皋比坐讲有余暇还念西山相忆无
　　寿萱堂为王都御史题
　　髙堂有母今垂老鹤髪慈颜喜长好爱日惟存慰母心阶前多种忘忧草愿将此草喻慈亲一度春风一度新日傍花邉呈彩服时依丛畔脍金鳞公从早岁承恩眷时向乌台掌邦宪禄飬深期志不违宦情但祝亲常健云冠霞帔帘幙深慈亲寿考多欢心华觞累进浮香气轻舆几度来花阴慈亲安乐萱长茂九天雨露栽培厚有待他年昼锦还拜舞花前庆亲寿
　　题夏尚书横披山水
　　青山绵亘何盘盘空翠杳霭连冈峦千寻黛色云中出万迭芙蓉天际看悬崖峭壁真竒絶百尺飞泉洒晴雪石磴髙低入渺茫岚光逺近相明灭其中茅屋临水开野桥曲涧纷萦回抱琴客向谁家去鼓棹人从何处来百花烂漫争妍媚逺树参差带新霁初疑盘谷隔风烟忽讶桃源在尘世人间此景那可逢嗟哉画史何其工摩挲展玩不忍释为写清兴思无穷
　　溪隠为章氏题
　　幽人昔隠清溪濵溪中流水光粼粼常时濯足风湍晓几度荡桨烟波春髙懐对此真澹泊啸咏沧浪心独乐竹寒沙净小窓幽酒醒梦回月初落幽人乘化知几年溪邉胜景还依然临流有客想芳躅况复胤嗣多才贤当时品题遗翰墨展巻悠然仰先徳谁云杖履迹已陈文采风流照溪侧我亦平生慕胜逰武夷曽回九曲舟何当为扫溪头石坐看一片氷壶秋
　　孝友堂为吕尚书题
　　名家本出蓝田裔积善生公庙廊器堂中列鼎奉慈亲膝下聨芳见诸弟公昔家居侍母傍朝朝暮暮在髙堂清觞潋滟蚁浮蜡彩服连翩雁作行自从致身事明主一片丹心誓相许晨趋双阙列朝班夕望孤云忆慈母昨者承恩昼锦还拥盖持麾西入闗咨询到处尽臣职拜舞喜得瞻亲颜春晖煜煜聨华萼鹤髪龎眉宛如昨埙篪迭奏承亲欢自古天伦有真乐知公禄养荣且丰寿富康宁谁与同作诗愿颂君陈美芳声永世垂无穷
　　野桥春霁图
　　东风吹花新雨晴微茫山影开云屏泉声有无隔幽窦岚光逺近排空青小桥横枕西溪侧过客何由分野色日华潋潋因物荣芳草萋萋为谁碧五更朝下承明庐天香满袖登逰车十年未着谢公屐似与冈峦识面初归来摩挲醉吟目不唱商颜紫芝曲何处有山如此图移近蓬莱剪浓緑
　　林泉清趣图【有序】
　　凡处富贵功名炫赫而能安乎素履不以浮靡累其中者此其为人必有瑰竒磊落之资清夐絶尘之想卓然超乎庸众者也今右军都督府都督同知沐公世本元勲承阀阅之旧袭簪绂之华盖未尝以富贵名爵有所矜衒居常退然自下歉焉若弗胜此其志趣岂不贤扵人逺哉予世家建宁公之先人黔宁昭靖王在国初时驻节建宁抚镇七闽号令严肃政行恵施士民懐慕予少时盖已熟闻其徳量之宏才识之伟矣及予以科目登朝又幸与公之兄今太傅黔国公暨公与公之弟驸马都尉胥晤扵是知公之伯仲皆以勲劳才望受知当时策名藩方聨姻戚里实皆先世积累之厚非偶然也公自滇南入朝京师其将归也屡索予诗以识别予惟公能超然物表无所系累虽在贵富显荣之中而懐萧散恬澹之志乃令善画者作林泉清趣图以赠且为歌诗以系之嗟夫谢安以晋宰辅为四海之望而懐别墅之乐裴度以身为唐安危而慕緑野之胜则是图也亦岂非公之志也哉诗曰
　　公家先世国元勲旧有威名海内闻至今功烈尚如昨三鳯文采皆超羣公为仲氏尤瑰杰自少藩方持节钺标格浑如玉树清丰姿逈若氷壶洁平生不受尘俗牵时时髙兴在林泉闲来与客纵欢赏碧鸡金马民安然昨者来朝双阙下九重眷顾増光价万里欣逢入觐初几度从容退朝暇兹乘驿骑赋旋归赠以斯图慰逺思长林欎欎浄尘俗石泉泠泠洗襟期如公风度今能几况复勲名世无比不徒恵泽被遐荒要遣声光照青史红亭酒酣日向曛三迭骊歌未忍分扬鞭上马重回首还见蓬莱五彩云
　　题李叅议辕门清暇图
　　李君磊落英妙年万里青云先着鞭致身早振成均誉列职曽推宦路贤自从佐郡蜚声乆田野熈熈真罕有千树烟火蔼桑麻万落人家荫榆栁只今叅赞在辕门防秋猛士如云屯诏书昼下笳皷静羽檄夜发风雷奔有时调兵奉天讨瘴雨蛮烟浄如扫帷幄争推筹策良官僚共说谋谟好以兹身闲心亦乐时时谈咲青油幕秋空斥堠絶烽烟夜月邉城息枹柝况今大将有山公持麾拥节収成功幕中从容烦寄语勉旃报国垂无穷
　　贺许编修父寿日
　　名家自是簪缨裔种徳绵延今几世遐龄可比窦家椿贤嗣宜方邓林桂朅来初度属昌辰鹤算今逾七十春遥想琼筵开盛宴衣冠满座来嘉宾玉堂令子尤欢庆缄寄诗词逺伸敬紫诰曽颁已赐官彩衣新制还相称伊予千里仰芳声未及登堂举寿觥尚期黄髪膺嘉祉更沐天朝雨露荣
　　剑池书馆为鳯阳熊知府题
　　丰城寳剑天下闻紫气曅煜光照昏一朝剑去蛟龙合池水深碧今犹存熊君书堂在池侧彷佛当年子云宅红帘緑幙对髙秋细雨青灯坐终夕翩然振翮起朝端青琐闱中列上班功成又转二千石坐取功名如等闲有时梦入乡园树还忆临池读书处早晩承恩昼锦还剑池鱼鸟宁相负
　　题陈徳逊青山白云图
　　若有人兮尚贞独为爱青山寄髙躅青山盘盘江水涯白云英英满空谷昨日携书逰帝畿白云缥缈纷相随中宵乍覩从龙处故里犹懐伴鹤时东风三月春正好白云有意还山早多情更赋还山吟愿与山人乐熈皥
　　寄翰林编修龚良器
　　我忆初年在闾里扵尔严君重交谊坐论夜雨碧窓前醉舞春风落花里盟心托好真忘年往来出入相后先情深直拟金兰契意厚宁如胶漆坚一从辞家上天阙平步云衢依日月只今已是三十春两地相看鬓成雪自惭碌碌衰懒余君恩未报将何如故山迢逓隔江海飞雁不带南来书玉堂退直重相忆几度逢人问消息光荣已喜沐恩封老大偏怜少筋力翻思昔日辞家时尔生数月方孩提沧波东去白日逝门墙桃李皆成蹊向来大比属庚戌喜尔翩然应时出策名飞步冠羣英余子纷纷孰能匹词垣三载承宠光御勅恩颁増焜煌银章紫绶贵尊甫霞帔珠冠荣北堂人生际遇有如此莫遣光阴枉抛弃寻常昼锦不足夸逺大勲名且须冀由来学问无终穷好将经史精磨礲促装更嘱来京早摩挲老眼看腾冲
　　题冯敏山水图
　　鳯池仙客天机精笔端点染真天成想当适意自盘礴呼吸造化含元英欣然写此得佳趣云水微茫带烟树左拏右攫森相樛恍若蛟龙飞不去悬崖峭壁不可攀岧嶤直入霄汉间幽亭卜筑在深处尘氛不到清昼闲是谁潇散事逰赏短棹轻舟自来往晩风不动碧波平潋滟寒光映兰桨斯人伟矣真罕俦飘飘俨若坡仙流披图一览发清兴彷佛万里江南秋
　　送建阳何贰尹景春复任
　　建溪佳致着南土文物衣冠近邹鲁考亭夫子接洙源道徳辉煌照千古哲人一去三百年流风余韵今依然桑麻蔽野蔼春昼弦歌比屋声相连贤丞自是俊髦士佐政琴堂勤抚字令克同心足有为女织农耕日无事朅来考绩上帝京铨曺书最扬芳声晓辞双阙瞻龙衮晩唱骊驹伤别情南风吹雨洒行路酌酒都亭话心素隠隠征轮日下归潇潇匹马河桥度朂君此去休迟迟到官正值新秋时道傍棠树多翠色堂下双松森四围更从父老询民瘼抚慰贞淳袪诈恶公庭事简讼不闻犬卧緑茵花满郭方今圣主旌循良屏除贪墨投逺方好坚清操保终始他日行看膺显扬
　　重庆堂为御史崔仲玉赋
　　君家积善肇庆源云礽奕叶森相传一门四世总无恙自是五福能兼全人间具庆亦云乐况有重闱齐矍铄桑榆入暮驻流辉黄菊逢秋粲竒萼堂中大父八袠余更闻祖母寿福俱朱颜晔煜见神彩白髪飘萧霜满梳过庭诗礼重严父清夜和熊赖慈母庭前椿树傲清霜堂北萱花沐时雨羡君卓荦方壮年由来孝友自天然礼闱擢秀并多士宪府乘骢推独贤昔曽衣锦归故里鳯勅恩颁重褒美银章白简相焜煌霞帔珠冠绚文绮一堂和气春融融子拜双亲孙拜翁雕盘品食备甘旨斑斓五彩迎东风嗟哉重庆世罕有伟矣君家徳深厚勉旃忠孝两无亏岁岁髙堂介眉寿
　　送翰林修撰连景贤归建宁省墓
　　长空淡淡秋气凉金台红叶飘清霜词林有士荷恩宠衣锦翩翩归故乡故乡迢逓在何处云水微茫隔烟雾一尊酒尽情更賖三迭歌残留不住绣鞍金勒王花骢洋洋意气如晴虹官河初泛过瀛海眼前景物应无穷岱宗磅礴亘邹鲁人物衣冠自今古梁山奕奕神禹功千载竒踪在西楚钱塘月落潮正平吴歌越语相间声买鱼沽酒且为乐吊古兴懐无限情兰桡桂棹疾如矢风正波平日千里望中闽峤白云邉咲指乡闗在伊迩维时溪上梅花开花间喜迓扁舟回绮筵交错列华馔紫霞潋滟浮金杯锦衣绚耀已如此光被松楸及桑梓焚黄既毕早趋朝忠孝兼全孰堪比嗟予衰老白髪多滥叨厚禄居銮坡三朝自幸沐优渥涓埃未效将如何今晨送子转凄恻聊写长歌壮行色到家故旧若相过为道年来重相忆
　　送江副使志坚复任淛江
　　都门朝下日方燠嘉树苍苍蔼新緑红亭送子复之官顿有离情千万斛忆昔初逰乡校中书窓夜读清昼同共期情谊托胶漆肯教踪迹分西东我惭列职近丹陛子继登科擢髙第鹗剡横飞出九重纂修共处清华地金闺通籍承宠光丹墀簉羽连鹓行朝回倾倒足为乐几见庭树飞秋霜书成峻擢天颜喜绣服辉煌灿霞绮十年风采动朝端富有声名满人耳外台六载非偶然平生志节乆愈坚淛水东西数千里咨询多道使君贤朅来考绩上京国书最荣归动行色暂时酌酒须尽欢明日云山杳相隔朂哉此去毋踌蹰淛中黎庶望回车愿言氷蘗保终始平安时寄南来书
　　送广东恵州陈太守还任
　　京华三月春欲老栁亸花明觉春好故人五马促行装清晨取别何草草为言昨日朝明廷三年考绩承宠荣九重纔覩蓬莱晓万里复向龙川行念昔先皇选民牧爱子才华美如玉一时被命同几人五色龙章绚人目平生力学颇自珍试推岂弟懐斯民罗浮山髙丰水阔草木尽得沾皇仁兹行还领鱼符去须信闾阎乆延竚桄榔叶暗荔枝红竹马纷纷满行处
　　文敏集巻四
　　●钦定四库全书
　　文敏集巻五
　　（明）杨荣 撰
　　○歌行
　　送吕少卿升常归省
　　先生宋代名臣裔簮绂蝉联辉奕世潜心力学绍前闻硕望清才更谁似一自英年领荐书骞腾独步青云衢暂淹侯頖师儒席还拥行台使者车手持宪节佥风纪盛有香名满人耳劲气寒飞楚树霜襟懐湛澈西江水移官闽宪益驰声政成超擢佐廷平释之自信无寃滥戴胄偏能适重轻昨来入觐明光殿奏绩从容荷深眷彩云仗里缀朝班瑞雪光中侍恩宴天语丁宁复旧官兹晨拜舞出金銮锦袍香惹炉烟暖玉佩声摇曙色寒羡君紫诰推恩乆褒典荣亲世稀有松楸郁郁霜露深欲荐苹蘩酹尊酒翩然承诏遂南归昼日煌煌绚锦衣人生得意有如此富贵功名愿不违宦逰何幸逢昭代况复明良际嘉会话旧空惊白髪生摅忠谅有丹心在平生托好最相亲官路俄经三十春棘寺知君体钦恤庙堂顾我乏经纶骊驹明发催程早祖席都门且倾倒残腊遥辞紫禁门还官重上金陵道辅治由来需老成华资今已亚诸卿此行珍重慰时望有待嘉谟答圣情
　　雪窝为苖修撰题
　　昔闻读书泮池上一室临池颇虚旷室边面面种梅花惟爱寒香来纸帐有时雪后天复晴皎皎夜月当轩楹梅花雪月共一色室中湛若氷壶清欣然把书映雪读雪光照书同秉烛况兹素月复流辉四壁荧荧如削玉一从钱塘徙畿甸擢科入侍金銮殿时看雪月宛犹昨只有梅花苦难见当时此室名雪窝别后相思魂梦多月华雪色谅依旧南枝消息今如何已知襟怀尚清景雪消月落空梅影有待枝头结实成试作和羮为调鼎
　　送都御史熊槩之南京
　　晓风吹花飘紫陌陌上青青杨栁色绣衣骢马何辉煌祖帐临岐送行客客初拜命出都门意气偏承明主恩霜威凛凛孰敢犯狐兔敛迹鲸鲵奔强摧弱植安田里闾阎处处讴歌起还朝入对重敷陈九重顾盼天颜喜南京宪台席乆虚特承宠眷荷新除玉壶酒尽意不尽欲别不别仍踌躇知君此去肃风纪要使声华满人耳不见当年揽辔流千古芳名照青史
　　送瓯宁大尹章文郁复任
　　吾乡风土冠七闽建瓯二邑相比邻清和之风此融结山水秀异民心淳风淳俗朴无乖戾从古迄今称易治况当圣世仁化行令长人人尽良吏章君自是钱唐彦早入成均与髦选骥足髙腾迥出群牛刀小试初为县治成绰有昔贤风人方卓茂与鲁恭晨霜翳盖躬行学春雨乘车出劝农六载守官如一日蔼然仁惠声洋溢来朝仍着尚方履课最重书考功笔关树生凉宿雨晴还辞北阙向南行雨露浓沾双袖湿江风遥送一帆轻邑中耆老相望乆有待来临如父母长途风景秋正佳马上看山莫回首我皇注意在爱民守令于今务得人勉旃终始树嘉政褒命行看下紫宸
　　送陈必恭叅政考绩还云南
　　陈君家住锦江里居傍好山千仭起锺灵孕秀在斯人少小留心事经史一从领荐上神京成均肄业超群英黄甲题名沐光宠乌台列职扬清声日持白简趍丹阙劲气棱棱凛霜雪平生心事孰与伦皎若澄潭湛秋月绣衣一出山岳摇翩翩鹰隼凌九霄輶车按莅慑贪墨封章奏劾惊藩僚更闻揽辔向吴土狐鼠豺狼遁无所扫除奸一以空要使髙名照今古一朝叅佐居黔中薇垣顿觉春融融遐荒草木被膏雨闾阎黎庶歌仁风昔年报政好颜色此日重来头已白悬车未遂归老心匹马还看别京国旗亭杨栁何青葱送君南去情无穷愿推仁政洽荒服莫教中道隳成功頋予同郡托交谊衰老犹惭侍枫陛圣恩他日许归休同看锦江山色翠
　　送太平知府姚政之任
　　禁城漏彻天门开红云捧日东方来仙跸声传六龙至明堂朝罢千官回羡君卓荦多才智此日荣看荷恩意手分铜虎任专城袖带炉薫出丹陛赐来寳勑何煌煌龙文五彩生辉光旗亭车马集冠盖祖筵酒泛葡萄香漙漙凉露浥芳草道上尘氛浄如扫兰桡晓发潞河濵回首云山隔琼岛秋深水落波不兴白苹红蓼争鲜明云连齐鲁黍初熟雨过秦淮山更青道傍杂沓森童稚共迓双旌日边至闾阎已喜乐雍熈宛若春阳发辉媚黄堂宣化敷圣恩抚绥黎庶旌仁贤和风拂拂蔼生意明月皎皎行青天况君昔甞效劳绩一寸丹心烱虚白早从绛郡着能声两入枢庭赞筹策地官分职众所推敬敷五教昭民彛翩翩一鹗上霄汉騑騑五马趍南畿朱幡皂盖照云日勲名坐与龚黄匹公庭无事清昼闲弦诵声连万家室古来郡守非不多惟有循良名不磨朂君此去慎终始再听民间襦袴歌
　　题曹义编修花木翎毛图
　　同云黯淡岁华逼老树轮囷雪初积瘦蛟起舞冻欲僵一鸟归栖头已白中山有物明月精睢盱相顾如有情天寒猎罟不复出静倚丛薄无人惊树傍枸杞枝袅袅摇落之余见应少叶在犹如翠羽滋实成尚缀琼珠小嗟哉植物胡不同荣枯开落谁能穷晴窓看画坐叹息黙识乾坤造化功
　　送礼部郎中蒋廷晖致仕还乡
　　蓟门二月春昼长有客翩然还故乡为言衰迈已七袠乞身幸已辞明光忆昔年华正强盛工书深得临池兴逺师羲献争清妍近法欧虞擅遒劲龙飞九五永乐初姓名早已登荐书拜官虽列凤池上载笔毎向词林趍毫端日日传恩旨纶綍辉煌播遐迩乘间纵意时一挥多在人家画屏里后来迁职尚书郎内庭如旧承宠光白金文绮频有赐三十余年鬓髪苍顾予自昔同供奉青眼相看意逾重只今别我遂归休千里湖山入清梦祖筵酒满黄金巵尽醉休嗟临路岐他时倘遂悬车■〈〈一上自下〉页〉定过钱唐话别离
　　送田万陶教谕之沙县
　　田君性质淳且良早年力学攻文章晓窥芸简碧窓静夜对兰灯清漏长平生卓荦有髙志淬拭青萍不轻试韬藏寳匣几经年时有辉光动星纬秋风藩省棘闱开扬眉吐气争先魁九重霄汉翔凤羽云程千里驰龙媒一朝飞步上京国拟向彤墀献三策日华五色过眼迷乙榜登名众皆惜圣恩抡选重才贤成均三载加精研谁知富贵自先定科名特达非偶然拜官再向黉宫里得此欣然为亲喜封章恳欵动渊衷锡命南行近闾里都门草緑春日明临岐使我不胜情官河水满快征棹指日诸生相拜迎东风吹雨润芹藻泮水优游景逾好亲闱迎养足欢娱遥想蓝舆到官早颜童髪白八十龄年来况喜身康宁公余娱侍有真乐不羡富贵兼功名
　　送大尹谢仲廉之沙县
　　东风吹花舞晴雪正是京华夏初月上林日暖散莺声似与行人送离别翩翩鳬舄出九关一尊酒尽添朱颜丈夫慷慨别知已仗剑宁辞行路难忆昔君初擢科第际会风云多意气绣衣绚彩立青霄白简飞霜侍丹陛岂知利钝亦有时得失往往常相随只今承命宰百里况是闽南风俗竒喜君卓荦负髙节世态从教尚炎热玉壶秋月烱虚明金井寒泉自清冽兹行正好展才猷时将民瘼勤谘诹夜深无犬吠村巷春到有农耕緑畴夫耕妇织各安所比屋讴歌歌父母三年报政着勤劳伫见芳名同卓鲁由来邑令任不轻君行莫伤离别情秋风若有燕鸿便应好缄封遥寄声
　　送顾都御史致仕还乡
　　忆昔与君同射策两鬓相看如漆黒流光迅速不可拘转眼萧萧头緫白君初释褐宰花封桑麻百里春融融欻从鹗荐上霄汉手持玉斧乘青骢英姿劲气独超絶不好寻常事容恱三春栢府凛严霜六月江南洒飞雪银台进秩曽几时擢官都宪蒙主知四方颙昻想风采百寮震肃瞻威仪圣恩优老古无比一朝勑赐归田里清名已见重当时况复光荣善终始汉家解组有二疏都门相送多轩车髙风卓卓振寥廓夹道人称贤大夫君今髙步踵前轨不使先贤独专美归来林下更优游锦绣辉煌照桑梓蹇予衰老思退休才薄应惭今尚留冥鸿何日遂髙举九霄接翼横清秋
　　送中书陈宗渊致仕还乡
　　天台山水锺灵气人物挺生多秀异陈君夐出流辈中襟宇舂容富才艺能书能画莫与肩挥洒毫素人争传芳声早岁闻京国雅志不得栖林泉永乐之初领髙荐一时同召皆英彦儤直常居白玉堂承恩日侍金銮殿从此飞腾际盛时廿年染翰鳯凰池烱烱双眸明似电萧萧两鬓白如丝诏许归休娱晩节买舟即日还东越故园遥指赤城霞片帆轻度沧江月我与相知为独早见君少壮今衰老送行难尽旧时情聊复长歌写怀抱到家正是菊花天把酒东篱兴浩然惟有丹心常恋阙时时飞梦五云边
　　题紫芥图赠同知王朝佐
　　中园百蔬雨后长紫芥新香味偏爽锦文绕叶光陆离金缕攅花色鲜朗莫嫌气烈俄惊嚏涤滞消烦功独广纷纷春韭与秋菘那得与之相比仿徽州贰守最贤明厚抚茕嫠薄自养晨飡暮膳无重味味此甘腴胜熊掌勤劳民事自忘疲不似庾郎同偃仰康侯击节信民言我亦为君加叹赏绘图相赠虽若微托此聊将寄遐想方今廉吏尽登庸不限内朝并外壌■〈〈一上自下〉页〉言终始务清修伫见征书降天上
　　题竹泉石坡赠宣城钱教谕
　　古来何人善画竹湖州太守眉山苏二公已去数百载毎叹絶笔人间无此图几竿何洒落生气潇森动寥廓胸中不有真琅玕笔下那能发竒作峥嵘老石莓苔青叩之似作金玉声虚窦玲珑暗泉滴深根盘结微云生子今振铎宣城去为拂新图写新句梅花未发栁未生持此聊将岁寒意不用截取长竿钓玉璜不用裁为律吕鸣鳯凰惟应杀青著书比班扬广文之官虽冷夫何伤
　　翠筠轩为黔国公子沐可观题
　　世人见竹爱者稀子独爱种当轩墀长稍宻叶自潇洒虚心劲节同襟期拂云髙并青霄直秀压琅玕绕檐碧千竿飒爽风雨声四面阴森氷雪色苍然满眼如潇湘敲金戛玉相铿锵虬龙露角带春雨鳯凰振羽鸣朝阳有时携客翫佳景满地扶疎散凉影扫石弹棊白昼长钩帘对月清宵永有时截制紫鸾笙希音吹彻钧天清空中似引飞仙度翠翘緑佩何轻盈尘氛不到凈如洗几回吟啸霜天里蒋径寂寥何足论淇澳猗猗自堪儗君家庆泽流无穷种德应与种竹同绳绳后嗣尽英杰抚绥夷落推元功羡子才髙踵前躅早有芳名动南服■〈〈一上自下〉页〉言长养资汗青留纪清朝世勲録
　　重庆堂为曲靖知府晏毅题
　　堂中慈母雪满颠况是大母尤髙年福禄康宁姑妇乐旨甘备养孙曽贤人生重庆有如此孝慈同萃一门里绮席欢承彩服鲜緑醅香泛金樽美彤幡皂盖绾银章慈竹阴连萱草芳锦衣屡得拜家庆几回庭户生辉光知君乆作青云客御勑曽看侈褒锡宁将宦逰恱亲颜直遣夷氓沾圣泽显扬已喜振芳声更兼禄养承恩荣愿殚忠孝保终始不负髙堂钟爱情
　　送李叅议复任
　　藩维之任实匪轻古来重此良足征咨询州牧载虞典旬宣江汉埀葩经李君早岁乘骢马煜煜才名满都下苍隼横秋振羽翰白简飞霜肃朝野一朝受命叅闽邦圣皇德化能宣扬政平讼理息愁叹坐令八郡生春阳朅来报政上京国官舎相逢慰相忆暖风碧草三月春緑酒红亭送归客蒲香酒熟下车时再施惠泽安黔黎心如玉雪保终始庙堂峻擢应有期
　　送从弟尚文复任南京吏部郎中
　　忆昔少时居故乡兄弟相亲恩爱长碧窓灯火照经史肯以暇逸虚流光一朝歘动青云志泮水传经汝来侍梦草春吟毎得诗聴雨夜眠常共被是时爱汝才且贤静观羲画穷先天阴阳变化悟消息为汝指授加精研岁逢己夘仲秋月我独攀桂登蟾阙鹏程浩荡遂骞腾翰苑编摩愧疎劣一从别后难与同喜汝携书来辟雍日下聨辉想华萼云边接羽看飞鸿时从官舎话衷曲顾恋情深如手足领荐欣题鴈塔名为郎喜作天官属十年粉署政绩多彤庭奏最承恩波官阶已齿大夫列煌煌紫诰颁銮坡曽怀先陇多荒草拜上封章归祭扫始怜别我去路遥旋喜辞家到官早于今又是五载余重来慰此情郁纡官舎论心未逾月都亭又拟歌骊驹关河迢逓渺南北潞水钟山两京客百年兄弟皆过半此日相看総头白匆匆且莫伤别离金台会面恒有期秋风驿路多归使时遣平安报汝知
　　别仲子让归乡省母
　　常闻七十古所稀我今行年当此时镜中朱颜已非昔鬓边玄髪半成丝汝来官舎兹十载定省晨昏恒不改趍朝上马毎亲扶退直还家立相待承颜养志希前修要使吾心百不忧抚摩弟妹恩爱厚应对宾朋情谊周家庭综理恊规矩僮仆欢欣无间语眼中尘俗不相关干蛊承家应赖汝今晨拜别还故乡秪为慈亲在北堂劬劳鞠育思报德岂惮关河归路长到家正是小春节彩服登堂慰离别乡园桑梓须敬恭先陇松楸宜拜谒兄弟惟敦手足情闺门礼法在持循睦宗恤众恒留念敬老尊贤勿厌频我家种德自先世忠厚相传贵相继还将经史细研精莫遣箕裘业荒废汝行日逺思日深去后平安多寄音殷勤侍母有余暇重到京华慰我心
　　汝来京侍养已十年小心敬慎夙夜不怠治家接人罔失礼度足慰老怀今以弟锡来乃欲归省母虽命汝行而汝之庶母弟妹及诸亲旧咸弗忍舎汝者皆由汝平素孝友诚敬之所致实非偶然吾虽欲留旦夕侍左右然汝念母乆违孝心诚切不可沮遏乃赋长歌一篇以朂汝行汝且暂归以安母心尚期促装重来以慰吾怀庶几子道两尽汝其服膺勿忘也
　　题竹赠登州太守杨頥
　　浴凤池头雨露浓波涛翻砚飞墨龙倐忽变化腾太空蜿蜒影挂尺素中初疑吐雾春蒙蒙峥嵘山角云雷从徐观满座生清风凌霄劲节氷霜容葛陂昔日留遗踪至今勾漏思仙翁羡君乆典千里封琅玕万个藏心胸岁寒之操期相同长才他日须登庸箫韶九奏重华宫
　　竹雪书房为画士戴文进题
　　戴君旧业家钱塘幽斋剰种青篔筜氷森玉立郁萧爽佩珂时动音铿锵一林遥接淇园緑万个如临渭川曲凉宵白昼风月清翠影重重复书屋四时佳致迥不同况兹清絶当严冬朔风吹雪满空下凝梢缀叶相玲珑素娥冉冉来云表皓鹤翩翩舞林杪是时掩巻一凭栏清兴满襟应不少恍如玉壶照八窓牙籖玉轴生辉光开径便宜同蒋诩映书更觉慕孙康一从寄迹京华地翘首山房想初志阳春桃李任纷纷劲节贞心自无异何人为君写此图故乡景物浑不殊兴来展玩对立乆一点尘埃窓外无
　　送修撰杨寿夫致政归乡
　　蓐收司令大火流金井凉生梧叶秋玉堂词客叹衰老振袂翩然思退休封章晓上五云里恩命旋颁倍忻喜香飘紫殿拜龙颜日转西清别知已顾予同邑又同窓少小论交情谊长一从筮仕列中禁南北迢迢天一方君从泮水歌芹藻化雨春风起枯槁乌纱白髪三十春一榻寒毡■〈〈一上自下〉页〉终老几回受命司文衡南宫藩省推公平由兹荐剡上天阙擢任词垣沾宠荣先皇龙驭升天后国史恭修喜承诏书成进入蓬莱宫圣德神功永垂耀褒升华秩锡琼筵更颁兽锦宫袍鲜老成效用方自此如何拂袖翻归田今晨酌酒送君去行色匆匆留不住自是平生泉石心不辞万里关山路到家想值秋暮时篱边黄菊犹芳菲亲朋欢会如相问为说南还今可期
　　题孤峯迭秀图送太守况锺复任
　　东南名郡称姑苏土壤深厚山萦纡云中黛色接天目天际江流潴具区具区之中峙重屋孤峯髙瞰湖波緑狮岩虎阜相蔽亏紫翠浮光眩人目此中佳景真如画闾阎盛世涵清化湖山处处有渔樵陇畆人人乐耕稼伟哉太守才且贤悉心抚字今几年鉏奸击暴植孤弱诗书比屋声相传有时劝农行属县露冕轻轩逰歴徧村童野老竞欢迎甘雨和风緫如■〈〈一上自下〉页〉比来政誉何洋洋喜看奏最朝明光聊赋兹图慰离别相期事业齐龚黄
　　送兵部侍郎徐良玉考满复任
　　朝廷图治臻虞唐峩峩廊庙登俊良六卿分理各有属大纲一举众目张夏官司马掌邦政统制戎师卫民命任髙责重职匪轻德厚才良始能称徐君筮仕当壮年皇华使节周八埏为郎粉署着劳绩佐政银台承宠迁金闺出入乆通籍瞻望天颜纔咫尺惓惓夙夜竭忠诚烱烱丹心抱清白先皇擢贰夏官卿几年莅职居南京提纲挈领百事举往往群僚推老成朅来考绩觐枫陛书最南还别知已驿路霜酣木叶丹潞水风髙翠涛起山连岱岳神秀锺路入徐扬风物同石城锺阜自天设虎踞龙蟠今古雄君归为政励初志上副宸衷广仁治惟将盛业继古人终有清名照来世
　　宋徽宗耕牛图为黄福少保之子题
　　春原过雨春日熈春树连阴春草肥田家力耕贵及时手挽牛兮肩负犁草香泉美牛步迟农心汲汲应何为上恐公家赋税亏下虑私门妻子饥吁嗟牛兮胡不知宣和之初能念兹九重燕暇亲写之骄奢一动万事隳塞草黄沙千载悲
　　送许编修归省
　　秋风萧瑟天气凉梧桐落叶鸿鴈翔词林有客思故乡双亲寿考俱在堂满头白髪明秋霜乆矣离别各一方白云飘飘日飞扬欲往从之道路长朝回几度心彷徨东山岌嶪恒在望九重恳恳陈封章拜恩归去喜莫量举桂棹兮理兰桨锦衣白昼生辉光到家正是篱菊芳亲虽已老身尚强乌纱珠翟相焜煌挝钟考皷献寿觞■〈〈一上自下〉页〉祝千岁犹未央人生此乐应不常于乎人生此乐应不常圣恩广大安可忘
　　送夏仲昭主事归省
　　青年射策成名早文采风流出人表校书闲雅在銮坡染翰优游趍凤沼扬歴清华岁月多九重天上沐恩波粉署初迁司考课石渠还复预编摩从容退食无尘事时写琅玕发清思风梢雨叶倐忽成绰有湖州笔端意髙堂慈母雪盈头定省心劳不自由上疏喜承明诏许束书便买江南舟难兄解组归未乆相见欣然复携手彩衣双舞寿筵前此乐人间信稀有玉峯秀色似昆丘乘兴还堪载酒逰圣主恩深容暂去乡园虽好莫淹留
　　题御史曹习古推篷清趣图
　　青年揽辔临三吴清宵举棹经西湖西湖湖上月初出推篷对月思林逋逋仙旧宅无人住尚有寒梅千万树老干槎牙屈铁垂嫩蕋参差雪花坠暗香细逐东风来疎影横斜照緑苔夜深寒气沁肌骨眼前清絶无纎埃湖边又似湘江曲傍有千竿万竿竹宻叶纷如金错刀髙枝森若琅玕玉云际何人吹玉笙清音彷佛鸾凤声此君自昔重髙节乃与梅花同结盟须臾月落东方白满眼犹余霜雪色道逢四明一老翁为拂生绡洒香墨笔力精妙意无穷御史氷霜节操同朝回静坐一披翫恍在西湖湘水东
　　送少卿沈民望归乡祭扫
　　云间自昔多才俊二陆文章着西晋君家兄弟际明时褎然并以能书进文皇在御涣纶音双凤翩翩入翰林东观校书延誉盛西清应制沐恩深从此超迁登要地讲殿斋庐常入侍乆官庶子辅青宫新拜亚卿居棘寺四朝宠眷岂徒然染翰今踰三十年曽奉圣言方逸少还同笔諌效公权优诏初承拜双阙先茔祭扫归心切祖筵群饯出都门正是登髙菊花节九峯松柏秋容老到日逰观展怀抱乡闾士子共追陪见者争夸锦衣好我念平生故旧情聊歌长句赠君行再三相嘱来须早勉尽忠勤荅圣明
　　竹石图为都指挥徐信题
　　长林雨晴露山骨恠状竒形何突兀有似烟消虎豹蹲更疑水落鼋鼍出修篁落落共几竿碧玉交映金琅玕老虬青春露骨角威凤白日生羽翰吁嗟物情易衰朽惟此竹石能持乆欲看践履竟何如一片贞坚更相守
　　题陈进士竹石图
　　往时湖郡松雪翁竹石戏墨天下妙即今亦有澹然者笔意精工颇同调数枝潇洒自不群髙堂白昼生风云乃知雅趣脱尘俗何可一日无此君
　　送叶俊太守致政归乡
　　浙之东兮君所居嗣先业兮宗文儒早年俊迈风骨殊渥洼飒爽千里驹一从振足登云衢才猷卓荦罕与俱擢宰临桂向南趍边氓已喜疲癃苏三考绩最朝帝都髙超赤县意自如寸心烱烱氷玉壶荣膺鹗荐分虎符出守太原民心孚弦诵之声盈里庐桑麻徧野阴纷敷夫何未及三载余翻然乞此衰病躯圣恩霈若雨露濡告别使我情郁纡谅君之归志不孤尊有酒兮架有书田可耕兮圃可蔬山可樵兮水可渔退休之适安以舒嗟君之乐兮世所无白云为侣鸥为徒
　　文敏集巻五
　　●钦定四库全书
　　文敏集巻六
　　（明）杨荣 撰
　　○七言律诗
　　送张大尹之建阳
　　东馆编摩近一年清时多士羡才贤书成已荷恩光重命下还闻邑政专匹马萧萧辞北阙双鳬杳杳向南天建阳此去谁云逺士庶欢迎锦水边
　　送王太守之肇庆
　　琼州太守旧推贤此日承恩及暮年五马行逢淮甸雨双旌重拂岭南烟都门莫惜金樽尽故里仍看昼锦还移郡喜闻民事简好将德意重敷宣
　　送佥宪王彦修之四川
　　几年青琐荷光荣今日承恩出帝京玉节遥持霜气肃绣衣初绚日华明都门酌酒寛离思宪府临民蔼政声莫道巴川西去逺锦城父老喜相迎
　　围猎
　　关塞霜清晓色明銮舆校猎出边城六龙扶辇旌旗合万骑连营鼔角鸣逺火依微秋草薄惊沙寂歴暮云平小臣躬覩三驱乐■〈〈一上自下〉页〉效嵩呼播颂声
　　送义门郑御史致仕还乡
　　栢台珥笔乆推贤喜见辞荣及暮年天语丁宁恩赐厚宸章璀璨墨华鲜几年守职风霜凛奕世同居孝义全总谓田园归兴好丹心犹恋五云边
　　送饶佥宪之陜西
　　圣代抡材擢俊贤喜乘骢马向秦川绣衣行部临关内玉斧承恩在日边陇树总迎霜气肃塞云多与曙光连方期此日宣恩德西土黔黎乐晏然
　　送弟尚文回南京吏部
　　遥持使节自南来阙下相逢喜色开风雨夜床情不尽池塘春草梦初回封章已进天颜恱尊酒频倾驿骑催惟有新图将别意云山千迭倚崔嵬
　　送吕佥宪之福建
　　七闽南去路漫漫又喜承恩戴豸冠骢马去时逢雪霁绣衣行处带霜寒遥知揽辔澄清易惟惜临岐话别难翘首云霄鵰鹗劲草中狐兔岂能安
　　送熊自诚南归
　　都门杨栁緑如丝相送临岐惜别离九陌莺花催淑景一生湖海识襟期白头就养看贤嗣青眼交游总故知闻说江南多旧业石榴花发到家时
　　度野狐岭
　　山头一望一岧嶤四月寒岩雪未消使节有光南国重征裘无暖北风遥心知圣寿齐三祝目极祥云丽九霄共荷恩波同覆载只惭无补圣明朝
　　次兴和旧城宴别夷人
　　圣主尊居四海寛天教顽梗自相残山河一视乾坤大日月重熈社稷安中使丁宁宣圣德逺人拜舞罄交欢何须更勒天山石万古神功自不刋
　　度居庸关
　　居庸峻絶自天成凤翥龙骧壮北京猛士防边严警柝行人驻马听泉声云连幽蓟千峯立地接华夷万里程圣代车书今一统遐方无事乐升平
　　自宣府至德胜关
　　千岩万壑拥层云持节南来日正曛关塞有兵严号令屯营无事乐耕耘人家多在城中住流水还从涧里分共喜华夷今一统万方咸戴圣明君
　　培山书堂
　　知君华构倚培山泉石清幽几席闲挿架喜看黄巻积钩帘应待白云还庙堂此日陪伊傅灯火当时话孔颜未得投簮询旧业画图空自忆乡关
　　送魏则诚复任霍丘
　　故人别乆动遐思此日重逢话旧时百里编氓劳抚字一壶美酒见襟期花飞客路莺啼早栁拂官桥马去迟遥望淮山青一髪临分还写送行诗
　　送叶文翰致仕还乡
　　别去乡园二十秋喜承优诏赋归休衡门松菊劳归梦朔雪关河忆旧逰诗巻已知裁蜀锦客装宁惜敝貂裘遥知红树溪边路应有诸孙待■〈舟羲〉舟
　　送王检讨使朝鲜
　　海外诸畨入贡频怀柔有诏命儒臣俗传箕子封疆旧人仰皇朝德泽新蜃气晨消霞散绮鲸波夜度月如银遥知稽颡欢迎处共祝鸿图亿万春
　　阳山看碑和胡祭酒韵
　　退朝连骑出严关晓雾蒙蒙拂面寒村落喜从行处见江山如向画中看岩松凝翠森晴盖篱菊浮香簇露团皇祖圣灵端有在穹碑万古树■〈山赞〉岏
　　题蒋御医永思堂
　　謦欬茫茫杳莫闻髙堂挥涕几晨昏烝甞敢废如存礼鞠育难酬罔极恩独鹤下时风满树慈乌啼处月当门幸承遗泽膺天宠秪罄丹衷慰九原
　　驾送总兵官征交址随侍口号二首
　　大驾宵严出近畿兹晨遣将讨南夷金鍪耀日朱旗绕彩鹢乘风画桨齐已见兵威消瘴疠遥闻黎庶望云霓从征士卒皆欢跃应有诗人赋采薇
　　拜领金符出玉墀风云绚彩动征旗孤城狐鼠归神筭万灶貔貅属指麾献捷伫闻驰露布誓师先见仗天威凯旋宴飨论功日清庙长歌出牧诗
　　交址进白象
　　万方入贡列殊珍复见南来白象驯璎珞净垂珠露湿寳鞍髙衬锦衣新周岐不必夸丹鳯汉苑宁须羡赤麟圣世屡符祥瑞应会看龙马出河濵
　　陟屺巻
　　一官监牧乆辞家客里思亲鬓欲华逰子寸心忧已切故乡千里路犹賖白云天际孤飞处萱草堂前几度花昼锦何时归养日寿觞潋灔泛流霞
　　送李侍书赴广东佥事
　　挥毫乆任紫薇郎此日南迁佐宪纲朝佩正辞天阙曙绣衣犹带御炉香都门腊酒催行斾水驿云帆促去航遥想下车炎瘴息梅花满树月如霜
　　水竹居
　　髙人结屋枕清流菉竹森森景更幽风戛秋声来几席月摇波影漾林丘身中道义真堪乐世上功名澹不求早晩鹤书应赴陇未容心迹继巢由
　　岷山图
　　岷山遥对锦官城逰子看图感宦情松树吟边沧海近杜鹃啼处白云生思亲客梦三更月聴雨乡心万里程伫见政成归省日庭闱白髪沐光荣
　　敬亭山图
　　宣州城北敬亭山长日孤云自往还两水秀分双练白九华青锁一眉弯林间竹韵鸾凰语石上苔纹虎豹斑五马已知从此出锦衣光彩照亲颜
　　城南耕隠
　　县城南面结茅庐日事田畴乐隠居白髪自甘生计拙青云无梦世情疎身随野老同来往意与岩云共巻舒已喜丰年多稼穑不妨灯火读遗书
　　题闽岭春晴送贡生刘景韶之京
　　岭雪初晴丽景迟送君北上望京师江山几处留诗巻花竹谁家见酒旗璧水登名良不忝琼林锡宴更深期显扬自是平生志何用临觞叹别离
　　送沙同知赴禄州
　　大江南去路迢迢王事驱驰岂惮遥几处雕题通象郡千年铜柱过龙标山城雨歇蛮烟净海市风清蜃气消莫道荒郊丛竹外思明经古戴皇朝
　　双桂图
　　亭亭老桂翠连拳秀对书轩过百年清影转时随兔魄好花开处散龙涎栽培欲奈风霜乆长养应承雨露偏知子不忘先世泽晨昏攀望思悠然
　　题杏林春晓图
　　十年种杏已成林知子能存济物心万树彩霞凝艶色满园晴旭散清阴红芳浥露莺啼宻丹实垂金虎卧深多少疲癃沾惠泽看图聊为发长吟
　　和胡学士韵四首
　　玉署岧嶤禁苑西石渠天禄势相齐云霞绚彩当窓近奎璧回光照席低天阙喜同聨剑佩仙家何必羡刀圭莺声恰似箫韶曲时聴绵蛮隔树啼
　　休将青镜惜流年身在瀛洲即是仙视草毎教依玉几簮花常得侍琼筵宫罗迭雪颁时服宣管含云拂御笺解赋清平须阁老几畨新调满城传
　　两京长许从和鸾盛世赓歌兴岂阑在藻赋余欣锡宴伐檀诵罢愧徒餐只惭浅薄叨陪乆总谓明良际会难葵藿有心终向日蒹葭岁晚独禁寒
　　风袅炉烟散水沉隔帘千树昼阴阴广寒云气通西苑长乐锺声出上林瑞日迥浮双阙近彩云低覆百花深承恩未效涓尘报■〈〈一上自下〉页〉共寅恭罄夙心
　　送邹庶子还京
　　长陪鹤驾侍东朝又喜承恩在九霄报国丹心常耿耿逢人白髪已萧萧两京游览山河壮匹马经行道路遥归到金陵逢故旧为言云树思偏饶
　　三秀
　　积善由来庆泽垂名家屡见产灵芝已闻毓秀当前代又喜呈祥际盛时金采辉煌承晓露玉文璀璨绚晨曦太平自是多嘉应好掇英蕤献赤墀
　　送郑御史致仕还金华【并序】
　　永乐己亥夏四月致仕监察御史郑公干偕其弟致仕蜀府长史楷恭遇万寿圣节自金华入觐皇上念其出于义门既贤且老复能躬诣阙下以致其诚敬特赐宴于殿廷又赐以楮币并为善阴隲书慰劳甚至朝之公卿大夫见公兄弟遭遇于圣明之世者如此之盛何其幸欤荣忝有斯文之好于其归也赋诗以赠之
　　骢马才名出义门悬车深荷圣君恩朝天共祝南山寿归日频倾北海尊驿路飞花随去斾都亭垂栁拂行轩到家喜得陈恩赐犹有乡闾故旧存
　　慈节堂为吴母题
　　苍松古栢伴孀居苦节艰难二十余寳匣流尘朝镜掩青灯照影夜窓虚承欢喜见斑衣乐介寿还惊白髪疎遥想髙堂调膳后春风花外度轻车
　　题周侍读弟崇缙东园别墅
　　闻道林园景物新山光水色绕檐楹落花闲趂钩帘入好鸟时聴隔座鸣一径緑阴知雨过半窓晴影见云生雅怀不独幽栖乐兄弟登朝乆擅名
　　赠尚寳丞袁忠彻升少卿
　　两世承恩宠眷隆地居清禁职兼崇君臣庆会时欣遇父子光荣世莫同长侍龙颜仙仗里毎擎玉玺御筵中鹓行屡得聨珂佩欲赠新诗愧未工
　　送政和傅知县还任
　　朝天已得遂归心相送临岐思不禁潞水早寒氷乆合蓟门臈尽雪尤深仙人自有王乔舄黎庶重闻宓贱琴想到山城春已半停骖随处是棠阴
　　皆山堂为南昌李时佐题
　　西山胜处说洪厓应似环滁面面皆丹洞云深龙气湿翠屏风暖鸟声谐窓前拄笏花围席膝上横琴月满怀遥想当年称寿日莱衣五色炫庭阶
　　送钱佥宪之福建
　　百二山河揽辔频又骑骢马向南闽都门祖饯聨冠盖宪节光华动缙绅荔子风清宜却暑桄榔雨细不生尘正当激浊扬清日■〈〈一上自下〉页〉奉皇恩慰逺民
　　题彭士扬慈训堂
　　楚楚儒冠映彩衣生平教育赖慈闱十年灯下存丸胆万巻窓前想断机乌哺深恩时有待鲑珍厚养志无违曳裾已遂娱亲乐白髪还看衣锦归
　　送胡训导之新淦
　　安定孙枝世业专除书逺下九重天春秋笔法鸣昭代月旦乡评重壮年芹草池边新子佩杏花坛下素琴弦席珍莫负斯文重他日苏湖在淦川
　　题陈新冠山书屋
　　冠山深处擅清幽窓户沉沉黛色浮碧树白云千嶂晓青灯黄巻一帘秋弦琴时弄梅花操书字频将柿叶收好向英年勤学业成名宜与古人俦
　　贺吴子尚母饶氏寿
　　芙蓉华盖拥临川寳婺流辉照绮筵寿届七旬孀节苦养沾三釜二儿贤北堂萱草春如锦西母蟠桃日似年喜有文章昭善颂何须重续栢舟篇
　　题金幼学万松亭
　　万松深处结幽亭绕屋萧森偃盖青十里秋声风瑟瑟八窓翠黛昼冥冥云横老干虬须奋露滴危巢鹤梦醒几度慿阑清兴足半空竽籁月中聴
　　题胡廉使墨菊
　　谁洒溪边洗墨痕东篱点染此花繁岁寒不改氷霜操晩节偏承雨露恩冷蘂开时诗满巻秋香泛处酒盈尊殷勤持赠乌台客三径悬知旧业存
　　送潘民止之温州
　　玉堂华髪老词臣乡郡儒官宠命新相见尽推前辈士从逰总是故乡人枌榆醉后家林晚芹藻生时泮水春此去应知无限乐四时海味足竒珍
　　送大尹李孔翼之任弋阳
　　一官迢逓大江西把酒都门惜解携孤棹逺经秋浦驿双鳬遥向弋阳溪荐章已应丹书诏祖席还分彩笔题好向山城敷惠泽循良应与古人齐
　　送判官陈季和之任安陆
　　十年载笔凤池头喜奉天书判一州蓟北雨余尊酒暮江南水落片帆秋山城民朴安耕作泽国官闲乐宦逰此去想应多善政他年风采动宸旒
　　和致仕祭酒胡公诗三首
　　江南归老近何如别墅幽偏胜旧居济世岂无经国术消闲惟有满床书西山雨歇秋风后南浦云生夕照余二十年来同事者退休应羡独悬车
　　人生宦业似君稀晩节投簮静掩扉抚景屡惊江燕语缄情空望塞鸿飞关河道逺心相忆牛斗墟明剑有辉训子有诗仍借重援毫挥洒见襟期
　　平生声价重相如况有文君慰索居蓟北谩嗟千里别江南遥寄数行书篮舆花满春逰处石鼎茶香午梦余遥想德星相聚处二难持杖更将车
　　孔殿秋香为蹇舎人题
　　文翁兴化重虞庠古桂萧森覆孔堂地走蛟虬翻昼影壁蔵蝌蚪带秋香枝头金粟含芳气叶底银蟾耿素光黉泮托根应得所年年花发比槐黄
　　京师八景
　　居庸迭翠
　　群山耸列势峥嵘日照峯峦积翠明髙出烟霞通絶塞低回城阙拥神京休论函谷双崖险絶胜匡庐九迭横扈从常时经此处坐看天际白云生
　　玉泉垂虹
　　一泒清泠螮蝀悬涵云浴雾自年年声回晓阙鸣清佩影落秋崖湿紫烟石罅转来幽■〈氵闲〉里瑶池分出御桥前汪洋长比恩波阔万古东流会百川
　　太液晴波
　　太液清涵一鉴开溶溶漾漾自天来光浮雪练明金阙影带晴虹绕玉台苹藻摇风仍荡漾龟鱼向日共徘徊蓬莱咫尺沧溟上瑞气絪缊接上台
　　琼岛春云
　　仙岛依微近紫清春风淡荡暖云生乍经树杪和烟湿轻覆花枝过雨晴毎日氤氲浮玉殿常时缥缈护金茎从龙处处施甘泽四海讴歌乐治平
　　蓟门烟树
　　蓟门春雨散浮埃烟树溟蒙霁欲开十里清阴连紫陌半空翠影接金台东风叶暗留莺语落日林深过鸟回记得清明携酒处碧桃花底坐徘徊
　　西山霁雪
　　西山日上雪初晴素壁银屏万迭明髙树迎风飞玉屑小桥流水涩琴声恍疑沧海通三岛絶胜昆仑见五城但使年年足丰稔桑麻燕雀遂生成
　　卢沟晓月
　　河声流月漏声残咫尺西山雾里看逺树依稀云影淡疎星寥落曙光寒石桥马迹霜初滑茅屋鸡鸣夜欲阑北上已看京阙近五云深处是金銮
　　金台夕照
　　独携尊酒上金台尚想当时国士来落木千章寒日下长空万里暮云开春风寂寂飞桃李夜雨萧萧瘗草莱却笑当时空买骨只今才骏总龙媒
　　送程大叅致仕还闽中
　　紫薇分省大江西叅佐如君世所稀拱极正期同北向乞身何事独南归闗河杳杳孤帆逺江海悠悠一鴈飞遥想到家行乐处白鸥相对两忘机
　　送吴佥事致仕还闽中
　　外台分职乆知名心似氷壶彻底清揽辔早宣明主德悬车今为故乡荣秋风蓟北征骖去夜雨闽南别思生最是圣君恩宠厚到家还着绣衣行
　　送吏部黄宗载之南京
　　扬歴亨衢际五朝从来德望冠群僚南京独秉铨衡重北阙新承雨露饶逺道风髙鸿已去长河霜降水初消悬知耿耿丹心在松栢凌寒最后凋
　　送大理卿陈勉之南京
　　佐宪乌台振百僚又承宠命下青霄凤鸣朝旭钟山近鴈度秋空潞渚遥应拟有功传异日还期无讼荅中朝丹心一片知犹在莫道年来白髪饶
　　贞节堂
　　别鹤离鸾世所悲寒牕挥泪抚孤儿衰颜无复临妆镜华髪犹闻服恶笄夜雨辛勤熊胆训秋风惆怅柏舟诗圣朝旌异隆恩典丹诏行看下赤墀
　　送彭琉佥事之广东
　　翰苑编摩乆著名喜承鹗剡出神京外台共说乘骢好故里争看衣锦荣不独秋霜清一道还期时雨化诸生岭南自此民风厚灯火弦歌处处声
　　送康政佥事之四川
　　衣带炉香出禁闱逺持宪节锦城西九霄劲翮横雕鹗五夜文光动璧奎去路想通秦塞近髙名期与蜀山齐輶车到处东风暖桃李阴阴緑满蹊
　　送髙超佥事之福建
　　栢台衣绣旧儒绅此日之官向七闽御勑翔龙腾瑞彩离亭征马动芳尘泮芹渐逐清霜老坛杏应随化雨新为想南陲浑不逺即看佳誉到枫宸
　　题竹泉图
　　青苔白石碧溪湾万竹横斜烟雨间雷奋忽惊龙化去风生疑有凤飞还佳人日暮罗衣薄稚子春深锦服斑遥想家林应若此归休未遂此身闲
　　东郭草亭宴集
　　万方人乐太平辰朝退郊逰逸兴新近郭园林初过雨向阳花卉更宜春兰亭觞咏殊同调茅舎衣冠自絶伦岁岁有期寻胜赏载歌既醉荅皇仁
　　为僧题王牧之画梅
　　牡丹国色桂天香独有孤梅鐡石肠国色岂如寒色古天香宁似暗香长林逋佳句曽鸣宋何逊髙情亦擅梁岁晏伊谁是知已只留明月伴昏黄
　　送刘子钦致仕还乡
　　才名独步重当时宦路谁知与■〈〈一上自下〉页〉违泮水十年怜逺别闗河千里惜重归江南拟结耆英会天上曽聨列宿辉话旧未能穷往事秋风分手思依依
　　送周式县丞之东莞
　　除书朝下彩云间晚岁承恩鬓已斑緑酒正怜官舎别锦衣应喜故乡还行经梅岭青春早吟坐松堂白昼闲佐县想能施惠政顿令黎庶动欢颜
　　送御史方勉巡治两浙
　　晓持宪节拜金銮冉冉天香拂豸冠霜气凝寒明绣斧日华分彩上雕鞍盛时已喜观风好壮志宁辞揽辔难到日贪残应屏迹闾阎民物有余欢
　　正统丁巳腊月望后大雪三日圣情恱怿赐黄封内珍已而杨公弘济赋七言律一首予勉赓韵用识其事云
　　圣治无为德泽长丰年降福自穣穣腊前宻雪昭和畅天际同云布渺茫玉屑瑶花应作瑞赤麟丹凤谩称祥庙堂何幸陪芳躅思竭微忠日赞襄
　　和荅少傅东里先生
　　齿德俱尊冠百僚圣恩优宠免趍朝丹心烱烱云霄上白髪萧萧岁月遥弘化已推嘉绩着论心长遣鄙怀消明廷倚托今逾重肯许还山访采樵
　　送陈祭酒复任南京【分韵得君字】
　　考绩新来谒圣君悠悠心事得重论未夸紫绶金章贵且喜丹心素节存仕歴四朝名独重望髙六馆德弥尊东风浩荡门墙阔桃李咸沾化育恩
　　和真率会诗
　　明时优老圣恩深雅会雍容集禁林列坐七人俱白髪论思一片总丹心中朝文物真逾古东洛衣冠复见今海宇升平民物遂何妨痛饮和新吟
　　毎念耆年洛社英合欢此日见髙情生来已幸逢昌运老至还欣际圣明视草金銮恩独厚论文玉署兴逾清乞归未遂春将半拟奉鸾舆出省耕
　　喜雨
　　圣主纯诚格上穹甘霖一洒万方同山川流润昭祥应草木回苏显化工已喜三农歌帝力顿令四海庆年丰太平气象今尤盛赞理深期竭寸衷
　　文敏集巻六
　　●钦定四库全书
　　文敏集巻七
　　（明）杨荣 撰
　　○七言律诗
　　送训导周进赴襄阳
　　除书朝下九重天南去襄阳路几千祖席满斟燕市酒征帆轻扬楚江船彤庭试艺逢昭代绛帐横经属妙年已喜难兄居禁宻名家伯仲总称贤
　　题刘副使父寄绵诗后
　　官路思亲日似年未寒先寄洛中绵衾温不用炉煨酒衣暖偏疑座有毡春透蠒窝宜早起香生燕寝足安眠诗成犹自怜轻费翻笑何曽食万钱
　　吉郡刘君士皆佥宪河南时常附绵以奉亲其尊甫得之作诗并书以寄惓惓焉戒饬之意溢于言表真贤乎哉士皆以九载考最升广东按察副使持此请予和之且题之后嗟夫世之仕者其奉亲惟恐弗至为之亲者幸其子之居官亦惟恐其奉养不备此固人之常情也若刘氏父子其可敬哉其可敬哉
　　送陈颜太守之惠州
　　平生清节广文毡鹗剡横飞上九天晴日且倾燕市酒寒氷已阻潞河船双旗晓度消残雪五马春行息瘴烟料想先贤遗迹在公余逰覧忆坡仙
　　送谢良翰照磨赴建宁
　　盛世抡材擢有司谢家玉树共称宜雪残鳷鹊辞京日酒罢骊驹上道时逺郡民风多朴厚明时治化自雍熈嗟余未得归田野坐聴东南善誉驰
　　寿刘翀修撰母九十
　　人生七十已为稀况母年登九十期孝养正当娱暮景恩封何幸际明时锦鳞斫鲙供调膳緑蚁浮香介寿巵有子词林归未得南山遥祝系遐思
　　送淛江按察副使江志坚复任
　　外台佐宪逺驰声考绩趍朝报政成民在湖山俱乐业人传江海乆澄清彤庭恩命催归思紫陌离歌怅别情当宁需贤资化理深期尽职竭忠诚
　　题长安归骑图二首
　　咸阳山水丽晴晖云拥征畨万骑归奏捷九重嘉茂绩分符万里振兵威栁摇暖色笼油幕花送春香上锦衣未数燕然功独盛他时汗简更扬辉
　　元戎玉帐拥貔貅武畧文韬压众流恢拓封疆当圣代尽收部落入神州归旌想惬舆情望奏凯亲承宠渥优从此烽烟空絶塞边民乐业日歌讴
　　送侍读曽鹤龄归省
　　才髙曽占甲科名官任词垣独有声载笔乆看承雨露宁亲今喜荷恩荣长河风暖氷初泮故里花开日正晴想见升堂频拜舞满倾春酒祝长生
　　赐荣堂为西江潜溟题
　　青春擢第冠贤良华构新成倍有光喜着恩袍明兽锦恭承御勑焕龙章山川总映云霞丽草树皆含雨露香自是圣朝多宠数荣名从此重筠阳
　　仰髙楼
　　西山髙耸翠叅天杰构平临出市廛风月晴分虚槛里星河暝落曲栏边地连滕阁怀遗迹望入徐亭仰昔贤最爱羣公多赋咏文光夜夜贯奎躔
　　东皋草堂为汤指挥题
　　草堂新构足幽情半近平湖半近城堤上緑杨含晓色雨中黄鸟送秋声多因暇日观书帙总道安居荷圣明莫恋湖山多逸兴好思麟阁着勲名
　　竹亭为王行俭令祖题
　　百年清望忆河汾人去亭空见此君素节尚存知耐雪新枝初长已凌云色侵苔径红尘隔光泛芹塘翠影分此日披图重怀仰无因林下挹余芬
　　送罗照磨南归
　　薄宦经年白髪生遥辞岭外觐神京谢官自拟从元亮抱病谁怜似长卿要路青云非旧梦闲鸥野水有新盟还闻三径多松菊相对秋风兴转清
　　和荅俊斋乡先生二首
　　不羡蒲轮迓鲁申岂图黄阁画麒麟暮云春树无穷意鹤髪童颜尚健身行谊己知超俗士才华真足任词臣山林自得优逰乐八十年踰又几春
　　夙慕青云志己申敢期瑞世比祥麟恩荣有幸遭明主效报无能愧此身位重公孤叨宰辅职兼翰苑忝儒臣佳章逺寄逢新岁凤厯初颁第五春
　　送廖自廉赴沅江训导
　　捧檄趍朝鬓已苍儒官南去入沅湘蓟门祖帐逢朝雨汉口征帆度夕阳秋入楚山黄叶落风生鲁泮碧芹香宦情莫厌寒毡薄老去清闲兴味长
　　送梁本之纪善赴鲁府
　　曽从巴蜀辅亲藩零落堂萱泣血还喜向孔林怀圣德遥从鲁国缀清班曳裾时复临沂水拄笏多因望泰山老去宦情随意适优游文翰乐幽闲
　　题赵尚书致仕
　　致仕还家鬓似银都门冠盖送行尘真卿持宪声华旧广德悬车宠渥新闾里达尊推雅望耆英髙会继前人殿廷惯识尚书履别后还期觐紫宸
　　寄中书许鸣鹤
　　凤池昔日独辞荣未尽都门送别情南国云横天万里西垣月落夜三更身闲尚想丹心在老去宁忧白髪生衰倦只今惭我辈何时洛社会耆英
　　题竹送佥事孙钦之江西
　　几年揽辔大江西十郡山川入马蹄雅操已为当世重贞心应与此君齐葛陂自昔闻龙化宪府于今有鳯栖暇日临图更清翫风霜秋色正堪题
　　题孙佥事山水图
　　缭绕云山倚碧空画图疑与辋川同何人放棹烟波里有客携琴夕照中緑树清阴迷逺近小桥流水自西东幽偏秪可躭佳兴未许门留宪府骢
　　题苏武忠节图
　　海上覊穷茹雪毡羝羊不乳竟谁怜十年身受风霜苦一寸心同铁石坚虏塞独持龙节在汉家岂料鴈书传河梁泣别生还阙始信孤臣节谊全
　　宋舒城李龙眠写汉苏子卿忠节图而文正诸公继以诗厥后文信公天祥又识其首迄今几四百年而河南左布政使旴江饶君得之携来京师示余呜呼忠义在人心万世如一日也子卿居匈奴十九年卧起持汉节仗义不屈信公当宋运之去蹇蹇匪躬之日一览此图慷慨激烈有去国思君之念盖公之心即子卿之心所谓易地皆然者也第子卿之生还信公之死义有幸不幸焉耳彼甘心降虏忘国背君徼富贵于一时者视二公为何如饶君生长江右文献之邦出膺方伯之任于忠义之道讲之有素又得此而寳之诚可谓知所重者矣因其请故赋诗一首书以归之
　　送知县罗永年复任昆山
　　昔承荐剡别鹓班墨绶银章出九关花县已闻宣圣德枫宸今喜觐天颜去逢梅雪年华逼归到琴堂昼景闲隠隠碧霄千里外郎星垂彩照昆山
　　郊祀恭侍大驾宿斋宫有作
　　六合尘清化日熈南郊有事致斋时暖回玉殿春光早漏转铜壶夜景迟五色云霞依凤辇九天星斗映龙旗侍臣肃睦惟瞻仰满袖天香近紫微
　　虎旅龙骧列两阶翠华今夕驻蓬莱圣心亹亹祈天眷星象森森拱上台已喜祥光调玉烛更看和气蔼春台礼成明日同称庆歌颂无能愧謭才
　　送李永年叅议致政归乡
　　叅佐藩维鬓乆斑投簮今喜故乡还身辞北阙红云下家住南城碧水间篱菊未荒三径在沙鸥相对一心闲有时半醉西窓里帘卷秋风望逺山
　　茂恩堂为熊经歴题
　　乌纱珠翟焕庭闱齐庆年髙白髪稀天上双龙蟠御勑人间五彩绚斑衣椿林不为风霜老萱草偏资雨露肥自是圣恩深似海此生忠孝■〈〈一上自下〉页〉无违
　　送按察使章聪之广西
　　象笏朱衣獬豸冠除书荣捧别金銮九秋鵰鹗凌空举五岭风霜动地寒才大已为明主重政行当得逺人欢还持岁晚松筠操留取髙名异日看
　　送李太守致政归乡
　　分符几载守维扬喜有能声达帝乡报国尚思葵向日乞身偏觉鬓成霜五湖天逺鸿初举三径秋深菊未荒归去想应无俗虑闲居犹得颂虞唐
　　题兵部主事郑厚两峯白云图
　　两峯峯上何所有来往白云闲自飞英英不逐海风散冉冉应随山雨归身寄宦途长在望心怀亲舎乆相违好似梁公尽忠孝名垂青史永光辉
　　和少保杨先生退食之作
　　皇仁广大与天同万姓咸归覆帱中任重未能弘圣化才疎深拟效愚忠喜逢海宇文明日敬仰中和位育功制治保邦明训在退朝忧思倍忡忡
　　题竹送按察副使严继先
　　谁将修竹倚云栽翠色清阴绕宪台彩凤羽毛迎瑞日苍龙头角起春雷不随仙仗波间化应感箫韶阙下来向晓好风吹緑玉珊珊珂佩在蓬莱
　　赏菊
　　佳菊栽培近玉堂花开今喜应重阳贞姿肯逐秋光老翠色偏留晚节香乆向禁垣承雨露还同栗里傲风霜移来翫赏逢清暇为尔多情数举觞
　　为尔多情数举觞七人对此兴偏长日临佳色通青琐风引清香散玉堂已喜四民皆暇豫更看百辟尽才良自惭老去成疎懒未信飡英力更强
　　挽胡祭酒兄
　　白髪江南老布衣青云事业与心违平生诗酒人争羡满眼芝兰古亦稀济世只因收药物看山长是着荷衣楚乡千古思遗德马鬛峨峨映落晖
　　挽王孟端
　　襟怀潇洒晋人风翰墨流传羡独工三峡波涛生笔下千山丘壑出胸中蚤逰凤沼声名在乆处词林意气同今日凄凉歌楚些临岐挥泪思无穷
　　挽胡景芳
　　盛世才名自昔稀曽看白髪到春闱不教姓字题金榜空遣文章老布衣五夜案头萤尚在千年海上鹤应归萧萧落木文江路马鬛寒云锁翠微
　　挽主事王洪
　　一夕悲风起夜台兰苕秀质倐倾摧九京己作骑鲸梦半世空怜倚马才蒿里凄凉朝露积钱塘寂寞暮潮回悬知穷达皆由命始信冯唐最可哀
　　挽金凤仪
　　儒官早遂少年逰绣斧光华继马周彩翮孤飞夸鸑鷟霜蹄一蹶惜骅骝荐书方达黄金阙召记先登白玉楼碧嶂清江家万里西风旅榇在归舟
　　挽宋尚书
　　早有声华着外台还陪宗伯见多才垂绅已喜登廊庙聴履应宜位鼎台遥望旌麾云外去俄惊旅榇峡中回九重紫诰隆褒赠不独生荣死亦哀
　　挽郑长史
　　辅导亲藩早着声至今清望重乡评无人载酒询竒字有子登朝播令名华表鹤归秋月冷空山马鬛暮云平为公展巻思遗德忍赋招魂倍怆情
　　挽古尚书朴
　　华髪萧萧坐庙堂南京政简足徜徉明时共喜芳名播晩节欣逢泰运昌己荷恩荣颁紫诰宁期梦寐入黄粱司徒清鉴当时重简册他年定有光
　　挽松斋
　　羡君髙谊与谁伦自昔芳名动缙绅道拾遗珠还故主廪捐积粟赈饥民乌声杂雨山花落马鬛封云墓草新赖有诸孙能继述豸冠文采映青春
　　○七言排律
　　送佥宪王孟坚之江西
　　萧散乡园已数秋又承征诏别林丘词垣簮笔荣名乆宪府乘骢宠渥优衣绣三秋辞北阙观风十月到南州明时文运昭奎璧御勑龙光贯斗牛兴学正期追往古育才端儗继前修外台五夜秋霜肃泮水三春化雨周共说松筠清节劲更期桃李緑阴稠西江自昔推文献料得明珠不暗投
　　送周职方致仕还乡
　　字水仁山是故乡先朝簮绂有余光道宗茂叔家声逺泒接磻州世泽长分职王门多諌诤横经泮水育才良蒹葭己歴秋霜老桃李曽沾化雨香秩转成均秦博士名髙粉署汉仙郎握兰乆着金闺籍投老先辞玉笋行天上正期星北拱云边惊见鴈南翔五湖归去舟应逺三径行吟菊未荒昼聴松风闲偃仰夜看萝月自徜徉二疏汉代髙风在九老香山俗虑忘此日分携歌白雪满头素髪陋冯唐
　　○七言絶句
　　题边文进花木翎毛
　　翠袖逢春自不寒湘江云散水漫漫飞来青鸟知何处误作仙源树里看
　　墨菊
　　闻道柴桑景最幽晚凉清兴到林丘墨池一夜西风起染出东篱一片秋
　　题扇面小景
　　一川澄练石梁孤隔岸云林过雨余松下老翁应有待榖城何处更传书
　　石桥流水带斜晖应有人家隔翠微坐乆不知明月上露华偏湿薜萝衣
　　题画
　　谁家老屋枕溪濆十里青山半是云此处更无尘迹到秪应啼鸟隔花闻
　　小桥流水漾晴沙杖策归来日未斜昨夜东风花落尽一林髙树锁烟霞
　　题四景画
　　十里晴山景嶂开水边花木暎亭台此中风景应无限自有兰舟载酒来
　　溪头垂栁拂青丝溪水粼粼漾碧漪想得幽居多胜槩芰荷风细雨凉时
　　万迭青山隠薜萝千寻瀑布落银河白云冉冉生衣上红叶离离满涧阿
　　千仭瑶华拥翠峦深深林宻玉光寒轻舟一棹归何处疑是山阴月夜看
　　题雪梅
　　姑射仙姿不涴尘还教滕六助精神那知一段氷霜态付与时人为写真
　　题折枝翎毛四首
　　片片红霞入脸匀妆成秾艶照青春山禽亦有风流意画得双蛾八字新
　　右山桃画眉
　　栀子花开素影低哺雏野雀趂幽栖上林更是春光好莫与鹪鹩饮啄齐
　　右栀子寒雀
　　不肯低飞向野蒿从来栖息爱清髙广寒无数黄金粟吹得天香入羽毛
　　右木犀鸜鹆
　　翡翠丛深雪霁迟一枝冷蕋斗琼肌十年不到罗浮洞又是参横月落时
　　右梅花翠禽
　　题画
　　几树垂杨覆小亭双双白鸟度云屏飘然一棹来相访正是山人午睡醒
　　红白山花相暎开山中径路乆无媒老翁不是看花客只泛扁舟载酒来
　　遥看瀑布落寒汀野服乌巾自在行好似匡山读书处满林红叶夜猿声
　　千林万壑冻无声一棹夷犹溪上行兴尽归来卿莫笑多情何似不留情
　　五马图
　　霜蹄雾鬛气腾虹日并天闲十二中自是清时无战伐四郊苜蓿老西风
　　题子昻竹
　　自是吴兴笔法竒琅玕随意墨淋漓几回犹忆吹箫处正是秋山月落时
　　栗图
　　山果经霜欲熟时苞如刺猬碧参差早知战栗承天意不遣龙沙涕泪垂
　　五马图
　　天闲五马最雄竒万里骁腾识骏姿龙种自应充内廏岂同凡马谩驱驰
　　题菜
　　淡荡东风二月初过畦春雨长嘉蔬虀盐自是先贤事犹有清芬在画图
　　题十八学士
　　退直从容出禁林如何托兴在瑶琴■〈〈一上自下〉页〉弹解愠南薫曲不待知心识赏音
　　右琴
　　清拟蓬瀛海上洲闲将胜负决纹楸笑谈咫尺心千里一似留侯黙运筹
　　右棋
　　笔底云烟落素屏金辉玉润势逾清看来定是虞文懿独擅临池万古名
　　右书
　　弘文馆下论思余徙倚临风看画图举目河山今一统经营曽是赞良谟
　　右画
　　题竹赠教谕胡舟
　　数枝潇洒翠烟浓玉立亭亭泮水东遥想绛帷开讲处诸生应得被清风
　　题竹赠弋阳令
　　谁种扶疎一两竿晴梢袅袅舞青鸾西风忽送潇湘雨散作琴堂九夏寒
　　题竹
　　雨过江头夕照收苍苔白石自清幽不知昨夜蛟龙起化作潇湘一片秋
　　海上移来恠石竒緑云深处竹猗猗雨声昨夜春雷动应是神龙化葛陂
　　凉云晴压緑枝低涧底珊瑚长欲齐爱对繁阴清似洗几回扫径独留题
　　○辞
　　思亲辞三章为陈长史赋【有序】
　　唐府长史陈范字文范幼随父避冦居惠阳父没时年十五女弟三人俱幼弱值岁饥赖母谢氏纺绩织纴以给衣食且教且育暨归龙川遣范为邑庠生于时男女婚配各克成立永乐乙酉范领乡荐明年登乙榜教谕湖广麻城于是迎母就养尝述其母子艰苦之由作诗三章名曰戱彩曲遇母寿旦及时序或公退之际辄具酒肴以奉率诸子歌是诗而舞务得母之欢心后教授于衡所以奉其母者一若麻城时母殁服除来京特承天恩授以今职诚不次之擢人皆谓其孝感所致闲来谒予出其所谓戏彩曲者欲请赓其意予重其母之贤而嘉范之孝因作歌辞三章以荅之名曰思亲辞使岁时伏腊祭享可歌以侑奠不惟有以舒范之孝诚抑亦可慰其母于九泉之下云其辞曰
　　嗟陈母之早寡兮遭家流离避地惠阳兮岁且荐饥遵夫君之命兮保此孤儿旦不停绩兮暮不停机贞心耿耿兮誓天弗违念故居之难舍兮携子来归遣之就学兮于彼泮池幸子有立兮禄养逮时母今弗见兮子心伤悲永言孝思兮宁有穷期
　　悲陈君之失怙兮孑立茕茕母氏鞠育兮劬劳莫胜策名登仕兮母所成迎母就禄兮孝之征称寿觞兮旨酒盈舞膝下兮斑衣荧祈天佑母兮百岁康宁天不憗遗兮溘然遐征北堂寂兮秋月明想謦欬兮慕容声水可涸兮山可平悠悠罔极兮人子情
　　资母以生兮人谁不然嗟君有母兮其德孔贤中寿遽止兮胡不百年司造握柄兮匪人能迁遐思往昔兮当寿筵舞且歌兮衣蹁跹幽明杳隔兮相见无縁旧曲徒存兮歌声靡传盼东山之梅村兮有髙其阡抚春秋以祭奠兮有泪如泉泪如泉兮目涓涓孝子思亲兮永弗諠
　　寄致政修撰张宗海
　　有美一人兮苏之阳昔甞鸣珂振佩兮班鹓行遨逰金门兮步玉堂赪云为衣兮霞为裳飡绮食兮酌天浆凤凰鸣兮于髙冈振翮一去兮倐逺翔想优游于里闬兮杖屦徜徉我身弗羽兮徒引领而南望
　　我所思之人兮苏之濵自我不见兮今几春意其与云鹤为侣兮泉石为邻吟风弄月兮其乐无垠寄我以辞兮祝我诞辰披缄阅视兮如获兼珍人可想而不可即兮情曷以申维云有鸿兮维江有鳞
　　送黄大尹之庐江
　　君世家兮江之西聨簮缨兮绍弓箕学有得兮才有为名所传兮人所知乃膺荐兮官贵池欲与聚兮恶勿施抚鳏独兮恤孤嫠风礼譲兮弦歌诗徭役均兮耕牧时桑柘茂兮蚕绩宜饥得食兮寒得衣吏不见兮犬生牦嗟古之人兮畴与齐召父杜母兮应可期
　　二
　　君今往兮于淮之涯民皆赤子兮地皆王畿官不迁兮心靡移终厥美兮慎所持谅公道之昭兮人莫为尔之是非顾富贵在天兮而显晦之有时维职弗鳏兮素餐之免讥循吾素分兮奚较乎崇卑淮山青兮淮水流漪朂哉崇德兮毋谓莫我知
　　邝侍郎父哀辞
　　嗟美人之居兮荆山之阳诗书之林兮礼义之乡学底于成兮为德孔良氷玉其洁兮椒兰其芳甘肥遁之优逸兮躬芰衣而荷裳纷鹗表之屡荐兮爰分教于邑庠有如时雨之化兮芳菲菲其弥章继茂膺于宠命兮宰百里之封疆冽寒泉之澄澈兮湛秋月其流光邈卓鲁之已逺兮伟政绩之可方抚桑榆之既迫兮乐退休以徜徉羌复征而效用兮羡教铎之载扬慨日月之不淹兮奄一疾其云亡喜凤毛之腾彩兮丽云霄而髙翔恩光贲于幽壌兮粲龙章之煌煌死而弗朽兮其存者长庆流后嗣兮奕世其昌
　　文敏集巻七
　　●钦定四库全书
　　文敏集巻八
　　（明）杨荣 撰
　　○赋
　　皇都大一綂赋【有序】
　　洪惟圣天子龙飞当天下大一綂声教所暨无有逺迩咸乐清宁乃犹夙夜孜孜思所以绍承太祖髙皇帝之先志于是仿成周卜洛之规诏建两京以肇国家万万世之鸿基以开天下万万世之太平甚盛举也况北京实当天地之中山川形势之壮帝王基业之盛莫逾于此由是车驾累经巡幸宸谟睿算上合天心昭孚祖考百神恊顺川岳效灵故自经始以来嘉祥骈集灵贶昭荅而中外臣庶百工众伎之流罔不欢忻子来乐于趍事而皇上扩天地之量戒之以勿亟抚之以厚恩赉锡骈蕃慰谕备至不数年间厥工告成以今年春正月朔旦皇上御奉天殿朝百官凡内外文武群臣与夫四方蛮夷酋长来觐于廷者莫不欢忻踊跃以为气象宏伟规模壮丽卓冠千古真足以临四方朝万国实为圣寿万万年鸿福之征宗社万万年盘石之固圣子神孙帝王万万世隆长之庆也猗欤盛哉臣备员侍从覩兹盛美敢不铺张其事以昭示于无穷焉乃为赋一篇述其大槩谨拜手稽首以献其词曰
　　维皇明之有天下也于赫太祖受命而兴龙飞淮甸风云依乘恢拓四方弗遑经营既渡江左乃都金陵金陵之都王气所锺石城虎踞之险钟山龙盘之雄伟长江之天堑势百折而流东炯后湖之环绕湛寳镜之涵空壮江南之佳丽汇万国之朝宗此其大畧也迨于圣皇嗣大一綂刚健日新聪明天纵囿四海以为家登羣贤而致用思继志之所先惟都邑之为重于是天意鉴观人心和同神灵效顺龟筮恊从既应天以顺人爰辨方而正位视徃圣而独超继髙皇之先志乃相乃度载经载营眷兹北京山川炳灵其为形势也西接太行东临碣石巨野亘其南居庸控其北势拔地以峥嵘气摩空而崱屴复有玉泉漫流宛若垂虹金河澄波雪练涵空膏渟黛蓄浩渺冲融包络经纬混混无穷贯天河而为一与瀛海其相通尔其泒连析津源分潞水既环抱以萦回亦弥茫而清泚来职贡于四方通樯帆于万里至若王畿之内辇毂之间沃野弥望原陆寛闲烟火相接鸡犬相闻宵无警柝外户不关以牧则蕃以种则获以佃以渔以耕以凿随其所营皆得其乐而其为都也四方道理之适均万国朝觐之所同梯航玉帛为都邑之会阴阳风雨当天地之中爰勑臣庶爰伐材木南浮湖湘西入巴蜀斧披虹霓声撼山谷徂徕之储新甫之蓄楩楠杞梓杉槠柽橚梢横青天根连地轴巨细毕输长短悉録驾云车之百辆振龙骧之万斛纷纭辐凑弥布川陆厥材之良不一而足若乃美石比玉从古所称莹者如圭洁者如琼温者若璐润者若瑛以磨以砻乃坚乃贞铿林振壑驰飙惊霆千夫所攻万里启行山灵助其光华坤后发其精英岂碔砆之敢混实寳玉之争呈若夫坎离播功坤艮合德出于陶冶成于埏埴飞紫焰于半空结祥烟于八极或规以圆或矩以方粲琉璃之一色耀文采于中央或肖形于兽吻或拟质于鸳鸯于是良时载启吉旦既卜臣庶骏奔滃若云矗源源其来登登其筑百堵皆兴万夫相属行若鱼贯立若鳞蹙斧斤挥霍尺度攅簇由是贲育效力公输献竒曰殳曰斨伯与暨倕摅厥巧思运厥神机各效其能以见于为顾小善之并録矧妙伎之或遗羣材碨磊以山积巨栋腾跃而翚飞尔乃九门洞开三殿攸建觚棱云耸丹漆霞绚辇路逶迤阁道回转华盖屹立乎中央奉天端拱乎南面其北则有坤宁之域干清之宫璇题耀日寳柱凌空金铺璀璨绮疏玲珑珠玉炫烂锦绣丰茸葳蕤起凤夭矫盘龙千门瑞霭万户春融其南则有午门端门左掖右掖丹阙峙而上耸黄道正而下直豁大明之髙张屹正阳之拱挹缭周庐之穹崇蔽重甍之护翼其左则有宗庙之祀以奉祖考仰在天之神灵隆万古之尊号谨岁时之烝尝荐纯诚于苹藻其右则有社稷之灵以崇祀享汛坛■〈土遗〉之肃清通神祗于肸蠁爰春祈而秋报用昭荅于灵贶若夫干清之前门列先后日精月华之对峙景运隆宗之并构谨身翼乎其前仁寿屹乎其右又有奉先之祠大善之殿文楼武楼之特耸左顺右顺之并建若乃震位毓德文华穹窿亦有武英实为斋宫有天财寳蔵以贮珍货有大烹光禄以典飱饔寳善在左以翼翼思善居右而崇崇若夫钦安之后珠宫贝阙藻绣交耀雕栊嶻嵲六宫备陈七所在列亲蚕有馆缫丝有室二南咏歌播于篇什辅德相成风化洋溢皇城之外殿宇魁渠有翼有严太孙之居金水之濵瑶阶玉除梁栋巍巍上凌太虚为诸王宫翊卫皇图星罗棊列以临九衢至若文渊之阁秘书之府纂述乎今储蓄乎古汗牛充栋莫知其数牙籖迤逦缃帙旁午粲奎壁之上连赫虹霓之夜吐若夫飞阁峩峩实为承天绣楹雾簇画拱星聨踞石猊之盘礡竦华表之岿然至若南郊之设特超古制圜丘方丘不岐以二合祀于中父天母地坛分内外二十有四羣祀有典百神有位惟我太祖寔配上帝乃岁孟春三阳之始吉日斯蠲祀事有备荐以粢盛泛以醴齐豆笾秩秩庭燎■〈日制〉■〈日制〉鼓钟戒严銮舆至止俨对越以升中祝蕃禧之攸萃至若山川有坛先农有祀马祖旗纛各以时祭寅畏恪恭罔有弗至若夫稽古建官为民之牧内外相承各率其属至若黄门给事青琐仙班典内廷之封驳近咫尺之天颜复有文翰之林词艺之苑处严宻之清禁列英华之妙选优游玉堂之署出入金銮之殿擅瀛洲之美誉承黼扆之清问至若凤池之职尚寳之司掌丝纶于紫诰典符玺于彤闱有宗人以统天潢之泒有银台以通喉舌之机若乃六卿分职位跻台鼎赞庙堂之谋谟总藩方之政令至若宪台之任风纪是司诚耳目之所寄实法度之攸施若夫都府有五军政是宣奋貔貅之将士耀霜雪之戈鋋保舆图于按堵扫絶漠之烽烟至若都邑有庠辟雍有学育才于兹以储以擢若夫容台典祀士师明刑锦衣総夫仪卫巡警系于五城鸿胪谨朝谒之礼太仆司监牧之名京畿布列于州郡田野参错于屯营至若奉神有祠报功有庙梵宇琳宫光辉朗耀仓廪之积如坻如京露积红腐陈陈相因铠甲晶荧士卒精鋭靡强弗摧靡坚弗碎骅骝骐骥騕褭骕骦宛冀之骏渥洼之良充乎内廏磊落腾骧又有福山后峙秀出云烟实为主星圣寿万年层嶂迭拥竒峯相连鼓钟有楼其髙接天势若贯珠万里绵延若乃朝市既成井邑斯列闾阎辐凑阛阓有截豁九达之通衢罗万室之如栉富商巨贾肩摩袂接北通朔漠南极闽越西跨流沙东涉溟渤来百货之纵横杂轮蹄之填咽珠玑烂其辉■〈火霍〉罗绮煜其腾沓至若青楼并峙绮榭相连妖姬窈窕艶女婵娟秾妆竞倚粉黛争妍引歌喉之宛转回舞袖之蹁跹极酣嬉于暇日穷胜赏于芳年至若太液之池万岁之山澄波潋灔层岫■〈山赞〉岏开阖蔽亏萦带回环竦飞楼于晻暧敞贝阙于岩端门临碧藓之磴桥跨玉虹之湾晴光出乎轩槛飞翠洒乎阑干瞻广寒之月殿抚桂树之团团尔其瑶草茏葱琪树羃■〈罒历〉长松之蟠古栢之直修篁烟挺老桧云积瑰伟之姿竒异之植蓊然其阴嫣然其色宛蓬瀛之在兹恍尘凡之遂隔至若上林衍沃灵囿逶迤潴以碧海湛以深池百草緑缛群卉芳菲寛闲薄乎禁籞平广属乎坤维乐鳞介之游泳纵毛羽之离褷乃有驺虞效祥麒麟表瑞白质黒章麕身牛尾神鹿贡于遐方白象出于南裔倐玄兔之继呈忽天马之沓至复有马哈福禄厥兽殊形驼鸡之异白乌之祯竒姿诡态率舞纵横隶首莫纪伯益难名至若地祗恊顺天心昭格嘉祥迭臻灵贶蕃锡神木不运而自行祥氛焕发于巨石忽灵蛇之前导现大青于沙碛瑞光煜乎半空卿云煜兮五色醴泉涌兮琼浆甘露湑兮玉液灵芝产于碧山景星见于南极秃千兔以难穷殚百喙而莫悉然而歴观前代迄于往古帝王所都难可毕举丰镐之美崤函之固宛洛之竒汾晋之富虽或雄据于一时控驭于中土而于今兹帝都之壮丽又岂可以同年而语哉乃岁庚子告成厥功辛丑正旦方春和融圣皇御朝万方会同百辟卿士肃肃雍雍东西南朔罔不率从戴白之叟垂髫之童且欣且抃拜舞呼嵩仰祝圣寿万福来崇庆此皇都佳气郁葱扩基图于万世伟壮观于九重真帝王悠乆之业据山河表里之雄然而圣天子以六合为家以四溟为池以仁义为干橹以礼乐为藩维不恃险以为固惟在德之所施至和塞乎穹壌恩泽洽乎华夷致九有以宁谧跻万国于雍熈此其所以德侔乎尧舜道合乎轩羲穷天地亘古今而莫能与齐也臣职禁垣叨蒙眷顾謭陋是惭涓埃莫补覩皇都之巨丽壮宏规于往古洁泓颕于长辰陈盛事以为赋又从而为之歌曰翼翼皇都万方之会兮圣德之宏实同覆载兮声教所暨一统无外兮又歌曰皇都翼翼民之所止兮惟皇万寿福禄无已兮圣子神孙寳祚万世兮
　　三峯书舎赋【有序】
　　建阳书林叶添德景达氏自其大父荣轩父彦龄世以诗书为业尝作室以贮古今书版日积月増栋宇充牣凡四方有所购求者皆乐然应之由是缙绅大夫莫不称誉其贤其室之外有三峯秀出霄汉望之嶻然挺拔千仭岚光翠黛浮动乎几席之间甚可爱也因名其室曰三峯书舎盖景达之意其于群书不惟锓梓以广其传而将欲俾其子孙耳濡目染无非道德之懿口诵心维莫匪仁义之说然则书舎亦岂泛然而作也哉闲来征言于予予于景达素相知不可以辞乃为赋其事以彰厥美云其词曰
　　繄建阳之为邑实南纪之奥区仰紫阳之遗泽沐道德之膏腴俗嫓美乎邹鲁家讽诵乎诗书况山川之形势欝磅礴而扶舆矗三峯其突兀伟奕奕兮华居匪燕息之是安乃版籍之攸储呜呼尧舜道逺素王有作删诗定书考礼正乐赞易理之玄微严春秋之笔削柰薄蚀于战国再焚絶于秦虐幸小复于汉代徒骋骛乎穿凿尚有赖于宋儒卒光明而表襮维紫阳之挺生实阐扬夫正学遡渊源于洙泗踵轨辙于濂洛微词奥义资之以发挥六经群籍因之以充拓此三峯书舍之所由创而千载斯文之是托也若乃其森若笋植髙若凌空孤撑兮嶪岌并峙兮巃嵸根盘盘其数里翠冉冉其千重青连武夷之秀势压云谷之雄中有杰构重檐翚飞廓乎宏敞翼乎蔽亏垩素是尚藻绘弗施图史序列庋阁逶迤如栉之比如鳞之差名曰书林为世所资异孔壁之断烂匪汲冢之怪竒上该乎皇王之纪下偹夫技艺之词莫不俱收而并蓄旁积而靡遗实人间图书之府宜海内购求者之交驰也呜呼噫嘻世人金玉之丰宁若子图书之蓄子家图书之富宁若身诵习之笃究往圣之遗言籍先贤之剩馥日涵咏以优游羗潜心而佩服匪在躬之致勤课孙曽以私淑殆见邓林之产终需梁栋之材渥洼之骏髙奋云衢之躅声价昭乎前闻辉光播乎乡族益勉焉以自强谅子心之攸属也
　　清白轩赋【有序】
　　金华祝君存礼洪武中由太学生擢秋官主事歴河南湖广两道按察佥事今为闽郡宪副自筮仕以来扬歴中外几四十年矣恒念家居逰学时其先君子尝训之曰汝异日居官以清白自励庶彰令名不然非所以为学矣由是服膺训言因以清白名其轩其后入仕果能振扬风纪绰着声称不负所学且克承其先人之志惟昔予之先太尉有曰使后世称为清白吏子孙以此遗之不亦厚乎故歴数世皆以德位显至于今幸守先训赖以不坠夫存心以清白者惟君子为能然非先太尉则亦不能为是言也今观祝君先大夫之贻训若此岂非深有契于太尉公之所存者乎予既嘉君之志而君复求予言以发其义遂为之赋曰
　　繄君子之植立兮贵制行之弥坚怀清白以自励兮斯素履之澹然灵台湛以澄澈兮令闻蔚其昭宣既流芳于往哲兮宜承式于后贤粤金华之名邦兮欝山川其秀丽锺灵实于其人兮率明扬于盛世眷祝氏之多贤兮伟夫君其特异佩先人之遗训兮持清白而弗替力问学以好修兮齿俊乂于上庠羌发轫于秋官兮振宪府之风霜歴河洛湖湘之显官兮佐闽海八郡之宏纲践履确以纯固兮声价煜其辉光谅所存之介特兮中莹澈而虚明皎乎若昆玉之洁兮烱乎若渊水之澄尘氛之不能昧其质兮妍媸之莫或逃其形寔夫君之为德兮迥超迈乎群英謇予怀夫先烈兮仰遗躅之未逺绍卿相于累叶兮绵千祀而逾显嗟予生之已后兮承余庆而黾勉念惟日之孜孜兮竭微躬之蹇蹇恐盛美之弗继兮叹流光之荏苒讵于予之独尔兮谅君子以皆然缅夫君而信美兮期同服于训言随云龙以上下兮叅鸾鹭以周旋俾修名之有立兮庶忠孝之两全髙轩廓其宏敞兮华扁欝乎穹窿惧誓言之难固兮致箴警于始终聊摅词于翰简兮庶流誉之无穷
　　筠轩赋
　　三山有笃行君子陈君仲昌性嗜竹扁其退息之所曰筠轩其子监察御史叔刚与史馆纂修事乃持巻请予题予作筠轩赋以畀之庶表予同好之意焉赋曰
　　披往牒以玄览想幽致于淇园慨竹林之胜迹怅予情之弗谖寄一赏而莫遂日轇轕于嚣烦抚遗诗而载诵益惓惓夫道学自修之言既而螭陛朝回雍容公署思理未遑凝神息虑有客衣绣衣冠章甫披画图持尺素再拜向予周旋合度受而阅之盖其严君所谓筠轩缙绅之所歌咏而以求予为之赋予曰噫嘻自来蓟北乆与此君之不相觌矣方稽古而追思淇澳之风况展图而感夫故乡之植耶爰濡毫以纾思试与子而敷绎粤有胜地闽山之阳岱岭峩峩濑江汤汤面竒据幽天设地蔵其中则修竹万竿纷敷欝苍环遶垣砌蔽繄轩廊质婵娟以闲淑性竦直而坚刚资生成于雨露傲劲节于氷霜宜君子之所爱匪羣植之可方尔其宻叶含翠轻筠凝緑森如羽盖煜若膏沐阴翳翳其满林根绵绵其连谷漏明月兮筛金结香云兮团玉若乃凉雨乍歇旭景弄晴天风微度戛然有声如云韶之迭奏若鸾凤之和鸣可以涤尘氛而清俗虑可以恱心耳而怡性情此王猷所谓一日之不可无而蒋诩三径之所由成也然论其为德则亭亭翼翼中虚外直独凌厉于岁寒并后凋于松栢论其为质则欝欝青青凝烟遏云苞锦箨以绚烂滋緑绮而纷纭是盖所谓筠乃竹之文煜乎其璘者也今子之严君以筠名轩岂非因其质以取其德重其植而美其文耶记礼者谓君子之有礼如竹之有筠子之严君岂非欲因物以喻道而惟礼之是亲耶子之兄弟森如立竹克承亲志通籍金门异日所就讵不为南闽之光而永是轩之闻耶客曰唯唯先生有以命我矣■〈〈一上自下〉页〉言佩服勉焉思励予亦翛然自适充然心醉恍不知其置身淇园之濵而寄足瀬江之涘也
　　○颂
　　平安南颂【有序】
　　皇天眷命于大明开千万世太平之鸿业太祖髙皇帝龙飞淮甸顺天应人扫清六合凡际天薄海大小蛮夷之国罔不臣服岁时贡献杂沓后先无有少懈自歴代以来土地之广幅员之长未有若今日之盛者也我皇上既嗣大统奉若天道率由旧章臣民守职夙夜惟寅而海外诸蕃暨诸僻逺之邦素未入中国者亦莫不梯山航海稽颡扶服奉表献方物以得瞻觐天朝为喜幸是盖逺人向慕之诚寔由皇上怀柔之有其道也迩者安南贼人黎季牦及子苍济恶不才灭絶伦理欺天罔圣乆蓄祻心肆虎狼吞噬之暴兴狐鼠狡黠之谋贼弑其主侵我邉境以逞凶刼夺占城要取其贡赋僣称大号毒痡其生民奸宄日滋冥顽益甚朝臣屡请加兵致讨皇上尚念无知遣使谕以祸福俾其自新而贼怙终弗悛复上表欺诳请迎陈氏孙尝避祸来京者归立之皇上信之不疑遣使送还本国而贼乃伏兵于途要而杀之事闻皇上召廷臣谕之曰今四方宁靖无事干戈惟兹安南小丑以蕞尔之地恃其险逺敢逞凶逆其可置之度外乎羣臣咸进言曰悖逆不道国有常宪此而不诛何以警众于是不得已告于神明命征夷将军率偏师往讨其罪师行皇上乃载谋载惟躬诣龙江禡纛而遣之授以神谋睿筭仍戒其毋妄杀无辜毋毁人坟墓庐室毋剽掠子女财帛曽未数月师驻邻疆不疾不徐纪律严明甲胄精饬旌旗炫耀钲鼓有节诸将士感恩慕义人怀敌忾之心奋迅鼔勇径由坡垒破鸡翎飞渡富良江直捣东都遂平西都而贼党实时殄灭所过秋毫不犯市肆不易百姓引领望风来归者日以万计将臣乃敷宣恩意拯其焚溺释其胁从遍求陈氏子孙立之已无遗类国中官吏耆老咸诣军门请复古郡县以隶中国设官兼治庶几咸沐圣朝清化以脱遐荒蛮服之陋俗以永永福其子孙于无穷也捷音入奏皇上一从所请以其地为郡县设官兼理诏为陈氏立祠设官典祀悉除苛虐用其才良而廪其无告者中外闻之莫不欢欣鼓舞以为皇上恢弘基业之功光昭于祖宗而安辑黎庶之恩徧及于天下也臣荣备员禁掖欣覩盛事谨拜手稽首而献颂曰
　　于皇太祖统一万邦普天率土来廷来王岁时贡献厥篚相望如彼葵藿倾心太阳赫赫业业端拱而治嘉祥屡臻灵物毕至文武将相视同一軆龙兴云从风行草靡南平江汉北定朔方中原晏然以耕以桑闽浙蜀越悉归版章定鼎金陵既盛而昌我皇继统一遵成宪敬天勤民登庸俊彦信赏必罚瘅恶彰善皥皥熈熈恭已南面万里邈逺如觌目前幽侧荒僻无不烛焉聪明神圣广运如天无微不被无欝不宣蠢兹南夷肆逞悖逆诡诈万状罔知纪极在廷臣庶请加诛殛以振皇威以靖逺域皇帝曰吁藐焉狂獠敢肆凶顽自致天讨乃命大将以遏凶暴以整我师以控蛮岛铠仗煌煌旗旐央央钲鼓喧鍧师律而臧涉彼巨海鲸波不扬平跻险阻虎豹遁蔵嗟尔蛮夷蕞尔土壌蜂蚁之众狐貉之党潜形穴巢孰使狂罔天戈一麾魄禠胆丧帝戒将臣神武不杀殱厥渠魁下人可活我师我旅毋饥毋渇绵绵翼翼其何能遏帝戒将臣奋扬威武相其原隰深入其阻旄倪毋辜载用辑抚虽云遐荒我疆我土将臣所至悉谕圣恩振扬威武雷击电奔逆竖潜伏殱拔厥根以解倒悬以雪陈寃帝谓将臣尔访陈氏厥胤伊何求立续嗣咨询陪臣曰无余裔国人衋伤欷歔怨詈帝曰吁哉惟彼南人虽在蛮貊同乎大钧弃而弗理祸乱弥臻涤瑕荡秽纲纪维新邦之耆老咸诣辕门请置郡邑维屏维藩教以忠孝俾知彛伦耕食凿饮同我夏人邦人有言荷戈执戟昬迷弗恭妖狐所惑今见王师如拯焚溺输诚归向刬磢洗涤邦人有言聚啸跳踉猘犬所制莫知其方今觌义旗正正堂堂引拔崖石置之康庄扶携涕泣指誓天日销兵归田裂帜入室袪其很暴以效质实世世臣妾永保宁谧将臣抚循以寛以勤征夫鼓舞行旅欢欣归牛休马喜动风云万姓咸曰吾皇至仁捷书入奏大赉勲庸功逾铜柱勒碑崇崇凡在戎行咸预显融莫不稽首惟皇之功惟皇之功克绍太祖惟皇之基超轶前古惟皇之徳上侔尧禹于万斯年作民父母
　　河清颂【有序】
　　臣比者伏覩髙平王平阳王奏蒲之河津县黄河水清继而二王奉表贺未几秦王复来奏亦继奉表贺亿兆臣民莫不忻忭臣闻天降嘉应黄河水清今皇上御极统治万方拯生民于垫溺致诸国之来廷海宇清宁庶类咸若而河水澄澈虽甘露醴泉景星庆云不是过也况夫野蚕吐丝嘉禾呈穗驺虞献祥神龟表孝休祯迭臻是皆皇上仁孝诚敬有以上格于天心故天昭贶之如此者也今黄河水清延数百里此又莫大之瑞旷世之所罕逢昔汉获白麟赤鴈芝房寳鼎之类固以着为乐歌荐之郊庙若兹嘉祥其可无述作乎谨拜手稽首而献颂曰
　　瞻彼河流浩浩汤汤来自西极源于天潢奔驶荡潏厥势混茫道雍经冀歴兖踰梁逶迤中原昼夜弗止逝者如是瞬息千里黄流一清粤岁三千适应其期夫岂偶然圣神御极徳合羲轩川岳效灵诸福骈臻驺虞献祥神龟表孝复覩河清实符至道以应太平以彰治效万姓胥庆欢呼舞蹈帝徳如天绩绍平成湛然止水昭兹清明蒲阳之堧河津之邑居民竞观奔走原隰昔犹罕闻今喜亲觌欣忭蹈舞乐沾圣泽龙门巍峩河流分中千古万古神禹之功猗欤吾皇徳洽恩隆拯民垫溺曰禹实同天眷圣皇福覃华夏瑞恊前闻龟书龙马于万斯年庆延宗社微臣献颂以配风雅
　　御编为善阴隲书颂【有序】
　　洪惟皇上以天锡勇智之资鋭意于古昔圣帝明王之治夙夜孜孜以振起斯文为已任以敦徳劝善为天下先即位之初首诏设科幸国学修大典崇奨儒术兴行礼义由是诗书弦歌之化衣被六合无有逺迩翕然大同人莫不曰天下已治风俗已淳惟皇上谦冲之心尚以为未足乃以圣人之道具载六经燔灭于秦穿凿于汉晦盲否塞千五百年逮至宋之诸儒虽已发明表章之然其奥义微旨尚或有遗不无详此畧彼之患于是特发宸衷命儒臣类而纂之授以成法备载圣贤之言搜辑诸儒之说由是六经四书之旨圣人之道粲然而复明书成名曰性理大全遂命刻梓赐之羣臣颁于天下使学者一览莫不豁然贯通咸有以造乎阃奥以为圣贤教人之言虽无不备若曰积善之家必有余庆积不善之家必有余殃又曰作善降之百祥作不善降之百殃又曰徳惟一动罔不吉徳二三动罔不凶又曰惟天阴隲下民其善恶之理警戒之意不一而足而凡古人为善获报者亦皆载之简册歴歴可指然而简籍浩穣难以披阅垂拱之暇乃取古人有阴隲而享其福庆显有明效者彚次世代系其姓氏着其事迹仍各为论断以附其后且为诗以列之凡一十巻名曰为善阴隲颁示四方家传人诵俾举目之际莫非为善之事游心之顷莫非种徳之机于是罔不跃然兴起乐于为善而思有以享其报也皇上之所以阴隲于斯世斯民而纳之于泰和仁寿之域者又何其至哉四海之民生乎今之世者实为幸矣臣荣叨逢盛世列职词林进得依日月之光退得尽文翰之职屡承圣训谆切恳至恩眷之隆荣幸已极今既喜覩圣道之复明乐斯民之尽善安得不铺张盛事以昭示于无穷乎谨拜手稽首而献颂曰
　　惟我圣皇纉承大统夷夏同春南面垂拱乃敷文教乃幸辟雍暨于遐迩弦声沨沨乃召儒生乃修大典残者以完微者以显载惟圣道具乎六经秦焚汉蚀谬说肆兴千数百年是非蠭起有宋诸儒克究厥旨紬绎系绪研穷窔奥搜精猎微以明斯道其言浩浩万里散殊学者望洋莫测其枢乃劘羣编乃集众论类聚伦分式昭大训嘉惠万世颁布四方性罔或昧理无弗彰复念斯民未悉归善阴隲罔修懿徳弗践古有善人天道昭然既显其躬福泽绵绵其人虽亡善行犹在史传百家孰不备载乃辑乃编俾会于一从古迄今靡有遗失民既获此一览粲然作善之应降福自天恶徳弗滋善念斯着如彼善人户晓家喻四海之内皥皥熈熈戴白垂髫惟善之为惟皇之徳与天同大宵旰孜孜动罔或懈惟皇之仁与物皆春涵和发育惠无弗均愽施济众尧舜犹难惟皇神圣恩周八寰皇弗自圣虚已谦冲泽深斯溥徳大乃容臣作颂歌载拜稽首圣寿万年天长地乆
　　○表
　　升授谢表
　　钦蒙圣恩加授臣荣等太子少傅等官不胜感戴之至谨奉表称谢者臣等诚欢诚忭稽首顿首上言伏以奉天抚运仰景命之维新论道经邦置名贤于重任不图三少之命猥及一介之愚恩徳自天悚惭无地恭惟皇帝陛下刚健中正文武圣神覆载无私同乾坤之大徳逺近毕照如日月之至明自临寳位以来仰荷徳音之霈华夏蛮貊咸归熈熈暤暤之仁动植飞潜均沐荡荡平平之化二仪之内万象皆春臣某等朴■〈木敕〉之材朽钝之质学深惭于博古用不足以适时昔先帝之御朝叨居词苑事陛下于储位咸列宫臣虽为辅导之官靡有涓埃之报虚縻廪禄乆积岁年抚躬自切于忸怩感徳更深于铭刻幸际六龙御天之日光属万邦惟臣之时仁圣之心不忍弃遗于旧物恩宠所及特蒙超越于众人顾寅亮天地之资保傅承华之寄究观往古所用惟贤揣分非宜实惭负乘控辞不获徒重战兢惟当竭愚力于驽骀效忠诚于葵藿坚如金石誓同报国之心敬效华嵩仰祝齐天之寿
　　驾幸文渊阁谢表
　　臣杨荣等兹者钦蒙圣驾临幸文渊阁周视臣等寓直之所特颁恩命増益室宇兼赐饮馔器用周悉备至圣恩广大感戴惟深谨上表称谢者臣等诚欢诚忭稽首顿首上言伏以日月光华当大圣龙兴之运车书混一正文明天启之时銮御幸临儒绅遭遇恭惟皇帝陛下圣神天锡刚健日新典章法度之弘修功成理定华夏蛮貊之率俾近恱逺来万几余闲怡神稽古六龙捧御宠顾延英上深轸于天心俯垂矜于寒士广其室宇遂凉燠之攸宜给以饔飱兼什器之咸备凡百所用靡一弗周同乾坤覆载之恩踰父母生成之赐是皆皇上圣仁广大明睿照临溥徳泽于万方施由侍从昭礼文于千载髙出古今所以致海宇之雍熈所以隆皇图于永乆臣等深惭末学幸际明时被沐恩荣匪名言之可罄策励驽钝岂报效之敢忘端秉寅诚恭陈申谢龙翔凤翥瞻五采于中天春育海涵祝万年之圣寿
　　文敏集巻八
　　●钦定四库全书
　　文敏集巻九
　　（明）杨荣 撰
　　○记
　　进士题名记
　　洪惟太祖髙皇帝受天明命混一海宇诞敷文教以兴至治建学设科以造就多士三岁一登其贤能而擢用之迄今十有余科贤俊誉髦之士乘时彚进布列中外建功立业黼黻治化皇上继承大统率由旧章尤惓惓焉以兴学育材为务故得人之盛有逾于昔乃永乐十三年当会试之期时皇上驻驆北京天下之士来萃者凡数千人礼部既合试之择其中选者以进三月朔旦上御奉天殿亲降制策咨以古先帝王之治道圣情谦冲玉音涣发在廷大小百执事之臣莫不殚力恊心踊跃承事先是春雨方降浃日未霁及廷试之旦玄云巻舒将雨复止祥飊微来天宇廓清霁景融和于是诸士子皆得雍容发舒各摅所藴以对扬圣训上荅宸衷以自庆夫千载一时之遇而天意于此所以恊相文明之运有非偶然者既赐陈循以下三百五十一人及第出身有差胪传之日都城人士抃舞称叹以为北京之盛美有以过越前代也既而礼部请循旧制立石题名于太学上以命臣荣为记臣惟贤才致治之本也唐虞野无遗贤书纪其盛成周济济多士诗咏其美汉唐宋科目得人史着其实其来也乆矣钦惟皇上崇奨儒术作兴士类而诸士子遭逢圣明乘风云之会仰日月之光以得展其所学勒名贞石传于无穷可谓荣且幸矣虽然后之人将于是观焉可不慎哉惟其立身行事必光明俊伟上有以禆益国家下有以惠利生民斯可以无忝于科目有传于来世其又可不思所以自励哉臣荣承乏词林祗承上命谨述国家所以求贤图治崇重科目之意与夫诸士子遭遇之盛者如此且以传之无穷焉
　　进士题名记
　　永乐十六年三月朔上在北京廷试天下贡士擢李骐等为进士礼部尚书臣震请立石题名于国子监于是上命臣荣记其实臣荣谨受命拜手稽首言曰国家膺文明之运抚太平之厯兴学育材化成天下取士之制虽非一途恒以进士为重士子通经学古以图进取而与名者世率以为荣夫当大比之秋京郡合国子监及畿甸之士天下布政司合所隶郡邑之士三试之拔其尤者贡于礼部盖什之一明年春礼部以其所贡士又合而三试之拔其尤者进之大廷盖二十之一其选至精也廷试之日天子御正朝赐清问翌旦复御正朝亲览而次第之胪传之旦文武群臣朝服称贺宴赐恩数一循常典宠光衣被盖渥如也与其列者诚可谓荣矣兹又立石题名以垂永乆后之人将歴指其名曰某也贤某也才足为国家千万载之光则荣孰大焉或趣向有异德业无闻则亦不能免于公论矣已之善否人之劝戒胥此焉征于乎可不敬慎之哉题名者凡二百五十人第一甲第一名即李骐也骐初名马上特改今名云
　　进士题名记
　　永乐辛丑寔皇上正大统之二十年先是上巡狩北京营建都邑至是告成春正月元日乃御奉天殿受朝万国来同景命维新而是岁适当会试贡士之期领乡荐而萃京师者三千人礼部拔其尤者二百二人三月望日上临轩策试越二日以曽鹤龄为第一刘矩次之裴纶又次之赐进士及第余赐进士出身有差掲黄榜于长安门外公卿大夫暨士庶人咸谓都邑肇建而人才彚进如此夫岂偶然哉莫不欢忻鼓舞以为目覩盛事诚旷世之嘉遇也有司复请题名于国子监上命臣荣为记臣惟昔周之武王迁都于镐讲学行礼以宣教化以作新人才而其子孙传绪至于永乆盖启之者有其道也方今都邑告成之日圣天子咨询治道登进贤良以隆文明之运迓千万载之太平斯世斯人亦何幸欤诸君子遭际明时题名于太学太学贤闗天下公论所自有其名宜有其实以副之诗曰古之人无斁誉髦斯士皇上之盛德也又曰济济多士文王以宁是尚有望于诸君子其勉之哉臣荣谨记
　　御赐图书记
　　宣德二年二月戊寅上御文华后殿召臣荣谕之曰古者君臣莫不同心同德以成天下之务君有失则为臣者匡正之臣有过则为君者训戒之庶几更相警饬两无猜嫌信所谓明良相逢千载一遇者也卿尝祗事我皇祖太宗文皇帝皇考仁宗昭皇帝二十余年竭诚效忠始终一致及今侍朕左右益加敬慎知无不言言无不当深用嘉恱兹特赐卿镀金银刻圗书五颗曰方直刚正曰忠孝流芳者以表卿之忠实也曰关西后裔建安杨荣曰杨氏勉仁者以着卿族系之所自出并表其名与字也卿尚体朕至意永永无斁臣荣窃惟人臣之义惟忠与诚乃能赞辅国家光膺宠命以享爵禄于悠乆茍阿徇以取容迎合以求恱不顾事体之重轻不念民情之休戚纵己之所欲言任己之所欲为则将无所不至矣其可乎哉臣荣自揣菲才夙夜祗慎惟恐有负委托之重为愧耳至于非分之恩曷敢希兾追惟初仕以至于今歴事三圣日得侍近清光屡沐天地大恩眷待之隆锡赉之厚非一言可述今复蒙恩赐以范银图书奨谕之重制作之精诚古今罕有臣荣敢不敬承佩服传之子孙永为家寳哉故敢具述于左方以见皇上眷待恩礼之隆他日或可以备采録云
　　建宁府学记
　　国朝混一天下大兴文教内建国子监外置郡县学以教育天下之英才其制甚备薄海内外翕然向风学校之盛振古未有也士生斯时得以渐摩诗书仁义之泽而周旋揖譲乎弦歌俎豆之间何其幸欤建之学旧在郡治西南洪武辛巳夏毁于火永乐癸未冬有司上其事诏命择胜地而新之于时郡守宣城芮麟教授姑苏张信锐意斯事遂卜吉于郡东黄华之冈髙明广衍于学为宜而帅阃廨舎军士室庐实据其半于是都指挥师佑徐信撤其居室以地来归乃庀材鸠工合属邑之民以莅事凡藩宪兵卫官僚与夫使命之臣躬临奨励而建之人士亦皆捐赀乐助以相其成未几郡守刘敬继至命检校李新专董其役经始于乙酉春二月讫工于丙戌冬十二月其东建大成殿翼以两庑卫以戟门而棂星神厨库室前后布列其西建明伦堂堂之左右则有志道据德依仁游艺四斋斋之两旁则有生徒止舎尊经有阁会馔有堂文昌有祠师儒有室至于泮池庠门庖廪靡不完具而门之内外又有金声玉振之坊缭以周垣深邃严宻黝垩丹碧光彩焕然信乎东南之伟观而他郡莫及也今年春郡守刘公来京师请纪事刻石垂示于后嗟夫学校王政之本风俗教化之所关自昔帝王之治莫先乎此圣天子即位以来亲幸太学御筵讲经训饬诸生蔼然唐虞三代之风由是教化旁达贤才辈出郁郁乎声名文物之盛岂非教养之功有以致之欤吾建为晦庵西山二先生过化之邦其流风余韵宛然犹存士君子景仰其间而又遭逢圣明之治乐夫学之有成得以优游涵养于兹将见髙明特达乘时彚兴效用当世以显其功业流芳于无穷诚有以为邦家之光不徒为斯学之荣而已也
　　固安堤记
　　天下之难治者莫踰水而治水之先者尤莫踰京师故大禹之迹首在兾州岂非以水之利害所系者大而帝畿之内宜慎其防以为宏逺之图也欤卢沟之河发源太原之天池伏流至朔州马邑从雷山之阳发为浑泉而为桑干河鴈门应州云中山西诸水皆会焉愈逺益大过怀来行两山间拘束龃龉而不得肆至京城西四十里石经山之东地势平而土脉疏冲激震荡迁徙弗常后魏都督河北道诸军事建成侯刘靖及子平乡侯弘筑戾陵堰以防之水患以息后人思其功谓之刘师堰歴世既乆水势渐更下流十五里距卢沟不逺有曰狼窝口时复冲决漫流而东浸没田庐民弗安业圣朝建北京视河为襟带永乐间屡尝修筑辄复颓圯今圣天子嗣位命工部侍郎李庸内官监少监姜山义往任厥事复命太监阮公安少保工部尚书吴公中总其事且勑其务存坚乆勿为茍且庶几暂劳永逸群公效命材谋具济经始于正綂元年冬毕工于二年夏凡用工匠二万余月给粮饷以万计累石重甃培埴加厚崇二丈三尺广如之延袤百六十五丈视昔益坚既告成赐名固安堤命置守护者二十家建神祠于上有司以时修祀礼凡督事者悉赐钞币以劳之其视筑戾陵堰役费加倍而坚实亦过之仰惟圣明至德蟠际穹壌而于京畿益图巩固以宁济斯民于千万年诸公亦能同寅恊恭用成厥功盖可乆可固而利益于世者不小皆所当书于是叙其始末俾勒诸石庶后之人有考焉
　　应天府重建儒学记
　　国家崇儒重道建学育材懋图化理爰自京畿至于天下郡邑莫不有学设师儒以训之丰廪饩以养之嘉惠斯文列圣一心人材之盛风俗之美卓冠前古士生斯世而蒙遇若此何其幸哉南京应天府为天下列郡之首学宫在郡治之东南盖宋景佑中所建歴元再毁于火大德癸夘总管陈元凯复之我太祖髙皇帝定鼎金陵即以是学为太学洪武辛酉始创国子监于鸡鸣山之阳而改是学为应天府学以江宁上元二学之生徒隶焉永乐戊子复毁于火所存者惟东庑及戟门棂星门东序三斋而已学官因循迨今二十余年未有能复之者宣德已酉南京守臣襄成伯李公既视政即有事于学于是阅其旧址乃慨然曰是风化所自出而摧弊不复曷以称皇上教育之盛心哉遂率府寮部属各捐已帑僦工输材而府尹史怡等咸捐俸赀用相其役以是年七月初吉经始越五月而明伦堂成明年而大成殿立斋庑门廊次第毕举凡诸故构之陈朽者皆葺而新之焕然宏丽有加于前于是佥言立石以纪其事治中三山髙应以书请予记之予惟李公荷国家付托之重仰承德意作新学校倡起斯文固为政之所宜先其用意之勤经营之笃纪述以劝后人亦宜也夫自古帝王之建学莫不以明人伦为化理之本人伦之大莫先乎忠孝学者之学亦莫切于斯二者自家及国以至于平天下莫不由是而推之驯致其极天地以之而贞观日月以之而贞明五气以之而顺布万物以之而化成者何莫不本乎此茍不务此而徒学于文辞以为进取之具是果何补于化理者哉予固知李公风励之机而■〈〈一上自下〉页〉望于后来者如此故推本而书之俾镵之石以示夫学者其母以吾言为迂尚相与勉于成也
　　重建缙云县儒学记
　　学校之设所以化民成俗而为治天下之本其所系甚重矣唐虞三代之世治隆俗美莫不由是也我太祖髙皇帝龙兴之初首诏天下郡县皆立庙学而于京师建国子监选择俊秀甄拔师儒以教之圣谟明训盖宏逺矣继以太宗文皇帝仁宗昭皇帝孜孜求治而于学校之政尤加意焉今皇上继体守文茂图化理欲使治效超于唐虞三代之盛为臣子者敷宣德意其可不以学校为重乎宣德庚戌缙云重修县学成教谕松溪杨铭驰书京师请予为记曰邑有旧学在史隠山下国初知县刘泽民因唐人故址而新之歴岁滋乆日就倾圮典学校者欲改为之而力不逮修补破坏茍且岁月而弊陋滋甚宣德之初三山陈京来知县事既至视学舎慨然曰兹非为政所当先者乎京在是其敢不勉图新之然以视事之始教令未敷未可以勤民及再朞而民化乃谋于寮属各捐俸赀以倡之而邑人之好事者皆乐从抡材伐石蠲吉兴工化腐桡以坚良易倾陊以方正礼殿仪门讲堂斋庑次第修举丹碧黝垩焕然一新经始于庚戌之秋七月落成于是冬之十月计其用工虽不乆而宏规永图超前数倍不为之记则无以示后来敢以为请予与京铭皆闽人而京又为令之有声者顾其所为实治天下之本系焉义不可辞乃谓之曰朝廷所以重学校者盖以明人伦美风化育贤材以兴文明之治也有司奉行而修举焉岂直备文具为观美也哉亦因是而已矣然而人伦之所以明风化之所由美贤材之所由成非独居之使然也必司政教者明道德于其身有以倡率之耳京以文学登进士其于圣贤之教究之有素兹为百里之政拳拳以兴学为心而典教事者又得铭焉是不徒以其治民者治民而又能以其教民者教民吾知缙云之理效必有加乎昔矣是可书也乃为之记
　　清乐轩记
　　驸马都尉沐公乃开国辅运推诚宣力武臣荣禄大夫柱国西平侯赠黔宁王之仲子今太傅黔国公之贵介弟也为国勲戚而能忘乎贵富之势日接贤士大夫敞一轩以游处列琴书尊俎其中外则环树佳花美荫之属无埃壒喧嚣之杂有夷旷静嘉之趣从游者因名其轩曰清乐或谓乐者人情之至愿而公卿大夫士所得有不同者何以所处之地异也一介之士处衡茅之陋甘蔬食之泊味道德而佩仁义饥寒不以为累而其心休休焉以自得者众人之所难也公卿大夫生以世阀宠以珪组而不溺于膏粱绮纨之习骄汰侈靡之归其所为与所得较之一介之士曽不少异者虽君子亦难矣故世之有得于彼者终遗于此兹乃于公而具见之此轩之所以名因以表公之一身有以致众乐之备而兹轩之胜又有以见乎为趣之清也又谓公之盛名足以荣于身而德益谦长才足以超于众而志益崇顾乃得雍容自逸以享其乐何哉盖国朝之制所以优礼于贵戚者然耳然公虽被优礼之隆昔在永乐中诏营缮太岳太和山宫观已尝命公督其役绩用有成既而屡受命掌行后军都督府事施设有序上以公为才下以公为惠而时论重焉兹遇圣明在上海宇晏安用是得遂享乎此所谓后天下之乐而乐者欤客有道名轩之意与兹轩之美于予者予方歆羡而致慕焉公乃屡走书金台求轩之记意尤恳恳不获辞也遂次第所闻者如此云
　　重建孟渎河闸记
　　君子之立政有可以益国而利乎民者知无不为为之有方虽疲民力而民忘其劳耗其财而民不自恤茍或役民于非所当务则谤怨随之其能留声当时为利后世者几希孔子曰择可劳而劳之又谁怨孟子曰以佚道使民虽劳不怨其信然矣乎工部侍郎庐陵周君忱奉命巡抚苏常诸郡常之武进故有孟渎河闸以通东南漕运及商贩之舟且溉傍近田数千顷岁乆闸坏公私病焉常守莫君愚图改作之以役费繁重弗敢专谋于周君议以克合遂发往岁节省税赋浮费以市财僦工砻石姑苏洞庭山而舟致之郡民皆欢忻趍事作于旧址之南丈余其下先错列巨■〈木戈〉贯以长松而后寘石焉东西石甃纵以丈计为十有六崇以丈计为二百五中广视纵当八之一南北为鴈翅状以杀水势中夹木石凿以纳悬板而上下之经始于宣德八年九月而毕工于是年之冬用徒匠以日计二万三千七百六十木以株计八千九百石以丈计三千五百灰以斤计二十二万砖以片计十有二万始终董其役者知县朱恕效劳为多者耆民恽昶闸成而获利如故莫君以为茍无记述则后世莫知所自遂因通判张龄来京请记于余余按图志两浙运河贯郡城西行三十里歴奔牛吕城二埧以达京口舟行既艰而河小不足以通巨舰唐元和中刺史孟简始令开北河自奔牛北行七十里至河庄镇入扬子江舟无巨细皆得径达于江而免过埧之劳第其水上引运河源逺不能常续下仰江潮去来不能常存简于是置闸河庄为之节制使人以时启闭而其利益博其惠之在人可谓深且乆矣人以其姓名河谓之孟渎又谓之孟子故闸亦以孟渎为称闸废民失其利今得周莫二君子恊谋而更置之二君子之惠足以继简而流于无穷是可尚也故系以诗曰
　　孟渎伊始唐元和中始之者谁刺史孟公公时为政佚道是崇凿河筑闸厥功既隆泛泛者舟往来具通毎毎者田岁恒获丰歴数百年湮塞啮冲既阻于舟亦病乎农猗欤周君思成其终莫守赞之询谋佥同相地之宜惟善之从乃市良材乃鸠众工匪取于民匪私于躬错■〈木戈〉累石既坚既礲傍峭而固中虚以容舟无阻艰农无岁凶人用欢谣二君之功功成惠施既博且洪勒辞于石用昭无穷
　　浙江严州府重修儒学记
　　学校教化之本王政之先自古有天下国家者莫不致谨于此洪惟我朝天启文明之运太祖髙皇帝定鼎之初首建国学于是四方府州县皆设庠序以教育天下之英俊以至于今圣圣相承五六十年之间髦士彚进而治道大兴猗欤盛哉浙之严州郡学旧在城东南隅宋雍熈二年迁郡城之西北方其时諌议田公文正范公清献赵公相继来为郡于是庙学之制教养之具焕然大备然自雍熈至大观自大观至绍兴百五十年之间凡三改作矣厥后知州事钱可则立石志之元季兵燹燔荡靡遗国朝洪武庚戌诏设学校乃即城西旧址以建岁甲寅郡守赵士敏议徙城内今在郡治西南三十步中为大成殿殿之东西为两庑南有戟门门之外为泮池池之上为石梁东西立二祠池之南为棂星门殿之北为明伦堂辟四斋于堂之南左右堂之北为会馔堂东庑之东则有神厨神库等房西庑之西则有射圃讲肄之所仓廪庖湢靡不整备规模宏敞视旧有加焉迩岁庙貌倾圯梁栋朽腐继遭洪水漂荡渰浸不堪瞩目岁丁酉教授孙子敏首捐已俸以倡率之前太守李兴同知曽所敬通判范耘吴显推官申文才守御千户刘福遂安知县胡子澄暨各庠师儒六邑士人皆出财以助之继而郡太守建安叶公溥下车之初惓惓然以兴学为念复捐赀鸠力恊成厥美以是年夏四月经始至冬十二月讫工既成分教郡学谢坤舒宗辰具书其本末因叶公与予同郡来请记予惟正风俗厚人伦敦教化育贤才皆本于学校学校之设诚为政之急务茍非有贤守令诱掖奨劝黾勉维持以振起之则徒有其名而无其实曷足以致此哉严陵为浙名郡学校之政初未尝或弛故其士习之美贤才之盛至于今而弗替虽庙学完圯不常此固物理而又得太守如叶公与前守贰寮属暨师儒贤俊富家巨室相与纲维乐为之助俾仆者起弊者新漫者饬堂筵严整俎豆静嘉不惟圣贤之灵洋洋如在而凡为师生者亦得以雍容揖譲乎其间以讲明圣贤之道是岂不为斯世之盛美乎故不可以不记也遂乐为记之使镌于石庶后之人得有所考焉
　　山西大同府重修儒学记
　　学校王政之先务教化之本原自古帝王莫不兴学育贤以隆治道故学校兴贤才盛而教化行我朝混一以来尊崇文教自京师达于郡县虽遐陬僻壌莫不建学设官以教育贤才登贡以时选用有法五六十年之间髦俊彬彬布列中外摅才效能以辅成太平雍熈之化者何莫不本于学校之教也其盛矣哉山西大同即古之云中为西北名郡永乐癸夘冬予以扈从车驾北征因奉命出使大同留寓旬日时躬谒先圣周览殿堂圯坏弗堪退见诸生济济在列有揖譲礼义之风因怃然兴叹以为群公镇戍于兹者当有以作兴之且以凡物之兴废盖自有时然亦必遇其人之贤达而后可以有成也去之又二三年乃有明诏修举学校而山东叅政丹阳沈公固适以练达之才承命往赞邉务因诣庙学遂言于征西前将军武安侯合肥郑公亨叅将都指挥含山曹公俭暨山西都行二司都指挥滁阳罗公文等各捐赀聚材以为倡并召所部兵民各输其力悉撤其旧建大成殿暨两庑棂星门崇峻宏敞伟然有加重塑圣贤像镌刻神位龛帐案座靡不整严涂径阶除甓甃端好并修明伦堂斋室神厨库房庖湢之所栖息之舎无不完具丹漆黝垩煜然一新经始于洪熈元年之秋九月落成于宣德二年之夏五月乃奉书币请予文以为记惟国家列圣相承其于学校之政皆惓惓致谨贤才之兴日新月益爰自唐虞三代以降莫此为盛矧斯郡宻迩畿甸文物之富与他郡异况师范得人生徒务学而又幸际诸贤相聚于兹皆能洁已奉公以祗承朝廷德意然则学校之教其有不兴者乎予既念昔逰之慨叹乐兹学之重新而又喜诸公虽当边务之繁知圣道之尊与学之重可谓知为治之本而识虑过于人逺矣因备书其本末俾刻于石以示四方来游来观之士皆知所劝焉
　　白鹤山房记
　　荣家建宁去城东二里有山髙壮雄伟其势昻然望之若鹤按郡志云东晋时有望气者以为山有灵秘将发而观之朝凿暮合已乃见白鹤双翔其上遂不敢发因名曰白鹤山尝有甘泉涌出其麓病者饮之即愈傍有真如寺寺西南地势隆起状若伏龟两水交流于前而紫芝铁狮云际梅仙诸峯争竒献秀巍然对峙左环右抱前拱后挹风气凝会盖隠然一善地也人多求塟而不可得荣先大父存日种德积善孝行纯至既殁而窀穸未卜方是时真如寺僧无涯将有所营建而乏材乃邀乡先生苏公明逺踵门求施先伯父彦祯即集兄弟予以龙津之木三万株兼资以运输之费僧大感恱其后知先大父未塟遂举其地以奉且曰此尝有人酬以重价而吾弗之许诚有所待者愿以是为报于是筮之而吉遂奉柩藏焉塟已人或以得地贺伯父及先公戚然曰先人体魄得妥于此幸矣他非所望也塟后数年无涯殁其徒昧所自因肆侵削已而愧悔复以茔外余地来售荣复厚偿其直遂创屋其傍为子孙守塜之所太守芮麟扁之曰白鹤山房并为之记荣游郡庠时尝率群季读书其中自后忝科第列职词林叨承眷遇光宠极矣是皆先人遗泽所庇故能获此朝夕思欲报上之恩与先人之德顾惟菲薄有所不能公退之暇追惟故山白鹤之胜实先茔之所在松楸霜露之念无时不存因请善画者为山房之图将求贤士大夫赋咏以昭先德庶传之弗冺少纾荣拳拳之思也诗曰欲报之德昊天罔极诚以世之孝子慈孙之思慕其先者无所往而不致其意而荣之于此岂能忘也因书为记俾后之子孙知山房之所始焉
　　存心堂记
　　王氏以医鸣世乆矣其先世家金斗曰德孚者仕宋大理丞子永嘉判扬州南渡时迁淛元之世曰宣伯者徙晋陵隠居镇江黄鹤山始为医药济人子致和仕为扬州路医学提领声着于时曰贵和仕为教授尤为人所推重教授之子克明能绍先志益勤所业以擅名誉壬辰间自晋陵避地龙潭洪武初召入京师寻寓凤阳从太宗文皇帝之国居今北京盖十数年年八十三而终其为人敦厚质实孜孜以利济为心治人之疾多有竒效而又工于文学以是文皇帝极爱重之尝呼其字而不名焉其子彦昭克纉遗绪名誉益振间请于予曰吾家以存心名堂盖百余年而未有文以记之幸赐一言不惟有以着先世之美为子孙者亦永有頼焉予惟心者人之神明具众理应万事操之则在舎之则失是以君子无时无处而不用其力焉况医道于人死生所系茍心有不存其不至于谬误舛错以戕人之生者几希今王氏世儒而业医又能以存心名堂为子孙者世守其训则其惠利及于人者岂不逺且博哉诗曰无念尔祖聿修厥德又曰子子孙孙勿替引之其是之谓乎彦昭有子曰譲曰谦聪明俊秀好学不倦而又循循雅饬亲贤士大夫日进月益将必昌大其门闾振扬其家声不啻于此而已是为记
　　华鄂堂记
　　伍氏南昌着姓世家邑之杜溪至汉用者克敦谊譲推祖父故业与诸昆弟独徙居灌城乡之悬榻里家益饶裕而好善乐施之心弗倦人以是多之汉用去世子伯逊伯旸伯逺伯玑笃友于之义不为私藏凡诸举动一惟伯逊之命是聴口以百计而内外翕如也宾客过从兄弟怡然相与款遇盏斚之序行鴈行森列埙篪迭奏和气蔼乎一堂之上见者叹羡不置因举常棣之华鄂不■〈华韦〉■〈华韦〉凡今之人莫如兄弟之诗歌而美之且举酒贺曰斯堂宜名以华鄂堂既得名而未有为发其义者伯逊子涣领乡荐进为太学生擢贰教吴江县学将行谒余具道其家名堂之意而请记之惟兄弟分形连气人也方其幼时食则同案学则连业未始不相友也逮乎既长私意物欲或汨其良心弟或弗念天显不恭厥兄兄或不念鞠子哀不友于弟小则阋墙甚则分析门户相视如途人以贻士君子之诮者有之今伯逊兄弟去父殁时几三十年而能笃于恩谊不异财产庭无间言使邑里闻见者咸兴起感慕其有补于风化亦大矣掲扁华鄂夫岂不宜吾故为之记而系以辞曰瞻彼棣华炜兮相承式相好矣维弟与兄兄弟孔怀不私其家孰堪儗之维棣之华棣华鄂然外见其美有聮其辉维兄与弟兄及弟矣和乐且湛不贰以二弗参以三惟一其心终始是同张仲孝友穆乎清风
　　欧阳文忠公祠堂重创记
　　甚矣文章之洗陋习而归诸古着当时而传后世者不恒有也宋欧阳公之文足以当之宜乎后之人读其文而思其人思其人而崇其祀也公吉之永丰人尝出守颍乐其风土有终焉之志既而歴事三朝出入二府思颍之念不忘晚而得请自以为庆幸则公之于颍盖惓惓也神灵精爽固在于是矣公旧祠在颍城比沦于河祀故乆废正綂丁巳春监察御史彭勖董学事至颍念公为文章宗主而祀宇圯没无以耸学者髙山仰止之思乃捐赀倡州守僚属出禄余市材创祠于城南儒学西中为堂三间门为屋一间缭以周垣工讫郡之守佐率师生朔望谒拜春秋次丁祀以特牲父老咸曰公尝福惠颍人祀不为过也学正雷垲请记于予于戏文章闗天地之运盛衰断续固不偶然周秦以前无容论矣汉自贾董马班诸子以来七百余年而唐有韩子又二百余年而宋有欧阳子其文推韩子以达于孔孟一洗唐末五季之陋当时学者翕然宗之及今四百年而读其文者如仰丽天之星斗莫不为之起敬虽通祀于天下学宫不为过矧尝居于颍其遗风余泽犹有在者乎是不可以不祀也彭君倡之郡僚属和之俾公之神有所依后学有所仰可谓知所务也它日颍之士出能知通今学古为髙救时行道为贤则无负诸君兴废举坠之深意矣姑为之记以俟
　　余庆堂记
　　江西布政使司左叅议田君伯邑余之同门友也其材器宏伟而学识博达以明经登永乐甲申进士第歴官郎署超拜今职声绩焯然时论莫不以为贤然君之心则不自足也恒念曰吾幸蒙国恩备位藩垣皆吾先人积德之所致吾岂敢忘哉乃颜其所居之堂曰余庆盖取易文言积善之家必有余庆之义也今年冬君以朝贺来京师因请余记之余惟天人之理流通无间循理而行则善积而致庆悖理而行则恶积而致殃不啻如桴鼓影响之相应焉然君子惟知循理而已初不必其获庆于天而天之锡庆不于其身必于其子孙若持左契以相付此天之可必者也余尝序君族谱因得考其世德盖自君之髙祖以降代以儒术从宦司风纪録刑狱者相继而皆长厚务德其所积深矣积之深者发之盛君之所以致位显荣而克亢厥宗者岂偶然哉虽然不有于前孰为启之不有于后孰为承之今日之庆固由其先之所积其后之庆岂不由于今日之所积乎矧君位居方岳其所设施则一方之民被其惠利茍推仁不已其善之积而致庆于后讵有涯哉然则君之世泽不惟有以承之抑且有以大之也传曰德厚者流光余于田氏有望焉庸记以俟
　　建宁重修府学记
　　学校有闗于政教也尚矣任是责者不可不究心然欲举废坠勤力役必于民生富庶之余而后可建故有学在郡治之南尝毁于回禄昔太宗皇帝鋭意文治有司以闻诏择胜地改创之前太守芮麟教授张信乃相黄华山之阳而建焉几三十年复就摧毁今教授彭勖当太守徐公子玉下车之初首以修复为请公曰是吾之所当究心也然必资民力以成民未见德而遽劳之不可姑少俟焉至是政成乃与同知姚闻通通判蒋佑暨勖议其材用之费经画之方捐俸倡率各有差等不足则资郡人之笃于义者既而量时命日择敦朴耆民四人董其役材选其良工会其能用出有经役赴以期梁栋之倾者正之榱桷之腐者易之瓦甓之毁缺者补之转朽败为坚完新旧规为伟观严严翼翼穹壮宏丽丹碧髹垩焕然生辉帷幕器用靡不备具又以余力创尊贤堂祀郡先贤之有功于名教者经始于某年某月日迄工于是年某月日凡士之逰泮水者有思乐之怀缙绅大夫之过建郡者兴嘉美之叹建安教谕杨寿夫郡人也谓是役之成不可以无纪贻书京师属予为记将刻贞石告于方来惟建为郡居七闽上游诗书文献之盛甲于东南晦庵西山二先生之流风余泽迨今犹存重以国家培养之厚而吾建人赖有所立以表见于世非偶然也况今圣天子大兴文教屡勅天下劝学政而公又能钦承德意振起士气重新庙学于民事既治之后而适缓急次第之序如此是可书也呜呼建之君子游业于此者可不知所以景仰而益励志于学乎夫学非章句文辞之谓也所■〈〈一上自下〉页〉学孔子然后不负所学致君为尧舜然后不负圣天子若是则吾建诗书文献之盛将千万年有闻于世斯不负朝廷教学与太守修学之意矣予世家于建而窃禄于朝今年逾六袠日渐衰老建大功立大名以永国家治化无穷之美诚不能无望于后学也初学之建也予既记之兹复来请故不辞而致意如此云
　　文敏集巻九
　　●钦定四库全书
　　文敏集巻十
　　（明）杨荣 撰
　　○记
　　重修河南程氏三先生墓祠记
　　凡先贤所当祀而祀之礼也立祠于墓以祀者礼从义起者也祠久而偾偾而兴者常也常则不书而书者大复故也河洛于天地之中扶舆清淑之所锺贤哲之生自昔林林而盛矣然莫盛于宋程氏父子三先生者程氏世居嵩之陆浑三先生卒俱葬洛阳县之府店保遗墓至今具存墓侧有祠后人以为享尝之所歴岁滋久荐罹兵燹向之隆者夷壮者弊茂菅宿莽一视荡然诚当道者所宜究心也钱塘周鉴自郎署出参藩政歴是邦覩之慨然即有志于兴复第縻于职务弗果宣德辛亥春皇上图弘化理重惟古昔圣贤之道乃颁明诏凡天下郡县有先圣先贤祠墓在者所司宜以时修葺毋就于废鉴祗承德意乐以斯事自任遂以其秋行郡道经嵩邑抵程氏故居得其十六代孙曰子中者与同诣墓所薙去荒秽辨正方位先捐已俸为倡河南守郯城李骥及属邑令佐亦以其俸助之遂召工计资凡所需之物则取于近邑所宜产戒以期输集无敢缓者以是年某月某日之吉兴工工能材良需用咸足于某月某日告成垣墉栋宇皆复旧规封筑坚厚树植繁密凡所供祀之器莫不毕具以某月某日立开国公神主于祠之中以明道伊川二先生侑食依故制也复子中家俾守祠事遂率郡属祗奠焉奠已谂于众曰惟是三先生之墓自宋至今余三百载其间废兴者几漫不可知顾念吾徒诵其遗言服其遗训用底有位兹得奉明诏以周旋执事于故丘之间幸尔讫事要不可无书虽墓间之石有当时铭表在无庸重述而祠之兴作岁月不有志之将何以示后众皆曰然鉴比以公务来北京属礼部郎中兼翰林侍书蒋晖请予记其事予惟道统之传自吾夫子继尧舜禹汤文武周公之后集其大成而不得位以行于天下遂私淑于其徒然在当时惟颜氏曽氏之传独得其宗及曽氏之再传而子思三传而孟子孟子没其道无传寥寥千百载间不絶如线迨宋之兴文运斯振而明道伊川二先生出孟氏之传乃续而其学之所自实本濓溪周元公茂叔方元公司理南安时开国摄通守事知其贤深与友善因遣二先生从学卒能以其道倡天下传于后世人至于今赖之是二先生之功当不在孟子下也宋季临卭魏华父氏拳拳以二先生易名为请遂定谥伯曰纯公叔曰正公皆得从祀先圣庙廷此天下之通祀也天下通祀则墓祠不立可也而墓又有祠盖墓祠则犹庙祭一家之私祀也通祀以道统之传惟二先生得与其列私祀则推其所自出而开国公择师教子之贤是不可泯也揆之于礼殆亦弗畔矣夫然则祠之废兴岁月其志之也宜嘉鉴之能知所重因其请谨为之记
　　三桂堂记
　　礼部侍郎章君尚文作堂于会稽山之阴其乡士大夫相与名之曰三桂之堂堂之前植桂固多矣而以三云者何自晋郄生对策有桂林一枝之喻歴唐宋来遂以艳科目之得隽者曰折桂章氏繇宋迄今举进士者凡三人故有取于是也尚文世家于越髙大父讳斌宋景定之间乡举第一人值末运仕弗大显传三世俱以隐德重乡邦大父暨父以尚文贵皆赠嘉议大夫礼部右侍郎尚文登永乐甲申进士第入翰林典郎署累迁至今官子瑾宣德丙午领乡荐正统纪元遂擢进士髙科此堂之所以名也堂峙湖山之门其北为称山山枕大海出云气而吐光景朝夕不穷南为稷山一名斋台则越王勾践祭天之所在焉又其南天姥秦望诸峰凌霄汉而隐烟霏欝然相向娥江耶溪之水环绕其左右而唐所赐贺知章鉴湖一曲者实相属焉波光山色竹树映帯竒舒秀巻不一可名此居之胜而得其地也夫绵世泽而盛者人之贤锺川岳而秀者地之灵人以地灵地因人杰章氏之桂不特一世有之传世逾逺而得之者凡三焉是岂偶然之故哉虽然推厥所由亦惟本诸德而已耳姑以桂譬之玉干琼枝植之良也密叶繁阴积之茂也金粟天香华开之盛也傲歴风霜志操之坚也故君子有取于桂者不徒拟其荣又将资以比德焉尚文之髙大父名魁多士大父而下虽未逹而均膺宠赠德可征矣尚文以髙才硕望显于朝三十余年而瑾又克继志济美振扬于今虽本世德之遗亦以尚文承藉启廸之致也继兹以往因其植之良而积愈茂因其华开之盛而志操愈坚吾见德厚而庆延他日后之人于斯桂髙攀旁折也不可以数计矣然则斯堂之掲得不为之权舆乎是为记
　　苏州府吴县儒学重建记
　　苏为东南望郡吴县苏之望邑也儒学为一邑之望而或施教无所瞻仰不称善为政者得不究于心乎然兴学盛事改作大役也举大役而使劳费一出于民其得无怨嗟之声而克底完美者乎若夫知所究心事底完美而不动声色得不难其人乎吴县学旧在城西南隅宾兴坊其地卑隘庙学皆简陋旁逼军营喧杂相接春夏水潦四集墙壁倾仆诵习常辍郡县之长贰暨师生往往兴嘅欲迁改之而未有能当其任者宣德七年工部右侍郎庐陵周君忱奉命抚廵东吴诸郡偕知府豫章况君锺同谒庙学见其不称因恊谋更造之得隙地于县治西南视旧学地广四倍髙爽平旷众咸谓宜况君具其事得请于朝二君复相与议曰是役不可重费吾民遂计郡之诸仓岁积苇席得五十余万鬻米可五千余石凡材石陶瓦之资匠作力役之需悉于是取给而一毫不干于民复择耆民王信许均美董其事经始于宣德九年冬十月讫工于明年夏五月以日计之二十三旬有竒成功速而人不知其劳享礼有殿讲诵有堂藏书有阁宴休有亭以及门庑斋舍庖湢各以序列通为屋以间计之二百三十有余材用坚而人不知其费其既成也父老叹曰庙学不称久矣一旦更新于数百年因循之后而不以病民席之积屡矣昔也不侵盗于吏胥则腐化为埃尘今乃以之成一邑之伟望何其善也既而知县某教谕李让等具其始末走书京师求予记惟学校王政之首教化之源也我国家列圣相承兴学育材六七十年于兹矣校庠之盛振古未有是以弦诵之声郁郁沨沨溢乎遐迩而贤才辈出禆赞鸿化后先相望亦莫不由良有司钦承德意以振作之然其改作有方若吴学之建者亦不易得也二君子信谓善于究心者矣来游于斯者尚知力学求道笃志励行期不负圣明造就作养之仁将必效用于时垂芳于后以为斯学之光则二君子之用心亦必传诵于无穷矣是为记
　　凉州儒学记
　　圣朝统一寰宇自国都达于郡邑皆建学立师教育俊秀仁义礼乐之化旁洽海隅徼塞人才之众风俗之美度越汉唐而比隆虞周猗欤盛哉凉在西陲即古雍州之域在汉为武威郡地利物产视河西诸郡为美国朝洪武中设卫置戍而戍者多南士谪至子弟相承读书习礼而训导张子受命教育之儒风为之勃然岁满还京而未有继者今皇帝嗣位特命行在兵部右侍郎徐君晞镇其地覩将校子弟多明秀好学而未设学舍以为讲肄之所遂以请于朝得命乃于农隙令军士取材陶甓而经营之既毕工走书京师告予曰凉州河西胜地初尝有学然废已久矣晞至相地鸠工中为明伦堂左右为存诚进德二斋外建重门后为教官之居续创大成殿于堂之东殿以崇计二丈有九尺深几倍于崇广则几倍于深东西为两庑前为灵星门中为泮池池之东为文昌祠祠之东池之西俱为门外又为崇教门俾往来出入皆由焉其捐资命工塑先圣以下及文昌神像并绘两庑者则镇守甘肃太监王公贵少监李公贵总兵宁逺伯任公礼定西伯蒋公贵会川伯赵公安暨都察院佥都御史曹君翼廵按监察御史马君昻陜西参政郭君坚按察副史于君奎署都指挥使事任君启与凡士庶共成之其置圣贤以下牌位者则兵部侍郎柴君车始终督视缮作且有所营助者则佥都御史罗君亨信劝劳羣工俾乐于趋事者则监军行在兵部尚书王公骥自丁巳夏经始至落成几二载壮伟闳耀为陇右学宫之冠众咸谓宜记于石庶后之人有所考见敬以请夫学校政化之本贤才之所自出也学校立则礼义兴风俗美孟轲氏曰三代之学皆所以明人伦也人伦明于上小民亲于下非政化之本欤今徐君乃与诸君子同心恊诚建学宫于邉陲之地严严翼翼巍然焕然使凉之学者升降俯仰于其中诵圣贤之训言而仰其道德之光涵养熏陶底于成材居而孝于亲仕而忠于君则是宫之作其功岂浅浅哉若徒由此以徼利逹而于臣子之行无所砥砺则不惟负国家教养之意而亦为君子之所共羞呜呼学于斯者可不知所务哉用是以复徐君之请俾勒诸石庶以为学者劝云
　　翕和堂记
　　余幼时闻先生长者言守建宁千户韦杨二公好文礼士人皆爱慕之谨识之弗忘其后韦有子任汀州卫指挥者岁或见焉独杨公之嗣转调他所二十余年盖未有能知之者及余两以扈从来北京而杨信中孚忽偕行部员外郎吴公嘉静来谒余故询之则曰信之父尝仕建宁为先生之乡乃敢求见余观其胸怀磊落言动谦恭遂留止宿因命觞引酌笑谈甚欢于是中孚乃歴道其父昔日所交游者皆吾乡之先逹也酒酣拜且请曰信世家西江之鄱阳昔南土内附吾父以功授武毅将军建宁右卫千户吾父存时笃好文雅尝于上西河之寓舍植竹万竿以竹所自号宾客过从者皆贤士大夫其所唱和诗文至于今翰墨宛然也信兄弟少时亦皆从游志斋赵先生之门其后以袭职调守大同兄弟奉母以居今复侨寓河间郡城中乃于所居之左构堂扁曰翕和盖取兄弟既翕和乐且耽之义愿先生一言以记之余嘉其志之可尚则谓之曰人生天地间父子之慈孝兄弟之辑睦夫妇之恊和斯皆天性之常不待矫饰而为之者然惟其气禀所拘物欲所蔽而后有以丧其本然之天失其彛伦之正于是争竞之心起焉妬忌之心萌焉虽欲翕和不可得矣今中孚之兄弟事母尽孝友爱弥笃而妻孥蔼如一家之内熙熙洽洽翕然如五音之合奏温然如春阳之发舒和气冲融贯彻无间孝友之至通于神明则其名堂也不徒夸美于一时将以垂训于来世其意若曰今日吾兄弟翕和如此吾父母安乐如此自今以往吾之子子孙孙皆如今日堂可不作也茍惟不然则必忿气相加视为敌仇阋墙紾臂相继而作其不至于伤风败俗者鲜矣安求其能翕和哉昔孔子诵此诗而赞之曰父母其顺矣乎诚以人能和于妻子宜于兄弟则父母其安乐之矣中孚宜三复此诗日夕警愓以为明训凡一毫有动于血气而伤于和者勿作一毫有乖于礼法而损于和者弗为移孝为忠推和为惠将见德业日新而声光益着不啻于此而已中孚其益勉之
　　常熟县重修庙学记
　　宣德癸丑常熟县重修孔子庙学成吏部稽勋主事钱衡世家斯邑少常游是学来请于予曰学在县治东南其地隆然以髙宏然而敞剏始于宋至和重修于开禧端平而再葺于元之皇庆至正其间政教兴替靡常未可以槩举也洪惟国朝文教聿兴洪武庚戌教谕朱昞来掌教事时学之制左则殿庑戟门棂星之赫奕右则讲堂斋舍庖廪之毕具其后则有子游祠及先贤堂蔚然可观歴岁滋久上雨旁风漫以圯坏未有能振之者近西江罗汝寛典教兹邑慨然欲作新之计其工费浩繁虑有弗给乃先度其力可为者为之若廊庑讲堂门垣斋舍及先贤祠宇皆循次修葺惟礼殿未之能也壬子之秋县丞李子亷主簿郭南暇日视学宫见汝寛用力之勤亦慨然曰修学责在有司吾辈视其頺废而不加力宁无愧焉乃各捐俸以倡训导徐万溢翁玭力赞助之命诸生某等督其事衡适得请于朝归省墓乃奉白金四百星佐其役仍率邑之好事者某某捐赀以助于是聚材鸠工殿之梁栋榱桷瓦甓墙壁之毁者易之帷幙器用之敝者新之圣贤像设章服则绘饰之与汝寛先事所修葺者轮奂华采相为炫耀焉是役也不烦于官不扰于民而卒以时就诚可谓难矣敢求一言以示不朽余嘉佐邑及典教者之得人又嘉衡之能轻财而知所尊也故不辞而为之言曰学校育材之地风化之原为国者之先务也天启皇明大一统文明之治开万载太平之业在内则立胄监在外则府州若县莫不有学而学之教法规制盖已超轶汉唐宋而娓娓乎唐虞三代之隆矣皇上嗣登寳位尊崇儒道凡一言一动莫不师法孔子以弘尧舜之治是以屡诏天下修理庙学然郡县之吏能奉承者鲜常熟邑佐及典教者咸知所重一新学宫可谓能祗顺德意者矣夫常熟乃子游过化之地子游圣门髙弟也自今县之令佐与夫为师生者优游于兹当何如哉必景仰贤哲修举学政且务其为己之学尽乎孝弟忠信之道勿徒衒名誉徇利禄以负国家建学立师之盛意则庶乎其可也敢以此复衡之请且告其邑人焉
　　重修文公朱先生祠堂记
　　徽国文公朱先生祠在建安郡城北之紫霞洲盖宋寳庆三年正月所建以奉先生之祀者也歴元迄今几二百年栋宇頺圯上雨旁风其坏可谓极矣国朝永乐乙未监察御史蒋彦禄给事中陶伟廵部八闽至于建安躬谒祠下相与言曰先生发明圣贤之道羽翼六经折衷羣言以嘉惠学者有功于天下后世甚大建安为先生过化之地其有祠宜矣而歴世滋久庙貌若斯何以称士民之瞻仰乎盍相与新之于是福建行都指挥使司都指挥师公佑侯公镛徐公信郡守刘敬议以克合乃命耆儒许弘暨先生之七世孙铁董其事仍率邑之贤者相与捐赀出力庀材鸠工凡堂寝门庑以及众屋撤朽易坚葺弊为完仆者植之欹者正之黝垩丹漆焕然毕具经始于是年春正月竣事于秋八月于是建安县学教谕杨寿夫具其本末谒予以记其成予邑人也奚可以辞惟圣贤之言载之经传所以发至道之蕴奥者固无不明且备矣然而煨烬于秦火剥蚀于汉儒议论纷纭穿凿傅会学者伥伥焉莫之适从而羣圣人之道几乎熄矣迨至宋濓洛诸大儒相继而作阐幽发微以明圣贤之道上续夫千载不传之绪可谓盛矣而其后又有若先生者杰然特出著书立言扩先圣之未发正诸儒之乖误剖析折衷无复遗藴然后圣人之道昭然如日之行天先生之功其所谓集大成者欤虽然先生之道德天下后世之所共仰而尊之者岂特吾建安为然而祠宇不称一旦诸君子作而兴之伟然旧观此不惟一时之瞻望而已有志于圣贤之学者安知不縁此而遂为之兴起乎然则是举也其所闗系又岂小也哉予实有望于建安之士也遂乐为之记焉
　　忠孝堂记
　　臣子欲报于君亲其道莫大于忠孝古之人所以勒功彛鼎垂名竹帛与天地相为无穷者岂有他道哉亦惟尽此而已茍于此有歉焉恶能有所树立以报国家以显大厥亲而著名臣贤子之闻于天下后世哉故必于忠孝胥尽而后可也邳州卫指挥使赵本立世家临淮其伯大父德胜事太祖髙皇帝有大功赠开国辅运推诚宣力武臣荣禄大夫江西行省平章政事柱国同知都督府事梁国公大父端亦仕至广东都指挥同知父驎袭为福建兴化指挥使兄弟父子竭力効劳以罄人臣之忠者至矣而其显亲之孝亦于是而有征焉宗立能心先世之心恪勤厥职恒惧其久而或忘也乃掲忠孝二字以名其堂间致书京师请记于予嗟乎自昔武弁之家相承既久其后人往往溺于富贵鲜克念祖父树立之艰遂致颠覆爵位者多矣其于忠孝何有哉夫忠孝之推也能追念前人而致谨必能尽诚于国而効力今宗立以世勲之裔而能亷慎以自持仁恕以抚下夙夜在公期以上报朝廷下慰祖考忠孝之实度越常流逺矣其爵位之隆所以匹休先烈者未可涯涘尤且不自满足掲扁堂楣冀朝夕览省以致励于心懋建劳绩以有誉于天下后世诚可谓不负于君亲而与古之名臣贤子同一辙也是宜为之记
　　荣亲堂记
　　人子之于亲其所以爱敬奉养无所不极其至而又必欲及见其身之富贵以显扬之然后以为荣焉此临川张氏荣亲之堂所以作也张氏为郡故家歴宋与元簮缨不替今云南道监察御史士贞之父思鲁与母姚氏积善裕家义方克教俾士贞得游庠序早领乡荐释褐辛丑进士而拜今官士贞初登第诏归其乡而父母康强具庆兄弟在侧一旦以士贞蜚英科第衣锦言还称觞献寿荷恩命之光华侍髙堂之宴乐于是族人父老争持羊酒交相欢庆为题其奉亲之堂曰荣亲盖所以嘉美之也间来征予言以为记予惟子之于父母以口体为养者不如顺其心以晨昏为礼者不若承其志至于富且贵虽足以为亲之显荣而或不能承顺其颜色奉养其志意则虽富贵烜赫亦徒为闾里一时之荣而已士贞读书绩文一举而擢髙科筮仕之初即任风纪清要之职俾二亲及见其显荣而怡愉无不自足宜乎族人父老以为荣而相与名其堂也虽然士贞不可徒为闾里之荣于一时尚思居得为之地际可为之时知无不言言无不尽清操峻节内外一致使人皆目之曰士当如士贞之才且良出于科目效用当时以能荣其亲如此则斯堂岂不益有光耀矣乎姑为之记以俟
　　爱日堂记
　　爱日堂者户部员外郎罗通学古奉亲之堂也堂而名之以爱日者何哉盖学古禄仕二十年而数去其亲常以谓日积成岁人之寿随以加也今父母老矣其方来之日宁能多于已往之日乎人生虽以百岁为期然能百岁者盖无几则夫晷运之速岂不诚可惜哉扬子云不可得而久者事亲之谓也孝子爱日吾于此有感矣此其名堂之意也夫爱者七情之一性之动也有善焉不善焉动而仁义道德之是尚者善也声色货利之是从者不善也学古之爱日其本于仁义道德之动者乎爱日者爱其亲也因爱亲而爱日焉其为孝可知矣古之论孝若子游之于敬子夏之于色均所难致求能养志而致于道者曽子而已故曽子之孝圣贤之所与也学古充爱日之心其有得于此乎嗟夫孝德之本也推之以为臣而忠故曰孝始于事亲终于事君学古以明经取进士为御史多所建明及知交址清化州有恺悌之政城守之绩此非孝之推乎今父母偕老在堂尚康强无恙诸昆弟之家居者皆能备物以致养已虽不得朝夕侍左右然居官有善政足为父母荣且不贻其忧所谓养志盖庶几矣予尝闻古之人以孝着而致夫逺大者不少也学古力强而志锐今受任行邉凡糗粮刍茭所以供军旅壮疆场者皆学古事也其任不轻矣尽心于其职而致显荣膺褒命以为父母之光荣者又奚可量耶学古以堂记请于予故书其实俾归寘诸壁间非徒以慰学古之意亦以慰其亲之心
　　悠逺堂记
　　予尝求夫悠逺之义大矣哉天地之覆载日月之照临四时之运行与夫人之所以充积涵养着于当时传于无穷者莫不有悠逺之道焉吾乡童景祥氏先世家广陵唐季避乱始入闽郡占籍于建宁至宋有讳伯羽者尝从晦庵先生受学景祥实其裔也景祥读书好礼乡■〈尚阝〉贤之尝慨然曰自吾祖宗至建卜筑南山下数百余年以至于今而诗书文献之泽弗替自非积累之厚继述之美曷克致此乃作堂名之曰悠逺盖以表先世之德使后之子孙得景仰而兴起焉间以予有姻戚之好因其子文安来北京请文以记之予惟悠逺即悠久之义夫悠久者天地之道所以成物者也故人生天地间亦莫不有悠久之理养生以寡欲居易以俟命此一身之悠久也积善基于前树德承于后此一家之悠久也景祥自其上世以衣冠之胄衍庆垂裕于其子孙者固为深厚宜乎后之人益蕃且盛而不至于失坠其先业此岂非深知夫悠久之理而能得夫悠久之道者乎名堂之义盖不外是矣世固有阀阅地望赫然而兴震耀于当时自常情观之盖以为非寻常所及然而曽不一再传则已泯焉寂焉无复有闻于世矣如此者抑安知夫悠久之道哉为人子孙若景祥者可谓贤矣予他日获遂南还尚一登景祥之堂挹南山之翠酌玉溪之泉弦琴赋诗相与叙悠久之说岂不乐哉故为之记
　　守泉堂记
　　国朝肇造区夏治教休明既简贤任能以熙庶绩犹惧中外百司之职律已不严至有簠簋不饰而丧其所守者乃于大诰首编特举守俸如井泉为喻圣谟洋洋所以开示饬戒乎臣下者抑何至欤列圣相承甄陶造就逮今五六十年而凡有官守者咸知佩服警励以保其禄位若今武功左卫指挥同知泉宁白君行素其人欤行素器宇俊伟聪敏过人虽生长武弁而弓马韬畧之余兼习儒书敦礼义既袭其父爵以掌戎卫之政乃名其所居之堂曰守泉遵圣训也属以营缮督工得谒予于公邸拜请为记惟朝廷设官分职必丰其廪饩使之仰足以事俯足以育者无非欲养其亷耻之行俾得尽心竭力以举其职故为臣下者严恭寅畏夙夜匪懈虽不计其禄俸之入而禄之至者但见与月俱増与岁俱积取之无穷用之不竭譬若井中之泉以资于日用旦而汲焉恒见其有余夕而汲焉无时而或涸也仕者之有禄亦岂不类于是哉茍居官而公不足以胜私亷不能以节欲侵渔朘剥惟利之是图掊克聚敛捐躯而不顾是虽赀贿充羡盈溢比于常禄固或过之而坏名辱身遂底倾覆则虽常有之禄一旦遂絶矣岂不犹秋霖夏潦骤至而卒来转盼之间沟浍泛溢然其涸也又岂待旋踵之顷欤行素席祖父余泽腰金鸣玉安居暇食自常情观之可以优游逸乐日事奢靡以极夫膏粱纨绮之盛而乃孜孜然惟知佩服圣训以检身砺操思有以保其常禄而弗敢有过分之求此岂非贤哉然则登斯堂也覩御诰之遗编聆玉音之在耳不徒侈为楣扁之美观尚其凛焉而思惕焉而惧兢兢焉以持乎亷洁之行而弗少变则非惟可以保禄位于无穷实足以流芳声于永世矣斯堂岂不益有光辉焉
　　璜溪书舍记
　　七闽多佳山水而建安璜溪为最溪之流上接武夷下会镡川波光滉漾有声琮然而其势委曲若璜焉故曰璜溪清澄莹澈灵秀之气锺于人物自宋元迄今世家大族厦屋鳞次学徒文士聚处其间灯火之夕弦诵之声相闻故擢科与贡者代出不乏吾友雷氏彦器实居于斯而其先世所筑璜溪书舍在居之旁秀峰屹乎其前清流映帯其下修篁嘉木森然成列彦器定省之暇藏修游息诚得其所予幼时尝见诸父与雷氏交游或酌酒赋诗于书舍之中或啸歌游钓于璜溪之上每终日留憇其间乐而不倦予深识之其后予入郡庠幸得从策明先生又与雷氏诸贤若尚质原中原鼎佑之彦器有融辈契厚时常往来璜溪以燕休游息于书舍焚香啜茗相与讲论经史问难质疑以求丽泽之益如是者不数年予与尚质原中皆来京师既而佑之亦由进士任监察御史彦器亦升太学擢冬官主事而与璜溪书舍相违有年矣今彦器尤惓惓于此而不释者得非眷恋于其平昔之所游止乎彦器尝曰吾幼蒙恩育得以优游于书舍者皆赖父兄之教师友之助有以成其才质今而筮仕于朝叨任繁剧旦夕思惟深愧才有不逮学有未至非有所警饬戒谨于初者或不能要于终今绘为图诚非玩物愒时之比实于展玩之际俨若父师之在前也岂敢有毫忽自肆乎以公同里敢蕲一言以相朂予不敢黙而为之言曰夫忠君爱国显亲扬名在乎立身立身之要必务于学所谓学者当检制其情涵养其性穷夫物理以明诸心审夫云为以笃于行虽小而至于饮食起居大而至于修齐治平随所施为而无不适其宜者斯可谓学之成也茍徒诵陈言以为愽摛藻翰以为华从事科目以徼利逹于一时者乌足以语此哉彦器资质粹美笃志于学凡枉已徇人趋时竞利之举一毫弗足以累其中又幸际遇圣明展其怀抱敦其操履将见声光益着而升擢显庸其所进盖未艾也子夏云仕而优则学学而优则仕彦器有之予遂不揆芜陋而为之记他日彦器倘得拜恩南还归省其以予言质之乡先生尚毋以为僣妄也
　　敬轩记
　　自昔世臣大家之后克承先德以绵世祚于永久者岂有他哉在乎谨于其身者有其要也要者何曰敬而已茍弗务此而骄盈纵逸至沉溺声色货利荡然而不知止其不颠覆厥躬以忝厥先者几希敬之在人所以不可跬歩忘也若今右军都督沐公嗣子可怡庶能审知乎此者矣可怡尝构一室以为藏修之所朝暮休息其间敛襟端坐披阅经史凝神息虑俨然若与圣贤相对其从父驸马都尉过而喜之因为大书敬轩二字以寓规勉之意今年致书于予请记予嘉可怡能知所务以成厥德又重驸马公之笃爱其侄而期其进于学是皆可书也夫敬之义大矣哉儒先既尝以主一无适言之矣又尝以整齐严肃言之焉既有所谓常惺惺法者矣又有所谓其心収敛不容一物者焉之数者克尽用力之方则心有所主而百体悉从令矣由是格物致知诚意正心以修厥身推之以及乎齐家治国殆无难矣故儒先又曰敬者一心之主宰万事之本根虽圣贤之学亦皆由敬而后有成也然则敬之一言其真圣学始终之要也欤可怡以轩冕之胄而能脱然于外慕从事于斯以笃所学日用动作必由于规矩法度之正而惰慢邪辟不作于身非确然有见者畴克然哉此余所以嘉之也可怡于斯必进进不已益加夫戒惧谨独之功务得乎操存省察之实而以圣贤自期则不惟不负驸马公期愿之意诚足嗣承徽美无忝厥先而斯轩之名亦将有闻于天下后世矣姑记于轩之壁以俟
　　冰月轩记
　　姑苏金养正氏以进士擢监察御史尝扁其宴居之所曰冰月轩而求予为记予按易大传曰干为冰冰者阳之极而阴气内凝者也又曰坎为月月者阳之中而阴精外莹者也之二者世皆以属之阴而不知其根于阳故虽至寒至阴而其中坚肃而明炳者则属之阳焉其在于人则心也者府是性而官是形者也寂然不动而感应必照者非坎月之体乎湛然虚明而至刚弗陷者非干冰之象乎夫人之所以确然而不拔湛然而澄澈者盖有得乎此也而或外物以梏之私欲以蔽之于是至坚者有时而挠至明者有时而昧焉尝试观之炎炎者灭恶知乎干冰之为象惽惽者溺恶知乎坎月之为体盖世波漫以逝者何限哉必也肃然警饬而后至坚者存浄然澡瀹而后至明者着则冰也月也将不待外求而皆具于吾之心焉养正绩学入官职任风纪盖思以至坚至明者恢廓于是心而推以为执法之平振宪之纲以无负耳目之寄者乎宜其于冰月而有契焉也已想其兀坐兹轩玄冥气肃泽冰凝冱于是有取于天下之至坚者焉太空无云桂轮孤照于是有取于天下之至明者焉斯时也至清至明将与吾之灵台丹府相为流通而凡天下之污浊昏昧者乌得而凂之哉若夫徒取冰清月白以为耳目之翫宴赏之娱斯乃幽人髙士之所乐非养正名轩之意也因其请姑为记之
　　云卧山房记
　　兵部主事三山郑塾学初之养疾而归也造予言别且有请曰塾家距郡城一舍许居之东则鼓山巍然屴崱髙入霄汉西则齐坑诸峰错列屏障其南则方峤端厚秀整若置几然山之下皆大江奫沦渟汇浩不可穷山川之气蒸而为云絪缊鬰勃弥纶纷郁而塾适宅于平旷据清淑之会读书之暇开户而观之见其出岩扉越磵壑披冒乎林木绵羃乎太虚悠扬往来于檐楹窓牖间朝暮变化其为状也多矣塾之意盖甚乐也年三十叨名科第备官郎署今又二十年重惟天地大造之恩思竭驽钝以效涓尘之报不幸婴疾滋久膂力不任兹荷优诏予归就闲以便医药山间之云当复与之俱而乐矣将扁于旧居曰云卧山房惟先生赐之记塾归刻寘壁间不惟山林泉石与有光耀而塾得以朝夕讽诵庶几疾其有瘳乎予在朝适与学初寻乡好相往还既久记不可辞乃为之言曰夫触石而起肤寸而合弥八方而雨下土者云也然其舒也其巻也曷尝容心哉学初之仕向登青云而来者也彼其遭际熙洽之盛履歴康庄之途笃慎勤端操行俾英声媺誉称道在人而云山旧隐光价増重其志固可嘉其宦辙方亨而未艾兹以疾归抑岂其所得已也哉学初春秋方五十齿髪未衰落山房之卧岂宜与隐者同一怡恱哉释烦剧就暇豫尚精药石慎节宣俾将来复于康和而出跻逺大山中白云将不得于学初而久留也学初姑行哉予为之记盖尚有望于异日焉
　　玉峡书房记
　　新淦之上游八十里其西澨曰峡江盖江之两旁皆山重峦迭嶂苍翠之色郁然如削碧玉而江之流实经乎其中玉峡之得名以此曽氏宗沂永丰之望族尝赘峡江李氏因遂侨居焉今宗沂既捐馆舍其子景武尝慨然自念其先世为诗书簮绂之胄兹虽托寓于斯抑其可遂忘其故业乎乃于所居之旁别筑一室以为藏修之所而名之曰玉峡书房取经史百氏置其中日讽诵其言而探索其义孜孜焉弗敢少懈客至或焚香鼓琴或汲泉煮茗或分题赋诗或引觞命酌凡翰墨玩好之适衣冠游宴之娱无往而不自得心甚乐焉间来京谒予翰林请言以记之夫世家子弟生长华腴往往侈于膏梁纨绮之习以驰骛于声利之涂其不视礼义为虚文目诗书为常物者鲜矣景武承积善之余庆袭阀阅之逺绪乃能屏斥纷华躭嗜简册以涵泳圣贤之遗训景仰前哲之髙风勉勉循循以求其至此非其才识之超迈者能之乎其与世之追逐时好宴安逸乐以流连于光景而漠然无意于问学者奚啻霄壤哉于是景武之贤于人逺矣景武之叔父子启今为翰林侍读学士与予有同寅之好因其请遂特为之记焉
　　兰室记
　　鸿胪寺丞鳯阳周君文衡清修刚直之士也尝于居室之前除地半亩屛去纎秾艳丽之植惟莳兰数本于其间緑叶紫茎青青楚楚幽映窓户间于是扁其两楹之中曰兰室复得元赵文敏公所写兰石图装潢成巻请予记之将以刻于其室予惟水陆花卉之产千品万彚其有足以资人之玩好者亦岂以其容色臭味而然哉茍以容色臭味为美而笃意好之此众人之物于物者之所为也夫何足取哉故陶渊明之于菊周茂叔之于莲林君复之于梅其冥契妙悟超然独得盖有出于容色臭味之外者故其人与物并传于天地间以至于今弗衰然则文衡莳兰于室抑岂徒为玩好哉想夫春雨新霁光风韦动异香芬馥浮动几席间方其时退食自公凝然独处操之于琴则曰此吾夫子之遗音也纫之为佩则曰此楚大夫之忧思也于是千载而下而圣人之道德未逺贤者之忠贞弗忘则于观物之顷把翫之余乌得不有以冥契妙悟而思所以希圣希贤者乎矧文衡以儒发身遭际圣明由名进士给事内廷出倅大州擢选部员外郎升福建布政司参议继改今官扬歴中外垂三十年而修名姱节畅达遐迩则其平日有得于观物之趣也岂不深哉夫不泥圣贤之迹而能师圣贤之心于容色臭味之间而有超然独得之妙视世之物于物者奚翅霄壤哉如是而与陶之菊周之莲林之梅以并闻于时可也若夫观其秀茁如子弟之在庭挹其芬芳若良朋之同室是皆其余事耳予与文衡同年相知为最旧故于其请也乐为之记焉
　　川石记
　　距建安邑城之东有地曰川石其土壤夷旷介乎古田瓯宁政和三邑之交山明而水清地幽而境胜其居于此者多丰家巨族有溪焉其滩之名曰书筒崖石壁立髙出霄汉旧有石髙仅三寻其广四寻有咫形如书筒屹然溪上其后沦没水滨世传唐罗隐过之里人不为礼隐因指此石曰书筒落水川石无官以故民之居其间家虽殷阜子弟聪敏咸惑其言不令读书由是累世无仕者国朝洪武中里之着姓陈氏伯进有志之士也尝谓其子怀慎曰诸孙宜择其资禀秀异者为学诸生以取进仕怀慎举隐言以对伯进笑曰易云积善之家必有余庆吾先世多积善吾平生惟务修德未尝为一毫非义后世必当有兴者世俗所传率多诞妄讵可信哉汝辈宜勉之毋自惑也既而怀慎遵父命遣其子升充邑庠弟子员永乐中陈氏以富民徙实北京升往来废学者十余载人复以前言为疑既而升乃入学力于进修遂以明经领永乐癸夘乡荐今年春会试礼闱中乙榜授湖广武昌嘉鱼学官闲谒予请曰升幸际明时获膺一命不坠先祖之志追想川石之言思欲解里人之惑以启后进之心愿求文记之庶俾乡闾知劝也夫积善以裕后读书以致用其取报也辟之种之必获而理势自然也岂以地理之故而有所间哉昔王佑手植三槐于庭曰吾后世必有为三公者后其子旦卒登宰辅丰功伟烈至今人仰慕之是积善获报之效也桑维翰未仕时累试有司不得志人有劝其不必举进士者维翰乃铸铁砚以示人曰砚敝则改业卒举进士至大官是读书取必之验也况天之于贤才不择地而生贤才之致用必勤苦而后得至于地理符谶之说以诳惑于世者乃庸人方术之流假之以诬民耳曽谓君子而深信之哉曽谓理之所必然者哉且隐唐末举进士不第晚年钱镠始辟迁给事中亦致用之士也斯言也岂隐之所肯道而斯石也又岂真足为一乡仕进者休咎之验耶今观伯进之所以劝勉后人与升之所以继承先志一洗数百年庸谬之论胶固之惑吾见自兹而后居川石之里者文学之士彬彬辈出足以羽仪朝着増辉里闾又岂不自今日有以启之乎则积善读书之効益可征矣升端厚有为将以所业淑人其进未可量也予乡人也嘉其志有成而其事足为世劝遂乐书之俾归而刻诸石以告来者是为记
　　真如禅寺记
　　吾建有十大禅刹真如居其一焉寺在城东白鹤山之麓山水环抱林木森蔚实竒胜之区也元之世为佛庵盖以岳庙在右遂名天堂至今人谓真如为天堂者以此也国朝洪武中主僧无涯森公欲拓其旧基大建殿宇而难其材时吾大父逹卿公山有大木数万株尝戒子孙不以货鬻唯求为学舍寺观杠梁棺椁者与之于是森公袖疏来扣时予大父已殁祖妣阮氏即谕诸予绍先志随其所欲悉资给之幷施以斋粮工力无一毫靳吝之色森公遂得撤其卑陋恢廓故址首建大殿次为山门廊庑暨观音殿伽蓝开山二堂装塑佛像辛酉复建大毘卢阁高八十余尺阁之后为寝堂堂之东南为方丈以至僧舍庖湢众屋皆具备极完好于时又得都指挥使施公某千户方某率乡之善信施财力以恊相之于是寺宇壮丽缁流益増辛未诏清理佛教遂倂为丛林以改今额乡郡称雄刹焉自是又三十年为永乐壬寅寺僧普通以斋事至北京乃以寺之本末来请予记予惟真如寺宇实吾家施材所建幼时往来其中见其髙甍巨栋未尝不仰而望之以怀大父之德今大父窀穸复托寺近春雨霜露不能不兴吾追逺之念则某之请又乌可辞耶嗟夫佛氏之教无非使人避祸趋福而皆思有以为善也故世之崇信尊奉之者虽倾赀竭力无所爱惜焉今真如为建大刹由大父乐施之德以首倡之而四方好善之流亦皆翕然相继为之相焉此虽佛氏之所以能使人流向如此而森公之流亦岂非能卓然自立而兴起其教者欤不然何其若是之盛也因其请故乐为记之盖不惟有以知佛氏之为盛其徒之能立抑且有以志先大父之遗德焉
　　文敏集巻十
　　●钦定四库全书
　　文敏集巻十一
　　（明）杨荣 撰
　　○序
　　大祀宿斋坛倡和诗序
　　正统己未春正月十有五日甲午昧爽皇上以明日乙未大祀天地乘法驾从百官恭诣南郊省观牺牲品物已乃御斋殿凝神端穆预严对越左右侍卫与臣工执事者亦皆秉寅清之忱思以骏奔自效罔敢或怠夜三皷上具衮冕登坛升降祼献天宇澄霁月星明润大乐迭奏声歌恊和神祇洋洋来享来格礼成和风飘扬香霭芬馥圣心恱怿凡与祭者莫不欢忻以为皇上诚敬纯孝之至昭孚感格以至于此神之储祥降福于国家者岂有穷哉予以衰迈猥承恩命以相大礼深窃庆幸乃赋二诗以纪其实而词林诸君子属和者甚众得诗凡若干首夫以予之謭才固不能诗而国之祀礼莫大于郊穹祇百灵于是乎飨圣祖神宗于是乎配皇上至诚大孝于是乎尽而臣子助祭精白之心亦于是乎见非常祀之比也诗之作其可已哉矧诸公才思振发其言和平盖盛世之音有足传者予奚容閟乃辑为一巻叙述其概俾观者有所考焉
　　登正阳门楼倡和诗序
　　皇上嗣登大寳以来仰祖宗之成规隆继述之大志凡事之有利于天下国家则必为之与夫为之而未及成者皆以次修举民不知劳而功克就易曰说以先民诗曰庶民子来信有征也正统己未夏四月正阳门月城成是月望日朝退之暇少保江陵杨公与余暨礼部侍郎临川泰和二王公学士文江钱公往观焉时雨新霁天气清和微风轻扬埃壒不生既抵城门适与都督沈公遇公董城之役者也遂导予五人者登城楼观新制作蹑梯三层至最髙处极目四望内则宫阙之丽崔巍辉焕太液金沟之水混涵蜿蜒万岁之山云霞缭绕佳木鬰葱外则潞河之流东入于海沃壤之广南去无际西北则连山层峦逶迤耸伏若虎踞龙蟠环城四面皆居民凡数百万家栉比鳞次望之莫极遂循城西下出城门观桥桥分三道皆迭石为之中则辇路也徘徊者久之沈公具果茗欵客辞去予顾谓诸公曰古所谓天府之国帝王之都莫过于此太宗文皇帝肇启宏规仁皇宣考纉承丕绪宅是形胜以朝万国惟外城及楼未就上笃念先志作而新之以成万世太平之业何其盛哉少保公曰然吾辈叨逢盛时得从容登览胜概以舒其心目可无纪述乎公遂赋二诗予与诸公和之诗成之明日侍郎公又属予为之引遂僣书此于首俾观者知诗之作所以颂上之大功也其和章曰明明文祖肇丕图遂卜尧封奠帝都千古厚坤锺王气万年景运应干符经营自昔劳宸虑继述于今仰圣谟同上层楼望宫阙卿云五采正纷敷天开形势壮神京山似蟠龙护禁城楼接上台云影近河通太液水波平岸花冉冉春长在烟栁阴阴鸟自鸣治化纯和民物盛载歌行苇颂皇明
　　小瀛洲诗序
　　礼部侍郎兼翰林侍读学士西昌王君行俭官于朝者几四十年清修力行于凡天下瓌竒珍丽工妙可喜之物人所甚好而寳重之者一无所欲而独积经史图籍古今百家之书多至数千百巻于居后创一轩以藏之轩静深闳廓絶喧嚣而脱埃氛君于公退则峩冠正襟焚香端坐其间欲其有所披阅研究随取而得无一不具焉尝言汉时学者称东观为老氏藏室道家蓬莱山者以幽经秘箓无不在故也斯轩虽小而所藏之书几于东观因名之曰小瀛洲学士大夫闻者咸发诸赋咏间属予序诸巻端或谓予曰世言瀛洲三神山在海中弱水环之非飙车羽轮不能至斯乃荒唐不经之说君子所不取者也王君为世伟儒读周孔之书欲行周孔之道而反取此以名其轩不几于希慕神仙之为者乎予曰不然名同而实异者不害其为异也君登永乐甲申进士选在二十八人之列绩学中秘世所未读未见之书君皆得见而读之咀嚼英华以为巳有殆所谓行秘书者矣犹以馆阁之藏弗得旦暮取旁购羣书萃于此轩非学之正好之笃能如是乎矧君自任史职累升至今官所与游处者莫非正人发为文章黼黻国家传诸天下者莫非正言其非希慕神仙者之为固己较然矣今取瀛洲以名藏书之轩盖同其名而异其实者于君何损哉若谓希慕神仙之术而有取乎此非知君者也言者无以对因书以复君之请且以谂焉
　　忠义堂序
　　自昔英特智畧之士立功邉陲著名竹帛使天下后世仰之而不置者要其中之必有所本而致然也茍无所本而欲树绩当时流声后世岂不难哉若今镇朔参将万全都指挥使杨宗道名其堂曰忠义可谓知所本者矣宗道名洪世家扬州六合少以祖父功袭为汉中卫百户永乐中调开平时四方靖谧薄海内外悉皆臣顺来享来王惟朔漠遗兵间尝窃发为邉境患宗道在开平也善抚士伍甘苦是同猝尔敌至輙应机决策操戈奋进为诸将校先尤善骑射矢发则敌应弦而坠百无一失由是毡裘震惊望风逺遁莫敢挠边厥功茂着朝廷嘉之不数年间累升至今官比者遣其子俊来京请予序其名堂之意盖人之大伦有五而君臣其一也人臣于事君之道知无不为为必尽诸己者忠也心有所裁制而动适其宜者义也忠而或不由义未必能发已而自尽忠且义焉则其忠也大矣古之君子知有其君而不知有其身得失利害一不以动其中而惟其职之尽者由其审于忠义之理有素也宗道遭际圣明祗受委托而当一方捍御之重鞠躬效劳夙夜靡懈位髙而不矜功成而不衒非以忠义存其心能若是哉虽然人臣之事上固莫大于忠义而国家所以褒宠之者亦莫先于是焉宗道自是而往益殚乃心懋乃功俾勲烈煌煌足以追踪古人而传之天下后世者尤可必而致也宗道尚其朂哉
　　一乐堂诗序
　　天之赋命于人厚矣而恒吝畀其全也父吾所怙母吾所恃具焉者人之至愿既罕得焉父母具而兄弟鲜则又无与共怡愉相友恭以遂亲之欢心亦非人子之所乐也幸而父母俱存兄弟具在矣然禄养为荣优于负米之难竞爽为美异乎常棣之怨古之贤如仲由圣如周公所未能必得诚非天赋之全无以尽其乐也孟氏所谓三乐而以是为首虽富贵之至不与存焉岂非至论哉予观翰林修撰莆田林文行简之家有以知其得于天之厚而异夫人人也林为闽中巨族髙科显宦踵武而起行简经术行义又其族之翘楚者自列职禁林与纂修先朝实録侍今上于经筵去其家十年其尊翁彦玑甫纯孝温文乐善好施寿今八十有一母孺人赵有贤德俱膺封秩享备五福亦七十有六昆季六人奉亲好学均着令誉盖处者以为亲养出者以为亲荣亲安其子之多贤而寿愈増子幸其亲之偕寿而孝弟益勉若林氏之于斯乐诚兼全而极至者也其得于天亦何厚哉行简以省视久旷言其情于上许以蹔归其同官诸君子庆幸之因取孟氏之所云者名其家居之堂曰一乐相率赋诗为赠以申祝颂之情而求予序其端吾想行简锦衣称庆苍颜华髪齐寿同荣芝兰玉树森立相照复取诸君子之诗歌之以侑觞乡闾父老惊喜而叹羡其乐讵可涯哉海天南际太史占之有德星聚者必斯堂之所在也是为序
　　重游东郭草亭诗序
　　正统纪元三月望日余与诸君子游集于鸿胪卿杨君思敬东郭之草亭其宴乐之盛皆形诸词章思敬亦甚以为难得愿相与为嗣岁之期少傅庐陵杨公着其语于序矣去年以公务弗果行乃以今年兹日寻旧约其景物暄妍园林幽胜俯仰如昨而酬唱欵洽咏歌雍熙文明之化有加而无替惟朋簪之盍视初会少二人焉因相与嘅叹以为斯须之乐有不偶然得也诗既成属余序首简洪惟圣天子在上治道日隆辅弼侍从之臣仰峻德承宏休得以优游暇豫登临玩赏而岁复岁诚可谓幸矣意之所适言之不足而咏歌之皆发乎性情之正足以使后之人识盛世之气象者顾不在是欤昔王右军修褉事风流潇洒然当典午偏安之际文潞公耆英会志趣髙迈又多出于衣冠谢事之余今余与诸君子庆遇难而声气同使东郭草亭不减兰亭洛社之胜是又可嘉也虽然斯一日之欢尔而尚拳拳思有以纉之则夫所以续其声光于百世不朽者当何如也余又愿与诸君子加勉焉
　　赠游击将军杨宗道升都指挥同知序
　　自古为中国患莫甚于北敌虽周宣王汉武帝之盛而其将帅有若申甫卫霍之智勇然内侵至于太原不能免夫六月之出师外追穷乎瀚海不足惩其连岁之犯塞迄于近代遂乘时蹈虚震惊边鄙其趫劲强悍弗可尽述我国家受天明命奄有宇宙仁风化雨荡涤氛祲效诚者荷绥柔顽悖者遭殄灭由是邉尘不惊海内晏安非夫德大威隆委寄得人曷臻是哉时则有若游击将军杨洪宗道常总锐旅廵掠朔野宗道精闲韬畧雄勇杰立平居与士卒同甘苦不自择便利遇敌輙鹰扬虎阚身先部曲由是旗帜所向罔不克捷非但同时守邉陲者多所弗及诚凛然有古名将之风者也乃正统二年冬烽火发绥延诸邉郡宗道时守独石有勅俾为之备宗道即遣逻卒先侦之继以精骑疾驰二百里邀其归路战数合敌不能支追斩蹀血穷荒漠而还尽取其所俘人畜事闻朝廷嘉奬升都指挥同知而宠赉尤厚于是其姻友翰林修撰周功叙征予文以为赠予观人臣取功名莫易于为将患在不得尽其材耳使得尽其材矣患在富贵足则自怠而不复求进今宗道才力卓迈忠激而志强遭逢圣主计必用功必报尚图效弗止异时纪功燕然画像云台而茅土疏封河山帯砺与大明相为无穷岂直若周汉君臣之事而已乎雅颂之作将亦随之耳书之以俟
　　赠罗侍郎致政还乡诗序
　　士当太平有道之世奋自儒科致位通显有猷有为而无负国家之所属任固君子所共与其或徘徊耽恋溺于宠荣声利至衰老而不知止足者亦君子之所共耻也若夫进退有道而皆不失其宜者于今工部侍郎罗君汝敬见之君世家吉之文江以永乐初科进士选列二十八人绩学翰林巳而擢修撰升侍讲仁庙嗣位遂膺御史之命宣宗皇帝择使南交廷臣咸以君为宜遂超拜今官至则宣德音扬国体大有以慑服逺人之心还朝未几奉命廵抚闗陜久而多着劳绩兹以老疾承恩致政而归翰林学士王君时彦王君行俭李君时勉暨太仆少卿沈君志行与君为同年且同绩学于其别也有不能释然者咸赋诗以赠而属予为序予惟进退迹也而所以进退者心也迹有同而心则异焉盖壮而进用于朝思所以致君泽民老而退归其乡以遂其优游闲散之适者君子也进为利禄之计退为子孙之谋者众人也故善观人之进退者不于其迹而必于其心焉君自擢进士入翰林歴宪台咸克举其官既陟亚卿出使能不辱命膺廵抚而馈饷给兵民安其进固无媿矣兹以年及古稀乃浩然而归曽无纎芥耽恋之意观君之心非伟然大丈夫深明进退之几者畴克尔耶宜乎诸君子不能巳于言而形诸歌咏也予与君相知深且久于其归又恶能已于言乎故不辞而为之
　　送锺司训之任姑苏序
　　永丰锺鼎公铉前少詹事兼翰林侍读学士曽君子棨婿也往以明经举至京师因翰林修譔锺弘彰谒予予察其谨厚惇实礼之西塾以为子弟师者期年始以所业进试内廷名在选列受命分教苏之郡庠滨行告曰鼎世家永丰之阆溪族大以繁代以儒显国朝由科目登仕籍者几十人鼎少从学士钱先生受书经将资以取科名因循至今年已四十德不加修学不加进虽忝膺一命恐不足以为人师惟先生垂教之庶知所修省而克有成也予闻其言而嘉之曰公铉以衣缨之胄能从师力学以不坠其家声志可尚矣而又谦退不满惴惴焉若不克堪一命者是尤可尚也虽不有请吾将勉以言况其请之勤而可以无言邪夫士之出为时用莫难于为人师理之未明资以质也疑之未释资以析也文有未工资以润色也进退疾徐之节资以表仪也非蕴诸中者有素修诸己者有常其能称是名而为人所恱服者寡矣子之力学久而自修勤今去为一郡弟子师能明其未明之理析其未释之疑润色其未工之文节其未中之节使师道尊而贤士多则庶乎不负其所学而为人所恱服也况姑苏为东南大郡昔安定胡先生遗教具在今之太守况公复贤且明能力兴学校者公铉之行逺景仰于安定近取正于太守岂非幸哉倘勤于未仕而怠于既得欲望终之有成难矣书曰功崇惟志业广惟勤公铉知书者也故用是以为朂
　　送黄尚书复任诗序
　　吏部尚书剑江黄公宗载来自南京以年老恳乞致政皇上图任旧人弗俞其请仍命还莅部事行在礼部侍郎兼翰林侍读学士临川王君时彦暨词垣诸君相与赋诗赠之而以序属予惟自古帝王君临天下必资耆德宿望相与共政者岂偶然哉盖以其练事多而知识明深沉重厚弘裕有容不矜已之长不忽人之不足怀永图而不求近效重成宪而不作聪明德望尊隆人自服之视彼轻儇浮薄察察以为明琐琐以为功皎皎以隆誉者盖不可同日而语也书曰人惟求旧又曰亦惟商耉成人宅心知训意盖如此公自洪武中筮仕迄今四十余年歴事列圣累迁至今官诚所谓老成人矣其为国家眷重宜矣哉虽然崇任旧人不听其去者国家之厚恩而鞠躬尽瘁老而不忘者亦人臣事君之大节也公虽老而康强知力益精进尚足有为今之往也仰思圣眷而罄厥忠诚俾天下后世知国家克任旧人而旧人无负乎国家岂不韪欤予与公相知深且久故因其别书此以弁珠玉之首以寓劝留之意云
　　送福建布政使吴君致仕诗序
　　仕者七十听致其事三代圣王之制也国家循而行之所以体羣臣而全始终之谊者至矣然世之仕有去归其乡者不少而引年致政去而无愧为士君子之所嘉羡者亦不多见此余于布政使吴君好德之去有不能已于言也好德世家浙东岁庚辰登进士第初擢礼科给事中出使琉球预修永乐大典巳而奉命抚辑西蜀军民还升江西按察佥事寻改礼部仪制员外郎预修性理五经大全诸书用荐升陜西右叅政考最赐诰封赠二代秩满升右布政使于福建福建统郡凡八赋税机务之重繁任是者猛则下有不堪纵则事有不举君至措理有方事举而民不扰盖亦今之贤方伯也比以上计朝会来京皇上敷旷荡之恩悉俾复任而君独恳以老疾辞躬拜诰命致事以去闻者莫不羡其去就得宜而乐为诗以赠之余惟君之登科则同年也旬宣则吾乡也以同年而有惠于乡其去不可以无言夫君子之仕行其义也退则适其志也仕而得推其惠于人退而得遂其乐于巳此出处之大节而无愧怍于两间也君自筮仕于今凡四十年而得请归休于吴越之间将见幅巾藜杖以极登临观览之乐其于君子之道信得之无违者矣虽然君之退休遂所乐矣而忠君爱国之心夙夜奚忘吾知其燕居之暇必能察时政得失民情休戚上闻庶家居不忘朝廷之义不独专美于昔人也君行因序于诗之首且以寓余意云
　　送副都御史吴敏德致政还乡序
　　都察院副都御史吴君敏德考绩至行在以老疾乞致政因得请归乡朝之卿大夫士咸赋诗赠之都御史陈公特以首简属予于乎当太平有道之世荐膺显仕者遭遇之盛也审出处之宜仕止不失其正者学识之美也既得所遇而学识足称要必君子而后能之吴君学邃而识明始以经明行修荐任监察御史凡所举措务存大体不以苛察为明不以毛举细故为能君子多之暨擢佥都御史拜今职益以清慎率厥属正羣僚用是宪纪弥张知所避而不敢犯朝廷嘉其贤委任日专君之遭遇可谓盛矣今之归也或濳心著述或训廸乡人子弟出为时用皆君之素志也其于幅巾藜杖寻壑经丘以极优游闲散之适暇则铺张国美歌颂太平以彷佛乎康衢华人之风俾四方林谷之遗逸见而闻者咸知国家优礼臣下得遂暮年之乐如此飜然感激而愿进则于治化之补岂云小哉虽然君子之进退惟适乎义而巳君之进以廷臣之所荐闻天子之所亲擢退以老疾告而不违乎国典之常盖亦何往而非义哉问学之邃识见之卓其为君子也审矣予日就衰老于君之去不能不为之欣慕因序以识别且亦自期于后云
　　送郡守王处善复任序
　　国家任贤致理尤重牧民之职皇上嗣位以来屡诏大臣慎举才贤以任守令及其政绩茂着则又不次进用以示劝赏恩至渥也为守令者宜亦知所劝矣建宁郡守王溥处善越之新昌人也永乐初由太学上舍释褐擢山西行都司经歴坐事谪辽东丘市易马寻以内艰去服阕转江宁知县未几复遣佐平江伯理漕运以有劳绩迁刑部广东司郎中督漕如故九载秩满升知吾郡事郡当闽之上流要冲有福建行都司在焉所部七县土广民伙储需赋役案牍旁午非有剸烦治剧之才者莫宜居之处善才既优长敏于集事而又治以简静故吾郡之民熙然而乐其治爱戴之不啻若赤子之于父母而惟恐其去也今年秋处善以三载奏绩入觐因以老疾恳乞归休执铨衡者知其贤奏令复任滨行过予请言予惟士君子之学而仕也其志固将以利国家而乂生民初不以任之大小事之剧易为计也故能安于所遇而始终一致以尽其职业若吾郡守盖有见于斯矣观其为幕僚为县令为郎官为郡守举尽其职且歴陟忧患而不挫其操可不谓贤哉予每闻天下郡县守令之贤者未尝不为之喜而重其人矧吾郡而有贤守若处善者乎故特叙其歴官行事之美以表着于世焉虽然处善之才非但称郡守之职而巳也朝廷之用处善亦不止如是而巳也尚其勉之益隆厥绩以图报称皇上之德意而成其平生之志可也于是乎书
　　送同知方以正之贑郡序
　　温之永嘉方以正初以进士授吏部考功主事出判闽之建宁九年秩满考最今擢为贑州府同知滨行礼部郎中黄养正率素所交游者赋诗赠之请予文以冠篇端惟国家外设藩臬郡县之职皆所以为民也而与民相亲者莫切于郡县然郡所以统县自令以下其贤与否及政事之得失皆得以劝董之故县之令佐得其人其惠止于一县郡之长贰皆贤则令与佐有所表率而凡属邑之民皆得以受其惠焉其所及者不亦广乎贑据江右上游统县凡十民生之伙赋税之供视他郡为最而其地与岭南相接海外诸蕃国岁时贡献使轺往来必经于贑任郡寄者当送迎慰劳之茍不得其人则政务棼如督责旁午不足以绥逺人而民且不能以无损焉故守贰之职尤贵于得人也以正清慎明敏扬歴中外政绩炜然有足嘉者其往治于贑也若驾轻车就熟路惠政之施必大有以被其民矣虽然居官必在于正巳为政莫大于得民能正已则政事益善能得民则声誉益隆国家所以宠荣光大之者尚未止于斯也以正其勉之
　　赠吏部验封司员外郎李士澄序
　　自昔缙绅大家子弟多溺于燕安富贵鲜克振奋以世厥家其能去纨绮而躬韦布修仁义而业诗书发身儒科列官于朝为士君子所称者甚不多见也松江华亭李源士澄天台霁峯先生之裔鄜州同知象贤之孙前礼部尚书兼左春坊大学士至刚之子容貌修伟性敏好学平生闲雅谦和不以门地自矜从师讲学日有所就于舆马声色之好澹如也永乐甲辰春登进士第授吏部验封司主事居官详慎莅事惟勤五六载间甚为天官卿所爱重用是荐署员外郎事比以九载满遂实授职进五品禄其同寅文选郎中吴孟寅辈来请予文以赠之予因叹曰士澄诚可谓难能也己人以明经为进士而至显庸者世非不多也然往往出自布衣韦帯攻苦食淡之士而衣缨富贵子弟不多有者何也盖衣食足以华其躬饮食足以甘其口舆马足以供其出入仆从足以备其使令志满意得以为终身不事他求其能刻志诗书以绍祖父之美者非惟今不多见在古亦罕有焉惟士澄不然既克自懋励研究经史登名髙科及任部属又克举厥职为卿佐所嘉得不贤于他人也哉矧其年甚富才识甚优名位之来如日方升如川方至未易以量也自是而往益能不自满假致其敬慎所以继其父祖之芳声伟绩者吾尚见之也因序以赠之且为他日之征云
　　送翰林谢编修归省序
　　宣德六年春翰林编修清漳谢琏重器以初考秩满得援例推恩封父如其职母为太孺人兹将奉其勑命归省诣予告别因请曰琏少承二亲之训得肆力于学孱弱之质不敢以不敏自期窃有志于科目冀得禄为亲养既幸滥竿科第待匮词林兹复获承恩典荣及二亲虽琏之志巳遂然为幸实多矣今之归也不得先生一言以教之温凊之暇且将无以奉恱于亲而资之以淑诸身也琏非门下士则不敢以是僭渎予曰夫人之为学惟忠与孝而已然孝莫大于养亲尤莫大于荣亲养亲乃人子之常职荣亲尤人子之难事世固有食禄万锺而不得以养其亲者身都穹爵而不得以荣其亲者诚以有时期之遇而不可以智力致今重器以一介之士发身科第既得禄以养其亲又能致爵命以荣其亲盖虽遭遇之盛要亦世德之懿问学之功有以致也且吾闻重器向尝两以乙榜登于春官皆不乐就今而卒底于成盖其有志于立身以荣亲者及兹天章宠贲炫耀于一门之内双亲具庆兄弟咸在簮组相辉埙篪迭奏古之所谓昼锦之荣天伦之乐人所不可得者而子乃兼得之其荣幸为何如哉虽然朝廷制推恩之典所以遂臣子爱亲之心劝忠于孝也重器兹行其于荣亲之孝固有矣其于思图报称以尽乎忠孝之大者盍益加懋勉矣乎矧夫仕途方进亲寿未艾茍不以今日之荣亲者为已足则将来之光且大者又讵可涯哉
　　庆龚则荣寿七十序
　　余昔居乡邑与龚君则荣契好甚笃尝饮食寝处不相离者几一年善则相勉过则相规惟冀乎古人之心交而非面朋者之比也暨予第进士官于朝音问往复殆无虚岁君尝告予曰吾不能接羽青霄尚有待予后人耳乃遣子锜游邑庠受春秋于寿夫杨先生宣德庚戌锜果进士及第为翰林编修既三载朝廷推恩封君文林郎官如子之职人皆羡其善于教子之所致也今年君届七袠锜惓惓以未得奉觞上寿为歉会诏下减京官剰员以待取用锜乃恳辞归侍其亲将行因请言为其父寿予惟五福寿为之首有是寿然后能享诸福世常有寿者矣或遭贫窭或有忧患而子孙又弗克振寿虽髙固无足以为乐是皆不得为福之全也君承先世庆泽之余培之以忠厚维之以诗礼体之以谦和持之以信义懋修其行善之积于巳者可谓深且弘矣宜其身康强子显贵龙章褒封享有禄养以全其福也今锜又归而称觞祝寿奉劝膝下一门之内簮绂辉映其乐孰加焉乡邑为子者莫不愿其亲如锜之亲为亲者莫不冀其子如君之子所以激人心而励风俗者不既多乎予以衰迈叨窃重禄倘得赐告归拜松梓尚当举酒祝君之寿兼庆君父子之乐也姑书以俟
　　送礼部精膳主事林贵璧归乡序
　　国家崇儒兴贤之日得以奋身科目为时名进士固足以为荣矣而犹未见诸用也及命之以官居其位理其事克堪委任然后为可贵焉夫为士而至于可荣可贵则其于进退之际岂不绰绰乎有余裕哉浙之黄岩林君贵璧质敏气充而赡于才自少为学即有志于时用从明师治举业辈行悉推让之既而由乡荐上春官名在前列廷对赐进士出身受命擢主礼部精膳司事清慎恪勤卿佐才之僚寀多之可谓能其官足称委任无负于其所学者矣比以诏裁诸司多员贵璧得归以俟召命或谓三岁一大比得为进士者百人贵璧于进士中为杰然精膳居礼部为清职况其在主事中为有声年当强仕知明才敏足以有为是未可以去也予惟贵璧绩学修业得为进士而官于朝志愿遂矣暂归于乡覩桑梓而恭敬抚松楸而展拜暇时尤得勉力进学以俟召用其进也既荣其退也夫何不可将见其重来也知益明学益充措诸事业必伟然大有可观今虽去奚足为惜哉贵璧尝馆予家塾知之为深故不惜其去而书此以期之云
　　送陈司业诗序
　　宣德六年秋九月国子司业陈敬宗光世以考绩来北京上俾之复职凡与光世厚者皆作诗送之而以序属予盖光世初为翰林庶吉士以文行知名缙绅间永乐中修髙庙实録慎择贤者而任之光世与焉未几凡庶吉士皆授刑部主事光世复征入史馆书成改翰林侍讲及修太宗仁宗实録光世复与其间会国子监缺司业而难其选遂以光世往焉或谓光世诚贤于人然既侍讲久矣其名实烝然有闻于上下今去为司业无乃左乎光世闻之蹴然曰司业天下学者之所取法也诚宜德望优重者为之顾乃命敬宗将夙夜勉焉以图称尤恐弗及而何左之敢云既莅职日进诸生讲圣人之道而正巳以率之诸生大化服而光世之誉益大显予尝谓国家建学于天下以造士皆使学圣人之道也然其师之所见与弟子之所禀不能皆粹也故其成就有不能尽然者及升之太学譬之集众材于班郢之门而大加绳削焉使小大长短皆中法度然后以之构厦无不适其宜者茍规矩凖绳有未至而欲羣材皆适于用而不爽焉难矣祭酒司业之任盖何如其重也光世既优于是矣今归而复加意焉国家得贤之多致治之盛人将于太学乎颂也予与光世处三十年矣谊不容辞故为序如此
　　送郑文着还旴江诗序
　　旴江郑文着氏吏部侍郎文实之兄也文实之尊府守中蒙朝廷推恩累封至嘉议大夫吏部右侍郎家居髙年无恙子四人文着为长文实次之守中敦谨清直持已谦约虽处贵盛未尝自矜喜恒以礼义训子孙岁必遣子一人至京视文实且戒勉之文实居显要日近清光受上恩甚厚退而自处未尝以位髙自骄怠益勤慎退逊若无所能者而兄弟聚处则又怡怡以相乐内外举无间言当时莫不誉叹其父子兄弟之克尽其道也于乎父子兄弟天伦之重也父慈子孝兄爱弟敬乃其道之当然也尽其道之当然然后为无愧于人世之人能若是者盖鲜矣而郑氏一门俱贤若此宜乎人之誉叹也抑予闻之一家之内有父兄焉敦诗书之教务雍睦之行则人人皆兴乎礼让而行乎孝弟贵富荣盛之福盖有自然而致者礼曰父子笃兄弟睦家之肥也予于郑氏见之矣今年春文着以父命来京师与文实怡集者数月南望白云怅然有怀遂促装而归文实乃设宴会以叙相别之情于是所与游者以经行山川为题各赋诗赠之而征予序其端予交文实又知守中之贤且能训诸子故诸子笃于友爱如此曷可无言以赠之予既述其大槩矣文着之归也升堂侍奉之余又必有以为教者茍益敦乎孝友之谊岂不弘振厥声大厥家福庆之来宁有既乎故书以序诸作云
　　省愆集序
　　君子之于诗贵适性情之正而已盖人生穹壤间喜愉忧鬰安佚困穷其事非一也凡有感于其中往往于诗焉发之茍非出于性情之正其得谓之善于诗者哉观予友少保户部尚书兼武英殿大学士黄公宗豫省愆集之作其殆所谓吟咏性情而得其正者欤公洪武间登进士擢中书舍人太宗皇帝入正大统首迁入翰林为编修累拜春坊大学士以职事被谴居幽十余年仁宗皇帝嗣位即释复任又累升今官公居幽时感时触事形于赋咏积累成编名之曰省愆其志可尚也惟国家戡除暴乱而开大一统文明之运人才彚兴大音复完自洪武迄今鸿儒硕彦彬彬济济相与咏歌太平之盛者后先相望公以髙才懿学夙膺遭遇黼黻皇猷铺张至化与世之君子颉颃振奋于词翰之场者多矣此盖特其一时幽寓之作而爱亲忠君之念咎巳自悼之怀蔼然溢于言表真和而平温而厚怨而不伤而得夫性情之正者也于乎韪哉公间出是集属题其端谊不可辞遂序之如此以俟观者
　　逸世遗音集序
　　逸世遗音集若干巻丰城黄先生子贞之所著也先生少颕悟从其乡先正刘安所逰究心古学不事矫饬然终弗偶于时故敛其所有以淑于乡人而其真趣多于诗焉发之先生没去今垂三十余载其子吏部侍郎宗载始出是集以示予曰先君平日所作惟以自适不欲求知于人不肖孤不敢违先志而亦不敢以示人然虑不得立言君子为序之则无以托不朽敢以请于先生予发而读之见其平淡而不华明洁而归诸理追趋乎风雅浸淫乎骚选一皆出于自然古之所谓有德有言者盖如是夫嗟夫诗自三百篇之后作者不少要皆以自然醇正为佳世之为诗者务为新巧而风韵愈凡务为髙古而气格愈下曽不若昔时闾巷小夫女子之为岂非天趣之真与夫摸拟掇拾以为能者固自有髙下哉先生负有为之才而不见用发其所蕴于诗故所作超然有异于人而非穉学小生所能窥测天分之髙涵养之正宜其过人逺矣予自壮岁与宗载官同朝雅闻先生名今髪巳皤始得见先生诗慨仪范之不作仰髙致于遗音为之于悒者久故为序之如此先生讳坚子贞其字盖庭坚太史之后故其家学渊源有自云
　　赠大理少卿吕公致仕归绍兴诗序
　　仕者七十而致事古之道也盖年至七十则筋力微视听衰虽欲勉于事功有所不能如是而犹委以政非所以赡养老者也于是俾致事而去则上下之道皆尽矣其说载于经而治天下者皆着为令未之有改也大理少卿吕公升自洪武中累仕至今官祗事四圣歴四十年其所树立卓卓在人耳目今年巳七十请致事上悯其老不欲烦以政许焉吕公喜曰上之仁我也厚矣我何以报哉击壤鼓腹咏歌德化使千万世而下有以知圣明待下之仁庶几以毕吾志或谓吕公七十致事诚古之道也然古之人有吕尚卫武者其年既八九十矣而犹居将相之任今不此之效顾自托于击壤咏歌无乃非所宜乎吕公曰吾何以效二公为哉二公皆当时之所托重而恃力者观于大明之八章与抑之四章其精神智力诚有过人者是故有二公之精神智力又为时之所倚则可不然其能免于旷官之讥窃禄之嫌哉世之人固有老病而不去者未必不托二公以自解然吾知其不能免于议矣今吾非忍去朝廷也顾老且病一宜去于今之着令二宜去何敢妄拟二公累士大夫之清议哉行吾之所宜而巳予闻而叹曰贤哉吕公其能审于义者耶君子义以为质壮而仕老病而去皆义也义之所宜则行之奚人言之足惜哉吕公可谓审于义矣且吕公之去道虽不施于用而犹可以淑诸人盖古之君子致事而归则以其道教乡人子弟使皆为才且良此吕公之所宜务而亦其所乐也岂止于击壤咏歌而已哉吕公闻予言益喜曰命之矣升何敢不勉吕公尝为江西按察佥事江西士大夫知公者相率赋诗以赠行以公亦尝佥宪于闽中谓予亦相知俾序之故序其说于首简云
　　文敏集巻十一
　　●钦定四库全书
　　文敏集巻十二
　　（明）杨荣 撰
　　○序
　　送文选郎中孙斯玉归连江序
　　文选郎中孙斯玉以病乞归于乡既得所请治装戒行乡之仕于朝者皆歆艳其去请予文以为赠盖斯玉世居福唐之连江其上世皆积善储庆濳德弗耀至斯玉始以材入仕自永乐初用大臣荐擢文选主事继升员外郎以进今职盖先后余二十年矣夫朝廷欲设官分职以理庶务布列中外不可以数计也而凡沾一命阶一级者悉掌于吏部文选吏部首属也鉴阅天下士而量才度德以为之权衡者皆资其赞襄弼成文移政务浩穰旁午其职要其任重其事剧盖非他属比也斯玉以精明闿鬯之材刚介端方之操而居其地秉执公道坚若金石疏剔凝滞捷如雨风勤事夙夜或至寝食不遑天官器重之至而属任之专是以歴事三朝老成练逹佳声伟绩畅逹遐迩今也厥秩告满华阶峻级可以指日而待乃引疾辞荣忻忻焉释要剧清耀之地而就闲旷寂寞之滨无有一毫眷恋不忍去之态夫进足以禆世用退足以保荣名亦士之难能也斯玉盖贤于人巳乎抑予不能无言者今圣天子聪明睿智迈古帝王图任旧人恒惧或遗斯玉之乞归虽许其请且有疾巳复来之命德音宣布优渥隆重诚千载一时也斯玉遭际亨会载沐殊恩以归而春秋尚盛既从容暇豫无所累于心则赡养调摄俾疾之康复不难矣尚将式遄其来以副当宁之望披竭忠赤庶几少尽禆报之万一若曰履盛满之地而存止足之戒思脱屣世累引恬山林以为髙岂臣子委身之道哉予与斯玉同乡且同朝交久知其才尚足以有为故于其行也不徒嘉其志且有以勉其重来云
　　送浙江左布政黄敷仲之任序
　　国朝官人之法备而考绩之制严盖内外之职率以九载为满满则必核其课之殿最而进退之赏罚明而黜陟公由是百官有司莫不有以奋发振起其事功以求无愧于其职而思以日进于华要崇显之地孰肯碌碌于庸众之流也哉乃宣德三年夏湖广左参政三山黄君敷仲以三考秩满上其绩于吏部吏部具其实奏之遂得蒙恩升擢浙江左布政使命下之日朝士皆窃相告语以为铨衡之惟允方面之得贤也既将赴官凡与同乡者皆属予言以为赠盖敷仲资性英敏器识超诣释褐永乐壬辰进士未几即拜河南左参政方其时以壮盛之年负勇锐之气一旦出任旬宣之重而于民情风土之宜利有当兴害有当去者无不条奏以行之其为政详审而寛厚其施惠自近而及逺不踰年境内翕然称治一时以才能当方面者皆瞠乎其后矣继以内艰去官服阕遂调湖广政绩益彰而声望弥着当今上嗣位之初上疏敷陈十事皆切于民政闗于治体而辞理畅逹计虑深逺蒙荷嘉纳缙绅推让焉然则其所以荐跻重任而光华震耀也亦岂偶然哉然予窃惟我朝仕进者虽非一途而惟重进士之选者岂不以其通经学古则知时识变而逹于政也不难矣奈何事占毕者昧于变通之宜假儒术者徒尚迂逺之论及其都髙爵膺重寄则一筹不展而政绩无称者世岂少也敷仲经术之优推之足以禆世用文辞之美逹之足以饰政治至于临事明敏知无不言未尝较利害得丧于其间可谓毅然自任而非寻常衒名实者之比然则进士得人如敷仲其见重于世也岂不宜哉虽然敷仲之所以见称于既往者巳表表若是今焉进秩方伯受任浙江而浙为东南大藩布政使又方面之长也其位髙其责重百官有司之所视效郡邑民庶之所仰赖朝廷倚之以宣布德意田野望之以敷施惠泽其为职如此又岂可以不加之意也哉予欲敷仲兼听广纳以防壅蔽凝神定虑以决纷揉开诚布公以弘大体由是可以不动声色而使其民相安相乐于湖山千里之外庶几上不负朝廷之重下有以副士大夫得人之庆也敷仲与予有乡里之好故于赠言也并致其爱助之意云
　　送福建参政杨公致仕序
　　国家之于羣臣其褒崇之厚优待之隆揆之古昔实为过之然而为人臣者遭遇斯世以克膺禄位之重荷宠眷之荣显名始终而进退以礼者几何人哉以予观福建参政永嘉杨公景衡盖其人焉公始繇乡荐起至京师洪武中擢夏官司马部主事继升天官司勋部郎中未几超拜福建左参政为人寛厚平恕邃于问学而识达治体其佐方面能知民政之先后缓急而次第行之皆有条绪各适其宜故于旬宣之余不动声色而八郡之民仰之如父母此非其藴之有素而能措之于用者畴克尔耶予始游郡庠盖得瞻公之仪刑覩公之政事退而叹慕于私室者屡矣及后承乏词林或居京师或回故乡辱公往还契谊甚厚虽昔人所谓金兰胶漆不过是也然岂独于予哉凡予家子弟与闽故家大族之裔辄谆谆训饬勉其务学以无忝所生而承公之诲尤多焉故至于今有所倚赖底于造就者皆本于公之厚德也然则八郡之所仰者斯民之同情而吾家之所以感激于公者又岂斯民之比乎此予之情所以惓惓焉弗暂释也公在闽三十余年永乐间既以九载考满书最例当迁秩朝廷特以闽人信服仍命还官去秋复以两考上其绩吏部得膺诰命以还今复将以三考秩满进阶二品而公年七十澹然无进取之意因其奉表来京陈乞致政蒙恩赐归其乡惟公以儒业发身致位通显自少壮至于衰暮勤劳始终未尝少懈荣名厚禄振耀当时晚节康疆尚堪大任而引年告归悬车谢事若公者非所谓知足戒满进退以礼者欤公之荣盛亦云至矣虽然公之归也想三径之未荒构田园之别墅日与宾客故人觞咏其间以乐夫天然之乐诚可谓安且适矣况公为乡郡人望必将以其所有淑诸后进之士俾彬彬辈出而効用于时则公之所及者不亦溥乎公之行予以交旧情不能巳因备述公平生之槩以为赠并求翰林诸公之诗以寓别云
　　送刘副使归省诗序
　　父母具庆人之至愿而甚乐者也既遂其所愿而又出膺显仕禄俸之入足为鼎茵旨甘之需而名誉之振又足以荣耀乎亲视啜菽饮水之奉恒若不足者相去盖悬絶矣况当仕途扬歴之久定省踈旷之余一旦得以过家登堂捧巵酒以为其亲寿承颜视色喜溢庭闱而里闾皆叹羡歆艳以为不可及则其愿之遂而乐之至举天下之物孰得以加之哉此广东按察副使刘咸士皆之行而学士大夫之诗所以作也士皆吉之泰和人早服家庭之训以茂年擢永乐壬辰进士释褐即拜河南按察佥事不皦皦以为明不混混以保位闿敏敦详宪职克举越九载以最升本司副使未几调广东于是去家凡几寒暑矣而二亲在堂康宁未艾比广东之命下士皆喜幸以为道出于吉得过门省觐学士大夫闻之遂摭唐杜少陵诗绣衣春当霄汉立彩服日向庭闱趋析而为韵赋诗凡十四首赠之盖以相其喜焉士皆奉以示予请序予谓人莫不知孝事其亲而能得亲之俱存者鲜或幸而得之而能享其子之禄养者为尤鲜由是其亲往往汨没至于白首而人莫知其有具庆之乐也士皆之二亲家居康宁遭际国家太平熙洽之日齐眉偕老以享禄养之荣积善之庆于此益可见矣今兹及见其子咸冠豸衣绣拜舞膝下安富寿康荣耀桑梓世岂可以多得哉是宜学士大夫叹羡之不足又从而咏歌之也虽然士皆之行将使为父母者今而后益思教其子为人子者今而后益思荣其亲则是诗之作盖将以为世劝也亦岂徒为刘氏一家之荣而已哉予故不辞为之序云
　　送翰林侍读钱君习礼南归诗序
　　仁宗皇帝即位之初恩泽霶霈覃布宇内首诏文臣皆得给诰勅以封赠其亲去家既久者又皆给与内帑楮币许其归省而展祀焉恩徳之厚天地莫量今上皇帝嗣承寳位继志述事一遵成宪推恩施德有加无替于是翰林侍读钱君习礼奉敇命归祀祖考于其家盖习礼始以明经擢魁江右遂会试春官入对大廷皆在前列初授翰林检讨以进今秩其在职夙夜恭勤莅事通敏屡与纂修而劳效益着其操履超乎俦辈其声誉扬于遐迩故能近穆穆之清光以践华要而跻显秩有非庸众之所可及也今而蒙荷恩命南还故乡抚松槚于髙丘荐苹蘩于春雨得以致其孝思释其违离间阔之怀然后与宾客故人觞酒赋诗以为乐因相与道论圣朝明良际遇之盛德教治化之隆典章文物之备与夫四方万国朝觐会同皆前古之所未有则习礼之归也盖非特有以为乡闾之荣而于我朝以圣继圣祖述宪章之美皆可得而槩见焉岂不荣盛也哉于是词林诸君子相率赋诗送之而予为之序
　　送潘参议归永嘉序
　　士君子之生世壮而仕老而休人情之至愿也其间有年及谢事而仕或不逹愿固得矣而情未必慊也至若年未逮老仕至通显又特承恩命致政而归则其愿幸之情不其尤至矣乎若吾福建参议永嘉潘君文奎殆庶几焉君以明经登第初歴行人出知许州入侍桂坊复佐名郡屡典文衡有声于时秩满升今官积阶朝列大夫可谓显矣宣德纪元之初用知者荐与纂修太宗文皇帝仁宗昭皇帝两朝实録书成承恩荷白金文绮袭衣之赐既而上嘉与羣臣纂述之勤诏各进秩以旌异之以君儒者不欲重烦以旬宣之任特命退休于家以遂其优逸之情圣德深厚何其盛哉戒行词林诸君子咸赋诗送之属序于予予与君尝同官桂坊复同事中秘久不可以辞惟君博洽之学谨厚之资扬歴宦途三十余载事业播于中外声光溢于缙绅居官而至通显未老而获归休则其愿幸之情所以慊乎己者为何如哉视彼之年虽及谢事而仕或不达名虽同于休致而实则有间矣是归也徜徉于云林泉石之间时出赐金与乡人故老醉醲击鲜从容欢宴以穷暮齿之适暇则发诸词藻以咏歌太平之化以感激圣朝之恩则其为乐可胜言哉是盖君之所独得者非他人所能与也于是乎书
　　送贵州左参政刘君序
　　圣天子临御以来德化大洽海内晏然而尚念贵州之地介乎湖湘巴蜀之间溪峒蛮夷或违于所司而慢于政令即欲加之以法则无知而可矜欲置之不理则恃顽而废法遂设三司以临之尤必简夫才能练习之士以任其职非负声誉歴内外有政绩治效者盖不得与焉吾建宁郡守刘公敬以九载秩满上吏部考最蒙恩拜贵州布政使司左叅政将行建之士友相率来请予文赠之盖公尝由太学生擢授兵部主事后升守建宁其在职公而能勤敏而善断而又达夫为政之体凡政令之所施设而民无不乐于趋事未尝有咨怨之声此非抚之尽其道而治之有其术者能若是耶此其所以钦承恩命以当夫方面之寄亦宜然也虽然其位髙则其任重藩维之职比于一郡其地大以遐其民众以蕃矧贵州素为僻逺之区民夷杂处一旦临之以官府绳之以法度制之以礼文使之早暮遵依乎矩度之间而进退乎衣冠之习若未易然者故必在于上之人抚摩训诲之得其宜有不自知其鼓舞于圣朝德化之中然后足以尽夫方面之职而无负乎国家简贤任官之意矣然则公之于此必虑之熟而行之有效复何俟于予之言哉
　　送钱参政考满复任序
　　永乐辛丑夏五月福建叅政钱孝循以考满上其绩吏部蒙恩例得还职将行吾乡宦游之士相率来请文以赠之盖孝循由太学生擢授兵部主事歴官至郎中甚有能声未几朝廷以方面难于得人遂选拜今官其在任也存心忠厚而尤敏于政事凡一切烦剧之务参赞和恊剖析如流由是案无留牍之稽事无后期之责郡县吏民罔不倚赖之才能之声洋溢于道路旬宣之任勤劳于一方可谓无愧于其职而足以当方面之寄矣予复奚言然予闻方面之职所以任承流宣化之重将使列郡皆有所视效斯民皆有所庇依赋役必均狱讼必平学校必修农桑必劝暴者必翦良者必植贪者必黜亷者必旌有利必兴有害必去若是则迩之于境内逺之于海隅莫不欢欣鼓舞于圣明德化之中而自有不能已焉者今孝循以三载之绩书最而还必将益励其志益谨其事声誉日益增惠泽日益流然后八郡之民皆有以仰而望之虽岛屿荒遐之地亦莫不顾瞻企慕思欲覩其容仪想其风采农则愿耕于其野商则愿出于其途工则呈其巧士则乐其化善者则日趋而为善顽者则日革而为良如是则孝循之盛美又当何如哉异时政成入觐其超擢之荣褒嘉之侈将必流芳简册以垂不朽夫岂特见称于八闽蒙恩于一时而己哉愿以是为赠
　　送知县黄时懋赴东阳序
　　国朝选贤任官尤慎择守令之职诚以其为近民之司非得性资敦厚才敏通逹者不足以居是也吾郡黄仲芳时茂始由永乐乙未进士诏入翰林为庶吉士读书馆阁有年旦夕惴惴焉亹亹焉能不以其所巳得者自足亦不以其所未至者自画骎骎乎古人之学深以逺大为期予每爱而敬之既而扈从南旋与予别者五年余近衔命抵北京见予官署聆其论议知其问学巳加于昔矣兼及政务施设井然有条予益为之喜特为上闻乃属吏部得试亲民之职而令东阳滨行缙绅大夫咸赋诗以饯之以予同乡属予为序予不获辞乃为之言曰牧民之道贵于恺悌平易优柔不迫使之安于休养乐于生遂而无束缚驰骤之患则民得其所矣设若恣其志意任其性情轻重之不审缓急之不察休戚利病漠然不经于其心若是而欲民受其惠以相安于田里者岂不戛戛乎其难哉昔漆雕开濳心问学可以试于政矣及夫子使之仕尚有吾斯未信之辞况今之学者逺不逮古奚可不以仕为难乎时茂绩学有年其求诸已者既能信而无疑其于为政将和平而当于理必不为矫激之行以欺世眩俗信所谓为民之父母者矣异时报政必居诸令之上俾人称之曰名进士如时茂贤县令如时茂斯无负于圣天子选士之意亦无负于缙绅君子之所望而是邑之民抑自幸其得贤令也时茂朂之它日造就奚可量哉
　　送礼部侍郎兼华盖殿大学士张公子玉归省序
　　圣天子嗣位以来登庸贤俊庶政维新而尤夙夜孜孜眷念旧劳于是张公子玉以司经局洗马蒙恩特升礼部侍郎未几复命兼华盖殿大学士宠眷之隆视昔有加焉盖子玉初以教职选除吏科给事中太宗皇帝以其敦厚特命随侍今上朝夕讲论经史期有禆益于圣学而子玉实克勤恪日在左右从容辅导启沃居多至是遂膺显擢焉乃宣德元年冬十月请于朝以父老告归省侍上既许之而恩赉特厚滨行同寅之士相率赋诗以送之且以首简属予予惟人子莫不欲其亲之显扬而为父母亦莫不欲其子之显宦然子既显矣而亲或不逮亲既存矣而子或弗显斯二者兼而有之古今以为难今子玉得以儒学发身列官内庭荐歴荣显而其亲家居康宁耆寿荣享禄养兼被褒封及兹又获钦承恩命升堂拜舞庆灵椿之独茂蔼仙桂之清芬朱衣象笏辉暎闾里雍容怡愉举觞介寿其乐为何如哉是则古人以为难致者子玉盖兼之矣乌得不为之欣幸耶虽然子玉受知圣主必将竭忠尽职益思所以显扬其亲尚有以为邦家之光也岂特一时荣耀而巳哉是为序
　　送浦城陈大尹考满复任序
　　建之浦城为东南山水之奥区民物丰富风俗淳厚比之他邑实为易治然其壤与衢之江山相接凡往来闽浙暨之京师者以其路捷而近莫不争趋焉由是上官使客告至告去者络绎不絶而其民亦不免于劳役宰是邑者非得通敏才能之士不足以惬士民之望四明陈景渊才优而志锐始由太学生擢令浦城莅事之初即有能声予往岁省墓还京道经于此因得歴观乎井邑墟里之间桑麻蔚然烟火相望弦歌机杼之声逺迩相闻而其民咸得相安相乐于无事于此足以识景渊之为政矣今己歴两考赴天官以其绩最蒙恩得复职将行其邑中士大夫之官于朝者咸出饯于都门外以予尝识景渊来请文以赠之予惟守令之职有父母斯民之道父母之于子其爱养之深抚摩之至惟恐一毫之未尽一息之不安而闵闵焉兢兢焉惟求其得所而后巳守令之于民亦犹是也稽之于古能尽是职卓然见称于史传者不过龚黄卓鲁数人岂不以其能尽是职者之为难哉虽然士君子有民牧之寄者当不以其施政为难而惟以吾之心恐有所弗尽焉耳盖能立心以爱乎民故凡民政之巨细无所往而不致其意焉是虽供亿之广赋役之繁而民亦乐于趋事不以为劳矣茍无爱恤之心而莅之以严临之以察则其施设举措之间不能无所偏倚若是则轻重失宜公私繁扰斯民何以受其惠哉今景渊之归也尚当益谨其所施益励其所操益勤其所事则上不负朝廷任官之意下无愧父母斯民之心将见名誉日増功业日着循而至于为州为守为方岳不难矣复何患乎爵禄之不至哉景渊尚勉之是为序
　　屛山先垄图序
　　屏山先垄图者予友吴仲原氏之所作以寓其孝思者也山在建城之西磅礴竒秀拱挹而回抱形势绵密风气深厚耸若玉屛而仲原之先人窀穸实在焉仲原以进士为婺源令能以其所学施于政疏通明敏足以剸繁剧慈祥岂弟足以敷教化于是煜然有声于几甸之间人皆知其为贤令也然而仲原自宦逰以来去家既逺独念其先人茔域遥在玉屏之山松楸蓊然霜露繁积思欲一致展扫之诚而縻于官守有弗能得乃托绘事者为屏山先垄之图政事之暇得以览观于此以寄其思亲之意焉间来北京出以示予且请为之序夫古之人于坟墓最重故去其国者必祭于墓而后行或既久而弗返则必有子孙以世守之后世有弃坟墓乐处异乡而终其身不形于念虑者往往见讥于君子此独何心哉仲原违乡未久乃能惓惓焉于其先人之宅兆睇山河之邈悠嘅九亰之永隔既弗得躬临其地以翦其榛翳抚其封域则又托之于图若是其思之切而孝之至为何如耶想其披阅之际云山绸缪黯然焄蒿之情触乎目也烟林莽苍凄然风木之声接乎耳也至于玄堂深固夜台冥漠非吾亲之体魄安妥于兹乎霜乌啼残风猿啸罢非吾亲之精灵往来于兹乎然则仲原诚可谓纯孝之士矣仲原自其祖父积善行义至仲原而遂显今仲原益自修饬其葬亲也得山水灵秀之区其居官也有仁爱慈惠之政非惟行将大用足以显扬光耀于其先抑且庇子荫孙足以垂裕于其后也予与仲原同游郡庠有砚席之好切磨讲论有相成之益及予官翰林仲原宰百里往还两京之间时得相见握手道故旧尽平生欢交游先后盖数十载而暌离之思恒鲜会合之乐恒多焉然则世之为朋友若予二人者又何其幸也因并书此以为序
　　送德庆州同知邹孟辉考满复任序
　　吾乡邹孟辉氏以太学生授广东德庆州同知既至官询诸父老凡州之境内利有当兴害有当去弊有未革蠧有未除何政所宜先何事所当急其以告我父老具言之于是上白于守下语于判即次第行之不逾岁政平讼理州人咸和盖孟辉为人沉黙寡言惇厚而笃实故其为政不为察察之明不为诩诩之能而寛以绥之庄以莅之使民皆乐于其教由是能相与以有成也今年夏五月以三载秩满当考绩于天官至是得以课最蒙恩还所治予惟孟辉之复政也必益励厥志益勤所事益广其德以惠利于斯民将俾声名洋溢以底夫逺大之业不啻若斯而已也予以菲才叨禄翰林与孟辉实有姻好且其大父季和先生尝以经术分教建宁予视之为先辈因得与孟辉自幼交游故相知为最深是行也不能不为之缱绻因托中书舍人陈宗渊作闽粤云山图以寓离别之意且为序于其上他日公署展而观之知予心之所以拳拳于孟辉者如此虽然古人以官怠宦成为戒孟辉今虽克着治效得书上考然不可少有一毫自足之心而遂弛于其政若然则此州之民将无所倚赖以克终其惠矣孟辉尚慎之哉
　　送陶佥宪还福建序
　　圣朝统一天下慎选方面之职所以为其民者无所不至然既设藩府以总治之复立郡县以分理之又有兵卫以守御之俾上下相安小大相承秩然若无所事矣虽然茍非有风宪之司振纲纪肃百官革奸弊以维持之实未易治也故藩府之职为难而风宪之司为尤难闽为东南大藩通道于海夷朝贡之往来舟车之辐辏民物之蕃庶从昔分治于是者率称繁剧比来多擢文学侍从暨宪台之臣以居是任未至则声望已着既至则益能以亷谨自持不骄不矜不事苛刻夙夜惟思所以尽厥职焉若今佥宪托德温是也德温世家南康初以太学生擢给事中秩满超迁是职为人端方仪度肃然所谓以亷谨自持者是已尝按廵郡县所至去贪暴旌善良兴学劝农敦励风俗海山千里之外军民咸爱戴之若父母焉予闻之窃自叹曰闽虽大藩事虽繁剧而德温之为宪官独能卓卓如是岂不贤于众人逺哉比年以考绩而来既课最留董工于京师今将还闽也缙绅大夫取经行山川为题赋诗以赠之而属予为序予素知德温者也乃不获辞既道其所以能而又重有所以告焉昔常衮治闽兴文教由是人皆知学多以科第入仕至宋则有龟山豫章延平考亭西山诸先生出而讲明道学以嘉惠将来故闽之士益盛而弦歌之声比屋相闻矣然昔之士习于诗书礼义之教其流风余韵至于今尚存也藩宪之职虽在于除奸剔蠧然所以振励作兴使文风蔼然如昔时者独非其职乎德温之声望素着矣是行也其可不加意于此哉予闽人也故敢以是为言矧予忝职文史凡吏治之臧否皆得预闻于德温盖将观其治绩之大着又当颂之且为特书之也姑序此以弁众作
　　训子篇序
　　古者男女其未生也则有胎教既生也则有姆师之教其自幼至长也则有诗书礼乐之训言行动止之则何莫而非教之之地哉惟古有是教也则饮食动息进退语黙之间承训诲之勤习见闻之熟由是邪僻之念不萌于心非礼之事不干其志盖其德性之美才行之懿皆得于涵养熏陶之久以成之也是以其教无不备而其人无不贤者良以是夫迨至后世教法不立有子女而不知所以教有父师而不知所以学由是放肆淫佚冥行瞽蹈贸贸焉以自恣于礼法之外者众矣然求其成人者岂不难哉予于公退之暇料检先圣贤所以垂教者掇其切要类为一帙名之曰训子篇以藏于家俾为父师者知所以教为子女者知所以学庶几有以成其德性之善而不至放僻邪侈以为不肖之归则幸矣至于传世垂后则非予之所敢僭也是为序
　　志训堂序
　　志训堂者今刑部郎中吴兴章善之所作也善昔为山东茌平典史其父自明在乡念之弗克面训故遣书诲谕凡千五百余言辞意谆恳一皆切于时用善由是自典史屡升至今官慈祥岂弟忠厚敬谨行弥笃而善益臻智弥广而政益勤岂非有得于斯训者乎自明殁既有年善每思往昔耳濡目染之时未尝不欷歔流涕如见父之存焉故构堂于其所居扁曰志训以示不敢忘也间复録其父之手迹装潢成巻来征予言予惟父母之于子莫不知爱自襁褓以至成人一饮一食一裘一帛凡日用所需茍可以与之规画者无所不用其心然徒爱之而不知教是不能尽其为父之道矣父既教之而子或不肖弗克以承其教是亦不能尽其为子之道矣父子之间若是乌足以论其可否哉今自明之为父既克爱其子又能教之谆谆而深至善之为子既克孝其父又能恪遵其训而不违实父子两得其道矣昔郑玄遣书谕其子不过欲其勤俭以承其家房玄龄集古今家戒书于屏风令诸子各取一具以为足以保躬至如韩忠宪戒其子以为穷逹祸福固有定分切勿枉道而求以丧所守史册着之千载之下耿耿不磨况自明戒其子之立身行道居官守职纎悉毕具之若是予又乌得不嘉美之虽然忠孝无二道事亲孝则忠可移于君善今位列于朝职专刑名尤当凝心定志进思所以体皇上钦恤之意退思所以守父之训俾狱无寃而刑不滥将来所至不惟髙明逺大而阴隲之及于子子孙孙以食夫天报者岂有涯哉与人为善君子之道予故不辞而为之序
　　林塘秋意图序
　　练川张氏为姑苏之巨族有字仲章者襟怀磊落卓然不混于流俗平生所好尚往往与时辈不同邑里多称之尝得宋宗室赵大年所画山水小景爱其寒汀烟渚之趣与所居之景相似因名之曰林塘秋意而又得袁文清杨铁崖诸君子为之题咏珠聨璧粲寔可珍也仲章时一展玩而清流峭石汀蒲岸栁鳬鹥鳞介之微飞濳出没之态尽在目前盖悠然有适于其中也故竟日不忍去手且训其子孙曰此吾所爱者也当寳藏之今仲章之殁已久其诸孙孟升以才俊驰声蒙恩授职歴政宪台因公暇持此以求予序余惟祖父之遗物或手泽之所存或心志之所在为子孙者有见于此则必兢兢惕惕慨然以吾祖父平生之所以留意者为念不敢不敬得非孝子之心善思其亲者乎故曰思其所乐思其所嗜思其志意者皆所以为孝也今孟升既能寳其祖父之所爱复能持示贤士大夫而求为题识非惟有以彰其先世之遗德而孟升之克孝克敬亦于此可见矣视昔人之拳拳然念其青毡以为我家故物者何异哉孟升之志深可嘉尚也已遂喜而为之序焉
　　蓟门别意图序
　　士君子之生世负卓荦之才怀英伟之气而又得遭逢圣明以见于设施振声光而建事业荣当时而庆后裔斯不谓之至幸矣乎然而内则有老亲在堂既寿而康外则有平昔交游朋友相与同朝以遂朝夕亲爱之欢输写其终始恳欵之私其情弥笃其乐未涯兹岂不尤为至幸矣乎然而世不可以多得也若予友田伯邑者其殆庶几乎伯邑世家鳯阳先德相承代有显宦洪武初其祖秀实来为福建行都司断事遂家建寜伯邑其诸孙也幼而聪颖长而敦厚尝以俊秀选为建安邑庠生循循雅饬容止端详夙夜孜孜克勤所业讨论讲贯逈出俦辈师友既推许之官长亦莫不为之敬爱焉永乐甲申登进士第选入翰林读书为庶吉士方是时诏修永乐大典伯邑得与纂修出入内廷小心慎密克专克勤书成特拜缯楮之赐未几授户部主事莅职以敬律已以亷事上使下表里一致弗为矫饰尝承委于淮甸间专督馈运出纳惟允布置有方深得士民心于是九载之间能声大着今年夏以秩满超拜南京兵部武库郎中滨行予无以为赠遂托中书舍人陈宗渊写蓟门别意图且求文士赋诗于上以寓予惓惓之意焉嗟夫朋友以义合者也古之君子深所重焉窃自念予与伯邑居同乡其游庠序虽有郡邑之殊而志意相孚契谊相合未始有间及登宦途虽有先后之异而心迹相亲出于相近以至往来两京迨今三十余年蔼然如一日然则予二人者其遭逢之盛交游之笃亦岂不为至幸也耶若是则今之别抑安得不为之怃然于临岐之顷乎斯图之作盖不能无情矣虽然离别之际所以怅焉而弗忍者人之常情也丈夫之志气有不在此伯邑列官郎署秩为大夫方当激昂奋发以摅其抱负益有以见于功业他日或居廊庙之任或受方面之寄必能振耀于其先垂裕于其后其显荣光大诚有未易量也然则区区离别之意又何足深惜遂命觞载酌豁然而别
　　赠尚书陈公致政归延平序
　　宣德甲寅秋八月初吉户部尚书兼谨身殿大学士镡津陈公伯髙引年乞致政既得请行且有日其乡友户部郎中江惠叶宜等偕来谒予文为赠予亦公乡人也且官相聨道相孚相好余二十载及兹有行虽不求予言尚将有以赠之况其请之勤哉古者大夫七十而致事礼也功成名遂身退天之道也君子之进退惟求合乎礼顺乎天之道故仕至七十必致其事而朝廷亦以七十致事着为令者遂君子亷退之心然有年及而不敢以请者又有请而不得谢者盖各有攸当也不敢以请者臣子感恩遇之厚顾筋力之未惫必欲罄其余长以图报是所谓委致其身者也请而不得谢者君上念相与之久不欲违去左右故优其禄秩逭其责任所以礼待老臣也公以雅量博学自教官超擢给事中获事皇上于居濳忠嘉行谊深为上所知逮上正位九五即以宫僚进贰六卿未几复徙司徒之命仍加兼秩之隆公之所遇可谓厚矣皇上复念旧日辅导之勤不欲重烦以政思有优礼而奬重之遂解政务置诸宥密从容论思上之处公可谓极其恩礼矣是宜未可以老请也今而以请请且得命者诚以公为疾所困欲强其不能而为之则有贪位慕禄之诮上之所以特与其归亦悯公之疾而重违其志且以成公亷退之美则公兹归合于礼而顺乎天之道虽曰自遂实皆皇上之所赐也今而扁舟南旋优游归第杖屦丘园诗酒自适况镡津溪山之胜不减鉴湖而公之所得世盖未有养摄之久则精神日完聪明日复履耆颐而享寿康也必矣然古者大臣之去身虽田里而心则阙廷盖无一饭而忘乎君故赵公槩致仕归睢阳既久而犹以读书着文为事集古今忠谠之论为谏林以进时论韪之况公忠诚之素益以恩遇之隆其必以赵公之心为心矣此公之所知而予犹为公言者盖友义之笃而重以乡人之请庸敢致渎告焉
　　文敏集巻十二
　　●钦定四库全书
　　文敏集巻十三
　　（明）杨荣 撰
　　○序
　　送翰林编修杨廷瑞归松江序
　　洪惟太宗文皇帝聪明睿智缉熙圣学以开万世文明之治即位之初深惟古昔圣王作人之盛必赖培育之深故于甲科之外复简其文学之尤者为翰林庶吉士俾读中秘之书以资其博洽学古文辞日给笔札膳羞以优异之盖宸虑深逺以谓三代而下莫盛于汉唐宋帝王之治虽曰有间至于儒者若汉之贾谊董仲舒司马迁扬雄班固唐之韩愈栁宗元李翱皇甫湜宋之欧阳修二苏王安石曽子固诸贤皆能以其文章羽翼六经鸣于当时垂诸后世我国家隆兴制作之盛超越前代敦本还淳以推明圣贤之学五十余年所用文学之臣黼黻之盛焕乎可述荣尝获承清问每论及此以为必使真儒之盛克见于今毋令前代登瀛之流独擅其美荣受命惶悚罔知报称惟思与多士黾勉朝夕以禆赞圣治之万一焉乃永乐辛丑诏简庶吉士有成者用补馆职而松江杨珙等六人并擢翰林编修珙性资温淳貌如其心操笔为文蔚然可观处词垣数载未尝见其有浮薄之行焉岁甲辰婴疾侵寻数月蓐食阽危者屡自夏徂秋虽获小愈而肌体清羸若不胜衣恭遇皇上嗣登大位仁恩汪濊珙以情自陈得赐告归以就医药滨行其友中书舍人苏镒良金等征言以赠仰惟先皇帝至仁大德如天地之覆育凡在誉髦之士固弗敢隘以自私然珙职在禁近惟当以古人自期切劘砥砺奋发感激寜敢自画哉然而疾者孔子所慎而况于学者其可以弗慎乎且皇上恩德深厚念人才培养之难因其所陈推诚嘉与为臣子者其可不感激而思所以报称乎珙其遄归登堂省觐敷陈上之恩德奉觞拜庆以为亲寿尚敬节宣勿迟其来以成德器而为异时逺大之图以光荣显赫于邦家吾侪深有望焉是为序
　　送教授魏仁夫之饶州序
　　永乐甲辰予友魏仁夫蒙恩除江西饶州郡学教授惟仁夫昔与其从兄孟原同学郡庠予则与同里闬有姻戚之好契爱之厚今兹之行遂率能赋之士赋诗以送之盖仁夫自幼笃实有志于学虽祁寒盛暑未尝少懈由是其学日进若木之发荣泉之畅逹也人皆敬服之予先以科目入京师列官词林既五六年而仁夫始领乡荐会试礼闱名在副榜遂得分教池州之铜陵继丁内艰服阕改除上虞秩满歴政春官以俟命将两载始得典教饶州嗟夫学校之职其掌教事郡谓之教授州谓之学正县谓之教谕虽其品秩有不同而其所以统率其教者一也至于训导之职则专掌训诲因其生徒有多寡而其职任无不同至若生徒有成循序升进亦不越乎学校之间必其备歴郡县然后升之于太学以教育天下之贤才于是为至矣仁夫今自县学升于郡学非其平昔教之所及学之所成曷克臻兹而行将书最以进于太学其所以淑诸人者未有涯涘也古人有云师道立则善人多仁夫其尚朂之哉遂书此赠之
　　送大理寺正郎子贞还钱塘序
　　大理寺左寺正钱塘郎公子贞始为建寜推官时予方在郡庠一见之顷已黙识其为俊伟人未几予由乡荐入试礼部登进士第擢翰林编修益闻公清慎沈黙操履端严视事不以寒暑为倦不以蚤暮为劳推谳精审决断公明由是案无留牒狱无滞囚郡之人莫不爱戴之不啻父母官满得代咸惜其去而弗可留至有挽辔出涕而仰天颂祷以冀其逺大者道路相属也然则其何以得此于人哉迨入京天官考其最进拜大理右评事复升左寺正弥加勤励益慎推察甚着平恕之声既而僚属作奸连及十余载濒于危殆者数四公处之泰然不为动众咸惊叹曰若斯人而遭祸患是灭公道无天理也既而果得释众复跃然而喜曰是虽朝廷清明神明佑护抑公操存清慎之所致也兹以考绩来京蒙锡敕命得以推恩荣其考妣以及其配于是以年七十请于朝赐休于家亦可谓遂其生平之志愿矣呜呼人之生也幼而学壮而行老而休孰不有是心哉然享其全者世有几矣惟公获际明时而又得展其所蕴行其所志德被于人人福及于后世不惟身享安荣将见子孙益昌以盛有如于公之髙大其门闾者矣予叨在朝列垂三十年于人不敢有所毁誉而独念公之志节有足尚者因其归也情不能已遂书此以着公之美且将以为有官者劝焉
　　送中书舍人刘长谦还吉安河墓序
　　中书之为职尚矣周官内史掌书王命盖其任也汉魏以来始置中书令遂兼与政事降及晋隋其秩益崇任益重而名称益着唐宋之世则有舍人之员兼司制勑当时号为鸾台鳯阁尤为贵重我国朝稽古建官设中书舍人十员居侍从职司文武臣僚除拜封赠诰勑而凡有制命以谕四方万国蛮夷君长则书之然必遴选文学之士精于翰简者充其任盖因乎成周唐宋之遗典而职位之清切则又过之吁亦荣矣哉吉郡刘君长谦由太学生永乐初擢拜中书舍人出入禁闼二十余年寛和周慎绰有令望时朝廷昭举盛典褒宠臣下凡久于其任者皆得推恩荣及其亲长谦实在中书制命之下日不啻数十而能恪勤朝夕不惮劳勚由是人益贤之而又得以已职赠其先大夫其母氏亦赠孺人锦勑焕颁宠贲泉壤又可谓膺存没之荣极遭逢之盛矣今年秋以久违乡土旷省丘墓陈请以归诏命允许戒行湖广叅议陈君彛训时以事留京师与长谦有同寅之旧乃请文于予以为赠曩予职翰林与长谦地分两制日处禁垣及扈从两京而往还甚相好也则于其去岂能已于言耶惟士生圣明之时负卓荦之才爵位显于时褒崇逮其亲此众人之所同欲而不能以致者今长谦乃兼有之从容内廷歴年滋久声闻着于当时锦衣照乎里闾盖有得乎众人之所难得者岂非其平昔志行操履纯固有以为之本欤则是行也其为庆幸亦岂偶然为一时之荣艳者可同日语耶抑予又有告焉凡交逰之为别必着之文字以为赠者盖将寓其绸缪不忍相舍之情以祝其及早还朝无久恋于乡土也长谦之归其尚念天子恩宠之隆与夫职任之要遄当重来以图报称毋重以桑梓为念以违夫素志是予之所属望也于是乎序
　　太医院使蒋公挽诗序
　　自薤露蒿里之曲传于世而哀挽之作缘此而兴乆矣然非其人才足以用世德足以及人名足以垂后者抑岂能使人悲思哀慕形之诗歌以寓其情于无穷哉赠太医院使蒋公用文之没也两京士大夫与之交游者既相与咨嗟伤悼以为斯人不可复见而又作为歌诗以哀挽之其子主善次为一帙来请予言为序盖公世业儒家于淮南为人惇厚恭谨自幼以孝闻尤喜于读书既长以名医荐至京师授太医院御医其为学于经史百氏靡不渉猎其为医自黄帝岐伯下至歴代诸家所著论难方药罔不精通专主李明之朱彦修之传不执古方故其视人之疾验虚实定死生无弗中者居京师凡有求之者虽祁寒盛暑风雨暮夜必往愈人之疾无责报之心人咸比之董奉以为忠实过之其在职专事仁宗皇帝周密小心夙夜劳勚未尝少懈每承顾问能随事规谏多所禆益由是深蒙眷爱升太医院判甚见亲厚同列罕及焉公既没官为具舟归其丧命中使督治祠坟踰月仁宗嗣位赠奉议大夫太医院使特谥恭靖亲为文遣官祭之命其长子主善为太医院判锡予甚厚嗟夫公以致用之才膺受知遇非特以医之良信任于时而又能摅其忠荩有所献纳足以见公之素藴非众人所及矣则士大夫之咨嗟感叹而哀慕之弗置者岂不宜哉予于公交最久且厚因序于篇端庶几后之人欲求公之为人者尚有征于此焉
　　送桂修撰还乡诗序
　　今天子即位下寛大之诏布维新之治恩泽所加霈若霖雨于是翰林修撰慈溪桂宗儒以老病自陈遂得承命退休于家盖桂氏为四明巨族簮缨诗礼代弗乏贤国朝洪武初有曰彦良者仕为晋王傅老成文学甚见优礼其后悬车致政以寿考终宗儒实其从子也永乐初繇太学与修大典书成授湖广蕲州同知以事入朝遂转今官及今虽年未七十而疾病侵寻方将求优闲之乐为归老之计而一旦荷上恩命赐归其乡其荣为何如邪将行士大夫相率赋诗以华之而请予言叙其端夫士君子之生世惟得以其才学见知于时获沾一命以克展其所蕴措之于政事播之于述作英声令誉足以扬于今而传于后可谓荣矣迨夫晚节既倦而欲休浩然思其初服乃又得有以遂其志此其幸又何如耶然而古今人得之者几何人哉宗儒承阀阅之胄袭簮笏之美既克无忝于其先宦游两京出入禁苑又能以文学扬光振耀于缙绅之间以无媿于其职今兹遗荣而归言望桑梓招白云于故山采黄花于篱下日与故人宾客举觞赋诗以为乐乡之人士必有瞻望而叹息者且曰此玉堂天上之人复来人间也其荣耀可胜言哉予于宗儒有僚寀之好遂弗辞而为之序
　　送余侍讲致仕还南康分题诗序
　　古者七十致仕盖优老待贤以示崇劝之道也后世或有贪进而不知己者往往至于厖眉皓首羸疾弗胜犹不以趋走承顺为劳其为人贤不肖何如也今上皇帝即位寛仁好贤优待眷顾唯恐弗及于是翰林侍讲南康余正安以疾陈乞致仕时年六十有二诏许之将还其同年之官于朝者即其所居匡南山川之胜分而为题若五老峯彭蠡湖瀑布泉三峡桥白鹿洞冰玉涧以及钓台天池石梁栗里虎溪醉石凡二十人赋之将谓正安归此而乐其退休之乐也因来请予言弁其端惟正安自其先世宦游居南康多歴年矣若其山川之胜风物之美皆其少时钓游观览之地正安既以科第入官受职词林二十余年其荣名显仕固已超乎庸众而非寻常之所可及兹以老疾相侵一旦浩然有归志值国家恩泽霶霈之日得遂所请挂帆秋风千里一息其快意可知矣今之归也又得歴其少时行乐之处探胜赏于泉石之间指遗迹于风烟之表锦衣昼游照耀桑梓其于人生仕宦始终进退之际岂不荣且幸矣此诸公所以惓惓焉致意于其归荣告别之顷而为此诗以歆艳而张大之也虽然正安他日诵是诗想其人亦岂无玉堂天上之思乎尚其敬慎自持介兹眉寿优游太平之世以为后进之所楷式庶有以慰予与诸公之望也遂书以为序
　　送古春坊大学士兼翰林侍讲学士王时彦诗序
　　皇上即位孜孜以图至治思惟古先帝王之政理必躬行以率之于是布维新之政兴孝弟之行将以化成天下乃勑吏部凡臣属有亲在乆未归省暨亲没而弗一展丘墓者皆许归其道里之费则以品秩之崇卑而赐赉有差焉右春坊大学士兼翰林侍讲学士临川王时彦以母老陈乞归省先是朝臣五品以上皆赐诰命以封赠其亲时彦亦蒙推恩封其母为宜人至是幸遂所请因得以是归荣其亲将行词林诸公各赋诗以为赠且以首简请予序之予惟人子之心孰不愿仕宦以显扬其亲然有系于天不可以必致者是故曽子谓吾及亲仕三釡而心乐后仕三千锺而不洎吾心悲仲由谓昔家贫无以为养今也累裀而坐列鼎而食虽欲为亲百里负米其可得乎此二贤者皆以不逮显亲为歉至于今诵其言者莫不为之怅叹时彦少孤母氏守志弗易以训以育冀其有成而时彦亦克自励当太宗皇帝即位之初首以明经领江右乡荐明年甲申登进士第始繇翰林庶吉士进职修撰侍讲以擢今官处词林二十余年文学声誉振耀发越蔚然为士林之望及今得被恩命言还故乡而慈颜在堂康宁寿考想夫升堂拜庆之际焕紫诰之光华绚彩衣之璀璨称觞介寿宗戚交欣非惟足以慰慈亲于暮龄而国家所以褒嘉激劝于臣下者使乡之人士皆有所感发兴起莫不延颈企慕思有以自效于当时岂徒同昔人昼锦之荣而已也邦家之光实有在焉
　　送张教授赴汀州郡学序
　　国家混一海宇诞敷文教内建国子监以养天下之贤才外设郡县学以育民间之俊秀尤必择师儒之官俾之训诲以底于成而后进而用之故成德达材无不出于学校自公卿大夫以至百执事之职亦莫非教育之人颙颙昻昻布列中外相与辅成雍熙太平之治何其盛哉然此皆本于朝廷教养作兴之功而亦未必不由贤师范有以成就之也会稽张君文举始以明经领乡荐既试礼部名在副榜遂授广东崖州之寜逺县学教谕惟是州僻居海岛俗习朴野不尚文学而于诸生未易开导君独能以身为之表率诱掖奬劝使其循蹈规矩而俱乐从之游乆之考绩来京天官以科贡不及改闽之建寜郡学训导虽弗克以伸其所志其诲谕诸生一以忠信孝弟为本而于文艺精审讲究通贯日夕孜孜亦未尝见其少懈由是诸生出而效用于时率皆识治体而播声誉秩满升河间之寜津教谕其为教益勤学益笃而诸生之见用者亦鲜有弗胜其任者焉今年以秩满考最超擢汀之郡学教授将行士大夫相率赋诗以送之且征予言以为序盖君分教建庠时予为翰林侍讲因归省视得以聆其议论深知其为清雅之士而又克以师道自重士子皆推服之至于往还两京与予缱绻之情久而弗替尤足以见其蔼然斯文之契谊也今兹别去乌能已于言乎古人云师道立则善人多诚以师儒之职所以模范于人者也一言一行必可以为师表一动一静必可以为楷式使人亲炙熏涵于其教者如金之在冶玉之就琢焉斯有以成其学而适于用其为功不小矣茍师道不立则圣贤之学不明而规矩凖绳所以为法则者亦皆荡然隳废所谓模不模范不范者是已学者乌从而师之而善人亦何自而多乎君歴教三学垂四十载而后克迁今职盖其师道老而益严勤而弥笃而诸生之出其门者又皆足以致用于时若君者奚忝于学校之职哉以是而观国家之养士育贤必择乎师儒之任而居是职求其称者几何人哉予于是嘉君为贤师范而又喜其能体圣朝教育之意以成贤才之盛如此也故乐为之序而不辞
　　送周职方还文江序
　　士君子贵于立志夫学足以致用才足以有为而志不立则亦安能奋发扬厉以自见于当世哉吉之文江周君岐鳯承阀阅之华胄习诗书之遗泽刻苦问学自其以明经为教职时已侃侃负志节慨然思欲有见于当时既而用荐起为即墨簿有声未几入为国子学正继迁纪善之职益有声不数载出为姑苏之长洲儒学教谕虽随其所任皆得名誉然不足以尽其才而遂其志也故自长洲九载秩满考绩京师复入国子为博士以忧去官今上嗣位服阕入朝方是时君之子叙为翰林编修既受勑命或谓君将弃职就封君曰吾虽幸以子之官推恩得蒙褒典然不得上及吾亲也吾其敢独受此荣名乎无何亦用荐升南京兵部职方员外郎今年夏以三载上吏部考最遂得给诰命且追赠其二亲援例归省丘墓以展焚黄之礼将行朝之大夫士相率请予言以赠之惟人子以显亲为孝仕者以还乡为荣此天下之同情也君以通敏之资该博之学故能以其所蓄施之于用自处卑秩至于崇显克荣其躬以及二亲簮绂之华耀于两世丝纶之宠无间存没然则若君者非能先立乎其志者欤今之归也其乡之人士将必瞻望叹息曰此盖能显其亲者也此盖能荣其乡者也古之人所谓有志之士其在于斯欤虽然君之志殆不止此盖将敷扬德泽辅理政化欲以大有为于斯世也尚当促装重来展其致君泽民之术俾名誉驰于海内事业显于邦家炳炳烺烺垂之无穷庶有以副士大夫之所望而亦足以成君之素志也岂徒一家之光一时之荣而已哉遂书此以赠
　　送龙推官还乡序
　　江西龙用良才质通敏而勇于有为永乐初应求贤之诏擢知真定县事盖真定之为邑当西北道路之冲蕃国朝贡之往来饩廪供亿之繁奔走迎送之劳视他邑恒倍用良既至能均其赋平其役约其冗费民咸乐于趋事百尔之需不劳而辑比九年考满当迁其民皆愿借留不听遂调莱州府推官莱为海滨大郡鱼盐之利东南是资然以土地硗瘠租赋所入甚薄故民多贫困用良既莅职为宣布朝廷钦恤之政佐太守以寛刑罚薄税敛不逾三年而狱讼以平民安其业小大咸德之今复以初考至吏部国家方将图任旧人共理庶务相与以致雍熙之治而用良乃以年老急于引退皇上重违其意特许休于家噫若用良亦荣矣哉将行工部侍郎罗汝敬与其有连世之好来征予文以赠别嗟夫幼而学壮而行既老致事而归此士君子出处之大节也然或学之而不得行其所学行矣又或溺于贵富而忘返若此者皆非所以合乎中道者也用良扬歴郡邑有声于时二十年于兹矣一旦乞身而去不茍于贵富不狃于势利其贤于人也逺矣想其北风吹帆日踔千里拜桑梓于故土幅巾藜杖日从宾朋遨游山水间赋诗觞酒以为乐悠焉休焉不知其老之既至而人生之乐孰有加于此哉虽然古者贤良之臣虽顷刻不忘乎君以其身虽退而其志未尝一日不在朝廷也用良归矣尚当训廸其乡之英俊俾得用以效力于当时庶不负朝廷优老待贤之意而用良之退归益有光矣用良其勉之哉
　　送江西佥宪黄汝申归省序
　　圣朝致治之道必先之以孝行故凡仕而违其亲者弗计其久近皆许请告归省至矣哉天地之仁也今天子以圣继圣遵奉祖宗之法纎毫弗违而于孝理尤加之意亲存而愿迎养弗能就养者或分禄或乞归省罔不允许其所以优遇羣臣者德甚厚也永乐辛邜京畿乡试予忝司文衡而云间黄翰汝申实在髙选明年会试礼部登进士第观政于乌府既而出佥江西宪台扬厉风纪摧恶抚善大惬众望由是蔼然得誉于缙绅之间军民深所恱服汝申可谓不负所学矣今以九载秩满考最得阶四品待缺于京因慨然曰吾所以居官食禄致身通显者亲之训也去乡久矣朝廷幸有归省之令义不可违也遂上章陈乞归省既得请将行监察御史林衡宗度与汝申素所交游乃来谒予文以赠焉予谓士君子立身大节惟忠与孝而已盖亲生之而君食之其德同也而其报亦同也既委质事君恪恭乃职而不顾其私者所谓忠也而为君者探其情而使之遂所欲俾为子者不忘乎其亲得非所谓孝乎传曰无公义非忠臣无私恩非孝子臣之事君必先公而后私君之使臣必先恩而后义君臣之间既各得以申其情者如此而其遭际亦惟时焉而已尔今汝申之仕也当太平极盛之时忠以事君孝以事亲两得而兼遂岂非荣幸之至矣乎兹焉荣归而展敬桑梓二亲在堂康强无恙苍颜白髪辉映尊爼间而绯袍金帯称觞上寿拜舞于亲之侧乡邦见者孰不曰黄氏之父善训其子如此其子之克致显荣又如此世之仕宦如斯者几何人哉虽然显亲扬名固足以为荣矣尚未足以为至也汝申继今已往益懋前闻骎骎不已他日重来或居方岳或登廊庙拜恩受诰推恩封赠其先代光映乡闾其荣也当复何如此予与士大夫所以望于汝申者如此而汝申所以自勉者亦岂不在于斯乎因宗度之请遂书此以赠幸无以予言为迂
　　送杨运使还任河东序
　　士君子必有通敏卓异之才超迈颖悟之识然后居官莅职无所往而弗称其任也故虽以黄霸之贤善政施于颍川比入相而功名减于治郡况其下者乎大抵人之才固有不齐操履端确者剸繁之不足明察有余者岂弟之未至譬之器也若舟车之不能相通盖自昔既然矣抑一才一善果足以成名人固不以其不足者而掩其为贤也况于兼之者哉河东运使济南杨杰子英洪武中以明经领乡荐卒业成均擢刑部主事推谳平反声称籍甚永乐中遂以荐升福建按察佥事其莅官风纪整肃法令明信郡邑污官黠吏望风而敛迹在任九年人皆称其才既而以最升两淮运使或谓子英由秋官郎署擢佥臬司典刑名任风纪余二十年一旦委以搉盐之政俾董财赋通商贾恐非其素习而熟谙也既而子英莅职一去向之震击凌厉之威而平心易气以为之勤以督课公以通商惠以恤下未几其职大举而人莫不以为宜宣德初元以旧官复任遂调河东既至一以施诸两淮者施之由是绩用登最夫人一才一善之足称人尚不以其不足者掩之如子英居风纪居鹾司而皆克称其任也若是非所谓通敏卓异之才也欤今年春子英考绩将还所治闽中大夫士请予言为赠予与子英交久相知最深故因其请而乐道子英之贤也虽然我朝用人惟其贤才罔不信任至公同天地进退黜陟一无所私子英归诚能懋修厥政始终不懈异时九载政成秩以最升不患不跻乎崇显华要之地也子英尚其勉诸
　　京闱试録序
　　天朝兴礼乐教化以成当代文明之盛肇千万世治平之基设科取士考求文艺选真才实学以资世用由科目而进者或贵为列卿或荣登清要才德称位者咸有其人匪直为文具而已洪惟我皇上绍承大统兴崇文教致盛隆之治科举得人大有其效今年当秋试之期于是合太学京畿郡县之士千五百余人以校其艺有司循故事奏请考官于朝皇上命臣等以司文衡其同考及诸执事皆简中外儒臣莅之甚严密也乃慎选精纯屏黜浮靡撤棘之日得中程序凡三百人于戏盛哉明良赓歌于岩廊多士从游于巻阿其雍容气象复见于今日窃思皇上即位以来励精图治惟欲得真才实学而用之吁谟逺虑卓越千古其所以匡辅国家以致治功之美者亦有望于尔多士也尔多士尚当琢磨淬砺会试于春官对扬于大廷以展其所藴以副皇上之所期望毋徒事虚名取荣于一时而已能如是庶几上不负朝廷造就之恩下得以尽显扬之道则今日得人之盛诚可为国家贺也敢以是为诸君子劝尚懋之哉
　　送常州府通判陈良玉考满复任序
　　予友陈良玉通判常州既三载秩满考绩史部复还其职监察御史雷佑之相率贼诗以送之请予为序良玉自幼端重而颖敏稍长入为郡庠弟子员益知务学其志甚专思甚敏而气甚壮也予时虽忝先进然常自以为弗及暨予以科目叨禄词林而良玉业益修学益充又数年始贡礼部升太学乃克会京师朝夕相与讲论文艺敦叙旧好盖怡然甚欢也永乐壬辰春良玉以才能选歴事于天官遂擢通判常州夫常为京畿大郡东连海甸西抵镇江左控姑苏右通都邑黎庶之众租赋之多供亿之繁比于他郡为剧而良玉居此独能亷谨小心勤悫弗懈凡民政之所闗巨细缓急之宜先后设施之序与夫承上率下待人处已之间无不得其当焉此非有疏通明敏之才恢廓超诣之识者畴克尔耶予尝窃谓郡守之职所以掌千里之治而通判则佐之以施政而莅民者其职介乎上下之间可否重轻皆有所闗系而其经营综核一郡之政务俾庶事修而民生遂闾阎有安居之乐田野无愁叹之声者实有赖焉良玉之贤且才庶几上不负圣朝教育任官之意下得以尽其抚字斯民之职矣今而复还其官也将益励所操益勤厥政异时治效昭著声闻洋溢超擢之荣夫岂有涯哉良玉尚勉焉是为序
　　送浙江右布政石君赴任诗序
　　方伯连帅古之制也方今布政司承朝廷委寄俾抚绥于一隅得非斯职乎盖圣泽之宣布闾阎之休戚与夫大小庶务之善否兴革悉任焉其闗系重矣一司之间有使以长之叅以佐之而凡是非轻重可否悉于使焉从决则长一司者其所闗尤不轻也迩者浙江右布政使员阙吏部以闻于上遂命金城石君执中往践其任君子莫不以为宜良以其从事之既久练核之有自又能以亷慎自将者焉君在永乐中为主事为郎中于刑部克举厥职着声称于后先殆非一日矣太宗皇帝临御之秋起授山东右布政使其在官也敬慎以临事公勤以率众僚寀之间莫不和恊而亷介之操恪如也用是圣泽以宣闾阎以安庶务咸集考绩屡最以浙为东南重镇故特移君以治之焉抑予闻之南北山川不同风气亦异民情俗尚不能以皆齐为政之道固宜随其所异而修其教令君早膺不次之擢居方伯之任既克振治效于山东则变通弛张之道施之于浙必将有以得之矣诗曰左之左之君子宜之右之右之君子有之殆是之谓乎用序以赠善诗者尚有以系之
　　送王率常南归序
　　王生经字率常来自文江槖所业求正于其乡之先达而就试京闱既而廷议天下解额各有定名籍非隶所属者弗许与率常于是束装将南还而告别于予予因追念率常之父钦止为同年且同官翰林而相厚又恨其早世文章事业未及大显于天下而中道止也遂不忍率常之去舍之斋居俾之从容益得肆力问学大其蕴蓄以继先志而慰钦止于地下居无何率常又进而告曰先生辱念先君子而爱及于生者至矣而生母已老家素贫又无他奉养者生始来时思正所业或得窃科第以为母荣庶乎韩子所谓詹在京师虽有离忧其志则乐今既无以乐亲志又久违旦夕之养则于人子之道岂不大有歉乎予闻而恻然又因其言而知其不久困也夫天道降祥与国家之用人未始不本于德行率常惓惓于先业之绍而笃于事母如此可谓孝子矣天之所以福之国家之所以用之夫岂不可必哉况率常之曽大父充耘尝以书两冠伦魁至今天下士子犹传习其文其父钦止亦以书魁于乡庚辰进士及第入为翰林修撰兄修又继领首荐典教德州郡庠一门三世既皆以儒科名世率常诚能益加奋勉归而不怠弃所业则所以承祖考掇巍科以为母荣者可计时而待矣夫岂久困哉率常既拜别而行遂书以赠之使益知所以自朂也
　　待诏滕公挽诗序
　　姑苏滕公用衡年几七十承召至京师仕为翰林待诏凡五年无疾而终朝之士大夫相与赋哀挽之诗于今又十年积为巨帙公之婿凌浩求予言以为序夫古有挽歌盖执绋者歌之以助其哀其后始有蒿里薤露之曲以送王公及士庶人之葬而近世于挽诗之作为最盛然士之生世或聪明俊秀可进于学而不得其寿或怀材抱德可见于用而不得其位故志弗获展泽弗及施而一旦溘然长逝则夫世之所以仰慕而期待之者既皆失其愿望之心则其所以形之诗歌以寓其哀戚之情者盖自有不容已今公以稀有之年遭逢圣明之世列职清华优游暮景显荣光耀寿考令终自常情观之若公者可以瞑目九原无毫髪遗恨而哀挽之作犹且惓惓若此者何哉盖公自视虽无复不足而交游士林之间慨前辈之凋谢思典刑之尚存则其所以见于诗者又岂容已哉宜夫聨篇累牍之多如是也虽然公之居京师也尝寓予官舍其于朝夕笑谈游处神情态度至于今宛然若在目睫则予于言也又岂可已乎遂为序弁其端且以泄予之悲云
　　送教谕杨寿夫复任建安诗序
　　师道立则善人多信哉是言也师道不立而欲求夫贤才之造就岂不难哉吾郡杨恭叔先生尝以春秋之学分教建安宿德硕望后进皆师宗之于时先生之从子寿夫实在弟子之列予亦叨处郡庠岁时还往既有以承先生之诲廸又得与寿夫讲论以资丽泽之益厥后先生捐馆而寿夫退归于家予于是不能无孤陋之叹未几予忝以科目入京师叨职词林而寿夫亦起为建安训导独能以其学开导奬掖所以造就诸生者甚多后以秩满诸生举留蒙恩升典本学教事旋以内艰去官服阕循例当有所调而诸生陈乞复留遂得仍其旧职于是先后十有余年往来两京之间每相见握手尽欢虽古人盍簮倾盖之乐岂有过于此哉夫士大夫抱才能负学问出仕于时惟夙夜兢惕思有以尽其职焉茍获一展桑梓之敬则其荣艳欣庆比于昼锦今寿夫以家庭渊源之学典教庠序自始至今未尝一去其乡朝而出也则与诸生进退于庙堂爼豆之间暮而归也则与宾朋雍容欢爱于壶觞文字之乐若是则寿夫遭际圣明之世得以其学淑后进有师范之尊名教之寄而又得优游乡闾无违离之戚契阔之怀此其为乐又当何如也于是朝之缙绅皆荣寿夫之归相与赋诗以送之予于寿夫有久要之好乃为之序以冠诸篇首焉
　　送侯都指挥之福建序
　　自古国家之兴必有熊虎心膂之臣所以辅成亿万年太平之业甚非偶然也皇上龙飞之初当时四方英杰之士川归云从凡受任使者罔不茂着功勲而显膺爵禄何其盛哉河南归德侯公本锺初以会州卫千户自太寜来归既得召见即授指挥之职日侍左右屡着勲绩累官至都指挥诚可谓荣显矣永乐九年春皇上念藩镇乏贤以公练逹兵政明习机务命守福建之行都司赐以敕谕训诫谆切无非欲其爱养士卒安辑黎庶以享其荣名厚禄于无穷恩至厚也公自受任以来克尊上命莅职未几士民安堵盗贼不兴城池完固奸邪屏迹讲武之暇尤能礼遇贤士崇奬学校日与章逢之士游于是环建延汀邵数千里间外户不闭道不拾遗凡老稚疲癃莫不熙熙然安于田里以乐其生者皆公之力有以致之也皇上驻跸北京先后凡两率师肃清沙漠公皆承命为中军神机将军能身先士卒罔有少懈尝与北敌遇出竒制胜若有神助凯旋之日赏赉有加去秋皇上复欲北廵邉境绥辑逺人公再至京师操习以俟今年夏命还守建寜滨行凡仕于朝者莫不惜其去而又喜其南归有足以慰闽人之望者乃相率出饯于都门之外属予为文以彰之且因以华其行也予惟菲薄叨职词林顾不足以扬励厥美而建寜又吾乡邑所在有弗可辞因告之曰凡人所以树立于斯世者唯忠与孝而已忠则竭诚奉上孝则尽力事亲若是则真可以无愧矣公夙抱才略负志气入则扈跸骖乘出则茂建事功至于镇抚邉陲掌握军务仁足以济众勇足以敢为义足以教俗明足以察微事无巨细必慎必戒故其行事并恊时宜此尤人之所难能而公独能之故其勲名赫赫在人耳目有不待言而著者兹非孝友忠义出于天性而然欤予尝观古者将帅所以承眷顾享厚禄者必能竭诚效忠以尽其折冲御侮之道然后足以称其职故诗人托干城腹心以歌咏之播于无极今公之才猷皆有以追踪古人而犹退然若弗胜此其所以显扬振发有以副国家倚托之重俾东南一藩休养生息于太平之世其丰功伟绩诚非他人之可比异时膺位秩之崇荷恩数之厚其又可量也哉诗曰王命召虎来旬来宣公之谓矣请书此以为赠
　　文敏集巻十三

钦定四库全书
　　集部六
　　杨文敏集
　　别集类五
　　明
　　提要
　　臣等谨案杨文敏集二十五巻明杨荣撰荣有后北征记已着録荣当明全盛之日厯事四朝恩礼始终无间儒生遭遇可谓至荣故发为文章具有富贵福泽之气应制诸作沨沨雅音其它诗文亦皆雍容平易肖其为人虽无深湛幽渺之思縦横驰骤之才足以震耀一世而逶迤有度醇实无疵台阁之文所由与山林枯槁者异也与杨士竒同主一代之文柄亦有由矣柄国既乆晚进者逓相摹拟城中髙髻四方一尺余波所衍渐流为肤廓冗长千篇一律物竆则变于是何李崛起倡为复古之论而士竒荣等遂为艺林之口实平心而论凡文章之力足以转移一世者其始也必能自成一家其乆也亦无不生弊微独东里一派即前后七子亦孰不皆然不可以前人之盛并回护后来之衰亦不可以后来之衰并掩没前人之盛也亦何容以末流放失遽病士竒与荣哉
　　乾隆四十三年五月恭校上
　　总纂官 （臣）纪昀 （臣）陆锡熊 （臣）孙士毅
　　总校官 （臣）陆费墀
　　●文敏集原序
　　国朝既定海宇万邦恊和地平天成阴阳顺序纯厚清淑之气锺美而为人扵是英伟豪杰之士相继而出既以其学赞经纶兴事功而致雍熈之治矣复发为文章敷阐洪猷藻饰治具以鸣太平之盛自洪武至永乐盖文明极盛之时也若建安杨公者其可多得哉直在乡校时闻公领乡荐第一名誉赫然思欲识公未能也太宗皇帝即位之明年直亦取进士选入翰林俾尽读中秘书学古为文词而公已在内阁典辞命职论思所与共事者六七公皆天下之望又后二年直再被选拔得从诸公后诸公不以直为愚而皆辱教焉听其所言观其所存信一代之伟人也而公复以达政务善应变最为上所亲任凡制驭逺方饬师旅抚顺讨逆虑邉将有不能办者必命公往图之公决机发策皆适其宜上躬御六师清沙漠必命公从行所以赞襄裨益为多其在朝廷朝夕侍左右图议政事以安利兆民而人盖阴受其赐间为文章歌颂圣徳施之诏诰典册以申命行事与凡官署民居所以施政教适性情而欲纪载其实序述其故孝子慈孙欲铭着其祖考之美以垂诸不朽者多请求扵公公皆有以应其求其学博其理明其才赡其气充是以其言汪洋弘肆变化开阖而自合乎矩度之正盖沨沨乎盛传扵天下得之者不啻若南金拱璧寳而蔵之而今不可复得矣直在翰林三十七年辱与处者盖多惟公相好为最深盖自永乐以来亲见上之所以教养拔擢而知其意欲有所用也故既处之要地使习知其故至扵四朝实録与夫大典礼大述作直皆与其间及直之去翰林惟公深惜之而反为忌者所病夫士之进退出处有命焉非人力所能胜奚以病为哉公之卒也直既为传载其行事之大者以备他日太史之采择至是子恭类次遗文若干篇将锓梓以传又属直为之序于戏公之文岂待序而传哉独感公之知有不能已扵言者故序诸其首简公赐名荣字勉仁歴官至少师工部尚书谨身殿大学士赠太师谥文敏云正统十一年冬十二月望日资政大夫吏部尚书兼经筵官前国史总裁泰和王直序
　　天启一代文明之治必生竒伟不世出之才以匡辅之故其事功足以经国而庇民其文章足以垂世而传后夫岂偶然之故哉三代邈矣汉唐宋以来号称极盛其间并美兼该亦不数人信乎才之难也吾观赠光禄大夫左柱国太师谥文敏杨公诗文集有以见公之不可及焉公建安人少颖悟絶伦自逰校庠已有经纶天下之志暨登髙科入翰林遭遇太宗皇帝委以心腹之寄居则参掌机密出则谋谟帷幄宠眷优厚羣臣鲜俪逮事仁宗宣宗今上皇帝付托愈隆爵位益尊声望弥着缙绅士夫瞻仰其休光四夷八蛮想闻其风采丰功伟烈铿鍧炳耀天下诵之猗欤盛哉复以其宏博之学敏赡之才发为文章与古之作者颉颃后先髙文大册施诸朝廷雄词直笔着扵国史嘉猷谠论达扵经筵凡文武大臣勲绩之所纪述中外名流先徳之所表扬以及海内缝掖之士欲有所借誉者得片言只字莫不以为至幸公亦随其人之所求乐然应之不倦皆各适其意以往何其富哉公没之后其子尚寳司丞恭集公平生所作以类分之托叙校正且属序其后叙辱受教扵公甚深屡蒙荐拔虽不果登用居尝自诵以为知已尚敢以芜陋辞乎于乎斯集之传岂徒见公著述之盛而天佑国家生才佐理之盛亦足征焉叙何幸厕名简末附诸永乆哉南京翰林侍讲学士奉训大夫前兼经筵官吉水周叙书
　　自古国家以得贤材而兴国朝太祖受命肇造区宇太宗嗣服茂隆化理天下之材应期而出以备任使者布满于朝有能杰出其间学足以达治体材足以任国政文足以代王言居辅翼之任受腹心之寄无媿扵古之所谓大臣者建安杨文敏公其人焉公少有大志刻苦务学博洽经史扵治乱兴衰之由是非得失之理莫不究尽慨然以功名自期许始由进士入官翰林太宗正位简文学之臣凡七人入秘阁掌密务公在选列姿度英爽毎侍闲燕有所顾问敷对剀切上竒其材可大用扵凡政之得失民之休戚悉以问之公即小心一志知无不言言无不尽皆见听纳其言之行而功利及扵民者不可胜计然多公所独知它人有不得而与知者上益察知其忠日见亲任邉情军务一皆谙练尝西鄙有儆敌中情伪不可测遣同大将筹之既至洞识事机措置得宜邉境帖息回奏大见奨赉上毎亲征公皆在行从容帷幄赞画居多继事三朝忠勤始终如一日所以被宠待之者羣臣莫能及至为文章见扵诏诰命令训饬臣工誓戒军旅抚谕四夷播告万姓莫不严正详雅曲当人心出其绪余作为碑铭志记序述赞颂以应中外人士之求又皆富赡温纯动中矩度诗亦备极诸体清逺俊丽趣味不凡稿总若干巻蔵于家公子尚寳司丞恭属为之序夫士大夫抱材器力问学达则施诸事业穷则见扵文词传之当时垂之后世以托不朽公以宏材硕学遭值盛世歴事列圣致位显要献纳左右谋听计从以身任国家之重者垂四十年忠被人主之知泽为生民之福闻望之隆勲业之著书诸史册自足以垂于不朽果何待文而后显哉诗之与文复皆用之朝廷布之方国天下贤士大夫莫不称诵而追慕之又岂待序而后传哉但习礼无所肖似得从公出入扵禁近者有年于兹辱见知遇今不可复作矣良深永慨故敢忘其肤陋序诸篇端云嘉议大夫礼部右侍郎吉水钱习礼书
　　●钦定四库全书
　　文敏集巻一
　　（明）杨荣 撰
　　○应制
　　瑞应驺虞诗【有序】
　　钦惟皇上莅阼以来天清地宁五行顺序仁覆四海泽洞幽冥曩者永乐二年秋驺虞见扵河南之钧州白质黒章虎躯猊首尾长扵身性则仁厚不食生物不践生刍旼旼穆穆姿态异常臣下得之以进于朝羣臣万姓欢呼踊跃上表称颂以为希世之瑞今兹永乐十一年大驾巡狩北京而驺虞复见扵青兖之间司兽者以献皇上命置阙门之外臣庶聚观莫不欢欣抃跃咸谓皇上至诚之徳洞逹无间乃克臻兹臣荣谨按瑞应图云驺虞义兽也帝王徳至鸟兽泽洞幽冥则见然斯兽之瑞皆徒传闻扵载籍岂若今之亲覩而屡见哉此盖皇上好生之徳通乎天地霈乎生灵故兹仁瑞之出以表天地之至和以彰皇上之至仁以兆圣子神孙亿万年太平之庆臣荣叨职词林不可无诗歌以纪盛美谨拜手稽首而献诗曰
　　于维圣皇徳被八垠神武不杀恢乎至仁恩信诞敷膏泽旁及九族雍睦万邦宁辑蛮貊戎夷罔不来庭飞潜动植以遂以生治化重熈海宇同春雨旸时若祯祥骈臻黄犀白象集于灵囿驯雉祥麟见于郊薮景星庆云煜煜氲氲甘露醴泉如酎如饧嘉禾瑞麦芃芃其茂赤草灵芝煜煜其秀黄河载清海不扬波灵龟表孝神人协和天地自位万物并育瑞应之来以迓景福癸巳之岁仲夏初吉坤祇效灵驺虞再出维此曹邑瑶光降灵义兽在野草木光荣匪兕匪虎匪熊匪貙白质黒章猊首虎躯尾长于身是曰驺虞其内仁厚其外舒舒不食生物不践生刍神驰灵迈一日千里周旋中规其仪可喜驱之不廹抚之不惊虞人致之进献神京士庶骏奔欢声沸腾佥曰噫嘻徒闻往古今乃得之瑞物斯覩于维圣皇乃文乃武维武不用诸福毕聚吁嗟驺虞实为上瑞昭我皇仁以彰信义庖羲立极龙图是呈尧舜继作鳯凰和鸣夏符洛龟殷降玄鸟赤雀兴周八百斯兆维兹仁兽应时而来皇继往圣泽洞九垓孰云汉唐文禽青兕赤騠白象曷足伦儗维皇圣神异物不寳所寳维贤丰年是祷端拱无为以成至治瑞应斯蕃匪约而至皇不自圣皇仁如天光昭鸿业传序万年臣愧謏闻忻逢盛美作为诗歌以继麟趾
　　甘露诗【有序】
　　皇上绍承天位统临万方徳化洋溢庶绩咸熈雨旸顺序九有寕谧无有逺迩熈然泰和由是嘉祥迭臻诸福毕至皇上方励精图治夙夜孳孳敬戒不怠数命皇太孙率卫士演武于近郊以示安不忘危之意将以福生民奠宗社建亿万年太平之业乃永乐十年十月甲子甘露降于方山皇上复猎于武岗山之阳获兽弥多宴飨从官如前仪臣窃惟古者天子岁三田盖以奉郊庙御宾客充庖厨也故春搜夏苗秋狝冬狩各以其时名虽不同而所以为田除害之义则一以是而观诚非娯耳目心志之乐夸畋游甲兵之盛实所以顺天道协人心乃车驾所次天休震动嘉祥滋至斯乃圣徳格天感应之机捷于影响是岂偶然而已哉臣闻鹖冠子曰圣人之徳上及太清下及太宁中及万灵则甘露降今兹甘露之祥骈臻迭见是皆皇上至仁之徳涵煦宇内圣子神孙重熈累洽以开太平之鸿业以流庆泽于悠久何其盛哉臣荣叨列侍从躬逢盛美欢抃不胜不可无歌诗以示后世谨拜手稽首而献诗曰
　　圣皇车驾出九重狩猎屡驻钟山东龙旗黄幄照晴空羽林猛士气如虹经丘越壑上巃嵸是时霜清十月中木叶脱落鸣天风黄金羁络玉花骢万骑杂沓纷纭从锦袍羽箭控琱弓戈甲照日晴光融豪鹰健鹘筋骨雄劲翮直上摩苍穹斮豜殪兕射麋熊妖狐狡兎无遗踪驾鹅■〈秋鸟〉鸧势蹙穷堕羽洒血相横纵欢呼得隽意气浓乃知圣主致治隆不以既治忘武功因时顺动习兵戎为苗驱害慰三农四郊自此乐年丰上天降祥福圣躬瀼瀼甘露凝栢松饴甘肪白醴酪醲珠玑骈聮缀芳藂粲粲不受杲日烘灵氛煜煜气冲融呈祥现瑞何所锺衮衣垂拱蓬莱宫梯航玉帛俱来同小臣叨禄愧才庸但愿万岁歌时雍
　　瑞应麒麟诗【有序】
　　钦惟圣天子以不世出之资膺受天命主宰神人即位以来华夷效顺海宇宁谧五纬不愆雨旸时若由是民安物阜和气充溢毓为祯祥先后十余年间骈臻沓至虽古昔传闻所未见者今皆毕集兹非神化周浃圣徳感通曷克臻是乃永乐十二年秋榜葛刺国以麒麟来献踰年麻林国复来献今年秋阿丹国又来献吁何其盛哉且四灵以麒麟为首王者至仁则出又云中国有圣人在位则至盖非世之所恒有者今数岁之中凡三至焉岂无所自而然哉实由圣天子至仁大徳上合天心下被四海故川岳效灵百神恊应之所致诚国家万万年太平悠乆之征不惟天下臣民仰赖无穷之福抑亦圣子神孙万万世无穷之庆也臣荣忝职文翰屡覩嘉祯每遇祥瑞之来必有咏歌以播扬盛美况此上瑞所应非常奚可无述作以传之于后世乎故不揣芜陋谨为诗一篇以献其辞曰
　　于维圣皇受命自天仁及庶类恩周八■〈王延〉礼义兴行无有逺迩日照月临化成俗美九夷八蛮悉妾悉臣罔敢踰越聿来献珍鲸波洋洋望之无际岛夷所居动数万里玉音所至莫不尊亲沦肌浃髄被于皇仁佥曰陋邦服此声教海波晏然圣徳之效乃梯乃航惟恐或后乃奉麒麟归于灵囿惟兹麒麟玄枵毓精非时不出非世不生其产应期祥光上烛五彩缤纷卿云煜煜天无沴气地息妖氛山川草木发秀扬芬既育既长益竒益异万灵撝诃百神拥卫魁然其质昻然其形龙颅鳯臆肉角麕身牛尾马蹄折旋规矩生物不伤音协律吕爰用入贡涉歴海洋秘恠屏迹蛟鳄遁蔵龟龙导从鸾鳯羽翼载驰载驱遂逹京国进之彤墀得觐天颜重瞳屡顾百僚耸观嵩呼雷动再拜稽首吾皇圣神永膺万寿皇帝曰吁瑞不在兹惟慎厥徳乃为祯符尔公尔卿百僚士庶恪修厥职勿滋逸豫三光昭宣五纬弗亏品物咸亨惟瑞在兹仰惟圣皇体道谦虚竒瑞屡臻抑而弗居戒慎满盈奉天法祖度越百王卓冠千古洛龟呈夏玄鸟降殷赤雀兴周式昭前闻维兹麒麟实天所授圣徳格天永承天佑于维圣徳广大难名巍巍荡荡尧舜莫京恩霈八纮泽覃四裔如云之行如雨之施天锡多福集于圣躬惟皇万寿百禄是崇雨顺风调民安国泰海晏河清万世永赖臣拜稽首寳祚绵绵圣子神孙传序万年
　　神龟诗【有序】
　　钦惟皇上虔恭仁孝一徳格天自御宇以来深思太祖圣神文武钦明启运俊徳成功统天大孝髙皇帝功徳兼隆而孝陵之碑未建无以垂示将来乃命儒臣纪其事实之详继命工伐石得于幕府山之阳其材孔良爰求厥趺于龙潭山之麓发土得石龟长尺许广半之文玄苍不假雕琢宛然若生众工咸喜又下得贞石长袤适称为趺董工者以龟来献勑置于奉天门命公卿百僚咸观之莫不稽首赞叹以为皇上至仁至孝感通于上下神祇故皇天后土用是以表着焉翌日羣臣奉表称贺皇上率百僚躬献孝陵以彰显太祖神功圣徳万世无穷之休臣以菲材叨侍禁近幸逢盛事不胜欣跃谨拜手稽首为诗以献
　　于昭皇祖圣神文武徳合干刚功超前古肇基江左虎踞龙蟠鸿图巩固宗社奠安际天极地罔不臣服朝贡以时献琛执玉卉裳椎髻接踵梯航南金大贝厥篚相望猗欤我皇绍继大统一遵成宪天锡智勇念形羮墙永言孝思陵庙奕奕未树穹碑圣徳神功纪于史氏载勒贞珉以诏后世贞石既获厥趺是求爰启爰斸龙潭之丘有昂者龟若瞻若顾忽焉以呈神物斯护其傍璀璨果得巨石相趺是宜弗爽毫尺惟皇孝诚孚于神明有感斯应神祇效灵濯以温泉莹如紫玉陈之丹陛韫之寳椟窿然其分间错以文匪雕匪琢气凝絪缊臣庶聚观宛然天成欢呼踊跃幸覩嘉祯帝曰嘻哉匪予之力神瑞之应皇考之徳载蠲吉日献于孝陵陈之閟宫纪之金縢昔闻神龟负书出洛夏后取则洪范是作今逢圣明文命诞敷获此竒瑞异世同符颂声洋溢洽乎四海福祚绵绵亿千万载
　　瑞应麒麟诗【有序】
　　祥麟昭圣徳也麟为四灵之首希世之祥必有圣人在位则应时而见仰惟皇上以聪明睿智之资具圣神文武之徳深仁厚泽覆育天下是以和气薫蒸而灵物斯至兹实国家万万年太平之征也臣荣生际盛时躬覩上瑞宜有咏歌以杨圣化谨拜手稽首而献诗曰
　　猗欤祥麟其祥曷征维皇继统万邦咸宁诞敷徳泽丕昭文明至和旁逹海岳效灵曰惟盛时兆此嘉祯
　　维麟昭昭四灵之首精孕玄枵世不恒有羲轩以降成康其后爰暨我皇斯乃云觏何以致之圣徳之厚
　　麟之为麟具此众体有麕其身有牛其尾既龙其颅亦马其趾彼兽之凡莫之与比春秋所书周诗攸美
　　维麟之徳厥具匪常懐仁之慈抱义之刚步中规圆亦协矩方生物不食生草弗伤有畅厥音协宫谐商
　　维麟之生于彼海岛和气所锺逢世熈皥莫髙匪天弗爱其道莫厚匪地弗爱其寳式昭皇仁如天覆帱
　　维麟之来献于丹陛百辟交欢同覩上瑞咸曰兹麟圣徳所致天毓祯祥以隆至治圣寿齐天寳祚万世
　　右祥麟六章章十句
　　白雉
　　忆昔成周时徳化何昭彰万国悉宾贡白雉来越裳至今千载下简册尚流芳我朝际昌运至治跻虞唐列圣启鸿业恩泽覃八荒我皇御寳厯继统握干纲于时民物丰和气为祯祥白雉出西陲竒异非寻常迢迢数千里持以献明堂肌肤莹凝雪毛羽净涵霜皓鹤忽避彩素鹇亦韬光禀兹金气纯上应圣徳昌百辟皆欣抃拜舞簉鹓行微臣忝朝列咏歌遂成章愿效封人祝圣寿同天长
　　玄兔
　　圣皇抚寰宇盛徳致雍熈雨旸既时若民物遂蕃滋阴阳孕至和充塞溢两仪西夏产灵兔黝然呈瑞姿守臣重惊异此兔何珍竒岂非我圣皇盛徳斯致之载以雕绮笼献之白玉墀宛若负苍璧有如锡玄圭炅炅碧曈开■〈毛参〉■〈毛参〉黒云垂初疑育玄圃又想咽墨池乃知造化神生此诚所宜大哉天徳纯感召良在兹置之灵囿间麟鳯相追随天阶同率舞实若唐虞时愿言着青史万载流光辉
　　神应泉诗【有序】
　　钦惟皇上御极以来海宇宁谧祥瑞屡臻华夏蛮夷罔不率俾四海内外皥皥熈熈薫然泰和惟朔漠遗裔倔强梗化拘戮信使冦攘邉埸皇上赫怒躬率六师往征之三月丙子驻师于凌霄峰厥地髙燥泉水歉乏是夜忽天雨雪弥布于地士马充足莫不欢腾鼓舞以为皇上至诚格天之所致也遂踰锦水碛厯压虏川陟金刚阜所经之处平沙旷漠鹻水悉化为甘泉丙申驻跸于清水源地咸水涸忽涌泉上出滔滔汨汨莹澈清洁斯湏滂洋将士环覩惊骇嗟异咸以为除灭残寇之征也皇上召中官汲取尝之味甚甘美仍赐将士皆饮乃命之曰神应泉臣以菲才承恩扈从日近天颜亲覩灵异莫效涓埃之报愿为歌诗以颂功徳于无穷谨拜手稽首以献其词曰
　　猗欤我圣皇统承太祖业巍巍唐虞圣赫赫汤武烈六合皆同风蛮貊罔不从筐篚日相望熈皥乐时雍蠢兹蕞残裔悖逆何昏嚚拘戮我信使毒痡我邉氓天皇忽震怒六师遂亲征桓桓熊虎士燀熖若雷霆戈矛相照耀旌帜何鲜明神谟展雄畧庙算由天成龙旗出居庸雄师抵万全绵延锦水碛杂沓清水源跋涉极沙漠鹻苦地乏泉皇天彰圣徳瑞雪何翩翩山川争效灵甘泉涌平川味若醴饧甘清比氷壶鲜滔滔流不穷斯湏即成渊将士皆欢跃汲负相后先龙颜为之喜命兹神应泉佥言协休征渠魁当就孪微臣忝扈从载笔随天营鞠躬覩灵异赐饮沾恩荣行看清朔漠一扫欃枪踪神功昭万世炳焕垂无穷
　　元夕赐观灯
　　圣皇抚昌运肇基营北京骏奔来万方小大罔不承上天锡灵贶异瑞缤纷呈维时届上元乐与臣庶并巨鳌戴神山嶻嵲出沧溟屹然向双阙飞翠相回萦瑞气发华彩五色含精英凝辉烛霄汉吐耀亘天庭羣仙驾鸾鹤缥缈凌紫清箫韶合舜乐九奏锵和鸣龙旗拂层霄鳯辇敞云屏星球百寳丽火树千花明鱼龙陈杂戏罗绮迭晶荧华夷总欢庆宴乐沾恩荣圣情重悦怿朝野腾歌声微臣忝侍从何以输忠诚愿言颂帝徳万岁乐升平
　　白乌
　　慈乌复慈乌姿态何瑰竒由来能反哺厥性仁且兹心既育亦既长飞息相追随灵异匪凡匹鸣止适所宜况此锺素质皎洁纯不缁霜毛正璀璨雪羽何陆离驯狎出天性回翔动光仪昨日产京兆呈祥应明时今复来南交致身白玉墀振翮发华彩瑶台皓同辉瑞物不易致嘉祯协昌期圣皇有至徳大孝感穹祇宗庙既昭格扵焉锡蕃禧经始方在兹都邑焕巍巍竒祥日骈集寳祚绵鸿基百辟总欢抃恩波洽华夷治化超前古端拱自无为愿同鹊巢什万世歌雍熈
　　灵犀
　　圣皇临大寳万国悉来庭竒兽方交献文犀忽逺呈肉鬃何磊磈独角更峥嵘挺特应无比安驯自不惊辟寒知有异照水诧通灵长向轩墀立宁随耒耜耕驺虞堪共处玄豹许肩行盛世多灵瑞长歌颂太平
　　白鹦鹉
　　上林风日美佳气欝葱葱花木竞妍媚珍禽亦云充有鸟曰鹦鹉态度莫与同质禀金精秀性含火徳丰聪慧复能言清音彻九重翠色变为素造化施神功霜毛既皎洁雪羽何璁珑翱翔青琐闼出入蓬莱宫系以红锦绦盛以黄金笼常时沐恩宠眷顾回重瞳素鹇不可并白鹭焉敢从饮啄既得所飞止何雍容适逢太平日昌运方兴隆愿言在灵囿祝寿频呼嵩
　　嘉禾
　　圣皇御寳厯万国际升平海宇既宁谧民物自生成和气遂充溢竒祥日来呈史册莫殚述歌颂扬欢声及兹闗陜间百榖岁屡登嘉禾忽献瑞数穂同一茎金稃既璀璨玉粒何晶莹盈筐进丹陛芳气蔼天庭百辟尽瞻覩圣心乃弗矜顾此兆丰稔农事勤有征所期雨旸顺九有俱安宁微臣亦何幸侍从沾恩荣永言纪帝徳万世昭皇明
　　狮子
　　圣朝统六合威徳被遐荒鸟兽既咸若万物沾恩光狮子产西极雄猛非寻常锯牙自铦利铜首何轩昻双耳正上耸两目耀星芒巨尾摇锦茸长毛绚金黄顾盼雄风生哮噉百兽藏及兹来阙下俛首随鹓行帖然自驯服感此仁化彰玉阶齐率舞灵囿恣翱翔仰惟圣明世物类皆跄跄永言乐熈皥天地同悠长题
　　赐上尊封识小帖【有跋】
　　圣皇昔御西内时万机多暇乐雍熈传宣廷臣近玉陛赐坐转觉天颜怡亲调异馔出金鼎八珍之味和羮糜上尊九酲出天府琼浆玉酪甘如饴内园朱樱新荐后粲若骊珠光陆离银罂翠釡递传送阖室均得沾恩私当时感激荷荣宠铭心镂骨无穷期黄封题识最严密洞庭春色何珍竒墨花如云注霜玺龙香绕瓮犹淋漓恍疑晴霞隠玄雾朱文小篆蟠蛟螭尚书寳此弗敢置锦笺玉轴加装池虹光荧煌动四壁坐觉雨露添华滋摩挲此巻倍増感何幸深蒙圣主知恩波浩荡比沧海聊写悃幅成歌诗愿公什袭同拱璧盛徳荣名万古垂永乐庚子夏四月丙辰上在西内圆殿特召都督臣薛禄尚书臣吕震臣李庆暨臣荣臣金幼孜至殿外命坐赐食其羮糜盖出于御前调和珍异非常且复有上尊熟食酪浆樱桃之赐厚徳深恩难以云喻然所赐上尊封识皆有墨印洞庭春色四字复用朱印篆书御用二字以葢其上思惟古昔圣帝明王解衣推食之意不是过也恩眷之隆何其至哉今臣震谨以上尊题识封号装潢成轴以彰圣上之恩赐且欲传之子孙以为珍玩复征予言荣追惟当时恩实同沾则今拜观于此又奚容自黙哉既为歌诗以昭盛美复纪其实扵后以识希世之遇云
　　元夕赐观灯【四首】
　　彩山髙接九重天珠树银花炫紫烟云拥羣仙朝玉阙星垂大地簇金莲峯峦迭翠回蓬岛罗绮揺光映御筵宴乐自知同在镐圣皇端拱万斯年
　　节临三五雪初融百尺峯峦接碧空十二楼台春浩浩九重宫阙月溶溶凤笙龙管祥光外珠树银花紫雾中再拜嵩呼祈圣寿年年庆赏万方同
　　六鳌拥翠出蓬瀛火树星球彩结成万烛光连金阙逈千花影绚玉阶明云邉鸾鹤来仙驭天上箫韶度曲声此夕内庭逢令节小臣何幸沐恩荣
　　和气氤氲四海春金炉玉漏夜初分烟霞影炫浮丹阙星斗光揺动彩云月照锦妆干队出风飘仙乐万家闻两京乐事真难遇愿竭丹衷答圣君
　　赐见东宫谢恩
　　天眷皇明万世隆储君育徳在春宫祥云晓接龙楼上佳气晴开鹤禁中恭覩尧眉呈八彩仰瞻舜目烱重瞳微臣拜赐天恩厚补报深期竭寸衷
　　元夕赐观灯诗【五首】
　　海宇升平日元宵令节时彩云飘凤阙瑞霭绕龙旗歌管春声动星河夜色迟万方同乐事千载际昌期
　　阊阖疏鱼钥瑶空结彩楼千花攅火树百寳灿星球良夜承恩宴清时乐豫逰内筵称万寿岁岁奉宸旒
　　禁苑东风暖青霄月正中鱼龙干队戏罗绮万花丛云峤祥光丽星桥寳炬红太平多乐事此夕万方同
　　玉漏传清禁华灯彻夜明贝宫珠缀络彩队锦妆成云雾浮香气箫韶合乐声愿歌天保什万岁颂升平
　　象纬临天阙瑶空集万灵云霞纷掩映星斗迭晶荧寳地春应满金门夜不扄千官陪宴乐拜舞在明庭
　　随驾幸南海子
　　天开形势壮都城鳯翥龙蟠拱帝京万古山河锺王气九霄日月焕文明祥光掩映浮金殿瑞霭萦回绕翠旌圣主经营基业逺千秋万岁颂升平
　　恭侍御逰万岁山【四首】
　　万岁山
　　翠巘巃嵸接上台黄金为殿玉为台葳蕤寳树含空秀缥缈烟霞照日开金露玉虹云外耸方壶瀛岛海邉来圣皇岁岁宸逰乐百辟森森喜得陪
　　太液池
　　太液池深碧似苔溶溶漾漾自西来鱼翻翠藻嘘轻浪鸟下青蒲絶点埃影浸彩舟轻荡扬光涵星斗自萦回愿将一滴天瓢泻散作甘霖遍九垓
　　小山
　　瑶空涌出秀芙蓉寳树参差近九重波泛羽觞来玉涧泉垂珠箔喷金龙四时佳气浮丹阙八表晴岚露碧峯喜遇太平无事日共沾雨露沐恩浓
　　白兔
　　金门曙日正瞳昽白兔呈祥逈不同逺带霜华依鳯阙遥含月影出蟾宫清标好傍瑶台上素色偏宜玉殿中自是太平多瑞应愿祈圣寿效呼嵩
　　五色鹦鹉
　　陇西有鸟名鹦鹉文彩辉煌快先覩九苞鸣鳯真可方五色鹓鸾安足数翠羽红衿何陆离锦膺绣臆尤瑰竒回翔自是多态度顾盼转觉生光仪天赋美质独含慧巧舌能言世所贵相唤相呼多好音双双顾影真姸媚上林日暖祥风轻啄食永得沾恩荣愿效嵩呼祝圣寿日日长闻万岁声
　　元夕赐观灯【宣徳三年】
　　圣皇御极海宇清民安物阜天下平九重端拱敷化理竒祥上瑞争来呈是时佳节届元夕思与臣民共欢怿特勑张灯万岁山锦彩辉煌临太液层峦复嶂髙崔嵬祥云瑞霭相萦回悬知不借巨鳌力自是瀛岛环蓬莱重重迭迭因山势绣谷丹崖何绮丽千树银花炫碧空万斛金莲照平地星球百寳巧妆成滉漾月华浮水晶鱼龙杂沓分彩队笙歌迭进谐新声圣皇垂衣临黼扆百辟趋陪瞻玉几暖风微袅御炉烟环佩锵锵彩云里仙韶九奏音韵调和鸾驻驆天香飘皇情悦豫龙颜喜万国嵩呼祝帝尧微臣素懐葵藿志何幸遭逢盛明世但愿海晏黄河清圣寿齐天万万岁
　　嘉菊
　　内园植物真竒特一种秋花开五色玛瑙葳蕤琥珀黄胭脂隠暎铅华白由来托根得所宜造化生成雨露滋喜见幽芳出上苑何须佳色羡东篱今晨拜舞承恩渥诏命中官送馆阁秾艳偏含晓日明贞姿独傲秋霜薄对此感激懐深恩尝闻飡菊可延年愿祈圣寿齐天地岁岁花开向御筵
　　赐逰万岁山诗十首【有序】
　　宣徳三年三月庚辰上命尚书臣蹇义等十有八人同逰万岁山顷之中官传旨许乘马及将从者二人既入东上北门乘马及干宁门下马步出度桥中官导引登山周览复赐登御舟泛太液池赐茶及素羞十余品而凡荡桨持楫者皆中使唱和合律既而抵新建圆殿地势竒胜金碧照耀恍若身在蓬莱宫阙有间上乘马至慰劳甚周臣等皆叩首称万岁上大喜徘徊乆之特召臣士竒臣荣谕以天下无事虽不可流扵安逸而政务之暇命卿等至此以开豁心目庶几古人逰豫之乐不在拘检也臣士竒臣荣叩首称谢而退传谕羣臣方慿槛观中官拏舟网鱼复有旨人赐御酿玉醅一瓯饮复命乘马逰小山行一里许上乘马继至羣臣匆促将下马迎特旨勿下谕中官人赐钞三千贯从者人三锭且令中官陪至小山饮馔尽醉而归驾遂回未半里遇池中水鸟羣飞上亲发一矢中一鸟坠马前诸臣方入小山门遥见中官持鸟至传命赐义等炙食之羣臣望阙叩首谢遂徧逰小山观二狮子衮球并覩金龙喷水水帘及曲水流觞之处皆雕琢竒异布置神巧莫不称赞良久乃退坐松栢间享酒馔皆珍竒之品中官相与劝酬甚欢酒未阑人赐鹦鹉一将彻复赐从者酒食皆醉饱而归及出西安门天已暝抵家更初皷作羣臣莫不感恩懐徳以为万世之竒逢翌旦臣义等方相率诣御前称谢而中官传旨免谢羣臣不胜惶恐感戴天恩之至臣荣窃以为君臣相遇自古为难昔唐太宗之世房玄龄辈十八人得承宠眷时以为登瀛洲至今相传以为盛事臣荣何幸遭际圣明夙夜兢惕深以弗克报称为愧伏蒙圣上不以臣荣不肖为嫌屡锡宠恩奬谕甚至今复得预斯列恩荣之盛无以复加敢不勉尽心力以图报效于万一乎因不揆芜陋谨赋五言律诗十首以述皇上眷待臣下恩礼之隆以纪羣臣遭际之盛且使后之为臣者有所劝勉焉
　　琼岛宸逰日随逰切九重天恩许乘骑仙仗从飞龙迤逦云霄近汪洋雨露浓词臣何庆幸千载得遭逢
　　太液春波暖承恩泛彩舟轻盈兰棹发荡漾玉虹流帘影移宫树茶香出御瓯此中多胜景况是从宸逰
　　翠巘开新殿团花簇玉阑醇醪天上赐仙境御前看浩荡恩波阔光荣礼数寛微臣沾圣泽何幸侍金銮
　　奉诏随鸾驭遨逰遍小山风光连禁籞花影覆清湾路绕金宫转云随彩仗还紫骝如掣电倐已度仙闗
　　猛兽来西极低徊御苑中爪牙真猛捷毛骨独竒雄寳树横金锁珠球结彩茸从容看率舞还想有虞风
　　玉涧通泉脉金龙喷雪花峥嵘山骨润滉漾水帘斜暝色凝飞雨清声隔彩霞此中尘不到应即是仙家
　　水鸟多驯狎偏随彩仗飞六龙回御辇一箭落毛衣珍味同沾赐儒冠倍有辉独惭无寸补遭遇古来稀
　　松栢清阴满林间列宴时玉阶分御赐仙醴泛金巵翠釡驼峰异雕盘鲙缕竒恩同天地阔思报永无涯
　　珍禽来异域分赐出雕笼禀质生尤异能言类莫同宴逰逢盛世恩眷自宸衷感激应无极懐思意不穷
　　四海同熈皥宸逰乐太平彩云随御辇瑞日照霓旌赐赉何稠迭沾承感圣明永言歌帝徳千载播鸿名
　　赐逰东苑诗【有序】
　　洪惟皇上恭膺天命嗣承大统宵旰孜孜以图至治万几之暇每御便殿延见儒臣讲论古今移时乃罢此与古先圣帝明王同一揆也何其盛哉乃宣徳三年戊申秋七月十有一日召尚书臣蹇义臣夏原吉臣杨士竒臣荣同逰东苑夹路嘉植荣茂芬敷前至一殿栋宇宏壮金碧相辉其后瑶台玉砌竒石森耸环植花卉清香素艳秾郁可爱又有方池引泉其中玉龙吐水其髙盈丈喷激下注入于石渠直透殿内两旁石沟沟之首圆转各有二窍并列其一水贯其中委曲萦回复流至第二窍乃入于池直通殿外石池池之中竒石屹立不假雕琢宛若升龙之状上有四窍以通泉脉而常闭之启其窍则水皆涌出直上盈丈与殿后石龙吐水相应池之南又有台髙数尺森列异石植以花卉纷披掩映殿陛之前复有二石左如龙翔右如鳯舞天然竒巧宛若生成初上御殿中召臣等与语政务良乆乃曰此旁复有草舍一区乃朕致斋之所非敢比古人茅茨不剪之意然庶几不忘乎俭矣卿等可徧观扵是中官引臣等先至一小殿梁栋椽桷皆以山木为之而覆之以草四面阑楯亦然不加斵削小大浑然林木参差蔚然可爱稍西有路纡回荆扉蔽护既入则有石甃之河南有小桥覆以草亭左右复有二草亭各枕桥而度东西去遥望宛若台星其下皆水逰鱼沈浮各适其所中为小殿其后有廊以通后堂东西有斋有轩以为弹琴读书之所悉以草覆之四围编竹为篱篱下皆蔬茹匏瓜之类观毕上临河命举网取鱼连得数尾令中官具酒馔以此鱼作汤赐食既而召臣等至前赐以金币绦环玉钩等物遂赐宴于东庑珍羞异味不可胜计复被旨令各尽醉而归既归已暝恍如造蓬莱方壶之上瑶池弱水之间也何其幸哉臣仰惟皇上之徳如天地之大沧海之深顾以臣之謭陋叨居禁宻之地宠眷实隆曷能补报于万一夙夜祗惧惟恐弗胜今屡蒙恩遇之厚赐观内苑有同逰之乐相得之美以臣之愚何以臻此是用不揆芜陋谨为五言古诗一首凡四十韵拜手稽首以献其诗曰
　　圣皇嗣寳厯日表龙鳯姿典章率由旧制度仰成规万方囿神化四海乐雍熈维时属秋序暑退生凉飔万几既余闲行乐适在兹从容召儒臣内苑同逰嬉峩峩黄金殿璀璨白玉墀廊庑欎周回金碧光陆离岧嶤珊瑚石瑶草间琼枝玉虹出西山泉脉何逶迤引流入东苑滉漾涵方池苍龙忽蜿蜒吐水一何竒飞流溅碧空爪甲何淋漓形态本天成雕琢宁用施异石既磊落竒葩自葳蕤蓬岛非可儗天宫信能移少前造幽境似与林壑期草径自森邃蔬畦亦纷披殿宇靡华饰俭朴同茅茨伐材为曲槛编竹成疎篱小桥横碧流短亭瞰清漪游鱼时出跃花木向朝曦致斋诚得所燕息允相宜翠华此临幸鳯盖簇鸾旗圣情欢未极锡宴荷恩私雕盘列珍馔内酝浮金巵既醉増感激愈觉心神怡赐赉何骈蕃交错粲相辉金币杂香环玉钩系青丝愚臣本微陋忝遭圣主知顾兹益懐惧扵国何所裨经邦乏嘉猷辅理宁有为叨陪鼎鼐间讵免窃禄讥夙夜弗遑暇竭力効驱驰倾心向太阳如彼藿与葵海岳髙且深涓埃岂能资但当祝圣寿垂拱朝四夷岁岁悉丰稔民物益蕃滋此生亦何幸际兹尧舜时拜稽颂皇仁愿继南薫诗
　　白鹿
　　古称瑞鹿真竒特千载为苍始为白只今牝牡自天成并毓小麑皆雪色斯实吾皇圣徳纯四方八表俱回春产兹素质表神异胚胎便觉超凡羣金精降灵天所锡百兽珍竒孰能匹贡来玉陛殊未知立近瑶台恍难觅乃知造化之所为欲与彩鳯同来仪小臣作歌献丹扆愿续文王灵囿诗
　　神功圣徳诗【有序】
　　宣徳三年秋八月戊申皇上以农事之暇躬率六师巡歴边疆严固守备九月辛亥师驻石门遽得边报云北兵南侵已迫近境天威震怒即召将帅谕之曰蕞尔残兵輙敢侵逼适朕在斯诚上天之佑助事与机会不即剿灭终遗后患尔等率领大军随后以进至关而止朕躬率铁骑三千倍道兼行以剿平之待有勅召尔等即来临发复召诸将示以神算且谓我军必胜敌人必灭理势昭然在此一举众皆稽首呼万岁而退越四日乙夘度喜峯口风日和明蔼然如春士马腾跃行将七十里间敌人与前锋接战上不以路之险峻河之间阻径率铁骑驰赴之士率协心勇气奋发如电驱雷击望敌疾驰若有神助遂冲贼阵手射死强冦十余人麾左右翼禽其酋长百余并射杀斩馘贼党无算余众披靡奔溃即下令军中搜捕山林直捣牙帐乃尽收其人口兵器马匹牛羊辎重倒载而归烽烟无警邉境以宁臣荣自惟一介草茅素无寸补伏蒙皇上宠任屡厪眷顾当出闗剿贼之际扈从文臣武将多弗得与特命臣荣侍驾前驱日在左右时时慰劳以酒食天语丁宁诲谕谆切臣荣虽粉骨糜身何能补报及今随侍回京夙夜思念圣恩深重不能自己矧惟皇上以神武之资英明果断威徳所及无逺弗服今兹独以三千之众横行塞外剪灭强敌数万神功圣徳足以光昭祖宗震服天下巍巍乎万世太平之功业岂特为一时之盛美而已哉遂不揆浅陋谨以耳目所闻见者立题追述当时歴履共赋七言律诗一十五首拜手稽首上献顾不足以铺张皇上神功圣徳扵万一抑可以少纪其实以示夫后之人焉
　　巡邉
　　天子时巡遂出京桓桓貔虎拥边城风云动色随行帐日月回光绕御营万里戈矛横杀气六军鼙鼓震天声悬知朔漠烽烟靖愿颂神功答圣明
　　阅武
　　圣主戎衣振武功六军意气总骁雄帐前戈甲飞腾处塞上风云指顾中赫赫天威临御扆棱棱杀气亘晴虹枯摧朽拉应无敌四海讴歌乐岁丰
　　得邉报
　　圣心虑逺饬邉陲正值农功休暇时塞外风烟朝乍警帐前羽檄夜交驰神谋诞布由先定睿算应知不少遗铁骑骁腾真勇敢兹行破敌更无疑
　　驾渡滦河
　　虹桥双架辇初过天意潜孚气候和飞骑岂知河有石游鱼偏爱水无波微飙不动兵威肃化日纔舒士气多此去定知旋奏凯六军行处听铙歌
　　出喜峯口
　　崔嵬絶壁势争雄破敌机谋出圣衷雉堞逺横千嶂外鸾旗遥度五云中飞腾铁骑兼程进散漫穹庐扫地空仰荷天威清朔漠凯歌欢动六军同
　　踰偏岭
　　天邉絶岭势岧嶤玉削芙蓉入望遥风动鸾旗迎瑞日云随鳯驾度晴霄石林晓霁千峯秀塞草秋深万马骄此处登髙成壮览华夷共仰圣明朝
　　度万塔黄崖
　　怪石巉岩耸碧空浮圗髙出势穹窿邉城百草经霜白御帐千旗绚日红天气喜逢晴不雨曙光偏觉静无风侍臣几度承恩厚顾问时时到幄中
　　度骆驼岭
　　山势巃嵸类骆驼危峯崄峻少平坡上浮暝霭侵层汉下俯寒流近小河佳气葱葱随御帐兵威赫赫拥天戈宸谋指日殱残寇伫听旋师奏凯歌
　　次会州
　　楼堞连云地势平昔年曽此筑髙城平芜渺渺当时路古木苍苍旧日营笳皷声中凉吹发旌旗影里夕阳明残兵假息应无地一扫欃枪大漠清
　　破敌
　　三千铁骑气如虹勍敌纷披计已穷边塞杰魁俱就缚穷荒巢穴悉为空仰知圣虑恢神算自是天威振武功大驾回銮歌奏凯欢声喜气万方同
　　重九
　　闗塞秋深灏气清正逢佳节驻行营天回玉帐三军肃地接龙沙万里平白草带霜经物候黄封赐酒荷恩荣圣王驻马功成处百万旌旗耀日明
　　诸将继至【是夕微雪即晴】
　　黠寇凭陵逼塞城天兵擒灭祲氛清六花献瑞寒光薄孤月流辉夜色明万里旌旗回御辇千官剑佩集行营时巡已喜安邉境定挽银河洗甲兵
　　赐观猎
　　戎衣躬御武功成百万熊罴训练精马上鹰鹯思奋击林间豺虎敢横行天威霁晓三军肃霜气澄秋四野平倐见平原狐兔尽铙歌载路喜归营
　　赐观射虎
　　渺渺平川百草空于菟出没势偏雄气凌猛骑应难搏身毙雕弓计已穷日色苍凉沙碛外天威炫赫塞垣中臣民共仰龙颜喜神武由来孰与同
　　班师
　　邉城巡幸驻天兵铁骑如云势莫婴一皷即成除暴绩六军俱奏凯歌声逺颁鳯诏初回驭遥奉銮舆喜入京圣主实同天地徳万年一统乐升平
　　早朝
　　禁城初聴晓钟声天仗森严簇绣楹风引御炉香雾逺云开仙掌日华明班聨冠佩瞻龙衮乐奏箫韶叶鳯鸣圣主正当垂拱日万方皷舞乐升平
　　题御赐黄封
　　积雪凝晖遶建章黄封勅赐有辉光醅浮寳瓮云霞色醉湿宫袍雨露香周室治平开宴乐虞廷歌咏协明良鼎湖怅望龙逰逺追想深恩泪满裳
　　赐观击球射栁
　　禁苑薫风颢气清天闲龙马玉蹄轻花邉逺近星球落栁外参差彩仗横演武正期防逸乐诘兵端欲保升平微臣侍从惭无补愿效赓歌颂圣明
　　云移仙仗簇龙旗正是京华五月时驻跸近依丹凤阙弯弓遥剪緑杨枝万年仰祝齐天寿百步欣看中的竒神武圣文超往古微臣何幸际昌期
　　赐扇及彩缕
　　海宇熈熈景运昌君臣千载庆明良遭逢喜际风云会赉锡常沾雨露香寳扇半规凝瑞色彩绦百结带恩光皇仁似海真难报愿捧宫筵万寿觞
　　郊祀分献宿神乐观
　　驾次南郊展祀时千官扈从肃朝仪瑶台露下天花珊玉宇春回斗柄移大乐伫看来彩鳯斋宫乂见产灵芝微臣何幸陪禋祀恭拜彤庭一献诗
　　瑞应驺虞诗【有序】
　　宣徳四年春正月初吉驺虞二见于南京畿内之来安县守臣得之以献白质黒章虎躯猊首尾参扵身穆穆旼旼内仁外威信治世之瑞兽也谨按瑞应图曰驺虞义兽也王者徳至鸟兽泽洞幽冥则见又云驺虞白虎黒文不食生物不履生刍人君有至信之徳则见钦惟皇上绍承大统主宰神人仁恩被于庶类信义孚于四海是以万方底宁率服嘉祥异瑞层见迭出驺虞二同献于朝实国家莫大之瑞稽之史籍旷古所无自非皇上至诚之徳洞彻幽显天地神明协相有以广彰圣化曷克致之臣忝职冬官躬逢上瑞是用播之咏歌以昭国家万万年太平隆盛之庆谨百拜稽首而献诗曰
　　圣皇御宇天下宁玉衡维贞泰阶平雨旸时序百榖登泰和氤氲毓嘉祯粤产瑞兽仁且灵素质黒章粲精英起伏驯扰行不惊白雪被体玄云凝性仁不折生草茎步武所至祥风生岳祇撝呵肃林垧灵光和气相回萦群兽导引纷前行丹壑吐媚泉流琼草木茁秀山増荣卿云下垂煜荧荧文轩载之献帝京臣民纵观溢都城嘉气满路腾欢声圣主端拱坐天庭骏奔百辟公与卿上章揄扬古是征揆厥所由咸颂称华夷万方仰圣明奉天法祖笃孝诚皇仁如天育黎氓好生之徳覃八纮下及万灵上太清四民安居品物亨女勤蚕织男力耕父父子子弟与兄比屋礼让崇忠贞普天率土瞻仪刑上帝监观歆徳馨嘉祥竒瑞来相仍圣心干干戒满盈臣下遵职惟弗矜维此瑞兽逺来呈实表圣徳洞幽冥愚臣感恩懐战兢欢呼抃舞倍恒情上祝圣寿万万龄如川之増日初升皇图巩固永世承
　　喜雨
　　圣皇嗣统登九五和气周流遍寰宇忽因兹岁气候乖自春徂夏天少雨四郊农人念西畴亢旱何由望有秋九重孜孜重民食宵旰弗暇心为忧由来一诚能感格上天览观昭圣徳百灵叶顺同骏奔挥叱雨师走风伯空中殷殷雷发声飞电歘翕腾光晶神龙一夜卷沧海化作甘霖沛若倾炎埃洗尽见行潦万物焦苏免枯槁朝来四野沸讴歌旱魃消除迅如扫仰惟圣徳格昊天遂令四海为丰年微臣作诗颂圣徳愿和康衢击壤篇
　　赐逰西苑诗【有序】
　　宣徳八年夏四月二十有六日皇上以时清气和特命中官导引成国公臣朱勇等十五人逰西苑臣荣叨与其列遂得周览竒胜首至新构圆殿殿临太液池池之中多嘉鱼殿之左右多名花东去数十步又有嘉蔬竒果皇上毎躬自采摘以奉圣母皇太后甘旨继至清暑殿此亦奉圣母逰览之所规制宏敞巧妙天然花木森欝实非世间所有既而登万岁山池水环之如璧磴道逶迤竒石森列千形万状莫可备述山之中有三殿正曰仁智左曰介福右曰延和稍上则有玉虹金露方壶瀛洲四亭而广寒殿在其顶瑶台玉砌画栋雕甍苍松翠栢盘欎垂荫恍然如在蓬莱仙境也良久退坐山下勅赐内庖酒馔皆珍竒之品臣勇等莫不醉饱而归臣荣伏思皇上之恩天髙地厚旷古以来所未尝有而臣以一介草茅幸际圣明屡沐恩遇夙夜兢惕深以弗克尽职为媿兹复得预斯列敢不竭尽心力以图报称用是不揣芜陋谨撰古诗一首上进伏惟圣览
　　南薫淡荡微雨晴时当首夏天气清苑中风景最佳丽喜见万物皆敷荣诏赐公卿暂行乐乘马肩舆各恭恪入门步履不敢驰遥望琼峰翠如削须臾中贵传宣来先向池上看崔巍长桥如虹跨碧水波光荡漾无纎埃寳殿玲珑耸金碧盘龙舞鳯何辉赫近阶古栢凌雪霜夹道苍松翠千尺池有逰鱼圃有蔬绛桃丹杏如珊瑚常时采摘奉圣母青春几度来銮舆细栁新蒲满洲渚辇路逶迤到清暑琱阑玉槛胜蓬莱芝草琅玕似玄圃中有寳阁环金扉圣慈暇逸时逰兹干花冥蒙溢香露瑞日照耀生光辉相将优逰陟华巘磴道盘空应百转巉岩怪石虎豹蹲岁乆含滋多碧藓方壶瀛洲峙两亭玉虹金露何峥嵘空中忽听玉笙响万壑遥度松风声跻攀絶顶意忘倦忽到丹霄广寒殿恍觉台髙爽气多更看天近祥云见壮哉此景天下竒此身何幸亲见之天恩旷荡锡宴乐玉酒满酌黄金巵圣皇仁明尽诚孝四海生民安徳教微臣欣得预兹逰际遇升平何以报瞻依日月拜九天寸心感激惟惓惓永歌天保厪祝颂圣寿皇图万万年
　　随驾谒长陵献陵
　　韶光融融丽晴昊万彚昭苏春正好圣皇孝敬出宸衷恭奉慈舆谒陵庙方今六合皆同春圣皇大徳沾被均诚由圣母秉至仁天心悦鉴人欢忻翠华晨发随鳯辇香飘蔼蔼祥云绚平原广路净纎埃夹道嵩呼纷舞抃引望二陵松栢路雾敛云开待皇辂粢盛丰备礼有仪对越之诚存永慕陵前旋驾仍徐徐陵旁蔀屋多民居洪恩锡赉何稠迭山童野叟皆欢娱孝诚上格神灵喜甘雨应时沾逺迩圣母怡愉感帝心臣庶蒙恩均拜赐我皇圣徳恊天机圣母洪福与天齐小臣何幸扈清跸愿祝万寿歌雍熈
　　上元赐观灯
　　銮舆临御九门开耿耿星河绕玉台百辟陪班天表近六鳌拥翠月华来箫韶乐奏更筹静寳篆香飘淑气回影动翠云连■〈罒干〉罼光浮玉殿映罘罳千枝火树霞凝彩百寳星球锦作堆银烛夜光仍灿烂琼花春发孰栽培讴歌迭奏清平调词赋争呈白雪才紫陌已令严禁弭铜壶莫遣漏声催龙颜有喜频颁宴鹓序承恩得共陪沾沐小臣无补报只将歌颂献蓬莱
　　恭和御赐春山图诗【有跋】
　　画里云山宛逼真紫宸挥洒墨花新微臣愿效封人祝圣寿如山万岁春　臣荣钦蒙赐春山图一幅并御制诗题于上伏惟春者四时之首山则仁者之所好也人之仁实时之春天以春生万物皇上以仁育万物其徳一也诗曰维其有之是以似之由此而观斯图岂虚作哉臣荣不胜感激谨拜手稽首恭和圣制而谨识于其后庶几子子孙孙永世弗忘所自也
　　恭和御制竹石图诗【有跋】
　　植物纷纷着两间云根新长碧琅玕圣恩发育同天地愿秉坚刚独耐寒　臣荣伏蒙恩赐竹石图一幅并题诗其上臣窃惟物之劲直而坚刚者莫竹与石若也人能秉劲直之操坚刚之质则挠而不屈磨而弗磷然则臣蒙是赐者岂非叨受知遇而欲其嫓美于是乎臣荣其敢不加勉以副圣意之万一哉輙不自揆僣赓睿作并赘数语于左方以彰恩徳于无穷焉
　　○歌行
　　喜雪歌
　　圣皇御天敷化理民安物阜天心喜九重垂拱万方宁唐虞熈皥真堪拟维时隆冬腊日后同云阴阴遍遐迩一夕天风吹雪花漏彻更阑还未巳初疑巽二先驱来呼号奋发如奔雷忽然夜深万籁寂六花片片空中开朝来碧空澄霁色寒光恍映瑶阶白琼楼玉宇粲相辉积素晶莹连四壁趍朝瞩目纵遐观蓬莱宫阙凝清寒由来三白为佳瑞自是阴阳叶和气方今何幸际明时讴歌击壤无休期尝闻治世已歆慕况乃于今亲见之我皇登三仍迈五圣徳归功在匡辅赓诗愿奉万年欢永享天心符圣祖
　　白象歌
　　圣皇声教被八荒乾坤和气储嘉祥逺人效职贡方物万里厥篚来梯航南邦白象生特异粲然逺自占城至殿头旭日眩双牙阶下微风生两耳特超羣队毛质纯月下浑疑霜满身不由林邑渡沧海却趂千官拜玉宸周章跪舞见天子重瞳屡顾龙颜喜晴霄遥晃雪花明拂曙银光静如洗食以瑶草饮醴泉赤麟朱鳯参后先恵养欣登上林苑驰逐不记天南壖从兹出入近金殿仙仗徐行乘御辇太平圣祚亿万年载咏歌诗播悠逺
　　神鹿歌
　　神鹿来从番国符盛治呈逺物神鹿来经万里渉波涛超峻峗神鹿来色玄素光濯濯气呕呕神鹿来肤充盈饮玉泉嚼翠英神鹿来献天庭沐光荣驾龙軿神鹿来仰皇明昭至仁协嘉祯
　　瑞雪歌
　　圣皇御统天眷隆四方万国皆来同祖宗敷佑灵贶锡雨旸顺序民物丰维时严冬气凛冽同云布空阴霭结天教三白应竒祥一夕都城飘瑞雪沉沉万籁寂无声片片银河剪水成凝华逈接琼楼近积素恍与瑶阶平乾坤万里纎尘息四望氷壶同一色沙鸥羣泛黯藏辉林鹤孤飞杳无迹由来瑞雪兆丰年况此呈祥当腊前圣心夙夜念民瘼自有精神格昊天微臣浅薄遭明主调燮无功愧何补幸兹六出应期至拜舞龙墀欣快覩圣情谦抑恒戒盈仰承天意惟兢兢作诗惓惓饬臣下赐以华宴当彤庭羣臣感恩咸稽首际遇明时古无有赓歌愿效有虞风上祝齐天万岁寿
　　来逺人讨不庭二章【有序】
　　伏惟圣朝恩威广被遐迩归心满刺加国王效顺率其眷属全国来朝锡兰山国王梗化遂致生擒献俘阙下此皆古所未有臣等欣覩盛事不胜欣怿敬作歌诗二章上进亦续风雅之微忱也
　　皇施仁浩无垠普天率土皆王臣岛夷卉服咸尊亲如彼葵藿迎朝暾满刺加处海濵道里辽絶世罕闻使者过之忽咨询老稚稽首怖且欣挈妻孥徔臣邻逺涉巨海趋天津不惮险逺谒枫宸方物上陈兼异珍琛贝绚烂杂寳薫服食器用罗缤纷吾皇慎徳期日新岂在玩好劳晨昕万邦黎庶归陶甄嘉此岛夷忠且勤万里效顺输瑶琨圣皇懐柔道弥敦大官宴之酌以醇锡以内帑绮与纁逺人屛营望天门喜瞻中国明圣君仰聆天语何谆谆感兹苍穹雨露均小臣何幸沾洪恩称圣寿亿万春
　　右来逺人
　　天威所加海宇清皇华四牡拥旗旌楼船穏驾天风轻洪涛巨浪寂不兴蛟龙遁迹海若惊锡兰夷敢自矜蕞尔小岛聚飞蝇依山环海为垣城使节经沮弗行狼贪虎视骄且盈恣逞悖逆势纵横悉驱其众将奋兵王师桓桓勇足胜以一敌百气莫婴直捣巢穴破其营掳其全国归神京妻孥族属靡有赢汛扫凶孽如控茎扬大舲笳皷鸣锦帆髙挂开沧溟冯夷拱卫河伯迎献俘阙下众目瞠微躯万死惟战兢孰知天意覆八纮不以小丑干天刑神武不杀全其生以首叩地声伧儜感圣徳歌皇明
　　右讨不庭
　　○词
　　西江月【端午赐观击球射栁五阕】
　　芳树海榴吐艳碧池荷叶铺钱端阳佳节太平年百辟咸沾恩宴　仙仗遥迎瑞日炉香细袅祥烟香蒲泛酒艾旗悬拜舞金銮前殿
　　御座正临仙苑禁林大敞琼筵臂间长命彩丝纒何必灵符丹篆　处处龙舟竞渡家家箫皷喧阗万方无事乐丰年仰荷圣明恩眷
　　内苑场开紫禁瑶台佩列羣仙两朋骏马总腾骞玉勒金羁光炫　左右分曹决胜球飞仗击争先流星一点影回旋挥霍纷纭万变
　　箫皷教坊间奏锦袍玉佩聨翩彩球击罢聴传宣竞挽琱弓飞箭　栁外争夸中的花前捷报飞传香尘起处正回鞭万岁嵩呼舞抃
　　令节新颁寳扇嘉言挥洒云笺香罗细葛迭相鲜剑佩趋陪金殿　臣庶欣逢舜世华夷共祝尧年皇图巩固福绵绵盘石尊安永奠
　　瑞鹤仙【元宵词五阕】
　　三山浮海上忽六鳌移来髙耸万丈祥云护仙掌看峰峦几迭洞天相向烟霞滉漾势凌空竒姿异状见丹霄翠色崔嵬特起十分雄壮　凝望琼装万树绣簇千花倚天屛障羣仙庆会三岛上共欢赏有飙轮鸾鹤飘飘天际羽盖缤纷彩仗向金门宴乐良宵太平气象
　　满庭芳
　　玉殿传宣金吾弛禁皇都春意争妍暝烟初敛华月吐婵娟紫陌香尘冉冉六街上车马骈阗争来看鳌山灯火滉漾九重天　圣皇端拱处千官鹄立玉笋班聨有歌喉宛转舞袖蹁跹清漏迟迟夜永不妨对绮席琼筵嵩呼愿齐天万寿同乐太平年
　　应天歌
　　星驰一线寳炬腾空千花一时开遍万斛金莲恍似红妆映波面香风转云半卷见舞袖翩翻轻旋想胜景即是仙宫蓬莱阆苑　欢乐意留恋岁岁年年长沐赐宴五色红云瑞气祥氛互葱蒨移銮辂开雉扇仙仗拥九华春殿向黼扆更祝南山寿觞频劝
　　醉蓬莱
　　近天阶咫尺云拥千官动摇环佩仙乐声髙似飘飖天外罗绮香秾珠■〈土几〉光粲看红妆千队银汉低徊月临仙掌星垂华盖覩此繁华古今应最禁苑中此夕同欢会海上三山与金茎相对寳马香车九街驰逐遍五城欣快圣寿齐天年年岁岁嵩呼罗拜
　　画堂春
　　春空云尽月华明雪消纔放新晴元宵逰赏遍都城处处欢声　丹禁九重宫阙彩鳌三岛蓬瀛万方玉帛会瑶京同乐升平
　　文敏集巻一
　　●钦定四库全书
　　文敏集巻二
　　（明）杨荣 撰
　　○四言古诗
　　双松堂
　　欝欝双松植于堂傍谁其植之维邑之氓维侯在官佐理有方桃李满城春日载阳侯善爱民不扰不攘俾之树艺禴祀烝尝民亦爱侯植材孔良俾侯之寿既坚且刚匪兹岁寒傲睨风霜硕大蕃衍为栋为梁树之斯今维侯翱翔何以比之召伯甘棠
　　广寿堂【有序】
　　前太医院使韩氏公茂居姑苏时尝名其堂曰广寿盖取其医术以济人之意也及事今上扵潜邸谨厚小心甚见知遇由是名益着而术益显永乐初遂擢前职尝慨然以为人之寿虽禀扵天然而不知戒谨或为七情之所感六气之所伤往往致疾以夭阏其天年者不可胜数惟吾医之道可以济之而使皆得以臻其寿又尝恐其所施者狭而世之抱疾疢者多不能以广爱而兼济之乃于南京复筑堂仍揭其旧扁思有以溥其恵泽焉呜呼公之心亦仁矣哉公既殁其子伯永承先荫为御医与予同以扈从留北京谒予言以题其巻子曩与公同朝交逰往还于两京之间有年矣公之所以推仁济物而惓惓于广寿者皆予之所闻见而知之之审者然则于伯永之请又乌可以无言乎遂为序次其概而系之以诗曰
　　翼翼髙堂有华其构匪堂之华惟以广寿寿之修短实出于天何以广之惟医之全六气所干七情所触沈痾危亡厥寿斯促念兹短折曷由济之圣神立教莫切于医猗欤韩氏忠献之裔世居姑苏民受其恵惟公承之荷国宠恩典职从容出入金门惟公之心悯此抱疢活人孔多曽莫之靳公既逝矣髙堂犹存匪公广之有子有孙子孙绳绳寿者益广积此阴功厥报斯享求公之徳实在斯堂播之咏歌永世其光
　　○五言古诗
　　溪山清晓
　　晴波何弥漫碧嶂自深窈晨光发遥岑爽气动林杪云际落飞泉谷口闻啼鸟恠底风露清微茫楚天晓
　　辞剑图
　　楚人购亡命伍生亟奔吴苍黄及江涘欲渡乏■〈舟仑〉■〈舟俞〉江流漫浩浩千里岂易逾形势转危迫恻恻重踌蹰渔父识其情毋乃为子胥拏舟以济之仓忙有追逋开樊纵羁禽汲水活涸鱼急难古所然矧彼非凡夫悠然遂安渉出险登夷涂感佩意气厚报赠良难图聊解百金剑以谢重生躯所志哀公子珪爵吾奚需殷勤辞弗受临分立斯须愿言慎自保毋使他人狙髙风邈千载俛仰隘八区抚巻懐其人伊岂寻常徒
　　望云思亲
　　悠悠天际云巻舒无定迹懐哉游子心引睇増叹息慈亲在髙堂鹤髪已垂白春晖寸草微暮景桑榆迫禄养岂不丰何由奉颜色冉冉时序迁迢迢闗河隔瞻彼孤云飞亲舍在其侧徘徊骋遐盼欲往焉可即睠兹名位崇夙夜尽所职庶以为亲荣孝思永无斁
　　承恩堂为少师吏部尚书蹇公赋
　　圣皇抚泰运世道登隆平孜孜求化理期与唐虞并仁恩及臣下勉其效忠诚恊恭勤赞翊恢化扵八纮锡礼日优渥羣贤萃盈庭惟公国元老先朝着徽声经纶资硕徳寅亮推耆英九重独眷注百辟皆仪刑恩赉出异数特以表清贞乃命相吉地治宅当南城陶坚与抡良所司为经营百役欣奏技刻日工有程突然成甲第重门树干旌华采承日耀轮奂规制宏锡宴集朝贵遂以承恩名煌煌揭斯扁匪徒夸世荣公心循古道不愧邦家祯惟昔伊挚氏佐商任阿衡致君比尧舜推泽及庶氓一夫有不获惕然疚在膺又思杜陵老所念在苍生常欲得广厦列置千万楹大庇诸寒士使遂欢乐情惟公遇明主翊运当嘉亨禄崇绩弥茂自视如弗胜方今海内外生齿何烝烝博施以济众往圣病未能周文奠区夏恵爱先孤惸重华保至治稷契同兢兢圣徳超古昔贤哲为股肱千载一遭际六合清以宁尚思广圣泽仁化盛流行遐迩悉沾被讴歌颂皇明始终惇此念鸿恩世永承
　　寿萱堂为锺指挥题
　　羡子文武才出身事明主乘时际风云临戎拥貔虎伟哉树竒勲荣华耀簮组严亲既云徂致力养慈母髙堂种萱花緑叶何湑湑朝日画帘深春风彩衣舞承欢介眉寿华觞泛清醑天伦有真乐和气蔼庭宇紫诰锡荣封圣恩自弘溥分阃肃江汉移节镇荆楚桓桓仗天威韬畧足御侮丹心秉忠义报国誓相许愿言慎始终芳名播千古
　　洪厓山房为胡祭酒题
　　豫章古名郡洪厓出西山云霞纷照耀鸾鹤相往还长松倚絶壁垂萝不可攀闻昔有仙人扵兹炼神丹功成蜕污浊逍遥白云端君家住城市卜筑思岩峦翠林延朝光灵籁生夜寒石田不播榖所产皆琅玕自从领乡荐振衣遂弹冠鸣琴宰花县载笔登金銮英才乐教育讨论孔与颜朅来寄遐想缅彼洪厓间萧然絶尘俗景物幽且闲阳厓被春华阴壑含风湍何时返初服扵焉赋考盘我欲览竒胜相从以盘桓幽期倘可遂膏车扣柴闗
　　题杨谕徳东皋春雨图
　　春至时雨降驾言向东皋驱牛种嘉苗稂莠亦以薅所期敛获丰讵辞筋力劳时复事简编或以酌醴醪熈然陇亩间此乐一何髙挂冠未有期南望徒欝陶托此寓幽意毋使心忉忉
　　贞寿堂为陈侍讲赋
　　髙堂有慈母早岁失所天茕茕抚遗孤辛苦人共怜孤年既以长笃志勤简编蜚声列科目接武瀛洲仙沾此禄养荣彩服何翩跹芝兰与玉树满眼罗曽玄爱日有余欢丝竹喧绮筵悠哉桑榆景永矣乐长年
　　题刘教谕两山书堂
　　左峯俨飞盖右峯如聚毂两峯并髙寒对峙气清淑羡尔志冲澹于焉构书屋中藏万巻余琅琅时诵读素灯深夜雨潇潇响梧竹岂无青藜翁殷勤访天禄白云东西飞苍翠宛在目于兹移教铎逺度松溪曲静对湛卢清难忘故山麓写此寓髙情尚慕紫阳躅
　　题童杰所藏登瀛图
　　亡隋乱天纪生此龙鳯姿贤豪从如云英声纷四驰启祚迈前古致治恢弘规巍巍文学馆冠盖肃光仪谋猷过元凯匡辅犹皋夔才华夙所重鱼水乐无涯从容进忠谠遇合真有为更畨直丙夜讨论集良时房杜乃其最姚虞亦称竒或以付托寄或以諌诤推余子并竒伟恩眷政在兹飘飘偓佺辈登瀛信如斯遂令千载下浩然动遐思画图风采振史册名誉垂念子乆珍袭披玩日愉怡持之索题咏苦乏琼琚辞濡毫一挥洒允矣同襟期
　　自牧斋
　　达人尚谦徳徳盛心愈卑崇髙不自居骄矜竟奚为君子安此道处之不复疑遵彼圣贤训战兢恒自持自卑人益尊自晦道愈辉恪守以存位至乐良在兹嗟彼竞伐者邈与此相违
　　北征
　　銮舆北巡狩垂拱敷至理拒车螳臂微烟尘起邉鄙皇怒赫徂征天讨讵容已六师素骁勇韬畧古莫比卫霍皆偏禆扬威荷天子义声自无敌直捣单于垒一扫朔方平沙场净如洗行将奏凯还龙旗复东指巍巍神圣功特笔纪青史
　　题孔寺丞鲁林懐思
　　孔林何欝欝圣逺道益尊洙泗衍遗泽苗裔今尚蕃迢迢浙水东奕叶有贤孙松楸日在念霜露寒更繁披图重懐想水木求本源金石若在耳庙貌宛犹存羮墙寄遐思诚义情所敦伟哉千载下簮绂耀华轩愿言崇令徳永世期弗谖
　　蓟门送别诗【有序】
　　吾友张鸣玉由进士擢为行人几十年衔命走四方皇华之光荣映海内由是声誉益振其为人寛和乐易不事表襮与人交必以诚而操行弥谨又能恪恭所职未尝以勤劳介意今年夏以秩满谒选吏部遂升知江西之贑州府予与鸣玉同里闬昔尝同逰乡校且与其授业师杨君寿夫素所相知而交好笃宻故扵鸣玉之别也既巳欣然喜其超擢之荣而又不能不为之怆然于懐也遂托中书舍人陈宗渊作送别之图且赋诗以寓意焉
　　张君吾乡彦夙有声誉驰俊秀出庠序拜官当盛时皇华歴四方所至动光仪今晨忽告别出守西江湄五马何辉煌皂葢翼双旗握手向都门临岐荐芳巵丈夫志经济早岁当有为章贡古名郡风俗亦清夷愿扬天子恩抚字安黔黎桑麻蔽田野鸡豚日蕃滋老幼自生息岁时乐雍熈朂哉古循吏龚黄以为期
　　螺山村人
　　峩峩金螺山下有田与庐日出鸡犬喧蓐食事犁锄白髪不到城柴扉俯江墟邻翁时来往浊酒聊与娯卖卜或开肆屡回长者车一朝承荐剡忽捧五色书朅来往都市门巷恒晏如淳朴本真性宁谓礼法疎缅彼螺山侧怅然懐故居愿言崇令徳允矣扬芳誉
　　朴斋为画士郭文通题
　　鸿荒肇开辟民俗淳以熈太朴日云散风气遂浇漓结绳既已代巧伪纷日滋金罍鄙抔饮雕房易茅茨珠玉交璀璨锦绣互彰施人心竞浮靡古道何乖暌郭生独超迈质直由天资纯然无表襮胷次良坦夷幽斋匪华饰冲襟澹无为绘事益精到天机造神竒浑然辞刻画兴至无不宜持此慕淳龎仰彼农与羲永言慎始终素履以为期
　　乐琴书处为沈学士题
　　君子有至乐乃寓琴与书外务絶纷扰方寸恒清虚简编日披阅宴坐窥唐虞潜玩弗自释意适忘其劬悠然千载心希彼贤圣徒有时鸣朱弦兴至聊以娱泠泠太古音逈与滛哇殊清风拂瑶轸明月照绮疏一弹曲未终懐抱湛氷壶顾兹惬幽趣四体长安舒翛然一室间此乐真有余况兹荷宠恩出入承明庐风采动当世卓荦谁能如退食得清暇徜徉遂幽居冲襟益潇洒陶情自怡愉永言崇令徳庶以扬芳誉
　　题王侍讲山水
　　木落霜气清秋山净如洗天空万籁寂地逈孤云起深溪湛寒緑对此清心耳安得扫苍苔横琴冩流水
　　送弟仲宜归乡
　　吾宗出闗西夙昔清白门后裔日云盛派衍流益分建安遂占籍瓜瓞绵以蕃我祖懐隠徳积善开庆源峩峩大■〈土冨〉山佳木森云屯芳名重当世遗泽传子孙伯父抱才器声价比玙璠一官处中都戎幕称贤宾我父逺相从同气情实敦粲粲华萼辉嗈嗈鸿雁羣清望属明时懿范垂后昆沦谢岁云乆音容杳难闻嗟我承先绪遗训心所遵穷经忝科第志愿幸已伸优游词垣职出入叨宠恩及兹二十载曷以摅忠勤譬彼海与岳安能效涓尘终期竭驽钝庶用答君亲岂无桑梓懐迢迢隔晴云骨肉乆乖违感嘅难具陈吾弟忽逺至义重情乃真提携我仲子跋涉良苦辛相见若梦寐悲伤杂欢欣从容问故旧婉娩及乡园枌榆幸无恙松菊今尚存顾此万里心罄兹终夕言连床听夜雨秉烛对芳尊良晤能几何别意遽忍论秋风吹征衣灏气拂髙旻执手向都门頋此停车轮殷勤在长道善保千金身悠悠离别恨托之图画新烟树既绵邈云山复嶙峋时或一披览慰此懐思频
　　友恭堂为吴氏题
　　孝友出天性同气古所敦自从降衷后此道今尚存东浙有佳士夙昔重彛伦怡怡伯仲间玉季同金昆清芬比华萼雅奏谐篪埙嗈嗈鸿雁行接武当晨暾和气溢华堂相欢对芳尊嗟哉阋墙者鄙薄宁足论愿言保终始令誉垂乾坤
　　聴松轩
　　雅志尚林壑轩居絶尘嚣乔松当前楹柯条入云霄清风飒然至流响何潇潇初如振波涛倐若锵钧韶泠泠拂几席飘飘度山椒凭阑试静听逈觉形神超缅惟岁寒姿节操长后凋朂哉慎所持永矣懐髙标
　　养拙斋为石彦诚作
　　世俗尚智巧惟拙众所嗤缅彼机警徒致用随厥施浮华竞夸靡宛转无不宜巧言乃如簧听者皆忘疲纷纷若此流意气髙当时卓哉徐闻令独耻事瓌竒守拙心自甘安分以养之斋居揭华扁淳朴志不移莅官思尽职宁计崇与卑政化尚岂弟襟度亦坦夷乃知一寸心上与古人期朂兹崇令徳允矣芳誉垂
　　题韩滉田家移居图
　　唐家多宰辅卓荦韩太冲煌煌六道间节钺何其雄平生称善画笔法真能工值兹多难余出镇观民风公退展毫素天机发心胷偶为田家图情态谁能同策蹇仍跨牛前行忽匆匆萧然村野姿有此媪与翁小儿亦何知短髪如飞蓬移家向何处宁能辨西东想当风尘际流窜无定踪恻然廊庙懐寓兹图画中方今圣明世四海乐年丰黎庶皆按堵田里欢融融念此自兴叹所贵在遭逢皷舞歌帝徳万古垂无穷
　　玉笥白云为胡祭酒题
　　江南多胜地玉笥古名山扶舆孕灵秀迭嶂森层峦洞天何泬寥羽驾不可攀琅玕相蔽亏芝草良足飡君家在其麓华屋依林间石田垦膏腴金川泻潺湲缅昔风尘际避乱去乡闗占籍豫章城东湖幽且闲惟君富文学声华播人寰诸生仰模范象笏聨清班两京日遨逰抚时觉衰颜先茔在故乡迢迢隔云端松楸覆泉台霜露凄以寒沈思不得往托此图画看摩挲发遐想日夕増长叹頋兹纯孝心展转弗遑安摅辞迪后昆贻谋垂不刋
　　松栢轩为陈御史题
　　松栢本孤直岂与凡木同深根蟠厚地危柯拂层穹后凋知岁寒偃蹇氷雪中所以异羣植栋梁真足充髙轩峙华构手种由乃翁年深遂培养枝叶何笼葱清阴覆窓户黛色蔽帘栊遗芳及贤嗣庆泽逺益隆豸冠耸峩峩衣绣兼乘骢扵焉仰余荫景徳思无穷节操日以坚禄秩日云丰五栁竟萧索三槐委榛丛何如兹轩上青盖欝童童愿言慎封殖永世流清风
　　雅集图
　　汴京富戚里王氏乃其贤雍容重文学潇洒乐林泉名园足胜概景物俱清姸嘉时惬幽赏休暇适所便一时英俊流冠盖来翩翩坡翁絶世资挥洒笔如椽伟哉丹阳公据几方凝然主家两名姬并立何婵娟珠翠盛容饰云鬟下垂肩双松髙崔嵬上有凌霄纒石床清且洁古器相骈聨玉巵发光润瑶琴縆徽弦伊谁写兹图云是李龙眠颕濵暨山谷傍观志何専淮海自知音侧耳碧虚前飘飘米南宫洒翰飞云烟王郎独仰观但觉蛟龙骞亦有蒲团僧趺坐语空圆刘君谛听之无乃好逃禅阴森古桧茂晻霭芭蕉连清风洒修竹芳气出兰荃恠石倚幽壑泉声落潺湲佳景已如此况复开宾筵谅匪尘中人不异瀛洲仙良会虽一时英声振八埏兰亭付陈迹莲社徒荒阡竒哉西园集图画今流传嗟我懐昔人景仰心惓惓摩挲想风采歌咏聨诗篇斐然愧续貂愿以厕末编
　　送太子少保金公归省
　　忆昔领乡荐挟艺来京师济济文儒士煌煌金玉姿众中独挺出倾盖即相知叨陪大廷对日晏出彤闱清名列虎榜令誉腾四陲聨镳上林苑攀折璚瑶枝天门既荡荡云路岂逶迤君居青琐重子忝词垣推含香立螭陛簮笔趋龙墀胥为侍近地密迩清光垂内制须才贤迁转秩允宜馆阁乆同登旦暮恒追随趋朝戴星入退直乘月归辅相乃宥密知者固云稀伟哉地清严霈焉恩渥滋先皇数廵幸宁复辞驱驰宫袍毎同赐廏马亦偕骑付托何深重顾盼増光辉天骄和未靖鸣镝临边维赫然斯震怒挞伐苏疮痍相与扈清跸直穷瀚海涯献替在帷幄草檄粲云霓龙庭斾既返鼎湖龙亦飞凄然抱弓剑匍匐还京畿至尊嗣寳厯恩泽遂旁施三孤责既重八座任岂微宣公议常奏宗伯礼攸司不忘忠国志还切倚门思圣朝崇孝理推恩诚匪私锡号太夫人归省当此时旭日明征骑春风吹彩衣朝列尽出饯舆马拥郊圻清歌白雪调緑酒黄金巵观者谁不羡荣华有如斯悠悠蓟门道迢递金川湄林深笋堪斸水暖鱼正肥称觞祝遐寿拜舞慈颜怡伊我竟无似椿萱乆已摧因君念罔极茫然心独悲临分无以赠感叹伸此辞
　　退思斋为蹇少师题
　　人心妙虚灵不能以无思所思得其正酬酢随所施惟公出西蜀徳望众所推龙飞际景运位重今少师雍容处廊庙辅治安黔黎退食有余暇斋居思济时秉心思至公律已思自治进思罄忠言退思补阙遗庶政思佐理庶绩思咸熈贤才思简拔礼义思维持治化思有成举措思得宜我皇正垂拱至徳恊无为惟公实启沃四海将倚毗生民永安逸皷舞同边陲愿言慎所思令誉千载垂
　　送沈学士民则还乡省祭
　　圣代重儒术贤才悉登庸搜罗极四海鹗剡横髙空雍容居庙堂杂沓趋九重吾友云间彦湖海蟠心胷挥洒出烟云意气吐晴虹一官列词林名誉日以隆荐歴遂升迁循序阶显融华萼既聨辉椿桂亦笼葱出入金马门日觐明光宫两朝承宠渥雨露何其浓一朝奉丝纶克展桑梓恭恩命既云下画鹢乘轻风祖帐临蓟门芳筵爼豆崇相劝须尽觞握手心忡忡岂无故旧懐停云在江东莼鲈乡味佳苹蘩孝祀同昼锦耀里闾宾友纷相从嗟我乆辞家闽山逺巃嵸因君独惆怅缱绻情无穷立马黄金台目送孤征鸿
　　送胡祭酒致政还乡
　　昔在太宗时贤俊方彚征与君初识面遂结金石盟一见得披豁聨袂登蓬瀛儤直居馆阁顾问趋承明君独负才学冑监遂荣升危坐拥皐比六馆来诸生菁莪沐时雨芹藻蔼生成车驾临辟雍峩冠讲遗经宠眷自天启四海腾休声优逰职史事驱驰歴两京迨兹龙飞运海宇跻升平庶政已咸熈恩泽九有盈百辟总欢抃尽职摅衷诚鸾诰重褒美存没被光荣而君六袠年衰病乆相婴圣情为凄恻赐归豫章城玺书重嘉奬昼锦何足矜祖帐出都门执手难为情西山欝嵯峨南浦春涛惊桑梓日在眼东风拂行旌嗟我今独留念别心怦怦矫首万里天鸿飞正冥冥
　　蓟门别意送程汝器赴饶州教授
　　秋髙蓟门路灏气肃以清念子将逺别相送出都城祖筵集冠盖緑酒且频倾临岐欲分手缱绻难为情嗟我子所契夙谊如弟兄丽泽藉资益砚席恒相并衣冠立孔庭灯火亲韩檠羡子先着鞭科目振英声金马待明诏万里皇华行我亦忝后尘翰苑蚤登名与子聨鹓班出入在承明中道子暂蹶一旦复超升绣衣立霄汉骢马耀神京俄然返初服振袂谢恩荣闭门卧空山尘俗澹无营及兹承荐剡簮绂喜重膺耄疾终恳辞职教任匪轻西江盛文物师道贵老成子行方自重泮水日横经立雪长在门祖武真能绳他年想模范帐下蜚羣英岂徒儒道崇宦迹亦有荣而我慨离居执手思回萦申章道逺意矫首秋鸿征
　　上林春色图
　　上林一何好芳树何葳蕤繁花纷煜煜碧干共低垂岂无幽旷原亦有清涟漪修竹独含秀枝柯忽纷披羣鸟恣游泳回翔各适宜和鸣驯锦雉间闗语黄鹂王睢自有匹钩辀亦知时白鹇洁胜雪素鹭明顶丝鸳鸯有定偶鸂鶒恒并栖物性亦各异扵人竟奚为展图一披玩叹息生歔欷愿尔众禽类髙举毋自疑长随双鳯凰舜廷共来仪
　　题邵宪使凝秀楼
　　草木有灵异三秀乃为芝至和资发育造化孕珍竒邵君魁杰士家住浙水湄早登黄甲名声誉即逺驰绣衣动光彩白简振霜威一朝掌外台风裁善自持慈亲既云逝弃官遂东归泣血屡欲絶哀恸无已时孝诚动天地致祥亦其宜栖居何幽深础石发光辉灵芝光后出吐艳方葳蕤肤理益丰润金彩耀陆离岂伊纯孝忱感召良在兹父老重嗟叹流传世所知胜事古未有歌咏宜声诗永言播清芬令名千载垂
　　送杨学士省亲
　　春风三月时花栁正明媚伟哉玉堂仙拜命辞丹陛青绫疏禁直紫诰承恩意归舟一何轻千里行已至升堂慰慈亲珠冠耀霞帔称觞介眉寿彩服日嬉戏眷言罄深欢禄养丰且备显扬方在兹志愿亦已遂嗟予忝同年夙昔托深契兹晨忽告别握手忍分袂相看念睽离况乃笃交谊娱亲虽云乐圣心懐辅治归朝勿后期促装戒留滞新秋气候凉紫陌需来骑
　　题唯心巻
　　人心妙虚灵本体自澄澈唯为私欲蔽善恶由此别所以古贤达操存恒切切如苗去稂莠如稼去蟊贼一朝复其初方寸遂昭晰伊人慕心学勇往企前哲兢兢戒放逸孜孜务修洁愿言斯勉旃庶几踵先烈
　　送少保黄先生还乡
　　忆昔事太宗从容侍帷幄时时被顾问密迩居馆阁维公我最厚交契得所托丰标独清竒襟度自恢廓献纳効忠勤论思摅謇谔青绫毎同直彩毫时间作出入二十年亲爱宛如昨龙舆忽上宾衔哀泪俱落仁皇嗣寳位任旧多宠渥公时特承恩不日登峻擢三孤位隆重兼秩禄非薄宁期望鼎湖弓剑隔冥寞今皇绍大统眷遇恩礼数公乃乆婴疾恳辞返丘壑圣情念老臣锡赉何辉霍归帆指东浙养亲以为乐荣名动宇宙英声振南朔到家懐逺音好寄云间鹤
　　恒斋为顺徳王通判题
　　大运固不息岁运成四时惟人斯有常秉心贵不移所志在弗易所存当善持允矣先圣言孜孜戒巫医贤哉三槐裔佐郡际明时斋居揭华扁贤哲以为规勉循自毋怠矫激谅非宜惟能慎终始一节斯弗亏
　　悦琴轩为赵光英题
　　众乐人所悦惟琴悦者稀古声一何淡古调一何微华哉此髙轩几席涵清曦所悦独在琴兴至时一挥泠泠朱丝弦粲粲黄金徽初弹别鹤操再弹威鳯仪悠然契冲襟恬澹中自怡睠兹山水音雅趣畴能知
　　送陈旺司训之毘陵
　　年少负才志力学勤书诗振铎大江右声誉已四驰朅来始相见羡子美令仪皎然玉树姿煜煜含清辉操觚为文章雅正且出竒复此拜恩宠鸣佩辞禁闱分教向毘陵与我叙别离子行且慰意守职为儒师以道淑多士勿谓官秩卑当今圣明王功髙徳巍巍崇儒重贤俊致治昭雍熈勉旃益励志敦默慎自持喻如荆山玉终不尔弃遗申章以赠行莫讶相箴规
　　云山图为东里杨公作
　　云山何岧嶤林木欝而秀烟岚绚晴光岚际峙层构绕庭芳草深清禽咔春昼有书可览适有田可耕耨展图念初服淹留婴组绶因援峄阳桐一写丘中奏
　　送检讨陈嗣初还姑苏
　　雨过晩色净退直下西清凉飔起木末飒飒来秋声故人过我别明发有逺行抚景慕良觌睽离欝中情握手子不留尊酒聊为倾意厚未忍辞酒尽还独醒长歌写衷曲为子叙平生忆昔未荆识林居养幽贞毎扵士论中往往闻蜚英以兹用推毂夺尔鸥鹭盟尚希擅制作庸以赞治平欣然解萝薜遂赴求贤征峩章谒明主秉笔登蓬瀛端操景先哲邃学传前经予亦得益友晨夕资讨评会晤益云密讵意疾所婴浩然有归志上疏思遗荣汉庭多宠渥不能留长卿达士贵知止岂必功业成守道茍不惑足以传其名理棹向吴会驱车出都城江云引归兴朔雁随行旌故园指日到亲旧欣相迎于于遂初愿漠漠无外营金石宜善摄琴书益研精乡党得师范后学式仪刑永矣保令闻当与前贤并
　　题梅赠御史张楷
　　雅韵不媚俗孤标絶尘姿皎如屑氷玉点在虬龙枝穷冬寒气盛草木无华滋寥寥溪谷间春意先自知霜雪虽云厉清贞讵能欺所以古君子往往爱咏之广平素劲正亦吐幽婉辞爱物爱其徳岂以颜色为念子栢台彦修洁无瑕疵写芳以相赠比徳良在兹陋彼春阳花妩媚为世嗤勉哉树髙节岁晏以为期
　　题晚节秋香图送罗闰副使之广东
　　夭桃饶春姿所媚在青阳舜华足朝玩日日无容光何如东篱下粲粲寒菊芳圆华凖天极正色侔坤裳繁露濯秀叶凉飔振幽香孤特谢时态可与君子方昔人取自况晚节终名扬寥寥北门什继美维贤良罗君七闽彦文采何煌煌柱下着清绩志操凌秋霜进阶贰台宪持节按炎荒临别写兹图赠子意何长匪以资玩好我志在激昻行哉懋晩节媺誉当弥彰
　　题杨应春梅竹图
　　玄冥閟重阴凄其北风凉江天正摇落草木同凋伤云何梅烂开孤根独回阳伶俜傲氷雪岂比挑李场亦有碧琅玕秀色摩青苍贞姿与劲节相对殊羣芳君子有逺操俪美实所望画图供翫余自觉幽兴长缅懐西湖咏载歌淇澳章
　　寿少传西昌杨公
　　皇天开泰运帝徳光羲轩匡翊赖臣佐乃生名世贤道脉有所托文风由兹宣庐陵士渊薮欧阳启其先昔人虽已逺勲业今犹传先生踵其武气禀光岳全文章与徳行当时罕与肩文皇安国本羽翼惟咨焉随龙游少海捧日升虞渊鞠躬尽臣力所知无不言忠嘉纳宸牖恵利苏民颠进阶贰台辅领袖词林仙保厘叅周毕纂述追谈迁大名垂宇宙茂绩光后前位髙心愈小任乆操弥坚优游绥福履濵兹古稀年岁运倐云往春阳聿来还尧蓂余七叶寿星焕台躔左孤属初度秩秩敷宾筵盈门来贺客车马何骈阗堂开尘外境酒醉壶中天献酬礼有加登降容无偏仁者固宜寿愿比椿八千祝颂匪予私众心所同然长言播歌咏用继崧髙篇
　　送徐太守仲敬致仕
　　圣皇御寳厯图治臻雍熈守令慎选举务使安羣黎大守姑熟来循良时所推方书龚黄政力以印绶辞自陈七袠多志耄精神疲有母百余岁康强尚未衰乞身遂归养庶得尽其私宠恩倐涣颁五马不可羁长揖别交友矧子为故知忆昔永乐中宫僚并命时一朝饯出守会少多睽违兹焉谢事去把袂惊分携黄鹄逝翩翩遥望清江湄重结紫霞想不负青山期乐哉戏彩服眉寿应同跻
　　文敏集巻二
　　●钦定四库全书
　　文敏集巻三
　　（明）杨荣 撰
　　○五言古诗
　　题黄璇感螺巻
　　卧氷思王祥跃鲤懐姜诗孝行动天地简册垂光辉寥寥数百年谁能踵前规黄郎当妙龄至性超羣儿祖母忽遭疾奄奄日沈危烦渴思食螺天寒焉得之奋然独持筐竟向南冲池摄衣破凝氷引手搜冻泥双足任皴裂寸心坚不移神明黙加相螺出惊累累扵焉谢穹昊拾取盈筐归石井汲清泉烹煎进重闱苍靥既脱落素肪光离离以兹济焦渴所思幸无违喉吻倐流润体汗生淋漓飒然肌骨清豁然心志怡不日疾康愈里闬咸嗟咨王姜固云逺孝行相与齐风声动川蜀童稚皆周知一旦擢科第际会遭明时郎署振清风显陟应有期朂哉竭忠荩允矣芳名垂
　　送叅议陈彛训致仕还西江
　　圣皇嗣大寳寛仁布新令敷此天地恩岂但及万姓羣臣引年者簮组从致政矧君甫七袠翩然发归兴悬车及兹时抃舞拜恩命念昔永乐初遭逢亦何幸擢官鳯凰池宠荣日斯盛九载秩既终仍官侍万乘超迁佐方岳任重徳益称湖湘何渺茫岭海亦绵亘甘棠垂蔽芾爱遗召南咏兹言还故山闲佚惬素性春光正明媚花栁纷相映都门集故交为别复胥庆知止奚所懐退休志先定倦翼恣林栖潜鳞乐川泳载赋归去来回视青天逈
　　题敦孝堂
　　三山有孝子父殁方七龄母氏不二天囓指誓清贞辛苦抚孤儿织纴营厥生子年既已长奉养心益诚拾穂供盘飱采薪时自烹已身忍饥渴母食恒充盈温清在冬夏问候当鸡鸣陆绩既懐橘王祥曽卧氷藩伯重褒奬里闬扬芳声一旦母婴疾栗栗増战兢稽颡祷北辰愿以身代更至诚感苍旻母疾遄安宁溲器毎亲涤僮仆不欲令扶养复三载母殁哀不胜凄怆霜露降怵惕春两零华堂揭敦孝允矣当此名况今有贤嗣翰苑沾恩荣孝行格天地斯言诚足征
　　云林书屋为曽蒙训题
　　青山何崔嵬白云在林端石涧滴清响松风生夏寒幽居一何静尘俗澹不干简编恣舒巻怡然心所安正襟味道腴意适遂忘飡名教有乐地岂徒此盘桓朂哉崇徳业令誉垂不刋
　　送余侍讲还乡
　　西昌有佳士力学工文章才名动江右驰誉翰墨场科第膺妙选秘阁蒙恩光制作播当时古人相颉顽金石谐雅奏干莫发光芒优游玉堂署意气独轩昻论议振风采英声重辉煌朅来偶婴疾归思何遑遑陈辞伏阙下承恩还故乡征帆挂薫风祖饯潞水傍睠言成逺别握手心徊徨倒此双玉壶相劝各尽觞懐思向何处万里吴云长
　　题菊送锺郎中归省
　　秋景已过半嘉节近重阳鲜鲜篱下花粲粲吐芬芳韬玉毎舒白椷金盛传黄清含九天露冷傲三秋霜郎官告归省折赠寿母觞写图寓深意还期晩节香
　　送宪副徐廷谟复任云南
　　徐君氷雪姿早岁承恩光日近明圣主接武鹓鹭行豸冠自巍峩绣斧何辉煌英声震百僚风采动四方乌台皎明月白简飞清霜乘骢拟桓典揽辔期范滂余子匪俦匹古人堪颉顽一朝宠命颁持节向南荒外台氷鉴悬层霄秋隼翔边氓各安妥豺虎俱遁藏遂令滇嶲间兵民乐以康及兹报政成入觐登明堂锦袍照云日珂佩声锵锵奏最惬舆论言归理行装晓出黄金台酌此白玉觞晴景耀晨旭好风散微凉緑树敷繁阴蘼芜吐幽芳道路阻且修别离情更长愿言保清操终始恒不忘刚贞比松栢岁晚逾苍苍要遣遐陬民拭目孤鳯凰九载定髙擢秉轴当庙廊
　　送河南按察使包徳懐之任
　　圣明敦化理一念惟勤民绥辑良有要任官贵得人百职当毕举况兹风纪臣激扬匪易事表率在一身登庸或有昧庶务将纷纭明廷秉至公所以慎选抡包公东浙彦早充观国宾拜官内台署冠豸垂缨绅屡看持宪节巡歴宣皇仁丰采耀氷雪霜威凛秋旻英声播中外烜赫今几春朅来膺峻擢舆论殊欢欣司宪莅河洛拜恩出枫宸玉音自天降文彩照三辰晴日绚祖席凉飙拂行尘临分更赠言何以话情亲外台位望崇当使政令新此去必勉旃民俗广咨询官曹去蠧弊里闬息频呻坐令寃抑理庶俾恵泽均惭予寄寅亮未能竭忠勤愿子尽乃职上报圣明君明明树嘉绩奕奕扬清芬
　　送大叅连士平考绩还江西
　　连氏旧名阀奕叶聨簮缨衣冠照云日诗礼相继承君昔英妙年意气摩苍冥肄业庠序中交游皆俊英丽泽互滋益断金坚素盟羣疑日分剖志笃学乃成闽藩棘闱开多士推先登骥足骋周道鹏翮快云程东风遂髙举黄甲书姓名峩峩獬豸冠出入蒙恩荣绣衣炳文彩栢府扬英声棱棱晓霜肃皎皎秋蟾明九载陟薇垣持操固有恒江西古大藩自昔称地灵湖江属襟带控引瓯与荆君至赞旬宣翼轸腾光精恩恵洽黎庶田野安以宁芃芃秔稻黄蔼蔼桑柘青箫皷千万家弦歌十三城善政既云就考绩来天京相逢话心素适慰离别情九重奏最罢遥遥复南征维时大火流渐觉天气清梧叶坠金井凉飙夺炎蒸侵晨出都门别酒聊共倾膏车促言迈分手情不胜官河动双橹彷佛鹅鹳鸣鲸波息奔骇万里如掌平到官及秋暮黄菊正芳馨爰与众君子报国殚忠贞勲崇誉望髙当与庐岳并
　　送叶太守于渊致仕还乡
　　君昔英妙年秀发居芹宫与予金石交至性敏且聪讲习资丽泽才气如长虹业成早膺贡皷箧登辟雍六馆推何蕃余子难与同丹山下鸾鳯矫翮思腾冲翩翩五色羽烱烱双玉瞳来仪向朝阳和鸣何嗈嗈维时际熈皥贤俊俱登庸簉羽列鸳鹭接武偕夔龙喜君荷优擢列职粉署中邦禁属分掌谳狱惟至公澄潭湛寒水皓月行秋空清誉动朝野明良庆遭逢遂分铜虎符作郡苏疲癃五马向严城一路春融融朱幡照云日黄堂蔼仁风治绩着当世不羡黄与龚丁艰归故乡号泣摧深衷服阕出墓庐促装觐九重受命牧金华氷蘗全始终恵泽洽黎庶政化沾邻封及今际圣明正好殚厥忠云胡宦况微思作香山翁恳恳乞归田所愿得俯从飘飘还山云去去南征鸿末夏暑方盛槐栁阴正浓送君出都亭祖饯惜匆匆况予就衰老有志懐匪躬涓埃补河岳岁乆难为功感激受深眷战兢如莫容退休固所欲但念民未丰顾兹倍忧切夙夜恒忡忡临岐与君别感此情无穷
　　送刑部尚书施礼之南京
　　明经早登第文采如鳯麟轩昻轶人羣际遇当昌辰手持三尺法履歴皆要津雅操厉氷雪冲襟盎阳春南京倚注重北阙恩命新鸣佩别琐闱扬鞭出城闉眷我乆同朝临分意弥亲赠行欲有言缱绻难具陈所愿慎刑罚钦哉服皇仁
　　送太守李公载赴任大名
　　清时重民牧出守需才良毎当铨授际遴选循旧章李君台端彦令闻如珪璋风采动朝着廷臣交荐扬大名畿内地委寄非寻常拜命沐天恩旌节何耀煌五马出都门行行莅黄堂疲癃待苏息奸慝应避藏宣此涵育仁慰彼绥柔望吾闻狄梁公勲业着有唐当年守兹郡遗爱人不忘懐哉瞻云念忠孝垂耿光君喜有双亲咫尺隔太行迎养良可遂讵用増离伤民安蒙恵化亲寿乐时康愿言继前哲千载同流芳
　　送刘佥宪之湖广提调学校
　　荆楚在南服土旷民物稠承平几百年俗化追虞周庠序育英俊教养恩恵优近来振铎者学政殊未修圣明急先务夙夜厪此忧大廷纶音降俊彦旁敷求分命典文轨因时振风猷刘君我同志学行谁与俦歴仕三十年白髪今满头鹗荐惬舆论经邦有深谋伫看扬英声飞隼横九秋劝惩肃规矩昬惰无逸游坐令小大材异日咸可收巍巍衡阳山弥弥江汉流朂哉全令徳声望同乆留
　　送佥宪陈廷嘉之广西提调学校
　　圣朝尚文治建学崇师儒四方乐熈皥声教达邉隅西广古荒服民夷相杂居皇仁若天地雨露皆涵濡云胡数载间庸才滥师模俊秀失教养学校多榛芜陈君玉堂彦擢仕登要途煌煌五色勅锡命恩宠殊于兹振风化岂惮道里纡英声动蛮徼弦诵溢里闾坐令荒逺邦俗比邹鲁区允矣称厥职千载扬芳誉
　　题墨菊寄徽州太守崔用章
　　粲粲黄金花结根依竹石杰立风霜中常有好颜色我知画者意所尚非粉墨持之赠故人岂但情可邉芬芳固幽澹雅操本清直所愿长爱玩何须掇英食安恬守冲素以保君子徳荣华及晚节寿禄天所锡
　　送髙唐萧知州迪哲复任
　　金川素多彦接武仕明时萧君更超卓夙抱经济资射策黄金殿拜官青琐闱十年职献纳侍从多光辉一朝荷迁擢出守临滇池恵化洽黎庶芳声溢邉陲读礼杜门乆逺人劳去思迩来莅髙唐日益勤抚绥弦歌声比屋禾黍秀连岐行春乘五马露冕还褰帷坐令一郡间民物俱恬熈昨者来报政从容拜彤墀天府书最绩承恩又言归方今急抡贤庙堂重询咨君才信不凡荐达良有期兹行勿迟迟勉旃励操持会应丹书召髙步追龙夔
　　题竹赠潜溟
　　竹以比君子所贵在幽贞况当氷霜间而有琤琤声掩径翠蔼蔼拂云玉亭亭坐令炎嚣月顿觉凉意生我欲截为管持之献明廷铿然中律吕永继韶钧鸣
　　持敬斋为南昌经歴周文逺作
　　吾闻古君子主敬心不移戒惧乎未覩慎防乎自欺所以造至徳俯仰无忸怩周君务修省兢业恒自持凛如履氷际惕若临深时发言戒轻妄周旋思中规一朝荷恩命赞政江之西郡斋揭华扁动静体无违惓惓夙夜间谨此心术微以兹方寸中皎皎生光辉门庭杜私谒田野争讼稀美哉持敬功逺大由此跻勉旃保终始峻擢应有期
　　题菊赠郡守
　　三径富秋色粲粲黄金花姿美鲜可掬香幽静逾嘉孤芳与晩节端足为时夸我欲将其英逺寄贤守家泛之緑玉觞可以益年华采采不盈袖青云天路賖
　　四老图【有跋】
　　圣人建皇极敛福锡羣黎所以多寿考往往登期頥淮淝有望族奕叶繁且滋伟矣誉髦士冠豸何巍巍严亲在髙堂寿算踰古稀诸父亦已老白髪俱成丝兄弟式相好迭奏埙与篪煜煜常棣花欎欎连理枝安居日无事列坐相怡怡绮食荐雕盘緑酒盈金巵芬敷芝兰香炳耀斑斓衣羙哉同气乐世俗难与齐四皓居商山寂寞歌紫芝何如此四翁共际升平时岂殊康衢间击壤含哺嬉　监察御史合淝吴镒以其父与叔俱髙年无恙命画史绘四老图来请题扵予予闻吴之先世以忠厚相承而镒之父与诸弟咸克敦孝友为遵义遵道之民宜乎寿富康宁而有以享圣世皇极之福也故乐为之书
　　送杨弼学録之南京
　　涓流逹巨海拱木干云天谅此匪朝夕滋长必有年杨生倜傥姿卓卓懐髙骞特逹自有时淬砺志益坚及兹官太学出入偕英贤长养栋梁器浚涤山中泉宏逺方自此奚容叹寒毡
　　池阁
　　豫章城南曲胜地何逶迤乔木翳平野流泉引深池池上建髙阁翼然似翚飞窓户澹虚敞帘栊欝参差爽逐凉飔至影随明月移泛泛蕖荷艳苍苍杨栁垂松声度灵籁竹色涵华滋鹭浴出深渚鱼游动涟漪对此惬幽趣况当九夏时登临恣休偃顿觉消炎曦悠然风雩兴良与静者宜先生天下士道徳人共推承恩早休致林壑闲自頥当暑恒愤懑那堪向衰迟幸有贤方伯经营慰心期全胜杜陵客不费草堂赀诗成劳逺示千里来京师开缄想风采三复感故知看君适优逸愧我犹羁縻愿因南飞翰题赠寄深思
　　王氏世徳堂
　　本大末逾茂源深流益长清门积徳厚世逺斯流芳彼美三槐裔移家文水阳前人侈余庆后嗣蕃且昌眷兹朴叟贤教子敦义方学成擢科甲列职登朝行荐膺褒宠贵御勅焕龙章秋官显封秩云林耀冠裳令子荷恩眷归省拜髙堂昼逰衣宫锦倍觉生辉光始知徳善报髙情动江乡
　　送张纪善世昌致仕归乡
　　鸟倦归旧林鱼潜依故渊物性尚如此人道岂不然张君清流彦早岁志精専徳行务修省问学深穷研一自永乐初擢桂偕羣贤亲藩列清秩辅导心干干清操挺松栢岂为桃李妍设醴眷弥厚匡正情愈坚流光倐已迈奄忽三十年顾惟衰老至白髪已盈颠鹏程宜逺举素志未获宣封章达九重乞身返林泉圣情特矜悯诏许归园田朝出蓟门道暮登潞河船鸿鹄遂逺适不为羁绊牵迢迢闽闗路遥望渺南天亲宾共迎候欢然相后先溪山澹清旷风月蔼无邉壶觞适优逸杖履惬盘旋愿言慎调摄寿祉永绵绵
　　题夏木重阴图送侍读陈叔刚归省
　　逺山欝岧嶤近壑亘磅礴冥冥烟霭生霏翠半空落壁立势转竒屏开净如削中有嘉树林髙低相间错隠隠虬龙姿巉巉见头角惊风振岩峦云气杳绵邈枝叶森相樛团团似帷幄林邉一两家门巷逺城郭茅亭俯涧泉踪迹幸此托心逺絶尘嚣地偏甘寂寞爱此重阴敷顿令暑气薄俛仰适幽襟陶然有真乐羡子昔间居青山旧为约秪今归定省登览应如昨衣锦惬髙情挥毫纪新作毋为乆淹留早待翔寥廓
　　送巡抚赵侍郎日新复之西江
　　先皇御寳厯致治思隆平治化己孚洽海宇咸安宁尚虑田野间未息愁叹声扵焉重巡抚选任须老成赵君人中彦早岁负才名郎曹十余载莅政公且明以兹荷迁擢秩亚天官卿西江古名藩控引粤与荆地广民物繁强弱时相陵巡抚受宠命厥任良匪轻锄奸屏贪墨重赋寛苛征妍媸囿氷鉴轻重归权衡遂令十三郡黎庶总安生圣明继天位制治遵典刑旧人一委任终始无变更君益励厥职夙夜殚勤诚及兹属秋序述职朝玉京胥晤未盈月匆匆复南行凉飙夺炎暑道路天气清遥知下车日列郡欢相迎所期重谘诹绥辑慰羣情无嗟独贤劳逺大良可征
　　继志堂【有跋】
　　鄱水有名宗自昔重修徳善源悠且长滔滔衍庆泽及今数百年子孙尤繁殖彼羙后来人留心事经籍景仰徽国公惓惓慕芳迹敬恭奉双亲怡愉见容色椿树荫庭中萱花映堂北兄弟乐且耽友爱自相得风雨夜连床壶觞日同席和气蔼门庭恩意洽疎戚猗欤继述心黾勉在朝夕大贤固云逺流风宛如昔今子登宦途名位渐辉奕尚期保厥终余庆奚有极　鄱阳朱氏本徽国文公从叔父桓之后其先自新安徙信之永丰由永丰而鄱阳相传八九世皆能以诗书礼义为教忠信孝友为尚卓然为邑里首称今广州府推官克润乃其裔也尝慕乎流风遗韵而期有所光振者比来京师间袖其所扁继志堂诗巻谒予请题因赋此归之而并志于后云
　　刘节妇【御史江玉琳母】
　　烈女不二夫古道谁信然懿哉昔共姜守志能自坚至今栢舟诗耿耿垂简编伟矣百世下有此江母贤年当二十余奄忽失所天子生甫八月励志矢弗迁辛苦事织纴严恭奉其先一心抱贞白皎若明月悬延师教孤子夙夜惟勉旃子幸登巍科冠豸方腾骞受封荷御勅光宠何昭宣遂令邑里间称羡无间焉妇道既无愧母徳亦已全作诗纪贞节庶为千载传
　　送按察使郭智之福建
　　圣朝建百职风纪任匪轻外台掌一面郡邑瞻仪刑自非英特流是职良难胜郭君京畿彦擢桂当妙龄遂峩獬豸冠正笏居明廷丹心照白日逸气凌青冥乘骢道途肃揽辔污浊清鹰隼戾霄汉歘使凡鸟惊以兹荷优擢出入被恩荣朱衣面黼扆锦带腰间横奉命镇闗陜惓惓效忠诚邉堠息烽警民物俱安宁暂息九霄翮髙秋再骞腾七闽在南服宪度虚鉴衡喜君膺荐拔告别今戒行风清残暑收雨霁凉气生画船泛清波一日千里程暮发广川驿朝过下邳城苏台月先白钱塘潮正平行行抵闽粤下车振英声林薮断豺虎海岛絶鲵鲸令行羣邪伏心正公道明定知恵爱洽不负知已情永保松栢操岁晩长青青
　　九峯归趣为主客郎中王浚作
　　名门多俊英家住九峯侧君才更超迈务学探六籍伊昔未仕时朝夕看山色启户云霞红隔窓烟树碧一从逰宦途寓迹在京国分曹属春卿励操尚氷蘗拟摅寸心丹可柰桑榆逼乞身遂退休辞阙中感激引领望九峯懐抱何所适飘飘峯上云无心沛膏泽戢戢林间鸟倦举冲霄翼眷兹景物佳雅志自相得松风四座清萝月半窓白扫石抚朱弦焚香玩羲易利名了不闗尘累觉消释髙风谁能如企彼陶彭泽
　　环秀堂为御史李安题
　　田西美山水面面景物同层峦峙髙标迭嶂开芙蓉湛湛碧玉流清光涵太空蜿蜒势回抱恍若虬与龙构堂据清胜秀气扵此锺浮岚蔼窓戸黛色侵帘栊凭髙一翘首如在瑶环中惟子孕灵秀卓卓超凡庸峩豸侍明主屡沐恩波浓朂哉崇令徳光价昭无穷
　　题蒋院判秋林书屋
　　美人构书屋卜地逺且幽中有桂树林萧萧黄叶秋凉声满窓户暑气觉已收端居弭尘虑展巻穷冥搜俗客不能到经生意绸缪讲习资丽泽徳进业日修懐哉古圣贤存心异常流不为一身计毎系天下忧得时显吾道尚仰伊与周
　　荣寿堂为江西吴润布政作
　　荣名固难致得寿尤不常自非积善家二美畴能当延陵遗忠厚世泽深且长君乃仕明时守郡称循良双亲享禄养七袠犹康强颜酡绚晴旭鬓白垂秋霜纶诰自天降宠命垂清光椿萱蔼秀色喜气充华堂乌帽暎珠翟楚楚华身章子职既无愧君恩自难忘矧今仕方岳严慈寿且康具庆谅非偶无乃世徳臧懐哉古人言作善天降祥
　　送杨方中归省
　　子乃保家器孝行人罕俦双亲隔南北两抱离别忧昔来省严君数月居神州夙夜罄子职爱敬隆以周慈闱属遐念官舍难乆留扵焉束行装复上江陵舟瞻仰孤飞云怅别心悠悠兹行谅修阻况值时未秋暑途慎自保去去安能休到家慰亲毕母忘箕与裘
　　存仁堂为孙太医题
　　人为万物灵具此恻隠心存之有其要勿为物欲侵是心一云丧不异兽与禽孙氏世业医利济恩恵深施药不图报恪守厥祖箴以兹种阴徳芥视千黄金春意妙流动盎然满胷襟杏花烂云日橘叶敷繁阴懐哉苏与董此术无古今愿言保终始允矣人所钦
　　题训导滕恺小画
　　有元失其鹿天下纷逐之髙皇仗剑起豪俊归纲维谟算屈羣力勇者无所施思昔下金华滕君先见知礼之置帷幄制胜屡出竒玉堂职丝纶薇垣赞枢机恩荣有如此遭遇古所稀故人在田野写此寄相思长林耸霄汉挺挺金石姿坡陀带烟雾密叶阴下垂二君乆捐世髙风尚巍巍展图一抚玩彷佛如昔时贤哉滕氏裔谒我求新诗逝者不可见感此増叹悲
　　送宪副王裕之山东
　　圣明重风纪简任须才贤惟才政绩举惟贤徳泽宣外台表郡邑二者宁可偏王君荷美质擢桂当妙年衣绣立霄汉峩豸侍日邉风采动百僚能声人共传属兹公道开鹗剡横九天扵焉被髙擢骢马行翩翩山东古齐鲁海岱遥相连民俗尚淳朴儒风犹蔼然君今贰宪纪临政须勉旃中心抱虚白雅操持贞坚凛凛晓霜肃皎皎秋月悬令徳一终始践履惟干干庶以罄厥职行见禄秩迁
　　水竹居为王学士题
　　君子尚贞白尘累皆弃捐寸心何所似璧月澄深渊一从辞故乡髙步青云邉鸣环侍銮坡俨若瀛洲仙岁月忽如流华髪今垂肩兴言思旧林彷佛潇湘川万竹密如箦下有石涧泉图之当座隅抚翫心所怜亭亭立苍玉湛湛涵清涟对此足自适髙歌淇澳篇永言保贞操勿渝金石坚
　　庆裴修撰母八十
　　人子愿亲寿今古心所同赋命本扵天所愿宁悉从懿哉裴氏母执徳柔以恭相夫务勤俭训子亲和熊妇道与母仪二者备厥躬所以获天佑具此寿福隆夫贵子亦显乃荷鸾诰封冠帔何辉煌髪白颜如童年今届八袠目明耳犹聪华旦称寿觞绮席生香风翩跹五彩衣拜舞春融融冀母踰百岁更祝繁禧崇
　　送袁忠彻尚寳致政归乡
　　碧空下凉露玉树生秋风朝回别行客目送南飞鸿青冥浩无际去去不可从懐君先大夫夙昔遭竒逢潜邸识真主不羡汉吕公列职清华地最沐恩宠隆一朝忽仙逝惕然动宸衷推恩锡世禄不独荣厥躬接武登鳯池垂绅侍重瞳累绩升少卿出入丹禁中侍从歴四朝眷遇期有终齿力尚未衰归思何匆匆封章荷俞允拜命辞九重故乡有先陇欝欝罗青松岁时伸祀礼诚意潜感通忠孝求无愧令望垂不穷
　　忠孝堂为江西冯都指挥题
　　纲常立人极本自天降衷为子当致孝为臣当效忠有美冯氏胤世济扬武功若翁熊虎姿赳赳振英风秉心一何良惟谨彛伦中亲丧居墓庐哀哀三载终痛心生白髪洒泪枯青松至今匡山人称道无不同倭奴昔为冦鼠窃窥海东公领偏师出奋勇当前锋力战不旋踵耻作偷生庸捐躯死王事精诚凌白虹继承有贤嗣允矣能亢宗名藩位连帅名爵方日崇髙堂掲华扁先徳斯昭融大书良史笔休烈垂无穷
　　题画梅
　　江南残腊际万卉俱凋零惟有寒梅花粲然自敷荣操与松筠固色同氷玉明西湖幽兴适东阁新吟成以兹修洁士往往资怡情蓟北少栽植无由觌华英画图一披阅顿觉心神清寒梢净披拂素艳淡轻盈疑闻暗香度似觉疎影横子乃爱莲裔喜结逋仙盟得此惬珍玩不殊获琼瑛髙斋残雪霁如在孤山行岂伊形模妙比徳良足征永愿保贞白庶用慰平生
　　梅月为给事中谢庄题
　　一枝罗浮玉芳姿澹轻盈明月何皎皎照此氷骨清遥疑暗香度近觉疎影横懐哉君子操洁白可同情
　　○五言律诗
　　赠韩院判
　　旧业轩岐术承家复几年济人咸仰徳医国共推贤花满仙林杏香分橘井泉九重恩眷厚四海盛名传
　　鉴湖一曲为史院判题
　　闻道山阴景湖光一镜秋逺涵晴日动逈带晩烟浮花发连堤树帆归隔浦舟承恩方显擢何许赋归休
　　阳山看碑和胡祭酒韵二首
　　江郭日方东羣山映碧空路经林影外人在画图中野老谈时泰居民乐岁丰昔闻尧舜日治化与今同
　　二
　　夜宿山中寺林轩对客开松稍新月上竹径好风来刻烛催诗句持螯劝酒杯髙谈禅榻畔清兴亦幽哉
　　题麦舟图
　　自古多豪杰胷懐隘八寰一家贤父子髙谊重丘山盛事传天下英名满世间今观图画里气概孰能攀
　　题江湖胜览
　　正是升平日遨逰属少年琴尊三峡月烟雨五湖船紫陌聫冠盖红尘醉管弦应知清兴逺踪迹遍山川
　　思亲堂
　　莫报春晖徳翻成隔九原音容嗟已逝梦寐想犹存蒿里秋霜冷萱闱夜月昏凄凉千古恨挥涕不堪论
　　志训堂
　　夙昔承先训孜孜重义方音容长若覩梦寐讵能忘体魄归冥漠泉台隔渺茫过庭言在耳洒泪向羮墙
　　题桂庭巻
　　种植由先世秋香尚满庭琼柯交碎影金粟带余馨雨露沾天泽根株占地灵重荣应有自当户正青青
　　题郑员外山水
　　江西名画史曽说稚川贤笔落天机到图成景物妍青山开第宅緑树带云烟有待闲居日临风漱石泉
　　次西昌杨学士赠太守张鸣玉诗韵
　　五马自光荣南还两月程江云随去棹汀雨湿行旌客路归时逺公堂到日清龚黄多善政努力继芳名
　　送尹御史
　　骢马金台下承恩报政归祖筵琼作醴仙佩绣为衣水国荷香逺闗河树色微料应南去路五月振霜威
　　题邓伯道弃儿图
　　中原遭丧乱兵马正交驰念弟须存嗣谋妻遂弃儿人情终有歉天道岂无知此日观图画挥毫谩赋诗
　　虚庵为刘咸副使题
　　四壁清无际疎棂面面通独懐兹室异逈与此心同燕坐羣喧寂消闲万虑空悬知能受益华扁思无穷
　　送罗仪范照磨赴肇庆
　　垂白方膺荐之官逼岁除晨装趋驿路昼锦过乡闾草緑辞家日榕阴到郡初慎毋轻幕士满腹有诗书
　　送戴肃知县赴建安
　　佐政临花县哦松早着声勤劳书宦迹迁擢被恩荣客路三闗去郎星五夜明山城思茂宰黎庶定相迎
　　题云岑书屋
　　书屋青山里云深翠欲流小桥通曲涧逺树带平畴地僻人稀到心闲景自幽学成须致用未必乆淹留
　　竹鹤双清图为西杨学士题
　　修竹琅玕直仙禽逈立清扶疎三径色嘹唳九皋声劲节风霜老贞姿玉雪明朝回宾客静吟对独含情
　　逰东郭草亭
　　美景懐东郭重逰乐盛时杯香琼作醴花暖锦成帷雅奏娯人乆新莺度曲迟兴浓还有约来岁副深期
　　挽焦中书母
　　乡里推贤范闺门仰令仪遽遗三釡养空抱九京思寂寞萱堂梦凄凉薤露辞总知贤嗣好今在鳯凰池
　　○五言排律
　　寿少师吏部尚书蹇公
　　日月光华旦风云庆会辰昌符开景运帝徳着深仁天为储贤哲时当翼圣神列星还降昴维岳复生申汉水清无比巴山秀絶邻人锺川岳粹地产庙堂珍少负匡时学曽充观国宾谋谟深启沃礼乐盛敷陈已冠英华选遄登要路津奋庸熈帝载论道觉斯民天府驰声乆宸衷眷注频铨衡明藻鉴梁栋倚髙旻共仰包荒量咸推治泰臣化枢资密勿士类荷陶钧登贰三台重调和二气均参苓储已旧桃李树犹新征角招相悦盐梅味独真四朝需硕辅一代见贤人位极功弥茂年髙行益淳三尊身具备五福日骈臻稷契勲堪继松乔寿可伦坐忘温室树吟对漆园椿美矣颜如玉皤然鬓若银寿乡人不老化国日长春初度逢兹旦迎新属此旬瑞光现南极蕃锡下枫宸蔼蔼繁禧集洋洋喜气匀金炉飘翠缕绮席迭文茵烛熖摇红蔤帘钩钓翠筠充庭来贺客列座宴朝绅几案盈方丈肴羞贵万缗赐来内膳美斟出上尊醇子姓皆兰玉孙枝总鳯麟云霞裁舞袖丝竹恊歌唇拜献情偏至趋承礼更循庆门元有积盛福岂无因我昔懐清徳于今踵后尘追随蒙■〈石族〉砺咨度识经纶有駜思陈悃非才愧効颦愿言増寿算与国永无垠
　　围猎
　　圣主宵严驾搜田正及时郊原霜气肃闗塞日光迟狐兔潜踪迹鹰鹯厉羽仪虞罗弥薮泽猎火亘山陲杂沓连千骑张皇饬六师弓弯明月满旗动晓云垂祝网龙舆驻归营鳯跸移三驱遵古典千载示弘规
　　瑞菊
　　草木应多品均沾雨露恩君家培厚徳异瑞兆秋根可爱双花艳宁知一萼分合欢含细瓣并蔕吐清芬甘谷宜同美东篱未许论开时当令节看处映芳尊好客俱能赋骚人亦缀文羡兹霜下杰种向日邉园对景葵心在飡英蘖味存流传夸众口华采动词垣
　　题沈崇知县明恕堂
　　花县为郎乆人歌卓鲁贤存心应不昧推己自无偏水碧氷壶静天清玉镜悬疲癃归恻隠鳏寡属矜怜不为私情掩宁容物欲牵奸回能独觉好恶自同然鉴物知无惑求仁术有传弦歌清韵逺桑柘緑阴连遥想安民绩西山石可镌
　　送尹叅议之福建
　　出仕清时乆朝绅喜共推丰神何卓荦志气亦瑰竒美质名邦产才华治世资光韬和氏璧秀挺邓林枝蚤岁游侯泮潜心下董帷一经登虎榜三策对龙墀入侍枫宸早迁官棘寺宜平反无所隠直道不容私孤鹗终当荐良驹岂乆羁躬逢千载遇名达九重知宸翰铨升日藩方佐政时拜恩偏感激受任敢稽迟闽海千山路春风二月期江花含宿雨岭树隠朝曦父老欢迎迓官僚想设施宁论瞻表率直欲赞雍熈好似鸣阳鳯长倾向日葵优游宣治化岂弟慎威仪源洁流斯逺形端影自随宦成当勿怠责重更精思常衮勲宜继韦丹政足师庙廊犹有待竹帛可前追运海鹍鹏翼凌寒松栢姿盛名须振举素操尚坚持仰体抡贤意毋忘赠别诗始终能敬懋庶不负畴咨
　　重逰东郭草亭
　　雨霁纎尘浄春和万景妍天门红映日宫树翠含烟散步从东郭追欢忆去年自惭聨阁老幸喜接羣贤花影侵文槛莺声近绮筵时和兼物遂觞咏兴悠然
　　挽胡学士
　　阀阅簮缨逺才华自夙成彤幡遗旧徳黄榜占魁名卓荦金闺彦瑰竒玉署英谋猷膺主眷风采照人清得句珠玑粲摛文锦绣明词源惊倒峡步武羡登瀛共诧分莲贵争传视草荣铺张昭圣治黼黻际隆平廏马追星骏宫衣迭雪轻大官供膳美内帑锡金盈紫诰扬先泽青绫直夜更光华承宠渥献替尽忠诚清问临双阙髙名重两京宸衷方倚注薤露忽歌声痛哭怜交契追懐怆圣情褒封増恤典勲爵耀铭旌旅榇孤舟路乡山万里程沧洲秋草碧宰树暮云横逝水空长叹流年谩自惊惟余同列者回首泪沾缨
　　挽萧用道长史
　　诗书崇阀阅词藻绍弓裘隠迹声华着闲居行义修朝廷隆至治玉帛正旁搜擢相亲藩重抡材宠命优校雠开石室忠荩彻宸旒梁国邹枚并西都贾董俦四箴勤翊导八事赞谋猷忽罢长裾曳俄为逺塞逰一投终莫返孤疾讵能瘳行槖金钱少遗编翰墨留蓝田生片玉蟾阙步髙秋仕路行当显泉台惜竟休青山新勒石宿草旧封丘怅忆斯文旧哀歌涕泗流
　　○五言絶句
　　题四景图
　　春至多新水弥漫四望同却疑霄汉里还有泛槎翁
　　二
　　万迭峯峦秀遥空散火云兴来聊极目伫立向斜曛
　　三
　　玉露生凉风江空兔魄多分明桂树影谁道是山河
　　四
　　寒山髙百尺老树傲风霜更欲弹棊坐秋声九夏凉
　　双牛图【二首】
　　碧草微茫处江天欲暮时想应农事隙刍牧自相宜
　　二
　　逺岸长林下牛驯意态闲不须歌扣角归去卧柴闗
　　墨兰【二首】
　　九畹人何在湘江空自流向来纫佩处烟雨不胜秋
　　二
　　空谷谁能问幽芳独占春不知湘水上何处吊灵均
　　文敏集巻三
　　●钦定四库全书
　　文敏集巻四
　　（明）杨荣 撰
　　○歌行
　　寿少师蹇公
　　岷峨欝苍苍巴江浩洋洋阴阳二气互流荡精英翕聚生贤良忆昔元祚衰天造正冥昧公生癸夘冬适际真元会赋此英伟资天意岂无待一朝发轫登巍科鳯凰池上承恩波彩毫彤管日簪侍禁密优游荣宠多先皇首擢为冡宰天下人物归权衡纲维百职肃仪表调剂四海臻和平伟哉金石操挺矣松栢贞声名满夷夏事业垂汗青四朝歴仕荷深眷两扶红日升霄汉经纶邦国运嘉谟耿耿忠勤不知倦从容职寅亮秉轴居庙堂元化属叅赞斟酌随低昻皇穹锡佑在元老年踰七袠愈康强禁城梅玉清香吐绮席弘开具尊爼葱葱瑞气满华堂煜煜斑衣膝前舞称觞献寿来羣仙锦袍玉带光相连共夸天地产良佐柱石邦家非偶然嵩岳昔降神生彼甫与申诗人发歌咏简册犹昭陈况今圣皇位宸极不比周宣更化新盛世光岳气完厚鹤髪龎眉多缙绅仰止岷峨峯崔嵬彩云里盼彼巴江流悠悠去无已为公歌此度遐龄坐阅升平介繁祉
　　题竹石泉坡赠南京刘给事中
　　天孙织锦机邉石粲若云霞成五色乘槎仙人携之归腾入沧溟深莫测波涛蚀囓千载余上产百尺青珊瑚冯夷捧来为我献文彩照耀扶桑乌君不见石家小儿肆行暴竞巧夸竒真可笑髙枝大叶似此稀不待捜罗能自到尧舜在上来逺人贡献尽却竒与珍我今有此不自惜持以赠子何殷勤岁寒别我金台下春满南都到官舍此行树业当何如须与珊瑚比光价
　　送孝亷童景和还乡
　　我家云际峯子居玉溪侧溪云相望百里间共听溪流看山色我忝逰京国别家凡几霜丘园子晦迹林泉足徜徉今秋忽领乡书荐邂逅都门欣会面为言堂上有慈亲白髪如丝身尚健今晨奏疏陈衷情诏许还家昼锦荣人生何如奉亲乐妇进甘腝儿调羮君恩如天尤罔极欲报涓埃那可得抒忠尽孝臣子分重系纲常谅须识我别庭闱音问疎彩服亦欲相追趋若过闽山到乡曲为我先寄平安书
　　题张判府恒山书屋
　　恒之山相迭峙幽燕以南亘万里苍厓髙出几千仭古称北岳中天起但见日月来东西苍藤古木啼青兕张公筑室读书舍其下闭户不出识者寡左图右史日相亲下笔文词袭班马胷中更有治安书披腹琅玕欲倾冩一朝选入逰上庠文彩灿烂云锦章许身报国竭忠荩佐治圣世如陶唐秉心精白恒自守髙谊如公世罕有朅来辅政居建邦化民已见风俗厚生平节操如秋霜礼法雍容睦僚友春风夜坐政事堂思看旧书那能忘白云缥缈在眉睫緑树晻霭遥相望君亲两立不可置惟愿寿考如天长恒之山渺何许南闽逺望青天髙更有幽人时仰止
　　氷蘗堂为龎明叙作
　　万物谁独清惟有玉壶氷羣卉难悉数蘗心良最苦人生髙洁励贞操可使芳名照今古鹿门逺孙居吉文鳯凰池上超凡羣堂上令母年七十孀居自昔扬清芬辛勤抚孤习诗礼遣贽从师脱簪珥熊丸有训屡资劳膏沐无心宁复理只今三釡荷恩荣萱花雨露逢升平帨闱华扁署氷蘗煌煌史笔昭懿情岂不见昔王素所至亷名驰仕路不独当时氷蘗声千载髙风争景慕而家令母何其贤淑徳早向乡邦传再歌一曲励民俗以兹愿续栢舟篇
　　金台别意图赠宋士徳照磨复任松江
　　东呉名郡云间最山水锺灵此其会九峯■〈山上酋下〉崒秀凌空三泖春流互萦带就中宦绩相后先只今郡属惟子贤洒如清风立翠竹烱若緑水开红莲昔年初捧除书至父老欣欣总懐恵闾阎鸡犬寂无惊田野桑麻蔼交翠公庭昼闲案牍清终岁不闻敲扑声家家院落弦管溢处处寒灯机杼鸣政成回首逾三载考绩京华见风采故乡姻好情逾深宦路交逰心不改盍簪道旧能几时承恩南去催还期临岐握手兴不尽怅望云山伤别离云山微茫渺何许为托幽懐向毫楮一段闲情入画图千里相思若亲覩子今磊落非寻常政化覃敷名誉彰东呉民庶重懐仰满眼烟树皆甘棠殷勤祖帐送行色逺大相期须努力需看万里自飞腾云霄好展扶摇翼
　　崆山逺思图赠章贡太守张鸣玉
　　庾岭西来知几里其下蜿蜒走章水章水盘回到郡城南有崆山相对峙层峦迭嶂通杳冥储珍毓秀多空青造化生成挺竒异气势磅礴锺神灵兹山屹立何髙壮翠壁丹厓欝相向黛色苍苍望不穷嶻嵲凌空几千丈黄堂太守方盛年读书掇科才且贤皇华光彩照海内玉节时时下九天昨来拜官守章贡五马恩荣世所重皂盖风云自绕旋丹霄日月长瞻捧去岁双旌朝帝京金台相见不胜情征骖初指龙沙路归鞍已向虎头城分携去住心何苦几度相思未由睹谩凭毫素染崆山想象天涯渺何许悬知从容退食时独对兹山览秀竒晴烟暝霭相恍惚瑶林琪树纷葳蕤我因斯图寄遐想引睇南天神独往髙名期与此山齐令徳应知人共仰
　　小画为韩院判题
　　君家画品世无匹昨者沧桑忽相失题咏空传名士诗挥洒犹存伯兄笔知君继志真才贤故物忍令终弃捐遂教好手巧为此拂拭毫素生云烟春山如黛春水緑芳树重重绕华屋杏花日暖卧狸奴蒲叶风轻飞属玉我亦平生林野情忽见新图心目清何时访君向幽处一棹烟波江月明
　　题松鹤
　　青田之姿真不羣玄裳缟毳何缤纷有时清唳向寥廓一声直上横秋云孤松亭亭髙百尺松梢盘挐倚石壁翛然来此立多时轩昻欲展云霄翼何当结巢松树间朝来飞去暮飞还间随坡仙度赤壁不逐子晋逰缑山伊谁写此最竒絶髙堂忽见心神悦安得苍崖置一双舞影秋空弄明月
　　一片秋意为史院判题
　　昨夜西风起苹末长林萧萧叶初脱夕阳流水澹无波玻瓈沈浸青冥阔断堤古岸遥相连彷佛疑是鉴湖邉黄花未发含清露白鸟欲度横苍烟人间此景何潇洒独对新图意闲雅安得扁舟泛緑漪坐看翩翩海鸥下
　　题韩御医山水图
　　幽人襟度何潇洒时来踞坐长松下天邉翠壁髙嵯峨石上垂萝已堪把兴来看山不厌山仰视浮云不可攀流泉隠隠出岩谷长疑激石鸣潺湲只今作官居显职日日承恩登禁掖还山未得但看图一段闲情付秋碧
　　题王知事苍梧亲舍
　　苍梧之山髙崔嵬苍梧之水青扵苔朝云卷雨凝不散化为五采天邉来知君揽结入肺腑绮语藻词生笔下一从泮水乐优游声名早已登天府朅来闽藩今几年元戎幕下开红莲庭闱道逺不可见披图展玩心悠然苍梧遥遥几千里引睇沅湘隔烟水慈亲鹤髪双鬓皤倚门日日长如此忠孝由来难两全嗟君心事谁能怜丈夫有才誓许国要令事业垂简编我时趋京赴西掖因君此图情转剧相思应在玉堂中明月满帘天咫尺
　　西山精舍
　　西山迭翠峭且竒山前流水清涟漪美人筑室得幽胜独揽秀色褰书帷红尘不到柴闗静緑树阴浓昼日迟书声伊吾出林杪时有好鸟鸣髙枝花雨飘香入醽醁松涛送响来琴丝以兹逰息信得所况有童冠相追随毎扵大化探至理登山临水应忘疲迩来有籍通仙府别却旧业趋京师匆匆相见长干道命我为题精舍诗秪今去典常山教尚有西山猿鹤思
　　题张真人鸪峯清暑图
　　鸪峯嵯峨几千尺屹立江南半空碧仙家正在龙虎深林壑翛然絶尘迹茅屋俯瞰峯之阿石泉飞洒浸垂萝向来六月不知暑空翠满襟凉气多道人时把瑶琴理流水髙山少知已问谁载酒泛中流来听清商间宫征我生性嗜山水幽忽见此图清兴留何当从子问真诀周览八极寻丹丘
　　题方尚书芦雁
　　黄芦萧萧波渺渺六花飞入江天杳逺渚长林落叶空平沙断迹行人少嗈嗈鸿雁自随阳饮啄飞鸣古岸傍几点遥横闗塞逺数声逈隔云山长乃知良工妙无敌笔揽造化留真迹摩挲此画赋新题崔氏已无空叹息
　　题吴尚书山水图
　　青山嵳峩半空立万迭芙蓉紫烟湿峯前昨夜春雨深绕涧飞花水流急隔屿人烟凡几家一径苍苔石磴斜溪回路细长芳草月落幽林归早鸦山深洞口行人少白云飞堕青山杪恍见沧洲树色微如闻古寺锺声杳茅檐日出鸡犬喧十里烟光连逺村依稀乍疑篔筜谷彷佛自是桃花源乃知画者通玄理点染天机笔锋里尚书爱此欣得之素壁髙堂见山水人间美景不易寻此图直比双南金玉堂展巻慕清絶爽气萧萧风满林
　　赋西山送教谕周公明赴长洲
　　西山屹立何雄哉倚天盘地髙崔嵬壮气峥嵘逼太华秀色缥缈连蓬莱蓬莱咫尺临天阙遥对兹山最竒絶龙楼鳯阁接飞云玉殿瑶阶照晴雪周君文采儒林英萧萧白髪沾恩荣宦程初赴天官考教铎还为吴郡行今晨告别何草草祖帐离筵蓟门道回望西山迭翠屏万古青青应自好长洲花发春日初緑水荡漾青芙蕖皋比坐讲有余暇还念西山相忆无
　　寿萱堂为王都御史题
　　髙堂有母今垂老鹤髪慈颜喜长好爱日惟存慰母心阶前多种忘忧草愿将此草喻慈亲一度春风一度新日傍花邉呈彩服时依丛畔脍金鳞公从早岁承恩眷时向乌台掌邦宪禄飬深期志不违宦情但祝亲常健云冠霞帔帘幙深慈亲寿考多欢心华觞累进浮香气轻舆几度来花阴慈亲安乐萱长茂九天雨露栽培厚有待他年昼锦还拜舞花前庆亲寿
　　题夏尚书横披山水
　　青山绵亘何盘盘空翠杳霭连冈峦千寻黛色云中出万迭芙蓉天际看悬崖峭壁真竒絶百尺飞泉洒晴雪石磴髙低入渺茫岚光逺近相明灭其中茅屋临水开野桥曲涧纷萦回抱琴客向谁家去鼓棹人从何处来百花烂漫争妍媚逺树参差带新霁初疑盘谷隔风烟忽讶桃源在尘世人间此景那可逢嗟哉画史何其工摩挲展玩不忍释为写清兴思无穷
　　溪隠为章氏题
　　幽人昔隠清溪濵溪中流水光粼粼常时濯足风湍晓几度荡桨烟波春髙懐对此真澹泊啸咏沧浪心独乐竹寒沙净小窓幽酒醒梦回月初落幽人乘化知几年溪邉胜景还依然临流有客想芳躅况复胤嗣多才贤当时品题遗翰墨展巻悠然仰先徳谁云杖履迹已陈文采风流照溪侧我亦平生慕胜逰武夷曽回九曲舟何当为扫溪头石坐看一片氷壶秋
　　孝友堂为吕尚书题
　　名家本出蓝田裔积善生公庙廊器堂中列鼎奉慈亲膝下聨芳见诸弟公昔家居侍母傍朝朝暮暮在髙堂清觞潋滟蚁浮蜡彩服连翩雁作行自从致身事明主一片丹心誓相许晨趋双阙列朝班夕望孤云忆慈母昨者承恩昼锦还拥盖持麾西入闗咨询到处尽臣职拜舞喜得瞻亲颜春晖煜煜聨华萼鹤髪龎眉宛如昨埙篪迭奏承亲欢自古天伦有真乐知公禄养荣且丰寿富康宁谁与同作诗愿颂君陈美芳声永世垂无穷
　　野桥春霁图
　　东风吹花新雨晴微茫山影开云屏泉声有无隔幽窦岚光逺近排空青小桥横枕西溪侧过客何由分野色日华潋潋因物荣芳草萋萋为谁碧五更朝下承明庐天香满袖登逰车十年未着谢公屐似与冈峦识面初归来摩挲醉吟目不唱商颜紫芝曲何处有山如此图移近蓬莱剪浓緑
　　林泉清趣图【有序】
　　凡处富贵功名炫赫而能安乎素履不以浮靡累其中者此其为人必有瑰竒磊落之资清夐絶尘之想卓然超乎庸众者也今右军都督府都督同知沐公世本元勲承阀阅之旧袭簪绂之华盖未尝以富贵名爵有所矜衒居常退然自下歉焉若弗胜此其志趣岂不贤扵人逺哉予世家建宁公之先人黔宁昭靖王在国初时驻节建宁抚镇七闽号令严肃政行恵施士民懐慕予少时盖已熟闻其徳量之宏才识之伟矣及予以科目登朝又幸与公之兄今太傅黔国公暨公与公之弟驸马都尉胥晤扵是知公之伯仲皆以勲劳才望受知当时策名藩方聨姻戚里实皆先世积累之厚非偶然也公自滇南入朝京师其将归也屡索予诗以识别予惟公能超然物表无所系累虽在贵富显荣之中而懐萧散恬澹之志乃令善画者作林泉清趣图以赠且为歌诗以系之嗟夫谢安以晋宰辅为四海之望而懐别墅之乐裴度以身为唐安危而慕緑野之胜则是图也亦岂非公之志也哉诗曰
　　公家先世国元勲旧有威名海内闻至今功烈尚如昨三鳯文采皆超羣公为仲氏尤瑰杰自少藩方持节钺标格浑如玉树清丰姿逈若氷壶洁平生不受尘俗牵时时髙兴在林泉闲来与客纵欢赏碧鸡金马民安然昨者来朝双阙下九重眷顾増光价万里欣逢入觐初几度从容退朝暇兹乘驿骑赋旋归赠以斯图慰逺思长林欎欎浄尘俗石泉泠泠洗襟期如公风度今能几况复勲名世无比不徒恵泽被遐荒要遣声光照青史红亭酒酣日向曛三迭骊歌未忍分扬鞭上马重回首还见蓬莱五彩云
　　题李叅议辕门清暇图
　　李君磊落英妙年万里青云先着鞭致身早振成均誉列职曽推宦路贤自从佐郡蜚声乆田野熈熈真罕有千树烟火蔼桑麻万落人家荫榆栁只今叅赞在辕门防秋猛士如云屯诏书昼下笳皷静羽檄夜发风雷奔有时调兵奉天讨瘴雨蛮烟浄如扫帷幄争推筹策良官僚共说谋谟好以兹身闲心亦乐时时谈咲青油幕秋空斥堠絶烽烟夜月邉城息枹柝况今大将有山公持麾拥节収成功幕中从容烦寄语勉旃报国垂无穷
　　贺许编修父寿日
　　名家自是簪缨裔种徳绵延今几世遐龄可比窦家椿贤嗣宜方邓林桂朅来初度属昌辰鹤算今逾七十春遥想琼筵开盛宴衣冠满座来嘉宾玉堂令子尤欢庆缄寄诗词逺伸敬紫诰曽颁已赐官彩衣新制还相称伊予千里仰芳声未及登堂举寿觥尚期黄髪膺嘉祉更沐天朝雨露荣
　　剑池书馆为鳯阳熊知府题
　　丰城寳剑天下闻紫气曅煜光照昏一朝剑去蛟龙合池水深碧今犹存熊君书堂在池侧彷佛当年子云宅红帘緑幙对髙秋细雨青灯坐终夕翩然振翮起朝端青琐闱中列上班功成又转二千石坐取功名如等闲有时梦入乡园树还忆临池读书处早晩承恩昼锦还剑池鱼鸟宁相负
　　题陈徳逊青山白云图
　　若有人兮尚贞独为爱青山寄髙躅青山盘盘江水涯白云英英满空谷昨日携书逰帝畿白云缥缈纷相随中宵乍覩从龙处故里犹懐伴鹤时东风三月春正好白云有意还山早多情更赋还山吟愿与山人乐熈皥
　　寄翰林编修龚良器
　　我忆初年在闾里扵尔严君重交谊坐论夜雨碧窓前醉舞春风落花里盟心托好真忘年往来出入相后先情深直拟金兰契意厚宁如胶漆坚一从辞家上天阙平步云衢依日月只今已是三十春两地相看鬓成雪自惭碌碌衰懒余君恩未报将何如故山迢逓隔江海飞雁不带南来书玉堂退直重相忆几度逢人问消息光荣已喜沐恩封老大偏怜少筋力翻思昔日辞家时尔生数月方孩提沧波东去白日逝门墙桃李皆成蹊向来大比属庚戌喜尔翩然应时出策名飞步冠羣英余子纷纷孰能匹词垣三载承宠光御勅恩颁増焜煌银章紫绶贵尊甫霞帔珠冠荣北堂人生际遇有如此莫遣光阴枉抛弃寻常昼锦不足夸逺大勲名且须冀由来学问无终穷好将经史精磨礲促装更嘱来京早摩挲老眼看腾冲
　　题冯敏山水图
　　鳯池仙客天机精笔端点染真天成想当适意自盘礴呼吸造化含元英欣然写此得佳趣云水微茫带烟树左拏右攫森相樛恍若蛟龙飞不去悬崖峭壁不可攀岧嶤直入霄汉间幽亭卜筑在深处尘氛不到清昼闲是谁潇散事逰赏短棹轻舟自来往晩风不动碧波平潋滟寒光映兰桨斯人伟矣真罕俦飘飘俨若坡仙流披图一览发清兴彷佛万里江南秋
　　送建阳何贰尹景春复任
　　建溪佳致着南土文物衣冠近邹鲁考亭夫子接洙源道徳辉煌照千古哲人一去三百年流风余韵今依然桑麻蔽野蔼春昼弦歌比屋声相连贤丞自是俊髦士佐政琴堂勤抚字令克同心足有为女织农耕日无事朅来考绩上帝京铨曺书最扬芳声晓辞双阙瞻龙衮晩唱骊驹伤别情南风吹雨洒行路酌酒都亭话心素隠隠征轮日下归潇潇匹马河桥度朂君此去休迟迟到官正值新秋时道傍棠树多翠色堂下双松森四围更从父老询民瘼抚慰贞淳袪诈恶公庭事简讼不闻犬卧緑茵花满郭方今圣主旌循良屏除贪墨投逺方好坚清操保终始他日行看膺显扬
　　重庆堂为御史崔仲玉赋
　　君家积善肇庆源云礽奕叶森相传一门四世总无恙自是五福能兼全人间具庆亦云乐况有重闱齐矍铄桑榆入暮驻流辉黄菊逢秋粲竒萼堂中大父八袠余更闻祖母寿福俱朱颜晔煜见神彩白髪飘萧霜满梳过庭诗礼重严父清夜和熊赖慈母庭前椿树傲清霜堂北萱花沐时雨羡君卓荦方壮年由来孝友自天然礼闱擢秀并多士宪府乘骢推独贤昔曽衣锦归故里鳯勅恩颁重褒美银章白简相焜煌霞帔珠冠绚文绮一堂和气春融融子拜双亲孙拜翁雕盘品食备甘旨斑斓五彩迎东风嗟哉重庆世罕有伟矣君家徳深厚勉旃忠孝两无亏岁岁髙堂介眉寿
　　送翰林修撰连景贤归建宁省墓
　　长空淡淡秋气凉金台红叶飘清霜词林有士荷恩宠衣锦翩翩归故乡故乡迢逓在何处云水微茫隔烟雾一尊酒尽情更賖三迭歌残留不住绣鞍金勒王花骢洋洋意气如晴虹官河初泛过瀛海眼前景物应无穷岱宗磅礴亘邹鲁人物衣冠自今古梁山奕奕神禹功千载竒踪在西楚钱塘月落潮正平吴歌越语相间声买鱼沽酒且为乐吊古兴懐无限情兰桡桂棹疾如矢风正波平日千里望中闽峤白云邉咲指乡闗在伊迩维时溪上梅花开花间喜迓扁舟回绮筵交错列华馔紫霞潋滟浮金杯锦衣绚耀已如此光被松楸及桑梓焚黄既毕早趋朝忠孝兼全孰堪比嗟予衰老白髪多滥叨厚禄居銮坡三朝自幸沐优渥涓埃未效将如何今晨送子转凄恻聊写长歌壮行色到家故旧若相过为道年来重相忆
　　送江副使志坚复任淛江
　　都门朝下日方燠嘉树苍苍蔼新緑红亭送子复之官顿有离情千万斛忆昔初逰乡校中书窓夜读清昼同共期情谊托胶漆肯教踪迹分西东我惭列职近丹陛子继登科擢髙第鹗剡横飞出九重纂修共处清华地金闺通籍承宠光丹墀簉羽连鹓行朝回倾倒足为乐几见庭树飞秋霜书成峻擢天颜喜绣服辉煌灿霞绮十年风采动朝端富有声名满人耳外台六载非偶然平生志节乆愈坚淛水东西数千里咨询多道使君贤朅来考绩上京国书最荣归动行色暂时酌酒须尽欢明日云山杳相隔朂哉此去毋踌蹰淛中黎庶望回车愿言氷蘗保终始平安时寄南来书
　　送广东恵州陈太守还任
　　京华三月春欲老栁亸花明觉春好故人五马促行装清晨取别何草草为言昨日朝明廷三年考绩承宠荣九重纔覩蓬莱晓万里复向龙川行念昔先皇选民牧爱子才华美如玉一时被命同几人五色龙章绚人目平生力学颇自珍试推岂弟懐斯民罗浮山髙丰水阔草木尽得沾皇仁兹行还领鱼符去须信闾阎乆延竚桄榔叶暗荔枝红竹马纷纷满行处
　　文敏集巻四
　　●钦定四库全书
　　文敏集巻五
　　（明）杨荣 撰
　　○歌行
　　送吕少卿升常归省
　　先生宋代名臣裔簮绂蝉联辉奕世潜心力学绍前闻硕望清才更谁似一自英年领荐书骞腾独步青云衢暂淹侯頖师儒席还拥行台使者车手持宪节佥风纪盛有香名满人耳劲气寒飞楚树霜襟懐湛澈西江水移官闽宪益驰声政成超擢佐廷平释之自信无寃滥戴胄偏能适重轻昨来入觐明光殿奏绩从容荷深眷彩云仗里缀朝班瑞雪光中侍恩宴天语丁宁复旧官兹晨拜舞出金銮锦袍香惹炉烟暖玉佩声摇曙色寒羡君紫诰推恩乆褒典荣亲世稀有松楸郁郁霜露深欲荐苹蘩酹尊酒翩然承诏遂南归昼日煌煌绚锦衣人生得意有如此富贵功名愿不违宦逰何幸逢昭代况复明良际嘉会话旧空惊白髪生摅忠谅有丹心在平生托好最相亲官路俄经三十春棘寺知君体钦恤庙堂顾我乏经纶骊驹明发催程早祖席都门且倾倒残腊遥辞紫禁门还官重上金陵道辅治由来需老成华资今已亚诸卿此行珍重慰时望有待嘉谟答圣情
　　雪窝为苖修撰题
　　昔闻读书泮池上一室临池颇虚旷室边面面种梅花惟爱寒香来纸帐有时雪后天复晴皎皎夜月当轩楹梅花雪月共一色室中湛若氷壶清欣然把书映雪读雪光照书同秉烛况兹素月复流辉四壁荧荧如削玉一从钱塘徙畿甸擢科入侍金銮殿时看雪月宛犹昨只有梅花苦难见当时此室名雪窝别后相思魂梦多月华雪色谅依旧南枝消息今如何已知襟怀尚清景雪消月落空梅影有待枝头结实成试作和羮为调鼎
　　送都御史熊槩之南京
　　晓风吹花飘紫陌陌上青青杨栁色绣衣骢马何辉煌祖帐临岐送行客客初拜命出都门意气偏承明主恩霜威凛凛孰敢犯狐兔敛迹鲸鲵奔强摧弱植安田里闾阎处处讴歌起还朝入对重敷陈九重顾盼天颜喜南京宪台席乆虚特承宠眷荷新除玉壶酒尽意不尽欲别不别仍踌躇知君此去肃风纪要使声华满人耳不见当年揽辔流千古芳名照青史
　　送瓯宁大尹章文郁复任
　　吾乡风土冠七闽建瓯二邑相比邻清和之风此融结山水秀异民心淳风淳俗朴无乖戾从古迄今称易治况当圣世仁化行令长人人尽良吏章君自是钱唐彦早入成均与髦选骥足髙腾迥出群牛刀小试初为县治成绰有昔贤风人方卓茂与鲁恭晨霜翳盖躬行学春雨乘车出劝农六载守官如一日蔼然仁惠声洋溢来朝仍着尚方履课最重书考功笔关树生凉宿雨晴还辞北阙向南行雨露浓沾双袖湿江风遥送一帆轻邑中耆老相望乆有待来临如父母长途风景秋正佳马上看山莫回首我皇注意在爱民守令于今务得人勉旃终始树嘉政褒命行看下紫宸
　　送陈必恭叅政考绩还云南
　　陈君家住锦江里居傍好山千仭起锺灵孕秀在斯人少小留心事经史一从领荐上神京成均肄业超群英黄甲题名沐光宠乌台列职扬清声日持白简趍丹阙劲气棱棱凛霜雪平生心事孰与伦皎若澄潭湛秋月绣衣一出山岳摇翩翩鹰隼凌九霄輶车按莅慑贪墨封章奏劾惊藩僚更闻揽辔向吴土狐鼠豺狼遁无所扫除奸一以空要使髙名照今古一朝叅佐居黔中薇垣顿觉春融融遐荒草木被膏雨闾阎黎庶歌仁风昔年报政好颜色此日重来头已白悬车未遂归老心匹马还看别京国旗亭杨栁何青葱送君南去情无穷愿推仁政洽荒服莫教中道隳成功頋予同郡托交谊衰老犹惭侍枫陛圣恩他日许归休同看锦江山色翠
　　送太平知府姚政之任
　　禁城漏彻天门开红云捧日东方来仙跸声传六龙至明堂朝罢千官回羡君卓荦多才智此日荣看荷恩意手分铜虎任专城袖带炉薫出丹陛赐来寳勑何煌煌龙文五彩生辉光旗亭车马集冠盖祖筵酒泛葡萄香漙漙凉露浥芳草道上尘氛浄如扫兰桡晓发潞河濵回首云山隔琼岛秋深水落波不兴白苹红蓼争鲜明云连齐鲁黍初熟雨过秦淮山更青道傍杂沓森童稚共迓双旌日边至闾阎已喜乐雍熈宛若春阳发辉媚黄堂宣化敷圣恩抚绥黎庶旌仁贤和风拂拂蔼生意明月皎皎行青天况君昔甞效劳绩一寸丹心烱虚白早从绛郡着能声两入枢庭赞筹策地官分职众所推敬敷五教昭民彛翩翩一鹗上霄汉騑騑五马趍南畿朱幡皂盖照云日勲名坐与龚黄匹公庭无事清昼闲弦诵声连万家室古来郡守非不多惟有循良名不磨朂君此去慎终始再听民间襦袴歌
　　题曹义编修花木翎毛图
　　同云黯淡岁华逼老树轮囷雪初积瘦蛟起舞冻欲僵一鸟归栖头已白中山有物明月精睢盱相顾如有情天寒猎罟不复出静倚丛薄无人惊树傍枸杞枝袅袅摇落之余见应少叶在犹如翠羽滋实成尚缀琼珠小嗟哉植物胡不同荣枯开落谁能穷晴窓看画坐叹息黙识乾坤造化功
　　送礼部郎中蒋廷晖致仕还乡
　　蓟门二月春昼长有客翩然还故乡为言衰迈已七袠乞身幸已辞明光忆昔年华正强盛工书深得临池兴逺师羲献争清妍近法欧虞擅遒劲龙飞九五永乐初姓名早已登荐书拜官虽列凤池上载笔毎向词林趍毫端日日传恩旨纶綍辉煌播遐迩乘间纵意时一挥多在人家画屏里后来迁职尚书郎内庭如旧承宠光白金文绮频有赐三十余年鬓髪苍顾予自昔同供奉青眼相看意逾重只今别我遂归休千里湖山入清梦祖筵酒满黄金巵尽醉休嗟临路岐他时倘遂悬车■〈〈一上自下〉页〉定过钱唐话别离
　　送田万陶教谕之沙县
　　田君性质淳且良早年力学攻文章晓窥芸简碧窓静夜对兰灯清漏长平生卓荦有髙志淬拭青萍不轻试韬藏寳匣几经年时有辉光动星纬秋风藩省棘闱开扬眉吐气争先魁九重霄汉翔凤羽云程千里驰龙媒一朝飞步上京国拟向彤墀献三策日华五色过眼迷乙榜登名众皆惜圣恩抡选重才贤成均三载加精研谁知富贵自先定科名特达非偶然拜官再向黉宫里得此欣然为亲喜封章恳欵动渊衷锡命南行近闾里都门草緑春日明临岐使我不胜情官河水满快征棹指日诸生相拜迎东风吹雨润芹藻泮水优游景逾好亲闱迎养足欢娱遥想蓝舆到官早颜童髪白八十龄年来况喜身康宁公余娱侍有真乐不羡富贵兼功名
　　送大尹谢仲廉之沙县
　　东风吹花舞晴雪正是京华夏初月上林日暖散莺声似与行人送离别翩翩鳬舄出九关一尊酒尽添朱颜丈夫慷慨别知已仗剑宁辞行路难忆昔君初擢科第际会风云多意气绣衣绚彩立青霄白简飞霜侍丹陛岂知利钝亦有时得失往往常相随只今承命宰百里况是闽南风俗竒喜君卓荦负髙节世态从教尚炎热玉壶秋月烱虚明金井寒泉自清冽兹行正好展才猷时将民瘼勤谘诹夜深无犬吠村巷春到有农耕緑畴夫耕妇织各安所比屋讴歌歌父母三年报政着勤劳伫见芳名同卓鲁由来邑令任不轻君行莫伤离别情秋风若有燕鸿便应好缄封遥寄声
　　送顾都御史致仕还乡
　　忆昔与君同射策两鬓相看如漆黒流光迅速不可拘转眼萧萧头緫白君初释褐宰花封桑麻百里春融融欻从鹗荐上霄汉手持玉斧乘青骢英姿劲气独超絶不好寻常事容恱三春栢府凛严霜六月江南洒飞雪银台进秩曽几时擢官都宪蒙主知四方颙昻想风采百寮震肃瞻威仪圣恩优老古无比一朝勑赐归田里清名已见重当时况复光荣善终始汉家解组有二疏都门相送多轩车髙风卓卓振寥廓夹道人称贤大夫君今髙步踵前轨不使先贤独专美归来林下更优游锦绣辉煌照桑梓蹇予衰老思退休才薄应惭今尚留冥鸿何日遂髙举九霄接翼横清秋
　　送中书陈宗渊致仕还乡
　　天台山水锺灵气人物挺生多秀异陈君夐出流辈中襟宇舂容富才艺能书能画莫与肩挥洒毫素人争传芳声早岁闻京国雅志不得栖林泉永乐之初领髙荐一时同召皆英彦儤直常居白玉堂承恩日侍金銮殿从此飞腾际盛时廿年染翰鳯凰池烱烱双眸明似电萧萧两鬓白如丝诏许归休娱晩节买舟即日还东越故园遥指赤城霞片帆轻度沧江月我与相知为独早见君少壮今衰老送行难尽旧时情聊复长歌写怀抱到家正是菊花天把酒东篱兴浩然惟有丹心常恋阙时时飞梦五云边
　　题紫芥图赠同知王朝佐
　　中园百蔬雨后长紫芥新香味偏爽锦文绕叶光陆离金缕攅花色鲜朗莫嫌气烈俄惊嚏涤滞消烦功独广纷纷春韭与秋菘那得与之相比仿徽州贰守最贤明厚抚茕嫠薄自养晨飡暮膳无重味味此甘腴胜熊掌勤劳民事自忘疲不似庾郎同偃仰康侯击节信民言我亦为君加叹赏绘图相赠虽若微托此聊将寄遐想方今廉吏尽登庸不限内朝并外壌■〈〈一上自下〉页〉言终始务清修伫见征书降天上
　　题竹泉石坡赠宣城钱教谕
　　古来何人善画竹湖州太守眉山苏二公已去数百载毎叹絶笔人间无此图几竿何洒落生气潇森动寥廓胸中不有真琅玕笔下那能发竒作峥嵘老石莓苔青叩之似作金玉声虚窦玲珑暗泉滴深根盘结微云生子今振铎宣城去为拂新图写新句梅花未发栁未生持此聊将岁寒意不用截取长竿钓玉璜不用裁为律吕鸣鳯凰惟应杀青著书比班扬广文之官虽冷夫何伤
　　翠筠轩为黔国公子沐可观题
　　世人见竹爱者稀子独爱种当轩墀长稍宻叶自潇洒虚心劲节同襟期拂云髙并青霄直秀压琅玕绕檐碧千竿飒爽风雨声四面阴森氷雪色苍然满眼如潇湘敲金戛玉相铿锵虬龙露角带春雨鳯凰振羽鸣朝阳有时携客翫佳景满地扶疎散凉影扫石弹棊白昼长钩帘对月清宵永有时截制紫鸾笙希音吹彻钧天清空中似引飞仙度翠翘緑佩何轻盈尘氛不到凈如洗几回吟啸霜天里蒋径寂寥何足论淇澳猗猗自堪儗君家庆泽流无穷种德应与种竹同绳绳后嗣尽英杰抚绥夷落推元功羡子才髙踵前躅早有芳名动南服■〈〈一上自下〉页〉言长养资汗青留纪清朝世勲録
　　重庆堂为曲靖知府晏毅题
　　堂中慈母雪满颠况是大母尤髙年福禄康宁姑妇乐旨甘备养孙曽贤人生重庆有如此孝慈同萃一门里绮席欢承彩服鲜緑醅香泛金樽美彤幡皂盖绾银章慈竹阴连萱草芳锦衣屡得拜家庆几回庭户生辉光知君乆作青云客御勑曽看侈褒锡宁将宦逰恱亲颜直遣夷氓沾圣泽显扬已喜振芳声更兼禄养承恩荣愿殚忠孝保终始不负髙堂钟爱情
　　送李叅议复任
　　藩维之任实匪轻古来重此良足征咨询州牧载虞典旬宣江汉埀葩经李君早岁乘骢马煜煜才名满都下苍隼横秋振羽翰白简飞霜肃朝野一朝受命叅闽邦圣皇德化能宣扬政平讼理息愁叹坐令八郡生春阳朅来报政上京国官舎相逢慰相忆暖风碧草三月春緑酒红亭送归客蒲香酒熟下车时再施惠泽安黔黎心如玉雪保终始庙堂峻擢应有期
　　送从弟尚文复任南京吏部郎中
　　忆昔少时居故乡兄弟相亲恩爱长碧窓灯火照经史肯以暇逸虚流光一朝歘动青云志泮水传经汝来侍梦草春吟毎得诗聴雨夜眠常共被是时爱汝才且贤静观羲画穷先天阴阳变化悟消息为汝指授加精研岁逢己夘仲秋月我独攀桂登蟾阙鹏程浩荡遂骞腾翰苑编摩愧疎劣一从别后难与同喜汝携书来辟雍日下聨辉想华萼云边接羽看飞鸿时从官舎话衷曲顾恋情深如手足领荐欣题鴈塔名为郎喜作天官属十年粉署政绩多彤庭奏最承恩波官阶已齿大夫列煌煌紫诰颁銮坡曽怀先陇多荒草拜上封章归祭扫始怜别我去路遥旋喜辞家到官早于今又是五载余重来慰此情郁纡官舎论心未逾月都亭又拟歌骊驹关河迢逓渺南北潞水钟山两京客百年兄弟皆过半此日相看総头白匆匆且莫伤别离金台会面恒有期秋风驿路多归使时遣平安报汝知
　　别仲子让归乡省母
　　常闻七十古所稀我今行年当此时镜中朱颜已非昔鬓边玄髪半成丝汝来官舎兹十载定省晨昏恒不改趍朝上马毎亲扶退直还家立相待承颜养志希前修要使吾心百不忧抚摩弟妹恩爱厚应对宾朋情谊周家庭综理恊规矩僮仆欢欣无间语眼中尘俗不相关干蛊承家应赖汝今晨拜别还故乡秪为慈亲在北堂劬劳鞠育思报德岂惮关河归路长到家正是小春节彩服登堂慰离别乡园桑梓须敬恭先陇松楸宜拜谒兄弟惟敦手足情闺门礼法在持循睦宗恤众恒留念敬老尊贤勿厌频我家种德自先世忠厚相传贵相继还将经史细研精莫遣箕裘业荒废汝行日逺思日深去后平安多寄音殷勤侍母有余暇重到京华慰我心
　　汝来京侍养已十年小心敬慎夙夜不怠治家接人罔失礼度足慰老怀今以弟锡来乃欲归省母虽命汝行而汝之庶母弟妹及诸亲旧咸弗忍舎汝者皆由汝平素孝友诚敬之所致实非偶然吾虽欲留旦夕侍左右然汝念母乆违孝心诚切不可沮遏乃赋长歌一篇以朂汝行汝且暂归以安母心尚期促装重来以慰吾怀庶几子道两尽汝其服膺勿忘也
　　题竹赠登州太守杨頥
　　浴凤池头雨露浓波涛翻砚飞墨龙倐忽变化腾太空蜿蜒影挂尺素中初疑吐雾春蒙蒙峥嵘山角云雷从徐观满座生清风凌霄劲节氷霜容葛陂昔日留遗踪至今勾漏思仙翁羡君乆典千里封琅玕万个藏心胸岁寒之操期相同长才他日须登庸箫韶九奏重华宫
　　竹雪书房为画士戴文进题
　　戴君旧业家钱塘幽斋剰种青篔筜氷森玉立郁萧爽佩珂时动音铿锵一林遥接淇园緑万个如临渭川曲凉宵白昼风月清翠影重重复书屋四时佳致迥不同况兹清絶当严冬朔风吹雪满空下凝梢缀叶相玲珑素娥冉冉来云表皓鹤翩翩舞林杪是时掩巻一凭栏清兴满襟应不少恍如玉壶照八窓牙籖玉轴生辉光开径便宜同蒋诩映书更觉慕孙康一从寄迹京华地翘首山房想初志阳春桃李任纷纷劲节贞心自无异何人为君写此图故乡景物浑不殊兴来展玩对立乆一点尘埃窓外无
　　送修撰杨寿夫致政归乡
　　蓐收司令大火流金井凉生梧叶秋玉堂词客叹衰老振袂翩然思退休封章晓上五云里恩命旋颁倍忻喜香飘紫殿拜龙颜日转西清别知已顾予同邑又同窓少小论交情谊长一从筮仕列中禁南北迢迢天一方君从泮水歌芹藻化雨春风起枯槁乌纱白髪三十春一榻寒毡■〈〈一上自下〉页〉终老几回受命司文衡南宫藩省推公平由兹荐剡上天阙擢任词垣沾宠荣先皇龙驭升天后国史恭修喜承诏书成进入蓬莱宫圣德神功永垂耀褒升华秩锡琼筵更颁兽锦宫袍鲜老成效用方自此如何拂袖翻归田今晨酌酒送君去行色匆匆留不住自是平生泉石心不辞万里关山路到家想值秋暮时篱边黄菊犹芳菲亲朋欢会如相问为说南还今可期
　　题孤峯迭秀图送太守况锺复任
　　东南名郡称姑苏土壤深厚山萦纡云中黛色接天目天际江流潴具区具区之中峙重屋孤峯髙瞰湖波緑狮岩虎阜相蔽亏紫翠浮光眩人目此中佳景真如画闾阎盛世涵清化湖山处处有渔樵陇畆人人乐耕稼伟哉太守才且贤悉心抚字今几年鉏奸击暴植孤弱诗书比屋声相传有时劝农行属县露冕轻轩逰歴徧村童野老竞欢迎甘雨和风緫如■〈〈一上自下〉页〉比来政誉何洋洋喜看奏最朝明光聊赋兹图慰离别相期事业齐龚黄
　　送兵部侍郎徐良玉考满复任
　　朝廷图治臻虞唐峩峩廊庙登俊良六卿分理各有属大纲一举众目张夏官司马掌邦政统制戎师卫民命任髙责重职匪轻德厚才良始能称徐君筮仕当壮年皇华使节周八埏为郎粉署着劳绩佐政银台承宠迁金闺出入乆通籍瞻望天颜纔咫尺惓惓夙夜竭忠诚烱烱丹心抱清白先皇擢贰夏官卿几年莅职居南京提纲挈领百事举往往群僚推老成朅来考绩觐枫陛书最南还别知已驿路霜酣木叶丹潞水风髙翠涛起山连岱岳神秀锺路入徐扬风物同石城锺阜自天设虎踞龙蟠今古雄君归为政励初志上副宸衷广仁治惟将盛业继古人终有清名照来世
　　宋徽宗耕牛图为黄福少保之子题
　　春原过雨春日熈春树连阴春草肥田家力耕贵及时手挽牛兮肩负犁草香泉美牛步迟农心汲汲应何为上恐公家赋税亏下虑私门妻子饥吁嗟牛兮胡不知宣和之初能念兹九重燕暇亲写之骄奢一动万事隳塞草黄沙千载悲
　　送许编修归省
　　秋风萧瑟天气凉梧桐落叶鸿鴈翔词林有客思故乡双亲寿考俱在堂满头白髪明秋霜乆矣离别各一方白云飘飘日飞扬欲往从之道路长朝回几度心彷徨东山岌嶪恒在望九重恳恳陈封章拜恩归去喜莫量举桂棹兮理兰桨锦衣白昼生辉光到家正是篱菊芳亲虽已老身尚强乌纱珠翟相焜煌挝钟考皷献寿觞■〈〈一上自下〉页〉祝千岁犹未央人生此乐应不常于乎人生此乐应不常圣恩广大安可忘
　　送夏仲昭主事归省
　　青年射策成名早文采风流出人表校书闲雅在銮坡染翰优游趍凤沼扬歴清华岁月多九重天上沐恩波粉署初迁司考课石渠还复预编摩从容退食无尘事时写琅玕发清思风梢雨叶倐忽成绰有湖州笔端意髙堂慈母雪盈头定省心劳不自由上疏喜承明诏许束书便买江南舟难兄解组归未乆相见欣然复携手彩衣双舞寿筵前此乐人间信稀有玉峯秀色似昆丘乘兴还堪载酒逰圣主恩深容暂去乡园虽好莫淹留
　　题御史曹习古推篷清趣图
　　青年揽辔临三吴清宵举棹经西湖西湖湖上月初出推篷对月思林逋逋仙旧宅无人住尚有寒梅千万树老干槎牙屈铁垂嫩蕋参差雪花坠暗香细逐东风来疎影横斜照緑苔夜深寒气沁肌骨眼前清絶无纎埃湖边又似湘江曲傍有千竿万竿竹宻叶纷如金错刀髙枝森若琅玕玉云际何人吹玉笙清音彷佛鸾凤声此君自昔重髙节乃与梅花同结盟须臾月落东方白满眼犹余霜雪色道逢四明一老翁为拂生绡洒香墨笔力精妙意无穷御史氷霜节操同朝回静坐一披翫恍在西湖湘水东
　　送少卿沈民望归乡祭扫
　　云间自昔多才俊二陆文章着西晋君家兄弟际明时褎然并以能书进文皇在御涣纶音双凤翩翩入翰林东观校书延誉盛西清应制沐恩深从此超迁登要地讲殿斋庐常入侍乆官庶子辅青宫新拜亚卿居棘寺四朝宠眷岂徒然染翰今踰三十年曽奉圣言方逸少还同笔諌效公权优诏初承拜双阙先茔祭扫归心切祖筵群饯出都门正是登髙菊花节九峯松柏秋容老到日逰观展怀抱乡闾士子共追陪见者争夸锦衣好我念平生故旧情聊歌长句赠君行再三相嘱来须早勉尽忠勤荅圣明
　　竹石图为都指挥徐信题
　　长林雨晴露山骨恠状竒形何突兀有似烟消虎豹蹲更疑水落鼋鼍出修篁落落共几竿碧玉交映金琅玕老虬青春露骨角威凤白日生羽翰吁嗟物情易衰朽惟此竹石能持乆欲看践履竟何如一片贞坚更相守
　　题陈进士竹石图
　　往时湖郡松雪翁竹石戏墨天下妙即今亦有澹然者笔意精工颇同调数枝潇洒自不群髙堂白昼生风云乃知雅趣脱尘俗何可一日无此君
　　送叶俊太守致政归乡
　　浙之东兮君所居嗣先业兮宗文儒早年俊迈风骨殊渥洼飒爽千里驹一从振足登云衢才猷卓荦罕与俱擢宰临桂向南趍边氓已喜疲癃苏三考绩最朝帝都髙超赤县意自如寸心烱烱氷玉壶荣膺鹗荐分虎符出守太原民心孚弦诵之声盈里庐桑麻徧野阴纷敷夫何未及三载余翻然乞此衰病躯圣恩霈若雨露濡告别使我情郁纡谅君之归志不孤尊有酒兮架有书田可耕兮圃可蔬山可樵兮水可渔退休之适安以舒嗟君之乐兮世所无白云为侣鸥为徒
　　文敏集巻五
　　●钦定四库全书
　　文敏集巻六
　　（明）杨荣 撰
　　○七言律诗
　　送张大尹之建阳
　　东馆编摩近一年清时多士羡才贤书成已荷恩光重命下还闻邑政专匹马萧萧辞北阙双鳬杳杳向南天建阳此去谁云逺士庶欢迎锦水边
　　送王太守之肇庆
　　琼州太守旧推贤此日承恩及暮年五马行逢淮甸雨双旌重拂岭南烟都门莫惜金樽尽故里仍看昼锦还移郡喜闻民事简好将德意重敷宣
　　送佥宪王彦修之四川
　　几年青琐荷光荣今日承恩出帝京玉节遥持霜气肃绣衣初绚日华明都门酌酒寛离思宪府临民蔼政声莫道巴川西去逺锦城父老喜相迎
　　围猎
　　关塞霜清晓色明銮舆校猎出边城六龙扶辇旌旗合万骑连营鼔角鸣逺火依微秋草薄惊沙寂歴暮云平小臣躬覩三驱乐■〈〈一上自下〉页〉效嵩呼播颂声
　　送义门郑御史致仕还乡
　　栢台珥笔乆推贤喜见辞荣及暮年天语丁宁恩赐厚宸章璀璨墨华鲜几年守职风霜凛奕世同居孝义全总谓田园归兴好丹心犹恋五云边
　　送饶佥宪之陜西
　　圣代抡材擢俊贤喜乘骢马向秦川绣衣行部临关内玉斧承恩在日边陇树总迎霜气肃塞云多与曙光连方期此日宣恩德西土黔黎乐晏然
　　送弟尚文回南京吏部
　　遥持使节自南来阙下相逢喜色开风雨夜床情不尽池塘春草梦初回封章已进天颜恱尊酒频倾驿骑催惟有新图将别意云山千迭倚崔嵬
　　送吕佥宪之福建
　　七闽南去路漫漫又喜承恩戴豸冠骢马去时逢雪霁绣衣行处带霜寒遥知揽辔澄清易惟惜临岐话别难翘首云霄鵰鹗劲草中狐兔岂能安
　　送熊自诚南归
　　都门杨栁緑如丝相送临岐惜别离九陌莺花催淑景一生湖海识襟期白头就养看贤嗣青眼交游总故知闻说江南多旧业石榴花发到家时
　　度野狐岭
　　山头一望一岧嶤四月寒岩雪未消使节有光南国重征裘无暖北风遥心知圣寿齐三祝目极祥云丽九霄共荷恩波同覆载只惭无补圣明朝
　　次兴和旧城宴别夷人
　　圣主尊居四海寛天教顽梗自相残山河一视乾坤大日月重熈社稷安中使丁宁宣圣德逺人拜舞罄交欢何须更勒天山石万古神功自不刋
　　度居庸关
　　居庸峻絶自天成凤翥龙骧壮北京猛士防边严警柝行人驻马听泉声云连幽蓟千峯立地接华夷万里程圣代车书今一统遐方无事乐升平
　　自宣府至德胜关
　　千岩万壑拥层云持节南来日正曛关塞有兵严号令屯营无事乐耕耘人家多在城中住流水还从涧里分共喜华夷今一统万方咸戴圣明君
　　培山书堂
　　知君华构倚培山泉石清幽几席闲挿架喜看黄巻积钩帘应待白云还庙堂此日陪伊傅灯火当时话孔颜未得投簮询旧业画图空自忆乡关
　　送魏则诚复任霍丘
　　故人别乆动遐思此日重逢话旧时百里编氓劳抚字一壶美酒见襟期花飞客路莺啼早栁拂官桥马去迟遥望淮山青一髪临分还写送行诗
　　送叶文翰致仕还乡
　　别去乡园二十秋喜承优诏赋归休衡门松菊劳归梦朔雪关河忆旧逰诗巻已知裁蜀锦客装宁惜敝貂裘遥知红树溪边路应有诸孙待■〈舟羲〉舟
　　送王检讨使朝鲜
　　海外诸畨入贡频怀柔有诏命儒臣俗传箕子封疆旧人仰皇朝德泽新蜃气晨消霞散绮鲸波夜度月如银遥知稽颡欢迎处共祝鸿图亿万春
　　阳山看碑和胡祭酒韵
　　退朝连骑出严关晓雾蒙蒙拂面寒村落喜从行处见江山如向画中看岩松凝翠森晴盖篱菊浮香簇露团皇祖圣灵端有在穹碑万古树■〈山赞〉岏
　　题蒋御医永思堂
　　謦欬茫茫杳莫闻髙堂挥涕几晨昏烝甞敢废如存礼鞠育难酬罔极恩独鹤下时风满树慈乌啼处月当门幸承遗泽膺天宠秪罄丹衷慰九原
　　驾送总兵官征交址随侍口号二首
　　大驾宵严出近畿兹晨遣将讨南夷金鍪耀日朱旗绕彩鹢乘风画桨齐已见兵威消瘴疠遥闻黎庶望云霓从征士卒皆欢跃应有诗人赋采薇
　　拜领金符出玉墀风云绚彩动征旗孤城狐鼠归神筭万灶貔貅属指麾献捷伫闻驰露布誓师先见仗天威凯旋宴飨论功日清庙长歌出牧诗
　　交址进白象
　　万方入贡列殊珍复见南来白象驯璎珞净垂珠露湿寳鞍髙衬锦衣新周岐不必夸丹鳯汉苑宁须羡赤麟圣世屡符祥瑞应会看龙马出河濵
　　陟屺巻
　　一官监牧乆辞家客里思亲鬓欲华逰子寸心忧已切故乡千里路犹賖白云天际孤飞处萱草堂前几度花昼锦何时归养日寿觞潋灔泛流霞
　　送李侍书赴广东佥事
　　挥毫乆任紫薇郎此日南迁佐宪纲朝佩正辞天阙曙绣衣犹带御炉香都门腊酒催行斾水驿云帆促去航遥想下车炎瘴息梅花满树月如霜
　　水竹居
　　髙人结屋枕清流菉竹森森景更幽风戛秋声来几席月摇波影漾林丘身中道义真堪乐世上功名澹不求早晩鹤书应赴陇未容心迹继巢由
　　岷山图
　　岷山遥对锦官城逰子看图感宦情松树吟边沧海近杜鹃啼处白云生思亲客梦三更月聴雨乡心万里程伫见政成归省日庭闱白髪沐光荣
　　敬亭山图
　　宣州城北敬亭山长日孤云自往还两水秀分双练白九华青锁一眉弯林间竹韵鸾凰语石上苔纹虎豹斑五马已知从此出锦衣光彩照亲颜
　　城南耕隠
　　县城南面结茅庐日事田畴乐隠居白髪自甘生计拙青云无梦世情疎身随野老同来往意与岩云共巻舒已喜丰年多稼穑不妨灯火读遗书
　　题闽岭春晴送贡生刘景韶之京
　　岭雪初晴丽景迟送君北上望京师江山几处留诗巻花竹谁家见酒旗璧水登名良不忝琼林锡宴更深期显扬自是平生志何用临觞叹别离
　　送沙同知赴禄州
　　大江南去路迢迢王事驱驰岂惮遥几处雕题通象郡千年铜柱过龙标山城雨歇蛮烟净海市风清蜃气消莫道荒郊丛竹外思明经古戴皇朝
　　双桂图
　　亭亭老桂翠连拳秀对书轩过百年清影转时随兔魄好花开处散龙涎栽培欲奈风霜乆长养应承雨露偏知子不忘先世泽晨昏攀望思悠然
　　题杏林春晓图
　　十年种杏已成林知子能存济物心万树彩霞凝艶色满园晴旭散清阴红芳浥露莺啼宻丹实垂金虎卧深多少疲癃沾惠泽看图聊为发长吟
　　和胡学士韵四首
　　玉署岧嶤禁苑西石渠天禄势相齐云霞绚彩当窓近奎璧回光照席低天阙喜同聨剑佩仙家何必羡刀圭莺声恰似箫韶曲时聴绵蛮隔树啼
　　休将青镜惜流年身在瀛洲即是仙视草毎教依玉几簮花常得侍琼筵宫罗迭雪颁时服宣管含云拂御笺解赋清平须阁老几畨新调满城传
　　两京长许从和鸾盛世赓歌兴岂阑在藻赋余欣锡宴伐檀诵罢愧徒餐只惭浅薄叨陪乆总谓明良际会难葵藿有心终向日蒹葭岁晚独禁寒
　　风袅炉烟散水沉隔帘千树昼阴阴广寒云气通西苑长乐锺声出上林瑞日迥浮双阙近彩云低覆百花深承恩未效涓尘报■〈〈一上自下〉页〉共寅恭罄夙心
　　送邹庶子还京
　　长陪鹤驾侍东朝又喜承恩在九霄报国丹心常耿耿逢人白髪已萧萧两京游览山河壮匹马经行道路遥归到金陵逢故旧为言云树思偏饶
　　三秀
　　积善由来庆泽垂名家屡见产灵芝已闻毓秀当前代又喜呈祥际盛时金采辉煌承晓露玉文璀璨绚晨曦太平自是多嘉应好掇英蕤献赤墀
　　送郑御史致仕还金华【并序】
　　永乐己亥夏四月致仕监察御史郑公干偕其弟致仕蜀府长史楷恭遇万寿圣节自金华入觐皇上念其出于义门既贤且老复能躬诣阙下以致其诚敬特赐宴于殿廷又赐以楮币并为善阴隲书慰劳甚至朝之公卿大夫见公兄弟遭遇于圣明之世者如此之盛何其幸欤荣忝有斯文之好于其归也赋诗以赠之
　　骢马才名出义门悬车深荷圣君恩朝天共祝南山寿归日频倾北海尊驿路飞花随去斾都亭垂栁拂行轩到家喜得陈恩赐犹有乡闾故旧存
　　慈节堂为吴母题
　　苍松古栢伴孀居苦节艰难二十余寳匣流尘朝镜掩青灯照影夜窓虚承欢喜见斑衣乐介寿还惊白髪疎遥想髙堂调膳后春风花外度轻车
　　题周侍读弟崇缙东园别墅
　　闻道林园景物新山光水色绕檐楹落花闲趂钩帘入好鸟时聴隔座鸣一径緑阴知雨过半窓晴影见云生雅怀不独幽栖乐兄弟登朝乆擅名
　　赠尚寳丞袁忠彻升少卿
　　两世承恩宠眷隆地居清禁职兼崇君臣庆会时欣遇父子光荣世莫同长侍龙颜仙仗里毎擎玉玺御筵中鹓行屡得聨珂佩欲赠新诗愧未工
　　送政和傅知县还任
　　朝天已得遂归心相送临岐思不禁潞水早寒氷乆合蓟门臈尽雪尤深仙人自有王乔舄黎庶重闻宓贱琴想到山城春已半停骖随处是棠阴
　　皆山堂为南昌李时佐题
　　西山胜处说洪厓应似环滁面面皆丹洞云深龙气湿翠屏风暖鸟声谐窓前拄笏花围席膝上横琴月满怀遥想当年称寿日莱衣五色炫庭阶
　　送钱佥宪之福建
　　百二山河揽辔频又骑骢马向南闽都门祖饯聨冠盖宪节光华动缙绅荔子风清宜却暑桄榔雨细不生尘正当激浊扬清日■〈〈一上自下〉页〉奉皇恩慰逺民
　　题彭士扬慈训堂
　　楚楚儒冠映彩衣生平教育赖慈闱十年灯下存丸胆万巻窓前想断机乌哺深恩时有待鲑珍厚养志无违曳裾已遂娱亲乐白髪还看衣锦归
　　送胡训导之新淦
　　安定孙枝世业专除书逺下九重天春秋笔法鸣昭代月旦乡评重壮年芹草池边新子佩杏花坛下素琴弦席珍莫负斯文重他日苏湖在淦川
　　题陈新冠山书屋
　　冠山深处擅清幽窓户沉沉黛色浮碧树白云千嶂晓青灯黄巻一帘秋弦琴时弄梅花操书字频将柿叶收好向英年勤学业成名宜与古人俦
　　贺吴子尚母饶氏寿
　　芙蓉华盖拥临川寳婺流辉照绮筵寿届七旬孀节苦养沾三釜二儿贤北堂萱草春如锦西母蟠桃日似年喜有文章昭善颂何须重续栢舟篇
　　题金幼学万松亭
　　万松深处结幽亭绕屋萧森偃盖青十里秋声风瑟瑟八窓翠黛昼冥冥云横老干虬须奋露滴危巢鹤梦醒几度慿阑清兴足半空竽籁月中聴
　　题胡廉使墨菊
　　谁洒溪边洗墨痕东篱点染此花繁岁寒不改氷霜操晩节偏承雨露恩冷蘂开时诗满巻秋香泛处酒盈尊殷勤持赠乌台客三径悬知旧业存
　　送潘民止之温州
　　玉堂华髪老词臣乡郡儒官宠命新相见尽推前辈士从逰总是故乡人枌榆醉后家林晚芹藻生时泮水春此去应知无限乐四时海味足竒珍
　　送大尹李孔翼之任弋阳
　　一官迢逓大江西把酒都门惜解携孤棹逺经秋浦驿双鳬遥向弋阳溪荐章已应丹书诏祖席还分彩笔题好向山城敷惠泽循良应与古人齐
　　送判官陈季和之任安陆
　　十年载笔凤池头喜奉天书判一州蓟北雨余尊酒暮江南水落片帆秋山城民朴安耕作泽国官闲乐宦逰此去想应多善政他年风采动宸旒
　　和致仕祭酒胡公诗三首
　　江南归老近何如别墅幽偏胜旧居济世岂无经国术消闲惟有满床书西山雨歇秋风后南浦云生夕照余二十年来同事者退休应羡独悬车
　　人生宦业似君稀晩节投簮静掩扉抚景屡惊江燕语缄情空望塞鸿飞关河道逺心相忆牛斗墟明剑有辉训子有诗仍借重援毫挥洒见襟期
　　平生声价重相如况有文君慰索居蓟北谩嗟千里别江南遥寄数行书篮舆花满春逰处石鼎茶香午梦余遥想德星相聚处二难持杖更将车
　　孔殿秋香为蹇舎人题
　　文翁兴化重虞庠古桂萧森覆孔堂地走蛟虬翻昼影壁蔵蝌蚪带秋香枝头金粟含芳气叶底银蟾耿素光黉泮托根应得所年年花发比槐黄
　　京师八景
　　居庸迭翠
　　群山耸列势峥嵘日照峯峦积翠明髙出烟霞通絶塞低回城阙拥神京休论函谷双崖险絶胜匡庐九迭横扈从常时经此处坐看天际白云生
　　玉泉垂虹
　　一泒清泠螮蝀悬涵云浴雾自年年声回晓阙鸣清佩影落秋崖湿紫烟石罅转来幽■〈氵闲〉里瑶池分出御桥前汪洋长比恩波阔万古东流会百川
　　太液晴波
　　太液清涵一鉴开溶溶漾漾自天来光浮雪练明金阙影带晴虹绕玉台苹藻摇风仍荡漾龟鱼向日共徘徊蓬莱咫尺沧溟上瑞气絪缊接上台
　　琼岛春云
　　仙岛依微近紫清春风淡荡暖云生乍经树杪和烟湿轻覆花枝过雨晴毎日氤氲浮玉殿常时缥缈护金茎从龙处处施甘泽四海讴歌乐治平
　　蓟门烟树
　　蓟门春雨散浮埃烟树溟蒙霁欲开十里清阴连紫陌半空翠影接金台东风叶暗留莺语落日林深过鸟回记得清明携酒处碧桃花底坐徘徊
　　西山霁雪
　　西山日上雪初晴素壁银屏万迭明髙树迎风飞玉屑小桥流水涩琴声恍疑沧海通三岛絶胜昆仑见五城但使年年足丰稔桑麻燕雀遂生成
　　卢沟晓月
　　河声流月漏声残咫尺西山雾里看逺树依稀云影淡疎星寥落曙光寒石桥马迹霜初滑茅屋鸡鸣夜欲阑北上已看京阙近五云深处是金銮
　　金台夕照
　　独携尊酒上金台尚想当时国士来落木千章寒日下长空万里暮云开春风寂寂飞桃李夜雨萧萧瘗草莱却笑当时空买骨只今才骏总龙媒
　　送程大叅致仕还闽中
　　紫薇分省大江西叅佐如君世所稀拱极正期同北向乞身何事独南归闗河杳杳孤帆逺江海悠悠一鴈飞遥想到家行乐处白鸥相对两忘机
　　送吴佥事致仕还闽中
　　外台分职乆知名心似氷壶彻底清揽辔早宣明主德悬车今为故乡荣秋风蓟北征骖去夜雨闽南别思生最是圣君恩宠厚到家还着绣衣行
　　送吏部黄宗载之南京
　　扬歴亨衢际五朝从来德望冠群僚南京独秉铨衡重北阙新承雨露饶逺道风髙鸿已去长河霜降水初消悬知耿耿丹心在松栢凌寒最后凋
　　送大理卿陈勉之南京
　　佐宪乌台振百僚又承宠命下青霄凤鸣朝旭钟山近鴈度秋空潞渚遥应拟有功传异日还期无讼荅中朝丹心一片知犹在莫道年来白髪饶
　　贞节堂
　　别鹤离鸾世所悲寒牕挥泪抚孤儿衰颜无复临妆镜华髪犹闻服恶笄夜雨辛勤熊胆训秋风惆怅柏舟诗圣朝旌异隆恩典丹诏行看下赤墀
　　送彭琉佥事之广东
　　翰苑编摩乆著名喜承鹗剡出神京外台共说乘骢好故里争看衣锦荣不独秋霜清一道还期时雨化诸生岭南自此民风厚灯火弦歌处处声
　　送康政佥事之四川
　　衣带炉香出禁闱逺持宪节锦城西九霄劲翮横雕鹗五夜文光动璧奎去路想通秦塞近髙名期与蜀山齐輶车到处东风暖桃李阴阴緑满蹊
　　送髙超佥事之福建
　　栢台衣绣旧儒绅此日之官向七闽御勑翔龙腾瑞彩离亭征马动芳尘泮芹渐逐清霜老坛杏应随化雨新为想南陲浑不逺即看佳誉到枫宸
　　题竹泉图
　　青苔白石碧溪湾万竹横斜烟雨间雷奋忽惊龙化去风生疑有凤飞还佳人日暮罗衣薄稚子春深锦服斑遥想家林应若此归休未遂此身闲
　　东郭草亭宴集
　　万方人乐太平辰朝退郊逰逸兴新近郭园林初过雨向阳花卉更宜春兰亭觞咏殊同调茅舎衣冠自絶伦岁岁有期寻胜赏载歌既醉荅皇仁
　　为僧题王牧之画梅
　　牡丹国色桂天香独有孤梅鐡石肠国色岂如寒色古天香宁似暗香长林逋佳句曽鸣宋何逊髙情亦擅梁岁晏伊谁是知已只留明月伴昏黄
　　送刘子钦致仕还乡
　　才名独步重当时宦路谁知与■〈〈一上自下〉页〉违泮水十年怜逺别闗河千里惜重归江南拟结耆英会天上曽聨列宿辉话旧未能穷往事秋风分手思依依
　　送周式县丞之东莞
　　除书朝下彩云间晚岁承恩鬓已斑緑酒正怜官舎别锦衣应喜故乡还行经梅岭青春早吟坐松堂白昼闲佐县想能施惠政顿令黎庶动欢颜
　　送御史方勉巡治两浙
　　晓持宪节拜金銮冉冉天香拂豸冠霜气凝寒明绣斧日华分彩上雕鞍盛时已喜观风好壮志宁辞揽辔难到日贪残应屏迹闾阎民物有余欢
　　正统丁巳腊月望后大雪三日圣情恱怿赐黄封内珍已而杨公弘济赋七言律一首予勉赓韵用识其事云
　　圣治无为德泽长丰年降福自穣穣腊前宻雪昭和畅天际同云布渺茫玉屑瑶花应作瑞赤麟丹凤谩称祥庙堂何幸陪芳躅思竭微忠日赞襄
　　和荅少傅东里先生
　　齿德俱尊冠百僚圣恩优宠免趍朝丹心烱烱云霄上白髪萧萧岁月遥弘化已推嘉绩着论心长遣鄙怀消明廷倚托今逾重肯许还山访采樵
　　送陈祭酒复任南京【分韵得君字】
　　考绩新来谒圣君悠悠心事得重论未夸紫绶金章贵且喜丹心素节存仕歴四朝名独重望髙六馆德弥尊东风浩荡门墙阔桃李咸沾化育恩
　　和真率会诗
　　明时优老圣恩深雅会雍容集禁林列坐七人俱白髪论思一片总丹心中朝文物真逾古东洛衣冠复见今海宇升平民物遂何妨痛饮和新吟
　　毎念耆年洛社英合欢此日见髙情生来已幸逢昌运老至还欣际圣明视草金銮恩独厚论文玉署兴逾清乞归未遂春将半拟奉鸾舆出省耕
　　喜雨
　　圣主纯诚格上穹甘霖一洒万方同山川流润昭祥应草木回苏显化工已喜三农歌帝力顿令四海庆年丰太平气象今尤盛赞理深期竭寸衷
　　文敏集巻六
　　●钦定四库全书
　　文敏集巻七
　　（明）杨荣 撰
　　○七言律诗
　　送训导周进赴襄阳
　　除书朝下九重天南去襄阳路几千祖席满斟燕市酒征帆轻扬楚江船彤庭试艺逢昭代绛帐横经属妙年已喜难兄居禁宻名家伯仲总称贤
　　题刘副使父寄绵诗后
　　官路思亲日似年未寒先寄洛中绵衾温不用炉煨酒衣暖偏疑座有毡春透蠒窝宜早起香生燕寝足安眠诗成犹自怜轻费翻笑何曽食万钱
　　吉郡刘君士皆佥宪河南时常附绵以奉亲其尊甫得之作诗并书以寄惓惓焉戒饬之意溢于言表真贤乎哉士皆以九载考最升广东按察副使持此请予和之且题之后嗟夫世之仕者其奉亲惟恐弗至为之亲者幸其子之居官亦惟恐其奉养不备此固人之常情也若刘氏父子其可敬哉其可敬哉
　　送陈颜太守之惠州
　　平生清节广文毡鹗剡横飞上九天晴日且倾燕市酒寒氷已阻潞河船双旗晓度消残雪五马春行息瘴烟料想先贤遗迹在公余逰覧忆坡仙
　　送谢良翰照磨赴建宁
　　盛世抡材擢有司谢家玉树共称宜雪残鳷鹊辞京日酒罢骊驹上道时逺郡民风多朴厚明时治化自雍熈嗟余未得归田野坐聴东南善誉驰
　　寿刘翀修撰母九十
　　人生七十已为稀况母年登九十期孝养正当娱暮景恩封何幸际明时锦鳞斫鲙供调膳緑蚁浮香介寿巵有子词林归未得南山遥祝系遐思
　　送淛江按察副使江志坚复任
　　外台佐宪逺驰声考绩趍朝报政成民在湖山俱乐业人传江海乆澄清彤庭恩命催归思紫陌离歌怅别情当宁需贤资化理深期尽职竭忠诚
　　题长安归骑图二首
　　咸阳山水丽晴晖云拥征畨万骑归奏捷九重嘉茂绩分符万里振兵威栁摇暖色笼油幕花送春香上锦衣未数燕然功独盛他时汗简更扬辉
　　元戎玉帐拥貔貅武畧文韬压众流恢拓封疆当圣代尽收部落入神州归旌想惬舆情望奏凯亲承宠渥优从此烽烟空絶塞边民乐业日歌讴
　　送侍读曽鹤龄归省
　　才髙曽占甲科名官任词垣独有声载笔乆看承雨露宁亲今喜荷恩荣长河风暖氷初泮故里花开日正晴想见升堂频拜舞满倾春酒祝长生
　　赐荣堂为西江潜溟题
　　青春擢第冠贤良华构新成倍有光喜着恩袍明兽锦恭承御勑焕龙章山川总映云霞丽草树皆含雨露香自是圣朝多宠数荣名从此重筠阳
　　仰髙楼
　　西山髙耸翠叅天杰构平临出市廛风月晴分虚槛里星河暝落曲栏边地连滕阁怀遗迹望入徐亭仰昔贤最爱羣公多赋咏文光夜夜贯奎躔
　　东皋草堂为汤指挥题
　　草堂新构足幽情半近平湖半近城堤上緑杨含晓色雨中黄鸟送秋声多因暇日观书帙总道安居荷圣明莫恋湖山多逸兴好思麟阁着勲名
　　竹亭为王行俭令祖题
　　百年清望忆河汾人去亭空见此君素节尚存知耐雪新枝初长已凌云色侵苔径红尘隔光泛芹塘翠影分此日披图重怀仰无因林下挹余芬
　　送罗照磨南归
　　薄宦经年白髪生遥辞岭外觐神京谢官自拟从元亮抱病谁怜似长卿要路青云非旧梦闲鸥野水有新盟还闻三径多松菊相对秋风兴转清
　　和荅俊斋乡先生二首
　　不羡蒲轮迓鲁申岂图黄阁画麒麟暮云春树无穷意鹤髪童颜尚健身行谊己知超俗士才华真足任词臣山林自得优逰乐八十年踰又几春
　　夙慕青云志己申敢期瑞世比祥麟恩荣有幸遭明主效报无能愧此身位重公孤叨宰辅职兼翰苑忝儒臣佳章逺寄逢新岁凤厯初颁第五春
　　送廖自廉赴沅江训导
　　捧檄趍朝鬓已苍儒官南去入沅湘蓟门祖帐逢朝雨汉口征帆度夕阳秋入楚山黄叶落风生鲁泮碧芹香宦情莫厌寒毡薄老去清闲兴味长
　　送梁本之纪善赴鲁府
　　曽从巴蜀辅亲藩零落堂萱泣血还喜向孔林怀圣德遥从鲁国缀清班曳裾时复临沂水拄笏多因望泰山老去宦情随意适优游文翰乐幽闲
　　题赵尚书致仕
　　致仕还家鬓似银都门冠盖送行尘真卿持宪声华旧广德悬车宠渥新闾里达尊推雅望耆英髙会继前人殿廷惯识尚书履别后还期觐紫宸
　　寄中书许鸣鹤
　　凤池昔日独辞荣未尽都门送别情南国云横天万里西垣月落夜三更身闲尚想丹心在老去宁忧白髪生衰倦只今惭我辈何时洛社会耆英
　　题竹送佥事孙钦之江西
　　几年揽辔大江西十郡山川入马蹄雅操已为当世重贞心应与此君齐葛陂自昔闻龙化宪府于今有鳯栖暇日临图更清翫风霜秋色正堪题
　　题孙佥事山水图
　　缭绕云山倚碧空画图疑与辋川同何人放棹烟波里有客携琴夕照中緑树清阴迷逺近小桥流水自西东幽偏秪可躭佳兴未许门留宪府骢
　　题苏武忠节图
　　海上覊穷茹雪毡羝羊不乳竟谁怜十年身受风霜苦一寸心同铁石坚虏塞独持龙节在汉家岂料鴈书传河梁泣别生还阙始信孤臣节谊全
　　宋舒城李龙眠写汉苏子卿忠节图而文正诸公继以诗厥后文信公天祥又识其首迄今几四百年而河南左布政使旴江饶君得之携来京师示余呜呼忠义在人心万世如一日也子卿居匈奴十九年卧起持汉节仗义不屈信公当宋运之去蹇蹇匪躬之日一览此图慷慨激烈有去国思君之念盖公之心即子卿之心所谓易地皆然者也第子卿之生还信公之死义有幸不幸焉耳彼甘心降虏忘国背君徼富贵于一时者视二公为何如饶君生长江右文献之邦出膺方伯之任于忠义之道讲之有素又得此而寳之诚可谓知所重者矣因其请故赋诗一首书以归之
　　送知县罗永年复任昆山
　　昔承荐剡别鹓班墨绶银章出九关花县已闻宣圣德枫宸今喜觐天颜去逢梅雪年华逼归到琴堂昼景闲隠隠碧霄千里外郎星垂彩照昆山
　　郊祀恭侍大驾宿斋宫有作
　　六合尘清化日熈南郊有事致斋时暖回玉殿春光早漏转铜壶夜景迟五色云霞依凤辇九天星斗映龙旗侍臣肃睦惟瞻仰满袖天香近紫微
　　虎旅龙骧列两阶翠华今夕驻蓬莱圣心亹亹祈天眷星象森森拱上台已喜祥光调玉烛更看和气蔼春台礼成明日同称庆歌颂无能愧謭才
　　送李永年叅议致政归乡
　　叅佐藩维鬓乆斑投簮今喜故乡还身辞北阙红云下家住南城碧水间篱菊未荒三径在沙鸥相对一心闲有时半醉西窓里帘卷秋风望逺山
　　茂恩堂为熊经歴题
　　乌纱珠翟焕庭闱齐庆年髙白髪稀天上双龙蟠御勑人间五彩绚斑衣椿林不为风霜老萱草偏资雨露肥自是圣恩深似海此生忠孝■〈〈一上自下〉页〉无违
　　送按察使章聪之广西
　　象笏朱衣獬豸冠除书荣捧别金銮九秋鵰鹗凌空举五岭风霜动地寒才大已为明主重政行当得逺人欢还持岁晚松筠操留取髙名异日看
　　送李太守致政归乡
　　分符几载守维扬喜有能声达帝乡报国尚思葵向日乞身偏觉鬓成霜五湖天逺鸿初举三径秋深菊未荒归去想应无俗虑闲居犹得颂虞唐
　　题兵部主事郑厚两峯白云图
　　两峯峯上何所有来往白云闲自飞英英不逐海风散冉冉应随山雨归身寄宦途长在望心怀亲舎乆相违好似梁公尽忠孝名垂青史永光辉
　　和少保杨先生退食之作
　　皇仁广大与天同万姓咸归覆帱中任重未能弘圣化才疎深拟效愚忠喜逢海宇文明日敬仰中和位育功制治保邦明训在退朝忧思倍忡忡
　　题竹送按察副使严继先
　　谁将修竹倚云栽翠色清阴绕宪台彩凤羽毛迎瑞日苍龙头角起春雷不随仙仗波间化应感箫韶阙下来向晓好风吹緑玉珊珊珂佩在蓬莱
　　赏菊
　　佳菊栽培近玉堂花开今喜应重阳贞姿肯逐秋光老翠色偏留晚节香乆向禁垣承雨露还同栗里傲风霜移来翫赏逢清暇为尔多情数举觞
　　为尔多情数举觞七人对此兴偏长日临佳色通青琐风引清香散玉堂已喜四民皆暇豫更看百辟尽才良自惭老去成疎懒未信飡英力更强
　　挽胡祭酒兄
　　白髪江南老布衣青云事业与心违平生诗酒人争羡满眼芝兰古亦稀济世只因收药物看山长是着荷衣楚乡千古思遗德马鬛峨峨映落晖
　　挽王孟端
　　襟怀潇洒晋人风翰墨流传羡独工三峡波涛生笔下千山丘壑出胸中蚤逰凤沼声名在乆处词林意气同今日凄凉歌楚些临岐挥泪思无穷
　　挽胡景芳
　　盛世才名自昔稀曽看白髪到春闱不教姓字题金榜空遣文章老布衣五夜案头萤尚在千年海上鹤应归萧萧落木文江路马鬛寒云锁翠微
　　挽主事王洪
　　一夕悲风起夜台兰苕秀质倐倾摧九京己作骑鲸梦半世空怜倚马才蒿里凄凉朝露积钱塘寂寞暮潮回悬知穷达皆由命始信冯唐最可哀
　　挽金凤仪
　　儒官早遂少年逰绣斧光华继马周彩翮孤飞夸鸑鷟霜蹄一蹶惜骅骝荐书方达黄金阙召记先登白玉楼碧嶂清江家万里西风旅榇在归舟
　　挽宋尚书
　　早有声华着外台还陪宗伯见多才垂绅已喜登廊庙聴履应宜位鼎台遥望旌麾云外去俄惊旅榇峡中回九重紫诰隆褒赠不独生荣死亦哀
　　挽郑长史
　　辅导亲藩早着声至今清望重乡评无人载酒询竒字有子登朝播令名华表鹤归秋月冷空山马鬛暮云平为公展巻思遗德忍赋招魂倍怆情
　　挽古尚书朴
　　华髪萧萧坐庙堂南京政简足徜徉明时共喜芳名播晩节欣逢泰运昌己荷恩荣颁紫诰宁期梦寐入黄粱司徒清鉴当时重简册他年定有光
　　挽松斋
　　羡君髙谊与谁伦自昔芳名动缙绅道拾遗珠还故主廪捐积粟赈饥民乌声杂雨山花落马鬛封云墓草新赖有诸孙能继述豸冠文采映青春
　　○七言排律
　　送佥宪王孟坚之江西
　　萧散乡园已数秋又承征诏别林丘词垣簮笔荣名乆宪府乘骢宠渥优衣绣三秋辞北阙观风十月到南州明时文运昭奎璧御勑龙光贯斗牛兴学正期追往古育才端儗继前修外台五夜秋霜肃泮水三春化雨周共说松筠清节劲更期桃李緑阴稠西江自昔推文献料得明珠不暗投
　　送周职方致仕还乡
　　字水仁山是故乡先朝簮绂有余光道宗茂叔家声逺泒接磻州世泽长分职王门多諌诤横经泮水育才良蒹葭己歴秋霜老桃李曽沾化雨香秩转成均秦博士名髙粉署汉仙郎握兰乆着金闺籍投老先辞玉笋行天上正期星北拱云边惊见鴈南翔五湖归去舟应逺三径行吟菊未荒昼聴松风闲偃仰夜看萝月自徜徉二疏汉代髙风在九老香山俗虑忘此日分携歌白雪满头素髪陋冯唐
　　○七言絶句
　　题边文进花木翎毛
　　翠袖逢春自不寒湘江云散水漫漫飞来青鸟知何处误作仙源树里看
　　墨菊
　　闻道柴桑景最幽晚凉清兴到林丘墨池一夜西风起染出东篱一片秋
　　题扇面小景
　　一川澄练石梁孤隔岸云林过雨余松下老翁应有待榖城何处更传书
　　石桥流水带斜晖应有人家隔翠微坐乆不知明月上露华偏湿薜萝衣
　　题画
　　谁家老屋枕溪濆十里青山半是云此处更无尘迹到秪应啼鸟隔花闻
　　小桥流水漾晴沙杖策归来日未斜昨夜东风花落尽一林髙树锁烟霞
　　题四景画
　　十里晴山景嶂开水边花木暎亭台此中风景应无限自有兰舟载酒来
　　溪头垂栁拂青丝溪水粼粼漾碧漪想得幽居多胜槩芰荷风细雨凉时
　　万迭青山隠薜萝千寻瀑布落银河白云冉冉生衣上红叶离离满涧阿
　　千仭瑶华拥翠峦深深林宻玉光寒轻舟一棹归何处疑是山阴月夜看
　　题雪梅
　　姑射仙姿不涴尘还教滕六助精神那知一段氷霜态付与时人为写真
　　题折枝翎毛四首
　　片片红霞入脸匀妆成秾艶照青春山禽亦有风流意画得双蛾八字新
　　右山桃画眉
　　栀子花开素影低哺雏野雀趂幽栖上林更是春光好莫与鹪鹩饮啄齐
　　右栀子寒雀
　　不肯低飞向野蒿从来栖息爱清髙广寒无数黄金粟吹得天香入羽毛
　　右木犀鸜鹆
　　翡翠丛深雪霁迟一枝冷蕋斗琼肌十年不到罗浮洞又是参横月落时
　　右梅花翠禽
　　题画
　　几树垂杨覆小亭双双白鸟度云屏飘然一棹来相访正是山人午睡醒
　　红白山花相暎开山中径路乆无媒老翁不是看花客只泛扁舟载酒来
　　遥看瀑布落寒汀野服乌巾自在行好似匡山读书处满林红叶夜猿声
　　千林万壑冻无声一棹夷犹溪上行兴尽归来卿莫笑多情何似不留情
　　五马图
　　霜蹄雾鬛气腾虹日并天闲十二中自是清时无战伐四郊苜蓿老西风
　　题子昻竹
　　自是吴兴笔法竒琅玕随意墨淋漓几回犹忆吹箫处正是秋山月落时
　　栗图
　　山果经霜欲熟时苞如刺猬碧参差早知战栗承天意不遣龙沙涕泪垂
　　五马图
　　天闲五马最雄竒万里骁腾识骏姿龙种自应充内廏岂同凡马谩驱驰
　　题菜
　　淡荡东风二月初过畦春雨长嘉蔬虀盐自是先贤事犹有清芬在画图
　　题十八学士
　　退直从容出禁林如何托兴在瑶琴■〈〈一上自下〉页〉弹解愠南薫曲不待知心识赏音
　　右琴
　　清拟蓬瀛海上洲闲将胜负决纹楸笑谈咫尺心千里一似留侯黙运筹
　　右棋
　　笔底云烟落素屏金辉玉润势逾清看来定是虞文懿独擅临池万古名
　　右书
　　弘文馆下论思余徙倚临风看画图举目河山今一统经营曽是赞良谟
　　右画
　　题竹赠教谕胡舟
　　数枝潇洒翠烟浓玉立亭亭泮水东遥想绛帷开讲处诸生应得被清风
　　题竹赠弋阳令
　　谁种扶疎一两竿晴梢袅袅舞青鸾西风忽送潇湘雨散作琴堂九夏寒
　　题竹
　　雨过江头夕照收苍苔白石自清幽不知昨夜蛟龙起化作潇湘一片秋
　　海上移来恠石竒緑云深处竹猗猗雨声昨夜春雷动应是神龙化葛陂
　　凉云晴压緑枝低涧底珊瑚长欲齐爱对繁阴清似洗几回扫径独留题
　　○辞
　　思亲辞三章为陈长史赋【有序】
　　唐府长史陈范字文范幼随父避冦居惠阳父没时年十五女弟三人俱幼弱值岁饥赖母谢氏纺绩织纴以给衣食且教且育暨归龙川遣范为邑庠生于时男女婚配各克成立永乐乙酉范领乡荐明年登乙榜教谕湖广麻城于是迎母就养尝述其母子艰苦之由作诗三章名曰戱彩曲遇母寿旦及时序或公退之际辄具酒肴以奉率诸子歌是诗而舞务得母之欢心后教授于衡所以奉其母者一若麻城时母殁服除来京特承天恩授以今职诚不次之擢人皆谓其孝感所致闲来谒予出其所谓戏彩曲者欲请赓其意予重其母之贤而嘉范之孝因作歌辞三章以荅之名曰思亲辞使岁时伏腊祭享可歌以侑奠不惟有以舒范之孝诚抑亦可慰其母于九泉之下云其辞曰
　　嗟陈母之早寡兮遭家流离避地惠阳兮岁且荐饥遵夫君之命兮保此孤儿旦不停绩兮暮不停机贞心耿耿兮誓天弗违念故居之难舍兮携子来归遣之就学兮于彼泮池幸子有立兮禄养逮时母今弗见兮子心伤悲永言孝思兮宁有穷期
　　悲陈君之失怙兮孑立茕茕母氏鞠育兮劬劳莫胜策名登仕兮母所成迎母就禄兮孝之征称寿觞兮旨酒盈舞膝下兮斑衣荧祈天佑母兮百岁康宁天不憗遗兮溘然遐征北堂寂兮秋月明想謦欬兮慕容声水可涸兮山可平悠悠罔极兮人子情
　　资母以生兮人谁不然嗟君有母兮其德孔贤中寿遽止兮胡不百年司造握柄兮匪人能迁遐思往昔兮当寿筵舞且歌兮衣蹁跹幽明杳隔兮相见无縁旧曲徒存兮歌声靡传盼东山之梅村兮有髙其阡抚春秋以祭奠兮有泪如泉泪如泉兮目涓涓孝子思亲兮永弗諠
　　寄致政修撰张宗海
　　有美一人兮苏之阳昔甞鸣珂振佩兮班鹓行遨逰金门兮步玉堂赪云为衣兮霞为裳飡绮食兮酌天浆凤凰鸣兮于髙冈振翮一去兮倐逺翔想优游于里闬兮杖屦徜徉我身弗羽兮徒引领而南望
　　我所思之人兮苏之濵自我不见兮今几春意其与云鹤为侣兮泉石为邻吟风弄月兮其乐无垠寄我以辞兮祝我诞辰披缄阅视兮如获兼珍人可想而不可即兮情曷以申维云有鸿兮维江有鳞
　　送黄大尹之庐江
　　君世家兮江之西聨簮缨兮绍弓箕学有得兮才有为名所传兮人所知乃膺荐兮官贵池欲与聚兮恶勿施抚鳏独兮恤孤嫠风礼譲兮弦歌诗徭役均兮耕牧时桑柘茂兮蚕绩宜饥得食兮寒得衣吏不见兮犬生牦嗟古之人兮畴与齐召父杜母兮应可期
　　二
　　君今往兮于淮之涯民皆赤子兮地皆王畿官不迁兮心靡移终厥美兮慎所持谅公道之昭兮人莫为尔之是非顾富贵在天兮而显晦之有时维职弗鳏兮素餐之免讥循吾素分兮奚较乎崇卑淮山青兮淮水流漪朂哉崇德兮毋谓莫我知
　　邝侍郎父哀辞
　　嗟美人之居兮荆山之阳诗书之林兮礼义之乡学底于成兮为德孔良氷玉其洁兮椒兰其芳甘肥遁之优逸兮躬芰衣而荷裳纷鹗表之屡荐兮爰分教于邑庠有如时雨之化兮芳菲菲其弥章继茂膺于宠命兮宰百里之封疆冽寒泉之澄澈兮湛秋月其流光邈卓鲁之已逺兮伟政绩之可方抚桑榆之既迫兮乐退休以徜徉羌复征而效用兮羡教铎之载扬慨日月之不淹兮奄一疾其云亡喜凤毛之腾彩兮丽云霄而髙翔恩光贲于幽壌兮粲龙章之煌煌死而弗朽兮其存者长庆流后嗣兮奕世其昌
　　文敏集巻七
　　●钦定四库全书
　　文敏集巻八
　　（明）杨荣 撰
　　○赋
　　皇都大一綂赋【有序】
　　洪惟圣天子龙飞当天下大一綂声教所暨无有逺迩咸乐清宁乃犹夙夜孜孜思所以绍承太祖髙皇帝之先志于是仿成周卜洛之规诏建两京以肇国家万万世之鸿基以开天下万万世之太平甚盛举也况北京实当天地之中山川形势之壮帝王基业之盛莫逾于此由是车驾累经巡幸宸谟睿算上合天心昭孚祖考百神恊顺川岳效灵故自经始以来嘉祥骈集灵贶昭荅而中外臣庶百工众伎之流罔不欢忻子来乐于趍事而皇上扩天地之量戒之以勿亟抚之以厚恩赉锡骈蕃慰谕备至不数年间厥工告成以今年春正月朔旦皇上御奉天殿朝百官凡内外文武群臣与夫四方蛮夷酋长来觐于廷者莫不欢忻踊跃以为气象宏伟规模壮丽卓冠千古真足以临四方朝万国实为圣寿万万年鸿福之征宗社万万年盘石之固圣子神孙帝王万万世隆长之庆也猗欤盛哉臣备员侍从覩兹盛美敢不铺张其事以昭示于无穷焉乃为赋一篇述其大槩谨拜手稽首以献其词曰
　　维皇明之有天下也于赫太祖受命而兴龙飞淮甸风云依乘恢拓四方弗遑经营既渡江左乃都金陵金陵之都王气所锺石城虎踞之险钟山龙盘之雄伟长江之天堑势百折而流东炯后湖之环绕湛寳镜之涵空壮江南之佳丽汇万国之朝宗此其大畧也迨于圣皇嗣大一綂刚健日新聪明天纵囿四海以为家登羣贤而致用思继志之所先惟都邑之为重于是天意鉴观人心和同神灵效顺龟筮恊从既应天以顺人爰辨方而正位视徃圣而独超继髙皇之先志乃相乃度载经载营眷兹北京山川炳灵其为形势也西接太行东临碣石巨野亘其南居庸控其北势拔地以峥嵘气摩空而崱屴复有玉泉漫流宛若垂虹金河澄波雪练涵空膏渟黛蓄浩渺冲融包络经纬混混无穷贯天河而为一与瀛海其相通尔其泒连析津源分潞水既环抱以萦回亦弥茫而清泚来职贡于四方通樯帆于万里至若王畿之内辇毂之间沃野弥望原陆寛闲烟火相接鸡犬相闻宵无警柝外户不关以牧则蕃以种则获以佃以渔以耕以凿随其所营皆得其乐而其为都也四方道理之适均万国朝觐之所同梯航玉帛为都邑之会阴阳风雨当天地之中爰勑臣庶爰伐材木南浮湖湘西入巴蜀斧披虹霓声撼山谷徂徕之储新甫之蓄楩楠杞梓杉槠柽橚梢横青天根连地轴巨细毕输长短悉録驾云车之百辆振龙骧之万斛纷纭辐凑弥布川陆厥材之良不一而足若乃美石比玉从古所称莹者如圭洁者如琼温者若璐润者若瑛以磨以砻乃坚乃贞铿林振壑驰飙惊霆千夫所攻万里启行山灵助其光华坤后发其精英岂碔砆之敢混实寳玉之争呈若夫坎离播功坤艮合德出于陶冶成于埏埴飞紫焰于半空结祥烟于八极或规以圆或矩以方粲琉璃之一色耀文采于中央或肖形于兽吻或拟质于鸳鸯于是良时载启吉旦既卜臣庶骏奔滃若云矗源源其来登登其筑百堵皆兴万夫相属行若鱼贯立若鳞蹙斧斤挥霍尺度攅簇由是贲育效力公输献竒曰殳曰斨伯与暨倕摅厥巧思运厥神机各效其能以见于为顾小善之并録矧妙伎之或遗羣材碨磊以山积巨栋腾跃而翚飞尔乃九门洞开三殿攸建觚棱云耸丹漆霞绚辇路逶迤阁道回转华盖屹立乎中央奉天端拱乎南面其北则有坤宁之域干清之宫璇题耀日寳柱凌空金铺璀璨绮疏玲珑珠玉炫烂锦绣丰茸葳蕤起凤夭矫盘龙千门瑞霭万户春融其南则有午门端门左掖右掖丹阙峙而上耸黄道正而下直豁大明之髙张屹正阳之拱挹缭周庐之穹崇蔽重甍之护翼其左则有宗庙之祀以奉祖考仰在天之神灵隆万古之尊号谨岁时之烝尝荐纯诚于苹藻其右则有社稷之灵以崇祀享汛坛■〈土遗〉之肃清通神祗于肸蠁爰春祈而秋报用昭荅于灵贶若夫干清之前门列先后日精月华之对峙景运隆宗之并构谨身翼乎其前仁寿屹乎其右又有奉先之祠大善之殿文楼武楼之特耸左顺右顺之并建若乃震位毓德文华穹窿亦有武英实为斋宫有天财寳蔵以贮珍货有大烹光禄以典飱饔寳善在左以翼翼思善居右而崇崇若夫钦安之后珠宫贝阙藻绣交耀雕栊嶻嵲六宫备陈七所在列亲蚕有馆缫丝有室二南咏歌播于篇什辅德相成风化洋溢皇城之外殿宇魁渠有翼有严太孙之居金水之濵瑶阶玉除梁栋巍巍上凌太虚为诸王宫翊卫皇图星罗棊列以临九衢至若文渊之阁秘书之府纂述乎今储蓄乎古汗牛充栋莫知其数牙籖迤逦缃帙旁午粲奎壁之上连赫虹霓之夜吐若夫飞阁峩峩实为承天绣楹雾簇画拱星聨踞石猊之盘礡竦华表之岿然至若南郊之设特超古制圜丘方丘不岐以二合祀于中父天母地坛分内外二十有四羣祀有典百神有位惟我太祖寔配上帝乃岁孟春三阳之始吉日斯蠲祀事有备荐以粢盛泛以醴齐豆笾秩秩庭燎■〈日制〉■〈日制〉鼓钟戒严銮舆至止俨对越以升中祝蕃禧之攸萃至若山川有坛先农有祀马祖旗纛各以时祭寅畏恪恭罔有弗至若夫稽古建官为民之牧内外相承各率其属至若黄门给事青琐仙班典内廷之封驳近咫尺之天颜复有文翰之林词艺之苑处严宻之清禁列英华之妙选优游玉堂之署出入金銮之殿擅瀛洲之美誉承黼扆之清问至若凤池之职尚寳之司掌丝纶于紫诰典符玺于彤闱有宗人以统天潢之泒有银台以通喉舌之机若乃六卿分职位跻台鼎赞庙堂之谋谟总藩方之政令至若宪台之任风纪是司诚耳目之所寄实法度之攸施若夫都府有五军政是宣奋貔貅之将士耀霜雪之戈鋋保舆图于按堵扫絶漠之烽烟至若都邑有庠辟雍有学育才于兹以储以擢若夫容台典祀士师明刑锦衣総夫仪卫巡警系于五城鸿胪谨朝谒之礼太仆司监牧之名京畿布列于州郡田野参错于屯营至若奉神有祠报功有庙梵宇琳宫光辉朗耀仓廪之积如坻如京露积红腐陈陈相因铠甲晶荧士卒精鋭靡强弗摧靡坚弗碎骅骝骐骥騕褭骕骦宛冀之骏渥洼之良充乎内廏磊落腾骧又有福山后峙秀出云烟实为主星圣寿万年层嶂迭拥竒峯相连鼓钟有楼其髙接天势若贯珠万里绵延若乃朝市既成井邑斯列闾阎辐凑阛阓有截豁九达之通衢罗万室之如栉富商巨贾肩摩袂接北通朔漠南极闽越西跨流沙东涉溟渤来百货之纵横杂轮蹄之填咽珠玑烂其辉■〈火霍〉罗绮煜其腾沓至若青楼并峙绮榭相连妖姬窈窕艶女婵娟秾妆竞倚粉黛争妍引歌喉之宛转回舞袖之蹁跹极酣嬉于暇日穷胜赏于芳年至若太液之池万岁之山澄波潋灔层岫■〈山赞〉岏开阖蔽亏萦带回环竦飞楼于晻暧敞贝阙于岩端门临碧藓之磴桥跨玉虹之湾晴光出乎轩槛飞翠洒乎阑干瞻广寒之月殿抚桂树之团团尔其瑶草茏葱琪树羃■〈罒历〉长松之蟠古栢之直修篁烟挺老桧云积瑰伟之姿竒异之植蓊然其阴嫣然其色宛蓬瀛之在兹恍尘凡之遂隔至若上林衍沃灵囿逶迤潴以碧海湛以深池百草緑缛群卉芳菲寛闲薄乎禁籞平广属乎坤维乐鳞介之游泳纵毛羽之离褷乃有驺虞效祥麒麟表瑞白质黒章麕身牛尾神鹿贡于遐方白象出于南裔倐玄兔之继呈忽天马之沓至复有马哈福禄厥兽殊形驼鸡之异白乌之祯竒姿诡态率舞纵横隶首莫纪伯益难名至若地祗恊顺天心昭格嘉祥迭臻灵贶蕃锡神木不运而自行祥氛焕发于巨石忽灵蛇之前导现大青于沙碛瑞光煜乎半空卿云煜兮五色醴泉涌兮琼浆甘露湑兮玉液灵芝产于碧山景星见于南极秃千兔以难穷殚百喙而莫悉然而歴观前代迄于往古帝王所都难可毕举丰镐之美崤函之固宛洛之竒汾晋之富虽或雄据于一时控驭于中土而于今兹帝都之壮丽又岂可以同年而语哉乃岁庚子告成厥功辛丑正旦方春和融圣皇御朝万方会同百辟卿士肃肃雍雍东西南朔罔不率从戴白之叟垂髫之童且欣且抃拜舞呼嵩仰祝圣寿万福来崇庆此皇都佳气郁葱扩基图于万世伟壮观于九重真帝王悠乆之业据山河表里之雄然而圣天子以六合为家以四溟为池以仁义为干橹以礼乐为藩维不恃险以为固惟在德之所施至和塞乎穹壌恩泽洽乎华夷致九有以宁谧跻万国于雍熈此其所以德侔乎尧舜道合乎轩羲穷天地亘古今而莫能与齐也臣职禁垣叨蒙眷顾謭陋是惭涓埃莫补覩皇都之巨丽壮宏规于往古洁泓颕于长辰陈盛事以为赋又从而为之歌曰翼翼皇都万方之会兮圣德之宏实同覆载兮声教所暨一统无外兮又歌曰皇都翼翼民之所止兮惟皇万寿福禄无已兮圣子神孙寳祚万世兮
　　三峯书舎赋【有序】
　　建阳书林叶添德景达氏自其大父荣轩父彦龄世以诗书为业尝作室以贮古今书版日积月増栋宇充牣凡四方有所购求者皆乐然应之由是缙绅大夫莫不称誉其贤其室之外有三峯秀出霄汉望之嶻然挺拔千仭岚光翠黛浮动乎几席之间甚可爱也因名其室曰三峯书舎盖景达之意其于群书不惟锓梓以广其传而将欲俾其子孙耳濡目染无非道德之懿口诵心维莫匪仁义之说然则书舎亦岂泛然而作也哉闲来征言于予予于景达素相知不可以辞乃为赋其事以彰厥美云其词曰
　　繄建阳之为邑实南纪之奥区仰紫阳之遗泽沐道德之膏腴俗嫓美乎邹鲁家讽诵乎诗书况山川之形势欝磅礴而扶舆矗三峯其突兀伟奕奕兮华居匪燕息之是安乃版籍之攸储呜呼尧舜道逺素王有作删诗定书考礼正乐赞易理之玄微严春秋之笔削柰薄蚀于战国再焚絶于秦虐幸小复于汉代徒骋骛乎穿凿尚有赖于宋儒卒光明而表襮维紫阳之挺生实阐扬夫正学遡渊源于洙泗踵轨辙于濂洛微词奥义资之以发挥六经群籍因之以充拓此三峯书舍之所由创而千载斯文之是托也若乃其森若笋植髙若凌空孤撑兮嶪岌并峙兮巃嵸根盘盘其数里翠冉冉其千重青连武夷之秀势压云谷之雄中有杰构重檐翚飞廓乎宏敞翼乎蔽亏垩素是尚藻绘弗施图史序列庋阁逶迤如栉之比如鳞之差名曰书林为世所资异孔壁之断烂匪汲冢之怪竒上该乎皇王之纪下偹夫技艺之词莫不俱收而并蓄旁积而靡遗实人间图书之府宜海内购求者之交驰也呜呼噫嘻世人金玉之丰宁若子图书之蓄子家图书之富宁若身诵习之笃究往圣之遗言籍先贤之剩馥日涵咏以优游羗潜心而佩服匪在躬之致勤课孙曽以私淑殆见邓林之产终需梁栋之材渥洼之骏髙奋云衢之躅声价昭乎前闻辉光播乎乡族益勉焉以自强谅子心之攸属也
　　清白轩赋【有序】
　　金华祝君存礼洪武中由太学生擢秋官主事歴河南湖广两道按察佥事今为闽郡宪副自筮仕以来扬歴中外几四十年矣恒念家居逰学时其先君子尝训之曰汝异日居官以清白自励庶彰令名不然非所以为学矣由是服膺训言因以清白名其轩其后入仕果能振扬风纪绰着声称不负所学且克承其先人之志惟昔予之先太尉有曰使后世称为清白吏子孙以此遗之不亦厚乎故歴数世皆以德位显至于今幸守先训赖以不坠夫存心以清白者惟君子为能然非先太尉则亦不能为是言也今观祝君先大夫之贻训若此岂非深有契于太尉公之所存者乎予既嘉君之志而君复求予言以发其义遂为之赋曰
　　繄君子之植立兮贵制行之弥坚怀清白以自励兮斯素履之澹然灵台湛以澄澈兮令闻蔚其昭宣既流芳于往哲兮宜承式于后贤粤金华之名邦兮欝山川其秀丽锺灵实于其人兮率明扬于盛世眷祝氏之多贤兮伟夫君其特异佩先人之遗训兮持清白而弗替力问学以好修兮齿俊乂于上庠羌发轫于秋官兮振宪府之风霜歴河洛湖湘之显官兮佐闽海八郡之宏纲践履确以纯固兮声价煜其辉光谅所存之介特兮中莹澈而虚明皎乎若昆玉之洁兮烱乎若渊水之澄尘氛之不能昧其质兮妍媸之莫或逃其形寔夫君之为德兮迥超迈乎群英謇予怀夫先烈兮仰遗躅之未逺绍卿相于累叶兮绵千祀而逾显嗟予生之已后兮承余庆而黾勉念惟日之孜孜兮竭微躬之蹇蹇恐盛美之弗继兮叹流光之荏苒讵于予之独尔兮谅君子以皆然缅夫君而信美兮期同服于训言随云龙以上下兮叅鸾鹭以周旋俾修名之有立兮庶忠孝之两全髙轩廓其宏敞兮华扁欝乎穹窿惧誓言之难固兮致箴警于始终聊摅词于翰简兮庶流誉之无穷
　　筠轩赋
　　三山有笃行君子陈君仲昌性嗜竹扁其退息之所曰筠轩其子监察御史叔刚与史馆纂修事乃持巻请予题予作筠轩赋以畀之庶表予同好之意焉赋曰
　　披往牒以玄览想幽致于淇园慨竹林之胜迹怅予情之弗谖寄一赏而莫遂日轇轕于嚣烦抚遗诗而载诵益惓惓夫道学自修之言既而螭陛朝回雍容公署思理未遑凝神息虑有客衣绣衣冠章甫披画图持尺素再拜向予周旋合度受而阅之盖其严君所谓筠轩缙绅之所歌咏而以求予为之赋予曰噫嘻自来蓟北乆与此君之不相觌矣方稽古而追思淇澳之风况展图而感夫故乡之植耶爰濡毫以纾思试与子而敷绎粤有胜地闽山之阳岱岭峩峩濑江汤汤面竒据幽天设地蔵其中则修竹万竿纷敷欝苍环遶垣砌蔽繄轩廊质婵娟以闲淑性竦直而坚刚资生成于雨露傲劲节于氷霜宜君子之所爱匪羣植之可方尔其宻叶含翠轻筠凝緑森如羽盖煜若膏沐阴翳翳其满林根绵绵其连谷漏明月兮筛金结香云兮团玉若乃凉雨乍歇旭景弄晴天风微度戛然有声如云韶之迭奏若鸾凤之和鸣可以涤尘氛而清俗虑可以恱心耳而怡性情此王猷所谓一日之不可无而蒋诩三径之所由成也然论其为德则亭亭翼翼中虚外直独凌厉于岁寒并后凋于松栢论其为质则欝欝青青凝烟遏云苞锦箨以绚烂滋緑绮而纷纭是盖所谓筠乃竹之文煜乎其璘者也今子之严君以筠名轩岂非因其质以取其德重其植而美其文耶记礼者谓君子之有礼如竹之有筠子之严君岂非欲因物以喻道而惟礼之是亲耶子之兄弟森如立竹克承亲志通籍金门异日所就讵不为南闽之光而永是轩之闻耶客曰唯唯先生有以命我矣■〈〈一上自下〉页〉言佩服勉焉思励予亦翛然自适充然心醉恍不知其置身淇园之濵而寄足瀬江之涘也
　　○颂
　　平安南颂【有序】
　　皇天眷命于大明开千万世太平之鸿业太祖髙皇帝龙飞淮甸顺天应人扫清六合凡际天薄海大小蛮夷之国罔不臣服岁时贡献杂沓后先无有少懈自歴代以来土地之广幅员之长未有若今日之盛者也我皇上既嗣大统奉若天道率由旧章臣民守职夙夜惟寅而海外诸蕃暨诸僻逺之邦素未入中国者亦莫不梯山航海稽颡扶服奉表献方物以得瞻觐天朝为喜幸是盖逺人向慕之诚寔由皇上怀柔之有其道也迩者安南贼人黎季牦及子苍济恶不才灭絶伦理欺天罔圣乆蓄祻心肆虎狼吞噬之暴兴狐鼠狡黠之谋贼弑其主侵我邉境以逞凶刼夺占城要取其贡赋僣称大号毒痡其生民奸宄日滋冥顽益甚朝臣屡请加兵致讨皇上尚念无知遣使谕以祸福俾其自新而贼怙终弗悛复上表欺诳请迎陈氏孙尝避祸来京者归立之皇上信之不疑遣使送还本国而贼乃伏兵于途要而杀之事闻皇上召廷臣谕之曰今四方宁靖无事干戈惟兹安南小丑以蕞尔之地恃其险逺敢逞凶逆其可置之度外乎羣臣咸进言曰悖逆不道国有常宪此而不诛何以警众于是不得已告于神明命征夷将军率偏师往讨其罪师行皇上乃载谋载惟躬诣龙江禡纛而遣之授以神谋睿筭仍戒其毋妄杀无辜毋毁人坟墓庐室毋剽掠子女财帛曽未数月师驻邻疆不疾不徐纪律严明甲胄精饬旌旗炫耀钲鼓有节诸将士感恩慕义人怀敌忾之心奋迅鼔勇径由坡垒破鸡翎飞渡富良江直捣东都遂平西都而贼党实时殄灭所过秋毫不犯市肆不易百姓引领望风来归者日以万计将臣乃敷宣恩意拯其焚溺释其胁从遍求陈氏子孙立之已无遗类国中官吏耆老咸诣军门请复古郡县以隶中国设官兼治庶几咸沐圣朝清化以脱遐荒蛮服之陋俗以永永福其子孙于无穷也捷音入奏皇上一从所请以其地为郡县设官兼理诏为陈氏立祠设官典祀悉除苛虐用其才良而廪其无告者中外闻之莫不欢欣鼓舞以为皇上恢弘基业之功光昭于祖宗而安辑黎庶之恩徧及于天下也臣荣备员禁掖欣覩盛事谨拜手稽首而献颂曰
　　于皇太祖统一万邦普天率土来廷来王岁时贡献厥篚相望如彼葵藿倾心太阳赫赫业业端拱而治嘉祥屡臻灵物毕至文武将相视同一軆龙兴云从风行草靡南平江汉北定朔方中原晏然以耕以桑闽浙蜀越悉归版章定鼎金陵既盛而昌我皇继统一遵成宪敬天勤民登庸俊彦信赏必罚瘅恶彰善皥皥熈熈恭已南面万里邈逺如觌目前幽侧荒僻无不烛焉聪明神圣广运如天无微不被无欝不宣蠢兹南夷肆逞悖逆诡诈万状罔知纪极在廷臣庶请加诛殛以振皇威以靖逺域皇帝曰吁藐焉狂獠敢肆凶顽自致天讨乃命大将以遏凶暴以整我师以控蛮岛铠仗煌煌旗旐央央钲鼓喧鍧师律而臧涉彼巨海鲸波不扬平跻险阻虎豹遁蔵嗟尔蛮夷蕞尔土壌蜂蚁之众狐貉之党潜形穴巢孰使狂罔天戈一麾魄禠胆丧帝戒将臣神武不杀殱厥渠魁下人可活我师我旅毋饥毋渇绵绵翼翼其何能遏帝戒将臣奋扬威武相其原隰深入其阻旄倪毋辜载用辑抚虽云遐荒我疆我土将臣所至悉谕圣恩振扬威武雷击电奔逆竖潜伏殱拔厥根以解倒悬以雪陈寃帝谓将臣尔访陈氏厥胤伊何求立续嗣咨询陪臣曰无余裔国人衋伤欷歔怨詈帝曰吁哉惟彼南人虽在蛮貊同乎大钧弃而弗理祸乱弥臻涤瑕荡秽纲纪维新邦之耆老咸诣辕门请置郡邑维屏维藩教以忠孝俾知彛伦耕食凿饮同我夏人邦人有言荷戈执戟昬迷弗恭妖狐所惑今见王师如拯焚溺输诚归向刬磢洗涤邦人有言聚啸跳踉猘犬所制莫知其方今觌义旗正正堂堂引拔崖石置之康庄扶携涕泣指誓天日销兵归田裂帜入室袪其很暴以效质实世世臣妾永保宁谧将臣抚循以寛以勤征夫鼓舞行旅欢欣归牛休马喜动风云万姓咸曰吾皇至仁捷书入奏大赉勲庸功逾铜柱勒碑崇崇凡在戎行咸预显融莫不稽首惟皇之功惟皇之功克绍太祖惟皇之基超轶前古惟皇之徳上侔尧禹于万斯年作民父母
　　河清颂【有序】
　　臣比者伏覩髙平王平阳王奏蒲之河津县黄河水清继而二王奉表贺未几秦王复来奏亦继奉表贺亿兆臣民莫不忻忭臣闻天降嘉应黄河水清今皇上御极统治万方拯生民于垫溺致诸国之来廷海宇清宁庶类咸若而河水澄澈虽甘露醴泉景星庆云不是过也况夫野蚕吐丝嘉禾呈穗驺虞献祥神龟表孝休祯迭臻是皆皇上仁孝诚敬有以上格于天心故天昭贶之如此者也今黄河水清延数百里此又莫大之瑞旷世之所罕逢昔汉获白麟赤鴈芝房寳鼎之类固以着为乐歌荐之郊庙若兹嘉祥其可无述作乎谨拜手稽首而献颂曰
　　瞻彼河流浩浩汤汤来自西极源于天潢奔驶荡潏厥势混茫道雍经冀歴兖踰梁逶迤中原昼夜弗止逝者如是瞬息千里黄流一清粤岁三千适应其期夫岂偶然圣神御极徳合羲轩川岳效灵诸福骈臻驺虞献祥神龟表孝复覩河清实符至道以应太平以彰治效万姓胥庆欢呼舞蹈帝徳如天绩绍平成湛然止水昭兹清明蒲阳之堧河津之邑居民竞观奔走原隰昔犹罕闻今喜亲觌欣忭蹈舞乐沾圣泽龙门巍峩河流分中千古万古神禹之功猗欤吾皇徳洽恩隆拯民垫溺曰禹实同天眷圣皇福覃华夏瑞恊前闻龟书龙马于万斯年庆延宗社微臣献颂以配风雅
　　御编为善阴隲书颂【有序】
　　洪惟皇上以天锡勇智之资鋭意于古昔圣帝明王之治夙夜孜孜以振起斯文为已任以敦徳劝善为天下先即位之初首诏设科幸国学修大典崇奨儒术兴行礼义由是诗书弦歌之化衣被六合无有逺迩翕然大同人莫不曰天下已治风俗已淳惟皇上谦冲之心尚以为未足乃以圣人之道具载六经燔灭于秦穿凿于汉晦盲否塞千五百年逮至宋之诸儒虽已发明表章之然其奥义微旨尚或有遗不无详此畧彼之患于是特发宸衷命儒臣类而纂之授以成法备载圣贤之言搜辑诸儒之说由是六经四书之旨圣人之道粲然而复明书成名曰性理大全遂命刻梓赐之羣臣颁于天下使学者一览莫不豁然贯通咸有以造乎阃奥以为圣贤教人之言虽无不备若曰积善之家必有余庆积不善之家必有余殃又曰作善降之百祥作不善降之百殃又曰徳惟一动罔不吉徳二三动罔不凶又曰惟天阴隲下民其善恶之理警戒之意不一而足而凡古人为善获报者亦皆载之简册歴歴可指然而简籍浩穣难以披阅垂拱之暇乃取古人有阴隲而享其福庆显有明效者彚次世代系其姓氏着其事迹仍各为论断以附其后且为诗以列之凡一十巻名曰为善阴隲颁示四方家传人诵俾举目之际莫非为善之事游心之顷莫非种徳之机于是罔不跃然兴起乐于为善而思有以享其报也皇上之所以阴隲于斯世斯民而纳之于泰和仁寿之域者又何其至哉四海之民生乎今之世者实为幸矣臣荣叨逢盛世列职词林进得依日月之光退得尽文翰之职屡承圣训谆切恳至恩眷之隆荣幸已极今既喜覩圣道之复明乐斯民之尽善安得不铺张盛事以昭示于无穷乎谨拜手稽首而献颂曰
　　惟我圣皇纉承大统夷夏同春南面垂拱乃敷文教乃幸辟雍暨于遐迩弦声沨沨乃召儒生乃修大典残者以完微者以显载惟圣道具乎六经秦焚汉蚀谬说肆兴千数百年是非蠭起有宋诸儒克究厥旨紬绎系绪研穷窔奥搜精猎微以明斯道其言浩浩万里散殊学者望洋莫测其枢乃劘羣编乃集众论类聚伦分式昭大训嘉惠万世颁布四方性罔或昧理无弗彰复念斯民未悉归善阴隲罔修懿徳弗践古有善人天道昭然既显其躬福泽绵绵其人虽亡善行犹在史传百家孰不备载乃辑乃编俾会于一从古迄今靡有遗失民既获此一览粲然作善之应降福自天恶徳弗滋善念斯着如彼善人户晓家喻四海之内皥皥熈熈戴白垂髫惟善之为惟皇之徳与天同大宵旰孜孜动罔或懈惟皇之仁与物皆春涵和发育惠无弗均愽施济众尧舜犹难惟皇神圣恩周八寰皇弗自圣虚已谦冲泽深斯溥徳大乃容臣作颂歌载拜稽首圣寿万年天长地乆
　　○表
　　升授谢表
　　钦蒙圣恩加授臣荣等太子少傅等官不胜感戴之至谨奉表称谢者臣等诚欢诚忭稽首顿首上言伏以奉天抚运仰景命之维新论道经邦置名贤于重任不图三少之命猥及一介之愚恩徳自天悚惭无地恭惟皇帝陛下刚健中正文武圣神覆载无私同乾坤之大徳逺近毕照如日月之至明自临寳位以来仰荷徳音之霈华夏蛮貊咸归熈熈暤暤之仁动植飞潜均沐荡荡平平之化二仪之内万象皆春臣某等朴■〈木敕〉之材朽钝之质学深惭于博古用不足以适时昔先帝之御朝叨居词苑事陛下于储位咸列宫臣虽为辅导之官靡有涓埃之报虚縻廪禄乆积岁年抚躬自切于忸怩感徳更深于铭刻幸际六龙御天之日光属万邦惟臣之时仁圣之心不忍弃遗于旧物恩宠所及特蒙超越于众人顾寅亮天地之资保傅承华之寄究观往古所用惟贤揣分非宜实惭负乘控辞不获徒重战兢惟当竭愚力于驽骀效忠诚于葵藿坚如金石誓同报国之心敬效华嵩仰祝齐天之寿
　　驾幸文渊阁谢表
　　臣杨荣等兹者钦蒙圣驾临幸文渊阁周视臣等寓直之所特颁恩命増益室宇兼赐饮馔器用周悉备至圣恩广大感戴惟深谨上表称谢者臣等诚欢诚忭稽首顿首上言伏以日月光华当大圣龙兴之运车书混一正文明天启之时銮御幸临儒绅遭遇恭惟皇帝陛下圣神天锡刚健日新典章法度之弘修功成理定华夏蛮貊之率俾近恱逺来万几余闲怡神稽古六龙捧御宠顾延英上深轸于天心俯垂矜于寒士广其室宇遂凉燠之攸宜给以饔飱兼什器之咸备凡百所用靡一弗周同乾坤覆载之恩踰父母生成之赐是皆皇上圣仁广大明睿照临溥徳泽于万方施由侍从昭礼文于千载髙出古今所以致海宇之雍熈所以隆皇图于永乆臣等深惭末学幸际明时被沐恩荣匪名言之可罄策励驽钝岂报效之敢忘端秉寅诚恭陈申谢龙翔凤翥瞻五采于中天春育海涵祝万年之圣寿
　　文敏集巻八
　　●钦定四库全书
　　文敏集巻九
　　（明）杨荣 撰
　　○记
　　进士题名记
　　洪惟太祖髙皇帝受天明命混一海宇诞敷文教以兴至治建学设科以造就多士三岁一登其贤能而擢用之迄今十有余科贤俊誉髦之士乘时彚进布列中外建功立业黼黻治化皇上继承大统率由旧章尤惓惓焉以兴学育材为务故得人之盛有逾于昔乃永乐十三年当会试之期时皇上驻驆北京天下之士来萃者凡数千人礼部既合试之择其中选者以进三月朔旦上御奉天殿亲降制策咨以古先帝王之治道圣情谦冲玉音涣发在廷大小百执事之臣莫不殚力恊心踊跃承事先是春雨方降浃日未霁及廷试之旦玄云巻舒将雨复止祥飊微来天宇廓清霁景融和于是诸士子皆得雍容发舒各摅所藴以对扬圣训上荅宸衷以自庆夫千载一时之遇而天意于此所以恊相文明之运有非偶然者既赐陈循以下三百五十一人及第出身有差胪传之日都城人士抃舞称叹以为北京之盛美有以过越前代也既而礼部请循旧制立石题名于太学上以命臣荣为记臣惟贤才致治之本也唐虞野无遗贤书纪其盛成周济济多士诗咏其美汉唐宋科目得人史着其实其来也乆矣钦惟皇上崇奨儒术作兴士类而诸士子遭逢圣明乘风云之会仰日月之光以得展其所学勒名贞石传于无穷可谓荣且幸矣虽然后之人将于是观焉可不慎哉惟其立身行事必光明俊伟上有以禆益国家下有以惠利生民斯可以无忝于科目有传于来世其又可不思所以自励哉臣荣承乏词林祗承上命谨述国家所以求贤图治崇重科目之意与夫诸士子遭遇之盛者如此且以传之无穷焉
　　进士题名记
　　永乐十六年三月朔上在北京廷试天下贡士擢李骐等为进士礼部尚书臣震请立石题名于国子监于是上命臣荣记其实臣荣谨受命拜手稽首言曰国家膺文明之运抚太平之厯兴学育材化成天下取士之制虽非一途恒以进士为重士子通经学古以图进取而与名者世率以为荣夫当大比之秋京郡合国子监及畿甸之士天下布政司合所隶郡邑之士三试之拔其尤者贡于礼部盖什之一明年春礼部以其所贡士又合而三试之拔其尤者进之大廷盖二十之一其选至精也廷试之日天子御正朝赐清问翌旦复御正朝亲览而次第之胪传之旦文武群臣朝服称贺宴赐恩数一循常典宠光衣被盖渥如也与其列者诚可谓荣矣兹又立石题名以垂永乆后之人将歴指其名曰某也贤某也才足为国家千万载之光则荣孰大焉或趣向有异德业无闻则亦不能免于公论矣已之善否人之劝戒胥此焉征于乎可不敬慎之哉题名者凡二百五十人第一甲第一名即李骐也骐初名马上特改今名云
　　进士题名记
　　永乐辛丑寔皇上正大统之二十年先是上巡狩北京营建都邑至是告成春正月元日乃御奉天殿受朝万国来同景命维新而是岁适当会试贡士之期领乡荐而萃京师者三千人礼部拔其尤者二百二人三月望日上临轩策试越二日以曽鹤龄为第一刘矩次之裴纶又次之赐进士及第余赐进士出身有差掲黄榜于长安门外公卿大夫暨士庶人咸谓都邑肇建而人才彚进如此夫岂偶然哉莫不欢忻鼓舞以为目覩盛事诚旷世之嘉遇也有司复请题名于国子监上命臣荣为记臣惟昔周之武王迁都于镐讲学行礼以宣教化以作新人才而其子孙传绪至于永乆盖启之者有其道也方今都邑告成之日圣天子咨询治道登进贤良以隆文明之运迓千万载之太平斯世斯人亦何幸欤诸君子遭际明时题名于太学太学贤闗天下公论所自有其名宜有其实以副之诗曰古之人无斁誉髦斯士皇上之盛德也又曰济济多士文王以宁是尚有望于诸君子其勉之哉臣荣谨记
　　御赐图书记
　　宣德二年二月戊寅上御文华后殿召臣荣谕之曰古者君臣莫不同心同德以成天下之务君有失则为臣者匡正之臣有过则为君者训戒之庶几更相警饬两无猜嫌信所谓明良相逢千载一遇者也卿尝祗事我皇祖太宗文皇帝皇考仁宗昭皇帝二十余年竭诚效忠始终一致及今侍朕左右益加敬慎知无不言言无不当深用嘉恱兹特赐卿镀金银刻圗书五颗曰方直刚正曰忠孝流芳者以表卿之忠实也曰关西后裔建安杨荣曰杨氏勉仁者以着卿族系之所自出并表其名与字也卿尚体朕至意永永无斁臣荣窃惟人臣之义惟忠与诚乃能赞辅国家光膺宠命以享爵禄于悠乆茍阿徇以取容迎合以求恱不顾事体之重轻不念民情之休戚纵己之所欲言任己之所欲为则将无所不至矣其可乎哉臣荣自揣菲才夙夜祗慎惟恐有负委托之重为愧耳至于非分之恩曷敢希兾追惟初仕以至于今歴事三圣日得侍近清光屡沐天地大恩眷待之隆锡赉之厚非一言可述今复蒙恩赐以范银图书奨谕之重制作之精诚古今罕有臣荣敢不敬承佩服传之子孙永为家寳哉故敢具述于左方以见皇上眷待恩礼之隆他日或可以备采録云
　　建宁府学记
　　国朝混一天下大兴文教内建国子监外置郡县学以教育天下之英才其制甚备薄海内外翕然向风学校之盛振古未有也士生斯时得以渐摩诗书仁义之泽而周旋揖譲乎弦歌俎豆之间何其幸欤建之学旧在郡治西南洪武辛巳夏毁于火永乐癸未冬有司上其事诏命择胜地而新之于时郡守宣城芮麟教授姑苏张信锐意斯事遂卜吉于郡东黄华之冈髙明广衍于学为宜而帅阃廨舎军士室庐实据其半于是都指挥师佑徐信撤其居室以地来归乃庀材鸠工合属邑之民以莅事凡藩宪兵卫官僚与夫使命之臣躬临奨励而建之人士亦皆捐赀乐助以相其成未几郡守刘敬继至命检校李新专董其役经始于乙酉春二月讫工于丙戌冬十二月其东建大成殿翼以两庑卫以戟门而棂星神厨库室前后布列其西建明伦堂堂之左右则有志道据德依仁游艺四斋斋之两旁则有生徒止舎尊经有阁会馔有堂文昌有祠师儒有室至于泮池庠门庖廪靡不完具而门之内外又有金声玉振之坊缭以周垣深邃严宻黝垩丹碧光彩焕然信乎东南之伟观而他郡莫及也今年春郡守刘公来京师请纪事刻石垂示于后嗟夫学校王政之本风俗教化之所关自昔帝王之治莫先乎此圣天子即位以来亲幸太学御筵讲经训饬诸生蔼然唐虞三代之风由是教化旁达贤才辈出郁郁乎声名文物之盛岂非教养之功有以致之欤吾建为晦庵西山二先生过化之邦其流风余韵宛然犹存士君子景仰其间而又遭逢圣明之治乐夫学之有成得以优游涵养于兹将见髙明特达乘时彚兴效用当世以显其功业流芳于无穷诚有以为邦家之光不徒为斯学之荣而已也
　　固安堤记
　　天下之难治者莫踰水而治水之先者尤莫踰京师故大禹之迹首在兾州岂非以水之利害所系者大而帝畿之内宜慎其防以为宏逺之图也欤卢沟之河发源太原之天池伏流至朔州马邑从雷山之阳发为浑泉而为桑干河鴈门应州云中山西诸水皆会焉愈逺益大过怀来行两山间拘束龃龉而不得肆至京城西四十里石经山之东地势平而土脉疏冲激震荡迁徙弗常后魏都督河北道诸军事建成侯刘靖及子平乡侯弘筑戾陵堰以防之水患以息后人思其功谓之刘师堰歴世既乆水势渐更下流十五里距卢沟不逺有曰狼窝口时复冲决漫流而东浸没田庐民弗安业圣朝建北京视河为襟带永乐间屡尝修筑辄复颓圯今圣天子嗣位命工部侍郎李庸内官监少监姜山义往任厥事复命太监阮公安少保工部尚书吴公中总其事且勑其务存坚乆勿为茍且庶几暂劳永逸群公效命材谋具济经始于正綂元年冬毕工于二年夏凡用工匠二万余月给粮饷以万计累石重甃培埴加厚崇二丈三尺广如之延袤百六十五丈视昔益坚既告成赐名固安堤命置守护者二十家建神祠于上有司以时修祀礼凡督事者悉赐钞币以劳之其视筑戾陵堰役费加倍而坚实亦过之仰惟圣明至德蟠际穹壌而于京畿益图巩固以宁济斯民于千万年诸公亦能同寅恊恭用成厥功盖可乆可固而利益于世者不小皆所当书于是叙其始末俾勒诸石庶后之人有考焉
　　应天府重建儒学记
　　国家崇儒重道建学育材懋图化理爰自京畿至于天下郡邑莫不有学设师儒以训之丰廪饩以养之嘉惠斯文列圣一心人材之盛风俗之美卓冠前古士生斯世而蒙遇若此何其幸哉南京应天府为天下列郡之首学宫在郡治之东南盖宋景佑中所建歴元再毁于火大德癸夘总管陈元凯复之我太祖髙皇帝定鼎金陵即以是学为太学洪武辛酉始创国子监于鸡鸣山之阳而改是学为应天府学以江宁上元二学之生徒隶焉永乐戊子复毁于火所存者惟东庑及戟门棂星门东序三斋而已学官因循迨今二十余年未有能复之者宣德已酉南京守臣襄成伯李公既视政即有事于学于是阅其旧址乃慨然曰是风化所自出而摧弊不复曷以称皇上教育之盛心哉遂率府寮部属各捐已帑僦工输材而府尹史怡等咸捐俸赀用相其役以是年七月初吉经始越五月而明伦堂成明年而大成殿立斋庑门廊次第毕举凡诸故构之陈朽者皆葺而新之焕然宏丽有加于前于是佥言立石以纪其事治中三山髙应以书请予记之予惟李公荷国家付托之重仰承德意作新学校倡起斯文固为政之所宜先其用意之勤经营之笃纪述以劝后人亦宜也夫自古帝王之建学莫不以明人伦为化理之本人伦之大莫先乎忠孝学者之学亦莫切于斯二者自家及国以至于平天下莫不由是而推之驯致其极天地以之而贞观日月以之而贞明五气以之而顺布万物以之而化成者何莫不本乎此茍不务此而徒学于文辞以为进取之具是果何补于化理者哉予固知李公风励之机而■〈〈一上自下〉页〉望于后来者如此故推本而书之俾镵之石以示夫学者其母以吾言为迂尚相与勉于成也
　　重建缙云县儒学记
　　学校之设所以化民成俗而为治天下之本其所系甚重矣唐虞三代之世治隆俗美莫不由是也我太祖髙皇帝龙兴之初首诏天下郡县皆立庙学而于京师建国子监选择俊秀甄拔师儒以教之圣谟明训盖宏逺矣继以太宗文皇帝仁宗昭皇帝孜孜求治而于学校之政尤加意焉今皇上继体守文茂图化理欲使治效超于唐虞三代之盛为臣子者敷宣德意其可不以学校为重乎宣德庚戌缙云重修县学成教谕松溪杨铭驰书京师请予为记曰邑有旧学在史隠山下国初知县刘泽民因唐人故址而新之歴岁滋乆日就倾圮典学校者欲改为之而力不逮修补破坏茍且岁月而弊陋滋甚宣德之初三山陈京来知县事既至视学舎慨然曰兹非为政所当先者乎京在是其敢不勉图新之然以视事之始教令未敷未可以勤民及再朞而民化乃谋于寮属各捐俸赀以倡之而邑人之好事者皆乐从抡材伐石蠲吉兴工化腐桡以坚良易倾陊以方正礼殿仪门讲堂斋庑次第修举丹碧黝垩焕然一新经始于庚戌之秋七月落成于是冬之十月计其用工虽不乆而宏规永图超前数倍不为之记则无以示后来敢以为请予与京铭皆闽人而京又为令之有声者顾其所为实治天下之本系焉义不可辞乃谓之曰朝廷所以重学校者盖以明人伦美风化育贤材以兴文明之治也有司奉行而修举焉岂直备文具为观美也哉亦因是而已矣然而人伦之所以明风化之所由美贤材之所由成非独居之使然也必司政教者明道德于其身有以倡率之耳京以文学登进士其于圣贤之教究之有素兹为百里之政拳拳以兴学为心而典教事者又得铭焉是不徒以其治民者治民而又能以其教民者教民吾知缙云之理效必有加乎昔矣是可书也乃为之记
　　清乐轩记
　　驸马都尉沐公乃开国辅运推诚宣力武臣荣禄大夫柱国西平侯赠黔宁王之仲子今太傅黔国公之贵介弟也为国勲戚而能忘乎贵富之势日接贤士大夫敞一轩以游处列琴书尊俎其中外则环树佳花美荫之属无埃壒喧嚣之杂有夷旷静嘉之趣从游者因名其轩曰清乐或谓乐者人情之至愿而公卿大夫士所得有不同者何以所处之地异也一介之士处衡茅之陋甘蔬食之泊味道德而佩仁义饥寒不以为累而其心休休焉以自得者众人之所难也公卿大夫生以世阀宠以珪组而不溺于膏粱绮纨之习骄汰侈靡之归其所为与所得较之一介之士曽不少异者虽君子亦难矣故世之有得于彼者终遗于此兹乃于公而具见之此轩之所以名因以表公之一身有以致众乐之备而兹轩之胜又有以见乎为趣之清也又谓公之盛名足以荣于身而德益谦长才足以超于众而志益崇顾乃得雍容自逸以享其乐何哉盖国朝之制所以优礼于贵戚者然耳然公虽被优礼之隆昔在永乐中诏营缮太岳太和山宫观已尝命公督其役绩用有成既而屡受命掌行后军都督府事施设有序上以公为才下以公为惠而时论重焉兹遇圣明在上海宇晏安用是得遂享乎此所谓后天下之乐而乐者欤客有道名轩之意与兹轩之美于予者予方歆羡而致慕焉公乃屡走书金台求轩之记意尤恳恳不获辞也遂次第所闻者如此云
　　重建孟渎河闸记
　　君子之立政有可以益国而利乎民者知无不为为之有方虽疲民力而民忘其劳耗其财而民不自恤茍或役民于非所当务则谤怨随之其能留声当时为利后世者几希孔子曰择可劳而劳之又谁怨孟子曰以佚道使民虽劳不怨其信然矣乎工部侍郎庐陵周君忱奉命巡抚苏常诸郡常之武进故有孟渎河闸以通东南漕运及商贩之舟且溉傍近田数千顷岁乆闸坏公私病焉常守莫君愚图改作之以役费繁重弗敢专谋于周君议以克合遂发往岁节省税赋浮费以市财僦工砻石姑苏洞庭山而舟致之郡民皆欢忻趍事作于旧址之南丈余其下先错列巨■〈木戈〉贯以长松而后寘石焉东西石甃纵以丈计为十有六崇以丈计为二百五中广视纵当八之一南北为鴈翅状以杀水势中夹木石凿以纳悬板而上下之经始于宣德八年九月而毕工于是年之冬用徒匠以日计二万三千七百六十木以株计八千九百石以丈计三千五百灰以斤计二十二万砖以片计十有二万始终董其役者知县朱恕效劳为多者耆民恽昶闸成而获利如故莫君以为茍无记述则后世莫知所自遂因通判张龄来京请记于余余按图志两浙运河贯郡城西行三十里歴奔牛吕城二埧以达京口舟行既艰而河小不足以通巨舰唐元和中刺史孟简始令开北河自奔牛北行七十里至河庄镇入扬子江舟无巨细皆得径达于江而免过埧之劳第其水上引运河源逺不能常续下仰江潮去来不能常存简于是置闸河庄为之节制使人以时启闭而其利益博其惠之在人可谓深且乆矣人以其姓名河谓之孟渎又谓之孟子故闸亦以孟渎为称闸废民失其利今得周莫二君子恊谋而更置之二君子之惠足以继简而流于无穷是可尚也故系以诗曰
　　孟渎伊始唐元和中始之者谁刺史孟公公时为政佚道是崇凿河筑闸厥功既隆泛泛者舟往来具通毎毎者田岁恒获丰歴数百年湮塞啮冲既阻于舟亦病乎农猗欤周君思成其终莫守赞之询谋佥同相地之宜惟善之从乃市良材乃鸠众工匪取于民匪私于躬错■〈木戈〉累石既坚既礲傍峭而固中虚以容舟无阻艰农无岁凶人用欢谣二君之功功成惠施既博且洪勒辞于石用昭无穷
　　浙江严州府重修儒学记
　　学校教化之本王政之先自古有天下国家者莫不致谨于此洪惟我朝天启文明之运太祖髙皇帝定鼎之初首建国学于是四方府州县皆设庠序以教育天下之英俊以至于今圣圣相承五六十年之间髦士彚进而治道大兴猗欤盛哉浙之严州郡学旧在城东南隅宋雍熈二年迁郡城之西北方其时諌议田公文正范公清献赵公相继来为郡于是庙学之制教养之具焕然大备然自雍熈至大观自大观至绍兴百五十年之间凡三改作矣厥后知州事钱可则立石志之元季兵燹燔荡靡遗国朝洪武庚戌诏设学校乃即城西旧址以建岁甲寅郡守赵士敏议徙城内今在郡治西南三十步中为大成殿殿之东西为两庑南有戟门门之外为泮池池之上为石梁东西立二祠池之南为棂星门殿之北为明伦堂辟四斋于堂之南左右堂之北为会馔堂东庑之东则有神厨神库等房西庑之西则有射圃讲肄之所仓廪庖湢靡不整备规模宏敞视旧有加焉迩岁庙貌倾圯梁栋朽腐继遭洪水漂荡渰浸不堪瞩目岁丁酉教授孙子敏首捐已俸以倡率之前太守李兴同知曽所敬通判范耘吴显推官申文才守御千户刘福遂安知县胡子澄暨各庠师儒六邑士人皆出财以助之继而郡太守建安叶公溥下车之初惓惓然以兴学为念复捐赀鸠力恊成厥美以是年夏四月经始至冬十二月讫工既成分教郡学谢坤舒宗辰具书其本末因叶公与予同郡来请记予惟正风俗厚人伦敦教化育贤才皆本于学校学校之设诚为政之急务茍非有贤守令诱掖奨劝黾勉维持以振起之则徒有其名而无其实曷足以致此哉严陵为浙名郡学校之政初未尝或弛故其士习之美贤才之盛至于今而弗替虽庙学完圯不常此固物理而又得太守如叶公与前守贰寮属暨师儒贤俊富家巨室相与纲维乐为之助俾仆者起弊者新漫者饬堂筵严整俎豆静嘉不惟圣贤之灵洋洋如在而凡为师生者亦得以雍容揖譲乎其间以讲明圣贤之道是岂不为斯世之盛美乎故不可以不记也遂乐为记之使镌于石庶后之人得有所考焉
　　山西大同府重修儒学记
　　学校王政之先务教化之本原自古帝王莫不兴学育贤以隆治道故学校兴贤才盛而教化行我朝混一以来尊崇文教自京师达于郡县虽遐陬僻壌莫不建学设官以教育贤才登贡以时选用有法五六十年之间髦俊彬彬布列中外摅才效能以辅成太平雍熈之化者何莫不本于学校之教也其盛矣哉山西大同即古之云中为西北名郡永乐癸夘冬予以扈从车驾北征因奉命出使大同留寓旬日时躬谒先圣周览殿堂圯坏弗堪退见诸生济济在列有揖譲礼义之风因怃然兴叹以为群公镇戍于兹者当有以作兴之且以凡物之兴废盖自有时然亦必遇其人之贤达而后可以有成也去之又二三年乃有明诏修举学校而山东叅政丹阳沈公固适以练达之才承命往赞邉务因诣庙学遂言于征西前将军武安侯合肥郑公亨叅将都指挥含山曹公俭暨山西都行二司都指挥滁阳罗公文等各捐赀聚材以为倡并召所部兵民各输其力悉撤其旧建大成殿暨两庑棂星门崇峻宏敞伟然有加重塑圣贤像镌刻神位龛帐案座靡不整严涂径阶除甓甃端好并修明伦堂斋室神厨库房庖湢之所栖息之舎无不完具丹漆黝垩煜然一新经始于洪熈元年之秋九月落成于宣德二年之夏五月乃奉书币请予文以为记惟国家列圣相承其于学校之政皆惓惓致谨贤才之兴日新月益爰自唐虞三代以降莫此为盛矧斯郡宻迩畿甸文物之富与他郡异况师范得人生徒务学而又幸际诸贤相聚于兹皆能洁已奉公以祗承朝廷德意然则学校之教其有不兴者乎予既念昔逰之慨叹乐兹学之重新而又喜诸公虽当边务之繁知圣道之尊与学之重可谓知为治之本而识虑过于人逺矣因备书其本末俾刻于石以示四方来游来观之士皆知所劝焉
　　白鹤山房记
　　荣家建宁去城东二里有山髙壮雄伟其势昻然望之若鹤按郡志云东晋时有望气者以为山有灵秘将发而观之朝凿暮合已乃见白鹤双翔其上遂不敢发因名曰白鹤山尝有甘泉涌出其麓病者饮之即愈傍有真如寺寺西南地势隆起状若伏龟两水交流于前而紫芝铁狮云际梅仙诸峯争竒献秀巍然对峙左环右抱前拱后挹风气凝会盖隠然一善地也人多求塟而不可得荣先大父存日种德积善孝行纯至既殁而窀穸未卜方是时真如寺僧无涯将有所营建而乏材乃邀乡先生苏公明逺踵门求施先伯父彦祯即集兄弟予以龙津之木三万株兼资以运输之费僧大感恱其后知先大父未塟遂举其地以奉且曰此尝有人酬以重价而吾弗之许诚有所待者愿以是为报于是筮之而吉遂奉柩藏焉塟已人或以得地贺伯父及先公戚然曰先人体魄得妥于此幸矣他非所望也塟后数年无涯殁其徒昧所自因肆侵削已而愧悔复以茔外余地来售荣复厚偿其直遂创屋其傍为子孙守塜之所太守芮麟扁之曰白鹤山房并为之记荣游郡庠时尝率群季读书其中自后忝科第列职词林叨承眷遇光宠极矣是皆先人遗泽所庇故能获此朝夕思欲报上之恩与先人之德顾惟菲薄有所不能公退之暇追惟故山白鹤之胜实先茔之所在松楸霜露之念无时不存因请善画者为山房之图将求贤士大夫赋咏以昭先德庶传之弗冺少纾荣拳拳之思也诗曰欲报之德昊天罔极诚以世之孝子慈孙之思慕其先者无所往而不致其意而荣之于此岂能忘也因书为记俾后之子孙知山房之所始焉
　　存心堂记
　　王氏以医鸣世乆矣其先世家金斗曰德孚者仕宋大理丞子永嘉判扬州南渡时迁淛元之世曰宣伯者徙晋陵隠居镇江黄鹤山始为医药济人子致和仕为扬州路医学提领声着于时曰贵和仕为教授尤为人所推重教授之子克明能绍先志益勤所业以擅名誉壬辰间自晋陵避地龙潭洪武初召入京师寻寓凤阳从太宗文皇帝之国居今北京盖十数年年八十三而终其为人敦厚质实孜孜以利济为心治人之疾多有竒效而又工于文学以是文皇帝极爱重之尝呼其字而不名焉其子彦昭克纉遗绪名誉益振间请于予曰吾家以存心名堂盖百余年而未有文以记之幸赐一言不惟有以着先世之美为子孙者亦永有頼焉予惟心者人之神明具众理应万事操之则在舎之则失是以君子无时无处而不用其力焉况医道于人死生所系茍心有不存其不至于谬误舛错以戕人之生者几希今王氏世儒而业医又能以存心名堂为子孙者世守其训则其惠利及于人者岂不逺且博哉诗曰无念尔祖聿修厥德又曰子子孙孙勿替引之其是之谓乎彦昭有子曰譲曰谦聪明俊秀好学不倦而又循循雅饬亲贤士大夫日进月益将必昌大其门闾振扬其家声不啻于此而已是为记
　　华鄂堂记
　　伍氏南昌着姓世家邑之杜溪至汉用者克敦谊譲推祖父故业与诸昆弟独徙居灌城乡之悬榻里家益饶裕而好善乐施之心弗倦人以是多之汉用去世子伯逊伯旸伯逺伯玑笃友于之义不为私藏凡诸举动一惟伯逊之命是聴口以百计而内外翕如也宾客过从兄弟怡然相与款遇盏斚之序行鴈行森列埙篪迭奏和气蔼乎一堂之上见者叹羡不置因举常棣之华鄂不■〈华韦〉■〈华韦〉凡今之人莫如兄弟之诗歌而美之且举酒贺曰斯堂宜名以华鄂堂既得名而未有为发其义者伯逊子涣领乡荐进为太学生擢贰教吴江县学将行谒余具道其家名堂之意而请记之惟兄弟分形连气人也方其幼时食则同案学则连业未始不相友也逮乎既长私意物欲或汨其良心弟或弗念天显不恭厥兄兄或不念鞠子哀不友于弟小则阋墙甚则分析门户相视如途人以贻士君子之诮者有之今伯逊兄弟去父殁时几三十年而能笃于恩谊不异财产庭无间言使邑里闻见者咸兴起感慕其有补于风化亦大矣掲扁华鄂夫岂不宜吾故为之记而系以辞曰瞻彼棣华炜兮相承式相好矣维弟与兄兄弟孔怀不私其家孰堪儗之维棣之华棣华鄂然外见其美有聮其辉维兄与弟兄及弟矣和乐且湛不贰以二弗参以三惟一其心终始是同张仲孝友穆乎清风
　　欧阳文忠公祠堂重创记
　　甚矣文章之洗陋习而归诸古着当时而传后世者不恒有也宋欧阳公之文足以当之宜乎后之人读其文而思其人思其人而崇其祀也公吉之永丰人尝出守颍乐其风土有终焉之志既而歴事三朝出入二府思颍之念不忘晚而得请自以为庆幸则公之于颍盖惓惓也神灵精爽固在于是矣公旧祠在颍城比沦于河祀故乆废正綂丁巳春监察御史彭勖董学事至颍念公为文章宗主而祀宇圯没无以耸学者髙山仰止之思乃捐赀倡州守僚属出禄余市材创祠于城南儒学西中为堂三间门为屋一间缭以周垣工讫郡之守佐率师生朔望谒拜春秋次丁祀以特牲父老咸曰公尝福惠颍人祀不为过也学正雷垲请记于予于戏文章闗天地之运盛衰断续固不偶然周秦以前无容论矣汉自贾董马班诸子以来七百余年而唐有韩子又二百余年而宋有欧阳子其文推韩子以达于孔孟一洗唐末五季之陋当时学者翕然宗之及今四百年而读其文者如仰丽天之星斗莫不为之起敬虽通祀于天下学宫不为过矧尝居于颍其遗风余泽犹有在者乎是不可以不祀也彭君倡之郡僚属和之俾公之神有所依后学有所仰可谓知所务也它日颍之士出能知通今学古为髙救时行道为贤则无负诸君兴废举坠之深意矣姑为之记以俟
　　余庆堂记
　　江西布政使司左叅议田君伯邑余之同门友也其材器宏伟而学识博达以明经登永乐甲申进士第歴官郎署超拜今职声绩焯然时论莫不以为贤然君之心则不自足也恒念曰吾幸蒙国恩备位藩垣皆吾先人积德之所致吾岂敢忘哉乃颜其所居之堂曰余庆盖取易文言积善之家必有余庆之义也今年冬君以朝贺来京师因请余记之余惟天人之理流通无间循理而行则善积而致庆悖理而行则恶积而致殃不啻如桴鼓影响之相应焉然君子惟知循理而已初不必其获庆于天而天之锡庆不于其身必于其子孙若持左契以相付此天之可必者也余尝序君族谱因得考其世德盖自君之髙祖以降代以儒术从宦司风纪録刑狱者相继而皆长厚务德其所积深矣积之深者发之盛君之所以致位显荣而克亢厥宗者岂偶然哉虽然不有于前孰为启之不有于后孰为承之今日之庆固由其先之所积其后之庆岂不由于今日之所积乎矧君位居方岳其所设施则一方之民被其惠利茍推仁不已其善之积而致庆于后讵有涯哉然则君之世泽不惟有以承之抑且有以大之也传曰德厚者流光余于田氏有望焉庸记以俟
　　建宁重修府学记
　　学校有闗于政教也尚矣任是责者不可不究心然欲举废坠勤力役必于民生富庶之余而后可建故有学在郡治之南尝毁于回禄昔太宗皇帝鋭意文治有司以闻诏择胜地改创之前太守芮麟教授张信乃相黄华山之阳而建焉几三十年复就摧毁今教授彭勖当太守徐公子玉下车之初首以修复为请公曰是吾之所当究心也然必资民力以成民未见德而遽劳之不可姑少俟焉至是政成乃与同知姚闻通通判蒋佑暨勖议其材用之费经画之方捐俸倡率各有差等不足则资郡人之笃于义者既而量时命日择敦朴耆民四人董其役材选其良工会其能用出有经役赴以期梁栋之倾者正之榱桷之腐者易之瓦甓之毁缺者补之转朽败为坚完新旧规为伟观严严翼翼穹壮宏丽丹碧髹垩焕然生辉帷幕器用靡不备具又以余力创尊贤堂祀郡先贤之有功于名教者经始于某年某月日迄工于是年某月日凡士之逰泮水者有思乐之怀缙绅大夫之过建郡者兴嘉美之叹建安教谕杨寿夫郡人也谓是役之成不可以无纪贻书京师属予为记将刻贞石告于方来惟建为郡居七闽上游诗书文献之盛甲于东南晦庵西山二先生之流风余泽迨今犹存重以国家培养之厚而吾建人赖有所立以表见于世非偶然也况今圣天子大兴文教屡勅天下劝学政而公又能钦承德意振起士气重新庙学于民事既治之后而适缓急次第之序如此是可书也呜呼建之君子游业于此者可不知所以景仰而益励志于学乎夫学非章句文辞之谓也所■〈〈一上自下〉页〉学孔子然后不负所学致君为尧舜然后不负圣天子若是则吾建诗书文献之盛将千万年有闻于世斯不负朝廷教学与太守修学之意矣予世家于建而窃禄于朝今年逾六袠日渐衰老建大功立大名以永国家治化无穷之美诚不能无望于后学也初学之建也予既记之兹复来请故不辞而致意如此云
　　文敏集巻九
　　●钦定四库全书
　　文敏集巻十
　　（明）杨荣 撰
　　○记
　　重修河南程氏三先生墓祠记
　　凡先贤所当祀而祀之礼也立祠于墓以祀者礼从义起者也祠久而偾偾而兴者常也常则不书而书者大复故也河洛于天地之中扶舆清淑之所锺贤哲之生自昔林林而盛矣然莫盛于宋程氏父子三先生者程氏世居嵩之陆浑三先生卒俱葬洛阳县之府店保遗墓至今具存墓侧有祠后人以为享尝之所歴岁滋久荐罹兵燹向之隆者夷壮者弊茂菅宿莽一视荡然诚当道者所宜究心也钱塘周鉴自郎署出参藩政歴是邦覩之慨然即有志于兴复第縻于职务弗果宣德辛亥春皇上图弘化理重惟古昔圣贤之道乃颁明诏凡天下郡县有先圣先贤祠墓在者所司宜以时修葺毋就于废鉴祗承德意乐以斯事自任遂以其秋行郡道经嵩邑抵程氏故居得其十六代孙曰子中者与同诣墓所薙去荒秽辨正方位先捐已俸为倡河南守郯城李骥及属邑令佐亦以其俸助之遂召工计资凡所需之物则取于近邑所宜产戒以期输集无敢缓者以是年某月某日之吉兴工工能材良需用咸足于某月某日告成垣墉栋宇皆复旧规封筑坚厚树植繁密凡所供祀之器莫不毕具以某月某日立开国公神主于祠之中以明道伊川二先生侑食依故制也复子中家俾守祠事遂率郡属祗奠焉奠已谂于众曰惟是三先生之墓自宋至今余三百载其间废兴者几漫不可知顾念吾徒诵其遗言服其遗训用底有位兹得奉明诏以周旋执事于故丘之间幸尔讫事要不可无书虽墓间之石有当时铭表在无庸重述而祠之兴作岁月不有志之将何以示后众皆曰然鉴比以公务来北京属礼部郎中兼翰林侍书蒋晖请予记其事予惟道统之传自吾夫子继尧舜禹汤文武周公之后集其大成而不得位以行于天下遂私淑于其徒然在当时惟颜氏曽氏之传独得其宗及曽氏之再传而子思三传而孟子孟子没其道无传寥寥千百载间不絶如线迨宋之兴文运斯振而明道伊川二先生出孟氏之传乃续而其学之所自实本濓溪周元公茂叔方元公司理南安时开国摄通守事知其贤深与友善因遣二先生从学卒能以其道倡天下传于后世人至于今赖之是二先生之功当不在孟子下也宋季临卭魏华父氏拳拳以二先生易名为请遂定谥伯曰纯公叔曰正公皆得从祀先圣庙廷此天下之通祀也天下通祀则墓祠不立可也而墓又有祠盖墓祠则犹庙祭一家之私祀也通祀以道统之传惟二先生得与其列私祀则推其所自出而开国公择师教子之贤是不可泯也揆之于礼殆亦弗畔矣夫然则祠之废兴岁月其志之也宜嘉鉴之能知所重因其请谨为之记
　　三桂堂记
　　礼部侍郎章君尚文作堂于会稽山之阴其乡士大夫相与名之曰三桂之堂堂之前植桂固多矣而以三云者何自晋郄生对策有桂林一枝之喻歴唐宋来遂以艳科目之得隽者曰折桂章氏繇宋迄今举进士者凡三人故有取于是也尚文世家于越髙大父讳斌宋景定之间乡举第一人值末运仕弗大显传三世俱以隐德重乡邦大父暨父以尚文贵皆赠嘉议大夫礼部右侍郎尚文登永乐甲申进士第入翰林典郎署累迁至今官子瑾宣德丙午领乡荐正统纪元遂擢进士髙科此堂之所以名也堂峙湖山之门其北为称山山枕大海出云气而吐光景朝夕不穷南为稷山一名斋台则越王勾践祭天之所在焉又其南天姥秦望诸峰凌霄汉而隐烟霏欝然相向娥江耶溪之水环绕其左右而唐所赐贺知章鉴湖一曲者实相属焉波光山色竹树映帯竒舒秀巻不一可名此居之胜而得其地也夫绵世泽而盛者人之贤锺川岳而秀者地之灵人以地灵地因人杰章氏之桂不特一世有之传世逾逺而得之者凡三焉是岂偶然之故哉虽然推厥所由亦惟本诸德而已耳姑以桂譬之玉干琼枝植之良也密叶繁阴积之茂也金粟天香华开之盛也傲歴风霜志操之坚也故君子有取于桂者不徒拟其荣又将资以比德焉尚文之髙大父名魁多士大父而下虽未逹而均膺宠赠德可征矣尚文以髙才硕望显于朝三十余年而瑾又克继志济美振扬于今虽本世德之遗亦以尚文承藉启廸之致也继兹以往因其植之良而积愈茂因其华开之盛而志操愈坚吾见德厚而庆延他日后之人于斯桂髙攀旁折也不可以数计矣然则斯堂之掲得不为之权舆乎是为记
　　苏州府吴县儒学重建记
　　苏为东南望郡吴县苏之望邑也儒学为一邑之望而或施教无所瞻仰不称善为政者得不究于心乎然兴学盛事改作大役也举大役而使劳费一出于民其得无怨嗟之声而克底完美者乎若夫知所究心事底完美而不动声色得不难其人乎吴县学旧在城西南隅宾兴坊其地卑隘庙学皆简陋旁逼军营喧杂相接春夏水潦四集墙壁倾仆诵习常辍郡县之长贰暨师生往往兴嘅欲迁改之而未有能当其任者宣德七年工部右侍郎庐陵周君忱奉命抚廵东吴诸郡偕知府豫章况君锺同谒庙学见其不称因恊谋更造之得隙地于县治西南视旧学地广四倍髙爽平旷众咸谓宜况君具其事得请于朝二君复相与议曰是役不可重费吾民遂计郡之诸仓岁积苇席得五十余万鬻米可五千余石凡材石陶瓦之资匠作力役之需悉于是取给而一毫不干于民复择耆民王信许均美董其事经始于宣德九年冬十月讫工于明年夏五月以日计之二十三旬有竒成功速而人不知其劳享礼有殿讲诵有堂藏书有阁宴休有亭以及门庑斋舍庖湢各以序列通为屋以间计之二百三十有余材用坚而人不知其费其既成也父老叹曰庙学不称久矣一旦更新于数百年因循之后而不以病民席之积屡矣昔也不侵盗于吏胥则腐化为埃尘今乃以之成一邑之伟望何其善也既而知县某教谕李让等具其始末走书京师求予记惟学校王政之首教化之源也我国家列圣相承兴学育材六七十年于兹矣校庠之盛振古未有是以弦诵之声郁郁沨沨溢乎遐迩而贤才辈出禆赞鸿化后先相望亦莫不由良有司钦承德意以振作之然其改作有方若吴学之建者亦不易得也二君子信谓善于究心者矣来游于斯者尚知力学求道笃志励行期不负圣明造就作养之仁将必效用于时垂芳于后以为斯学之光则二君子之用心亦必传诵于无穷矣是为记
　　凉州儒学记
　　圣朝统一寰宇自国都达于郡邑皆建学立师教育俊秀仁义礼乐之化旁洽海隅徼塞人才之众风俗之美度越汉唐而比隆虞周猗欤盛哉凉在西陲即古雍州之域在汉为武威郡地利物产视河西诸郡为美国朝洪武中设卫置戍而戍者多南士谪至子弟相承读书习礼而训导张子受命教育之儒风为之勃然岁满还京而未有继者今皇帝嗣位特命行在兵部右侍郎徐君晞镇其地覩将校子弟多明秀好学而未设学舍以为讲肄之所遂以请于朝得命乃于农隙令军士取材陶甓而经营之既毕工走书京师告予曰凉州河西胜地初尝有学然废已久矣晞至相地鸠工中为明伦堂左右为存诚进德二斋外建重门后为教官之居续创大成殿于堂之东殿以崇计二丈有九尺深几倍于崇广则几倍于深东西为两庑前为灵星门中为泮池池之东为文昌祠祠之东池之西俱为门外又为崇教门俾往来出入皆由焉其捐资命工塑先圣以下及文昌神像并绘两庑者则镇守甘肃太监王公贵少监李公贵总兵宁逺伯任公礼定西伯蒋公贵会川伯赵公安暨都察院佥都御史曹君翼廵按监察御史马君昻陜西参政郭君坚按察副史于君奎署都指挥使事任君启与凡士庶共成之其置圣贤以下牌位者则兵部侍郎柴君车始终督视缮作且有所营助者则佥都御史罗君亨信劝劳羣工俾乐于趋事者则监军行在兵部尚书王公骥自丁巳夏经始至落成几二载壮伟闳耀为陇右学宫之冠众咸谓宜记于石庶后之人有所考见敬以请夫学校政化之本贤才之所自出也学校立则礼义兴风俗美孟轲氏曰三代之学皆所以明人伦也人伦明于上小民亲于下非政化之本欤今徐君乃与诸君子同心恊诚建学宫于邉陲之地严严翼翼巍然焕然使凉之学者升降俯仰于其中诵圣贤之训言而仰其道德之光涵养熏陶底于成材居而孝于亲仕而忠于君则是宫之作其功岂浅浅哉若徒由此以徼利逹而于臣子之行无所砥砺则不惟负国家教养之意而亦为君子之所共羞呜呼学于斯者可不知所务哉用是以复徐君之请俾勒诸石庶以为学者劝云
　　翕和堂记
　　余幼时闻先生长者言守建宁千户韦杨二公好文礼士人皆爱慕之谨识之弗忘其后韦有子任汀州卫指挥者岁或见焉独杨公之嗣转调他所二十余年盖未有能知之者及余两以扈从来北京而杨信中孚忽偕行部员外郎吴公嘉静来谒余故询之则曰信之父尝仕建宁为先生之乡乃敢求见余观其胸怀磊落言动谦恭遂留止宿因命觞引酌笑谈甚欢于是中孚乃歴道其父昔日所交游者皆吾乡之先逹也酒酣拜且请曰信世家西江之鄱阳昔南土内附吾父以功授武毅将军建宁右卫千户吾父存时笃好文雅尝于上西河之寓舍植竹万竿以竹所自号宾客过从者皆贤士大夫其所唱和诗文至于今翰墨宛然也信兄弟少时亦皆从游志斋赵先生之门其后以袭职调守大同兄弟奉母以居今复侨寓河间郡城中乃于所居之左构堂扁曰翕和盖取兄弟既翕和乐且耽之义愿先生一言以记之余嘉其志之可尚则谓之曰人生天地间父子之慈孝兄弟之辑睦夫妇之恊和斯皆天性之常不待矫饰而为之者然惟其气禀所拘物欲所蔽而后有以丧其本然之天失其彛伦之正于是争竞之心起焉妬忌之心萌焉虽欲翕和不可得矣今中孚之兄弟事母尽孝友爱弥笃而妻孥蔼如一家之内熙熙洽洽翕然如五音之合奏温然如春阳之发舒和气冲融贯彻无间孝友之至通于神明则其名堂也不徒夸美于一时将以垂训于来世其意若曰今日吾兄弟翕和如此吾父母安乐如此自今以往吾之子子孙孙皆如今日堂可不作也茍惟不然则必忿气相加视为敌仇阋墙紾臂相继而作其不至于伤风败俗者鲜矣安求其能翕和哉昔孔子诵此诗而赞之曰父母其顺矣乎诚以人能和于妻子宜于兄弟则父母其安乐之矣中孚宜三复此诗日夕警愓以为明训凡一毫有动于血气而伤于和者勿作一毫有乖于礼法而损于和者弗为移孝为忠推和为惠将见德业日新而声光益着不啻于此而已中孚其益勉之
　　常熟县重修庙学记
　　宣德癸丑常熟县重修孔子庙学成吏部稽勋主事钱衡世家斯邑少常游是学来请于予曰学在县治东南其地隆然以髙宏然而敞剏始于宋至和重修于开禧端平而再葺于元之皇庆至正其间政教兴替靡常未可以槩举也洪惟国朝文教聿兴洪武庚戌教谕朱昞来掌教事时学之制左则殿庑戟门棂星之赫奕右则讲堂斋舍庖廪之毕具其后则有子游祠及先贤堂蔚然可观歴岁滋久上雨旁风漫以圯坏未有能振之者近西江罗汝寛典教兹邑慨然欲作新之计其工费浩繁虑有弗给乃先度其力可为者为之若廊庑讲堂门垣斋舍及先贤祠宇皆循次修葺惟礼殿未之能也壬子之秋县丞李子亷主簿郭南暇日视学宫见汝寛用力之勤亦慨然曰修学责在有司吾辈视其頺废而不加力宁无愧焉乃各捐俸以倡训导徐万溢翁玭力赞助之命诸生某等督其事衡适得请于朝归省墓乃奉白金四百星佐其役仍率邑之好事者某某捐赀以助于是聚材鸠工殿之梁栋榱桷瓦甓墙壁之毁者易之帷幙器用之敝者新之圣贤像设章服则绘饰之与汝寛先事所修葺者轮奂华采相为炫耀焉是役也不烦于官不扰于民而卒以时就诚可谓难矣敢求一言以示不朽余嘉佐邑及典教者之得人又嘉衡之能轻财而知所尊也故不辞而为之言曰学校育材之地风化之原为国者之先务也天启皇明大一统文明之治开万载太平之业在内则立胄监在外则府州若县莫不有学而学之教法规制盖已超轶汉唐宋而娓娓乎唐虞三代之隆矣皇上嗣登寳位尊崇儒道凡一言一动莫不师法孔子以弘尧舜之治是以屡诏天下修理庙学然郡县之吏能奉承者鲜常熟邑佐及典教者咸知所重一新学宫可谓能祗顺德意者矣夫常熟乃子游过化之地子游圣门髙弟也自今县之令佐与夫为师生者优游于兹当何如哉必景仰贤哲修举学政且务其为己之学尽乎孝弟忠信之道勿徒衒名誉徇利禄以负国家建学立师之盛意则庶乎其可也敢以此复衡之请且告其邑人焉
　　重修文公朱先生祠堂记
　　徽国文公朱先生祠在建安郡城北之紫霞洲盖宋寳庆三年正月所建以奉先生之祀者也歴元迄今几二百年栋宇頺圯上雨旁风其坏可谓极矣国朝永乐乙未监察御史蒋彦禄给事中陶伟廵部八闽至于建安躬谒祠下相与言曰先生发明圣贤之道羽翼六经折衷羣言以嘉惠学者有功于天下后世甚大建安为先生过化之地其有祠宜矣而歴世滋久庙貌若斯何以称士民之瞻仰乎盍相与新之于是福建行都指挥使司都指挥师公佑侯公镛徐公信郡守刘敬议以克合乃命耆儒许弘暨先生之七世孙铁董其事仍率邑之贤者相与捐赀出力庀材鸠工凡堂寝门庑以及众屋撤朽易坚葺弊为完仆者植之欹者正之黝垩丹漆焕然毕具经始于是年春正月竣事于秋八月于是建安县学教谕杨寿夫具其本末谒予以记其成予邑人也奚可以辞惟圣贤之言载之经传所以发至道之蕴奥者固无不明且备矣然而煨烬于秦火剥蚀于汉儒议论纷纭穿凿傅会学者伥伥焉莫之适从而羣圣人之道几乎熄矣迨至宋濓洛诸大儒相继而作阐幽发微以明圣贤之道上续夫千载不传之绪可谓盛矣而其后又有若先生者杰然特出著书立言扩先圣之未发正诸儒之乖误剖析折衷无复遗藴然后圣人之道昭然如日之行天先生之功其所谓集大成者欤虽然先生之道德天下后世之所共仰而尊之者岂特吾建安为然而祠宇不称一旦诸君子作而兴之伟然旧观此不惟一时之瞻望而已有志于圣贤之学者安知不縁此而遂为之兴起乎然则是举也其所闗系又岂小也哉予实有望于建安之士也遂乐为之记焉
　　忠孝堂记
　　臣子欲报于君亲其道莫大于忠孝古之人所以勒功彛鼎垂名竹帛与天地相为无穷者岂有他道哉亦惟尽此而已茍于此有歉焉恶能有所树立以报国家以显大厥亲而著名臣贤子之闻于天下后世哉故必于忠孝胥尽而后可也邳州卫指挥使赵本立世家临淮其伯大父德胜事太祖髙皇帝有大功赠开国辅运推诚宣力武臣荣禄大夫江西行省平章政事柱国同知都督府事梁国公大父端亦仕至广东都指挥同知父驎袭为福建兴化指挥使兄弟父子竭力効劳以罄人臣之忠者至矣而其显亲之孝亦于是而有征焉宗立能心先世之心恪勤厥职恒惧其久而或忘也乃掲忠孝二字以名其堂间致书京师请记于予嗟乎自昔武弁之家相承既久其后人往往溺于富贵鲜克念祖父树立之艰遂致颠覆爵位者多矣其于忠孝何有哉夫忠孝之推也能追念前人而致谨必能尽诚于国而効力今宗立以世勲之裔而能亷慎以自持仁恕以抚下夙夜在公期以上报朝廷下慰祖考忠孝之实度越常流逺矣其爵位之隆所以匹休先烈者未可涯涘尤且不自满足掲扁堂楣冀朝夕览省以致励于心懋建劳绩以有誉于天下后世诚可谓不负于君亲而与古之名臣贤子同一辙也是宜为之记
　　荣亲堂记
　　人子之于亲其所以爱敬奉养无所不极其至而又必欲及见其身之富贵以显扬之然后以为荣焉此临川张氏荣亲之堂所以作也张氏为郡故家歴宋与元簮缨不替今云南道监察御史士贞之父思鲁与母姚氏积善裕家义方克教俾士贞得游庠序早领乡荐释褐辛丑进士而拜今官士贞初登第诏归其乡而父母康强具庆兄弟在侧一旦以士贞蜚英科第衣锦言还称觞献寿荷恩命之光华侍髙堂之宴乐于是族人父老争持羊酒交相欢庆为题其奉亲之堂曰荣亲盖所以嘉美之也间来征予言以为记予惟子之于父母以口体为养者不如顺其心以晨昏为礼者不若承其志至于富且贵虽足以为亲之显荣而或不能承顺其颜色奉养其志意则虽富贵烜赫亦徒为闾里一时之荣而已士贞读书绩文一举而擢髙科筮仕之初即任风纪清要之职俾二亲及见其显荣而怡愉无不自足宜乎族人父老以为荣而相与名其堂也虽然士贞不可徒为闾里之荣于一时尚思居得为之地际可为之时知无不言言无不尽清操峻节内外一致使人皆目之曰士当如士贞之才且良出于科目效用当时以能荣其亲如此则斯堂岂不益有光耀矣乎姑为之记以俟
　　爱日堂记
　　爱日堂者户部员外郎罗通学古奉亲之堂也堂而名之以爱日者何哉盖学古禄仕二十年而数去其亲常以谓日积成岁人之寿随以加也今父母老矣其方来之日宁能多于已往之日乎人生虽以百岁为期然能百岁者盖无几则夫晷运之速岂不诚可惜哉扬子云不可得而久者事亲之谓也孝子爱日吾于此有感矣此其名堂之意也夫爱者七情之一性之动也有善焉不善焉动而仁义道德之是尚者善也声色货利之是从者不善也学古之爱日其本于仁义道德之动者乎爱日者爱其亲也因爱亲而爱日焉其为孝可知矣古之论孝若子游之于敬子夏之于色均所难致求能养志而致于道者曽子而已故曽子之孝圣贤之所与也学古充爱日之心其有得于此乎嗟夫孝德之本也推之以为臣而忠故曰孝始于事亲终于事君学古以明经取进士为御史多所建明及知交址清化州有恺悌之政城守之绩此非孝之推乎今父母偕老在堂尚康强无恙诸昆弟之家居者皆能备物以致养已虽不得朝夕侍左右然居官有善政足为父母荣且不贻其忧所谓养志盖庶几矣予尝闻古之人以孝着而致夫逺大者不少也学古力强而志锐今受任行邉凡糗粮刍茭所以供军旅壮疆场者皆学古事也其任不轻矣尽心于其职而致显荣膺褒命以为父母之光荣者又奚可量耶学古以堂记请于予故书其实俾归寘诸壁间非徒以慰学古之意亦以慰其亲之心
　　悠逺堂记
　　予尝求夫悠逺之义大矣哉天地之覆载日月之照临四时之运行与夫人之所以充积涵养着于当时传于无穷者莫不有悠逺之道焉吾乡童景祥氏先世家广陵唐季避乱始入闽郡占籍于建宁至宋有讳伯羽者尝从晦庵先生受学景祥实其裔也景祥读书好礼乡■〈尚阝〉贤之尝慨然曰自吾祖宗至建卜筑南山下数百余年以至于今而诗书文献之泽弗替自非积累之厚继述之美曷克致此乃作堂名之曰悠逺盖以表先世之德使后之子孙得景仰而兴起焉间以予有姻戚之好因其子文安来北京请文以记之予惟悠逺即悠久之义夫悠久者天地之道所以成物者也故人生天地间亦莫不有悠久之理养生以寡欲居易以俟命此一身之悠久也积善基于前树德承于后此一家之悠久也景祥自其上世以衣冠之胄衍庆垂裕于其子孙者固为深厚宜乎后之人益蕃且盛而不至于失坠其先业此岂非深知夫悠久之理而能得夫悠久之道者乎名堂之义盖不外是矣世固有阀阅地望赫然而兴震耀于当时自常情观之盖以为非寻常所及然而曽不一再传则已泯焉寂焉无复有闻于世矣如此者抑安知夫悠久之道哉为人子孙若景祥者可谓贤矣予他日获遂南还尚一登景祥之堂挹南山之翠酌玉溪之泉弦琴赋诗相与叙悠久之说岂不乐哉故为之记
　　守泉堂记
　　国朝肇造区夏治教休明既简贤任能以熙庶绩犹惧中外百司之职律已不严至有簠簋不饰而丧其所守者乃于大诰首编特举守俸如井泉为喻圣谟洋洋所以开示饬戒乎臣下者抑何至欤列圣相承甄陶造就逮今五六十年而凡有官守者咸知佩服警励以保其禄位若今武功左卫指挥同知泉宁白君行素其人欤行素器宇俊伟聪敏过人虽生长武弁而弓马韬畧之余兼习儒书敦礼义既袭其父爵以掌戎卫之政乃名其所居之堂曰守泉遵圣训也属以营缮督工得谒予于公邸拜请为记惟朝廷设官分职必丰其廪饩使之仰足以事俯足以育者无非欲养其亷耻之行俾得尽心竭力以举其职故为臣下者严恭寅畏夙夜匪懈虽不计其禄俸之入而禄之至者但见与月俱増与岁俱积取之无穷用之不竭譬若井中之泉以资于日用旦而汲焉恒见其有余夕而汲焉无时而或涸也仕者之有禄亦岂不类于是哉茍居官而公不足以胜私亷不能以节欲侵渔朘剥惟利之是图掊克聚敛捐躯而不顾是虽赀贿充羡盈溢比于常禄固或过之而坏名辱身遂底倾覆则虽常有之禄一旦遂絶矣岂不犹秋霖夏潦骤至而卒来转盼之间沟浍泛溢然其涸也又岂待旋踵之顷欤行素席祖父余泽腰金鸣玉安居暇食自常情观之可以优游逸乐日事奢靡以极夫膏粱纨绮之盛而乃孜孜然惟知佩服圣训以检身砺操思有以保其常禄而弗敢有过分之求此岂非贤哉然则登斯堂也覩御诰之遗编聆玉音之在耳不徒侈为楣扁之美观尚其凛焉而思惕焉而惧兢兢焉以持乎亷洁之行而弗少变则非惟可以保禄位于无穷实足以流芳声于永世矣斯堂岂不益有光辉焉
　　璜溪书舍记
　　七闽多佳山水而建安璜溪为最溪之流上接武夷下会镡川波光滉漾有声琮然而其势委曲若璜焉故曰璜溪清澄莹澈灵秀之气锺于人物自宋元迄今世家大族厦屋鳞次学徒文士聚处其间灯火之夕弦诵之声相闻故擢科与贡者代出不乏吾友雷氏彦器实居于斯而其先世所筑璜溪书舍在居之旁秀峰屹乎其前清流映帯其下修篁嘉木森然成列彦器定省之暇藏修游息诚得其所予幼时尝见诸父与雷氏交游或酌酒赋诗于书舍之中或啸歌游钓于璜溪之上每终日留憇其间乐而不倦予深识之其后予入郡庠幸得从策明先生又与雷氏诸贤若尚质原中原鼎佑之彦器有融辈契厚时常往来璜溪以燕休游息于书舍焚香啜茗相与讲论经史问难质疑以求丽泽之益如是者不数年予与尚质原中皆来京师既而佑之亦由进士任监察御史彦器亦升太学擢冬官主事而与璜溪书舍相违有年矣今彦器尤惓惓于此而不释者得非眷恋于其平昔之所游止乎彦器尝曰吾幼蒙恩育得以优游于书舍者皆赖父兄之教师友之助有以成其才质今而筮仕于朝叨任繁剧旦夕思惟深愧才有不逮学有未至非有所警饬戒谨于初者或不能要于终今绘为图诚非玩物愒时之比实于展玩之际俨若父师之在前也岂敢有毫忽自肆乎以公同里敢蕲一言以相朂予不敢黙而为之言曰夫忠君爱国显亲扬名在乎立身立身之要必务于学所谓学者当检制其情涵养其性穷夫物理以明诸心审夫云为以笃于行虽小而至于饮食起居大而至于修齐治平随所施为而无不适其宜者斯可谓学之成也茍徒诵陈言以为愽摛藻翰以为华从事科目以徼利逹于一时者乌足以语此哉彦器资质粹美笃志于学凡枉已徇人趋时竞利之举一毫弗足以累其中又幸际遇圣明展其怀抱敦其操履将见声光益着而升擢显庸其所进盖未艾也子夏云仕而优则学学而优则仕彦器有之予遂不揆芜陋而为之记他日彦器倘得拜恩南还归省其以予言质之乡先生尚毋以为僣妄也
　　敬轩记
　　自昔世臣大家之后克承先德以绵世祚于永久者岂有他哉在乎谨于其身者有其要也要者何曰敬而已茍弗务此而骄盈纵逸至沉溺声色货利荡然而不知止其不颠覆厥躬以忝厥先者几希敬之在人所以不可跬歩忘也若今右军都督沐公嗣子可怡庶能审知乎此者矣可怡尝构一室以为藏修之所朝暮休息其间敛襟端坐披阅经史凝神息虑俨然若与圣贤相对其从父驸马都尉过而喜之因为大书敬轩二字以寓规勉之意今年致书于予请记予嘉可怡能知所务以成厥德又重驸马公之笃爱其侄而期其进于学是皆可书也夫敬之义大矣哉儒先既尝以主一无适言之矣又尝以整齐严肃言之焉既有所谓常惺惺法者矣又有所谓其心収敛不容一物者焉之数者克尽用力之方则心有所主而百体悉从令矣由是格物致知诚意正心以修厥身推之以及乎齐家治国殆无难矣故儒先又曰敬者一心之主宰万事之本根虽圣贤之学亦皆由敬而后有成也然则敬之一言其真圣学始终之要也欤可怡以轩冕之胄而能脱然于外慕从事于斯以笃所学日用动作必由于规矩法度之正而惰慢邪辟不作于身非确然有见者畴克然哉此余所以嘉之也可怡于斯必进进不已益加夫戒惧谨独之功务得乎操存省察之实而以圣贤自期则不惟不负驸马公期愿之意诚足嗣承徽美无忝厥先而斯轩之名亦将有闻于天下后世矣姑记于轩之壁以俟
　　冰月轩记
　　姑苏金养正氏以进士擢监察御史尝扁其宴居之所曰冰月轩而求予为记予按易大传曰干为冰冰者阳之极而阴气内凝者也又曰坎为月月者阳之中而阴精外莹者也之二者世皆以属之阴而不知其根于阳故虽至寒至阴而其中坚肃而明炳者则属之阳焉其在于人则心也者府是性而官是形者也寂然不动而感应必照者非坎月之体乎湛然虚明而至刚弗陷者非干冰之象乎夫人之所以确然而不拔湛然而澄澈者盖有得乎此也而或外物以梏之私欲以蔽之于是至坚者有时而挠至明者有时而昧焉尝试观之炎炎者灭恶知乎干冰之为象惽惽者溺恶知乎坎月之为体盖世波漫以逝者何限哉必也肃然警饬而后至坚者存浄然澡瀹而后至明者着则冰也月也将不待外求而皆具于吾之心焉养正绩学入官职任风纪盖思以至坚至明者恢廓于是心而推以为执法之平振宪之纲以无负耳目之寄者乎宜其于冰月而有契焉也已想其兀坐兹轩玄冥气肃泽冰凝冱于是有取于天下之至坚者焉太空无云桂轮孤照于是有取于天下之至明者焉斯时也至清至明将与吾之灵台丹府相为流通而凡天下之污浊昏昧者乌得而凂之哉若夫徒取冰清月白以为耳目之翫宴赏之娱斯乃幽人髙士之所乐非养正名轩之意也因其请姑为记之
　　云卧山房记
　　兵部主事三山郑塾学初之养疾而归也造予言别且有请曰塾家距郡城一舍许居之东则鼓山巍然屴崱髙入霄汉西则齐坑诸峰错列屏障其南则方峤端厚秀整若置几然山之下皆大江奫沦渟汇浩不可穷山川之气蒸而为云絪缊鬰勃弥纶纷郁而塾适宅于平旷据清淑之会读书之暇开户而观之见其出岩扉越磵壑披冒乎林木绵羃乎太虚悠扬往来于檐楹窓牖间朝暮变化其为状也多矣塾之意盖甚乐也年三十叨名科第备官郎署今又二十年重惟天地大造之恩思竭驽钝以效涓尘之报不幸婴疾滋久膂力不任兹荷优诏予归就闲以便医药山间之云当复与之俱而乐矣将扁于旧居曰云卧山房惟先生赐之记塾归刻寘壁间不惟山林泉石与有光耀而塾得以朝夕讽诵庶几疾其有瘳乎予在朝适与学初寻乡好相往还既久记不可辞乃为之言曰夫触石而起肤寸而合弥八方而雨下土者云也然其舒也其巻也曷尝容心哉学初之仕向登青云而来者也彼其遭际熙洽之盛履歴康庄之途笃慎勤端操行俾英声媺誉称道在人而云山旧隐光价増重其志固可嘉其宦辙方亨而未艾兹以疾归抑岂其所得已也哉学初春秋方五十齿髪未衰落山房之卧岂宜与隐者同一怡恱哉释烦剧就暇豫尚精药石慎节宣俾将来复于康和而出跻逺大山中白云将不得于学初而久留也学初姑行哉予为之记盖尚有望于异日焉
　　玉峡书房记
　　新淦之上游八十里其西澨曰峡江盖江之两旁皆山重峦迭嶂苍翠之色郁然如削碧玉而江之流实经乎其中玉峡之得名以此曽氏宗沂永丰之望族尝赘峡江李氏因遂侨居焉今宗沂既捐馆舍其子景武尝慨然自念其先世为诗书簮绂之胄兹虽托寓于斯抑其可遂忘其故业乎乃于所居之旁别筑一室以为藏修之所而名之曰玉峡书房取经史百氏置其中日讽诵其言而探索其义孜孜焉弗敢少懈客至或焚香鼓琴或汲泉煮茗或分题赋诗或引觞命酌凡翰墨玩好之适衣冠游宴之娱无往而不自得心甚乐焉间来京谒予翰林请言以记之夫世家子弟生长华腴往往侈于膏梁纨绮之习以驰骛于声利之涂其不视礼义为虚文目诗书为常物者鲜矣景武承积善之余庆袭阀阅之逺绪乃能屏斥纷华躭嗜简册以涵泳圣贤之遗训景仰前哲之髙风勉勉循循以求其至此非其才识之超迈者能之乎其与世之追逐时好宴安逸乐以流连于光景而漠然无意于问学者奚啻霄壤哉于是景武之贤于人逺矣景武之叔父子启今为翰林侍读学士与予有同寅之好因其请遂特为之记焉
　　兰室记
　　鸿胪寺丞鳯阳周君文衡清修刚直之士也尝于居室之前除地半亩屛去纎秾艳丽之植惟莳兰数本于其间緑叶紫茎青青楚楚幽映窓户间于是扁其两楹之中曰兰室复得元赵文敏公所写兰石图装潢成巻请予记之将以刻于其室予惟水陆花卉之产千品万彚其有足以资人之玩好者亦岂以其容色臭味而然哉茍以容色臭味为美而笃意好之此众人之物于物者之所为也夫何足取哉故陶渊明之于菊周茂叔之于莲林君复之于梅其冥契妙悟超然独得盖有出于容色臭味之外者故其人与物并传于天地间以至于今弗衰然则文衡莳兰于室抑岂徒为玩好哉想夫春雨新霁光风韦动异香芬馥浮动几席间方其时退食自公凝然独处操之于琴则曰此吾夫子之遗音也纫之为佩则曰此楚大夫之忧思也于是千载而下而圣人之道德未逺贤者之忠贞弗忘则于观物之顷把翫之余乌得不有以冥契妙悟而思所以希圣希贤者乎矧文衡以儒发身遭际圣明由名进士给事内廷出倅大州擢选部员外郎升福建布政司参议继改今官扬歴中外垂三十年而修名姱节畅达遐迩则其平日有得于观物之趣也岂不深哉夫不泥圣贤之迹而能师圣贤之心于容色臭味之间而有超然独得之妙视世之物于物者奚翅霄壤哉如是而与陶之菊周之莲林之梅以并闻于时可也若夫观其秀茁如子弟之在庭挹其芬芳若良朋之同室是皆其余事耳予与文衡同年相知为最旧故于其请也乐为之记焉
　　川石记
　　距建安邑城之东有地曰川石其土壤夷旷介乎古田瓯宁政和三邑之交山明而水清地幽而境胜其居于此者多丰家巨族有溪焉其滩之名曰书筒崖石壁立髙出霄汉旧有石髙仅三寻其广四寻有咫形如书筒屹然溪上其后沦没水滨世传唐罗隐过之里人不为礼隐因指此石曰书筒落水川石无官以故民之居其间家虽殷阜子弟聪敏咸惑其言不令读书由是累世无仕者国朝洪武中里之着姓陈氏伯进有志之士也尝谓其子怀慎曰诸孙宜择其资禀秀异者为学诸生以取进仕怀慎举隐言以对伯进笑曰易云积善之家必有余庆吾先世多积善吾平生惟务修德未尝为一毫非义后世必当有兴者世俗所传率多诞妄讵可信哉汝辈宜勉之毋自惑也既而怀慎遵父命遣其子升充邑庠弟子员永乐中陈氏以富民徙实北京升往来废学者十余载人复以前言为疑既而升乃入学力于进修遂以明经领永乐癸夘乡荐今年春会试礼闱中乙榜授湖广武昌嘉鱼学官闲谒予请曰升幸际明时获膺一命不坠先祖之志追想川石之言思欲解里人之惑以启后进之心愿求文记之庶俾乡闾知劝也夫积善以裕后读书以致用其取报也辟之种之必获而理势自然也岂以地理之故而有所间哉昔王佑手植三槐于庭曰吾后世必有为三公者后其子旦卒登宰辅丰功伟烈至今人仰慕之是积善获报之效也桑维翰未仕时累试有司不得志人有劝其不必举进士者维翰乃铸铁砚以示人曰砚敝则改业卒举进士至大官是读书取必之验也况天之于贤才不择地而生贤才之致用必勤苦而后得至于地理符谶之说以诳惑于世者乃庸人方术之流假之以诬民耳曽谓君子而深信之哉曽谓理之所必然者哉且隐唐末举进士不第晚年钱镠始辟迁给事中亦致用之士也斯言也岂隐之所肯道而斯石也又岂真足为一乡仕进者休咎之验耶今观伯进之所以劝勉后人与升之所以继承先志一洗数百年庸谬之论胶固之惑吾见自兹而后居川石之里者文学之士彬彬辈出足以羽仪朝着増辉里闾又岂不自今日有以启之乎则积善读书之効益可征矣升端厚有为将以所业淑人其进未可量也予乡人也嘉其志有成而其事足为世劝遂乐书之俾归而刻诸石以告来者是为记
　　真如禅寺记
　　吾建有十大禅刹真如居其一焉寺在城东白鹤山之麓山水环抱林木森蔚实竒胜之区也元之世为佛庵盖以岳庙在右遂名天堂至今人谓真如为天堂者以此也国朝洪武中主僧无涯森公欲拓其旧基大建殿宇而难其材时吾大父逹卿公山有大木数万株尝戒子孙不以货鬻唯求为学舍寺观杠梁棺椁者与之于是森公袖疏来扣时予大父已殁祖妣阮氏即谕诸予绍先志随其所欲悉资给之幷施以斋粮工力无一毫靳吝之色森公遂得撤其卑陋恢廓故址首建大殿次为山门廊庑暨观音殿伽蓝开山二堂装塑佛像辛酉复建大毘卢阁高八十余尺阁之后为寝堂堂之东南为方丈以至僧舍庖湢众屋皆具备极完好于时又得都指挥使施公某千户方某率乡之善信施财力以恊相之于是寺宇壮丽缁流益増辛未诏清理佛教遂倂为丛林以改今额乡郡称雄刹焉自是又三十年为永乐壬寅寺僧普通以斋事至北京乃以寺之本末来请予记予惟真如寺宇实吾家施材所建幼时往来其中见其髙甍巨栋未尝不仰而望之以怀大父之德今大父窀穸复托寺近春雨霜露不能不兴吾追逺之念则某之请又乌可辞耶嗟夫佛氏之教无非使人避祸趋福而皆思有以为善也故世之崇信尊奉之者虽倾赀竭力无所爱惜焉今真如为建大刹由大父乐施之德以首倡之而四方好善之流亦皆翕然相继为之相焉此虽佛氏之所以能使人流向如此而森公之流亦岂非能卓然自立而兴起其教者欤不然何其若是之盛也因其请故乐为记之盖不惟有以知佛氏之为盛其徒之能立抑且有以志先大父之遗德焉
　　文敏集巻十
　　●钦定四库全书
　　文敏集巻十一
　　（明）杨荣 撰
　　○序
　　大祀宿斋坛倡和诗序
　　正统己未春正月十有五日甲午昧爽皇上以明日乙未大祀天地乘法驾从百官恭诣南郊省观牺牲品物已乃御斋殿凝神端穆预严对越左右侍卫与臣工执事者亦皆秉寅清之忱思以骏奔自效罔敢或怠夜三皷上具衮冕登坛升降祼献天宇澄霁月星明润大乐迭奏声歌恊和神祇洋洋来享来格礼成和风飘扬香霭芬馥圣心恱怿凡与祭者莫不欢忻以为皇上诚敬纯孝之至昭孚感格以至于此神之储祥降福于国家者岂有穷哉予以衰迈猥承恩命以相大礼深窃庆幸乃赋二诗以纪其实而词林诸君子属和者甚众得诗凡若干首夫以予之謭才固不能诗而国之祀礼莫大于郊穹祇百灵于是乎飨圣祖神宗于是乎配皇上至诚大孝于是乎尽而臣子助祭精白之心亦于是乎见非常祀之比也诗之作其可已哉矧诸公才思振发其言和平盖盛世之音有足传者予奚容閟乃辑为一巻叙述其概俾观者有所考焉
　　登正阳门楼倡和诗序
　　皇上嗣登大寳以来仰祖宗之成规隆继述之大志凡事之有利于天下国家则必为之与夫为之而未及成者皆以次修举民不知劳而功克就易曰说以先民诗曰庶民子来信有征也正统己未夏四月正阳门月城成是月望日朝退之暇少保江陵杨公与余暨礼部侍郎临川泰和二王公学士文江钱公往观焉时雨新霁天气清和微风轻扬埃壒不生既抵城门适与都督沈公遇公董城之役者也遂导予五人者登城楼观新制作蹑梯三层至最髙处极目四望内则宫阙之丽崔巍辉焕太液金沟之水混涵蜿蜒万岁之山云霞缭绕佳木鬰葱外则潞河之流东入于海沃壤之广南去无际西北则连山层峦逶迤耸伏若虎踞龙蟠环城四面皆居民凡数百万家栉比鳞次望之莫极遂循城西下出城门观桥桥分三道皆迭石为之中则辇路也徘徊者久之沈公具果茗欵客辞去予顾谓诸公曰古所谓天府之国帝王之都莫过于此太宗文皇帝肇启宏规仁皇宣考纉承丕绪宅是形胜以朝万国惟外城及楼未就上笃念先志作而新之以成万世太平之业何其盛哉少保公曰然吾辈叨逢盛时得从容登览胜概以舒其心目可无纪述乎公遂赋二诗予与诸公和之诗成之明日侍郎公又属予为之引遂僣书此于首俾观者知诗之作所以颂上之大功也其和章曰明明文祖肇丕图遂卜尧封奠帝都千古厚坤锺王气万年景运应干符经营自昔劳宸虑继述于今仰圣谟同上层楼望宫阙卿云五采正纷敷天开形势壮神京山似蟠龙护禁城楼接上台云影近河通太液水波平岸花冉冉春长在烟栁阴阴鸟自鸣治化纯和民物盛载歌行苇颂皇明
　　小瀛洲诗序
　　礼部侍郎兼翰林侍读学士西昌王君行俭官于朝者几四十年清修力行于凡天下瓌竒珍丽工妙可喜之物人所甚好而寳重之者一无所欲而独积经史图籍古今百家之书多至数千百巻于居后创一轩以藏之轩静深闳廓絶喧嚣而脱埃氛君于公退则峩冠正襟焚香端坐其间欲其有所披阅研究随取而得无一不具焉尝言汉时学者称东观为老氏藏室道家蓬莱山者以幽经秘箓无不在故也斯轩虽小而所藏之书几于东观因名之曰小瀛洲学士大夫闻者咸发诸赋咏间属予序诸巻端或谓予曰世言瀛洲三神山在海中弱水环之非飙车羽轮不能至斯乃荒唐不经之说君子所不取者也王君为世伟儒读周孔之书欲行周孔之道而反取此以名其轩不几于希慕神仙之为者乎予曰不然名同而实异者不害其为异也君登永乐甲申进士选在二十八人之列绩学中秘世所未读未见之书君皆得见而读之咀嚼英华以为巳有殆所谓行秘书者矣犹以馆阁之藏弗得旦暮取旁购羣书萃于此轩非学之正好之笃能如是乎矧君自任史职累升至今官所与游处者莫非正人发为文章黼黻国家传诸天下者莫非正言其非希慕神仙者之为固己较然矣今取瀛洲以名藏书之轩盖同其名而异其实者于君何损哉若谓希慕神仙之术而有取乎此非知君者也言者无以对因书以复君之请且以谂焉
　　忠义堂序
　　自昔英特智畧之士立功邉陲著名竹帛使天下后世仰之而不置者要其中之必有所本而致然也茍无所本而欲树绩当时流声后世岂不难哉若今镇朔参将万全都指挥使杨宗道名其堂曰忠义可谓知所本者矣宗道名洪世家扬州六合少以祖父功袭为汉中卫百户永乐中调开平时四方靖谧薄海内外悉皆臣顺来享来王惟朔漠遗兵间尝窃发为邉境患宗道在开平也善抚士伍甘苦是同猝尔敌至輙应机决策操戈奋进为诸将校先尤善骑射矢发则敌应弦而坠百无一失由是毡裘震惊望风逺遁莫敢挠边厥功茂着朝廷嘉之不数年间累升至今官比者遣其子俊来京请予序其名堂之意盖人之大伦有五而君臣其一也人臣于事君之道知无不为为必尽诸己者忠也心有所裁制而动适其宜者义也忠而或不由义未必能发已而自尽忠且义焉则其忠也大矣古之君子知有其君而不知有其身得失利害一不以动其中而惟其职之尽者由其审于忠义之理有素也宗道遭际圣明祗受委托而当一方捍御之重鞠躬效劳夙夜靡懈位髙而不矜功成而不衒非以忠义存其心能若是哉虽然人臣之事上固莫大于忠义而国家所以褒宠之者亦莫先于是焉宗道自是而往益殚乃心懋乃功俾勲烈煌煌足以追踪古人而传之天下后世者尤可必而致也宗道尚其朂哉
　　一乐堂诗序
　　天之赋命于人厚矣而恒吝畀其全也父吾所怙母吾所恃具焉者人之至愿既罕得焉父母具而兄弟鲜则又无与共怡愉相友恭以遂亲之欢心亦非人子之所乐也幸而父母俱存兄弟具在矣然禄养为荣优于负米之难竞爽为美异乎常棣之怨古之贤如仲由圣如周公所未能必得诚非天赋之全无以尽其乐也孟氏所谓三乐而以是为首虽富贵之至不与存焉岂非至论哉予观翰林修撰莆田林文行简之家有以知其得于天之厚而异夫人人也林为闽中巨族髙科显宦踵武而起行简经术行义又其族之翘楚者自列职禁林与纂修先朝实録侍今上于经筵去其家十年其尊翁彦玑甫纯孝温文乐善好施寿今八十有一母孺人赵有贤德俱膺封秩享备五福亦七十有六昆季六人奉亲好学均着令誉盖处者以为亲养出者以为亲荣亲安其子之多贤而寿愈増子幸其亲之偕寿而孝弟益勉若林氏之于斯乐诚兼全而极至者也其得于天亦何厚哉行简以省视久旷言其情于上许以蹔归其同官诸君子庆幸之因取孟氏之所云者名其家居之堂曰一乐相率赋诗为赠以申祝颂之情而求予序其端吾想行简锦衣称庆苍颜华髪齐寿同荣芝兰玉树森立相照复取诸君子之诗歌之以侑觞乡闾父老惊喜而叹羡其乐讵可涯哉海天南际太史占之有德星聚者必斯堂之所在也是为序
　　重游东郭草亭诗序
　　正统纪元三月望日余与诸君子游集于鸿胪卿杨君思敬东郭之草亭其宴乐之盛皆形诸词章思敬亦甚以为难得愿相与为嗣岁之期少傅庐陵杨公着其语于序矣去年以公务弗果行乃以今年兹日寻旧约其景物暄妍园林幽胜俯仰如昨而酬唱欵洽咏歌雍熙文明之化有加而无替惟朋簪之盍视初会少二人焉因相与嘅叹以为斯须之乐有不偶然得也诗既成属余序首简洪惟圣天子在上治道日隆辅弼侍从之臣仰峻德承宏休得以优游暇豫登临玩赏而岁复岁诚可谓幸矣意之所适言之不足而咏歌之皆发乎性情之正足以使后之人识盛世之气象者顾不在是欤昔王右军修褉事风流潇洒然当典午偏安之际文潞公耆英会志趣髙迈又多出于衣冠谢事之余今余与诸君子庆遇难而声气同使东郭草亭不减兰亭洛社之胜是又可嘉也虽然斯一日之欢尔而尚拳拳思有以纉之则夫所以续其声光于百世不朽者当何如也余又愿与诸君子加勉焉
　　赠游击将军杨宗道升都指挥同知序
　　自古为中国患莫甚于北敌虽周宣王汉武帝之盛而其将帅有若申甫卫霍之智勇然内侵至于太原不能免夫六月之出师外追穷乎瀚海不足惩其连岁之犯塞迄于近代遂乘时蹈虚震惊边鄙其趫劲强悍弗可尽述我国家受天明命奄有宇宙仁风化雨荡涤氛祲效诚者荷绥柔顽悖者遭殄灭由是邉尘不惊海内晏安非夫德大威隆委寄得人曷臻是哉时则有若游击将军杨洪宗道常总锐旅廵掠朔野宗道精闲韬畧雄勇杰立平居与士卒同甘苦不自择便利遇敌輙鹰扬虎阚身先部曲由是旗帜所向罔不克捷非但同时守邉陲者多所弗及诚凛然有古名将之风者也乃正统二年冬烽火发绥延诸邉郡宗道时守独石有勅俾为之备宗道即遣逻卒先侦之继以精骑疾驰二百里邀其归路战数合敌不能支追斩蹀血穷荒漠而还尽取其所俘人畜事闻朝廷嘉奬升都指挥同知而宠赉尤厚于是其姻友翰林修撰周功叙征予文以为赠予观人臣取功名莫易于为将患在不得尽其材耳使得尽其材矣患在富贵足则自怠而不复求进今宗道才力卓迈忠激而志强遭逢圣主计必用功必报尚图效弗止异时纪功燕然画像云台而茅土疏封河山帯砺与大明相为无穷岂直若周汉君臣之事而已乎雅颂之作将亦随之耳书之以俟
　　赠罗侍郎致政还乡诗序
　　士当太平有道之世奋自儒科致位通显有猷有为而无负国家之所属任固君子所共与其或徘徊耽恋溺于宠荣声利至衰老而不知止足者亦君子之所共耻也若夫进退有道而皆不失其宜者于今工部侍郎罗君汝敬见之君世家吉之文江以永乐初科进士选列二十八人绩学翰林巳而擢修撰升侍讲仁庙嗣位遂膺御史之命宣宗皇帝择使南交廷臣咸以君为宜遂超拜今官至则宣德音扬国体大有以慑服逺人之心还朝未几奉命廵抚闗陜久而多着劳绩兹以老疾承恩致政而归翰林学士王君时彦王君行俭李君时勉暨太仆少卿沈君志行与君为同年且同绩学于其别也有不能释然者咸赋诗以赠而属予为序予惟进退迹也而所以进退者心也迹有同而心则异焉盖壮而进用于朝思所以致君泽民老而退归其乡以遂其优游闲散之适者君子也进为利禄之计退为子孙之谋者众人也故善观人之进退者不于其迹而必于其心焉君自擢进士入翰林歴宪台咸克举其官既陟亚卿出使能不辱命膺廵抚而馈饷给兵民安其进固无媿矣兹以年及古稀乃浩然而归曽无纎芥耽恋之意观君之心非伟然大丈夫深明进退之几者畴克尔耶宜乎诸君子不能巳于言而形诸歌咏也予与君相知深且久于其归又恶能已于言乎故不辞而为之
　　送锺司训之任姑苏序
　　永丰锺鼎公铉前少詹事兼翰林侍读学士曽君子棨婿也往以明经举至京师因翰林修譔锺弘彰谒予予察其谨厚惇实礼之西塾以为子弟师者期年始以所业进试内廷名在选列受命分教苏之郡庠滨行告曰鼎世家永丰之阆溪族大以繁代以儒显国朝由科目登仕籍者几十人鼎少从学士钱先生受书经将资以取科名因循至今年已四十德不加修学不加进虽忝膺一命恐不足以为人师惟先生垂教之庶知所修省而克有成也予闻其言而嘉之曰公铉以衣缨之胄能从师力学以不坠其家声志可尚矣而又谦退不满惴惴焉若不克堪一命者是尤可尚也虽不有请吾将勉以言况其请之勤而可以无言邪夫士之出为时用莫难于为人师理之未明资以质也疑之未释资以析也文有未工资以润色也进退疾徐之节资以表仪也非蕴诸中者有素修诸己者有常其能称是名而为人所恱服者寡矣子之力学久而自修勤今去为一郡弟子师能明其未明之理析其未释之疑润色其未工之文节其未中之节使师道尊而贤士多则庶乎不负其所学而为人所恱服也况姑苏为东南大郡昔安定胡先生遗教具在今之太守况公复贤且明能力兴学校者公铉之行逺景仰于安定近取正于太守岂非幸哉倘勤于未仕而怠于既得欲望终之有成难矣书曰功崇惟志业广惟勤公铉知书者也故用是以为朂
　　送黄尚书复任诗序
　　吏部尚书剑江黄公宗载来自南京以年老恳乞致政皇上图任旧人弗俞其请仍命还莅部事行在礼部侍郎兼翰林侍读学士临川王君时彦暨词垣诸君相与赋诗赠之而以序属予惟自古帝王君临天下必资耆德宿望相与共政者岂偶然哉盖以其练事多而知识明深沉重厚弘裕有容不矜已之长不忽人之不足怀永图而不求近效重成宪而不作聪明德望尊隆人自服之视彼轻儇浮薄察察以为明琐琐以为功皎皎以隆誉者盖不可同日而语也书曰人惟求旧又曰亦惟商耉成人宅心知训意盖如此公自洪武中筮仕迄今四十余年歴事列圣累迁至今官诚所谓老成人矣其为国家眷重宜矣哉虽然崇任旧人不听其去者国家之厚恩而鞠躬尽瘁老而不忘者亦人臣事君之大节也公虽老而康强知力益精进尚足有为今之往也仰思圣眷而罄厥忠诚俾天下后世知国家克任旧人而旧人无负乎国家岂不韪欤予与公相知深且久故因其别书此以弁珠玉之首以寓劝留之意云
　　送福建布政使吴君致仕诗序
　　仕者七十听致其事三代圣王之制也国家循而行之所以体羣臣而全始终之谊者至矣然世之仕有去归其乡者不少而引年致政去而无愧为士君子之所嘉羡者亦不多见此余于布政使吴君好德之去有不能已于言也好德世家浙东岁庚辰登进士第初擢礼科给事中出使琉球预修永乐大典巳而奉命抚辑西蜀军民还升江西按察佥事寻改礼部仪制员外郎预修性理五经大全诸书用荐升陜西右叅政考最赐诰封赠二代秩满升右布政使于福建福建统郡凡八赋税机务之重繁任是者猛则下有不堪纵则事有不举君至措理有方事举而民不扰盖亦今之贤方伯也比以上计朝会来京皇上敷旷荡之恩悉俾复任而君独恳以老疾辞躬拜诰命致事以去闻者莫不羡其去就得宜而乐为诗以赠之余惟君之登科则同年也旬宣则吾乡也以同年而有惠于乡其去不可以无言夫君子之仕行其义也退则适其志也仕而得推其惠于人退而得遂其乐于巳此出处之大节而无愧怍于两间也君自筮仕于今凡四十年而得请归休于吴越之间将见幅巾藜杖以极登临观览之乐其于君子之道信得之无违者矣虽然君之退休遂所乐矣而忠君爱国之心夙夜奚忘吾知其燕居之暇必能察时政得失民情休戚上闻庶家居不忘朝廷之义不独专美于昔人也君行因序于诗之首且以寓余意云
　　送副都御史吴敏德致政还乡序
　　都察院副都御史吴君敏德考绩至行在以老疾乞致政因得请归乡朝之卿大夫士咸赋诗赠之都御史陈公特以首简属予于乎当太平有道之世荐膺显仕者遭遇之盛也审出处之宜仕止不失其正者学识之美也既得所遇而学识足称要必君子而后能之吴君学邃而识明始以经明行修荐任监察御史凡所举措务存大体不以苛察为明不以毛举细故为能君子多之暨擢佥都御史拜今职益以清慎率厥属正羣僚用是宪纪弥张知所避而不敢犯朝廷嘉其贤委任日专君之遭遇可谓盛矣今之归也或濳心著述或训廸乡人子弟出为时用皆君之素志也其于幅巾藜杖寻壑经丘以极优游闲散之适暇则铺张国美歌颂太平以彷佛乎康衢华人之风俾四方林谷之遗逸见而闻者咸知国家优礼臣下得遂暮年之乐如此飜然感激而愿进则于治化之补岂云小哉虽然君子之进退惟适乎义而巳君之进以廷臣之所荐闻天子之所亲擢退以老疾告而不违乎国典之常盖亦何往而非义哉问学之邃识见之卓其为君子也审矣予日就衰老于君之去不能不为之欣慕因序以识别且亦自期于后云
　　送郡守王处善复任序
　　国家任贤致理尤重牧民之职皇上嗣位以来屡诏大臣慎举才贤以任守令及其政绩茂着则又不次进用以示劝赏恩至渥也为守令者宜亦知所劝矣建宁郡守王溥处善越之新昌人也永乐初由太学上舍释褐擢山西行都司经歴坐事谪辽东丘市易马寻以内艰去服阕转江宁知县未几复遣佐平江伯理漕运以有劳绩迁刑部广东司郎中督漕如故九载秩满升知吾郡事郡当闽之上流要冲有福建行都司在焉所部七县土广民伙储需赋役案牍旁午非有剸烦治剧之才者莫宜居之处善才既优长敏于集事而又治以简静故吾郡之民熙然而乐其治爱戴之不啻若赤子之于父母而惟恐其去也今年秋处善以三载奏绩入觐因以老疾恳乞归休执铨衡者知其贤奏令复任滨行过予请言予惟士君子之学而仕也其志固将以利国家而乂生民初不以任之大小事之剧易为计也故能安于所遇而始终一致以尽其职业若吾郡守盖有见于斯矣观其为幕僚为县令为郎官为郡守举尽其职且歴陟忧患而不挫其操可不谓贤哉予每闻天下郡县守令之贤者未尝不为之喜而重其人矧吾郡而有贤守若处善者乎故特叙其歴官行事之美以表着于世焉虽然处善之才非但称郡守之职而巳也朝廷之用处善亦不止如是而巳也尚其勉之益隆厥绩以图报称皇上之德意而成其平生之志可也于是乎书
　　送同知方以正之贑郡序
　　温之永嘉方以正初以进士授吏部考功主事出判闽之建宁九年秩满考最今擢为贑州府同知滨行礼部郎中黄养正率素所交游者赋诗赠之请予文以冠篇端惟国家外设藩臬郡县之职皆所以为民也而与民相亲者莫切于郡县然郡所以统县自令以下其贤与否及政事之得失皆得以劝董之故县之令佐得其人其惠止于一县郡之长贰皆贤则令与佐有所表率而凡属邑之民皆得以受其惠焉其所及者不亦广乎贑据江右上游统县凡十民生之伙赋税之供视他郡为最而其地与岭南相接海外诸蕃国岁时贡献使轺往来必经于贑任郡寄者当送迎慰劳之茍不得其人则政务棼如督责旁午不足以绥逺人而民且不能以无损焉故守贰之职尤贵于得人也以正清慎明敏扬歴中外政绩炜然有足嘉者其往治于贑也若驾轻车就熟路惠政之施必大有以被其民矣虽然居官必在于正巳为政莫大于得民能正已则政事益善能得民则声誉益隆国家所以宠荣光大之者尚未止于斯也以正其勉之
　　赠吏部验封司员外郎李士澄序
　　自昔缙绅大家子弟多溺于燕安富贵鲜克振奋以世厥家其能去纨绮而躬韦布修仁义而业诗书发身儒科列官于朝为士君子所称者甚不多见也松江华亭李源士澄天台霁峯先生之裔鄜州同知象贤之孙前礼部尚书兼左春坊大学士至刚之子容貌修伟性敏好学平生闲雅谦和不以门地自矜从师讲学日有所就于舆马声色之好澹如也永乐甲辰春登进士第授吏部验封司主事居官详慎莅事惟勤五六载间甚为天官卿所爱重用是荐署员外郎事比以九载满遂实授职进五品禄其同寅文选郎中吴孟寅辈来请予文以赠之予因叹曰士澄诚可谓难能也己人以明经为进士而至显庸者世非不多也然往往出自布衣韦帯攻苦食淡之士而衣缨富贵子弟不多有者何也盖衣食足以华其躬饮食足以甘其口舆马足以供其出入仆从足以备其使令志满意得以为终身不事他求其能刻志诗书以绍祖父之美者非惟今不多见在古亦罕有焉惟士澄不然既克自懋励研究经史登名髙科及任部属又克举厥职为卿佐所嘉得不贤于他人也哉矧其年甚富才识甚优名位之来如日方升如川方至未易以量也自是而往益能不自满假致其敬慎所以继其父祖之芳声伟绩者吾尚见之也因序以赠之且为他日之征云
　　送翰林谢编修归省序
　　宣德六年春翰林编修清漳谢琏重器以初考秩满得援例推恩封父如其职母为太孺人兹将奉其勑命归省诣予告别因请曰琏少承二亲之训得肆力于学孱弱之质不敢以不敏自期窃有志于科目冀得禄为亲养既幸滥竿科第待匮词林兹复获承恩典荣及二亲虽琏之志巳遂然为幸实多矣今之归也不得先生一言以教之温凊之暇且将无以奉恱于亲而资之以淑诸身也琏非门下士则不敢以是僭渎予曰夫人之为学惟忠与孝而已然孝莫大于养亲尤莫大于荣亲养亲乃人子之常职荣亲尤人子之难事世固有食禄万锺而不得以养其亲者身都穹爵而不得以荣其亲者诚以有时期之遇而不可以智力致今重器以一介之士发身科第既得禄以养其亲又能致爵命以荣其亲盖虽遭遇之盛要亦世德之懿问学之功有以致也且吾闻重器向尝两以乙榜登于春官皆不乐就今而卒底于成盖其有志于立身以荣亲者及兹天章宠贲炫耀于一门之内双亲具庆兄弟咸在簮组相辉埙篪迭奏古之所谓昼锦之荣天伦之乐人所不可得者而子乃兼得之其荣幸为何如哉虽然朝廷制推恩之典所以遂臣子爱亲之心劝忠于孝也重器兹行其于荣亲之孝固有矣其于思图报称以尽乎忠孝之大者盍益加懋勉矣乎矧夫仕途方进亲寿未艾茍不以今日之荣亲者为已足则将来之光且大者又讵可涯哉
　　庆龚则荣寿七十序
　　余昔居乡邑与龚君则荣契好甚笃尝饮食寝处不相离者几一年善则相勉过则相规惟冀乎古人之心交而非面朋者之比也暨予第进士官于朝音问往复殆无虚岁君尝告予曰吾不能接羽青霄尚有待予后人耳乃遣子锜游邑庠受春秋于寿夫杨先生宣德庚戌锜果进士及第为翰林编修既三载朝廷推恩封君文林郎官如子之职人皆羡其善于教子之所致也今年君届七袠锜惓惓以未得奉觞上寿为歉会诏下减京官剰员以待取用锜乃恳辞归侍其亲将行因请言为其父寿予惟五福寿为之首有是寿然后能享诸福世常有寿者矣或遭贫窭或有忧患而子孙又弗克振寿虽髙固无足以为乐是皆不得为福之全也君承先世庆泽之余培之以忠厚维之以诗礼体之以谦和持之以信义懋修其行善之积于巳者可谓深且弘矣宜其身康强子显贵龙章褒封享有禄养以全其福也今锜又归而称觞祝寿奉劝膝下一门之内簮绂辉映其乐孰加焉乡邑为子者莫不愿其亲如锜之亲为亲者莫不冀其子如君之子所以激人心而励风俗者不既多乎予以衰迈叨窃重禄倘得赐告归拜松梓尚当举酒祝君之寿兼庆君父子之乐也姑书以俟
　　送礼部精膳主事林贵璧归乡序
　　国家崇儒兴贤之日得以奋身科目为时名进士固足以为荣矣而犹未见诸用也及命之以官居其位理其事克堪委任然后为可贵焉夫为士而至于可荣可贵则其于进退之际岂不绰绰乎有余裕哉浙之黄岩林君贵璧质敏气充而赡于才自少为学即有志于时用从明师治举业辈行悉推让之既而由乡荐上春官名在前列廷对赐进士出身受命擢主礼部精膳司事清慎恪勤卿佐才之僚寀多之可谓能其官足称委任无负于其所学者矣比以诏裁诸司多员贵璧得归以俟召命或谓三岁一大比得为进士者百人贵璧于进士中为杰然精膳居礼部为清职况其在主事中为有声年当强仕知明才敏足以有为是未可以去也予惟贵璧绩学修业得为进士而官于朝志愿遂矣暂归于乡覩桑梓而恭敬抚松楸而展拜暇时尤得勉力进学以俟召用其进也既荣其退也夫何不可将见其重来也知益明学益充措诸事业必伟然大有可观今虽去奚足为惜哉贵璧尝馆予家塾知之为深故不惜其去而书此以期之云
　　送陈司业诗序
　　宣德六年秋九月国子司业陈敬宗光世以考绩来北京上俾之复职凡与光世厚者皆作诗送之而以序属予盖光世初为翰林庶吉士以文行知名缙绅间永乐中修髙庙实録慎择贤者而任之光世与焉未几凡庶吉士皆授刑部主事光世复征入史馆书成改翰林侍讲及修太宗仁宗实録光世复与其间会国子监缺司业而难其选遂以光世往焉或谓光世诚贤于人然既侍讲久矣其名实烝然有闻于上下今去为司业无乃左乎光世闻之蹴然曰司业天下学者之所取法也诚宜德望优重者为之顾乃命敬宗将夙夜勉焉以图称尤恐弗及而何左之敢云既莅职日进诸生讲圣人之道而正巳以率之诸生大化服而光世之誉益大显予尝谓国家建学于天下以造士皆使学圣人之道也然其师之所见与弟子之所禀不能皆粹也故其成就有不能尽然者及升之太学譬之集众材于班郢之门而大加绳削焉使小大长短皆中法度然后以之构厦无不适其宜者茍规矩凖绳有未至而欲羣材皆适于用而不爽焉难矣祭酒司业之任盖何如其重也光世既优于是矣今归而复加意焉国家得贤之多致治之盛人将于太学乎颂也予与光世处三十年矣谊不容辞故为序如此
　　送郑文着还旴江诗序
　　旴江郑文着氏吏部侍郎文实之兄也文实之尊府守中蒙朝廷推恩累封至嘉议大夫吏部右侍郎家居髙年无恙子四人文着为长文实次之守中敦谨清直持已谦约虽处贵盛未尝自矜喜恒以礼义训子孙岁必遣子一人至京视文实且戒勉之文实居显要日近清光受上恩甚厚退而自处未尝以位髙自骄怠益勤慎退逊若无所能者而兄弟聚处则又怡怡以相乐内外举无间言当时莫不誉叹其父子兄弟之克尽其道也于乎父子兄弟天伦之重也父慈子孝兄爱弟敬乃其道之当然也尽其道之当然然后为无愧于人世之人能若是者盖鲜矣而郑氏一门俱贤若此宜乎人之誉叹也抑予闻之一家之内有父兄焉敦诗书之教务雍睦之行则人人皆兴乎礼让而行乎孝弟贵富荣盛之福盖有自然而致者礼曰父子笃兄弟睦家之肥也予于郑氏见之矣今年春文着以父命来京师与文实怡集者数月南望白云怅然有怀遂促装而归文实乃设宴会以叙相别之情于是所与游者以经行山川为题各赋诗赠之而征予序其端予交文实又知守中之贤且能训诸子故诸子笃于友爱如此曷可无言以赠之予既述其大槩矣文着之归也升堂侍奉之余又必有以为教者茍益敦乎孝友之谊岂不弘振厥声大厥家福庆之来宁有既乎故书以序诸作云
　　省愆集序
　　君子之于诗贵适性情之正而已盖人生穹壤间喜愉忧鬰安佚困穷其事非一也凡有感于其中往往于诗焉发之茍非出于性情之正其得谓之善于诗者哉观予友少保户部尚书兼武英殿大学士黄公宗豫省愆集之作其殆所谓吟咏性情而得其正者欤公洪武间登进士擢中书舍人太宗皇帝入正大统首迁入翰林为编修累拜春坊大学士以职事被谴居幽十余年仁宗皇帝嗣位即释复任又累升今官公居幽时感时触事形于赋咏积累成编名之曰省愆其志可尚也惟国家戡除暴乱而开大一统文明之运人才彚兴大音复完自洪武迄今鸿儒硕彦彬彬济济相与咏歌太平之盛者后先相望公以髙才懿学夙膺遭遇黼黻皇猷铺张至化与世之君子颉颃振奋于词翰之场者多矣此盖特其一时幽寓之作而爱亲忠君之念咎巳自悼之怀蔼然溢于言表真和而平温而厚怨而不伤而得夫性情之正者也于乎韪哉公间出是集属题其端谊不可辞遂序之如此以俟观者
　　逸世遗音集序
　　逸世遗音集若干巻丰城黄先生子贞之所著也先生少颕悟从其乡先正刘安所逰究心古学不事矫饬然终弗偶于时故敛其所有以淑于乡人而其真趣多于诗焉发之先生没去今垂三十余载其子吏部侍郎宗载始出是集以示予曰先君平日所作惟以自适不欲求知于人不肖孤不敢违先志而亦不敢以示人然虑不得立言君子为序之则无以托不朽敢以请于先生予发而读之见其平淡而不华明洁而归诸理追趋乎风雅浸淫乎骚选一皆出于自然古之所谓有德有言者盖如是夫嗟夫诗自三百篇之后作者不少要皆以自然醇正为佳世之为诗者务为新巧而风韵愈凡务为髙古而气格愈下曽不若昔时闾巷小夫女子之为岂非天趣之真与夫摸拟掇拾以为能者固自有髙下哉先生负有为之才而不见用发其所蕴于诗故所作超然有异于人而非穉学小生所能窥测天分之髙涵养之正宜其过人逺矣予自壮岁与宗载官同朝雅闻先生名今髪巳皤始得见先生诗慨仪范之不作仰髙致于遗音为之于悒者久故为序之如此先生讳坚子贞其字盖庭坚太史之后故其家学渊源有自云
　　赠大理少卿吕公致仕归绍兴诗序
　　仕者七十而致事古之道也盖年至七十则筋力微视听衰虽欲勉于事功有所不能如是而犹委以政非所以赡养老者也于是俾致事而去则上下之道皆尽矣其说载于经而治天下者皆着为令未之有改也大理少卿吕公升自洪武中累仕至今官祗事四圣歴四十年其所树立卓卓在人耳目今年巳七十请致事上悯其老不欲烦以政许焉吕公喜曰上之仁我也厚矣我何以报哉击壤鼓腹咏歌德化使千万世而下有以知圣明待下之仁庶几以毕吾志或谓吕公七十致事诚古之道也然古之人有吕尚卫武者其年既八九十矣而犹居将相之任今不此之效顾自托于击壤咏歌无乃非所宜乎吕公曰吾何以效二公为哉二公皆当时之所托重而恃力者观于大明之八章与抑之四章其精神智力诚有过人者是故有二公之精神智力又为时之所倚则可不然其能免于旷官之讥窃禄之嫌哉世之人固有老病而不去者未必不托二公以自解然吾知其不能免于议矣今吾非忍去朝廷也顾老且病一宜去于今之着令二宜去何敢妄拟二公累士大夫之清议哉行吾之所宜而巳予闻而叹曰贤哉吕公其能审于义者耶君子义以为质壮而仕老病而去皆义也义之所宜则行之奚人言之足惜哉吕公可谓审于义矣且吕公之去道虽不施于用而犹可以淑诸人盖古之君子致事而归则以其道教乡人子弟使皆为才且良此吕公之所宜务而亦其所乐也岂止于击壤咏歌而已哉吕公闻予言益喜曰命之矣升何敢不勉吕公尝为江西按察佥事江西士大夫知公者相率赋诗以赠行以公亦尝佥宪于闽中谓予亦相知俾序之故序其说于首简云
　　文敏集巻十一
　　●钦定四库全书
　　文敏集巻十二
　　（明）杨荣 撰
　　○序
　　送文选郎中孙斯玉归连江序
　　文选郎中孙斯玉以病乞归于乡既得所请治装戒行乡之仕于朝者皆歆艳其去请予文以为赠盖斯玉世居福唐之连江其上世皆积善储庆濳德弗耀至斯玉始以材入仕自永乐初用大臣荐擢文选主事继升员外郎以进今职盖先后余二十年矣夫朝廷欲设官分职以理庶务布列中外不可以数计也而凡沾一命阶一级者悉掌于吏部文选吏部首属也鉴阅天下士而量才度德以为之权衡者皆资其赞襄弼成文移政务浩穰旁午其职要其任重其事剧盖非他属比也斯玉以精明闿鬯之材刚介端方之操而居其地秉执公道坚若金石疏剔凝滞捷如雨风勤事夙夜或至寝食不遑天官器重之至而属任之专是以歴事三朝老成练逹佳声伟绩畅逹遐迩今也厥秩告满华阶峻级可以指日而待乃引疾辞荣忻忻焉释要剧清耀之地而就闲旷寂寞之滨无有一毫眷恋不忍去之态夫进足以禆世用退足以保荣名亦士之难能也斯玉盖贤于人巳乎抑予不能无言者今圣天子聪明睿智迈古帝王图任旧人恒惧或遗斯玉之乞归虽许其请且有疾巳复来之命德音宣布优渥隆重诚千载一时也斯玉遭际亨会载沐殊恩以归而春秋尚盛既从容暇豫无所累于心则赡养调摄俾疾之康复不难矣尚将式遄其来以副当宁之望披竭忠赤庶几少尽禆报之万一若曰履盛满之地而存止足之戒思脱屣世累引恬山林以为髙岂臣子委身之道哉予与斯玉同乡且同朝交久知其才尚足以有为故于其行也不徒嘉其志且有以勉其重来云
　　送浙江左布政黄敷仲之任序
　　国朝官人之法备而考绩之制严盖内外之职率以九载为满满则必核其课之殿最而进退之赏罚明而黜陟公由是百官有司莫不有以奋发振起其事功以求无愧于其职而思以日进于华要崇显之地孰肯碌碌于庸众之流也哉乃宣德三年夏湖广左参政三山黄君敷仲以三考秩满上其绩于吏部吏部具其实奏之遂得蒙恩升擢浙江左布政使命下之日朝士皆窃相告语以为铨衡之惟允方面之得贤也既将赴官凡与同乡者皆属予言以为赠盖敷仲资性英敏器识超诣释褐永乐壬辰进士未几即拜河南左参政方其时以壮盛之年负勇锐之气一旦出任旬宣之重而于民情风土之宜利有当兴害有当去者无不条奏以行之其为政详审而寛厚其施惠自近而及逺不踰年境内翕然称治一时以才能当方面者皆瞠乎其后矣继以内艰去官服阕遂调湖广政绩益彰而声望弥着当今上嗣位之初上疏敷陈十事皆切于民政闗于治体而辞理畅逹计虑深逺蒙荷嘉纳缙绅推让焉然则其所以荐跻重任而光华震耀也亦岂偶然哉然予窃惟我朝仕进者虽非一途而惟重进士之选者岂不以其通经学古则知时识变而逹于政也不难矣奈何事占毕者昧于变通之宜假儒术者徒尚迂逺之论及其都髙爵膺重寄则一筹不展而政绩无称者世岂少也敷仲经术之优推之足以禆世用文辞之美逹之足以饰政治至于临事明敏知无不言未尝较利害得丧于其间可谓毅然自任而非寻常衒名实者之比然则进士得人如敷仲其见重于世也岂不宜哉虽然敷仲之所以见称于既往者巳表表若是今焉进秩方伯受任浙江而浙为东南大藩布政使又方面之长也其位髙其责重百官有司之所视效郡邑民庶之所仰赖朝廷倚之以宣布德意田野望之以敷施惠泽其为职如此又岂可以不加之意也哉予欲敷仲兼听广纳以防壅蔽凝神定虑以决纷揉开诚布公以弘大体由是可以不动声色而使其民相安相乐于湖山千里之外庶几上不负朝廷之重下有以副士大夫得人之庆也敷仲与予有乡里之好故于赠言也并致其爱助之意云
　　送福建参政杨公致仕序
　　国家之于羣臣其褒崇之厚优待之隆揆之古昔实为过之然而为人臣者遭遇斯世以克膺禄位之重荷宠眷之荣显名始终而进退以礼者几何人哉以予观福建参政永嘉杨公景衡盖其人焉公始繇乡荐起至京师洪武中擢夏官司马部主事继升天官司勋部郎中未几超拜福建左参政为人寛厚平恕邃于问学而识达治体其佐方面能知民政之先后缓急而次第行之皆有条绪各适其宜故于旬宣之余不动声色而八郡之民仰之如父母此非其藴之有素而能措之于用者畴克尔耶予始游郡庠盖得瞻公之仪刑覩公之政事退而叹慕于私室者屡矣及后承乏词林或居京师或回故乡辱公往还契谊甚厚虽昔人所谓金兰胶漆不过是也然岂独于予哉凡予家子弟与闽故家大族之裔辄谆谆训饬勉其务学以无忝所生而承公之诲尤多焉故至于今有所倚赖底于造就者皆本于公之厚德也然则八郡之所仰者斯民之同情而吾家之所以感激于公者又岂斯民之比乎此予之情所以惓惓焉弗暂释也公在闽三十余年永乐间既以九载考满书最例当迁秩朝廷特以闽人信服仍命还官去秋复以两考上其绩吏部得膺诰命以还今复将以三考秩满进阶二品而公年七十澹然无进取之意因其奉表来京陈乞致政蒙恩赐归其乡惟公以儒业发身致位通显自少壮至于衰暮勤劳始终未尝少懈荣名厚禄振耀当时晚节康疆尚堪大任而引年告归悬车谢事若公者非所谓知足戒满进退以礼者欤公之荣盛亦云至矣虽然公之归也想三径之未荒构田园之别墅日与宾客故人觞咏其间以乐夫天然之乐诚可谓安且适矣况公为乡郡人望必将以其所有淑诸后进之士俾彬彬辈出而効用于时则公之所及者不亦溥乎公之行予以交旧情不能巳因备述公平生之槩以为赠并求翰林诸公之诗以寓别云
　　送刘副使归省诗序
　　父母具庆人之至愿而甚乐者也既遂其所愿而又出膺显仕禄俸之入足为鼎茵旨甘之需而名誉之振又足以荣耀乎亲视啜菽饮水之奉恒若不足者相去盖悬絶矣况当仕途扬歴之久定省踈旷之余一旦得以过家登堂捧巵酒以为其亲寿承颜视色喜溢庭闱而里闾皆叹羡歆艳以为不可及则其愿之遂而乐之至举天下之物孰得以加之哉此广东按察副使刘咸士皆之行而学士大夫之诗所以作也士皆吉之泰和人早服家庭之训以茂年擢永乐壬辰进士释褐即拜河南按察佥事不皦皦以为明不混混以保位闿敏敦详宪职克举越九载以最升本司副使未几调广东于是去家凡几寒暑矣而二亲在堂康宁未艾比广东之命下士皆喜幸以为道出于吉得过门省觐学士大夫闻之遂摭唐杜少陵诗绣衣春当霄汉立彩服日向庭闱趋析而为韵赋诗凡十四首赠之盖以相其喜焉士皆奉以示予请序予谓人莫不知孝事其亲而能得亲之俱存者鲜或幸而得之而能享其子之禄养者为尤鲜由是其亲往往汨没至于白首而人莫知其有具庆之乐也士皆之二亲家居康宁遭际国家太平熙洽之日齐眉偕老以享禄养之荣积善之庆于此益可见矣今兹及见其子咸冠豸衣绣拜舞膝下安富寿康荣耀桑梓世岂可以多得哉是宜学士大夫叹羡之不足又从而咏歌之也虽然士皆之行将使为父母者今而后益思教其子为人子者今而后益思荣其亲则是诗之作盖将以为世劝也亦岂徒为刘氏一家之荣而已哉予故不辞为之序云
　　送翰林侍读钱君习礼南归诗序
　　仁宗皇帝即位之初恩泽霶霈覃布宇内首诏文臣皆得给诰勅以封赠其亲去家既久者又皆给与内帑楮币许其归省而展祀焉恩徳之厚天地莫量今上皇帝嗣承寳位继志述事一遵成宪推恩施德有加无替于是翰林侍读钱君习礼奉敇命归祀祖考于其家盖习礼始以明经擢魁江右遂会试春官入对大廷皆在前列初授翰林检讨以进今秩其在职夙夜恭勤莅事通敏屡与纂修而劳效益着其操履超乎俦辈其声誉扬于遐迩故能近穆穆之清光以践华要而跻显秩有非庸众之所可及也今而蒙荷恩命南还故乡抚松槚于髙丘荐苹蘩于春雨得以致其孝思释其违离间阔之怀然后与宾客故人觞酒赋诗以为乐因相与道论圣朝明良际遇之盛德教治化之隆典章文物之备与夫四方万国朝觐会同皆前古之所未有则习礼之归也盖非特有以为乡闾之荣而于我朝以圣继圣祖述宪章之美皆可得而槩见焉岂不荣盛也哉于是词林诸君子相率赋诗送之而予为之序
　　送潘参议归永嘉序
　　士君子之生世壮而仕老而休人情之至愿也其间有年及谢事而仕或不逹愿固得矣而情未必慊也至若年未逮老仕至通显又特承恩命致政而归则其愿幸之情不其尤至矣乎若吾福建参议永嘉潘君文奎殆庶几焉君以明经登第初歴行人出知许州入侍桂坊复佐名郡屡典文衡有声于时秩满升今官积阶朝列大夫可谓显矣宣德纪元之初用知者荐与纂修太宗文皇帝仁宗昭皇帝两朝实録书成承恩荷白金文绮袭衣之赐既而上嘉与羣臣纂述之勤诏各进秩以旌异之以君儒者不欲重烦以旬宣之任特命退休于家以遂其优逸之情圣德深厚何其盛哉戒行词林诸君子咸赋诗送之属序于予予与君尝同官桂坊复同事中秘久不可以辞惟君博洽之学谨厚之资扬歴宦途三十余载事业播于中外声光溢于缙绅居官而至通显未老而获归休则其愿幸之情所以慊乎己者为何如哉视彼之年虽及谢事而仕或不达名虽同于休致而实则有间矣是归也徜徉于云林泉石之间时出赐金与乡人故老醉醲击鲜从容欢宴以穷暮齿之适暇则发诸词藻以咏歌太平之化以感激圣朝之恩则其为乐可胜言哉是盖君之所独得者非他人所能与也于是乎书
　　送贵州左参政刘君序
　　圣天子临御以来德化大洽海内晏然而尚念贵州之地介乎湖湘巴蜀之间溪峒蛮夷或违于所司而慢于政令即欲加之以法则无知而可矜欲置之不理则恃顽而废法遂设三司以临之尤必简夫才能练习之士以任其职非负声誉歴内外有政绩治效者盖不得与焉吾建宁郡守刘公敬以九载秩满上吏部考最蒙恩拜贵州布政使司左叅政将行建之士友相率来请予文赠之盖公尝由太学生擢授兵部主事后升守建宁其在职公而能勤敏而善断而又达夫为政之体凡政令之所施设而民无不乐于趋事未尝有咨怨之声此非抚之尽其道而治之有其术者能若是耶此其所以钦承恩命以当夫方面之寄亦宜然也虽然其位髙则其任重藩维之职比于一郡其地大以遐其民众以蕃矧贵州素为僻逺之区民夷杂处一旦临之以官府绳之以法度制之以礼文使之早暮遵依乎矩度之间而进退乎衣冠之习若未易然者故必在于上之人抚摩训诲之得其宜有不自知其鼓舞于圣朝德化之中然后足以尽夫方面之职而无负乎国家简贤任官之意矣然则公之于此必虑之熟而行之有效复何俟于予之言哉
　　送钱参政考满复任序
　　永乐辛丑夏五月福建叅政钱孝循以考满上其绩吏部蒙恩例得还职将行吾乡宦游之士相率来请文以赠之盖孝循由太学生擢授兵部主事歴官至郎中甚有能声未几朝廷以方面难于得人遂选拜今官其在任也存心忠厚而尤敏于政事凡一切烦剧之务参赞和恊剖析如流由是案无留牍之稽事无后期之责郡县吏民罔不倚赖之才能之声洋溢于道路旬宣之任勤劳于一方可谓无愧于其职而足以当方面之寄矣予复奚言然予闻方面之职所以任承流宣化之重将使列郡皆有所视效斯民皆有所庇依赋役必均狱讼必平学校必修农桑必劝暴者必翦良者必植贪者必黜亷者必旌有利必兴有害必去若是则迩之于境内逺之于海隅莫不欢欣鼓舞于圣明德化之中而自有不能已焉者今孝循以三载之绩书最而还必将益励其志益谨其事声誉日益增惠泽日益流然后八郡之民皆有以仰而望之虽岛屿荒遐之地亦莫不顾瞻企慕思欲覩其容仪想其风采农则愿耕于其野商则愿出于其途工则呈其巧士则乐其化善者则日趋而为善顽者则日革而为良如是则孝循之盛美又当何如哉异时政成入觐其超擢之荣褒嘉之侈将必流芳简册以垂不朽夫岂特见称于八闽蒙恩于一时而己哉愿以是为赠
　　送知县黄时懋赴东阳序
　　国朝选贤任官尤慎择守令之职诚以其为近民之司非得性资敦厚才敏通逹者不足以居是也吾郡黄仲芳时茂始由永乐乙未进士诏入翰林为庶吉士读书馆阁有年旦夕惴惴焉亹亹焉能不以其所巳得者自足亦不以其所未至者自画骎骎乎古人之学深以逺大为期予每爱而敬之既而扈从南旋与予别者五年余近衔命抵北京见予官署聆其论议知其问学巳加于昔矣兼及政务施设井然有条予益为之喜特为上闻乃属吏部得试亲民之职而令东阳滨行缙绅大夫咸赋诗以饯之以予同乡属予为序予不获辞乃为之言曰牧民之道贵于恺悌平易优柔不迫使之安于休养乐于生遂而无束缚驰骤之患则民得其所矣设若恣其志意任其性情轻重之不审缓急之不察休戚利病漠然不经于其心若是而欲民受其惠以相安于田里者岂不戛戛乎其难哉昔漆雕开濳心问学可以试于政矣及夫子使之仕尚有吾斯未信之辞况今之学者逺不逮古奚可不以仕为难乎时茂绩学有年其求诸已者既能信而无疑其于为政将和平而当于理必不为矫激之行以欺世眩俗信所谓为民之父母者矣异时报政必居诸令之上俾人称之曰名进士如时茂贤县令如时茂斯无负于圣天子选士之意亦无负于缙绅君子之所望而是邑之民抑自幸其得贤令也时茂朂之它日造就奚可量哉
　　送礼部侍郎兼华盖殿大学士张公子玉归省序
　　圣天子嗣位以来登庸贤俊庶政维新而尤夙夜孜孜眷念旧劳于是张公子玉以司经局洗马蒙恩特升礼部侍郎未几复命兼华盖殿大学士宠眷之隆视昔有加焉盖子玉初以教职选除吏科给事中太宗皇帝以其敦厚特命随侍今上朝夕讲论经史期有禆益于圣学而子玉实克勤恪日在左右从容辅导启沃居多至是遂膺显擢焉乃宣德元年冬十月请于朝以父老告归省侍上既许之而恩赉特厚滨行同寅之士相率赋诗以送之且以首简属予予惟人子莫不欲其亲之显扬而为父母亦莫不欲其子之显宦然子既显矣而亲或不逮亲既存矣而子或弗显斯二者兼而有之古今以为难今子玉得以儒学发身列官内庭荐歴荣显而其亲家居康宁耆寿荣享禄养兼被褒封及兹又获钦承恩命升堂拜舞庆灵椿之独茂蔼仙桂之清芬朱衣象笏辉暎闾里雍容怡愉举觞介寿其乐为何如哉是则古人以为难致者子玉盖兼之矣乌得不为之欣幸耶虽然子玉受知圣主必将竭忠尽职益思所以显扬其亲尚有以为邦家之光也岂特一时荣耀而巳哉是为序
　　送浦城陈大尹考满复任序
　　建之浦城为东南山水之奥区民物丰富风俗淳厚比之他邑实为易治然其壤与衢之江山相接凡往来闽浙暨之京师者以其路捷而近莫不争趋焉由是上官使客告至告去者络绎不絶而其民亦不免于劳役宰是邑者非得通敏才能之士不足以惬士民之望四明陈景渊才优而志锐始由太学生擢令浦城莅事之初即有能声予往岁省墓还京道经于此因得歴观乎井邑墟里之间桑麻蔚然烟火相望弦歌机杼之声逺迩相闻而其民咸得相安相乐于无事于此足以识景渊之为政矣今己歴两考赴天官以其绩最蒙恩得复职将行其邑中士大夫之官于朝者咸出饯于都门外以予尝识景渊来请文以赠之予惟守令之职有父母斯民之道父母之于子其爱养之深抚摩之至惟恐一毫之未尽一息之不安而闵闵焉兢兢焉惟求其得所而后巳守令之于民亦犹是也稽之于古能尽是职卓然见称于史传者不过龚黄卓鲁数人岂不以其能尽是职者之为难哉虽然士君子有民牧之寄者当不以其施政为难而惟以吾之心恐有所弗尽焉耳盖能立心以爱乎民故凡民政之巨细无所往而不致其意焉是虽供亿之广赋役之繁而民亦乐于趋事不以为劳矣茍无爱恤之心而莅之以严临之以察则其施设举措之间不能无所偏倚若是则轻重失宜公私繁扰斯民何以受其惠哉今景渊之归也尚当益谨其所施益励其所操益勤其所事则上不负朝廷任官之意下无愧父母斯民之心将见名誉日増功业日着循而至于为州为守为方岳不难矣复何患乎爵禄之不至哉景渊尚勉之是为序
　　屛山先垄图序
　　屏山先垄图者予友吴仲原氏之所作以寓其孝思者也山在建城之西磅礴竒秀拱挹而回抱形势绵密风气深厚耸若玉屛而仲原之先人窀穸实在焉仲原以进士为婺源令能以其所学施于政疏通明敏足以剸繁剧慈祥岂弟足以敷教化于是煜然有声于几甸之间人皆知其为贤令也然而仲原自宦逰以来去家既逺独念其先人茔域遥在玉屏之山松楸蓊然霜露繁积思欲一致展扫之诚而縻于官守有弗能得乃托绘事者为屏山先垄之图政事之暇得以览观于此以寄其思亲之意焉间来北京出以示予且请为之序夫古之人于坟墓最重故去其国者必祭于墓而后行或既久而弗返则必有子孙以世守之后世有弃坟墓乐处异乡而终其身不形于念虑者往往见讥于君子此独何心哉仲原违乡未久乃能惓惓焉于其先人之宅兆睇山河之邈悠嘅九亰之永隔既弗得躬临其地以翦其榛翳抚其封域则又托之于图若是其思之切而孝之至为何如耶想其披阅之际云山绸缪黯然焄蒿之情触乎目也烟林莽苍凄然风木之声接乎耳也至于玄堂深固夜台冥漠非吾亲之体魄安妥于兹乎霜乌啼残风猿啸罢非吾亲之精灵往来于兹乎然则仲原诚可谓纯孝之士矣仲原自其祖父积善行义至仲原而遂显今仲原益自修饬其葬亲也得山水灵秀之区其居官也有仁爱慈惠之政非惟行将大用足以显扬光耀于其先抑且庇子荫孙足以垂裕于其后也予与仲原同游郡庠有砚席之好切磨讲论有相成之益及予官翰林仲原宰百里往还两京之间时得相见握手道故旧尽平生欢交游先后盖数十载而暌离之思恒鲜会合之乐恒多焉然则世之为朋友若予二人者又何其幸也因并书此以为序
　　送德庆州同知邹孟辉考满复任序
　　吾乡邹孟辉氏以太学生授广东德庆州同知既至官询诸父老凡州之境内利有当兴害有当去弊有未革蠧有未除何政所宜先何事所当急其以告我父老具言之于是上白于守下语于判即次第行之不逾岁政平讼理州人咸和盖孟辉为人沉黙寡言惇厚而笃实故其为政不为察察之明不为诩诩之能而寛以绥之庄以莅之使民皆乐于其教由是能相与以有成也今年夏五月以三载秩满当考绩于天官至是得以课最蒙恩还所治予惟孟辉之复政也必益励厥志益勤所事益广其德以惠利于斯民将俾声名洋溢以底夫逺大之业不啻若斯而已也予以菲才叨禄翰林与孟辉实有姻好且其大父季和先生尝以经术分教建宁予视之为先辈因得与孟辉自幼交游故相知为最深是行也不能不为之缱绻因托中书舍人陈宗渊作闽粤云山图以寓离别之意且为序于其上他日公署展而观之知予心之所以拳拳于孟辉者如此虽然古人以官怠宦成为戒孟辉今虽克着治效得书上考然不可少有一毫自足之心而遂弛于其政若然则此州之民将无所倚赖以克终其惠矣孟辉尚慎之哉
　　送陶佥宪还福建序
　　圣朝统一天下慎选方面之职所以为其民者无所不至然既设藩府以总治之复立郡县以分理之又有兵卫以守御之俾上下相安小大相承秩然若无所事矣虽然茍非有风宪之司振纲纪肃百官革奸弊以维持之实未易治也故藩府之职为难而风宪之司为尤难闽为东南大藩通道于海夷朝贡之往来舟车之辐辏民物之蕃庶从昔分治于是者率称繁剧比来多擢文学侍从暨宪台之臣以居是任未至则声望已着既至则益能以亷谨自持不骄不矜不事苛刻夙夜惟思所以尽厥职焉若今佥宪托德温是也德温世家南康初以太学生擢给事中秩满超迁是职为人端方仪度肃然所谓以亷谨自持者是已尝按廵郡县所至去贪暴旌善良兴学劝农敦励风俗海山千里之外军民咸爱戴之若父母焉予闻之窃自叹曰闽虽大藩事虽繁剧而德温之为宪官独能卓卓如是岂不贤于众人逺哉比年以考绩而来既课最留董工于京师今将还闽也缙绅大夫取经行山川为题赋诗以赠之而属予为序予素知德温者也乃不获辞既道其所以能而又重有所以告焉昔常衮治闽兴文教由是人皆知学多以科第入仕至宋则有龟山豫章延平考亭西山诸先生出而讲明道学以嘉惠将来故闽之士益盛而弦歌之声比屋相闻矣然昔之士习于诗书礼义之教其流风余韵至于今尚存也藩宪之职虽在于除奸剔蠧然所以振励作兴使文风蔼然如昔时者独非其职乎德温之声望素着矣是行也其可不加意于此哉予闽人也故敢以是为言矧予忝职文史凡吏治之臧否皆得预闻于德温盖将观其治绩之大着又当颂之且为特书之也姑序此以弁众作
　　训子篇序
　　古者男女其未生也则有胎教既生也则有姆师之教其自幼至长也则有诗书礼乐之训言行动止之则何莫而非教之之地哉惟古有是教也则饮食动息进退语黙之间承训诲之勤习见闻之熟由是邪僻之念不萌于心非礼之事不干其志盖其德性之美才行之懿皆得于涵养熏陶之久以成之也是以其教无不备而其人无不贤者良以是夫迨至后世教法不立有子女而不知所以教有父师而不知所以学由是放肆淫佚冥行瞽蹈贸贸焉以自恣于礼法之外者众矣然求其成人者岂不难哉予于公退之暇料检先圣贤所以垂教者掇其切要类为一帙名之曰训子篇以藏于家俾为父师者知所以教为子女者知所以学庶几有以成其德性之善而不至放僻邪侈以为不肖之归则幸矣至于传世垂后则非予之所敢僭也是为序
　　志训堂序
　　志训堂者今刑部郎中吴兴章善之所作也善昔为山东茌平典史其父自明在乡念之弗克面训故遣书诲谕凡千五百余言辞意谆恳一皆切于时用善由是自典史屡升至今官慈祥岂弟忠厚敬谨行弥笃而善益臻智弥广而政益勤岂非有得于斯训者乎自明殁既有年善每思往昔耳濡目染之时未尝不欷歔流涕如见父之存焉故构堂于其所居扁曰志训以示不敢忘也间复録其父之手迹装潢成巻来征予言予惟父母之于子莫不知爱自襁褓以至成人一饮一食一裘一帛凡日用所需茍可以与之规画者无所不用其心然徒爱之而不知教是不能尽其为父之道矣父既教之而子或不肖弗克以承其教是亦不能尽其为子之道矣父子之间若是乌足以论其可否哉今自明之为父既克爱其子又能教之谆谆而深至善之为子既克孝其父又能恪遵其训而不违实父子两得其道矣昔郑玄遣书谕其子不过欲其勤俭以承其家房玄龄集古今家戒书于屏风令诸子各取一具以为足以保躬至如韩忠宪戒其子以为穷逹祸福固有定分切勿枉道而求以丧所守史册着之千载之下耿耿不磨况自明戒其子之立身行道居官守职纎悉毕具之若是予又乌得不嘉美之虽然忠孝无二道事亲孝则忠可移于君善今位列于朝职专刑名尤当凝心定志进思所以体皇上钦恤之意退思所以守父之训俾狱无寃而刑不滥将来所至不惟髙明逺大而阴隲之及于子子孙孙以食夫天报者岂有涯哉与人为善君子之道予故不辞而为之序
　　林塘秋意图序
　　练川张氏为姑苏之巨族有字仲章者襟怀磊落卓然不混于流俗平生所好尚往往与时辈不同邑里多称之尝得宋宗室赵大年所画山水小景爱其寒汀烟渚之趣与所居之景相似因名之曰林塘秋意而又得袁文清杨铁崖诸君子为之题咏珠聨璧粲寔可珍也仲章时一展玩而清流峭石汀蒲岸栁鳬鹥鳞介之微飞濳出没之态尽在目前盖悠然有适于其中也故竟日不忍去手且训其子孙曰此吾所爱者也当寳藏之今仲章之殁已久其诸孙孟升以才俊驰声蒙恩授职歴政宪台因公暇持此以求予序余惟祖父之遗物或手泽之所存或心志之所在为子孙者有见于此则必兢兢惕惕慨然以吾祖父平生之所以留意者为念不敢不敬得非孝子之心善思其亲者乎故曰思其所乐思其所嗜思其志意者皆所以为孝也今孟升既能寳其祖父之所爱复能持示贤士大夫而求为题识非惟有以彰其先世之遗德而孟升之克孝克敬亦于此可见矣视昔人之拳拳然念其青毡以为我家故物者何异哉孟升之志深可嘉尚也已遂喜而为之序焉
　　蓟门别意图序
　　士君子之生世负卓荦之才怀英伟之气而又得遭逢圣明以见于设施振声光而建事业荣当时而庆后裔斯不谓之至幸矣乎然而内则有老亲在堂既寿而康外则有平昔交游朋友相与同朝以遂朝夕亲爱之欢输写其终始恳欵之私其情弥笃其乐未涯兹岂不尤为至幸矣乎然而世不可以多得也若予友田伯邑者其殆庶几乎伯邑世家鳯阳先德相承代有显宦洪武初其祖秀实来为福建行都司断事遂家建寜伯邑其诸孙也幼而聪颖长而敦厚尝以俊秀选为建安邑庠生循循雅饬容止端详夙夜孜孜克勤所业讨论讲贯逈出俦辈师友既推许之官长亦莫不为之敬爱焉永乐甲申登进士第选入翰林读书为庶吉士方是时诏修永乐大典伯邑得与纂修出入内廷小心慎密克专克勤书成特拜缯楮之赐未几授户部主事莅职以敬律已以亷事上使下表里一致弗为矫饰尝承委于淮甸间专督馈运出纳惟允布置有方深得士民心于是九载之间能声大着今年夏以秩满超拜南京兵部武库郎中滨行予无以为赠遂托中书舍人陈宗渊写蓟门别意图且求文士赋诗于上以寓予惓惓之意焉嗟夫朋友以义合者也古之君子深所重焉窃自念予与伯邑居同乡其游庠序虽有郡邑之殊而志意相孚契谊相合未始有间及登宦途虽有先后之异而心迹相亲出于相近以至往来两京迨今三十余年蔼然如一日然则予二人者其遭逢之盛交游之笃亦岂不为至幸也耶若是则今之别抑安得不为之怃然于临岐之顷乎斯图之作盖不能无情矣虽然离别之际所以怅焉而弗忍者人之常情也丈夫之志气有不在此伯邑列官郎署秩为大夫方当激昂奋发以摅其抱负益有以见于功业他日或居廊庙之任或受方面之寄必能振耀于其先垂裕于其后其显荣光大诚有未易量也然则区区离别之意又何足深惜遂命觞载酌豁然而别
　　赠尚书陈公致政归延平序
　　宣德甲寅秋八月初吉户部尚书兼谨身殿大学士镡津陈公伯髙引年乞致政既得请行且有日其乡友户部郎中江惠叶宜等偕来谒予文为赠予亦公乡人也且官相聨道相孚相好余二十载及兹有行虽不求予言尚将有以赠之况其请之勤哉古者大夫七十而致事礼也功成名遂身退天之道也君子之进退惟求合乎礼顺乎天之道故仕至七十必致其事而朝廷亦以七十致事着为令者遂君子亷退之心然有年及而不敢以请者又有请而不得谢者盖各有攸当也不敢以请者臣子感恩遇之厚顾筋力之未惫必欲罄其余长以图报是所谓委致其身者也请而不得谢者君上念相与之久不欲违去左右故优其禄秩逭其责任所以礼待老臣也公以雅量博学自教官超擢给事中获事皇上于居濳忠嘉行谊深为上所知逮上正位九五即以宫僚进贰六卿未几复徙司徒之命仍加兼秩之隆公之所遇可谓厚矣皇上复念旧日辅导之勤不欲重烦以政思有优礼而奬重之遂解政务置诸宥密从容论思上之处公可谓极其恩礼矣是宜未可以老请也今而以请请且得命者诚以公为疾所困欲强其不能而为之则有贪位慕禄之诮上之所以特与其归亦悯公之疾而重违其志且以成公亷退之美则公兹归合于礼而顺乎天之道虽曰自遂实皆皇上之所赐也今而扁舟南旋优游归第杖屦丘园诗酒自适况镡津溪山之胜不减鉴湖而公之所得世盖未有养摄之久则精神日完聪明日复履耆颐而享寿康也必矣然古者大臣之去身虽田里而心则阙廷盖无一饭而忘乎君故赵公槩致仕归睢阳既久而犹以读书着文为事集古今忠谠之论为谏林以进时论韪之况公忠诚之素益以恩遇之隆其必以赵公之心为心矣此公之所知而予犹为公言者盖友义之笃而重以乡人之请庸敢致渎告焉
　　文敏集巻十二
　　●钦定四库全书
　　文敏集巻十三
　　（明）杨荣 撰
　　○序
　　送翰林编修杨廷瑞归松江序
　　洪惟太宗文皇帝聪明睿智缉熙圣学以开万世文明之治即位之初深惟古昔圣王作人之盛必赖培育之深故于甲科之外复简其文学之尤者为翰林庶吉士俾读中秘之书以资其博洽学古文辞日给笔札膳羞以优异之盖宸虑深逺以谓三代而下莫盛于汉唐宋帝王之治虽曰有间至于儒者若汉之贾谊董仲舒司马迁扬雄班固唐之韩愈栁宗元李翱皇甫湜宋之欧阳修二苏王安石曽子固诸贤皆能以其文章羽翼六经鸣于当时垂诸后世我国家隆兴制作之盛超越前代敦本还淳以推明圣贤之学五十余年所用文学之臣黼黻之盛焕乎可述荣尝获承清问每论及此以为必使真儒之盛克见于今毋令前代登瀛之流独擅其美荣受命惶悚罔知报称惟思与多士黾勉朝夕以禆赞圣治之万一焉乃永乐辛丑诏简庶吉士有成者用补馆职而松江杨珙等六人并擢翰林编修珙性资温淳貌如其心操笔为文蔚然可观处词垣数载未尝见其有浮薄之行焉岁甲辰婴疾侵寻数月蓐食阽危者屡自夏徂秋虽获小愈而肌体清羸若不胜衣恭遇皇上嗣登大位仁恩汪濊珙以情自陈得赐告归以就医药滨行其友中书舍人苏镒良金等征言以赠仰惟先皇帝至仁大德如天地之覆育凡在誉髦之士固弗敢隘以自私然珙职在禁近惟当以古人自期切劘砥砺奋发感激寜敢自画哉然而疾者孔子所慎而况于学者其可以弗慎乎且皇上恩德深厚念人才培养之难因其所陈推诚嘉与为臣子者其可不感激而思所以报称乎珙其遄归登堂省觐敷陈上之恩德奉觞拜庆以为亲寿尚敬节宣勿迟其来以成德器而为异时逺大之图以光荣显赫于邦家吾侪深有望焉是为序
　　送教授魏仁夫之饶州序
　　永乐甲辰予友魏仁夫蒙恩除江西饶州郡学教授惟仁夫昔与其从兄孟原同学郡庠予则与同里闬有姻戚之好契爱之厚今兹之行遂率能赋之士赋诗以送之盖仁夫自幼笃实有志于学虽祁寒盛暑未尝少懈由是其学日进若木之发荣泉之畅逹也人皆敬服之予先以科目入京师列官词林既五六年而仁夫始领乡荐会试礼闱名在副榜遂得分教池州之铜陵继丁内艰服阕改除上虞秩满歴政春官以俟命将两载始得典教饶州嗟夫学校之职其掌教事郡谓之教授州谓之学正县谓之教谕虽其品秩有不同而其所以统率其教者一也至于训导之职则专掌训诲因其生徒有多寡而其职任无不同至若生徒有成循序升进亦不越乎学校之间必其备歴郡县然后升之于太学以教育天下之贤才于是为至矣仁夫今自县学升于郡学非其平昔教之所及学之所成曷克臻兹而行将书最以进于太学其所以淑诸人者未有涯涘也古人有云师道立则善人多仁夫其尚朂之哉遂书此赠之
　　送大理寺正郎子贞还钱塘序
　　大理寺左寺正钱塘郎公子贞始为建寜推官时予方在郡庠一见之顷已黙识其为俊伟人未几予由乡荐入试礼部登进士第擢翰林编修益闻公清慎沈黙操履端严视事不以寒暑为倦不以蚤暮为劳推谳精审决断公明由是案无留牒狱无滞囚郡之人莫不爱戴之不啻父母官满得代咸惜其去而弗可留至有挽辔出涕而仰天颂祷以冀其逺大者道路相属也然则其何以得此于人哉迨入京天官考其最进拜大理右评事复升左寺正弥加勤励益慎推察甚着平恕之声既而僚属作奸连及十余载濒于危殆者数四公处之泰然不为动众咸惊叹曰若斯人而遭祸患是灭公道无天理也既而果得释众复跃然而喜曰是虽朝廷清明神明佑护抑公操存清慎之所致也兹以考绩来京蒙锡敕命得以推恩荣其考妣以及其配于是以年七十请于朝赐休于家亦可谓遂其生平之志愿矣呜呼人之生也幼而学壮而行老而休孰不有是心哉然享其全者世有几矣惟公获际明时而又得展其所蕴行其所志德被于人人福及于后世不惟身享安荣将见子孙益昌以盛有如于公之髙大其门闾者矣予叨在朝列垂三十年于人不敢有所毁誉而独念公之志节有足尚者因其归也情不能已遂书此以着公之美且将以为有官者劝焉
　　送中书舍人刘长谦还吉安河墓序
　　中书之为职尚矣周官内史掌书王命盖其任也汉魏以来始置中书令遂兼与政事降及晋隋其秩益崇任益重而名称益着唐宋之世则有舍人之员兼司制勑当时号为鸾台鳯阁尤为贵重我国朝稽古建官设中书舍人十员居侍从职司文武臣僚除拜封赠诰勑而凡有制命以谕四方万国蛮夷君长则书之然必遴选文学之士精于翰简者充其任盖因乎成周唐宋之遗典而职位之清切则又过之吁亦荣矣哉吉郡刘君长谦由太学生永乐初擢拜中书舍人出入禁闼二十余年寛和周慎绰有令望时朝廷昭举盛典褒宠臣下凡久于其任者皆得推恩荣及其亲长谦实在中书制命之下日不啻数十而能恪勤朝夕不惮劳勚由是人益贤之而又得以已职赠其先大夫其母氏亦赠孺人锦勑焕颁宠贲泉壤又可谓膺存没之荣极遭逢之盛矣今年秋以久违乡土旷省丘墓陈请以归诏命允许戒行湖广叅议陈君彛训时以事留京师与长谦有同寅之旧乃请文于予以为赠曩予职翰林与长谦地分两制日处禁垣及扈从两京而往还甚相好也则于其去岂能已于言耶惟士生圣明之时负卓荦之才爵位显于时褒崇逮其亲此众人之所同欲而不能以致者今长谦乃兼有之从容内廷歴年滋久声闻着于当时锦衣照乎里闾盖有得乎众人之所难得者岂非其平昔志行操履纯固有以为之本欤则是行也其为庆幸亦岂偶然为一时之荣艳者可同日语耶抑予又有告焉凡交逰之为别必着之文字以为赠者盖将寓其绸缪不忍相舍之情以祝其及早还朝无久恋于乡土也长谦之归其尚念天子恩宠之隆与夫职任之要遄当重来以图报称毋重以桑梓为念以违夫素志是予之所属望也于是乎序
　　太医院使蒋公挽诗序
　　自薤露蒿里之曲传于世而哀挽之作缘此而兴乆矣然非其人才足以用世德足以及人名足以垂后者抑岂能使人悲思哀慕形之诗歌以寓其情于无穷哉赠太医院使蒋公用文之没也两京士大夫与之交游者既相与咨嗟伤悼以为斯人不可复见而又作为歌诗以哀挽之其子主善次为一帙来请予言为序盖公世业儒家于淮南为人惇厚恭谨自幼以孝闻尤喜于读书既长以名医荐至京师授太医院御医其为学于经史百氏靡不渉猎其为医自黄帝岐伯下至歴代诸家所著论难方药罔不精通专主李明之朱彦修之传不执古方故其视人之疾验虚实定死生无弗中者居京师凡有求之者虽祁寒盛暑风雨暮夜必往愈人之疾无责报之心人咸比之董奉以为忠实过之其在职专事仁宗皇帝周密小心夙夜劳勚未尝少懈每承顾问能随事规谏多所禆益由是深蒙眷爱升太医院判甚见亲厚同列罕及焉公既没官为具舟归其丧命中使督治祠坟踰月仁宗嗣位赠奉议大夫太医院使特谥恭靖亲为文遣官祭之命其长子主善为太医院判锡予甚厚嗟夫公以致用之才膺受知遇非特以医之良信任于时而又能摅其忠荩有所献纳足以见公之素藴非众人所及矣则士大夫之咨嗟感叹而哀慕之弗置者岂不宜哉予于公交最久且厚因序于篇端庶几后之人欲求公之为人者尚有征于此焉
　　送桂修撰还乡诗序
　　今天子即位下寛大之诏布维新之治恩泽所加霈若霖雨于是翰林修撰慈溪桂宗儒以老病自陈遂得承命退休于家盖桂氏为四明巨族簮缨诗礼代弗乏贤国朝洪武初有曰彦良者仕为晋王傅老成文学甚见优礼其后悬车致政以寿考终宗儒实其从子也永乐初繇太学与修大典书成授湖广蕲州同知以事入朝遂转今官及今虽年未七十而疾病侵寻方将求优闲之乐为归老之计而一旦荷上恩命赐归其乡其荣为何如邪将行士大夫相率赋诗以华之而请予言叙其端夫士君子之生世惟得以其才学见知于时获沾一命以克展其所蕴措之于政事播之于述作英声令誉足以扬于今而传于后可谓荣矣迨夫晚节既倦而欲休浩然思其初服乃又得有以遂其志此其幸又何如耶然而古今人得之者几何人哉宗儒承阀阅之胄袭簮笏之美既克无忝于其先宦游两京出入禁苑又能以文学扬光振耀于缙绅之间以无媿于其职今兹遗荣而归言望桑梓招白云于故山采黄花于篱下日与故人宾客举觞赋诗以为乐乡之人士必有瞻望而叹息者且曰此玉堂天上之人复来人间也其荣耀可胜言哉予于宗儒有僚寀之好遂弗辞而为之序
　　送余侍讲致仕还南康分题诗序
　　古者七十致仕盖优老待贤以示崇劝之道也后世或有贪进而不知己者往往至于厖眉皓首羸疾弗胜犹不以趋走承顺为劳其为人贤不肖何如也今上皇帝即位寛仁好贤优待眷顾唯恐弗及于是翰林侍讲南康余正安以疾陈乞致仕时年六十有二诏许之将还其同年之官于朝者即其所居匡南山川之胜分而为题若五老峯彭蠡湖瀑布泉三峡桥白鹿洞冰玉涧以及钓台天池石梁栗里虎溪醉石凡二十人赋之将谓正安归此而乐其退休之乐也因来请予言弁其端惟正安自其先世宦游居南康多歴年矣若其山川之胜风物之美皆其少时钓游观览之地正安既以科第入官受职词林二十余年其荣名显仕固已超乎庸众而非寻常之所可及兹以老疾相侵一旦浩然有归志值国家恩泽霶霈之日得遂所请挂帆秋风千里一息其快意可知矣今之归也又得歴其少时行乐之处探胜赏于泉石之间指遗迹于风烟之表锦衣昼游照耀桑梓其于人生仕宦始终进退之际岂不荣且幸矣此诸公所以惓惓焉致意于其归荣告别之顷而为此诗以歆艳而张大之也虽然正安他日诵是诗想其人亦岂无玉堂天上之思乎尚其敬慎自持介兹眉寿优游太平之世以为后进之所楷式庶有以慰予与诸公之望也遂书以为序
　　送古春坊大学士兼翰林侍讲学士王时彦诗序
　　皇上即位孜孜以图至治思惟古先帝王之政理必躬行以率之于是布维新之政兴孝弟之行将以化成天下乃勑吏部凡臣属有亲在乆未归省暨亲没而弗一展丘墓者皆许归其道里之费则以品秩之崇卑而赐赉有差焉右春坊大学士兼翰林侍讲学士临川王时彦以母老陈乞归省先是朝臣五品以上皆赐诰命以封赠其亲时彦亦蒙推恩封其母为宜人至是幸遂所请因得以是归荣其亲将行词林诸公各赋诗以为赠且以首简请予序之予惟人子之心孰不愿仕宦以显扬其亲然有系于天不可以必致者是故曽子谓吾及亲仕三釡而心乐后仕三千锺而不洎吾心悲仲由谓昔家贫无以为养今也累裀而坐列鼎而食虽欲为亲百里负米其可得乎此二贤者皆以不逮显亲为歉至于今诵其言者莫不为之怅叹时彦少孤母氏守志弗易以训以育冀其有成而时彦亦克自励当太宗皇帝即位之初首以明经领江右乡荐明年甲申登进士第始繇翰林庶吉士进职修撰侍讲以擢今官处词林二十余年文学声誉振耀发越蔚然为士林之望及今得被恩命言还故乡而慈颜在堂康宁寿考想夫升堂拜庆之际焕紫诰之光华绚彩衣之璀璨称觞介寿宗戚交欣非惟足以慰慈亲于暮龄而国家所以褒嘉激劝于臣下者使乡之人士皆有所感发兴起莫不延颈企慕思有以自效于当时岂徒同昔人昼锦之荣而已也邦家之光实有在焉
　　送张教授赴汀州郡学序
　　国家混一海宇诞敷文教内建国子监以养天下之贤才外设郡县学以育民间之俊秀尤必择师儒之官俾之训诲以底于成而后进而用之故成德达材无不出于学校自公卿大夫以至百执事之职亦莫非教育之人颙颙昻昻布列中外相与辅成雍熙太平之治何其盛哉然此皆本于朝廷教养作兴之功而亦未必不由贤师范有以成就之也会稽张君文举始以明经领乡荐既试礼部名在副榜遂授广东崖州之寜逺县学教谕惟是州僻居海岛俗习朴野不尚文学而于诸生未易开导君独能以身为之表率诱掖奬劝使其循蹈规矩而俱乐从之游乆之考绩来京天官以科贡不及改闽之建寜郡学训导虽弗克以伸其所志其诲谕诸生一以忠信孝弟为本而于文艺精审讲究通贯日夕孜孜亦未尝见其少懈由是诸生出而效用于时率皆识治体而播声誉秩满升河间之寜津教谕其为教益勤学益笃而诸生之见用者亦鲜有弗胜其任者焉今年以秩满考最超擢汀之郡学教授将行士大夫相率赋诗以送之且征予言以为序盖君分教建庠时予为翰林侍讲因归省视得以聆其议论深知其为清雅之士而又克以师道自重士子皆推服之至于往还两京与予缱绻之情久而弗替尤足以见其蔼然斯文之契谊也今兹别去乌能已于言乎古人云师道立则善人多诚以师儒之职所以模范于人者也一言一行必可以为师表一动一静必可以为楷式使人亲炙熏涵于其教者如金之在冶玉之就琢焉斯有以成其学而适于用其为功不小矣茍师道不立则圣贤之学不明而规矩凖绳所以为法则者亦皆荡然隳废所谓模不模范不范者是已学者乌从而师之而善人亦何自而多乎君歴教三学垂四十载而后克迁今职盖其师道老而益严勤而弥笃而诸生之出其门者又皆足以致用于时若君者奚忝于学校之职哉以是而观国家之养士育贤必择乎师儒之任而居是职求其称者几何人哉予于是嘉君为贤师范而又喜其能体圣朝教育之意以成贤才之盛如此也故乐为之序而不辞
　　送周职方还文江序
　　士君子贵于立志夫学足以致用才足以有为而志不立则亦安能奋发扬厉以自见于当世哉吉之文江周君岐鳯承阀阅之华胄习诗书之遗泽刻苦问学自其以明经为教职时已侃侃负志节慨然思欲有见于当时既而用荐起为即墨簿有声未几入为国子学正继迁纪善之职益有声不数载出为姑苏之长洲儒学教谕虽随其所任皆得名誉然不足以尽其才而遂其志也故自长洲九载秩满考绩京师复入国子为博士以忧去官今上嗣位服阕入朝方是时君之子叙为翰林编修既受勑命或谓君将弃职就封君曰吾虽幸以子之官推恩得蒙褒典然不得上及吾亲也吾其敢独受此荣名乎无何亦用荐升南京兵部职方员外郎今年夏以三载上吏部考最遂得给诰命且追赠其二亲援例归省丘墓以展焚黄之礼将行朝之大夫士相率请予言以赠之惟人子以显亲为孝仕者以还乡为荣此天下之同情也君以通敏之资该博之学故能以其所蓄施之于用自处卑秩至于崇显克荣其躬以及二亲簮绂之华耀于两世丝纶之宠无间存没然则若君者非能先立乎其志者欤今之归也其乡之人士将必瞻望叹息曰此盖能显其亲者也此盖能荣其乡者也古之人所谓有志之士其在于斯欤虽然君之志殆不止此盖将敷扬德泽辅理政化欲以大有为于斯世也尚当促装重来展其致君泽民之术俾名誉驰于海内事业显于邦家炳炳烺烺垂之无穷庶有以副士大夫之所望而亦足以成君之素志也岂徒一家之光一时之荣而已哉遂书此以赠
　　送龙推官还乡序
　　江西龙用良才质通敏而勇于有为永乐初应求贤之诏擢知真定县事盖真定之为邑当西北道路之冲蕃国朝贡之往来饩廪供亿之繁奔走迎送之劳视他邑恒倍用良既至能均其赋平其役约其冗费民咸乐于趋事百尔之需不劳而辑比九年考满当迁其民皆愿借留不听遂调莱州府推官莱为海滨大郡鱼盐之利东南是资然以土地硗瘠租赋所入甚薄故民多贫困用良既莅职为宣布朝廷钦恤之政佐太守以寛刑罚薄税敛不逾三年而狱讼以平民安其业小大咸德之今复以初考至吏部国家方将图任旧人共理庶务相与以致雍熙之治而用良乃以年老急于引退皇上重违其意特许休于家噫若用良亦荣矣哉将行工部侍郎罗汝敬与其有连世之好来征予文以赠别嗟夫幼而学壮而行既老致事而归此士君子出处之大节也然或学之而不得行其所学行矣又或溺于贵富而忘返若此者皆非所以合乎中道者也用良扬歴郡邑有声于时二十年于兹矣一旦乞身而去不茍于贵富不狃于势利其贤于人也逺矣想其北风吹帆日踔千里拜桑梓于故土幅巾藜杖日从宾朋遨游山水间赋诗觞酒以为乐悠焉休焉不知其老之既至而人生之乐孰有加于此哉虽然古者贤良之臣虽顷刻不忘乎君以其身虽退而其志未尝一日不在朝廷也用良归矣尚当训廸其乡之英俊俾得用以效力于当时庶不负朝廷优老待贤之意而用良之退归益有光矣用良其勉之哉
　　送江西佥宪黄汝申归省序
　　圣朝致治之道必先之以孝行故凡仕而违其亲者弗计其久近皆许请告归省至矣哉天地之仁也今天子以圣继圣遵奉祖宗之法纎毫弗违而于孝理尤加之意亲存而愿迎养弗能就养者或分禄或乞归省罔不允许其所以优遇羣臣者德甚厚也永乐辛邜京畿乡试予忝司文衡而云间黄翰汝申实在髙选明年会试礼部登进士第观政于乌府既而出佥江西宪台扬厉风纪摧恶抚善大惬众望由是蔼然得誉于缙绅之间军民深所恱服汝申可谓不负所学矣今以九载秩满考最得阶四品待缺于京因慨然曰吾所以居官食禄致身通显者亲之训也去乡久矣朝廷幸有归省之令义不可违也遂上章陈乞归省既得请将行监察御史林衡宗度与汝申素所交游乃来谒予文以赠焉予谓士君子立身大节惟忠与孝而已盖亲生之而君食之其德同也而其报亦同也既委质事君恪恭乃职而不顾其私者所谓忠也而为君者探其情而使之遂所欲俾为子者不忘乎其亲得非所谓孝乎传曰无公义非忠臣无私恩非孝子臣之事君必先公而后私君之使臣必先恩而后义君臣之间既各得以申其情者如此而其遭际亦惟时焉而已尔今汝申之仕也当太平极盛之时忠以事君孝以事亲两得而兼遂岂非荣幸之至矣乎兹焉荣归而展敬桑梓二亲在堂康强无恙苍颜白髪辉映尊爼间而绯袍金帯称觞上寿拜舞于亲之侧乡邦见者孰不曰黄氏之父善训其子如此其子之克致显荣又如此世之仕宦如斯者几何人哉虽然显亲扬名固足以为荣矣尚未足以为至也汝申继今已往益懋前闻骎骎不已他日重来或居方岳或登廊庙拜恩受诰推恩封赠其先代光映乡闾其荣也当复何如此予与士大夫所以望于汝申者如此而汝申所以自勉者亦岂不在于斯乎因宗度之请遂书此以赠幸无以予言为迂
　　送杨运使还任河东序
　　士君子必有通敏卓异之才超迈颖悟之识然后居官莅职无所往而弗称其任也故虽以黄霸之贤善政施于颍川比入相而功名减于治郡况其下者乎大抵人之才固有不齐操履端确者剸繁之不足明察有余者岂弟之未至譬之器也若舟车之不能相通盖自昔既然矣抑一才一善果足以成名人固不以其不足者而掩其为贤也况于兼之者哉河东运使济南杨杰子英洪武中以明经领乡荐卒业成均擢刑部主事推谳平反声称籍甚永乐中遂以荐升福建按察佥事其莅官风纪整肃法令明信郡邑污官黠吏望风而敛迹在任九年人皆称其才既而以最升两淮运使或谓子英由秋官郎署擢佥臬司典刑名任风纪余二十年一旦委以搉盐之政俾董财赋通商贾恐非其素习而熟谙也既而子英莅职一去向之震击凌厉之威而平心易气以为之勤以督课公以通商惠以恤下未几其职大举而人莫不以为宜宣德初元以旧官复任遂调河东既至一以施诸两淮者施之由是绩用登最夫人一才一善之足称人尚不以其不足者掩之如子英居风纪居鹾司而皆克称其任也若是非所谓通敏卓异之才也欤今年春子英考绩将还所治闽中大夫士请予言为赠予与子英交久相知最深故因其请而乐道子英之贤也虽然我朝用人惟其贤才罔不信任至公同天地进退黜陟一无所私子英归诚能懋修厥政始终不懈异时九载政成秩以最升不患不跻乎崇显华要之地也子英尚其勉诸
　　京闱试録序
　　天朝兴礼乐教化以成当代文明之盛肇千万世治平之基设科取士考求文艺选真才实学以资世用由科目而进者或贵为列卿或荣登清要才德称位者咸有其人匪直为文具而已洪惟我皇上绍承大统兴崇文教致盛隆之治科举得人大有其效今年当秋试之期于是合太学京畿郡县之士千五百余人以校其艺有司循故事奏请考官于朝皇上命臣等以司文衡其同考及诸执事皆简中外儒臣莅之甚严密也乃慎选精纯屏黜浮靡撤棘之日得中程序凡三百人于戏盛哉明良赓歌于岩廊多士从游于巻阿其雍容气象复见于今日窃思皇上即位以来励精图治惟欲得真才实学而用之吁谟逺虑卓越千古其所以匡辅国家以致治功之美者亦有望于尔多士也尔多士尚当琢磨淬砺会试于春官对扬于大廷以展其所藴以副皇上之所期望毋徒事虚名取荣于一时而已能如是庶几上不负朝廷造就之恩下得以尽显扬之道则今日得人之盛诚可为国家贺也敢以是为诸君子劝尚懋之哉
　　送常州府通判陈良玉考满复任序
　　予友陈良玉通判常州既三载秩满考绩史部复还其职监察御史雷佑之相率贼诗以送之请予为序良玉自幼端重而颖敏稍长入为郡庠弟子员益知务学其志甚专思甚敏而气甚壮也予时虽忝先进然常自以为弗及暨予以科目叨禄词林而良玉业益修学益充又数年始贡礼部升太学乃克会京师朝夕相与讲论文艺敦叙旧好盖怡然甚欢也永乐壬辰春良玉以才能选歴事于天官遂擢通判常州夫常为京畿大郡东连海甸西抵镇江左控姑苏右通都邑黎庶之众租赋之多供亿之繁比于他郡为剧而良玉居此独能亷谨小心勤悫弗懈凡民政之所闗巨细缓急之宜先后设施之序与夫承上率下待人处已之间无不得其当焉此非有疏通明敏之才恢廓超诣之识者畴克尔耶予尝窃谓郡守之职所以掌千里之治而通判则佐之以施政而莅民者其职介乎上下之间可否重轻皆有所闗系而其经营综核一郡之政务俾庶事修而民生遂闾阎有安居之乐田野无愁叹之声者实有赖焉良玉之贤且才庶几上不负圣朝教育任官之意下得以尽其抚字斯民之职矣今而复还其官也将益励所操益勤厥政异时治效昭著声闻洋溢超擢之荣夫岂有涯哉良玉尚勉焉是为序
　　送浙江右布政石君赴任诗序
　　方伯连帅古之制也方今布政司承朝廷委寄俾抚绥于一隅得非斯职乎盖圣泽之宣布闾阎之休戚与夫大小庶务之善否兴革悉任焉其闗系重矣一司之间有使以长之叅以佐之而凡是非轻重可否悉于使焉从决则长一司者其所闗尤不轻也迩者浙江右布政使员阙吏部以闻于上遂命金城石君执中往践其任君子莫不以为宜良以其从事之既久练核之有自又能以亷慎自将者焉君在永乐中为主事为郎中于刑部克举厥职着声称于后先殆非一日矣太宗皇帝临御之秋起授山东右布政使其在官也敬慎以临事公勤以率众僚寀之间莫不和恊而亷介之操恪如也用是圣泽以宣闾阎以安庶务咸集考绩屡最以浙为东南重镇故特移君以治之焉抑予闻之南北山川不同风气亦异民情俗尚不能以皆齐为政之道固宜随其所异而修其教令君早膺不次之擢居方伯之任既克振治效于山东则变通弛张之道施之于浙必将有以得之矣诗曰左之左之君子宜之右之右之君子有之殆是之谓乎用序以赠善诗者尚有以系之
　　送王率常南归序
　　王生经字率常来自文江槖所业求正于其乡之先达而就试京闱既而廷议天下解额各有定名籍非隶所属者弗许与率常于是束装将南还而告别于予予因追念率常之父钦止为同年且同官翰林而相厚又恨其早世文章事业未及大显于天下而中道止也遂不忍率常之去舍之斋居俾之从容益得肆力问学大其蕴蓄以继先志而慰钦止于地下居无何率常又进而告曰先生辱念先君子而爱及于生者至矣而生母已老家素贫又无他奉养者生始来时思正所业或得窃科第以为母荣庶乎韩子所谓詹在京师虽有离忧其志则乐今既无以乐亲志又久违旦夕之养则于人子之道岂不大有歉乎予闻而恻然又因其言而知其不久困也夫天道降祥与国家之用人未始不本于德行率常惓惓于先业之绍而笃于事母如此可谓孝子矣天之所以福之国家之所以用之夫岂不可必哉况率常之曽大父充耘尝以书两冠伦魁至今天下士子犹传习其文其父钦止亦以书魁于乡庚辰进士及第入为翰林修撰兄修又继领首荐典教德州郡庠一门三世既皆以儒科名世率常诚能益加奋勉归而不怠弃所业则所以承祖考掇巍科以为母荣者可计时而待矣夫岂久困哉率常既拜别而行遂书以赠之使益知所以自朂也
　　待诏滕公挽诗序
　　姑苏滕公用衡年几七十承召至京师仕为翰林待诏凡五年无疾而终朝之士大夫相与赋哀挽之诗于今又十年积为巨帙公之婿凌浩求予言以为序夫古有挽歌盖执绋者歌之以助其哀其后始有蒿里薤露之曲以送王公及士庶人之葬而近世于挽诗之作为最盛然士之生世或聪明俊秀可进于学而不得其寿或怀材抱德可见于用而不得其位故志弗获展泽弗及施而一旦溘然长逝则夫世之所以仰慕而期待之者既皆失其愿望之心则其所以形之诗歌以寓其哀戚之情者盖自有不容已今公以稀有之年遭逢圣明之世列职清华优游暮景显荣光耀寿考令终自常情观之若公者可以瞑目九原无毫髪遗恨而哀挽之作犹且惓惓若此者何哉盖公自视虽无复不足而交游士林之间慨前辈之凋谢思典刑之尚存则其所以见于诗者又岂容已哉宜夫聨篇累牍之多如是也虽然公之居京师也尝寓予官舍其于朝夕笑谈游处神情态度至于今宛然若在目睫则予于言也又岂可已乎遂为序弁其端且以泄予之悲云
　　送教谕杨寿夫复任建安诗序
　　师道立则善人多信哉是言也师道不立而欲求夫贤才之造就岂不难哉吾郡杨恭叔先生尝以春秋之学分教建安宿德硕望后进皆师宗之于时先生之从子寿夫实在弟子之列予亦叨处郡庠岁时还往既有以承先生之诲廸又得与寿夫讲论以资丽泽之益厥后先生捐馆而寿夫退归于家予于是不能无孤陋之叹未几予忝以科目入京师叨职词林而寿夫亦起为建安训导独能以其学开导奬掖所以造就诸生者甚多后以秩满诸生举留蒙恩升典本学教事旋以内艰去官服阕循例当有所调而诸生陈乞复留遂得仍其旧职于是先后十有余年往来两京之间每相见握手尽欢虽古人盍簮倾盖之乐岂有过于此哉夫士大夫抱才能负学问出仕于时惟夙夜兢惕思有以尽其职焉茍获一展桑梓之敬则其荣艳欣庆比于昼锦今寿夫以家庭渊源之学典教庠序自始至今未尝一去其乡朝而出也则与诸生进退于庙堂爼豆之间暮而归也则与宾朋雍容欢爱于壶觞文字之乐若是则寿夫遭际圣明之世得以其学淑后进有师范之尊名教之寄而又得优游乡闾无违离之戚契阔之怀此其为乐又当何如也于是朝之缙绅皆荣寿夫之归相与赋诗以送之予于寿夫有久要之好乃为之序以冠诸篇首焉
　　送侯都指挥之福建序
　　自古国家之兴必有熊虎心膂之臣所以辅成亿万年太平之业甚非偶然也皇上龙飞之初当时四方英杰之士川归云从凡受任使者罔不茂着功勲而显膺爵禄何其盛哉河南归德侯公本锺初以会州卫千户自太寜来归既得召见即授指挥之职日侍左右屡着勲绩累官至都指挥诚可谓荣显矣永乐九年春皇上念藩镇乏贤以公练逹兵政明习机务命守福建之行都司赐以敕谕训诫谆切无非欲其爱养士卒安辑黎庶以享其荣名厚禄于无穷恩至厚也公自受任以来克尊上命莅职未几士民安堵盗贼不兴城池完固奸邪屏迹讲武之暇尤能礼遇贤士崇奬学校日与章逢之士游于是环建延汀邵数千里间外户不闭道不拾遗凡老稚疲癃莫不熙熙然安于田里以乐其生者皆公之力有以致之也皇上驻跸北京先后凡两率师肃清沙漠公皆承命为中军神机将军能身先士卒罔有少懈尝与北敌遇出竒制胜若有神助凯旋之日赏赉有加去秋皇上复欲北廵邉境绥辑逺人公再至京师操习以俟今年夏命还守建寜滨行凡仕于朝者莫不惜其去而又喜其南归有足以慰闽人之望者乃相率出饯于都门之外属予为文以彰之且因以华其行也予惟菲薄叨职词林顾不足以扬励厥美而建寜又吾乡邑所在有弗可辞因告之曰凡人所以树立于斯世者唯忠与孝而已忠则竭诚奉上孝则尽力事亲若是则真可以无愧矣公夙抱才略负志气入则扈跸骖乘出则茂建事功至于镇抚邉陲掌握军务仁足以济众勇足以敢为义足以教俗明足以察微事无巨细必慎必戒故其行事并恊时宜此尤人之所难能而公独能之故其勲名赫赫在人耳目有不待言而著者兹非孝友忠义出于天性而然欤予尝观古者将帅所以承眷顾享厚禄者必能竭诚效忠以尽其折冲御侮之道然后足以称其职故诗人托干城腹心以歌咏之播于无极今公之才猷皆有以追踪古人而犹退然若弗胜此其所以显扬振发有以副国家倚托之重俾东南一藩休养生息于太平之世其丰功伟绩诚非他人之可比异时膺位秩之崇荷恩数之厚其又可量也哉诗曰王命召虎来旬来宣公之谓矣请书此以为赠
　　文敏集巻十三


