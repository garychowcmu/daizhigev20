承庵先生集　　（明）胡松 着 

　　●目录 

　　卷之一　　奏议十七篇　表四篇 
　　卷之二　　序十七篇 
　　卷之三　　记十四篇 
　　卷之四　　记　墓志铭　杂着七篇 
　　卷之五　　五言古诗　七言古诗 
　　卷之六　　五言律诗　五言排律 
　　卷之七　　七言律诗　五言绝句　六言绝句　七言绝句 
　　附　同心集 

　　●承庵先生卷之一 

　　新安绩溪胡松着　　　男廷烋孙子竖编辑 

　　奏议十七篇 
　　表四篇 

　　◆奏议十七篇 

　　遵律诘穷宸濠余党疏 
　　议罢役散财以固国本疏 
　　议核实功罪以激劝人心疏 
　　请黜群邪以清仕途疏 
　　荐拔遗贤以励士风疏 
　　请退党逆内竖疏 
　　陈三策以革弊安民疏 
　　请礼贤以辅德镇俗疏 
　　搜罗幽隐以图治功疏 
　　奖用恬退以劝臣工疏 
　　陈情乞恩归飬疏 
　　乞恩改选便飬疏 
　　劾横臣举用奸党疏 
　　恳恩休致飬病疏 
　　奏通河道以便漕运疏 
　　荐举江淮兵备官员疏 
　　恳辞爵秩退闲疏 

　　○遵律诘穷宸濠余党疏 

　　廵按山东监察御史臣胡　谨题为惩奸党以彰　国法以正人心事臣伏覩大明律内一欵若在朝官员交结朋党紊乱朝政者皆斩妻子为奴财产入官又一欵凡诸衙门官吏若与内官及近侍人员互相交结漏泄事情夤缘作弊而符同奏启者皆斩妻子流二千里安置钦此切惟典刑有五而五者之中以死为极死刑有二而二者之中以斩为极今朋党之人律曰皆斩然则祖宗立法岂无深意于其间乎盖以其名位常相依权势常相倚雷同之论足以颠倒是非附会之言足以变乱黑白毒被天下而上莫之知政归私门而上莫之觉天下事其不败且去者鲜矣是故人臣之恶莫大于植党而人臣之罪莫大于党恶夫况夫谋为不窥伺神器其恶尤不可言从而党之又可胜罪哉乃者宸濠播乱两京戒严四方震动陛下赫然斯怒不惟　亲率六师以讨之而已方其告变之初即收乐人臧贤而寘之法既而又收奸臣朱宁廖鹏等而下之狱岂不以臧贤朱宁为宸濠之党而寥鹏等又党于朱宁也欤夫何臧紧已死而中外人心犹未之厌朱宁廖鹏等已执而遐迩物议尚未之平意以宸濠之未败露也在　朝诸臣或先事而逢其恶或临事而遂其非或潜透事机而为之心腹或抟弄威福而为之爪牙且贵为宁王富享一国乃复贿赂公行于权门书邮竞驰于要路以春秋之法论之果何所希冀耶则宸濠之党殆不丄臧贤朱宁一二人明矣至于朱宁之党则又难以枚举或托为亲识不顾鼠附之羞或事为父兄罔恤狐媚之诮或假一朝之权而任情以殃物或崇千金之贿而释罪以贾荣彼廖鹏軰特其尤著者耳斯二党者诚天地所不容神人所共愤臣偶得于风闻虽未敢遽指其名然皆凿凿乎事之所必有者陛下宁不思所以惩之乎夫威福人君大柄福以党善滥之适足以长奸威以罚恶弛之必至于稔乱昔者逆瑾之变罪止于张彩焦芳等而余党悉置不问陛下之仁固大矣但法网既疏人心斯玩今日之祸未必不自逆瑾有以启之使于此又从而姑息焉臣恐后之视今亦犹今之视昔将来之祸愈不可测且安庆重围九江失守势之危窘实足寒心幸赖皇威雷震凶梗土崩月未再周相次授首今六师凯旋之日正群慝心动之时人言虽未可尽信而见在之薄籍可查物议虽未可遽凭而见存之俘囚可审伏望特　勑三法司会同多官严加查审仍　亲赐览观以马?念其实鞫问以求其真然后量其情之重轻为其罪之大小或明正典刑或罢归田里用惩既往以警将来若然则天下咸知犯法者终不可迯为恶者终不可掩　国法不期彰而自彰人心不期正而自正而雍熙太平之治固可坐收于无为矣天下幸甚　宗社幸甚 

　　○议罢役散财以固国本疏 

　　该山东布政司经历司呈据临清州申抄蒙御押内官店食店收拾整理装修合用人匠木植专?瓦瓦石灰等料并二座店内该用各样家火等件俱着王胜监修整理凡所用物料俱问镇廵等官取讨处置用迥数目计写明白务要修办停当以候应用钦此臣惟民者国之本财者民之心其心伤则其本伤其本伤则枝干虽荣其萎也可立而待他自古人君知乎此则治治则存不知乎此则乱乱则亡治乱存亡之迹载诸史册班班可考陛下嗣位之初躬行节俭郡国无私献朝廷无私求迩年以来惑于细人之说廵游无度工役滥兴民力之竭未有甚于斯时者臣愚谓节之爱飬之尚或弗克济况可戕伤滋甚畧无一寸爱惜乎请为陛下言之去岁逆藩告变陛下赫然震怒亲统六师以讨之亦惟欲戡祸定乱以安天下之民耳农夫蚕妇冻而织馁而耕殚力忍死以供六师之费而不以为劳是亦有以仰窥陛下之心无他凡以为民焉耳夫何正当凯旋之际反为竞利之图重伤百姓之心以摇宗社之本臣窃忧之昔公仪子拔园葵织妇天下后世让其贤谓其不争利于民也关市之利小民趍之谓之逐末今乃降至尊而行小民之事辱万乘以效逐末之为其视公仪子何如哉伏覩御押有曰所用物料俱问镇廵等官取讨处置斯言也窃又以为陛下惑矣夫陛下取之于镇廵镇廵复取之于乡至于乡则皆出于疲民之肝脑筋髓耳今山东淄川等县强贼啸聚灭而复起民心若此可不谓离乎民心之离　国本之揆也国本之揆此臣之所以不容己于言也然臣之所言特谓陛下挠废公方崇聚私货非义之所当为耳抑孰知非惟不当为实亦不必为诗曰普天之下莫非王土率土之滨莫非王臣则普天率土之财何莫非王之财也故曰百姓足君孰与不足乃今别置内官店食店与小民竞一朝之利而失亿兆之心岂所以示天下训后世哉大抵天子之富与庶人不同唐臣陆贽有言务鸠敛以厚帑椟之蓄者庶人之富也务发散以收亿兆之心者天子之富也伏望陛下三复斯言深惟斯义约已以便民以义而为利如前所谓二店之工之费即　赐罢止至于各处非常之贡折干之银亦　赐发散或以准作各地方军国之需其应天淮扬济宁临清等处皆六师所经所驻而斯民受害尤深者仍乞出内帑素所蓄积以赈之于以收民心于既离固国本于将颠则天下幸甚　宗社幸甚 

　　○议核实功罪以激劝人心疏 

　　窃惟福所以赏善必赏得其道而后天下劝威所以罚恶必罚得其道而后天下惩有功者进而非功不录斯为得赏之道反是则谓之滥滥则不足以示劝而适足以长奸矣有罪者刑而漏网不容斯为得罚之道反是则谓之弛弛则不足以示惩而适足以稔恶矣故曰威福人君之大柄弗弛弗滥柄斯得焉得则治失则乱理势必然捷于影响可不慎欤臣请为陛下言之乃者宸濠包藏祸心窥窃神器自国家以来所罕闻者提督汀赣等处都御史王守仁今升江西按察使伍文定等相与倡明大义恊谋戮力数战而后罪人斯得是皆上赖天地祖宗之灵与　国家养威蓄锐之力夫岂偶然也哉先皇帝追惟乱源逮系逆党如钱宁毕真廖鹏等相継下狱是于罚恶之典固已举行而尚有所未尽者能无望于今日也乎至于赏善之典当时虽有纪功册籍而中间承舛失真未足以厌人心者类多今陛下嗣位之初正天下观望之际赏善罚恶一有未当则非所以昭大公而示劝惩也夫倡义如王守仁等固所当录而乡风驰义如先任进贤县知县刘源清等亦不可以或遗向义者固不可遗而诡随无良如今升兵部尚书王宪辈则不可以滥赏党逆如钱宁等固所当诛而怀奸漏网如先任都察院经历钱岌辈亦不可以不问漏网者固所当究而踪迹暧昧如举人冀元亨等则不可以肆刑合无将江西讨逆之功选差风力给事中一员前去会同彼处廵按御史从公核实定列等第务使爵之所授以功而不以情赏之所加以劳而不以竉至于宸濠之党而钱宁为之布置者皆有簿籍可查况逆濠虽死贼宁尚在口实足征仍乞　敕三法司会同多官严加查审情罪深重者虽既漏而必诛情法矜疑者虽已系而亦释使遗奸不得以幸全而疑似不终于无诉如此则陛下之威日益隆　朝廷之势日益尊而天下之人心日益惩且劝矣岂不盛哉岂不快哉 

　　○请黜群邪以清仕途疏 

　　臣惟稂莠刈而后苗始茂沙砾去而后食可餐苟怀奸餙诈之徒不有以黜之虽圣王其奚以为理是故虞舜正四凶之罪孔子明两观之诛夫岂得已而不已哉诚奉天讨而急当务也陛下初膺历服四海观望国家隆替本于此天命离合基于此生民休戚兆于此人才用舍尤所当慎臣陛下之耳目官也耳目之官不司其职则陛下之聪明或有所蔽臣今冐昧而言伏惟垂听而熟察之幸甚访得先任兵部尚书今改吏部王琼招权弄柄旁若无人鬻爵卖功惟规利已纳交于贼宁方张之日罔知狐媚之羞巧脱于逆濠既败之余终是狗苟之行工部尚书李鐩年已龙钟而贪饕愈恣爵叨宫保而趍向益卑任奸子以通权门奚恤人之笑骂盗官钱以肥私室惟图已之便安总督两广军务都御史萧翀阴结权奸而迁官大骤阳施恭顺而秽行实多廵抚顺天等处都御史刘达叨风纪之任而俗气污人竞昏夜之哀而丑声载道廵抚甘肃等处都御史文贵人品卑下公论素已不容性资回邪清阶岂宜再滥廵抚宣府等处都御史寗杲杀平民以报捷怨已结于人心餙艳女以求官罪难迯乎名教兹数臣者或曾经言官论劾而强辩以餙其非反肆挤排之毒或已被朝廷摈斥而阴谋以复其位殊无廉耻之风诚所谓舜代之四凶鲁邦之正卯原情定罪其获免于　圣朝之诛幸矣而乃复宠之以爵委之以政天下事岂堪小人再破坏耶伏望陛下体王聪明之德以察诸臣既往之奸法祖宗英迈之风以图今日维新之化将臣所言下吏部从公查议或者臣言不谬乞将王琼等即　赐罢黜别选心术正大操履端方之人而代之位若然则国势日益尊崇天命日益凝固生民日益阜康而四海内外咸有以知　大圣人之所作为度越寻常万万也宗社幸甚天下幸甚 

　　○荐拔遗贤以励士风疏 

　　臣闻经有曰济济多士文王以宁又曰无旷庶官天工人其代之盖谓贤才国家之利器而自古及今未有舍之而能致理者也臣一芥凡庸谬持风宪贤而弗知则失持宪之职知而弗举则非为国之心每怀此忧悉意咨访輙自揣择思举所知犹惧鉴识不明品藻非当反复叅校未果　上闻兹以臣所暗知兼闻公议投闲置散之士其中绰有可称谨具以　闻伏惟　采纳访得先任大学士谢迁先任户部尚书韩文先任都察院左都御史彭泽先任廵抚四川等处都御史林俊先任廵抚保定等处都御史张嵿先任南京使部侍郎罗玘之数臣者文章足以华国政事足以匡时而劲气直节足以廉顽而立懦是皆人心所属士论所归一时人物盖鲜能以出其右者或遭谗忌被黜或因连累乞休或以恬退自高而甘心亩畆或以老疾自诿而飬志林泉考之　先朝威着茂烈问之今日悉谓良材而况年龄尚早精力未衰兹欲旋乾转坤以图维新之治则若人者恐不容于不用也伏望陛下敦付物以能之义阐恭已无为之风体陶唐有虞聪明之德以敷求法圣祖神宗蔑卜之心以拔擢特　勑所司将前诸臣以礼起送赴京仍乞因能授任不叅之以匪人推诚布公勿牵之以中制夫然则凡有志之士皆将闻风兴起以仰承睿意今日之政必有以增光祖宗垂宪后世矣臣不胜愿望之至 

　　○请退党逆内竖疏 

　　近得邸报罢闲太监萧敬仍复司礼监掌印视事臣披阅再三无任骇愕窃惟陛下聪明天纵仁孝夙成在藩邸时固足以系天人之心矣先皇帝亲决大策顺天人之心挈祖宗百五十余年之土地人民而归之陛下则陛下嗣先帝之位必思有以成先帝之志可也彼原任司礼监太监萧敬厚貌深情如么如魅老奸巨猾似信似忠诚尧之所谓象恭舜之所谓任人者先帝怒其为人姑示薄责俾之闲住当是时敬已无复有完躯计矣不幸先帝中道崩殂未及明正厥罚是则萧敬诚先帝之大罪人也今陛下嗣先帝之位而梓宫在殡宠先帝之大罪人岂所以成先帝之志而妥先帝之灵也哉臣请为陛下言萧敬负不宥之罪者今夫诸衙门官吏与内官互相交结律有明禁况宸濠处藩王之位萧敬握司礼之权顾乃日与通书纳赂相来往其意何居臣闻逆濠书有曰今天下事在外有陆公在内有萧人夫所谓陆公固已系之陆完矣而曰萧人果何人耶非敬欤且宸濠之请护卫其逆谋已露陆完尸大臣之位有本兵之责依阿奉承罪固莫赎而当时秉笔以主张于内者又非敬欤臣愚谓完之与敬其情其罪特伯仲之间敬也乃黜之于始宠之于终而完也独蒙其辜臣固知完之罪当死而揆之知情同罪之条则其目终不暝矣今议者有曰萧敬尝事宪庙矣尝获罪- 77166.029B - 孝庙矣今日之进或出于此夫以陛下始即位用一近臣而天下有此议岂所宜闻哉臣固知陛下决无此也庂敬老练辩愽或有可取焉耳殊不知小人若无才不足以动人主从古已然要当察其存心而后可抑臣犹有说焉昔汉高禀大度故其时多魁杰不羁之材汉宣精吏能故其时萃循良核实之士是人才之在天下惟在乎　人主奖劝之使- 77166.030A - 陛下诚能正心修身以端取人之则赏善罚恶以尽用人之方则观感激励之余真才辈出森若林会而将用之不既矣矧兹寺人内竖尤非所难得又奚必恋恋于怀奸餙诈之萧敬耶伏望陛下熟察大奸亟牧　成命仍将萧敬付之法司明正厥罚若必欲怜其区区犬马之劳则亦当迸斥遐方永不叙用夫然后公道彰而人心服故曰天不为一物枉其时明君不为一人枉其法惟陛下之留意焉臣干冐天威不胜惶惧殒越之至 

　　○陈三策以革弊安民疏 

　　臣惟天下事有本有末有源有流不患末之不正而惟患本之不端不患流之不清而惟患源之不洁不端其本不洁其源而欲未流之无弊者天下固无是理也陛下以天纵之圣承先帝之简命而嗣祖宗之大业即位未几善政层出十六七年间沉痾痼疾不动声色一朝顿洗此岂非三二帝四三王而陋汉唐宋中兴之主于不足齿者乎而臣犹有是言者盖以涓流不择沧海所以成其深抔壤弗遗泰山所以成其大此固区区狗马之心而所以患陛下之职事也伏惟　垂听而熟察焉幸甚国家之设东厂专以廉察京师机密重情而外事非其所预其为责非不重且大也夫何末流之弊大开告讦之门故一时奸顽无赖报私雠快私忿者争趍之货贿盈门狼蝮成性名为东厂而实则一大骗局矣至于迩年来复益之以关防是虎而为之翼由是差官遣校纷纭四出所至之处鸡犬不宁视财帛为是非任喜怒为出入或无辜而至荡产或细过而遭殒身抱痛含冤靡所控诉作威作福莫敢谁何若此者则其为害又岂不重且大哉幸遇陛下至明有以察其奸至徤有以致其决而张锐郭鳌之徒悉收而下之狱爰是天下人始获伸眉引项安枕帖席否则怨愤惊疑必将激而为盗贼拗而为鬪杀而今日之事又不知其何如者矣是则数凶之除固可喜也而追思之亦甚可畏也凡此皆陛下之所习闻而厌见者盍亦因其所可畏以图其所无可畏哉图之之道无他亦惟于本源之地加之意耳何也张锐郭鳌末流之大弊也而本之未端源之未洁则虽日诛一锐日縳一鳌祗足以多天下之事又况奸邪之人其为心险其用术巧惟险也故千蹊万径而人莫能御惟巧也故千变万状而人莫能知夫焉知将来之祸不滋甚于既往也为今之计若欲拔本塞源以开亿万世太平之治乞将东厂衙门亟　赐裁革立为定制永永遵守此上策也若必欲复存其额则当申明旧章止许行事京师以察机密重情其余军民词讼悉付之法司至于在外大小事情亦惟廵按御史按察司官掌行东厂一切毋得干预仍乞将迩年添设关防非祖宗旧制者收而毁之俾不得以恣情任意流毒四海此中策也外是而欲俟其事既败恶既盈如张锐郭鳌等而后徐议剪鉏之臣恐大奸虽除而天下已重受祸矣斯策之下者也兹三策者生民休戚于是乎分　天命离合于是乎判　国家隆替于是乎决书曰弗慎厥德虽悔何追诗曰啜其泣矣何嗟及矣惟陛下之采择焉 

　　○请礼贤以辅德镇俗疏 

　　切惟风宪贵于知人举贤莫非为国陛下龙兴以来还放逐之臣拔幽隐之士国家元气焕然一新天下亹亹凡有志于用世者固莫不方车??而出然而四海之广抱经济之才而励廉静之节者亦岂无其人哉有之而不能知非明也知之而不能举非忠也臣叨职宪臣奉役东土盖尝博采而旁询之求其处之久知之真而信之笃者于济南得一人焉切见先任河南按察司副使今丁忧服阕边贡温淳敦厚植志不回家居数年未尝不以信义交于物广而不肆巽而不慑斗室终日究观训典一切纷华世味澹然弗以介意若夫文章古雅政体通达特其余事耳非信道笃而知所趍者则何能至是耶处今之世而有古之风诚所谓士林之高标国家之伟器投闲置散夫岂其宜夫旌德礼贤化导所先伏望陛下俯听臣言再加采访如贡果有可用之实乞　勑吏部不拘常资擢补要地则从容顾问之余必将有以辅成圣德而亦足以镇静頺风车??训嚣俗矣 

　　○搜罗幽隐以图治功疏 

　　切惟为政以人才为先而人才之用舍政治之得失关焉幽人志士无代无之处之不以其道则贤人逡用之不称其任则治功塞其机在人主皷动之何如耳臣本以楶梲之资谬膺耳目之寄受　命以来盖尝博采而旁询之矣除曾经言官论荐已被显擢者不敢溷开外访得先任湖广按察司佥事今养病痊可孟洋心术光明问学宏富在先帝朝以言事为权奸所抑流落不偶者十余年于兹然而洋未尝失我也苟非信道笃而自知明不戚戚以自沮则汲汲以竞进矣既而擢官藩臬志行益修触目激衷飘然遐举臣闻其居鄊也又能敦信义之风励廉靖之节雅志力学甘穷约如不欲以荣名移所好者此其人品求之今日良不易得仰惟陛下临御以来还放逐之臣拔幽隐之士凡可以为世用者搜罗靡遗如洋者非其人欤先该礼科给事中邢寰廵按河南监察御史汪渊交荐之臣又悉心咨访复得其实不申荐焉则谓之蔽蔽则罪莫大矣彼才者固无以自致而臣之不才亦将何以图报万一而又何以冀治功之通且茂哉如蒙乞勑吏部再加查访如臣言不谬合无将孟洋擢补相应臬职将来必有可观而亦所以明幽人之心作志士之气矣幸甚幸甚 

　　○奖用恬退以劝臣工疏 

　　窃惟人臣秉恬退之节者必抱负经济之才人主致雍熙之治者必砥砺名节之士照得山东布政司右叅议韩邦奇操履刚方学识纯正剔历中外惟廉介以自持触忤权奸虽患难而不屈顷者起任旬宣之职偶婴脾疾之攻既上疏以乞归遂束装而就道臣会同廵抚山东地方都察院右副都御史陈某廵按山东监察御史李某议得本官仕优学愽年富力强正宜用之明时岂可置之散地但既有前病应合调理伏望陛下特　勑吏部暂行令本官回籍飬病以遂其恬退之节仍不为常例病痊起用以尽其济世之才庶中外臣工有所激劝而圣明之治或有补于万一矣 

　　○陈情乞恩归飬疏 

　　臣见年三十二岁原籍直隶徽州府绩溪县人由进士历授今职正德十五年六月二十二日该都察院题奉钦依差往山东清理军伍钦遵于本年闰八月二十六日前到山东济宁州接管行事讫臣因旧有脾胃不足呕吐肠风等证病后驱驰劳顿以致前证不时复作遂成虗怯已于正德十六年正月初九日具奏乞　恩飬病事下吏部未蒙准行自后日服医药暂得苟安不意病根未去夏秋之间触冐热邪诸症侵加头目昏晕手足痿软伏卧床席弗能动履见在济南府给医调治日久未痊切念臣父母年老衰病日侵乌鸟私情臣固不能一日忘臣之父母而天性至爱臣之父母亦必不能一日忘臣如臣死于他乡必致哭臣伤命臣于父母殆所谓更相为命者也臣以此病加怔忡势益难疗虽欲勉强支持力有不能徒切忧惶恐负重任思得先年廵按浙江监察御史鲜冕廵按福建监察御史沈灼等俱因有疾乞恩归飬今臣事体实与相同伏望陛下体　天地之仁矜蝼蚁之命乞勑吏部将臣放回原籍访医调治万一父母相见病得再生则图报有期如其即死尚当效犬马于来世臣不胜感戴　天恩之至 

　　○乞恩改选便飬疏 

　　浙江道监察御史臣胡　谨奏为乞恩改选以便飬亲事臣年三十八岁直隶徽州府绩溪县人由进士初任浙江嘉兴府推官升授陕西道监察御史飬病起复荷蒙圣恩复除今职臣自念叨际　明时误蒙甄录涓涯未报实切怀惭但臣生长南方气体绵薄偶官于北　风土不宜勉力从事遂成弱疾迩来寒热间作渐弗可支又念臣父见年六十有七素遘肠风等症血气虗耗精神久惫臣母年六十有六宿婴目疾动履艰难使其传闻臣病不无倍增伤感伊欲迎飬宦邸则南北相距三千里余衰老之人岂胜途路思得南京去臣乡郡纔五百里音问易通迎飬颇便且风气相同水土相习臣亦得以苟延残喘奉　命驱驰伏望圣慈俯垂矜悯特　勑吏部将臣改选南京衙门职事庶几乌鸟私情得以少伸而犬马微劳因以不废臣不胜感戴　天恩之至 

　　○劾横臣举用奸党疏 

　　题为横臣举用非人乞　赐戒饬以昭大公以图大治事夫古之君子事其君而能致天下于大治者无他术枉直明而举错之心公焉耳举所当举则野无遗贤错所当错则朝无幸位斯二者为政之大权也自古固有小节伪行欺惑世俗而谬举于人者天下之人皆未知而有一人独能言之人君又能听而行之俾不至于偾事则夫其举之者见虽偏识虽浅而其情犹有可原者矣若乃明知其人之不可举强而援之于其所可举之列而欲假其所可以庇其所不可天下之人皆知之而惟其君之不知者此天下之大奸也人君不察一堕其计中缠绵固结而不可觧则天下之祸必集于此今臣之所言乃天下之人皆知而独陛下未之知者伏惟　垂听而熟察焉幸甚乃者礼部右侍郎桂蕚奏欲起用新建伯今守制服阕王守仁寄之以东南岑猛之事又欲起用先任吏部尚书今充军王琼寄之以西北戎虏之事夫王守仁学广而才高知周而虑远当刘瑾煽虐之日已着名声迨宸濠播乱之秋又立劳效此其人诚不可谓无用者而蕚举之是矣至乃与王琼并称琼岂守仁人哉匪特臣知其不可并也天下之人皆知也虽蕚亦无不知也知其不可并而强并之此蕚之心所以为奸之大也何以言之盖蕚扪心揣分素已自知不为公论所容乃于是乎务为容身之计而无复冀公论之恕己意以非琼不足以树党而固其位非守仁不足以厌人而成其私是故举琼以为已也举守仁以为琼也天下卿大夫知之士庶人知之陛下尚未之察此臣之所以持论遑遑也且陛下以王琼为何如人哉阴贼强愎谗慝贪惏其素所蓄积当先帝朝乘权藉势雕琢忠良黩货卖官奔趍贵近于凡忍心宪理人所不敢为不肯为者悉攘臂为之数其罪恶擢发难尽陛下即位之初良者登奸者殛贪者斥佞者远横者锄瘝旷者有罚于斯时人固谓琼无复生理而琼亦戚戚自期不免矣既而幸遇圣慈获逃鈇钺以偷活行伍间天下方未惬琼之罪不足以偿琼之恶也而蕚乃欲还其秩禄柄之以政祗为身谋而不为国谋如公论何且小人之为小人其始也犹或潜藏隐伏欲侥幸于万一迨夫事既败迹既露则其心不忸怩于为恶而安于犯天下之大义如琼者正其人也琼罪恶天下所共知使蕚之说行而琼用臣恐西北有志之士其谁不觧体且犬羊闻之亦将谓　朝廷无人而窥伺跳梁之心益肆而不可遏昔赵元昊反侧宋以韩琦范仲淹为经畧招讨使卒之寒心丧胆之谣作而元昊臣夫阃职系国家轻重盖如此今纵未能得古人而用之又安可举夫心迹大坏不可收拾如琼者以自鱼溃也矧自古未闻借才于异代而今在　朝在野犹有或足以充其任辨其事者蕚蒵不此之求而举之彼其心诚欲有等于琼以济其私焉耳不然则蕚亦人也岂好人所恶颠倒错乱若是耶伏望陛下大奋干刚俯垂离照念边陲关系之匪轻思人才用舍之当谨乞将桂蕚明示戒饬以暴其奸以为人臣引用凶邪者戒使天下后世晓然知　朝廷有不可擅之权大圣人有不容欺之知庶几公道彰而人心砥砺　国威振而疆圉郭清雍熙太平之治固可以坐而收矣臣不胜大愿 
　　嘉靖六年六月二十四日题 
　　次日奉圣旨举用人才朝廷自有斟酌胡某这厮如何这等来说本当拿问姑从宽着吏部对品调外任边方用 

　　附 

　　?附 

　　河南等道监察御史程启充　　　　　等谨题为容谏臣以防欺蔽以图治安事臣等窃闻用舍举错所以鼓舞天下之豪杰然非听言纳谏则壅蔽生而公道违徒法不足以为政也古之明王智高天下而听于至愚威加四海而屈于匹夫诚知夫好问则裕自用则小取飞虫于时弋采葑菲于下体期以共成太平万世之业三代以还未有舍之而成治化者也近者兵部题覆王琼事宜勑下吏部查覆应否陛下虚怀听纳亦惟人心是观公议是采陛下亦何心哉御史胡松上言琼罪谪黜远方中外传闻不胜惊愕夫御史言官也以言为軄紏处弹劾发擿攻击固松之所以报朝廷者少或偷安怀禄则官箴在廷清议在野何以自立于世哉此其义激于中情发于言诚知夫君臣大义官守大闲期尽其軄以逭墨刑焉耳顾以狂直获谴投之荒裔陛下虽施不测之威以磨世砺钝然因言得罪则人皆结舌举措失宜则羣心觧体何以廉顽立懦风动四方乎故曰鹰隼抟物狡兽噬之不有主人终见伤矣又曰养猫所以捕鼠不可以无鼠而养不捕之猫夫猫之不捕隼之不抟将饥饿烹斥之不胜何以自托于主人而主人者又将焉用豢彼为哉今狡兔未抟而毛羽离披鼠且纵横而猫已槛系陛下思之宁不恻然于圣衷乎此臣等不忍自负昧万死而有言也夫言路通塞治道攸关若使羣心危疑以言为讳即有意外之虞隐曲之祸跋扈之臣阴险之贼固将环视窃观畏危机而不敢发矣祖宗设官之意陛下养士之道当如是哉况王琼近该吏部查覆荷蒙圣明不复叙录则胡松之言万一可行行其言而罪其人臣等固有所未觧也或者乃曰陛下之罪松也为其进言之无叙也为其持论之过直也夫耳目之于心主随所闻见而辄入股肱之戴元首有所运动而辄从胡松义切股肱軄司耳目其进言之忱贵难之念若以戴翼元首而开导心灵知而不言则欺君也言而不直则欺天也是固刑戮之所不兑则将焉用御史为哉伏望陛下念元首腹心之亲察耳目股肱之义明鹰隼抟兽之害省养猫捕鼠之几宥胡松之狂直矜其愚不录其罪谨朝廷之用舍因乎众不乎公将松仍复旧阶用责后効则感恩图报之私共惟帝臣之顾志士仁人将九死而不悔矣因之以防壅蔽厚风俗来善言存纪纲用舍举错上同尧舜者不在兹乎臣等不胜大愿不胜大顾缘系容谏臣以防欺蔽以图治安事理未敢擅便谨题 

　　○恳恩休致飬病疏 

　　河南等处提刑按察司整饬大名等处兵备副使臣胡　谨奏为患病乞　恩休致事臣年四十七岁直隶徽州府绩溪县人由正德九年进士正德十年任浙江嘉兴府推官正德十四年升陕西道监察御史嘉靖元年养病嘉靖六年病痊赴部复除浙江道监察御史为建言事奉　钦依对品调外任边方用添注广东廉州府推官嘉靖八年升江西广信府同知嘉靖九年升福建按察司佥事嘉靖十二年升福建布政司右参议嘉靖十四年升今职本年八月二十九日到任臣自念叨际　明时误蒙甄录正宜策励驽钝图报涓涯但臣宿婴脾胃之疾气血俱虗去岁十一月间力疾廵历开州等地方触冐寒邪加以泄泻迩来肌肤瘦减头目昏晕伏卧床蓐弗能动履见在大名府给医调治日久未痊切念臣父母年老衰病日侵如臣死于他乡必致哭臣伤命是臣生无少补于国死有重累于亲也臣以此病加怔忡势益难疗虽欲勉强支持力有不能徒切忧惶恐负重任伏望陛下普天地之仁矜蝼蚁之命乞勑吏部将臣放归田里访医调治万一病可再生得与太平草木同沾圣朝雨露则区区尽之年皆陛下之赐也臣不胜感戴　天恩之至 

　　○奏通河道以便漕运疏 

　　钦差总督漕运兼廵抚凤阳等处地方都察院右副都御史臣胡　谨题为集众思弭水患以安地方以保运道事臣惟　国家建都于北财赋取给东南淮固转输之途而喉襟之要地也自黄河入淮以来淮郡屡有水患当事者每以为忧而迩年为益甚臣待罪地方尝登新城门楼望之则见其波涛汹涌澎湃之势逼囓西北垣甚急亟召问父老咸曰黄河西来万余里杂受诸省之水至淮止以一河受之以输于海河身阻碍海口淤塞不能直下所以泛滥横溢而肆出决街市浸城池几危运道势固然也每年黄河水发官司辄先期将新城四门加板实土障之以为目前之计但先年大水来希去速土力犹耐近年来数去迟城内外浸淫透彻土疏力薄万一崩溃如山东之曹县城武则满城其鱼鳖矣臣闻之不觉寒心乃于是广询愽访求其所以而欲为之图盖河淮二水自清口合流直冲地名草湾扫湾倒折斜冲南岸激而为深湍漩而为盘涡岁复一岁以致窑沟迤东迄红官亭一带民居街巷崩决五六道自嘉靖十一二年来连决不已相去里河溪桥近处止三十余步远亦不过六七十步而山子湖与板闸固已内外相接矣万一黄河一支走入里河排淮入江由江入海则淮扬两府荡为巨浸又水来沙入水退沙淤沙淤则漕河浅涩舟胶难移其于运道关系尤为不小失今弗治将见滩日益北长河日益南徙而城市运道日益受其害异时虽欲治之益觉难措手矣为今之计南岸冲决之余势陡根虗渊深无底难以施工湏用医家从治之法不治南岸先治北岸即今北岸新长鸡嘴滩横亘水中急宜连根决去则水势自然东下又北自草湾迤逦而南一带漫滩亦宜酌量挑掘深阔成河则河身自然北徙河既北徙南冲之势自缓而城市运道自俱可以无事矣然不疏浚入海道路与各支委又安能免壅遏之患哉今入海道路谓之涧口年久积沙梗塞口内其各支委多为芦荡芦密则盘沙沙坚则遏水夫涧口积沙不可去也宜决去两岸之土各数百丈使阔大可容其出芦荡盘沙不难去也宜决去公私之障各数百顷使开敞可分其行下流既疏则上流当自杀然后徐议迁新庄闸以避清口直射之冲闭方家闸以除腹心横射之病凡此皆臣所得之父老有识者之言似皆凿凿可行者但南否孰暇经心北岸之人享利利随滩长各谋占据故其心齐其说巧且此举工役颇巨劳费颇多要非月日间可以责成必假之稍久持之定见而后足以有为者也伏望皇上勑下该部再加详议若臣言少有可采乞转行河道衙门及地方抚按等官就近相度斟酌议处至于中间未尽事宜与夫人夫之调集财用之支给分理官员之选委悉听其从长从便施行夫如是则众论纷纭未定之工庶几可成频年冲决未已之患庶几可息淮郡可安而运道可以无忧矣 

　　○荐举江淮兵备官员疏 

　　窃惟江淮实　国家根本重地南北襟喉山川环遶乎　中都井邑磅礴手东海无三司分廵分守等官而有屯田仓场河道诸务矧徐邳而下塩徒纵横颍亳之间盗贼出没措置少乖皆足致变故于徐颍二州特设兵备官二员所以监临有司弹压非常禁革奸弊安辑军民其责任可谓重且大矣而臣之庸劣督抚其中蚤夜兢兢欲求以寡过以仰副圣明付托之重诚不能无赖于此以故于是官心术行治询访之际尤加察详既得其人岂容缄默如整饬徐州等处兵备山东按察司副使杨宜性行醇笃以通经学古为高才识优长以兴利革弊自任清白之节可质鬼神正大之心无愧天日延师儒以造士学校赖以振兴议库役以厘奸地方蒙其惠泽听讼务得真情虽细微而必谨训戎期收实效亲行伍而不辞整饬颍州等处兵备河南按察司佥事许天伦守躬谨饬敷宪严明事遇仓卒筹划动中机宜任当繁难施为绰有条理屯政修而储蓄有赖遐迩归心武备整而奸宄潜消军民晏堵锄强辅弱地方无暴横之风擿伏发奸案牍无冤滞之讼之二臣者真可谓方面之良士林之望所当明扬者也如蒙乞　敕吏部再加查访或者臣言不谬合无将各官量其资望次第加擢庶使将来臣工闻风奋励而地方之福殆未有涯涘矣 

　　○恳辞爵秩退闲疏 

　　工部尚书臣胡　谨奏为自陈衰病不軄乞赐罢黜以清仕路事臣以草莽凡流误蒙圣朝甄录叨　赐同进士出身历官中外几及四十年滥食俸禄动计数千石极知惭负耳分投闲仰荷洪恩不即废弃进列六卿阶崇二品人臣遭际可谓极隆矣虽矢犬马之心竭股肱之力継之以死犹恐不能补报万一况当国家多事之秋正臣子尽瘁之日如臣驽钝敢不策励图效而于心之所当尽力之所能为者苟一毫有未至即无容于天地间矣顾恨臣素禀樗蒲弱质虗生六十余年气血衰惫百病交侵自嘉靖二十六年以来痰火每炽手足痿痹屡欲乞　赐归骸缘惧上负圣恩有辜责委未敢辄渎宸听昨于嘉靖二十九年十一月二十三日追随部臣恪事西苑行至豳风亭前忽然昏晕仆倒在地眼口噤闭手足僵冷人皆谓臣必不能起当得都督陆炳遣差军校台臣列寓随延医官严元诊治以匙启牙灌药数口一日一夜犹未见醒明午气转痰坠知觉渐萌皆藉皇上休庇故得死而复苏奚胜感激臣方伏枕切思　国事方殷部责攸萃病幸少瘥敢即匍匐供軄用期祗若皇休但病根日深精神日耗耳目昏瞶语言噡涩今虽旦夕扶病到部时每痰火上升心即怔忡恍惚手不能持足不能履一切人事漫无所省为照本部职司营造即今修筑外城添造军器等项百工并兴必得才识疏通精力强徤者始克胜任如臣衰惫已极智虑已昏旷职废事未敢枚举臣身万死不足惜如国家大计何伏望皇上念　国家大事非衰病之人所能办尚书崇秩非庸陋之才所宜居将臣即赐罢黜别选精强才干者以任部事庶几百工速惟时之效而圣治益隆庶务无夫举之虞而仕路益清矣臣愚昧死冐恳无任激切战栗之至 

　　◆表四篇 

　　蒙恩擢都御史总理河道谢表 
　　蒙恩以原职总督漕抚谢表 
　　蒙恩擢工部尚书辞表 
　　工部尚书谢表 

　　○蒙恩擢都御史总理河道谢表 

　　臣先任广东布政使司左布政使嘉靖二十六年七月十六日　准吏部咨为缺官事该本部会推具题本年五月十七日奉圣旨胡　升都察院右副都御史总理河道写勑与他钦此钦遵备咨到臣本年八月二十四日奉到　勑书一道当即望　阙叩头领受钦遵于本年十月二十五日前到济宁地方接管行事外伏念臣斗筲小器本非任重之才岭海名藩方切瘝官之惧叨承今命再造余生仰天高地厚之恩涓涘莫报持氷薄渊深之戒夙夜敢忘臣不胜感激屏营仰戴　天恩之至 

　　○蒙恩以原职总督漕抚谢表 

　　臣前钦奉　勑命总理河道近于嘉靖二十七年三月二十六日　准吏部咨该本部会推具题本年二月二十九日奉圣旨胡　着以原职总督漕运兼廵抚凤阳等处地方写　勑与他钦此移咨到臣随于本年四月二十六日奉到　勑书一道当即望阙叩头领受钦遵于本年七月十三日前到淮安府地方接管行事外臣诚惶诚恐谨稽首顿首称谢者伏念臣性本迂愚才同樗栎清漕责重方愧采访之徒频黄河事殷正虑讲求之无术夙夜匪懈劳勚罔臻乃惭悚之有加惟谴斥之是惧岂意覃　新恩而荐被仍旧职以量移臣敢不俯罄愚衷仰酬圣造嗣前贤而行所无事益励初心集众见以往克有功深惩自用既不容不以善始贻谋亦不敢不以克终黾勉务求漕挽之利涉用期国赋之充盈臣无任瞻天仰圣激切屏营之至 

　　○蒙恩擢工部尚书辞表 

　　准吏部咨该本部会官题奉圣旨胡松升工部尚书钦此钦遵备咨到臣伏念臣驽骀下乘樗栎庸材幸际　明时误蒙甄录曩叨庶軄恒怀素食之忧近贰地曹未效匪躬之报顾今工部尚书寔古司空之职居四民时地利顺物理以亮天工兴百役干邦材握政枢以宣皇化关系至大责任匪轻必得其人始称兹选仰惟皇上明侔日月道配乾坤贲阐上古之文茂建中兴之治兼收并蓄涓滴会纳于洪流翕受敷施葑菲不遗乎下体遂令陋质谬列崇阶闻命惊惶扪心愧汗旁求姑试固圣主立贤之无方独省反观乃微臣量能之定分斗筲器局讵能容受千锺韈线技能祗堪缝纫尺帛罔思窃位之耻难迯覆餗之愆??大望圣慈俯鉴愚悃收回　成命许仍旧班别选名流俾膺新任则器使咸宜謭劣获免旷瘝之咎谟猷允翊昌时益昭位育之功臣无任感激战惧祈恳之至 

　　○工部尚书谢表 

　　嘉靖二十九年五月十七日钦蒙圣恩升臣工部尚书该臣具奏辞免本月十九日伏奉圣旨卿历官久练司空重任特兹　简命宜竭诚供軄不允辞吏部知道钦此钦遵除报名廷谢外臣诚惶诚恐稽首顿首陈谢者伏以冬官掌圡兴时利以居四民比斗象天握台衡以毗庶政体国经野之攸赖安民阜物之是司自非通才昌胜重任讵期简命猥及凡庸兹盖伏遇皇上天纵神资日新圣德声教讫于四海惠泽覃于万方道格天心灵雨有求必应化孚地脉嘉禾无岁不生乃为官以择人欲得臣以敷治窃念臣登贤科三十七年愧无一得服官政十有五任殊乏寸长贰司徒已怀负乘之忧正司空宁免覆餗之惧工虞异事在舜犹择二贤垂益专官于臣岂堪兼领猥承宠擢滥预枢机感　恩命之下临悚氷兢之中切敢不益坚晚节自励初心宜民裕国尝急公图而蔑私图趋事赴功不作无益以害有益秉忠贞期于刻骨竭筋力矢以忘年伏愿嵩岳三呼乔寿历万年而弥固乾坤一统遐方重九译以来朝惟皇子子孙孙益衍无强之祚斯民乐乐利利共绵有道之长臣无任瞻天仰圣感激屏营之至 

　　承庵先生卷之一终 

　　●承庵先生卷之二 

　　绩溪胡松着 

　　序十七篇 

　　◆序十七篇 

　　终天永慕卷序 
　　重修周氏宗谱序 
　　清明谱序 
　　永思卷序 
　　黄氏族谱序 
　　赠程君授当阳文学序 
　　林平厓文集序 
　　赠郡守李公入觐序 
　　庆郡伯周公荣奖序 
　　大中丞周公荣抚江西序 
　　徽州府志序 
　　赠大邦伯何公序 
　　龙郡倡和集序 
　　孔灵汪氏家规序 
　　中正坊程氏族谱序 
　　寿程母方孺人六十序 
　　汪氏宗谱序 
　　大忠录序 
　　休宁茗洲吴氏族谱序 

　　○终天永慕卷序 

　　嘉靖丁亥秋七月余以□忤　旨落御史軄斥□东广□郡十月道便过东园乃戚党黄君镐偕其弟钺疏厥考静斋府君官世行治踵门以告曰某先君学知讲行知修以未大耀于时故弗克自见于天下今墓木拱矣而予兄弟抚时感旧则往往衋然不知涕之流落也尝念夫古之人亦岂必皆克自见而卒不泯泯于后者良得其人以显白之先生能不爱一言□后世知有吾先君庶几塞吾兄弟终天之思先生其如何于时余将就道不果执笔明年秋九月廉阳人和讼庭稍休乃披阅旧札为之述曰维黄氏其先歙人为歙之着姓后徙家绩溪故令为绩溪人静斋君讳玑字舜政别号静斋曾王考讳某王考讳某考讳某皆稔德閟耀迨静斋君起监冑弘治间丞吴兴之武康无何用荐者移简就烦得嘉禾之嘉兴已而迁真定之灵寿俱仍武康官也以某年某月倦政事白当道去归其乡作归乐轩居常啸咏徙倚弗以事物婴心如是者又七年年七十有一卒于某年之某月某日静斋君自髫时读书务通大义孜孜忘昼夜寒暑娴于文辞一时称高等生其为人恭逊节约好自洁修平居冠服容貌整然如画接物恬夷质厚不舞智以哗世动俗施于为政亦然去觚角绌雕琢以乐易敦朴为先故其丞武康嘉兴灵寿所至淑问歙然如一此静斋君行已居官已试者也所试者大康岂止于是乎哉余闻静斋君之先有为守为令为监察御史为司训经历断事若而人咸卓卓有声不负厥职今静斋君所自树立若此则所谓能世其家者非耶配孺人程家故闾右自静斋君起家为武康嘉兴灵寿凡若干载门内之治肃如静斋君尝曰吾不忧于内而得专意于外以毕吾公伊谁使之以吾有捆德也孺人今年九十有二聪不改耳明不改目日弄诸孙康宁恬裕之余吾知其未尝一日不摧心于静斋君者故兹静斋君殁也而能有以致其思则孺人之存以慰孺人存也而能有以慰其心则静斋君之殁益安然则一思也而存以慰其母殁以安其父父安母慰以成其为人子一举而众羙具焉斯余所以深有取而谓其有裨于世教可书也书之用为世劝 

　　○重修周氏宗谱序 

　　嘉靖辛丑暮春之初周子仲弘氏过余东园之双清亭出所修宗谱若干卷辱以示且曰此吾先子光霁翁夙志也先子尝语文化曰吾先世实家庐江南唐时有垚公者迁于绩之虎头山始为绩人姓其地曰周坑子三长固徙歙之小路口次国居仍周坑三囦徙邑东北乡之竹里今胡里镇者则自周坑析之而吾西市又析自胡里者也先是谱尝一修于宋郡学生守座公再修于元浙西宣慰杰公又再修于国朝国子生敦公修于宋者吾不可得知修于元者惟克详吾国公所传已尔而其它不过仅存十一于千百修于国朝者厥世弥逖厥稽弥艰视元所修则又逸其三之二矣吾其能无憾乎今自国朝所修而下以迄于予父自予父以迄于予暨子若孙又累累然数世逮今弗谱则久易迷微易湮蒙易晦杂易渎睽易携旁易废后岂不有同予憾者尔其啚之母忽故兹若谱也成吾先子志也然而未能详昔之所未详则欺也愿先生正焉予喟然曰孝矣哉仲弘氏之事亲也古之言善事亲者曰养志孰能之即能之能之于生前亦寡矣而于其身后犹拳拳焉可不谓尤寡乎且史亡阙文宣尼兴叹谱家史也世之为谱者率多牵合附会以成书心实知其非也夫心知其非而牵合附会则自欺孰甚焉是不亦郭崇韬拜子仪墓乎周氏之谱间有未详仲弘氏不欺也昔司马温公答刘元城问尽心行已之要而要之不妄语始不妄即不欺也是知不欺者进德之基人果能不欺则心可以正身可以修由是而家而国而天下恢恢乎有余地矣前之作后之启也今既不欺若是则嗣今而后有作者亦若是嗣后而远远而又远作者又恒若是将见德日以崇业日以广継継绳绳以流光迈烈于周氏之宗谓非自若谱始哉仲弘曰文化不敏敢不敬以诏诸我后之人 

　　○清明谱序 

　　墓祭非古也按礼经无墓祭之文肇自汉明帝有上陵礼自时厥后渐以成俗盖以义起者也重本也厚天下之大经也何则先王制礼因人之情而品节之越人情而言礼者非也今夫祖者吾身之所自出不忘其所自出人之情也记曰君子行礼不求变俗又曰先王修其教不易其俗缘人情也是故礼可以义起也昔柳宗元曰近世礼重拜扫每遇寒食田墅道路士女遍满舆皂庸丐皆得上父母丘墓斯言也不亦具见人情之同然有弗能自已者乎文公家礼附墓祭于时祭忌日之后是不亦顺人之情而为之礼也乎吾先世实重斯礼公置常稔之田若干亩名曰祭田岁轮一人司其入出以供清明祀事其法先清明一日每支属一人相与祀于各祖墓至日则设主群族人合祀于所轮者正寝仪有恒式物有恒品凡所事有恒约弗如约者有罚祀毕而燕长幼昭穆各以序列贵不得以凌贱富不得以骄贫少不得以戾长此其大归也吾族人嗣而行之有年矣兹嘉靖癸卯族之人视昔加蕃而厥志弗克以尽斋于是族长老咸曰是宜申之以诏来业乃以命松嗟夫自先王迄于今日人性岂相逖哉而民风之所以弗古若者养之非其道焉耳斯举也礼以义起所以维族人之心使知千百人之身厥初即一人之身易曰风行水上涣先王以享帝立庙事不同而理同也为吾人者诚能修其业而承其志庆吊相交患难相恤贫乏相周其诸庶乎先王崇化道民之遗意若徒以餙文具而已则固无所迯罪于先王而异日亦溪以见先人于地下也可不惧哉是用复之族长老咸曰然俾书以为序 

　　○永思卷序 

　　永思卷邑处士拙庵程君俨思其母方孺人作也君尝语余曰吾母方姓讳昌英旌德之隐龙人年十九归吾父屏山翁既归七年俨生生三年翁见背吾母茕茕孑立余四十年嘉靖甲午以寿终兹宰木拱矣方吾母失吾父时俨尚在提抱零丁孤苦吾母备尝之俨弗能记忆所可知者则犹及吾母独事吾王母二十年昏晨定省虽甚寒暑无惰容王母有疾未尝湏臾去左右药石非亲调弗以进性俭素于纷华盛丽之际无所嗜至人有乞贷家无以应则已否则虽资身之物不为秋毫计惜其治女事尤勤虽劳不厌治家人业虽烦细条理井然其施于内外戚属咸尽恩意而不违于礼平居温温一言咲不妄人或以横逆至则奋然义见颜色不苟挠屈族尝有垂涎吾产者屡饕齰之犹不满意乃为飞语以惑当路觊尽吞焉赖孺人指示伸雪曲中绳墨事■〈衣上十下〉获以直垂涎者结舌退去当是时人谓微吾母则俨且弗克有其身矧克有其家以至今日乎言未既泣洒洒数行下嗟夫孺人其假余言也乎哉言不言固不足为孺人有亡也然余闻之先王之治必本之家达于天下而女子言动有史以昭劝戒后世以古为迂为政者急吏事而已女子之善既非世教所奖成其行实亦罕着闻于后是无惑乎愿治虽勤而民风终有愧于古则孺人之媺节其可使卒无传也哉欲传之必托之信天下后世确然无疑者为之言之而余岂其人也虽然使孺人纯德懿行不由余言少有存则后虽有信天下后世无疑者其孰从而言之也使余言果可以冀信天下后世无疑者从而言之则虽以余不佞而言之亦可也此非为孺人也为世道也 

　　○黄氏族谱序 

　　黄氏太学生某学生某某群趍胡子之庐恭持家乘请序首简因忆予先世大尹士俊府君为侍御黄公克敬之甥而予叔予弟又与公之后人某某往来婚姻盖世戚也则知黄氏者宜莫若胡子可无言乎乃展家乘观焉则见其　纶命之有光也世系之有伦也忠孝节义之有纪也迁徙爵里生卒岁月婚姻姓氏之必有稽也则作而叹曰黄氏世家哉文献足征矣其有世德乎尝读宋潜溪题刘氏集而深有感矣泰和刘氏当胜国时有讳锷者裒集宗谱出入自随不一再传至我明初祖父之名讳有不知之者况其它乎刘氏善为之前矣而为之后者则何如也先世之德斩矣嗟乎黄氏非有世德何前后之多贤而文史之无缺若此哉可谓羙而盛彰而传矣虽然自今伊始为黄氏之后者其亦致思于盛传之故乎夫矜其世家而以鸣之人者惑也念其世德而以修之已者孝也所谓德者何也仁也义也自义率祖未有不知敬其宗者自仁率亲未有不知收其族者敬宗收族未有不知爱其身者诚若是其于先德世之矣将见其族愈大而其传愈远为黄氏之后者朂之哉于是某等再拜谢曰命之矣乃请书诸简首俾与其家乘并传焉 

　　○赠程君授当阳文学序 

　　程君斗南授当阳文学徽士大夫有惜之者谓斗南醇才奥学岂宜遽就此有幸之者谓甲科例可一再试程君则由文学进取不为难余闻之皆不谓然夫文学何官也师人也师人也道之大义之重何如哉杨子有言师者模模而范范韩子曰师所以传道觧惑授业也周子亦曰师道立则善人多善人多而朝廷正天下治三子皆知治体而其言如此不谓大且重哉我圣设官之意于师而卑之秩者欲其与士邻而知让以进德也进己之德然后可以成人之德薄之禄者欲其与廉近而知检以益才也益已之才然后可以达人之才正以其道大而义重也今之官是者厌其秩之卑而不知其道之大鄙于禄之薄而不务其义之重习俗相沿至相视为泠秩是故惜程君者悲其不能进于前幸之者觊其有所获于后皆非道也非义也程君蚤年即知名于南州业庠试先邑士拔业紫阳院试先郡士充贡春官试先天下士且以壁经为士人师成德达才以甲科蜚声如廷瑞饶子道之章子辈皆出其门彼三子之所云程君已尝试之矣今之去也将有苏湖之风为天下式祛习俗之陋而返之于道义善人必多而朝廷天下是赖吾方喜其学之大行于时也一第之得固程君余事耳溪足悲觊哉君将之官士大夫欲赠之言有以予说告者遂相请曰是可以赠矣乃次第其说为序 

　　○林平厓文集序 

　　平厓林公文集十卷文凡九十九篇图衍四篇先是家遭回禄文多散逸厥弟五厓深惧湮没无传乃极力旁搜缀缉颇完嘉靖丁巳公族子豫斋君起家名进士来令吾绩奉以自随公暇辄为正其讹谬而缺其不可考者缮写成□□申将锓诸梓属余叙余因谛观公集其象说支言洪范补律吕统诸篇所不存者勿论而存者如诗文图衍等作渊汇弘深卒难测识直欲上追秦汉相与翱翔而机轴天出自成一家言浑浑然罔繊斵削韩柳而下不数也公辛巳进士会今上龙兴选入御史台直气敢言时辈鲜俪尝阅公奏疏自掖庭迄于四方一有阙失关于政理见闻所及靡不极意尽言至于奋击权奸因并指斥当路弗遗余力盖亦批龙鳞蹈虎尾数矣人每为公流汗缩颈而公自持益坚当路者滋不悦公公凡一再乞身俱不允后卒摈外判夷陵迁新喻犹欲更拟他调以快其意公喟然曰是尚可苟禄为哉即投帻归其澹乐道以终其身世谓贾生治安策徒速长沙之行而董子谪于胶西天人三策实基之岂直道难容乃自古已然哉噫嘻当时为公扼腕者罗峰渭厓数君子堇堇耳此余幸其始而憾其终也虽然公往矣其文章行业卓草动人足以垂范来世以故四方学者咸知尊而信之仰而企之弥远而弥新而况于其一本者乎乃今豫斋君绩学施政令闻烨然所得于公者实多行将畀以台宪给舍之任执此以往可也立朝风节又宁弗公如哉信乎吾夫子之言曰鲁无君子斯焉取斯余不佞味公文慕公行因不揣而僣序其大畧后世读公遗文而论其世然后知余之序是集盖亦以致仰止之私焉尔 

　　○赠郡守李公入觐序 

　　汲泉先生李公守徽之三年将趋　阙下以听明试其僚交相与忧于堂士君子相与谋于庠校□田夫野老相与奔呼于闾巷之间杂然□声曰徽之为郡罢矣徒以一二大贾废举都会有殷富之名以故部曹宣察之议赋徽独视他州为重顷年来旱潦荐臻土毛不入而军实征敛溢出经费外上之期会益急而下之输将愈艰此其为时与地果何如也匪公来为邦伯廵历谘诹洞察民隐体我皇上轸念元元之意为之骫曲区贷外以应上之征而内不至于穷民之力六邑二十万家转徙流离不知凡几室矣其能获安集如今日哉公兹上计圣天子知公之为才且贤也进公劳焉举而显陟焉吾侪不复得迓公驾矣柰何时承庵胡子得　请居里中闻而羡之曰贤哉先生其所以遗之思者乃若此乎夫士民以不获良牧为忧可以观惠矣僚友以不获良长吏为恐可以观和矣世之长人者惠难也和尤难先生有惠徽之政而同其事者和以济之必无改于其政矣政之举也惠固随之是先生虽去徽而实有不去者存而又何患焉虽然栋宇之庇尚有天也席箦之安尚有地也君父之尊天也其亲地也覆载万物者也先生今去我也以见君父也清问以求民瘼尽言以达民隐将不在兹行乎天施而地生之其视骫曲区贷而思为之栋宇席箦者德行之迟速大小果孰愈也是固不能无赖于其去者吾方窃喜之而顾以为忧乎于是其僚友士民闻之咸欣欣然曰诚若翁言可以缓吏贵矣可以舒民戚矣乃某某则以使来曰吾闻之古者于处与行各有赠也其举之政也处者不敢不佩也其达之情也不可以为行者赠乎遂请之以告于先生先生曰吾亦有以思之矣敬闻斯言敢不拜贶乃载之与俱明发北征 

　　○庆郡伯周公荣奖序 

　　嘉靖辛酉夏四月郡伯海庄周公以迎景王功最当道奖之为僚吏劝而属邑张尹敏德黄尹世显孙尹光祖张尹槚林尹应雷等相与谒余言以贺盖荣公能获上兼喜有所矜式也窃惟古之人善为治者恒安民以集事不集事而厉民故曰任事非艰集事惟艰集事非艰处事惟艰苟任其事而弗能集集其事而民之厉皆不可以言善海庄公以名御史守吾徽甫十月而政以平而讼以清诸凡民所不便暨所愿欲而未获者皆罢行之殆尽休声令闻固巳上信而下孚矣乃者景王之就藩也舳舻百里取道东南应天姑孰宣徽池庆诸郡悉所供事力役之调征泉货之入出无虑数万计措置少乖厥弊滋蔓其事可谓重且艰也虽各有分职而统理实难其人当道简以属公人或为公难之公慨然曰吾事也既无慢心亦无难色池庆诸郡濒江人习操舟徽民山居雅不睹舟檝且相去动余五百里驱五百余里之民裹月余之粮而趍素所未习之役其不至于转徙流离者几希是池庆利差役而吾徽利雇役较然章矣公竟其故即白之部使者行之而忌公者餙其说惑当道听欲挠公公弗为动益反复开陈竟如请至于上下供应之需虽奉有成议而怙势舞威乘便徼利者未可一二数所至辄骚然公惟主之以诚接之以礼黜无名缩浮费无謟无渎一循典常怙势者知不可夺往往缄口结舌去卒之王事毕集而人罔知劳用罔知费若未始有事然良由公综理筹度动中绳墨故任事而事集事集而民安上有以纾当道之忧而下有以慰羣民之望可谓善之善者矣其所为奖之也固宜虽然是岂足以尽公哉初公为御史时正色立朝不狥时好出按方岳昭懿塞回妥良销戾一方聿清盖公素励志于古人之学飬之深而积之厚以故应之咸当左右逢源错节盘根迎刄而觧异日临大事决大疑建正大光明之功绪而措斯世于盘石之安皆公所趍办也兹特一节夫焉能以尽公也哉诸君咸曰然遂书之以贺公并为天下贺 

　　○大中丞周公荣抚江西序 

　　观所周公祗　命观风凡三乘宪皆我南服初以侍御史出按苏松维时倭寇窃发方隅靡宁公即无军旅任而密图保障民甚赖之尸祝吁天恳留天子深嘉其贤欲大用之乃且如所请复按一年从民望也及期共拟推为抚臣即真□务议者曰夷祸可忧士风为大不曰泮宫作而淮夷服乎乃增　玺书俾视东南学政考阅再周文教大竞则申前议以请而佥都御史之　命下矣公乃考戎实饬海防兴学校平赋役率作简静旌别严明远人畏威鲸波恬息民得怙特士有师承懋着勋庸愈久而大会江西抚臣员缺廷臣推贤天子简命以江西文献虽隆法守渐弛奸宄冯阻窃攘矫虔以干王诛亦时有之表率藩臬及诸司长佐清弊肃纪锄奸植良非公不可乃擢为副都御史移抚其地盖以荅往绩啚新功也邸报南来十郡惶骇思欲诣　阙恳留冀得如按苏之特典胡子曰按臣朞年可先期以请且适多事抚臣久任先后期请皆所不敢亦藉之式遏事宁矣若之何能留之人亦有言千人祝者百禄绥之而况百万众之所祈请圣天子之所懋简乎公行将大用正台衡而式序有位调元化以翊我圣明年德并茂惠泽愈周俾我士民弦诵庠序耕凿田里歌咏太平无兵甲之扰天下皆被之矣而孰其专之而孰其遗之则公虽去亦留也戚戚然忧离隘矣公之历试厥有成劳文武吉甫万邦为宪保大则颂泽流则思淮西岘山光载图牒令终永誉为国纯臣斯古今之同情而始终之一道也且公伯氏太仆卿清节重望布在朝野而冢嗣进士君政治有声跻华履亨日大以远教忠嗣宪为国世臣沨沨乎若王谢焉可谓盛矣 

　　○徽州府志序 

　　叙曰郡邑志即古列国史也所以纂言纪事用垂来宪理道之所资贵于考信焉耳矣徽故有志屡续以修纪载渐详厥亦可覩然而不无遗议难于考信而况续后时事晦而弗彰阙而未葺文献曷征焉嘉靖甲子肖山何公由秋官大夫擢守是邦餙□严画持明悬平布慈剖疑植良踣猾而则以□吏执以佐公廉以飬威默以敦德凡山川鬼神户口赋役学校风俗勋贤孝义诸属则既奠之享之庶之平之兴之厚之崇尚而褒扬之矣惟兹志阙未修一郡坠典顾谓寅僚某某曰是尚可以已乎哉乃于是礼致中丞某郡伯某主撰述雠校则邑愽某某而参酌决择公尤加之意焉道法祖于诸经类例本之史记搜罗放失刊落芜秽体严而事核辞约而义精述作大备卓然成一家之言可以韪迩信远彰往诏来诚一郡之信史为百代之明征矣后之官郡邑而览图牒者尚友循良典刑具在艺极以陈教化可兴昔禹贡纪州服声教攸讫春秋载事迹劝惩斯行君子谓是编也实具兹义经国之诸见矣故曰理道之所资也书成公锡教旨命叙萹端某忻覩盛典即虽不文愿骥是附乃不敢辞敬书此以复公名某字某山西猗氏县人起家名进士某其别号云 

　　○赠大邦伯何公序 

　　徽生齿最繁其民众寡强弱知愚之相去最远众者之暴寡者强者之陵弱者知者之绐愚者风俗日敝视诸友邦而徽亦最甚守徽者虽尝区分而辩治之未有深惩之者余风未殄识者恒忧之乃嘉靖甲子肖山何公由比部郎擢守吾徽公精敏廉平克部事部中敬惮之闻其来徽之人固已心倾而神仰之矣比至则见其貌矜而庄言寡而理登其堂门肃而静吏饬而威观其出入舆从抑损巷市无哗声窃独异之曰信哉其闻之有征乎移□风俗而使庶民安于田里其在兹矣公为郡清心正已率先有位申明宪典岁时程督令长诸司属奉行惟谨规着乡约以励民为善而拯其颓风慎选诸博士学徒育之紫阳山斋以兴化造士为已任听讼务于得情未尝以声色惴之断击豪强虽有势不避人亦不敢以势请愍恻鳏寡赈恤贫乏有不幸罹网释之惟恐或后吏胥百役惟奉行文书给使令罪之轻重出入用中在心朕兆莫能窥郡中翕然称神明云是故观于曹掾及诸属肃肃如也诸生则瞿瞿如也庶民则融融如也虽其豪猾不可化诲亦皆遁迹远去风俗庶几一变矣乃又以其余力修郡史筑县城将使徽之文献于城垂裕百世视彼孜孜计序迁延岁月者奚翅相什伯焉之几三年徽人甚宜之惟恐以最陟去讵意当路持论至有谓与徽民不相安者嗟乎民同而情异善者安之不善者则否庸可以例论哉故明明之政行而訿訿之言流矣谚曰剪稊长谷言恩怨异情也又曰勿为峣峣人将缺焉勿为皑皑人将污焉言直道难容也是故君子能为是不能必人之不我非也能为信不能必人之不我疑也虽然论入而　召公亦不为不知公倘　赐燕闲询民疾苦则民之安否固自上办之而徽民且以张益州望公矣又何尤焉予老不自知戆直盖尝以是自信而亦以是信公观公去留畧无几微见颜面行李萧然即日戒行其所以自信者素矣传曰义苟无愆何恤乎人言吾欲以告公诗曰萋兮斐兮成是贝锦欲以告夫当路者会公之同寅某公某公黯然惜别属予文因复之以其所欲言者如此 

　　○龙郡倡和集序 

　　戴子当世负殊资经史之暇辄覃思诗学咀华囓核人多其有得雅与程子士登唐子大雅亦皆以诗鸣者每相陶于倡和间以寻舞雩咏歌之趣一时伟其风而乐趍之者十有八人则又相与结社于潼麓之龙都而并鸣焉识者以谓诗道之升降恒悬诸诗社之废兴信确论矣夫诗之道未可以易言也夭冶者疑于繊丽俚拙者疑于质实慕奇奥则易以诬崇峭拔则易以险务洽愽则易以泛溢而无所归盖非鸣于诗之难而善于鸣者之为难是故以孟之寒苦贾之清刻温之丽缛后世犹有不恊乎正音之叹矧其下者乎乃今观尔三子者之作或清而新或爽而逸或博而丽卓然成一家言而奋起于风声之所及者亦皆出自机轴耻蹈故常纚纚然可诵而可赏则所以鸣于龙都固善矣然诗之焉诗抑岂尽于如斯已耶尚冀慎啚厥难因其所巳善而益善其所未善拓龙都之华致追舞雩之遗响以无忝肇兴社于今日则某也赘言于兹亦可以借口矣庸书之以俟 

　　○孔灵汪氏家规序 

　　家之有规何昉乎其殆起于世教之衰上之不能维其下而下以自维也乎三代迭兴皆有制以维乎民而莫备于成周井田以联之学校以教之比闾族党以同其俗月书岁考以紏其弗率夫教者当是时家无殊俗乡无盭民比屋雍睦宛若家人骨肉然凡以维民之具周且详也家规庸何施世远教衰大道既隐人自为心家自为俗忧喜弗相知休戚弗相关甚者一本同气亦漠然如秦越人相视意向少戾辄梃杖操戈无怍色岂天之降才尔殊耶维民失其具焉耳是故有世道之忧者不能不思所以维持防范之以洲厥后也徽之汪系出于成周后而在吾绩孔灵者畴人益蕃殆弗克相名嘉靖　平度守闲仙公遵惧其无以维之也乃与其从子保宁倅惠泉君鲸巴州倅七墩君远暨诸庠士爰辑家规若干帙为训首之以天子孝敬之谕次之以乃祖礼乐之规孝弟之实又旁采诸家之嘉言格行而总括其目曰崇道义曰勤职业曰修礼物条分例列词严义正诚若规矩设而为方圆取则焉较之司马公吕氏颜氏诸家训格之言要之为法则甚密为虑则甚远其归等耳汪氏若子及孙世凭守而服行之则贤者知者超然日进于高明而愚不肖者亦得以不昧于其所趋而寡过扶先王之教于衰坠之余以为行远升高之一助岂不伟哉虽然规其家非难而规其身为难规其身非难而规其心为难故曰欲齐其家先修其身欲修其身先正其心心苟弗能规而失其正吾见道义之崇也高者过于矫激卑者沦于乡愿非吾之所谓崇矣职业之勤也啇农骛于货利问学苦于占??毕非吾之所谓勤矣礼物之修也掇春华而忘秋实沃枝叶而揠本根而礼物之修又不知其何如矣能无圯于其族也乎能无负于作者之志乎汪氏代有闻人规心之学当必有讲之于前者诚能绍眀之以先正其心则于家规举而行之何有推之上焉规其君以成笃棐之功下焉规其民以革奇僻之俗远焉规乎天地以收参赞之业咸于是乎在岂特可施之一家一族已哉守约而施博厚积而薄发以广此规之义以无愧于成周之裔吾于斯不能无厚望云 

　　○中正坊程氏族谱序 

　　世固有相湏为用克永世而复敦龎者惟宗法与谱系耳立宗所以统亲而族不散讲谱所以明世而族不忘谱以稽宗宗以会谱则人伦正而孝弟兴天下蔼然同风矣自宗法废而弗行世之所甚重者谱牒也杨子云援左氏以为食我之后杜正伦以城南之族不与谱通至凿其渠古之人入仕则有家状出奔则赍家乘要皆不忘其所自出以明吾一本之义焉尔徽之程固望族也其子姓蕃且贤则世忠一派号称尤盛吾绩中正坊者实本自世忠故于家谱一事若彦亨积庆克勤愈大诸公率屡世修之不辍其本支之远似续之明固已班班可睹久其后将益蕃此今谱之修又有不容已者愈大之嗣某以尊祖睦族为心以继序扬烈为孝乃按全谱而修辑之成编属余序其端余谛观之斯谱也取证旧藏以传信也不从删本以存疑也有外纪以系远尊尊也有内纪以统同亲亲也然则斯谱诚实录矣噫余窃又有说焉忠孝一理也身亲一气也世未闻不孝于其亲而能忠于其君者也亦未闻不敬其身而能孝于亲者也为程氏后者母徒挟斯谱以号于人曰我世忠程氏也我世忠程氏也尚思各敬其身以无忝前闻则谓之曰世忠其谁曰不然 

　　○寿程母方孺人六十序 

　　人有言曰万乎天者万乎人万乎人者一乎天万乎天而万乎人万之所以为万也万乎人而一乎天万之所以为一也夫寿夭富贵贫贱康宁患难天之所以万乎人也聿修厥德以俟天使寿而无夭富贵而无贫贱康宁而无患难人之所以一乎天也是道也吾徒类能言之而身焉者寡母氏之党有女士焉其庶几乎女士方姓归于程余四十稔程自女士入舅姑之颜面无不愉怿仆婢之供事无事叱棰岁之积赢倍他日邻之东西室无有冻饿徙死者而又敦浑沉厚善自韫藉人视之退然若无能焉人皆韪女士能于妇余独深取其贞坚之操有以植天柱而固地维方女士失所天也年且少子且幼恒情处此大有弗堪者矣而女士益矢志妇节以葆育幼孤俾有成立制家政种种若剖竹然无留锋芒才丈夫莫及或以他意几风之女士曰制于天者命制于人者义吾知有义命而已不知其它贞声懿行孚闻遐迩为父母者以诏其女为夫者以勑其妻为女为妻者亦莫不以砥其身咸女士是式于戏仁也者人之心也人所以异于禽兽以其有是心也臣而忠子而孝妇而贞皆不失乎人之心者也孔子曰仁者寿是宜女士六十而康如未艾者夫寿康宁人之所深颇有甚于富贵而不可必得女士何得于天者厚耶虽女士不自知也一乎天而已诗曰其德不爽寿考不忘敢以为寿筵颂 

　　○汪氏宗谱序 

　　史曰国乘谱曰家乘乘也者载也史以载一国谱以载一家虽所载有小大然而表迹论世昭往诒来其为事则一而已绩士人汪子必东多读书好古作为文词不狥时好盖颖异有志趣者今年春予以内艰居东园必东亟来往一日出所修家谱属予序予惟古者因生以锡姓胙之土而命之氏族则以氏之所聚而已然族无不同之氏而氏有不同之族不有以谱之将奚所于考汉兴承秦火之后司马迁约世本而修史记因周谱以明世家乃人始知姓氏所自出唐之衰谱学复废虽士大夫亦往往忽焉而不之讲甚者贾昏以媒利织罪而凿非因陋就诬良可丑也予宗之谱修自先世需乐公迄予筮仕时未登名字者过半事若在我恒有惭德爰周旋数稔始就前志今必东方业举以群进取即汲汲于谱其族可谓能知所重哉虽然谱非止于纪名讳别氏族已也盖将追其身之所自出而萃其族之所由分族而弗谱则涣莫由以萃莫由以萃则莫由以亲秦人视越人肥瘠尔矣忘所自出孰甚焉是故人易世疏靖节以厥初为念服尽情尽老泉以涂人为悲若必东可不谓能追其所自出与涣其萃已传曰敬宗收族必东为近之予滋有取于斯谱也序奚其辞必东名若水字必东世家绩之东市 

　　○大忠录序 

　　予暇诵革朝遗忠录暨逊国臣记诸纪载曰嗟乎诸君子之于靖难诸臣非有肤肺之亲必竭志意竞竞为之搜录靡遗岂非忠义之腹揭日月薄风云系人心不能己巳者乎矧居其乡而桒梓是仰又矧埒之后嗣支气至云切哉程子公济以大忠录属予彼盖以其后嗣谓予非居其乡耶盖国有气有命果毅拆冲之士谓非国之气乎而仗节死义之臣则国之命矣圣王御极必植乎直言敢谏之臣盖以豫飬乎仗节死义之臣又非乎成祖文皇帝奉天靖难诸臣可勿死矣而诸臣则有死无二其为太祖高皇帝死乎文皇帝盖太祖之穆也诸臣又曷为太祖死乎诸臣盖各死其心也予不敢谓诸臣为死国之臣其诸死心之臣乎盖心也者天地之所植以为生人之纪一息弗觧者也文皇帝曰彼食其禄自尽其心耳其谅诸臣之心乎辽府长史程公通予之乡先哲也金川不守建文逊位公以前上防御北平疏遂械以死录其家伤哉痛乎予与其族子进士静夫省进士仁夫同席研每谈及长史公永甞不扼腕慷慨几于泣下盖伤纪纲之譛云公读书时即以贞白名其斋盖其志固卓然弗挠矣哉又岂以一纪网之譛为公生死地乎捐身足以任道割颈足以任国盖仁人志士之所以耿于自立视生死为梗耳微哉琐乎利害之介也曷足以易其所植哉高皇帝嘉其孝文皇帝成其忠公之所立于天地之纪超哉逈乎其人伦之表哉予阅程宗伯谱以河南程氏迁自歙之篁墩则公之忠孝其得于二程夫子所为定性遗矩哉兰槐之根不芷九苞之雏弗乌谅哉不佞事世宗皇帝论憸臣欲从公地下游赖世宗皇帝全其生获授数言于大忠之录旷矣哉予之遘乎嗟乎人孰不死惟公之死关之国家关之天地关之千万禩故予不幸公之生而惟幸公之死 

　　○休宁茗洲吴氏族谱序 

　　海阳吴生瑞谷持其先君竹溪隐君家谱踵余门请叙于简端余惟郡之姓吴冣着而吴在海阳□之四五又着海阳之南则宗唐左台公在西则宗贤节吴妪程氏二派相望而龙江为妪祖居茗洲族裔所自出者历宋元入　明凡廿六世而为竹溪隐君年弱冠日惟编辑谱谍岁与龙江诸族为要会帅诸族建宗祠于龙江道院亦已勤矣祠未立而隐君告逝年堇三十有九生卒所论著颇广隐君殁时瑞谷方齓齿以是诸书散轶惟此谱存盖瑞谷日夕与俱袭而藏之箧者淂不漫失今阅是谱为目十有五为卷十二有凡有理不涣不并足以传者今年郡使君何公方有事郡志采勋贤隐逸诸君子生平行实着为列传而中丞汪公太守洪公及愽士文学以隐君之行奏于郡使君是可靖嚣轨竞为谣俗助劝则隐君之谱不徒征于言是能躬行以普于郡国盖自其身始也不为信谱也哉国初赵东山公子常曾论茗洲吴氏谱以吴氏之后必大今二百年即文献不绝未有大显于时然水木之源本畜之久则发之扶疏而大始出而历混混以渐放之四海肆其浩瀚矣隐君砥砺力行身困而促其年是本之蓄源之积愈益厚固矣又何远大之不可至也乎瑞谷怀东序之秘宝大有材名足以栋明堂而泽寰宇季子之文雅而大吴氏之族于此乎在则不佞之言不为无据也郡故万山多旧家远冑以谱谍核实为务余告老于家有事族谱于我祖容县令君以下论之而力未逮见瑞谷之文能绍明前人之业余心所乡往也遂书之藏于大鄣山中 

　　承庵先生集卷之二终 

　　●承庵先生集卷之三 

　　绩溪胡松着 

　　记十四篇 

　　◆记十四篇 

　　绩溪县重建钟楼记 
　　梅磵草堂记 
　　恩寿堂记 
　　蓼莪馆记 
　　东溪渔隐记 
　　清明祭田记 
　　怡老楼记 
　　乐稼轩记 
　　绩溪县文峰书院记 
　　重修翚岭路记 
　　绩溪县建城记 
　　商山吴氏修复祠墓记 
　　遵义坊胡氏家庙记 
　　乳溪道院记 

　　○绩溪县重建钟楼记 

　　夫楼以钟名盖所以栖钟以警昏昕其令挈壸氏掌之今自京师达于天下虽僻州下邑未有能废焉者我绩溪钟楼旧在邑治之东天王禅寺厥自洪武己巳邑矦周君舟寔并??之兹惟久矣正德间楼圯且废为令者不知凡几人恬莫知缮理嘉靖癸未茂名李矦汝司令兹土率治封内以法度越明年民用咸安顾瞻斯楼喟然太息乃召市民方正等于庭谋理新之民欢应如响于是丰者以财壮者以力慧者以猷惟我矦之役相厥旧址隘且僻不足改为庸徙而西数步厥位惟中负阴而面阳辇土垒石为台高十有四尺从二十五尺衡视从倍之上为层楼五楹周以阑槛下洞门?为之以通来往靡督靡期役者自劝坚壮瑰伟悉逾于昔至于故钟弗称则又庀徒范金新而栖之邦人士女改视易听经始于岁之正月甲戍迄三月丙寅而落成某等胥与谋曰役惟巨矣用惟艰矣我矦之功之德弗可以无纪矣又曰弗之石弗永也曷碑之哉已而过双清胡子之庐而请曰曷记之哉弗之文弗传也先生土人也文是业其曷以辞双清子辞不获乃于是言于众曰凡天地之间物各有数废兴成圯相寻若环方斯楼之圯而几废也风雨之所激射孤鼠之所窜穴庸讵知有今日哉夫惟其废兴成圯之相寻则夫嗣今而后后而远吾又乌知斯楼之不朽也矦之德在尔心尔没在尔子孙功业在一邑炳然烨然弥远而弥光斯楼特其振圯起废之一节然则危之所以不朽于吾绩者固自有足恃者存而斯楼不与也虽然观人之政有于其细而征其大者则夫斯楼之作不可以征矦之政矣乎佥曰先先生言是也遂书之以纪岁月 

　　○梅磵草堂记 

　　嘉靖丙戍五月五日方君定之梅磵草堂成属承庵胡松为记君松之母之弟也不敢以不文辞记曰梅磵距县治东北七十里许介万山之中山尾御无间断厥途所经或逆坂如缘絙或垂崖如一发或侧径悬出于不测之溪上皆石芒峭发戒然后可置步而所谓竹岭者其尤也度岭逶迤数里有地焉稍平以衍野梅数本偃蹇非近时物川带之石突露其间如虎蹲如人峙水行其罅饮之齿水寒沁骨髓触毛孔以出四顾之山笔卓鬣鬣若城然是为梅磵昔人尝拓其阜之土而田之后病于旱以废正德间人始售是于君君亦嘉其山水贸之日与其同好者游游或席草而坐倾觞而醉有所得辄诗之时出惊人语一日谓二子守仁从仁曰是果可以弃土目之邪吾不特为游适计矣吾营之吾足以自老矣又曰某之土可以田其辟之某之土可以池其凿之二子者亦锐然迈往即揆时僦工经始于乙酉八月一日□棘荆畚粪壤铲厥隆实厥洼凡十阅月而得田六十余亩凿其可池者为之池方广盈十亩深可三丈余野流群趍□乎汪洋衅厥堤而扃以木伺其旱潦时其闭纵于是乎暵魃弗能为之灾而田无不秋忧矣即磵之北隙地辇客土亢爽之结茅以自休命曰梅磵草堂堂之前有池不能一亩鱼鳖汨汨神人某其外树晻暖蓊然以深面九龙峰俨若相拱而山云洞覆盆太石诸岩环左右可一瞬得之咸若为吾设者君乐甚以谓松曰斯真可以舒忧隘而娱穷独也斯真足以老吾生也盍为吾记于戏梅磵之地久矣其既田而废废而复田也虽曰人事何莫而非数也哉方其为田于昔也则曷知其有后之废也而况乎复田之于今耶上之人售是于君诚见其弗可以田也而君贸而有之抑岂利其能复之田而贸之邪君尝言首事时有恶石当去群伐之石裂欲堕而莫觉也君感宵梦亟呼之出出即石?矣然磒矣获脱非命充数十人夫其售之数也其贸而复田之亦数也其脱数十人于非命又数而奇焉者也吾于是幸斯磵之有遭凡天下事遭其几为难遭之而又难也含君既幸遭其所难遭又幸夫二子者克承厥志而事其事得卒集其所尤难皆可喜无憾也惟其欲不隳废于后之人未可必也故属予记记之其特以着其成而已乎哉 

　　○恩寿堂记 

　　嘉靖壬午夏今皇帝追王先王覃恩寓内凡年八十以上者冠服之里中处士黄翁寔与兹典余方归自齐鲁翁之子锺偕厥弟銮揖予于双清草堂合辞言曰吾兄弟辱先生知家大人质行亦先生习于耳目者家大人年跻八旬被　恩诏月维仲冬乃其始度而东溪之堂成不图若是乎其相遭也吾欲以恩寿名其堂愿先生记之为吾翁寿时余苦痰热厌砚笔不果为明年翁捐养锺銮哭踰礼一日辍哭过而请焉如初且曰是固吾先大人意也泣酒酒数行下噫乎予何能记斯堂哉而君顾属笔于余拳拳若是也余闻之古之君子不戚戚于不获其寿而惟戚戚于不能寿其寿不汲汲于觊其恩而惟汲汲于能荣其恩故孔曰仁者寿孟曰仁则荣虽未必尽然要之必仁而寿者而后人寿之而后为能寿其寿也仁而荣者而后人荣之而后为能荣其恩也夫仁也者人也世固有人其身不人其心者是之谓罔罔之生生之死也君子不谓之生也而可以寿言乎如是而?国之恩则谓之窃窃则忝忝则罪莫尚焉若之何其荣之能翁志定而气闲外温而内肃即之也蔚如彪如若可掬也而弗可穷也扫车??东溪之滨酣觞咏诗爇香瀹茗日习野意为常不屑屑尘想与厥兄贰尹伯玑公相长大无间言遐迩归其孝友且平生好施与若脱屣然故虽以赀雄于乡而恒急厥病勇厥义弗以厉人骄人而必以利人人咸德之翁心事大都类此岂非所谓用力于仁者邪其享有今日之寿非幸也宜也人亦孰不宜之宜则沐是恩也宜吾见仰无愧俯无怍焉荣甚矣亦孰不荣之噫嘻能寿其寿能荣其恩吾于翁诚无间然矣今翁已世而翁之名犹耿耿在人乃君子又知翁之寿不惟其身惟其身后之名之寿殆将与东溪相不朽名也荣也是翁固有以基无穷之寿于其名而荣随之岂徒今日之寿之恩已哉锺銮念食久拭涕谢曰斯可以追寿吾翁矣斯可以记吾翁恩寿之堂矣余曰以而翁斯寿斯恩而名斯堂斯称情焉矣于是乎书 

　　○蓼莪馆记 

　　承庵子读诗至小雅之蓼莪未尝不凄然悲戚然感也曰嗟乎孝思岂易慰哉劬劳顾复恩同昊天衔恤靡至罔极难酬盖伤劳役而养弗逮云是故虞舜终慕周文三朝明发有怀永言维则而后怙恃之思于斯少慰迨夫黄泉重盟耰锄德色孝道之不明于天下久矣蓼莪之什其谁念之惟我舅氏立馆墓侧扁曰蓼莪或过而问之曰蓼莪者诗人剌幽王弗辑其众云然也方今　圣明在上老安少怀子溪以蓼莪为舅泣言曰先君子之不禄也母葛孺人年仅二十有五不肖孤暨弟节伶仃孱弱王父母且垂白在堂藉孺人躬纺绩亲井臼抚育孤辈幸以成立王父母亦安其孝养获终天年弘治之季孺人老矣栢舟之操外内无间言时郡守幸庵彭公以崇化善俗为首务嘉孺人事大书节孝颜吾庐而复为之记嘉靖甲午孺人以寿终丙申十月二日合先君子葬于曹渡之原公复不远数千里铭其墓焉噫幸庵公忘势励俗之盛心诚无愧古人而其言讵可或遗也邪兹欲寿其记若铭子馆俾吾父母之名托以不朽而弟节已即世矣其责顾不在我耶馆题蓼莪伤吾亲之亡非谓尚存而莫飬也或又曰王裒称孝矣门人受业者至废蓼莪而弗讲子今题之不讳抑又何也舅泣而无言于是其甥某进而对曰情切则易触事远则当追蓼莪之废哀不忍也题之者示不忘也裒与舅也异取蓼莪而同归于孝思耳舅??弋然曰甥言得之矣曷记诸舅方姓讳正字定之馆成于某年某月某日屋凡若干??盈某某节子也先孺人卒守仁从仁正子也钺金正孙也锐鋐节孙也皆有劳于斯馆者法得备书 

　　○东溪渔隐记 

　　世之称渔也者与樵者牧者囲者并均之为自食其力者欤然世有佣樵佣牧佣耕而无佣渔何以故惟其无佣于人则可以自有其身而人莫能与故超旷乐澹之士往往于是托而逃焉有以哉绩处士黄翁德器居迩东溪自号曰东溪渔隐人称之亦曰渔隐翁翁坦易无外餙而于善善恶恶之际独严见人之善若已有之恐恐然惟惧其弗闻于世至于人之有不善者则必循诱之告戒之而弗获焉辄面颈发赤不少容居闲芒鞋烟艇徜徉于东溪之滨以寻詹何任公之乐方其寓形于一钓也悠然而天光湛然而云影神怡兴逸身也偕忘殆庶几以一身为物以万物为我不知宇宙之为大而蠛蠓之为细清明之为常而冥晦之为变者矣夫岂富贵穷达荣辱得丧能以栖其情移其志哉或曰古之人托于渔者若舜之雷泽尚父之渭滨严光之富春可数也然舜受尧禅而君四海尚父以周伐啇为万乘师皆畏天命悯人穷而隐不终惟严光不事光武其意固自有在先儒论之详矣今吾子幸遭　至治之世尊贤乐善化理修明岩壑之士其谁不弹冠相庆以图自效而乃栖迟东溪傲晲时俗欲以踵严之为得无不可乎翁顾笑曰吾溪有于是吾诚见夫世之渔于名者又诚见夫世之渔于利者方其鸡鸣而起孳孳焉以求夫名与利而得之其舆马服食非不足以炫耀里闾其声势货力非不足以摇动官府然利于已必害于人丰于名恒歉于实吾惧焉不敢效也今渔于东溪朝而往暮而归名无与争利无与竞故吾心安焉若曰附丽古人则吾岂敢君子曰翁其古之所谓自好者欤即其言以求其心其知道者欤世有贪昧无耻自失其身而歖歖然以为得志者闻翁之风亦可以少廖矣翁名镐德器其字号东溪渔隐一号梅庄 

　　○清明祭田记 

　　尝闻诸传有曰治人之道莫急于礼礼有五经莫重于祭祭也者所以追养継孝也嗟乎祭之为物大矣哉是故古先圣王制礼训俗而于祭尤拳拳焉何也天子至尊也而曰躬耕南郊以共齐盛诸侯峻秩也而曰躬耕东郊亦以共齐盛卿以下有圭田曰圭田无征又曰士有田则祭无田则荐凡此之类不一再而止皆所以明祭之不可不重焉耳重祭所以重祖也祭之为物大矣哉或曰是则然矣然而人各有祖祖各有祭若今之清明祭田曷以弗见于经曰记不云乎礼虽先王未之有可以义起夫自天子公侯卿大夫士以至于庶人其为分虽殊要其尊祖之心等耳田者齐盛之所自出清明祭田殆亦放古身致诚信之遗意岂非所谓恊诸义而恊者乎嘉靖乙酉余父屏屿翁暨余叔潼峰公从弟楠公置常稔之田若干亩名曰祭田岁轮一人司其所入以共清明祀事凡齐盛牺牲□于是乎出诸他用即至急铢厘弗得与焉示其设之专也行之十有六年为嘉靖辛丑翁命松曰祭田宜有记以诏后世曷图诸夫祭有田矣设亦专矣祀事孔严礼斯举矣而翁曰宜有记记之将何如曰设之固不可以不专而述之尤不可以不善昔李德俗记平泉庄有曰鬻平泉者非吾子孙以一石一木与人者非佳子弟夫平泉木石不过取适寄玩于一时之具而已曷所关系哉而德裕之所以垂警于其后者若此今吾祭田之设其轻重岂特平泉木石已乎后之人或修焉或废焉孝不孝之所由分也呜呼可不慎欤可不慎欤 

　　○怡老楼记 

　　绩有老人好楼居者而名其楼曰怡老人称之亦曰怡老楼云或曰人之老者备养则怡多贤子孙则怡获良朋则怡是故二膳既具常珍日随居有蒲轮重茵就寝夫是之谓备养养备则无外求无外求则心泰斯不足怡耶谢庭玉树燕山桂丛八龙争跃三凤和鸣夫是之谓多贤子孙多贤子孙则心傔斯亦不足怡耶香山盍簮耆英日集酒后耳热歌而鸣鸣夫是之谓获良朋获良朋则志恊斯亦不足怡耶之三者皆所以怡老也老人寔兼之彼危梯杰阁扶杖而升拾履而下鳃鳃然惧其倾且跌者多矣而顾曰怡焉不怡彼而怡此岂人之情宜尔耶抑若之情独异于人之情耶老人曰吾闻登高者眺逈景会者形释吾尝凭阑白日则见夫山之苍崖翠壁嵯峨嶻嶪挟光景而薄星辰与夫溪之平沙漫流微风远响芙蕖鸥鳬下上而浮沉者皆出乎履舄之下阴阳晦明草木荣悴纵吾大观变幻百出吾安往而弗怡也吾虽贫而寡交且乏义方之训然寝食于斯宴会于斯聚族姓于斯则楼之怡我者不既多乎君子闻之曰嘻畅哉悠悠乎老人其殆知道者乎夫有所待于外而后为乐者必其内有所不足也无不足于内则必无所待于其外矣老人其足于内者乎因其言以卜其为人盖将壁立万仞极其趣于埃壒之外而凡利势恶爱毁誉失得宠辱险夷举不足以动于其中蔓然而孤高超然而旷邈咲傲乾坤吞吐日月出入烟霞凌厉霜雪驭鹤鸣于长空蹴蜚鳬于碧落踽踽焉洋洋焉初不知天地之为久远而海岳之为高深也今乃欲局局然求老人于一楼之间是以形器拘老人矣岂知老人者乎老人咲而不答遂次其语为记老人程姓名长字道远朴斋其别号云 

　　○乐稼轩记 

　　绩溪之北余十里有地曰高枧邑人许翁汝楫田之伐石浚泉以图树艺其为力也孔勤而其入也亦视他壤倍构轩乐稼则自翁暨翁之子贯二世矣乃今贯之子辅偕其弟弼主是轩又从而拓之堂于前曰启佑以昭世业楼于后曰追远以祀先人之肇基者亭台池馆草树花竹言言而渟渟离离而郁鬰咸以相斯轩之乐也经始于嘉靖戊子十月越明年己丑三月落成或过而问之曰噫稼果可乐乎佃彼甫田驱尔黄犊沐雨栉风胼手胝足勤动三时始获斗粟吾闻天下之至劳者莫若农奚乐为彼牵黄臂苍风毛雨血上碍鹏霄下窒兔穴逐电穿云搜霜猎雪斯不足乐欤主人曰荒哉頟頟乎吾乐不在是也又□燕姬赵女粉黛绮罗清歌宛转妙舞婆娑华筵竟夕酒旨渑多斯亦不足乐欤主人曰佚哉儚儚乎吾乐不在是也又曰秦权汉戚春申淮阴佩纡夜玉剑铸秋金出入禁闼奔走朝簮斯亦不足乐欤主人曰豪哉奕奕乎吾乐不在是也然则稼之乐何如主人曰春殖嘉禾有雨滂沱耕之耘之载皷载歌吾于稼也乐其始焉遵彼坑际秋月初季翼翼穰穰有穉有穗吾于稼也乐其成焉耕获之余上输公税催租吏经岁不扣吾门吾因其赢以自食其力醉卧石岩吟对龙洞日与田夫牧竖控时数节较晴量雨晏晏悠悠初不知松曙金山而烟暝杨溪矣金山杨溪地名黄牛十角沃壤一区吾将遗安于其子孙释耒耜以易圭璧吾且不屑声色游田又何有焉君子闻之曰辅与弼也其　圣世之逸民乎志不外慕而即其所居贻谋以安虽更世弗易其业盖贤而隐于耕者书曰惟土物爱厥心臧心之臧矣乐岂专于稼哉昔龎德公携妻子入龙门山栖迟畎亩咲傲泉石嚣嚣然不复问人间荣辱事识者重其高致上与巢许并称乐稼若许氏者非其俦欤非其俦欤作乐稼轩记 

　　○绩溪县文峰书院记 

　　绩东梓潼山有文昌祠故址屏峰北峙天马南翔溪流回抱如不欲去前令东洲李子尝登之欲为院以业诸士夺于东阳弗果历三令得今温泉李子政既大行乃暇日以邑慱鹤麓文子石山张子请偕郑丞瞻李簿儒相之卜日庀材攻位首复厥祠拓祠前地数弓为堂五楹高二寻纵如高衡视纵三之翼以两庑庑尽为门如堂之楹而高杀其四之一又左右为栖士舍若干楹榜曰文峰书院市廛若田籍之于官资岁入以供缮理备矣温泉子曰兹道化之基也昔未始有有自今日非偶然曷得金石之文纪成绩乃命士某某以书来言状予闻道之显者曰文日月星辰经乎天天之文也山川草木罗乎地地之文也君臣父子夫妇长幼朋友存乎人人之文也天文乖盭失其所以为天地文裂绝失其所以为地人文纰缪失其所以为人是故圣贤仰观天俯察地近取诸身经纬弥缝炳然为天下后世大观以尽文也以文为文末矣诸士子陟斯山升斯堂朝夕游焉相与厉文之津阐道之藏德以周身文以经世父子亲君臣义夫妇别长幼序朋友信求尽至文母□文以为文也则兹山之藉以重多焉而匪直为观眺尔矣若乃瀛洲冠步宫锦叨荣回首旧游自谓山川生色昔人所以为细也与于斯文云者岂若是已耶作之者之光记之者之光岂若是已耶是役也经始壬辰十月某日越某月而讫工赀出于温泉鹤麓石山暨前训导笔峰王子之割俸材贸于山之良而力佣于农之隙咸可书事书之东洲名邦直茂名人温泉名旦永兴人鹤麓名宗颜祁阳人石山名儒德兴人笔峰名惟孝贵阳人许耆辅董厥事者书法例宜附附焉 

　　○重修翚岭路记 

　　徽环万山而绩为最重峦沓嶂窅乎不知其所穷西去吧治十里许曰翚岭绵亘余二千弓冠盖之往来啇旅之负挽以达于两都而适乎诸郡邑者日相属盖孔道也然险绝诎曲千盘而百折始陟乎其椒层云荡胷而目之所极入于飞鸟之所没虽昔人所称蜀道之难羊肠之险亦不是过以故车殆马烦足趼胁息为之踌躇四顾而嗟苦之盖自古云然矣屡更良有司咸莫之缮治今年夏郡伯关中段公经而叹曰兹非王介甫所咏之途哉若是乎其险行者能勿病耶顾谓邑侯曰盍令僧募众治之侯曰吾志也遂各捐俸金为倡由是邑之人闻之愯乎若忭倏乎若趍畚锸具举工徒毕集实厥坳夷厥垤刓厥兀铲厥铦自四月戊子始事至九月庚午讫工谽谺峭绝抹摋芟夷练纾砥平旷若骖逵矣骑者舆者负者徒者肩摩踵接日往来如织罔不称便伊畴之锡哉佥曰翚岭便安昔未尝有有之自我公我侯始宜铭贞石以永厥羙以慰邦人崇报之意于是砻石建亭相与踵东园属余记焉尝闻道路之政掌达则合方是职修除则野庐是司盖圣人之治细大毕举其为民也周而至若此乃今翚岭之险行者良苦不知几何年卒莫或治之而我公我侯独能睠睠是经是营底有成绩其它举废兴坏可知昔单襄公假道于陈以聘楚谓道茀若塞占其国有大咎武侯治蜀桥梁道路靡不修缮君子以为几于先王之政是则道途之治废讵可目为细故也哉我公我侯得之矣公精练宜民侯敏勤集事治行总总类有可书兹弗及盖纪岭绩特详于岭云尔 

　　○绩溪县建城记 

　　徽故于越地自昔有郡城六邑无城迩因倭警城休歙矣余邑尚多未暇嘉靖丙寅春婺忽寇至墟庐舍空藏蓄比邑震动郡大夫平阳何公东序躬险审画始克底宁乃怆然喟曰假婺有城与民守之奚流毒至是彼因循者宜谓惜民力命之弗保而力之惜乎此其利害相万较然也我不可更贻戚于后之人于是谋之寅僚白之当道闻于　朝而檄城婺又城祁城黟城绩绩大夫某侯恊然同心卫民是思不遑宁处于时东作方殷且岁恶民饥帑无余金庾无见粮不城不豫亟城不时爰集乡大夫士庶群议于庭渐次图之匪棘匪纾始以相基継以经费城基初约周九百四十丈有奇方隅环抱为虑甚悉母毁民庐母夷兆宅城费约可三万余金按籍而核之以粮计金以金任地金有敛散责之里夫官罔敢知地有险易量工区分人咸称便又城必有门门必有楼厥基高广度丈计费不可与任地者例乃于荒之区缩城九分之一取其半以充费门择有心计数人监理之市材佣工皆于是乎出夏六月甲申侯躬率始事邑中编列之氓携畚荷锸咸效子来外方木石之工闻风售技各以类至视表画界铲隆实洼支联节比并力偕作群然赤日中虽劳无怨门四东曰玉鄣南曰华阳西曰望翚北曰屏镇惟伉惟将是营是餙又为次门者三以便畊牧樵汲者之出入为水门四以泄行潦之暴涨而免其沮洳焉备矣是岁夏不雨秋又不雨农民分番溉田佣城公私足力天若默相人无旷工阅四月而事用竣其崇为丈者二厚半之其根入地凡数尺上砖下石屹如焕如楼橹翚飞雉堞遒翼风气以密威严以增监司过之壮其县而奖檄至士民乐之灵其城而颂声作乃胡子蹶然起曰是何侯之城吾绩若兹易易耶徽之俗君子好义小人勤力自古云然矧侯以义启之以身劝之固宜其易若兹也而岂必高于訾然耶于是邑人思侯功德不可无纪相与砻石于南城之门楼而属记于胡子胡子曰此直道也斯民有心君子识之非予其谁宜为或曰春秋书夏城郎讥不时也乃今六月与兹役岂惟时诎举赢无亦非时乎曰时有赢诎事有经权昔范希文领浙西岁侵广兴作既以恤饥因以集事卒之诸路困甚而杭独晏然识者以谓能权侯虽夏月城吾绩然工技服力之人仰食于公者日无虑数千计以饥易饱诡沟壑为袵席岁凶莫能灾回视范之于杭盖千石而一辙也又奚疑焉抑闻之古之所谓保障人和为最地利次之绩之为绩迨于今不知凡几许年令绩者欲城而未能城不知几许人矣我侯于数月之间而能树有绩以来未树之业惬前人欲有为而未能为之心非得人和何以致此君子谓侯不朽于吾绩实兼地利人和而有之后之专城者于兹是考焉岂惟有城且将有人勿替引之绩其永永有赖矣宜记之以俟 

　　○商山吴氏修复祠墓记 

　　祠祭之来远矣墓祭虽非古亦礼之以义起者孝思之忱不容己也休啇山吴氏为吾徽巨姓祠有堂矣岁久而圯焉祖有墓矣时易而迷焉嘉靖戊午乃吴子瀛奉　勑归扫堂圯而复修之墓迷而复获之不胜喜亦不胜戚也爰造承庵子之庐请文其事以啚不朽曰艰哉吾祖之有祠与墓也幸哉吾族之有谱也按谱宋安抚吴文肃公寔吾百世不迁之显祖妥灵于寝藏魄于墓亦既有年矣至吾曾祖若麟等始为堂而祠之迨嘉靖庚戍叔父育琼等建楼于堂之后备寝室焉门庑器物尚多缺畧历兹数世堂渐久而将圯墓尚迷而未获荐祭阔踈展省无所瀛闻之士不及兹四者不裘不葛盖念祖之至而伤之也其何为情哉亟图归与诸兄某等议之命瀛董其事蒇工庀材易故创新绘而堂室峻而垣墉器物奚贮东西为庑五楹子姓奚叙前为楹亦如之树坊于门而祠翼翼甃街于坊而道坦坦不数月而祠堂之制畧备矣载循谱牒走山谷至止于绩之赵干求志先茔得族之彦者指焉丘垄幸无恙绵世荒迷一朝发朗意愿甫毕立碑缭垣封植有加祠墓两新形神如在庶几成礼会我族人置祭田具祭器以六世祖怡轩公所遗得租二百入之祠用厘岁事荐享奠扫仪品有常不黩不怠不侈不隘盖经营于百年而仅成于今日何其艰也又何其幸也呜嘻夫人孰不有报本反始之思哉其成之之难若此以族众情涣也萃而格之其道何繇不佞于今日志之谱矣矢之约矣犹惧夫不足以喻我族人而不免于前之弊也敢敬告于大君子祈以训词贞诸珉石揭之堂庑既祭而宴岁时览观必有以启发其良心者承庵子曰吴子之言备矣予更何所言哉闻之语曰不肖者废之贤者兴之登斯堂也孰不愿为贤不愿为不肖乎乃次第其语为之记既以嘉吴子之能贤且以诏吴氏之后之思贤也 

　　○遵义坊胡氏家庙记 

　　隆庆二年春三月望日胡氏新作家庙成作者裔孙工部尚书松也松少侍先大父赠参政公游公指示遵义之地而谓曰吾将治祠事于斯今老矣汝其成吾志夫予故吴兴人也赵宋时始迁于绩盖三百年矣吾祖尝树功名于国之初后当有嗣而兴者必若也孺子勉哉后松徼福于先人历官内外登六卿可谓显融矣而族姓益繁妥灵萃涣维祠为称安敢倍先公之训而忘祖考之德乎于是即其地建堂三楹前楹如堂之数而楼其上夹以两厢周垣相缭扄钥维谨则告举宗门以内皆得立主立主以始迁清府君为祖而桂林知事子原府君容县知县士俊府君而下各以昭穆祔焉裳衣祭器藏于夹室而楼则贮所得　诰勑于上以示尊也既成事乃祭告焉笾豆静嘉钟皷在陈济济添添僾然忾然若闻若见族之人始或道涂聚而时假左瞻右顾本源之念勃然以兴则斯祠也崇对越联戚踈广孝爱则其系也不既大矣乎祭毕而燕松乃作而告之曰我叔我侄若子若孙咸在于是窃闻之古之制礼者以宗庙为先垂世作程具于载籍者炳如也汉以还祀无定制诸侯卿大夫率未有庙以飨其先者矧其下焉者乎礼之废也久矣而欲风俗之厚道化之洽也难矣哉我成祖文皇帝颁朱子家礼于天下以嘉惠臣工而天下始得以庙祭然朱子易庙为祠使事力可通而易行松官二品以今　制得称家庙礼也然而斯庙之立也祔宗祊之再兴仰前修之不易为子孙者士而致用则为良臣不必其尊显也畊而隐处则为善士不必其千锺也啇而续匮则为廉贾不必其巨万也斯无忝于先人而所以亢吾宗者不益盛哉诗曰无念尔祖聿修厥德此之谓也虽然族益蕃矣能无惧乎或者羠羯其心窫窳其行假义以啚私挟奸而济欲如余之所虑者乎斯先人之所羞而吾族之巨蠧也然同源分流昔贤所嘅葛藟之剌诗人伤焉念兹厥初眷焉踌躇以是告之其可免乎诗曰岂无他人不如我同姓凡我子孙朂哉念哉则胡氏之泽未艾也于是族人咸曰公之斯举获三善矣维我先皇以礼迪民之意邃哉恳矣而公能起废以为功安知不有甄圣化而感发瞻盛事而兴起者乎夫是之谓遵　王制我胡氏自迁以来非一世矣而庙貌弗治肹飨无所而参政公始命克成之夫是之谓崇孝思胤系蕃昌亲情俱尽礼服遂悠今则弗庆之节有所据而行亲疏之属有所持而萃孝敬之风益以隆矣夫是之谓敦睦族所谓一举而三善具焉者也公其记之镵之麓牲之碑以告我后之人俾勿坏 

　　○乳溪道院记 

　　乳溪道院者胡君瑭之所重建也院旧在乳溪瑭十二世祖庆云公营寿藏于洪富山中因立院俾世祀焉元季毁于兵余二百年矣颓陊荒莽莫之能葺过者慨焉瑭乃叹曰昔我先君敬庵公追念先烈欲恢旧规而未果甞以属余余安敢不継其志遂于屏山之麓（下有逸文） 

　　承庵先生卷之三终 

　　●承庵先生卷之四 

　　新安绩溪胡松着 

　　记 
　　墓志铭 
　　杂着七篇 

　　◆记 

　　逸题 

　　○逸题 

　　（前有逸文）丧祭弗执礼者咸惴惴焉恐公之知也与兄文贯公弟文安公自提挈至白首无逆应弘治庚申贡入太学大司成王公玙器重之接以殊礼卒业归筑室东溪弟子日进相与讲求天人之奥后学赖之至今性坦易独严于恶恶邑尝有不职宰厉民□趍公数宰公曰非大夫弗义讳民恶弗仁吾当有以处此矣明日特饮宰□第冀获所言适宰酣自咤政羙公因从容及其不法数事宰忿甚公貌益恭而言不诎宰愧且惮遂为改其不法者正德癸酉上铨部授判信阳初至会信阳虗守位政柄于公时流贼压境公百计北之士民逋□者招复之凡城郭室庐坏于贼者次第修葺之民不知劳而上下各定所止无何信阳大饥公即以发廪请于抚民佥宪寗公何寗谓事当上闻公曰如俟上闻往复当余月民殍尽矣罪宁在判判曷忍民请益坚寗乃为发所全活甚众诸当路深加奖与公自视歃然益留心民事先是信阳民颇顽而无礼公与约束民赖以和诸乡曲多豪家恃强横不服役也公召父老与之言君子野人之分上下之义使布告诸丘里豪家于是诸豪家咸服役来恐后帖帖矣民间尝病卫卒之横诉予公公罪其尤者数人因欲论斥其主将时主将有御盗功骄恣莫与抗独为公沮境内肃然噫公为政不眩皦皦名而名莫公先视彼独事声色鞭笞间者何如也天夺之速弗终远业惜哉信阳士民空巷奔号若丧父母见公舍徒壁立争出所有为公殡公之子龙等哭曰率民钱为殡恐伤先公仁其曷以妥先公灵力郄之佥宪雅清白公礼殡而送之归兹卜以某年某月某日葬本县学宫旁先茔之次公卒之年为正德甲戍十二月一日距其生景泰甲戌十一月五日享年六十有一配孺人唐生男三孟曰龙仲曰夔精医道季曰甫得公所学造诣未量女一壻曰某孙男三某某某孙女三长适今丙戌进士汪仲成余尚幼诸子谓襄事有期乃含哀踵东园属予状公且曰必得君言后世知有吾父庶几申吾之情呜呼公也足以不朽也已传不传固不系于予言而其所以能不朽而传者历历在人耳目则安得而勿言也言于予者予公之从甥也适家食也匪优于言而言也重违诸子请也谨状 

　　◆墓志铭 

　　明故致仕兵部左侍郎兼都察院右副都御史赠工部尚书寒泉潘公墓志 

　　○明故致仕兵部左侍郎兼都察院右副都御史赠工部尚书寒泉潘公墓志 

　　嘉靖己酉八月资治尹正议大夫兵部左侍郎兼都察院右副都御史潘公卒于家得年七十有四明年讣　闻赠工部尚书锡以葬祭葬于郡北飞布山麓又十四年其子庠生丝奉其所为行实与双溪郑大参状问铭于予跽而泣以请其词甚哀既不忍辞而予与公生同乡官同朝亦不为不知公又不容辞乃按状与行实质以予所知者为之志志曰公姓潘氏名旦字希周号石泉谢政归托心遵晦更号寒泉云公少即知励志躬行之学事亲诚孝为郡诸生守严约宿郡斋公上书陈情求归省守大奇之果举进士异等历郎署郡守藩臬多伟政守邵武时裁抑巨珰不得黩货牟民利持宪浙中会同官污蔑良吏公以法抗之虽危言不为动卒戢贪以彰明已凛凛具大臣风节矣后擢郧阳廵抚南少宰北少司寇寻有提督两广军务之命时交人簒其君贡献不通议将用师乃命廷臣推择诸臣中才望尤异者俾提督两广佥议归公乃擢公且有亟往之　旨而交南兵事则特起右都御史毛公伯温往柄之公以万里用师劳中国以事远夷恐非完计时毛公尚在制道经其里告之曰莫氏簒国闻其故王子孙尚有据国之半而争之者天子震怒彼闻之必惧惧必修贡因而绥之此因惠以为威公亲丧未既天子以孝治天下当不急公服阕然后应诏于时交人当有求贡者矣因以上闻此因孝以为忠尊国体以安民生计无出此毛公不悦不合而去公至广踰时交人果已遣使相望有司因其簒乱未敢以闻公遂上疏以为夷狄之国本无人伦莫黎俱以簒得国先朝之于黎利既听其修贡而封之矣今于莫氏宜亦无阻之以兵远人来王而中国尊安此古帝王我祖宗之于夷狄治以不治之法也疏入不报当国者先是为宗伯将入相人礼之有加公时为少司寇独如宗伯礼礼之宗伯私请至再公复拒之因衔公未几毛公条陈安南事谓两广重任公才非所宜遂有诏还公南京佐理部事公毅然求退或谓公宜迟数月以俟满考例可获恩锡公曰道既不合可苟禄乎遂致政归公虽以议安南不合去然朝廷卒受其欵而封之于公之议未有能易之者夫计事于万里之外而收功于数年之后可谓知明而虑远矣而况两广猺獞畏威怀恩郧阳寇盗潜伏远遁质文武之为宪而谋猷之克壮者也乃谓公才非所宜岂不所谓娥眉胎妬才羙秧毁者欤公归构居郡城宗姻故旧子弟贫无依者辄赀赒之以故家渐以不足人谓公官阶九卿禄入三品而不免于约素以是为公之难予谓公尝为郡守左辖督府矣斯世之所谓会府也稍自封殖便足膏润公远之如腻惟恐其污清白之操固已素定此不足为公难也惟当晚年大用可几人皆依违公独义退不少濡滞是功名且不足以动其心而况于富贵乎古有两生者功业不少槩见而人以大臣与之以出处卜之也议者谓公禄位未竟每有苍生之憾岂非亦觇之斯耶斯则公之难也已矣故予详着之以见公之大节如此若其它履历勋伐则　朝廷有赠去思有碑名宦乡贤有祠公议具在虽畧而存之可也公为徽之婺源人其先闽人也唐广明间避乱来居歙随迁婺之坑源六世祖讳师度迁孔坊统名桃溪潘氏曾祖讳泽生祖讳贵廉父讳传贤皆以公贵　赠通议大夫都察院右副都御史祖母汪氏吕氏母戴氏俱赠淑人配程氏封淑人侧室杨氏子四人缙锦衣经历娶方氏封孺人绅娶胡氏丝府学生娶汪氏纶娶胡氏女二人适方瑞孙承宗皆监生孙十四人曾孙十一人公之子若孙皆俊伟克世其家君子谓公有后矣铭曰古云出处可卜事业侃侃潘公进难退决人皆荣公华跻要猎识者惜公积丰用啬百年论定　帝心孔衋蕃锡辉辉贲于兆宅后有论世考兹风烈 

　　◆杂着七篇 

　　东园祠祭说 
　　跋遵义胡氏宗谱后 
　　跋风贞四曲 
　　竹庵戴公祭文 
　　梅岗周翁赞 
　　程桐冈像赞 
　　东屏郑公像赞 

　　○东园祠祭说 

　　正德壬申秋先大父东园翁为堂于东园隙地贮古籍若干卷以业群子姓为进修计榜曰东园书院云堂之前杂植花卉对树槐桂各二乔然蔚然天虗日晶倒影池塘禽鸟翔集鸣声上下翁时偕二三同志傲睨其间悠然自适盖不知有身外事矣一日低佪俯仰忽喟然曰人生如寄堂负阴面阳颇亢爽异日因以为身后祠正中一区修而餙之为神寝堂之西小屋数椽为斋厨从人名长益者服役岁久性故淳谨栖之閠舍俾司香火吾乐此矣闻者愕然咸曰翁乐善好施遐龄天殖柰何遽及此翁咲曰独不闻乎百年华屋千载山丘古则云然于今也奚疑甲戌夏四月翁捐养时余隶名仕籍系身于外先君子屏屿公暨叔潼峰公竹谷公忆翁前言欲遂成之每疑于五行家言淹延积岁竟未能如愿乃嘉靖辛亥余觧冬官卿政家居顾瞻斯堂追忆翁语益重太息亟命诸子若侄广访博咨久而议克恊于是卜日僦工榱栋板槛易其腐坏盖瓦级砖补其缺破黑白黄青新其漫漶砻石为檐除治其中楹而室之纳神厨三区中奉显祖赠云南参政东园翁显祖妣赠淑人冯成先志也东祔显考封云南参政屏屿公叔考处士潼峰公处士竹谷公西祔显妣封淑人方叔妣孺人汪孺人许起以义也祭之期春拟二月中雨露既濡也秋拟九月中霜露既降也仪品有恒不黩不僣不侈不隘以兹隆庆丁卯九月十一日肇举祀事抠衣升堂奠位凝肃仰瞻神主若见若闻嗟夫自正德甲戌迄于今五十有四稔矣以五十四稔欲举未举之祭而始举于今日吾其能逭辽缓罪耶未也抑祭所以追养継孝也不贵于文具而贵于诚意恳至不难于强勉一时而难于永久勿替吾游京师及四方尝见有祠祭者牺牲成粢盛洁似矣而于孝思如在之诚懵然莫知为何物是谓有其文而无其实识者丑之又有自奉华第雕轩竞奢里闾曾不少惜而于祖祠之圯毁则恝然弗加之意甚或藩之拔垣之夷碑踣而畜室焉若罔闻知者此其人殆无择于兽鹿又何可胜罪也哉吾为此惧故为之说以原东园祠祭之始诏诸我后之人我后人其毋忽一 

　　○跋遵义胡氏宗谱后 

　　遵义阛坊名也胡氏宗谱谱胡氏之宗而冠之以遵义云者世其地也世其地曷冠之所以自他于他之胡者谱也谱修自先世需乐公于兹凡六叶族之人日蕃以衍蕃则属弗能以尽迩而厥情弗能以尽亲于是而非续以谱之将不有途人相视者乎势也此谱之所以不可不续也盖自一世以迄十三世需乐公之所修也十四世迄十八世则松之所续者也或名之而虗其字或字之而虗其名或惟具其仕隐生娶卒葬而他弗敢有加焉惧失其真也或书名书字书号以至于行谊学术仕隐履历生娶卒葬无弗书者详吾之所闻见也他如上而褒与之　制下而赠颂记志之文及先世遗稿并见毕录所以昭光德而启后人也尊以统卑迩以维远异日展而阅之世次之分了然在目亲者疏者知相与为服死丧婚娶者知相告而喜有庆戚有吊焉又奚患乎相视如途之人也虽然服矣庆矣斗矣外则续矣而未必其内也续其外不续其内岂吾所以续吾谱意乎必将因是以兴其孝弟之心以隆其敦睦之谊少而孤则壮者收之贫而无归则富者字之不中而不才则中且才者飬之而不然者吾人之所共诮让也夫如是而曰遵义胡氏则信乎其义之遵也已 

　　○跋风贞四曲 

　　承庵胡子廵山东之二年为正德辛巳于时新天子嗣位诏虑天下狱司寇见素林公遴其属之习法明且慎雅为众所推让者若干人疏名以请而棠陵方子与焉得山之东乃兹久仲三日至历下明日承庵子驰往省之一见若平生欢因出其所著风贞四曲谛观焉喟曰是可以无传乎哉是名教所存也是固可训也夫女之贞犹士之节也士尝学问知礼义则于所谓名节云者固宜渊焉林焉其常也然得而见之指亦不多屈矧彼女子可不谓难乎女以贞烈闻夫人之不幸世道之幸闻而无传则其幸与不幸者等又奚以为廉顽立懦之资乎于是棠陵子欣然笔之贻承庵子或曰松林花坞枣林完节也其传之宜也若湘江矢志弗终君子丑之而欲同垂于后以不朽无乃不可乎噫湘江之曲固成于湘江之有初而罔终之罪亦既暴于棠陵之自序使徒有此曲而无序是诚不可以传也今此曲与此序并存焉则湘江固无所迯于天壤间而人之读之宁无惕然晚节之警省乎传之固将以示警也是则四曲之并传殆无不可也 

　　○竹庵戴公祭文 

　　士之有成惟师为大师之有丧惟弟为哀维我师父玉我于成欲颂之德其忍听闻我昔筮蒙令子偕少双双趋庭奉公指授公一而视曾无异道公之掇巍策名帝廷逷历中外绰有令闻时不获觏手教犹勤衮衮诸侯一咲脱屣角巾野服怡然桑梓令子飞黄予亦滥芋公阅乡书掀髯色喜予也不才先令子发辱在言官亦循典则不谐于世炎乡跋涉公乃壮之勉以一节令子步玉密迩清光驰声谏垣显服煌煌公亦朂之砥枉纪纲子方屹立风采无双予赖不坠待罪一方谓公寿考式我无强何哉天夺忽焉悲伤有襚弗亲有封弗庐平生恩义付之长涕视诸令子能不忸怩临风布奠飖飖瓣香何以报之箴规不忘何以慰之有子庙堂 

　　○梅岗周翁赞 

　　岗之旁可栋可梁翁有山堂岗之下可圃可稼翁时命驾翁善弦悠然洋然于冈之前翁善酒乐宾乐友于冈之阜翁之令终远近骏奔重予大息挹翁遗容 

　　○程桐冈像赞 

　　惟貌之癯质之殊惟道真之是嚅惟当阳之英福安之良考德问业咸衣抠而隅趍桐冈为当阳训导福安教谕忽火焚乎昆冈竟莫辨玉石于湏史死于倭寇岂昌辰之弗值实志节之不可渝是无或乎见之者泪淋浪以疾下闻之者气噎悒而长吁传曰笃信好学守死善道若公者非其人乎 

　　○东屏郑公像赞 

　　玄坟幽堔百氏旁被既文既愽轶群绝类通籍天府鸣玉曳组宦成郎署擢守东土知山东莱州蜚声茂实期龚黄匹罔挟朋比罔虞讪嫉南服中迁其立屹屹改云南大理心存爱物初终若一归老丘樊图史盈室后学偶趍是效是述是则公之进而出也泽被生民有阴培邦本之功而其退而处也教施多士亦岂徒曰独善厥躬予之滥竽辱公年同仰公遗容慕公遐风公其逝矣公名曷穷 

　　承庵先生集卷之四终 

　　●承庵先生集卷之五 

　　绩溪胡松着 

　　五言古诗 
　　七言古诗 

　　◆五言古诗 

　　偶题 
　　漫述（二首） 
　　过广陵哭同年雷侍御孟升 
　　竹塘为曲江陈千户题 
　　环翠桥述怀 
　　三海岩 
　　清远峡飞来寺用东坡韵 
　　竹溪赠武陵李勉仁 
　　题东涯黄翁别墅 
　　夜坐感怀（二首） 

　　○偶题 

　　荣华若朝露时景如奔车兰亭狐兔窟梓泽桑麻墟忆昔张季鹰秋风思莼鲈所希在适意良不为膏腴人心易波澜世路多崎岖北郭有薄田南山有敝庐红颜苟不饮白发徒欷歔 

　　○漫述（二首） 

　　南山有老栢森蔚何苍苍所嗟人心违而乃乖其常烂彼春园花妖艳日飞扬随风委尘土况经氷与霜 
　　皷瑟齐门下遗响摩苍空君王不愿听无乃徒为工南山石峩峩北水波瀜瀜何当理危弦付之山水中 

　　○过广陵哭同年雷侍御孟升 

　　倚舟垂杨岸纵目广陵津芦花掠北风雪落何缤纷踌躇立已久良独伤我神岂兹越卿感忆昔同袍人青春自南来骢马枉河滨皎皎氷霜姿邀我饮以醇皂囊出谏草劲气横苍旻所志道行废奚论身屈伸斯人不复见怆矣其悲辛 

　　○竹塘为曲江陈千户题 

　　疏篁逓清池凈影沉寒碧空阶秋草生邈尔氛埃隔中有素操人燕颔髯如戟辕门日无事逍遥惬所适行把黄公编坐拂青苔石殷勤濠梁招俯池展瑶席篁烟扫葛巾清风竟朝夕我非廊庙资迂拙龙鳞逆全生荷至仁远作南迁客文武虽异趍云林颇同癖爱君篁池幽为君倒肝膈归去来何时永矣超形役 

　　○环翠桥述怀 

　　驰车环翠桥遥望灵山里长风驱浮云岩壑信多羙自顾草莽质偶尔掇青紫辛勤期自修敢道直如矢一朝婴龙鳞摈斥南海涘廉州日无事高眠玩图史人谓吏而隐我抱素餐耻回首乳溪滨迢迢余万里定省既云旷田园亦芜矣何时谢簮绂杜门更扫车?? 

　　○三海岩 

　　游丝扬晴空暖翠浮林麓狂客倚岩扉浩然媚幽独谽谺石欲堕缭曲顾往复六月无暑来四时有云宿斜光照疏雨苔色如膏沐振衣蹑丹霞残碣摩且读野猿会闲心山鸟怪儒服新诗出肺腑醉扫石上瀑尽日不逄人熏风远相逐 

　　○清远峡飞来寺用东坡韵 

　　维舟清远峡月色满前湾南国有佳人春华羞玉颜廉阳路万里去去何时还锦瑟无人问蓬门尽日关忆昔在金闺君恩重如山讵知一龃龉沦落尘埃间君恩断复续赐我以玉环感君相知深为君理云鬟 

　　○竹溪赠武陵李勉仁 

　　悠悠寒溪傍种竹成青林林下结庵小藏修白云深图书有余闲对酒还自斟古调咽朱弦清风摇翠衿请从羲皇人鉴此遗世心 

　　○题东涯黄翁别墅 

　　幽人选幽居去郭纔数里鸟道入苍烟林壑信多羙闲抚松下琹饥飡石中髓有时高枕眠日晏犹未起予本廊庙客投簮谢青紫昨游偶过之直造良有以虽未接清言风泉颇知已还当期复来共揽金鹅蘂 

　　○夜坐感怀（二首） 

　　山楼夜气清转觉罗裳薄风动碧梧枝寒声逓萧索曲蘖与塩梅兹人弗可作耿耿忧世怀那堪对摇落 
　　野人穑事毕幽兴谁与适虗堂夜坐深槐露阶前滴睠兹廊庙情欲往披所历苍苍仰弥高曷由遣愁寂 

　　◆七言古诗 

　　瑞芝赠王滦江中丞 
　　四友亭（有序） 
　　鳌峰雅集 
　　罗山赠程孟明方伯 
　　二忠祠 
　　石溪赠骆大参颙 
　　东岸醉中谢酒家翁 

　　○瑞芝赠王滦江中丞 

　　昔闻渔阳守麦穗两岐丰此理竟何如天人玅感通滦江朝野望揽辔山之东虎眉仍虬髭窹寐在痍癃前年六师下江表黄龙青雀连千艨中有恶少数十辈摩牙摇毒竞豪雄我公奋髯一击笏冷冷直气横秋空去年淄青反侧子狂呼撩乱鸣桑弓我公甲兵出胸中湏臾拊背扼其咙今年入夏偏多雨平地却与陂湖同我公触目激厥衷蠲租书奏明光宫太平天子恤民隐百四州县荷帡幪嗟哉我公才且忠讴歌白叟舞黄童皇天高高视听卑紫芝烨烨彰明聪渔阳太守何足数廊庙千秋信有公 

　　○四友亭（有序） 

　　北岩胡翁之行窝古梅呈芳松竹交翠翁亭其间号曰四友双清子过而乐之赠以是作 
　　寒梅萧洒氷雪中翠竹苍松凌昊穹幽人高枕睨浮俗清标劲节将无同四友亭开泉石里斯亭斯名良有以贞心永结岁寒盟晓猿不惊鹤不耻双清野客冲雨来雪夜扁舟应可拟何时觧却红尘缨与君共濯杨之水 

　　○鳌峰雅集 

　　鳌峰高高凌穹苍千杉万桧生夏凉回厓盘磴雨初霁登者恍忽蓬壸乡有羙同袍客一别十八霜思之不见空彷徨一朝聚首谅非常白潭曾子南海良清风吹遍八闽疆豺狼却避狐狸藏果庵壁立千仞冈与对百怪森开张虎豹奔突蛟龙翔夏山圭山谁颉顽琼枝玉树清琳琅金锺大镛鸣序庠更有两洲愧莫当起家吏部焕文章滚滚珠玉抽奚囊侑溪磊落真大方心倾意豁形迹忘唱和不殊宫与啇榕江年少谪仙郎睥睨世故眇八荒劝驾不起甘徜徉我亦承乏司纪纲簿书覊我牢锁缰尘容俗态嗟苍黄九僊观平远台联翩相与追徜徉眼前有酒湏满觞人生适意奚所望君不见山云水萍何微茫聚散倏忽风飘扬无徒回首感叹摧衷肠 

　　○罗山赠程孟明方伯 

　　黄罗山高际天群峰掩映如青莲登者恍惚凌苍烟烟霞深处藏平野颓垣败瓦知何年此中那得世人住无乃昔日迯秦僊黄罗山高际天下有平湖汇百川湖中往往毒龙潜真人一怒鸣金镝至今湖水澄回延逶迤山北芙蓉列缥纱尽是神皋窟藏修楼阁倚云开萝月松风更奇绝予亦从来山水癖见说兹山喜天设他时买却五湖舟为君夜棹山阴雪 

　　○二忠祠（王忠文公祎吴忠节公云） 

　　百折不屈久炼钢百阻不回男子肠人生天地谁无死要湏身后有遗芳王公吴公海内良滇南万里驰天章辞严义正气凛凛直欲异类归虞唐一朝血染昆明水千载日月争光芒于戏我公兮犹不忘至今令闻摩穹苍 

　　○石溪赠骆大参颙 

　　石溪之山峭剌天石溪之水清可怜寻幽选胜孰比拟武陵花木徒芳鲜溪水沉沉千丈绿溪中时有蛟龙宿一朝雷动溪出云霖雨如膏遍川陆石溪主人心事幽独向溪头结茅屋晴窓高卧展南华笔底珠玑倾万斛珠玑万斛夺人眸欻然声价重皇州于今正系苍生望常梦烟霞忆旧游 

　　○东岸醉中谢酒家翁 

　　高楼斜出岸傍柳柳下阿翁日沽酒鸬鹚之杓鹦鹉巵鹭白鹅黄俱所有双清狂客天上来买醉直欲饮一斗葛巾欹侧鬓飘萧壸倾酒尽复相授阿翁频□不论钱但道韶华能借否吁嗟翁国黄耉客遭此翁良弗偶论心邂逅间相欢辰及酉盘飡市遥遥挑灯行剪韭阿翁歌舞娱狂客醉后主宾各抗手狂客高枕醉欲眠阿翁忽讶蛟龙吼夜色沉沉江不流回望长安一搔首人生所贵在适意木石可居麋鹿交当年陇上庞德公至今清誉垂不朽狂客狂客盍归来故园松菊荒芜久烟云落纸一挥毫新诗聊谢翁情厚 

　　承庵先生集卷之五终 

　　●承庵先生集卷之六 

　　绩溪胡松着 

　　五言律诗 
　　五言排律 

　　◆五言律诗 

　　月夜次王定斋侍御怀乡 
　　闻鴈 
　　步月 
　　寄宁阳王水部彭牙 
　　东海祠观海 
　　登泰山 
　　香岩寺 
　　蓬莱阁 
　　荆口驿 
　　平原驿怀古 
　　醴泉寺 
　　龙洞山（二首） 
　　龙洞道中口占 
　　大明湖次郑世润侍御（二首） 
　　简郑世润豸史 
　　赠别边华泉之金陵 
　　过泉林寺 
　　毛阳邮亭 
　　云台观 
　　在野亭赠程翁 
　　京口驿 
　　锡山驿 
　　姑苏即事 
　　茶源晚泊 
　　梓桐源口晚泊 
　　登信州葛阳驿楼呈张大参 
　　望梅岭 
　　江行述怀 
　　通天洞 
　　舟次南宁夜坐书怀 
　　闲行次钱江楼韵 
　　赠张犀浦方伯之云南 
　　义林寺 
　　崇福寺 
　　龙台岩 
　　游镜山寺述怀 
　　榆关僧寺次郭两山 
　　成晋驿 
　　出塞曲 
　　至崞县吕兵宪西泉遣人来迎呈谢 
　　代州感怀 
　　闹泥驿 
　　宁武关倒叠前韵 
　　宿山塘驿 
　　重过桃川宫 
　　谒长沙贾谊祠 
　　过长沙书怀 
　　宿平溪渔家 
　　赠清浪田西皋参戎 
　　舍资驿 
　　独酌 
　　游太华山寺（二首） 
　　南平关口号 
　　分宜怀戴前峰献之 
　　沣陵漫兴 
　　郑家驿抚松亭次毛司马东塘 
　　秦人洞用韵 
　　新店晓发 
　　怀化驿 
　　焦溪堡 
　　龙里晓发 
　　赠别李蟠峰进士（有序） 
　　晚渡练江 
　　海丰对月 
　　丁未重九日清溪驿 
　　归闲次戴白泉韵（二首） 
　　过石屋山房用韵 
　　再过石屋读书室 
　　赠程国宾 

　　○月夜次王定斋侍御怀乡 

　　王子经纶手新诗我更惊细看松菊句俱是水云情皓月中庭色寒蛩半夜声叨逄尧舜世何事忆鸥盟 

　　○闻鴈 

　　忽见联翩鴈霜前度北台寒声云外送欹影月中来不有稻粮累应无罗网猜翻思向人世永夜独徘徊 

　　○步月 

　　步履长廊下天空月色新飞萤闲自照宿鸟暗窥人树接银河近花分玉露匀无端孤鴈呌偏傍异乡身 

　　○寄宁阳王水部彭牙 

　　乌府新承宠分符齐鲁行埋轮空叹息揽辔愧澄清马迹霜千里鸡声月五更何如沧水使高枕卧阳城 

　　○东海祠观海 

　　海庙知名久登堂尽杂苔涛声无昼夜蜃气有楼台衣薄风难禁天低日易开僊槎如可泛直欲访蓬莱 

　　○登泰山 

　　天门堪逈眺骢马故徘徊万井花间列千山雾里开云栖明月嶂日抱试心台忽忆乡关路数声猿啸哀 

　　○香岩寺（寺乃汉二疏故宅） 

　　野寺荒城抱经过客兴清梵音花里度禅影鹤边明扫石留新句停杯问去程贤哉两疏节千载仰遗声 

　　○蓬莱阁 

　　晓上蓬莱阁天空四望开烟波何浩渺岛屿更崔嵬帝子曾经到神仙竟不来惟余驻驆地凉露浸苍苔 

　　○荆口驿（时迎　圣母） 

　　龙舟连夜发九月正秋深荆口千帆雨吴关万里心傍云瞻过鴈隔浦听寒砧何似东篱下黄花日醉吟 

　　○平原驿怀古 

　　锦树山亭合秋风驿路平天空孤鴈杳日落乱砧鸣盘错知铦钝贤愚系重轻不堪长太息千载忆真卿 

　　○醴泉寺 

　　莲宇春初到松门石半摧泉声花里度山色鸟边开徒窃明时望深惭济世才范公祠寂寂仰止一登台 

　　○龙洞山（二首） 

　　境绝尘难到山高日易偏洞云低带雨潭水碧涵天白鸟巢虗壁青榆缀小钱飞鸿如可命直欲度层巅 
　　径转林逾密冈回地忽平竹房僧独坐花树鸟争鸣洞古云常湿潭幽水自清潜龙何日起霖雨慰苍生 

　　○龙洞道中口占 

　　时出春郊外轻云入望低竹桥迎小径茅屋俯寒溪日丽花争放风恬鸟乱啼羇怀聊自遣马首信东西 

　　○大明湖次郑世润侍御（二首） 

　　有羔乘骢客春湖偶并游花光浮近渚亭影漾中流细竹开僧院新蒲隐钓舟不堪搔短鬓翻动故乡愁 
　　郑公谪僊侣湖上爱春游杯吸青天影诗追白雪讴沙晴看鹭浴水阔任鱼浮何处林花落随风到客舟 

　　○简郑世润豸史 

　　抱病经时久空阶锁绿苔匣琴祗自理春瓮为谁开暖翠浮丛竹新红绽早梅寒窓曾下榻何日羙人来 

　　○赠别边华泉之金陵 

　　有客江东去春深花正红尘踪从此异心事与谁同钟送华峰月帆开济水风树云千里思何日付飞鸿 

　　○过泉林寺 

　　老僧能爱客怀抱乐为倾香设胡麻饭清和石髓羮耽唫忘日落移席听泉鸣顿觉无拘碍真堪寄此生 

　　○毛阳邮亭 

　　地僻民风朴亭幽暑气清钩帘邀乳燕傍树听啼莺病久疏逾甚愁多醉不成如何故山月偏向客边明 

　　○云台观 

　　散步长廊下青袍乱绿苔烟沉猿独啸日落鸟双回病叶迎风坠寒花冐雨开倚阑挲醉眼时见白云来 

　　○在野亭赠程翁 

　　为访高踪客因耽野趣真芝亭堪醉月花屿剩藏春竹露侵藜杖松云扫葛巾名园信多羙莫厌往来频 

　　○京口驿 

　　京口扁舟发寒花满目秋江风摇客袂山雨送乡愁草际眠黄犊沙边起白鸥孤心何日尽应共水东流 

　　○锡山驿 

　　落落天涯客秋深到锡山身违丹凤远心共白鸥闲古剎寒烟外荒城返照间宁亲定何日花下舞衣斓 

　　○姑苏即事 

　　寒日低江阁阊门市未休笙歌联画舫罗绮竞朱楼寺古丹青落亭深竹树幽姑苏台上月犹照鹿麋游 

　　○茶源晚泊 

　　孤帆投极浦急雨响寒溪野旷行人少烟沉去鴈低林霏云外蔼渔棹柳边迷旅宿难成寐荒村听曙鸡 

　　○梓桐源口晚泊 

　　扁舟维断柳宿鹭起回滩村近砧声急山空月色寒孤吟聊散步独酌未成欢何日烟霞外栖迟向碧峦 

　　○登信州葛阳驿楼呈张大参 

　　危阁面江开长风卷地来天空帆影乱日落橹声哀凄暖人情异蹉跎客鬓摧张公廊庙具潇酒更怜才 

　　○望梅岭 

　　远客愁梅岭廉州更岭东松高常碍日柳弱自吟风短发那堪白衰颜肯再红翻思听金钥恍忽梦魂中 

　　○江行述怀 

　　迢逓南征者孤舟但信风山连江气白帆带夕阳红木石还乡梦鹰鹯许国衷所希常道泰宁敢怨飘蓬 

　　○通天洞 

　　洞古由天设萝长竟日阴清风自来去远客更登临岭海千年迹关山万里心夕岚啼鸟散回首听龙唫 

　　○舟次南宁夜坐书怀 

　　家远书难寄时艰梦亦惊干戈连晦朔豺虎尚从横未释啼乌恨徒闻过鴈声故园松菊在何日慰初盟 

　　○闲行次钱江楼韵 

　　倏忽春光暮闲行郭外村面风来细柳衣露溅繁荪恋阙非干禄思乡欲断魂孤怀徒耿耿聊自付芳尊 

　　○赠张犀浦方伯之云南 

　　不见岁云远相逄情更真如何经济客又作别离人草绿春山路花明暮雨津滇南思正切喜慰及兹辰 

　　○义林寺 

　　野寺丛林下萦萦一径荒苔痕移马色竹影碎溪光倚槛看花放钩帘送鹤翔此怀良不浅随意宿僧房 

　　○崇福寺 

　　野寺苍山抱逶迤一径通佛香迎马首僧榻下廊东细草侵阶绿幽花入户红竹窓清梦觉宝月照刀雄 

　　○龙台岩 

　　灵岩风景别飞步兴悠哉露磴缘云绕天门傍日开龙宫深窈窕鹤辔故徘徊归去斜阳里蝉声更觉哀 

　　○游镜山寺述怀 

　　寻芳过野寺觅句俯清流竹色分襟袂花香入酒瓯风尘时易迈廊庙志难酬未惬苍生愿徒增白发羞 

　　○榆关僧寺次郭两山 

　　秋日榆关道萧萧客兴长片云翻石壁疏雨过林塘恋阙心常赤怀人鬓欲苍从来清绝地钟磬发山堂 

　　○成晋驿 

　　驿道经成晋霓旌指太行长风欺薄袂冷雨湿行装塞草先秋白边云趁日黄含情重回首何处是吾乡 

　　○出塞曲 

　　万里驱龙种长鸣向北陬胡霜摧塞草汉月隐边楼剑砺天山石旗翻瀚海流欲舒华夏气元不为封侯 

　　○至崞县吕兵宪西泉遣人来迎呈谢 

　　候骑西来远知君意独隆旌旃摩塞日笳吹咽边风烽火千山静桑麻四野同路人夸吕望不数武安功 

　　○代州感怀 

　　代地由来重清秋一驻骖鴈冈盘塞北沱水抱城南天远云俱白庭幽树欲蓝客游当此际强饮不成酣 

　　○闹泥驿 

　　野馆苔如积荒城水乱流云光明塞树雨色暗边楼独鹤归何急寒花开自幽羁心正欲折砧杵又鸣秋 

　　○宁武关倒叠前韵 

　　凉风欺断柳游子忽惊秋鴈阵云俱杳蝉声雨更幽浮踪淹虎塞清梦绕龙楼怅望寒溪水潺湲日夜流 

　　○宿山塘驿 

　　小驿松萝外游人寝未安江云牵客思山雨酿春寒但愿皇恩洽宁知道路难滇南民已困底事欲征蛮 

　　○重过桃川宫 

　　再过桃川院花飞春已深钩帘邀燕入倚杖听猿只俛仰皆陈迹艰难只此心秦时有遗洞薄暮更湏临 

　　○谒长沙贾谊祠 

　　贾生天下士处世孰堪亲欲试安邦策翻为去国臣江花犹映日山鸟自鸣春独立荒祠下西风益怆神 

　　○过长沙书怀 

　　长沙古名郡形胜甲神州衡麓西南抱湘江日夜流鸡鸣农饷午鴈度客惊秋忽忆东篱下黄花笑白头 

　　○宿平溪渔家 

　　江村尘事少客至启荆扉云树深深锁风花故故飞酿倾黄黍嫩馔出白鱼肥共话江村趣浑忘对夕晖 

　　○赠清浪田西皋参戎 

　　赳赳平蛮将英才逈不群剑挥三楚月旗卷五溪云铜柱南中绩玉门塞外勋高踪千古上齐羙更看君 

　　○舍资驿 

　　寒暑倏经过浮生将柰何不堪蓬鬓改况复别离多揽剑怜身远登栖听鸟歌故园天渺渺聊自慰嗟跎 

　　○独酌 

　　独酌不成欢秋风生夜寒感时思抚剑抱病愧弹冠银汉星河动山城鼓角残高楼频纵目何处是长安 

　　○游太华山寺（二首） 

　　寻芳来野寺浮念若为销竹晦缘厓径花明锁涧桥飞轩凌碧海古塔倚丹霄远忆箕山老烟霞卧圣朝 
　　宝地寻真去林深景更幽龙眠潭底月虎卧洞中秋昼静天花落窓明塔影浮游闲惬所遇秉烛未应休 

　　○南平关口号 

　　险绝南平道清秋揽辔过云低山色暗雨急水声多禾垄埋榛棘茅檐隐薜萝遐方空怅望世事几干戈 

　　○分宜怀戴前峰献之 

　　野馆临江渚更深坐烛红凉生杨柳月香送芰荷风短发羞明镜浮踪慨转蓬故人湘水外披豁几时同 

　　○沣陵漫兴 

　　夜卧萍乡月晨飡沣水风羁心惊去马浪迹慨飞鸿山馆浮烟外溪桥落照中停骖聊自遣命酒对花红 

　　○郑家驿抚松亭次毛司马东塘 

　　松下亭偏好秋来兴转深看云时散步得句自长吟白发沾微禄青天照素心有怀廊庙客何日共登临 

　　○秦人洞用韵 

　　雨洗山花净烟含野树深停骖寻往事抚剑激高吟洞壑千年迹江湖万里心符分南檄重何日再登临 

　　○新店晓发 

　　晨鸡鸣候馆游子去何之谷静风声远山高曙色迟思深频抚剑兴惬且哦诗正值蹉跎日空嗟老大时 

　　○怀化驿 

　　夜久众喧息空山惟月明思深还独坐兴惬且闲行径竹风声远庭花露气清碧天凈如水难洗异乡情 

　　○焦溪堡 

　　旅馆莓苔合秋山烟雾深荒城抱流水落日下疏林白发他乡客黄花故国心羲皇风已远徒诵式微吟 

　　○龙里晓发 

　　故国离三月客程犹向东旌竿凝晓雾木叶度溪风戍垒埋云黑烽烟映日红寥寥千载下谁嗣武侯功 

　　○赠别李蟠峰进士（有序） 

　　蟠峰子奉使北还将便道归省余与话别于新桥野亭怅然兴怀援笔书此词之工拙不暇计矣 
　　九天驰凤诏万里返霓旌晓雨新桥别春风故国行浮踪怜我滞戏彩羡君荣正切乡关思寒鸦何处声 

　　○晚渡练江 

　　浩渺沧江上扁舟向晚开水烟飞鴈破山雨逐人来出浦渔灯乱惊心戍角哀天风幸借便画楫不湏催 

　　○海丰对月 

　　幽轩临碧沼皓月水中看直讶银蟾没还疑玉兔寒砧声来别院渔唱起前滩俯仰成准盻宁知夜色阑 

　　○丁未重九日清溪驿 

　　忽忆燕台日重阳又一霜霞杯浮露白雪鬓映花黄鴈影牵乡思猿声乱客肠清溪成独宿山月自苍苍 

　　○归闲次戴白泉韵（二首） 

　　忆送海南别经今岁十周烟霞容我老松菊为君留好共敲新句何湏说故侯相看俱白发应不厌登楼 
　　山青环郭外水绿绕城周明月堪攀陟浮云任去留陶叟千金产班生万里侯何如一尊酒相与醉溪楼 

　　○过石屋山房用韵 

　　把玩新秋向虗堂步几周红尘真若梦白日信难留闲弄孤舟钓宁输万户侯清风明月夜还拟一登楼 

　　○再过石屋读书室 

　　山拱堂逾胜身闲日自长往来无俗物燕寝有清香槐古犹疑市松抽欲过墙眼中俱乐地应不厌徜徉 

　　○赠程国宾 

　　睠子诚高旷襟怀度海云琳琅当圣代兰茞欝瑶氛为忆南雍秀常蟠北斗文应知伯林甫慵慨信超群 

　　◆五言排律 

　　宴集（有序） 

　　○宴集（有序） 

　　嘉靖改元岁次壬午予在告恭遇恩典辱外弟定之全之二先生招饮于节孝堂酒酣有作以纪一时雅会云 
　　凤诰遥颁日龙飞第一年堂开修竹外帘卷落花前云暖歌钟沸风回舞袖偏金觥浮绿蚁玊鲙割红鲜月影欹乌帽鸿宾散绮筵岩扉归去晚萝径锁寒烟 

　　承庵先生集卷之六终 

　　●承庵先生集卷之七 

　　绩溪胡松着 

　　七言律诗 
　　五言绝句 
　　六言绝句 
　　七言绝句 

　　◆七言律诗 

　　过昭阳湖 
　　病中闻笛 
　　龙山驿 
　　登泰山 
　　王滦江中丞同登湖亭钓鱼沽酒尽兴暮归 
　　平原道中 
　　龙洞山 
　　重游千佛山 
　　怀秀卿弟 
　　楚雄述怀 
　　谒武安君李牧祠 
　　再过温泉 
　　九日安宁州 
　　济南阅武 
　　在告次王立庵韵 
　　赠别王滦江之陕西 
　　九日漫兴 
　　秋暮访胡缾山中丞 
　　次同年丁季学过访东园（二首） 
　　次戴竹庵公灵川草堂韵 
　　次陈静斋中丞见过韵 
　　次戴白泉中秋见寄 
　　秋夜书怀 
　　三忠祠别诸友 
　　天津感怀 
　　甲马营感怀 
　　彭城怀古 
　　小溪驿次王阳明韵 
　　南安留别吕守平川 
　　梅关寄南赣兵宪喻桂泉 
　　梅岭纪兴 
　　洛阳桥 
　　清源山廓然楼（有序） 
　　赠方伯钱江楼升任湖广 
　　偕吕西泉饮古并胜游楼 
　　桃源洞 
　　寄东园 
　　戍妇吟 
　　重过桃川宫 
　　普定道中 
　　关索岭 
　　谒关将军祠 
　　禄丰道上 
　　述怀 
　　卢溪邮亭 
　　三渡湘江 
　　再过军山馆 
　　山塘驿 
　　盈口驿晚兴 
　　太平堡 
　　过封川寄潮阳周朱二寅友 
　　九日平政驿怀周白厓朱汝滨 
　　惠河晚归 
　　赠胡方山之东瓯 
　　感兴用韵呈周希斋 
　　秋日述怀呈程两泉 
　　次戴白泉见过韵 
　　镜山晚归用韵 
　　东园赏菊次程灵峰韵 
　　九日登灵山次胡方山韵 
　　附录王滦江珝边华泉贡饯别王定斋应鹏联句（二首） 

　　○过昭阳湖 

　　湖光潋滟浪悠悠岸草汀花亦自幽梦忆雨声喧昨夜晓看晴色上归舟迎人云物生新思回首风尘动远忧欲向飞鸿问消息微茫烟水隔沧州 

　　○病中闻笛 

　　苦被浮名绊此身病多偏觉忆家频愁看白鴈霜前度羞对黄花雨后新浊酒异乡聊自酌孤灯长夜转相亲数声何处层楼笛恼乱江南万里人 

　　○龙山驿（时值嘉靖改元） 

　　垂杨袅袅弄清阴路入溪村兴转深天外白云倏异态枝间黄鸟喧嘉音尘踪去住嗟春梦国事传闻慰客心歇马龙山谁与伴遥看新月上疏林 

　　○登泰山 

　　路盘峰转漫劳牵缓步登登到绝巅乌兔升沉霄汉外青徐交错酒尊前牛心石润晴还雨龙口泉飞断复连欲问秦皇封禅处有碑无字草芊芊 

　　○王滦江中丞同登湖亭钓鱼沽酒尽兴暮归 

　　胜日邀宾湖上亭湖光掩映树层层隔花浴鹭因谁起傍水危栏好自凭雪鲙可谋呼钓叟霞浆欲办问林僧共拚一醉归来晚云尽天高月正凝 

　　○平原道中 

　　凄凄风色正秋深纔过清溪又碧林喜见田家酿新黍愁闻戍妇急寒砧黄花已负重阳约白鴈难将故国心何日草堂春睡稳数竿修竹火窓阴 

　　○龙洞山 

　　龙洞谽谺势欲吞龙今何在洞名存莓苔瘦色侵衿袂泉石幽怀付酒尊虗壑风生清籁发平林日落乱山昏螺盘蹑遍归来晚明月相随共到门 

　　○重游千佛山 

　　翠壁丹崖即洞天累累千佛自何年重游不用招僧引暂醉何妨扫石眠惬意飞花纷上下多情野鹤故联翩西风忽送黄昏雨独倚岩扉思悄然 

　　○怀秀卿弟 

　　鸿鴈行飞系所思那堪更诵鹡鸰诗清宵对月关情切白昼看云信步迟拊背温寒曾尔问连床风雨有谁知何时共倒梨花瓮彩袖齐翻映寿巵 

　　○楚雄述怀 

　　纔看夏去又秋过远客祗余两鬓皤落落池莲霜气肃萧萧庭树雨声多病躯转觉惭簮绂旅梦应难到薜萝空向黔阳重搔首年来犹未息干戈 

　　○谒武安君李牧祠 

　　鴈门山抱武安祠歇马登临一拜之细覩熊姿光动处犹如虎阵战酣时生前远扫穹庐迹没后长悬汉帝思假使当年终不弃邯郸何遽入秦师 

　　○再过温泉 

　　为爱温泉去复来细看袍色乱莓苔兴饶何必偕童冠景会应忘醉酒杯雀舫风高歌吹逈鸡山雾敛画图开游人已拨市朝累猿鹤从今不用猜 

　　○九日安宁州 

　　摇落那堪对素秋山城风雨独登楼强将浊酒酬佳节羞把黄花上白头野鹤自鸣还自舞寒蝉堪听更堪愁流光忽忽如飞电不为羁人顷刻留 

　　○济南阅武 

　　虎变龙翻阵不同烟笼细柳将台空雕弓满抱天山月铁骑横追瀚海风旗掣冻云连塞黑戈麾斜日照人红匈奴莫谩夸长技燕颔还收万里功 

　　○在告次王立庵韵 

　　节入新秋暑更加风尘冉冉暗天涯鸣鸠逐妇翻松杪语燕将雏掠稻花时序百年祗转眼男儿四海即为家昼长地僻帘栊静且尽芳尊不用嗟 

　　○赠别王滦江之陕西 

　　分手江亭日已移那堪黄鸟啭高枝正怜海内同漂泊忍向天涯又别离历下共夸芝独秀渔阳谁讶麦双岐病余亦有家山兴重会应知得几时 

　　○九日漫兴 

　　东园九日兴偏奢帽落龙山忆孟嘉黄菊有花诗不俗白衣无主酒湏賖庭森老栢承朝露池引清泉浴暮霞意适顿忘筋力异肯将佳节付长嗟 

　　○秋暮访胡缾山中丞 

　　西风送雨响寒溪忽听渔歌花下迷翠岭丹枫悬日近白沙青鸟傍人低浮名久绊悲蜗角野径无媒信马蹄遥望碧山图画里几时聊共片云栖 

　　○次同年丁季学过访东园（二首） 

　　蓬窓三载卧烟霞枉驾情深讵有涯细韭园中剪夜雨浊醪墙上过怜家青灯欲尽余心事素发相看感岁华何处鸡声催月晓不堪去住两兴嗟 
　　东溪流水浸朝霞茅屋萧疏傍水涯皂盖乍过金马客红尘元隔野人家新诗投我饶风度浊酒留君愧月华一别十年今聚首相看蔑里忽长嗟 

　　○次戴竹庵公灵川草堂韵 

　　晓山输绿涨新塘却羡幽人构墨庒篱落野花深映竹阶除驯雀暗巢桑帘疏月彩摇书幌榻静泉声入枕囊南北年来空浪迹岂知蓬岛在吾乡 

　　○次陈静斋中丞见过韵 

　　中丞蹇谔古人风十载相逄迹又同惜别敢忘新句好承欢犹记旧筵丰翻思往事如蕉鹿莫厌浮踪似雪鸿民力东南今已困救时深喜仗吾公 

　　○次戴白泉中秋见寄 

　　金粟初开秋满天人间天上忆婵娟已知人比去年老岂谓月无今夕圆且对芳尊开口笑何妨玉漏隔花传园亭不用烧银烛更有清光满玳筵 

　　○秋夜书怀 

　　曾缀宸班委佩声飬痾今作故山行抱琴漫适烟霞趣翘首能忘犬马情三径有花非索寞万方无事喜升平清风高枕北窓下信道幽居不用名 

　　○三忠祠别诸友 

　　炉香满袖出枫宸忍听骊歌潞水滨犬马有心终恋主乾坤随处更容身北来紫闼空留姓南去青山岂笑人谁道廉州风土恶春风不异帝城春 

　　○天津感怀（正德庚辰扈从过此） 

　　先皇警跸曾游地逐客重过感慨深虎旅连樯云漠漠龙艘引缆月沉沉风江浪涌摇歌扇羯皷声高杂梵音此日翻思俱是梦不堪回首欲沾襟 

　　○甲马营感怀 

　　甲马江寒客到稀孤舟野泊傍苔矶翩翩白鸟闲过幔烨烨黄花欲上衣散秩更怜多病称迂怀敢道世情违浮生天地皆羇旅何必今朝叹未归 

　　○彭城怀古 

　　水绕孤城去莫回城边寒暑倏相推千秋共道歌风帝百战空余戏马台楚汉兴亡频入梦乾坤浩荡且衔杯白鸥无数沙汀外狂客经过喜不猜 

　　○小溪驿次王阳明韵 

　　溪水茫茫曲抱城鸟啼溪树暮烟横到来小馆初收雨闻道南荒未偃兵暝色可人深夜酌梅花索咲傍檐行明朝早发东征驾莫负廉州竹马迎 

　　○南安留别吕守平川 

　　日月相驱岁已阑回头何处是长安溪云阁雨行装润驿道冲风别酒寒君地岂如吾地远离时却忆会时难徒怜庾岭梅花色独照孤臣一寸舟 

　　○梅关寄南赣兵宪喻桂泉 

　　使君高义薄云天两地遭逄共一年赣水冬风帆似锦吴山春日木??含烟寒梅岭上花初放合浦池边月正圆相别未知相会处且将心事寄华笺 

　　○梅岭纪兴 

　　度岭南来兴欲飞烟光草色共霏微缘溪翠竹有万个夹道青松皆十围行李渐看炎海近殊方真觉故人稀一尊牜?卬对春山月自信（下有逸文） 
　　梅关重见鹧鸪飞步入深松暑气微花外泉声环佩响云边山色石城围相逄谩道停骖久此别应知会面稀碧殿丹厓图画里寻幽莫遣素心违 

　　○洛阳桥 

　　石桥千丈卧寒溪恍忽青霄驾玉霓风送洛潮归处急天围平野望中低卿心欲碎惊禽语客路空悲恋马蹄遥指清源好厓壑几时暂假白云栖 

　　○清源山廓然楼（有序） 

　　清源泉郡镇山也上有洞坐可数十人山半秀石矗起选幽者为廓然楼嘉靖辛卯夏予行部至泉端阳日偕同年谪戍镇海陈明水来游登山历洞若山若海若畎田?会村墟城郭举在目睫乃知兹山之胜临风漫尔书此 
　　秀石嶙峋结构幽清源疑是小瀛洲云开海色遥明洞雨过林光欲满楼扫榻幸逄迁客语举杯翻动杞人忧寒鸦数点斜阳外对此兴怀不自由 

　　○赠方伯钱江楼升任湖广 

　　江上群峰剑气清风生江树锦帆轻翻思济比交游谊益重闽南送别情乌石棠阴留旧爱洞庭春色迓行旌岘山又见丰碑起未许羊侯独擅名 

　　○偕吕西泉饮古并胜游楼 

　　杰阁崚嶒倚碧空疏帘斜卷夕阳红凤山台榭烟花外鴈塞峰峦锦绣中画角那堪浮客听清尊犹幸故人同无情却是滹沱水滚滚西流不向东 

　　○桃源洞 

　　楚江斜抱武陵峰下筑桃川数亩宫鸟度猿攀烟霞杳水流花落古今同翻思往事心徒远欲访僊源路未通安得渔郎指真迹石桥深处驾飞鸿 

　　○寄东园 

　　堪咲年来自失真晓猿夜鹤亦相嗔未披尘网空怀土不为浮名岂悞身风雨载途频作客江山回首欲伤神题书独报东园柳好扫林扇待主人 

　　○戍妇吟 

　　倚遍东风十二阑不堪回首望长安歌闲白雪凤箫冷尘满香奁鸾镜寒枫叶未传秋意老梅花欲寄陇头难知君要遂封侯志佩剑冲星夜夜看 

　　○重过桃川宫 

　　楚泽茫茫几往回琼宫斜傍翠微开落花啼鸟今犹昔明月清风去复来为爱名山频驻马不堪长路且衔杯桃源真迹知何在万古千秋白发催 

　　○普定道中 

　　落日未没遗照多千山万山拥翠螺疏林雨过凈如洗野水风生惊欲波断续猿声隔烟雾高低鸟道入松萝独怜长剑倚天外回首岁月空蹉跎 

　　○关索岭 

　　云开关岭鬰嵯峨险绝那堪远客过锦斾高翻常傍日肩舆缓步且攀萝穿花曲磵泉声细架壑幽亭树色多谩道此中风土别滇南元是汉山河 

　　○谒关将军祠 

　　丹崖翠巘何年辟伏雨阑风此日过马迹逈临飞鸟上旌竿遥傍碧霄多荒祠寂寂埋松竹断碣萧萧绾薜萝汉事嗟跎千古恨可堪梁甫听遗歌 

　　○禄丰道上（金龙铜虎俱堡名） 

　　沙光渺渺迎人目草色青青上客袍日转金龙旛影动风生铜虎柝声高百年事业惭何补万里炎荒敢谓劳独坐山亭发深省迂疏只合卧蓬蒿 

　　○述怀 

　　仲秋风日转凄凉三径遥知已就荒落落孤松祗自老萧萧丛菊为谁香忧时曾抗金门疏病渴空怀玉露浆回首高堂垂白在岂堪萍迹滞遐方 

　　○卢溪邮亭 

　　日断乡关日几回不堪时序迭相催春光纔趁杨花去秋色潜随鴈影来晦迹曾闻彭泽柳调羮空忆傅岩梅江亭独坐频回首世事悠悠强举杯 

　　○三渡湘江 

　　频年书剑渡潇湘回首风烟渺故乡堪叹功名双鬓短又经节序一秋强篱边只合诗唫菊身外何湏笏满床莫道蓬栖俱蹇劣几时白日傲羲皇 

　　○再过军山馆（应忆亡儿廷炜曾同宿此） 

　　独坐荒亭对落晖悲凉怀抱欲沾衣蝉声雨外那堪听鴈影天涯更觉稀满目蓬蒿增索寞无情杨柳自菲□当年语笑人何在依旧青山锁夕霏 

　　○山塘驿 

　　路入山塘兴转幽浊醪新黍暂迟留风含庭桂香初放雨过溪松翠欲流楚泽不堪瞻去鴈颖川空自忆牵牛戍楼晓角吹残月又促天南万里游 

　　○盈口驿晚兴 

　　摇摇旌斾指南陬面水亭高远客留杯湛清酤堪对月盘开紫蠏正宜秋金徽调古澄江汉玉剑光寒彻斗牛伫立东风发长啸数声渔唱起前洲 

　　○太平堡 

　　风雨萧萧入夜郎不堪回首望江湘时光荏苒催人老山色空蒙笑客忙长剑倚天增感慨孤城向晚自凄凉遐方景物多殊异惟有鹃声似故乡 

　　○过封川寄潮阳周朱二寅友 

　　梧江皷楫下封川冉冉青霞断复连旅鴈独眠沙草际寒鸦斜度夕阳边羊城物色嗟今日凤阙钟声忆去年回首故人沧海畔几时重和白云篇 

　　○九日平政驿怀周白厓朱汝滨 

　　摇落那堪节序侵寒灯孤馆夜沉沉更传铃铎游人思笛弄关山何处音黄菊有花空馥郁白衣无酒懒登临月明忽忆潮阳客千里相看共此心 

　　○惠河晚归 

　　皷楫中流漾夕晖遥看烟树转霏微汀花烨烨迎人笑水鸟翩翩傍岸飞浊酿不禁霜气肃轻帆聊趁月明归尘躯何日樊笼解布袜青鞋无是非 

　　○赠胡方山之东瓯 

　　离筵莫厌酒杯倾千里分符出帝京漠漠燕关和鴈度萧萧越峤候鸡征甘棠拟听他年咏折柳宁忘此日情知尔文章多态度公余好作鴈山行 

　　○感兴用韵呈周希斋 

　　昔觐天颜咫尺余小斋曾傍五云居清风晓漏趍常早淡月花阴扫不除仕岁功名惭我拙衰年诗句倩人书即今白首心俱寂俗驾无劳问敝庐 

　　○秋日述怀呈程两泉 

　　世事如棋休便休那堪摇落又深秋寒云红叶频牵梦疏雨黄花独倚楼载酒好邀东岭月投竿湏泛北潭舟浮生俛仰成今古莫遣青山咲白头 

　　○次戴白泉见过韵 

　　咫尺东园任往还小斋幽厂对南山闲寻漉酒披衣趣只在清风明月间酬酢更无身外事蹉跎犹减镜中颜却怜缑岭登仙子跨鹤吹笙杳莫攀 

　　○镜山晚归用韵 

　　胜迹年来几往还红尘元自隔青山渐看月色苍茫外忽听钟声杳霭间清世有人曾洗耳闲身无处不开颜松醪欲为山僧醉一任斜阳去莫攀 

　　○东园赏菊次程灵峰韵 

　　三径聊从郭外开黄花潇洒绝浮埃清香不为秋霜改瘦影偏宜夜月来隐几欲眠还觅句探囊垂罄更衔杯人生对景湏行乐莫待星星两鬓摧 

　　○九日登灵山次胡方山韵 

　　上尽灵山更上台无边木叶为谁来小车花外望不到寒菊林间空自开早岁已惭牵佩组□年只合卧蒿莱何时重订东溪约煮茗焚香亦快哉 

　　○附录王滦江珝边华泉贡饯别王定斋应鹏联句（二首） 

　　天为离人作昼阴（华泉）寒鸦枯木动悲吟霜风千里长安路（滦江）云树经年历下心清世祗应惭白璧（承庵）良宵真拟惜黄金灯前莫虑倾春瓮（定斋）已判归途夕漏沉（华泉） 
　　离筵莫□酒杯深（承庵）黯淡霜天□有阴云近北台苍桧老（华泉）月寒空署碧梧森经年魏阙江湖梦（承庵）万里尧天□月心归去皂囊无长物（定斋）还闻高议动朝簮（滦江） 

　　◆五言绝句 

　　长沙道上 

　　○长沙道上 

　　疲马长沙去秋来客兴阑黄花随处有不似故园看 

　　◆六言绝句 

　　界亭驿夜坐（二首） 
　　辰阳馆次张东沙韵 

　　○界亭驿夜坐（二首） 

　　薄暮风生巨壑隔溪月上疏林正忆山间酒伴忽闻空外砧音野馆平临江水荒村半掩柴扉夜静忽闻犬吠月明应有人归 

　　○辰阳馆次张东沙韵 

　　叠嶂千年图画澄江万顷玻瓈屋角寒蝉露咽天涯孤凤梧栖 

　　◆七言绝句 

　　赠朱适斋副宪归田 

　　○赠朱适斋副宪归田 

　　晓看紫气度盘河信道青牛客子过试问长生浑不应向人一曲紫芝歌 

　　承庵先生集卷之七终 

　　◇附　同心集◇ 

　　卷之二　　简书录 
　　卷之三　　简书录 
　　卷之四　　赠言录 

　　●同心集卷之二 

　　简书录 
　　不肖男廷烋廷默孙坚编辑 

　　◆简书录 

　　孟洋 
　　刘魁 
　　贾秉宜 
　　施儒 
　　何天衢 
　　王珝 
　　边贡 
　　边贡 
　　边贡 
　　王应鹏 
　　王应鹏 
　　王应鹏 
　　王应鹏 
　　范永銮 
　　熊相 
　　熊相 
　　虞守随 
　　汪思 
　　吴铠 
　　程容 
　　宋沧 
　　王珝 
　　王璟 
　　方豪 
　　边贡 
　　张璧 
　　方豪 
　　边贡 
　　樊継祖 
　　宋沧 
　　王以旗 
　　潘潢 
　　王珝 
　　边贡 
　　边贡 
　　边贡 
　　毛伯温 
　　汪玄锡 
　　唐皋 
　　郑佐 
　　徐盈 
　　毛伯温 
　　方豪 
　　王珝 
　　敖钺 
　　孟洋 
　　李献 
　　郑佐 
　　萧鸣鳯 
　　汪溱 
　　彭泽 
　　王应鹏 
　　郑佐 
　　胡道芳 
　　汪溱 
　　程昌 
　　丁洪 
　　孟洋 
　　郑佐 
　　边贡 
　　方豪 
　　初杲 
　　张璧 
　　程旦 
　　郑玉 
　　钱宏 
　　程默程然 
　　李邦直 
　　徐盈 
　　丁洪 
　　钱宏 
　　胡琏 
　　方豪 
　　彭大治 
　　杨表 
　　周在 
　　林大辂 
　　熊浃 
　　郑佐 
　　丁洪 
　　费宏 
　　费寀 
　　丘养浩 
　　郑一鹏 
　　邹守益 
　　林应骢 
　　李墀 

　　○孟洋 

　　洋不肖辱执事教爱僚友之间无异骨肉此别后晤未期尝一念之怆然悲惋执事能无情邪老亲寿期及贱子临别承嘉惠者不一此固情爱所至在贱子寔不能自安耳别来十八日至镇江遡流由瓜步取道六合廿三日始抵滁矣从此舍舟整装即陆路五月初方可抵家门吏辈即此发回因附此奉达余情缕缕不能尽惟异不弃疏远便中常惠教音尚可慰私念耳亮之 

　　○刘魁 

　　生不挹光霁于兹久矣而山斗之仰云树之思耿耿于中未尝昕夕替也顷者业师张太守先生自安吉归能道宦况佳胜声誉益隆盖以宏才硕德自优于仕而台阶荐历之占基于此矣敬羡敬羡且辱不鄙存问卷切故旧不遗之情蔼然可掬知感知怠先子乙亥赴亰报政至德州有宾州之命归舟静海而凶变作矣孤等不天致来酷罚不忍言不忍言及今虽巳免丧苐宅兆未定尚在浅土计明冬方得襄事盖意在敬诚恐贻后悔故尔迟回然不孝孰甚焉羞为执事道也贱弟兄守贫如旧兹遣舍弟元赴南都求铭于宗伯杨月湖先生之门谨令晋谒墀下幸赐教益或可以广其才不致淹滞不振先子亦当感激于九原匪直贱弟兄之幸也风木卷拜于崔作万冀一挥以光昭先德则古人所谓死生之交不啻是也临楮卷卷伏惟尊照不具 

　　○贾秉宜 

　　走荷教爱为独深苐临行未获一见而别风晨月夕岂容巳于怀哉所可喜者执事大才高节铨曹归重　剡召之荣科道之擢近在眉睫异时按抚西川庶得一瞻光霁窃恐势分悬绝不敢仰谒耳舟次姑苏相识者谓官船犹小难当风浪故舍此而登巨舰然蜀道修且险又不知何日得抵家山也行间承厚贶兼厚教札感激何如镇江伺风便发舟送来门隶三人就此遣回谨裁此奉谢舟中百凡俱废楮颖欠庄仰希离宥不宣 

　　○施儒 

　　儒启闻即日有　奏最之行礼应走饯以致区区而适苦贱恙莫伸私愿益增耿耿夫以英才硕德如执事者自与时辈迥绝此行定是台谏之擢士论所归又何疑焉骅骝遇康庄材力可以大展苐不审能念及空谷之驹否比遣驰问巳领教音实深感佩去此奉会当在何日也怅怏怅怏书怕将意殊愧菲薄秋涂渐寒千万为国自爱不尽不尽 

　　○何天衢 

　　前冬都下匆匆相见未尽平生向往之诚别后无任倾仰去岁在杭巳得邸报知有东鲁清戎之命迩缘天幸又得与按部接壤相闻缅惟风裁凛凛壹时老奸宿蠹则刷殆尽凡在相知孰不欣羡因便匆忽临书无任悚息伏惟照察不宣 

　　○王珝 

　　别后不审旌节巳历何处暑雨烦溽贤劳柰何近报惟多转官想巳得闻各处镇守守备内臣自正德年来差出者悉取回更替盖天下一新也独被崔疏劾者尚尔岿然柰何赉去会稿望即写完差人因便草草不悉余惟加爱 

　　○边贡 

　　南巡之日承左顾□含仓皇失饯罪罪比日登泰山游灵岩拜孔庙必有名章雅制以纪大观恨不得从车骑之后为笔砚之记室也别后寒眷皆病时疫月初鄙人起屋失调亦致传染汗两次而始觧以故不能执笔以荅来使来使反命之迟非其罪也幸恕之耳送别联句生意以为执事谢病之举既己中沮则此诗但可书一卧卷以纪一时之兴不必登轴也如何如何有便批示当如教奉行矣臂酸作字草率亮宥万荷 

　　○边贡 

　　承示高制无任欣慰柰何秘之一年而始发耶野人席上狂言乱书肆无畏惮乃知为公腹哂而心嘻者久矣惭怍柰何悚息柰何录上近作二章粗陋之语本不只尘尊览所谓匪报也永以为好耳安榴之惠登受多感外儒学枢要三怢附来使持上所载虽人人能知然可以观古人用心之勤刻板之玅也可录则录不可则掷之而巳臂痛不能庄敬希涵贷幸甚 

　　○边贡 

　　崔卷草草涂沫加灾剡藤献笑时哲愧悚交至矣然恐重违委命故弗敢避丑耳小序俟执事临行时登卷盖此后凡有赠别之作可书于联句之末也目病寘修问安之礼台照万荷 

　　○王应鹏 

　　别后无任眷眷仰间忽辱教札甚慰执事欲从此长逝耶迟两月俟　朝廷好音未晚也近有人自京来水老萧老等二十七家以宸濠事俱逮狱矣吾辈疏似迟矣盖彼于初六日举行而进本人计在初八九方到都也区区近日为公务文移所窘无好情绪所至之处便不得脱身决囚在迩心甚急急也所喻事只见高谊烦少待还省同举盖亦为忙冗之故也柰何柰何余容面悉 

　　○王应鹏 

　　久别想念惓惓比审动定如何生此月七日回省东方事草草毕之殊忝职业暑月不宜驱驰过度请回节钺不惟道体当珍爱而官民承事者亦自甚难请裁之　圣政不意如此神速前疏草都成□□□止之矣所谓　圣朝无缺事自觉谏书稀亦此谓也王大参昨来参谒以途中水大回司今又以连雨不能前进渠当进表闻河南山西俱巳去之矣然渠以辽海初回不曾拜见心甚歉然此罪过执事当原宥也草草余惟尊照不宣 

　　○王应鹏 

　　闻执事久廵太安此意徒尔汲汲如朝廷之不允何所谓行止非人所能为也昨陈少参来闻执事为东兖除民害甚喜盖此人生与抚公巳劾去矣范道长近日弹文甚崔闻渠巳过天津矣当必得一会也风便草此余容面布不宣 

　　○王应鹏 

　　闻节钺将临喜不自胜拟于郊外一迎以申倾渴缘滦江老先生有宿约促之再三不能辞寘情废礼罪过罪过容负荆面谢也不宣 

　　○范永銮 

　　近因执事东廵未归故不敢修问负罪负罪凡百量报中得闻圣天子较初政日觉有不同者矣吾人好名之心胜攻击太甚失其大体以致言多厌听有君如此而不能善为辅弼此岂皆群小之过耶可咲可咲执事之差不知何如量高明自有处也生不日有陕西散赏之行欲啚南归故不辞劳也此后不知会面何日便中幸勿吝教冗迫中不能尽所欲言万惟照亮幸幸 

　　○熊相 

　　承手教感感昨闻大奏议足以正人心而惩奸恶但渠既远斥斯亦巳矣生虽未得一接光霁然自附于知巳旧矣故此致区区　驾近而无归期党恶□巳就捕乱贼不胜恐惧亦一快也惜乎内外异刑逮及家属触目感中未免凄然耳使回此道意余惟照詧不宣 

　　○熊相 

　　承遣官远顾蒹辱教音感感生久仰执事猛拟一见以倾此平生而竟复相左柰何冢宰新政在告者往往不唯恐执事之归心终不能遂也况清军以不扰为能御史以持重为体于此二者固皆得之军民之心巳帖服矣交代之期又过半矣宜姑思之何如荆山近日之升大招□论执事向者之疏又添事实渠近亦谦慎过前执事乃为之忠臣矣每对生言深自引咎则其人比之厚老诸公犹似可取也再不必虑之生碌碌台末性复粗戆动辄忤人若久必有奇祸故乐于此行耳时事又非上年之比任世道之责者非吾辈而谁哉尚相与勉之使回匆匆申谢意余惟照詧不宣 

　　○虞守随 

　　向者荣行弗获郊送方切愧悔乃辱手书示及感惧交并迩闻　驾道遗属执事者疲于迎谒年家颇以系怀及覩奏章风采凛然又知精爽英发非困惫中所能挥酒深喜深喜正企仰间忽旧属德之平原丞张上卿以解马来谒询知动定又喜又喜欲附以寄声而张巳别去不果兹风便谨此布悃张椎檏人且职事亦可干办生昔尝奖之凡百希照宥何如南差在即途间得便当领教不一 

　　○汪思 

　　承差来得书并奏状观之知有物外之兴盖执事初志也时例所拘不可得而偿矣况当此时当道者正欲求贤才为朝廷出力有如执事肯使之投闲而去乎叶良器擢知东昌甚好且得执事莅兹土尤玅尤玅家兄近推太常不得竟为羽流所有可笑也余事去人当能悉之草草奉复惟垂照万万 

　　○吴铠 

　　不肖叨厕年末久失奉问山斗之怀徒切耿耿疏逖之愆良不可迯感荷执事远垂惠爱登拜之余岂胜惶汗伻还先此申谢若夫台端风裁施于奸回见之激扬者不肖早莫之间无任忻羡而巳复奚能一一为执事道邪统希以哀毁中原亮万万 

　　○程容 

　　循之表兄来曾作一东奉问计呈左右自后闻有荣差以故阙于修敬每询行履亨嘉宦况清适足慰远怀得诸令弟谓执事似有愁单孑意此甚不然观郭令公以单车入不测之虏庭苏眉山以单车奉使安南今之行万里道劳役于四方如滇南交趾之属岂非其人执事临莅山东我先圣之阙里在焉其圣贤遗迹必犹可考刬奸剔秽之余皆足以开心明目供助唫咏此正蓬茨之士所深愿而不可得者而乃萦萦何耶昔人谓出门顾婢子语刺刺不能休者为非大丈夫执事大丈夫我谓传之者妄也夫以执事之处心积虑愚固不当有所嘐嘐盖以辱爱于昆仲间不能有所巳也是月初八夜与循之共榻而眠而梦寐之间与执事对话情意欣洽岂思之不忘故形诸梦寐与醒而有述并录呈之秋风一枕近重阳千里关山共一堂数筯虀盐情正洽忽惊鸡呌五更霜词虽不工聊以纪梦耳笔楮不能尽所欲言惟心照幸甚 

　　○宋沧 

　　向者都下多慢仰惟汪度必能见谅无何大驾远驻势倾雷霆幸大君子深惟民虑区画万状声华所及狐媚远潜轧坤以之坱轧海岳由之震荡吾东土赤子赖以存活者甚多且除刬奸权数疏读之令人叹服文章寔苐一等文章事业寔苐一等事业兹惟公论曷敢溢羙方今圣明求贤纳谏是急知返辔之余庙堂有待矣向承惠爱怀感无量兹薄言申谢惟照恕草率洎为 
　　国珍卫不宣 

　　○王珝 

　　日者闻贵体违和即欲问候适荆人偶感重风危急至甚坐是不敢出门今晨询之三司云喜执事己收勿药之功为慰尚容颛拜先此达忱惟照恕万万 

　　○王璟 

　　区区僻处鲁地极南苦无翔便不知贵体违和有失问安负罪不尠正尔企慕倏承赐手翰暨新书叵胜感篆又蒙锡及肩舆力士以代区区徒行吾家子子孙孙佩荷盛德大恩于无穷也区区跧伏林丘就木有期价旋裁陋剡少摅谢愫外小书二种式以侑椷 

　　○方豪 

　　适承手札足见不鄙讽诵再三如我欲言行役苦辛顿使去体喜慰喜慰连日奔走山原冀得会晤又闻西巡在即为之柰何然必啚一倾倒耳益都罪囚之释区区失于检点但欲了事耳不知台下有行竟坐僣妄惟达人君子不为芥蔕区区素无他肠久则自明也使回漫及凡百情照 

　　○边贡 

　　自入灯节以来贱目肿痛小女出疮数日殊无好况兼之执事试士未经发落不敢晋谒以听教言无任瞻遡也伏闻近有龙洞之游则为之神思飞越者凡再四焉正欲走台下求观纪胜之作忽辱垂示慰感欣幸如何可言使还先此布谢容各成请益耳不宣 

　　○张璧 

　　别去巳复换岁可量驰想承差来得手教备极缱绻之情知重知重远审宪候胜常深用为慰惟行台风裁耸动东藩初政封章传闻　朝右若此光倍寻常多矣羡羡但清戎又复三年旧例定劳久驻甚为怀恋谅吾契才贤体　国者自不为劳也乘便姑此奉复不尽区区 

　　○方豪 

　　执事与生隶异而居迩前辈多以乡里称谓此义不讲久矣近赖唐守之汪天启二三君子渐欲复之故于执事有望焉生至交应邦升处久知执事非今时人而前日淛西之循良今日山东之风裁尤向往焉不知执事亦稍有意于区区者否也会面有日寔切喜慰先此通名余不多及外守之书附上漫藁奉一笑 

　　○边贡 

　　履端肇节嘉靖更元喜阳道之大亨庆吉人之多祜薄致桝觞之献敬将菲簋之仪倘辱鉴原尚祈麾顿 

　　○樊継祖 

　　昨者旌节按敝邑辱荷枉顾兼赐珍粒垂问再四感当入骨自领朋教后贱项疬疡得一炙法治之颇见痊乎斯又执事德庇所及也窃幸窃幸恭谂荣满在即且此差又不俟交代促装北上有日谅此时乃回骢入院造册时也忻贺忻贺生亦涓处暑以后北赴傥得萃首西台亲教左右会合谠论以助哉明天子新政之万一者又継祖之所颙望也缅惟执事今日霜威所至之处豪强慑慑贪墨窜伏数十年来无此振扬也执是以往料都城未尽党恶不能迯于霹雳大手也不佞不佞时尚溽暑万乞若叙自王为　国啬重不胜企仰恳祝之至 

　　○宋沧 

　　向辱雅情先尝启谢左右自分泲南必得奉接丰采不意行促徒饱仰声华莫之觌德郁结郁结然吾东土人皆谓自来栢台风声扬历而善者劝贪奸屏迹神化之速且玅未有如下执事者知经济奇才　庙堂有待非佞非佞沧奉命过济下事竣兢兢弗敢怠惧有愧于大君子谅高明之下自亦下闻兹三司诸先生差人回谨附问恳惟照恕草草洎保啬俟大拜不宣 

　　○王以旗 

　　奉遣岁久驰仰如渴累接建白知大抱负者设施自与人殊敬慰之极爪代久以乏人过期且闻欲复三年旧规柰何实天留公为齐鲁造福有非人力所能致者可贺可贺旗庸陋无可为高明道惟明春领南差奉老父同归是一幸也兹因章丘令孙应奎之便草率附意应奎乃旗承乏大梁所取举人学行可取乞推念初仕百凡教爱至感至荷不宣 

　　○潘潢 

　　屡从水部分司报簿中与同事群观执事论奏畧节据理宏阔壮气逗人每对众自夸吾乡有贤道长如此顷者舟入鲁境又得声称籍甚愈用仰慰潢尝谓乡里非有显宦为荣有好官为荣如执事可以重我郡矣潢愚甚极负期侍屡摈之余心气几沮被选以来虽日夕痛自策砺终不可前况疏戆之性将无所避罪不知执事何以砭愚起陋而置之安全之地俾不甚为民蠹也偶泊济渚得萧乡丈去便堇附帕书奉候寒温并以近所上郊祀疏求正即赴乐清敝任伏俟来命潢顿首 

　　○王珝 

　　珝谫劣无似得相处年余百凡辱教益扶持不胜感荷别时虽出匆遽而情爱缱绻益令人怀恋不能巳除夕抵清源元旦奉迎玺书次日登舟行五日方抵大名惟是荆人病势往来不常前途尚远牵累忧虞情思殊恶诸联句以重违尊请俱次苐录之聊纪离合岁月并双清乞邻之作用偿夙逋耳远送使还就此申谢相望益远后会未涯惟珍重万万不备 

　　○边贡 

　　顷见迸报获知贱姓名误蒙嘘引有愧而巳有感而巳复何言哉虽然贡也者齐人也习知齐事请以为喻可乎昔者东郭氏有奇丑之女臼首深目蓬发挛耳步采薪于途伛如也行年三十余通国之人无留盻者一日有客揖而进曰都矣哉羙人乎吾将进子于玉王行月召子矣女惊反室施铅黛更裳服焉出以谢客且拜且泣夫其览镜窃窥彼岂不自知其丑而不足以为王之御也然而必惊焉必泣焉必拜焉必反室焉必更裳服施铅黛焉者何哉诚有以感夫悦巳者之难遭也今者执事先生明察毫末识超古人独柰何以东郭氏而进于王乎王不听则幸矣若召而见焉则王也与王之左右及通国之人有不以执事先生为齐客者乎哉是贡乃以累执事先生也贡之拜也泣也惊反室也施铅黛而更裳服也无异齐女乃又不幸适抱采薪之疾卧床覆被不可以风者五日矣未得造门下而谢焉寔览镜自丑颜頳汗流而不能以出焉尔也先此布露幸照之察之不宣 

　　○边贡 

　　游龙洞二诗荅鳯山一诗录上求教幸不靳耳大事记十二册奉览可录录之吹嘘疏草愿得一见传之草堂庶寒门子孙知卑人不见绝于当世之夫人君子如此也至望至望不宣 

　　○边贡 

　　捧读教章无任珍荷鄙人何以得此于门下哉顷自郑栗斋行日偶觉头痛心惊至夜迷闷不知人者良久始苏盖阳心思虑过甚血益虗而痰益为患加之临行收拾行李无得力之仆昼夜焦劳身心俱惫势之所必至也伏思薄命之人缘分不□迩来流落奔走骨肉连丧十年于兹自誓投闲毕志林壑矣过蒙执事数公俯爱论拔当道误听披及枯残甫得一阶遂失一子造物者处我如此奚敢有后望邪即是征之可安命矣连日病势方炎汗出无度未能造诉并申谢忱聊附使人辄此草草尚俟面白不尽 

　　○毛伯温 

　　过济宁侧闻宪节驻兖瞻望咫尺无缘亲侍徒切怀仰远闻风裁震慑齐鲁是固大君子能事台端增重何可当万万保重喜新例一年得代良会当不远但恐执事旋日伯温辈复外除矣伯温与时言兄在道中忽忽十年时言事业日隆而伯温绝无寸补今犹不知自处碌碌奔逐果何谓也执事幸有以教之匆迫不尽所欲言 

　　○汪玄锡 

　　连覩佳疏剀切平生忠义一发之于笔底矣直声振　廷欣羡欣羡承华札甚慰所怀闻过东菜家叔珵不知一呼而至之道数言否得之舍弟淮府册封行巳十余日守之太史欲奉使安南九十月间行清军事欲复旧只看贵衙门如何行今日厘革亦有似乎过当者殆恐如宋人之去青苗法也主上日御讲筵趋向甚正然内竖辈此势之不能外之者日久亲熟尚不能无虑况吾辈攻之太骤乎此惟可与先生道也汝梁武选一中户部以载送银边方未行蔡兵备初年或有新进之态近来廵历日久颇闻停当而田公之奏或失之太过然于避嫌之义亦未稳也良器初任即有羙誉此其素心向上更仗先生二天之庇也时言六月半起身想过山东地方矣不知会面否使还草草复上不及一一 

　　○唐皋 

　　睽别垂一载怀仰不能以日计也屡承翰教多失裁荅惭负寔深缅惟年兄青年锐志持节东藩风裁凛然既足以振台宪之纲而动山岳矣论建大议恢张治图又所谓身江湖而心　庙堂也敬羡外教果否未知不敢妄对以理推之宜不果行也生碌碌　朝署殊无寸补近方承乏经筵执事晨夕兢惕恐孤任使不知有以教我否也此月内外恐又备使朝鲜取道辽阳按治可得一会否所未知也余惟珍摄万万 

　　○郑佐 

　　别久不胜怀仰去岁遇山东正年兄往来迎驾之时无缘一会徒怅然耳比至京师情绪增恶又不得乘便通问起居殊为歉歉兹迭承远教足仞厚爱兼审动静清崔宽威得体且获覩近日奏草风采凛然欣慰欣慰诸乡里自叶良器别后汪得之以册封去唐守之将有朝鲜之行故人牢落若得年兄荣差早归寔拳拳至望也使还素楮草草叙忱统惟珍爱万万 

　　○徐盈 

　　自闻按节东行私书恐干阍禁音问遂尔阔绝然每领风裁卓著一藩而侃侃正论上彻天听则未尝不旦增企仰固知深飬厚蓄自昔巳然况一旦居可为之地乘可为之时其出之宜沛乎其有余裕也生潦倒嘉兴尸素如昨犹幸近稍为当道所容不似前时之■〈牜且〉牾耳余固无足为道可媿可媿兹因称　贺入京舟过部内瞻望伊迩无由参侍为况若何聊托空楮少致鄙私辰下新凉伏惟起居葆重以需　天宠不宣 

　　○毛伯温 

　　别久怀想无巳忽奉手教喜慰之极恭惟齐鲁□裁震动山岳清戎一事其炫赫若此将来事业真可并古闻人岂特今之豪杰不可及邪新天子百凡复旧宪节不免再留年余真慰苍生之望也万惟眠食保爱勿起躁心盖客边最难调摄躁心一起易生疾病此伯温所备尝者敢尽渎焉适贱疾在告纸笔图印俱在道中幸照察不罪 

　　○方豪 

　　连日风尘外起簿领内牵静想百年为欢无几而为忧常多逐逐人间殊无谓也闻公高兴恨不追飞云岩宿债此行当了之矣所索鄙诗待案牍稍清便当援翰又承雅召敢不趍侍草草奉复诸留面讲 

　　○王珝 

　　珝顿首卫源人还曾奉状申谢意想彻听司矣生二月二日入关九日入省家累以小孙出痘又二十日万到赖庇平安关中民事大略类山东惟边防甚急盖大虏住套侵犯不时而亦不刺一种猖獗洮岷又往日所无者兵粮单寘殊难为力而况谈乕神色独変者耶便中幸不吝教我为荷恭喜微号之上在即纯孝夙愿必遂无疑慰甚慰甚官承还便草草布此匆冗不尽所怀□□□□亮幸甚 

　　○敖钺 

　　三月九日寓书胡汝诚转达不知巳彻视司否昨在临清问杨州判贵春知旌节驻于省城且又得风采之详甚喜甚慰时就欲具书托州判达上以冗夺未果兹过济宁甚迩节下然归心颇急又与舒侍御同行故不得一造访也十余年之怀念不知又何时可能一话怅怅不胜惟茂卿遭际清朝直道危言不为顾忌足为斯文增重钺领兹敝邑才识又不逮柰何柰何尝窃譬之作县如羸马驾大车行泥陷中力能支则可升大陆不则偾辕而覆辙矣钺潜江之难无以异此茂卿其何以助之杨州判年力精壮即有志勇退可尚也钺以乡里慰勉之俾图补报不知当道者以为何如舟中草草不尽惟冀为　国珍重不具 

　　○孟洋 

　　恭惟执事明德大行时人仰重宪节所向吏人□靡是在中土业巳声闻盖不□见而后知者也洋自念体性愚戆习于疏狂每与世交辄为厌斥曩备缺嘉兴获侍大君子之侧旦夕惴惴恒以速戾是惧乃辱大君子推诚申爱披肝胆破形迹道合心契卒以全交念平生之幸莫大于此别后屡知飞腾徒以草野之人不敢自致显者音问希阔寔坐此耳敢忘乎哉家居间人有以荐书驰报者乃知执事复不以洋为不肖谬为此举顾执事岂私于洋者哉意土砾之质或可补塞罅漏云尔然洋乏不肖何以副执事为　国之盛心耶夫自贬以伸物违众以明义人之所至难也执事于不肖可谓独任其难矣古称知巳今斯罕哉洋今衰病癖懒兼之二老垂白自分悠悠林麓以终余年寻得东补之　命复为强起者虽则从亲之志实欲勉励末节用酬知巳耳惟执事竟以教我幸甚四月二十六日入省次日到任计初一日南趍台下蒙廵抚老先生委办一事不虞初二日痛风之疾大作兴嘉兴所感无异分毫日夜号苦坐卧不得不得巳命吏赍禀想巳上达此时痛虽渐止饮食尚微筋骨皮肉不相联属调理数日后未见如何窃恐执事请告疏下不遂愿见之私抱恨终身无所逃越用此力疾修状先致起居不尽余衷仍图面谒临使不任瞻恋之怀伏惟台照不宣 

　　○李献 

　　别来忽尔三月矣怀仰之思无日不切前闻霜节驻沂州急趍一会不意巳就济宁矣柰何柰何渴慕间偶辱翰教捧读感激恭喜执事归情巳遂区区虽欲挽留不可得巳但不才过咎无所就正吾兄独不为我惜邪真切真切匆匆不尽欲言容次沂州遣人问候行期也使旋先此敬复余不具 

　　○郑佐 

　　连辱翰教感爱何如盖别久仰慕殊切得吾兄书即所以见吾兄也近日得尊甫老先生手教知动定胜常又深为吾兄喜也又喜新沐恩典顾远间不能致贺为歉耳荣归闻不可偕柰何柰何不知更有处否此间细密在使者面告不及一一生近日以老母病未瘳心绪纷纷草率欠恭希照怒万万 

　　○萧鸣鳯 

　　别八无任瞻驰兹经贵邑又拘嫌不能一拜馆下过南州不见孺子其为缺典可知巳且东山久卧苍生之仰望风采日切鸣鳯有事兹土固当为年兄劝驾也兹谨具启专人问安申代面之意所欲言者非楮笔所尽凡政事缺失便中倘承直示见教则感年爱不浅矣匆遽具礼草率伏惟尊爱照亮不宣 

　　○汪溱 

　　府中仓卒得奉瞻颜色足慰数年间阔但暂合遽分重感惆怅频行又未得具赆为罪何可言别后凑亦捆载之任首夏抵此即出诣陵因随大廵先生遍历荆岳今始得归偶值同僚去便草草裁布奉问左右未审宪节于何时至京近见邸报知唐新庵有不讳事同乡人物凋谢至此深为痛心溱不才居此深恐偾事遗同郡之辱倘执事不鄙凡百曲赐指行使得寘过寘尤以幸承尊教于无穷寔不胜大愿初到无可将意容续布盛暑伏乞若时倍保以慰上下之望不宣 

　　○彭泽 

　　令外祖先生志铭大笔一挥立就顾过为推抑敢不奉命苐奉不工文且衰病昏惑殊污金石然令舅并台下高谊厚托不敢违也病嗽方愈力疾勉成请教草草奉此附申远忱面谢无期可胜倾仰令舅方公不及另书万希致意小书一册伴缄奉览一奉令舅牧览向各赐书□□巳拜领索居无物奉酬尤望不罪呜呼世之为人妻为人子皆如令外祖母令堂夫人如令舅甥者世岂□得人人如此则比屋可封复见尧舜之世矣敬仰敬仰便中不吝教音尤幸 

　　○王应鹏 

　　朞月之别道义深情无日不在驰想也春来试事匆匆远出南郡乏便竟无有只字上通罪过罪过执事之始愿遂矣鳯凰之诗恐亦不甚谬妄请高明徐图之台中百凡如故但南都灾変异常三边虏情尚未帖然兼以峕事日趍识者虑之滦江先生亦以边事被论列大抵彼中事无他只欠粮草粮草足则恩行而威自振矣人还草此余惟为道自重不宣 

　　○郑佐 

　　别久期都下一聚首不意吾兄决于南还暌违益远岂胜怏怏虽然锦归之荣过庭之乐封章之拜喜事并集至于山水相羊之雅致又不待言也远间不胜忺羡但族贵体清胜人事就序便可促装不宜淹留林下此又区区忠告之私心回谨此奉候起居伏惟为　国珍爱万万 

　　○胡道芳 

　　道芳至为愚朴自惟昧昧年壮德稚猥沐光谦外惭中歉然而天假良晤坐春风中一夜饮玩德味洒如也醇如也感幸何极窃自庆际此奇遇兼之宗爱方以德气才力英伟特达一时照赫群里威惠所及雷动春溢自顾碌碌任繁能劣驽骀??敝??薜居服箱下奇骥在旁虽非所能替力然而以意相视自不能不向风而长鸣也伏惟举大行之塩车垂伯乐之一顾赐荐为仁易驽以骥则非惟羽族知衔而铅刀亦可以供用于一割也感激倾仰又复何极又复何极临楮不任战栗伏惟矜采昭育不备 

　　○汪溱 

　　奉违数载邂逅府中一会彼此匆匆不尽言意别来殊觉惘然未审骢马果于何时启行何时抵京至今尚未真的也恭惟尊执事清操雅识风动缙绅崇陟大拜不日可即溱辈仰望下风不任荣愿生性质疏愚于事多盩于时多忤尊执事倘一垂念少加指示使得不至见戮人人则感恩报德必有□矣未审尊执事以为何如兹因人便草草裁布奉候起居伏惟仁原春寒更祈为斯文珍慑以慰远近之望不宣 

　　○程昌 

　　奉违多载企仰恒切屡承教翰不弃疏愚虽君子之于人常过于爱而区区感激之私又何可云喻邪昌本庸拙备员于此深惧不称然亦不敢不自勉励以负知巳也久缺奉问获罪至□顾蒙远颁翰惠感媿何似即今时事非昔正当道之所深忧还　朝之期未审何日悬望悬望兹因鸿便堇此奉问起屋瞻侍未期外唯为道自爱不具 

　　○丁洪 

　　艽兄来发下尊翰捧读不能巳如对故人颜色客怀畧慰此后相见犹未知真在何时况地分云泥渐觉绝远惟幸执事不遗忘耳生不才放弃之臣依依海曲自甘命分未敢尤人乃蒙教墨拳拳情溢纸外兆执事之于生岂能及此袛增惭感闻令嗣未系此自有时无烦早虑想当退思林间之时保啬珍重哲人自有道不容洪喙也苍生望太平久矣趍　朝当在何日山林中未应久可独徘徊也郑兄即返辙俗冗匆匆附此如面临书不尽怅惘惟以时自玉以慰驰仰不备 

　　○孟洋 

　　洋不类窃辱知巳之爱曩尝奉启备悉兹不复敢渎然亦非笔楮所能达也恭喜得承褒封之典荣迨尊者子人之情于是乎少慰视洋入官亦久尚不足此徒抱歃负耳送者还知道体日见豊裕岂不以得遂省觐之故更觇孝思之至矣闻近得玉麟为造物所忌谅仁人君子当有大福在后嗣不妨□近宠侍以为振振之地耳伏念宪节南发病中未遂谒别每一及此不任怅恨惟愿称觞之既早图还阙清时盛年无令两负可也洋疏曼如昨比将领输北上倘有教音付之京使为便前程广文行会初出场屋琐琐中封寄试录未及肃书想巳下记室矣闻过嘉禾与子谦公晤饮亦尝及贱子否耶此中士人自宪节去后愈益畏慕威德可以想君子为政之风矣匪佞匪佞选诗一部奉览迩来著作幸不靳垂示临使赡企不尽私怀统惟台詧 

　　○郑佐 

　　石照一别不觉数载计执事早巳北上毅然立朝肃纲振纪觧纷救时且俾乡里故旧皆得以叨庇余光近访诸乡人皆曰未也何乃迟迟如此重失予望邪岂山林之兴长而　廊庙之志必使积之久然后发之大也此有非俗见所能测识者然区区之诚惟欲执事行道及时天下之弊久矣得如执事揽辔清之以慰民望亦岂非执事之素志哉敬以是为忠告也乘便堇此问安临楮不胜恋恋惟道体珍爱不宣 

　　○边贡 

　　伻来袛承德音継以豊贶无任愧荷且知侍膳问寝之余福履嘉吉而封君夫人心怡体康晚祉益茂执事先生色飬之孝真有不可以三公换焉者矣敬羡敬慕但离忧乐志古人匪兼扬名显亲往训攸重久欲以此言奉进而忽领来谕喜慰不胜相见静斋言之意亦符合舟楫之托即有处兮幸坚此念以娱二老之怀为大孝耳贡睽隔道颜三载于兹觐京过家旷日居半入滁未久寻复旧濂江以来湿病连作玄发改素老色在颜匏系株守奉职无状所不敢以启疏上通于记室者寔缘惭负知巳忧懔罔措未尝顷刻而忘德也情亲□疏如何可言伻还敢用布露以谢万罪麾之进之唯深察焉不备 

　　○方豪 

　　自魁峰赋别此心逐君北上矣此夜棠花馆中忽拜双缄大为惊骇展书问使乃知抱恙未行又喜勿药将行矣但中间欠通问为恨耳仆自首夏至尾秋一病甚奇而久君亦安得知也今知之亦必以欠问为恨矣前月十四日误蒙檄取虽省郡催促老父逼迫其如懒性何便中教之亭记一夕而成幸鉴其速而畧其拙也豪顿首 

　　○初杲 

　　君以言而远去仆以病而乞休承接之晚而兮携之速令人何如为怀耶伏枕经旬未缘晋拜别情种种殊用怅然辄此代问万惟照原不备 

　　○张璧 

　　贤契远别去尘冗暑酷多欠欵洽殊不能为情想在心照也贤契此行神明扶佑必膺昌祉幸过加保爱量　赐环有日静以俟之可也过家倘彩服庭趍之后宜保装以往勿甚停滞嘱嘱谱叙匆匆完奉付盛使矣任中见俞仲尊太守劳为道意外书并附寄戴应和年兄二处者幸转致不遗万万余惟途次爱重不多布 

　　○程旦 

　　奉阔数年闻车从到京拟代瓜得倾倒喜见颜面近奉邸报有远播之命无任惊怛士君子立身行巳求无愧此心而巳至于祸福在天两倚伏之机要有非人力之所能与者吾亦如之何哉想执事高怀亦必脱然以俟时焉耳如仆者守官不軄日糜廪食伏覩执事以忠言获罪不负所学方切惭愧然耿耿之私固为朝廷惜贤才之去而所以益增新安山川之重者实惟执事同乡同年之情亦一喜■〈忄尉〉也想铨选在迩南行有期谨此申问外具香帕奉敬外差弗克趍送乞恕万万余惟自王不宣 

　　○郑玉 

　　执事兹行　朝绅增重乡邦增色真与日月争光也爱下者庆仰当何如耶愧抱病不能趋赴台下一展下私连日阻两又迟于奉候罪愧罪愧堇具菲仪别简颛人代敬伏惟亮照不能多及 

　　○钱宏 

　　春初奉接风仪于吴浒不胜光幸宏荷恩德未申报私方讼罪愆反蒙殊待宠及佳贶感刻尤深近闻大执事忠鲠激切见忤于时得补廉郡足见操存之正涵飬之弘此心耿耿贯彻日月诚上不负天子下不负所学者也敬仰敬仰伏惟圣明在上必然垂鉴不久屈也昨至梧州参谒军门询知此郡地土平广与绪山隔远风气平和讼狱亦简恐不免霜节之一临也谨遣承差莫骏奉候驱使匆迫未罄愚悃尚伺复启不具 

　　○程默程然 

　　默惟唐之杨諌议宋之范司諌皆一时伟人也居职不能即有所论说必待韩殴二子激之而始以諌显今执事飬疴数年补职未久不嘀诸同官不谋诸知巳而能言人之所不敢言其过杨范亦远矣疏草流传盥手敬诵一字一金吾知不特澹庵封事为然也昔吾徽以直諌名者在宋若金忠肃朱乔年在元若程以文在我　朝若戴宝之及我岑山先生数君子指斥奸邪不遗余力而公论为足少伸　朝廷为之增重执事今日之举于邦国不重有光耶击节之余尝与吉甫宗文期欲一拜候堂下今闻行李载途矣愿我执事勿以风节自表勿以贬谪自沮益懋官箴行所无事惟杨惟范或亦有足取焉则起忠肃于严州还韦斋以馆职圣君亦自有处也敢以是为赆不识高明以为何如外书帕侑缄岑山小集奉览统惟照入发舟少迟尚容躬送不具 

　　○李邦直 

　　先生言官也知无不言言无不尽职也批鳞不避碎首不辞忠也不得其言则去道也去就之义出处之分其孰能及之徤羡徤羡此间僻在一处邸报久不通近至杭始得此信及询旌节道巳过杭矣汪世源来又道使节即起后会不知何时而今竟相违不得一叙会怏怅何如廉州去敝乡七日风土不殊可得而知也事简极而民且醇吏隐之地也居南海之滨犹山东之登莱浙之宁绍暖燠而无岚嶂不足虑也廉州有二道一从梧州经北流水陆相半而水道欠平一从新会经高雷俱由陆路若过高州呼愚兄弟一道平安尤望外也匆匆不多道伏乞珍爱以需大召不尽欲言 

　　○徐盈 

　　数年之别一宿之晤甚■〈忄尉〉甚■〈忄尉〉苐怅然西望摇摇舟行计又是经年之别不知良会又在何日也海隅僻壤虽非所宜处然自昔大贤君子无不备尝艰难险阻者要亦非人力所能与也况直声劲节自足以塞穹壤昭古今此心无愧亦复何恨高明远识谅足自慰而不肖过爱之私固亦不能巳于言也方棠陵先生过敝里聊附此通起居草次不尽惟加慎眠食以需赐环不宣 

　　○丁洪 

　　潭府一别至今瞻奉未由怀想何极执事以諌迁官史册书之千载以为朝阳之鸣盛仰无愧于古人宁不快然于心邪口不才流落旅食青山又三载上无益于　国下无益于民复蒙转镇江同知清朝无弃物如生者袛可自讼自惭执事回视尚肯不衰旧爱否欤去春止拟仙舟过采石必得奉候不意竟不至今又各在海隅何时一写素心令人茅塞之豁然邪旧冬坠教坡读之余挹光霁于遐思拟心神于千里如遂良觌所谕巳即为转达而行之盖李公知重执事非生之力预也盛价谅能报上矣比时仓卒未具启且闻盛使云四月方赴任所故尔迟迟适生转官报至家人去便草此奉布远情赡望天涯临楮不胜耿耿伏惟垂情照察不备 

　　○钱宏 

　　前闻霜节外补巳尝奉迎复修启问候为贵寅张同府牧存矣近得华翰自张老阃处附来展诵宛接光仪仰羡直气清忠照映宇宙方且自责安裕愈见公辅之度弘毅之操卓然人望有非庸劣所敢扳也宏叨粟粤臬又经一载简僻支持苟延日月以待仆而巳莪峰潘老先生巳擢辽东廵抚久屈获伸良慰故人之私兹奉飬正录二册谕民图十张红绫一端薄将鄙敬匆迫不能尽所欲陈万惟台照不宣 

　　○胡琏 

　　前过省匆匆殊阙情礼伻至承谕抵廉为喜君子之道蛮貊可行况此州乎处患难无踰慎静呶呶皦皦非所望也贱子薄拙忝窃仕路久矣昨偶传谬传江西臬司益增愧颜此犹终日行迈不进一舍遵枉轨而驾欵叚无惑乎后人远矣乘便漫及□发一笑义命所安平生不敢毫发生妾情也山海异气早暮慎起居千万 

　　○方豪 

　　此来满拟会聚不意又有南闽之行因先妻旅衬不可久延望后行矣近得手书知起居无恙地方亦善足慰知巳不日必有入帘之劳然又未知果慨然一行否含哀索笔聊以奉别三山五岭云雾蒙蒙万里相思唯有魂梦 

　　○彭大治 

　　檇李之会今且十年笑语如昨音问寔疏静言思之能不感慨甲戍之会子之乡且五人今沛之良器巳作古人栋卿复不出仕峥嵘驰骋惟时夫与子而巳俯仰今古悲悼光阴不能无闻鸡之感翻阅旧书默玩义理又不能无惜阴之叹子春秋方盛投荒司刑曾益骏发所造无强岂天固纵之承委四会县勘事偶会李州博堇具启闻暑中患疮不尽所言奉上拙作聊代面谭朝夕与俞年兄倡酬便中幸不吝教不宣 

　　○杨表 

　　德州一晤倏忽数载企慕之私无任怅怏共惟执事年富才高学懋意羙一立　朝端多所建立精采闻于海内非惟为同年之喜实足为吾道之光也但　明明在上顾屈贾谊于长沙庸非命欤枳棘非鵉鳯之栖炎荒岂贤者之地况公论不泯此特寄足尔表守株边郡碌碌无闻幸得邻邦有人风便亦可以推教耶堇备菲仪用伸贺臆伏惟照纳曷胜荣幸不具 

　　○周在 

　　在启曩在道时方承教爱不虞年兄寻以言去国今三年矣同年同僚又同难此情何日忘之第道路修阻久缺书问为歉在滥竽台末罪宜罢黜幸与荐贤之列谪推吉州方圆循省少赎前愆圣恩宽大遽有温陵之迁官之升沉不道也深以获附骥尾为荣耳念欲留吉奉候螺川之浒而凭限迫促不敢濡滞因过贵属附此布意之闽道路益左何时握手一吐胸中之欝手灯下草草 

　　○林大辂 

　　为别日久无任瞻企旧春不才远役右粤帰至肇庆偶有报者云执事徂雷州时甚惜无由邂逅知君子起居为罪兹到铅山备审使车抵任余两月又甚喜慰行旅匆剧未缘趍候有余怀焉惟执事直道左宦清论有辉今　圣明察忠姑为转秩信州何幸时值夕贤然恒言皆去陈太仆胡侍御二公内转伊迩信奚敢徼利庇人心之灵其庸有征哉不才亦颙首以听近报车盘黄驿丞行便附此草率不庄不备辰下伏惟台候万福 

　　○熊浃 

　　浃昨过葛阳喜闻吾兄巳弭节剧欲图一晤以写久别渴仰之怀顾以负谴不便出入不能拜候又适尊恙不敢重劳枉驾徘徊怅恋殊不能为情岂人事多左而□契之良晤不可易得固如此耶厚贶足感雅情矣匆匆放舟不及专人一走谢罪罪兹送吏还草草布此外小书薄帕引贺私幸照内余惟若时珍宝以迓殊锡以副浃区区祝愿下私万万 

　　○郑佐 

　　忆自石照一别五六年间吾兄忠节显名天下令人敬仰曷胜暂尔荒外何足计也　圣心明明转移之机岂直如此升陟而巳耶佐不孝复遭大故忧居更与病期者半岁近日少间情况不舒无可为吾兄道者仰间蒙翰贶颁及披承如挹容色兼审贵恙巳安吉人天相感■〈忄尉〉并极使回附此问安时渐严寒伏惟道体珍玉以膺显擢不宣 

　　○丁洪 

　　往岁诣庭得领光霁别来又五六年矣万里故情无由时致左右高风峻节赫赫在人耳目身屈而道弥尊令人益切景仰惟贤郎未降犹厪雅怀执事羙德必有贤嗣但迟速有定时不必介意也昨家僮至京恭闻使节初莅吾信疏远小民骤得沾濡休泽此千百载一奇遇小弟济带小儿之桂进见极蒙优礼尤感生以不才流落多年近乃滥叨部末数招物议南帰之心正切所恨者未得一沾恩典犹以此为系念殊无足为高明知巳道寒家薄弱唯大君子不遗故旧之仁时赐扶植少得成立庆幸何如第圣主亲贤啚治时方汲汲如执事之贤借寇专城必不久耳大凡郡中风俗之薄恶政事之委靡者执事宜早为一振以牧朞月之効可也唯高明垂亮家僮还谨市此耿耿鄙衷临楮不能罄他便又得嗣上伏唯为道自玉以膺不日大拜以慰斯文远望不宣 

　　○费宏 

　　侧闻干从宠临敝邑山林僻左弗克趍□疏慵之罪知不可逭矣乃蒙弗校亟赐存问令人益增感愧尊翁老先生寿文自揣不佞无能为役忝在知爱欲藉是少伸庆祝故弗敢辞兹辱多贶于谊实不可受重违尊意辄巳勉强拜领典史回草此奉谢诸惟容日面布不宣 

　　○费寀 

　　生向年曾屡造谒于京邸每为阍人所辞景仰虽勤犹不领光霁也屈倅山郡廉操惠政士人方有所倚乃为闽臬失方夺去不得专其泽矣柰何虽然君子起而世道亨将由是用之天下吾信犹有深望故不能不小有所惜而实大有庆于他日也幕官隶来辱承教贶感激无任于其旋谨此申谢外小书薄帕奉将贺意统惟鉴纳不宣 

　　○丘养浩 

　　客岁道信州旅病中辱念旧爱遗医视药眷欵懃缕感刻何可云喻百凡劻勷未能裁谢罪过罪过远闻荣转持宪南服深为海邦私幸第直声伟望之殿下僚清议方且大昭恐闽人不得久颛其惠耳仆荒落无似南畿重地文衡重责偶承人乏深惭非望祈赐教言鞭策足见旧雅当奉以周旋也便中敬此奉布未缘良集千万珍重 

　　○郑一鹏 

　　别来数载瞻驰日积仰惟执事文章气节天下景慕仆敬服旧矣间尝窃候道殿为吾道兴废卜顷闻大擢握宪敝邦不惟闽人衣被澄清之政圣主遴才之羙君子道亨之会于斯兆矣路远乏仆无繇驰贺兹因舍亲千户张濂公差之便薄附书帕少旌芹曝之私余怀不备伏惟照察不宣 

　　○邹守益 

　　守益拜启多病所困越岁未得愈是以阙于驰贺续辱手教亦不获以时且复瞻跂可念士恒患有学而不得位得位而不遇时往往弗遂其志圣天子厉精思治寤寐三代而执事英年妙选以升膴仕平生学力正可展布为德为民以绍休先哲知巳之祝也宦途如泥淖易入而难拔非师友夹持将潜夺默化不自觉知吾兄上受甘泉先生之教而退与伯载思孝崇一诸兄切磋究之销除旧疾以永天年爱身之上策也病体医药不早夙毒胶固方恻然思以疗之而未有成效时惠良剂以慰耿耿 

　　○林应骢 

　　辛卯秋小儿杲生之省应举生尝修问顾此见性拙不曾谒送近日宪旆过莆匆匆而别又不及尽情十余年联舟北上之怀万里外艰危共涉之苦徒付之慨叹耳先生又淹于兹公论称屈早晚当超迁而去生又失所依归矣然闻熊梦两恊如兰如玉天之所以厚吾先生者又在此而不在彼也生守拙林下两鬂半华无足为道家仆之省谨此奉问辰下正暑伏惟台重不备 

　　○李墀 

　　顷者节钺按泉豪右潜形贪墨落胆阴消未萌之恶于不动声色之间数十年来未见也生时欲走台下挹台范卧病荒村徒抱耿耿然其心与神则固奔驰于节钺之左右后先也议者私论执事家居绝口不言官事信乎人有不为也而后可以有为故古之君子平居有自得之趣则其出也劳来安集有云行两施之玅震撼击撞有雷厉风行之机吾于执事见之矣吾泉风俗大坏民伪日滋而揆所自亦倡之者趣之也当道无刚大之气乡士横利欲之私由是强弱鬪而强者直善恶争而恶者胜此民之所以敢于为恶而善弱者之所以愈不能自立也俗安得不坏民安得不偷耶计吏治者肯假节钺三年激扬董励之下庶几人心可回而佛国之号可追复也当宁励精求治寤寐天下之贤苐恐岁星移次大藩而吾闽有卧辙之忧耳风雨作孽海潮瀑涨坏田畴庐舍不可胜计伏惟若时调摄以回天変以□柄用书怕侑封不拒为宠 

　　同心集卷之二终 

　　●同心集卷之三 

　　简书录 
　　不肖男廷烋　　孙坚编辑 

　　◆简书录 

　　郑佐 
　　胡缵宗 
　　刘案 
　　屠侨 
　　锺锡 
　　蔡昂 
　　胡缵宗 
　　林炫 
　　潘潢 
　　黄训 
　　陆铨 
　　胡德 
　　黄易 
　　丁洪 
　　黄褀 
　　程旦 
　　郑佐 
　　潘鉴 
　　丘养浩 
　　潘珍 
　　刘勋 
　　潘鉴 
　　诸偁 
　　潘鉴 
　　洪珠 
　　李义壮 
　　林炫 
　　黄易 
　　李默 
　　欧阳必进 
　　张璧 
　　熊浃 
　　赵大佑 
　　王积 
　　陈则清 
　　马明衡 
　　何鳌 
　　周延 
　　徐阶 
　　潘潢 
　　张治 
　　陈经 
　　李濂 
　　万镗 
　　张綗 
　　蹃迎 
　　刘大直 
　　喻茂坚 
　　李本 
　　詹瀚 
　　闻渊 
　　郑一鹏 
　　袁炜 
　　屠侨 
　　徐阶 
　　王以旗 
　　周延 
　　赵勋 
　　李默 
　　李仁 
　　王汝孝 
　　汪宗元 
　　李仁 
　　王汝孝 
　　林应标 
　　蒋信 
　　胡宗宪 
　　胡宗明 
　　潘潢 
　　王以旗 
　　张鏊 
　　吴鹏 
　　顾可久 
　　刘存德 
　　赵镗 
　　潘潢 
　　欧阳必进 
　　曾于拱 
　　胡宗宪 
　　何东序 
　　何东序 
　　汪道昆 
　　赵大佑 

　　○郑佐 

　　三年瞻企无限驰情卧广建言之特比邻耳中间消息杳然不啻天外盖浸溺于簿书奔走间动经疏畧如此然以生在鄱阳两岁俱辱年兄手教披捧宿爱霭然每极感激如生竟不能寻便驰一絾奉讯于此又见区区才力之相远而慵慢之罪不可逭矣吾兄才望年资如此数年犹淹此官何耶此则无复公道之可望者远闻迩岁多产麒麟官况清崔此则大可庆者比之声名外物当不可同日而语生以菲才处此密迩家乡欲日夜去此不能近日潘方塘汪蛟潭継去更无聊赖且人事垂戾满怀何由一与吾兄连床半夕竟此语耶因风草率敬讯起居不尽不尽 

　　○胡缵宗 

　　久钦高节昨始得胆周裁渴怀殊慰但会既草草别亦匆匆袛今为歉耳奉违月余计履任以来起居多福士民胥庆福星耿耿　敢再拜贺所谕小篆久奉命　乏便未获赉上为罪人去便敢附上伏乞照存是荷草草 

　　○刘案 

　　生备数闽中久蒙提挈讵意不才罪过千万即为铨曹摈弃人也如天何今追悔无由不过窜伏草莾以终余生而巳得罪公论取笑士夫此身后事而今也即罹之生真不才者安得辞且圣天子在上贤公卿在下独一司铨曹者不贤哉则生之黜也复何言也两捧教示情谊周至读之数过至于泣下嗟夫是何信之之过矣直道卓识如台下时所推重乃独于不才拳拳焉如不才者不亦荣矣乎夫士固有污于生前而伸于身后者今即有知我者如执事焉此则深可自庆也巳焉哉何他望乎差官回便余俱此以代谢忱灯下草草言不成伦照宥为幸云泥异蹃无由趍谒伏惟自至以应　天宠不宣 

　　○屠侨 

　　闽中久沐寅受方切感幸乃承荣擢又得舟合兰溪移时论别迄今怀仰曷胜衷渴畿辅重地借屈屏翰盖亦平昔声实有以召之然不过近为一方卫耳晋而崇陟以卫天下生独于公有深望焉寅恭之情知仰之素非敢谀以自失也菲劣叨滥不得巳追逐班行兢惕孔殷余无足道乃辱不遗云翰珍贶并及无任怀感使返谨此奉谢未缘瞻晤余惟若时珍摄以竣临风切祝 

　　○锺锡 

　　岁久隔越南北未由奉启踪迹之疏不言可知然驰仰之怀则拳拳也日者恭审驻节天雄自谓请教有日且密迩畿甸远振贤声指日登枢有不俟于蓍筮者仰羡仰羡锡自去岁被诬归复值祸変既丧我偶又为恶弟尽霸财产逐令异居穷困之极命运之垂盖有仁人君子所不忍闻者曩以官守同居今见摈斥即逐于外岂知炎凉之态反于骨肉而转甚耶悠悠苍天控诉无门亦付之无可柰何而巳耳因便漫尔奉聒吾兄知我之久想亦为之恻然也时残暑渐退秋色侵寻万惟若时珍玉以迓殊宠无任遥祝之至 

　　○蔡昂 

　　奉违日久瞻企殊切伏承遣致手翰兼以盛仪同年之情蔼然矣感激如何可言大名兵宪虽列在外台实为重地重任故　朝仪多以名流处之由此而亦多为名公卿执事今日之任足占其重而将来远业亦于此发端同年之光也人回布谢畧附鄙私统惟钧照不备 

　　○胡缵宗 

　　在汳蒙教去汳蒙爱荷感之余无任铭刻伏惟动止多福前见一溪老先生荐剡明明之望益重朝野不日当峻擢也生□济四阅月　百凡草率不足以报知厚不吝教示如何敝乡邓丞差人之便余此附问不既 

　　○林炫 

　　近者远辱手教教佳贶不胜感荷执事居闽藩臬数年刚正明快吏畏民怀不肖谬蒙二天之爱有不可以言语形容者惟铭之肺腑永不敢谖耳遥忆卿阶崇爵拾级而升鄙人跧伏海隅恐无再接丰采之日但以鳌峰雅集之图及诗时一展阅即如对春风耳倘不遐弃鸿便得时诲之金玉寔所望也草草勤状上谢仰祈尊照不宣 

　　○潘潢 

　　久违寒温仰止日切顷奉贺表在京月余窃冀一见既闻高车西行而乔转之报至矣盛德深资谓当待以不次要亦大拜之阶且滇南重镇尤君相所注意也适谒尊翁老先生康强殆过少杜足占景两夜帰后仓卒附此少致阔怀草草亮之书妙将敬鉴纳幸万 

　　○黄训 

　　训受知爱有年矣迩者备兵大名之地曾具启候起居来卜彻左右否特简云南方岳实出庙谟仗济时者经纶之学戡定之才于是乎望顾尝深念我公二十四年甲科一下内台久劳于外朝廷之上无援手焉岂非大才难用直道难容邪古之君子盖尝处此矣才不可狥道不可回百炼万折以俟天定我公浩然有养盖其能事训犹嘐嘐者爱助之至不知其多也时冬初寒尚惟为天下苍生宝不宣 

　　○陆铨 

　　侍教闽中朝夕聚首备员中州声闻尚接滇粤相去数千里虽一介之使尚不及通瞻望山斗有怀如饥渴而巳洪西淙来乃闻起居高情雅志相与喜谈乐道久之仰惟深资久屈即辰或巳高擢别省铨倘得以爪期常调步兄后尘再缔前欢岂非幸欤然铨驽钝恐不能再进矣柰何承差回便敬候问伏惟万万多爱不宣 

　　○胡德 

　　旧岁六月过绩溪曾拜候尊甫老先生凡杖下矣嗣后不肖忧还而滇南借重岂有事安南而圣君贤相急于用才邪夫滇途虽阻远而仆骑甚习劳但家乡音问不获时通未得如河南之冣便耳其诸钱粮塩课执事一下车当游刃而解也塩课司惟五井地边夷方利为云龙新井所夺且久被愚弄而冤不获伸盖云龙塩户皆三司吏承巢穴德唯力为一理但为日颇少卷案当存幸一注意何口远承书惠无任哀感谨奉疏谢荒迷不次 

　　○黄易 

　　旧春得会瓶山年兄于鹅湖书院备知起居端的甚慰継闻有滇南之擢竟不得一面晤且不审何时赴任耳悬想之剧吾兄才望翘然出众乃迩远宦者岂择而用之邪幸安定为之计今当渐入佳境矣弟困守如昨无一事称意而嗣息尤切关心柰何柰何情多如海伏纸茫然殊不尽言亮 

　　○丁洪 

　　去秋获奉京旆疏简披写故情亦未尽継之数扣弗值而使节即南矣云树瞻思岁华又易怅仰何如唯道履多福慰慰恭喜荣迁使藩虽久淹得此在执事不为贺然登金换紫聊可少娱目前也茂实清声日喧朝野节钺重寄此其阶矣宁不可为一快欤仰间差吏适至捧坠教翰并惠新板经书远情雅爱稠迭拜辱恍然如接光霁也极深感慰生不才苟延岁月秋风旅鬂半欲苍苍日有巢南之想追唯畴昔少壮情怀自觉顿异犹尔依依班行殊无可为吾兄道者愧负何如使还谨申此万里有怀耿耿莫能悉唯为时珍摄以承宠注以慰瞻仰不宣 

　　○黄褀 

　　三石良缘巳非今日别去十余年不近颜色怀思彼此可知矣前差人往返以人事草草未能详细具问多罪多罪苏尚贤来辱教言倾倒捧读数四令人怀媿无巳感甚感甚近得客处怀抱消息又闻贤郎贵恙巳平康甚喜甚喜滇阳虽远地然风景不殊中土仆每渡轧桑之余又有并州之思吾兄宦况当自排遣盖心与地相安触目皆可乐矣望之望之使还谨此问候伏惟台亮不宣 

　　○程旦 

　　奉违门下倏逾二年年情寅谊感恋殊深遐荒左僻兼以地方前此多事未获申候兴居为歉比承荣升寮寀生色然以门下崇资重望仅尔循资铨司之愧益见门下守正无援计亦释然于此耳拙滞如仆得免罢斥巳出望外他又何言去役迎瓶山据案草附问时下新凉贵人颙望计车从巳发邻封密迩时得通讯问犹■〈忄尉〉远望余俟续启不宣 

　　○郑佐 

　　数年仰慕幸于府城瞻接光仪良慰渴怀本欲再求半宵清晤比为儿女债正未毕事故遂归耳途间回首转益怅然同年五人惟吾兄总辔天衢登台就鼎骎骎然将遽至盖资望在时不独年家私仰来教云云非所敢闻也如生枯枿敢望复萌年兄爱我姑宽之耳承遗惠过厚不敢辞布谢草草伏惟台照不宣 

　　○潘鉴 

　　相违积岁注想为劳承问足占记存知感知感区区劳债未酬复有江湖之役至于累日□官此徽人家数潜而跛鳖植而闰杨物各有分夫亦安之而巳贺礼一例完归诸君厚意幸善为我谢厨具酒米足矣余并附来使草畧不尽惟亮木运川湖久发贵竹尚无得一催为感 

　　○丘养浩 

　　浩在治属极荷豊眷瞻恩奉德抚臆论报尔矣缅望山岳杰然自建公辅大拜日月以数敬羡敬羡贱子碌碌如昨无裨　明时备役山陵劳顿可任国计民力殊切■〈木巳〉忧耳蔡提举便谨奏下敬南望台斗凝心如结参侍未涯万惟为天下重 

　　○潘珍 

　　奉违既久驰仰恒切苐云泥远隔音问多疏罪愧万万恭惟老先生资望深重今兹宪长之擢计不久当召入内台表仪　朝着矣良可为乡邦庆也林下鄙人日觉老朽无足为知爱道者乃荷记室存念远劳华翰文绮之惠拜接之余感愧何如伻旋谨此伸谢草率弟庄惟俯垂照亮荣幸荣幸 

　　○刘勋 

　　使来垂教慰感良深惟大贤滞远方因增慨叹吾辈食禄亦柢宜若斯所愧薄劣者勋以视诸吾兄浮涯分矣东行甚垂巳忤物万幸完璧而归落落怀惭不能决兄平生知巳安得携手论心耶使回值冗忙草率布谢惟台亮不备 

　　○潘鉴 

　　昔岁一接光仪钦仰及今中间宦迹西东甚觉疏阔向承滇南所掷翰惠久欠裁谢负歉不巳复辱书贶之来宁不增愧病植策功难远昨遂归愿方以闲局为安又闻　召命使执旧役忉怛可知进止之际无以自裁不审高明何以教我执事以资望之旧乃回翔滇贵之间君子之难进如此然公论不能终冺宪长之擢恐不能暖贵竹之席也且喜且望使旋草畧修谢叚帕一瑞为贺为赆不腆亮鉴是祈 

　　○诸偁 

　　备以衰病谋帰既在得告自难久留官舍故于执事弭节之期不及一候而行寻出郊虽得道左少奉光霁而仓遑中又不及展望尘之拜不肖平日受执事之教之爱冣深知巳之前岂宜有此逋慢之罪内讼何及内讼何及别后闻于二十二日登任矣共惟仁者在位民易蒙恩君子居夷化足起陋行看有歌来暮者矣羡慰羡慰不肖二十六日抵镇远因走从痡顿未能遂行计初一日可解缆也江湖远忧向往为劳倘开春锋车入召取道旧治不肖杖屦歌谣于棠阴中又得一展参承之敬也切望切望吏还漫此道谢不能万一秋凉加爱 

　　○潘鉴 

　　暌别积岁梦想为劳伏计高明履道蹈德多福攸臻为慰念敝任违贵治仅一关耳乃不能时致问讯以请所闻不亦自远于君子之林耶良独内愧良独内愧执事隆誉久腾德赏当在朝暮鉴有乡曲之谊寔切伫望寔切伫望风便草率布音有怀不尽亮照是祈 

　　○洪珠 

　　不才承教爱久矣云南同任未久而别又喜贵臬得侍不谓叨冒先行每晨夕间心恒怅怅道远迹稀无缘修问罪愧殊深吏至辱尊翰备见旧情顿首拜读千里如面喜欲狂也恭惟硕德光孚远夷怀化不日荐陟台阶密勿廊庙矣容贺容贺如生碌碌守此甚难于处累欲疏归未得如意不识能亮之便中谨此先谢伏惟台照不备 

　　○李义壮 

　　张指挥至上承手教之辱奉诵惭汗不可言此子小子责也过厪轸念小子何堪焉惟知中心藏之耳今日之事培翁责小子为漠然迹诚漠然也本省抚按凡一兵一粮皆取示而后敢行今取示之文入逓再阅月矣而犹未可小子何以行哉故迹似漠然而此心实不敢漠然也王廷光李英互相推调不足供儿童之一戏夫平头被刧可责李英不知五寨被刼亦可责廷光否乎小子有二议于抚按一举兵一设官意谓大一惩创之后设立参将或游击往来其中此或可为万一之助也若急急止以追取人口为题目恐非体面所宜也今日可取之矣他日又可取乎一不克取损威伤重大矣高明以为如何昨见龙山荐剡老先生行有天下之任必有以教我母弃是祷 

　　○林炫 

　　昔也家食极承礼爱隆厚抱感不忘鳌峰之会犹如在目也恭审总宪一方明刑贵竹资深望重士论攸帰不日方伯中丞之命下矣吾榜之光缙绅同庆炫二月抵京碌碌窃禄如旧同年四公王蒲庵张颐斋陈东渚郑敬庵近邀会于三里河之馆宾主七人陈伯行太仆孙以诚大参及不肖而巳落落晨星宁无今昔之感乎兹因都匀推官汪大滂之官之便谨裁短启驰渎听司少仲起居之敬伏惟尊照不宣 

　　○黄易 

　　旧年使节过敝郡深以未获一会为歉郑东屏过此乃知起居之悉且闻复抱卜商之戚柰何得子甚难而失之甚易又将柰何仆近者颇有生意然得失如此亦殊不足赖矣有命存焉吾辈徒浪自悲喜耳比闻荣迁贵州拟行李当从此出久倏不至怀想愈剧敢因都事陈洪范来便附状以闻凡百幸亮草草殊不尽言伏冀尊察 

　　○李默 

　　仆至不肖无一足以事君子天涯作宦实荷匡持且日闻高论开益弘多忝窃移官敢忘德庇乃蒙缱绻惠贶频仍山寺张筵河桥追送皆异数也如仆鄙薄何以堪德感颂之诚实非言所能喻辱使护行从途鲜滞兹辰巳出滇境瞻望渐远徒有怅恋谨因还使布谢诸留嗣布伏惟尊鉴不宣 

　　○欧阳必进 

　　别久瞻思无限向荣回失于不知后自小孤还途次乃闻旌节巳过无缘奉对顷刻止薄遣赴庑申贺而巳政切歉怏适远勤尊使过念谬移媿感媿感公重望久淹台省多缺即当入赞庙谟弘敷膏泽不特故人一念之私而巳如生碌碌海峤梦寐故山行且为乞帰之图耳无足为道使还谨此薄敬附陈统冀照察 

　　○张璧 

　　别且久坐信使希阔未及奉问忽承书贶远及深见高情共闻资望兼隆声华茂着昨阅新报喜有岭藩右辖之转自兹而陟台部有日矣甚慰甚慰仆粗遣如昨苐薄德近者连遭妻子之変自度平生曾未敢有违天背理伤人蠹物事皆执事所稔知者谓天盖高何若是之酷烈也想知爱必为恻然新安人来每询宅上高堂俱康泰量兹转或取便一过省也使旋匆匆畧此驰复耿耿积衷容嗣布不备 

　　○熊浃 

　　违格余二十年追思曩昔库部之爱时切耿耿昨辱赐教并副之嘉仪感仞曷既向坐因循未能一附谢启罪歉罪歉仰惟吾兄清才卓识士望攸归虽暂尔淹回而台衡登显以懋其大行之烈固在非晚也浃腐朽余生巳甘永弃乃复此忝冐非分惭与惧袛日深耳其何以仰副知爱汪生便草此布伸区区幸惟尊詧万万 

　　○赵大佑 

　　贵竹逾年倍承教益荣擢东广日切去思自去春得代以来数问动定不得秒杪入亰后遇广人进录者始闻公以制居未曾抵任抱帐何如我公劲节练才屈抑巳久道履方亨乃复有此岂天将困公于苦痛烦冤中玉大器晚而成之疾徐非所论也旅中悬想无因致情适遇令亲东屏先生叩近履乃出华札不以鄙人疏远睠顾如常南向拜椷惭逾几杖兹因便附此申感念万一道远驰情不专临风遥祝惟节哀以礼为国加爱以永孝思千万 

　　○王积 

　　贵阳分袂倏易数星癸卯道遇芝南曾附一状入广申候起居不虞左右适以忧归遂不得达継此仆遭罪谪匍匐奔走不获宁居每思执事端居读礼祥禫将终下走吊慰之私杳然旷阙冀需便羽终与愿违未尝不耿耿也兹承缾山兄服除北上邂逅杭城询知我公即吉巳久且云从陆赴京矣感离怀旧绎然兴思未卜何时再得瞻晤因裁尺栲代候圉隶倘日下即拜中丞便道经浙庶几西湖之上又得握手一谈也草率无次伏惟照亮 

　　○陈则清 

　　觧银官行不揣借便具启帕驰候方忸无以为敬使至忽辱赐教惠下及庄诵登嘉若躬侍颜范苐憾末由如当年参谒于紫薇深处少顷底里也惟海内方面求资望穹崇如吾公者百无一二乃尚淹遐远未即大拜卿相固为狷介之征亦庙堂有待而殊超以破常格必矣若清出入湖贵藩臬几十载无能一效职业胡足齿承示觧银官领有回音尚未到贵使旋促草率裁复莫既欲言万祈照亮 

　　○马明衡 

　　明衡不肖辱在年末又尝辱为部下之民荐受知爱至深寤寐何敢忘德先君忠祠寔自吾年兄起义是后凡大巡藩臬诸公若祭田修餙之类又增羙而光大之至今春秋俎豆风动乡人为其子若孙当何如其为报耶仰惟年兄先生名位日隆君子道长天下之福譬之风霜老干阅历年华自然撑云柱日长在宇宙间非可与寻常百卉朝荣夕歹?卒者伦也衡不幸去年老母大故今年又丧家兄归山二十年母子二人相依为命今一旦有此置身何所奄奄余喘不复知有人世矣非恃道爱曷敢诉之兹有僭达贵属下三水县知县朱端明者衡之至亲且友为人忠信老成外不华而中有制所谓循良之吏也兹以入　觐归途过家访其母年八十余旦夕眷恋不能去深虑有违公期明衡窃以为此事操纵之权惟在年兄台下不揣敬为冐渎若能察其恋母之私免其违期之罚是不敢妄以不肖之故亦古人所谓可与论于法之外者山人不知事体惟有至情而巳伏冀照亮外具纱帕一端将远敬不罪尤荷不宣 

　　○何鳌 

　　恭闻荣擢中丞总镇河道虽当南北要冲而无地方利害且近来河海效灵运道无阻台下之厚德洪福故有此羙擢也仰羡无巳东土近亦无事春末妖贼为変几至败事幸而捕灭兹因藩司差人奉迓敬具此奉申下情容俟节钺俯临另人驰贺伏冀台亮不宣 

　　○周延 

　　钦仰光范未缘奉觌瞻注之私饥渴在念仰惟重望宏才　庙廊是倚今兹之擢特以循资式观台命当在旦夕矣生以菲陋谬承芳轨若拙工代斲谛□成法无所入手惟有蹈履绳墨求免败折幸矣吏承至过辱翰教感荷曷胜临使?屮率具此申谢余容修布不备 

　　○徐阶 

　　奉违遽许时不意公至今始内拜尤不意以此剧地处公推挽不力此仆辈相知之罪也当今之世为方则身不容为员则义不可欺求方员之间居之又无圣人旁行不流手叚如何如何偶旧吏郑居信行敬附候动履居信盖思斋侍御之侄颇读书知事故敢托也临楮瞻注不备 

　　○潘潢 

　　京邸分袂后袛服德羙虽欣慕称扬无巳顾相距远仅再起居比闻开府深喜君子之道自此大行敢不敬贺独惭迂愚处此非据不审高明何以匡救裁成之率尔对使不尽谢衷 

　　○张治 

　　济台仰承光霁寔慰悬渴南池高宴洽被宠休而真实之教又有出于揖让之外者庆幸何如庆幸何如别来旬余梦寐犹依依左右也载荷遣使远护途次藉威多矣感佩不可言谨因还便布此上谢临缄无任驰恋伏惟尊慈亮鉴幸甚 

　　○陈经 

　　仆樗散孟浪空空无能人也宦游垂三十余年无补　国家所幸免于罪戾无玷官箴者皆年兄教诲之力也去秋得　赐告归淹蹇林麓杜门待尽虽知厚如吾年兄者且近闻视篆济上密迩声教而亦不遑候问他可知矣不佞不佞每居闲缅怀景岁京都之会同榜尚八九人而今复落落矣慨慕何可言仰惟年兄宏才经济资望并隆将即秉钧持轴为万方造福不止吾东省河政攸赖而巳仰羡仰羡兹因小儿西行之便敢布腹心少伸问候之敬匆匆不尽怀阔统容专裁亮悉不既小儿梦鹤少不更事得备台下驱使之役乃厚幸也万惟以通家之爱指示教诲仆也感德奚止洪鼎大吕耶草草不一 

　　○李濂 

　　一别十余年矣寤寐道范如或见之使者至辱华牍新历之惠拜嘉感悚仰惟吾丈道行于时总典河防　命下之日朝野胥庆窃惟黄河利害昔人论之详矣繇今观之在敝省为尤切近闻议开河事体重大博采群言精度远虑务为善后之图高明必有定见非草茅朽腐之人所能与知也积思有年末由一会使旋草率布复伏惟台照是祈拙台二册并上请教尚冀频惠德音以慰岑守不宣 

　　○万镗 

　　昨者邂逅仙舟深慰积仰虽片时数语之间而教旨孚洽意气真欵殆有喻于夙交者古称倾盖如故乃今见之奉违数日怀感弥增伏承盛使伴送兹至东昌遣回敬此谢复行次匆遽弗臻仰惟台亮幸甚 

　　○张綗 

　　恭惟老先生盛德宏才布昭中外雅望休声流畅遐迩兹者荣膺简命总理漕河福星照临玄冥効职幸甚幸甚絅久仰高名未获觌德承乏兹土密迩镇台瞻望台光实切依庇谨遣官奉启敬申贺忱伏祈台慈俯鉴不胜欣幸他容嗣具请教不备 

　　○蹃迎 

　　恭惟明公德业闻望简在帝心晋秩漕卿士论称快生尝谓河道国家之血脉粮储　国家之肢体血脉流通肢体舒泰理势自然无足怪者明公经济长才移此就彼建　国家之利造苍生之福良在于此生在知末闻之喜俉常情本当斋沐躬趍称贺但林下散人出入舆马多艰谨专小仆上具芹私伏惟撝顿不任宠荣颙望之至 

　　○刘大直 

　　崇德鼎望久切瞻企德教道爱顿被辉光仰怀之私未能言喻惟公河道一疏费省惠漙凿凿经济之猷惜二省未速勘报俾地方早席休泽然异日仰承遗筭功归所自无疑也漕司暂借公耳即今亚卿虗位早晚推重当奉辂犀轩侍绪教以纾积仰积慕有期矣伻至辱拜翰赐无任感荷于其旋也附申贺敬伏惟台鉴不宣 

　　○喻茂坚 

　　迩者使节入滁临济生未能缩地躬一迎送为歉継而遣申薄敬差官未旋而珍翰腆仪远蒙遣官腾下仁人长者之厚何当何当熏沐拜嘉惟增愧感伏惟　国计神河仰荷圣明暂借天才留神一治　宗社永赖生灵永赖掀揭勋猷何涯也耶敛袵敛袵官旋匆匆裁谢伏惟衿亮无任瞻依 

　　○李本 

　　钦仰盛德历年滋久幸承台范欣慰良多且过蒙尊爱礼意优渥宴贶隆腆顾本谫劣何以克当感激于申无可云喻一镌入心臆而巳兹以使者之力巳达彭城途次草率布谢不尽伏惟台亮幸甚 

　　○詹瀚 

　　比闻节钺莅淮阳无任忻慰漕务重大且兼理河防诚非公不可但　庙廊柱石中外正尔属望恐淮阳非久淹也谨因差人便肃启附奉起居外具菲仪少申贺敬伏冀鉴存率尔未尽远忱临缄驰恋惟台亮幸甚 

　　○闻渊 

　　使来承华翰始知到淮莅任消息不意涵峰如此来迟也窃惟漕运廵抚二事湏得大才整理庶几军民受福但执事资望巳深即今台省多缺恐非此地所能久留矣可庆可庆仆滥竽于此愚拙无补无足道者兹因人便谨此奉复外具粗帕聊引贺忱惟冀鉴纳不备 

　　○郑一鹏 

　　一鹏樗废无状辱公道义之爱二十余年于兹矣屡欲裁候辄以嫌阻野人分义固尔也然公之宦履时得荐绅虽直道难容公论竟白天为宗社完公也仰惟我公才兼文武业懋经济保江淮而卫畿甸天下实恃为安危出韩范而入皋夔海内预定其流品矧圣明励精边圉多事惠中国以干不庭物论于公属望矣一鹏贫病相仍进修日落惟有岁寒之心不敢负知巳之报耳伏惟照察不宣 

　　○袁炜 

　　炜久钦山斗瞻企无繇兹幸客舟径淮猥蒙枉重赐顾获覩台颜殊慰倾慕既坐领道诲精确隽永而勤民忧　国之忱蔼然可掬古所称大臣以天下为巳责者非邪舟行无任佩服苐炜北趋方亟不及欵谢台阶详聆绪论为悚耳差人导至淮涘当返命台下草楮代悃用布谢悰回盻江云曷胜驰恋 

　　○屠侨 

　　久旷瞻晤追惟夙昔恒切倾驰迩者顾辱眷怀特枉翰问兼又重加腆仪情文过笃愧不能堪感激感激惟河政固非大才莫理而总漕兼抚绥又不专一事更难其选故由治河即转陟漕司在吾执事实足以当之矣舆论均庆生尤不胜其仰慰之私也使还谨此奉谢外□薄陈贺敬统惟鉴存临楮不任惓惓 

　　○徐阶 

　　荣改未由裁贺伏承教翰先枉感愧交剧比来尊候何似昔周恭肃公赴淮仆尝僭奉书以为淮杨问荒田邳徐间塩徒此二事终当为国家患宜有以豫弭之不意公到两月即被召北上未及有所作为也明公素负经济之畧如恭肃未竟之业非公其谁望乎恃知爱不觉妄发千万不罪不罪 

　　○王以旗 

　　奉违台范倏及朞月怀仰曷腾恭审晋总风纪督理漕河万年　国脉所系柄务实隆非公练达老成不足以副　简眷敬慰敬慰方谋裁贺返辱赐教兼惠腆仪袛领愧感顾仆迂疏浅薄谬承人乏任大责重深惧负乘幸在知爱之下不识何以指教也拱俟拱俟谨因使旋潦草附谢别楮引敬伏惟恕纳不宣 

　　○周延 

　　生以檏樕滥承重寄素食周南惭无寸补疏反何如日者过承不鄙远锡珍诲感德曷胜遥隔长江未缘驰谢徒抱耿注恭惟我翁崇德重望简在帝心秉轴持衡当在旦夕今兹之晋聊亦从人望以慰士林瞻仰之私伏冀眠食珍摄以承眷倚幸甚北行度在春仲兹者专使且启奉候起居并申贺敬未尽之忱尚容别布不备 

　　○赵勋 

　　勋番禺下士仰翁德望久矣昔借寇广藩时勋以游宦不克面领教诲为歉然深仁厚泽广被粤土勋之受赐亦非浅浅淮杨节钺密迩留都竟未走候又以末学不敢遽尔通书门下恐增草屑然感德景范之心则旦夕未尝忘也今入相戒行天下识与不识者皆举手相庆勋叨治属当为翁驱车少疾微劳迩有上江之役驻札皖城未克趋事左右负媿万万谨差官捧状申候并致贺私伏惟为道加珍以答隆遇不具 

　　○李默 

　　曩寓京师备承教爱别来荏苒风尘久稽裁候媿甚愧甚恭惟晋掌邦为国储富九重简眷行且日隆竹帛勋名宁使古人专羙哉默本谫薄谬叨师席深惟弗称是忧大贤君子忍无一言见规乎颙切颙切兹因相生方汉之便敬附布候私伏冀台察不备 

　　○李仁 

　　前岁拜公京师□旅于时人事劻勷未得从容领教南北分□忽复二载有余恭审公道尊德贵简注　明时爰自抚台进贰民部此诚海也之所钦属士林之所颂叹匪直平生故吏之私庆也也仁以虚庸早承扶植澶魏之境奉侍有年芳轨勉循以有今日然终年碌碌行义靡所彰闻愧负公之知遇多矣公肯终教诲之邪近阅邸报知公贺税都城朝　天任事谨专人赍上薄仪用伸驾敬倘赐挥存不胜荣幸 

　　○王汝孝 

　　恭惟我公名德重望深资久推士林简在当宁荣转官次荐阶柄用而檏溪朝夕相与计赞而叶成之金部一地倚重两贤婺之文献不啻只征矣敢为　朝家得人贺孝也孱才懵识待罪左辅碌碌落落无所将明素飡之忧日厪覆餗之咎何逭惟我公漙其弘仁引所不逮倘尺寸之有补即天地之同功矣质非草木敢背生成哉谨走伻人代输下愫伫目门墙悬心山斗炎夏余惟为国为民自爱不宣 

　　○汪宗元 

　　前者差人旋承赐瑶翰备辱教诏捧诵珍感伏审圣明御极两仪昭位育之功司空得人百川着清宴之绩虽以浅陋如生亦得以优游河浒幸免过尤不胜欣戴兹当岁暮循例上奏工程谨勒状奉启伏祈台照不宣 

　　○李仁 

　　夏中芜牍申候嗣是边务肇殷虽不能防虞饬备而劳形苦志奔走疆场固未始敢有休暇坐是于公再缺修奉瞻望门墙徒深倾注尔巳岂意我公包并荒遐不蒙遗弃华缄盛礼贲尔远临稽首登嘉惭感不知所喻使旋谨此附谢仁屯蹇之造流落多年置散投闲实惟素愿乃今取诸尘埃之中而举之几席之上畿辅二载巳罄心思复冐云中尤为非分且　宗藩之禄粮久缺地方之霜旱相仍版筑之工役无休戎马之侵轶屡见有一于此智者犹以为难矧以仁之虗乏而欲应酬于此数事乎行将引退以俟夫贤者为之耳恃公素爱不自知其言之过烦惟衿恕而教诲幸甚幸甚 

　　○王汝孝 

　　孝小子至庸甚劣人也才不足以当世识不足以洞机碌碌宦路廿四祀余矣顷者悞辱门下不弃匪人曲为汲引假以节镇列在蓟门周公之下白屋晏子之誉管库允奚同心恩至渥也非孝口舌所可名譬衔结所克荅报焉者闻命以来荣与忧并真若蚉蠛之负丘山夙夜兢兢罔知攸措况此镇内邻亰邑外逼虏巢防范少疏驿骚即达三卫花当之部尤号桀黠犷悍不为戎首每藏祸心而我大宁一带旧地隘口甚多兵力甚寘隐忧伏祸厝火积薪抚赏之费岁且不赀一取需于军丁而不得乞求于内帑如之何可久可継也诸如此类更仆未尽虽有知计如良平甲兵若韩范者且尤难之况孝小子之过庸不笃者可以议边防之大计邪我公参天贰地之才经文纬武之具毗赞　密勿辑宁迩遐倘终始垂仁督责教诏衿所不能勉以从事倘不至于愤旷岂直畿辅之福亦实庸菲之幸也伏乞钧慈衿照孝小子临裁无任悚反企望之至 

　　○林应标 

　　奉违台范不觉岁复更矣窃伏边荒不敢渎致候敬但仰怀明德耿耿此心耳寅惟门下勋望日隆天休滋至上为吾　皇建不拔之基而下有以尽其孝飬之极盖海内所共向慕也沐爱如标欣慰能自巳哉谨专人驰上薄伸下忱豚子烶章备员末属颛蒙未有知幸蒙尊慈覆育真如子侄然此骨肉之感也何敢忘何敢忘尘纷草率莫罄谢私统祈台照临楮无任恳切瞻恋之至 

　　○蒋信 

　　奉违云霄迥隔私怀徒切瞻企每闻晋陟辄为明时庆幸无巳盖明公古之所谓刚方老成也浅劣如信知公则深矣独能不为　国称贺乎信自病废来补过一念未敢少懈青山白云无日不亲然顾习气深痼仰负知巳承翰教真益惭悚耳仰间适曹进士人便敬此候兼市谢忱外近刻一部附奉请教万惟无靳诲言 

　　○胡宗宪 

　　伏读邸报知尊兄忠诚格天圣明洞烛旷荡之恩施于纯臣无任忻喔弟昨复不自量少効愚衷知贻笑大方得罪多口然区区一念本无能他肠狂夫之言惟在圣择余非所计也兹因赉本舍人之便谨此申候起居伏楮不胜悬恋之至 

　　○胡宗明 

　　昨承翰教深荷不遗自分不才久甘废弃屡欲陈乞而未果者殊非得巳今兹幸偿税驾之愿此外皆非所恤矧名位勋业中外倚望有吾兄诸弟在但得苟延余息日与樵夫牧叟歌咏太平寔大愿也昨承屿翁老伯暨柳翁环川诸公携游印否乘筏浮觞竟日忘返归来真率之乐孰非高厚之赐邪小壻行便谨此附伸候谢倘蒙借重俾得蚤面尤荷推爱不备 

　　○潘潢 

　　顷闻勿药既慰旅怀公子入省正当履端起居多福尤可想见承取戎器此　国大事孰敢徐徐顾内府所积类出百年以上体象虽具修理犹难而闸河水浅陆行夫艰到亰之日又不知在何处交割此尤从事所深虑者得省一步即宽一分何如何如顗人趍渎凡冀台亮幸甚 

　　○王以旗 

　　久违台斗无任驰仰去秋小承行草草附候人回伏承教惠感刻感刻久以冗夺未及申敬为罪恭审硕德重望　圣心简在正位司空民安物阜中外殊切称庆矧不肖谬叨教爱喜跃倍万恒情独愧无由趍厕贺阶一申鄙敬耳惶悚惶悚不肖本以书生未识军旅奉役来苟延三载仰仗圣明神武诸边少警幸免过愆实藉福庇所及感谢感谢苐蒲质日衰进退维谷谷殊不足为高明道也谨专小承附布向往并申贺私伏惟台鉴幸甚草率不恭诸惟尊慈亮怒不宣 

　　○张鏊 

　　恭惟翁以名德雅道为　本朝孚先之望遭承圣眷海内欣欣盖千载一时也鏊夙荷帡幪竦踊冀祝之私奚容言喻向奉违屡承教札披沐无涯第以疏远依炙无由又不能时奉起居为歉歉耳岭南多事采办方殷不肖日以不副任使为俱翔便驰缄愫衷如缕伏祈台亮更加爱以荅圣明倚眷为祝不宣 

　　○吴鹏 

　　昔者德星照临于禾郡迩来三十有余年矣士民颂之犹一日也鹏无似与在编萌之末顾以萍梗之踪日复一日失修起居之敬其为瞻遡恒切依依兹因便鳞颛申鄙悃伏惟明公以身系天下之重柱石　廊庙康济流品早暮愿顺序加护以慰海内之望鹏也顷有江藩之役力小而图大惟负乘是忧明公何以教之悬企悬企 

　　○顾可久 

　　久自甲午经途中邂逅一承颜色遂限云泥无阶瞻望柰何伏惟下执事硕德巨猷历扬懋树司天喉舌作　帝股肱顾倚毗之方隆泞勋业其未艾历数同时之汇征是惟我公之独盛岂非楩楠豫章斯充巨栋鸣球大锺方奏明庭者乎久虽跧伏沟渎寔多忝窃光挥焉适舍亲戎曹秦次山入京谨修启附候台履不尽竚想绥福之私伏惟照亮 

　　○刘存德 

　　德自布衣叨仰宪范知明公所至宣布德威侃然任事非时仕比伦桑梓之民至今念其倚庇德何幸复以行役莅兹大邦获闻明公居乡节行允合古人不徒出在天下能以痌瘝视民入在闾里又以同胞存心至于有司礼馈悉在迸辞家受蠲惠颂言繁兴是风所及真激顽敦薄之至助也古人论功业伟着必自心术正大求之明公可无愧矣德狂谬妄意当世以为丈夫能不为利疚则天下无难处之事于明公实愿学焉未能敬承光问谨附使启谢草率不尽幸鉴照之 

　　○赵镗 

　　京都得侍光范仪刑实多别后虽不及奉承起居而企仰高风有如一日我翁暂脱簪绅夷犹泉石然苍生之属望方频而士类之胥仰尤切正恐东山之乐有不能以久淹者矣生袛役大方力小任重殊深蚉负之忧我翁不弃桑梓其将何以督教之力疾率尔奉复仰惟台宥不备 

　　○潘潢 

　　执事昼锦承欢此昔人所谓不以三公易一日者况功成勇退三公又不足言而鳯毛麟趾公子且振振乎顾方待罪江干无缘际此光景碌碌因人殊无可为知巳道者非久南山之南不审何以开发聋瞶终引之康衢耳率尔起居不尽瞻念 

　　○欧阳必进 

　　闽省训爱日切瞻仰公整衣千仞而以不肖者承其后譬之驽足継骥不待振辔而共知其弗称矣多病劣老日夕求归而不能得柰何何以见教也使还肃此附谢不尽欲言容嗣启幸照察 

　　○曾于拱 

　　于拱以壬子岁外补过衢曾具小启托毕节推转奉未知竟得上记室否也甲寅归伏草土丁巳复污仕籍东瀛南闽奔驰至再十余年间不获一申起居迹疏礼缺罪何能逭然翁之施恩于不肖与生成无异虽不能报岂敢终食忘哉兹再入闽得友汪宪副谂知尊候万福无任欣慰我翁清德高行表仪缙绅虽身处江湖而望隆山斗天祚邦家且当膺安车之　宠命出而为柱石为霖雨此天下所共仰非独门人故吏私愿也不肖蒙被庇植叨冐至今顾素无蓄积所至靡有寸补闽中又多事愈益旷职门下知遇之厚无以仰副万一徒有愧惧而巳因便谨此奉申下悃伏乞台照余惟为　国善保寝兴临楮不任瞻企之至 

　　○胡宗宪 

　　恭惟吾兄　两朝元老六邑达尊弟当时俟起居少效殷懃缘兵事倥偬失礼殊甚蒙不谴责已出意外乃辱远赐厚仪手书下及奖借过情何以克当袛增感愧而巳使回附此奉谢兼候起居临楮不胜驰恋 

　　○何东序 

　　序一芥晚末谬分名郡荷翁收接下士悬情汲引若进序于可与言之列方且忘年脱躧鞭辟包畜（下有逸文）乡兄即还匆促拜启附复言不尽谢时惭风寒诸祈留神宝摄以膺天眷幸甚不宣 

　　○何东序 

　　序不肖学不足以窥古今之变材不能任中人之事行不能无愧悔于心偶以时乏谬于贵郡三年之内苟冐垂违不知偱守条职当局殊不自觉既去而追踪所繇其歉于义多矣幸获侍翁左右奉屐履之役而翁畧其年辈爵德之尊加意过存视恒情万倍比其行也隆赠送之仪申缱绻之爱至以贤郎先生牵裾踰境离情恋恋若不欲序去徽者序果何修而得此哉念序之生也后数十年之晚地之相去在数千里之外即一望见门墙不可得乃今遭际若是此即可以去徽无恨自古所谓奇游恐未有能过之也序诚不肖无尺寸之功在徽顾食土之毛久违之日直如弃室庐丘墓所在久而见徽之人如见家人焉乃知东坡去杭不胜回恋之思岂徒以湖山游赏之盛哉伏惟老翁两朝耆硕四海仪刑虽许私第圣恩优礼于老臣而　召用安车人心属望于绿野戋戋束帛且贲临于翚峦练水之间独序不能躬逢盛典为他年图画之地耳曩行时蒙赐琼章为乡人后辈所侈荣闻継此又有惠者我翁不轻予人其言一出四海将卜其人之轻重如序乌足以重辱命也谨颛吏拜候起居并陈谢临楮无任悚昃 

　　○汪道昆 

　　往年闻翁登大耋不肖将从二三大夫为寿君子之堂既而惧左右或倦于勤乃复废礼及罗明府以文事相命不肖非敢愆期窃谓尽史之为昆虫力省矣其为鲲鹏为騠駃踟蹰四顾莫知取材及其为应龙鲜不束手何者所见愈寡则从事愈难也翁有龙德不肖固拙工旷日弥深何敢操笔及罗明府申命来讨且将出疆不肖不得巳而具藁进之诚自知其紪缪顾辱手札谆谆温词不肖惶愧甚矣兹承大贶后生小子何以任之如命拜嘉母敢得罪长者厚币巳重谨附使者归庭谒有期处此陈谢伏惟高明亮察不尽欲言 

　　○赵大佑 

　　南都三载间亟勤教音累拜宠锡顾何修以堪徒有厚颜与感念俱积耳迄今引领各天停云千里追惟宿昔情如之何间从贵乡章先生一谂契阔知德门绥言寿域康宁足占天祚硕人矣佑自得告归亦幸亲帏无恙乡土有秋顷者蒙恩复赐终养寔半生过分之获也闲居颇适鱼鸟相亲舒啸行歌日诵帝德余情无足以对长者偶值斗野昼旋良便谨此附申欝陶言巳伤烦情犹莫既统惟尊照亮在不宣 

　　同心集卷之三 

　　同心集卷之三终 

　　●同心集卷之四 

　　赠言录 
　　不肖男廷烋廷默孙坚编辑 

　　◆赠言录 

　　世德亭碑记（三衢方豪） 
　　达尊坊碑记（古歙汪道昆） 
　　联句纪 
　　赠承庵胡公督饷江淮（东鲁务本子徤枧） 
　　大中丞承庵胡老先生荣迁部堂北上（淮海李元） 
　　奉送少司徒胡公入朝（邑人戴伟） 
　　贺元老承翁得请休致（二首　邑人胡文彬） 

　　○世德亭碑记（三衢方豪） 

　　三衢方豪（提学副使） 
　　方子曰父子相継以德谓之世德植德于前而后人食其德谓之世德有德于乡人而乡人之子孙德之谓之世德德难矣德而世尤难矣绩溪之人许金张孟莹者冲寒冐险直诣棠花馆请记世德亭者方子骇焉亟诘之曰尔邦曷有是哉老人曰是诚有之矣昔者吾邑东北之境会丛山杨溪乳溪之水循大屏梓潼之麓迤城东而南堤其外而田其中积涨之侵也直射内逼无复萦迂回绕之执辟诸人身适当肩胁术者皆曰不吉侍御胡公茂卿则言诸大中丞梧山李公公则发帑任能伐石筑坝形若半环然障水东行襟抱城市水患既弭风气亦密众咸曰微侍御公言之安得有是是侍御公之德也近者荻港驿之费不支求助于吾徽徽之属邑亦能上下其助矣而彼无猒也复有库役之请绩溪不免焉殊不知吾邑于徽为最瘠且当最要故前人之议役也特减于他邑今复加此民何以堪况穷民远役何异徒成将来之是殆不可言侍御公则言诸大中丞静斋陈公公则是其言而免之众咸曰徽侍御公言之安得无是是侍御公之德也子辈德之之深度无以报爰构斯亭以志吾感以兴吾子孙之感以世公之德于亡穷耳矣又将假是祝公有贤子孙出以食公之德于无穷尔矣又以公之尊人屏屿翁者作德宜祥合有如公者以世公之德尔矣于是方子愕然叹曰此真世德亭也岂可谓己有是哉今夫宅里之表也台堂之谓也有曰世科者矣有曰世翰者矣有曰世豸者矣有曰世寿者矣夫用舍存乎人寿夭存乎天惟德也非天非人存乎巳而巳矣故后世于世德亭可以考侍御公也巳侍御公之有世德亭也其它宅里之表台堂之谓可以畧矣 

　　○达尊坊碑记（古歙汪道昆） 

　　古歙汪道昆（兵部侍郎） 
　　今上立古歙汪道昆皇太子故臣由六十以上皆进阶其在六卿由八十以上遣有司存问如礼凡诸耆旧莫不喁喁工部尚书胡某居绩溪奉　诏进阶一品明年巳巳则尚书八十春秋云于是缙绅诸生三老豪杰谒县大夫请表尚书闾明天子德意县大夫敬诺则相与鸠工庀事不日告成署其闾曰达尊以待存问立石闾右属乡人汪道昆记之　明兴以来乡先达都六卿者无虑什数乃若名实纯粹保终誉享高年者宜莫如尚书初以御史事武宗言朱宁萧敬陆完诸不法事会嬖臣矫诏临清为市力请罢之及事世宗言桂蕚引用王琼比周为党左迁廉州司理逓转诸藩臬大夫寻以中执法治河治漕左右计相庚戍进大司空其年秋匈奴大入司空械器办辨给内外诸军先帝法当事大臣独大司空无预袁州相国方用事诈为　旨恫喝尚书尚书坐部中自如诏下卒无所督过仇鵉请移内库军器得以便宜给军中尚书引令甲格其议不行母藉兵辇毂下伊庶人请拓府第先抵袁州袁州业巳许之尚书独持不可民力诎矣何能举嬴且非王章母长奢溢及鵉败伊庶人败卒如尚书言天官关白袁州其以尚书进大司寇袁州怏怏乃舍尚书尚书则以家大人春秋高固请老时年六十耳既得请归从家大人为田间游乡人具以二疏望之海内无两其后袁州用事久公卿大夫莫不借资及罢袁州言者纷纷毛举由前则士无全节由后则士无全名尚书翩翩若在千仞之上名节全矣乃今以黄发而蒙誉命不亦善始善终哉诸父老诸周太公毕公率以大耋从事尚书疆甚顾就大鄣老焉何不用也古饮选举必始于乡至若宪老乞言则乡人礼当世之矜名者鲜不兢兢于天子之庭退而与乡人居惟其所欲一何誖也尚书家食二十年所无间于乡人之言故在朝则信史书之在野则惇史书之即闻其风莫不立名砥行视在事为犹贤矣乃今急尚书蕲用世抑讵知不用之为用邪夫山有泰山鸟有鳯鸟凡有跽者所欲向有目者所欲窥然泰山不辍崄以近人鳯鸟不卑栖以狥俗尚书是巳乡人之力是役也亦犹鲁人之佗封禅周人之快羽仪地近故也吾观于乡而知王道固非虗语县大夫姓罗氏名绣藻黔中人下车而首事表闾识政体矣 

　　○联句纪 

　　历下边贡（户部尚书） 
　　承庵先生清戎山东者几一年思其亲不可见也而病焉将以请于　上是为辛巳之春之二月也滦江王公要予联句以送得七言长律二章巳而不果比冬十月期再请焉是时定斋王公亦归自河涘如前约联句者再得七言近体又九章云巳而不果越明年壬午今上改元上尊号　四宫推恩臣下于是先生之二亲者得受　勑以封焉而始获遂所请命下即行驩如也华泉子曰会合之难岂不信哉方联句之始也先生客矣及再及之则予也定斋也滦江也皆主也而先生皆不果行乃孰意行之果也则滦江也陕也定斋也　朝也而予也南都也且就道不旬月间凡所谓主若客者东西南北之人矣会合之难岂不信哉先生归而览斯卷焉亦可以有所感矣 
　　羙人多病少相逢（贡）台栢沉沉阁院重棋落灯花纔昨夜（羽）酒贪壶矢隔深冬虞翻去国书应着（贡）贾谊忧时涕转浓关塞伍符劳细检（珝）　庙堂公议是亲封鸿飞别宴惊雷雨（贡）龙蜕前除起竹松精舍紫阳遥入望（珝）宦程乌府独留踪云霄坐对成千里（贡）肤寸行看过一峰马首杏桃明夕照（珝）幰边杨桠带春容先声处处桓公雅（贡）慱议滔滔吕伯恭檇李舣舟怀旧爱（珝）济川回首忆新悰河畋海猎回　銮地（贡）斥堠山城绕塞烽清梦每应专问寝（珝）也湏长傍　帝楼钟（贡）春雷送雨欲随车（珝）豸使南归乐有余骢马色娇堤桠映（贡）锦帆风顺海云如清传家世人知否（珝）议重台纲信不虗徽水婺山乡路渺（贡）虎丘龙井下有逸文壮怀舒奚囊满载伤心句（珝）邸报新传飬志书青笋白鱼供馔羙（贡）绣衣霜斧入门初挑灯细问还疑梦（珝）戏彩长歌异绝裾姿比玉衡悬晓日（贡）气凌云鸟挟飞旟五湖再挹司徒老（珝）三径聊亲隐士庐迎节早花情宛宛（贡）伴琹孤鹤步徐徐谢安久系苍生望（珝）裴度终难绿野居临别与君还握手（贡）萍踪无耐立踌躇（珝） 

　　又 

　　霜下天高月正南（珝）夜深流影照红酣庭闱地远心先到（贡）泉石风清意巳堪黄菊未残犹有恨（应） 

　　关中刘储秀（兵部尚书） 
　　圣朝岳牧重台臣相送河桥共例尊遥指薇藩何日到同游杏苑几人存苍龙　阙望天边月白蜃楼占海上村谁道周南仍久滞即看捧召入金门 

　　○赠承庵胡公督饷江淮（东鲁务本子徤枧） 

　　东鲁务本子徤枧（皇明宗室） 
　　仙舟五月下淮浔江练初裁暑气侵日月万方通贡篚风云千里壮冠簪新荷拂鹢翻香影暗柳迁莺度好音边鄙不湏忧脱帻坐瞻国计慰　天心 

　　○大中丞承庵胡老先生荣迁部堂北上（淮海李元） 

　　淮海李元（按察副使） 
　　霜寒玉斧下青冥舟楫勋劳结圣明简命都台漕抚寄荣迁户部右堂卿江淮喜沐新仁泽　朝野犹传旧直声北望五云天阙近忠良相业展平生 

　　○奉送少司徒胡公入朝（邑人戴伟） 

　　邑人戴伟（庠生） 
　　玄云酿雨天冥蒙山城宵柝催春风珠帘银烛照绮席绿酒金盘行绣栊吾乡元老谁最雄承翁白发明苍穹早峩豸冠侍双阙遂草封事开天聪耻随仗马饫蒭豆欲与威鳯鸣梧桐殿前斥奸忠愤攻直气耿耿如长虹匡衡抗疏真淟涊阳城伏阙争巃嵸巨卿名位世亦有清风峻节天为通朝廷久待魏公相儿女争传司马翁顷将北上朝九重锦帆摇曳晴波融潞河杨桠春色燕山殿阁辉晨空是时　天子禋六宗圜丘望拜自竹宫汉祠泰畤不足数禹禅会稽聊尔同公行当国湏匪躬报穪赤心能始终黄扉紫阁亦细事旋□转日方为功草莾狂生黄九穷为公起舞扶桑东挹海洗眼观登庸亦知不羞蛇作龙 

　　○贺元老承翁得请休致（二首　邑人胡文彬） 

　　邑人胡文彬（温州府通判） 
　　董生射策知名蚤谢傅风流属望深万里孤危忧国泪（抗疏谪廉州）　两朝开济老臣心功成独上归休疏义重长怀　敬一箴为问　庙堂谁得似趍庭飬志且曾参 
　　戎马谈尊驱朔汉星辰飞舄下晴空望云心远□逾剧恋　阙魂多梦亦通勋业蚤收麟合画襟□ 

　　同心集卷之四终 

附录： 

胡松承庵文集（字茂卿绩溪人）（四库全书?史部?目录类?经籍之属?千顷堂书目卷二十二）










承庵先生集　　（明）胡松 着 

　　●目录 

　　卷之一　　奏议十七篇　表四篇 
　　卷之二　　序十七篇 
　　卷之三　　记十四篇 
　　卷之四　　记　墓志铭　杂着七篇 
　　卷之五　　五言古诗　七言古诗 
　　卷之六　　五言律诗　五言排律 
　　卷之七　　七言律诗　五言绝句　六言绝句　七言绝句 
　　附　同心集 

　　●承庵先生卷之一 

　　新安绩溪胡松着　　　男廷烋孙子竖编辑 

　　奏议十七篇 
　　表四篇 

　　◆奏议十七篇 

　　遵律诘穷宸濠余党疏 
　　议罢役散财以固国本疏 
　　议核实功罪以激劝人心疏 
　　请黜群邪以清仕途疏 
　　荐拔遗贤以励士风疏 
　　请退党逆内竖疏 
　　陈三策以革弊安民疏 
　　请礼贤以辅德镇俗疏 
　　搜罗幽隐以图治功疏 
　　奖用恬退以劝臣工疏 
　　陈情乞恩归飬疏 
　　乞恩改选便飬疏 
　　劾横臣举用奸党疏 
　　恳恩休致飬病疏 
　　奏通河道以便漕运疏 
　　荐举江淮兵备官员疏 
　　恳辞爵秩退闲疏 

　　○遵律诘穷宸濠余党疏 

　　廵按山东监察御史臣胡　谨题为惩奸党以彰　国法以正人心事臣伏覩大明律内一欵若在朝官员交结朋党紊乱朝政者皆斩妻子为奴财产入官又一欵凡诸衙门官吏若与内官及近侍人员互相交结漏泄事情夤缘作弊而符同奏启者皆斩妻子流二千里安置钦此切惟典刑有五而五者之中以死为极死刑有二而二者之中以斩为极今朋党之人律曰皆斩然则祖宗立法岂无深意于其间乎盖以其名位常相依权势常相倚雷同之论足以颠倒是非附会之言足以变乱黑白毒被天下而上莫之知政归私门而上莫之觉天下事其不败且去者鲜矣是故人臣之恶莫大于植党而人臣之罪莫大于党恶夫况夫谋为不窥伺神器其恶尤不可言从而党之又可胜罪哉乃者宸濠播乱两京戒严四方震动陛下赫然斯怒不惟　亲率六师以讨之而已方其告变之初即收乐人臧贤而寘之法既而又收奸臣朱宁廖鹏等而下之狱岂不以臧贤朱宁为宸濠之党而寥鹏等又党于朱宁也欤夫何臧紧已死而中外人心犹未之厌朱宁廖鹏等已执而遐迩物议尚未之平意以宸濠之未败露也在　朝诸臣或先事而逢其恶或临事而遂其非或潜透事机而为之心腹或抟弄威福而为之爪牙且贵为宁王富享一国乃复贿赂公行于权门书邮竞驰于要路以春秋之法论之果何所希冀耶则宸濠之党殆不丄臧贤朱宁一二人明矣至于朱宁之党则又难以枚举或托为亲识不顾鼠附之羞或事为父兄罔恤狐媚之诮或假一朝之权而任情以殃物或崇千金之贿而释罪以贾荣彼廖鹏軰特其尤著者耳斯二党者诚天地所不容神人所共愤臣偶得于风闻虽未敢遽指其名然皆凿凿乎事之所必有者陛下宁不思所以惩之乎夫威福人君大柄福以党善滥之适足以长奸威以罚恶弛之必至于稔乱昔者逆瑾之变罪止于张彩焦芳等而余党悉置不问陛下之仁固大矣但法网既疏人心斯玩今日之祸未必不自逆瑾有以启之使于此又从而姑息焉臣恐后之视今亦犹今之视昔将来之祸愈不可测且安庆重围九江失守势之危窘实足寒心幸赖皇威雷震凶梗土崩月未再周相次授首今六师凯旋之日正群慝心动之时人言虽未可尽信而见在之薄籍可查物议虽未可遽凭而见存之俘囚可审伏望特　勑三法司会同多官严加查审仍　亲赐览观以马?念其实鞫问以求其真然后量其情之重轻为其罪之大小或明正典刑或罢归田里用惩既往以警将来若然则天下咸知犯法者终不可迯为恶者终不可掩　国法不期彰而自彰人心不期正而自正而雍熙太平之治固可坐收于无为矣天下幸甚　宗社幸甚 

　　○议罢役散财以固国本疏 

　　该山东布政司经历司呈据临清州申抄蒙御押内官店食店收拾整理装修合用人匠木植专?瓦瓦石灰等料并二座店内该用各样家火等件俱着王胜监修整理凡所用物料俱问镇廵等官取讨处置用迥数目计写明白务要修办停当以候应用钦此臣惟民者国之本财者民之心其心伤则其本伤其本伤则枝干虽荣其萎也可立而待他自古人君知乎此则治治则存不知乎此则乱乱则亡治乱存亡之迹载诸史册班班可考陛下嗣位之初躬行节俭郡国无私献朝廷无私求迩年以来惑于细人之说廵游无度工役滥兴民力之竭未有甚于斯时者臣愚谓节之爱飬之尚或弗克济况可戕伤滋甚畧无一寸爱惜乎请为陛下言之去岁逆藩告变陛下赫然震怒亲统六师以讨之亦惟欲戡祸定乱以安天下之民耳农夫蚕妇冻而织馁而耕殚力忍死以供六师之费而不以为劳是亦有以仰窥陛下之心无他凡以为民焉耳夫何正当凯旋之际反为竞利之图重伤百姓之心以摇宗社之本臣窃忧之昔公仪子拔园葵织妇天下后世让其贤谓其不争利于民也关市之利小民趍之谓之逐末今乃降至尊而行小民之事辱万乘以效逐末之为其视公仪子何如哉伏覩御押有曰所用物料俱问镇廵等官取讨处置斯言也窃又以为陛下惑矣夫陛下取之于镇廵镇廵复取之于乡至于乡则皆出于疲民之肝脑筋髓耳今山东淄川等县强贼啸聚灭而复起民心若此可不谓离乎民心之离　国本之揆也国本之揆此臣之所以不容己于言也然臣之所言特谓陛下挠废公方崇聚私货非义之所当为耳抑孰知非惟不当为实亦不必为诗曰普天之下莫非王土率土之滨莫非王臣则普天率土之财何莫非王之财也故曰百姓足君孰与不足乃今别置内官店食店与小民竞一朝之利而失亿兆之心岂所以示天下训后世哉大抵天子之富与庶人不同唐臣陆贽有言务鸠敛以厚帑椟之蓄者庶人之富也务发散以收亿兆之心者天子之富也伏望陛下三复斯言深惟斯义约已以便民以义而为利如前所谓二店之工之费即　赐罢止至于各处非常之贡折干之银亦　赐发散或以准作各地方军国之需其应天淮扬济宁临清等处皆六师所经所驻而斯民受害尤深者仍乞出内帑素所蓄积以赈之于以收民心于既离固国本于将颠则天下幸甚　宗社幸甚 

　　○议核实功罪以激劝人心疏 

　　窃惟福所以赏善必赏得其道而后天下劝威所以罚恶必罚得其道而后天下惩有功者进而非功不录斯为得赏之道反是则谓之滥滥则不足以示劝而适足以长奸矣有罪者刑而漏网不容斯为得罚之道反是则谓之弛弛则不足以示惩而适足以稔恶矣故曰威福人君之大柄弗弛弗滥柄斯得焉得则治失则乱理势必然捷于影响可不慎欤臣请为陛下言之乃者宸濠包藏祸心窥窃神器自国家以来所罕闻者提督汀赣等处都御史王守仁今升江西按察使伍文定等相与倡明大义恊谋戮力数战而后罪人斯得是皆上赖天地祖宗之灵与　国家养威蓄锐之力夫岂偶然也哉先皇帝追惟乱源逮系逆党如钱宁毕真廖鹏等相継下狱是于罚恶之典固已举行而尚有所未尽者能无望于今日也乎至于赏善之典当时虽有纪功册籍而中间承舛失真未足以厌人心者类多今陛下嗣位之初正天下观望之际赏善罚恶一有未当则非所以昭大公而示劝惩也夫倡义如王守仁等固所当录而乡风驰义如先任进贤县知县刘源清等亦不可以或遗向义者固不可遗而诡随无良如今升兵部尚书王宪辈则不可以滥赏党逆如钱宁等固所当诛而怀奸漏网如先任都察院经历钱岌辈亦不可以不问漏网者固所当究而踪迹暧昧如举人冀元亨等则不可以肆刑合无将江西讨逆之功选差风力给事中一员前去会同彼处廵按御史从公核实定列等第务使爵之所授以功而不以情赏之所加以劳而不以竉至于宸濠之党而钱宁为之布置者皆有簿籍可查况逆濠虽死贼宁尚在口实足征仍乞　敕三法司会同多官严加查审情罪深重者虽既漏而必诛情法矜疑者虽已系而亦释使遗奸不得以幸全而疑似不终于无诉如此则陛下之威日益隆　朝廷之势日益尊而天下之人心日益惩且劝矣岂不盛哉岂不快哉 

　　○请黜群邪以清仕途疏 

　　臣惟稂莠刈而后苗始茂沙砾去而后食可餐苟怀奸餙诈之徒不有以黜之虽圣王其奚以为理是故虞舜正四凶之罪孔子明两观之诛夫岂得已而不已哉诚奉天讨而急当务也陛下初膺历服四海观望国家隆替本于此天命离合基于此生民休戚兆于此人才用舍尤所当慎臣陛下之耳目官也耳目之官不司其职则陛下之聪明或有所蔽臣今冐昧而言伏惟垂听而熟察之幸甚访得先任兵部尚书今改吏部王琼招权弄柄旁若无人鬻爵卖功惟规利已纳交于贼宁方张之日罔知狐媚之羞巧脱于逆濠既败之余终是狗苟之行工部尚书李鐩年已龙钟而贪饕愈恣爵叨宫保而趍向益卑任奸子以通权门奚恤人之笑骂盗官钱以肥私室惟图已之便安总督两广军务都御史萧翀阴结权奸而迁官大骤阳施恭顺而秽行实多廵抚顺天等处都御史刘达叨风纪之任而俗气污人竞昏夜之哀而丑声载道廵抚甘肃等处都御史文贵人品卑下公论素已不容性资回邪清阶岂宜再滥廵抚宣府等处都御史寗杲杀平民以报捷怨已结于人心餙艳女以求官罪难迯乎名教兹数臣者或曾经言官论劾而强辩以餙其非反肆挤排之毒或已被朝廷摈斥而阴谋以复其位殊无廉耻之风诚所谓舜代之四凶鲁邦之正卯原情定罪其获免于　圣朝之诛幸矣而乃复宠之以爵委之以政天下事岂堪小人再破坏耶伏望陛下体王聪明之德以察诸臣既往之奸法祖宗英迈之风以图今日维新之化将臣所言下吏部从公查议或者臣言不谬乞将王琼等即　赐罢黜别选心术正大操履端方之人而代之位若然则国势日益尊崇天命日益凝固生民日益阜康而四海内外咸有以知　大圣人之所作为度越寻常万万也宗社幸甚天下幸甚 

　　○荐拔遗贤以励士风疏 

　　臣闻经有曰济济多士文王以宁又曰无旷庶官天工人其代之盖谓贤才国家之利器而自古及今未有舍之而能致理者也臣一芥凡庸谬持风宪贤而弗知则失持宪之职知而弗举则非为国之心每怀此忧悉意咨访輙自揣择思举所知犹惧鉴识不明品藻非当反复叅校未果　上闻兹以臣所暗知兼闻公议投闲置散之士其中绰有可称谨具以　闻伏惟　采纳访得先任大学士谢迁先任户部尚书韩文先任都察院左都御史彭泽先任廵抚四川等处都御史林俊先任廵抚保定等处都御史张嵿先任南京使部侍郎罗玘之数臣者文章足以华国政事足以匡时而劲气直节足以廉顽而立懦是皆人心所属士论所归一时人物盖鲜能以出其右者或遭谗忌被黜或因连累乞休或以恬退自高而甘心亩畆或以老疾自诿而飬志林泉考之　先朝威着茂烈问之今日悉谓良材而况年龄尚早精力未衰兹欲旋干转坤以图维新之治则若人者恐不容于不用也伏望陛下敦付物以能之义阐恭已无为之风体陶唐有虞聪明之德以敷求法圣祖神宗蔑卜之心以拔擢特　勑所司将前诸臣以礼起送赴京仍乞因能授任不叅之以匪人推诚布公勿牵之以中制夫然则凡有志之士皆将闻风兴起以仰承睿意今日之政必有以增光祖宗垂宪后世矣臣不胜愿望之至 

　　○请退党逆内竖疏 

　　近得邸报罢闲太监萧敬仍复司礼监掌印视事臣披阅再三无任骇愕窃惟陛下聪明天纵仁孝夙成在藩邸时固足以系天人之心矣先皇帝亲决大策顺天人之心挈祖宗百五十余年之土地人民而归之陛下则陛下嗣先帝之位必思有以成先帝之志可也彼原任司礼监太监萧敬厚貌深情如么如魅老奸巨猾似信似忠诚尧之所谓象恭舜之所谓任人者先帝怒其为人姑示薄责俾之闲住当是时敬已无复有完躯计矣不幸先帝中道崩殂未及明正厥罚是则萧敬诚先帝之大罪人也今陛下嗣先帝之位而梓宫在殡宠先帝之大罪人岂所以成先帝之志而妥先帝之灵也哉臣请为陛下言萧敬负不宥之罪者今夫诸衙门官吏与内官互相交结律有明禁况宸濠处藩王之位萧敬握司礼之权顾乃日与通书纳赂相来往其意何居臣闻逆濠书有曰今天下事在外有陆公在内有萧人夫所谓陆公固已系之陆完矣而曰萧人果何人耶非敬欤且宸濠之请护卫其逆谋已露陆完尸大臣之位有本兵之责依阿奉承罪固莫赎而当时秉笔以主张于内者又非敬欤臣愚谓完之与敬其情其罪特伯仲之间敬也乃黜之于始宠之于终而完也独蒙其辜臣固知完之罪当死而揆之知情同罪之条则其目终不暝矣今议者有曰萧敬尝事宪庙矣尝获罪- 77166.029B - 孝庙矣今日之进或出于此夫以陛下始即位用一近臣而天下有此议岂所宜闻哉臣固知陛下决无此也庂敬老练辩愽或有可取焉耳殊不知小人若无才不足以动人主从古已然要当察其存心而后可抑臣犹有说焉昔汉高禀大度故其时多魁杰不羁之材汉宣精吏能故其时萃循良核实之士是人才之在天下惟在乎　人主奖劝之使- 77166.030A - 陛下诚能正心修身以端取人之则赏善罚恶以尽用人之方则观感激励之余真才辈出森若林会而将用之不既矣矧兹寺人内竖尤非所难得又奚必恋恋于怀奸餙诈之萧敬耶伏望陛下熟察大奸亟牧　成命仍将萧敬付之法司明正厥罚若必欲怜其区区犬马之劳则亦当迸斥遐方永不叙用夫然后公道彰而人心服故曰天不为一物枉其时明君不为一人枉其法惟陛下之留意焉臣干冐天威不胜惶惧殒越之至 

　　○陈三策以革弊安民疏 

　　臣惟天下事有本有末有源有流不患末之不正而惟患本之不端不患流之不清而惟患源之不洁不端其本不洁其源而欲未流之无弊者天下固无是理也陛下以天纵之圣承先帝之简命而嗣祖宗之大业即位未几善政层出十六七年间沉痾痼疾不动声色一朝顿洗此岂非三二帝四三王而陋汉唐宋中兴之主于不足齿者乎而臣犹有是言者盖以涓流不择沧海所以成其深抔壤弗遗泰山所以成其大此固区区狗马之心而所以患陛下之职事也伏惟　垂听而熟察焉幸甚国家之设东厂专以廉察京师机密重情而外事非其所预其为责非不重且大也夫何末流之弊大开告讦之门故一时奸顽无赖报私雠快私忿者争趍之货贿盈门狼蝮成性名为东厂而实则一大骗局矣至于迩年来复益之以关防是虎而为之翼由是差官遣校纷纭四出所至之处鸡犬不宁视财帛为是非任喜怒为出入或无辜而至荡产或细过而遭殒身抱痛含冤靡所控诉作威作福莫敢谁何若此者则其为害又岂不重且大哉幸遇陛下至明有以察其奸至徤有以致其决而张锐郭鳌之徒悉收而下之狱爰是天下人始获伸眉引项安枕帖席否则怨愤惊疑必将激而为盗贼拗而为鬪杀而今日之事又不知其何如者矣是则数凶之除固可喜也而追思之亦甚可畏也凡此皆陛下之所习闻而厌见者盍亦因其所可畏以图其所无可畏哉图之之道无他亦惟于本源之地加之意耳何也张锐郭鳌末流之大弊也而本之未端源之未洁则虽日诛一锐日縳一鳌祗足以多天下之事又况奸邪之人其为心险其用术巧惟险也故千蹊万径而人莫能御惟巧也故千变万状而人莫能知夫焉知将来之祸不滋甚于既往也为今之计若欲拔本塞源以开亿万世太平之治乞将东厂衙门亟　赐裁革立为定制永永遵守此上策也若必欲复存其额则当申明旧章止许行事京师以察机密重情其余军民词讼悉付之法司至于在外大小事情亦惟廵按御史按察司官掌行东厂一切毋得干预仍乞将迩年添设关防非祖宗旧制者收而毁之俾不得以恣情任意流毒四海此中策也外是而欲俟其事既败恶既盈如张锐郭鳌等而后徐议剪鉏之臣恐大奸虽除而天下已重受祸矣斯策之下者也兹三策者生民休戚于是乎分　天命离合于是乎判　国家隆替于是乎决书曰弗慎厥德虽悔何追诗曰啜其泣矣何嗟及矣惟陛下之采择焉 

　　○请礼贤以辅德镇俗疏 

　　切惟风宪贵于知人举贤莫非为国陛下龙兴以来还放逐之臣拔幽隐之士国家元气焕然一新天下亹亹凡有志于用世者固莫不方车??而出然而四海之广抱经济之才而励廉静之节者亦岂无其人哉有之而不能知非明也知之而不能举非忠也臣叨职宪臣奉役东土盖尝博采而旁询之求其处之久知之真而信之笃者于济南得一人焉切见先任河南按察司副使今丁忧服阕边贡温淳敦厚植志不回家居数年未尝不以信义交于物广而不肆巽而不慑斗室终日究观训典一切纷华世味澹然弗以介意若夫文章古雅政体通达特其余事耳非信道笃而知所趍者则何能至是耶处今之世而有古之风诚所谓士林之高标国家之伟器投闲置散夫岂其宜夫旌德礼贤化导所先伏望陛下俯听臣言再加采访如贡果有可用之实乞　勑吏部不拘常资擢补要地则从容顾问之余必将有以辅成圣德而亦足以镇静頺风车??训嚣俗矣 

　　○搜罗幽隐以图治功疏 

　　切惟为政以人才为先而人才之用舍政治之得失关焉幽人志士无代无之处之不以其道则贤人逡用之不称其任则治功塞其机在人主皷动之何如耳臣本以楶梲之资谬膺耳目之寄受　命以来盖尝博采而旁询之矣除曾经言官论荐已被显擢者不敢溷开外访得先任湖广按察司佥事今养病痊可孟洋心术光明问学宏富在先帝朝以言事为权奸所抑流落不偶者十余年于兹然而洋未尝失我也苟非信道笃而自知明不戚戚以自沮则汲汲以竞进矣既而擢官藩臬志行益修触目激衷飘然遐举臣闻其居鄊也又能敦信义之风励廉靖之节雅志力学甘穷约如不欲以荣名移所好者此其人品求之今日良不易得仰惟陛下临御以来还放逐之臣拔幽隐之士凡可以为世用者搜罗靡遗如洋者非其人欤先该礼科给事中邢寰廵按河南监察御史汪渊交荐之臣又悉心咨访复得其实不申荐焉则谓之蔽蔽则罪莫大矣彼才者固无以自致而臣之不才亦将何以图报万一而又何以冀治功之通且茂哉如蒙乞勑吏部再加查访如臣言不谬合无将孟洋擢补相应臬职将来必有可观而亦所以明幽人之心作志士之气矣幸甚幸甚 

　　○奖用恬退以劝臣工疏 

　　窃惟人臣秉恬退之节者必抱负经济之才人主致雍熙之治者必砥砺名节之士照得山东布政司右叅议韩邦奇操履刚方学识纯正剔历中外惟廉介以自持触忤权奸虽患难而不屈顷者起任旬宣之职偶婴脾疾之攻既上疏以乞归遂束装而就道臣会同廵抚山东地方都察院右副都御史陈某廵按山东监察御史李某议得本官仕优学愽年富力强正宜用之明时岂可置之散地但既有前病应合调理伏望陛下特　勑吏部暂行令本官回籍飬病以遂其恬退之节仍不为常例病痊起用以尽其济世之才庶中外臣工有所激劝而圣明之治或有补于万一矣 

　　○陈情乞恩归飬疏 

　　臣见年三十二岁原籍直隶徽州府绩溪县人由进士历授今职正德十五年六月二十二日该都察院题奉钦依差往山东清理军伍钦遵于本年闰八月二十六日前到山东济宁州接管行事讫臣因旧有脾胃不足呕吐肠风等证病后驱驰劳顿以致前证不时复作遂成虗怯已于正德十六年正月初九日具奏乞　恩飬病事下吏部未蒙准行自后日服医药暂得苟安不意病根未去夏秋之间触冐热邪诸症侵加头目昏晕手足痿软伏卧床席弗能动履见在济南府给医调治日久未痊切念臣父母年老衰病日侵乌鸟私情臣固不能一日忘臣之父母而天性至爱臣之父母亦必不能一日忘臣如臣死于他乡必致哭臣伤命臣于父母殆所谓更相为命者也臣以此病加怔忡势益难疗虽欲勉强支持力有不能徒切忧惶恐负重任思得先年廵按浙江监察御史鲜冕廵按福建监察御史沈灼等俱因有疾乞恩归飬今臣事体实与相同伏望陛下体　天地之仁矜蝼蚁之命乞勑吏部将臣放回原籍访医调治万一父母相见病得再生则图报有期如其即死尚当效犬马于来世臣不胜感戴　天恩之至 

　　○乞恩改选便飬疏 

　　浙江道监察御史臣胡　谨奏为乞恩改选以便飬亲事臣年三十八岁直隶徽州府绩溪县人由进士初任浙江嘉兴府推官升授陕西道监察御史飬病起复荷蒙圣恩复除今职臣自念叨际　明时误蒙甄录涓涯未报实切怀惭但臣生长南方气体绵薄偶官于北　风土不宜勉力从事遂成弱疾迩来寒热间作渐弗可支又念臣父见年六十有七素遘肠风等症血气虗耗精神久惫臣母年六十有六宿婴目疾动履艰难使其传闻臣病不无倍增伤感伊欲迎飬宦邸则南北相距三千里余衰老之人岂胜途路思得南京去臣乡郡纔五百里音问易通迎飬颇便且风气相同水土相习臣亦得以苟延残喘奉　命驱驰伏望圣慈俯垂矜悯特　勑吏部将臣改选南京衙门职事庶几乌鸟私情得以少伸而犬马微劳因以不废臣不胜感戴　天恩之至 

　　○劾横臣举用奸党疏 

　　题为横臣举用非人乞　赐戒饬以昭大公以图大治事夫古之君子事其君而能致天下于大治者无他术枉直明而举错之心公焉耳举所当举则野无遗贤错所当错则朝无幸位斯二者为政之大权也自古固有小节伪行欺惑世俗而谬举于人者天下之人皆未知而有一人独能言之人君又能听而行之俾不至于偾事则夫其举之者见虽偏识虽浅而其情犹有可原者矣若乃明知其人之不可举强而援之于其所可举之列而欲假其所可以庇其所不可天下之人皆知之而惟其君之不知者此天下之大奸也人君不察一堕其计中缠绵固结而不可觧则天下之祸必集于此今臣之所言乃天下之人皆知而独陛下未之知者伏惟　垂听而熟察焉幸甚乃者礼部右侍郎桂蕚奏欲起用新建伯今守制服阕王守仁寄之以东南岑猛之事又欲起用先任吏部尚书今充军王琼寄之以西北戎虏之事夫王守仁学广而才高知周而虑远当刘瑾煽虐之日已着名声迨宸濠播乱之秋又立劳效此其人诚不可谓无用者而蕚举之是矣至乃与王琼并称琼岂守仁人哉匪特臣知其不可并也天下之人皆知也虽蕚亦无不知也知其不可并而强并之此蕚之心所以为奸之大也何以言之盖蕚扪心揣分素已自知不为公论所容乃于是乎务为容身之计而无复冀公论之恕己意以非琼不足以树党而固其位非守仁不足以厌人而成其私是故举琼以为已也举守仁以为琼也天下卿大夫知之士庶人知之陛下尚未之察此臣之所以持论遑遑也且陛下以王琼为何如人哉阴贼强愎谗慝贪惏其素所蓄积当先帝朝乘权藉势雕琢忠良黩货卖官奔趍贵近于凡忍心宪理人所不敢为不肯为者悉攘臂为之数其罪恶擢发难尽陛下即位之初良者登奸者殛贪者斥佞者远横者锄瘝旷者有罚于斯时人固谓琼无复生理而琼亦戚戚自期不免矣既而幸遇圣慈获逃鈇钺以偷活行伍间天下方未惬琼之罪不足以偿琼之恶也而蕚乃欲还其秩禄柄之以政祗为身谋而不为国谋如公论何且小人之为小人其始也犹或潜藏隐伏欲侥幸于万一迨夫事既败迹既露则其心不忸怩于为恶而安于犯天下之大义如琼者正其人也琼罪恶天下所共知使蕚之说行而琼用臣恐西北有志之士其谁不觧体且犬羊闻之亦将谓　朝廷无人而窥伺跳梁之心益肆而不可遏昔赵元昊反侧宋以韩琦范仲淹为经畧招讨使卒之寒心丧胆之谣作而元昊臣夫阃职系国家轻重盖如此今纵未能得古人而用之又安可举夫心迹大坏不可收拾如琼者以自鱼溃也矧自古未闻借才于异代而今在　朝在野犹有或足以充其任辨其事者蕚蒵不此之求而举之彼其心诚欲有等于琼以济其私焉耳不然则蕚亦人也岂好人所恶颠倒错乱若是耶伏望陛下大奋干刚俯垂离照念边陲关系之匪轻思人才用舍之当谨乞将桂蕚明示戒饬以暴其奸以为人臣引用凶邪者戒使天下后世晓然知　朝廷有不可擅之权大圣人有不容欺之知庶几公道彰而人心砥砺　国威振而疆圉郭清雍熙太平之治固可以坐而收矣臣不胜大愿 
　　嘉靖六年六月二十四日题 
　　次日奉圣旨举用人才朝廷自有斟酌胡某这厮如何这等来说本当拿问姑从宽着吏部对品调外任边方用 

　　附 

　　?附 

　　河南等道监察御史程启充　　　　　等谨题为容谏臣以防欺蔽以图治安事臣等窃闻用舍举错所以鼓舞天下之豪杰然非听言纳谏则壅蔽生而公道违徒法不足以为政也古之明王智高天下而听于至愚威加四海而屈于匹夫诚知夫好问则裕自用则小取飞虫于时弋采葑菲于下体期以共成太平万世之业三代以还未有舍之而成治化者也近者兵部题覆王琼事宜勑下吏部查覆应否陛下虚怀听纳亦惟人心是观公议是采陛下亦何心哉御史胡松上言琼罪谪黜远方中外传闻不胜惊愕夫御史言官也以言为軄紏处弹劾发擿攻击固松之所以报朝廷者少或偷安怀禄则官箴在廷清议在野何以自立于世哉此其义激于中情发于言诚知夫君臣大义官守大闲期尽其軄以逭墨刑焉耳顾以狂直获谴投之荒裔陛下虽施不测之威以磨世砺钝然因言得罪则人皆结舌举措失宜则羣心觧体何以廉顽立懦风动四方乎故曰鹰隼抟物狡兽噬之不有主人终见伤矣又曰养猫所以捕鼠不可以无鼠而养不捕之猫夫猫之不捕隼之不抟将饥饿烹斥之不胜何以自托于主人而主人者又将焉用豢彼为哉今狡兔未抟而毛羽离披鼠且纵横而猫已槛系陛下思之宁不恻然于圣衷乎此臣等不忍自负昧万死而有言也夫言路通塞治道攸关若使羣心危疑以言为讳即有意外之虞隐曲之祸跋扈之臣阴险之贼固将环视窃观畏危机而不敢发矣祖宗设官之意陛下养士之道当如是哉况王琼近该吏部查覆荷蒙圣明不复叙录则胡松之言万一可行行其言而罪其人臣等固有所未觧也或者乃曰陛下之罪松也为其进言之无叙也为其持论之过直也夫耳目之于心主随所闻见而辄入股肱之戴元首有所运动而辄从胡松义切股肱軄司耳目其进言之忱贵难之念若以戴翼元首而开导心灵知而不言则欺君也言而不直则欺天也是固刑戮之所不兑则将焉用御史为哉伏望陛下念元首腹心之亲察耳目股肱之义明鹰隼抟兽之害省养猫捕鼠之几宥胡松之狂直矜其愚不录其罪谨朝廷之用舍因乎众不乎公将松仍复旧阶用责后効则感恩图报之私共惟帝臣之顾志士仁人将九死而不悔矣因之以防壅蔽厚风俗来善言存纪纲用舍举错上同尧舜者不在兹乎臣等不胜大愿不胜大顾缘系容谏臣以防欺蔽以图治安事理未敢擅便谨题 

　　○恳恩休致飬病疏 

　　河南等处提刑按察司整饬大名等处兵备副使臣胡　谨奏为患病乞　恩休致事臣年四十七岁直隶徽州府绩溪县人由正德九年进士正德十年任浙江嘉兴府推官正德十四年升陕西道监察御史嘉靖元年养病嘉靖六年病痊赴部复除浙江道监察御史为建言事奉　钦依对品调外任边方用添注广东廉州府推官嘉靖八年升江西广信府同知嘉靖九年升福建按察司佥事嘉靖十二年升福建布政司右参议嘉靖十四年升今职本年八月二十九日到任臣自念叨际　明时误蒙甄录正宜策励驽钝图报涓涯但臣宿婴脾胃之疾气血俱虗去岁十一月间力疾廵历开州等地方触冐寒邪加以泄泻迩来肌肤瘦减头目昏晕伏卧床蓐弗能动履见在大名府给医调治日久未痊切念臣父母年老衰病日侵如臣死于他乡必致哭臣伤命是臣生无少补于国死有重累于亲也臣以此病加怔忡势益难疗虽欲勉强支持力有不能徒切忧惶恐负重任伏望陛下普天地之仁矜蝼蚁之命乞勑吏部将臣放归田里访医调治万一病可再生得与太平草木同沾圣朝雨露则区区尽之年皆陛下之赐也臣不胜感戴　天恩之至 

　　○奏通河道以便漕运疏 

　　钦差总督漕运兼廵抚凤阳等处地方都察院右副都御史臣胡　谨题为集众思弭水患以安地方以保运道事臣惟　国家建都于北财赋取给东南淮固转输之途而喉襟之要地也自黄河入淮以来淮郡屡有水患当事者每以为忧而迩年为益甚臣待罪地方尝登新城门楼望之则见其波涛汹涌澎湃之势逼囓西北垣甚急亟召问父老咸曰黄河西来万余里杂受诸省之水至淮止以一河受之以输于海河身阻碍海口淤塞不能直下所以泛滥横溢而肆出决街市浸城池几危运道势固然也每年黄河水发官司辄先期将新城四门加板实土障之以为目前之计但先年大水来希去速土力犹耐近年来数去迟城内外浸淫透彻土疏力薄万一崩溃如山东之曹县城武则满城其鱼鳖矣臣闻之不觉寒心乃于是广询愽访求其所以而欲为之图盖河淮二水自清口合流直冲地名草湾扫湾倒折斜冲南岸激而为深湍漩而为盘涡岁复一岁以致窑沟迤东迄红官亭一带民居街巷崩决五六道自嘉靖十一二年来连决不已相去里河溪桥近处止三十余步远亦不过六七十步而山子湖与板闸固已内外相接矣万一黄河一支走入里河排淮入江由江入海则淮扬两府荡为巨浸又水来沙入水退沙淤沙淤则漕河浅涩舟胶难移其于运道关系尤为不小失今弗治将见滩日益北长河日益南徙而城市运道日益受其害异时虽欲治之益觉难措手矣为今之计南岸冲决之余势陡根虗渊深无底难以施工湏用医家从治之法不治南岸先治北岸即今北岸新长鸡嘴滩横亘水中急宜连根决去则水势自然东下又北自草湾迤逦而南一带漫滩亦宜酌量挑掘深阔成河则河身自然北徙河既北徙南冲之势自缓而城市运道自俱可以无事矣然不疏浚入海道路与各支委又安能免壅遏之患哉今入海道路谓之涧口年久积沙梗塞口内其各支委多为芦荡芦密则盘沙沙坚则遏水夫涧口积沙不可去也宜决去两岸之土各数百丈使阔大可容其出芦荡盘沙不难去也宜决去公私之障各数百顷使开敞可分其行下流既疏则上流当自杀然后徐议迁新庄闸以避清口直射之冲闭方家闸以除腹心横射之病凡此皆臣所得之父老有识者之言似皆凿凿可行者但南否孰暇经心北岸之人享利利随滩长各谋占据故其心齐其说巧且此举工役颇巨劳费颇多要非月日间可以责成必假之稍久持之定见而后足以有为者也伏望皇上勑下该部再加详议若臣言少有可采乞转行河道衙门及地方抚按等官就近相度斟酌议处至于中间未尽事宜与夫人夫之调集财用之支给分理官员之选委悉听其从长从便施行夫如是则众论纷纭未定之工庶几可成频年冲决未已之患庶几可息淮郡可安而运道可以无忧矣 

　　○荐举江淮兵备官员疏 

　　窃惟江淮实　国家根本重地南北襟喉山川环遶乎　中都井邑磅礴手东海无三司分廵分守等官而有屯田仓场河道诸务矧徐邳而下塩徒纵横颍亳之间盗贼出没措置少乖皆足致变故于徐颍二州特设兵备官二员所以监临有司弹压非常禁革奸弊安辑军民其责任可谓重且大矣而臣之庸劣督抚其中蚤夜兢兢欲求以寡过以仰副圣明付托之重诚不能无赖于此以故于是官心术行治询访之际尤加察详既得其人岂容缄默如整饬徐州等处兵备山东按察司副使杨宜性行醇笃以通经学古为高才识优长以兴利革弊自任清白之节可质鬼神正大之心无愧天日延师儒以造士学校赖以振兴议库役以厘奸地方蒙其惠泽听讼务得真情虽细微而必谨训戎期收实效亲行伍而不辞整饬颍州等处兵备河南按察司佥事许天伦守躬谨饬敷宪严明事遇仓卒筹划动中机宜任当繁难施为绰有条理屯政修而储蓄有赖遐迩归心武备整而奸宄潜消军民晏堵锄强辅弱地方无暴横之风擿伏发奸案牍无冤滞之讼之二臣者真可谓方面之良士林之望所当明扬者也如蒙乞　敕吏部再加查访或者臣言不谬合无将各官量其资望次第加擢庶使将来臣工闻风奋励而地方之福殆未有涯涘矣 

　　○恳辞爵秩退闲疏 

　　工部尚书臣胡　谨奏为自陈衰病不軄乞赐罢黜以清仕路事臣以草莽凡流误蒙圣朝甄录叨　赐同进士出身历官中外几及四十年滥食俸禄动计数千石极知惭负耳分投闲仰荷洪恩不即废弃进列六卿阶崇二品人臣遭际可谓极隆矣虽矢犬马之心竭股肱之力継之以死犹恐不能补报万一况当国家多事之秋正臣子尽瘁之日如臣驽钝敢不策励图效而于心之所当尽力之所能为者苟一毫有未至即无容于天地间矣顾恨臣素禀樗蒲弱质虗生六十余年气血衰惫百病交侵自嘉靖二十六年以来痰火每炽手足痿痹屡欲乞　赐归骸缘惧上负圣恩有辜责委未敢辄渎宸听昨于嘉靖二十九年十一月二十三日追随部臣恪事西苑行至豳风亭前忽然昏晕仆倒在地眼口噤闭手足僵冷人皆谓臣必不能起当得都督陆炳遣差军校台臣列寓随延医官严元诊治以匙启牙灌药数口一日一夜犹未见醒明午气转痰坠知觉渐萌皆藉皇上休庇故得死而复苏奚胜感激臣方伏枕切思　国事方殷部责攸萃病幸少瘥敢即匍匐供軄用期祗若皇休但病根日深精神日耗耳目昏瞶语言噡涩今虽旦夕扶病到部时每痰火上升心即怔忡恍惚手不能持足不能履一切人事漫无所省为照本部职司营造即今修筑外城添造军器等项百工并兴必得才识疏通精力强徤者始克胜任如臣衰惫已极智虑已昏旷职废事未敢枚举臣身万死不足惜如国家大计何伏望皇上念　国家大事非衰病之人所能办尚书崇秩非庸陋之才所宜居将臣即赐罢黜别选精强才干者以任部事庶几百工速惟时之效而圣治益隆庶务无夫举之虞而仕路益清矣臣愚昧死冐恳无任激切战栗之至 

　　◆表四篇 

　　蒙恩擢都御史总理河道谢表 
　　蒙恩以原职总督漕抚谢表 
　　蒙恩擢工部尚书辞表 
　　工部尚书谢表 

　　○蒙恩擢都御史总理河道谢表 

　　臣先任广东布政使司左布政使嘉靖二十六年七月十六日　准吏部咨为缺官事该本部会推具题本年五月十七日奉圣旨胡　升都察院右副都御史总理河道写勑与他钦此钦遵备咨到臣本年八月二十四日奉到　勑书一道当即望　阙叩头领受钦遵于本年十月二十五日前到济宁地方接管行事外伏念臣斗筲小器本非任重之才岭海名藩方切瘝官之惧叨承今命再造余生仰天高地厚之恩涓涘莫报持氷薄渊深之戒夙夜敢忘臣不胜感激屏营仰戴　天恩之至 

　　○蒙恩以原职总督漕抚谢表 

　　臣前钦奉　勑命总理河道近于嘉靖二十七年三月二十六日　准吏部咨该本部会推具题本年二月二十九日奉圣旨胡　着以原职总督漕运兼廵抚凤阳等处地方写　勑与他钦此移咨到臣随于本年四月二十六日奉到　勑书一道当即望阙叩头领受钦遵于本年七月十三日前到淮安府地方接管行事外臣诚惶诚恐谨稽首顿首称谢者伏念臣性本迂愚才同樗栎清漕责重方愧采访之徒频黄河事殷正虑讲求之无术夙夜匪懈劳勚罔臻乃惭悚之有加惟谴斥之是惧岂意覃　新恩而荐被仍旧职以量移臣敢不俯罄愚衷仰酬圣造嗣前贤而行所无事益励初心集众见以往克有功深惩自用既不容不以善始贻谋亦不敢不以克终黾勉务求漕挽之利涉用期国赋之充盈臣无任瞻天仰圣激切屏营之至 

　　○蒙恩擢工部尚书辞表 

　　准吏部咨该本部会官题奉圣旨胡松升工部尚书钦此钦遵备咨到臣伏念臣驽骀下乘樗栎庸材幸际　明时误蒙甄录曩叨庶軄恒怀素食之忧近贰地曹未效匪躬之报顾今工部尚书寔古司空之职居四民时地利顺物理以亮天工兴百役干邦材握政枢以宣皇化关系至大责任匪轻必得其人始称兹选仰惟皇上明侔日月道配乾坤贲阐上古之文茂建中兴之治兼收并蓄涓滴会纳于洪流翕受敷施葑菲不遗乎下体遂令陋质谬列崇阶闻命惊惶扪心愧汗旁求姑试固圣主立贤之无方独省反观乃微臣量能之定分斗筲器局讵能容受千钟韈线技能祗堪缝纫尺帛罔思窃位之耻难迯覆餗之愆??大望圣慈俯鉴愚悃收回　成命许仍旧班别选名流俾膺新任则器使咸宜謭劣获免旷瘝之咎谟猷允翊昌时益昭位育之功臣无任感激战惧祈恳之至 

　　○工部尚书谢表 

　　嘉靖二十九年五月十七日钦蒙圣恩升臣工部尚书该臣具奏辞免本月十九日伏奉圣旨卿历官久练司空重任特兹　简命宜竭诚供軄不允辞吏部知道钦此钦遵除报名廷谢外臣诚惶诚恐稽首顿首陈谢者伏以冬官掌圡兴时利以居四民比斗象天握台衡以毗庶政体国经野之攸赖安民阜物之是司自非通才昌胜重任讵期简命猥及凡庸兹盖伏遇皇上天纵神资日新圣德声教讫于四海惠泽覃于万方道格天心灵雨有求必应化孚地脉嘉禾无岁不生乃为官以择人欲得臣以敷治窃念臣登贤科三十七年愧无一得服官政十有五任殊乏寸长贰司徒已怀负乘之忧正司空宁免覆餗之惧工虞异事在舜犹择二贤垂益专官于臣岂堪兼领猥承宠擢滥预枢机感　恩命之下临悚氷兢之中切敢不益坚晚节自励初心宜民裕国尝急公图而蔑私图趋事赴功不作无益以害有益秉忠贞期于刻骨竭筋力矢以忘年伏愿嵩岳三呼乔寿历万年而弥固乾坤一统遐方重九译以来朝惟皇子子孙孙益衍无强之祚斯民乐乐利利共绵有道之长臣无任瞻天仰圣感激屏营之至 

　　承庵先生卷之一终 

　　●承庵先生卷之二 

　　绩溪胡松着 

　　序十七篇 

　　◆序十七篇 

　　终天永慕卷序 
　　重修周氏宗谱序 
　　清明谱序 
　　永思卷序 
　　黄氏族谱序 
　　赠程君授当阳文学序 
　　林平厓文集序 
　　赠郡守李公入觐序 
　　庆郡伯周公荣奖序 
　　大中丞周公荣抚江西序 
　　徽州府志序 
　　赠大邦伯何公序 
　　龙郡倡和集序 
　　孔灵汪氏家规序 
　　中正坊程氏族谱序 
　　寿程母方孺人六十序 
　　汪氏宗谱序 
　　大忠录序 
　　休宁茗洲吴氏族谱序 

　　○终天永慕卷序 

　　嘉靖丁亥秋七月余以□忤　旨落御史軄斥□东广□郡十月道便过东园乃戚党黄君镐偕其弟钺疏厥考静斋府君官世行治踵门以告曰某先君学知讲行知修以未大耀于时故弗克自见于天下今墓木拱矣而予兄弟抚时感旧则往往衋然不知涕之流落也尝念夫古之人亦岂必皆克自见而卒不泯泯于后者良得其人以显白之先生能不爱一言□后世知有吾先君庶几塞吾兄弟终天之思先生其如何于时余将就道不果执笔明年秋九月廉阳人和讼庭稍休乃披阅旧札为之述曰维黄氏其先歙人为歙之着姓后徙家绩溪故令为绩溪人静斋君讳玑字舜政别号静斋曾王考讳某王考讳某考讳某皆稔德閟耀迨静斋君起监冑弘治间丞吴兴之武康无何用荐者移简就烦得嘉禾之嘉兴已而迁真定之灵寿俱仍武康官也以某年某月倦政事白当道去归其乡作归乐轩居常啸咏徙倚弗以事物婴心如是者又七年年七十有一卒于某年之某月某日静斋君自髫时读书务通大义孜孜忘昼夜寒暑娴于文辞一时称高等生其为人恭逊节约好自洁修平居冠服容貌整然如画接物恬夷质厚不舞智以哗世动俗施于为政亦然去觚角绌雕琢以乐易敦朴为先故其丞武康嘉兴灵寿所至淑问歙然如一此静斋君行已居官已试者也所试者大康岂止于是乎哉余闻静斋君之先有为守为令为监察御史为司训经历断事若而人咸卓卓有声不负厥职今静斋君所自树立若此则所谓能世其家者非耶配孺人程家故闾右自静斋君起家为武康嘉兴灵寿凡若干载门内之治肃如静斋君尝曰吾不忧于内而得专意于外以毕吾公伊谁使之以吾有捆德也孺人今年九十有二聪不改耳明不改目日弄诸孙康宁恬裕之余吾知其未尝一日不摧心于静斋君者故兹静斋君殁也而能有以致其思则孺人之存以慰孺人存也而能有以慰其心则静斋君之殁益安然则一思也而存以慰其母殁以安其父父安母慰以成其为人子一举而众羙具焉斯余所以深有取而谓其有裨于世教可书也书之用为世劝 

　　○重修周氏宗谱序 

　　嘉靖辛丑暮春之初周子仲弘氏过余东园之双清亭出所修宗谱若干卷辱以示且曰此吾先子光霁翁夙志也先子尝语文化曰吾先世实家庐江南唐时有垚公者迁于绩之虎头山始为绩人姓其地曰周坑子三长固徙歙之小路口次国居仍周坑三囦徙邑东北乡之竹里今胡里镇者则自周坑析之而吾西市又析自胡里者也先是谱尝一修于宋郡学生守座公再修于元浙西宣慰杰公又再修于国朝国子生敦公修于宋者吾不可得知修于元者惟克详吾国公所传已尔而其它不过仅存十一于千百修于国朝者厥世弥逖厥稽弥艰视元所修则又逸其三之二矣吾其能无憾乎今自国朝所修而下以迄于予父自予父以迄于予暨子若孙又累累然数世逮今弗谱则久易迷微易湮蒙易晦杂易渎睽易携旁易废后岂不有同予憾者尔其啚之母忽故兹若谱也成吾先子志也然而未能详昔之所未详则欺也愿先生正焉予喟然曰孝矣哉仲弘氏之事亲也古之言善事亲者曰养志孰能之即能之能之于生前亦寡矣而于其身后犹拳拳焉可不谓尤寡乎且史亡阙文宣尼兴叹谱家史也世之为谱者率多牵合附会以成书心实知其非也夫心知其非而牵合附会则自欺孰甚焉是不亦郭崇韬拜子仪墓乎周氏之谱间有未详仲弘氏不欺也昔司马温公答刘元城问尽心行已之要而要之不妄语始不妄即不欺也是知不欺者进德之基人果能不欺则心可以正身可以修由是而家而国而天下恢恢乎有余地矣前之作后之启也今既不欺若是则嗣今而后有作者亦若是嗣后而远远而又远作者又恒若是将见德日以崇业日以广継継绳绳以流光迈烈于周氏之宗谓非自若谱始哉仲弘曰文化不敏敢不敬以诏诸我后之人 

　　○清明谱序 

　　墓祭非古也按礼经无墓祭之文肇自汉明帝有上陵礼自时厥后渐以成俗盖以义起者也重本也厚天下之大经也何则先王制礼因人之情而品节之越人情而言礼者非也今夫祖者吾身之所自出不忘其所自出人之情也记曰君子行礼不求变俗又曰先王修其教不易其俗缘人情也是故礼可以义起也昔柳宗元曰近世礼重拜扫每遇寒食田墅道路士女遍满舆皂庸丐皆得上父母丘墓斯言也不亦具见人情之同然有弗能自已者乎文公家礼附墓祭于时祭忌日之后是不亦顺人之情而为之礼也乎吾先世实重斯礼公置常稔之田若干亩名曰祭田岁轮一人司其入出以供清明祀事其法先清明一日每支属一人相与祀于各祖墓至日则设主群族人合祀于所轮者正寝仪有恒式物有恒品凡所事有恒约弗如约者有罚祀毕而燕长幼昭穆各以序列贵不得以凌贱富不得以骄贫少不得以戾长此其大归也吾族人嗣而行之有年矣兹嘉靖癸卯族之人视昔加蕃而厥志弗克以尽斋于是族长老咸曰是宜申之以诏来业乃以命松嗟夫自先王迄于今日人性岂相逖哉而民风之所以弗古若者养之非其道焉耳斯举也礼以义起所以维族人之心使知千百人之身厥初即一人之身易曰风行水上涣先王以享帝立庙事不同而理同也为吾人者诚能修其业而承其志庆吊相交患难相恤贫乏相周其诸庶乎先王崇化道民之遗意若徒以餙文具而已则固无所迯罪于先王而异日亦溪以见先人于地下也可不惧哉是用复之族长老咸曰然俾书以为序 

　　○永思卷序 

　　永思卷邑处士拙庵程君俨思其母方孺人作也君尝语余曰吾母方姓讳昌英旌德之隐龙人年十九归吾父屏山翁既归七年俨生生三年翁见背吾母茕茕孑立余四十年嘉靖甲午以寿终兹宰木拱矣方吾母失吾父时俨尚在提抱零丁孤苦吾母备尝之俨弗能记忆所可知者则犹及吾母独事吾王母二十年昏晨定省虽甚寒暑无惰容王母有疾未尝湏臾去左右药石非亲调弗以进性俭素于纷华盛丽之际无所嗜至人有乞贷家无以应则已否则虽资身之物不为秋毫计惜其治女事尤勤虽劳不厌治家人业虽烦细条理井然其施于内外戚属咸尽恩意而不违于礼平居温温一言咲不妄人或以横逆至则奋然义见颜色不苟挠屈族尝有垂涎吾产者屡饕齰之犹不满意乃为飞语以惑当路觊尽吞焉赖孺人指示伸雪曲中绳墨事■〈衣上十下〉获以直垂涎者结舌退去当是时人谓微吾母则俨且弗克有其身矧克有其家以至今日乎言未既泣洒洒数行下嗟夫孺人其假余言也乎哉言不言固不足为孺人有亡也然余闻之先王之治必本之家达于天下而女子言动有史以昭劝戒后世以古为迂为政者急吏事而已女子之善既非世教所奖成其行实亦罕着闻于后是无惑乎愿治虽勤而民风终有愧于古则孺人之媺节其可使卒无传也哉欲传之必托之信天下后世确然无疑者为之言之而余岂其人也虽然使孺人纯德懿行不由余言少有存则后虽有信天下后世无疑者其孰从而言之也使余言果可以冀信天下后世无疑者从而言之则虽以余不佞而言之亦可也此非为孺人也为世道也 

　　○黄氏族谱序 

　　黄氏太学生某学生某某群趍胡子之庐恭持家乘请序首简因忆予先世大尹士俊府君为侍御黄公克敬之甥而予叔予弟又与公之后人某某往来婚姻盖世戚也则知黄氏者宜莫若胡子可无言乎乃展家乘观焉则见其　纶命之有光也世系之有伦也忠孝节义之有纪也迁徙爵里生卒岁月婚姻姓氏之必有稽也则作而叹曰黄氏世家哉文献足征矣其有世德乎尝读宋潜溪题刘氏集而深有感矣泰和刘氏当胜国时有讳锷者裒集宗谱出入自随不一再传至我明初祖父之名讳有不知之者况其它乎刘氏善为之前矣而为之后者则何如也先世之德斩矣嗟乎黄氏非有世德何前后之多贤而文史之无缺若此哉可谓羙而盛彰而传矣虽然自今伊始为黄氏之后者其亦致思于盛传之故乎夫矜其世家而以鸣之人者惑也念其世德而以修之已者孝也所谓德者何也仁也义也自义率祖未有不知敬其宗者自仁率亲未有不知收其族者敬宗收族未有不知爱其身者诚若是其于先德世之矣将见其族愈大而其传愈远为黄氏之后者朂之哉于是某等再拜谢曰命之矣乃请书诸简首俾与其家乘并传焉 

　　○赠程君授当阳文学序 

　　程君斗南授当阳文学徽士大夫有惜之者谓斗南醇才奥学岂宜遽就此有幸之者谓甲科例可一再试程君则由文学进取不为难余闻之皆不谓然夫文学何官也师人也师人也道之大义之重何如哉杨子有言师者模模而范范韩子曰师所以传道觧惑授业也周子亦曰师道立则善人多善人多而朝廷正天下治三子皆知治体而其言如此不谓大且重哉我圣设官之意于师而卑之秩者欲其与士邻而知让以进德也进己之德然后可以成人之德薄之禄者欲其与廉近而知检以益才也益已之才然后可以达人之才正以其道大而义重也今之官是者厌其秩之卑而不知其道之大鄙于禄之薄而不务其义之重习俗相沿至相视为泠秩是故惜程君者悲其不能进于前幸之者觊其有所获于后皆非道也非义也程君蚤年即知名于南州业庠试先邑士拔业紫阳院试先郡士充贡春官试先天下士且以壁经为士人师成德达才以甲科蜚声如廷瑞饶子道之章子辈皆出其门彼三子之所云程君已尝试之矣今之去也将有苏湖之风为天下式祛习俗之陋而返之于道义善人必多而朝廷天下是赖吾方喜其学之大行于时也一第之得固程君余事耳溪足悲觊哉君将之官士大夫欲赠之言有以予说告者遂相请曰是可以赠矣乃次第其说为序 

　　○林平厓文集序 

　　平厓林公文集十卷文凡九十九篇图衍四篇先是家遭回禄文多散逸厥弟五厓深惧湮没无传乃极力旁搜缀缉颇完嘉靖丁巳公族子豫斋君起家名进士来令吾绩奉以自随公暇辄为正其讹谬而缺其不可考者缮写成□□申将锓诸梓属余叙余因谛观公集其象说支言洪范补律吕统诸篇所不存者勿论而存者如诗文图衍等作渊汇弘深卒难测识直欲上追秦汉相与翱翔而机轴天出自成一家言浑浑然罔繊斵削韩柳而下不数也公辛巳进士会今上龙兴选入御史台直气敢言时辈鲜俪尝阅公奏疏自掖庭迄于四方一有阙失关于政理见闻所及靡不极意尽言至于奋击权奸因并指斥当路弗遗余力盖亦批龙鳞蹈虎尾数矣人每为公流汗缩颈而公自持益坚当路者滋不悦公公凡一再乞身俱不允后卒摈外判夷陵迁新喻犹欲更拟他调以快其意公喟然曰是尚可苟禄为哉即投帻归其澹乐道以终其身世谓贾生治安策徒速长沙之行而董子谪于胶西天人三策实基之岂直道难容乃自古已然哉噫嘻当时为公扼腕者罗峰渭厓数君子堇堇耳此余幸其始而憾其终也虽然公往矣其文章行业卓草动人足以垂范来世以故四方学者咸知尊而信之仰而企之弥远而弥新而况于其一本者乎乃今豫斋君绩学施政令闻烨然所得于公者实多行将畀以台宪给舍之任执此以往可也立朝风节又宁弗公如哉信乎吾夫子之言曰鲁无君子斯焉取斯余不佞味公文慕公行因不揣而僣序其大畧后世读公遗文而论其世然后知余之序是集盖亦以致仰止之私焉尔 

　　○赠郡守李公入觐序 

　　汲泉先生李公守徽之三年将趋　阙下以听明试其僚交相与忧于堂士君子相与谋于庠校□田夫野老相与奔呼于闾巷之间杂然□声曰徽之为郡罢矣徒以一二大贾废举都会有殷富之名以故部曹宣察之议赋徽独视他州为重顷年来旱潦荐臻土毛不入而军实征敛溢出经费外上之期会益急而下之输将愈艰此其为时与地果何如也匪公来为邦伯廵历谘诹洞察民隐体我皇上轸念元元之意为之骫曲区贷外以应上之征而内不至于穷民之力六邑二十万家转徙流离不知凡几室矣其能获安集如今日哉公兹上计圣天子知公之为才且贤也进公劳焉举而显陟焉吾侪不复得迓公驾矣柰何时承庵胡子得　请居里中闻而羡之曰贤哉先生其所以遗之思者乃若此乎夫士民以不获良牧为忧可以观惠矣僚友以不获良长吏为恐可以观和矣世之长人者惠难也和尤难先生有惠徽之政而同其事者和以济之必无改于其政矣政之举也惠固随之是先生虽去徽而实有不去者存而又何患焉虽然栋宇之庇尚有天也席箦之安尚有地也君父之尊天也其亲地也覆载万物者也先生今去我也以见君父也清问以求民瘼尽言以达民隐将不在兹行乎天施而地生之其视骫曲区贷而思为之栋宇席箦者德行之迟速大小果孰愈也是固不能无赖于其去者吾方窃喜之而顾以为忧乎于是其僚友士民闻之咸欣欣然曰诚若翁言可以缓吏贵矣可以舒民戚矣乃某某则以使来曰吾闻之古者于处与行各有赠也其举之政也处者不敢不佩也其达之情也不可以为行者赠乎遂请之以告于先生先生曰吾亦有以思之矣敬闻斯言敢不拜贶乃载之与俱明发北征 

　　○庆郡伯周公荣奖序 

　　嘉靖辛酉夏四月郡伯海庄周公以迎景王功最当道奖之为僚吏劝而属邑张尹敏德黄尹世显孙尹光祖张尹槚林尹应雷等相与谒余言以贺盖荣公能获上兼喜有所矜式也窃惟古之人善为治者恒安民以集事不集事而厉民故曰任事非艰集事惟艰集事非艰处事惟艰苟任其事而弗能集集其事而民之厉皆不可以言善海庄公以名御史守吾徽甫十月而政以平而讼以清诸凡民所不便暨所愿欲而未获者皆罢行之殆尽休声令闻固巳上信而下孚矣乃者景王之就藩也舳舻百里取道东南应天姑孰宣徽池庆诸郡悉所供事力役之调征泉货之入出无虑数万计措置少乖厥弊滋蔓其事可谓重且艰也虽各有分职而统理实难其人当道简以属公人或为公难之公慨然曰吾事也既无慢心亦无难色池庆诸郡濒江人习操舟徽民山居雅不睹舟檝且相去动余五百里驱五百余里之民裹月余之粮而趍素所未习之役其不至于转徙流离者几希是池庆利差役而吾徽利雇役较然章矣公竟其故即白之部使者行之而忌公者餙其说惑当道听欲挠公公弗为动益反复开陈竟如请至于上下供应之需虽奉有成议而怙势舞威乘便徼利者未可一二数所至辄骚然公惟主之以诚接之以礼黜无名缩浮费无謟无渎一循典常怙势者知不可夺往往缄口结舌去卒之王事毕集而人罔知劳用罔知费若未始有事然良由公综理筹度动中绳墨故任事而事集事集而民安上有以纾当道之忧而下有以慰羣民之望可谓善之善者矣其所为奖之也固宜虽然是岂足以尽公哉初公为御史时正色立朝不狥时好出按方岳昭懿塞回妥良销戾一方聿清盖公素励志于古人之学飬之深而积之厚以故应之咸当左右逢源错节盘根迎刄而觧异日临大事决大疑建正大光明之功绪而措斯世于盘石之安皆公所趍办也兹特一节夫焉能以尽公也哉诸君咸曰然遂书之以贺公并为天下贺 

　　○大中丞周公荣抚江西序 

　　观所周公祗　命观风凡三乘宪皆我南服初以侍御史出按苏松维时倭寇窃发方隅靡宁公即无军旅任而密图保障民甚赖之尸祝吁天恳留天子深嘉其贤欲大用之乃且如所请复按一年从民望也及期共拟推为抚臣即真□务议者曰夷祸可忧士风为大不曰泮宫作而淮夷服乎乃增　玺书俾视东南学政考阅再周文教大竞则申前议以请而佥都御史之　命下矣公乃考戎实饬海防兴学校平赋役率作简静旌别严明远人畏威鲸波恬息民得怙特士有师承懋着勋庸愈久而大会江西抚臣员缺廷臣推贤天子简命以江西文献虽隆法守渐弛奸宄冯阻窃攘矫虔以干王诛亦时有之表率藩臬及诸司长佐清弊肃纪锄奸植良非公不可乃擢为副都御史移抚其地盖以荅往绩啚新功也邸报南来十郡惶骇思欲诣　阙恳留冀得如按苏之特典胡子曰按臣朞年可先期以请且适多事抚臣久任先后期请皆所不敢亦藉之式遏事宁矣若之何能留之人亦有言千人祝者百禄绥之而况百万众之所祈请圣天子之所懋简乎公行将大用正台衡而式序有位调元化以翊我圣明年德并茂惠泽愈周俾我士民弦诵庠序耕凿田里歌咏太平无兵甲之扰天下皆被之矣而孰其专之而孰其遗之则公虽去亦留也戚戚然忧离隘矣公之历试厥有成劳文武吉甫万邦为宪保大则颂泽流则思淮西岘山光载图牒令终永誉为国纯臣斯古今之同情而始终之一道也且公伯氏太仆卿清节重望布在朝野而冢嗣进士君政治有声跻华履亨日大以远教忠嗣宪为国世臣沨沨乎若王谢焉可谓盛矣 

　　○徽州府志序 

　　叙曰郡邑志即古列国史也所以纂言纪事用垂来宪理道之所资贵于考信焉耳矣徽故有志屡续以修纪载渐详厥亦可覩然而不无遗议难于考信而况续后时事晦而弗彰阙而未葺文献曷征焉嘉靖甲子肖山何公由秋官大夫擢守是邦餙□严画持明悬平布慈剖疑植良踣猾而则以□吏执以佐公廉以飬威默以敦德凡山川鬼神户口赋役学校风俗勋贤孝义诸属则既奠之享之庶之平之兴之厚之崇尚而褒扬之矣惟兹志阙未修一郡坠典顾谓寅僚某某曰是尚可以已乎哉乃于是礼致中丞某郡伯某主撰述雠校则邑愽某某而参酌决择公尤加之意焉道法祖于诸经类例本之史记搜罗放失刊落芜秽体严而事核辞约而义精述作大备卓然成一家之言可以韪迩信远彰往诏来诚一郡之信史为百代之明征矣后之官郡邑而览图牒者尚友循良典刑具在艺极以陈教化可兴昔禹贡纪州服声教攸讫春秋载事迹劝惩斯行君子谓是编也实具兹义经国之诸见矣故曰理道之所资也书成公锡教旨命叙萹端某忻覩盛典即虽不文愿骥是附乃不敢辞敬书此以复公名某字某山西猗氏县人起家名进士某其别号云 

　　○赠大邦伯何公序 

　　徽生齿最繁其民众寡强弱知愚之相去最远众者之暴寡者强者之陵弱者知者之绐愚者风俗日敝视诸友邦而徽亦最甚守徽者虽尝区分而辩治之未有深惩之者余风未殄识者恒忧之乃嘉靖甲子肖山何公由比部郎擢守吾徽公精敏廉平克部事部中敬惮之闻其来徽之人固已心倾而神仰之矣比至则见其貌矜而庄言寡而理登其堂门肃而静吏饬而威观其出入舆从抑损巷市无哗声窃独异之曰信哉其闻之有征乎移□风俗而使庶民安于田里其在兹矣公为郡清心正已率先有位申明宪典岁时程督令长诸司属奉行惟谨规着乡约以励民为善而拯其颓风慎选诸博士学徒育之紫阳山斋以兴化造士为已任听讼务于得情未尝以声色惴之断击豪强虽有势不避人亦不敢以势请愍恻鳏寡赈恤贫乏有不幸罹网释之惟恐或后吏胥百役惟奉行文书给使令罪之轻重出入用中在心朕兆莫能窥郡中翕然称神明云是故观于曹掾及诸属肃肃如也诸生则瞿瞿如也庶民则融融如也虽其豪猾不可化诲亦皆遁迹远去风俗庶几一变矣乃又以其余力修郡史筑县城将使徽之文献于城垂裕百世视彼孜孜计序迁延岁月者奚翅相什伯焉之几三年徽人甚宜之惟恐以最陟去讵意当路持论至有谓与徽民不相安者嗟乎民同而情异善者安之不善者则否庸可以例论哉故明明之政行而訿訿之言流矣谚曰剪稊长谷言恩怨异情也又曰勿为峣峣人将缺焉勿为皑皑人将污焉言直道难容也是故君子能为是不能必人之不我非也能为信不能必人之不我疑也虽然论入而　召公亦不为不知公倘　赐燕闲询民疾苦则民之安否固自上办之而徽民且以张益州望公矣又何尤焉予老不自知戆直盖尝以是自信而亦以是信公观公去留畧无几微见颜面行李萧然即日戒行其所以自信者素矣传曰义苟无愆何恤乎人言吾欲以告公诗曰萋兮斐兮成是贝锦欲以告夫当路者会公之同寅某公某公黯然惜别属予文因复之以其所欲言者如此 

　　○龙郡倡和集序 

　　戴子当世负殊资经史之暇辄覃思诗学咀华囓核人多其有得雅与程子士登唐子大雅亦皆以诗鸣者每相陶于倡和间以寻舞雩咏歌之趣一时伟其风而乐趍之者十有八人则又相与结社于潼麓之龙都而并鸣焉识者以谓诗道之升降恒悬诸诗社之废兴信确论矣夫诗之道未可以易言也夭冶者疑于繊丽俚拙者疑于质实慕奇奥则易以诬崇峭拔则易以险务洽愽则易以泛溢而无所归盖非鸣于诗之难而善于鸣者之为难是故以孟之寒苦贾之清刻温之丽缛后世犹有不恊乎正音之叹矧其下者乎乃今观尔三子者之作或清而新或爽而逸或博而丽卓然成一家言而奋起于风声之所及者亦皆出自机轴耻蹈故常纚纚然可诵而可赏则所以鸣于龙都固善矣然诗之焉诗抑岂尽于如斯已耶尚冀慎啚厥难因其所巳善而益善其所未善拓龙都之华致追舞雩之遗响以无忝肇兴社于今日则某也赘言于兹亦可以借口矣庸书之以俟 

　　○孔灵汪氏家规序 

　　家之有规何昉乎其殆起于世教之衰上之不能维其下而下以自维也乎三代迭兴皆有制以维乎民而莫备于成周井田以联之学校以教之比闾族党以同其俗月书岁考以紏其弗率夫教者当是时家无殊俗乡无盭民比屋雍睦宛若家人骨肉然凡以维民之具周且详也家规庸何施世远教衰大道既隐人自为心家自为俗忧喜弗相知休戚弗相关甚者一本同气亦漠然如秦越人相视意向少戾辄梃杖操戈无怍色岂天之降才尔殊耶维民失其具焉耳是故有世道之忧者不能不思所以维持防范之以洲厥后也徽之汪系出于成周后而在吾绩孔灵者畴人益蕃殆弗克相名嘉靖　平度守闲仙公遵惧其无以维之也乃与其从子保宁倅惠泉君鲸巴州倅七墩君远暨诸庠士爰辑家规若干帙为训首之以天子孝敬之谕次之以乃祖礼乐之规孝弟之实又旁采诸家之嘉言格行而总括其目曰崇道义曰勤职业曰修礼物条分例列词严义正诚若规矩设而为方圆取则焉较之司马公吕氏颜氏诸家训格之言要之为法则甚密为虑则甚远其归等耳汪氏若子及孙世凭守而服行之则贤者知者超然日进于高明而愚不肖者亦得以不昧于其所趋而寡过扶先王之教于衰坠之余以为行远升高之一助岂不伟哉虽然规其家非难而规其身为难规其身非难而规其心为难故曰欲齐其家先修其身欲修其身先正其心心苟弗能规而失其正吾见道义之崇也高者过于矫激卑者沦于乡愿非吾之所谓崇矣职业之勤也啇农骛于货利问学苦于占??毕非吾之所谓勤矣礼物之修也掇春华而忘秋实沃枝叶而揠本根而礼物之修又不知其何如矣能无圯于其族也乎能无负于作者之志乎汪氏代有闻人规心之学当必有讲之于前者诚能绍眀之以先正其心则于家规举而行之何有推之上焉规其君以成笃棐之功下焉规其民以革奇僻之俗远焉规乎天地以收参赞之业咸于是乎在岂特可施之一家一族已哉守约而施博厚积而薄发以广此规之义以无愧于成周之裔吾于斯不能无厚望云 

　　○中正坊程氏族谱序 

　　世固有相湏为用克永世而复敦龎者惟宗法与谱系耳立宗所以统亲而族不散讲谱所以明世而族不忘谱以稽宗宗以会谱则人伦正而孝弟兴天下蔼然同风矣自宗法废而弗行世之所甚重者谱牒也杨子云援左氏以为食我之后杜正伦以城南之族不与谱通至凿其渠古之人入仕则有家状出奔则赍家乘要皆不忘其所自出以明吾一本之义焉尔徽之程固望族也其子姓蕃且贤则世忠一派号称尤盛吾绩中正坊者实本自世忠故于家谱一事若彦亨积庆克勤愈大诸公率屡世修之不辍其本支之远似续之明固已班班可睹久其后将益蕃此今谱之修又有不容已者愈大之嗣某以尊祖睦族为心以继序扬烈为孝乃按全谱而修辑之成编属余序其端余谛观之斯谱也取证旧藏以传信也不从删本以存疑也有外纪以系远尊尊也有内纪以统同亲亲也然则斯谱诚实录矣噫余窃又有说焉忠孝一理也身亲一气也世未闻不孝于其亲而能忠于其君者也亦未闻不敬其身而能孝于亲者也为程氏后者母徒挟斯谱以号于人曰我世忠程氏也我世忠程氏也尚思各敬其身以无忝前闻则谓之曰世忠其谁曰不然 

　　○寿程母方孺人六十序 

　　人有言曰万乎天者万乎人万乎人者一乎天万乎天而万乎人万之所以为万也万乎人而一乎天万之所以为一也夫寿夭富贵贫贱康宁患难天之所以万乎人也聿修厥德以俟天使寿而无夭富贵而无贫贱康宁而无患难人之所以一乎天也是道也吾徒类能言之而身焉者寡母氏之党有女士焉其庶几乎女士方姓归于程余四十稔程自女士入舅姑之颜面无不愉怿仆婢之供事无事叱棰岁之积赢倍他日邻之东西室无有冻饿徙死者而又敦浑沉厚善自韫藉人视之退然若无能焉人皆韪女士能于妇余独深取其贞坚之操有以植天柱而固地维方女士失所天也年且少子且幼恒情处此大有弗堪者矣而女士益矢志妇节以葆育幼孤俾有成立制家政种种若剖竹然无留锋芒才丈夫莫及或以他意几风之女士曰制于天者命制于人者义吾知有义命而已不知其它贞声懿行孚闻遐迩为父母者以诏其女为夫者以勑其妻为女为妻者亦莫不以砥其身咸女士是式于戏仁也者人之心也人所以异于禽兽以其有是心也臣而忠子而孝妇而贞皆不失乎人之心者也孔子曰仁者寿是宜女士六十而康如未艾者夫寿康宁人之所深颇有甚于富贵而不可必得女士何得于天者厚耶虽女士不自知也一乎天而已诗曰其德不爽寿考不忘敢以为寿筵颂 

　　○汪氏宗谱序 

　　史曰国乘谱曰家乘乘也者载也史以载一国谱以载一家虽所载有小大然而表迹论世昭往诒来其为事则一而已绩士人汪子必东多读书好古作为文词不狥时好盖颖异有志趣者今年春予以内艰居东园必东亟来往一日出所修家谱属予序予惟古者因生以锡姓胙之土而命之氏族则以氏之所聚而已然族无不同之氏而氏有不同之族不有以谱之将奚所于考汉兴承秦火之后司马迁约世本而修史记因周谱以明世家乃人始知姓氏所自出唐之衰谱学复废虽士大夫亦往往忽焉而不之讲甚者贾昏以媒利织罪而凿非因陋就诬良可丑也予宗之谱修自先世需乐公迄予筮仕时未登名字者过半事若在我恒有惭德爰周旋数稔始就前志今必东方业举以群进取即汲汲于谱其族可谓能知所重哉虽然谱非止于纪名讳别氏族已也盖将追其身之所自出而萃其族之所由分族而弗谱则涣莫由以萃莫由以萃则莫由以亲秦人视越人肥瘠尔矣忘所自出孰甚焉是故人易世疏靖节以厥初为念服尽情尽老泉以涂人为悲若必东可不谓能追其所自出与涣其萃已传曰敬宗收族必东为近之予滋有取于斯谱也序奚其辞必东名若水字必东世家绩之东市 

　　○大忠录序 

　　予暇诵革朝遗忠录暨逊国臣记诸纪载曰嗟乎诸君子之于靖难诸臣非有肤肺之亲必竭志意竞竞为之搜录靡遗岂非忠义之腹揭日月薄风云系人心不能己巳者乎矧居其乡而桒梓是仰又矧埒之后嗣支气至云切哉程子公济以大忠录属予彼盖以其后嗣谓予非居其乡耶盖国有气有命果毅拆冲之士谓非国之气乎而仗节死义之臣则国之命矣圣王御极必植乎直言敢谏之臣盖以豫飬乎仗节死义之臣又非乎成祖文皇帝奉天靖难诸臣可勿死矣而诸臣则有死无二其为太祖高皇帝死乎文皇帝盖太祖之穆也诸臣又曷为太祖死乎诸臣盖各死其心也予不敢谓诸臣为死国之臣其诸死心之臣乎盖心也者天地之所植以为生人之纪一息弗觧者也文皇帝曰彼食其禄自尽其心耳其谅诸臣之心乎辽府长史程公通予之乡先哲也金川不守建文逊位公以前上防御北平疏遂械以死录其家伤哉痛乎予与其族子进士静夫省进士仁夫同席研每谈及长史公永甞不扼腕慷慨几于泣下盖伤纪纲之譛云公读书时即以贞白名其斋盖其志固卓然弗挠矣哉又岂以一纪网之譛为公生死地乎捐身足以任道割颈足以任国盖仁人志士之所以耿于自立视生死为梗耳微哉琐乎利害之介也曷足以易其所植哉高皇帝嘉其孝文皇帝成其忠公之所立于天地之纪超哉逈乎其人伦之表哉予阅程宗伯谱以河南程氏迁自歙之篁墩则公之忠孝其得于二程夫子所为定性遗矩哉兰槐之根不芷九苞之雏弗乌谅哉不佞事世宗皇帝论憸臣欲从公地下游赖世宗皇帝全其生获授数言于大忠之录旷矣哉予之遘乎嗟乎人孰不死惟公之死关之国家关之天地关之千万禩故予不幸公之生而惟幸公之死 

　　○休宁茗洲吴氏族谱序 

　　海阳吴生瑞谷持其先君竹溪隐君家谱踵余门请叙于简端余惟郡之姓吴冣着而吴在海阳□之四五又着海阳之南则宗唐左台公在西则宗贤节吴妪程氏二派相望而龙江为妪祖居茗洲族裔所自出者历宋元入　明凡廿六世而为竹溪隐君年弱冠日惟编辑谱谍岁与龙江诸族为要会帅诸族建宗祠于龙江道院亦已勤矣祠未立而隐君告逝年堇三十有九生卒所论着颇广隐君殁时瑞谷方齓齿以是诸书散轶惟此谱存盖瑞谷日夕与俱袭而藏之箧者淂不漫失今阅是谱为目十有五为卷十二有凡有理不涣不并足以传者今年郡使君何公方有事郡志采勋贤隐逸诸君子生平行实着为列传而中丞汪公太守洪公及愽士文学以隐君之行奏于郡使君是可靖嚣轨竞为谣俗助劝则隐君之谱不徒征于言是能躬行以普于郡国盖自其身始也不为信谱也哉国初赵东山公子常曾论茗洲吴氏谱以吴氏之后必大今二百年即文献不绝未有大显于时然水木之源本畜之久则发之扶疏而大始出而历混混以渐放之四海肆其浩瀚矣隐君砥砺力行身困而促其年是本之蓄源之积愈益厚固矣又何远大之不可至也乎瑞谷怀东序之秘宝大有材名足以栋明堂而泽寰宇季子之文雅而大吴氏之族于此乎在则不佞之言不为无据也郡故万山多旧家远冑以谱谍核实为务余告老于家有事族谱于我祖容县令君以下论之而力未逮见瑞谷之文能绍明前人之业余心所乡往也遂书之藏于大鄣山中 

　　承庵先生集卷之二终 

　　●承庵先生集卷之三 

　　绩溪胡松着 

　　记十四篇 

　　◆记十四篇 

　　绩溪县重建钟楼记 
　　梅磵草堂记 
　　恩寿堂记 
　　蓼莪馆记 
　　东溪渔隐记 
　　清明祭田记 
　　怡老楼记 
　　乐稼轩记 
　　绩溪县文峰书院记 
　　重修翚岭路记 
　　绩溪县建城记 
　　商山吴氏修复祠墓记 
　　遵义坊胡氏家庙记 
　　乳溪道院记 

　　○绩溪县重建钟楼记 

　　夫楼以钟名盖所以栖钟以警昏昕其令挈壸氏掌之今自京师达于天下虽僻州下邑未有能废焉者我绩溪钟楼旧在邑治之东天王禅寺厥自洪武己巳邑矦周君舟寔并??之兹惟久矣正德间楼圯且废为令者不知凡几人恬莫知缮理嘉靖癸未茂名李矦汝司令兹土率治封内以法度越明年民用咸安顾瞻斯楼喟然太息乃召市民方正等于庭谋理新之民欢应如响于是丰者以财壮者以力慧者以猷惟我矦之役相厥旧址隘且僻不足改为庸徙而西数步厥位惟中负阴而面阳辇土垒石为台高十有四尺从二十五尺衡视从倍之上为层楼五楹周以阑槛下洞门?为之以通来往靡督靡期役者自劝坚壮瑰伟悉逾于昔至于故钟弗称则又庀徒范金新而栖之邦人士女改视易听经始于岁之正月甲戍迄三月丙寅而落成某等胥与谋曰役惟巨矣用惟艰矣我矦之功之德弗可以无纪矣又曰弗之石弗永也曷碑之哉已而过双清胡子之庐而请曰曷记之哉弗之文弗传也先生土人也文是业其曷以辞双清子辞不获乃于是言于众曰凡天地之间物各有数废兴成圯相寻若环方斯楼之圯而几废也风雨之所激射孤鼠之所窜穴庸讵知有今日哉夫惟其废兴成圯之相寻则夫嗣今而后后而远吾又乌知斯楼之不朽也矦之德在尔心尔没在尔子孙功业在一邑炳然烨然弥远而弥光斯楼特其振圯起废之一节然则危之所以不朽于吾绩者固自有足恃者存而斯楼不与也虽然观人之政有于其细而征其大者则夫斯楼之作不可以征矦之政矣乎佥曰先先生言是也遂书之以纪岁月 

　　○梅磵草堂记 

　　嘉靖丙戍五月五日方君定之梅磵草堂成属承庵胡松为记君松之母之弟也不敢以不文辞记曰梅磵距县治东北七十里许介万山之中山尾御无间断厥途所经或逆坂如缘絙或垂崖如一发或侧径悬出于不测之溪上皆石芒峭发戒然后可置步而所谓竹岭者其尤也度岭逶迤数里有地焉稍平以衍野梅数本偃蹇非近时物川带之石突露其间如虎蹲如人峙水行其罅饮之齿水寒沁骨髓触毛孔以出四顾之山笔卓鬣鬣若城然是为梅磵昔人尝拓其阜之土而田之后病于旱以废正德间人始售是于君君亦嘉其山水贸之日与其同好者游游或席草而坐倾觞而醉有所得辄诗之时出惊人语一日谓二子守仁从仁曰是果可以弃土目之邪吾不特为游适计矣吾营之吾足以自老矣又曰某之土可以田其辟之某之土可以池其凿之二子者亦锐然迈往即揆时僦工经始于乙酉八月一日□棘荆畚粪壤铲厥隆实厥洼凡十阅月而得田六十余亩凿其可池者为之池方广盈十亩深可三丈余野流群趍□乎汪洋衅厥堤而扃以木伺其旱潦时其闭纵于是乎暵魃弗能为之灾而田无不秋忧矣即磵之北隙地辇客土亢爽之结茅以自休命曰梅磵草堂堂之前有池不能一亩鱼鳖汨汨神人某其外树晻暖蓊然以深面九龙峰俨若相拱而山云洞覆盆太石诸岩环左右可一瞬得之咸若为吾设者君乐甚以谓松曰斯真可以舒忧隘而娱穷独也斯真足以老吾生也盍为吾记于戏梅磵之地久矣其既田而废废而复田也虽曰人事何莫而非数也哉方其为田于昔也则曷知其有后之废也而况乎复田之于今耶上之人售是于君诚见其弗可以田也而君贸而有之抑岂利其能复之田而贸之邪君尝言首事时有恶石当去群伐之石裂欲堕而莫觉也君感宵梦亟呼之出出即石?矣然磒矣获脱非命充数十人夫其售之数也其贸而复田之亦数也其脱数十人于非命又数而奇焉者也吾于是幸斯磵之有遭凡天下事遭其几为难遭之而又难也含君既幸遭其所难遭又幸夫二子者克承厥志而事其事得卒集其所尤难皆可喜无憾也惟其欲不隳废于后之人未可必也故属予记记之其特以着其成而已乎哉 

　　○恩寿堂记 

　　嘉靖壬午夏今皇帝追王先王覃恩寓内凡年八十以上者冠服之里中处士黄翁寔与兹典余方归自齐鲁翁之子钟偕厥弟銮揖予于双清草堂合辞言曰吾兄弟辱先生知家大人质行亦先生习于耳目者家大人年跻八旬被　恩诏月维仲冬乃其始度而东溪之堂成不图若是乎其相遭也吾欲以恩寿名其堂愿先生记之为吾翁寿时余苦痰热厌砚笔不果为明年翁捐养钟銮哭踰礼一日辍哭过而请焉如初且曰是固吾先大人意也泣酒酒数行下噫乎予何能记斯堂哉而君顾属笔于余拳拳若是也余闻之古之君子不戚戚于不获其寿而惟戚戚于不能寿其寿不汲汲于觊其恩而惟汲汲于能荣其恩故孔曰仁者寿孟曰仁则荣虽未必尽然要之必仁而寿者而后人寿之而后为能寿其寿也仁而荣者而后人荣之而后为能荣其恩也夫仁也者人也世固有人其身不人其心者是之谓罔罔之生生之死也君子不谓之生也而可以寿言乎如是而?国之恩则谓之窃窃则忝忝则罪莫尚焉若之何其荣之能翁志定而气闲外温而内肃即之也蔚如彪如若可掬也而弗可穷也扫车??东溪之滨酣觞咏诗爇香瀹茗日习野意为常不屑屑尘想与厥兄贰尹伯玑公相长大无间言遐迩归其孝友且平生好施与若脱屣然故虽以赀雄于乡而恒急厥病勇厥义弗以厉人骄人而必以利人人咸德之翁心事大都类此岂非所谓用力于仁者邪其享有今日之寿非幸也宜也人亦孰不宜之宜则沐是恩也宜吾见仰无愧俯无怍焉荣甚矣亦孰不荣之噫嘻能寿其寿能荣其恩吾于翁诚无间然矣今翁已世而翁之名犹耿耿在人乃君子又知翁之寿不惟其身惟其身后之名之寿殆将与东溪相不朽名也荣也是翁固有以基无穷之寿于其名而荣随之岂徒今日之寿之恩已哉钟銮念食久拭涕谢曰斯可以追寿吾翁矣斯可以记吾翁恩寿之堂矣余曰以而翁斯寿斯恩而名斯堂斯称情焉矣于是乎书 

　　○蓼莪馆记 

　　承庵子读诗至小雅之蓼莪未尝不凄然悲戚然感也曰嗟乎孝思岂易慰哉劬劳顾复恩同昊天衔恤靡至罔极难酬盖伤劳役而养弗逮云是故虞舜终慕周文三朝明发有怀永言维则而后怙恃之思于斯少慰迨夫黄泉重盟耰锄德色孝道之不明于天下久矣蓼莪之什其谁念之惟我舅氏立馆墓侧扁曰蓼莪或过而问之曰蓼莪者诗人剌幽王弗辑其众云然也方今　圣明在上老安少怀子溪以蓼莪为舅泣言曰先君子之不禄也母葛孺人年仅二十有五不肖孤暨弟节伶仃孱弱王父母且垂白在堂藉孺人躬纺绩亲井臼抚育孤辈幸以成立王父母亦安其孝养获终天年弘治之季孺人老矣栢舟之操外内无间言时郡守幸庵彭公以崇化善俗为首务嘉孺人事大书节孝颜吾庐而复为之记嘉靖甲午孺人以寿终丙申十月二日合先君子葬于曹渡之原公复不远数千里铭其墓焉噫幸庵公忘势励俗之盛心诚无愧古人而其言讵可或遗也邪兹欲寿其记若铭子馆俾吾父母之名托以不朽而弟节已即世矣其责顾不在我耶馆题蓼莪伤吾亲之亡非谓尚存而莫飬也或又曰王裒称孝矣门人受业者至废蓼莪而弗讲子今题之不讳抑又何也舅泣而无言于是其甥某进而对曰情切则易触事远则当追蓼莪之废哀不忍也题之者示不忘也裒与舅也异取蓼莪而同归于孝思耳舅??弋然曰甥言得之矣曷记诸舅方姓讳正字定之馆成于某年某月某日屋凡若干??盈某某节子也先孺人卒守仁从仁正子也钺金正孙也锐鋐节孙也皆有劳于斯馆者法得备书 

　　○东溪渔隐记 

　　世之称渔也者与樵者牧者囲者并均之为自食其力者欤然世有佣樵佣牧佣耕而无佣渔何以故惟其无佣于人则可以自有其身而人莫能与故超旷乐澹之士往往于是托而逃焉有以哉绩处士黄翁德器居迩东溪自号曰东溪渔隐人称之亦曰渔隐翁翁坦易无外餙而于善善恶恶之际独严见人之善若已有之恐恐然惟惧其弗闻于世至于人之有不善者则必循诱之告戒之而弗获焉辄面颈发赤不少容居闲芒鞋烟艇徜徉于东溪之滨以寻詹何任公之乐方其寓形于一钓也悠然而天光湛然而云影神怡兴逸身也偕忘殆庶几以一身为物以万物为我不知宇宙之为大而蠛蠓之为细清明之为常而冥晦之为变者矣夫岂富贵穷达荣辱得丧能以栖其情移其志哉或曰古之人托于渔者若舜之雷泽尚父之渭滨严光之富春可数也然舜受尧禅而君四海尚父以周伐啇为万乘师皆畏天命悯人穷而隐不终惟严光不事光武其意固自有在先儒论之详矣今吾子幸遭　至治之世尊贤乐善化理修明岩壑之士其谁不弹冠相庆以图自效而乃栖迟东溪傲晲时俗欲以踵严之为得无不可乎翁顾笑曰吾溪有于是吾诚见夫世之渔于名者又诚见夫世之渔于利者方其鸡鸣而起孳孳焉以求夫名与利而得之其舆马服食非不足以炫耀里闾其声势货力非不足以摇动官府然利于已必害于人丰于名恒歉于实吾惧焉不敢效也今渔于东溪朝而往暮而归名无与争利无与竞故吾心安焉若曰附丽古人则吾岂敢君子曰翁其古之所谓自好者欤即其言以求其心其知道者欤世有贪昧无耻自失其身而歖歖然以为得志者闻翁之风亦可以少廖矣翁名镐德器其字号东溪渔隐一号梅庄 

　　○清明祭田记 

　　尝闻诸传有曰治人之道莫急于礼礼有五经莫重于祭祭也者所以追养継孝也嗟乎祭之为物大矣哉是故古先圣王制礼训俗而于祭尤拳拳焉何也天子至尊也而曰躬耕南郊以共齐盛诸侯峻秩也而曰躬耕东郊亦以共齐盛卿以下有圭田曰圭田无征又曰士有田则祭无田则荐凡此之类不一再而止皆所以明祭之不可不重焉耳重祭所以重祖也祭之为物大矣哉或曰是则然矣然而人各有祖祖各有祭若今之清明祭田曷以弗见于经曰记不云乎礼虽先王未之有可以义起夫自天子公侯卿大夫士以至于庶人其为分虽殊要其尊祖之心等耳田者齐盛之所自出清明祭田殆亦放古身致诚信之遗意岂非所谓恊诸义而恊者乎嘉靖乙酉余父屏屿翁暨余叔潼峰公从弟楠公置常稔之田若干亩名曰祭田岁轮一人司其所入以共清明祀事凡齐盛牺牲□于是乎出诸他用即至急铢厘弗得与焉示其设之专也行之十有六年为嘉靖辛丑翁命松曰祭田宜有记以诏后世曷图诸夫祭有田矣设亦专矣祀事孔严礼斯举矣而翁曰宜有记记之将何如曰设之固不可以不专而述之尤不可以不善昔李德俗记平泉庄有曰鬻平泉者非吾子孙以一石一木与人者非佳子弟夫平泉木石不过取适寄玩于一时之具而已曷所关系哉而德裕之所以垂警于其后者若此今吾祭田之设其轻重岂特平泉木石已乎后之人或修焉或废焉孝不孝之所由分也呜呼可不慎欤可不慎欤 

　　○怡老楼记 

　　绩有老人好楼居者而名其楼曰怡老人称之亦曰怡老楼云或曰人之老者备养则怡多贤子孙则怡获良朋则怡是故二膳既具常珍日随居有蒲轮重茵就寝夫是之谓备养养备则无外求无外求则心泰斯不足怡耶谢庭玉树燕山桂丛八龙争跃三凤和鸣夫是之谓多贤子孙多贤子孙则心傔斯亦不足怡耶香山盍簮耆英日集酒后耳热歌而鸣鸣夫是之谓获良朋获良朋则志恊斯亦不足怡耶之三者皆所以怡老也老人寔兼之彼危梯杰阁扶杖而升拾履而下鳃鳃然惧其倾且跌者多矣而顾曰怡焉不怡彼而怡此岂人之情宜尔耶抑若之情独异于人之情耶老人曰吾闻登高者眺逈景会者形释吾尝凭阑白日则见夫山之苍崖翠壁嵯峨嶻嶪挟光景而薄星辰与夫溪之平沙漫流微风远响芙蕖鸥鳬下上而浮沉者皆出乎履舄之下阴阳晦明草木荣悴纵吾大观变幻百出吾安往而弗怡也吾虽贫而寡交且乏义方之训然寝食于斯宴会于斯聚族姓于斯则楼之怡我者不既多乎君子闻之曰嘻畅哉悠悠乎老人其殆知道者乎夫有所待于外而后为乐者必其内有所不足也无不足于内则必无所待于其外矣老人其足于内者乎因其言以卜其为人盖将壁立万仞极其趣于埃壒之外而凡利势恶爱毁誉失得宠辱险夷举不足以动于其中蔓然而孤高超然而旷邈咲傲乾坤吞吐日月出入烟霞凌厉霜雪驭鹤鸣于长空蹴蜚鳬于碧落踽踽焉洋洋焉初不知天地之为久远而海岳之为高深也今乃欲局局然求老人于一楼之间是以形器拘老人矣岂知老人者乎老人咲而不答遂次其语为记老人程姓名长字道远朴斋其别号云 

　　○乐稼轩记 

　　绩溪之北余十里有地曰高枧邑人许翁汝楫田之伐石浚泉以图树艺其为力也孔勤而其入也亦视他壤倍构轩乐稼则自翁暨翁之子贯二世矣乃今贯之子辅偕其弟弼主是轩又从而拓之堂于前曰启佑以昭世业楼于后曰追远以祀先人之肇基者亭台池馆草树花竹言言而渟渟离离而郁鬰咸以相斯轩之乐也经始于嘉靖戊子十月越明年己丑三月落成或过而问之曰噫稼果可乐乎佃彼甫田驱尔黄犊沐雨栉风胼手胝足勤动三时始获斗粟吾闻天下之至劳者莫若农奚乐为彼牵黄臂苍风毛雨血上碍鹏霄下窒兔穴逐电穿云搜霜猎雪斯不足乐欤主人曰荒哉頟頟乎吾乐不在是也又□燕姬赵女粉黛绮罗清歌宛转妙舞婆娑华筵竟夕酒旨渑多斯亦不足乐欤主人曰佚哉儚儚乎吾乐不在是也又曰秦权汉戚春申淮阴佩纡夜玉剑铸秋金出入禁闼奔走朝簮斯亦不足乐欤主人曰豪哉奕奕乎吾乐不在是也然则稼之乐何如主人曰春殖嘉禾有雨滂沱耕之耘之载皷载歌吾于稼也乐其始焉遵彼坑际秋月初季翼翼穰穰有穉有穗吾于稼也乐其成焉耕获之余上输公税催租吏经岁不扣吾门吾因其赢以自食其力醉卧石岩吟对龙洞日与田夫牧竖控时数节较晴量雨晏晏悠悠初不知松曙金山而烟暝杨溪矣金山杨溪地名黄牛十角沃壤一区吾将遗安于其子孙释耒耜以易圭璧吾且不屑声色游田又何有焉君子闻之曰辅与弼也其　圣世之逸民乎志不外慕而即其所居贻谋以安虽更世弗易其业盖贤而隐于耕者书曰惟土物爱厥心臧心之臧矣乐岂专于稼哉昔龎德公携妻子入龙门山栖迟畎亩咲傲泉石嚣嚣然不复问人间荣辱事识者重其高致上与巢许并称乐稼若许氏者非其俦欤非其俦欤作乐稼轩记 

　　○绩溪县文峰书院记 

　　绩东梓潼山有文昌祠故址屏峰北峙天马南翔溪流回抱如不欲去前令东洲李子尝登之欲为院以业诸士夺于东阳弗果历三令得今温泉李子政既大行乃暇日以邑慱鹤麓文子石山张子请偕郑丞瞻李簿儒相之卜日庀材攻位首复厥祠拓祠前地数弓为堂五楹高二寻纵如高衡视纵三之翼以两庑庑尽为门如堂之楹而高杀其四之一又左右为栖士舍若干楹榜曰文峰书院市廛若田籍之于官资岁入以供缮理备矣温泉子曰兹道化之基也昔未始有有自今日非偶然曷得金石之文纪成绩乃命士某某以书来言状予闻道之显者曰文日月星辰经乎天天之文也山川草木罗乎地地之文也君臣父子夫妇长幼朋友存乎人人之文也天文乖盭失其所以为天地文裂绝失其所以为地人文纰缪失其所以为人是故圣贤仰观天俯察地近取诸身经纬弥缝炳然为天下后世大观以尽文也以文为文末矣诸士子陟斯山升斯堂朝夕游焉相与厉文之津阐道之藏德以周身文以经世父子亲君臣义夫妇别长幼序朋友信求尽至文母□文以为文也则兹山之藉以重多焉而匪直为观眺尔矣若乃瀛洲冠步宫锦叨荣回首旧游自谓山川生色昔人所以为细也与于斯文云者岂若是已耶作之者之光记之者之光岂若是已耶是役也经始壬辰十月某日越某月而讫工赀出于温泉鹤麓石山暨前训导笔峰王子之割俸材贸于山之良而力佣于农之隙咸可书事书之东洲名邦直茂名人温泉名旦永兴人鹤麓名宗颜祁阳人石山名儒德兴人笔峰名惟孝贵阳人许耆辅董厥事者书法例宜附附焉 

　　○重修翚岭路记 

　　徽环万山而绩为最重峦沓嶂窅乎不知其所穷西去吧治十里许曰翚岭绵亘余二千弓冠盖之往来啇旅之负挽以达于两都而适乎诸郡邑者日相属盖孔道也然险绝诎曲千盘而百折始陟乎其椒层云荡胷而目之所极入于飞鸟之所没虽昔人所称蜀道之难羊肠之险亦不是过以故车殆马烦足趼胁息为之踌躇四顾而嗟苦之盖自古云然矣屡更良有司咸莫之缮治今年夏郡伯关中段公经而叹曰兹非王介甫所咏之途哉若是乎其险行者能勿病耶顾谓邑侯曰盍令僧募众治之侯曰吾志也遂各捐俸金为倡由是邑之人闻之愯乎若忭倏乎若趍畚锸具举工徒毕集实厥坳夷厥垤刓厥兀铲厥铦自四月戊子始事至九月庚午讫工谽谺峭绝抹摋芟夷练纾砥平旷若骖逵矣骑者舆者负者徒者肩摩踵接日往来如织罔不称便伊畴之锡哉佥曰翚岭便安昔未尝有有之自我公我侯始宜铭贞石以永厥羙以慰邦人崇报之意于是砻石建亭相与踵东园属余记焉尝闻道路之政掌达则合方是职修除则野庐是司盖圣人之治细大毕举其为民也周而至若此乃今翚岭之险行者良苦不知几何年卒莫或治之而我公我侯独能睠睠是经是营底有成绩其它举废兴坏可知昔单襄公假道于陈以聘楚谓道茀若塞占其国有大咎武侯治蜀桥梁道路靡不修缮君子以为几于先王之政是则道途之治废讵可目为细故也哉我公我侯得之矣公精练宜民侯敏勤集事治行总总类有可书兹弗及盖纪岭绩特详于岭云尔 

　　○绩溪县建城记 

　　徽故于越地自昔有郡城六邑无城迩因倭警城休歙矣余邑尚多未暇嘉靖丙寅春婺忽寇至墟庐舍空藏蓄比邑震动郡大夫平阳何公东序躬险审画始克底宁乃怆然喟曰假婺有城与民守之奚流毒至是彼因循者宜谓惜民力命之弗保而力之惜乎此其利害相万较然也我不可更贻戚于后之人于是谋之寅僚白之当道闻于　朝而檄城婺又城祁城黟城绩绩大夫某侯恊然同心卫民是思不遑宁处于时东作方殷且岁恶民饥帑无余金庾无见粮不城不豫亟城不时爰集乡大夫士庶群议于庭渐次图之匪棘匪纾始以相基継以经费城基初约周九百四十丈有奇方隅环抱为虑甚悉母毁民庐母夷兆宅城费约可三万余金按籍而核之以粮计金以金任地金有敛散责之里夫官罔敢知地有险易量工区分人咸称便又城必有门门必有楼厥基高广度丈计费不可与任地者例乃于荒之区缩城九分之一取其半以充费门择有心计数人监理之市材佣工皆于是乎出夏六月甲申侯躬率始事邑中编列之氓携畚荷锸咸效子来外方木石之工闻风售技各以类至视表画界铲隆实洼支联节比并力偕作群然赤日中虽劳无怨门四东曰玉鄣南曰华阳西曰望翚北曰屏镇惟伉惟将是营是餙又为次门者三以便畊牧樵汲者之出入为水门四以泄行潦之暴涨而免其沮洳焉备矣是岁夏不雨秋又不雨农民分番溉田佣城公私足力天若默相人无旷工阅四月而事用竣其崇为丈者二厚半之其根入地凡数尺上砖下石屹如焕如楼橹翚飞雉堞遒翼风气以密威严以增监司过之壮其县而奖檄至士民乐之灵其城而颂声作乃胡子蹶然起曰是何侯之城吾绩若兹易易耶徽之俗君子好义小人勤力自古云然矧侯以义启之以身劝之固宜其易若兹也而岂必高于訾然耶于是邑人思侯功德不可无纪相与砻石于南城之门楼而属记于胡子胡子曰此直道也斯民有心君子识之非予其谁宜为或曰春秋书夏城郎讥不时也乃今六月与兹役岂惟时诎举赢无亦非时乎曰时有赢诎事有经权昔范希文领浙西岁侵广兴作既以恤饥因以集事卒之诸路困甚而杭独晏然识者以谓能权侯虽夏月城吾绩然工技服力之人仰食于公者日无虑数千计以饥易饱诡沟壑为袵席岁凶莫能灾回视范之于杭盖千石而一辙也又奚疑焉抑闻之古之所谓保障人和为最地利次之绩之为绩迨于今不知凡几许年令绩者欲城而未能城不知几许人矣我侯于数月之间而能树有绩以来未树之业惬前人欲有为而未能为之心非得人和何以致此君子谓侯不朽于吾绩实兼地利人和而有之后之专城者于兹是考焉岂惟有城且将有人勿替引之绩其永永有赖矣宜记之以俟 

　　○商山吴氏修复祠墓记 

　　祠祭之来远矣墓祭虽非古亦礼之以义起者孝思之忱不容己也休啇山吴氏为吾徽巨姓祠有堂矣岁久而圯焉祖有墓矣时易而迷焉嘉靖戊午乃吴子瀛奉　勑归扫堂圯而复修之墓迷而复获之不胜喜亦不胜戚也爰造承庵子之庐请文其事以啚不朽曰艰哉吾祖之有祠与墓也幸哉吾族之有谱也按谱宋安抚吴文肃公寔吾百世不迁之显祖妥灵于寝藏魄于墓亦既有年矣至吾曾祖若麟等始为堂而祠之迨嘉靖庚戍叔父育琼等建楼于堂之后备寝室焉门庑器物尚多缺畧历兹数世堂渐久而将圯墓尚迷而未获荐祭阔踈展省无所瀛闻之士不及兹四者不裘不葛盖念祖之至而伤之也其何为情哉亟图归与诸兄某等议之命瀛董其事蒇工庀材易故创新绘而堂室峻而垣墉器物奚贮东西为庑五楹子姓奚叙前为楹亦如之树坊于门而祠翼翼甃街于坊而道坦坦不数月而祠堂之制畧备矣载循谱牒走山谷至止于绩之赵干求志先茔得族之彦者指焉丘垄幸无恙绵世荒迷一朝发朗意愿甫毕立碑缭垣封植有加祠墓两新形神如在庶几成礼会我族人置祭田具祭器以六世祖怡轩公所遗得租二百入之祠用厘岁事荐享奠扫仪品有常不黩不怠不侈不隘盖经营于百年而仅成于今日何其艰也又何其幸也呜嘻夫人孰不有报本反始之思哉其成之之难若此以族众情涣也萃而格之其道何繇不佞于今日志之谱矣矢之约矣犹惧夫不足以喻我族人而不免于前之弊也敢敬告于大君子祈以训词贞诸珉石揭之堂庑既祭而宴岁时览观必有以启发其良心者承庵子曰吴子之言备矣予更何所言哉闻之语曰不肖者废之贤者兴之登斯堂也孰不愿为贤不愿为不肖乎乃次第其语为之记既以嘉吴子之能贤且以诏吴氏之后之思贤也 

　　○遵义坊胡氏家庙记 

　　隆庆二年春三月望日胡氏新作家庙成作者裔孙工部尚书松也松少侍先大父赠参政公游公指示遵义之地而谓曰吾将治祠事于斯今老矣汝其成吾志夫予故吴兴人也赵宋时始迁于绩盖三百年矣吾祖尝树功名于国之初后当有嗣而兴者必若也孺子勉哉后松徼福于先人历官内外登六卿可谓显融矣而族姓益繁妥灵萃涣维祠为称安敢倍先公之训而忘祖考之德乎于是即其地建堂三楹前楹如堂之数而楼其上夹以两厢周垣相缭扄钥维谨则告举宗门以内皆得立主立主以始迁清府君为祖而桂林知事子原府君容县知县士俊府君而下各以昭穆祔焉裳衣祭器藏于夹室而楼则贮所得　诰勑于上以示尊也既成事乃祭告焉笾豆静嘉钟皷在陈济济添添僾然忾然若闻若见族之人始或道涂聚而时假左瞻右顾本源之念勃然以兴则斯祠也崇对越联戚踈广孝爱则其系也不既大矣乎祭毕而燕松乃作而告之曰我叔我侄若子若孙咸在于是窃闻之古之制礼者以宗庙为先垂世作程具于载籍者炳如也汉以还祀无定制诸侯卿大夫率未有庙以飨其先者矧其下焉者乎礼之废也久矣而欲风俗之厚道化之洽也难矣哉我成祖文皇帝颁朱子家礼于天下以嘉惠臣工而天下始得以庙祭然朱子易庙为祠使事力可通而易行松官二品以今　制得称家庙礼也然而斯庙之立也祔宗祊之再兴仰前修之不易为子孙者士而致用则为良臣不必其尊显也畊而隐处则为善士不必其千钟也啇而续匮则为廉贾不必其巨万也斯无忝于先人而所以亢吾宗者不益盛哉诗曰无念尔祖聿修厥德此之谓也虽然族益蕃矣能无惧乎或者羠羯其心窫窳其行假义以啚私挟奸而济欲如余之所虑者乎斯先人之所羞而吾族之巨蠧也然同源分流昔贤所嘅葛藟之剌诗人伤焉念兹厥初眷焉踌躇以是告之其可免乎诗曰岂无他人不如我同姓凡我子孙朂哉念哉则胡氏之泽未艾也于是族人咸曰公之斯举获三善矣维我先皇以礼迪民之意邃哉恳矣而公能起废以为功安知不有甄圣化而感发瞻盛事而兴起者乎夫是之谓遵　王制我胡氏自迁以来非一世矣而庙貌弗治肹飨无所而参政公始命克成之夫是之谓崇孝思胤系蕃昌亲情俱尽礼服遂悠今则弗庆之节有所据而行亲疏之属有所持而萃孝敬之风益以隆矣夫是之谓敦睦族所谓一举而三善具焉者也公其记之镵之麓牲之碑以告我后之人俾勿坏 

　　○乳溪道院记 

　　乳溪道院者胡君瑭之所重建也院旧在乳溪瑭十二世祖庆云公营寿藏于洪富山中因立院俾世祀焉元季毁于兵余二百年矣颓陊荒莽莫之能葺过者慨焉瑭乃叹曰昔我先君敬庵公追念先烈欲恢旧规而未果甞以属余余安敢不継其志遂于屏山之麓（下有逸文） 

　　承庵先生卷之三终 

　　●承庵先生卷之四 

　　新安绩溪胡松着 

　　记 
　　墓志铭 
　　杂着七篇 

　　◆记 

　　逸题 

　　○逸题 

　　（前有逸文）丧祭弗执礼者咸惴惴焉恐公之知也与兄文贯公弟文安公自提挈至白首无逆应弘治庚申贡入太学大司成王公玙器重之接以殊礼卒业归筑室东溪弟子日进相与讲求天人之奥后学赖之至今性坦易独严于恶恶邑尝有不职宰厉民□趍公数宰公曰非大夫弗义讳民恶弗仁吾当有以处此矣明日特饮宰□第冀获所言适宰酣自咤政羙公因从容及其不法数事宰忿甚公貌益恭而言不诎宰愧且惮遂为改其不法者正德癸酉上铨部授判信阳初至会信阳虗守位政柄于公时流贼压境公百计北之士民逋□者招复之凡城郭室庐坏于贼者次第修葺之民不知劳而上下各定所止无何信阳大饥公即以发廪请于抚民佥宪寗公何寗谓事当上闻公曰如俟上闻往复当余月民殍尽矣罪宁在判判曷忍民请益坚寗乃为发所全活甚众诸当路深加奖与公自视歃然益留心民事先是信阳民颇顽而无礼公与约束民赖以和诸乡曲多豪家恃强横不服役也公召父老与之言君子野人之分上下之义使布告诸丘里豪家于是诸豪家咸服役来恐后帖帖矣民间尝病卫卒之横诉予公公罪其尤者数人因欲论斥其主将时主将有御盗功骄恣莫与抗独为公沮境内肃然噫公为政不眩皦皦名而名莫公先视彼独事声色鞭笞间者何如也天夺之速弗终远业惜哉信阳士民空巷奔号若丧父母见公舍徒壁立争出所有为公殡公之子龙等哭曰率民钱为殡恐伤先公仁其曷以妥先公灵力郄之佥宪雅清白公礼殡而送之归兹卜以某年某月某日葬本县学宫旁先茔之次公卒之年为正德甲戍十二月一日距其生景泰甲戌十一月五日享年六十有一配孺人唐生男三孟曰龙仲曰夔精医道季曰甫得公所学造诣未量女一壻曰某孙男三某某某孙女三长适今丙戌进士汪仲成余尚幼诸子谓襄事有期乃含哀踵东园属予状公且曰必得君言后世知有吾父庶几申吾之情呜呼公也足以不朽也已传不传固不系于予言而其所以能不朽而传者历历在人耳目则安得而勿言也言于予者予公之从甥也适家食也匪优于言而言也重违诸子请也谨状 

　　◆墓志铭 

　　明故致仕兵部左侍郎兼都察院右副都御史赠工部尚书寒泉潘公墓志 

　　○明故致仕兵部左侍郎兼都察院右副都御史赠工部尚书寒泉潘公墓志 

　　嘉靖己酉八月资治尹正议大夫兵部左侍郎兼都察院右副都御史潘公卒于家得年七十有四明年讣　闻赠工部尚书锡以葬祭葬于郡北飞布山麓又十四年其子庠生丝奉其所为行实与双溪郑大参状问铭于予跽而泣以请其词甚哀既不忍辞而予与公生同乡官同朝亦不为不知公又不容辞乃按状与行实质以予所知者为之志志曰公姓潘氏名旦字希周号石泉谢政归托心遵晦更号寒泉云公少即知励志躬行之学事亲诚孝为郡诸生守严约宿郡斋公上书陈情求归省守大奇之果举进士异等历郎署郡守藩臬多伟政守邵武时裁抑巨珰不得黩货牟民利持宪浙中会同官污蔑良吏公以法抗之虽危言不为动卒戢贪以彰明已凛凛具大臣风节矣后擢郧阳廵抚南少宰北少司寇寻有提督两广军务之命时交人簒其君贡献不通议将用师乃命廷臣推择诸臣中才望尤异者俾提督两广佥议归公乃擢公且有亟往之　旨而交南兵事则特起右都御史毛公伯温往柄之公以万里用师劳中国以事远夷恐非完计时毛公尚在制道经其里告之曰莫氏簒国闻其故王子孙尚有据国之半而争之者天子震怒彼闻之必惧惧必修贡因而绥之此因惠以为威公亲丧未既天子以孝治天下当不急公服阕然后应诏于时交人当有求贡者矣因以上闻此因孝以为忠尊国体以安民生计无出此毛公不悦不合而去公至广踰时交人果已遣使相望有司因其簒乱未敢以闻公遂上疏以为夷狄之国本无人伦莫黎俱以簒得国先朝之于黎利既听其修贡而封之矣今于莫氏宜亦无阻之以兵远人来王而中国尊安此古帝王我祖宗之于夷狄治以不治之法也疏入不报当国者先是为宗伯将入相人礼之有加公时为少司寇独如宗伯礼礼之宗伯私请至再公复拒之因衔公未几毛公条陈安南事谓两广重任公才非所宜遂有诏还公南京佐理部事公毅然求退或谓公宜迟数月以俟满考例可获恩锡公曰道既不合可苟禄乎遂致政归公虽以议安南不合去然朝廷卒受其欵而封之于公之议未有能易之者夫计事于万里之外而收功于数年之后可谓知明而虑远矣而况两广猺獞畏威怀恩郧阳寇盗潜伏远遁质文武之为宪而谋猷之克壮者也乃谓公才非所宜岂不所谓娥眉胎妬才羙秧毁者欤公归构居郡城宗姻故旧子弟贫无依者辄赀赒之以故家渐以不足人谓公官阶九卿禄入三品而不免于约素以是为公之难予谓公尝为郡守左辖督府矣斯世之所谓会府也稍自封殖便足膏润公远之如腻惟恐其污清白之操固已素定此不足为公难也惟当晚年大用可几人皆依违公独义退不少濡滞是功名且不足以动其心而况于富贵乎古有两生者功业不少槩见而人以大臣与之以出处卜之也议者谓公禄位未竟每有苍生之憾岂非亦觇之斯耶斯则公之难也已矣故予详着之以见公之大节如此若其它履历勋伐则　朝廷有赠去思有碑名宦乡贤有祠公议具在虽畧而存之可也公为徽之婺源人其先闽人也唐广明间避乱来居歙随迁婺之坑源六世祖讳师度迁孔坊统名桃溪潘氏曾祖讳泽生祖讳贵廉父讳传贤皆以公贵　赠通议大夫都察院右副都御史祖母汪氏吕氏母戴氏俱赠淑人配程氏封淑人侧室杨氏子四人缙锦衣经历娶方氏封孺人绅娶胡氏丝府学生娶汪氏纶娶胡氏女二人适方瑞孙承宗皆监生孙十四人曾孙十一人公之子若孙皆俊伟克世其家君子谓公有后矣铭曰古云出处可卜事业侃侃潘公进难退决人皆荣公华跻要猎识者惜公积丰用啬百年论定　帝心孔衋蕃锡辉辉贲于兆宅后有论世考兹风烈 

　　◆杂着七篇 

　　东园祠祭说 
　　跋遵义胡氏宗谱后 
　　跋风贞四曲 
　　竹庵戴公祭文 
　　梅岗周翁赞 
　　程桐冈像赞 
　　东屏郑公像赞 

　　○东园祠祭说 

　　正德壬申秋先大父东园翁为堂于东园隙地贮古籍若干卷以业群子姓为进修计榜曰东园书院云堂之前杂植花卉对树槐桂各二乔然蔚然天虗日晶倒影池塘禽鸟翔集鸣声上下翁时偕二三同志傲睨其间悠然自适盖不知有身外事矣一日低佪俯仰忽喟然曰人生如寄堂负阴面阳颇亢爽异日因以为身后祠正中一区修而餙之为神寝堂之西小屋数椽为斋厨从人名长益者服役岁久性故淳谨栖之閠舍俾司香火吾乐此矣闻者愕然咸曰翁乐善好施遐龄天殖柰何遽及此翁咲曰独不闻乎百年华屋千载山丘古则云然于今也奚疑甲戌夏四月翁捐养时余隶名仕籍系身于外先君子屏屿公暨叔潼峰公竹谷公忆翁前言欲遂成之每疑于五行家言淹延积岁竟未能如愿乃嘉靖辛亥余觧冬官卿政家居顾瞻斯堂追忆翁语益重太息亟命诸子若侄广访博咨久而议克恊于是卜日僦工榱栋板槛易其腐坏盖瓦级砖补其缺破黑白黄青新其漫漶砻石为檐除治其中楹而室之纳神厨三区中奉显祖赠云南参政东园翁显祖妣赠淑人冯成先志也东祔显考封云南参政屏屿公叔考处士潼峰公处士竹谷公西祔显妣封淑人方叔妣孺人汪孺人许起以义也祭之期春拟二月中雨露既濡也秋拟九月中霜露既降也仪品有恒不黩不僣不侈不隘以兹隆庆丁卯九月十一日肇举祀事抠衣升堂奠位凝肃仰瞻神主若见若闻嗟夫自正德甲戌迄于今五十有四稔矣以五十四稔欲举未举之祭而始举于今日吾其能逭辽缓罪耶未也抑祭所以追养継孝也不贵于文具而贵于诚意恳至不难于强勉一时而难于永久勿替吾游京师及四方尝见有祠祭者牺牲成粢盛洁似矣而于孝思如在之诚懵然莫知为何物是谓有其文而无其实识者丑之又有自奉华第雕轩竞奢里闾曾不少惜而于祖祠之圯毁则恝然弗加之意甚或藩之拔垣之夷碑踣而畜室焉若罔闻知者此其人殆无择于兽鹿又何可胜罪也哉吾为此惧故为之说以原东园祠祭之始诏诸我后之人我后人其毋忽一 

　　○跋遵义胡氏宗谱后 

　　遵义阛坊名也胡氏宗谱谱胡氏之宗而冠之以遵义云者世其地也世其地曷冠之所以自他于他之胡者谱也谱修自先世需乐公于兹凡六叶族之人日蕃以衍蕃则属弗能以尽迩而厥情弗能以尽亲于是而非续以谱之将不有途人相视者乎势也此谱之所以不可不续也盖自一世以迄十三世需乐公之所修也十四世迄十八世则松之所续者也或名之而虗其字或字之而虗其名或惟具其仕隐生娶卒葬而他弗敢有加焉惧失其真也或书名书字书号以至于行谊学术仕隐履历生娶卒葬无弗书者详吾之所闻见也他如上而褒与之　制下而赠颂记志之文及先世遗稿并见毕录所以昭光德而启后人也尊以统卑迩以维远异日展而阅之世次之分了然在目亲者疏者知相与为服死丧婚娶者知相告而喜有庆戚有吊焉又奚患乎相视如途之人也虽然服矣庆矣斗矣外则续矣而未必其内也续其外不续其内岂吾所以续吾谱意乎必将因是以兴其孝弟之心以隆其敦睦之谊少而孤则壮者收之贫而无归则富者字之不中而不才则中且才者飬之而不然者吾人之所共诮让也夫如是而曰遵义胡氏则信乎其义之遵也已 

　　○跋风贞四曲 

　　承庵胡子廵山东之二年为正德辛巳于时新天子嗣位诏虑天下狱司寇见素林公遴其属之习法明且慎雅为众所推让者若干人疏名以请而棠陵方子与焉得山之东乃兹久仲三日至历下明日承庵子驰往省之一见若平生欢因出其所著风贞四曲谛观焉喟曰是可以无传乎哉是名教所存也是固可训也夫女之贞犹士之节也士尝学问知礼义则于所谓名节云者固宜渊焉林焉其常也然得而见之指亦不多屈矧彼女子可不谓难乎女以贞烈闻夫人之不幸世道之幸闻而无传则其幸与不幸者等又奚以为廉顽立懦之资乎于是棠陵子欣然笔之贻承庵子或曰松林花坞枣林完节也其传之宜也若湘江矢志弗终君子丑之而欲同垂于后以不朽无乃不可乎噫湘江之曲固成于湘江之有初而罔终之罪亦既暴于棠陵之自序使徒有此曲而无序是诚不可以传也今此曲与此序并存焉则湘江固无所迯于天壤间而人之读之宁无惕然晚节之警省乎传之固将以示警也是则四曲之并传殆无不可也 

　　○竹庵戴公祭文 

　　士之有成惟师为大师之有丧惟弟为哀维我师父玉我于成欲颂之德其忍听闻我昔筮蒙令子偕少双双趋庭奉公指授公一而视曾无异道公之掇巍策名帝廷逷历中外绰有令闻时不获觏手教犹勤衮衮诸侯一咲脱屣角巾野服怡然桑梓令子飞黄予亦滥芋公阅乡书掀髯色喜予也不才先令子发辱在言官亦循典则不谐于世炎乡跋涉公乃壮之勉以一节令子步玉密迩清光驰声谏垣显服煌煌公亦朂之砥枉纪纲子方屹立风采无双予赖不坠待罪一方谓公寿考式我无强何哉天夺忽焉悲伤有襚弗亲有封弗庐平生恩义付之长涕视诸令子能不忸怩临风布奠飖飖瓣香何以报之箴规不忘何以慰之有子庙堂 

　　○梅岗周翁赞 

　　岗之旁可栋可梁翁有山堂岗之下可圃可稼翁时命驾翁善弦悠然洋然于冈之前翁善酒乐宾乐友于冈之阜翁之令终远近骏奔重予大息挹翁遗容 

　　○程桐冈像赞 

　　惟貌之癯质之殊惟道真之是嚅惟当阳之英福安之良考德问业咸衣抠而隅趍桐冈为当阳训导福安教谕忽火焚乎昆冈竟莫辨玉石于湏史死于倭寇岂昌辰之弗值实志节之不可渝是无或乎见之者泪淋浪以疾下闻之者气噎悒而长吁传曰笃信好学守死善道若公者非其人乎 

　　○东屏郑公像赞 

　　玄坟幽堔百氏旁被既文既愽轶群绝类通籍天府鸣玉曳组宦成郎署擢守东土知山东莱州蜚声茂实期龚黄匹罔挟朋比罔虞讪嫉南服中迁其立屹屹改云南大理心存爱物初终若一归老丘樊图史盈室后学偶趍是效是述是则公之进而出也泽被生民有阴培邦本之功而其退而处也教施多士亦岂徒曰独善厥躬予之滥竽辱公年同仰公遗容慕公遐风公其逝矣公名曷穷 

　　承庵先生集卷之四终 

　　●承庵先生集卷之五 

　　绩溪胡松着 

　　五言古诗 
　　七言古诗 

　　◆五言古诗 

　　偶题 
　　漫述（二首） 
　　过广陵哭同年雷侍御孟升 
　　竹塘为曲江陈千户题 
　　环翠桥述怀 
　　三海岩 
　　清远峡飞来寺用东坡韵 
　　竹溪赠武陵李勉仁 
　　题东涯黄翁别墅 
　　夜坐感怀（二首） 

　　○偶题 

　　荣华若朝露时景如奔车兰亭狐兔窟梓泽桑麻墟忆昔张季鹰秋风思莼鲈所希在适意良不为膏腴人心易波澜世路多崎岖北郭有薄田南山有敝庐红颜苟不饮白发徒欷歔 

　　○漫述（二首） 

　　南山有老栢森蔚何苍苍所嗟人心违而乃乖其常烂彼春园花妖艳日飞扬随风委尘土况经氷与霜 
　　皷瑟齐门下遗响摩苍空君王不愿听无乃徒为工南山石峩峩北水波瀜瀜何当理危弦付之山水中 

　　○过广陵哭同年雷侍御孟升 

　　倚舟垂杨岸纵目广陵津芦花掠北风雪落何缤纷踌躇立已久良独伤我神岂兹越卿感忆昔同袍人青春自南来骢马枉河滨皎皎氷霜姿邀我饮以醇皂囊出谏草劲气横苍旻所志道行废奚论身屈伸斯人不复见怆矣其悲辛 

　　○竹塘为曲江陈千户题 

　　疏篁逓清池凈影沉寒碧空阶秋草生邈尔氛埃隔中有素操人燕颔髯如戟辕门日无事逍遥惬所适行把黄公编坐拂青苔石殷勤濠梁招俯池展瑶席篁烟扫葛巾清风竟朝夕我非廊庙资迂拙龙鳞逆全生荷至仁远作南迁客文武虽异趍云林颇同癖爱君篁池幽为君倒肝膈归去来何时永矣超形役 

　　○环翠桥述怀 

　　驰车环翠桥遥望灵山里长风驱浮云岩壑信多羙自顾草莽质偶尔掇青紫辛勤期自修敢道直如矢一朝婴龙鳞摈斥南海涘廉州日无事高眠玩图史人谓吏而隐我抱素餐耻回首乳溪滨迢迢余万里定省既云旷田园亦芜矣何时谢簮绂杜门更扫车?? 

　　○三海岩 

　　游丝扬晴空暖翠浮林麓狂客倚岩扉浩然媚幽独谽谺石欲堕缭曲顾往复六月无暑来四时有云宿斜光照疏雨苔色如膏沐振衣蹑丹霞残碣摩且读野猿会闲心山鸟怪儒服新诗出肺腑醉扫石上瀑尽日不逄人熏风远相逐 

　　○清远峡飞来寺用东坡韵 

　　维舟清远峡月色满前湾南国有佳人春华羞玉颜廉阳路万里去去何时还锦瑟无人问蓬门尽日关忆昔在金闺君恩重如山讵知一龃龉沦落尘埃间君恩断复续赐我以玉环感君相知深为君理云鬟 

　　○竹溪赠武陵李勉仁 

　　悠悠寒溪傍种竹成青林林下结庵小藏修白云深图书有余闲对酒还自斟古调咽朱弦清风摇翠衿请从羲皇人鉴此遗世心 

　　○题东涯黄翁别墅 

　　幽人选幽居去郭纔数里鸟道入苍烟林壑信多羙闲抚松下琹饥飡石中髓有时高枕眠日晏犹未起予本廊庙客投簮谢青紫昨游偶过之直造良有以虽未接清言风泉颇知已还当期复来共揽金鹅蘂 

　　○夜坐感怀（二首） 

　　山楼夜气清转觉罗裳薄风动碧梧枝寒声逓萧索曲蘖与塩梅兹人弗可作耿耿忧世怀那堪对摇落 
　　野人穑事毕幽兴谁与适虗堂夜坐深槐露阶前滴睠兹廊庙情欲往披所历苍苍仰弥高曷由遣愁寂 

　　◆七言古诗 

　　瑞芝赠王滦江中丞 
　　四友亭（有序） 
　　鳌峰雅集 
　　罗山赠程孟明方伯 
　　二忠祠 
　　石溪赠骆大参颙 
　　东岸醉中谢酒家翁 

　　○瑞芝赠王滦江中丞 

　　昔闻渔阳守麦穗两岐丰此理竟何如天人玅感通滦江朝野望揽辔山之东虎眉仍虬髭窹寐在痍癃前年六师下江表黄龙青雀连千艨中有恶少数十辈摩牙摇毒竞豪雄我公奋髯一击笏冷冷直气横秋空去年淄青反侧子狂呼撩乱鸣桑弓我公甲兵出胸中湏臾拊背扼其咙今年入夏偏多雨平地却与陂湖同我公触目激厥衷蠲租书奏明光宫太平天子恤民隐百四州县荷帡幪嗟哉我公才且忠讴歌白叟舞黄童皇天高高视听卑紫芝烨烨彰明聪渔阳太守何足数廊庙千秋信有公 

　　○四友亭（有序） 

　　北岩胡翁之行窝古梅呈芳松竹交翠翁亭其间号曰四友双清子过而乐之赠以是作 
　　寒梅萧洒氷雪中翠竹苍松凌昊穹幽人高枕睨浮俗清标劲节将无同四友亭开泉石里斯亭斯名良有以贞心永结岁寒盟晓猿不惊鹤不耻双清野客冲雨来雪夜扁舟应可拟何时觧却红尘缨与君共濯杨之水 

　　○鳌峰雅集 

　　鳌峰高高凌穹苍千杉万桧生夏凉回厓盘磴雨初霁登者恍忽蓬壸乡有羙同袍客一别十八霜思之不见空彷徨一朝聚首谅非常白潭曾子南海良清风吹遍八闽疆豺狼却避狐狸藏果庵壁立千仞冈与对百怪森开张虎豹奔突蛟龙翔夏山圭山谁颉顽琼枝玉树清琳琅金钟大镛鸣序庠更有两洲愧莫当起家吏部焕文章滚滚珠玉抽奚囊侑溪磊落真大方心倾意豁形迹忘唱和不殊宫与啇榕江年少谪仙郎睥睨世故眇八荒劝驾不起甘徜徉我亦承乏司纪纲簿书覊我牢锁缰尘容俗态嗟苍黄九僊观平远台联翩相与追徜徉眼前有酒湏满觞人生适意奚所望君不见山云水萍何微茫聚散倏忽风飘扬无徒回首感叹摧衷肠 

　　○罗山赠程孟明方伯 

　　黄罗山高际天群峰掩映如青莲登者恍惚凌苍烟烟霞深处藏平野颓垣败瓦知何年此中那得世人住无乃昔日迯秦僊黄罗山高际天下有平湖汇百川湖中往往毒龙潜真人一怒鸣金镝至今湖水澄回延逶迤山北芙蓉列缥纱尽是神皋窟藏修楼阁倚云开萝月松风更奇绝予亦从来山水癖见说兹山喜天设他时买却五湖舟为君夜棹山阴雪 

　　○二忠祠（王忠文公祎吴忠节公云） 

　　百折不屈久炼钢百阻不回男子肠人生天地谁无死要湏身后有遗芳王公吴公海内良滇南万里驰天章辞严义正气凛凛直欲异类归虞唐一朝血染昆明水千载日月争光芒于戏我公兮犹不忘至今令闻摩穹苍 

　　○石溪赠骆大参颙 

　　石溪之山峭剌天石溪之水清可怜寻幽选胜孰比拟武陵花木徒芳鲜溪水沉沉千丈绿溪中时有蛟龙宿一朝雷动溪出云霖雨如膏遍川陆石溪主人心事幽独向溪头结茅屋晴窓高卧展南华笔底珠玑倾万斛珠玑万斛夺人眸欻然声价重皇州于今正系苍生望常梦烟霞忆旧游 

　　○东岸醉中谢酒家翁 

　　高楼斜出岸傍柳柳下阿翁日沽酒鸬鹚之杓鹦鹉巵鹭白鹅黄俱所有双清狂客天上来买醉直欲饮一斗葛巾欹侧鬓飘萧壸倾酒尽复相授阿翁频□不论钱但道韶华能借否吁嗟翁国黄耉客遭此翁良弗偶论心邂逅间相欢辰及酉盘飡市遥遥挑灯行剪韭阿翁歌舞娱狂客醉后主宾各抗手狂客高枕醉欲眠阿翁忽讶蛟龙吼夜色沉沉江不流回望长安一搔首人生所贵在适意木石可居麋鹿交当年陇上庞德公至今清誉垂不朽狂客狂客盍归来故园松菊荒芜久烟云落纸一挥毫新诗聊谢翁情厚 

　　承庵先生集卷之五终 

　　●承庵先生集卷之六 

　　绩溪胡松着 

　　五言律诗 
　　五言排律 

　　◆五言律诗 

　　月夜次王定斋侍御怀乡 
　　闻鴈 
　　步月 
　　寄宁阳王水部彭牙 
　　东海祠观海 
　　登泰山 
　　香岩寺 
　　蓬莱阁 
　　荆口驿 
　　平原驿怀古 
　　醴泉寺 
　　龙洞山（二首） 
　　龙洞道中口占 
　　大明湖次郑世润侍御（二首） 
　　简郑世润豸史 
　　赠别边华泉之金陵 
　　过泉林寺 
　　毛阳邮亭 
　　云台观 
　　在野亭赠程翁 
　　京口驿 
　　锡山驿 
　　姑苏即事 
　　茶源晚泊 
　　梓桐源口晚泊 
　　登信州葛阳驿楼呈张大参 
　　望梅岭 
　　江行述怀 
　　通天洞 
　　舟次南宁夜坐书怀 
　　闲行次钱江楼韵 
　　赠张犀浦方伯之云南 
　　义林寺 
　　崇福寺 
　　龙台岩 
　　游镜山寺述怀 
　　榆关僧寺次郭两山 
　　成晋驿 
　　出塞曲 
　　至崞县吕兵宪西泉遣人来迎呈谢 
　　代州感怀 
　　闹泥驿 
　　宁武关倒叠前韵 
　　宿山塘驿 
　　重过桃川宫 
　　谒长沙贾谊祠 
　　过长沙书怀 
　　宿平溪渔家 
　　赠清浪田西皋参戎 
　　舍资驿 
　　独酌 
　　游太华山寺（二首） 
　　南平关口号 
　　分宜怀戴前峰献之 
　　沣陵漫兴 
　　郑家驿抚松亭次毛司马东塘 
　　秦人洞用韵 
　　新店晓发 
　　怀化驿 
　　焦溪堡 
　　龙里晓发 
　　赠别李蟠峰进士（有序） 
　　晚渡练江 
　　海丰对月 
　　丁未重九日清溪驿 
　　归闲次戴白泉韵（二首） 
　　过石屋山房用韵 
　　再过石屋读书室 
　　赠程国宾 

　　○月夜次王定斋侍御怀乡 

　　王子经纶手新诗我更惊细看松菊句俱是水云情皓月中庭色寒蛩半夜声叨逄尧舜世何事忆鸥盟 

　　○闻鴈 

　　忽见联翩鴈霜前度北台寒声云外送欹影月中来不有稻粮累应无罗网猜翻思向人世永夜独徘徊 

　　○步月 

　　步履长廊下天空月色新飞萤闲自照宿鸟暗窥人树接银河近花分玉露匀无端孤鴈呌偏傍异乡身 

　　○寄宁阳王水部彭牙 

　　乌府新承宠分符齐鲁行埋轮空叹息揽辔愧澄清马迹霜千里鸡声月五更何如沧水使高枕卧阳城 

　　○东海祠观海 

　　海庙知名久登堂尽杂苔涛声无昼夜蜃气有楼台衣薄风难禁天低日易开僊槎如可泛直欲访蓬莱 

　　○登泰山 

　　天门堪逈眺骢马故徘徊万井花间列千山雾里开云栖明月嶂日抱试心台忽忆乡关路数声猿啸哀 

　　○香岩寺（寺乃汉二疏故宅） 

　　野寺荒城抱经过客兴清梵音花里度禅影鹤边明扫石留新句停杯问去程贤哉两疏节千载仰遗声 

　　○蓬莱阁 

　　晓上蓬莱阁天空四望开烟波何浩渺岛屿更崔嵬帝子曾经到神仙竟不来惟余驻驆地凉露浸苍苔 

　　○荆口驿（时迎　圣母） 

　　龙舟连夜发九月正秋深荆口千帆雨吴关万里心傍云瞻过鴈隔浦听寒砧何似东篱下黄花日醉吟 

　　○平原驿怀古 

　　锦树山亭合秋风驿路平天空孤鴈杳日落乱砧鸣盘错知铦钝贤愚系重轻不堪长太息千载忆真卿 

　　○醴泉寺 

　　莲宇春初到松门石半摧泉声花里度山色鸟边开徒窃明时望深惭济世才范公祠寂寂仰止一登台 

　　○龙洞山（二首） 

　　境绝尘难到山高日易偏洞云低带雨潭水碧涵天白鸟巢虗壁青榆缀小钱飞鸿如可命直欲度层巅 
　　径转林逾密冈回地忽平竹房僧独坐花树鸟争鸣洞古云常湿潭幽水自清潜龙何日起霖雨慰苍生 

　　○龙洞道中口占 

　　时出春郊外轻云入望低竹桥迎小径茅屋俯寒溪日丽花争放风恬鸟乱啼羇怀聊自遣马首信东西 

　　○大明湖次郑世润侍御（二首） 

　　有羔乘骢客春湖偶并游花光浮近渚亭影漾中流细竹开僧院新蒲隐钓舟不堪搔短鬓翻动故乡愁 
　　郑公谪僊侣湖上爱春游杯吸青天影诗追白雪讴沙晴看鹭浴水阔任鱼浮何处林花落随风到客舟 

　　○简郑世润豸史 

　　抱病经时久空阶锁绿苔匣琴祗自理春瓮为谁开暖翠浮丛竹新红绽早梅寒窓曾下榻何日羙人来 

　　○赠别边华泉之金陵 

　　有客江东去春深花正红尘踪从此异心事与谁同钟送华峰月帆开济水风树云千里思何日付飞鸿 

　　○过泉林寺 

　　老僧能爱客怀抱乐为倾香设胡麻饭清和石髓羮耽唫忘日落移席听泉鸣顿觉无拘碍真堪寄此生 

　　○毛阳邮亭 

　　地僻民风朴亭幽暑气清钩帘邀乳燕傍树听啼莺病久疏逾甚愁多醉不成如何故山月偏向客边明 

　　○云台观 

　　散步长廊下青袍乱绿苔烟沉猿独啸日落鸟双回病叶迎风坠寒花冐雨开倚阑挲醉眼时见白云来 

　　○在野亭赠程翁 

　　为访高踪客因耽野趣真芝亭堪醉月花屿剩藏春竹露侵藜杖松云扫葛巾名园信多羙莫厌往来频 

　　○京口驿 

　　京口扁舟发寒花满目秋江风摇客袂山雨送乡愁草际眠黄犊沙边起白鸥孤心何日尽应共水东流 

　　○锡山驿 

　　落落天涯客秋深到锡山身违丹凤远心共白鸥闲古剎寒烟外荒城返照间宁亲定何日花下舞衣斓 

　　○姑苏即事 

　　寒日低江阁阊门市未休笙歌联画舫罗绮竞朱楼寺古丹青落亭深竹树幽姑苏台上月犹照鹿麋游 

　　○茶源晚泊 

　　孤帆投极浦急雨响寒溪野旷行人少烟沉去鴈低林霏云外蔼渔棹柳边迷旅宿难成寐荒村听曙鸡 

　　○梓桐源口晚泊 

　　扁舟维断柳宿鹭起回滩村近砧声急山空月色寒孤吟聊散步独酌未成欢何日烟霞外栖迟向碧峦 

　　○登信州葛阳驿楼呈张大参 

　　危阁面江开长风卷地来天空帆影乱日落橹声哀凄暖人情异蹉跎客鬓摧张公廊庙具潇酒更怜才 

　　○望梅岭 

　　远客愁梅岭廉州更岭东松高常碍日柳弱自吟风短发那堪白衰颜肯再红翻思听金钥恍忽梦魂中 

　　○江行述怀 

　　迢逓南征者孤舟但信风山连江气白帆带夕阳红木石还乡梦鹰鹯许国衷所希常道泰宁敢怨飘蓬 

　　○通天洞 

　　洞古由天设萝长竟日阴清风自来去远客更登临岭海千年迹关山万里心夕岚啼鸟散回首听龙唫 

　　○舟次南宁夜坐书怀 

　　家远书难寄时艰梦亦惊干戈连晦朔豺虎尚从横未释啼乌恨徒闻过鴈声故园松菊在何日慰初盟 

　　○闲行次钱江楼韵 

　　倏忽春光暮闲行郭外村面风来细柳衣露溅繁荪恋阙非干禄思乡欲断魂孤怀徒耿耿聊自付芳尊 

　　○赠张犀浦方伯之云南 

　　不见岁云远相逄情更真如何经济客又作别离人草绿春山路花明暮雨津滇南思正切喜慰及兹辰 

　　○义林寺 

　　野寺丛林下萦萦一径荒苔痕移马色竹影碎溪光倚槛看花放钩帘送鹤翔此怀良不浅随意宿僧房 

　　○崇福寺 

　　野寺苍山抱逶迤一径通佛香迎马首僧榻下廊东细草侵阶绿幽花入户红竹窓清梦觉宝月照刀雄 

　　○龙台岩 

　　灵岩风景别飞步兴悠哉露磴缘云绕天门傍日开龙宫深窈窕鹤辔故徘徊归去斜阳里蝉声更觉哀 

　　○游镜山寺述怀 

　　寻芳过野寺觅句俯清流竹色分襟袂花香入酒瓯风尘时易迈廊庙志难酬未惬苍生愿徒增白发羞 

　　○榆关僧寺次郭两山 

　　秋日榆关道萧萧客兴长片云翻石壁疏雨过林塘恋阙心常赤怀人鬓欲苍从来清绝地钟磬发山堂 

　　○成晋驿 

　　驿道经成晋霓旌指太行长风欺薄袂冷雨湿行装塞草先秋白边云趁日黄含情重回首何处是吾乡 

　　○出塞曲 

　　万里驱龙种长鸣向北陬胡霜摧塞草汉月隐边楼剑砺天山石旗翻瀚海流欲舒华夏气元不为封侯 

　　○至崞县吕兵宪西泉遣人来迎呈谢 

　　候骑西来远知君意独隆旌旃摩塞日笳吹咽边风烽火千山静桑麻四野同路人夸吕望不数武安功 

　　○代州感怀 

　　代地由来重清秋一驻骖鴈冈盘塞北沱水抱城南天远云俱白庭幽树欲蓝客游当此际强饮不成酣 

　　○闹泥驿 

　　野馆苔如积荒城水乱流云光明塞树雨色暗边楼独鹤归何急寒花开自幽羁心正欲折砧杵又鸣秋 

　　○宁武关倒叠前韵 

　　凉风欺断柳游子忽惊秋鴈阵云俱杳蝉声雨更幽浮踪淹虎塞清梦绕龙楼怅望寒溪水潺湲日夜流 

　　○宿山塘驿 

　　小驿松萝外游人寝未安江云牵客思山雨酿春寒但愿皇恩洽宁知道路难滇南民已困底事欲征蛮 

　　○重过桃川宫 

　　再过桃川院花飞春已深钩帘邀燕入倚杖听猿只俛仰皆陈迹艰难只此心秦时有遗洞薄暮更湏临 

　　○谒长沙贾谊祠 

　　贾生天下士处世孰堪亲欲试安邦策翻为去国臣江花犹映日山鸟自鸣春独立荒祠下西风益怆神 

　　○过长沙书怀 

　　长沙古名郡形胜甲神州衡麓西南抱湘江日夜流鸡鸣农饷午鴈度客惊秋忽忆东篱下黄花笑白头 

　　○宿平溪渔家 

　　江村尘事少客至启荆扉云树深深锁风花故故飞酿倾黄黍嫩馔出白鱼肥共话江村趣浑忘对夕晖 

　　○赠清浪田西皋参戎 

　　赳赳平蛮将英才逈不群剑挥三楚月旗卷五溪云铜柱南中绩玉门塞外勋高踪千古上齐羙更看君 

　　○舍资驿 

　　寒暑倏经过浮生将柰何不堪蓬鬓改况复别离多揽剑怜身远登栖听鸟歌故园天渺渺聊自慰嗟跎 

　　○独酌 

　　独酌不成欢秋风生夜寒感时思抚剑抱病愧弹冠银汉星河动山城鼓角残高楼频纵目何处是长安 

　　○游太华山寺（二首） 

　　寻芳来野寺浮念若为销竹晦缘厓径花明锁涧桥飞轩凌碧海古塔倚丹霄远忆箕山老烟霞卧圣朝 
　　宝地寻真去林深景更幽龙眠潭底月虎卧洞中秋昼静天花落窓明塔影浮游闲惬所遇秉烛未应休 

　　○南平关口号 

　　险绝南平道清秋揽辔过云低山色暗雨急水声多禾垄埋榛棘茅檐隐薜萝遐方空怅望世事几干戈 

　　○分宜怀戴前峰献之 

　　野馆临江渚更深坐烛红凉生杨柳月香送芰荷风短发羞明镜浮踪慨转蓬故人湘水外披豁几时同 

　　○沣陵漫兴 

　　夜卧萍乡月晨飡沣水风羁心惊去马浪迹慨飞鸿山馆浮烟外溪桥落照中停骖聊自遣命酒对花红 

　　○郑家驿抚松亭次毛司马东塘 

　　松下亭偏好秋来兴转深看云时散步得句自长吟白发沾微禄青天照素心有怀廊庙客何日共登临 

　　○秦人洞用韵 

　　雨洗山花净烟含野树深停骖寻往事抚剑激高吟洞壑千年迹江湖万里心符分南檄重何日再登临 

　　○新店晓发 

　　晨鸡鸣候馆游子去何之谷静风声远山高曙色迟思深频抚剑兴惬且哦诗正值蹉跎日空嗟老大时 

　　○怀化驿 

　　夜久众喧息空山惟月明思深还独坐兴惬且闲行径竹风声远庭花露气清碧天凈如水难洗异乡情 

　　○焦溪堡 

　　旅馆莓苔合秋山烟雾深荒城抱流水落日下疏林白发他乡客黄花故国心羲皇风已远徒诵式微吟 

　　○龙里晓发 

　　故国离三月客程犹向东旌竿凝晓雾木叶度溪风戍垒埋云黑烽烟映日红寥寥千载下谁嗣武侯功 

　　○赠别李蟠峰进士（有序） 

　　蟠峰子奉使北还将便道归省余与话别于新桥野亭怅然兴怀援笔书此词之工拙不暇计矣 
　　九天驰凤诏万里返霓旌晓雨新桥别春风故国行浮踪怜我滞戏彩羡君荣正切乡关思寒鸦何处声 

　　○晚渡练江 

　　浩渺沧江上扁舟向晚开水烟飞鴈破山雨逐人来出浦渔灯乱惊心戍角哀天风幸借便画楫不湏催 

　　○海丰对月 

　　幽轩临碧沼皓月水中看直讶银蟾没还疑玉兔寒砧声来别院渔唱起前滩俯仰成准盻宁知夜色阑 

　　○丁未重九日清溪驿 

　　忽忆燕台日重阳又一霜霞杯浮露白雪鬓映花黄鴈影牵乡思猿声乱客肠清溪成独宿山月自苍苍 

　　○归闲次戴白泉韵（二首） 

　　忆送海南别经今岁十周烟霞容我老松菊为君留好共敲新句何湏说故侯相看俱白发应不厌登楼 
　　山青环郭外水绿绕城周明月堪攀陟浮云任去留陶叟千金产班生万里侯何如一尊酒相与醉溪楼 

　　○过石屋山房用韵 

　　把玩新秋向虗堂步几周红尘真若梦白日信难留闲弄孤舟钓宁输万户侯清风明月夜还拟一登楼 

　　○再过石屋读书室 

　　山拱堂逾胜身闲日自长往来无俗物燕寝有清香槐古犹疑市松抽欲过墙眼中俱乐地应不厌徜徉 

　　○赠程国宾 

　　睠子诚高旷襟怀度海云琳琅当圣代兰茞欝瑶氛为忆南雍秀常蟠北斗文应知伯林甫慵慨信超群 

　　◆五言排律 

　　宴集（有序） 

　　○宴集（有序） 

　　嘉靖改元岁次壬午予在告恭遇恩典辱外弟定之全之二先生招饮于节孝堂酒酣有作以纪一时雅会云 
　　凤诰遥颁日龙飞第一年堂开修竹外帘卷落花前云暖歌钟沸风回舞袖偏金觥浮绿蚁玊鲙割红鲜月影欹乌帽鸿宾散绮筵岩扉归去晚萝径锁寒烟 

　　承庵先生集卷之六终 

　　●承庵先生集卷之七 

　　绩溪胡松着 

　　七言律诗 
　　五言绝句 
　　六言绝句 
　　七言绝句 

　　◆七言律诗 

　　过昭阳湖 
　　病中闻笛 
　　龙山驿 
　　登泰山 
　　王滦江中丞同登湖亭钓鱼沽酒尽兴暮归 
　　平原道中 
　　龙洞山 
　　重游千佛山 
　　怀秀卿弟 
　　楚雄述怀 
　　谒武安君李牧祠 
　　再过温泉 
　　九日安宁州 
　　济南阅武 
　　在告次王立庵韵 
　　赠别王滦江之陕西 
　　九日漫兴 
　　秋暮访胡缾山中丞 
　　次同年丁季学过访东园（二首） 
　　次戴竹庵公灵川草堂韵 
　　次陈静斋中丞见过韵 
　　次戴白泉中秋见寄 
　　秋夜书怀 
　　三忠祠别诸友 
　　天津感怀 
　　甲马营感怀 
　　彭城怀古 
　　小溪驿次王阳明韵 
　　南安留别吕守平川 
　　梅关寄南赣兵宪喻桂泉 
　　梅岭纪兴 
　　洛阳桥 
　　清源山廓然楼（有序） 
　　赠方伯钱江楼升任湖广 
　　偕吕西泉饮古并胜游楼 
　　桃源洞 
　　寄东园 
　　戍妇吟 
　　重过桃川宫 
　　普定道中 
　　关索岭 
　　谒关将军祠 
　　禄丰道上 
　　述怀 
　　卢溪邮亭 
　　三渡湘江 
　　再过军山馆 
　　山塘驿 
　　盈口驿晚兴 
　　太平堡 
　　过封川寄潮阳周朱二寅友 
　　九日平政驿怀周白厓朱汝滨 
　　惠河晚归 
　　赠胡方山之东瓯 
　　感兴用韵呈周希斋 
　　秋日述怀呈程两泉 
　　次戴白泉见过韵 
　　镜山晚归用韵 
　　东园赏菊次程灵峰韵 
　　九日登灵山次胡方山韵 
　　附录王滦江珝边华泉贡饯别王定斋应鹏联句（二首） 

　　○过昭阳湖 

　　湖光潋滟浪悠悠岸草汀花亦自幽梦忆雨声喧昨夜晓看晴色上归舟迎人云物生新思回首风尘动远忧欲向飞鸿问消息微茫烟水隔沧州 

　　○病中闻笛 

　　苦被浮名绊此身病多偏觉忆家频愁看白鴈霜前度羞对黄花雨后新浊酒异乡聊自酌孤灯长夜转相亲数声何处层楼笛恼乱江南万里人 

　　○龙山驿（时值嘉靖改元） 

　　垂杨袅袅弄清阴路入溪村兴转深天外白云倏异态枝间黄鸟喧嘉音尘踪去住嗟春梦国事传闻慰客心歇马龙山谁与伴遥看新月上疏林 

　　○登泰山 

　　路盘峰转漫劳牵缓步登登到绝巅乌兔升沉霄汉外青徐交错酒尊前牛心石润晴还雨龙口泉飞断复连欲问秦皇封禅处有碑无字草芊芊 

　　○王滦江中丞同登湖亭钓鱼沽酒尽兴暮归 

　　胜日邀宾湖上亭湖光掩映树层层隔花浴鹭因谁起傍水危栏好自凭雪鲙可谋呼钓叟霞浆欲办问林僧共拚一醉归来晚云尽天高月正凝 

　　○平原道中 

　　凄凄风色正秋深纔过清溪又碧林喜见田家酿新黍愁闻戍妇急寒砧黄花已负重阳约白鴈难将故国心何日草堂春睡稳数竿修竹火窓阴 

　　○龙洞山 

　　龙洞谽谺势欲吞龙今何在洞名存莓苔瘦色侵衿袂泉石幽怀付酒尊虗壑风生清籁发平林日落乱山昏螺盘蹑遍归来晚明月相随共到门 

　　○重游千佛山 

　　翠壁丹崖即洞天累累千佛自何年重游不用招僧引暂醉何妨扫石眠惬意飞花纷上下多情野鹤故联翩西风忽送黄昏雨独倚岩扉思悄然 

　　○怀秀卿弟 

　　鸿鴈行飞系所思那堪更诵鹡鸰诗清宵对月关情切白昼看云信步迟拊背温寒曾尔问连床风雨有谁知何时共倒梨花瓮彩袖齐翻映寿巵 

　　○楚雄述怀 

　　纔看夏去又秋过远客祗余两鬓皤落落池莲霜气肃萧萧庭树雨声多病躯转觉惭簮绂旅梦应难到薜萝空向黔阳重搔首年来犹未息干戈 

　　○谒武安君李牧祠 

　　鴈门山抱武安祠歇马登临一拜之细覩熊姿光动处犹如虎阵战酣时生前远扫穹庐迹没后长悬汉帝思假使当年终不弃邯郸何遽入秦师 

　　○再过温泉 

　　为爱温泉去复来细看袍色乱莓苔兴饶何必偕童冠景会应忘醉酒杯雀舫风高歌吹逈鸡山雾敛画图开游人已拨市朝累猿鹤从今不用猜 

　　○九日安宁州 

　　摇落那堪对素秋山城风雨独登楼强将浊酒酬佳节羞把黄花上白头野鹤自鸣还自舞寒蝉堪听更堪愁流光忽忽如飞电不为羁人顷刻留 

　　○济南阅武 

　　虎变龙翻阵不同烟笼细柳将台空雕弓满抱天山月铁骑横追瀚海风旗掣冻云连塞黑戈麾斜日照人红匈奴莫谩夸长技燕颔还收万里功 

　　○在告次王立庵韵 

　　节入新秋暑更加风尘冉冉暗天涯鸣鸠逐妇翻松杪语燕将雏掠稻花时序百年祗转眼男儿四海即为家昼长地僻帘栊静且尽芳尊不用嗟 

　　○赠别王滦江之陕西 

　　分手江亭日已移那堪黄鸟啭高枝正怜海内同漂泊忍向天涯又别离历下共夸芝独秀渔阳谁讶麦双岐病余亦有家山兴重会应知得几时 

　　○九日漫兴 

　　东园九日兴偏奢帽落龙山忆孟嘉黄菊有花诗不俗白衣无主酒湏賖庭森老栢承朝露池引清泉浴暮霞意适顿忘筋力异肯将佳节付长嗟 

　　○秋暮访胡缾山中丞 

　　西风送雨响寒溪忽听渔歌花下迷翠岭丹枫悬日近白沙青鸟傍人低浮名久绊悲蜗角野径无媒信马蹄遥望碧山图画里几时聊共片云栖 

　　○次同年丁季学过访东园（二首） 

　　蓬窓三载卧烟霞枉驾情深讵有涯细韭园中剪夜雨浊醪墙上过怜家青灯欲尽余心事素发相看感岁华何处鸡声催月晓不堪去住两兴嗟 
　　东溪流水浸朝霞茅屋萧疏傍水涯皂盖乍过金马客红尘元隔野人家新诗投我饶风度浊酒留君愧月华一别十年今聚首相看蔑里忽长嗟 

　　○次戴竹庵公灵川草堂韵 

　　晓山输绿涨新塘却羡幽人构墨庒篱落野花深映竹阶除驯雀暗巢桑帘疏月彩摇书幌榻静泉声入枕囊南北年来空浪迹岂知蓬岛在吾乡 

　　○次陈静斋中丞见过韵 

　　中丞蹇谔古人风十载相逄迹又同惜别敢忘新句好承欢犹记旧筵丰翻思往事如蕉鹿莫厌浮踪似雪鸿民力东南今已困救时深喜仗吾公 

　　○次戴白泉中秋见寄 

　　金粟初开秋满天人间天上忆婵娟已知人比去年老岂谓月无今夕圆且对芳尊开口笑何妨玉漏隔花传园亭不用烧银烛更有清光满玳筵 

　　○秋夜书怀 

　　曾缀宸班委佩声飬痾今作故山行抱琴漫适烟霞趣翘首能忘犬马情三径有花非索寞万方无事喜升平清风高枕北窓下信道幽居不用名 

　　○三忠祠别诸友 

　　炉香满袖出枫宸忍听骊歌潞水滨犬马有心终恋主乾坤随处更容身北来紫闼空留姓南去青山岂笑人谁道廉州风土恶春风不异帝城春 

　　○天津感怀（正德庚辰扈从过此） 

　　先皇警跸曾游地逐客重过感慨深虎旅连樯云漠漠龙艘引缆月沉沉风江浪涌摇歌扇羯皷声高杂梵音此日翻思俱是梦不堪回首欲沾襟 

　　○甲马营感怀 

　　甲马江寒客到稀孤舟野泊傍苔矶翩翩白鸟闲过幔烨烨黄花欲上衣散秩更怜多病称迂怀敢道世情违浮生天地皆羇旅何必今朝叹未归 

　　○彭城怀古 

　　水绕孤城去莫回城边寒暑倏相推千秋共道歌风帝百战空余戏马台楚汉兴亡频入梦乾坤浩荡且衔杯白鸥无数沙汀外狂客经过喜不猜 

　　○小溪驿次王阳明韵 

　　溪水茫茫曲抱城鸟啼溪树暮烟横到来小馆初收雨闻道南荒未偃兵暝色可人深夜酌梅花索咲傍檐行明朝早发东征驾莫负廉州竹马迎 

　　○南安留别吕守平川 

　　日月相驱岁已阑回头何处是长安溪云阁雨行装润驿道冲风别酒寒君地岂如吾地远离时却忆会时难徒怜庾岭梅花色独照孤臣一寸舟 

　　○梅关寄南赣兵宪喻桂泉 

　　使君高义薄云天两地遭逄共一年赣水冬风帆似锦吴山春日木??含烟寒梅岭上花初放合浦池边月正圆相别未知相会处且将心事寄华笺 

　　○梅岭纪兴 

　　度岭南来兴欲飞烟光草色共霏微缘溪翠竹有万个夹道青松皆十围行李渐看炎海近殊方真觉故人稀一尊牜?卬对春山月自信（下有逸文） 
　　梅关重见鹧鸪飞步入深松暑气微花外泉声环佩响云边山色石城围相逄谩道停骖久此别应知会面稀碧殿丹厓图画里寻幽莫遣素心违 

　　○洛阳桥 

　　石桥千丈卧寒溪恍忽青霄驾玉霓风送洛潮归处急天围平野望中低卿心欲碎惊禽语客路空悲恋马蹄遥指清源好厓壑几时暂假白云栖 

　　○清源山廓然楼（有序） 

　　清源泉郡镇山也上有洞坐可数十人山半秀石矗起选幽者为廓然楼嘉靖辛卯夏予行部至泉端阳日偕同年谪戍镇海陈明水来游登山历洞若山若海若畎田?会村墟城郭举在目睫乃知兹山之胜临风漫尔书此 
　　秀石嶙峋结构幽清源疑是小瀛洲云开海色遥明洞雨过林光欲满楼扫榻幸逄迁客语举杯翻动杞人忧寒鸦数点斜阳外对此兴怀不自由 

　　○赠方伯钱江楼升任湖广 

　　江上群峰剑气清风生江树锦帆轻翻思济比交游谊益重闽南送别情乌石棠阴留旧爱洞庭春色迓行旌岘山又见丰碑起未许羊侯独擅名 

　　○偕吕西泉饮古并胜游楼 

　　杰阁崚嶒倚碧空疏帘斜卷夕阳红凤山台榭烟花外鴈塞峰峦锦绣中画角那堪浮客听清尊犹幸故人同无情却是滹沱水滚滚西流不向东 

　　○桃源洞 

　　楚江斜抱武陵峰下筑桃川数亩宫鸟度猿攀烟霞杳水流花落古今同翻思往事心徒远欲访僊源路未通安得渔郎指真迹石桥深处驾飞鸿 

　　○寄东园 

　　堪咲年来自失真晓猿夜鹤亦相嗔未披尘网空怀土不为浮名岂悞身风雨载途频作客江山回首欲伤神题书独报东园柳好扫林扇待主人 

　　○戍妇吟 

　　倚遍东风十二阑不堪回首望长安歌闲白雪凤箫冷尘满香奁鸾镜寒枫叶未传秋意老梅花欲寄陇头难知君要遂封侯志佩剑冲星夜夜看 

　　○重过桃川宫 

　　楚泽茫茫几往回琼宫斜傍翠微开落花啼鸟今犹昔明月清风去复来为爱名山频驻马不堪长路且衔杯桃源真迹知何在万古千秋白发催 

　　○普定道中 

　　落日未没遗照多千山万山拥翠螺疏林雨过凈如洗野水风生惊欲波断续猿声隔烟雾高低鸟道入松萝独怜长剑倚天外回首岁月空蹉跎 

　　○关索岭 

　　云开关岭鬰嵯峨险绝那堪远客过锦斾高翻常傍日肩舆缓步且攀萝穿花曲磵泉声细架壑幽亭树色多谩道此中风土别滇南元是汉山河 

　　○谒关将军祠 

　　丹崖翠巘何年辟伏雨阑风此日过马迹逈临飞鸟上旌竿遥傍碧霄多荒祠寂寂埋松竹断碣萧萧绾薜萝汉事嗟跎千古恨可堪梁甫听遗歌 

　　○禄丰道上（金龙铜虎俱堡名） 

　　沙光渺渺迎人目草色青青上客袍日转金龙旛影动风生铜虎柝声高百年事业惭何补万里炎荒敢谓劳独坐山亭发深省迂疏只合卧蓬蒿 

　　○述怀 

　　仲秋风日转凄凉三径遥知已就荒落落孤松祗自老萧萧丛菊为谁香忧时曾抗金门疏病渴空怀玉露浆回首高堂垂白在岂堪萍迹滞遐方 

　　○卢溪邮亭 

　　日断乡关日几回不堪时序迭相催春光纔趁杨花去秋色潜随鴈影来晦迹曾闻彭泽柳调羮空忆傅岩梅江亭独坐频回首世事悠悠强举杯 

　　○三渡湘江 

　　频年书剑渡潇湘回首风烟渺故乡堪叹功名双鬓短又经节序一秋强篱边只合诗唫菊身外何湏笏满床莫道蓬栖俱蹇劣几时白日傲羲皇 

　　○再过军山馆（应忆亡儿廷炜曾同宿此） 

　　独坐荒亭对落晖悲凉怀抱欲沾衣蝉声雨外那堪听鴈影天涯更觉稀满目蓬蒿增索寞无情杨柳自菲□当年语笑人何在依旧青山锁夕霏 

　　○山塘驿 

　　路入山塘兴转幽浊醪新黍暂迟留风含庭桂香初放雨过溪松翠欲流楚泽不堪瞻去鴈颖川空自忆牵牛戍楼晓角吹残月又促天南万里游 

　　○盈口驿晚兴 

　　摇摇旌斾指南陬面水亭高远客留杯湛清酤堪对月盘开紫蠏正宜秋金徽调古澄江汉玉剑光寒彻斗牛伫立东风发长啸数声渔唱起前洲 

　　○太平堡 

　　风雨萧萧入夜郎不堪回首望江湘时光荏苒催人老山色空蒙笑客忙长剑倚天增感慨孤城向晚自凄凉遐方景物多殊异惟有鹃声似故乡 

　　○过封川寄潮阳周朱二寅友 

　　梧江皷楫下封川冉冉青霞断复连旅鴈独眠沙草际寒鸦斜度夕阳边羊城物色嗟今日凤阙钟声忆去年回首故人沧海畔几时重和白云篇 

　　○九日平政驿怀周白厓朱汝滨 

　　摇落那堪节序侵寒灯孤馆夜沉沉更传铃铎游人思笛弄关山何处音黄菊有花空馥郁白衣无酒懒登临月明忽忆潮阳客千里相看共此心 

　　○惠河晚归 

　　皷楫中流漾夕晖遥看烟树转霏微汀花烨烨迎人笑水鸟翩翩傍岸飞浊酿不禁霜气肃轻帆聊趁月明归尘躯何日樊笼解布袜青鞋无是非 

　　○赠胡方山之东瓯 

　　离筵莫厌酒杯倾千里分符出帝京漠漠燕关和鴈度萧萧越峤候鸡征甘棠拟听他年咏折柳宁忘此日情知尔文章多态度公余好作鴈山行 

　　○感兴用韵呈周希斋 

　　昔觐天颜咫尺余小斋曾傍五云居清风晓漏趍常早淡月花阴扫不除仕岁功名惭我拙衰年诗句倩人书即今白首心俱寂俗驾无劳问敝庐 

　　○秋日述怀呈程两泉 

　　世事如棋休便休那堪摇落又深秋寒云红叶频牵梦疏雨黄花独倚楼载酒好邀东岭月投竿湏泛北潭舟浮生俛仰成今古莫遣青山咲白头 

　　○次戴白泉见过韵 

　　咫尺东园任往还小斋幽厂对南山闲寻漉酒披衣趣只在清风明月间酬酢更无身外事蹉跎犹减镜中颜却怜缑岭登仙子跨鹤吹笙杳莫攀 

　　○镜山晚归用韵 

　　胜迹年来几往还红尘元自隔青山渐看月色苍茫外忽听钟声杳霭间清世有人曾洗耳闲身无处不开颜松醪欲为山僧醉一任斜阳去莫攀 

　　○东园赏菊次程灵峰韵 

　　三径聊从郭外开黄花潇洒绝浮埃清香不为秋霜改瘦影偏宜夜月来隐几欲眠还觅句探囊垂罄更衔杯人生对景湏行乐莫待星星两鬓摧 

　　○九日登灵山次胡方山韵 

　　上尽灵山更上台无边木叶为谁来小车花外望不到寒菊林间空自开早岁已惭牵佩组□年只合卧蒿莱何时重订东溪约煮茗焚香亦快哉 

　　○附录王滦江珝边华泉贡饯别王定斋应鹏联句（二首） 

　　天为离人作昼阴（华泉）寒鸦枯木动悲吟霜风千里长安路（滦江）云树经年历下心清世祗应惭白璧（承庵）良宵真拟惜黄金灯前莫虑倾春瓮（定斋）已判归途夕漏沉（华泉） 
　　离筵莫□酒杯深（承庵）黯淡霜天□有阴云近北台苍桧老（华泉）月寒空署碧梧森经年魏阙江湖梦（承庵）万里尧天□月心归去皂囊无长物（定斋）还闻高议动朝簮（滦江） 

　　◆五言绝句 

　　长沙道上 

　　○长沙道上 

　　疲马长沙去秋来客兴阑黄花随处有不似故园看 

　　◆六言绝句 

　　界亭驿夜坐（二首） 
　　辰阳馆次张东沙韵 

　　○界亭驿夜坐（二首） 

　　薄暮风生巨壑隔溪月上疏林正忆山间酒伴忽闻空外砧音野馆平临江水荒村半掩柴扉夜静忽闻犬吠月明应有人归 

　　○辰阳馆次张东沙韵 

　　叠嶂千年图画澄江万顷玻瓈屋角寒蝉露咽天涯孤凤梧栖 

　　◆七言绝句 

　　赠朱适斋副宪归田 

　　○赠朱适斋副宪归田 

　　晓看紫气度盘河信道青牛客子过试问长生浑不应向人一曲紫芝歌 

　　承庵先生集卷之七终 

　　◇附　同心集◇ 

　　卷之二　　简书录 
　　卷之三　　简书录 
　　卷之四　　赠言录 

　　●同心集卷之二 

　　简书录 
　　不肖男廷烋廷默孙坚编辑 

　　◆简书录 

　　孟洋 
　　刘魁 
　　贾秉宜 
　　施儒 
　　何天衢 
　　王珝 
　　边贡 
　　边贡 
　　边贡 
　　王应鹏 
　　王应鹏 
　　王应鹏 
　　王应鹏 
　　范永銮 
　　熊相 
　　熊相 
　　虞守随 
　　汪思 
　　吴铠 
　　程容 
　　宋沧 
　　王珝 
　　王璟 
　　方豪 
　　边贡 
　　张璧 
　　方豪 
　　边贡 
　　樊継祖 
　　宋沧 
　　王以旗 
　　潘潢 
　　王珝 
　　边贡 
　　边贡 
　　边贡 
　　毛伯温 
　　汪玄锡 
　　唐皋 
　　郑佐 
　　徐盈 
　　毛伯温 
　　方豪 
　　王珝 
　　敖钺 
　　孟洋 
　　李献 
　　郑佐 
　　萧鸣鳯 
　　汪溱 
　　彭泽 
　　王应鹏 
　　郑佐 
　　胡道芳 
　　汪溱 
　　程昌 
　　丁洪 
　　孟洋 
　　郑佐 
　　边贡 
　　方豪 
　　初杲 
　　张璧 
　　程旦 
　　郑玉 
　　钱宏 
　　程默程然 
　　李邦直 
　　徐盈 
　　丁洪 
　　钱宏 
　　胡琏 
　　方豪 
　　彭大治 
　　杨表 
　　周在 
　　林大辂 
　　熊浃 
　　郑佐 
　　丁洪 
　　费宏 
　　费寀 
　　丘养浩 
　　郑一鹏 
　　邹守益 
　　林应骢 
　　李墀 

　　○孟洋 

　　洋不肖辱执事教爱僚友之间无异骨肉此别后晤未期尝一念之怆然悲惋执事能无情邪老亲寿期及贱子临别承嘉惠者不一此固情爱所至在贱子寔不能自安耳别来十八日至镇江遡流由瓜步取道六合廿三日始抵滁矣从此舍舟整装即陆路五月初方可抵家门吏辈即此发回因附此奉达余情缕缕不能尽惟异不弃疏远便中常惠教音尚可慰私念耳亮之 

　　○刘魁 

　　生不挹光霁于兹久矣而山斗之仰云树之思耿耿于中未尝昕夕替也顷者业师张太守先生自安吉归能道宦况佳胜声誉益隆盖以宏才硕德自优于仕而台阶荐历之占基于此矣敬羡敬羡且辱不鄙存问卷切故旧不遗之情蔼然可掬知感知怠先子乙亥赴亰报政至德州有宾州之命归舟静海而凶变作矣孤等不天致来酷罚不忍言不忍言及今虽巳免丧苐宅兆未定尚在浅土计明冬方得襄事盖意在敬诚恐贻后悔故尔迟回然不孝孰甚焉羞为执事道也贱弟兄守贫如旧兹遣舍弟元赴南都求铭于宗伯杨月湖先生之门谨令晋谒墀下幸赐教益或可以广其才不致淹滞不振先子亦当感激于九原匪直贱弟兄之幸也风木卷拜于崔作万冀一挥以光昭先德则古人所谓死生之交不啻是也临楮卷卷伏惟尊照不具 

　　○贾秉宜 

　　走荷教爱为独深苐临行未获一见而别风晨月夕岂容巳于怀哉所可喜者执事大才高节铨曹归重　剡召之荣科道之擢近在眉睫异时按抚西川庶得一瞻光霁窃恐势分悬绝不敢仰谒耳舟次姑苏相识者谓官船犹小难当风浪故舍此而登巨舰然蜀道修且险又不知何日得抵家山也行间承厚贶兼厚教札感激何如镇江伺风便发舟送来门隶三人就此遣回谨裁此奉谢舟中百凡俱废楮颖欠庄仰希离宥不宣 

　　○施儒 

　　儒启闻即日有　奏最之行礼应走饯以致区区而适苦贱恙莫伸私愿益增耿耿夫以英才硕德如执事者自与时辈迥绝此行定是台谏之擢士论所归又何疑焉骅骝遇康庄材力可以大展苐不审能念及空谷之驹否比遣驰问巳领教音实深感佩去此奉会当在何日也怅怏怅怏书怕将意殊愧菲薄秋涂渐寒千万为国自爱不尽不尽 

　　○何天衢 

　　前冬都下匆匆相见未尽平生向往之诚别后无任倾仰去岁在杭巳得邸报知有东鲁清戎之命迩缘天幸又得与按部接壤相闻缅惟风裁凛凛壹时老奸宿蠹则刷殆尽凡在相知孰不欣羡因便匆忽临书无任悚息伏惟照察不宣 

　　○王珝 

　　别后不审旌节巳历何处暑雨烦溽贤劳柰何近报惟多转官想巳得闻各处镇守守备内臣自正德年来差出者悉取回更替盖天下一新也独被崔疏劾者尚尔岿然柰何赉去会稿望即写完差人因便草草不悉余惟加爱 

　　○边贡 

　　南巡之日承左顾□含仓皇失饯罪罪比日登泰山游灵岩拜孔庙必有名章雅制以纪大观恨不得从车骑之后为笔砚之记室也别后寒眷皆病时疫月初鄙人起屋失调亦致传染汗两次而始觧以故不能执笔以荅来使来使反命之迟非其罪也幸恕之耳送别联句生意以为执事谢病之举既己中沮则此诗但可书一卧卷以纪一时之兴不必登轴也如何如何有便批示当如教奉行矣臂酸作字草率亮宥万荷 

　　○边贡 

　　承示高制无任欣慰柰何秘之一年而始发耶野人席上狂言乱书肆无畏惮乃知为公腹哂而心嘻者久矣惭怍柰何悚息柰何录上近作二章粗陋之语本不只尘尊览所谓匪报也永以为好耳安榴之惠登受多感外儒学枢要三怢附来使持上所载虽人人能知然可以观古人用心之勤刻板之玅也可录则录不可则掷之而巳臂痛不能庄敬希涵贷幸甚 

　　○边贡 

　　崔卷草草涂沫加灾剡藤献笑时哲愧悚交至矣然恐重违委命故弗敢避丑耳小序俟执事临行时登卷盖此后凡有赠别之作可书于联句之末也目病寘修问安之礼台照万荷 

　　○王应鹏 

　　别后无任眷眷仰间忽辱教札甚慰执事欲从此长逝耶迟两月俟　朝廷好音未晚也近有人自京来水老萧老等二十七家以宸濠事俱逮狱矣吾辈疏似迟矣盖彼于初六日举行而进本人计在初八九方到都也区区近日为公务文移所窘无好情绪所至之处便不得脱身决囚在迩心甚急急也所喻事只见高谊烦少待还省同举盖亦为忙冗之故也柰何柰何余容面悉 

　　○王应鹏 

　　久别想念惓惓比审动定如何生此月七日回省东方事草草毕之殊忝职业暑月不宜驱驰过度请回节钺不惟道体当珍爱而官民承事者亦自甚难请裁之　圣政不意如此神速前疏草都成□□□止之矣所谓　圣朝无缺事自觉谏书稀亦此谓也王大参昨来参谒以途中水大回司今又以连雨不能前进渠当进表闻河南山西俱巳去之矣然渠以辽海初回不曾拜见心甚歉然此罪过执事当原宥也草草余惟尊照不宣 

　　○王应鹏 

　　闻执事久廵太安此意徒尔汲汲如朝廷之不允何所谓行止非人所能为也昨陈少参来闻执事为东兖除民害甚喜盖此人生与抚公巳劾去矣范道长近日弹文甚崔闻渠巳过天津矣当必得一会也风便草此余容面布不宣 

　　○王应鹏 

　　闻节钺将临喜不自胜拟于郊外一迎以申倾渴缘滦江老先生有宿约促之再三不能辞寘情废礼罪过罪过容负荆面谢也不宣 

　　○范永銮 

　　近因执事东廵未归故不敢修问负罪负罪凡百量报中得闻圣天子较初政日觉有不同者矣吾人好名之心胜攻击太甚失其大体以致言多厌听有君如此而不能善为辅弼此岂皆群小之过耶可咲可咲执事之差不知何如量高明自有处也生不日有陕西散赏之行欲啚南归故不辞劳也此后不知会面何日便中幸勿吝教冗迫中不能尽所欲言万惟照亮幸幸 

　　○熊相 

　　承手教感感昨闻大奏议足以正人心而惩奸恶但渠既远斥斯亦巳矣生虽未得一接光霁然自附于知巳旧矣故此致区区　驾近而无归期党恶□巳就捕乱贼不胜恐惧亦一快也惜乎内外异刑逮及家属触目感中未免凄然耳使回此道意余惟照詧不宣 

　　○熊相 

　　承遣官远顾蒹辱教音感感生久仰执事猛拟一见以倾此平生而竟复相左柰何冢宰新政在告者往往不唯恐执事之归心终不能遂也况清军以不扰为能御史以持重为体于此二者固皆得之军民之心巳帖服矣交代之期又过半矣宜姑思之何如荆山近日之升大招□论执事向者之疏又添事实渠近亦谦慎过前执事乃为之忠臣矣每对生言深自引咎则其人比之厚老诸公犹似可取也再不必虑之生碌碌台末性复粗戆动辄忤人若久必有奇祸故乐于此行耳时事又非上年之比任世道之责者非吾辈而谁哉尚相与勉之使回匆匆申谢意余惟照詧不宣 

　　○虞守随 

　　向者荣行弗获郊送方切愧悔乃辱手书示及感惧交并迩闻　驾道遗属执事者疲于迎谒年家颇以系怀及覩奏章风采凛然又知精爽英发非困惫中所能挥酒深喜深喜正企仰间忽旧属德之平原丞张上卿以解马来谒询知动定又喜又喜欲附以寄声而张巳别去不果兹风便谨此布悃张椎檏人且职事亦可干办生昔尝奖之凡百希照宥何如南差在即途间得便当领教不一 

　　○汪思 

　　承差来得书并奏状观之知有物外之兴盖执事初志也时例所拘不可得而偿矣况当此时当道者正欲求贤才为朝廷出力有如执事肯使之投闲而去乎叶良器擢知东昌甚好且得执事莅兹土尤玅尤玅家兄近推太常不得竟为羽流所有可笑也余事去人当能悉之草草奉复惟垂照万万 

　　○吴铠 

　　不肖叨厕年末久失奉问山斗之怀徒切耿耿疏逖之愆良不可迯感荷执事远垂惠爱登拜之余岂胜惶汗伻还先此申谢若夫台端风裁施于奸回见之激扬者不肖早莫之间无任忻羡而巳复奚能一一为执事道邪统希以哀毁中原亮万万 

　　○程容 

　　循之表兄来曾作一东奉问计呈左右自后闻有荣差以故阙于修敬每询行履亨嘉宦况清适足慰远怀得诸令弟谓执事似有愁单孑意此甚不然观郭令公以单车入不测之虏庭苏眉山以单车奉使安南今之行万里道劳役于四方如滇南交趾之属岂非其人执事临莅山东我先圣之阙里在焉其圣贤遗迹必犹可考刬奸剔秽之余皆足以开心明目供助唫咏此正蓬茨之士所深愿而不可得者而乃萦萦何耶昔人谓出门顾婢子语刺刺不能休者为非大丈夫执事大丈夫我谓传之者妄也夫以执事之处心积虑愚固不当有所嘐嘐盖以辱爱于昆仲间不能有所巳也是月初八夜与循之共榻而眠而梦寐之间与执事对话情意欣洽岂思之不忘故形诸梦寐与醒而有述并录呈之秋风一枕近重阳千里关山共一堂数筯虀盐情正洽忽惊鸡呌五更霜词虽不工聊以纪梦耳笔楮不能尽所欲言惟心照幸甚 

　　○宋沧 

　　向者都下多慢仰惟汪度必能见谅无何大驾远驻势倾雷霆幸大君子深惟民虑区画万状声华所及狐媚远潜轧坤以之坱轧海岳由之震荡吾东土赤子赖以存活者甚多且除刬奸权数疏读之令人叹服文章寔苐一等文章事业寔苐一等事业兹惟公论曷敢溢羙方今圣明求贤纳谏是急知返辔之余庙堂有待矣向承惠爱怀感无量兹薄言申谢惟照恕草率洎为 
　　国珍卫不宣 

　　○王珝 

　　日者闻贵体违和即欲问候适荆人偶感重风危急至甚坐是不敢出门今晨询之三司云喜执事己收勿药之功为慰尚容颛拜先此达忱惟照恕万万 

　　○王璟 

　　区区僻处鲁地极南苦无翔便不知贵体违和有失问安负罪不尠正尔企慕倏承赐手翰暨新书叵胜感篆又蒙锡及肩舆力士以代区区徒行吾家子子孙孙佩荷盛德大恩于无穷也区区跧伏林丘就木有期价旋裁陋剡少摅谢愫外小书二种式以侑椷 

　　○方豪 

　　适承手札足见不鄙讽诵再三如我欲言行役苦辛顿使去体喜慰喜慰连日奔走山原冀得会晤又闻西巡在即为之柰何然必啚一倾倒耳益都罪囚之释区区失于检点但欲了事耳不知台下有行竟坐僣妄惟达人君子不为芥蔕区区素无他肠久则自明也使回漫及凡百情照 

　　○边贡 

　　自入灯节以来贱目肿痛小女出疮数日殊无好况兼之执事试士未经发落不敢晋谒以听教言无任瞻遡也伏闻近有龙洞之游则为之神思飞越者凡再四焉正欲走台下求观纪胜之作忽辱垂示慰感欣幸如何可言使还先此布谢容各成请益耳不宣 

　　○张璧 

　　别去巳复换岁可量驰想承差来得手教备极缱绻之情知重知重远审宪候胜常深用为慰惟行台风裁耸动东藩初政封章传闻　朝右若此光倍寻常多矣羡羡但清戎又复三年旧例定劳久驻甚为怀恋谅吾契才贤体　国者自不为劳也乘便姑此奉复不尽区区 

　　○方豪 

　　执事与生隶异而居迩前辈多以乡里称谓此义不讲久矣近赖唐守之汪天启二三君子渐欲复之故于执事有望焉生至交应邦升处久知执事非今时人而前日淛西之循良今日山东之风裁尤向往焉不知执事亦稍有意于区区者否也会面有日寔切喜慰先此通名余不多及外守之书附上漫藁奉一笑 

　　○边贡 

　　履端肇节嘉靖更元喜阳道之大亨庆吉人之多祜薄致桝觞之献敬将菲簋之仪倘辱鉴原尚祈麾顿 

　　○樊継祖 

　　昨者旌节按敝邑辱荷枉顾兼赐珍粒垂问再四感当入骨自领朋教后贱项疬疡得一炙法治之颇见痊乎斯又执事德庇所及也窃幸窃幸恭谂荣满在即且此差又不俟交代促装北上有日谅此时乃回骢入院造册时也忻贺忻贺生亦涓处暑以后北赴傥得萃首西台亲教左右会合谠论以助哉明天子新政之万一者又継祖之所颙望也缅惟执事今日霜威所至之处豪强慑慑贪墨窜伏数十年来无此振扬也执是以往料都城未尽党恶不能迯于霹雳大手也不佞不佞时尚溽暑万乞若叙自王为　国啬重不胜企仰恳祝之至 

　　○宋沧 

　　向辱雅情先尝启谢左右自分泲南必得奉接丰采不意行促徒饱仰声华莫之觌德郁结郁结然吾东土人皆谓自来栢台风声扬历而善者劝贪奸屏迹神化之速且玅未有如下执事者知经济奇才　庙堂有待非佞非佞沧奉命过济下事竣兢兢弗敢怠惧有愧于大君子谅高明之下自亦下闻兹三司诸先生差人回谨附问恳惟照恕草草洎保啬俟大拜不宣 

　　○王以旗 

　　奉遣岁久驰仰如渴累接建白知大抱负者设施自与人殊敬慰之极爪代久以乏人过期且闻欲复三年旧规柰何实天留公为齐鲁造福有非人力所能致者可贺可贺旗庸陋无可为高明道惟明春领南差奉老父同归是一幸也兹因章丘令孙应奎之便草率附意应奎乃旗承乏大梁所取举人学行可取乞推念初仕百凡教爱至感至荷不宣 

　　○潘潢 

　　屡从水部分司报簿中与同事群观执事论奏畧节据理宏阔壮气逗人每对众自夸吾乡有贤道长如此顷者舟入鲁境又得声称籍甚愈用仰慰潢尝谓乡里非有显宦为荣有好官为荣如执事可以重我郡矣潢愚甚极负期侍屡摈之余心气几沮被选以来虽日夕痛自策砺终不可前况疏戆之性将无所避罪不知执事何以砭愚起陋而置之安全之地俾不甚为民蠹也偶泊济渚得萧乡丈去便堇附帕书奉候寒温并以近所上郊祀疏求正即赴乐清敝任伏俟来命潢顿首 

　　○王珝 

　　珝谫劣无似得相处年余百凡辱教益扶持不胜感荷别时虽出匆遽而情爱缱绻益令人怀恋不能巳除夕抵清源元旦奉迎玺书次日登舟行五日方抵大名惟是荆人病势往来不常前途尚远牵累忧虞情思殊恶诸联句以重违尊请俱次苐录之聊纪离合岁月并双清乞邻之作用偿夙逋耳远送使还就此申谢相望益远后会未涯惟珍重万万不备 

　　○边贡 

　　顷见迸报获知贱姓名误蒙嘘引有愧而巳有感而巳复何言哉虽然贡也者齐人也习知齐事请以为喻可乎昔者东郭氏有奇丑之女臼首深目蓬发挛耳步采薪于途伛如也行年三十余通国之人无留盻者一日有客揖而进曰都矣哉羙人乎吾将进子于玉王行月召子矣女惊反室施铅黛更裳服焉出以谢客且拜且泣夫其览镜窃窥彼岂不自知其丑而不足以为王之御也然而必惊焉必泣焉必拜焉必反室焉必更裳服施铅黛焉者何哉诚有以感夫悦巳者之难遭也今者执事先生明察毫末识超古人独柰何以东郭氏而进于王乎王不听则幸矣若召而见焉则王也与王之左右及通国之人有不以执事先生为齐客者乎哉是贡乃以累执事先生也贡之拜也泣也惊反室也施铅黛而更裳服也无异齐女乃又不幸适抱采薪之疾卧床覆被不可以风者五日矣未得造门下而谢焉寔览镜自丑颜頳汗流而不能以出焉尔也先此布露幸照之察之不宣 

　　○边贡 

　　游龙洞二诗荅鳯山一诗录上求教幸不靳耳大事记十二册奉览可录录之吹嘘疏草愿得一见传之草堂庶寒门子孙知卑人不见绝于当世之夫人君子如此也至望至望不宣 

　　○边贡 

　　捧读教章无任珍荷鄙人何以得此于门下哉顷自郑栗斋行日偶觉头痛心惊至夜迷闷不知人者良久始苏盖阳心思虑过甚血益虗而痰益为患加之临行收拾行李无得力之仆昼夜焦劳身心俱惫势之所必至也伏思薄命之人缘分不□迩来流落奔走骨肉连丧十年于兹自誓投闲毕志林壑矣过蒙执事数公俯爱论拔当道误听披及枯残甫得一阶遂失一子造物者处我如此奚敢有后望邪即是征之可安命矣连日病势方炎汗出无度未能造诉并申谢忱聊附使人辄此草草尚俟面白不尽 

　　○毛伯温 

　　过济宁侧闻宪节驻兖瞻望咫尺无缘亲侍徒切怀仰远闻风裁震慑齐鲁是固大君子能事台端增重何可当万万保重喜新例一年得代良会当不远但恐执事旋日伯温辈复外除矣伯温与时言兄在道中忽忽十年时言事业日隆而伯温绝无寸补今犹不知自处碌碌奔逐果何谓也执事幸有以教之匆迫不尽所欲言 

　　○汪玄锡 

　　连覩佳疏剀切平生忠义一发之于笔底矣直声振　廷欣羡欣羡承华札甚慰所怀闻过东菜家叔珵不知一呼而至之道数言否得之舍弟淮府册封行巳十余日守之太史欲奉使安南九十月间行清军事欲复旧只看贵衙门如何行今日厘革亦有似乎过当者殆恐如宋人之去青苗法也主上日御讲筵趋向甚正然内竖辈此势之不能外之者日久亲熟尚不能无虑况吾辈攻之太骤乎此惟可与先生道也汝梁武选一中户部以载送银边方未行蔡兵备初年或有新进之态近来廵历日久颇闻停当而田公之奏或失之太过然于避嫌之义亦未稳也良器初任即有羙誉此其素心向上更仗先生二天之庇也时言六月半起身想过山东地方矣不知会面否使还草草复上不及一一 

　　○唐皋 

　　睽别垂一载怀仰不能以日计也屡承翰教多失裁荅惭负寔深缅惟年兄青年锐志持节东藩风裁凛然既足以振台宪之纲而动山岳矣论建大议恢张治图又所谓身江湖而心　庙堂也敬羡外教果否未知不敢妄对以理推之宜不果行也生碌碌　朝署殊无寸补近方承乏经筵执事晨夕兢惕恐孤任使不知有以教我否也此月内外恐又备使朝鲜取道辽阳按治可得一会否所未知也余惟珍摄万万 

　　○郑佐 

　　别久不胜怀仰去岁遇山东正年兄往来迎驾之时无缘一会徒怅然耳比至京师情绪增恶又不得乘便通问起居殊为歉歉兹迭承远教足仞厚爱兼审动静清崔宽威得体且获覩近日奏草风采凛然欣慰欣慰诸乡里自叶良器别后汪得之以册封去唐守之将有朝鲜之行故人牢落若得年兄荣差早归寔拳拳至望也使还素楮草草叙忱统惟珍爱万万 

　　○徐盈 

　　自闻按节东行私书恐干阍禁音问遂尔阔绝然每领风裁卓著一藩而侃侃正论上彻天听则未尝不旦增企仰固知深飬厚蓄自昔巳然况一旦居可为之地乘可为之时其出之宜沛乎其有余裕也生潦倒嘉兴尸素如昨犹幸近稍为当道所容不似前时之■〈牜且〉牾耳余固无足为道可媿可媿兹因称　贺入京舟过部内瞻望伊迩无由参侍为况若何聊托空楮少致鄙私辰下新凉伏惟起居葆重以需　天宠不宣 

　　○毛伯温 

　　别久怀想无巳忽奉手教喜慰之极恭惟齐鲁□裁震动山岳清戎一事其炫赫若此将来事业真可并古闻人岂特今之豪杰不可及邪新天子百凡复旧宪节不免再留年余真慰苍生之望也万惟眠食保爱勿起躁心盖客边最难调摄躁心一起易生疾病此伯温所备尝者敢尽渎焉适贱疾在告纸笔图印俱在道中幸照察不罪 

　　○方豪 

　　连日风尘外起簿领内牵静想百年为欢无几而为忧常多逐逐人间殊无谓也闻公高兴恨不追飞云岩宿债此行当了之矣所索鄙诗待案牍稍清便当援翰又承雅召敢不趍侍草草奉复诸留面讲 

　　○王珝 

　　珝顿首卫源人还曾奉状申谢意想彻听司矣生二月二日入关九日入省家累以小孙出痘又二十日万到赖庇平安关中民事大略类山东惟边防甚急盖大虏住套侵犯不时而亦不刺一种猖獗洮岷又往日所无者兵粮单寘殊难为力而况谈乕神色独変者耶便中幸不吝教我为荷恭喜微号之上在即纯孝夙愿必遂无疑慰甚慰甚官承还便草草布此匆冗不尽所怀□□□□亮幸甚 

　　○敖钺 

　　三月九日寓书胡汝诚转达不知巳彻视司否昨在临清问杨州判贵春知旌节驻于省城且又得风采之详甚喜甚慰时就欲具书托州判达上以冗夺未果兹过济宁甚迩节下然归心颇急又与舒侍御同行故不得一造访也十余年之怀念不知又何时可能一话怅怅不胜惟茂卿遭际清朝直道危言不为顾忌足为斯文增重钺领兹敝邑才识又不逮柰何柰何尝窃譬之作县如羸马驾大车行泥陷中力能支则可升大陆不则偾辕而覆辙矣钺潜江之难无以异此茂卿其何以助之杨州判年力精壮即有志勇退可尚也钺以乡里慰勉之俾图补报不知当道者以为何如舟中草草不尽惟冀为　国珍重不具 

　　○孟洋 

　　恭惟执事明德大行时人仰重宪节所向吏人□靡是在中土业巳声闻盖不□见而后知者也洋自念体性愚戆习于疏狂每与世交辄为厌斥曩备缺嘉兴获侍大君子之侧旦夕惴惴恒以速戾是惧乃辱大君子推诚申爱披肝胆破形迹道合心契卒以全交念平生之幸莫大于此别后屡知飞腾徒以草野之人不敢自致显者音问希阔寔坐此耳敢忘乎哉家居间人有以荐书驰报者乃知执事复不以洋为不肖谬为此举顾执事岂私于洋者哉意土砾之质或可补塞罅漏云尔然洋乏不肖何以副执事为　国之盛心耶夫自贬以伸物违众以明义人之所至难也执事于不肖可谓独任其难矣古称知巳今斯罕哉洋今衰病癖懒兼之二老垂白自分悠悠林麓以终余年寻得东补之　命复为强起者虽则从亲之志实欲勉励末节用酬知巳耳惟执事竟以教我幸甚四月二十六日入省次日到任计初一日南趍台下蒙廵抚老先生委办一事不虞初二日痛风之疾大作兴嘉兴所感无异分毫日夜号苦坐卧不得不得巳命吏赍禀想巳上达此时痛虽渐止饮食尚微筋骨皮肉不相联属调理数日后未见如何窃恐执事请告疏下不遂愿见之私抱恨终身无所逃越用此力疾修状先致起居不尽余衷仍图面谒临使不任瞻恋之怀伏惟台照不宣 

　　○李献 

　　别来忽尔三月矣怀仰之思无日不切前闻霜节驻沂州急趍一会不意巳就济宁矣柰何柰何渴慕间偶辱翰教捧读感激恭喜执事归情巳遂区区虽欲挽留不可得巳但不才过咎无所就正吾兄独不为我惜邪真切真切匆匆不尽欲言容次沂州遣人问候行期也使旋先此敬复余不具 

　　○郑佐 

　　连辱翰教感爱何如盖别久仰慕殊切得吾兄书即所以见吾兄也近日得尊甫老先生手教知动定胜常又深为吾兄喜也又喜新沐恩典顾远间不能致贺为歉耳荣归闻不可偕柰何柰何不知更有处否此间细密在使者面告不及一一生近日以老母病未瘳心绪纷纷草率欠恭希照怒万万 

　　○萧鸣鳯 

　　别八无任瞻驰兹经贵邑又拘嫌不能一拜馆下过南州不见孺子其为缺典可知巳且东山久卧苍生之仰望风采日切鸣鳯有事兹土固当为年兄劝驾也兹谨具启专人问安申代面之意所欲言者非楮笔所尽凡政事缺失便中倘承直示见教则感年爱不浅矣匆遽具礼草率伏惟尊爱照亮不宣 

　　○汪溱 

　　府中仓卒得奉瞻颜色足慰数年间阔但暂合遽分重感惆怅频行又未得具赆为罪何可言别后凑亦捆载之任首夏抵此即出诣陵因随大廵先生遍历荆岳今始得归偶值同僚去便草草裁布奉问左右未审宪节于何时至京近见邸报知唐新庵有不讳事同乡人物凋谢至此深为痛心溱不才居此深恐偾事遗同郡之辱倘执事不鄙凡百曲赐指行使得寘过寘尤以幸承尊教于无穷寔不胜大愿初到无可将意容续布盛暑伏乞若时倍保以慰上下之望不宣 

　　○彭泽 

　　令外祖先生志铭大笔一挥立就顾过为推抑敢不奉命苐奉不工文且衰病昏惑殊污金石然令舅并台下高谊厚托不敢违也病嗽方愈力疾勉成请教草草奉此附申远忱面谢无期可胜倾仰令舅方公不及另书万希致意小书一册伴缄奉览一奉令舅牧览向各赐书□□巳拜领索居无物奉酬尤望不罪呜呼世之为人妻为人子皆如令外祖母令堂夫人如令舅甥者世岂□得人人如此则比屋可封复见尧舜之世矣敬仰敬仰便中不吝教音尤幸 

　　○王应鹏 

　　朞月之别道义深情无日不在驰想也春来试事匆匆远出南郡乏便竟无有只字上通罪过罪过执事之始愿遂矣鳯凰之诗恐亦不甚谬妄请高明徐图之台中百凡如故但南都灾変异常三边虏情尚未帖然兼以峕事日趍识者虑之滦江先生亦以边事被论列大抵彼中事无他只欠粮草粮草足则恩行而威自振矣人还草此余惟为道自重不宣 

　　○郑佐 

　　别久期都下一聚首不意吾兄决于南还暌违益远岂胜怏怏虽然锦归之荣过庭之乐封章之拜喜事并集至于山水相羊之雅致又不待言也远间不胜忺羡但族贵体清胜人事就序便可促装不宜淹留林下此又区区忠告之私心回谨此奉候起居伏惟为　国珍爱万万 

　　○胡道芳 

　　道芳至为愚朴自惟昧昧年壮德稚猥沐光谦外惭中歉然而天假良晤坐春风中一夜饮玩德味洒如也醇如也感幸何极窃自庆际此奇遇兼之宗爱方以德气才力英伟特达一时照赫群里威惠所及雷动春溢自顾碌碌任繁能劣驽骀??敝??薜居服箱下奇骥在旁虽非所能替力然而以意相视自不能不向风而长鸣也伏惟举大行之塩车垂伯乐之一顾赐荐为仁易驽以骥则非惟羽族知衔而铅刀亦可以供用于一割也感激倾仰又复何极又复何极临楮不任战栗伏惟矜采昭育不备 

　　○汪溱 

　　奉违数载邂逅府中一会彼此匆匆不尽言意别来殊觉惘然未审骢马果于何时启行何时抵京至今尚未真的也恭惟尊执事清操雅识风动缙绅崇陟大拜不日可即溱辈仰望下风不任荣愿生性质疏愚于事多盩于时多忤尊执事倘一垂念少加指示使得不至见戮人人则感恩报德必有□矣未审尊执事以为何如兹因人便草草裁布奉候起居伏惟仁原春寒更祈为斯文珍慑以慰远近之望不宣 

　　○程昌 

　　奉违多载企仰恒切屡承教翰不弃疏愚虽君子之于人常过于爱而区区感激之私又何可云喻邪昌本庸拙备员于此深惧不称然亦不敢不自勉励以负知巳也久缺奉问获罪至□顾蒙远颁翰惠感媿何似即今时事非昔正当道之所深忧还　朝之期未审何日悬望悬望兹因鸿便堇此奉问起屋瞻侍未期外唯为道自爱不具 

　　○丁洪 

　　艽兄来发下尊翰捧读不能巳如对故人颜色客怀畧慰此后相见犹未知真在何时况地分云泥渐觉绝远惟幸执事不遗忘耳生不才放弃之臣依依海曲自甘命分未敢尤人乃蒙教墨拳拳情溢纸外兆执事之于生岂能及此袛增惭感闻令嗣未系此自有时无烦早虑想当退思林间之时保啬珍重哲人自有道不容洪喙也苍生望太平久矣趍　朝当在何日山林中未应久可独徘徊也郑兄即返辙俗冗匆匆附此如面临书不尽怅惘惟以时自玉以慰驰仰不备 

　　○孟洋 

　　洋不类窃辱知巳之爱曩尝奉启备悉兹不复敢渎然亦非笔楮所能达也恭喜得承褒封之典荣迨尊者子人之情于是乎少慰视洋入官亦久尚不足此徒抱歃负耳送者还知道体日见豊裕岂不以得遂省觐之故更觇孝思之至矣闻近得玉麟为造物所忌谅仁人君子当有大福在后嗣不妨□近宠侍以为振振之地耳伏念宪节南发病中未遂谒别每一及此不任怅恨惟愿称觞之既早图还阙清时盛年无令两负可也洋疏曼如昨比将领输北上倘有教音付之京使为便前程广文行会初出场屋琐琐中封寄试录未及肃书想巳下记室矣闻过嘉禾与子谦公晤饮亦尝及贱子否耶此中士人自宪节去后愈益畏慕威德可以想君子为政之风矣匪佞匪佞选诗一部奉览迩来著作幸不靳垂示临使赡企不尽私怀统惟台詧 

　　○郑佐 

　　石照一别不觉数载计执事早巳北上毅然立朝肃纲振纪觧纷救时且俾乡里故旧皆得以叨庇余光近访诸乡人皆曰未也何乃迟迟如此重失予望邪岂山林之兴长而　廊庙之志必使积之久然后发之大也此有非俗见所能测识者然区区之诚惟欲执事行道及时天下之弊久矣得如执事揽辔清之以慰民望亦岂非执事之素志哉敬以是为忠告也乘便堇此问安临楮不胜恋恋惟道体珍爱不宣 

　　○边贡 

　　伻来袛承德音継以豊贶无任愧荷且知侍膳问寝之余福履嘉吉而封君夫人心怡体康晚祉益茂执事先生色飬之孝真有不可以三公换焉者矣敬羡敬慕但离忧乐志古人匪兼扬名显亲往训攸重久欲以此言奉进而忽领来谕喜慰不胜相见静斋言之意亦符合舟楫之托即有处兮幸坚此念以娱二老之怀为大孝耳贡睽隔道颜三载于兹觐京过家旷日居半入滁未久寻复旧濂江以来湿病连作玄发改素老色在颜匏系株守奉职无状所不敢以启疏上通于记室者寔缘惭负知巳忧懔罔措未尝顷刻而忘德也情亲□疏如何可言伻还敢用布露以谢万罪麾之进之唯深察焉不备 

　　○方豪 

　　自魁峰赋别此心逐君北上矣此夜棠花馆中忽拜双缄大为惊骇展书问使乃知抱恙未行又喜勿药将行矣但中间欠通问为恨耳仆自首夏至尾秋一病甚奇而久君亦安得知也今知之亦必以欠问为恨矣前月十四日误蒙檄取虽省郡催促老父逼迫其如懒性何便中教之亭记一夕而成幸鉴其速而畧其拙也豪顿首 

　　○初杲 

　　君以言而远去仆以病而乞休承接之晚而兮携之速令人何如为怀耶伏枕经旬未缘晋拜别情种种殊用怅然辄此代问万惟照原不备 

　　○张璧 

　　贤契远别去尘冗暑酷多欠欵洽殊不能为情想在心照也贤契此行神明扶佑必膺昌祉幸过加保爱量　赐环有日静以俟之可也过家倘彩服庭趍之后宜保装以往勿甚停滞嘱嘱谱叙匆匆完奉付盛使矣任中见俞仲尊太守劳为道意外书并附寄戴应和年兄二处者幸转致不遗万万余惟途次爱重不多布 

　　○程旦 

　　奉阔数年闻车从到京拟代瓜得倾倒喜见颜面近奉邸报有远播之命无任惊怛士君子立身行巳求无愧此心而巳至于祸福在天两倚伏之机要有非人力之所能与者吾亦如之何哉想执事高怀亦必脱然以俟时焉耳如仆者守官不軄日糜廪食伏覩执事以忠言获罪不负所学方切惭愧然耿耿之私固为朝廷惜贤才之去而所以益增新安山川之重者实惟执事同乡同年之情亦一喜■〈忄尉〉也想铨选在迩南行有期谨此申问外具香帕奉敬外差弗克趍送乞恕万万余惟自王不宣 

　　○郑玉 

　　执事兹行　朝绅增重乡邦增色真与日月争光也爱下者庆仰当何如耶愧抱病不能趋赴台下一展下私连日阻两又迟于奉候罪愧罪愧堇具菲仪别简颛人代敬伏惟亮照不能多及 

　　○钱宏 

　　春初奉接风仪于吴浒不胜光幸宏荷恩德未申报私方讼罪愆反蒙殊待宠及佳贶感刻尤深近闻大执事忠鲠激切见忤于时得补廉郡足见操存之正涵飬之弘此心耿耿贯彻日月诚上不负天子下不负所学者也敬仰敬仰伏惟圣明在上必然垂鉴不久屈也昨至梧州参谒军门询知此郡地土平广与绪山隔远风气平和讼狱亦简恐不免霜节之一临也谨遣承差莫骏奉候驱使匆迫未罄愚悃尚伺复启不具 

　　○程默程然 

　　默惟唐之杨諌议宋之范司諌皆一时伟人也居职不能即有所论说必待韩殴二子激之而始以諌显今执事飬疴数年补职未久不嘀诸同官不谋诸知巳而能言人之所不敢言其过杨范亦远矣疏草流传盥手敬诵一字一金吾知不特澹庵封事为然也昔吾徽以直諌名者在宋若金忠肃朱乔年在元若程以文在我　朝若戴宝之及我岑山先生数君子指斥奸邪不遗余力而公论为足少伸　朝廷为之增重执事今日之举于邦国不重有光耶击节之余尝与吉甫宗文期欲一拜候堂下今闻行李载途矣愿我执事勿以风节自表勿以贬谪自沮益懋官箴行所无事惟杨惟范或亦有足取焉则起忠肃于严州还韦斋以馆职圣君亦自有处也敢以是为赆不识高明以为何如外书帕侑缄岑山小集奉览统惟照入发舟少迟尚容躬送不具 

　　○李邦直 

　　先生言官也知无不言言无不尽职也批鳞不避碎首不辞忠也不得其言则去道也去就之义出处之分其孰能及之徤羡徤羡此间僻在一处邸报久不通近至杭始得此信及询旌节道巳过杭矣汪世源来又道使节即起后会不知何时而今竟相违不得一叙会怏怅何如廉州去敝乡七日风土不殊可得而知也事简极而民且醇吏隐之地也居南海之滨犹山东之登莱浙之宁绍暖燠而无岚嶂不足虑也廉州有二道一从梧州经北流水陆相半而水道欠平一从新会经高雷俱由陆路若过高州呼愚兄弟一道平安尤望外也匆匆不多道伏乞珍爱以需大召不尽欲言 

　　○徐盈 

　　数年之别一宿之晤甚■〈忄尉〉甚■〈忄尉〉苐怅然西望摇摇舟行计又是经年之别不知良会又在何日也海隅僻壤虽非所宜处然自昔大贤君子无不备尝艰难险阻者要亦非人力所能与也况直声劲节自足以塞穹壤昭古今此心无愧亦复何恨高明远识谅足自慰而不肖过爱之私固亦不能巳于言也方棠陵先生过敝里聊附此通起居草次不尽惟加慎眠食以需赐环不宣 

　　○丁洪 

　　潭府一别至今瞻奉未由怀想何极执事以諌迁官史册书之千载以为朝阳之鸣盛仰无愧于古人宁不快然于心邪口不才流落旅食青山又三载上无益于　国下无益于民复蒙转镇江同知清朝无弃物如生者袛可自讼自惭执事回视尚肯不衰旧爱否欤去春止拟仙舟过采石必得奉候不意竟不至今又各在海隅何时一写素心令人茅塞之豁然邪旧冬坠教坡读之余挹光霁于遐思拟心神于千里如遂良觌所谕巳即为转达而行之盖李公知重执事非生之力预也盛价谅能报上矣比时仓卒未具启且闻盛使云四月方赴任所故尔迟迟适生转官报至家人去便草此奉布远情赡望天涯临楮不胜耿耿伏惟垂情照察不备 

　　○钱宏 

　　前闻霜节外补巳尝奉迎复修启问候为贵寅张同府牧存矣近得华翰自张老阃处附来展诵宛接光仪仰羡直气清忠照映宇宙方且自责安裕愈见公辅之度弘毅之操卓然人望有非庸劣所敢扳也宏叨粟粤臬又经一载简僻支持苟延日月以待仆而巳莪峰潘老先生巳擢辽东廵抚久屈获伸良慰故人之私兹奉飬正录二册谕民图十张红绫一端薄将鄙敬匆迫不能尽所欲陈万惟台照不宣 

　　○胡琏 

　　前过省匆匆殊阙情礼伻至承谕抵廉为喜君子之道蛮貊可行况此州乎处患难无踰慎静呶呶皦皦非所望也贱子薄拙忝窃仕路久矣昨偶传谬传江西臬司益增愧颜此犹终日行迈不进一舍遵枉轨而驾欵叚无惑乎后人远矣乘便漫及□发一笑义命所安平生不敢毫发生妾情也山海异气早暮慎起居千万 

　　○方豪 

　　此来满拟会聚不意又有南闽之行因先妻旅衬不可久延望后行矣近得手书知起居无恙地方亦善足慰知巳不日必有入帘之劳然又未知果慨然一行否含哀索笔聊以奉别三山五岭云雾蒙蒙万里相思唯有魂梦 

　　○彭大治 

　　檇李之会今且十年笑语如昨音问寔疏静言思之能不感慨甲戍之会子之乡且五人今沛之良器巳作古人栋卿复不出仕峥嵘驰骋惟时夫与子而巳俯仰今古悲悼光阴不能无闻鸡之感翻阅旧书默玩义理又不能无惜阴之叹子春秋方盛投荒司刑曾益骏发所造无强岂天固纵之承委四会县勘事偶会李州博堇具启闻暑中患疮不尽所言奉上拙作聊代面谭朝夕与俞年兄倡酬便中幸不吝教不宣 

　　○杨表 

　　德州一晤倏忽数载企慕之私无任怅怏共惟执事年富才高学懋意羙一立　朝端多所建立精采闻于海内非惟为同年之喜实足为吾道之光也但　明明在上顾屈贾谊于长沙庸非命欤枳棘非鵉鳯之栖炎荒岂贤者之地况公论不泯此特寄足尔表守株边郡碌碌无闻幸得邻邦有人风便亦可以推教耶堇备菲仪用伸贺臆伏惟照纳曷胜荣幸不具 

　　○周在 

　　在启曩在道时方承教爱不虞年兄寻以言去国今三年矣同年同僚又同难此情何日忘之第道路修阻久缺书问为歉在滥竽台末罪宜罢黜幸与荐贤之列谪推吉州方圆循省少赎前愆圣恩宽大遽有温陵之迁官之升沉不道也深以获附骥尾为荣耳念欲留吉奉候螺川之浒而凭限迫促不敢濡滞因过贵属附此布意之闽道路益左何时握手一吐胸中之欝手灯下草草 

　　○林大辂 

　　为别日久无任瞻企旧春不才远役右粤帰至肇庆偶有报者云执事徂雷州时甚惜无由邂逅知君子起居为罪兹到铅山备审使车抵任余两月又甚喜慰行旅匆剧未缘趍候有余怀焉惟执事直道左宦清论有辉今　圣明察忠姑为转秩信州何幸时值夕贤然恒言皆去陈太仆胡侍御二公内转伊迩信奚敢徼利庇人心之灵其庸有征哉不才亦颙首以听近报车盘黄驿丞行便附此草率不庄不备辰下伏惟台候万福 

　　○熊浃 

　　浃昨过葛阳喜闻吾兄巳弭节剧欲图一晤以写久别渴仰之怀顾以负谴不便出入不能拜候又适尊恙不敢重劳枉驾徘徊怅恋殊不能为情岂人事多左而□契之良晤不可易得固如此耶厚贶足感雅情矣匆匆放舟不及专人一走谢罪罪兹送吏还草草布此外小书薄帕引贺私幸照内余惟若时珍宝以迓殊锡以副浃区区祝愿下私万万 

　　○郑佐 

　　忆自石照一别五六年间吾兄忠节显名天下令人敬仰曷胜暂尔荒外何足计也　圣心明明转移之机岂直如此升陟而巳耶佐不孝复遭大故忧居更与病期者半岁近日少间情况不舒无可为吾兄道者仰间蒙翰贶颁及披承如挹容色兼审贵恙巳安吉人天相感■〈忄尉〉并极使回附此问安时渐严寒伏惟道体珍玉以膺显擢不宣 

　　○丁洪 

　　往岁诣庭得领光霁别来又五六年矣万里故情无由时致左右高风峻节赫赫在人耳目身屈而道弥尊令人益切景仰惟贤郎未降犹厪雅怀执事羙德必有贤嗣但迟速有定时不必介意也昨家僮至京恭闻使节初莅吾信疏远小民骤得沾濡休泽此千百载一奇遇小弟济带小儿之桂进见极蒙优礼尤感生以不才流落多年近乃滥叨部末数招物议南帰之心正切所恨者未得一沾恩典犹以此为系念殊无足为高明知巳道寒家薄弱唯大君子不遗故旧之仁时赐扶植少得成立庆幸何如第圣主亲贤啚治时方汲汲如执事之贤借寇专城必不久耳大凡郡中风俗之薄恶政事之委靡者执事宜早为一振以牧朞月之効可也唯高明垂亮家僮还谨市此耿耿鄙衷临楮不能罄他便又得嗣上伏唯为道自玉以膺不日大拜以慰斯文远望不宣 

　　○费宏 

　　侧闻干从宠临敝邑山林僻左弗克趍□疏慵之罪知不可逭矣乃蒙弗校亟赐存问令人益增感愧尊翁老先生寿文自揣不佞无能为役忝在知爱欲藉是少伸庆祝故弗敢辞兹辱多贶于谊实不可受重违尊意辄巳勉强拜领典史回草此奉谢诸惟容日面布不宣 

　　○费寀 

　　生向年曾屡造谒于京邸每为阍人所辞景仰虽勤犹不领光霁也屈倅山郡廉操惠政士人方有所倚乃为闽臬失方夺去不得专其泽矣柰何虽然君子起而世道亨将由是用之天下吾信犹有深望故不能不小有所惜而实大有庆于他日也幕官隶来辱承教贶感激无任于其旋谨此申谢外小书薄帕奉将贺意统惟鉴纳不宣 

　　○丘养浩 

　　客岁道信州旅病中辱念旧爱遗医视药眷欵懃缕感刻何可云喻百凡劻勷未能裁谢罪过罪过远闻荣转持宪南服深为海邦私幸第直声伟望之殿下僚清议方且大昭恐闽人不得久颛其惠耳仆荒落无似南畿重地文衡重责偶承人乏深惭非望祈赐教言鞭策足见旧雅当奉以周旋也便中敬此奉布未缘良集千万珍重 

　　○郑一鹏 

　　别来数载瞻驰日积仰惟执事文章气节天下景慕仆敬服旧矣间尝窃候道殿为吾道兴废卜顷闻大擢握宪敝邦不惟闽人衣被澄清之政圣主遴才之羙君子道亨之会于斯兆矣路远乏仆无繇驰贺兹因舍亲千户张濂公差之便薄附书帕少旌芹曝之私余怀不备伏惟照察不宣 

　　○邹守益 

　　守益拜启多病所困越岁未得愈是以阙于驰贺续辱手教亦不获以时且复瞻跂可念士恒患有学而不得位得位而不遇时往往弗遂其志圣天子厉精思治寤寐三代而执事英年妙选以升膴仕平生学力正可展布为德为民以绍休先哲知巳之祝也宦途如泥淖易入而难拔非师友夹持将潜夺默化不自觉知吾兄上受甘泉先生之教而退与伯载思孝崇一诸兄切磋究之销除旧疾以永天年爱身之上策也病体医药不早夙毒胶固方恻然思以疗之而未有成效时惠良剂以慰耿耿 

　　○林应骢 

　　辛卯秋小儿杲生之省应举生尝修问顾此见性拙不曾谒送近日宪旆过莆匆匆而别又不及尽情十余年联舟北上之怀万里外艰危共涉之苦徒付之慨叹耳先生又淹于兹公论称屈早晚当超迁而去生又失所依归矣然闻熊梦两恊如兰如玉天之所以厚吾先生者又在此而不在彼也生守拙林下两鬂半华无足为道家仆之省谨此奉问辰下正暑伏惟台重不备 

　　○李墀 

　　顷者节钺按泉豪右潜形贪墨落胆阴消未萌之恶于不动声色之间数十年来未见也生时欲走台下挹台范卧病荒村徒抱耿耿然其心与神则固奔驰于节钺之左右后先也议者私论执事家居绝口不言官事信乎人有不为也而后可以有为故古之君子平居有自得之趣则其出也劳来安集有云行两施之玅震撼击撞有雷厉风行之机吾于执事见之矣吾泉风俗大坏民伪日滋而揆所自亦倡之者趣之也当道无刚大之气乡士横利欲之私由是强弱鬪而强者直善恶争而恶者胜此民之所以敢于为恶而善弱者之所以愈不能自立也俗安得不坏民安得不偷耶计吏治者肯假节钺三年激扬董励之下庶几人心可回而佛国之号可追复也当宁励精求治寤寐天下之贤苐恐岁星移次大藩而吾闽有卧辙之忧耳风雨作孽海潮瀑涨坏田畴庐舍不可胜计伏惟若时调摄以回天変以□柄用书怕侑封不拒为宠 

　　同心集卷之二终 

　　●同心集卷之三 

　　简书录 
　　不肖男廷烋　　孙坚编辑 

　　◆简书录 

　　郑佐 
　　胡缵宗 
　　刘案 
　　屠侨 
　　钟锡 
　　蔡昂 
　　胡缵宗 
　　林炫 
　　潘潢 
　　黄训 
　　陆铨 
　　胡德 
　　黄易 
　　丁洪 
　　黄褀 
　　程旦 
　　郑佐 
　　潘鉴 
　　丘养浩 
　　潘珍 
　　刘勋 
　　潘鉴 
　　诸偁 
　　潘鉴 
　　洪珠 
　　李义壮 
　　林炫 
　　黄易 
　　李默 
　　欧阳必进 
　　张璧 
　　熊浃 
　　赵大佑 
　　王积 
　　陈则清 
　　马明衡 
　　何鳌 
　　周延 
　　徐阶 
　　潘潢 
　　张治 
　　陈经 
　　李濂 
　　万镗 
　　张綗 
　　蹃迎 
　　刘大直 
　　喻茂坚 
　　李本 
　　詹瀚 
　　闻渊 
　　郑一鹏 
　　袁炜 
　　屠侨 
　　徐阶 
　　王以旗 
　　周延 
　　赵勋 
　　李默 
　　李仁 
　　王汝孝 
　　汪宗元 
　　李仁 
　　王汝孝 
　　林应标 
　　蒋信 
　　胡宗宪 
　　胡宗明 
　　潘潢 
　　王以旗 
　　张鏊 
　　吴鹏 
　　顾可久 
　　刘存德 
　　赵镗 
　　潘潢 
　　欧阳必进 
　　曾于拱 
　　胡宗宪 
　　何东序 
　　何东序 
　　汪道昆 
　　赵大佑 

　　○郑佐 

　　三年瞻企无限驰情卧广建言之特比邻耳中间消息杳然不啻天外盖浸溺于簿书奔走间动经疏畧如此然以生在鄱阳两岁俱辱年兄手教披捧宿爱霭然每极感激如生竟不能寻便驰一絾奉讯于此又见区区才力之相远而慵慢之罪不可逭矣吾兄才望年资如此数年犹淹此官何耶此则无复公道之可望者远闻迩岁多产麒麟官况清崔此则大可庆者比之声名外物当不可同日而语生以菲才处此密迩家乡欲日夜去此不能近日潘方塘汪蛟潭継去更无聊赖且人事垂戾满怀何由一与吾兄连床半夕竟此语耶因风草率敬讯起居不尽不尽 

　　○胡缵宗 

　　久钦高节昨始得胆周裁渴怀殊慰但会既草草别亦匆匆袛今为歉耳奉违月余计履任以来起居多福士民胥庆福星耿耿　敢再拜贺所谕小篆久奉命　乏便未获赉上为罪人去便敢附上伏乞照存是荷草草 

　　○刘案 

　　生备数闽中久蒙提挈讵意不才罪过千万即为铨曹摈弃人也如天何今追悔无由不过窜伏草莾以终余生而巳得罪公论取笑士夫此身后事而今也即罹之生真不才者安得辞且圣天子在上贤公卿在下独一司铨曹者不贤哉则生之黜也复何言也两捧教示情谊周至读之数过至于泣下嗟夫是何信之之过矣直道卓识如台下时所推重乃独于不才拳拳焉如不才者不亦荣矣乎夫士固有污于生前而伸于身后者今即有知我者如执事焉此则深可自庆也巳焉哉何他望乎差官回便余俱此以代谢忱灯下草草言不成伦照宥为幸云泥异蹃无由趍谒伏惟自至以应　天宠不宣 

　　○屠侨 

　　闽中久沐寅受方切感幸乃承荣擢又得舟合兰溪移时论别迄今怀仰曷胜衷渴畿辅重地借屈屏翰盖亦平昔声实有以召之然不过近为一方卫耳晋而崇陟以卫天下生独于公有深望焉寅恭之情知仰之素非敢谀以自失也菲劣叨滥不得巳追逐班行兢惕孔殷余无足道乃辱不遗云翰珍贶并及无任怀感使返谨此奉谢未缘瞻晤余惟若时珍摄以竣临风切祝 

　　○钟锡 

　　岁久隔越南北未由奉启踪迹之疏不言可知然驰仰之怀则拳拳也日者恭审驻节天雄自谓请教有日且密迩畿甸远振贤声指日登枢有不俟于蓍筮者仰羡仰羡锡自去岁被诬归复值祸変既丧我偶又为恶弟尽霸财产逐令异居穷困之极命运之垂盖有仁人君子所不忍闻者曩以官守同居今见摈斥即逐于外岂知炎凉之态反于骨肉而转甚耶悠悠苍天控诉无门亦付之无可柰何而巳耳因便漫尔奉聒吾兄知我之久想亦为之恻然也时残暑渐退秋色侵寻万惟若时珍玉以迓殊宠无任遥祝之至 

　　○蔡昂 

　　奉违日久瞻企殊切伏承遣致手翰兼以盛仪同年之情蔼然矣感激如何可言大名兵宪虽列在外台实为重地重任故　朝仪多以名流处之由此而亦多为名公卿执事今日之任足占其重而将来远业亦于此发端同年之光也人回布谢畧附鄙私统惟钧照不备 

　　○胡缵宗 

　　在汳蒙教去汳蒙爱荷感之余无任铭刻伏惟动止多福前见一溪老先生荐剡明明之望益重朝野不日当峻擢也生□济四阅月　百凡草率不足以报知厚不吝教示如何敝乡邓丞差人之便余此附问不既 

　　○林炫 

　　近者远辱手教教佳贶不胜感荷执事居闽藩臬数年刚正明快吏畏民怀不肖谬蒙二天之爱有不可以言语形容者惟铭之肺腑永不敢谖耳遥忆卿阶崇爵拾级而升鄙人跧伏海隅恐无再接丰采之日但以鳌峰雅集之图及诗时一展阅即如对春风耳倘不遐弃鸿便得时诲之金玉寔所望也草草勤状上谢仰祈尊照不宣 

　　○潘潢 

　　久违寒温仰止日切顷奉贺表在京月余窃冀一见既闻高车西行而乔转之报至矣盛德深资谓当待以不次要亦大拜之阶且滇南重镇尤君相所注意也适谒尊翁老先生康强殆过少杜足占景两夜帰后仓卒附此少致阔怀草草亮之书妙将敬鉴纳幸万 

　　○黄训 

　　训受知爱有年矣迩者备兵大名之地曾具启候起居来卜彻左右否特简云南方岳实出庙谟仗济时者经纶之学戡定之才于是乎望顾尝深念我公二十四年甲科一下内台久劳于外朝廷之上无援手焉岂非大才难用直道难容邪古之君子盖尝处此矣才不可狥道不可回百炼万折以俟天定我公浩然有养盖其能事训犹嘐嘐者爱助之至不知其多也时冬初寒尚惟为天下苍生宝不宣 

　　○陆铨 

　　侍教闽中朝夕聚首备员中州声闻尚接滇粤相去数千里虽一介之使尚不及通瞻望山斗有怀如饥渴而巳洪西淙来乃闻起居高情雅志相与喜谈乐道久之仰惟深资久屈即辰或巳高擢别省铨倘得以爪期常调步兄后尘再缔前欢岂非幸欤然铨驽钝恐不能再进矣柰何承差回便敬候问伏惟万万多爱不宣 

　　○胡德 

　　旧岁六月过绩溪曾拜候尊甫老先生凡杖下矣嗣后不肖忧还而滇南借重岂有事安南而圣君贤相急于用才邪夫滇途虽阻远而仆骑甚习劳但家乡音问不获时通未得如河南之冣便耳其诸钱粮塩课执事一下车当游刃而解也塩课司惟五井地边夷方利为云龙新井所夺且久被愚弄而冤不获伸盖云龙塩户皆三司吏承巢穴德唯力为一理但为日颇少卷案当存幸一注意何口远承书惠无任哀感谨奉疏谢荒迷不次 

　　○黄易 

　　旧春得会瓶山年兄于鹅湖书院备知起居端的甚慰継闻有滇南之擢竟不得一面晤且不审何时赴任耳悬想之剧吾兄才望翘然出众乃迩远宦者岂择而用之邪幸安定为之计今当渐入佳境矣弟困守如昨无一事称意而嗣息尤切关心柰何柰何情多如海伏纸茫然殊不尽言亮 

　　○丁洪 

　　去秋获奉京旆疏简披写故情亦未尽継之数扣弗值而使节即南矣云树瞻思岁华又易怅仰何如唯道履多福慰慰恭喜荣迁使藩虽久淹得此在执事不为贺然登金换紫聊可少娱目前也茂实清声日喧朝野节钺重寄此其阶矣宁不可为一快欤仰间差吏适至捧坠教翰并惠新板经书远情雅爱稠迭拜辱恍然如接光霁也极深感慰生不才苟延岁月秋风旅鬂半欲苍苍日有巢南之想追唯畴昔少壮情怀自觉顿异犹尔依依班行殊无可为吾兄道者愧负何如使还谨申此万里有怀耿耿莫能悉唯为时珍摄以承宠注以慰瞻仰不宣 

　　○黄褀 

　　三石良缘巳非今日别去十余年不近颜色怀思彼此可知矣前差人往返以人事草草未能详细具问多罪多罪苏尚贤来辱教言倾倒捧读数四令人怀媿无巳感甚感甚近得客处怀抱消息又闻贤郎贵恙巳平康甚喜甚喜滇阳虽远地然风景不殊中土仆每渡轧桑之余又有并州之思吾兄宦况当自排遣盖心与地相安触目皆可乐矣望之望之使还谨此问候伏惟台亮不宣 

　　○程旦 

　　奉违门下倏逾二年年情寅谊感恋殊深遐荒左僻兼以地方前此多事未获申候兴居为歉比承荣升寮寀生色然以门下崇资重望仅尔循资铨司之愧益见门下守正无援计亦释然于此耳拙滞如仆得免罢斥巳出望外他又何言去役迎瓶山据案草附问时下新凉贵人颙望计车从巳发邻封密迩时得通讯问犹■〈忄尉〉远望余俟续启不宣 

　　○郑佐 

　　数年仰慕幸于府城瞻接光仪良慰渴怀本欲再求半宵清晤比为儿女债正未毕事故遂归耳途间回首转益怅然同年五人惟吾兄总辔天衢登台就鼎骎骎然将遽至盖资望在时不独年家私仰来教云云非所敢闻也如生枯枿敢望复萌年兄爱我姑宽之耳承遗惠过厚不敢辞布谢草草伏惟台照不宣 

　　○潘鉴 

　　相违积岁注想为劳承问足占记存知感知感区区劳债未酬复有江湖之役至于累日□官此徽人家数潜而跛鳖植而闰杨物各有分夫亦安之而巳贺礼一例完归诸君厚意幸善为我谢厨具酒米足矣余并附来使草畧不尽惟亮木运川湖久发贵竹尚无得一催为感 

　　○丘养浩 

　　浩在治属极荷豊眷瞻恩奉德抚臆论报尔矣缅望山岳杰然自建公辅大拜日月以数敬羡敬羡贱子碌碌如昨无裨　明时备役山陵劳顿可任国计民力殊切■〈木巳〉忧耳蔡提举便谨奏下敬南望台斗凝心如结参侍未涯万惟为天下重 

　　○潘珍 

　　奉违既久驰仰恒切苐云泥远隔音问多疏罪愧万万恭惟老先生资望深重今兹宪长之擢计不久当召入内台表仪　朝着矣良可为乡邦庆也林下鄙人日觉老朽无足为知爱道者乃荷记室存念远劳华翰文绮之惠拜接之余感愧何如伻旋谨此伸谢草率弟庄惟俯垂照亮荣幸荣幸 

　　○刘勋 

　　使来垂教慰感良深惟大贤滞远方因增慨叹吾辈食禄亦柢宜若斯所愧薄劣者勋以视诸吾兄浮涯分矣东行甚垂巳忤物万幸完璧而归落落怀惭不能决兄平生知巳安得携手论心耶使回值冗忙草率布谢惟台亮不备 

　　○潘鉴 

　　昔岁一接光仪钦仰及今中间宦迹西东甚觉疏阔向承滇南所掷翰惠久欠裁谢负歉不巳复辱书贶之来宁不增愧病植策功难远昨遂归愿方以闲局为安又闻　召命使执旧役忉怛可知进止之际无以自裁不审高明何以教我执事以资望之旧乃回翔滇贵之间君子之难进如此然公论不能终冺宪长之擢恐不能暖贵竹之席也且喜且望使旋草畧修谢叚帕一瑞为贺为赆不腆亮鉴是祈 

　　○诸偁 

　　备以衰病谋帰既在得告自难久留官舍故于执事弭节之期不及一候而行寻出郊虽得道左少奉光霁而仓遑中又不及展望尘之拜不肖平日受执事之教之爱冣深知巳之前岂宜有此逋慢之罪内讼何及内讼何及别后闻于二十二日登任矣共惟仁者在位民易蒙恩君子居夷化足起陋行看有歌来暮者矣羡慰羡慰不肖二十六日抵镇远因走从痡顿未能遂行计初一日可解缆也江湖远忧向往为劳倘开春锋车入召取道旧治不肖杖屦歌谣于棠阴中又得一展参承之敬也切望切望吏还漫此道谢不能万一秋凉加爱 

　　○潘鉴 

　　暌别积岁梦想为劳伏计高明履道蹈德多福攸臻为慰念敝任违贵治仅一关耳乃不能时致问讯以请所闻不亦自远于君子之林耶良独内愧良独内愧执事隆誉久腾德赏当在朝暮鉴有乡曲之谊寔切伫望寔切伫望风便草率布音有怀不尽亮照是祈 

　　○洪珠 

　　不才承教爱久矣云南同任未久而别又喜贵臬得侍不谓叨冒先行每晨夕间心恒怅怅道远迹稀无缘修问罪愧殊深吏至辱尊翰备见旧情顿首拜读千里如面喜欲狂也恭惟硕德光孚远夷怀化不日荐陟台阶密勿廊庙矣容贺容贺如生碌碌守此甚难于处累欲疏归未得如意不识能亮之便中谨此先谢伏惟台照不备 

　　○李义壮 

　　张指挥至上承手教之辱奉诵惭汗不可言此子小子责也过厪轸念小子何堪焉惟知中心藏之耳今日之事培翁责小子为漠然迹诚漠然也本省抚按凡一兵一粮皆取示而后敢行今取示之文入逓再阅月矣而犹未可小子何以行哉故迹似漠然而此心实不敢漠然也王廷光李英互相推调不足供儿童之一戏夫平头被刧可责李英不知五寨被刼亦可责廷光否乎小子有二议于抚按一举兵一设官意谓大一惩创之后设立参将或游击往来其中此或可为万一之助也若急急止以追取人口为题目恐非体面所宜也今日可取之矣他日又可取乎一不克取损威伤重大矣高明以为如何昨见龙山荐剡老先生行有天下之任必有以教我母弃是祷 

　　○林炫 

　　昔也家食极承礼爱隆厚抱感不忘鳌峰之会犹如在目也恭审总宪一方明刑贵竹资深望重士论攸帰不日方伯中丞之命下矣吾榜之光缙绅同庆炫二月抵京碌碌窃禄如旧同年四公王蒲庵张颐斋陈东渚郑敬庵近邀会于三里河之馆宾主七人陈伯行太仆孙以诚大参及不肖而巳落落晨星宁无今昔之感乎兹因都匀推官汪大滂之官之便谨裁短启驰渎听司少仲起居之敬伏惟尊照不宣 

　　○黄易 

　　旧年使节过敝郡深以未获一会为歉郑东屏过此乃知起居之悉且闻复抱卜商之戚柰何得子甚难而失之甚易又将柰何仆近者颇有生意然得失如此亦殊不足赖矣有命存焉吾辈徒浪自悲喜耳比闻荣迁贵州拟行李当从此出久倏不至怀想愈剧敢因都事陈洪范来便附状以闻凡百幸亮草草殊不尽言伏冀尊察 

　　○李默 

　　仆至不肖无一足以事君子天涯作宦实荷匡持且日闻高论开益弘多忝窃移官敢忘德庇乃蒙缱绻惠贶频仍山寺张筵河桥追送皆异数也如仆鄙薄何以堪德感颂之诚实非言所能喻辱使护行从途鲜滞兹辰巳出滇境瞻望渐远徒有怅恋谨因还使布谢诸留嗣布伏惟尊鉴不宣 

　　○欧阳必进 

　　别久瞻思无限向荣回失于不知后自小孤还途次乃闻旌节巳过无缘奉对顷刻止薄遣赴庑申贺而巳政切歉怏适远勤尊使过念谬移媿感媿感公重望久淹台省多缺即当入赞庙谟弘敷膏泽不特故人一念之私而巳如生碌碌海峤梦寐故山行且为乞帰之图耳无足为道使还谨此薄敬附陈统冀照察 

　　○张璧 

　　别且久坐信使希阔未及奉问忽承书贶远及深见高情共闻资望兼隆声华茂着昨阅新报喜有岭藩右辖之转自兹而陟台部有日矣甚慰甚慰仆粗遣如昨苐薄德近者连遭妻子之変自度平生曾未敢有违天背理伤人蠹物事皆执事所稔知者谓天盖高何若是之酷烈也想知爱必为恻然新安人来每询宅上高堂俱康泰量兹转或取便一过省也使旋匆匆畧此驰复耿耿积衷容嗣布不备 

　　○熊浃 

　　违格余二十年追思曩昔库部之爱时切耿耿昨辱赐教并副之嘉仪感仞曷既向坐因循未能一附谢启罪歉罪歉仰惟吾兄清才卓识士望攸归虽暂尔淹回而台衡登显以懋其大行之烈固在非晚也浃腐朽余生巳甘永弃乃复此忝冐非分惭与惧袛日深耳其何以仰副知爱汪生便草此布伸区区幸惟尊詧万万 

　　○赵大佑 

　　贵竹逾年倍承教益荣擢东广日切去思自去春得代以来数问动定不得秒杪入亰后遇广人进录者始闻公以制居未曾抵任抱帐何如我公劲节练才屈抑巳久道履方亨乃复有此岂天将困公于苦痛烦冤中玉大器晚而成之疾徐非所论也旅中悬想无因致情适遇令亲东屏先生叩近履乃出华札不以鄙人疏远睠顾如常南向拜椷惭逾几杖兹因便附此申感念万一道远驰情不专临风遥祝惟节哀以礼为国加爱以永孝思千万 

　　○王积 

　　贵阳分袂倏易数星癸卯道遇芝南曾附一状入广申候起居不虞左右适以忧归遂不得达継此仆遭罪谪匍匐奔走不获宁居每思执事端居读礼祥禫将终下走吊慰之私杳然旷阙冀需便羽终与愿违未尝不耿耿也兹承缾山兄服除北上邂逅杭城询知我公即吉巳久且云从陆赴京矣感离怀旧绎然兴思未卜何时再得瞻晤因裁尺栲代候圉隶倘日下即拜中丞便道经浙庶几西湖之上又得握手一谈也草率无次伏惟照亮 

　　○陈则清 

　　觧银官行不揣借便具启帕驰候方忸无以为敬使至忽辱赐教惠下及庄诵登嘉若躬侍颜范苐憾末由如当年参谒于紫薇深处少顷底里也惟海内方面求资望穹崇如吾公者百无一二乃尚淹遐远未即大拜卿相固为狷介之征亦庙堂有待而殊超以破常格必矣若清出入湖贵藩臬几十载无能一效职业胡足齿承示觧银官领有回音尚未到贵使旋促草率裁复莫既欲言万祈照亮 

　　○马明衡 

　　明衡不肖辱在年末又尝辱为部下之民荐受知爱至深寤寐何敢忘德先君忠祠寔自吾年兄起义是后凡大巡藩臬诸公若祭田修餙之类又增羙而光大之至今春秋俎豆风动乡人为其子若孙当何如其为报耶仰惟年兄先生名位日隆君子道长天下之福譬之风霜老干阅历年华自然撑云柱日长在宇宙间非可与寻常百卉朝荣夕歹?卒者伦也衡不幸去年老母大故今年又丧家兄归山二十年母子二人相依为命今一旦有此置身何所奄奄余喘不复知有人世矣非恃道爱曷敢诉之兹有僭达贵属下三水县知县朱端明者衡之至亲且友为人忠信老成外不华而中有制所谓循良之吏也兹以入　觐归途过家访其母年八十余旦夕眷恋不能去深虑有违公期明衡窃以为此事操纵之权惟在年兄台下不揣敬为冐渎若能察其恋母之私免其违期之罚是不敢妄以不肖之故亦古人所谓可与论于法之外者山人不知事体惟有至情而巳伏冀照亮外具纱帕一端将远敬不罪尤荷不宣 

　　○何鳌 

　　恭闻荣擢中丞总镇河道虽当南北要冲而无地方利害且近来河海效灵运道无阻台下之厚德洪福故有此羙擢也仰羡无巳东土近亦无事春末妖贼为変几至败事幸而捕灭兹因藩司差人奉迓敬具此奉申下情容俟节钺俯临另人驰贺伏冀台亮不宣 

　　○周延 

　　钦仰光范未缘奉觌瞻注之私饥渴在念仰惟重望宏才　庙廊是倚今兹之擢特以循资式观台命当在旦夕矣生以菲陋谬承芳轨若拙工代斲谛□成法无所入手惟有蹈履绳墨求免败折幸矣吏承至过辱翰教感荷曷胜临使?屮率具此申谢余容修布不备 

　　○徐阶 

　　奉违遽许时不意公至今始内拜尤不意以此剧地处公推挽不力此仆辈相知之罪也当今之世为方则身不容为员则义不可欺求方员之间居之又无圣人旁行不流手叚如何如何偶旧吏郑居信行敬附候动履居信盖思斋侍御之侄颇读书知事故敢托也临楮瞻注不备 

　　○潘潢 

　　京邸分袂后袛服德羙虽欣慕称扬无巳顾相距远仅再起居比闻开府深喜君子之道自此大行敢不敬贺独惭迂愚处此非据不审高明何以匡救裁成之率尔对使不尽谢衷 

　　○张治 

　　济台仰承光霁寔慰悬渴南池高宴洽被宠休而真实之教又有出于揖让之外者庆幸何如庆幸何如别来旬余梦寐犹依依左右也载荷遣使远护途次藉威多矣感佩不可言谨因还便布此上谢临缄无任驰恋伏惟尊慈亮鉴幸甚 

　　○陈经 

　　仆樗散孟浪空空无能人也宦游垂三十余年无补　国家所幸免于罪戾无玷官箴者皆年兄教诲之力也去秋得　赐告归淹蹇林麓杜门待尽虽知厚如吾年兄者且近闻视篆济上密迩声教而亦不遑候问他可知矣不佞不佞每居闲缅怀景岁京都之会同榜尚八九人而今复落落矣慨慕何可言仰惟年兄宏才经济资望并隆将即秉钧持轴为万方造福不止吾东省河政攸赖而巳仰羡仰羡兹因小儿西行之便敢布腹心少伸问候之敬匆匆不尽怀阔统容专裁亮悉不既小儿梦鹤少不更事得备台下驱使之役乃厚幸也万惟以通家之爱指示教诲仆也感德奚止洪鼎大吕耶草草不一 

　　○李濂 

　　一别十余年矣寤寐道范如或见之使者至辱华牍新历之惠拜嘉感悚仰惟吾丈道行于时总典河防　命下之日朝野胥庆窃惟黄河利害昔人论之详矣繇今观之在敝省为尤切近闻议开河事体重大博采群言精度远虑务为善后之图高明必有定见非草茅朽腐之人所能与知也积思有年末由一会使旋草率布复伏惟台照是祈拙台二册并上请教尚冀频惠德音以慰岑守不宣 

　　○万镗 

　　昨者邂逅仙舟深慰积仰虽片时数语之间而教旨孚洽意气真欵殆有喻于夙交者古称倾盖如故乃今见之奉违数日怀感弥增伏承盛使伴送兹至东昌遣回敬此谢复行次匆遽弗臻仰惟台亮幸甚 

　　○张綗 

　　恭惟老先生盛德宏才布昭中外雅望休声流畅遐迩兹者荣膺简命总理漕河福星照临玄冥効职幸甚幸甚絅久仰高名未获觌德承乏兹土密迩镇台瞻望台光实切依庇谨遣官奉启敬申贺忱伏祈台慈俯鉴不胜欣幸他容嗣具请教不备 

　　○蹃迎 

　　恭惟明公德业闻望简在帝心晋秩漕卿士论称快生尝谓河道国家之血脉粮储　国家之肢体血脉流通肢体舒泰理势自然无足怪者明公经济长才移此就彼建　国家之利造苍生之福良在于此生在知末闻之喜俉常情本当斋沐躬趍称贺但林下散人出入舆马多艰谨专小仆上具芹私伏惟撝顿不任宠荣颙望之至 

　　○刘大直 

　　崇德鼎望久切瞻企德教道爱顿被辉光仰怀之私未能言喻惟公河道一疏费省惠漙凿凿经济之猷惜二省未速勘报俾地方早席休泽然异日仰承遗筭功归所自无疑也漕司暂借公耳即今亚卿虗位早晚推重当奉辂犀轩侍绪教以纾积仰积慕有期矣伻至辱拜翰赐无任感荷于其旋也附申贺敬伏惟台鉴不宣 

　　○喻茂坚 

　　迩者使节入滁临济生未能缩地躬一迎送为歉継而遣申薄敬差官未旋而珍翰腆仪远蒙遣官腾下仁人长者之厚何当何当熏沐拜嘉惟增愧感伏惟　国计神河仰荷圣明暂借天才留神一治　宗社永赖生灵永赖掀揭勋猷何涯也耶敛袵敛袵官旋匆匆裁谢伏惟衿亮无任瞻依 

　　○李本 

　　钦仰盛德历年滋久幸承台范欣慰良多且过蒙尊爱礼意优渥宴贶隆腆顾本谫劣何以克当感激于申无可云喻一镌入心臆而巳兹以使者之力巳达彭城途次草率布谢不尽伏惟台亮幸甚 

　　○詹瀚 

　　比闻节钺莅淮阳无任忻慰漕务重大且兼理河防诚非公不可但　庙廊柱石中外正尔属望恐淮阳非久淹也谨因差人便肃启附奉起居外具菲仪少申贺敬伏冀鉴存率尔未尽远忱临缄驰恋惟台亮幸甚 

　　○闻渊 

　　使来承华翰始知到淮莅任消息不意涵峰如此来迟也窃惟漕运廵抚二事湏得大才整理庶几军民受福但执事资望巳深即今台省多缺恐非此地所能久留矣可庆可庆仆滥竽于此愚拙无补无足道者兹因人便谨此奉复外具粗帕聊引贺忱惟冀鉴纳不备 

　　○郑一鹏 

　　一鹏樗废无状辱公道义之爱二十余年于兹矣屡欲裁候辄以嫌阻野人分义固尔也然公之宦履时得荐绅虽直道难容公论竟白天为宗社完公也仰惟我公才兼文武业懋经济保江淮而卫畿甸天下实恃为安危出韩范而入皋夔海内预定其流品矧圣明励精边圉多事惠中国以干不庭物论于公属望矣一鹏贫病相仍进修日落惟有岁寒之心不敢负知巳之报耳伏惟照察不宣 

　　○袁炜 

　　炜久钦山斗瞻企无繇兹幸客舟径淮猥蒙枉重赐顾获覩台颜殊慰倾慕既坐领道诲精确隽永而勤民忧　国之忱蔼然可掬古所称大臣以天下为巳责者非邪舟行无任佩服苐炜北趋方亟不及欵谢台阶详聆绪论为悚耳差人导至淮涘当返命台下草楮代悃用布谢悰回盻江云曷胜驰恋 

　　○屠侨 

　　久旷瞻晤追惟夙昔恒切倾驰迩者顾辱眷怀特枉翰问兼又重加腆仪情文过笃愧不能堪感激感激惟河政固非大才莫理而总漕兼抚绥又不专一事更难其选故由治河即转陟漕司在吾执事实足以当之矣舆论均庆生尤不胜其仰慰之私也使还谨此奉谢外□薄陈贺敬统惟鉴存临楮不任惓惓 

　　○徐阶 

　　荣改未由裁贺伏承教翰先枉感愧交剧比来尊候何似昔周恭肃公赴淮仆尝僭奉书以为淮杨问荒田邳徐间塩徒此二事终当为国家患宜有以豫弭之不意公到两月即被召北上未及有所作为也明公素负经济之畧如恭肃未竟之业非公其谁望乎恃知爱不觉妄发千万不罪不罪 

　　○王以旗 

　　奉违台范倏及朞月怀仰曷腾恭审晋总风纪督理漕河万年　国脉所系柄务实隆非公练达老成不足以副　简眷敬慰敬慰方谋裁贺返辱赐教兼惠腆仪袛领愧感顾仆迂疏浅薄谬承人乏任大责重深惧负乘幸在知爱之下不识何以指教也拱俟拱俟谨因使旋潦草附谢别楮引敬伏惟恕纳不宣 

　　○周延 

　　生以檏樕滥承重寄素食周南惭无寸补疏反何如日者过承不鄙远锡珍诲感德曷胜遥隔长江未缘驰谢徒抱耿注恭惟我翁崇德重望简在帝心秉轴持衡当在旦夕今兹之晋聊亦从人望以慰士林瞻仰之私伏冀眠食珍摄以承眷倚幸甚北行度在春仲兹者专使且启奉候起居并申贺敬未尽之忱尚容别布不备 

　　○赵勋 

　　勋番禺下士仰翁德望久矣昔借寇广藩时勋以游宦不克面领教诲为歉然深仁厚泽广被粤土勋之受赐亦非浅浅淮杨节钺密迩留都竟未走候又以末学不敢遽尔通书门下恐增草屑然感德景范之心则旦夕未尝忘也今入相戒行天下识与不识者皆举手相庆勋叨治属当为翁驱车少疾微劳迩有上江之役驻札皖城未克趋事左右负媿万万谨差官捧状申候并致贺私伏惟为道加珍以答隆遇不具 

　　○李默 

　　曩寓京师备承教爱别来荏苒风尘久稽裁候媿甚愧甚恭惟晋掌邦为国储富九重简眷行且日隆竹帛勋名宁使古人专羙哉默本谫薄谬叨师席深惟弗称是忧大贤君子忍无一言见规乎颙切颙切兹因相生方汉之便敬附布候私伏冀台察不备 

　　○李仁 

　　前岁拜公京师□旅于时人事劻勷未得从容领教南北分□忽复二载有余恭审公道尊德贵简注　明时爰自抚台进贰民部此诚海也之所钦属士林之所颂叹匪直平生故吏之私庆也也仁以虚庸早承扶植澶魏之境奉侍有年芳轨勉循以有今日然终年碌碌行义靡所彰闻愧负公之知遇多矣公肯终教诲之邪近阅邸报知公贺税都城朝　天任事谨专人赍上薄仪用伸驾敬倘赐挥存不胜荣幸 

　　○王汝孝 

　　恭惟我公名德重望深资久推士林简在当宁荣转官次荐阶柄用而檏溪朝夕相与计赞而叶成之金部一地倚重两贤婺之文献不啻只征矣敢为　朝家得人贺孝也孱才懵识待罪左辅碌碌落落无所将明素飡之忧日厪覆餗之咎何逭惟我公漙其弘仁引所不逮倘尺寸之有补即天地之同功矣质非草木敢背生成哉谨走伻人代输下愫伫目门墙悬心山斗炎夏余惟为国为民自爱不宣 

　　○汪宗元 

　　前者差人旋承赐瑶翰备辱教诏捧诵珍感伏审圣明御极两仪昭位育之功司空得人百川着清宴之绩虽以浅陋如生亦得以优游河浒幸免过尤不胜欣戴兹当岁暮循例上奏工程谨勒状奉启伏祈台照不宣 

　　○李仁 

　　夏中芜牍申候嗣是边务肇殷虽不能防虞饬备而劳形苦志奔走疆场固未始敢有休暇坐是于公再缺修奉瞻望门墙徒深倾注尔巳岂意我公包并荒遐不蒙遗弃华缄盛礼贲尔远临稽首登嘉惭感不知所喻使旋谨此附谢仁屯蹇之造流落多年置散投闲实惟素愿乃今取诸尘埃之中而举之几席之上畿辅二载巳罄心思复冐云中尤为非分且　宗藩之禄粮久缺地方之霜旱相仍版筑之工役无休戎马之侵轶屡见有一于此智者犹以为难矧以仁之虗乏而欲应酬于此数事乎行将引退以俟夫贤者为之耳恃公素爱不自知其言之过烦惟衿恕而教诲幸甚幸甚 

　　○王汝孝 

　　孝小子至庸甚劣人也才不足以当世识不足以洞机碌碌宦路廿四祀余矣顷者悞辱门下不弃匪人曲为汲引假以节镇列在蓟门周公之下白屋晏子之誉管库允奚同心恩至渥也非孝口舌所可名譬衔结所克荅报焉者闻命以来荣与忧并真若蚉蠛之负丘山夙夜兢兢罔知攸措况此镇内邻亰邑外逼虏巢防范少疏驿骚即达三卫花当之部尤号桀黠犷悍不为戎首每藏祸心而我大宁一带旧地隘口甚多兵力甚寘隐忧伏祸厝火积薪抚赏之费岁且不赀一取需于军丁而不得乞求于内帑如之何可久可継也诸如此类更仆未尽虽有知计如良平甲兵若韩范者且尤难之况孝小子之过庸不笃者可以议边防之大计邪我公参天贰地之才经文纬武之具毗赞　密勿辑宁迩遐倘终始垂仁督责教诏衿所不能勉以从事倘不至于愤旷岂直畿辅之福亦实庸菲之幸也伏乞钧慈衿照孝小子临裁无任悚反企望之至 

　　○林应标 

　　奉违台范不觉岁复更矣窃伏边荒不敢渎致候敬但仰怀明德耿耿此心耳寅惟门下勋望日隆天休滋至上为吾　皇建不拔之基而下有以尽其孝飬之极盖海内所共向慕也沐爱如标欣慰能自巳哉谨专人驰上薄伸下忱豚子烶章备员末属颛蒙未有知幸蒙尊慈覆育真如子侄然此骨肉之感也何敢忘何敢忘尘纷草率莫罄谢私统祈台照临楮无任恳切瞻恋之至 

　　○蒋信 

　　奉违云霄迥隔私怀徒切瞻企每闻晋陟辄为明时庆幸无巳盖明公古之所谓刚方老成也浅劣如信知公则深矣独能不为　国称贺乎信自病废来补过一念未敢少懈青山白云无日不亲然顾习气深痼仰负知巳承翰教真益惭悚耳仰间适曹进士人便敬此候兼市谢忱外近刻一部附奉请教万惟无靳诲言 

　　○胡宗宪 

　　伏读邸报知尊兄忠诚格天圣明洞烛旷荡之恩施于纯臣无任忻喔弟昨复不自量少効愚衷知贻笑大方得罪多口然区区一念本无能他肠狂夫之言惟在圣择余非所计也兹因赉本舍人之便谨此申候起居伏楮不胜悬恋之至 

　　○胡宗明 

　　昨承翰教深荷不遗自分不才久甘废弃屡欲陈乞而未果者殊非得巳今兹幸偿税驾之愿此外皆非所恤矧名位勋业中外倚望有吾兄诸弟在但得苟延余息日与樵夫牧叟歌咏太平寔大愿也昨承屿翁老伯暨柳翁环川诸公携游印否乘筏浮觞竟日忘返归来真率之乐孰非高厚之赐邪小壻行便谨此附伸候谢倘蒙借重俾得蚤面尤荷推爱不备 

　　○潘潢 

　　顷闻勿药既慰旅怀公子入省正当履端起居多福尤可想见承取戎器此　国大事孰敢徐徐顾内府所积类出百年以上体象虽具修理犹难而闸河水浅陆行夫艰到亰之日又不知在何处交割此尤从事所深虑者得省一步即宽一分何如何如顗人趍渎凡冀台亮幸甚 

　　○王以旗 

　　久违台斗无任驰仰去秋小承行草草附候人回伏承教惠感刻感刻久以冗夺未及申敬为罪恭审硕德重望　圣心简在正位司空民安物阜中外殊切称庆矧不肖谬叨教爱喜跃倍万恒情独愧无由趍厕贺阶一申鄙敬耳惶悚惶悚不肖本以书生未识军旅奉役来苟延三载仰仗圣明神武诸边少警幸免过愆实藉福庇所及感谢感谢苐蒲质日衰进退维谷谷殊不足为高明道也谨专小承附布向往并申贺私伏惟台鉴幸甚草率不恭诸惟尊慈亮怒不宣 

　　○张鏊 

　　恭惟翁以名德雅道为　本朝孚先之望遭承圣眷海内欣欣盖千载一时也鏊夙荷帡幪竦踊冀祝之私奚容言喻向奉违屡承教札披沐无涯第以疏远依炙无由又不能时奉起居为歉歉耳岭南多事采办方殷不肖日以不副任使为俱翔便驰缄愫衷如缕伏祈台亮更加爱以荅圣明倚眷为祝不宣 

　　○吴鹏 

　　昔者德星照临于禾郡迩来三十有余年矣士民颂之犹一日也鹏无似与在编萌之末顾以萍梗之踪日复一日失修起居之敬其为瞻遡恒切依依兹因便鳞颛申鄙悃伏惟明公以身系天下之重柱石　廊庙康济流品早暮愿顺序加护以慰海内之望鹏也顷有江藩之役力小而图大惟负乘是忧明公何以教之悬企悬企 

　　○顾可久 

　　久自甲午经途中邂逅一承颜色遂限云泥无阶瞻望柰何伏惟下执事硕德巨猷历扬懋树司天喉舌作　帝股肱顾倚毗之方隆泞勋业其未艾历数同时之汇征是惟我公之独盛岂非楩楠豫章斯充巨栋鸣球大钟方奏明庭者乎久虽跧伏沟渎寔多忝窃光挥焉适舍亲戎曹秦次山入京谨修启附候台履不尽竚想绥福之私伏惟照亮 

　　○刘存德 

　　德自布衣叨仰宪范知明公所至宣布德威侃然任事非时仕比伦桑梓之民至今念其倚庇德何幸复以行役莅兹大邦获闻明公居乡节行允合古人不徒出在天下能以痌瘝视民入在闾里又以同胞存心至于有司礼馈悉在迸辞家受蠲惠颂言繁兴是风所及真激顽敦薄之至助也古人论功业伟着必自心术正大求之明公可无愧矣德狂谬妄意当世以为丈夫能不为利疚则天下无难处之事于明公实愿学焉未能敬承光问谨附使启谢草率不尽幸鉴照之 

　　○赵镗 

　　京都得侍光范仪刑实多别后虽不及奉承起居而企仰高风有如一日我翁暂脱簪绅夷犹泉石然苍生之属望方频而士类之胥仰尤切正恐东山之乐有不能以久淹者矣生袛役大方力小任重殊深蚉负之忧我翁不弃桑梓其将何以督教之力疾率尔奉复仰惟台宥不备 

　　○潘潢 

　　执事昼锦承欢此昔人所谓不以三公易一日者况功成勇退三公又不足言而鳯毛麟趾公子且振振乎顾方待罪江干无缘际此光景碌碌因人殊无可为知巳道者非久南山之南不审何以开发聋瞶终引之康衢耳率尔起居不尽瞻念 

　　○欧阳必进 

　　闽省训爱日切瞻仰公整衣千仞而以不肖者承其后譬之驽足継骥不待振辔而共知其弗称矣多病劣老日夕求归而不能得柰何何以见教也使还肃此附谢不尽欲言容嗣启幸照察 

　　○曾于拱 

　　于拱以壬子岁外补过衢曾具小启托毕节推转奉未知竟得上记室否也甲寅归伏草土丁巳复污仕籍东瀛南闽奔驰至再十余年间不获一申起居迹疏礼缺罪何能逭然翁之施恩于不肖与生成无异虽不能报岂敢终食忘哉兹再入闽得友汪宪副谂知尊候万福无任欣慰我翁清德高行表仪缙绅虽身处江湖而望隆山斗天祚邦家且当膺安车之　宠命出而为柱石为霖雨此天下所共仰非独门人故吏私愿也不肖蒙被庇植叨冐至今顾素无蓄积所至靡有寸补闽中又多事愈益旷职门下知遇之厚无以仰副万一徒有愧惧而巳因便谨此奉申下悃伏乞台照余惟为　国善保寝兴临楮不任瞻企之至 

　　○胡宗宪 

　　恭惟吾兄　两朝元老六邑达尊弟当时俟起居少效殷懃缘兵事倥偬失礼殊甚蒙不谴责已出意外乃辱远赐厚仪手书下及奖借过情何以克当袛增感愧而巳使回附此奉谢兼候起居临楮不胜驰恋 

　　○何东序 

　　序一芥晚末谬分名郡荷翁收接下士悬情汲引若进序于可与言之列方且忘年脱躧鞭辟包畜（下有逸文）乡兄即还匆促拜启附复言不尽谢时惭风寒诸祈留神宝摄以膺天眷幸甚不宣 

　　○何东序 

　　序不肖学不足以窥古今之变材不能任中人之事行不能无愧悔于心偶以时乏谬于贵郡三年之内苟冐垂违不知偱守条职当局殊不自觉既去而追踪所繇其歉于义多矣幸获侍翁左右奉屐履之役而翁畧其年辈爵德之尊加意过存视恒情万倍比其行也隆赠送之仪申缱绻之爱至以贤郎先生牵裾踰境离情恋恋若不欲序去徽者序果何修而得此哉念序之生也后数十年之晚地之相去在数千里之外即一望见门墙不可得乃今遭际若是此即可以去徽无恨自古所谓奇游恐未有能过之也序诚不肖无尺寸之功在徽顾食土之毛久违之日直如弃室庐丘墓所在久而见徽之人如见家人焉乃知东坡去杭不胜回恋之思岂徒以湖山游赏之盛哉伏惟老翁两朝耆硕四海仪刑虽许私第圣恩优礼于老臣而　召用安车人心属望于绿野戋戋束帛且贲临于翚峦练水之间独序不能躬逢盛典为他年图画之地耳曩行时蒙赐琼章为乡人后辈所侈荣闻継此又有惠者我翁不轻予人其言一出四海将卜其人之轻重如序乌足以重辱命也谨颛吏拜候起居并陈谢临楮无任悚昃 

　　○汪道昆 

　　往年闻翁登大耋不肖将从二三大夫为寿君子之堂既而惧左右或倦于勤乃复废礼及罗明府以文事相命不肖非敢愆期窃谓尽史之为昆虫力省矣其为鲲鹏为騠駃踟蹰四顾莫知取材及其为应龙鲜不束手何者所见愈寡则从事愈难也翁有龙德不肖固拙工旷日弥深何敢操笔及罗明府申命来讨且将出疆不肖不得巳而具藁进之诚自知其紪缪顾辱手札谆谆温词不肖惶愧甚矣兹承大贶后生小子何以任之如命拜嘉母敢得罪长者厚币巳重谨附使者归庭谒有期处此陈谢伏惟高明亮察不尽欲言 

　　○赵大佑 

　　南都三载间亟勤教音累拜宠锡顾何修以堪徒有厚颜与感念俱积耳迄今引领各天停云千里追惟宿昔情如之何间从贵乡章先生一谂契阔知德门绥言寿域康宁足占天祚硕人矣佑自得告归亦幸亲帏无恙乡土有秋顷者蒙恩复赐终养寔半生过分之获也闲居颇适鱼鸟相亲舒啸行歌日诵帝德余情无足以对长者偶值斗野昼旋良便谨此附申欝陶言巳伤烦情犹莫既统惟尊照亮在不宣 

　　同心集卷之三 

　　同心集卷之三终 

　　●同心集卷之四 

　　赠言录 
　　不肖男廷烋廷默孙坚编辑 

　　◆赠言录 

　　世德亭碑记（三衢方豪） 
　　达尊坊碑记（古歙汪道昆） 
　　联句纪 
　　赠承庵胡公督饷江淮（东鲁务本子徤枧） 
　　大中丞承庵胡老先生荣迁部堂北上（淮海李元） 
　　奉送少司徒胡公入朝（邑人戴伟） 
　　贺元老承翁得请休致（二首　邑人胡文彬） 

　　○世德亭碑记（三衢方豪） 

　　三衢方豪（提学副使） 
　　方子曰父子相継以德谓之世德植德于前而后人食其德谓之世德有德于乡人而乡人之子孙德之谓之世德德难矣德而世尤难矣绩溪之人许金张孟莹者冲寒冐险直诣棠花馆请记世德亭者方子骇焉亟诘之曰尔邦曷有是哉老人曰是诚有之矣昔者吾邑东北之境会丛山杨溪乳溪之水循大屏梓潼之麓迤城东而南堤其外而田其中积涨之侵也直射内逼无复萦迂回绕之执辟诸人身适当肩胁术者皆曰不吉侍御胡公茂卿则言诸大中丞梧山李公公则发帑任能伐石筑坝形若半环然障水东行襟抱城市水患既弭风气亦密众咸曰微侍御公言之安得有是是侍御公之德也近者荻港驿之费不支求助于吾徽徽之属邑亦能上下其助矣而彼无猒也复有库役之请绩溪不免焉殊不知吾邑于徽为最瘠且当最要故前人之议役也特减于他邑今复加此民何以堪况穷民远役何异徒成将来之是殆不可言侍御公则言诸大中丞静斋陈公公则是其言而免之众咸曰徽侍御公言之安得无是是侍御公之德也子辈德之之深度无以报爰构斯亭以志吾感以兴吾子孙之感以世公之德于亡穷耳矣又将假是祝公有贤子孙出以食公之德于无穷尔矣又以公之尊人屏屿翁者作德宜祥合有如公者以世公之德尔矣于是方子愕然叹曰此真世德亭也岂可谓己有是哉今夫宅里之表也台堂之谓也有曰世科者矣有曰世翰者矣有曰世豸者矣有曰世寿者矣夫用舍存乎人寿夭存乎天惟德也非天非人存乎巳而巳矣故后世于世德亭可以考侍御公也巳侍御公之有世德亭也其它宅里之表台堂之谓可以畧矣 

　　○达尊坊碑记（古歙汪道昆） 

　　古歙汪道昆（兵部侍郎） 
　　今上立古歙汪道昆皇太子故臣由六十以上皆进阶其在六卿由八十以上遣有司存问如礼凡诸耆旧莫不喁喁工部尚书胡某居绩溪奉　诏进阶一品明年巳巳则尚书八十春秋云于是缙绅诸生三老豪杰谒县大夫请表尚书闾明天子德意县大夫敬诺则相与鸠工庀事不日告成署其闾曰达尊以待存问立石闾右属乡人汪道昆记之　明兴以来乡先达都六卿者无虑什数乃若名实纯粹保终誉享高年者宜莫如尚书初以御史事武宗言朱宁萧敬陆完诸不法事会嬖臣矫诏临清为市力请罢之及事世宗言桂蕚引用王琼比周为党左迁廉州司理逓转诸藩臬大夫寻以中执法治河治漕左右计相庚戍进大司空其年秋匈奴大入司空械器办辨给内外诸军先帝法当事大臣独大司空无预袁州相国方用事诈为　旨恫喝尚书尚书坐部中自如诏下卒无所督过仇鵉请移内库军器得以便宜给军中尚书引令甲格其议不行母藉兵辇毂下伊庶人请拓府第先抵袁州袁州业巳许之尚书独持不可民力诎矣何能举嬴且非王章母长奢溢及鵉败伊庶人败卒如尚书言天官关白袁州其以尚书进大司寇袁州怏怏乃舍尚书尚书则以家大人春秋高固请老时年六十耳既得请归从家大人为田间游乡人具以二疏望之海内无两其后袁州用事久公卿大夫莫不借资及罢袁州言者纷纷毛举由前则士无全节由后则士无全名尚书翩翩若在千仞之上名节全矣乃今以黄发而蒙誉命不亦善始善终哉诸父老诸周太公毕公率以大耋从事尚书疆甚顾就大鄣老焉何不用也古饮选举必始于乡至若宪老乞言则乡人礼当世之矜名者鲜不兢兢于天子之庭退而与乡人居惟其所欲一何誖也尚书家食二十年所无间于乡人之言故在朝则信史书之在野则惇史书之即闻其风莫不立名砥行视在事为犹贤矣乃今急尚书蕲用世抑讵知不用之为用邪夫山有泰山鸟有鳯鸟凡有跽者所欲向有目者所欲窥然泰山不辍崄以近人鳯鸟不卑栖以狥俗尚书是巳乡人之力是役也亦犹鲁人之佗封禅周人之快羽仪地近故也吾观于乡而知王道固非虗语县大夫姓罗氏名绣藻黔中人下车而首事表闾识政体矣 

　　○联句纪 

　　历下边贡（户部尚书） 
　　承庵先生清戎山东者几一年思其亲不可见也而病焉将以请于　上是为辛巳之春之二月也滦江王公要予联句以送得七言长律二章巳而不果比冬十月期再请焉是时定斋王公亦归自河涘如前约联句者再得七言近体又九章云巳而不果越明年壬午今上改元上尊号　四宫推恩臣下于是先生之二亲者得受　勑以封焉而始获遂所请命下即行驩如也华泉子曰会合之难岂不信哉方联句之始也先生客矣及再及之则予也定斋也滦江也皆主也而先生皆不果行乃孰意行之果也则滦江也陕也定斋也　朝也而予也南都也且就道不旬月间凡所谓主若客者东西南北之人矣会合之难岂不信哉先生归而览斯卷焉亦可以有所感矣 
　　羙人多病少相逢（贡）台栢沉沉阁院重棋落灯花纔昨夜（羽）酒贪壶矢隔深冬虞翻去国书应着（贡）贾谊忧时涕转浓关塞伍符劳细检（珝）　庙堂公议是亲封鸿飞别宴惊雷雨（贡）龙蜕前除起竹松精舍紫阳遥入望（珝）宦程乌府独留踪云霄坐对成千里（贡）肤寸行看过一峰马首杏桃明夕照（珝）幰边杨桠带春容先声处处桓公雅（贡）慱议滔滔吕伯恭檇李舣舟怀旧爱（珝）济川回首忆新悰河畋海猎回　銮地（贡）斥堠山城绕塞烽清梦每应专问寝（珝）也湏长傍　帝楼钟（贡）春雷送雨欲随车（珝）豸使南归乐有余骢马色娇堤桠映（贡）锦帆风顺海云如清传家世人知否（珝）议重台纲信不虗徽水婺山乡路渺（贡）虎丘龙井下有逸文壮怀舒奚囊满载伤心句（珝）邸报新传飬志书青笋白鱼供馔羙（贡）绣衣霜斧入门初挑灯细问还疑梦（珝）戏彩长歌异绝裾姿比玉衡悬晓日（贡）气凌云鸟挟飞旟五湖再挹司徒老（珝）三径聊亲隐士庐迎节早花情宛宛（贡）伴琹孤鹤步徐徐谢安久系苍生望（珝）裴度终难绿野居临别与君还握手（贡）萍踪无耐立踌躇（珝） 

　　又 

　　霜下天高月正南（珝）夜深流影照红酣庭闱地远心先到（贡）泉石风清意巳堪黄菊未残犹有恨（应） 

　　关中刘储秀（兵部尚书） 
　　圣朝岳牧重台臣相送河桥共例尊遥指薇藩何日到同游杏苑几人存苍龙　阙望天边月白蜃楼占海上村谁道周南仍久滞即看捧召入金门 

　　○赠承庵胡公督饷江淮（东鲁务本子徤枧） 

　　东鲁务本子徤枧（皇明宗室） 
　　仙舟五月下淮浔江练初裁暑气侵日月万方通贡篚风云千里壮冠簪新荷拂鹢翻香影暗柳迁莺度好音边鄙不湏忧脱帻坐瞻国计慰　天心 

　　○大中丞承庵胡老先生荣迁部堂北上（淮海李元） 

　　淮海李元（按察副使） 
　　霜寒玉斧下青冥舟楫勋劳结圣明简命都台漕抚寄荣迁户部右堂卿江淮喜沐新仁泽　朝野犹传旧直声北望五云天阙近忠良相业展平生 

　　○奉送少司徒胡公入朝（邑人戴伟） 

　　邑人戴伟（庠生） 
　　玄云酿雨天冥蒙山城宵柝催春风珠帘银烛照绮席绿酒金盘行绣栊吾乡元老谁最雄承翁白发明苍穹早峩豸冠侍双阙遂草封事开天聪耻随仗马饫蒭豆欲与威鳯鸣梧桐殿前斥奸忠愤攻直气耿耿如长虹匡衡抗疏真淟涊阳城伏阙争巃嵸巨卿名位世亦有清风峻节天为通朝廷久待魏公相儿女争传司马翁顷将北上朝九重锦帆摇曳晴波融潞河杨桠春色燕山殿阁辉晨空是时　天子禋六宗圜丘望拜自竹宫汉祠泰畤不足数禹禅会稽聊尔同公行当国湏匪躬报穪赤心能始终黄扉紫阁亦细事旋□转日方为功草莾狂生黄九穷为公起舞扶桑东挹海洗眼观登庸亦知不羞蛇作龙 

　　○贺元老承翁得请休致（二首　邑人胡文彬） 

　　邑人胡文彬（温州府通判） 
　　董生射策知名蚤谢傅风流属望深万里孤危忧国泪（抗疏谪廉州）　两朝开济老臣心功成独上归休疏义重长怀　敬一箴为问　庙堂谁得似趍庭飬志且曾参 
　　戎马谈尊驱朔汉星辰飞舄下晴空望云心远□逾剧恋　阙魂多梦亦通勋业蚤收麟合画襟□ 

　　同心集卷之四终 

