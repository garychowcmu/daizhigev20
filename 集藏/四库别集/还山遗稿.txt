     

　　钦定四库全书

　　集部五

　　还山遗稿

　　别集类四

　　元

　　提要

　　（臣）等谨按还山遗稿二卷元杨奂撰奂又名知章字焕然号紫阳阁干州奉天人生于金世宗大定二十六年凡秋试四中选而春试輙不第入元以耶律楚材荐授河南路征收岁课所长官兼廉访使越十年致仕归事迹具元史本传考集中臂僮记称所著有还山前集八十一卷后集二十卷近鉴三十卷韩子十卷槩言二十五篇砚纂八卷北见记三卷正统记六十卷元史本传则仅称有还山集六十卷元好问作奂神道碑则称还山集一百二十卷卷目均叅差不符然旧本不得无由考定此本乃明嘉靖初南阳宋廷佐所辑以掇拾残剩故名之曰遗稿凡文一卷诗一卷冠以考岁畧又附録传志题咏之类为一卷并各以采自某书得自某人及石刻今在某所注于下葢明之中叶士大夫偶着一书犹笃实不苟必求有据如此也奂诗文皆光明俊伟有中原文献之遗非南宋江湖诸人气含蔬荀者可及其汴故宫记述北宋大内遗迹与姚公茂书论朱子家礼神主之式举所见唐杜衍家庙及汴京宋太庙为证东游记述孔林古迹尤悉皆可以备文献之征也陶宗仪辍耕録称奂尝读通鉴至论汉魏正闰大不平之遂修汉书驳正其事因作诗云风烟惨淡控三巴汉烬将燃蜀妇■〈髟上差下〉欲起温公问书法武侯入宼宼谁家后攻宋军回始见通鉴纲目其书乃寝云云则其学识亦与紫阳暗合矣

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●还山遗稿考岁略

　　金世宗大定二十六年丙午公生
　　丁未二岁
　　戊申三岁
　　已酉四岁
　　章宗明昌元年庚戌五岁
　　辛亥六岁
　　壬子七岁
　　癸丑八岁
　　甲寅九岁
　　乙卯十岁
　　承安元年丙辰十一岁
　　丁已十二岁丁内艰【按程夫人墓碑云夫人卒于承安二年丁已四月三日则公年十二遗山谓十一丁内艰则元年之丙辰非矣】
　　戊午十三岁
　　已未十四岁
　　庚辰十五岁【秋试长安中选】
　　泰和元年辛酉十六岁【春试复中优等】
　　壬戌十七岁
　　癸亥十八岁
　　甲子十九岁
　　乙丑二十岁【秋试长安中选】
　　丙寅二十一岁【春廷试万宁宫下第】
　　丁卯二十二岁
　　戊辰二十三岁
　　卫绍王大安元年已已二十四岁
　　庚午二十五岁
　　辛未二十六岁
　　崇寜元年壬申二十七岁
　　宣宗贞佑元年癸酉二十八岁
　　甲戌二十九岁
　　乙亥三十岁【丁外艰如洛】
　　丙子三十一岁
　　兴定元年丁丑三十二岁
　　戊寅三十三岁
　　已夘三十四岁
　　庚辰三十五岁【秋试长安中选】
　　辛已三十六岁【春试复以遗误下第】
　　元光元年壬午三十七岁
　　癸未三十八岁
　　哀宗正大元年甲申三十九岁【草万言策之为当国者搜郷里】
　　乙酉四十岁【在鄠】
　　丙戌四十一岁【在鄠】
　　丁亥四十二岁【在鄠】
　　戊子四十三岁
　　丑已四十四岁
　　庚寅四十五岁
　　辛夘四十六岁
　　天兴元年壬辰四十七岁
　　癸已四十八岁
　　甲午四十九岁
　　乙未五十岁
　　丙申五十一岁
　　丁酉五十二岁
　　戊戌五十三岁【试东平中収课税所长】
　　巳亥五十四岁【在洛】
　　庚子五十五岁【在洛】
　　辛丑五十六岁【在洛】
　　壬寅五十七岁【在洛】
　　癸卯五十八岁【在洛】
　　甲辰五十九岁【在洛】
　　乙巳六十岁【在洛】
　　定宗元年丙午六十一岁【在洛】
　　丁未六十二岁【在洛】
　　戊申六十三岁【在洛】
　　已酉六十四岁【在洛】
　　庚戌六十五岁【在洛】
　　宪宗元年辛亥六十六岁【请老归秦】
　　壬子六十七岁【东游秋王府驿召入闗】
　　癸丑六十八岁【春入闗被教叅议京兆宣抚司事累上书请闲遂还郷筑堂曰归来】

　　●钦定四库全书

　　还山遗稿卷上

　　（元）杨奂 撰

　　○文

　　臂僮记

　　余须髪未甚白精神未甚顇以年齿计之六十有九衰亦宜矣所幸者日读蝇头细字如举子时平生著述外无他嗜好其所以自得者亦足以自乐也兵火流离中仅存还山前集八十一卷后集二十卷近鉴三十卷韩子十卷槩言二十五篇砚纂八卷北见记三卷正统书六十卷盖起于唐虞讫于五代也间岁忧患丛至自三国以降规模已定而点窜有所不暇甞忆度之满百二十卷乃可为完书上下千数百载是是非非能免疑误经史揷架濈濈如蚕二三僮子备朝夕检阅奈何索甲而得乙语东而应西能尽如已意耶夫器利则事善固也独无知者乎方皇皇间会黄冠宋鲁班志明为子剏圆转书厨以便观覧其级也三象三才也其隙也六象六虚也顶末有枢纽常居其所而不移象极星也拟诸体用之妙则与天行健无异也是以正襟危坐聚所用书圜而帙之终日左探右取循环而无端既息呼叫之烦又絶奔走之冗或疾或徐或作或止不过一引臂而已因命之曰臂僮所谓用力少而见功多也今而后吾书其完乎彼徒知恶其圆曽知有无穷之方乎彼徒知恶其动曽知有无穷之静乎且以器为器止于斯矣抑知以人为器乎惟其操干旋坤斡之柄图垂拱仰成之逸不以手足耳目自役急于得人而器使之虽四海至逺万机至繁将何事之不济何功之不遂孔子曰无为而治者此也敢再拜以献甲寅清明日奉天老民记
　　此记得于内兄王平川平川得于邑人靖川马氏敬録如右寓仰止焉宋廷佐识

　　汴故宫记

　　已亥春三月按部至于汴汴长史宴于废宫之长生殿惧后世无以考乃纂其大槩云皇城南外门曰南熏南熏之北新城门曰丰宜桥曰龙津桥北曰丹鳯而其门三丹鳯北曰州桥桥少北曰文武楼遵御路而北横街也东曰太庙西曰郊社正北曰承天门而其门五双阙前引东曰登闻检院西曰登闻鼓院检院之东曰左掖门门之南曰待漏院鼓院之西曰右掖门门之南曰都堂承天之北曰大庆门而日精门左升平门居其东月华门右升平门居其西正殿曰大庆殿东庑曰嘉福楼西庑曰嘉瑞楼大庆之后曰徳仪殿徳仪之东曰左升龙门西曰右升龙门正门曰隆徳曰萧墙曰丹墀曰隆徳殿隆徳之左曰东上阁门右曰西上阁门皆南向东西二楼钟鼓之所在鼓在东钟在西隆徳之次曰仁安门仁安殿东则内侍局内侍之东曰近侍局近侍之东曰严祗门宫中则曰撒合门少南曰东楼即授除楼也西曰西楼仁安之次曰纯和殿正寝也纯和西曰雪香亭雪香之北后妃位也有楼楼西曰琼香亭亭西曰凉位有楼楼北少西曰玉清殿纯和之次曰寕福殿有二大石左曰敷锡神运万岁峯右曰玉京独秀太平岩殿曰山荘山荘之西南曰翠微阁苑门东曰仙韶苑苑北曰涌翠峯峯之洞曰大涤涌翠东连长生殿殿东曰涌金殿涌金之东曰蓬英殿长生西曰浮玉殿浮玉之西曰瀛洲殿长生之南曰阅武殿阅武南曰内藏库由严祗门东曰尚食局尚食东曰宣徽院宣徽北曰御药院御药北曰右藏库右藏之东曰左藏宣徽东曰点检司点检北曰秘书监秘书北曰学士院学士之北曰諌院諌院之北曰武器署点检之南曰仪鸾局仪鸾之南曰尚辇局宣徽之南曰拱卫司拱卫之南曰尚衣局尚衣之南曰繁禧门繁禧南曰安泰门安泰西与左升龙门直东则寿圣宫两宫太后位本明俊殿试进士之所宫北曰徽音殿徽音之北曰燕寿殿燕寿殿垣后少西曰震肃卫司东曰中卫尉司仪鸾之东曰小东华门更漏在焉中卫尉司东曰祗肃门祗肃门东少南曰将军司徽音圣寿之东曰太后苑苑之殿曰庆春庆春与燕寿并小东华与正东华对东华门内正北尚廐局尚廐西北曰临武殿左掖门正北尚食局局南曰宫苑司宫苑司西北曰尚酝局汤药局侍仪司少西曰符寳局器物局西则撒合门嘉瑞楼楼西曰三朝正殿曰徳昌东曰文昭殿西曰光兴殿并南向徳昌之后宣宗庙也宫西门曰西华与东华直其北门曰安贞二大石外凢花石台榭池亭之细并不録观其制度简素比土阶茅茨则过矣视汉之所谓千门万户珠璧华丽之室则无有也然后之人因其制度而损益之以求其称斯可矣

　　射虎记

　　吾友陇东康揖来乞射虎记问其故为郿尉曹侯设也吁人之所欲详诚吾之所欲畧子徒知其去虎之虎焉知其去非虎之虎且多乎哉夫虎之杀人也见于迹人犹得而避之其害细所谓非虎之虎杀人也藏于心使人不知其所避必狎而就之其害巨一扰之后无地无之奚独郿也哉若夫啸凶嘷丑伏昼伸夜禁缓则跳踉势穷则腾踯者盗虎也气吞一邑块祝四乡逞贪婪之欲啖孤羸之利者豪虎也蒙昏冐昧诬下罔上掉难折之舌吐无证之辞者讼虎也假威官府择肉墟落志在攫拏情忘畏惕者此吏虎也爪牙为名意气自若倚事以下乡幸赃以中人者此兵虎也又若钩距成性搏撃充已据案弄威攘权护失者同僚之虎也公御上檄私争已忿拥妖抱妍醉酿饱鲜者过客之虎也人谓郿有曹侯则盗者遁豪者慑讼者弭吏为之缩手兵为之敛迹同僚服亷而退让过客惮正而引避纲而举之其政亦足知矣宜乎邑之民途不掇遗寝不合户熈熈然坦坦然各保其性命子以射虎为虎则汉岂无李广唐岂无裴公勇于政斯可矣裴李世闻其射而未闻其政如曹侯可谓两得之矣然吾不以去虎之虎为贤而以去非虎之虎为贤者鄙意实在兹侯名大中字时正隆安人家世官职孔临洮甞载之皆不书子袖此以归其告郿人既去而思当泪吾文

　　跋赵太常拟试赋藁后

　　金大定中君臣上下以淳徳相尚学校自京师逹于郡国专事经术教养故士大夫之学少华而多实明昌以后朝野无事侈靡成风喜歌诗故士大夫之学多华而少实上病其然也当泰和丙寅春三月二十五日万寕宫试贡士总两科无虑千二百軰上躬命赋题曰日合天统侍臣初甚难之而太常卿北京赵公适充御前读卷官独以谓不难即日奏赋议乃定既而中选者纔二十有八人仆时甫冠获试廷下而席屋偶居前列朝隙闻异香出殿棂间一紫衣人頋予起问题之难易及氏名里贯年齿而去少顷复相庆曰适驾至耳薄暮出宫传以为希遇甞退而志之后四十五年仆以河南漕长告老于燕过太常之孙承祖家得所拟赋感念存殁不能不惘然为叙其末并以旧诗归之所谓月淡长杨晓色清天题飞下寂无声南山雾豹文章在北海云鹏羽翼成玉槛玲珑红露重金炉缥缈翠烟轻谁言夜半曽前席白日君王问贾生者是诗少作也无可取以其纪一时之事庻附赵氏家传或见于后世云

　　锦峯王先生墓表

　　先生姓王讳仲元字清卿家平阴广道先生之犹子明道先生之子世以儒道着一时名公巨人若党懐英赵沨皆师尊之先生举进士有声承安五年四举推恩资髙雅清苦寡言笑无杂宾尝知阿干县宪司以简静闻退食拥琴昼不出正襟危坐似与世相忘也遇会心者虽对谈竟日未尝渉贵游可喜事人信其为古君子也而书名尤重小楷介欧虞间用荐者召应奉翰林文字同进士入玉堂自先生始改陜西东路转运司盐鐡判官适书蓝田山碑饮玉浆偶得疾死于官舍贞佑四年也死之日家无余赀藁葬城南鴈塔之阴邻永平王尚书圹墓经兵寺宇废荡荆棘埋没迷所在后三十八年尚书子元卿至审其在墓西十五歩初元卿许并负而东既而恐亲族零落无可归甲寅九月五日奉天杨奂感念平素会长安祁邦用杨天徳来献臣同徳张琚髙唐赵安世淅津张儆燕南毛居仁耿都陈殳云中孟攀鳞太华郭时中鄠郊范文炳平陆负择加以衣衾藏之故穴盖有待也

　　祭国信使王宣抚文

　　维岁次癸卯四月丁未朔二十有一日丁卯某官某谨具清酌庻羞之奠致祭于故宣抚御史大夫国信使王公之灵呜呼两军之间零丁数骑江湖十年风霜万里不知其几往几来而卒止于此乎人主察其（阙页）

　　顾公之室岂无槖装千金一挥廪无见粮宾客萧条路人惨伤呜呼哀哉我生后公仕及同时人之于公其孰不知我之知公独与世而背驰陆公何人屈赵佗而朝汉阙终军孺子携长缨而覊南越无以成败輙生予夺公之清衷遐畧髙名大节可以撼天壤摩日月而素志未酬徒赍恨于九原此予所以抚地大恸继之以血也呜呼哀哉尚享

　　正统八例总序

　　呜呼正统之说祸天下后世甚矣恨其说不出乎孔孟之前得以滋蔓弥漫而不知剪遏也通古今考之既不以逆取为嫌而又以世系土地为之重其正乎后之逆取而不惮者陆贾之说唱之莽操祖而诲之也不曰予有惭徳不曰武未尽善也以汤武之顺天应人而犹以为未足况尔耶以世系言则禹汤文武与桀纣幽厉并矣不曰贼仁者谓之贼贼义者谓之残残贼之人谓之一夫而容并之以土地言则秦之灭六国晋之平吴隋之平陈苻秦之窥伺梁魏周齐之交争不息者所激也不曰以力假仁者覇覇必有大国以徳行仁者王王不待大汤之七十里文王之百里以王道为正也王道之所在正统之所在也不然使创者不顺其始守者不慎其终抑有以济夫人主好大喜功之欲必至糜烂其民而后已其为祸可胜讨耶是以矫诸儒之曲说惩厯代之行事蔽以一言总为八例曰得曰传曰衰曰复曰与曰陷曰絶曰归孰为得若帝挚而后陶唐氏得之夏殷絶而汤武得之是也以秦隋而始年必书曰得何也庻几乎令其后也未见其甚而絶之私也见其甚而不絶亦私也一世而得再世而传固也武徳贞观之事既书髙祖曰得继之曰太宗得之何也原其心也其心如之何谓我之功也功着矣夺嫡之罪其能掩乎而曰传者诞也悲夫虔化之兵未洗灵武之号又建启之不正习乱宜然是故君子惜之此变例之一也孰为传曰尧而舜舜而禹禹而启周之成康之类是也曰衰者何如周道衰于幽厉汉政衰于元成之类是也曰复者何如少康之布徳太甲之思庸宣王之修明文武之功之类是也晋惠中宗则异于是所谓反正者也故附见之此蒋乂之论也惠帝既复而夺之何也咎其为贾后所制至废其子以成中外之乱徳之不刚也徳之不刚君道失矣犹中宗改号而韦后与政使武氏之烬复然也曰与者何存之之谓也有必当与者有不得不与者昭烈帝室之胄卒续汉祀必当与者也晋之武帝元魏之孝文不得不与者也昭烈进魏其黜乎曰莽操之恶均却莽而纳操诚何心哉党魏媚晋陈寿不足责也而曰不取于汉取于羣盗之手其奨簒乎魏晋而下讫于梁陈狃于簒弑若有成约今日为公为相明日进爵而王矣今日求九锡明日加天子冕旒称警跸矣今日僣皇帝位降其君为王为公明日害之而临于朝堂矣吁出乎尔者反乎尔其亦弗思矣乎史则书之受禅先儒则目曰正统训也哉曰晋不以为得者何斥其攘魏也斥而与之何也顺生顺逆生逆天也天之所假能废之哉曰后乎此者不得与斯何也恶之也何恶之恶其长乱也不然乱臣贼子何时而已乎公羊曰録内而畧外舍刘宋取元魏何也痛诸夏之无主也进于中国则中国之也且肃宗扫清巨盗廽轸京阙不曰复而曰与何也暴其自立也五代而与明宗柴郭何也贤明宗之有王者之言也愿天早生圣人是也周祖以其厚民而约已也世宗不死礼乐庻几可兴奈何不假之年而使格天之业殒于垂成也曰陷者何夏之有穷浞汉之有诸吕新室晋之永嘉之祸唐武韦安史巢温之僣叛是也始皇十年而从陷例何也曰置秦于大乱不道者始皇也诱始皇于大乱不道者李斯也人主之职在论一相是年也斯之复相之年也恶恶者疾故揭为不哲之鉴以着辅相之重也曰景帝即位之初明帝之永平八年而书陷者何以短通丧而启异端也短通丧者灭天性也启异端者乱天常也虽出承平之令主而不正其失何以严后世之戒曰絶者自絶之也桀纣胡亥之类是也曰归者何以唐虞虽有丹朱商均而讴歌讼狱归于舜禹桀纣在上而天下臣民之心归于汤文矣曰汉之建安十三年繋之刘备何也以当阳之役也夫我不絶于民民其絶我乎诗之皇矣乃眷西頋求民之莫斯其旨也商周之交纣徳尔耳悠悠上天不忍孤民之望亟求所以安之而其意常在乎文王之所以潜徳言也曰归或附之以陷何也示无二君也敢问唐虞之禅夏后殷周之继存而不论何也曰圣人笔削之矣起于周敬王之癸亥何也曰痛圣人既殁微言之不闻也而周之世书秦之事何也着其渐也秦之叛僣不能制则周之弱见矣秦人承三代之余混疆宇而一之师心自恣絶灭先王典礼而专任执法之吏厉阶既作流毒不已呜呼王道之不明赏罚之不修乆矣然则发天理之诚律人情之伪舍是孰先焉曰通载者二帝三王致治之成法桀纣幽厉致乱之已事也曰通议者秦汉六朝隋唐五季所以兴亡之实迹也因以仰述编年之例具録而无遗索其梗槩不过善可以为训恶可以为戒而已前哲之旨果中于理所取也敢强为之可否苟有外于理所去也必补之以鄙见者将足成其良法美意也而忍肆为斩絶不根之论徒渉于乖戾耶盖得失不尔则不着善恶不尔则不分劝戒不尔则不明虽绵厯百千世而正统之为正统昭昭矣卓然■〈〈一上自下〉页〉治之君苟察斯言而不以人废日思所以敦道义之本塞功利之源则国家安寕长乆之福可坐而致其为元元之幸不厚矣乎

　　与姚公茂书

　　奂■〈击页〉首复别四五年思渴之甚所欲言者不一也握手未期此懐可知子善至得书审玉眷佳裕且知北还喜甚去岁子善云新筑祠堂而石室在正位不知何所据及见朱文公家礼图说亦云在北架似不安也且宗庙五庙七庙而已虽有成言所以作室次第于经则无所见朱文公后宋人也建炎南渡庙社之礼一荡就有故老或欝欝下僚无所见于世此说在中庸或问中畧见之所可信者止是昭穆位次于神主于石室皆不及也家礼所载神主様式亦非奂三十时入汴梁得宫室庙社法度于一故老处又五年因秋比以生徒之众寓长安慈恩寺有僧曰了迁者乘暇请观寺之西南杜相公读书堂奂一见知其为家庙也其庙制如世之所谓呉殿也凡石室并在西壁髙与人胸臆齐其僧犹以为藏书龛既而来洛下于杨正卿家阅稽古编文信乎其为杜祁公之家庙也文粹韩文公集多有家庙碑止说三室四室或云第一第二第三第四室又有云东室者亦不载石室方位之所在夫礼者制度名数之所寓也不有所据必有所见文公所述未见其所据当以奂之所目覩者为庙之定制天子与诸侯卿大夫同所以异者名数也今汴梁太庙法度弊家具有图说自己亥春定课时有告隠匿官粟者亲入仓检视而仓即太庙也因得考其制度焉石室在西壁正殿凡二十五间始祖室三间内附祧庙神主五位其石室皆在西壁而近南牖世祖二间内附肃宗一位穆宗二间内附康宗一位太祖已下至宣宗各二间系八室计一十六间其神主石室并在西壁东西夹室各一间凡有神主处每一间门一牖一门在左牖在右已上共二十五间近有客曰毛正卿至自保州鲁为先庙太祝谈旧礼如在目前是日坐客甚众谈竟奂问之曰如公所言其行礼时将在秋冬而不及春夏也客问何以知之奂曰以公止见虎席故知其在秋冬也若春夏则以桃枝桃枝竹也客曰适在冬耳奂又问公之行礼将属时享而不及禘祫客问何以知之奂曰禘祫则太祖神主位于室西而东向焉昭在于北而南向之穆在于南而北向之公所言而曰太祖神主在门之内南向焉故知其不及禘祫也客谢未甞及禘祫吁此定礼也患不素考耳是与非吾友订之恐不宜袭家礼之误也著书非细事也古之圣贤未甞敢自作古所谓神主之说容面告焉

　　东逰记

　　壬子春三月十六日庚子东平行台公宴予东园是日衣冠毕集既而请谒阙里迨丙午乃命监修官卢龙韩文献徳华上谷刘诩子中相其行丁未同徳华子中暨摄祀事孔■〈木芮〉器之梁山张宇子渊汴人郭敏伯逹出望岳门幕府诸君若曹南商挺孟卿范阳卢武贤叔贤亳社李祯周卿江陵勾龙瀛英孺信都李简仲敬济阴江绂孝卿梁园李绂绶卿华亭段弼辅之祖于东湖之上既别自西而东行六十里宿汶上县刘令之客厅汶上古之中都也先圣之旧治鲁定公九年宰于此县署之思圣堂是也有杜子美望岳诗刻王彦章坟祠在西城外以斯人而仕于梁时可知也戊申晨起器之从间道先往是日至兖州会州佐孟谦伯益教官张铎振文振文话峄山之胜为甚详子美所谓浮云连海岱平野入青徐登南城楼诗也徐在南四百里青在东北七百里海在东北又不啻千里岱岳二百余里吁二三千里之逺今一举而至与其终身拘拘儒儒于二百里内者不亦异乎已酉拉振文而东不四五里过泗水地颇髙敞南望鳬峄诸峯出没于烟芜云树之表使人豁然也又一舍许逹于曲阜见曵而断者其鲁城欤欝而合者其孔林欤不觉喜色津津溢于眉睫也未几器之軰跃马出迓入自归徳门鲁门一十有二正南曰稷左曰章右曰雩正北曰闲左曰齐右曰龙正东曰建春左曰始明右曰鹿正西曰史右曰麦归徳其左也当时天下学者多由是门入故鲁人以此名之族长徳刚又率诸子弟来迓于庙之西相与却马鞠躬趋大中门而东由庙宅过庙学自毓粹门之北入斋厅在金丝堂南燕申门之北堂取鲁恭王事也是日私忌不敢谒庚戌锺鸣班杏坛之下痛庙貌焚毁北向郓国夫人新殿绘像修谒而板祝如礼告先圣文宣王曰嗟乎圣人造物也七十子造物之因物也于问荅之际见之矣问仁者七而荅之者七问孝者四而荅之者四问政者九问君子者三所以荅之者无一似焉不惟不违其所长而亦不强其所不能故大以成其大小以成其小造物奚间焉垂世立教百王所仰未有由之而不治舍之而不乱者也春秋诸国孰弱于鲁降千八百年而知有鲁者吾圣人之力也吁生而不见用没而赖之以闻何负于鲁也后有国有家者独不思之耶今日何日匍匐庭下死无憾矣覊旅悠悠礼物弗备敢荐以诚告先师兖国公曰夫士君子之学原于治心圣门三千徒孰非学也曰好之者独公为然无事业见于当时无文章见于后世考之传记一再问而止察之日用一箪瓢而止绵亘百世之下自天子逹于庻人无敢拟议者将从无欲始乎抑非也不可得而知也适谒林庙获瞻井里輙祭以告告先师邹国公曰子之于圣人其犹天而地之日而月之欤学出于诗书道兼乎仁义至于知易而不言易知中庸而不言中庸此又人之所难能也汤武则待子而义匡章则待子而孝纷纷杨墨之徒待子而后黜其为功用鸿且着矣夫岂好辩者哉奂等去圣人弥逺欲学无师而复执志不勇惟神其相之降阶谒齐国公鲁国夫人之故殿殿西而南向者尼山毓圣侯也次西而东向者五贤堂也谓孟也荀杨也王与韩也碑孔中丞道辅文中丞笃于信道者也于家法无愧矣遂饮福于斋厅宾主凢二十有五人酒三行而起执事者族中子弟也进退揖让例可观信乎遗泽之未涸也焉知教餋之乆明诏之下人物彬彬不有经学如安国政迹如不疑者乎杏坛二字竹溪党懐英书坛之北世传子路捻丁石盖石靥也夫所谓勇于义而已岂区区若是邪一有率尔之对而不免流俗之口盍亦慎之坛南十歩许真宗御赞殿也七十二贤并诸儒赞从臣所撰贞佑火余物也手植桧三而两株在赞殿之前一株在坛之南焚橛无复孑遗好事者或为圣像或为簮笏而香气特异赵大学秉文麻征君九畴有颂有诗世多传诵之次南碑亭二东亭宋碑一吕蒙正撰白崇矩书太平兴国八年十月建金碑一党懐英撰并书篆西亭皆唐碑也一碑崔行功撰孙师范书碑阴刻武徳九年十二月诏又刻干封元年二月祭庙文一碑江夏李邕撰范阳张廷珪书开元七年十月建次南奎文阁章宗时剏明昌二年八月也开州刺史髙徳裔监修阁之东偏门刻顾凯之行教吴道子小影二像东庑碑六皆隶书而鲁郡太守张府君碑非也西庑之碑八隶书者四余皆唐宋碑也是日宴罢并出北■〈土扁〉门由袭封廨署读姓系碑又北行由陋巷观颜井亭亭废矣北出龙门入孔林徘徊思堂之上由辇路而北夹路石表二石兽四石人二兽作仰号之状拜奠先圣墓如初礼前有坛石厚三尺许方如之其数四十有九后汉永嘉元年鲁相韩叔节造东连泗水侯伯鱼墓南连沂水侯子思墓世家云相去十歩耳而宻迩若此疑后人増筑之也然规制甚小礼之所谓马鬛而封者是也子思之西石坛居摄元年二月造有曰上谷府卿者有曰祝其卿者先圣墓西北白兎沟也一石兽状甚恠林广十余里竹木繁茂未见其比而楷木以文为世所贵无荆棘无鸟巢将吾道固终不可芜没而凤鸟有时而至欤林东三里讲堂也林与堂俱在洙北泗南按世家云周敬王三十六年孔子自卫返鲁删诗书定礼乐繋易于此砚台井在其西惜去秋为水漫没矣辛亥谒周公庙庙居孔庙之东北五里有真宗御赞碑车辋井在正东少南水清白而甘俗呼浆水井者是也庙北双石梁井石上绠痕有深指许者百歩许得胜果寺鲁故宫地也殿之东北大井圆径六十尺深二丈水色墨如也东过颜侍郎墓林城之迹颜庙也庙中孤桧髙五丈许由曲阜西复东北行一里入景灵废宫观寿陵陵避讳而改也东轩辕葬所宋时迭石而餙之也前有白石象为火爆烈坛之石栏穷工极巧殆神鬼所刻也读碑记始知草剏于祥符润餙于政和而大定中因之而不毁也此亦人君治平之乆狃于贪侈之心之所激也福苟可求则二帝三王必先众而为之福可求乎哉大碑四谚云万人愁者是也而二碑广二十有三尺阔半之厚四尺屃赑髙十有三尺阔如之厚四尺龟趺十有八尺二碑广二十有四尺阔半之厚四尺屃赑髙十有八尺阔十有六尺厚四尺龟趺十有九尺一在城之外一在城之内无文字意者垂成而金兵至也陵曰寿陵者诚何谓耶入东门飰器之家复西南驰观汉之鲁诸陵大塜四十余所石兽四石人三人胸臆间篆刻不克尽识有曰有汉安乐太守亷君橐塜者有曰府门之某者折而北渡雩水入大明襌院观逵泉水中石出如伏鼋怒鼍寺碑云鲁之泉宫也薄暮归自稷门望两观穹然以少正卯奸雄而七日之顷谈笑剔去则知舜诛四凶使天下翕然服之明矣孰谓圣人而有两心哉后世如操如懿得全首领于牖下不为不幸矣登泮宫台台下之水自西而南深丈许而无源吁僖公一诸侯能兴学餋士如此三咏采芹之章而后下其西灵光殿基也破础断瓦触目悲凉而王延寿所谓俯仰顾盻东西周章者今安在哉壬子复由县城东北行十里许过桃落村南望修垄曼延不絶者周之鲁陵也东南五里逹胁沟村拜圣考齐国公墓而林广四十畆墓前石刻甲辰春二月望五十一世孙元措立石溢津髙翿书沟水在林之东北入于泗其南防山也而山之东西峯五礼云合塟于防是也林之北东蒙路也自西峯而南谒颜子墓石刻曰先师兖国公大定甲辰三月先圣五十代孙承直郎曲阜令袭封兖圣公孔搃立石太原王筠书墓前一石仅二尺许两甲士背附而坐一执斧一执金吾正北有小塜不可考颜氏子孙二房在少东上宋村是日东南行并戈山而西由白村厯西鲁元逹东鲁元馆房氏家泗州公古具鸡黍以待古孔氏壻也问之不知其为公孙公西也地多虎狼牧者为之惧比晓幸无所苦癸丑穿林麓而东约六里许逹尼山二峯隠隠在霄汉间而中峯逈出昔之所谓穹其顶者是也庙庭废虽乆而规模犹见其西智源溪桥也端南即大成门次北大成殿也其东泗水侯殿其西沂水侯殿大成之后郓国夫人殿也其后斋所也西有齐国鲁国之殿齐国之东而南向者毓圣侯殿也大成之东斋廰也兵余尚存焉正北中和壑也庙之西南观川亭也瓦砾中得一断石盖前进士浮阳刘晔夹芦辩也或曰夹驴刘恶其鄙俚故辨正之夹芦岘在尼山西由亭之东回旋而下得坤灵洞石角濈濈不可入族长云庙户管用吉成甞持火曵絙而入比三数丈忽隙间有光覩一室口广两楹许中横石床石枕皆天成也而不可动今五十年矣以管与吉幼而瘠故可入也所言如此洞名刘晔之所刻也因渉雩水过颜母山下观文徳林以章木障翳庙与圣并无所见寻旧路复逹鲁元馆已西南濒嵑下而出由桑家庄厯峻山二十里而近逹四基山遇兵士傅正徐州人导至邹国公墓墓在庙之东北有泰山孙复碑孔中丞立石其西大塜七正北墓差小无从考之南有寺曰亚圣寺有碑傍有古墓三行四五里过黄注村又十里由石经埠正南少西行二十里逹邹县宴彭令之宅四月甲寅朔饭后出南门二十五里许逹峄山循山之西北絶涧乱石如屋既而遇道者李志端为之前导复西北行逰太湖悬钟石洞东南行入燕子嵓仆以病足与徳华嵓下坐待诸君之还晡时子中軰踵至国祥且示峄山图蜡纸按图指頋若仙桥之巨石七真之西轩下瞰纪侯之重城汉相之故塜一如眼底如玉女峯千佛塔尤号竒絶所至流泉修竹杂花名果殆若屏面而容缕数哉逼夕阳下山迤逦由西至北而进逹于县之南闗报孟氏诸孙迎于道左即造邹国公庙庭奠已入县复宴于旧馆县父老请见为欢饮竟夕乙夘出西门北行十里入岗山寺孟氏诸孙复携酒至由竹径渡横桥休于寺之静室良乆出山东北行二十五里逹马鞍山谒孟母墓北行十五里逹赵氏庄饭孔族家又十里许逹于鲁城之南登郊台台东西五十八歩南北四十歩鲁之台可见者三是台与泮宫台庄公台也不知书云物者何所也容考之北渉雩水由竹径登浮香亭亭以梅得名少北一石穴茶泉也亦竹溪书而不名缅想前軰风度又有足敬也丙辰曲阜宫佐至以私忌不敢饮丁已将访矍相圃会功叔遣其子治同诸官佐具酒馔复至不果时功叔抱乐正子之疾戊午从徳刚子中登西南角台望射圃圃在归徳门里道侧积土隠起草中或其所也台泰和四年七月六日故人梦得之所筑也窃有感于懐梦得元措字也是夕孔族设祖席于斋廰已未辞先圣于杏坛之下族长徳刚率族人别于归徳门外国祥暨徳刚之子立之护至兖州西呜呼读圣人之书逰圣人之里幸之幸者也然有位者多以事夺而无位者或苦力之不足也况以丰镐之西望邹鲁之逺与南北海之所谓不相及者何异焉流离顿挫中有今日之遇伯逹既绘为图且属仆记之敢以衰朽辞勉强应命将告未知者是岁四月五日紫阳杨奂记【素王纪事】

　　郓国夫人殿记

　　祀天而不祀地祭日而不祭月是岂礼也哉况圣人之教始于夫妇逹于天下不尔父子君臣上下泯矣前庙后寝三代之定制而吾夫子之祀本用王者事阙里之旧有郓国夫人殿乆矣由唐宋降及于金号称尤盛贞佑之乱扫地无余故老彷徨莫不痛心东平行泰严公忠济仰体朝廷尊师重道之意以兴废补弊为所务经始于己酉八月落成于壬子之七月先是夫人之神座生木芍药一本见者异之明年修庙之令下适造舟者犯我林庙伐我民冡珍材堆积如阜闻公之至尽委而去乃命参佐王玉汝监修官兼摄祀事孔■〈木芮〉召匠计之佥曰构正位则不足营寝宫则有余众志既恊遂讫兹役花之祥验矣而工食涂餙之费不论也夫神恠之不语固然而有开必先之说如之何其废之也夫人姓丌官氏宋女也泗水侯鲤息也沂水侯伋息之子也先圣之为中都宰为大司冦摄行相事夫人不以为泰畏于匡拔树于宋削迹于卫絶粮于陈蔡夫人不以为否穷通出处无一而不预所以血食者其斯乎彼湘水之娥皇邰城之姜嫄祠宇之顕者也拟诸乡邑子孙每四仲之月肃三献之礼厯千万世而下弗絶者不有则矣乎噫当崇奉者圣人之功也当践履者圣人之道也苟知其功而不知其道则与事淫祠野庙等矣吾恐神意一日不能安乎此孰谓圣人安之耶尚来者无忽【文类】

　　洞真真人于先生碑【并序石刻在祖庵】

　　盈尺之璧径寸之珠天下皆知其为寳也不以藴于山渊而不闻况于人乎东鲁宣父炳辟世辟地之训厯代史臣列隠逸逸民之传宜乎绵亘千数百载而不废也仆儒家者流窃有志于史学谨按洞真之行实斯亦古之所谓宗师者欤故碑之无疑师讳善庆字伯祥寕海人髙门于公之后祖彦升主好畤县簿考道济韬光不仕师幼不茹荤长通经史大义雅嗜道徳性命之学与丹阳同里闬大定二十二年丹阳演法于金莲道场耋稚云集而师预焉时甫十七矣丹阳见而竒之且叹曰向畏重阳谴诃颇萌倦弛然得以终其业者彦升之力也使是儿入道殆天报乎其家聴执几杖以从再年冬丹阳返真径造陇州龙门山谒丘长春长春俾叅长真于洛阳得炼心法丐食同华间明昌初长春归海上属曰汝縁在汧陇无他往夫人需友以成不可不择复入秦卜吴岳东南峯凿石以处日止一餐凡可以资于道者造次不暂舍絶迹人间七八年迄今目其龛曰于真人洞友蒲察道渊待之如师后创观平阳之石门承安中好事者输赀有司买玉清之额礼体玄大师寻佩受法箓以辅道救物逺近益加崇敬泰和三年陇之州将保赐冲虚大师号五年再谒长春启证心印退隠相州天平山六年长春介毕知常缄示宻语督还汧陇仍易名志道师再三敬诺叅长生乆之道价隆重辉照一时虽黄髪故老自以为不逮也甞谓学仙者存乎积累赴人之急当如已之急八年南征凯还悯其俘累必尽力购援而后已元光二年陇山乱中太一宫李冲虚闻之举以自代不起正大改元上悼西军战殁遣礼部尚书赵公秉文祭于平凉充济度师秉文髙其节图像荐诸朝召之又不起二年饥荒或言路直秦岐之咽过客无别岁计柰何师曰吾门一见其难而遽如许不广甚矣言者悚愧未几秋大熟迁五姓洞真观环居弗出逼中使络绎不絶起而应之遂领中太一官事七年河南不雨诏近侍护师降香济源上初期望祀于宫中而临河阻风鐡札既沉斥鼓棹前进登岸风如故立致甘澍特旨褒异兼提点五岳佑神观天兴二年春京城送欵于我朝驿访髙道以师为之冠秋七月约山中栾渡北迈时苦于饿依附者众船人疑其有金帛迤逦沿流而下夜将半遇一沙渚委之而去黎明惊涛四涌莫不仓皇失措会八柳树堤溃乃定徐谓弟子符道清曰今日之事非尔不能济道清秦人不安于水承命捷若神助俄赂二舟驰迓举脱其厄其临事如此过魏过鲁过赵诸侯郊迎以相蹑拥篲以相先玄通子范圆曦乃为人所尊信主东平上清宫闻风虚席引避良有以也乙未秋入燕致祠处顺堂下适清和嗣教门事待之如伯仲丙申燕境因旱而蝗俯徇舆情投符卢沟乃雨蝗不为灾戊戌夏四月诏天下选试道释进号通玄广徳洞真真人秋七月掌教李公真常奏请住持终南山重阳万寿宫适北京留守乌公筑全真观奉之庚子京兆太傅移刺寳俭总管田雄交疏邀师会葬祖庭即日命驾入闗总宫事綦白云李无欲实纲维之而曹冲和志阳实润色之丙午夏五月西逰巩昌以汪侯徳臣敦请故也冬盘桓秦亭宾僚刘泽琡王道寕焦澍朝夕左右动静语黙具西州録丁未春二月还宫张道士来云中躬拜庭下师坚让不受执事者曰真人寿垂九秩簮冠满前以此而处渊源之地过矣师曰礼无不荅大白若辱广徳若不足老氏有之以丹阳接一童子必荅焉忍自尊大耶庚戌冬十月二日沐浴正襟危坐犹平日翌日留颂以寓生不必乐死不必忧之旨曲肱敛息坦然顺化春秋八十五后九日葬于宫之西北隅有洪锺集行于世镇阳冯侍郎壁传其事甚悉在汴则尚书左丞张公行信平章政事侯公挚司谏许公古礼部尚书杨公云翼王府司马李守节修撰雷渊应奉翰林文字宋九嘉在燕则陈漕长时可吴大卿章张侍读本在闗中则叅省王辅臣部中邳邦用讲议来献臣同徳寺丞杨天徳员外郎张徽中书掾裴宪经籍官孟攀鳞署丞张琚盖当世景慕者也容力取而言诘之哉师间气天挺谦慈夷粹似简而不失之倨似和而不渉于流信乎其难名也四方学徒不可胜数虽乆于其事者未甞见喜怒之色形于颜间察其日用之常则寒暑风雨无少变六十八年胁不沾席衣不觧带可谓慎终如始矣与人言惟正心诚意而已至于啬神頥真之秘苟非其人闭口不吐恐失之强聒也精洁俭素不习而能一履袜之细至经岁不易肯以丝毫利诸已耶东彻海岱南穷襄邓西极巩洮北际燕辽瑰踪玮迹章章可考葬之明年春仆以南漕长告老燕台无欲子促其徒往返六千里恳征文石呜呼玄鹤不来青山已尘遐想岩扉强勒之铭铭曰维道与天初同原方术分裂无乃繁至人跃然起海门丹阳嫡子重阳孙空山大泽环四垣隠几坐观万马奔物生不愿为牺罇火烈始见玉性温西翱东翔动帝阍岁旱懐诏济渎源鸿流怒涛鲸吐吞灵符一掷摄老坤蜚亷冯夷掖两辕焦谷再沃如平反朝那夜哭战死魂霓旌豹尾交缤翻杨枝麾洒消沉寃随机应物忘清浑疾雷破聩电烛昏功成弗居徳愈尊上宾碧落何轩轩道路掩面泣宿恩洪钟叩撃皆玄言包括郑圃罗漆园陆陶殊派契义敦我舌人笔势可扪赤书翠琰馨兰孙

　　重修岳云宫记【此记得于王平川】

　　天下形势之重莫重于河阳孟州附邑懐洛咽頥之地南通湖襄北抵燕蓟出入往来未有不由于此拏舟鼓枻喘息靡暇承平日坐挟府库仓庾之饶而犹病诸战闘三十载馆舍灰烬闾巷荆棘虽智者亦无及矣介乎两州之间宫曰岳云大行王屋堆蓝拥翠又极一方形势之选五六月涨水弥漫藕花菰叶动摇于空蒙滉漾中阆风玄圃徒费丹青途之人望而归之不翅其家饥者则思饫渴者则思饮止者则思寕其栖神泛然应之未闻拒人以色余窃禄漕台岁受约束于燕尝假榻以溷执事诘所以为教曰今之全真也以水譬之重阳发其源丹阳长春广其流衍其泒谭刘王郝犹流泒之有江河其归一也诘宫之目曰长春初年游秦载瞻灵嵩揭庵之名庶几混迹市廛不忘乎云山之胜岁壬子嗣教真人常大宗师准恩例故因庵而更为宫其始末如之何曰登州苏公范阳许公金台宋公草创之泰和兴定时事迨国朝栖神子出修餙而润色之栖神讳志佑姓王氏林虑人其至也以乙未其升也以已亥寿八十有八具李翰林阳台宫碑继之者包公志安也其取与如之何曰野人义以取之义以与之而无亲踈富贵之与贫贱也然而岁计出入之用绰绰而无匮比之世人亦无忧劳迫其身困其虑也或笑于其旁曰学仙者玄虚以为本清净以为宗独不惮烦之甚余曰不然夫仙也者各适其适也至于登明儁良垂拱嵓廊九重之仙也言聴谏从官师承式卿相之仙也海波四澄羽檄不飞将校之仙也章翳讼庭铃索声沉守令之仙也至于负贩之儿星行露宿东交西易而畏途之祸不闻耕稼之叟风雨以时髙廪参差莫■〈危几〉家离乡之为忧搢绅先生钩轩横几重编叠简得以讲明唐虞姬孔之懿训君臣父子之大义是亦仙矣况方外之士居不聨乎里社齿不沾乎版籍无转输征伐之劳无头会箕敛之廹道之精微玄妙靡不洞贯而□□然以尽天年孰谓非仙也乎且道不逺于人亦□□而可人所谓絶学无忧戒其荡而弗返向见栖易之后香火之隙研精语易者十常四五客坚谢之□□髙山抚襟兴慨作迎云送云诗二章遗志祥志□□□曰海涛红兮晨露晞岳隆隆兮云飞飞欵幽□□如期百年开阖兮窓与扉城郭良是兮人已非□□惨淡兮行路稀云趋岳兮知归回舟兮箭激沙□□忘机邈故山兮千里怅夙心兮独违

　　总帅汪义武王世显神道碑

　　公系出汪骨族贞佑二年西北臲■〈危几〉阶战功起家为□去长八转领同知平凉府事正大四年领陇州防□□进征行从宜分治陜西西路行六部郎中西南□□窘迫□□□□率豪右助邉邻□□之军饷以□不□絶年以巩州冲要之地□□□□□兼治中□□□□□□帅府机务是时所□□□饥疫荐□□□□□□□完颜仲徳拥将士吏民出保石门九□□□□□□□公拜便宜总帅制旨大约属以社□□□□□□□□□□粮械莫不精瞻明年京□变郡县风靡公独为之坚守越三年犹按堵如故而外攻不弛谓其众曰宗祀已矣吾何爱一死千万人之命悬于吾手平居享髙爵厚禄死其分也余者奚罪与其经于沟渎姑徇一时之节孰若屈已纡斯人之祸会顿兵城下率僚佐耆老持牛羊酒币迎谒焉曰吾征讨有年所至皆下汝独尔耳何也对曰有君在上卖国市恩之人谅所不取王大悦勑其下丝髪无所犯盖乙未冬十月四日也旦诣行帐宠之以章服职仍故即日南征鸠士马截嘉陵蹴大安未几凯旋叠承奨赉丙申备前锋进攻大安南田杨诸蛮结阵来拒公麾轻骑五百挠之众乱首尾不相藉溃围出与南将曹将军潜兵作犄角计公单骑往突之格杀数十人黎明军合殪其主将王嘉叹之赐名马佩刀公退语所部曰吾已撤彼之藩篱行寝其堂奥矣丁酉春□□武信城□□□□□□□□金获府库遂蹂资普戊戌军葭萌之南□□□□□依山为栅公选数百骑夺山而入多所俘杀得□□□乘胜赴资州壁山间识公旌帜惊怖奔逸钞嘉定峨眉以归已亥秋俾隶搭海公节制道险霖雨阻行攀木縁磴彻开州闻蜀军列万州南岸公伺夜伏兵上流舟北岸以疑之既而由上流鼓革舟而下袭敬之追奔逐北直抵夔峡公返而揉之几无噍类渉巫山与援军遌复剿三千余级比春分兵掖江引还及涪州修浮梁信宿而辨以济南道之师环攻崇庆守者开门延敌他将莫能支公提戈首出人服其胆勇蕲并力以拔其城天大暑乃罢秋觐帝数其功赐金符公拜谢曰实陛下威徳所致臣何预焉上乐其知体首肯者再四年辛丑蜀帅陈隆之自称百万众驰书索战十月五日公畧地成都薄城而阵彼屡战屡却坚壁不出公晓以祸福十二日夜田显缒城投欵觉之公曰事急矣叱梯城入救军民从显而出者七十余口获陈隆之斩之五日公领精鋭五百捣汉州州兵三千出战门闭尽陷三日军薄城又三日克之露布以闻王击节叹赏仍赐田显钱物癸夘春公且疾忽被召即戒首途既见锡虎符总便宜总帅手札何秦巩定西金兰洮会环陇庆阳平凉徳顺镇戎原阶成岷叠西和等二十余州事无巨细惟公裁决以忧深青重疾再作竟不起公器局宏逺资仁孝奉养太夫人斯湏靡忘征南得旨酒不逺数千里载归以备滫瀡处丧不御酒肉劬劳之日必致斋荐祭喜儒术闻介然之善应接无少倦罢覊人寒士至觧衣推食生馆死殡各得其所还自蜀辇书数千百卷而图畵半之士卒必与同甘苦如父兄之于子弟然临阵整肃无敢干者悯新民未辑刑清役寡纵所不免犹度力缓期不至急暴上下不闻告讦或有牵连议从寛释同属异主者乃尽力购聚之每事先立规程而后处之以及讼庭驿舍则静若隆平时休沐对客命觞雅歌投壶而已燕居逸逰若不胜衣遇敌先登刈旗斩将勇压三军虽古名将无以加矣【名臣事畧】
　　李状元讳俊民字用章泽州晋城人资醇谨重然诺不妄交逰金承安中举进士第一释褐应奉翰林文字南迁隠嵩州鸣皋山北渡客覃懐未几入西山既而变起仓卒识与不识皆以知几许之居乡闾终日环书不出四方学者不逺千里而往随问随荅曽无倦色会皇弟经理西南夷闻其贤安车驰召不得已起而应之延访无虚日遽乞还山王重违所请遣中贵护送之年八十而卒世之知数者无出子聪右而子聪犹让之【名臣事畧】
　　后世莫不有志于三代之治而卒不能至者谓之时势之异不可也学之不至也三代之前君必学而后王臣必学而后仕虽匹夫匹妇之贱靡不学也后之世君学而臣不学者有之矣臣学而君不学者亦有之矣且农有农之师工有工之师以一家一国至于奄有天下之大不资于学虽尧舜孔颜之质有能不为物之汨没者几希矣又曰法制立可与语政徳礼修可与语教仁圣备可与语化化之不至有教焉教之不至有政焉政之不立区区尽心力于簿书狱讼期会之间者俗吏也以俗吏之所为而欲与三代拟隆非所闻也又曰晋魏出臣道壊佛老兴子道絶又曰异端蟠结于中国而不觧者以名士大夫主之也故唐则萧瑀王缙白居易裴休梁肃也宋则王安石苏轼黄庭坚张商英也故上而君相下而闾里信之而不疑又曰三代之前功为徳之辅三代之后功为徳之贼求速效者必入于伯伯者始强而终弱也【孟子笺】
　　岁在已丑十有一月中书耶律公以军国大计举近世转运司例经理十路课税易司为所黜使称长相丰歉察息耗以平岁入奏可一聴中书省总之开创伊始制度未遑天下郡县犹以财赋自赡不重其权则无以刬其弊故官吏污滥得亷纠之刑赋舛错得厘正之至于风俗之疵美盗贼之有无楮货之低昻得季奏之凢在吏许自辟以从被选者以为荣【名臣事畧】

　　阙里题名

　　壬子春三月甲辰二十有六日庚戌奉天杨奂上谷刘诩卢龙韩文献任城张铎彭城王明逺梁山张宇陈郡王元庆古汴郭敏祗谒

　　西岳庙题名

　　河南路漕长奉天杨奂告老后应王府之召同前进士献陵刘绘祗谒
　　金帝祠下门人贠择同里王灿张宇张端绘之子克敬克让从行时癸丑清明前十日题并门髙简刋

　　干陵题名

　　杨焕然纳南漕印后癸丑清明还故里与武功张君羙同谒陵下门人贠择书髙简刻时亲旧城居者七田居者二十有一悲夫

　　还山遗稿卷上

　　●钦定四库全书

　　还山遗稿卷下

　　（元）杨奂 撰

　　○五言絶

　　録汴梁宫人语【十九首】

　　一入深宫里经今十五年长因批帖子呼到御床前
　　岁岁逄元夜金蛾闹簇巾见人心自怯终是女儿身
　　殿前轮直罢偷去赌金钗怕见黄昏月殷勤上玉阶
　　翠翘珠掘背小殿夜藏钩蓦地羊车至低头笑不休
　　内府颁金帛教酬贺节盘两宫新有旨先与问孤寒
　　人间多枣栗不到九重天长被黄衫吏花摊月赐钱
　　仁圣生辰节君王进玉巵寿棚兼寿表留待北还时
　　邉奏行台急东华夜启封内人催歩辇不候景阳钟
　　畵烛双双引珠帘一一开辇前齐下拜欢饮辟寒杯
　　圣躬春阁内只道下朝迟扶仗娇无力红绡贴玉肌
　　今日天颜喜东朝内宴开外邉农事动诏遣教坊回
　　驾前双白鹤日日候朝回自送銮舆去经年更不来
　　陡觉文书静相将立夕阳伤心寕福位无复夜熏香
　　二后睢阳去潜身泣到明却回谁敢问校似有心情
　　为道围城乆妆奁阃犒军入春浑断絶饥苦不堪闻
　　监国推梁邸初头静不知但疑墙外笑人有看宫时
　　别殿弓刀向仓皇接郑王尚愁宫正怒含泪强添妆
　　一向传宣唤谁知不复还来时旧针线记得在窓间
　　北去迁沙漠诚心畏从行不如当日死头白若为生【元文类】

　　酬昭君怨

　　玉貌辞金阙貂裘拥绣鞍将军休出战塞上雪偏寒【同上】

　　逰嵩山【十三首】

　　轘辕坂
　　盘盘十二曲石岭瘦峥嵘脚底有平地何人险处行
　　太室
　　茂陵骨已朽万岁恐虚传莫上中峯顶秦城隔暮烟
　　少室
　　方若植嵬冠森若削寒玉明月夜中逰谁家借黄鹄
　　启母石
　　顽石本在世启母人亦知可怜宋太后死骂寕馨儿
　　少姨庙
　　路傍双阙老蔓草入荒祠时见山家女烧香乞茧丝
　　卢嵓
　　避名名自在身瘠道还腴未到千年后空嵓已姓卢
　　龙潭
　　壮哉昌黎笔谈笑排佛祸不言动鬼神翻疑触雷火
　　五渡水
　　几时落东溪曲折卧天汉语似登山人可饮不可盥
　　测影台
　　一片开元石愈知天地中今宵北窓梦或可见周公
　　箕山
　　土阶堕渺茫多少曹与马底事住青山近代无让者
　　颕水
　　邂逅洗耳翁去饮上流水此日倘相逄黄犊应渴死
　　卓钖泉
　　大士传心要诸方叩道玄至今卓锡地莹彻有遗泉
　　巢翁冢
　　既知田间乐焉知田间苦惟是唐虞朝所以有巢父

　　○五言律

　　泊老鹳觜

　　衮衮风生觜娟娟月印沙船头平压浪棹尾旋成花老去长为客愁来转忆家双栖踈影里羡杀栁桥鸦

　　青峯寺哭灿然弟

　　长别惟生死难忘是弟兄但吾今到处想汝昔曽行乡社三年阻兵戈一梦惊青山风雨夜此去更伤情

　　晚至青口

　　长年困行役短髪易飘零世事惊春梦交情散晓星烧痕侵路黒栁色夹堤青落日明霞底原情动鹡鳹

　　次荅正卿

　　客愁青镜里归梦白鸥邉故国人何在新秋月又圆米盐逄此日诗酒负残年长羡平林鸟双飞入暮烟【俱五伦诗】

　　司完颜惟洪至楼观闻耗【石刻在楼观】

　　蓬莱隔沧海虎豹护天闗白髪知谁免青牛竟不还茶分丹井水诗入草楼山頋我负何事区区鞍马间

　　宿草堂二首

　　□□逍遥苑千年罗□家荒林藏屋小细径逐溪□□桧今何在瑞莲春自花山灵憎俗驾朝暮白云□
　　□寺人踪断幽溪野性便鱼须分浪细虎迹印沙圆□□偷僧饭饥蚊破客眠献芹吾岂敢直欲斸山田

　　寄商孟卿

　　无穷惟永日有尽是流年白髪谁能免丹经恐妄传会心人徤否到处冡累然衮衮风波地方思万里船

　　河道村

　　官路人家少邉城驿使频李鹰终去洛王粲近归秦□地羣龙閗泥沙尺蠖伸亲朋应笑我头白傍风尘

　　寄朱生

　　不知朱记室歳晚更如何老舅家谁托孀亲鬓已皤林泉忧患少京国是非多为客几时了悲凉弹铗歌

　　留别儒襌

　　溪行鱼不畏岩宿虎相随怕客谈新事逄人诵旧诗衲轻聊覆体米滑欲翻匙僧腊知余几霜髭已满頥

　　谢頋副言问疾

　　入谢公家事时劳长者车可怜新病后未觉故人踈渭北偏饶梦河南近得书相忘吾岂敢欲出怯篮舆

　　访耿君玉隠居

　　居幽穿洞府岸狭束溪流细径邻翁熟悬崖逺客愁桥明山月上窓暗野云浮世事何曽到年侵亦白头

　　夜雨二首

　　闗河隔千里笔砚寄余生老觉乡心重闲知世念轻微风摇竹影细雨簌檐声落魄縁何事吾今不用名
　　窓秋风猎猎檐夜雨频频蛩韵愁于我灯花笑向人此身犹在洛何日定归秦不必黄梁熟真惭白髪新

　　未归

　　渭水遥通洛函闗近隔秦百年垂老日千里未归身梦寐嫌为客妻拏不讳贫一官无可恋花气五陵春

　　荅京叔文季昆仲

　　何处音书至刘家好弟兄科名先世在诗律早年成岭北饶风雪淮南困甲兵论文吾有意尊酒阻同倾

　　饮山家

　　为爱春风好乘时把一杯百年双眼在万事寸心灰花向坐中落客从云外来诗成无纸笔书地惜苍苔

　　浮生懐裕之

　　汉节飞云外秦城落照邉浮生空自老归计定何年泪满陈蕃榻心遥祖逖鞭短诗聊遣兴羞向故人传

　　抚州

　　北界连南界昌州又抚州月明鱼泊夜霜冷鼠山秋为客无时了劳生有许愁残年婴世网吾欲谢溪鸥

　　至滑州堤

　　旧事悲存殁残年厌往还孤城晴雪底双塔暮云间鸟没长堤在龙归老井闲隔林青数点多是浚州山

　　出鸦路宿北石桥

　　烧火连山暗春云出谷迟避人投野店繋马就踈篱旧宇颓垣在新愁客枕知清明无几日细与数归期

　　宿南石桥

　　江流平入楚山势逺连秦岸栁犹含冻溪花欲破春石衘□□古沙印虎蹄新晚境长为客空山不见人

　　承徳亨见访

　　世事元无定人生只合闲君今悲白髪我亦负青山废郭官居冷荒年旅食悭冣怜情义厚朝至暮方还

　　次荅正卿

　　何人依玉树有客隠京华老觉身为累时劳梦到家且骑山简马谁识子阳蛀日暮秋风起飞尘满畵义

　　次荅伯直侍郎三首

　　家贫余四壁地胜接三乡才赋征司马形容老遂良畵眉从尔阔舞袖为谁长生死交情在书绅示不忘
　　升斗贪微禄闗河隔故乡咏归懐靖节知足愧张良不问黄金尽犹怜白髪长江湖风浪急相喣胜相忘
　　汹汹何时定飘飘着处乡音书黄耳絶兄弟白眉良晚景情偏重凉宵语更长旧逰零落尽别后实难忘

　　冠氏留别赵帅

　　主人情烂熳客子自奔忙不见犹频梦相逄合断膓秋凉抛药褁夜雨倒壷觞回首髙城北幽燕去路长

　　送靳才卿之平阳

　　却向西州去潇潇雪满簮丘园初到眼儿女总闗心汾水野烟白霍山寒雾深得归归更好吾亦爱春音

　　呈君羙

　　上阳门外路日暮独归时齿髪已衰谢风尘仍别离断云横紫阁急雨掠苍陂地胜饶新句君将寄阿谁

　　得邳大用书复寄

　　百年真梦寐万国乆风尘老去偏相忆书来恨不频季鹰犹在洛王粲未归秦谷口知何似他时愿卜邻

　　杨飞卿

　　吾宗乆零落之子亦中年紫阁堪髙卧玄经拟共传前言非戱尔旧处想依然留着新诗笔教随过海船

　　文纪行赠以小歩马

　　洛水西头路桃花夹岸香偏宜红叱拨小试紫游缰雨径沙初软春山草正长杖藜犹过我此别莫相忘

　　祖卿

　　东□□□别西河迤■〈辶里〉回元戎期坐啸上客入行台梦里□□□生前张翰杯龙池清似染应恨不归来

　　寄张君羙

　　我无茅一把谁有橘千头应物机仍拙忧时涕欲流谩违鱼鸟信岂为稻梁谋老去轻三仕诗来抵四愁

　　宿重阳宫

　　村□□□尽轩窓临水多野禽如旧识邻叟渐相过林静连□□篱踈补女萝夜深眼不着倚杖看星河

　　陶君秀晋人甞为司竹监使因祖渊明甞游五栁庄为立五栁祠在县东西原方见有祠堂诗碑【渊明诗寄陶监使君秀】向禹城侯先生司竹时与扶风张明叙六曲李仲常鳯翔董彦材从之学如白云楼海棠馆所谓胜逰也兵后吾弟主之亦西州衣冠之幸感今慨昔不能不惘然也握手一笑知复何年敢先此以为质兼示鄠亭赵秀才

　　家世江头令风流竹里仙海棠烘晓霁野笋淡春烟尊爼违今日弦歌记昔年挂冠吾有意送老白云邉
　　违别亦已乆萧萧双鬂丝自怜多病后不似早年时暮雨千山道春风五栁祠剩留溪上竹到处刻新诗
　　不见长杨馆人家只翠微溪流环监署林影入宫闱花鸭夜方静竹■〈鼠留〉秋更肥青仙无处问老泪日沾衣【侯先生舜臣没后其家人軰梦为青仙观管香使】
　　老病乡心重艰危世契踈少年知自立近日定何如渭上千丛玉陂头半尺鲈往来元不恶容我坐篮舆【鄠县志】

　　○七言絶

　　读汝南遗事

　　轵道牵羊事已非更堪行酒着青衣里头婢子那知此争逐君王烈熖归
　　六朝江水故依然隔断中原又百年长笑桓温无逺畧竟留王猛佐苻坚【元音】

　　读通鉴

　　风烟惨淡驻三巴汉烬将燃蜀妇髽欲起温公问书法武侯入冦冦谁家【辍耕録】

　　紫阳阁

　　碧瓦朱甍动紫烟清风吹袂渺翩翩梦回忆得三生事悔落黄尘六十年【鄠县志】

　　题二贤祠

　　从经操懿狎孤儿世事尤非扣马时若道后人真可诳空山焉有二贤祠
　　癸丑二月望奉天杨奂题首阳山夷齐庙同里王璨张端平陆贠择从行【石刻在首阳小庙】

　　涿南见蚕妇本汴梁贵家

　　蚕月何曽出后堂干戈流落客他乡罗衣着尽无人问自把荆篮摘野桑

　　出郭作

　　燕姬歌处啭莺喉燕酒春来滑似油自有五陵年少在平明骑马过卢沟

　　过汤阴崇寿寺二首

　　城荒寺古冷于冰绛帐谁烧照佛灯闲遶空阶观石刻偶闻音语得乡僧
　　老僧七十六春秋霜满修眉雪满头见说故人揩病目几时携杖入西州

　　君羙二首

　　寒雁□□下五湖长安西望独踌躇无情谁似张公子两见秋风不寄书
　　铜柱从□泣堕鸢鸱夷心事五湖船头颅如此人间世不得青山□暮年

　　管寕濯足图

　　踏遍辽东未是痴黎床欲穴只心知好留一掬黄泥水墁却曹郎受襌碑

　　失题

　　仕晚□□□学拙家贫人道治生踈满山薇蕨春风老昨夜邻翁有报书

　　泛舟

　　燕子迎风掠水飞楼前杨栁緑依依十年不作南塘梦怕见残阳上客衣

　　○七言律

　　长安感懐

　　此心直欲作东周再到长安已白头往事无凭空撃楫故人何处独登楼月摇银海秦陵夜露滴金茎汉殿秋落日酒醒几泪眼几时清渭向西流【元诗体要】

　　延祥观

　　长□□遣降精魂气应潜龙道自存玄武式中消日月春明门外转乾坤诸王决计戡多难睿主应期即至尊天命有归赤符后遗风犹记老人村【陜西志】

　　重阳观

　　终南佳处小壶天教啔全真自此仙道纪宏开山色里通明髙耸日华邉南连地肺花浮水西望经台竹满烟最爱云窓无事客寂然心月照重玄【盩厔志】

　　遇仙观

　　一饮甘河万事休唤回蝴蝶梦庄周口传铅汞五篇缺神驭云龙八极逰寰海玄风开羽客遇仙清迹想毛裘百年更有何人酌人自无縁水自流【同上】

　　通济桥原题【秋九月被召过此石刻在桥下】

　　五丁凿石极坚顽陌上行人得往还月魄半轮沉水底虹腰千尺驾云间郑卿车渡心应愧秦帝鞭驱血尚殷为问长江深几许雪风吹马下天山【赵州志】

　　试万寕宫

　　月淡长扬晓色清天题飞下寂无声南山雾豹文章在北海云鹏羽翼成玉槛玲珑红露重金炉缥缈翠烟轻谁言夜半曽前席白日君王问贾生【文类】

　　至日

　　忆初年少在南梁兄弟欢逰乆未忘春色共倾花底酒雨声常对竹邉床怒鲸一夕掀洪浪断鴈何时续旧行辜负乱来同被约尺书不到十年强【五伦诗】

　　谒圣庙

　　会见春风入杏坛奎文阁上独凭栏渊源自古尊洙泗祖述何人似孟韩竹简不随秦火冷揩林空倚鲁城寒飘零踪迹千年后无复东西老一箪【阙里志】

　　题终南和甫提点筠溪【石刻在祖庵】

　　仙家静住西南溪竹外湏信无余师平生髙节鬼亦畏一点虚心人得知林深自有天地在岁暮不受风霜欺何时借我半双月万里黄何时借我半窓月万里黄尘双鬓丝鬓丝

　　○五言古

　　孙烈妇歌

　　平陆有烈妇地望雄诸吴从居孩提间体貌逈尔殊举家爱惜心不啻千金珠眉拂夏茧蛾鬓亸春林乌芙蓉羡颜色冰雪羞肌肤十二巧针指十四婉歩趋姻戚未省识闺阃何曽踰孙郎邑中秀少小依师儒双亲为择对买红纒酒壶青鸾得彩鳯誓结百年娱屈已接妯娌尽心奉舅姑孰谓连理枝半壁先摧枯春风合欢床分守夜雨孤西邻乆欢慕【指王氏子】诚与六礼俱贿好靡不周下逮役使徒父兄去世乱仓卒谁携扶母嫂怜幼寡且微反哺雏号欣竟莫察僵仆气不苏同穴大义在初言寕忍辜日闻势转逼托媒致区区将汝已死妇配我未葬夫朝决暮即行参差当自屠王族忽承命搔首乆踟蹰此事难为谐此理古亦无妇闻一抚掌天道卒敢诬腐骨尚知爱而况生人躯素志从此伸里巷咸惊吁秋风万马来所至皆丘墟粟堆坡头路月黒忘﨑岖乡兵共乌合焉能保不虞俄顷鼓声絶崩溃东北隅壮者遭杀僇弱者遭縻驱妇时飞悬□□□□□见皎皎盈尺玉□□□蝇污鲜鲜全匹锦岂容浊秽涂向是健男子□□丈二殳航海绘长鲸荡荆□于菟悲哉女子志福□欝壮图胡不具始末奏之逹帝都外则诏郡国内则正宫襦胡不构祠宇揭之当官衢近使感义节逺使惩淫愚不然布台阁直笔一再濡特书彤史上永世旷范模【山西志】

　　谕内

　　天地具此身胚胎乃潜受甚者感异类焉敢计妍丑冠盖传百世万求只一胄所以孟轲氏立言痛无后飘零风尘际■〈扌弃〉作穷独叟四年四悬弧吉兆自申酉顾我果何人报施嗟已厚今冬复尔尔喜在得分剖女亦吾所出胡为立可否天下尽男子无姑卒无妇伏羲画八卦错综为竒偶阿驹才五岁见客谨拜叩稍稍爱纸笔门户□□□女生愿有家教之奉箕帚乘龙非所期随（阙）

　　○七言古

　　金谷行

　　洛阳园池天下无金谷近在西城隅晋时花草不复见野人犹觧谈齐奴齐奴豪奢谁比数酒酣爱撃珊瑚株后堂春风满桃李中百一枝名緑珠千金买歩障百金买■〈毛瞿〉毺时时吹笛替郎语云窓雾户长欢娱层阶欲下湏人扶岂料一日能捐躯红飞玉碎顷刻里空使行客悲踌躇楼头小妇感恩死君臣大义当何如【元音】

　　○有懐梁仲经父

　　羙人荧荧在何处海阔天低隔烟雾珊瑚零落芙蓉空咫尺相望迷去路翠辇金舆双鳯凰风吹环佩声琅琅壶觞狼籍事已往一日万里愁茫茫刘郎竟是谁家客岁晚霜华林叶赤羙人荧荧在何处鸭緑江头江月白【元音】

　　犹子嘉忠从予逰盖亦深知紫阳之学者甞于友人家见鼠残旧书一册乃冩本紫阳诗也恳求得之録以寄予向往可知矣遂登诸卷诗凢四十二首其不注所出者皆是册所载云【廷佐识】

　　还山遗稿卷下

　　●还山遗稿附録

　　列传

　　杨奂字焕然干州奉天人母尝梦东南日光射其身旁一神人以笔授之已而奂生其父以为文明之象因名之曰奂年十一母殁哀毁如成人金末举进士不中乃作万言策指陈时病皆人所不敢言者未及上而归教授乡里岁癸已金元帅崔立以汴京降奂微服北渡冠氏帅赵寿之即延致奂待以师友之礼门人有自京师载书来者因得聚而读之东平严实闻奂名声问其行藏奂终不一诣戊戌太宗诏宣德课税使刘用之试诸道进士奂试东平两中赋论第一从监试官北上谒中书耶律楚材楚材奏荐之授河南路征收课税所长官兼廉访使奂将行言于楚材曰仆不敏误蒙不次之用以书生而理财赋已非所长又况河南兵荒之后遗民无几烹鲜之喻正在今日急而扰之糜烂必矣愿假以歳月使得抚摩疮痍以为朝廷爱养基本万一之助楚材甚善之奂既至招致一时名士与之议政事约束一以简易为事按行境内亲问监务月课几何难易若何有以增额言者奂责之曰剥下欺上汝欲我为之耶即减元额四之一公私便之不踰月政成时论翕然以为前此漕司未之有也在官十年乃请老于燕之行台壬子世祖在潜邸驿召奂叅议京兆宣抚司事累上书得请而归乙卯疾笃处置后事如平时引觞大笑而卒年七十赐谥文宪奂博览强记作文务去陈言以蹈袭古人为耻朝廷诸老皆折行辈与之交闗中旧号多士名未有出奂右者奂不治生产家无十金之业而喜周人之急虽力不赡犹勉强为之人有片善则委曲称奬唯恐其名不闻或小过失必尽言劝止不计其怨怒也所著有还山集六十卷行于世【元史】

　　杨府君墓碑铭【并引】　　元好问

　　君讳振字纯夫一字德威姓杨氏唐酅国十九世孙酅国宾于唐唐以奉天之田四百顷奉之子孙遂为县人酅国以行基嗣行基生棻棻生温温生皋言皋言生颙颙生皋皋生免免生珍珍生光赞光赞生怀顺怀顺官金紫仕为西台御史袭封至五代汉乃除夫人彭城刘氏有子十二人长曰公侯次曰公神公留公贤公洪公素公石公祚公良公通公演公伏始分世田随诸房所居号十二杨村总谓之隋杨氏公侯之子舜靖舜靖之子信信之子禹禹之子言言之子宗宗之子楙楙配裴氏于公为王父母金初犹以大宗之家主祭祀事居大杨葬皆从西台君子超道超道配尚氏正隆后避王统制之乱寓干州南自尔族人号城南翁公城南翁次子也幼喜读书与同里张子文善尝手抄经传尤爱王符诸论与宾客谈时称诵之弱冠仕州县为属掾复兴郡王括陜西民田日知公名选之以从甚信重之公因为王言军与民皆吾人夺彼与此其利安在王叹曰我正以此获罪今日之役再命也掾史尚何言哉事将竟吏有具濒山民姓名欲一切以盗耕当之者公谓同列曰夺人之田又诬以罪岂朝廷意耶吏乃止泰和中见公府文移因循苟简私谓所亲曰我往在丹州时见宋末案牍不求事实止以虚文相欺比来官政殆似之失及泰和律下阅之不乐者久之曰乱矣或问之曰我见大定制不如皇统皇统不如旧制圣人立法本从简易人情不同罪状亦异我于法令未尝见一事可与相当者但比附为义使司法者得以恕心从事耳今乃事事先为之防是犹千堤万堰以障江河必无是理知不可行将日见抽易纷纷不已安得不乱即蒲城令祁大举武亭令魏文叔簿刘彦文好畤令仆舜臣富平米显道延安张用章时皆处下僚公率为致礼又大举显道用章尝以事忤上官几至不测公力援之数人者其后皆有善誉至大官公之知人多此类也奂好古文戒之曰无与同辈较优劣能似古人乃古文耳吾虽不能想理当然也有以白子西诗遗公者公笑曰吾欲吾儿读此耶必欲学诗不当从毛诗读耶不然亦须读杜工部诗耳我见界上官场两国大商贾所聚耳若无的货况入小牙郎手复何望耶所谓读毛诗者喻如瓜果菜茹欲儿辈就地头买之耳以贞佑三年三月二十五日春秋六十有三终于华严里之正寝先娶同望崔氏生子燧继室阌乡程氏生子蛁奂炳灼炜辉继室晁氏生子灿奂炳举进士奂三辟东省署陇干恒安抚司经歴官炜部令史诸孙大人以明年正月七日葬公于州南小刘村新茔城南翁墓次三夫人祔焉礼也公资雅重仪矩可观居家未尝有隋容子弟见者必伺颜色乃前有所问不反复思之不敢对也当官公廉所平反甚多尝夜卧闻里中儿为其父作黄箓召诸子告之曰某家作醮事人谓之有孝心我视之殆儿戏耳此人我同列其断狱我知之矣人有枉曲世人且有不肯卖之为直者况欲赂神耶我平生执法过误或有之至于故以意害物则死无有也后日我不讳慎勿为此以为识者笑耀人李安国雅重公尝赠以诗其引云纯夫吏业而儒行家贫而好客居今之世而古贱金帛而贵砚墨是四反也安国名流其称道公如此故尝论闗中风土完厚习俗不数易正隆大定间去平世为未逺公生于其间世族之所遗风化之所及重以资禀之美君子之言长者之事宜不学而能之况志于学如此耶今焕然学为通儒有闗中夫子之目往在京师时宰相张信甫侯莘卿礼部闲开公卢尚书子懋吕内翰子成李都运执刚李右司之纯皆折位行与交盖自百余年来秦中士大夫有重望者皆莫能出其右观其子可以知其父矣铭曰酅唐虞宾世食奉天子孙下衰浑为齐编惟公之生其畀也全晨门抱闗斗室自捐公德不酬公息则贤藏书名山为世太玄殆造物者权衡之以为杨氏无穷之传然则古所谓狱圣之矜法命所县袁氏五公楚狱一言者尚信其然耶

　　程夫人墓碑　　安陆赵复撰

　　夫人姓程氏其先阌乡人故奉天杨府君振之妻今河南路征收课税所长官奂之母也夫人以承安丁已敛衾襚于华后三年庚申奂以孤童子负遗衬归葬先茔之次乱离以来文石犹缺奂前居汴时尝乞铭于礼部赵公迫城下之盟而不得书逮渡河来冠氏属于内翰冯公无几日公病矣今年岁辛亥春正月奂自洛舆疾入燕还印政府归秦寻医俾其犹子元祯代领漕事于是始释重负于私朝秋八月既望逐投檄西上感迁徙靡常故再三以请将卒其夙心焉奂垂髫时出就外傅一日夫人喻之曰诘旦盍偕若同舎儿来既羣儿至则夫人肃衣冠坐堂上命各占其所好闻有欲读书觅官以养其亲者夫人喜甚遽抱置膝上抚摩之曰儿若是可与吾儿游矣所得纔四三辈余则以好语遣去传后审其然遂割席与处不数年询之皆嶷嶷然若成人其风鉴多此类府君尝属疾夫人率诸子冥祷请以身代府君病少间大不以为然夫人曰世固多妇人公有一不讳患有重于此者今幸无他使吾儿无废学如次充植业士林乡里称善人足矣荣仕非所望也次充讳阋奂舅氏也时有声场屋未几府君勿药而夫人竟不起时郡将王汝嘉东湿御下属掾多引去独雅重府君之为人公退未食夫人必徙倚以候尝抚奂辈戒之曰士立身行已教亦多术何必尔耶汝曹若不改图吾饭含不瞑矣以故奂服膺毕精丹青可渝矣家所蔵书数千卷皆奁具易之承安五年奂与炳问试长安以疾作弗克奂预优选明年春官复中优等前后凡五充赋于王庭泾阳卢长卿泊蒲人李钦若钦用惜其不偶劝就台掾奂悼念夫人畴昔终不忍其言而归一时名公巨卿如李石司之纯苑司农极之李御史钦止宋内翰飞卿壮其恪守遗训共赋诗以序其志夫人姿淑媛有识度课诸子读书必盈约始听休舍尤善援引故实因事指诲诸子侍立至夜分莫敢跛倚奂自蚤岁缉学晚为通儒及再抵燕不变于俗学而德业益富士论厌然遂定顷岁戊戌秋八月诏郡国取士奂偕东平上计吏以首荐登名于天府授河南课税长官东履海南际淮西至潼陜北抵河咸隶焉自大朝开国以进士用人实由奂始而先夫人遗训庶无憾矣夫人性冲澹平日却扫一室焚香养梅庭内若无人迹者尝与诸姒坐城南别墅之前荣萧轩隐若心动视外户忽啔双屦出闑间心知其盗扬言如无所见遂下钥升堂叱健者出之盗匍伏蕲死夫人怵然曰是亦人子也政以失教至此既无失得不足深诘府君亦悯而纵之闻者叹服夫人生六男伯子昭奂仲子也叔子炳季子灼次炜次辉照辉皆蚤亡炜用论者荐于朝试中部掾壬辰春正月随京西都水监隶事河阴兵至死于役男孙八人奂之子保垣万驹嵩山缑山炜之子元祯庆璋求兴灿之子郿璋女孙五人长适同里进士张箎次适奉天令华阴王元礼之子亨余皆幼奂初以子幼未任事将援真定漕使王道昌例令元祯袭其职既而如约惟人之后祭葬而已甲寅奂六十九矣病且久感元祯逺宦于洛或时月不可待清明日会诸房故老命临潼本房下润之子保童为侍子日奉粥乐以备仓卒从律义也复谨按程氏得姓其上世弗可考已周之中业有程伯休父者辅宣一王中兴与方叔召虎为周世臣秦汉以后代有显人则程氏蔓衍于阌乡也久矣阌介于东西两京衣冠车马万货辐辏当宋崇观时以赀补官者十员外程与居一诸家居积奢僣而程独朴素喜士图书宾友为邑中冠靖康末西入闗止于干复为西州着姓古者贤妃贞女如宋伯姬以贤明有礼得书于春秋而不主于材敏于今阌乡夫人见之夫人卒于承安一年四月三日年三十有二盖五十五年而后始克铭之呜呼事之开也有门而来也有途成也有时而就也有候殆天所以厚杨氏欤铭之宜如何辞曰硕之大声之也隆滀之深挹愈不穷燕之弧弗服于桃矢乔之松弗頼于游龙负明堂者不谋于步仭求藿蠋者速化于荓蜂姆程懿徽妇杨有功胥保惠胥教训渊渟云郁者可谓着矣然犹阅再世而后取必于公世以鼎峙车马守屋姑无望其不逢终南在南河流在东有宁一宫有偃斧封神保是依天地有终甲寅年九月二十八日男奂立石
　　右程夫人墓碑铭江汉仁甫为其友紫阳杨先生母作也观其论次有曰今年岁辛亥春正月奂自洛舆疾入燕还印政府归秦秋入月投檄西上感迁徙靡常故再三以请又曰夫人卒于承安二年四月三日盖五十五年而始克铭之考其岁正辛亥也后三年甲寅先生年六十有九时诸子皆蚤殁乃立宗人润之子保童为待子而碑文亦载之何耶岂事或后所增抑先生所自増耶仁甫号称能文人静庵所谓经学文章虽李敝斋元逍山亦所推让者而叙事乃抵牾如此耶宋景文谓因撰唐书尽见前世论著乃悟文章之难子辑先生还山遗称録此文见其所谓论著之难者如此其可不慎也夫廷佐识

　　故河南路征收课税所长官兼廉访使杨公神道之碑【并摩】　　河东元好问撰

　　君名奂字焕然姓杨氏干之奉天人唐饼国之二十世孙也谱系之详见君自叙载先大夫墓铭兹得而略之曾大父楙大父超道父振是为萧轩翁及上二世皆在野母程尝梦东南目光射其身旁一神人以笔授之已而君生萧轩以为文明之象就为制名君甫胜表尝信口唱歌有紫阳闰之句问其故则不能答也未冠梦游紫阳阁景趋甚异后因以自号年十一丁内艰哀毁如成人目蔬食诵孝经为课人以天至称为又五年州倅宗室永元谓翁曰若老矣守佐重以案牍相烦闻若有佳儿姑欲试之即檄君为仓典书时调虔方殷君掌出纳朱墨详整讫岁终无圭掇之误倅爱之谓他日必有大用者劝之宦学师乡先生吴荣叔指授未几周出伦辈赋业成即有声场屋间不三十三赴廷试与定辛已以逸误下第同舍虙长卿李钦若欲用昆弟惜君连塞劝试补台椽台缘要津仕子慕羡而不能得者君答书曰先夫人毎以作掾为讳仆无所似肖不能显亲扬名敢贻下泉之忧乎正大初朝廷一新弊政求所以改弦更张者君慨然草万言策诣阙将上之所亲谓其指陈时病辞旨剀切皆人所不敢言保为当国者所阻忠信获罪君何得焉君知直道不容浩然有归志即日出国门而西教授乡里者五年歳己丑干州请为讲议安抚司辟经歴官京兆行尚书省以便宜署君陇州经歴皆固辞不就再以叅干恒二州军事亲旧为言世议迫隘不宜髙蹇自便始一应之庚寅京师春试授馆左丞张公信甫之门张公尝谓人曰诸孙得君主善老夫沾丐抑多矣癸巳汴梁陷微服北渡羁孤流落人所不能堪君处之自若也冠氏帅赵侯寿之延致君待之师友间会门人朱自京师辇书至君得聚而读之东平严公喜接寒素士子有不逺千里来见者严公亦闻君名数以行蔵为问而君终不一诣或问之故曰不招而往礼与且业已主赵侯矣将无以我为二三乎戊戌天朝开举选特诏宣德课税使刘公用之试诸道进士君试东平两中赋论第一刘公因委君考试云燕俄从监试官北上谒领中书省耶律公一见大蒙赏异力奏荐之宣授河南路征收课税所长官兼廉访使陛辞之日言于中令公曰仆不敏误蒙不次之用以书生而理财赋已非所长兼以大荒之后遗黎无几烹鲜之喻正在今日急而扰之糜烂必矣愿公假以岁月使得拊摩创罢以为朝廷爱养基本万一之助中令甚善之君初莅政招致名胜如蒲阴杨正卿武功张君美华阴王元礼丁邽薛微之渑池翟致中太原刘继先之等日与商略条画约束一以简易为事按行境内亲问监务月课如何难易若何有循习旧例以増额为言者君诃之曰剥下罔上若欲我为之耶即减元额四之一公私便之官长所临率有馈饷君一切拒絶之亦有被刑责没财物于官者不踰月政成官民以为前乎此盖未有漕司惠吾属之如是也在官十年乃请老于燕之行台以犹子元祯代领漕事壬子九月王府驿召入闗寻被教叅议京兆宣抚司事累上书乃得请闲居乡郡筑堂曰归来为佚老之所虽在病卧犹召子弟秀民与之酒谕之曰吾乡密迩丰镐民俗敦朴儿辈皆当孝弟力田以廉慎自保毋习珥笔之陋以玷伤风化及病革处置后事明了如平时敕家人吾且死毋以二家斋醮贻识者笑遂引觞大噱望东南炷香命门人员择执笔留诗三章怡然而逝春秋七十实乙卯岁九月之一日也后五十七日遂葬于小刘里先茔之次夫人陈氏刘氏袝焉礼也君三娶吴氏子男四人保垣元肇嵩山缑山皆早夭元肇者在孕有异风骨不凡龆龀知读书八九岁闻君讲授即通大义寻为人讲说十二以羸疾至于不幸君丧之衋然有童乌之感女四人长嫁郡人张箎次华阴王亨次柳城姚燧幼者在室初泰和大安间入仕者惟举选为科荣路所在人争走之程文之外翰墨杂体悉指为无用之技尤讳作诗为其害赋律尤甚至于经为通儒文为名家不过翰苑六七公而已君授学之后其自望者不碍碍举业既成乃以余力作为诗文下笔即有可观尝撰扶风福严院碑宋内翰飞卿时宰髙陵见之奇其才期君以逺大与之书曰吾子资禀如此宜有以自爱得于彼而失于此非仆所敢知也君复之曰辱公特达之遇敢不以古道自期飞卿喜曰若如君言吾知韩欧之门世不乏人矣兴定末闗中地震干守吕君子成徧祷祠庙请为祝文凡二十有四首援笔立成文不加点在鄠下日中秋燕集一寓士忌君名讽诸生作诗请君属和君被酒谓客曰欲观诗者举酒欲和者以次唱韵意气闲逸笔不停缀长韵短章终夕成三十九首长安中目为鄠郊即席唱和诗传之性嗜读书博览强记务为无所不窥真积力久犹恐不及寒暑饥渇不以累其业也中岁之后目力差减犹能灯下阅蝇头细字夜分不罢作文刬刮尘烂创为裁制以盗袭剽窃为耻其持论亦然观删集韩文及所著书为可见矣礼部闲闲赵公平章事萧国侯公内翰冯公屏山李公皆折行幸与相问遗御史刘光甫编修张子中诸人与之年相右而敬君加等河朔士夫旧熟君名想闻风采又新被三接文衡有在所求见者应接不暇其为世所重如此暮年还秦中秦中百年以来号称多士较其声闾赫奕耸动一世盖未有出其右者前世闗西夫子之目今以归君矣有还山集一百二十卷槩言十卷纽正夫以来朝政号近鉴者三十卷正统六十卷其自叙曰正统之说所以祸天下后世者凡以不出孔孟之前故也且夫汤武之顺天应人后世莫可企及犹曰予有惭德武未尽善后世僻主乃复頼前哲槩以正统之传非私言乎今立八例曰得曰传曰衰曰复曰与曰陷曰絶曰归始皇十年贬絶者何惩任相之失也太宗传之而曰得者何志夺宗之恶也讥景帝者何短通丧也贵明帝者何■〈启戈〉异端也与明宗者何有人君之言也与周世宗者何世宗而在礼乐可兴也如是八例其说累数十万言以谓不如是则是非不白治乱不分劝戒不明虽绵歴百千万世正统之为正统昭昭矣此书往往人间见之有诘难者则曰吾书其在岂复以口舌为辨后世当有赏音者君不治生产不取非义仕宦十年而家无十金之业然其周困急恤孤遗扶疾病助葬祭习以为常力虽不赡犹勉强为之与人交毎以名教为言有片善则委曲奬藉惟恐其名之不着或有小过亦必以苦语劝止之怨怒不计也评者谓君志立而学富器博而用逺使之官奉常歴台谏掌辞命治宾客必有大过人者白首见招日暮途逺有才无命可为酸鼻丙辰冬十月予闲居西山之鹿泉员生自奉天东来持京兆宣抚使商挺孟卿所撰行状以墓碑为请且道君临终念念不相置留语殷重以譔述为托顾惟不腆之文曷足为君重窃念风俗之坏久矣冰雪冱寒往复四千里为其师为不朽计门弟子风谊如生者几人此已不可辞况于平生之言乃勉为论次之而系以铭铭曰有文者螭有趺者龟是为闗西夫子杨君之碑顾瞻佳城泫焉涕洟学道之难成使人伤悲君擅名场深藂孤罴迨乎骈俪而变古邪快潜蛟之云飞谓君不逢欤奋回溪而渑池一命而假金紫何若若兮累累酅宾于唐世久衰微河润九里蔚松槚兮増辉谓君为逢欤徒以文穷而自嬉斩伐俗学力涸筋疲世无玄圣久矣望伯起其庶几白首太玄坐为悠悠者之所讥繄正统之无适从职予夺之非宜君排诸儒斥偏执与诡随彼月旦之有评且曩是而今非岂有一定罪功之名而槩终世之成亏我黜我升我招我麾不主故常不贷毫厘自我作古奚窃取为自非慨然任当仁之重能不惧于西河之见疑惟鼎之为器也虽小而重屹神宝而弗移孰谓汉唐甚盛之际亦不免于穷运之攸归我车司南尔辙背驰遗书具存传者嗟谁异时如有君家子云者出邈千载兮求知中统五年岁舎甲子建巳日夫人吴氏偕侍子元嗣侄孙光祖立石

　　杨紫阳文集序　　赵复

　　君子之学至于王道而止学不至于王道未有不受变于流俗也三代圣贤其心学传天下后世见于伊尹傅说之训君子将终身焉明王不兴诸子各以其意而言学学者不幸而不得见古人之全体盖桓文功利之说兴而羲尧舜文之意泯矣春秋而降如叔向子产蘧伯玉季札之流以夏商君子之资不得少效于王官去而为列国之名卿材大夫其功业之隆庳已较着矣贾生仲舒有其具而不得施或者为之掩卷而深悲玄龄如晦有其时而亡具已甚惭德于斯文多矣凛然正气惟诸葛孔明王景略诸人不为流俗之所回夺然而随世就功周旋于散微之末已不能无偏而不起之患大抵君相造命之地既已瞹昧不明而瞽宗米廪教养之法因以废格不举故虽有命世絶异之才卒亦不能尔也而其故则可知矣虽然待文王而后兴者凡民也若夫豪杰之士虽无文王犹兴其逮于今惟秦君子杨氏其志其学粹然一出于正盖自其为诸生固巳无所不窥坐是重困于有司之衡石晚居洛阳著书数十万言沉浸庄骚出入迁固然后折衷于吾孔孟之六经其言精约粹莹而条理肤敏至于总八例以明正统之分合作通解以辨苏韩之纯疵其它若槩言杂着等说皆近古之知言名教中南宫云台也绵不云乎予曰有疏附予曰有先后予曰有奔走予曰有御侮殆近然耶先生资机敏而明通即其文可以得其为人盖君子学以为已必有所入之地唐韩愈氏以虽义而不取为主先生读之自以为涣然不逆于心使其得君行道推是心以列诸位实王道之本原虽不能尽充其说退而敛然以是私淑诸已先生固已得之矣观其神明心德之所感通游居酬酢燕笑语处皆海内知名之士夫然后以秦晋为户庭燕赵为郛郭齐鲁为府库雄河太华为杯案奔肆横放而益趋于约正大髙明笃实辉光遗落小夫竿椟占毕呻吟之习呜呼学之为王者事犹元气之在万物作之则起抑之则伏然莫先于严诚伪之辨诚伪定而王伯之略明矣门人蚤侍凾丈偏得紫阳之道攟摭遗稿厘为八十将攻梓以惠后学自洛抵燕千里介书俾不肖为说以冠其首内顾庸虚屏若无营而辞旨悃愊牢不容避辄述其梗槩如此学者当自得于过半之思非尺瑑所能尽也先生名奂字焕然甫世为闗中紫阳其自号云丙午嘉平节前乡贡进士云梦赵复拜手序

　　上紫阳先生论学书　　郝经

　　十二月五日陵川郝经斋沐拜书大使先生经生二十有八年矣自十有六始知问学世有科举之学学之无自而入焉蜡乎其无味也退而叹曰利禄其心组绣其辞质日斵伪日翔何区区尔也而狃于俗陷于世有不能已焉者如是者有年始取六经而读之虽亦无自而入而知圣之道学之用二帝三王致治之具在而不亡也真有用之学也学之今十年矣背驰而左事形示气露已聚诮而羣议矣是以箝口重足而不敢言动焉日舎馆一拜幸先生不以鄙騃置之隅坐霁以怿色煦以春言鼠腹而既果然矣再日而再侍示之以明白纯粹之书掲囊倒箧■〈启戈〉之以开廓平大之论正襟而读之黙黙而思之乃知吾道之果不亡学之果有用斯民其有望矣愚之素所蓄而不敢发可熟数之于前矣夫道贵乎用非用无以见道也天地之覆载日月之照临皆有用也六经之垂训圣人之立教亦皆有用也故曰显诸仁藏诸用盛德大业至矣士结发立志诵书学道卒之乎无用可乎哉幼而学长而立也迩焉而一身小焉而一家大焉而一国又大焉而天下必有所用也蜂虿蛇虺毒世之物也犹皆有用也灵而为人学而为士夫乃反无用可乎哉世有人焉之无伏腊之不辨鲁鱼亥豕之不分乃辨天下之大事立天下之大节济天下之大难享天下之大富贵声色不动而有余裕焉吾诵书学道之士试之一职则颠蹶而不支委之一事则衂挠而不立汲汲遑遑终其身而不能免于冻馁而趋利附势殒义丧节何也事无用之学也盖自佛老盛而道之用杂文章工而道之用晦科举立而士无自得之学道入于无用惟其无自得也故内轻而外重外重矣晔乎其耀矣侈于物而衒于人矣文章之所以工也文章工矣功利急矣义理晦矣道之所以入于无用也嗟乎不耕凿不蚕缫而衣食者谓之游食之民不道德不仁义而文章者谓之逐末之士甚哉天下之袭讹踵陋而莫之知也大圣大贤不作而逐末之纷纷也天下已乱生民已弊无有为拯而药之者之士也方相轧以辞章相髙以韵语相夸以藻丽不知何以尧舜其君民也道其不行矣夫伏覩先生韩子辨正统例还山斆学志洋洋灏灏若括元气而翕辟之其事其辞其理皆有用者也非世之逐末之文也天其或者悔祸而自先生发源欤不窒塞不夭阏而遂乗其流推而放之四海则道之用可白而至治可期也不见诮于江左诸公矣经也小子敢激其流而扬其波乎经载拜陵川文集

　　与杨焕然先生　　赵秉文

　　某拜启某国士大孝几下中前道过京兆承不逺相从话谈终日极有开发违别以来不胜倾向意想秋尽复得会面不意遽遭变故荼毒之哀辰下伏想苫块之余孝履攴福某眼疾如昨承遣人蠒足千里外送眼药良感意动伏蒙赠栁义叚子悚愧悚愧论语未有印者钦叔西行不知有余者否孟子解先寄去中庸大学相次了毕续当寄呈足下髙才博学留心经学研究圣心宜矣科举之学有命存焉不足置意张子充府试试官未出院比縁会晤伏冀为逺大节哀顺变不宣【中州启札】

　　又　　前人

　　某启上某先生函丈书来具审动静之详兼承惠简知感知感某眼昏如旧继以石氏女子化去心意殊不乐以是郡下未能照管论语及中庸未有纸印续常寄去次陜右经义已荐四人词赋未可知想中选多矣皆足下诱掖之力钦羡今之士人少问学往往知为已其于为人蔑如也古人得志虽一邑承簿亦可为人量力而已未得志教人以善亦行道之一端也足下才髙识明当以孔孟之学启导一方万一未遂亦不虚生也至祝未由披觌切冀为逺大寿重万一不具【同上】

　　天砚铭　　元好问

　　杨子得片石于马山之前方广一尺厚减寸之半从长横短状若展掌底平而不颇坎可贮水而面可以受墨杜仲梁曰此天砚也焕然请予为之铭
　　义则方智则圆动也人静也天在物强名在我自然尔目惟鸜尔咮惟凤篝火缒绠求中产之售漆室缇衣致宾筵之奉彼金枞而石奏泉生而云滃者亦惟砚之用割烹是谓食费瑑刻不如玉重吾知一日而浸百畦恧于汉阴之抱瓮【遗山文集】

　　题东游集后

　　紫阳先生东游□□□□之迹也读之神明观参于前竦然不觉起敬国祥王先生锓诸梓愿惠来游者且曰记所见者迹也覩圣贤之迹探圣贤之道则在乎人焉耳俨曰道即吾性而由外乎哉虽然迹不践则道奚其入祥曰先生之意将在是按先生讳奂字焕然姓杨氏干之奉天人唐酅国公二十世孙紫阳其号也至元乙酉陈俨跋
　　曲阜孔世德携紫阳先生东游记来番予谓南士多示之见也勉之再行摹刻用广其传且俾郡士稍加仇正继今披图览阅圣域只在棐几间岂非学者之大幸欤时至治壬戌五月既望通议大夫饶州路总管兼管内劝农事麟台清泉叚庭珪书
　　圣人天也坐井观天固宜曰天小矣况以管窥乎生长南陬距圣人之居若此其逺也大哉之道洋洋乎发育万物峻极于天乃仅于遗编想象而形容噫亦陋矣仆曩闻之全斋万侯云紫阳杨先生托交叅政商公挺梦卿甚密既又得还山大全集观之知与滹南王先生为行辈往来讲贯经义精深作文特余事耳每惭举场未放欲彷佛二先生之实学而未能孔君浩世德圣人五十三代孙之象贤者也由曲阜歴淮浙抵饶朝夕讨论因示所刋东游记惊喜过望廓我浅闻而万侯之甥履斋刘君复出善本清泉叚候嘉惠南士仍与板行命仆校仇并叙其槩往岁上饶王斗山尊鲁亦尝有述然不如兹记之详且时寓微意其间继今读之神明之观参于前竦然不觉起敬信非诬矣圣人所以则天之大岂必直待躬造鲁城而后见耶至治二年壬戌五月辛卯鄱阳后学璩次渊谨识【俱东游记】
　　君著述有还山集六十卷始于古赋次之以古律诗又次之碑志记说铭赞杂文槩言十卷隐而天道性命之说微而五经百氏之言明圣贤之出处辨理欲之消长可谓极乎精义入神之妙矣天兴近鉴三卷自壬辰正月至甲午六月絶笔其书法如古之史臣其议论如胡氏之春秋也正统六十卷自唐虞至于五代一年一月一日各有所书事三代而上存而不议秦汉而后附之以论名臣事畧
　　按公所著臂僮记云兵火流离中仅存还山前集八十一卷后集二十卷遗山元公撰神道碑云还山集一百二十卷此云六十卷近鉴碑记皆言三十卷此云三卷岂百二十卷乃后所更定而六十字乃前集八十字之误而三之下或脱十字耶抑不知伯修之所得者其卷数止如此也诸书散亡无从考证惜哉廷佐识
　　宋翰林九嘉在闗中时因杨焕然赴举书与屏山荐之曰焕然佳士往见吾兄慎无以佛老乃嫚之也屏山持之示交游以为笑其后西行余以序送之备论其守道不回今兹云亡岂复见此挺特之士乎【刘忻归潜志】
　　金末帝时北兵攻城急太学诸生亦选为兵诸生诉于官请另作一号太学丁壮已而朝议以书生辈尫羸不任役将发为炮夫诸生刘百熈杨奂等数十人伺上出诣马前请自効上慰谕令分付四面户部工作委差官由是免炮夫之苦【同上】
　　王文康公鹗初侍王邸屡以史事为言尝举杨奂元好问李冶宜令秉笔后申前请命立翰林国史院时元杨已物故乃举李冶及李昶等为应奉名臣事畧霍治书云紫阳杨焕然先生读通鉴论汉魏正闰太不平之遂修汉书驳正其事因作诗云风烟惨淡驻三已云云后攻宋军回始见通鉴纲目其书乃寝【辍耕録】
　　元兵悉力进攻金主出抚东门将士太学生杨奂等曰臣等皆太学生今执炮夫之役恐非国家百年以来待士之意金主敕记姓名即免其役【史记】
　　杨焕然先生録汴梁宫人语十九首虽一时之所寄兴亦不无有伤感之意【辍耕録】
　　紫阳先生杨奂字焕然又名知章奉天人以明经后进称为闗西先生少年时自悟以前为紫阳宫道士因以自号国朝为河南府课说所官有还山集行于世【困学斋杂志】
　　杜佺字真卿武功人宋末有诗名于闗中儿时尝作药名诗有杜仲吾家好弟兄自然同姓又同名之句及以五言百韵上干州通判马涓涓大加赏异阜昌中登科莅官亦有声马嵬太真墓过客留题其诗甚多道陵诏録其诗得五百余首付词臣第之真卿诗在髙等旧有锦溪集乱后不复见矣子师杨亦能诗尤工书翰奉天杨焕然云然【中州集】
　　栁塘在鄠县终南山下金紫阳杨先生奂隠居讲学于此门人百人植栁千株号曰栁塘中有清风阁即紫阳阁紫阳泉【鄠县志】
　　姚燧生三岁而孤育于伯父枢枢隠居苏门谓燧蒙暗教督之甚急燧不能堪杨奂驰书止之曰燧令器也长自有成尔何以急为且许醮以女【元史本传】

　　杨焕然生子四首　　元好问

　　掌上明珠慰老怀愁颜我亦为君开异时载酒扬雄宅知有迎门竹马来
　　人家欢喜是生儿巷语街谈总入诗我欲去为汤餠客买羊沽酒约何时
　　阿麟学语语牙牙七歳元郎髻已了更醉使君汤饼局儿童他日记通家【阿麟张君美儿子】
　　半生辛苦坐耽书我笑先生老更迂生子但持门户了玄谈何必似童乌【遗山诗集】

　　紫阳阁　　商挺

　　牙籖声散绛帷风人在参乎一唯中名教会心真乐在区区休用叹雕虫【鄠县志】

　　赠答杨焕然　　元好问

　　诗亡又已久雅道不复陈人人握和璧燕石谁当分闗中杨夫子髙诲世所闻十年玄尚白藜藿甘长贫有来河水篇四海付斯文斯文有定在桓生知子云古来知已难万里犹比邻千人国中和要非心所亲东楚西南秦望君劳我神相逢不得语别去徒殷勤白云不可赠相思秋复春【遗山诗集】

　　答杨焕然二首　　陈廋

　　梁苑当年记盛游乱离南北恨迟留且教红袖歌金缕莫对青山叹白头人似赞皇迁蜀郡诗如子美到夔州传家况有玄文在应使童乌继纂修
　　献赋当年觐紫宸羡君藻思独超羣扶持吾道难尤力润色斯文老更勤学济天人宁有泮文如风水自成纹何时载酒清伊上奇字时来问子云【河汾诸老诗】

　　栁塘　　李汾

　　长安西望少城隈杨栁陂塘手自栽渭水波光摇草树终南山色入楼台平生事业书千卷浮世功名酒一杯我亦陆浑山下去拟寻佳处斸莓苔【鄠县志】

　　清明拜杨紫阳先生墓

　　先生墓碑仆且断久矣去歳冬予恳提学虎谷王公为复立城内旧有先生祠予复恳王公书归来堂扁盖先生道德文章可师可仰往岁提学邃庵杨公建正学书院先生已入乡贤祠今王公复为之立碑书扁均可谓知先生者矣予虽不肖然景仰私淑不异父师故凡可以容力者无不殚厥心焉幸他日尽见先生著述尚当梓之以图传诸不朽云【廷佐题】
　　仰止杨夫子儒林第一流文章师后进道德匹前修荒垄凭谁守残篇独我收伤心双眼泪洒遍墓林楸

　　奉王虎谷请书归来堂扁　　廷佐

　　哲人萎兮泰山颓半亩荒祠尽草莱若欲表章新庙貌堂名只合写归来

　　还山遗稿附録 
