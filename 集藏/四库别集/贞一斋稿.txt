　　游仙诗四章，为祖紫云作，其一（贞一斋诗文稿卷下，宛委别藏本）
　　五陵有佳士，乃在西山颠。昼餐金光草，夜读青苔篇。俯视世间荣，于我若浮烟。野鹤出云表，潜鱼媚深渊。至性不可羁，谁能识其全？惟应羡门子，相与长周旋。（1）
　　　其二（贞一斋诗文稿卷下，宛委别藏本）
　　西山多灵药，服食颜色好。在昔有洪崖，高举云得道。曹卢继芳躅，天地长不老。后来紫云翁，辟世一何早！连云种参杞，带月拾瑶草。贵贱俱营营，终然恨枯槁。栖迟匪迷涂，破褐自怀宝。去去不可留，期之在蓬岛。（2）
　　　其三（贞一斋诗文稿卷下，宛委别藏本）
　　韩康入都市，卖药不二贾。女子知其名，翩然事回驾。山中富泉石，至乐穷昼夜。养生极｛元｝［玄］理，○1抱道合元化。迩来八十年，阅世知代谢。一朝返其真，适去勿悲叱。（2）
　　○1据贞一斋稿卷二（适园丛书本，1）改。
　　　其四（贞一斋诗文稿卷下，宛委别藏本）
　　长休得素书，字古不能识。叔夜非仙才，石室那可即？夫君独｛元｝［玄］诣，○1幽讨穷足迹。蛟湖极｛元｝［玄］首，○2元都洪崖脊。群仙日追随，酬唱良自适。篇章久零落，慨叹尚谁惜？太｛元｝［玄］在侯芭，○3千古声烜赫。拨弃勿复言，南山对松栢。（2）
　　○1○2○3据贞一斋稿卷二（适园丛书本，2）改。
　　戊辰年腊月，大雪弥旬，古樟黄竹皆冻死。百岁翁云：有生以来所未见者。追忆儿时乐事，赋诗三十二韵，寄呈仁叔兄，并示云章弟、立竹侄（贞一斋诗文稿卷下，宛委别藏本）
　　忆昔童艹时，见雪喜无寐。清晨走相唤，兄弟剧嬉戏。击竹坠琼玖，攀檐泻饙饎。模形常透怀，印迹屦亡屣。玉虬巧追琢，龟手那肯置？冰盘脱明镜，蜜盌空美饵。盥栉固已忘，笔砚亦胥弃。父师恒检责，掩耳宁畏避。充然有余乐，岂惜岁月驶？中年客京华，飞雪大如翅。天街跨鞍马，顷刻须鬓异。归来拥貂裘，酒炙交饷馈。公卿共谈笑，盈尺诧其瑞。虽无少年欢，颇惬四方志。朅来五十六，老态日夕至。凭陵怯隆冬，疏懒便午睡。弥旬值冻雪，尽日响寒吹。虚明眩窗户，凛冽逼衣被。炽炭曾不温，醇醪漠难醉。万室被纨素，千山失苍翠。狡兔方迷离，饥乌亦憔悴。豫樟变枯槎，黄竹絶生意。适闻百岁翁，咄咄书怪事。荆扬古炎洲，杀气何以致？或言兆丰稔，蝥蠈深入地。又云弭残瘴，自此蕃庶类。胡为鲜欢笑？孤坐成叹喟。翻思同队时，此乐讵可觊？朱颜与绿髪，去去不再值。深心幸闻道，俯仰复无愧。踪浪囿元化，浮生眇如寄。聊为冻雪吟，庶用勖（3）贤知。（4）
　　道传先生才学重当世，与予游将二十年。往岁别于都中，思慕良切。比提学江西，复时［得］聚首。○1殆将满考，乃访予玉隆，宿留数日。临别，赋长句见赠。次韵奉酬，聊叙今昔以写怀耳（贞一斋诗文稿卷下，宛委别藏本）
　　忆昔事北游，山川饱经行。挥鞭过河朔，振袂趋神京。维时柳夫子，倾盖相逢迎。成均有鸿儒，安能复遐征？箴规靡晨夕，孔道日以明。义胜尘虑遣，理融心神清。粤从分别来，耿耿驰中诚。易水霜月白，燕山云树青。朅来振鸣铎，坐使聋聩惊。翼轸吴楚交，秀气锺元精。自古足文献，化机浩无停。欧曾出奇正，王晏何踪横。往者不可作，汗漫骑长鲸。予生百年后，企望心靡宁。公来实增重，末俗儒化成。贪污变廉耻，譣诐还忠贞。信知德有征，孰谓风无形？圣皇急求贤，为霖洗炎蒸。召还匪朝夕，羽翮横青冥。挥手提天纲，举足顿地纮。吾闻柳柳州，千古更炳灵。抵掌载言笑，吾孙得吾軿。家声亦烜赫，何心尚怦怦！夫子不自满，犹言有常经。用舍非所牵，澹然自和平。俯仰无愧怍，在己无德馨。（4）再拜服斯训，文华愿收声。当为松栢姿，勿作桃李英。眷言从兹游，蔬笋供南烹。歑忘鸳鸿侣，乃与鸥鹭盟。临期重携手，欲别终含情。高歌伐木诗，侧耳嘤其鸣。（5）
　　○1据贞一斋稿卷二（适园丛书本，3）补。
　　放鲮鲤（贞一斋诗文稿卷下，宛委别藏本）
　　大钧播万物，赋形有媸妍。羽毛族林薮，鳞介繁江川。嗟尔穴居类，蓄缩如鳗蜒。修鳞与利觜，触地无刚坚。壑饮混泥滓，蚁食多腥膻。于人既无害，在物苟自全。鹿豕每犯稼，虞罗所宜先。蛇虺恒伤人，掊击理则然。尔肉不登俎，尔名古无传。野人亦何为，畚锸必及泉。得之诧珍异，笼槛置我前。且盐芼姜桂，甘美逾割鲜。性复去风湿，力能已拘挛。感子献芹意，肉食吾无偏。风痹非所患，藜藿良独便。南烹已云恶，韩苏着诗篇。蜜唧常呕吐，鼃黾曾弃捐。河豚美而毒，智者宁垂涎？况此更微贱，忍以汤火煎？逍遥古名山，土壤大（5）且卷。使尔遂生成，族类当绵延。长者活鱼报，还生忉利天。放尔匪缴福，夭阏诚吾怜。（6）
　　送蔡体仁三首，其一（贞一斋诗文稿卷下，宛委别藏本）
　　秋高万木落，夜永候虫鸣。披衣待明发，骋望空前庭。悠然感所思，乃在天北溟。一别四五载，关山何峥嵘！绿酒薄清赏，素琴歇芳声。忽有佳客至，聊足慰吾情。（9）
　　　其二（贞一斋诗文稿卷下，宛委别藏本）
　　佳客江海士，儒衣章甫冠。文工画更精，风雨生毫端。不作脂粉媚，不为儒生酸。孤骞出云表，远访千年丹。丹成井不改，仙去随飞翰。握手叙契阔，碧树生初寒。（9）
　　　其三（贞一斋诗文稿卷下，宛委别藏本）
　　君家宜春郡，｛出｝［春］台在其颠。○1我屋仙岩下，桂吐秋风前。朝寻黄精苗，莫饮碧涧泉。相逢不忍别，重是三生缘。扶桑送白日，浩浩如逝川。勖哉保明德，勿作丹青传。（9）
　　○1据贞一斋稿卷二（适园丛书本，7）改。
　　题宋太祖、赵普、党进、石守信、楚昭辅蹴踘图（贞一斋诗文稿卷下，宛委别藏本）
　　五季肆淫虐，极力相吞噬。澒洞五十年，神洲闹如沸。｛大｝［火］德方渊龙，○1厌乱实天意。数子尽王佐，云从尚嬉戏。（10）蹴踘军中乐，雍容有余地。挥手决浮云，举足奠坤势。休明启三百，烈烈光汉魏。谁谓其人亡？千载凛英气。（11）
　　○1据贞一斋稿卷二（适园丛书本，8）改。
　　葛云岫判南丰时，予乘传至郡一见，丰度真前修也。别去五年，重会其家，葛惠诗，次韵（贞一斋诗文稿卷下，宛委别藏本）
　　畴昔使南州，邂逅无心云。别来忽五载，清梦时见君。今登君子堂，足以慰所闻。官情淡如水，义利于焉分。冰蘖固清节，波涛出雄文。自言佐郡时，有如负山蚊。归来抚松菊，甘与鹿豕群。慨叹持斧翁，宁知莸与熏？（11）
　　发山中（贞一斋诗文稿卷下，宛委别藏本）
　　榖旦发名山，驾言趋上京。车马如云集，把酒送我行。须臾陟东岭，回盼仙人城。晚圃秋正浓，露华缀金英。胡为舍此去？乃与尘俗萦。人生有行役，岂必皆蝇营？威鳯高其翔，千载相和鸣。勿作儿女别，慨慷舒长缨。（13）
　　芗溪卧病（贞一斋诗文稿卷下，宛委别藏本）
　　辞家至芗溪，信宿不能去。六气冯吾躯，右足重如注。医师试针砭，转覚气血聚。呻吟数更漏，永夜杳难曙。令佐贤主人，情亲靡新故。盘餐交馈饷，药石云致助。怀土非吾心，岂为桑下顾？安得乘飞车，一去千里路。（13）
　　玉山县（贞一斋诗文稿卷下，宛委别藏本）
　　肩舆出城闉，初日半天赤。暮宿玉山县，风雨秋寂历。连峰结长阴，一水界空碧。翻思壮游地，白髪非宿昔。去去欲何为？感叹不能息。何当营丹砂？吾师契金石。（13）
　　庙山九日（贞一斋诗文稿卷下，宛委别藏本）
　　畴昔使钱塘，夜宿庙山驿。维时九日至，丰年尽欢怿。亭长醉如泥，推情靡呵责。迩来二十年，驻此感今昔。黄花复重九，采采耀颜色。良由没巨浸，鱼鳖为鲜食。壮健多流亡，老羸转沟洫。厨传恒萧然，酒炙那复得？清晨驱车去，城闉更寥阒。当道多相知，欲语泪沾臆。东南千万斛，岁漕输上国。今兹民力竭，何以继供亿？圣明仁如天，闻此应怆恻。谁当绘为图，献纳通宸极？（14）
　　寒疾（贞一斋诗文稿卷下，宛委别藏本）
　　足疾良未愈，又与寒疾婴。黄昏抱冰雪，二气疑交兵。齿牙自相击，颤棹儿童惊。须臾内热攻，袵席风火生。汗流甚出浴，渴饮如长鲸。呕泄加痛楚，永夜同严更。（14）投老复行役，何以舒吾情？寄语故山友，慎勿辞力耕。（15）
　　题柴南山云岛隠居图（贞一斋诗文稿卷下，宛委别藏本）
　　北山蔼晴云，南山挹清灏。中有仙人庐，荆扉迹如扫。寻源种桃花，带月拾瑶草。风帆自去来，咫尺迷烟岛。（17）
　　次韵酬卢道士（贞一斋诗文稿卷下，宛委别藏本）
　　玉川有能孙，濯濯｛着字｝［眉宇］秀。○1义方饱严训，岂独燕山窦？经史俱涉猎，百氏颇搜究。束髪入龙虎，辞家别清沤。壮游阅山川，浩气弥宇宙。飙车予北上，短辕尔东走。相逢丰沛间，振袂拂长袖。任城枉新诗，字字相勉懋。（19）聨翩风雨快，磊落金石奏。精灵信方刚，称赏宁敢缪？吾闻青牛车，畴昔出关右。着书传尹氏，良遇非邂逅。怜君好道笃，有志功竟就。当为君子儒，必变九夷陋。吾言倘未孚，行哉岂求售？（19）
　　○1据贞一斋稿卷二（适园丛书本，15）改。
　　艺文监丞高尧臣梦｛元｝［玄］冥子［偕］游瑶圃，○1赋游仙诗一首，次韵（贞一斋诗文稿卷下，宛委别藏本）
　　至人合元化，燕处形神清。天风西北来，羽驾秋云轻。自道｛元｝［玄］冥子，○2意适东南行。东南絶辽海，玉树多奇英。昆仑隔其西，况与弱水并。宫阙皆黄金，五洲峙｛元｝［玄］瀛。○3（19）谁能造其间？扰扰徒心兵。幻化了不悟，终始寻亏盈。狂驰百年内，岂识仙人城？于焉有真乐，求我非色声。夜月辉碧草，晨霞散朱缨。太宾鼓瑶琴，子晋吹鸾笙。上有飞龙吟，下有白鹤鸣。以尔絶华念，颔首相逢迎。但见虎豹关，神官结长缨。钧天逸余响，曲终复谁赓？俯视大瀛海，万里摇空明。｛元｝［玄］冥载言笑，○4此路当重经。假尔赤鲤归，远逐琴高生。梦回北窗下，慨叹薄世荣。披衣望霄汉，耿耿空含情。（20）
　　○1○2○3○4据贞一斋稿卷二（适园丛书本，15）改、补。
　　夜坐次韵于仲元（贞一斋诗文稿卷下，宛委别藏本）
　　踵息方鸿蒙，深心了无着。天街闹灯火，车马纷倚薄。喧静理固殊，趋舍由所学。置此两｛忌｝［忘］言，○1风檐自鸣铎。（20）
　　○1据贞一斋稿卷二（适园丛书本，16）改。
　　次韵题墨竹（贞一斋诗文稿卷下，宛委别藏本）
　　黄景高所蓄墨竹凡四轴，其一子昂赵公所作，伯生虞公题之，其一息斋李公所作，复初元公题之，其一员峤李公所作，本心周公题之，其一嗣天师太｛元｝［玄］所作，○1思本题之，俱用伯生韵。我屋琵琶东，清溪转山曲。天风度林梢，泠泠韵苍玉。金铺扬庭户，絶胜篔筜谷。失脚京华尘，慰眼见疏竹。（21）天人有天趣，写作淇园绿。谁夸千亩多？意足宁半幅。故山春雨深，湿翠峰六六。对此意茫然，南飞愧黄鹄。（22）
　　○1据贞一斋稿卷二（适园丛书本，16）改。
　　发都中（贞一斋诗文稿卷下，宛委别藏本）
　　畴昔居上京，结交翰墨场。壮志日以舒，归心已遗忘。重来感斑鬓，故旧半存亡。但见浮云驰，终风自飘扬。登高踪遐观，到景垂精光。神州拥元气，瀛海翻微芒。浩然发幽兴，驾言还旧乡。回首金台巅，耿耿遥相望。（29）
　　通州（贞一斋诗文稿卷下，宛委别藏本）
　　王畿昔全燕，东郊控辽海。岩岩左冯翊，井邑故莫改。白河绕城东，榆关阨其背。舟车沸崩腾，仓庾高嵓嵬。朝聘通九夷，制度垂万代。沈思明良会，神功耿犹在。伐石着铭辞，清时尚谁待？停舟独怅望，过雨聊一快。（29）
　　直沽口（贞一斋诗文稿卷下，宛委别藏本）
　　直沽海水白，黄流汩其涯。斥卤滋蔓草，腥气袭流漦。蚊虻感阴气，育此固所宜。喧翳集群丑，落日常蔽亏。利觜甚蜂虿，马牛苦疮痍。居人不安寝，耿耿思晨曦。叩头问天公，善恶岂不知？善类世恒少，恶物繁更滋。天公竟无言，去去良独悲。（30）
　　观海舶（贞一斋诗文稿卷下，宛委别藏本）
　　大舶乘天风，蓬蓬转溟渤。岁漕千万斛，弥旬径燕越。归虚浩无底，九首争闪舌。操舟失常度，千夫共沦没。芦沟导金水，奫沄带金阙。直沽环海澨，地利殊未发。屯田信良谋，经国在明喆。王畿苟殷富，飞挽诚可辍。圣明仁如天，忍使民力竭？郑白亦何人，谁当继遗烈？（30）
　　长芦镇（贞一斋诗文稿卷下，宛委别藏本）
　　长芦际东海，海水日夜盈。斥卤白皓皓，穷年事煎烹。舟车徧燕赵，射利俱营营。官盐苦高价，私｛粥｝［鬻］祸所婴。○1里胥肆奸贩，均输及编氓。食货实邦本，损益偕时行。竭泽匪中道，无乃伤其生。丙魏垂休光，弘羊竟何成？（30）
　　○1据贞一斋稿卷二（适园丛书本，23）改。
　　至顺二年夏五月二十八日，自通州登舟南归。连日阴晦，凉如深秋。六月八日，过陵州，风雨寒甚，清晨可以挟纩（贞一斋诗文稿卷下，宛委别藏本）
　　阴阳失调燮，寒暑不复常。时当三伏中，诘旦如秋霜。浮云蔽白日，错莫无精光。鹑火惨不舒，祝融窜遐方。飒飒风雨至，海气侵肌凉。篙师向我言，怯此单衣裳。盛夏资长养，反常即为殃。平时忧国心，愿睹斯民康。天公果无私，曷以赞我皇？安得生羽翮，上诉摩穹苍？（31）
　　御河（贞一斋诗文稿卷下，宛委别藏本）
　　御河注东北，汩汩如浊泾。流尸日夜下，水气为之腥。饮食常呕吐，欲住不可停。舟子向我言，此辈皆天刑。东吴没巨浸，食及蒿与萍。死者十七八，存者多飘零。为奴逐商贾，疫疠剿其龄。脂膏饲鱼鳖，魂魄游沧溟。守令｛拜｝［肆］豺虎，○1里胥剧蝗螟。庙堂列皐夔，直以远莫聆。绣衣自天来，号令驱雷霆。遗民愿绥辑，庶用答皇灵。（31）
　　○1据贞一斋稿卷二（适园丛书本，24）改。
　　舟中读书，怀赵全阳（贞一斋诗文稿卷下，宛委别藏本）
　　舟中了无事，时读古人书。眼暗苦字细，置之复踌躇。忆昔自北归，目力尚有余。［望云数飞鸟，临水阅游鱼。］○1俯仰七八年，气血日不如。羲和鞭六龙，岁月犹驱车。学道事已晚，胡为昧其初？怀哉全阳翁，所宝真璠玙。（31）
　　○1据贞一斋稿卷二（适园丛书本，24）补。
　　临清会通镇（贞一斋诗文稿卷下，宛委别藏本）
　　世皇一文轨，强｛斡｝［干］隆中都。○1凿渠枝汶河，畚锸劳万夫。北流过大野，郓博咸归｛梳｝［输］。○2浩浩六百里，远近牵轴轳。南金出楚越，玉帛来东吴。梯航毕山海，异状争睢盱。天府日以盈，九州岛岛静无虞。神功絶今古，圣德不可模。此地实冲要，昼夜闻歌呼。会通锡鸿名，万代稽典谟。穹碑照阛阓，列肆吹笙竽。过客立亭下，行行复踟蹰。（32）
　　○1○2据贞一斋稿卷二（适园丛书本，25）改。
　　梁山泊（贞一斋诗文稿卷下，宛委别藏本）
　　大野传禹功，厥浸连鲁卫。蘙荟涵虚烋，苍茫眩溶裔。济阴极东原，连云浩无际。昔为大盗区，过者皆裂眦。今为尧舜民，共乐太平世。运河经其中，尽日闻榜枻。忆昔淮｛逝｝［遡］游，○1漭漭环水澨。围田千万顷，蓄泄时启闭。比屋皆陶朱，红陈溢租税。于焉有明鉴，不必｛常｝［劳］智慧。○2苟能用斯术，富庶良可继。吾言匪迂疎，安得躬献｛替｝［书］？○3（33）
　　○1○2○3据贞一斋稿卷二（适园丛书本，26）改。
　　木筏（贞一斋诗文稿卷下，宛委别藏本）
　　楩楠生楚蜀，材性坚且良。都邑营塔庙，致之极遐方。一筏贯十木，十筏为一航。迭鼓促牵挽，聨绵百夫行。其北及淮泗，其南过山阳。令佐迭迎送，崩迫如驱羊。候望久不至，弥旬裹糇粮。既至斯服役，挥汗犹翻浆。孰敢问农圃？饥羸固其常。舟檝或相遇，剽掠无余囊。商贾俱远遁，骚然日抢攘。圣明忧黎元，事佛徼福祥。奉命失厥度，所至罹祸殃。吾闻佛慈悲，必以报我皇。自兹絶水旱，岁岁成丰穰。大哉尧舜君，允矣斯民康。（33）。
　　秦邮道中（贞一斋诗文稿卷下，宛委别藏本）
　　客行秦邮道，触目增惨凄。死人乱如麻，肝脑倾涂泥。草屋半颓压，牢落如鸡栖。一室四五人，骨肉同颠挤。狗彘既厌餀，乌鸢亦悲啼。腥风彻云汉，沴气干虹霓。问之何为尔？苦饥食蒿藜。春夏生疾疫，累累委沟溪。亲戚俱已没，他人各东西。过者皆拥鼻，我何独酸嘶？掩骼着经训，仁人讵终迷。安得元结辈，惠化周群黎？（34）
　　孤儿篇（贞一斋诗文稿卷下，宛委别藏本）
　　孤儿可六岁，赤立古道边。逢人即下拜，哽哽声泪连。父母俱疫死，闾里相弃捐。儿生不自保，旦夕归黄泉。爷娘救儿命，感戴期终天。下马一抚之，中肠为忧煎。裹饭既莫及，挥金谅无全。我欲以尔归，翻恐成祸愆。疫疠有薫染，世俗交相传。去去复回顾，涕泗俱潺湲。夜宿邵伯驿，展转不得眠。中宵急雨至，杀气风雷先。念彼旷野中，孤儿死谁怜？守令美舆服，日事扑与鞭。妻孥自姁偷，抚字心茫然。采诗俟王命，聊着孤儿篇。（34）
　　季冬雷雨弥月，暖如春中（贞一斋诗文稿卷下，宛委别藏本）
　　至顺二年冬，阴阳益骄蹇。时当复为临，已覚寒气浅。觱发无希声，泉源有余泫。崇朝急雨至，永夜奔雷转。翳翳逾两旬，蒙蒙失苍巘。溪流与平陆，咫尺不复辨。田家最愁思，岁暮饥冻剸。频年苦饥旱，租税讵能免？方春待于耜，所望心力展。胡为甘泽早？常恐朱夏鲜。（35）举头见浮云，浩浩那可搴？贵贱永相望，华筵正沈湎。（36）
　　至大四年辛亥，予年卅九，承应中朝，奉诏代祀海、岳。冬十二月，还京师。与欧阳翰林同舍守岁，赋诗和东坡龙钟卅九劳生已强半韵。至治元年辛酉，又与欧阳偕留京师，除夕用韵述怀。迩来十年，春秋五十有九矣。感今怀昔，追和前韵，呈秦古闲，喻山雨诸友（贞一斋诗文稿卷下，宛委别藏本）
　　人生百年中，哀乐每相半。谁云学道者，亦作逝川叹？翻思昔所经，颠倒供戏玩。过眼如春华，旋空逐云散。浩然赋归来，甘与麋鹿伴。情亲获益友，启沃资月旦。｛通｝［迩］来十余年，○1篇章已堆案。去岁复北辕，心绪苦纷乱。今兹遂初志，如热得清盥。白驹驶流光，羲和敢稽缓。明朝盈六十，甲子若鱼贯。怯夫不知奋，勇士宁肯懦？一气存吾中，丹炉拥红炭。诸君文字饮，亦足张真馆。从渠北风劲，共爱南枝暖。添年有青精，保此三英粲。（36）
　　○1据贞一斋稿卷二（适园丛书本，28）改。
　　辛亥岁作（贞一斋诗文稿卷下，宛委别藏本）
　　七十古所稀，四十过太半。苏公已闻道，尚作龙钟叹。吾生亦有涯，胡乃为物玩。京国何淹留？萍逢悲聚散。（36）海岳崇明祀，久失樵牧伴。骅骝驶康庄，不寐几昏旦。归来见天子，红云拥香案。观风使臣职，讵敢陈理乱？栖栖分幽屏，耿耿忘梳盥。岁事忽峥嵘，坐使衣带缓。起予得良朋，剖析精唯贯。长才发英华，高节振孱懦。更阑语未休，岂复计薪炭？守岁亦云乐，椒觞闹孤馆。顿消残腊冻，行迓春阳暖。霜钟万户动，一笑三星粲。（37）
　　辛酉岁所作（贞一斋诗文稿卷下，宛委别藏本）
　　买臣负薪时，百岁殆将半。富贵需何时？行歌匪长叹。太白真仙才，风月饱清玩。行年四十九，｛生｝［往］事逐烟散。○1（37）知非不可复，乃结云水伴。念念营丹砂，吸景在清旦。二贤余事业，史传列公案。修名盖今古，景行照衰乱。吾言适尔同，上国屡观盥。举首遥相望，鞭策宁敢缓？丹心日星丽，精义金石贯。斯人亦何人，自奋岂顽懦？况逢圣明时，清夷异涂炭。致君非吾事，探颐志｛元｝［玄］馆。○2共兹松栢寒，勿羡桑榆暖。斐然赋新诗，发子一笑粲。（38）
　　○1○2据贞一斋稿卷二（适园丛书本，29）改。
　　赋诗之余，见者咸谓仆殊无白髪，不类六十岁人。明日元旦迟明，山雨和韵，已至清丽可爱，用韵再赋一章，呈诸友（贞一斋诗文稿卷下，宛委别藏本）
　　常时六十翁，须髪白居半。揽镜尚黑髯，堪怜复堪叹。平生四方志，岂为儿女玩？龙门见河清，衡岳企云散。迩来三十年，多病惟老伴。曙鼓启重门，阳和又元旦。火城列银花，投刺纷几案。遥知阛阓中，杂踏车马乱。吾侪分幽栖，何事躬荐盥？云霞映鸣珂，颇胜佩韦缓。竹宫忝祠官，肸蠁义同贯。却忆少年时，刚肠疾柔懦。于今定何似？落落灰中炭。可人数君子，讲肄同兹馆。吾衰任自然，岂复计黔暖？起予得清诗，玉齿为君粲。（38）
　　次韵答程竹逸（贞一斋诗文稿卷下，宛委别藏本）
　　劳生阅百州，辙迹天下半。过眼秋空云，徂年复何叹？结交空四海，敢以人物玩。相知恨迟暮，每聚随复散。岂忘鸥鹭盟？宁逐鹓鸿伴？夫君河南裔，信｛哲｝［誓］明旦旦。○1诸郎尽瑰伟，瑚连纷在案。丘园有遗逸，砥柱俯零乱。义胜忘边幅，神清耸巾盥。扣门蹴春雪，颇怪马蹄缓。论文见雄深，于道实同贯。大音振希声，感发存勇懦。洒洒聆霏屑，温温拥炉炭。明朝寄新诗，翠墨照琼馆。落月屋梁间，光风散余暖。欲和不成吟，寒灯翳复粲。（38）
　　○1据贞一斋稿卷二（适园丛书本，30）改。
　　次韵答程从礼（贞一斋诗文稿卷下，宛委别藏本）
　　竹逸令子。汗牛五车书，读者谁能半？才难古云然，于今复何叹？晚岁得程生，桓圭屏珍玩。既见心则降，忡忡百忧散。岁寒松栢稠，投老资尔伴。别来心炯炯，命驾常待旦。遗我英琼瑶，报之青玉案。高堂耸灵椿，风叶森不乱。连篇枉佳句，每读必先盥。君今医国手，千古蹑和缓。雄文大江流，浩气长虹贯。友道知损益，儒风振庸懦。战艺期高秋，锋铓出炉炭。从来庙廊器，亦自诸生馆。行看步青云，德布阳春暖。故交谅无忌，方外师可粲。（39）
　　从礼一和三章，字字清睟，钝根［纔］答三章。○1复至，愈出愈奇。其一论文，敢不退避三舍，其一论道，因摅所得答之，其一诧仆远游，［輙］序出处述怀，○2共成三章奉谢，其一（贞一斋诗文稿卷下，宛委别藏本）
　　圣人自生知，尚着斆学半。况我昏愚人，临文漫嗟叹。来诗语絶妙，字字足奇玩。云霞乍舒卷，风雨歘飘散。鲍谢难为工，阴｛阿｝［何］敢求伴。○3藻丽弥春空，清明旭秋旦。钝根尚迟回，敏手分满案。所愧非锦心，搜枯转烦乱。譬如汲眢井，污浊那可盥？应｛鳞｝［怜］巨源疏，○4勿怪安石缓。文章虽小伎，于道同一贯。羡君正而葩，发我庸且懦。（39）孤坐挑寒灯，长吟续铢炭。老栢邻虎溪，｛元｝［玄］关隔儒馆。○5东风忽回春，一夜衾｛稠｝［裯］暖。○6相思如见君，梅花耿孤粲。（40）
　　○1○2○3○4○5○6据贞一斋稿卷二（适园丛书本，30、31）补、改。
　　　其二（贞一斋诗文稿卷下，宛委别藏本）
　　忆昔年少时，醉游日参半。忽忽思娱嬉，何曾识悲叹？行行远求友，河山饱经玩。鹏南风翮举，马北霜蹄散。五十纔知非，羁孤复谁伴？畏涂久冥行，旭日喜方旦。精微得心传，糟粕笑书案。已知泥絮定，肯逐风花乱。无营复何思？不垢焉用盥。怜君多道气，此志那可缓？孔李昔通家，宗乘本相贯。来诗见深情，砥砺匪顽懦。在宥观其生，阴阳日为炭。翻然真我从，崆峒有珍馆。荡荡天风寒，温温日华暖。吾师岂吾欺？丹光已于粲。（40）
　　　其三（贞一斋诗文稿卷下，宛委别藏本）
　　中年客京华，读书至夜半。每观圣人心，掩卷自三叹。予时正求友，珍宝非所玩。翰苑多名公，车马纷聚散。暂违巢许邻，颇惬夔龙伴。匪伊声利求，造请尚昏旦。有时直承明，咫尺御炉案。年华迫衰鬓，坐见秋蓬乱。乞归忝祠官，征尘喜新盥。倾盖欣相知，扫门敢迂缓。圣学尊程朱，万殊理融贯。吾衰尚能勇，尔壮夫岂懦？出处虽不同，论心岂冰炭？宾王昔天衢，乐道今｛元｝［玄］馆。○1九霄风露寒，斗室烟霞暖。得失勿复言，檐花一灯粲。（40）
　　○1据贞一斋稿卷二（适园丛书本，31）改。
　　早春水涨，寒甚（贞一斋诗文稿卷下，宛委别藏本）
　　三年建寅月，沴气常郁蒸。十日九雷雨，泉源尽奔腾。夜月纔舒光，朝檐复如绳。朋俦絶来往，车马忧凌兢。滔滔覆江海，浩浩迷丘陵。未闻惊蛰先，有此巨浸乘。北风间号寒，泥泞兼轻冰。疫疠逾二载，凶荒苦相仍。冬春反常令，经训良可征。坐令忧国心，耿耿忘寝兴。燮理在元宰，皐夔已同升。凝情望天北，回斡期三登。（41）
　　崇仙观（贞一斋诗文稿卷下，宛委别藏本）
　　神仙出东晋，灵迹徧荆扬。太史开锦帷，老栢何苍苍。弟子余十人，英声各辉煌。烈烈神惠君，炳灵见真阳。松篁拥楼观，烟雾披岩廊。丹成井灶在，零落栖余香。千载如一朝，福被斯民康。所以恢学徒，精修道弥光。今辰拜遗像，感此日月忙。刀圭傥可求，税驾终徜徉。（41）
　　游真阳山，得聂镀、得一二生，妙龄知学，以诗来见。辞意勤至，非欲速成者，赋十一韵以答之（贞一斋诗文稿卷下，宛委别藏本）
　　昔有皇初平，学道弟兄偕。道成摠仙去，金华郁崔嵬。真阳古名山，人物多琼瑰。二聂方秀发，烟霞满襟怀。新诗力追古，字字勤敲推。嗟予忝先覚，禀性寡所谐。以尔道心固，嘉言勿嫌猜。精心去蟊蠈，励志除蒿莱。嘉榖日以滋，天光豁然开。换骨知尚时，仙凡信辽哉！云端谢平起，今古皆奇才。（42）
　　宝丰山（贞一斋诗文稿卷下，宛委别藏本）
　　道书：华盖，三仙君所治。走谒华盖君，迢迢万松岭。云霞散朝辉，雾雨翳阳景。猿啼山更幽，鸟咔日初永。跻攀足弥倦，接遘心已领。楼观空峥嵘，岚光袭衣冷。入门何所见？绿草聚鼃黾。藩篱藉荆榛，夜宿抱虚警。晨炊拾堕樵，清絶异尘境。紫笋供长劖，甘泉出修｛鲠｝［绠］。○1野人尚营营，我意独便静。黄房息深深，虚室光耿耿。亦欲从兹游，悠然视其颕。（42）
　　○1据贞一斋稿卷二（适园丛书本，32）改。
　　赠墨客孙心渊（贞一斋诗文稿卷下，宛委别藏本）
　　子荆有云孙，隠处异流俗。山连始丰青，池分剑江绿。云来幽兴长，水涨春意足。｛元元｝［玄玄］守家学，○1不受尘事蹙。远致徂徕松，霏烟翳清旭。｛元｝［玄］霜出杵臼，○2翠饼照华屋。揭侯吾畏友，称赏惟尔独。韦李虽擅场，于今定臣仆。奎章启文运，一艺必甄录。万里行奋飞，无为守空谷。（44）
　　○1○2据贞一斋稿卷二（适园丛书本，34）改。
　　隠者陈元亮，故宋太守杉溪之子也，有令名，予未之识。一日，赋诗一章寄玉隆道士陈云隠，高古可爱。次韵以奉云隠，并寄元亮（贞一斋诗文稿卷下，宛委别藏本）
　　有客何人斯？挥毫落珠玉。文章事经济，胡乃在岩谷？知人视其友，风月当邻屋。陈子夙相亲，抱被或同宿。朝来诵佳句，溽暑快新浴。山中十年事，历历如转烛。独余诗酒兴，清絶映林麓。彼美那可期？君应往来熟。义胜中无营，环堵恒自足。我欲往从之，岖嵚畏山曲。冯高挹西爽，秀色窗户绿。五绫佳山水，是处可游目。达士轻去留，反招有遗躅。何事盍吾簪？莫作龟藏六。（47）
　　安成贡士周敬修惠诗，次韵（贞一斋诗文稿卷下，宛委别藏本）
　　皇元启休运，文物粲金玉。道统系舂陵，大贤匪私淑。宾兴下明诏，多士纷场屋。有客西南来，渥丹映晨旭。虽逾知命年，未改双鬓绿。长才浩河汉，笔阵轻尺牍。自云全相国，礼下肯推毂。君须慎仪矩，未敢脱边幅。粹然廊庙姿，岂复在空谷？旦夕金牓悬，弹冠喜新沐。今辰感良会，共此泛萸菊。射策期春风，承恩炫朝服。燕雀徒纷纷，焉能识鸿鹄？吾方守旧丘，放鹤自骑鹿。既醉欣太平，非关饮醽醁。期君恢远业，德泽均草木。定交勿予忘，高歌对银烛。（49）
　　敬修集天下同文以寿诸梓，用前韵赋诗一章［求］资于予，○1次韵（贞一斋诗文稿卷下，宛委别藏本）
　　英雄昔未遇，爨桂炊白玉。终然位卿相，德望岂不淑？抱道复何求，公宁厌茅屋？蹇驴与破帽，步月待朝旭。知音苟无人，燕石迷结绿。倾盖方论交，新凉累篇牍。嗟予守祠官，短褐异华毂。愧非原结施，安得孟宗幅？大哉同文集，搜括徧山谷。训诰杂风雅，窥观必熏沐。藻丽敷春云，幽芳散秋菊。錭锼事铢积，异好匪奇服。象罔求｛元｝［玄］珠，○2桓荣致翔鹄。幽寻到真馆，已候夜鸣鹿。勿言天外事，且饮杯中醁。富贵非公谁？荣迁定乔木。他年玉堂仙，烜赫金莲烛。（50）
　　○1○2据贞一斋稿卷二（适园丛书本，39）补、改。
　　题宜春山水图，赠谢景初（贞一斋诗文稿卷下，宛委别藏本）
　　昔年仕昭萍，地入吴楚交。扁舟熟来往，山水多岩嶅。上有宜春台，云烟俯江郊。轻别忽三纪，光阴如石敲。谢生持卷来，访我松云巢。云有罗稚川，笔力驱腾蛟。生绡半幅间，曲折藏泓坳。摩挲识曾游，峻路平林梢。五台亘轇轕，三峡争嶛巢。秀气何所锺？英姿匪菅茅。进德须及时，青春无自抛。归哉有余师，世俗徒嘐嘐。（51）
　　送董文寿还山（贞一斋诗文稿卷下，宛委别藏本）
　　文寿尝师金野庵学道。我家龙虎山，秀发山之南。圣井罗诸峰，群仙列云庵。龙泉启华构，楼观何耽耽。种杏闻董仙，绿毛已毵毵。迩来有云孙，胜处多穷探。访我腾胜天，｛元｝［玄］微志同参。○1道超太极先，一理中函三。夜气方鸿朦，蟾光映秋潭。可受不可传，吾言非高｛淡｝［谈］。○2持归问金子，自言吾无惭。（51）
　　○1○2据贞一斋稿卷二（适园丛书本，40）改。
　　赠道人周无情（贞一斋诗文稿卷下，宛委别藏本）
　　周生学老氏，而以无情字。为人苟无情，木石复何异？（51）犹龙五千言，亦曰絶仁义。三宝先慈俭，慈爱情所寄。圣人忧道丧，矫激有深意。学徒得其偏，直以情我累。性情自天禀，应物无险诐。于焉致中和，化育赞天地。斯今胡不然，无乃果自弃。为作无情诗，勖我尔贤知。（52）
　　无情得诗，谓予正之以中庸之道，未尽无情之义。复作八句偈以赠之（贞一斋诗文稿卷下，宛委别藏本）
　　道人本无情，悲喜了不系。飞鸿雪泥迹，去去那复计？一月涵万川，何曾与俱逝？吾知无情真，为说无情偈。（52）
　　送蔡九思如京师（贞一斋诗文稿卷下，宛委别藏本）
　　蔡子事远游，弹冠向燕山。燕山帝王宅，虎豹严九关。经纬深轨辙，飞甍结云端。珪组罗俊贤，辉光照人阛。男儿负经济，白日生羽翰。金台矗千仞，中道多险艰。八月寒风至，客衣常苦单。田园有真乐，去去何当还？（54）
　　妙有堂（贞一斋诗文稿卷下，宛委别藏本）
　　南湖有孤岛，流水通岷江。荡荡来天风，波涛日舂撞。道人王远徒，既见心则降。楼居扁妙有，万象罗纷尨。道人学虚无，妙有岂能哤？常无与常有，体用非珉玒。一笑悟｛元｝［玄］理，○1红日生东窗。（59）
　　○1据贞一斋稿卷二（适园丛书本，45）改。
　　题仁智山水图（贞一斋诗文稿卷下，宛委别藏本）
　　子昂内翰，至元间为夏官郎中时，作仁智山水图，以畀真人刘君。玉笥道士罗环中从刘学道，乃得之，距作图之岁殆及二纪，仁智乃罗故隠堂名，珍藏又二十年矣。余游玉笥，主罗君出以示余征诗，［赋］十韵以归之。○1人心每好静，静久动亦随。动静有常道，道合仁智基。宣尼喻仁智，谓与山水宜。赵公游圣门，仁智固自知。居官绘为图，写此胸中奇。罗仙家玉梁，清辉肆娱嬉。高堂扁仁智，动静人所思。此图一入手，把玩颇恨迟。愿子勖贞操，勿为声利移。达德先智仁，宣尼不吾欺。（62）
　　○1据贞一斋稿卷二（适园丛书本，47）补。
　　题白云深处图，赠麻姑道士上官｛元元｝［玄玄］○1（贞一斋诗文稿卷下，宛委别藏本）
　　亭亭麻姑山，翠色出天半。山中有佳胜，原野平若案。道人极幽讨，结构严谷畔。松风激飞泉，彷佛丝竹乱。白云护苍藓，芜径人迹断。人间那有此？直恐悬圃贯。道人上官生，旭日示方旦。居然絶华念，甘与麋鹿伴。学道期精坚，毋为画龙玩。持归语麻姑，为我一笑粲。（65）
　　○1据贞一斋稿卷二（适园丛书本，50）改。
　　陶仙观（贞一斋诗文稿卷下，宛委别藏本）
　　安公姓陶逸其名，列仙有传垂英声。时丁典午政衰乱，辟世甘与樵牧并。新吴山水最佳处，读书种树蠺且耕。贤人在野时所慕，正恐征辟过柴荆。托言铸剑感天帝，赤龙拥驾来相迎。翩然一去不复返，世俗共说归蓬瀛。大唐天子好神异，伻图相地初经营。槎牙老栢云手植，楼观倚薄何峥嵘。邦家自此着祀典，水（6）旱必祷奔黎氓。学徒混混拜遗像，撞钟击鼓希长生。神仙有道岂易得？手溺乌兔餐元精。但闻采药炼金石，蒸砂作饭终无成。安公闻此必首肯，神交千载知吾情。天风两岫出山去，杲杲红日开清明。（7）
　　西竹引（贞一斋诗文稿卷下，宛委别藏本）
　　刘俊卿，淮南王，几世孙？自别淮南来，百年此丘园。环居种竹千万个，霜枝露叶埋云根。鳯凰飞下天风寒，食实欲去犹翩翻。西山苍翠常在眼，爽气正挟抟桑暾。朝来斲取苍玉干，持作洞箫吹不断。西山高处鳯和鸣，云间鸡犬声嘹乱。空闻云外有神仙，不见淮王祇见天。烟雾空蒙羽衣湿，天低月落心茫然。心茫然，抚西竹。风波浩浩隔蓬莱，与尔飞龙两相逐。（10）
　　东吴行（贞一斋诗文稿卷下，宛委别藏本）
　　君不见浙右良田千万顷，陈陈积粟深于井。又不见东南漕运输上京，舳舻千里浮沧溟。去岁江淮丁旱暵，黎民饿死殆将半。米舟来者皆东吴，处处延颈争欢呼。今岁东吴遭海溢，太湖涌波高百尺。夏秋之间阴气凝，十旬风雨韬阳精。吴江浙水不复辨，髣髴蓬莱眼中见。稽天巨浸十六州，良田漭漭蟠蛟虬。豪家发粟赈贫乏，室如垂罄无余留。饥民即死不能舍，聚为盗贼横戈矛。此邦租赋半天下，安得不贻黄屋忧。明年海运何自出？必藉邻境交相求。江闽湖广迭兵旱，比岁疮痍殊未翏。捄荒有术在青史，河东河内非良谋。太平天子至神圣，亿万苍生仰司命。一念通天天必从，普天愿见年年丰。（15）
　　金山歌（贞一斋诗文稿卷下，宛委别藏本）
　　金山上江流，触石掀白浪。金山下江水，朝宗疾如马。长风万里争喧豗，晦明两岸听奔雷。楼船一日知几度，北去南来风火催。金山解语应唤客，前时绿鬓今（15）华髪。去来衮衮为谁忙？坐见蟾乌递明灭。周公大圣去不回，盗跖凶顽安在哉？铜山饿死等陈迹，珊瑚金谷俱寒灰。贤愚贵贱尽如此，自古年华逐流水。高奔日月驻朱颜，惟有松乔羡门子。祈孔宾，心已诣。金山歌，归去来。（16）
　　广陵行（贞一斋诗文稿卷下，宛委别藏本）
　　广陵城外秋草肥，广陵城中车马稀。闘鸡蹴踘不复见，朱箔青楼尘掩扉。圣世承平六十载，何事繁华一朝改？长老未说泪先垂，听我长歌尔应骇。去年春旱天无雷，种不入土心已摧。夏秋日色烈如火，万里良田俱草莱。三冬杀气更严酷，运河冻合光如玉。十室八九无炊烟，父兄愁叹妻孥哭。今春雨滑动犁锄，忍饥力作交相呼。奈何螟蟘蔽天起，所至草木无遗余。捕蝗作食已云恶，疫疠无端扇余虐。死亡枕藉无人收，赖有王官为掩骼。广陵城中十二门，抱关老卒记甚勤。舆尸一门日百数，两月渐见无行人。庙堂赈济颁良策，宣阃爱民心甚力。县胥里正肆奸欺，远者那能沾帝泽？十人今有几人留？况值秋田又半收。祇今（16）痛定更思痛，转覚涕泗纵横流。人生有情须怆恻，惆怅龚黄难再得。大书传作广陵行，持斧何人应动色？（17）
　　淮河曲（贞一斋诗文稿卷下，宛委别藏本）
　　淮是清，河水浊，二水交流风更恶。谁云鞭石役神人？不信填河有乌鹊。我欲冯河，鼋鼍踪横，曷梁不为我作？但愿皇帝陛下万万岁，常居紫宫臣无营。住崆峒，年年献寿骑飞龙。黄河水流与天通，臣心如水将焉穷？（17）
　　盗发亚父冢（贞一斋诗文稿卷下，宛委别藏本）
　　戏马台前范增冢，英风千载行人竦。冢中宝气腾光芒，识宝贾胡心为动。筑室潜谋二十年，一朝凿井穿（17）其垄。畚锸纔深四丈余，乃有石盘青巄嵷。四旁戕杙大十围，各施九木森环拱。石穿棺翣更分明，漆光可鉴刚而巩。斲之不用挥金椎，白骨俨然全顶踵。宝剑未化横苍虬，金玉辉煌气交拥。贾胡致富须臾间，弃骨沟中宁愧恐。平原无色鼓角悲，山鬼夜号川泽涌。太守陈公英俊才，慨叹奸偷吾所统。亟呼伍伯取群盗，械置狴犴见仁勇。伤者亚父天下奇，鸿门高会真危机。火龙飞起实天意，拔剑起舞空尔为。风云变化失隆准，玉斗一碎山河非。如今明义古亦少，发愤乃作彭城归。六合范范汉疆土，厚葬何人诚可嗤。君不见骊山牧竖遗烬酷，不如王孙裸葬良亦足。（18）
　　观猎（贞一斋诗文稿卷下，宛委别藏本）
　　青徐十月天色黄，欲雪未雪云茫茫。将军马肥鹰隼疾，草枯狐兔那能藏？良家子弟尽骄悍，弯弓大叫随跳梁。停鞭借问谁氏子？虎符世世绾银章。或在鹰坊久通籍，或属爱马从藩王。生来一字都不识，割鲜豪饮须｛着｝［眉］张。○1夜归酣笑诧妻妾，鞍马累垂悬两狼。古今治乱殊未省，岂有谋策输忠良？一朝亲故相荐拔，起（18）家执戟齐鸳行。剖符作郡拥旄节，炙手可热势莫当。儒生心事良独苦，皓首穷经何所补？胸中经国皆远谋，献纳何由达明主？猎徒一出专城居，慎勿平原轻猎徒。（19）
　　○1据贞一斋稿卷二（适园丛书本，14）改。
　　代嗣天师题所翁九龙图（贞一斋诗文稿卷下，宛委别藏本）
　　玄雾泼墨号天风，云头掷火驱雷公。元气淋漓雨师急，天地变化谁为雄？两龙奋迅见光怪，夭矫西行出天外。一龙起处山石摧，摩荡余声隠磅磕。一龙不竞群龙趋，搏取明月看随珠。老龙居中最苍古，盘旋引子方自娱。一龙出水露头角，白浪如山映空作。一龙飞上苍茫间，倾刻天瓢振枯涸。最后一龙心独闲，回头似欲归潜渊。腾骧宛转各异态，匪能安得知其全？洞｛庭｝［微］物化僧繇去，○1千载神交所翁继。观龙不在鳞鬛精，妙用应须论神气。九阳数极变必通，此物岂困缄縢中？但愁辟历随昏蒙，一旦飞去苍旻空。（21）
　　○1据贞一斋稿卷二（适园丛书本，16）改。
　　秦翁寿诗（贞一斋诗文稿卷下，宛委别藏本）
　　监察御史元卿之父。太行之东有洺水，恒潭闲气锺清美。系传秦仲著名门，积善固应生令子。乃翁八十更康强，炯如岩电双瞳方。三寿作朋称古昔，龎眉昆弟罗中堂。儿归上国拜家庆，斑衣画绣交相映。满床簪笏耀乡闾，俯偻踰垣畏明命。如翁盛德那可知？天开寿域增期颐，儿当（27）勋业满天下，荣封大国长熙熙。（28）
　　弃亲行（贞一斋诗文稿卷下，宛委别藏本）
　　金陵城东八十里，龙潭江上南山｛址｝［址］。○1积柩从衡满道旁，不封不树惟荆杞。朽者暴骨沾泥沙，近者尸虫出（34）棺底。天阴雨湿狐狸嗥，炎赫熇蒸蝇蚋起。问之耆老此何为？具道东南风俗鄙。贫家死伤无余地，火葬不如风葬美。置之原野任飘扬，子子孙孙那复视？月深岁久为黄土，安在乌鸢与蝼蚁？北尽淮南南及越，习尚犹来斯久矣。今官乍见为惊嗟，终返空无非怪傀。闻之心动毛髪寒，异俗居然无颡泚。此地昔为吴越区，系传古圣宗姬姒。五马渡江文物盛，中华士族多南徙。养生送死礼犹存，作俑何人胡乃尔？昔闻海上有茶哇，歌舞送尸云祭鬼。鬼享即为禽兽食，亲与鬼谐心则喜。尸完不食翻悲泣，王化不渐何足齿。吴儿甘分习茶哇，仁者固应知愧耻。长民自古需贤才，易俗移风着青史。谁当传此弃亲诗？愿与斯民振颓靡。（35）
　　○1据贞一斋稿卷二（适园丛书本，27）改。
　　富州行（贞一斋诗文稿卷下，宛委别藏本）
　　富州城中雨翻盆，富州江水侵城门。三冬常苦风雨（44）恶，两月不解云雷屯。惊蛰已过春未半，白波浩漾无诸村。寒气凭陵失旸谷，杀声排荡摧昆仑。虫蛇满地忧冻死，草木已茁何由蕃？田家举趾迷畎亩，饮食颠倒伤精魂。纡金太守在华屋，一念忽复忧黎元。酌水熏香走祠宇，从官杂沓咸骏奔。黄冠释子出经像，苟欲以此排天阍。氛祲从来自乖戾，回天有道须讨论。似是天公怜赤子，诘朝已见扶桑暾。五风十雨愿终惠，稽首再拜天何言？（45）
　　宁州太清观厄于火且三年，高士黄自牧焦心瘁躬，走谒檀施，期底于成，访予玉隆，赋诗二十八韵见遗，即韵答之（贞一斋诗文稿卷下，宛委别藏本）
　　琼旌堂上森图书，十年燕居已忘吾。坐见朱颜生白髪，逢人自笑山泽臞。外视不足中有余，顾影窈窕怜羁孤。道人阅世周五湖，满襟风月真吾徒。弹铗归来食无鱼，过我非为利名趋。背负锦囊从奚奴，自云力耕辟荒芜。倒丧交情谁笠车？迩来奔走无安居。翕赫（46）炎火中焚如，耽耽楼观成丘墟。赤水居然索｛元｝［玄］珠，○1突兀何时见其庐？几向秦庭哭包胥，岁月掷人催柳蒲。世事扰扰更荣枯，勿念昔有伤今无。时来不烦折简呼，瑶台玉宇须凌虚。翠｛炎｝［琰］穹龟照山隅，○2黄房自足宁君躯。丰功盛事端可模，丹成千岁还清都。（47）
　　○1○2据贞一斋稿卷二（适园丛书本，36）改。
　　欧阳南还阳，得官庐陵郡幕。归自都中，有作见寄，次韵奉酬，并寓相规之意云（贞一斋诗文稿卷下，宛委别藏本）
　　忆昔燕山看飞雪，貂裘骏马长为客。君时献书光范门，十日八九见颜色。奉祠一去十｛日｝［年］强，○1君映青山五峰碧。考书上上赋归来，双石岩头有新宅。我北君南巧相辟，东西望望长相忆。好风吹堕云锦章，玉宇无尘得佳月。天边雨露定偏私，不尔何由展奇翼？庐陵剧郡繁简书，狱讼征呼久殷积。大才小试须重慎，勿谓直寻斯枉尺。仕止随时合经训，言行悔尤疑殆阙。文忠祖武未云远，儒术传家必清白。期公勋业满中朝，焰焰辉光照天北。（48）
　　○1据贞一斋稿卷二（适园丛书本，37）改。
　　新昌贡士姚济川楫道出玉隆，赋诗来见，即韵答之（贞一斋诗文稿卷下，宛委别藏本）
　　广寒宫阙高无极，老桂吹香自开辟。世上空闻顾兔灵，瞿公不作谁能识？绿髪朱颜姚氏子，高歌欻逐风云起。仰天攀桂遇明时，九万扶摇斯至矣。学优筮仕岂徒然？以道济时心契天。定见声华满南北，班生步武荣登仙。健翮图南一｛吹｝［叹］息，○1五盐山水生颜色。重来（48）访我锦帷中，拨弃尘缘参道一。（49）
　　○1据贞一斋稿卷二（适园丛书本，37）改。
　　敬修再赋长句见赠，次韵（贞一斋诗文稿卷下，宛委别藏本）
　　晋栢千年耸奇怪，远并甘棠应勿拜。旌阳神剑横秋空，六合苍茫九州岛岛隘。昨夜鸾骖还鼓里，雷师澒洞风雨快。朝光入户寂无闻，收拾神功归上界。忆昔朝天出清灏，珊珊环佩胜银艾。俯看万象雄森罗，动地钧天等秋噫。奉祠南下得逍遥，索居朝暮聆虚籁。尚友如君同臭味，便应崔沆知崔瀣。高秋战艺淬文锋，意（49）气雄豪轻胜败。大器轮囷异瑚｛连｝［琏］，○1既种亦须谋既戒。中州文献罗星鳯，子亦瞠然起江介。青紫定知成俯拾，巧官谁云俱狡狯？飞黄腾达际明时，记取任棠陈水薤。道传太极有家声，木铎沨沨振聋聩。我住云林君勿羡，晦明昼夜舒图画。杏坛栢殿摠清安，君系儒宗吾道派。送君无物止新诗，岭上白云非可卖。（50）
　　○1据贞一斋稿卷二（适园丛书本，38）改。
　　题象牙潭古龙宫（贞一斋诗文稿卷下，宛委别藏本）
　　锦江东流过西原，江边老木云水昏。祠宇沉沉着灵异，龙宫设像古所尊。珠宫贝阙浩无底，世有渔者知其门。岁旱为人作霖雨，神功烜赫难具论。紫髯道士好事者，一一演说非虚言。昔有张侯作太守，夏秋禾黍伤载燔。封香迁使走祠下，顷刻雷电咸崩奔。万丈横江见鬐鬛，四郊甘雨如翻盆。坐见焦枯变丰稔，邦家藉尔苏黎元。古今施报昭祀典，诞锡爵命当殊恩。胡为膏泽久未下？肸蠁空尔流诸村。庙前行客笑且（55）语，有功不赏何其繁？况复龙居异人世，服食不在璧与飧。旱干岁溢靡终极，荡荡神化天长存。（56）
　　招贤观（贞一斋诗文稿卷下，宛委别藏本）
　　古观少邻家，招贤名独嘉。穉松纷侧塞，老屋半欹斜。野鹤惊春梦，山蜂报晚衙。道人华念絶，行在养丹砂。（6）
　　赠魏道士（贞一斋诗文稿卷下，宛委别藏本）
　　尔祖伯阳翁，参同契圣功。丹经明媾复，火候识屯蒙。车马今谁到？箪瓢亦屡空。家声须自振，千古有宗风。（6）
　　景福观（贞一斋诗文稿卷下，宛委别藏本）
　　真馆留芳躅，陶仙岂隠君？松篁深蔽日，苔藓湿生云。访古无碑志，题诗纪见闻。山人有天趣，清坐对炉熏。（6）
　　仙游观访罗南溪山房，时南溪远游未归，赋四十字以赠其徒孙金存吾（贞一斋诗文稿卷下，宛委别藏本）
　　罗公深隠处，带雨得重寻。老树凌霄合，空墙薜荔深。风云千里翮，宇宙百年心。更喜孙枝秀，流芳见桂林。（8）
　　上全阳师（贞一斋诗文稿卷下，宛委别藏本）
　　好道求先覚，专门见此翁。中年出尘网，昭代振｛元｝［玄］宗。○1仙鉴多稽古，丹经独发蒙。斗杓明建始，卦象契参同。玉蒂才生白，金花已见红。虎龙归土釜，乌兔会元宫。偃月精华满，浮云富贵空。炼形轻似鹤，养气浩如虹。有志期关尹，无人问葛洪。共怜身世拙，谁识道心融？鳯咮箫频弄，蝇头字更工。采芝随远近，骑鹿自西东。蕊阙班何忝，瀛洲籍早通。偷桃嗤曼倩，卖药鄙壶公。委蜕全阳质，流珠造化功。野人希缴妙，大匠悯倥侗。信义羞明水，殷勤拜下风。窥墙虽累日，入室尚深衷。象罔求须得，鸿蒙答未穷。吾师如抚顶，行役敢悤悤。（8）
　　○1据贞一斋稿卷二（适园丛书本，6）改。
　　曾君静访予小隠园，饮酒赋诗为乐，次韵（贞一斋诗文稿卷下，宛委别藏本）
　　之子南丰后，才名起妙年。玉壶清晓出，金榜赤霄悬。沧海思鲸奋，晴空伫鳯骞。气吞三峡水，兴逐五湖船。耿耿葵倾日，区区石补天。推贤惟尔最，序齿愧吾先。莫作龟逃楚，终朝骏在燕。几年文会隔？今日酒杯传。脱粟谐真率，诛茅得静便。林塘堪小驻，共钓金鳞鲜。（12）
　　云章弟次韵见教，既工且敏，再用韵以美之（贞一斋诗文稿卷下，宛委别藏本）
　　令弟良师范，词华见盛年。包蒙鸣铎举，待问应钟悬。风采真殊絶，家声定不骞。腹饶边氏笥，目短米生船。道学还希圣，行藏祇任天。应门今有托，入室更谁先？义重嗤秦越，才高慕许燕。文章千古在，经术几人传？老大子将懒，精灵尔尚便。青云如得路，为政慎烹鲜。（12）
　　诸昆弟友朋属和者叠出，追忆旧游，依韵再赋（贞一斋诗文稿卷下，宛委别藏本）
　　忆昔游京国，驱驰属壮年。致君心炯炯，恋阙思悬悬。桂馆恩重被，枫宸礼未骞。屡骑沙苑马，几泛御河船。鳌极三千界，龙光尺五天。奉祠曾诏许，归隠孰吾先？倦翮南依越，深衷北慕燕。亲朋良有助，风雅不虚传。世味今逾淡，山栖老渐便。诗筒来往罢，清赏对蕃鲜。（12）
　　常山登舟（贞一斋诗文稿卷下，宛委别藏本）
　　东浙三年别，重来异故吾。负痾便坐卧，投老倦驰驱。药裹凭谁检？诗囊祇自娱。江山如有意，雨后献新图。（14）
　　送真主簿归闽中十韵（贞一斋诗文稿卷下，宛委别藏本）
　　西山参政之五世孙。四海真｛天｝［夫］子，○1能孙见老成。席珍曾待聘，经术早知名。意气追前哲，辞华启后生。一朝新渥重，万里故乡荣。芳草勒鞍马，光风卷旆旌。卑栖无俗态，凌厉有家声。报国心须切，居官志在行。岂能淹骥足？必竟展鹏程。健翮翩翩起，猗兰叶叶明。求贤当此日，早晚看登瀛。（26）
　　○1据贞一斋稿卷二（适园丛书本，20）改。
　　湖田（贞一斋诗文稿卷下，宛委别藏本）
　　湖田春水涨，远近富鱼虾。浪接云边树，风回海上槎。奫沄深畎亩，浩荡失津涯。农事嗟何及，丰年望更赊。（45）
　　次韵答刘存庵（贞一斋诗文稿卷下，宛委别藏本）
　　玉树淮王后，如君有几人？隠居便地胜，乐道见天真。雨霁千山晓，风和万象春。求贤当盛世，早晚觐枫宸。（47）
　　天宝洞天，赠支炼师（贞一斋诗文稿卷下，宛委别藏本）
　　南纪多名胜，西山得具瞻。千峰迷远近，百里见洪纎。突兀仙家出，巉岩洞府兼。瑶池青鸟去，碧海紫鳞潜。神物储金盌，骚人诧玉帘。龙光腾瑞霭，鹤影转晴檐。吴许高风在，曹卢宿卫严。旛幢弥栋宇，箫鼓走闾阎。祀典邦家重，祈年水旱占。萧坛通絶顶，罕庙俯孤尖。丹灶风烟合，芝田雨露沾。修篁吟鳯咮，苍桧乱虬髯。药捣松脂滑，泉饾石髓甜。野花摇白氎，山果落红盐。兴远诗频咏，歌长酒屡添。幽栖羡支伯，文藻愧江淹。访古情何极，寻真乐未厌。他年续仙传，着我定无嫌。（52）
　　吴仙观，赠祖炼师（贞一斋诗文稿卷下，宛委别藏本）
　　在昔吴仙宅，于今老氏祠。万山环翠阜，一水汇丹池。怪石金茎出，修藤铁鏁垂。重门森羽卫，秘殿靓襜帷。御史三天秩，真人百世师。清时消瘴疠，万古息蛟螭。紫诰旌神烈，｛元｝［玄］功着鼎彝。○1铢衣分缥缈，瑶草竞葳蕤。鹤岭云千叠，蛟湖月半规。山灵驱象罔，方士学安期。郑谷鸾鳯啸，嵩高熊豹姿。秋空腾剑气，晓露沁诗脾。上下多骑鹿，逍遥独采芝。不关轻绂冕，曾是畏韀羁。好客门无键，论心酒满卮。尘缘俱摆落，清事摠相宜。古字唐人韵，雄文宋代碑。室虚光耿耿，丹熟乐熙熙。蓬阆知何异，松乔定可追。兴来吟不尽，醉笔写榴皮。（53）
　　○1据贞一斋稿卷二（适园丛书本，41）改。
　　｛元｝［玄都］道士出示吾师月池翁三十四年［前］所赋诗，○1次韵以赠（贞一斋诗文稿卷下，宛委别藏本）
　　上界｛元｝［玄］都观，○2云阔列万松。远山晴见画，高阁坐闻钟。未问还丹诀，聊舒辟世踪。怀哉老仙伯，归去主芙蓉。（53）
　　○1○2据贞一斋稿卷二（适园丛书本，41）改。
　　道士祖竹溪见和，再赋（贞一斋诗文稿卷下，宛委别藏本）
　　万古神仙宅，层头俯涧松。广寒通月户，虚白应霜钟。化鹤宁无术？飞凫岂有踪？霓裳惊世俗，却拟櫐芙蓉。（53）
　　丹陵观道士胡天牖约余同游古龙宫｛室｝，○1至丹陵，胡留西山别墅，宿留三日，胡竟不归，赋五言二章以寄之，其一（贞一斋诗文稿卷下，宛委别藏本）
　　一与胡公别，经冬春又残。来游锺玉府，，为问紫金丹。采药归何晚，寻芳兴未阑。长吟倚杉树，日暮碧云寒。（55）
　　○1据贞一斋稿卷二（适园丛书本，42）删。
　　　其二（贞一斋诗文稿卷下，宛委别藏本）
　　古龙曾有约，春暮拟同游。夙驾成孤往，聨镳竟莫酬。山空云冉冉，风静水悠悠。尚想髯公子，芳醪正独篘。（55）
　　翰林典籍刘泰观留题玉台观，用工部阆州玉台诗韵，邀予同赋（贞一斋诗文稿卷下，宛委别藏本）
　　玉台何代筑？尚想少陵游。胜境西南异，高名古今留。山蟠龙虎势，水绕鳯麟洲。髣髴红云近，通明在上头。（57）
　　｛秦｝［泰］观别去二十年，○1邂逅玉台，话旧信宿而去，用前韵赠之（贞一斋诗文稿卷下，宛委别藏本）
　　怜君不得意，又作五湖游。仕路何时达？诗名到处留。湿云迷古道，春草徧芳洲。去去须奇遇，侯封在虎头。（57）
　　○1据贞一斋稿卷二（适园丛书本，44）改。
　　题棠湖冲真观（贞一斋诗文稿卷下，宛委别藏本）
　　汝水沄沄去，棠湖湛湛开。苔侵碑碣古，云压栋梁摧。有客求丹诀，无人问梓材。松风更萧瑟，空有鹤归来。（57）
　　洞阳观（贞一斋诗文稿卷下，宛委别藏本）
　　江上神仙宅，幽寻挂席来。回风知岛屿，映水得楼台。剑为降龙出，门因放鹤开。沧溟空浩荡，那更有蓬莱？（58）
　　洞阳道士朱大中往岁识面于古洪，独见标致秀美，初不知其才也。余既题前诗，大中属和，且叙宗盟。句法清新，意度高古，与之语，好学多艺。年虽少，奇才也。复用前韵赠之（贞一斋诗文稿卷下，宛委别藏本）
　　之子吾宗彦，相思望汝来。出尘看玉树，通籍在瑶台。文史三冬足，词章万象开。求贤当盛世，喜见北山莱。（58）
　　如清江访旧，出山遇雨（贞一斋诗文稿卷下，宛委别藏本）
　　忡忡事行役，暂喜午阴凉。冒雨千山暗，号风万窍长。前溪新涨绿，早稻半传黄。处处欢声起，秋成定可望。（59）
　　重游阁皁山三十韵（贞一斋诗文稿卷下，宛委别藏本）
　　缩地求蓬岛，寻源访羽人。阁形千古异，皁色四时春。殿阁悬金牓，严廊拥玉晨。云霞光绚烂，岭岫势嶙峋。宝箓三天授，鸿猷四海遵。清朝崇大教，重使展明禋。忆昔陪师驭，维时忝国宾。皇华辉晓日，紫气霭秋旻。（59）檄走风雷动，恩沾雨露频。娄丰昭肸蠁，景福叙彝伦。一别岁月久，重来物象新。山灵如喜客，方士转情亲。杨蔡松乔侣，陈徐巢许邻。丰姿出尘俗，德望靡缁磷。笑整谢公屐，还酾陶令巾。追随忘远近，登顿覚逡巡。絶顶坛虽险，磨崖篆更神。除妖归正道，济世赖深仁。赫赫仙翁秩，班班上帝臣。高奔凌日月，飞步薾星辰。故宅何年改？｛元｝［玄］风浩劫振。○1妙传应有待，良遇邈无因。绿野招猿鹤，沧洲想鳯麟。石存双鲤化，潭卧九龙驯。马迹纷瑶草，棋枰护翠筠。林深丹灶在，雾暗墨池湮。琴筑涓涓响，旌幢树树陈。空阶环薜荔，精舍莽荆榛。胜事难穷尽，幽栖岂隠沦？何当分半亩，共作葛天民。［时宗杨景山、提点蔡楚山、提举陈观心、宫倅徐心一，故云。］○2（60）
　　○1○2据贞一斋稿卷二（适园丛书本，46）改、补。
　　泊玉涧口（贞一斋诗文稿卷下，宛委别藏本）
　　维舟玉涧口，访旧意如何？地僻人烟少，江空月露多。疏钟来野寺，小艇乱沧波。更喜仙家近，临风想玉珂。（60）
　　明日入山，奉宫主何蓑月（贞一斋诗文稿卷下，宛委别藏本）
　　释舟行草路，十里听松风。叠嶂开青琐，一溪流玉虹。（60）神仙遗世远，祀典至今崇。楼殿凌云起，重兴第一功。（61）
　　蓑月见和，再用韵答之，其一（贞一斋诗文稿卷下，宛委别藏本）
　　［山乃梅子真得道之所。］○1东阁余诗兴，高人又姓何。论交金石重，阅世海田多。德润山藏玉，心闲井不波。神丹应已熟，玉陛看鸣珂。（61）
　　○1据贞一斋稿卷二（适园丛书本，47）补。
　　　其二（贞一斋诗文稿卷下，宛委别藏本）
　　秀气锺群玉，如君有古风。丹心明皎日，文彩映长虹。吏隠今谁并？仙才世所崇。何当伐山石？椽笔纪成功。（61）
　　游玉笥山，别蓑月（贞一斋诗文稿卷下，宛委别藏本）
　　合沓清江曲，嵯峨三会峰。湿云青羽葆，晓日碧芙蓉。柷敔鸣千涧，屏帏列万重。玉梁蜿变化，铁柱妙形容。突兀飞楼观，铿鍧振鼓钟。恩荣丹诏下，珍重白云封。鸿宝应难秘，刀圭傥可逢。高人曾狎鹿，中使昔投龙。金箓何寥阔，瑶坛尚肃雍。穹碑传禹迹，巨石纪仙踪。入谷东南奥，悬崖子午冲。野花明侧塞，幽草细蒙茸。（62）曲折逾青嶂，攀缘访赤松。苍茫风景颢，厌浥露华浓。永啸和天籁，旁窥俯壑淙。彤霞九真署，司命百神宗。祀典推严洁，黎民尽敬共。炳灵称赫赫，求福见憧憧。郁木霏香远，华芝秀气锺。岚光腾瑞霭，磴道峙崇墉。梅尉谁能并？何公世莫从。祠官今水部，俗客匪周｛容｝［颙］。○1去去寻轻舸，行行伴瘦筇。题诗无好语，一笑赖弥缝。（63）
　　○1据贞一斋稿卷二（适园丛书本，49）改。
　　周大江游仙诗二首，其一（贞一斋诗文稿卷下，宛委别藏本）
　　四海大江翁，时清道更穷。还将医国手，转作活人功。栗里今陶令，东山昔谢公。九京如可起，端有万夫雄。（63）
　　　其二（贞一斋诗文稿卷下，宛委别藏本）
　　庐陵周处士，束髪慕前修。静得琴中趣，闲从方外游。瀛洲余岁月，宰树几春秋？喜有承家托，诸郎更炳彪。（63）
　　送郭志尹秀才趋上京（贞一斋诗文稿卷下，宛委别藏本）
　　之子儒林彦，汾阳几世孙？沈深窥学海，浩荡见词源。白日风云会，青春雨露恩。遄归拜家庆，盛事说名门。（63）
　　暮春感兴（贞一斋诗文稿卷下，宛委别藏本）
　　推枕芸窗睡未厌，春衫亭午试相缣。雨淫荒藓蜗黏壁，风飐游丝燕入帘。静得天机明损益，闲观物理适洪纎。一心亨处潜真乐，明镜从教白髪添。（5）
　　新吴昭德观道士闵蟾溪，以厥师张玉涧所得吾师月池翁书翰见示，辞意笃实，契意高古。藏之四十五年矣，感今怀昔，为赋四韵。蟾溪深得金丹之妙，故末句及之（贞一斋诗文稿卷下，宛委别藏本）
　　白头道士说当时，故老遗编手共披。涧底云深龙睡稳，池边月冷鹤归迟。墨光珍重存金石，丹诀亲传在坎离。若问个中玄妙处，祇应无迹是吾师。（7）
　　青霞观（贞一斋诗文稿卷下，宛委别藏本）
　　［故老相传赤松子修炼之所，今专祀焉。］○1天开图画越王山，山上楼居更好看。仙子昔曾餐玉水，道人元自炼金丹。平铺竹树青霞出，点缀松花白露｛薄｝［漙］。○2欲问羲农千古事，洞箫吹彻曙光寒。（7）
　　○1○2据贞一斋稿卷二（适园丛书本，6）补、改。
　　真常观（贞一斋诗文稿卷下，宛委别藏本）
　　文箫、吴彩鸾跨虎上征之地，石壁虎迹犹存。越王山上力跻攀，瑶草葳蕤覆石坛。絶壁无梯人跨（7）虎，层霄有路女乘鸾。千年鼎灶苔花湿，午夜楼台桂影寒。世外瑶京元不远，鳯箫时在白云端。（8）
　　丹陵道士胡天牖祷雨有应，赋诗志喜，次韵（贞一斋诗文稿卷下，宛委别藏本）
　　见说蜚符起卧痾，又闻驱雨润嘉禾。昔时方士声名旧，今日长仙惠泽多。铁札投龙通水府，金瓶跃马倒天河。功成小住崆峒上，一任桑田有白波。唐天师胡惠超，身长七尺，时人呼为长仙。（9）
　　送罗道士归九江（贞一斋诗文稿卷下，宛委别藏本）
　　老桂吹香万里秋，折枝为别意绸缪。庐山有鹤迎归佩，章水无风送客舟。松菊故园陶令宅，江山陈迹庾（9）公楼。何时与子同清赏？却忆西林话旧游。（10）
　　宰属顾渊白、冯介轩、江西提学柳道传、高灞雪诸名公，以初夏燕集辉山熊炼师云径，酒酣赋诗为乐，唱酬甚多。秋中，辉山缄以示予，次韵（贞一斋诗文稿卷下，宛委别藏本）
　　桂香凉入锦帷初，谁遣诗筒一起予？清节百年高士传，好风千里故人书。斑斑文会光聨壁，浩浩词源盛决渠。应念山中未归客，荆薪鬻石计全疏。（10）
　　寄题李氏双桂堂（贞一斋诗文稿卷下，宛委别藏本）
　　何人种德剑江阴，几世流芳见桂林？冷沁琼枝双白璧，光摇珠粟万黄金。才名吹起风云阔，花萼辉承雨露深。待尔天香携满袖，华堂更拟一登临。（12）
　　自弋阳县过丫头岩，夜行至信州（贞一斋诗文稿卷下，宛委别藏本）
　　葛溪道士尝新酒，明月岩前忆旧游。驿舍荒凉秋欲老，笋舆登顿莫生愁。长风列炬栖鸦散，淡月流铃吠犬稠。假寐醒来过夜半，城头击柝是吾州。（13）
　　浙江（贞一斋诗文稿卷下，宛委别藏本）
　　吴越山连海岸头，两山迎送意绸缪。秋深水落人家出，日暮潮生钓艇收。满眼流亡何日复？伤心凋瘵几时瘳。东南自古繁华地，底事于今异昔游？（14）
　　高邮驿阻风（贞一斋诗文稿卷下，宛委别藏本）
　　鞍马驱驰未得闲，不缘衰疾敢求安。长湖三日波涛恶，孤馆五更风雨寒。青爨束薪无暖席，红炊脱粟愧加餐。驿程牢落今如此，信有人生行路难。（17）
　　玉堂诸老赏梅花于唯贯精舍，伯生先生即席赋诗，和者成轴。明日，仆始知之，次韵，聊发唯贯主人一笑（贞一斋诗文稿卷下，宛委别藏本）
　　江南腊尽梅残后，冀北春深花正开。窈窕绿花天上见，聨翩青鸟海边来。西湖梦断迷烟雨，东阁诗成费酒醅。文会我遗应自笑，好耕耘处久污莱。（20）
　　寄玉隆宫道士秦古闲、喻山雨（贞一斋诗文稿卷下，宛委别藏本）
　　南州高士在西林，万里相思去梦寻。生米渡头春浪阔，采鸾冈上暮｛雨｝［云］深。○1丹藏石鼎温温透，酒熟山瓢款款斟。应笑天边未归客，萧疏华髪不胜簪。（22）
　　○1据贞一斋稿卷二（适园丛书本，17）改。
　　春日书怀呈主教大｛元｝［玄］、闲闲二真人○1（贞一斋诗文稿卷下，宛委别藏本）
　　云边候雁感征夫，老去悲欢覚倍殊。春入故园催笋蕨，雨荒南土张蘼芜。无心恋阙缘多病，有梦还家喜载驱。早晚皇恩下｛元｝［玄］省，○2归舟随处是蓬壶。（22）
　　○1○2据贞一斋稿卷二（适园丛书本，17）改。
　　寄犹子世权（贞一斋诗文稿卷下，宛委别藏本）
　　倦游何处不思家，问信空传海上槎。迟暮不妨梅有实，平安尤喜竹无花。高车驷马非吾事，剩水残山玩岁华。卜筑可能胜旧业？诗书勤苦是生涯。（22）
　　访李溉之学士不遇（贞一斋诗文稿卷下，宛委别藏本）
　　山人带雨来相访，学士朝天去未归。干鹊遶檐通喜气，游丝入户霭春晖。光聨乡月｛詹｝［瞻］黄道，○1瑞应文星在紫薇。圣德惟新无阙事，知君补衮用工希。（22）
　　○1据贞一斋稿卷二（适园丛书本，17）改。
　　寄赠藏六处士林恬斋（贞一斋诗文稿卷下，宛委别藏本）
　　见说闽山八十翁，萧萧绿髪更方瞳。一从起处先天见，六道藏时妙理穷。胎化鹤飞空掩冉，踵深龟息正鸿蒙。知君不羡庄椿寿，道在崆峒石室中。（24）先天干居正南，其数为一，天地定位也。后天干居西北，其数为六，父母退藏也。
　　题雪洲（贞一斋诗文稿卷下，宛委别藏本）
　　空明万顷絶纎埃，惟见飞鸿去复回。沙上黄芦欹玉树，矶头苍石见瑶台。铢衣缥缈江妃下，宝藏轮囷海若来。此地竟无车马到，人间谁信有蓬莱？（24）
　　清明日感兴，呈｛元｝［玄］德真人○1（贞一斋诗文稿卷下，宛委别藏本）
　　天边为客遇清明，惭愧壶觞不用倾。午夜松楸频入梦，｛借｝［旧］时桑梓更关情。○2青春慰眼骎骎过，白髪欺人故故生。何日归来重侍席？看云亭上话京城。（24）
　　○1○2据贞一斋稿卷二（适园丛书本，19）改。
　　｛元｝［玄］德真人连枉二诗下教，○1且分上尊见饷。其二章有山阁看云之约，再用韵以谢（贞一斋诗文稿卷下，宛委别藏本）
　　荡漾春光照眼明，感时怀抱向谁倾？黄封远饷怜羁思，青眼相看薄世情。曾事金丹闻至道，更求鸿宝学长生。悬知山阁看云处，不羡楼居在五城。（25）
　　○1据贞一斋稿卷二（适园丛书本，19）改。
　　｛元｝［玄］德真人三和清明诗韵，○1归兴浩然。复用元韵赋二章，以勖挂冠之志，其一（贞一斋诗文稿卷下，宛委别藏本）
　　软红尘土暗春明，游子纷纷意气倾。冢上麒麟劳远梦，山中猿鹤愧深情。着书长羡东皐子，携手宁忘北郭生？雅量定应同此乐，归心日夜遶江城。（25）
　　○1据贞一斋稿卷二（适园丛书本，19）改。
　　　其二（贞一斋诗文稿卷下，宛委别藏本）
　　皇都霁色映空明，却忆江南积雨倾。羁旅聊无行乐兴，家人应悉未归情。天边雨露兼荣辱，海上风涛寄死生。杜宇不啼须有待，伫听环佩出滦城。（25）
　　紫清真人薄暮见过，凡再跋，烛语未休，深诮予苦吟，五用韵解嘲（贞一斋诗文稿卷下，宛委别藏本）
　　篝灯相对夜深明，话到参横斗半倾。铅汞工夫端有术，诗书事业未忘情。鉴湖已作真狂客，饭颗还讥太瘦生。若向丰年求至道，芙蓉何处有仙城？（25）
　　伯生学士见和仆与李学士诗，纸尾批云：已与溉之约：红梨花开，当往访也。卧病不知春事浅深，清明后四日，闻红梨花盛开，复用清明诗韵，呈｛元｝［玄］德真人、○1伯生、溉之二学士（贞一斋诗文稿卷下，宛委别藏本）
　　红入梨花媚更明，黄莺飞下眼频倾。玉容带酒含春色，绛袂迎风感物情。幻化可能穷妙理？追欢聊复得浮生。开尊为报虞夫子，莫待缤纷雪满城。（26）
　　○1据贞一斋稿卷二（适园丛书本，20）改。
　　次韵答赵同知鲁詹二首，其一（贞一斋诗文稿卷下，宛委别藏本）
　　相逢玉树照人明，几见金盆落月倾。冀北春天长作客，湘西夜雨若为情。风云变化真余事，湖海栖迟寄此生。诗酒可能逍遣得？又随车马出都城。（26）
　　其二（贞一斋诗文稿卷下，宛委别藏本）
　　万里思家共月明，知君心逐水东倾。云边候雁惊春事，马上朝鸡感宦情。莫作脂韦终玩世，宁从曲蘖自（26）全生。何时摆落功名念？归钓湘江绿遶城。（27）
　　清明后四日，红梨花开，用明字韵赋诗一章，奉邀虞、李二学士以践看花之约。｛元｝［玄］德真人且属和矣，○1学士竟不至。又六日，风雨大作，花已委地。依韵再｛试｝［赋］一章，呈｛元｝［玄］德真人并简二学士○2（贞一斋诗文稿卷下，宛委别藏本）
　　霞卷云舒映树明，花如妩媚向人倾。仙翁染翰饶诗兴，学士停骖傲物情。有限光阴春事老，无端风雨暮愁生。明朝扫地红英徧，却待寻芳出鳯城。（27）
　　○1○2据贞一斋稿卷二（适园丛书本，21）改。
　　都中春暮，次韵酬丁元善（贞一斋诗文稿卷下，宛委别藏本）
　　燕山榖雨全无雨，游子纷纷载酒过。辇路尘飞芳润少，官河水满绿阴多。墙头厌见千秋影，马上时闻敕勒歌。归兴已随春事去，懒吟犹自和羊何。（27）
　　崇仙观次韵壁间留题（贞一斋诗文稿卷下，宛委别藏本）
　　真人化去几时归？吊古休弹独掩徽。任法至今悲卫鞅，说难终古薄韩非。应知筮仕多零落，争似求仙自奋飞？千载神交惟此道，从教世上有危机。（41）
　　赠始丰山道士陈此｛元｝［玄］○1（贞一斋诗文稿卷下，宛委别藏本）
　　道书：始丰山，第三十七福地。文始真人尹喜所治，唐神仙文萧、吴采鸾于此修炼。今为仙林观云。十里幽寻到洞门，藤萝竹树费攀援。长云杳霭鸾骖（42）远，瘦石嶙峋虎迹存。共爱文萧成妙合，谁从尹喜问真源？高人又见希夷子，一笑无言道更尊。（43）
　　○1据贞一斋稿卷二（适园丛书本，33）改。
　　游始丰山，道士陈此｛元｝［玄］出示往昔于阁皁山所得｛元｝［玄］德真人妙墨，○1珍藏二十有三年矣，自谓传家之宝。赋五十六字以归之（贞一斋诗文稿卷下，宛委别藏本）
　　当年仙驭下凌云，落纸云烟妙入神。弟子尚留真迹在，山灵长护墨光新。渊珠借媚荣丹室，石玉含辉照翠筠。早晚六丁还取去，赤书元自属天人。（43）
　　○1据贞一斋稿卷二（适园丛书本，33）改。
　　奉和留题阁皁山诗韵，寄呈大宗师、｛元｝［玄］德真人○1（贞一斋诗文稿卷下，宛委别藏本）
　　忆昔从师似梦中，明禋盛典已无同。栖迟雾豹真吾事，上下云龙赖此翁。金薤琳琅清晓露，玉阶环佩紫宸风。留侯早弃人间事，回首神山是故宫。（43）
　　○1据贞一斋稿卷二（适园丛书本，33）改。
　　黄堂隆道宫，次韵陈秋岩所题（贞一斋诗文稿卷下，宛委别藏本）
　　家住逍遥儗郑乡，寻真聊复过山阳。千章古木连云湿，一种灵茅沁露香。仙道犹推师道重，歌声还共水声长。飊车岁岁瑶池会，流俗何知有底忙？（46）
　　送杨廷镇总管归全州（贞一斋诗文稿卷下，宛委别藏本）
　　江西省檄考试，竣事归治所。全州太守杨夫子，经术传家世共称。化并文翁临蜀郡，仁推元结在舂陵。清湘浩浩恩波阔，乔岳岩岩夙德升。圣治维新求旧日，伫看威鳯早骞腾。（51）
　　次韵刘明叟推官（贞一斋诗文稿卷下，宛委别藏本）
　　万古西林太史家，楼台长是护烟霞。红炉偃月留丹诀，翠栢凝霜拂剑花。龙卧有泉寒不竭，客来无酒夜能赊。高谈一昔添诗兴，清絶无烦雪水茶。（54）
　　题玉台观（贞一斋诗文稿卷下，宛委别藏本）
　　冉冉春光取次归，玉台高处阅清辉。湖田水涨耕夫息，野渡舟横过客稀。篁竹笼烟饶绿暗，樱桃带雨长红肥。心清随地皆仙境，何用寻真入翠微？（56）
　　玉台观，赠谌炼师（贞一斋诗文稿卷下，宛委别藏本）
　　平湖古观胜山栖，荡漾波光绿打围。清磬拂云惊晓梦，落花和露点春衣。高人自得养生主，俗客那知杜得机？试问谌公行道处，中天积翠是耶非？（56）
　　赠龚炼师（贞一斋诗文稿卷下，宛委别藏本）
　　师少壮，徧游江湖，能役雷致晴雨。其师夏公亦以道法著名。隠君闻说夏黄公，弟子传灯已姓龚。月下吹箫曾引鳯，池边缩水试降龙。壮游自适江湖兴，老去人看冰雪容。他日重寻应更健，｛元｝［玄］关莫遣白云封。○1（56）
　　○1据贞一斋稿卷二（适园丛书本，44）改。
　　古心万炼师乐道好施，玉隆殿阁摧圮，师将以己财作新之，奉赠四韵（贞一斋诗文稿卷下，宛委别藏本）
　　唐人曾诧万仙翁，此日云孙道益隆。古貌弥明讥石（56）鼎，野心宏景画金笼。神交蓬阆苍茫外，兴入江湖杳霭中。更借广寒修月手，锦帷宫殿看成功。（57）
　　题招仙观（贞一斋诗文稿卷下，宛委别藏本）
　　观乃许太史铸剑处，近年，主观章高士重新之。唐朝古观喜幽寻，寂历松篁护昼阴。山阁云深仙犬吠，剑湖风起老龙吟。章公盛业光前后，太史神功迈（57）古今。试问道人何所学？传灯无事祇传心。（58）
　　南昌道中（贞一斋诗文稿卷下，宛委别藏本）
　　杨花飞尽栋花新，芳草连天水欲熏。卖笋野人形似鹄，插秧红女髻如云。烟光潋灔陂塘满，曙色凄迷陇亩分。见说田家更憔悴，催科随处吏成群。（58）
　　游洞阳，既留题五言诗，宿留三日。境与神会，吟兴不穷，再赋七言律一章（贞一斋诗文稿卷下，宛委别藏本）
　　彭蠡西来汝水东，层台突兀水云中。晴天荡荡黄金牓，夜月沉沉碧玉宫。河伯效灵鳌背稳，神仙朝帝鹤（58）巢空。洪涛不隔寻真路，我欲冯虚试御风。（59）
　　瑞州道中，连日喜雨（贞一斋诗文稿卷下，宛委别藏本）
　　柳岸溪桥又一程，疾风吹树搅溪声。蛟龙半入云头黑，螮蝀斜分鱼脚明。客路敢辞泥滑滑，田家剩喜水盈盈。西林回首苍烟外，共乐丰年颂太平。（59）
　　宗友大中惠诗叹此淹留，次韵解之二首，其一（贞一斋诗文稿卷下，宛委别藏本）
　　晋栢凌空翠入楼，祠宫老我十年留。世缘衮衮翻疑梦，诗兴寥寥冷欲秋。天外锦帷瞻太史，云端仙袂挹浮丘。师承正好亲同姓，莫作骑鲸汗漫游。（63）
　　　其二（贞一斋诗文稿卷下，适园丛书本）
　　曲曲阑干百尺楼，每于多景独遟留。红霞出海千山曙，白露涵空万里秋。人世忘机皆乐地，仙家随处是丹丘。桃椎方躅分明在，何用求师赋远游？（63）
　　登华盖山，虞十一学士枉诗见寄，次韵三首，其一（贞一斋诗文稿卷下，宛委别藏本）
　　朝元剑佩逼中台，俯视巅崖念草莱。万象尽从天外见，三峰疑自海中来。丹池月冷龙应蛰，琪树风高鹤未回。此景若无虞学士，野情诗兴亦寥哉。（64）
　　　其二（贞一斋诗文稿卷下，宛委别藏本）
　　巍巍华盖像天台，石有龙湫山有莱。黄独苗稀仙子去，青冥路稳世人来。军山南望云千叠，贑水东流势九回。若向舆图辩方域，分明指掌信奇哉。（64）
　　　其三（贞一斋诗文稿卷下，宛委别藏本）
　　雍国当年位鼎台，清朝又见北山莱。挂冠莫向南州去，赐酒朝从上国来。盖世文章多忌嫉，致君事业尚迟回。时人不识乘桴意，却拟承｛贞｝［祯］更远哉。○1（64）
　　○1据贞一斋稿卷二（适园丛书本，50）改。
　　丹霞道士黄知微见和，再用韵答之（贞一斋诗文稿卷下，宛委别藏本）
　　礼斗坛高薾上台，丹霞长为护蒿莱。岩花委地知猿过，庭竹摇风企鳯来。问道有缘千里遇，游方无定几时回？干贞户帖山中宝，早赋归欤信美哉。（64）
　　｛元｝［玄］同文室六咏，瑞香○1（贞一斋诗文稿卷下，宛委别藏本）
　　密叶舒青盖，繁花点绛唇。幽香满庭院，桃李敢争春。（45）
　　○1据贞一斋稿卷二（适园丛书本，35）改。
　　　绿萼梅（贞一斋诗文稿卷下，宛委别藏本）
　　野兴青丘乌，丰姿萼绿华。瑶池别王母，来傍列仙家。（45）
　　　红梅（贞一斋诗文稿卷下，宛委别藏本）
　　丹霞蒙素质，绛袂掩清芬。一与佳人别，窗前忽见君。（45）
　　　幽兰（贞一斋诗文稿卷下，宛委别藏本）
　　剑光千万叶，玉色两三花。珍重幽人操，同心越岁华。（46）
　　　黄木香（贞一斋诗文稿卷下，宛委别藏本）
　　枯株便爱日，嫰蕊怯清霜。风雨三春暮，荼蘼不敢香。（46）
　　　百结（贞一斋诗文稿卷下，宛委别藏本）
　　百结逢春日，数花迎晓风。道人无个事，笑尔独忡忡。（46）
　　次韵奉酬心渊师见寄二首，其一（贞一斋诗文稿卷下，宛委别藏本）
　　楚水吴云道路长，连环清梦耿难忘。若为化作辽东鹤，回首琵琶是故乡。（11）
　　　其二（贞一斋诗文稿卷下，宛委别藏本）
　　百行人推孝行高，亏成终始在秋毫。应怜八十慈亲在，滞穗柔桑尚作劳。（11）
　　记梦（贞一斋诗文稿卷下，宛委别藏本）
　　忆昔慈亲属暮年，明珰翠栢插华颠。燕山梦里从容见，忍向东风听杜鹃。（23）
　　代嗣天师题雪舟（贞一斋诗文稿卷下，宛委别藏本）
　　海上仙家有鳯麟，琪花瑶草四时春。尚嫌碧色浮黎土，故把天瓢泻玉尘。（24）
　　棹歌十首，其一（贞一斋诗文稿卷下，宛委别藏本）
　　友人于仲元，诗仙也。居崇文宫，擅云锦溪之胜。命工绘为图，携至京师。翰苑诸公皆为棹歌以美之。仲元征予同赋，为作。云锦溪头春水浑，桃花泛泛出前村。维舟便欲寻源去，怕有秦人百世孙。（28）
　　　其二（贞一斋诗文稿卷下，宛委别藏本）
　　云锦溪头烟树多，隔溪时听采莲歌。调冰雪藕正行乐，急雨翻蓬奈若何？（28）
　　　其三（贞一斋诗文稿卷下，宛委别藏本）
　　云锦溪头秋月明，芙蓉两岸拥霓旌。一声白鹤来何处？缥缈群仙下玉京。（28）
　　　其四（贞一斋诗文稿卷下，宛委别藏本）
　　云锦溪头钓艇收，雪花摇荡玉光浮。来来去去亦何事？莫是山阴访戴舟。（28）
　　　其五（贞一斋诗文稿卷下，宛委别藏本）
　　云锦溪头游冶郎，双双马上折垂杨。鸣鞭忽去不可执，酒旗高处吹笙簧。（28）
　　　其六（贞一斋诗文稿卷下，宛委别藏本）
　　云锦溪头翠霭空，垂纶袅袅弄秋风。水光山色日夜好，髣髴吴歌在剡中。（28）
　　　其七（贞一斋诗文稿卷下，宛委别藏本）
　　云锦溪头山色佳，东南遥指是琵琶。滩高水急不易（28）到，上有仙子餐晨霞。（29）
　　　其八（贞一斋诗文稿卷下，宛委别藏本）
　　云锦溪头水拍津，钓竿随意掣金鳞。吴江不羡莼鲈美，得似吾侬有几人？（29）
　　　其九（贞一斋诗文稿卷下，宛委别藏本）
　　云锦溪头宫殿开，五云深处是蓬莱。群仙不限风涛险，一日应来一百回。（29）
　　　其十（贞一斋诗文稿卷下，宛委别藏本）
　　云锦溪头风露清，看云亭上月三更。仙翁却在天高处，万里相思共月明。（29）
　　白鸟（贞一斋诗文稿卷下，宛委别藏本）
　　临清水满草萋萋，鼃黾纷纭白鸟飞。七泽鱼肥鹰隼少，多应相逐向南飞。（32）
　　黄莺（贞一斋诗文稿卷下，宛委别藏本）
　　杨柳阴阴两岸齐，科牵百丈过莎堤。方舟野渡喧争处，午梦醒来莺正啼。（32）
　　骤雨（贞一斋诗文稿卷下，宛委别藏本）
　　疾雷驱雨过东昌，柳下维舟喜暂凉。市散人稀风寂历，独余雌霓伴斜阳。（32）
　　闻蝉（贞一斋诗文稿卷下，宛委别藏本）
　　绿槐高柳护溪阴，尽日新蝉嘒嘒吟。却忆靖通深竹（32）里，熏风时复听瑶琴。（33）
　　游冲｛元｝［玄］观，道士孙｛元元｝［玄玄］出示吾友薛｛元｝［玄］卿所赋絶句，○1清丽可爱，依韵輙赋三章，其一（贞一斋诗文稿卷下，宛委别藏本）
　　时玺书芘卫｛元｝［玄］教，○2蠲征徭役，故首章及之。零露瀼瀼被蓼萧，山林无复苦风飘。道人细读黄庭经，击壤长歌答圣朝。（43）
　　○1○2据贞一斋稿卷二（适园丛书本，33）改。
　　　其二（贞一斋诗文稿卷下，宛委别藏本）
　　飞空何处觅文萧？岭上松花祇自飘。风静月明笙鹤（43）过，恍疑仙子夜归朝。（44）
　　　其三（贞一斋诗文稿卷下，宛委别藏本）
　　溪女簪花祇艾萧，山翁吹帽雪飘飘。分明自得渔樵乐，不识人间有市朝。（44）
　　寄黄中庵三首，其一（贞一斋诗文稿卷下，宛委别藏本）
　　宝丰山下黄君则，句曲峰头许远游。一种仙风两夫子，更于何处觅瀛洲？（44）
　　　其二（贞一斋诗文稿卷下，宛委别藏本）
　　太一雷师许共参，别来长忆剑江南。如何一片云边路，不见黄公不坏庵？（44）
　　　其三（贞一斋诗文稿卷下，宛委别藏本）
　　闻说巾车向抚州，官情何事苦绸缪？悬知后日相寻处，拟岘台高月正秋。（44）
　　蓑月（贞一斋诗文稿卷下，宛委别藏本）
　　石洞仙人旧姓何，月明何事更披蓑？知君玩世甘樵牧，惭愧人间尚绮罗。（62）
　　明月坛（贞一斋诗文稿卷下，宛委别藏本）
　　明月坛前露满衣，鳯箫声断彩云飞。飞梅一去无消息，立尽残更望鹤归。（62）
　　三台松（贞一斋诗文稿卷下，宛委别藏本）
　　落落长松百尺身，碧霄常与泰阶邻。仙官阅世轻人爵，肯并三槐诧重臣？（62）
　　涧泉（贞一斋诗文稿卷下，宛委别藏本）
　　群玉峰前水一湾，溅溅流出白云间。神仙宴罢归来晚，卧听空阶响佩环。（62）
　　苏文忠公尝谓：人之为文，须令气象峥嵘，精彩绚丽，渐老渐熟，方造平淡。其实不是平淡，乃绚丽之极，若徒见其平淡而便学此样，则失之矣。贞一尊师见教，所作有古体，自成一家。披卷吟终，偶忆苏公之说，敬歌二絶。其一（贞一斋诗文稿卷下，宛委别藏本）
　　烟霞黼黻烂长虹，尽敛光芒入太空。存得本初根柢在，自然机轴妙天工。（65）
　　　其二（贞一斋诗文稿卷下，宛委别藏本）
　　学诗真与学仙同，换骨元非一日功。见绕九秋风露足，纎埃磨尽见寒空。（65）
　　题云林竹（珊瑚木难卷六，适园丛书本）
　　海上琅玕碧玉枝，纷纷苍雪带玉飞。仙人拾得青鸾尾，裁作朝元翠羽衣。（38）
　　水龙吟－送闵道録醮玉隆竣事归东湖（贞一斋诗文稿卷下，宛委别藏本）
　　几年南北声名，犹纯孝、子骞苗裔。逃儒自爱，翛然闲、天赋神仙标致。归隠东湖，醉游南浦，满襟清气。想当时、宦海风波浩荡，从前错，如今是。　追念父师恩重，恨年华、暗随流水。锦帷夜醮，黄坛春静，绿章封事。香雾空蒙，步虚嘹喨，孝通天地。玉皇优诏，答功勤、寿甲子三千岁。（1）
　　千秋岁－寿程竹逸六十（贞一斋诗文稿卷下，宛委别藏本）
　　虎溪清旭，瑞气生华屋。无量寿，如川福。簪缨门阀好，诗礼家声肃。真乐处，庭阶侃侃森兰玉。　问讯溪边竹，色与灵椿绿。多积善，贞祥熟。皇天私有许，甲子从新读。千二百崆峒，不待仙人祝。（1）
　　烛影摇红－寿郑梅庵（贞一斋诗文稿卷下，宛委别藏本）
　　春到梅边，瑞光浮动香山里。云端微见老人星，嘹喨观声起。灔灔尊浮绿蚁，对红妆、高歌尽醉。彩衣错落，玉树珑璁，人生难比。　谷口家声，户庭蔼蔼传诗礼。天教余庆属伊，人争看南山梓。那羡东风桃李，向蟾宫、早攀仙桂。赁时须记，老子婆娑，一杯千岁。（2）
　　代嗣天师送陈华隠归闽中歌（贞一斋诗文稿卷下，宛委别藏本）
　　陈华隠，志于道者也。自闽中来京师，凡二十余年。公卿大夫与之游，靡不加敬，而卒莫能覊之以名，污之以利者，非有得夫道者，而能至焉者否也。一日告别，谓将归其乡而终老焉。予嘉其为人，乃为之歌以赠之。（23）伊闽山之大兮，既峻深而益奇。闽之水兮，清且涟漪。隠居而得其趣兮，何羡乎太华之巍巍。彼希夷之高卧而有待兮，要终归于道而无为。尔泛覧而遐观于两都兮，当圣明之盛时。羌被褐而怀宝兮，望闽山而言归。薄流俗之诡激而竞进兮，独撰辔而南驰。食其土而韬其光兮，与松、乔偓佺而相追。道吾道而问讯兮，质吾言之希微。觞流霞而擘麟脯兮，指五洲以为期。昔宣尼之浮海而求从兮，登仲由而进之。为吾徒而得吾志兮，舍斯人其焉推。（23）
　　楚些二章，为丁石涧作，其一（贞一斋诗文稿卷下，宛委别藏本）
　　东风解冻兮草木华滋，朝跻南山兮思迟迟。凭高兮骋望，媺人去兮何之？石磊磊兮愁予，磵冷冷兮声悲。聆鸡犬兮云中，忽有无兮愈微。心扬兮浩无极，耿思君兮泪横臆。命巫阳兮下招，穷八荒兮求索。神山巍巍兮海上，风波汹汹兮难即。盍归乎来兮旧乡，企予望之兮庭栢。（54）
　　　其二（贞一斋诗文稿卷下，宛委别藏本）
　　若有人兮鸾冈，紫霞衣兮白霓裳。乘瑶光兮北极，拜金色兮扶桑。岁既晏兮寂寥，炯神丹兮内明。厌（54）尘世兮溷浊，驾飞龙兮周章。周章兮何许，薾高明兮九坑。思夫君兮耿耿，伫环佩兮锵锵。（55）
　　衡岳赋（贞一斋诗文稿卷上，宛委别藏本）
　　五岳于中州，衡山最远。而其神最灵，有国家者岁一致祀，昭彝典也。仁宗皇帝践祚之初元，思本以外史承应中朝，奉诏代祀。夏六月乙丑，至祠下。瞻乔岳之岩岩，睹威仪之赫赫，穹窿炳耀，动心骇目，猗欤盛哉！既斋沐，越二日丁卯，行事礼成。登祝融絶顶，天宇廓清，南眺九嶷，北瞰洞庭，畾峞泓汯，若几席（34）间物，亦天下之奇观也。环山东西，佛刹、道宫凡数十百区，往往擅泉石之胜，极金碧之丽。周覧以还，赋诗三十韵留岳祠。越十有五年，重祠，庭主人既不复见，留题亦罔知所在矣。因阅石碣所纪，内翰疏斋卢公、集贤员峤李公、秘书伯雍马公、奉常亨之元公、平章迂轩赵公，俱以代祀，托诸诗文，用彰盛美，思本所著独无传焉。虽才名不逮诸贤，而国之明禋，神之灵贶，其可无述？追忆旧｛胜｝［游］，○1遂为之赋云。昔在帝姚，允协重华，秩四岳以作镇，视群望而有加。惟祝融之奥区，距中州而孔遐，跨洞庭之浩翰，俯蛮貊之鬖髿。南通五岭，北控三巴，石廪岌嶪，宝洞谽谺。启朱陵之秘府，实炎帝之攸家。鸿洞翕忽，含元化以长养兮，极蛮陬之瑰诡。卓荦恢廓，统地灵以磅礴兮，匪灊霍之能比。日月肩摩以旋转兮，望不周而封峙。云雷喷薄于山麓兮，沛沅湘之溶裔。空瘴疠兮海滨，絶妖氛兮四裔。｛伊｝［依］（35）圣皇之御极，○2播声教于穷荒，揆前王之踵武，岁有事于南邦。重廷臣之妙选，发金碧于天藏。于铄王命，遵彼周行。载驰载驱，莫敢或遑。南伯双以承诏，寮寀奔而肃迎。振羽卫以首路，纷总总其靡宁。戒飞廉使先驱兮，班陆离而启行。抟夔魖以远屏兮，忽挥霍而宵征。柂虹霓于青霄兮，何旟旐之从衡也。磕雷霆以昼晦兮，何钟鼓之铿鍧也。尔乃协灵辰，考恒度，备群僚，列卤薄，执豆笾，陈簠簋，牲牢丰，礼乐具。陟降在庭，宾赞有叙。干清坤夷，阴阖阳煦。风漎漎兮歘来，灵煌煌兮在御。鉴皇明之至仁，锡繁厘于黎庶。斯有元之盛典，宜享祀乎中古。至若穷山水之奇观，访仙释之遗踪，旛幢杳霭以无际，金碧璀璨而争雄，搜灵怪之惚恍，稽象罔之鸿蒙，达性命之｛元｝［玄］理，○3非世教之攸崇。岂斯文之或缺，亦空言其奚庸。辞曰：祝融峨峨殿南荒只，兴云致雨昭灵光只。在昔巡守今则亡只，岁修明祀开府前王只。轺车万里驰康庄只，金缯赫戏粲辉煌只。敛时五福彰吾皇只，南伯祇若罗椒浆只。牲璧既洁明德香只，撞撞考鼓声喤喤（36）只。人和礼备神具享只，云车风马去复翔只。眷眷南土垂休祥只，蛮夷率服斯民康只。吾皇万寿思无疆只，祝融享祀弥天长只。（37）
　　○1○2○3据贞一斋稿卷一（适园丛书本，25、26）改。
　　武当山赋（贞一斋诗文稿卷上，宛委别藏本）
　　仆以大德癸卯、至大己酉，一再游武当。其山水之胜、仙灵之迹，闻见虽习而赋咏莫传。往来于怀，益增兹叹。盖懒与拙并，无以发其兴，境与神会，斯能属其辞，理则然也。延佑四年春夏之交，由梅溪趋五龙，过南岩，登大顶，下｛元｝［玄］圣宫，○1经福地桥，出九度涧，宿留久之。周覧旧游，遂为之赋，赋曰：余尝穷江淮之奇观兮，以溯游于汉沔。朝驰余马兮鹿门，夕以跨夫三岘。相羊乎邓、谷之墟，容与乎均、房之甸。商于阨其北户，巫峡屏其南面。天作高山，寔为武当。矗立万仞，亏蔽三光。盘薄千里，鸿洞回遑。其为状也，崆凶嶾嶙，嶛巢崒嵂，嵔崔絫嶵，蹇嵼岌嶪，妥峞岝峉，嶕峣窟屼，崴嵬崛岉，室儿嶻嶭，昊嶷硉矹，嵰崄嵚崟，敖巙嶞閜，嵾入嵽枭。扦蚩尤之云旗，厉康回之天柱。忽飞盖以相追，乍峨冠而独步。矫龙马之腾骧（1），睨狻猊之蹲踞。吻唅呀兮欲噬，翮聨翩兮未举。变怪百出，瑰诡万状，应接不暇，心目惝恍。乃经北麓，陟卷阿。振衣兮先登，乘风兮浩歌。俯梅溪之清驶，瞻五龙之嵯峨。长松郁以交错，巨石戛其磊砢。既冒险以徐行，亦逢夷而屡憩。羡麋鹿之优游，喜猨猱之儇利。羌吾行之蹇拙，眩嵌石而惊悸。彼荷筱之丈人，何乘危而掉臂。尔其出幽谷，临飞桥，籋风磴，凌山椒。豁蒙蔽，空泬寥，驱屏翳，乘招摇。山灵肃以前驱，雨师纷而清道。振鼓钟之铿鍧，耀旌幡之纷倒。朱门豁兮洞启，金碧辉其相冒。厥有至灵，尊临大庭，镇北配水，虚危之精。披苍髪兮俨服，隠｛元｝［玄］旄兮翠旍。○2龟蛇盘蜒以着兆，风霆挥霍以流形。仁存不杀，功极扞御。时旸而旸，日雨而雨。忠者致于君王，孝者尽于父母。斯作休于邦家，亶聪明曰｛元｝［玄］武。｛元｝［玄］为天之正色，○3武有止戈之文。三月三日，为神降生，于赫元后，同符兹辰。爰封香币，岁致明禋。开圣寿于无疆，与兹山而匹伦。播｛元｝［玄］风于广宇，○4溥嘉惠于生民。纪盛事于穹碑，有吴君之所云。若乃循山而（2）东，穷极荒远。探黑虎之幽岩，逐青羊之芳磵。纷藤萝于木杪，强跻攀于分寸。类太白之危途，殊王阳之峻坂。歌竹枝之到退，甚木皮之流汗。阴木蔽日，｛元｝［玄］蝉噪风。○5名花异石，错落其中。珍禽奇草，时跃时从。方瞳绿毛，白叟黄童，餐霞之侣，采药之翁，亦往往而相逢。何南岩之奇诡，隠灵踪之烜赫。耸层楼之十二，列威神之五百。岩崖炳其相辉，丹青黯以无色。下临不测之渊，上有试心之石。歘冉冉兮上征，抚曾台之遗迹。敞洞府之幽深，閟雷声之渊默。鬼怪潜藏，阴阳着灵。紫霄展旗，三公九卿。金锁狮子，叠字大明，缭以崇墉，簇以画屏。昼则祥云隠空，天风流铃，万籁并作，宫商和鸣。夜则素月交暎，天灯荧荧，迸若飞电，飘如流星，亦时显而时冥。尔其众峰之尊，粤有大顶，中启洞天，迥絶尘境。皇崖极风，群帝所领，下包浑沦，上彻凕滓。转岩隈而仰视，极霄汉以弥高。梯絶壁之崚嶒，凛方壶之巨鳌。抱琪树以返顾，淙赴壑之惊涛。恨羽翰之无从，约飞仙以游遨。历天门之九重，乃平平而荡荡。谅无阶而不升，砥瑶坛之寻丈。俯烟峦之万叠，竞奔腾（3）而趋向。擢金茎与玉笋，尽殊形而异状。谓天盖高，于兹逼焉，有仙则名，于兹息焉。于是，徙倚彷徨，俯仰周旋。感云軿之来下，冷风驭之翩翩。授以长生之诀，畀以青瑶之编。慨尘缘之未息，乃稽首而言还。遵彼故途，载行载止。飞泉泠泙，薠草靃靡。飘飖兮襟裾，逶迤兮峛崺。曾昼景之未移，已届乎南山之趾。徒观其希夷故隠，丹灶苔封，标名福地，楼殿玲珑。宝奎文之璀璨，表元圣之新宫。蓄泓泓之明镜，卧沉沉之雄虹。涧曲折兮九度，云晻暧兮千重。若乃异人之所庐，神物之攸处，裂石室之髓，垂瑶珠之露。风雷之变化，山君之呵护，盖未得穷探而悉举也。高情渺然，苍山相摩，呼吸之气，想通帝座，遡风援笔，而为武当之歌。歌曰：蓬瀛虽异辽海隔兮，昆仑虽大邈西极兮。未若兹山峙中国兮，敛福锡民昭圣德兮。繄神之都于皇赫兮，祚我皇元千万亿兮。（4）
　　○1○2○3○4○5据贞一斋稿卷一（适园丛书本，25、26）改。
　　寿杉赋（贞一斋诗文稿卷上，宛委别藏本）
　　洪之丹陵观，晋宁康间，神仙普惠真人锺离嘉故宅也。仙手植二杉，老干苍古，中空外荣。绵历千载，陵谷凡几变迁，而二杉阅世如朝暮，岂与仙俱得道者耶？遂为之赋。赋曰：繄晋代之灵迹兮，弥千岁而不泯。屹锺仙之攸宅兮，带长江之奫沄。山莽苍而纠纷兮，罗万木之瞵扁。夫何二杉之神怪兮，异宜灵与大椿。嘉普惠之手植兮，状亭亭以肺肺。云泱欝以垂覆兮，岌中天之华盖。罹灰劫而益茂兮，匪甘棠之能配。摧枯朽以换骨兮，阅桑田之横溃。嵌空畏隹（31）神龙所蛰兮，感震电之陆离。崇外饰而惊世兮，被绿毛之襂纚。凭后土以旁礴兮，蟠铁石之委蛇。载蚩尤之容裔兮，仰三光而蔽亏。登高丘而远望兮，耸金茎之露盘。排云气而俯视兮，眴龙鳞之斓斑。巢丹鳯于赤霄兮，声哕哕而往还。鬼神崩奔而呵护兮，何斧斤之能干？沐膏泽以繁露兮，恒披拂于｛元｝［玄］风。○1耿青荧以烛天兮，含夜气之鸿蒙。晞扶桑之拂日兮，越沧海而｛来｝［难］求。○2嗟孔明之老栢兮，终煨烬而莫留。惟兹杉之得地兮，仍羽人于丹丘。彼菊水能益寿兮，岂金丹之不侔？望夫君兮归来，吹参差兮永怀。永怀兮天表，弄明月兮纷窈窕。山峙兮川流，勖贞固兮奚修。天长兮地久，期浩劫兮同休。（32）
　　○1○2据贞一斋稿卷一（适园丛书本，23）改。
　　谢东碧哀词（贞一斋诗文稿卷上，宛委别藏本）
　　故玉隆提点宫事、教门高士东碧先生谢公，洪之新建县西山古源人也。世为儒家，厥祖、父俱有时名。公自幼颖异，未弱冠，从父命，为老氏学于玉隆宫师碧（28）潭刘先生。经史百家之书，靡不该综，性命之学，尤所明达。善为文章自娱，诗律清新，文法条畅而已，不为刻深险怪语，本乎天性。冲澹发于篇翰，理则然也。貌庄而气和，词婉而理胜。其事上也，顺而不谄。其接下也，肃而不威。信于朋友，仁于仆隶，盖有道君子也。由掌书记、｛元｝［玄］学讲师、提举、知宫，累迁至提点，○1职是宫凡三十年。人虽甚安于公，而公之志，未尝一日不在投闲。至治二年夏六月，得请归所居景福堂。日与琴书为友，晨香夕灯之外，无一毫役心事。余闻公名久，南北驱驰，暨来主玉隆，始识面。谈笑如平生欢，益信公名不虚得也。泰定元年春正月丙申，以微疾翛然而化，春秋六十有一。其徒熊君通复、某、某，如丧父母，哀动人人。将葬，远近之人能文辞者，皆代挽者作歌。予识公虽未久，而知公则深。故作哀辞以诔公德，以遗熊君，以解其悲哀云。其辞曰：墨名儒行兮，自古所推。公生儒门兮，黄老是师。惟经惟史兮，造此弗违。贯通古今兮，何有群疑。诗词洵美兮，文采陆离。幽居｛元｝［玄］默兮，○2厥文四驰。执经论道兮，妙（29）析精微。鬼神奔走兮，恒拥卫乎皐比。仁以为居兮，弗崇以卑。义以为路兮，弗峻以夷。春兰秋菊兮，郁郁菲菲。卿云朗月兮，霭霭辉辉。仁者必寿兮，胡然我欺。甲子甫周兮，溘埃风其遄归。厥徒蒸蒸兮，惟慕师其以悲。声呜悒以怫郁兮，涕泗涟洏。识与不识兮，累扼腕而歔欷。夫身为大患兮，患将何施？悟浮休之妙旨兮，讵终然其肯迷？嗟今之人兮，识者为谁？纾悲哀兮作哀词，以道抑悲兮夫何思！（30）
　　○1○2据贞一斋稿卷一（适园丛书本，21）改。
　　祭｛元｝［玄］教大宗师张上卿（留孙）文○1（贞一斋诗文稿卷上，宛委别藏本）
　　同卢彦迪、吕震亨、唐祠云、赵嗣祺、李师周、陈泰初。维年月日，某等谨以清酌庶羞之奠，再拜顿首，敢昭祭于故开府仪同三司、上卿、辅相、赞化保运｛元｝［玄］教大宗师张公之灵。○2呜呼！我公生有异质，道德昭融，威仪静｛谥｝［谧］。○3夙遇世皇，吁谟密勿。清静无为，民以宁壹。历事五朝，恩宠如一。手提元纲，措之安佚。秩视台司，干干夕惕。曰慈曰俭，动罔不吉。宜逸而劳，匪作奚述。（16）中岁投闲，得请武庙。，授大弟子，俾嗣宗教。濯濯其英，｛煜煜｝［烨烨］其耀。○4道统有传，宁赫斯爝。孰休而浮？孰寐而覚？七十四年，坐观｛元｝［玄］妙。○5脱屣尘寰，恭帝之召。白云在天，笙鹤长啸。哀哉斯人！谁能不吊？某等逃儒学道，景行真风。拜公于堂，寔开颛蒙。晶荧秋高，姁偷春融。逾三十年，燕鹄蛇龙。仰公之德，如山之崇。怀公之恩，如水之东。今公往矣，弟子曷从？式瞻仙斿，广漠长空。寄哀斯文，追慕何穷。（17）
　　○1○2○3○4○5据贞一斋稿卷一（适园丛书本，12）改。
　　吊杜子美文（贞一斋诗文稿卷上，宛委别藏本）
　　逾衡湘以南迈，溯耒水之奫沄。访先喆之陈迹，得子美之孤坟。古木郁以交错，穹碑摧而未泯。敞祠堂于中野，置遗像于游尘。朱子愀然作而叹曰：鸿荒汗漫，古往今来。圣贤间作，邈矣辽哉。或兴文化，或树武功。其人虽远，声耀无穷。惟风雅之既变，实王道之始衰。逮平谊之耿耿，继植粲之恢恢。梁、陈靡而不振，隋、唐趋而莫回。振大雅于流俗，必天挺之英才。在彼杜陵，密依关辅。有开必先，流芳恕预。维岳降神，揆于初度。笃生大贤，厥声载路。繄先生之妙龄，实开元之盛世。究坟典之精微，集百家之同异。倡沨宏之大音，伟经纬之奇器。土苴以为功名，浮云视其富贵。登吹台以结交，极酣歌而肆志。高稷、契以自期，陋雄、皐而远致。何岁月之遒忽，惊素丝之斓斑。竟濩落以无适，抱荆璞而长叹。斯献赋于蓬莱，锡胄曹之微官。属蕙运之（37）中否，惨氛祲于长安。委妻孥以奔窜，脱虎口而生还。聆清跸以慷慨，睹汉官而泛滥。拜拾遗于仓猝，补衮职于艰难。当陈陶之丧师，明相臣之无｛皐｝［辠］。○1婴逆鳞于九重，斥司功于畿外。徒四壁而无归，遽仓皇而颠沛。履蜀道之险艰，匪故人其谁赖？将时危而事异，位公卿而独骄。谅草堂之难久，乃出峡而逍遥。下荆门以北望，慨京阙之迢迢。悲湘累之孤｛坟｝［愤］，○2絶洞庭而遐招。谓湖南之可依，忽枭獍之群起。幸脱身而宵征，复挂帆于湘水。望九疑之嵯峨，叫重华而陈理。干聂令于耒滨，馈牛酒之丰美。天将丧于斯文，厄先生而遂已。伊文章之得失，与世运而推移。耿精诚于日月，贯忠义于虹霓，岂太白之诗名，敢先生而并跻？斯名教之攸系，亘万古而相维。何世儒之龌龊，辨斯坟之是非。酹清樽以长啸，与天地其无亏。（38）
　　○1○2据贞一斋稿卷一（适园丛书本，27）改。
　　故荣禄大夫司徒、饶国吴公（克己）诔（贞一斋诗文稿卷上，宛委别藏本）
　　延佑六年夏五月二日丙辰，荣禄大夫、大司徒、饶国吴公薨。呜呼哀哉！哲人云亡，民将畴依？悠悠苍天，胡不憗遗？呜呼哀哉！生必有死，此理之常。五福既备，令（6）名孔彰。先民所称，死而不亡。行由谥显，德以诔扬。爰托旒旗，庸写忧伤。其辞曰：伊昔太伯，至德作吴。绵绵洪绪，实基厥初。猗欤番令，美化宏敷。汉祖锡封，长沙是徂。庙食于番，世远益崇。昭穆繁昌，令闻攸同。自公二祖，积行在躬。养潜乐幽，食报宜丰。逮公显考，奕叶弥芳。持平闾里，言不否｛藏｝［臧］。○1宜显而隠，孰云不扬？笃生我公，乃炽乃昌。岐嶷其姿，贞固其操。学探渊源，理穷旨奥。温兮如春，时雨斯膏。肃如秋霜，匪怒伊教。礼贤下士，汲汲孜孜。扬善掩恶，遐迩寔师。仁亲为宝，劳谦自持。不矜于人，无兢惟时。年踰不或，丧乱式逢。东西震惊，大小哀恫。不恒厥居，视天梦梦。屹然自守，亦惟我公。自守伊河，潭潭公府。义以为门，仁以为宇。莫之或欺，孰予敢侮？天道无亲，善人是与。惟公仲子，实掌｛元｝［玄］门。○2善服明训，有德有言。奉祠桂馆，庆会风云。于赫四朝，恩数骈繁。位以贞人，表以｛元｝［玄］德。○3永言孝思，嵩高维则。间岁归省，莫匪帝力。畴昔之岁，公及希年。锡命｛元｝［玄］德，○4束帛戋戋。侑以上尊，乘传言还。佥曰休哉，公则慊然。硕德升闻，诞膺（7）明制。玉堂虚席，以企以俟。武庙龙飞，益隆孝治。擢拜司徒，位亚三事。即家开国，瑞庆大来。公与夫人，宠命寔偕。上及显考，爵同秩异。叶茂根荣，流长源邃。延佑之初，公寿八旬。若稽故典，惟帝时遵。帝曰俞哉，申锡惟均。明明｛元｝［玄］德，○5载驰载驱。式燕以衎，承颜悦愉。名动中朝，荣耀乡闾。桂袭其芳，兰森其玉。簪笏满堂，雍雍穆穆。五福攸叙，惟公备足。永锡难老，齐老逾难。公与夫人，攸处安安。天爵斯崇，如陵如山。曰惟晚香，堂匪虚构。乡以禄名，惟天所授。里曰具庆，地同恩厚。嗟嗟松栢，岁寒弥贞。仁者必寿，宜享百龄。如何寝疾？遽｛蒙｝［梦］奠楹。○6呜呼哀哉！木落山颓，天降时丧。悲风兴感，零露方瀼。走兽狂顾，飞鸟失翔。呜呼哀哉！昔公之存，邦人寔依。如彼河山，以润以辉。如彼鸾鳯，是则是仪。今公往矣，云胡不悲。呜呼哀哉！嗟嗟诸子，痛哉奈何！｛元｝［玄］德纯孝，○7泪如悬河。五内崩摧，孰知其它？燕吴万里，长路漫漫。欲济无梁，奋飞无翰。擗踊哀号，靡有夜旦。帝闵其衷，驿传斯卑。乃命奉常，易言定谥。慰彼孝心，以勖有位。仆之于公，东西其州。生髪未燥，景行（8）前修。少长学道，息影丹丘。乃遇｛元｝［玄］德，○8云滃龙游。拜公于堂，职由师故。温温其言，循循其度。佩公之训，感公之遇。云何六年，俯仰今古。堂堂遗像，目想心存。琅琅德音，胡可再闻？不吊昊天，殒鳯摧麟。呜呼哀哉！日月遄迈，灵輀既迁。翩翩丹旐，于彼山田。素骥悲鸣，黯若新阡。呜呼哀哉！嗟予小子，承讳惊恻。目短凄风，魂飞凉月。百身莫赎，寸心如割。矢辞告哀，永慕增怛。呜呼哀哉！（9）
　　○1○2○3○4○5○6○7○8据贞一斋稿卷一（适园丛书本，32、33）改。
　　开府大宗师张公（留孙）诔（贞一斋诗文稿卷上，宛委别藏本）
　　维至治元年十二月壬子，开府仪同三司、上卿、辅成赞化保运｛元｝［玄］教大宗师、知集贤院事、领诸路道教事张公薨于大都崇真宫。○1明年二月庚申，嗣宗师｛元｝［玄］德真人吴公奉敕，○2戒其徒真人陈君、提点薛君以丧归于故里。今天子即位，嘉念旧臣，敕有司具葬事。泰定三年甲申，葬公于南山。公官第一品，宜得谥于太常。｛元｝［玄］德公以公未葬，○3弗敢请也。门生朱思本感公既厚，知公亦深，惧盛德之或泯，敢斯文之有缺，乃作诔云。在昔炎汉，天作元辅。功成不居，飊翮遐举。追彼赤松，保厥宗祀。枝庶分流，益大以固。自河徂江，乃乐兹土。峨峨象麓，清淑攸贮。笃生安惠，实纂洪绪。康穆克绍，奕奕俣俣。礼义舟舆，诗书干橹。无竞于时，德施斯溥。爰暨文简，其大有颙。内韫修能，外示朴恭。既积既厚，乃启乃崇。粤有仲子，实惟我公。圆精辉降，方祇秀融。（44）孝友天至，允执厥中。韬光隠德，伯父是从。眷此龙虎，实为公宫。世祖文武，车书混同。乘时奋发，上下云龙。密勿对扬，日惟清净。帝曰俞哉，克底｛文｝［大］定。○4遂藏竹宫，式彰神应。昭事上元，期集于正。日雨日旸，无爽惟令。肇锡嘉名，上卿定命。银章锦衣，以表德行。安车朝夕，礼异朝请。佥曰休哉，公亟推屏。劳谦自持，脗合前圣。乃眷文简，试郡允臧。于蕃于宣，于浙于江。赫赫厥声，｛煜煜｝［烨烨］其光。○5实启信封，俾炽俾昌。伯既纯雅，季亦温良。晦迹弥固，宜寿而康。犹子令器，聨璧为郎。｛剔｝［扬］历中外，○6玉振金声。曰族曰婣，必取其长。由公筮仕，朱紫辉煌。逮事成庙，宠锡益稠。玉冠大圭，周爰咨诹。匪伊祀事，惟道是求。公益冲退，密赞皇猷。武皇御极，无德不训。谓公元老，鲜克与俦。秩以特进，位冠列侯。公则引年，愿返丹丘。武皇曰吁，卿为朕留。勿烦以事，慎尔优游。授大弟子，事我（45）明辟。人亦有言，弗虑胡获？其获维何？帝命｛元｝［玄］德。维此｛元｝［玄］德，○7孝思维则。实总｛元｝［玄］纲，○8小心翼翼。敬恭明神，以佐王国。克长克承，载振载奭。于公有光，四方是式。煌煌仁宗，恩数弥极。秩亚台司，赐逾万亿。上逮祖考，恤典大行。迁国于魏，潜德昭明。八世惟师，徽号诞膺。厥徒锡类，濯濯其英。或秉懿德，或负才名。维公之故，均被宠荣。或佩银章，或锡珠璎。或栖岩谷，或侍阙廷。克绳祖武，靡骄靡矜。公则干干，大惧满盈。佑治之间，历事五帝。眷遇弗衰，公实厌世。辛酉维夏，滦京告瘁。｛元｝［玄］德克孝，○9龥受帝祉。返我神都，遽絶人事。维莫之冬，翛然永逝。帝命元宰，率尔多士。祖道于郊，哀荣亦备。白云悠悠，｛元｝［玄］景翳翳。○10飞霙散花，缟素孔异。｛元｝［玄］德攀号，○11将奉与俱。皇帝曰嘻，尔其辅予。往送于南，申饬尔徒。英英冠剑，在彼中涂。靡闻不骇，靡见不趋。式遄其归，乃返故庐。人亦有言，旷世所无。｛元｝［玄］堂未掩，○12日居月诸。王事鞅掌，（46）朔南其居。｛元｝［玄］德纯孝，○13痛甚刺肤。岁在丙寅，得请于上。爰敕外廷，俾以礼葬。羽葆峥嵘，鳯輁宏敞。白骥连山，素车弥望。南山崔嵬，既叶蓍龟。灵风振音，皓月流辉。白鹤朝唳，｛元｝［玄］猿夜啼。○14我公永归，无复还｛朝｝［期］。○15思本于公，信抚壤接。亦惟世婣，幼慕明喆。庚辰拜公，公归自北。时方龆龀，诸父是挈。长生抚顶，实怀旧恩。少长学道，素志获伸。聿来京国，幸奉晨昏。温温我公，厚德深仁。约我以礼，传我以文。出入禁闼，惟公所援。使于四方，训辞是遵。再膺明命，荐剡攸陈。义则师友，恩犹至亲。吁嗟我公，胡遽而仙？惟公之精兮，揭日月而丽之。惟公之灵兮，峙山岳而萃之。惟公之道兮，超元气而出阴阳其莫追。惟公之德兮，盖昭代而举流俗其弗违。蓬瀛返乎故居兮，讵尘世之可縻？荣华溘其朝露兮，公｛令｝［含］笑而奋飞。○16悟庄生之微言兮，齐死生于无涯。苟予怀之既达兮，奚惆怅而共悲。酹清尊以长啸兮，诔盛德于旒旗。破群迷于当世兮，旷悢悢而不疑。（47）
　　○1○2○3○4○5○6○7○8○9○10○11○12○13○14○15○16据贞一斋稿卷一（适园丛书本，31、32、33、34）改。
　　择交铭（贞一斋诗文稿卷上，宛委别藏本）
　　蛇毒有形，触之斯至。鸩毒有名，饮之斯毙。弗触弗饮，虽毒莫致。人而不仁，甚于兹类。轻言托交，藴毒孔炽。妒妇是媒，狡童是肆。我心｛坦｝［怛］兮，○1宁不斯畏？戒之戒之，书绅以识。（12）
　　○1据贞一斋稿卷一（适园丛书本，9）改。
　　真拙斋铭（贞一斋诗文稿卷上，宛委别藏本）
　　圣门之学，六艺为先。良工教子，箕裘是传。为学为工，维巧斯得。繄厥拙人，其何能格？用拙存道，拙非其真。用长用大，先哲攸陈。庄生寓言，方叔玩世。苟以为真，亦｛维｝［惟］斯戾。○1惟巧为诈，薄俗日滋。不有真拙，孰矫其非？余子名斋，真拙是扁。于以铭之，勖哉无腼。（32）
　　○1据贞一斋稿卷一（适园丛书本，23）改。
　　俨斋箴（贞一斋诗文稿卷上，宛委别藏本）
　　行中书省都司张君资深甫，扁燕居之所曰俨｛哉｝［斋］。○1清（33）江范德机为篆二大字，眉山刘损斋记之，广信彭幼元为之铭。资深不鄙，征予言，遂作箴以献，亦古者朋友切切偲偲之义云。古之君子，有德有言。威而不猛，望之俨然。吾友张君，师必先贤。视听言动，无党无偏。以俨名斋，肃恭是蹈。外虽俨然，温其无暴。苟失厥中，不几乎傲。虽有昌言，人孰吾告？正襟危坐，惟俨若思。所思伊何？政化是裨。张而不弛，文武不为。操之有道，实俨之宜。肃肃张君，保兹令德。匪惟色庄，必正必直。受命咸宜，匡此王国。野人献箴，敢簉三益。（34）
　　○1据贞一斋稿卷一（适园丛书本，24）改。
　　北海释（贞一斋诗文稿卷上，宛委别藏本）
　　四海其东与南者，密迩中国，人得以耳目接也。西海虽远在万里外，而驿使贾胡时或至焉，惟北海不闻所在。孟子云：伯夷辟纣，居北海之滨。是则指古之孤竹，秦、汉之辽西，今之永平而言，实东海也。今考夫大碛以北、金山之东，水皆北流，赴大泽中。大泽绵亘万里，蛇龙居之，蒲苇生焉。舟车不通，姑莫有絶泽而北者。然则大泽之外，海之远近不可知已。金山之西，水皆西流，经诸藩絶域，咸会于西海云。（10）
　　和宁释（贞一斋诗文稿卷上，宛委别藏本）
　　和宁即哈剌禾林，乃圣武始都之地，今岭北行中书省治所，常以勋旧重臣为之。外则诸王星布棋列，于以藩屏朔方，控制西域，实一巨镇云。（11）
　　八番释（贞一斋诗文稿卷上，宛委别藏本）
　　八番宣慰司都元帅府治顺元，统八番安抚司，番各有府、州、军名。复有顺元宣抚，统蛮夷部落长官十数处。播州宣抚统黄平府，思州宣抚统镇远府，又各有部落长官。葛蛮、都云、永顺、南丹安抚、金筑府，又各有所统州、县、部落长官无虑数十百处，皆溪洞险阻，地窄而名猥多，兹得以略。（11）
　　两江释（贞一斋诗文稿卷上，宛委别藏本）
　　｛邑｝［邕］州之西曰左、右两江，○1北接八番，西抵云南，南距交趾。地方千里，列田州、来安、镇安、思明、太平路军民总管府，分统州五十余、县二十余。絶长补短，州不能百里，或一二十里，皆溪洞险阻。非有城池兵甲，又非有贡赋、徭役之奉也，地窄而名猥多，兹得以略。（11）
　　○1据贞一斋稿卷一（适园丛书本，8）改。
　　雷说（贞一斋诗文稿卷上，宛委别藏本）
　　雷之兴，隆隆焉。其甚也，轰轰焉，虢虢焉。其震于物也，奄焉以灭，靡焉以碎，不疾而速，不见而彰。其为神也，审矣世之言。震于人者，则曰：是为恶者，恶稔，帝怒，故使震之。予曰：不然，今夫牛马畜兽蠢然无知，或震焉，是不必为恶而后震也。或曰：此释氏所谓轮回果报者，昔尝为人恶，未罚，今其形兽也，心固人也，故震之。予曰：是大不然，今夫木石偃然无情，或震焉，又岂为恶轮回者耶？人之生百行，莫先于忠孝。世之不忠其君，不孝其亲，滔滔者皆是，曾不斯［震］，○1顾乃及无知之畜兽、无情之木石耶？是必不然也。然则其震于物者，果何为者耶？予曰：雷者，阴阳之气，磅礴奋激，固天地之怒气也。惟人与兽，或感恶气以生，复丁是气，震以灭矣，木石适遭其逢耳。作雷说。（12）
　　○1据贞一斋稿卷一（适园丛书本，9）补。
　　星命者说（贞一斋诗文稿卷上，宛委别藏本）
　　世有星命者流，其法：列十二宫，定太阳躔次。以人之生时，从太阳宫推知命纬之所在，又推而知限之所至。其主则日、月、五星，益以罗睺、计都、紫炁、月孛，曰十一曜。推其躔次、喜怒、命限值之，而知穷通、寿夭焉，谓之五星。以人之生年、月、日、时，配以十干、十二枝，由始生之节序先后，推而知运之所值、五行生克、旺相死絶，而知吉凶祸福焉，谓之三命。挟斯术以游于通都（18）大郡，下至闾阎田里，比比皆是也。予客京师十有五年，所见名动公卿者数人。自谓人之死生、得失，悉能前知，断以年月，无毫髪厘少差。荐绅交相荐誉招致，赂遗殆无虚日。轻裘肥马，光采照地，由是而获禄仕者有之。时予居道宫，甚无事，旦夕与之游处。因举平昔所记贫富、贵贱、存没、年命凡数十以质之，十不一验焉。予固疑之，久而得其说焉。其见遇于公卿也，推之则曰：某时迁，某时相，某时受上赏，寿八十。余若干，或踰七十。其见接于常人也，推之则曰：某时获财，某时成名，某时大显，寿如前所云。闻者莫不欣慰，历岁时间，数十百人中幸而有验者，则奔走相告，语曰：某术士，神人也。由是而名声日彰，游从日广。其不验者问之，则曰：今虽未验，当在某时。其人益信之，日夕延颈以俟其至期，复不验，问之，则曰：非吾术之疏也，若生时之误也。或语他人曰：某之命贫且贱，或不能至大官。问予以富贵何时？予嗤其不自量也，惧其怒且骂也，则姑应之曰某时富贵。今而不验，乃求之于余，余岂司富贵者哉！公卿岁有诛者、［死者、］谪者、左迁者，○1咸（19）未闻其前有言焉。及是而问之，则曰：吾固知其然也，彼方赫赫有位，吾敢昌言以贾祸哉？听者不察，遂以为神。呜呼！虽其挟诈规利，亦患得患失者有以成之也。患得者惟恐其言之不吾与，患失者惟恐其言之不吾固，遑遑焉，汲汲焉。惟命之推术者，揣知其如是，则累千百言以谀之。其既也验者恒少，诞者恒多。少者扬之，多者藏之。为之者，则洋洋然自得而无愧矣。然则其何以矫之？曰：君子居易而已。（20）
　　○1据贞一斋稿卷一（适园丛书本，14）改。
　　赠陈明元数学说（贞一斋诗文稿卷上，宛委别藏本）
　　金川陈明元得尧夫数学游江湖，访余豫章客舍。议论英发，颠倒坎离，衡从古今，亹亹可听。余曰：元未易明也，子能明元斯元矣。且夫数之为学，本于易，元之为说，出于老、聃。易与老，皆圣经也，而其说则异。今子言数而征诸元，得无戾乎？曰：参伍错综，通其变，极其数，齐小大，辨吉凶，非易传所云乎？无名天地之始，有名万物之母。无以观妙，有以观徼，同出异名，同谓之元，非老氏所云乎？用有万变，其体则同，言有万殊，其至则一。余极元以明夫道，穷理以衍夫数，何戾之有？噫！子之说诚是矣。虽然，吾闻数之为道，范围天地，曲成万物。成变化，行鬼神，舒之则周流六虚，卷之则洗心退藏。非若今之言数者，拘拘于吉凶祸福，逐逐于声利得丧也。以是为元，恶得不戾？夜气寥阒，月影在窗。味羲易之微言，参老氏之元旨。当有悟入尧夫之学，庶乎其有传矣。子勉旃。（33）
　　榕说（贞一斋诗文稿卷上，宛委别藏本）
　　百粤之地有木焉，魁梧偃蹇，蓊郁霮对。大或十数围，高百余尺。始见以为荆扬之豫樟也，迫而视之，横柯曲干，樛斛乙耴，枝间垂丝至地，輙复为根。久益长大，根干连络，至有一本数十株，大蔽十亩者。问诸其人，曰：榕木也。冬夏恒青，地暖所宜，若岭北繁霜雪，则不能植矣。予心异之，曰：是大可为梁栋，小可为欂（41）栌。构大厦需良材，中州未之有也。行昭、梧间，有根株摧仆、枝叶委积者，泥沙汩其外，蝼蚁坌其中。匠者莫之顾，樵者莫之取也。私怪而问之，则曰：是木也，其大蔽天，鳯凰不栖焉。其深彻泉，虬龙不亲焉。妖狐鬼魅之所凭依，毒虺之所穴藏，人莫敢睥睨者。今也幸而为雷所震。为材则脆瘣而速穘，为薪则涾洽而含洳，无适可用。斯亦控于地，与粪土俱腐而已耳。予于是有感焉：不仁而在高位，豪猾与游，逋逃与归。上以罔其君，下以贼夫民，神怒而不知，人怨而不恤。其不为百粤之榕木而踣于震雷者，几希吁！（42）
　　答族孙好谦书（贞一斋诗文稿卷上，宛委别藏本）
　　来书云：今秋又不复就试，非有他求异于人，知命之穷而安之耳。辞意详雅，勤勤恳恳，惟以进德修业为事。此诚求益者，非欲速成者。求之于当世，未易多得，况吾宗乎？数十年来，吾宗衰微，倒指男子，不满百人。亲笔砚者，仅十数人。阳初兄种学积文，雄深博雅，年踰七十，其无意于人间事，固所宜。然云章弟家学有传，声华藉甚，居贫不能自振。年少而行纯，业精而资厚者，惟好谦耳。仁宗皇帝即位之七年，诏天下举进士，好谦实与（20）是选。明年，战艺于京，屈于人而归。［时予有荆、襄之役，弗及见也。］○1延佑七年，圣天子龙飞，策进士如旧制。予留京师，意好谦必遂成名。｛后闻｝［是冬，乡里人来云］好谦以星命者言运限未通，○2不就试，予甚疑之。去年南归，｛相｝会［于家庭，以｛时不复以｝［已］往事［不复］相询［相勉］。○3今详来书，［不知］所谓命者，○4果性命之命欤？抑星命之命欤？若性命之命，则游于草庐先生之门［殆将］十年，○5讲之熟矣。若星命之命，斯惑也已。夫星命之说，始于［何时，非］唐李淳风、袁天纲［耶？淳风、天纲事在青史］，○6言人休咎，若合符契。自是［厥后］，○7寥寥七百余年，岂天生二人，亦犹麒麟、鳯凰千百年乃一见耶？今之［所谓］星命［者，断可知已］，往往揣度［人意，牵合］附会，○8以媒悦于人，以图利其身。人［之］所趋，｛则｝誉［而进］之，人［之］所背，｛则｝阻［而絶］之。○9所谓吉凶、祸福如响［应声］者，○10求十一于千万，吾未之见［其能李、袁］也。○11昔柳浑童艹时，有巫告之曰：若［之］命夭且贱，［幸而］为释可以逭死，○12位禄非若事也。浑［之］父、兄［亟夺其业］，○13俾从巫言。浑曰：性命之理，圣人罕言，巫何［为能］尽之？○14学益专，卒为唐名相，终上寿，世禄不絶。此已然之事也。好谦知足以明理，学足以剔伪，于星命之说奚信之深、守之笃［如是］耶？○15今夫人有疾病，必求医药［以疗之］。○16设有星命者，谓寿命不可延，［将］遂信之而屏药饵，○17坐待其毙耶？将听命于医，以全其（21）生耶？此理昭然，无足疑者。虽庸人、孺子皆能知之，孰谓读书学道者，反泥于是乎哉？且思本之所以相勉就试者，非为干禄以荣其身，以及其亲与宗族也，诚以古之人学圣人之道，非独善其身而止耳。将推而广之，以施于天下国家也。好谦之为学实专且久，而就试又二科，其终惑于星命之说，而无意于是乎？其务积之深且厚，而后为之，姑以是为说乎？区区之心，好谦亮之而已。教门小厄，重厪慰问。学道者，不以外物累其灵台，好谦知我，必不为是戚也。夏秋来，弱质多病，俗事满前，甚无聊赖。得书黄昭然易斋说后一篇，真起予者，比［去］年所见盛制，○18此作超诣矣。入山以来诗文，姑录十篇同至，幸相与讲明之。新凉宜向学，勉旃毋怠。（22）
　　○1○2○3○4○5○6○7○8○9○10○11○12○13○14○15○16○17○18据贞一斋稿卷一（适园丛书本，15、16）补、改。
　　广海选论（贞一斋诗文稿卷上，宛委别藏本）
　　五岭之南，列郡数十、县百有一十，统于广、桂、雷三大府，自守、令至簿、尉，岁遣郎官、御史与行省考其岁月，第其高下而迁之，谓之调广海选。仕于是者，政甚善不得迁中州、江淮，而中州、江淮夫士一或贪縦不法，则左迁而归之。是选焉，终身不得与朝士齿。虽良心、善性油然复生、悔艾自新，不可得已。夫如是，则孜孜为利，旦旦而求，仇贼其民而鱼肉之。其志则曰：（42）吾知丰吾财、利吾子孙而已，抚字非吾事也。吾身之不能恤，庸讵知夫吾子若孙，不资是而获仕于中州乎？部使者每至，必相语曰：某郡瘴疠甚，业邑猺獠杀人，某使者行部几不免焉。则巧计而趋避之。民之冤痛号呼者，终于无所愬而止。故地益远而吏益暴、法益隳，而民益偷。甚则疾视其上，构结徼外蛮夷，凭陵郡邑，贼杀长吏之祸成矣。是法也，行之且五十年，大府知之而莫之言也，言之而莫能变也。今之论者，必曰：世皇混一区宇，法制具兴，远迩无废，大小不遗。后之人循守，犹恐弗及，敢轻议乎？呜呼！世皇之制，岂端使然哉！法无不弊，弊则必更，明王治天下之要道也。夫以海隅之于天下，犹爪髪之于人身也，虽微且末，或拔焉、或折焉，则举体为之不安。遐陬僻壤，一夫不获，其所撞搪叫呼，扇动远近，中州、江淮之氓庸独安乎？昔者李唐之制：重内轻外，班生入朝，以为登仙。赵宋之法：远近适均，偏方一隅，无足多论。然则今日之事，将奚师？曰：圣人一视［而］同仁，○1笃近（43）而举远。（44）
　　○1据贞一斋稿卷一（适园丛书本，31）改。
　　河源録（元史卷六三地理志，中华书局标点本）
　　河源在中州西南，直四川马湖蛮部之正西三千余里，云南丽江宣抚司之西北一千五百余里，帝师撒思加地之西南二千余里。水从地涌出如井，其井百余，东北流百余里，汇为大泽，曰火敦脑儿。忽阑河源，出自南山，其地大山峻岭，绵亘千里，水流五百余里，注也里出河。也里出河源，亦出自南山，西北流五百余里，始与黄河合。（1564）自浑水东北流二百余里，与怀里火秃河合。怀里火秃河源自南山，水正北偏西流八百余里，与黄河合，又东北流一百余里，过郎麻哈地。又正北流一百余里，乃折而东流二百余里，又折而正北流又一百余里，又折而东流，过昆仑山下，番名亦耳麻不莫剌。其山髙峻非常，山麓绵亘五百余里，河随山足东流，过撒思加阔即、阔提地。河过阔提，与亦西八思今河合。亦思八西今河源自铁豹岭之北，正北流凡五百余里，而与黄河合。哈剌河自白狗岭之北，水西北流五百余里，与黄河合。自哈剌河与黄河合，正北流二百余里，过阿以伯站，折而西北流，经昆仑之北二百余里，与乞里马出河合。乞里马出河源自威、茂州之西北，岷山之北，水北流，即古当州境，正北流四百余里，折而西北流，又五百余里，与黄河合。（1565）自乞里马出河与黄河合，又西北流，与鹏拶河合。鹏拶河源自鹏拶山之西北，水正西流七百余里，过札塞塔失地，与黄河合。折而西北流三百余里，又折而东北流，过西宁州、贵德州、马岭，凡八百余里，与邈水合。邈水源自青唐宿军谷，正东流五百余里，过三巴站，与黄河合。又东北流，过土桥站、古积石州来羌城、廓州构米站、界都城，凡五百余里，过河州与野龎河合。野龎河源自西倾山之北，水东北流凡五百余里，与黄河合。又东北流一百余里，过踏白城、银川站，与湟水、浩亹河合。湟水源自祁连山下，正东流一千余里，注浩亹河。浩亹河源自删丹州之南删丹山下，水东南流七百余里，注湟水，然后与黄河合。又东北流一百余里，与洮河合。洮河源自羊撒岭北，东北流，过临洮府凡八百余里，与黄河合。自洮水与河合，又东北流，过达达地，凡八百余里。过丰州、西受降城，折而正东流，过达达地古天徳军、中受降城、东受降城凡七百余里。折而正南流，过大同路云内州、东胜州，与黒河合。黒河源自渔阳岭之南，水正西流，凡五百余里，与黄河合。又正南流，过保徳州、葭州及兴州境。又过临州，凡一千余里，与吃那河合。吃那河源自古宥州，东南流，过陜西省绥徳州，凡七百余里，与黄河合。又南流三百里，与延安河合。延安河源自陜西芦子闗乱山中，南流三百余里，过延安府，折而正东流三百里，与黄河合。又南流三百里，与汾河合。汾河源自河东朔、武州之南乱山中，西南流，过管州、冀宁路汾州、霍州、晋宁路绛州，又西流，至龙门，凡（1566）一千二百余里，始与黄河合。又南流二百里，过河中府，遇潼闗与太华大山绵亘，水势不可复南，乃折而东流。大概河源东北流，所历皆西番地，至兰州凡四千五百余里，始入中国。又东北流，过逹达地，凡二千五百余里，始入河东境内。又南流至河中，凡一千八百余里，通计九千余里。（1567）
　　与欧阳南阳书（贞一斋诗文稿卷上，宛委别藏本）
　　昨令侄来，辱书知太夫人即世。悤卒奉状申唁，不敢以他辞紊孝思。相距无三百里，甚欲一见，开我茅塞，夺于多事，未能也。孟子云：劳心者役人，劳力者役于人。又曰：无君子莫治野人，无野人莫养君子。儿童时（22）读此书，知劳心以治人者为贵，而劳力以养人者为贱也。仆客居京师时，抗尘走俗，足下所见，未尝不以劳力为愧耻，尝思高蹈远引，亦足下所知也。然而心甚安闲，冬春之夜，必然灯读书，夜分乃寝，率以为常。三年来，眼渐眵昏，此事始废。去年承恩，洒扫玉隆，意谓晨钟暮鼓之外无一事役心，惟当读书学道以自怡悦耳。入山以来，田园芜秽，仓廪嗷嗷待哺者，日数百人。执事者，类皆闟葺龌龊，苟度岁月，无毫髪公勤心。一旦更张，惧骇观听，依违与处，事事旷废。抉隠剔蠧，事随日生，每拨冗开卷，读未竟一篇，即俗子满前，喧嚣盈耳，形劳神罢，未有如斯之甚者。曾不若居京师时，劳力而息心之为愈也。足下气刚而行纯，学博而才赡，长篇短章，浩若河汉，铿如金石，仆素所敬服。异时常有所作诗文，每欲举似，及见佳制，輙羞缩不敢出。因又得发我蒙鄙，信乎友直、友谅、友多闻益矣。违离二年，僻处丘壑，既自远于缙绅先生，凡所交游，未见如足下者。疑义无所于析，固陋无所于资，取之而莫予益也，作之而莫予正也。足下知予心乐（23）乎否也？春中过我，胡乃食言。秋风萧萧，益增企慕。江西大参公迈先生、提举损斋先生、宪幕德机先生，理学精微，作古文、行古道，追配古人者，学者之宗师也。足下不为思本来，宁能不为诸公一来乎？来示云：左丞杨公、参政佟公，会间拳拳于仆，自顾空疏，何以得此于二相？岂足下平昔揄扬之至耶？客秋道古、洪二相皆已去位，今春得之传闻，相继化为异物矣。可悼，可悼。近会省宪诸公，知中朝名贤升擢之详：成甫太常同佥，伯生翰［林］待制，○1可与中书检校官，溉之丞相长史，文苑监察御史。凡此数公，皆足下所厚善者，闻之必为之弹冠也。寿体多疾，谓已服雄附五十余只，鹿茸一斤。一见惊骇，此二者性极燥烈，固尝与足下论之。人之初生，禀受元气，有强者、弱者。强者血气盛壮，弱者血气衰微，盛壮者少疾，衰微者多疾，理固宜然。不幸而遘疾，则必假药石以疗之，疾退则已，未闻药石可以补益元气，如｛梁｝［粱］肉多食也。○2大抵南方之人，质弱者多。仆素弱者，多疾，往岁为庸医所误，服雄附二十余只。初亦无他，逾年疾作，徧身疼痛，溺赤如血。（24）越十旬，他医进木香流气，饮百余服乃疗。初无燥热之剂，皆平剂也。前年冬有疾，又为庸医所误，服雄附十余只，疾益增。天启其衷，悉屏去热剂，进木香流气，饮又百服，乃疗。足下盖亲见之。自是厥后，燥热如雄附之属，絶口不服。二年中，乃无疾，此已试之效也。足下理性甚明，卫生之道胡为迷复？余惧子之服弥多，其发也迟，而害弥甚也。今虽无他，后将噬脐。平生知己，莫如足下，故不敢不尽忠言，惟高明其图利之。（25）
　　○1○2据贞一斋稿卷一（适园丛书本，17、18）补、改。
　　舆地图自序（贞一斋诗文稿卷上，宛委别藏本）
　　予幼读书，知九州岛岛山川，及观司马氏周游天下，慨然慕焉。后登会稽，泛洞庭，踪游荆、襄，流覧淮、泗，历韩、魏、齐、鲁之郊，结輙燕、赵，而京都实在焉。繇是奉天子命，祠嵩高，南至桐栢，又南至于祝融，至于海。往往讯遗黎，寻故迹，考郡邑之因革，核山河之名实。验诸滏阳、安陆石刻、禹迹图、樵川混一六合郡邑图，乃知前人所作殊为乖缪，思构为图以正之。阅魏郦道元注水经，唐通典、元和郡县志，宋元丰九域志，皇｛天｝［元］一统志，○1参考古今，量校远近。既得其说，而未敢（9）自是也。中朝夫士使于四方，冠盖相望，则每嘱以质诸藩府。博采群言，随地为图，乃合而为一。自至大辛亥，迄延佑庚申，而功始成。其间河山绣错，城连径属，旁通正出，布置曲折，靡不精到。至若涨海之东南、沙漠之西北，诸番异域，虽朝贡时至，而辽絶罕稽言之者，既不能详详者，又未必可信，故于斯类姑用阙如。嗟夫！予自总角，志于四方。及今二毛，讨论殆徧。兹其平生之志，而十年之力也。后之覧者，庶如其非苟云。（10）
　　○1据贞一斋稿卷一（适园丛书本，7）改。
　　送李士元秀才游学序（贞一斋诗文稿卷上，宛委别藏本）
　　士生于今之世，不汲汲于进取，惟惧乎德之不修、学之不讲者，是可尚矣。至治三年，有司遵旧制举进士。凡明经义、工文辞者，莫不奋迅鼓舞，由里胥籍其姓名、行业上于县大夫，县大夫上于府州守，府州守上于省、宪二府，乃就试焉。二府定其可举者，升于朝，礼部总诸道之所升［更］考试之，○1加察详焉。拔其尤者，以贡于天子，中书定其差等而官之。不十年，服金紫者前后相望，去贱贫而即贵富，无先于此途者。宜乎为士者，遇斯时而奋迅鼓舞也。旴江李先生士元（17）挟策西游，访思本于玉隆。睹其貌粹然，接其言温然，得其所为文雄深闳大、博雅奇正。其辩明其旨，远非潜心圣学未易到也，以是而取高科，不啻俯拾地芥，方且仆仆行后，邈乎不以为意，是岂异于人情哉？生之言曰：昔者颜、曾大贤，得圣人而师之，乐乎道不以穷困婴其心，足乎己不以利禄移其志，吾心诚慕之。吾将徧游大人君子之门，又恶知乎无进吾以道如颜、曾之遇者耶？呜呼！生可谓志于道者矣。方今圣君、贤相求贤如不及，若生之才，其不遗于山泽也审矣。于其行，姑以是赠。（18）
　　○1据贞一斋稿卷一（适园丛书本，12）补。
　　送数学柳茂林序（贞一斋诗文稿卷上，宛委别藏本）
　　数学之行，于世尚矣。自羲、文设卦观象，圣贤间作，演以十翼。至宋，｛布｝［有］麻衣、希夷、尧夫探颐索隠，○1发挥尽矣。异时予客京师，公卿间言数学，必以长沙鲁叔宁为称首，予不及知也。薄游庐山，邂逅清江柳茂林，实为叔宁高第弟子，推人穷通，言輙奇中。予于豫章天慵熊先生赠行诗序知之，天慵为江右儒宗，与许其言，信而有征。然则茂林虽未得比肩麻衣辈，亦见叔宁家学有传矣。吾闻元会运世之说，包罗天地，洞测古今。安乐窝废，寥寥且二百年，茂林尝有得于是否？行役悤悤，未暇请教，过我锦帷，尚与子论之。（27）。
　　○1据贞一斋稿卷一（适园丛书本，19）改。
　　送族孙文中携墨游江湖诗序（贞一斋诗文稿卷上，宛委别藏本）
　　墨之为用大矣，结绳始远，坟典聿兴，上而史馆纂修，下而文房赋咏，以至闾阎市井纪録琐碎，靡不资之。然而世降俗薄，苦良杂出，隃糜之法不传。上下千数百年，作者虽多，惟韦仲将、李廷珪擅名耳。族孙文中往岁遇异人，得秘法，制墨颇极精妙。予客京师，久闻之，而未见也。去年，南归，文中远游未返。至治三年冬十二月，拜予于玉隆，出囊中墨。试一用之，轻清芬馥，｛元｝［玄］光照人，○1实佳制也。质诸群公之格物者，咸谓信然，且相率为歌诗以美之。嗟夫！千里马常有，伯乐不常有。佳墨可得，萧子良、潘谷不可得。斯今尔来，乃遇赏音，所得不既多矣乎？虽然，吾犹有说，惟至诚而无息，守是道而不变，将见韦、李不得专美于前矣。文中其勉之。文中字符吉，为濠州史君九世孙。自幼好学，颇能诗词，亦吾宗之可进于道者，必有感于斯言也。（28）
　　○1据贞一斋稿卷一（适园丛书本，20）改。
　　送相师沈无庵诗序（贞一斋诗文稿卷上，宛委别藏本）
　　世称善相者，自谓阅人贫富贵贱，言无不中，虽唐举、许负复生，不吾若也。仆南辕北辙，所见殆数十百人，率皆如是。然徐徐察之，则往往以人之礼遇厚薄为誉毁。久而验其说，未始不缪也。因疑传记不可尽信，所谓唐举、许负，亦若人之俦耳。至大辛亥，仆奉诏代祀海、岳，承传道剑江。邂逅相师沈无庵，年九十有八，出示前朝夫士、当世名贤赠行诗卷，心固奇之，言予平生得失无毫髪异。临分，又谓予自此十年当驱驰不息，一再承（30）恩。时行李萧然，杯酒之外，咸无所赠，意谓已往之说适幸而中，初不知其神也。泰定改元春暮，访余玉隆，猛忆前言，若合符契。噫！吾今乃知唐、许之术所必有，特以伪乱真，滔滔者皆是，不可多见耳。翁之寿考甲子，行且再周，方将踪游名山，阅世观象，非有道之士能至是耶？此又唐、许之所未闻者。再见何时，尚当验今日所言，为翁｛大｝［再］序之。○1（31）。
　　○1据贞一斋稿卷一（适园丛书本，22）改。
　　游庐山记（贞一斋诗文稿卷上，宛委别藏本）
　　延佑三年冬，余行役江淮，舟过浔阳。南望庐山，烟云卷舒，积雪如昼。释舟至太平宫，因访董仙种杏坛，拜有道心渊师。游东、西林寺，问惠远、乐天陈迹。过虎溪，（38）登香炉峰。时连日阴霾，不暇周覧，信宿遂行。至治三年冬，复游太平，宿留弥旬。雪后正晴，偕鹤皐符炼师游清虚观，登天池寺。夜观文殊圣灯，访圆通大士，酌庐山第一泉，宿康王谷景德观。观距水帘洞尚十余里，欣然规往。道人云：层崖雪消，深谷石滑，穷冬多虎。不果行。游荆林市，过山南，抚渊明醉石，浴温泉。吊灵溪观三将军祠、归宗寺羲之故居，拜修静老仙，宿简寂观，观开先寺、青玉峡、瀑布龙湫。明日，当访栖仙寺、三峡桥、五老峰、三迭泉，而风雪大作，足倦兴阑，遂由星渚问舟南归矣。庐山胜游，仅得其半，不见五老峰，是犹未识此山真面目也。泰定二年春三月，奉诏芘卫｛元｝［玄］教，○1思本乘传播告江南。秋八月甲辰，次德安县。乙巳，东行入庐山，约驿人毋驰驱，逢佳山水必解鞍登临。乃经柴桑栗里，到醉石温泉、灵溪归宗，宿简寂方丈。丁未晦，次南康驿，郡守汪国良谓余：明日过五老峰下，当见寻真三迭泉。而栖贤三峡桥，亦兹山奇观，恨背驰耳。余问故，曰：郡城西北距栖贤十里，驿道当正北行，不敢迂也。九月戊申朔，至五老峰下，（39）入白鹤洞，拜文公遗像。己酉，登寻真观、五老岩，岩直观之西，矗立万仞，双剑诸峰，环拱于右。彭蠡三江，交会于左，跂若鹰扬，踞若虎视。丈人之俯东溟，仙掌之薄洪河，殆不是过也。由观之北，五峰之东，披荆榛，沿溪行可五里，得龙湫。石壁嵌空，洞户深黑，飞泉激射，寒气袭人。又东北，穷水源、转山麓，蹑巨石、攀危藤，弥高深、益峻险。曲折屡渡，战｛棹｝［掉］却立，○2架木为梁，以度陟絶者三。又十里，见石崖，高可百丈余，东、西、北峭拔无梯，惟南通磵路。仰望一水东出，宛若天潢。导者云：自古未有能至其颠者，莫知水之所从来也。经石梁下流，如烟如云，如縠如布，可数十丈。又经石梁，变态万状，日色晃曜，如泻明珠，岚光映带，如张贝锦。又数十丈，经日梁，愈近愈明，珠帘乍开，铢衣缥眇，鲛绡复合，玉佩璁琤。微风动摇，飞雾喷薄，百步内草木皆缀金珰。又数十丈，乃赴涧中，澎湃汹涌，奔雷战马不足以喻其势矣。正东一石，平、广、高及下石梁之半，游者皆憩于此，注目凝想，澹然忘归。庐山秀甲天下，而此泉甲于庐山，信非虚语。日转山阴，凛乎不可久留。道人（40）王一山候山下，具午食，已过吴章山昭德观，夜宿宝岩上方。庚戌，复到太平，会道人熊观静｛涂｝［深］洞观。○3符鹤皐抵掌话旧，自谓：庐山佳处，已得十八九。三子则曰：未见康王谷、水帘、栖贤三峡桥，终未识庐山全体也。噫！予尝观古之人，擅一丘一壑之胜者，黄、绮之于商山，晨、肇之于天台，句曲之陶，华山之陈，皆终其身而弗去。盖心与道俱，境与神会，虽被之以黻冕，享之以钟鼎，有不屑顾焉者矣。予何人斯，胶轕世故，三入庐山，幽深奇诡之遘，冥搜远覧之娱，且未之既，尚何古人之敢望哉！王事靡盬，明发遂行。姑记此以赠太平三子，无亦使庐山之佳胜无传焉。（41）
　　○1○2○3据贞一斋稿卷一（适园丛书本，28、29）改。
　　登武当大顶记（贞一斋诗文稿卷上，宛委别藏本）
　　延佑丁巳四月壬寅，蚤作，自武当山真庆宫登大顶。初穿林莽，寻微径，可五里所，碎石硗确，坏木从衡，径（4）渐湮芜，乍升乍降。万木交错，叶或大如箕，或小如蒙茸，或直上数百尺，或檏樕扶疏，皆昔所未见，质诸野人，亦莫能尽名也。复多花蛇、土蝮，闻人声｛趣｝［輙］趋避。○1惟山蛭尤病人，藏败叶沙土中，着屦即蝯焉而上。初如毛髪，即饫人血，彭亨径寸长倍之。故行者每数步必自视其足，见亟抉去，否则流毒为疮痏，非旬月可瘳。盖山蛭多囃巨蛇鳞甲中，蛰人非山蛭比也。又七里，所缘青壁，攀藤蔓而匍匐登。返顾嵌岩幽深，草木葱蒨，惟闻水声淙淙，莫能窥其底也。咳唾笑语，山谷响应，怪禽飞翔，大如鸡鹜，小如雀鹌。光采绚烂，鸣声清越，非所尝［闻］。○2强以其声之似人言者名之，则有不空、中空，尤为异焉。灵草敷荣，多黄精、芎藭、草乌、大黄之属。又七里，所至下天门，峭壁如削，辫竹繋其颠，缒而下约可六丈余。侧足石磴间，援竹而上，始也惧而颤，中也勇而奋，既至也，则恬而嬉。天门砥平可寻丈，两石对立，上合而中通，谓之门。亦宜至此，山蛭蛇虺，皆无所见矣。山志云：是为太安皇崖、显定极风二天帝所治。复上五里，所为三天门。其势视天下门差平（5）夷，而从广倍之。乔松怪石，天风｛冷｝［泠］然，○3长萝卷纾，芬芳袭人。过此以往，无复甚峻，亦缭绕百转。又数里，乃至絶顶，砻石为方坛，东西三十有六尺，南北半之。中冶铜为殿，凡栋梁、窗户靡不备，方广七尺五寸，高亦如之。内奉铜像九，中为｛元｝［玄］武，○4左右为神父母，又左右为二天帝，侍卫者四。前设铜缸一，铜炉二，缸可盛油一斛。燃灯、长明炉，一置殿内，一置坛前。四望豁然，汉水环均州若衣带，其余数百里间，山川城郭皆髣髴可辨。俯视群山，尽鳞比在山足，千态万状，如赴如挹，如听命待役焉者。天宇晃朗，风景凌厉，或云率以五鼓，东望日出，尤为奇观。则又非徒泰山、天坛、衡岳之为，然惜怯露宿，未暇验其说也。盘桓久之，乃逡巡而返。至真庆，午阴微转，大率为里仅三十。而真庆下至分道口，平地又二十有五里云。（6）
　　○1○2○3○4据贞一斋稿卷一（适园丛书本，3、4）改、补。
　　圣治太平宫神龙记（贞一斋诗文稿卷上，宛委别藏本）
　　至治三年冬十一月，予被｛元｝［玄］檄，○1至江州圣治太平宫。宫中人为予言：去年夏秋之交，霪雨弥月弗解。乃七月十二日夜二鼓，宫之东山，相距可十里所，有龙出焉。破仙公塘，并北山，缘涧而西，过深秀堂。欧阳道士方寝覚，山水骤至，室中汩汩有声。抚床，水已及席，亟揽衣起，将呼同居人走｛辟｝［避］，○2忽睹窗外红光绚烂如昼，流黄气袭人。欧阳心知其龙也，即屏息立水中。俄顷，光灭水退，又西过云无心堂。堂之北，叠石为墙，甚坚壮，至则彻底冲决。又西坏墙壁，经漆工万荣甫兄弟（25）寝室中，覚水及｛膺｝［肤］，如温汤。○3方惊起，有物若巨木拂床而过，红光闪烁，夺人目睛，瞬间已在户外。异香芬馥良久，又过斋堂后，循檐而西，檐十楹中一柱独摧毁，意其微转身所｛蠲｝［触］也。又过一［空］室｛屋｝，○4坏东西壁而出，逾竹林，则及涧中矣。旁一室有锻者胡道士，奉母偕寝其中。暴涨及席，窗外红光，皆如欧阳所见。又西至宫前，过｛期｝［朝］真桥涧南，○5酒家篝灯未灭，儿啼咿嗄。遂违而北去，经田中，曲折［复］西，○6乃入大溪。明日，视所经行，草木咸无所伤，惟流黄气，经日不散。予师桂心渊弃絶人事，修道兹山，二十年不他适，主深秀欧阳。师时趺坐别室，惟所见与欧阳同。予师生平无妄语，是可信也。吾闻龙必居深山大泽，人迹罕至之地，积数百千年，时至气化，乃乘风云雷雨，而徙居长江、大海焉。然其名有二：曰神龙，有应龙。其应有二：曰瑞，有妖。其居也，休征备至，人和年丰；其出也，不犯人畜，无损室庐；其在江海也，岁为霖雨，以泽万物；斯神龙也，瑞也。其居也，沴气所感，灾害并臻；其出也，发屋拔木，伤人害稼；其在江海也，岁大旱若罔闻知，日以覆舟杀人、（26）磨牙吮血为事；斯应龙也，妖也。今是龙之出，恂恂若畏辟然，其为神龙瑞应也审矣。易不云乎：见龙在田，利见大人？传曰：二与五应大人者，君德也。飞龙在天，同声相应、同气相求之谓也。方今天子龙飞，异人间出。吾知夫是龙之瑞之应，贤主人宜当之，见宣室承龙光不远矣。是为之记。（27）
　　○1○2○3○4○5○6据贞一斋稿卷一（适园丛书本，18、19）改。
　　故保和通妙宗正真人徐公［德明］（懋昭）行述（贞一斋诗文稿卷上，宛委别藏本）
　　公姓徐氏，讳懋昭，字德明，世为饶之余干州社林里人。曾祖某、祖某、父某，俱以儒名。家积善所锺，至公而显。公生于宋淳佑庚子，总角就学，通经旨，知古今事。即喜读道书，训以举子业，则曰：是假圣人之言，为干禄之举，非吾事也。弱冠，父命之娶，輙不乐。或数日不食，乃从其志为老氏学。今赠通真观妙｛元｝［玄］应真人松隠张公，○1时管辖信之龙虎山上清宫，道愈着闻，遂俾公从之游。松隠公见公风骨不凡，即命师今开府仪同三司、辅成赞化保运｛元｝［玄］教大宗师、特进、上卿、志道宏教冲｛元｝［玄］仁靖大真人、知集贤院事，○2领诸路道教事张公。数年学成，着道士服，寔宋之咸淳戊辰也。既而，游衡、庐名山，遇异人授异书，能役鬼神、致风雨，祭星斗，弭灾沴，所至人迎候之，唯恐不及。宋故相古心江公、碧梧马公、尚书东涧汤公皆以道学名世，少所许与。公出入其门，独加礼异，时人荣之。至元丙子，开府公从三十六代天师应诏入觐。明年，天师还山，开府公留侍阙下。又明年，公远来省侍，留二岁，亟请（13）归，且曰：以清静无为之道，佐圣天子致太平，某不如师。栖迟林壑，笑傲烟霞，师当无以夺某志。遂翩然而返，纶巾葛屦，上下仙岩山水间，搜奇抉胜，将构别馆为报上计。久之，得仙源冯氏宅，撤旧而新是图。越明年，落成，栋宇翚飞，金碧辉映，象设精严，鼓钟森列，视龙虎诸别馆为杰出，名之曰仙源观。居无何，又得故里张氏宅易为观，亦如之，名之曰神翁。大殿之东庑为祠堂，岁时享祀其先世，示不忘本也。又以符水济人，获报礼，则为观置恒产，积榖至数千万斛。人或诮之，恬不以为意。值岁荐饥，饶、信之民无所得食，公则出榖贷人，或直以遗之，全活者无虑数百千计。未几，仙源、神翁俱被玺书庇卫。公乃分命其徒主之，往来徜徉其间。以开府公所授宗旨覚悟后进，参以儒术品节之故，其徒皆颕异秀发，卓为道门师范。大德壬寅，制授提点常州通真观事，锡号保和通妙崇正法师。公升坐演法，常之人争先快睹，闻所未闻。观恒产不腆，公均节委积，权其赢，为构玉皇阁，皆前所未有也。皇庆改元，制加保和通妙崇正真人，仍（14）主通真观。公拜命，喟然叹曰：大名之下不可久居，况黄冠野服之人，敢冒是以为荣乎？是岁，来归，惟以琴书、花木自娱，余一无所问。延佑丁巳，开府公寿及希年，公入侍，逾月告别，曰：师好住上国，弥千二百寿。某归老故山，不复关人事矣。至治改元春，走介致书开府公，中多微辞，意复慷慨，且嘱｛元｝［玄］教嗣师吴公全节，○3以报国事师为第一事，大类诀别语。夏五月庚寅，居仙源丈室，以微疾屏药饵。越三日癸巳，翛然而化，春秋八十有二。远近闻者悲怆，曰：是呪符水以卫我者，是储榖以食我者，今亡矣。夫公天性孝友恭俭，事师如父，待其徒犹子。虽命为真人，秩视二品，以开府公为之师，其徒登金门、绾银章者｛曾｝［层］见叠出。○4公恬处其间，草衣木食，无异昔时。户庭授受，语默以道，森乎其相承，焕乎其相辉，人莫能窥其际也。不龌龊为世俗小，谨居乡里。未尝乘马，齿益老，步履如飞。接婣朋，尤称信厚，人有急，力振之。或悖理伤道，必奋怒挥斥而后止，人亦惮之而不敢为也。呜呼！古之君子，道德充于内，仁义施于外，致君泽民，故天下后世闻（15）其风而景慕之。今公寄迹老子法中，道德备于身，光于山林，仁义行于家，化于乡闾。而不求知于当世，岂易之所谓肥遯者欤？高第弟子，法师云石李公立本，尝事开府公于京师，徒孙、今赠粹文冲正明教真人秋岩陈公义高，事晋邸，著名当时，皆先公遗世为徒孙，而云仍系之者。某某以某年、月、日奉冠、剑藏于某乡里，将乞铭于世之大君子。谓思本为开府公门生，且知公最详，俾述其行。思本辞不获已，敢摭事实，次其颠末，为之状云。谨状。至治元年七月九日，成德体｛元｝［玄］贞宏远法师、杭州路｛元｝［玄］妙观住持提点朱思本状。○5（16）
　　○1○2○3○4○5据贞一斋稿卷一（适园丛书本，9、10、11、12）改。

