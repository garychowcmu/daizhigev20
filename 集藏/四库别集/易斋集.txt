　钦定四库全书

　　集部六

　　易斋集

　　别集类五

　　明

　　提要

　　（臣）等谨案易斋集二巻明刘璟撰璟字仲璟青田人诚意伯基之次子洪武二十三年太祖命袭父爵以让其兄子廌乃特设合门使授之寻为谷王府左长史燕王称兵随谷王归京师令叅李景隆军事兵败上书不见省遂归里成祖即位召之称疾不至逮入京下狱自经死乾隆四十一年赐谥忠节事迹具明史刘基传中其遗文久佚不传明末杨文骢令青田从诸生蒋芳华兄弟得抄本始以授梓考黄虞稷千顷堂书目载璟集十巻疑此尚非完帙又别有无隠稿一巻今佚不见其与此本同异亦莫可考也璟少通诸经慷慨喜谈兵明祖尝以为真伯温之子而诗文伤于觕率颇逊其父天台卢廷纲称其诗云酒酣落笔词愈工命意不与常人同清如氷瓯玉盌贮繁露和如大廷清庙鸣丝桐疾如黄河怒风卷涛浪丽如锦江秋水涵芙蓉朱彝尊谓誉之未免过实诚为定论然其气势苍劲兀傲不羣犹有犂眉公集之一体且其值革除之际终守臣节蹈义捐躯未尝少屈其志洵能不坠家声尤宜以其人而重之矣

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●诚意伯次子合门使刘仲璟长史传

　　诚意伯仲子曰璟字孟光生时月蚀复光诚意伯叹曰夫坠乃绪而卒能干之者也幼沉朴峻厉羣于儿恒坐视弗逐弄弱冠咀嚅经传喜谈兵究极韬略握竒诸说旁及释老年二十八师事石楼子明志式虑锋棱古人尝及兄琏侍父入朝髙皇帝称之曰阿琏明秀阿璟凝重伯温有子矣洪武乙夘诚意伯卒兄琏继亡廷赙日数至公引纳如制适瓯冦叶丁香叛朝廷勅延安侯唐宗提兵讨之决策于公破之复命白公才畧髙皇帝喜曰璟真伯温子也朕将大授顾年少姑缓之不虞速树如是会叅军胡琛子伯玑来白事髙皇帝遣还嘱之曰尔归致命刘璟来见公驰上见帝帝曰尔家与国同休用汝顾汝年少维拓励膺重托耳日者诛叶丁香可嘉可嘉顾谓侍臣曰璟絶有父风赐楮币勅归时父兄新丧门第草草乡富人蒋邦臻素不齿于公计中之适都督府移文勾取逃军刘二贯公幼名二官蒋执官贯同声署公应解羁公崇道观观道人王松涧曰朝廷与君通家君盍直走上愬纵公抵京见上于左暖房上曰尔何来朝公白其事上愀然曰国家旷尔爵土故雠诬乗间诏公袭爵公辞以世嫡侄廌与臣俱来上喜曰如此功爵輙譲人有所不为其介可知即日封廌诚意伯公伟貌丰髯论说英侃帝爱之次日召公谓曰朕欲卿日夕左右夜考宋纪惟合门使如仪礼司立百官之上为朕宣唤传逓处尔无踰此官遂拜职赐第马衣带金书除奸摘佞四字于铁简赐之且命曰百官敢有不法卿持此简紏正之时袁都御史奏车牛事忤旨公当殿以简击其项上曰正当如此自是举朝畏公时谷王年十三将封宣府上素爱王每朝谓侍臣曰谷王年少羽翼无人奈何诸大臣畏公风力乐公外补奏曰辅幼藩非忠勇敢直者不能合门使刘璟其人也上颔之即日授谷王府长史并勅提调肃辽庆宁燕赵六王府事宣府为古乌桓郡东距大宁南抵居庸西连云中北接古砂王就邸出入蓁莽烽火四警公修城池缮甲兵谨斥堠式士马砺金鼓诸边屛息癸酉还塞六府羊马数缺上怒诸府官属连坐谷府以公故置勿问丁丑晋燕奉制为宣府筑城二王构隙公曰臣闻兄弟阋于墙外御其侮友爱相亏臣恐不能御侮王悟而解先是合门使时朝廷行十王冠礼上问王爵何爵公对曰帝子为王此人爵之至贵弗为之所如刘安燕旦祸且滋蔓矣上然之命公主冠礼事公歳巡行六王府一旦至燕文皇帝与公奕公胜帝曰先生独不少譲耶公正色曰臣可譲处则譲不可譲处不敢譲帝黙然戊寅夏六月髙皇帝晏驾皇太孙嗣位公归省丘陇己夘改元建文秋八月公复国闻太宗南渡遂驰阙献十六策嗣帝不用命公赴大将李景隆军听征景隆不用公计丧师会天大雪公夜半渡卢沟河氷陷马毙公■〈叕〉氷跻岸捦雪走良乡裂趾次日跛行三十里时公之子貊自大同来赴难越良乡至遂州失公所在道遇素所善指挥使陈玉指公行次貊策驶骑反逐数十里遇公翼公上马遯去二年春二月公病甚谷王遣使诣军门召公公复国上疏王慰纳之遣舍人送公还家养疾辛巳公舆疾赴阙进闻见录千万言嗣帝不用命公归燮待用道遇宋景濓孙翼自戎伍来窘甚公解衣衣之至家杜门读书黙覩天下动静壬午六月太宗入承大统公辞疾不起上欲用公罪公逃叛亲王系公至京强以官公辞对上语犹称殿下遂大忤旨下公狱一日辫髪自经时郑朱子罪没其家权宧希旨缘例帝曰璟家难例郑朱子置之诏其家归葬之初公被系夫人徐氏别曰今皇帝圣神嗣统先生勲旧残孽宜弗底刑剭唯顺承天心可以永誉愿终图之公瞪目视曰毋长辞吾生死之分已决今幸近太庙耳拂衣而去道经白岩姻人吴彪饯公戒曰皇上神武何止唐文皇先生忠良允为魏征可也公曰尔谓我学魏征耶捆席而出座客震栗不敢挽嘉靖乙酉江右万公按浙东视学究舆议始立像配享诚意之庙公生平慷慨多大节不事产业稍盈裕輙以周赈好书史山居聚门生故友奋议挡跖古今成案善书法古碑籀篆剥落辨诵多金购之为玩居南田势重元勲角巾布服与乡里老稚聚笑冲然相忘御壬夫小子棱幅益厉事有可为悉心力为之其弗我必者恒曰有命焉别号易斋所著越吟稿无隠集易斋稿若干巻藏于家又曰先生取义于永乐壬午至嘉靖乙酉万公按浙东视学究舆议立像配享文成之庙其忠声义闻泯没沉晦者百六十年鬼神固之秘而竒之发也

　　●钦定四库全书

　　易斋集巻上

　　（明）刘璟 撰

　　○诗

　　△五言古体

　　张宜仲宅即席

　　张公劝我酒坐待更鼓鸣谈笑席方促仆夫催我行岂惟恋杯酌自是懐友生相逢不放意歳月空自惊况此苦寒地畴昔胡马营吾侪夙多幸生世遭盛明秉笔事戎幕弦诵歌升平长踞佐竒画亦足雄边城听断实王畧献纳非吾能昼驱校猎场夕讲古壁经暇日或相过诗酒摅中情可为知已道难与俗子评顾此宜秉烛但恐河汉倾抗手暂相谢明当盍簮缨

　　会稽姚节妇俞氏

　　整我绿绮琴弹作孤鳯凰浮云为我结白日为我黄姚氏有令妇义烈明秋霜盛年失所天感伤独彷徨遗儿甫盈尺姑嫜老髙堂杀身赴黄泉置此谁扶将古人贵全孤念念焉能忘鞠养力既殚劳劳情靡极贫病煎我懐荼毒安可食重念贞节妇秉心金石坚金石有销毁妇心无变迁奉姑尽孝养教子穷青编子兮善承志力行迈儒先业勤道自修应诏班朝贤荣身显二母旌节其来宣矢诗示将来余庆长绵绵

　　葵阳轩【为张纪善作】

　　紫鳯翔九霄众鸟从之飞白日丽中天万彚仰光辉倾心附阳德有美园中葵竒花发五色緑叶何萋萋君子秉至德尚友安可遗张公江海士道义腴而肥训戎塞北地疋马从驱驰寸心慕葵阳大椽悬轩楣所以顷刻次俨如对彤墀忠信有如此钟鼎诚相宜愿子厚自朂慰我清风诗推诚辅仁主千秋以为期

　　杂兴

　　白日皎中庭风声振檐铎英英阶下华缤纷随风落弱质同荏苒风势何飘薄南山有松栢一年长一尺十年枝干成霰雪不能迫乆要见人心贞脆在所择

　　垂纶轩

　　白髪钓清渭有志期经纶羊裘坐苔石未足辞故人岂如衡茅下投竿饵修鳞名实两不入足以全吾真渔歌竹枝晚水色桃花春白鸥亦解事荡漾来相亲

　　双燕

　　双燕并秋风雏成巢已空徘徊不忍去主人恩爱隆秋风一何急燕飞安所集奋趐起髙翔南山且栖蛰明年春风和还向雕梁立顾此兴我懐浮生徒汲汲

　　刘审理宅即事

　　今宵去人哭明日居人歌行止有分定人生知几何悠扬转蓬根浩荡西北风弱质任飘翻栖息何时终顾此増永叹永叹情靡极举酒欲饮之持杯三太息有生同此懐幸会期无乖张灯厉丝竹我意君当谐譬彼天上月暂盈仍就缺念之动遐思忧心不遑掇忧心曷能已川流逝无止大观亦齐物讵谓私一已

　　题李蘓泣别图

　　丈夫秉壮志报国当及时父兄并显列游冶非吾为奋身匈奴庭仗节伸汉威羝羊岂能乳壮心终不移自分餧豺虎何意还京畿降王昔吾友话别増伤悲白日自西匿流波亦东驰人心岂能一街陌多交岐萧萧茂陵树种种冲冠丝死生不相愧忠贞有前期念之感中懐朗咏飞龙诗

　　张宜中小像

　　琅玕出海底潇洒脱尘俗若人贞特姿秀气清可掬白鹤如小童遗经仅盈轴澹乎太古风可使薄夫肃

　　月夜醉歌

　　夜坐初未阑微醺为谁醒月华满院落长空荡秋影我歌懐古诗妙契心独领冬裘复夏葛自乐无妄逞

　　盘谷八咏

　　鸡山晓色
　　何年天星下化此金鸡峯峩冠耸危石翠羽森长松旋如展翎翅峙如决雌雄初瞰接曙色姿味多竒踪虽无司晨唱晦明若先容谁将翚飞构来此披蒙茸临窓契玄理晤言懐宋宗
　　龟峯春意
　　振策陟龟峯极目散烦襟扳萝越巘崿观奇拥嵚岑气和濯柔荑景淑悦鸣禽淡薄白日辉游漾轻云阴予情亦何欲物理谅可寻芳菲三春意赑屃千年心持此较贞脆因之寄知音
　　北坞松涛
　　北坞邃且深山峻路迤■〈辶里〉松林积空翠灵□□盈耳忽疑风雨交溟渤惊涛起初喧或乍息翕绎互宫征咸池激清波牙期聆流水铿浤信竒音浩荡絶尘涘长啸列御冦云车奋髙轨
　　西冈稼浪
　　开轩临西野禾稼盈我眸西冈度微风髙浪涌崇丘扬扬翠云起滚滚清澜浮虽无乗槎事恍若覩瀛洲大哉化育功沛然和泽周黍稌两获宜歳工期有秋含哺颂帝德长年乐无忧
　　双涧秋潭
　　源深涧萦纡合流汇澄碧参差藻荇敷萧散蒹葭辟雁来天宇清龙蛰暄气寂濯缨枕长流刺齿潄幽石髙踪蹑前修迈志追畴昔心虚宠辱忘性达骄吝什浩歌乐余闲邈焉尘外迹
　　三峦夜月
　　太虗荡无形夜静境愈现开窓对三峦明月皎如练露华光灼烁众绿郁葱蒨憩心暂徘徊飞光疾流箭悠悠大瀛海寂寂广寒殿神仙邈已逺灵药不可见桂树秋风多使我心眷眷
　　松矶钓石
　　长松冠幽石坡陀成钓矶境闲众妙集地胜红尘稀携壶时一徃埀纶泛涟漪得鱼已忘钓对客应无机澄波碧天影緑阴西日晖一身澹无营万锺亦何为醉余步山月明晨渡来嬉
　　竹径书斋
　　良田遗子孙勤俭躬耒耜牙籖积髙架进修饰行止书窓竹径中髙举逺朝市皋比坐明师几席罗弟子清虚见真心静黙臻妙理济济青衿翔振振忠贤起竹花缀嘉实雏鳯征斯美

　　古意寄卢省庵吴廷珪

　　昨夜起观星北斗悬中天牛女隔河汉跬步不得前东方有一士披褐露两肩积雪寒蓬庐中心常泰然髙歌商颂篇激烈浮云旋士心亦何求长为知者怜
　　妖蟇蚀明月玉川欲刳之惜无登天梯涕泗空涟洏哀哀卞和玉恻恻鲁女葵桓侯讳其疾扁鹊乃见疑长啸郭林宗髙风邈难追

　　题髙先生画竹

　　忆昔江南时追凉隠篁竹静观生意妙息我尘外躅修干质尚柔新叶阴始菉披衣抚寒玉逍遥散烦溽十年塞北游梦想结心曲披图忽见之潇洒畅心目题诗谢客去言尽意未足
　　髙公妙笔墨独得造化先闲将北窓意冩入云华笺中庭白日静重阴亦蹁跹赤霄舞孔翠阊阖来飞仙飘飘出尘态岂为凡累牵斯人隔山岳企望心茫然

　　陈太初画竹【为叔端侄作】

　　危石涌坡陀菉竹秀其颠贞坚太古心苍翠宜长年古人重依附今人自纒牵陈公古君子得意造化先挥洒有神助至今光彩鲜我来偶披阅却忆游淇园武公不可作妙际无遗筌岂天不佑善地气乃变迁感之再三叹赖有斯图传愿持宝爱之使比恂栗篇精心励清操孙子其相延

　　云山图【为陈彦思主簿作】

　　我昔游龙沙极目但荒碛回首青田山缥缈片云隔承恩偶归来真趣契畴昔故人有陈子吏隠旷尘迹示我云山图一洗烦虑涤雨余新岚生山湿翠欲滴茅茨无俗驾猿鹤惊朝夕扁舟何处来得非武陵客先生髙世心讵可凡态测长啸沧浪心浩荡情靡极

　　寓轩

　　浮云处空山飘摇无定时人生如转蓬聚散何能期凉风起天末光景东南驰谁知故乡客良会江之湄轩窗一何净髙栁青依依新醪散烦襟蟹螯亦复持醉卧光月白天宇浮涟漪鸡鸣上马去回首成凄其寓形复恋□所愧达士知卓哉南华子千载真吾师

　　谩兴

　　干鹊堂前鸣西风过篱落粲粲黄金华含香为谁托白日光皎洁载籍满髙阁顾此亦奚为长歌入寥廓
　　偶来苕溪游便作苕溪客寻得菊花栽开我窓前色我身亦何营景会心自适百年谅如此乐矣何所迫
　　荡荡白日光照我窓前竹竹枝自潇洒竹叶自鲜緑霜浓色不悴生意如可掬植物有若斯况乃昆山玉人生天地间谅非形所局茍能遂直道至乐恒自足

　　赠松阳陈希曽先生

　　接舆叹鳯德宣尼感祥麟狂圣虽不同明哲俱全身达生贵无我和光混埃尘斯文茍不丧美璞终见珍泰运属明圣彤庭布纯仁髙冈赓鸣和深渊跃潜鳞子何固山泽不念苍生屯愿施素所蕴骑箕补星辰不然当大饮莫负头上巾不作仙与佛不誉墓中人坦荡宇宙间长与元气亲

　　挥弦送鸿图【为族兄作】

　　中散不偶世养生以飡霞立言傲汤武有志追勋华龙性不茍狎凤仪繇德姱挥弦送飞鸿游意天之涯下视凡俗子曷啻■〈犭歇〉与猳山阳一声雷千载兴我嗟故人抱贞操遗世如尘瑕披图见真境言尽意逾賖

　　小景

　　千岩耸空翠万壑争飞流达人逺尘俗于焉构危楼仗筞有髙士同志宁相求拂桐操孤鸾知者竟千秋

　　梅花屏诗赠均辅王頥斋

　　江梅吐竒芬贞清歳寒色畵师为冩真识此心相得鳯尾拂寒玉龙鳞绽仙葩不有处士节讵入山人家江水不改色梅花发隆冬若识畵师意见此长年容知心不在色览德岂在香持之赠故人故心如许长

　　龙江送别图为何彦博赋

　　送客千里行酌以一杯水水清见真心长江浩无涘行子无定端飘泊讵能止昔时狼山道今来白鹭洲戎马厌驱驰大舸良悠悠云帆驾长风遡浪如安流安流发髙兴洞视寰宇间中原莽榛棘天地何漫漫谁令封狼恣强弧弛其弯弯弧定有日劝子毋燕昵孝以报慈亲忠当奉王室浩浩以医国调理能事毕子今归故乡为我谒上清我愿仙道盛不愿鬼道兴朂哉老祖烈毋使魔纵横吾闻得仙士恬淡以延年早服重积德浩刼虚皇前子心已潇洒应遇真师传真诠贵冥搜洞悟絶尘迹火记一万周白鹤载双舄子其慎精炼行缀瑶池籍

　　△七言古体

　　天山行

　　天山雪花大如席散洒穹庐作氷瓦白日照不破北风吹复垜行边使者文皮裘马足凌兢氷上游仆夫苦寒步不进王程未敢为稽留天山戍士可奈何斧氷作糜行负戈虽无重裘御寒冻此地幸喜丰嘉禾但愿盛时烽火息将见年来足衣食咨询民瘼使者事当得边人时种植

　　鸡鸣山

　　鸡鸣山嶟峰峭壁何孱颜北风吹雪积不住猿■〈犭宂〉罔敢来跻攀浮屠古刹踞其顶乃是人巧偷天悭洋河急流走其下石洞千佛藏其间我来正值严冬月祈寒作氷厚地裂却疑南国青莲花漏趂回阳逞竒絶兹山壮丽雄边州应有神灵护明灭忆昔唐宗曽驻跸忽听金鸡催晓日迩来陡过七百年古往今来事非一事非一可奈何惟有名山长不磨登髙得句聊自慰葡萄满注金叵罗

　　送张纪善还越省亲分题得居庸闗

　　居庸闗南杨栁青居庸闗北严霜零惟天设险限南北寒暄异候差难评长风扬沙声震地行人驻马伤心情我来守邉乆寒暑风沙习惯无嫌憎圣神御宇时升平燕然不见烽火惊曵裾王门称老生抒词吐论芝兰馨期与邹马争先鸣张公清如玉壶氷春花秋实二美并殷彛周鼎置宗庙天球河图罗大廷至宝得所乃为贵公今地位宜成名与公同看天宫榜于今六载趋承明乆要愈见心似铁不为夷险逾坚贞男儿忠孝若輗軏失一不可驰周行近来谒许省□□□西行李催归程故乡昼锦人所荣髙堂寿母犹康宁宦游如此诚称意君恩较重丘山轻送公居庸闗下路赋诗愧我叅羣英行当及早趋幕府谋谟庶务期经营

　　送卢省庵还天台省亲分题得黄金台

　　黄金台何峥嵘一时事业千秋名燕昭发愤雪雠耻筑台堆金致贤士当年豪杰非一人乐生独步凌青云庙谟已定义师出电扫齐城不终日耻已雪功埀成君王忽逐神仙行后王信间轻易置乐君纳履全髙义三军解体从此始荒台寂寞秋风起我今送行人过此金台下懐古复长思持杯仍驻马驻马送君歌我诗羡君才学尤清竒推诚辅主当及时铭功钟鼎诚所宜如何遽作昼锦归髙堂有母白髪埀主恩赐告得时省絶胜望云増懐悲送君去期君来笼中药物不可缺北辕早趂宾鸿回黄金台亘长空君臣契合今古同经纶济世须实学丈夫当慕真英雄

　　访皇甫廷玉不遇

　　相遇仍论不相识知心只在心相得白鸥浩荡谁能驯达生不羁忘要津应龙天飞威鳯霄翔犗饵不能致罻罗讵能张拂我梧桐调我氷丝与君歌作阳春曲孤云为我徘徊飞湖波不惊澹寒日时闻妙香满虚室乔松积翠老贞姿芳兰含情媚幽质心懐君兮君不归君出门理棹揺斜晖明朝倘遂相思意迟君只在华溪湄

　　钱王箭头

　　鸱夷作忠心不遂嘘气声涛震天地蛟龙逞欲乗其时鼓涛奋浪随风飞苍生为鱼都不顾莫去朝来恣狂怒后来壮士心不平扩弩括机神鬼惊飞矢一落江海寜乾坤阖辟四百年灵物不朽长贞坚古称精诚贯金石捍患庇民真伟绩丈夫作事不虚掷

　　结袜子

　　贫贱可肆志富贵难骄人君不见昔周文武称明君俯身释旄今古闻貔貅同心勇如云戎衣耆定天命新又不见释之长跪奉王生子房圯桥功业成圣贤豪杰事如此礼义结人同一轨

　　长平戈头

　　君不见马服君一朝东向朝三军黄金市买好田地心豪气溢雄如神四十万人竟葅醢残坑今有戈头在龙鳞蛇文土花剥锋利犹堪解盘错想当前辈争北山尔戈曽得挥其间解围却敌如等闲功成为龙事偾为鱼只在将军心巻舒一人自智万人箝口羣策驱驰竟何有智谋完士牛随后呜呼尔戈更入何人手

　　赠张才仲君

　　不见江东王谢家子弟骨格风流皆济济流风遗俗传至今故家文物众所钦会稽名山神禹迹东山兰亭声藉藉英芝家世袭忠贞儿孙文雅长相承葵阳病翁称老拙才仲犹孙更清彻氷壶玉露殊森爽清庙朱弦应疎越我一见之心则悦酌以清酒诲以说亹亹听我谦罄折知其中平无妄蹶他时叔长必登□愿无自满更磋切着鞭奋迅追前辙赠言有尽意未辍送

　　戎医玉液子徐文显还欈李

　　平生报恩剑三尺断骨絶咽难更索要觅仙人不死方涤肠浣胃续筋脉求之不得中心焦遍访蓬莱海波隔徐生家世习轩岐方术流传着今昔能将折肱作完臂更使残支成好骼操持运用还本初荣卫流通肌肉怿仁王镇边经百战置之幕下防肘腋军中累见收竒功刀瘢箭痕随手白有卒修城頺石格股骨如糜肉如磔仁王命生返其魂如墙观者皆辟易生舒其筋按其折付以良药束以帛夹以薄板如简册饮以神剂琼玉液三日精魂乃安宅将军坠马臂如擘役夫当车□□迹但逢徐生皆脱厄徃徃効验难具述曩时大将平姑蘓已闻妙手声烜赫壮士冒力冲强敌斫胫伤喉陷胸臆长创洞中连弩射铳筒喷弹飞炮石碎首流肠鏖击■〈夹刂〉气息略续皆可绎不使英雄命虚掷沥血毁肤或青赤立使平复无咄唶范増怒发疽背迫荀偃中军头若疡仲由结缨能正色倘若遇生可无踣或云方技难逺绩小道恐泥诚下策吾闻圣人至仁泽昆虫草木犹爱惜痈疽瘠环行或逆宣尼于艺谅靡责不然牛医之儿与剑客安得升堂衣逢掖徐生髙艺真竒特安常守分心自适僻居逺人人不识立身端谨众所择仁王至恩深且奭俾归故乡悦亲戚济人为心可医国重之不异连城璧

　　梅花

　　罗浮山人絶尘俗晴曦映戸香寒玉澄江浅浸珊瑚柯翠禽啼处阳和多长空无云露天骨满眼红光消积雪锦嚢索句招香魂暗逐神飙度明灭缟衣素袂乗玄氷人间何处来飞琼红妆偶被寿阳污白质独契逋仙情广平贞操天下重蜂蝶无縁得矜宠孤髙丰度非凡种对君清思如泉涌

　　栁阴祖帐

　　都门杨栁埀青阴祖帐送行伤客心黄鹂愁醉别情苦白鸟鸣嘶离思深欲把长条系春色飞光如梭真可惜临岐莫折杨栁枝留取待君君早归

　　花底杂歌

　　江城雨后花蒙茸离筵一曲情正浓氷丝戞桐泣孤鳯流征激楚随飞龙悠悠车马秦淮道多少残红委芳草行人觐省须早归君亲恩义难两违

　　风亭别袂

　　春风送客皋亭下话别殷勤袂宁把别情苦多前路长东西抗手髙翱翔何以赠子金玉章惓惓思心实难忘勉旃令望遵周行舌柔齿脆慎行藏

　　闗山春色

　　闗山春色浓于酒逺客思家日应久那堪此际送归人肠断河阳折杨栁送君归君今早去叅庭闱生前一日直千日无使日后徒沾衣

　　画梅华

　　幻住髙僧在天目赋得梅花鬼神服至今诗句流人间探幽讨赜无时闲能画才人汤叔雅又把花神重摹冩梅花本是无心物刚被渠侬衒真假画中之花无四时壁间一见尤清竒忽惊一月阴山雪莫与西湖处士知罗浮山中雪三尺梅花倒埀龙尾枝髙人一见动清兴精神入笔珠陆离明窓展玩当晴曦宛疑四壁生凉飔羡君博雅好古谈能使朽腐为神奇

　　神马图

　　矫矫神骏天下稀丰格拔萃尤充肥奚官牧放顺天性腾跃不受靮与羁一朝良造思控驭命驾千里雷霆飞何年深宫万几暇尺素模冩侔天机何不冩岐阳比物齐四骊宪章文武张纲维又不冩临淮破贼中潬下呵叱鐡骑摧长围帝王所尚在逺略屑屑形似将奚为吾皇圣神驭寰宇讨论治道无娱嬉梯航万国尽臣服独放枭骑阴山陲谋臣猛将欲奋击皇仁未忍苍生疲天闲龙种几千万蕃息郡县连郊畿愿选此类数万疋扫取遗裔成功归漠北无复烟尘飞一劳永逸蘓疮痍

　　种竹斋

　　琅玕出海底枝叶何扶疎劲节贯氷雪秀色凌云衢美人爱之不能舍劚根封植当庭隅嘉实须期待鸾鳯长竿直欲钓鲸鱼门无俗客书几闲清风环佩声珊珊令人脱凡骨神游入玄闗蓬莱只咫尺谁谓难跻攀虗心可以通妙道正气自足超尘寰葛陂变化良非难

　　画竹【为礼部陈景祺作】

　　君不见文湖州长梢万尺寒飕飕龙蛇入笔走风雨墨泒从此开源流髙公近学丹丘老几根拂云清更好珊瑚扶踈石上生琅玕戞风硁有声灵物特达不阿附肯与百草同衰荣陈郎取尚良有征秉节不移诚可矜岁寒永结贞忠盟

　　题云山图

　　君不见米南宫天下名父子貌得潇湘晴云暗雨千态万状清絶竒当时尤物重连璧髙人名士徃徃争致之或将模冩广清玩繇此真赝来羣疑此图何人所临搨笔意精研若神合山巃从兮云溶溶其下若有藏蛟龙深林杂树蔽亏隠茅屋得非避世之士于此潜其踪扁舟逺在横桥东沙头舣棹空秋风飞云凛凛凋青枫皋兰歇芳兮桂离其丛王孙不归兮感予衷滔滔逝者无终穷云阳九疑何蒙蒙摅中情兮附飞鸿思王孙兮我心冲冲

　　赠骆指挥畵马

　　骆将军貌得天马无比伦双瞳熖烁四蹄疾踏破沙漠千重云只今暂向江南去飞控天衢蹑香雾回头北扫边尘空策勋独对明光宫

　　抱琴待渡歌

　　莫唱斑竹枝莫歌武溪深欲渡未渡停我琴纵情对语兮相知心泛安流兮轻舟春山积翠兮连樛留同气兮相求吾与君兮优游

　　门有车马客行

　　门有车马客言自云中来朔风吹雪送秋雁白杨东下单于台雁门之闗何壮哉楼烦石岭髙崔巍董君文武之长才雄藩书诺称竒材偶丁内艰归故里终制三年犹捻指风云又作从龙起骐骥终当致千里男儿有策须济时定应前席陈谋为奋身立功报明主庙堂制胜须投机好悬金印大如斗分茅仍望家山归临河送别金屈巵南风锦帆去如飞

　　月浦归帆

　　水宿周回厌辛苦五两而今到南浦平波映月摊玻瓈送董都事起复家山只在山之湄早知可望不可即如何膝下无相离今宵望月情正悲明宵月照髙堂帏

　　江市朝沽

　　舟人理缆朝欲开入市旋买鹅黄醅思君无奈愁千结放懐须共倾金罍酒薄愁多可奈何船头红日浸江波愿得风尘不惊怪莫辞苦梗频经过

　　舵楼晚饭

　　大艑乗流驶若轻秦淮浩荡夕阳明行人晚饭舵楼底月中喜见黄河清甆碗乗来香玉粒莹圆疑是鲛人泣思欲报恩抚长铗水底鱼龙作人立

　　金山泊棹

　　金山屹立江中央气通月窟连扶桑舣舟一酌中■〈氵霝〉水凡骨顿与飞仙翔何年天宫堕天骨峥嵘屹立鼋鼍窟蓬莱距海三万里想应亦在波涛里

　　多景凭阑

　　江山如畵江南好行子承恩到家蚤从来京口盛繁华登楼置酒看新花沧波昨夜蛟龙雨红日朝来照芳树凭阑游目景无限佳气茏葱时未晚

　　题梅

　　西湖处士骨已槁髙节至今长不老铁树开花今几年海水桑田几腾倒铁树花何清知心更有宋广平我今为尔聫芳名

　　题洪钧朋山水巻

　　澄波不惊老蛟蛰露白江空雁飞急逺山郁郁堆翠螺林间蔀屋幽情多扁舟一叶来渔簔王孙不归奈尔何晴窓披图意无限挥毫重赋沧浪歌

　　△五言律体

　　赠缪仲安

　　之江西都司省亲之子游南服莎堤正莫春骅骝驰逺道彩鹢泛通津大阃严君重髙堂白髪新行当崇令望孝子即忠臣

　　和王一柱韵【二首】

　　狩猎从恒卫朋僚乆别离相思梁月梦得意华堂诗制作王刘俊交情管鲍知南山松与栢贞操歳寒期
　　壮士怀忠烈何曽惜别离甘心苏武节酷意李陵诗白刄摧强敌黄金赠故知一成还报主钟鼎永相期

　　端午宣城有感

　　屈子思存楚何心事佞臣九歌长慷慨千载愈悲辛抱石知无益摅辞愿有陈其人虽已矣气与太初邻

　　乌桓对酒

　　对酒乌桓国多愁白发翁家乡六千里生计一丝风净几闲清简空嚢老漆弓幸逢烽火息何必事竒功

　　环清轩

　　绕屋流清水非沽洗耳名琴书怡雅志风月足闲情澄碧鱼堪数繁阴鸟自鸣余生欣有托宠辱莫相惊

　　△七言律体

　　应诏谨赓御制赐晋齐诸将宴鹤鸣楼

　　扈从归来宴玉楼九天雨露沛髙秋勋藏盟府蒙新宠酒入忠肝洗旧愁沙漠已平神略伟乾坤再造圣功优一时际会攀鳞翼岂意微劳幸见收

　　咏鹦鹉和张纪善韵

　　西域珍禽解语声髙飞时展拂云翎孝慈为禀淳和性辩惠非求世俗听舞罢毳衣栖琐殿啄余香稻立雕衡上林鹰犬多如簇独得君王御眼青

　　山行同张纪善

　　度谷穿崕亿万重龙门东下一川通路逢驿使无梅信地走山翁有雪踪李老祠荒蒿没像单于台古草连空行人日暮向何处戎马萧萧鸣北风

　　鵰窝山

　　万叠苍山朔气浓雪花开遍玉芙蓉皂雕飞处青云近骢马行时紫塞重家在江南书万里身居冀北禄千锺生来自愧承恩厚华发萧萧未策功

　　隆庆州北平山神会寺废趾

　　昔年宝刹倚云根半壁孤髙露粉痕叠巘挿天苍隼立羣峰拔地白狼蹲苔碑有字湮名姓钟梵无声报晓昏山下屯军新聚落依稀烟火旧时村

　　鸡鸣山用前韵

　　鸡鸣古寺立岩嶅败壁颓垣没野蒿二水交流氷镜合一峰独立石屏髙常疑尘雾如飞雪又怪山风似怒涛旧日但闻沙塞地谁知身向此中遨

　　娄氏萝石轩

　　构得轩居一径幽青萝白石倚髙秋松床月转琴声逺丝蔓风回树影稠屈子有时纫佩带孙郎曽此潄琳球时清不献和亲计诗酒从容兴最优

　　萧太后红城【元行宫中有戏水龙浴池在榆巷】

　　榆林塞下旧红城四面寒泉彻底清行殿昔留耶律驾断桥曾驻乞颜旌蛟龙戏水当年事赑屃埋蒿此日情立马林皋一回首羣鸦飞处夕阳明

　　野斋

　　幽居萧散絶喧哗恰似柴桑处士家门径莓苔无俗客池塘鼓吹有鸣蛙冬青万树凝新蜡春菜几畦开杂花但得眼前风物好尽将诗酒作生涯

　　清溪观寄王嵩涧道士

　　斋居每忆清溪观乱石巉岩潄碧流双井泉通三岛脉万松声度九天秋点易道人骖白鹤吹箫仙子驾青虬披云我欲寻真诀愿借当年莲叶舟

　　游赵川清安寺

　　当年龙战混玄黄多少亭台变鹿场蔓草翳阶空古迹松肪落地老寒香百年事业成凋换千古神灵竟渺茫此日登临重感慨又逢葭管复初阳

　　矾山道中过桑园渡

　　矾山东下桑园渡春水初生日正融雁影飞穿杨栁外马声嘶过杏花中谁云塞北风沙异却与江南景物同最喜皇恩加四逺且将耕牧训边农

　　龙虎台

　　龙虎台前朔鸟飞沙场倦客正南驰闲云缥缈暮天逺落日苍茫叠嶂迷草木尽沾新雨露人民复覩汉官仪庙堂已得安边策老我登临好咏诗

　　暮宿德州壮屯

　　斜晖驱马憩孤亭酾酒呼童慰客情黄叶委堤秋水落白蒿连野暮云平颓垣破瓦前人宅吠犬鸣鸡戍卒营五十年来萧索尽如今正好望时清

　　赠沈思善

　　沈生壮游今几年复回故山看畵船西湖新水碧于酒岳坟古树青含烟陶情经史三千巻得意诗词数百篇眼底风光真可乐尽将穷逹付苍天

　　十五里荡

　　一叶轻舟落照中开篷纵目竟长空连塍禾黍横云緑夹岸荷花照水红新雁带秋来逺浦老龙拖雨过前峰当时真意知心寡长笛一声生晚风

　　晓发郑梁河闸出江得顺风纪行

　　西山挂月潮水生风顺扁舟遡浪轻黄家洋上过天阙焦山口北望中■〈氵霝〉地涌岩■〈山上敖下〉镇溟渤天生形势壮神京晚凉泊掉龙潭渚更喜沧江似掌平

　　东山草堂

　　草堂不与浣花同移上东山出鲁峰招隠短章吟白雪读书长日对青松莫言世上无鸣鳯却忆隆中有卧龙可是苍生望安石未应丘壑独从容

　　子陵台

　　不有飞龙白水乡先生何处得徜徉当时政事归台阁千古丝纶占富阳士节不随今世屈客星聊为故人忙扁舟吊古荒台下流水闲云正渺茫

　　次桂先生韵且酬之

　　承恩重喜到京华无复边城满帽沙鳯阙退朝懐旧友麟经开巻想名家屋梁午夜看明月秋水长天赋落霞白雁衘来新制作光辉璀璨上林花

　　孤鹤

　　一声清唳九天闻羽族丛中少似君赤壁夜来惊醉客缑山朝下伴闲云髙飞懒逐乗轩侣遐引慵随啄腐羣只影蹁跹天宇阔俯观人世正纷纷
　　卓荦髙情世共闻还丹独就有仙君归来辽海栖华表飞过箫台拂彩云逺俗只宜寻鳯友可人应自出鸡羣有时刷羽髙松顶不把空拳解世纷

　　甘露寺多景楼

　　南连吴会北维扬俯瞰江流万里长甘露旧从天上落庆云时傍日边翔莺啼淑景园花媚龙蛰清秋海气凉前代英雄筹策处至今人事几兴亡

　　焦山寺

　　焦公炼丹丹已成飞剑直斩石公精名山便作佛世界庙食犹显神英灵浮玉峰前苍隼集吸江亭下碧涛平花开花谢谁为主潮去潮来似有情

　　石门洞

　　洞天山水最清竒架壑连岩结构危石径云深荒蔓草野林霜晓熟棠梨入山却下听猿泪看瀑长吟谢客诗夜宿羣峰最髙处俯看星宿列珠玑

　　梅花

　　不随桃李弄精神独抱孤髙意更真玉骨氷肌姑射子锦心绣口谪仙人平安歳月宜交友恬澹风光度刧尘昨夜南枝初爆蕋雪中争道见阳春
　　子建当年赋洛神一时邂逅未为真若知江上芳心客岂慕岩阿艳质人月冷香魂常入幕天寒罗袜不生尘建安风骨多豪俊可惜无诗咏此春
　　试问江干老树神寒花何事独纯真诗仙去后无宾侣禅友归来有主人道向雪霜修白业曽于刧火脱红尘月中世界如银色谁解清香带得春
　　夜泊长洲见水神不修娇媚任天真香飘老树风惊鹤影入清江月近人诗思若泉无杂虑虗明如练絶纎尘罗浮可到沧溟阔料想应同此地春
　　玉蕋含章妙入神雪中谁得似渠真担头归计功成将墙角生涯遁世人青子作酸调鼎实素娥凝笑却妆尘罗浮风景都休话最爱三冬一味春
　　潇湘江上雪中神劲节寒花趣最真守志汉宫辞辇客报恩湘水泣珠人瑶琴调转闗山月羌笛声催车马尘清境皎然无滓翳谁能识破此时春
　　江上梅花玉雪神移栽山舍伴清真不惟劲节陪残歳更有新香送故人玉堂学士才如海天目髙僧妙脱尘试折一枝相问讯百篇髙兴不胜春
　　一声玉笛暗伤神忽忆家山思倍真塞北絶无同调客江南多有赏音人碧牕含影来寒月绣阁浮香和暖尘今日重游歌舞地剩簮芳蕋为迎春
　　干如精铁老犹神独秀江干胜玉真香绽寒枝惊木客珠生枯枿骇鲛人霜威未遂金笳调阳气初吹玉管尘残腊尚留芳意在剩簮银烛照和春
　　靓妆髙髻不为神绰约仙姿自在真歳晚长江无鳯侣天寒空谷有佳人清香度水月笼影□蕚委堤风送尘新叶渐抽青实小人间正是艶阳春

　　鸡鸣山用前韵

　　鸡鸣山势壮边州钟梵荒台在上头独石下藏千佛洞羣峰中见两河流路有碑阴题汉字桥无阁道度梁辀登临不用増惆怅古徃今来总一沤

　　三归台

　　一自西郊叹黍离下堂交质事尤非射钩既释当时忿定霸应为万世师海宇未驯周典则江黄又见楚旌旗可怜匡世经纶手宁是偷安脉祸机

　　水仙花

　　婀娜仙姿江汉阿宛疑月殿下嫦娥翠翘弄影天风细玉质浮香雨露多交甫褰裳承委佩思王按辔赋凌波歳寒无愧盟三友击节抒情为尔歌

　　△五七言絶句

　　芦雁

　　鸿雁飞时塞草秋风沙飒飒使人愁因君为报江南信苏武天山雪满头
　　天目山前秔稻秋西风归雁影悠悠月明何处云罗逺浩荡湖波水满洲

　　小景扇面

　　翠老双松枫叶红钓丝摇曵半江风云山万叠归程穏莫使羊裘入画中

　　画葡萄

　　忽疑前夜风雨急苍苍乱木蟠虬龙枯藤老骨化不去络索倒埀烟露空
　　葡萄子熟边草秋葡萄酒熟雪成球将军烂醉■〈毛瞿〉毺月士卒惊寒入敝裘

　　题竹

　　谁将天上琅玕树栽向连湾緑水湄歳晚江空鸾鳯逺白云幽石自相宜
　　潇洒含风玉数茎若何偏向石间生贞心谅有夷齐识耐惯氷霜老更青

　　幽石

　　桃花间竹栁埀阴独坐茅亭啸玉琴紫鳯翱翔碧霄外人间何必有知音
　　冉冉征途自不闲云飞鸟倦亦知还何如蓬荜韬光者放浪形骸宇宙间

　　寄题西湖

　　西湖物色四时春罗绮香风伴醉人莫向登临重回首六桥西畔更伤神

　　荔枝图

　　海青使臣驰驿传昼夜能行一千里谁想骊妃欢笑中黍离悲歌已盈耳

　　墨菊

　　柴桑处士多佳致种得幽花满石坛月转南山秋夜寂蹁跹玄鹤舞■〈山孱〉岏
　　石邉老树带霜枝黄菊■〈衤离〉褷竹叶稀看尽却思彭泽令清髙不为歳寒移

　　梦校猎

　　生平常慕肉飞仙马上论文佩两鞬昨夜梦成孤枕上满窓明月思蘧然

　　临清轩

　　渔翁结屋此江干绿树阴浓白昼寒满目云山诗思阔入钩鱼鲤酒懐寛

　　东阡

　　西风归雁两悠悠云白江空万里秋天目山前秔稻熟柴桑篱下菊花稠

　　偶成

　　先生未遂剡溪游长想鹅湖泛小舟此日秋风归兴发濯缨埀钓思悠悠

　　题画山水

　　楼阁连甍鎻翠微白云容与翳窓扉悬崖瀑水自今古笑问何人解息机

　　山水扇面【为道会刘志澄题】

　　清溪道士神仙侣独究羲文先后天玄鹤一声云缥缈满林松影落阶前

　　松鹤图

　　神仙骐骥解飞鸣独立松巅刷羽翎愧我承恩老山野九皋清唳月中听

　　小翎毛

　　长夏沉沉绿树阴偶来栖息一珍禽氷弦冩得忘机操应是髙人识此心

　　淇园春霁

　　驻马淇园春正浓三山云外耸芙蓉武公去后琅玕少霁色漪漪入画中

　　送张南宾还会稽

　　越吟羇客久思家鞍马西风别路賖归到故园行乐处逢人应自说龙沙
　　河梁分手客还家秋水淊淊去泛槎万里闗山鸿雁影三呉云水白苹花

　　半崕秋水图

　　巻石巉岩蘸绿波结盘古树挂藤萝披图起我还乡兴更欲乗风发棹歌

　　雪山小景

　　几架茅茨蔽风雨万重岩壑老云烟开门长日无闲事未必招提却是禅

　　狂夫杂兴

　　夜雨垂檐共烛光十年湖海思茫茫谁知一醉忘形外究竟狂夫到底狂
　　不着虚空不染尘无能无事养闲身开牕坐对门前树一雨经时緑意新

　　题兰

　　佳人爱冩湘妃佩千载犹凝翰墨香昨夜春风透幽谷悬崖髙处意偏长

　　倒垂梅

　　姑射仙人玉雪裳骑龙飞下白云乡逋翁老去孤山冷千载西湖水色香

　　红梅

　　罗浮仙子住江皋醉把胭脂染素袍昨夜云旗降王母错疑千树熟蟠桃

　　碧虚清趣

　　白涧含清光宴坐夜方寂起视天宇寛月明露花滴
　　长明宇宙间万虑我何有充饥首阳薇适兴柴桑酒

　　题兰

　　我行采幽兰棘针挂我衣呼童剪繁秽两袖懐芳菲
　　巻石何崔嵬幽兰自有芳因兹笔端好重上君子堂

　　膝王阁

　　帝子去已久楼阁何峥嵘只见丹青景不闻歌吹声

　　题兰

　　幽兰蕴竒芬緑竹秀空碧歳晏将如何君子介如石
　　幽谷长芳蕙山林栖道心独有髙世士可以为知音

　　暮云春树

　　云林积空翠茅屋兴悠然不来车马尘独听飞崕泉

　　小米小景

　　踈峰矗苍笋宻林成翠幄髙人在深处何以寻芳躅
　　采芝青溪濵钓鱼青溪水不慕磻溪名莫洗颍川耳

　　○赋

　　千秋辞应教赋

　　甘雨兮清尘南风兮斯薫瞻鳯阙兮祥云帝子降兮兹辰拜趋虔恭兮地逺情亲膝下承欢兮喜庆同臻蹈舞兮羣臣秉心兮贞纯翔有鳯兮游有麟普天均覆兮皇之仁维藩维屏兮其始自君盛德兮振振子孙绳绳兮千秋万春

　　自莎堤送张宜中卢省庵至栁巷复赋以赠

　　翩翩兮飞鸢洋洋兮潜鱼谅人生兮有情能不懐乎故居噫若人兮美且都被青霞兮佩琼华长铗兮无家故乡渺渺兮越与吴感返哺兮慈乌北堂有萱兮菽水靡俱骎骎兮青骊谒告兮归期祖帐兮都门我心兮愁思河水兮沦漪浮云兮孤飞与子别兮吾能不悲緑绮兮孤桐弹雅音兮歌南风山川迢迢兮思难穷望旋斾兮归鸿骨肉斯文兮惟余汝同夙言还兮毋使我心忡忡

　　述懐赋

　　大道夷其如砥兮民狙诈而多端鄙驺虞之囓枯兮慕鹰隼之贪残迂夷齐之节义兮尚羿莽之权奸云叆叆其蔽日兮水泛泛其滔天民濈濈而为鱼兮孰能极其忧患嗟禹功其谁继兮岂不在乎圣神令宇宙之重开兮使斯民之咸仁驰骐骥而抗策兮顾及君之后尘时循环其踰迈兮吾独惜夫阳春憩予驾兮平皋濯予足兮河津顾狭邪之不可陟兮将俟君之睿闻进何敢以贪荣兮冀方寸之有济退不求夫偷安兮抱仁义之昭晰谅天道之有常兮穷逹繇其所形歴坎困而心亨兮处随豫而能贞修□一以寡过兮羌居易而俟命无骄吝其何忧兮聊从容以养生

　　云深书屋【为刘翼南作】

　　山盘桓兮入杳冥云蒙宻兮仰不见日与星猿■〈犭宂〉攀林以呌啸兮虎豹踞谷而纷争若人胡为兮处此意气闲逸神如氷书挿架兮万轴屋架岩兮数楹采阴阳之秘赜兮掇邃古之羣英跻层巅以暇日兮聊啸歌而抒情歌曰郁彼平林兮百卉生之柔柔有鸟懐春兮迁乔出幽白日出之悠悠焱西驰兮羌不我留适宇宙之开泰兮拔茅茹以髙举考制度于春官兮遵伯夷之余矩命或乖于所逢兮施或待于有时谅蘩藻之鲜洁兮岂清庙之可遗庸玉汝以増益兮将好修而置之行藏安夫天命兮信中正之可期

　　望云亭【为黄别驾赋】

　　士生兮悬弧谁复懐乎故都少学壮仕兮显亲扬名仕不遂兮亲何以荣曰既仕兮慕君居官有程兮遗我亲竭心奉公兮甘旨靡遑朝思暮懐兮曷云能忘岵屺可陟兮白云可望安得致我兮亲之傍白云兮依依倐而东兮忽而西嗟我兮人噫独不得与云兮俱飞朝隮公堂兮暮趋庭帏有愿不遂兮望白云而孤飞

　　畵水仙花

　　若有人兮在沅湘金英玉质含清香翠云衣兮佩琳琅我欲致之道路长江波滔滔兮苇不可航断缣冩之悬髙堂天机奥妙归毫茫凌波微步来银潢洛神阳台诚渺茫

　　风木轩【为吴典仪作】

　　山有木兮茂以青风以挠兮不安其生繄孝子之欲养其亲兮时冉冉不待其荣山有木兮茂以丰孝子之心兮焉穷歳月驶而亲不可待兮譬彼木之遭乎烈风宇宙兮悠悠人生兮好修我有父母兮不我乆留万锺千驷兮适増我尤欲竭忠兮有君欲致孝兮何以求吾亲必不得已兮惟修吾身维忠维信兮致孝道于我君思贻亲兮令闻

　　题三香图

　　山矾花兮幽兰菲菲水僊冬荣兮琼佩葳蕤异根同气兮何必一时谅千古之契心翳或似之王孙去兮孰已知歳聿暮兮芳馨自持三者一心兮聊乐我私白日出之迟迟潇湘水兮涟漪岂不郁陶而遐思路﨑岖兮难径驰信君子之操兮金玉其仪审厥象兮玩以怡固明哲之所为

　　赋云山图

　　白云悠悠兮羣山■〈山赞〉岏长江浩荡流其间何人独坐茅亭下却与真境相盘桓畵师偏能识天巧貌入氷纨极幽渺鸿蒙太古长不老谁云女娲炼石解补天使一见之惊絶倒山深深兮云茫茫美人何为在他方金华仙都只咫尺拂衣便可髙翱翔呌初平兮起石羊寻赤松兮觐轩皇跻鼎湖兮挟飞龙翊元气兮抚星芒过河鼓兮昭七襄谒紫微兮正天罡骖麒麟兮翳鳯凰歆羡摄伏兮神明孔彰顺思虑兮保厥臧披图一曲歌慨慷书以识之俾勿忘

　　○琴操

　　阅耕操

　　鸡鸣孶孶将善是为而奚可以为本之不图孰为我资整我鉏犁率彼东菑翳我人斯毋从危机我黍与与我稷彧彧置之不顾曷其有熟相彼垄亩稂莠实多我薅我耘劳如之何稂莠薅止黍稷茂止翳我人斯厥惟好止相我黍稷其实蓁蓁厥惟好之育我斯人视我衣冠率彼王制礼义在心惟我斯系凡民有生食以为天礼义勿繇曷惟永年天降斯典以序我人翳食是活如何弗勤彼火斯燎手可以扑原隰既炎江海弗沃凢我人斯择术惟微始焉弗慎噬脐何其驷马轻裘匪道弗繇勤我稼穑人谁我尤山有髙冈水有沧浪翳我人斯我循我常

　　冩情操

　　日月逾迈悠悠我思心之忧矣曷云能来阳鸟于飞肃肃其行终鲜兄弟能不慨伤阳鸟于飞集彼南陲我无羽翰力不能追蚕月条桑候雁北归怅焉懐斯曷云其羁斾旌悠悠我心幽忧逝彼江波孰回其流滔滔江汉朝宗于海曅曅园葵旭日斯待葵生萋萋企彼太阳孰不令德而有耿光相彼嵩髙有博其址君子于学曷云其已驽马千驾齐彼骅骝自愧蹇劣勉矣进修

　　画龙

　　九五正中翱翔在天厥施斯溥复归于渊

　　画菜

　　肉食者鄙焉能逺猷灌畦有智其斯之俦

　　画瓜

　　绵绵其瓞煜煜其实东邻布衣可与入室

　　易斋集巻上

　　●钦定四库全书

　　易斋集巻下

　　（明）刘璟 撰

　　○序

　　紫芝山房诗序【诗附】

　　可以仕可以隠圣人之事君子之当务也君子之心岂不欲扬于王庭使仁义孚乎上膏泽被于下哉隠者盖不得已也或其时之未至则韬光育德以俟善价所以从容仁义必有其道似不汲汲以求售也今工部尚书郑公未遇之时居闽之建宁筑室于芝山之下因名曰紫芝山房若终身焉他日以选举繇泮庠登进士第授监察御史以清慎见称出佐藩阃剧务理而民赖以安繇是知其藴积之厚见于行事不露声色而各得其要也曩者见公于馆嘱余为诗尝为之而不工未敢以献也后数见公于京而匆匆不及言余将以为任大责重萦挂思虑有不屑于此也近公以事来中都予以卧疾弗克迎谒僚佐卢廷纲来道公意仍以索诗为言又知公之未尝一日忘其所谓紫芝山房者岂非以其旧日道义之积源委于是见于今者乃其用也芝太平之祥也王者德及昆虫草木则芝草生故四皓茹芝于商山今圣天子在上公之遭遇岂四皓可与同日语哉既序其略复系之以诗曰
　　闽中盛阳和隆冬若初春所以紫芝山秀气常氤氲祯祥有余滋生贤如甫申筑室山之中芝生郁轮囷读书慕古道入仕非为身要将圣贤意淑此当世人一麾守雄藩已见康斯民于今赞帝工任重事愈殷况当旰食秋忠心益劳勤艺事陈逺猷黼黻昭三辰济济进殳斨弼哉善人邻于焉归旧居■〈犭员〉鹤迎镳轮洋洋紫芝歌永乆镌苍珉

　　送卢奉祠还天台省母序

　　诗不云乎有冯有翼有孝有德盖王者择臣必求孝而有德之人置诸左右养其仁厚之心消其邪僻之志于以感格神祗临长众庶承天休而仪表于四方也府属卢公廷纲天台人初以茂材达于天官授府奉祠莅官供职澹于势利乐诗书而好文学顷刻不自暇故词翰尤精粹有母居故乡年且迈欲与致就养其伯氏以道逺弗忍舍故不克遂其志每念之未尝不呜咽流涕心神飞驰也乆之王知其为人乃试以事观其设施每出人意表内外皆贤之旦夕侍讲帏幄出入惟谨暇日与余语恐其亲一旦有不可讳则抱终身之戚虽欲竭力所事其如方寸乱何或不幸而涉于此虽人不我弃我则弃于人矣其若之何乃以情告于王王怜而许之使归省其亲而复来戒车马有日矣僚友荣而祖之为歌诗请余为序余惟人之患在于无德无德莫大于不孝孝德备而才器称之君子哉然后逹于王庭取其有诸已者施于事则义礼具而时务谐矣夫人之于孝犹水木之本源也丰其本则枝荣渊其源则流滋人笃于孝则立身修交友信居家理为邦治上而君王下而百执事暨于民庶舍是则无以为人故圣明之主虽内行无歉乃不自满假必求孝德之人以为辅翼交修不怠治于已者愈严则化于人者愈广孝道孚而天下平矣若廷纲之才美笃志孝慈于此行见之今以荣归故乡登堂拜母亲友毕集锦衣昼里为人子若此又何拘拘膝下而为孝耶廷纲勉之事亲如曽子作人如周公古人以为可耳不其难乎愿无足其所已能致力于内而不务于外犹长日加益而人不觉其所以然者异日冯翼之功着于邦家孝德之歌被于弦诵则吾不觖所望而为知言矣

　　送郑子英知龙泉县考满复任序

　　汉民之歌曰载其清静民以宁一予尝欲于时辈中求识此议者与讲明之未得其人也吾栝有属邑曰龙泉世传以为欧冶铸剑之所因以得名其山川秀丽人多智能治得其道则易不得其道则难虽然岂其一邑独然哉为其邑以最全者虽不乏人以殿黜者亦伙常询其故而方之犹登太行驶巫峡车坚马强舟檝完固者则若履康庄泛安流也利剑之遇盘错人才之理难事亦繇是也曩余因告归展省其邑人有过我者曰吾邑之尹曰郑子英甫河南鄢陵人也莅政已二载许常以亷静奉身以简当驭事期会集而公务理吏不能有所扰他无所作为而民得息肩讼庭省哗聒如牛马走辈皆沛然遂其乐生之心其圣天子之德与抑亦尹之能与应之曰天子之德实然尹盖深知圣意能奉宣而得其道之要者也客去吾固愿见尹而不可得今至京师尹上计考于天官称职复任谒告归故里省二亲与会于叶廷镇之寓轩观其仪止敦厚因问之曰尹以何事治民而得誉若是乃逊词无所答固问之对曰民本无事仆安得有事焉余益有感于衷乃作而言曰善夫无事之能安民也是知理者必以无事为主则欲不见而心不妄动简以驭繁诚以服人斯其物也使有民社者皆如是民其有不安者乎汉民之歌信不诬矣夫兴礼乐致雍熙亦必自清静无事始惜乎汉之不能弘阐之于前也尹尚加懋之哉使一邑为众邑式以副圣天子视民如伤之盛心愿莫大焉坐皆称善廷镇暨某等遂请次其言以为尹赠且为他日考绩崇秩之张本也

　　送罗公任归省序

　　丈夫处世不仕无义仕而岂能人人遭际竒遇如虞卿范雎之于秦赵公孙弘朱买臣马周辈之于汉唐者哉故必积功累年勤劳乆逺以渐而升者乃常事也或时之未至则屈于抱闗委吏者徃徃有之然有志之士恒修其在我不以崇卑贫富易吾操也罗公任氏世为江西南昌人力家事余暇读圣贤书事父母尽爱敬因其家有园池之乐凡故人亲友必极力招致以娱悦之使父母不觉其劳如古人所云者与其兄居友于尤笃家道睦于内诚信着于外其州里朋友者无异辞繇生员赴京师以其聪明见知天官留试簿书于是修已愈益慎奉公愈益勤歴三年无滞事考功以最称视其才固绰然有余也行将超擢矣乃葸然念其亲之在故乡定省踈旷泣而请于所司意以为奉亲之日有限报国之心无穷也得告以归戒舟楫有期矣僚友诸彦咸惜其别为咏歌篇章道情思进箴益以壮其行余同邑叶廷镇氏以相从之乆为礼义交尤稔来请余序其端余惟仕则慕君既仕矣而能慕父母者古人所难况当进超名利之际乎惟其中有所守故不以造次变迁必尽夫天理人情之至者而不茍焉耳公任年方将学日广意其它日所成就不止于此盖求忠臣于孝子之门者古今之通谊也尚其朂哉

　　竹隠集序

　　隠以竹名取其节也虚中修干柔枝翠叶歴霜雪而不悴竟歳寒而晚凋与松栢同其操非有节能如是乎炎蒸郁隆温风如烘入竹而清且凉如善之化不善忘其初之谓狂节之时用大矣哉士有饥不得而食寒不得而衣蒲轮束帛舆马隘闾巷节使趋门庭衒之以千金之赐懐之以通侯之印宁死而不为屈壮哉节乎隠者慕之推而达之见用于朝廷安人济众托孤寄逺临危制变惟义所通而不可夺出处虽殊其为节一也士君子立身行道不见知于人而不求人之知闲居独善乃取则于物之无情可以寓吾理者而不于人乎取之抑为轻世欤非欤抑有得于心之适欤抑可比德而尚友之欤徐生仲成结屋于鹤山之巅树竹环四围诵诗读书于其中以淑其身而不求人之知盖尚友于节也又以平日所得于心之适者形诸咏歌名曰竹隠集故为之序以朂其志生其勉之

　　延庆堂后序

　　君子之长国家者必周于天人之理积善埀训致其福于后昆也人之智愚不同而欲其子孙福胙祭祀不辍则同也君子知其然故立身也正事君也忠养民也惠使民也义不为衒耀表暴致饰于外必恭谨省察积集于内不独善其身必着其嘉言善行以为后进法善裕而福延于子孙则谓之余庆庆者贺也故君子积善而受福人心悦之而以为贺知人心之同于善也君子必因心之善以合乎天之理故天锡之福而人悦之所谓同于天人者也君子长国家者务此道也小人反是故君子积善埀训可继者巳也后人能嗣守不辍者天也君子之子孙象贤而受福者庆也人之心以为善也喜其善之及人可以为贺也小人或得福幸也幸难继也人之心不以为善也莫可为法以及人奚可贺也君子必积善而受之以正合乎天理人心之所同是以泽流子孙可以为法可继而乆也岂不可贺也耶予读前春坊汪先生延庆堂记及其命名之意知积善余庆之验也徽之绩溪汪氏自唐越国公讳华者始盛至宋讳某者仕为御史大夫累代文物相承积善力行本支甚繁衍也今几世孙彦忠又孜孜于善求言讲学慎择之不怠富而好德居乡里处宗族以善自安必将永于后也春坊之名其堂也实称其文意敦雅惓惓于善而归于诚服其言盖所以延庆之物也辽府殿下赐诗以美之趣尚深逺期以永乆未易以片言幅纸颂而尽也若夫汪氏自越国而下为世凡几十为年凡几百累世为善出处之迹必有版载惜乎余不得而详覩也纪善程某过余求言以广其意譲不克乃为序于后而系之以诗曰
　　积善成名其庆绳绳君子之孙厥德有馨富而能谦惟善是承古训是称格言是征允矣春坊博哉其言事物之理孰为善先洵美仁王乐善推善与人为善己实有焉汪氏之孙越国之裔学问进修用永厥世择善思诚春坊之训受而实之天人斯顺仁王之诗诗礼昭昭拜嘉服膺延庆遥遥奕奕龙山迢迢黟溪君子之孙忠孝是跻仁以为家义以为蹊积止不息仰止以齐肃肃君子邦家之干秩秩大猷斯屏斯翰朂是后昆善以为冠善以为庆于赫有灿

　　○传

　　狂夫传

　　狂夫者不知何许人也性不羁好读书放浪山水与好事者纵饮忘形大言造玄奥虽有识之士亦不能窥其浅深常时与人交则谆谆见诚实言行相顾能阴阳地理之术其取用与时辈不同验于休咎昭昭在人耳目间岂所谓狂者与他日从予游有执易以问者曰先生善易者也因发巻得艮卦曰艮其背不获其身行其庭不见其人先生以为何如乃率为之言皆不蹈常袭故而洞契不言之妙或以为神授先生遂直以此自任人皆谓之狂夫乃怡然受之曰此固善名我者也乃益肆其狂常坦腹跳呌曰古之狂也直吾岂媿于古人耶兊合不以谈希言顺鸿蒙耳目口三宝固塞勿发通是岂知道者哉吾固发之夫天地鬼神之秘不可得而言亦不可不言也使皆不言则小子何述焉人有就之者輙避去不交语或不意扣之则又极言无隠虽皆知其为有道之士然卒莫能得其要领因以狂夫着其名或言狂夫天台人姓王氏浪迹瓯栝间狂夫不为人言竟不知其果然否也
　　赞曰楚接舆之流尚矣如狂夫者其遗世絶俗而为之者与

　　乐缓斋记

　　世之缓者非一途人皆目之以迂众人非之而不易其所操者其自得者与其见利不惑者与客有好古博雅褒衣峩冠趋中律吕言法典谟非乐不作非礼不居射利后时屡空晏如人皆以为不足而巳独谓之有余常据缓而自乐掲斋颜而特书诚不能疾行而争先甘后尘以徐徐以安处而忘势以缓步而当车他日豢龙先生连轩结驷驺从繁伙过其门而式焉客方昼寝闻先生至起而求衣乃韈乃屦乃绅乃冠舒舒出而见焉豢龙氏之从者愠而言曰夫子游海内歴国都上者君王次卿大夫未尝不折节拥书执羁先驱诚尊夫子之德义甘至道之隽腴今彼何人独处穷庐谋不足以经国智不足以耀躯而夫子乃徘徊按节若有求于彼者何欤蒙窃惑焉豢龙先生拂袖而笑曰若所谓宝珠玉之润泽而不知菽粟之可以充饥而引龄也若徒见吾之荣荣晔晔岂能絜其百得而不足以偿一失哉若客之道所谓日月计之不足歳月延之有余岂若之所及也耶客姓钱氏字尹仁以乐缓名者其斋居也为之记者谷府长史刘仲璟也

　　蒙泉生记

　　山下出泉静而清人性之理其犹是乎钱生贵善自名曰蒙泉生予讯之曰蒙以养正圣功也今子名是其亦有志于圣学乎生曰走也有志先生悉之乎否也予曰子既名其名而不悉其义徒为园之檀乎其将以观美而炫外乎生曰走侍公非一日非信宿矣窃慕髙谊故惓惓以请益也走蒙也蒙蔽昧不通之象也夫易之蒙山下出泉泉为山所蒙而不能自达犹人为欲所蔽而不能自克圣人导之以道用刑人脱桎梏而底诸道焉功用大矣哉予闻生之言知其有所发也危坐不应生亦颕悟遂拱手再拜徐趋而出过石头城下登江东之桥纵目极览观波涛浩瀚之势恍然而返曰泉之所出岂山能蒙之哉仆受教多矣予嘉其志遂为书之

　　玩雪轩记

　　人以血气食色之躯不能无情繇是而玩好嗜欲不能絶亦其宜也昧者纵欲贪饫侈靡放逸惟情之殉而不知止乃有以其所欲丧其所以欲者不思甚也惟君子为能约之故取寄于清淡无情之物以为玩好乆则情与习一私欲消而天理纯矣孔子曰仁者乐山智者乐水后之君子有以爱莲爱菊爱梅或取夫山川草木日月风云之所感遇得其萧散髙致忘宠辱去系吝者于以寓言玩好亦将冀其与居之乆而吾之情与彼同也夫会稽张生康名其居之轩曰玩雪求予记之余闻物之清爽洁白者莫如雪温气迫于寒而不能散为寒所凝而为雪故雪之时初温而后极寒人之玩之未尝不毛发森竦肃然无亵狎意其似乎君子之亷介俨恪可交而不渎者与宜生之深玩而得其意也或曰雪之物严冱栗烈当隆冬之时隘川塞途使人不得和颜色而居处昔人氷山之谕以为知言岂君子之类也夫予应之曰天地顺运四时行焉寒暑节至故和气应而品物成寒雪之不可无于冬犹暑雨之不可无于夏也且赋诗断章采葑菲者不遗下体吾取其清洁肃爽而己又尝观夫至日闭闗商旅不行朔风起寒彤云蔽空于是乎霰雪交零不终朝而宇宙一色光耀莹洁王公大人与士君子之处温室广厦者重裘毳幙爇椒炽兽荐肥酌美烹茶赋诗岂不丽且清哉其亦有念于蓬庐鹑褐之士与征戍转输之人乎张氏父子皆乐善博爱吾恐其于玩雪之际此念一惊于心耳得不挠其兴耶姑又附于孟氏雪宫之末论云张氏以忠贞文学为越世家先辈及今名达士谱载甚详悉兹不述特记玩雪之一事耳生善画梅华深得饭牛翁家法梅之花与雪同一时其取类皆清洁者也

　　愿学斋记

　　传曰不学将落言人学当及时不可游衍同其迟暮而落也愿学乃公西赤对夫子之语盖谦退不敢遽为己任者夫子之诲人曰敏而好学学所以求仁也又曰当仁不譲于师尝以冉求退又励之曰今汝画皆尽言学之不可后于人也若是本府纪善会稽张宜中名其从孙錬读书之斋曰愿学或曰将勉之为学乃先为谦退以抑其心无乃怠乎宜中喟然叹曰行或同辙而异途言或同文而异义吾岂不见夫所谓学士大夫之徒者与大言广论则曰舜何人也予何人也髙尚其志固将驱驾前哲而凌躐当时者矣然考其践履真实成就果何如哉吾姑逊其志使就于学非使固执谦退以怠也语曰学如不及犹恐失之使夫志愿于是岂不可哉余善其言益嘉其能训子弟之得其宜也尝读周书至于世禄之家鲜克由礼以荡凌德实悖天道盖抚巻而三叹伤教道不幸也世禄王者眷念前人忠勋恤其后嗣资之以稽古崇德而象贤者也至于愚騃不肖之续将以丹书铁劵阀阅门第如天置地设之不可移者幼则骄惰长则放肆伤败礼法以至悖于天道而不可救岂其生之不幸欤其法家拂士父兄之非其人欤抑其居之使然狃于富贵骄淫之习而教不能入欤三者一居于此则沦胥亡矣是以乔木少而故家者难得也今观张氏以守臣死事之家世禄前代居于越者仅八百年本支繁衍文行名达之士不乏于时吾今所与游者宜中与其二子及从孙为世者三辈皆儒雅周慎迹其徃之膴仕可推而知后之来者固可踵而继也其故何哉良由长者能教幼者服膺以听相延为习者也嗟夫世道靡弊子弟之不听于父兄也乆矣若宜中之能以逊譲之训挫夫少年英鋭躐进之气为子弟若炼者拳拳于长者之教必克繇礼而不至于荡也所愿学者莫切于是诗曰此令兄弟绰绰有裕家道之绵长也宜哉又将可为后进法

　　颐斋记

　　颐之象曰天地养万物圣人养贤以及万民知天地生物必有所养也而天地为大圣人之理万民亦必有所养也而养贤为大养之得贤则心腹耳目股肱皆良于以建皇极立纲常明礼教仁义行而恩泽洽使民得其养而安且乆也大哉养乎天地之设施圣贤之教育民物之丰植无非雨露之所滋益而庶彚赖以成者也然则圣贤之所自养以其大者亦必以其道乎曰诚其心一其志寝兴无怠食息必谨敬义立而神明存焉善恶辨而职事理焉孟子曰养其大者为大人传曰能者养之以福此之谓也王均辅氏筑室鹤溪之北环以羣山带以流水缭以周墙荫以松竹读书乐道于其中夫所谓与物无恙与人无争而卒以全身逺害者必养之得其正守之得其道行之得其宜也均辅之伯父名谦字益友从永嘉郑如心先生学轩岐书得承制配合之术尤精彻或羣其药物或集其温良以平时气以扶天和为人愈疾患与平居所以致无疾者节宣适中疾徐合宜虽以数月获安为功亦不踰时濡滞以混厥标本也与人交游无少长贵贱皆接之以诚实临利害处危难未尝便已以陷人人以是益亲之享年九十有一常康徤若少壮者比终惺惺然不改常度交游邻里之人皆若丧其亲爱又以知其平日养己养人各得其道也均辅能世其业尤为乡里所推择与其子侄若孙同居以手指计者凡二百许雍穆如一日里之居百余家父子相继自本朝以来四十余年未尝有间言其所与游者又皆以礼义相敬爱不以炎凉气焰为踈数也先君诚意伯常善益友先生之医而嘉其有守有礼貌焉尝谓之曰处心平善以居乡里宜其康宁而寿也先兄叅政府君暨余与均辅交游甚善尝过其居览山水之秀笑谈徜徉于其间察其人敦厚周慎安于义命又深得夫养生之道与所以推巳及人者因名之曰颐斋石楼黄先生已为之记矣今予以疾蒙恩归于故园均辅复请余志之因述其详且欲请其养之之道以起予之沉疴也

　　双溪渔者记

　　客有居于栝之云阳东阜以双溪渔者自名暇日则持竿揭丝钓于涧阿歌曰溪之水兮悠悠鼋鼍不惊兮蛟龙不游逝者如斯夫孰为汝留聊舒情兮优游芳饵兮埀钩鱼不食兮非吾求与其负重任而颠沛兮宁踽踽凉凉而无忧或问之曰子居非双溪而以其名得非慕沈仆射为人乎客曰吾不忘吾宗耳又曰子非以渔为利者而以渔名得非时之不足子所乎客遂掩耳而走他日有以其事语余者余甚异之访而得其人焉沈其姓■〈王季〉其名廷藴其字也善一行禅师琴堂星命之术为人究灾福所以趋吉避凶者言率多验其迹虽脱略而行止尤谨厚其所藴藉固未止于此因记所闻见如是者并志歳月云

　　全生堂记

　　今年秋余卧疾中都医士郭原奉王命来视服其药旬日而愈医能顺时气为理亦善矣暇日以其家乘及行状示余盖上世仕宋居官莅政皆有功于时挂簪组者凡三人始居天台后迁于杭原居杭又五世以仕门子孙业医名其堂曰全生赵公仲穆为之书扁其名通于士大夫间德可知矣医以全人之生为心其仁者之徒与或曰有生必有死医焉能全之其诳也耶应之曰生之尽其寿而死是谓天理之常虽天莫能全之况于人乎其札瘥暴横药之则生不药则死以其药之而生名曰全生亦不谬也风寒暑湿之中于人或客忤昏眩颠仆暴絶应与剂而起者有矣尸厥亡阳施砭熨而复者有矣出入起居时气克害羸形伐性虚损劳弊药石可以理之妇人血气孩婴疳疹或失其经或疮或积药石可以痊之凡病之危笃而天期未尽者皆可以药石延之使逮当尽之期是全之以致于此时也夫自其期之尽者观之以为不全虽天地非全物也自其未尽之中或能引而延其歳月姑谓之全亦可也功业成器者莫不如是非知道者孰能识之原之为人安详淑愿今以医道叅侍王门众称勤谨暇日发其所学以全人之生而札瘥暴横赖不僵殒者亦多矣会稽张宜中氏复以籕古全仁二字贻之与人为善之心也吾闻仁者好生而原能全之固有先得其心与同然者也吾王甚好仁又喜原之得所依归将见其所全之生日广而仁不可胜用也其名声又昭著于永乆也是为记

　　榕湖轩记

　　榕树生闽广间叶阴浓而来髙风南方之宜木也其近水者尤茂张彦通氏名其读书之室曰榕湖轩求记于余按湖在闽之三山郡侯官县三沙乡西南连大江通潮汐泛舟江之浒则有白沙驿玉溪亭在焉鸡舆五峙双桂三峰峙其东北居是轩者揽山水之佳致搜经籍之刍豢存心养性将以探造化之秘赜蹑圣贤之髙踪又岂直轻富贵忘利达而已哉彦通之言曰吾之居是轩也安吾身俨如也存吾心一如也读吾书以求纲常之实行不务夸靡以矫揉也游目于山川平旦之气得其助者为多而榕之荫吾轩冬无严风夏无歊郁湖之波光荡漾涵映日月有自然之趣难以名状因名曰榕湖轩予谢之曰子之言善矣无以加矣抑颂子而勉焉可乎人之为轩馆者以翫赏而读书者以文词子之轩乃知安心而存心读书而务实览山川之秀而挹其平旦之清所以拔于流俗者亦多矣然而诗曰靡不有初鲜克有终尚期终之无怠敬之无失使榕湖之佳致与吾心同为融化不其美乎因不辞而书之

　　恒睦堂记

　　栝有世家曰项氏居龙泉县之安仁乡自唐以来奕世相继若千年矣至讳□字子永号恕翁者又以读书德行为族白眉常名其堂曰恒睦所以崇友于厚骨肉示悠乆而不废者也因广其义以伏腊之余贮谷若干石以周邻里之急歳敛其出之数而不取其息负不偿者因以俾之来歳不复贷如此者数十年里人皆便之恕翁之孙佐介余同邑叶廷镇来求记其事予时适读窦禹钧传乃慨然叹曰姬周以降民失井田能自振无缺者几何况能推其羡以恤人之不足者乎其轻财任侠为豪举者又非君子之道也若项氏以儒起家而跻膴仕或以儒而医能存心于爱物观其宗族谱系可见及其名堂之意将俾子孙肃雍永睦悠乆不怠可谓有物有则者矣佐字佑民为人警敏而能譲又能阐承祖志知必能大其后也诗曰子子孙孙勿替引之其必繇礼义之途而加懋也

　　恬澹轩记

　　距栝城东南十五里所倚好溪之南有胜地曰少微真境有宫殿楼阁以祠礼元始祖炁昊天上帝神仙百神有轩馆室庐以居黄冠之士颜曰紫虚观因山水秀洁饰以金碧形势壮丽光耀交辉造其境者莫不翩然有凭虚御风之想也前人盖多记之昔章思亷徐泰定为道士时能致锺吕与之同游竟以僊去其地之灵胜而人得以为助者从可知焉予少侍先君子游其所交当时羽士之众殆百许人少长秩秩皆潇洒絶尘理初陈君年二十余善小楷书习道业甚勤不接世俗事尤为先君所称赏曰此子世味淡薄其从吾与赤松子游者也遂与俱入山徜徉林壑者乆之理初为人和易庄重渊嘿平居淡然践履真实而不泥于物即其所居在金阙寥阳宝殿之东南隅名曰恬淡轩盖深得老氏冲漠恬淡之旨故行之専而守之一也火候之暇则鼓琴浩歌太虚旷朗之中观造化之运与日月之行若野马经目况于髙轩广厦珍羞美服与夫世人之所趋慕而以为得志者之为哉昔人所谓以道事天地天地犹一物也他可乐见非道在我者安能得其审耶余闻河上公善老氏学其徒盖公以清净之道淑诸萧曹汉文帝恬淡寡欲几致刑措民受其赐凡数百年犹水火饥渴之得饮食而济之以温凉不其大哉商周以后治道之所推譲者也他日以语理初曰子今逍遥物外真忘世者或可以其恬淡之要指归当路使为斯民息肩何长徃而不顾也耶理初乃拂桐整丝鼓梅花之操而继之以离骚适微风度于竹之虚隠隠然若有和之遂相视忘言而出余后驰驱沙漠今以疾告归理初乃泛槎携琴以过余之易斋其神彩清伟踰于少壮而旷世之度若鸿轩鳯翥于烟霞之表嗟夫俯仰畴昔三十余年人事变迁不可胜叹而有道之士乃若是神仙果可学耶吾将从理初与太初而为邻乎

　　○书

　　拟代苏子卿答李少卿书

　　少卿足下无恙幸甚相去万里逺寄音声辞旨缱绻意气哀切何者所出同而所处异也辱书以逺托异国悲心无聊夫风沙朔漠之场秋草蚤衰寒氷惨烈居人犹或厌苦况以国士慷慨羁客遐方屈身穹庐杂处异类又安得不戚戚伤心也哉武初见执时分以肉餧虎狼膏染草野以报汉恩盖夷齐抱义豫譲报仇茍尽我心岂图后录不意单于懐汉威灵卒得脱艰难复故国独拜茂陵于武初计诚已万幸谁复望爵赏哉少卿提雄师震威武以寡击众摧挫强虏其欲报恩于汉心岂殊途然而功烈奋扬武诚不足希其万一何乃临变差跌卒实吏议上累老母下及妻子使明主为少卿含愤交游为少卿失足武诚悬悬觖望也武闻事君如天恩不敢忘怨不敢报故崇伯被殛神禹嗣兴冀芮受诛成子安晋圣人不以为非春秋着之通义所以伍胥未免君子之讥而斗辛显赏于楚也先将军事先帝意少卿承恩陛对时讵尝念此今日曽可追怨耶萧樊周魏邂逅一时万世之后是非自定耳昔荆卿沉七族以谢燕丹之义要离焚妻子而复吴王之仇是以义昭于国士而名著于竹帛人谁不死死且不朽少卿初心有意曹沬之事矣岂不殉要离之义哉夫以少卿才武慷慨当今之时翻然改图则古人复见于斯先将军坟墓光辉増耀老母被戮之日犹生之年妻子之耻雪交游之言信汉朝之君臣顾反躬自惭少卿之义伸矣万世以下无复遗论况一时刀笔吏哉若长徃不返鬼于异域使先人坟墓为叛逆之土陇西桑梓为降人之里汉方有辞少卿永愧矣惓惓逺懐不惮徃复惟少卿念之大将军诸故人意与此同永诀未期伫伺髙谊

　　示侄仕祈书

　　汝今学道此心甚良然以未得要领先除好髙好胜心次屛息诸縁母泛谭强辨请略陈愚陋以为何如大概善不繇外来穷理尽性与释老家言心言性皆繇人性本源虚灵清净故皆可学而至所谓求则得之舍则失之若使本无从何求之释老空无之旨谓无形迹言外之意不言之妙非实洞彻安可妄施初入门也须见如何为空如何为无执之泥之都不是有情下种因地果生岂无来厯大忌念头错则殊途殊归自生支节融会不过误甚矣怕落空怕着相识者详之若儒者之学则自人伦日用中踏实地行将去须先明诸心知所徃虚灵不昧能格物致知物理既明故好恶是非虚实诚伪莫逃其前能尽三纲五常之道子思称知仁勇知则能辩是非识事理格致之谓也仁则推已及物无所偏倚诚正修必仁能守之推而齐治平不外乎此必勇足以行则知不徒知仁不徒守至诚无息止于至善妙用之至于无声无臭不能赞一词矣至易而行难无难在果确勇之谓也古人谓三教将无同名言也以吾观之子思称喜怒哀乐未发谓之中老子言清静虚六祖言菩提自性本自清静又安可谓不同也若于作用施为处混而观之只头面巳不同了何况人伦日用之迹也耶盖三教并立者繇其知性之本源皆导人为善若诸子百家多有不识性者故难与议道参也竟以鲁得之在汝而巳吾故悬悬且中之境畍极难识光风霁月尚犹髣髴故知不在言不知复何言哉到此处所谓本清净者果何物耶此行俱安好适春光浩荡风日清丽足使尘虑释然但一游一咏皆皇上仁育之至恩也日月如驰报効无绩又増惭愧耳汝等在乡里自宜谨慎避凶趋吉之道固宜尽心也屈子言无滑而魂兮彼将自然一气孔神兮于中夜存晦翁乃谓虽广成长生要诀不能外是盖与夜气之意合伊川又言常惺惺释氏言定慧又言不被十二时使却使得十二时动如何是使得十二时请问善知识三月廿七日书

　　又示仕祈侄

　　人来得书知汝作画且通禅甚慰逺望禅者蝉也如虫脱污浊之中自致于千章之未呼吸风露世人迹其髙逺可望而不可及也若乃厌清淡而不居则将贻笑于蝼蚁矣吾亦观自古得道之士于君臣父子大伦大节未尝有欠其明心见性定觉工夫皆是打透死闗亦非徒嘐嘐然曰古人而行不掩焉者大抵三教虽不同儒曰穷理尽性以至于命释曰戒定慧道曰清净皆是着实工夫方可深造岂泛泛习于陈言乃曰我能此我已觉悟此到临些子利害便至母取箕箒即生谇语何况生死岸头灼然札定眼光无迷无悟使六情不作哉若欲攻儒先尽人事便可达天理达天理则性命道德吾分内也若欲攻释先去贪嗔则入地光明自然路头不错若欲攻道则去执着声色有无不能沉迷渐入真道若以人生于天地间有三纲五常自然之道莫切近于儒辞章不与焉释老之道泛然髙逺踈于人事所谓宋征于人薛征于鬼是也若明识之士必能洞然要之三教非卓然不屈于物欲难以语道相去逺故叨怛葛藤必为具眼者所嗤笑若见均彰叶先生尝论之必能发我不及便风更伺报不赘

　　○铭箴

　　直内斋铭【为卢奉祠作】

　　内以直外以方齐肃端庄夙夜乎周防敬胜日昌如时雨之■〈雨上汸下〉玉佩琼琚明德孔光君子作箴用昭弗忘

　　集义堂铭【有记】

　　此铭二十年前所作因为记以表之昔蘧伯玉行年六十而六十化吾比于昔仅多文辞耳勉至于化将何时乎姑识歳月云时建文庚辰孟秋之十日书于吴江舟中
　　义欲集集则气充而神明存焉不欲袭袭则馁而昏矣君子主善以为学而弗怠也善积于躬而弗离也勿以私欲间也礼以节之乐以和之诗书以广之君子之谓义也无徃而弗集也饥食渴饮适吾养也夏葛冬裘顺时气也君君臣臣父父子子兄兄弟弟夫夫妇妇法天常也万事万变非义弗为也非义弗繇也非义弗安也万锺千驷不骄也箪瓢陋巷不忧也白刄不挠也死生不乱也湛然而中也应于物而用也皆义也道心明而天理全必集之正而存之一也吾以铭吾堂所以励吾行期无忝于先人也在后之人温恭朝夕维善之积式昭古昔以引以绎以无馁夫义以裕斯道于无极也耶尚慰吾先人也耶因旧铭而记之铭曰
　　有其名而无其实惟予之恤知言养气义以为质集义伊何笃恭孝弟克勤弗堕圣贤是至戒之慎之以永无悔

　　敬斋箴【为李至刚赋】

　　庄其容一其心俨乎其有临勿显之钦而昧以淫维予之箴勉焉无息确乎物之莫侵祈祈愔愔如玉如金肃恭神人式昭德音允矣君子福禄攸任

　　○颂赞

　　智者寺白描罗汉颂

　　释典大阿罗汉十六尊者受记佛祖以了末世众生之所未了故常住不坏其示现神通乃惊俗余事未可深议也因为颂云大教从来不具文刹那万刼等浮尘灵光一点无瑕滓静寂神通总是真

　　徐伯祥像赞

　　体之充气之雄确乎其有容将以公为遇于时也则未尝挂簪组乗髙驾驷以展其才器以为不遇也则放浪山水徜徉诗酒不茍售以希合有髙士之风岂非不谐于人而谐于天者耶

　　王伯永先生像赞

　　不营时俗之利故名之曰懒有潇洒絶尘之趋故名之曰云绍见山之易学实洞贯乎天人载瞻遗像山岳嶙峋仁者之徒肃诸缙绅

　　敬赞先考诚意伯像

　　虬髯电目探天根兮斡地轴扶龙兴云四方已肃以生民休戚为忧喜以天地晦明为荣辱武功既成而文治未尽其用者盖天也耶抑人也耶伯永号懒云

　　○续搜杂着

　　跋富氏族谱

　　余尝读宋元老大人事迹见蘓文忠公所制韩国富公碑铭乃古所谓以道事君者欤韩公之言行勋业昭昭然显于朝廷着于敌国当时蒙其泽矣其嗣续得不昌盛耶南田富氏皆韩分自出谱系至今为昭灼其先有为工部郎中某州刺史讳韬者唐季隠居南田卒葬南华山今无为观之东峙因名其山曰刺史山此韩公之髙大父也其子讳处谦为内黄令后赠太师封邓国公居河南遂为河南人逮韩公之孙承务郎佥枢宻院事讳直亮宣德郎直清者爱南田山水之佳复归泉谷其子姓蕃衍因徧择幽胜之地为别墅今居泉谷语溪之胄皆是也人见其敦尚儒雅守法度有礼譲之士知其必韩之后也有讳■〈氵联〉字澄川者尤斤斤质厚才德兼称为乡邑所推而仲璟富氏之甥也阅富氏之谱谍观富氏之子孙益知韩公之泽之深且逺也遂书以识其始末云

　　题赵南隠巻

　　炼师赵南隠氏养真于混元峰下客有好事者为混元真境图以贻之求予志其实按师青田人世为仕族好清虚藐富贵学驭风雷役鬼神之术又善卜筭徃徃有验犹不以为自足复从事卦气炉鼎鼎奥观其志直欲洞视万古与太初为邻也少尝游四方歴览名胜无能惬其意者惟乐斯地之髙爽又得清溪主者王松涧氏为之依归使无身外虑得以歳月澄其心神全夫元始正和虚白朗耀者他日道成白日髙举虽其功行道縁之至抑亦山川清淑之助与松涧成就之力者欤吾尝读屈原离骚其逺游髙举骖鸾翳鳯逍遥八表下视四极崇髙富贵皆不足以萦其心独过故乡必屯车齐驷徘徊兴感或至埀涕忍而不能舍也今师逺慕老庄近式锺吕室庐宇宙轮辕阴阳无官守言责之事与屈子不同何独惓惓于故乡之山水耶师好读书垂老不释巻其心必有所得难以语俗子者姑书于巻暇日以叅同讯之

　　赠塑工

　　夫大慈直指人心见性成佛像教故末法也世人不见不信不形不识舍像何征焉不为法人无以明证不为像人无以仰瞻法焉像焉两全无碍以致诸法并行悉无罣碍可也固知如来能离人我众生寿者一切相也今妙严禅寺因兵燹以来芜废非一有沙门某者捐舍应身余资鼎新创造三门大殿及诸廊房既成已后其中空空然无足以耸动人之耳目者乃命善塑者某餙如来佛诸天像莫不俨然如真佛见性钟鼔梵潮香花旛盖庄严威仪莫不备具令人履其地如遇弥陀佛会游极乐国此像之不可废者也传曰叶公好龙真龙游庭岂非因形感气得其应之速耶今浮屠氏以像感灵使人皈仰生敬信心是亦教门之一助也若夫由相以知真因真而离相又非常言常辞所能毕也某今行告归寺僧咸请余序以送之因书其所繇云

　　书圆觉经后

　　省庵卢居士为道人谢慧定冩圆觉经及其子珏书足成上下巻皆笔法秀洁可爱后跋语云愿教法流通尤见深信吾闻卢氏谱出范阳应六祖之族其佛眷属者耶不然何其儒与释之道贯也珍重珍重日慧定以经来求语心甚诚切余喜其求未尝希福德为实有相亦不与时故老辈搏量佛法若慧定者慕达官长者之名而求乎因其専致遂勘慧定本将门子以絶欲不娶励心精进期证圆觉止所谓广额屠儿放下屠刀立地成佛不待言语悟也姑示数句倘遇具眼将抚掌大笑曰露出尾巴子也偈曰
　　清净圆明正修正觉诸多菩萨如来一佛随方解缚氷化水清本来昭灼复转一偈曰铁牛度窓棂头尾一齐过浪荡大虚空免着拖犁摆

　　观音赞

　　纯一无伪千变万化提篮贩鱼不管唾骂挜卖不要如何待价老婆心切有甚闲话无人售头空来空罢

　　慈航本无航

　　慈航本无航法眼度众生云何度众生援彼离欲海云何为得度能离如是海云何名为欲愚痴及贪爱云何名为海譬喻深如是迷人陷溺之沉滞不能起佛以慈愍故说此无生法断除诸迷障令彼悉超豁除迷见真性如航度波浪虽不施喣妪大慈莫过是是名为慈航莫作舟楫想

　　又诗二首

　　迷时只欲寻师度悟了原来自放船十里芰荷风景好一天星月水光鲜乗流摇曳无拘碍顺势开帆絶妄牵大众此时齐到岸侬家把舵莫迁延
　　底事推牛集万人慈航一叶可通津秋空月皎江声寂春雨潮平水色新作浪蛟龙休恋怪忘机鸥鸟自相亲此心浩荡无羁绊不记芦花浅水濵

　　狂夫解嘲

　　狂夫学草圣奈尔心不定定不定圆中正咦看他凳脚入泥毕竟如此毕竟

　　狂夫杂兴

　　平生适兴多闲话付与时人作浪猜一酌曹溪知水味白云无意若为来
　　梅雨翛翛润气蒸满山新緑白云凝小窓对客看书罢意外榴花照眼明

　　示李得阳

　　赠汝并州百炼刀一刀削净杂劳嘈内心无喘诸縁息赢得清闲趣最髙

　　示王居士

　　凡修行人先要空诸业识业识既空即是菩提如何是菩提咄一刀两段

　　答沈原昭先生

　　伻来重承厚意祗感之甚日前侍诲获聆惟念阿弥陀佛求净土之语卑末甚喜老翁晩年知归结也但愿旧日享富贵今日爱清淡与平生慈爱眷恋诸縁正念杂念一齐勘破不问九十年前九十年后并诸过去现在未来干干净净一个沈原昭不费阿弥陀佛半点气力岂不快哉如以为未然更请于大慧书问内一鑚必得■〈囗外力内〉地一声此老昭然不昧又强如龟灵验也又知阿弥陀佛同来一家者也岂特阿弥陀佛而已一切皆然卑未恃爱饶舌乞亮真情为幸

　　书刘明善巻

　　如是修学之人空诸业识内外如一邪正俱冺践履境界得无上菩提实无所得如是如是文华藻思美则美矣谓之入佛阶梯非吾所闻明善恳求直措如语之曰空诸业识来向上一步则在汝边也

　　赠惟修无作

　　惟进修莫做作妙用工夫无络索泥牛入水身不湿铁蛇过海却褪殻生龟脱筒刹那间屠儿放刀成正觉好将无作本来心真实着脚无推托莫把上乗譲别人莫道鲁钝不肯学后辈状元前辈称向无捞摸处捞摸一拳打透水牛皮好个龙兴修无作

　　赞仁静堂像

　　洒落情怀吟风咏月闹中得静有何兠搭握手溪桥孰云遽别载瞻遗像惘然长忆静堂安在空空寂寂

　　赞复可宗长老

　　可宗问我求法语石崇问匄子籴米吴侬结舌有何言昨朝新雨连天洗

　　赠訇维那

　　西霞寺维那已訇号震霆二十歳能黙诵法华经一部于今四年矣众皆异之以为宿縁所致我闻大雄世尊在灵山会上演说妙法当时大众闻其一句一义信心解悟者悉证无上菩提况能备记一大会中真诠宻义洞了洞彻者耶訇师便当于此法华经中念念相续如川流海注如日运月行不退不转不迁不变戒定慧三法门一齐精进则衣带宝珠不待求而自得普门妙观无假借而大明故足甘露味者必无饥渴悟法雷音者何有惊疑畧说如是尚勉进修偈曰铁墙无缝须鑚透推到灵山不见踪门外石人齐唱喏人间蓦地出真龙

　　金字金刚经巻后

　　大雄世尊说三乗法开度羣迷一大藏教百千万言敷演妙义接引诸根可谓至矣独以金刚般若波罗蜜经接引上乗其故何也夫上乗之人自见自性无悟无迷又何待言语接之哉尝闻莲出污泥故无俟于雨露而后清洁雨露之润实有滋于莲之光华乌号之弓能彻札矣必排击以端之棠溪之金无矿滓矣必冶炼以坚之故上乗之初拭也必假明师印正钝根之渐熟也亦可说法以度生譬犹良骥之善走也欲适秦必西辕黄龙之善泛也欲度辽必东指繇是知世尊大慈必以金刚般若波罗蜜经接引上乗荷担如来阿耨多罗三藐三菩提真实妙义以续慧命开导末世众生源源不絶济拔迷涂故以能为人演说金刚般若波罗蜜经则福德胜于以如须弥山七宝布施其故何也夫宝者不过庄严色相之具耳一旦四大幻空则其所宝尽入他人之室其又何所宝也其实不如能于四句偈中净信悟明得吾本来面目去来无碍得大自在所谓如须弥山七宝于我何加焉信知如来不妄语也后人设金冩经者盖以明经为重金为轻也如来又以法尚应舍何况非法又知身尚应舍何况于金如是经者说万法空如是舍者证万法空如空如舍即我性空性无相故性性不空故知金字经者庄严相也一念生净信者实相无相也因庄严相生净信心证明实相是故闻经悟道亦多人矣则经义广博福德弘阐无量无边非妄谈也钱孔昭以金字般若波罗蜜经求予转语示此畧议孔昭孔昭既能舍财续经必能一念以生净信能求庄严以证实相又知聪明伶俐汉能以智慧篲净扫脚根跳过金刚圈直造波若岸非虚语也尚勉之哉

　　易斋集巻下
