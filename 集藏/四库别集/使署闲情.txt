
使署闲情 清 六十七 辑着

　　
　　范序
　　庄序
　　使署闲情目录
　　使署闲情卷一
　　赋
　　平南赋
　　台湾赋
　　诗（一）
　　感怀
　　己亥除夕
　　齐价人移浯，以诗投赠；次韵答之
　　野鹤
　　题宁靖王斋壁
　　柬曾则通借米
　　别洪七峰
　　咏篱竹
　　送层公回闽二首
　　九日，过海幢寺送金道人（即卫公也）回丹霞有作，并寄逃两诸公
　　代家简生送别黄逃两别驾还漳
　　过惠州东沈屺庵司理公祖（余非罪罗雉，无沈公极力解脱，几难逃崑焰矣。将归解，便道赋此谢之）
　　至日，舟次有感二首
　　登坡公白鹤峰有感
　　舟次早行
　　海中岛
　　东郊迎春
　　郊行即事
　　答筱岫弟到榕城见寄
　　舟人言泛海不见飞鸟，则渐至大洋；盖水禽陆栖也
　　喜荔枝船到
　　戏成示客
　　居赤嵌一载矣，计日有感
　　暮春即事
　　凤弹
　　雨止
　　秋日偶成
　　野宿水仙院
　　安平镇
　　自安平镇风中返棹，波涛基恶。归卧竟日，而心犹悸。作诗自嘲
　　野宿
　　海吼
　　夜
　　自适
　　客自鸡笼还，言形势甚悉
　　冬日眺远
　　客以琴见贻，招张尉闽嘉试弹古调
　　除夕雷雨大作
　　秋日杂诗八首
　　草堂漫兴
　　田家
　　瘴气山水歌
　　病中
　　澎湖
　　厦门登岸
　　台湾吟
　　海会寺
　　手植文公祠梅花
　　文昌阁落成
　　台湾杂咏
　　赤嵌城观海
　　冈山
　　上淡水社
　　九日罗山遇雨
　　罗山志别
　　檨圃
　　题台湾周明府钟瑄小照，即以赠行
　　泛海
　　东征逾载，整棹言归。巡使黄玉圃先生索台湾近咏，知其留心海国、志在经纶，非徒广览土风、娱词翰已也。赋此举教（五首）
　　过澎湖屿
　　巡行
　　雨中感怀四首
　　旅夜书怀
　　赠别
　　过钓台
　　咏伪郑遗事四首
　　有感
　　秋夜
　　暮春独坐
　　朱文公祠梅花（陈中丞清端公手植）
　　水帘
　　松关
　　竹栈
　　蕉屏
　　初夏讌集
　　暮春
　　夜坐
　　凤仙花
　　老来娇
　　龙潭夜月
　　屏山夕照
　　鸡笼积雪
　　挽宁靖王
　　寒食过五妃墓
　　九日会澄台即事
　　新园道中
　　阿猴武洛诸社
　　过罗汉门山
　　写怀
　　劝农归，路经海会寺，与诸同人分赋
　　立春
　　劝农归，路经海会寺次韵
　　再过海会寺次韵
　　秀峰塔
　　放洋
　　台阳志别
　　使署闲情卷二
　　诗（二）
　　甲子奉命赴台清查官庄，即事成咏
　　六巡使见示长句却寄
　　再答六司谏
　　寄台湾巡使六给事
　　送范九池侍御巡视台湾
　　复成七言律一首
　　送范浣浦巡视台湾
　　台江杂咏
　　再叠台江杂咏原韵十二首
　　三叠台江杂咏
　　题张司马（若霳）「七夕乘槎图」，次六给谏韵四绝句
　　闻余初度，诸生有欲以文寿者。赋长句辞之
　　北行杂咏十二首
　　张司马五十寿，柬以长句
　　和巡使六给事九头柑原韵
　　和巡使范侍御「正月五日斋头见菊花」原韵
　　安平城阅武
　　诸罗道中即事
　　题方司马「独钓图」
　　安平晚渡
　　沙鲲渔火
　　鹿耳春潮
　　鸡笼积雪
　　蝘蜓鸣
　　揽清堂即事
　　鹿耳春潮，次前观察高公韵
　　鸡笼积雪，次前观察高公韵
　　澄台观海，次巡宪六公韵
　　鹿耳门对雨
　　鹿耳门月夜
　　雨中观潮
　　金瓜茄
　　白沙书院示诸生（时书院新落成）
　　柑子
　　菊花
　　桃花
　　二月诸罗道中
　　赋得夜凉溪馆留僧话
　　赋得楼台倒影入池塘
　　与友人论诗
　　乾隆九年元日，于泰安州崔家庄驿望阙拜贺。恭纪短句
　　过新泰县羊流驿怀古
　　蒙阴道中纪事（正月二日）
　　正月五日书所见
　　晓发桃源道中口占（正月初七日）
　　渡杨子江（正月十二日）
　　舟中晚眺（正月望日在无锡县作）
　　夜泊吴江（正月十七日）
　　武林下里谣（正月二十三日）
　　泊舟钱塘江口（正月二十三日）
　　富阳道中（正月二十四日）
　　晓发桐庐到，望严先生祠堂（正月二十六日）
　　桐江纪事（自正月初五日红花埠遇雨至二十八日，江浙一路晴时仅一、二日；余皆阴雨）
　　初抵台湾，柬书都谏
　　画竹
　　题画山水
　　题碧桃花
　　新雨
　　新莺
　　新月
　　乙丑立春
　　人日
　　方司马惠九头柑柬谢
　　庄副使惠女贞酒赋谢（限「从」字）
　　即事偶成二律
　　十月二十三日庄副使相邀赏菊，次范侍御韵
　　赠泰记室
　　画菊
　　鹿耳门汛即事
　　柬雅蔚文
　　九日
　　题张司马「七夕乘槎图」
　　即事二首
　　戏题张司马「三盃草圣图」
　　（附）前题（调「蝶恋花」）
　　喜雨
　　（附）题庄观察「瞻云爱日图」（调「满江红」）
　　北行杂咏
　　澎湖三十六岛歌
　　中秋夜望月
　　废宅
　　题屏风
　　题画
　　凤山道中
　　自题
　　礁巴师戎晓发
　　鼈兴溪
　　二赞行溪
　　秋雨后即事
　　渡筦林潭
　　依仁道中
　　秋吟
　　村中
　　登赤嵌城远眺
　　郊行古宪
　　海会寺次壁间韵
　　昭亭看白莲
　　小店仔夜宿
　　宁靖王祠
　　五妃墓
　　琅峤山
　　春日
　　拟古
　　挽蔡烈妇
　　秋夜漫兴
　　赤嵌城
　　前题
　　和宋明府「村夜」原韵
　　龟山晚眺
　　移家
　　五妃墓
　　巡宪署食九头柑（限「谙」字）
　　赋得开遍春花（限「臣」字）
　　含羞草
　　倒垂兰
　　题画二首
　　安平晚渡
　　莲池潭
　　游竹溪寺
　　罗山访友人，值雨后留饮
　　辽罗阻风
　　和梅轩叔原韵
　　和高方伯韵
　　寿范浣浦恃御
　　和六给谏「除夕前一日得雨喜而有作」原韵
　　题六给谏「看竹图」
　　（附）读陶士行传（调「满江红」）
　　（附）病鹤（调「踏莎行」）
　　秋夜
　　草虫
　　咏鹤
　　行饭暮归口占
　　使署闲情卷三
　　杂着（一）
　　请采买米谷按丰歉酌量价值疏
　　请查核案件疏
　　（附）郑克塽归降第一表
　　（附）郑克塽归降第二表
　　防海议
　　饬零星散户归并大庄檄
　　观风示
　　观风示
　　通饬慎婚姻重廉耻示
　　署凤山学月课示
　　诸罗学月课示
　　与周抚军书
　　与雅观察书
　　道南统绪论
　　台湾风土论
　　文论
　　「半石居诗」序
　　孙湘南「赤嵌集」序
　　黄侍御「台海使槎录」序
　　「瀛壖百咏」序
　　「重修台湾府志」序
　　观风示
　　「婆娑洋集」序
　　使署闲情卷四
　　杂着（二）
　　「重修台湾府志」序
　　「靖海纪」跋
　　张恃御「瀛壖百咏」跋
　　「婆娑洋集」跋
　　五妃墓碑跋
　　「重修台湾府志」跋
　　梦蝶处记（李茂春别墅）
　　海东书院记
　　秀峰塔记
　　凤山县重建明伦堂记
　　重葺斐亭记
　　文庙重修碑记
　　白沙书院记
　　新修城隍庙前石道记
　　老古石山记
　　祈雨移城隍牒
　　祈雨移龙王牒
　　新建普济堂启
　　劝学箴
　　张跋
　　陈跋
　　后记
　　●范序
　　「使署闲情」者，巡台给事六公辑台江诗文成集而名之也。公本于使署之余，作诗歌以适闲情，因有是集一卷；余与公修志时，已采入「杂着」中矣。既而志事已竣，公又搜得近时台湾诗文若干首，不暇补入。公既珍惜此邦之文献，且不忍没人之长，因即移己之集之名以名之，而附己所作于后。盖公之好学深思有过人者矣。昔左思赋「三都」，门庭籓溷，皆着纸笔。而王氏论作四六，有伐山、伐材之异：伐材者已成之柱，略加绳削；伐山者蒐山开荒，自我取之。公之搜剔台江遗文，用心最苦，故所得为多，殆所谓伐山者乎？
　　余于公之着作，若「釆风图考」二卷，「台海」则有跋、「番社」则有序；公不谓余之不文也，复乞余言以弁是集之首。盖余与公二年聚首，相知最深；而于是集之所以名也，亦惟余知之深。余春莫将复命，促理归装，不能征繁词。因直陈其事，不嫌过质。异时釆风者网罗旧闻，釆辑以补志乘之阙，是所望于后之君子；此尤公之志也夫！
　　乾隆十二年（岁次丁卯）春仲，钱塘弟范咸拜序。
　　●庄序
　　巡使六公与侍御范公寅恭协好，尝同修「台郡志」，广征诗文。或束笋、或编韦，拉沓麕至。属劂竣，有未及纂者。公嗜才若渴，不及铨次其爵秩、篇目之序，随所入，录付梓人，名之曰「使署闲情」。
　　今夫为政，闲不闲，何常之有。缅考古贤同宰单父，或鸣琴、或戴星，抑何异欤？几务丛脞，废弛以求闲，非闲也；清和悉理，勤敏而得闲，斯闲矣。节俭正直以风有位，政有余暇。吾于是集见公有素丝委蛇之度焉。昔姬公总政莅官，退辄读书百篇，日见七十余士，是不闲而闲、闲仍不闲也。公殆有慕而兴焉者乎？吾见灵台偃伯，山海敉谥，或击壤、或含哺，作息不惊其天，草木化光、禽鱼适性；唐人所谓「为政心闲物自闲」也，岂徒夸汲之卧治、顾之垂帘巳耶！
　　适属言于余，因书而弁诸简端焉。
　　乾隆十二年（岁次丁卯）季春，署台湾道庄年谨序。

　　●使署闲情卷一
　　白麓六十七居鲁甫辑
　　赋
　　诗（一）
　　○赋○
　　平南赋
　　台湾赋
　　○平南赋周澎（晋江人）
　　海氛煽虐数十年，大将军施公衔命往征，一战而克。「平南奏疏」一编，乃都人士家谣户颂，积成卷轴者也。虽里巷微词，而輶轩足采。乃摭其事实而作赋曰：
　　繄帝德之光华，曰圣神而文武；耀化日于中天，扬仁风于率土。赓一廷之都俞，舞两阶之干羽；张百旅之熊罢，抶千屯之貙虎。六服率宾，万方安堵；靡不稽首来王，输賨天府。惟是东南一带，溟渤奥区；蛟鲸出没，陆梁逋诛。依鼋鼍以窟宅，聚蜃蛤而为徒。乘风涛以鼓鬣，播毒焰于萑苻。长使海滨黔黎，毁家破室；云屯士旅，抱戈枕殳。嗟桑田之万顷，乃弥望而平芜。困頳鲂于涸泽，泣流鸿于征途；错烽烟于野戍，栖磷火于寒墟。至于凄风鸣柝、凉月啼乌，莫不含畯茹戚，恻怆嗟吁。
　　天子乃念南国之仳■〈亻离〉，每殷勤而宵旰。曰：『惟予股肱，孰是仗旄秉钺，为海邦剪此暴乱』？佥曰：『惟彼元勳，夙膺宠眷；俾控制以专征，用克纾乎庙算』。帝曰：『都！自江以南，倚女为屏翰；其克奏肤功，以靖此多难』。于是分虎竹、绾龙章，辞禁卫、出帝乡。貔貅夹队，鱼丽成行；戈艇的皪，旌旆飞扬。驻雄师于泽国，若雨集而箕张。惟其地当斥卤，井竭水浆；喜甘泉之应祷，供万灶之餱粮。乃修艛舻，爰戒舟航；凌中流以击楫，揽形势于沧浪。先卜期以决胜，奏神策于庙堂。繄重渊之弥漫，慨风浪之不常。望蜃楼之缥缈，嗟欲济之无梁。因而画沙为堤、聚米成岛；孰漂疾当其惊湍，孰盘淌介其要道；孰旁涯而可泊舟，孰顺流而堪直捣。敌巳在吾目中，胥按图而可考。定方略于金城，羡充国之计早。知拉朽而摧枯，胡险阻之能保！
　　尔乃乘机制变，六月兴师；舳舻千里，霄汉蔽亏。剑气干云而闪烁，甲光■〈罒上育下〉日而陆离。横惊波以代鼓，拨瘴雾以扬旗。各星罗而■〈其上木下〉布，听中坚之指麾。因念蛟宫盘踞、兔窘凭依，既蜂屯而蚁聚，复扼险而负危。虽投鞭之可断，匪制胜之机宜。故毁军以骄敌，弄股掌之婴儿。彼乃疏汛守、撤藩篱；虽北来之军旅，岂渡江之能飞？横千寻之铁锁，沉水底以何为！于是鼓轻桡，浮彩鷁；溯鸿波，撼绝壁。凌冯夷之宫，捣潜虯之宅。维时冲颷怒号，狂涛湍激；飞沫喷空，滂湃瀄汨。吞海岳以俱冥，合水天而齐碧。百族为之震惊，千灵为之辟易。天吴排浪以浮游，罔象穿烟而蹩躃。篙工、柁师，逡巡踧踖；莫不辍樛停桡，惊心动魄。尔乃精诚上格，叱电驱霆；飞廉顿辔，屏翳潜形。波臣欢焉助顺，海若剡其扬灵。爰散金以誓士，耻与敌而俱生。复焚香以戒旅，惟妄杀之是惩！于是军声震，士气腾；艨艟发，枹鼓鸣；摇赤羽，麾青萍；歼怪鳄，殪毒鲸。弓不虚发，矢必应声；倒戈漂卤，流血波頳。既献俘而授馘，遂扫穴而犁庭。乘长风以破浪，藉专阃之威棱。
　　因而倾其巢，划其垒；败甲残鳞，俛首帖耳。济药石以扶伤，俾疮痍之咸起；仗天威以纵擒，使归布其德音。曰：『漏网之余魂，漫称雄于井底；将计日以成擒，胡凭陵之足恃？念薄海之含灵，皆朝廷之赤子；无追踪于田横，五百人而俱死！倘衔璧以来归，当茅土而锡尔。惟公事之勾当，何私仇之足耻』！彼乃籍户口，输土田；匍匐蚁伏，稽首军前。曰：『南人不复反，愿禀朔于尧天；知圣朝之宽厚，必罔治于厥愆』！若夫哀鸿失所，琐尾堪怜；延颈企踵，霓望久悬。瞻王师之至止，胥雀跃而欢颜。陈壶浆而塞野，奉筐篚以周旋。桑麻无扰，井里依然；耕不辍耒，贾不易廛。相与脱釜之苦，登■〈衤任〉席之安。更有流离迁客、顦顇闺鬟，吊天涯之魂影，悲绝徼之风烟。盻征鸿而帛书难系，吟夜月而笳拍空弹。望乡关于万里，长掩涕以流连。欣拨云而见日，乐故土之生还。乃复纳叛招降，编之部曲；曰：蔡人即吾人，务推心而置腹！彼坑卒于长平，何徒肆其残酷；化鹰眼以咸驯，各卖剑而买犊。念胜国之宗支，多窜身于穷谷；怀禾黍之故都，每悲歌而当哭。彼白马以宾王，殷宗为之不覆；惟圣世之芳规，旷千春而并烛。于是雕题贯胸之象、燋齿枭■〈目闲〉之伦，回首请吏，愿列编民；迁情反志，服教畏神。固绝徼荒陬，尽变为乐土；何殊方异类，共识乎尊亲。若乃威灵远暨，悉主悉臣；陆讋水栗，奔走来宾。琛币重译而交贡，梯航接踵以并臻。火齐、木难之宾，珊瑚、瑁之珍，乌集鳞萃，靡不咸陈。岂中朝特贵乎远物，乃遐方共闻有圣人。
　　由是铙鼓传、干戈戢，唱天山之歌，勒燕然之笔。交趾之铜既标，淮南之碑亦立。捷音颷发于闽关，露布星驰于北极；六合莫不腾欢，至尊为之动色。曰：『海波之载扬，四十年如一日；吁嗟乎苍生，不安于稼穑。仗尔师贞，一战而克。从兹恶氛除、劫灰熄，乐桑麻、恬作息。南顾纾忧，云谁之力！其速议褒封，用彰彼勳德』。尔乃登清庙，播乐章；告海邦之清晏，庆社稷之灵长。遂褒以丝纶之天语，锡以黼黻之兖裳。指河山而盟带砺，分茅土而勒旗常。谓『尔元戎，邦国之光；用锡尔铁券，尔其世守而永藏。藉金城之万里，用屏卫此一方。奠封隅以永固，巩奕叶于苞桑。追伏波之旧烈，旷百世而流芳』。
　　于是居者相与庆于闾、行者相与歌于市，胥朋酒以言欢，赓吉甫之燕喜。愿长借乎衮衣，沾化雨于桑梓。若乃铃阁余闲，左图右史；吐握下贤，赤舄几几。门多珠履之宾，座满缝掖之士。同雅歌于祭遵，等轻裘于叔子。令既肃于秋霜，心复澄于止水。彼烟阁与云台，知姓名之永纪！备采风于輶轩，词遍腾于下里。乃歌曰：嗟沧海兮喷狂涛，蛟龙斗兮虎豹嗥；兵车络绎兮馈饷劳，悲中泽兮声嗷嗷。孰提师兮奋旌旄，麾霓虹兮掣宝刀？淬龙泉兮鷿鹈膏，入蛟宫兮斩毒鳌！斩毒鳌兮奠沧海，吁嗟伟烈兮斗汉争高。
　　○台湾赋台厦道高拱干（关中人）
　　繄洪荒之未辟兮，含混沌而渺茫；迨河山之既奠兮，爰昼野而分疆。裂九州而成千万区兮，用环四海以为百谷王；维禹功之所不及兮，遂弃之于莽莽而苍苍。
　　一自地借牛皮，谋成鬼伎；断发裸身，雕题黑齿。营赤嵌之孤城，筑安平之堡垒；隐楼橹于鲲身，藏火攻于鹿耳。贸易遍于三洲，资生凭乎一水。藉三保而标名兮，致怀一以不轨。哀氓黎之何辜兮，聚魂魄于万里！
　　嗣是荷兰煽虐，徼幸成功；鹿门潮涨，滃窟戍空。时移事去，兵尽矢穷；窜余生而归国兮，遂踞此为蛟宫。非天心之助逆兮，盖劫运之未终！不谓寇我疆场，焚我保聚；时乘无备而肆其鸱张，或因不虞而资其窃取。收亡命于淮南兮，聚无良于水浒。民不聊生，王赫斯怒；咨左右之夔龙，率东南之熊虎。定百计以安澜兮，果一战而纳土。于焉扩四千载之洪蒙，建亿万年之都邑。风既变为维新，俗亦除其旧习。文武和衷，干戈载戢；谁肆志以行吟，岂有怀而靡及！
　　若夫狂澜既奠，海若呈奇；一望琥珀，万顷琉璃。波溶溶兮长泻，天苍苍兮四垂；风轻兮水面，云淡兮山眉。即羁臣与游子，亦抚掌而忘饥。至于辉璧耀奎，阴阳分位；疋练悬光，空明捏翠。乘舵艋兮小舟，结金兰兮同志。玉树兮千章，青州兮一醉。实自幸世外之有身，谁复疑此间之无地！
　　至若山山含紫，树树凝青；层峦叠嶂，戴月披星。点银砾而皓皓，穆金波而盈盈。时微云以四抹，忽啼鸟兮一声；怀高冈兮彩凤，闻此地兮仙灵。羌应接而不暇兮，又何让乎山阴！尔乃石尤乍起，马首长驱；雷鸣海底，雾失天隅。涛仓皇而山立，浪怒激而箭趋；惊闻声为飞炮，讶入眼而坠珠。乾坤兮云狗，风水兮人鱼。则惟有寄余生于泡影兮，谁复望视息乎斯须！
　　若乃水土无情，番夷裸处；既惯狎鸥，谁伤硕鼠！虽敬老而尊年，奈轻男而重女。富赛悬壶，粮无宿贮；围尺布之蒙蒙，谓衣裳之楚楚。蛇目蜂腰，雀行鸟语。而或荡子从军、贞臣流寓，哭倒行于穷途，伤逆死于日暮。奋一臂而长呼，轻余生以不顾。至阖室以雉经，且从容而遵路。于是水变为愁、山真如醉，呼泣月之子规，泪批风之贔屭。魂黯黯兮牢骚，魄凄凄兮憔瘁；固志士之不忘，亦斯文之未坠。
　　乃至虾须百丈，鱛骨千寻；贝文似凤，鱼首如人。大灶之寿三万岁，蝴蝶之重八千斤。非此邦之物产，盖在乎南海之滨。又如蜃楼缥缈，海市高低；碧云拥日，驾浪为梯。光从定后，圆始天跻。非此邦之风景，又在乎东海之青、齐。更或桥边鳖泣，别泪如珠；山头剑举，雪城为墟。飞女仙之一石，起剡史于沾濡。扶红裳之鱼女，使之返乎沮洳。而兹邦无此怪异，又或见之于洞庭湖！
　　噫嘻！户满蔗浆兮，人艺五谷；地走风沙兮，群游麋鹿。厌五亩之宅而不树桑兮，任三家之村而亦植竹。道无远近兮肇牵车牛，人无老幼兮衣帛食肉。惟占籍而半为闽人兮，故敦厚亦渐摩而成俗。若欲尽写夫咮■〈口离〉之弇陋兮，恐或见嗤于庄士之端肃。即饮食亦餖飣而无奇兮，原未穷夫人间之水陆。惟圣世能破夫天荒兮，故沧溟亦拓其地轴。聊搦管而赋其物情兮，用以佐夫风谣之一曲。
　　○诗（一）○
　　感怀
　　己亥除夕
　　齐价人移浯，以诗投赠；次韵答之
　　野鹤
　　题宁靖王斋壁
　　柬曾则通借米
　　别洪七峰
　　咏篱竹
　　送层公回闽二首
　　九日，过海幢寺送金道人（即卫公也）回丹霞有作，并寄逃两诸公
　　代家简生送别黄逃两别驾还漳
　　过惠州东沈屺庵司理公祖（余非罪罗雉，无沈公极力解脱，几难逃崑焰矣。将归解，便道赋此谢之）
　　至日，舟次有感二首
　　登坡公白鹤峰有感
　　舟次早行
　　海中岛
　　东郊迎春
　　郊行即事
　　答筱岫弟到榕城见寄
　　舟人言泛海不见飞鸟，则渐至大洋；盖水禽陆栖也
　　喜荔枝船到
　　戏成示客
　　居赤嵌一载矣，计日有感
　　暮春即事
　　凤弹
　　雨止
　　秋日偶成
　　野宿水仙院
　　安平镇
　　自安平镇风中返棹，波涛基恶。归卧竟日，而心犹悸。作诗自嘲
　　野宿
　　海吼
　　夜
　　自适
　　客自鸡笼还，言形势甚悉
　　冬日眺远
　　客以琴见贻，招张尉闽嘉试弹古调
　　除夕雷雨大作
　　秋日杂诗八首
　　草堂漫兴
　　田家
　　瘴气山水歌
　　病中
　　澎湖
　　厦门登岸
　　台湾吟
　　海会寺
　　手植文公祠梅花
　　文昌阁落成
　　台湾杂咏
　　赤嵌城观海
　　冈山
　　上淡水社
　　九日罗山遇雨
　　罗山志别
　　檨圃
　　题台湾周明府钟瑄小照，即以赠行
　　泛海
　　东征逾载，整棹言归。巡使黄玉圃先生索台湾近咏，知其留心海国、志在经纶，非徒广览土风、娱词翰已也。赋此举教（五首）
　　过澎湖屿
　　巡行
　　雨中感怀四首
　　旅夜书怀
　　赠别
　　过钓台
　　咏伪郑遗事四首
　　有感
　　秋夜
　　暮春独坐
　　朱文公祠梅花（陈中丞清端公手植）
　　水帘
　　松关
　　竹栈
　　蕉屏
　　初夏讌集
　　暮春
　　夜坐
　　凤仙花
　　老来娇
　　龙潭夜月
　　屏山夕照
　　鸡笼积雪
　　挽宁靖王
　　寒食过五妃墓
　　九日会澄台即事
　　新园道中
　　阿猴武洛诸社
　　过罗汉门山
　　写怀
　　劝农归，路经海会寺，与诸同人分赋
　　立春
　　劝农归，路经海会寺次韵
　　再过海会寺次韵
　　秀峰塔
　　放洋
　　台阳志别
　　○感怀沈光文（鄞县人）
　　暂将一苇向南溟，来往随波总未宁。忽见游云归别坞，又看飞雁落前汀。梦中尚有娇儿女，灯下惟余瘦影形！苦趣不堪重记忆，临晨独眺远山青。
　　○己亥除夕
　　年年送穷穷愈留，今年不送穷且羞；穷亦知羞穷自去，明朝恰与新年遇。赠我椒樽属故交，频频推解为同胞。客路相依十四载，明年此日知何在？修门遥遥路难通，古来击楫更谁同！也怜窭空嗟旡告，犹欲坚持坚雪操。爆竹声喧似故乡，繁华满目总堪伤！起去看天天未晓，鸡声一唱残年了。
　　○齐价人移浯，以诗投赠；次韵答之
　　性懒恒耽逸，身闲若避纷。当关学望气，载酒欲论文。佳翰诚臻圣，新诗更轶群。枝栖欣不远，时冀挹高云。
　　○野鹤
　　独得孤骞趣，难违天性真。优游俯仰适，爱惜羽毛新。高与烟霞狎，廉为雁鹜嗔。朝游苍海表，夜唳鹭江滨；骨老飞偏健，身闲瘦有神。已知矰缴远，几阅雪霜频。舞月寒流影，依松静绝尘。乘轩尔何事？翻欲贱朱轮。
　　○题宁靖王斋壁
　　修得一间屋，坐来身与闲；夜深常听月，门闭好留山。但得羁栖意，无嗟世路艰！天人应共仰，愧我学题蛮。
　　○柬曾则通借米
　　迩来乞食竟无处，饥即驱我亦不去；甑中生尘兴索然，飧风吸露望青天。穷途依人仍不足，自顾已忘荣与辱。何当穉子困饿啼，绝不欲我作夷、齐！勉学鲁公书新帖，呼庚未免为臣妾。嗟嗟！苦节尤难在后头，一日不死中心忧！
　　○别洪七峰
　　鹭岛初来便识君，东山又共学耕耘。发肤无恙悲徒老，着述方成悔欲焚。忽作闲心同倦鸟，俄焉长揖别高云。从今只合言于野，理乱都将置不闻。
　　○咏篱竹
　　分植根株便发枝，炎方空作雪霜思。看他尽有参天势，只为孤贞尚寄篱。
　　○送层公回闽二首陈廷和
　　我生犹未老，天意欲如何？日月双蓬鬓，乾坤一放歌。世途尽鸟笯，吾道在鸡窠。努力诸公事，中流漫逐波！
　　众鸟归飞暮，羊城孤客愁。一身萍底影，双眼水中鸥。长夜空思月，无家始识秋。羡君轻去住，何计觅同舟？
　　○九日，过海幢寺送金道人（即卫公也）回丹霞有作，并寄逃两诸公
　　何事买山隐，丹霞紫气高。东西双草履，风雨一絺袍。灰径赖容屐，急流须着篙。重阳好风日，未敢学持螯。
　　○代家简生送别黄逃两别驾还漳
　　匹马向漓岏，招摇强自宽。人生聚散易，吾党别离难！计日思倾盖，临风羡整冠。我歌老骥罢，觅醉碎琅玕。
　　○过惠州东沈屺庵司理公祖（余非罪罗雉，无沈公极力解脱，几难逃崑焰矣。将归解，便道赋此谢之）
　　忽忽浮云塞路岐，间关蛮越欲何之？可堪北辙涂膏事（因顶解他人事），反作南冠对泣时！舐犊垂怜孤客意（余时控诉来粤寻儿），弃材难慁圣明知（众人送京归旗，余独不去）。请看初日潇湘色（公楚人也），余照犹传八咏诗。
　　○至日，舟次有感二首
　　至日犹为客，愁中不记年。白沙增月色，古木废桑田。买醉怅无侣，含凄独扣舷。故园宵梦里，歌舞老莱前。
　　一线初长日，狂吟独怅时。野花寒自发，山鸟集还移。潮水应期至，霄云入谷迟。中流且击楫，莫遣榜人知。
　　○登坡公白鹤峰有感
　　隐约幽丛里，残墉岭外祟。新愁销嫩草，旧恨付凄风。鹤有千年迹，人传百世雄。登堂还自慰，谩语古今同。
　　○舟次早行
　　蘼芜平野阔，一望晓烟青。戍皷催残月，樯旗泛落星。轻舟宜浅濑，落叶见林垧。背指经过处，飞鸥已满汀。
　　○海中岛左都御史劳之辨（浙江人）
　　海中岛，各一方；耳无帝，目无王。古若兹，况汉、唐。胜国末，郑寇强。锯其壤，恣跳梁；乘潮汐，驾帆樯；肆扰掠，毒闽疆。皇赫怒，整斧斨；命楼船，下扶桑。寇日蹙，乃求降。陬兼澨，梯且航；置郡县，破天荒。贡皮币，赋蔗糖；销兵气，日月光。
　　○东郊迎春台郡丞齐体物（奉天人）
　　衰草含生意，郊原气自新。愿教青帝力，俾我有年春。不侈污邪望，惟祈雨泽匀。大田幸多稼，宁止乐吾民！
　　○郊行即事台湾令王兆升（通州人）
　　寄身重海外，默坐计生平。幸隶芙蓉署，欣游细柳营。深村无犬警，远渚有蛙更。夜雨晨方歇，驱车再问程。
　　○答筱岫弟到榕城见寄台郡丞孙元衡（桐城人）
　　鶺鴒飞不到蛮天，万里艰难梦宛然（昨适梦见）。苏子真成遥海望，惠连果枉济江篇。喜欢道上催春鸟（忆去春蜀道同行），黯澹滩头下水船。「留柳」、「识韩」俱浪语，浮名抛却是归年。
　　○舟人言泛海不见飞鸟，则渐至大洋；盖水禽陆栖也
　　天无鸿鴈水无鸥，烟雨茫茫我即浮；已识功名如嚼蜡，逍遥偶逐大鹏游。
　　○喜荔枝船到
　　落帆打鼓夕阳天，朱实离离载满船；不遣十年留白守，尽将三百买坡仙（用香山『十年结子，东坡日食三百』语）。
　　○戏成示客
　　瀛南曾见几浮槎，望古多才似尚夸；文祭鳄鱼悲瘴岭，赋成鵩鸟哭长沙。一身绝国真逢鬼，万里沧溟浪忆家。最笑青杉白司马，九江便道是天涯。
　　○居赤嵌一载矣，计日有感
　　心迹经年两自嗤，一官寒瘦一编诗。踌躇生理流光速，展转归期去日迟！瘴气潜闻花放后，潮声盈听月明时。杜康功用真微妙，天地蜉蝣总不知。
　　○暮春即事
　　枉羡青云切太虚，无端飞堕海东隅。风花露草春绵邈，瘴雨蛮烟梦有无。肉食纵横清兴少，簿书填委道心孤！缘何倔强羞言老，对镜偷闻镊白须。
　　○凤弹
　　凤弹有公田（凤弹，山名。官台地者，咸有公田），高低麦与榖。雨阳失天时，荒秽走群鹿。家园二顷余，子母暗相黩；坚好尽锱铢，追呼益穷蹙。卑官类逋窜，徇此五斗禄；黄虀一百瓮，素餐仍碌碌。栈栈荆棘中，悲风吟古屋！
　　○雨止
　　草堂雨过胜林邱，竹榻横斜枕簟幽。素月函烟清露暗，归云似水众星浮。千忧一释秋将及，诸苦全消暑乍收。满院天香人静后，未知身在海东头。
　　○秋日偶成
　　散步空庭独敛襟，此身端与世浮沈。凄迷海国看云地，宛转秋宵对月心。那得来鸿逢去燕，每思红叶间青林。大都百物无聊赖，满耳寒螿不是吟。
　　○野宿水仙院
　　古庙孤村外，阴森竹树联。排空成翠幄，流响作山泉。药院潜遗老，沧湄奉水仙。绳床宜借我，惯着冷人眠。
　　○安平镇
　　浮空巨镇海云齐，七点鲲身踞水犀。潮趁去来分顺逆，风乘朝暮便东西（台地风信，朝东、暮西）。空城一任生禾黍，老将应知厌鼓鼙。战舸如山乌在幕，千樯影静夕阳低。
　　○自安平镇风中返棹，波涛基恶。归卧竟日，而心犹悸。作诗自嘲
　　七里风涛万叠愁，归来不道小瀛洲（安平在水中，距郡七里。余常以「小瀛洲」称之）。流云过影身摇动，空宇无声耳唧啾。飘泊樽罍三峡夜，黄昏枕簟九疑秋。自量终是尘凡客，海月应难挂席求！
　　○野宿
　　秋云向暮总阴森，竹屋卑栖枳棘林。风外叶鸣山鸟怪，雨中灯静寺钟沈。瘴烟作祟香先到，积水生寒夜渐深。耳目悲凉成底事，草虫还为发孤吟？
　　○海吼
　　我闻百物愤恚鸣穹苍，而何有于百谷之王？幽隘搏击成声光，而何有于祝融之汪？云胡吼怒弥昼夜，震撼鲛室喧龙堂？延听千声无远近，气沴风屯海为运。穷天拗忿悲莫伸，死地埋忧思欲奋。初时起类渔阳挝，七鲲喷沫开谽谺（自安平七鲲身起，故俗云「鲲身响」）；繁响渐臻有嘘嗡，万蹄按辔行虚沙。焂如战胜轰千轴，刮干戾坤为起伏。漓以山摧熊虎号，砰磕成雷魔母哭。山摧石烂如寒灰，雷震翻空偶驰逐。尔乃十日、五日吼不休，使我耳聋心矗矗。或言訇哮由积风，挂席长梢凝碧空。或言狂潮本澜汗，进则剽沙礐石争来攻，退则余波呀呷殿成功；为魁为窟奔海童，朝夕池边历岁月，去来喧寂将毋同。老农又言征在雨，黑螭隐见青鼍舞。叫啸年来彻霄汉，炎威千里成焦土。泱泱海若大难名，我欲问之阻长鲸。水德懦弱惧民玩，庶几赫怒张奇兵。大贤崇实戒虚声，股肱之喜良非轻。
　　○夜
　　深宵原寂莫，孤馆况萧颾。风乱星光动，潮平月影高。虫声低在枕，露气暗侵袍。心识乡程远，空令改二毛！
　　○自适
　　生平未解隔宵愁，放达能经万里游。不遣归心随去鸟，但将高兴答清秋。暖风动幕花光乱，凉月盈樽露气浮。嫩绿文来蓣薯熟，甘香绝胜稻粮谋（番地蓣薯可代餐饭，种自文来国者最佳）。
　　○客自鸡笼还，言形势甚悉
　　闻道鸡笼屿，孤城莽荡闻。毒磺糜白石，沸水迸丹山。东渡洪波弱，秋崖积雪斑。虫鱼俱异物，戍卒几人还！
　　○冬日眺远
　　叶叶征帆似羽翰，排空飞上白云端；驰风骋雨无常态，海水那知天地寒。
　　○客以琴见贻，招张尉闽嘉试弹古调
　　抱琴相赠谢山翁，仙尉挥弦指法工：流水高山无懦响，叩宫弹角有清风；刺桐城里烟花静，丛竹墙边鸟雀空。味备五音懽百物，蓼根独有避甘虫。
　　○除夕雷雨大作
　　腊月晦日大雷雨，长风挟浪翻高空；海中龙蛇厌蟠蛰，世上草木开屯蒙。赫怒昔闻殚帝力，妖祥今见烦天工。无敢戏渝独危坐，寒花往往能鲜红。
　　○秋日杂诗八首
　　三年身入幻，味物海东丞。秋杳云俱化，霄虚鸟不胜。花于情未尽，山有目先登。一室粗能理，随时可曲肱。
　　北势到鸡笼，齐谐志怪同：瘴云凝自古，毒水澹于空；伏火从山鬼（近山夜多光怪），惊涛驾海翁（巨鱼）；舟回十二载，浮去弱洋东（相传：昔有闽船飘至弱水之东，阅十二年始还）。
　　眼底天民在，熙熙共往来。忘年惊发变（番人不记年岁，发白知老），改岁待花开（不知四时，见野花盛开，经始树艺）。即鹿群看箭（诸番逐鹿，视某箭先及者，得鹿不争），安家密咒灰（提防汉人掠取其物，以巫术咒灰土，名曰下卦；过者畏之）。唱歌争款客，唤取女郎回（力田藉妇，遇过客则唤妇侑酒，共唱夷歌；客醉，乃喜）。
　　徙倚冈原上，关心草木缘；番花香酷烈，刺竹势■〈彳联〉猭。廓落南东■〈亩厶〉，奇零一两廛。此中无故物，霜鬓对寥天。
　　劲风摧靡草，佻习厌陈人。斔斛全无较，吴蚕未见珍（其俗尚奢）。肆狂呼五白，禳病叫三神。生聚如萍梗，何妨作酒民。
　　晚饭步空林，奇云生暮阴。天容自吞吐，夜气且浮沈（云光开阖，乍明乍暗）。似电收光缓，疑霞幻影深。掉头归卧稳，平澹只初心。
　　节序飞腾易，无营作息宜。寒暄黄鸟在，晴雨绿鸠知（羽毛鲜丽）。阅世恒如醉，忘情或近痴。形骸犹故我，欲问被衣师。
　　草木无摇落，秋心亦自惊。远天澄一色，空宇会千声。选句收蛮语，耽游得鸟情。官闲兼寡合，例有竹蕉清。
　　○草堂漫兴
　　天外今知乐事偏，茅斋洒扫驻三年。连林兰本飘金粟（珠兰成树），出屋蕉丛吐赤莲。棋局傍观无我相，醉乡渐入有仙缘。蛮烟瘴雨何滋味？八尺风漪得稳眠。
　　○田家
　　就燠时多稼，移民力本儳。田洋惟待泽，稻耗不须芟（俗称平田曰洋。凡新集之民，不治水源，惟待雨泽；不治荒，听其自生。然地气恒暖，时有收获）。香粒大于豆，蒲囊小作函（香米粒大，囊置少许于中邦，艳称方物）。余粮文蓣好（俗称地瓜），朱履荷长鑱（台俗尚奢，有衣罗衣、着珠履而耕田者）。
　　○瘴气山水歌
　　瘴山若雾结胚胎，穷阴深墨堆枯煤。赤日沈为死灰色，劲风万古无由开。下有长河名淡水，玉椀澄之清且旨。化为碧血与鸩浆，杀人不见波涛起。山有飞禽河有鱼，上原下隰黄茅居。岛民生与瘴相习，诸番杂作古邱墟。墟中婺妇能为鬼，婆娑其舞歌笑娓。舌语疑咒走疑癫，人瘴由来胜蛇虺。嗟我御暴分边城，扫除无力空含情！樵山饮水滋惭恧，仕宦五瘴良非轻。
　　○病中
　　一片秋云坠海邦，昨来对镜雪痕双。寒生药铫吹残火，风至毡裘拥破窗。伏枕似逃文士会，闭门不受酒人降。此间归思知多少？梦逐惊鸿渡皖江。半间七尺呻吟地，拥被披裘对夕曛。侵隐墨蚊何善伺，缘空朱蚁似多闻（黑蚊、红蚁，为患实甚）。芳樽独负忘归子（时诸君有射圃之约），良药全凭抱节君（医方主竹沥）。莫道前轩花有径，未能着屐已离群。
　　○澎湖
　　七十二屿称澎湖，沧溟万里开荒涂；屿屿盘纡互钩带，洪波割据成方隅。东、西二吉门户壮，将军之澳为中区。雄师镇压马宫汛，天然犄角中邦无。其余赋形非一状，纷陈簠簋兼盘盂；蛇蛟拳曲龙隐见，狮象蹲踞僧跏趺。诸流回复舟难入，逆帆欲泊兴嗟吁。百折终成触嶕势，狂澜反走如亡逋。有时无风水澄镜，咫尺胶固谁能逾；巨舸理不任篙楫，束手待敌甘为俘。汪洋指南争此土，既到往往遭艰虞。昔日王师事征讨，神兵彷佛前驰驱；风摧火灭甘泉沸，降幡夜出台山陬（大帅施公亲见马祖助战，表上其事，敕封天后）。制府谋成输百万，冠军一战真良图。事关正统岂微细，封赏有间传闻殊。榜人维舟汲清水，蹑踪到顶招吾徒。黑铁崩崖潮欲缩，黄沙古碛盐为污。蚝岛峰峦咸破碎，凫亹草木原焦枯。大海东流无底极，振衣一啸心踟蹰！
　　○厦门登岸
　　退之欣见蠍，坡老喜闻骡；将毋耳目僻，反使嗜好阿。孤身阻遐域，相逢尽么魔。奉诏遂生还，慰情良已多；恶声与毒物，不忍便撝诃。虽为夙所贱，愈于风与波。蠢蠢且偕意，亲故夫如何？三年困穷海，瘴疠忧相磨；两脚蹋中土，惊禽脱虞罗。还山带灵石，往往见云窝。流泉出山来，淙淙桥下过。日明枫叶岸，籁起长松坡；弱麟浮浅渚，喜鹊叫寒柯。翠竹鲜钩棘，着手久摩挲（皆台地所绝无）。骡铃与蝎影，默念成微呵。曳杖陟崇冈，城楼郁嵯峨；笋舆尽归客，细路盘青莎。乡程六十里，计日无差讹。挥手谢大洋，日月如腾梭；心灰死欲然，肠冰就阳和。孤斟一壶酒，未醉颜为酡。二公者勳业，浩浩江与河。余生也既晚，下秩同蹉跎。奇怀亦云尔，望古成悲歌。
　　○台湾吟黄学明（粤淳德人）
　　四溟中断此孤悬，日月轮高见影偏。泣泪鲛人朝入市，凝寒金气夜干天。马鞍矗起青全岛，鹿耳雄开障百川。盛气消沈无觅处，牛羊来下翠岩烟。
　　○海会寺娄广
　　此地当年拟馆娃，蜃楼海市霸图赊。王孙已去遗芳草，宫院谁来扫落花！歌管声沈闻贝叶，舞衫釆彻现袈裟。我非竹院空闲过，喜见梯航属一家。
　　○手植文公祠梅花台厦道陈璸（海康人）
　　赏遍花丛爱老梅，贤祠左右手亲栽。写真旧有广平赋，入妙诗称和靖才。风送清香迷瀚海，月移孤影出澄台。应知雨露深无限，独步初春傲雪开。
　　○文昌阁落成
　　雕甍画栋凤骞腾，遥盻神霄最上层；台斗经天由北转，彩云捧日自东升。参差烟户排青闼，绣错河山引玉绳。今夕奎光何四映？海陬文运卜方兴。
　　○台湾杂咏陈兆蕃（晋江人）
　　茅檐竹壁半耕农，士女于今罢斥烽。山色千年森虎豹，潮声万里撼蛟龙。朝裘午葛边岚异，挝鼓催航野渡冲。自是天开南极处，向来裸发也雍容。
　　○赤嵌城观海陈圣彪（侯官人）
　　孤城独上俯瀛洲，极目苍茫一望收。落日半痕天共白，晚潮千顷月同流。沧溟隐入蛟龙窟，岛屿寒生海市楼。波浪不扬征战息，舳舻闲作钓鱼舟。
　　○冈山
　　车行十里见冈山，山接连云万仞间。高阜野花红灼灼，平畴春水绿闲闲。雄分壁垒龟蛇合，势奠波涛竹木环。声教渐随新位置，一犁膏雨润沙湾。
　　○上淡水社凤山令宋永清（莱阳人）
　　遥遥上淡水，草色望凄迷。魑魅依山啸，鸱鴞当路啼。茅檐落日早，竹径压风低。岁暮犹春意，花香趁马蹄。
　　○九日罗山遇雨
　　萧萧风雨度重阳，匹马罗山旧战场。白发渐随秋色老，黄花空忆故园香。云迷古树千峰远，雾锁清溪一水长。萸酒年年常醉客，争雄壁垒几沧桑！
　　○罗山志别诸罗令周钟瑄（贵筑人）
　　从宦无功已自羞，那堪别绪更绸缪！简书祗许三年住，去志难将十月留。重叠云山当客路，迷离烟树绕新愁。牵衣稚子痴于我，错把周侯作细侯。
　　○檨圃陈梦林（漳浦人）
　　小圃茅斋曲径通，参天老树郁青葱。地高不怕秋来雨，暑极偏饶午后风。海外云山新画卷，窗间花草奋诗筒。莫愁纸尽无挥洒，才种芭蕉绿满丛。
　　○题台湾周明府钟瑄小照，即以赠行蔡世远（漳浦人）
　　渤青涨瀚亘流潝，掀揭海飞矗海立。丈夫磅礴撑沝淼，二巫两■〈利上日下〉徒濡湿。周君戙戨（贵州人）凿■〈禹隹〉堆，图南直奋北溟才。昔宰诸罗今复至，横海初回横海来。昨自监州晋郎署，姓名赫赫宫庭着。因轸泽鸿奠瀛岛，制府入陈烦借箸。狗山、蚊港涌欢声，猴闷、郎娇延首迎。仁风再拂绕沙嶔，花柳凫雏异样清。地蛇原蟹两颖禾，鲛宫蛋户舒阳和。伫澄若水为甘露，直池鲽海无鲸波。我昔慕君未君识，君整黉宫事丹刻；属我为文文未工，蝇声蚓窍徒偪仄。迟君此日到三山，快聆高论豁尘颜；胸涛岩电炯相对，粒粒聚米陈台湾。朅来示我丹青图，吟风弄月澹清娱。三鬣五鬣苍髯叟，六碗七碗紫琳腴。匣琴不弹有微意，谓言递钟非轻试；角民征事在其中，要在挥弦施抚字。君今一鼓排九阊、再鼓奏明光，坐使旁舂咳首扫欃枪，穿胸儋耳尽来王，岂徒七鲲之泽、北线之波静不扬！
　　○泛海诸生郁永河（仁和人）
　　浩荡孤帆入杳冥，碧空无际漾浮萍。风翻海浪千山白，水接连天一线青。回首中原飞野马，扬舲万里指晨星。扶摇乍徙非难事，莫讶庄生语不经！
　　○东征逾载，整棹言归。巡使黄玉圃先生索台湾近咏，知其留心海国、志在经纶，非徒广览土风、娱词翰已也。赋此举教（五首）
　　蓝鼎元
　　盛夏我将去，先生绣斧来。欲观君子化，以兹暂徘徊。邂逅若畴昔，雄谈何快哉！清风弥岛屿，百辟式丰裁。其如困羽檄，不待日追陪。我今整归棹，过从无嫌猜；所念经营者，先事去祸胎。愿言一为别，幸无忽草莱！
　　番黎素无知，浑噩近太古。祗为巧伪引，讼争亦肆侮。睚眦动杀机，其心将莫御所幸弗联属，社社自愚鲁。太上用夏变，衣冠与居处；使彼忘为番，齐民消党羽。其次俾畏威，罔敢生乖迕；无虐、无令傲，服劳安作苦。恩胜即乱阶，煦嘘鼠为虎。所以王道平，不为矫枉补。
　　内山有些番，可以渐而熟；王化弃不收，犷悍若野鹿。穿箐截人首，饰金夸其族；自古以为常，近者乃更酷。我民则何辜，晨樵夕弗复！不庭宜有征，振威宁百谷！土辟听民趋，番驯赋亦足。如何计退避，画疆俾肆毒。附界总为戕，将避及床褥。
　　凤山东南境，有地曰琅峤。厥澳通舟楫，山后接崇爻。宽旷兼沃衍，气势亦雄骁。兹土百年后，作邑不须■〈龟上灬下〉。近以险阻弃，绝人长蓬蒿。利在曷可绝，番黎若相招；不为民所宅，将为贼所巢。遐荒莫过问，啸聚藏鸱枭。何如分汛弁，戒备一方遥？行古屯田策，令彼伏莽消。
　　天子重海邦，宵旰念重洋；稔知民疾苦，经营固岩疆。先生代巡守，旷典岂寻常！勿虚此行行，使命乃有光。贱子虽不才，躬践戎马场；居东将二载，所见颇周详。曾将前箸借，孽丑俘且僵。承索台湾咏，草此留别章；狂言失忌讳，意念则深长。荛采檄有司，白简上朝堂；敉宁纪功德，山水并苍泱。
　　○过澎湖屿巡台御史景考祥（汲县人）
　　渺矣澎湖屿，海中天一涯。岛开环四面，民聚约千家。风剥山无树，潮侵石有花。捕鱼生计足，不解植桑麻。
　　○巡行巡台御史夏之芳（高邮人）
　　节旄高插引晴岚，人拥花骢揽辔衔；拜罢耆童回道左，纷来朱履又青衫。
　　野田清晓碧天空，地指扶桑东复东；赤嵌城边云散彩，拓开海日一轮红。
　　负暄童叟爱冬温，红稻成堆拥荜门；桐竹周遭鸡犬静，教人历历认花村。
　　○雨中感怀四首台湾令林兴泗（孝感人）
　　怪底泉声不断流，衙斋六月冷如秋；凄风几阵树脱叶，老雨连朝人白头。云覆短檐成久宿，海眠红日欲长留。虚堂独坐浑无赖，身世真同一泛舟。
　　才看倒峡又倾盆，两地关心错昼昏。济北惊传千里赤，海南厌见野云屯。十家九室蛙生灶，八口三餐草掘根。惭愧公私无一补，昂藏七尺负乾坤！
　　潮击聒耳雨声催，几日垂头兴尽灰；红白好花开易落，文章老友去还来。书缘窗暗生离我，酒为愁多怕举杯。坐卧不能频徙倚，补天谁是女娲材？
　　伤禾壤舍事堪危，云尚重重雨尚垂，人意皇皇今若此，天心漠漠欲何为？涛倾万丈蛟龙吼，树湿千枝鸟雀悲。四载穷荒看不惯，直教抱病下书帷。
　　○旅夜书怀生员戴逊（台湾人）
　　我家远在白云乡，每动蒪思路渺茫。旅夜帘疏筛月色，孤村树密冷秋光。愁多强半萦离恨，句险全因过激昂。蛩韵凄清风谡谡，听来几度断人肠。
　　萍寄他乡忆故居，关山迢递少双鱼；凄凉且酌消愁酒，困倦聊看却睡书。几度寒颷过榻冷，半轮秋月入窗虚。银灯独对谁知己？愤读「离骚」借起予。
　　○赠别徐元（台邑山人）
　　蹉跎岁月独支离，愁绪今朝欲上眉；海外已为三载客，囊中惟剩一瓢诗。安贫不用怜原宪，处约无求说项斯。但得百钱常挂杖，何劳仙子进琼卮。
　　○过钓台王之敬（兴化人）
　　铜雀高飞汉业沈，云台荒址杳难寻！争如片石横烟水，尚见清风亘古今。鱼钓乍收新月落，羊裘未解白云深。低徊想像春山暮，漠漠松花满袖襟。
　　○咏伪郑遗事四首诸生陈昂（侯官人）
　　战衂旋师返北辕，转教航海辟乾坤（成功金陵败还，孤军势蹙。适红夷甲螺何斌负彝债走厦，陈台湾可取状；诸将以险远为难，群议不能决，独成功锐意进取）。金多旧借牛皮地（初，红夷借地于倭曰：『但得地大如牛皮，多金不惜』。倭嗜利，许之。乃剪皮如缕，环围数十丈，筑赤嵌城。自是久假不归，全踞台地，南北土酋皆属焉），水涨新通鹿耳门（鹿耳门港道纡折，沙多水浅；成功至，忽水涨数丈，大小战舰纵横毕入）。赤嵌城孤遗旧业（成功使谓红夷曰：『此地乃先人故物，归我兵始罢』），红夷援绝竟移屯。何缘自比虯髯客，岂昧几先让太原（其报招抚书，自比张仲坚）。
　　片石能容百万人，天遗图谶应南闽（初，台湾石中谶云：『凤山一片石，能容百万人。五百年后，闽人居之』）。也知中国全归汉，妄托仙源可避秦。荒岛舍田登版籍，土酋番族杂流民。开荒绝胜田横岛，易世柑传尚不臣。
　　荒远羁栖幸弗诛，敢通叛逆约齐驱（耿逆变后，使人诣经，请济师）。漫劳蜗战争天下，先自鲸吞夺海隅（经欲借漳、泉二郡为召募地，耿逆弗许。自是，战争不息）。三载相持谁得利，两雄交构待全输。彼苍藉手「平南纪」，旷古新增一统图。
　　昔年亡将济时才（成功举兵时，施襄壮年最少，号知兵；寻因衅，惧罪亡归），仰仗威灵涉险来。地转海咸生淡水（澎水故多盐，及我师云集，随地掘井，水泉出皆淡），天回风飓起奔雷（六月中，常有飓。是日将战，有风从西北来，士皆股栗。公乃大呼祈祷，须臾雷震，立转南颷）。官军血战沧波沸，逆虏魂销劫火灰（烧伪船二百余艘）。澳屿全收三十六，受降澎岛戟门开。
　　○有感监生林元俊（同安人）
　　贫病交攻久未除，愁来难放两眉舒；冰弦不遇钟期识，破甑频同范叔虚。自惜鲋鱼居涸辙，谁怜骐骥困盐车！纵教沦落长如此，慰我还凭架上书。
　　○秋夜
　　秋风瑟瑟夜凄凉，何事萦心旅梦长？蛩韵和秋吟远砌，萤灯带月照高梁。倾觞自许三更醉，对菊频分一段香。最厌邻家砧杵急，声声尽是捣愁肠。
　　○暮春独坐太学生王洪（龙溪人）
　　寂寂柴门野水滨，那堪独坐对风尘！自惭白发长为客，未信青春不负人。莺啭祗怜怀友切，雁稀谁与寄书频？故乡一望沧波阔，幽梦无端入紫宸。
　　○朱文公祠梅花（陈中丞清端公手植）王联登（泉州人）
　　海外巡檐笑几回，南枝开尽北枝开；参差造物非无意，知是风流太守来。
　　冷落风尘漫自轻，春来占断自分明；「广平赋」就成佳话，铁石心肠更有情。
　　海滨聊作美人家，醉后更阑月影斜；恼得诗人缘底事？请君试看典型花。
　　乘兴寻芳共举樽，罗浮花下醉黄昏。夕阳掩映佳人影，莫认亭亭倩女魂！
　　○水帘生员陈斗南（台湾人）
　　水晶风动挂高天，石洞玲珑俯百川；神女香奁临镜罢，山僧锡杖倚云悬。双飞乳燕迷芳草，独耀银蟾隔紫烟。便觉林栖无俗韵，好教户牖发清妍。
　　○松关
　　连天叠翠护名山，谁辟松阴数亩间？隐映危楼残戍险，参差鸟道暮樵还。昂藏不逐星霜老，崛强潜消岁月闲。待看龙蟠风雨夜，依稀百二古秦关。
　　○竹栈
　　谁向瀼西歌竹枝？天涯迢递路参差。横桥自泻清洁水，曲径遥通绿草池。几道舆梁劳结构，一川烟雨自迷离。那堪送客春深候，柳色青青匹马迟。
　　○蕉屏
　　烟绡雾縠软屏横，好句留题藉管城。画雪司空真可圣，衔杯学士欲逃名。斜分竹色侵庭翠，远拨梅香入梦清。忆我山窗风雨夜，不堪滴沥到天明。
　　○初夏讌集岁贡生周日灿（诸罗人）
　　日月无停轨，芳时最难留。人生当为欢，慽慽复焉求！幸有芳尊在，旷然涤繁忧。薰风被广陌，兰茞散林邱。凫鷖何处来？唼唼鸣沙洲。叹我羽翼短，飘颻莫与俦！长歌沧海外，知我共绸缪。
　　○暮春附生叶泮英（台湾人）
　　春风淡荡柳条轻，半老山花半老莺；迟日满帘飞絮乱，不堪肠断是清明。
　　○夜坐
　　霜白天空夜气寒，灯残独坐检书看；淋漓读到淮阴传，却笑英雄一饭难。
　　○凤仙花府学贡生李雰（台湾人）
　　道是仙家卉，亭亭向座隅。才惊花缀凤，翻见蘂凝珠。色逞秋容好，烟浮暮霭敷。邻家小儿女，纤手爱涂朱。
　　○老来娇
　　不是名花作意红，老来颜色傲春风；几回侧倚栏杆立，错认珊瑚出汉宫。
　　○龙潭夜月
　　月皎寒潭清，夜深秋露白。骊龙自在眠，云影荡天碧。
　　○屏山夕照
　　峭壁蒙茸绿，天然列画屏；夕阳残照里，添得十分青。
　　○鸡笼积雪监察御史王璋（台湾人）
　　雪压重关险，江天俨一新。乍疑冰世界，顿改玉精神。瘠壤皆生色，空山不染尘。寒光如可借，书幌历冬春。
　　○挽宁靖王陈元图（会稽人）
　　匿迹文身学楚狂，飘零故国望斜阳。东平百世思风度，北地千秋有耿光。遗恨难消银海怒，幽魂凄切玉蟾凉。荒坟草绿眠狐兔，寒雨清明枉断肠！
　　○寒食过五妃墓诸生何借宜（惠安人）
　　寒烟衰草暗离披，隐隐高原见古碑。谩说从人皆妾妇，应夸死义是男儿。投缳不解王孙恨，弈世犹闻鬼子悲（墓在鬼子山）。异域天荒开世运，五常还是五人持。
　　○九日会澄台即事巡台御史舒辂（满洲人）
　　北去云千叠，东来水几盘；燕台才共署，澥谷又同官。波冷浮鸡屿，烟凝隐豹峦。文光临睥睨，斗柄近阑干。菊澹诗情净，萸馨酒量宽。登台怀桂棹，煮茗羡江湍。凤翥毛抟彩，龙骧血洒汗。弯弓不尚革，走笔自飞翰。饬己一诚格，齐民众志安。焚香读「周易」，鸿渐喜于磐。
　　○新园道中巡台御史杨二酉（太原人）
　　路转埤头近，平山一线连。野桥低涧水，深竹暗村烟。犬吠花间迳，人锄屋后田。不知身异域，疑对武陵仙。
　　○阿猴武洛诸社
　　问俗来番社，青葱曲迳长；家家茅盖屋，处处竹编墙。牵手葭笙细，嚼花春酒香。知能但耕凿，真可拟羲皇。
　　○过罗汉门山
　　罗汉云中塞，天关第一重。林幽深踞虎，潭静隐蟠龙。马辟芦间道，塘虚竹外烽。鸟鸣讶行色，同出翠微峰。
　　○写怀巡台御史书山（满洲人）
　　残腊看将尽，明春强仕年。青灯仍旧业，白发是新缘。短句敲山月，孤怀淡海天。和风吹鹿耳，准备北归船。
　　○劝农归，路经海会寺，与诸同人分赋
　　雨后劝农毕，还寻古刹来。钟声飘藓径，衲子出香台；刺竹排檐种，优昙满院开。分题禅榻畔，小憩水云隈。
　　○立春
　　阳和回驭岁更新，人物雍熙岛屿春。澥谷条风吹彩仗，青郊小雨浥纤尘。梅花竹叶闲中味，柑酒辛盘客底身。不效东坡戴幡胜，肯教辜负度良辰？
　　○劝农归，路经海会寺次韵巡台御史张湄（钱塘人）
　　山郭雨初霁，招提忽入来。寒云流梵韵，湿翠上莲台。钵为投诗满（僧石峰能诗），扉缘憩客开。催耕余好鸟，人静语林隈。
　　野趣自清旷，丰年情不同：泉香茶碗碧，火宿石鑪红。眺海三层阁，栽花半■〈亩厶〉宫。旧时歌舞处，夕磬散烟空。
　　○再过海会寺次韵
　　知时好雨洒芳田，又过僧斋洗钵泉；一派海潮空外响，满怀冰雪句中传。云生树杪停阴晚，鸟踏花阴较昔妍。何日行歌随野笠，秋风归马意悠然？
　　○秀峰塔
　　光摇五岳扫千军，颖脱霜锋卓不群；海国文章肖天秀，故应健笔已凌云。
　　○放洋巡台御史熊学鹏（南昌人）
　　趁晓乘潮海舶寒，清风相送出台端；片帆飘渺烟中过，一碧澄泓浪里看。举目惟瞻天日近，回头但觉水云宽。要知舟楫由来好，不畏重洋济涉难。
　　○台阳志别
　　寒烟一片锁层波，归思离情两奈何；从此天涯人渐远，羽鳞惟望好音多！
　　●使署闲情卷二
　　白麓六十七居鲁甫辑
　　诗（二）
　　○诗（二）○
　　甲子奉命赴台清查官庄，即事成咏
　　六巡使见示长句却寄
　　再答六司谏
　　寄台湾巡使六给事
　　送范九池侍御巡视台湾
　　复成七言律一首
　　送范浣浦巡视台湾
　　台江杂咏
　　再叠台江杂咏原韵十二首
　　三叠台江杂咏
　　题张司马（若霳）「七夕乘槎图」，次六给谏韵四绝句
　　闻余初度，诸生有欲以文寿者。赋长句辞之
　　北行杂咏十二首
　　张司马五十寿，柬以长句
　　和巡使六给事九头柑原韵
　　和巡使范侍御「正月五日斋头见菊花」原韵
　　安平城阅武
　　诸罗道中即事
　　题方司马「独钓图」
　　安平晚渡
　　沙鲲渔火
　　鹿耳春潮
　　鸡笼积雪
　　蝘蜓鸣
　　揽清堂即事
　　鹿耳春潮，次前观察高公韵
　　鸡笼积雪，次前观察高公韵
　　澄台观海，次巡宪六公韵
　　鹿耳门对雨
　　鹿耳门月夜
　　雨中观潮
　　金瓜茄
　　白沙书院示诸生（时书院新落成）
　　柑子
　　菊花
　　桃花
　　二月诸罗道中
　　赋得夜凉溪馆留僧话
　　赋得楼台倒影入池塘
　　与友人论诗
　　乾隆九年元日，于泰安州崔家庄驿望阙拜贺。恭纪短句
　　过新泰县羊流驿怀古
　　蒙阴道中纪事（正月二日）
　　正月五日书所见
　　晓发桃源道中口占（正月初七日）
　　渡杨子江（正月十二日）
　　舟中晚眺（正月望日在无锡县作）
　　夜泊吴江（正月十七日）
　　武林下里谣（正月二十三日）
　　泊舟钱塘江口（正月二十三日）
　　富阳道中（正月二十四日）
　　晓发桐庐到，望严先生祠堂（正月二十六日）
　　桐江纪事（自正月初五日红花埠遇雨至二十八日，江浙一路晴时仅一、二日；余皆阴雨）
　　初抵台湾，柬书都谏
　　画竹
　　题画山水
　　题碧桃花
　　新雨
　　新莺
　　新月
　　乙丑立春
　　人日
　　方司马惠九头柑柬谢
　　庄副使惠女贞酒赋谢（限「从」字）
　　即事偶成二律
　　十月二十三日庄副使相邀赏菊，次范侍御韵
　　赠泰记室
　　画菊
　　鹿耳门汛即事
　　柬雅蔚文
　　九日
　　题张司马「七夕乘槎图」
　　即事二首
　　戏题张司马「三盃草圣图」
　　喜雨
　　北行杂咏
　　澎湖三十六岛歌
　　中秋夜望月
　　废宅
　　题屏风
　　题画
　　凤山道中
　　自题
　　礁巴师戎晓发
　　鼈兴溪
　　二赞行溪
　　秋雨后即事
　　渡筦林潭
　　依仁道中
　　秋吟
　　村中
　　登赤嵌城远眺
　　郊行古宪
　　海会寺次壁间韵
　　昭亭看白莲
　　小店仔夜宿
　　宁靖王祠
　　五妃墓
　　琅峤山
　　春日
　　拟古
　　挽蔡烈妇
　　秋夜漫兴
　　赤嵌城
　　前题
　　和宋明府「村夜」原韵
　　龟山晚眺
　　移家
　　五妃墓
　　巡宪署食九头柑（限「谙」字）
　　赋得开遍春花（限「臣」字）
　　含羞草
　　倒垂兰
　　题画二首
　　安平晚渡
　　莲池潭
　　游竹溪寺
　　罗山访友人，值雨后留饮
　　辽罗阻风
　　和梅轩叔原韵
　　和高方伯韵
　　寿范浣浦恃御
　　和六给谏「除夕前一日得雨喜而有作」原韵
　　题六给谏「看竹图」
　　秋夜
　　草虫
　　咏鹤
　　行饭暮归口占
　　○甲子奉命赴台清查官庄，即事成咏福建布政使高山（济南人）
　　海峤长悬圣主心，沟涂经画戒相侵。含哺民近无怀氏，敷泽仁同解愠琴。履亩新塍勤劝相，支机旧石费追寻。重来不为开卭筰，要使飞鴞集好音。
　　○六巡使见示长句却寄福建按察使觉罗雅尔哈善（满洲人）
　　愧非磊落青云士，快读缠绵白雪歌；遥想登楼吟眺处，乡心应较月明多。
　　千首诗酬酒一瓶，海波不动远峰青；三台座待归帆速，夜夜开帘望使星。
　　自昔相看气味真，紫薇花放玉堂春；我今飘泊沧江外，风雨联床忆故人。
　　○再答六司谏
　　思君正咏池塘句，忽接鱼笺笑口开；狂态于今犹未减，素心依旧不须猜。釆风已有诗千首，遣兴何妨酒百杯。同在天涯怀凤阙，几时联辔入燕台！
　　○寄台湾巡使六给事户部员外郎伊福讷（满洲人）
　　东华尘土应怜我，南海烟霞尽属君；惆怅暮春好时节，白沙红树草联云。
　　浴日扶桑迥绝伦，花繁官阁尽无尘；海天地月闲吟际，好报平安慰故人。
　　○送范九池侍御巡视台湾工部右侍郎德龄（满洲人）
　　癸卯南宫分校士，竹箭东南子尤美；文章自古贵雅驯，况复其人品格似。词条霞蔚根株深，尽扫狂花与浪蘂。苦心秉式索骅骝，一第何能不慁子？簪毫入直承明庐，红叶翻阶咏不已。人生由命讵系才，仕宦纷纷马何驶！盛名莫怪缠坎■〈土禀〉，直道从来中谗毁。廿载冰衔升复沈，近者迁官得柱史。朝廷广听纳谏舌，建言谔谔复何俟！嗟我惭居一日长，得人报国夙夜矢。爱子行谊真且醇，集菀集枯等所视。素心如一结不渝，契合平生见终始。闽南岛屿隔重溟，杂处夷苗号难理；吾人持节秋始归，备悉风谣记道里。苍茫烟雾地坱莽，百丈玉山天外倚。土田肥沃垦最宜，獠俗犹淳易与市。当时蛟鲸久倔强，开辟才经王化被。大川利涉在中孚，肃肃颷行使直指。青天白日照弹章，绝徼重洋见獬廌。政成槎拂斗杓回，直上天衢驰騄駬。功名偶尔勿复论，忠孝大伦真足恃。送别殷勤惟赠言，益慎官箴饬人纪。
　　○复成七言律一首
　　白头握别意何如？回溯南宫得隽初。文字忝居一日长，交情历试廿年余。连城玉质原殊众，三叹琴音独起余。利涉诗成须早寄，要看海上掣鲸鱼。
　　○送范浣浦巡视台湾监察御史孙灏（仁和人）
　　东瀛别岛入雕题，豸史威棱使节持；荒服尽联身臂指，重洋遥界国藩篱。六台宠命云边下，一范先声海外知。浩淼洪涛看此去，扶桑晴旭丽旌麾。
　　澎屿烟排点点青，鲲身、鹿耳舵楼停。俗仍汉语兼番语，官是文星又福星。地络三山归保障，风乘万里驾沧溟。輶轩坐镇安清宴；但载皇仁播远听。
　　十一更长按海图，三千路近接明湖。未论丹荔黄柑美，先爱青帘画舫无？凤阙衔恩心北向，兰台惜别客南趋。绣衣旧使声华在，归望仙槎试问涂（谓鹭洲侍御）。
　　○台江杂咏巡台御史范咸（钱塘人）
　　保昌家十八兄以「滇昌杂咏诗」十二首见示，次韵却寄
　　惭愧先鞭早识途，中郎强仕亦非迂。使星民社分三事，地北天南各一区（家十七兄令太古）。奉职夙期书竹帛，哦诗好共纪舆图。乘槎吾占瀛壖美，海上三山异两都。
　　茫茫沧海一扁舟，隐约星罗西屿头。山仄远迷鸟鬼渡，浪高齐拍赤嵌楼。笑他草窃成何事，冠绝平生是此游！莫向穷乡辨稊米，中原如发十三州。
　　鸡笼岛外近伽陀，色相俱空逸兴蹉。沙起鱼龙红日暝，山号神鬼黑风过。腥涎吞鹿传修蟒，铁甲成船认旧螺（东岳庙后有旧螺壳，大如船）。惟有官衙潇洒甚，竹蕉常听雨声多。
　　百年岛屿又重开，可有依人在溯洄？花气长留月下草（月下香四时常开），春风还发午时梅（午开子落）。客窗诗苦愁遗老（明巨沈文开流寓台，有『客窗诗苦囊兼沚，旅梦春浓老不知』之句），小院兰香爱逸才（孙元衡有『小院兰香人独归』之句。凭吊坠楼争死节，田横墓外起荒堆。
　　占风小草宛如蓂（风草初生无节，则周岁无台。每一节，主台一次），官廨粗营有绿厅（社番有公廨）。园地惯收百日赤（稻种于园者，名埔占；榖白、米赤。六、七月种，十月熟），林间无改四时青（木叶经冬不凋）。声呼晴雨笼中鸟（白鸠知晴雨），语学咮■〈口离〉海上伶（郁沧浪竹枝词：『■〈口离〉咮唱出下南腔』）。最怪香灯夸七夕，三家村里祀奎星（七夕，士子俱祀奎星）。
　　百钱犹自懒佣工（雇直甚贵），只爱儿童贱老翁（台俗：贵少贱老）。长袖红裙争执盖（妇女出必执伞），短衣乌布未须缝（番黎皆着短衣，以乌布为之）。鸣蝉早咽先秋露（露未秋先零），落雁空传横笛风（毫无雁）。底事黄云弥四野，埤圳成甲不论弓（田地论甲不论弓）？
　　绕篱刺竹插天青，小草幽花未有名。冷食裸人占夏雨（社番祈雨，则不举火），水田黎妇尽春耕（番人惟妇耕，男子则饁）。插秧鸟语知声吉（听鸟音吉，方插秧），悬穗禾间遍室盈（社番别筑室悬稻，名曰禾间）。风起箫琴缘底急中？破瓜娇女倍多情（鼻箫、口琴，番未娶者吹之；女悦，引之同处）。
　　解读「周南」第一篇（番童有能背诵「关雎」者），更加凿齿缔良缘（男女缔姻，各凿二齿）。花丛并蒂夸三友（孙元衡「三友花」诗：『并蒂丛花当友看』），草绣双纹弄七弦（七弦草，叶上有纹）。珍重耳边消息到（消息花，其形如治耳器），生怜额上画眉煎（画眉声同内地，但眉无白者）。难穷物理裁新语，瘴雨蛮烟别有天。
　　到处都城绿玉村，珊瑚无叶尽疑真（绿珊瑚一名绿玉树，绕篱种之）。十围萌蘖生如笋（楠初出地，便大十围），百岁良材衅作薪（「使槎录」云：『精良异材，徒供衅下之用』）。问俗尚期通译语，采诗未敢笑前人。「齐谐」志怪吾能忆，草木虫鱼次第陈。
　　渔舟历乱晓灯红，久狎波涛不畏风。结网縺■〈罒上令下〉输课易（縺■〈罒上令下〉皆网鱼具，有税），随潮沪箔取鱼同（沪箔，皆作■〈齗〉以取鱼者）。怪他新妇脂如玉（鱼有名「新妇啼」者），无那鹦哥首已童（有鹦哥鱼）。蟳蠘纷纷收不得（蟳蠘皆蠏之别种），监州好作信天翁。
　　柑子甜过橘柚瓤，西瓜亢日得新尝（腊底已熟）。因耽蕉果能清肺（牙蕉结果），酷爱番榴是别肠（梨子茇，一名番石榴。臭味触人，番黎嗜之）。辨味谁能输荔子，解饥人只食槟榔。西方移得波罗蜜，又种菩提间佛桑（波罗蜜、菩提果，皆果名）。
　　见多篱畔雪如堆，又见优昙花信催；不向中原争艳去，却依荒岛避人来。求仙敢问长生事，化俗还期治世才。寄语海南勾漏令，丹砂莫载■〈舟古〉船回！
　　○再叠台江杂咏原韵十二首
　　弥茫徼外辟穷途，飞渡横洋计不迂。瀇瀁自来瓯脱地，屏藩藉此弹丸区。灵槎好系扶桑木，赤石谁传瀛海图（「神异经」云：『南方裔外，赤石为墙』。今台陶瓦皆赤）。千树刺桐红似火，锦官直欲拟成都。
　　汗漫真成不系舟，连樯还裹片帆头（海船欲疾，则加布帆于樯上）。远瞻沙马矶边石（凤山有沙马矶，吕宋往来船以此山为指南），近眺澄台海上楼（「澄台观海」，为郡治八景之一）。云日有情随我住，鲲鲕未辨悔空游。剧怜春瘴迷人目，清梦何从觅九州。
　　西天小寺礼弥陀（府治有小西天寺），伪郑园亭日渐蹉（悉改寺）。铜炮风雷金甲动（「伪郑逸事」：『龙碽者，大铜炮也。郑成功见水底有光上腾，使善泅者入海缚之以出』）。鲸鱼冠带海门过（郑成功攻台时，红毛先望见一人，冠带骑鲸，从鹿耳门入。成功诸舟，随由是港以进）。虎鲨夜集贪牵罟（虎鲨，沙鱼之大者。「志」称：『渔人夜深捕鱼，悬灯以待。鱼结阵入舟中，甚至舟力不胜，灭灯以避），鹦武朝游寄负螺（鹦武螺常脱壳而朝游，寄居之虫入其中）。堪笑揭竿称鸭母，空嗤海外夜郎多（朱一贵素饲鸭，土人称为鸭母）。
　　密云狂吼几时开？鼍鼓逢逢潮汐回（海吼远听如鼓声）。沙线两条翻白浪（鹿耳门有南线、北线），台风六月作黄梅（台风，飓之大者。六月风雨连旬，云作秋淋）。楼船出水凭颿疾，犀甲摧人藉将才。惆怅鲛宫经百战，忠臣血溅白沙堆（辛丑之变，水师游击游崇功、副将许云并战死）。
　　朝潮盈缩视荛蓂，榕树垂条刺史厅（郡署有榕桥，列于八景）。春雨独添铁线白（春雨，郡城独少；铁线桥以北大雨滂沱，桥南竟无一滴），秋山无过木冈青（木冈山为郡之少祖）。弦歌比户皆蛮语，优孟登场半粤伶。欲望长安愁日远，夜凉徙倚太微星。
　　含沙谁谓射人工（墨鱼常喷黑水以自卫），登陆机先兆海翁（海翁，鱼之大者。郑氏将灭前，有鱼长四、五丈，鸣声呜呜，登岸死）。深赖子矛还自刺，尤怜尺布未能缝（施、姚二公灭郑氏，并以贼攻贼。郑经孽子钦舍监国有才，为宗族所害）。天心但测浅深水（郑氏灭荷兰，王师灭郑氏、平朱一贵，鹿耳附水皆骤长），地利全资顺逆风。此日圣朝声教远，军容整暇不张弓。
　　土田不粪便滋荣（地肥沃，不粪种），百榖从教未识名（稻有数十种）。一雨似秋三节夏，四时皆获半年耕。人非土着翻成庶，食有余粮到处盈。却恨摴蒲成夙疾，窃花儿女说风情（「志」称：『上元节，未字之女，偷折人家花枝、竹叶，谓异日必得佳婿』）。
　　不信「豳风」蟋蟀篇，雪霜冰霰了无缘（台无霜雪）。潮鸡夜半已先唱（鸡应朝鸣），月魄蓂稀（郑遥「初月赋」：『蓂稀叶少，桂短花新』）便上弦（初二日见月）。金穴（哆罗满社产金）、玉山（在诸罗县东北，人烟罕至）那可到，汤泉（淡水厅治有温泉）、硫井（淡水磺山有硫穴）转相煎。最奇暗澳花如海，才至新秋薄暮天（「志」称：『台东北，有暗澳，万花遍山中。春时始旦，至秋即如长夜』）。
　　零丁避世有遗民（沈文开「杂记」：『零丁洋之败，宋人遁亡至此』），重译还疑似女真（或云：女真遗民。以语有多罗相似）。山上蛎房成泽国（大冈山顶多蛎房），洞中橘树烂樵薪（「志」称：『凤山民樵于冈山，入一石门；庭花开落，橘树径围。有犬从内出，见人摇尾，随犬曲折纵观。归再往，竟失其处）。鹿场渐已除荒埔（番社捕鹿，各有鹿扬；今皆开为田矣），蟒甲于今度汉人（蟒甲，独木舟也）。底事穴居同一室，仅分■〈衤任〉席夜横陈（番社举家一室）？
　　繁花多半是深红（如刺桐、頳桐、仙丹、佛桑之类），有色无香谢晓风。倒挂终嫌与物异（倒挂鸟，来自吕宋），含羞却似向人同（含羞，草名）。蛋烟蛮语怜猫女（番女幼多以猫名之），狐带鹈衣怪狡童（台人服多不衷）。赖有松醪风味足，玉山颓处醉衰翁。
　　凤尾、黄梨间白瓤（黄梨，果名；其叶森若凤尾），连林檨子共分尝（檨子，俗名番蒜，一作羡）。生怜香醉郎官舌（荔枝有名「郎官红」者），牵惹情多御史肠。辟瘴定须藏薏苡，拂尘聊且缚槺榔（槺榔树，叶可为帚）。蓬麻、茜草能成锦（番妇织苎麻为布，以茜草染之），何必田园定种桑！
　　佳葩异卉绣如堆，诗欲成时景又催。绦羽鹦哥频自舞（滇南呼刺桐为鹦哥花。孙元衡「刺桐」诗：『烟笼绦羽鹦哥舞』），金丝蝴蝶忽飞来（金丝蝴蝶，亦花名）。九重溪外求田好（九重溪在诸罗），七里香中作赋才。思力敢夸犹未竭，天风还鼓海涛回。
　　○三叠台江杂咏
　　方丈瀛洲孰问途？童南丱女计真迂。难从缥缈寻三岛，才望沧溟笑具区。志怪惜无「观海赋」（「志」「艺文」仅载一赋），陈诗赖有「釆风图」（六给事作「采风图考」二卷）。简书不见依依柳（台柳绝少），只合中原占丽都。
　　小豆稀微认海舟（「使槎录」：『东坡登蓬莱阁，望海舶似黑豆数点，不一炊久，已至阁下』），渊渟静渌到城头（「稗海纪游」云：『自宫塘山趋五虎门，风力鼓荡，舟甚颠越。既入门，静渌渊渟，与门外迥别。更进，则为城头』）。缘篷上下凭桅脚，望向东西倚柁楼。十斛夜珠波上度，一天云汉月中游。鼠桥、虎尾从头数（海船按十二支，有「鼠桥」、「虎尾」等名），不惜千金檄广州（铁力木柁，值数百金。每封琉球，差官赴广南采买）。
　　蟠螭光怪起陂陀（「池北偶谈」云：『崇祯时，僧贯一居鹭门。夜坐，见门外陂陀有光；掘地，得古砖，背印圆花、面刻古隶。其文曰：「草鸡夜鸣，长尾大耳；干头衔鼠，拍水而起」云云。识者曰草鸡二句，郑也；干头，甲字；窜，子也。谓郑芝龙起于天启甲子也』），箕服成谣竟不蹉。拍水早占衔鼠起，登山还信蛰龙过（「使槎录」载：『朱子登福州鼓山占地脉，曰：「龙渡沧海五百年后，海外当有百万之郡」』）。赤眉、铜马泥中蠖，沧海桑田指上螺。怪得清泉轰烈火（水泉长出火），飞廉暴骇涸鳞多（海岸遇风雨，常有怪鱼为雷火击死）。
　　四时花并一时开，冬日池荷清浅洄（冬日亦有荷花）。尽放颠狂偏爱菊（菊秋、冬、春皆有花），不随寒暖却输梅（梅则独开于初春）。笑他作客无愁思，何用悲秋仰大才（孙元衡有『秋在中原不用哀』之句）。照殿深红浑不谢，朝华山下锦成堆（凤山有朝华离山）。
　　改岁无从问落蓂（社番不知四时，以刺桐花开为春），于茅添竹结莎厅。矮墙漏日虚窗白，丛树连阴曲槛青。被发文身尊粤尉，裸衣埋骨学刘伶（内幽社皆裸葬）。漆颐（孙元衡诗：『渍汁而漆颐』）便自夸年少，难染丝丝两鬓星。
　　甑爨人人备百工，生男赘妇不知翁（孙元衡诗：『生男赘妇老而独』）。束肠约肚（「赤嵌集」：『织竹为笟，约肚束肠』）足争捷（稚番利捷走，以竹束腰使细），缉苎编茆手自缝。宿树隐藏狐兔窟（内山鸡爪番宿树上），惊沙奔及马牛风（「番俗六考」云『社番展足矜捷，沙走风飞』）。髑髅高奉群相寿（内山番以杀人多者为雄。孙元衡诗：『腰下血模糊，诸番起相寿』），野伏长鈚恃竹弓。
　　繁英的的遶南荣，花信风来孰主名？冬夜还疑输夏日（日出早于内地，故夏日比冬夜更长），秋淋何事转春耕（台湾一邑，六月始种稻）。地瓜生处成滋蔓（番薯，土人谓之地瓜），土豆收时祝满盈（落花生，土人谓之土豆）。更有蔗浆通市舶，羁縻应监远人情（日本最爱台白糖）。
　　怀柔频诵典谟篇，省识黄、农与古缘。象物已新皇夏鼎（乾隆九年，白沙墩雷击巨渔二十二尾；制府图形以进），阜财更拂有虞弦（台入版图后，蠲恤之政屡行）。中官投药泉犹洁（相传：明太监王三保投药井中，饮之可以疗疾），狂虏游魂膏自煎。极目云山多北向（孙元衡诗：『山云多北向』），彩霞深处是中天。
　　无怀信是葛天民，狞豹当胸未似真（「赤嵌集」：『胸狞豹螭』）。出草（社番捕鹿曰「出草」）攻围先用火，釆藤（水藤产内山，为用甚广）伐木岂抽薪！旧痕贯竹涂金钏（番幼穿耳，实以竹筩。长则渐大如盘，涂以土粉，取饰观），新浴临溪爱玉人（番妇晚浴于溪）。为看渺绵飞彩凤（秋千之戏曰渺绵），靓粧可厌绮罗陈。
　　椎髻围花一色红，尤怜雉尾晚摇风（头上多插雉尾）。也谙礼让非关学（「釆风图考」云：『社番卑幼遇尊长，却步道旁背面立』），才读诗书便不同（番童能背诵经书，皆衣冠如汉人）。大耳祗因娱美妇（「番俗六考」：『番妇喜男子耳垂至肩』），细腰未许过成童（束腰，自成婚后即已之）。笑他女作门楣好（番重生女，赘婿于家，谓之「有赚」），真个吾翁即若翁。
　　椰子中坚不作瓤，天生美酝得分尝（椰子心有酒）。绿筠已睹观音面（「志」称：『人面竹似观音竹』），翠蠏（碧色。孙元衡有诗）终无公子肠。粉壁握椒焚牡蛎（台粉壁用蛎房灰），管城脱颖贮桄榔（桄榔可为笔筩）。难烹却怪逢蚼■〈虫辟〉（蚼■〈虫辟〉，见「交州记」。「志」作■〈句黾〉鼊；龟之属，大者重百余斤），博物应知又累桑。
　　木城环拂绿云堆（木城内悉植刺竹），二月寒蝉声已催。北塞罕传鸿信至，南荒终少鹊飞来（台无雁与鹊）。销磨劫火培元气，鼓吹勾萌养不才。但使巡行阡陌好，中天日月自昭回。
　　○题张司马（若霳）「七夕乘槎图」，次六给谏韵四绝句
　　月地云阶几度秋，填桥何用驾方舟；仙槎却是君家物，银汉还应认旧游。
　　月明风静蔚蓝天，苦海无波燧息烟；好济苍生垂宝筏，不夸岛上有琼田。
　　海上巡行两见秋，未归人忆木兰舟。披图愿借东风便，只向中原汗漫游。
　　为想龙眠二月天，赐金园里足风烟（桐城相公有赐金园）；恩深敢说归山好，不为家无负郭田。
　　○闻余初度，诸生有欲以文寿者。赋长句辞之
　　知非未敢语吾曹，绦帐年来感二毛。式榖犹应惭蜾蠃，投纶窃欲避阳鱎。暮春谁识弦中趣，深雪可知门外高。但愿诸生娴礼乐，他年池上看挥毫。
　　○北行杂咏十二首
　　海国何如江汉永，悠然过化想存神；此行省敛非无事，恐愧当年茇舍人。
　　一片银沙照夕晖，轻风拂拂袭征衣；忽惊白鹭冲人起，只向溪流急处飞（过茅港）。
　　一望青葱十里遥，蔗田长是长春苗；穷冬不更愁无雨，祗恨难过铁线桥（铁线桥以南，自来少雨）。
　　纪里浑嫌道路长，海天云气正茫茫；行人莫道桑田改，阡陌依然似故乡（诸罗道中）。
　　远望平畴莽苍间，花开荞麦雪斑斑；微阳不改青云色，卅里烟岚大武山（大武山）。
　　香草缠头浑似锦，螺钱束项美无瑕（麻踏多以艾叶之类缠头；磨螺觳使圆以束颈，名曰「螺钱」）；石家墙屋围罗绮，却上娇娥比甲花（西螺社番妇率以锦幛之饰为比甲）。
　　素心只是爱寻常，怕进平原十日觞；燔炙烹炰都少味，始知难敌菜羹香（午饭口占）。
　　小至翻疑节候差，豆棚青翠漫交加；沿溪忽入幽人室，开遍蔷薇一架花（东螺社）。
　　大渡沙头一扣舷，久晴人怕立风前；临流正爱滩声美，又得檐声到枕边（晓过大渡溪，晚宿沙辘，夜雨）。
　　名花齐向胆瓶张，桃菊荷梅竟竞芳；说与中华人不信，老夫亲见细闻香（大甲溪寓馆瓶中，备四时花）。
　　身披锦罽色腥红，头上鸡毛招台风；礼数纵嫌趋走疾，居然环佩响丁东（马芝遴社番妇，头上插鸡毛，以为美观）。
　　杂咏诗成纪釆风，麦苗阴雨细蒙蒙；蛮娘齐唱丰穰曲，杼柚无忧大小东。
　　○张司马五十寿，柬以长句
　　岂为辞尊却抱关，海亹坐镇月眉湾（湾在鹿耳亹外，即南沙线）。早知园叟神仙侣，况复瀛洲咫尺间。晴日丹霞辉碧落，春灯火树映朱颜。乘槎本是乘车客，何以骑驴倒看山！
　　○和巡使六给事九头柑原韵台湾道庄年（长洲人）
　　听莺载酒美双柑，岁暮分遗兴倍酣；红出洞庭微带沚，黄传瓯越尚输甘。橘中别种瓤余九，海外尝新岁已三。怪底淮南移枳橘，罗浮真味可曾谙？
　　○和巡使范侍御「正月五日斋头见菊花」原韵
　　秋花开值物华新，恰是衙斋五日春；态逸香清闲有韵，帘垂风细静无尘。迎年岂谓亲轩冕，采食还应让隐沦。戏酹屠苏一相问，渊明可是尔前身？
　　○安平城阅武
　　豸冠讲武荷兰城，令肃惟闻铁甲声。襟带六州开要镇，屏藩一郡驻专营。牙樯日暖鲸鲵靖，鼓角风高燕雀惊。自是圣朝勤远略，重臣冬狩坐谈兵。
　　○诸罗道中即事台湾府知府褚禄（青浦人）
　　圣朝德泽沛南东，纵目郊原茂对中：圳水春生灌溉足，露华秋重土膏融。扶桑色映瞳昽日，络纬声随断续风。自愧一官无报称，好书「大有」慰宸衷。
　　○题方司马「独钓图」
　　为政委蛇不计功，却图幽致石岩中。半生心事期秋水，千尺丝纶扬晚风。折狱名驰双阙北，伐棠人诵大瀛东。行看烦补山龙兖，未必鲈鱼属钓翁。
　　○安平晚渡
　　楼堞参差噪暮鸦，村氓唤渡语声譁。忽冲沙鸟暝烟破，渐转蒲帆夕照斜。远浦不须愁返棹，晚风无事动悲笳。寒潮乍退人归后，明月孤舟漾浅沙。
　　○沙鲲渔火
　　连冈相接聚沙汀，掩映渔舟点点萤：风定碧波明远火，光摇寒影落疏星；莫疑沧海鲛人泪，翻讶乾坤柳絮萍。惊起苍龙眠不稳，欲燃犀角烛奇形。
　　○鹿耳春潮
　　天然形胜待潮生，鼙鼓逢逢望欲惊：正是桃花春破浪，俨然瀛岛雨翻城。当时窃国悲浮瘴，此日长年认荡缨。竞说王师平寇日，海门如雪势峥嵘。
　　○鸡笼积雪
　　移来琼岛是何年？积素凝华入望妍。瑞数碧鸡开运会，城依元圃说桑田。玉山岝崿光相映，银海波涛势欲连。不信炎方寒起粟，燕云迢递近中天。
　　○蝘蜓鸣署台防同知张若霳（桐城人）
　　暮潮初静月华生，秋草秋花放晚晴；一种破愁愁不断，空堦蝘蜓向人鸣。
　　○揽清堂即事
　　东阁爱宏敞，风生满院秋。云封苔砌润，花覆石床幽。倚醉攀霄汉，狂歌逼斗牛。更闻沧海啸，不用步琼楼。
　　○鹿耳春潮，次前观察高公韵
　　春媚潮偏怒，兼天截地来。望迷乌鬼渡，幻作白龙堆。风劲千层立，门雄万古开。正疑缨失荡，旋起复旋回。
　　○鸡笼积雪，次前观察高公韵
　　翠霭浑无色，凌虚绦雪横；空山寒雾集，茅屋冻鸡鸣。海窄银花合，天高玉柱清。丹崖缥缈外，素影傍人行。
　　○澄台观海，次巡宪六公韵
　　耸立凭栏荡远眸，海天一碧望中收：鲸鱼潜伏三千浪，鹏鸟高搏九万秋。极目无情逢幻市，近山有意觅琼楼。会当上献安期枣，看取沧溟瑞色浮。
　　○鹿耳门对雨
　　料峭新寒不自持，海滨风雨正丝丝。坐看凤尾涓涓静，卧送渔帆片片迟。云影逼人香篆暗，波痕堆户布帷垂。琴荒未有南薰谱，偷得身闲把一卮。
　　○鹿耳门月夜
　　孤月当轩迥，清光万里明；澹帆依斗柄，疏竹上楸枰。笛里关山近，愁中节物更。渺然云缺处，遥见刺桐城。
　　○雨中观潮
　　沧溟水涨连天起，澎湃奔腾万马喧。声撼鲲身银浪转，光摇鹿耳玉山翻。萧条古木寒无色，淅沥长廊酒满尊。万壑千岩都不见，天涯风雨正黄昏。
　　○金瓜茄
　　不是东陵种，篱间别弄辉。冰纨澄夏簟，黄绢剪秋衣。承露鹅儿嫩，迎风杏子肥。依稀明月下，疑自凤池归。
　　○白沙书院示诸生（时书院新落成）淡防同知曾曰瑛（南昌人）
　　敢因小邑废弦歌，讲苑新开事切磋。谁谓英才蛮地少？由来高士海滨多。文章大块花争发，诗思渊泉水蹙波。他日应知化邹鲁，好从断简日编摹。
　　○柑子台湾令李阊权（安邑人）
　　千头初见一林青，传说繁霜下洞庭。色变金衣偏灿烂，香浮朱实倍晶荧。才披露叶儿童喜，试嚼琼浆齿颊馨。就里何曾藏败絮，滑稽游戏不须听。
　　○菊花彰化令陆广霖（武进人）
　　群芳萎绝剩凄凉，独向东篱吐暗香。数朵黄英秋浥露，一枝紫艳晚凌霜。名成彭泽悬车后，色重龙山落帽傍。赖尔挺然生傲骨，不教肃杀肆锋鋩。
　　○桃花
　　黄蜂紫蝶日纷纷，蹊上清芬隔水闻。朱脸和风初带酒，芳姿含雨乍行云。文君罏畔飘红袖，宋玉墙头露绦裙。莫道元都诗句好，几回迁客叹离群！
　　○二月诸罗道中诸罗训导陈绳（闽县人）
　　偶整轻装出水涯，邅回白道绕山家；闲闲风景迟迟日，细草轻沙薄笨车。
　　○赋得夜凉溪馆留僧话
　　老僧欲去复留之，溪馆微寒夜话时。莲社远公犹具酒，香山居士尚吟诗。谈空有象天花落，持偈无声法雨施。毕竟三心须点破，道傍婆子莫支离！
　　○赋得楼台倒影入池塘
　　半亩池塘暗水通，楼台分影幻神工：河山返照冰轮里，亭馆横陈玉镜中；午日穿林光潋灩，晓风拂岸碧玲珑。尘寰色象从来有，探到源头事事空。
　　○与友人论诗
　　书不五车休论学，才非八斗莫吟诗！入青莲室门何在？登浣花堂路未知。呕出心肝方稳练，放开手眼始神奇。个中犹有真消息，欲辩忘言请自思。
　　○乾隆九年元日，于泰安州崔家庄驿望阙拜贺。恭纪短句六十七
　　茅檐北向拜丹枫，香案炉烟篆晓风；礼毕凭高一瞻仰，帝都遥在五云中。
　　○过新泰县羊流驿怀古
　　裘带翩翩羽檄时，风流儒将大名垂；残碑犹是寻常事，仇敌倾心是我师。
　　○蒙阴道中纪事（正月二日）
　　畿南一早抵冬深，共仰焦劳圣主心；可幸齐东沿路雪，就中沾足是蒙阴。
　　○正月五日书所见
　　陇麦蕃滋细雨中，尘沙贴地任东风；马蹄才踏江南路，风景烟光便不同。
　　○晓发桃源道中口占（正月初七日）
　　连朝不断雨丝丝，云锁前村老树枝。水浸征衣身易冷，泥深古道马难驰。江南已慰三农望，山左应无一路饥。但愿居民歌大有，何妨行客暂迟迟。
　　○渡杨子江（正月十二日）
　　荡桨楼船晓气融，飞登彼岸日方中；正逢万里安澜会，那得江■〈犭屯〉鼓浪风。
　　○舟中晚眺（正月望日在无锡县作）
　　河流屈曲抱清湾，徙倚船窗望碧山；塔在暮烟残照里，人居修竹茂林间。沿堤绿柳开娇眼，夹岸红梅破醉颜。荡桨吴歈歌断续，枝头相答鸟间关。
　　○夜泊吴江（正月十七日）
　　香烬灯昏净几边，拥衾幽客正安眠；惊回一枕篷窗梦，暮夜风涛乱打船。
　　○武林下里谣（正月二十三日）
　　漏天自腊抵新正，傍岸田园碧水平；官长祗嫌行路滑，不来天竺一祈晴。
　　○泊舟钱塘江口（正月二十三日）
　　山隈系缆柳边堤，深谷长江路不齐。仙子呼龙种瑶草，英雄照鬼试灵犀。中流鼓浪鲨鱼跃，老柏留云野鹤栖。一片红梅迷望眼，恍疑舟入武陵溪。
　　○富阳道中（正月二十四日）
　　拍天触石怒涛鸣，悬瀑奔流万壑声；好借一帆风信急，画船飞过富阳城。
　　○晓发桐庐到，望严先生祠堂（正月二十六日）
　　塘汛闻鸡促晓行，一江风雨片帆轻；先生莫笑匆匆色，不是区区为显荣。
　　○桐江纪事（自正月初五日红花埠遇雨至二十八日，江浙一路晴时仅一、二日；余皆阴雨）
　　入春终日雨随风，一路江南抵浙东；两岸乍添三丈水，田畴多半浪花中。
　　○初抵台湾，柬书都谏
　　茫无涯涘海天春，篷转云飞辨不真；彩鷁乘风穿雁屿，绣衣衔命跨鲲身。番黎乐享承平久，士女欢迎气象新。万里故人初把臂，相看先问近诗频？
　　○画竹
　　数竿和月碎摇金，霜净烟梢碧玉森；我爱此君缘底事？清风高节总虚心。
　　○题画山水
　　森森古木拂云门，怪石嵯峨湿藓痕；正喜郊原沾霡霂，欣看流水到花村。
　　○题碧桃花
　　烟滋雨濯浅深红，石畔夭夭一雨丛；海国芳菲春不管，碧桃花嫁鲤鱼风。
　　○新雨
　　人日初临鹿岛东，五更钟后雨蒙蒙。乍闻点滴随朝霭，渐觉霏微逐晓风。庭院香生梅馥馥，田畴青润麦芃芃。从兹蓑笠勤耕作，会见西成岁屡丰。
　　○新莺
　　育成母氏一春忙，出谷新雏带嫩黄。乍作飞飞还护羽，学歌呖呖尚羞簧。金梭萦絮穿犹沚，绣户惊寒梦欲长。试啭好音迁御苑，万年枝上沐恩光。
　　○新月
　　东瀛寥阔月来迟，伫待清光漾水涯。台上乍开三寸镜，窗前初画一湾眉。鸿惊曲木云深处，鱼避沈钩浪暖时。应是婵娟深自晦，景教玉斧镇相窥。
　　○乙丑立春
　　瑞兆农祥斗建寅，管弦声里万家春；遥知圣主行时令，日月光华淑气新。
　　葭管灰旋万象新，东风吹彻海天春；会须遍播阳和意，岛屿民皆击壤民。
　　○人日
　　缕金剪彩我何知，祗望阴晴卜岁时；胜事浑输高尚客，草堂挥尘正题诗。
　　○方司马惠九头柑柬谢
　　海壖残腊试霜柑，才挹清香兴已酣。采自千头金颗重，携来九瓣玉浆甘。种传瓯粤原无匹，宴饮华林旧赐三。不是乘槎远行役，殊方佳味那能谙。
　　○庄副使惠女贞酒赋谢（限「从」字）
　　捣香筛辣春溶溶，瓮醅初泼金芙蓉。入唇一盏何醇醲，光浮海上最高峰。知是女贞合，作酿桂兼松。青州从事披心胸，瀛壖副使嘉惠重。时逢岁稔乐三农，我今无事饮千钟，醉乡王绩聊相从。
　　○即事偶成二律
　　微茫岛屿片云孤，物产民风事事殊：绝好饔飧红脚早（稻名），天然篱落绿珊瑚；花无寒燠随时发，酒长琼浆不用沽（椰子中有酒）。最是良畴耕凿易，欣然醉饱乐唐虞。
　　饱啖槟榔未是贫，无分妍丑尽朱唇。颇嫌水族名新妇（新妇啼，鱼名），却爱山蕉号美人（美人蕉，花名）。剧演南腔声调沚，星移北斗女牛真（台分野牛女）。生憎负贩犹罗绮（台俗尚奢，有衣罗绮而负贩者），何术民风使大淳？
　　○十月二十三日庄副使相邀赏菊，次范侍御韵
　　雅集澄台最上头，小春忽睹万枝秋。满丛佳色含朱槛，盈把繁英计酒筹。香满更宜邀客赏，露浓不用替花愁。饮中賸有陶家味，争忍樽前早罢休。
　　○赠泰记室
　　论天学士自渊流，才品分明是少游。宪署延宾居上榻，澄台草檄借前筹。新词残月垂杨岸，雅度春风杜若洲。我赏烟光饶有兴，何妨促席会南楼。
　　○画菊
　　少年只爱繁华好，晚节方知冷淡香；数朵携归三迳里，孤松相伴傲寒霜。
　　○鹿耳门汛即事
　　乘风才命驾轻航，回首荒城已渺茫。日与云山争隐见，天连波浪若低昂。巡行鹿耳新防汛，指点鲲身旧战场。谁道疆隅惟恃险，熙朝盛德足金汤。
　　○柬雅蔚文
　　性癖生成那得移，而今还是旧心期；忌医十载人夸健，止酒三天自笑奇。欲寄相思凭尺素，未能免俗事毛锥。深惭何以酬明圣，万里徒赢两鬓丝！
　　○九日
　　朝来门巷集儒巾，屠狗吹箫共赛神（台俗：七夕、中秋、重阳俱祀魁星。是日，儒生有杀犬取其首以祀者）。蝴蝶花残清入梦，鲤鱼风老健于春。酒浇幽菊舒黄蘂，琴鼓飞鸢扬碧旻（重阳前后，竞放纸鸢如内地春月）。并着单衫挥羽扇，炎方空说授衣辰。
　　○题张司马「七夕乘槎图」
　　南省追随共一秋，东溟相聚又同舟；怪君已在天池上，更欲乘槎何处游？
　　海国茫茫水拍天，灵槎安稳御风烟；君家惯犯支机石，好挽银河润野田。
　　○即事二首
　　小春天气薄寒轻，屋角犹闻蝘蜓鸣；纪载空传冬入蛰，眼看壁上竟横行（蝘蜓于夏、秋之间，满壁纵横，鸣声断续。入冬，亦时出壁间，但鸣声较少耳）。
　　信书毕竟不如无，目击身经事事殊；寄语挥亳吟咏客，再休依样画葫芦！
　　○戏题张司马「三盃草圣图」
　　胜蹟已传工部句，轻绡复睹曲江图；不知草圣生花笔，犹向娥眉一画无？
　　（附）前题（调「蝶恋花」）
　　（附）前题（调「蝶恋花」）
　　槛外名花阶下草，草色花香，粧点春多少？此际三杯春正好，纵横满纸龙蛇绕。退食从容官事了，对酒挥毫，捧砚奚奴小；却恐兴酣摇岳倒，无端又惹山灵恼。
　　○喜雨
　　黑云四布风乍止，渴龙怒卷东瀛水。喷洒长空逞驰逐，鬼驭神鞭忙不起。檐溜频倾作奔流，须臾直透衙斋里；满堂点滴沾衣裳，平阶焂尔深一咫。共喜嘉泽济枯荄，那管春郊旱魃死！
　　（附）题庄观察「瞻云爱日图」（调「满江红」）
　　（附）题庄观察「瞻云爱日图」（调「满江红」）
　　满幅云霞，认得是，先生道貌；超绝俗，美髯绿鬓，翛然长啸。海国旬宣敷惠泽，文坛挥洒臻神妙。幸一时，舟楫共相将，心倾倒。见禾黍，开颜笑。进僚属，开诚道：戒毋伤元气，作忠移孝。志切瞻云肝胆壮，情殷爱日风光好。祗明年，何处结相思，怀同调？
　　○北行杂咏
　　小阳春后北巡行，番女番童夹道迎；非是细侯能致此，祗缘声教讫寰瀛。
　　浓云苍雾白茫茫，一路花梢滴露香；未信鸡笼真积雪（鸡笼积雪，为台郡八景之一），晓来先试北风凉（晓行）。
　　傀儡堆云（傀儡山时有云气）连碧落，崦嵫衔日带寒烟。微闻香气来糖廍，屡见青葱度蔗田。翠竹丛中村犬吠，白沙池上水牛眠。三年海国巡民社，可是皇仁已遍宣！
　　节逾大雪曾无雪，日暖风恬景物佳：草际有时犹舞蝶，池边几处尚鸣蛙；牛椆小汛迎旌旆，虎尾深溪蹴浪花。马上频频诫呵护：莫惊番社野人家！
　　交加篱落豆苗肥，冉冉荞花浥露唏；更见芳园香有异，盛开月桂间蔷薇（虎尾溪口占）。
　　路近蛮村落照红，纷纷番妇迓青骢；绿衣黄里裙衫艳，头上鸡翎扬晚风（马芝遴社）。
　　不是吴歈与越吟，歌喉清响叶鸣金；分明绝塞闻番曲，何必琵琶马上音（南社观番戏）。
　　大块今朝意若何？一时噫气欠调和。惊沙白昼迷红日，骇浪沧溟战碧波。老木倚云舒远籁，寒禽息翼罢清歌。黄昏驻节风初定，依旧青山映素娥（二林社）。
　　没踝银沙步履艰，崎岖冈岭路回环；汗流仆从沾衣背，健足番儿意自闲（虎尾溪道中）。
　　○澎湖三十六岛歌贡生范学洙（台湾人）
　　巨浸汪洋闽徼东，五灵无外幅■〈巾员〉通。置郡台湾声教讫，峰峦北拱水朝宗。台湾水道千余里，澎湖岛屿峙其中。岛屿濴洄三十六，其间强半人居丛。宅中而广者大山，纵横三十余里间。其东一屿形如鼎，名曰香炉不可攀。西偏雁净山对峙，向无居人水潺潺；沙墩之屿亦西列，上皆飞沙形颇圜。北则圭璧势峥嵘，下多龟鼊山以名；山外之屿曰锭钩，鸡肾、员背、鸟屿横。或因其状及所产，厥名一定遂莫更。更有白沙屿在旁，沙白漫漫石硜硜。屈爪、吉贝居极北，罗列拥抱若长城。数屿大山北门钥，舟泊大山从此行。越而极西有目屿，遥望浑似人眼形。目屿之东号铁砧，上有大石势坦平。错出其旁曰土地，中一神像石琢成。金山蜿蜓磅礴间，其色赤黄若金呈；空壳之屿联其左，物产中空因着称。正西澳有西屿头，西屿之西丁字门；横于西屿如丁字，巨浪排空势若翻。转北名为镇海屿，胜国屯兵作外藩。东为大仓一旷土，中无人家有平原；山虽旋绕直■〈山咅〉嵝，总逊西屿之耸轩。中为内、外二堑地，往来舟舣若云屯。西屿头为四角屿，其势方正如列垣。屿形各异名不一，又有鸡笼与托盘。进此则为虎井屿，望之应作伏虎观。南乃花、草屿柑连，屿生花草始名焉。大猫、小猫屿相近，间多怪石恍猫镌。南屿原有鲛人住，后以风涛居始迁。南屿之北称头巾，其西八罩名最传。周环仅匝三余里，乃左乃右皆人烟。衡宇稠密居相错，雅有书声晓夜喧。于今英俊多游泮，澎岛人文莫之先。八罩对峙为将军，屿以庙名不记年。南屿东西有二屿，东平、西平衣带联。二屿下流号钟子，上窄下宽似钟悬。由此而东两吉屿，一东、一西望渺然。两吉渡台指南车，舍此难从别径穿。并此名为三十六，天堑之险难言诠。当年伪郑曾踞险，我军云集足投鞭。一战海氛风扫尽，鲸穴鲛窟筱腥羶。今日山青水绿外，处处商舶与渔船。古云恃德不恃险，谩言隔涉此地偏；帝德覃敷梯航迩，长歌聊当舆图编。
　　○中秋夜望月进士林翼池（同安人）
　　风卷浮云尽，冰轮出海东。井梧金破碎，庭桂玉玲珑。素彩流银汉，清辉泻碧空。夜阑犹不寐，酣醉月明中。
　　○废宅
　　阿谁宅子荒芜久，一望凄然泪欲挥：幽蕙消来秋草茂，灵禽扬去暝鸦飞；华堂白昼狐升座，绮阁黄昏鬼扣扉。为问主人缘底事，长楸走马不思归？
　　○题屏风
　　人俯澄波披雨钓，鸟冲残霭掠云飞；卧游忘却丹青笔，直欲携壶上翠微。
　　○题画
　　空蒙山色翠连天，古木参差带晚烟；借问黄童携绿绮，随驴何事渡前川？
　　○凤山道中举人陈辉（台湾人）
　　凤岭崎岖道，游人蹑屐行。跻云穿树隙，踏石越浮坪。野鸟半知类，山花不识名。登临望无极，莽苍色纵横。
　　○自题
　　穷居忘我拙，涉世懒逢迎。壁破牵云补，窗疏待月生。游庐天地阔，尘事羽毛轻。好就杯中酒，狂歌一放情。
　　○礁巴师戎晓发
　　碧草横塘露未消，计程烟水望中遥。数声鸡犬当山店，十里园林近野桥。人在石厨炊火起，客临茅屋酒帘飘。匆匆行李随青犊，度竹穿榕看采樵。
　　○鼈兴溪
　　芦漪人欲渡，几曲鳖兴溪。浅沚飞沙鸟，深蓬叫野鸡。岚横卑湿地，路入水云蹊。应是极南处，村遥草露迷。
　　○二赞行溪
　　竹桥双渡涨西流，草绿寒烟拂岸头；马足欲前还又却，数湾春水冷于秋。
　　○秋雨后即事
　　残雨新添一色秋，小窗开处见清幽。萧吹淡月通溪店，漏滴寒空近戍楼。对影孤吟悲宋玉，惊魂断梦忆庄周。鴈飞不到台阳路，怅望天涯芦荻洲。
　　○渡筦林潭
　　溶溶潭水碧无垠，两岸苍烟锁白苹；山影远涵波色翠，云光斜映浪花新。一肩行李临流客，半棹歌声唤渡人。欲向前村暂栖息，酒帘风起绿杨津。
　　○依仁道中
　　踽踽行来望翠微，晚风吹度拂征衣；檨林斜影迷樵径，竹坞繁阴引钓矶。路转纡回溪鸟散，山横黯淡野人归。乡村扰扰何时靖，万马频嘶未解围（时王师十余万进讨）。
　　○秋吟
　　竹院萧萧里，微风度碧栏。怀人花共瘦，踏月影同寒。砧杵敲何急？衾；周梦觉单。长吟非有恨，只怕听更残。
　　○村中
　　隐隐孤村近碧峰，朝来但觉晓云浓。疏狂到处难为客，懒散无心学老农。草屋寒烟迷橘柚，竹桥秋水映芙蓉。寂寥幸有园林趣，为觅奇岩路几重。
　　○登赤嵌城远眺
　　鹿耳鲲身翠屿连，云光海色雨晴天；江帆晓渡波间影，市宅寒炊竹外烟。山似画屏时染黛，水如冰镜日磨鲜。凭高得趣闲瞻眺，万里乡关一望悬。
　　○郊行古宪
　　辛苦远行人，寂寞溪山路。云水隔疏村，渺渺横烟雾。鸡声出竹篱，高树滴微露。负耒有农夫，行歌监临渡；竹筏散不收，一篙不知处。惊起白鸥飞，低拂芦花去。
　　○海会寺次壁间韵
　　疏桐曲迳对荒亭，得句闲吟任放情。处处青畦延绿亩，村村柳暗又花明。禅居笕水当厨近，野笠锄云掠地轻。古寺钟敲天境外，霸图空剩旧雕楹。
　　○昭亭看白莲
　　碧涵芳霭品成仙，隔断红尘几瓣妍。云母槛头蟾乍起，水晶帘外鹤闲眠。香飘浑是冰台影，色动全浮玉璧烟。看取亭亭真异种，何郎粉为六郎传。
　　○小店仔夜宿
　　尘途未整远行装，夜息还同客异乡；一盏寒灯吟拓落，三更旅舍话凄凉。茅檐梦破芙蓉月，竹榻思侵荻苇霜。晓起鸡声吚喔处，数村烟水画苍苍。
　　○宁靖王祠
　　间关投绝域，遗庙海之滨。古殿山云暮，空堦野草春。鸱鴞啼向客，杜宇咽迎人。自立千秋节，英风起白苹。
　　○五妃墓
　　精诚归帝子，大节凛冰霜；慷慨同千古，从容共一堂。兰焚山失色，玉瘗土留香。卷地悲风至，萧萧起白杨。
　　○琅峤山
　　天南遥极际，跨海一峰青。地近朝东水，人看拱北星。千层通翠嶂，四面是沧溟。力致槟榔货，开山敌五丁。
　　○春日
　　春来搜索句还成，把酒行吟半日酲；为是东风吹我醒，海棠花外听流莺。
　　韶华向曙海天开，红蕊青枝照水隈；镇日书窗无客至，小帘风暖燕飞来。
　　○拟古
　　庭东一树桃，庭西数竿竹；桃花春既穠，篱笋夏初绿。爰有幽隐人，对之作阿轴。桃竹向时荣，斯人甘淡萡。饮露餍晨蔬，采摘不盈掬。可当黄绮芝，霞炊石火熟；可当夷齐薇，云煨青山斸。鸿飞远冥寞，寥廓无曲局；莫食田间粱，谁能任拘束！所以君子修，清操常不辱。
　　○挽蔡烈妇生员卢九围（台湾人）
　　匡床未觉梦魂单，举案依稀奉伯鸾；泪洒帘前春草赤，身随天外晓星残。投缳已了三生债，没世长留一寸丹。莫怪绿窗多感慨，枝头杜宇尚声酸。
　　○秋夜漫兴廪生方达圣（台湾人）
　　座间无客懒衔杯，曳杖堦前自往回。星拱素娥当碧落，叶随青女下苍苔。愁如篱菊迎秋发，心似炉香傍夜灰。赖有老庄常作伴，一回相对一悠哉！
　　○赤嵌城生员林麟昭（台湾人）
　　歌舞楼台半已倾，女墙斜日照孤城。闲庭无复生芳草，复道犹闻唤晓莺。往事空悲时节换，圣朝长幸泰阶平。纵教沙碛千年在，烽静无烟夜月明。
　　○前题生员傅汝霖（凤山人）
　　千重云海绕城东，影落平沙夕照红。夜月飞银渔火暗，晚烟积翠戍楼空。星分牛女双垣外，地隔蓬莱一水通。好向安澜征暨讫，由来声教纪攸同。
　　○和宋明府「村夜」原韵贡生郑应球（凤山人）
　　世事浮沈付酒尊，海蟾高挂到衡门。身依竹节常分影，梦绕花须欲断魂。灯下书声干宿蠹，耳中蛩语失悲猿。怜才独有使君在，频檄诗篇过草垣。
　　○龟山晚眺
　　龟山日色冷长空，竹杖行吟醉晚风。诗句都从闲里得，物情好向静时穷。清潭照影澄云白，老树雕霜坠叶红。可是逢秋悲宋玉，暮蝉环噪蘂珠宫。
　　○移家
　　淡泊无营意自宽，移家东郭近林峦。鸟吟白日春前树，人整青山竹外冠。张老已知成室美，渊明但取敝庐完。由来物理难齐论，聊借鹪鹩信所安。
　　○五妃墓生员秦定国（彰化人）
　　天兵鼓樛逼江滨，祗把丹心质鬼神；君发数茎犹自惜，妾身敢作未亡人。
　　海表观风题墓道，阳秋有笔墨痕新；只缘千古网常系，岂独伤心吊五人。
　　○巡宪署食九头柑（限「谙」字）生员钱元起（台湾人）
　　未见千头树，先尝九瓣柑。金衣和露剖，玉液带香含。柏署颁荣赐，鲰生得饱谙。徘徊归去晚，舌本尚余甘。
　　○巡宪署食九头柑（限「谙」字）生员钱元起（台湾人）
　　未见千头树，先尝九瓣柑。金衣和露剖，玉液带香含。柏署颁荣赐，鲰生得饱谙。徘徊归去晚，舌本尚余甘。
　　○含羞草
　　几簇低垂曲径间，王孙归去不思还；无情草木羞何事？我未成名始厚颜。
　　○倒垂兰
　　穷谷奇姿有异材，托根不用土滋培；春来全藉东风力，好放幽香特地开。
　　○题画二首洪沧洲
　　千寻瀑布飞晴雨，百尺长松拂暮烟；欲上奇峰最高处，携诗一问泬寥天。
　　风皱波纹含鸭绿，雨添山色拥螺青；个中颇具云林派，嘉木低垂一草亭。
　　○安平晚渡府学生员张英（凤山人）
　　津头遥见碧波飞，一叶扁舟趁落晖；风力满帆成独往，棹歌临水送将归。孤城战垒空埋骨，草舍渔村半掩扉。为语行人莫惆怅，时清鱼鸟已忘机。
　　○莲池潭生员林青莲（凤山人）
　　芹藻清涟乐溯洄，山光水影共徘徊；荷如解语闲舒卷，云似无心自往来。城阙祗应思我往，洋林谁是出群才？眼前活泼无穷趣，认取源头莫漫猜！
　　○游竹溪寺生员陈廷藩（台湾人）
　　古寺白云里，寒蝉满树吟。溪回初渡月，花落忽惊禽。棋局延清夜，琴张寄素心。欲归山雨重，樽酒且勤斟。
　　○罗山访友人，值雨后留饮
　　茅舍认君家，清溪漾浅沙。路谙前度马，雨溅晚来花。煮茗催明月，瞻云断彩霞。主人无限兴，壶矢任交加。
　　○辽罗阻风庄年
　　遥望东宁东复东，天公何事日东风？海门浪涌如汤沸，落照沧波一抹红。
　　○和梅轩叔原韵
　　舟行红水、黑沟间，蜃气嘘成海面山；风静沧波平似镜，东南一抹是台湾。自惭政迹少甘棠，澹泊无为耻见长；寄语东宁贤太守，霜威到底逊春阳。 
　　○和高方伯韵
　　要识民番爱戴心，重来棠树尽成阴。月明岛屿千峰玉，日落沧溟万派金。博望乘槎持使节，长乡草缴布纶音。从兹黎庶南东亩，无复豪家寸土侵。
　　○寿范浣浦恃御
　　名高讲幄佐丝纶，曳履簪毫近紫宸；温室瞻云长五色，大官赐食得兼珍。明同金监传三晋，洁胜冰壶颂八闽。绦帐柏台齐秉节，由来教养藉儒臣。
　　吴越簪缨推辇下，惟公声望最嵯峨。乌衣门第追王、谢，画省文章敌阮、何。绦县旧传人不老，金笼新见鸽来多。瀛洲信有安期子，枣大如瓜席满罗。
　　○和六给谏「除夕前一日得雨喜而有作」原韵
　　逼除膏泽望长空，谁道甘霖趁朔风！千叠暮云寒色里，万家爆竹雨声中。枝头沾润梅先放，陇上涵濡麦正芃；何必明朝占岁稔，老农今已识年丰。
　　○题六给谏「看竹图」
　　爱他意气自凌云，何可须臾无此君；相对浑如逢直友，虚心劲节好同群。
　　（附）读陶士行传（调「满江红」）
　　（附）病鹤（调「踏莎行」）
　　（附）读陶士行传（调「满江红」）太学生施枚（杭州人）
　　致力中原，不肯向，山城息歇。经国手，晨昏运甑，何其壮烈！深恨胡人窥庙寝，懒听达士谈风月。却收藏，木屑竹头儿，先施设。石城耻，无心雪；神州火，无心灭。思西归，不管金瓯残缺。只为欲枭苏逆首，几乎说破温郎舌；问当初，开口道中原，诚何说？
　　（附）病鹤（调「踏莎行」）
　　乘翅郎当，发音萧索，云程久别浑迷却。庞然困倚画栏前，几回笑倒巢檐雀。俯首人间，驰情邱壑，长鸣的的伤飘泊。一朝声彻上天闻，金童玉女应来约。
　　○秋夜太学生汤尚鹏（嘉兴人）
　　夜与轩同静，琴将枕共横。无聊人易倦，有忆梦难成。风带疏钟度，云扶片月行。可怜童子睡，不解听秋声！
　　○草虫
　　青草黄泥孰与争，■〈口夭〉■〈口夭〉偏喜弄秋声；人家儿女能窥伺，莫向西风特地鸣！
　　○咏鹤太学生张若雯（桐城人）
　　丹顶元裳雪作衣，千年华表尚怀归；尘寰众鸟新相伴，阆苑群僊旧所依。自禀天真还任性，谁知高尚独忘机。樊笼久困仲霄翼，何日凌空一奋飞？
　　○行饭暮归口占
　　晚风庭院飞檐鼠，湿露堦除泣草虫；行饭人归花畔立，俨然身在画图中。
　　●使署闲情卷三
　　白麓六十七居鲁甫辑
　　杂着（一）
　　○杂着（一）○
　　请采买米谷按丰歉酌量价值疏
　　请查核案件疏
　　防海议
　　饬零星散户归并大庄檄
　　观风示
　　观风示
　　通饬慎婚姻重廉耻示
　　署凤山学月课示
　　诸罗学月课示
　　与周抚军书
　　与雅观察书
　　道南统绪论
　　台湾风土论
　　文论
　　「半石居诗」序
　　孙湘南「赤嵌集」序
　　黄侍御「台海使槎录」序
　　「瀛壖百咏」序
　　「重修台湾府志」序
　　观风示
　　「婆娑洋集」序
　　○请采买米谷按丰歉酌量价值疏书山、张眉
　　榖价以丰歉为低昂，采买视岁时为损益；未有守以前之成例，而不务变通者也。
　　台湾虽素称产米之区，而生齿日繁、地不加广，兼之比岁雨阳不时，收成歉薄，盖藏空虚。荷蒙皇上圣明远照，洞悉情形于重洋万里之外，历奉俞旨，台民无不感激。惟是内地臣工身未亲履其境，徒执传闻之丰裕，未晓今昔之不同；即如御史陈大玠生长泉州，尚疑台郡有歧视漳、泉之见。殊不知台湾固为东南数省之藩篱、八闽全省之门户，而于漳、泉所系，尤非浅鲜也；台郡宁谧则漳、泉安，漳、泉安而全闽俱安矣。夫地以民为本，民以食为天。台湾四面俱海，其舟楫相通者，惟泉厦耳。而泉厦又山多地少，仰藉台榖。是台湾之米有出无入，猝有水旱，非同他郡有邻省通融、商贾接济也。臣等蒙皇上畀以巡视重任，岂不知「春秋」严遏籴之戒？况同隶闽省版图，原无分于此疆彼界；而于海口之米榖，不得不责成官吏严其出入者，实由事势使然也。若任其运载透越，则台谷指日可竭，而地方不能宁谧；日后之漳、泉，亦无从而仰藉矣。此臣工之籍隶漳、泉者，亦宜为久远计，而毋徒务争目前之利为汲汲也。
　　盖台地之所出，每岁止有此数，而流民渐多，已耗台谷之半；复有兵米、眷米及拨运福、兴、漳、泉平粜之谷以及商船定例所带之米，通计不下八、九十万。此即岁岁丰收，亦断难望其如从前之价值平减也。是以臣张湄同前任满御史臣舒辂有「请建府仓以裕民食」之请，工科给事中杨二酉有「充实台仓」之奏，臣等于上年十月，亦有「请禁透越私渡」之摺。即近今闽省督、抚二臣议覆科道杨二酉等条奏，亦以台仓之积贮不充，则内地之转输易竭；海外设有缓急，他处难以接济为虑。但督、抚所议：令台湾四县贮粟四十万石，恐一时买足，为数太多、为期太迫；应定三年之限，照数购买。而部臣以采买仓榖定例，年岁丰稔应全数采买，并无预限三年之期议覆。臣等伏思台湾上年收成实止七分，既非丰稔，似不得全数采买。且杨二酉原奏，请充实台仓，然后买运内地。该督、抚等以内地兵糈民食无从措办，关系非小，仍请照旧拨运。部议既准其奏，而本处贮榖又不宽其限期，未免米价更昂，转于民食有碍。是不若督、抚所请三年之议为得也。再，杨二酉所称内地发买谷价仅三钱六分或三钱不等，装运脚费俱从此出；在从前榖贱之年原足敷用，今则不免赔累。嗣后，必依时价、运费发买为得。该督、抚亦议请以后按年岁丰歉酌量增减，所见相同。而部臣拘于成例，谓从前并无以年岁不齐稍议加增；又台湾素称产米，迥与内地不同；倏增倏减，恐启浮冒捏饰之端，宜仍循旧例。是犹以从前之台湾，视今日之台湾也。臣等查上年台湾于收成之际，米价每石尚至一两五钱不等，则谷价亦在七钱上下。续又准闽省水陆提督及金门镇等各移咨督、抚赴台采买兵米，俱不下数千余石。目下有属米价自一两七、八钱至二两不等，则与从前大相悬殊可知。原议之谷价，即不论装运脚费，已不抵时值之半；倘仍不议增，必致因循岁月，互相观望，采买无期。若勒以严限，迫之使趋，非县令受赔偿之累，即闾阎罹短价之苦。小民终岁勤动，至秋成而贱买之，既失皇上爱民重农之意；若使有司赔垫，势必那移亏空，亦非皇上体恤臣下之心。况贤愚不等，或思因他事取偿，是其累仍归于民也。至因倏增倏减，恐启浮冒捏饰之端；则终岁晴雨、榖价低昂，各属每十日必通报督抚、提镇，而臣等现驻其地，贵贱俱循例奏闻，倘有不实，定即指参，何能浮冒？夫浮冒之弊小、累民之事大，即果不能尽绝，犹当权其重轻；况本无从捏饰乎？
　　臣等仰荷恩命巡视台疆，身处局中，不敢以既经部覆之案瞻顾隐默，有负委任之至意；谨将现在谷价情形，据实奏明。伏祈皇上天恩，准照闽省督、抚所议，俾得按年岁丰歉酌量价值，及时采买；庶于海外地方，实有裨益。
　　至将来闽省提、镇等采买台榖，亦乞敕谕令其预为咨商台地官员，俟果有盈余，然后委员赴买。臣等仰体圣心，自必随时斟酌变通，使中外有无相济；断不敢稍存尔我畛域之私，违协恭和衷之道也。
　　○请查核案件疏书山、熊学鹏
　　台湾为海疆重地，巡视有稽察、抚绥之责；国家设立满、汉巡台御史各一员，原欲其留心体察、弹压地方，以佐督、抚耳目之所不及，固边圉而收实效也。
　　臣等莅任以来，凡遇地方官办理未协之处，无不剖晰开陈，嘱其改正。惟是向来台地各官所经理案牍，有报知或不报知。其不报知者，迨经该处民人告发查询，始将缘由声明；更复任意延捺，有迟至经年并数年不覆不结者。查例载：地方官办理事务，非不定有限期；无如台郡悬居海外，恃有重洋间隔，督、抚相去遥远，呼应不灵，而巡察又向不稽查，是以因循玩愒。今若逐案参处，则参之不可胜参；若仅摘出一、二事题参示惩，则挂一漏万，亦于政体未合。夫案牍久悬，则事端百出，无辜待质者拖累难堪，逞刁健讼者奸谋得遂。此废事之患，实所以生事也。伏思臣等奉命巡台，自应查核整顿，毋致废弛。应请嗣后台湾地方官所办案情，按月将已结、未结分晰造册，申送巡察查核。其依定限完结各案及实有情节不能限内完结者，毋庸具题；倘并无难结情节、任意迟延及隐匿不行造送者，一经查出，臣等缮本题参，交部察议。
　　再，查台地民人每将地方官已结各案，屡次向巡察控告不休。此等刁风，亦不可长。嗣后遇有控告，查原案判断明晰者，严行批饬不准。其另称冤抑有关民生风化者，臣等酌量轻重，分别批发提讯。如所控是实，应即时改正者，饬令地方官改正；应知会督、抚者，知会督、抚；应奏闻者，奏闻。如所控涉虚，将此健讼之棍徒，交地方官照「诬告律」严加治罪，以儆不法。庶可以息事宁人，于台疆似有裨益。
　　（附）郑克塽归降第一表
　　（附）郑克塽归降第二表
　　（附）郑克塽归降第一表
　　论域中有常尊，历代绍百王为得统；观天意有攸属，兴朝宅九土以受符。诚五德之推移，为万汇所瞻仰者也。伏念先世，自矢愚忠；追怀前代之恩，未沾盛朝之泽。是以臣祖郑成功，筚路以辟东土；臣父经，韎韦而杂文身。宁敢负固重险，自拟夜郎；抑亦保全遗黎，孤栖海角而已。迨至先人弛担，穉子承祧；常思畏天之威，莫求缩地之术。兹盖伏遇皇帝陛下，高覆厚载，仁育义怀。底定中邦，如旭日升而普照；扫扩六宇，虽浮云翳而乍消。苟修文德以来远人，宁事胜心而焚海内！
　　乃考舳舻西下，自揣履蹈之获愆；念此血气东来，无非霜露之所坠。颜行何敢再逆，革心以表后诚。昔也威未见德，无怪鸟骇于虞机；今也悟已知迷，敢后麟游于仁圃。伏愿视天地万物为一体，合象胥寄棘为大同！远柔而迩能，形民固无心于醉饱；贰讨而服舍，依鱼自适性于渊泓。夫且问黄耉之海波，岂特誓丹诚以皦日焉巳哉！
　　（附）郑克塽归降第二表
　　臣生自海邦，穉懵无识；谬继创垂之事，有乖倾向之诚。迩者楼船西来，旌旗东指；箪壶缓迎于周旅，干羽烦舞于虞阶。自省重愆，致劳薄伐；仰睹圣灵之赫濯，信知天命有攸归。逆者亡、顺者昌，乃覆载待物之广大；贰而讨、服而舍，谅圣主与人之甚宽。用遵往时之成命，爰邀此日之殊恩；冀守宗祧以勿失，永作屏翰于东方。业已修表具奏外，及接提督臣施琅来书，以复居故土，不敢主张。臣思既倾心而向化，何难纳土以输诚。兹特缮具本章，并延平王印一颗、册一副及武平侯臣刘国轩印一颗、忠诚伯冯锡范印一颗，敬遣副使刘国昌、冯锡韩賫赴军前缴奏；谨籍土地、人民，待命境上。数千里之封疆，悉归土宇；百余万之户口，并属版图。遵海而南，永息波涛之警；普天之下，均沾雨露之濡。实圣德之渐被无方，斯遐陬之襁负恐后。
　　独念臣全家骨肉，强半孺呱；本系南人，不谙北土。合无乞就近闽地方，拨赐田庄庐屋，俾免流移之苦，且获养赡之资；则蒙高厚之生成，当誓丹青以衔结。至于明室宗亲，格外优待；通邦士庶，轸念缓柔；文武诸官，加恩迁擢；前附将领，一体垂仁；夙昔仇怨，尽与蠲除；籍没产业，俱行赐复：尤期广推宽大之仁，明布维新之令。使夫群情允洽，共鼓舞于春风；万汇熙恬，同咏游于化日。斯又微臣无厌之请，徼望朝廷不次之恩者也。
　　○防海议廪生董梦龙（台湾人）
　　八闽形势斜闪，环大海周二千余里，涯港犬牙交错，鹭、铜、浯、坛诸岛星罗■〈其上木下〉置，外达台湾；浩漫谷王，连天无际。滨海罪人逋窜，时跳梁于苍波碧浪中，为沿海民居患。自癸亥大师平台，声教通于海外，不扬波者将四十载。岁辛丑，蜂螫乍惊，旋就诛灭。今天子英明，庶政咸熙，六宇海晏河清，无鲸鳄之虑。当事者未雨绸缪，思所以预防其后。生敢不惴其愚而敬陈之。
　　从来海中小丑出没无常，非有丛莽可倚伏、巢穴可窃据，难聚而易散者也。但彼泛乎中流，侦商舶所向，逆而截之，其势易；我上下旁午，侦贼所向，环而攻之，其势难。故釜中之鱼得延其息，以荼毒商民，金厪当事之忧。防之之法，则查验于水口也、巡哨于海中也、联保甲于腹里之村社也。此三者，宁非防海之要图而不可易者哉？然而行之而无其效或以滋扰者，其弊不在于法，而在于奉法之人也。
　　夫法弊则救之以法、人弊则救之以人，非法之弊而不求于人欲求于海，犹琴瑟之胶柱而易其弦也。何则？水陆塘汛，沿海何啻百数。船只出入，例各賫牌挂号，其查验非不严也。何以扬帆而出者时惊萑苻于海外乎？弊在汛防以查验为具文。或徇情面、或通赂遗、或罢软不任职；飞舸越渡若罔闻知，逐月具申苟且塞责，则查验以文而不以实也。若添设汛塘、精选弁目，星道鳞接，游徼往来，奸宄动作声息周知，赏臧罚否，改毋贿成；则盗出入之路绝，虽有阿溪阿刺之技力，何能舍舟而徒以飞渡此津哉？海洋浩荡无垠，贼无所伏；水师各营连络巡哨逐月更代，鸣鼓鲜旗，海中之哨非不动也。何以画艗摇曳于前而怪蜮含沙于后？弊在哨弁以游巡为具文。兵非素链、将无勇略，登舟而眩闷者十五、遇贼而胆落者十八。奉令出哨，辄藉行乐，作河上之逍遥；限满棹回，潦草报命。无怪乎贼无戒心而肆行罔忌也。若拔能弁率惯海之士卒，严逗遛之罪、优擒斩之功，侦贼必经之海道，以商舶诱之、哨船薄之、火器乘之，彼欲入港则不敢，外洋又有风涛之惧，进退皆穷，其能效鲛人之水中居乎？吾知其不能也。十家为甲、十甲为总，逐年造册，知县亲到查验，保甲非不行也。然乡民入册者十无二、三，县官只按册点名，其匿者不问也；即入册者家遣一人听点，其丁壮几何不问也。约保徇私、房族长隐庇，即有伏奸隐匪，寝息自若也。若严立章条，丁口必实造、出入必实报，欺隐而发觉者连坐族房长及约保，虽有败类匪徒，当不能容于其族而自露矣。其谁肯■〈目匿〉此罪人以自取戾哉！国法于人，人保于法；古之人非虚语也。夫因其已然之法而实力举行，无更改之劳而坐收其效，燧燧不起，山海敉宁，晏如也。然此手足之疥癣耳，其要尤在司牧之经理，抚其人民、修其礼教，克诘其戎兵，以无忘武备；绝奸徒之睥睨，不萌侥幸之心，当事者亦有成算而无烦尸祝之越俎矣乎！
　　○饬零星散户归并大庄檄庄年
　　时届深秋，草枯水涸，正生番出没之时。边界巡防，极宜严密。所有各属地方垦种农民，三众五舍，零星散处，逼近内山，与生番地界相邻者，尤当先事预防，以免戕贼。除已经示禁，并通行遴员遍查，着乡保、通事押令搬归附近大庄，暂度秋冬；俟明岁春融，仍听前往布种。倘有抗违，即系愍不畏死之徒，立刻差拿，重责遂水；乡保、通事受贿徇纵者，加等究处。务限十日内尽数查押归庄，该管厅、县即将押归人数开明姓名、丁口及庄社地名，逐一造册送查。其零星散户既尽押归大庄，则庄民相聚较昔愈众，易于巡防，更宜守望相助。地方各官应督率乡保、通事以及丁壮人等，凡有村落庄社民番聚居之所，俱着设立高峻了望一、二处，安设梆锣，派拨司守；昼则沿山侦探、夜则轮替交更，梭织巡逻，毋稍懈忽！遇有生番猝至，即行击梆鸣锣，并力齐心向前抵御。一庄有警，各庄皆应。庶凶番虐焰无从肆逞，庄社民番得免荼毒矣。
　　○观风示张湄
　　化成久道，光昭天下文明；教讫遐方，渐被海隅日出。环瀛列岛，三山之云雾常蒸；包干络坤，五色之波澜若绘。土宇固到今而增廓，贤才岂择地而始生！惟兹台湾，南纪分星，东宁锡宇。木冈、竹堑，交呈美秀之材；鹿耳、鲲身，尽挟飞鸣之势。花敷晴屿，迎笔彩以长生；月静夜潮，听书声之间作。盖家弦户诵，文风差拟中华；而日盛月新，番社半为讲塾。则可知多士之绣口锦心，已非复曩时之雕题黑齿矣。
　　本院昔居馆职，较甲乙于石渠；典试滇南，抡英才于金碧。虽未能沐一而握三，亦庶几拔十而得五。兹者，重膺恩命，巡视兹邦。秉政而兼衡文，殊自惭乎冰监；下车而先学校，窃有慕夫弦歌。今幸月次居离、斗维建午，■〈〈丷豕〉生〉宾应律、鹑首司晨。麦陇风薰，雊雉偕流惊竞响；榕阴昼永，雕龙与绣虎争奇。快睹绿艾之翻阶，喜见青钱之入选。爰择某日，命题试艺。或推宿望于词坛，或蜚英声于艺苑。或观光国学，业窥四库之瑟琴；或流寓圃田，远汇八方之杞梓。近城则躬亲校课，合属则委檄分题。当此夏日方长、凉颸披拂，既不苦风帘之促晷，又何烦冻管以呵寒。况值科试将临，正宜及锋而试。老儒宿学，预以觇其先声；童子何知，亦得观其贾勇。文光烂熳，须夺艳于榴花；秀颖新芬，勿输香于荷蘂。
　　本院追思弱岁，肯负初心？玉尺金缄，颇谙甘苦；西园东壁，雅嗜丹铅。有美必收，不使隋珠之漫掷；奇文欣赏，宁同和璧之暗投？务期生童毕至，文武咸临；克尽一日之长，以慰生平之望。孰含华？孰佩实？识国士于韘觹；为腹心、为干城，探奇谋于樽俎。在本院不惮挥暑以临，尔多士其各备卷以待。致足乐也，跂予望之！
　　○观风示范咸
　　文运光华，值久道化成之候；声名洋溢，正蛮陬蔚起之时。海上睹三山，云烟缥缈；寰中窥六合，星象昭回。一道德以同风，合车书而并轨。欲齐民志，先辟艺林。粤若台湾，僻处海峤。昔年未沾声教，半属雕题；今日欣听弦歌，无烦重译。釆芹釆藻，圣朝不遗追琢之章；鼓瑟鼓簧，嘉会特设承筐之席。文明聿启，学校斯崇。
　　本院起家玉笋，通籍金门。持节湘南，烧尾曾传衣钵：校文河外，绦帷独拥皋比。兹奉命以巡方，更采风而问俗。高山流水，未能对知己以无惭；黄卷青灯，窃自矢初心之不负。由文艺以征器识，自有遥情；因风俗而寄咏归，匪徒揽胜。爰择某日，大集诸生，试觇夙学。近则亲临授课，远则驰檄分题。酌雅秉经，戒浮华以归典则；镂心刻肾，毋剿袭以致雷同。体各用其所长，取不拘夫一格。睹榴花之如火，竞吐光芒；际薰风之自南，坐调琴瑟。将见文心绣虎，鱼跃龙惊；笔阵回澜，波飞泉涌。庶蓬瀛可接，不愧为沐日浴月之乡；京国非遥，期厕于珥笔簪毫之客。是所望也，慎无忽焉！
　　○通饬慎婚姻重廉耻示六十七
　　婚姻为人伦之始。「易经」有曰：『有夫妇，然后有父子；有父子，然后有君臣』。又曰：『女正位乎内，男正位乎外；男女正，天地之大义也』。是以夫妇之道，为人偷所首重。自古婚礼，有通媒、行聘、纳采、问名等礼，所以重其事，见不可苟合也。
　　本院莅台以来，深察民情，其礼义不愆者固多，而习俗未免淫泆。婚姻不遵礼法，有一女而两许、有既定而后悔者，每披阅文卷，不胜发指。本院有观风整俗之责，常思大加整饬，以为惩劝。现据台防厅审详李某控告连某一案，查李某自幼聘定张某之女为妻，于十年九月完娶；讵于十月归宁，张某复将其女改嫁连某。在张某固属老而无耻，而其女到案，辄敢供称李某不肖，不肯相从。古云：『夫为妇之天』。又云：『妻者，齐也；一与之齐，终身不改』。今张某之女自恃少艾，敢于嫌夫别嫁，全无廉耻；深可痛恨！除传齐耆老人等，将张氏同连某二人，本院亲提于城隍庙重惩示儆，仍将连某枷号游城外，合通行饬知。为此，示仰合属民人匆悉：嗣后有女之家，务于幼时即行严加教训，谨守闺门礼法。其定婚时凭媒作合，一丝为定，终身不改。倘有再敢荡检踰闲，叶篾礼法者，除将无耻之男女重惩外，其主婚之父兄照律治罪，必不宽恕。现今圣朝首重贞节，凡妇女持正守志者，率加旌表。尔等虽居海外，当知秉礼守义，为声教之所不遗；万勿狃于恶习，恬不知改。各宜凛遵，毋违！
　　○署凤山学月课示陈绳
　　窃照地开麟凤十洲，化溥菁莪三岛。欣逢圣世重熙累洽以来，特念台疆荒服遐陬之远，多方乐育，加意栽培。应试棘闱，溢数于鸷群之外，以求一鹗；抡才桂苑，广搜于鲛室之中，必拔双珠。多士云蒸，人文霞举。
　　矧兹凤邑，尤属名区。■〈王乔〉海澄鲜，自玥丹瑚同焕釆；龟峰嵂崒，赤文绿字早呈奇。浩气从天汉而来，雄光腾女牛直上。输囷勃窣，楩楠杞梓连山；璀烂陆离，球璧琳琅满眼。鵾海培风自昔，凤冈翽羽从今。际兹鹤露清湛，应计修翎养翮；鲤风颷起，正思奋鬣扬鬐。当如董子下帷，莫似乐羊废纺；勿负周岁三百六旬之数，务殚一月四十五日之功。招摇旋即指冬，文史须求足用；果其采骊珠而在手，必自执牛耳以登坛。从此科试届期，预料蝥弧必夺；秋闱转瞬，定知鹏翼高抟。
　　本学技愧雕龙，识惭窥豹！沆瀣一气，快臭味之交投；砥砺同门，欣■〈学支〉学之相半。石可攻玉，或堪资于磨砻；青出于蓝，尚益加乎沤练。情殷倒屣，望切盍簪。为此示知闱学文武生童，订于本月某日早集月课。倒倾巫峡三江，言泉溢涌；直奋庄馗九轨，思路风驰。词义高骞，潇洒渔阳鹦鹉；情文裴亹，纷披都尉鸳鸯。斯玉圃之珣玕琪，悉觇鳃理；艺苑之杶括柏，共见菁葱。掞藻擒华，预卜先资拜献；彯缨绾组，伫将劝驾驰驱矣！
　　○诸罗学月课示
　　窃照明体达用之学，务本潜修；兴贤毓才之方，尤先董劝。伏逢圣朝，乐育广暨，教养兼隆；既本仁义为渐摩，复以诗书为牖迪。爰厘文体，预黜浮夸。世宗宪皇帝特谕以清真雅正为归，我皇上复训以布帛菽粟之理。固已薄海咸昭陶淑，寰区悉就训行。在洋无鴞，鱼鱼雅雅；附天有凤，炳炳麟麟矣。
　　际兹罗山胜地，素称闽海名疆。玉嶂标奇攒簇，琳琅球璧；笔峰耸秀焜煌，翰墨图书。快奋翮以图南，鲲身水涌；矗乘风而破浪，虎尾波腾。国学、乡黉，各擅济时之彦；文经、武纬，广储经世之才。掣碧海之鲸鲲，固多词伯；掇兰苕之翡翠，亦有神童。歕欱日月之华，吹吷斗牛之气。言泉勃发，伫看涛鼓溟；思路颷扬，共睹风搏鹏路。适逢桃花浪暖，榆火烟新。绕座柳风，快见笔飞鹦鹉；盈区谷雨，正好锋鳻銛鷿鹈。探渊源于守溪、荆川，法随机转；■〈奭斗〉潏灏于韩潮、苏海，气举言浮。识必通方，非求刻楮；文以载道，匪饰虚车。毋粉泽而冰脂，毋馊陈而豆杂。毋学轧茁，毋效涂鸦。昂昂若百丈松，清标磊落；朗朗如千间屋，大地光明。至若诗正而葩，赋丽以则；步四唐而追七子，俪「三都」而蹑「两京」。皆足黼黻休明，铺扬景铄；独扛龙文百斛鼎，横扫笔阵万人军。突兀词坛，羽■〈巾遂〉帛■〈巾亶〉交映；勃窣理窟，天心月胁咸穿。庶白瑚一年、黄瑚三年、赤瑚四年，既有差于气候；而骊珠九色、虫珠七色、蚌珠五色，自各剖其精华。敢言辨色之不同，云英多青、云液多白；倍喜搜奇之甚广，玉双成瑴、玉十成区。
　　本学学类拘墟，识同拘启。载披裴说行卷，弥惭许劭月评。讵曰扣钟，惟期■〈学支〉学相半；庶几振铎，勿负文行为先。尚其盍簪，集兹鼓箧。爰是抠衣堂下，欣闻户外屡綦；不必裹饭山头，且共盘中木粟。情殷好我，望切跂予！
　　○与周抚军书范咸
　　接读来教，承以台郡采买一事，覼缕开示，备纫老先生念切全闽苍生，言之剀切周详，深为钦佩。侍等昨所以致书于老先生者，亦见上年采买十万石而积欠之谷，遂至虚悬；若今年复另采买，则积欠愈多。窃以买补积欠，其应运内地补仓者，原有一十一万四千八百零四石之数。另行采买者，运赴内地补仓也；买补积欠者，亦运赴内地补仓也。故以为不若停采买，而先尽买补。今接阅大教，云台郡积欠散归各郡县仓，或碾支兵粮、或补给兵役；此则侍等之所不知也。至于积年存价未买之故，实因时价不敷而然。
　　今老先生深体下情，奏奉俞允以四钱五分为率，将来买补自易。然侍等之所虑者，又不在买补，而在起运。来谕云：『台、厦商船均系漳、泉赤子，亦应稍效微劳。夫台、厦之船户多系殷实，搭运官谷，较客货获利稍减何害』？不知各县运榖，皆由小港，大船既不能入，势不得不多用小船分运至鹿耳门交卸大船。鹿耳门风水十日不顺，则十日无大船进口；半月、一月不顺，则半月、一月无大船进口：此至寻常之事。小船枵腹守候，交卸无期；一遇风浪击碎，责以赔补，颇有怨咨。故敢以闻之仁人君子。夫以为累民，采买与积欠本无择也。但前书所云果济实用，有所不恤耳。
　　向来议巡方者，每谓在台只知言台，而侍等心实不然。所食者大君之禄，所办者大君之事，宁分此疆彼界？若谓为遏籴或年岁不丰，则不得已为固本之计。今台湾昨岁有收，本年风雨以时，可望大有；亦何为而遏籴哉？侍等于八月十二日曾具奏云：『一面札商督、抚，一面严饬该府、县即时上紧采买榖石。应运内地者，陆续拨运，以完历年积欠；其余存贮台仓，以备缓急，民食自属无虞。将来内地或再须接济，俟督、抚咨文到日，即与台湾道等筹酌；除台地来春青黄不接之际，应预留米榖，毋致民食缺乏外，共余尽其所有，于海船向例带米六十石之外，少宽二、三十石许其通融带往，便于漳、泉等府自足接济』等语。老先生览此，可以知侍等之非遏籴矣。将来俟奉到朱批日，谨将原摺送阅，以见侍等之心。
　　总之，老先生不信海上米榖之竟无偷越，故以少弛禁令之说为万不可行。而侍等身在其地，深知台、厦两厅若稽查严密，自无偷漏之虞；犹之老先生在内地，则于内地之事尤为真知灼见，不致心怀两岐也。若如来示所云搬运台榖，不几成一漏卮；侍等果欲遏籴，又何为出此下策乎！侍等职任，原以备老先生耳目之所不及；故前有所见，不敢不以奉告。在老先生膺封疆重寄，权全省大势，果不容不另行采买；则侍等断无不饬道、府遵行，决不自轨己见，胶柱鼓瑟以掣老先生之肘也。
　　○与雅观察书
　　上元之夕，接读老先生论「志书」一札，并阅「杂记」中驳正数条；足征宏议卓识且皆系爱我金玉之言。侍等反覆捧诵，不胜狂喜。朋友责善，本宜如是；不识老先生何以间入世俗之言，以为有所干怒得罪也。
　　夫著书立说，古人所难。况侍等以无本之学，公然执笔，始固亦自疑之。是以立心不欲造作一字，非征之文、即征之献，正未尝不有若心在也。昔太史公作「史记」，班氏讥之；其后，范氏又非「班史」。盖文章得失，不易免于訾议，自古而然。而侍等之心却虚，以多得一质证，即多去一班驳；惟有引以为己幸耳！然亦正有不得不略为相质者。来谕云：『郡志与日下旧闻，稍有不同』；是也。不知海外之志，与内郡不同。内郡之志，不知几经前人订正；且其风土人物，皆为人所熟闻。若海外一草一木与内地迥异，多中土人所未经闻见；据近人着作所载，颇极诡异。若皆以为非乎？则侍等数年中所亲见闻者，原不尽诬；若皆以为是乎？则侍等耳目中所尚未及见者，又不知凡几。故侍等愚见：于正文每一条下，各载以「附考」，明列出处。此固向来志书体例所未有，而侍等毅然为之者，亦以作海外之志不得不然；已于「凡例」中详言之矣。来示中「年号」一段，自是侍等失检点处。初意以引用他人之书，誓不妄加增改；故「附考」中所录，悉仍其旧。然此却大有关系，随遵谕一一改正。至于「伪郑逸事」，系平台后一幕友郁姓者所作；「杂记」中已载其名，非明季人也。所载之事虽不尽实，然自古史家所见异辞、所闻异辞，即左氏尚不免于浮夸之诮。今既列于「杂记」「附考」中，似可不改。盖「杂记」乃志之余，如「外纪」、「外篇」之类；而「杂记」中之「附考」，则又是「外篇」之外矣。夫伪郑是贼，正不谓其非贼也。其有一长不遽削者，亦见作贼尚须如是；不如是，虽作贼亦不可耳。彼石勒独非贼乎？其听人读「汉书」一段，正史犹载之；何嫌于志书之「杂记」哉！总之，凡事非目见耳闻，未可臆断其有无；侍等所以征引颇繁者，正欲后人有所参考折衷于是，而非徒夸新奇可喜也。
　　夫言不尽不快、义不辨不明，老先生若以粗直为嫌，将视侍等为非读书人矣。不惟此「志」而已，即侍等行政待人或有谬误，尤望老先生不轻弃我等，赐以训词，尤拜惠于无既，何幸之甚！所言是否，并望教我！临颖祷切。
　　○道南统绪论范学洙
　　道之在天壤也，固合东西朔南而无间者也。然而道以人传、人以地异，其统绪相承，未始不昭昭可考也。杏坛设教，道兴于东；孟氏邹人也，道亦东焉。乃汉郑元师、马融有道东之说，融盖以道自任也。然马与郑虽有阐发「六经」之旨，要未能醇而无疵；道统之属，君子不之许焉。
　　吾闽龟山杨氏游二程之门，学成而归；明道目送之曰：『吾道南矣』。夫二程之学，虽远宗孔、孟，实得力乎周子。周子者，继千六百年之绝绪而开来学于无既也。太极一图，人谓某传自种穆；抑知周子之学，非种穆所能仿佛者。胡氏以为创自周子，信然也。至如通书，特畅其说耳。道之所该，一图尽之矣。其曰主静，即夫子有诚之谓也。惟静故诚，天理人欲之几，于此焉判；希圣希天，舍主静何以哉？程子既见周子，始豁然大悟；其示学者，惟以居敬、穷理为要。盖居敬，则私无所入；穷理，则私不能混。周子之教，得程子而益明矣。二程高弟在南方者，有杨、游、谢三人；而惟杨独得其宗。维时南方人士，事龟山者甚众；而称最者，惟罗仲素。迨后，李延平得其教以授朱子，盖承周、程之统而衍龟山之派也。至于朱子，则集周、程、杨、李之大成，而为道统之会归也。天人性命之征、义利公私之辨，析之至精、训之至悉；向非龟山得二程之宗，则正学之兴，胡为而盛于南哉！而朱子之门，有真、蔡，黄、陈诸君子相与倡明其旨，以教南方；所以南之正学，犹代有传人焉。明自中叶以后，人自为教、家自为说，与「集注」或「问」角胜者，日以猖狂；于是有晋江蔡虚斋着为「蒙引」，字分句释，发明「集注」或「问」之蕴，而异说以息。是朱子而下，虚斋之功亦云钜矣！间有一二失之穿凿，不过为从事制义者求新鲜耳；而未尝不衷之于正也。嗣后有次崖之有疑、紫峰之浅说相继而起，虽皆为羽翼「集注」之功，而要皆得虚斋之启发者也。若虚斋者，其殆道南一脉之遗绪乎？然。
　　总之，道为天下之大共。东海、西海有圣人焉，此心此理同也；南海、北海有圣人焉，此心此理同也。「四子」「六经」，犹吾道之谱牒也；能宗其说，即为吾道之孙曾也。圣人之训具在，诗书之旨长存；学者能体而行之，则一脉相联，人人可承，又何东西朔南之或间哉！而不然者，以剽窃为着述、以支离为得解，徒事空言，不能体诸实行，而猥曰道学之宗派，程子有知，能无麾之门墙之外哉？
　　○台湾风土论董梦龙
　　台之山，自闽入海，潜伏三百余里，突出汹波中干云霄而上，矗立千仞。其最高而极北，曰鸡笼山。由是迤南，重冈回峦，峻绝苍蒙，莫可名状。山以东，土番杂处，称类不一；各有部落，而无大君长，不受贡职。性嗜杀好酒，时出没杀人，人迹不到。其群萃而居，受贡职者，皆在山之西。文身椎髻，穿耳以为饰。其嗜酒、喜杀、好利、畏妇、无廉耻，大抵同于内山番。而受吾钤制，有所畏而不敢肆。
　　其地东西不能千里，而南北倍之；狭而长，蜿蜓若蛇形。南有打鼓山之厄，北有三林、蛟港之限。当府治者，为南北要冲。海口界以鹿耳、鲲身之险，实舟楫往来之门户。
　　古为海外荒区，王化不及。明永乐闻，宦者郑和始至其地。万历时，盗林道干据焉。其后，郑芝龙诱倭奴居之，而荷兰复以计取于倭。最后，乃为伪郑所据；始置州县、立宫室，民颇安集。安平，其所都也；城大如斗，筑自荷兰。据水口要害，郑仍居之。盖天开草昧，必有英雄为之驱除也。
　　地四平，脆沙无土。田肥美，耕者力少功倍，民以殷富。而四民杂处，无土着。奢移相尚，美衣玉食，无醇厚敦朴之意。相期以诈，相陵以力。好鬼好巫，妇女好游，桑间濮上之风炽焉。
　　开辟以来，置郡县学，设博士弟子员，当途加意培植；以至于今，而文人才士未有应地灵而起者，岂天地秘郁之气，一朝难以遽辟，而川原精华不钟于人而钟于物也？然珍禽奇兽、异花怪木，何地蔑有；而台宁以绿鸠、文豹、槟榔、楠楩之产，遂夺山川之秀耶？则地灵固将有待耶？
　　虽然，以台之淫风流行，而烈女、节妇，所在辈出。自伪郑时，有阮氏、郑氏殉其夫死，志行可嘉；伪世子妇陈氏，死尤烈。自是以来，有雷氏、林氏、李氏、郑氏、黄氏、庄氏，后先辉映。而方垄妻黄氏，姑夫交迫以淫，义不受辱死，尤籍籍人口。何女子之不染于士风，而无待于教化也！
　　至于流寓之士，若沈公文开、王忠孝诸人，清风高节，亦可激励贪懦；而宁靖王之甘心玉碎、陈丑之伤亲自沈，愚孝愚忠，各行其志，皆足以不朽。则僻地之或以人重，又未可知也。
　　要之，一代人之兴，必有硕德重望，以培养人才为心，涵育数十年之久，而后克变其从前鄙陋之习。昔闽自唐以前，僻陋不啻于台；自常衮观察，而文人郁起。至宋南渡，理学渊源上承洙泗之传，海滨称邹鲁焉。然则今之台，虽未有闻，而安知振兴有人，而山川佳郁之气蓄极积久，不大泄其精奇，挺生石彦以昭国家文明之盛哉！
　　○文论卢芳型
　　『作诗必此诗，定知非诗人』；此千古文字金鍼也。文字不佳，止为依题作文，而去题愈远；且欲以己之文，摹他人之文，而去文又愈远耳。
　　神全于中、境赴于外，触耳成声、遇目成色、出口成语、落腕成章，极潇散洒落之致，天下乐事莫过于是。而又迎机不同、领趣各别，石边花下、驴背树巅，止可自怡，不堪持赠；且如丽姬焚烛、远山磨墨，此何与文章事？而兴会关生，奇妙足传。崔延伯欲战，辄召田僧超为壮歌；壮气足于中，而后歌得以助之。不然，隐鲁阳之戈、舐樊哙之盾，其可以疗怯乎哉？
　　世闻无处非文章，而在吾有物可以挹之。舞剑悟书、击竹悟道、见兔悟卦，彼所得岂在剑与竹、与兔哉？积极而通，非一朝之故也。
　　○「半石居诗」序严炳勳（台湾人）
　　诗之作也，为人之性情而已。其人而忧愤无聊者，诗必沉而郁；其人而高旷豁达者，诗必闲而超；其人而风情肆发者，诗必丽而逸；其人而慷慨刚方者，诗必雄而迈：自古迄今，如一辙也。然而杜也沉郁、李也超迈、轼也丽逸、轼也雄放，各如欺人以成家，兼者往往难之。
　　今读吾友曾君曰唯「半石居」之集，何毕备厥美而不可以一方概耶！盖其赋性超脱，既不以浊俗棼其心；而自命奇伟，复不屑步趋于侪伍。虽磊磊落落，有毅然不可屈之概，而感时物之变迁、伤情态之错迕，亦自有扼腕而不能平者以寄于胸臆。是故发之于诗也，随其境之所投，而即因其诗以见性：有时而见其沈以郁者矣，吾知其必有所以触其忧愤焉者；而当其写高旷之致则否。有时而见其丽以逸者矣，吾知其必有所以动其风情焉者；而当其写刚方之概则否。其为人也不拘于一定，则其为诗也亦不拘于一律；宜乎一集之载幽郁者忽而超闲，逸丽者忽而雄迈。卷页虽少，已毕收古人之美而萃于其中也已。
　　○孙湘南「赤嵌集」序汪灏
　　昔人云；文人之笔，多得山水之助；涉境愈险，则文笔愈奇。韩之潮、柳之柳、苏之儋耳，是其征矣。虽然，亦顾所谓文人者何如耳。使神志不超旷、睹记不淹洽、才情不肆溢滂沛，即至方壶员峤、人迹罕履之地，风景自异，而其灵幻神奇必不传也。何也？有其助，无其笔也。
　　台湾入版图者几三十载，剖符至者踵相接。其山川、风土、人物，人遇之而无色，公遇之而成声。鼓吹环谲、刻画诡异，使读者缩海外于眉睫；恐怖胡卢，迭至交攻，不可自已。则皆其心无窒碍、学有根柢，八斗之才、万古之情所群萃焉而出者也；故人谓斯集得山水之助。余谓赤嵌不遇慧业文人，将终天地而不显其环谲、不肖其诡异，其得助于文人者又不可量其几多矣！或曰：移此以概韩、柳、苏公，其说将无同乎？余曰：所遇又不同也。盖韩、柳、苏三公皆谪于潮、于柳、于儋耳，其所为诗，大抵皆感激愤发之所为作也。我公捧毛义之檄、叱王尊之驭，俯仰上下，靡所怨尤。虽集中感怀、放怀诸什时有微情，要亦才人志士不屑一世之所寄托，而其旷窅灵襟、排奡变调，正未有纤毫介于性情也。此其所以异于韩、柳、苏三公而自鸣一家，而各成千古者欤！
　　○黄侍御「台海使槎录」序翰林鲁曾煜（绍兴人）
　　「小雅」「皇华」之诗，言使臣遍咨于忠信之人，「左传」所谓五善、「国语」所谓九德是也。自汉以后，使者遂例有篹述。考之郑樵「艺文略」，凡朝聘得三十七部、行役得三十部、蛮夷得四十七部，不为不伙；然未有海外■〈氵顷〉泞之壤、人物俶诡之乡，元元本本、堂堂正正，视之如指螺掌壑，当下可信，则「台海使槎录」洵为第一等书矣。
　　煜闻先生之言曰：『余之订是编也，凡禽鱼、草木之细，必验其形焉、别其色焉、辨其族焉、察其性焉，询之耆老、诘之医师，亳厘之疑靡所不耀，而后即安』。嗟乎！么■〈麻上骨下〉名物，先生犹廪廪焉若是；而况岛屿之险易、城堡之坚脆、番俗之驯悍、政刑之张弛、戎伍之疏密、礼乐之异同，有关精神命脉之大者乎！抑禹迹未经，儒者从略，先生必务详审精密，况墨丈寻常之间习赌习闻，肯蹈澹虚怳惚，如象罔之索珠、狼■〈目荒〉之齅金已乎？则甚矣，先生之志之勤而学之笃也。「诗」曰：『駪駪征夫，每怀靡及』；先生有焉。「皇华」于原于隰，无不光明；使臣于远于近，无不周遍：先生是书儩之矣。达奚通之「海南诸番行记」，曾何足云。
　　煜■〈〈卜冖页，上中下〉〈又上韭下〉〉陋不足以知先生，唯因先生之言而推广之如此。
　　○「瀛壖百咏」序张湄
　　台湾，古毘舍耶国也；始见于马贵与「文献通考」。至明季，莆田周婴「远游编」载「东番记」一篇，称其地为台员，盖闽音之讹也；台湾之名入中土，实自兹始。万历间，海寇颜思齐踞有其地，俘掠海滨；台湾之有中土民，自兹始。思齐死，红夷乘其敝取之。我朝顺治辛丑，郑成功攻降荷兰，据其土城，改名东都；寻改为东宁。康熙癸亥，大兵荡平岛寇，郑逆归诚；台湾之入版图，自兹始。五纪以来，地辟民聚，居然一大都会。昔之鲛窟鹿场，今皆庐宇矣；昔之荒榛埜莽，今皆黍■〈黍余〉矣；昔之亡命遗俘，今皆长子而称地着矣；昔之雕题凿齿、劗发文身，今皆躬礼乐而口诗书矣。
　　余奉使持节是邦，自厦抵台，自郡治讫南、北二路，即志乘所载、合之巡历所经，凡岁时、习俗、山川、草木、禽鱼之类，苟有可纪，辄赋四句，投之奚囊。经岁累百篇，同人怂恿付梓。顾惟舷次社寮率意漫与，既无故实可征，亦不得以文言窜易；徒拾蛮语，曷足称诗？乃复屑屑加之诂释，岂好为无盐增陋哉！诚欲使览者一手卷而如身履其地，庶几后之于役君子，或等余为识涂之马未可知也。
　　若夫祗承圣谟，寓化导于拊循，俾中外同风，和气洋溢；使臣之职，固有其大者，甚无取乎此也。
　　○「重修台湾府志」序庄年
　　地理之有志也，自「禹贡」始。禹别冀、兖、青、徐、扬、荆、豫、梁、雍为九州。至殷，则有幽、营而无青、梁；至周，则无徐、梁而有幽、并。其见于「尔雅」、「周礼」者近是。然皆备列扬州。闽，扬州域。「禹贡」曰：『淮海惟扬州』；「尔雅」曰：『江南曰扬州』。则「夏书」之所谓『东渐于海』、「王制」之所谓『自东河至于东海』，即殷制。是台地实洪荒渺昧、芒芴闪煜而在其中。更考「周礼」「职方」：『东南曰扬州』。虽具区三江五湖具载而未及海，然已明言七闽。台淡水距闽省水程四百余里，其间关潼、白■〈亩犬〉形势蜿蜓，则台之隶闽，断可识矣。台始见于隋；洎明，荷兰据其地，郑逆角逐之，立郡邑。我朝天威震讋，艛艓南指，遂纳款面向，附疆索焉。
　　伏荷列圣仁绥义抚，先之以噢咻拊畜，以驯化其历来犷鸷之习；俾黠者骛于工商、朴者安于陇■〈亩厶〉、秀者泽于诗书彬雅之中，渐跻于声名文物，而易其狉獉咮■〈口离〉之弇陋。然则台之初辟，固不可以无志。而其在荒服无可沿考，则其为志也较难。曩之观察兹地者，尝留心斯举。康熙间，高公爰创辑之；继乾隆辛酉，刘公省斋复增补成书，可谓明且备矣。届兹化理沦浃，又历年所；时物渐臻，风气益廓。巡方六、范二公厪念海邦文献，网罗荟稡，遐搜旧典、周访新知，因而按部就班，厘为网十二、目九十有二；繁者汰之、缺者补之、祛其泛、遴其要。而又不径从简略，使后人失所依考；而又不随流附会，使旁观循其模棱。意匠心裁，洋洋乎蔚为瀛岛巨观巳。
　　且夫鹿耳鲲身，台之门奥；南则沙马、猴林，北则鸡笼、鹿子：篁峦插汉，与鲸涛拍天角险；椎髻文身，与冠裳舄屡交错。天与山海际、地与民番混。在闽则为锁钥，在江、浙、瓯、粤则为屏藩。虽僻介边徼，其带砺攸关，实视中区为险要。吁！是志也，其徒侈词华之庄雅、体制之醇备、考核之精详乎！盖其用意宏深矣。尝试按而考之，举凡庙谟之渊邃、奏疏之剀切、文武又安之筹策、水陆防扞之隘冲，以及兴文讲武、通商辑番之周画，无不撏扯参核，规之详而虑之远。今夫云雷草昧，君子以经纶。台之启疆虽已距六十余载，诚有如文翁化蜀、昌黎治潮暨武侯之定猺蛮、伏波之抚交趾，迄今犹衣其德弗衰、服其教而畏其神弗辍。则兹土也，潮、惠、漳、泉之丛处，而诱以土物心臧；生熟番之呿呿于于，而潜率之就甄陶而乐化育，游惰向业。四民交励、五士迭兴，萑蒲弭、讼狱息，刑措兵偃，职官人物炳炳烺烺而风俗齐美，斯山川、草木、鸟兽、虫鱼皆绘文明熙皞之象矣。则是志之所以导扬郅治、襄赞鸿谟，系苞桑而固磐石者，其有「豳风」「无逸」之思乎！夫岂等「山经」、「水注」侈乘槎之瑰奇、资操觚之博赡已哉！
　　余猥厕铅椠之末，愧无能为役；爰书诸简端，而特阐之。
　　○观风示
　　鹏程九万，垂轮直徙南溟；鲲击三千，鼓鬣化于北海。绡如雾薄，织来鲛女室中；珠似月明，探向骊龙颔下。珊瑚璀璨，会须铁网之罗；玳瑁光华，端赖金刀之削。通犀翠羽，应逢爱宝罗含；火齐木难，定遇求珍季野。况此文章奇色，尤为邦国菁英。自台阳向化以来，久沐圣朝文教；由书院创兴而后，群归盛世儒林。璧水泮池，弟子员翩翩凤藻；棘闱琐院，贤书士济济鸿仪。堪羡雕题凿齿之区，悉变说礼敦诗之俗。带围峦逈，兆征纡紫拖青；笔架峰高，祥启挥毫落纸。莲池、柳仔，映将棫茂芹香；凤弹、鸡笼，助尔笔骞墨舞。夜览沙崑渔火，如罗星斗胸中；晓看鹿耳春潮，应涌波澜腕下。崖巅焰焰，光芒李、杜雄文；渤澥滔滔，灏瀚韩、苏伟议。未经造就，曩时虽属遐荒；既渥甄陶，近日尽成尔雅。秉此山川闲气，讵无翰墨名流？郡学群英，当擅雕龙绣虎；邑庠佳士，自工滴粉搓酥。玉韫椟中，端合沽求善价；桐焦爨下，终教听遇知音。芥必投针，水能合乳。
　　本署道身承祖德，传家笏满床头；世受国恩，举族珂鸣里内。十余年赤县，谬邀上宪卓荐之荣；两阅月黄堂，即受圣主超迁之命。虽未题名蘂榜，实曾待诏公车。倘使运斤，颇解斫成轮奂；若教操缦，洵能辨别宫商。矧此东宁，昨岁业经佐郡；复来南服，兹时滥厕监司。民俗熟谙，士风素仰。爰择某日，命题试艺。际此霜染枫林，衬操觚之釆色；风高雁字，映泼墨之葆光。蜃气楼高，窃比文心之结构；月眉潭碧，浑如赋体之清妍。翠管生香，远胜甘蕉花放；金荃呈艳，强如番锦织成。书艺经文，本先民之玉律；墨裁元度，传场屋之金针。目前搴小敌之旗，来岁夺巍科之锦。他若髫而志学，幼即能文。当后生可畏之年，颉颃骥子；擅国士无双之目，俦匹童乌。惟余选出青钱，愿尔制成黄绢。求贤报国，勿令沧海有遗珠；以人事君，肯使名山多抱璞！敢冀诸君之宠贲，以慰本道之积忱。
　　○「婆娑洋集」序六十七
　　乾隆甲子，余奉使巡视台疆。越次年乙丑，武林九池范公以名进士为宫庶，复改柏府；奉天子命，衣绣仗斧而至，协同莅事。甫下车通谒，开诚披愫，一襟莹白，朗如映玉；余退而钦之。自此，晨夕过从。东西两厅事仅隔垣，林木覆檐，青翠交映；每当蟾明烛灺，相与商榷时事，如权度数计，而监照了了，豁心目间。或汲古论文，贯弗瀜浃，超超朗诣，无少格磔钩拒态。迄今一载矣，倾囷倒廪，余深受规益焉。
　　今夫天下有真德性，始有真经济；有真经济，自有真文章。惟公器养冲容、德局宏粹，故布之于政，厘然具举；无矫无随、无激无弛，优柔平中，如豪雨之滋黍苗，灌泽涵润，驿驿其达，无不敷析而充腴，洵称大雅三十一人之材乎！及读其近构「婆娑洋集」自出都抵台共若干首，名言络绎。举岛海之蠙珠、魮玉，雥集赅存于行间；觉蛮天箐岭，光熊熊然晃渊耀谷，磅礴郁勃而莫之或掩。昔韩昌黎送殷员外使回鹘，曰：『士不通经，果不足用』。今集中所咏，语语悉该体要；则勿谓其风雅也，而实政事也。读大嶝、澎湖、鹿耳诸什，则大易设险守国之义也；读草木、虫鱼等什，则包匦青茅、纳锡大龟之意也；读吊挽五妃诸什，则柏舟髧髦之志也；读台江杂咏诸什，则修教不易俗、齐政不易宜之务也。本实心以为惠政，即风雅而为治术；原原本本，弸中彪外。吾见化理昭融，裸人协顺。肆好其风，吉甫因之作颂；柔嘉维则，山甫于以永怀。岂徒矜风云月露，以润词坛之景色已耶！
　　公居衷虚谷，不乐襮扬，欲弃为筐箧中物。夫玉之在山、金之在矿，终不可以藏也。余故特表而出之，弁以鄙言，付诸剞劂。其曰「婆娑洋」者，盖取「名山藏」所云『乾坤东港华严婆娑洋世界』也。
　　●使署闲情卷四
　　白麓六十七居鲁甫辑
　　杂着（二）
　　○杂着（二）○
　　「重修台湾府志」序
　　「靖海纪」跋
　　张恃御「瀛壖百咏」跋
　　「婆娑洋集」跋
　　五妃墓碑跋
　　「重修台湾府志」跋
　　梦蝶处记（李茂春别墅）
　　海东书院记
　　秀峰塔记
　　凤山县重建明伦堂记
　　重葺斐亭记
　　文庙重修碑记
　　白沙书院记
　　新修城隍庙前石道记
　　老古石山记
　　祈雨移城隍牒
　　祈雨移龙王牒
　　新建普济堂启
　　劝学箴
　　○「重修台湾府志」序福建巡抚陈大受（祁阳人）
　　海内郡国以千百计，其山川险隘、风土人物与夫往古事蹟，载于史策、稗官、野乘，为类甚繁。作志者苍萃成编，其取材也既博、其修饰也易工。若乃遐荒外岛，自昔未通声教之地如台湾者，溯前则无稽，居今则难略；作者于此，盖不胜视止行迟焉。
　　我国家声灵赫濯，海隅日出罔不率俾。台湾自入版图，垂今余六十年，卉服文身之域、茹毛饮血之俦，咸袭冠带、安耕凿，俗易风移，駸駸乎有中土之习；大化涵濡，于是为深且厚矣。郡之有志，自高、刘二君始。比岁给谏六公、侍御范公奉命巡视其地，宣布圣天子德意，抚绥民番，辑宁海疆；政理既已浃和，爰取旧志而重修之，勒成若干卷，属序于余。余惟东南环海之区，元、明以前，率为逋逃薮；故事多荒略，而其地亦莫可考。澎湖之名，仅见于「隋史」；台湾，则明季始称其名，然不过为日本、荷兰停泊互市之地。既无历代废兴沿革、是非得失之概可资考镜，亦无文人词客游历寻览之蹟可以感慨流连，故述之者恒患不文；间有一、二纪载之涉于奇诞，人往往视若「齐谐」之志、「山海」之图，用广异闻而已。今观是书体例严密、力大思精，凡旌别淑慝、区画井疆、戒饬武备诸大政，靡不条分缕晰而详着之，可谓识其大者矣。而山川之夷险、水土之美恶、番俗之淳顽、物产之丰啬，纤悉不遗；该治典赡，斐然可观。以是上诸兰台，诚足资庙堂之采访；且使守土之吏得而习之，土俗民风了然心目，所以承流宣化、奉职效官者，悉于是乎在。则是书岂徒作哉！
　　抑余闻之，台地幅员广还，东番各社禾黍芃芃，比户殷富，苦于野番间阻，不得列为王民。迩年以来，圣泽草敷，野番输诚归化者络绎不绝，傀儡诸山凶番终于革面革心。则台地将东渐于海，而声教所讫，必有踵事而增修之者。是又有俟于后之君子！
　　○「靖海纪」跋礼部尚书蔡世远（漳浦人）
　　平南之役，圣天子授钺推毂于我大将军施公，而公果以肤功奏。其知人善任，诚千古帝王命将之盛轨哉！顾尝思之古今克奏肤功者，皆其谋能素定，熟识情形，深知彼己；是以弗战则已，战则动出万全，功成一鼓。今读公平南始末奏章如「密陈专征」诸疏，可谓成算在胸，了若指掌矣。然皆不越其始所预策。方康熙六年，公以「荡平机宜」请也，有云：『据澎湖以扼其吭，贼胆必寒；先宣朝廷德意，如大憝势穷，革心归命，则姑从宽网，亟与安插，台湾可不劳而定』。此谋定于十余年之前，乃今一一如取左券；虽淮阴筑坛之对、营平金城之图、王朴平边之策，曷以加兹！初，公之画是谋也，或且难之；而天子独排众议，悉心委任，竟使公伸其十余年前素预之谟。公何幸遇特达之圣主，得以胜任愉快，而建不世之奇勳也！然此，犹以武功言之也。
　　若夫公之文德，则尤近古以来，名臣宿将所未易彷佛一、二者，世远窃读公之疏而知之也。公诸疏，凡条上便宜，着着皆符庙算、着着各奏成效；而一念悱恻，曲体皇上好生之仁，遂使穷岛万灵，重苏于笔下。盖其揆之心者明，故其抒之笔也达；是固非记室、参军操翰幛幄者所能赞其一词也。昔武侯弱冠驰驱，躬在行间。斗钤之下，亲校簿书，而前、后出师二表探喉而出，遂为古今奏疏第一；忠肝智胆，照耀史策。千载下读者，至为感激流涕。是皆至性之余，溢为文章；故无人巧安排之迹，而有天工自然之妙。以视公疏，真堪颉颃矣。公军旅稍暇，辄磨盾赋诗，不废文事；谓公独以武功着乎哉？
　　语曰：『天下危，注意将；天下安，注意相』。今海内升平，方敷文德之化；以公文事、武备两者兼优，为将、为相无往不宜，又何安与危之可分？则出为舟楫、入为盐梅，天子之注意于公，常有加无已也；而受福者，不独吾闽矣！
　　○张恃御「瀛壖百咏」跋台湾道刘良璧（衡阳人）
　　昔贤称东坡赋物诗，为不可方物；即至难摩之状与甚难显之情，兴剧挥毫，无不随形立肖。岂其得力于海外游耶？抑其本领大有过人者而地以人传耶？
　　侍御柳渔张公，以武林名进士登玉堂、历谏垣，奉天子命巡视台湾，兼司学政。下车之后，目睹海外情形，所与僚属持筹者防微杜渐，保障天南，惓惓以地方为念；而加意作人，手集先正大家名文三百篇置海东书院，为诸生楷模。其校士也，冰壶朗监，厘顶冒、拔真才，得课艺数十篇付之开雕，颜曰「珊枝集」；固已脍炙人口，纸贵台阳矣。未几，检点奚囊，得绝句百首，加以诂释；皆其自厦而澎、而台、而南北两路所赋也。溯版图入我中国上下六十余年，山川景物历历如绘；令观者如阅「山海经」、如读「水经注」，光焰陆离、千态万状，皆于斯集见之。夫以公之淹贯经术，通达治体，不日返虎观、抵龙门，召伯卷阿之音、吉甫清风之颂，将珥笔以鸣国家之盛，固大有在也；斯集特其绪余耳。顾海外山川景物，藉公诗而益着；则「瀛壖」一编，即为坡老海外之文也可。
　　璧亲炙公之德教，因拜手而跋于后。
　　○「婆娑洋集」跋庄年
　　海于天地间为至大，于万物无所不容纳；未历乎其境，则眼界尚未尽廓，而胸次亦尚芥蒂柴棘也。昌黎入潮、东坡入惠以后，发为文章，波澜浩瀚、光怪陆离，不可方物。由其所见者大，故足以发其胸中之奇。
　　侍御范公奉命巡视台海，下车以来饬网陈纪，具得大体之所存；而风流令行，盖已德洋恩溥矣。一日，出其近所作「婆娑洋集」示余。余开卷盥诵，自燕都抵闽，凡农田水利之所关、山川厄塞之所重，皆赋其大者；至若台土之风俗、气候以及草木、禽鱼，悉绘形传响，苞荟于尺幅之中。其怪谲瑰异、典丽清新如「山经」、「水注」，络绎奔赴，渊然以深、复窅然以远，殆成子所谓「先生将移我情」乎？
　　余尝以诗之为道，非雕虫小技也。昔人有言：『上下数千年、纵横数万里，始可以读杜诗』。盖惟知杜诗之所以作，始知杜诗之所以读。夫诗书酝酿，特以取其精华耳。不观泰山之高，无以知层峦叠嶂之胜也；不观黄河之大且深，无以知惊涛骇浪之奇也。古今数巨人，其毕生精神，直与扶舆磅礴之气相薄。若杜、韩、苏三公，其诗具在；沈雄古宕，无不言语妙天下。今读「婆娑洋集」，宜使余踯躅望洋，而茫然莫测其涯涘已！
　　○五妃墓碑跋
　　志载：前明宁靖王姬妾曰袁氏、王氏、秀姑、梅姐、荷姐，大兵之克澎湖也，语宁靖曰：『王生俱生，王死俱死』。遂冠笄被服，同缢于堂；葬魁斗山，去宁靖墓三十里，时称五烈墓。乾隆丙寅，巡使六、范二公轺车过墓下，目击荒颓，命方司马缮葺其茔庙，并吊之以诗。盖阐贞表幽，以为海外之顽懦劝，固宣圣化者之急务也。余忝任观察，猥与型方训俗之末，乐得而道之；遂跋其后。
　　○「重修台湾府志」跋褚禄
　　昔郑夹漈曰：『江淹有言：修史莫难于志』。尝考三国、梁、陈、北齐、后周、南北史，皆无志。其有志者，自「班史」首列地理；而晋、隋、唐以下，皆仍之。后汉曰「郡国」，前宋、南齐曰「州郡」，魏曰「地形」，五代曰「职方考」，然于各列传中，又皆有外裔。爰暨挚虞「畿服经」、陆澄「地理书」、顾野王「舆地」、梁载「十道」、王存「九域」、王希先「方域」诸志，凡皆备载其各方风俗。故后之修地志者，率沿其例。
　　台自洪荒以前，无可考；明周婴「远游编」有「东番记」，盖东番地也。天启间，颜思齐踞之，始有民人。继则荷兰居之、郑氏窃之，非咮■〈口离〉即逋逃。熟番纚髻黝齿，衣卉麫木，各构社聚处；前后错布悉民寮。本无土着，浮槎泛梗而至，漳、泉、潮、惠为多。番与民、闽与粤，性习又各岐。且连冈叠巘，上干霄、下插海。生番树栖穴处其间，溪陷崿削，难径足而盘旋捷走；蜂屯螫探，手毒矢、腰芒刃以俟。好则人、恶则兽，剽悍犷野，莫可制御。然则台地今虽为州郡也，昔实外裔；则其风俗，自不能不与中土迥别。自康熙二十有二年归我一统，历荷列圣訏谟宏远，绥辑招徕，以养以教，遂其乐生而化其獧鸷弇鄙，俾安于四业以适平直；番黎亦相率向化，供赋役、服冠履、习诗书，蒸蒸然一道同风矣。
　　伏逢圣天子厪念遐方，特简巡方六、范二公来台监察。凡绥猷布政，随地制宜、因时顺化，以潜孚默迪，使悉底于均一。因本其为治者厘为纪乘，爰有修志之举。窃惟「王制」有云：异俗、异齐、异和、异制、异宜之不同，而总归于修教不易俗，齐政不易宜；驭民者苟不正本清源，求其要而握其枢，而徒于气象、文貌间拘牵之、徽缠之，使不得适其些之本，然则必挺而走险，复肆其桀骜之所自有，而放轶横奔而不可止，此亦在为上者之利导之而勿矫揉之已矣。今按「郡志」所载，岁时、风土之岐尚，官方、武备、土田、赋役之殊制，山川、草木、鸟兽、虫鱼之异名，以及番黎服食、居处、话言之各别，胥皆荟稡条列，详而核、简而该，何莫非修教不易俗、齐政不易宜之大旨乎？吾见非徒托之空言，实见之行事矣。先之修礼以节性，继以七政八教、兴德防淫，道德既一、风俗自同，以恬以熙，返朴还淳，则谓兹志为制治之蓍蔡也可。
　　台之观察，前有「高志」、后有「刘志」；兹复纂而订之，可谓集其成矣。禄忝叨从事，谨摛旨嬴末，以志其盛焉。
　　○梦蝶处记（李茂春别墅）陈永华
　　昔庄周为漆园吏，梦而化为蝴蝶，栩栩然蝶也。人皆谓庄生善寐，余独谓不然。夫心闲则意适，达生可以观化；故处山林而不寂、入朝市而不棼，醒何必不梦、何必不蝶哉？
　　吾友正青善寐，而喜庄氏书。晚年能自解脱，择地于州治之东，伐茅辟圃，临流而坐；日与二、三小童植蔬种竹、滋药弄卉，卜筑其中，而求名于余。夫正青，旷者也；其胸怀，潇洒无物者也。无物则无不物，故虽郊邑烟火之所比邻、游女樵夫之所阗咽，而翛然自远。竹篱茅舍若在世外，闲花野草时供枕席；则君真栩栩然蝶矣，不梦、梦也，梦、尤梦也。余慕其景而未能自脱，且羡君之先至，因名其室曰「梦蝶处」，而为文记之。
　　○海东书院记杨二酉
　　圣天子临雍讲学，文教遐敷；岁拨帑金如干，于直省各立书院以造天下士，彬彬乎霞蔚云蒸，称极盛焉。台阳海峤，隶闽之东南郡，相去榕城约千余里；诸生一仰止鳌峰，且不免望洋而叹也。郡学西侧，旧有海东书院，为校士之所；前给谏渔庄单公请别置考棚，遂成闲廨。岁己未，予衔命巡方，视学来兹，凡一至、再至焉。中多轩楹，可读可栖；明堂列前可以讲、矮屋通后可以爨。意选内郡通经宿儒充教授、为良师，允堪作育多士，与鳌峰并峙。谋之观察刘公，亦然予言。第以薪水诸费无出，奈何；邑明经施子士安慨然身任之，先请输稻千斛，仍置水田千亩为久远计。予曰：『是可以入告矣』。逾数月议行，刘公捐俸倡修。一时轩窗爽洁，什器周备，焕如也。郡守钱公亦能如意振作，选诸生中文艺有可观者得数十人，以实其中；延教授薛仲黄为师，致敬尽礼。观二公所编规约数条，详慎之意，历历可见。
　　夫兴文劝士，采风者之责也；敬事图成，良有司之谊也。抒一家之力，供多士之需，义不泯于乡也；取一人之善，成天下之材，恩必出自上也。尔师生各宜锐志精心，无怠学、无倦教，言语文字之中，申以修己治人之道，渐摩既久，当必有明体致用者出，以膺公辅而扬休明，上慰圣天子棫朴作人之至意，宁云岛屿生色、乡里增荣已哉。予于尔师生有厚期焉！
　　○秀峰塔记
　　辛酉春，予以及瓜，馆于郡学斋署。西邻泮宫，再西为海东书院。左山、右海，据郡胜概。面迎魁阁，平冈数叠，远近环映。台绅士且以巽位未甚秀拔，议请建浮屠为笔峰。予曰：『然』；谋之同事诸公，咸曰『可』。遂各捐俸，卜吉以兴。甫阅月，而讫功。深基固垒，六出五重，下广丈有九尺，递削至端；高七寻有奇。通中引节，上开洞窗有四，干面颜石额曰「秀峰」。糜金钱八百余两。职其事，邑生龚帝臣等凡六十有六人；输力任劳，俱能踊跃从事。
　　竣之日，相与集饮而落之。而桐阴竹翠中，峭圆锋，摩云插汉，跃然在芹水间矣。后有兴者，得谓秀丰有灵；其然，其不然耶？
　　○凤山县重建明伦堂记范咸
　　「礼」称『大学始教，皮弁祭菜』；所以致敬于先师，以尊道也。盖古人因学而有庙，自天子之元子、众子以至公卿大夫士之适子与凡民之俊秀，莫不造于学；虞庠上下、夏序东西、殷胶左右，无非学舍也。后世重庙而轻学，戟门、頖宫专崇庙貌，而春秋体乐、冬夏诗书无复教之之地。盖古意之存焉者，寡矣！我国家令典：自大成殿外必有明伦堂，以为敷教之地；通郡邑皆举为法，所以养士之制甚备。独台湾一隅僻在海外，前此郡学明伦堂未建；陈清端公璸至，始奋起而经营之。迄今两庑有六艺斋，为诸生肄业之所；庙与学乃以无缺。盖兴学文教，类非俗吏之所能为也。
　　凤邑在郡治之南，学宫独据形胜之地。庙前頖池方广里许，多植芰荷，即「志」所称莲池潭也。余以乙丑冬巡行至凤山，谒先师庙，召诸生讲学；所谓明伦堂者，湫隘仅数椽。其旁即教谕寝息地，训导且僦居他室。问所为莲池潭者，莠民侵牟以为利，张网其中；芙蕖荡然，无复存者。知色事吕令作而言曰：『钟琇莅此二年，念明伦堂之未称，已度地鸠工，谋于大成殿之右建堂三楹，为讲学之所；又修其旧有之堂以祀子朱子，而并建名宦、乡贤二祠以补旧旧日之缺焉』。余许其请；更令清厘頖池，以还旧观。
　　越明年，吕令告蒇事。盖经始于乾隆十年十二月，至十一年六月工始竣；凡费白镪一千有奇。因求余文纪之石。余尝以知县者，知一县之事也；一县之事孰有大于养与教者乎？不知所以教，至并教之地而废之，其所谓养者可知已。今吕令之用心甚勤，既力扩明伦之堂，俾为师者有成材之区、为弟子者有受教之所，而又以其余力建祠以兴贤而劝善，而頖池之水以浚，大小于迈，观者交悦。余故乐得而志之。董其事者，本学教谕庄元，例得书于石。
　　○重葺斐亭记庄年
　　道署后有澄台、斐亭，瀛壖八景之二也。癸亥秋，余承乏观察；既揽澄台之胜，复询所谓斐亭者，已邈不可即。惟台西北隅，有堂岿然，中溜悬额曰「斐亭」。余窃疑之。按亭与台，皆前副使高公拱干所构。公所为「澄台记」云：『载庀小亭于署后，环以竹，名以「斐」；更筑台于亭左，名之曰「澄」。是斐亭当在澄台之右；彼岿然西北之堂，未可据窃其名以诬前人也。爰是披荆芟棘，于台北十数武得隙地方二丈，石级砖甃，尚余草际；又傍多美箭，苍翠袭人。遍访于故吏，佥谓『亭在是』。因出俸余，筑草亭于其上。
　　落成日，偕我宾侣俯仰其间，想见前哲之风流不坠，斯亭之兴废有时，不觉感慨系之！后之人履斯地而揽其胜，当不致有面失嵩华之叹。则是役也，宁惟补志乘之未备，实于斯亭有大造焉。
　　○文庙重修碑记褚禄
　　余奉调来守台郡，越日齐祓谒圣。仰瞻庙貌，岿然更新；而匠石尚诜集，未竣事。退而谒巡台六、范二公，教以移易风俗，必先培养人材；当思体圣天子崇道兴学之意，以为政治之本。余心识其语，因以知化理之隆，造邦者之大有造于兹土也。
　　郡城文庙，海东风化所关，日久不治。适观察庄公摄府篆，毅然曰：『是余之责也』。遂简公镪二百五十余缗，属郡司马方君董其役；诏以诚敬之道，务勿烦民。故凡工料，悉给以常值不少减；而民皆竞趋，鼛鼓如骛。司马周度相视，举土木斫垩丹刻等功，精于规画，克恭厥事。将竣，费稍靳；庄公又率余与方司马暨淡水曾司马共捐以成之。庑后两翼为义学，前雷阳陈清端公所建之十二斋也；因并完缮，进师生课诵其中。一时教典并行，甚盛举也。吁！巡方二公惓惓于崇道兴学，睹兹修举宏备，得无欣然而大愉惬乎！
　　今夫祟道兴学，所以劝士也。台郡虽僻处海外，入庙者莫不知敬。「书」云：『未见圣，若弗见』。今也，面诸羹墙、闻诸肸蠁，怵惕弥虔，士习以端、人材以出、文运以兴；由是风声广励，邪慝不作，狱息盗弭、刑清武偃，百昌遂而诸福集、金汤固而磐石安。然则斯举所系，夫岂浅鲜也哉？爰书而记之。
　　○白沙书院记曾曰瑛
　　白沙书院者，乃余新辟之书院，请名两巡方闻之执政，而以教育多士之秀者也。夫古之为教，家有塾、党有庠、术有序、国有学，储才育贤之方至备；其为道似纡，而其收效甚大。有牧民之责者，固宜视为急务焉。
　　彰化为诸罗分邑，肇于雍正二年。虽建置未久，而田畴渐辟，村社繁衍、市肆骈集，已成台北都会之区；子弟之书升抡秀者，亦不乏其人。惟是风俗未淳，教化有待。余于乙丑春，奉命分符北路。莅任未阅月，更委摄彰篆。目击富庶之形，不禁喟然叹曰：『是曷可以无教乎』！夫欲昌明大道、丕变民风，设教须自上始。我国家重熙累洽，仁渐义摩；薄海内外，共沾雅化。彰之士庶同沐薰陶，苟得经明行修者为之师，广集群英，相举朝夕讲论，其人文蔚起也更易。惜邑无讲学所；余不自量，捐俸百二十金，命县尉朱江鸠工庀材，创立讲堂三间，附于学宫之右。时诸生潘仁、吴学简、萧朝宣等闻而踊跃，更共捐二百金整垣治宇，规模略备。计自乙丑年十一月，迄丙寅三月而落成；延明经王君宗岱入院掌教。复查出学田五十二甲六分，年收余租银六十六两七钱二分；又续垦田九甲，年得租榖五十四石：陈明大吏，均拨归书院，为师生膏火。
　　诸生因请记于余。余未优而仕，夫何记。虽然，愿有勖。考之「周礼」：党正各掌其党之政令教治，孟月属民读法。盖政本以教为先，诱掖奖劝以导之、从容涵咏以待之，非可徒恃法制禁令，亦非可苟且责成且夕也。窃怪今之学者，读书不穷义旨，端以帖括为工，德行废而弗讲；安望行修名立，化于乡里、施于政治哉！吾愿多士宅心诗书道德，潜修实践，勿事浮华，以为发政施令之基。其薰陶培养，则又赖于后之君子。爰书以为记。
　　○新修城隍庙前石道记李阊权
　　台邑城隍庙在镇北坊，隘且就蚀有日矣。余下车，即捐赀缮葺；俾栋宇更新，而神庥以妥。庙前沙礐之地界近右营，为四出之逵，岁久颓圯，行者病之。刺史褚公暨郡丞方公仰承大宪振理维新之意，属余亟谋之。顾工钜费繁，不以时举。余惟「夏令」有除道成梁之期、「周礼」有庐舍委积之典，经涂废治，亦王政之一端也。宋张希颜宰萍乡，入其县境，则田畴垦辟，以至驿传、桥道无不修葺，深为张乖崖所称。余不敏，弗克景企前徽；然亦尝惓惓念之，何可以道茀贻讥耶？
　　会吏民吴继甲等集绅士耆民乐输恐后，具状于余。余喜而从之，遂为力董其役。鸠工于二月之晦，告竣于又三月上澣。延袤二百余丈，周广自寻尺以至通轨，共糜金钱三十万。今而后，康庄如砥，争咏周行。举一隅以推之，卉岛编氓，将悉遵道路以会归荡平也夫！
　　落成之日，因为之胪陈其概云。
　　○老古石山记陈辉
　　客有赠澎湖老古石山，高尺许。峙三峰，峻嶒纡折，岩仄壑奥，幽胜奇古，若海外神山。因以绿盂贮水，置石其中。石得水而滋润苍藓，宛有云气郁于中峰。曲崖之半稍平，坐一阁，翼以栏，曰翠屏阁。缘崖而上，崎岖回转。近峦处，下临清影，势若千尺。镇一塔，曰凌云塔；耸出巅顶，如空外笔起。由崖下临水处，旁侧水石掩映，穿石望见山背，如洞壑幽邃，凉可沁骨，名之曰云洞。又有层岫鳞叠错出，而其间之宽旷虚扩，若别一洞天然。缘洞口，有斜径似岭级，延袤一线。接一峰直起，跨水中驾一桥，曰彩虹；如虹霓横挂天外，离水面若不知其几千万丈也。桥通阁畔，有小陵错列；越崖石，一峰去阁不远，盖中峰之支峙者也。阜脊稍圆，绝顶立一亭，曰安澜亭。亭之山高耸，与彩虹桥之山对峙。其山悬崖之下，清波荡漾；其浒有石，名钓矶。矶之上，即为云洞外之斜径。阁则高出层崖，隐列半屏；覆以重峦叠嶂，俯瞰危立，如半空之开宫阙然。塔则亭亭直起，耸立群峰，势如插汉，莫与为偶。洞则无涯无涘，左穿右贯，石壁峭开，难以测其所穷。桥则一弓横空，如卧龙出海、奋虯衔山，直使飞仙得渡。亭则四望青岩拱顾，水光明净，翛然若出尘埃之表，非寻常聚啸之邮亭比。
　　夫以尺许之山，而有岩壑之奇，斜者纡曲而峰奇壁秀，奥者虚深而水涵石冷，此其幽胜之不可名状。盂水澄莹，藻出鱼游，隐现石隙；直是海外神山，浮来斋里。若鳌柱一掌，有十洲烟岛之趣；其为阆风县圃圆峤之奇幻无穷，不过若是。何待愚公之移、长房之缩，亦无烦安石东山之屐、摩诘辋川之图；释氏所谓「一粟藏大千世界」者，此也。天下物理，无大之非小，亦无小之非大；泰山等于培塿、聚米即是须弥。勺盆之水、卷石之山，幻而为阁、为亭、为塔、为桥、为洞、为钓游之处，即象以观，自有奇胜深趣；岂必身历其间，方谓之奇。凡吾心所会，乾坤之大，何处非奇；勿以眉睫近玩忽视可也。因为之记。
　　○祈雨移城隍牒范咸
　　盖闻食为民之天。神司民之命，凡民有水旱灾害，皆惟神之凭依是赖；「传」所谓『有功德于民，则祀之』是也。乃者，台郡正值春耕种植之时，而自闰月以来连旬不雨，风霾间作。前月二十七日，职等率府、县有司斋戒致祷，祈求甘雨，未蒙神应。兹已届孟夏，去芒种之期不远；若复十日不雨，将未能播种，又何以望秋成乎！台海本岛屿之地，所产仅有五谷；且迩年以来生齿日繁，地不加益，而内地福、兴、泉、漳四府户口皆藉以仰食，其所关系甚大。职等奉天子命莅任斯士，朝夕兢惕，惟期年丰人和。今雨泽少愆，是职等奉职不称也。第思上帝好生，而神实为民之保障，岂忍视此嗷嗷之众，困于旱虐！用是不惮竭诚，躬行步祷；惟神昭监，大赐甘霖。民或有殃，咎在职等，请移罚于职等之身，甘受无悔。敬真牒文，粗陈鄙悃。仰■〈龠欠〉时雨三日，以苏生民之命，惟神之庥！职等无任激切恳祷之至。谨牒。
　　○祈雨移龙王牒
　　惟神功着海甸，福佑苍生；固百姓之所恃赖，而亦守土者之所凭藉也。兹台郡当播种之时，不雨者已积四十余日。水泉渐沚，田地将芜。职等虽经虔诚祈祷，未能上格天心；蒿目忧劳，不安寝食。惟是风云雷雨，神实司之；伏祈俯念爱民之诚，大展回天之力，沛三日之时雨，乃可以救十万之生灵。方今仁圣在上，博爱斯民；岛屿重洋，尤勤睿虑。惟神夙在祀典，岁享明禋；虽职等守官无状，无足顾恤，宁不矜悯蚩愚，以一上慰宸衷乎？神实有灵，敬祈昭格。敢告。
　　○新建普济堂启
　　自昔有虞氏重养老之典；而西伯发政施仁，以鳏寡孤独为先务。盖深念穷而无告之民，为惠鲜、怀保者所尤宜加意也。国家气运昌隆，列圣相承，教养备举；重以我皇上仁心仁政，继五朝之积累，普四海之恩膏：固已举斯世之民，莫不措诸衽席矣。惟是台郡僻在海隅，地本殷富；是以恤民之典，间有所缺。比年以来，户口既繁而地不加辟，内地流民日聚。本院检阅四县文移，穷黎以贪病转沟壑者，不一而足。用是恻然心伤，与诸官寮熟筹；念国家令典，凡直省州、县各设有普济堂，安集流移，立法至善。东瀛一方，是典独阙，所宜急为举行者。同城文武诸公悉以为然，余二人首先捐俸。今择地创建有日，但事须集腋而后成，政必图久方可继。是举也，近则物料有需、工匠有费，远则计口授粮、按月给发，其疾病医药、死亡赈恤之资，皆当一一筹及。苟非合赀共襄，曷克有济。且夫台之俗，贫难相恤、有无相济，风土之善，载在「郡志」。台之绅士趋善急公，固无俟余二人之言也。爰道余二人补偏救弊之心，以为奉使职者分宜如是。彼都人士，要当共悉斯意耳！
　　○劝学箴陈辉
　　惟学逊志，务敏修来；朝益暮习，刻厉力推。缉熙光明，乃学之则；好古敏求，其学斯绩。一心所期，千古大业。懋勉无穷，中思浃洽。如攻美玉，石中须琢；如取良材，绳中必斫。为山平地，其进必成；制器有模，斯范宜型。虚心则受，怠气悉粹；纯粹以精，敬惕其神。日新月盛，此志益笃。孔曰「不厌」，孟曰「私淑」；圣贤尚尔，后人如何？惟学之功，肩任许多。
　　●张跋
　　乾隆丙寅，霳因漳丞来台署，分刺篆谒巡方六公，气宇盎和，宽而有制；如层坡朗屋，可千百人共见。每惓念旧雨，推愫逾分，教诲益勤拳加至。间于公余，出其所纂「使署闲情」若干卷相示。公爱才若渴，好善孜孜如弗及；念切海邦风雅，凡片长末技无不录。夙与侍御范公笃寅恭之契，同修「台郡志」，搜索诗文甚伙；固限于卷帙未克载，且有后至者。遂裒辑以成斯集，盖与范公同一汲汲振励文教意也。
　　昔，潘常侍作「闲居赋」，览止足之分，庶浮云之志，优游养拙而已。洎陶靖节亦赋「闲情」，寓言美人；虽或庾词，然梁昭明以为美玉微疵，尚且訾之。兹逢皇华载道，停轺问俗；不惮诹谋询度，或考政事、或征性情、或觇风物以资化理，殆不啻太史陈诗之意欤！夫海宇清晏，化国之日舒以长；其民于于睢睢，其俗淳穆，不识不知，如游华胥。人之览斯集也，几如见海国登闳之盛矣。属镌就，命霳一言。谨书而殿之。
　　属吏署台防同知张若霳谨跋。
　　●陈跋
　　台启疆将六十余载，虽风气日新，而造邦者犹拳拳培植于无巳，抑何其他成之意之殷也。巡方六公与范公同修「台郡志」，未列「艺文」，凡有关兹土者悉登选；爰暨近今之诗文，亦俱征采。曰：『大雅久不作，吾不能不为此邦振厉也』。属镌就，有续投者。适范公试事方殷，公复汇成帙，不暇按部，亟登梓；盖耽奇若骛，皇皇如也。
　　考古皇华之选，輶车广暨；宣上德而达下情，日不遑给。今览斯集，备录奏疏、书移、文告，则皆国计民生也；广搜往近体篇什，〔则皆〕□□□风也。继之以公所自作，则又忠国勤民之肫肫■〈忄貌〉■〈忄貌〉也。公之勤政如此，即燕闲亦不忘之；名之曰「使署闲情」，抑独何欤？今夫懋德懋功，以急为勤非勤，以弛为逸非逸。朝夕干干，而以为心逸日休；敷布优优，而以为王事鞅掌。周之勤、管之斁，君子有独观其深者，盖不在境而在心矣。则谓是集为退食委蛇也可。即谓为周咨靡及也可。因劂毕，命殿后言；绳谨阐之。
　　乾隆十二年（岁次丁卯），诸罗县训导陈绳谨跋。

