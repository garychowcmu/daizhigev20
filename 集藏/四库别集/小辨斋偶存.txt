

小辨斋偶存八巻
附事定录三巻
明顾允成撰允成字季时无锡人宪成弟也万厯丙戌进士官礼部主事谪光州州判事迹具明史本传允成于癸未举会试丙戌始殿试以对策攻嬖幸抑置末第今集中以是编为冠次为救海瑞疏次为争三王并封疏次为代翟从先论救李材及拟上惟此四字编二疏沈思孝作允成墓志称其以论救赵南星谪官而集无此疏疑传写佚也次札记次说义则允成自光州归田后与宪成讲学东林所作次为书简杂文次为吾与吟则所作诗凡七十首末附事定录三巻为沈思孝所为墓志铭高存之所为行状及宪成所为行述允成文皆论事讲学之语书简居十之九直抒胸臆不事修餙诗为系壤集派亦不入格然大节凛然其对策奏疏皆真气流溢发于忠爱之诚其不朽千古者固在此不在彼也 

　　乾隆四十六年九月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　小辨斋偶存巻一 

　　（明）顾允成 撰 

　　○策 

　　廷试制科 

　　皇帝制曰盖闻上古无为而治不赏而民劝不怒而民威于鈇钺何甚盛也而儒者之论治曰有功不赏有罪不罚虽唐虞不能化天下又谓夏后氏先赏而后罚殷人先罚而后赏周人修而兼用之则二帝三王所繇固与上古殊路欤何同归于治也又有言赏疑从予罚疑从去者有言宁僣无滥者有言仁可过义不可过者以为古昔帝王皆以君子长者之道待天下然则先罚后赏者非欤抑赏罚者帝王致治之具而非其所以治欤我圣祖继天立极垂宪万世恩威莫测其用赏罚务协于中其揭诸祖训首章及载诸圣政纪者同符古治可得而陈其槩欤朕以寡昧托于臣民之上十有四年矣夙夜兢兢惟古训是式成宪是遵不爱爵禄赐予以待功能之士而不法者以三尺重绳之明示好恶以与天下更始然徳泽壅而不究法令尼而不行任老成奬恬退以教让也而浮竞之风益甚革苞苴罪贪墨以训廉也而澄清之效罕闻习俗奢侈示之以俭而人心犹溺于纷华刑狱寃滥示之以寛而吏议多任务于锻炼蠲租赈穷诏尝数下矣胡闾阎之困未苏振旅诘戎令亦屡申矣胡户牖之防未密无乃劝惩之法阙而未备欤抑所谓修职任事者漏赏而欺谩避课者佚罚欤将朕之不敏不明所以风厉之者非其本而督率之者非其实也兹欲赏信罚必以绍明圣祖之法而追古帝王之治何修而可尔多士居则称先王谭当世之务其尚究析古今根极体要详着于篇勿隠朕将亲览焉 
　　臣对臣闻之宋臣苏轼曰天下无事则公卿之言轻于鸿毛天下有事则匹夫之言重于泰山非智有所不能而明有所不及缓急之势异也方其无事也虽齐桓之深信其臣管仲之深得其君以握手丁宁之间将死垂絶之言而不能去其区区之二竖至其有事且急也虽以唐代宗之昏庸程元振之用事栁伉之贱且疏而一言以入之不终朝而去其腹心之疾何则言之于无事之世者易以改为而常患于不及见信言之于有事之世者易以见信而常患于不及改为此忠臣志士之所以深悲天下之所以乱亡相寻而世主之所以不悟也臣诵其言未尝不反复叹息也恭惟皇帝陛下乗干继离居丰抚泰嗣服以来九徳三俊已尽登用奸邪谗佞欺负之徒已尽除去四海已尽敉宁九夷八蛮之在荒服之外者已尽宾贡天下最号无事臣等草莽匹夫岂复有所计议仰佐下风而圣主虚懐若渴采及葑菲进臣等于廷赐之策问不知陛下于臣之所言将重之如泰山乎抑轻之如鸿毛乎异日者陛下凡四策士于兹矣尝以典学立政策士徐而究之陛下之于学于政何如也尝以有为无为策士徐而究之陛下之于有于无何如也尝以建极用徳策士徐而究之陛下之于极于徳何如也尝以仁明武策士徐而究之陛下之于仁于明于武何如也由斯以谈则轻重之效可见于前事已抑臣有言而君不庸非臣之罪也君有求而臣不言实臣之罪也况臣感时发愤有慨于中乆矣今明问及之乃忍缄黙隠讳以欺陛下耶臣请先究陛下之说而后及臣之私惟陛下所轻重焉凡陛下之所以策臣者逖稽上古上嘉唐虞下乐三代祗遹皇祖旁采先儒之说俯咨当世之务无虑数十百言究其指归则赏罚二科而已夫赏者劝天下之法然有不倚于赏者所以劝天下之意也罚者惩天下之法然有不倚于罚者所以惩天下之意也法常有为意常无为有为者以运天下无为者以宰天下故最上修意上古之不赏而劝不怒而威是也其次修意而不废法唐虞之有功而赏有罪而罚是也其次修法而不妨意夏后之先赏殷人之先罚周人修而兼用之是也自意失而始专法法失而始有赏疑从予罚疑从去之论有宁僣无滥之论有仁可过义不可过之论无非恐以其有为者伤其无为者也总之三代而上法与意出于一故其治同三代而下法与意出于二故其治驳伏读圣制有曰赏罚者帝王致治之具而非其所以治至矣尽矣臣不能赞一辞矣洪惟太祖髙皇帝继天立极垂宪万世恩威莫测赏罚协中其祖训首章之所揭大都尚寛其圣政纪之所载大都尚严则法之着于有为者也其尚寛也非以狃世其尚严也非以残民则意之藴于无为者也猗与休哉宜其治与古帝王比隆也曷论晩近世哉肆我皇上绍休承美式古训遵成宪赏罚之道甚具而有法爵禄赐予不吝于功能所为示天下以好者彰彰如是三尺重绳不假于不法所为示天下以恶者彰彰如是然而徳泽不究法令不行此无异故则圣制固言之矣所以风厉之者非其本督率之者非其实也本也实也即臣愚之所谓意也且皇上方鋭然留意于赏罚劝惩而臣妄信其本实之不至非诪张其说以为诳也臣愚窃观当今之势而根极其体要所谓累皇上之意者大几有二皇上明以好示天下而此二者恒阴移其所好皇上明以恶示天下而此二者恒阴移其所恶二者何也曰内宠之将盛也曰羣小之将逞也夫人主席崇髙藉富有无一不足以厌其欲昏其志而惟色为甚色之中人也微而其溺人也最沈锢而不可解圣王之所亟远也昨者皇上以郑妃奉侍勤劳特册封为皇贵妃大小臣工不胜其私忧过计因而请册立皇太子因而请加封王恭妃皇上不温旨报罢则峻旨谴逐夫皇太子国之本也忠言嘉谟国之辅也两者天下之公也郑妃即奉侍勤劳以视天下犹为皇上一己之私也今也以私而掩公以一已而掩天下亦已偏矣偏则皇贵妃或得以爱憎弄威福于内其戚属或得以爱憎弄威福于外不独此耳阉人侍妾又将乗其偏也或得以爱憎弄威福于内外之间若然则赏罚云者将不为皇上之好恶用而为内宠之好恶用欲其信且必未可也夫人主之耳目惟一而天下之耳目人主者且万万虽甚神圣其聪明宜未足以徧也将必有所寄之寄之得其人则安不得其人则危非细故也迩年以来皇上明习政务听览若神盖辨及左髙察及渊鱼几于徧矣窃闻之道路往往二三羣小伺察而得之斯可谓寄得其人耶不得其人耶得不得之间皆不可知而皇上姑寄之其亦有不得已也盖曰向以天下事专付张居正而居正罔上行私一时公卿台省从风而靡外廷之不足信明甚故寄耳目于此軰示天下莫能欺也臣以为不然夫善为治者以全而收其偏不闻以偏而益其偏皇上惩居正之専散而公之于九卿可也若聚而寄之此辈则居正之専尚与皇上为二此辈之専且与皇上为一与皇上为二则救之也尚易与皇上为一则救之也倍难奈之何其弗思也且此辈之始用事也适皇上鋭精求治之初彼方见小信以自结其所称说指陈类多依于公义犹若未害久之则阳公而阴私也又乆之则纯出于私矣若然则赏罚云者将不为皇上之好恶用而为羣小之好恶用欲其信且必未可也徳泽之壅法令之尼有由也所愿皇上清心寡欲去谗远色俾此心炯然如镜之明凝然如衡之平其赏也与天下公其好其罚也与天下公其恶则徳泽之出自皇上者先自无所壅天下孰得而壅焉法令之出自皇上者先自无所尼天下孰得而尼焉由是教之以让而奔竞者息教之以廉而澄清者众习俗奢侈且归于俭刑狱寃滥且归于寛藏富于民不必下蠲租赈穷之诏而其困自苏守在四夷不必申振旅诘戎之令而其防自密将上古逊无为唐虞逊时雍风动禹逊文命汤逊允殖武逊永清而皇祖之大烈于今有光也臣草茒贱士一旦获伏金阙承玉音遭逢至幸臣以为欲効忠于皇上当自今日始欲効忠于今日当自前所陈两言始是以不识忌讳敢遂陈之倘皇上视无事若有事而以臣言为重于泰山则皇上之明也倘皇上视有事若无事而以臣言为轻于鸿毛则臣之愚也臣冒昧谨对礼曰事君先资其言拜自献其身以成其信臣自幼诵习斯言未尝不动心也癸未臣幸举南宫以病引还丙戌入对大廷臣才拙不能以宏词对臣学浅不能以古义对輙据耳目所覩闻皇上一二事妄有陈列冀附于先资之谊维时读巻官大理寺卿何源见臣所对谂于众曰此生之言何为便堪锁榜矣大学士王锡爵取阅之稍易置三甲二百十三名虽然臣之心独自伤其不逹于皇上也假令达于皇上虽复摈斥臣所不憾矧锁榜乎嗣臣观政吏部恒欲以此再尘天听偶感右都御史海瑞屡被弹劾窃叹皇上有私臣下亦有私臣下先自处于私而徒以无私望皇上也实难遂与进士彭遵古诸寿贤共发愤疏论以为此疏若行将复有所効于皇上而臣已承恩谴归矣每一念之良用耿耿敬题于后以志■〈亩犬〉畆之思云 

　　小辨斋偶存巻一 

　　●钦定四库全书 

　　小辨斋偶存巻二 

　　（明）顾允成 撰 

　　○疏 

　　恳除邪险疏 

　　吏部等衙门办事进士彭遵古顾允成诸寿贤奏为邪险宪臣扫灭公论排陷孤忠明肆欺罔荧惑天听恳乞圣明大彰干断亟赐罢斥以快公愤以定国是事臣惟朝廷者天下之平也圣天子照临于上公卿百执事协赞于下如青天白日毫末洞见虽有深怨积怒无所容其毁虽有巧心峻舌无所交其辨孔子曰斯民也三代之所以直道而行也臣往者见南直隶提学御史房寰本论右都御史海瑞大奸极恶欺世盗名侮圣自贤损君辱国姗笑戏骂无所不至虽然辞可文也难掩其实人可欺也难枉其天瑞之口可掩而天下人之口不可尽掩也当其时朝野闻之无不切齿抱愤臣等欲请尚方之剑乆矣未几陛下因吏部之覆留瑞供职臣等谓皇上之明如此寰之独无人心如彼亦必终有悔悟之时犹可少缓其罪乃寰不知皇上优容之过也近乃论瑞如前臣等见之益不胜骇愕不意人间有不识廉耻二字如寰者臣等义不甘与寰同朝敢先为陛下别白瑞及寰人品之槩而后正寰一一欺罔之罪臣等自十余岁时即闻海瑞之名以为当朝伟人万代瞻仰真有望之如天上人不能及者至稍知学得海瑞直言天下第一事疏读之其大有功于宗庙社稷垂之千万年不磨盖从万死一生中树节于我朝者陛下盖已谅之亦无俟臣言也以房寰视之曾有万分之一乎且臣等伏覩陛下风厉臣工孜孜不倦其于赏廉吏罪贪墨尤三致意焉固天下所翕然向风也今瑞之廉与否寰之贪与否行道之人孰不知之寰起自寒贱初尚矫饰以圗荐剡及稍得志遂贪污狼籍私槖巨万赀甲乡闾浙人每谈及者无不掩鼻视若臭秽今其田宅赀产之侈与月旦乡评之丑皆万目所共视也自非兼并营私欺陛下以剥小民何以致此瑞扬歴膴仕食辛茹苦垂四十年终不使廪有余粟囊有赢金以负陛下为寰者一闻其风宜毛髪竦然愧死无地矣乃欲强面目而反噬之耶且人固自有食秽自肥而幸于人之不我攻者矣未有执己之贪而不畏人之攻反欲攻人之廉且昌言于君父之前而无忌者此而无罚臣恐陛下赏廉罚贪之意布之十数年而方信于天下者以寰之一疏败之而有余也且欲天下人为寰甚易为瑞甚难寰身享贪饕之利而反得笑瑞之迂拙此臣等之所痛心也夫皇上念瑞先朝直臣拔之海濵委以留都之风纪使坐镇雅俗近日章疏如囊剥之说愤世疾邪虽似太甚陛下犹谅其朴忠容其狂戅不为浮言所摇此陛下始终爱惜人才培养气节之大意而天下诵之史策书之以为古今盛徳事也且陛下自临御以来自阁臣以至台諌以正直老成而起用者非一人矣而天下屈指则瑞居一焉瑞之列于正人乆矣初瑞巡抚南畿时所至如烈日秋霜搏击豪强则权势敛迹禁絶侵渔则民困立苏兴水利议条编一切善政至今黄童白叟皆能道之近日起自海濵无不曰海都堂又起转相告语喜见眉睫寰言闾阎骚然几成大变何其敢于面欺也近在留都禁絶馈送裁革奢侈躬先节俭以示百僚振风肃纪逺近望之隐然有虎豹在山之势即使寡才而其英风劲节振江南靡靡之士风而濯之以清泠之水者其功安可诬也寰独何心伤陛下之明排海内之议闗天下正人之口而夺之气乎昔司马光言小人欲倾君子其御之之术有三曰好名曰好胜曰彰君过而已今观寰之诋瑞千有余言大槩不出此三术之外其曰大奸极诈欺世盗名非所谓御之以好名者乎其曰侮圣自贤举世皆浊己独清非所谓御之以好胜者乎其曰贬夺主威损辱国体非所谓御之以彰君过者乎臣请得正其欺罔之罪寰之评瑞也曰乡愿曰穿窬曰鄙夫陛下试察瑞之为人果同流合污阉然媚世之乡愿乎果色厉内荏惟畏人知之穿窬乎果患得患失吮痈舐痔之鄙夫乎此其情实相反有是非之心者皆能辨之而寰颠倒是非巧饰奸言以惑陛下夫瑞若可以为乡愿为穿窬为鄙夫则虽指鹿为马亦何不可之有此为欺罔罪一自古正人君子忧治世危明主有为其君痛哭流涕者矣有讥其君不及齐文宣者矣后世不议其臣之过而嘉其忠且以为君之能容也而诵其美非独此也周公之戒成王也而惟恐其有商王之迷禹之戒舜也而惟恐其有丹朱之傲古圣贤之私忧过计类如此今瑞之疏曰一介寒生且以圣人自许圣上所居何位可曰中人耶夫不欲陛下为中人而欲陛下为圣人此正尧舜其君之心也寰反指摘而诽之至曰贬英君为中主不知与瑞之所言类乎不类乎此为欺罔罪二夫以瑞之狂而陛下能容之君仁则臣直此天下臣民所以归美于陛下也寰之言曰将使百姓怨我皇上之失政寰之意将谓陛下果有失政因瑞昭揭之而民始生怨耶抑谓陛下果无失政因瑞之言而民妄生怨耶此则防川之说其渐不可长者昔汲黯为谏议寝淮南之谋苏武为属国系匈奴之望瑞三朝直臣四夷共仰今用之宪台而反以中国为无人必逐去直言尽取庸碌如寰者以充位然后为有人耶夫直言敢谏谓之贬夺主威忧治危明谓之损辱国体此与秦之以忠谏为诽谤妖言者何异借如寰之意世之甘言谀词颐指气使者乃所以尊主威铺张太平倡为丰亨豫大之说者乃所以崇国体耶此为欺罔罪三古君子不得已而矫世则往往有偏重之论故孟子之寛大不如万章之严小此非瑞一人之言乃先儒救时之言也其非孔孟之受赐者盖痛近时之鄙夫托孔孟之说以文其盗贼之身故有激而言之意曰以吾之不可学圣人之可云尔今寰乃指此一言为孔孟之诟而曰指孔孟为贪夫又曰臣不得不为孔孟而仇瑞其词岂不强哉如察其情则大相矛盾盖天下固有辞然而意不然者如书有漂杵之文诗有孑遗之咏此类是也今瑞非受赐之说其意岂真以孔孟为贪而孔孟之非贪夫亦岂待一房寰之辨而始雪乎瑞之意以愤世过激之言破假托圣贤以便身圗者之窟其言虽非孔孟而其情其理则不失为孔孟之正脉也寰之意明知此言非为诟孔孟而发而佯为不解其意又反从而形容之曰以孔孟为贪夫其意欲辟瑞而无其端得此一言而执之以为辞盖以已敌瑞已不胜瑞以孔孟敌瑞瑞将杜口矣此之谓假公而济私言若为孔孟而其情其理则孔孟之罪人也不然寰教诸生以学孔孟其可学者多矣奚必先学其受赐耶天下之学术卑污苟且悖孔孟者亦多矣何必先辟其不受赐乎今为瑞者不幸而以非受赐之一言遂掷之于吾道之外为寰者幸而得辟孔孟贪夫之隙为城狐社鼠于吾道之中是孔孟乃为寰报仇之人孔孟受赐之一言乃为寰肆谗之具举天下之人心莫不为之扼腕不平忿其强词夺理而寰犹扬扬然自任于皇上之前曰瑞攘臂疾呼而攻孔孟臣为孔孟而仇瑞彼谓天下之耳目果可以空言欺也此为欺罔罪四寰谓瑞不仁不智无礼无义臣谓瑞为县令为巡抚百姓戴之如亲父母可谓至仁当世庙时一疏格君心定国体批鳞犯颜不顾生死可谓大义去就进退一惟君命是恭可谓知礼忠君爱国一念皎如青天白日不以始终乱其心可谓大智惟僻爱小民则仁之过疾恶大严则义之过以寰之横逆又何难焉而尚与之较量是非则礼之过虽有辨疏曾不足以发寰万一之奸则机械小智诚不如寰臣等方谓瑞徇仁义礼智而过不谓其犹有所未足也呜呼寰尚知有仁义礼智乎仁义礼智之言胡为出于寰之口乎此为欺罔罪五今士君子见一长者则语言恭敬不敢稍涉于诙谐何者敬之也况天威咫尺臣子承之踧踖不遑此岂狎侮之地而寰矜夸张放备诸谑状如所谓开辟以来第四圣人者如所谓瑞之疏想是闭门读程策而有得者取臣下居常宾主酒席戏笑之言杂之章奏殊为不恭之甚自古臣子告其君父曾有出一戏言玩侮朝廷如此者乎此为欺罔罪六国家持公论者惟科道而寰乃得幸进先据其穴固自谓我可言人人不得而言我矣然为朝廷主张公道者尚有阁臣有吏部有都察院臣在也今寰乃敢于陛下之前反言听吏部都察院之指摘何寰之理曲而气更壮也夫寰诚巧而合俗瑞诚拙而忤世然天理常存人心不死堂堂天朝君子满庭明有礼乐幽有鬼神圣贤有名教史册有公论天地神明昭布森列彼岂视部院诸大臣皆谀阿而毁即墨者耶盖彼且不难于欺陛下又何有诸臣此为欺朝廷无人罪七臣观寰所指证瑞罪不过曰器皿易袍故靴易带起官不辞而已此皆琐屑之谈不足置辩就如寰所论不近人情亦不失为贤者之过也夫以寰之诋瑞吹毛索瘢宜无不至而其所可言者不过此类而止益足以明瑞之无他瑕玷而寰之阴险窥觇亦无所用其伎也臣再观寰本惟辟严刑用言官二项似乎公然皆拾他人唾余而曲终奏雅求解免于公论正圣旨所谓屡经建白掇拾余言者也何难察哉夫寰之本情在于妬直忌廉危一瑞足以自安胜一瑞足以自豪而乃造贬君辱国之谤欲以激皇上之怒称蘓秦蔡泽之事欲以起阁臣之猜援孔孟为羽翼令学士箝口而不敢言借舆论为粉饰令缙绅同声而不敢斥然后乗权势之积忿拔易撼之孤忠如鼓炉以燎毛累棊而必坠此劾章中之大奸侠也不意青天白日之下有魑魅魍魉如寰者出于其间也夫天下无两是之理瑞正则寰邪寰正则瑞邪陛下既谅瑞为孤忠必察寰之欺罔据寰疏中谓生儒有如瑞者必将加之扑责褫其章逢令不齿于学校矣夫皇上方重瑞惜瑞借其人以风天下而寰必欲抑忼慨之士如瑞者令无容足之地是皇上之所褒乃寰之所必摈也士君子之所师乃寰之所必黜也以此倾贤仇正泼恣无忌惮之人而俨然居师表之位驱天下士风日入于诞妄谄诈之域臣等有裂冠毁冕而去耳必不与之并立于朝也臣等新进小生发天下之清议虽寰有奸如山不可动摇然公论既明人心既快寰虽顽钝无耻亦何面目一日复立于东南诸士之上乎臣等何私于瑞何仇于寰但念天下之公议郁而不伸一海瑞尚不足惜正人有如海瑞者相继而指为邪则君子之道日消矣一房寰尚不足畏邪人有如房寰者相继而妨贤能则小人之道日长矣姤复否泰之机于是乎在不可不为之深虑也古有太学生击鼓上书者臣等受国恩不敢在太学生之后且瑞在先朝轻一身之死生以报国而臣等輙重区区之进退不为瑞明之是无人心者也故不避烦琐冒渎天听伏乞陛下以臣章下之大庭询之广众如果臣言不谬乞将寰去之不疑将瑞任之不贰使天下晓然知上意之所在则君子之道日长小人之道日消三代直道复见于今而朝廷永享平明之治矣臣等不胜陨越待命之至 

　　恭请册立皇太子疏 

　　礼部等衙门仪制清吏司主事顾允成等谨奏为圣谕骤颁中外骇听敬矢愚诚恳乞圣明急赐召见阁部院大臣公集朝议条陈祖宗近事以遵寳训以重宗社大计事臣等于本月二十六日伏覩圣谕朕所生三皇子长幼自有定序但思祖训立嫡之条因此少迟册立以待皇后生子今皇长子及皇第三子俱已长成皇第五子虽在弱质欲暂一并封王以待将来有嫡立嫡无嫡立长你部里便择日具仪来行钦此臣等偶集朝房一齐庄诵相顾狂惑及见大小臣工亦各相顾错愕计不知所为莫不动色告语谓册立大典向来朝臣寂然无敢条议激渎圣聪止缘遵奉皇上万厯十九年册立明旨着改于二十一年行兹已届期欣逢盛典且喜元辅王锡爵星骑趋朝一见礼部尚书罗万化仪制司郎中于孔兼即极力相戒无须激聒此事在锡爵担当臣等听闻此言且信且慰亦各告戒谓事在求成不宜早计过责即圣旨万一未即传宣而相臣必有斡旋微权以定宗庙社稷至计未数日也至二十五日皇上出禁中密札竟付元辅私邸值元辅自陈待罪之日臣等不知札中所云是何天语第科得君如元辅眷元辅如皇上信无有迟缓册立以负祖宗在天之灵至次早礼部接出圣谕则元子暨皇三子皇五子一并封王而锡爵亦且入阁办事臣等始遂不能无疑或者皇上不谋诸阁臣竟自宣谕礼部以致宰臣不得封缴言官不及执奏而在廷诸臣徒自望风扼腕莫可谁何及闻人言啧啧封王之谕乃锡爵以寸晷立就即次辅赵志皋张位并不得与闻而礼臣罗万化科臣张贞观部臣于孔兼等俱至锡爵私寓乃不得其一面始知今日之诏皇上以一人议之臣等不至病狂丧心宁敢无言以负皇上昔人有言天下事非一家私事盖言公也况以宗庙社稷之计岂可付之一人之手乎皇上试清心而筹今日册立一事其闗系何如者前而祖宗九庙之灵后而子孙亿万年无疆之业近而四海臣民之注望远而九夷八蛮之观听君子小人之所顾盼而趦趄宫闱近习之所望风而承旨社稷安危在此一举皇上奈何易视之而阁臣奈何尝试之也臣且不敢危言以激皇上兼忤阁臣调停之意亦不敢漫述汉宋故典及祖宗朝逺事以滋烦渎敬体皇上法祖一念直据世宗肃皇帝穆宗庄皇帝近事请皇上法之世宗肃皇帝于嘉靖十八年册立东宫该礼部具题故实见在并未有三王并封之事而皇上创见之臣故知皇上之必有不安于心也且圣谕大旨惓惓以皇后生子为言则皇上不记昔年正位东宫之日乎维时仁圣皇太后亦在盛年而穆宗庄皇帝曾不设为未必然之事以少迟大计法祖自近此言皇上可思也臣等尝读圣祖寳训一字一句无非维持社稷极虑后来圣子神孙师得其意则国本固而社稷赖之不然而虚借文辞掩饰过举至良法美意徒以藉奸臣而资固宠也忠臣义士所饮血椎心宁死不忍见此举动以负祖宗二百年养士之恩于地下矣伏乞皇上近思旧章亟念国本不为一朝一夕目前逢迎之便而为天下万世圗乆安长治之计则无如召见各部院诸臣面议平台仍将祖宗朝近事逐一查明唯在不欺皇上法祖至意臣心可剖臣言非谬臣等无任激切悚栗之至 

　　为李见罗中丞讼寃疏（代翟从先作） 

　　贤劳邉臣苦罹极刑恳乞圣恩俯赐怜宥以溥皇仁以慰人心事臣闻天地以生物为心人君以好生为徳天地之为道也阳常居大夏而以生育长养为事阴常居大冬而积于空虚无用之地是以圣王法之虽曰赏有功罚有罪二者固并行而不相悖然其将赏也必为之加膳其将刑也必为之不举又曰罪疑惟轻功疑惟重与其杀不辜宁失不经其不得已于刑也如此是古圣王之心即天地生物之心也恭惟皇上寛仁天纵慈爱性成一切恩赏并从优厚至若隆冬盛暑解释系囚停刑之诏无岁不下其不得已于刑又如此是皇上之心即古圣王好生之心也天下方欣欣举手加额颂我圣天子仁寿之治歴万禩无穷极矣独原任郧阳巡抚今奉旨依说谎律李材者朝野悲伤臣民嗟悼乃台省救之而不宥法司争之而不宥臣不能不为皇上惜焉据御史苏鄼劾材前任云南冒功事状及材奏辨事状有无虚实大故悬絶其间情曲节该先后诸臣言之已详臣未尝足涉滇南之境身与行陈之列不敢烦词为皇上告也第闻论事者兼议其功论人者当稽其素臣广东人也往材备兵广东内则山海盗贼慿险为梗外则倭夷猖獗适破县城他如盘据罗旁之猺獠倐去而忽来情状巨测岭海之多事未有甚于此时也材自到任辕门以下倚以为重观其相机调度算无遗策除山海之寇毋论已乃若罗旁千里为自来不庭之夷材当凌督臣未征之前往往有东安等处泥城之筑羽翼渐孤犄角先设卒之有一州二县治之建其版圗谓非材先事而虑始不可也然此犹谓相持之兵尚可以渐图也乃若倭夷则豕突狼奔仓卒攻压其势难支今日破电白明日攻石城髙雷一带郡县朝不保夕贼目中已无全广矣材日监督将吏如把总陈尚信张得实軰等分道计破倭贼于石城外村乌凹石嘴栁梳海山等处斩首生获不可胜筭又亲督总兵张元勲追剿倭于雷州三次殱灭殆尽以故材被逮时应天府丞许孚远以先与材同事岭海服其功畧形之书掲为材讼寃非虚语也夷考材生平笃志好学躬行无愧不获于上勇退投闲至于修身一揭力维心学性善一编深遏禅宗尤大有补于名教以材之不曲学阿世如此则其不以欺罔事皇上可知以材之效功于广东如此则未必纯无功于云南可知量功计能罪不至死度鄼论材之初意亦不料皇上遂坐材以死也皇上即今召鄼而问之鄼未必不谓材之罪当从末减也皇上即嘉鄼摘发之能显示褒宠鄼必不贪擢用之利以材一命易鄼一官也且皇上之重罪材也将以惩臣下之欺罔也然鄼始轻言之而皇上果重罪之则臣下争恐以一言之失开杀戮无辜之渐由此且相戒以言为禁是皇上本欲以惩欺罔而其究至于欺罔不得上闻也材今日之罪揆之事情则不合揆之国体则不便无一而可者大抵兵事无常不可尽拘以文法故汉魏尚名将也不免首虏之误近总兵李成梁保障辽东即台省交章诋其冒功皇上终不以一眚弃干城之将真爱惜邉臣至意有如材者功有可録既不获比于成梁罪有可原又不获比于魏尚此臣之所以为材痛也臣亦颇闻人言皇上之重罪材特激于一时之不平耳稍徐之终当赦材无烦喋喋第材年已逾六望七形神衰弱倘一旦不测病死狱中是使皇上赦罪宥过之仁终无以白于天下忠臣志士益以解体又臣之所以为皇上惜也臣本山林布衣初无出位干进之嫌适符直言无隐之例又念方倭夷构乱广东百万生灵之命俱悬于材材业以再生赐全粤臣何忍不为全粤捐生以报材乎是以发愤流涕为皇上陈之以为皇上即过听臣寛材之生臣生亦安皇上即重罪臣代材之死臣死亦安臣不胜陨越俟命之至 

　　拟上惟此四字编疏 

　　敬进大儒格论恳乞圣明特赐省择以隆治道以正人心事窃惟天下之治乱系于人心人心之邪正系于治道治道之隆污又系于学术自尧舜禹汤文武孔孟之亡也学术淆乱而治道人心从之即世所称豪杰之士有志于天下国家者往往以事求可功求成为先务之急幸而乗机遘会稍有树立则遂髙自扬诩而反笑夫致力于本原者为迂为拙也寥寥汉唐数百载间惟董仲舒诸葛亮正谊明道鞠躬尽瘁数语畧见大意一发千钧岌岌乎殆哉迨宋周敦颐程灏程颐张载诸大儒辈出而后帝王圣贤之道灿然于昭于世朱熹益发挥宣畅其说尝入奏事或要于路曰正心诚意之论上所厌闻慎勿复言朱熹曰吾平生所学惟此四字岂可隐黙以欺吾君乎其与陈丞相书则曰上不敢愚其君以为不足与言仁义下不敢薄其民以为不足共成事功而王伯义利之几反复与陈亮辨析不遗余力此独何心真见夫立学术事功之闲者正心诚意四字也溃正心诚意之防者义利双行王伯并用八字也所以其忧深其虑远凡其修之家効之廷入以告于君出以语于人者惟谨守尧舜禹汤文武孔孟以来授受之心法而不敢分毫假借随时委蛇也抑臣因此而重有感焉夫谓之双行犹知义之为是利之为非也谓之并用犹知王之为是伯之为非也近乃有以无善无恶为宗者举义利王伯一切扫除而浮游于莫可是非之地有从而难者且曰无声无臭何思何虑固圣门密谛耳曾不知善性体也正自不落声臭奈何以声臭例之正自不落思虑奈何以思虑例之况乎等诸恶而同归于无哉同之以为无即无之以为混于是老佛之空乡愿之似无忌惮之小人皆渊薮窟穴于其间始也见谓无一之可有究也弊且无一之不有始也并以善为恶究也遂以恶为善故无善无恶之说其圆融巧妙若超正心诚意而上之至其酿毒之深贻祸之远且在义利双行王伯并用之上甚可惧也朱熹又尝答门人吕祖谦曰孟子一生费尽心力只破得枉尺直寻四字今日诸贤苦心劳力只成就枉尺直寻四字臣亦曰孟子一生费尽心力只破得无善无恶四字今日讲学家苦心劳力只成就无善无恶四字夫学贵治本治要反经正心诚意四字不着则无善无恶四字不息无善无恶四字不息则修齐治平未易几也臣为此惧不揣固陋间辑朱熹奏议与其书牍论及于治道者彚次成帙僣名曰惟此四字编俯效芹衷仰尘宸览伏惟圣明严自欺之戒于十目所视十手所指之时克有所之思于忿■忄〈士冖田疋，上中中下〉〉恐惧好乐忧患之际正心诚意建其有极使为人臣者惟此四字以事其君为人子者惟此四字以事其父为人弟者惟此四字以事其兄而勿令邪说横议得以充塞于中臣愚幸甚天下万世幸甚 

　　小辨斋偶存巻二 

　　●钦定四库全书 

　　小辨斋偶存巻三 

　　（明）顾允成 撰 

　　○札记 

　　孔子六十而耳顺到这里纔打迭得个躯殻下七十而从心所欲不踰矩到这里纔打迭得个心下今开口便说自然耳便要随他听目便要随他视心便要随他欲得不误事 
　　春秋时世衰道微其所谓悦所谓乐所谓君子大率以势利为尚耳所以学而章三言不亦唤醒人心若曰吾性中亦自有真说自有真乐自有真君子初无假于外也盖即孟子君子有三乐而王天下不与存焉之意特其词含蓄不露最可玩味 
　　子路是极真的人然有似欺处如使门人为臣之类是也是极勇的人然有似怯处如请祷之类是也是极粗的人然有似细处如问事鬼神之类是也要须于欺处识他真处于怯处识他勇处于细处识他粗处始得 
　　子贡欲去告朔之饩羊子曰尔爱其羊我爱其礼此见圣人以万世为一体处仲弓曰焉知贤才而举之子曰举尔所知尔所不知人其舍诸此见圣人以天下为一体处 
　　木石与居鹿豕与游气象便是喜怒哀乐未发前气象大学曰小人闲居为不善无所不至见君子而后厌然揜其不善而着其善是个胆小的小人中庸曰小人之中庸也小人而无忌惮也是个胆大的小人盖时中局面寛容得假借独知界限严容不得假借所以学者急须在暗地里牢守界限未可向的然处铺张局面也 
　　齐人有一妻一妾而处室者是个富贵的乞丐子一箪食一豆羮得之则生弗得则死是个贫贱的乞丐子然弗受弗屑贫贱的却有廉耻厌足施施富贵的倒没廉耻乃知意得志满之乡正堕坑落堑之会好些人向此中断送不可不猛省也 
　　何燕泉所著余冬集録最称多识乃外篇三十一巻中有一段云濂溪太极图说无极而太极朱子与陆象山书札徃复费许多言语洪景卢所作国史濂溪传乃云自无极而为太极添自字为字使朱子见之辩论之间当更费力今考朱子答陆子书末云近见国史濂溪传载此图说乃云自无极而为太极若使濂溪本书实有自为两字则信如老兄所言不敢辩矣然因渠添此二字却见得本无此字之意愈益分明试思之是朱子未尝不见国史所载却是燕泉不见朱陆徃复之详耳 
　　玩肃肃兎罝诗识戒慎恐惧气象玩采采芣苢诗识浴沂风咏气象 
　　或问仪封人晨门荷蒉楚狂长沮桀溺丈人诸隐士孰知孔子曰仪封人为上荷蒉次之晨门为下其余无可置优劣也或曰仪封人诚卓矣晨门说知其不可而为之似最得圣人心事而以为下何也曰圣人心肠极热视天下无不可为之时无不可化之人真是冀其可而为之非知其不可而为之也 
　　孔子曰天下有道则见无道则隐及其自处则曰天下有道丘不与易也恰似无道则见矣看此等语要识圣人平心处又要识圣人苦心处他日尝曰寗武子邦有道则知邦无道则愚其知可及也其愚不可及也嗟乎圣人盖欲为武子之愚而不可得也 
　　王少湖先生谓髙存之曰凡人待文王而兴者便是凡民须是一家非之一国非之天下非之而不顾不要懦弱了又曰居乡勿为乡愿居官勿为鄙夫潮阳萧自麓谓存之曰公当潜养数年不可发露先軰皆背地用一阵坚苦工夫故得成就耳存之又言新会陆古樵者清苦澹黙终日静坐或闭户经月与之钱则辞与之衣寒而衣之暖而返之井然不苟问其学曰主静曰只要立大本一日有一日之力一月有一月之力务要静有定力令我制事无使事制我凡此皆吾辈所当服膺也 
　　王塘南先生有儒者气象李见罗先生有儒者气魄逆诈亿不信五字入人膏肓所谓杀机也余尝为二解以自鞭策一解曰亿逆得中自家的心肠亦与那人一般一解曰亿逆得不中那人的心肠胜自家多矣将此勘来勘去殊觉有得力处 
　　父母之不我爱于我何哉父母与人子犹分做两个者而今每每自暴自弃曷不反曰我之不自爱于我何哉故孔子曰不曰如之何如之何吾末如之何也已矣已自苦心苦口向顶门上着针而犹麻木不识痛痒莫肯发愤自伤如舜之号泣于天者何其肝胆楚越若是恝然也 
　　若不办个行一不义杀一不辜而得天下不为遯世不见知而不悔心肠何缘入道 
　　髙存之曰此理真是易简然却与世之所谓易简者不同干之易也以健坤之简也以顺盖以健顺而易简非以易简废工夫若求易简便入异端去矣又曰程先生每喜人静坐朱先生每教人读书此意真妙 
　　黄山谷诗云朝市山林俱有累陈白沙诗曰朝市山林俱有事山谷又曰古人冷淡今人笑白沙又曰今人闲处古人忙余尝以此四语反复哦咏得趣甚多 
　　书曰人心惟危王少湖曰危之一字是常明灯一息不危即堕落矣此言极可玩味 
　　周子太极图说动而生阳四句说者以为阴阳动静有何等待愚初亦疑之细细体勘乃知周子心通造化处试思婴儿在母腹中原非一蹴立就其间之动而静静而动者不知凡几而后男女成焉度太极胞胎天地景象亦必如此周子之言未可容易测量也 
　　李延平先生云书不点看得更好即此便是喜怒哀乐未发时气象而今病痛大都不看只点而已 
　　昔程子问谢显道近日用心对曰只用何思何虑一句曰有此理只是发得太早或问周恭叔恁地放开如何（祁寛记和靖语云恭叔自太学蚤年登科未三十见伊川持身严苦块坐一室未尝窥牖幼议母党之女登科后其女双瞽遂娶焉爱过常人伊川曰颐未三十时亦做不得此事然其进鋭者其退速每叹惜之尝酒席有所属意既而密告人曰勿令尹彦明知又曰知又何妨此不害义理）谢显道曰他不是摆脱得开只为立不住便放了明道门摆脱得开为他所过者化显道之意即程子之意也此两重药案切中近世好言自然者膏肓之病当各写一通置之座侧 
　　康节先生精于数学伊川先生与同里巷三十余年未尝一字问及之此方是朴实头向里做工夫的人 
　　朱子尝曰孟子一生费尽心力只破得枉尺直寻四字今日讲学家只成就枉尺直寻四字愚亦曰孟子一生费尽心力只破得无善无恶四字今日讲学家只成就无善无恶四字或曰无善无恶四字与枉尺直寻四字害孰为大曰言直寻犹知直之为是也言枉尺犹知枉之为非也曰无善无恶则一切扫抹莫可致诘矣然枉尺直寻常人尚以为耻而无善无恶贤智反以为髙故明道先生曰昔之惑人也乗其卑暗今之惑人也乗其髙明又曰人才愈髙则陷溺愈深嗟乎此孔孟之所惧也 
　　孔子谓沮溺曰鸟兽不可与同羣吾非斯人之徒与而谁与孟子曰充仲子之操则蚓而后可者也俱是一般话头但孔子说得来甚恳恻孟子说得来似锋利记论语者下怃然二字真传神手也 
　　世之求富贵利达者勿论已沮溺一班人不失为贤者辟世孔子尚咨嗟不满焉乃有号为君子业已立人之朝而于天下治乱畧不经意者或从而难之猥曰尽其在我而已是以行义达道的人却说隐居求志的话冒周流之迹而懐谁与易之之心所谓尽其在我者固如是耶此又沮溺之罪人也 
　　孔子以一贯授曾子而曾子果传之子思以及孟氏杨龟山见程明道而归目送之曰吾道南矣龟山果传之罗豫章豫章传之李延平至于朱子日益光大方是命世眼目 
　　杨龟山先生谓毛富阳云士人如张孝伯真可谓恬于进取者因说张孝伯好曰愿人也然终无使他处若据此人天资直是美惜其少学耳问孝伯乐正子之流否曰非也彼己无进为抚世之意若乐正子将为政于鲁孟子闻之为之喜而不寐孟子不徒喜也盖望其能有为也如孝伯恐不足以当人望只是一个愿悫可尚耳问愿与善人如此其异乎曰善人为邦百年亦可以胜残去杀岂愿者之事因又问九徳曰愿而恭盖愿必济以恭然后能成徳也然愿者自应恭谨何谓相济曰愿者自为之人耳如孟子所谓责难于君愿做不得责难于君愿特貌恭而已愚按三代而下只是乡愿一班人名利兼收便宜受用虽不犯手弑君弑父而自为忒重实埋下弑君弑父种子仲尼恶乡愿正与作春秋意同孟子好辨章在陈章提出两个眼目真有大功于万世或谓荆公晩年诗多讥诮神宗做尽得谤讪宗庙杨龟山曰君子作事只是一个道理不成荆公之徒笺注人诗文陷人以谤讪宗庙之罪吾辈也便学他如此只是相把持正理何在如元佑臣寮章疏论事今乃以为谤讪此理尤非使君子得志须当理会令分明今反谓他们亦尝谤讪不惟效尤兼使元佑贤人愈出脱不得济甚事此等议论真是天地气象 
　　龟山常问林志宁云至道无难惟嫌拣择是否曰是曰若尔公何不杀人放火志宁无语此亦近来谈无善无恶者一断案也 
　　韩持国曰道无真假程伯子曰既无真则是假耳既无假则是真矣真假皆无尚何有哉此最勘透无善无恶本病李见翁曰无善无恶既均则作善作恶亦等此最勘透无善无恶末病本病只是一个空字末病只是一个混字故始也见谓无一之可有究也且无一不可有始也等善于恶究也且混恶于善原其指直驾孟子之性善而上之极其弊乃更甚于荀卿之性恶其至善也乃其所以为至恶也 
　　朱子曰海内学术之弊只有两端江西顿悟永嘉事功若不竭力明辨此道无由得明夫顿悟二字便是空字的入门事功二字便是混字的出路太史公谓申韩原于道徳之意而老子深逺矣愚亦谓顿悟事功皆原于无善无恶之意而无善无恶深逺矣 
　　周子言无极而太极朱子解之曰上天之载无声无臭而实造化之枢纽品彚之根柢也故曰无极而太极非太极之外复有无极也其说精矣乃象山陆子既専驳无极二字近时说者又専抬无极二字却将太极放在一邉不知于周子之指何如也 
　　樊迟问知子曰务民之义敬鬼神而逺之便是防顿悟一门问仁曰仁者先难而后获便是防功利一门 
　　庄生称孔子见老子退而赞之曰犹龙然以徳报怨实道徳经为无为章语而孔子不取其说则庄生之诬可知矣 
　　张南轩与朱子书曰郑自明直言亦不易容受其直固是可喜事但未见用其言而自明两迁矣在言者亦须更审顾也又答吕东莱曰所谓辞气务令平和然实处不可回护此语尽之矣顷见相识间有好为调护审细之论退而察之其实畏怯名曰忧国恐只是为身耳盖直前妄发固为不是然于所当然而不然又别为之说恐终不免为奸而已矣此两种议论往往有堕入个中而不自觉者特为拈出 
　　易离九三曰日昃之离不鼓缶而歌则大耋之嗟凶歌谓乐生者也嗟谓忧生者也言人情忧乐只在躯殻上起念不如此则如彼不知人生世间如日昃之离有几多时节何为靠这里寻个忧乐凶之道也故圣人曰发愤忘食乐以忘忧不知老之将至是真能忧乐者也 
　　朱子尝问李延平曰予欲无言眀道龟山皆云此语为门人而发熹恐此句从圣人前后际断使言语不着处不知不觉地流出来非为门人发也子贡闻之而未喻故有疑问到后来自云夫子之文章可得而闻也夫子之言性与天道不可得而闻也方是契此旨趣颜曾则不待疑问若子贡以下又不知所疑也答曰此一段说甚佳但云前后际断使言语不着处不知不觉地流出来恐不消如此说只玩夫子云天何言哉四时行焉百物生焉天何言哉数语便见气味深长则予欲无言可知指归矣由此观之朱子煞会谈禅得李延平一拨便肯猛然割舍非大勇不能也 
　　读周子太极图说通书李延平答问録虽文质大小不同同是一团元气其酝酿出程朱非易易也近来吴康斋之于胡敬斋陈白沙亦然 
　　朱子以尧舜传贤为穷理尽性以至于命说得甚实了此便知下学上达之义上不从玄妙门讨入路下不从方便门讨出路 
　　朱子平心巨眼真未易及如明道先生最所尊信然定性书识仁说却不将来与太极图说西铭一例表章此便是裁成辅相手段 
　　陈龙川上宋孝宗书曰今世之儒士自以为得正心诚意之学者皆风痹不知痛痒之人也举一世安于君父之雠而方低头拱手以谈性命不知何者谓之性命乎陛下接之而不任以事臣于是服陛下之仁盖明诋朱子所谓平生所学惟此四字之语也及其论孟子则曰周道衰而王泽竭利害兴而人心动计较作于中思虑营于外其始将计其便安而其终至于争夺诛杀毒流四海而未已孟子生于是时悯天下之至此极谓其流不可胜救惟人心一正则各循其本而天下定矣况其势已穷而将变变而通之何啻反掌之易孟子知其理之甚速而时君方以为迂吾是以知非斯道之难行而人心之难正也何一人之口判若两舌彼其论孟子者乃民之秉彛而其告孝宗者则诡遇获禽之智耳始吾以龙川识即未纯亦磊落不羁士也今观其论议反复如此则磊落不羁要难为龙川许也 
　　曾子所谓而今而后吾知免夫言人生一息尚存一息是战战兢兢一息是如临深渊如履薄冰更放不得手歇不得足也即仁以为己任死而后己之义旧说云免于毁伤语意颇缓 
　　或语王龙溪曰阳明夫子尝以好名好货好色为三大欲反之于心觉得货色之欲犹易勘破名之为欲其几甚微其为害更大一切假借包藏种种欺罔未有不从名根而生者也其言似矣然以余所见世之谈不好名者徃徃堕入货色闗里是则此三字乃好货好色之引子耳余未知其害之孰大孰小勘之孰难而孰易也 
　　冯道云吾三入相每不如前以擢任亲故知之初入能用至丞郎再入能用至遗补三入不过州县是宰辅之权日轻也客有举此以谓余者曰宰辅权轻尔尔道犹反颜丧节易四朝事十君割舍不下假令权重当如何余为之三叹 
　　读书镜曰汉髙不杀秦子婴史称其寛仁大度然毕竟有败露处项氏已没项伯以下赐姓刘又令诸故项籍臣名籍郑君尝为项籍将属汉不奉诏诏尽拜名籍者为大夫而逐郑君却是露出本色也我太祖方元主殂问至羣臣皆贺谓侍御史刘炳曰尔本元臣今日之捷尔不当贺因命礼部榜示凡北方捷至尝仕元者不许称贺我太祖常躬祭歴代帝王庙至汉髙像前曰我与公皆以布衣起得天下公是好汉子命再加一爵议者谓汉髙与太祖畧相类余请无论他事即以前二事并观之汉髙岂能及得我太祖来然则我朝泰运要未可量也 
　　孟子曰世衰道微邪说暴行有作盖暴行之兴往往始于邪说所谓饰诗书文奸言留心世道者不容厘毫放过也昔杨龟山为祭酒上言蔡京以继述神宗皇帝为名实挟王安石以图身利故推尊安石加以王爵配享孔子庙庭然致今日之祸者实安石有以启之也谨按安石昔为邪说以涂学者耳目败壊其心术者不可缕数姑即一二事明之昔神宗皇帝称美汉文罢露台之费安石乃言陛下若能以尧舜之道治天下虽竭天下以自奉不为过也夫尧舜茅茨土阶其称禹曰克俭于家则竭天下者必非尧舜之道后王黼以三公领应奉司号为享上实安石自奉之说有以倡之也其释鳬鹥之末章则曰以道守成者役使羣众泰而不为骄宰制万物费而不为侈按此章止谓能持盈则神祗祖考安乐之无后艰耳而安石独为此说后蔡京軰争以奢僣相髙轻费妄用穷极淫侈实安石此说有以倡之也其害岂不甚哉乞正其学术之缪追夺王爵明诏中外毁去配享之像康侯作龟山志铭备载其说五峰疑为迂阔康侯曰此是取王氏心肝底刽子手段何可不书书之则王氏心肝悬在肉案上人人见得而诐淫邪遁之辞皆破矣余每读至此毛骨竦然嗟乎今天下诐淫邪遁之辞为不少矣安得如杨胡两先生者取其心肝悬之肉案上也 
　　朝闻道夕死可矣正与人之生也直罔之生也幸而免意同原是一句朴实话头近来谈者将朝闻解作知生夕死解作不朽夫道固即生人之理闻道而死固有不朽之理然使圣人说个朝知生夕不死矣便涉怪诞若要说此道理宁可另以己意发挥不得牵圣人以从已俾六经孔孟尽改头换面做出一般恶模様也 
　　王塘南三益轩会语曰心意知物皆无善无恶此语殊未稳学者依慿此语如服毒药未有不杀人者也可谓深切着明矣乃白鹭洲会语又云性无善无不善告子此言未尝不是但其认知觉运动为性未免是错若论吾人性体非特无不善寔是无善且如太空中疾风暴雨固不常有即景星庆云亦自不留若有善有不善即非性之本体矣似仍背却夫知觉运动之性说不得无善无恶如何仁义礼智之性倒说得无善无恶且善原是太虚本体所谓维天之命于穆不已者也以景星庆云为善相去何啻千里 
　　或谓未发以前不容说此处亦无气象亦难以言语形容宋儒说看未发以前气象不能无弊如何曰这话头穆穆渊渊浑是一团元气深体味之有无限妙处若更吹毛求疵便似说梦 
　　天地絪缊万物化醇男女构精万物化生只为化醇化生惹出许多事所以释氏勘破这闗捩子劈头从夫妇絶起正要得生生路断还归混沌耳 
　　吾儒之道造端乎夫妇及其至也察乎天地释氏之道断根于夫妇及其至也混沌天地 
　　自三代以后其为中国财用之蠧者莫甚于佛老莫甚于黄河一则以有用之金涂无用之像一则以有限之财填无限之壑此所谓杀机也 
　　释氏要得混沌亦是有激而然盖见得自天地资始资生以来相残相贼日甚一日所以直要向咽喉下下此一刀耳胡敬斋曰圣人有忧世心无忿世心是知释氏殆忿世而过焉者也 
　　无夫无妇此释氏权法无善无恶此释氏本法盖夫妇之根虽絶而善恶之根未絶毕竟天地间尚有自消自长之物即混沌亦暂时事耳惟将善恶直截抹杀消长机闗方才断灭方成个大混沌去 
　　季路问事鬼神子曰未能事人焉能事鬼敢问死曰未知生焉知死游定夫问阴阳不测之谓神程子曰贤是疑了问是拣难的问有学者终日听话忽请问曰如何是穷理尽性以至于命陆子曰吾友是泛然问老夫却不是泛然答三转语大畧相似而气象逈别读者须要识取 
　　或问昔人谓子贡晩年进徳如谓仲尼日月等语真是尊信孔子到至处罗近溪曰此是子贡到老不信孔子处孔子一生之学只是求仁只是行恕一时已将天下万世都贯彻了子贡不知且追恨夫子未得邦家如何为进徳果若是说非但子贡不信孔子如以周公不梦为吾衰凤鸟不至河不出图为吾已连孔子亦不信自家也岂知孔子一生精神只要得邦家故一则曰苟有用我者期月而已可也三年有成一则曰如有用我者吾其为东周乎盖使孔子得邦家诗书原可删周易原可赞礼乐原可定而春秋可以无作天下万世一齐俱了不得邦家毕竟蹉却见在放过许多乱臣贼子所谓我欲托之空言不如见诸行事之深切着明者也故说孔子贤于尧舜此意又当别论若得邦家三字正点着孔子心事未容轻议也 
　　中庸喜怒哀乐之未发谓之中发而皆中节谓之和发与未发就喜怒哀乐说道也者不可须臾离何言发未发也程子曰寂然不动感而遂通此言人分上事若论道则万物皆具更不说感与未感最为的当 
　　陆象山曰成汤放桀于南巢惟有惭徳汤到这里却生一疑此汤之过也乍读来是警语细叅来是险语 
　　或问陆象山先生喻义喻利讲章不过敷衍程子科举夺志之说耳乃朱夫子一则曰某不会说到这里一则曰切中学者隐微深痼之病一则曰说得这义利分明是说得好何其深嘉而乐与之至也曰此朱夫子接引象山最真切处也盖象山平生说得极髙妙且言恶能害心善亦能害心渠看分别义利还是第二着病痛不小今却剖判得如此分明朱子所以竭力接引他日又曰子思以来教人之法尊徳性道问学两事为用力之要今子静所说专是尊徳性而某却是道问学上多了所以为彼学者持守可观而看道理全不仔细熹自觉于义理上不乱说却于要紧事上多不得力今当反身用力去短集长庻不堕一邉耳词烦而不杂可谓良工心独苦矣象山乃曰朱元晦欲去两短合两长然吾以为不可既不知尊徳性焉有所谓道问学何距人于千里之外也 
　　胡敬斋曰三代以下之君汉髙祖天资最髙惜乎无真儒辅相若得真儒辅相三代可复那时秦法苛虐不可因战国又无治天下之法可传若有真儒举先王之法髙祖必肯依从愚以为未然程子曰有闗雎麟趾之意然后可以行周官之法度汉髙分羮一语此根已自斩絶而谓其能举先王之法误也 
　　杨龟山曰蔡邕谓朱穆贞而孤有羔羊之节观其立朝论议有足称者然乃从梁冀之辟何也孟子曰观近臣以其所为主观逺臣以其所主以穆之贤而主梁冀乌在其为贞孤哉然邕之从董卓无异于梁冀宜其不以朱穆为过也此言最正要之穆真所谓进不隐贤必以其道者盖与龟山应蔡京之荐同而拟于蔡邕失伦甚矣大抵论君子不可刻论小人不可恕孔子曰人之过也各于其党观过斯知仁矣又曰君子而不仁者有矣夫未有小人而仁者也必如是方不埋藏君子方不出脱小人乃万古不易之断案也 
　　惟大人为能格君心之非正己也己不正即有言不信矣管仲将死与桓公论竖刁曰其身之不爱安能爱君论易牙曰其子之不爱安能爱君论卫公子开方曰其亲之不爱安能爱君以为非人情不可近也桓公不能屏也而三子者卒乱齐国夫仲不爱子纠而爱桓公宜其有言不信也 
　　战国时佛法未入中国然咸丘蒙所称语云盛徳之士君不得而臣父不得而子其胚胎暗合天上天下惟吾独尊八字明白后其君却道君不得而臣明白遗其亲却道父不得而子其地步直据忠臣孝子之上而其流祸更出乱臣贼子之上矣告子论性意亦如此自家不为仁义却道仁义戕贼人性所谓率天下而祸仁义也易曰立天之道曰阴与阳立地之道曰柔与刚立人之道曰仁与义这仁义是三才靠傍率天下而祸仁义便率天下而祸君父此咸丘蒙之说所自来也率天下而祸仁义便率天下而祸天地此惟吾独尊之说所自来也 
　　杨氏为我是君不得而臣一项故曰无君也墨氏兼爱是父不得而子一项故曰无父也 
　　武王曰予有乱臣十人金仁山曰注疏治乱曰乱诸书解乱字因之其失乆矣按古文尚书徳惟乿否徳乱乿古治字从爪从纟从乚取以手理纟而有条理也■〈乱，去乚〉字加乚为乱与乿字相似书家以■〈乱，去乚〉为治其加乚者为烦乱与古文不合今宜正之此说亦自可通然武王说个乱臣闗系颇大盖重慨其不得游于唐虞之揖让而不免踵成汤之征诛也观其言曰于汤有光明谓于尧舜有惭矣是知予有乱臣一语正与惟有惭徳同一血脉不容将字义强解晦却武王心事也 
　　老子曰善人不善人之师不善人善人之资圣人则曰择其善者而从之其不善者而改之老子曰报怨以徳圣人则曰以直报怨以徳报徳老子曰知我者希则我贵圣人则曰人不知而不愠圣人何等自然老子却费了许多手脚 
　　子曰文王既没文不在兹乎注云道之显者谓之文盖礼乐制度之谓不曰道而曰文亦谦词也似未必然盖孔子因说文王遂将文字逓下此风行水上自然成文妙处若曰谦词则当时文王之谥岂周之臣子代为文王谦耶 
　　曾子有疾孟敬子问之曾子言曰加一言字极有意盖是时疾且亟矣气息奄奄而其声响尚琅琅可聴畧无昏愦之态正曾子得力处也只这一言字令百世而下读之当日精神意象宛在目前记者真可谓善形容矣子疾病子路请祷注曰礼疾病行祷五祀盖臣子廹切之至情初不请于病者也夫此礼子路宁有不知而且请之者盖即问事鬼神意也及夫子曰有诸而子路曰有之夫子亦不与他辨个有无但曰某之祷乆矣只此一句见得某之祷无假于子路之祷又见得子路之祷无妨于某之祷既不失却自己平日素心又不失却子路当日诚意何等浑融何等含蓄圣人之言真天理人情之至也 
　　宰我曰以予观于夫子贤于尧舜逺矣至今夫子之庙果遍天下论语曰颜渊季路侍颜渊少于季路而记者先之尚徳也至今颜渊果配享文庙一时评次遂为万世公案若合左劵然不是太极作得主定何一毫不爽如此致中和天地位万物育要是实理实事非虚语也陶渊明诗曰死去何所知称心固为好曰虽留身后名一生亦枯槁又曰与其有身后名不如实时一杯酒尽力消杀这名字然毕竟隔靴搔痒透不到本处至曰立善常所欣谁当为汝誉方是彻底公案盖凡人好名只好人誉他要之誉我之人不能常在更从何处觅誉耶真可付诸哑然一笑也 
　　见罗先生所判经世四局诚具千古只眼但尧舜汤武孔子中间似不容插入个管仲其惟文王乎文王三分天下有其二以服事殷所存者尧舜其君之心也弓矢之赐得専征伐如戡黎遏宻之师一怒而安天下所行者汤武救民之事也此正合揖逊征诛并为一格而不显其迹者人臣居乱世事暗主任方伯连帅之责其局面自当如此故夫文王之局变而为管仲尧舜之局变而为子之子哙汤武之局变而为簒逆孔子之局变而为假道学实人心淑慝之闗世道升降之界也 
　　余续读书乐为三乐吟举似髙存之曰人生家常茶饭大要尔尔但恐吃向脊皮上过不肯打从肚里去耳存之还教云此个意思如何打从肚里去更下一语余曰肚里是自家肚里脊皮是自家脊皮自家饥饱自家知教人如何下语然且说看程子曰别人吃饭从脊皮上过我吃饭从肚里去弟语本此这两句剖判古今学术人心界限极是分明畧推其槩中庸曰人莫不饮食也鲜能知味也孟子曰饥者甘食渴者甘饮此从脊皮过者也易曰颐贞吉观颐自求口实孔子疏食饮水乐在其中颜子箪食瓢饮不改其乐此从肚里去者也齐人餍足于墦间妻妾相泣于中庭此从脊皮上过者也行道之人弗受嘑尔之与乞人弗屑蹴尔之与此从肚里去者也谚云只要自家肚里饱那管他人肚里饥此从脊皮上过者也禹思天下有饥者由己饥之此从肚里去者也又有不从脊皮过不从肚里去只向眉目上转者谢上蔡所谓食前方丈便向人前吃疏食菜羮便向屋里坐者也又有遇孔颜便说疏水箪瓢遇何曾便说日食万钱者孟子所谓同乎流俗合乎污世居之似忠信行之似廉洁是也古今学术人心之变槩可观矣 
　　倭冦侵掠朝鲜横甚适钱起莘过访谈及余曰此等事我軰亦须料理一畨起莘曰我已无意于用世矣余曰不要这様说且道我辈做了进士又不吃进士苦做了百姓又不吃百姓苦是谁恩徳皆靠我圣天子福运也若下焉者只饱食暖衣做个人类中禽兽上焉者只咿唔占毕做个简编中蠧鱼成恁么学问既为国家臣子须将国家事料理纵然我不用世举我所知以待用世者采择亦不为无以报国也起莘首肯 
　　有朋自逺方来不亦乐乎程子曰以善及人而信从者众故可乐大段说得费力易曰丽泽兑君子以朋友讲习平铺放着分明画出个乐字 
　　或问先儒说乡愿是个无见识的好人然否曰孔子以为徳之贼贼字太利害若如所论一则恕了他一则小了他恐未尽 
　　中庸曰今夫天斯昭昭之多这昭昭之多正点为物不二之实体与仙家所云灵丹一粒相似非指其一处而言也 
　　十干以庚次己庚者革也易革之彖曰巳日乃孚言孚于未革之先象曰未占有孚是也传谓变其故人未能遽信必巳日然后信此商鞅之徒所云民可与乐成难虑始者非王道也 
　　洗心藏宻修辞立诚（阙） 

　　小辨斋偶存巻三 

　　●钦定四库全书 

　　小辨斋偶存巻四 

　　（明）顾允成 撰 

　　○说义 

　　否卦亿 

　　易曰否之匪人不利君子贞大徃小来彖曰否之匪人不利君子贞大往小来则是天地不交而万物不通也上下不交而天下无邦也内阴而外阳内柔而外刚内小人而外君子小人道长君子道消也象曰天地不交否君子以俭徳辟难不可荣以禄初六拔茅茹以其彚贞吉亨象曰拔茅贞吉志在君也六二包承小人吉大人否亨象曰大人否亨不乱羣也六三包羞象曰包羞位不当也九四有命无咎畴离祉象曰有命无咎志行也九五休否大人吉其亡其亡系于苞桑象曰大人之吉位正当也上九倾否先否后喜象曰否终则倾何可长也夫泰之盛也有人焉力能反而为否此非浅浅小人也其初盖亦明目张胆呼朋引类居然以忠君爱国自负真与君子同心同徳一般故曰拔茅贞吉志在君也以其尚出于正故以为吉亨也到得后来向用稍乆深情厚貌巧伺君子当此之际在小人尚有所忌惮虽为小人之吉在君子不无所濡染已为大人之否能于吉之中识否之几而不为所乱乃亨道也故曰大人否亨不乱羣也设恃其吉而忘其否为羣所乱彼且意得志满丑态毕露所谓不仁而在髙位播其恶于众者也故曰包羞位不当也小人而至于包羞否既成矣为君子者度人力难施天命可俟率其畴类离去福禄以待天下之清此独行其志者也故曰有命无咎志行也然天人一理今将志与命分作两様只筭得人髙尚的人筭不得大人之事若是大人拿定致中和天地位万物育机缄务要以己之志回天之命休养生息栽培那气化起来则虽当大往之日而黙种大来之根故曰休否大人吉其亡其亡系于苞桑盖惟大人遇此时节才有此作用所谓位正当也又有一等人见天下之否不能休养过为愤激起而倾之扫除郁塞重辟乾坤其始似逆其终却顺故曰倾否先否后喜那倾否否字指时而言先否否字指倾否者而言象曰否终则倾何可长也谓其不可以为训究竟输休否一着也否初六尚是君子的世界故曰吉六二是君子小人相持的世界故曰吉曰否六三纯是小人的世界故曰羞小人而不得志则就他身上看亦自为吉非特君子之亨也小人而得志则就他身上看亦自可羞非特君子之否也然则君子固当反否而为亨小人亦何乐于舍吉而取羞哉九四之离祉以否运而行否志安命者也伯夷太公之避纣长沮桀溺之耦耕是也上九之倾否以否运而行否事革命者也汤武之放伐孟子之欲王是也九五之休否以否运而行泰道造命者也文王之事殷孔子之尊周是也盖四刚而不及上刚而过五刚而得中也故五言大人而四上不言也然四言畴而上不言何也四守常易犹可以类拘上达变难不可以类拘也夫上既不可以类拘又何以不言大也道之大也在非难非易之间所谓中庸不可能也上独为其难是以不得为大也九四之畴离祉即大象所谓俭徳辟难不可荣以禄者也爻象以休否为大人而大象独拈九四何也大人之事未易几及若以养乱而托之于休否为祸滋大故天下有道某不与易圣人济世之苦心有道则见无道则隐君子守身之常法学者所当深玩也 

　　齐景公有马章 

　　人之生也不是漫然而生其死也不是漫然而死须有物在先辈云生时一物带不来此物却原自带来死时一物带不去此物却要完完全全还他去极道得好人若不在这里注定眼睛札定脚跟何处有出头日子试看齐景公有马千驷死之日民无徳而称焉亦与驷马之骨俱朽耳那伯夷叔齐饿于首阳之下民到于今称之连首阳声价增髙了许多一则生前这等热闹死后这等冷静一则生前这等冷静死后这等热闹仔细思想人活的时节少死的时节多那齐景公毕竟热闹时节少冷静时节多那伯夷叔齐毕竟冷静时节少热闹时节多君子不以一时之生易万世之生任他活活的齐景公千千万万摩肩擦背不把死伯夷叔齐换与他也如此勘来勘去生死路头端的了了只为人心惟危道心惟微景公之富明白是一条死路反认做生路夷齐之贫明白是一条生路反认做死路甘心饱杀不肯饿生颠倒迷惑良可怪也 
　　再叅这段书不过三十二字而意味层迭宛转动人景公以千驷显侯不能延誉于当年夷齐以首阳饿夫乃能流芳于异代匹夫匹妇之口果不可以权力争也此一义也景公无徳而称死则死矣夷齐到今称之其精神往来直与日月争光凛凛如生不可谓之死也此一义也稚子弄影不知为影所弄狂犬逐块不知为块所逐齐景有马千驷不知千驷之有齐景一生任其驰驱而莫能止到底与自家身子没些儿受用浑不如夷齐独寐寤言独寐寤歌独寐寤宿有无限安闲自在此一义也势利之毒中人膏肓到这里臣便不认得个君子便不认得个父弟便不认得个兄齐景幸庄公之弑因以为利吃了若干惊恐夷齐弃国如屣相携而逃首阳山下清风明月取之无禁用之不竭果■〈扌弃〉得一饿安往而不得首阳哉此一义也论夷齐存日不但无能与景公齿即那千驷之马靠着景公齿之者有罚蹴其刍者有罚狐假虎威夷齐亦须让出一头地及其死也则景公反以有马轻而夷齐反以无马重矣此一义也死者人之所不免景公枉了为景公夷齐落得做夷齐此一义也声闻过情君子所耻后世不称君子所疾或者借言君子之所耻甘蹈君子之所疾其流生祸也滋甚圣人一则曰民无徳而称焉一则曰民到于今称之抹摋好名之嫌广励为善之路此一义也 

　　君子素位章 

　　人生而有身身之所处即为位是位也原自平平淡淡原自干干净净此赤子落地的本色亦便是日用往来的实履所谓一人自有一方天乃吾之素也只縁形生神发以后物诱日多一日智识日多一日反嫌本色平淡却向外面粉饰妆点连自己身子亦不认得没处安顿矣夫人止有个身自己身子且不认得没处安顿终日在百闹场中搽眉画脸另换一般面目溷来溷去岂不可惜所谓君子者只是素位而行不愿乎外而已里面不曾减了些子何入而不自得外面不曾添了些子何缘怨个天尤个人君子之素位而行不愿乎外知此自小人看君子见他贫贱也不辞夷狄也不辞患难也不辞在下位也不辞却似做个难题目自家只圗富贵一边只图在上位一边却似做个容易题目不知难易不在外面讨只在里面讨以我处富贵贫贱夷狄患难等项则易要富贵贫贱夷狄患难等项来处我则难故君子居易以俟命恰是难题目作容易做小人行险以徼幸却是容易题目作难做此认得自己不认得自己之分也子曰射有似乎君子失诸正鹄反求诸其身就是素位而行不愿乎外的印证也夫身一而已反者反此者也正者正此者也得者得此者也然论其节次须反而后正正而后得浅深生熟亦须有辨若不下反身正己的工夫骤而语自得境界是假托于素位而实为愿乎其外者巢穴也诚不可不慎也 

　　颜渊问仁章 

　　周子曰发圣人之藴教万世无穷者颜子也要知此章请问其目正是发圣人之藴处盖克己复礼原是一句大纲领说话有一等人认道纲领既得手条目上不消拟议者此沉空守寂的门户也有一等人认道纲领既得手条目上不妨出入者此放松托大的门户也不知体用一原显微无间洒扫应对便是形而上者何处可容拣择纲领上得手条目上必不放手条目上放手纲领上必不得手故颜子请问其目圣人却从视听言动上一一指点正为这两等人立一公案悟须实悟修须实修内外夹持不得丝毫走作不得丝毫躱闪所谓教万世无穷者也 
　　朱子曰熹记顷年汪端明说沈元用问尹和靖伊川先生易传何处最切要尹云体用一原显微无间此最切要处后举似李先生先生曰尹说固好然须是看得六十四卦三百八十四爻都有下落处方始说得此话若学者未曾仔细理会便与他如此说岂不误他余闻之悚然始知前日空言无实全不济事自此读书益加详细这段议论正与颜子请问其目同一血脉若不在此中叅透尽他说得天花乱坠非偏即邪也 

　　管仲非仁章 

　　子贡以管仲为非仁孔子亦以为非仁相桓节紧顶又相之句来岂若节紧顶不能死句来意原相同但子贡说得直截孔子就将子贡的话头感叹一番倍自婉激耳子贡说桓公杀公子纠管仲不能死又相之非仁者所为孔子便道果然可惜那管仲他相桓公一匡天下是恁么様功业至今那个人不知道他毕竟当初欠了一死筭不得事岂若那召忽守匹夫匹妇之谅自经沟渎不求人知不失却匹夫匹妇的本色也岂若犹喭云那里如得也他日与子贡论士宁取硁硁之小人而不取今之从政意亦如此今之从政近时说者谓指管仲一辈人若鲁三家之属不应子贡问及是也 
　　管仲一匡天下召忽一匡自己管仲救得人被发左袵召忽救得自家被发左袵程子曰不有躬无攸利不立已后虽向好事犹为化物不得以天地万物挠己已立后自能了得天地万物如召忽之死留下三纲五常与当时后世做榜様便是了得天地万物也 
　　自经于沟渎而莫之知也这一句形容志士仁人杀身成仁心事如画要看得活下个自字正与莫知相应大凡人要死节而先使人知之死必不果古来此様人甚多惟从方寸间直截果断独往独来傍人一毫觑他不破斯真能死节者也说个沟渎正与大庭广众对言其无堕行于冥冥乃慎独嫡血脉也 
　　上章子路曰桓公杀公子纠召忽死之管仲不死曰未仁乎子曰桓公九合诸侯不以兵车管仲之力也如其仁如其仁正与此章同意如其仁即何如其知的口气也今只将桓公杀公子纠召忽死之管仲不死三句贴在如其仁上讽咏一过便自了然矣 

　　小辨斋偶存巻四 

　　●钦定四库全书 

　　小辨斋偶存巻五 

　　（明）顾允成 撰 

　　○书 

　　上座师许相国 

　　允不肖猥附门墙之末往以狂戅滥叨恩谴自分没齿亦所甘心不意圣明旋赐録用寻以母老多病恳奏乞休不蒙俞允念非阁下委曲玉成望不及此奈允罪恶深重祸延先慈奄忽背弃痛苦摧裂不堪为人益不敢复有当世之想矣惟是允于弟子中辱阁下知遇最隆若冺冺黙黙无所献其芹曝惭负阁下究何以自赎也是以不揆僣有闗说阁下试垂听焉窃惟治道万端未易悉数总其大要不越阁下所谓纪纲风俗二科而已阁下愤发于薛进士之触事陈言至以贡举非人自劾且欲皇上勅下九卿科道各陈纪纲何为而正风俗何为而淳允以为无庸谋之九卿科道也朱子有言四海之广兆民至众人各有意欲行其私而善为治者乃能总摄而整齐之使人各循其理而莫敢不如吾志之所欲者则以先有纪纲以持之于上而后有风俗以驱之于下也何谓纪纲辨贤否以定上下之分核功罪以公赏罚之施也何谓风俗使人皆知善之可慕而必为皆知不善之可羞而必去也然纲纪之所以振则以宰执秉持而不敢失台谏补察而无所私人主又以其大公至正之心恭己于上而照临之是以贤者必上不肖者必下有功者必赏有罪者必刑而万事之统无所缺也纲纪既振则天下之人自将各自矜奋更相劝勉以去恶而从善盖不待黜陟刑赏一一加于其身而礼义之风廉耻之俗已丕变矣惟至公之道不行于上是以宰执台谏有不得人黜陟刑赏多出私意而天下之俗遂至于靡然不知名节行检之可贵而惟阿谀软熟奔竞交结之为务一有端言正色于其间则羣讥众排必使无所容于斯世而后已此其形势如将倾之屋轮奂丹雘虽未觉其有变于外而材木之心已皆蠧朽腐烂而不可复支持矣由此观之纪纲之正风俗之淳不在于以势相胁在于以道相成不在于使人不敢言在于使人无可言耳使人无可言所谓如其善而莫之违不亦善乎者也使人不敢言所谓如不善而莫之违不几乎一言而丧邦者也故吁咈盈朝遒人徇路上忘其贵下忘其贱不妨为大顺之世诽谤者族偶语者弃市上以贵伸下以贱屈不免为大逆之世前事之不忘后事之师也方今朝廷之上人主果大公而至正乎宰执果秉持而不失乎台谏果补察而无私乎果贤者上而不肖者下乎果功者赏而罪者罚乎果知有善之可慕不善之可羞乎草茅之夫固有所不能详也请举其略夫吏科都给事台谏之长也其任用自人主其引拔自宰执海内瞻仰胡容以匪人叅也乃以陈海宁者彼何人斯曩日王夷陵之门四先生之一耳三先生皆已鼠窜而一先生独尔鸱张自亡颜面恣其簧口圣天子在上贤辅相在列恶用此为允览彼言路一疏又大可异彼悍然以言路自任而谓出于台省为荡荡平平不出于台省为旁蹊曲径不知言路者天下之公非台省之私也出于公即荡荡平平出于私即旁蹊曲径陈三谟曾士楚軰曷尝不台不省不言竟以为何如也其以今日为台谏者上自乗舆下及宰执内从旃厦外迨闾阎近由警跸远至边徼何事不得言言路不可谓塞虽一学究得上书一市井庸奴得击鼓而讼言路不可谓塞即一二蹈尾披鳞误撄圣怒相率营救举得毕其忌讳之言言路不可谓塞其说美矣然言者如李君懋桧刘君志选髙君桂饶君伸等何不闻其相率营救也岂惟不救或攘臂而助之攻矣允尝怪而思其故始知李刘髙饶之属皆撄宰执之怒犯台谏之忌讳者也其有攻无救岂曰无谓间有一二上撄圣怒相率营救亦诚有之是乃杜钦谷永附外戚而専攻上身之故智其上书击鼓之云又无能为宰执台谏之重轻者耳以此而遂谓言路不塞虽张居正时此路固未尝塞也何谓壬午以前为讳言壬午以后为轻言也且皇上真可以尧舜者也特以血气方壮好恶靡常宰执台谏果以宗社安危为虑正当自责自修集思广益积其诚意感动上心今乃外战天下之公论内战皇上之私恩本既不足取信矣而憸壬者流仍投问抵隙百方媒糵即宰执大臣谓小臣议已者曰尔以贱妨贵以小加大也则莫尊于皇上将亦谓臣下议已者曰尔以贱妨贵以小加大也何以应之即言者得罪于皇上而台谏为之营救也又将曰尔不许人议宰执大臣胡独许人议我何以应之无怪乎其龃龉杌陧屡言而屡不效也其以近时行险侥幸之徒托身言路功名富贵操左劵而收以故躁妄者争趋顽钝者争附又谓举世轻言彼盖有所重一手握名一手握爵禄耳以允释褐后近时所覩记如前所称李刘髙饶而外其建言者又不过黄君道赡卢君洪春王君徳新及今薛君敷教耳以庻官之伙三四年之遥仅仅几人而止何名争趋何名争附何名举世轻言也以庻官之伙三四年之遥而行险侥幸者躁妄者顽钝者一手握名一手握爵禄者仅仅几人而止此其它皆居易俟命不躁妄不顽钝一手握实一手握道徳者也化行习美于斯为盛当以为庆而不当以为忧也其以建言为钓名为掩过为躐位为取快捷方式夫斯民也三代之所以直道而行是非有真名亦何易钓过亦何易掩也即如彼附曾王反骂曾王天下终不信其非权门之客也受馈遗又请禁馈遗天下终不信其非垄断之夫也至于躐位快捷方式之说则往时建言名公信有一二如其所讥者要亦晚节不终抑一节自喜者耳设守其故吾矫矫不变则进退维谷坎坷万状吾未见其位之躐径之捷也奈何因噎而废食惩羮而吹韲也信若彼言必使天下尽效彼无违夫子以顺为正京堂美职操右契而收乃为不躐位不快捷方式耶且近时建言者每每有触而云非无所事而喟然叹也倘临江父老罪无可矜则道瞻不言倘皇上不以晏安废郊祀则洪春不言倘何尚书不以己私倾辛都宪则徳新等不言倘邵给事不请申出位之禁则懋桧等不言倘戊子顺天科场毫无弊窦则桂等不言倘耿都宪不以一揭帖故叅王御史则敷教不言何得诟建言者不启蛰而雷鸣不向晨而鸡号也且君臣公义也师弟子私情也近世士大夫每每知有师弟不知有君臣党与成于下主势孤于上有识寒心何得诟建言者为弟子唾其师而不顾也彼何不清夜思之所受者谁之爵所食者谁之禄所师者谁之命而瞒心昧己为此语也其以今日时异势殊既无严嵩张居正之威福又无鄢赵曾王诸人之阿比何得有杨继盛艾穆邹元标之慷慨夫今日无严张即有舜禹无鄢赵曾王即有皋夔益稷纵彼极颂功徳不过以为尧舜之世止矣允考尧舜之世克艰不辍诲慢游不辍规赞襄不辍风损益不辍警其亦何尝不慷慨也但其时上以好问好察为常下以端言正色为常故有慷慨之实而无其名耳岂如彼狃于陈三谟曾士楚之从容便以慷慨为竒而谓尧舜之世无得有是也且大臣名为国老齿髙矣位尊矣故近时惯以少年新进狎天下士彼何人斯輙澜翻遗唾曰少年曰新进倨傲无礼尔尔即如严张鄢赵曾王岂非当日之所谓老成如杨如艾如邹岂非当日之所谓少年新进也由今观之竟何如哉且敷教之疏不甘言路诸君为大臣妾妇也彼自号职掌言路反甘为妾妇而不辞何无耻之甚也窃详彼疏虽若以言路归台省实则以言路归宰执假令今时有一人焉不上宰执之路度彼又将荡平宰执傍曲台省矣亦足羞也且彼乞墦丐子反复趋附以苟餍足自其常态宰执大臣富贵已极岂有未餍足苦为彼曹所弄徒以益人之富贵而损己之名实哉盖孔子告颜渊为邦深严佞人之戒彼以方今第一佞人首置天垣九卿科道咸若彼曹贤否何辨功罪何核善者何慕不善者何羞朝廷之上所为纪纲风俗已扫地尽矣更何以令天下阁下欲为根本之图讲挽回之术宁有急于此者允窃观皇上寛柔有容爱憎用舍颇无固我如同一以冒籍事去然有不四年而升祭酒不四年而升光禄少卿者不为禁也同一以諌册封贵妃事去然有不三年而升光禄丞者不为禁也他如蔡君时鼎姜君应麟孙君如法同事而异处者将其左右用事之人借以立威福神不测预为己地非必皇上意也若皇上真可为尧舜者也太师申公雅号坦衷亦能藏垢如用魏君允贞李君三才一事类人情所难充此以往足用为善特恐半涂而废耳太保王公雅负苍生之望受知皇上将大有为第其才太髙其见太执信一己之无私而尽废天下之公疑君子之非真而不察小人之伪矫枉过正正且成枉长善救失端在阁下所愿阁下和而不流中立不倚开以诚心启以直道亟逺佞人务近庄士有诸已而后求诸君无诸已而后非诸君一切旷然与天下更始则主徳可回相业可广人心可收纪纲风俗庻几有瘳否则允未知所税驾也允闻之君有争臣父有争子士有争友何独于师而无争弟故孔子大圣人也见南子则子路不悦欲往公山佛肸则子路不悦欲正名则子路以为迂孔子虽偶一面斥亦时复自喜曰自吾得子路恶言不入于耳圣贤师弟之相与如此允不肖何敢望子路而不敢不以孔子事阁下惧以贡举非人累阁下也有如阁下曰野哉允也君子于其所不知盖阙如也则允也谨拜教矣唐突抵冒无所逃罪临缄曷胜惶悚之至 

　　论童儒考事书 

　　盖今天下风俗颓敝极矣抑莫有甚于士习士习颓敝极矣抑莫有甚于始进国制学使者按部则童儒云集待比郡邑此始进第一步也今日之童儒学校诸生之所自出也今日之诸生公卿百执事之所自出也必其始也常有以养其寜静澹泊之志然后其仕也能不先身而后君必其始也预有以消其欲速躁进之思然后其仕也能不曲学以阿世以今而观竟何如也居易俟命之学亡行险侥幸之机熟自其始进即事干求贵者市势富者市利惟其势利一无足倚乃始付之无可奈何而卒莫禁其咄咄无聊之况嗟嗟当其囊萤映雪朝诵夕维两目为穿寸肠欲呕则绳枢瓮牖之子万苦千辛终身竭蹶而不足当其登垄乞墦蝇营蚁附鴈行而列鱼贯而升则膏粱纨袴之子转盼拱手一朝坐掇而有余静言思之良可叹也虽然求不求在下听不听在上下焉者业已求之上遂因而听之上焉者业已听之下愈因而求之冷面难施热心易蔓相牵相引日甚一日迹不肖少时所覩闻视之故老之所传则既异矣迹不肖今日所覩闻视之少时则又异矣嗟嗟投牒自进非古也有识者忧其纯任文词蔑弃徳行教化陵夷职此之由方议稍进而兼用两汉孝廉茂才之科更进而専用成周乡举里选之制敦本尚实还于古初奈何区区文词复不以公法从事而以私情假借耶且仕宦者即位极师相岂不皆发迹于童儒童儒甫试之初岂不多发迹于贫贱此情此景戚戚动心奈何以假借为也嗟嗟涓涓江河星星燎原既已江河燎原矣又将若何妄意物极则反易穷则变今者正其时也不肖兄弟间与同志语及輙相对扼腕不胜杞人之忧恭遇台台至公至明无虐无畏百姓徧为尔徳多士乐且有仪窃喜拯溺救焚倾否亨屯台台真其人也伏愿台台惜朝廷之公典惩末俗之私情抑奔竞之颓风恤孤寒之隠痛鉴空衡平妍媸轻重听其自取而廓然无所与焉幸甚幸甚或曰世不乏贤其硁硁好修不屑干谒者盖时有之而童儒屡屡发愤露呈以请当路亦稔知之矣何烦尔哓哓为也不肖窃谓不然好修者孑特自持或且见笑为迂何足以风其下陈言者形影自怜甚且见目为戅何足以动其上然则破百年靡靡之习快一时颙颙之望非台台不能也不肖是以仰体虚懐俯竭愚虑台台庻几反复筹度断以必行使江南士子以请谒为戒自常郡始使常郡士子以请谒为戒自台台始使天下士子以请谒为戒自江南始使科场士子以请谒为戒自童儒始于以磨砺士习转移世道其所禆益讵浅鲜哉 

　　与华国博 

　　楚侗先生允素所思慕第允近阅译异编见此老有纪梦一章谓天为斯道而生王荆石凤洲二名世又为二王而生昙阳反复数百言大都梦中语也某不晓所谓且夫孔子梦周公彼其心乎经世也庄生梦蝴蝶彼其心乎出世也耿老之梦昙阳岂无所用其心哉程子曰梦寐卜所学之浅深今姑无论昙阳淡之一字为宗祖阳明良知二字为子孙亦无论世味心易淡名义爱好心难淡说玄说妙白日做梦试即此梦清夜思之则其淡不淡良不良易不易难不难可见而于学亦思过半矣愿私以质于公毋笑痴人前不得说梦也何如何如 

　　上耿中丞 

　　盖不肖自总角时从父老后耳合下名声熟矣丙戌之岁不肖方侥幸一第而合下适贰刑曹友人薛子迎刘子以焕辈数数道合下奬掖后进盛意不肖感动肺腑思欲望见颜色以奉余教顾念合下方为世向用若不肖末学小生无端游大人以成其名是不足以事合下而祗足以辱合下也以此屡发屡辍竟趦趄而不敢进虽然合下万物一体之仁不肖诚结于中心不以须臾离也终不可以当不肖之世而失合下偶因客问有及合下近事者不肖輙藉手介述补华君以请焉私衷诚愿得合下一转语不欲使先生抱不白之疑也夫合下之去海忠介未逺也邹黄门章疏可覆视也居海公之位则惧死有鬼责味邹公之言则惧生有人非如客所称或亦合下他山之石乎皇恐唐突殊不宣次 

　　客问 

　　客有问于不肖曰南御史大夫楚侗耿公何人也不肖曰今之贤人也客曰何哉子所谓贤者不肖曰姑无竟其详即近者救陈公有年徐公元泰周公继三中丞叅王御史藩臣询谋佥同亦其槩也客曰此正余之重疑于公而不能释者也不肖曰有是哉客之迂也奚其疑客曰治乱之大几有二一曰人才一曰言路故虽言官不得苛论正人惜人才也虽大臣不得胁持言官通言路也公之救三中丞则似其叅御史之不投揭则非且以御史而苛论三中丞当世之所寃也以台长而胁持众御史当事之所欲也今将白当世之所寃而迹于逢当事之所欲庸愈乎不肖曰凡人避嫌者皆内不足也圣人自至公何避嫌之有公言苟是猥以当事为嫌此瓜田李下之见何足以窥公之寥廓也客曰不然圣人之不避嫌也以成其公公之不避嫌也以成其私昔我太祖髙皇帝虽寄言责于科道初不以言名官如古谏议拾遗之类仍许诸人直言无隠无得阻当无非所以防壅蔽之渐也故六部各官咸书其部势若相属尚不令属官言事呈禀堂官顷岁创为此禁已浸失髙皇无得阻当初制矧御史分书其道原不属于都察院此又髙皇専责言官之指尤不可以呈禀为例也正徳间阉瑾作威矫谕都察院左都御史刘宇御史凡有章奏必先呈禀仍令南京都察院一体遵行罪恶滔天不容于死公号为贤人宁不解此乃借口于三中丞而谋申勅阉瑾之故事盖方今将顺当事之徒类不乏人未有若公之巧而文者如是而托于圣人之不避嫌乃迩来乡愿道学诐滛邪遁之常谈子奈何为其所欺也且子所称三中丞诚贤其能有加于刚峯海先生瑞乎王御史之论诚过其有甚于房御史寰之论海先生乎方足下辈合救海先生时公数数以为小事不足言何独以申救三中丞为大事哉不肖曰君子思不出其位公居都察院之职言都察院之事自闗大义不肖辈甫释褐未沾一命便尔嘐嘐公以为小不亦宜乎客曰不然公昔日之所讥非以职不在也今日之所言非以职在也盖海先生之出也屡疏讥切时政如云诸臣皆贪风俗中人如云禁馈遗惩贪墨此等事一首相一吏部行之足矣皇上谆谆究竟不行何故此犯当事之忌者也三中丞虽贤有誉于下而无忤于上非当事之所忌也公之去彼取此意固有在非以职之故也假令以职之故余请有以诘之徃张居正用事中丞劳堪承望风旨陷杀洪侍郎朝选其可愤可悲可为痛哭可为流涕十百千万于三中丞之被劾及居正败伊子竞为父颂寃上下其奏谳狱之日公适贰刑曹正宜执三尺之法幽雪贞魂明斩奸舌为后车鉴乃舒尚书化龙堂议右堂陈公瓒副郎李君懋桧奋然吐其不平而公輙袖手冷视仍徐颂劳堪之美以为解何不忍于贤人之被劾而反忍于贤人之被杀也岂亦非其职乎且公为台长果欲振肃风纪凡御史言而不当并宜为皇上争其否即言而当亦宜为皇上争其可故李中丞材贤声素着一旦坐首虏诖误天子赫怒坐以大辟凡在人伦靡不震悼科道合词申救天子置不省也公竟怡然安之不为争也岂亦非其职乎礼部郎髙桂刑部郎饶伸力陈去秋顺天科场大壊主司欺罔诸贿托附离丑状一以削秩一下锦衣卫打问除名为民科道噤不吐气更有攘臂而疾攻者公又怡然安之不为争也岂亦非其职乎据公近疏称引大明会典左右都御史职専纠劾辨寃枉提督各道及一应不公不法等事如李中丞之拟二部臣之贬黜寃枉乎不寃枉乎如考试官为当事奴婢科道官为当事牙爪公乎法乎不公不法乎会典之意重于不公不法公之意重于不揭不投此出何会典乎公又称投揭为相沿旧规亦自知其非会典矣则王御史之不投揭有何可异乃遽怒其弁髦已怒其易己之不足与议怒其谓已之职掌无与于纠劾而遂无颜立于台臣之上乎且纠劾自公职掌公欲纠则纠欲劾则劾谁得而禁其与不与何闗人事而以为御史罪乎公又称有官守者不得其职则去有言责者不得其言则去如前云云公之不得其职不得其言从来已久公自任故有良心何以腼颜尸位至今不去乎岂投揭则得其职得其言不投揭则不得乎若曰公惟爱惜仁贤耳非専为不投揭也则方万山之论罢陈中丞也一年于此矣王麟趾之论去徐中丞也又将一年于此矣公既不能自安何以迁延岁月至今始发乎且藩臣未论周中丞之先公尝再以疾乞休矣设庙堂果听其去是终不能为徐陈两公申一喙也于心何遂能自安乎矧公于万山则曰可原于麟趾则曰可原而独厚诛于藩臣其情宁不明甚矣哉嗟乎若三中丞者其亦幸而以不投揭之故见救于公也其亦不幸而以不投揭之故见救于公也余闻公官长安时有门生某某为御史相率求教公第曰子欲无言御史退而诧曰果尔应饶为之何烦指教传者以为笑谈今日之举要其故智而诡秘有加焉子奈何为其所欺也昔邹给事元标之荐公等数辈也有曰诸臣功成一篑无负臣知人之明诸臣自玷晚节在臣不失为过信之厚诸臣如自负何余每诵斯言未尝不拊膺太息对食罢筯伤公之自负而服给事之先见也客气弥猛词弥厉不肖亦为公耳逆因好谓客曰客言且止君子之所为众人固不识也不肖将序次其语质之耿公耿公必自有说请从容竟客之言 

　　小辨斋偶存巻五 

　　●钦定四库全书 

　　小辨斋偶存卷六 

　　（明）顾允成 撰 

　　○书 

　　与邹大泽铨部 

　　读学静四解具见吾道之忧读铨事十记具见世道之忧 

　　又 

　　弟幽居岑寂时共叔兄悬想足下弟闲中无事稍稍温寻旧业料理学问迩来反复体勘世道人心愈趋愈下只被无善无恶四字作祟君子有所淬励却以无字埋藏小人有所贪求却以无字出脱明道先生所谓直欲和这些秉彛消杀得尽然后以为至道者正今日讲学家所传秘法眼也弟螳螂怒臂何堪车辙乃一腔隠衷良自愤悱狂语一通小见己志敢以呈上幸惟教之 

　　答罗布衣 

　　昨承赐教谆谆真是药石之规捧诵之间不胜佩服至谓吾侪议论不当以同己者为是而不复察其非不当以异己者为非而不复取其是尤为透的虽然仆亦有鄙见不敢不就正之足下谓孟子断夷惠为百世之师而隘与不恭又谓君子不由鄙管晏为曽西不为而不召称管游观称晏又谓其有足取以是见其朗日晴空毫无凝滞似也独不曰距杨之无君墨之无父断断乎甚之为禽兽而畧不假借乎更何害于孟氏之朗日晴空毫无凝滞也盖异己之中自有差别取是之中亦有差别不可不早辨也今有人于此且为杨朱且为墨翟乃欲于无父无君之人而节取其有父有君之是正恐是未必得取而反陷于非也岂不惑之甚哉足下又曰激之为东京之节义而炎祚已促矫之为南衙之清流而善类竟殃分之为洛蜀朔之三党而绍圣之纷更遂起往弊如斯昭然可鉴而今之儒者复蹈之此正今世道学内溺于富贵利达而外附于道徳仁义者借此等口吻以便其私而禁锢为善之路仆方欲痛哭流涕于其傍而足下奈何复为此言且夫炎祚之促小人促之也善类之殃小人殃之也绍圣之纷更小人纷更之也今不归罪于小人而反归罪于君子是君子既不得志于当时之私人而仍不得志于后世之公论为小人者不惟愚弄其一时仍并后世而愚之也岂不与于小人之甚哉审如其言则将曰比干激而亡商龙逄激而亡夏孔子一矫而春秋遂流为战国孟子与苏秦张仪分为三党而战国遂吞于吕秦其亦何辞矣此说一行不至率天下而尽为胡广不已也若仆则曰炎祚虽促而终有不与之俱促者善类虽殃而终有不与之俱殃者绍圣虽纷更而终有不与之俱更者则诸君子一激一矫一分之力也大抵世之儒者率以成败论人物而不以是非论成败故其言往往蹈此不意足下亦为所乱仆于足下所称同己也仆亦何贵乎以同己者为是而不复察其非哉幸卒教之 

　　答友人论鲸阉 

　　承谕心迹之说弟实未有知弟之所知者天子孤立于上而背公死党之风日引于下病在膏肓恬不知怪可为长太息耳丈以吴赵之论楚张与近时言者之论鲸张迹而比之愿丈之无易由言也夫使今之柄臣事事欲反居正而举朝扶同以除君侧之所喜则其迹其心俱有可原也使今之柄臣事事欲庇居正而举朝扶同以除居正之所仇则其迹已非更何待推其心哉且本欲去鲸张者柄臣计也而马御史故袭呵佛骂祖之机愚弄圣明吁何其甚也丈一则曰尽其在我一则曰无以处之躬自厚而薄责于人至哉言乎抑弟不患丈之无处而患在我之难尽也夫尽其在我非可以虚辞借也必将正巳而不失独立而不惧者也设丈在位偶值鲸张之事举朝方如醉如痴为柄臣颐使丈纵不当先为逢而其长业已持之丈即署名则忍于欺君即不署名则敢于逆相不知丈何以尽其在我也推此类具言之则所谓我者亦大彰明较着而一切含糊笼罩之说自无安顿处矣弟一隅之见毎每如此亦惟可闻于丈而已丈曰吾軰且置之弟谓如弟軰可置丈軰恐竟不可置也幸再裁教 

　　复李见罗先生 

　　往元冲父母职述而南获承手札备悉门下引掖后进盛意方念不及伺候乃辱记存悯兹悲苦更蒙宠仪光贲慈灵哀感何已不肖幼从叔兄之后稍欲有所请事每见世之谈道者刍狗躬行野狐性命心窃疑之已而因元冲受门下大学古义巳又因澄海唐曙台受石经大学反复再四始信学问原自正平而依傍蹊径者似不免有碍于大路也门下多难殷忧动心忍性其于知本一义当有益臻其妙者且文王居囚而易作箕子为奴而范陈古来大圣大贤往往以一身之穷而开万古之通门下岂有让哉如天之福门下旷然荷被恩诏则剑水梁溪亦异时之邹鲁也会须负笈宫墙不止仅仅私淑云尔肃言布谢祗増悚息仰希照亮不次 

　　与徐孺东符卿 

　　门下仁心义胆冠冕人伦仆幸托于气类之末获侍下风诚千古大快奉别以还忽易寒暑有客从贵溪来称说门下方掩关参玄此意味大自可想仆辱爱诲不敢浪掷日月稍稍请事六经第心粗气浮苦不得其门而入念惟门下静中端倪直造先天何以发我瞶瞶也昨闻南皋邹公与门下有庐山之约今且何如邹公真正豪杰仆居恒视之若在九天之上世道人心所仰頼此公不小即此公亦必始终以天下自任断然不欲以万死一生之身轻为转移但仆向游京师有一长者为仆言邹公最不喜人以气节相目仆问其故似以节义为血气也夫假节义乃血气也真气节即义理也血气之怒不可有义理之怒不可无义理之气节不可亢之而使骄亦不可抑之而使馁以义理而误认为血气则浩然之气且无事养矣近世乡愿道学往往借此等议论以消铄吾人之真元而遂其同流合污之志其言最髙其害最逺以邹公之周于徳万万非邪世所能乱而复哓哓尔者正以敬邹公之深望邹公之至不觉吐露狂臆而不自知其过也门下于邹公知契极笃仆辄因而有请焉仆窃谓邹公但将当初一念自磨自勘倘发自血气乎当黙黙淘洗不可轻出诸口以槩义理之怒倘发自义理乎就此直养无害便是天下第一等圣贤第一等道学不必舎此而更求神化也门下以为然否率尔附候并布其私以就正于门下乞门下有以裁之 

　　答孟我疆比部 

　　屡承面诲时动深省乃者辱投赠言明以孔子相朂此门下肫肫不倦之仁也鄙人即不敏能不从事第门下之所主大段在委吏乗田之事而鄙人之所偏大段在春秋沐浴之义不知于此之际为一孔子乎为两孔子乎愿学孔子者将学其一乎将学其两乎一而两两而一门下自有独解非鄙人所能测也请卒教之 

　　与唐曙台仪部论心学书二条 

　　先儒有云王道本于诚意又云本心为万事根本传格致者乃独本修身何也盖经文齐家治国平天下紧贴修身说来故传者断自修身语势自当如此其实正心诚意在其中矣大抵修身有偏言者有兼言者八条目互举修身偏言之也格致传单举修身兼言之也故中庸曰齐明盛服非礼不动所以修身推此类可见若以其偏言者例其兼言者乃曰心意可匿身则难藏其不本正心诚意而本修身殆有精义不免穿凿附会且夫掩其不善而着其善人之视已如见其肺肝然心不在焉视而不见听而不闻食而不知其味彼心意岂可匿之物哉 
　　心学之弊固莫有甚于今日然以大学而论则所谓如见肺肝者也何尝欺得人来却是小人自欺其心耳此心蠧也非心学也若因此便讳言心学是轻以心学与小人也易咸九四不言心而彖曰感人心则咸其心之义也艮六四不言心而象曰思不出其位则艮其心之义其曰贞吉则道心之谓曰憧憧则人心之谓也艮其身亦犹大学之掲修身盖心在其中矣何讳言心之有夫身不能必其皆修必不可以不修身之故为身讳意不能必其皆诚必不可以不诚之故为意讳与其讳之而以妄废真孰若勿讳之而以真救妄也愿卒教之 

　　与郭希宇中丞 

　　向承门下问不肖于菰芦中此意殊不薄也尔时匆匆布谢未尽欲言嗣后不肖又为家慈衰病寻罹大戚无能申候其于髙义独心藏之而已方今世局推移向来建言巨公爵位日益闻望日损遂令当事以言者为易与转加诟斥所谓吾党有过未易专以尤人也门下不流不倚（阙） 

　　（阙页） 

　　别所谓毫厘而千里者苦不敏之资未知所入也足下有以教我敬引领以俟 

　　答李还素民部 

　　盖弟往从都门曽一再奉风旨私志大雅无日忘之乃客岁王玄庵来辱足下俨然懐之好音奬借盈溢诲劳肫恳何足下之臭味不约而同也足下迩日意兴何似弟为老母衰年多病方忤朝命天下事正有公等在耳昨足下来教云天下事尚可为于今为甚程伯子真圣人矣诵此三言具见足下忧时之思救时之用虽然有程伯子之志则可无程伯子之志则愿也若论吾軰下学规模则以鲁男子之不可学栁下恵之可毕竟所差不逺且眼前世局揆之往时益不堪论弟尝妄谓今世大患不在于敢为小人在于小人而敢自任以为圣人耳足下业推赤心置我腹中弟能不推赤心置足下腹中耶（阙） 

　　（阙页） 

　　公论收之于上邹大泽赵侪鹤诸君子相与协赞之于下壬辰之外计癸巳之内计甲午之廷推其赤帜也故政府积不能平多方齮龁二三耆硕赍志以去迨孙立亭为政始抱铨部之权一朝奉之于政府乙未外计亦其赤帜也故立亭在事而后政府有不曲护司官之奬有司官皆谨慎奉法之奬而后杨都諌明目张胆力攻其所异首发大难之端一时台省中风狂走迄于今牢不可破者凡以政府为之地也似不宜专其责于铨部而寛其责于政府也如何如何且年来不测恩威或出于圣明反本穷原实政府不便于异己百计逄迎之及其弄假成真乃欲以虚词饰语托于救解之迹笼络天下之耳目令恶声偏归于上争端踵起于下而已独处于无事朝廷与天下为蚌鹬而已且为渔人是可忍也孰不可忍哉 

　　答彭旦阳仪部 

　　足下谓我大体已得七八似未必然其以应用不足规我则弟生平大病也足下向言寻章摘句朝诵夕维终是经生近言调摄血气喜怒不着自有条理此知足下心得之深直透未发前气象即六经且为足下注脚矣但恐此意习惯将来任心太过不无走作其害非细足下必曰圣贤之学心学也吾任吾心何走作之有不知道心可任也人心不可任也道心难明人心易惑弟能不为足下重惧哉弟近来颇无径悟只信得六经义理日益亲切句句是开发我道心处句句是唤醒我人心处学问不从此而入断非真学问经济不从此而出断非真经济孔子所以好古敏求而恶夫何必读书者也故为足下者以调摄为主而以诵读为助则可以调摄为务而以诵读为仇则不可弟敢以此自効于足下足下无复曰经生之谈云尔 

　　又 

　　道学两字自是吾軰家常茶饭近来却被晓人做壊堕入鬼关昔贤谓人之求富贵利达者昏夜乞哀以骄人于白日弟则谓今之求道徳仁义者白日乞哀以骄人于昏夜世变转恶良足长吁要之吾軰姑务自镜无徒徙宅忘身为也 

　　与丁长孺中舍 

　　年丈春来意气何如以年丈识局大可有为山林事功愿早圗之也弟尚记往年请教于荆溪万履翁翁应之曰吾軰向来也只是撘过其言最便易最肯綮弟懐之二十余年竟不脱此两字今拈示吾兄当谓然否小草二册附博一笑别具家兄柬中者不更及答 

　　曾金简仪部 

　　沈祁阳归拜手翰之辱空谷足音喜慰曷似至以大学忠告见贻尤感年丈之不以戋戋而弃我也弟尝妄意阳明先生提良知似虚而实见罗先生提修身似实而虚两者如水中月镜中花妙处可悟而不可言真所谓会得时活泼泼地会不得只是弄精神者也今邹南皋全用扫法而年丈半用接法正不妨相与为春秋冬夏四时行耳如何如何 

　　与王澹生铨部 

　　时欲浮剡溪之棹时复不果恐君家子猷先生笑人耳闲居无事间寓目门下代庖录窃以为非有三代直道而行心胸未堪办此所以发我愦愦者多矣欣幸欣幸春和景明东林大有佳色未识文从能扁舟一过否不敢请耳固所愿也率言申候不尽 

　　答岳石帆缮部（武穆之后也向隠岳为乐今请复之） 

　　年丈遂复称岳开缄见字顿令两眼光明快不可言小草尚惭鸢飞鱼跃年丈何谓见所未见也如命并说义奉上数通望教之外呈朱子二大辨刻盖弟生平愤悱此中机窍恰于目前人心世道煞有关渉年丈或与同志重加叅证更得髙论弁首益广其传最妙事也弟尝见彼氏流行内典牙籖缃帙动费无量而吾儒家殊尔寂寂近徐玄丈梓四大儒全书真称空谷足音更唱迭和非吾軰之责而谁责哉 

　　简钱启新御史 

　　昨奉教具见兄近时得力处兄精神局量不啻十倍于弟既认取把柄到手何圣贤之不可为弟苦眼髙手生进寸退尺虽稍稍影窥要不济事愿兄痛下针剉不容丝髪藏躱最大快也目前吾郡友朋之多恐从来仅见且并蒙圣恩寛大假以闲身似非偶然若更当面错过真成辜负矣妄意纵谈兄谓如何 

　　简薛玄台国博 

　　弟与丈累年离索两畨合并益觉丈仁体流行喜甚喜甚内典自不妨一渉但口滑耳顽冣个中大病程子比之滛声美色意虑深逺幸丈勿好谈之 

　　又 

　　浮光并驾千里咫尺今者却成咫尺千里聚散事大无常迅速得丈言及重怃然也丈与玄室两贤相处可谓金玉其相人各有短亦各有长朋友间须去两短集两长方得实益若守住故吾到底与闲追逐无异也弟好为此言而褊心难正愿丈尽情针砭耳丈力辞考官良是良是大槩眼前时势正我軰俭徳之时但求不愧本分已是大难更不容外面衬贴些些也闻刘大夫最好相处真是乐事所云俸金会须决意辞之吾人立身行己岂容一向滚滚度日子耶 

　　又 

　　青云不堪重足下乃足下堪重青云此可喜耳世途崄巇吾軰一转眼便生荆棘足下始进姑且守中以俟时发弟非劝足下阿世者也曾见湖广录否其旨絶藴藉恳恻最令人有动心处于斯之臻称独歩矣敬以一册奉寄试共长公叅之以为何如 

　　又 

　　兄见过于智心安于仁凡弟所云乃责备之义要与兄大体无干也不必自是不必自非在以大公顺应四字消化之而已兄有玄室朝夕自当日进独弟离羣索居欲寡其过而未能也如何 

　　又 

　　善巻之行可称絶胜恨丈不共之耳岂吾軰尚有俗縁而丈清风出人即乐山乐水犹为染俗耶成公书如命付去顷陈斗原亦曽乞一二缄往南中弟并无侑之者不敢以处己亦不敢以处人也如何如何 

　　又 

　　方意足下日坐青毡共二三子寻舞雩陋巷故事大自有致乃不谓有贾生云云令人扼腕要以有足下鸣其不平即贾生之日月自在也文石间以书至亦殊以足下为念此兄明快过人当不会堕落耳弟向与足下促膝往往从善谑中错却实益近黙黙省察足下一言一动俱弟药石方将歩歩趋趋不敢不努力也天下事到头可知业不足置意惟吾軰各取所长无护己短向宇宙内大开眼目或不枉出世一场耳何如何如 

　　又 

　　兄以浴乎五牧者为假泾凡乎泾凡亦何易假也弟生平拘拘偶然露出狂态而又不蒙兄喟然此后必得中行而与之矣承教终当服膺兄姑无夷我于方之外也 

　　又 

　　屡中方人自是端木家风必欲将此作颜生公案终是客气未尽耳人非圣人孰能无过武侯教令寜可不勉大要弟失之太踈兄失之太宻玄室景逸乃吾师也如何如何 

　　又 

　　弟自取其大要之兄之督过亦非小也知尺不如行寸此真名言但不可靠予欲无言公案将吾与回言终日一段意思抹摋耳习气深重吾人通患自今须如孤军遇敌痛战一畨不得悠悠也浮光题名遂同吾锡兄尚可以三呉第一人遮面弟则何堪与兄并哉一笑此月二十四日弟将有事邑中兄能相逢于九龙峰下否倘得玄室丈共之尤所乐也 

　　又 

　　两仪先后亦是文义一事丈有概于中异日可面叩耳名根二字真学者痼疾然吾軰见得是处得做且做若毎事将此个题目光光抹摋何处开得口转得身也说起著述便道名根不知日用动静谁非著述丈以为然否下榻之谈了无形影人言果不足尽据也天且雨陆走未便白下之使姑暂徐之行者不便携书弟仅有一扇耳 

　　又 

　　根原枝委总是一般大趋既正起处既真信目所视信口所哦头头是道不必太生分别也所论俞诸两君俱属实际弟无以易顷见叶玄室移景逸书亦不免堕入玄妙窟里世人有志者少无志者多幸而得一有志者却又为魔说夺去痛哉痛哉景逸见极真文石颖悟絶人一超直入皆的然维道之器弟与丈须共相切磋立住脚跟不可逊也弟将以来月初六七间过宅同往荆溪便中幸一闻之文石 

　　又 

　　别之夕过云从共许叶苖三兄夜话转念不可无足下耳其明日入乡矣州大夫之意自是眷眷但往来屑屑昔贤所笑我軰安可更堕落此中知足下同之也闻学道急欲丈往丈事体稍与弟别宜何处焉弟答州大夫书如命奉上 

　　又 

　　足下治家园良是弟迩来亦絶无得力但尝玩洗心退藏之句意中毎有无限自失处兄以为何如右武果然快士兄以颜子律之真药石也率此布复并致谢伯兄 

　　又 

　　直谅之规难得于世乆矣不圗有汝阳君一则以喜吾徳之不孤一则以惧充义之未尽耳弟近懐略具小草并往就正伯兄但作漆园达乎将情之所锺正在我軰也 

　　简髙景逸大行 

　　伏承手示如对面谈不肖向来颇妄意著述乃今反复叅取无开口处何以似吾丈也吾丈韦编当且几絶俟秋凉圗促膝叩之 

　　又 

　　昨带月过我溪头此谊甚佳惟是弟不能为主乃更为客即世情可略颇亦太简矣吾乡自文荘公后学问寥寥顷见吾丈意味肫肫斯道之明于是乎兆曷胜欣跃倘有同志如丈者间举月会以解离索实弟所愿侍也 

　　又 

　　客岁承教言弟盖思之累月而竟不能更端以请益于足下不得其间也夫论道以中则岂复有他说哉但弟生平左见怕言中字以为吾軰学问须从狂狷起脚然后能从中行歇脚凡近世之好为中行而毎毎堕入乡愿窠臼者只因起脚时便要做歇脚事也盖落脚即是中行惟圣人天理浑然毫无私欲则可自圣人以下便有许多私欲纠牵所以孔子告颜子曰克己而其称之亦曰有不善未尝不知知之未尝复行其要工夫自是如此若不向私欲处悉力斩絶而遽言中行所谓藉冦兵而赍盗粮未有不败者也足下资养纯粹大都是中行体段当不类近世之为但此意切须点检庶几将来不认贼作子耳愚者千虑姑以请正足下以为何如昨友人寄到唐曙台所编刻二程类语颇便观览敢奉上一部 

　　又 

　　承兼老寄来新刻可谓正大见天地之情且喜向来硁硁谬有符于诸君子当车有人即螳螂亦堪托一臂之力矣幸为致谢朱子大辨二缄分奉徐朱两公并为转上 

　　又 

　　见手札及商语引何内省之切也程子曰罪己责躬不可无不可留在胸中为悔此意亦不可不知耳 

　　又 

　　日来吟风弄月大自得趣弟却自觉谑语太多殊妨道器此横渠所以致戒于东铭也如何如何 

　　又 

　　曽见赵豸史弹文否何善变如此石帆兄何以破之若不将大计题目尽情发挥便落刼矣 

　　又 

　　不晤许乆时时在念及会面又复黙然要以道理经古人发挥已尽直是无开口处顾力行何如耳 

　　又 

　　荆溪竟不果行丈所见良是即此小小动定道理无穷信乎精义之难也朱子语略及荆川所抄似为家兄携去有学的二册乃丘文荘所次殊有条理丈试阅之何如 

　　又 

　　冡宰定于陈心老良善顷见朱黄门疏其中乃有种种异哉内阁用翰林冡宰用别衙门尚有相持之意所谓存十一于千百者奈何 

　　又 

　　欲并归一路以行其私乎又赵君叅选君本昨见其详贪污之迹恐未必然但麻冯去留不可辞耳大计一节亦微示意于弥天网中论者或更有春秋未可知也弟奉晤当不出初十左右勿令迩斋季思先往洞庭虚积懐也 

　　又 

　　时事益觉骇人不意此君遂作鹰犬之尤也老婆心切未易冷落奈何奈何天下事尽无穷却悔当初粒米狼戾耳 

　　又 

　　昨者圣明遇灾思惧将别用向来得罪诸臣此真羙意乃顷见部疏如某某犹然胪列而举吾所知如钱起莘岳石帆反不得与即人各有见岂宜谬戾如此吾軰立身行已诚不以取舎为重轻苐当事举动尔尔更为世道添一隠忧耳生平负一片热心无可告语便中附及不尽不尽 

　　又 

　　此老气象已是如此乃其窟穴真足下所谓口欲言而未能者信乎其为气也配义与道无是馁也今且勉从集义上用力庶几发挥有根耳日月如流转眼间便与足下有离索之感意欲于二十一日候足下过绿萝庵中一谈且已寄声玄台矣 

　　又 

　　绿阴青野诚足消暑然我軰学问须在火坑里乘凉丈真其人也如弟反悠悠无得力处耳时事复一变此后当渐入佳境矣如何如何经略人多少其才然世号为多才者亦止了得自己富贵耳若果心真造化可回也 

　　又 

　　玄台近有闻否昨张文石书来津津论学其所见直自一刀两断絶不作葛藤态未易得也渠甚欲与足下一商敢以其来柬三纸奉览幸共叅之 

　　又 

　　玩所与逯兄诸书真切恳到实用力者自别弟念自束髪从叔兄后妄意问学今二毛种种矣犹然故吾也今得丈如此夹持将来或不枉过一生耳三时记奉上中间所述少湖自麓诸先达语真吾軰顶门针也三复喜幸又恐徒作一场好话看过辜负两翁如何如何 

　　又 

　　二麦少収三时亢旱米价日増人情日汹闻赵父母严闭籴之禁有粟者既不得专其利足下倡平粜之法无粟者又幸得沾其恵甚盛甚盛但赵父母能使有粟者不专其利而未必无粟者之沾其恵也足下能使无粟者得沾其恵而未必有粟者之尽如足下也足下倘以平粜之说告之赵父母赵父母以平籴之说劝之各大家则以一邑之有余补一邑之不足其事易其功普岂不快哉惟足下裁择如何如何 

　　又 

　　纲目最宜检点向愧未及丈读时或有与朱子异同处幸随意记存弟当从容请教耳无善无恶四字干渉颇大愿丈从顶门上下几语为望为望 

　　又 

　　从前圣贤论学只是平铺地放着自有意味若大惊小怪妆模做様举似圣贤何啻千里程子云后人虽有好言语只被气象卑终不类道正谓此耳大疏今始详读一过直是脚踏实地任人唤作宋头巾到底不失本色真近时对病之药也 

　　病中简叔时三兄 

　　弟病已去十之四五朝来理髪且落其半引镜自对鬓増二毛矣人生真如朝露耳因思愤忘食乐忘忧不知老之将至圣人也食忘愤忧忘乐不知老之将至庸人也释氏空诸有老氏后其身皆知老之将至者也而今髙不能为二氏下不能为庸人中不能为圣人方且混于知不知之间其如之何病间偶占得应尽须尽吟聊以寄兴兄一正之 

　　小辨斋偶存巻六 

　　●钦定四库全书 

　　小辨斋偶存巻七 

　　（明）顾允成 撰 

　　○文 

　　题坡翁儋耳小像 

　　东坡一日访黎子云途中值雨乃于农家借箬笠木屐戴履而归妇人小儿相随争笑邑犬争吠东坡谓曰笑所怪也吠所怪也 
　　噫嘻笑所怪者妇人小儿也以笑为常者东坡也吠所怪者邑犬也以吠为常者东坡也彼自见其怪我自见其常所以寜与农家共箬笠木屐而不与章惇吕恵卿共冠裳也噫嘻 

　　读秦慕桥生传 

　　余观徐君子仪所为秦君生传秦君者其古侠士之流乎乃徐君又谓秦君交于诸公卿间特知其善植花木而其善植节义则公卿未知也夫徐君者岂遂以诸公卿不知秦君节义为秦君憾耶愚谓不然夫古之侠士多矣余不暇枚举其著者则荆轲为燕太子所知聂政为严仲子所知郭解为关以东关以西所知然皆用之以至于不得其终何者彼知用之用而不知不用之用也以秦君重然诺挥千金赴义如渇竟其智力即荆轲聂政郭解所为何难焉乃独能抑其强阳销其客气柔之于一草一木之间而令诸公卿莫得见迹此其际微矣倘所谓不用之用非耶夫知用之用者以身博名知不用之用者以名博身名与身孰亲用与不用孰尊然则秦君不以善植节义知于公卿间正秦君之所以为卓也其又何憾之有哉 

　　哭魏懋权 

　　万厯十三年六月十有八日年家弟顾允成移书于己故天官懋权魏先生曰嗟乎先生天下士也迹其肝胆肺肠无念不在于忠君爱国也无念不在于忧时悯世也嗟乎有忠君爱国之心而卒未及大展于朝廷有忧时悯世之心而卒未及大展于天下此其际岂易窥哉计自先生而外知之真者有余兄叔时而已自余兄而外或余不佞季时而已嗟乎宇宙甚大人才实难人才之生知己实难不佞以叔时兄之知而知先生先生以叔时兄之知而知不佞则更难之难也嗟乎先生纵外其身奈何先知己而没余兄弟纵内其身奈何后知己而存哉盖昔知己之胜无过于孔颜子畏于匡颜子后子曰吾以女为死矣曰子在回何敢死夫先生既死则余兄弟何敢在虽然孔颜之知己以道也发孔子之藴教万世无穷者颜子之心也时值孔子之免于难故喜极而发此言耳设其不然度颜子之心又将曰子不在回何敢死矣故颜子死子曰天丧予天丧予夫既以颜子之丧为予之丧则必以予之存为颜子之存此孔颜所以为知己之胜也先生之于余兄弟皆以愿学孔颜为知己也且自叔时兄交天下士于北首得先生余因得而识其面于南首得刘国征先生余因得而想其人刘先生则亦先生之知己也今皆已矣夫天之将丧斯文也后死者不得与斯文也天之未丧斯文也后死者其安敢自弃于知己哉嗟乎一死一生人道之常其于先生如浮云也余故不屑为先生言死生之常而言其死生之际计先生非与草木同朽腐者九原之下当有知也遥望仙乡聊致絮酒而告之自兹以往先生暨刘先生其为余兄弟任其所以死而余兄弟勉为两先生任其所以生则天下万世皆知余兄弟之与先生果为知己也先生又何憾焉 

　　哭刘国征 

　　万厯十二年四月初二日闽国征刘先生卒于家其明年七月初一日梁溪年家弟顾允成始克为文以炙鸡絮酒告于先生之灵曰呜呼余知先生之名自丙子始也其知先生之实自庚辰始也其知先生于庚辰自余兄叔时始也自不佞因余兄知先生则未尝一日不愿见先生也余以癸未再就试春官入都下而先生前以忧去不相值乃先生以兄之谊腾书讯不佞当是之时余方从闱中出倦甚遂罢不答既余抱疴南还荏苒岁月复罢不问呜呼其宜答而不答也宜问而不问也盖不敢以世俗一问一答之常事先生且念先生释服而北道出吾邑庶几于一见以吐其衷也岂意以一问一答事先生者反得其真而庶几于一见者卒归于妄也耶不佞尚记先生之讯不佞也赠之牙梳赠之檀扇曰出入懐袖玉堂洗沭时相念也岂意一梳一扇犹然为真而时时相念者杳然若妄也耶呜呼予所谓妄或化为真予所谓真或化为妄则是真妄果有定者耶无定者耶余又安知死生之变不类于是呜呼谓天无意于先生胡为乎丰其性谓天有意于先生胡为乎啬其命余又安知天之生先生死先生者孰真而孰妄耶呜呼天于贤才生之甚难死之甚易非一日而然也余不暇逺举前代请近举当代余不暇举当代之详请举当代之略即若刘侍讲之死于狱李兴隆之死于溺邹石城之死于谪杨职方之死于市刘直指之死于戍彼其年少者不及先生壮者踰先生无几耳则是真妄果无定也抑数先生之死信妄矣乃其所摧撼排折足以表见于天下而先生甫举进士曽未及受职展布底藴以没是数先生之妄尚不胜其真而先生之真卒不胜其妄数先生之无定者尚不胜其有而先生之有定者卒不胜其无也呜呼先生何以死哉虽然向先生有感于江陵之恣同魏懋权及余兄叔时上书申相国继有感于魏直指李农部之谪从庐居上书许相国亦稍稍露其概矣一勺而见溟渤一巻而见华岳又何论乎大小之间也先生曷尝死哉呜呼尚飨 

　　祭李晋阳 

　　呜呼哀哉足下何遽至此极耶始余家居诵足下之文以为此非尘埃中语也已见足下于长安舎中以为此非尘埃中物也已从足下隶事铨曺时时握手出肺肝相示以为此非尘埃中想也余方思与足下切磋砥砺共竟千古岂意遽先我而逝耶呜呼哀哉往余在长安偶因时故有所愤烈足下辄复攘臂其间怒髪上指会谊有小嫌不果共事及余之罢归也足下亟欲上书愿得俱遣余谓之曰丈夫相期要在千古之前千古之后足下奈何局促旦暮为也足下曰固也虽然寜知旦暮之非千古盖足下即以余言姑释此志而察其衷往往抑郁不自聊頼尝为书寄余泾上曰世事荆棘如坐针芒除非无心肝然后能安居于此其愤愤不平尔尔盖与余别未一年而病作及以病乞归未一年而奄然长逝矣呜呼哀哉假令足下不死即他日上得一经筵次得一台省其所为启心沃心明谏显诤者当必有以自効岂意天夺之速遽赍志以没耶余犹记足下长安时语余曰始余困于诸生家徒壁立然恒自顾其有足乐者今一旦乘坚策肥诩诩里巷间而自视恒不胜其忧盖足下之忧乐固有非人情所能测者其于死生当亦犹是知不足以乱足下之大全也所可恨者余与足下两家相望近在百里第自从足下南旋仅仅一以声问比再遣候方订会期而足下手泽已不可续矣是余与足下相遇于三千里之遥而相隔于百里之近回念丙戌之秋足下挈壶携榼话别于行寓者遂成千古之永诀也彼所谓旦暮者其果为千古所谓千古者其果为旦暮耶余之感怆寜有穷哉有酒盈尊有泪盈睫呜呼哀哉尚飨 

　　哭邹孚如 

　　呜呼哀哉孚如何遽至于是耶孚如行己类狷措意类狂春秋方盛其所切劘性命道徳与夫文章事业未酬其始愿之十一是余所以为孚如恸也然其在铨司日会壬辰大计其所扬激气色一时为皇明二百余年来旷见即萋菲侧目公论灼灼自不可掩比移疾还里则建尚行书舍羣友生讲习其中寻冣上一路岁值大祲饿莩相望则甘苦分余率家童负薪米人视而人食之复题疏广募以活力所不及者其它劝置社仓有疏劝置县河石桥有疏真若民饥由己民溺由己逸居而无教由己孜孜汲汲惟日之不足也顷来舆情推毂再起留曹骎骎大用盖进则立功于朝退则为徳于乡即歴年仅四十有九而所声施已足以垂千百禩而不敝视世之丰于年而啬于植者相悬何啻倍蓰是余所以为孚如慰也嗟乎余兄弟自庚辰春获交于孚如俯仰二十五年矣晤言之好屈指可数兹方吏隠牛首鸡鸣之间相望一水片苇可航正拟以时过从倾倒三益乃今何以为情耶以余兄弟之无似孚如徒节取其嘐嘐之志嘘拂收拭不遗余力庶几勉竭驽钝相与有成乃今俾余有迷孰为之指有过孰为之匡耶昔东莱吕氏会友于丽泽书院既没郡人即而祠之孚如建尚行书院而额其楼曰万古今而后孚如盖棺论定度必有即而祠之者万古则诚万古矣余兄弟且何修何营妄以一时而当孚如之万古耶是余之所以为孚如恸者转堪以自恸所以为孚如慰者不知孚如何以左之右之黙提于冥冥之中令余兄弟得借余灵以希寸进而聊自慰也炙鸡絮酒薄写生平有尽者言不尽者心呜呼尚飨 

　　小辨斋偶存卷七 

　　●钦定四库全书 

　　小辨斋偶存巻八 

　　（明）顾允成 撰 

　　○诗 

　　吾与吟 

　　盖昔者曾点言志于孔子曰暮春者春服既成冠者五六人童子六七人浴乎沂风乎舞雩咏而归夫子喟然叹曰吾与带你也其后千五百年而程明道谓再见周茂叔后吟风弄月以归有吾与点也之意余自束髪诵习斯语欣然会心而中岁侥幸一第悍焉有天下国家之志遂令此味日消月铄乃丙申夏秋之交忽遘危疾宛转床褥凡踰十旬梦想间毎寻二先生故事窃愧往者之逐逐而来者之尚可追也因率意成咏命曰吾与吟岂敢谓有当于风雅亦聊以寄情性云尔 
　　只对青山不著书鸢飞鱼跃见天机嗒然隐几吾忘我梦觉人间是与非 
　　只对青山不著书窓前緑草自菲菲蒲团坐破何烦补此意从来知者希 
　　只对青山不著书无声无臭悟渊微闲亭小阁无他事剩与春风伴浴沂 
　　只对青山不著书江门老子亦依稀声声色色原无两枉判低昂费指挥 
　　不对青山不著书出于机也入于机曽似有无双遣却夜深乌鹊遶南飞 
　　亦对青山亦著书廓然顺意莫猜疑无端并入庄生梦蝴蝶原来便是台 
　　以上凡六章读白沙先生诗爱其只对青山不著书之句有赋 
　　箪瓢疏水意何如乐在其中境转舒古人冷淡今人笑漫被浮云点太虚 
　　浴沂风雩兴超然童冠三三春暮天古人冷淡今人笑傀儡场中闹岁年 
　　鹪鹩偃鼠总蘧蘧归休无用天下为古人冷淡今人笑豆羹箪食见须眉 
　　首阳山下日凄凄敝屣侯封向采薇古人冷淡今人笑玄武门前血溅衣 
　　桐江滩上雪霏霏独拥羊裘一钓垂古人冷淡今人笑南山又见北山移 
　　五栁萧萧映緑阴先生不知何许人古人冷淡今人笑纷纷争媚玉楼春 
　　紫芝先生年六十生平未尝见女色古人冷淡今人笑二八嫦娥不离侧 
　　伯鸾卓尔似人龙且向吴门学赁舂古人冷淡今人笑以隶相尊倒托佣 
　　男婚女嫁既已毕子平山游不复出古人冷淡今人笑儿孙马牛何时逸 
　　少文好游有竒僻老疾名山图在室古人冷淡今人笑泰山当前眼如绌 
　　罗冲万金原不足君平百钱自有余古人冷淡今人笑却将不足奉有余 
　　仲蔚蓬蒿雅没人闭门养性畧荣名古人冷淡今人笑击鼓求亡大过情 
　　短褐持蔬自奉宾驎之父子水潾潾古人冷淡今人笑反命厨人代野人 
　　一坐藜床五十年幼安当膝处皆穿古人冷淡今人笑累褥重茵自在眠 
　　一琴一鹤亦已清如何屏去不留行古人冷淡今人笑前呼后拥小儿惊 
　　酒或三行或五行主宾会数而情真古人冷淡今人笑司马家风邈絶伦 
　　喜怒哀乐未发前此中气象作何观古人冷淡今人笑憧憧思虑汹狂澜 
　　予欲无言见仲尼子渊终日只如愚古人冷淡今人笑咸辅颊舌口嗫嚅 
　　以上凡十八章读黄山谷诗爱其古人冷淡今人笑之句有赋 

　　酒色财气四吟 

　　酒不迷人人自迷一巵一巵复一巵可怜曲糵消人志病多休道药难医 
　　色不迷人人自迷朝云暮雨狐绥绥形神暗逐蛾眉耗病多休道药难医 
　　财不迷人人自迷锱铢计较遗阿谁床头金肥貌日瘦病多休道药难医 
　　气不迷人人自迷焚如炎火驷莫追一朝之忿忘其身病多休道药难医 

　　和大司成曽公励志诗时守国子博士 

　　仁逺乎哉只此心为因失养转沦沉静驰浮想天机浅动逐游尘嗜欲深克己须从偏处克寻根莫向叶中寻我闻入圣无多诀混混原泉不可禁 

　　赠明上人八章次叔兄韵 

　　小人健用壮君子义为尚惟吾不独尊天地共下上 
　　多许明是多少许明是少倘遇苏摸棱恁处讨分晓 
　　要和天作婚要和地作嫁且了见在身漫讲无生话 
　　有世不受出无魔不受炼君子之道四拈来头头见 
　　丘垤不必贬泰山不必尚聊且放教平下学而达上 
　　谈道何多多行道何少少梦中人说梦长夜谁复晓 
　　男大便须婚女大便须嫁做去是真修说来是闲话 
　　宁为刖足业无为跃冶炼君子不可及惟人所不见 

　　应尽须尽吟 

　　应尽须尽行法俟命剖破形骸朗然独运 
　　应尽须尽没宁存顺朝闻夕可三复斯训 
　　应尽须尽万縁息净啼泣满前松风入听 
　　应尽须尽颜子短命加我数年亦已过分 
　　应尽须尽天地混沌矧伊人兮妄生执吝 
　　应尽须尽尽亦非尽返于太极寓诸无竟 
　　应尽须尽非尽亦尽太极无极何始何竟 

　　寄薛玄台致奠太石贾丈并讯二尊人嫂夫人起居（太石名岩滁州朱龙桥人也举壬辰进士官户部主事癸巳春与吾辈共救赵考功南星谪为州判寻卒） 

　　昔年子归来关山有太石今日子迈往朱龙无太石如何转盼间幽明倐旦夕死去何所知奈此髙堂白室内守空帏念之凄怆百为我问灵几精气谁与宅人生终会尽彭殇亦安择化作庄家蝶隠几论今昔 

　　寿谈勉翁 

　　矍铄勉翁八十如童头有异骨足下生风饮食衎衎论说融融图书满壁芝兰郁蓊陶家之酒饮可三泛邵氏之篇吟且百筒我歌南山耋寿其逢 

　　寿浦环溪 

　　环溪之水秀且清华堂寿筵列大亨千杯百杯无量酒一唱三叹有余音寿翁伉俪健相埓有子饶美笔铮铮四壁图书雅足尚满庭兰桂郁有英天锡纯嘏介繁祉龙章行照蟠桃觥 

　　旧得有读书乐时一讽咏欣然会心因广之为静坐乐会友乐各四章 

　　山光照槛水遶廊净几明窓一炷香门无剥啄迥尔寂壁有图书闇然章韶光莫放忙里老人生惟有静坐好静坐之乐乐何如万物皆春百虑除 
　　修竹压檐桑四围欝欝瀼瀼露未曦心地清凉夏不扇南风徐来时动帏当暑袗絺谁与侣洒然自得静坐趣静坐之乐乐何穷无弦无弄寄髙风 
　　庭梧昨夜叶有声鸿雁来宾以秋鸣月照懐中万累静水共长天一色清斋头剰有蒲团在趂此静坐功更倍静坐之乐乐陶陶悠然俯仰忘卑髙 
　　木落水尽千崖枯隠几嗒焉我丧吾万窍怒号任天籁六藏赅存同蘧庐梅花映带雪花白芳洁足称静坐者静坐之乐何处寻雷在地中见天心 
　　山光照槛水遶廊芝兰馥郁交馨香嘤嘤鸣鸟求友声风水相遭成文章青春勿令离索老人生惟有会友好会友之乐乐何如和风唱喁来庭除 
　　修竹压檐桑四围枝枝相向迎朝曦黄云参差覆南陇荧光掩映耀素帏榴花蒲节皆吾侣快哉孰尚会友趣会友之乐乐无穷泠然炎暑生清风 
　　庭梧昨夜叶有声调调刁刁递为鸣菊存三径丛丛发月入千江处处清阶前兼有双桂在趂此会友情更倍会友之乐乐陶陶吟风弄月兴转髙 
　　木落水尽千崖枯天地万物共一吾数蕚梅兄破腊景几竿竹友傍寒庐更见青青秀松栢森然足称会友者会友之乐何处寻围炉立雪喜同心 

　　求儆里言 

　　万歴癸夘仆当五十百岁光阴倐忽遂半览观圣贤遗训每每愧心因赋六章自讼且以鞭其后云愿我同志提耳而命之幸甚 
　　圣哉仲尼五十无过惟圣希天愚敢托大 
　　贤哉伯玉五十知非惟士希贤愚敢有违 
　　仲尼知命伯玉知非出命入非君子见几 
　　五十始衰戒之在色莫庇斧斤好是懿徳 
　　五十无闻斯不足畏回首后生惊汗如沸 
　　舜其至孝五十而慕予有父母欲报无路 

　　观省朱先生辱有诲言口占报谢 

　　浪说谈心几十年勘来仍在利名关于今领得仙翁指竟日忙中竟日闲 
　　甲子俄经五十年惭惶四十九年前至人何幸重生我特握真丹示大还 

　　万厯甲辰秋东林书院落成歩杨龟山先生此日不再得诗韵（书院先生讲道处也岁乆湮没余兄弟及髙云从安小范刘本孺闻于当事共鼎新之） 

　　此日今还得朝辉耀扶桑厥初赤子心悬象并穹苍无端过浮云暂掩本灵光努力事拂拭依然露元阳理欲判危微规矩成员方尘埃去弗来真气泄针芒日新又日新其何用不臧性非犹杞栁仁义宁贼戕无为彼教惑吾道掷粃糠大哉羲孔易洗心宻退藏不效浅薄子争斗羣卉芳天地人鼎立至大而至刚欲仁斯仁至安所置彷徨南方文学古东林岁月长继往开来兹平步履康庄念我踰五十惭愧闇然章从前所萦萦不脱名利场何当一奋跃藩决失羸羊日知其所无月能幸无忘果能此道矣虽柔而必强浩渺重溟波一苇自堪航流光不相贷迅速转无常朝闻夕死可仁者寿不亡若不及时敏老至空悲伤中行未易几必也狷与狂 

　　题孔坛四景 

　　暮春春服成当暑袗絺绤秋阳以暴之岁寒知松栢 

　　又 

　　不得中行必也狂三三两两舞雩行铿然舍瑟春风里吟弄千年调转长 
　　闲来当暑起清风干巽相逢自化工兀兀端居洵适适羲皇何必北窓翁 
　　秋水澄兮秋日烈曦耀髙悬终古赫天若不生我仲尼羣蒙长夜谁见白 
　　五覇之时冽似冬杏坛松栢转茙蓊于今留得青青在万象回春领圣功 

　　小辨斋偶存巻八 
