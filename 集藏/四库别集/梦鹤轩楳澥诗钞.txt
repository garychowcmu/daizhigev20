梦鹤轩楳澥诗钞　　（清）缪公恩 撰 

　　●目录 

　　序 
　　题词 
　　卷一 
　　卷二 
　　卷三 
　　卷四 
　　附洪北江赠楳澥先生诗 
　　跋（一） 
　　跋（二） 
　　跋（三） 

　　●梦鹤轩楳澥诗钞序 

　　余生也晚不获与乡先辈之治诗者联唫咏接謦欬每引以为憾而新学后生见闻尤浅自薄其乡以为无诗人吁何其谬也辽东诗人至金代始见称辽阳张浩然熊岳王黄华皆卓卓可传诵元代以湛然居士为尤着有清一代作者益伙熙朝雅颂集所载多数为辽东人顾不盛欤金铠近年以来每以搜求掌故之心表章文献之志旁搜博采如戴遂堂李廌青陈石闾马雷溪曹楝亭朱海愚梦文子尹望山高章之沈香余刘仙樵王雪樵诸家诗集罔弗购求其无刻本者则借钞之省内外友朋谭文艺喜购书知孳孳此事每代为留访驰书相告且有举以相遗者将伯相助惠我良多尤可感佩于是有金君息侯赠缪公兰皋诗稿之事稿系写本得于海王邨书肆时公之曾孙太史东麟先生正编辑遗稿犹憾缺失余以息侯所赠者转送先生处俾以问世顷将付印属金铠为序不获辞公号楳澥别号兰皋沈阳人以善书名能诗精篆刻工写兰早年随宦江南与阳湖洪稚存交最笃归里后更与锦县金銮坡铁岭尚铁峯魏子亨辽阳王义门庄河多雯溪诸君时相唱和公诗不以锤幽凿险为能襟怀高澹天籁自鸣语语真挚至情流露能使读者如见其人今幸东麟先生之诵扬先芬昌明诗学而金铠以乡里后辈于搜访文献之余获良朋之贶俾不至乡贤遗稿终于散失益当振刷精神专壹志趣将吾乡先辈著述徧事搜罗俾其传播使后之学者不菲薄先民而因以扩见闻奉为师楷其于吾乡之文化或不无小补耶辽阳袁金铠序 

　　●梦鹤轩楳澥诗钞题词 

　　符芝寿潜 
　　寄到瑶编夜校雠琳琅满目不胜收国门拟易千金字溟海何关一勺投家学兰陵原有本诗名渖水定无俦怪来笔底江山助从宦江南十六秋 
　　三五河东尽少年诗坛老将属幽燕清新雅调庾开府光爓文章李谪仙虚节尚然求直笔 【 先生委校大集寄予诗云但祈直笔不求宽】 询刍应不逊前贤留都多少能吟客总让公才一着先 
　　七十余年岁月深应无别嗜只耽吟直将诗谱为年谱会有知音定赏音一觉小轩元鹤梦几椽幽室绿云阴 【 梦鹤轩绿云窠皆公别业也】 此中大有逍遥处知是先生著作林 
　　栽培桃李郁纷纷冷署闲曹似广文品石楼前孙绕膝掬波廊上客如云名流曾结江南社 【 公在江南与洪稚存诸公时相唱和诗载集中】 吾子真空冀北羣几首辕歌归大雅教公重运郢人斤 

　　●梦鹤轩楳澥诗钞卷一 

　　沈阳缪公恩立庄 

　　题画 
　　秋日游冯氏废园 
　　溪上 
　　春日郊游 
　　春闺 
　　月下闻笛 
　　舟泊焦山作 
　　春闺 
　　水阁纳凉同董均可步管丈秋崖元韵 
　　前题答董均可 
　　寒月 
　　读张瀛客先生遗稿 
　　登辛峰亭 
　　夜坐 
　　漫吟 
　　游虎邱 
　　立夏前偶成 
　　舟行湖中 
　　江中 
　　环翠楼闻篴 
　　翠峰寺 
　　黄浦江待渡 
　　太湖怀古 
　　纳凉 
　　登楼 
　　寄贾丈汉庭 
　　送别友人 
　　途中 
　　野店 
　　寄怀友人 
　　闱中作 
　　过玉蝀桥 
　　九月七日作 
　　饮酒 
　　远望 
　　晓至赵北口 
　　吊谷城项王冢 
　　道中 
　　夜坐 
　　谒和圣柳下惠墓 
　　途间怀洪稚存书壁 
　　途中二律 
　　春怨 
　　广陵竹枝词 
　　翁仲 
　　舟中远望 
　　扬州 
　　途中 
　　乞活城 
　　督亢亭 
　　过易水 
　　都中见洪稚存 
　　书洪稚存近作后 
　　暮霁对月 
　　寺中夜晴 
　　期洪稚存相过久不赴约因寄以诗 
　　寺中忆洪稚存不至 
　　途中 
　　太湖 
　　对月感怀 
　　暮坐偶成兼忆洪大 
　　斋中即事和上逵韵 
　　冬夜坐月上逵韵 
　　泊舟江中 
　　金山 
　　登凤凰山远望大江 
　　虞姬墓词 
　　题画蜨赠成丈宝林 
　　寄黄韭畦 
　　秋暮怀洪稚存 
　　晚登凤凰山归作 
　　对酒有怀洪稚存 
　　病中 
　　定山 
　　桃叶渡 
　　送周君敦庵 
　　北门晚步 
　　至白马寺观陈白沙庄定山诗碑 
　　归自白马寺途中成咏 
　　秋夜对月 
　　夜坐 
　　别李绮琴 
　　江浦留别 
　　阻风燕子矶 
　　放舟 
　　歌风台 
　　挂剑台 
　　芙蓉 
　　都中留别兼送入试 
　　过背阴铺 
　　过十三山 
　　杏山 
　　姜女庙 
　　昭君 
　　归途度岁 
　　春日怀旧 
　　怀成宝林 
　　山居 
　　山居杂咏 
　　怀李绮琴 
　　秋夜怀洪稚存 
　　落叶 
　　菊花 
　　冬夜 
　　寄薛君公望 
　　寄孙君水南 
　　万泉河步月 
　　长干曲 
　　仿西昆体 
　　怀洪稚存在陕 
　　夜读 
　　题画 
　　忆镇江府经历司署 
　　忆夜过松江府 
　　忆渡太湖 
　　春日书室 
　　题桃柳鸣禽图 
　　月季花 
　　雨晴 
　　忆二陆故居 
　　忆戴叔伦墓 
　　忆莫厘峰 
　　忆黄浦江 
　　忆虞山 
　　秋夜有感 

　　○题画 

　　茅屋两三间云横千仞山西风下残照烟水片帆还 

　　○秋日游冯氏废园 

　　溪水环村舍门迎杜若洲清风三径晓黄叶一庭秋霜度征鸿远墙吟促织幽故园何处是引起别离愁 

　　○溪上 

　　霜气横秋木叶残夕阳雁影下芦滩茅堂寂寂人高卧门外云深水自寒 

　　○春日郊游 

　　出城三四里茅舍几人家踏屐探幽径敲门问落花风前村店酒雨后小姑茶处处多春涨桃源拟泛槎 

　　○春闺 

　　冷雨凄凄独掩扉无言脉脉望春归桃花柳絮关情思莫逐东风一片飞 

　　○月下闻笛 

　　何处吹羌笛萧然到草亭烟轻笼淡月云薄带疏星一曲催梅落三秋折柳青援琴方欲和雁阵下寒汀 

　　○舟泊焦山作 

　　晴光明素镜皎月海门浮蜃气朝成雾龙吟夜入秋十年常作客万里一维舟凭吊蜗庐叟低回意欲留 

　　○春闺 

　　千树桃花映粉楼东风万点逐波流落红不是题诗叶愁向人间寄得不 

　　○水阁纳凉同董均可步管丈秋崖元韵 【 管丈名兆桂镇江人】 

　　一泓秋涨半池荷小榭临流起细波水气潜随花气散蝉声远杂树声多残霞影落连朱槛新霁烟深锁翠萝纳爽不知天竟晚已看高阁转银河 

　　○前题答董均可 【 名诗山荫庠生王作梅之甥】 

　　小阁清幽绕芰荷生香十里漾层波雨侵石壁吟蛩少风拂寒林野茧多断港残晖留几榻平桥衰柳伴藤萝长歌久出巴人下一曲淇原隔大河 

　　○寒月 

　　仙宇萧骚转玉绳西风淅淅夜澄澄光飞碧瓦千家雪影挂银河一片冰潮落海天秋气敛烟销云汉露华凝嫦娥罢舞开妆镜霜重霓裳力不胜 

　　○读张瀛客先生遗稿 

　　炉冶羣言自一家夜台萧索两年赊古梅雅抱凭谁赏 【 先生有古梅写意诗三篇】 宝剑寒芒空自嗟 【 有剑授匣中三尺水关封谷口一丸泥之句】 手迹只余书上草心思犹灿笔头花遥怜麦饭青松树黯淡残阳噪晚鸦 

　　○登辛峰亭 【 亦曰清风亭】 

　　孤亭峭立压嵯峨尺五青霄近可摩地涌湖光飞匹练云连海气锁双螺 【 尚湖华荡连浸于南狼山福山对峙海口】 珠襦香散红颜冷宝剑虹藏碧草多 【 齐女坟吴王墓俱在亭北】 欲问遗踪何处是清风飒飒拂藤萝 

　　○夜坐 

　　一天风雨暗雕檐古鼎香残细细添官酿初开陶令酒山园小熟戴公柑贪看菊影频移榻为待蟾光不下■〈巾廉〉谯鼓沉沉乡梦杳客窗新韵几回拈 

　　○漫吟 

　　梧桐瑟瑟竹萧萧闲卷湘■〈巾廉〉坐寂寥碎响何来清彻耳半窗疏雨打芭蕉 

　　○游虎邱 

　　附郭名山着虎邱繁华未始掩清幽画船十里联红袖歌管千家起翠楼云气自来萦塔影岚光终古落溪流讲台不复生公坐顽石何时再点头 

　　○立夏前偶成 

　　入夏余三日春光有几何鸟声宿雨少花瓣落风多 

　　○舟行湖中 

　　万里轻舠返平湖正暮秋沙汀来雁阵荻港动渔舟山影天边淡村烟水际浮息心争席后倚棹狎羣鸥 

　　○江中 

　　镜里行人画里舟篷窗深锁半江秋气吞巫峡三千里声到蓬壶十二楼山隔天光迷两脚日蒸霞影破云头布帆风利难停泊未许金焦汗漫游 

　　○环翠楼闻篴 【 洞庭山中楼名】 

　　草短沙平雁下滩小楼初夜凭阑干月明何处吹渔篴秋水梅花一味寒 

　　○翠峰寺 【 洞庭山】 

　　古剎依山竹绕楼岚光飞黛结松楸老僧不解谈经偈但向青峦说石头 

　　○黄浦江待渡 

　　出没江豚拜碧澜篷窗薄暮倚阑干怒潮忽向天边起一夜涛声枕上寒 

　　○太湖怀古 【 二首】 

　　扁舟泛五湖倚棹望姑苏嗟哉伍相国不及范大夫 
　　扁舟泛五湖倚棹望越都嗟哉吴西施不及秦罗敷 

　　○纳凉 

　　平池倒影落霞红碎锦残花入镜中小榭临流窗四面袭人衣袖紫薇风 

　　○登楼 

　　落叶萧条万井秋碧云天外水东流苍烟古木寒鸦乱野径残阳旅客愁千里音书悲雁断十年踪迹感萍浮擎杯欲醉何曾醉惆怅西风独倚楼 

　　○寄贾丈汉庭 【 二首】 

　　吴淞烟水隔伊人几度西楼望月轮不信陇头无驿使也应寄我一枝春 
　　今岁山梅特早开北枝已是点冰苔墙阴一树封残雪笋脆芹香待客来 

　　○送别友人 

　　海风吹雨满山城小艇蒲帆送客行花落沙堤春草绿水深野港暮潮平一樽酒尽难言别千里人归太瘦生北雁有书须远寄莫教江树锁离情 

　　○途中 

　　天外青山隐夕阳烟波缥缈忆江乡白云无路归鸿鹄海燕翩翩底事忙 

　　○野店 

　　柳浪青青麦浪黄山风吹雨湿衣裳微尘不起茆檐洁野枣花开树树香 

　　○寄怀友人 

　　碧空银汉锁天津万里西风独惘神愿诉愁心付明月殷勤寄与倚栏人 

　　○闱中作 

　　碧汉无声万里清浩然风露夜三更南天极目空相忆明远楼头月正明 

　　○过玉蝀桥 

　　御池秋水碧潾潾万树迎风拥翠尘蓦地天香来水面此身应是月中人 

　　○九月七日作 

　　弓月悬星汉寒光落万家蛩吟清露重雁带碧天斜父母怜游子关山感物华徘徊明镜里举首望浮槎 

　　○饮酒 

　　春暮发轻舟旋惊报九秋西风吹落木寒月下高楼空负千金剑难销万斛愁谁家有美酒不惜紫貂裘 

　　○远望 

　　青山断处白云遮山外遥空雁阵斜万里西风吹落叶不吹客梦到天涯 

　　○晓至赵北口 

　　短烛烧残马暂停渡头村舍户犹扃鸡声警露鸣高树雁阵排空下远汀两岸芦花飞白雪半湖秋水带寒星凭栏欲济无舟楫目极遥山一抹青 

　　○吊谷城项王冢 

　　谷城山下路苍苍独对高峰吊愤王当日拔山矜意气祇今残陇牧牛羊风声悲似骓嘶月岚色寒犹剑吐芒空养全锋夸得鹿长陵秋草几斜阳 

　　○道中 

　　敝裘不耐晓来凉风卷黄沙啸白杨极目遥天空怅望马嘶声里又残阳 

　　○夜坐 

　　雁断秋空一纸书旅人惆怅意何如夜深自起当轩坐明月萧萧落碧梧 

　　○谒和圣柳下惠墓 【 墓在兖州府城西太守金一凤立碣道右墓去路一里许冢大如三间屋上有庙一椽设和圣像庙前有古槐二株根如结蛇数万布满南面】 

　　展季坟前歧路多村童笑指此间过士存坏土争王贵人沐遗风识圣和柳外轻烟归牧笛洲边细雨隐渔蓑双槐墓道盘根大十万龙蛇效护呵 

　　○途间怀洪稚存书壁 

　　乡关迢递阻离思冀马南风鸟北枝嗟我又来黄叶路忆君同听白杨时凉云落照三秋别野草平沙万里悲他日花骢重此过休忘索和壁间诗 

　　○途中二律 

　　茆店鸡初唱长堤策马过水明残月出霜重晓寒多夹道迷荒草连天涌白波敝裘谁补缀萧瑟奈秋何 
　　羁迟踰半载游子意如何清梦白云远征鞍黄叶多万山飞晓月平野落秋河古道无相识愁心寄素娥 

　　○春怨 

　　和风吹絮夕阳西嫩柳千条一色齐何事东君归去早落红满径子规啼 

　　○广陵竹枝词 

　　从来洋子桥头水不向江都城外流愿诉潮神与风伯殷勤为我送郎舟 

　　○翁仲 

　　剑佩衣冠恰俨然昂藏尽日对苍烟不言浑似三缄后僵立何曾一步前墓道草深无麦饭纸灰风散落榆钱牧人来往谁相问任遣牛羊陇下眠 

　　○舟中远望 

　　极目青青麦陇齐遥空山锁碧云低一天春水江豚拜万树垂杨杜宇啼怪底愁心偏酒醉缘何燕子入舟栖计来旬日才瓜步未得扬帆日又西 

　　○扬州 【 二首】 

　　自古扬州明月多我来风雨锁嫦娥桥边阁子谁家笛短调偏吹折柳歌 
　　洋子江潮向夕平画樯粉黛竞春行何人廿四桥头立折取琼花贮玉瓶 

　　○途中 

　　策马拂征裳微风料峭凉月残人影淡露重枣花香已是经旬别徒劳寸结肠夜来茆屋里清梦绕华堂 

　　○乞活城 【 符登败弟广以所部二千人降慕容德德处之乞活堡俗名乞活城】 

　　铁甲琱戈委战尘将军一败弃君亲孤城乞活今安在何似田横五百人 

　　○督亢亭 

　　竟将督亢入秦庭太子宁知事不成丽室已随流水去孤亭犹有暮烟横 

　　○过易水 

　　易水潇潇日夜流霜锋未发一身休可怜怒叱燕丹去不及秦州乌白头 

　　○都中见洪稚存 【 二律】 

　　燕市君居久咄哉吾又来半窗摊卷轴小户远尘埃 【 馆孙中翰校书】 病马谁相问征衣母自裁擎杯空怅望偕子陟金台 
　　半载离愁结连床片刻消暂邀青眼顾又望白云遥有梦都萧瑟逢场亦寂寥知君同此意共忆路迢迢 

　　○书洪稚存近作后 

　　乾坤大如此晴雨又何奇上下阅千古荣枯任四时云空飞逸气月皎见清思燕赵吾桑梓能歌慷慨词 

　　○暮霁对月 

　　残云归岫碧天空碧瓦烟迷夕照红雨气凉生深苑月箫声吹彻小楼风材惭燕市千金骨梦绕吴门半夜钟好向人□求玉斧客星已傍广寒宫 

　　○寺中夜晴 

　　云关寂寂锁幽昙鸳瓦新晴色倍蓝万里碧空收暮雨满楼明月忆江南桃笙梦醒闻街柝竹寺钟疏落枕函起看玉绳天外堕绿窗槐影露华酣 

　　○期洪稚存相过久不赴约因寄以诗 

　　雨砌连朝长绿苔摛词检字费宏才子猷不放山阴棹陆凯空劳驿使梅月落屋梁思黯澹酒醒冰簟起徘徊嘱君好拂窗前几明日携樽有客来 

　　○寺中忆洪稚存不至 

　　炎热不可避来与山僧邻虚窗清以幽砌草如铺茵长槐结空翠落我砚池滨邻僧少禅说往来多俗人安得青松风扫此阶前尘携我故人来饮我尊中醇吟诗或终夕清谭或经旬披襟坐北窗啸傲当冰轮故人久不来微颷动丛筠 

　　○途中 

　　频岁劳征辔来归又九秋鸡声惊客梦雁字动乡愁野水明残月寒烟隐戍楼故人多不贱憔悴敝貂裘 

　　○太湖 

　　沧波渺无际羣山浮镜中上无青云梯下有苍龙宫澒洞撼大地飘忽来长风灵威忆仙迹底定钦神功悲哉伍相国远矣陶朱公智勇尽合轨生死皆英雄人生托天地踪迹如飞蓬壮游在适意无为悲穷通古人不可见旦暮行将终一艇破碧烟双桨凌虚空焉得天汉槎聊此寄空蒙 

　　○对月感怀 

　　镫锁寒光树锁烟小楼寥廓独萧然九峰有梦人千里万瓦无声月满天酒醉剑鸣空饮泣夜深鸡舞不成眠壮心岁暮谁堪语搔首长歌付短笺 

　　○暮坐偶成兼忆洪大 

　　云冻长空万籁收暮烟凝碧入层楼千林野树森霜气半榻青灯冷月钩雁去诗成难寄远夜寒酒薄不降愁故人一别无消息回首燕台天际头 

　　○斋中即事和上逵韵 

　　幽轩无俗物庭院少人来石竹含残雨山梅破冻苔局成棋数组汤沸茗旗开清韵堪酬唱何须觅酒杯 

　　○冬夜坐月上逵韵 

　　月明浑似水万瓦冷霜飞夜静人声寂天寒酒力微梦回乡国远雁断信音稀坐久梅花影横斜满竹扉 

　　迭前韵 

　　老树寒明月庭空乌鹊飞书劳千里远身寄一枝微弱骨梅花瘦诗情砌草稀故人天际外惆怅对窗扉 

　　○泊舟江中 

　　江心薄暮系吴舲岚气横空暗翠屏隔浦风声来远笛拍天波影乱繁星三更月涌潮头白两点山开水面青路阻蓬瀛飞不到篷窗清梦绕疏棂 

　　○金山 

　　孤帆横渡破江烟氐父山根泊画船金粉远离尘世劫楼台常浸水云天更无人觅披沙果空有僧传解带缘栏外萧萧秋雨歇冲冠长啸忆当年 

　　○登凤凰山远望大江 

　　凤凰山对凤凰台曳屐攀援破紫苔长堑当年称地险石门终古向天开 【 天门山在江浦西南】 孤帆云尽横江去九镇春深细雨来莫望长安愁日暮乡关乘兴且徘徊 【 横江即李青莲渡处】 

　　○虞姬墓词 

　　长江涌浪吊雄风何处纤腰问楚宫脉脉水云低晚翠夭夭桃树艳春红村人指我城西路高原遗有当年墓至今父老久传闻虞兮在昔埋魂处重围四起楚些声拔剑悲歌骓不行盖世英雄意气尽美人泣下不胜情大王起饮帐中酒美人点点低垂首此时善战竟何如空向鸿门思玉斗我来墓下揖斜阳羡杀重瞳叹汉王吕雉不贞人彘枉美人坏土姓名香即今寄魄坟边草红苞灼灼柔枝袅此是千秋烈女身等闲蜂蜨休相扰悤悤戎马瘗婵娟玉匣珠襦事罔传自是美人甘遂死不妨藁草置荒田美人虽死芳声在只惜龙门书不载欲将往事问青山青山不语愁春黛 

　　○题画蜨赠成丈宝林 

　　七十临滁老画师孤高品格岁寒姿沈心自撰南华注遣兴还书无逸诗衣翦东风春料峭梦回芳草雨葳蕤滕王秘本无消息输与江城钓叟知 

　　○寄黄韭畦 【 善阴阳风鉴】 

　　沧江地僻无佳客雨落狂花满敝庐端节忆逢车马至春风乍领笑谈余衙荒不具洪州榻性鲁空闻圮上书惆怅灵岩天外碧双峰新月对庭除 【 韭畦时在六合县按灵岩山在六合城外出五色石子可为诸器】 

　　○秋暮怀洪稚存 

　　秋风何萧萧木叶纷以飞时序忽已更缅彼百卉腓出步空庭前残阳明短扉俯仰空踟躇悠然有所思故人久行役乃在天之涯忆昔大河边行色共凄凄接谈倾盖间遂订白首期空山项王坟荒草荀令碑白杨啸晚风其声亦何悲与子话平生泣下各沾衣旅食黄金台两度伤别离子乃化鹏去我还趋庭帏音问一以隔闻入三秦畿西北气候早七月黄沙吹帷幙多凉风夜深镫火微愿言思故人弹铗歌来归 

　　○晚登凤凰山归作 

　　石磴云萝手自扪披襟独眺凤凰墩寒烟日暮埋山骨白露秋深冻草根雁阵排空风断续鸦声绕树月黄昏一镫归向窗前坐竹影离离悄闭门 

　　○对酒有怀洪稚存 

　　萧瑟西风冷敝貂携樽燕市雨潇潇故人已别千山外游子空归万里遥近日秦中书未达比年髀里肉全消何时再对东窗月百斛离愁一醉销 

　　○病中 

　　闻说官梅破冻苔风■〈巾廉〉隔断暗香来一庭明月横花影蠡売窗寒不敢开 

　　○定山 【 有达摩晏坐石其上一手迹其下一足迹在县东南廿里】 

　　石印遗踪恰宛然山名遂以达摩传举头峭壁三千丈撒手应知又一天 

　　○桃叶渡 

　　桃叶几时去桃花今尚开只余溪上水曾照美人来 

　　○送周君敦庵 【 二首】 

　　江绕青山山绕城清溪古柳拂波平河桥到处飘青幔多少依依挽客情 
　　故人酒尽横江上薄暮云消碧海东此去江湖万余里封姨莫助石尤风 

　　○北门晚步 

　　曳杖残阳出北门芊芊芳草没沙痕万重浓翠围高垒一缕轻烟上远村牛载篴声林外去日迷云影陇头昏西华岚翠连天起迢递峰峦不可扪 

　　○至白马寺观陈白沙庄定山诗碑 

　　断水鳞鳞起碧烟寻碑古寺访高贤秋蛇春蚓数行字苔蚀尘封三百年椎鲁未堪称后学摩挲应是有前缘漫将儒墨疑形迹不害昌黎友大颠 

　　○归自白马寺途中成咏 

　　残阳半挂碧峰头野水萦洄萧寺流竹绕颓垣荒径僻苔封片石古文留榴花艳艳开茆屋杨柳阴阴隐佛楼弄月归来扳绝磴苍苍岚翠拂衣浮 

　　○秋夜对月 

　　白露初团未结霜萧萧木叶打衣裳青山落影千峰淡明月无声万瓦凉笛里何人吹折柳楼头有客恰思乡远书欲寄凭谁达天末风高断雁行 

　　○夜坐 

　　木落小窗空云消碧海东露华浮夜月星影动天风旅梦关山远羁愁黯淡中一镫殊寂寂倚户听飞鸿 

　　○别李绮琴 

　　抚兹松与竹相顾犹依依况乃故人情弃之宁如遗赖此怀袖间常有一编诗朝夕对行橐聊以慰相思 

　　○江浦留别 【 四律】 

　　浪游到处感离羣几度骊歌讵忍闻十六年来犹故我五千里外忆诸君白门望眼迷烟树吴下愁心隔暮云别绪匆匆吟不得那堪红雨更纷纷 
　　一番惆怅独徘徊何日扁舟我再来岁月半从愁里去烟花空向眼前开浪传乌桕欢能合谁信飞星往不回百结枯肠真欲断长吟且覆掌中杯 
　　江干碧涨一篙匀细雨纔晴柳色新芳草连天无奈别落花满地可怜春篷窗镫影听渔篴马足风声起辙尘驿壁从今题句去未知属和是何人 
　　临歧为语莫伤神聚散应知有夙因万里尚劳天外梦 【 栎村题画蜨送余云行旌万里返辽东又云从此相思入梦中】 一枝须寄陇头人春潮浩浩催舟急杜宇声声促客频回首山城残照里满江波浪碧无垠 

　　○阻风燕子矶 

　　夜色凄其水气寒怒潮风急拍天宽可怜燕子矶头月多少愁人倚棹看 

　　○放舟 

　　溶溶春水大江平风定深宵曙色晴两岸山飞双橹急中流人稳一舟轻日烘晓色云霞丽天人澄波锦绣明连夕封姨偏肆虐今朝指顾到芜城 

　　○歌风台 

　　大风不独忆淮阴云影飞扬自古今我上高台舒远啸茫茫何处问余音 

　　○挂剑台 

　　挂剑浑无迹荒台自古今即看原上草想见古人心 

　　○芙蓉 

　　忆得当年沼上栽粉红霜洗净无埃不知画桨人归去又向西风几度开 

　　○都中留别兼送入试 

　　桂影西风几度经此身鹿鹿竟何成一镫我醉清樽酒千里谁怜野店情句警片言金鼎重兴酣椽笔雁毛轻不知明远楼头月可向天涯一样明 

　　○过背阴铺 【 二律】 

　　扰扰风尘里驰驱废咏吟乾坤开异境山水豁灵心云色环青嶂溪声泻素琴苍茫深树里岭背霭轻阴 
　　石径白皑皑车轮碾翠苔路从山脚断屋向树头开峰影连窗暗岚光扑面来何当一栖息曳屐暂徘徊 

　　○过十三山 

　　一鞭晓过锦川城驴背风来料峭轻吹尽暮云天宇净十三山上月初明 

　　○杏山 

　　牧马萧萧囓草芽乱峰历历夕阳斜气沈宝剑埋黄土骨冷青磷走碧沙此日有人多击壤当年何地不吹笳春来犹见山前杏笑向东风烂漫花 

　　○姜女庙 

　　乱石长廊锁寂寥冻云野树日萧萧我来遗迹谁堪问门外寒波落晚潮 

　　○昭君 【 二绝】 

　　莫嗟薄命事和戎忍泪扶鞍出汉宫长信月明清露冷有人团扇泣秋风 
　　十九星霜羁北海五千貂锦没全营汉庭莫罪毛延寿一遣蛾眉小太平 

　　○归途度岁 

　　京华冲雪路频经待得归来岁欲更烟锁荒村残日落天低石栈冻云平愁魂摇乱寒镫影旅梦惊回爆竹声为祝高堂休怅望征人已在第三程 

　　○春日怀旧 

　　东风吹散绿杨烟乱落闲庭榆荚钱今日旧巢看乳燕昨年残梦醒啼鹃寄书有客来天末对酒何人在目前万里归来成契阔烟花独赏亦凄然 

　　○怀成宝林 

　　纸窗树影日初斜为忆南园满树花嗟我风尘劳寤寐有人城市饱烟霞谁将消息传春雁空使愁心动暮笳昨夜月明身似蜨梦魂万里到君家 

　　○山居 

　　青山深处草堂开面面峰峦拥翠来短榻临风当槛坐野花乘雨傍篱栽参差树影迷樵径清冷泉声到钓台随意徘徊随量醉人间何事觉蓬莱 

　　○山居杂咏 【 三首】 

　　落落山村远俗纷柴关静掩日初曛闲窗吟倦浑无事卧对青峰看白云 
　　山风野树晚生凉岚气飞来罨水光步向南峰望明月绿畴千顷尽如霜 
　　一带云光绿树连万峰浓锁夕阳烟夜深雨气来何许忽听溪声到枕边 

　　○怀李绮琴 

　　莲塘闻在碧江头载酒寻诗约共游今见花开人不见何时重上木兰舟 

　　○秋夜怀洪稚存 

　　明月何皎皎良夜何迟迟牛女隔绛河风露凉凄其清光照人间何处无别离长歌寄所怀乃在天之涯披衣步空庭木叶横天飞不知游子心此时何所思 

　　○落叶 

　　秋色无尘树影凉泬寥天宇暗飞霜忽将枝上千重翠散作阶前万点黄蝴蜨乱翻来小苑芭蕉碎响入虚堂莫将摇落伤萧瑟请看枫林灿夕阳 

　　○菊花 

　　为寻佳种几徘徊手取灵根绕砌栽孤负重阳时节好连朝风雨不曾开 

　　○冬夜 

　　杯空炉火尽深夜一镫残雪影疏窗白风声晓漏寒俗缘居近市贫尚食充箪惭愧青毡破终宵感百端 

　　○寄薛君公望 【 名承基精岐黄善小楷吴县人】 

　　东风又舞绿杨枝春雨楼前赠我时四载星霜人契阔五湖烟水梦迷离废书俗骨应难药对酒愁心尚可医如有新题附归雁愿将小楷界乌丝 【 春雨公望楼名】 

　　○寄孙君水南 【 二绝】 

　　沧浪亭北乐桥东门闭垂杨几树风五日三餐浑不计老妻犹为整诗筒 
　　制锦才华老更雄几经卖赋尚愁穷近年目力还佳否铁线乌丝可复工 

　　○万泉河步月 

　　碧空千里火云流风断残虹暮雨收深夜老龙眠不得海天抛上水晶球 

　　○长干曲 【 二首】 

　　采莲清溪口不似在横塘相逢不相识且莫诉中肠 
　　我向清溪来郎往横塘去双桨未相逢花深在何处 

　　○仿西昆体 

　　金井飞霜素绠寒银瓶夜汲玉阑干碧梧叶落难栖凤宝镜奁深不照鸾常拣丹沙藏蜥蜴少娴刀尺制罗纨徘徊锦瑟遮秋扇盥手中宵未敢弹 

　　○怀洪稚存在陕 

　　历游五岳竟如何 【 其送余诗曰五岳未陟一欲归难戒途】 岁月堂堂瞬息过少室云中看太华孤城天上落黄河一樽话别三秋末万里投书六载多近日长安曾到否故人遥望苦吟哦 

　　○夜读 

　　风声瑟瑟漏漫漫镫暗兰膏荻火残读到夜深人静后半轮月上纸窗寒 

　　○题画 

　　古殿开孤岫疏林带远岑伊人在何处秋水碧云深 

　　○忆镇江府经历司署 

　　几竿修竹绕吾庐冷署无人静读书昨日江船新下网楝花风里上□鱼 

　　○忆夜过松江府 

　　轻风五雨泛轻舠柳暎花遮秀野桥明月一天澄似水水云亭外夜迢迢 

　　○忆渡太湖 

　　我亦扁舟泛五湖芙蓉七十夜模糊何时一问龙威洞玉柱金庭事有无 

　　○春日书室 

　　绿阴绕屋是垂杨石砌无尘草木芳花压床前留蜨梦叶深檐底出莺簧透窗天影涵虚白落笔风声入硬黄细雨初晴云断续一钩新月暎方塘 

　　○题桃柳鸣禽图 

　　珊珊翠叶凌风绿袅袅红葩过雨鲜一片轻阴晴正好春声鬬碎夕阳天 

　　○月季花 

　　猗猗叶自凌冬绿艳艳花常逐月红桃颊柳眉休浪妬芳心原不鬬春风 

　　○雨晴 

　　一夜檐前滴沥声好风吹作晓来晴山头叆叇云犹湿溪上潺湲水乍生 

　　○忆二陆故居 

　　九峰空翠碧天横三泖秋波接汉清半夜霜风闻唳鹤月明飞过五茸城 

　　○忆戴叔伦墓 

　　七里桥边晓放船三茅峰色翠连天夜台坊下浇杯酒一束生刍拜昔贤 

　　○忆莫厘峰 

　　莫厘峰上倚朱阑七十芙蓉照水寒欲向鸱夷问西子烟波无语绿迷漫 

　　○忆黄浦江 

　　未必春申有怒魂江豚吹浪拍云昏天留三户亡秦族莫向方城怨李园 

　　○忆虞山 

　　言林虞墓树参天蔓草荒邱古圣贤一点浮云在何处空余抔土锁凉烟 

　　○秋夜有感 

　　剪烛无瞑不自聊惊时感事正萧条频年多病游踪少万里怀人别梦遥细雨凉云秋漠漠清钟疏柝夜迢迢愁心几许谁相问赖有微吟破寂寥 

　　梦鹤轩楳澥诗钞卷一终 

　　●梦鹤轩楳澥诗钞卷二 

　　沈阳缪公恩立庄 

　　夜坐偶吟 
　　忆涵碧亭柳漫吟 
　　春日忆成翁宝林 
　　春夕独眺 
　　图仕女晓绣因题 
　　偶吟 
　　行山中感吟 
　　山行 
　　山中 
　　观表忠观碑 
　　春词 
　　夏日 
　　即事 
　　漫成 
　　斋中夜坐 
　　小圃 
　　夏昼 
　　闻笛 
　　过双峰寺 
　　题画 
　　春夜闻笛因忆江南社友 
　　观儿童春戏感成长句 
　　晓霁郊行 
　　题桃花双燕图 
　　春日有忆江南诸友戏成回文 
　　检点旧文漫占 
　　雨晴夜坐漫吟 
　　喜晴 
　　山行即事 
　　寺中值雨 
　　晓晴登辉山绝顶 
　　归自辉山途间漫成 
　　石花 
　　晓晴 
　　题画 
　　独坐漫吟 
　　万泉河纳凉 
　　立秋前一日暑甚因步水上见时景已有秋意 
　　浑河 
　　小亭纳凉 
　　小亭值雨 
　　静亭再从兄见有蜾蠃负螟蛉者为他蠃所夺此蠃飞鸣弃去似有所憾赋五古一首见示因和二章奉答 
　　晚步 
　　夜行 
　　感吟 
　　夜坐 
　　种花 
　　溪上 
　　漫吟 
　　春暮 
　　登辉山 
　　过双峰寺 
　　云 
　　忆旧 
　　题兰贺人 
　　题潇湘图 
　　吴文老以诗见示次韵奉答 
　　冬夜兼怀舍弟 
　　过辽阳 
　　过首山 
　　暮过浑河 
　　有怀 
　　游观中值雨 
　　连雨暮晴次唐友梅韵 
　　雨晴同松坡步月河上 
　　红蕉 
　　新秋偶吟 
　　偶得寒月挂霜枝之句命童子联之松坡遂成一律余即韵成书怀之作 
　　又因明月千家雪树影寒霜月二句松坡成篇余亦足成二律 
　　夜深忽闻风雨凄然感赋 
　　友人索画兰并题 
　　书桃花扇传奇后 
　　秋夜怀旧 
　　叶本初同其仲兄济范没于海诗以哭之且慰其长兄济东 
　　冬夜 
　　悼亡绝句 
　　游蜂菊花 
　　晓渡浑河 
　　题画兰 
　　送唐友梅 
　　检张瀛客先生遗诗 
　　游仙 
　　晴望 
　　村中 
　　沽酒 
　　春郊即事 
　　答阎古樵和韵 
　　同黎悦安阎古樵弈棋夜饮 
　　再出东郊 
　　唐友梅病中寄诗一律次韵奉覆 
　　柳絮 
　　清明 
　　雨后独步小园 
　　榆钱 
　　月暎万川 
　　恭谒曾祖朝议公墓 
　　铁岭东山道中 
　　恭谒高祖武翼公墓 
　　清河道中 
　　绿牡丹 
　　粉红莲 
　　万花魁 
　　满天星 
　　邓州黄 
　　洋红 
　　粉针 
　　镜中菊影 
　　镫下菊影 
　　忆送别唐友梅 
　　樵径 
　　樽酒慰离颜 
　　刘守愚先生自海上得奇石因纪古风八韵余既次和未尽所言复为长歌 
　　宿塔湾 
　　医无闾山 
　　宿雄县 
　　过易水 
　　臧家桥 
　　过德州 
　　平原吊颜鲁公 
　　过齐长城 
　　梦洪大亮吉忆旧时同出此途感吟二首 
　　诸葛武侯故里 
　　过宿迁感怀二首 
　　夜晴 
　　檥舟亭 
　　梅 
　　甓社湖感怀 
　　镜中梅次张力庵韵 
　　登高邮西城楼 
　　题画 
　　秦邮寓中绝句 
　　题张力庵崇川花谱吟 
　　登文游台 
　　露筋祠 
　　夜抵维扬 
　　游平山 
　　瓜州阻风忆贾丈汉庭 
　　游灵岩山归作 
　　黄河待渡值重阳 

　　○夜坐偶吟 

　　心境时光俱黯然烧残银烛悄无眠月沈庭树埋清影风度茶炉散冷烟往事几经回短梦旧愁仍逐入新年凭谁为我销尘念忽听疏钟落枕前 

　　○忆涵碧亭柳漫吟 

　　南国烟花满地飞辽东二月少青丝不知涵碧亭前柳近日东风绿向谁 

　　○春日忆成翁宝林 

　　茆屋倚青嶂山窗锁翠岚东风吹柳醒夜雨醉花酣仙里谁归鹤尘缘自缚蚕何时一斗酒相共剖黄柑 

　　○春夕独眺 

　　独依高楼望海天迷离晚树锁春烟东风吹醒江南梦花鸟溪山二十年 

　　○图仕女晓绣因题 

　　梁燕声催晓梦回新妆绣幕宝奁开闲将花鸟收针谱春色都归指上来 

　　○偶吟 

　　叶不盈筐觅远枝瓣香烟绕马头祠春蚕自缚缘何事只向人间作茧丝 

　　○行山中感吟 

　　空谷寂无声春风从东来伊人在何处山花空自开 

　　○山行 

　　断云零落初收雨满林野鸟闲关语空谷山花处处开不知香气来何许 

　　○山中 

　　携筇独自入云岩平野烟低落日衔习习东风起空谷吹将岚气染春衫 

　　○观表忠观碑 

　　保乂雄威着海涯丰碑犹自锁烟霞不知西子湖边树可似当年陌上花 

　　○春词 

　　东风吹落花落花逐风去可怜一片红飘零竟何处 

　　○夏日 

　　小院无人夏昼清芭蕉夜放午阴轻绿窗雨过端溪润好写黄庭傍晚晴 

　　○即事 

　　窗前晓日下回廊梦得新诗醒后忘槐火石泉真绝响坡公原住白云乡 

　　○漫成 

　　永昼闭关无事小轩插架有书北牖清凉乃尔羲皇世界何如 

　　○斋中夜坐 【 二首】 

　　帘前花影树影窗外天光水光正喜小炉茶熟忽闻隔舍酒香 
　　明月自来自去好风可东可西纸帐乍回残梦时有幽禽夜啼 

　　○小圃 

　　小圃足徜徉虚斋绕绿杨课诗消永日纳爽对斜阳径草侵阶暗庭花拂砚香有谁能共赏独自倚匡床 

　　○夏昼 【 二首】 

　　绿树垂垂覆草堂隔帘花气袭人香吟余高卧天怀静半榻清风午梦长 
　　柳覆浓阴日正长拂檐烟缕午风凉更无人事来相扰不独忘言并自忘 

　　○闻笛 

　　何处吹长笛高楼正月明梅花飞片片杨柳绿盈盈万里凄凉影三年离别情曲终人寂寂独立忆江城 

　　○过双峰寺 

　　万壑千峰里鞭丝独往还荒烟迷野径落叶满空山石塔青松掩柴门碧水环老僧无个事镇日闭禅关 

　　○题画 

　　渺渺澄波万顷烟涵空一碧接长天月明如雪篷窗冷谁放山阴半夜船 
　　风定晚波平云去秋空净应有息机人独契林泉性 
　　雪冻山上云雪埋山下路空山寂无人寻梅在何处 

　　○春夜闻笛因忆江南社友 

　　擫笛何人对月明东风吹起旧心情当年按曲思乡井此日闻声忆友生梅正开时诗共咏柳经折后岁频更欲从梦里寻南国调急音凄梦不成 

　　○观儿童春戏感成长句 

　　荏苒韶光每自惊何堪重忆幼时情纸鸢线弱东风软竹马镫红夜月明惟我驽骀劳策励有人霄汉逞飞鸣吴山楚水归来晚岁月销磨太瘦生 

　　○晓霁郊行 

　　新晴寒气峭晨色上巾车霁雪迎残月明霞度晓鸦山溪初解冻野草未生芽为忆江南路东风到处花 

　　○题桃花双燕图 

　　飞出乌衣王谢家翻空掠地一双斜雪销冰泮芹泥滑莫逐东风觅落花 

　　○春日有忆江南诸友戏成回文 

　　东楼小饮共魂销事往伤心寸念遥红日晓迎花萼吐绿烟晴带柳丝飘风帘度燕双来往月沼惊鱼小动摇通梦有人无纸寄空山晚路远迢迢 

　　○检点旧文漫占 【 二绝】 

　　凌云志气昔如何暑日寒宵费揣摩一自归来不相见缄函已是十年多 
　　编残简断暗尘封话到丹铅梦亦慵早识蠹鱼今日饱何如买犊学为农 

　　○雨晴夜坐漫吟 

　　断云无力霭轻阴暮雨新晴洗俗襟柳媚花柔春渐暖月明风净夜初深半生陈迹回魂梦数卷残书足古今安得及时求乐事闲寻山水遂吾心 

　　○喜晴 

　　雨霁霞明作晚晴天公有意慰舆情霜场未卜千仓满云稼堪征二麦成碧垄苗底翻浪细绿杨叶小簇阴轻村翁共话柴扉外笑指天西气已清 

　　○山行即事 

　　烟景迎骄马晴光入望中万峰生晓翠远树乱春红鱼跃桃花水莺啼柳絮风云山缘尚浅空羡草堂翁 

　　○寺中值雨 【 二绝】 

　　萧然古寺万峰围漠漠青云压翠微应是山灵知好客一天春雨乱红飞 
　　青峰深锁雨蒙蒙万木低垂不起风莫道山窗太岑寂此身喜在绿云中 

　　○晓晴登辉山绝顶 【 四首】 

　　一夜东风雨意阑朝来余气作轻寒山灵招我登峰顶欲赠云英作晓餐 
　　直到千峰最上头白云满地作波流远山数角浮烟海我欲凭风到十洲 
　　凌空怪石竞嵯峨举首青天近几多足下白云乘不得身无仙骨待如何 
　　零落林花万绿肥青光相间瀑泉飞仆夫劝我下山去几度支筇未忍归 

　　○归自辉山途间漫成 

　　草垂山径柳垂堤朝霭凝烟望眼迷树树杏花红雨乱村村麦陇绿云低溪深野涨浮桥面岸夹新泥没马蹏回首琳宫何处是行人已隔万山西 

　　○石花 

　　石上有碧草乃在山之巅稽名曰不死食之延永年奈何一小草便可期神仙盖云甘澹泊本真或能全我采不为此谓其无俗缘受气与天清托根与石坚是真契道者珍重莫轻捐 

　　○晓晴 

　　碧云吹散夜来风檐雀声喧晓日红烟重柳腰眠不起雨含花颊醉初融半生踪迹尘埃里七载交游梦寐中往事那堪重省忆晴空望眼送飞鸿 

　　○题画 

　　芳草萋萋迷远树苍波渺渺流何处扁舟向夕访良朋篷窗远载残阳去 

　　○独坐漫吟 

　　小亭半面绕芳池日永窗移树影迟花带余香归燕垒絮飞零粉上蛛丝眼前物象心生幻闲里天机静自知不觉吟高惊宿鸟一声幽韵出深枝 

　　○万泉河纳凉 【 二首】 

　　水阔添新涨沙平散晚烟断云拖雨去明月正当天 
　　河上雨初过风微起细波徜徉不归去为爱晚凉多 

　　○立秋前一日暑甚因步水上见时景已有秋意 

　　避炎无处所为逐水边过莲蕚飘红粉苹花乱白波只知秋已近恰畏暑偏多微咏清商曲临流望素河 

　　○浑河 

　　浊流直拟下昆仑襟带陪都众水尊卷地东来山作障排空西去海为门声摧雪浪惊雷起势压风湍阵马奔多少黄沙埋白骨谁凭杯酒吊英魂 

　　○小亭纳凉 

　　小亭如掌四窗空帘卷玲珑面面风曲沼流将何处去绿杨深影小桥红 

　　○小亭值雨 

　　烟垂树影迷深院雨暗云光压短檐忽见四窗天色黑一齐拖下水晶帘 

　　○静亭再从兄见有蜾蠃负螟蛉者为他蠃所夺此蠃飞鸣弃去似有所憾赋五古一首见示因和二章奉答 

　　螟蛉寄桑上有蠃遥负归他蠃夺之去此蠃乃高飞鼓翼有怨声其声一何悲蠃兮子勿悲其故子未思见夺因枝远胡不谋近枝蠃兮子勿悲负子将何为此语似不情此意深可思不见梁间燕待饲常呢呢一朝羽翼成高举无归时又不见雏鸡逐羣随伏雌爪距少健强相对生睚眦二者非假借情态犹参差有子苟不肖不如竟无之慈乌天性少反哺安可期蠃兮子勿悲负子将何为 

　　○晚步 

　　落叶萧萧日影西青霞光断暮天齐平林风紧鸦声乱野岸云寒雁阵低人渡前溪秋水阔我思远眺晚烟迷长歌一曲凭谁和手画滩沙独自题 

　　○夜行 

　　车马秋萧瑟征途夜可怜月光澄爽气山影隔凉烟明灭渔村火横斜野渡船远天空极目箕斗落峰前 

　　○感吟 

　　三径归来未就荒篱花砌草自芬芳往年十丈红尘里空逐车轮马足忙 

　　○夜坐 

　　坐久羣嚣息微吟夜已央闲心常自照虚室暗生光凉月明逾静秋花淡转香此时谁共语帘影上书床 

　　○种花 【 二首】 

　　引人开渠学种花欲从园叟伴烟霞何时瓮茧成仙骑骑向璇宫问岁华 
　　久甘抱瓮到如今已见繁枝结绿阴有客何来矜技巧教人机事启机心 

　　○溪上 

　　何处桃源洞重来路已迷飘飘花片落流过小桥溪 

　　○漫吟 

　　几番风信急相催红雨纷纷点翠苔最是轻盈杨柳絮等闲飞过短墙来 

　　○春暮 

　　春事余多少凄其感物华连绵三日雨零落半帘花绿树繁阴重高楼夕照斜怀人归未得芳草满天涯 

　　○登辉山 

　　危峰绝顶独盘桓雾敛云收眼界宽千涧瀑兼青霭落万山岚向碧空攒天风欲鼓春衫破雨气犹侵石骨寒何日凌虚生羽翼十洲三岛足游观 

　　○过双峰寺 

　　空山雨歇断云低芳草芊绵石径迷古殿无人门自掩檐铃不语野禽啼 

　　○云 

　　一片浓云叆叇光因风舒卷为谁忙如何不作知时雨只解漫空掩太阳 

　　○忆旧 【 八首】 

　　海门风急浪掀天一叶舟从铁瓮还回首壮游成往事只余清梦尚缠绵 
　　酒兵无计破愁魔镫火篷窗莫奈何明月一天秋水阔不堪复听唱吴歌 
　　孤舟曾系古淮阴漂母祠前万古心一种深情在知己当年原不重黄金 
　　从来歌吹说维扬我念琼花不再芳今夜窗前看明月却疑明月是雷塘 
　　消夏湾头碧水流西施已泛五湖舟试看今日苏台柳眉黛空含万古愁 
　　满眼岚光碧四围荒衙昼静掩芦扉多情最是山桃树一片春红艳不飞 
　　当日雄谈四座欢只今独对一镫寒可怜十六年中事尽作流云逝水看 
　　惭愧巴人只自吟敢云白雪少知音笑伊彭泽真多事不设冰弦却蓄琴 

　　○题兰贺人 

　　一丛碧玉净无瑕有梦征兰绕绛纱应是畹香能解语双双开作并头花 

　　○题潇湘图 

　　篷窗镫火夜维舟天水涵虚静不流欲吊湘君何处是几竿斑竹一湖秋 

　　○吴文老以诗见示次韵奉答 

　　当年踪迹逐飘萍空羡吴山处处青师友半从愁里别莺花都似梦中经君真佳句追王孟我亦深情念鹡鸰自是文章本天性此心私幸有仪型 

　　○冬夜兼怀舍弟 

　　帘外萧萧半夜风钟声吹入寂寥中寒窗纸薄霜威重老木枝疏月影空坐久忽看虚壁白更阑独对短檠红遥怜弱弟三千里耿耿离愁有梦通 

　　○过辽阳 

　　东梁河水自西流漠漠凉烟隐戍楼我欲停骖问华表夕阳城郭锁凉秋 

　　○过首山 

　　故垒遗踪不可寻荒原何处大星沈迢迢晋魏浮云尽剩有青山自古今 

　　○暮过浑河 

　　白草荒芦秋色凄长河光浸暮云低凉波喷雪风声急古木含烟日影迷隔浦人家空寂寂绕塍禾黍尚萋萋一鞭遥指残阳路不计归程信马蹏 

　　○有怀 【 二首】 

　　离索劳人太瘦生不堪重忆旧心情吟余独向东轩立翘首天涯看晚情 
　　何时樽酒逐欢场楚水吴山道路长我有愁心谁共语一天黄叶下残阳 

　　○游观中值雨 【 四首】 

　　杰阁凌虚宝扇开槐阴松影满楼台一声龙笛西风起四面烟云暮雨来 
　　隐隐雷声走碧空云收雨霁见长虹丹台紫府开仙境尽在残阳返照中 
　　上方殿宇倚崔嵬帘卷秋云列岫开万木低垂新雨后一天空翠入窗来 
　　断云拖雨度高空丹吐霞光剑吐虹风定波平天宇净分明新月在池中 

　　○连雨暮晴次唐友梅韵 

　　幽窗几日苦凄迷霁色初开日影西云蚀长虹当户断烟拖残雨拂檐低平池积水侵芳草小径闲花点绿泥好待东山明月上共携短杖听前溪 

　　迭前韵 

　　檐溜声中晓梦迷青虹忽见远林西残云翳日花光淡宿雨凝烟树影低素壁行蜗新有篆绿阶生藓净无泥奚童为报山泉长旧筑渔矶没入溪 

　　再迭前韵 

　　共指遥山翠影迷雷声隐隐乱峰西天心忽见云光薄村外犹看雨脚低豹隐已成三日雾蛇封未辨一丸泥门前新涨波澜阔不是前时没胫溪 

　　○雨晴同松坡步月河上 【 松坡即唐友梅】 

　　急雨初收暑气清寺门新涨碧痕生半规素月潭心落中夜潜龙梦里惊细藻纵横迷树影微风披拂起波声老僧已入维摩定一任禅镫暗复明 

　　○红蕉 【 亦名美人蕉】 

　　宵来点点雨声清朝吐丹葩暎日晴笑靥半开应解语芳心未展尚含情乱翻翡翠遮天绿碎碾珊瑚照夜明合写簪花淳化帖窗前宜得万株生 

　　○新秋偶吟 

　　大火西流暑渐收忽惊节物又清秋露蝉声咽风生柳篱豆花开月满楼诗卷难传无限事酒杯能遣几多愁忽来数点潇潇雨一片凉云淡不流 

　　○偶得寒月挂霜枝之句命童子联之松坡遂成一律余即韵成书怀之作 

　　好梦归何处佳期叹已迟残镫昏纸壁寒月挂霜枝空有三余志难酬万里思徘徊深夜里此意更谁知 

　　○又因明月千家雪树影寒霜月二句松坡成篇余亦足成二律 

　　更深羣籁息寂寂立寒庭明月千家雪疏镫一点星天光侵户牖夜气入虚灵小饮休教醉长令方寸醒 
　　深宵不成寐卧对一镫红树影寒霜月钟声度晓风壮心随日去愁思入诗中岁晚惊心切长吟百感丛 

　　○夜深忽闻风雨凄然感赋 

　　小炉余火荻灰温云暗萧斋静掩门半夜惊风吹梦醒满窗寒雨逼镫昏浊醪力薄难为醉旧事吟成枉断魂日月如流伤晚岁此身空尔寄乾坤 

　　○友人索画兰并题 

　　冰根几本护苍苔风叶参差露蕊开岂有国香生笔底却教仙蜨误飞来 

　　○书桃花扇传奇后 【 三首】 

　　无愁天子爱繁华偷取金陵作帝家燕子新词听未足春风已落后庭花 
　　旧院长桥往事空青山黄土梦魂中南朝多少伤心事付与桃花扇底风 
　　杜鹃血泪洒京门岭上衣冠枉断魂滚滚长江何处是梅花影里月黄昏 

　　○秋夜怀旧 

　　帘卷空窗四壁虚金壶乍永夜何如滴阶露冷蛩声涩落叶风飘树影疏隍鹿已醒他日梦塞鸿久断故人书起看北斗阑干堕残月萧条上草庐 

　　○叶本初同其仲兄济范没于海诗以哭之且慰其长兄济东 【 五首】 

　　浪卷星槎竟不回海天无地寄吾哀他年宿草寻何处永向鲛宫作夜台 
　　水立云垂海气昏蓬瀛有召赴龙门望洋欲酬樽前酒万顷烟波锁断魂 
　　仲子温恭最象贤李君尔雅更韶年如何携手骑鲸去同向三壶证水仙 
　　空对鲸波哭杜鹃修文已入镜中天苍龙宫里回螭驭知是清宁第几年 
　　一夜霜风断雁羣百年泉壤隔音闻凭君且拭伤心泪极目南天有白云 

　　○冬夜 

　　半夜风吹小雪残天空北斗挂阑干深宵万籁归岑寂满地冰花月影寒 

　　○悼亡绝句 【 意到即书未遑次叙】 

　　入厨洗手自三朝病里羹犹手自调为报慈帏增早膳一时疴痛似全消 【 亡内善烹饪老母恒以为甘故病中不废每进食得报加餐则一时欣欣病若失积疴既久以产殁】 
　　双双儿女缀班联五岁娇娃意最怜犹禁芳阶闲鬬草却教拈线绣床前 
　　倚枕支颐制豆娘五文弱线烂生光不知气比游丝细反为儿曹续命长 
　　日沈翘首望云天一种深情已暗传向晓不言畴昔梦泪花莹澈枕函边 【 外舅讣至以其多病隐而未告越数日梦中大恸问之终不详言盖有梦兆而讳言之也】 
　　雅意相关姊妹行几回分赠嫁衣裳惟存数幅亲花绣犹自尘封黄竹箱 【 亡内于衣物不吝多分赠诸妹以故殓时衣不适体老母有余恸焉惟十六岁时自绣春衣数事未尝分人言留为儿女辈作程序也】 
　　帘动惊闻步屧声宛然独自踏阶行推窗不见人何处风自凄清月自明 
　　短梦初惊曙色微半宵言笑是耶非为怜弱质愁风露月黑山深那得归 
　　孤魂喜得傍尊亲祖母佳城近比邻应倚夜台松柏影共看明月忆家人 
　　剩粉零膏手泽新青箱翠匣锁轻尘最怜弱女偏珍惜不肯开奁付与人 

　　○游蜂菊花 

　　漫从篱下采黄华风露凄清且闭衙好是春风三二月莫教孤负上林花 

　　○晓渡浑河 

　　未动荒鸡夜寂寥风吹雪浪冷萧萧为看沙上青霜迹已有行人早度桥 

　　○题画兰 

　　几叶淋漓草带真有人挥洒诩传神何时收取花间露为我毫端洗俗尘 

　　○送唐友梅 

　　目断衰杨倚驿桥天连晴雪正萧萧万泉河上重携手恰待春风碧柳条 

　　○检张瀛客先生遗诗 【 二首】 

　　断简离披剩一编最怜窥豹未能全白云化去缑山鹤春露秋霜二十年 【 先生摘集中诗百余首曰课圃诗钞余未能录竟今所存者止二十四首】 
　　几树松楸锁夕阳谁题诗伯夜台坊 【 唐戴叔伦墓在金坛县南门外有坊题曰诗伯夜台】 云山有梦三千里便是生离也断肠 

　　○游仙 

　　瑶草琪花绕玉台昆仑绝顶四天开林间空有三青鸟八骏东归不再来 
　　碧海青天一剑孤归来独倚旧丹炉故山风月栖迟好不看巾箱五岳图 

　　○晴望 

　　万峰流翠雨初晴泽被郊原草木荣蜡屐最高山上望麦苗千顷绿云平 

　　○村中 

　　数椽茅屋自成村半带残阳半掩门烟柳低眠风不起暮鸦声里月黄昏 

　　○沽酒 

　　家酿瓶之罄来沽小市前君谋花下醉我解杖头钱不惜杯三百何妨斗十千杏林春正好共酌酒旗边 

　　○春郊即事 

　　芳原土润绝纤埃款段霜蹏踏碧苔晓雾犹笼杨柳重初暾欲炽杏花开桑林雨霁鸠呼妇麦垄朝和雉引媒翦翦春寒风力薄旗亭驻马暂衔杯 

　　○答阎古樵和韵 

　　望中霁色绝嚣埃蜡屐冲泥印软苔烟烧平林青霭合天排远岫画屏开金莺出谷相求友玉蜨寻芳互引媒何日东皋同载酒与君拈韵共传杯 

　　○同黎悦安阎古樵弈棋夜饮 【 安南国人名欣】 

　　风吹清漏夜漫漫把酒敲棋兴未阑乐事抵须千日醉浮生转瞬半枰残功名尘土成蕉梦松柏冰霜结岁寒聊取欢颜忘胜负倾怀莫放一杯宽 

　　○再出东郊 

　　芳园归几日重适野人家树树闻山鸟村村见杏花溪痕新涨雨草色渐藏沙依旧东皋路旋看易物华 

　　○唐友梅病中寄诗一律次韵奉覆 

　　四年笔砚共相依几向丹铅核是非尘榻无人联夜雨沂风独自咏春衣心怜药饵愁多病目断云山锁落晖闻道蒲觞新有约为藏佳酿待君归 

　　○柳絮 

　　几株碧柳小窗东弱线低垂度晓风似解催人吟白雪飘来数点砚池中 

　　○清明 

　　墓柳青青墓草黄一盂麦饮奠椒浆可怜无限伤心泪洒向东风血数行 

　　○雨后独步小园 

　　漠漠轻阴合孤吟小苑中断云拖细雨高树起微风草入平池绿花飞曲径红徘徊对轩槛幽兴倩谁同 

　　○榆钱 

　　欲买春风是也非枝头乱挂五铢微凭将柳线轻穿缀莫逐杨花作雪花 

　　○月暎万川 【 二首】 

　　清光照破九州岛烟万派澄鲜一影圆滟滟金波涵静体不随逝水下长川 
　　素魄高悬出海天飞来万影入澄川自然妙用皆无意水自空明月自圆 

　　○恭谒曾祖朝议公墓 【 地名一面城在铁岭东八十里柴河之北】 

　　水绕柴河堡山开一面城银冈分脉结 【 铁岭古名银冈冈在东门外实为墓之支山】 金体众峰呈 【 堪舆家以峰之圆者为金星柴河产金故峰多圆形】 泽衍衣冠冑心悲风木声十年期展拜此日遂乌情 

　　○铁岭东山道中 

　　山谷绕奇胜清幽慰旅行云从车下起田向树头耕石栈低天影烟林出水声卜居知未遂吟望有余情 

　　○恭谒高祖武翼公墓 【 地名吊弓沟在开原县东一百六十里清河之南东去鹰鹗边条五里】 

　　佳城临塞地郁郁近边垠云气滋灵草 【 旧产人参今亦间有之】 山君守墓门千年开吉兆五叶拜元孙惭愧承先德瞻依欲断魂 

　　○清河道中 

　　万山环合翠岚浮策马斜阳古挹楼峰辟关门 【 山名】 天一线浪翻峡口水双流 【 峡名】 寒烟漠漠村墟暮野港萧萧芦荻秋回望凤城何处是西南翘首白云头 

　　○绿牡丹 

　　东风拂槛一枝春移赠秋芳号转真能傲严霜贞晚节前身合是堕楼人 

　　○粉红莲 

　　亭亭独立对西风不比凌波坠粉红莫道莲花最高洁清香合与晚香同 

　　○万花魁 

　　共道梅花万卉魁秋魁篱菊胜江梅如何烂漫西风里不向羣芳顶上开 

　　○满天星 

　　霜天月黑倍昭然分野从来应地躔不是寒香侵座右几疑星斗落阶前 

　　○邓州黄 

　　金蕊初开玉露凉百花洲上点秋光范公遗谱知多少应共香橙一色黄 

　　○洋红 

　　谁碾朱砂拥菊丛丹葩和露绽西风一从番舶来中土赢得扶桑晓日红 

　　○粉针 

　　移得秋英傍绣床鸳鸯剌罢理残妆误将腻粉黏针线挑出花心瓣瓣长 

　　○镜中菊影 【 四首】 

　　谁移篱菊近妆台高卷珠帘宝扇开瘦影尽教归朗照秋光收入座中来 
　　不让金波灿夜华清光澄澈暎寒葩暂移月里中秋桂添得霜前九日花 
　　几枝错落秋花影一片虚明玉镜光纵使鉴形能取象空教写照不分香 
　　花临宝镜空非色镜锁秋英色未空真假尽缘心作幻倩谁勘破有无中 

　　○镫下菊影 【 四首】 

　　移将篱菊避霜风掩暎萧斋烛爓红瘦影不须秋水照清标收入素屏中 
　　轩窗深锁绝风尘菊对秋镫影倍真最是一枝斜更好何人泼墨为传神 
　　最怜镫下影偏幽一榻寒香四壁秋欲写芳标留玉版聊将斑管学双钩 
　　秋英争向纸屏开水月空花惹浪猜已悟无生庄叟意有形都自幻中来 

　　○忆送别唐友梅 

　　忆昔离亭日骊歌酒半阑乾坤双鬓冷风雪一身单羸马关山远长途岁月残谁知成死别吟望泪阑干 

　　○樵径 

　　踏破苍苔古木阴腰斤日日入幽岑几多城市炊烟处荷担谁怜径路深 

　　○樽酒慰离颜 

　　预拟倾尊酒相期客子还休忘他日醉记取去时颜萍水踪难定风霜鬓莫斑何年成慰藉痛饮对刀环 

　　○刘守愚先生自海上得奇石因纪古风八韵余既次和未尽所言复为长歌 

　　混沌既凿开山?含岈不周山倒愁女娲伟绩奏成余残块棋布山巅或水涯闾山趾有补天石此石眷属应一家谁知沦落在海澨沐日浴月葆精华天风海涛作知己藉以芳草见烟霞天生灵物岂终隐不使万古埋泥沙我有父执刘守愚读书博物为通儒暂去司铎驻锦水遂以捧檄勘海隅平生好奇惯搜剔披检荆棘穷崎岖忽得此石拜且舞呼兄呼丈载以车古苔斑剥土花润鹧鸪点闲龙文纡秦皇鞭迹殷余血望夫粉黛娇模糊形质兼备瘦皱透上皇山石恐不如忆昔汗漫杭一苇半在吴头半楚尾金焦北固峙海门烛目怪石比比是猛兽奇鬼相攫拏片云孤帆欲飞起泗滨石磬设堂皇灵壁砚山置棐几少年弃掷不知惜念言回首徒然耳今读君诗忽神王赓以短章意未畅更因海峤忆经游廿年尘迹空惆怅羡君得石良足多神毫濡墨为长歌胸无灵珠吻复拙石乎石乎当奈何 

　　○宿塔湾 【 沈阳西十二里】 

　　倚枕挑镫梦不成寒鸡啼月夜三更思亲怀友情多少才是消魂第一程 

　　○医无闾山 

　　幽并开巨镇封置自尧年雄气平吞海危峰欲柱天雪凝流冷翠岚重带晴烟未遂登临愿停骖吊昔贤 【 耶律文正公庞公铸贺公钦俱有遗迹】 

　　○宿雄县 

　　易水萧萧白日凉飞桥十二断虹长思亲一夜关山梦半在淮阳半沈阳 【 雄县适当南北中途】 

　　○过易水 

　　一剑寻仇计本疏空将督亢入秦都于期刎颈田光死不信荆卿不丈夫 

　　○臧家桥 【 水自保府束鹿来古滹沱也束鹿人讹呼为蒲桃河】 

　　淡烟轻雾锁长河寒水流澌不起波晓色离离乡梦醒风吹残月渡滹沱 

　　○过德州 

　　雅雨天才本擅场一肩风月继渔洋如何不悟焚身祸有客停车泪满裳 

　　○平原吊颜鲁公 【 二首】 

　　扑面风沙欲断魂驱车独出古平原鲁公祠宇知何处衰草连天日影昏 
　　不愧先贤不愧儒 【 家庙碑在孔门者八人】 更将余技妙操觚几多蔓草荒烟里金石遗文尚有无 

　　○过齐长城 【 长城铺】 

　　绵亘山川一带长萧条断垒锁残阳已经作俑开秦祸空使千秋罪始皇 

　　○梦洪大亮吉忆旧时同出此途感吟二首 【 闻其为贵州学使尚未回京】 

　　故人旌节驻黔中十八年来事不同今日重行黄叶路愁人依旧白杨风 
　　万里何缘入梦中照人颜色旧时同醒来不是当年事寒气侵衣起朔风 

　　○诸葛武侯故里 【 沂州府北门外有碑刻曰汉丞相诸葛武侯故里】 

　　大书深刻着荣名灭魏吞吴恨未成沂水萧萧愁不断我来何处拜先生 

　　○过宿迁感怀二首 【 癸卯随家大人北归时妇翁班生庵先生以邳州牧驻旌于宿】 

　　河上重经感昔时伤心世事一人知先生久赴琼楼召 【 生庵先生以五十六年殁于高邮】 尚有遗民颂口碑 【 先生政尚宽仁故所在思之】 
　　五载香销痛别鸾 【 生庵先生既殁之明年内人见背】 墓门草断碧烟寒不知同在重泉下可是人间见面难 

　　○夜晴 

　　蒙蒙如雾复如烟滴沥声中夜不眠忽被北风收拾去碧空云净月当天 

　　○檥舟亭 【 在常州府城外东坡所寓】 

　　此地曾经访大苏檥舟亭下夜舟孤重来哽咽髫年事不为重慈作杖扶 【 乾隆四十六年侍先祖母登亭度隘处辄扶恩肩抚今思昔不禁涕零】 

　　○梅 

　　自挟冰霜气何须珠玉词水边篱落后无复擅场诗 

　　○甓社湖感怀 

　　片帆曾挂甓湖烟五两风轻荡画船负笈有书空饱蠹垂云无翼可摩天相如近日常多病叔宝当时最少年细认遗踪何处是半篙春水绿依然 

　　○镜中梅次张力庵韵 【 力庵桐城人庠生名裕仪】 

　　余雪侵窗独闭门盆梅奁镜对黄昏十分皎洁涵清照一片虚灵浸冷魂姑射琼姿奔月窟汉妃珠影落江村传神已是含全像莫认残妆半面痕 

　　○登高邮西城楼 

　　缥缈春波接远天高楼长眺独萧然依依树影留残月点点村炊上晚烟此地维舟廿九载当时垂发十三年 【 乾隆三十三年余十三岁随家大人泊舟于西门外二日】 东风依旧吹杨柳俯仰青衫祇自怜 

　　○题画 

　　家山好处正依稀蝴蜨空劳梦里飞孤负草堂春树绿落花啼鸟未曾归 

　　○秦邮寓中绝句 【 三首】 

　　红破榴花日正长北窗风至作微凉翩翩燕子来何处知啄香泥绕旧梁 
　　难将好梦慰乡情卧暖桃笙梦不成何处兰舟双画橹吚呀声里客魂惊 
　　翘首西楼月又生蛾眉七度对离情不知此夜纤纤影照到征人第几程 

　　○题张力庵崇川花谱吟 【 二首】 

　　笔花灿烂墨花香写出金钗十二行蠡売窗明眠未起不知晓梦为谁忙 【 力庵善晚起】 
　　旧事吟成枉断肠平生我不诩情长东风不管花开落芳草连天自夕阳 

　　○登文游台 

　　徙倚高台暮凭栏忆昔贤风流皆绝代身世正萧然虚阁下残照平湖澄远天徘徊未归去镫火破疏烟 

　　○露筋祠 

　　祠树集昏鸦平湖没晚霞野风何处起吹落白莲花 

　　○夜抵维扬 

　　水暎蓬窗夜气凉邗江古岸泊舟航玉箫风静吹明月粉堞烟深绕绿杨 【 渔洋诗绿杨城郭是扬州一时摹为图画】 跨鹤已成他日梦寻花非复少年场星星萤火沾清露欲问雷塘事渺茫 

　　○游平山 

　　维扬称巨丽今古竞繁华绿水飞兰桨垂杨隐钿车绮罗春拾翠镫火醉评花十里平山路香风处处赊 

　　○瓜州阻风忆贾丈汉庭 【 二首】 

　　风卷江湖海逆流弄风蛟蜃上涛头篷窗屏息何曾寐渔火光中一夜愁 
　　二十年前访荜门春风携我锦春园 【 吴氏园在瓜州西门外御题锦春】 只今宿草无人问何处冬青锁断魂 

　　○游灵岩山归作 

　　塔挂残阳欲暮天灵岩支港泛归船回头却顾经行处云际钟声破晚烟 

　　○黄河待渡值重阳 

　　待济长河古驿旁舆夫报我是重阳人争野渡秋烟冷目极平沙岸草荒小市漫沽村酒薄颓垣也有菊花香长堤谁是登高伴滚滚洪流望渺茫 

　　梦鹤轩楳澥诗钞卷二终 

　　●梦鹤轩楳澥诗钞卷三 

　　沈阳缪公恩立庄 

　　登岱 
　　无字碑 
　　途中 
　　都中晤洪稚存即留别 
　　旅邸 
　　春日漫成 
　　小亭静坐 
　　题画 
　　题蛱蜨 
　　春日 
　　春阴 
　　题平湖远眺 
　　题晚径归樵 
　　春行 
　　春晴兼忆倪李诸君 
　　晚晴 
　　海棠蛱蝶 
　　丽人行 
　　秋日 
　　古木寒鸦图 
　　芦洲独钓图 
　　夜坐漫吟 
　　题落花蝴蜨 
　　夏日漫成 
　　新凉 
　　与长男图箕试助教官箕中式第一余第二奉文行取入都 
　　谒夷齐庙 
　　新店吊周将军遇吉 
　　晓行 
　　道中吟 
　　暮春临帖偶吟 
　　题兰 
　　遐亭以诗见寄次和却寄 
　　书斋独坐 
　　秋日过双峰寺 
　　冬初归自东郊 
　　露兰 
　　晴兰 
　　月兰 
　　题画兰 
　　雪兰 
　　题破盆兰花 
　　冬夜怀遐亭 
　　冬日过双峰寺 
　　雪 
　　雪晴 
　　度岁以来雨雪连绵晴日颇少寒气愈盛因成长律 
　　赠金泗樵 
　　城楼远望 
　　郊行 
　　感吟 
　　泗樵言秦君梗概不胜悼惜因成长句 
　　次春郊元韵 
　　次春日六韵 
　　次和夜月观花八韵 
　　次和泗樵见赠之作 
　　金泗樵以多篇见示答以长歌 
　　渡辽河 
　　晓行 
　　送黎乐安归越南八首 
　　题画兰送范近光 
　　邨中 
　　寄普遐亭 
　　修理先君子茔墓 
　　晚眺 
　　寄慰遐亭妹丈下第 
　　北塔 
　　懿路道中 
　　晓行蒲河道中 
　　冬夜感怀诸友 
　　岁暮南邨归 
　　正月十日偶成 
　　春日 
　　送朝鲜使臣李鲁山高兼之金清山诸君 
　　得李鲁山金清山见和之作却答 
　　望虹螺山 
　　阻雨宿三里桥 
　　抱关岭 
　　永平怀古 
　　玉田道中 
　　晓行 
　　首山 
　　望虹螺山 
　　题画 
　　宿双峰寺 
　　访李松峰维翰 
　　为立亭十二弟题画兰 
　　画兰 
　　梦鹤轩夜坐 
　　雨后郊行 
　　学廨漫吟 
　　寄答梁鹤庄 
　　暮行山中 
　　一月以来连绵霪雨闷中成句 
　　蒿镫次立亭十二弟韵 
　　默坐 
　　齿落 
　　题醉仙图 
　　怀朝鲜李鲁山金清山诸君 
　　秋夜大风继之以雨甚寒 
　　拟古 
　　秋末暮行山中 
　　归自南村 
　　与从弟德基话旧 
　　尚铁峰来访 
　　万泉河夜步 
　　独酌漫吟 
　　感吟 
　　途中 
　　偶感 
　　骆驼 
　　秋晓 
　　暮坐 
　　病中偶成 
　　哭寿安表弟 
　　秋夜独坐有怀三弟伟 
　　雪后行东山道中 
　　归自东山 

　　○登岱 【 四律】 

　　奉阴碑左独停骖身向天关试一探峰顶晴光留夕照城头寒色压秋岚登临不为风尘倦山水从来梦寐眈只忆白云亲舍远回肠东北更东南 【 余于丙辰省家大人于高邮明年归九月十八日抵泰安拟次日登岱】 
　　岱麓经过忆昔年跻攀今日秉心虔生成功继乾坤后典礼尊居岳渎先鸟道已经离世界石门犹是倚云天杜陵诗句裁零锦大笔摩崖处处镌 【 工部荡胸一览等句多大书刻石上】 
　　五更沧海吐明蟾杖策登云过水帘辇道旧传排御幛神坛曾见出金奁碑铜蚀雨生苔蕊瓦铁翻风堕殿檐应是最高寒亦重山人习久不知嫌 【 登山由水帘洞七十二君辇道御幛崖至南天门东折至碧霞元君庙殿瓦以铜铁阶有铜碑二山上有李老人言乾隆中有人于日观峰得金函阿相公里衮抚齐奏陈奉　　上谕仍瘗原处】 
　　作镇青齐控九区丹梯万级入云衢东西日月窥浮没远近龟蒙效拜趋笔力未能摇五岳目光安敢望三吴到来天下真知小大地苍茫似有无 【 登绝顶极目苍茫不知所际有碑曰孔子小天下处】 

　　○无字碑 

　　仅有丰碑表泰山更无人迹在人寰多缘事出焚书后不欲文章着世间 

　　○途中 【 三首】 

　　策马来思雪作花归途秋色上蒹葭应知老母凝眸处望断征鸿望暮霞 
　　欲济无舟可奈何倚闾宁卜事蹉跎不知衣上来时线可及思儿泪点多 
　　踟蹰病马倦西风扑面尘沙卷断蓬岁月销磨魂梦里心情黯淡别离中远山漠漠秋云冷古木萧萧落照红行道无人能缩地举头天际羡飞鸿 

　　○都中晤洪稚存即留别 【 四首】 

　　忆别何期十九年愁肠几度梦魂牵谁知意外停征马恰得京华续旧缘 
　　太液池莲问酒楼凉风吹柳正新秋即今人事升沈异同是萧萧欲白头 
　　当时妄念未能酬罔自风尘逐道周君有雄文应寿世我将骥附亦千秋 
　　一尊清酒又骊歌此后相思更奈何海内比邻知己在天涯万里不嫌多 

　　○旅邸 

　　黯黯孤檠冷不明拂衣秣马待鸡声无端最是疏林叶底事萧萧彻夜鸣 

　　○春日漫成 

　　天际云收日正晴阶前花暎纸窗明欲沽春酒榆钱小为绾东风柳线轻坐久忽看移树影吟高偶觉和禽声诗成浑未思工拙不为闲争旦夕名 

　　○小亭静坐 

　　艳影香风匝小亭吟余书竟对虚屏更无人事生烦扰自有天机见性灵瘦绿肥红皆妙道落花啼鸟共忘形爱他止水澄波静闲倚雕阑望渌渟 

　　○题画 【 五首】 

　　垂钓图 
　　观澜图 
　　寻梅图 
　　钓艇图 
　　携琴图 

　　?垂钓图 

　　门对空江水接天翠屏倒影浸云烟一竿风月无人管闲数沙鸥倚钓船 

　　?观澜图 

　　涟漪曲曲绕柴门曳屐携筇验涨痕数点桃花落何处试沿溪水觅来源 

　　?寻梅图 

　　寻春携侣问烟霞蜡屐冲泥鸟道斜笑指溪边深竹里东风已绽一枝花 

　　?钓艇图 

　　万峰攒翠倚晴空倒影清江碧镜中自契天机忘得失满船明月一竿风 

　　?携琴图 

　　峰危径僻古亭深自与幽人契素心绝调凭谁同一赏空山泉石是知音 

　　○题蛱蜨 【 三首】 

　　几丛芳草径三三逗引寻香凤子酣梦里东风何处是关心春色在江南 
　　家园处处好芳菲合是归时便得归纵使江南风日暖莫随花担过桥飞 【 花绘荷苞牡丹俗名当归花】 
　　春深花重时香重花深处仙蜨最相怜飞来不飞去 

　　○春日 

　　渐觉东风动柳条小池春水雪初消画梁旧垒来新燕红药枯根茁嫩苗细雨侵人寒料峭醇醪薄醉梦逍遥已筹五两冲泥屐溪友寻芳拟共招 

　　○春阴 

　　云掩青山影欲无东风犹自砭肌肤谁能为我开生面写作春寒欲雨图 

　　○题平湖远眺 

　　澄湖秋老荻花洲浅水平沙舣钓舟忆得秦邮拖蜡屐西风独上玩珠楼 

　　○题晚径归樵 

　　一肩归自夕阳边石磴云岑独往还试望前村深树里谁家犹有未炊烟 

　　○春行 

　　我正寻春去春风向我来妙香时断续何处野花开 

　　○春晴兼忆倪李诸君 

　　云破青霄作午晴日光乍暖碎禽声依依柳线迎风软点点榆钱落地轻芳草迷空春欲暮绿波隔浦水初平故人一别无消息可向辽东忆此情 

　　○晚晴 【 二首】 

　　灵鹊呼晴对草堂半帘树影下残阳湿云缓度前溪去留得轩窗雨气凉 
　　趁将落日卷西窗净涤陶泓搨硬黄漠漠凉云飞不起尚拖细雨润书床 

　　○海棠蛱蝶 

　　露重清秋夜乍凉古墙阴下点红妆怀人欲托相思梦梦里依然是断肠 【 昔有女子怀人泪堕苔阴因生此花故号断肠花】 

　　○丽人行 

　　舍北女儿画眉短秋波澄澈青螺远云罗雾縠缟素衣至今尚未逢刘阮舍南女儿画眉长春山掩映流辉光翠羽明珠琱玉佩至今未嫁东家王桃李香飞春色里芙蓉照影秋江水桃李花时芙蓉生芙蓉花时桃李萎 

　　○秋日 

　　木叶初飞水乍凉荻花断岸倚孤航蓬窗极目轻云碧书破秋空雁一行 

　　○古木寒鸦图 

　　疏林萧瑟已凉天结阵寒鸦往复还落叶风多栖未隐秋声啼破夕阳烟 

　　○芦洲独钓图 

　　秋光已到荻花滩昨夜霜添桕叶丹欲问伊人何处是空江万里一渔竿 

　　○夜坐漫吟 

　　猎猎西风万籁哀镫昏残漏梦初回明蟾影落轻霜白黄叶声惊急雨来鬓雪不容诗笔扫愁城暂借酒兵开旧游往事都萧索剩有牛衣卧草莱 

　　○题落花蝴蜨 

　　东君归去落花中万点阑珊一夜风蛱蝶也知春可惜共沿溪水觅残红 

　　○夏日漫成 

　　茅亭窗外放新荷小沼熏风起细波赤日行空浑不识垂杨满地绿阴多 

　　○新凉 

　　文窗凉意透红纱暮雨初收月正斜庭院无尘苔色净雕阑新放紫薇花 

　　○与长男图箕试助教官箕中式第一余第二奉文行取入都 

　　此身自分卧烟霞鹤简来催两鬓华未必云霄终梦寐依然笔墨是生涯儿曹幸已开前路老子何妨殿后车为祝慈亲休远望归来彩服拜宫花 

　　○谒夷齐庙 

　　万壑羣峰朔气飞夷齐祠下暂停騑只今北海惭顽懦终古西山叹蕨薇泺水要人瞻圣范 【 泺河桥圯觅渡庙下因得瞻谒】 清风为我振行衣低徊几度难言去滚滚寒涛下夕晖 

　　○新店吊周将军遇吉 【 墓在南山之南麓】 

　　天命潜移自正嘉竖儒窃柄起征沙烈宗若遣尊旄钺逆贼宁惟避纛牙 【 将军既擒李双喜自成欲引去又曰守将如周将军吾安得至此】 万载蒸尝崇我国一门忠勇属君家 【 夫人升屋与贼鬬力不支太夫人命阖室自焚】 孤魂莫向西翘首故主山陵锁暮霞 

　　○晓行 

　　镫光回短梦星影照征鞍冰雪三冬暮轮蹏五夜寒情深诗语拙心静酒杯宽去日吟题句今期取次看 

　　○道中吟 【 二首】 

　　烟光岚色拥榆关远近羣峰耸翠鬟任使严风吹短鬓不教垂幰为看山 
　　雪光艳艳起寒烟月落星疏欲曙天山影遥开云五色凤城应在日轮边 

　　○暮春临帖偶吟 

　　一片轻云细雨过绿杨院宇落花多晴窗写得黄庭帖愧杀丰神不换鹅 

　　○题兰 

　　空谷自古今何忧伍众草惠然来清风幽香在怀抱 

　　○遐亭以诗见寄次和却寄 【 二律】 

　　挹翠堂前翠若何睫巢黄叶晚风多梦回远道迷秋雨月落清辉隔绛河寸草春晖依爱日尺书双鲤托洄波嗟余离索无同调羡子埙篪迭奏和 
　　聚首分襟有夙因云山万迭隔情亲莺期未卜同声日梅信空劳远驿尘落叶凉风来旅雁斜阳秋水望伊人余怀渺渺凭谁诉镜里频添白发新 

　　○书斋独坐 

　　秋气薄书床金壶漏乍长凉风吹短鬓明月满虚堂木叶飞轻影篱花送远香清宵谁共赏独自步回廊 

　　○秋日过双峰寺 

　　小憩双峰寺峯头挂夕阳溪光浮殿宇岚翠滴衣裳漠漠晚天碧离离秋草黄西风送归骑铃铎听微茫 

　　○冬初归自东郊 

　　策马残阳里寒云极目平林空霜野阔水定草桥成败叶随风起澄潭促浪清衡门何处是新月一钩横 

　　○露兰 

　　冰根碧叶杂荒芜晓露迎晖缀宝珠笑靥半含还半吐素心皎皎濯醍醐 

　　○晴兰 

　　谷风吹野养花天九畹幽丛散暖烟仙蕊露干香远馥向阳几叶影翩翩 

　　○月兰 

　　苔护崇兰结绿阴玉绳不动夜沉沉石边几本冰根冷素魄流辉映素心 

　　○题画兰 

　　细雨侵窗古砚凉挥毫兰蕙满书堂素屏绕榻占清梦墨渖临风散祖香阆苑有花春百亩空山结佩楚三湘是谁臭味从吾好入室同心两坐忘 

　　○雪兰 

　　风促同云卷雪狂飘来兰畹压幽芳素心本具冰霜操飞向窗前作冷香 

　　○题破盆兰花 【 兴化郑进士燮号板桥仕潍县令书法兰竹妙绝一时已入　国朝画征录常作破盆兰花】 

　　宝墨淋漓染素翰破盆偶仿板桥兰祖香自是无增减莫与雕栏两样看 

　　○冬夜怀遐亭 【 二律】 

　　皎皎西飞月愁心欲寄难故人千里隔树影一庭寒诗句凭谁赏星躔祇独看无穷惆怅意吟望自盘桓 
　　夙慧钦吾子天机迥绝伦素心盟澹泊雅度出风尘孤夜牵离梦联吟忆早春何时重晤语翦烛醉芳醇 

　　○冬日过双峰寺 

　　寒云萦古殿画壁敞双楹积雪透山骨断冰流水声岩枯岚影淡烟冷暮光清策蹇人归去依依系别情 

　　○雪 

　　漠漠春云重飞花撒玉团侵来书幌白铺向草堂宽喜卜三农瑞愁增万井寒冷风吹不断梦里打窗栏 

　　○雪晴 

　　夜来碎玉已收声窗纸生红喜得晴旭日乍烘春雪艳东风缓送晓云轻童寒扫径频呵手雀暖争枝互鬬鸣为忆探梅曾策蹇璚瑶踏徧觅诗程 

　　○度岁以来雨雪连绵晴日颇少寒气愈盛因成长律 

　　两月才能几日晴六花时作打窗声冻云不遣东风解冷絮将填大海平积素庭轩常没胫凝寒草木尚含萌围炉呵砚吟扪鼻兽炭频添酒独倾 

　　○赠金泗樵 

　　早从洙泗溯渊源更向图书究本原星斗心胸天亦小缥缃糟粕卷空繁诗敲晴雪看文藻座入春风仰笑言樗栎我惭依玉树愿将绳墨就班门 

　　○城楼远望 

　　无边景象望中来城上楼高近帝台四塔佛光摩日月二陵佳气接蓬莱山川盘郁风云壮阡陌纵横锦绣开万祀龙兴重根本天经地纬缅鸿裁 

　　○郊行 

　　冥冥余夜气蒙影现遥天白剩幽岩雪青飞远岫烟山岚含叆叇河水泛沦涟渔父知何处沙鸥傍钓船 

　　○感吟 【 六言二首】 

　　未得竟寻邱壑尚能小有林塘不觉半生是梦居然两鬓如霜 
　　往事已如逝水旧游都是空花莫忆当年幻境且娱眼下韶华 

　　○泗樵言秦君梗概不胜悼惜因成长句 

　　先生自是不羁才湖海飘零亦可哀圮上素书当日秘枕中鸿宝几时开飞鸿剑气沈牛斗明月珠光没草莱交臂无缘成怅惘难将遗恨问泉台 

　　○次春郊元韵 

　　野游晴正好款段踏芳春绿柳纔舒眼朱樱未点唇花光含丽日风意起青苹远岫凝轻黛洄波皱细鳞韶华呈艳冶诗句鬬鲜新应接人无暇长吟小欠伸 

　　○次春日六韵 

　　题春佳句属君家我亦颦眉咏物华胸有灵机舒锦绣天将丽景灿云霞绿烟拂地千株柳红雨飞空十里花树底车宜乘小驷风前扇拟试团纱一樽村酿携柑酒盈把山蔬荐蕨芽投得奚囊诗句满野芳醉插帽沿斜 

　　○次和夜月观花八韵 

　　寂寂名园笼月地溶溶皓魄照花天寻春无事登山屐卜夜疑乘棹雪船植得瑶池琪树满涌来碧海宝珠圆空涵色象真成幻写入虚灵艳更妍一片金波镕玉镜万枝紫姹间红嫣冰魂漏永迷蝴蜨芳梦宵深警杜鹃皎洁不随云影暗妖娆正浥露华鲜如斯景物君能咏想象香光我亦怜 

　　○次和泗樵见赠之作 

　　隽笔曾无一点尘吟来字字拟南珍会心花鸟皆成妙得意文章信有神桃李门墙三月雨诗书酝酿四时春驽骀我久惭追步君独超羣迈等伦 

　　○金泗樵以多篇见示答以长歌 

　　火轮飞焰天中央湘帘高卷开堂皇长吟挥汗苦炎热窗明几净空彷徨一歌再鼓不成曲陈陈相因惭粃糠捧君佳什回环读幅幅击拊如琳琅韩潮苏海走气势子云相如兼骚庄泛揽羣言入炉冶胸中鼓铸呈精光纪梦两篇最奇绝游仙何必推曹唐瑰丽离奇不可状恍若洪厓浮邱来扶将何幸拉我登天阙龙腰鹤背偕翱翔知君本是谪仙客故尔精神结注非寻常长歌娓娓数百语触手妙绪何汪洋白衣苍狗寄幽远天空海阔怀莽苍忽尔鸢鱼足儒理深衣大带垂堂堂忽尔高举如仙人瑶草玉树琪花香忽尔枯寂似释子萧然钵笠来西方变幻百怪难拟议笔锋到处生光芒其余诸什烂云锦纷纷掩映争辉煌低回我自愧形秽不敢踵韵期颉颃忆我学诗三十载半生师友多江乡吴山楚水贮行橐江花汀草皆文章好风一苇渡洋子叩舷六代悲兴亡北涉黄河望沧海天地乃尔多包藏东登泰岱观日月六合极目空微茫乃入都会见巨丽始知陆海真洪荒陆离熣灿杂五色迷人欲使双睛盲开拓心胸竟何似徒令跋涉劳梯航嗒焉归来驻蓬荜一邱一壑聊徜徉闭门寡侣愈孤陋骚坛无事争雄强今岁与君建旗鼓彼此破斧或缺斨连篇累牍不相下争排笔阵驱词场君才既富性复敏气盛不拘言短长我范驰驱计步武鸟蛇前后求安详守正自能待劲敌出奇制胜殊未遑自春徂夏数十作未尝放笔为歌行此调不谈亦已久但觉蹇涩非铿锵自朝至于日中昃书成屋角飞斜阳掷笔朗吟自斟酌暮天习习熏风凉愿将此作质法眼勿为世俗之见徒揄扬 

　　○渡辽河 

　　漠漠平沙日影低西风一苇渡辽西长安怕醒深闺梦打得黄莺不敢啼 

　　○晓行 

　　树杪秋红缀晓霞西风萧瑟下芦花愁人多少关山梦残月光中到海涯 

　　○送黎乐安归越南八首 【 乐安名忻安南义安处英??都府南塘县嫩柳社人国乱起义兵败随安南国王黎维祺入宝丹关遂安插于盛京明年壬子春余得遇于太和堂药室言语不通问答以笔词皆大雅语有本原遂订交焉甲子春蒙恩命以黎维祺之柩归葬越南新封并资送各省安插之安南旧臣回里爰成八绝以志怀思】 

　　诏许羁臣故国回天书一纸下三台晓来跪听堂皇下怪底镫花昨夜开 
　　半生已分老东辽赖有方书破寂寥此日来归真意表岂惟没齿感皇朝 
　　太和堂上正三春把笔倾杯两意亲毡笠羊裘心自远知君不是等闲人 
　　缟纻相亲十二年东风昨夜有啼鹃短吟惜别无奇句几度挥毫意惘然 
　　琐尾流离痛从亡沈沙折戟战场荒英山岚翠琤江水回首当年总断肠 
　　云山几万隔黔滇铜柱西南更有天日暮怀君舒望眼断魂祇在夕阳边 
　　杯酒相邀强作欢贺君不敢泪阑干黯然已是悲生别况复音书一纸难 
　　赠君玉玦当刀环去去行旌大惠山为嘱西风秋夜里好吹清梦度榆关 【 大惠山安南山也】 

　　○题画兰送范近光 【 名如松安南人与黎君同来而安插在黑龙江】 

　　闻君十载戍龙江知是征兰梦渺茫此日承恩归故国声华应胜畹花香 

　　○邨中 

　　柳阴冉冉乳鸦啼掩映柴扉拂水低何处篴声深绿里随风断续过桥西 

　　○寄普遐亭 【 二律】 

　　风流含大雅吾爱普遐亭笔底开千嶂行间醉六经联吟听夜雨共立数春星何日同携手重倾竹叶青 
　　目断燕云远残阳带晚天深情虽欲寄寸楮未能传六月沧溟息中秋桂树妍知君驱骥足已执祖生鞭 

　　○修理先君子茔墓 

　　佳城凝山脉长垣绕墓门鸠工劳相度继绪赖儿孙候雁惊霜信秋虫泣草根音容何处是野树掩黄昏 

　　○晚眺 

　　村炊敛暮烟小立晚风前落照收残雨凉云带远天山空秋漠漠溪涨水涓涓徙倚青松树长吟独悄然 

　　○寄慰遐亭妹丈下第 

　　李廌居然失主司北平飞将数尝奇才高岂遂文憎命器大应知用有时毛?冒毛?喿情怀期视履沈潜意气且删诗遥看来岁清秋月折取蟾宫第一枝 

　　○北塔 【 塔在北门外故呼北塔寺塔砖有尉迟恭字虽未必敬德所造其为唐代无疑】 

　　崔巍古塔薄云高顶上天风振海涛宝月满轮悬北极大千世界入秋豪 【 塔上古镜甚多色皆黑暗惟极上层向南一镜独明】 

　　○懿路道中 【 字义不可解或即挹娄之讹也】 

　　挹娄城北晓寒多霜重羔裘染素罗断塔半留残月影朔风刮面度泛河 【 汜土音读如楚伐郑涉汜之汜】 

　　○晓行蒲河道中 

　　雪压征尘冷不飞村墟处处闭柴扉一鞭遥指辉山影缥缈双峰锁翠微 

　　○冬夜感怀诸友 

　　怀人独对一镫青寒气侵窗逼画屏万迭云山新旧雨卅年魏梦短长亭波涛无路通双鲤零落还愁剩晓星吟望几多离索感萧萧风雪打疏棂 

　　○岁暮南邨归 

　　冈峦积素雪漫漫古径凝冰策马难得句欲吟吟不得北风酸鼻逼人寒 

　　○正月十日偶成 

　　天街又见市春镫丽日晴烟瑞霭凝微度和风门燕舞乍回阳气纸鸢腾鸡皮不共韶华好马齿徒随日月增时节惊心聊取醉银杯有酒大如升 

　　○春日 

　　霭霭和光景物韶宜人为最是春朝垂杨枝共东风软小沼冰随腊雪消瓦雀争鸣喧暖日纸鸢得意入晴霄化机活泼天怀畅曳屐闲行过石桥 

　　○送朝鲜使臣李鲁山高兼之金清山诸君 

　　和光雅度座生春醉我名言似饮醇笔底莲花开妙舌胸中菱镜绝纤尘延陵在古多君子瀛海于今有故人欲问清辉何处是神嵩东畔望冰轮 【 神嵩朝鲜山名】 

　　○得李鲁山金清山见和之作却答 

　　皇华嘉拜幸如何得得归骢乐意多白岳晴岚迎使节绿江秋浪度仙艖钩银画铁今难继水鸟山云古不磨我愧阳春无妙曲巴吟远向郢中歌 【 白岳朝鲜山名】 

　　○望虹螺山 

　　羣峰负势竞嵯峨天半岚光翠霭多晓色宜人双眼豁吕洪山外看虹螺 

　　○阻雨宿三里桥 

　　风雪陵人气欲吞重阴漠漠冻云昏无眠茅店萧条甚独对寒檠锁断魂 

　　○抱关岭 

　　冈峦磅礴复回环石磴崚嶒未易板后所屏藩开巨镇长城襟带拥雄关双溪夹绕奔沧海一岭横盘鏁乱山故垒风云怀往事尚教吟望壮衰颜 

　　○永平怀古 

　　负海凭山古北平汉时飞将气犹生谁知不具封侯骨没羽空存石虎名 

　　○玉田道中 

　　凝膏冷爓夜迢迢笼烛鸣鸾驿路遥残梦迷离落何处晓风吹过彩亭桥 

　　○晓行 

　　唱罢村鸡夜已阑霜风刮面敝裘寒朝霞有意迎归骑一片轻红上马鞍 

　　○首山 

　　三峰倚汉翠屏开峰顶犹存古燧台白首老兵言往事少年曾拾宝刀来 

　　○望虹螺山 

　　天收海雾拥朱轮习习微风起细尘数朵芙蓉天外落虹螺山翠笑迎人 

　　○题画 

　　有客携琴策蹇归奚童却扫闭柴扉西窗小醉斜阳暖一任阶前落叶飞 

　　○宿双峰寺 

　　南峰烟接北峰阴树影迎车暮色沈夜磬一声闻梵贝春潭千尺净尘心幻缘结梦何时醒妙境宜人得契深山月满窗清不寐长吟无复睡魔侵 

　　○访李松峰维翰 

　　水暎霞光浪影红伊人门在夕阳东兴来不用山阴棹芳径携笻趁晚风 

　　○为立亭十二弟题画兰 【 二绝】 

　　白石清溪寄迹深红芽惟傍碧苔阴洛阳锦绣知多少谁向空山结素心 
　　擎空峭壁对晴晖附有芳兰倚翠微一霎天风岩畔过幽香合向碧霄飞 

　　○画兰 

　　写兰不求似不似亦非兰似与不似间素心千古寒 

　　○梦鹤轩夜坐 

　　幽斋独坐夜融融弄影檐花簌簌红树密恰容窗纳月帘疏不碍座当风心涵静契神俱寂思入虚灵念欲空何处更寻仙境界此身今在玉壶中 

　　○雨后郊行 

　　马足青泥滑迎人径草幽远天拖雨脚残日破云头水泛山溪阔烟低野树稠农夫看得意蓑笠叱黄牛 

　　○学廨漫吟 【 二首】 

　　潾潾泮水细生波绿影参差掩芰荷斗室最宜新雨后熏风凉到北窗多 
　　断云拖雨过高城帘卷虚斋素壁明绿树绕檐人寂寂独凭小榻听禽声 

　　○寄答梁鹤庄 【 名承福瑶峰文定公之六子也以景山教习援例得军机中书余乙丑冬入都以诗相送并以山舟侍讲所书闲为水竹云山主静得风花雪月权联句为赠余归后迟回未答今始覆之得六绝句】 

　　三十年来感逝波浮云身世变更多故人零落青门旧白发盈头唤奈何 【 余始晤鹤庄时在丁酉岁乾隆四十二年也】 
　　曾同诸子共趋庭朝退追随过引亭杖履于今魂梦里不堪回首忆横经 【 同时问业者有黄谢张吴诸子及鹤庄诸兄今已仅存更有先文定公而殁者】 
　　骑箕化鹤已神仙 【 先君子后文定公七年殁】 两母云山隔一天安得老人相晤对与君同侍话当年 【 先祖自陕西回避入都即文定宅中作寓是夏六月生余其时两母方朝夕共针线也】 
　　司鹾作宰为家贫清俸重颁足养亲枢要遗徽今具在期君衣钵继先人 【 鹤庄兄五人长早殁次名承舆殁三名承云以恩赐举人今知江西上饶县事四承翼殁五承纶浙闱副榜任两淮盐场大使文定公以内阁中书为一甲第一人以至大拜今鹤庄充军机中书必可继先人矣】 
　　法书分我浣溪笺属领风花雪月权俗骨自来医不得此中清旷恐无缘 
　　海角迢迢忆索居故人应亦念吾庐见君不待梁头月斗室常悬尺素书 

　　○暮行山中 

　　曲折寻幽径青山拥去鞭溪深新雨后草乱晚风前残照下高树暮鸦归远天柴门何处是漠漠隔炊烟 

　　○一月以来连绵霪雨闷中成句 

　　帀月曾无五日晴霪霖何以慰舆情湿云低欲齐檐堕积水深恒没砌平泥落空梁饥燕语烟销沈灶怒蛙鸣疏棂半启书床暗吟望元穹太瘦生 

　　○蒿镫次立亭十二弟韵 

　　折得蒌蒿植院庭乱悬香炷火光荧迷离珠树迎人艳缥缈檀香拂面青?地欲成三里雾暎空疑落满天星却猜月黑雷塘夜散出隋宫万斛萤 

　　○默坐 

　　默坐心神静虚窗片月悬帘波三尺水炉篆一痕烟凉露坠高树素河明远天此中清妙境无隙入尘缘 

　　○齿落 【 八月初四日】 

　　颊辅相依五十秋一朝辞去少迟留咀含曾未知书味摇落由来逊舌柔已向膏粱恣大嚼不随林壑漱清流于今尔我无关涉征汇毋贻同类忧 

　　○题醉仙图 

　　洞里烟霞岁月多桑田几见涌沧波先生不是贪酣醉自向乾坤养太和 

　　○怀朝鲜李鲁山金清山诸君 

　　庭树风凉又仲秋去年同此话瀛洲辞华各擅无双艳品格都居第一筹鸭绿江涛流别恨神嵩山月照离愁贲然何日重酬酢共解相思溯旧游 【 朝鲜王都北倚神嵩】 

　　○秋夜大风继之以雨甚寒 

　　风伯号空逞怒威青镫短榻闭双扉骚人影共秋花瘦落叶声兼冻雨飞万里有书鸿雁冷九霄无路梦魂归醉吟拟欲驱寒去玉粟生肌酒力微 

　　○拟古 【 三首】 

　　高楼有美人容华明月光丹黄无所施缟素为衣裳空帷独自悲徘徊下高堂愿得一心人相共成七襄殷勤结女伴朝夕相颉颃学为好笑嚬亦为时世妆无如非本真徒劳回寸肠敛手谢流辈愿言归洞房 
　　洞房有鸣琴朱弦多古音一鼓再三叹聊以慰悲心明月照素颜清风吹缟衿徘徊复徘徊夜寒更漏沈青春不我留霜华双鬓侵盥手理残机爱此一寸阴蛾眉不入时人情自古今修绠汲寒泉相将此意深 
　　窈窕启明窗罗帷风自开素月西复西所观殊未来置我黄金梭敛我明镜台锦瑟一再弹弦外有余哀言笑日以远容华日以摧与子结相思素心终不回霜气树高空木叶飞林隈揽衣不成眠空阁起徘徊 

　　○秋末暮行山中 

　　到处萧条秋意阑荻花枫叶已凋残烟凝平野山岚紫风拂疏林日影寒新雪销融泥滑滑远镫明灭路漫漫苍茫暮霭迷荒径赖有星光上马鞍 

　　○归自南村 

　　归骑成新句禅关访旧踪断碑青藓合画壁暗尘封叶尽山容瘦云寒雪意浓马蹏残日里缥缈听清钟 

　　○与从弟德基话旧 【 原名公倬充銮仪卫治仪正升怀仁城都司以罣误归里】 

　　瞬息韶华慨逝波世情几许眼前过也知名士尝题凤不信书生解化鹅混俗祇今聊复尔谋生到此竟如何自来白发无公道偏向愁人顶上多 

　　○尚铁峰来访 

　　每依斗柄望文軿忽报柴关小驷停魂梦空劳寻酒国烟花好共叩诗扃三春莺侣迁乔木六月鹏抟息北溟此际与君舒别悃不须重忆短长亭 

　　○万泉河夜步 

　　月色明如许幽寻性所耽花光浮夜气星影浸春潭古寺清钟歇长堤野径谙携筇吟未已已过小桥南 

　　○独酌漫吟 

　　仕为贫驱亦奈何年华空自悔蹉跎人情冷淡黄金尽诗句苍凉白发多混俗祇宜醒且醉闭关直欲哭当歌葛巾且漉新醅酒小梦迷离养太和 

　　○感吟 

　　田中植嘉苗墙头生野草人功与地力无须较多少十日不得雨长空日杲杲墙头草正青田中苗欲槁此理殊难测郁郁伤怀抱 

　　○途中 

　　野路青山外孤村白水边树迷芳草渡烟淡夕阳天车马劳长道波涛感逝川何如滩上叟高卧钓鱼船 

　　○偶感 

　　子晋吹箫便得仙玉炉金鼎总虚传迩来自悟长生诀祇取莺花乐眼前 

　　○骆驼 

　　肿背从教辨是非铁衣曾载美人归而今不用驰千里牧向春郊草正肥 

　　○秋晓 

　　峭寒入夜逼窗纱敲彻晨钟静不哗老树迷离横瘦影半天残月听啼鸦 

　　○暮坐 

　　漠漠秋空雁几行晚烟浮动月昏黄凭窗瘦骨支离甚落叶风多纸帐凉 

　　○病中偶成 

　　久病精神减无心问物华目昏看字误腕弱作书斜小径余残菊凉烟点暮鸦萧萧衰柳叶历乱打窗纱 

　　○哭寿安表弟 【 名锡龄姑丈文彦之侄文长公基之子也长公初无子妾颇多寿安生母王卒众妾欲为不利故长公以寿安托姑母长公以事卒姑母教育丙午举于乡累官至中允余丁酉庚子间与同笔砚】 

　　霜落金台柿叶丹秋镫相对夜初寒君能身作芝兰客我只竽吹苜蓿盘有母存孤生已幸无儿承后死应难空余匣里端溪砚鸜鹆双枯泪眼干 【 余乙丑以行取补官助教赴都寿安以所藏端溪砚赠别】 

　　○秋夜独坐有怀三弟伟 

　　凉云漠漠作清阴静听闲庭众籁吟落叶打窗秋渐老疏钟敲梦漏初深燕台夜雪三年别闽海西风万里心为嘱冥鸿劳寄语有人天末望乡音 

　　○雪后行东山道中 

　　积素凝辉远近同行人直在玉山中青光飞出羣峰外寒逼残阳淡不红 

　　○归自东山 

　　驱车入平陆人在万山西野旷飘风急云昏落日低孤烟横远坞古渡锁寒溪遥指高城近疏镫树影迷 

　　梦鹤轩楳澥诗钞卷三终 

　　●梦鹤轩楳澥诗钞卷四 

　　沈阳缪公恩立庄 

　　除日得三弟公伟书知暂知瓯宁县事值有海盗蔡牵朱濆之警 
　　春雪 
　　夜坐怀旧 
　　春夜漫吟 
　　独坐感怀 
　　村中 
　　行路谣 
　　送叶逸林南归写兰于扇赠之 
　　柬金尚诸君 
　　学课官生作 
　　自遣 
　　哭林翁四首 
　　官学斋前植柳 
　　周爽亭印谱 
　　乌拉草 
　　虚堂 
　　归舍 
　　送马朗山司寇 
　　题画兰 
　　读王瑶峰先生游千山诗 
　　七夕词 
　　王义门以其大父瑶峰前辈诗稿属为校订因题卷后 
　　题云随诗稿后 
　　书怀 
　　九日 
　　秋夜既寝醒见窗月大佳起玩成咏 
　　怀尚铁峰 
　　义门和即事诗次答 
　　闻金銮坡获隽书寄铁峰 
　　怀秀岚銮坡铁峰诸君 
　　题画兰 
　　山村 
　　晓起 
　　冬日行山中 
　　题兰 
　　纂辑诗钞自识 
　　寒夜独坐有怀三弟公伟 
　　夜行村中 
　　题雁有怀舍弟 
　　雪夜忆旧 
　　过双峰寺 
　　怀芗坪三弟 
　　寄朝鲜李鲁山金清山高兼之诸君 
　　出东郊 
　　孙笠山谓余诗多山林气吟此奉答 
　　忆亡内 
　　多风漫吟 
　　夜雨 
　　寄尚铁峰 
　　五月颇寒口号一绝 
　　题画 
　　憩双峰寺 
　　题兰 
　　暮晴感怀 
　　怀香坪三弟 
　　春夜漫成 
　　登石台峰 
　　又一律 
　　寄沈明经秀岚 
　　过东村 
　　与尚铁峰 
　　访铁峰不遇 
　　至双峰寺留宿 
　　双峰寺夜作 
　　山行遇雨 
　　偕竹町 
　　元夜 
　　题昭君怨 
　　春阴 
　　送人 
　　读渔洋秋柳诗书后 
　　万泉河散步 
　　凌晨出东门 
　　春晓 
　　晚步 
　　书怀 
　　遣兴 
　　饮酒 
　　官学偶成 
　　秋雨晚晴 
　　万泉河登楼感兴 
　　河上晚步 
　　夜坐 
　　浑河即目 
　　读庄子 
　　早行 
　　夜行 
　　夜坐 
　　永夜静坐颇得幽闲之趣因成二首 
　　早醒 
　　幼孙景逊教以唐诗多而不忘时向老母背诵以博果饵因占四绝句 
　　塞下曲 
　　读唐诗成绝句四首 
　　十一月十三日忆三弟公伟 
　　十二月望观月 
　　咏镜 

　　○除日得三弟公伟书知暂知瓯宁县事值有海盗蔡牵朱濆之警 

　　南云望断旅鸿疏一纸飞来正岁除五十三龄双雪鬓七千余里万金书烽传闽海严新令梦阻仙霞绕故庐忆得屠苏谋共醉寸函相对意何如 

　　○春雪 

　　风聚春云夜不晴残更忽觉峭寒轻起来却卷西窗看琼树瑶阶照眼明 

　　○夜坐怀旧 

　　祇今病骨怯宵寒料峭风多倚户难得句微吟呵冻写拣书独坐掩镫看燕台缟纻流云散吴院莺花小梦残几许旧游都往迹被裘重忆听更阑 

　　○春夜漫吟 

　　九十春光一月过东园花信竟如何层云不动天将雪小沼初融水欲波翦烛无眠谋小醉披书有契发长哦不愁鬓发随时短却喜推敲得句多 

　　○独坐感怀 

　　猎猎东风急云开雪意阑耽吟忘坐久多病怯春寒白发随才短愁肠赖酒宽徘徊看日影已过石阑干 

　　○村中 

　　东风轻压暖烟低径草青才没马蹏溪水乍深消腊雪土膏初润试春犂花枝留客谋酣醉山色宜人待品题倚杖柴门残照里依依杨柳暮鸦啼 

　　○行路谣 

　　山重重水迢迢云峦缥缈山路遥浪游汗漫亦何为舟车烦殆心旌摇危峰山?截嶪羣山高怪木蒙密石硗硗猩猩啼月虎夜号白日未匿来山魈江湖灏渺多波涛长风驾浪声萧萧排空出没鼋鼍蛟神龙变幻为氛妖游子到此意气尽欲行不行空悲骚故人曾结生死交赠以龙纹双宝刀锋能切玉灿如雪光怪所及神鬼逃任使万里翔与翱山高水深无阻挠吁嗟乎禹鼎沈沦不可见魑魅魍魉谁不遭人生切勿轻游遨为君一歌行路谣 

　　○送叶逸林南归写兰于扇赠之 【 名相字佐民浙之宁波府人】 

　　风尘弹指十年余秋月春花忆旧庐沧海片帆君自去故人萧索竟何如 
　　离心已逐海云飞欲谱骊歌笔力微短箑幽兰三两叶香风万里送君归 

　　○柬金尚诸君 

　　轻风扫绿苔为待故人来展榻启明窗小园花正开 

　　○学课官生作 

　　短檐素壁纸窗明弦诵居然继古声训迪久惭唐博士雍容何让鲁诸生书因得解花同笑心至忘机鸟不惊我自疏慵叨月俸难将多士贡司成 

　　○自遣 【 二首】 

　　静中日月似年长世事闲观淡欲忘天地有情容我拙春秋多暇为诗忙聊将薄俸谋甘旨敢以疏材企栋梁案上好书樽内酒山园时荐野蔬香 
　　曰归卅载卧烟霞斗室栖迟兴转赊细雨恰生帘外草好风不落案头花浮云来去成今古往事兴衰自岁华未得忘情如太上夜深有梦到天涯 

　　○哭林翁四首 【 翁名柏山左莱人精青鸟术来游于渖名重一时】 

　　君已神归入杳冥夜窗犹忆说天星青山原自堪埋骨祇是无人解葬经 
　　寻山问水尚精神矍铄哉翁近九旬一笑掀髯心自得不离奇处是天真 
　　钩深守约不同尘三法持衡妙四真多少佳城亲窆穸埋君今日是何人 
　　理气真源已尽窥惜乎宛转合时宜金针未得斯人度几卷残书付与谁 

　　○官学斋前植柳 

　　折来杨柳带轻烟种向虚斋小牖前干弱每须扶短竹土松最喜沃清泉敢期棠荫留遗爱聊拟槐街企昔贤为语庭阶桃李树风流张绪在当年 

　　○周爽亭印谱 【 名晖铁岭县庠生】 

　　南风吹墨云急雨飞檐溜何以破岑寂徘徊对圭窦铁峰遗小册云是爽亭授丹泥印文字淹雅亦朴茂古篆列鼎彝居然秦汉旧大者或如栗小者或如豆从容游刃余翔翥如灵鹫奇崛作古拙怒蹲如猛兽爽亭本快士岂屑俗儒陋驰驱于规矩不为规矩囿乃以扛鼎力寸刀腕下奏我昔学剜印文何不可遘锟刀与花乳时时在怀袖亦欲集卷轴迄今未能就迩来目益衰毫芒昧清昼得君此印迹展转再三复愿君神此技上追斯与籀 

　　○乌拉草 【 清语江为乌拉】 

　　青青有草碧江边遂尔名因乌拉传细叶秋丛身似束清碪夜杵软如绵履霜制葛原难任卫足倾葵仅自全南国久闻称不借御寒较此拟天渊 

　　○虚堂 

　　虚堂昼静独徘徊帘幙无人风自开花雨不知何处落乱红飞舞上青苔 

　　○归舍 【 二首】 

　　自饱园蔬脱粟香午余磅礴倚绳床疏帘一任风来去领取茅斋北牖凉 
　　长昼无人静闭门雨余庭树锁黄昏月轮影落平池里吟得新诗教小孙 

　　○送马朗山司寇 【 朗山以仲春来任陪都此部六月下浣又升任河东河道总督】 

　　渖水才经洗辙尘天风又复促征轮秋官正切沾时雨河政旋看寄老臣赠别自饶新笔墨论交犹是旧情亲欲知此后相思梦祇在淮黄泗济滨 【 朗山为杨希亭外兄之姊夫余徐氏甥女是其长子妇】 

　　○题画兰 

　　不画凡花只画兰丰神无异作书难如今也看赤?垔赤?支好笑未当初学牡丹 

　　○读王瑶峰先生游千山诗 

　　梦想千华廿七年未能曳屐访林泉却看字字波翻峡似见峰峰剑倚天云起空蒙晴作雨瀑飞灒漫水成烟何时碑搨香岩寺得结灵山翰墨缘 【 诗言香岩寺有雪庵碑唐刻也】 

　　○七夕词 

　　星影潜移碧汉沈露凉风净夜初深年来不乞天孙巧闲却朱丝七孔针 

　　○王义门以其大父瑶峰前辈诗稿属为校订因题卷后 

　　前辈遗音尽典型萧然不以一钱名落花啼鸟怡天性流水行云寄世情大雅声华钟鼎重小巫评骘羽毛轻我生较晚兼随宦未向龙门获识荆 

　　○题云随诗稿后 【 云随义门之尊公也青年早世】 

　　开编渺渺独愁余竟此生平水月虚清气盘旋仙露润高怀飘逸绛云舒金泥恨未承家法玉种欣能读父书鸿爪祇今堪骥附笛渔小草正相如 【 义门拟以云随诗稿附订瑶峰先生集后如曝书亭集笛渔小草之附刻也】 

　　○书怀 

　　日见头颅白雪侵韶华瞬息度驹阴半生书剑无长技万里金兰有素心结习竟难忘翰墨前途久不计升沈新诗且喜装成卷未负当年好苦吟 

　　○九日 【 懒于出游闻王义门登高因以东之】 

　　九日当年兴亦豪祇今懒惯怯登高黄花纵遣簪双鬓白发居然过二毛酒醉恐人讥落帽才疏自古怕题餻知君携侣龙山去我待清词下浊醪 

　　○秋夜既寝醒见窗月大佳起玩成咏 

　　梦回虚白生华月满窗纸爱此烂银光披衣更深起树影落参差错认一庭水凉风袭襟裾清气沁肌髓万籁寂无声心在空灵里 

　　○怀尚铁峰 

　　花骢去去夏徂秋闻说泥涂过挹娄 【 城北六十里地名懿路盖挹娄之讹也】 瑟瑟西风吹别梦萧萧明月照离愁酒杯欲共谁斟酌诗卷惟余自校雠千五百言劳远寄 【 铁峰寄赠五排一百五十韵气魄词彩令余搁笔真杰作也】 龙山麟水少同俦 

　　○义门和即事诗次答 

　　风流自是旧王家促膝清言北斗斜玉粒惭无香稻饭竹炉赖有碧螺茶 【 碧螺春茶出苏州太湖洞庭山】 大能稽古从吾好小不逢时漫自嗟投我新诗盈卷轴乱飞五色笔头花 

　　○闻金銮坡获隽书寄铁峰 

　　故人拔帜已先登我念君犹未共升运笔天机真烂漫立言风度最端凝莫云造化能为幻所信文章自有凭六月北溟看暂息行将九万待云鹏 

　　○怀秀岚銮坡铁峰诸君 

　　诸君天质尽超羣叩我时争字句新心以无猜成妙契交因耐久得情亲飞声黉序称三友振翮云霄已一人老马自惭途未识几劳屐齿印苔茵 

　　○题画兰 

　　清露涓涓晓未干轻风细细绕雕栏写成不必幽人佩只此丰标秀可餐 

　　○山村 

　　细草危桥一径斜柴门高柳是谁家蕨羹麦饭无余事闲看溪边桔梗花 

　　○晓起 

　　窗纸渐生白披衣当户前离离分曙色漠漠对凉天残月淡花影晓风开柳烟襟裾余爽气徙倚独萧然 

　　○冬日行山中 

　　木叶卷寥空飕飗起朔风万峰寒翠里一点夕阳红 

　　○题兰 

　　乱吐红芽破碧苔空山生小远蒿莱虽无桃李春风面会有声华御史台结佩未须湘水去掬香都入砚池来移将九畹神仙种叶叶花花笔底开 

　　○纂辑诗钞自识 

　　君不见高山大渊置姓氏古人好名乃如是又不见载笔纪传成史书恐名不彰以没世自晋唐宋递元明或着诗篇或琐志古人结习不可除今者后人宁有异余亦吟诗千余篇共成五万二千字吾闻太上立德次立功垂之空言嗟罔济况乃风云月露词虽工仅号雕虫技抑闻诗以道性情或云古者诗言志葩经三百十一篇大抵发愤所为制最是劳人思妇辞等闲谣谚偏姿致当时出语岂求工天籁之鸣不可企后世纷纷无病呻乃尚浮文争绮丽章求典赡句求丰往往夸多翻害义溯从十六窃为诗其时正课攻时艺蝇头小字累成编不令人见藏经笥及今白发已盈头犹自耽唫如往岁暑日寒宵自较雠缥缃似较牛腰细灾梨祸枣愧无资用托中书为编次虽无功绩似前人聊纪生平所遭际自少及壮至于今纪月编年如掌记其间三十有六季纷纷人事填胸臆曾上金台登岱宗车烦马殆燕齐地南下黄河渡大江震泽扁舟臻海澨思亲怀友托讴吟吊古凭今动幽思春花秋月寄闲情对酒当歌吐奇气割裂篇章耻饾饤堆积羣书陋獭祭固无奇语泣鬼神亦时机轴生新意半生心力在于斯不忍鸿毛等轻弃忆从归我旧蓬门不获名流相砥砺造化弄人多坎坷幸未执鞭隳此事晚年鸣铎注一官居然不食如匏系散衙退息有余闲每每推敲再三四于今会萃辑成书裁锦装函自珍秘吁嗟乎少时妄念颇亦奢而今不复思功利只此区区数卷诗用以遗留于后嗣其幸或为世所传其幸后昆能缵继不幸或生愚子孙覆酱糊墙任委置即今散失或不收转愁后辈生訾议吁嗟乎悲从中来写我心叙作长篇聊自识翦烛高歌歌即书琢句雕章非所计 

　　○寒夜独坐有怀三弟公伟 

　　树影朦胧淅沥风闭关独坐寂寥中课诗遣夜葵笺碧煮茗消寒炭火红魂梦五年依海月音书万里望春鸿遥闻巨盗膺天殛 【 邸钞海盗蔡牵为官军击沈于海弟前曾缉获盗伙二人】 曾否同襄尺寸功 

　　○夜行村中 

　　荒径迷衰草驱车独夜行断冰迎月白野烧入昏明风力侵衣劲霜花拂面轻前村知不远隐隐辨人声 

　　○题雁有怀舍弟 【 二首】 

　　蓼花零落荻花开江上西风雁又回我有鹡鸰千万里何时天末寄书来 
　　塞草初黄夜有霜秋空云净雁成行几回啼醒他乡梦嘹呖声中月满床 

　　○雪夜忆旧 

　　雪花积素广庭宽晴后昏黄月色寒记得老梅低瘦影一枝横压石阑干 

　　○过双峰寺 

　　一双螺髻倚云端岚气飞空浸碧湍地暖草芽先欲吐峰高雪影未全残金铃语断东风细石鼎香消夜雨寒几度到来难便去何时结屋倚松峦 

　　○怀芗坪三弟 

　　纸窗风瑟瑟逼幕峭寒生忽听中宵雁深关万里情戍楼低晓月画角动春城吟望闽天远凭谁问海程 

　　○寄朝鲜李鲁山金清山高兼之诸君 

　　吟望东瀛璧月圆诗成附鹤寄诸仙开函应是才三月忆别何期竟五年会有干旄联旧雨宁无翰墨续前缘尺书不尽相思意珍重封题独惘然 

　　○出东郊 

　　暖云烘日晓霞红吹面轻寒料峭风隔屋乳鸦藏弱柳避人归雁入高空溪流欲畅冰初泮野草才萌土未融再到似应春色好拟将吟醉艳阳中 

　　○孙笠山谓余诗多山林气吟此奉答 

　　谓我山林气山林别有春祇愁悲大隐未获养天真冷署分官席炎涂逐俗尘自因寒素久台阁岂同纶 

　　○忆亡内 【 二首】 

　　人世春如梦繁花依旧春如何花满树不见种花人 
　　不见种花人花落纷如雪红雨滴青苔点点臙脂血 

　　○多风漫吟 

　　愁芳绝林日日风萧斋坐我寂寥中卷帘懒向苔阶看花雨平堆一寸红 

　　○夜雨 

　　风吹海雾作轻阴树色迷蒙暮影深万里暖云春漠漠一天细雨夜沉沉看花拟欲燃红烛敲句无嫌拥翠衾却望朝来晴旭好青山几处待幽寻 

　　○寄尚铁峰 【 四首】 

　　书城日拥自嚣嚣痛饮能教块垒销有笔如君堪售赋等闲莫漫事渔樵 
　　同人三五尽飞声桂苑槐阶踏屐行岂待敛藏三载后一鸣方始万人惊 
　　望子轺车秋复春明蟾十五度如轮如何学得东山卧不向西南问故人 
　　应是君诗别有编我诗亦复辑多篇何时坐我松花阁相共推敲绿酒前 

　　○五月颇寒口号一绝 

　　五月居然未释裘凄风细雨共飕飕富春老子非多事谁谓因名下钓钩 

　　○题画 【 二首】 

　　好是青春二月初远山明靓绿阴疏幽禽啼后闲窗静花影满楼人读书 
　　浓阴一片落窗前漠漠澄波浸碧烟草阁江深寒正好蒲帆谁系米家船 

　　○憩双峰寺 

　　净土无忧暑气侵坐来清秘涤尘襟水穿石隙笙簧细烟积山坳翡翠深疏磬一声虚阁静远岚四起夕阳沈诛茅亦有幽栖意暂倚云关寄短吟 

　　○题兰 

　　习习东风空谷春等闲原不惹氛尘猗兰操后谁相识祇有灵均是解人 

　　○暮晴感怀 

　　小院无尘静不哗萧萧庭树集归鸦乍开晴色收残雨为卷西窗看落霞暮霭渐迷深径草凉风欲老绕篱花闲愁底事难驱遣多是怀人感物华 

　　○怀香坪三弟 

　　迢迢复迢迢相去万里遥子在南闽中桑梓乃东辽明月照相思徘徊已中宵相望不相闻霜空素影高羡彼云中雁行行翔以翱羡彼庭下荆比比枝附条古人重离别情非儿女曹所重笃天伦故以戒游遨或云丈夫身耿耿志云霄尔我迫饥寒区区谋斗筲忆昔在京华别泪湿绨袍我东子则南音问颇寥寥云中道路长谁为陟岧峣经年或一书每恨阻鸿毛安得如黄鹄振翮归崇朝安得化游鱼一溯剑津涛妄念逐心生怀思空自劳何以解繁忧聊以酌芳醪把酒发浩歌不复事推敲愿言托长风寄音闽海潮 

　　○春夜漫成 

　　微雪初晴下夕春薄寒渐减气和雍虚阶土润轻尘少小榻人闲倦态慵烟度柳丝风细细冰消池水月溶溶一瓯薄醉浑无事卧听青云寺里钟 

　　○登石台峰 

　　杖策登山顶天风鼓敝裘唾沾飞鸟背袖拂乱云头青霭羣峦合澄波一水流湾环含雉堞倒浸石城楼 

　　○又一律 

　　峭壁起层层凌空倚玉屏荒台余石镞断塔咽风铃此日生春草何年落大星低徊无限意惟有乱山青 

　　○寄沈明经秀岚 

　　劫来平地幻风波磨蝎君偏命里多片纸衷情言不得沈郎腰瘦近如何 
　　传车何事太悤悤我亦多艰百感丛未得一尊留祖道至今想象梦魂中 

　　○过东村 

　　芳草沿溪一径斜绿荫垂柳是谁家重来不见桃源树何处东风问落花 

　　○与尚铁峰 

　　四壁琳琅绝妙辞如何楳澥可无诗收花入砚香生笔把酒当轩月满巵三日从君藏雾豹五年期子侍坳螭王阳已着先鞭去 【 谓銮坡】 正是弹冠共庆时 

　　○访铁峰不遇 

　　云关寂寂锁葳蕤驾鹤仙人醉未归一树白榆风乍起青钱扑面学花飞 

　　○至双峰寺留宿 【 四首】 

　　新雨湿柔沙清溪绕岸斜一轮残日影几片远天霞薄霭生秋草微风拂径花牛羊归牧笛散入野人家 
　　岚气落高岑崎岖石径深空山惊马足清磬豁人心穿峡泉声咽凌霄树影森松涛传万壑盈耳海潮音 
　　暂借维摩室毡分十笏宽蕨薇留客意鸡酒故人欢云净秋空碧山深露气寒老僧先入定独凭石阑干 
　　杰阁倚诸天当窗璧月圆涧光澄夜气山影淡秋烟心目空千古虚灵净万缘非关灰木者寂灭学安禅 

　　○双峰寺夜作 

　　夜气澄虚白露清佛镫冷照石龛明西风万壑吹黄叶飞向山窗作雨声 

　　○山行遇雨 

　　层岚结翠影霏微拥作重阴没夕晖十里云烟低野路四山风雨上秋衣青泥裹足胶难步黄叶黏人湿不飞蓑笠是谁驱短卫一鞭得得快先归 

　　○偕竹町 【 义门新号】 集笠山斋中夜谈 

　　尘事多羁累今宵共结欢漫敲诗律细不放酒杯宽积雪烟光淡空天月影寒丽谯催我急重惜少盘桓 

　　○元夜 

　　火树银花十里宽歌声喧入白云端春宵素月无人管任我凭栏彻夜看 

　　○题昭君怨 

　　颜色好黄金少美人空向胡尘老黄金多罹网罗黄金虽多终奈何 

　　○春阴 

　　垂垂庭柳绿新添风动柔丝绕画帘十里春云飞不起一天雨意压楼檐 

　　○送人 

　　沾足春泥雪乍消暖烟晴日永安桥骊歌不挽花骢驻莫遣东风怨柳条 

　　○读渔洋秋柳诗书后 

　　金粉繁华没夕阳江皋新染夜来霜萧条几树芜城柳一片秋声入锦囊 

　　○万泉河散步 

　　不向云关叩佛祠扶筇沙径自寻诗檐铃语细东风软岸柳阴移午日迟为爱青山谋小筑因临流水立多时个中天趣谁能识吟望春原我独知 

　　○凌晨出东门 

　　凌晨出东门春风吹我衣明霞照远天怀袖挹清辉高低林莽间野冢何垒垒少老或不齐贵贱同一归或者木为薪或者仆其碑乃有高明子慷慨有遐思思欲乘白云思欲茹青芝蓬莱徒妄传神仙安可期何如卜林泉饮啄随所宜长眺及山颠高歌溯水湄于物无所求生死任天机乘时爱景光无为逝者悲 

　　○春晓 

　　东风收雪晴半夜春寒重辨色纸窗明晓角吹残梦 

　　○晚步 

　　屐齿闲行印绿泥石桥南畔觅幽蹊烟生野浦澄波远树绕春城落日低万里投书愁雁影经年怀友怨莺啼独吟沙岸浑妄久新月如钩上钓溪 

　　○书怀 

　　抱关击柝亦医贫落落乾坤寄此身万里风尘余白发一生花鸟负青春文章必欲期名世肝胆休教浪许人今日闭门甘伏枥不堪回首重伤神 

　　○遣兴 

　　三径芳尘掩绿苔高堂虚敞四窗开风前移榻当轩坐雨后分花绕砌栽乐趣只从闲处领天机每向静中来茶余睡罢浑无事吟得新诗手自裁 

　　○饮酒 

　　伏雨连朝长绿苔一樽时对北窗开谁云酒是消愁物往事都从醉后来 

　　○官学偶成 

　　宵来大火流节物动新愁我自甘鸡肋人将笑虎头凉风生远树残照下高楼弹指成何事萧骚短鬓秋 

　　○秋雨晚晴 

　　长虹倒挂雨初收几榻清凉四壁秋飞尽碧云天宇净卷帘风入夕阳楼 

　　○万泉河登楼感兴 

　　溪上轻烟拂水流凉波细草乍成秋尚余柳色舒青眼未放芦花点白头西岭云飞归别岫夕阳人倦倚高楼无端百感增萧索安得忘情似野鸥 

　　○河上晚步 

　　几株疏柳绕沙堤野水平桥落照迷一片凉烟飞不起黄昏影里乱鸦啼 

　　○夜坐 

　　银汉清澄白露凉西廊月影转东廊怀人耿耿不成寐远雁数声秋夜长 

　　○浑河即目 

　　漠漠青云掩赤霞长河风急卷银花空林落叶秋无主一片残阳噪晚鸦 

　　○读庄子 

　　生死须臾事彭殇固可齐乃知鹏运海原不异酰鸡 

　　○早行 

　　远坞鸡初唱人家户尚扃天光沈水白霜色扑衣青大野迷轻霭寒空带落星能知清旷意不复惮劳形 

　　○夜行 

　　暝色生岩谷苍茫路不分乱鸦惊夜树故鬼啸秋坟溪阔迷寒渡山昏锁冻云野途谁可问败叶下纷纷 

　　○夜坐 

　　焚膏嫌昼短掩卷一镫凄凝雪侵窗白寒星入户低遣怀常觅酒得句始拈题深夜沈疏漏栖鸡冻不啼 

　　○永夜静坐颇得幽闲之趣因成二首 

　　人愁冬夜寒我爱冬夜永尘事白昼纷意念深宵静默默一编书荧荧一镫影无殊平旦时令人发清省 
　　高空雪始收古木风初定冷月上疏窗一片寒光凝天机自奕奕道心常醒醒静坐数疏钟谁与同清兴 

　　○早醒 

　　微醺醒后烬炉香纸帐寒宵布被凉岁逼常愁双鬓短梦回不耐五更长欲教夜气涵天性偏是诗魔扰睡乡怪底冻鸡啼较早误人颠倒着衣裳 

　　○幼孙景逊教以唐诗多而不忘时向老母背诵以博果饵因占四绝句 

　　风雪萧萧独闭门竹炉拨火酌匏樽新诗吟罢先登稿更写唐诗授小孙 
　　仅是三龄说四龄丰颐细齿两眸青一回雒诵清娱耳字字珠圆水泻瓶 
　　探得曾萱小睡醒携书读与老人听开奁按句酬佳果半日支颐笑未停 
　　孙非驽钝母康强有禄堪支一岁粮领得天伦真乐趣不须人事扰回肠 

　　○塞下曲 

　　白草黄沙望不穷旄旗大漠鼓天风男儿未带封侯骨牛斗□横剑气红 

　　○读唐诗成绝句四首 

　　王颖川 
　　李玉溪 
　　李昌谷 
　　白香山 

　　?王颖川 

　　格幽思远迥离羣太息桓灵枢密瞋百首宫词娇妩媚毫端现出美人身 

　　?李玉溪 

　　玉骨玲珑锦绣肠齿牙吐出五云光合当百宝流苏帐金鼎常熏海外香 

　　?李昌谷 

　　万里沧波浩渺中汀洲何必尽消融自将浅易开生面别有精神李杜同 

　　?白香山 

　　神仙岂合驻人间白玉楼成即赐环石破天惊难比拟会须撞碎铁围山 

　　○十一月十三日忆三弟公伟 

　　为底天南信愆期不似潮离情看素月清梦度寒宵时欲三冬暮书仍万里遥霞杯将介寿应是忆东辽 【 十五日为太宜人诞辰】 

　　○十二月望观月 【 二首】 

　　碧落羣嚣静清光一片寒不知深夜里耐冷几人看 
　　雪光飞冷艳霜气淡寒烟未肯轻归寝重看待来年 

　　○咏镜 

　　金水精华别有神不须拂拭绝纤尘且将玉匣收全象莫遣清光远射人 

　　梦鹤轩楳澥诗钞卷四终 

　　●附洪北江赠楳澥先生诗 【 卷葹阁集】 

　　送缪公子公俨之江浦兼简孙大渊 
　　送缪公子公俨出都 
　　奉酬缪公子白沙河见怀诗 

　　○送缪公子公俨之江浦兼简孙大渊如 【 余四月中入都与缪遇逆旅遂订交】 

　　相别翻怜相见迟坐中人影壁间诗魂摇青草东风路梦立黄河远岸时 【 与缪初相值处】 病马去来应有恨秋禽踪迹本难知寥寥门闭红尘里残腊都将浊酒支 
　　去去遥山一桁青愁程先已梦中经江南迢递伤情思公子知交有性灵久据灶觚看读易暂探石阙纪搜铭来朝风色东南便我亦商归大海萍 
　　好因鲂鲤答枯鱼总觉蛩蛩念巨虚白日怀入当槛坐红云羡尔对江居身名莫笑中条叟乡里须乘下泽车丙舍一椽松数尺未妨他日访吾庐 

　　○送缪公子公俨出都 

　　五岳未陟一欲归难戒涂抚剑送子行浮云亦南徂子有东顾心恋此巢上乌予怀欲南驰念彼浊水泸两地忽易居一心安得无子行过岱宗为我谨献书已办十两屐愿届神所都俯仰六合间灵气藉发舒神乎幸勿哂东海贱丈夫 

　　○奉酬缪公子白沙河见怀诗 

　　尔如华亭寉不欲识二陆解后得识张季鹰雅志不复矜飞腾我如昭邱狐读书名博物茂先可语不识机亦欲辞归住蓬荜 

　　●跋（一） 

　　捧读大集见猎心喜因不揣固陋吟七律四章 【 诗录于前】 缮写呈上先生如果见许即以为题词可也大集中佳处每不胜收择其言尤雅者录出非阿好也昔新城尚书为愚山作摘句图仆之去取敢比阮翁而先生之诗何殊尚白五古如自吟述略周爽亭印谱七古如行路谣纂辑诗钞自识石佛寺古松等作叙次详明沈郁顿挫大有古人风缘篇幅太长不能备录姑录近体如干于左五言如客怨传清笛闺情托远砧明月入秋水远钟敲暮烟叶尽山容瘦苔枯石骨寒杨花不入水飞过小平桥凉露坠高树素河明远天白剩幽岩雪青飞远岫烟不落言诠自然高妙都从韦柳门径中过来七言如漫成云我叹东风难作主拙鸠呼雨鹊呼晴暖日不消头上雪清宵常忆梦中人独酌云蝶梦自酣蛩自语鸦翻成阵雁成行书怀云明蟾当户夜将半落叶打窗秋欲深即事云诗草为嫌轻费纸每裁简尾入雕奁漫吟云方书不着医贫药人世虚传避债台咏武瞾云不似玉环贪作母清平一曲怨青莲咏半山云青苗竟使苍生困赢得人称拗相公山村云一片闲云过山去入帘秋色远峰多寄铁峰云收花入砚香生笔把酒当轩月满巵独酌漫吟云人情冷暖黄金尽诗句苍凉白发多夜坐云官酿初开陶令酒山园小熟戴公柑春郊即事云桑林雨霁鸠呼妇麦陇风和雉引媒夜坐漫吟云鬓雪不容诗笔扫愁城暂借酒兵开此例数十句雍容大雅寄意遥深要不愧作家手笔异日者輶轩下采收入诗筒未必不是一段韵事佳话不知先生以我为知音否也寿潜符芝敬识 

　　●跋（二） 

　　梦鹤轩楳澥诗钞者先曾王父助教公之所作也助教公性冲澹喜游佳山水幼侍先直牧公宦江南如金焦太湖胥江虎邱梅花岭露筋祠以及言林虞墓二陆故居均为足迹所到雷塘瓜步犹后焉举业之暇间为骚歌既秋试累见屈遂弃帖括专肆力于古工书翰善篆隶尤精写兰每作一花辄题一诗画既以书法行之诗尤得兰之趣时人有诗不如字字不如画之评实则未窥三昧非笃论也盖所为诗大旨本于敦厚温柔不喜填用故实得味恒在语言之外皮傅者但以寻常目之误矣集中纂辑诗钞自识一篇已道其详初从丹徒张秋渚江都贾汉庭游继赴北闱遇阳湖洪稚存于王家营一见倾倒遂订交同作吊谷城项王冢诗洪见赠有云邂逅得识张季鹰雅志不复矜飞腾其推重如此行年五十考补盛京官学助教官学接萃升书院近一时名士若锦县金銮坡铁岭尚铁峰辽阳王义门吉林沈香余咸奉为骚坛牛耳继之者福介五符寿潜多雯溪倡和无虚日也魏子亨王雪樵最晚出尤泰斗视之九梅村听雨楼两集中并有崇奖之什独孙笠山谓诗多山林气其然岂其然乎国外人则朝鲜李鲁山金清山李桐渔朴晚悟函牍往还时相赠答贡使道沈阳有不识缪兰皋先生者至引为阙憾助教公本号楳澥以写兰故又号兰皋云以乾隆丙子六月生道光辛丑六月卒年八十六着有梦鹤轩诗钞二十四卷未梓为夫已氏借观遂致散失所存者首尾不完之初订本正编前六卷及续编后四卷又己亥未缮本一卷至嘉庆癸酉迄道光戊子并丁酉戊戌先后十八年之作胥付阙如矣共和癸亥入都齐先生照岩见示一函云书贾求价者仍正编前六卷也顾值昂用就家藏残阙者钞补归之越乙丑原函竟入袁洁珊先生手展转而仍归 【 润绂】 于虖噫嘻失而复得冥漠中岂真有主之者欤抑何巧也顾安所得如天之福已失之珠而尽还合浦哉盖不胜馨香祝之将付石印用缀琐言以志巅末共和丁卯曾孙润绂谨跋 

　　●跋（三） 

　　梦鹤轩楳澥诗钞者沈阳缪立庄先生之遗稿也廿四编卷比数花信之春风一百余年莫仰冰壶之秋月名句摘于卷尾造凤腾辉大着富于等身全牛莫觏蕊舒花笔宴预竹林茅店鸣鸡壁写和陶之句金台走马门停御李之车披佣书东观之编刊投契北江之什黄河远岸青桁遥山一见心倾十年齿长凡倡酬之有作悉典丽以无前旗鼓相当金声玉振沆瀣一气地角天涯遗帙六篇选为四卷维名山之巨制列辽海之丛书惠播艺林光垂桑梓肉尝一脔即胜七日之香诗靳五言尚符长城之寄因检卷葹之集用彰报李之诗原字公俨足征文献盖先称而后易讵今是而昨非恭校初成谨缀数语乌虖千年华表慰辽鹤之重来一梦沧桑谱江梅而弄笛岁次丙子序属仲春徒河后学王晖谨跋 
