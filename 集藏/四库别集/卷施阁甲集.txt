卷施阁甲集 清 洪亮吉


    卷施阁甲乙集目録（并自叙）
　　少湔慈训长乃薄游契心五岳渉足八州所资闻见冀寡悔尤泉乎通籍登览殆周盘盘经史复预校雠庶几一得参乎九流亮吉识
　　文甲集卷一 意言二十篇
　　卷二 释岁
　　卷三 释舟
　　卷四 贵州水道考上
　　卷五 贵州水道考中
　　卷六 贵州水道考下
　　卷七 书四篇 释一篇
　　卷八 序六篇 书二篇
　　卷九 奏折一 序传二篇 考三篇 墓表二篇
　　卷十 疏一篇 书二篇 序三篇 传二篇 行状一篇
　　文乙集卷一 连珠三十二篇 叙录十八篇 铭二篇 颂三篇
　　卷二 七招赋二篇
　　卷三 杂文十篇
　　卷四 杂文十二篇
　　卷五 杂文九篇
　　卷六 杂文十二篇
　　卷七 杂文八篇
　　卷八 杂文十篇
　　卷九 九十两卷未刋 代言五篇 杂文*篇
　　卷十 杂文十篇
　　
　　卷施阁文甲集卷第一 阳湖洪亮吉学
　　意言二十篇
　　父母篇第一 生死篇第二 百年篇第三 祸福篇第四 刚柔篇第五 治平篇第六 生计篇第七 百物篇第八 修短篇第九 鬼神篇第十 天地篇第十一 夭寿篇第十二 仙人篇第十三 丧葵篇第十四 好名篇第十五 守令篇第十六 吏胥篇第十七 文采篇第十八 真伪篇第十九 形质篇第二十
　　父母篇
　　人有百年之父母，有歴世不易之父母。百年之父母，生我者是也；歴世不易之父母，天地是也。人何以生？无不知生于父母也。人何以死？亦可知仍归于父母乎？且人之生，禀精气于父，禀形质于母，此其所以生也。及其死，归精气于天，归形质于地，此其所以死也。离百年之父母，归歴世不易之父母，虽有孝如曽参孝巳者，亦何事悲乎。且我未归之先，我百年之父母先已归歴世不易之父母矣，则我无论生无论死，亦何尝有离父母之一日乎。难者曰：人无离父母之一日，则吾之生吾之死，父母主之乎？抑歴世不易之父母主之乎？曰：皆不能也。夫生于土而死于土者，林木是也；生于水而死于水者，鱼鳖是也。及问其所以生所以死之故，林木不知，鱼鳖不知，水与土亦不知。则人之生死，卽歴世不易之父母亦安得知之乎？且以吾视之，所谓歴世不易之父母，似今古如一矣，安知不又有消长代谢于其间耶？是歴世不易之父母尚不能不流转于气数之中，而况乎所生者也？鱼鳖之生也，若与水无预，而卒不能离水以求生；林木之生也，若与土无预，而究不能离土以求活。人之生也，若与天地无预，而亦不能外天地以自存。是则所谓父母而已，当其偶然而生，是天地间多一我也。多一我，而天地之精气不加减；及其倏然而死，是天地间少一我也，少一我而天地之精气不加増。卽积而为千我焉，积而为万我焉，其生与死之数，于天地亦不能少有所増减也。林木与土相忘，故能遂其生；鱼鳖与水相忘，故能毕其命。人与天地相忘，故能终其天年。且不特此也，天地自生人以来，皆与之相忘矣，故来也无所凝，去也无所滞，不啻率亿万子姓之同过于逆旅也。然虽相忘，而实未尝相离。卽云有生死乎，人虽亾而精气不亡，精气不亡是人亦不亡矣。人不亡，则直与天地同弊耳。吾故曰：未尝有离父母之一日也。
　　生死篇
　　生者以生为乐，安知死者不又以死为乐？然未届其时不知也。生之时而言死，则若有重忧矣，则安知死之时而言生，不又若有重忧乎？生之时而贪生，知死之后当悔也；死之时而贪死，知生之后又当悔也。抑谓死而有知耶？死而有知，则凢死者皆有知，吾将以死觐吾亲戚、合吾良友，见百年以内所未见之人、闻百年以内所未有之事，是死之乐甚于生也。且吾有形质，卽有疾病欣戚；今无形质矣，是寒暑所不能侵也，哀乐所不能及也，适孰如此也！以为死而无知耶？吾尝饮极而醉焉，醉之乐百倍于醒也，以其无所知也。吾尝疲极而卧焉，卧之乐百倍于起也，以其无所知也。适孰如此也。又或如列子之言，死之与生，一徃一返，死于此者，安知不生于彼？是始生之日，卽伏一死之机，虽自孩提焉少壮焉耄耋焉，皆与死之涂日近，不至于死不止也。因是知死之日亦卽伏一生之机，虽或暂焉或久焉或迟之又久焉，皆与生之途日近，不至于生不止也。然则吾于人之始生当吊之，以为日复一日，去死之途不逺矣；于人之死也当贺之，以为虽或久或暂，然去生之途不远矣。吾安知世不以吾之以死为可贺、以生为可吊为惑耶，吾又安知不有人以世之以生为可乐、以死为可悲者为更惑耶？
　　百年篇
　　生年至百者少，吾欲验百年之境，于一日内验之而已。鸡初鸣、人初醒时，孩提之时也，发念皆善，生机满前，觉吾所欲为之善若不及待披衣而起者；日旣出、人旣起之时，犹弱冠之时也，沈忧者至此时而稍释，结念不解者至此时而稍纾，耕田者入田，读书者入塾，商贾相与整饬百物、估量诸价，凡诸作为百事踊跃，卽乆病者较量夜间亦觉稍减；日之方中，饥者毕食，出门入门，事皆振作，葢壮盛之时也。夫精神者人之先天也，饮食者人之后天也。日将午，正阴阳交嬗之时，则先天之精神，有不能不藉后天之饮食以接济者矣。然先天为阳阳，则善念多，故有人欎大忿于胸、匿甚怨于内，至越宿而起，而忿觉少平、怨觉少释，甚或有因是而永远解释者。非忿之果能平、怨之果能释，则平旦以后之善念有以胜之也。是阳胜阴也。至后天为阴，阴则恶念生，好勇斗狠之风，徃徃起于酒食醉饱之后，亦犹圣人所云：壮之时血气方刚，戒之在斗。正此时也。是阴胜阳也。又一生之事业，定于壮盛之时；一日之作为，定于日午之候。过此，虽有人起于衰莫、事成于日昃者，然不过百中之一，不可以为例也。至未申以后，则一日之绪余，犹人五十六十以后，则一生之绪余。力强者至此而衰，心勤者至此而懈，房帷之中晏晏寝息，是衰莫之时也。于是勇徃直前者至此而计成败，径直不顾者至此而虑前后，沉忧者至此而益结，病危者至此而较増，视日出之时，判然如出两人矣。非一人之能判然为两，则一日之阴阳昏旦有以使之然也。此一日之境也，卽百年之境也。苟能静体一日之境，则百年之境亦不过如是矣。
　　祸福篇
　　人卽有不孝于家、不弟于室者，未有不畏官法；人卽有不孝于家、不弟于室者，未有不畏鬼神。二者较之，其畏官法也，尚觉有不可奈何；至畏鬼神也，则出于中心之诚而已。然其畏鬼神者，谓畏其聪明正直乎，抑畏其能作祸福乎？必曰畏其能作祸福耳。然如果有鬼神，如果能作祸福，则必择其可祸者祸之、可福者福之而已。有人于此，孝于家、弟于室而不奉鬼神，鬼神能祸之乎？则知有人于此不孝于家、不弟于室而日日奉鬼神，鬼神亦能福之乎？然人之于鬼神也，明知不能福而其奉之也，究不敢改其于父兄也；明知当孝当弟而不孝不弟也，亦究不改。则鬼神不特尊于官法，并尊于长上矣。且世人见慢鬼神者，必耳而目之，以为必得阴谴；见人之不孝不弟者，虽亦心知其非，而权其轻重，觉比之慢鬼神者，罪尚可减。则本未倒置之甚矣。吾故曰：人能以畏官法之心畏其父兄，则可谓知所畏矣；人能以敬鬼神之心敬其父兄，则又可谓知所敬矣。又世俗之言曰雷诛不孝，故凢不孝不弟者，畏鬼神并甚畏雷。不知不然也，夫古来之不孝者莫如商臣冒顿，未闻雷能殛之也，雷所击者皆下愚无知之人。下愚无知之人卽不孝，雷应恕之矣。雷能恕商臣冒顿，而不能恕下愚无知之人，岂雷亦畏强而击弱乎？畏强而击弱，尚得谓雷乎？世又言雷诛隐恶，刑罚之所不到者，雷则取而诛之。夫人有隐恶，亦卽有阴徳，有隐恶而刑罚不及者，天必暴其罪以诛之，以明着为恶之报；则有隐徳而奬赏所不及者，天亦当表其德以赏之，以明着为善之效。记云：爵人于朝，与众共之；刑人于市，与众弃之。天旣设雷霆之神于众见众闻之地，杀人以明恶无可逃，则又当设星辰日月之神于众见众闻之地，福人以明善必有报，而后天下之人，始晓然于人世赏罚所不及者，天亦得而补之也。若云天杀人则使人知天，福人则不使人知，则无以劝善矣。无以劝善，非天之心也。不赏善而专罚恶，亦非天之心也。今既无星辰日月之神福人，则所云雷霆杀人者亦诬也。吾故曰：天不命雷击人，鬼神亦不能祸福人。文子之言曰：倚于不祥之木，为雷霆所扑、为雷所击者，皆偶触其气而殒，非雷之能击人也。雷不能击人，鬼神亦不能祸福人，而人顾舎其父兄长上而畏雷霆鬼神，不亦舛乎？
　　刚柔篇
　　世傅，老子见舌而知守柔，而以为柔之道远胜刚，非也。老子之言曰：齿坚刚则先弊焉，舌柔是以存。不知一人之身骨干最刚，肉与舌其柔者也，人而委化，则肉与舌先消释，而后及齿与骨。是则齿与骨在之时，而舌与肉已不存矣。老子存亾先后之说，非临没时之谬论乎？不特此也，以天地之大言之，山刚而水柔，未闻山之刚先水而消灭也；以物之一体言之，则枝叶柔而本刚，未闻本之先枝叶揺落也。且天不刚无以制星辰日月，地不刚无以制五岳四渎，人不刚无以制百骸四体。孔子曰：吾未见刚者。又曰：刚毅木讷近仁。孟子曰：其为气也至大至刚。刚之徳可贵如此，而守柔之说何为乎？且日有刚有柔，未闻人以刚日岀则凶、柔日出则吉也。人之性有刚有柔，未闻刚者常得凶，而柔者常得吉也。语有之，籧篨之人口柔，戚施之人面柔，夸毗之人体柔。使柔而得吉，则籧篨戚施之人攸徃咸宜矣。而不然也。老子号有道者，岂为此不然之论以诳世乎？此葢道家者流托为老子之言以自售其脂韦腼忝之术耳。何以见之？说苑云：韩平子问叔向曰，刚与软孰坚？对曰，臣年八十，齿再堕而舌尚存。若以时论之，叔向尙在老子之前，必不反引老子之说以为说明矣，明旧有是言，而道家者流窃其说以欺世，又托之于老子，并托之于商容，皆不足信者也。若必曰柔可胜刚，则吾宁为龙泉太阿而折，必不为游藤引蔓以长存者矣。
　　治平篇
　　人未有不乐为治平之民者也。人未有不乐为治平既乆之民者也。治平至百余年，可谓久矣，然言其户口，则视三十年以前増五倍焉，视六十年以前増十倍焉，视百年百数十年以前不啻増二十倍焉。试以一家计之：髙曽之时有屋十间，有田一顷，身一人，娶妇后不过二人。以二人居屋十间、食田十顷，寛然有余矣。以一人生三计之，至子之世而父子四人，各娶妇卽有八人，八人卽不能无佣作之助，是不下十人矣。以十人而居屋十间、食田一顷，吾知其居仅仅足、食亦仅仅足也。子又生孙，孙又娶妇，其间衰老者或有代谢，然巳不下二十余人。以二十余人而居屋十间、食田一顷，卽量腹而食、度足而居，吾以知其必不敷矣。又自此而曽焉，自此而元焉，视髙曽时口巳不下五六十倍。是髙曾时为一户者，至曾元时不分至十户不止。其间有户口消落之家，卽有丁男繁衍之族，势亦足以相敌。或者曰：髙曾之时,隙地未尽辟、闲廛未尽居也，然亦不过増一倍而止矣，或増三倍五倍而止矣。而户口则増至十倍二十倍。是田与屋之数常处其不足，而户与口之数常处其有余也。又况有兼并之家，一人据百人之屋、一户占百户之田，何怪乎遭风雨霜露饥寒顚踣而死者之比比乎。曰：天地有法乎？曰：水旱疾疫，卽天地调剂之法也。然民之遭水旱疾疫而不幸者，不过十之一二矣。曰：君相有法乎？曰：使野无闲田，民无剩力，疆土之新辟者移种民以居之，赋税之繁重者酌今昔而减之，禁其浮靡，抑其兼并，遇有水旱疾疫则开仓廪、悉府库以赈之，如是而巳，是亦君相调剂之法也。要之，治平之久，天地不能不生人；而天地之所以养人者，原不过此数也。治平之久，君相亦不能使人不生，而君相之所以为民计者，亦不过前此数法也。然一家之中有子弟十人，其不率教者常有一二，又况天下之广，其游惰不事者何能一一遵上之约束乎？一人之居，以供十人巳不足，何况供百人乎？一人之食，以供十人巳不足，何况供百人乎？此吾所以为治平之民虑也。
　　生计篇
　　今日之亩，约凶荒计之，岁不过出一石。今时之民，约老弱计之，日不过食一升。率计一岁一人之食，约得四亩；十口之家，卽须四十亩矣。今之四十亩，其寛广卽古之百亩也。四民之中，各有生计：农、工自食其力者也，商贾各以其赢以易食者也，士亦挟其长佣书授徒以易食者也。除农本计不议外，工、商贾所入之至少者，日可余百钱；士佣书授徒所入，日亦可得百钱。是士工商，一岁之所入不下四十千。闻五十年以前吾祖若父之时，米之以升计者，钱不过六七；布之以丈计者，钱不过三四十。一人之身，岁得布五丈，卽可无寒；岁得米四石，即可无饥。米四石，为钱二千八百；布五丈，为钱二百。是一人食力，即可以养十人。卽不耕不织之家，有一人营力于外，而衣食固巳寛然矣。今则不然，为农者十倍于前，而田不加増；为商贾者十倍于前，而货不加増；为士者十倍于前，而佣书授徒之馆不加増。且昔之以升计者，钱又须三四十矣；昔之以丈计者，钱又须一二百矣。所入者愈微，所出者益广，于是士农工贾各减其值以求售，布帛粟米又各昂其价以出市。此卽终岁勤动，毕生皇皇，而自好者居然有沟壑之忧，不肖者遂至生攘夺之患矣。然吾尚计其勤力有业者耳，何况户口旣十倍于前，则游手好闲者更数十倍于前。此数十倍之游手好闲者，遇有水旱疾疫，其不能束手以待毙也明矣。是又甚可虑者也。
　　百物篇
　　人谓天生百物，专以养人。不知非也。水之气蒸而为鱼，林之气蒸而为鸟，原隰之气蒸而为虫蛇百兽。如谓天专生以养人，则水之中蛟鳄食人，天生人，果以为蛟鳄乎？林麓之中熊罴食人，天生人果以供熊罴乎？原隰之内虎豹食人，天生人果以给虎豹乎？蛟鳄能杀人，而人亦杀蛟鳄；熊罴虎豹能杀人，而人之杀熊罴虎豹者，究多于人之为熊罴虎豹所杀。则一言断之曰：不过恃强弱之势、众寡之形耳。蛟鳄之力胜人则杀人，人之力胜蛟鳄则杀蛟鳄。熊罴虎豹之势众于人则杀人，人之势众于熊罴虎豹则杀熊罴虎豹。若果云天为人而生，则水之中有鱼鳖，不宜有蛟鳄矣；林麓之中有貂狐貒貉，不宜有熊罴矣；原隰之中有麋鹿野兽，不宜有虎豹矣。解者曰：此固非人所常食者也。若家之六畜牛羊豕犬鸡之类，则天实为人而生者矣。抑知亦不然，天果为人而生，则当使之驯伏不搅，甘心为人所食乃可；今牛与羊之角有触人至死者，猘犬有噬人至死者矣，岂天之为人而生者反以是而杀人乎？又自唐宋以来人之食犬者渐少，使天果为人而生，则唐宋以来应亦肖人之嗜欲而别生一物，不得复生犬矣。人之气蒸而为虮虱，马牛羊亦然，虮虱之生，还而自啮其肤，岂人亦有意生虮虱以还而自啮者乎？推而言之，植物无知，黙供人之食而巳。必谓物之性乐为人之食，是亦不然也。
　　命理篇
　　人之生修短穷达有命乎？曰：无有也。修短穷达之有命，圣人为中材以下之人立训耳，亦犹释老造轮回果报之说，岂果有轮回果报乎？曰：无有也。轮回果报之有说，亦释氏为下等之人说法耳。何以言修短穷达无命？夫天地之内有人，亦犹人生之内有虮虱也。天地之内人无数，人身之内虮虱亦无数。夫人身内之虮虱有未成而遭杀者矣，有成之久而遭杀者矣，有不遭杀而自生自灭于縁督缝袵之中者矣，又有汤沐具而死者矣，有澣濯多而死者矣。如谓人之命皆有主者司之，则虮虱之命又将谁司之乎？人不能一一司虮虱之命，则天亦不能一一司人之命，可知矣。或谓人大而虮虱小，然由天地视之，则人亦虮虱也，虮虱亦人也。虮虱生富贵者之身，则居于纨绮白縠之内；虮虱生贫贱者之身，则集于鹑衣百结之中。不得谓居于纨绮白縠者，虮虱之命当富贵也；居鹑衣百结之中者，虮虱之命当贫贱也。吾乡有虮虱多而性卞急者，举衣而投之火，夫举衣而投之火，则无不死之数矣，是岂虮虱之命同如此乎？是亦犹秦卒之坑新安、赵卒之坑长平，歴阳之县、泗州之城，一日而化为湖之类也。虮虱无命，人安得有命？然中材以下，不以命之说拘之，则嚣然妄作矣。亦犹至愚之人，不以轮回果报之说怵之，则为恶不知何底矣。吾故曰：中人以下不可不信命。是圣人垂戒之苦心也。亦犹至愚之人不可不信轮回果报，亦释氏为下等人说法之苦心也，亦卽释氏所恃以不废之一术也。
　　鬼神篇
　　鬼神之说，上古无有。上古之所谓神者，山川社稷之各有司存是也。上古之所谓鬼者，髙曾祖考是也。三代之衰，始有非鬼神而谓之鬼神者，杜伯之射周宣王、赵先之杀晋厉公，以及天神降莘、河神祟楚是矣。然此直名之为怪，不可言神，不可言鬼，何也？鬼不能以弓矢杀人，及坏大门、抉寝门，皆非鬼所能。又聪明正直之谓神，岂有天神而与人接谈、河神而祟人以求食者乎？吾故曰：三代以上有真鬼神，三代以下不闻有真鬼神而有怪。鬼神有理，怪则无理。鬼神者吾当畏之，怪者不必畏也。不必畏，则视吾气之强弱，气强则搏之，气弱则为所摄而巳。人未有见髙曾祖考祟其子孙者也，人未有见山川社稷之神崇其管内之民者也，则知鬼神者不害人。其为人害者，皆反常之怪耳。若怪而名之为鬼，是直以髙曾祖考待之也；怪而名之为神，是直以山川社稷凡着在祀典者待之也。可乎不可乎。
　　天地篇
　　信如所言，则山川社稷风云雷雨皆有神乎？曰：无也。髙曾祖考皆有鬼乎？曰：无也。山川社稷风云雷雨之神林林总总，皆敬而畏之，是山川社稷风云雷雨之神，卽生于林林总总之心而巳。髙曾祖考之鬼，凢属子孙亦无不爱而慕之，是髙曾祖考之鬼亦卽生于子孙之心而巳。曰：伊古以来，有亲见山川社稷风云雷雨之神者，又有亲见髙曾祖考之鬼者，则奈何？曰：此或托其名以示神，假其号以求食，非真山川社稷之神、髙曾祖考之鬼也。何以言之？山川之神本无主名，若社稷之神则所谓句龙及后稷也，句龙为烈山氏之子，句龙倘有神，则应服烈山氏之衣冠；后稷者帝喾之子也，稷倘有神，亦应服帝喾时之衣冠。今童巫之见社稷之神者，言服饰一如祠庙中所塑唐宋衣冠之象，则必非句龙、后稷明矣。且山川社稷风云雷雨有神，则天地益宜有神。吾闻轻清者为天，重浊者为地，未闻轻清之中更结为台殿宫观及天神之形质也，重浊中更别具房廊舍宇及地祇之形质也。且天苟有神，则应肖天之圆以为形；地苟有神，则亦应规地之方以为状。今世所传天神地祇之形，则皆与人等，是则天地能造物之形，而转不能自造其形。不能自造其形，乃至降而学人之形，有是理乎？推而言之，华山之形削成而四方，泰山之形岑崿而轩举，使皆有神，则华山之神亦应肖削成四方之形、泰山之神应亦模岑崿轩举之状，皆不得学人之形以为形也。至于鬼之无，则又一言以蔽之曰：人而为鬼，则巳归精气于天、归形质于地矣。归于天者，复能使之丽于我乎？归于地者，复能使之块然独立，一肖其生时乎？记有之：懓乎如有见，慨乎如有闻。又曰：临之在上，质之在旁。为人子孙者不忍自死其髙曾祖考，则一念以为有，卽有矣。实则不然也。黎邱之鬼，惯效人子侄之状；颍川之鬼，又惯仿人父祖之形。其实岂真子侄，岂真父神乎？则世之所言，见髙曾祖考之鬼，亦犹此矣。
　　夭寿篇
　　夫人之夭寿，秉于自然，未闻保摄之卽能多、斲削之卽能少也。何则？禽兽之寿常不及人，未闻禽兽之能斵削。以人而论，富贵者之寿与贫贱者差等，贫贱者不能学富贵者之斵削，明矣。推而言之，人有谓服食养气而卽可以长生者，亦断断不然。夫古之通养生之术，明服食之方者莫如轩辕，轩辕之寿，至尧舜时巳不存。保啬神气，调和性情，莫如荣启期、抱犊子，荣启期、抱犊子至春秋之末巳不存。今试置两人于此，一则清静寡欲，调神房闼之中；一则适性任情，驰鹜声色之内。究其后，则清静寡欲者之年寿，与适性任情者相去必不甚逺。何则？清静无欲者，非无嗜欲，其所秉弱也；适性任情者，非故不惜其生，其所秉强也。是则人之夭寿，由于所秉之强弱矣。然必云所秉之强加以保摄焉卽可长生不死，则又不然。试以花叶观之：花叶之在树，有不及时而落者矣，有过时而后落者矣，其灌漑得宜，犹人之有保摄也。其落之先后，犹人所秉之有强弱也，而皆不能不落。则秉有强弱，而归于尽则一矣。又以蛰虫观之：有桀恶者矣，有濡弱者矣，或先霜雪之辰而蛰，或及霜雪之辰而始蛰。蛰有先后，而同归于蛰则一也。花叶不能有荣而不悴，虫豸不能有出而不蛰，则人又安能有生而不死乎？世又谓清虚寂灭之地又有仙，仙则不死者也。夫仙而在于清虚寂灭之地，则必不饮不食而后可也。传曰：蚕食而不饮二十二日而化，蝉饮而不食三十日而蜕，蜉蝣不食不饮三日而死。若不饮不食而可不死，则蜉蝣不宜死矣；若不饮不食而死即可以缓，则蜉蝣不宜三日死矣。解者曰：仙非不饮食也，不火食也。记有之曰：东方曰夷，被发文身，有不火食者矣；南方曰蛮，雕题交趾，有不火食者矣。若不火食而可不死，则东方南方之人何不皆不死也？或曰：东方南方之人今巳火食，则前不火食之时其不死之人，今又皆安在也？明人之所頼以生者，恃有饮食，并恃有火食。今乃云不饮食、不火食即可不死，则说正与情理相反矣。且人而能仙，则应上古、中古之时多而后古之时少，何今所传之仙及人所值之仙，率皆唐宋以后之人？是岂上古、中古之仙至唐宋时而尽死，今之所为仙者又适皆唐宋以来数代之人乎？夫仙而果又有代谢，则无乐其为仙矣。是又进退失据之论也。吾故曰：世无仙，世亦无长生不死之人。人之命有短长，由人气禀有强弱所致耳。
　　仙人篇
　　曰：世果有仙，子肯为之乎？曰：不为也。夫生者行也，死者归也。人不可以乆行而不归，则人亦不可以乆生而不死，明矣。试以人之老验之，记曰：八十九十曰耄，注：耄惛忘也；百年曰期頥，注：老昏不复知服味善恶，孝子期于尽养道而巳。是人至八十九十百年，卽不死而精神智慧巳离，不过徒存形质而巳。使过此以徃，则其冥然罔觉者更不知何如，纵云长生不死，是徒有生之名，而巳无生之乐也。又尝以人之夜验之：人卽精神至强，至丙夜，未有不思偃息者矣。至偃息之候而强其如旦昼时之作为焉，不能也；卽或强其作为，其疲惫有不可胜言者矣。以是知人卽精神至强，至八十焉九十焉百年焉，未有不思怛化者矣。至怛化之候而强其如少壮时之举动焉，不能也；卽或强其举动，而其疲惫亦有不可胜言矣。是知朝而作、夜而息，少而壮、壮而老、老而死，皆理之常也。且人之欲仙者，谓其有知乎，谓其无知乎？谓其无知，则不如死，则必曰谓其有知也；谓其有知，而饮食衣服已不知美恶，何况宫室苑囿乎，何况妻子仕宦一切所系恋者乎？又释名云：老而不死曰仙，仙迁也，迁入山也。故其字人旁作山，是又因年命之长，复遭迁徙之苦，卽入山不死，亦不过如述异记之张光始、洞微志之鸡窠老人，惛无所知，与木石鹿豕同居而已，又岂有生之乐乎？吾故曰：世本无仙，卽有仙而不可为者，以此也。
　　丧葬篇
　　丧葬之制，古今人惑虽不同，然其为惑则一也：古人之惑，空地上以实地下，于是一棺之费累及千金，一圹之幽蔵及百物，以为不如是不足以明人子之心也，是其惑尙近于爱亲；今人之惑，营一冢之地，或迟及十年；谋一穴之吉，必访及百辈。于是有至曾元之时尚未及葬其髙曾者。大率贫贱者尚易，而富贵者则益难；富贵而骨肉支派少者尚易，富贵而骨肉支派多者则愈难，至有兄延一客、弟聘一师，兄购于南、弟营于北，始则各不相谋，继则各以为是，丧庭出而复返，卜日成而屡移，其故云何？则祈福之念十倍于爱亲之心，为子孙之谋百倍于为祖父之计也。是则古人之厚葬尚近于爱亲，而今人之营塜则实欲为已谋、为子孙谋耳。其心术之不可问，一至此乎。又古人丧葬之所饰，不过刍灵楮币而巳，今则更増僧尼道士箫鼓铙吹，于是而死丧之家，则一室皆满。丝麻袒免之亲，不及僧尼道士之众也；袒跣哭泣之哀，不及箫鼓铙吹之喧也。甚至有为附身附棺之具力不及者，尚可从减，而必借此以饰观者矣。夫铙吹军中之乐也，钟鼓管钥吉宾嘉之礼也，而行于丧家，可乎？尤可恨者，僧尼道士所诵之经，又必为解冤释罪之语，是真视吾亲为愆尤丛集之身，不如此则罪莫可释、冤莫可解也，何其以君子之道待僧尼道士，而以至不肖者待吾祖若考乎！其始愚民为之，其后士大夫踵而行之，孔子曰：始作俑者，其无后乎。作俑之害尚至无后，吾不知始创延僧尼道土箫鼓铙吹者，又将何如也。
　　好名篇
　　甚矣，名之累人也。圣贤能不好名乎？孝经曰：扬名于后世。论语曰：君子疾没世而名不称焉。是圣贤不能忘名也。崔杼之恶至弑君，而忧其名之传；贾充之恶至戕主，而忧其谥之着。是大奸大慝仍不能忘名也。则名不可好乎？曰：好名之弊亦尚足以扶世。何则？人而能好名，类皆聪颖拔萃之人也。聪颖拔萃之人，有赏之不能劝、罚之不能惩，而名之一字卽足以拘之者矣。然则名亦可假乎？曰：不能也。有圣贤之名，有忠孝之名，圣之名而可假，则庄周列御寇之徒假之矣；贒之名而可假，则郭解楼缓之徒假之矣；忠孝之名而可假，则王莽赵宣之徒假之矣。等而下之，至才士诗文之名亦无不然。文有文之精神，诗有诗之精神，精神能永百年者，则传至百年焉；精神能永之十世五世者，则传之十世五世焉；精神能歴劫不磨者，则传之歴劫而不磨焉。皆非巳所能预也。已尙不能预，而何可以假乎？然则吾欲救天下好名之弊，亦惟使之各务实而已。语有之：实至者名归之。有圣贤之实者，自有圣贤之名，而庄周列御冦之徒不能假也；有忠孝之实者自有忠孝之名，而王莽赵宣之伦不能假也。有文士之实者自有文士之名，而传百年传十世五世及歴劫不磨，亦纎屑不能假也。
　　守令篇
　　守令，亲民之官也。一守贤，则千里受其福；一令贤，则百里受其福。然则为守令者，岂别有异术乎？亦惟视守令之居心而巳。徃吾未成童，侍大父及父时，见里中有为守令者，戚友慰勉之，必代为之虑曰：此缺繁、此缺简，此缺号不易治，未闻及其它也。及弱冠之后、未入仕之前二三十年之中，风俗趋向顿改，见里中有为守令者，戚友慰勉之，亦必代为虑曰：此缺岀息若干、此缺应酬若干，此缺一岁之可八已者若干，而所谓民生吏治者不复挂之齿颊矣。于是为守令者，其心思知虑，亲戚朋友妻子兄弟奴仆媪保。于得缺之时，又各揣其肥瘠；及相率抵任矣，守令之心思不在民也，必先问一岁之陋规若何、属员之馈遗若何、钱粮税务之赢余若何，而所谓妻子兄弟亲戚朋友奴仆媪保者，又各挟溪壑难满之欲，助之以谋利。于是不幸一岁而守令数易，而部内之属员、辖下之富商大贾以迄小民已重困矣。其间卽有稍知自爱及实能为民计者，十不能一二也。此一二人者，又常被七八人者笑以为迂、以为拙、以为不善自为谋，而大吏之视一二人者，亦觉其不合时宜、不中程度，不幸而有公过则去之，亦惟虑不速是一二人之势，不至归于七八人之所为不止。且有为今日之守令，而并欲诮三十年以前守令之无术者。然吾又尝验之，三十年以前守令之拙者，满任而归或罢任而反，其赢余虽不多，然恒足以温饱数世；今则不然，连十舸、盈百车，所得未尝不十倍于前也。而不十年不五年，及其身已不能支矣，无待其子孙也。则岂前之拙者诚拙，而今之巧者诚巧乎，亦居心微有不同者乎？
　　吏胥篇
　　今日之势，官之累民者尙少，吏胥之累民者甚多。何则？今之吏胥，非古之吏胥也。三代以前，府史胥徒，庶人在官者是矣；汉以来，诸曹掾史三老啬夫游徼亭长里魁什伍等类是矣。三老掌教化，啬夫主知民善恶、为役先后，知民贫富、为赋多少，游徼掌徼廵禁、司奸盗，亭长主求捕盗贼、承望都尉，里魁掌一百家，什主十家，伍主伍家，以相检察而已。三代时，府史胥徒之贤者卽可递升为上士中士下士，汉以来，三老啬夫掾史之贒者卽可递升为丞尉守令，其人又皆通晓经术、明习法令，不特不至扰民，或尙可有益于民。今则不然，由吏胥而为官者百不得一焉，登进之途旣絶，则营利之念益专。又自唐宋以后，流品日分，凡世门望族以及寒俊之室，类不屑为吏胥，其为之而不顾者，不过四民中之奸桀狡伪者耳。姓名一入卯簿，则或呼之为公人，或呼之为官人，公人官人之家，一室十余口，皆鲜衣饱食，咸不敢忤其意。其始邻里畏之、四民畏之，甚至士大夫亦畏之。若有奸狡桀岀把持官府之人，则官府亦畏之矣。何则？官卽欲侵渔其民，未有不假手于吏胥者，又况吏胥之于乡里，其贫富厚薄或能瞒官，不能瞒吏，自一金至百金千金之家，吏皆若烛照。数计究之，入于官者什之三，其入于吏胥者已十之五矣。不幸一家有事，则选其徒之壮勇有力、机械百岀者蠭拥而至，不至破其家不止。卽间遇有吏胥之亲戚故旧，亦必不稍贷。是其权上足以把持官府，中足以凌胁士大夫，下足以鱼肉里闾。子以传子，孙以传孙，其营私舞弊之术益工，则守令闾里之受其累者益不浅。则奈何曰：此辈卽必不可少，亦惟视其必不可少者留之，余则宁缺无滥而已。葢吏之暴如虎，与其使一州邑多数十百虎也，母宁减之。又减今州县之大者胥吏至千人，次至七八百人，至少亦一二百人。此千人至一二百人者，男不耕女不织，其仰食于民也无疑矣。大率十家之民不足以供一吏，至有千吏，则万家之邑亦嚣然矣。夫朝廷之正供有常，即官府之营求亦尙有数，而胥吏则所谓无厌者也。况守令所以得罪者，大半由吏胥始，则导之贪导之酷导之敛怨于民，及至守令陷于法，而为吏胥者不过笞杖而巳，革役而巳。至新旧交代之时，则又夤縁而入。故吴越之俗，以为有可避之官，无可避之吏，职是故也。然则有牧民之责者，可不先于胥吏加之意乎。
　　文采篇
　　人之有文采，犹草木之有华、鸟兽之有毛羽也。桃李之华可谓艶矣，而不闻以之傲桧柏；鹓鸾孔翠文犀虎豹之羽毛可谓丽矣，而不闻以之傲两翼之禽、四足之兽。人则不然，有一篇之竒一字之丽，则亟亟表暴，若不可终日焉。语有之：花叶之好者来摘，毛羽之文者来射，文采之盛者来忌。然吾谓非人之忌之，巳实有以致人之忌也。夫范蔚宗之文不及班马，而其视班马也不足比数；杜审言之诗不过沈宋，而其视沈宋也若不足比数。是则文人相轻，一至此乎。葢古今来气量之窄者莫如文人，虽以屈原之忠，而衔愤以致自沉；贾谊之达治体，而自伤以致夭折，皆其气量窄之故也。且为草木计者，愿为桃李乎，愿为桧柏乎？为禽兽计者，愿为麒麟角端及垂天之鹏乎，抑愿为孔翠及虎豹乎？为人计者，愿立德立功立言以致不朽乎，抑仅愿以文采表见乎？吾固谓人不可自命为文人，不得巳为文人，亦当鉴于艹木之华、鸟兽之羽毛，而不自炫竒鬻异。元紫芝在陆浑，人不知其能文；陶渊明之在柴桑，人不知其能诗，则善矣。
　　真伪篇
　　今世之取人者，莫不喜人之真、厌人之伪。是则伪不可为矣，而亦不然。襁褓之时，知有母而不知有父，然不可谓非襁保时之真性也；孩提之时，知饮食而不知礼譲，然不可谓非孩提时之真性也。至有知识，而后知家人有严君之义焉，其奉父也有当重于母者矣；饮食之道有三揖百拜之仪焉，酒清而不飮，肉亁而不食，有非可径情直行者矣。将为孩提襁褓之时真乎，抑有知识之时真乎？必将曰：孩提襁保之时虽真，然苦其无知识矣。是则无知识之时真，而有知识之时伪也。吾以为圣人设礼，虽不导人之伪，实亦禁人之率真。何则？上古之时，卧倨倨兴眄眄，一自以为马，一自以为牛，其行蹎蹎，其视瞑瞑，可谓真矣。而圣人必制为尊卑上下、寝兴坐作，委曲烦重之礼以苦之，则是真亦有所不可行，必参之以伪而后可也。且士相见之礼，当见矣而必一请再请，至固以请乃克见；士昏之礼，当醴从者矣，亦必一请再请至固以请乃克就席；乡射礼，如不能射矣，而必托辞以疾；以至聘礼，不辱命而自以为辱；朝会之礼，无死罪而必自称死罪。非皆禁人之率真乎？战国策：卫人迎新妇，妇上车问骖马谁马也，御曰借之。新妇谓仆曰，拊骖无笞服。车至门扶，教送母曰：灭灶，将失火。入室见臼，曰：徙之牖下，妨徃来者。主人笑之。使当日者新妇见以为如此而不言，则伪矣。新妇之言，新妇之率真也，以真者为可笑，无怪乎人之日趋于伪矣。总之，上古之时真，圣人不欲过于率真，而必制为委曲烦重之礼以苦之；孩提襁褓之时真，圣人又以为真不可以径行，而必多方诱掖奬劝以挽之，则是礼教既兴之后，知识渐唘之时，固巳真伪参半矣。而必鳃鳃焉以真伪律人，是又有所不可行也。
　　形质篇
　　今之人嗜欲益开，形质益脆；知巧益出，性情益漓。何以言嗜欲益开也？古之时，膳用六牲，珍用八物，至矣；今则析燕之窠以为餐，刳鱼之翅以作食，蛑黄之醤来自南中，熊白之羮调于北地，非六牲八物之所可比也。古之时，冬则饮汤，夏则饮水足矣；今茶荈则新安武林，髙下百团，僃凉燠之用，烟艹则香山浦城。闽粤二种，斗水火之竒，非饮汤饮水之可比也。古之时，中人之家冬则羊裘，夏则麻葛足矣；今则吉贝之暖十倍于麻也，纱縠之轻十倍于葛也，至于裘则异种百岀，种文羊于田，搜海马于水，不特古人所不及见，亦古人所不及闻矣。何以言形质日脆也？古者疾医所掌，春时有痟首疾，夏时有痒疥疾，秋时有疟寒疾，冬时有嗽上气疾，四时皆有疠疾之类，止矣。今则小儿増痧豆之科，中年添肝肺之疾，衰老加沈痼之疴，此卽吴普仲景不能定其方，岐伯榆柎不能知其症者也。何以言知巧益岀也？今之时，天文地理之学以迄百工技艺之巧，皆远胜昔时，吴越之绫锦出手而巳若化工，西洋之钟表自鸣而不差絫黍，手谈则枯棊三百，捷过于秋储；心计则白撰千万，算微于桑仅。运斤者咸有倕之一指，角技者罔非迟之八投是也。何以言性情日漓也？古之时，饮羊饰脯以为伪矣，今则粉石屑为咸、削木柹作米，鸭由絮假，调五味而出售；靴以纸充，杂六街而出市。有人意计所必不及者矣。然则其形质益脆者，非嗜欲益开之故乎；其性情益漓者，非知巧益岀所致乎。
　　
　　卷施阁文甲集卷第二 阳湖洪亮吉学
　　释岁
　　
　　〇岁首谓之上日：尚书正月上日受终于文祖正义称郑康成注帝王易代莫不改正尧正建丑舜正建子此时未改尧正故曰正月上日卽正乃改尧正故云月正元日
　　又谓之元日：尚书月正元日舜格于文祖 张衡东京赋孟春元日
　　又谓之元辰：艺文类聚称晋荀勖正会上寿酒歌云践元辰又庾阐扬都赋岁惟元辰
　　又谓之正旦：孔丛子邯郸之民以正月旦献爵于赵王 后汉书明帝纪永平四年诏曰比来岁旱饥馑加有军旅正旦无陈朝贺之仪 东观汉纪戴凭为侍中正旦朝
　　又谓之正日：续汉书礼仪志岁正日为大射朝贺其仪夜漏未尽七刻受贺及挚 初学记称崔寔四民月令曰正月一日是谓正日
　　又谓之正朝：晋书礼志正朝元会 太平御览称元中记曰今人正朝作两桃人立门旁
　　又谓之正会：晋书礼志汉建安中将正会而太史上言正旦当日蚀又引汉仪有正会礼 艺文类聚称晋咸康起居注咸康七年十二月尚书乐谟奏八年正会仪注 世说晋元帝正会引王丞相升御床
　　又谓之元正：晋书王导传自后元正导入帝犹为之兴焉 艺文类聚称傅元朝会赋定元正之嘉会
　　又谓之元会：艺文类聚称邓德明南康记卢耽仕州为治中尝赴元会 魏曹植有元会诗
　　又谓之岁首：汉书武帝纪太初元年夏五月正厯以正月为岁首 续汉书礼仪志毎月朔岁首为大朝受贺
　　又谓之岁朔：宋书礼志岁朔常设苇英桃梗磔鸡于宫及百司之门以禳恶气 李善文选注元日岁朔也
　　又谓之岁旦又谓之岁朝：晋书礼志岁旦常设苇茭桃梗磔鸡于宫 桉岁旦一本作岁朝通典引晋书亦同
　　又谓之元祚又谓之首祚：曹植元会诗云初岁元祚 北堂书钞称王羲之月仪书云元正首祚
　　又谓之三朝：汉书谷永传今年正月朔日有蚀之于三朝之会 班固东都赋春王三朝李善注三朝岁首朔日也 初学记称玉烛寳典正月为端其一日为元日亦云上日亦云三朝亦云三元亦云三朔注岁之元时之元月之元
　　又谓之三元：南齐书萧颖胄传朝廷盛礼莫过三元 晋宗懔荆楚岁时记正月一日是三元之日也
　　又谓之三朔又谓之三始：尚书大传夏以平明为朔殷以鸡鸣为朔周以夜半为朔 汉书鲍宣传今日蚀于三始
　　
　　〇七日谓之人日
　　荆楚岁时记正月七日为人日以七种菜为羮剪彩为人或镂金薄为人以贴屏风亦戴之头鬓又造华胜以相贻登高赋诗注董勋问礼俗曰正月一日为鸡二日为狗三日为猪四日为羊五日为牛六日为马七日为人又一说云天地初辟以一日作鸡七日作人也 北齐书魏収传魏帝宴百僚问何故名人日皆莫能知収对曰晋议郞董勋荅问礼俗云云时邢劭亦在侧甚恧焉
　　
　　〇上辛日谓之郊日
　　礼记郊特牲郊之用辛也周之始郊日以至郑康成注三王之郊一用夏正用辛日者凡为人君当斋戒自新耳 月令乃以元日祈谷于上帝郑康成注谓以上辛郊祭天也 春秋成公十七年九月辛丑郊公羊传郊曷用郊用正月上辛 春秋哀公元年四月辛已郊谷梁传郊自正月至于三月郊之时也我以十二月下辛卜正月上辛如不从则以正月下辛卜二月上辛如不从则以二月下辛卜三月上辛如不从则不郊矣 桉宋书礼志云魏世南郊日値雨高堂隆谓应更用后辛葢卽本谷梁说 左传唘蛰而郊 宋书礼志晋武之世郊日或用丙或用巳或用庚皆有别议又云晋武舍郑而从诸儒是以郊用冬至日旣以至日理无常辛桉自晋以后宋齐梁陈郊日仍皆用上辛（北郊用次辛）通典引王俭唘云宋景乎元年正月三日辛丑南郊其十一日立春元嘉十六年正月六日辛未郊其月八日立春齐书高帝受禅明年正月上辛有事南郊梁书武帝卽位南郊为坛在国之南常与北郊间岁正月皇帝致齐于万寿殿上辛行事陈书武帝永定元年受禅修圆丘柴燎告天明年因以正月上辛有事南郊北齐书毎三年一祭以正月上辛后周宪章多依周制正月上辛祀昊天上帝于圆丘是也自隋唐始定令以冬至日祀昊天上帝于圆丘不复用正月上辛（祀地祇亦定用夏日至）迄今因之 又桉晋书礼志称汉仪常以乙日祀先农乃耕于乙地以丙戌日祠风伯于戌地以已丑日祠雨师于丑地亦皆在正月行事与月令立春后丑日祭风师立夏后申日祀雨师不同
　　
　　〇月亥日谓之耕日
　　礼记月令孟春之月乃择元辰天子亲载耒耜措之于参保介之御间郑康成注元辰葢郊后吉辰也孔颖达正义耕用亥日故云元辰知用亥者以阴阳式法正月亥为天仓以其耕事故用天仓也 晋书武帝纪泰始四年正月丁亥帝耕于籍田 文选潘岳籍田赋伊晋之四年正月丁亥皇帝亲帅羣后藉于千亩之甸礼也 桉今本丁亥作丁未误
　　
　　〇月午日汉谓之祖日月酉日魏谓之祖日
　　通典称魏博士秦靖议古无正月祖祭之礼汉氏用午祖戌腊午者南方之象故以午祖 风俗通汉家盛于午故以午祖也 北堂书钞称稽含祖赋序曰有汉日用丙午魏氏择用孟月之酉 晋潘尼皇太子祀祖诗曰孟月涉初旬吉日惟上酉 桉此则魏以后祖或皆用酉日
　　
　　〇十五日谓之望日
　　荆楚岁时记正月十五日作豆糜加油膏其上以祠门戸先以杨枝插门随杨枝所指仍以酒脯飮食及豆粥插箸而祭之其夕迎紫姑以卜将来蚕桑并占众事桉艺文类聚称荆楚岁时记今州里风俗望日祭门初学记引亦同考今本荆楚岁时记作正月十五日不云望日疑欧阳询等或以意改也又询坚等引史记乐书汉家祀太一以昏时祠到明徐坚注云今人正月望日夜逰观镫是其遗事今考乐书汉家常以正月上辛祠太乙甘泉是祠太一定用辛日不必皆正月十五至注今夜逰观镫云云询坚并同未知何本今所传类书之最古者艺文类聚北堂书钞初学记等而所称引不足据如此余可类推 初学记称玉烛寳典正月十五日作膏粥以祠门戸 北齐书魏氏旧俗以正月十五日为打竹镞之戏有能中者卽时赏帛
　　又谓之上元：白六帖正月十五日为上元 桉上元中元下元本道家之语始见于白六帖称唐明皇实录云三元日宐令崇元学士讲道德南华等经然唐时类书尚无有列及十月朔日者犹近古也今故削之而附记于此又类书引岁时记上元夜贵戚例以黄柑相遗谓之传柑此当属宋陈元靓岁时广记非宗懔也
　　又谓之正月半：世说祢衡被魏武谪为鼓吏正月半试鼓 荆楚岁时记称续齐谐记曰吴县张成夜起忽见一妇人立于宅东南角谓成曰此地是君家蚕室我卽此地之神明年正月半宐作白粥泛膏其上以祭我当令君蚕桑百倍
　　
　　〇三十日谓之晦日又谓之月晦
　　荆楚岁时记元日至于月晦并为酺聚飮食注每月皆有弦望晦朔以正月初年时俗重以为节也玉烛寳典曰元日至月晦今并酺食渡水士女悉湔裳酹酒于水湄以为度厄今世人惟晦日临河解除妇人或湔裙 桉初学记引公羊传曰提月六鹢退飞过宋都提月者何仅建夏晦日也何休注提月边也鲁人语也在正月之几尽白六帖亦同今考公羊本及注提皆作是未知坚所据何本至云仅建夏晦日也亦与今本不同然坚系另摘二字标目必非无据尔雅太岁在寅为摄提格楚辞摄提贞于孟陬兮正月建寅之月则称正月为提月或古有是语
　　
　　〇二月戊日谓之社日
　　周书召诰戊午乃社于新邑 诗以社以方 周礼社之日莅卜来岁之稼 礼记月令择元日命民社 郊特牲日用甲用日之始也 宋书礼志以岁二月八月二社日祀之 荆楚岁时记社日四邻并结综会社牲醪为屋于树下先祭神然后飨其胙 太平御览称崔寔四民月令二月祀大社之日荐韭卵于祖襧 桉社祭土戊日属土故古之社日皆用戊召诰戊午乃社白六帖引郑康成礼记注元日谓近春分前后戊日元吉也杜佑亦云周初未制礼之时社日犹用戊后乃定用甲日郊特牲及月令郑注是矣汉社日用午蔡邕祝社文曰元正令午是也魏社日用未魏台访议曰帝问何用未社丑腊王肃对曰魏土也土畏木丑之明日便寅寅木也故以丑腊土成于未故于岁始未社也晋社用丑晋书武帝纪泰始元年冬十二月诏腊以酉社以丑此葢五行生克各有趋避非古制也王廙春可乐云吉辰兮土戊明灵兮惟社宋时方书亦以立春后苐五戊日为社日近代礼又以秋分后戊日祭社是民间社日皆承用戊日可知 又桉晋又兼用酉日社潘尼皇太子社诗曰日惟上酉应祯祝社文曰吉酉辰良是矣今呉俗社日则率以二月二日又未知始于何时
　　
　　〇是月祭飮食谓之膢
　　说文楚俗以二月祭飮食也一曰祈谷食新曰膒膢 玉篇膢飮食器也冀州八月楚俗二月桉风俗通作楚俗以十二月祭飮食当衍一十字
　　
　　〇去冬节一百五日谓之寒食
　　荆楚岁时记云冬节一百五日卽有疾风甚雨谓之寒食注据厯合在清明前二日亦有去冬至一百六日者艺文类聚称陆翙邺中记寒食三日作醴酪煮粳米及麦为酪捣杏仁作粥 白六帖称玉烛寳典云寒食节城市尤多斗鸡卵之戏或雕镂相遗饷 艺文类聚称艺术图曰北方山戎寒食日用秋千为戏以习轻蹻者 桉俗谓寒食始于介子推非也今考太平御览引刘向别录寒食蹋蹴黄帝所作兵势也或云起于战国与鞠球同是三代前已有寒食之名周礼司烜氏仲春以木铎修火禁于国中郑康成注曰谓季春将出火也太平御览称古今艺术图曰今寒食凖节气是仲春之末清明是三月之节然则禁火葢周之旧制其以为子推者始于桓谭新论及后汉书周举传新论太原郡民以隆冬不火食五日为介子推故也周举传举移书于介子推庙云盛冬去火残损民命非贤者之意自是众惑稍解魏武帝明罚令亦云闻太原上党西河雁门冬至后皆冱寒之地令人不得食寒云云周斐汝南先贤传陆翙邺中记等并同无论并州一方之俗不足以槪天下且子推死有定月故周举传言其月神灵不乐举火今寒食节或在二月或在三月不一则明非因子推而始可知又初学记引琴操云晋文公与介子绥俱亡子绥割腕股以啖文公文公复国子绥独无所得子绥作龙蛇之歌而隐文公求之不肯出乃燔左右木子绥抱木而死文公哀之令人五月五日不得举火绥推古字通北堂书钞称石虎邺中记亦同据琴操邺中记则子推亡在五月五日据新论周举传等则子推亡又在盛冬皆与清明节前之寒食无预惟岁时记引晋孙楚祭子推文用今寒食节醴酪事则以清明前寒食为因子推而设者误或自西晋始而陆翙等又承其误也
　　
　　〇三月巳日谓之上巳
　　诗溱与洧方涣涣兮士与女方秉蕑兮太平御览称韩诗章句诗人言溱与洧方盛流涣涣然谓三月桃花水下之时士与女方秉蕑兮秉执也当此盛流之时众士与众女方执兰而祓除后汉书注称韩诗薛君章句又云郑国之俗三月上巳之溱洧两水之上招魂续魄秉兰草祓除不祥故诗人愿与所悦者共徃也 汉书孝武卫皇后传帝祓灞上还注应劭曰祓除也今月上巳祓禊是也 风俗通云禊者洁也春者蠢也蠢蠢摇动也尚书以殷仲春厥民析言人解疗生疾之时故于水上衅洁之也 续汉书礼仪志三月上巳日宫人并禊飮于东流水上 沈约宋书礼志案周礼女巫掌岁时祓除衅浴如今三月上巳如水上之类也 荆楚岁时记三月三日士民并出江渚池沼间为流杯曲水之飮是日取鼠曲汁蜜和粉谓之龙舌秚以厌时气注论语云莫春浴乎沂则水滨祓禊由来远矣 太平御览称崔寔四民月令三月三日及上除采艾及柳絮 文选注称梁萧子显云旧言阳气布畅万物讫出始洗絜之也巳者祉也言祈介祉也一说三月三日清明之节将修事于水侧祷祀以祈丰年 桉沈约云自魏以后但用三日不用上已今考魏以前亦有用三日者束晳云秦昭王三日置酒河曲是也魏以后亦有用上巳者元和郡县志润州上元县钟山江表上已常逰于此又张华集有上已篇潘尼上已日帝会天渊池作诗阮瞻上巳日作赋等是也
　　
　　〇四月谓之雩月
　　左传龙见而雩刘昭续汉书礼仪志注称服虔云大雩夏祭天名雩远也远为百谷求膏雨也龙角亢也谓四月昬龙星体见万物始盛待雨而大故雩祭以求雨也 夏小正四月越有大旱谷梁传雩月雩之正也秋大雩非正也冬大雩非正也 礼记月令仲夏之月大雩帝郑康成注雩之正当以四月凡周之秋三月之中而旱亦修雩礼以求雨因着正雩此月失之矣正义凡正雩在周之六月 通典周制月令建已月大雩五方上帝 桉周制雩皆在四月故谷梁传曰雩月雩之正也秋大雩非正也若月令仲夏之雩在周已属秋矣疑秦时雩始用五月月令系秦制非周制故郑康成等均讥其失也自秦以后雩祭亦类皆用四月续汉书礼仪志自立春至立夏尽立秋郡国上雨泽若少府郡县各扫除社稷其旱也公卿官长以次行雩礼求雨刘昭注四月立夏旱乃求雨祷雨后旱复重祷而已讫立秋虽旱不得祷求雨也后魏书文成帝和平元年四月雩北齐亦以孟夏龙见而雩隋制若京师孟夏后旱则祈雨行七事通典引唐贞观礼孟夏雩祀五方上帝五人帝五官于南郊是矣
　　
　　〇五月十五日谓之五日前十日谓之端午
　　大戴礼记匽之兴五日翕望乃伏其不言生而称兴何也不知其生之时故曰兴以其兴也故言之兴五日翕也望也者月之望也而伏云者不知其死也故谓之伏五日也者十五日也翕也者合也伏也者入而不见也 又云蓄兰为沐浴也 文子上德篇蟾蜍辟兵愁在五月之望桉古人五日皆当是十五日今楚俗亦以十五日为大端阳初五日为小端阳 续汉书礼仪志五月五日朱索五色桃印为门戸饰以难止恶气 艺文类聚称周处风土记曰仲夏端午烹鹜角黍端始也谓五月初五日也又以菰叶裹黏米煮熟谓之角黍桉此则魏晋以来已用初五日为五日 荆楚岁时记五月五日四民并蹋百草又有斗百草之戏采艾以为人县门戸上以禳毒气以五采丝系臂名曰辟兵令人不病瘟又有条达等织组杂物以相赠遗取鸲鹆敎之语 北堂书钞称提要录云五月五日午时为天中节 桉俗谓五日始于屈原非也今考五日之名见于经者一夏小正是也见于诸子者一文子上德篇是也见于传记者二田文母嬖五月五日生文父勅令勿举之后母私举文长成童以实告之又邺中记及琴操皆云介子推以五月五日死世人谓之忌日此数事皆在屈原之前又屈原之事始见于续齐谐记旣不足凭又云楚人哀之毎至此日竹筒贮米投水祭之汉建武年长沙欧回见人自称三闾大夫谓回曰日尝见祭甚善但常患蛟龙所窃今若有恵可以楝树叶塞其上以五采丝缚之此二物蛟龙所惮也回依言后乃复见称感今人五日作糉子帯五色丝及楝叶皆是汨罗之遗风也桉风土记菰叶裹黏米本取阴内阳外包里之象所以赞时也若云为原而作则五日煮肥龟又何说焉又荆楚岁时记五月五日竞渡俗为屈原投汨罗日伤其死故命舟楫以拯之而下复引越地传云竞渡起于越王句践是日竞渡采杂药夏小正此月蓄药以蠲除毒气一竞渡也旣以为采药而设又以为吊屈原而设一书记载巳复不同何能传信窃谓五日竞渡古人风俗如此非因采药亦非为屈原艺文类聚称会稽典录女子曹娥者会稽上虞人父能弦歌为巫汉安帝二年五月五日于县江泝涛迎婆娑神溺死而岁时记称邯郸淳曹娥碑又云五月五日时迎伍君逆涛而上为水所淹则东吴之俗五月五日又似为伍君及婆娑神与屈原复无所渉是又可不必置论矣
　　
　　〇夏至后第三庚谓之伏日
　　史记秦本纪德公二年初伏集解孟康曰六月伏日初也周时无至此乃有之正义曰六月三伏之节起秦德公为之故云初伏伏者隐伏避盛暑也厯忌释曰伏者何以金气伏藏之日也四时代谢皆以相生立春木代水水生火立夏火代木木生火立冬水代金金生水立秋以金代火故至庚日必伏庚者金故曰伏也 初学记称阴阳书云从夏至后第三庚为初伏四庚为中伏立秋后初庚为后伏谓之三伏曹植谓之三旬 后汉书和帝纪永元六年六月巳酉初令伏闭尽日注汉官仪曰伏日万鬼行故尽日闭不干他事 风俗通曰戸律汉中巴蜀广汉自择伏日 荆楚岁时记六月伏日并作汤饼名为辟恶注魏氏春秋何宴以伏日食汤饼取巾拭汗面色皎然乃知非傅粉则伏日汤饼自魏巳来有之 初学记称崔寔四民月令初伏日荐麦瓜于祖祢 按夏小正六月煮桃传煮以为豆实也葢卽后世荐麦瓜食汤饼之剏始
　　
　　〇孟秋第七日谓之七日又谓之良日亦谓之七夕
　　初学记称崔寔四民月令曰七月七日作曲合蓝丸及蜀漆丸暴经书及衣裳 岁华纪丽称风俗通织女七夕当渡河使鹊为桥 北堂书钞称周处风土记俗重七月初七是夜洒扫于庭露施几筵设酒脯时果散香粉于筵上以祈河鼓织女言此二星辰当会守夜者咸怀私愿或云见天汉中有奕奕白气有光耀五色以此为征应见者便拜而愿乞富乞寿无子乞子惟得乞一不得兼求三年乃得言之颇有受其祚者又云魏时人或问董勋云七月七日为良日飮食不同于古何也勋曰七月黍熟七日为阳数故以糜为珍今此日惟设汤饼无复有糜矣 荆楚岁时记七月七日为牵牛织女聚会之夜注戴德夏小正云是月织女东何葢言星也春秋斗运枢云牵牛神名畧石氏星经云牵牛名天关佐助期云织女神名収阴史记天官书曰是天帝外孙傅元拟天问曰七月七日牵牛织女会天河此则其事也河鼓黄姑牵牛也皆语之转又云是夕人家妇女结采缕穿七孔针或以金银鍮石为针陈瓜果于庭中以乞巧有喜子网于瓜上则以为符应 桉俗谓七月七夕为牵牛织女而设非也今考七日之名见于淮南子及万毕术汉武帝故事列仙传等书皆不言及牵牛织女之事其以为二星辰当会于此夕者始见于风俗通傅元拟天问及周处风土记吴均齐谐记等书而宋南平王铄及谢恵连遂有七夕咏牛女诗此后七夕遂专属之于牛女矣无论风土记等所录皆荒诞不经卽谓神仙迂怪之言可信则事在魏晋以前者巳不止一事请毕述之北堂书钞称汉武故事七月七日上于承华殿斋其日或有鸟从西方来集殿前上问东方朔曰此西王母欲来也有顷王母至有二青鸟如乌夹侍王母旁也又云王母遣青衣女语帝曰七月七日王母暂来帝于其日修除宫掖燔百和之香然九光之灯则谓七日从王母起可艺文类聚称列仙传陶安公者六安冶铸师也以七月七日乘赤龙仙去又云王子乔周灵王太子晋也好吹笙作凤鸣逰伊洛之间浮邱公接以上嵩高山二十余年后于山中谓桓良曰告我家七月七日待我缑氏山头是日果乘白鹤驻山岭望之不得到举手谢时人数日而去则谓七日属陶公王子乔亦可初学记称神仙传云吴蔡经去家时巳老还更少壮头发皆黒为家中言七月七日王君当来至期日王方平果来一又云七月七日麻姑当来可取数百斛酒飮之至期王方平偕来乘羽车驾五龙闻金鼓箫管人马之声是七日属之麻姑王方平亦可太平御览称汉武帝故事景帝王美人以乙酉年七月七日生武帝于猗兰殿西京杂记戚夫人侍儿贾佩兰云在宫时见戚夫人侍高祖至七月七日临百子池作于滇乐毕以五色缕相羁谓为连爱一云汉采女常以七月七日穿针于开襟楼云云皆不及牵牛织女之事明七月七日月日皆属阳古人以之为良会后遂附会为牵牛织女事也夏小正七月初昬织女正东乡后人因此附会矣
　　
　　〇七月望前一日亦谓之禊日
　　宋书礼志今三月上巳祓于水滨又或用秋汉书八月祓于霸上刘祯鲁都赋索秋二七天汉指隅人胥祓除国子水嬉又是用七月十四日也
　　
　　〇八月十五日谓之中秋
　　周礼钥章掌土鼓豳钥中春昼击土鼓龡豳诗以逆暑中秋夜迎寒亦如之 枚乘七发客曰将以八月之望与诸侯远方交逰兄弟并徃观涛于广陵之曲江 李善注称孔安国尚书传曰十五日日月相望 荆楚岁时记八月十四日民并以朱水点儿头额名为天炙以厌疾又以锦彩为眼明囊递相赠遗桉中秋节唐初尚未盛行故虞世南欧阳询徐坚等作类书岁时部皆未列入若唐以前八月十五日见于史传者惟随书新罗国传八月十五日设乐令官人射各赏以马布及武夷山记八月十五日武夷君与魏眞人等会山顶宴集数事而巳
　　
　　〇季秋第九日谓之重阳又谓之重九又谓之九日
　　北堂书钞称魏文帝与锺繇书曰岁徃月来忽复九日九为阳数而日月并应俗嘉其名以为宜于长久故享燕高会白六帖称魏文帝书又云日月并应故曰重阳 晋书礼志九月九日马射或说曰秋金之节讲武习射象立秋之礼也 西京杂记汉武帝宫人贾佩兰九月九日佩茱萸食蓬饵飮菊花酒云令人长寿相传自古莫知其由 荆楚岁时记九月九日四民并籍野飮宴注杜公瞻云九月九日宴会未知起于何代然自汉至宋未改今北人亦重此节佩茱萸食饵飮菊花酒云令人长寿 桉北堂书钞称孙瑞奏事云兴平二年秋朝廷以九月九日赐公卿近臣飮宴今考孙瑞当作士孙瑞脱一士字后汉书献帝纪兴平二年十一月王师败绩卫尉士孙瑞等始为李傕郭汜所杀则九月中瑞尚在也杜公瞻云九日宴会自汉至宋未改所云汉葢卽指此而言则九日节始盛于汉末可知 又桉古人毎以只月为盛会除正月一日为岁首不计外如三月三日五月五日七月七日九月九日其日月皆应阳数故古人于此日燕集出逰其制葢仿于三代自汉以后遂各附会其说并非也 又桉今人以五月五日为竞渡节九月九日为登高节不知古人每値佳日无不可泛舟无不可登高荆楚岁时记人日登高赋诗隋阳休之亦有人日登高诗石虎邺中记正月十五日有登高之会隋书文帝尝于正月十五日与近臣登高玉烛寳典元日至晦日今并酺食度水荆楚岁时记元日至月晦士女泛舟或临水宴乐蔡邕月令章句莫春阳气和暖鲔鱼时至将以荐寝庙因是乘舟禊于名川也舆地记齐武帝起层城观七月七日宫人多登之稽含有七月七夕登高诗又月令仲夏可以居高明可以远眺望可以升山陵可以处台榭是五日不特可以泛舟并可以登高矣
　　
　　〇冬至后第三戌谓之腊日其夕谓之腊夕亦谓之腊夜
　　说文冬至后三戌腊祭百神 广雅腊索也 左传虞不腊矣杜预注腊岁终祭众神之名 礼记月令孟冬之月大割祠于公社及门闾腊先祖五祀郑康成注腊谓以田猎所得禽祭也 史记秦本纪恵文王十二年初腊正义恵文王始效中国为之始皇三十一年十二月更名腊曰嘉平索隐云葢从歌谣之词而改从殷号也 风俗通曰夏曰清祀殷曰嘉平周曰大蜡汉曰腊腊者猎也因猎取兽以祭又云太史丞邓平说腊者所以迎刑送德也大寒至常恐阴胜故以戌日腊戌者温气也 初学记称高堂隆魏台访议曰诏问何以用未祖丑腊臣隆对曰桉月令孟冬十月腊先祖五祀谓荐田猎所得禽兽谓之腊又师说王者各以行之盛祖以其终腊水行之君以子祖辰腊火行之君以午祖戌腊木行之君以卯祖未腊金行之君以酉祖丑腊土行之君以戌祖辰腊今魏据土德宜以戌祖辰腊也 又云汉火德火衰于戌故以戌曰为腊魏土德土衰于辰故以辰为腊晋金德金衰于丑故以丑为腊桉此则魏葢先用丑日腊至隆议后始改用辰耳晋宋旧事引魏名臣大司农董遇议又云土行之君故宜以未祖以丑腊为得盛终之节不可以戌祖辰腊云 江表传呉以为土行用未祖辰腊 通典宋水德王祖以子腊以辰 晋书隐逸范乔传初乔邑人腊夕盗斫其树乔徃喻曰卿节日取柴欲与父母相欢娯耳 艺文类聚称养生要术十二月腊夜令人持椒卧井旁无与人言内椒井中可除温病 荆楚岁时记十二月八日为腊日谚语腊鼓鸣春草生村人并击细腰鼓戴胡头及作金刚力士以逐疫其日并以豚酒祀灶神桉据月令则腊本在孟冬之月疑始皇三十一年改腊曰嘉平始移至十二月也高诱注吕不韦书今人腊前一日击鼓驱疫谓之逐除蔡邕独断腊者岁终大祭纵役人燕飮也续汉书礼仪志季冬之月星回岁终阴阳以交劳农大享腊四分律音义腊岁终祭神之名或曰腊者接也新故交接也葢自秦以后腊皆在十二月矣惟后周遵古制以建亥之月腊通典隋初因之亦以孟冬下亥蜡百神开皇四年诏曰前周岁首今之仲冬建亥之月大蜡可也后周以夏后之时行姫氏之蜡考之前代于义有违其十月行蜡者止可以十二月为腊是反以建亥之月腊为非可云不考古矣至以十二月八日为腊日则又自荆楚岁时记始迄今皆因之故俗皆云腊八亦若今人定以二月二日为社日也又今人祀灶又率以月之二十四日
　　
　　〇腊明日谓之初岁又谓之小岁
　　史记天官书腊之明日人众卒岁一会飮酒发阳气故曰初岁 艺文类聚称晋博士张亮议曰腊接也腊明日为初岁秦汉以来有贺此皆古之遗语也 太平御览称崔寔四民月令腊明日更新谓之小岁敬酒尊长修贺君师 又称徐爰家仪曰蜡本施祭故不贺其明为小岁贺称初岁福始庆无不宜又云小岁之贺旣非大庆礼止门内
　　
　　〇岁尽日谓之除日又谓之岁夕又谓之除夜
　　礼记月令日穷于次月穷于纪星回于天数将几终岁将更始 张衡东京赋曰卒岁大傩 晋书循吏曹摅传岁夕摅行狱 荆楚岁时记岁莫家家具肴蔌诣宿岁之位以迎新年相聚酣飮留宿岁饭至新年十二日则弃之街衢以为去故纳新也 事文类聚称风土记云除夜祭先竣事男女聚飮祝颂而散谓之分岁 北齐书季冬晦日选人子弟赤帻皁褠衣执鼗鼓百二十人逐恶鬼于禁中其日戌夜三唱开诸里门
　　
　　〇冬至后四十六日而立春
　　周书时训解立春日东风解冻又五日蛰虫始振又五日鱼上冰 桉诸书所引易通卦验说与时训解时有不同今以月令吕不韦等书考之当以时训解为准 淮南王书大寒加十五日指报德之维则越阴在地故曰距日冬至四十六日而立春阳气冻解音比南吕桉天文训所言皆本孝经纬又桉太平御览称皇览逸礼距冬至四十五日天子迎春于东堂 初学记称孝经纬周天七衡六间曰立春 又称易通卦验曰立春条风至宋均注条风者条达万物之风 孝经钩命决曰立春勅门阑无关钥以迎春之精 续汉书礼仪志立春之日下寛大书制诏三公方春东作敬始愼微动作从之罪非殊死且勿桉验皆须麦秋退贪残进柔良下当用者如故事注月令命相布德和令蔡邕曰卽此诏之谓也 荆楚岁时记立春之日悉剪彩为燕戴之帖宜春二字
　　
　　〇后十五日为惊蛰汉曰雨水
　　周书时训解惊蛰之日獭祭鱼又五日鸿雁来又五日艹木萌动 淮南王书加十五日指寅则雨水音比夷则 桉汉始以雨水为正月节汉书律厯志营室十四度惊蛰注今曰雨水降娄初奎五度雨水注今曰惊蛰是也
　　
　　〇又十五日为雨水汉曰惊蛰
　　周书时训解雨水之日桃始华又五日仓庚鸣又五日鹰化为鸠 淮南王书加十五日指甲则雷惊蛰音比林钟
　　
　　〇又十五日为春分
　　周书时训解春分之日元鸟至又五日雷乃发声又五日始电 淮南王书加十五日指卯中绳故曰春分则雷行音比蕤宾 周礼春分之日祭马祖桉说文龙春分而登天秋分而入渊马龙之属故以始登天之日祭之也 晋书礼志武帝泰始二年正月有司奏春分祠厉殃及禳祠诏曰不在祀典除之 太平御览称齐民月令日春分不杀
　　
　　〇又十五日为谷雨汉曰清明
　　周书时训解谷雨之日桐始华又五日田鼠化为鴽又五日虹始见 淮南王书加十五日指乙则清明风至音比仲吕桉刘歆三统厯谷雨三月节清明中与时训解同而淮南王书等清明在谷雨之前故汉书厯律志大梁初胃七度谷雨注今曰清明昴八度清明注今曰谷雨是也
　　
　　〇又十五日为清明汉曰谷雨
　　周书时训解清明之日萍始生又五日鸣鸠拂其羽又五日戴胜降于桑 淮南王书加十五日指辰则谷雨音比姑洗 周书周月解春三月中气惊蛰春分清明 孔晁注旧作雨水春分谷雨非古法也 史记律书云清明风居东南维 楚辞九怀季春兮阳阳王逸章句三月温和气清明也
　　
　　〇又十五日为立夏
　　周书时训解立夏之日蝼蝈鸣又五日蚯蚓出又五日王瓜生 淮南王书加十五日指常羊之维则春分尽故曰有四十五日而立夏大风济音比夹钟
　　
　　〇又十五日为小满
　　周书时训解小满之日苦菜秀又五日靡草死又五日小暑至 淮南王书加十五日指巳则小满音北太蔟 三礼义宗小满为中者物之生长小得并满故以小满为名也
　　
　　〇又十五日为芒种
　　周书时训解芒种之日螳螂生又五日鴂始鸣又五日反舌无声 淮南王书加十五日指丙则芒种音比大吕 三礼义宗五月芒种为节者言时可以种有芒之谷故以芒种为名 宋书循吏阮长之传时郡县田禄芒种为断此前去官者则一年秩禄皆入前人此后去官者则一年秩禄皆入后人始以元嘉末改此科计月分禄长之去武昌郡代人未至以芒种后一日解印绶
　　
　　〇又十五日为夏至
　　周书时训解夏至之日鹿角解又五日蜩始鸣又五日半夏生 淮南王书加十五日指午则阳气极故曰有四十六日而夏至音比黄钟 北堂书钞称孝经纬日周天有七衡夏至日在内衡 又称春秋感精符曰冬至日成天文夏至日成地理 续汉书礼仪志曰夏至是日浚井改水桉春秋考异邮曰夏至井水跃故于是日改水 三礼义宗夏至为宗者至有三义一以明阳气之至极二以助阴气之始至三以明日行之兆故谓之至也 荆楚岁时记夏至节日食糉是日取菊为灰以止小麦蠧
　　
　　〇又十五日为小暑
　　周书时训解小暑之日温风至又五日蟋蟀居辟又五日鹰乃学习 淮南王书加十五日指丁则小暑音比大吕 三礼义宗六月小暑为节者此以相形为名形大暑故谓之小暑六月之初暑气热未极故以小为名大暑为中者自十一月一阳爻上从地而出至此之时方始上彻阳气并出以上大暑旣极故暑为中
　　
　　〇又十五日为大暑
　　周书时训解大暑之日腐草化为萤又五日土润溽暑又五日大雨时行 淮南王书加十五日指未则大暑音比大蔟 通典后汉制太史毎岁上其年厯先立春立夏大暑立秋立冬常读五时月令 周书周月解夏三月中气小满夏至大暑
　　
　　〇又十五日为立秋
　　周书时训解立秋之日凉风至又五日白露降又五日寒蝉鸣 淮南王书加十五日指背阳之维则夏分尽故曰有四十六日而立秋凉风至音比夹钟 三礼义宗七月立秋之言湫缩之意
　　
　　〇又十五日为处暑
　　周书时训解处暑之日鹰乃祭鸟又五日天地始肃又五日禾乃登桉月令吕氏春秋并作农乃登谷 淮南王书加十五日指申则处暑音比姑洗 国语处暑之旣至蝱{维虫}之旣多
　　
　　〇又十五日为白露
　　周书时训解白露之日鸿雁来又五日元鸟归又五日羣鸟养羞 淮南王书加十五日指庚则白露降音比仲吕
　　
　　〇又十五日为秋分
　　周书时训解秋分之日雷始収声又五日蛰虫培戸又五日水始涸 淮南王书加十五日指酉中绳故曰秋分雷戒蛰虫北乡音比蕤宾 文子曰老子为天地之气莫大于和者阴阳调日夜分故万物春分而生秋分而成
　　
　　〇又十五日为寒露
　　周书时训解寒露之日鸿雁来宾又五日爵入大水为蛤又五日菊有黄华 淮南王书加十五日指辛则寒露音比林钟
　　
　　〇又十五日为霜降
　　周书时训解霜降之日豺乃祭兽又五日草木黄落又五日蛰虫咸俯 淮南王书加十五日指戌则霜降音比夷则 周礼正义称韩诗古者霜降逆女冰泮而止 周书周月解秋三月中气处暑秋分霜降
　　
　　〇又十五日为立冬
　　周书时训解立冬之日水始冰又五日地始冻又五日雉入大水为蜃 淮南王书加十五日指蹏通之维则秋分尽故曰有四十六日而立冬草木毕死音比南吕桉易通卦验立冬不周风至水始冰而符瑞图云立冬北方广莫风至今考淮南王书广莫风后不周风四十五日乃至符瑞图说误也
　　
　　〇又十五日为小雪
　　周书时训解小雪之日虹蔵不见又五日天气上腾地气下降又五日闭塞而成冬 淮南王书加十五日指亥则小雪音比无射 三礼义宗十月小雪为中者气序转寒雨变成雪故以小雪为中
　　
　　〇又十五日为大雪
　　周书时训解大雪之日鴠鸟不鸣又五日虎始交又五日荔挺生 淮南王书加十五日指壬则大雪音比应钟 厯义疏大雪十一月节月之初气也言大阴之气以大水凝为雪故曰大雪
　　
　　〇又十五日为冬至又谓之亚岁
　　周书时训解冬至之日蚯蚓结又五日麋角解又五日水泉动 淮南王书斗指子则冬至音比黄钟 续汉书礼仪志冬至钻鐩改火 北堂书钞称孝经纬冬至日在外衡牵牛之初 说文冬至斗指子夜半时加午者也 宋书礼志冬至朝贺享祀皆如元旦之仪又云其仪亚于岁朝桉魏晋时则有大小之别元旦称大会冬至称小会亦见晋宋二书礼志 厯义疏冬至十一月之中气也言冬至者极也太阴之气上于于阳太阴之气下极于地寒气巳极故曰冬至 北堂书钞称西域诸国志云天竺十一月十六日为冬至则麦秀十二月十六日为腊则麦熟
　　
　　〇又十五日为小寒
　　周书时训解小寒之日雁北乡又五日鹊始巢又五日雉始呴桉淮南天文训冬至鹊始巢与时训解稍异 淮南王书加十五日指癸则小寒音比应钟 三礼义宗十二月小寒为节者亦形于大寒故谓之小言时寒气亦未是极也
　　
　　〇又十五日为大寒
　　周书时训解大寒之日鸡始乳又五日鸷鸟厉疾又五日水泽腹坚 淮南王书加十五日指丑则大寒音比无射 三礼义宗大寒为中者上形于小故谓之大十一月一阳爻初起至此始彻阴气出地方尽寒气并在上寒气之逆极故谓大寒也 周书周月解冬三月中气小雪冬至大寒
　　
　　卷施阁文甲集卷第三 阳湖洪亮吉学
　　释舟
　　
　　〇{俞-月+舟}谓之舟
　　船文舟船也（毛传同）兪空木为舟也从亼以舟从巜巜水也桉或作{舟兪}俗字 方言自闗而东或谓之舟 释名舟言周流也 桉淮南王书泛论训乃为窬木方板以为舟航髙诱注窬空也{俞-月+舟}窬二字音义并通故徐锴说文系传云亼者耴二合之义音{俞-月+舟}犹{俞-月+舟}穿之义会意是也
　　
　　〇通名谓之{木叟}
　　说文{木叟}船总名玉篇同徐铉等曰今俗别作艘非是 汉书沟洫志发河南以东漕船五百{木叟}桉吴越春秋句践归国外传晋竹十廀注廀当作搜汉书沟洫志漕船五百搜是{木叟}又通作搜兼作廀说文廀水槽仓也义亦通 艺文类聚称太公六韬武王伐殷先岀于河吕尙为后将以四十七{木叟}船济于河
　　
　　〇又谓之船
　　说文船舟也桉此卽转注字 方言舟自闗而西谓之船 释名船循也循水而行也 艺文类聚称韵集曰船舩也桉舩即船之重文字书或分为二非
　　
　　〇又谓之{舟关}又谓之{舟兆}
　　尔雅{舟关}我也说文同义阙 广雅{舟兆}舟也 玉篇{舟关}天子称 桉淮南王书欲与物接而未成{舟关}兆者也文选注称许慎注{舟关}兆也{舟关}兆当属转注字故名舟为{舟关}又谓之{舟兆}又广韵云{舟关}古文作{舟炎}则或从剡木为楫之义制字故从舟也易剡木为楫剡本亦作掞
　　
　　〇又谓之舺
　　广雅舺舟也桉舺字说文玉篇并无当作柙古字通也
　　
　　〇又谓之艑
　　广雅艑舟也 华严经音义称通俗文吴船曰艑广韵同 玉篇艑船小也 桉荆州记湘州七郡大艑所出皆受万斛又水经注赣水又径谷鹿洲旧作大艑处宋臧质石城乐亦云大艑载三千渐水丈五余是艑亦不仅小舟也
　　
　　〇又谓之舽
　　广雅舽舟也 玉篇吴船也又舽艭桉当从说文作栙
　　
　　〇又谓之舡
　　汉书古今人表晋舡人固来 广雅舡舟也玉篇同
　　
　　〇又谓之艛
　　广雅玉篇并舟名 琼州图经文昌县有焚艛山近大海汉楼船将军杨仆征黎至此焚船登岸故名桉故书无艛字疑土人合楼船二字为一后人遂制此字矣吴越春秋越有楼船卒汉武帝秋风辞泛楼船兮济汾河则楼船之制自昔有之通典又去楼船船上建楼三重
　　
　　〇又谓之{舟契}又谓之{舟其}艃
　　广雅玉篇并舟名
　　
　　〇又谓之余皇
　　左传昭公十七年楚大败吴师获其乗舟余皇 广雅玉篇艅艎并舟名又云艎吴舟 郭璞江赋漂飞云运艅艎 抱朴子艅艎鹢首涉川之良器也 桉说文无艅艎二字始见新附今仍从左传作余皇艎又别作{舟黄}
　　
　　〇又谓之艒{舟宿}
　　方言艖谓之艒{舟宿}小艒{舟宿}谓之艇桉艇为小舟则艒{舟宿}之制当在大小之间 广雅艒{舟宿}舟也玉篇同 未书吴喜传从西还大艑小艒爰又草舫钱米布绢无船不满（通异名）类篇{舟畐}大舟桉{舟畐}当卽艒字
　　
　　〇又谓之{舟永}又谓之{臣妻舟}又谓之{舟尞}又谓之{舟斿}又谓之{舟龙}
　　玉篇有 广韵{舟龙}小船上安葢者 桉淮南玉书修务训水断龙舟髙诱注龙舟大舟也此{舟龙}字疑合二字为一隋书亦以战舰为水龙玉篇又有{龙舟}字云以竹叶{龙舟}船也疑亦{舟龙}字重出或又云{龙舟}卽{舟习}今附记于此
　　
　　〇又谓之{舟吴}
　　桉疑亦合吴舟二字为一
　　
　　〇又谓之{舟岂}又谓之{舟弟}又谓之{舟戚}又谓之{舟今}
　　玉篇又别出{舟岺}字非
　　
　　〇又谓之{舟兼}又谓之{舟星}又谓之{舟复}又谓之{舟彻}又谓之{舟乇}又谓之艧
　　梁江淹诗方水理金艧 以上并见玉篇
　　
　　〇又谓之柅
　　玉篇柅船名
　　
　　〇{舟泛}谓之舷
　　见广雅 五戒相经音义称埤苍舩舷也亦名{舟泛} 玉篇{舟泛}舷也又船舷广韵同 王逸楚词章句舩舷也洪兴祖补注舷船边也 北堂书钞称会稽典録杨桥上諌曰臣闻之曽子扣舷易水鱼闻入渊鸟惊参天 郭璞江赋咏采菱以叩舷桉此皆兴祖所据
　　
　　〇{舟仑}谓之桄
　　见广雅 玉篇{舟仑}船也桉今以船旁木为桄亦作{片黄}
　　
　　〇长而薄者谓之艜
　　见方言 广雅艜舟也 玉篇艜艇船
　　
　　〇短而深者谓之{舟符}
　　见方言郭璞今江东呼艖{舟符}者玉篇同 广雅{舟符}舟也 小尔雅艇之小者曰{舟符} 梁书羊侃传初赴衡州于两艖{舟符}起三间通梁水斋
　　
　　〇又谓之{舟步}
　　集韵{舟步}船短而深也 陈书侯景传景乃以{舟叉}{舟步}贮石沈塞淮口 资治通鉴侯景召石头津主张宾使引淮中般{舟步}及海艟
　　
　　〇小而深者谓之{舟卭}
　　方言小而深者谓之{木巩木}郭璞卽长舼也桉{舟邛}舼本一字葢正作舼通作{舟邛}今玉篇又别出{舟巩木}{木巩木}二字益非疑方言本亦后人依玉篇追改也今姑随其义两列
　　
　　〇大舟谓之橃
　　说文橃海中大船徐铉曰今俗别作筏非是 广雅{舟发}舟也 玉篇{舟发}大船也 华严经音义称通俗文筏作{舟发}韵集筏作橃同扶月反桉{舟发}筏皆俗字并当作橃又别见
　　
　　〇又谓之欚
　　说文欚江中大船名 广雅{舟蠡}舟也 玉篇{舟蠡}大舟也桉{舟蠡}俗字当作欚 方言东南丹阳会稽之间谓艖为欚桉方言艖为小舸欚与艖同则欚亦不尽是大舟矣又别见
　　
　　〇又谓之般
　　方言般大也 玉篇般大船余别见
　　
　　〇又谓之舸
　　方言南楚江湘凡船大者谓之舸 玉篇舸船也 左思蜀都赋宏舸连舳李善注大船曰舸 桉三国吴志董袭传袭乘大舸船突入蒙冲南齐书王敬则传髙道庆乘舸{舟习}于江中迎战此舸为大船之证然裵松之注引江表传刘僃乘单舸徃见周瑜风土记船舸单乘是单船亦谓之舸也说文无舸字见徐铉新附
　　
　　〇又谓之艬
　　广雅艬舟也 玉篇艬大船也
　　
　　〇又谓之舶
　　华严经音义称吕忱字林舶大船也今江南泛海船谓之舶昆仑及髙丽皆乘之大者受万斛也 又称埤苍舶大船也玉篇同 又称通俗文晋船曰舶（初学记引无船字）大者长二十丈载六七百人 桉水经注孙权装大船名之曰长安亦曰大舶是矣俗别作艊非
　　
　　〇又谓之{舟弗}又谓之{舟榻-木}
　　玉篇{舟弗}并大船 集韵{舟榻-木}两槽大船 梁元帝吴趋行何时乘{舟榻-木}归桉别作{舟翕}非是 陈书侯安都传坐{舟榻-木}内坠于橹井时以为不祥又王子晋等乃伪以小船依{舟榻-木}而钓
　　又谓之{舟句}{舟鹿}广雅{舟句}{舟鹿}舟也玉篇同 集韵{舟句}{舟鹿}太艑也 北堂书钞豫章城西有{舟句}{舟鹿}洲（水经注作谷鹿）卽吕蒙作{舟句}{舟鹿}大艑处桉吴志吕蒙袭闗羽至寻阳尽伏其精兵于{舟冓}{舟鹿}中是{舟句}{舟鹿}又通作{舟冓}{舟鹿} 又称杨泉物理论夫工匠经渉河海为{舟句}{舟鹿}以浮大川（通异名）太平御览称杂字解诂曰{舟句}{舟鹿}杂船也
　　
　　〇小舟谓之刀
　　毛诗河广云曽不容刀郑康成笺云小船曰刀桉诗正义及释文并云说文作{舟周}今考说文无{舟周}字疑陆徳明等误记释名玉篇诸书为说文也余类此尚多姑附记于此 释名三百斛曰{舟周}{舟周}貂也貂短也江南所名短而广安不倾危者也桉近人校释名误以说文之{舟刂}合{舟周}不知说文之{舟刂}从刖省读若兀音既不同且此云安不倾危而说文云{舟刂}船行不安也义亦相反今别见又诗正义引说文云{舟周}小船未知何本 广雅{舟周}舟也 初学记称埤苍{舟周}吴船也音雕 集韵或作{舟周}通作刀或作{舟召}广韵{舟召}吴船 桉一切经音义引方言小艒{舟宿}谓之艇郭璞曰艇{舟周}也音刀与今本方言异或别有所据但刀系正字舠{舟召}{舟周}皆刀之别字耳（北堂书钞初学记太平御览引释名{舟周}皆作舠玉篇舠小船也）
　　
　　〇又谓之艖
　　方言小舸谓之艖郭璞今江东呼艖小底者也 玉篇艖小舟也桉别作{舟叉}非是
　　
　　〇又谓之艇
　　方言艖谓之艒{舟宿}小艒{舟宿}谓之艇郭璞{舟同}也 释名二百斛以上曰艇其形径挺一人二人所行者也桉说文无艇字应作挺为是 广雅艇舟也 北堂书钞称说文云艇小舟也形狭而长桉艇字见说文新附然北堂书钞引说文如此则铉或别有所本 小尔雅小船谓之艇艇之小者谓之{舟符} 髙诱淮南王书注蜀艇一板之舟若今之豫章是也
　　
　　〇又谓之舼
　　方言小而深者谓之{木巩木}郭璞卽长舼也 广雅舼舟也 玉篇舼小船也{舟巩木}同 马融广成颂连舼舟李贤注舼小舟也 傅元正都赋越舼泛吴榜浮
　　
　　〇又谓之艚
　　玉篇艚小船也 桉宋书武帝纪卢循有八艚舰九枚起四层髙十二丈又垣护之随王元谟入河虏悉已牵元谟水军大艚连以铁锁三重欲以絶护之还路是艚亦大小兼有不尽属小船也宋书恩幸传论又云南金百毳来悉方艚 桉说文无艚字疑卽漕字之别说文漕水转谷也一曰人之所乘及船也宋书云水军大艚与玉篇广韵水运为漕之说亦合后人或去水加舟耳
　　
　　〇又谓之丽
　　玉篇欐小船也庄子秋水篇梁丽不可以冲城司马彪注梁丽小船也 桉裵松之三国志王朗传注称献帝春秋孙策率军如闽越讨朗朗泛舟浮海欲走交州（至）朗对策使者云独与老母共乘一欐流矢始交便弃欐就俘云云亦欐为小舟之证丽欐古字通佛本行赞经音义亦云攦小船也攦当属欐字之别
　　
　　〇又谓之{舟了}
　　玉篇{舟了}小船也 梁书王僧辩传侯子鉴等率步骑万余人于岸挑战又以鸼{舟了}千艘并载土两边悉八十棹桉玉篇无鸼字当作鸟了鸟葢言其小也
　　
　　〇又谓之干舟
　　髙诱淮南王书注干舟小舟也（通异名）一曰大舟
　　
　　〇又谓之舴艋
　　广雅舴艋舟也 玉篇舴艋小舟也 桉南齐书张敬儿传敬儿乘舴艋过江遇风船覆又云上与豫章王嶷三日曲水内宴舴艋流至御坐前覆没此可证舴艋皆小舟
　　
　　〇战船谓之蒙冲
　　释名外狭而长曰艨冲以冲突敌船也 广雅艨朣舟也 玉篇艨艟战船桉字当作蒙冲 吴志董袭讨黄祖祖横两蒙冲夹守沔口又周瑜逆曹公于赤壁部将黄葢取蒙冲斗舰数十{木叟}实以薪草 陈书侯瑱传以牛皮冒蒙冲小船以触贼舰（通异名）广韵艟短船名
　　
　　〇又谓之{舟氐}艡
　　广韵称字林{舟氐}艡水战船 玉篇{舟氐}艡战船也 桉广雅作{舟互}艡或以字近而误
　　
　　〇又谓之斥候
　　释名五百斛以上还有小屋曰斥候以视敌进退也
　　
　　〇军行在前谓之先登
　　释名军行在前曰先登登之向敌陈也 初学记称晋令水战有飞云舩苍隼舩先登舩飞鸟舩刘逵云飞云葢海吴楼船名桉此类异名尚多不能悉録附记于此
　　
　　〇置戈船下谓之戈船
　　张晏汉书注越人于水中负人船又有蛟龙之害故置戈于船下因以为名也桉臣瓉引伍子胥书有戈船以载干戈吴越春秋句践伐吴外传戈船三百艘则戈船之制不始于汉
　　
　　〇轻舟谓之{舟青}
　　玉篇{舟青}轻船广韵同
　　
　　〇又谓之艓
　　宋书邓琬传刘胡遣陈绍宗陈庆率轻艜二百大舰五十岀鹊尾外挑战 南齐书桺世隆传轻艓一万 隋书来护儿传杨素令护儿率数百轻艓径登江岸 戴暠钓竿篇蕖花装小艓 桉此篇所収字至玉篇而止唯艓{舟步}等字以巳见宋齐梁陈等书故亦録入疑属牒字之别也又今本类书引方言南楚呼艓曰{木巩木}今方言无此语
　　
　　〇轻疾者谓之赤马
　　释名轻疾者曰赤马舟其体正赤疾如马也 崔豹古今注孙权时名舸为赤马言如马之走陆也又小舟名驰马 北堂书钞称江表传孙权名舸为马言飞驰如马之走陆地也又称杜预表长史刘循治洛阳以东运渠尝用赤马 桉刘熈亦汉末三国时人所云赤马舟当卽指孙权所造而言抱朴子水马飞鳬义亦同
　　
　　〇子船谓之{舟习}
　　玉篇{舟习}子船（通异名）集韵覆船具亦曰{舟习}
　　
　　〇合木船谓之{舟同}又谓之艬
　　广雅艬{舟同}舟也 初学记称周迁舆服杂事其人欲轻行则乘海{舟同}合木船也 广韵艬合木船
　　
　　〇编竹船谓之{寻}
　　玉篇{寻}竹长千丈为大船也生海畔
　　
　　〇运舟谓之{舟胃}
　　玉篇{舟胃}运船也广韵同又广韵云{舟突}钓船也附録于此
　　
　　〇海中舟谓之橃
　　见上 玉篇橃海中大船也泭也亦作{舟发}桉玉篇分橃{舟发}为二字非下欚{舟蠡}亦同
　　
　　〇又谓之{木叟}
　　见上 艺文类聚称韵集艘海大船也
　　
　　〇又谓之舶
　　见上 广韵海中大船 集韵蛮夷泛海舟曰舶
　　
　　〇又谓之{雨舟}
　　玉篇{雨舟}海船也
　　
　　〇又谓之艆又谓之{舟刍}
　　初学记称稗苍云海中大船曰艆{舟刍} 玉篇艆海船也{舟刍}船也 广韵艆海中大船{舟刍}海船名
　　
　　〇江中舟谓之欚
　　见上 桉初学记称说文曰江中舟曰{豚虫}音礼葢卽蠡字之误 玉篇欚江中大船也又作{舟蠡}
　　
　　〇又谓之{舟兆}
　　见上 广韵对艞江中大船桉艞又{舟兆}字之别礼部韵略{舟舀}字下引广雅{舟舀}舸舟今考广雅亦无{舟舀}字惟艞字曹宪音滔韵略葢因此误也广韵亦无此字
　　
　　〇舟饰谓之{舟番}又谓之{舟日}
　　玉篇{舟番}{舟日}舟饰也桉广韵无{舟番}{舟日}二字
　　
　　〇载多谓之{舟富}
　　玉篇{舟富}音富 类篇船载多也桉此葢望文生义因玉篇有此字故録入之
　　
　　〇编木渡谓之泭
　　诗周南不可方思毛传方泭也释文泭本亦作{氵符}又作桴或作柎又作坿桉广雅玉篇又作艀皆俗字 说文泭编木以渡也玉篇同 楚辞九章乘汜泭以下流王逸章句编竹木为泭楚人曰泭秦人曰拨也 三国吴志徐夫人传伐芦苇以为泭佐船渡军裵松之注音敷
　　
　　〇泭谓之箄
　　见方言 广雅{稗}筏也玉篇作箄又作{渒}诗释文称郭璞云木曰{渒}竹曰筏小筏曰泭 华严经音义今编竹木以水运为{渒}秦人名筏江东名{渒}又云北人名筏南土名{渒}义同 北堂书钞又称东观汉记张堪为蜀郡太守公孙述击之三百人斩竹为椑渡水遂免是字又作椑 后汉书岑彭传乘枋箄下江闗邓训传缝革为船置于箄上以渡河李贤注箄木筏也 桉说文无{稗}字今从后汉书作箄
　　
　　〇箄谓之筏
　　方言{稗}谓之筏筏秦晋之通语也 马融论语注桴编竹木大者曰栰小者曰桴 玉篇筏箄也桉拨筏二字广雅玉篇已皆两収今故随其义分列之又大般涅盘经筏又作栰元应注经文从木作栰非体也韵集又作拨义亦通通典军行渡水又有蒲栰苇栰
　　
　　〇箄中谓之荐
　　方言江淮家居{稗}中谓之荐音荐疏证荐各本误作符今订正
　　
　　〇泭之小者谓之桴
　　马融论语注小者曰桴韦昭国语注同 长阿含经音义小泭曰桴也
　　
　　〇水中浮木谓之查
　　玉篇查水中浮木也 王嘉拾遗记尧时有巨查浮于西海 桉又作楂又作槎并非又广雅玉篇艖字当卽槎字之别今姑从其义两列
　　
　　〇并船谓之方
　　尔雅舫舟也郭璞注并两船释文引樊光本舫作坊 说文方并船也象两舟省总头形又作汸云方或从水桉太平御览称说文又作舫云并两船也北堂书钞同是方亦通作舫 战国策方船积粟循江而下 史记郦食其传蜀汉之粟方船而下司马贞索隐云方船为并舟也桉此知舫古皆作方然张仪列传舫船载卒小司马又云舫音方是二字又可互通 大般涅盘经音义称通俗文连舟曰舫并两船也玉篇亦同 后汉书岑彭传乘枋箄下江闗李贤注枋卽舫字古通用 北堂书钞称王隐晋书顾荣纪瞻被征行至彭城见王路塞絶遂解舫为单舸而归王浚传浚乃作大船连舫方百二十步 宋书臧质传明旦贼更方舫为桁 桉晋书戴渊传陆机在舫屋上遥谓渊王廙传倚舫楼长啸是则舫制亦如舰上有屋并有楼也
　　
　　〇方舟又谓之{方亢}
　　说文{方亢}方舟也徐铉曰今俗别作航非是 方言舟自闗而东或谓之舟或谓之航戴震疏证后汉书文苑传北{方亢}泾流注{方亢}舟度也方言自闗而东或谓舟为航说文{方亢}在方部今流俗不解与杭字相乱误也 淮南王书主术训大者以为舟航髙诱注方两小船并济为航杭同又汜论训云乃为窬木方板以篇舟航注舟相连为航也又说林训钓鱼者泛杭注杭航通 桉集韵{舟行}方舟也羣书无此字惟释文首序云吴兴大{舟行}头葢又属航字之别今考斻杭虽各部然古人率皆通用如汉书地理志余杭县吴兴记云秦始皇舍舟杭于此因以为名以迄淮南王书等是矣航旣{方亢}之别字若作{舟行}则又别之别耳 又桉晋书五行志海西公太和六年六月京师大水朱雀大航缆断三艘流入大江据此则航卽今之浮桥不止并两船也水经注浙江水下剡县西度通临海并二十五船为桥航故蔡谟传云蔡公过浮航脱带腰舟长也宋书臧质传贼更方航为桁水经注成固县城北水旧有桁是也然又有单船谓之航者水经注浙江水下云剡县东南二度通临海并泛单船为浮杭
　　
　　〇又谓之{氵横}
　　说文{氵横}小津也一曰以船渡也 方言方舟谓之{氵横}玉篇同郭璞扬州人呼渡津舫为杭荆州人呼{氵横} 广雅{氵横}筏也 太平御览称太公六韬天船一名天横以济大水横{氵横}古字通桉成实论音义桄古文{牛黄}{片黄}二形今作桄同古黄反广雅{舟仑}谓之桄桄当卽{氵横}字集韵{舟仑}船前桄也韵会{舟仑}{俞-月+舟}舟名义亦两通今仍从说文广雅分列而附记于此
　　
　　〇船有屋谓之槛
　　释名上下重版曰槛四方施版以御矢石其内如牢槛也 晋书音义称字林云舰屋船也音槛 玉篇舰板屋舟桉说文无舰字今从释名作槛 陆机辨亾论前驱不过百舰 晋书陶侃传侃乃以运船为战舰又云贼钩侃所乘舰侃窘急走入小船何无忌传卢循遣别帅徐道覆顺流而下舟舰皆重楼 北堂书钞称义熈起居注卢循新作八艚舰九枚起四层髙十余丈桉宋书循吏杜慧度传慧度自登髙舰与循合战放火箭雉尾炬循众舰俱然一时散溃是也 宋书王镇恶传所乘皆蒙冲小舰行船者悉在舰内羌见舰泝渭而进舰外不见有乘行船人咸谓为神张兴世传司徒建安王休仁命沈攸之等以皮舰二十攻贼浓湖 通典斗舰船上设女墙可髙三尺墙下开掣棹孔船内五尺又建棚与女墙齐此战船也（通异名） 艺文类聚称广雅云舰大船也桉与今本广雅不同当别有所据
　　
　　〇又谓之{舟霝}
　　广雅{舟霝}舟也 玉篇舲小船屋也{舟霝}同 太平御览称字书船上有屋者曰{舟霝} 类篇舟也一曰舟有窗者 楚辞九章乘舲船余上沅兮王逸章句舲船船有窗牖者也 淮南王书俶真训越舲蜀艇不能无水而浮髙诱注舲小船也桉舲{舟霝}本一字广韵于舲字下云舟上有窗{舟霝}字下云{舟霝}舰有屋舟名葢误
　　
　　〇其上板谓之覆
　　释名其上板曰覆言所覆虑也 桉今本作言所覆众枕也误太平御览引此作覆众虑又衍众字今考首篇释天云露虑也覆虑物也知此亦当作覆虑
　　
　　〇其上屋谓之庐
　　释名其上屋曰庐象庐舍也桉别作{虑}非是
　　
　　〇上重屋谓之飞庐
　　释名其上重屋曰飞庐在上故曰飞也
　　
　　〇又其上谓之爵室
　　释名又在其上曰爵室于中候望之如鸟爵之警视也 桉视今本作示北堂书钞艺文类聚太平御览等书引此又作若鸟雀之惊视也
　　
　　〇船头谓之舻
　　说文舻舳舻也一曰船头（通异名）小尔雅船尾谓之舻 玉篇舻在船后桉左思吴都赋巨舰接舻庾阐扬都赋青雀飞舻是舻又通作舟名
　　
　　〇又谓之合闾
　　方言首谓之合闾郭璞今江东呼船头屋谓之飞闾是也 玉篇五比为闾又船首之闾
　　
　　〇又谓之鹢首
　　方言或谓之艗艏郭璞鹢鸟名也今江东贵人船前作青雀是其象也 广雅艗艏舟也 玉篇舟头为鹢首又作榏 司马相如子虚赋浮文鹢张揖曰鹢水鸟也畵其象于船首 淮南王书龙舟鹢首天子之乘也 桉此则字当作鹢首后乃统加舟旁耳又晋书武帝谋伐吴诏王浚修舟舰畵鹢首怪兽于船首以惧江神是船头之名鹢首又专以绘鹢于首得名
　　
　　〇船尾谓之舳
　　说文舳舻也汉律名船方长为舳舻一曰舟尾 方言后曰舳郭璞今江东呼柂为舳又云舳制水也 汉书武帝自浔阳浮江而下舳舻千里注李斐曰舳后持舵处舻前头刺棹处也（通异名）小尔雅船头谓之舳桉小尔雅所言正与说文等相反刘逵吴都赋注亦同
　　
　　〇又谓之杕
　　释名其尾曰柁柁拕也在后见拕曵也且弼正船使顺流不使他戾也 玉篇杕船尾小梢也木部有柁舟部有舵并云正船木桉杕卽柁字今别作柁又作舵并非物原云帝喾作柁橹夏禹作舵又妄分为二非也 淮南王书说林训毁舟为杕髙诱注杕舟尾桉与柁同俗作柂亦作{舟大}皆非 裵松之吴志注江表传孙权于武昌新装大船试泛之钓台时风大盛谷利令柁工取樊口权曰当取罗洲利拔刀向柁工曰不取樊口者斩工卽转柁入樊口 北堂书钞称孙放别传不见船柁乎在后所以正船也 桉汉书淮南王安谏击闽越云拕舟而入水说文柁曵也则柁当作拕为是十诵律音义亦云拕字从手
　　
　　〇船前立柱谓之桅
　　释名其前立柱曰桅桅巍也巍巍髙貌也桉桅本又作椳其前太平御览引此作船前 玉篇桅船上樯竿（通异名）淮南王书说林训遽契其舟桅髙诱注桅船弦板也
　　
　　〇船后木谓之{舟非}
　　玉篇{舟非}軴舟又木部棑云船后棑木广韵同 桉軴与驻同玉篇于车部载此字云軴车也今湖湘间小舟无柁者于梢上作孔欲停舟即从孔中植一木船卽不行軴舟之义当取此（通异名）玉篇又云棑筏名也
　　
　　〇舟中床以荐物者谓之笭
　　释名舟中床以荐物者曰笭言但有箦如笭床也南方人谓之笭突言湿漏之水突然下过也卢学士文弨校本今船底上有衬板水或浸滛而入其最低者曰水仓常时去之名曰刮潮与此说合 玉篇笭舟中床也桉说文笭车笭也与篚通训是舟车中可以荐物者通得谓之笭
　　
　　〇张幔谓之颿
　　说文颿马疾歩也从马风声徐铉曰舟船之颿本用此字今别作帆非是桉舟之使颿亦如马之疾歩故假借用之 释名随风张幔曰帆帆泛也使舟疾泛泛然也桉今本帆泛也在随风之上非又一切经音义两引此一作随风张幔曰颿一作随风张幔曰帆葢一据说文改也 佛本行集经音义称声类云颿船上幔也一云船上帐也又称三苍颿船上张布帊也 玉篇颿风吹船进也亦作{风舟}帆船上帆也与{舟泛}同桉据此则帆{风舟}皆颿之别字今广雅别岀{舟泛}字玉篇舟部风部并别岀{风舟}字皆非 广韵帆船上幔也亦作颿 风土记帆从风之幔也施于船前各随宜大小为制大者用布一百二十幅髙九丈 太平御览称韵集云颿船张也
　　
　　〇又谓之双又谓之篷
　　说文栙双也玉篇别作舽艭又作栙{双} 广韵栙{双}帆未张又云{双}帆也今从说文作双 玉篇篷连船帐也
　　
　　〇颿柱谓之樯
　　太平御览称埤苍樯颿柱也俗作樯玉篇同桉玉篇舟部又别岀樯字非 北堂书钞称王粲浮淮赋建众樯以成林 郭璞江赋舳舻相接万里连樯
　　
　　〇船旁板谓之枻
　　王逸楚辞章句枻舩旁板也枻一作{衤曳} 玉篇枻楫也与{衤曳}同桉楫枻本二物玉篇合而为一后人皆因之似误
　　
　　〇又谓之舷又谓之桅
　　并见上
　　
　　〇所以进船谓之橹
　　释名在旁曰橹橹膂也用膂力然后舟行也 玉篇橹所以进船也 吴志吕蒙传使白衣揺橹作商贾人服 晋书夏统传乃操柁正橹 南史梁吕僧珍见武帝颇招武猛命多伐材竹未用僧珍独悟其指因私具橹数百张（通异名）四分律音义橹船上楼橹也
　　
　　〇又谓之濯
　　说文楫舟濯也 汉书百官表水衡都尉属官有辑濯令丞如淳曰辑濯船官也师古曰辑濯皆所以行船 释名在旁拨水曰棹棹濯也濯于水中也且言使舟濯进也 方言或谓之棹郭璞今之棹歌依此名也 楚辞桂棹兮兰浆王逸章句棹楫也 后汉书岑彭传委输棹卒凡六万余人李贤注棹卒持棹行船也东观记作濯前汉书邓通濯船为黄头郎 大方广佛华严经音义称通俗文棹谓之{舟音戈} 玉篇棹樴也棹同 桉说文无棹字始见新附当系濯字之别玉篇又别岀棹{舟卓}字益非
　　
　　〇又谓之札
　　释名又谓之札形似札也
　　
　　〇又谓之楫
　　易剡木为楫 诗桧楫松舟毛传楫所以濯舟也 说文楫舟濯也桉汉书百官表有辑濯令丞师古曰辑读与楫同是楫亦可作辑与樴皆古字通 方言楫谓之桡 释名又谓之楫楫捷也拨水使舟捷疾也 淮南王书七尺之楫而制大舟者因水为资也 玉篇楫行舟具也桉楫亦通作杖水经注冯舟自运无杖楫之劳是也说文{攸-攵+支}行水也徐锴曰〇攴入水所杖义亦同
　　
　　〇又谓之{片良}
　　玉篇{片良}橹别名
　　
　　〇小楫谓之桡又谓之挐
　　方言楫谓之桡小尔雅同 楚辞荪桡兮兰桨王逸章句桡船小楫也玉篇同 吴越春秋得一桡而行歌道中注桡小楫也 淮南王书七尺之桡而制船之左右者以水为资髙诱注桡刺船槔也一作挠 后汉书吴汉传装露桡船李贤注桡短樴也桉俗作{舟尧}非 佛本行经音义江南棹大于桡而楫殊小作桡者面向船头立拨之作棹者面向船尾坐拨楫棹笴也桉此则唐楫桡之制又与古小异 司马彪庄子注挐桡也
　　
　　〇所以隐濯谓之桨
　　见方言今本作{桨}郭璞揺船小橛也江东又名为胡人 玉篇桨楫属 桉字当作桨物原云颛顼作篙桨者是也
　　
　　〇所以县濯谓之缉
　　见方言郭璞系船头索也
　　
　　〇所以斥旁岸谓之交
　　方言所以刺船谓之{木篙} 释名所用斥旁岸曰交一人前一人还相交错也 玉篇篙竹刺船行也僧祇经音义亦云篙刺船竹一云刺船竹杖桉此葢望文生义玉篇木部又别岀{木篙}字益非方言疑亦后人追改 越絶书阖闾问子胥曰船军之僃何如子胥荅曰篙工船师可当君之轻足骠骑也 淮南说林训以篙测江髙诱注摘船以篙僧祇经音义称许慎注篙谓刺船竹长二丈以铁为镞者也 左思吴都赋篙工楫师选自闽禺 桉本取相交错之义故字当作交俗作篙说文新附云篙所以进船也然此乃玉篇橹字义训不可移训篙
　　
　　〇濯船羽谓之欆
　　玉篇欆棹船羽
　　
　　〇以板遏水谓之{片朱}{片娄}
　　玉篇{片朱}{片娄}所以遏水也
　　
　　〇又谓之业
　　尔雅大版谓之业说文业大版也 广韵澲横水大板 桉玉篇无澲字此葢随文生义以大版在水中故加水旁今仍作业字而存其义今人呼水中横板曰淌水
　　
　　〇以竹塞舟谓之筎
　　玉篇竹筎以塞舟又作袽云所以塞舟漏也 桉今舟人塞漏尚谓之茹船岀曜论抒船音义抒漏也又广雅抒泄出也义并通
　　
　　〇维舟谓之鼎
　　方言维之谓之鼎郭璞系船为维
　　
　　〇又谓之绋又谓之繂
　　尔雅绋缡维之绋繂也郭璞注繂索 说文绋乱丝也繂{蕐-艹+系}属 玉篇{索率}举船索也或作繂 诗正义称孙炎曰繂大索也又云舟止系之于树木戾竹为大索李廵曰繂竹为索所以维持舟者
　　
　　〇又谓之缆
　　玉篇缆维舟也 吴志甘宁传勅船人更増舸缆
　　
　　〇引舟谓之筰
　　释名引舟者曰筰筰作也作起也起舟使动行也桉太平御览引作笮作也起舟使动作也今考笮字义别当作筰为是 水经注吴国西十八里有岞岭山俗说此山本在太湖中禹治水移进近湖又东及西南有两小山皆有石如卷笮俗云禹所用牵山也太湖中有浅地长老云是笮岭山跖自此以东稍深云是牵山之沟 太平御览称纂文竹索谓之笮茅索谓之笮桉下笮应作筰 汉鼓吹曲曰桂树为君船青丝为君筰 汉书武帝纪注西南夷寻筰以渡水因号卭筰桉此则汉越巂郡定莋大莋等县葢皆以是得名 魏文帝诗负筰引船行 玉篇筰竹索也引舟竹筊也又作笮桉说文筊竹索也是筰筊笮三字并通
　　
　　〇又谓之缡
　　释文称韩诗曰缡筰也 尔雅缡緌也郭璞注緌系邵侍读晋涵正义筰与緌义同可以起舟使动行
　　
　　〇又谓之牵
　　说文牵引前也 集韵类篇称字林云纤{糹支}挽舟绳 玉篇牵挽也速也连也 桉维舟之索今俗统谓之缆引舟之绳今俗统谓之纤纤卽牵之别字今挽舟兼有牵引之义故借假用之水经注禹所用牵山齐书张融权牵船于岸上住北堂书钞称语林刘道真于河侧自牵船是也唐人名之为百丈
　　
　　〇又谓之{糹念}
　　广韵集韵称字林{糹念}挽船篾也 桉说文玉篇并无此字疑属紾字之别说文紾转也转亦有挽之义矣
　　
　　〇系舟木谓之橛又谓之杙
　　尔雅樴谓之杙郭璞注橜也 说文橜弋也弋橜也 诗正义称李廵曰杙谓橜也 北堂书钞今系舟木曰橛俗加舟作{舟厥} 汉书注牂柯系船杙也 通典军行渡水又用挟絙以善游者系小绳先浮渡水次引大絙于两岸立大橛定絙使人扶絙浮渡大军可为数十道
　　
　　〇又谓之戙
　　玉篇戈部収戙云船板木弋部又収{同弋}云船左右大木也 广韵戙船缆所系 桉戙{同弋}本一字玉篇分为二误今姑从广韵作戙又戙疑亦字{可戈}之别柯一作{可戈}也
　　
　　〇又谓之牂柯
　　常璩华阳国志楚顷襄王时遣庄蹻伐夜郎军至且兰椓船于岸而步战旣灭夜郎以且兰有椓船牂柯处乃改其名为牂柯 裵松之常林传注称魏略诸葛瑾攻围樊城遣船兵于岘山东斫材牂柯 太平御览称异物志牂柯系船木也桉玉篇别作戕{可戈}非是
　　
　　〇候风谓之綄
　　淮南王书若綄之候风髙诱注候风之羽也楚人谓之五两文选注称许慎云綄候风也 玉篇綄候风五两也
　　
　　〇又谓之俔
　　淮南王书譬若俔之见风也无须臾之间定矣髙诱注俔候风者也世所谓五两 桉綄与俔字形本相近当属一字论语莞尔之莞陆徳明释文又作苋尔是也
　　
　　〇又谓之五两
　　郭璞江赋觇五两之动静 桉候风之法葢起于军中故太平御览称兵书云凡候风法以鸡羽重八两建五重旗取羽系其巅立军营中此卽候风之制船上候风制亦当同
　　
　　〇泝斗谓之栕
　　广雅泝斗谓之栕曹宪音頥 玉篇栕船戽斗
　　
　　〇又谓之杼
　　太平御览称纂文云杼水斗也
　　
　　〇整舟向岸谓之檥
　　史记项羽本纪乌江亭长檥船待集解称应劭曰檥正也孟康曰檥附也附船着岸也如淳曰南方人谓整船向岸曰檥 刘逵蜀都赋注南方俗谓正船回济处曰檥 玉篇舣整舟向岸桉舣当作檥
　　
　　〇水渡谓之{舟淮}
　　说文{舟淮}津字古文水渡也古文津从舟 玉篇{舟淮}古津字桉玉篇又云一作{舟聿}葢又字之别今削之
　　
　　〇船师谓之舫
　　说文舫船师也明堂月令云舫人习水者（通异名）尔雅舫泭也郭璞注水中{渒}符一切经音义称通俗文连舟曰舫桉余巳见上
　　
　　〇又谓之榜
　　礼记月令命渔师伐蛟郑康成注今月令渔师为榜人 北堂书钞称月令云榜船人习水者也 汉书司马相如传榜人歌声流喝张揖曰榜船也月令云命榜人榜人船长也桉舫榜古字通今俗尚呼刺船者谓榜人又谓之长年 玉篇榜人船人也（通异名）广雅舟舫榜船也桉或作艕非 楚辞齐吴榜以击汰王逸章句吴榜船棹也 北堂书钞称傅元正都赋越船沉吴榜浮
　　
　　〇舟旋谓之{舟服-月}说文用也一曰车右骑所以舟旋古文{舟服-月}从人 玉篇{舟服-月}{舟人}二同音伏 广韵{舟人}古文{舟服-月}字桉皆取可以周旋之义
　　
　　〇舟辟谓之般
　　尔雅释言般旋也还也 说文辟也象舟之旋从舟从殳殳所以旋也古文般从攴 广雅般桓不进也又般还也 桉礼记投壶篇主人般旋曰辟同意
　　
　　〇舟动谓之{舟合}
　　玉篇{舟合}船动貌 桉集韵又出{舟及}字云船动貌与{舟合}同
　　
　　〇舟播谓之{舟兀}
　　玉篇{舟兀}播舟
　　
　　〇舟行谓之{舟彡}
　　说文{舟彡}船行也 玉篇舟行也广韵同桉玉篇又云{舟彡}尔雅云祭也今考彤{舟彡}寔二字在丹部者说文丹饰也亦借作祭名书髙宗彤曰尔雅商曰彤是也音徒冬切一在舟部说文船行也音丑林切玉篇合为一误
　　
　　〇又谓之{舟舌}又谓之{舟疌}又谓之{孨舟}
　　玉篇{舟舌}{舟疌}{孨舟}并舟行
　　
　　〇舟进谓之{舟羞}
　　玉篇{舟羞}进也
　　
　　〇舟不行而进谓之歬
　　说文不行而进谓之歬从止在舟上
　　
　　〇舟不安谓之{舟刂}
　　说文{舟刂}船行不安也读若兀玉篇同 方言伪谓之仡仡不安也桉{舟刂}仡葢一字玉篇别出{舟乞}广韵又别作{舟乙}并非广韵又有{舟少}字云船不安也
　　
　　〇船着不行谓之艐
　　尔雅艐至也孙炎艐古届字方言同 说文艐船着不行也读若{艹宰}玉篇同又音届 广韵艐船着沙不行也音坷 桉不行卽至矣故孙炎以为古届字
　　
　　〇舟危谓之{舟戚}
　　玉篇有 桉今本字书引玉篇有舟危也三字
　　
　　〇舟没谓之淦
　　玉篇{匸吟}船没也 善见律音义称字体云{匸含}船没也亦作浛 广韵{匸汵}船没 桉字当作淦说文淦水入船中也方言浛沈也义亦同浛{匸吟}{匸含}{匸汵}皆俗字以音同而别
　　
　　〇吴谓之艎
　　玉篇艎吴舟 桉左传余皇吴所造故名之为吴舟也
　　
　　〇又谓之艑
　　见上 初学记称广雅曰吴曰艑广韵同 华严经音义称通俗文吴船曰艑
　　
　　〇又谓之{舟周}
　　见上 初学记称埤苍{舟周}吴船也
　　
　　〇又谓之舽
　　见上 玉篇舽吴船也 转注古音吴人目舟曰舽舡
　　
　　〇越谓之须虑
　　越絶书吴内传越人谓船为须虑
　　
　　〇晋谓之舶
　　见上 初学记称李虔通俗文曰晋曰舶 华严经音义称通俗文晋船曰舶
　　
　　〇蜀谓之{舟今}
　　广韵{舟今}蜀人呼舟
　　
　　〇外域人谓之{舟吴}
　　见上 北堂书钞称南州异物志外域人名船曰{舟吴}大者二十余丈髙去水三四丈载六七百人物万斛
　　
　　〇天子舟谓之艁
　　说文艁古文造从舟 玉篇天子船曰艁 桉周制惟天子得用造舟艁葢合造舟二字为一 释文称郭氏图云天子并七船 薛综东京赋注造舟以舟相比次为桥也
　　
　　〇又谓之鹢首
　　见上 艺文类聚称韵集鹢首天子船也
　　
　　〇艁又谓之浮梁
　　方言艁舟谓之浮梁郭璞即今浮桥广雅同 公羊疏称旧说云以舟为桥诣其上而行过故曰造舟桉东晋朱雀桁亦其遗制但自天子而下并得渡耳
　　
　　〇诸侯连四舟谓之维
　　尔雅诸侯维舟郭璞注维连四舟 诗正义称李廵曰中央前后相维持曰维舟
　　
　　〇大夫并两船谓之方
　　尔雅大夫方舟郭璞注并两船义已见上
　　
　　〇士单舸谓之特
　　尔雅士特舟郭璞注单舩 公羊疏称李廵曰一舟曰特舟
　　
　　〇庶人并木渡谓之泭
　　尔雅庶人乘泭郭璞注并木以渡义已见上 公羊疏称李廵曰编木以渡别尊卑也
　　
　　卷施阁文甲集卷第四 阳湖洪亮吉学
　　贵州水道考上
　　贵州十三府为楚蜀粤上游其间巨川数十皆见于班固汉书司马彪续汉志郭璞山经郦道元水经等注而唐宋以后则无闻焉盖地没于苗蛮名乖于土俗一水则随地易名有至十数名不止者何怪乎撰方志询土俗者之转转承讹无一可依据乎其间即有思矫其弊如郭子章之黔记田雯之黔书而横据胸臆不寻源流则其失亦与方志之俚鄙者等夫贵州诸巨川其旁皆高山峻岭非若东南之水可随时易其故道者也余以壬子冬奉命视学此方轺车所至类皆沿源溯流证以昔闻加之目验旣不信今亦不泥古两年于兹撰成贵州水道考三卷凡经流七皆水之直达江海者大水八皆水之络数十小水至贵州境以外合经流者中水百八十一皆水之能络小水在贵州境以内合经流及大水者小水一百五十二皆合中水以入大水者而水之无名及不知所归者尚不与焉书成晰为三卷以由湖南入江者为卷首由四川入江者次之由广西至广东入海者又次之各冠以表条分缕晰庶后为方志者有所考镜云乾隆五十九年歳在甲寅八月一日序
　　由湖南入江诸水
　　
　　〇沅水至湖南由洞庭湖入江（经流一）
　　丰宁司水入沅
　　九股河入沅
　　乌尧河入沅
　　龙潭河入沅
　　麦冲河入沅（平洲河藤茶河附）
　　诸梁江入沅（鱼梁江芦坪江附）卡龙河入诸梁江
　　麻哈江入沅（摆递河附）马场江 羊场江 地松河（杨老河武胜河等附）冷水河 乐平溪 勇胜溪 凯旋溪 舟溪 山江河并入麻哈江
　　髙溪入沅 秀水入高溪
　　小江入沅水 丹江入小江 防里河又入丹江
　　鉴水江入沅 西江 分水凹水入鉴江
　　潭溪水入沅
　　洪舟江入沅 平茶江入洪舟江
　　卭水入沅 长忌河入卭水
　　城东溪入沅
　　龙溪入沅 凹溪入龙溪
　　左溪入沅
　　冶水溪入沅
　　直银水入沅 幞头堡水入直银水
　　木耳溪入沅（九江附）
　　
　　〇无水至湖南黔阳县入沅（大水一）
　　飞云洞水入无
　　兴隆大河兴隆小河入无
　　苗里水入无
　　处洞河入无 北门河入处洞河
　　施秉小江入无（秉溪别溪等附）
　　杉木河入无
　　瓦窑水入无
　　江凯溪入无
　　镇远城西河入无
　　宛溪入无
　　焦溪入无
　　梅溪入无
　　秋溪入无
　　松溪入无
　　牙溪入无
　　小由溪入无
　　勇溪入无
　　白水溪入无
　　铁溪入无
　　异溪入无 铁厂水入异溪（竹坪河苗龙河附）
　　马口溪入无 注溪 架溪入马口溪（施溪海龙溪等附）
　　文水河入无
　　易家河入无
　　野鸡河入无 西溪 梭溪入野鸡河
　　黄道溪入无 铜鼓塘水入黄道溪
　　
　　〇辰水至湖南辰溪县入沅（大水二）
　　独母水入辰水
　　省溪入辰水
　　乜江入辰水 乌罗溪 羊溪入乜江
　　前溪入辰水
　　提溪入辰水 印江入提溪
　　
　　〇沅水考
　　沅水至湖南黔阳县始有沅江之名固矣然其发源之处自班固郦道元以后即无能分柝之者唐杜佑通典列沅溪于五溪之内李吉甫元和郡县志于沅水又屡易其名（辰州沅陵县曰沅江辰溪县下曰沅江水叙州朗溪县下又曰沅溪水）则是水道之混自唐贤始也考汉书地理志武陵郡临沅县下引应劭曰沅水岀牂柯入于江无阳县下班固原注云无水首受故且兰南入沅行八百里牂柯郡故且兰县下班固原注云沅水东北至益阳入江过郡二行二千五百三十里水经沅水出牂柯故且兰县（说文及刘昭郡国志注引荆州记所说并同）为旁沟水（太平寰宇记作旁流水）又东至镡成县为沅水（唐朗溪县汉镡成县地杜佑通典注云有沅溪水）东过无阳县道元注云无水出故且兰南流至无阳故县又东南入沅谓之无口合此数说明无水虽入沅然沅水自有正源不仅资无水也按今黄平州属重安长官司北有金凤山山南即重安江古沅水也（贵州纪事清江上通重安以达都匀下通黔阳以会朗水舟楫徃来较{氵舞}溪为便）山北即镇阳江之源古无水也自重安江以上在清平县境者名凯里河在麻哈州境者俗名平定河在八寨同知境者俗名鸡贾河在都匀县境者俗名长河又名剑河亦曰马尾河盖自源出都匀府城内之东山至黄平州界已流三百余里矣又下此至平召寨北入生苗界又东南百余里至黎平府西北镇逺府东南之清江厅界始名清江又东北至天柱县之瓮东始入湖南黔阳县界镇远江自东北来会盖自源至此已千一百余里矣统计经古郡二牂柯武陵今府厅州县十五都匀平越黎平镇远沅州五府八寨清江二厅都匀麻哈清平黄平施秉开泰天柱黔阳八州县二水旣合又歴辰州常徳长沙三府辰溪溆浦泸溪沅陵桃源武陵龙阳益阳八县由洞庭湖入大江共千二百里合前实二千三百余里古里数较短故班固云行二千五百三十里也盖沅水旧名三其始岀故且兰为旁沟水一曰旁流水统名沅水（唐时则名之日沅江又日沅溪水）俗名九曰长河曰剑河曰马尾河曰鸡贾河曰平定河曰凯里河曰重安江曰前江（通志前江在施秉城南上为重安江下即清水江）曰清水江今且可由沅无二水考故且兰之所在水经沅水出牂柯故且兰县班固云无水首受故且兰南入沅今无水实出黄平州南金凤山山南又即沅水所经之地则故且兰县即在黄平州以西都匀府以北左近界中无疑矣检诸地志贵筑贵定清平皆注云故且兰县地圗经则云且兰在湄瓮黄施之交明汉时县大自黄平州西南贵筑县东北皆故且兰县地也（前人以遵义为且兰其说盖非）又因故且兰可知牂柯郡治所在何则両汉牂柯郡皆治故且兰则牂柯郡治亦在今黄平州西南贵筑县东北左近界内可知并可因此证汉晋诸地志之误字班固注沅水东南至益阳入江许慎说文云沅水出牂柯故且兰东北入江今验此水自黔阳县以下至入江皆东北流惟经辰州府城外稍东南流数里即折向北则许慎之言已确汉志东南流南字盖传写之误也刘昭郡国志注故且兰下引晋书地道记曰有沈水（桉水经注沉水出广汉县下入涪水与此逈不相渉旧本后汉书世祖本纪臧宫与延岑战于沉水沉又误作沅葢皆以字近而误）亦沅字传写之误又考沅水至重安驿东南平越府诸梁江合麻哈江诸水来会其余州境诸水如髙溪等皆会重安江明沅水自故且兰以上仅名旁沟水自此以下至镡成（今开泰天柱等县山海经沅水出象郡镡城西指此）始有沅水之名今在开泰清江厅境者始名清水江是也齐侍郎名南水道提纲亦知清水江为沅水上源而不能确指其出都匀府之东山而又混入平越府西北诸梁江以为亦沅水上源不知此特支流入沅水者耳黄宗羲今水经又混沅无二水为一皆失不细考
　　丰宁司水圗经自都匀府界流入长河
　　九股河通志在丹江通判城南发源九摆寨山中东北径凤台诸寨入于清江
　　乌尧河通志在丹江通判城北发源城东乌尧寨山中流经乌耶关入于清江
　　龙潭河圗经在都匀府西北山东南流至府北十余里有一水自北山来一水自东北来一水自东南来并会南流径府城西折东南流入马尾河
　　麦冲河明史地理志平浪长官司东南有麦冲河通志在都匀府城西南圗经马尾河经都匀府西南境折东南流有一水自西南经大河铺来会桉当即麦冲河水又考地理志平洲六洞长官司南有平洲河通志丹行司西南又有藤茶河二水当亦流合清江也
　　诸梁江圗经出平越府西北大山东南曲曲流百余里至府南境有一水西南自贵定县东南山东北流经黄丝驿合数小水来会稍北府城水自西来会正当城南东北流府城东水又来会又东北卡龙河西北自牛场来会又东麻哈江西南自州来会通志诸梁江在平越府城南三里俗又讹猪梁江桉平越县东又有鱼梁江芦坪江当亦合诸梁等江入清江者/卡龙河图经合诸梁江
　　麻哈江明史地理志麻哈州本麻哈长官司洪武十六年置州南有麻哈江（桉州当以水得名）圗经麻哈州西水有三源一西出贵定县东南之乐平司両溪至司东合而东流至州西南一出州西南者东北流一出州南者西北流俱会北流径州西又北合东来一水又北而东北至杨老驿北又北至林老驿西北入诸梁江通志江在麻哈城南五里其上源为両坌江（明史地理志両坌江以両源合流而名）又为算水下流入于清江桉麻哈州南又有摆递河当亦合麻哈江/马场江明史地理志平越府南有马场江通志在府城南四里与羊场江通/羊场江明史地理志平越府南又有羊场河俱东入于麻哈江贵州纪事明景泰元年冉琎分兵七盘坡羊膓河杨老堡解清平围通志在府城南二十五里二水并流合麻哈江/地松河通志在平越府城东北十五里其地名松屯南流入麻哈江桉县境又有杨老武胜等河当亦合麻哈江/冷水河明史地理志黄平州东有冷水河通志在黄平州城东三里流入両坌江明史石邦宪传招降冷水溪诸洞苗二十八砦即此/乐平溪明史地理志乐平长官司南有乐平溪通志在麻哈州乐平司南下流合于麻哈江/勇胜溪凯旋溪圗经并在麻哈州境入麻哈江桉相近烂土司境又有湾溪明史四川土司传都御史张瓉及杨辉攻败湾溪及湾溪旣立烂土诸蛮恶其逼是也今不知何水可以当之或今昔异名姑附记于此清平县册又云勇胜溪合山江河始入麻哈江/舟溪明史地理志清平县有舟溪江贵州纪事作丹溪通志在平定司东入麻哈江/山江河明史地理志平定长官司东有山江河源出香炉山圗经亦在麻哈州境入麻哈江
　　髙溪通志在黄平州城西北旁有髙溪屯下流合秀水入重安江/秀水溪通志在黄平州城东三十里合髙溪
　　小江通志在台拱同知城南之牛皮箐北流径城南绕城西北入于清江/丹江通志在丹江通判城西合诸山之水以成江下流入小江防里河通志亦在丹江城东下入丹江（桉沿江苗又有大丹江小丹江之别寔止一江也）
　　鉴水江通志在天柱县城北又名北门江发源新溪绕城而下与清江合/西江通志在天柱县城西北下入鉴水江/分水凹水圗经在天柱县城北七十里沅州界水自凹分一归沅州一归鉴江
　　潭溪水一名三十里江又名八舟江又名新化江明史地理志潭溪蛮夷长官司下有潭溪（桉元置潭溪长官司即以水得名）八舟蛮夷长官司下有八舟江源自府城西为三十里江北流经此又东北为新化江新化长官司下东南有新化江又西北合于清水江图经潭溪有二源一岀黎平府西山曰少寨河一源岀府西南东北流径府城西北与八舟河会又东径老潭司北又东北径新化所西曰新化江又北径铜鼓卫西又北至明耳司之西北入淸水江水口正与卭水对黎平府志新化江源岀城西其上流为八舟江下流合于清水江
　　洪舟江明史地理志洪舟长官司下有洪舟江（桉元置洪舟长官司卽以水得名）下流合于湖广靖州之渠河桉靖州通道县有渠水方志源出县西南北流径靖州界至会同县西北入郎江郎江至辰州府黔阳县注沅水黎平府洪舟江在洪舟司一名洪州江考此水合両水后始注沅水今水经反以渠阳江为入于洪舟江误矣/平茶江黎平府志在府城东南源出太平山流合洪舟江
　　卭水元一统志宋卭水故城在今镇逺县东南八十里桉宋立卭水县即以是水得名即今卭水县丞所辖圗经卭水亦曰德明河出镇逺县东南二溪合东南流有长忌河自西南来会又东径卭水司南又东南有一水自东北合二溪来会折南流数十里又东南流受北一小水又东南径南洞西又东南百里至毛坪之南入清水江通志在卭水司南源岀苗寨下流入沅江是也长忌河圗经长忌河西南会卭水
　　城东溪圗经在锦屏县城东二里发源于苗山经府属之湖耳司逦迤达于湖广之黔阳县桉此水盖至黔阳县入沅江
　　龙溪通志在思州府城西下流合凹溪入清江/凹溪通志府境又有凹溪合龙溪
　　左溪通志在都素司南下流入清江
　　冶水溪通志在左溪西南亦流入清江
　　直银水圗经出天柱县西界之东大山东流曰等溪折东北流经直银村西北又东北折南流至县北分流夹城左右有一水西自幞头堡至县西来会又东稍南流至逺口北入清江/幞头堡水圗经合直银水
　　木耳溪明史地理志乌罗洞南有九江又有木耳溪亦曰九十九溪下流亦入沅江通志其流纡曲东扺平南寨有九十九折
　　
　　〇无水考
　　无水之名随时代而改汉无阳县以无水得名班固无阳县下注无水首受故且兰南入沅行八百九十里是也云首受故且兰者盖首受故且兰县诸水即今俗名苗里水处洞河等是矣（桉水经注云无水出故且兰而班氏云首受故且兰明其发源之处又兼受诸小水矣合观明史地理志镇阳江亦曰{氵舞}水上受兴隆黄平诸水东流三百里入沅江其说益明）晋书地理志宋书州郡志则名舞阳盖口音轻重字亦随音而改沈约云前汉作无阳后汉无晋太廉地志有盖三国吴时所立县名{氵舞}阳则水亦名{氵舞}水可知元和郡县志称荆州记舞溪獠浒之类是也唐又名为武溪李贤后汉书注土俗潕作武在今辰州界又名巫溪杜佑通典唐置巫州以在巫水之间又龙标县下云汉巫阳县是也又名雄溪圗经镇洋江即古雄溪五溪之一明史地理志湖广会同县下云东有雄溪一名洪江是也（桉水经注雄无各为一溪自唐以后乃混而为一故无溪亦兼雄溪之名也）雄又作熊后汉书注雄土俗作熊元和郡县志辰州下次东南熊溪叙州潭阳县下云溪水在县南二里（桉潭阳本汉无阳县地则此溪水当即指熊溪）是也宋名{氵舞}阳水亦名{氵舞}水太平寰宇记沅溪县有{氵舞}阳水元丰九域志沅州黔阳县有{氵舞}水是矣明世名为镇阳江亦曰镇南江亦曰{氵舞}水明史地理志镇逺府镇逺县南有镇阳江一名镇南江亦曰{氵舞}水是矣至名之随地而改者在黄平州者曰黄平河又曰西门河在施秉曰洪江亦曰大江明史地理志施秉县有洪江即镇阳江旧志大江在施秉城北下流即镇阳江也在鎭远者曰镇阳江又曰镇洋江在思州府者曰{氵舞}阳江在青溪县曰青溪江在玉屏县曰平江亦曰平溪（贵州纪事宋宝佑四年诏京湖帅臣黄平清浪平溪分驻屯戍明置平溪驿亦以此水名）又统名之曰洪江明史地理志湖广黔阳县北有沅水又东有洪江是也至发源之山班郦及唐宋诸地志皆不详今水经云其源自黄平所为黄平河水道提纲云源出平越府东北之黄平州南金凤山旧志又云源岀黄平州西北三十里之都凹山今验金凤山都凹山下（通志北攸河在黄平州城北三十里原名都凹水即{氵舞}江之源）皆有细水流入西门河或皆无水发源之所唐宋以前地志详愼故苐云岀故且兰耳至无水入沅班氏云行八百九十里今计黄平州至黔阳县寔八百里而近益为不爽矣又水北为阳水南为阴今沅州府治汉无阳县地正在水北而乐史引荆州记曰牂柯在舞水之阴今黄平清平等州县均在水南又可知汉时牂柯郡即在今黄平州左近矣（或云今黄平州旧城即汉牂牁郡治虽亦约畧之词然相去当亦不逺）
　　飞云洞水圗经无水经飞云洞东有一水自西北来会兴隆大河
　　兴隆小河今水经二水皆入镇洋江
　　苗里水通志在黄平州城东南下流入镇洋江
　　处洞河通志在黄平城西十里源岀苗境东流合北门河入镇洋江/北门河圗经在城北下流合处洞河流入施秉县境俗亦名小江
　　施秉小江通志在施秉城南源岀黄平北门河至城东合大江桉图经言黄平北门河下合处洞河今复言此江源岀北门河岂北门河水又分二派以入小江处洞耶又考县境更有秉溪别溪等水当亦合{氵舞}江
　　杉木水通志在施秉城北合大江
　　瓦窑水通志在施秉县境合大江
　　江凯溪通志在施秉城东合大江
　　镇远城西河圗经鎭阳江又东北流一水自北来注之即镇逺府城西河也
　　宛溪通志在镇逺城东十五里
　　焦溪明史地理志镇逺县有焦溪闗梅溪闗通志在镇逺城西四十里
　　梅溪通志在镇逺城东五十里
　　秋溪通志在梅溪东六十里
　　松溪通志在镇远城西南三里
　　牙溪通志在镇远城西五里
　　小由溪通志在鎭远城西十里
　　勇溪通志与小由溪相近
　　白水溪通志在镇逺城西三十里
　　铁溪明史地理志镇逺县东北有铁溪通志在镇远城东北三十里自宛溪以下所谓镇远九溪也桉镇逺九溪内无秋溪以上十溪皆入镇阳江宋咸平中以田承寳为九溪十洞抚谕都监即此
　　异溪通志在思州府城东五十里圗经上源出镇逺府西北界大山曰路瀬河东流数十里合南北二水经铁厂南山之南东北曲曲百里至思州府西北境有铁厂东北水东南流来会此水以西水即入白岩河经石阡府北注乌江者也/铁厂水圗经合异溪通志铁厂河在青溪县城南桉县境又有竹坪苗龙等河疑亦合异溪者
　　马口溪通志在都素司即洒溪之上源也下流至城南一里为洒溪又会注溪绕城而东合架溪出両河口入{氵舞}江/注溪通志在思州府城西南三十里桉明史地理志施溪长官司东有施溪思州府志又有海龙等溪当亦合诸水入{氵舞}江也又考水经注沅水过沅陵县后又东施水注之此施水即今沅陵县之施黔水与此施溪逈别/架溪图经洒溪在思州府城南一里会注溪遶城而东合架溪
　　文水河通志在玊屏城东会诸涧水入平江
　　易家河通志在玊屏城东流入平江
　　野鸡河通志在玊屏城西源自西溪梭溪诸水会合经飞凤山野鸡坪象鼻山入于平江/西溪梭溪圗经并入野鸡河
　　黄道溪明史地理志黄道溪长官司下有黄道溪桉元置黄道溪长官司即以水得名圗经一名戸溪江源岀思州府北境山东流九十里折东南五十里至司西南折东流有一水东北自铜鼓塘西南流合一水来会至大鱼塘北合洪江桉以下至湖南境入无水者皆不録他皆仿此/铜鼓塘水圗经入黄道溪
　　
　　〇辰水考
　　铜仁府圗经铜仁江在府城西南发源四川酉阳司会府境诸水流至湖广麻阳县入沅江今水经辰水源出辰州府境南二百四十里三{山咅}山（桉三{山咅}山葢即三山谷）水道提纲谓之麻阳河云西自铜仁府合诸水来注之又云麻阳河数源最逺者岀铜仁府西北界曰顺溪其山北即朗溪司水西入乌江者也此水东入麻阳县界又北至辰溪县城西南入沅江今以汉志及水经注考之即辰水也班固辰阳县下注云三山谷辰水所岀南入沅行七百五十里水经注云沅水又东径辰阳县南东合辰水水岀县三山谷今考铜仁县有九龙山在县西乌罗司西南六十里当即古三山谷元和郡县志三山谷一名辰山今俗又名梵浄山铜仁大小江并岀于此圗经谓此水发源于四川酉阳司今酉阳司实古辰阳县地是圗经与班郦诸说并合且发源处又名顺溪辰顺音同流俗声转耳郦道元又云辰水东南流独毋水注之水源南岀龙门山（亦名龙门溪）歴独母溪北入辰水今铜仁府城西北有小江圗经云源岀瓮济洞至城东合于大江水道提纲麻阳河又东北折东流而东南有小江自北山东南流百余里合东一水经府城西北而南来会焉与道元辰水东南流独母水注之及独母溪北入辰水之文无不脗合则今之铜仁小江即独母水也所云瓮济洞及北山当即古之龙门山也又辰水流径古锦州故亦名之为锦水又名长水今沅陵县亦有辰水南流入沅与此水名同实异
　　独母水今名小江明史地理志铜仁县西南有铜仁大江西北有小江通志在铜仁府城西北至城东合于大江
　　省溪一名宙罗江明史地理志省溪长官司西有{辶宙}逻江即省溪石邦宪传贼欲改石阡不克还过省溪即此通志在省溪司北源岀江头山下合大江
　　乜江通志在乌罗司南纳乌罗溪羊溪二水下合铜仁江/乌罗溪羊溪通志并合乜江
　　前溪通志在城南旧大万山司西源岀大万山东北流入铜仁大江桉明史贵州土司传铜仁长官司五其三曰大万山
　　提溪明史地理志提溪长官司东有印江西有提溪通志在提溪司源出滥泥山流入铜仁江/印江通志在铜仁府东又流合提溪
　　

　　卷施阁文甲集卷第五 阳湖洪亮吉学
　　贵州水道考中
　　由四川入江诸水
　　
　　〇延江水至四川涪州入江（经流一）
　　黑章水入延
　　落折河入延（喇雍河杉木河附）猓猡河入落折河
　　以则河入延
　　乌西河入延
　　总已河入延 木空河入总已河
　　杨柳河入延 猪场水入杨柳河
　　簸朶河入延 武着河 堕极河 织金河并入簸朶河
　　西溪河入延 楠木溪水（雷涧等溪附）猓陇河 高家河并入西溪河
　　以济水入延 打鼓寨水 渭河 乌庆河并入以济水/西门河 安乐河 陇溪河又入渭河
　　洛阳河入延（柬溪车头河附）
　　九溪河入延
　　三岔河入延（思腊河碧波桥河宁榖桥河附） 牛场河入三岔河
　　谷龙河入延
　　池水入延
　　跳蹬河入延
　　三潮水入延
　　鸡公河入延 修文南水 那奢河入鸡公河
　　白花箐水入延
　　罗傅大河入延
　　息蒙所水入延
　　刀靶水入延
　　养马水入延
　　源溪水入延
　　朗水入延 达溪水入朗水
　　伞水入延 黑泽水入伞水
　　厚水入延
　　三江水入延 窄溪渡水 上闗水 花水溪 湄溪 马渡溪 角路溪 大溪并入三江水/大洞溪入湄溪
　　渡口水入延 石梁河 浦浙水并入渡口水（瀼水黄鱼溪等附）
　　洗泥河入延
　　南明河水入延 上马桥水 济畨河 一宿河 四方河 黔灵山诸泉水 贯城河水 富水 龙洞河水 黄泥哨水并入南明河/尢爱溪入济畨河 择溪入贯城河
　　江界河入延 瓮水 鬲坪水 袁家渡水 白泥司水 佛山河水并入江界河/白厓河水 红头铺河 草塘司河又入瓮水（城西河蛇子河等附）新村河 新街河又入白泥司水
　　小江入延 牛场河入小江
　　鳌溪入延 小溪入鳌溪（杉溪船溪附）
　　落花屯水入延
　　清水河入延 八字河 簸箕河 三水江 瓮首河 瓮城河并入清水河/麦新溪入八字河/原溪入簸箕河/加牙河入瓮首河/翁黄河 罗鸭溪 干溪 三岔河 甲港溪并入瓮城河（翁树河十万溪等附）
　　岩头河入延
　　龙底江入延 大溪入龙底江
　　乐回江入延
　　深溪入延
　　各容溪入延
　　凯科江入延
　　义阳江入延 泥水河入义阳江
　　桶口河入延 洋溪 石贯塘河 清江溪并入桶口河/犵木溪 松溪河 板坪河又入清江溪
　　沙溪河入延（龙坪河会川河等附）
　　芙容江入延
　　三江入延 虎溪 思溪入三江
　　河由江入延 亭子溪 后溪并入河由江（猛溪河麻海溪等附）
　　石马江入延
　　昔乐溪入延
　　宪溪入延
　　鹦武溪入延（仁溪掌溪等附）
　　思卭江入延（桶溪网陀溪等附）
　　
　　〇鄨水由遵义县境入延（大水一）
　　温水入鄨水 凤皇溪入温水
　　黚水入鄨水
　　桃溪水入鄨水
　　乐闽河入鄨水 金鼓潭水入乐闽河
　　乐安河入鄨水
　　
　　〇费水正流至四川黔江县合延水入江支流又至湖北宜都县入江（大水二）
　　
　　〇更始水至四川彭水县界合延水入江别支又至湖南永顺县界合酉水入江（大水三）
　　倒羊溪水入更始水
　　煎茶溪水入更始水
　　登龙河水入更始水
　　洪渡河水入更始水
　　罗多水入更始水
　　何只水入更始水
　　
　　〇大渉水至四川合江县入江（经流二）
　　小河入大渉水 孙家河 板桥河入小河
　　斋郎河入大渉水 龙岩山水入斋郞河
　　九溪河入大渉水 乘龙山水入九溪河
　　古兰河入大渉水
　　水思河入大渉水 儒溪 泥溪 盘桥溪 猨猴溪并入水思河
　　金沙溪入大渉水
　　胡卢溪入大渉水（官堂赵洋等水附） 溱溪 南溪水入胡卢水
　　尧覇溪入大渉水
　　沙霸溪入大渉水
　　后溪入大渉水
　　风溪入大渉水
　　永寿桥水入大渉水
　　{氵亹}溪入大渉水（玉溪河附）
　　
　　〇僰溪至四川江津县界入江（经流三）
　　坡头河入僰溪
　　三溪河入僰溪
　　安微水至四川南川县界入江
　　
　　〇延江水考
　　汉书地理志牂柯郡鄨县下班固注云不狼山鄨水所出东入延过郡二行七百三十里水经注延江水岀犍为南广县东至牂柯鄨县又东屈北流至巴郡涪陵注更始水郦道元注温水黚水并岀符县俱南入鄨水鄨水于其县而东注延江班氏所云鄨水过郡二者盖牂柯犍为水经虽云延江水东至牂柯鄨县然鄨水入延江水处寔如道元所云在犍为郡符县地盖延江水自鄨县东屈北流之后鄨水始注之耳今考乌江一名黔江源岀威宁州东北山东南流径毕节县南又东径大定府南又东径黔西州南又北折而东径清镇县鸭池汛北又东北径修文县西北又东北径开州西又东北径乌江城南又东南径遵义府南境又东南径余庆县西北境又东北径石阡府西境龙泉县南境又东北至思南府西南境又东北至府城东南又北稍东径印江县西北境又北稍东至婺川县东北境折西北流入四川酉阳州西南境又北稍西至彭水县南境又西径武隆废县南又北曲曲至涪州城东北铜柱滩入大江亦曰涪陵江也统而计之其在安顺府普定县者曰三岔河（桉三岔河合以且海等入乌江故自安顺以下乌江亦兼有三岔河之名）清镇县境者曰的澄河（明史地理志的澄河即陆广河上流）大定府境者曰六归河毕节县境者曰七星水黔西州境曰猡革河鸭池河（与清镇县界）陆广河黄沙渡河（王三善传别将都司线补衮岀黄沙渡）至乌江城以下始名乌江至余庆县界名岩门江（贵州土司传总兵杨愈懋等与贼战于江门而死疑即岩门江也）过思南府城曰思南河又名徳江至彭水县以下曰黔江河又总名曰涪陵水亦谓之内江水（太平寰宇记涪陵水一名内江水）盖径二省（受贵州湖南両省水入四川）八府二十余州县凡十数易其名而始入大江考威宁州东北大山已入四川屏山县境距僰道县不逺元丰九域志戎州南溪郡治僰道其地界东南至南广蛮一百八十里知威宁州东北境在汉为南广县地至宋时已为苗蛮所占故云南广蛮也至大定黔西修文开州瓮安余庆石阡皆汉牂柯郡地毕节遵义又汉牂柯郡鄨县地水经所云延江水至牂柯鄨县又东屈北流是也（桉此水自西而东而北一一不爽）至思南印江婺川彭水等县又汉武陵郡酉阳县地华阳国志枳县在江州巴郡治涪陵水会道元于江水下引庾仲雍所谓有别江岀武陵者也水乃延江之支津分水北注径涪陵入江故亦曰洨陵水也延江水下名之曰小别江矣此又乌江为古延水之一显证也至云至涪州城东北铜柱滩入大江考今涪州实蜀汉汉平县地江水下道元注云江水又东径汉平县二百余里左自涪陵东岀百余里而届于黄石东为桐柱滩桐柱滩即铜柱滩古今字异耳（道元此注即在延江水注江之下）于是而乌江之为延江益确然不可易独怪延江大水源流二千余里而自唐以后（元和郡县志黔州西有延江水一名涪陵江自牂柯北歴播费思黔等州北注岷江今考唐废播州在今遵义府界废费州在今恩南府界唐思州即今思南思州二府境唐黔州即今四川酉阳州及彭水县等地与今乌江所过州县歴歴不爽足证唐以前尚无有以延江水为乌江者又考宋时名此江为巴江太平寰宇记岭东有沅江水岭西有巴江水一名涪陵水是也武隆县务川县下亦同）为诸土俗名所混竟无有能剖析之者岂非以道路絶逺又大半为苗蛮所居镜古者所不能入今我国家承平百余年上下游生苗奉化惟谨而余适以其时持节得徧列十二府（惟铜仁府未至）州县即水道之迂入苗寨中不获亲履其地者皆细询土人得其曲折证之水经地志等书无不脗合宁非一快事哉水道提纲旣不知乌江即延江而黄宗羲今水经田雯黔书又皆以乌江为即牂柯江不知牂柯江乃南流至广西泗城府合为左右江者里隔数千源流逈别则又不足置辩矣/黑章水通志七星水过七星桥有黑章水注之或曰即黑特川元大徳五年刘国杰破蛇节宋隆济于墨特川当即此地
　　落折河一名落脚河通志七星河至大定府西南有落折河自府城西北二十里当両山间破地吼岀南流注之毕节县册亦名响水河下流名永清河又名东门河即落折河之上源桉府境又有喇雍河杉木河等/猓猡河圗经落脚河又东合北来之猓猡河
　　以则河通志七星河过大定府治南东流右得以则河桉此当即圗经之以麦河
　　乌西河通志在大定府城东二十里源出仲麦龙潭入六归河
　　总已河通志在大定城东南源自七星闗过天生桥合木空河同入六归河/木空河图经入总已河贵州纪事明万歴中都御史蔡文等亲诣木空河谳安智等狱不决
　　杨柳河圗经出平远州西南境山曰卜牛河至州南境合猪场水下流入乌江/猪场水圗经自南来合杨桺河
　　簸朶河通志在平逺州城东一百里源岀安顺下流入六归河/武着河通志在平逺州城西北六十里/堕极河通志在平逺州城西北三十里/织金河通志在平逺城东三十里并入簸朶河明史贵州土司传安邦彦奔织金即此
　　西溪河通志六归河又东北有西溪河合楠木溪水猓陇河高家河等水东南流来注之/楠木溪水通志入西溪河桉州境又有雷涧等溪当亦入乌江/猓陇河髙家河圗经西溪河至黔西州南境有猓陇河髙家河俱自西南来注之
　　以济水圗经岀黔西州西北山合打鼓寨水及渭河乌庆河三水东流百五十里会乌江/打鼓寨水圗经以济河合西南来经打鼓寨之水/渭河圗经又曰以马河明史贵州土司传播州平分其地为遵义平越二府以渭河中心为界王三善传三善讨安邦彦渡渭降者相继四川土司传安邦彦等遁入青山诸将逼渭河西门河通志下流即沙埧河合上洪下洪二水入渭河安乐河陇溪河通志在大定城东北百五十里会安乐河出三重堰合渭河/乌庆河圗经乌庆河西自黔西州西北境合三水东流百五十里来会以济河
　　洛阳河通志在安平城东二里又东北至清镇县城西入陆广河桉明史地理志平埧卫东有东溪及安平县册城南有车头河当皆流入鸭池河者
　　九溪河明史地理志安顺军民府东南有九溪河通志在安顺府城东南四十里九溪汇而成河
　　三岔河通志在安顺府城北三十里旧称水内水外者此也圗经三岔河西南自安顺府西合以且海诸水合注乌江以且海在威宁州东南二百里此水自源至此流七百里实黔江之南一源也圗经水城汛河以固汛前河古北河并合以且海明史鲁钦传陆梦龙等分驻三岔河贵州土司传朱燮元分遣别将林兆鼎从三岔入桉明史土司传又云黔兵由普定渡思腊河地理志安顺府有思腊河接水西界今方志不载此河疑即谷龙河等之别名也通志又有碧波桥寜谷桥等河/牛场河圗经三岔河经清镇县西北境折西北流合西南来之牛场河
　　谷龙河明史地理志西堡长官司北有谷龙河下流合乌江通志在安顺城西五十里以上三水皆合流注乌江
　　池水圗经六归河经鸭池汛北有池水自南来注之
　　跳蹬河圗经自镇西卫来注六归河
　　三潮水通志在修文县城北五里水日盈缩者三北流注乌江
　　鸡公河通志上流曰麻线河圗经南合广顺州及安平清镇二县水注乌江/修文南水圗经鸡公河至修文县西境有县南水经城南东折西北流来注之/那奢河圗经鸡公河又北那奢河自东来注之
　　白花箐水通志乌江又东左合白花箐水
　　罗傅大河通志自永寜县东南过遵义府西南流来注乌江
　　息蒙所水圗经水自乌江城南注乌江
　　刀靶水通志乌江又东得刀靶水
　　养马水通志乌江又东得养马水
　　源溪水通志在绥阳县城北十里
　　朗水通志在绥阳县城西又名螺水源出朗山/达溪通志在绥阳城东南源出杨桺水经达摩山西流与朗水合
　　伞水通志在绥阳城东南合达溪朗水诸流出遵义入乌江/黑泽水通志一名清水河流入伞水
　　厚水通志在绥阳城东南源出赵家里经长滩入遵义
　　以上四水皆注乌江
　　三江水明史地理志湄潭县西有三江水下流入于乌江通志在湄潭县城西南容山司有三源俱出苗界东流入乌江/窄溪渡水上闗水花水溪通志在湄潭县城北二十里
　　湄溪明史地理志湄潭县南有湄潭水下流入乌江
　　通志在湄潭城南大洞溪通志又入湄溪/马渡溪角路溪大溪圗经以上诸水并合三江水
　　渡口水通志在绥阳城北即合口河下流圗经乌江又南有渡曰落汪渡右合渡口水/石梁河通志在城北源岀桶闗与渡头河合/浦淅水通志在城北一名大滩源出湄潭山箐中与渡头河合桉县境又有瀼水及黄鱼等溪
　　洗泥河圗经乌江又南有洗泥河水注之通志在开州城东南四十里
　　南明河水通志乌江东南至岩门有南明河水来注之圗经南明河在贵阳府城南门外源出广顺州界东北流径府城至下流为牛渡河至巴香北流合乌江/上马桥水通志在上马桥司东北下流入南明河/济畨河通志在贵阳城西南三十里尤爱溪通志在广顺州从仁里下注济畨河/一宿河通志在广顺州从仁里/四方河通志在贵阳城西南五里源出广顺州合南明河/黔灵山诸泉水通志下注南明河/贯城河通志自崆巃山发源贯入城中流会南明河择溪明史地理志作宅溪通志在贵阳城北源岀髑髅山流合贯城河明史李橒传贼退保泽溪王三善传破贼泽溪即此
　　富水通志在贵阳城南源岀八里屯
　　龙洞河水通志在贵阳城南十里下流入于南明河/王三善传贼退屯龙洞官军遂夺七里冲据此则七里冲亦当在龙洞左右
　　黄泥哨水通志注南明河通志府城西北有墨特川/元大徳五年宋隆济蛇节作乱攻贵州元将刘国杰讨之大破隆济等于此今考贵州纪事大徳七年四月刘国杰师出播州境大破蛇节于墨特川桉此则墨特川自应在水西左近不得在贵阳也晏斯道引或说以为即墨章水尙近之
　　江界河圗经乌江又东至龙泉县西南有渡曰葛闪渡
　　又东南有瓮水鬲坪水袁家渡水白厓河水汇为江界河合余庆县之白泥司水佛山河水北流来注之通志江界河在瓮安县城北五十里入乌江/瓮水一名瓮安江通志在瓮安城南水自髙坪司由干溪里亦曰干溪河至县流入江界河桉瓮安县以瓮水得名/白厓河水通志在瓮安城南二十里汇众溪经刘家堡入瓮安江桉县境又有城西河蛇子河等疑亦合瓮安江红头铺河草塘司河圗经并合瓮安河/鬲坪水桉当即水道提纲所谓坪桥河/袁家渡水明史陈璘传追奔至龙溪又追及于袁家渡即此/白泥司水一名白泥江明史地理志余庆县东南有白泥河下流合于思南河通志在余庆县城南发源瓮安流合乌江新村河通志在城东下流入白泥江新街河通志在城东源岀官山下至余庆县治前入白泥江/佛山河水通志合江界河
　　小江亦曰小乌江明史地理志余庆县南有小乌江下流入于乌江通志在余庆县城西三十里入乌江/牛场河圗经岀余庆县西南境山合小江
　　鳌溪通志在余庆城西九十里发源渔鼓洞流入岩门江/小溪通志在余庆城西发源立钟山流入鳌溪桉县境又有杉溪船溪疑亦合他水入岩门江者
　　落花屯水圗经乌江东北受落花屯水水岀湄潭县南境山
　　清水河亦名清水江明史地理志杨义长官司下又有清水江上流自新添卫流入经城西又名皮陇江北经乖西巴香诸苗界入乌江通志在贵定城西北三十里与贵筑县分界皮陇江在平越县城西二十里又东北径开州界至岩门入乌江/八字河通志在贵定城东二里麦新溪圗经入八字河/簸箕河通志在龙里县城北流入贵定县合清水河原溪图经入簸箕河/三水江通志在贵阳府城北三十里府西境之水派流而下至此合流为一又东入于清水河/瓮首河明史地理志太平伐长官司东南有瓮首河下流合淸水江通志同加牙河明史地理志龙里卫有加牙河下流入瓮首河通志在城东源岀县东南之谷者岩流入太平伐司之瓮首河/瓮城河明史地理志新添长宫司有瓮城河李橒传参将范仲仁赴援遇贼瓮城河即此通志在贵定城西二十里自平伐发源视诸水差大有桥为黔楚大道下流合清水河翁黄河通志在把平司翁黄山下入瓮城河罗鸭溪又合翁黄河入瓮城河干溪通志在贵定城西十里流合瓮城河三岔河通志在小平伐司三水汇流合于瓮城河甲港溪图经亦入瓮城河桉县境又有翁树河十万溪等当亦合他水入清水河者
　　岩头河圗经乌江又东北径石阡府西境龙泉县南境有岩头河自南来注之
　　龙底江一名白岩河通志在石阡府城西南三里其上源为包溪流径城东黄茅囤合大溪绕府前入思南界注于乌江桉此盖即明史地理志所云石阡江/大溪通志在石阡府城南流合龙底江
　　乐回江通志在旧葛彰司南其源有三至方竹箐合为一流注深溪而入乌江
　　深溪通志在石阡府城西北二十里
　　各容溪通志在深溪西八十里皆西流注于乌江
　　凯科江通志在石阡府境亦合乌江
　　义阳江通志在龙泉县城东北五十里环绕县治通思南大江/泥水河通志在龙泉县城东发源东山合义阳江
　　桶口河通志在龙泉城东一百三十里县境诸水汇流于此合成大河下流直扺思南入大江/洋溪通志在石阡府城北十里又西经龙泉县界合桶口河/石贯塘河通志在龙泉县城北三里上流由老木桥三跳石二水合成大河下流过清江溪至泥水山羊等处合桶口河
　　清江溪通志在龙泉城北五里许下流入桶口河/犵木溪松溪河板坪河圗经并入清江溪
　　沙溪河通志在遵义城西一百里源岀岩孔山流入乌江明史贵州土司传杨应龙反安强臣兵从沙溪入即此桉县境又有龙坪会川等河
　　芙容江明史地理志正安州南仁懐县东南并有芙容江自乌江分流东北入于黔江通志在正安城南一百里源出婺川桉今遵义城北亦有芙容江与此自别又考汉书地理志犍为郡汉阳县下班固原注山闟谷汉水所出东至鄨入延水经注亦同今以舆圗核之四川叙州府庆符长宁二县皆汉犍为郡汉阳县地在今仁懐县西斜北则昔之汉水当即今淯溪石门江等水以在贵州境外故附记于此
　　三江明史地理志正安州有三江东南流合于虎溪亦注黔江桉通志又言虎溪流入三江今核从通志/虎溪通志在正安州城西南七十里流径州南入三江/思溪通志在正安州城西七十里源出南川县牛角寨流入三江
　　河由江通志在沿河司源出铜仁之乌罗司流入徳江亭子溪通志亦在沿河司水自龙冈中流出入河由江
　　后溪通志亭子溪又北七里有后溪自马鬃岭流出入河由江桉通典费州扶阳县以扶水名今废县在思南府城西北八十里则扶水亦当在府境但未知今易何名耳水道提纲乌江至思南府境又有猛溪河麻海溪二水注之今考思南府境诸水皆会徳江/此二水或即扶水昔乐溪等之异名也
　　石马江通志在沿河司下流合于徳江
　　昔乐溪通志在思南府城东十里流入徳江
　　宪溪通志在思南府城南五里汇于德江
　　鹦武溪通志在思南城北三十里桉就近有仁溪掌溪/思卭江太平寰宇记思卭水本出锦州洛浦县界经本县四十步至思王县下流入内江水通志在印江县南源岀朗溪司北流入徳江后讹卭为印遂以名县桉县境又有桶溪网陀溪等当亦合思卭等水入徳江
　　
　　〇鄨水考（温黚二水附）
　　今以延江水考鄨水则今之湘江其即汉之鄨水乎汉书地理志牂柯郡鄨县班固注不狼山鄨水所出（晋书地道志亦同）东入延过郡二行七百三十里水经注鄨县有鄨水出鄨邑西不狼山东与温水合今考遵义府志及圗经湘江水出遵义府治遵义县北境桐梓县南境之龙岩山流径湘山南与桃溪水合迂回五百余里入乌江道元云鄨水于符县而东注延江水符县今仁懐厅及仁怀县以北地汉鄨县属牂柯符县属犍为是班固所云过郡二者牂柯犍为圗经云迂回五百余里又南入乌江与班固七百三十里之数亦合则龙岩山当即古之不狼山也又以鄨水即今湘江考之则古犍为符县之温水黚水即今合湘江之洪江仁江乎（水道提纲不载仁江今水经则并洪江不录晏斯盛黔中水道考亦然不知二水源流视桃溪鹿塘河等较大不可不著录也）汉书地理志符县温水南至鄨入黚水黚水亦南至鄨入江此江即延江水也水经注鄨水东与温水合温水一曰煗水岀犍为符县而南入黚水黚水亦出符县南与温水会阚骃谓之阚水俱南入鄨水鄨水于其县而东注延江水今遵义县实在仁怀等县之南知二水虽出符县皆南至鄨县注鄨水耳若以班氏所云入江之文谓即大江则皆应云北注不得云南入矣知班氏所云入江即指延江与道元所言无二古人文字简略否则或从其究言之也圗经洪江出娄山关南山东南流至遵义东境之清乘桥北有凤皇溪东北自绥阳西山西南流来会又东南入湘江通志仁江在遵义城东南五十里源岀永安驿山涧下流合湘江是二水皆合湘江与道元俱南入鄨水文相合又考班氏云温水南入黚水道元亦同又云黚水亦出符县南与温水会明二水同出一县亦互受相注之称今土人或云洪江注仁江又或云仁江注洪江是也又洪江在唐宋时为{亐阝}水太平寰宇记{亐阝}水在芙蓉县东三十里南流仁江在唐宋时为仁水太平寰宇记仁水在芙容县西南一里南注{亐阝}水是矣且可因此证汉志及水经注之误今本汉书鄨县下鄨水东入延延字误作沅（华阳国志亦同）当属传写之误道元延江水下注云鄨县故犍为郡治也考鄨县自汉迄晋宋皆未尝属犍为又以知道元是误记耳
　　温水今名洪江通志在遵义城东四十里源出大楼山合仁江入乌江/凤皇溪通志在遵义城东四十里亦名长滩下流合洪江
　　黚水今名仁江通志在遵义城东南五十里下流合湘江入乌江
　　桃溪水通志在遵义府城南十里源出城北六十里上庄山溪水汇流为罗家河至霸竹水罗会水又数里与湘江合桉此水源流亦逺但源出遵义府城北至六十里之逺以是知非温黚二水耳明史贵州土司传安疆臣焚桃溪庄当即此
　　乐闽河明史地理志作落闽水通志亦在城西南四十里原出雷变山东流八十里合湘江/金鼓潭水通志在遵义府城西南四十里流合乐闽河
　　乐安河圗经出绥阳金竹里南流为緑塘河又作鹿塘河明史地理志作乐安水通志鹿塘河二源一出绥阳县西北山一出东北山流至城南合而南数十里有一水自东北来会又南八十里合湘江入乌江桉元和郡县志太平寰宇记及唐宋地志又有夷牢水带水胡刀水胡江水等此四水未知今系何水未敢臆决姑附记于此俟再考
　　
　　〇费水考
　　费水今名上费溪流至四川夔州府以下名夷水亦曰清江杜佑通典太平寰宇记并云后周置费州因水为名通志在思南府城东北百里旧费州以此名北流入四川黔江东北入湖广施南府界曰清江明史地理志四川黔江县南有黔江源出贵州思州府（应作思南）界正流自涪江合大江支流经此下流为湖广施州卫之清江施州卫下云清江合卫境诸水下流至宜都县入于大江桉汉书地理志南郡巫县下原注夷水东至夷道入江过郡二行五百四十里夷道县下引应劭曰夷水出巫东入江考巫夷道并属南郡而云过郡二者盖水又从巫县东径武陵郡佷山等县始入夷道界耳水经夷水出巴东鱼复县江汉鱼复县为今四川夔州府奉节大寜二县地四川黔江县在思南府东北夔州府又在黔江县东北盖费水正流自黔江县合大江后其支流又东北至夔州府境或名鱼复江夷水又源于此耳总之班固志地理不能于巫县以上更详夷水之源水经又不克于鱼复以西着彼分流之始皆缘汉时思南等府尚陷武陵蛮中是以不能从流溯源梳剔幽隐故各从其所见言之亦其慎也（桉延江水实汉牂柯犍为二郡经流而汉书地理志仅以鄨水所入附见其名于鄨县下亦此故）唐杜佑李吉甫亦似不知费水即夷水故于施州清江县下并云清江一名夷水扗佑又云清江县西有都亭夷水所出清江即汉巫县地以为夷水岀于此亦与水经为夷水出鱼复江同（今考鱼复江在今奉节县都亭当在今巫山县相去仅百里）若明代迄今圗册皆系土人记本境山水非舟楫所经即耳目所及以视昔贤为较宻矣今此水支流至荆州府宜都县入大江与汉地理志水经适合元和郡县志费州涪川县下云内江水经县北一百五十步疑即指此（桉下多田县云涪陵江水经县南五十歩则知内江水非即涪陵水也）至若诸水之合费水入江者皆巳在四川境此故不録（水道提纲等亦止言清江发源施南府西北境不知实出贵州）
　　
　　〇更始水考
　　更始水今名丰乐河亦名水徳江明史地理志安化县东南有水徳江即乌江之分流至四川彭水县流入涪陵江通志在婺川城东五十里其水由龙泉湄潭折入县境至洪渡入龚滩北会乌江水道提纲乌江入四川酉阳州西南界又北稍西百余里（东为四川界西为贵州界）有南溪河东北自湖广施南府合诸水西南流自龚滩来会南溪河上源即北河也于沅江下又云沅江至辰州府城西南有北河即酉水西北自酉阳州合诸水南经府城西来会据此则南溪河与北河本通一支合涪陵水又一支合沅江矣今考水经延江水至巴郡涪陵县注更始水（云注更始水者乃波流通注互得其称耳）郦道元注更始水即延江支分之始也更始水东入巴东之南浦县又谓之西乡水亦谓之西乡溪溪水间闗二百许里方得岀山又通波注逺复二百余里东南入迁陵县道元于沅水下云酉水导源益州巴郡临江县故武陵之充县酉源山东南流径无阳故县南又东径迁陵故县界与西乡溪合即延江之支津更始之下流谓之西郷溪口今考无阳故县在今沅州府芷阳县东南迁陵故县在今永顺府保靖县东道元言酉水合西郷溪水始东径酉阳故县南今更始水至永顺县界入酉水正在汉酉阳故城南与道元言亦合一统志更始水今俗名北河水道提纲云北河即酉水盖自其合酉水后言之不知本别一水也合此数条则知今水徳江即古之更始水道元言延江之支津明志言乌江之分流其说若一道元又云更始水即延江支分之始言支分则知水有二支故得一入延江一入沅水也又云延江之支津更始之下流明自延江分岀下流乃合酉水入沅故北河亦兼酉水之称矣庾仲雍所谓有别江出武陵者益足证也道元江水下云其水南导武陵郡今思南府酉阳州及辰州永顺等府皆汉武陵郡地是矣水道提纲言南溪河西南流至龚滩合乌江而通志亦言丰乐河至龚滩合乌江是丰乐河即南溪河之证其名丰乐河者河左侧有丰乐埧盖因以名河耳太平寰字记更始水又名涪陵水今名内江水盖更始水系延江分支下又入涪陵江故通得涪陵江内江之名也
　　倒羊溪通志在婺川县城北五里一名暁洋江至隘溪渡合丰乐河桉此则隘溪即倒羊溪下流通志别列隘溪误
　　煎茶溪水圗经丰乐溪得煎茶溪水登龙河水合洪渡河倒羊溪水东流注乌江
　　登龙河水水道提纲作龙登河
　　洪渡河水水道提纲源出婺川县西南境龙泉县北境山东流经绥阳场南折而东北流有大水河自西北合一水来会又东北有小水河自西来会桉太平寰宇记黔州洪杜县唐武徳二年置以县东洪杜山得名贞观三年又北移于洪杜溪今考洪杜废县距此不逺则此河当即昔之洪杜溪以音同而转耳旧唐书亦云洪杜县治洪杜溪麟徳二年治龚湍即龚滩也
　　罗多水太平寰宇记在务川县东八十里罗多何只皆獠之姓名明史地理志务川县有何只水又有罗多水下流俱注于水徳江
　　何只水太平寰宇记在务川县东二十里又云思唐山在思州东四里南连何只水北枕内江水桉寰宇记县境又有河渝水都濡水丹阳水波涛水今未知巳易何名姑附记于此
　　
　　〇大渉水考
　　大渉水自晋以后名安乐水唐亦名赤虺河唐书武后征云南檄文有赤虺河是也后转为赤水河贵州图经赤水河源岀云南镇雄州由赤水卫东流经仁怀县至四川合江县入岷江考今仁怀合江二县皆汉犍为郡符县地汉书地理志犍为郡南广县下原注云又有大渉水北至符入江是也水经名之为鳛部水而道元注则名为安乐水桉晋穆帝分符县置安乐县水又因县而改名矣常璩华阳国志夷县有安乐水（汉平夷县故城在今仁怀县西南）又符县下云县治安乐水会东接巴蜀乐城南水通平羌鄨邑是也水经注江水下符县治安乐水会水源南通寜州平夷郡鄨县北径安乐县界之东又径符县下北入江今正安州在仁懐县之北唐于今州西七里立乐源县今故城尙在则乐源亦当以水得名由此而推晋安乐县亦必在今正安州界故道元云源南通鄨邑流径符县治又北径安乐县界之东又径符县入江也又可知晋时分符县斜东北地立安乐县而安乐县之南境北境仍属符县以道理核之歴歴不爽矣元和郡县志安乐水径简州平泉县南七十歩平泉县本汉牛鞞及符両县地也
　　小河圗经西南自毕节县北境合孙家河板桥河诸水东北流会赤水河/孙家河板桥河圗经并流合小河
　　斋郎河通志在桐梓县城西六十里图经合龙岩山水西流径县城南西行百七十里又北合一水西南流会赤水河/龙岩山水圗经入斋郎河
　　九溪河圗经自南合西南来之乘龙山水北流注赤水河/乘龙山水圗经又入九溪河
　　古兰河圗经赤水河西径脉困塘北有古兰河自西南来注之桉古兰疑古蔺之讹以古蔺州得名也
　　水思河圗经赤水河至土城西有水思河自东来儒溪泥溪自西来并注之又西北有盘桥溪自东猿猴溪自西南先后注之/儒溪泥溪盘桥溪猿猴溪圗经并合水思河入赤水河
　　金沙溪图经自东来注赤水河
　　胡卢溪通志在桐梓县城西五里与溱南二溪水会桉县境又有官堂赵洋等水/溱溪通志在桐梓县城东二里/南溪通志在桐梓县城南二十里并入胡卢水/尧霸溪沙霸溪后溪圗经赤水河又北受尧霸溪沙霸溪二水后溪一水
　　风溪圗经赤水河至仁怀县西南境有风溪自西南来注之
　　永寿桥水圗经仁怀县境永寿桥水自西来注赤水河澶溪通志在仁怀县城东数十歩自东注西与赤水河合桉县境又有玉溪河
　　
　　〇僰溪考
　　僰溪今名南江即綦江之上流圗经源岀桐梓县北境山両源合北流百数十里曰松坎河受西南来一小水又北数十里有坡头河自东北山来注之又北流西受一水又北九十里有三溪河自东来会又北七十里经綦江县东而北有龙角溪自东合三小水来会又折西流经城北又西北流有沙溪沟自东北来有清溪河自西南合三坌沟及鱼子溪水东北流三百余里来会又西北百里北受一水又北有孙溪河西南合棋盘山水来会又北至江津东境又北入江圗经江水经江津县城西北又东北流数十里有綦江自南合诸水来注之曰僰溪口考元和郡县志僰溪水在南州南川县南四十步在三溪县西太平寰宇记僰溪水南自废丹邱县流入南川县又流经县南四十里又北入渝州江津县界明史地理志桐梓县北有僰溪源出山箐綦江之上流今桉僰溪之名唐以前无考惟通典言唐武徳三年平南蛮置僰州四年始改南州唐僰州之置倘以水得名耶通志桐梓县下不载僰溪惟云有蒙渡河在桐梓县北七十里俗传汉唐蒙渡此因名以方向考之或即是耳桉汉书西南夷传发巴蜀卒治道自僰道指牂柯江疑即此
　　坡头河通志在桐梓县北一百四十里
　　三溪河元和郡县志贞观五年置三溪县以县南有僰溪东溪葛溪合流故名其县桉此则东溪葛溪皆合僰溪也今东溪葛溪通志亦不载又此下龙角溪等合僰溪已在四川界兹不録他皆仿此贵州纪事杨应龙反以綦江之三溪五渡南川之东郷埧立石为播界
　　
　　〇安微水考
　　安微水今名小乌江通志源出椒溪在绥阳县城东北六十五里流入正安州经南川界入涪江考太平寰宇记安微水一名孤微水西自绥养故县来东流经绥阳县南八里又东入都上县西十四里又名涪水一名洑野水又折西南流入废鸡翁县南三里又南入费州城乐县界鸡翁废县在今绥阳县东桉旧志以徳江小乌江合而为一似未清晣寰宇记又云涪江水南流注安微水亦误
　　
　　卷施阁文甲集卷第六 阳湖洪亮吉学
　　贵州水道考下
　　由广西至广东入海诸水
　　
　　〇豚水至广东南海县入海（经流一）
　　羊角寨水入豚水
　　马场水入豚水
　　木鱼河入豚水
　　巴开河入豚水
　　风桺沟小溪入豚水
　　劳村江入豚水
　　青云溪水入豚水 三宝山水入青云溪
　　髙坡河入豚水
　　红盆水入豚水 苗溪 浪溪三水入红盆水
　　啸山水入豚水
　　带溪入豚水
　　溶江水入豚水
　　车江水 崩坡塘水 从龙溪并入溶江
　　孖女江入豚水
　　孖览江入豚水
　　曹平江入豚水
　　
　　〇温水由广西合欎水至广东南海县入海（经流二）
　　马别河入温（大桥河附） 深溪河 阿希河 木郎河 都威河并入马别河（阿棒河附）
　　罗炎河入温
　　搏{犭农}河入温 克渡索{犭农}河入搏{犭农}河
　　龙渣河入温 冗渡河入龙渣河
　　乐繁河入温
　　
　　〇盘水由广西合温水至广东南海县入海（经流三）
　　结里泛南山水入盘水
　　花鱼洞水入盘水
　　桃花溪水入盘水
　　九十九渡水入盘水
　　落白河入盘水
　　拖长江入盘水 海子铺北水 猪场河 西安河入拖长江
　　软桥河水入盘水
　　南板桥河水入盘水
　　者卜河水入盘水
　　阿黑河入盘水 马京河入阿黑河（大章河附）
　　马毕河入盘水 都城河 江西坡水入马毕河
　　寜谷河入盘水 白水河 王二河 霸陵河 打罕河（公具河阿破河附）闗岭驿水并入寜谷河/杨吉河 菜子河 石溪河又入白水河
　　北口河入盘水
　　岩下河入盘水（郎公河落叶河附）
　　鲁沟河入盘水
　　大坡哨水入盘水
　　
　　〇潭水至广西来宾县合温水（大水一）
　　彩江入潭水 大岩江入潭水 乐民溪入潭水 利济溪入潭水 容江入潭水
　　
　　〇刚水至广西武宣县入潭水（大水二）
　　涟江入刚水 冷水河入涟江
　　环带江入刚水 回龙江 罗畨河 小水河并入环带江
　　九曲江入刚水
　　奔龙江入刚水 大龙河入奔龙江
　　遶翠江入刚水
　　大韦河入刚水
　　底方河入刚水 小畨河 云溪水入底方河
　　玊带河入刚水
　　摆游河入刚水 腰带河入摆逰河
　　洗马河入刚水
　　小溪水入刚水
　　双峡水入刚水
　　
　　〇豚水考
　　贵州通志都江在独山州城东其上源为独山江又其上为都匀之邦水河本名板河发源于都匀府西二十里之邦水司是也（桉邦水河为都江之上源而旧志又云邦水河通麻哈江殊误）圗经水一名龙江有二源一出西南丰宁土司之北山北流折而东北数十里至州南里蜡寨北有西源羊角寨水自西山东流经州城西南折而南流十余里来会今考都江自发源六十里至独山州属之三角屯江流渐广可容大舟又百余里过都江通判城西又南径来牛定旦诸寨至古州城东会溶江车江南流入广西懐逺雒容二县界桉汉书地理志牂柯郡夜郎县下班固注云豚水东至广欎欎林郡广欎县下又注云欎水首受夜郎豚水至四会入海（山海经郁水出象郡）西南夷传夜郎者临牂柯江江广百余歩足以行船水经注郁水即豚水也（桉道元此注不及班氏明晰盖豚水实别一水亦为郁水上源至广郁下始统名为郁水耳不可合两为一）豚水东北流（桉此水自三角屯以上皆东北流）径谈藁县东径牂柯郡且兰县谓之牂柯水水广数里县临江上故且兰侯国也一名头兰牂柯郡治元鼎五年武帝伐南越发夜郎精兵下牂柯同会番禺是也后汉书西南夷传公孙述时夜郎大姓为汉保境后汉初从番禺江奉贡即此今水道提纲名是江为龙江反以为福禄江之支流不知此江之源较福禄江逺六七百里余以甲寅二月自都匀桉试黎平由三角屯舟行至古州凡三日夜及试黎平毕将赴镇逺沿道验福禄江之广狭曽不及都江十分之六且发源又近而反以为经流知提纲之舛矣道元云豚水又径中澑县南与温水合今广西象州来宾武宣皆汉中澑县地南盘江都江二水至来宾县始合流径武宣县西南盖今南盘江即古温水也今都江即古豚水也益觉道元之言丝豪不爽又龙江之名盖起于唐唐初置龙水郡及龙水县皆以此水名龙水县即今庆逺府宜山县也豚龙声相近盖音之转耳推此言之汉牂柯郡及且兰县治当在今清平都江之间正临都江之上武帝元鼎五年伐南越发夜郎兵下牂柯江其下江之处亦当在今独山州三角屯左近也惟道元言豚水东北流径谈藁县东径牂柯郡且兰县谓之牂柯水考谈藁亦汉牂柯郡属县则谈藁县亦当在今都匀府境左近独山州西南可知盖豚水古名二曰豚水亦曰牂柯江近名九发源处曰板河曰邦水河亦曰黒神河在都匀者曰都江亦曰都匀河在独山州者曰独山江入广西境为龙江（明史地理志独山州南有独山江即都匀河下流南入广西天河县界为龙江）又名桺江又名浔江至田雯黔书以乌江为牂柯江则一言以折之曰今乌江不能通畨禺明郑旻又以北盘江为牂柯江则又可即汉书水经折之道元云豚水东径牂柯郡且兰县谓之牂柯水水广数里县临江上桉今北盘江在永寜安南之间非汉牂柯郡及且兰县治所其误一也今北盘江广数十步两岸皆高山峻岭无从展拓与水经注水广数里及县临江上之说又相背谬其误二也北盘江今尚不通舟楫（图经至广西泗城界始畧通船）而汉书武帝时伐南越发夜郎兵下牂柯江同会畨禺必非此水其误三也至北盘江今尚有瘴气而都江则无亦与道元刘昭之说相合然此或古今异宜又不直据以折郑旻矣我朝雍正八年云贵总督鄂尔泰奏上江河道不特现通烂土司与粤之荔波县接壤而烂土司地方有溪河一道进至交然寨登陆五十里即系清水江实天地自然之形势但有三大滩及数小滩应行修凿已檄饬独山州知州孙绍武查勘五十里陆路若可一并开成河道则都江清水江呼应通而声援接云云是沅水与豚水相隔又不过五十里并有可通之势也后不果开
　　羊角寨水圗经都江之西源
　　马场水圗经邦水河左合马场水有合烂土司西南溪水东流为都江
　　木鱼河图经都江又东北数十里有木鱼河南自唐怀寨来会
　　巴开河圗经都江至烂土司北折东流有巴开河自南来会
　　风桺沟小溪通志都江过来牛营有风桺沟小溪北来注之
　　劳村江明史地理志河池州荔波县东南有劳村江源出贵州陈蒙烂土长官司流入州界为金城江河池州下云东有金城江下流合于都泥江通志在荔波县城东南其源二一自黒猫一自烂土司合流而入县境圗经都江又西南而劳村江北自荔波县城来会桉劳村江凡合四小水入都江
　　青云溪圗经自广西南丹州合三宝山水来注都江/三宝山水圗经合青云溪
　　高坡河通志在丹江通判城南发源城西南囊路寨山中经乔港趱坡诸寨南入都江
　　红盆水圗经出南丹州西南经河池州城南又受东南来之浪溪三水北入都江/苗溪通志合红盆江/浪溪三水圗经注红盆水
　　啸山水圗经都江又东南流受北来啸山水
　　带溪圗经岀古州八万猺山东北与生苗界山流至广西思恩州白沙村西南合龙江
　　溶江通志在古州城西北合众小溪以成江至城北与车江会至城东合于都江圗经都江至古州城西有溶江自城西北合众水又至城东来会/车江通志在古州城西北因绕车寨得名圗经至古州城北合溶江/崩坡塘水圗经合溶江/从龙溪通志在永从县城西南源出老荒山流入溶江
　　孖女江通志在古州城南苗人谓山之高者曰岑水之分者曰孖下流合都江
　　孖览江圗经自永从县寨正寨平流出北合都江曹平江圗经自黎平府曹滴司流岀注都江
　　
　　〇温水考
　　桉水经注温水出牂柯夜郎县径谈藁昆泽味滇池母单毋掇律高镡封来唯等县始东至郁林广郁县为郁水今考南盘江至云南曲靖府城外合白石潇湘等江始有南盘江之名明史地理志南盘江下流环云南澄江广西三府之境至罗平州入贵州界桉今曲靖府治南宁实汉味县地圗经南盘江上流为八达河岀沾益州花山洞考沾益州为汉宛温县地县名宛温当以温水得名（桉水经注止作温县又桉宛温与夜郎同属牂柯所云花山洞者在汉时或属夜郎县境）至下云径云南府宜良县东北则汉滇池县地也又径路南州西境则蜀汉建寜郡地也道元云诸葛亮讨平南中刘禅建兴三年分益州郡置建寜郡于此水侧（此水承上文而言即温水也）又径澄江府治河阳县东境则汉俞元县地也又南径弥勒州西境寜州东北境则皆蜀汉兴古郡地径阿迷州北境则又汉益州郡地又径广西州之南境广南府之西北境则亦蜀汉兴古郡地明史地理志澄江府治河阳县东有铁池河源出陆凉州流至此会抚仙湖复引流为铁赤河入于盘江考铁赤河即古桥水班固益州郡俞元县下注云池在南桥水所岀东至毋单入温行千九百里道元水经注云桥水上承俞元之南池一名河水（桉南池铁赤声之转）是今之河阳县即汉牂柯郡毋单县左近地益可证今南盘江之为温水矣道元又云温水又东南径梁水郡南温水上合梁水故自下通得梁水之称梁水当即今九龙马别等河是梁水郡或亦即以南盘江得名也桉班固牂柯郡镡封县下注云温水东至广郁入郁过郡二行五百八十里常璩华阳国志镡封县有温水蜀汉时镡封分属兴古晋成帝分置梁水郡县又属之今考自弥勒州以下南笼府以上在蜀汉为兴古郡在晋为梁水郡来唯县前汉属益州后汉省今临安府阿迷州则又汉益州郡地也道元所云温水东南径镡封县北又径来唯县东当即此矣南盘江下至广西南寜府境合郁江与班固东至广郁入郁之文亦合（水经则言至广郁为郁水与班注小异）南盘江俗又名红水江在册亨者俗又名八渡江
　　马别河通志在普安县城南八十里圗经南盘江至广西西隆州界又东北流有马别河西北自贵州合深溪木郎诸水南流径南笼府境东合都威河而东南来会桉县境又有大桥河当亦入南盘江/深溪河通志在普安州城东一百二十里水道提纲又云深溪河即马别河之上源/阿希河圗经马别河又东南流有阿希河东北自普安县东南山西南流百里来会/木郎河图经岀普安州南界山/都威河通志在南笼府城西三十八里三水并注马别河又府城北五十里有阿棒河下流入永丰州
　　罗炎河通志在永丰州城东一百二十里即永寜州盘江河下流入广西红江桉明史地理志安隆长官司西南有同舍河疑即罗炎等河之异名也
　　搏{犭农}河通志在罗斛又西北有克渡索{犭农}河自定畨而下二水交流会合入红江/克渡索{犭农}河圗经入搏{犭农}河
　　龙渣河通志冗渡河在册亨流入龙渣河至者{屯土}迤逦入红江/冗渡河圗经入龙渣河
　　乐繁河通志在册亨东北南流为达岭河又南为百乐河入于红江
　　
　　〇盘水考
　　盘水今名北盘江圗经源岀今威寜州西一百五十里乱山中南流入云南沾益州界（桉北盘江实岀威寜州境自州境南流方至沾益州而今水经及水道提纲并诸方志均以为两盘江皆岀云南沾益州盖失未深考）又曲折东北流二百里仍入贵州界曰可渡河又折东流至大山而伏又东南二十余里出山东南流曰天生桥又东南径安南县境始曰盘江又东南径永寜州西境（通志永寜州毛口河亦盘江上流）今有铁索桥与安南县夹江为界者是也又南入生苗界又自生苗界东南流入广西泗城府界北境又南与南盘江会流入粤江注海今考三国志诸葛亮入南战于盘中即此水经注叶榆水又径贲古县北东与盘江合盘水出律髙县东南盘町山东径梁水郡贲古县南水广百余步深处十丈甚有瘴气朱褒之反李恢追至盘江者也又云刘禅分兴古之盘南置郡于梁水县所云盘南即盘水之南矣刘昭郡国志注牂柯郡宛温县下引南中志县北三百里有盘江广数百歩深十余丈此江有毒气桉今云南沾益州即汉宛温县地云县北三百里核之即今威寜州知水源岀今威寜州无疑矣又考今普安安南皆元普安县地于唐为盘州附唐平夷盘水三县地于晋为梁水郡地于蜀汉为兴古郡于两汉为牂柯郡地今方志皆言南笼府境为牂柯郡地者盖从其朔言之也晋书地理志贲古县虽属兴古郡然依水经注所言梁水郡贲古县则成帝置梁水郡此县即移属可知且唐置盘州及盘水县皆以今北盘江得名推此言之则今普安安南即汉贲古县地且以水势验之今盘江营铁索桥所在水涨处仅可百余歩深十余丈春夜之交即有瘴气又其明证矣（桉叶榆水即今西洱河检诸方志皆不言与北盘江通然细核水经及注经云叶榆水入牂柯郡西随县北为西随水又东出进桑关过交址泠县北道元注云自西随至交址崇山接险水路三千里刘昭郡国志注西随县下引晋书地道记曰麋水西受徼外东至麋泠入尚龙溪又马援言从泠水道出进桑王国至益州贲古县转输通利盖兵车资运所由矣此则叶榆河径贲古县北与盘江合之一明证今叶榆水自永昌以下为诸地志所淆二水遂若风马牛不相及矣然赖有后汉书及水经注诸证俱在异日如履其地尚可寻源溯流一细考之耳）图经又云拖长江自普安州平夷所来会者平夷所即旧时平夷县可知（按汉唐皆有平夷县此当属唐平夷县故址）又唐盘州在今普安州东三十里盘水废县亦在普安州西皆今北盘江所经是又一证至所云盘水出律髙县东南盘町山者当指伏流复出之所而言今考方志言天生桥为盘江伏流复出之所在威寜府东南百六十余里其处乱山重叠左侧即华盖洞当即道元注所云盘町山也盘江或即以盘町山得名矣又云盘水又东径汉兴县山溪之中汉兴县晋宋志皆属兴古郡以道里推之即在今南笼府以东与泗城府交界处可知
　　结里迅南山水圗经即威寜州东南水西南流会可渡河
　　花鱼洞水圗经可渡河至木东汛有花鱼洞水西来注之
　　桃花溪通志在威寜州城南八十里两岸皆植桃花故名
　　九十九渡水通志在威寜州城西南百里并合可渡河落白河圗经可渡河至安南县东北有落白河自曲靖府界东流来注之
　　拖长江贵州纪事明宏治中普安苗米鲁等筑三寨于拖长江诸处通志在普安州城东七十里源岀沙陀石岩中下通盘江/海子铺北水 猪场河 西安河圗经并注拖长江
　　软桥河通志在普安州城东三十五里
　　南板桥河通志在普安州城东八十里上接城南三十余里之大水塘俱流入盘江
　　者卜河明史地理志普安州东南有者卜河下流入于盘江通志在普安州城东南一百八十里流至永宁州亦名者马河
　　阿黒河通志在安南县城东南十余里圗经阿黑河合马京河西北自安南县东境来注盘江/马京河通志又合阿黑河桉安南县境又有大章河
　　马毕河通志出南笼府新城汛西北山东流经城北又东数十里折东北而北经髙伍塘及安姑之东又北流注盘江水道提纲作马军河误/都城河晏斯盛黔中水道考南笼府有都城河自安南县界得江西坡水至高武汛西合马毕河/江西坡水圗经合马毕河
　　宁谷河圗经河自东北安顺府会西南镇寜永寜二州诸水西南流入盘江水道提纲寜谷河有二源一出普定县东北境山一出西玉山东北麓其西北麓即三岔河源北流入乌江者是西玊山亦黔中分水岭也
　　白水河通志在永宁州城东北四十余里路旁/杨吉河通志在镇寜州西南十五里下注白水河/菜子河水圗经合白水河/石溪通志在镇宁州城南四十里亦注白水河
　　王二河水道提纲宁谷河折东南流三十里合东来之王二河/霸陵河通志在永寜州城东三十五里/打罕河通志在永丰州西北桉明史地理志元以打罕夷地置永寜州则此河亦当以打罕夷得名又桉地理志十二营长官司下东北有公具河北有阿破河二水当亦合寜谷等河入盘水/闗岭驿水圗经并合宁谷河
　　北口河通志在永宁州城东二十里下合盘江
　　岩下河通志在永寜州境圗经河东北自岩顶山西南流百余里合东来一水南注盘江桉州境又有郎公河
　　落叶河等当亦入盘江
　　鲁沟河圗经盘江旣入生苗界有鲁讲河自西安笼镇之西北木舌寨山东流来注之
　　大坡哨水通志盘江过普市又合大坡哨水
　　
　　〇潭水考
　　潭水即今永从县之福禄江也今水经福禄江源岀湖广靖州西南流入贵州黎平府西境为古州江东流至永从县东南流合为福禄江又东合大厓江为南江入广西桺州界经融县入桺江明史地理志黎平府又有福禄江其上源为古州江下流入广西懐逺县境通志在永从县城南源出石井山至黎平府西境为古州江东合彩江为福禄江又东合大岩江为南江流入广西桺州界考汉书地理志武陵郡镡成县下班固注云玉山镡水所出过郡二行七百二十里水经注温水又东入阿林县潭水注之水出武陵郡镡成县玉山东流径郁林郡潭中县周水自西南来注之潭水又东南流与刚水合又径中溜县东阿林县西右入郁水许愼说文亦云水出武陵镡成玉山东入郁林今考靖州本汉武陵郡镡成县地黎平府亦汉武陵郡地以是知福禄江即潭水自黎平永从至桺州界皆东流又与班郦二注合惟水道提纲及诸方志以福禄江即桺江则误元和郡县志桺州马平县潭水东去县二百步桺江在县南三十歩是潭桺系二水明甚今桉在桺州府城南者是发源都匀府之豚水而福禄江则经桺州府城之西所谓东去县二百歩者也（桉唐马平故城在今县稍北）以此推之则今之都江乃唐之所谓桺江太平寰宇记浔江在桺州南三十歩亦名桺江是桺江又名浔江今水经亦名之为右江明史地理志马平县南有桺江亦曰浔水亦曰黔江名虽多而实止一水也元和郡县志潭水在龙城县西十里今福禄江亦径桺城县西南以合桺江是也盖唐时潭水之名尚未改至宋亦然太平寰宇记洛容县有潭水是矣至明史地理志始名之为福禄江桺州府懐逺县下云县西北有九曲山山南谓为石门山两山夹峙福禄江自贵州永从县流径其中至融县为融江至桺城县为桺江云至桺城县为桺江者盖福禄江至桺城县合于桺江也潭水入郁处在今浔州府桂平县城东桂平县即汉布山阿林二县地也与道元郁水东入阿林潭水注之及潭水径中澑县东阿林县西入郁之文无一不合（桉汉阿林废县在今桂平县东）又通志言福禄江源出石井山考今石井山在黎平府城南八十里岂即汉镡成县玉山耶然福禄江源实出于靖州靖州在黎平府东北石井山则有府东南且去靖州较逺则方志福禄江源出石井山之言非确论也
　　彩江明史地理志永从县有彩江通志古州江东合彩江
　　大岩江通志在西山司源岀大岩山东南流入于永从县之福禄江明史地理志同
　　乐民溪通志在永从县城东南源岀鹿背山流合福禄江桉明史地理志永从县又有永从溪今不见疑即乐民等溪之异名也
　　利济溪通志在永从县城西南流合福禄江
　　容江明史地理志曹滴洞长官司西南有容江源出苗地北流入福禄江
　　
　　〇刚水考
　　汉书地理志牂柯郡毋敛县下班固注云刚水东至潭中入潭水经注温水下道元注云潭水又东南流与刚水合水西出牂柯毋敛县王莽之有敛也东至潭中入潭今考桺州府属之马平雒容桺城懐逺融象来宾等州县皆汉潭中县地云刚水西出牂柯东至潭中入潭以地形考之殆即今贵州定畨州南境之蒙江也通志蒙江在定番州城南源出州西北三十里乱山中曰蒙潭会州境诸水至破蚕入广西泗城府界亦名牂柯江俗名乌泥江亦曰都泥江又曰红水江入广西界之后厯泗城庆逺思恩桺州浔州五府东兰那地忻城迁江来宾武宣六州县于武宣县西北流入潭水皆由西而东一证也镇寜（乌泥江一源出镇宁州见下）定畨二州本汉牂柯郡地汉毋敛县今虽未知所在然以汉宋地志考之县当并入故且兰则今定畨州地或即汉毋敛是二证也汉书地理志郁林郡定周县下班固注周水首受无敛东入潭受无敛者当是首受无敛水即刚水也疑刚水至桺城又合周水始东注潭周水即今桺城县西南之龙溪水是矣元和郡县志来宾县在都泥江北来宾水东故名今考蒙江正在来宾县南又东流入浔州府界明史地理志亦曰来宾县南有大江亦曰都泥江是三证也蒙江土人亦曰牂柯江太平寰宇记来宾县有牂柯水乐史引郡国志严州州门有长水深十丈从牂柯河下是四证也今水经牂柯江有二源俱出程畨府一自金筑司治北为麻线河（桉今通志镇宁州南百里有乌泥江明史地理志即都泥江源出山箐中东南流入金筑安抚司境今广顺州又在金筑东南圗经麻线河在广顺州城北二十里即所谓发源金筑司治北之水然则乌泥江一源又寔出镇寜州也）至府城西境为七曲江过卢山东经洪畨方畨至为畨司南为大韦河一自上司马桥治东北流经小程畨卢畨北境南流遶府城过卧龙司西与大韦河合为牂柯江水道提纲虽不明着牂柯江之名而云泗城府水二俱出北境大山一西南流一东南流至府城南而合又云此水源流三百余里泗城西山北山诸水毕会今考泗城府北境即紧接定畨州非蒙江而何此五证也（按水道提纲惟误以源出云南宝宁县之西洋江为即古夜郎豚水最误）道元云郁水又东入阿林潭水注之桉潭水未至阿林县之先于潭中县已合刚水今水道提纲红水江西南自来宾县来会桺江俗曰都泥江今水经以今都江为右江云石江南流径来宾县东牂柯江来注之（桉今水经之右江即提纲之桺江今水经之牂柯江即提纲之红水江也）明蒙江先合桺江始注郁水与道元所言无不恰合是六证也
　　涟江通志在小程畨司南流入蒙江/冷水河图经合涟江
　　环带江通志在罗畨司南又金石司东南有回龙江俱合流而入蒙江/回龙江黔中水道考环带江合回龙江罗畨河入蒙江/罗畨河通志在罗畨司北/小水河通志在罗畨司东亦合环带江
　　九曲江通志在定畨州西二十里
　　奔龙江通志在大龙司东下流入于蒙江/大龙河通志又合奔龙江
　　遶翠江通志在卧龙司南流入蒙江
　　大韦河通志在韦畨司南上通程畨下接卧龙亦入蒙江
　　底方河通志在方畨司合于蒙江/小畨河 云溪水通志并合底方河
　　玉带河通志在定畨州城北下流入于蒙江
　　摆逰河通志在卢山司西流入蒙江/腰带河黔中水道考水自卢山司南合摆逰河入蒙江
　　洗马河通志在卢畨司东流入蒙江
　　小溪水通志在洪畨司南东入蒙江
　　双峡水通志在小龙司南入蒙江
　　
　　卷施阁文甲集卷第七 阳湖洪亮吉着
　　
　　〇上石经馆总裁书
　　亮吉顿首肃唘阁师石经总裁执事昨奉谕旨办理石经幷谕以蒋衡所写进十三经为底本鸿都门侧建立百碑务本坊南书从一体云台辨难之旨定自禁中开元御制之篇冠于碑首士生今日千载一时又欣值执事以上衮之尊严领羣经之问答总司袐籍董率羣贤此则鸾台凤阁别标监领之名虎观麟洲雅重诸儒之选本日复派亮吉等四人预司其事老聃之守柱下子政之居阁中自问何人敢同前哲承命之下欣悚交并伏以圣朝举事度越百王况石刻流传将贻万古是必博稽羣籍参以昔贤订蜀宋之丛残校汉唐之昔误其体则括一字二字三字爰定厥中其字则准大经中经小经俾分其任子思子之言曰以俟圣人而不惑张伯松之言曰悬诸日月而不刋迨今日执事及诸君子之任乎若亮吉者与天禄石渠之选巳愧非才掌三皇五帝之书尤惭无任窃见两年之限校雠旣有程期而旬日之间义例仍难画一此则屡承垂询之余私心有不能巳者也又自计于石经一事不为无缘早从江左之使车壮入咸秦之节署于学士则赞成其事（乾隆三十七年安徽学政朱筠奏请立石经）于侍郞则助校其讹（乾隆五十年陜西巡抚毕沅恭拓唐开成石经进呈）赁先儒之庑摩京兆之丛碑从好古之家识熹平之残字南仲篆书搜于核学光尧御笔拓自钱塘毎有遗文悉归浏览又况书编隶释仿自先臣阁建蓬莱不无家学今复忝预掌书之任厕身秘阁之中虽识大识小事有不同而尽美尽善期于无负辄不自量谨撰上二十四条各约举一二事尚祈执事于机务之暇察其愚昧之诚不弃刍荛赐之采择虽义难徧及而余庶类推倘可施行乞颁本馆
　　一经注参错宜正也易序卦履者礼也四字旣误以经而作注仪礼下言为世父母二十一字又误以注而作经左传上天降灾四十二字又并非注而误作经之类
　　一前后倒置宜正也谷梁僖二十年释宋公三字当在外释不志之上尚书武成王若曰十二字又误移大告武成之下
　　一脱文宜补也大易童蒙求我中乃脱来论语赐也贤乎下应增我
　　一又有因数字之脱而上下不贯者宜补也左传桓十三年淇水二字全脱而乱次以济之义不明可以证释文者郦元之注也论语子贡章乐道二字脱一而富而好礼之文不配可以证孔传者皇侃义疏也
　　一衍文宜去也易传坤至柔上衍文言曰三字礼杂记君之母与妻上复衍君之二字之类
　　一又有因一句之衍而文义不续者宜削也易传衍变则通三字而德明之本尚可并行礼记衍舞斯愠三字而贡父之编遂生异议
　　一因一字之别而本义全乖者宜改也仪礼司射实觯之实误为宾而洗升之文难喻左传旦辟左右之旦误为且而厥梦之符不彰
　　一前后宜画一也易包字凡十见而苞桑之苞独从草孟子饥字凡六见而无饥之饥独作几句践之句并从口而间亦作厶盘桓之盘本作般而又或加石
　　一偏旁宜急削也暮从二日憾有两心添木为榭加草于臧卽且之侧从虫胡连之旁置玉此类殊多亦难毕数他若本之为夲曓之作暴磷莞之在鲁论餂莩之留孟子更为别字之尤又属全文当改
　　一字有误自魏晋以前者仪礼则祧初从濯风诗则祊本为{彭示}大易阴凝叔重尚知其俗春秋袀服当阳巳改为均
　　一字有误自唐宋以前者{艹耇}讹为蒇幸有贾逵之注可证说文{连心}误为涟倘非鸿烈之编谁明古义此上二端并宜裁定
　　一字虽非俗而亦当定从本字者如论语后雕之当作凋左传絺樊之当作郗是也
　　一同一俗字当酌去其巳甚者拖扦皆论语袘绅之别字与其从拖不若从陆氏之扦为得滨濵皆频之或文与其作濵不若从广雅之濵为是
　　一经不可改从注也礼记大学篇此之谓自谦郑康成谦读作慊而近刻即改为慊周礼九嫔赞王杜子春王读为玉而各本依改为玉
　　一此经有可以彼经改者同一引书则大学篇一个臣之类移从公羊传作一介为是
　　一此经有必不可以彼经改者各存古字则公羊传郑伯臤之字今改从左传木作伯坚为非
　　一有因上下文而误者亦当改正也左传僖卄八年齐侯二字以上文而误重论语子路章轻裘二字因下章而窜改
　　一前代之制宜改也秦幷天下辠乃从非汉戒羣臣对初离口着火德之符改从水之洛为雒表金刀之谶易处者之留为刘以迄新莽叠文之误开元颇字之讹字苑出而影始从彡草书行而修讹从羽绁之作绁城之作圻匡之作匡桓之作柦之类旣事隔于数朝悉当从乎厘正
　　一汉石经有急宜从者子游之为子斿石碏之为石踖大易先心之文尚书微言之字此类亦多畧标一二
　　一唐石经有宜酌从者尚书视乃烈祖之烈作厥左传其气焰以取之之焰作炎风诗襛矣不误从禾论语德衰下仍加也至其失者则于干不辨专尃不明此类殊多亦难枚举
　　一两宋石经有可从有不可从者南仲号工篆籀之文乃以丰而配礼光尧始准宣和之诏复易陂而作颇
　　一唐宋石经外刋本宜搜罗也夫毛居正之正误藉雠监本之讹晁公武之遗书足校石经之失呉兴沈氏之刻相台岳氏之编本留淳化与闽本以兼行堂号永怀较汲古而稍善此则并可博搜以襄盛举
　　一字当以说文为本而从否亦当斟酌者字书无觌字则觌当从系传本作儥旧文无哂字则哂当从淳化本作矤以及份份之在论语墫墫之在风诗此急宜从者也至若文马之为{文马}马戚施之作{酋黾}{尔黾}不妨存此异文可不改从古字又况菿之误{荎攴}丽之从{艹丽}均后所误加不堪依据
　　一本当以释文为据而录取亦当鉴别者如论语襁负之作襁负易鞶带之为鞶带以隋唐之大儒反有愧宋元之监本又况尚书一册宋人之补释为多周易二经近刻之脱文不少能无待精识之去留与硕儒之裁决哉此上凡四条未知有当与否幸有以敎正之
　　
　　〇释大别山一篇寄邵编修晋涵
　　今俗以汉水入江左侧之山为大别山始见李吉甫元和郡县志余毎不为然今细核之益知无据尚书正义称郑康成注云大别在庐江安丰县西南汉书地理志六安国安丰县班固云禹贡大别山在西南（孔颖达尚书正义云地理志无大别唐人踈谬皆此）郦道元称京相璠舂秋土地名云大别汉东山名也在安丰县南康成注经如此孟坚着史若彼春秋土地京相有其明征禹贡山川汉儒均无别义此一证也水经江水又东北至江夏沙羡县西北沔水从北来注之道元注云江水又东径鲁山南古翼际山也地说曰汉与江合于衡北翼际山旁者也自道元注经以迄君卿作典祇摽鲁翼之名无有别山之号此二证也首疑大别山不在安丰者自杜预预于地理旣非所长然终不敢遽指翼际山为大别盖其时去汉尚近而同时裴秀京相璠等于地理又属专家必知翼际大别二山不可混而为一故止云然则二别在江夏界姑设疑词以启来惑而究不能定指一山夺兹旧义此三证也必知翼际非大别山又实有据道元于江水下引地说云汉与江合于翼际山旁于沔水下又引地说云汉水东行触大别之坂南与江合夫同云地说则必岀于一人或一书而一则云翼际之山一则云大别之坂各摽一号明系二山此四证也杜预之所疑者不过因左传定公四年呉师伐郢楚子常济汉而陈自小别至大别以为二别近汉之名无缘在安丰今细绎传文呉舍舟于淮汭自豫章与楚夹汉则呉师在汉北楚在汉南楚司马谓子常日子沿汉而与之上下盖欲子常在汉南沿水与之上下以缀呉师而巳则往汉北故云我悉方城外以毁其舟还塞大隧直辕冥阨今方城山在南阳府叶县南大隧直辕冥阨皆在汝南府信阳州界均汉水以北之地也下又云子济汉而伐之盖楚都郢在汉南济水始至汉北及子常济汉而陈自小别至于大别则巳在汉北矣推此则大别小别皆淮南汉北之山大别旣在安丰则小别在今光黄之间岂有呉师自淮而南未及交战先自退五六百里之地至今之沔口者乎且楚都郢卽至沔口亦不过沿汉而东何得云济此五证也夫师行三十吉行五十至于转战则道里不常若疑距汉稍远则传所云大隧直辕冥阨及下云塞城口而入皆距汉在五百里以外又可以去汉较远疑之乎此六证也夫欲求大别小别所在必先求柏举所在柏举之地杜预不详高诱注吕览京璠释春秋虽或云楚鄙或云汉东皆无指实惟墨子非攻篇云呉阖闾次注林岀于冥阨之径战于柏举中楚国而朝当子常不从司马之计济汉转战至于柏举其时呉巳出隘而西楚事不可为矣夫云出隘而西则巳岀今信阳州之隘卽上所云大隧直辕冥阨也据此而推则柏举当在今黄随左右京相璠云柏举在汉东最谛又按水经注举水出龟头山今山在黄州府麻城县东相近有黄蘗山图经亦云举水出黄蘗山也蘗柏声同则柏举或卽在此吉甫亦知春秋柏举为龟头山而乃移二别至汉南入江之处可乎又传文云自小别至于大别三战下始云二师陈于柏举则并当求自大别至柏举之道今麻城县东北至河南商城县七十里商城县东至安徽霍邱县一百十五里而龟头山又在麻城县东六十里大别山又在霍邱县西南九十里则自大别西至柏举实不岀三十余里可以按图而索此七证也柏举下卽云呉从楚师及清发杜预不注所在水经涢水又南过安陆县西道元注左传定公四年呉败楚师于柏举从之及于淸发盖涢水又兼清水之目矣是清发在安陆县汉安陆县兼今德安府安陆云梦二县界今考麻城西南至黄陂县七十里黄陂西至孝感县六十里孝感西至云梦县十里是柏举至清发又约百三四十里皆自东北而渐至西南此八证也下又云败诸雍澨禹贡云过三澨至于大别郑注三澨水名在江夏竟陵之界今澨水在安陆府京山县西南南流入天门县为汊水雍澨或取雍遏之义与沔水有死沔之称同（吉甫又以为岳州巴陵县南十一里之{氵邕}湖足下于{氵邕}反入下正义取之无论近舍禹贡远取唐贤今考巴陵又在荆州府东南四五百里又隔大江呉欲至郢必不反越郢而远诣巴陵司马自息还败呉师于此司马必不舍国都而远趋江外其种种谬误殊不足辩又{氵邕}湖本名翁湖见道元注其水实沅湘澧汨之余波非河水决出而复入者足下欲明雅训而反引此以汨经殊非所望矣）盖至此渐趋而南距郢都不过一百余里故下复綂而言之云五战及郢也（传文及字甚明断无越郢而反至巴陵之理）传又云左司马戍及息而还败呉师于雍澨雍澨正在息及郢之中道里适合盖禹贡导水由西而东故先言三澨而后及大别呉师入郢则自东及西故旣至大别乃及雍澨非特释左传地名益可证禹贡山水千年疑窦一旦豁如此九证也次又当求豫章所在而二别益可推杜预释地云柏举之役呉人舍舟于淮汭而自豫章与楚夹汉此皆当在江北淮南后徙在江南之豫章杜之意盖以春秋时柏举豫章皆当在江北淮南也夫云江北淮南则正今霍邱县大别山所在矣杜得之于柏举豫章而失之于大别小别则不察也然因此益信汉儒诂经及着史之确虽疑之者亦无心与之发明（又按定公二年传文呉人见舟于豫章而漝师于巢巢卽今巢县与霍邱皆在江北淮南）此十证也传文云左司马戍及息而还社预注司马至息闻楚败故还息卽今光州息县而大别山实在今光州固始县与安徽霍邱接壤处距息止二百里盖司马欲与子常夹击呉师并毁淮汭之舟至此闻败乃反则大别山又近息可知此十一证也又司马云我自后击之盖呉师自淮汭舍舟西南趋子常济汉击之正出呉师之前司马自息取道至淮汭则出呉师之后一则当其军锋一或邀其辎重此十二证也又今汉川县小别山者本名甑山隋立甑山县取名于此强名为小别亦始吉甫（元和郡县志小别山在汊川县东南五十里春秋呉伐楚令尹子常济汉而陈自小别至于大别卽此）夫二别之山见于经传如果有可牵合则京相道元等何并不言且杜预正以大别致疑若小别可指实则无难由西验东因一得二而卒无一言可知非实此十三证也且因此小别之疑并识今内方之妄汉书地理志江夏郡竟陵县班固云章山在东北古文以为内方山今山在安陆府锺祥县西南接荆门州界而汉川县之有内方山亦始吉甫至乐史遂据以为禹贡内方矣寻其初不过泥汉水以强求二别又因二别而伪立内方而极其弊则禹贡一章随其窜易春秋诸地皆可强名若又信彼虚词删诸古义则必宋唐以上絶无地理之书乐李以前并乏淹通之士而后可此十四证也总之后人之流传因吉甫之附会吉甫之附会成于杜预之致疑然预之咎尚可解释者预注云二别在江夏界今考晋初江夏郡尚兼今信阳罗山诸州县界则与京相璠在汉东之说尚不甚远非若吉甫终日释地而尚不知郢在汉南吴来淮汭百程遥隔忽求缩地之方二别强名乃有移山之术予故谓小颜注史反汨班书吉甫绘图全乖禹迹者此也足下于经甚深所为尔雅正义必传无疑而乃云殷时荆州以汉水为界自大别以东江南之地属于扬州大别以西汉东之地属于豫州蒙窃有疑敢献其惑夫仆愿学于足下者也昔者郑君一志有张逸之更端孟叜七篇喜屋庐之得间况仆之与足下乎又汉水以南皆属荆州云云亦似误以西汉水为汉水今别陈汉水释一篇正之左右幸皆有以敎之
　　附汉水释
　　山海经汉水岀鲋鱼之山水经沔水出武都沮县东狼谷如淳云此方人名汉水为沔水今按汉书地理志武都郡沮县沮水出东狼谷南至沙羡南入江与水经所言出东狼谷同是沮水卽汉水又名沔水也今畧阳县东南（畧阳本汉武都郡沮县地今沔县西至畧阳县界四十里）有大丙山左思蜀都赋嘉鱼岀于丙穴注丙穴在汉中沔阳县有鱼穴二所尝以三月取之乐史云大丙山小丙山并在顺政县东南七十里（顺政卽汉沮县）北有穴有水潜流土人相传为丙穴沮水经穴门而过或谓之大丙水又常璩华阳国志沔阳有鱼穴浊水出鲋是今之大丙山卽山海经之鲋鱼山也东狼谷当卽鲋鱼山之别名或谷在山左近总之汉水出鲋鱼山西汉水出嶓冡山（按氏道漾水亦出嶓冡山或以两璠冡为疑不知实一山也以班志考之西汉水出璠冡之西则漾水当在墦冡东故至武都合沮亦有东汉水之目今氏道废县虽无可考然与西县同属陇西则相去必不甚远可知）禹贡及班固郑康成等所言皆各指一水并未尝相背自魏収始误以华阳郡嶓冡山为汉水所岀而后人如杜佑李吉甫等皆承其误也又考班志沮水过郡五行四千里今以水经所过州郡核之五郡为武都汉中南阳南郡江夏若今之寜羌州为汉广汉郡葭萌县地实为西汉水所经东汉水（卽沮水）并不经其地（按白水所入之汉为西汉水班固云氐道县白水出徼外东至葭萌入汉而郦注则云白水下吐费城南东南流注西汉水是也班固西县下云嶓冢山在西西汉水所岀南入广汉白水东南至江州入江此言西汉水至广汉则白水入之非谓西汉水入白水也）后人乃以州北之嶓冢山附会为东汉水之源益见其诬矣至班志与水经沮水及西汉水之外又别出氐道之汉名漾水今考漾水至武都沮县巳合于沮汉禹贡嶓冢导漾东流为汉水经今漾水出陇西氏道县嶓冢山东至武都沮县为汉而班志则云武都道东汉水受氏道水一名沔今考氏道水卽漾水也东汉水卽沮水也二水合乃有沔之名矣班志又云过江夏谓之江水入江而水经云夏水东至江夏云杜县入于沔明二水至江夏合为一故沔水又蒙夏水之称矣刘澄之云夏水古文以为沧浪水与禹贡又东为沧浪之水亦合又沮水卽东汉水之一证也
　　
　　〇又与邵编修辩尔雅斥山书
　　尔雅九府东北之美者有斥山之文皮焉斥山高诱注淮南王书及郭璞均不言所在今足下作正义称隋书地理志及乐史太平寰宇记以为斥山在今荣成县南一百二十里今考隋志虽言文登县有斥山然偶同其名不能定为卽尔雅所指惟乐史始言卽尔雅之斥山乐史之于地理其疎误足下所知也然则足下注殷商古制而仅据北宋单词仆窃以为过矣今敢据周礼尔雅为足下陈之周礼职方氏正东曰青州其山鎭曰沂山东北曰幽州其山鎭曰医无闾尔雅惟以东方为东北东北为东方与职方畧异今考尔雅九州岛本属殷制夫殷都河内故以沂山为东北而以医无闾为东周都雍州故又以沂山为正东而医无闾为东北古图今虽不存然宋刘豫阜昌七年所刋禹迹图者尚属贾眈相传旧本今核二山所在以正两代之名旣无累黍之差益信立言之审此一证也职方氏九州岛之山除五岳外余卽四镇职方氏举周制四极之内故不及昆仑墟惟此与尔雅异（尔雅四荒云觚竹北戸西王母曰下今西王母石室即在昆仑山）若常山卽今恒山尔雅恒山为北岳尧典宅朔方曰幽都则北岳可名幽都之证故郭注亦曰幽都山名是也余七山则尽与尔雅同此二证也隋开皇十五年诏祠名山大川以沂山为东鎭医无闾为北鎭会稽为南鎭霍山为西镇是四鎭皆不出周礼职方及尔雅九府此三证也四镇之名周礼大司乐注与新唐书地理志所载不同周礼注云四鎭扬州会稽青州泝幽州医无闾冀州霍山而唐志则云东泝山南会稽西吴山北医无闾是西鎭有时变迁而东沂绝无异说此四证也若云东北之美则周书王会解孤竹距虚不令支元獏不屠何青熊东胡黄罴注云皆东北夷距虚野兽驴骡之属獏白狐元獏则黑狐又盐铁论燕齐之鱼盐旃裘盖壤地旣连则珍奇易萃此不特羽畎之贡载自尧时绫绢之征详于近代而黄罴墨狐且与紫草红蓝而并着矣（新唐书地理志青州贡红蓝紫草）此五证也今登州府荣成县虽有斥山山旣辟小隋书地志仅有其名外此则自汉迄唐皆无著录必非尔雅九府之山（至乐史之言乂最不足据故不辩）此六证也泝斥字隶书本近或省文作斤隶书又误写增丶盖沂山以沂水所岀得名故山字可不从水犹之汧山为汧水所岀灊山为灊水所出后人省文亦止作幵山鬵山此七证也尔雅旣属殷制殷之九州岛为冀豫雝荆扬兖徐幽营则九府系一州举一山冀州霍山豫州华山雝州昆仑山（昆仑山在今肃州西南禹贡雍州昆仑析支渠搜西戎又云厥贡惟球琳琅玕）荆州梁山扬州会稽山兖州岱岳徐州沂山幽州幽都山（晋太康地志幽州本以幽都得名）营州医无闾（尚书疏云青州之境非止海畔而巳尧时青州越海而有辽东舜为十二州分青州为营州营州卽辽东也禹贡又并营于青尔雅营州之境与禹贡青州同故医无闾得在营州）若谓今荣成县南之斥山则与医无闾同属营州一州举二山而徐州反阙旣乖任土作贡之义又失辨方正位之规圣哲立言不当如此此八证也况足下八山皆据周礼职方及考工记独东北斥山乃近据乐史而不信职方可乎又足下能别梁山之为衡山而乃失之于此者则不察也仆近为乾隆府厅州县志虽于古人之外时有一得然卷帙旣广讹舛实多海内故人多闻直谅如足下者亦仅见他日亦欲足下引绳披拫是正缺失故敢先贡其愚幸不吝敎我也
　　
　　〇与孔检讨广森论中牟书
　　承询中牟所在昨客次口陈恐尚未悉敢畧布之阎百诗征君着四书释地于春秋战国地理发明者甚多独于中牟以为眞不可考余窃为不然管子云筑五鹿中牟邺者三城相接也五鹿今直隶大名府元城县邺卽今河南彰德府安阳县是中牟在当时与五鹿邺相接矣韩非子外储说晋平公问赵武曰中牟三国之股肱邯郸之肩髀邯郸卽今直隶广平府邯郸县是中牟在当时又与邯郸咫尺矣臣瓒引汲郡古文云齐师伐赵东鄙围中牟赵时巳都邯郸是中牟又在赵邯郸之东矣战国齐策昔者赵氏袭卫魏王身披甲底剑挑赵索战邯郸之中骛河山之间乱卫得是籍也亦収余甲而北面残刚平堕中牟之郭是中牟又在卫之北境矣暇日阅太平寰宇记汤水在汤阴县治北源出县西牟山去县三十五里元丰九域志亦云汤阴县有牟山卽疑中牟当在汤阴县左近或以牟山得名及见战国策旧注云中牟在相州汤阴县史记孔子世家佛肸为中牟宰司马贞索隐云此河北之中牟葢在汉阳西汉阳葢濮阳之误今汤阴县正在濮州西也张守节史记正义亦云汤阴县西五十八里有牟山葢中牟邑在此山侧益信古今人所见如出一辙则中牟在今汤阴县境内无疑也今汤阴去安阳不五十里去邯郸元城（五鹿城在今元城县）亦不岀一二百里益信管子韩非子所云相接云肩髀无一字妄设也春秋定九年左传晋军千乘在中牟及卫侯过中牟中牟人欲伐之哀五年赵鞅伐卫围中牟亦同杜预以荥阳中牟为注而疑其回远裴骃史记直解又以中牟非自卫适晋之次不知春秋传之中牟卽今荡阴之中牟也（淮南子道应训赵简子死未葬中牟入齐）晋在卫之西北今荡阴县正在滑县等西北二百余里为卫入晋必由之道矣葢河南之中牟汉虽立为县而其名实未尝见于经传其见于经传者皆汤阴境之中牟也吾又独怪班固着汉书地理志最为精审独于河南郡中牟县下原注云赵献侯自耿徙此则以郑之中牟为赵之中牟虽偶有未检然殊非小失矣唐孔颖达左传正义以为中牟在河北不复知其处而又引臣瓒云中牟当在温水之上史记集解引瓉说温水又作漯水则又未知何据敢并以质之足下至足下解春秋左传桓公如夫人六人懿公母氏位次在弟六故以甲乙之数名之曰夫巳氏其说甚新而未敢遽信容再详之并白
　　
　　卷施阁文甲集卷第八 阳湖洪亮吉着
　　
　　〇乾隆府厅州县图志序
　　盖闻方圆有象白阜成书流峙初形绿图有记黄帝中经之外乃逮于九丘重华益地之余聿闻夫禹贡周礼职方实系九州岛之志春秋内传洵为百国之书秦图三六由四极而四荒汉郡百三乃一候而一尉由兹以降可得而言若夫断代为书建元表号则太康地记始有成规永初山川实标定目开元十道之记旣开吉甫之前元丰九域之书又继元和而作若据兹见在以定厥归则李相所编执衷斯在而其得失又可推焉夫为地说者右图左记旣属良模举要撮凡斯归至当故裴秀举地官之职惟表川原萧何得御府之图藉知阨塞必有资乎经国非欲助夫游观乃今观其所采则严光江岸庄子濠梁前喆钓游有而必录此则郭象述征之记延之揽胜之编非地理之要也昭仁等慈丹台仙观二宗创置靡不毕详此又名僧西域之经高士老君之传非地理之要也又有甚者夫挂剑徐君之垄洒酒乔公之墟同系昔贤均堪凭吊然与其有详有畧何妨槪属阙如今则关中诸兆存班固而削马迁江左崇封登陶侃而芟卞壸载籍并存无疑可阙而乃如此者洵莫详其用意焉又如周礼职方春秋国邑孟坚一志文命一书洵海宇之权舆肇山川之名号必谓生年巳后无得而征则疑者不言盍衷诸圣今则春秋土地视杜预而尤踈禹贡方名较魏収而益误前者旣不知所本则后者亦莫敢复承且其言曰古今言地理者凡数十家尚古远者或搜古而畧今采谣俗者多传疑而失实饰州邦而叙人物因邱墓而征鬼神旨哉斯言实皆自背夫大别小别各立其名内方外方强标其号以至天兴一县载二事而皆虚襄邑一区设两言而亦误此非尚古远而失者乎五星升渚一圣名山石则阳翟妇人竹则霍山天使此非采谣俗而失者乎至于陵为蛇骨水系蛟潭陶侃则一龙作梭跖拔则七鱼犹串马融经学先表读书之台谢朓文人乃纪赋诗之所非饰州邦而叙人物乎孝童营冢乌口先伤力士凿山牛形遽变舒女化鱼水闻歌而赴节思王埋舄魂在冡而能呼非因邱墓而征鬼神乎虽然责人斯易考古良难安知今之所为是者后之人不又丛责备也要卽今所见以揆其所安则雷同附会有皆不敢而其间因革亦微具体裁焉今者毎布政司所辖各冠以图綂以三京为图二十昔则赤紧畿望今则冲繁疲难道里之数一准近图戸口所凭要于今册故城旧县有则必书凿岭开渠远而必录此则遵彼良规无容改作至若金牛圣渚因水利而登编白鹿神禾以分疆而入录外此则畸人逸士昔贤前圣之遗迹槪不列焉五岳四渎圭琩之尊同于牧伯故并列其祠外此而浮图宫观不与焉帝升王降弓剑之所比于山陵故各详其地外此卽圣贤冡墓亦不及焉同知通判分驻必详则班生记都尉治所之意邮亭鎭堡随方亦录则马彪载郡国乡聚之遗五金利用摽所出之山近盬便民记置场之所水道则据今时出入而缀以故名陂塘则记厯代废兴而并详创始形势所在非可空言战争之区因事附录又名之可合于禹贡益名班书左传者疑则或阙征则必书此又其复古之初心作书之微旨也我国家膺图百年辟地三万东西视日过无雷咸镜之方南北建斗逾黎母呼孙之外光于唐汉远过殷周然而大一綂之书内三馆所绘秘图则流传匪易鸿编则家有为难非寻檼括之方惧唘津涯之叹（臣）遭逢圣世得预儒流四及计借再膺里选九州岛厯八亲探禹穴之书四部窥全曾写兰台之字粗知湛浊稍别方舆阅以岁年撰成此志卷裁五十渐管见之难周谱及八荒表盛朝之无外云尔
　　
　　〇汉魏音序
　　古之训诂卽声音易说卦曰干健也坤顺也论语曰政者正也基之为始叔向告于周枵之为耗梓愼言于鲁又若王制刑者侀也侀者成也展转相训不离初音汉儒言经咸臻斯义以迄刘熙释名张揖广雅魏晋以来声类字诂诸作靡不皆然声音之理通而六经之恉得矣许君为说文记字字各着声览而易明斯为至善又通其变为读若声近之言则逵严诂字之精杜郑说经之例义或不可同而音皆转相训亦其善也葢有定者文也无定者声也卽一字一声而读又有轻重缓急古今风土之不同如台之为吾吾之又为我伊之为而而之复为尔也古人音声清故为台为伊中世梢转则为吾为而后人口语重则为我为尔以及旄之读为缪閧之读近鸿则急气缓气之分秦呼卷为委齐呼卷为武则齐人秦人之别若一以孙炎沈约以后之音例之则重读者不能轻急读者不容缓台伊递降旣淆今古之声委武随方又摈齐秦之语反语出而一字拘于一音四声作而一音又拘于一韵而声音之道有执而不通者焉是以里师授读俗士言诗皆执音韵之书以疑天籁越客适秦鲁人入蜀又泥听闻之素以讶方音由声音之道不明欲合轻重缓急之读为一音强东西南朔之声出一口也夫求汉魏人之训诂而不先求其声音是谓舍本事末今汉魏音之作葢欲为守汉魏诸儒训诂之学者设耳止于魏者以反语之作始于孙炎而古音之亡亦由于是故以此为断焉又尝考之汉廷诸儒精研声训厥惟许君而康成次之许君之义均见说文外又有注淮南王书今不传惟道藏中淮南鸿烈篇二十八卷尚题汉南阁祭酒许愼注或当有据然世所盛行之本则皆题汉涿郡高诱注今考许君之注有淆入诱注中者或本诱采用许君之说后人遂误以为诱也今畧论之淮南王书軵其肘高诱注軵读近茸急察言之又罧者扣舟高诱注今沇州人积柴水中搏鱼为罧皆与说文之说同此类尚多以是知许君之注有淆入诱者矣康成注易书诗三礼及易纬乾坤二凿度等皆有音读今考汉书音义有郑氏薛瓒云是郑德晋灼云北海人不知其名桉汉书高帝纪盱眙注郑氏音煦怡武帝纪蛇邱注郑氏蛇音移郊祀志推终始传注郑氏音亭传而史记集解皆作郑元汉书扬雄传抾灵蠵注郑氏抾音怯而文选注亦作郑元是汉书音义所称郑氏葢康成居多故晋灼亦曰北海人也其间有出于郑德者如高帝纪方与注音房预之类集解亦别标出之裴骃刘宋时人必非无据是康成又或为汉书音义世所不及知矣今以许郑二君之说参校又各有异同许君云丰从豆象形而康成仪礼大射仪注云丰其为字从豆曲声今考执不成字不当为声康成葢误以象形之字为谐声也许君云槸从木埶声而康成考工记注云{执木}读如涅从木热省声今考埶本可作声不必从热省许君云裘古文作求而康成诗笺云裘当作求声相近故也今考裘求本一不必改字合此数条疑许君之说为长矣葢许君生及东汉之初亲从贾逵卫宏等问受其于西汉诸儒张敞刘向扬雄郑兴等不啻亲承提命其学旣专故其说独博而谛又非他儒之所可及也今编次仍从说文旧部而以所无者附见于后或说文所有而后复讹为他字者则注云某字本某字不移其部若传讹巳久则亦各从其部正附两列焉其后儒以反语改汉人之音者亦置不录以非其旧也排比阙失成于六旬演赞前后断为四卷书成值乾隆四十九年岁在阏逢执徐长至日爰付之梓庶几谐声故读复厥旧音反语四声此为前导云尔
　　
　　〇三国疆域志序
　　陈寿三国志有纪传而无志然如天文五行之类畧僃沈约宋书皆可不补其尤要而不可阙者惟地理一志元郝经所补全录晋书地理志本文卽见于沈志中者亦近而不采他可知矣予自戊戌岁校四史毕卽有志于此留心裒辑者二载然因有数难辄复中辍沈约云三国无志事出帝纪虽立郡时见而置县不书此一难也晋司马彪撰续汉书郡国志凡郡县增省在安顺以后者卽不置录是前无所承唐初修晋书于地理学最不精建置沿革舛错过半是后无所据此二难也卽云出帝纪矣而荆州江夏则南北并立蕲春广陵又魏呉不常能析其州郡本末尤不易辨其县道迁徙又或居巢狄道两国置垒锺离逡遒空地不居临贺郡所属则荆广之说不同宜都郡立名则魏蜀之辞不一此三难也从前诸地志上论沿革毎自汉越晋中阙三国不书彼传信之体则然今旣欲补志则须上详郡县与东汉异者若干下与西晋异者若干全据金行旣谓以孙而定祖槪征炎运又嫌有昔而无今此四难也沈约着宋书去三国不过二百祀当时册籍舆图谅存秘省所引太康元康定户十余种最资证左而汝阴建郡显背魏书蒙县着文复乖汉志此五难也今世所存诸地志可采者如李吉甫元和郡县图志乐史太平寰宇记等不过五六种而邱头旌武一人而前后不同油口号公三书而彼此互异此六难也三国土壤旣分舆图复窄州郡之号类多遥领呉有犍为之守蜀存京兆之名武都一郡土归西国而名立扶风房陵一区实隶当涂而虚领益土近而易混骤毎不详此七难也葭萌改汉寿之名则与属武陵者乱上庸建北巫之号则与隶建平者淆东京所无而西魏忽置谁别建始之年南邦所创而太康巳废难识革除之始此八难也陈寿史例最号精严而高陵海陵之县沿着旧名新安新昌之称复标近号加以松之注史好采殊说始兴未建作守者巳有羊君东安未立临郡者先推郭智作者旣视睫而不见阅者复贮心而不疑此九难也继此九难远阅千载沈约所据十余种仅存其二而又不能稍参巳意增定郡邑此十难也然用力旣久终不忽辍作而证左俱絶者则阙疑以待焉盖地理之难也班生録本朝之书犹存俟考沈氏征近世之壤毎着存疑从事于此者当若是矣今大类仿宋书州郡志之例而于扼要之地争斗之区可考者附见诸郡县下参用郡国志例焉其郡之未经分割者置县次弟准郡国志为多或巳分割及废而复置者则先后类从晋志要在有补原书而不汨其实此裒辑之意也然天下州邑之志繁如星草安知所疑而阙者不皆散见于诸郡邑图志中补是志者旣非为巳何必皆岀一人同好之君子苟能随所见而足之以成一史未竟之事则是书亦补三国志疆域者之权舆矣
　　
　　〇东晋畺域志序
　　厯史地志互有得失若求其最舛者则惟晋史地理志乎其为志也惟详太始太康而永嘉以后仅掇数语又不能据太康地志元康定戸等书以为准则故其志州也梁州之建与王隐地道先后不同湘广之分与沈约宋书多寡互异其志郡也北海则一方全脱济岷则两县无征其志县也巴东无汉丰梁国无西华旣异晋初之疆理荣阳有阳武南郡有监利又非江左之舆图虽分卷至四洵可谓本末倒置后先失据者焉然余以为且无论其得失也卽其以永嘉为断亦止可称西晋之地志而于江左则尚无预焉此东晋畺域之不可不作也又有甚者侨州郡县之设始于东晋而侨州郡县之与实土相混则莫若初唐卽以此书之外论之颜师古注前汉书以京兆南陵为今宁国府南陵县李贤注后汉书以九江当涂为今太平府当涂县遂使方州之志郡国之书遇荆扬之士着皆疑并冀之流人谱楚越之名区悉改燕秦之郡望喧客夺主以假乱眞此则实土之与侨置不可不分者也然而志东晋实土之难也其时全得者不过荆扬及分建之湘江数州他若梁益则李氏僭于前谯纵王于后交广则李逊踞其始卢循乱其终青徐则地不全属兖豫则户巳半沦司州虽时置戍卒而仅服于德宗雍州则纔振兵威而卽亡于夏国其蹙境也始于咸和甚于寜康再甚于隆安其拓畺也肇于永和再振于太元大唘于义熙其朝南莫北旋有旋亡者虽巧术不能算也至若志侨置之难也侨州至十数侨郡至百侨县至数百而皆不出荆扬二州之域东海一郡寄治海虞而又移京口汝南诸县侨留金水而又说涂中襄垣寓邑并夺芜湖之旧称合肥主名乃改汝阴之客号其它侨而不知所在者尚多舆地之记旣不克并征州县之图亦殊难尽信此则行迷路者多穷而理乱丝者易紊也矣将谓沈志可据乎而新昌寿昌之县合作一区军平军安之名不知两县寿春重鎭而存没不着于篇营阳新建而怀穆互殊其说其它与纪传舛错者又时时而有也又或谓晋书纪传可据乎而寜境罢州旣显殊于宋志汉嘉改郡又互异于蜀书梁水之建亦传纪之不同武宁之分乃后先之各出葢撰述者旣非一辈搜采者又非一书无怪其虚实并陈始终不照矣暇日以晋书纪传为主详求沈约辅以魏収外若太康地志元康定戸王隐虞预臧荣绪谢灵运孙盛干寳诸人所著仅存于今者参之以郦元李吉甫乐史祝穆之所撰旁搜乎杂录间采乎方书凡两阅岁而成其纪及于山川邑里乡堡聚落台殿宫阁围林冢墓者非特仿马彪魏収之例亦以自西晋以来陆机华延儁等数十辈造述今已悉亡其佚说见他书者惧其复归沦没爰为采掇之悉着于编庶藉羣贤之简牍成一代之掌故焉书成藏之箧笥者又十年乃序而付之梓云尔
　　
　　〇十六国畺域志序
　　十六国畺域志固与东晋畺域相辅而行者也然志十六国之难则更难于东晋何则其窃据之久者不过数十年少则止十数年刘曜续开之州郡旣逈异于渊聪石虎晚定之山河又大逾于襄国甚者姚苌以马牧起事故崇镇堡之势以敌方州赫连以綂万建基故芟郡县之名尽归城主后先错出彼此互殊纵欲指陈殊难画一一也近时崔鸿十六国春秋旣系明人所辑不足据凭惟太平御览中所录尚属当日旧书而简畧特甚十止二三晋书载记又非详核是依据者少二也当时霸史之见于隋唐经籍志者有常璩汉之书十卷（旧唐书作蜀李书九卷）田融赵书十卷（旧唐书作赵石记二十卷）王度二石传二卷（旧唐书作二石记二十卷不著名）又二石伪事二卷（旧唐书作六卷）范亨燕书二十卷张诠南燕録五卷王景晖南燕录六卷游览先生南燕书七卷高闾燕志十卷何冲熙秦书八卷席惠明秦记十一卷姚和都秦纪十卷张谘凉记八卷（旧唐书作十卷）刘景凉书十卷史喻归西河记二卷（旧唐书作段龟龙误）段龟龙凉记十卷高道让凉书十卷沮渠国史凉书十卷无名氏拓跋凉录十卷刘景敦煌实录十卷和苞汉赵记十卷吐谷浑记二卷翟辽书二卷诸国畧记二卷永嘉后纂年纪二卷段业传一卷南宋时巳渐次散失是可搜采者尽亡三也卽有附见于晋宋诸书纪传中者与载记又多不合如晋书列女传王广仕刘聪为西扬州刺史而前赵録等不载有此州桑虞传石虎青州刺史刘征请虞为长史带祝阿郡而后赵录等又不载有此郡四也又或名号则彼此分建方隅则叛服不常长子属建兴之郡名乃肇于西燕赫连筑骨律之城土早归于后魏豫州则石赵东晋共治一城寿春则江左苻秦各分要地五也复有逞其胸臆则务广虚名核彼舆图则多非事实如石氏建扬州之号仅得一城前燕标荆土之名惟余数县夏宋誓书指恒山为界旣渉张皇慕容郡册援唐国为称亦惭假借六也甚有指南为北革旧标新赫连也以陜地为荆州乞伏也以漒川为益土琅邪之国强号幽燕朔代之区忽标齐服近而易混骤毎不详七也又王弥曹嶷段匹磾慕容永翟辽段业等皆建有国都跨连郡县虽不别为作志亦例得附书若非举要而削繁又虑喧宾而夺王八也又兖豫青徐之境空地常多旣不隶于诸方又不归于江左若此者其郡县之空名毎以战争而附见列为实土巳无戸口之可稽目以侨邦则又山川之未改此则去留不可位置尤难九也卽云魏収郦元李吉甫乐史等诸人所述可以取材矣而灵昌立渡各异其方梁马名台互殊其号魏该一合之坞与晋传而先殊石家太武之堂在襄国而疑误十也乙巳岁客开封节楼燕居多暇因杂取诸书辑成之距东晋畺域之成不逾二稔其附书山川宫阁一如东晋志之例他若田融段龟龙等书之仅存者并一一录入之非广异闻亦所以存故事也时中秋后五日是为序
　　
　　〇与卢学士文弨论束修书
　　前坐次阁下言及吾乡邹君释束修二字以为当从束身修饬解心窃疑之今观臧君镛堂辑郑氏论语注二卷内间有疏证于自行束修以上句用后汉书注李贤之说以破古义愚以为不然夫一字有本训有假借有转训说文束缚也从口木凡经传束修束脯及束牲束矢等皆须束缚此本训也因束缚又通为检束之束故史传亦言束身束心此通借也说文肉部修脯也从肉{攸-攵+攴}声彡部修饰也从彡{攸-攵+攴}声皆本训然音虽同而义实逈别公羊庄二十四年腶修云乎何休注腶修者脯也腶修取其断断自修正古人皆取同声之字相训故以断训腶以修训修此转训也然取修正之义以训修则可遽改修脯之字为修正则不可何则释名又云修缩也干燥而缩也谓肉干燥则缩修缩又音同故取以相训若修脯可改为修正则紊缩亦当同胊膊之义乎周礼凡肉修之颁赐皆掌之礼记夫人之贽脯修前后司农皆训修为脯正义加姜桂锻治者谓之修不加姜桂以盐干之者谓之脯散文言之则通以迄张揖广雅等无不皆同是修之明训见于经传者又如此矣郑氏论语注谓年十五以上者子曰吾十有五而志于学皇侃疏十五成童之岁识趣坚明郑氏葢言始可以执束修之礼见于先生长者耳李贤不通义训于延笃传注云束修束带修饰刘般传注又云束修谓谨束修洁也今考束修二字见于经传最古者仪礼谷梁檀弓仪礼其以乘壸酒束修一犬赐人若献人则陈酒执修以将命修言执与酒言陈对举谷梁隐元年传曰束修之肉不行竟中正义束修之肉者修脯也谓束脯之肉也檀弓古之大夫束修之问不出竟若依李贤之说又当作束带修饰之肉与谨束修洁之问相训乎且古人一字不虚设况于圣人若果作束帯修饰则但当云自束修者行及以上三字皆为剩义今有行者明束修是礼礼须人行故曰行也孔丛子亦云子思居贫于卫或献尊酒束修是又束修之见于子者今臧君等据唐人单词而卽欲破三礼二传及先后郑诸家之诂训又使圣人之言语字支离可谓锐于立异矣又后汉书言束修者亦不一而足伏湛传曰自行束修讫无毁玷延笃传曰吾自束修以来刘般传言束修至行为诸侯师胡广传曰使束修守善有所劝仰益亦如古人所云束髪立名节及史传所载吾自束髪受书以来及吾自委贽以来吾自从师以来义实等耳贤注伏湛传卽云自行束修谓年十五以上葢意以若训修为修饰则下毁玷句为赘且自行束带修饰亦不成语故不同于笃等传注耳前坐次语未悉故敢复及之并以质之臧君
　　
　　〇与章进士学诚书
　　承示拙著乾隆府厅州县图志毎布政司所辖应改为总督巡抚始符体制君详于史例者也用敢畧陈一二焉桉唐分天下为十道故贾耽有开元十道述厥后李吉甫因之所著元和郡县志亦分为十道惟移陇右道至弟十与开元志畧有不同而巳宋初分天下为十二道故乐史太平寰宇志因之后又分天下为二十三路故王存元丰九域志因之元分为十三行省明分为两京十三布政使司本朝增为十九布政使司虽俗尚沿元行省之旧称而实则同明布政司之成例况地志者志九州岛之土也志九州岛之土则毎方各着守土之官以綂之足矣督抚自明成化以后虽巳有定贠然其名则钦命也其所握则关防也固非可名之为守土之官者也且汉以刺史綂郡守而班固地理志则大书郡名而下注云属某州不以州名冠郡之上也唐以节度观察使辖诸州而开元志元和志新旧唐书地志皆以十道为率不以毎节度毎观察所辖为准也宋亦设节度防御团练等使以辖诸州而二十三路则专以转运使所属为定转运使之职与今布政使司无异也又本朝皇舆表一綂志皆各书某布政司而不书督抚是又志府厅州县者所当效法耳考之于古则班固贾耽李吉甫王存乐史如彼证之于今则皇舆表一綂志又如此何必别翻新例以紊旧法乎又今之制总督或辖两巡抚或辖三巡抚又有有督而无抚有抚而无督者如君所言将书总督乎书巡抚乎将一一为之分释乎巡抚又或辖一布政或辖两布政如君所言将书巡抚复书布政乎抑或止书巡抚乎若一一书之则题篇不胜其繁若或书督或书抚则称名又嫌不一则何如书各布政司之为得乎且毎府沿革之下必首记总督巡抚及两司守道驻札之所是卽班固于毎郡下注属某州之例新唐书地理志于毎道下书采访使治某州之例也又今之应乡试者皆云应某布政使司乡试不上及巡抚亦不上及兼辖之总督亦可知一方之官至布政司而无不綂矣不待言督抚也亮吉非惮于改正实例当如此耳敢更以质之左右
　　
　　〇新修鎭远府志序
　　贵州一隅前人视为荆梁南境外荒裔之地是以志方舆及山水者皆不及焉然郡曰牂柯县曰且兰见汉书及桑钦水经许愼字恉水曰沅水曰无水见班固志地理及郦元注水经尚非蒙爨诸蛮地所能比也予好为地理之学今年冬奉命视学黔中自常德以南卽沿无水行扺鎭远见其山水回互地形高下以为当去故且兰不远迨检诸地志悉无与我合者心窃疑之适太守监利蔡君创修鎭远府志成举以示余其条分缕析星罗棊布以为独为其难旣又读其夜郞牂柯且兰等考辨而叹蔡君之精于地理实有先获我心者焉余亦何以序之亦惟举余之与蔡君合者还以质之蔡君而已盖欲知牂柯郡所在必当以故且兰为证汉书地理志及续汉郡国志牂柯郡皆首列故且兰司马彪云凡县名先书者郡所治也前汉虽不言牂柯郡治何所亦当治且兰可知此一证也欲知故且兰所在又当以沅水为证地理志故且兰下班固原注云沅水东北至益阳入江过郡二行三千五百三十里若沿旧志以遵义为且兰而以乌江为牂柯江今考遵义诸水通流他处者凡四湘江洪江仁江则皆注乌江者也乌江则合三江北流入涪水者也与沅水相距甚远则不得以遵义为且兰明矣此二证也汉书西南夷传始楚威王时使将军庄蹻将兵循江上师古曰缘江而上也是由江入沅由沅入无可知后汉书西南夷传则并云遣将庄豪从沅水伐夜郎则语更明显可证非从涪水矣此三证也水经云沅水出牂柯故且兰县为旁沟水又东至镡成县为沅水东过无阳县而郦注则云无水岀故且兰南流至无阳故县又东南入沅为之无水今考沅水出都匀府城东无水出黄平州都凹山当卽故且兰所在此四证也常璩华阳国志云楚顷襄王时遣庄蹻伐夜郎军至且兰椓船于岸而步战旣灭夜郞以且兰有椓船牂柯处乃改其名为牂柯夫登岸步战必水道不能通舟故须椓船于此今无水至鎭远以上卽劣不容舟川行至此必须登陆此五证也又地理志故且兰下引应劭曰故且兰候邑也而西南夷传云中郞将郭昌卫广引兵还行诛隔滇道者且兰斩首数万遂平南夷为牂柯郡今鎭远郡实为入滇要道则且兰侯故邑与鎭远当不远必不在遵义矣此六证也凡此诸证皆可以推广蔡君之说是以畧述焉他若贵州水道之混余又拟别为一书以正其讹失俾后之撰方志者有所取裁当亦蔡君所乐观其成者欤
　　
　　卷施阁文甲集卷九 阳湖洪亮吉着
　　
　　〇请礼记改用郑康成注折子
　　奏为敬陈管见恭请训定事查贵州本年岁试五经内轮出礼记（臣）按试诸郡皆于寻常拟题外出题诸生百人中卽有曾读全经者亦茫然莫知其解（臣）推详其故实缘元儒陈澔所撰礼记集说自前明永乐以来用以取士澔书本为科举起见是以凡遇可僃出题者注解畧为详明其余卽謭陋殊甚是以士子无所遵循伏查十三经正义现列学宫内礼记及仪礼周礼皆用汉儒郑康成注最为详僃诚如我皇上钦定礼记义疏所云精奥无如郑注者也且陈澔集说其详明者皆采取郑注其简畧者卽自以意为删改是用郑注则集说之精华已僃用集说则昔贤之训诂半沦近奉到部咨春秋一经奏定改用三传凡士子有志读书者无不欢欣踊跃争自濯磨（臣）愚昧之见可否礼记改用郑注俾诸生通晓全经兼明五礼似于读书行已皆有禆益未审有当与否伏乞皇上训示施行为此谨奏
　　
　　〇邵学士家传
　　君讳晋涵字与桐一字二云先世系出洛阳宋南渡时有讳忠者为从官护跸南下遂着籍余姚君以禹贡三江其南江从余姚入海遂自号南江曾祖炳县学生祖向荣康熙壬辰会试中式由内阁中书改知县复改敎谕父佳锐増广生两世皆以君贵累赠中宪大夫左春坊左庶子加二级妣袁氏累赠恭人君赠君之仲子也生有异禀为敎谕君所钟爱携至镇海学署亲课读焉年四五卽知六义四声十二徧通五经十七补县学附生屡试优等食饩岁乙酉举于郷辛卯举会试第一人殿试二甲归部铨选岁癸巳诏特开四库全书馆校勘永乐大典时上方崇奬实学思得如刘向杨雄者任之于是大学士刘公统勲以君名首荐遂特旨改庶吉士充纂修官踰年授职编修岁辛亥御试翰詹君名列二等擢左春坊左中允迁侍讲转补侍读厯左庶子翰林院侍讲学士日讲起居注官皆兼文渊阁校理厯充咸安宫总裁万寿盛典八旗通志国史馆三通馆纂修官又为国史馆提调官兼掌进拟文字一为广西主考官两充敎习庶吉士覃恩厯加中议大夫此君之所厯职也君体素羸又兼诸馆晨入暮岀复以其暇授徒自给执经者尝林立以待前后著录弟子至数百人由是体益不支今年三月感寒疾医误投剂遂剧竟以六月二十五日卒于邸第年仅五十有四卒之日语笑如平时人有乞为志传未及成者检箧中稿付次子秉华遂从容就席而暝可谓神明不乱者矣生平至性过人居敎谕君及赠君曁恭人之丧皆哀毁骨立过时犹思慕不置伯兄履涵早卒前一岁君以其未葬特遣子秉恒归为营冢穴以是秉恒不及视君含敛性和易与辈流交皆终始如一谈古今事虽坐起数十娓娓不倦卒未尝以所能骄人惟有以非义干者不待语竟卽拂衣起人以是严惮之于学无所不窥而尤能推求本原实事求是葢自元明以来儒者务为空疎无益之学六书训诂屏斥不谈于是儒术日晦而游谈坌兴虽闲有能读书如杨愼朱谋{土韦}者非果于自用卽安于作伪立论往往不足依据迨我国家之兴而朴学始辈出顾处士炎武阎征君若璩首为之倡然奥窔未尽辟也乾隆之初海宇乂平已百余年鸿伟傀特之儒接踵而见惠征君栋戴编修震其学识始足方驾古人及四库馆之开君与戴君又首膺其选由徒步入翰林于是海内之士知向学者于恵君则读其书于君与戴君则亲闻其绪论向之空谈性命及从事帖括者始骎骎然趋实学矣夫伏而在下则虽以惠君之学识不过门徒数十人止矣及达而在上其单词只义卽足以歆动一世之士则今之经学昌明上之自圣天子启之下之卽谓出于君与戴君讲明切究之力无不可也君于经深三传尔雅成进士以后未入馆以前以宋邢昺疏义芜浅遂别为尔雅正义一书亮吉始识君与同客安徽学使者署见君一字未定必反复讲求不归于至当不止如以九府之梁山为卽今衡山释艹蘩莬蒵为卽今欵东皆同客时所订定而亮吉等急叹以为絶识者也服官后又为孟子述义谷梁古注韩诗内传考并足正赵岐范宁及王应麟之失而补其所遗君又病宋史是非失实且久居山阴四明之闲习闻里中诸老先生绪言遂剏为南都事畧一编君尝谓人曰南宋诸传最无理法其稿创于袁桷桷与史氏中外故于甬东诸人多乡曲之私今读南宋诸杂史及桷清容集君说信然熟精前明掌故毎语一事辄亟称刘先生宗周黄处士宗羲葢君史学所本而又心仪其人欲取以为法者也外又有方舆金石编目皇朝大臣谥法录輶轩日纪南江文稿南江诗稿等若奉命校秘阁书如薜居正五代史等皆君一手勘定分校石经君职春秋三传所正字体亦校他经独多生平为文操笔立就有大述作咸出君手其冲和渊懿奥衍奇古则又君之学为之也君于国史当有专传今公子秉恒秉华等以亮吉尙足知君乞先为家传以缀君行事亮吉与君交几三十年于词馆为后进凡值校雠之役如国史石经等亦无不与君偕卽集中唱酬之作亦惟亮吉为多用是不敢辞而为之条系如左俾他日志经籍传儒林者有所采择焉
　　
　　〇分江水考
　　汉书地理志丹阳郡石城县下原注分江水首受江东至余姚入海（桑钦水经同）会稽郡吴县下原注南江在南东入海常疑分江水与南江截然为二今细校水经注沔水下道元称地理志云江水自石城东入为贵口东径石城县北东合大溪溪水首受江北径其县故城东又北入南江南江又东径宣城之临城县南考临城废县在今靑阳县南五里是分江水至石城县境外已与南江合矣下又云南江又东径宁国县南又东径故鄣县南安吉县北则今之寜国县及建平广德安吉孝丰诸地也下又云南江又东北为长渎厯湖口南江东注于巨区是又分江水与南江合后并入太湖矣许愼说文云江水东至会稽山阴为浙江（晋灼亦同）道元亦云江水又东径余姚县故城南县西去会稽百四十里因句余山以名县山在余姚之南句章之北也江水又东注于海前人毎致疑岷江不能至余姚入海者不过以中隔浙江故耳今考水经渐江水下道元云临平湖上通浦阳江下注浙江名曰东江行旅所从以出浙江也又引阚骃十三州记云江水至会稽与浙江合浙江自临平湖南通浦阳江又于余曁东合浦阳江自秦望分派东至余姚县又为江也则语更明晰葢南江实合具区临平湖浦阳江三大水始入海班固云南江在吴县南东入海东之一字所该者广不必泥言在吴县境入海也韦昭汉末巨儒其注国语亦以松江浙江浦阳江为三江葢此三江实岷江之下流岷江合之方可入海惟班固桑钦皆汉和帝以前人并云江至余姚入海至许愼晋灼卽止云江至山阴为浙江不更及余姚者余姚在萧山之正东山阴之东北山阴图经鉴湖初本通潮汐汉永和五年太守马臻始环湖筑塘潴水漑田至九千余顷疑南江水自筑塘后已不能直抵余姚故许愼等言又与班固异耳宋叶梦得避暑録尚知今钱唐江乃北江之下流则亦一显证矣（惟北字当改作南）总之以今道里计之分江水合南江后由今贵池（古石城）靑阳（古临城）铜陵（古春谷）寜国宣城（皆古宛陵）建平广德安吉孝丰（皆古故鄣）乌程武康（皆古乌程）余杭（汉旧县）仁和（古钱唐所分）萧山（古余曁）山阴（汉旧县）余姚（汉旧县）诸州县方入海其所径之大水则太湖临平湖浦阳江也班固云过郡二者丹阳会稽云行千二百里者今自池州府至绍兴余姚县约计千里古里数短故云千二百里也
　　
　　〇惠定宇先生后汉书训纂序
　　惠定宇先生以经学名东南其所著九经古义易汉学明堂大道録等精博有过阎顾诸君余昨着左传诂一书采先生之说为多今又得读后汉书训纂而知先生之史学亦非近时所能及也此书皆先生采缀众家凡有异同增损皆摘录入卷中其门下再传弟子朱邦衡为之缮写补缀彚为一编仍有签识某书某卷未经录入者吾友桂进士未谷复为补成之定本旣出适吴念湖司马入都爰力任剞劂之事濒行复索序于余时司马刋阎百诗古文尚书疏证甫竟复能以余力校刋此书公诸同好是亦今之汲古主人矣余尝慨世之读史者类多耳食每以谢承诸人所撰后汉书为过于范史尝细校之而后知蔚宗去取之精决择之愼有非诸家所可同日语者就诸家之中谢承最有名又最先出而其纰缪已非一端可竟又况华峤袁山松谢沉薛莹诸人年代较远者乎试举一二端言之范史周嘉传高祖父燕曰我平王之后正公元孙李贤注引谢承书曰燕字少卿其先出自周平王之后汉兴绍嗣封为正公食采于女坟今考武帝纪元鼎四年行幸荥阳还至洛阳诏曰瞻望河洛巡省豫州观于周室邈而无祀询问诸耆老乃得孽子嘉其封嘉为周子南君以奉周祀至元帝初元五年又以周子南君为周承休侯成帝绥和中始进爵为公安得有汉兴卽嗣封正公之事如谓汉兴二字卽指绥和以后而言则燕在宣帝时下距此尚远又汝阴县王莽时改名汝坟汉兴安得有汝坟县承葢因燕正公之言附会而成不知燕所云正公葢战国末东西周皆降称公燕是其裔故云然耳厥后唐杜牧为周墀墓志及新唐书宰相世系表皆云汉兴周仁封汝坟候表更言赐号正公皆沿承误而更为之说者又三国志陶谦传广陵太守琅邪赵昱徐方名士也裴松之注引承书曰昱迁广陵太守贼笮融从临淮见讨逬入郡界昱将兵拒战败绩见害今考陶谦传融走广陵太守赵昱待以宾礼融利广陵资货遂乘酒酣杀昱放兵大掠陈寿吴志刘繇传及司马光通鉴等并同则所谓拒战见害之事非矣承又云谦初辟昱别驾从事辞疾退避谦重令扬州从事会稽吴范宣旨云云考谦传谦未尝兼领扬州一也吴志吴范传举有道诣京都世乱不行至孙权起东南范始委身服事是范亦未尝为扬州从事二也且谦本以融为下邳相督广陵彭城下邳粮运及曹操击破谦徐土不安融乃将男女万口走广陵则融之走广陵实由下邳东下道不出临淮三也他如范史隗嚣传更始执金吾邓晔注引承书晔南阳南郷人前汉旣无南郷之名又胡广传注引承书李咸以灵帝建寜三年自大鸿胪为太尉今考灵帝纪咸为大尉在四年由太仆亦非大鸿胪是承书于邑里官爵皆率意妄书不求其实其它之好为异说以贻悮后人者又比比也今先生所纂于十六家后汉书皆条采之而不专主其说闲为举正其误又可云先获我心者矣余于后汉书中又尝有蓄疑数十事及后校刋他书而忽觉冰释者亦不妨畧举一二焉安帝纪永初元年及元初元年皆三月癸酉日食上已有三月己卯日南地折一条与续汉书五行志所纪同逆推至此年正月甲子则己卯日定在三月唯己卯后同月不得更有癸酉日况三月二字又属复书且是年冬十月戊子朔日有食之自太初定厯后至此一岁亦不容有两日食及以五行志细勘乃知此条专属永初元年三月事范史冒昧又复述于此也又王允传传言关中人相谓曰丁彦思蔡伯喈但以董公亲厚并尚从坐彦思不知何人陈范二史于卓传亦不录及后偶阅裴松之注引汉献帝起居注云尚书丁宫附会卓废立云云而始知彦思者当卽丁宫无疑也至唐李贤注后汉书本集众手成之往往得失互见卽如第四十九卷张衡传七十九卷南匃奴传最为鄙谬则以分注之人较劣又卷帙独长注后复不加检勘故耳然则排纂诸书以为一书折衷其是如训纂者又曷可少乎按梁书王规传规集后汉书异同注续汉书二百卷刘昭传昭集后汉同异以注范书共一百八十卷唐志刘熙注范蔚宗书亦一百二十二卷窃谓当梁陈时众家之书俱在故三家所注卷帙繁衍若此今先生独能于残阙之余网罗散失虽仅得若干卷而其难有十倍于王刘者当不独钦先生之学识幷可以鉴先生之苦心矣余近又尝以水经注校范书及续志增益二十余事以前汉书三国志宋书校范书续志举正亦不下数十事他日当质之吴桂二君或可附先生之书以行也时嘉庆元年岁在丙辰夏至后五日
　　
　　〇敕授登仕郞晋赠武德骑尉恤授云骑尉世职湖北吕堰驿巡检王君神道表
　　乾隆六十年十二月余视学贵州还京以小除日抵湖北之吕堰曛黑中有迎拜马首者余起惊询则吾友王君芑孙之弟吕堰驿巡检王翼孙旣抵馆揖之入其所言皆民闲疾苦与差务络驿貌憔悴而公服破坏余悚然异之已复岀其寄兄芑孙之书与一文榼余愍其宦贫岀囊中金持赠以别行数驿作书与湖北大吏言君之贤大吏复书云君戅直屡忤上官上官及其同官无悦之者余又为爽然不怿者久之越五月得芑孙书则君以御贼不屈死矣方嘉庆元年正月湖北逆民猝起于是郧阳荆州宐昌施南诸府州县所在如猬毛襄阳府属南漳等县亦相应和旋起吕堰当南北之冲无城郭可守君日夜焦灼屡启上官求擘画皆不报君不得已自起行村鎭为画守御策时县中官吏捕邪敎严株及里党一方嚣然具担索欲移徙君急慰止之揭榜晓示俾耕种如常会贼巳起襄阳之黄龙珰君预立僃贼章程八条一凡郷勇十名设头目一人头目十人设总头目各相辖而统于巡检司一附近小村口戸单弱悉迁吕堰镇一郷勇能自食者听其无食之人为设饭厂立粮饷总头目司其事他若擅自迁徙及饮酒赌博皆有厉禁部署甫定贼大至攻吕堰三月廿九日君出迎击禽贼目刘方达刘汉德陈起蛟三人缚斩驿前又自作官文书诣当事吿急然贼势益盛君所部寡弱度不可守乃作书别父兄付弓兵刘禄持去且便取巡检司印上府又令从人徐升闲道行而身上大桥骂贼顷之复令小吏廖之义趣刘禄之义走未数步见贼已过桥有数贼方环视桥下之义意君已投河死遂跳免比贼退之义还见桥下沙压露衣乃君迎击贼时所著继襄阳知府迹徐升至辨认亦如之义言八月某日贼再陷吕堰领兵者从贼手获君巡检司印贼目兪宗武自言亲杀驿官且言驿官从桥上独身接战连刃数人旣中矛创甚自投于水贼众愤钩出之幷褫其衣刀槊丛集犹骂不絶口乃死君死节事至是乃大白然前此或传君已死或以为未死而余则断断然必君之死葢立谈数刻而见君之性定也自君死贼过吕堰无不颠败若有踬之者辄惊曰此巡检君之灵为立庙罗拜乃去或曰君遗骸亦贼所营葬则君族弟仲光至吕堰访问所得也事闻有旨入昭忠祠依县丞例议恤又视四品以下世袭云骑尉袭次完更袭恩骑尉罔替朝廷所以报死节之臣可云厚矣呜呼君一巡检耳虑事之周临命之定如此然则大吏守天子封疆而数百骤起乌合未定之贼任其往来豕突化为万千蔓延无已以致伤我实心任事之吏与守死不去之民及事已过或又以轻敌偾事之咎委之则平日以君为戅以君为忤上官者宐也又吾闻湖北之宐昌四川之达州逆民起事之始皆因州县逼迫藉此逃死而君以一巡检独善拊循其民无事则劝之耕桑有事则偕为守御至危苦万状而民卒不忍舍去迨君死而一鎭之民死于贼死于路死于饥寒者亦遂无噍类呜乎君可谓贤也已且大吏不能御贼而巡检御贼大吏能迁延避贼而巡检独当贼之冲日夜杀贼奋不顾身乃力竭而为贼所杀此奇节也亦仅事也余为天子史臣而不能传奇节志仅事则不称职是惧故因君兄芑孙之请而为直书之以揭诸其墓又幸余之尚及识君幷尚能断君之必死也若君平日行事以迄世系生卒岁月详秦兵僃瀛与君兄芑孙所为行实及状中不更赘
　　
　　〇吕太淑人墓表
　　太淑人吴氏明太傅大学士谥文端讳宗达五世孙父文学讳宏母王氏太淑人为文学君次女性至孝尝以父疾侍汤药不解衣履者累月年二十二归于奉政君时奉政君父方司训泰州举家随任太淑人述子妇职惟谨司训亟称之曰名家女能娴礼法不易得也嗣司训以老告归家仅四壁立太淑人所以奉飬之者僃至顾自食不厌穅核族党贤之奉政君以乾隆壬申举京兆试甲戊成进士是时太淑人在家延师课子尔昌尔益尔炽馈食丰洁邻里不知其家之窘也岁丁丑奉政君以前敎习期满拣发山西以知县用旋补万全调任安邑太淑人始率诸子之官署自奉一如在家时劝奉政君节廉俸所入馈遗族党又为族党之无力者择地营葬至十数棺有族子幼失父母太淑人携至署飮食训诲一如所生长以已侄归之岁丙戌奉政君擢张兰同知时长君尔昌已成进士授刑部主事未几奉政君以事去官偕太淑人就养京邸无何奉政君遘末疾卒太淑人之辛勤医药黾勉丧葬与前之奉司训君者无以异歳丁酉尔昌以刑部郞中岀守济南厯济东泰武临兵僃道擢安徽桉察使太淑人皆就养官廨虽尔昌之所以奉母者无不至然太淑人时时以盛满为忧遇谳狱必问有所平反有辄色喜先是尔昌之官山左也巡抚某公曾同官刑部以是知尔昌才相待出诸属吏上太淑人独忧之每宻戒尔昌曰某公非廉谨者又情性不常他日汝必为所累后尔昌稍欲自远而大府已怒假谳案不实奏请镌秩矣及移官安徽而某公果以贿败尔昌亦被累遣戍出关半道遽卒太淑人处之裕如谓家人曰吾固知有今日久矣呜乎太淑人处闺合中而深识远见固如此以视此大案中数监司大吏为所株连至骈首而不悟者太淑人之识不已岀寻常万万哉人常谓古今人不相及若太淑人者与汉之东海严母又何以异太淑人归处家事益井井幼子尔禧以癸卯举京兆试旋以四库全书馆誊录议叙知县发浙江而仲子尔益亦以副贡生厯官云南广西直隶州州判太淑人以地近就养浙江所以戒尔禧者益严以是尔禧宰桐郷调署仁和皆有声由太淑人之敎也桐郷狱囚每为禁卒所苦多有瘐死者太淑人则命尔禧时时恤视幷以私钱给发寒暑衣及病者医药全活甚众无何尔益尔禧相继卒于官太淑人复归里第居常对亲串虽时为达观语然神为之戚矣时惟第四子尔喆在尔喆幼不良于行以疾故尤爱怜之尔喆复多病太淑人每蹙然曰强壮者尽死吾犹冀孱弱者可以送老也及太淑人之卒而尔喆已先一月死太淑人之不起亦半由追悼诸子云太淑人体素丰望之如立玉生平所为皆有士大夫节槩遇事持大体与人言必恳诚有过亦必尽言规之无少回护待下严而有恩挞婢妾数未尝过四五有士族女沦于臧获太淑人闻之急岀赀赎归为择良耦婢女年及筓父母或不能输直辄焚劵听令遣嫁其厚德又如此太淑人以嘉庆三年十月初八日卒临时无甚疾苦若解脱者距生康熙五十四年寿八十四屡受覃恩累封至太淑人子五人尔昌尔益尔炽尔喆尔熺皆前卒女二人均适仕族孙六人子瑗子玙子琴子环子珏子班子瑗以副贡生官山西平定直隶州州判子班以太淑人殁后举京兆试余皆读书有声子瑗将以今年四月某日合葬太淑人于奉政君之阡求所以传太淑人者属之亮吉亮吉幼及见奉政君及中岁客西安尔昌之出关也送之于渭桥继又识尔熺于杭州尔益尔喆又皆与亮吉有连以是知太淑人详爰不辞而为墓道之表云
　　
　　〇伯益考上（此系幼时所作适从故簏中检出因附刋于此）
　　余读刘向列女传睪子生五岁而佐禹曹大家注云皋陶之子伯益也益信皋陶没禹封其次子仲甄于蓼以奉先祀葢长卽伯益次仲甄也伯不封仲封者明伯时佐禹不外封也伯非益则禹越次而立仲舛也或曰伯益实帝高阳第二子（水经注偃师九山有百虫将军显灵碑云将军姓伊氏讳益字隤敳帝高阳第二子）曰旣帝高阳第二子则齿帝喾弟也皇甫谧曰帝喾生三十五年立立七十年喾死而挚代之又九年禅尧尧立亦七十年合舜摄为九十八年舜立三十九年禅禹禹距启又十七年启之立益无恙也则益之岁二百三十余也况春秋纬命厯序颛顼传九世帝喾传八世则世数益不可考矣而曰帝高阳子者非也或曰益旣非出高阳岀皋陶矣闻益之后为秦则皋陶宐有后于秦也臧文仲闻六蓼灭曰皋陶庭坚不祀何也曰秦之祖伯翳非伯益也伯翳大业子使翳卽伯益则皋陶名庭坚又名大业矣列子曰夷坚闻而志之服虔注夷坚卽庭坚则又名夷坚矣一人四名非古也史记陈杞世家云伯翳之后封为秦垂益夔龙后不知所封刘歆进山海表亦云伯翳与益主驱禽兽崔灵恩云秦虞夏商时巳为诸侯则秦之出为伯翳非伯益明矣益之后旣不见而六蓼又灭故重叹不祀也曰唐祖皋陶祖伯益是乎曰祖皋陶是也祖伯益非也英舒李六四姓仲甄之后也祖皋陶不得祖伯益也然则列女传亦尽可信乎曰亦非也曰五歳赞禹者亦鬻子帝颛顼年十五佐黄帝帝喾年十五佐颛顼之论也且五歳赞禹则舜举益之日益尚无歳也虞廷之臣稷不先益若稷为帝喾子则放勋殂落之日稷齿亦近百矣而益以五岁出其上背也曰列女传亦不信乎曰其以伯益为皋陶子信也曰五歳赞禹者诬也其它书可引若高诱注吕氏春秋及郑氏诗谱陆德明音义等本朝阎璩百诗已言之不赘
　　
　　〇伯益考下
　　余旣辩伯益为皋陶子矣闲取新唐书读之其在宗室世系表者曰李氏出自嬴姓帝颛顼生大业大业生女华女华生皋陶皋陶生伯益其在宰相世系表者曰颛顼裔孙大业大业生女华女华生大费大费生皋陶皋陶生伯益曰余得以新唐书之误而证经史志三书之误矣桉秦本纪大业娶少典之子曰女华则女华者大业妻也今误以为子且于皋陶上增减世代则新唐书之误不必言矣孔颕达诗正义曰皋陶大业一人也若据宗室表则皋陶去大业二世矣据宰相表则皋陶去大业又三世矣而曰一人者则孔颖达误也秦本纪云大费佐舜调驯鸟兽是为栢翳则栢翳名大费唐书谓大费生皋陶者也而索隐曰卽尚书伯益以三名属一人以三世为一世者则索隐误也地理志云嬴伯益之后郑语云秦栢翳之后因郑语而误者则地理志亦非也夫五帝之世次原不可考矣若必就诸家之说而以年代世数断之则颛顼之下大业之上当以史记为断而唐书宗室表宰相表其说尽非大业以下皋陶以上当以唐书为断而史记及孔颖达诸说尽非皋陶以下以及伯益之所出则当以吕氏春秋及刘向列女传为断而史记索隐以及地理志水经注诸说尽非如此而古人或可不受诬于后世乎
　　受业（吕培 谭正治）校字
　　
　　卷施阁文甲集卷第十 阳湖洪亮吉着
　　征邪敎疏（戊午二月廿七大考题）
　　今者楚蜀之民聚徒劫众陆梁一隅逃死晷刻始则惑于白莲天主八卦等敎欲以祈福继因受地方官挟制万端又以黔省苗氛不靖派及数省赋外加赋横求无艺忿不思患欲借起事以避祸邪敎起事之由如此然（臣）以为邪敎实不足平也何则伊古以来焚香聚徒敛米入敎如汉之张鲁张角晋之孙恩卢循六朝及唐川蜀之米贼宋之侬知髙明之刘六刘七赵风子徐鸿儒唐赛儿等类皆起于中叶以后政治畧弛之时然尚皆不旋踵卽扑减若我朝圣圣相承振纲饬纪每有赈恤皆不屑百万帑金视民如伤爱众若子此不特中外知之陷人邪敎者知之卽为邪敎之首者亦知之故临阵撑拒必言受地方官重害以致背皇上大德试思此等皆身罹叛逆万死不足赎之人而天良不昧尚如此（臣）故云邪敎不足平也（臣）今敢有请者以为胁从宐贷也邪敎入一村则烧一村入一镇则烧一鎭以胁良民为贼耳邪敎旣退州县官又利其烧烬所余屏民使不得归于是良民始不得不从贼邪敎滋扰数省首尾三年烧村镇愈多则无身家衣食之民附丽之者愈众邪敎又不甚爱惜每行必驱之使前或抑之在后以抵官兵故诸臣所入吿云杀数千人数百人者卽此无业之流民非眞邪敎也非眞贼也且此曹每州县动辄以万计可尽杀乎卽可尽杀亦非皇上如天之仁所忍岀此也故（臣）以为胁从宐贷一则开愚民之自新一则离邪敎之党羽党羽一散眞贼乃岀从此官兵刀箭鎗炮之所伤乃眞邪敎也乃眞贼也一则吏治宐肃也今日州县之恶百倍于十年二十年以前上敢隳天子之法下敢竭百姓之资以（臣）所闻湖北之宐昌四川之达州虽稍有邪敎然民皆保身家恋妻子不敢犯法也州县官旣不能消靡化导于前及事有萌蘖卽借邪敎之名把持之诛求之不逼至于为贼不止（臣）请凡邪敎所起之地必究其激变与否与起衅之由而分别惩治之或以为事当从缓然此辈实不可一日姑容明示创惩旣可舒万姓之冤亦可塞邪民之口葢今日州县其罪有三凡朝廷捐赈抚恤之项中饱于有司皆声言填补亏空是上恩不下逮一也无事则蚀粮冒饷有事则避罪就功州县以蒙其府道府道以蒙其督抚甚至督抚卽以蒙皇上是使下情不上达二也有功则长随幕友皆得冒之失事则掩取迁流颠踣于道之良民以塞责然此实不止州县封疆之大吏统率之将弁皆公然行之安怪州县之效尤乎三也一则责成宐专也楚抚守楚豫抚守豫陜抚守陜战虽不足守必有余卽以陜西言之武关潼关蒲关东面之三门也大震闗大散关骆谷关西面之三门也其地皆重岩极险使预为之僃先使百人守之贼何以能入武关何以能进剑阁又何以能复入鸡头趋褒斜东西蹂躙数千里如入无人之境此非封疆大吏不知地利不知形势不先事预防之失乎夫朝廷之驭天下不过赏罚二端前者平金川平缅甸所以能卽日吿功者赏罚严明赏必待有功罚不避勋贵故也今行军数年花翎之锡至千百而贼势愈炽蹂躏之地方愈多则功果安在乎将弁之弃营汛弃鎭堡常与贼锋相避者大吏又务为掩饰则咎果谁任乎况有功而使无功者受其赏则有功者解体有罪而使无罪者代其罚则有罪者益恣故（臣）以为今日之事朝廷则赏必当罚必行亲民之吏则各矢天良封疆之臣则各守地界削上下欺蒙之弊除彼此推诿之情如是而邪敎不平（臣）不信也（臣）谨疏
　　
　　〇与钱少詹论地理书一
　　秦分天下为三十六郡其目见裴骃史记集解而晋书地理志因之尝以为不然今考之愈知其妄汉书地理志本秦京师为内史分天下作三十六郡小颜注云京畿所统特号内史言其在内以别于诸郡守也是三十六郡内本无内史而以数不足强牵合之此则裴骃之妄矣宋刘攽又谓秦三十六郡无鄣郡今考地理志丹阳郡下班注云故鄣郡而刘显注司马彪郡国志则明言丹阳郡卽秦鄣郡且于故鄣县下注秦鄣郡所治以迄图经吴地志等无不然而以为秦无鄣郡则刘攽之妄矣至阁下以为楚汉之际所置此约畧之词亦嫌无明据也亮吉以为秦三十六郡当以史记汉书地理志为证葢与其信裴骃不若信马迁班固应劭诸人之说为是也今细校地理志秦郡自河东至长沙其三十四郡皆见于班固原注中（河东太原上党三川东郡颍川南郡九江泗水巨鹿齐郡埌邪会稽鄣郡汉中蜀郡巴郡陇西北地上郡九原云中雁门代郡上谷渔阳右北平辽西辽东邯郸砀郡薛郡长沙）他若黔中郡见史记楚世家郯郡见汉书高祖本纪及地理志（东海郡下应邵曰秦郯郡）而魏收地形志亦云郯郡秦置汉高改为东海郡御览引十道纪海州东海郡秦为薛郡地后分薛郡为郯（水经注始皇二十三年置薛郡疑分薛为郯卽在三十六年幷天下之后也）汉改郯为东海郡（水经注沂水下郯故国也东海郡治秦始皇以为郯郡汉高帝二年更从今名）郯郡由薛郡所分故高祖本纪亦薜郡郯郡连书葢薛郡入汉为鲁国郯郡入汉为东海郡细核地理志自明是则秦有郯郡之明证而前人考秦三十六郡皆未言及何也至阁下又以桂林南海象郡为卽在三十六郡内则益不敢为然葢秦分三十六郡在始皇二十六年而桂林等三郡之置则在三十三年相距尚八年必不预为计及明矣又旣数及桂林等三郡则闽中一郡置又在三郡之前不宐反漏（史记闽粤王传秦幷天下以其地为闽中郡桉秦幷天下在二十六年是闽中郡之置尚在桂林等三郡之先）若统行数入卽除内史及鄣郯二郡不计外亦与三十六之数不符恐卽如阁下言亦当虑前后失据耳况秦制天下为四十郡除内史外其名皆见于史记汉书故唐以前地志皆遵用之又非可意为增减裴骃之过惟以内史足三十六之数而不知有郯郡阁下则又欲幷四十郡为三十六郡遂不得不引刘攽之邪说旣又知其不安则以为置在楚汉之际且又幷闽中郡削之以附会当日成数亮吉恐皆不足以传信而启后人之惑也用敢论及之
　　
　　〇与钱少詹论地理书二
　　来示又云据宋志南梁郡之睢阳县卽汉晋之寿春县疑太元收复以后卽侨立南梁郡不更立淮南郡又避郑太后名不立寿春县卽以睢阳当之云云今考沈志义熙十三年宋高祖以义庆为豫州刺史镇寿阳元熙元年义康督豫幽司幷四州诸军事亦鎭寿阳刘敬宣传遣使特节督马头淮西诸郡军事鎭蛮护军淮南安丰二郡太守梁国内史事在义熙五年又刘湛传高祖以义康为豫州刺史留鎭寿阳以湛为长史梁郡太守刘粹传亦言以豫州刺史领梁郡鎭寿阳此梁郡卽南梁郡是晋末淮南南梁二太守并立兼有寿阳县之证也近又得一显据云隋书州郡志淮南郡寿春县下云旧有淮南梁郡北谯汝阴等郡则晋末二郡并置益可知杜佑李吉甫等云东晋时以郑太后讳改寿舂为寿阳倘竟省寿舂则又无容改矣又旧图经云合肥县古滁阳城东晋于此置南梁郡是南梁郡又在滁阳不在寿春今考滁阳城在合肥县东北寿州在其西相拒不远以其近故豫州刺史常兼领梁郡也寻阁下致疑之由当因宋书州郡志孝武大明六年废南梁郡属南豫改名淮南睢阳令亦于是年改名寿春以此疑晋无淮南郡及寿春县耳不知二郡之合实在宋永初以后于晋无预也
　　
　　〇与钱少詹论地理书三
　　史记曹相国世家柱天候反于衍氏小司马本作天柱侯又引庐江潜县之天柱以实之阁下又信其说而登之于考异不知非也无论史记汉书皆作柱天小司马求其地而不得遂倒转作天柱已属曲说一也汉书地理志庐江灊县班固原注天柱山在南刘昭注郡国志亦同是天柱山名而非地名秦汉之世侯国未有以山封者二也又衍氏魏邑与庐江之潜相去甚远三也葢云柱天者不过夸大其词言若天之有柱耳实非地名也后汉书齐武王演传自称柱天都尉柱天大将军贾综传交址兵自称柱天将军卽同此意岂南阳郡及交址又有天柱山得以曲为之说乎小司马之妄往往有名号候而必欲求其地以实之卽如高祖功臣亦有始终名号侯不别封邑者如信武侯蕲歙位次最高在第二而封非实邑是矣周绁传亦为信武侯小颜注云以其忠信故加此号绁后更封{崩阝}城侯则与歙异矣又考歙为信武侯食四千六百戸葢皆以名号侯食实邑制当与后来关内侯等相仿小司马不知而云地理志无信武县当是后废岂非曲说乎至蔡邕传出补河平长阁下以为郡国志无河平县今考两汉河南郡皆有平县疑此河字下脱一南字又陈寔传除太丘长李贤注属沛国桉汉书地理志沛郡无太丘县惟敬丘下应邵曰春秋遇于犬丘明帝更名犬丘下犬字应作太传写丶误在上耳水经注淮水又东径太丘县故城北班固地理志曰故敬丘也然则犬丘卽敬丘而阁下复欲以瑕丘当之似亦微误也
　　
　　〇候选县丞附监生黄君行状
　　祖高淳县学训导大乐
　　父县学生之掞
　　乾隆四十八年岁在癸卯，黄君景仁以瘵疾卒于解州。临终以书贻友人洪亮吉于西安，俾经纪其丧。洪亮吉发书卽行，以五月十六日临君殡于解州之运城。亮吉知君最详，涂次撰君行事状以乞志传，幷使后之传文苑者有述焉。君讳景仁，字汉镛，一字仲则，系出宋秘书丞庭坚。自宋南渡时由鄱阳迁武进，遂为武进人。祖大乐以岁贡生官高淳县学训导，父之掞祷丁学宫神祠而生君，故小名高生。君数岁卽孤，伯兄又继卒，训导君抚以成立。性不耽读，而所受业倍常童。年八九岁，试使为制举文，援笔立就。学使者岁科二试，吾郷应童子试者至三千人，君出卽冠其军，前常州府知府潘君恂、武进县知县王君祖肃尤奇赏之。君美风仪，立俦人中望之若鹤，慕与交者争趋就君，君或上视不顾，于是见者以为伟器，或以为狂生弗测也。君守训导君训，未尝学为诗。岁丙戌亮吉亦就童子试，至江阴，遇君于逆旅中，亮吉携母孺人所授汉魏乐府锓本，暇辄朱墨其上，闲有拟作。君见而嗜之，约共效其体，日数篇，逾月，君所诣出亮吉上，遂订交焉。及常熟邵先生齐焘主常州书院，亮吉及君皆从游，君学益大进。君为诸生，家甚贫，不愿授徒，值潘君恂、王君祖肃迁官杭歙，君遂厯访之，归必得诗数百篇。后复携邵先生书，客湖南按察使王君太岳署中，是时君已揽九华、陟匡庐、泛彭蠡、厯洞庭，每独游名山，经日不出。值大风雨，或瞑坐崖树下，牧竖见者以为异人。自湖南归，诗益奇肆，见者以为谪仙人复出也。后始稍稍变其体，为王李高岑，为宋元佑诸君子，又为杨诚斋，卒其所诣与靑莲最近。岁辛卯，大兴朱先生筠奉命督安徽学政，延亮吉及君于幕中。先生宾客甚盛，越岁三月上巳，为会于采石之太白楼，赋诗者十数人，君年最少，着白袷立日影中，顷刻数百言，徧视坐客，坐客咸辍笔。时八府士子以词赋就试当涂，闻学使者高会，毕集楼下，至是咸从奚童乞白袷少年诗竞写，一日纸贵焉。君日中阅试卷，夜为诗，至漏尽不止。每得一篇，辄就榻呼亮吉起夸视之，以是亮吉亦一夕数起，或达晓不寐，而君不倦。居半岁，与同事者议不合，径岀使院，质衣买轻舟访秀水郑先生虎文于徽州。越日追之，巳不及矣。其标格如此。君自知年命不永，尝共赴吊邵先生于常熟，夕登虞山游仲雍祠，北望先生墓，慨然久之，曰：知我者死矣，脱不幸我先若死，若为我梓遗集如玉芝堂乎！玉芝堂者，王君太岳为邵先生所刋诗文集名也。亮吉以君语不伦，不之应，君就便爇神祠香，要亮吉必诺乃已。故平生于功名不甚置念，独恨其诗无幽幷豪士气，尝蓄意欲游京师，至岁乙未乃行，亮吉亦以贡入都，值母孺人疾中止。君自京师贻亮吉书曰：人言长安居不易者，误也。若急为我营画老母及家累来，俾就近奉养，不至累若矣。亮吉时奉母孺人忧家居，发其书，资无所出，君向有田半顷、屋三椽，因幷质之，得金三镒，俾君之戚护君母北行。后二年而亮吉游京师，君果以家室累大困，亮吉复为营归资，俾君妇及子奉君母先回，而君巳积劳成疾矣。又二年亮吉游西安，君继至，今陜西巡抚毕公沅奇君才，厚资之，遂以乾隆四十一年上东巡，召试二等，在武英殿书签，例得主簿，入资为县丞，铨有日矣，为债家所迫，复抱病逾太行出雁门，将复游陜。次解州，病殆，遂卒于今河东盐运使沈君业富运城官署，距生乾隆十四年，年三十有五。君性不广与人交，落落难合，以是始之慕与交者，后皆稍稍避君，君亦不置意。独与亮吉交十八年。亮吉屡以事规君，君虽不之善而亦不之絶，临终以老亲弱子拳拳见属，君之意，殆以亮吉为可友乎！此或君之明而亮吉亦有不敢辞者矣。君年甫壮岁，踪迹所至，九州岛厯其八，五岳登其一、望其三，及殁，而出箧中诗篇幅，完善者至二千首，是可传矣。君之丧，沈君经恤之甚至，巡抚毕公曁今陜西按察使王君昶等亦厚赙之，皆俾亮吉挟之归，以奉君之亲，以抚君之孤，以无贻君九泉之戚。毕公又将梓君诗以行。葢数公者，于君皆始终礼爱之，为近今所难及，亦君之才有以致之也。君娶于赵氏，生一子二女，子年十三，女长年十六、次年五岁。五月二十六日行次，宐阳友人洪亮吉谨状。
　　
　　〇包文学家传
　　先生讳士曾字省三一字心山宋忠义武进县知县讳圭十八世孙世居武进之横山雍正闲割县东为阳湖县今为阳湖人先生少开敏有大志学务该博不名一家居恒讽诵不辍寒则纳履束藳中至夜分不寝歳壬戌补博士弟子员有声庠序闲顾七试皆报罢遂专力诗古文辞时长洲沈尚书德潜方以诗名吴下从之游者类皆研摩格律剽取声调以求合于唐开元天宝诸巨公而貌合神离千首一律其弊至以前人名作窜易数字冒为巳有者先生虽为尚书所激赏而意趣不同尝与同辈论诗曰诗为心声吾之诗必肖吾之心然后可若转而求肖古人纵极天下之工亦古人之诗非吾之诗也又尝作书规尚书选唐明诸家诗不考检故籍往往时代统绪地理官爵颠倒错杂或以前为后本东指西幷摘其纰缪数十事有类于明孙矿茅瓒之校史锺惺谭元春之说诗者乞急改正毋为有识者所笑尚书得其书数日不乐然无以难也此亦可见先生之质直有过人者矣其在里中过从者不过五六辈余则键戸黙坐或时时著书不妄结一客善饮酒至斗许不乱醉则谈古今义理娓娓不倦然非投分深者则竟席可无片言喜写竹石雅得天趣古籍法书名画纵横几席闲旁及岐黄靑乌星卜六壬诸书无所不窥试之亦未尝不验岁乙亥里中大祲先生饘粥不给然族有贫无以敛者卽质库钱与之岁甲申修两县志当事辟司采访先生素留意里中掌故凡沟渠通塞道里远近及士大夫之嘉言懿行可以僃采择者先巳一一笔之于书至是条举付局中人皆推其详赡先是常客吴中徐某家徐以事渉讼有阴事连其邻富人童某人咸嗾徐讦出之以窥利徐以商先生先生为陈利害止之事得解巳而童知出先生意诣客次谢先生不任也岁乙酉赴试江宁遘疾遽卒年甫四十有八越三十年族人将修谱系其子达源前巳举于乡官泗州儒学训导远致书亮吉乞为立传亮吉与达源同岁生知先生详且旧史氏也遂为编次如左云
　　
　　〇珥塘荆氏族谱序
　　风俗之媺恶由于士大夫其端不岀乎上也亦不出乎下也东汉风俗之媺士大夫有以致之西晋风俗之薄亦士大夫有以致之其由于士大夫何葢治天下末有无法者也治天下之有法必自士大夫之各修其家法始故观一世之治乱以风俗之媺恶卜之观风俗之媺恶又以士大夫之家法修与不修为断家法壊则害及于国矣害极于天下矣士大夫之家法转移风俗之具也范滂之母以令名朂其子乐羊之妇以不义惕其姑风俗所以美也迨正始之后有居丧食烝豚者矣有直斥其父之名而谩詈者矣名家则不修叔父之敬宦族则世无渭阳之情陵夷衰微以致为人心世道之患则风俗之薄为之也丹阳珥塘荆氏自汉三国以来卽为名族迄今巳二千年而读书敦行之士代常数十辈其故何耶谱系之修举家法之严明百倍于他族故也其合族之法曰善恶有别贵贱有等夫善恶有别则父日以戒其子兄日以戒其弟而不肖之子弟无所容身矣贵贱有等则富者或寛博卒世贫者反章服耀身父日以勉其子妻日以勉其夫而偷便安喜游窳之子弟几无以自立矣其法行之二千年而不坏故荆氏之门地才望常为他族冠葢一家无偷便安喜游窳及不肖之子弟不过一家之故耳使推其法行之而一州一邑及于天下可无莠民矣一州一邑及天下无莠民而尚有作不靖以干国纪者乎吾故曰家法之详国法之所以简也余与荆氏有连又幼尝受经于华亭敎谕荆先生汝翼故知其家法甚详则今之序虽由于荆氏之请然岂仅为荆氏一族言之乎推之于他族而可推之于天下而可
　　
　　〇释名疏证序（代）
　　刘熙释名其自序云二十七篇案后汉书文苑传刘珍字秋孙一名宝撰释名三十篇以辩万物之称号而韦曜颜之推等皆云刘熙制释名熙或作熹案三国吴志曜传曜在狱中上辞有云见刘熙所作释名信多佳者然物类众多难得详究故时有得失而爵位之事又有非是云云玩曜之语则熙之书吴末乃始流布是熙之去曜年代必当不远一也旧本题安南太守刘熙撰近时校者以二汉无安南郡或云当作南安今考刘昭注续汉书称三秦记曰中平五年分汉阳置南安郡元和郡县志亦云汉灵帝立是郡置已在汉末二也此书释州国篇有司州案魏志及晋书地理志魏以汉司隶所部河南河东河内宏农并冀州之平阳合五郡置司州是建安以前无司州之名三也又云西海郡海在其西据刘昭注则西海郡亦献帝建安末立其时去魏受禅不远四也释天等篇于光武列宗之讳均不避五也以此而推则熙为汉末或魏受禅以后之人无疑又自序云二十七篇而文苑刘珍传云三十篇篇目亦不甚县远疑此书兆于刘珍踵成于熙至韦曜又补官职之缺也其书参校方俗考合古今晰名物之殊辨典礼之异洵为尔雅说文以后不可少之书今分观其所释亦时有与尔雅说文诸书异者尔雅曰齐曰营州而此云营州齐卫之地尔雅云石戴土谓之崔巍土戴石为岨而此依毛传立文曰石载土曰岨土载石曰崔巍正与相反是也说文锦从帛金声凡为声者皆无义而此云锦金也作之用功其价如金故其制字从帛与金是以谐声之字为会意又说文平土有丛木曰林而此云山中丛木为林亦皆异义且其字体出说文外十之三益信熙之时去叔重巳远其声读轻重名物异同与安顺前又回别也暇日取羣经及史汉书注唐宋类书道释二藏校之表其异同是正缺失又益以补遗及续释名二卷凡三阅歳而成复属吴县江君声审正之江君欲以篆书付刻余以此二十七篇内俗字较多故依前隶写云所以仍昔贤之旧观示来学以易晓也
　　
　　〇西溪渔隐诗序
　　诗至今日竸讲宗派至讲宗派而诗之眞性情眞学识不出尝畧论之康熙中主坛坫者新城王尚书士祯商丘宋尚书荦新城源岀严沧浪诗品以神韵为宗所选唐贤三昧集专主王孟韦柳而已所为诗亦多近之是学王孟韦柳之派商丘诗主条畅又刻意生新其源岀于睂山苏氏游其门者如邵山人长蘅等亦皆靡然从风同时海盐查编修愼行亦有盛名而源又岀于剑南陆氏是又学苏陆之派秀水朱检讨彝尊始则描摩初唐继则泛滥北宋是又学初唐北宋之派博山赵宫赞执信复矫王宋之弊持论一准常熟二冯以唐温李为极则是又学温李之派迨乾隆中叶长洲沈尚书德潜以诗名吴下专以唐开元天宝为宗从之游者类皆摩取声调讲求格律而真意渐漓是又学开元天宝之派葢不及百年诗凡数变而皆不出于各持宗派何则才分独有所到则嗜好各有所偏欲合之无可合也宾谷先生弱冠通籍自秘阁而机庭又以才干结圣主知总理江淮财赋者十数年官事之暇以诗文为性命其天才学识又足以副之所著西溪渔隐诗若干卷是也先生居西江而不专主西江之派观集中题湘花女史诗卷及戏效香奁体诸作则又宛然西昆信乎才力之大凡有所作期于言各肖事事各肖题而规仿前人之习所不屑也亮吉廿年前与先生同举京兆试同出清苑李先生之门继入词馆于先生为后进然宦辙南北未尝得半歳合幷今先生官维扬与亮吉里居咫尺而亮吉又远戍乍归一意杜门感恩省咎不获预宾从之末一发其所欲言先生顾不唾弃独寄示近作若干卷曰子其为我阅而序之亮吉何敢序先生亦惟举平日所欲与先生言者一质之先生而巳若亮吉所为诗则意有所至而笔未克达其去先生远甚倘他日有所自得与有可自信之处俟十年后亦当乞先生序之
　　
　　〇祝贞女传
　　贞女祝氏世居海宁之袁花里父某诸生母朱氏女行四幼端严寡言笑稍长读书通大义遇古人节烈事必手抄成帙时讽咏之笄字海盐徐生杼生勤学得瘵疾纒绵数年卒讣至父母知女性烈秘不以闻忽一日闭戸飮泣父母启扄入女哽咽曰徐郞死矣昨示梦于女以不得入祠为恨父母能如女愿当往成徐郞志否则从此绝粒矣兄弟辈百方劝慰女惟俯首啜泣乃往告徐徐初难之姑蹙然曰有妇如此而使之赍恨以终乎遂诹日成礼干庚子三月归徐女时年二十七距生殁已三年矣登堂拜姑后奉主入祠布衣蔬食俨然未亡人也女事姑孝姑谓人曰我得此妇二郞若不死姑遘疾女医祷罔效舍殓毕屡欲引决有宗长谓之曰妇之来为夫计也今两世未葬嗣子未立遽捐生如死者何始收涕谢之徐家故贫女与伯叔析居受瘠田三十亩多浮粮遇俭岁饘粥恒不给女性勤俭至是为窀穸计昼夜操作指为之皴明年冬归奉母病不解带者三月母殁哀毁尽礼女念父老多疾留侍养逢时节及讳日始往家祭祀亦时迎父于家欢奉之纫缀浣濯不假手他人越四载以父病归侍室内无人偷儿穴垣入空所储去女闻之号日天乎是十指所积欲为舅姑与夫营兆者也旋居父丧女以痛父故且念赀尽失葬无所措悲愤成疾疾少闲又念年力尚壮或可后图力疾强起用益节作益勤虽困顿不恤久之戚党见女憔悴甚规以摄生且卽欲为立嗣女曰寿夭命也妇职未尽何以子为作不辍癸丑秋积劳成疾濒死者数少瘥询悉医药费所秏殆尽懊恨见于辞色初女得生遗像悬诸房日夕焚香病时为人所碎见葢悲恸是冬以哭弟归怔忡大作泣谓所亲曰女不天所隐忍至今者为两世遗骸计也门内无人相助者惟兄弟今弟又夭死兄复旅食频年手口所营一空于盗再秏于病羸体又不任劳作是天不欲我襄大事也但恨辜负此十余年耳素蓄一婢至是遣去惟孑身焉葢自裁之计决矣嗣后疾痛无虚日丙辰春女自知力不支欲鬻产营葬众尼之不果成三月抄絶粒八日不死至夜投缳而绝女生于乾隆十九年八月十五日殁于嘉庆元年四月初四日得年四十三岁嗣子一名鸣珂方三岁女殁后所立叔子也
　　史氏曰贞女之死可云从容就义矣其不死于夫为舅姑也不死于舅姑为葬舅姑及夫也至所积之资一秏于贼一秏于病内外亲又零落殆尽而贞女不得不死矣尝读南史孝义传诸曁东洿里屠氏女孝飬父母及父母卒女以无兄弟誓守坟墓不嫁为山刼所杀贞女之死一何其相类乎卒能感族人为营葬立嗣则徐氏一宗非贞女几几不血食矣志定于中而嗣延于世所系岂浅选哉
　　
　　〇新刻晏子春秋书后
　　晏子春秋一书前代入之儒家然观史记孔子世家所载晏子对景公之言曰夫儒者滑稽而不可轨法倨敖自顺不可以为下崇丧遂哀破产厚塟不可以为俗游说乞贷不可以为国云云是明与儒者为难矣故其生平行事亦皆与儒者背驰唐柳宗元以为墨氏之徒未为无据近吾友孙君星衍校刋晏子深以宗元之说为非谓晏子忠君爱国自当入之儒家然试思墨氏重趼救宋独非忠君爱国者乎若必据此以为儒墨之分则又一偏之见也惟宗元以晏子为墨氏之徒微误考墨在晏子之后当云其学近墨氏或云开墨氏之先则可耳汉书艺文志墨子在孔子后
