   

　　钦定四库全书

　　集部五

　　圭塘小藁

　　别集类四

　　元

　　提要

　　（臣）等谨案圭塘小藁十三卷别集二卷续集一卷元许有壬撰其小藁为有壬所自辑至正庚子其弟有孚録而序之所谓即至正集而不具録者也迨有壬既没集夲散亡而有孚所携此夲独存因重加编次得诗文二百四十三首厘为十三卷又辑尝记有孚诗文八十五篇缑献可所收文过集及林虑记游诗文九十三篇为别集二卷其残编断简得于倚尖野人家者为外集一卷有孚复为之序题屠维作噩二月乃洪武二年己酉在元亡之后矣子孙世藏其书宣徳间复失其外集成化己丑其五世孙南康知府颙始校正刋行而以家乘载志文祭文及有孚等唱和之作编为续集一卷附之于末叶盛水东日记曰相台许可用中丞文章表着一时有盛名今世所见者可数耳耿好问言其裔孙颙尚藏文集若干卷惜乎不得见之即此本也其后至正集复出于世而阙佚未全今以两书校核虽大略相同亦互有出入其它异同详略甚多以其为有壬手订原本又经有孚排定视集本之晚出者较为精详故并着于録以备叅证焉

　　乾隆四十六年十一月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●圭塘小藁序

　　故翰林学士承旨集贤大学士光禄大夫兼太子左谕徳圭塘先生许文忠公往年特命为中书左丞以不得行志辞归御史台臣奏于上曰许有壬徳兼体用学究天人正色立朝诚心报主比居管辖之地益彰辅弼之忠诚所谓台省老成中外具瞻者也为御史中丞归台臣又奏曰中丞许有壬谋猷闻望为国老成徳业文章超出时辈立朝大节厯厯可称其在位也竭忠砺节冰蘖自持扶持纪纲表砺庶府抗论不阿于权贵嫉恶尤过于往年诚不负圣天子眷注之隆中外具瞻之誉玉音嘉纳宠锡频繁此天下之所共知初不待于劣弟之论及文章特余事尔但平生性禀经籍外无所嗜好世俗所重可以为子孙计者悉不存于胷中昆季间恪守先公之训而终始不渝者公一人尔故居宰路韦布不殊几务方殷著述不废况闲暇乎门生集録成一百卷名至正集同年欧阳公为序可必传者也当时翰林太常院国子监俱移公牒各求一部贮之书库以备征讨以淑后学先生谦让未遑也诸生亦缮写工毕不幸值先生捐馆有孚亦以议礼忤时宰意迁守相州道路阻修不知其后还送上官以遂诸公公议否昨闻犹子太常博士桢忽遭起遣仓皇之际轻身南行书籍家赀悉皆弃掷至正集册帙重大必不能顾藁亦并亡使先生平生著述沦没无闻深可痛惜然而窃闻军中多具眼者斯文天相或遇知音必不毁弃苟存全集未可知也行槖中止存昔者应酬诸人所谓圭塘小藁而有孚为序之本幸无失坠力疾编类得赋四古诗二十五歌行十二律诗四十四絶句三十五序十八记十六碑志十一赞五铭二辞一题跋六文一长短句六十三总二百四十三为一十三卷酬赠及见寄有孚诗文赞议跋铭传记长短句共八十五为别集上缑献可出其先世所收文过集并林虑记逰诗文共九十三为别集下而其残编断简得于倚尖野人家者为外集一卷继小藁后并目録共一十六卷以示子孙所谓存十百于一二也呜呼惜哉昔祭酒宋本诚夫之殁也弟显夫以其文求公序公极美显夫能以其兄之文着于世传于后可谓能弟诚夫可谓不死今若此岂惟负父兄之训而他日亦何面目见友朋于地下乎况文集之外如漫録漫总二书又皆干系朝廷政务登载用舍人材将来足备文献征考今亦丧亡视显夫为愧尤重呜呼天地有穷此恨无穷也痛哉痛哉屠维作噩春二月既望弟有孚引

　　●钦定四库全书

　　圭塘小藳卷一

　　（元）许有壬 撰

　　○古赋

　　迷楼赋

　　予总鹾政广陵祷雨雷塘掾曹汝霖从归途说江都废兴荒炀始末周览山川阛阓楼居之盛而又及迷楼焉伤而赋之其词曰
　　有乐不县积尘断弦有美不御老丑备前于是前星晻乎其无光少海一变而为田矣天厌隋祚忧不在敌胎于心腹成于肘腋以五子一母列据雄镇为可恃而不知大都偶国为祸之尤剧方荒隋之好学接士也固莫辨其真伪及其留丽华而怒髙颎则恶绪已暴于中外惜猛虎之不知竟为毛间虫之所噬黄肠甫凑金合已赐麀聚居庐龙飞天位弛然自放于九重之上天地万物无一物之可畏遂肆心于巡狩傅粉深宫笑江东之诸帝车辙马迹将徧九州岛北巡榆林既詟其酋耀兵河右渎武东陬引汴水开邗沟置离宫造龙舟伊江都之胜丽讵一豫而一游天亦厌乎我民欲一旦而尽刘百万亿之蚩蚩乃生项升之巧萃倕般于心匠委财币于电扫按图缔构不日成之璇室愧陋摘星笑卑倾宫谢侈阿房让竒章华姑苏撮土何施建章栢梁广犹可稽叔寳三阁华而不微轶古罔后举莫我夷于牣靡曼于粲珍瑰寳帐散愁而延月复有酣香而忘归乱昼夜于多景郁烟雾之霏霏晶荧夺目孰辨逺迩萦纡掎足曷明东西巢燕亦惑乎网户车羊尤眩乎竹枝弄臣肆误以资笑阿■〈女监〉虽习而犹疑入者罔识其所从出者莫省其所蹊一蚁逐肉林之臭一蜂惫花岛之飞蝇遭拍浮而醉不可解舟入溟涬而维无所施又如鹪鹩不能悉邓林之树小鲜岂暇穷沧海之涯俊娥熟何妥之车锡名实来梦之儿下俚稚女孰究其姓字如侯夫人之死者盖漫不知吁嗟独夫心荡神疲尚能名之可谓曰迷昔在帝尧法宫是作舜辟四门以撤壅遏明堂政令辟雍礼乐究义资训徳修罔觉逺不轨与不物实仪刑之攸托三苗羲和昏迷致兵政教不迷在书可征威仪卒迷诗具刺惩盘盂几杖微且有铭异哉兹楼以恶着称谓真仙亦迷于此地何虔通突至不迷于厥行向使中原无叛天复假龄殆将作七千五百里之台而尽糜天下之苍生矣人不知过或肆无忌苟知其非敢作而遂观其引镜念头颈之且斫观天识图侬之将至既灼然而自知乃确乎其自弃盖柔终而无改过之勇厚极而有难开之蔽迷于心者若是其大迷于楼特其细也髙岸为谷深谷为陵楼倾土平伤哉芜城乃为之歌曰芜城萧萧兮草离离繁华澌尽兮瓦砾不遗昔之迷不可复兮无俾世迷

　　弄田赋

　　元统甲戌有壬承乏中台尝与议农政因语农官上林隙地可规治艺五榖若古弄田皇上几暇监农不易迂而实切其说既不行且有窃笑之者噫古制之不复者多矣岂独是耶感而赋之其词曰王政之大无以加于农乎林林总总以食为天茹饮俗变稼穑兴焉唐虞至圣命稷是先苍姬八百年之王业实基于生民之篇炎刘去古而未逺贻谋亦慎乎其传未央宫中不事流连树艺有地是为弄田谓昭帝幼冲未能亲于帝藉钩盾近省姑试耕以为剧何考信之不核致流传之昧实盖祖宗为敦本而设虽曰游弄而亦不忘乎稼穑也天下之治生于敬畏目击之顷知农夫之艰难粒米之不易有不惕然而悟凛然而惴者乎其为弄也非竒技淫巧以斁常也非狗马游猎以导荒也非郑卫哇邪以塞聪也非妖艳靡曼以作蒙也非以人为翫若董贤邓通也日底天庙土脉膏滋爰驱觳觫俶载其时耰而人立甚险竿之■〈山欹〉危播而子落若渊客之珠玑人牛前逝牵石后随又如跳丸之飘忽走索之飞驰俄青倐覆乎畦畛何眩人之能为恶莠乱苗尤务去恶俄颕俄栗挃挃其获盖始于举耜而终于铚艾莫不可翫而可乐顾俳优之亵狎器物之不轨鱼龙曼衍之鄙吞刀吐火之诡何足以辱天视之一睨哉若稽耕藉有国大教王后供种太史播告秉耒一墢朱弦有耀神仓锺藏冢宰举要所以劝农民供齐盛而事天地与祖庙也三代共由之大典百王不废之要道何周宣中兴之哲王乃不藉其千亩至形虢文公之谯则江东之未暇又无足与校也开元之盛种麦苑中太子侍登治并古隆是亦弄田之遗意惜其有始而无终于惟我朝登三迈五南郊畇畇有田千亩大臣代耕岁事修举而斋宫尚稽于享醴玉迹未亲于举武是以奋庸之士拳拳有望于复古昔周公之相成王也书有无逸诗有七月知稼穑王业之艰难丕显文承武之谟烈率妇子而亲观宜诗人之播说臣愿割苑中数亩之隙俾从事于播种备春秋之游豫洊未央之名弄然后讲三推之仪明五礼之重臣敢陋潘岳江淹之赋复有周之雅颂也

　　斗駞赋

　　元统甲戌九日上幸后苑观鬬駞有壬适有奏对获遂一观退而为之赋曰
　　吁嗟乎駞尔躯孔硕尔能实多龙斯夭矫山斯嵯峨生鄯善之絶域邈流沙而迅过日三百犹跬步轻千斤之负驮方炎风之煽毒剧殱人于札瘥尔乃即沙灭口警候匪讹度碛渇水口尘莫呿迹蹋而凿涓涓盈科其或修程阻艰刍秣罔继溲麫茹衔纠缠坚闭浃辰无饥万里不■〈士冖田疋，上中中下〉校地用之凡兽兹实气禀之尤异者也蹏不介甲踣铁其坚肉鞍■〈山畏〉■〈山畾〉双峯矗聨复有杰出一峯岿然力倍恒品直当万千其穹莫扳抑之即从弥耳伏地屈足漏空累乗骈坐奚婢塞童引绳掣鼻自西自东昻首喷秽呼■〈囗外曷内〉生风翠釡之珍其忍取供流潼甘馥马酒酿醲堕毳纫缉褐被域中风土既习字育日丰板襁其雏稚紫茸茸冶铜象形仅得其槩疥不妩媚刘文适类景纯着赞论功遗大歴唐及宋纪述未备皇元御天西北首宾夭笠效贡泉渠空羣鱼鱼连连列廏云屯千乗万骑滦水岁巡负鼓先声服箱后尘背锦模糊络珠璘霦铃铎殷地旌旓荡云开辟而下有国之有駞者未有若我朝之殷也牧槖分职秩浮令丞负重致逺人知其能有知其出拔之竒搏击之精者乎苑草未凋风日清美九重几暇鳯辇莅止俯察品彚纵观物理虎贲执缰两两相睨腾蹙倾奔砉歘徙倚待怒气之既盈俄侵陵之渐迩脱羁发纵势迈角抵始啮颈而踯躅复摩肩如委靡乍分立以卭隙遽挑衅于駓騃飘忽若风燕盘旋如磨蚁划然踊跃人立对起波澒土坟雷轰电駃持久跕跕胜负未决貂珰声援陛楯眦裂余勇虽鼓虚骄已竭嗟两雄之相戹卒不逭乎一蹶胜者植立杨扬自慊主矜调扰望拜蹩■〈薛〉天为嚂嘘赐沓缯帛尝闻单于祭三龙祠以是为乐龟兹观七日戏以占耗息今始得以验其说鄙哉季郈芥金其鸡杜鄠走马时在侧微开元南面何取于斯顾羽毛之琐琐渎黼扆之巍巍而登床之舞马亦不过示异于宴嬉又孰若大逾犀兕猛轧虎貙可以鼓佽飞之士激羽林之孤者哉小臣在列顾瞻震栗悸定而怿气塞而释目隘而豁足痿而力归来人间尘土坌集袋驯白唐□□促织黄雀山鹧种种有敌下里何知小儿方剧观于海者难为水曽何辱乎目击然臣有刍荛之言增渤澥以涓滴大小虽殊玩物则一惟吾皇游六艺之囿征胜负于徃昔愚臣一第非手搏而得视试卞为期门之徒亦粗可以备顾问而陈得失也

　　三台赋

　　至正三年九月二十四日有壬偕明初马征君游三台明初有长句既次其韵永歌不足又作是赋其词曰岁癸未秋九月霜清寒薄天宇澄澈涂无长泥庭有积叶髙阳子逸兴作呻毕辍趣膏秣事登涉壶清露之芳酝从白眉之佳客乃渡清洹税驾乎邺览山川之形胜吊陈迹之未灭客乃指顾而告曰子亦见夫三由之嶻嶭者乎氷井峙北金虎距南铜爵岩岩中立而三若稽作者振古所惭欲祛我衔不能缕谈子亦欲闻其凡乎髙阳子曰嘻昔有涂巷话古事及汉季小儿闻曹败则大喜刘蹶则颦蹙而出涕盖人心天理之所同况怒其人而履其地因其迹而声其罪不亦宜哉客乃言曰吉利之生姓不自知由嵩已冒夏侯何稽舞戟御捕啖葛如饴诳叔以疾拒客以泥睥睨一世岸然肆欺虽桥何之见异卒莫逃子将之讥谓兴义以宁国致羣材之景随尔乃劫迁乗舆地尊天卑彝伦攸斁大厦以堕及乎袁尚既败审配亦摧黄星斯应赤精遂微入邺领冀州之牧中天植不臣之基虑几人之称王乃居之而不疑几篑几杵成兹崔嵬子午梁贯愈出愈竒三山鳌戴双阙鳯飞连甍复道相为蔽亏累楝山积周轩云齐阳宫冬熙凌室夏凄审曲面势有巧无遗衡漳浩浩乎其北隆虑靡靡乎其西收千里于寸眸萃万景于一时卷山河而匪席指风霆其在頥应刘王徐倡酬诹咨登髙能赋家有陈思父子放志欲长若斯天道恶盈乐极则悲抚冲弱之季豹顾婉娈之蛾眉语托人而哽塞惟泣血之涟洏痛富贵之长违遽尽露其情状彼一床之八尺容几许之繐帐要脯糒于朝晡竞声乐于朔望分香衣而造履组举琐琐于属纩其横槊赋诗之雄发壁弑后之威奄忽而俱丧匪不及乎篡代丕盖黙定于主鬯锁诸妓于幽阒望西陵之莽苍念旧宠而兴悲抑茹怨而自怆霜鴈诉秋露花泣春宰木行拱几筵有尘哀弦急管其闻不闻事徃迹存如恶不陈夫以精舎二十年之规欲媒蘖万年之为君不知司马家儿已瞠乎其侧而耻于附其翼攀其鳞也徒为赵燕魏齐之张本因之增侈重困乎吾民幸迭障之不铲俾表恶于无垠今吾与子效小儿之颦蹙申欺孤之公议倾壶中之清醇浇胸次之磈磊且以酹汉室征西之将军魏家创业之武帝子以为何如髙阳子闻而笑曰瞒乎瞒乎如客之言则尔之罪穷天地亘万世而不可贯矣然诛则以心论言不以人废乃歌其歌曰对酒当歌人生几何忧思难忘惟有杜康于是引满竭壶兴尽而返回望三台渺苍茫乎醉眼

　　圭塘小藳卷一

　　●钦定四库全书

　　圭塘小藳卷二

　　（元）许有壬 撰

　　○古诗

　　神山避暑晚行田间用陶渊明平畴交逺风良苗亦懐新为韵【十首】

　　田塍晚独策及此时雨晴东畦与西疃泱泱流水声丰年已足欢清风复多情归来藉草坐浊酒还自倾不用浇磈磊我懐无不平
　　寝迹非絶世雅志便林丘青山足一至胜处靡不游意适辄忘返兹焉夏已秋遥遥目力穷青青尽田畴迷复幸不逺归欤无异谋
　　脱身豪侠窟里氓缔新交爱其心无穽不较醉语譊生儿更有教治地尽肥硗禾黍已在眼瓜蔬早登庖愧子良已多况敢希由巢
　　浮生苦无悰道近人自逺重外乐徇身遗世几赫咺老农初不知遑遑岁年晚清晨负耒出日夕行歌返悠悠千载心他人莫予忖
　　落日照我影颀然溪水中凉飙动絺衣势欲凌虚空顾之一大笑与尔将无同昔也尔何达兹焉尔何穷莫道山林陋乃有黄虞风
　　昔人植松栢映蔚弥崇冈不为朝夕利千载当自长植槿非不荣我圃因之荒白髪走畏途途修马非良桑榆赖非晚此乐且无央
　　静念少日事躁中剧揠苗欲令千载淳反之在一朝斥鷃不自量上欲抟扶摇世怒任盲俗林讥愧清谣傲骨日已长及辰事逍遥
　　渊明昔归休开岁纔五十我虽年近似我道惭什百兼金与尺璧敢取侪瓦砾缅焉动真想迅徃孰诱亦庶几归田园千载可同迹
　　我闻昔桃源民风近无懐兹山亦深窈中有读书斋但絶车马迹不惜云烟埋旁围靡靡山上荫髙髙槐聊以永今朝得酒从无膎
　　我髪日以变山色日以新举杯试问山古今阅几人我非山主人聊为山之宾杖可入幽险诗能写清淳但恐我他适山乎尔谁邻

　　谢吴闲闲大宗师寄鹤氅衣

　　逆骈欲遗世异服事缪悠恭也差可观未是真仙俦因服究其衷有懐小竹楼一时示萧散千载瞻风流鄙人冒朱紫因循成白头衣锦不尚絅褫带宜承羞归来作褐父敝缊寒无忧老仙独不弃谓可同真游解衣逺衣我意重千金裘髙义固多感浊骨难昆丘披之焚香坐世虑忘嚣湫神仙未能学愿学王黄州

　　陈芝田写余真对之小酌戏成四韵

　　今日我与汝相看各华颠亟呼尊酒至我饮汝茫然他年我长徃酒但酬汝前悟此一大笑沽酒休论钱

　　和林春野见寄韵【二首】

　　山中真可乐经旬无客来羣材足楩楠小臣甘草莱君看倦飞鸟投林不徐徊咄尔迷途人伥伥自纡回海鸥久已狎鸬鹚复何猜秋风看木落春风看花开既种子猷竹亦有逋仙梅先生可休矣大夫亦贤哉髙步云汉阔蹒跚距能陪尚可学采药谈笑到天台
　　又
　　士生如大木皆欲架明堂宁知施用处用圆吾乃方归来何所事琢句敷肾肠既为烟霞痼复作花月荒一壑今已专万景身可当山空白石烂云尽青天长故人逺相慰瑰辞聨夜光一展发晔晔再诵铿琅琅贞松无冶容老桂多古香三复如见君岁晚谁能忘

　　宿临湘赠诚之监县

　　北风橹声干晚泊断矶下云岫浮修蛾霜生入平埜鸿鴈无处寻落日不可画重冈护岩邑百里寄民社藉甚贤大夫居然鲁恭化丰年足粳稻沃壤满桑柘我如无心云底事劳候迓烂醉得诗归江山非传舎

　　李伯征中丞奉东宫命作椎结请纪其故以百字颂而祝之

　　总角习义方结髪事明主栉纵豸且貂勤劳几寒暑青皇一顾中遂与国人伍区别垂鬒云岐分戢鸦羽昔我秋谷公爬搔浄寰宇象贤实无愧冠服俨前矩愿言寿而康三握勿为苦他年麟阁上雪鬓照簮组何用拭肝石道贵随所处老我任飞蓬謌诗美绳武

　　次韵可行记圭塘草木【八首】

　　吾家青牛君伯仲龙矫矫不似丁令威暂来立华表鬼神护斧斤风霜几昏晓摩挲左纽文曽见陆为沼
　　又
　　徂徕以多贱吾圃斯拔萃逺从他山移清与幽境会乐天才四十栽尔已兴慨吾年六十三方期翠成盖
　　又
　　长公有名言不可居无竹仆仆斸苍苔森森植寒玉声来书幌清阴入酒杯緑何须更晚食此君足当肉
　　又
　　苍官昔多事乃与羣鸟邻何如在圭塘亦胜居神囷老根已作石霜皮不成鳞不用叹不遇参军能写真
　　又
　　朝来花斩新暮雨坠红湿藤萝助竒观罗帔层层碧昌黎性苦隘政尔要蒙羃一笑问秋乎还能诲人奕
　　又
　　披披青罗扇敷阴圭塘阿夏牕云影薄秋枕雨声多翰墨聊复尔风霜其若何休教近湖石掩映美人歌
　　又
　　人生念慈亲堂阶多树萱忽随灵椿化冥漠俱髙骞此忧讵可忘肝摧不能言对花差自慰白头还抱孙
　　又
　　昔人避秦乱川原多种桃我幸遇明世栽培胡自劳看花食其实为圃岂不遭疎懒强鞭策犹胜宅不毛

　　寄归彦温

　　林虑吾郡山弃之来浚都子实浚都人乃得居林虑出疆必载质浮海或乗桴圣贤义有在并介遂殊途静言复自咎九征有不渝袁闳筑土室苑粲安一车六月拥裘卧异世真同符何当云壑里添我一茅庐

　　○歌行

　　应制天马歌

　　臣闻圣元水徳正色在朔方物产雄伟马最良川原饮龁几万万不以数计以谷量承平云布十二闲华山百草春风香又闻有骏在西极权竒俶傥锺干刚茂陵千金不能致直以兵戈劳广利当时纪述虽有歌侈心一启何由制吾皇慎徳迈前古不寳逺物物自至佛郎国在月窟西八尺真龙入维絷七逾大海四阅年滦京今日才朝天不烦翦拂光夺目正色呈瑞符吾玄鳯鬐龙臆渇乌首四蹄玉后■〈医，石代酉〉其前九重喜见逺人格一时便勑良工传玉鞭锦鞯黄金勒瞬息殊恩备华饰天成异质难自藏志在君知不在物方今天下有道时絶尘讵敢称其力臣才罢驽亦自知共服安舆无覂轶

　　题友人所藏明妃图

　　臂香骨沁守宫虐金锁重门怨银钥深宫有眼不识春昼长时聴云间乐平生所见惟监宫今朝岂期见画工君王知画不知妾薄命已分如秋蓬黄沙漫漫天无穷惊飙吹老红芙蓉穹庐明日又何处此生遂负南归鸿和亲纳侮号上策建议诒谋娄敬责妾身虽苦免主忧犹胜专宠亡人国关山寥落梦亦迷嫁鸡正尔随鸡飞人间生女莫望贵只可近作田家妻琵琶声断霜天月青冢至今青不歇后来却有蔡文姬千古胡笳辱哀拍

　　行建徳县民有诉作桥罹害者作徒杠行

　　霜余溪湍息奔鬬农隙维时梁可构徃来恐有病涉人官着恒规谁敢后邑胥承帖来乡里乡民见胥如见鬼督材斩木到丘垄致期视成殴妇子人未安行力已疲冬无旨蓄鸡先死田家鸡尽诚可哀邑宰旦夕行桥来吁嗟此役本为利谁知为害翻百倍老癃伛偻诉且泣莫遣吏监民自力治贪问瘼乃吾事去甚痛惩尤所急老癃又言官试聴今日所知百无一我闻此语愤填膺不可胜诛空太息安得落落寰区间尽是龚黄二千石

　　临江见大船宏丽异甚赋贾客乐

　　鼓声震荡冯夷宫帆腹吞饱江天风长年望云坐长啸穏驾万斛凌虚空主人扬州卖盐叟重楼丹青照牕牖斗帐香凝画阁深红日满江犹病酒钱塘女儿静且姝臂金盈尺衣六铢凭阑饭饱观戏鱼清波照影红芙蕖江城到处时弥楫徧买甘鲜穷所恱千里携家任去留一生为客无离别敦农抑商昧逺计遂使素封轻得意握筹狡狯俯承命危坐咄嗟收厚利田庐雕敝君知否终岁勤劳莫糊口夏税未了秋税来三十六策惟有走

　　喜逢口

　　滦阳驿东北四十里有双冢世传昔有久戍不归者其父求之适相遇此山下相抱大笑喜极而死遂葬于是俗因谓之喜逢口亦犹望夫之有石也虽莫究其世代姓氏而其言有足感人者故作是以纪之儿寒解衣重抚摩儿饥推食孰忍诃长成与国逺负戈一去不返当如何去时云戍东北鄙直出榆闗度辽水白头郎罢与影俱岂惮山川千万里天教此地适相逢父曰从天坠吾子笑疲乐极俱殒身谁谓情锺遽如此官家开边方未已同生又别宁同死山云漠漠风飕飕山头双冢知几秋当时不忍一朝喜今日翻飞千载愁犹胜贞女化为石终古孤身双不得清江寒影日悠悠行人一去无消息

　　赤壁

　　孽瞒祸水剧赵女汉火余光能几许蜀方传薪嘘未然吴偶束缊成一炬万艘枯苇沃以膏空江如韛长风鼓九渊鼎沸羮鱼龙连营炽炭膰貔虎雄图南纪成画饼匹马华容作穷鼠坡翁乗兴赋赤壁烂漫天机涌毫楮偶从雪里写芭蕉又似骊黄不毛举考图求故此其地疾恶千年若躬睹江山萧条岁华晚兴废人间几今古买鱼沽酒吊阿瞒醉和渔歌短蓑舞

　　雷篷歌赠廖楚材山长

　　人间尘土何地无道人自爱居江湖江湖佳处写不尽且复想象陈其觕有舟如叶君勿笑气象乃欲吞堪舆四时风景皆可乐岁晚独与天游俱青山昨夜忽遁去万象一色涵氷壶眼界疑堕清虚府心境直造鸿荒初道人箕踞受竒供但讶光怪生籧篨霜筠露箨政不俗更欲縁饰为琼琚湘江清碧俯见底岳麓倒影寒萦纡兴来不省有物我短蓑独速歌吴歈可怜翠被秦复陶但鼓忧患来攻驱莫言雪尽篷遂废敲雨承月仍相娱

　　哀弃儿

　　雪霜载途风裂肌有儿鹑结行且啼问儿何事乃尔悲父母弃之前欲追木皮食尽岁又饥夫妇行乞甘流离负儿逺道力已疲势难俱生灼可推与其■〈士冖田疋，上中中下〉尾莫我随不如忍割从所之今夕旷野儿安归明朝道殣非儿谁父兮母兮岂不慈天伦遽絶天实为卜年执政虽咸腓发廪有议常坚持昔闻而知今见之仓皇援手无所施儿行不顾寒日西哭声已逺犹依稀

　　偶阅可行书见其印章曰洹溪钓者戏为野语

　　道士只合山中居钓者只合溪中渔不山不溪朝市趋人轻尔厌重尔诬彼道士者尤迂愚妄欲跻世为唐虞平生动为鬼揶揄况负且乗招而呼山耶溪耶盍归欤山有美茹溪有鱼

　　李惟中学士自西台侍御召入以未央宫瓦砚为贶作此谢之

　　汉家作宫法紫微金铺玉户明华榱甄官陶瓦极能事铅丹细捣咸阳泥一朝神雀去不返秋风禾黍惊离离谷陵且变此宜尽一二时出农夫犂人间购求作珍玩洗刷篆籀分毫厘西台执法好事者砻磨为砚尤瑰竒体呈全璧径尺许沼开新月才一眉坚如铁石润如玉墨声瑟瑟松风吹恵然匣送感髙义但惜所与非所宜公才真是谪仙裔善事利器方相资嗟予芜学忝词馆虽有此器无能为世传铜雀亦佳品搜刔黄壤今无遗髙皇垂统四百载老瞒何物敢等夷爱人屋上乌亦好况兹适用逾端溪楮生毛颕贺得友坐令几案増光辉代言挥制固多愧玉堂风月犹能诗

　　中书久病得请将归吴闲闲大宗师亦有疾以其象为赠云代彼陪行焚香对之作此以谢

　　宵人本是山泽臞涉世政坐饥寒驱五年黄阁事何补种作老病丛孱躯滦京归来十浃日药裹不可离须臾平生结客半寰宇未免操瑟从齐竽可人底事期不来承庆堂深谁敢呼迩来亦复诗作祟清减益见风标孤杜门却扫难折简岂意恵然来画图相看一笑但臆对妙契未许巵言■〈奭斗〉清氷寒玉照林表和气春风生座隅斋居顿觉俗氛逺髙致已逼沈疴苏我方归思剧迅矢公自有分居方壶过从此去计必少梦中道路多萦纡便当卷奉江湖去愿得始终如蟨驉

　　小楼对闲闲宗师象因次旧韵寄之

　　鼎食不解肥我臞多病亦为山林驱巾车孤舟任所适何徃不可容微躯莫言五十未为老纵有七十来须臾今年两耳得差胜饱聴万籁吹笙竽闲人多事迫诗债野老败兴时招呼小楼今日好风色目断天末冥鸿孤一时幽兴岂容负况对蓬岛神仙图篆烟凝坐共心赏尽醉更把空尊■〈奭斗〉懐人未免有芥蔕处世已赏无亷隅分江小鼎煑粟粒诛茅别墅营屠苏逺山但藉一枝杖中流谁辨千金壶菊篱秋香晚未减松牕月色寒相纡我行不武分敛迹安得甘草资蛩驉

　　圭塘小藳卷二

　　●钦定四库全书

　　圭塘小藳卷三

　　（元）许有壬 撰

　　○律诗

　　沙湖道中

　　城居如坐井出郭始知春草色纔翻烧禽声便可人逺山来逦迤羸马去逡巡唤醒三年梦东华足软尘

　　田家对雪

　　野老能留客柴门便反关落梅点衣上飞雪堕杯间地僻偏宜竹牕幽更对山自怜真野逸瓶罄不知还

　　夜至鲁港

　　桴鼓逺铜笼前驱列炬红星芒寒拂地江影静浮空聴语渔村近连航水驿通不才惭传食鲑菜足为供

　　荻港早行

　　水国宜秋晚羁愁感岁华清霜醉枫叶淡月隠芦花涨落髙低路川平逺近沙炊烟青不断山崦有人家

　　夜行润陂

　　荡荡唐虞世区区虱蚁臣露餐乌攫肉夜渡马知津危栈依山尽微行到水频风霜尽蒙犯庶用答涓尘

　　神山雨

　　山中日日雨松竹早知秋清响自深夜逸人无逺愁牕虚闻叶落林暗见萤流对景因懐杜江村事事幽

　　登后山观湖涨时阴雨忽霁

　　阴磴盘盘上枯藤得得来长杨半腰水老桂一身苔秋气蛩先觉风声鹤欲回山云自行雨休为老夫开

　　晚过韶州

　　世去重华逺名偕二石存溪寒清见底榕老乱垂根野色偏宜晚民居仅似村曲江人已矣楚些拟招魂

　　横浦登舟

　　南征殊不恶乐事总相闗马上行思句舟中卧看山尽收烟景去满载月明还何徃不自得浩歌天地间

　　元统甲戌分台上京饮马酒而甘尝为作诗丁丑分省日长多暇因子土产可纪者尚多又赋九题并旧作为上京十咏云

　　马酒
　　味似融甘露香疑酿醴泉新醅撞重白絶品挹清玄骥子饥无乳将军醉卧毡祠官闻汉史鲸吸有今年
　　秋羊
　　塞上寒风起庖人急尚供戎盐舂玉碎肥羜压花重肉浄燕支透膏凝琥珀浓年年神御殿颁馂每沾侬
　　黄羊
　　草美秋先腯沙平夜不藏解绦文豹健脔炙宰夫忙有肉须共世无魂亦似麞少年非好杀假尔试穿杨
　　黄鼠
　　北产推珍味南来怯陋容瓠肥宜不武人拱若为恭发掘怜禽狝招徕或水攻君毋急盘馔幸自不穿墉
　　籸麫
　　坡逺花全白霜轻实便黄杵头麸退墨硙齿雪流香玉叶翻盘薄银丝出漏长元宵贮膏火蒸墨笑南乡【南乡荞麫黑甚熟则坚实若瓦石可代陶盏贮膏火】
　　芦菔
　　性质宜沙地栽培属夏畦熟登甘似竽生荐脆如梨老病消凝滞竒功直品题故园长尺许青叶更堪虀
　　白菜
　　土羔新且嫩筐筥荐纷披可作青菁饭仍携玉版师清风牙颊响真味士夫知南土称秋末投簮要及时
　　沙菌
　　牛羊膏润足物产借英华帐脚骈遮地【此物喜生车帐卓歇之地夏秋则环绕其迹而出】钉头怒戴沙斋厨供玉食毳索出毡车莫作垂涎想家园有莫邪
　　地椒
　　冻雨催花紫轻风散野香刺沙尖叶细敷地乱条长楚客收成裹奚童撷满筐行厨供草具调鼎尔非良
　　韭花
　　西风吹野韭花发满沙陀气校荤蔬媚功于肉食多浓香跨姜桂余味及瓜茄我欲收其实归山种涧阿

　　寻梅

　　何以慰吾衰梅花秀发时晚香传逺树春雪避南枝林静来差早溪深行独迟与君谋一醉及此未离披

　　水木清华亭宴集十四韵并序

　　水木清华亭侍御史王公公俨别墅也位都城巽隅出文明门余里许园池构筑甲诸邸第予客京有年识公俨亦久而未尝迹其地至正乙未春自汴召入俄公俨由辽省拜中台握手倾倒屡约宴集尘冗不果致期宿具复有意外之挠乃七月二十又三日始遂盍簮左辖吕仲实中执法杜徳常右司王本中左司尚彦文实同尊俎酒旨乐备物腆意勤适雨霁秋清尘空地迥庭木涌翠渚莲散红北瞻闉阇五云杳霭极目西望舳舻泛泛于烟波浩渺云树参差之间萧然有江乡之趣不知其为毂击肩摩之境也烦襟滞虑涤濯浄尽兹游竒絶宜造物之不轻畀也公俨请曰人生四美百年几遇不可不纪也乃即水木清华亭为韵赋诗有壬分华字其诗曰
　　世禄推门阀天墀几拜嘉髙情忘势利大隠谢纷哗朝市尘无染蓬瀛路岂賖眷言营别墅初不逺东华画舸堂前过青帘栁外斜晴红迷菡萏寒翠接蒹葭挥麈风生座扶笻雨压沙萍开轻泛鸭荷侧重擎蛙只讶神仙府谁知宰相家宾朋玄圃玉文采赤城霞丽曲凝云表仙妆炫水涯添栽三径竹递赏四时花心事尊中物人生海上槎相逢须尽兴明日各趋衙

　　送马明初教授南归一十韵并序

　　后至元戊寅予得请归江夏别业明年冬游长沙又明年二月安仁马君明初来见于琅瓈山其人温醇其文粹精倾盖如平生同游南岳更唱迭和遂同归江夏甫七日复参知政事命下以小儿累之又同北焉至任城明初舟覆几不免间关跋涉不忍予弃用中台翰林荐堂除缑山书院山长及格擢右卫率府教授始释褐卫官若胥卒皆国人明初请收书教其子弟为华学官属韪之鸠俸檄明初买书江南因得归省其家焉过予相下将别请言吁世俗之交翻覆云雨况延之馆塾者其为交不又密乎饔飱之不精不时也供侍之不慎不及也脯修之不腆也汲引之不酬也为主人者有能不犯于是者乎人情久则狎狎则慢慢则隙生焉宾主至是不失欢者鲜矣而明初与予十年如一日始终无间言有徳君子哉述其槩为诗以饯之其诗曰
　　吾子昔倾盖琅瓈古渡头袖文惊蜀锦懐寳重天球心既同金断胶因向漆投有邀须共徃无倡不为酬南岳朝聨辔湘江暮舣舟屐穷峯顶寺诗满水边楼访古由来喜寻芳到处留遂移衡浦隠便作武昌游坐席何曽暖招旌遽见求髙情安旅次遐躅又神州道路多尝险山川只荐愁扫云髠兔颕鏖雪敝貂裘善诱儿何幸深藏价未收忽看鸿鹄举甘效蟨蛩休洹水寒偏莹林虑晚更幽谁知三仕已相累十春秋公道先扬善真才自拔尤恩袍明翡翠教铎振貔貅行役仍清淡言归邈阻修临岐惟一语音信莫悠悠

　　寿李秋谷平章

　　黄锺嘘■〈日耎〉挽春留緑蚁浮香带月篘宰相得闲纔是贵人生有子更何求家传文字五千卷身在神仙十二楼记取年年好风景雪松霜桧岂容秋

　　送黄文复归长沙

　　半生湖海梦依稀但诵湘南逺寄诗先友凋残公独健故园荒尽我方归百年未满常忧畏千里相逢又别离他日瓈江松下路西州难似此沾衣

　　横山有髙竹楼别业留信宿始归

　　酒香牲腯主人归正是猿惊鹤怨时梅影小池春入画竹声虚阁夜催诗世间真乐无多事身外浮名只费辞他日结茒容我隠一章先当买山赀

　　九日陪阖台诸公登石头城

　　一江环抱四山围酬节追欢剰费诗鴈影不移云尽处秋光都在雨晴时当年玉树人何在明日黄花蝶岂知便驻髙轩■〈扌弃〉醉倒絶胜无酒绕东篱

　　题昌平刘建议祠

　　一卷春秋两鬓皤丹诚贯日口悬河策能匡世时不用天实厌唐人奈何自古大材多薄命而今我辈亦登科可怜熏腐俱尘土得似髙名永不磨

　　游昌平憩县学归过朱都督碑

　　木叶才霜水不波偷闲今日遂婆娑清秋林壑斜阳好丰岁郊原乐事多秦塞已隳仍郡县武城虽小有弦歌却怜一片朱家石千古泾原臭不磨

　　神山即事

　　京尘汨没已华颠恰是山居第一年松月照牕诗入圣竹风吹榻梦游仙随人久作悠悠者处世方知绰绰然尚愧未能忘口腹时劳昆季致肥鲜

　　和谢敬徳学士见寄韵【二首】

　　平生疎懒是天姿今岁春来起亦迟好酒或如陶靖节杜门深愧郑当时向来事业惟供笑如此风光忍废诗馆阁真才试枚举鹄山陪预恐难期
　　淡霭轻风弄野姿江天寥廓鸟飞迟从知宇宙多闲地谁信襟懐胜旧时夜雨不惊逋客梦暮云犹入故人诗山中亦有阳春曲拂拭朱弦待子期

　　登岳阳楼

　　平生轮奂壮巴丘消得骚人一系舟云气逺携湘雨至湖光寒入蜀江流山川信美非吾土天地无穷有此楼三十四年如梦过可怜华髪赋重游

　　黄陵庙

　　黄陵庙下草萋萋水逺山长聴竹枝末路不求同死处重华宁有再来时霜筠苦泪留千古埜树愁云接九疑珍重韩公修废坠却怜儌福类神私

　　过湘潭

　　江边杨栁翠萦回栁外人家罨画开一夜东风花落尽千年华表鹤归来暮云山出逺浮黛春雨水添浓泼醅莫舣扁舟访陈迹白头懐抱易生哀

　　祝融峯与廷镇觞咏有懐欧阳原功盖尝约同游而予不能待其归也

　　载酒穷跻最上峯啸歌声撼海涛风得陪五马二千石独少三生六一翁为问北门红日下何如南岳白云中寄诗几欲申前约无奈人生似燕鸿

　　时雨忽降簿书甚稀独坐王可矩右司有诗次其韵

　　翠樾云深百鸟鸣彤闱如水嫩凉生雨声自与诗有约天巧岂容人强名万里秋风黄鹄梦五湖春水白鸥盟年来不用愁华髪尚有观山老眼明
　　西厅东阁总诗鸣天籁相关触处生京国故人多老病洛阳才子独声名风云幸际文昌运松栢休忘岁晚盟他日江湖携手去尽渠蚊睫有焦明

　　题武卫段指挥书林

　　相府深沈书若林牙籖揷架列森森千枝万叶本根在二帝三王雨露深椔翳斯文功利学栋梁来世圣贤心经残百氏纷纭出慎勿轻栖恶木阴

　　闲居杂诗【四首】

　　鬓髪苍浪齿动摇自知宜退待谁招茶余引鹤消春昼酒醒闻鸡记早朝肥截玉肪羮缩项香翻云子饭长腰尚嫌门有征诗客时与山人破寂寥
　　半山云树接修篁镇日无尘到草堂瓮牖风来书叶乱胆瓶花落砚池香壶觞自酌教微醉松菊犹存及未荒护果灌园常不暇谁知闲里更多忙
　　鹄山东北接郊墟郭影岚光画不如九十日春朝暮雨两三间屋古今书庭花红碍经行处园竹青回剪伐余满地苍苔愁踏破年来深喜故人疎
　　窃禄多惭号具臣归田何幸作闲人登山临水今非客病酒愁花又过春梦断紫霄黄阁逺眼明青镜白头新芥薹竹笋来相续不道茅柴味更真

　　和傅汝砺寄来韵【二首】

　　江水舟航日夜东故人音问得常通君才能挽千钧重我老惟懐一亩宫自古山林容小隠只今台省有诸公欲知别后诗成处都在花香竹影中
　　春红园圃眩西东花下萦纡一径通不向雷门操布鼓要从人海见珠宫多言浪负三千牍老梦都忘十八公珍重吾宗有成训人间何似在山中

　　圭塘小藳卷三

　　●钦定四库全书

　　圭塘小藳卷四

　　（元）许有壬 撰

　　○絶句

　　题西域木唐卿旌表孝义卷

　　桥梓天殊棣有华良心初不间幽遐何年四海无旌表尽化忠臣孝子家

　　琳宫词次安南王韵【二首】

　　凉入帘帏夜色轻瑶台添月更虚明一壶天地浑无迹只有清风动竹声
　　山中活计只餐霞世事茫茫日自斜谪到玉堂无好况夜深犹草侍中麻

　　织锦回文图

　　明珠金缕烂萦回香玉连环剪不开不把肺肝都织出将军惟识赵阳台

　　杜子美象

　　删后骚余代有闻集成惟许杜陵人凭谁寄语沿流者流到江西不是春

　　赏心亭

　　赏心亭上双栢树看我徃来今十年栢树青青宛如昔当时游子已华颠

　　牛背观书图

　　蒲鞯盘膝胜安舆人讶形骸与世疎却笑徙居三十乗恰如牛背一编书

　　画马

　　惆怅孙阳世久无纷纷驽骥遂齐驱不教神物俱湮灭犹幸人间有画图

　　丙吉问牛图

　　肥充列鼎健充车厚养専为簿领驱千古清风梓人传凭谁书继丙家图

　　和康里子山韵

　　洞深春早透兰芽牕晓云香乱海霞万丈红尘飞不到紫箫吹绽碧桃花

　　李陵台

　　李陵台下驻分台红药金莲徧地开斜日一鞭三十里北山飞雨逐人来

　　上都归口号

　　娇儿幼女逐山妻争解行囊看赐衣颠倒海图裨短褐可怜杜老北征归

　　信笔

　　造物知余素爱山一官故调万山间山深民朴官无事却为观山日不闲

　　冬夜即事

　　纸牕铺月白溶溶炉火欺灯照室红万籁声沈人语定好诗都在杳冥中

　　行县书所见

　　涨潦留泥粪稻畦石渠分水灌麻池醉翁社散忘归路行过柴门尚不知

　　谢佑之桃花折枝

　　天台不折一枝归晴日明牕有所思流水乱山迷去路案图无语立多时

　　令狐学士金莲图

　　九天光彩动金闺辇路风香树影齐却笑汉家恩数薄只教天禄待青藜

　　神山杂诗【二首】

　　山留残雨湿拖云竹引鲜飙细洒人诗思清如寒水玉休教落纸恐沾尘
　　牕扉九夏镇长开一榻无尘地有苔怪底山禽栖不穏竹林风雨送凉来

　　次黎东山鳯栖别墅韵

　　风漪翠舞躬耕稻云锦红酣手种花策杖寻君迷不得有书声处是君家
　　七里原头营别业三间堂下有东篱霜林不尽天如洗都是山人未了诗

　　都门栁

　　都门四十里青青几度迎人几送行老子有言来致栁只烦相送莫相迎

　　书所见【二首】

　　陵坡野菜緑如铺肤受方期宥老榆菜少人多挑已尽有榆从此尽无肤
　　田园卖尽及儿孙少壮流移老病存一段升平好图画人间惟欠郑监门

　　夜次馆陶【二首】

　　三老趋程不惮劳船头坐看月轮髙烟村渔火微茫外一簇人家是馆陶
　　浦云林雾郁苍苍水面无风晚自凉今夜篷牕应不寐计程三百是吾乡

　　林虑南楼

　　西山为我晓烟开正尔癃锺造物哀更欲细看阴岭雾老龙将雨出山来

　　题龙甫耕云堂

　　满山深锁白英英不解为霖但可耕只恐无心忽飞去埜人何处望秋成

　　董仲达送予至湘阴别后顺风比晚行三百里怅然有懐作二絶付其仆之逺送者持归

　　吾子才华我最知鬓毛回首各成丝汨罗江上一杯酒萍水相逢又几时
　　江蓠杜若满汀洲骚国春来亦可愁一日顺风三百里故人何处望予舟

　　即事【二首】

　　几家门系钓鱼船一阵风香燎麦烟画出太平村落景酒旗多在緑杨边
　　逺浦客帆明冉冉前村牧笛响呜呜园桑叶尽蚕成茧庭树阴浓燕引雏

　　春日漫述

　　竹几蒲团懒最宜不知花影隔牕移邻翁忽报小瓮熟老子坐忘成坐驰

　　卧龙图

　　能办人间大有年九渊谁遣抱珠眠等闲莫似隆中起雨得西南蕞尔天

　　苏彦良西埜堂

　　苍苔满径树连村中有幽人屐齿痕此去客来宜定约无诗无酒不开门

　　圭塘小藳卷四

　　●钦定四库全书

　　圭塘小藳卷五

　　（元）许有壬 撰

　　○序

　　文丞相传序

　　宋养士三百年得人之盛轶唐汉而过之逺矣盛时忠贤杂沓人有余力及天命已去人心已离有挺然独出于百万亿生民之上而欲举其已坠续其已絶使一时天下之人后乎百世之下洞知君臣大义之不可废人心天理之未尝泯其有功于名教为何如哉丞相文公少年趠厉有经济之志中为贾沮徊翔外僚其以兵入援也大事去矣其付以钧轴也降表具矣其徃而议和也冀万一有济耳平生定力万变不渝父母有疾虽不可为无不用药之理公之语公之心也是以当死不死可为即为逸于淮振于海真不可为矣则惟有死尔可死矣而又不死非有他也等一死尔昔则在已今则在天一旦就义视如归焉光明俊伟俯视一世顾肤敏祼将之士不知为何物也推此志也虽与嵩华争髙可也宋之亡守节不屈者有之而未有有为若公者事固不可以成败论也然则收宋三百年养士之功者公一人尔孙富为湖广省检校官始出辽阳儒学副提举庐陵刘岳申所为传将刻之梓俾有壬序之有壬早读吟啸集指南録见公自述甚明三十年前游京师故老能言公者尚多而讶其传之未见于世也伏读感慨惜京师故老之不及见也公之事业在天地间炳如日星自不容泯而史之取信世之取法则有待于是焉若富也可谓能后者已

　　五峯文集序

　　五峯胡先生文集凡五卷南轩张先生序之矣益阳刘用孚将刻诸家塾且征予题其端予惟世之深知者莫若师友先生之集南轩之序详矣予何人哉然其引而不发者愚不容讱也先生资质纯粹根乎天性讲贯精密得之家传于六经则沈潜反复取道之原于百家参考互订必是之归其涵养见于知言一书而性命道徳之微无不贯其设施着于皇王大纪而礼乐刑政之用无不该议论慷慨辉光宣着千载之下犹想见其风采至于发言为诗抒言为文皆修齐治平之实也先生避地衡山结庐五峯故尝造祝融之峯以求先生之遗躅而深山大谷云烟草树邈乎其不可求也独取先生之书伏而读之其亦万一私淑者乎用孚刻其书俾大行诸世其用心亦仁矣哉

　　大一统志序

　　至元二十三年岁丙戌江南平而四海一者十年矣集贤大学士中奉大夫行秘书监事扎玛拉迪音方今尺地一民尽入版籍宜为书以明一统世皇嘉纳命札马刺丁洎奉直大夫秘书少监虞应龙等搜辑为志二十八年辛卯书成凡七百五十五卷名大一统志藏之秘府应龙谓比前代地里书似为详备然得失是非安敢自断尚欲网罗遗逸证其同异焉至正六年岁又丙戌十二月二十一日中书右丞相巴尔竒尔布哈率省臣奏是书国用尤切恐久湮失请刻印以永于世制可明年丁亥二月十七日皇上御兴圣便殿中书平章政事特穆达实传旨命臣有壬序其首臣闻春秋所以大一统者六合同风九州岛共贯也然三代而下统之一者可考焉汉拓地虽逺而攻取有正谲叛服有通塞况师异道人异论百家殊方指意不同亡以持一统议者病之唐腹心地为异域而不能一者动数十年若夫宋之画于白沟金之局于中土又无以议为也我元四极之逺载籍之所未闻振古之所未属者莫不涣其羣而混于一则是古之一统皆名浮于实而我实协于名矣且统之为言昉见于易干之彖曰大哉干元万物资始乃统天说者谓天也者形也统也者用形者也象曰天行健君子以自强不息则又示人以体干之道盖天为万物之祖君为万邦之宗干以至健而为万物始乃能统理于天皇上体干行健以统理万邦所谓一统万类可以执一御而六合同风九州岛共贯之机括系焉九州岛之志谓之九丘周官小史掌邦国之志外史掌四方之志志之由来尚矣况一统之盛跨轶汉唐者乎是书之行非以资口耳博洽也垂之万世知祖宗创业之艰难播之臣庶知生长一统之世邦有道榖各尽其职于变时雍各尽其力上下相维以持一统我国家无疆之休岂特万世而已哉统天而与天悠久矣

　　纲目书法序

　　朱子感兴诗躐举三朝而不他及其有激于欧马而纲目之所以作也周不纲非一日至命三家为诸侯则其纲不复可振矣此一家托始之命意也晋史帝魏习凿齿已病之唐书纪武则范氏之论至矣通鉴千三百六十二年事如指诸掌伟哉书乎其文则犹史也朱子慨然本春秋之旨任笔削之重主正统以明君臣之分严书法以诛乱贼之心其取义大矣永新刘益友先生作书法发明之其徒进士湖广省照磨冯君敬修欲其说襮于世俾抒其槩噫朱子之心忧世甚至非矛盾温公者也民彝物则之所系则因革生焉诸侯僭王则贬称君无正统则并书不相下帝昭烈以明正统书在房陵以合干侯死扬雄之仕莽卒陶潜而系晋皆凛乎斧钺其笔而君臣之大义明矣他如奥义微旨益友之撤覆发韫殆无余焉若夫开卷之初命三家率旧文者终卷非一义苟至当吾何异焉盖纲目成读通鉴者有所折衷而乱臣贼子无所逃罪矣二书可相有而不可相无者也益友之书适而不牵会而不摦智周于理而力周于文矣或谓孔子作春秋三传且相异同朱子学孔子者益友书法果尽合朱子之心乎予曰朱子之书主褒贬其心易知也昔之书今之削昔之遗今之特书揆之以始末律之以凡例举此以见彼寓微而示显者益友之综核精矣窃尝一二致疑沈潜反复秖见目力心思之不逮而足之所未至固未易悉其地之所有也然则书法一书抑纲目之不可无者乎后之人有如左氏公榖者操戈而出则非区区之所及知也

　　秋谷文集序

　　相国李韩公秋谷先生薨之二十七年子献由参议中书省事拜治书侍御史进侍御史有壬实中丞一日出先生文集俾序其端昔苏子瞻恨不及一见范文正公与其季子徳儒同官于徐序文正遗藳以挂名文字中自托门下士之末为幸而有壬之擢第也先生实座主接余光亲诲益不少视子瞻之于范文正则有壬之幸多矣序其敢辞先生以雄邃之学为帝者师功勲在王室声名满天下自九重以至于里巷皆以字称才气跌宕落笔纵横歌诗流播荒陬下邑传邮逆旅徃徃大书于壁然世之歌诗而不知其文知其文而墓碑未出不知其功勲之大之详也国初因仍吏治日就偷窳士气奄奄仅属先生在潜邸日久启沃谓儒可与守成一旦当国即行贡举盖倡于草昧条于至元议于大徳沮尼百端而始成于延佑亦戛戛乎其艰哉三十年来得人之列于庶位者可枚指也士风之隆替治化之枢纽在焉大徳之末丁国势危疑神器杌陧之会犹操舟滟滪三峡遇排山倒海之风而能力赞秘策卒底平济非社稷之臣乎若夫名爵扫地而削其尤锡予空帑而复其旧太官恃不钩检而核其滥宿卫依凭城社而沃其冗贵近世臣莫敢议及乃挺身任之灼知将来之危不恤也国家用儒者为政至元而后炳炳有立者先生一人而已有壬因襮其槩使读是集者知有徳有言且以见功勲之出有原柢也皇上追念勲徳赠旧学同徳翊戴辅治功臣太保仪同三司上柱国追封魏国公谥文忠献字伯征世济其美讵可量也哉

　　特进大宗师闲闲吴公挽诗序

　　至正六年十月七日特进上卿玄教大宗师闲闲吴公薨于大都崇真万寿宫承庆堂中朝士骈沓走吊莫不哀伤士哀伤之不足又形诸歌辞诸弟子裒为卷轴征序其首以倡嗣音以广其哀焉有壬交游三十年昔在政府尝奉勑赞公像有人以为仙我以为儒之语士论不谓过也得请归公遗云林小影曰我不能去以我像行是从公于迈也今年四月赴翰林学士召甫入京公即率其徒治具相劳旅馆中既陛见将归造承庆堂不告以故但酒至为引满公曰快意若是岂欲去而留别耶有壬明日遂行闰十月再赴承旨召至京则公已殡于岳祠之光岳堂矣呜呼惜哉公年十三学道十六已拔萃班行其师神徳真君受世皇殊眷江南初定有事南岳公以大弟子选行神徳代祠岳渎公实辅行年二十三声望赫赫矣始授冲素崇道法师南岳提点加号玄徳改大都崇真万寿宫提点拜玄教嗣师总摄江淮荆襄等处道教都提点神徳观化制拜公特进上卿崇真弘道玄徳广化真人总摄江淮荆襄等处道教知集贤院道教事玄教大宗师皇帝即位亲御翰墨书闲闲看云四大字以赐年益髙体日健胜目障而复明恭迓龙虎台归歴造故旧戒其徒番次肆设饮必尽欢坐是得疾越八日中夜命弟子焚香中庭更衣正寝端然而逝寿七十有八平生勇于为善不以外方自疑故凡政令之得失人才之当否生民之利病阴有以裨益于时者人不知也与人交终始不渝至其子孙犹周恤之平居宴坐扣以国初事歴歴覼缕世家源派隆替颠末按谱敷陈有不及者经久覆扣一语不爽二亲之存屡归为寿其没也得请襄事以能丧闻疏封赠谥备极恩荣夫神仙之事不得而知吾儒辟之以其乱大伦也若公事君而忠事亲而孝谓之乱伦可乎寿传八旬翛然而返冥漠与造物者为徒视无益于世白日轻举而称神仙者世未必有能知其孰是孰非者已其生质之异际遇之隆言行之实则有侍讲虞公道行述方将铭坚珉登太史何事于序诸弟子奉冠剑归葬有日请益切故为述三十年之契以写不能自己之情而与其出处之槩以导绋讴斥苦之和者焉

　　张文忠公年谱序

　　赠平章政事濵国文忠张公薨南台中丞张起岩铭其碑翰林学士欧阳玄序其文江浙儒学提举黄溍记其祠三君洎有壬皆延佑乙卯公主文所取进士也有壬辱知尤深公之薨乃不获致一奠之哀独欲效片言只字以答知遇而奔走睽阻又不获陪三君之列窃有憾焉公之子秘书郎引奉公年谱俾序其端呜呼此有壬之志也公文行履歴具诸碑而槩诸谱矣请以躬承一二言之公汲引后进如不及有壬初倅辽州偶免瘝旷书来奬勉有兴斯文复古治语承乏中朝公在乡里每小有著作达左右必喜而形之书盖欲策其未至也尤慎许可独称缑山陈公曰迩来士大夫宜亟法此老盖取其立朝蹇谔进退明决有契于心以矫时弊也朋游有为御史过于自保者公曰御史士大夫之洛阳也此而无闻无官可为矣拜詹事丞有壬迓之通州坐漕厅语终日其略曰予见举人以书攫官旋掷其书以官裕身而寻败其官多矣子将不释于用其勉之翼日入城则飘然归矣自是不复一接焉公以布衣入京歴登枢要道不合即去优游山水若将终身关中之饥人死殆尽而台中丞之命一下慨然登车倾己财竭心思活垂死无算号恸感疾以薨发于至诚有不能自己者非勉强所能也或议其莅事太迫而疑其制行过髙不知义之所在皆当为者也国家百年培养士类其学固足以支梧世用至于养其气以励其风节则若有未至者焉风节不励而不徇于富贵者鲜矣惟豪杰之士挺然有见于世而顽亷懦立之机系焉若公可谓豪杰之士矣而其久退一出又有合于义之大者也呜呼其可尚也哉

　　忍经序

　　衡阳髙士栖碧罗巨海尝从文山海上归终身宋衣冠交接称许尤不苟有壬读书衡泮居与之邻乃辱与进闻其称海北道廉访使榕寓孙公之贤不容口盖公徃来过衡衡士大夫多慕而见之巨海则交处最密者有送行序若诗在栖碧文集今尚能记其槩公金源乌古部人征宋有功歴官所至皆有恵政长宪海北民懐吏畏太夫人年髙上疏归养泝沿湖湘士大夫无不熟公者今中书左丞大司农良桢干卿其子也时望所属公累赠推忠靖逺着节功臣荣禄大夫中书平章政事柱国追封魏国正宪公某不及拜下风犹欲识其子孙以酬平日景行先哲之意而干卿仕早有声日践华要承乏政府实尝同寅都城僦屋又得为邻一日出书曰忍经以示某曰先子平生有得于此辑而为书子其序之某识干卿但知其世有积徳而不知其所得之源也及读是书为之三叹曰孙氏子孙之贤阀阅之大岂徒然哉公之言忍有正义有变义有衍义使人人有见乎此则修身齐家莅官之道尽在是矣夫以刃加心上而能受之非易事也易之惩忿窒欲书之以礼制心乃其下手要法公皆举以示人自传记子史以至佛书道书百家杂着诗赋凡有关于忍经者靡不收入古今之言忍者无以复加矣干卿既参大政寻拜左丞分省外藩复入政府庙堂以其久劳几务聴辞中书俾専明农士论犹未释也读父之书得效若此不惟一身一家又将传之天下后世也某赋性褊躁仕途五十年濵于危殆者屡矣使早得伏读此书庶不至若是之殆也虽然卫武公年九十有五尚求箴警于国某虽七十有一苟未死一日有一日之事此书尚有资焉

　　国朝名臣事略序

　　圣元基朔方立人极世祖皇帝混破裂而一之广轮疆理古职方所未半其天地之再初乎浑沦所锺命世卓絶之才实辈出辅成之故盛徳大业之所著自颢穹生民未之有也然而百余年来元勲伟绩世未尽白故老知者湮没无几家乗志铭不能家至而徧知也仁皇御极勑太史传功臣而玉堂秘奥世莫得而见焉监察御史赵郡苏天爵伯修辑国朝名臣事略十五卷湖北宪刻诸梓征序其端某在京师早知伯修之才而未知其有是编也惟其培学上庠歴史属久故考之也详择之也审其类例效朱子言行録条有征据略而悉丰而核其四方之争先快覩者乎窃惟国朝真才云集是编才四十七人有齐民知名而未録者盖朱子例嗣有所得当续书之也若是则四方之快覩者不一伯修之学其益昌矣又不知今士大夫用心如伯修者几人世所望于太史氏出于事略之外者其将有所属乎宪长笃礼质班幕府李榖王大有职风纪育人材俾观者率作是亦韩子所谓牵聨得书者也

　　宋诚夫文集序

　　延佑己未赠翰林直学士谥正献宋公诚夫偕其弟显夫始入京过予陋巷一见如平生所著曰千树栗者视予曰京师吾乡田庐尽废江湖二十年储蓄归为恒产独此尔阅其帙知其学已充文已成谓之曰君之产不但与千户侯等将与万户侯等承乏山北幕岁辛酉当大比时语同官第一人必在诚夫已而果然为御史为左司都事皆与予同事当大廷论议不顾忌絶去儒生拘迂懦讷气习若老于吏牍者仕至国子祭酒而病寻卒于位既葬显夫出所为诗文监察御史上之台台檄山南宪下所部刻之梓而俾予序其端夫士之生世生有闻于时没有垂于后是不死矣而士之垂世者未可必其必传而不与草木俱腐也至于诚夫之文则吾知其必传焉待罪中书每馆阁抡材未尝不为诚夫歔欷使天昌以年则其长翰林集贤亦犹昔之意其魁天下也不幸用之未能尽其才而幸得显夫为之弟使其文着于世传于后又类所删文若乐府为别集片言只字无所遗逸显夫可谓能弟诚夫可谓不死矣诚夫自选其文更千树栗曰至治集其传不待予叙也独列其守官梗概使读其文者知其政事之长而信其见之文者非空言也显夫今监察御史文如其兄二宋之名于是益着矣

　　春秋集义序

　　春秋由三传而下世之存者可考也范氏探经而为集解啖赵考三家短长为统例伊川以传考经之事迹以经别传之真伪皆号精当而世之读者无几及胡氏传出学者翕然宗之圣朝设科遂与三传并用诸家之说几无闻焉向会试以五经发策至有不知名家名氏者况有考其短长而折衷为书者乎且圣人之意当时门人有所不知世传左氏时代不一要非亲受于圣人者宜其辞胜而失诬也公羊榖梁传闻逾逺诸家之说各尊所闻其能尽合圣人之意乎朱子谓春秋大旨诛乱臣讨贼子内中国外夷狄贵王贱伯而已未必如先儒所言字字有义也如此则传注之说可泥于一偏乎豫章张君立择诸家之论或全或略疏于三传胡氏之后名曰集义撷众长萃于一歴歴精至观其自序盖欲学者因是以求诸家之全戒其厌烦务简而取足于此则君立所得与夫所以教人者可见矣欲观君立之集义当先观君立之自序徧取诸家优游涵泳交畅旁通一旦有得自知去取回观集义心目了然与闻人之说袭而取之者异矣康节云春秋尽性之书也传注而已乎

　　春秋经说序

　　予投劾归田里客传至御史张君约中章疏言三大逆当门诛洎诸奸恶族党宜镌削投诸逺且言天怒人怨验古质今纪纲赏罚治乱所系言极剀切予读而壮之亿其人必知春秋者也春秋明天理正人伦语其大则为乱臣贼子而作也约中元统癸酉进士治剧县有声入荐华贯难进易退归卧林虑擢开州尹迫命舆疾而赴予熟其贤未知其藴既观论列且寄所辑春秋经说征序于是知其深于春秋而复自喜昔者亿之之中也董氏言为人臣者不可不知春秋然春秋岂易言哉三传而下便到啖赵啖赵而下不知几家胡氏之専精而改元即位之说不能免龟山支离之议霣霜不杀之记不能辨法家假托之文则穷是经者亦戛戛乎其难哉朱子不能自信于心未尝敢措一辞者岂以是耶然其言曰春秋大旨诛乱臣讨贼子贵王贱伯而已未必如先儒所言字字有义又曰圣经本平易后儒以己见论经故经义不白而反艰险即是究之朱子于经不既渊矣乎尹和靖言王安石废春秋非其意以三传不足信其不解者以其难也以其难而不解可也以其难而废之则王氏心术可见我朝草庐吴公采摭诸家之言各丽于经分所异合所同为纂言十二卷又仿陆氏纂例为总例七篇有功于经者也约中因纂言録其说以附于经其自得者又疏其说于先儒之后中大路而不岐泝正流而不沱又有功于吴公者也有功于吴公斯有功于经矣一旦大用持是说以裁割庶事有什伯章疏者已经说岂空言而已哉

　　琴泉先生诗序

　　汉阳文学掾湘浏刘嗛光逺气豪而温学充而贞与之游知若人游之久知若翁翁字山甫盖今之隠君子也昔长沙赵公平逺典刑一时尤相厚善家贫有襟量士大夫过者无不欵接藏书教子扫絶尘俗惟癖于琴平逺号之为琴泉先生其有得于琴乎古者成人以乐养其情性而荡其邪秽今则无矣郑卫嘈杂万耳一声声之平者独琴近之故嵇康尝谓众乐之中琴徳最优幽人髙士养心理性举有托焉平逺多艺尤精于是度曲审材斵削漆丝悉身为之顾挈是号而被之则其能可知己天下之水泉为胜水之原也海虽大受外所需非其自出也今夫发而涓涓流而滔滔微而为沟池潴而为江湖以输于海而无穷皆吾之所自出取于内而不求于外者也而其为水也犹雨之始陨自天洁而不污者也易象蒙中庸时出孟子之有本皆有所取琴则何取焉岂以其始达也歴涧谷触崖石潨然锵然幽响振越和之以清风乱之以松声山空閴闻其有契于吾琴乎抑丝木为声假于人以发者也泉自然者也爱而不可挈也寓诸器而写之泠然流出于弦徽间彼有无穷之流此有无穷之声声与心会物我两忘不知琴之为泉乎泉之为琴乎山甫之为琴泉乎琴泉之为山甫乎吾闻其人淡无所好岂屑屑于艺者寓意自适以发其胸中之乐尔年今七十二饮食起居如少壮时其又有得于琴之外者乎予以平逺之交知其友之端以光逺之子知其父之贤故喜为序之

　　智子元越南行藳序

　　镇阳智熙善子元以多学济卓荦之才大徳间宿卫春宫冀速化行其志命与时左为南台行人转掾史又不乐弃去今太师秦王右丞相为南台大夫知其才居中书擢西曹掾皇上即位故事遣使颁朔安南行者超三级归不驳降故自售杂沓而荐私者亦复沸腾久不决乃合议堂上丞相曰智子元可欲行者与智面校优劣众口始塞于是子元以礼部郎中佩金符为介使以行既反命出纪行诗藳征言表之礼诸侯即位小国朝之大国聘焉况天子即位乎诸侯之于天子比年一小聘三年一大聘五年一朝况蛮夷小国乎安南先宋纳欵我不拒之天下既一彼复反复我不衔之褒嘉锡赉不吝也然自世皇时召其主入朝而为辞几易世矣世一来王且不能行而朝廷每勤行人涵容煦育秪以见我元之天地其量也观子元诗其处之之道大较己见矣今年五月二十五日检才大安阁下予首举子元甚力丞相喜且云智子元佛法亦通宜亟用之而下坐他有论荐可否持久俄丞相起遂辍凡使安南即酬美官子元独留滞余一年虽然丞相不忘也一旦柄用其亦自行其诗乎读之竟序而归之

　　张雄飞诗集序

　　延佑首科国人暨诸部列右榜者十六人幸获鱼兔委其筌蹄与夫不以一得为足汲汲所未至者亦各播人耳目有不得而揜者焉唐古氏张君雄飞首科右榜有闻者也不以一得为足益砺其学尤工于诗徃徃脍炙人口佳章竒句不可悉举拜御史西台按巴蜀越隽足迹殆尽西南履少陵之躅黙有契焉移南台行岭海穷极幽险佥浙东宪过钱塘登会稽探禹穴天台鴈荡之胜举在心目得江山之助故其诗益昌而多也矣言之精絶者为文文之精絶者为诗然昔人有文章妙一世诗句不逮古人之言亦有文章不传独以诗显者工部三赋他无闻焉非无文也以其所长揜之也雄飞既砺其学而诗又其尤长者乎移佥湖南过余琅瓈山中出其藳古律诗共若干首属序其端愚因以得悉其多也且作邑而有恵佐台而有闻司宪而有为砺学又不已不独资为诗将泽于道徳仁义致其逺者大者其可尚也哉吾同年之得人可不谓盛矣乎

　　成中丞诗序

　　元统癸酉南阳成公谊叔既擢第官翰林学日益进名日益振仕日益显为河间转运使弟有孚尝过之谈其政不释诵其诗又胜所闻于是知谊叔不以一第自满力进修而志逺大者也中台政府扬歴俄徧御繁肩重著作不辍分省于相相吾里故尤悉其政适林虑有警乗其未备而弭之有诗曰林虑清固已嘉其有为而诗不苟作也时方急贤召入尹京刃甫发硎复拜左丞出镇大名寻拜御史中丞召归皇上以羣丑未殄将帅翫缩非声实素孚健有力者巡行督治未易即工诏分台率僚属事赏罚兴除俾専处决其任重矣客陈君彦博辑谊叔诗二百七十余首请序其端卧病寒斋因得尽读皆有关于世教而无苟作也诗言志尔斯行可以言志矣昔元结作舂陵行兼贼退后示官吏二首老杜谓今盗贼未息知民疾苦若得结辈十数公落落然参错天下为邦伯万物吐气天下少安可待矣不意复见比兴体制今谊叔为宰执天下皆在钧陶中岂特邦伯而已哉他日事业将百舂陵见之歌颂者又将鸣邦家之盛不但言志而已也是为序

　　宋显夫文集序

　　予卧病田庐有禁近之召迫命就道惶汗无措而复窃自喜幸故人宋君显夫实直学士协恭侍从自公论文亦一乐也比予入京而显夫卒矣予病亟归不得省其孤承诏复来显夫已赠国子祭酒谥文清思而不可见惜哉孤吁奉燕石集拜且泣曰此先子所遗兄彍编次者也世父至治集公实序之敢援例以请予序诚夫文不一纪又序其弟人之生世其可悲也夫昔显夫兄弟入京首与予同游尽眂予所著睽离有作必寄故知其长蚤且悉也及阅显夫藳则未相识时歌诗已尝及予重以三十年分谊之笃序可辞乎国家设贡举陶天下以经术余三十年文当日益昌而名能着见者何其指之不多屈也积储之不厚也造诣之不逺也取而随竭发而自柅拘拘规仿而伥伥乎所适者欲昌得乎惟其有所本也有所叅也该洽沈潜心有所得济以定力而熟之则于辞也决渊渟而灌沟浍策坚良而走康庄庶乎其达矣显夫登甲子科考其作未有贡举前已汨汨矣视诱利禄而重失得忽于播而急于获者不有间乎人知其才而不究其积储造诣之有素也不竭不柅而又有进焉故予序其集而原其得俾后之观者有激焉集凡若干卷文若诗乐府若干首自名燕石然世皆信其为玉也彍由奉礼郎为丞相东曹掾彚从父之文不使遗逸不愧显夫之于诚夫矣吁甫襄事即谋刻父文宋之后其亦昌矣哉

　　文过集序

　　丁丑分省予以五月二日发京师八日达上京大臣日侍帷幄时陪论奏退则入省治常事军国几务一决于中而京师留省百事所萃必疑不决暨须上闻者始咨报故分省簿书常简参议左右曹非有疑禀不至都堂日长吏退恒兀兀独坐间得朋游歌诗率尔赓和心有感触亦形咏歌乗兴有一二十首而无心营度一字亦复动涉旬日七月十七日奏归日定有司次第治行予亦谕僮仆槖衣以俟诸生李冕掇拾缪作得百二十首予视叹曰夫士之穷者乃工于诗予窃禄逾涯人不谓穷也谓予不穷则昔人以道不行为穷方今玄象示儆獠夷弄兵浙人号饥中州告水官瘝民疲财瘅粟耗而予腼颜执政道果行乎悲夫予盖穷者也穷者诗宜工而复不工何哉彼之穷敛其心力一寓于诗予之穷虽疲精竭神于所当为而识浅才劣卒不能为至于词章小技亦遂俱废彼之穷犹有诗予之穷并诗而无有而不工犹无也予其穷之尤者乎而不工之语时托箴讽滕口譊譊者又小人之文过也因题文过集以识予过因以见小人之志又有不在于诗者焉

　　圭塘小藳卷五

　　●钦定四库全书

　　圭塘小藳卷六

　　（元）许有壬 撰

　　○记

　　懐坡楼记

　　天之笃生大才于斯世也其有意于世乎无意于世乎无意于世不生可也有意于世则亦扶植之使举其任于天者施于世则为不徒生已而乃沮遏摧轧至穷蹵顿悴不毙之而不已者其亦有意乎岂瘁其躬而欲昌其道于天下屈之今而欲信其道于后世乎不若是而其道不昌不信乎惟其瘁之而后益昌屈之而后益信则吾一身有所不恤矣一身之不幸天下之幸也一时之不幸后世之幸也至于山川草木亦与有幸焉贤者之所至山若封而髙水若浚而深景星庆云之所烛春阳谷风之所及凡衣被其精光和气者莫不孕秀发竒呈芳吐华以自异于寻常草木也况人之得于观感者乎苏文忠公文章在天地间后世学者无所容喙尚论其平生忠义而迹其出处有不能不为之浩叹者焉进尽忠论秪以贾杭之悴咏歌庸言乃以媒黄之贬翰林骎骎乎用复出定州又两入而出则惠州儋耳之谪遂终身矣其在朝廷始终不七八年倅守郡者十四年居贬所在道路者十二年台狱之危殆如朝露夜碇涨海身厌毒疠所以摧轧者可谓极矣其自黄移汝也访黄门公于筠道兴国访太守杨元素谒李仲览识岁月于壁宿石田驿南野人舎有诗仲览力学精修登元丰八年进士第筑懐坡阁里社旁干道间端尹王十朋作懐坡诗淳熈间郡守林仁厚始刻公诗若十朋诸诗于石置百迭楼下阁与楼废石刻故在至元三年岁丁丑庐陵夏日孜为录事访阁遗趾沦为民居请复于郡郡守佐贤从之直郡东富川门外作楼三间仍榜懐坡面势之胜三则阻湖而环之皆山后抵于西万屋栉比竒峰迭嶂之错峙琳宫梵宇之暎带湖近而潴水逺而逝者莫不洞见经始戊寅十月落以明年四月广堤而基固之以甓又为护堤植柳百株更阁曰楼犹昔百迭之意也夏君起家进士学道爱人非事土木务游观者也懐公而有所兴起焉昔公莅止才七日风声所被若歴年之浃洽所见杨元素李仲览一二人而一郡之人均淑于今日遂使兴国山川草木并闻于天下不泯于后世则黄五年惠儋六七年道路之所及忠义之所化光华之所贲至于今而未息者可胜纪哉所谓瘁其躬而昌于天下屈于今而信于后世者其益信矣窃尝妄意公作韩文公碑盖亦以自道也其言所能者天所不能者人则文公之迹与公又大有相类者然文公自潮阳归不出朝廷而卒于家公则间闗万死而幸得归常席未暖而病遂不起此则又有甚于文公焉而其昌于天下信于后世者则二公等也夏君请记为述其槩俾郡之士皆有所兴起焉若仲览者将辈出矣登斯楼者勿徒为游观而已也

　　雪斋书院记

　　天地淳浑朴厚之气锺于北自颢穹生民偫而未泄一旦若再开辟与物为春我国家龙兴适丁其会焉天佑下民作之君作之师君以治之师以教之世袒皇帝以大圣之资膺君师之任德业之盛固由天纵亦惟一时命世大才相与扶植斯道有以继天立极也斯道也何道也根于降衷见于实践传之而济斯民者也三代而下道有晦明而其明也其本于经乎金源氏之有中土虽以科举取士名尚儒治不过场屋文字而道之大者葢漠如也天相斯文新安朱夫子出性理之学遂集大成宇宙破裂南北不通中原学者不知有所谓四书也宋行人有箧至燕者时有馆伴使得之乃不以公于世时出一论闻者竦异讶其有得也皇元启运道复隆古倡而鸣者则有雪斋姚公焉至大间先生之侄牧闇为翰林承旨实握文柄家学益明孙堉由世赏践歴有声今吏部侍郎昔守吾郡一日请曰子尝长翰林实今太史吾祖之茔牧闇已铭之矣书院尚未有记子其勿辞夫以牧闇之笔犹子之于诸父公之德业精核详尽尚何庸赘而书院之纪时未及也辞不获为书其槩公讳枢字公茂营州柳城人后迁洛阳考讳仲宏赠太师仪同三司追封鲁国公谥惠靖子炜故荣禄大夫陜西等处行中书省平章政事赠推忠秉德佐治功臣光禄大夫河南江北等处行中书省平章政事柱国追封鲁国公谥文忠侄燧是为牧闇炖佥江西湖东道提刑按察司事公幼笃孝敬长力于学天赋既髙济以实力故其成也大太宗择笔且齐教汉语文字俾杨中书惟中监督公往依焉与偕北觐时龙庭无汉人士夫上喜其来甚重之乙未诏二太子南征俾公从杨中书即军中求儒道医卜人拔德安得江汉先生赵复仁甫与之言信竒士出所为文数十篇以九族殚残不欲北留帐中一夕惟寝衣存求至水裔欲投溺而未入也公晓以徒死无益遂还尽出程朱性理之书付公公得之躬行实践发明授徒北方经学盖自兹始伊啰斡齐行台于燕诸侯竞掊克入媚以公为郎中必分及之一切拒絶携家来辉垦荒粪田诛茅为堂置私庙奉祠四世中堂龛鲁司寇容傍垂周程张邵司马六君子象读书其间衣冠荘肃以道学自鸣汲汲以化民成俗为心板小学论孟或问家礼俾杨中书板四书田尚书板诗折衷易程传书蔡传春秋胡传又以小学流布未广教弟子杨古为沈氏活板与近思録东莱经史论说诸书散之四方时鲁斋许公在魏公过魏与窦汉卿相聚茅斋鲁斋听公言议正粹遂造苏门尽録是数书以归谓其徒曰曩所授皆非今始闻进学之序必欲相从当尽弃前习以从事于小学四书为进德基不然当求他师众皆曰惟先生命鲁斋尽室来辉相依以居卒为大儒牧闇铭谓公所梯接云世祖在濳邸岁庚戌遣平章赵璧来征既至大喜时召与公语公见上可大有为乃尽平生所学为千百言首以二帝三王为学之本为治之序与治国平天下之大经彚为八目次及救时之弊为三十条疏施张之方其下本末兼该细大不遗上竒其才由是动必见询且使授太子经日以三纲五常先哲格言熏陶德性壬子受命征大理至察逊诺尔夜宴羣下公陈宋祖遣曹彬取南唐敕无效潘美伐蜀嗜杀及克金陵未尝戮一人明日早行上据鞍呼曰汝昨夕言吾能为之公贺曰生民之幸有国之福也师及城饬公尽裂槖帛为帜书止杀之令其民父子完保军士无一人敢取一钱者上驻六盘公疾居闗中教使劝农身至八州诸县谕上重农之旨凡今闗中桑成列者皆所训植公言在太宗世诏孔子五十一代孙元措仍袭封衍圣公曲阜有太常雅乐命东平守臣辇其歌工舞郎与乐色爼豆祭服至日月山上亲临观又言臣宣抚东平闵先圣大贤之后诗书不通义理不究与凡庻等版洛士杨庸选孔颜孟三族诸孙俊秀者授之经而学夫礼盍真授庸教官以成国家育才待聘风动四方之美又详议王镛练习故实宜令提举礼乐庻岁久不致崩壊皆从之上尝令公料李坛之反公对曰使坛乗吾北征留濒海捣燕闭闗居庸惶骇人心为上策与宋连和负固持久令数扰边使吾罢于奔救为中策如出兵济南待山东诸侯应援此成擒尔上曰贼将何出对曰出下策后如其料王文统伏诛西域人羣言回回维时盗国钱未若秀才敢为反逆上曰在昔濳藩商订天下人物姚公茂言王文统学术不纯他日必反秀才岂尽皆斯人襄阳下议大举公奏如求大将非同知枢密院事巴延不可及巴延陛辞勑逆战者如军律余止杀掠古之善取江南者惟曹彬一人汝能不杀是亦一彬此皆公自濳邸时有以启沃而简在帝心也既济江公又言由陛下降不杀之诏兵不踰时降城三十户踰百万自古平南未有若此之神捷者然自夏徂秋一城一不降降城四壁外县邑丘墟旷土无民国将安用比闻扬州焦山淮安人殊死战我虽克胜所伤亦多宋之不能为国审矣而临安未肯轻下盖惧吾止杀之情不坚诈其来耳宜遣官专辅巴延宣布止杀之诏有犯令者必诛无赦上皆从之公自召居左右不去侧者二十年中统元年拜东平宣抚使明年拜太子太师辞不受改大司农四年拜中书左丞至元五年出佥河南行省十年拜昭文馆大学士详定礼仪事十三年拜翰林学士承旨十七年薨于京师寿七十八岁士大夫哭祭如失亲戚葬辉州菊山之阳成宗朝加赠嘉猷程世旧学功臣太师开府仪同三司追封鲁国公谥文献至正七年监察御史言雪斋姚先生当世祖龙濳之时首陈二帝三王之道佐立万世无疆之基所以阐明道学其功大矣圣朝以鲁斋许文正公从祀孔庙覃懐又立书院先生首倡道学辉州讲道之地宜立书院设山长以淑诸人庙堂韪之今教养不弛堉经葺惟谨公事业满天下牧闇之铭备矣而大节在首倡经学阐明斯道记立书院故凡有闗于斯道者尤致详焉世言儒者不知兵盖兵在择将若淮安王平宋之功跨轶今古公之荐也将贵料敌若公之料李坛古名将不是过受命征大理首陈曹彬不杀至下临安始终此论开屯淮蜀劝农闗中固已合幅员而混于一矣某因记书院而窃有感于今者故虽牧闇已书而复及之非赘也是皆开国大功源于道学而其流发见之尤较著者也诚以斯道之明君臣端拱而天地位焉万物育焉一指顾之顷尔士子之学于斯者一诵是记知公事业之大必推其所以致此者则其为学也至矣道学岂空言而已哉

　　鲁斋书院记

　　至正乙酉江西湖东道肃政亷访使李守仁言魏国文正公鲁斋许先生为我元儒宗从祀孔子庙庭而覃懐先生之乡大德间乡人王纪作祠庙学西偏卑隘弗称昔濂溪为南昌丞宗濂恢设况道州其乡乎覃懐犹道州也故中书听永额为书院校职屡吏祠则仍旧岁久且压守臣尝请郡巽隅地构筑未报冝亟作以副书院名是牍上报可之符始下先生孙今河南道肃政亷访使从宣入其宅地爽垲夷旷过请地判官冯祺经始石国英代之同知李守敬辈一乃心力市材庀徒成祠而举迁马前为两序后为讲堂东西有斋峙以重门缭以周垣西偏作屋以居校职神居有严讲授有地书院之名实副矣伻来属记有壬昔长中书左右司陪先生子右辖公师敬时闻过庭余论且读遗书亦私淑者也义不敢辞夫道统在天地间由开辟迄今日未尝一日断絶明晦有时尔接而明之其人乎孟子谓五百年必有王者兴其间必有名世者亦举其槩尔孟子后千四百年始得二程夫子天佑我元俾道统之传亟有所属朱子卒才八年而先生际兴王之昌运得正学之真传接道统以淑来世任斯道以觉斯民非天意有属而能然乎举而措诸事业若时务五事其槩也呜呼中统至元之盛有隆古之所不及而有志之士窃有感焉者何哉孟子距杨墨韩子谓功不在禹下程子兴起斯文其要在辨异端辟邪说先生之立朝也当艮始万物之际二始以理万事端本以畅百支则其时也乃有申韩邪说杂骛于中其言甘而易入其功卑而易者举世伥伥以为开物成务如斯而已当时辞而辟之者其有所自也卒之正言以验正道以明使踵之者知其不容于正途惩塞其将来盖攘斥之功出于平居讲明圣学辨别邪说之有素也其有功于世大矣世徒知道统之有在而不知所以羽翼夫道统者又有在焉至大庚戌集贤大学士姚公燧作祠堂记犹以未升从祀天靳筑室为言皇庆癸丑始从西台侍御史赵世延请暨宋九儒升从祀建书院京兆记则翰林学士承旨程公巨夫笔也元统乙亥皇上勑翰林学士欧阳玄为神道碑与夫制诰赞诔记铭推明道统之所在者至矣有壬晚学謏闻无所容喙矣窃惟先生之道在人心夫何逺迩之有间天下从祀感触之机大矣懐之人固囿其中而犹屑屑乡里者岂不以乡里视天下其感触之机又有捷于枹鼔者焉王烈居乡争田者望庐而反阳城居晋鄙熏其德而善良几千人况道德度越二人者乎懐之士过先生之祠有不惕然而兴者乎昔先生之教育懐孟也制词有曰再令董子帷前有传受之弟子王通门下皆经济之名臣有壬于懐之士有望焉

　　冯氏书堂记

　　君子为善穷则独达则兼独若隘不得已也兼则同于人圣人之心也地有不同亦安所遇尔士有不至于穷而亦未至于达者其在二者之间乎善足及人而心足自惬抑亦愈于独善也孟子曰分人以财谓之惠教人以善谓之忠夫分人以财有时而匮则亦小惠尔教人以善利益无穷岂解衣推食所能彷佛万一哉许下冯梦周士可买书千卷构堂蓄之以待里之不能有书者为之约曰凡假者恣所取记其名若书目读竟则归而销其籍损者不责偿不归者遂与之以激其后缺者随补之士可之言曰梦周幼失怙育于兄早从铅椠就令自力于学而迫贫禄仕沐暇不可解也兹欲惩吾盲而欲人之察秋毫也惩吾瞶而欲人之闻蚁斗也有不教之恐里之不悉而约之或渝也嗟夫事有用力小而及人大者人每委于不知而知者安于不为士可此举可谓忠矣其及人之善庸有既乎昔王充阅市遂通众流李邕假直秘书而为名家古人困于无书而自力如此岂有具而置之者邪士生非通都大邑富者书不皆有况贫者乎美质在所不乏坐是困厄在士可里者何其幸欤且假粟帛者既靡敝矣营而归之劳且费也书则不然浅则撷其华以为文章深而酌其源以蓄道德举其帙而归之固无恙也里之士岂有惮而不假者乎士可歴官八品辟湖广省掾它日位通显其为善不又有大于是者乎兄士启今湖南宣慰副使观其志母圹述家谱人可知己他日里之士焰焰辈出不愧二难其亦知所自乎

　　圭塘小藳卷六

　　●钦定四库全书

　　圭塘小藳卷七

　　（元）许有壬 撰

　　○记

　　彰德路创建鲸背桥记

　　圣朝既平宋经画遐迩大都小邑枝疏脉贯际天所覆犹身焉政令之宣布商旅之通迁水浮陆驰舟格梁济荒陬僻壤无逺不达犹气血周流百骸用康一或壅塞则身为之病矣故桥梁若道路路若府州县皆专官董之岁时巡行而察其废修此朝廷着令示为政之先务也彰德实古相河亶甲所居禹贡冀州之域也世有废兴邑有改徙而山川之流峙形势之雄伟津涂之要冲有不得而变者焉我朝为路路则今制而名则昉自石晋宋若金皆因之郡直孔道驿传屝屡歴涉尤剧郡北四里洹水所经夏秋受西山万壑之流奔横駃悍灭防啮涘荡然四溢官舟济人而要需阻尼上曝下淖负挈奔渡挤排蹴蹋■〈奭斗〉漏中流惴惴及溺水涸作桥因肆掊敛聚良用恶薄覆弱指行者杌陧莫不股栗岁一修拆民大有输缔构之用百才一二蠧财病民不知其几年矣西域荀公凯霖尝监安阳县位卑力小有志未就余待罪中书适赴调京师尝语及是慨然曰使不武长郡必作石桥余既纵臾之且语之曰果成予为若记俄升路达噜噶齐至元二年岁丙子春莅事首号于庭曰洹桥病民耄倪具知为永逸计非石不可且尝请诸冬官冬官可之总管冯公思温继至而同知阿拉克判官穆尔展暨幕属诸君莫不协恭赞画乃相旧渡沙深水阔抵难为植疏凿引水人用重劳东一里水硙废渠土性坚良面势惟允基是缔构事半功倍相距几举武后先几年莫有迹者目力一及若发蔀物出莫不跃然以喜地为天寜寺业世不可牟也乃召其徒以其法语之曰佛以慈航济渡故凡世之弘益于人者多若辈为之且闻有所谓八福田者若桥梁居其一焉则是役也若辈宜为之况而地乎惟其力之有不及也其亦难强于而哉诚捐此地吾有司自为之福田利益其亦肇基于若乎师徒闻之聚而谋曰是诚吾徒之当为而不能为有为者出尺寸地尚可靳乎相与署劵入官约又不畔既得地以府帑赢息募工购财惟石之用以尺计者数余二万攻琢输挽费劳实繁得石水冶近而易致盖昔产地也甓灰铁铤靡不具集安阳县尹赵时敏实集其材复董其役恪其朝夕用底于成经始丁丑二月凡四阅月而建其堤未广而浅未浚卑未陻而防未坚者明年夏始克讫功其长亘十五寻碇基于渊两端磩岸中作三墩析水为四而鋭刄其西以劈水怒四环顺列一脊穹起植栏两翼其广可以行四车凡材假于民直有未归者冯公入为刑部侍郎总管杜公德逺适来乃共发帑悉酬之予得请归二公率其属请曰桥之成国家之福民庻之力而适归而身履之昔之言今其酬哉予亦昔之冬履危而夏冒险者也纪功示后记宜为也况有言可食乎天下之事成于有志一僧孑然而出储无宿舂植一标于荆蓁瓦砾之场而万间金碧不日突起矣天下之桥以雄伟名者多其徒为之孰有儋天子之爵操得致之柄而反不彼若哉愚者不能黠者不为也其或励志率作而同僚嫉之上官搤之自非先之以定见守之以定力奋不顾流议而勇于必为者鲜有济焉初是役之兴有言韩忠献三守相凡渠水之利莫不修复使桥可作则必先矣盖不可作也殊不知古人盖亦有不及为而后人为之者未闻古人事事尽为而后人无一可为者也昔杜预起洛河桥于富平津众论以为殷周所都经圣贤不作者必不可作故也预曰昔造舟为梁则河桥之谓也遂作桥成则知古人之立事亦未免哗于浮议而成于定力也噫作者之难若是俾其功勿壊而施于无穷则有望于继者焉既为记之又采舆人之謡为之颂曰
　　洹水浟浟载伏载流始于滥觞俄而胜舟胡为悍肆奔腾喧豗扬为惊涛激于堆埼伻驰孔殷商途攸出乗危将坠济险虑覆岁狃日偷安斯匪今孰急其病而疚其心岂无徒杠亦有舆梁朘民之膏视为故常膏朘靡恤事功奚益枯株槁壊载胥及溺乃有长人职思其忠心匪石转询谋复同浮言譊譊谓古有贤而不此作岂昧于前我不尔咎尔亦匪诬我病诚切孰兴孰除千夫运斤山石为竭曾不逾时横空嶻嶭鳞集栉比坚犹累玉蜿蜿龙卧岧嶤云矗昔也江海今而堂闺伛偻络绎昼提夜携凡今之人盍究所适旦播未周夕求其实有为逺虑人即迂之惟畧近效久大可期继今有位勿怠其成水厌横流岸虞善崩洹水浟浟颂声洋洋百世而下于戏不忘

　　陕西行中书省题名记

　　至正丙戌冬陕西行中书省平章政事哈喇公合其寮寀移书有壬曰吾省据要重以控西北南三陲者八十五年矣昔保厘长贰若廉希宪商挺萨达克齐辈皆蔚为名臣而无托以征及今亟求已不可得乃断自后至元元年得若干员刻之石识往行朂后继敢以属子有壬惟陜西当天下一面名虽数更地之雄剧则古今不异也我元天造立宣抚司以养以治中统三年始立陜西四川行中书省至元二十三年朝议分省四川咨答转滞改陕西行省而四川自为省矣中更王相府宣慰司者一尚书省者二寻复其旧此其大较也世皇宏规逺模立中书省总于中分省厘于外行省遵成宪以治所属决大狱质疑事皆中书报可而后行则为行省若甚易者然地之所直有险易则任之所寄有重轻矣秦地形胜之雄建瓴东夏分镇夹辅宗子维城臣工旬宣实任其重中统初廉希宪为宣抚商挺副之同寅行省事治难为易继以赛音迪延齐之贤山川之险适足以固吾之国故地之险夷视人愚哲朝廷慎简宜何如哉则是保厘长贰之善可为法恶可为戒者此不容泯此所以有待于题名俾后世得以指议也国家百年来法令明备遵之者福戾之者罚若殛随所戾而至孰敢不畏然人情有玩于法狃于习而不知畏者于是法有所不行矣而其本然之善则未尝泯可触之机则未尝息题名一刻俾一见之顷知某之为善使人歆慕若是我独不能效之耶某之为恶使人嗤唾若是我独不能戒之耶用是为政岂特为法之一助而弭恶迁善盖有出于法之外者焉尚论古之人由周而来着绩新土者轨躅相接逖听风声皆吾师也若夫德于人而未忘迹于事而未熄率尔踵武其文正乎平章而暨诸公竭诚踵武罔俾专美矣斯石之刻又与人为善于无穷焉后之来者知其名之必列于斯也可不畏乎虚其石以待之

　　晋寜路乡贤祠堂记

　　治民有政化民有礼政虽不可弛圣人不急也礼则不待亲炙而有得于私淑者已惟其不得于亲炙也世之君子汲汲有事于前修往行者所以寓淑人之机焉古乡先生没而祭于社乡先生之德乡人心悦而诚服者其秩于祭宜哉世逺礼坠着于令有不举者况咸秩无文乎然其废举亦视所遇何如人尔乡饮酒礼主人就先生而谋宾介主人谓诸侯之卿大夫先生谓致仕老于乡里而教者大夫则就而谋之又卿大夫饮国中贤者诸侯卿大夫犹能致礼于乡贤之生者天子牧守独不能致礼于乡贤之没者乎祭于社之制不可考附庙学作屋而祭之者则间有之矣晋寜在河东为古今名郡庙学罹地震仆而复建讲堂西四贤堂故基独芜薉不治今总管仇侯理焚举坠劭农敦学岁复告丰治捷桴鼓顾瞻隙地慨然捐俸金倡属而复为堂焉经始至正二年孟春迄功二月乃取隋文中子而下凡若干人设主以祭前国子司业王君走书京师请记于愚愚惟万物并育而不相害道并行而不相悖物之所以育者道也道之所以行者人也道之统在圣而其寄在贤或晦或明或絶或续有不得而殚论者大抵先王承天之道所以维人纪于万世者礼而已矣礼之目有五而祭统乎吉然而公于天下者先圣先师是也有尊于一乡者各贤其贤祀于其地者是也公于天下者以其道被于天下也尊于一乡者道之所著莫先于乡而乡人之所感视众人为尤易由是而国而天下矣王豹处淇而河西善讴绵驹处于髙唐而齐石善歌曲艺且然而况为圣人之学者乎晋当变风变雅之余有忧深思逺之意俗美且厚人生其间虽德之大小不同而位之显晦亦异要其所至有足以任斯道之寄者若隋文中子唐裴文忠公宋司马文正公其出处勲德为如何他如裴弘中赵元振之相业阳元宗司空表圣之节操赵伯循孙明复之经术与夫金源百年以迄我朝其行足以范世而轨俗其风足以亷顽而立懦其学足以垂后而淑人不待亲炙而有得者多矣乡先生之功不亦大乎生为晋人没为晋神其秩于祭宜也然其中有从祀孔庙而又班之斯堂何哉从祀公于天下者也斯堂专于一乡者也使熏德而善良者益寓其没世不忘之思非黩也昔魏杜畿为河东太守开置学官执经教授郡中化之以多儒闻其功不在蜀文翁闽常衮下而未闻有祠今举而祀之可也夫以陶唐之故墟际皇元之嘉会魁竒材德之生盖鼎鼎也明其晦续其絶廓圣人之学而任斯道之寄者岂无其人又有嗣而秩之者已侯燕人名济字度化民有礼其杜畿之流乎司业名士元字善甫则郡人也

　　龙德宫记

　　天水云涸金源告竭天一之真肧浑朔方混为庆元流泽万世我太祖圣武皇帝盛德启运为民立极维时佐命皆不世出之才足以辅成大业而上圣识虑超越规摹弘逺维绩易凝惟道务至非博大至人曷赞元化闻寜海昆仑山丘公其人也遣近臣刘仲禄自奈蛮国即其地征之公知天命之不可违化机之不可失絶宋金使币幡然应诏跋涉数万里见上于西域雪山帐殿言修身治国抚民止杀之道大契天心东归居燕之太极宫后因其号易名大长春宫赐冠服金印掌全真大教是为长春真人全真者恬澹无为全其本真其学倡于其师重阳真君至是玄风播而道化行徒众盛而宫观兴矣长春法系之弟曰太古真人郝公太古传盘山真人王公岁乙未长春以汴之重阳观实真君升举之地命盘山入汴主之肇建大朝元宫构筑规制之大甲江北诸宫观丞相史公以龙德亦古名地请盘山并主之构殿熈春阁基之前扁无极以奉三清与朝元遂为宗属龙德宋同乐园道君既禅之所居地直干位故为是名有十洲三岛亭台楼观极土木之侈居无何而北矣宋南渡为道宫驯至今日文醇德懿知常翊教大真人姬公既袭教积俭储赢以待后用至元丙子虚玄应物通真道人李公命宫主髙志和陈道祥即熈春阁基建通明殿以奉昊天上帝营东西庑以庇其徒貤至崇玄诚德洞阳真人徐公泰定虚白文逸明德真人司公俱以善继见称八传而至通玄文德虚逸真人王公公名德衡天均其自号也述事尤力阙者备之敝者新之秩秩就绪矣爰自乙未构筑丙子增建且百二十年或剏或葺厥惟艰哉天均念祖师经始之难前辈继承之勤不勒之石曷畅玄风曷永教事命提点陈道新状其故絶河来请有壬惟老子著书五千余言道德之意后之绌之者甚也谓五经不如其约者亦非也苏黄门谓天下无二道所以治人则异圣人中心行道不毁世法然后可耳盖言君臣父子之间非礼法则乱木食涧饮心存至道以之治世则不可也坡公见其经解有言使战国有此书则孔老为一不惟不绌而深有取焉盖公言治道贵清静本老子之旨也汉文景而后为治者多宗之所以绌之者以其独善而不兼也若长春之遇太祖言修身治国抚民止杀由身而国知所本矣当草昧用武视民草芥之时而以抚民止杀为先其为兼也不亦大乎其有得于以道佐人主律兵不祥之旨哉易曰天地之大德曰生孟子曰天下定于一不嗜杀人者能一之长春之言又有契焉坡公所谓孔老为一者非牵合也即其书究之太平经曰上士学道辅佐帝王辅佐帝王舎长春之言皆去道矣某因是宫道君之居而有稽焉宋自太宗建太平上清太一宫祥符穷极土木崇观间道经设博士跻史汉列传之次崇奉之道可谓极矣而其效漠然者非道之过不知道之过也我太祖皇帝用长春之言开万亿年太平之基此其所以为道也既为叙次其师先之槩终以道之大者使学道之徒知道之在此而不在彼嗣者知所以教不徒构筑像事而已焉则祖师之道不失其传矣

　　上清储祥宫记

　　胜国之崇事玄教也导原于端拱懐襄于祥符崇政土木之迹可征焉汴朝元宫通玄文德虚逸真人天均王公属记上清储祥宫屡伻不倦乃征其迹而叙之宫始太宗作于朝阳门外不五十年而火以其地为禁军营监察御史里行包拯上疏请勿修故也又三十七年复事修建歴十三年而后成盖元佑六年也翰林学士承旨苏公作碑未几诬以失实毁之令蔡京别撰金源氏复葺翰林侍讲学士赵秉文有文岁壬辰天兵下汴宫观仅存师徒解散时全真之教方兴长春丘公起海濵至西域见太祖皇帝论至道以修身治国抚民止杀为对上大悦命史録之长春法系之弟为太古郝公太古传栖云王公长春以汴重阳观故基实主教重阳真君升化之地命栖云主之营建几三十年是为朝元宫丞相史公复请兼主太一上清龙德诸宫观事惟上清为潦水所圮规制宏阔力不能复命巨提点者购地于惠和坊为亩六十撤故宫材崇三清之殿于前次列真之宇于后神门坛壝左右云堂四周接屋余百楹虽非其地而名不泯也泰定三年虚白文逸明德真人天游孙公以故宫之基石刻故在不可终废命提点纯素清逸大师黄道真从事修复道真殚力承命遂成三殿尊玄元圣像于前奉栖云祖师于后翼以斋序缭以周垣庖廥场圃所资悉备视旧规虽有径庭而存古修废功亦懋哉愚尝记龙德宫言道之在此而不在彼者悉矣兹因天均之请推太宗之初意且读苏蔡之文而重有感焉太宗意在清静无扰读道德经慕其所趣诏近臣曰虚静致治老氏之深旨也无为之道当力行之斯言果践其有契于老氏之旨矣苏公谓道家者流本黄老以清静无为为宗以虚明应物为用以慈俭不争为行秦汉以来始用方士言飞仙变化之术丹药小技皆归于道然黄老之道本也方士之言末也修其本而末自应可谓尽善尽美矣京之言则谓宫在国东为震为春为仁于应为子孙太宗作宫子孙众多笃生真宗受封国者八王火于仁宗再造于神宗亦子孙众多受封国者九王盖因方士言宫之所在为国家子孙之地故太宗神宗多男火于庆厯不事修复故仁宗卒以无子京虽不讼言之而其意实在是也斯言不几于法巫医史之说乎即二文之去取有以见宋之不能国也尝论宋三百年道学之明家法之正人才之多文物之盛三代而下无与伦匹至于崇玄虚攻土木不能无议焉是宫丁世变之后继其教者易地作新且复其旧天均增其未完葺其已敝不烦县官服勤致用可谓能已后之嗣者尚泝老氏之旨以继列师之志则玄教不患不兴玄教兴则祠宇不患不复是为记

　　归来亭记

　　南湖书院山长黄葵景阳奉考若妣志铭请曰葵上世豫章丰城人禄迫养不敢择间闗奉二亲走冷职而后不一纪皆弃葵以逝伤哉乎贫而不能从先茔也欲有待而恐后之不可知也得地武陵新安原吾先子塟焉吾母祔焉地若无悔惟狐死丘首用戚戚不自安作庐墓左扁曰归来庻几见吾亲而致吾区区之心也久于亭而可训诸后者子其哀之予不幸为永感人而重有感于景阳也古者人始终升屋号皋某复者招虽不复不以为具礼也然一时而已斯亭之作其复之终身乎孝子不死其亲亲之出也暮则必归虽逺而异方久而歴时亦无不归也候门牵衣迎慰之乐为何如今入门而弗见也上堂又弗见也入室又弗见也望望皇皇如慕如疑未信吾亲遽逝而不归而必欲见之于斯亭也亭之构在宰木门雨露濡荣风霜变枯四时倐更景物随化触目之顷有不思其亲者乎朝而俟夕而俟歴岁时终吾身而俟僾然忾然有不见其亲者乎昔太公封营丘五世皆反塟于周士去国曰柰何去坟墓也古人重是尚已延陵季子塟于嬴博孔子乃以为合礼者礼之变也士大夫汗漫四方不羁于贫则家于仕欲有待而驯至不塟者可忍言哉景阳是举其亦合于礼之变乎或谓古不墓祭而主有家斯亭果归来乎噫精诚在天地无往不达亲于子一气耳子所在亲固在也又岂知地之异哉彼有诬兆域訹风水委亲几千百里要利于冥漠不可致诘之中而或驯至不塟者又士所不齿也考讳泳涯号厓翁以文行名妣徐有懿德景阳庐墓芝生于亭天道章矣抑孝有大者亭不与焉导丰城之庆源发厓翁之幽光不独归来是亭而肯构所在无乎不在也既为记之且为迎送曲以益其思而致其归来之至情焉其辞曰
　　翁昔来兮丰城御冷风兮息武陵桂之山兮逶迤翁乐游兮遂忘归翁飘忽兮焉往烟霞含凄兮林壑谁赏山之阿兮松如云山下有屋兮屋有人思翁音容兮在天在渊望翁轩车兮心裂目穿翁之归来兮泪柏已枯翁之不来兮俟与死俱心终古兮不死期石烂兮翁必至春方雨兮秋必霜我寤或惫分我寐不忘人生有亲分驷隙非驶比望其归兮盍慎其始

　　廖氏园亭记

　　予蚤闻渌江廖为右族莫征其实同年杨全州廷镇亦居渌相从游衡山舟中语廖始悉且谂予曰廖有奉先堂虞侍讲伯生为记而记其世彩者则吾同年欧阳侍讲原功也其园亭之胜实冠一州表其胜则有待于吾子焉予惟廷镇文轧虞欧居且与廖同里其谁宜为辞不获即耳诸廷镇者述其槩廖世积善曰应龙云祥甫国初为宜山县簿尉弃之归力于行义多子而耆年幼子兴元字晋福克世其业规郭西之山为园亭年甫四十而卒二子麟孙骥孙嗣葺有加精舎曰渌西庋书籍也亭曰青山流水之间者据其胜也曰山间四时者着其备也曰秀野者得其广也曰流觞曰梯云曰翼然者纪其用而表其髙出也泉出山峡贯其中导而为涧潴而为池花卉风物之芳润泉实为之渌之治为醴陵始邑也户繁而州居渌水之阳渌水东来环州而北西山峙其右盖一州之胜萃于西山而西山之胜萃于廖氏园亭此其大较也天下之事闻者不如见者之为详是记不几喻日以钲而或以声为日哉然未见者地也可见者理也宜山位不究施有达官不及晋福天不引年有子继志为善之征不亦显哉予因有以告二子焉园亭游息地也而精舎有书可藏修焉张弛有时我学用昌扩父祖之善而充之嗣葺之大不在兹乎园亭不葺而葺矣苟为景物役而一于游挿架观美手不一触则园亭葺而不葺矣麟孙字彦时骥孙字彦良彦时彦良其亦有起于吾言乎

　　圭塘小藳卷七

　　●钦定四库全书

　　圭塘小藳卷八

　　（元）许有壬 撰

　　○记

　　河南省左右赞治堂记

　　世皇一区宇河南地大民伙辟宣慰司于汴至元壬辰改行中书省国制中书总庻政是为都省幅员际天几务日繁相天下重地立行省而分治焉若稽古制魏晋有行台齐隋所管置外州称行台尚书省唐以诸道事繁准齐分置今行省其遗制也官有平章政事左右丞参知政事丞相则设置不常佐幕有左右司都省分为二行省则合为一设郎中员外郎都事各二员一省赞画赖焉左右司名昉乎隋唐改郎中为左右承务赵宋尤重董正六曹弥纶省闼纪纲百司举正文书之稽失非昔知台阁故事不在兹选我朝简择尤慎内外不殊由是而至执政者班班可纪河南佐幕往者不可悉考今则刑部郎中观音诺尔员外郎托音陜西省郎中赵中为郎中宣文阁鉴书博士兼经筵译文官哈喇图汴梁路治中拜特穆尔南台监察御史范勿为员外郎上都留守司都事圗们哈雅捡挍官罗吉董守成为都事朝议以用兵供亿而溢其员也其堂旧无扁都事田腹入为礼部郎中请于承旨欧阳公扁曰赞治吉走书相下请记不果作及来承乏鞅掌倥偬亦不暇作一日谒诏使汴梁府署密迩省治有间道可不往适过所谓赞治堂者憩焉吉辈请曰记久未得兹躬履其地其有时乎乃为之说曰字书训赞曰佐曰助平时之治且资佐助在今日宜何如簿领钩稽其常职也非赞也赞亦有说乎上官之曲而其直之下情之隠而其豁之刑狱之滥而其平之财粟之出而其节之逃亡未复复不遂农疆域多戍戍不知兵移病流弊萃于省垣治之不力迤逦颠危而扶而持竭诚殚智治效有不着乎且称人之美亦曰赞世盖有好谀而乐受欺者苟赞其美不救其恶治何望焉抑昔人有言上策莫如自治斯言虽为它设敢断章为诸君献惟自治而后有以赞吾之治斯不负堂扁矣

　　公生明堂记

　　彰德属州曰林俗淳讼寂号易治且山水可适髙唐孙君彻辰图由中书直省舎人来倅是州上官与其能小民安其政山水之适则未遑也州治西北有公明亭圮废已久金承安间朱黻记文石刻故在一日孙君洎其守若僚请曰亭故游息地今不能复其扁则可取然不若用其全句之该也因书公生明三字揭之州堂日视以为儆予喜为书之既又请抒其义以发其蔀请亟而切乃为之说曰公之为义大矣哉天无私覆地无私载日月无私照黄帝之治天下语其辅佐亦曰公而不阿而已周官曰以公灭私民其允懐说者谓以天下之公理灭一己之私情则令行而民莫不敬信懐服矣则是公之为用通三才而一之自天子以至于啬夫版尹不可须臾离者也人禀天地之中以生具众理应万事者心也虚灵洞彻无物不烛一蔽于私蒙昧昏错而其本然全体固自若也荀卿于是立公生明之说启人至矣盖公也者无私之谓也无私则净净则明明则如鉴照物妍媸黑白举无道形明也者公之发见者也而所谓生者谓有此公即有此明犹播种于地而必出焉以之扁堂触目儆省而又克己复礼以立其体应事接物以适其用不儌名以为公不任数以为明一毫私欲无自而入理之微地之逺莫不暸然在吾目中尚何覆暧之有哉若夫不下比以闇上不上同以疾下分争于中不以私害之荀卿所谓公士者诸君得之矣推公生明之极致尊君爱民物至而应事起而辨将不进为通士乎诸君其勉之 

　　彰德路同知林州事孙丞事去思之碑

　　士一命可行志至哉言乎夫士之仕崇卑不必校也顾所行何如耳不屑下僚谓必长而后可以行吾志亦固矣夫苟吾行是地虽贰长能尼之乎苟吾行非地虽长贰独不能尼之乎若夫挟长以陵驾其贰者固有之为之贰者亦尽其诚而已果尽其诚信及豚鱼人有不孚者乎且利人泽物君子之志好德恶仇齐民之性君子因人之性行已之志凡吾之得为者尽为之其为利泽多矣尚何崇卑之校哉彼以州县为徒劳者又不知圣人抱闗撃柝虽贱必敬之义也至正戊子秋髙唐孙君由中书直省舎人来倅林州期月而颂声作三年而一致耆老佐义杨显牛恒善軰请曰孙侯惠吾林不一即人共知者若始至谒庙学易神门植松栢甓垣墉造礼器拓门径奨励学子急先务而知所本矣农桑文具躬责其实胥隶烦扰尽汰其冗善恶有籍使人自格宻货镬叶宿弊尤剧刮而去之除李玉地虚税十五家之害实惠民局使病者得药言夏税纳府病民而听纳于州唐宋粮输运劳逺而听输于府皆实惠切民今终更去矣将刻之石以永我林民之思且知公亦嘉其善辞必不靳敢迹其实以请予衰病虽深居而吏吾父母之邦者独不置泾渭胷中邪去年麦疸秋雨复伤谷今春大饥有鬻子女不售而弃之者府始告饥法预告灾后听告饥吾府未尝告灾而檄君驰传请赈省部难之君哀诉庙堂极力营度委曲百折而后得请使它使往既局于法人复懦缩吾郡一州三县一司之民有毙而已今孙君之惠不专其州而三县一司之民举受其惠是可书而可颂也昔有在官无当时誉去后人思者况有当时誉而去后人复思者乎世之去官而诟民不已知者民非不知也感之者未至耳观林民之知孙君而又思之不能忘则世之校崇卑而诟民不已知者亦可自力矣孙君名彻彻笃字可臣读书而施于政政有可观者若是故乐为之书

　　彰德路儒学营修记

　　彰德路儒学正燕九万学録许中行贻书有壬曰九万軰非才其何以承学事主领敦劝郡大夫是赖岁丁丑秋监郡荀公以上丁祀近献官行事待次有幕而兹簿帷裀几榻之需岁假于市不干没则褫败之人用怨讟大非所以事神也乃命録事任允中董役作屋不浃日而东西建各五间祀永有次人永无挠矣明年五月又以庙门木朽不任启闭仍命任允中撤而一新书阁之攲者正之周垣之缺者完之庙宫崇严士民改观六月总管杜公始殿谒而涂塈剥落容光穿漏亟命安阳县尹赵时敏填其罅圩其坠尚惧不宻复作承尘为板凡四百方士子安昔之翫异今之厪不敢小而畧也敢请有壬闻而喜曰善有小乎襮其小不益勖其大者乎国制有司主学风纪励其怠而天下主者视如其家一敝必修一坠必举者有几蔑教典习故常身虽至而目不一顾者众矣二公之善非□□□其小矣而其大者可不勖哉诗人颂鲁僖公能修泮宫盖尝三复其辞以意逆志而窃有说焉诗曰穆穆鲁侯敬明其徳敬慎威仪维民之则又曰明明鲁侯克明其德又曰济济多士克广德心诗人因其能修泮宫而颂之不言其修而拳拳于德者其亦有深意乎敬明克明则上之人以身为教而进修之功至矣推以觉人人是效而多士则又克广是心充其所至皆去其旧染之污矣大学明德亲民之事也上之所以教下之所以学其备于是哉泮宫诸侯之学也今列郡之学是已学之学者乃学孔子者也孔子天也不可阶而升也而见诸诗书易春秋者皆学者所当致力可阶而升者也泮宫之诗明德之要其当致力之先者乎上以是为教则僖公不专美矣下以是为学非鲁之多士乎不是之求而或词华之是训功利之是趋作为以干誉缘饰以适径则虽高其闬闳广舎万间无益也相古名郡也宋则忠献韩公兴设有成金季兵毁国初兴修寻复隳圯至元六年己巳总管王遵重建继之营修者时有人焉惜其不得燕九万軰襮之也荀公名凯霖西域人杜公名德逺定兴人二公之有志于学士之归美其上可书也书颂也颂无规可乎其益勖其大者哉

　　辽山县儒学记

　　辽山县治万山中平原什一冈陵坡坂垦辟殆徧而民亦多窭以故环数百里内蒙不知学俗日以偷作县者率以供资粮屝屦为急于学校盖蔑如也延佑乙卯新河李行简来尹是县县以附郭属有事于州学营材董役李君力为居多既而慨然曰吾治虽下邑亦设学官以总乡校而使之僦民屋为苟且计是大不可于是命工求木即酝务废址构堂凡十二楹函文位中四筵秧秩师生有归人得矜式教谕冯成终征余辞记其实惟天朝龙兴列圣崇教天下郡邑莫不建学独县治之附所属者其为学则不一在江南则建设毕备越河而北附路府者且不两有而况于州乎今吾州二学乃独克备李君之力可知已遂呼其民而语之曰人之所以异于禽兽者以其有礼义也礼义根于心非外至也特不知学则物欲得以蔽之矣且人之于礼义犹饥之于食寒之于衣虽有智者能饥不食寒不衣乎饥寒切身必汲汲乎求其所以御之者固无待于劝之也于礼义而不知求是犹甘饥寒而死不求所以御之也朝廷崇学校设教官劝人以无待人劝者何哉诚不忍见其甘饥寒而死强聒劝其所以御之者此圣人之仁也闽蜀蛮徼一变为华辽故中土人性亦犹昔也顾乃抗倥侗而走颛蒙者盖以无启之者也今而邑长推上意建学以居尔教官奉常职执经以淑尔其忍闽蜀之不若耶闻吾言必奋然有以自力矣若夫视学校为干禄地修天爵以要人爵则非吾之所望也学也禄在其中有不期然而然者第黾勉进德已自有以处之矣呜呼尚监兹哉

　　圭塘小藳卷八

　　●钦定四库全书

　　圭塘小藳卷九

　　（元）许有壬 撰

　　○碑志

　　勑赐推诚宣力定逺佐运功臣太师开府仪同三司上柱国曹南忠宣王神道碑铭【并序】

　　曹南忠宣王薨六十年若乃祖乃父丰功髙烈墓道之石咸未有纪至元六年岁在庚辰十二月己亥中书右丞相臣托克托左丞相臣特穆尔布哈等以闻勑中书参知政事臣有壬为铭翰林学士承旨臣库库为书翰林学士臣玄篆其额臣有壬承命兢惕而窃又自幸皇帝不以臣庸劣俾参台司而王之子臣托欢实平章政事世讲义笃当悉其世家饬其未至以章视来世矧威命有赫其敢以弱陋辞王讳阿喽罕蒙古扎拉尔氏祖讳博绰赠定威佐运功臣光禄大夫司徒上柱国追封曹南王谥忠定父讳伊埒肯赠忠宣静逺佐运功臣金紫光禄大夫中书右丞相上柱国追封曹南王谥桓毅祖妣塔本妣黙埒俱追封曹南王夫人忠定幼宿卫太祖皇帝服弓矢割烹征屡有功竟死于战桓毅嗣宿卫事雅尔坚太子从库克楚瑚土克图太子伐金遂侵宋以功升万户寻以天下马步禁军都元帅副大将察罕征讨察罕没遂代之统大军攻淮东西诸城至广陵战没王嗣职统其军己未从世祖皇帝渡江破宋师隆兴北山还上都赐黄金五十两中统初诏将所部讨阿拉克岱尔珲塔噶追至河西有功二年从征额哷布格赐金箙一文缯九三年从宋王哈必齐讨李坛贼搤老僧口日夜搏战走之夺其辎重进拔济南赐金鞍文锦各一黄金如上都数四年春赐虎符银章至元四年有事襄阳走宋师安阳滩赐白金衣物五年大军围襄樊分戍百丈山以掎宋师战屡捷十年拔襄樊十一年畧地郢复夺郢州南门堡视地势可达战舰于江遣色哷黙白大将自沙芜口入江取鄂州泝江陵复遵陆畧地至镇江十二年擢昭毅大将军仍蒙古军马上万户权行中书省事驻建康与右丞相巴延参政董文炳为三道水陆分进期集临安王以右军取道独松闗破东坝砦至护牙山遇宋师手斩其将杜总管获甲盾数百入溧阳界复值宋师斩骑将二人禽裨将祝亮等四十二人斩首三千级进拔溧阳获首虏七千战章步桥斩其将吴奉使斩首三千级进攻建平破之斩吴许两总制拔广德西安长兴攻独松闗禽谷总制至柏市禽其将张八斩首二千级进中奉大夫行中书省参知政事十三年三军会临安宋亡九月徇浙东未下郡邑所至纳欵降赵提刑等五百余人追宋宗室秀王与择于闽至福安转战四十余里杀其步帅观察使李世达于阵俘与择及其子弟监军赵由■〈忄葛〉防御使林德获印章五器仗万计安抚使王吉等皆望风降偏师入兴化禽宋相陈文龙招降宋官二百余人淮兵三千人江南平十二月以行中书省参知政事行江束道宣慰使十四年入觐进资善大夫行中书省左丞仍宣慰使十六年进资德大夫行中书省右丞使如故十八年入觐赐玉带弓矢进光禄大夫中书左丞相行中书省事统师四十余万征日本次明州而薨年四十有九是年十月吉日葬曹州济阴县郭村之原初赠协谋佐理功臣太师开府仪同三司上柱国曹国公谥武定加赠推诚宣力定逺佐运功臣大师开府仪同三司上柱国追封曹南王谥忠宣配托多图古勒呼图克台并封曹南王夫人子男二曰伊逊岱尔袭左手蒙古万户天厯初有拥护功遂参预河南省三转知枢密院出为河南省平章政事兼山东河北蒙古军大都督入为集贤大学士进银青荣禄大夫薨曰托欢起家同知蕲州又四转为河南左丞由南台侍御史再迁为西台御史中丞母疾弃官歴江西湖广江浙三省平章政事进阶光禄大夫拜南台御史大夫改河南平章以母老辞至元六年拜中书平章政事在政府念母老而逺语及辄流涕南台总十道接三省非重臣不可复拜御史大夫且便其养也女五人适管军总管呼喇珠珪齐卫副使巴哈穆尔蒙古军千户塔齐尔真定路总管哈喇伞蒙古右手万户额尔吉纳孙男女若干皇元以仁武取天下艰难肇造与共事者惟国人尔而国人中尤赖以济者若札拉尔氏则四杰之一焉王之乃祖乃父无征不从无战不捷而所部之士威信素着如臂使指无不如志天下既一俾率其部而世其职杂居心腹之地以制四方世祖皇帝万世之逺圗也王明而恕谋而有断始袭其部士皆乐为之用提兵鼓行指期制胜其追叛河西攻坚歴下力战襄樊畧地郢复可谓雄伟之绩矣若夫卷甲沙芜而长江失天堑之险分节独松而潼闗若无人之境卒使宋主面缚海隅风靡则无忝尔祖而世笃有加焉日本之役未至而薨厥后蹉跌贻悔议者谓使王在当不至若是也皇元屈羣策以一区宇旧劳之臣耆艾炽昌者非一王暨祖考皆死战阵以致寜敉乃身不享之昔贤谓世德之臣厚施而不食其报然后其子孙能与守文太平之主共天下之富王寿不满其德而二子佐列圣重熈之运皆致位崇极王薨甲子一周矣赐铭墓道哀荣益新又立祠建康赐祭田千亩世福盖未艾也呜呼崇德报功朝典缛矣归美报上独不在王子孙乎臣有壬谨再拜稽首为之铭曰
　　于赫天造秉钺四驰芟夷芜梗以式九图河翕岳乔贵胄接武阚如奋出奔走御侮桓毅之子忠定之孙率我旧部勖我铺敦帝命南伐溃襄拔郢夷庚既塞我旅爰整啴啴匪车舟乃陆通投鞭断江率浒而东三军掎角分趣吴会遂启溧阳肆我禡类崩角稽首浆壶食箪广德弗城独松弗闗大会临安组颈道左乾坤清夷四方来贺蕞尔岛夷乃敢不庭皇风播海长星坠营吁吁郭原郁郁王兆焯勤崇极申以庙貌既歴五纪盍文其碑亦惟天道迟速有时假宠九原追功未坠聿声其休永锡来裔

　　有元功臣曹南忠宣王祠堂碑

　　至正元年二月乙酉中书臣僚言勑建曹南王阿喽罕祠礼官议视淮安忠武王而祠于集庆县官给其费并请赐田千亩以奉祭祀制曰可既月王之子托欢由中书平章政事拜御史大夫行台江南台治集庆又得躬相厥役以迄于成贻书有壬曰子尝承诏铭先王知先王莫如子祠落矣愿有纪也让不可乃本其理撷其家世履歴勲庸之槩曰蒙古扎拉尔氏有赠定威佐运功臣光禄大夫司徒谥忠定讳博索者王祖也赠宣忠靖逺佐运功臣金紫光禄大夫中书右丞相谥桓毅讳伊尔根者王考也勲皆上柱国爵皆曹南王身皆死于战有大功祖妣塔塔本妣黙埒皆封王夫人此其家世王沉毅善战袭桓毅軄中统四年锡银章虎节仍上万户至元十二年擢昭毅大将军以上万户权行中书省进中奉大夫行中书省参知政事明年以参知政事行江东道宣慰使明年入觐升资善大夫行中书省左丞十六年进资德大夫行中书省右丞仍宣慰江东十八年入觐拜中书左丞相行中书省事阶光禄大夫征日本次明州而薨寿四十九塟曹州济阳县郭邨累赠推诚宣力定逺佐运功臣太师开府仪同三司上柱国追封曹南王谥忠宣此其履歴岁己未渡江破宋师于隆兴北山中统初讨阿勒逹尔珲塔噶于河西明年扈征额哷布格于幕北明年从宗王平李坛于济南四役皆有竒功赐黄金金箙金鞍文锦恩数稠迭至元四年观兵襄阳明年围之越六年克之始走宋师安阳滩中缀宋师百丈山卒与策勲焉十一年畧地江北夺郢州南门堡献荡舟之策渡沙芜取鄂州泝江陵至镇江十二年与淮安忠武王右丞相巴延分道取宋王发建康道与宋师战屡败之破东坝砦拔溧阳建平广德西安长兴闗独松闗前后斩首一万五千级杀其将杜总管吴奉使许吴二总制及骑将二人俘谷总制张知府裨将祝亮等四十二人十三年三军会于杭宋亡徇浙东降赵提刑等五百余人追播福安僵尸四十里杀步帅李世达俘秀王与择监军赵由■〈忄葛〉防御使林德降安抚使王吉分军兴化禽宋相陈文龙降宋官二百余人淮兵三千人江南遂平此其勲庸配托多库库楞呼图克台并封王夫人子男二长伊苏岱尔银青荣禄大夫山东河北蒙古军大都督集贤大学士次大夫也女五俱适望族有壬惟古者功臣受封之国先建宗庙于路寝之东所以广孝而劝忠也诸侯之制二昭二穆与太祖之庙而五太祖百世不迁昭穆则视亲尽而递迁之自汉以来诸侯鲜及十世身享崇爵而子孙不能保也庙制由是而不讲矣其有德及生民功施社稷者在朝廷则有圗形以寓其思贤念功之意在其臣吏则有建祠以尽其事亡如存之心亦因时制宜之义也诸葛武侯之没所在求为立庙又请立之成都后主皆不听民至私祭陌上以武侯之功尚何靳于一庙岂欲黜私祭以崇正礼邪夫所在立庙若泛立之成都亦复不听何哉至习隆向充之请始听立庙沔阳则武侯之得庙亦戛戛乎其难哉皇上于忠宣既立之祠又锡之田思贤念功之盛德岂区区蜀主之所知哉大夫祗顺德意克笃前徽劝孝劝忠于是乎在皆可歌以荐者也乃为之诗俾歌以彻豆笾其辞曰
　　干元统天乗六龙宏材硕德如云从忠宣天挺间世雄父菑子播昬作农帝曰来汝汝世忠奋戈无往不奏功方城頟頟际皇风分兵掎角乗其墉沙芜飞渡星月蒙顺流震击无遗锋义旗礼干趣独松赵孤衔璧吴山空万邦玉帛四海同台司两辖昭报功虎符龙节行江东倭奴何物劳蒙衡魂升海隅心九重扬显有子能始终哀荣典册备且隆衮裳旒冕曹南封石头城髙江流潨新庙奕奕摩苍穹圭田千亩亩且锺维穈维芑纷穋穜舂揄释烝簋有饛醇醲载祼牲特丰乐备舞兮明礼容神保假兮福禄降象贤世美垂无穷

　　大元故翰林学士资善大夫知制诰同修国史赐推忠守正亮节功臣资政大夫河南江北等处行中书省左丞上护军追封魏郡公谥文肃畅公神道碑铭

　　泰定丙寅翰林学士资善大夫知制诰同修国史畅公薨十年制赠资政大夫河南江北等处行中书省左丞上护军追封魏郡公谥文肃乂十年加赐推忠守正亮节功臣官勲如故伯子江东道亷访副使笃将侈君之赐灼公之善范后之承也谂其友许有壬叙而铭之碑叙曰公讳师文字纯甫上世居汴公生洛阳大父渊赠中顺大夫上骑都尉魏郡伯配田氏赠魏郡太君父讷参汴侯幕一府服其贤注地理指掌图有诗名公幼警悟贫无书手抄口诵甫十五博览经史弱冠谒鲁斋许先生先生宾遇之髙弟若姚公端甫髙公道凝皆相推友善中原底定慨然有志于世上时政十六策受知丞相安图补右三部令史丞相巴延南征选为省掾从攻扬州常州下苏秀临安归装独载书籍无一长物编平宋实迹上之初官承事郎行枢密院都事重庆叛竭谋画诺诸城相率内附安西王承制改四川北道宣慰司经歴寻除承直郎潼川路治中拔寒畯王朝纲王伯寜韩伯昌为府史后皆至达官修府治发地得白金五十铤同僚分公十铤公独不受以修庙学传舎余作酒器给公用承制改同知保寜路事治尚平简反侧以安擢佥四川道按察司事世皇知其贤诏所至毋敢沮挠给三传赴上至则擿奸雪寃兴学除弊风采一变有旨若曰畅纯甫不贪佳士也其令与台臣伊苏特穆尔为侣遂拜监察御史纠劾权贵宪纲肃然上所纂农书迁陜西汉中道巡行劝农副使置义仓教栽植辟荒田农事以兴俄佥陜西道按察司事时按察改廉访司精汰旧官独副使卢公处道暨公仍旧兴元监军怗势肆虐得其赃奏决之移佥山南道枝江岁防水役众往返四百里供给尤苦公以江水安流悉罢其役时都护驸马之徒大为民害绳其尤者流之改佥山东道入为国子司业教育有规诸生服焉除陜西行省理问始至决滞讼三百余事若右丞图们岱尔之讼家财宣使巩士安之棰折民齿开成同知张德昭之利女财而夺之归皆强悍有恃官不能制者并寘于法引疾归迁太常少卿转翰林侍读学士知制诰同修国史成宗宾天武宗抚军朔方仁宗渊潜覃懐而中宫属意安西宰相知其不可乃集馆阁议以察向背公与焉即扬言曰此宗社重事讵宜苟且众皆黙然又曰余病矣请归调治遂拂衣而起仁宗入京始出视事草至大改元诏修成宗实録赐中统楮币为定一百加少中大夫请郡除太平路总管兼劝农事岁旱当祷公曰闻先旱必裒于民天可欺乎乃捐俸致祷不日沾足当涂民坐杀牛祈雨囚械者六十余人公恻然曰雨晹愆期守令责也民杀牛致雨尔纵不愧于心尚忍听其讼乎即破械出之舟有泝流触沿流之舟致溺其人累谳不决公亦纵之吏持不可上其议宪司卒是公议秩米收贮盈屋公曰吾家人能尽此乎呼寒士小民恣其取去分宪至郡必谒公曰公治内无事此来行故事尔至属邑曰畅先生治内何敢久留后守为之立祠于学召为翰林侍读学士阶中奉大夫奉勑撰王勃成道记序等文赐白金两铤不受寻除燕南河北道肃政廉访使视事五月归中书遣编修官孛木鲁翀奉翰林学士之命以请起至汴以疾归延佑四年丁巳秋主河南乡试归次襄县西顾长安发丘垄之叹因感疾十月朔薨于县之传舍某年某月某日塟于襄县岘山之原配伊喇氏上世辽贵族佩金虎符万户某之女先公二十年卒两封魏郡夫人三子长笃也荫淮安路判官转将作院经歴拜西台御史移南台升都事除江浙行省员外郎改佥山东道廉访司事入为监察御史阶太中大夫为今官娶李氏子六人勉国子上舎生年二十七卒勤劼励绩■〈至力〉皆幼女五人次曰骞不仕娶成氏子勋女一人次曰骏娶蒙古氏子四人勖勍助胜笃骏魏郡夫人生骞曹氏出也至元之初际兴王之运得贤为盛而文学之士措诸有政拔出流俗籍其在世若魏公者混一来可数也公制行孤洁足以俯视一世立志髙逺足以上追古人天下之人莫不惊叹以为异人而不知者造讪腾议公亦不恤也若夫从南征而垂槖归得地藏而用诸官屡辞上请尽挥禄入虽公小节而其胸次为何如哉髙公彦敬为山南副使移文言不可居公上者三谓公官五品先十余年不可犯积薪之诮渡江孰不富贵至今家僮仅数口寒士无异势利无一动其心髙节清风殆不可及且兄事三十年义虽朋友爱如同生一旦岸然其上实不自安犯此三不义何以纠人之非即日辞去观此则当时俗化之美士大夫风节之髙公之所以致此者可知已朝为侍吏暮儌幸躐数级傲然为长吏为同列者闻二公之风亦可少愧哉公作守得古循吏体执宪有古遗直风至于立朝抗谕不恤利害则其较著者也其为学宜专馆阁备顾问而中外十转始为国子司业又出为陜西理问入翰林才一转官寻又出守再除翰林则老矣岂一时人才之多邪抑当时名爵之重虽如公者亦若是而已邪一技一能与不能操觚而专局至通贵未止者则又有命也邪然而列圣知遇多士推服太史有録太常有谥加赠有号而又承家有子则天于公亦厚矣读书一过目即不忘假友人宋长编不浃日反之友讶其易公曰予旧熟之有忘者申之尔友记僻事数十验之应答如响为文力追古作卢公处道以为似太史公而姚公端甫亦称纯甫实善文著述多而不存藳副使所萃才十一尔其见于世者不专于文也铭曰
　　魏公之出际时浡兴挟策见世渊储遂腾宋木渐倾蜀蔓有艿简牍既资赞益惟弘陶之不槬抚之不縆以堤厥溃以擏厥弸壁求简编土视金缯皇皇使车爰七其乗善则尔扬愆乃尔绳学政聿修郡绩载兴掌帝之制适天之梦大议不屈长江可淜名石山重家不缕增归来自乐饮水曲肱有介如石有洁如氷峻如絶壁孤如秋鹰弛张翫世中别淄渑夷考其行不渝九征闻公之风贪懦自惩宰木已拱恩光日升汉江汪洋岘首崚嶒元凯多事虑及谷陵惟德惟神有憺威棱景而前修昌而后承登世于千物莫我敢輘

　　五龙庙碑

　　龙于天地间为物最神干首六十四卦独是取象其以神变不测时乗御天云行雨施烝民乃粒功莫与京乎大塞堪舆小为蚕蠋能短能长能幽能明者神之末也管子曰龙水之神者也乗水则神立则虽神物其亦择所可依而后能神其神哉江河湖海固其家也天下之曰潭曰湫曰岩曰洞曰池者非一必皆幽深僻险有水可依而后居焉土人往往时见光怪不敢亵也而又旱暵有祷则从而祠焉彰德路安阳县西北五里洹水之阳有五龙庙庙之下水黑而深洹水至是潴而后泄其龙居之渊乎太原元裕之效虞初书言明昌中风拔庙树印地有迹事颇涉怪而不及庙之建始何时其号五者具五方为象设尔以其祷之屡乎也路达噜噶齐荀公凯霖同知阿拉克判官毛拉尔锦尝修其废筑台其前至元四年戊寅夏旱甚甫事请祷六月二十日甲申总管杜公德逺始下车忧惶无措曰不才之来丁旱之会又数日不雨则苖尽槁人何食赋何征责何以逭盍走灵祠而祷诸荀公曰五龙庙效灵自昔协恭精祷神其闵乎于是率僚属斋沐具香币祷焉戊子行事云俄起是夕微雨越翌日大作三日乃止苖之槁者浡而兴市之闭遏者发人之转徙者息病者以苏讹言以寂丰凶笑颦变乎旦夕既报祀安阳县尹赵君时敏刻石以昭神贶以逺邦君之休夫龙与人异处昔鬬洧渊子产以为吾无求于龙龙亦无求于我惟其无求则子产之言是已为天牧以守其土以养其民以供其贡赋而岁将告饥人将转死苟可弭菑当即致其极则其能无求于龙乎且龙之托于兹水以神其神人象而祠之有年矣应捷桴鼓亦其宜也否则将不与抟土縳刍等哉抑闻之雨由乎神而亦由乎人至诚贯金石信及豚鱼况龙之神人之诚有不格者乎然而龙之德不可忘也祭法曰山林川谷丘陵能出云为风雨见怪物皆曰神洹水有龙能出云为雨祠亦宜哉书其槩申以迎送神曲俾祀而歌焉其词曰
　　洹之水兮浺瀜祠其涘矣兮惟其潨羌自珍兮神龙沕择胜兮实所宫魃之虐兮藴隆龟吾田兮槁吾稑穜将竭泽兮及尔躬哀吾氓兮疲癃忍及喙兮弗充龙之怒兮奋飞丰隆前驱兮屏翳后随腾清波兮淋漓沛为霖兮鲜厥萎报祀兮孔时泠风肃兮满旗鼓坎坎兮吹参差荷神嘉兮无期
　　膏泽施兮不屯苖其杰兮木欣欣牲之腯兮醪之醇琮深席靓兮萦燎熏享不仪物兮享以人龙之去兮逡巡嘘云气兮氤氲归九渊兮深藏敛大惠兮芘一方时潜飞兮则其常有扣斯应兮惟尔之臧百谷充羡兮遗秉在田龙兮龙兮人不尔谖

　　勑赐兴元阁碑

　　太祖圣武皇帝之十五年岁在庚辰定都和林太宗皇帝培植煦育民物康阜始建宫阙因筑梵宇基而未屋宪祖继述岁丙辰作大浮屠覆以杰阁鸠功方殷六龙狩蜀代工使能伻督络绎力底于成阁五级髙三百尺其下四面为屋各七间环列诸佛具如经旨至大辛亥仁皇御天闻有敝损遣延庆使臣吹戬辇镪葺之又三十一年为至正壬午皇上念祖宗根本之地二圣筑构之艰勑齐哩克府同知今武备卿布达实哩暨岭北行中书省右丞今宣政院使伊埒特穆尔监督重修歴四年方致完美周塔涂金晃朗夺目阁中边顶踵巨细曲折若墄平髹垩靡不坚丽精至重三其门缭以周垣焕乎一新县官出中统楮币为缗二十六万五千有竒费视昔半而功则倍之丙戌十一月七日上御明仁殿中书省臣奏阁修惟新不可不铭勑翰林学士承旨臣有壬文诸石臣有壬拜手稽首而言曰天地运用之妙臣无得而名焉即其形之近者言之风雷雨晹之散动润烜发生万物者皆自上而施于下源泉陂泽之流通抒泄灌溉大田者亦由髙以及乎卑我国家兴王之地俯瞰万国大圣人首出庻物位乎天德引阂孳萌纽牙开辟而后蓄而未发之气以资始品彚自上而施于下由髙以及乎卑故泽之流若高屋之建瓴师之出如太山之坠石功烈之成登三迈五汉而下莫我儗也定都和林造邦之基立矣太宗宪宗虽干戈间而以不嗜杀人为心闻象教清浄觉皇慈仁之旨有契宸衷资其说以格蚩蚩之未格者非大示尊崇则无以为感触之地而大圣人礨空四海撮土八埏囊括宇宙席卷河山之量实兆联于是焉臣有壬生长熈洽之世朔南名刹罔不歴观闻岭北人譝阁之大窃疑其夸质诸尝行陜蜀江广闽浙且仕岭北之人信天下之阔无与为比也昔祗桓寺基八十顷一百二十院祗陀须达二人成之我国家富有四海视布地之金特锱铢尔则此阁缔构之峻伟杰峙与雪山相髙鹫岭侔盛宜也阁始无名但以大阁寺著称皇上赐名曰兴元之阁盖经始之日实我元顺天应人龙兴之初名协于实矣且和林自元昌路为转运司为宣慰司又为岭北行中书省丙辰迄今九十一年而列圣骏极之迹雄都瑰异之观无一人一言及纪述者一旦形诸玉音刻之坚珉迟速其亦有缘乎于戏休哉为大利益可量也夫铭曰
　　鸿蒙再辟世再初圣神立极卑黄虞建都乃握天地枢俯拾万国如坠枯嗸嗸赤子饥待餔后奚后我来其苏天戈岂欲专天诛心以不杀人自孚顾兹象教非虚无与我异世而同符以大智慧明羣愚开极乐国包寰区祗园方欲鸠其徒乗龙遽尔及鼎湖后圣继作志不渝巍巍成此兠率居不宏其规岂逺模矗天拔地髙标孤中有屹立金浮屠诸佛环拥分四隅至大修废走使车三十一年等须臾吾皇法祖恢圣谟坐令金碧新渠渠龎恩覆帱均堪舆如阁容塔绰有余中书有请帝曰俞汝臣有壬其大书不骞不磷盘石如亿万斯岁绵皇圗

　　武昌路武当万寿崇寜宫碑铭【有序】

　　武当均州山先名太和道流谓其峻极秀絶非玄武神不足当故更名武当胜国端平甲午兵摇襄汉均民走鄂深神德不能忘鸣于官行武当祠于鄂为冲霄坛制使孟珙祷于神有齐安之捷易坛为观盖复崇寜额也我皇元至元庚寅升武当万寿崇寜宫地据雄峻鹤山亘其后大江朝其前云闗扄深石磴梯危大殿髙堂杰阁危亭长廊萦带通楼环匝百神胥宇羽流栖息坛壝鼓钟学馆庖廥轇轕错布仰观楼阁玲珑在五云絶顶俯瞰万间鳞集烟霭蔽亏若洞庭观波涛目为之眩而山川形胜阛阓盛丽金碧丹雘髙下相辉玉京十二楼不得而见之此亦人境之洞天也泰定甲子又改作玉皇阁凡十二丈深广相若由甲午迄至正甲申一百一十一年坛而观观而宫若葺故若建新几人几日几工几木而甲申之二月戊午扫于一炬洞真明道冲妙真人住持提点兼领诸宫观事罗君大震职宫事余四十年劳瘁已至时行当弛担而彼所谓刼运乃丁其会常情体解气沮方偕其徒曹大坤等以已赀率众力任其复而威顺王实镇是邦主赞尤恪重起两庑甲子楼三十一间以其下内半为云房岁丁亥三清殿成深广十寻髙九丈加旧制三之一又建玄天上帝殿圣像侍从供器靡不僝功而又作亭砻石以纪纶綍运机为蔵以待禬禳余凡缔构日以就绪矣昔阁之成尝属予记亡友玄教大宗师闲闲吴公亦屡为言时待罪政府多事因循遂至今日乃己丑八月书来告其掇拾煨烬有成仍命予志夫所谓刼运者吾儒所谓数也天地且有数人力之盛神灵之托其能出天地之外者乎其成其毁有不必究者已玄武之祠昉宋真宗我朝至元己巳龟蛇见于髙梁河以为玄武之祥为筑昭应宫于是武当之山若增而髙矣是宫之名虽主玄帝而巍然南面朝五帝者实主玉皇玄帝五帝之一也若夫北方七宿为水之神寓形龟蛇者世饫闻矣主之大者盍鬯厥旨玉皇礼家所谓昊天上帝也以形体言之谓之天以主宰谓之帝以功用谓之鬼神以妙用谓之神主宰者不离乎功用而能妙用者也日月之运行风雷之鼓舞山川之流峙人物之生息皆功效之著者阖且辟于斯往且来于斯视之而不见听之而不闻则有妙用存焉先王之有天下也以为万物本乎天故祀于郊圜丘以象其形苍璧以象其色乐九变以着其数犹曰维天其右之其之为言不敢必之辞也不特此也羣祀亦然或求诸阴或求诸阳不可方数征形状索也自神仙好楼居之说行遂有作崇台杰观以候之者嵩呼之闻巨迹之见真若可以形声相接而像设滥觞于此矣其始也施之羣祀其卒也于上帝亦冠裳而宫室之矣圣人以神道设教上智昭昭无幽不通下愚蚩蚩既颛而蒙孰为民彛孰为帝衷可使由之而不能使之知也今号于众曰帝以主宰言其不哑然笑者几希孰与树中天之华构揭上帝之髙居使瞻而仰之者举手加额曰上帝临汝无贰尔心由是而舍恶从善之心油然而生矣是宫之建显命灵躅祝厘芘民者固自有在而使民观感日迁于善圣教之功不又多矣乎铭曰
　　岷江东涘鄂城西壁迭巘嶟嶟崇宫仡仡天闗失守灰飞瞬息剥胤硕果复根定力嘘蜃倏楼琢璇俄室三华屹崪九光赫奕雕梁龙矫文瓦鳞集栋吻雄鳌阑腰雌霓踈棂绮结飞檐翠湿碧霞腾虚流云洞辟屛翳拥幢丰隆列戟桂浆酾素蕙肴蒸碧灵霜清厉广乐翕绎瑶草肥露玉华酣日紫芝已甲蟠桃行实祥鸾朝朝瑞麟夕夕玄龟左顾灵蛇右翼山川开朗神人愉怿物具阜康世允寜谧丕冒神休永奠人极

　　圭塘小藁卷九

　　●钦定四库全书

　　圭塘小藁卷十

　　（元）许有壬 撰

　　○碑志

　　勑赐故资徳大夫御史中丞赠摅忠宣宪协正功臣河南行省右丞上护军魏郡马文贞公神道碑铭【并序】

　　至正七年七月丁丑集贤侍讲学士通奉大夫兼国子祭酒臣天爵言故资徳大夫御史中丞赠摅忠宣宪协正功臣河南行省右丞上护军追封魏郡公谥文贞马祖常早擢髙第歴践要途始终五朝有文有政宜赐碑纪徳庸示报功集贤院以闻制可命臣有壬为文臣玄为书臣起岩篆其额三人皆文贞公同年进士而有壬托知尤厚始以学士被命继冒承旨皆职纪述其敢辞公字伯庸世永古特郡居静州天山有锡喇济苏者髙祖也金季为凤翔兵马判官死节赠桓州刺史庙赐褒忠子孙因官以马为氏曽祖乌呼讷从世皇征宋留汴掌馈饟累官礼部尚书赠推忠宣力翊运功臣佥枢密院事谥忠懿祖世昌行尚书省左右司郎中赠嘉议大夫吏部尚书父润朝列大夫同知漳州路总管府事赠中奉大夫河南行省参知政事追封梁郡公妣杨氏追封梁郡夫人梁公官浮光因家焉公七岁知学得钱即以市书十岁见烛攲烧屋解衣沃水灭之人叹其异蜀儒张公顺讲经仪真公未冠质以疑义数十张公竒之科举诏下乡会试皆第一廷试第二盖以国人冠也授应奉翰林文字承事郎同知制诰兼国史院编修官拜监察御史仁皇久正宸极犹居东宫近侍利燕饮得请公抗言当御正衙立朝仪御史执简太史执笔虽有懐奸利已乞官赏者亦不敢出诸口承天地祖宗之重当极调摄至于酒醴近侍进御当思一献百拜之义英庙为皇太子请慎简师傅下至臣仆亦宜精择时大奸当国公首知其盗观国史洎同列疏其十罪仁庙震怒罢之党与之布要地者皆论列黜之端人昔与抵牾而摈斥者请拔用之泰州山移公言山不动之物而今动之岂在野有当用不用之贤在官有当言不言之佞大臣皆家居待罪荐贤拔滞知无不言改宣政院经歴月余辞归起为社稷署令罢杂事于泉南大奸复相左迁开平县尹欲中伤之退居浮光大奸死除翰林待制泰定建储擢典宝少监太子左赞善寻兼翰林直学士成均释奠陈太子视学之礼内出礼币命公助祭除礼部尚书祖母张夫人卒护丧归起为右赞善复礼部寻辞归天厯初再使召为燕王内尉仍入礼部两知贡举一为读卷官时号得人参议中书省事参定亲郊典仪充读祝册官礼成赉金币拜治书侍御史赐犀带及御书奎章阁记内庭宴服七袭金玊腰带各一改徽政副使拜南台中丞今上即位召议新政赉白金为两二百楮币为贯万金织绮为端四改同知徽政院事拜御史中丞以公疾特免朝礼命光禄日给上尊知经筵进说必陈经史大义参以祖宗故实持宪务存大体西台御史劾其僚禁酤时面有酒色以苛细黜之山东宪以孔氏讼闻以事关名教不行按者亦引去司宪有以贪墨败没入其田庐请归曲阜林庙从之拜枢密副使居无几辞归复南台中丞迁西台疾不赴积阶自承事郎至资徳大夫至元四年三月丙午薨于光州之第得年六十是年四月壬申塟州北平原乡西樊里有司以闻有令赠谥配索氏封梁郡夫人子男二武子承事郎湖广行省检校官文子征事郎秘书监著作郎孙男三女二公言事剀切尝言国人暨诸部既诵周孔书当尊诸母以厚彝伦兵家子骄脆有孤任使庶人挽强蹶张老死草野当建武学武举储材以备非常时虽不用识者韪之至于论刑一本哀矜尝言死罪遇赦且原减死流徙未蒙殊渥当验情遇恩内徙汉人满百执弓矢猎者不及百者流条格已有禁弓矢聚众之条又复为此是错综网罗之诚恐愚民举足蹈罪至论建徳民妻之不首夫死者则当以必死其得用法之意乎国家涵濡百年誉髦斯士公先世已事华学至公始大以肆为文精核务去陈言师先秦两汉尤致力于诗凌轹古作大篇短章无不可传者与修英庙实録译润皇圗大训承华事略编集列后金鉴千秋记若干卷至顺间龙虎台应制赋诗有玊食之赐尝进拟藁为之叹曰孰谓中原无硕儒乎文集若干卷台檄刻之扬州郡庠仁皇始行贡举国人而下列为四色国人洎诸部为右榜试目视左榜差优公虽右榜左列及之者指未易屈焉且其为学初不为贡举也以挺特之资丁大明之会褎为举首驯至达官威重足以镇薄俗文章足以追古作议论足以正风敎设科得士不得不以延佑之时为盛也不幸寿仅六十未究其用悲夫铭曰
　　元大一统六合同风南台北莱芃生其中部族有儒文贞伊始文贞之世翼翼庙祀后承聿修讲学诸夏延卑至公有大无摦崭然异禀幼不事弄濡衣扑燎智剧碎瓮益习以进益混以澣不溺于流而登于岸先秦两汉华咀实撷天籁泠厉石湍激洌天子有诏乃兴乃宾实三其魁一推国人甫试馆职倐峩豸冠以尔枘凿安我考盘遐心浮云束帛空谷春坊翊赞经筵启沃皇格于天公司其度俊造鉴衡风纪砥柱厖恩异数川委充溢云胡修途六十而柅既易其名亦大其封于光之原赐碑崇崇赐碑崇崇于赫厥铭同年之纪考信匪譝惟尔部族文贞有躅叙伦敦典益介戬榖

　　元故右丞相克哷神道碑铭【并序】

　　天厌宋金之不能君其民也笃生大有为之君以君之我太祖圣武皇帝顺天应人龙飞朔方豪杰云从四杰而下僝功辈出若丞相镇海葢较著者也五世孙佥河北河南道肃政廉访司事哈斯状其故请曰丞相奋庸天造名具秘史世莫得闻子孙席世少文封谥稽稽诸丽牲有石而无铭封谥在官铭不在子孙乎敢再拜请愚昔长史馆与修功臣传家报疏列至有炳炳在人子孙不能具一言一事者窃尝抚其后而悲其先也佥宪殖华学颕出羣从思弘世徳嘉其能后故不让而笔之丞相名扎哈即青哈系出克哷氏或曰本田姓至朔方始氏克哷或曰实克哷族时同名者三因主屯田故加田别之有勇畧善骑射从征屡有功岁丙寅长百夫从宗王百官于班珠尔乌讷格河同盟恭上太祖青吉斯皇帝尊号倚注日密昼不释鞍夜不解带为扎尔固齐破迪延国赐御马一破克木楚国汪国鲁国赐珠旗金虎符银印为埓里巴总属官金符十人银符五十人征塔塔尔钦察唐古特哲衮回回契丹女直皆有功承命辟乌哩扬欢地为屯田且城之因公名名其地曰镇海又曰青海俾公守焉局所俘万口居作后以其半不能寒者移弘州孙达噶济袭监弘州及其局风宜春■〈禾来〉屑供天庖若诸树艺为设提举以司之亦以公子孙世其职时诸蕃略定遂南牧至抚州与金将呼察和斯战流矢中右胁绐其众谓不伤裹疮复战竟拔其城赐白金俾为后证既拔燕都命公登大悲阁环射四矢所至市舍悉以赐之寻受顾命奉太宗登极收天下符节独公聴留复以贵戚金符官隶麾下拜中书丞相偕塔齐尔苏布特取汴京河南河中入内省得九龙旗乗舆椅盖悉以赐公中原既定锡恩州三百户为实封世食其赋为置官守始立中书省尚左公为左丞相继尚右改右相岁乙未八月二十一日薨于家上惜悼不已赐金币治丧命百官致祭塟弘州北阜立祠其上宪宗尝拊髀叹曰使吾得镇海江淮何忧惜其亡矣世祖立极又以公旧部及降虏千人为匠局命公之孙章嘉为千户曽孙伊埓布哈为百户世所谓十七投下此其一也在干戈中每以进贤为急河西得伊勒吉齐匠官徳磋后其子皆为名臣阴阳罗丹仕至大司徒得儒十三人后皆知名夫人乌兰必济世祖所赐嫔妃也初克蔡俘金公主某亦以赐公子男一十二人曰约苏穆尔为扎尔古齐佩金符约苏穆尔之曽孙托和齐益州路千户玄孙布哈袭中卫千户曰博果斯从世皇有功云南为济南益都宣慰使曰克埓济苏佥宪髙祖也孙若干人曰八十八佥河东道廉访司事阿勒坦布哈淮东廉访副使曽孙托里靖州路达噜噶齐佥宪大父也子孙繁衍碑不具载世有恒言饮水黒河最为勲旧公实与焉国史曰托卜齐雅至秘也非有功不纪公名在焉锡户树官传之子孙祖宗来可屈指公则二焉即是观之丰功盛烈虽家乗纪述容有逸畧而其皭然大者不可掩也铭曰
　　云雷经纶屯将作解元气鼓动大块斯噫丰隆屏翳相为后先亭之毒之以基我元于赫代工开天伊始同盟黒河有如白水辙环扈征何坚不摧战功曰多我实有之珠旗扬扬金符煌煌从官如云君赐以彰天荒既■〈田〉有城翼翼树艺告成百工以集郢律回春奏食靡艰俾尔子姓世尸厥官族锋虽利吾忘吾胁恬然不伤婴锋蹀血拔燕论功旌以殊礼四矢所至悉公之邸帝曰汝贤其长中书汴蔡底平金社遂墟视功颁赏赐户三百世掌食采设官永额不惩首离优游考终九重震悼赙腆祭丰弘惟桐乡庸昭崇报有穹其封有侐其庙秘史纪名永终不坠顾是刻文益示扬厉

　　大元故赠光禄大夫江浙等处行中书省平章政事柱国追封赵国公阿都哈雅公神道碑铭【并序】

　　江南行台御史大夫阿尔斯兰哈雅致政家居遣其子都水少监摩欢奉家乗请曰老夫赖先世余泽窃禄位有年而吾父平章公墓尚未表非慢也顾盛满难居功名鲜终恒惧不克负荷遗羞丘垄君恩如天幸赐骸骨养痾田里年且八袠吾知免夫子知我其铭之有壬让不获本其状序曰平章公讳阿都哈雅辉和尔氏世为髙昌望族祖伊啰勒鄂兰登达登达华言巨室也赠中奉大夫河南江北等处行中书省参知政事护军范阳郡公祖妣鄂特戬追封范阳郡夫人考讳哈喇阿尔斯兰都木达当太祖肇建区宇国主伊克都护发兵攻金斩其长史闻摩勒齐尔有异遣将命偕彻尔四人驰告行在且具欵诚上曰果如尔言其告尔主以方物来对曰皇帝幸生活髙昌髙昌身且不敢有何有方物复命辇寳货金织段以献由是髙昌内附因留宿卫从太祖南征卒于栁城赠资善大夫湖广等处行中书省右丞上护军范阳郡公妣雅克塔纳追封范阳郡夫人公宿卫积劳除塔山屯田打捕提举不就卒于京师昭回里第年七十一塟城西小南庄之原赠光禄大夫江浙等处行中书省平章政事柱国赵国公配巴哩珲塔噶封栁城郡太夫人卒于济南年八十四大夫时长宪山东护柩归祔子男二长大夫也次赛音哈雅同佥宣徽院事早卒呜呼世臣大家上有启而下有承得以世济其美者公一门其庶几乎公性恂恂而志趣超诣由近侍出官非其志也尝曰我先人有大造于髙昌氏子孙必有兴我不必为也夫以右丞之贤明畏天之义一介往来举危亡之国而措之安遇知太祖天苟引年居髙位享厚禄必矣乃郁而不发蓄而不泄至公又植而不食必再世而后显是葢迟速之有时非人力之所能及而启之于前者固已逢涌而不可遏公卒时大夫已拜南台御史流泽之来浩乎其沛然矣其浮云富贵优游以老宜哉大夫以卓越之才起家监县为良吏入台为材御史出廉诸道为刚明使者入中书分南台为天子重臣歴九朝官二十七转天下识与不识皆知其名而又躬服俭素衣无锦绣居无华饰荣宠方至退然若虚文皇嗣位圣眷益隆玉带上尊锡赉相望至为玉刻署押以示殊遇当是时苟假宠于上为先世要美谥作丰碑亦何求不得顾乃自抑若不能加于其先有于其身者必迟回以待于致事又迟回以至于今日不请于上不谒于太常择所宜为者自为之视世之朝暴贵而夕砻赐碑者有间矣二子长少监也次伊噜哈雅少监二子布格博索俱宿卫内廷公生世为贤子为贤父殁而享其宠嘉出于寻常身大官无闻者万万也其可铭也夫铭曰于维赵国作徳于逸而小心以绎不柔以忮不竞以亟以承其先烈以裕其胤息其先伊谁实为右丞孑孑其征属属其盈髙昌之望曰命靡常主命不辱而天威肃蒋辇其金珍篚厥玄黄归我圣皇以敉宁一方大夫绳武不逺伊迩右丞有孙赵国有子坦坦如砥矫矫如矢维天子使靡不极所止宜尔锡尔山峙川委繄来世之祉城西之原有树有封刻铭丰碑百世可宗

　　故承务郎江西等处儒学副提举叶先生墓碑

　　承务郎江西等处儒学副提举致仕叶先生讳瑞字宗瑞逺祖祖洽宋熈宁间廷对魁天下曽孙廷秀由邵武徙建昌新城春秋擢第官至朝请大夫知梧州言事忤旨仰药卒子逺宣敎郎奉柩归次采石而溺孙茂祖甫四岁母饶夫人抱以依姑赵赵居而敎育之因为金溪人中乡贡进士举娶赵生四子先生其叔子也幼尚气节致力经学以及百家皆得旨要其为举子业不蹈时习或戒以希有司旨先生曰吾为是区区而悖吾师说乎益笃志为已之学进士公卒先生甫冠赀产悉分弟妹而躬耕以食赵夫人卒兄弟四出先生独力营治乆乃幡然曰昔亲在不敢离亲亡矣充吾学为扬显者不力可乎歴瓯越会稽琅瑘涉汶泗过洛入秦道晋以达幽朔无所遇最后至辽东世臣洪氏以好儒闻阐义学方难其师有以先生文行言于平章君祥右丞重喜者及见大悦馆而师焉诸子彬彬以文学济其世美辽东之人翕然知向学者先生力也朝廷以右丞荐授辽阳路儒学敎授再调大宁路升将仕郎江洲路湖口县主簿摄尉事盗久逸者皆获之宪司檄按徳化县疑狱即得其情核虚粮决滞讼县以治闻转抚州乐安务提领俄请老授前官至顺二年十一月二十五日以疾终于家寿八十有五某年某月某日塟某处娶赵氏生子顺女适孔景仰继黄氏生子升宁都州夏河寨巡检女适湖口县典史杜复亨继王氏生子大有荫宜春扬桥务提领女适髙安白沙寨巡检孙铁柱孙男三人缜纲绎女三人先生年五十始出卒能致官而行其学迹徧海内乃得返乡里至于休致而终于正寝虽用不尽其施而敎之振于东善之淑于人者多矣遗文四十卷庸学提要六卷周易释疑十卷于虖博矣哉中原贡举废将九十年江南亦四十年某少时先公敎之曰金源分裂且事贡举国家之大未有不行但迟速有时尔力学以俟当有际也时混一才二十年故老尚多幸及从学粗有得也寻以校职从事山北宪贡举诏下乃弃而应荐先生实主文辽阳科制废乆内地有所不悉辽阳在东僻有司一切昧于奉行先生纎悉敎之盖江南内附时年已三十余矣习于场屋条制者也监试佥宪田时佐曰微先生几不能奉诏有壬既获荐文入礼部经问之奥策问之切见者莫不駴异先生在湖口方鸣金鼓行江有壬归省临江遇之中流欢甚至顺庚午有壬为两淮转运使先生惠然肯来年八十四矣饮食起居犹昔也手写大学中庸二书注字如蝇头以与小儿留月余归明年遂没又八年升来武昌请铭将刻之阡兹铭也其谁宜为铭曰
　　于虖先生志壹学醇友善行道耻为乡人昔隘分裂占毕苟安四海既一我辙乃环有韫未襮贾用不售尔不我知我不尔觏晚慕幼安片帆辽东有命自天皋比卑公俊造宾兴坠绪孰绎绍逺选公张此东僻乐育嘉惠侏离伊吾纠邑司征曷究我书八十五年口不药剂禔身所遗根茂实遂旅无所容道路屏营归来正首于虖先生

　　故通议大夫江西等处槯茶都转运使万公神道碑铭【并序】

　　公蒙古人卓特氏小字万嘉闾长因为名国俗也既华学友字以国卿其家广平盖曽大夫天造初颖右部分戍地也大父哈尚从讨李璮攻襄樊鄂渚皆有功赠中顺大夫同佥枢密院事上骑都尉范阳郡伯配钦察氏叶氏皆追封范阳郡君父孟克图右卫亲军百户达噜噶齐佩银符升福州新军千户达噜噶齐佩金符赠亚中大夫佥太常礼仪院事轻车都尉范阳郡侯配钦察氏追封范阳夫人徳善履歴具神道碑公守河间有壬待罪政府江西茶政不修择习而健廉而通者为都转运使以拯之公尝贰其司有声乃荐之廷议翕然既奏可传符至郡俄以疾卒至正二年四月二日也五月二日塟曲周县先茔寿六十有五明年九月孤寿安走安阳谒铭哭不能禁拜已出行实复咽不能语有壬交公厚望其孤已泣又洞其悫诚益为之动遂相与大哭乆乃始克读其状其善状不能悉也公居嫡长世禄当袭以让弟诺海服劳宿卫除山北道肃政廉访司照磨兼管勾承发架阁库以太常忧归服除调山东道赈饥有功南台辟为行人俄除利用监知事又改南台管勾承发照磨兼狱丞拜西台监察御史论列剀切佥云南诸路肃政廉访司事丽江宣抚达噜噶齐扬珠布哈横甚逐同官激判郡内朝廷知之始惧而亡慝公以台檄出罢之复其同官者以息行部建庙学凡二十四所修废驿二十一归省太夫人京口及侍其疾扶柩至广平复如京师迁祖考妣合塟先茔改佥江西道又改燕南皆以忧不起服除改河南道天厯之警行省臣与廉访司协议公谓潼关守不可缓承制除河南行省郎中出守潼关文皇道汴録其劳除河南道副使潼关失守夜驰至行省发蒙古军四千人又借民丁出帑资假富室以足军兴鼓行而西遂复夺之会朝廷遣使退其师还卒掠民子女皆夺归其亲赐彩段上尊初额森鼐将兵御西师屯彰徳约备刍粟已竭宿留不进士卒将大肆掠公开谕以理遂移卫辉境葢始约有备之地一郡几乱赖公以免擢同知中政院事理财江浙仍有金帛之赉改储政院判官拜监察御史按覆诸道风采肃然为户部郎中楮币壅滞督焚以通之仓储积弊立法以核之闽中去京逺选人间关故事三年遣使即江浙省铨授公以选行就除行省左右司郎中茶司复立授同知江西等处榷茶都转运司事分治湖广江西江浙课以登商旅以通官庶以不扰入为户部侍郎复通州仓粮三十万石行蜀拯盐法之弊人谓得宜升内宰甫月改河间路总管兼诸军鄂啰总管管内劝农事首建学宫若干楹百废修举胥畏民悦榷茶剧任知公者咸谓必称而倐焉长往惜哉积阶自将仕佐郎至通议大夫配沙卜珠氏封范阳郡夫人又娶赵氏在南毎忧无子有壬解之曰以子之心不患无子后果生子寿安也愿而有立室而有出公可无憾矣女四人适国子生旺扎勒布哈江浙行省理问玛固徳哷宿州同知王敏行一未行弟二人诺海自袭官有闻四转至镇江上万户府达噜噶齐阶太中大夫曰库楚宋氏出也公幼有志节襟度宏朗滑稽微中机锋叵测分部上京它曹官莫不舍其署杂沓相从其为人悦慕若此而疾恶若仇辞色不能隠亦用是来议者之口焉左警巡院判官王克观洎其家五人相继死为俱载归塟之道髙邮十路都万户府知事龙宝臣出使卒殡水濵捐金顾江道士迁其柩归塟曲周显官有放其子者孙且十岁一日过之因言父子天伦甚至乃蹙然问曰君子几岁公曰尚少当令来拜明日挈其孙往其人抚爱不释公曰此儿与君有骨肉亲错愕乆之乃语之曰此君之子某之子也遂大恸奉楮币银酒具为谢受之还遗其子卒为父子子今亦显微公则天伦或几乎絶矣其笃于行义若此与大权贵旧而狎不敢逺亦不近之免趋附之逮其读书好文盖太常敎之有素而复天资颖悟喜交儒士灼然有见于道义故确然无间于吾徒也山北南台暇必相从有酒必共先太夫人弃代维扬自京口来赙南归过之恋恋不忍别骑送至金陵东郭始泣而归中途宿旅邸疲甚而寝必嘂撼使寤笑谈达曙目不少瞑翼日神观不少昏疲京师仆仆多事亦拨冗过从又同扈上京交游厚且乆它人不及也铭复有辞铭曰
　　有紫其服有金其符赏延在身乃及友于视其不取见其有余纡青几时冠铁衣朱逢涌孰御载驰载驱投绂滇池万里接淅甞药视举获殚子职衰绖洊命礼经是式分节河南边声孔剧力障其冲旋复其失两为地官不竞不求廪枵而充泉壅而流惟瀛大郡实为甸侯先敎后刑学宫以修昔贰茗政众与能事俾长榷司以修厥废轺方脂牵奄忽云逝闻者衋伤矧予夙契子铭不愧子善实多刚而不虐从而不阿不胶于习不流于和有美承家其冠已峩曲周之泽发于盈科刻文乐石百祀不磨

　　圭塘小藁卷十

　　●钦定四库全书

　　圭塘小藁卷十一

　　（元）许有壬 撰

　　○赞

　　文文山画像赞【并序】

　　有壬早慕文山公风节与其孙富游尝序公传而未得拜公像意其雄杰峭异若太史公疑张子房为魁梧竒伟也富弟寔奉像求赞始遂瞻拜乃温其如玉焉然其栗而廉者不可揜也仁者必有勇公之谓也赞曰
　　精金不蚀贞玊不磷昆冈火炎乃流乃焚不流不焚孰为其真摧抑百至而力不衂间关万状而气益振我公之心有如此水我人我民我疆我里独有入海万一振起天实厌宋臣力竭矣慷慨就俘气言益厉谈笑燕市取义得义一言一动足为人师若曰父母有疾不可以难愈而不药则百世之训彝厚颜鄙夫偷生一时死何所遗壤腐氷凘公乃不死孰得而死之予今见公图绘固严霜烈日之梗槩而景星鳯凰尤足以慰后世快覩之思也

　　雪楼先生程楚公小像赞【并序】

　　有壬昔来京师雪楼先生楚国文宪程公在翰林曾一再见之奔走四方不得日侍笔砚而知先生与议贡举之有力也至正丙戌十一月诸孙世京奉小像示有壬俾赞其左不敢以芜陋辞也赞曰
　　楚郢故墟有楼嵒嵒世半知不修阻孰探由公著称嘉名遂洽于朔南公幼为学演迤泓涵曽未施抒胜国已戡楚材晋用乃独挺夫楩楠持宪中外人革鄙贪掌帝之制音叶韶咸和不徇物刚不来谗引年勇退秋风片帆尘空万事之扰扰云护一室之潭潭松阴入座炉熏自参宛清扬其如在耳肃肃乎名谈昔贡举之始行一廷议之二三天荒尽薙乎薉茀鹄袍倐变而朱蓝顾区区之不才至袭公之氷衔虽拜图懐人希彷佛于万一而度徳量力秪足以重沙砾之惭也

　　澄上人龙赞【并序】

　　今上皇帝跃渊桂林报恩寺时释师澄实住持宸翰超诣师有功焉皇帝即位之三年召入朝恩数隆渥可谓希世之遇已有壬奏事明仁殿始识之将归出墨龙求赞有壬既荣其遇而复有感于龙也为之赞曰九渊神龙屈伸惟时有天者随龙不自知其屈也獱獭皆得而嗤亦莫得而我危其信也飞在天而云行雨施万国咸宁而一物不遗怨不尔报徳则尔追是盖善善急而恶恶缓又天心之仁爱而实寓至公之无私使子髙而有知九原之下宁不深愧于我师也邪

　　云林小像赞

　　气清而神完外癯而内腴御暴婴难持志无挠剸繁治剧游刃有余身已瘁于扬歴友方乐乎樵渔经费需才锋车突如曽未期月山积海输鳯池吁谟其席屡虚吏垢待刮而民瘼仰苏清泉白石云■〈户外盍内〉茒庐胡为乎归欤

　　如愚先生画像赞蔡仲谦运使【并序】

　　仇侯公度守晋宁政成归燕燕其里也复命典大郡力辞于未及之年平生慕古人假古物以寓其意又自号古愚闻于时一日诏书某曰吾友胡助亦古愚也兹以古愚独归胡而更曰如愚客有工绘貌予惟肖徼子一语其勿靳夫名而字古也复冠以号今也滔滔雷同焉得而避之昔有同姓字于一时若杜子夏者未闻易而避之也字且不避况字之外者乎何独公度介然自别于胡哉予始闻而疑之即其号求其志而后有以见公度之力于进修而其志有在也末世滋伪圣人发古愚今愚之叹以其挟私妄作又不若径行自遂之为疾也如愚颜子也圣人与言有聴受无问难盖其真积力乆触处洞然但见其不违如愚退省其私则皆足以发明夫子之道然后知其不愚焉公度慕古人者也非古之愚者也慕古人而师颜子有余师矣自古愚而为如愚自如愚而为不愚得之于心有不可名者已号与像云乎哉赞曰
　　谓其不愚黯乎其外谓其果愚皦乎其内以为古之愚则思不暗昧而行不自遂生乎今之世尚论古之人而无愧左图右书以游以藏渊而时出絅而日章乐不可名号孰尔臧殆将造夫心斋坐忘之乡者乎

　　○铭

　　守约斋铭

　　孟传孔道三圣以承孟舍何人乃谓似曽因其养勇无惧为主拟非等伦气象是取不能必胜是亦得要守气一身宁乆无暴反身循理是为守约犹网在纲犹机度括循循善诱亦惟以礼推而施博能事毕矣

　　亦山堂铭【并序】

　　赠江浙行省参知政事北山徐公吾乡之耆英也仲子汉臣掾中书以兄周臣入为参议改他官名与秩日起拜御史出佥两道皆有声周臣卒无子弃官归经理其家且以子后之先茔乆不治树筑有加表碣仪物砻石林立凡周臣赍志地下者举毕之可谓能子弟矣迁浙西道以母老不赴日相过从承示伯生虞学士所为亦山堂记乃知汉臣抒义北山而自号亦山请益惟谨汉臣孝于亲弟于兄根本既立而又有伯生之文蔑以益之矣辞不获乃为之铭曰
　　繄士为学奚假外求世美克济厥徳允修家有余师岩岩在前重厚其体振古不迁含云蓄雨利泽由施在人取象子孙以之止而有容器车攸出皇皇乗轺以嗣以续吾翁此山吾亦此山于羮于墙有俨堂颜师不在人乃在吾翁义不在山乃在吾躬隠鄙快捷方式厓或兴宝跬步或违壑讥峯诮勖哉继志毋亏一篑山亦子名人亦子畏

　　○辞

　　哈斯布色哀辞

　　哈斯布色取父字姓丁字文苑于阗人与予同登乙夘进士第倅固安州掾左司除礼部主事予佐吏部故游从为多改秘书著作拜监察御史又与予同官南坡之变枭獍党与列据津要文苑喀喇子山暨予实同论列迁户部员外郎予在左司计事率相见俄佥浙西道廉访司事遂间南北予居武昌适移湖北新制宪官各色止用一人长宪者同出西域即日引退台报不允文苑曰无例且退持疑文冒进可乎坚卧不起予跧居絶人事独相往来鹄山楚观之絶顶梵宫琳宇之僻地荒城废垒村居埜池靡不至焉时絶天登大别宿郎官湖赋诗谈论无虚日一日把酒相属曰人生离合有数君闲我退机适相投但恐造物见妬不终遂此先子监祁阳县有惠政潜徳未章子亟铭予不获辞焉未几予除两淮转运使文苑移山北邸报同日至山北置大宁白霫地去京师东北尚八百里陆不可挈家水萦纡余五千里扶病拥幼殆不能为谋予官扬州﨑岖来过曰我非渎于进也主上新政不敢不行而老幼累我且都而杭杭而鄂鄂又山北有力且疲况贫乎鄂不可留扬米贵不可居杭吾乐之榖又差贱且其人徳我吾谋定矣乃命诸子买舟而东独挈一小仆乗传而北予留之饮三画夜而后去酒中尝曰我作事素勇今殊犹豫何也予戏之曰人改常不佳君岂厌世邪乃大笑曰昔温公记宋子才暴谑其言偶验我不信也因出臂示其坚实曰斧吾击亦不死也于虖今乃真死矣盖时方大疫暑行至东平主仆皆病归抵淮安卒于舟中至顺元年六月二十三日也郡大夫率其国人菆之予既为位哭遣人省其墓告其家子穆苏迎柩归舣舟饯别之地哭为之恸监郡公塟祁阳逺不能祔予欲蜀冈买地处之穆蘓曰杭西山先人所爱因可守也遂谋塟焉母子力不能举漕司暨它官府若尝往来共赙之得楮币中统余万缗既襄事可经理其家淮东宪长达尔玛尝同官闵其贫请赙于朝不报初文苑为固安隶京号难治民刘奉益横甚赛祈烹五十羊聚羣不逞震动里闬执而发其椎埋焚剽数其事度不解逸去反肆诬构诏大官杂问禁中辨析明直刘寘于法筑堤堰三百里河以不害两道凛然折强暴如拉朽蜀兵未戢按郡直要冲布置施为若老于兵者统兵省臣荐其有将帅材可治边事云内外持宪知无不言制吏辈噤不得出一语平居论事慷慨歴落一座尽倾遇则奋发勇往无前长于观人某邪某诈黙以相告后辄多验作歌行豪宕如其人古诗清粹皆可传也延佑初朝廷始以科举取士天下之大才五十六人出官四方或懦于施或污于贿歴歴在人得免诟议如文苑者无几而天复中道画之于戏惜哉予昔铭监县公谓其多善未报当在文苑今文苑寿才四十有七赍志以没此又何邪岂天又尼其身而大其后邪天道是邪非邪予益惑矣尝独坐阅同年録十六年间为鬼録者十七人矣尚忍以区区声利置胸中乎或者视为四海九州岛之人恝然无情予不忍也穆蘓将状其行求予为铭而其状不至为之辞以发其槩且以写予哀云
　　天之生才兮亦孔之艰前不知其几世兮后复几年何林林之百万兮独靳于贤器方适用兮陶复不坚云未雨而扫荡兮华未实而摧残岂矰缴之在天兮恶有翼之髙骞冥冥之中兮孰司其权昔君之北兮歌呼水壖今君之来兮丹旐翩翩药膳匪良兮道路迍邅妻子睽隔兮良友弃捐我哀曷忘兮我言曷殚西山苍苍兮惟所便安玉树森立兮泽流有源兾伸于后兮以报其前破不可完兮逝不可旋惟生无愧兮虽没犹存修短有数兮吾其舍旃马革牖下兮非蚁则鸢九原有知兮其然不然

　　圭塘小藁卷十一

　　●钦定四库全书

　　圭塘小藁卷十二

　　（元）许有壬 撰

　　○跋

　　跋织成宣和御书清浄经

　　唐安乐公主出降益州献碧罗为花鸟大如黍米眼鼻觜甲皆备瞭视者方见之陆龟蒙纪锦裾谓其禽鸟花卉谛视条段斩絶分画缜致不可状虽不可见想象不过景物精絶而亦疑其夸也若夫字画见诸组织者大率仅能成字而笔意则未易得宜相张君藏织成宣和御书常清浄经一卷笔意之精不失毫发机轴之异又有不可名言者面文背质判然二文而吻然一层不知当时之工何以施其功于机轴之间也因知碧罗锦裾非夸而又有不及者虽然竒则竒矣特一物尔而予因是深有感焉宣和间万事已堕清浄经谓神好清而心扰之心好清而欲率之遣其欲而心自浄澄其心而神自清呜呼斯言足以为国矣知而不能践徒从事组织之末秪増其多欲尔故予不暇论组织之工而深有感于是焉是卷出没之详同年欧阳原功叙之矣其己夘冬与予同观盖庚辰冬也

　　跋重刻羊祜碑

　　堕泪碑在天地间与元气相为无穷昔之亡也有不亡者存盖立徳立功立言有一于此足以不亡况备之者乎太傅之未就交辟也郭奕以为今之颜子其徳之着见者若此委质而后大勲伟绩史不胜书其功懋矣若夫论三年之丧欲革汉魏之薄而兴先王之法以敦风俗其于立言葢有儒者之风焉使及孔氏其殆庶几乎陆抗谓乐毅诸葛孔明不能过未足以尽之也李商隠因韩子淮西碑有言汤盘孔鼎有述作今无其器存其辞辞之精絶者不托于器且不可泯况徳之浃人肌骨者乎昔太傅造岘山言自有宇宙便有此山余谓但有岘山便有太傅且人皆因碑而传是碑由梁及今至于四刻则因有以着不亦异乎访旧文而刻之石由京师而致之岘首者编修官杨伊志卿也

　　跋颜鲁公墨迹卢侯帖

　　颜太师风节杰出千古脱翰墨未尽善思其人抚其迹犹当宝袭斋沐九顿首而后展视况毕天下之能事者乎世譊譊有真伪之辨苟称太师予即宝之况仲谦尚书所藏卢侯帖其为真迹昭昭无疑者哉松雪翁以平生见十六帖为幸其所称马病帖则予得之又获观此帖是亦幸之又幸者也

　　跋陈尚庭告

　　唐天宝三载开江县尉陈尚庭告一通一时拟官者四十九人湮没不称者多矣而署衔于首者李林甫也林甫之恶千载不磨虽欲如当时选人之湮没不称不可得也吁可畏也哉

　　○题

　　题欧阳文忠公告

　　文与道一而天下之治盛文与道二而天下之敎衰经籍而下士之立言力非不勤也辞非不工也施之于用卒害其政者与道二焉尔昔苏子以韩愈配孟子而以欧阳子配韩愈天下以为知言后世无敢有异议者韩也欧阳也推而达于孔氏之道也欧阳子曰三代而上治出于一而礼乐达于天下三代而下治出于二而礼乐为虚名又曰我所谓文必与道俱呜呼此欧阳子之所以为文而先儒谓自荀扬以下皆不能及者也有壬幼读其书即知好之见其纡徐委备容与闲易初若易入望洋而叹而后知其大且至也翰林直学士兼国子祭酒玄原功其后也登延佑乙夘进士第名能为古文颍州后子孙散而四方能世其学者原功尔出所藏至和元年五月告身示有壬曰太师为龙圗阁直学士尚书吏部郎中留守南京时罹太夫人忧服除以旧职除此其告也陵谷变迁岿然独存传而至玄玄也歴胄馆奎阁奉常太史幸不至坠世业子吾同年其为识其左又曰子以参议中书省事母忧去官服除亦以前职召古今事有相契者其并记之有壬早读欧阳子得与其后同年而又相好故敢以謏闻识之若夫徳业之不究而以迹之粗类者委之岂原功私我之深遂忘其拟人以伦而伤其知人之明邪将原功警我以希贤之学邪警我以希贤之学也则不敢不勉

　　题李士诚持信手卷

　　说文曰印执政所持信也刘氏释名曰印信也所以封物为验也亦言因也封物相因付也大抵皆有官者所用随其职给于上后世人始自为今易水时有得大不过三五分其文率不同他出诸土者班班可见皆私作持以为信者也然莫盛于近代士大夫简牍题咏既书姓名必继以印哆然标榜以为粉泽予素疎但书姓名乃有刻而见赠因求印其上者甚至有假为者厥后驯习积至盈箧盖未能免俗焉时之所尚若是虽近文事其亦文之末也夫世称圗书甚无谓实印尔其椌用铜若象若木之坚致者惟举世尚之故制作日精然皆出江南北工未闻也吾乡李士诚是艺之精无愧南工盖其翁学于江右文生而士诚传其家法焉求扁室颜本之说文以持信扁之且使知其槩庶不为俗工

　　○文

　　武昌新居上梁文

　　伏以广厦千万间尚欲芘寒士风雨束书三十载始能有京师屋庐昔贤负山斗之名终身无楼台之地迂疎涉世我何人斯因循为家知几年矣朝台暮省已多索米之讥春诵夏弦靡获栖身之所举室毎安于薄禄斯言可质于上苍徒费伯氏之赀莫制中人之产荜门圭窦揣分自宜画栋朱门效颦奚暇身常走俗难求郄超之办资才乏惊人敢慕文昌之买宅但未克髙飞而逺走又不能穴处以巢居局蹐连房与在舟而何异纷纭揷架任充栋以莫容长者出庭幼或突面左足下榻右已及阶潦入则奥亦横流雪积而势将下压幸人境得一区之隙念农夫犹五畆之居天上归来方欲采山钓水人间走徧恰知问舍求田此邦较楚俗而差淳故乡如并州而在是臙脂入画怆先子之曽留鳯凰来仪俨前峰之如揖云间紫闼晚景侵寻眼底青山中原咫尺幸便途于桑梓爱从事于楩楠欲罢不能与奢宁俭叔兮督斧斤之役深入山林季也司桢干之劳实崇基址拮据集事老子独惭周旋相攸拙谋时与虽埙箎于率作亦杖屦以遨嬉此盖席世泽诗书之余所以见今日轮奂之美榱题数尺固得志所不为堂构百支以贻谋则可继如翚如跂岂事外观苟合苟完具存昔训上栋下宇既成始有之功前书后琴行遂闲居之乐言之不足发而为诗　东黄鹄嵯峨繁翠中堂有棣华庭有桂从今无日不春风　南烟树云峰可并参要就离明明旧学肯将风物作清谈　西江汉滔滔太别低清昼慿轩时俯看我山真是步云梯　北家世柏台曽种徳洹溪松栢郁如云勿为安居忘祖力　上认取仰髙真气象一堂莫道止于斯堂外青天千万丈　下玉树芝兰多俊雅臧获趋承有不齐西铭要念同胞者
　　伏愿上梁之后兄友弟敬直须学万石君家资厚积饶不必与千户侯等自颂若此惟天佑之

　　圭塘小藁卷十二

　　●钦定四库全书

　　圭塘小藁卷十三

　　（元）许有壬 撰

　　○长短句

　　水调歌头【题萧独清山水胜处】

　　山水据全胜消得独清人神仙定在何处此处可寻真山有蓬莱气象水是瀛洲风物人是葛天民翫得紫芝老吟尽碧桃春　四时花千日酒一溪云回头下望浊世无地不红尘忆昔乗轺江右目断丹霞翠壁底事走踆踆今日送君语聊为自移文

　　二【即席赠河南廉使髙辛甫】

　　徒阳记同署三十四年过朝台暮省踪迹赢得鬓双皤一别又逾一纪百岁都能几见尘事日蹉跎今夕复何夕旌节照山阿　笑年来洹水上试渔蓑迂疎乆厌城市其奈故人何浩荡云山烟水寥落晨星霜木如子已无多邂逅一尊酒忍负醉时歌

　　沁园春【寄题詹事丞张希孟绰然亭用王继学韵】

　　俯仰乾坤傲睨羲皇优游快哉看平湖秋碧净随天去乱峰烟翠飞入窓来鸿鹄翱翔云霄寥廓斥鷃蓬蒿莫见猜门常闭怕等闲踏破满院苍苔　人间暮省朝台奈乌兔堂堂挽不回爱小轩月落梦惊风竹空江岁晚诗到寒梅两鬓清霜一襟豪气举世相知独此杯京华客问九衢何处堪避风埃

　　二【自述】

　　弱冠离家浪走人间余三十年奈救时才短虚尘政府读书功少深负经筵风月西清氷霜栢署一岁中间漫几迁君恩重便不敎覆餗直许归田　丰碑髙表洹阡又飞上吴头万里船把家传圗史拂除尘蠧旧栽松竹收贮云烟大别嵯峨鹄山缥缈尽在先生几案前闲人事但登楼小酌闭户髙眠

　　木兰花慢【至大戊申八月二十五日同疎仙万户游城南廉园园甲京师主人埜云左丞未老休致清露堂扁命予二人分赋长短句予得清字皆即席成章喜甚榜之堂上疎仙其甥也后史号酸斋云】

　　渺西风天地拂吟袖出重城正秋满名园松枯石润竹瘦霜清扁舟采菱歌断但一泓寒碧画桥平放眼竒观台上太行飞入帘楹　主人声利一毫轻爱客见髙情便芡剥骊珠莲分氷茧酒注金瓶风流故家文献况登髙能赋有诸甥清露堂前好月多应喜我留名

　　摸鱼子【中都饯荀平叔都事赴大都】

　　正荒寒似逃空谷佳人又话离别风低白草天无际漠漠平沙如雪心欲折看落日飞鸿一线明还灭长歌激烈把湖海襟期关山风物取次付弹铗　毛锥子千古鑚研搜刔谁知更比鸠拙仲宣不作登楼赋闲杀一天秋色珊佩玦羡公去鸣驺醉上长安陌予懐转结怕紫塞寒深碧云暮合酒醒见明月

　　水龙吟【赵伯宁中丞代祀淮浙过维扬征赋】

　　五云飞出蓬莱天香散满人间世龙翔鳯翥千龄一遇明良庆会节钺重来士民腾喜山川増气想四方地逺九重心切都要见闾阎事　寤寐天颜咫尺袅秋风一鞭归骑青年勲业乌台倚重紫垣虚位自顾疎庸资身无策敢论经费但儒酸不改作咸充赋助和羮味

　　二【游三台】

　　几年三到三台往年不似今年好故人云集逺山屏列蔚蓝清晓赵舞燕歌一时竒絶百壶倾倒对山川如昔风烟不减但人比当时老　放眼秋容无际碧澄澄鴈天霜早曹瞒事业悠悠斜日茫茫衰草为问漳流古来豪杰浪淘多少有建安遗瓦张吾笔阵把奸雄扫

　　三

　　予一病五十日始愈因自点捡目视虽不如昔书字稍大者尚可夜读手可挥翰足可步园腹可容酒齿可啮肉耳可聴歌体禀素弱今六十有七而得所谓六可者私自喜幸戏成此曲子之所慎疾也乃深寓节饮之意焉
　　可翁点捡形骸闗心六事今犹可摩挱老眼残编细读小窓危坐信手挥毫云烟撩乱波涛掀簸笑蹒跚病足登山不武尚能踏苔痕破　便腹还堪容酒齿牙攻脯殽蔬果歌声到耳宫商少误肯敎轻过馋口如门丁宁告戒却须坚锁怕曲生徒众羣然趋入困风流我

　　贺新郎【登膝王阁用稼轩韵】

　　陈迹空鳬渚怅繁华等闲一梦便成今古佩玊鸣銮人如画何处为云为雨只明月还生春浦帝子当时无穷欲奈浮云回首浑非故天有意肯轻许　江湖襟带雄吴楚更翩翩三王文采俪章骈句一旦飞来辛家笔才见龙翔鳯舞漫千载懐人延竚豪杰纷纷今谁在笑世间华屋争寒暑瀛海逺去无侣

　　满江红【次汤碧山清溪韵】

　　木落霜清水底见金陵城郭都莫问南朝兴废人生哀乐载酒时时寻伴侣倚阑处处皆楼阁对溪云试放醉时狂浑如昨　沙洲外轻鸥落风帘下扁舟泊更寒波摇漾緑蓑青箬为向九原江总道繁华何似今凉薄怕素衣京洛染缁尘从新濯

　　二【和郭子敬夏日村居韵】

　　一曲清溪收拾尽风声月色还自笑六旬将近数椽方葺已分封侯非燕颔尽敎有地争蜗角筭人生难得是清闲吾今得　离离黍芃芃麦观此景皆真乐更葵花未谢藕花仍发繁剧只因诗有债迂疎却喜门无客问小亭盛暑不容人今秋月

　　满庭芳【惜詧士安马明初登荀和叔广思楼】

　　沙路无泥栁风如水嫩凉偏入吟鞍广思楼上雨后看西山回首炎氛千丈便长啸跳出尘寰青天外斜阳淡淡倦鸟正飞还　郊原秋色里望穷霄壌倚徧阑干问神仙何处独占髙寒楼下悠悠洹水为底事不暂休闲吾衰矣休将旧手遮日上长安

　　二

　　槐院风清藓阶尘浄日长镇掩衡门葛帏藤簟石枕竹夫人不作南柯痴梦要来往月窟天根花阴转间关幽鸟啼破一窓云　起来盘膝坐松风沸鼎花雪浮春便洗除胸次多少凝尘更喜秋原有月篱头贮小瓮清尊东篱下黄花香里颠倒白纶巾

　　三【庚寅正月十六日夜独酌戏成】

　　学本迂疎才非明哲天恩偶聴归田良辰美景相遇更欣然细数人生行止或城市或在林泉都评过忘形适意惟是在尊前　只今头尽白但怜饮量不似当年甚蘖痰媒渴无事招愆时有亲朋来劝学康节微醉为贤先生笑偶当乗兴又作饮中仙

　　望月婆罗门引【偕王仁甫左丞贾伯坚左司朝罢过李廷秀参议因观盆梅遂成欢酌廷秀求词醉中赋此】

　　紫宸朝罢东风吹到谪仙家貂裘抖擞尘沙一室窓明几浄人境独清华有息斋名画殿帅髙茶　主人意佳道分手即天涯何事相逢不饮戚戚嗟嗟黄封旋拆有鹅腊鸡朐与兔羓公不饮辜负梅花

　　二【雪夜宴沙班良辅家时为湖南宣慰使】

　　人家十万春风先到使君家天公更助芳华尽把楼台粉泽琼树映横斜要歌宜白雪暖借流霞　吴姬赵娃乱银烛影交加不放行云归去敲碎红牙可怜杜老肯飞送江头只岸花争似我夜醉长沙

　　江城子【次韵】

　　懒如沙乌拙如鸠为无求得无忧底事疎狂却效子长游毕竟无求何用出求不得亦宜休　西风真欲酿羇愁试登楼望南州黄叶疎云摇荡一川秋更被谁家多事笛声不尽思悠悠

　　二【饮海子舟中班彦功招饮斜街以此荅之】

　　栁梢烟重滴春娇傍天桥住兰桡吹暖香云何处一声箫天上广寒宫阙近金晃朗翠岧嶤　谁家花外酒旗髙故相招尽飘摇我政悠然云水永今朝休道斜街风物好才去此便尘嚣

　　行香子

　　璧月香云小院重门办诗愁多是黄昏梨花淡淡栁絮纷纷对古铜炉神品画靓妆人　半醉多羞一笑欺春有丹青描画难真秋波侧媚云岫轻颦是蘂珠仙巫峡女洛川神

　　南乡子【醉书月香亭桂几】

　　老子分渔樵说着登山气便豪天外长江流不尽迢迢脚底青云步渐髙　两手敢辞劳右有深杯左有螯我似渊明多一字陶陶明日黄花笑二毛

　　二【赠干二弦胡琴髙才甫】

　　锦瑟思华年底用嘈嘈五十弦两线清丝千万调能传句句分明字字圎　髙艺擅华筵多少新声出自然更着郭娘歌宛转相聨消得诗人笔似椽

　　三【次可行韵】

　　薄宦苦营营半世长亭复短亭一旦结茅当疉嶂云屏朝暮阴晴几様青　浊酒瓦盆盛农父无才却有情好雨知时公到此安宁话到盆空月满庭

　　四【次可行韵】

　　小隠逺民廛草舍三间栁作椽围绕佳城才二顷山田便觉胸中绰绰然　世态自争妍老我壶觞业自专地阔天寛容舞袖回旋又似偷闲学少年

　　临江仙【黎江万梅方吐而予来长沙风雪十日晴后值大霜有懐而作】

　　十日恶风三尺雪繁霜又满人间梅花谁与问平安玊肌清似削争奈许多寒　梦绕琅瓈江上路竹篱茅舍青山莫敎芳酒滞归鞍黄昏无限月待我倚阑干

　　鹊桥仙【同李云松宣慰过思斋宣慰值出书其壁】

　　云松仙客箕山道士来访思斋老子思斋何处未归来想只在翠红乡里　风清月白橙黄蟹紫一巷笙歌纷起良宵不遇负佳宾都不念人生有几

　　二【赠可行弟】

　　花香满院花阴满地夜静月明风细南坡一室小如舟都敛尽山林清致　竹帘半卷柴门不闭好个暮春天气长安多少晓鸡声管不到江南春睡

　　三【赠相士周可山】

　　春秋七袠江湖万里老子阅人多矣两朝名胜一囊诗道浑似当年袁李　红尘陌上白云堆里扰扰浮生行止我非燕颔虎头人但酒圣诗狂而已

　　四【宴胡安常侍御家】

　　清香华屋黄葵红叶政是新凉时节文园多病不胜杯辜负杀一庭秋色　珍殽纷错玉醅芳烈醉倒江湖狂客凉天佳月即中秋更有个今年闰月

　　五

　　心闲胜贵身闲胜富已往而今始悟来言精力未宜闲此俗子便宜推去　秋风鸡黍春山杖屦尽是幽人乐处尽敎须鬓雪飘萧总不碍衔杯琢句

　　蝶恋花

　　九陌千门新雨后细染浓熏满目春如绣恰信东君神妙手一宵緑徧官桥栁　楼下兰舟楼上酒沙暖苹香浑似来时候说与可人知信否伤春更比悲秋瘦

　　二【丁亥正月十三日亲朋治具醉中赋此】

　　老子行年过耳顺蓬鬓飘萧人道犹风韵领畧风光元有分赏心又喜烧灯近　薄雪初消寒欲尽词馆多闲时得陪英俊便讶连朝为酒困东君已是传花信

　　渔家傲【歌圭塘四时四首】

　　氷尽泉香云缥缈韶华隠隠浮林杪酒在葫芦鱼在沼清昼悄好音时复来黄鸟　管领风光心未老衰颜却怕清波照有酒可斟鱼可钓能事了东风一曲渔家傲
　　窓影倄篁摇翠葆墙阴幽径连芳草蓦地雨来荷叶闹香更好乱烟浮动红云岛　穉栁千条丝袅袅栁边宜着兰舟小世态纷纷何足校收桂棹呜呜且和渔家傲
　　露洗璇穹青杳杳年光红入滩头蓼翠葢撑烟吹半倒霜信早一奁寒影磨清晓　早是轩扉尘不到好山更与供登眺酒债渐多诗债少飜水调西风几迭渔家傲
　　落日崇台寒力峭登临恰似寻安道有竹何人能径造吾不诮相逢要遂掀髯笑　双桧凌空龙夭矫有知定讶人枯槁珍重岁寒氷雪操君自宝老夫但和渔家傲

　　太常引【武昌别墅】

　　臙脂山下老农家看云树翠交加香透小窓纱是昨夜幽兰放花　引泉浇竹破苔移菊更种故侯瓜一笑有生涯便休叹清霜鬓华

　　二【速可行治具】

　　小斋潇洒颇宜贫清有竹静无尘俗子不敲门只风月烟霞是邻　古瓶清雅寒梅疎瘦昨是忽纷纷尚有一枝春快报与南厅主人

　　三【登楼观栁】

　　雪消春气恰和柔先到栁稍头数日不登楼笑青眼窥人尚羞　清明近也老夫耄矣其忍负欢游飞絮便生愁尽都变浮萍去休

　　四【乌克章杜徳常寓所二松可爱醉中赋此】

　　二松如盖偃中庭向朱夏作秋声摇影动疎棂掩映得苔痕转青　西清愽士西台御史相对又双清咫尺到蓬瀛休认作蓝田县丞

　　五

　　圭塘种藕已多时贴水晓星稀生意一朝回便万柄红酣緑攲　连宵骤雨透空繁响清絶不容诗对景（原阙）

　　（上阙）看髙节停鸾

　　四

　　赏梅观竹不暇镵黄独白玉炊香连碧玊富杀山人林谷　几年道路艰难眼明今日相看便结岁寒心友休敎梦到槐安

　　五【题郭思诚山居】

　　西岩仙老身在蓬莱岛竹月松云尘不到况有清风自扫　霜溪浅碧摇沙烟村落照明霞说与门前鸥鹭仙家又是渔家

　　忆秦娥【和希孟张中丞韵】

　　山人笑人间不识山间妙山间妙岚光浮动半江残照　移文莫待山英校烟霞曽结三生好三生好白云深锁葛洪丹灶

　　二

　　山瓢饮太空为幕云为枕云为枕松声万壑月明风冷　人生未老宜先省尘寰尽有清闲境清闲境孤云野鹤杳无踪影

　　三

　　山花舞岩姿能笑禽能语禽能语百年心事一犁春雨　神仙护短多官府老夫只解为农圃为农圃乾坤休问几畨今古

　　四

　　山鸡唱少年中夜心悲壮心悲壮世间何事不来眉上　迷途未逺奚惆怅五湖烟水春摇荡春摇荡谁知平地拍天风浪

　　五【送牛农师二首】

　　春山碧诗成马上应相忆应相忆卢沟桥畔晚烟如织　人生有别休多惜但悲后会知何日知何日暮云心绪断鸿消息

　　六

　　长安陌东风杨栁花如雪花如雪青条无数为君攀折　少年刚道轻离别临岐未信心如铁心如铁旧懐新恨满梁残月

　　菩萨蛮【寄都下友人】

　　慿髙日望金台路黄沙尽处空烟树歳晚足萧疎雁声无夜无　簿书怜俗态人道儒酸在何以慰相思半年无好诗

　　二【寄中书诸公】

　　三司笑面鞾纹皱鹾官憔悴非诗瘦红袖写乌丝谁曽梦见之　淮盐真是白染得须成雪天上有神仙能敎白复玄

　　浣溪沙

　　修黛横愁苦爱颦頳霞乱玉更宜嗔嗅香挼蘂奈何春　织就回文难尽意写成离字也伤神他年不及卷中人

　　二【护圣寺泛舟】

　　花露浓沾桂棹香栁风轻拂葛衣凉放歌深入水云乡　荷叶杯中倾緑醑瓜皮船上载红妆都堂何似住溪堂

　　三【逰善应】

　　崖上留题破紫烟岩前瀹茗挹清泉烂游三日酒如川　有水有山髙士宅无风无雨小春天人间真见地行仙

　　如梦令

　　桃李春风不耐好在西山如黛策马看山来政尔青青相待无奈无奈却被暮云妨碍

　　二

　　一片苍苔凿破百折清泉分过长日午阴圎自挈胡床来坐斯可斯可从此闲身属我

　　三

　　昨夜庭梧陨翠诗思尤便爽气无事要生悲可笑宋家多事衰矣衰矣但挍邻翁酒味

　　四

　　火榻只宜春早纸帐不知天晓枕上问山僮门外雪深多少休扫休扫收拾老夫茶灶

　　圭塘小藁卷十三

　　●钦定四库全书

　　圭塘小藁别集卷上

　　（元）许有壬 撰

　　太常可行弟升官其七十八岁兄以诗贺之曰

　　家虽通日观身自植云梯鬓雪行还漆腰金遂换犀遥情今俗异髙兴昔贤齐兄老无他技惟求醉似泥

　　漫述

　　偃伉勤成立其原得母长郎中光武世冯氏遂蕃昌后世论婚娶徒知慕贵强吾诗非漫作人道是良方

　　次来韵二首奉寄可行贤弟一笑

　　洹水悠悠昼夜东如君乡里尚萍蓬士师无愧任三黜贤圣有时聊一中自分衰慵乖世用且将栽接代天工年来仇敌消磨尽酗酒田翁最长雄
　　老境生涯合务农谁敎鸥鹭日过从窓含竹影宜髙枕屐印苔痕衬瘦笻风月歌词非楚些江湖交友忆吴侬独怜多少看云意三月书才见一封

　　圭塘独坐有懐

　　韶濩铿鍧杳嗣音树林清邃忆同阴停云霭霭日将暮伐木丁丁山更深饭罢竹边时策杖茶余松下独弹琴直须月到天心处尊酒悠然与对斟

　　题可行太常人海浮槎斋

　　八十瀛洲乐素贫岂知京国是天津子今不患恩波隔我老何忧病后新一脔胙余分固好三升门下送宜频年来莫笑无佳句甘作人间饮食人

　　有孚和右甲辰二月十八日以上尊暨朔南诸品竒果珍殽拜我兄圭塘先生于磨兜坚斋酒酣欢甚适得前藁足笔次韵聊发一笑因见诗礼家庭只此便是无穷清乐也明年再续谨附率尔之诗于后

　　浮槎名室颇宜贫人海茫茫孰问津九陌红尘三岛近一天清景四时新飘摇只恐因成癖来往多应不厌频但得仙翁时共泛絶胜前日自乗人

　　送张囦亮炼师【并序】

　　予养痾乡庐简出入独谒阡不免阡距城西北余十里道北郭实南北孔道毎为驿使识陪留多事故出入必以星至正己丑三月二十一日谒阡归过洹桥数骑追及天已星犹惧其或我识侧帽缓辔道左以俟其过前驱已前俄闻扬言此中丞邪亟来见乃囦亮张君錬师代祠武当驰驿而道此也明日过予出京师饯章诘曰出京时念必过相一见虚前纸请言幸勿靳予交闲闲大宗师与其徒多善囦亮主京师东岳祠园杏千株人境俱胜送客东门若自公有暇即造焉囦亮修洁能诗见必觞咏忘返别一年矣当予避客时毂击肩摩中天复已暝乃邂逅相遇岂偶然哉遂不忍以疾辞赠之诗曰
　　杏园陈迹梦暄妍马上相逢岂偶然每忆可人如隔世不闻新句又经年花迎驿路飞红雨香到朝山散紫烟王事游方归有日迟君洹水白鸥前

　　五月廿一日晓窓月明枕上漫述奉可行一笑

　　凉风清浥露漙漙浄涤京氛豁大观骥不一鸣真伏老鹊犹三匝自求安嫦娥宫殿云休妬病叟壶觞兴未阑朋旧过从话新事可怜俱诉酒为难【年来虽枢要官亦苦无酒衰病服药资用尤切故漫及之】

　　可行太常馈浙间朋旧所寄糟梅以之荐酒风味殊胜赋二十字记平素之未尝食者【壬寅八月二十一日】

　　佳实元登鼎和羮日奏功年来归隠地好在醉乡中

　　题可行所藏米元晖云山小景

　　传云五百岁名山始一开木禾长五寻和气畅九垓往者既不及孰能待其来济胜事游览我姑陟崔嵬又苦道路艰荆榛满氛埃不如跧斗室寓画摅灵台聊将万里意收作小蓬莱

　　幻庵送新茶蒲笋以诗荅之兼简太常弟过目

　　珠蕾鲜初摘氷芽郁未舒分甘出圆峤伴食谢中书京国惭饕禄田园梦荷锄多情老仙友能慰渴相如

　　和可行展省归过圭塘即席韵

　　墟里烟尘外巾车日日来疎林呈半塔初日见三台酒毎从邻贳诗宁待雨催衰年懐易感为我少迟回

　　四月二十七日庄之渊昆季治具至圭塘醉中赋奉寄一笑

　　拂水垂杨贴水荷圭塘风景正清和岂能竒字从人问深愧羣贤载酒过花露坠红沾杖屦松云凝翠遏弦歌也知节饮宜衰病其奈乡情醉更多

　　圭塘小酌廷彦不饮故讽之请可行和韵

　　松桧苍苍栁半黄天光云影烂圭塘鹤随尊酒穿松径风逐瓶花入草堂山好自供青眼旧机深谁道白眉良但敎晚节秋无恙不负韩家昼锦乡

　　秋露白酒熟卧闻槽声喜而得句可行当同赋也

　　治曲辛勤夏竟秋竒功今日遂全收日华煎露成真液泉脉穿岩咽细流不忍拨醅■〈奭斗〉瓮面且敎留响在床头老懐磈磊行浇尽三径黄花两玊舟

　　至正改元四月十三日戊子皇帝御龙舟幸护圣寺中书右丞臣特穆尔达实参知政事臣阿噜臣有壬扈行乐三奏命右丞前特授平章政事参政进右丞臣有壬进左丞恳辞不允惶汗就列平章右丞曰今日游骋之盛恩遇之隆不可不纪也悚惧之余为二十韵以献

　　宇宙承平日邦畿壮丽乡宫中无暇逸湖上蹔翱翔鳯辇重云降龙舟万斛骧风霆随桂楫日月运牙樯五卫分翚羽千官列鴈行长年花压帽仙妓锦连航绒繂初徐引銮旗渐逺扬牦靬呈曼衍僸佅逓铿锵玉食传麟脯氷壶出蔗浆鱼鸢知永跸莺燕逐余杳夹岸金戈翊弥空绣幕张汀回开瀚海天近胜钱塘翠阁峩双岛珠帘护两厢九霄披瑞霭四表覩朝阳补助资游豫登崇贵俊良不图推朽质亦复被清光左辖纲维地中书政事堂出谋惭不武好学愿无荒喻水民堪畏从桥策最长济川非所任歌咏献岩廊

　　右七月十二日书寄可行御史社酒治聋昔尝饮之恐遂不聋不能顾曲之误却喜是非都不知又形诸诗今春可行送社酒方以为喜大社之余致效当尤速然而饮之已酸治聋之效又无望矣而今而后又不聋矣多闻不能忍必又多事为之诗曰

　　予生苦多口三缄非不知譊譊徒自戒谍谍寻复随斋扁磨兜坚训勉朱子遗客至爱异观何益于我为社酒堪治聋昔尝屡饮之恐遂太达聪多事添驱驰兹得大社余其效想倍簁胡为负宿气曲直至我眉朱门列画邸食前方丈施我瓶都几何后望馋涎垂老奚笑相劝处世聋最宜

　　和可行都司韵【二首】

　　常恨看云日暮时清尊才得浣离思修程骐骥须千里老境鹪鹩但一枝半世空随人俯仰诸公自佩国安危年来点捡闲中事种玊栽兰尽未迟
　　枉尺安能复直寻田园幸不负初心山凝暮色供屏障菊泛清香喷水沈好句毎因吾弟得浊醪时共老农斟圭塘霜后清如镜偏照萧萧雪满簪

　　至正庚寅二月大雨麦成疸十得一二夏秋复旱伤榖郡东至赤地稊稗稆生民几得两月食穷冬告尽遂至颠沛忍待萌芽以供掇撷春又大寒迫清明雪三尺即事二首贤弟请和

　　榆不输钱遂祼身春深何事未知春阴连残腊经三月寒挟凶年杀几人厨馔珍羞自浆霍市廛糟饼杂糠尘因思当轴曽持论今日方知陇畆民
　　天敎稆稗治疲癃万口嗸嗸一瞬空子女不如鸡犬价官民真是马牛风纎萌其忍加氷冱枵腹谁能用雪充泉下龚黄呼不起漫歌忧国愿年丰

　　僮屋为大雨所仆歌代书寄奉吾弟一笑【庚寅九月十又八日】

　　丰安坊西李氏宅缔构甲子逾周天我归我里却无屋割金买居今七年中堂苟完遂龟缩傍舍草茇绳枢然诸僮环处数百趾分房戢戢蜂窠聨旱干跨岁三百日纵雨檐溜才涓涓伊谁鼓勇恣倾泻通衢一夕流为川坐令阖郡若一室藩篱剖决无中边朝来异响忽震地连杗接栋皆倾颠抉泥出婴幸免死庖厨竟日寒无烟昔知将覆不早治今日至此谁之愆万间初庇及寒士此心已负归宜遄家僮琐琐不能芘庭荒况说治其田作诗自笑实自愧敢效茅屋秋风篇

　　可行太常弟侍皇太子奉旨春祭独执多礼无不合节喜而赋诗

　　宗庙吾儒有事荣子今兼事复能名聫班末吏虽无分却幸胙余沾及兄

　　叹衰忆橘二絶令小盖驰寄可行弟

　　附火平生憎乞相慿髙时复豁双眸今冬筋力衰多少终日围炉不上楼
　　南果珍竒有木奴年年包裹及馋夫徐州近日舟航断岁贡尚方曽到无

　　观家人治蚕事蚕将老而桑不继求买甚艰窘因成口号呈可行太常弟

　　千古南阳一草庐其中今有卧龙无三分二表都休论且学栽桑八百株

　　癸巳六月廿日夜不寐忽闻曲香喜成口号举似太常过目

　　蓼香通梦报寒斋五齐前驱次第来更约西风劳纵臾东篱早放菊花开

　　伏日观桢辈作秋露白曲糵喜其制法甚精以口号廿八字劳之可行佥院同发一笑

　　胷中文史日虽多其奈家贫累众何却喜薄田秋得秫衰翁常要病颜酡

　　促桢醸酒戏成一絶请贤弟同赋

　　曲香连夕透衾裯闻道刘村秫亦收衰病迩来惟患渇酝蒸何必待中秋

　　女孙弥月奉常作诗讽桢治具醉中走笔次韵

　　奉常多事待图回时为衰翁忍冻来家酝带糟宜瓦钵好懐初不在金罍

　　至正甲辰三月十一日昧爽枕上信口成廿八字盥洗毕饮孙女福润睟酒适太常可行弟至同饮欢甚以水玊金丝阑笺求书因试浙笔书以赠之

　　枕上鸡声逺未融春深无奈雨和风圭塘八十新懐抱觅句衔杯与少同

　　即席奉和偶然记得僭附于左

　　绛帐何须说马融毎来席上坐春风年髙徳邵谁能及不独当时诗酒同
　　京南春雨燕泥融辇下花时毎值风今日无风更无雨赏心知有几人同

　　承赠蒲萄阿尔竒感慰不能自己遂成廿八字亦颇得意为后日张本七十八岁兄某力疾书

　　西酝蒲萄贵莫名炼蒸成露更通灵文园渇思虽抾海不及浮槎一卵瓶

　　寄可行

　　衰年承乏近乡闾汴相相望三百余欲见天恩优渥处五旬七得小儿书
　　景延堂下寿安红百朶花开榖雨中草荐棘藩须拥护莫敎霜雪损芳丛

　　寄苫尚书才卿

　　民事军兴日不遑闲人一旦似公忙慿公寄语圭塘月好照吾家老海棠

　　郝信使附鴈足诗

　　霜落风髙恣所如归期回首是春初上林天子援弓缴穷海缧臣有所思

　　士隆贾知府以边鸾画鸭见寄赋二絶句以谢之

　　圭塘栁影浴毰毸啑喋蒲根絶点埃政尔凝思旧风致蜕形毫素忽飞来
　　能言充贡固相诬谁道呼名一字无收入画圗登几案遂令名亦不能呼

　　寄观国宾

　　白头谁遣抗红尘屈指名场四十春台阁鳯麟非所偶江湖鸥鹭久相亲宦情病后浑如水诗思年来尚有神何日与君携手去黄华篱下岸乌巾

　　近作诗庄长句代书寄贤弟一笑

　　圭塘有地无生涯三径松菊四序花诗仙本是贵公子何事肯到山人家山人已分友木石尘俗芸芸果何物在家已作有发僧小小园池聊挂锡千红万紫遗西东杖藜步步随香风相逢一笑便倾倒但愧问字非扬雄载歌伐木贺得友昌黎去后谁山斗雕虫小技久不为敢说当年八叉手诗庄千顷躬维持饥不可食寒不衣主人收蓄及遗逸要使后世均扬辉世间何物不腐朽好诗在世独能久有诗又在未朽时此庄不可无醇酒庄中之诗几万首以诗侑酒为君寿

　　迩来切用无笔口号廿八字诉于可行太常

　　平生交契分疎密毛颕何尝一日疎休道病翁非所与明窓歌曲尚能书

　　可行留浙诗促其归

　　秋征曽有约十月便归来南国鴈已尽东风花又开酒缸连月备诗檐几时回手种洹溪栁青青满钓台甲申岁也

　　○赞

　　可翁自赞书以为可行太常弟一笑

　　咄圭塘子一小丈夫生乎今世而为古愚不力上达乃甘下趋年来事业益迂且疎但问其壶日有继乎

　　杨和卿画像赞

　　繄鉴取形毫厘不失人知肖貌孰核其实好古博雅寓意自适器征三代之制书究六朝之迹掇粉墨于断缣考款识于土蚀琮璜鹿卢琥璏琫珌山玄水苍截肪蒸栗名称实繁形状匪一一过目顷皦然璞腊尚友千载济以精识之人也虽晦迹于市廛其洗玉池主人之匹欤

　　僧格实哩监司豸冠像赞

　　任法象服制敬惟钦直盖所性触非其心有敬主内有頍着外仇视佞人徳遇善类勿谓至坚佞则尔摧勿谓至柔善则尔维我昔斯峩人与其称炯如清氷玉壶辉映秩秩宪纪矫矫荩臣风霜示肃闾阎以春惟其有不触之触使邪自正而曲自直此其所以为大过人也

　　托克托穆尔御史豸冠像赞

　　文运犹日方昼或晦倾否有时敦牂纪岁积阴释冱大明丽天南宫栅棘当宁渇贤蔼蔼多士于于计偕识者常言有王佐才彼美擢科腾实蜚声仕已泉达学且日増有頍而峩奸摧佞伏行所无事肯专咋触材俊任法名殊实一毛亦致用帝帐斯缉予岂夸惠文弹治之为能盖将征识者之言于他日也

　　○讲议

　　端本堂【十月廿五日进讲】

　　尚书说命曰王人求多闻时惟建事又曰惟学逊志务时敏厥修乃来又曰念终始典于学厥徳修罔觉世祖皇帝至元三年十二月遣中都海涯喻旨儒臣朕宜聴何书其议选来进于是商挺姚枢窦黙王鹗等言帝王之道为后世大法皆具尚书乃以进讲皇太子力学有年此书讲明熟矣温故知新方是为学求多闻者资之于人学古训者反之于已逊其志者如有所不能敏于学者如有所不及虚以受人勤以励已又必始终此念不少间断则事立徳修有不知其然而然者矣三代而下汉称文帝唐称太宗文帝时贾谊治安策极言谕敎太子谕敎之道舍学何以哉故虽圣人亦资于学五帝三王皆有师也唐太宗谓杜正伦曰朕年十八犹在民间民之疾苦情伪无不知之及居大位区处世务犹有差失太子生长深宫百姓艰难耳目所未涉卿等不可不极諌又曰朕自立太子遇物则诲之见其饭则曰汝知稼穑之艰难则常有斯饭矣见其乗马则曰汝知其劳逸不竭其力则常得乗矣见其乗舟则曰水所以载舟亦所以覆舟民犹水也君犹舟也见其息于木下则曰木从绳则正后从谏则圣作帝范十二篇以赐太子曰君体建亲求贤审官纳諌去谗戒盈崇俭赏罚务农阅武崇文且曰修身治国备在其中当更求古之哲王以为师如吾不足法也吾居位以来不善多矣益多损少故人不怨功大过微故业不堕然比之尽美尽善固多愧矣汝无我之功勤而承我之富贵竭力为善可不谨哉恭惟皇太子殿下元良仁孝为天下之望已力于学惟终始此念不少间断更求忠鲠之士拾遗补阙则功业之盛岂特汉唐之君而已哉将见与三代并隆矣

　　○跋

　　赐沃棱右丞节用二字

　　宋李沆作相常读论语或问之沆曰沆为宰相论语中节用而爱人使民以时两句尚未能行圣人之言终身诵之可也皇太子以天纵之圣肆笔成书节用二字赐中书右丞臣沃棱臣沃棱装潢寳袭俾臣有壬识其左方臣有壬窃闻易曰节以制度不伤财不害民盖侈用则伤财伤财必至于害民皇太子不它书而书此二字不它赐而赐中书臣其旨深矣臣沃棱其力事斯语仰副储训则财阜民安不日见之矣中书政务有重于此者乎

　　○铭

　　彰徳路刻漏铭【并序】

　　燕吴秉彝守相举坠理棼期月就绪身施于政殆无遗者器关乎治复有资焉惟相地剧民伙晨昏有禁钟鼓之吏候验以臆公私趣事迟速无节过故滋敝吏则非矣亦由无所考质而至于斯也资粮屝屦前政是急正仪审漏有不暇焉吴侯惧事之堕人之痌也旁诹其制则而治之八壶既陈一刻无忒属铭于郡人许有壬以彰其勚以朂其继以永其制吁可以观政矣铭曰
　　在昔观漏水而制器也实惟轩皇开物混茫苍姬秩职挈壶始章逺寝无节瞿瞿则狂治袭旷代不肯以亡损益戾真寒暑乖方制昧洪杀景差短长爰折其衷咨冶孔良金壶猪清玊虬引吭委于尾闾原于天潢盈科线出激电矢邙允符仪晷无间雨旸流珠释用聚■〈扌槖〉靡亢析窓夷隩安时吉康昏明示信率由天常信则民立我治以臧焯兹永宪嗣罔不蘉

　　○记

　　筠斋记

　　泰定丁夘先公捐馆京师先友江南者夸山水之胜劝扶柩南且赒以地京师者则曰西山有佳地子南北无恒产不幸罹荼毒于斯斯亦妥灵之地也亦有指以地者而乡里士大夫则不然其尤有意者至忿然曰子欲子孙浮华则南欲因京师富贵则此我知者父母之邦尔荒迷中神魂无主三议斗胷中太夫人泣而言曰我平生作梦无一不在乡里儿其决哉议遂决既藁殡足汤阴拜先茔不独苦涝而亦陿不容竁矣从敎授缑君允中改卜焉安阳城西山水靡不履歴始得武官原洹水之阳今阡而定画迁措皆允中为之允中学儒者也尽去俗师荒唐祸福之说壬申太夫人归葬得其人益详盖外方内恭安命之士也戊寅予得请归请记其斋曰筠者予知其安于所遇而念其才可施用束于冷局也扁筠之义其有不可自揜者乎古今人例喜言竹居必种植诗必托兴其性若节言之备矣以言其用则简牍箭笴箎箫笙簧筐篚篾席缆维縢络之属皆事也而其用之尤切者筠焉记言竹箭之有筠筠竹肤之坚者也竹寒暑一致守虽在节御捍袭护使不能干其内则筠之功若篾席筐篚缆维縢络独析其肤尔肉则薪也而简牍箭笴箎箫笙簧虽肤肉俱用肤或有损则为弃物矣人谓允中幽闲旷适托于竹而已不知允中可施于用若竹之有筠也予不能施允中于用念其有力于先茔记其详以志其交之始声其才以待世之用者焉

　　竹轩记

　　士生世析圭儋爵获摅厥藴至于晚节进退所以收幼壮之成功者尤不可不慎也礼大夫七十而致事盖悯其劳乆力惫不敢烦以政上之徳也士难进易退义苟当去浩然莫留各尽其道矣廉耻不张乃有胶荣而讳耄者其愈下者罗列选籍儌幸万一于是有司逆计仕年大书其籍曰致仕至有廷辩谓笔吏考録之误又无以议为也风俗至是果孰使之然哉昔叨左司宰相称吾乡续公景明之贤擢礼部员外郎寻升懐庆路总管至则值岁大饥劝分不足发公廪以赈国制粟币无上文毫粒不出乃谓僚佐之后者曰吾任牧寄候得请皆饿莩矣有责愿独坐又止其租税报下皆允天厯初郡直兵冲飞挽万计军兴不乏西兵入境官吏星奔独守境土遏流窜兵罢民既安堵即投绂归身未衰年未及也至顺壬申以嘉议大夫礼部尚书致仕辟斋所居植竹数本扁曰竹轩竹之为植氷霜凌虐而色不改凢卉雕尽而守益坚有节若是故君子贵之其风声月色为溪山清胜者不与焉人平居气溢者骄才少摧抑损获殆尽遇变而不失其守者鲜矣尚书掾左司已有声若司程绮源覆实仪曹之剸繁知陵州之善政人能道之若夫遇变而不失其守时可安享而勇弃之则进退之际明矣嗟夫富贵多忧之资也世途设险之穽也道义不明而能保终始无悔吝者几希钟鸣漏尽而不止行百里踬九十者接迹焉则身未衰年未及而退者不贤能之乎然世有以官为家退无以官□□者故不摈不止尚书退有归守先垄课子书又天厚其生而成其志也维桑与梓必恭敬止况及与先公游而进退之明可称者乎竹之见称古人实繁独以其节有类故乐记之以为鲁多君子之征焉

　　菊庄记

　　安阳地称秀丽昔人引洹水注城内为园池环城之池昼夜汤汤民室酒垆择竒据胜无虑数百区西南汇为陂溪山之输委亭馆舟楫之盛丽荷蒲葭栁羽鳞狸互之饶益实最一郡水利不修民生日攰陂遂为陆而亭馆为墟矣好事者或事筑植胥徒一假馆花躁木戕器败屋损供顿少弗惬有遂贾祸者故莫不恣其敝薉而已焉予归方事游嬉而无所于适偶送客南郭归并闉阇而西微行诘曲桑榆蔽翳负城有小圃径造焉地仅余百弓■〈广外者内〉■〈广外稣内〉幽洁问守者曰此王君季贞菊庄也杂花并植菊最多故以名时方挺翠怒长罗列满地爱之不忍归秋风作花见饷十盆品色莫有同者茎髙寻丈花大径三寸余盖培溉有时芟移有法半岁勤动而后有成信菊之拔萃者也李贞知予同其爱介其友请言吾方概吾乡风物之非昔而嬉游无所于适也能无情乎渊明旷达芥视轩冕乃独爱菊屡形咏歌至与松并称茂叔谈道有取于莲并称者二富贵者在所薄菊独以隠逸称谱之咏之者又代不絶口其贵重可知己季贞其亦慕古人而有见于菊者乎人生之乐随寓可得口体居室不与焉故不他其蓻以见其志不侈其圃以纳其侮百弓之地可游可乐胥徒藐之而不屑来没吾齿莫有睨而规之者求寡而获丰身安而志遂是庄之得不亦多且乆乎庄田舍也田舍榖为称首不庄于榖而于菊榖吾口之所切菊吾心之所乐吾口宁缓而吾心不可不适也心适矣视如京如坻漠如也古有午桥庄筑山穿池竹木丛萃固盛徳之宜居后之主者已堕屠儿墓园之讥平泉庄之鴈桧珠栢虽曰仅存寻亦芜絶矣富贵田宅之不可恃如是夫九原可作吾其从晚节之老圃乎且吾为人庄而日就荒人为吾庄而不获一稔独幸得归而时游王氏菊庄庶几乡贤之万一焉记菊庄而及乡贤者髙山仰止吾乡之士其勿以菊庄为嬉而巳矣

　　乐闲堂记

　　人物之生于世安于其素而不知其乐者众矣鱼在水兽在山不知其乐也处之涸辙絷之虞人而后知江湖山林之乐焉释而纵之俾复其故则其为乐始真知矣物皆然人为甚贱而服贾陆有摧车水有覆舟虎狼盗贼风涛蛟龙之险卒然遇之号呼丐命于须臾而后知平地之乐也而仕者又甚焉仕而达矣若可乐也而其忧苦方丛乎其前事有必争而不容已者不争则获罪君子遗诮后世争则彼方震以雷霆压以山岳惑以簧鼓大廷列坐十九澜倒而欲以抔土障之当是时也思得释去重负归为闲人则其乐为何如此忧也有苦焉造谒之疲精神迎送之劳筋力晨兴趋府干请坌至折简函文手未及展而继者沓至至拥马不得前暮归复尔寒暑不间休假匿避若遁逃坚闭若自锢一接宾迹遂终日不得食思得脱巾履偃仰床第又如蓬莱之不可到也上则不能遏矢去川决之政下则不能厌蝇营豕贪之求忧苦虽极谤议纷起矣夫人未尝不知闲之为乐而真知者寡予盖身履其境急遽疲极而后获闲其为真知犹坐中谈虎而尝被啮者也乡人孙遗贤受益居安阳铜冶治卓宛之业而以清慎闻于人集贤院降札褒之曰乐闲冲素处士集贤握王章司天下道敎凡名隠者率号处士又华以冠之受益因以乐闲颜其堂乞言于予受益不游不试不险于途不困于责安于其素而能知其乐者乎其知不知予不能知而集贤标牓之其知其能知其乐也若是则实而不浮矣虽然受益又当读涪翁之文知收其余力而就闲之说则可以永此乐矣

　　○传

　　马栻传

　　栻字敬孚姓马氏楚王殷之后也六世祖珍始居衡（原阙）合礼称黄氏卒再娶黄氏生子熈年已四十九榜书室曰栖碧山房因自号碧山居士世味淡然惟教子是务或谓君老而子业科文不可待也不若为小者近者曰吾儿当师天下士以昌其学君之言不敢知喜饮好客醉辄歌归去来辞人不测也尝语熈曰学可恃财不可恃利吾财害吾身未有利吾学而害吾训子之言可书而诵也太史公谓岩穴之士名堙灭而不称非附青云之士恶能施于后世有壬不足附以施于后世然其行若言则可传必矣可不传乎

　　○序

　　涅阳侯传序

　　涅阳侯传衡阳马熙明初之所著也予三复而悲之盖有感焉夫行不足以范世言不足以垂训功不足以及人文不足以明理汗牛充栋可胜道哉而可传不传者又不知其几人也人且若是况物乎涅阳侯枚氏自燧人氏而降功莫与京虞初稗官诗人歌咏举不及焉明初慨然笔之其祖孙之逖迩族属之内外隠见之始终名字之同异施用征求之迹详而核矣予幼居湘汉间但闻其状至燕始识之特碴与砞尔其族类未识也太官榷酤五十四大坊资其用尤多性不厌贫下乘车过市细人挈箕斗出三二钱即可致大坊抒灶有心未尽灰贫子掇拾资其余力焉京师百万家不有枚氏则辛苏氏马通氏不能济其三一焉思有以发挥其功书题于壁若册者余二十年而竟未有以发之也归乡里始识其族而明初之传出矣湘南栗穆祝崧氏之族自昔柄用其地江汉则狄氏卢氏罗居水浒枚邈在中土人不知也后至元壬午始见于蕲黄山中遂乗舟入江夏狄氏卢氏俱为敛迹主狄卢者怨焉其亦不智哉承平久民生日伙枚氏不至江夏狄卢氏将不赤族乎予方欲考其从来观明初传始知将烹弘羊时枚氏逺遯江南此盖其裔也予投劾归明初不以予不能有所成而见弃也方且相从敎予子时出杰作以自乐予愧于明初多矣序其传而表之俾世之见者知明初有史才而不试又以见夫人物之遇不遇有幸不幸焉古今不幸而不遇者多矣枚有幸而遇明初而明初不幸犹未遇也虽然是传之出识者见之明初其亦有遇矣昌黎先生作毛颖传在予且以为怪旧史无足责焉是传也其文之有益于世者乎观者其勿以子虚乌有视之

　　○长短句

　　沁园春甲申临清舟中次韩伯髙见赠韵代书寄可行

　　草木无情不问寒暄开时便开只黄花多事偏怜隠逸白头何补应避贤才老友相逢清谈絶倒休校刘郎去后栽尊中物胜它年千里漫寄寒梅　神仙合住蓬莱奈老去思儿忍不回任景庄槐老谁为痴梦梅家酒美且浣幽懐渭北江东暮云春树何日扁舟更此来公知否便连朝觞咏能几徘徊

　　可行弟泰定甲子寿日赋乐府沁园春时读书上庠因勉其进学后三十九年至正壬寅同在京华遇其日语及旧作遂再和前韵

　　四海之间难弟劣兄白头二人记昌期瑞旦行年在夘善门余庆维岳生申科第佳名祠宗优秩常奉天香降紫宸身通贵只贫安分定老益书亲　简编不负辛勤羡进徳扬名迈等伦任家无厚积融融度日诗多好句蔼蔼回春明月清风交梨火枣竹里行厨脯擘麟吾何事但问花携酒专竞芳辰

　　三【甲子寿和见寿韵】

　　天相吾家箧笥无金诗书有人看发挥胷臆词源滚滚熏陶气质韦佩申申师友渊源人材衡鉴胄馆光华近帝宸男儿事便尽输心力难报君亲　读书第一当勤只孝弟书中是大伦叹人生为学百年在幼田家得计一岁惟春科占龙头名髙鴈序好与皇家作鳯麟都休校是地锺河岳天降星辰

　　水龙吟【己亥中秋用壻韵】

　　一生白浪红尘得归才见乾坤阔三升无分如何料理文园消渴衰病禁持不敎杖屦经丘寻壑记平生懐抱曽逢恶处都不似今年恶　见说圭塘如旧赖山英好看猿鹤梦中斗室蠧残图史尘凝铛杓蟾桂香多莫将长笛等闲吹落问嫦娥我辈何时还又享清平乐

　　二【寿静公右平章】

　　歴观今古名臣求如公者人能几平生勲业行其无事一诚而已方信名言臣门如市臣心如水政乾坤清晏飘然髙蹈非明哲安能此　太古岁寒松栢尽春风闹开桃李傅岩霖雨苏门风月无非天理莫讶求闲从来老眼阅人多矣待他年凤诏九重重下为苍生起

　　緑头鸭【八月十四日圭塘翫月】

　　广寒宫秋期明日方中叹阴晴自来难定何如今夕从容棹兰舟乱穿波月斟玊斝清带荷风身世难期欢娱易失名言千载记坡公公曽道凉天佳月何必限春冬况更有西宾共载仙李相从　笑疎狂兴来无尽舣舟更策吟笻任诸君班荆藉草环四岸度竹穿松飞上崇台放开老眼氷轮谁遣却朦胧多应是嫦娥见妬胜事不敎穷天知我须臾风起万里云空

　　二【为牧庵寿】

　　论斯文世谁方驾韩欧渺翩翩旧家人物一峰玉立髙秋走蒲轮銮坡再至照藜杖石室重紬要使吾元典章文物辉光什伯夏殷周君信否十言乗醉字字花雕锼侔堂阵寄言渠辈且避戈矛　忆当年江湖来往月明太乙仙舟洒乌丝芙蓉秋水振宫锦杜若芳洲鸾鹤赓歌鱼龙迎舞人间元自有天游倘来物视之毫许岂足辱回头终焉计匡庐深处已办菟裘

　　水调歌头【庚寅秋即席次可行见寿韵】

　　归欤正宜早动也贵研几夜深山月飞出何地不扬辉休说采山钓水政尔切风批月底用朶吾頥万事一尊酒身外复何为　笑年来人与我不相知投林已分垂翅犹劝九天飞敢效归乡锦绣且就盘铃傀儡永日看儿嬉但恐子掀举谁与话襟期

　　鹊桥仙【寿何聨山平章】

　　纒身名爵醉心糟粕政可束之髙阁庙堂谁信是行高更髙似垚夫一着胸中磅礴眼前寥廓与物元无城郭自从席末挹春风觉二十年来尽错

　　南乡子【和欧阳玄之韵】

　　髙论聴悬河先和新词问老坡手冷不甘寒气早谁呵更被黄花笑鬓皤　风竹乱婆娑老我衰颜藉酒酡佳节重逢真可赏赓歌陶令壶觞旨且多

　　二

　　健笔挽银河公直銮坡我諌坡只好老来供一笑诃呵喜怒因人愧国皤　花月共婆娑劝饮随君学郡酡松菊有盟休冷落哦歌我辈同年甚不多

　　三【夜寒无寐仍就韵凑来丽语以供一粲】

　　乌鹊欲填河蝜蝂多持更上坡虫鸟无知徒自苦谁呵恰似贪人少已皤　市也好婆娑要染先生面色酡有口难言今只可狂歌终岁陶陶不是多

　　念奴娇【汴中见寄】

　　一壶天地亘南交朔漠东溟西极斫桂吴刚难措手转见今宵挺特露轧氷轮雪归碧海上下琼瑶色白虚光里更无毫发间隔　梦想洹上池台五年放浪延赏无虚席底事夷山丞节镇扰扰尘埃朱墨杰句才悭深杯量减况敢论勲业嫦娥应道老当归去时节

　　春从天上来【祝一斋大叅寿】

　　自古英雄试倒指谁能廊庙雍容相君此遇风虎云龙光掩前后诸公政天开治运力启沃宸衷况平生把诗书礼乐烂熟胸中　当年侧闻先徳只一语唤起万室春风桂树成丛棣华聨萼总是旧日阴功怪昨宵雪霁炯光薄生意浮空我来为寿相期何以维岳维嵩

　　太常引【六月十八日喜雨酒问应口和不肖韵】

　　荷盘蕉扇乆无声笑祈祷果难慿倚槛看云停问谁把天瓢巨倾　玄功不宰太平有象礧磈一时平老我问阴晴笑尚为苍生有情

　　千秋岁【即席次可行见寿乐府韵】

　　谀人称好何似归来早营五畆如三岛深杯江海浅老眼乾坤小松竹在肯教老圃秋容老　方外多真趣池上宜清晓随里社游乡校逢场皆可乐得句唯供笑吾有政考功不校闲官考

　　二

　　青年诗好政坐声名早攀李杜凌郊岛官惭才力弱技悟文章小青镜里朱颜不觉成衰老　习气消除尽惟酒娱昏晓思阮子甘兵校因知身外事何似尊前笑追往昔中书已署阳城考

　　鹧鸪天【夜长臂痛手挛展转不能寐霜晓窓明太常弟适至因试浙笔书枕上所得长短句三首呈贤弟一笑仍请子侄辈一和以畅老懐】

　　白发京华恋俸钱溪山游钓惜无縁老来恶兴慿诗遣枕上才成一两聨　人自苦月空圆衾裯如铁夜如年但稽子侄新文学莫问宾朋岁几迁
　　心到忘机便是仙琴能得趣任无弦病多课子酬文债田少从人借酒钱　生盛世遇今年雕虫存藁不求传有言难尽闲中乐竹影花香白昼眠

　　浣溪沙

　　老境闲门昼不开闲人庭院甚宜苔打门诗债任渠催　千里有家频入梦一春无酒可开懐心寛随处是蓬莱

　　栁稍青【老病客燕值此艰岁口腹甚窘记少年寓湖湘读书时度日情况诵秦少游栁梢青乐府依其调作俚曲以遣兴南方适口多品此则记予之偏嗜而多用者可行盖亦知味请同赋资一笑云】

　　窓对晴岚门临流水坐阅归帆为口劳心雪犹烧笋霜便分柑酒香梅下茅庵就湖置新鱼满蓝梦记当年此皆身享好个江南

　　可行太常弟即席次韵【二首】

　　逺岫浮岚澄江拖练飞梦云帆乐事关心菊朝烹蟹灯夜传柑春郊随处行庵聴驺从携花几蓝洲渚凝妆园林穷胜好个江南
　　山润浮岚溪清呈底画舫无帆酒友诗朋香芹鲜鲫緑橘黄柑风亭月榭云庵更竒品花盆果蓝城市繁华湖山佳丽好个江南

　　时有孚侍坐不辞同赋复谨步严韵四阕以求斤削或可忘暑

　　山霁无岚寻幽有屐不用张帆乐事关心良辰修禊元夜传柑芳郊随处行庵聴驺导担花几蓝洲渚凝妆笙歌归院好个江南
　　云岫如岚月池通港画舫无帆细葛春纎摘来卢橘香赛温柑荷亭栁榭松庵更竒品花盆果蓝梦想飞觥水晶宫里好个江南
　　迭嶂浮岚澄江拖练逺浦归帆橙蠏分甘莼鲈专美露酒霜柑登髙聊憩禅庵采菊蕋茱茰满蓝丹桂飘香芙蓉弄色好个江南
　　山逺生岚溪清呈底剡棹收帆风物依然烂红茶树碧色青柑暗香寒阻梅庵把楮颖权收墨蓝暖阁红炉浅斟低唱好个江南

　　圭塘小藁别集卷上

　　●钦定四库全书

　　圭塘小藁别集卷下

　　（元）许有壬 撰

　　和虞伯生学士壁间韵

　　在公抱隠忧出塞得竒观青山万马奔龙门忽中断地平豁四维天阔张一幔寄语鸣笳儿休惊暮鸿散

　　和谢敬徳学士题苏武泣别图韵

　　死节吾已矣生还又不如天王非太忍臣罪不胜诛

　　二

　　亲交生别去子复弃遐荒只道还家好还家恨更长

　　病起漫述

　　南烹习若性出塞勉随俗老饕不慎口蔵神畏多肉流歠引羱杯马湩注盈腹河鱼巧伺人乗间颇肆酷暝作还达曙肠雷殷空谷三日不能朝一餐惟可粥中年体易虚揽镜笑窗目今朝气渐苏鼓勇出衾褥翰墨试短吟经史时引读朝来酒入务清话慰幽独嗟予未闻道结发事干禄素餐古有讥伴食今不恧士贵早知止圣许不逺复归哉复归哉瓦盆安脱粟

　　张礼部溪山真乐图

　　悠悠春天云想见平时闲独逰溪桥上暮宿山堂间澹然不知愁亦复忘所欢出山初无心既出还思山苍生待霖雨欲归良独难山堂怅何许萧萧松柏寒

　　次韵伯英二决明羮

　　美哉石决明江珧敢争先上界多官府肉馔繋飞仙何如草决明秋雨颜色鲜羮材在屋角采掇不论钱名同姓异氏恂济谁非贤一夔故足矣并畜吾不然平生负此腹藜苋亦便便幸免杀生罪复无污肠嫌诸石请絶交阿草日食前眼明读旧书归欤了残年岂无五畆园自卜休问天食经听君靳种法傥肯传

　　立秋

　　滦京长夏似凉秋况此持权属蓐収莫使风霜便陵厉九天龙驭即回辀

　　次虞伯生跋马伯庸诗韵

　　齿发年年改风霜日日寒谁知台辅客恰似广文官

　　二

　　酒觞时一热诗骨自多寒智不如樗里文犹可稗官

　　养马户次伯庸韵

　　盛冬裘未完丰歳食不足为民藉驿夫马骨犹我骨束刍与斗菽俱自血汗出才释鹰师鞍又服梵子服边声或玄象去马便可哭朝廷播政令黎庶供力役儿女甘作奴养马愿饲粟源源急星火金符出草屋譬舟苟使覆载物其能淑百年具成规受地贫安鬻粟麦被阳阪黍穄满寒谷圃蔬接畛青树果屯云黑一朝化榛莽坐使歌成泣我身非上梗我心匪铁石糊口有四方从渠安传食

　　省中对雨独坐

　　风土迎秋便作寒隔亷飞雨更斑斑可人几榻清如洗终日情怀淡似闲窓外天开千文阙墙头云放一分山腐儒独坐成何事写出新诗亦强颜

　　送杰古愚上人奉诏归山

　　墨名儒行迹虽殊进退中间见读书一觐清光便归去古人政自不如愚

　　寄赵秉彝

　　从军苦乐不难明肯使毛锥负此生铁骑蹴云秋校猎油幢敲雨夜论兵发应瘴疠催全白诗为江山帮助清诏下凯还今有日阿绵闻已候门迎

　　七夕露坐感牛女事因成驳杂无实之言

　　别况经年惯佳期此夕逢终天为伉俪一水任西东人世非无鹊覊窓渐有蛩鄜州共明月应是忆衰翁

　　紫菊和虞伯生韵

　　天赋幽妍处士花谁将朝服苦相加薇垣有露沾秋色芝岭无霜抗日华蟹出更宜彭泽酒笋香谁羡建溪茶坡仙一语推鬷蔑只在姚家与魏家

　　庚申题冯致逺二画卷越十八年携以来谒次韵归之

　　世情物态日悠悠习得襟怀淡似秋毕竟人间有归处五湖烟水一扁舟
　　半生踪迹徧堪舆与世求疎尚未疎试把山林校朝市移文犹胜絶交书

　　次仲野堂【三首】

　　緑李来禽绕屋疎秋眠不着鸟相呼雨声偏向竹间好山色微从烟际无
　　秋林雨色上苍苔不是花时还独来更待穷冬晴月夜草鞋踏雪看黄梅
　　云自知归鸟自还一堂足了一生闲门前剥啄定佳客檐外孱颜皆好山

　　题宣和风雨孤舟图

　　龙楼嫌富丽着意貌荒寒烟雨迷干树风波恃一竿时移毫素在身老塞垣难玩物昭前训谁将进县官

　　题赵干江楼风雨图

　　人间蕞尔东南陬金陵李家无逺谋词华欲继后庭曲不见东风空上楼当时百事尚纎丽况在画工専末技洪河乔岳胜平生曲阑幽槛穷清致石头城下无重闗甲马营中有佳气九天飞坠曹将军尽卷版图充上计小儿造化吁可怜乾坤又到宣和年君王摇毫自涂抹片纸落世人争传坐看南北又分裂遂使两家同一天偶从断缣阅小景慨念兴亡岂天定而今荡荡混一图但少侬归理钓艇

　　崇真宫葵花

　　绕砌亭亭昼影间相逢幸未及开残红妆洗露尤宜晓素性倾阳不畏寒圣化熏陶等燕越仙家培植有殷韩江山信美非吾土且向西风笑倚阑

　　再用前韵荅王仁甫左丞

　　寒暑催浮景功名负圣时胶荣今老矣得酒且中之才不能匡世吾将任采诗藩篱可翔集何用刷天池

　　二

　　青年无可畏况到二毛时啸傲思元亮风流愧牧之莫谈今日梦但咏古人诗已作家书去先开数畆池

　　江叔志堪老园

　　有地皆堪老惟乡老最堪旧交怜尚在祖徳幸无惭野景収全胜村醅取半酣客装吾已办行与子俱南

　　送朱主观之任东莱

　　乐岁民声里名城海气边悬知公事少见说长官贤风月三千首才名四十年天其昌晚节佳处养胎僊

　　次韵君谋晚晴即事

　　怀抱今秋好题诗欲满墙吾庐吾亦爱一雨一畨凉晚竹如人瘦新松共我长年来私自喜身世总相忘

　　喜闻可与弟至京师

　　鹤楼东北望燕城几处闗河几日程四载三回劳逺慰两都千里尚难并开书喜报身常健见我应怜老可惊咫尺对床风雨夜此怀多少待君评

　　题诗藁

　　风月才情属少年老夫老矣厌雕镌病来越觉无诗思纵有诗成似乐天

　　和友人北苑马上

　　万事浮云一瞬过何劳辩口似悬河北风卷雨城南去明日滦江水又多

　　思归

　　思归不惜岁如流日望西风早作秋只知倦客还家好不见西风催白头

　　连雨有感

　　朅来连日雨浑似熟梅时云岫青才露风詹白人垂阴晴如善谑寒燠遽交驰会见驱屏翳清明万里宜

　　次贾伯坚左司寄来韵【四首】

　　清风千里墨痕香琢出天球润似肪已为郢歌飜白雪更将仙杵捣玄霜
　　酒来宛国注红香鱼出凉亭荐雪肪多病浪仙都负此空哦清句嚼氷霜
　　书室惟须辟蠧香鈆刀谁遣试蟇肪相思夜夜秋衾梦菊有黄华蟹已霜
　　赐沾炰鳯玉脂香大笑轻身服鴈肪华发侍臣归有日鴐鹅先报一天霜

　　题梨花鸜鹆扇头

　　言非鹦鹉莫譊譊力不能髙忍尔庖白雪香中风日好慎毋踰济更来巢

　　和苏伯修侍郎寓居杂诗

　　謭材寜适用竒货本难居覊旅谁相慰亲朋日有书看云叹舒卷阅市验盈虚昨夜秋风起江湖好食鱼

　　二

　　心怜无所用道愧不成章下直才熊馆从公又马坊埜风香列帐檐日转回廊花下归来晚庭榆倒影长

　　三

　　有谋空落落无事亦怱怱一代名何用千年论始公清风生笔砚凉月到房栊亦有娱心处兵厨酒不空

　　北苑马上

　　古木阴阴覆苑墙鴈程霜早碧云长欲知圣徳如天大最近来庭是越裳
　　髙榆矮栁逺参差一幕秋空碧四垂莫笑从臣归太急人间天上共秋期
　　万事浮云一瞬过何劳辩口似悬河北风卷雨城南去明日滦江水又多
　　金莲紫菊带烟铺画出云冈万世图直使王嫱到青冢汉家当日有人无

　　分省有大砚予乙亥歳尝用之丁丑又日用知其美不知其竒一日涤去积墨文彩溢目波浪汹涌背刻翠涛字亦精劲非一洗濯不知也士有蓄徳蓄才遇而不知知而不尽者其长人之责乎作诗识之

　　积墨培光彩贞姿任涅磨浪花浮欲动池影浄相和有似怀才者其如眯眼何更怜当造命不解扩恩波

　　代书寄可行弟【十首】

　　滦京尺素寄沙羡料理田园有事宜捡校便当勤捡校参知行欲自参知
　　祠堂花木已繁阴见说栽培用力深南土常年秋喜旱更宜浇灌待成林
　　叔季勤劳共相攸为予髙作蓄书楼先公遗后一万卷明日投簪去校雠
　　楼后楼前地有余埜心常爱树扶疎四时花木须栽徧更作莲池就偃潴
　　汉川云梦有租田今歳应逢大有年约束诸僮公出纳羡余留粜杖头钱
　　双鹤广陵来敝庐啄苔穿竹日相娱莫教忘却蹁跹态岁晚待渠从老夫
　　桂花初放小山幽更有蒲萄映石榴食实折花归有日休教芜秽负清秋
　　当年手自植栟榈别后长添几尺余说与园丁宜善视老饕归欲食其鱼
　　文竹移栽只五根来时无数长儿孙不因繁冗休轻剪要使清阴过酒尊
　　眼花齿动鬓斑斑三十年来不暂闲多少家庭纎悉事从今先约莫相闗

　　和谢敬徳学士杂诗【三首】

　　翠楼天际郁峥嵘粉泽龙冈壮帝京地势逺连椶殿起檐牙髙并铁竿撑葱葱佳气归环极穆穆昌期见迓衡长乐退朝容缓辔断云収雨半山明
　　长日官曹似马曹丝桐时得事吟猱救时乏策当投绂遣兴成诗敢夺袍白海波随秋雨涨黒山云压晚虹髙清尊常满朝簪盍谁道驱驰我独劳
　　尚服三庚进紫绡清氷沙底未全消鱼龙陆海无宫市鼓吹铙歌有征招自在干年苍鹿健闹妆三日玉骢骄最怜学士神仙福终日吟诗不造朝

　　右酬谢诗计拾贰首今止三首全集共百廿首今止伍拾九首缑所収亦少半尔诸公序文却存附録于后

　　记逰

　　太行之秀至吾乡西山融结为最幼读书江南既仕奔走中外虽两归乡里而忧患荒迷世故萦绕望西山如天上不得至也观郡乘载栁仲涂居荡闻僧惟深言天平泉石过衡岳逺甚及同游方信其言不妄益欲一逰至元四年戊寅歳得请归九月三日甲子偕监郡荀公和叔始为林虑之行午出西水门过孙平邵村时百谷已収芋区蔬圃棊错星布柿林如江南橘黄时逺近蔽亏歴流寺固县大风扬尘俄幸止孝亲寺僧水冶士大夫暨巡徼监当官闻来迓晚宿寺中僧西溪年八十八尚能欵客明日夙兴拜韩公坟读富郑公所撰碑碑有亭故无损石极美碑阴有树如水墨所画坟皆甓甃完者尚多兵荒中有僧纪公奋身捍蔽卒頼其力宅兆形势风水家图以为式以为天地间不多见者凭髙歴览又登寺西南经阁果极其妙髙下阴显与图所传不异也顾丰安兆域寺毁于兵僧徒解散豪右斩木埜人盗甓残毁殆尽则纪之功可念也昔魏公以大功徳为宋社稷之臣两坟寺皆勑额以之主坟而一得一否亦人力之所不能及者乎小酌遂行林州知州李祜之延同知梁思诚仲信判官张仕谦子信迓于诸翟晚至州宿万安寺丙寅谒庙学逰黄华山和叔送予出郭北门归祭其故人同知梁仲信诸生李冕咬咬侍行十余里至其麓皆小石槲樕是日大霜水皆氷人谓地髙寒较他地早一月槲叶青红可爱路渐髙闻水声于灌丛乱石中又数里山益髙峯益峻壁益峭涧益深路益险水声益大峯回路转掩抱重迭使人应接不暇涧皆盘石髙下为磴级泉流其上悬而为练激而为湍飞花旋碧喧豗飘洒其潴而为泓者清澈如空纎芥可见寺相近屏嶂益竒乱石不可骑过盘石道左有水硙作屋其上自麓又十里至寺山僧三四辈问以古皆不知石柱刻张商英絶句诗□言髙欢避暑事綦字韵叶来字注切其下他柱多题刻漫灭不可尽读大率多崇观间人少憩遂入山观水帘一僧前导山民十余辈持斧锸剪椔翳掇碎石仅能投足马不负人且不能登陟人力惫极又据鞍不跬步又下若是者逾三里许遂不可骑矣始见悬瀑如练于半天骑留林石间相率牵拥而登焉峻坂微径乱石荦确如梯而无级樛木交错攀萝挽条尺寸而进赖健卒曳絙于前挽之而登因思东汉封禅记所载登泰山事此近似焉数问僧至否以僧言逺近为喜畏又三里许始至加逺不能进矣有石突出如屏四向无所连着其髙入云所谓挂镜台也前有盘石疲甚坐其上从者赍酒脯至仲信年六十余矣惧其不任登陟留之寺中俄亦蹑屩以两卒掖而至又迷路枉里许石上望水帘北崖者仅如匹练下溅崖飞白始阔其西者崖上垂白亦不过丈许意谓昔人传夸过实俄从卒持二氷柱长五尺许以献云至帘下得之且盛言其伟遂欲即之发火煑酒引满数爵诸生暨从者遍饮之乃縁南崖微径迤逦而西而北坡极陡峻草石皆氷滑不可投足尺寸展移栗栗危甚乃至西崖下水帘内仰面而望之目力为穷始见崖上之水飞洒散布疎密匀整自崖而下至涧底其长不知几百丈其阔百余尺光明透澈去人尚五丈许真所谓迸珠帘者也负崖坐石久之仲信又局蹐以酒至为自变量爵力稍苏攀援而北仲信不能从也独遣其卒挈酒以从转折而东至北崖帘下有嵓坐数十人帘之长又过于西者东边则颇浓厚自巅至地时如团雪投坠而散连属不断加以动摇飞舞如玉龙蜿蜒余皆与西帘同两帘皆清气袭人时时飞洒如细雪着人面信天下之竒观也帘下沾洒细草皆为清氷日夕凝积或耸直如玉笋或扶疎如珊瑚蔽崖尔弥竒形异状不可殚记琼田瑶草殆此谓也西崖下望挂镜台则培塿矣此山之形竒峯重迭如展画屏不知髙挂镜台者又几百尺周围环抱而开豁其东台如门屏而位置偏南台前之山一遮一掩又不知其几百重也始坐盘石疑水帘之小盖辽逺空阔掩暎崖石淡然而无加以老目茫茫故也北帘之东又有悬瀑望之差小青壁无路不能即而观也久之循来迹而归石间多兰土人不识台上石坠于下者皆为水波龙鳞之状方平可爱惜路险不能致也与仲信辈罄酒殽而归归途趋下差觉易僧醉喜甚捧氷如珊瑚者前行至繋马所且乗且步俄至寺前就盘石列壶觞以坐又以红树及山果之如丹砂者与僧所持氷列于前清泉泠泠过壶觞间且嗽且盥且觞且咏非迫于暮不忍归也和叔率州官载酒迓于郭至寺以所携水帘泉瀹茗饮之丁夘之延子敬同至墨灶山寺殿东椒壁有梅轩佚老贞元癸酉歳所题文字皆竒其下残缺石柱多宋人题名縁石磴登方丈鸣筝小酌从者得雉为炙以侑觞题诗于东壁而出至谼峪东二里余支提龛琢石崖为之有开元十九年蔡景所撰碑刻甚精寺前流泉怪石不减皇华寺有巨槐荫地数畆山门有白松皮叶皆异砖塔嵌张商英圣灯石刻圣灯寺在西北絶顶望之隐隐见其殿宇僧云葢四十里之遥旧传圣灯诚悫拜祷则见商英而后见者多自矜必刻石以纪近年元遗山亦有诗纪之和叔云某官甚不叶人望亦尝祷而见之余不祷也余服其言清泉■〈氵虢〉■〈氵虢〉循殿阶而流歴石磴至方丈望五松亭方丈西有盘石坐于是得山尤佳午和叔治具张乐夜分始休梦回泉声满耳可以消酒戊辰早浴于寺之浴室题名白松刻石后殿石柱之延子敬归和叔入浴余独乗月登陟坐松下盘石僧有普静者善觱篥终日献艺至是又挈其徒按羯鼓笙笛铿鍧交奏迭作于月明松影中清风飒然山鸣谷应不知此身之在人世也长老胜祥又进数尊而后归寝昔欧谢诸公逰嵩山见石室汪僧叩厥至论余之游乃得此辈可为一笑然亦陶冩终日正自不恶此山秀拔在黄华之右至于水帘之竒伟与夫遮掩环抱重迭深逺则不及也二山之泉皆去山数里洑入地中已已将逰栖霞和叔谓其地无大竒计程欲以九日登鳯宁山遂不果徃东回过诸翟翟曲宿下洹庚午至鳯宁山山在洹水之阴峭■〈拔，山代扌〉竒秀望之如鳯声石为两翼上各有亭其巅又为亭亭上为屋两重塐三圣女其上有金泰和间碑载赫舍哩氏所建三女则不能究其氏族也山多古柏路甚险登之甚劳既至其巅则俯瞰二亭若井底坐久风急始彻俎而下过南齐观丈八佛大砖浮屠贮佛其中有绍圣间石刻过槎牙岭至善应宿储祥宫宫有洞房以甓为之辛未登西楼和元裕之诗遣捕鱼得鲤鲫活跃几席前午泛舟观泉于宫之西泉皆洹之洑流而突出石崖下腾涌如歴下所谓趵突者清澈尤甚土人疏导作堰以激硙碾为利甚大登龙祠祠下泉出尤怒日已暮道人载酒于岸以俟遂醉而归仍宿宫中壬午道人击云璈侑觞方盘桓殿庑求盗二人报大尹杜公率其属迓二日不得已遂归徃返九日游歴四百里山中憩息则有从者弦歌之娱马上疲惫则听和叔剧论可以醒尘思遣睡魔余力所及得诗凡三十四首姑録之以记岁月所不足者天平栁公仲涂所游西山最胜者和叔谓异地险甚且路经大雨不可行栖霞又尼于犹豫而玉泉泽阳诸山皆有可观未得歴至张本于是尚有待于他日焉

　　出郭

　　万虑攻催雪满头还乡纔得纵遨逰太行云尽青浮晓洹水霜余碧染秋渐老始知闲有味此回真与世无求溪山好处鸱夷满况有风流老郡侯

　　出郭见柿园如江南橘林

　　落日郊原秋满烟煌煌星火烂将然一时唤醒江南梦恰似洞庭霜后天

　　水冶道中

　　人烟仍古邑村落带清泉修竹云千畆垂杨翠半天涤场余滞穗沽酒险丰年欲结鸡豚社惭无二顷田

　　题水冶寺

　　永额僧知宋佳城石纪韩怀贤时拊髀吊古一凭阑清梦云龛静悲歌野树寒山川岂専美东北又丰安

　　谒韩坟

　　考谱披图总未真两回亲得拜公坟降神生作三朝相聚气嘘为五色云宅兆发灵符厚徳碑铭无愧有竒勲凭髙更欲携形势逺树寒鸦满夕曛

　　张彦谦署令以山水横披见赠次卷中诗韵而归之

　　霜溪带寒沙西山展晴麓已从招提逰更就招提宿烟霞遂埜逸宇宙入清瞩归来复归来邻翁酒初熟

　　途中口号【二首】

　　人人载酒具盘飱尽说监州昔有恩底事当途罗几案只愁旌斾过柴门
　　城郭嚣尘厌徃还出城依旧不能闲野人岂识予心事只羡丹墀第二班

　　游黄华寺始至其麓喜而为诗

　　槲樕连山麓霜余翠间红架岩茅屋小分水石渠通渐觉烟霏重时疑道路穷升髙宜努力中止戒瘝痌

　　和崔信叔欲卜邻黄华【二首】

　　昔年柱杖百钱逰曽到黄华最上头案此画图分中半与君来徃亦风流人生早退为难得心约真同盖不谋加以数年婚嫁了移文傥肯少寛不
　　哀乐中年已倦逰旧山频梦大刀头髙欢殿后云犹在王母祠前水自流涉世到头浑是错得归真个善为谋溪堂万卷同君读此乐人间果有不

　　黄华山中杂诗【四首】

　　道人解后一开颜为借邛枝策我孱鸟语留人还小住晚风吹破水中山
　　縁山诘曲路偏賖路转山回境益佳寄语安排好东绢为君断取上黄华
　　手拄一条青竹杖真成自挂百钱逰夕阳欲下山更好林深无人不可留
　　挂镜台西挂玉龙半山飞雪舞天风寒云直上三千尺人道髙欢避暑宫

　　黄华山次鹿庵韵

　　吾闻林虑西兹惟羣山会一舍入髙寒百里见空翠雄踞魏韩境特立宇宙内雪浪惊起陆天花乱萦带排云列竒峯极目认涯际出泉如江河岩壑困横溃转曲路疑尽喧豗地将沸干崖与秋髙一径穿云细仙凡几尘隔跬步万景萃攀縁攻折屐驰骋谢揽辔水帘真雄伟清响落天外渊客泣淋漓天孙织纎丽空明几百丈振古卷不易清氷瑶草乱白日洞天閟自非骨有仙未许践福地盘石几席陈鲁酒殽簌配道士山中宜宰相山中贵泉石听吾言吾言谅非戏

　　题墨灶寺方丈东壁

　　四围岚气湿人衣五马行秋弭节时莫遣鸣筝响空翠恐教猿鹤怪归迟

　　次云山上人韵

　　云埋墨灶久无烟散作晴岚簇马前白石清泉有今日红尘乌帽笑当年

　　出山次衣字韵

　　黄叶纷纷落满衣山僧扶袖下山时莫嫌欵段非良足老子行山正要迟

　　墨灶寺追和缑山先生韵

　　丹霞圆锁翠潭潭仰面青天镜出函解组已能辞好爵判山还欲署新衔冷传霜信风生谷清透云根月满岩却忆瓈江旧林壑几多烟雾护松杉

　　■〈山共〉峪山寳岩寺【二首】

　　择胜何年着梵宫日穷犹未尽重重翠红照耀三千界屏障周围十二峯雪涧清泉响寒玉云岩乔木卷苍龙尚怜不尽登临兴天际危亭见五松
　　烟岚融翠湿蒙蒙石路萦纡细入空明月百壶松影下清风一榻水声中圣灯不为吾侪现俗乐谁令释子通两宿岂能穷胜事山门愁见马头东

　　■〈山共〉峪寄可行弟

　　千岩万壑郁苍苍叶正殷红菊正黄莫讶荒游倦回辔要因髙处过重阳

　　静师觱篥歌

　　霜清万籁千颙収老月轧露寒波流山僧具眼识埜逸醉挟楚竹来鸣秋一声透空石盘裂刚风不动云夷犹惊猿无地避急响木叶欲脱林鸦愁激扬初似士引角娇滑忽如莺啭喉千声百声若缕贯氷蚕绎绎独茧抽传来定从龟年辈逸调当是云师俦昌黎不用笑髙唱形骸散浪为浮鸥是时轩墀月正午诸僧举白纷献酬归眠正有出尘想竹色已晓风飕飕

　　■〈山共〉峪用象庵韵

　　穿云骄马路三日往复还层峰皆离竒一一青云边悬泉走白虹遥岑生紫烟肺腑巧遮掩冈峦随折旋我有扶老笻不让归湖船三日得其凡纵念穷其巅便将巢云松终岁清玉莲谁能共幽讨未用讥流连

　　九日登鳯宁山

　　亭亭鳯宁山形势若飞动胡为不飞去仙真此抟控灵迹既不閟烟霞遂増重城居见其图清赏时入梦今朝事幽寻霜风肃飞鞚适与佳节会更与佳人共危亭构两翼飞云连画栋翠柏泻秋声红树列清供遐观千里近长歌百杯送洹流嗽其根俯瞰清可弄陟降自忘疲酬酢益豪纵牛山何用悲兹方待鸣鳯

　　过南齐观丈八石佛僧云得之田中耕者始见其顶随发随出因作浮屠居之

　　教已由天降人犹入地求生民困狂走沧海遂横流塔影千年月松声万壑秋考碑当绍圣文物正崇修

　　游善应次元裕之韵【五首】

　　兎丝休羡倚蓬麻鳯鸟还来访竹花昨夜山翁宿何地水云深处玉皇家
　　溪山好策一枝藤学得襟怀淡似僧旧习扫除犹未尽留诗聊用记吾曽
　　几处青旗暎小桥村醪时用慰无聊我来本是逃名姓莫为题诗更自标
　　猿鹤烟霞日渐亲黄扉人已作山人只应堂下潺潺水洗尽东华旧染尘
　　琳宫夜静觉寒生霜碧澄澄浸月明满耳惊涛不成寐四山云树更秋声

　　善应泛舟【二首】

　　霜水清深处烟岚紫翠间清风时信棹落日正宜山空阔凝丝竹潺湲响佩环道人盘石畔崇酒待予还
　　郡西风物皆吾土十二年间到两回不是觥船有今日溪山浑似未曽来

　　圭塘小藁别集卷下

　　●钦定四库全书

　　圭塘小藁续集

　　（元）许有壬 撰

　　○墓志

　　先太夫人归祔志

　　太夫人姓髙氏世家彰徳祖讳穆兰监卫辉路考讳荣承事郎万宁县尹太夫人幼淑懿祖妣王夫人爱过其女择配极慎乃归先尚书公家故饶田畜而我素贫安若习焉事姑宋夫人以孝闻周睦姻党举无间言先公为小官间闗世途实多内助同官家芬华相矜独罄簮珥延师买书甞曰吾教子苟成当富彼百倍人但励志安贫渎货其效应后自见也先公好客究力营给有佳饮食必蓄以待平生不私一钱闻亲识有私藏者谓子女曰财出夫子私将焉用此态世多我不能为汝曹当戒也子女虽爱教不姑息故女克敬戒子不至辱其先者慈训有素焉长子有恒治生于外太夫人总于内先公居家手不释书迄终身无纎累一妹适集贤直学士狄文忠南北间闗语及辄流涕因为有恒娶其女尤好施予逺近姻族或养于家或资以生里巷病窭犹拯焚溺故旧有丧饮食为废后有闻率不敢告见人忧患汲汲督诸子营救臧获小过必揜衣履琐屑每躬为之诸子止之曰彼亦人也吾以此消日尔其仁厚慈恕葢出诚性至于女工精敏又诸族所希见有壬为两台御史封恭人汤阴县君左司员外郎进髙阳郡君两淮转运使加髙阳郡太夫人至顺二年五月廿六日弃代于扬州寿六十有七呜呼天乎乃至是乎有壬始官南北虽不在侧而改官加封报不间岁尊慈殊慰以为酬昔言矣承乏詹事中议左司员外郎右司郎中又移左司皆在侧也侍先公终正寝襄事居鄂服除有恒忽去世季有孚入会试而有壬迫赴淮漕叔有仪弃经筵捡讨独任家事尊意悬百口累不肯出有孚登第归居家待次乃甚喜有出意即迎至扬有仪从焉有壬召参议中书省事具舟将北太夫人钟爱幼女择归有日臧获病者十人乃语有壬曰汝妹事吾寤寐在念北则迂矣且病者留之谁托挈之舟隘暑蒸此幸屋大宜夏有仪又善事我汝当扈从上京京师屋艰得汝先往求之别不两月妹事毕病者复计我至京扈从适归事当两济况使来三月不亟行恐叵测时徃还诸公亦旦夕从使者■〈目舌〉■〈目舌〉相勉谓堂上起居康胜处事明当而有壬冒荣不孝遂轻信焉去才四十五日而讣音逹上京矣呜呼天乎果至是乎昔南台同官言亲年逾七十无兼丁溺官荣违奉养者可禁指其邻有仕江西父病念其子而殒者有壬时同署焉孰谓一旦身当之邪呼天不闻呼地不知知是而惩而卒罹之岂非冒荣之过遘此大罚乎棺椁衣衾虽有仪能尽美而有壬为子病不得甞药终不得视举尚名为人邪古人谓勿之有悔如有壬之悔非死不能已也有壬及事祖妣夫人获奉考终后廿年父兄继失荼毒虽极而夙夜堂上身心有属今仰而望之无一人在上矣追念配徳实四十五年生五子二女有恒大理军民总管府知事绳绳天长女适编修宫赵彝将同入京先廿五日卒病其基此乎幼安贞将归人者后廿四日卒天祸我家何其酷也孙男二寳山燕山女四明年五月十六日祔安阳武官原先公之墓初太夫人妣武氏若外祖考讳清外祖妣石氏皆老吾家万宁公无子没海南求其柩归俱塟江夏治命当反乡里谨奉而襄事焉敢述先徳且声不孝之罪传为子孙戒焉呜呼痛哉天地有穷而此恨无穷也

　　亡兄大理知事公志

　　公讳有恒字可久彰徳汤阴人曽祖讳信祖讳毅赠亚中大夫彰徳路总管轻车都尉髙阳郡侯祖妣宋氏髙阳郡夫人考讳熈载从事郎会福院照磨兼管勾承发架阁库赠嘉议大夫礼部尚书上轻车都尉髙阳郡侯妣髙氏封髙阳郡太夫人先公为贫仕禄入甚微亷淡乐道不知治生公幼从至鄂种学缉文通蒙古书未冠即奋励任家事称贷废居备水陆艰苦当途荐茂材除大宁路学正擢大理路军民总管府知事驿符偕勑至公谓逺出不能为荣不若治生以为养也由是不复留意于声名矣先公之丧哀毁踰礼去大祥二日卒于鄂天厯己巳二月二日也疾革曰我才四十五数何短邪事母再一二十年不为多也今不得事母矣呜呼痛哉先公年甫强仕即得公力遂断家事毎当赴调公辄代行山川﨑岖旅食萧索不知也佐湖广省理幕再至鄂公习风土便薪米因葺居焉有壬应举歴官奔走无宁岁仰事之重非公不能出也先茔襄事侍太夫人居鄂囷庾之积鲑菜之微莫不有备己巳庚午之荒一门老幼赖以无馁公气和而中刚斟酌世故曲折详尽俭于自奉而丰于亲朋早夜克勤内外秩秩娶李氏先卒一女小茶静慧絶异继狄氏集贤直学士文忠女无子先公尝令养弟有仪子寳山公既卒太夫人遂命后之初有壬登第季有孚方学公曰汝能继兄当作双桂堂有孚果登至顺庚午上第有壬为两淮转运使遂叅议中书省事加恩二代皆公之愿惜不及见也我彰徳公自颍来相积善未享先公太夫人承以硕徳乃五子二女公其长也在亲左右之日校有壬为多古人生愿为兄之意葢有契焉顾奔走四方废温凊定省万锺千驷果何有哉公之遂此天厚之也然以孝友天至而不终子职使太夫人髙年反服又若天之甚薄者天可问乎使公寿考则一门老幼可坐而无虑吾兄弟放浪四方可无内顾之忧而公之所以成就者可胜言哉公为子而能子齐家而家齐视食焉怠人之事者有间矣人之生世不独官可行志也天降酷罚太夫人奄逝以至顺三年五月十六日祔安阳武官原先茔公从焉惧其善之泯也忍痛辍泣而志之葢至哀不复文也

　　亡室髙阳郡夫人赵氏志

　　亡妻赵氏讳定永平乐亭人其先在金累世擢科号进士赵家曰充者登大定廿五年第终卢龙县尹子震至宁间及第蔚州军判军判之孙兼善倜傥不覊日本之役诸兄为省僚慨然从行大风舟败冒白刃捄兄出掾宪司行省与长官龃龉辄弃去为景州教授而卒尝曰吾力学为校职使人称先生是不坠先业志愿毕矣介直嗜酒嫉佞若仇故所遇不合娶戴氏生夫人端静柔懿举族异之甞有象过门乡邻空屋蔽垣诸女郎僵走邀看夫人才十三竟不一出时大家以诗礼名者闻之为其子求昏先生曰吾与世偃蹇栖栖独三女而此女最贤且术者言当郡国封若世虽大若子未可知也其家恚而谢之有壬未昏走四方辟山北宪使庸斋刘公有人伦鉴与先生厚一日招饮贺曰府尊屡书为君择昏君之昏未易择也今真得矣母慊不告此实府尊意不可失而此昏尤不可失也先生亦欣然曰吾得壻矣况庸斋媒世无有也好言遂合皇庆癸丑五月乃归于我毎以未见舅姑为恨南台觐省有日而督召复北夫人至垂泣真意有不可揜者先公太夫人入京始得行妇礼女工复尽巧致太夫人称善事焉平居服澣补敝一缣不自用时有赐给悉留以献先公之丧夫人力疾莅事送厝所十里不车几毙焉岁时祭祀寝食必废主馈未甞以涓粒私其子视予妹如兄弟奁珥有需倾委不靳与娣姒居无间言入吾耳始封恭人当进县君皆以让吾祖妣宋夫人夫人素多疾天厯二年九月十七日卒于鄂年三十有四太夫人如失爱女有壬为服齐衰期焉初先公既弃诸孤幼妹未有家夫人誓言当尽簮珥奉之以养姑志以恤其无父勿使人谓兄不如父也呜呼斯言丁宁犹在吾耳也夫人孝慈敬勤宜享福祉而寿乃止此邪归凡十七年未尝逺相离惟应举来江南涉十月为最久相从歴九官山川跋踄贫乏辛苦毎同焉官任虽剧俸薄食众夫人衣饰每不给未尝少动于心予为转运使禄入稍优而夫人不及见矣夫人生失五子一女卒后又失一子予年将半百忧患纒绕夫人有以知我之心为何如哉一子燕山能读书矣女顺茶姆谨视之继夫人赵氏子之如己子夫人可无憾矣至顺二年六月追封髙阳郡夫人明年月日塟安阳武官原从先茔礼也为之志曰
　　惟性于贞胡啬以龄兮惟孝于姑乃贻以荼兮其仪可母子弗覩兮拮据成室不同适兮佳城埋玉梦则髣髴兮目存耳言终不可谖兮

　　亡妹赵宜人志

　　泰定丁卯二月先公尚书府君讳熈载捐馆京师既祔先茔太夫人髙氏视诸孤居鄂是岁十二月妹宜人讳巽贞从其良人翰林国史院编修官赵彝自洪州来吊彝官京师宜人疾作不能亟归有壬为转运使扬州太夫人笃于爱母子不能离且以有壬室未有继年髙目力不洞妍媸宜人亦谓我溷兄久愿择嫂以报至顺辛未遂俱至扬俄得卜赵门赵居金陵侍太夫人得毕其愿焉未几遘疾五月一日卒于扬州年三十有六有壬暨弟有仪辍哀治事棺椁之美衣衾之备倾城府官吏士民哀送仪卫之盛太夫人见之割不可忍之爱而亦为之稍释焉惟许氏为颍着姓大父彰徳府君讳毅始徙汤阴淳徳起家先公仁孝太夫人懿徳克生贤女而我祖妣髙阳郡夫人宋氏柔静淳淑贞节着闻宜人及事之起卧与俱故性行尤相类幼不游戏未笄尊穉衣履皆出其手先公太夫人在抚州更疾独宜人与弟有孚侍劳苦备至迄平复始解带既归赵太夫人如失左右手事姑安阳郡太君得欢心其客我也念违养不释口质簮珥为赀以寄寒暑履物不絶待介妇有礼视前室子诜诜自幼及冠人不知为异出赵族大口众老臧获尤难御称无异辞先公以宜人质美辑女教书授之宜人为妇为妻为母举无悖也彝官七品得封宜人今名日起官日大宜人宜均其荣而一旦先逝天之忍乃若是耶一子绵绵实生我家得竒疾太夫人屏絶家事尽瘁保育幸愈而健有壬罪大恶稔太夫人暨幼妹相继倾逝逾月彝至哭曰相我者世不复可得矣太夫人常子我我制虽缌也同舟至九江以神主暨二子去呜呼痛哉命果至是邪抑医药之误邪将金陵之行触新暑疲起居以致疾邪兄不能尽友爱而乃以私祸吾妹邪穷天地亘古今之恨萃于一身矣明年某月之某日塟安阳原从其先茔彝请志之呜呼予尚忍志予妹也夫沈痛陨絶书其槩而刻之

　　拟毁璧

　　女弟讳安贞生戊申十二月廿九日幼多疾太夫人髙氏疲心殚力调护有成为人寡言咲坐终日不见喜愠食饮美恶早晏自幼不经口先尚书公训以女教警悟强记遂通其说又能楷书组绣裳衣各致其美见诸嫂理家即善握筭父兄禄入悉付之出内无毫发失慈训日益性习俱至故女徳近备焉生最晚太夫人尤笃爱至顺辛未春在扬州卜择始谐柔日将届而赵氏姊卒太夫人复遽见弃妹素孝敬值此荐凶哭出辄殒时又大疫遂成疾十日而卒六月二十日也明年五月十六日塟安阳武官原先茔昔黄太史为女弟赋毁璧因抒其意以极吾哀以志其墓焉
　　玉在石兮多瑕得维瑜兮成复嘉可聘享兮礼天弗一试兮胡毁旃济济美兮世艰女懿兮亦然抚育兮既坚姆传兮既贤归之易兮才违择之过兮后时嗟嗟父母兮终始难之厥施不爽兮谁复败而孝敬有素兮母姊长辞时虽不疲兮亦将自摧侍媵在室兮奁仪夙备留之益伤兮弃复无地江之水兮东流淮之山兮幽幽旅鴈嗷嗷兮穷猿啾啾汝来何愉兮汝去何尤洹之水兮先茔相之土兮先里汝竁有位兮父母孔迩不妇于人兮终女于家是亦汝志兮我徒尔嗟琼芝月露兮与汝俱洁汝兄泪尽兮哭汝以血

　　○歌行

　　瑞莲歌【并序】

　　圭塘落成之明年岁次己丑七月既望吾兄中丞公与客小集塘西南双洲前产瑞莲骈花亭亭异蔕同跗殆阴阳和气锺为祯祥天以慰老臣锡眉寿而昌子孙也惟公髙科起家致位丞弼赞化机培善类三十年矣谢事来归田不足供伏腊而林塘栽植竭力资之葢欲静观四时生意之妙与造物者逰而积善余庆吉事有祥嘉瑞之见理亦宜哉有司欲以之上闻公退然不居而好事者绘为图矣有孚退而阅史唐开元至宋绍兴四百年间仅十七八见表笺歌颂逢涌沓作虽不奏祥瑞乃公素心然游泳至和咏歌太平不可无也乃为之歌曰
　　圭塘活水分清洹主人嗜好同先贤莲根培植未踰岁孰谓一旦生嘉莲初疑霞脸影附鉴又似绛帻了分鬈幼成彩凤翼自比琢开香玉环仍连李唐以来具图表赵宋奏贺尤骈阗我元圣徳极涵育瑞应只许书有年甞思至正辛巳夏吾兄实握纲辖权广寒殿下太液池亭亭并蔕熏风前守臣有请愿驰献独以义折烦便便归来对此蹄涔水肯将异卉夸里廛吾乡自昔号多士诸君巨笔如修椽佥言此是闾里荣歌诗倐与图俱传身闲意适物乃寓林林何必皆平泉天公端为表余庆庆绪日与丝绵绵莲房有子风味好不待食藕沉痾痊愿言七泽均此瑞主人福寿方如川
　　其二
　　相攸西郭濵吾洹老病宜退非遗贤平生窃慕君子徳池上种竹池中莲莲兮胡独出竒异聨房蘂簇金丝鬈二妃同体面目异七泽移种根株连书祥史籍见歴歴走观士女来阗阗人言培植久方盛一泓疏种未及年自知不作骇俗事兹焉谁握生发权形容敢胜周子说胚腪又在太极前亭亭照影欲轻举凌虚微歩俱清便倦游梦不到玉井归来老屋安一廛小池偶尔薙芜薉池上敝亭才数椽酒从邻贳已多券诗取意适谁令传天公特与慰岑寂嘉瑞涌出如源泉卯君有倡阿买和僮歌况复清且绵欲为表颂非归美柰此嫰痼谁能痊予心真乐更多有傍花随栁在前川
　　其三
　　丛竹山下溪名洹洹溪主人今得贤石渠分溜入方井种出万柄红白莲就中一茄发挺特艶妆双出云髻鬈有如二女降妫汭翠裙红袖相牵连岐分骇目未信宿里传倾耳何喧阗波神有为献嘉瑞要并太史书丰年主人谦徳不敢有福善自是天行权亭亭植立万花表可人适在亭之前日酣欲语娇转姹风动似舞尤轻便一时图写溢纨素十日车马空市廛昔闻蓂荚曽表异乃因土阶与采椽景星凤鸟岂常有考信前史真宜传醴湖芜塞不复见而今乃濯圭塘泉祯祥奕叶定不断藕丝万缕相纒绵幽人到此自怡悦膏肓泉石尤难痊要须纪録入郡乗干年増重吾山川

　　圭塘十二咏

　　景延堂
　　我兄壮岁辞宠荣投闲愿与叔坚友异世怀抱若合符研穷经奥蒙发蔀勲业宁庸校短长肝胆相照无前后堂前种竹堂后桑桃李蹊中间官柳太行千仞列崇台洹水一枝来小溇烟霞从此聚轩扉松栢自然生部娄云霓功敛且归休天教景物娱耆耇鱼跃鸢飞观化机髙下洪纎俱不偶寻春信歩过西蹊小憩徐徐开北牖无人鼓枻自掔舟有客问竒从载酒神仙何用叩荒唐天地应须究高厚四时佳兴情亲朋一饱安能忘畎畆醉吟自是慕香山人亦有言似迂叟我兄不答但掀髯风月无边共长久
　　泠然台
　　有客有客衣褊褼逰不乗舆坐不船屏翳为驾霆为鞭巽二除道飞亷先广漠之外无物前飘飘歴览俯大千何物九点齐州烟蓬莱块垷呼羣仙天根月窟互回旋孰其主之孰其传漆园持论玄复玄机锋一发惊四筵扶摇九万遑息肩夫何旬五遄言还我方篑土台泠然斥鷃乃与鹍鹏聨有时大醉登其巅羲和叱驭仍留连从容席地更幕天御气无待知何年我台回首真蹄筌
　　嘉莲亭
　　池亭兹落成问客何以为亭名嘉莲适产池亭下客笑请以名池亭轩窓面面纳新旭并蔕作花映波緑允怀舂陵翁胷襟澹氷玉从知嗜好有人同因其浄植淤泥不能辱澹然君子心可与共幽独骈头妖娆丽秾妆二乔亭午睡初足名亭取义殊聊以自娱目
　　安石院
　　景延堂东闲隙地方平幽洁墙四周等闲草木尽屏斥岿然中植安石榴花殷猩红照朱夏实作玳瑁悬清秋风吹绛英任颠倒千叶齐緑中夷犹圭塘辟院寄游息对此终日疲应酬偶然不悟命名意竞说亿万苍生愁酒酣举手谢众客愿效瘖痖为身谋区区若用究根柢论诗当取王荆州明朝有意载酒至携妓又效东山逰
　　松竹径
　　瑟瑟君子竹亭亭大夫松有策可医俗无梦思封公主人不梦更不俗二友相从出幽谷枝笻緉屐日徃还饭饱茶余笑扪腹寻诗肃客不惮烦迂回恐践苔痕緑风来声似奏笙簧日转阴宜覆醽醁岂无苍葢凌烟霞爱兹翠葆光交加有时展席俯秋水亦复信步观春花最怜盛夏不知暑披氅仍宜雪花舞泣岐谁更念杨朱开径吾方希蒋诩岁寒节操坚自持心事谅匪庸人知柴门反闗无俗驾曲生时共相娱嬉世途忆昔备艰阻鸟道羊肠何足数归来纔是履康衢泉石多应闻此语坐要明月与清风彩云缥缈香溟蒙吾山不比终南峯吾径直与桃源通
　　桃李蹊
　　昔人种桃李徃徃自成蹊今我就蹊上栽树随髙低槖驼献精艺髠削如条桋根舒深布土渖溢旋封泥滋荣藉圭塘分流始洹溪春风倐潜逹枯枿呈端倪风日激怒长及辰花已齐缅怀谪仙人美酒日几椑不比黄娘家江畔劳攀跻静观悟物理乗兴壶亦提永言念畴昔栽培数难稽荣枯固有时零落何栖栖岂如来山中相从养交梨使我颜色好用诧举案妻桃李虽不言吾蹊胜沙堤梦断玉珂月鞋袜扶青藜
　　双洲
　　吾闻东海之上有十洲羣仙出入洲上头瑶花琪树聚麟凤不与尘世同春秋吾池不啻涔蹄水孰谓蓬瀛敢相拟独怜亦复椭双洲云霞嶪岌烟波里飞桥子午凌空虚朱阑緑桞阴扶疎亭台倒影山色好四顾弥望皆芙渠清风为宾月为友但恨不将池变酒恍如乗槎泛天河又疑身在无何有从知云海空复空仙凢一笑将无同浪逰不必访弱水人间亦有蓬莱宫吾侪小人可惜无仙骨由来二洲不是池中物
　　孤屿
　　生平乐山性不为仕止移更爱山在水从人笑吾痴篑土仍累石凿泉或开池朅来桑梓间择胜林塘宜一沼五畆阔孤屿方丈危圆峤宛成岛神山俄就规■〈舟光〉船时独泛弦管环相随突兀螺髻鬟灿烂盘玻璃天心秋月朗水面春风吹莲开水香旦鹤唳霜晴时抚景恨迟莫观物知盛衰永作穷日乐孰识徂年悲忆昔洞庭埜顺流彭蠡湄快哉金焦逰密与蓬瀛期念彼波浪恶理此舟楫歌岂如还乡荣聊复观儿娱来仙付公等济险真吾师幽栖谢覊绊淹留惜盈亏鹍鹏自髙举燕雀安能知勿诮池屿小芥子藏须弥
　　桞巷
　　种桞圭塘路行行便向荣雨晴羞眼涩烟暖细眉横色比金犹嫰枝看翠易盈林疎无系马叶接有啼莺线乱柔条袅毡铺落絮平寻诗常独徃送客或同行归院尘难到还家月每明止通陶令宅不接亚夫营京兆时非昔平康梦自惊阳闗休迭曲司马易伤情但恐春回驭仍将酒解酲托根因胜境由径得嘉名莫讶公休吏诗成句未精
　　菊坛
　　平生惜花心秋香菊偏好西风催作花晚节霜可傲緑叶芘长身青幢擎大纛区区盆槛间何足相慰劳篑土筑髙坛三级砖以■〈土尞〉维黄镇中央红紫间白缟锦绣灿天成栽培尽人巧处士晋风流将军汉票姚兹焉遂盍簮宛若相聘眺譬彼野遗贤登崇至廊庙期以治而安希尔寿而耄伫令隐逸歌俱是升平调抱瓮学圃人奋砺坚厥操朋游托竒观风露难径造就之酌美酒杯行再申约号令素严明违者大白釂孰敢掇其英陋彼东轩啸肃肃景髙寒颙颙肯倾倒俨如虎帐中何縁落乌帽
　　药畦
　　皇元四海同寿城蹇予生年值大徳养生治病更茫然弗晓良医解医国朅来乡里营园池园平如砥池如圭栽花种竹植桃李余地畆许界为畦于时风日正清美岁事丰穰足生理林虑山人偶相谑此土此畦宜种药便令健仆入西山计品寻苖恣移掇黄精地黄逺志同归术苍白芍药红参苓芝芎及杞菊赧肩披雾毋损丛区分类别密培本开渠引水恒憧憧东君忽尔传春信生意津津看满径济时有效未能施地下名公谁与问但存方寸济生心更别君臣明至论
　　蔬圃
　　有池可汲园可斸拂袖归来心愿足自甘学圃为小人爱此菜茹兼苜蓿元修雨后脆且腴诸葛敷荣散浓緑萝卜生儿芥有孙芋魁出水频浇沃罢锄时或钓池鱼隐几何曽梦蕉鹿既无抱瓮老翁劳亦免趋炎胁肩辱吾甞寓甲第纷纷厌粱肉吾今且烹葵食鬰杂埜簌彼紫驼峯出翠釡争如菘韭侑炊粟五侯之鲭世所贵五辛之盘吾亦欲庸人皆被富贵熏或羡吾饕是清福但令此色毋驻颜隽味啮根充我腹三年不窥惭仲舒吾侪何可轻樊须九月筑场十月涤连年藉此输官租

　　圭塘小藁续集 
