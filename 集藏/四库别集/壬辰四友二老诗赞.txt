壬辰四友二老诗赞　　（明）毕自严等 撰 

　　●目录 

　　合刻四友二老诗赞叙 
　　清朝四友图赞引 
　　四友诗赞 
　　四友图赋　朱兆栢 
　　四友图诗 
　　四友律诗 
　　赠言　毕自严 
　　二老图叙 
　　酬赠　张延登 
　　二老赠言　毕自严 
　　图诗跋　蒋德璟 

　　●合刻四友二老诗赞叙 

　　原夫人生于伦君臣之遇合有旦晚焉父子直世计矣汇南北东西之臭味而襟缟订之馨于兰坚于金所称莫逆于心者其唯朋友乎然古来有称父执而友者亦复有称小友者抚尘而游不必肩背相及独兄弟则吚哑而后厂?隹序联行弟后兄先十年以长者什一耳故其依聚也最久夫以厂?隹序后先且合南北东西之臭味而莫逆者则同籍之谊尢挚而久亦不啻毛里之与共焉且同朝立身忠孝于是焉在拟之夫妇一伦尤所称糟糠妇也岂悠悠东墙挑成可俪况以四十年霜凌雪铄留此青青之姿阅彼百千转李径桃蹊相对岩岩之骨如吾壬辰同年所称清朝四友及南中二老者分之则六合之实五虽人琴之感或足摧心而灵光之存眞堪破笑先后题咏联篇累牍亦似此榜盛事为长安中一段嘉话葢像系以赞赞系以诗夫亦益三毫则须眉宛在敢云画拟麒麐详九折斯跋履井然不致班惭鸳鹭岁寒之节拟松栢之后凋玉笋之班志藉??槱之无恙是尤我兄弟之窃附鸢鱼而敢以伦之一字为有生庆者也诗赞刻于南中其传未广因复刻于长安僣以一言弁之首 
　　崇祯伍年壬申八月既望贝丘毕自严谨题 

　　●清朝四友图赞引 

　　庚午余起家工贰吏户礼三卿皆同籍与余而四四十年白头兄弟念切停云一再经黑水风波视同游戏岁寒雅称盛事静观适得吾尝叹逃雨于事君感嘤鸣于求友各以靖共尔位遂得辐辏一时书惟读稷契皋夔人不知燕齐吴楚素丝相守白水可盟共怀半部经纶不负韩公夙志虽列九天仆射同标孤竹清风自惟奉教陈谟何当金戈铁马稍慕毁家纾难还同木屑竹头模范瞻之在前步趋瞠若乎后论文或不媿鸡坛共指四大家阅世亦何心鹭序相依三独座自知甲乙丙丁合居其末惟信晦明风雨不攺于初河图应帝期得一巳足香山寻白社强半非多爰作画图以彰胜集中郎之思虎贲老成人所谓典型周昉之貌赵郎摹肖处不关色泽敢谓鸡林传绘事庶几厂?隹塔播芳声赞儗晋公漫疏短引歌扬雒社更托巴辞西吴沈　演 

　　●四友诗赞 

　　王永光 
　　毕自严 
　　李腾芳 
　　沈　演 
　　四友图用香山体　毕自严 
　　和白阳年兄诗　沈演 
　　和白阳何山二年兄诗　张延登 

　　○四友图诗 

　　河北王永光 
　　东都盛事传九叟文采风流足不朽试把今人比古人三公差似余何有落落穆穆称素交当年同籍复同曹乌府公庭人吏散柳塘花坞马声骄雨云分飞四十年肮脏谁肯受人怜中兴 
　　圣主搜岩谷从教白发绾朝簪白发朝簪寻常事国有六卿居其四平台相搅转相亲拚将顶踵酬国士军兴十载苦三空临轩数问大司农关中飞挽推萧相祗今鞭笏有毕公白下疑狱伫解网共道冬官沈可往读书万卷复读律致君当在尧舜上宗伯文章玅今古东壁近接天尺五一夜风云妬楚才顿令爕理失良辅三公鼎足一足仆颓波澜倒谁砥柱老夫顾恩不顾身何异蚍蜉撼大树谤书三载几盈箧天语春温怜孤孑诏赐劳人乘传回始终恩礼眞殊绝开箧披图时一翫伊昔红颜今惨淡画手写眞欲逼眞看来看去终成幻挥尘抽毫李尚少分携未几惊鹤吊伤心怕听山阳篴顾问谁待金门诏于今燕越复平分一南一北一卧云但愿普天无战伐重看太史颂周宣 

　　自赞 

　　蟠然一叟强直自遂忠能结 
　　主戅辄招议彼何人哉是为痴绝撄鳞册储 
　　天威偶霁铨省得谴事缘起废匪才匪杰为 
　　帝喉舌南北扬历独行一意抗疏峦珰遑恤玉碎 

　　○四友图诗 

　　贝丘毕自严 
　　驱驰漫自忆盘跚披襟道故坐巍峦莫愁白驹如飞度冷眼松筠笑岁寒毕竟年少红尘老大隐东方不潦草我辈华发点朝簪西风落日长安道把臂曳履意欣然阅历风波四十年同舟正合随三老巨楫看君作济川曾说无蹊推李下王公水镜澄如泻一朝冀北马羣空角巾私第眞潇洒李公词藻掞云章夭以斯文属主张典型急须备顾问补衮还宜佐庙堂畴若予工佥曰沈留都明刑帝孔谂时摅石画策敉宁将无皋稷欲敛衽嗟余短绠滥度支军兴夙夜几筹思鞭笏惭无刘晏智瓶罍惟咏蓼莪诗昨日笥中翻旧谱今看图画何栩栩升沉聚散总籧庐惟有赤心长作主忽然引镜识颓颜乡心一夜满关山鲙莼宁必故园好藿食犹能谢旷鳏独忆培养思皇祖况值明圣天尺五旭日瞳瞳照海隅野叟泽癯歌且舞吾侪逡廵宠渥偏星辰历落未辞天莫遣精神如容鬓长歌保定向甘泉 

　　近体 

　　追随嬴得步趋宽千里修途百尺竿曳杖应随野老后弹冠犹续少年欢漫言岁月惊非故却羡须眉未攺观一副丹青传妙手松筠遥映在云端记取经途问险夷水情山骨识男儿披心每到凌霜雪话旧偏饶辨鼎彛化日长年游子路清风古道夕阳堤此时搔首浮名事四十萍踪一局棋 

　　自赞 

　　咄伊人兮生于淄黉斗筲自笑绳尺用臧孤介为质龟勉以襄髫鬌矢志皓首无忘司李司臬洊历劻勷辽左横戈津门张皇辽士枵腹简较辎艎痛彼泥沙计薪程粮心巳无血精几存腔量移豊芑益厉桂姜转喉触忌匿影东沧 
　　圣明环召北阙趋跄屯醝糗饷析入针芒时艰用匮何苦不尝历四十载媿蔑寸长羞言洛蜀安着雌黄膻逐是耻恩怨弗章昕夕兢业保此榆桑揽镜自照须鬓苍苍莬裘未遂三径就荒咄伊人兮奚以自将 

　　○四友图诗 

　　湘潭李腾芳 
　　物惟新兮人惟旧倾葢遥期在白首相逢若个话旧人满目少年夸疾走我辈登朝几许时曲江三百共埙虒于今历落岁寒后顾问犹堪辨鼎彛伏腊往来亦何疾况复风尘等邮驿百年屈指弹冠期万有四千四百日谩云落??氐走云烟蠹鱼空坐井中天谁似三公勤退食中外霖雨遍桑田王公氷鉴难为配浩气亭亭如岳岱帝心简在国人贤兴正浓时身先退频年强事正旁皇毕公持筹坐庙堂天语频嘉资熟练人歌周召在成康沈公才品自倜傥北阙斵轮南解网丹心到处包先忧安邦寿世出其掌怜余病骨莫能支屡疏待放如待饥致君无术空衰老伤心虚负圣明时四时之令成功退合欢未久倏易位出处南北又天涯披图转觉增吁口?既从兹聚散总茫然赖有丹青手里传顶踵莫酬臣主愿倡和惟识兄弟缘 

　　自赞 

　　拙哉老子肌骨堙堙仕逢明世生长湘滨拥衣而坐是幻是眞有口能言讲筵时陈有手能书简编时亲逖听遥覩眉??立须伸形影自信爱憎惟人此身信幻脱然如螓幻外之幻宁论喜嗔吾将老矣泉石为邻抱图而去允矣先民 

　　○四友图诗 

　　西吴沈　演 
　　邈哉耆英不可再清风谡谡寒松在四十年来冷眼人雨云翻覆穷交态劳劳宦辙等狂华落落素心还我辈忆昔长杨献赋时曲江倚醉共题诗祗今把酒酬明月搔首高歌一问之六卿之中半同籍如兰意气联金石百年世事付楸枰同占清流谁黑白我将此解告三益少壮几时还作客统均肃物钦王公手造乾坤气吐虹功成身退明天道翛然避世墙之东帝谓毕公周召偶持筹试取巨灵手不徒借箸奠东隅便以调元斟北斗李公佳句薄阴铿笔带瑶天笙鹤声久矣文章酌元气岂难霖雨惠苍生邈余上下三君子饮醇日坐春风里并系登峰舍筏人从今敢相天下士侬是西吴小隐候白苹红蓼营菟裘重来索米长安道顿失湖滨支许流忽被秋风教忆鲙南园柳色散人愁桃叶渡头棹歌去秦淮泛月同丹丘披图振腕自题赞晋公拉我参公案蔡州一夜竹帛垂数载犁庭功未半所不输公此灵台适来适去浮云看白首相知在此中升沉修短阅飞蓬逍遥无外眞希鸟南北随呼本一鸿相看四老同不老轩渠一笑凌虚空 

　　自题 

　　尔形不长尔通而塞造事而穷三仕三巳尔发种种眼明若眯策国亹亹谋身则否不幸而中多言为累驴背浪吟兹胡揽辔谓尔孔毅视奸如蚁惟其芚愚鼎镬不避酷信古人尘芥一切所至自力戴晋一吷汗漫而游戃怳而语莫我知也联以自喜假我数年卒以学易曰老蠹鱼其斯尔巳 

　　○四友图用香山体 

　　长安重觅谱牒身纫佩相看几故人共荷清时联八座每逢佳会判兼旬低回素发三千丈颉颃青霄四十春松栢岁寒终不攺波澜世事莫重陈诗缘兴会旋成韵酒对心期休问廵醉后披图从指点商山吾欲卜芳邻 
　　毕自严 

　　○和白阳年兄诗 

　　同是熙朝不老身转输国命属伊人遵时养晦仍三事蒿目伤离又几旬巳见图麟推独座还期涸鲋见杨春功宗周室心无逸数拟商山迹未陈止足有怀思远引忠猷未竟尚逡廵弹冠何似抽簪好缩地相将结比邻 
　　沈　演 

　　○和白阳何山二年兄诗 

　　羡尔清时柱石身相看俱是白头人度支总领三专座甲子相兼二百旬梁屋照颜锺阜月树云感兴上林春垂衣欣遇唐虞世借箸羞将管晏陈雅志归田章数恳余忠恋王梦迟廵优间异日长休沐长白山头定结邻 
　　张延登 

　　●赋 

　　四老图赋 【 有序】 

　　国运休隆则耆英在列相与陈谟尽瘁皤皤黄耈夹辅明廷如五臣之于虞帝其最矣帝以睿圣享遐龄其上而禹稷契皋陶伯益之伦各以其所谐钦懋厥职抑共相与久视于世臣主一心都俞成治何气化之隆也明兴 
　　祖宗功德既超百王休隆景运久而弥炽较之虞廷适相符合今上神圣方万寿无疆而六卿之长四同谱籍元老萃于一廷之上际会一时流光千古天命之矣长垣炳耀于统均淄川殷陈乎国计菰城弼教于刑名湘潭化成乎礼乐因绘四老而各载笔咏歌之以传盛事余小子固浮沉词林而吐藻扬芳于诸名流乌能为役第季父方为祈父于黔蜀间以靖炎徼亦六卿之长同出是籍实于四老而为五则四老之属在小子固伯叔行也其为庆幸尤倍恒情因悬笔而赋焉海岳之开天造集彦圣于蓬莱侈琼瑶其璀璨罗梁栋之瑰材支豫章于大厦耀明堂于恢台何天心之笃厚羌??否往而泰来原皇明之龙兴甲旷古而崔嵬遡列圣之临御多元老以调梅阅万祚以三百尤熙熙之统该当玄黓执徐之值岁奎璧映中台以交开同举止以始进流景耀于埏垓策勋庸而竞懋呈内外以丰裁余三纪以疏策并周历乎诸台仕四朝而为国老颂素系以弥培膺帝眷以逾笃输媚兹以涓涘亘贞元以绝盛媲三五而尤恢分皇猷以黻黼俨昆季之徘徊依光华于日月高春秋而靡衰奉至尊以恭巳効股肱以竭才瞻典刑于千官寄鼎铉以钦哉在六卿而居四齐恊赞以庞眉悦宸极之居所环辅弼以趋陪应天象之昭垂原长存而不坠酌北斗之元气摄南极之余辉仰冢宰之音徽汇泰茅而陆离致太平以无疆障颓波而独持暨财用之经国倚司徒而度支殚心计以持算洵安内而攘夷秉礼乐以甄世仔文章而在兹覃德化而彪炳绰比迹于龙夔追刑措之遐风武廷坚而继之嗣平反以无冤开贯索以游嬉荷季父之步芳尘躬司马而誓师理西南之半壁靖夷貉以为期如五行之相成犹迭运之四时紧香山与洛社固匪思之所思 
　　辛未仲夏中澣之吉年家子朱兆栢 

　　●四友图诗 

　　古诗 

　　题四元老行乐卷　刘重庆 
　　题四老图　程国祥 
　　题四老图　杨汝成 
　　恭题何翁沈老师四老图赞之章　笪继良 
　　沈老年伯以四老图诗见示敬和元韵　刘绵祚 
　　敬题熙朝四老图　万永康 
　　题四老图　陈　炜 
　　题四老图　唐元弼 

　　○题四元老行乐卷 

　　古来图画羡香山婆娑想象笑怡颜洛下耆英后乐还优游神气自闲闲丹青的皪照尘寰指点芳踪杳莫攀于今阿堵难摩勒喜姿各带忧民色鹤瘦鸢寒矫者谁神龙变化窅难测或者岳岳泰岩尊大地资生??谷万国或者元气霭春温文凤葳蕤备六德谁哉秋阳濯江汉千顷澄挠俱不得其执山公启晶莹人镜炯双瞳其持萧相筹时时蒿目轸民穷其动容中礼身为律度陋孙通其惨惨祥刑高门隐隐表于公吴道子顾虎头到此吮笔亦迟留道骨仙丰貌者似意想神情象外求君不见南山采芝叟一出旋归世何有又不见渭水垂纶应运兴八百春秋肇四友尝想毕散与周召世无能者写其眞今日缣缃一披对皋夔稷契或前身圣主作人辟四门霭霭吉士贻神孙试看麟阁图形象一榜同标世??干伦台星煜耀共金陵王气笼葱贯玉绳携得此卷朝丰芑开国应同作寿朋 
　　刘重庆 

　　○题四老图 

　　禹穴奇探神禹谟司空一席翼三孤深心莫逆笑相视燕市家传四老图少同畎亩耕邃初霖雨嘉禾非种锄曲江对啸月皎皎迟莫青松白水如崇祯明明夜转旦天官治典悬银汉启事山涛秋肃面拔十得一小羣涣中朝文洽人神和左藏蠹清狐鼠窜毕公李公灵隽劲琪花十月阳春烂诏复鸠工大起陵隐侯之品垂曰能玄宫金碧重渊閟浑穆圆苍一气凝不汲华清泉饮热为搴菌桂纫胡绳人间石马寒原立天上文昌贯索承是时直道行三代誉望耆英天子逮相和嘤鸣尽友声衣冠游所生灵对以结同心媚至尊九歌五气三时配郑虔祁岳知岁寒一往深情小笔在小笔经营出净因诸天各现宰官身苍茫月夕花朝眼翻覆波澜世法人脑满战肥发俱素位高玄尚家多贫巳写星精辉绢素更图秘阁首麒麟 
　　白下程国祥 

　　○题四老图 

　　吾闻箕畴五福尊大耋况乃道德文章无一缺黄绮当年尚隐沦皋夔以后谁芳辙圣朝得一巳足多翩翩连茹流鸿烈幸从后进奉楷模披图赏叹称奇绝丹青貌得神气扬须眉欲映肝肠雪曳履星辰重斗山依光日月偕明哲所赖高贤作股肱岂止尚书号喉舌似玄似淡似忘形同籍同寅同劲节畴不中朝爱热官诸老当之眞一吷世路斜缠索解铃中有夷然常不屑傥非格外缔相知葢代功名视犹蔑我对岁星图如与千古阅我读紫芝歌倚声??羽?贝?一阕各具烟霞海岳姿不居其巧居其拙此是丹丘羽人不老方导引长生还自别一丘一壑畅闲情石面云衣倍可悦綘县泥涂笑六身冯唐郎署虚三列何如命世通儒骨挟仙瑶池幻出东方窃添筹赐卣方未巳寿可为耶讵浪说其羡冈陵咏作朋手调梅鼎纷兰缬成也依依犹子行典型在望久心折恨无五车奇字写高怀漫有巴辞厘四杰 
　　杨汝成 

　　○恭题何翁沈老师四老图赞之章 

　　昔年作吏江之西特受吾师国士知半生踪迹托祁奚落穆但有中心依迩闻使星将南驰抠衣言谒师轩墀舍级升堂欲成拜举头忽见丹青绘分明尽属平生亲貌得角巾飘缟带一是颀然伟然者昂藏惝恍多潇洒一为丰下饶美髯双眸炯炯心神恬玉骨一人鬓欺雪沉雄灏浑容华晔后来俨若吴兴师蒿目如营四海时宛转低徊看不足从头庄捧高文读知是周成四辅图硕果天教奠维轴四十年来疑浩劫波翻浪滚心如铁何幸同朝佐圣明人伦冰鉴眞莹彻转输不乏今酇?驰胡灭虏资前筹熊湘宗伯掌邦礼舞干苗格须臾耳师时地利贰司空若工惟垂眞乃是未数殳牂善敲敹鍜戈砺刃歼天骄巳见燕京推懋哉留都诘慝佥云谐帝曰其往予汝俞行方召矣超三孤三公坐论恢皇图致君尧舜时唐虞姬公系易制礼余皤皤尚兹佚望公奭欢相趋执鞭欣慕可能仍厕江东之腐儒 
　　门生笪继良顿首拜 

　　○沈老年伯以四老图诗见示敬和元韵 

　　谁云四岳不可再岱霍恒华至今在触石典云润千里苞络羣峰备诸态山?差峩气势辅中天含吐风云庇后辈忆昨释装京国时拟和徂徕庆历诗顾我狂言无足采搦管彷徨何所之吁嗟先人亦同籍灭没经纶刬金石巍然尚峙鲁灵光竹帛自青肝胆白磊砢七尺寄苍生高标玉立江海客华夷共仰此数公中有四公气若虹维岳降神有定所千岩左纽万壑东冢宰司徒如得偶宗伯司空补天手三台烂烂迩中枢银潢旋绕接箕斗恍同八音相为铿黄钟大吕无繁声笑开黄阁引后进宛同綘帐罗诸生绵也矧附通家子策骑槐阴棘影里摛词未敢嗣家声扪腹何堪称国士鲭鲊芬氲索五侯离觞欲解鹔鹴裘甫帐琅琊营别业讵应西雒出名流三山苕霅一衣带纱帽弹碁慰客愁此是绵也桑梓境梦中恍识谢公丘捧翁此图及此赞回肠忽结当年案黄蕉荔子归来时四公勋业曾未半此际垂名万??冀长麟阁图形众争看天心简注日再中流膏下遍荜与蓬四公自是古四岳一堂星聚树骏鸿蠛蠓翱翔附鹏翼相与一笑扬碧空 
　　晋陵年家子刘绵祚具草 

　　○敬题　熙朝四老图 

　　风雨露雷天之吏何时奉勑辅平治我闻四岳皆降神生甫及申倍其二帝曰女往钦哉遂有皋夔稷契之佐同朝来同寅同心同事主楩楠杞梓皆卿材江左夷吾推王导不知转属燕之召我闻古歌太宰功墙东一往拂衣避丹诏谁侪召父惟毕公万惟盈数掌司农公所忧者小东大东杼柚空持筹计国愿年丰太白之星复锺李世称龙门自湘水胸吞云梦笔撼岳阳皆绪耳秩宗岂独南国纪谁亮天工有沈侯上林为棣蕚东老是箕裘作料能修五凤楼上念祥刑借明允于公高第檐金瓯四公东西南北人偶然通籍自壬辰四十年来铁船弱水恣游戏济川之筏渡迷津乃知寿考功名皆由天所与谁若有道仁人携券贮为股肱兮为心旅文王四友蹶厥生疏附后先奔奏御侮居其所披图下拜景清风何知作霖作砺作楫作梅汝天之三宿非文无色箕之五福先寿其国燕齐吴楚若平分倏然齿遇而方幅信乎霭霭王多之重其冯翼孝德以为四方则康也滇云万里一孤臣偶拾天台瑶草类隐沦今年待诏金马门亲见玉洞桃花万树春圣主宵衣眷耆旧愿作黄发骀背长作熙朝不老身 
　　滇云后学万永康拜书 

　　○题四老图 

　　皇天寿平格众正盈清时古颂作朋三于今必过之冥鸿亦小隐不采四皓芝琱龙亦小技不摛四杰辞同籍过幽兰同心倾丹葵比肩同佐主如稷契皋夔王公佩虔刀正巳冢百揆毕公鹰扬侣时攒司农眉竜门未御李秩宗世所仪何人亮帝工柱础邦之基留都称重地司寇藉仲尼大老若四公不媿王者师天能开四极地能砥四维四时以法易四始以配诗名在四朝久图于四象宜嗟予小子炜草野定步趋愿事尧舜君四岳长有祠愿修安攘烈四夷皆有碑一匡即仲父七尺皆男儿因从沈公游得睹凌霄姿恍披耆英社敢缀巴人词我闻张曲江小友亦见知努力崇明德吾道当在兹 
　　小寒山门人陈　炜 

　　○题四老图 

　　下走客长安四老图成恭逢其盛兼以名句如林不禁见猎之善捉笔效颦诸公深骊得珠余则鳞爪而巳 
　　君不见虞门重辟四友来楩楠杞梓尽卿材又不见楚丘先生年愈迈坐策国事方婴孩帙中题咏云霞裁闻风慕义纷相陪思深共拨阴中灰伊余小子犹尘埃近随司寇傍三台何时再筑黄金台眼观勋策非常哉乔松郁郁歌岨崃谁言调鼎无羹梅世人妄诞鹤可胎终朝梦梦淳于槐未稐琴瑟声裴裴并司喉舌力挽回晏然星拱尊河魁四老胸中万象该低昂位置从君猜大风洋洋东海推高悬词赋熊湘开空同山?截嶪羣峰小江左夷吾天下才睢阳之麓商山隈岂甘草木同槁腐出随雨露驱风雷画笔有诗诗亦画我披此卷饱琼瑰目眩神惊锦绣堆纵不工吟声韵催 
　　西吴唐元弼具草 

　　●四友律诗 

　　律诗 

　　四老图诗为何内沈老先生赋　刘若宰 
　　四友图诗　闪仲俨 
　　四友图诗有叙　刘叔夏 

　　○四老图诗为何内沈老先生赋 

　　弹冠相庆立兴朝列圣云从佐斗杓勋业还将光竹帛仪容早巳属缥绡皤如黄发称耆硕洒尔朱颜似子乔袖有筹边诸策在忠怀未许画工描 
　　中江刘若宰 

　　○不佞偶中湿足痛甚困卧床褥间大司空何 

　　山沈老先生以笺委索伏枕思涩不成报章适读城公笔见题永叔会老堂作乃勉强搦管用愽吟坛一粲 
　　三朝出处共雍容岁晚交情见列公乘兴不辞千里远放怀遂喜一尊同嘉谋定国垂青史盛事传家有素风自顾缨尘犹未濯九霄终日羡冥鸿 
　　闪仲俨 

　　○四友图诗有叙 

　　四友图诗者大冢宰长垣王公大宗伯湘潭李公大司农淄青毕公及吾师少司空今南大司寇乌程沈公也四君子同籍一时而皆志千古既称厚善亦感风云余小子自六七岁时则巳知读其文想见其为人怅功名之不立奉言笑以无繇今忽忽三十年来矣一人有庆六官之长四君子各居一焉眞熙朝盛事而近代希觏孔子曰才难不其然乎又云文王有四邻丘亦得四友宜吾师图之不足而又叙之叙之不足而又有诗有赞且赓歌而未有巳也余小子以么么明经一日侍坐覩兹盛美庄诵再四师命纪之敬成八韵以请教督所谓挂名其文字中亦平昔之大幸大隐昌文雅 
　　清朝侈胜游四邻今再见千古昔相求图拟麒麟阁才咸皋吕俦庙谟称石画国丈诵风流藤剡藏金玉装潢烛斗牛岩岩仪表立粲粲彩云浮述作谁高下功勋此唱酬侍筵恭得展欲济媿无舟 
　　门人豫章刘叔夏拜手具草 

　　●赠言 

　　辛未夏五恭遇何山沈老年翁繇少司空荣擢南大司寇漫赋四律称贺志别 
　　海内名流最上乘腾腾灏气薄云蒸栋梁累叶三春雨鼎鼐连枝六月氷工部骚坛惊独座休文韵致诞先登那烦玉磬捶清耳剩有朱弦续广陵四朝同戴进贤冠一日离情一寸丹巳献壮猷清紫塞更看法曜照晴峦天根炼后云花润江锁沉来铁网宽汉室萧曹人似镜相期努力劝加餐题厂?隹回看岁月深曲江疏柳旧花阴青萍阅世惊前浪白首论交有素心自分金台空绝足犹余剑气解知音皋夔继美从推毂感慨生平咏合簪居然古道有伊人四友披图骨肉亲不厌相看眞管鲍重逢何地见雷陈网宽南北君恩大策効兵农帝力均莫向钟山吟眺久伫调玉烛召蒲轮 
　　年弟贝丘毕自严 

　　●二老图叙 

　　张延登 
　　沈　演 
　　二老图戏题赠何山年兄　张延登 
　　咏南中二老图诗有序　毕自严 

　　○南中二老图叙 

　　余壬辰榜凡三百人屈指四十年诸兄弟无论在朝即林壑间落落琴星矣今上龙飞大搜海内遗贤吾榜中应运 
　　赐环者独多河北射斗王公为冢宰贝丘白阳毕公为大司农三楚湘洲李公为大宗伯西吴何山沈公起家工二六卿居其三九列有其四一时彬彬同籍生色乃共谋为图为赞都人士传其盛多歌咏之号曰清朝四友无何冢宰引年宗伯无禄何山擢南大司寇以行余适叨起南宪先后到任于是北止毕公一人而南更得其二何山复谋于余再绘二老图以续四友命余纪之余虽不文不敢辞抚兹二图戄焉兴思不能不有所感也有所愧也而又有所勉也夫岁壬辰神祖御极之二十年正当熙洽之运于时朝廷无事寰宇清恬吾辈丁年接翅而起比肩而进人三百以为兄弟春风得意跃马长安何其盛也四十年来长安奕局几经更变加以奴酋发难征兵催饷中外骚然脊脊有靡安之象使吾辈日抱杞忧人既繇少而至老世亦自盛而之衰覩白头则如新闻足音而有喜欲勿感得乎余尝考览古今若唐白太传香山会宋文潞公耆英会皆名硕夙望代不多人彼狄兼谟辈犹为凑数司马温公尚谦不敢入老成关乎世运若斯之难也今图中所载如冢卿如司农如司寇三老者翩翩黄耈无忝前哲余何人斯得续斯选竿齐吹而窃滥蝇附骥以声施欲勿愧得乎士方年壮气盛以才美自见世固艳之及其老也志意虺尵又多指目之为陈人善乎何山公四友之序曰素丝相守白水可盟岂不以吾辈少蒙朝廷作养窃禄四十年半生砥砺名节今老矣进能作舟楫退则当为绮皓烟朋霞侣倚杖餐芝鼓吹风雅尚存典型寓意深矣不闻夫恋栈之戒痴顽之诮乎秉烛光以自励诵抑戒以法儆欲勿勉得乎列御寇有言实无名名无实名者伪而巳矣吾榜初所称兄弟三百者四海九州岛之人也中间不知几经聚几经散历四十年而岿然立朝者止存夫四存夫三播越南中止存其二萍水之会落落难凭似亦名之伪者耳虽然约久则难忘物少而更贵既绘之图画托之琬琰金石可销兰味不渝千里非远交臂非近三百非多二老非少心联道同保有令誉异日者谓之元佑之完人可长庆之遗逸亦可实胜而名亦附焉顾不伟与然则斯图也传之观者或关世风讵惟两家之子孙世谱而巳哉是为叙 
　　崇祯四年嘉平月济南张延登题 

　　○二老图诗有序 

　　余与华东张年翁仕籍连枝揽揆同庆素丝无染恋旧雨而依依白首如新怅晨星之落落既而公长御史余来司寇贯索未空明允自惭于执法太薇独朗文武喜见乎典刑当利害生死之关无曲学以阿世守孤忠耿介之节盖合调而同心六代江山望锺陵之紫气双悬日月感北阙之浮云酌水自甘问树不言温室登高能赋看花尚忆曲江肃鸣鹤于清秋并振九霄之羽采幽兰于空谷将寻四皓之盟爰托画图既曰衣冠具伟因而歌咏庶几风流可传温公为华夏所宗功高元佑太传有醉吟之癖小隐香山词曰 
　　中兴自昔求耆硕我辈重逢岂偶然黄发尚堪前借箸素心偏自爱流泉熙朝谩拟商岩皓名世宁论洛社贤命驾呼樽斜照里高风孤韵古香前云虽出岫寒尤淡石为依松节更坚容须自惭衰飒甚那堪同作画图看 
　　西吴沈　演 

　　○二老图戏题赠何山年兄 

　　翁像如秋月中天漾清晖我形似枯株枵然相依倚我与翁同生今年六十七从是再三年便到整七十翁寿当踰百不说古来希我唯勉饮噉步趋敢相违伟哉二老名传之自今日止足无辱殆恂能廸之吉 
　　弟延登漫书 

　　○咏南中二老图诗有序 

　　四友图成题咏不乏会华翁总留宪而何翁亦转留刑复寄余二老图序二老周旋秣陵恊恭昕夕不啻周室之有共和惟余孑然　辇下二老远书惠寄傥亦招猍襟带之意乎因念聚散偶然晤言难再惟友生之差可乐舍吾党而谁与归亦称四亦称二睢阳会指屈五人或在北或在南耆英堂心联一席且也年齐綘县术羡龙城文昌并列于中台础柱分肩鸿巨埙虒相期于不老恩波共迓升乎五阅岁而穆然思会计当乎羞为四卿之一再披图而革?展然笑须眉宛尔可容二老为三所怅南北既岐升沉渐异茫茫萍水雁行巳怅离群涓涓淄流麟阁敢希并驾人于同年亦有情乎闻其语矣今虽千里不殊面也庶几遇之述香山雅慕醉吟先生追雒社彷佛资圣故事聊摅短引敬质名坛 
　　南极老人星不孤轻风洒洒披隹图青刧何来紫烟气羡门园客无时无我亦頺焉自放思蓬壸年来鹿鹿造物驱拮据职业形神枯闲片?恖展对快硕肤须眉欲语欣吾徒一掌留禁释不辜一总陪宪饬廉隅载读高谈稷下与吴歈滴滴灌顶甘醍醐曹刘可役屈宋奴酒后耳热歌乌乌翩跹曳履钟山趋不让当年九老在东都道能随物化身肯要人扶仆本淄黉一耄夫蒲姿亦与名贤俱五载艰辛东野御居然滥吹齐之竽夜行秉烛胡为乎菊荒三径眞为愚咄哉二老皆通儒寿身寿国道咏腴君不见鲵齿重生鬓欲角寿寿赐卣良非迂 
　　年弟毕自严 

　　●酬赠 

　　同唐遯庵移酌沈何山宅且索观其玉带 
　　余与何山翁同年生而余尚长七月余以斚寿何翁翁报以巵来柬云各各持自寿余感其意续成古歌奉赠 
　　何山年翁惠石刻南中二老图作此别之 

　　○同唐遯庵移酌沈何山宅且索观其玉带 

　　一杯移尔罄交欢景入清和四月看返照钟山来暮色披襟栢署纳余寒同心剩有三人在晚节谁云二老难脂玉十围光射目休文腰带几分宽 
　　张延登 

　　○余与何山翁同年生而余尚长七月余以斚寿何翁翁报以巵来柬云各各持自寿余感其意续成古歌奉赠 

　　美镠皑如雪铸斚成满月将进酒酌之馨以洁上镌南极与长庚下镌小弟之劣名喜逢同生辰献之表微诚同生亦有巵体制更新奇箕畴雕全福以之相报诒同生欲归越余亦将返齐譬如林中鸟一旦忽分飞会少别离多念之心惨凄时事苦缠扰不如丘壑乐且康各各持自寿遥祝二老寿千霜 
　　张延登 

　　○何山年翁惠石刻南中二老图作此别之 

　　二老追随兴不孤石交果借石图无大江浩浩别流绪此后相思但展图 
　　张延登 

　　●二老赠言 

　　华东年翁自南总宪擢拜大司空诗以迟之 
　　华翁初在留宪以司空内召在途旋晋总宪不胜弹冠再诗驰迓 
　　送南大司寇沈何山年翁予告归里 

　　○华东年翁自南总宪擢拜大司空诗以迟之 

　　氷壸??亟玉鹗横空玄武符文叶上公惟月承桥开世阀卿云捧日若予工埙虒几载音尘隔剑履从今步趋同二老南都君陟北一欣把握一临风 
　　毕自严 

　　○华翁初在留宪以司空　内召在途旋晋总宪不胜弹冠再诗驰迓 

　　花覆千官竚凤音兰台瑞霭晓沉沉乍开琼笈炉烟馥几望乡云黼座深蒲柳自惭秋露质松筠欣托岁寒心德辉翔仞争先揽蚤见熏风入舜琴 
　　毕自严 

　　○送南大司寇沈何山年翁　予告归里 

　　秋叶如蓬渍露盘遥闻莼鲙倍加餐东山岂为苍生卧北斗长悬法曜舟竹马有缘白发旧西湖无恙海鸥宽看君仪羽云霄上媿我陈情墨巳残 
　　毕自严 

　　●四友二老图诗跋 

　　神宗皇帝之壬辰举士三百而先君子观察与焉阅四朝为今上庚午而在朝者独太子太傅太宰长垣王公太子太保大司徒淄川毕公太子少保大宗伯湘潭李公少司空乌程沈公四人而巳沈公仿唐香山宋耆英遗意命工为四友图各自为诗及赞未几李公旋卒明年夏沈公以南大司寇迁则王公亦谢事归而北仅毕公一人其秋今大司空邹平张公起领南台于是南遂得二沈公因复为二老图与四友图而六而实则五人而巳又明年德璟使还入都以年家子侍毕公因得捧观二图而窃叹神祖作人之盛与今皇帝求旧之殷也神祖御历久骏德纯禧百王寡俪计数十年巨卿硕辅皆万历十六科之人而壬辰为日方中故其人多淳茂玮杰久而弥显而我皇上起自潜邸翦锄珰逆求治若渴所拔召皆神祖之遗至壬辰一榜则周官六卿遂居其五望实并蔚为世麟龟而在外若督川贵五省之师少傅山阴朱公在家阁臣若余同邑少傅史公蒲州少师韩公以及诸名公卿尚比比也倚与盛哉同年之名盖自唐始间惟贞元韩退之榜艳称龙虎太平兴国张乖厓榜自侈得人然至于扬历之久四十余年而犹纡紫横王相与翱翔于庙廊之上为圣主股肱腹心之佐则三百得五巳觉为多而香山之九老皆退居不仕耆英十三老独文潞公留守西都仕耳且亦非同籍也贞元及兴国二榜同籍矣又未必老而同朝委蛇诗酒有衣冠图绘之华繇此观之则兹举岂独熙朝之盛事而实千古同籍之旷谈也古之大臣有勋劳于国则其君为之画麒麟图云台凌烟进而五三之代至为之审其象于岩野貌其名于诗书而大约以求旧为主伊吕毕散皆百余岁犹都卿相为国上瑞及唐宋而苐使之优游萧散以香山雒下老其亦异于古之君臣矣而香山犹云除却三山五天竺人间此会且应无潞公复以元丰之燕远胜会昌视今五公之仕而为此会此图者何如也璟辱谱末犹子既快诸世父之举而更以用旧之美为 
　　皇颂盖庶几三代之遗焉 
　　崇祯五年壬申重九年家子晋江蒋德璟谨跋 

