岘泉集 明 张宇初

钦定四库全书

集部六

岘泉集

别集类五

明

提要

臣等谨案岘泉集四巻明张宇初撰宇初字子璇贵溪人道陵之裔洪武十年袭掌道教永乐八年卒宋濂尝称其颕悟有文学朱彝尊明诗综载其集二十巻诗居其半王绅为之序此本皆所作杂文惟末附歌行数十首巻首虽载绅序而二十巻之旧已不复存其中若太极释先天图论河图原辨荀子辨阴符经诸篇皆有合于儒者之言问神一篇悉本程朱之理未尝以云师风伯诸荒怪之说张大其教以视诵周孔之书而阐扬佛老之说者相去逺矣

乾隆四十三年五月恭校上

总纂官 （臣）纪昀 （臣）陆锡熊 （臣）孙士毅

总校官 （臣）陆费墀

●岘泉集目録

巻一
杂着

巻二
序
记

巻三
墓志
说
传
书
颂
箴
铭
赞

巻四
题跋
祭文
青词
斋意
上梁文
普说
疏
赋
骚
操
歌行
词

●岘泉集序

天地间至精至微者道也至明至著者文也道非文不明文非道不立析而言之虽为二要而归其实一也乾坤之所以覆载阴阳之所以变化寒暑之所以代谢日月之所以徃来山川之所以流峙草木之所以荣悴无非道也无非文也其可离而二哉又可以强而合哉故圣人者作因其自然之道着为自然之文未尝以一毫已意加之也是故因其变化之理而成易因其训诂之体而成书因其治化之迹而成诗因其褒贬之法而成春秋因其节文之实而成礼因其和畅之用而成乐此六经之文所以终天地亘古今而不易者以其出于自然也后之言文者舍是何适焉自周之衰王道熄而百家兴竞以私意臆说骋辞立辨以相髙求弗戾于道者百不一二焉于是有若老子者其言以清静无为为道著书五千余言后世尝有以之为治而治者矣其庶几于道者乎嗣教真人张公无为自其家世宗老子之教至公凡四十三传公天资颕敏器识卓迈于琅圅蘂笈金科玉诀之文既无不博览而该贯益于六经子史百氏之书大肆其穷索至于辞章翰墨各极其精妙是以歴职天朝皆以问学之懿深蒙眷宁凡殊褒前席之荣岁赉有加而王公贵卿缙绅之士亦莫不礼貎焉盖江右文宗多吴文正公虞文靖公之遗绪而公能充轶之也其所造诣岂茍然哉间出其诗文若干巻属序焉其诗之冲邃而幽逺文之敷腴而典雅读之使人健羡不暇视世之占毕训诂拘拘以才艺自足者为何如哉矧公领宗门之重任专以化人诱善辅国翊祚为心其见于此者特其绪余耳虽然予尝考公徳业既本于无为是能游心太初与道为一而且沈酣于六艺之文搜猎于百氏之说于是发为文辞理与意会有不期工而自工者矣其有补于老庄之道者又岂神诞之夸者比哉公以绅有世契相与极论斯事必抚掌剧谈而后已故为序其曰岘泉者因精舍之称云国子博士金华王绅序

岘泉集者嗣汉四十三代天师张真人之所作也真人学行渊邃资识超颕贯综三氏融为一涂旁及诸子百家之言靡不畅晓故其发为文辞论议雄迈伟杰读之令人击节不已予尝爱其文如行空之云昭回绚焕变化莫测顷刻万状晔乎其成章也又如入秋之水膏停黛蓄微风兴波万顷一碧湛乎其泓澄也词赋诗歌又各极其美丽清新得天趣自然之妙可谓兼胜具羙矣且闻龙虎名山灵气翕聚锺英毓秀挺生列真以道徳相传其来逺矣若道腴内充华藻外振以文雄一代者乃今独于真人见之洪惟我朝太祖髙皇帝混一寰■〈宀禹〉光岳气全天运之兴文明三十余年矣今上皇帝践祚以来气益昌而运益盛虽遐陬僻壤莫不呈材献艺摛文掞藻以自见于时况在文献之邦神明之胄优游乎徳泽涵泳乎诗书大肆厥辞铺张盛羙以黼黻太平之治不亦宜乎虽然此特其余事耳至于真人超然独得之妙艶道之士又当于诗文之外求之时永乐五年秋七月吉日辽王拜手谨识

尝闻有其道者必有其文也日月星辰天之文也山川花木地之文也礼乐制度人之文也盖道为体文为用儒先谓文章为贯道之器不其然乎龙虎嗣汉四十三代天师无为张真人神明之胄也天资超卓学问渊源本诸中者有道徳之崇着于外者有文章之懿尝铨次其平日所作诗文凡若干巻目曰岘泉集英华焕发照耀简编以言乎诗则托物写情优游不廹得诗人情性之正以言乎文则雄竒汪濊铺叙有法得古人述作之体是以海内文人硕士传颂而称羡者比比焉自非真人学通百氏道贯三才体用兼该精诣独得安能发而为此耶及观集中所著冲道慎本太极河图原性诸篇义理之玄微研究之精极议论之闳肆其于天地造化山川人物礼乐制度靡不该贯虽专门擅业皓首穷经之士有不能及者非惟有功于玄教其于世教亦有禆焉将见斯集流传于天下后世与岘泉相为悠乆而无穷也必矣且真人尝为通着尚义堂记俾先祖父之志行亦得托于不朽敛襟三复深有感焉因书此于巻末以致其私意云永乐五年秋七月甲子新安程通谨识

●钦定四库全书

岘泉集巻一

（明）张宇初 撰

○杂着

冲道

至虚之中坱圠无垠而万有实之实居于虚之中寥漠无际一气虚之非虚则物不能变化周流若无所容以神其机而实者有诎信聚散存焉非实则气之絪缊阖辟若无所冯以藏其用而虚者有升降消息系焉夫天地之大以太虚为体而万物生生化化于両间而不息者一阴一阳动静徃来而已矣凡寒暑之变昼夜之殊天之运而不息者昭而日星威而雷霆润而风雨霜露地之运而不息者峙而山岳流而江海蕃而草木鸟兽若洪纎髙下之众肖翘蝡动之微一皆囿于至虚之中而不可测其幽微神玅者所谓道也理也非道之大理之精其能宰乎至神至玅之机也乎是所以范围天地发育万物以尽夫叅赞之道者焉故知道者不观于物而观乎心也盖心统性情而理具于心气囿于形皆天命流行而赋焉曰虚灵曰太极曰中曰一皆心之本然也是曰心为太极也物物皆具是性焉凡物之形色纷错音声铿戞皆有无混融之不齐而品物流行者特气之糟粕煨烬也人与万物同居于虚者也然以方寸之微而能充乎宇宙之大万物之众与天地并行而不违者心虚则万有皆备于是矣何喜怒欣戚哀乐得丧足以窒吾之虚塞吾之通哉庶乎虚则其用不勤矣吾老子曰道冲而用之或不盈渊乎似万物之宗冲犹虚也庄子曰惟道集虚列子曰虚也得其居矣惟虚足以容也道集则神凝神凝则气化气化则与太虚同体天地同流而二气五行周流六虚徃来不息者俶扰交驰同其用矣茍虚心净虑守之以一则中虚而不盈外彻而不溷若渊之深若鉴之莹则吾固有之性与天徳同符岂不为万物之宗哉是故养其体也去芬华忘物我絶氛垢以尽致虚守静之工则复命归根也深根固蔕也涤除玄覧也抱一守中也则谷神长存思净欲寡虚极静笃复归于无极矣虚寂明通物不吾役而物吾役矣充其用也堕肢体黜聪明以本为精以物为粗以深为根以约为纪则未有以见夫天地之先气形质之始曰太初太始太素者混沌之昆仑也及判清浊分精出耀布度物施生精曰三光曜曰五行行生情情生汁中汁中生神明神明生道徳道徳生文章阳不动无以生其教阴不静无以成其化以之治国以之爱民托于天下而天下清静而正也是皆以清静无为为宗以谦约不争为本其所谓内圣外王之道也欤然塞乎无形无极之间者皆天道之用乎是有相荡相生相倾相形相倚相伏之不可齐不可测也其神之无方易之无体者乎而天地之机事物之数可以前知可以秘藏由虚则灵而神运其中发其知也虽有万变万化由斯出焉惟以诚事天以和养生以慈利物则上天之载感通无间矣非有甚髙难行之事非常可喜之论也尚何谲诞神怪之谓也哉特冲气以和顺物自然而已矣昔之用而验者广成之授轩辕曹叅之命盖公黄石之训留侯汉以清静而治是也或谓窃是以济其术而自利不知有害夫义也殆亦过欤而史称黄老刑名处士横议虽杂老庄于管晏以申韩田慎驺孙商吕鼌淳尸叩之徒出于是焉流而为苏张甘蔡纵横之术因以其为害惨矣固不惟以虚无寂灭病之葢由魏晋刘阮王何髙谈妄肆伦理颠丧而韩愈氏谓甚于杨墨而以老庄亡者也奈何学之之徒溺于偏而失于放卒所以致倾败之患亦宜几何其不取世之抵排訾斥也哉殆有甚于刑名横议者矣虽然必审之精求之约也然后知老庄之道大且愽焉噫道一也微玅玄通之体神应几微之玅岂岐而二哉且窈冥有精恍惚有象吾中黄之扄内虚外融畅于四体合乎百灵则五气凝布而与天地健顺之徳合矣乎其要也一其性养其气游乎万物之所始终而得夫纯气之守焉耳矣抑司马公曰万物皆祖于虚生于气气以成体体以受性性以辨名名以立行行以俟命故虚者物之府也彼之谓虚也虚之为行始于五行一六置后二七置前三八置左四九置右通以五十五行所谓虚以准玄也是亦术数之一端欤惟虚其中则穷神知化原始返终之道得矣若夫制錬形魄排空御气乘天地之正御六气之辨神游八极后天而终以尽返复无穷之世变而游心于澹合气于漠以超乎胚腪冯翼之初溟涬鸿蒙之表洞视万古犹一息也死生犹旦暮也若蝉之蜕若息之吹前乎天地之始后乎天地之终皆吾虚之运乎又岂狥生执有物而不化者比焉茍徒窃名徼誉于时其蔽于诐陷于滛孳孳汲汲与尘垢粃糠者殆何异焉其亦尸名盗夸之徒也呜呼知致虚则明明则净净则通通则神神则不疾而速不行而至无不应无不达矣否是则岂善学吾老氏哉其可与语至虚也乎

慎本

学必有本焉经世出世之谓也故学非所当务则不足志矣其所当务者经世之学则圣贤之道焉圣贤之道者何道徳性命仁义之谓也三代之始道在唐虞后之言道者必曰是焉盖道明者三皇徳著者五帝法备者三王以尧舜禹汤文武之为君尽君道也皋陶伊傅周召之为臣尽臣道也孔子颜曽思孟之为师尽师道也千万世之所法者未之有改也圣贤逺矣而其道具在者六经焉夫易以着阴阳推造化之变通也诗以道性情别风雅之正变也书以纪政事序号令之因革也春秋以示赏罚明尊王抑霸之统也礼以谨节文明上下等杀之分也乐以致气运达天地之和也凡圣贤传心授道之要于是乎具蔑有加矣然六经之精微幽玅悉具夫吾心昭晰明着何莫由夫是哉自尧舜相传惟曰执中持敬宅心而已耳孔子之谓仁子思之谓诚大学之谓敬孟子之谓心中庸之谓中其归一也能造乎天人一致之工则致中和存诚明穷事物之理尽人物之性然后位天地育万物裁成天地之道辅相天地之宜是以智周乎万物而道济乎天下也此君子之道本诸身征诸庶民考诸三王建诸天地质诸鬼神百世以俟圣人而不惑大而为天地立极生民立命维持纲常扶持世教孜孜焉矻矻焉守之为大经行之为大法明则有礼乐幽则有鬼神故不可一日而废焉须臾而离也必致戒谨恐惧之工于慎独之顷操舍之际而后体立而用行矣始则止而后定定而后静静而后安安而后虑虑而后得乆则曲能有诚诚则形形则着着则明明则动动则变变则化莫不得诸已者其惟尽性致命矣乎居仁由义矣乎敛之则退藏于宻施之则小而为天下国家用大而用天下国家者也下逮荀杨董韩周程邵张朱吕之言皆所以载道足以羽翼六经者欤左氏屈贾班马李栁欧苏曾王之文皆属辞言道而作非载夫道虽工无取焉是故藴之为徳行发而为文章皆得夫道之正也抑自秦汉以下有记诵之学词章之学智术之学于是有别焉举无以逮夫圣贤之学也其立言将以泽万世埀不冺也穷天地之大不知其智焉合阴阳之和不知其信焉极鬼神之幽不知其秘焉又岂徒藻绘雕琢剽猎縁饰以惊世衒俗之为足哉茍不求夫真知实践则何出处语黙惟义之从哉此孔孟间闗列国将以行其道焉道不行则退而独善以全其进退于用舍之间而已矣故髙举逺引之士将欲超脱幻化凌厉氛垢必求夫出世之道焉则吾老荘之谓是也老子始为周柱下史已而迁藏室史其着道徳上下篇所谓内圣外王之道也其同老子者鬻子之授文王闗尹之为令亢仓之居畏垒荘子之居漆园列子之居郑圃犹巢由之髙夷齐之洁商皓之隠皆持节不屈其视名者实之宾乃宁处污渎而耻为文牺也日抱瓮荷筱以自得诚富贵贫贱欣戚得丧一毫不足累其中焉斯其一志心斋以得乎环中而应无穷也乎是能官天地府万物以天地为大炉造化为大冶宇宙不足喻其广风霆不足喻其神江海不足喻其深山岳不足喻其髙鬼神不足喻其幽乃蹩躠为仁踶跂为义澶漫为乐摘僻为礼足以一死生齐物我违穷达独立特行而不改者也由是三才以之一也万物以之齐也物理以之制也形器以之寓也治天下犹土苴也无为也则用天下而有余有为也则为天下用而不足者焉故以生为附赘县疣死为决疣溃癕外生外物而同于无欲者耶则固多寓言雄论放诞不羁而宏且博焉然而静则圣动则王静而与阴同徳动而与阳同波其动也天其静也地则命物之化而守其宗凡囿乎形气之内者一不能介其中馽其外也同乎天和合乎天乐休以天均和以天倪而委顺万化独游乎天也是其天守全乎非体尽无穷而游无朕与天为徒而能若是哉其视胶轕撄宁于轩轾之途声利之域亦复何预焉是非矜伪以惑世轲行以迷众欲为矫傲怪诞之资也其道固若是乎后之学者不求道徳之归性命之本而欲以卑陋谬妄之习而将窥夫太初混芒之始吾见其不可得矣矧有闻者食藜藿栖蓬翟戚其容薄其养饥饿其体肤壊烂其裳衣使人视之殆有不堪者焉所居也樵牧鹿豕所乐也烟云鱼鸟其心固若死灰形固若槁木其自处也髙其自视也逺其自待也重岂外物纷华毫髪之可动哉是虽结驷懐金不能至焉茍强至之倐忽去来不碍其迹不滞其形道合则留道离则去惟安其素有者焉又岂华羙之奉雕绘之居权势之位足以羁馽縻束之哉此所谓髙世之士也其接舆荷筱之徒也欤或假是以要世者则不然其退也妄其进也鋭是将钓名沽誉于时一旦起于草莱之间歘然遭遇即移所守滛所习华其服甘其食骄其气夸其辞充斥其驺御侈羙其居处所与游也穹赫显贵左右奔走趍为俦侣睢盱啴咺更相号于众曰彼道也徳也学之精也术之神也孰得而不尊且大焉求其所以奔走竞逐者势也利也尚何道徳之云哉噫假名以饰实者若之何不取世之抵排攘斥也耶是欲欺世恱时而作也孰知纵骇一时之惑卒无辨之者其能信夫天下后世哉此固有道者所不为也吾惧夫颓风陋俗流而不返挽而不止日益滋炽皆不知慎夫本而然也抑亦君子之于出处语黙一失于义乖于道何谬且戾之甚乎可不慎欤知慎所本则会道于一矣舍是则吾未知其谓学也已矣

玄问

或问曰道家者流其谓玄者何也曰玄天也即道之大原出于天也曰其亦始乎老子玄之又玄之谓乎曰然吾闻诸史氏曰道家者流使人精神专一动合无形澹足万物其为术也因阴阳之大顺采儒墨之善撮名法之要与时迁徙应物变化立俗施事无所不宜指约而易操事小而功多至于大道之要去健羡黜聪明释此而任术则无所取焉又曰道家无为而无不为其实易行其辞难知其术以虚无为本以因循为用无成势无常形故能究万物之情不为物先后能为万物主此太史氏之先黄老而后六经者也老子生周末尝为柱下史周衰述上下经而隠其徒则闗尹亢仓荘列是也其言一本于修道徳全性命而已内而修之抱一守中所以全生也外而施之不争无为所以利物也惟处乎大顺动合自然慎内闲外而纯粹不杂静一不变澹然无极动以天行乃合乎天徳者也虽用于世以慈俭谦约为用不过固守退藏不为物忤一返乎虚无平易清静无为柔弱素朴是以天下之物本以谦则无累含以虚则无碍行以易则无难变以权则无窒使民自化自朴自正焉耳矣盖将全物之本然而复乎一初也乎故不拘乎仁义忠信政教俗化之丝纷棋布也非以是为不可用于世也矧周衰俗薄亦将拯弊救危以还乎纯古者焉其采儒墨之善也孔子尝问礼焉其言曰聪明深察而近于死者好讥议人者也博辨宏逺而危其身好发人之恶者也此孔子之谓博古知今而闻诸老聃云杨子之兼爱遇老子而舍者争席墨子之尚同明鬼殆若类焉而荘列之书且杂其说名家者则治国用兵尚贤爱民近之纵衡家者则翕张强弱与夺似之而传世之乆为道之宗莫过精神专一澹足万物去健羡黜聪明为要是以虚无为本也若无欲而朴不言而信其挫鋭觧纷和光同尘后其身而先焉外其身而存焉故曲全枉直知盈守洼知新守弊则明而若昧进而若退辨而若讷巧而若拙直而若屈不割其方不秽其亷虽直而不肆虽光而不耀以全其用也若其操以诚行以简待以恕应以黙葢以事物为粗迹以空虚为玅用故儒以其寓言放说皆荒唐缪悠之辞不切于世用虽然抑亦不出乎通三才之理序万物之性违死生之常外事物之迹而为言也固有以见夫天地之外六合之先敛万有于一息散一息于万有者欤是曰凝寂曰邃深曰澄澈曰空同曰晦冥信所以浑乎洋乎游太初乎且天地之运轻清上浮者积气也重浊下凝者积块也周流六虚徃来无穷而屈伸消长刚柔进退通乎昼夜代乎四时其风霆流形庶品露生自生自化自形自色自消自息万物相浑沦而未离其炁形质具皆天地含精而化生是故常生常化之不已其晦明禅续无一息之异也所以外天地遗万物庶出乎理气之囿而造化无极无朕之先非声臭之可测象数之可求也溟滓芒昧超乎万物而为万物根本岂不至玄至微也哉扬雄之谓玄也以数准易设方州部家踦嬴之用其亦厯蓍之一端欤非吾所谓玄也史迁曰世之学老子者则绌儒学儒学亦绌老子亦何互相讥议之甚哉然而虚玄之长也后之宗之者舛诞偏缪而至也岂皆老荘之失使然哉善学者故必求夫虚无之本也是之谓玄

或问子之言玄也若本诸实而经籍之谓皆先天地而卑宇宙陋霸功而尊王道其所贵者返求诸身修已以厚生超形以遗幻然后神化莫测后天而终与夫老荘之言何若异哉曰道一而已岂有无虚实之殊也哉予稽诸载籍信不诬也特老子之传以道徳上下篇为本后之人不失之杂则失之诞其谓内圣外王之说也非无君人南面之术焉特用之不同耳其于修錬则曰谷神玄牝致虚守静守中抱一守一处和而已后之倡其说者则有真伪邪正之辨焉若阴符之言兼修身治世则与道徳合矣若龙虎上经之文则与石壁叅同合矣然学老子者舍仙道尚何从焉其曰内丹莫不以神炁为本外丹莫不以铅汞为宗金液与天地造化同途盖神室为丹之枢纽日魂月魄为真铅汞也阳升阴降不离子午之方日徃月来必居夘酉二位阳火自子而升至已为阳极而阴生于午也阴符自午而降至亥为阴极而阳复生于子也神室中虚径寸圎髙中起以混三才即吾中扄也出阴入阳以生真汞内炼玄精则火自坎生水自离降是以坎离以南北为经砂汞乃其异名惟水火为乾坤之用即金土二用也其曰三五与一天地至精顺三一而得其理则三五相守金火乃相运持丹砂生于真铅之中金火即真铅也故经曰铅者金精水者道枢也叅同亦曰乾坤位乎上下而坎离升降于中坎戊月精离已日光五行为经以坎雄金精离雌火光也皆居中宫土徳自震而起至干而满歴巽而消至坤而尽抑有无相制白者金精也黒者水基也金为水母母隠子胎水为金子子藏母腹金归性初乃水金还性也葢丹砂乃木之精得金乃并金水既合则木火为侣金木相萦水土相配而成丹矣其曰药物也干阳生坤坤阴包干干金生坤土象干之中爻居坤之内是乃金水同宗象坤之中爻居干之内乃木火同位乾坤寄体坎离之中而坎离乃为乾坤之用火之成数七返归东震为七返金之成数九反居北坎为九还故火錬于土金入于水包裹飞凝开阖灵户也然必得火炼铅而成丹也其曰火候也斗枢锺律之运本九一之数合二六三九之数终则复始含元抱真播精于子寅申为阴阳之极策数之法盖月以十二卦分之卦得二日有半各以本卦之爻行本卦之策自八月观卦以后至正月泰卦阳用少二十八策阴用老二十四策自四月大壮以后至七月否卦阳用老三十六策阴用少二十二策十二卦周即为一月之功十二月周即为一岁之运返复循环无有余欠此与邵子先天图周始具同皆伏羲易象位次也是故天根月窟之妙阳始于复极于干阴生于姤极于坤循环六十四卦无毫髪异焉此其陶冶万类终始无形合乎大通混冥也乎故深闳广大不可为外析毫判芒不可为内抑亦弗畔于道矣其纳甲之说干纳甲壬坤纳乙癸震纳庚巽纳辛艮纳丙兊纳丁皆定位也而坎纳戊离纳已初无定位也且六卦之阴阳即坎离中爻之周流升降也朱子谓姑借此以寓进退之候是也则火记之作其有本哉后之人因砂汞假喻之说遂有内外丹砂之别各托文以诧世然以人灵于物又岂全假草木金石而后能造神化之机也哉叅同所谓托号诸石覆冐众文是矣然虽诸子之所罕言而即性命神炁之谓耳若夫穷阴阳之至理夺造化之至神丹道其尽矣乎■〈矢攵〉舟之喻特假象耳又何炉鼎火药铅汞龙虎婴姹牝牡之谓也若闗尹有曰婴儿蘂女金楼绛宫青蛟白虎寳鼎红炉诵尼土偶之类老子之时无之或谓伪书者此也茍执象泥文舍源求流姑好为神怪谲诞以夸世眩俗皆方伎怪迂之言少君栾大文成五利公孙之流是也若抱朴子黄白变化之事类之务以左道惑众侥幸一时其肆妄稔恶乌有不败亡者哉噫嘻善言仙者止曰无视无听抱神以静是以忘形以养气忘气以养神忘神以养虚而已矣故执道者徳全徳全者形全角全者气全我未之能易也抑虚极则灵明灵明则神化乃与天为徒游物之初矣轻清之气上浮则至阳之质与之俱升或曰圣人不师仙是岂果诬世也耶而求之之道其惟守中乎

或问丹者守中而已矣何教之设众法异术之纷纭乎是果亦守中之可尽乎而必外资术数而然哉曰道岂岐而二乎天也者积气也上帝则天之主宰也由溟涬未判之初三炁化生即梵清景玄元始也玅无者性之始玅有者炁之始由三炁而生九炁即九霄也虚无之界无穷轻清之气无体而宰制之神亦无方也以宰之有所隶焉是降经箓以训之符法以阐之以是法立焉而其传尤著者汉天师茅真君许旌阳葛仙翁丘真君也曰三洞四辅清微灵寳神霄酆岳者洞辅之品经箓是也清微始于元始而宗主真元阐之次而南岳魏君陵郡祖君祖宏四派之绪倡其宗者朱洞元李少微南毕道黄雷渊李虚极而张许叶熊而下派益衍矣灵寳始于玉宸本之度人经法而玄一三真人阐之次而太虚徐君朱阳郑君简寂陆君倡其宗者田紫极宁洞微杜达真项徳谦王清简金允中髙紫元杜光庭寇谦之镏冲靖而赵林白陈而下派益衍矣是有东华南昌之异焉神霄则雷霆诸派始于玉清真王而火师汪真君阐之次而侍宸王君虚静真君西河萨君伏魔李君枢相许君倡其宗者林灵素徐神翁刘混康雷黙庵万五雷方贫乐邓鐡崖而上官徐谭杨陈唐莫而下泒益衍矣酆岳则朱熈眀郑知微卢养浩叶法善倡其宗者左郑潘李而派益衍矣然究其要也俱不出乎三炁五行之玅焉经曰三五与一天地至精即河图三五之数也是以雷霆合九一之数阳雷阴霆雷生霆煞枢阴机阳雷善霆恶皆藏乎太极之中求诸身则中扃雷垣也五炁五雷也心为灵府五官之主宰也以已之灵合三炁五行之玅可以烛幽破暗者以至阳而炼至阴以至明而烛至暗也南斗陶魂六水数也北斗铸魄七火数也以炼已之工炼魂聚其昏散之气超其沉着之念而化生阳明之界以脱阴晦之境矣可以纵闭阴阳者会二五之精凝九一之气养之内曰丹施之外曰法以五气激剥而成声雨旸之用备于呼吸之顷以已之神役彼之神则寂然之中此感彼应矣所以发天地之煞机合阴阳之制化皆已之灵与之合徳通神者也若驱劾邪魅御除烖疠则犹末事耳且古者吁天禴祭之设流而为祷祀禜禬者自汉武以来有之传曰荐之上帝斋戒沭浴以祀上帝皆所以达其诚也虽苹蘩涧沚之微亦可事也特寓其诚焉故曰鬼神无常享享于克诚黍稷非馨明徳惟馨务修徳音以享鬼神茍诚怠徳亏惟假外饰文绣纂纴缀华绘绮纵衡交错务极耳目之衒以夸世骇俗厥所事也果钟鼓玉帛云乎哉矧道之设象皆则夫天真地祗昭布森列之仪是有科范仪典之制焉皆致敬竭诚之端耳使瞻礼之皈斯有格也后之人则不然惟声利是趍藻黻是尚皆弃本逐末舍真竞伪又何异夫巫祝贪佞之徒以侥口体货财之为计哉且髙其阃奥异其蹊径神其机缄以惑众鼔类使嗣之者习为俦侣不究诸内惟眩诸外岂不去道逺矣尚何兾感通之谓也哉噫虽授之之异而殊途同归无二道也善嗣之者必博叅而约守以辨疑觧惑而已非徒号多鬻异之谓至也法不云乎真中有神诚外无法由是观之果符咒罡诀之云哉抑古之谓师徳者草而衣木而食饥饿其体肤摧砺其身心澡涤其气虑物欲情垢无一毫足以溷其中制其外也则混乎天人一致之工神明与居心与天一吾心即天也故以天合天不可彼天此非天彼玄此非玄也则感应之机其致一也岂有一发之间哉所谓纯素之道惟神是守守而勿失与神为一一之精通合于天伦不亦宜乎舍是而汨于尘垢流于声耀蔽于纷华而更相师友若蚁慕蜂聚而曰我仙也我灵也非邪则妄矣岂荘子之谓大宗师者哉嗟夫经所述也微彭魏则几沦于方伎矣法所秘也微王白则流于巫祝矣然官天地府万物与鬼神合其吉凶尚于予言廓而求之所谓致命通玄也将可黙识矣

太极释

太极者道之全体也浑然无所偏倚廓然无得形似也其性命之本欤性禀于命理具于性心统之之谓道道之体曰极五居九畴之中曰皇极书曰会其有极诗曰莫匪尔极以是求之即心也道也中也周子曰中焉止矣程子曰太极者道也邵子曰心为太极朱子曰太极者理也陆子曰中者天下之大本即极也理一而已合而言之道也夫五行阴阳阴阳太极五殊二实二本则一二实者天以阳生万物地以阴成万物动而阳静而阴阳变阴合而生五气由五气而生万物故曰五殊也五殊本于阴阳互为其根也両仪生而阳交于阴阴交于阳而生四象四象分而生八卦八卦错而万物生焉是曰一动一静天地之至玅也欤是以五气布四时行万物生生而无穷五行一阴阳也阴阳一太极也太极散而为万物则万物各一其性各具一太极浑然全体而静者常为主焉兼有无全体用涵动静为万化之源万有之本者妙合二五之精焉朱子谓太极理也动静气也太极乃本然之妙动静乃所乘之机机动则气行而阴阳运焉理有不著者乎盖气负理生理由气形性为之主而阴阳五行经纬错综合言之万物统体一太极也分言之一物各具一太极也且鸿蒙溟涬之初则元气为万物根本其体谓之理其阴阳流行不息者气也是故未分之前道为太极已形之后皆具是理则心为太极冲漠无朕万理毕具阴阳既形则理气分矣太极判而始生一竒一耦由竒耦而生生无穷则一分为二二分为四四分为八八分为十六十六分为三十二三十二分为六十四是也圣人无以发之伏羲始画以一象干一象坤体吾心之太极也一竒一耦以象变重之而为卦拆之而为爻皆一阴一阳至着至明之几也是画也至广至幽至精至微非气质形似之可见非声色状貌之可求昭昭焉熈熈焉虚而灵明而玅散之为万殊敛之为一本无湏臾之间毫髪之异循环无端浩渺无穷若天地之运行风雨之润雷霆之威霜雪之肃山川之流峙草木之荣悴飞潜之微动植之众举不违乎天命之流行而同所赋受也所谓有极以理言无极以形言也抑理之至极本无形似而言无则不能为万化根本矣邵子之曰无极曰有象有则言其本之实体无即无声无臭形而上者是也其见夫道体者固不可以无加于有矣若老子之谓无极者无形无穷也荘子之谓道在太极之先是也若河洛之数先天之象虽有诎信进退盈虚消息行乎其中皆以虚中为极也能虚其中则太极本然之妙得矣尚何晦明通塞之异哉故易曰心学万事万化皆本诸心心所具者天地万物不违之至理也程子谓有理而后有象有象而后有数人道之始于阳成于阴本于静流于动与万物同也然阳复本于阴静复根于动一动一静皆天地同流惟主乎静则性立性立则中正仁义定矣是以体用一源显微无间矣是图朱子谓周子得之穆伯长穆得之于种放种得之于陈抟以陈抟学老氏故陆氏辟朱子以无极出于老氏也而易曰有极未尝言无周子通书亦止言阴阳太极明矣然朱子以无形训之亦弗畔于道矣且考之潘志以为周子自作无疑或又谓周子与胡宿邵古同事润州一浮屠而传焉然其说岂浮图所知也且先儒以周邵之学先天太极二图其理一也其传未必二焉其体至大而无不包其用至神而无不存也故曰自天地幽明至于昆虫草木微细无不合也将以顺性命之理尽变化之道焉万古圣贤之心同也非返求诸已有以见夫逺而六合之外近而一身之中暂于瞬息微于动静岂言辞口耳之足知天也哉必致夫会归之工探索之奥则吾灵明静虚之体充乎六虚宰乎万变乆则诚精故明神应故妙几微故幽其立象画意剖析精微无不备于是焉性命之道死生之说原始返终于是尽矣其铢视轩冕尘视金玉亦孰得而易之敢为疑者释焉

先天图论

先天图伏羲作也其卦爻次位皆本之始画非文王后天次位比也夫易有太极是生両仪両仪生四象四象生八卦乃阳上交于阴阴下交于阳生天之四象刚交于柔柔交于刚生地之四象八卦相错而万物生焉其位则干一兊二离三震四巽五坎六艮七坤八四象交而成十六事八卦相荡为六十四卦此先天之象也邵子所谓一分为二二分为四四分为八自干至坤皆得未生之卦若逆推四时也传曰易逆数是也其位则干南坤北离东坎西震东北兊东南巽西南艮西北自震至干为顺自巽至坤为逆阴为阳之母阳为阴之父母孕长男而为复父生长女而为姤是以阳始于复阴始于姤也传曰天地定位山泽通气雷风相薄水火不相射八卦相错数徃者顺知来者逆明交相错而为六十四也数徃者顺左旋皆已生之卦知来者逆右转皆未生之卦也其六十四卦之序即八卦成列因而重之也故下三画即前图之八卦上三画则各以其序重之而下卦因亦各衍而为八也若逐爻相生则邵子所谓八分为十六十六分为三十二三十二分为六十四者皆法象自然之玅也此则四图所谓先天之学也阳之类圎成形则方阴之类方成象则圎圎布者干尽午中坤尽子中离尽夘中坎尽酉中阳生于子中极于午中阴生于午中极于子中其阳在南其阴在北方布者干始于西北坤尽于东南其阳在北其阴在南此二者阴阳对待之数自坤之息歴艮兊而极于干自干而消歴巽艮而极于坤震始交阴而阳生乃震坤之接巽始消阳而阴生乃巽干之接圎图阴阳消长次苐震一阳离兊二阳干三阳巽一阴坎艮二阴坤三阴皆自然之理其数自一而二自二而四自四而八以为八卦圎于外者为阳方于中者为阴圎者动而为天方者静而为地方圆之象虽异而其布卦次序皆四图所同也故曰始自伏羲非邵子所作也藉令邵子自作亦本诸伏羲而成也乎且先天之谓即先天而天不违也余则文王周孔之所不言也或曰先天即河图也河图之数天一地二天三地四天五地六天七地八天九地十天数五地数五五位相得而各有合天数二十有五地数三十凡天地之数五十有五圣人则之而画卦或曰八卦即河图非也况先天之卦与河图次序同异相半也哉且河图乾坤纵而六子横为数之祖先天不可以数言也其次位皆八卦之生数也阳一而阴二故阳之生阴二而六之为十二阴之生阳三而十之为三十是以干始于一而兊为十二离则十二而三十为三百六十震则十二而为四千三百二十自巽而坤皆竒耦之生数也厘之为六十四卦则以所生之数而乘之此总数也其自子中至午中为阳初四爻为阳中前二爻皆阴后二爻皆阳上一爻为阴二爻为阳自午中至子中为初四爻皆阴中前二爻为阳后二爻为阴上一爻为阳二爻为阴三爻为阳四爻为阴在阳中上二爻则先阴而后阳阳生于阴也在阴中上二爻则先阳而后阴阴生于阳也其序始震终坤者以阴阳消息为数也此蔡氏之谓皇极经世者皆本先天也盖数皆起于一其周旋六十四卦相生之数若日月星辰水火土石暑寒昼夜飞走草木分隶于八卦得生生之数是以感而变者之善暑寒昼夜性情形体走飞草木色声气味也应而化者之善雨风露雷走飞草木性情形体目耳鼻口皆先天之数也在经世则天有阴阳曰太阳太阴少阳少阴也地有柔刚曰少刚少柔太刚太柔易所谓八卦也是故阴阳尽而四时成焉刚柔尽而四维成焉天竒地耦之画阳九阴六之数皆起于四数朱子所谓视万物为四片也则日月星辰之类皆由八卦之变也天地之变有元会运世人事之变有皇帝王霸元会运世有春夏秋冬为生长收藏皇帝王霸有易诗书春秋为道徳功力各相因而为十六十六者四象相因之数也凡天地之变化万物之感应古今之因革损益皆不出乎十六十六而天地之道毕矣邵子所谓一动一静之间天地人之至玅者欤是曰先天之学心后天之学迹也是以圗皆自中起万化万事生乎心也又曰先天圗者环中也图虽无文吾终日言未尝离乎是盖天地万物之理尽在其中矣且圎者河圗之数方者洛书之文也弄丸者以先天之圎象言也皆顺阴阳消长之徃来而已矣冬至居子之半阳之始于复也月窟乃干遇巽也天根乃坤逢震也即自复至干阳也自姤至坤阴也阳主人阴主物然干至巽五卦也即姤为月窟坤至震五卦也即复为天根而其三十六宫者积干一至坤八之数天根于时为冬至为夜半所谓天地心也左方自震之初为冬至离兊之中为春分干末为夏至右方自巽之初为夏至坎艮之中为秋分至坤之末交冬至循环无穷所谓一月一日一时靡不有是理焉其循环不息者自姤至坤阴含阳也自复至干阳分阴也坤复之间乃无极自坤返姤则无极之前也自干接复则有象之后也乾坤交而为泰坎离交而为既济干生于子坤生于午坎终于寅离终于申以应天时其阴阳生于両傍中虚即太极也自冬至至夏至为顺自夏至至冬至为逆和炁周流于一环之中则皆春矣朱子谓易中二十八卦翻覆成五十六卦惟乾坤坎离大过頥小过中孚八卦反复止本卦以二十八卦凑八卦是曰三十六宫也此皆天根月窟来徃循环之玅焉是以先天乃伏羲本圗虽不假言辞而所该甚广凡易中一字一义无不出于是者论其格局则太极不若先天大而详论其义理则先天不若太极精而约而太极终在先天范围之内而物理本同象数无二致也自初未画说至六画满者所谓先天之学也卦成之后各因一义推说所谓后天之学也邵子所谓先天者伏羲所画之易也后天者文王所演之易也伏羲之易初无文止一圗以寓其象数而天地万物之理阴阳始终之变具焉文王八卦之序离南坎北震东兊西干西北坤西南艮东北巽东南乃入用之位后天之学也孔子虽因文王之易而作传而十翼之中如八卦成列因而重之太极両仪四象八卦而天地山泽雷风水火之类皆本伏羲画卦之意不以文王所演之易即为伏羲始画之易也或谓是圗邵子得之李挺五十六卦惟乾坤坎离大过頥小过中孚八卦反复止本卦以二十八卦凑八卦是曰三十六宫也此皆天根月窟来徃循环之玅焉是以先天乃伏羲本圗虽不假言辞而所该甚广凡易中一字一义无不出于是者论其格局则太极不若先天大而详论其义理则先天不若太极精而约而太极终在先天范围之内而物理本同象数无二致也自初未画说至六画满者所谓先天之学也卦成之后各因一义推说所谓后天之学也邵子所谓先天者伏羲所画之易也后天者文王所演之易也伏羲之易初无文止一圗以寓其象数而天地万物之理阴阳始终之变具焉文王八卦之序离南坎北震东兊西干西北坤西南艮东北巽东南乃入用之位后天之学也孔子虽因文王之易而作传而十翼之中如八卦成列因而重之太极両仪四象八卦而天地山泽雷风水火之类皆本伏羲画卦之意不以文王所演之易即为伏羲始画之易也或谓是圗邵子得之李挺离纳甲之法干为望坤为晦坎离升降于中即干纳甲壬坤纳乙癸离纳已坎纳戊巽纳辛震纳庚兊纳丁艮纳丙皆与之合也坤初变震为生明月出于庚再变为兊为上弦月出于丁干初变为巽为生魄月现于辛再损成艮为下弦其曰晦至朔旦则震受符复卦建始震受庚于西方其象如震卦之纳庚也八日则兊卦纳丁十五则干体纯阳而干卦纳甲十五则巽卦纳辛二十三日则艮卦纳丙三十日则坤卦纳乙是以壬癸配甲乙乾坤括始终也此与火候同也而朱子则以先天八卦为一节不论月炁先后且与纳甲相应谓天地定位否泰相类者是也故谓伯阳叅同恐希夷之学出其源流盖其卦位布置皆与叅同黙符其阳始于复极于干阴始于姤极于坤则十二月一月三十日一日十二时各行一周天而六十四卦三百八十四爻为一周天之数以一爻直一日俱与易凖世以叅同仿易而作孰知阴阳之玅不求合而黙合也或以先天太极图同时而出周邵二子不相闻则二圗亦不相通其曰大而天地之始终小而人物之生死逺而古今之世变皆不外乎消息盈虚之理也此邵子之独见乎恍惚氤氲变化回旋之始朱子所谓向上根源者也且谓但当日诸儒既失其传而方外之流阴相付受以为丹灶之术至希夷康节乃返于易其说始明信不诬矣则其尊信是圗岂小补哉然是信非若扬子云太玄儗易方州部家皆自三数推之闗子明洞极列二十七象司马温公潜虚用五之数五十五行皆补凑成书而已非得夫道之全者也善探阴阳之赜造化之机者自太极观天地则天地亦物也是知天地作于易而易非出于天地也人能尽太极之妙先天之用则范围天地曲成万物而造化在我矣则先天一且亦无尚何容言哉

河圗原

易曰河出圗洛出书圣人则之即易系曰天一地二天三地四天五地六天七地八天九地十天数五地数五五位相得而各有合天数二十有五地数三十凡天地之数五十有五此孔子以河圗之数而言所以成变化行鬼神也即天一生水地六成之地二生火天七成之天三生木地八成之地四生金天九成之天五生土地十成之之数也顾命曰河圗在东序河圗八卦伏羲氏王天下龙马出河遂则其文以画八卦礼记曰河出马圗龙马负圗而出也论语曰河不出圗孔云河圗八卦是也则伏羲之则圗以画易明矣岂得谓之妄哉是圗盖出于书契未形之先天地自然之理也包括造化之玅无穷万事万物象数之源也郑康成曰河以通干出天苞洛以流坤吐地符河图九篇洛书六篇刘歆曰伏羲氏继天而王受河图则而画之八卦是也河圗洛书相为经纬八卦九章相为表里王肃曰河图八卦也王充亦曰河圗从河水中出易卦是也闗子眀曰河圗之文七前六后八左九右刘牧曰河圗数四十五陈四象而不言五行大戴记曰二九四七五三六一八传云九宝法龟文又曰秦以前文也欧阳修曰圗者八卦之文也神马负之自河而出以授伏羲八卦非人所为天所降也然则八卦者人之所为河图不与焉若河圗之说信乎生于神马负八卦出于水中乃天地自然之文尔何假伏羲氏始作之也王安石曰圗以示天道书以示人道也盖通于天者以象言也中于地者以法言也蔡沈曰自孔安国刘向父子班固皆以河圗授羲洛书锡禹闗子明邵康节皆以十为河圗九为洛书惟刘牧臆见以九为河圗十为洛书托言出于希夷与诸儒之说不合又曰伏羲但据河圗以作易则不必预见洛书而已逆与之合矣大禹但据洛书以作范则亦不必追考河圗而已与之符矣而河圗数偶偶者静静以动为用故河圗之行合皆竒一合六二合七三合八四合九五合十河圗体圎而用方圣人以之而画卦程子曰圣人见河圗洛书而画八卦古之圣人只取人物之至著者尔如画八卦因见河圗洛书果无圗书八卦亦须作河圗洛书之中数皆五衍之而各极其数以至于十则合于五十矣河圗积数五十五其五十者皆因五而后得独五为五十所因而自无所因故虚之则但为五十又五十五五中其曰十者分为阴阳老少之数而其五十者无所为则又以五乘十以十乘五而亦皆为五十矣邵子曰圎者星也厯纪之数其兆于此乎方者土也画州井地之法其仿于此乎盖圎者河圗之数方者洛书之文故羲文同之以造易禹箕序之而作范也朱子曰河圗与易之天一至地十者合而载天地五十有五之数则皆易之所自出天地之间阴阳之气虽各有象初未尝有数也至于河洛之初然后五十有五之数竒耦生成粲然可见河圗之位一与六同宗而居北二与七为朋而居南三与八同道而居东四与五为友而居西五与十相守而居中不过一阴一阳一竒一偶両其五行而已河圗以五生数统五成数而同处其方盖掲其全以示人而道其常数之体也河圗以生数为主而十数者因五得数以附于生数积五竒而为二十五积五耦而为三十合是二者而为五十有五河图主全故极于十而竒耦之位均河圗之虚五与十者太极也竒数一十耦数二十者両仪也以一二三四为六七八九者四象也吴澄曰河图者羲皇画卦之前河有龙马背毛有此数也其数后一六前二七左三八右四九中五十五竒五偶相配羲皇观于天地人物无非阳竒阴偶両相对待见河圗之数而有契焉于是作一竒画以象阳作一偶画以象阴加而倍之以成八卦又倍而加之以成六十四卦所谓伏羲因河图而画八卦者此也河圗之数亦五位合于天星五宫之圎一六居北二七居南三八居东四九居西五十居中河图之位五每位各有一竒一耦数虽十而位止五周之时河圗与天球宝玉同藏于玉府陈埴曰二圗互为正变主河圗而言则河圗为正洛书为变主洛书而言则洛书为正而河圗为变二圗虽纵衡变动皆叅互呈见此所谓相为经纬也翁泳曰河图阴阳之位生数为主而成数配之东北阳方则主之以竒而与合者偶西南阴方则主之以偶而与合者奇也胡瑗曰河圗以生成分阴阳以五生数之阳统五成数之阴而同处其方阳内阴外生成相合交泰之义也河圗数十七者对待以立其体故为常胡一桂曰书之中视河圗惟有五而无十然一九二八三七四六之合环而向之未尝无十焉此先儒深究阴阳造化之理探幽索微已极河圗之妙矣然而同异之辨不能无焉刘牧曰一六居北二七居南三八居左四九居右五十居中洛书也戴九履一左三右七二四为肩六八为足者河圗也是以九为河圗十为洛书张文饶精于邵学亦以九为圗十为书而邵子止言圎方而不言数之九十亦以十为河圗九为洛书与夫子箕子之言合或谓邵传于穆修刘传于种放皆得之陈抟朱子谓陈抟以先天图授种放放授穆修修授李之才之才授邵子放又以河图洛书授李溉溉授许坚坚授范谔昌谔昌授刘牧穆修以太极圗传周敦颐敦颐授程颢程亦本刘氏及朱子力诋其非此万世不易之论也魏氏复诋朱子谓始以九圗十书为刘长民作托之陈抟靖士蒋山复以先天为河圗五行生成数为洛书戴九为太乙下行数罗端良尝谓受河圗于蔡季通得于蜀隠者其象如车轮白黒交错而八分之以为八卦白者纯阳象干黒者纯阴象坤黒白以渐杀之而为余卦谢方谓尝传河图于异人其状仿八卦为体坎离中画而相交类于丹道坎离之术张平子干凿度中九宫数即太乙圗刘牧以为河圗或曰九十二图皆河图也又岂纷纭至若是之淆杂也哉朱子谓以河圗洛书为不足信自欧阳公以来有是说然顾命系辞论语皆有之诸儒所传二图之数虽有交互而无乖戾顺数逆推纵横曲直皆有明法其说至矣欧阳公惟不见本图特承用注说直以图书为无并疑系辞非孔子作何不思之甚哉圗书所具皆包括万物造化之机孰有违乎是者且圣人实因图以画卦可即谓河图为八卦乎而其所与洛书合也洛书与洪范之初一至次九者合而具九畴之数固出于洪范而洛书以五竒数统四偶数是以竒数为主二四六八各因其类以附于一三七九之侧洛书之纵横十五而七八九亦迭为消长虚五分十而一含九二含八三含七四含六叅伍错纵无不黙合此变化无穷之玅矣是故河图洛书之数皆五衍之以至于十则合于五十矣洛书积数四十五散布于外而分阴阳老少惟五居中则亦自含五数而并为五十矣洛书主变故极于九而其位与实皆竒赢而偶乏阴阳之数均于二十虽阴阳之数异然五居中太阳得五成六少阴得五成七少阳得五成八太阴得五成九则与河圗阴阳相错而为生成之数无异也洛书之竒偶相对即河图之散数未合河图之生成相配即洛书之数合而有属也故先儒以河圗洛书相为经纬八卦九章相为表里者此也若大衍之数五十者亦五数衍而成之各极其十则合为五十亦不异焉且河圗洛书皆虚其中即太极也竒偶各居二十即両仪也纵横十五而互为七八九六即四象也以乾坤坎离为四正以震兊巽艮为四偏即八卦也先天圗之圎布者干尽午中坤尽子中离尽夘中坎尽酉中阳生于子中极于午中阴生于午中极于子中其阳在南其阴在北方布者干始于西北坤尽于东南其阳在北其阴在南未始不与河图竒偶错综同也此先天之为丹道之祖也而河圗者阳之生数五五行之本也阴之成数十万化之根也一九四六各合为十金水同宗二八三七各合为十木火同体总为五十有五分为五方一六居北三七居南四九居西三八居东五十居中以生数除之五方各除本数乃五行之源也又以成数除五方之本数乃五行之本也除外五方各剰五数共二十有五为五行之根象戊土之体复除五行之本则北一南二东三西四中五则北剰四数象金金本生水而金反自水而生如铅自银而有即金虎也金产水中乃虎向水生也而南剰三数象木木本生火木反自火而有如汞感铅而结即木龙也木生火中即龙从火出也东剰二数象火火生于木砂中抽汞乃木汞藏于离母隠子胎曰七返也西剰一数象水水生于金一气还元乃金铅藏乎坎子归母腹曰九还也虚中以象太极四象相合而成十乃真阴已土之妙理是皆天地阴阳颠倒生化之机至神莫测之妙用存焉又岂太乙厯纬星数方伎之所窃取可同日语哉然或谓传自希夷者圗书皆作圈故谓三代以后圗书隠晦千有余年幸方伎家藏之至宋复出而方伎之所取用不过以其数之多寡以竒偶消长配之刑徳生杀此特厯纬术数所本而已先儒以叅同为不足道殆亦过欤呜呼传有之河出圗圣人则之是仿之以画八卦也故不可以八卦即河图也且河圗出于伏羲之世其间羣圣人未尝言至孔子固尝言矣而不明言其图孔子而下自闗氏刘氏以来又纷纭各持其见而卒无所指归焉然朱子之以十为图九为书足以尽之其或以先天为河图或谓如车轮白黒交错或依仿八卦以为体或以九十二图皆河图也是皆无一定之见使后世将孰从之而系辞之本文自天一至地十其中五为衍母次十为衍子自一至十五皆本文自然之定位也十五点之如星象故谓之图也亦何渉于怪妄也欤亦复何疑焉噫程子之言曰有理而后有象象而后有数得其义则象数在其中矣自图书始止于画上见义其中反复徃来上下消息自天地幽明飞潜动植微细无不该合则易之顺性命之理尽变化之道皆托象以明理而已矣或溺于象数而谓专为卜筮设不推义以求理去道逺矣所谓郭璞管辂之学者也其所谓极其数以定天下之象着其象以定天下之吉凶者得之于精神之运心术之动特其一端耳卒本是以求易文又岂能尽夫体用一源显微无间以造死生之说幽明之故而弥纶天地之大也哉以是而欲求诸圣人之端绪固余之所未之信焉

广原性

性命之道一也学者求道而已茍求诸道于性命之源其有弗见者焉盖求之未力则见者鲜矣韩愈氏之原夫性也发乎未见以继圣然理有未眀将以广之古今之言性者多矣得其本者复几人焉若夫尧舜性之汤武身之得性之本然也故其命舜曰道心惟微是也足以发王道之本焉周衰孔子生足以继矣其曰性与天道成之者性也各正性命知性则知天矣道之源莫切着于是哉子思之谓天命之谓性天之命于人者为性知率其性则谓之道孟子之谓性善是也人心统乎性情本无不善所谓天命之性也其具仁义礼智不假为而能也即继之者善也盖天之命于物为性善所固有其恶也所谓气质之性也即性相近也由感于物动于欲蔽于习而然是有上智下愚之分焉则其善也犹鉴之垢水之昏直不过太空之浮翳也若垢净而明固存昏澄而清固澈其本有之善孰得而易故于圣贤不能加于愚不肖不能损焉惟能尽其性则物不能感欲不能动习不能蔽则其至虚而灵至清而明者犹太空之昭昭也又岂善恶可得而混焉是以静专而动直诚立而眀通眀睿生矣是为五官之统宰百体之所从令四端之所备七情之所制其大无外性命之正死生之理幽眀之故具焉其小无内洪纎之体含类之情形色之质系焉充之为周孔悖之为桀跖行之为伊傅洁之为夷齐安之为颜闵皆特立于眀善之效也其泽夫一世垂之无穷也和之为礼乐治之为法制率之为纲常绳之为典则凡得乎天秩天序者非天理之公用哉且夫杨子之谓善恶混特情习气质之偏而已岂天之正命也告子以生之谓性是情之所欲所为皆性也荀子之谓性恶以其善者伪也又情习气质之固于性之正则相去逺矣韩子谓性之品有三其所以为性者五情之品有三其所以为情者七则天之所命与者何纷纷之多也将奚自而立焉凡出乎性者皆情也又岂三品之拘而又加五性焉是盖皆气质之偏耳后之论者特以其秦汉以来鲜言之而愈独发之也欧阳子谓性非学者之所急而圣人之所罕言也又何大本之未眀哉董子曰命者天之令也性者生之质也情者人之欲也道者所由适于治之路也仁义礼乐皆其具也王子曰性者五常之太极而五常不可谓之性庶几若近道焉而或有别于孟氏之言而以荀韩为似是何谬妄也哉其亦未之辨焉耳独周子曰性焉安焉之谓圣程子曰天所赋为命物所受为性性即理也可谓着眀矣是足以继孟氏者周程而已矣其度越诸子槩可见矣然而老释之谓异者何老曰性即神也元初不坏之灵也释曰性即觉也全其本来之虚灵也必絶事物去嗜欲庶几无所染夺以澈其澄以立其劲则灵眀之积神化着焉是则以天地万物凡有形气者皆虚空幻妄也故虚无空寂而失理气之实也欤若其究夫死生独善者又岂与申韩杨墨之徒共辙哉抑亦天人之道一故道之至精至粹理之至幽至微人之不能与天地并行而不违者不能辨夫天理人欲之一间耳是以不能尽圣贤之心也能尽其心则尽性致命之道得矣

问神

或问曰道家者流以鬼神为务是果有乎曰孰谓之无有也特辨之不精而或疑焉夫天积气也地亦气之厚者形而上者是也炁行形之内即天命之流行也以其流行不息必有宰之者焉程子曰主宰谓之帝玅用谓之鬼神又曰鬼神者造化之迹二气之良能盖阴阳之运迹不可见而理可推焉理之显微有不可窥测而神居焉故虽圣人未始言其无也特不专言之而已若孔子之曰祷尔于上下神祇鬼神之道敬而逺之鬼神之为徳其至矣乎非果无有也特子不语怪力乱神恐溺于诞焉耳易曰阴阳不测之谓神与鬼神合其吉凶是也夫心存则道眀而理着焉其为阴阳之机出入徃来非外乎吾心也其吉凶故与鬼神同鬼神非是则不能存又何吉凶之云哉惟显道神徳行者有以合之以通神眀之徳则大而化之之谓圣圣而不可知之谓神所谓妙万物而为神也穷神知化之道于斯尽矣此圣人体乎天地之妙用合天人一致之极功然后不知其神而所以神也故曰事天眀事地察惟诚其心以感天天感则发乎其机也以不可见不可知者则曰神存其间也虽上天之载无声无臭而感于此应于彼未尝间也是以虽有恶人斋戒沐浴可以事上帝鬼神享于克诚惟知诚其心则足以事天矣其祀之礼燔燎膻芗见以萧光以报炁也黍稷肝肺加以郁鬯以报魄也是皆气感而至焉若眀之为神也鼓以雷霆润以风雨滋以霜露其晦明变化倐忽万状是非至神其孰能哉幽之为鬼也不可得而迹求之然焄蒿凄怆之集或声或状或炁感或虑至髙而无形卑而有物其滞而不化屈而不伸者是也所谓精气为物游魂为变乃囿于阴阳屈伸而然也此阳精阴魄所以为鬼神之情状也惟观夫造化之迹则见其有无之端矣问者曰有之理信矣或见世之疾患者輙曰某鬼神之害也必血食祷之则免祷之应则争相告曰神验矣或不应一旦有夭寿之变则怨忿而谓曰某鬼之侵神为之助矣求其祷则果非天地社稷所宜祀之神而皆滛祀者有焉谓之神且不足称焉又岂能助夫鬼以贼人之天命乎是岂非至愚也哉曰是非一朝夕而然也盖井巷之习庸夫愚妇惑于流俗之言以惊世骇俗因而成风矣茍知乎生者气之伸死者气之屈伸者为神屈者为鬼魂气本乎天体魄本乎地则岂滛僻之足惑哉能存吾心精诚灵粹与天地合其用者若鲁阳返戈止日烈妇哭而降霜韩子之开衡山之云驱鳄鱼之暴可见矣先儒亦曰有其诚则有其神无其诚则神何存焉道之曰役诸鬼神者发吾之灵眀精一之神合天地变化之神而已董子之谓纵诸阳闭诸阴者是也侍宸不曰先天之气真皇正法也吾心之神雷吏岳伯也殆是之谓欤或未之详而病其为方外之说是岂果知神化之机鬼神之变者哉

观植

芒芴子行山泽间见木之乔者偃蹇低者蕃茂曲者拳揉直者森郁大者数尺围而小者不盈一指丰畅荟郁乎山崕涧谷间云烟与之上下禽鸟托之和鸣子顾而笑曰吾尝爱物之蔼然生意津津者莫植物若也彼翼而飞鳞而潜足而走者非不皆赋物之性而植之理最可见而可喜也乎若四时之代谢一花一草或红或紫或黄或白不违其时不夺其色而寒暑应节萌孽兆焉若其眩彩竞妍绮绣粉黛所不能状而春者不得而使其华于冬夏者不得而使其茂于秋节之踰者不可促其急时之来者不可强其缓虽居之堂室培之盆瓮曲其枝体以取容和其性质以就飬虽若不能顺其天害其性亦莫知其伤于曲且隘而不能遂其自然之质卒死矣亦伺时循节而华且茂焉是果孰使之然哉此其宰造化者之工也至微至妙者于是可见焉而物各赋物而各一其性所谓物物各具一太极者乎然而资于培飬者或时之所至而使然也故不耗其实不抑其长理有不足怪焉今夫山泽间也粪壤之所不及灌溉之所不至若雨露之所濡霜雪之所凌燥温不时寒暑不均无羙恶薫■〈艹酋〉之异一资于风雨之润土石之固而已耳而其髙者低者曲者直者大者小者各遂其自然之性而蕃衍硕茂无所不至也其得乎赋物之性之全者虽山葩野卉争芬并秀亦不让盆瓮间者又非一花一草之比也故松柏楩楠足以为栋梁柟樟桧梓足以为榱桷其明者可以为膏为漆其槁者可以为器为薪实之甘者可食本之佳者可药炁之瑞者可纪且各适其材而未始以其无所可用而产于深山穷林以全其本也其各一其性得天者全皆诚之不可揜也如斯之广且神哉道之在天下犹水行乎地中无所徃而不至焉岂草木可谓之无情无知而能若然哉余乃今知夫万殊一本之理古今之所同然塞乎宇宙而不可易也不知其乐之极矣有笑于后者曰子何乐乎是观也曰非尔所知也吾观夫植物之性足以尽吾之性故不知其乐欤笑者曰子之所观者特子之所游息而目歴者也尚孰知乎木之丰畅荟蔚者阅歴盛衰与时消息岂一日而然哉使非居乎山陵之险僻一旦争取群盗之罹斧斤之祸无老弱曲直坚脆大小之择摧风霜殒氷雪不舍昼夜而■〈扌虎〉之剡而为舟揉而为耨琢而为庐斵而为车摧而为薪不可胜纪皆眀之为害质之为仇也则木之性毁矣尚何生意之足观哉直不过庄子所谓山木之支离拥肿足以全其天年者或存焉若所谓樗与椿之乆且大也则吾未之见矣子不怿而去乃顾之曰孟子之谓牛山之木常羙矣奈何旦旦而伐之木之性伤犹已之性伐而不知存者也岂特木之谓欤矧邵子常达夫数也虽木石瓦砾各有一定之理存焉余复何悲抑亦赋物之性固不得而伤也其所适于用则有幸不幸者系焉是则其有定在者也若才之羙者宜为琴瑟簠簋则荐之清庙质之劲者宜为盘盂几席则处之堂室下者置之卑陋朽者弃之埃壤各信所遭者何如耳于其本之全乎天者孰得而毁絶之也哉此之谓尽性笑者曰然

读观物篇

孔孟之书出而其道明逮其道晦则王化弊非书之不传言道者之不明也列国而下汉唐之盛称知行者寡矣宋兴而道着周子畅太极未明之藴于前邵子发先天无穷之理于后由是而羲文周孔之旨继絶学者莫是若也圣人之道本乎心易心学也邵子之言曰心为太极为学飬心先天之学心也其言心至矣其论理明矣暨图方圎以尽易之妙虽天地之大阴阳之微鬼神之幽象数之奥有无之变物之至广理之至神皆出乎太极复归于无极者敛之于一心而已充而宇宙散而毫忽其洁凈精微渊深幽眇可谓详矣宻矣此其所谓观之以心而观之以理又曰不以心观物不以我观物不以物观物也若尧舜禹汤之禅有徳功放杀之异周秦汉楚运祚之修短择乎善恶而已是知治乱由义利之所尚邪正由言行之所致凡三皇五帝三王五伯之事若水鉴之烛毫髪不能隠则其反观者所谓圣人能一万物之情哉是为穷理尽性至命之道也大而化之则天地阴阳之数以无体之一以况自然不用之一以况道也用之者三以况天地人也故曰无极之前阴含阳也有象之后阳分阴也则天根月窟之徃来存乎无极之间矣与周子之言岂不合欤自有易以来后之疏议者千百其人而造圣人之旨者几何能达夫未画之先乎然世之慕者徒求之幽闲逸乐之余于其道则未知有闻焉韩子读荀取其近孔子者复以雄亦圣人之徒欤若太玄之于易方之邵子之谓先天之学心也后天之学迹也出入有无死生者道也若用智数由径而求之是屈天理而狥人欲也其见岂不相去逺矣是足以知其见至广其闻至逺其论至髙其乐至大能为至广至逺至髙至大之事而中无一焉岂非至神至圣者乎其一信不诬矣孰得善飬心者与之言心学也乎鸣呼或曰六合之外圣人存而不论若邵子者可谓穷神知化矣复有谓之圣人所不论者欤

读董仲舒传

予观三代之下周衰而王道息秦承战国之习气漓志悖火诗书于灰烬道之传遂竟泯泯无闻矣汉兴而天下大治而其腐儒曲士犹循故习不能彰先王之教于既絶之余者皆然文帝号称贤主有一贾生而不能用千载之下读其言尤有悲愤者焉况有非贾生比者哉若董仲舒下帷讲诵三年不窥园进退容止非礼不行学士皆师尊之武帝举贤良文学而仲舒对策焉当是时君臣遇合又岂秦所敢望哉其言足以发周衰之弊得王道之正者仁义礼乐为之本也性命情质之辨着阴阳刑徳之论切由是观之天人相与之际礼节修于身善恶感乎天尧舜禹汤之相传不已者守一道而无究弊之政也是岂秦汉庸庸之徒所能至哉以武帝之英果卒三策而不能畧行之乃出为江都相亦岂不为当时惜哉有如公孙弘希世用事以治经得侯乃嫉正论而迁之胶西仲舒虽不获倡其道正身以率下両事骄王而皆尊礼之卒以修学著书终于家是非能全乎进退之道也哉其言曰正其谊不谋其利眀其道不计其功逮宋二程子出而后述眀之始足为后世法盖当是时已非班贾刘扬之足伦儗况其后也哉太史公以为刘向称仲舒之才伊吕无以加管晏殆不及也为之过是向子歆之言误矣使仲舒遇其君行其道亦岂不伊吕之效哉又何管晏之足方欤何也以管晏特霸者之佐所能行者霸者之事也又岂王道之大者若乎且以其师友渊源所渐犹未及乎游夏则周元公继絶学于不传倡道于宋至今学者皆宗之道未始亡也又岂渊源之为戾哉使太史公其见乃尔矧后之不足知仲舒者乎而或知其概者欲礼之于庙配祀孔子以不忘乎推明孔氏抑出百家之明而卒莫之行岂不惜哉然以仲舒之道之言故不系乎祀否也抑亦何其遇知之难也歴百代而同焉夫以汉武之智尤舍而弗用矧下乎是者哉其亦不足感也矣

书文章正宗后

三光五岳之气发而为文文所以载道也文着而后道明而必本诸气焉元气行乎天地而道所以立矣古之有徳者必有言葢其和顺积中英华发乎外也非道充义明其能见于言哉是以真文忠公集文章正宗以得源流之正者曰正宗也其编次之目凡四其体本乎古其指原乎经否是辞虽工不录焉首曰辞命次曰议论次曰叙事次曰诗赋惟虞夏列国西汉及唐初之文本于左氏继而可则者班马韩柳续以欧苏曾王首焉余所不载其立法辨制严矣盖以道徳为之基理义为之主而发乎词章者必得性情之正而后合乎是也由是观之则虽古人之言允合者亦几希矣矧后之未达乎此而妄谓之文欲求名家合辙者其可得乎然亦惟道未之着气未之充焉耳夫学也所以穷理以致用必本乎道飬乎气知所飬则气充而道立文有不工者乎余志于文凡二十余年间探其要六经而下若汉唐诸家尽味之将上溯三代之言以究与经为之表里者焉所愧学力驽怠未之博洽贯通深所自惧及究是编而后眀彻廓达而信之益笃得之益大矣或所适未正所养未至而不足预是者亦了然可辨矣嗟夫世之鲜知此者惟藻绘雕饰纎碎委靡视此不啻千里之逺万仞之危孰知其行之未至亦必由其方而后达也哉其或知探源流之绪于菁华抹截者求之无斁其于文忠之余意孰无所得哉且获忝继其末者得不自幸欤

辨荀子

荀子书三十三篇其始于劝学修身本诸仲尼而言儒效君道臣道王霸礼乐次之似知王道之端矣而富国强兵之辨杂焉乃明言性恶之不可治皆得之本然而伪尧舜辟思孟是所以成李斯之亡秦战国纵横之习可得而逃哉斯师于卿斯之亡卿之道可见矣当是时孟轲与之时上下曾不闻万章之徒所记轲之言果何如哉使轲之言性善首对梁惠王曰亦有仁义而已矣其或不足法之当时以及千万世则卿之言其患去杨墨岂逺哉韩愈氏以为倡道于不传之余乃曰语焉而不详是果不暇辨夫性恶之误而亦有未明者焉其必以卿视轲之言未必曰非特信有未及乎抑齐襄时卿以老师大儒见重岂无一人能与论王霸之异而皆宗师之是非以哀公尧问之说以夸诱之乎盖以营巫祝信机祥之术然哉此其后世惟知其言之善而鲜辨矣

辨阴符经

史称黄老者以黄老之道同也而黄帝之言未之见焉若子列子之谓黄帝书曰者大率与老同而世传惟阴符一经为黄帝书其文质而雅深而要非有道者其能是乎昔唐李筌得之嵩山云魏大武中寇谦之所藏筌之言曰百言演道百言演法百言演术道者神仙抱一法者富国安民术者强兵战胜而其句义三者未尝不备邵子以为战国时书程子以为非商末则周末终秦之先有是文也盖以其先王之时圣道既明人不敢为异说及周衰道晦才智之士鲜知所趍故各以私智窥测而立言又曰正言者或驳不纯此独用反言而合于正其必有取夫大要以至无为宗以天地文理为数谓天下之故皆自无而生有人能自有以返无则善矣而朱子谓或曰此书即筌之所为也又于筌本非深于道者也则筌之不能至也必矣程邵以其必啇周之文非秦之先则唐固所不逮矣岂非儒者讳言仙而必以其非黄帝作也然朱子之疏正以其词支而晦吾恐人见其支而不见其一也且夫观天之道执天之行能若是者与天地同体则道在我矣此为一经之本天性人心其理一而见乎机者二焉立天之道以定其机过动者变化反复存焉则天人合发矣惟能立道以定之则万化定基矣动静自得其常矣虽修炼之道亦可知矣若五贼九窍三要生杀克制皆盗夫机者使然其盗既宜则三才安矣惟君子则知固穷而不敢妄作小人则轻命而致患矣盖其莫能见莫能知其非不知不神之所以神哉故圣功由是而生神明由是而出矣是以三返昼夜以复其初也絶利以守其源则通昼夜一死生矣以其瞽善听聋善视则其心专一而用师十倍矣故天之大恩生于无恩至公其存于至私生死恩害道无不然皆理之自然也惟至乐至静者能合三返之道可以动静而复见矣其所见者天地之文理人见其为圣也而我之时物文理未尝不同乎天地所以谓之哲也此愚人之所以以愚虞圣以竒其圣而我独以不愚虞圣以不竒其圣也是以自然之道静而天地万物生天地之道浸故阴阳胜则相推而变化顺矣且天地以至静生万物其道浸渐而长则刚柔胜而阴阳相推变化无穷矣此其至静之中自然之道万物生生之不息以天地乃竒器也虽律厯卦爻所不能测故神机鬼藏也八卦甲子即邵子纳甲之说皆阴阳相胜之术是可以造乎卦象者也其始末文理未始不贯通也然世传禇氏蔡氏本皆止于时物文理哲而下有二十一句乃朱子所深取者则禇氏张氏本为正也推是而言之三章之分虽曰各具一事然明体达用以至体立而用行其非明乎动静之机死生之说者所能至哉非黄帝之书亦必商周隠君子所作也信矣孰可偏于道偏于法术语也哉

岘泉集巻一

●钦定四库全书

岘泉集巻二

（明）张宇初 撰

○序

太上混元实录序

道之立教先天地为之始而后天地不知其终也其始于太上世惟传黄帝时号广成子帝尝徃问道崆峒山后乃铸鼎成丹而上升矣乃考之传记见之他书皆曰生于殷为周柱下史后转为守藏史积八十余年太史公谓二百余年时称隐君子谥曰聃孔子至周尝问礼焉周衰去而之秦过函谷闗闗令尹喜候气而迎之强为著书乃述道徳上下篇以传世云按氏族之书或谓周氏李干娶于益寿氏女婴敷生子耳字伯阳又谓李氏出髙阳氏子庭坚为尧大理以官命氏为理氏其后李征妻絜和氏逃罪于纣食木子得全遂改曰李又谓李灵飞得道妻尹氏生老子讳弘元字曜灵或曰伯阳或曰老莱子或曰太史儋其说非一若黄帝之先自三皇开辟之初已有之而相传厯代应化神变动百千劫而不息是实录之作也其必有考焉夫神之无方可先后可有无其视千百载犹一息故不可以形测以迹求也是故以不可言谓之道以无名观天地之始以无欲观其玅故处无为之事行不言之教以不争不盗而使民无知无欲此周衰将以厚俗拯化以还乎素朴而已矣使当是时俗流化薄而复训以有名有欲有为有言之道又焉知乎曲所以全枉所以直洼所以盈弊所以新也哉以是乃镇之以无名之朴不知孰为道孰为仁义则复古矣故其言行于秦虐之余汉兴以清静济之犹水之解炎也此先黄老而后六经也乎盖以一时之尚而言之其谓老子所贵道虚无因应变化于无为故著书辞称微妙难识良有以焉后之君天下者代师而用之见之其绪余者秘之为天经洞录发之为灵书隐诀修之于身可以登真蹑景施之于人可以济世利物是乃兼乎内圣外王之道焉若拘夫鸿生硕士之说一以庄列若散道徳放论要亦归之自然因杂之申韩刑名之流直有不可者也矧甚则以浮诞空寂病之乎然实录之所纪载详备若此岂得一出于私所尊大以取惑于世而能传之之乆若是哉今皇上以天授仁圣自有寰宇首注道徳上下篇是资以清静之治矣吾道之幸孰有加焉洪武十五年设道录司吾山曹君希鸣实职焉希鸣以道行诚笃日承宠光度越前代是岂非有以赞清静无为之化而然哉暇日考订是录寿梓以广其传间属叙其端顾某忝窃是惧岂容述其首然而神化玄通之道六合之外圣人存而勿论于斯见矣谨为之序

龙虎山志序

道之潜于至微而显于至着也天地之大阴阳周始而理着焉事物之众盛衰循环而文着焉此其至微之机潜于至着之间人不可得而见矣迨夫厯千百载之下而不泯絶者而后知也道之谓虚无玄黙者原夫天也杳冥恍惚之内而精粹朕兆存焉是不可见而可知也欤吾太上之教自轩皇文景之下率尝用其清静无为之说验于世矣或方之申韩刑名或辟之方术怪诞盖将有不得而毁斥为异端者乎故太史迁以其动合无形澹足万物指约而易操道家者流则古有之也必矣是以闗尹庄列之言有以发其未尽而柔弱谦退之言有足以拯周衰之弊而范世轨俗焉得以幽玄视之且神道设教岂将诬后世以取惑哉迨列国而下秦之茅君汉之我祖天师吴之许葛皆其尤著者焉天师锺不世出之姿亲受于太上由是三洞经箓符法之传秘于九霄十极者灵诠奥旨尽降于世乃游蜀之吴而炼丹龙虎山山之名于天下者居福地之一而与三茅合皂并称焉我张氏留侯而下四十八世矣有非二山之足儗也厯魏晋唐宋代有褒崇典秩具备若山川之胜宫宇之丽人物之繁仙迹之异道行之神爵望之显代之慕拟歆艳者或美之于诗文埀之金石相传逮二千余载而嗣之者愈乆而愈昌栖之者弥逺而弥广孰非上世之济物利生御灾捍患其玄徳绵逺有以阴佑生民上禆王化而能传之不息若是之乆且着哉抑亦山灵川后有以呵护资毓而然也乎是山志之不可无述也元皇庆一年春玄教嗣师吴公集为三巻进于朝诏词臣元文清公程文宪公实序之而予曽大父留公大父太玄公遭际宠光烜赫当世获纪之典籍荣亦至矣我朝先公冲虚公在先皇之始元累觐天颜眷渥独至而予之鄙陋早袭教章上承殊遇宫宇易新已而今上嗣位首承召命蒙恩两朝博厚之仁鸿厖之泽莫得而尽纪也间病旧志多疎浅凡近窃有慨焉或谓值兹盛世非加以稽古索隐以成一山之盛典岂不使奇芬伟躅湮郁涣漫若珠玉之蔽于渊薮其质可珍而忽不收袭亦岂不自弃也哉予虽笃志而学有未逮焉讲师李唐真清修笃厚乃命搜访其遗缺而仲氏宇清志锐而才敏力赞成之遂析为十巻将完而善士某愿寿诸梓能无一言以志之哉惟道之在天下与天地并行而不违其存于人者昌大之而已矣能志是而弗替则善承其已着而埀裕于将来宜与山川同其悠永其有已哉然世逺代异或不能尽其纪载而后之慕其余风遗烈者未必不有取于是焉敬僣序于首

汉天师世家序

易曰显道神徳行是故可与酬酢可与佑神矣盈天地间古今不息者道也能显明于道则功用之神具见而合乎徳者故可与应万变而赞佑于神矣是所谓叅赞天地之化育者也太史迁曰道家无为精神专一动合无形赡足万物而与时迁移应物变化立俗施事无所不宜良有以哉太上生于殷为周藏室史复迁柱下史以神化莫测之迹代降于世为玄教宗我祖汉天师蒙留侯遗泽尝亲受道于太上由是仙经洞箓秘劫不传者悉降于世继以降治妖魅服炼神丹功成冲举以剑印传于奕代者今垂千五百年虽运移物改继承不替其非以清静无为之教功用之神有合乎天徳而足以赞化育者欤迨今凡名山奥区灵迹具存此其子孙流芳之逺荣达之乆信有以阴翊王度博施生民者盖可见矣汉末而下居龙虎山者岩栖谷隐修炼以自寿宋初渐以道行称于时暨大观崇宁间虚靖真君出焉其神功妙应一发于御风錬形之实而后益振有足方驾于前矣其下莫显于曽大父薇山公大父太玄公也凡其禜禬祷祈之着遭际宠渥之极当是时奇征茂迹虽簮缨缙绅之士莫不礼敬之视前或有所未逮焉及我朝先君冲虚公光际圣朝混一海宇其崇资伟望昭赫一时荣被终始又岂昔之可伦儗者哉其为神明之胄必若是乎某以匪材庸质仰绍先烈惟忝窃是惧代蒙圣恩犹深战栗间以世家颠末未白于世惧有遗缺昔侍先君手旧编一帙授传髙道同虗谒宋太史濓序其首而未暇整缉以行然旧文辞意冗腐僣用删校増次以广诸梓庶以成先志也呜呼物理之有盛衰也思所以承先启后者为难哉末降以来弃实趋华竞于势利者众矣茍不能造诣其学辉光其徳以亢厥宗可得谓之克缵前人之绪乎是岂足知夫昔之授于太上者徳行之隆勲烈之大其相传之无替也果何使之然哉抑神而明之存乎其人后之来者尚必自励其有以章述者焉斯为不坠其教矣其曰世家则本诸史云

张氏宗系后序

古者受姓命氏莫非圣贤之后或以国为氏国灭而氏存其世逺族湮者固常有之谱牒之制史设局以掌之及局废而学士大夫家自为谱所以叙昭穆别亲疎使凡为人后胤者知存尊祖敬宗之心是乃君子所务之大者也张氏姬姓系出轩辕子青阳氏第五子挥为弓正始造弓矢张罗以取禽兽主祀弧星世掌其职因赐姓张氏殷张穆子唐尧时张果皆以仙名逮周宣王时张仲为卿士其后张侯为晋大夫至三卿分晋张氏五世相韩太史公以为张本韩公族也韩灭留侯良以击秦始皇报仇遂更姓焉旧谱始侯为初祖上无所载焉尝观其略因探索以备遗缺侯本沛之丰邑人佐汉髙有天下遂封侯起家至七世多以功烈着传暨唐列为安定范阳太原南阳炖煌修武上谷沛国梁国荥阳平原京兆等四十三望族中出宰相凡十七人封侯者八人至十世而生汉天师父桐栢真人自沛迁杭尝过镇江之丹徒县有留侯庙而常州仙迹亦名张公洞意必徳其惠而祠焉其后因居浙矣汉天师生杭之天目山是为玄教之宗尝以修炼神丹及劾治魔鬼道吴游蜀遂家信之龙虎山其传绪悠逺盛倍于前史弗之察以谓留侯再世国除即意其嗣絶殊弗知流裔南北若是之繁也自汉天师十世而下丘陇之完系序之存凡居龙虎山者三十八世计侯之上逺不可知者通为五十余世矣其支属之殊同出处之显晦则无所稽焉或传闽之石笋信之上饶其张氏皆族也间见其子孙故老犹能道说旧故而求其世次则亦无从考质焉若夫江东西之间世称穹爵令望而国朝崇尚不息者鲜与之伦其非列祖之神功玄化徳被四方而能若斯之昌且久哉抑尝慨夫世之好夸誉者每为谱以自眩其间攀慕贵显旁引曲证者多矣其于孝敬之心果何在哉而我张氏以神明之胄迄今千有余载论者徒以继爵虚玄之宗而已又焉知夫重珪迭组蝉聫而不替者代有之特或文献之有不足者欤然其未能大白于世者前之人于求本之志有缺故当时鸿生硕士无一言以及之是亦甚可愧惜者也矧今宗裔视昔则十不一二其消长盛衰犹深有足感叹者焉可复失于整辑也哉顾驽劣无似弗克负荷常惧骎寻坠絶使后之人曷从而知源流之自思亢其宗慎其本哉或谓作谱之法亲者宜详疎者宜略为子孙者各详所亲则略者亦可互见后之人当体夫祖宗徳泽之重笃志树立使其流风余泽无至颠坠庶克继其善也昔韩魏公之言谨家牒而不忘乎先茔者学之大也可不警勉焉则古之谱牒之制所以敦本之道为不虚设矣兹述其槩于编末以纪其所自其发扬潜耀尚有俟于当世大手笔焉

三十代天师虚靖真君语录后序

宇宙之间锺光岳灵淑之气者惟人而人修乎身也有诸内必形诸外故凡蕴蓄之素者其能已于言乎虽老庄氏之学堕肢体黜聪眀凡役乎外者一切斥絶务一返乎内而至于垂世立教之道亦必因言而后达且着焉由是观之游方之外者岂以言为无所用也哉盖其于言也若太虚行云澄渊微澜随其动止而成文不可以迹求之也欤与儒之于言也达则雄迈放逸之情肆穷则羁旅感慨之语发者异矣虽然其道隆神化之乆与天为徒又岂必以言之有无而后谓之仙哉三十代祖虚靖真君以灵悟宿植遭熈洽之朝在崇宁靖康间徽庙崇道尤甚而真仙辈出与真君上下一时者若徐神翁王文卿林灵素也凡祛禁妖祟平潮孽祠禜禬徃徃有异征既而国运囏否预达灾朕及致风霆旸雨特指顾间其道神行着诚足以羽仪天朝泽被含品矣虽相去数百载至今人犹道慕之岂务夸一时而后竟泯无闻者比哉旧传应化录载述勲行详矣凡真君流示世教之语陶冶性灵之篇又皆足以警迷启蔽非游神于胚腪坱轧之初蝉蜕于轇轕尘滓之表无毫忽足以介其中者其造诣能若是哉四方传诵愿见者惜不得其全往尝刋布乆亦遗缺间求之名山重锓梓以广其传庶俾冠褐之士慕向之流探索于言外意表以悟火符之秘穷铅汞之妙有余师矣以是而进乎道徳之域若所谓广漠之野虚无之滨当层峯乔木之间风清月霁之夕哦咏其空歌灵韵林倡泉答又焉知其霓旌霞佩之不来降也哉其可不与老庄氏之言而并传也乎宇初忝嗣匪材岂足以尽其赞颂扬美尝恐有所遗坠姑序其槩以俟诸大手笔焉

悠然阁集序

夫物之众自萌茁兆露而生生之意具焉以及繁长盛大而人鲜知也其所可见者越寒暑冬夏敷荣凋悴之色而已盖未得乎其初也物且然况已之心尤莫之察也乎人性之善知觉既形莫不有悠然存乎中者与物同而物欲情虑蔽其私犹寒暑冬夏之荣悴有不免焉而能察其蔽释欲尽则悠然之善本存故为学之道由仁义操礼节所以持其中复其初则已心之悠然者若实有之仁于吾无间然也士之立身显亲非求夫是而后达不足谓之学也番阳甲江西他郡以产殖赀贸之富民广其利五季间贤士巨室争出而周为盛迨元集贤司直南翁公以学闻居湖田间山明水秀览而悦之遂构悠然阁其上或有取夫晋陶处士诗语也未几入朝时大夫士咸有述始南翁洎左丞伯温公皆显宦族姓且繁而郎中公克复伯仲守世泽不坠元季兵兴阁毁而克复处仕途既还若上世手泽皆收袭具存予辱与克复契厚间出所藏属以言是编辞藻増耀有足见南翁遭际隆盛而悠然乃未达之日所名其诸赋咏皆一时名卿硕士美之于既达之日虽眷眷桑梓间湖山之胜与晋处士所适固异求之世泽之愈乆其得乎一心之悠然与景物之托兴者又有不同者矣虽然景物之代谢常系于荣悴且物俱囿于理气积厚者源深若家世之逺近亦由积之之厚薄也当元盛时四方士人簪拥云合与周氏同辈者视今能几人哉克复之善继其业且护重编帙以示将来是使知夫悠然其中有若是耶抑余祖太玄公于南翁伯温有世契而余于克复凡辱知三世矣言可拒乎惟其后胤尚善珍之则悠然之泽非荣悴之足拘必由至仁之着于无穷者焉予因致其望于是者敬序以复请

丹纂要序

黄老之书出而吾道兴史载帝尝问道广成子于崆峒山其言非神异深奥而简明要切易知易行者也至周穆王作草楼延逸人而后相尊信之若闗尹庄列诸子生战国间以时上下而言亦异同然其授受之源一也盖其本则三洞九霄诸经品道藏者其用世之说则内圣外王之道盖公曹叅以清静而治是也其要也使有归于无实返于虚顺元气之流行而深根固蒂返本还元则性命混融守其一真复超乎无而已矣迨秦皇汉武取惑方术而其说淆杂后之所谓金液大丹者始金碧龙虎经大上石壁歌至汉魏伯阳本金碧经作叅同契假易以明丹述五行八卦阴阳经纬之说详火药消长生化之机或引金石草木之类以证体用或托婴姹龙虎之说以隐玄微而踵其后者全以金石比喻之言溺其要义以惑世诱俗不惟内外丹之传由是迷逸而未知探访者一槩以药石为丹舎身心之实性命之理因譔为奇言谲语以权衡学者非特鼓惑一时且流弊后世者有之盖外丹之传采五金八石之精粹按火候阴符而烹錬与内丹升降进退之道无异故内外之运用一也夫人之形骸属阴皆由精气凝化必资金石之英云日之华以化炼之则灵化之妙可轻举飘浮矣故名山川间丹炉药灶皆有遗迹若吾祖汉天师许太史葛仙公之流世传尤着故舎二者之传则皆妄也元季间有险薄之徒争倡邪说为采战之术盗习成书假先徳之言以相引证诳惑当世富豪大贾之人且多从之以延年纵欲必丧身亡命而后已其始作俑者业识之报当何如哉予尝欲抵斥之患未能广耳又或持草木云霞按摩导引之文以为入径之资虽可养生延寿求其成工亦縁木求鱼负薪救火尤庶乎邪说暴行而已矣所谓南北二派其全真所宗金王重阳氏南派则张紫阳氏张之书多文而隐王之书皆直而约张氏之传必内外合而后成王氏则修内而已矣然其授受之奥必学者力究焉有非书之可尽也予自袭教蒙皇上眷念隆渥尝勉以精进道宗之学今凡十余载尝讨论叅访于四方之士不敢少怠苐以质下闻寡无以上副国恩以光宗教是录平昔所览经论诗诀上自帝真师匠沿流而止探考异同择其精要足为学门轨范者题曰丹纂要不惟便于玩览实将发性命之理神气之要一贯而万偹可因诵心会不惑于谬戾之病亦无取于经世兼善者之讪议其于黄老庄列之传亦庶几不失其绪焉使传之广且乆则蒙吾道之泽有自矣况栖遁山林日积月累进之不已岂登真蹑景之不可继哉然尤在夫善根上器之士有以自证者也是序于巻首

生神章注序

易曰神者妙万物而为言也成变化而行鬼神至神无方圣而不可知之谓神易之言神至矣盖万物自一气生气分而太极判两仪四象五行各位乎气之中由五行之气布而万彚生生之无穷其五行之运阳极于九阴极于六二五九一之道又备乎五行之中一为万数之根而气为万有之母气之流行统宰于神然后变化出焉天以积气而成帝以统神而名若一气生二气三气生九气九气生之无穷弥满六虚皆气之化生是谓之诸天也诸天归之于虚无言其不可以象求也是以吾教之设本乎虚无自然其虚无自然者神气也知养夫神气则性命之道修矣而修之之方虽或同异其原夫三洞九霄之旨则一矣盖三境梵气结篆成文非人世演说模仿尘言之类也九天生神章经道贯义眀其分章掊句皆至頥之奥毎各府命元而有一天其修炼之径尽矣内而炼已外而度魂故诵之九转七诵皆按数之妙可以坐致自然白日登宸盖非读诵使然十乃成数天地之造化系焉人身备天地之造化岂登真应化之道有不可得哉况按金液返还之旨九乃阳数也夫元始之演妙神王之进请其灾劫种之训至矣自赤明开皇以来仙曹之判选若阶而升其不修善行不求至道者岂不于是深所感畏哉其能修者不惟度劫成真乃上证僚擢非由养气錬神回九气于万灵混三界于一气而然乎所谓知其神之神不知不神之所以神也抑于死生之说则炼已之神可以度幽虽阐太上之慈恩亦由修已之功莫大矣故是经与度人大洞救苦之义表里混融其善习诵者因文解义于道之奥曰有所悟入矣清源董圭山注释明达实幽明之津筏者也暇日某命工镂梓以广其传其存心恵泽至矣间书请序其首予何足以开倡其旨使人人知所皈向况幽显之大者乎然遵是而修之乆乃神灵炁化蹑浮驾空返已之天于虚无之上则髙虚清明之景是所游焉

武夷山志序

世之谓方舆职方郡志之书率于名山大川灵踪遐躅莫之尽详焉盖非载籍之遗缺而代之鸿生硕士多病以虚诞而讳言之然古之仙真其神灵所寓无徃不在凡御灾捍患之异有祷辄应岂不足以阴翊皇度者乎抑岂无叅赞之功于世也哉而或史之弗书述之弗详则千百载之下竟遂泯泯无传焉是亦习教者之所宜尽心致力也欤建宁之武夷为升真玄化洞天按传记晋陆鸿渐谓昔有神人受帝命统录地仙尝降于山颠自称武夷君山因以名而白紫清传列仙则谓秦人籛铿尝隐于是焉携二子长曰武次曰夷其亦莫得而辩也汉郊祀志武帝尝祠武夷君于建命祠官领之山有汉祀坛遗址或曰秦始皇二年八月十有五日上帝同太姥元君魏真君子骞设会幔亭峰之顶虹桥接空鱼贯而上者千百人呼乡人为曽孙享以酒核皆彩室绮裀供帐华盛灵乐迭奏已而风雨且作竟失所在子謇始学道于山从张湛孙绰等十三人遇控鹤仙人受道皆仙去下而唐宋迄元得仙者常辈出冲佑观始创于唐天寳间迨南唐寳大八年李公辅于道有得遂迁今址赐额曰会仙宋初凡殿宇廊庑更新之太宗宠以御札祥符二年赐田若干熈宁初秩二千石者领之暨绍圣元符端平嘉熈绍定间祷雨辄应复加封号锡田蠲税之恩累降元天厯亦宠赉如前而贞人介士代不乏焉以是名于天下与三山相后先也盖建之曰丹山碧水者竒峰丽岫层见迭出于一水萦纡之间而岩姿屏色趍抱拱挹凡洞穴坛壝不可枚纪每皆胜絶孰不有仙真异人居之是故若朱文公蔡文节公刘文简公一时名贤巨儒亦皆读书讲学其间则九曲之胜闻于四方者亦岂偶然也哉予尝异夫三茅山杨许二长史之会于华阳洞天麻姑之会蔡经方平于仙坛也稽之传记若刘向汉称博极羣书其言未必诬也以是知幔亭之集必不妄矣其可无所纪述也哉而山志考载且详诚足传逺矣余尝欲一游而未遂主观者某间请序其首余固不获以浅陋辞而亦尚图询诸遗老残文以补其未备云

白鹤观志序

自黄帝获鼎学仙丹成而上升继则周穆王作草楼召仙而其说始殷逮秦汉求仙之盛而方士迭出谬以神异夸诞取惑好慕之君淆杂虚玄之授招时讪议者亦宜然岂无真仙者潜遯穷僻遗名弃迹以修之故其丹炉药臼灵书奥诀或秘诸岩洞或留世隐显虽其迹不同自古相传代有之矣江西丰城之白鹤观在陈大建间其地真仙甘君之灵迹也甘君幼笃孝以行闻于乡里学道有年闻旌阳许君善往师之许君与偕往师丹阳女仙谌母得秘授法行日着乃从许君积功江汉间若其图松御恠斩蛟蜃祛蛇孽以三尺剑致功可益万世其名迹埀之无穷必然矣况其功烈尤有不能具录者乎而许君尝有净明忠孝之法行世其说皆本大中至正之理非他符诀呪步比也甘君以孝行之着成仙蹑空其功与道岂不得之忠孝尤多矧仙之为超脱凡俗之径未尝去人道而必独善也此甘君道既成事母终而脱去则可谓两全矣抑凡仙真区宅必山川雄胜而丰城之佳秀宜有以毓其质炁而然也予今春谒西山玉隆宫还经白鹤观虽风雨之夕探采遗逸尤有足起慕焉其地虽处阛阓间景物幽丽询其两楹乃吾祖虚靖真君洼盈方丈其前龙潭真君飞幻处也道会邬某耆士熊某主观事且出甘君所为丹经洎观志及真君与任首座书言尤足以有发而事毕名存宁不重为感惜者焉越夏某来山中以观志请序余幼嗜名山水间以穷幽索胜尝歉古今名迹不获遍览若甘仙之神徳优着乃获读其言履其境叙不可辞矧尤吾祖之遗声逸迹间可以详夫纪载者哉然某克尽其职且编次成书欲寿诸梓可谓善究其本矣使他日真仙之灵踪异化与是录同其弗泯于吾道岂不甚盛事哉继者勉之

张嘉定集序

澹漠先生张公诗集若干巻吾友大椿编次属序于予其不获辞也记髫龀时尝侍公于先君子之侧获请益焉当是时称乡先生卢公伯良夏公伯承为同门师友而学业又皆齐驱并驾而莫知其孰先后焉公为吾里着姓自宋元簮组相属多以文鸣公幼岐嶷才赡气锐暨长博学善记诵犹长于诗元季邻邑以诗名者若张公仲举黄公君瑞危公大朴皆尝颉颃其间而李先生仲公祝先生蕃逺犹所师也间挟所蕴走燕赵间卒无所遇合道吴楚而还居无何天下云扰豪俊并起一时僭窃之徒间闻而聘之竟潜退不屈而其流离忠愤皆见乎诗而雄放之气毅如也我朝国初奄有海宇首以遗逸征公赴阙授知嘉定州秩满以老赐还乃泝吴越淮湘而归晚筑畊林壑杜门家授于诗益工州之民尝有以诬祸构连逮数十人公直其事获全迨今人犹徳之公之诗其体裁风致本乎风雅而浸淫乎汉魏六朝若盛唐初元而下所不道也盖其气岸魁伟美姿表故吐辞运思捷若神助宿构不假穷索苦思而成其雄浑渊永若穹华之云长江之澜不可涯测而迹求者是所以浅陋庸隘者所不能造也此其知名王公学士大夫间信不虚得矣惜其平素撰述中罹兵燹散轶者多卢公尝拾袭其千百图永于梓未完而殁槀复逸不存间爱而不能弃者手录其十一校大椿所录居多惜予无似尝承教于公而不能副其训育其敢妄序之乎然公之学优辞敏不惟骈华竞秀于一时而其盛徳伟望已尝见于事功其遗声潜曜岂竟泯泯澌坠者哉矧吾大椿力学好义将继卢公之志为不难矣又岂不乐为斯文道哉公讳率字孟循号澹漠门弟子以澹漠先生称云

宗濂稾序

予友倪君子正少从学先师夏先生栢承而授陆氏本心之说于彭先生孟悦其践履笃实推信于乡里者虽庸夫愚妇皆知其为君子也穷居陋巷贫窭自守慎交寡言于师友请益不怠而动容常若不足间苦疾鲜为文辞或强缀作必稽诸经一出于纯正余尝闻性理之说于彭公其琢砺讨论皆君之益凡交处十余年犹一日也某年以荐辟除新建教谕间两还乡里获与之研究古先贤哲前言往行陶冶于疎林荒磵轩灯池月间其意味醇悫求之古人不多让也洪武十七年春服缺赴京示微疾终予悲不胜尝勉其子衡勿坠其手泽后四年衡持文若干篇曰宗濂稾请曰先君居新建时县庠乃元江丞相宗濓书院也故稾以是名先君托知之深莫公若也愿序其端予不获辞读之再而感曰夫士之为学求足于人者多求足于身者寡矣君育天地之和山川之秀蒙先世之泽质淳气清性行端洁自非庸儒俗生所能至内既足于身而外亦无待乎人者也故其言论风旨一本诸简易之理精微之得道不待究而自明诚不俟立而自着是所以得之本心也欤宜其施诸事为训诸讲解举不沦于口耳之习言辞之辨一存乎端本诚身而已矣本端身诚则圣人之道经世之法具矣尚何俟其繁赘也哉其策问讲义序说皆发乎正大之要存养之方陆门之杨钱殆不是过也其诗歌篇什得乎性情之实而韦孟之闲雅陶栁之冲澹有焉惜未之大用无以发其和粹之蓄岂圣代之可多见也乎今凡新建学徒在当时尝闻其言者尤有立是岂其涵濡操励之工为少哉惜其学本诸陆而世之宗朱者或有不与焉是故其特立不惑宜世之鲜知也已然究其会同其言可得而竟泯泯者乎使其传之不替岂不羽翼乎周程朱陆之言必矣墓则友人吴君伯宗为之铭惜予无足以发之姑以义弗辞序其槩焉

云溪诗集序

孟子之言曰王者之迹熄而诗亡诗亡然后春秋作夫诗岂易言哉自三百篇古赋之下汉之苏李魏之曹刘王应去风雅未逺始有以变之晋初阮陆潘左之徒尤未湮坠逮六朝鲍谢颜张出而音韵柔嫚体格绮丽则风雅之淳日漓矣暨唐初宋杜陈刘盛唐韦栁王孟作而气度音节雄逸壮迈度越于前者也而集大成者必曰少陵杜氏在当时如髙李岑贾亦莫之等焉则杜氏之于穷达欣戚发乎声歌者有合乎风雅而足为楷法矣唐末风俗侈靡宋之称善者苏子瞻梅圣俞石延年王介甫欧苏朱杨而已及元范杨虞掲辈倡遗音于絶响之余直追盛唐一时禁林之儒生四方之士人莫不宗师之凡江东西之间言能诗者尤盛盖得乎已者髙而宇宙山川之大近而卉木禽虫之微无巨细妍丑之辨接于目者会于心其操辞运思若江海之奔而不可遏矣故代之辞人墨客以是名者骈华竞秀栉比鳞次及求之大章全帙可以跻古而式后者复几何人哉然则三百篇之删取虽出于庸人愚妇之言者其风刺美怨皆足以荐之廊庙禆之政化而王泽具存焉其曰诗既亡而以春秋续之则为诗者必欲继其亡者焉是以后之学者苟不操源遡流发乎性静之正资养之实务趍于模测雕饰窥古人之余膏剰馥惟将和铅吮墨剽猎纎辞骋驾于兰苕月露之顷以夸时自足是岂足与言诗也哉余友杨君孟顼世以诗鸣余丱岁尝读其伯父显民诗惜不尽见今春延孟顼授业余甥采其言论风旨恨得之晚且出其平素诗若干篇获尽读之及扣其家世其先自伯起者汉为名儒世称闗西夫子迨隋唐多显宦有名某者官江西某处因迁居进贤县之水北里实髙宗麟徳元年也至宋有讳仲博者举进士第擢长沙令转江西漕运使而终又讳龙伟者亦举进士为番阳簿仲父季子元为中书检校迁礼部侍郎终赠本部尚书以是族日益蕃今凡居水北者二十有九世矣其学则祖叔能师宋监胄生见心危先生季辅显民季子皆学于叔能率以家教相承季辅志识闲雅冲澹晚节亦慕道家纵闭之说延名师笃教诸子孟顼徳充而学赡其襟度辞韵清丽宏达法于杜而备众体者也盖世为簮缨家其渊源之懿研泳之习有素矣予固知其不以显晦荣悴累其中而向使列之英俊之林又安知其不可续清庙之音以铺张盛世之述作也哉此亦其志夫国风雅颂之大者焉抑余无似退卧乎穷山宻林旷意风月寂寥之濵其浅陋良有以丽泽之又岂能尽知孟顼哉然感夫世之知诗者知孟顼且鲜况信能凌厉前古而与造物者争衡也乎间属叙于予情不获辞矧俟于异日岂惟是哉

许氏族谱序

尝读周官书其小史之职奠世系辨昭穆以定邦国之制虽古无谱牒而严大宗小宗之法自宗法不修而尚门地由是而有谱牒之识焉斯所以昭穆不紊疎戚有别也然代之谱其宗者率欲光其先振其后凡得同姓而显著者必将攀援附窃而成书虽自欺以取夸于一时而其尊祖明宗之法胥失之矣又何代夫为之后者此学士大夫之所不取也盖遡而上之莫得而详焉是或有所诬也欤或不求门地之素风俗之淳而徒资产之厚声利之炽则以巨室名阀尊尚之其于古之人乆近之别赐姓命氏之原尚何自而考证之哉髙阳许氏春秋之谓齐侯许男后也春秋之后无复国其后以封为姓按谱汉许氏侯者七人王莽败始失侯东汉循吏许荆者其下为汝南人各有闻许靖为蜀太傅许禇事魏封侯晋许孜征孝亷不起其后称髙阳为盛许邵爵唐安陆郡公敬宗为龙翔相孙曰逺天寳之乱以义死宋祥符间许遂为将作监主簿许怡元为江淮荆湖两浙制置使其后族大且蕃累仕于朝至某者由某官迁抚之宜黄因家焉是为江右着姓某于谭为世戚外兄碧渊尝以其谱牒属序焉予尝感夫盛衰荣悴之理骎骎于无穷者一何甚哉幼闻故家遗俗莫盛于元盖以享国之乆恩恵寛厚货殖蕃硕凡其有休声余泽者靡不思以振复兴起者焉故不惟奢靡豪纵之习而诗书之泽孝友之风犹彬彬间有之者矣迨今凡三十余年运去物改一旦鞠为榛莽者有矣其亦消长之数信有定在也耶矧以学行世其家者非假谱牒之存以详其支派之逺婵嫣之自则祖宗之嘉猷盛烈曷有不颠隳者哉而能存其谱者亦鲜矣其若许氏之能善寳其存所推本者皆穹爵令望之士可谓敦本知自者焉惜乎未识用衡而于碧渊之言可征矣是不辞而为之序

赠御风子序

世之具形气者有生于无而无复归于有故形载乎气而气御乎形也元气运天地而阴阳行焉天之覆地之载日月之明四时之序昼夜之续鬼神之变万物之众其运行而不息者皆有无自相生化者也古之善训人者惟使趍乎道而已知趍乎道则达有无生化之机矣然世之谓学者茍声务华饰外忘内其于生化之有无又岂能潜求黙识也哉予居耆山中间游鹤松下值一道者蓬藟翛然揖而言曰吾游江海间乆矣尝扣异人以金液还丹之道信夫列御寇指尻轮神马之说而有御风之神化者也吾虽未知能也其然乎其不然乎愿有以发之曰风之为物也声而不形蒙庄氏谓之大块噫炁是焉其御也果有冯乎所冯者虚则何致福之数数然也所冯者非虚又何福之可致耶况数数也哉是故难免乎犹有所待者也孰若无所御而行是无待于外矣故乗天地之正而御六气之辨以游乎无穷者彼且恶乎待哉彼列御寇之御乎尻轮神马者乃一气之往来无穷是托乎御风也果何待哉故其游之不息非以边涯可得而测焉况旬有五日而后返耶有息而后返返而未尝不息矣特有之所以乗无无之所以御有也及乎非有非无而生生化化之机尽矣子之于学也必求夫天地之正六气之辨修之于已日积月至而后形神炁化亦御乎尻轮神马之无穷则风不待御而行矣其视致福乃吾无所用者哉舎是而欲之虽使飞亷列缺侍乎飙车霆辙驾乎云道星衢尚何能御哉虽然凡造乎道者必去浮幻絶纎染形如槁木心若死灰视世之贵者为埃壤身之重者若土苴则其自待也轻举天下无毫髪之足累其中犹冯虚而行不假于御而莫知止也虽天地之外不可以迹限之也矧子以刚劲之质叅究之学使洞视有无之表而游乎逍遥之墟广漠之野若万窍之怒号众窍之为虚翏翏乎之不闻刁刁乎之不见又何众窍之谓地籁比竹之谓人籁吹万之谓天籁也乎惟听于无声视于无形则有无之间皆一吹万也斯求造物者之所冯哉而吾独不得而至焉子其勉之道者因请以自号并录其言而别

送琴士朱宗铭序

乐之所以致和也极乎天而蟠乎地行乎阴阳而通乎鬼神是故大乐与天地同和其感于物而动乃形于声声成文谓之音音之发有喜怒哀乐欣戚邪正存焉此君子之于琴瑟斯须不可去也故曰琴乐之统也君子所当御也盖凡接于耳目具于四体必礼以节之而琴足以闲邪涤非怡心养性是得乎性情之正焉其与夫鸾和佩玉雅颂之音无故不彻也宜矣其由羲农虞舜文王孔子而下伯牙屈宋之作也或感于忧思形于悲叹放于恱怿始而渊玄沓■〈氵陁〉划然若怒终而飒爽激烈凄然若悲其急也风雨震而崕石裂焉其缓也波涛作而蛟龙兴焉其大也骐骥骤而干戚举焉其微也泉溜滴而蛩螀语焉此其千态万状不可得而尽也信能与阴阳相摩天地相荡也矣在夫得之心而应之手也非习之有素不亦难乎且必得乎性情之正而后不失乎圣贤之余韵也岂徒悦乎流俗之观听也欤昔之称师襄师旷师文者其去逺矣其下损益者雍门周司马相如蔡邕孙登嵇康桓谭杨收之徒各擅其说近代之以是名者惟晓山徐氏子方袁氏敏仲毛氏伯振杨氏学于徐袁而鸣一时者起敬冷氏是有江淛二操之辨后皆徐袁为宗焉予少嗜其学闻于通都大邑遇鸣于是者必叩焉其曰淛学者皆然而徒夸多竞靡而已求其音节雄逸兴度幽逺者亦甚鲜矣闽士朱宗铭氏师于袁冷其友也今春来游吾山相与扫石鼓于岘泉之上其曲也调也皆清深雅淡雄逸飘纵信非夸多竞美者比也采其论说必以得性情之正为要少游四方多所资访我朝国初首以荐赴京力辞获还凡闽之巨室大姓更相延致之而其齿髪向暮乃得乎音之妙者宜非一日也然昔人谓之髙山流水者获与之陶情写意于风林月磵中矣其别去也岂不梦寐乎吾天籁云涛之聴也乎而亦果何为黄锺白雪之音也特恐均不能忘乎耳哉于其行遂抱琴鼓之溪之浒再鼓而不知其有离声也乃序其槩以为赠

游仙岩诗序

予尝观夫世人静躁劳逸之异也其出处语黙必见乎性情之趍好焉是岂得强而至哉茍强而至又岂造夫趣之真也夫吾山仙岩凡居二十有四闻于四方乆矣由汉天师錬丹兹山而龙虎现岩因益名由是天下士人无贵贱老壮凡偶经特谒者靡不愿一游焉以是游帆曳棹而往者歳无虚月矣洪武丙子季秋六日予偕馆宾杨君孟顼仲氏湛碧吴甥汝绪侍游者王景山吴处渊袁止安也命舟溪浒壶酒榼肴而发焉纵波冲渚而下不踰时而达是夕息岩之左曰演法观乃汉天师祠也危台杰阁髙出天际水帘斗坛丹灶芝岩交列左右相与偃息踰夕明旦发舟篙人指顾下上应接睇眄之不暇而泜岛洲渚之间恠石异木幽葩竒卉秾缛重馥皆聫芳独秀之可喜也顷而旋汀厯溆若■〈土幻〉洼抵岸之触侧窦隐隙之险惟鸟栖猱攀而人迹莫能即焉或依乎深林隘谷者渔舎隐焉或蔽乎荒榛野渚者樵径纡焉是殆与武陵桃源不异也已而开罇啜茗溯流而下颠崕絶壁突怒而起者蛟腾豹跃龙襄虎踞俯首而伏者屏列障辟云奔雾涌千态万状层见迭出而穴其嵌空■〈卸，雩代卩〉眦者庖庾罍牖机杼梁堵毕具其间使人仰视慕羡心融神释信不知其有人间世矣下视澄潭一碧灵籁四起而其干霄丽日排空而上者岌嶪嶻櫱惟岩峙谷耸苍嵁绮错而已逺而狂澜浅渚奫泫渟■〈氵靓〉余不知其有穷也乆之即岩下抠衣而上悬石万仞若埀盖覆宇可坐数十许人遂陈觞罗爼而饮于是吟者歌焉琴者弦焉绘者图焉尽一日之欢移夕乃已时天风西来恍若欲蹑空驾浮而兴不可遏遂命舟访岩之右曰明诚观者吴大宗师河图仙坛也天且暮乃明火趋宿主祠者曰吴从善氏善日者术延谈竟夕明日乃还所赋诗若干不觉盈袖成巻矣孟顼乃次苐成帙而告曰人生行乐耳今夫名山大川为仙真之窟宅吾闻有年矣不啻蓬莱阆风方壶圆峤之胜也世之愿一游而不可得者多矣或闻而以为恠诞之夸而未之信焉今也幸遂一览若安期羡门飞仙狡狯之适尽在目睫间矣岂不自幸也欤愿序诸作之首以纪一时之胜集而遗之无穷也余不辞而叹曰夫开辟以来天地位而山川有焉兹岩也屹立旷劫曷有倾圮前乎千万载莫知其阅废兴消长之几何也其能同此乐者已几何人矣后乎千万载孰知夫能同今日之乐者几何人哉然则羁馽轩冕没溺氛垢或风雨之晦冥人事之欣戚不可胜纪而不能从兹游者其相去岂不霄壤之间哉矧是游也且有词章弦咏之乐视昔之赤壁剡溪之兴亦未必多让也其能已于言乎抑世之躁者思静劳者慕逸其有得夫天趣之真否乎遂乐其请而序之

还真集序

仙道自古尚矣由黄帝问道广成子世称黄老盖广成即老子也仙之说始焉若唐之籛铿夏之啸父商之宛丘周之王乔三代则固有之而周穆建草楼以延士其说始着殆秦皇汉武惑方士药石之术虽有王次仲东方朔之徒而不知师而其邪说滋蔓淆杂卒以殒身则世之鸿生硕士并起而訾斥之亦宜矣若汉魏伯阳仿易撰叅同契本古文龙虎经而充越之于是丹道倡明不溺于金石草木云霞补导之术一明乎身心神炁自然之理假卦爻晷刻以则之靡不合乎竒耦象数也厥后由锺离云房授唐吕岩则祖述其说而歌辞论辨庶得乎指归之正代亦不乏其人焉若宋之张紫阳石杏林陈泥丸白紫清李玉溪李清庵皆一时杰出凡其辞旨亦不下伯阳而互有深造黙会者焉夫相去千百歳之间何言之若合符节者不期然而然哉此无他千百世之理同也心同也其所以淆异者必邪妄诡诞之说非取夸于时必鼓惑于后其能果合于身心神气自然之道乎此古之人必得人而授而道不虚行也抑亦非师之秘玄藴奥不妄启示而学之者不累功积行之实徒饰虚文伪与驰声扬耀者无异尚何足语道哉其能见诸言哉南昌临江混然子以故姓博学尝遇异人得秘授尤勤于论著予读其言乆矣间会于客邸匆遽未遑尽究今春吾徒袁文逸自吴还持其所述还真集请一言予味之再信达乎金液返还之旨其显微敷畅可以明体会用矣使由是而修之虽上溯紫阳清庵亦未知孰后先也矧予尝悯夫世之肤陋狂僻之习驳溃滋乆有莫得而尽絶者犹喜其言足以振发末季之弊也庶或志士贞人有碔砆美玉之辨焉则游神胚腪冯翼之初炼气混芒溟涬之表为不难矣是所以尽乎原始返终穷神知化也欤尚容招黄鹤凌空而下相与共论乎湘濵岳渚之间未晚也是书于编首以俟

○记

蚊睫窝记

吾里象山之麓绵亘数十里起伏百折随其浅深逺近皆秀结炁融而幽室玄馆必踞其会筱岭最幽而甫近由岭南行数十步至榆原茂林曲磵声潺潺若环佩泉石幽僻而愈胜行不半里为朋山山之耆徳士张君如愚栖息所也以乐其胜与朋友共因以名焉洪武辛酉薙榛莽筑草庐数楹环堵一室左右竹树交荫磵鸣锵然丁夘秋予与如愚登龙井象山还即其庐指而告曰此吾蚊睫窝也予少读列御寇书闻老商氏之道其言曰焦螟羣飞而集于蚊睫栖宿去来蚊弗觉也螟至小而栖于蚊之睫蚊非大而可容况其睫乎吾少志瀛渤视湘海不啻■〈土幻〉水山岳不啻犁土直欲游乎无形达乎无隅栩栩而快蘧蘧而觉不知天壤间果何生何化而时其来顺其去而已矣今已息我以老其放薮泽逃榛莱所乐也衣短褐食茂菽庇蓬室视昔之志者大而翫物小其大者若此况其至微者欤吾居窝中不知其几年矣忘形忘物不知有短褐之衣茂菽之味蓬室之覆但存乎一息之微亦不知其居蚊之睫也亦不知蚊之睫果能容乎果不能容也耶予谔然若不知所止与之徜徉樗栎之下坐臃肿之栂执支离之疏而叹曰予闻之损一毫以利天下去一毛以济一世士弗为也子非不以一毫利物舎国而隐者欤畊者物之以其利而有焉故不以一毫为小也矧损我一毫无益于世世亦何用于济此非聃尹禹翟所以异而不为也乎蚊之睫以一毛微于肌肤螟栖而弗觉此其忘于一毫之容也尚何损益之累亦无所用其觉耶然蚊之睫且望之不见聴之不闻惟心死形废以神视以气聴然后见之若崇山之阿闻之若雷霆之声其能以一毫利天下济一世乎始之不可闻不可见而卒无不闻无不见也其无形之与有迹之相去也岂不甚逺矣哉遂两俱黙然莫知其孰为湘海山岳之大而蚊睫之小也亦不知卧于樗栎之荫也惟栩栩而蘧蘧亦忘其何所从来复何所止也返而命其弟子执简书以为记

静复山房记

吾山上清宫之洞玄院居宫之奥地僻而林水最幽东则象山岿嶷其支隆然特起院据其会西则琼林台郁然前则雷坛丹井在焉其重屋奥室皆畊隐刘真人元盛时所建也其徒呉尚絅辟堂之奥室以静曰复命之旨扁曰静复山房一日请以记昔其祖张贵徳氏职教幕间延登览焉凡庭宇轩户皆佳山美林不知去廛会而幽僻者也天光四明幽趣互发信足以凝神澹寥日造乎道矣而尚絅居是也不寓于水木园池之好不洽于尘垢凡易之见而独志乎静复可谓善矣夫学必静而能复复所以静也止者动之君阖者辟之根易之复也动初之体阴剥而阳复道之复也静极之真夫物芸芸各归其根若冬之藏气所以培若夜之息动所以宁物之复也人不能复乎静也万变汨其灵府旦暮作息之顷意虑交扰机欲纷斗动者流辟者散矣其体天地之运行顺阴阳之消长潜于寂感之前发于显微之际惟能审乎动静宾主之辨外物不能窒其虚外欲不能蔽其明则洞达融彻周子之谓无欲故静也若循天地之盈虚齐万物之生化流行不息推符候以乗其进退抱冥寂以絶其染夺然后若太虚之莹而不翳止水之凈而不波此守静之笃也然儒之谓诚之复也道之谓命之复也岂至幽至微而与天地参矣故非造天人一致之工未足尽事物本然之性也若翾飞跂行不能离乎静辕趋轼凭不能舎乎动大而风霆之变江海之奔龙蛟之怪始寂而忽喧方往而倐返其来莫测其止无迹惟能养其至者所以备其神也乎抑余闻呉为抚之望族世以儒显尚絅少颖秀质纯而气清余近职以文史力从山中及江海髙人异士究性命风霆之说其志笃于自修视古之超逸者其将辉扬先徳有不惟吾之所谓也岂徒使人歆艳夸誉之为足哉且学之至养之素久则神发其知妙着其用视天壤犹一息六气轮辙八荒庭除不知游乎溟涬胚腪之初观乎冲漠虚寥之表非动非静而与天为徒是岂一室之足居我哉尚絅勉之因记其槩以俟焉

资深堂记

吾里为天下名山川故士生其间必多出类之才而吾于黄君叔寅见之叔寅少颖敏有志习进士业值元季弗利乃止遂鋭意词章而尤业医时严胡称精于医皆师问焉是名一时余识之已年七袠与缙绅之士游老且弗倦观其论议谭谐常若无虑于世者其非有得乎学哉故其嗣孟律亦以学闻有司荐擢永平推官转长州丞而殁其孙伯仪幼从良师学业克习尝请曰某迁今之居也麈湖琵琶耸其前华台之山俯其后东为古象西则云锦若夫澄溪激湍层岑秀麓朝姿夕态举在乎目睫间矣间莳花卉沿畦圃或阅诗书之腴或伫林泉之幽适足以自娯而尤有慕夫为学之道以资深名吾堂愿有以发焉乃复之曰儒之宗也孔孟孟氏之谓君子深造之以道欲其自得之也自得之则居之安居之安则资之深其旨大矣盖君子之学必造乎道乃所自得也非自得者皆外务末趋岂能造道也哉其自得也故居处之安固资藉之深逺则日用之间无往而不值其本逢其原矣夫干之资始坤之资生此万物之所藉也生生之不息系焉是心也乾坤之体同吾所资也深逺而乾坤始生之道存焉则安愈固而深愈逺是所以不息无穷也伯仪之蜚英腾茂已誉于人尚充所闻扩所知则仁义之趋诚明之则根乎心而备诸身矣养其生生不息之仁推其余以济之医则得乎内者博外之可娯者皆所自悦哉抑世之所患者旷安宅而弗居舎正路而弗由故其所谓得者特簪组之荣纨绮之华寳金玉而违粟帛燕穹广而陋卑隘其盛衰欣戚有不免焉其得之岂常也欤惟得乎已者可终身焉或不惟终其身将以遗其后而不失者有焉顾所持循之慎否乎矧古之人所以过乎人者非后之人异焉在乎守之笃行之着也伯仪其勉之则兹堂也蒙祖泽之逺据山川之美思有以光其所付焉则亦命扁之志欤予既交其祖若父尤与伯仪善岂不乐道之励其进也遂为之记

倪氏东园记

江西为郡与闽浙并雄于四方故名宗大氏多出焉吾里倪氏始唐为乡之大姓凡邻境邑代推其盛子姓皆簪缨相续非他宗所及也先辈倪君晋明甫博学有智略少从鸿生硕士游元季兵革尝谋以宁乡里众戴其安暨天朝平一海内君誓以有年遂即所居之东园辟畦圃莳花卉建斋曰慎独斋之东象山云台岿然而特立南则麈湖琵琶卓然而隆起台山华颠秀其后澄溪激湍带其前竒峰伟岫之览佳花异木之娯图书之列诗酒之乐靡不毕具篱菊牡丹之殊品者时则遗亲友以花余乃贮之穹檐广庭烜烂若绮绣年八袠余尤培抚不倦暇日徜徉其间撷幽芳而荫乔木聴逺籁而挹层岑信忘其居乎廛阓也余家于倪为世戚去东园相望不数十步若其幽胜雅丽尝或濡其故家文物之流风矣间相谓曰余乐兹有年可无一言以纪之乎夫时之代谢物之盛衰今古若夜旦然若夫金张陶猗之徒夸侈于一时使后之慕者求其雕甍绮阁之华丝竹声容之美相去不数十载逺而百余岁皆为深榛余砾荒烟白露之墟其能竟保其久哉是惟世徳之厚犹本植而末茂乃繁衍硕大之无穷也倪之系相传数百载可谓悠逺盛大矣而东园之胜虽遭时变迁而卒宥其存岂茍然哉况君以髙年耆徳与乎乔松郁柏齐其坚贞于严霜畏雪之表为其后胤者宜思以不坠其先业克昌其家他日客有过东园者则指而告曰凡其蔚然苍者益固烨然鲜者益繁皆某祖之手植也可不慎护之哉则视昔人之特为耳目之悦其贤岂不逺矣惜余不足以发夫将来之志也遂书其所乐者以为东园记

安素斋记

西原汪氏为吾邑故姓其上世九膴仕学仙者有之以徳泽之厚族蕃而子孙多才也大椿氏循秀雅饰知嗜学尤为颖敏者间偕吾友龚君克绍请于予曰乡里虽原野之僻而山水最秀若云台鬼谷逍遥峰诸葛岭皆四面环挹清流曲涧抱其前层峦迭嶂拥其后腴田沃壤深池茂圃错列左右某世居其地而近复增广之事亲之堂曰嘉乐堂之西屋数楹间凡山霏林霭朝姿夕态举集于几席间而某慕学之久亦知素乎安适不事进取幸有以扁而记之余曰子知素乎安适岂非能安于素欤宜以安素名斋夫物生天地间自形自色皆禀其素有之质而荣落聚散乃若安于自然也人灵万物而乃不能素其所有而皆有所役焉何也传曰素其位而行素富贵行乎富贵素患难行乎患难是以先儒致戒谨防闲之工必操践存养以底于成立者得夫素有则能安而行之安而行之则庖鲜饮醇不足甘其味裳绮衣縠不足丽其服居华燕广不足悦其处金玉不足谓之富爵禄不足谓之贵则骄吝奢僻之习无自而入惟学之趋之为贵也是乃不汨于利欲不溺于嗜好所志者无非得性情之正其视内重而外愈轻矣故处富贵福泽之常遭贫贱忧戚之变须臾不能动其心盖一视得丧不易于常变而然哉抑其系乎天者具夫吾心同也其休祥否泰在已有以致之而后至焉茍能持于俭约谦虚心与天一是存其素有者得矣必充之以弗怠无俟乎外非安于素而然哉若然者家益固徳益厚学益充其光先裕后者又可量哉不徒已之安适而已耳大椿未知以余言然否乎曩姻且契情有不得而辞焉他日尚容登其堂观其规制采其言论必不惟耳目之娯以自足者哉矧克绍得馆授之贤足以资所未逮因幸质之余言也遂为之记

妙灵观记

天下名山川古今真仙之名迹在在有焉而大江之东西尤为仙真窟宅晋许旌阳兴于豫章以地灵而法阐既祛蛟孽遗五陵八伯地仙之谶尝游郡之建昌道过南丰州望军峰之秀曰异日当产一地行仙也迨宋王侍宸以道着则其人矣按行实侍宸姓王氏名文卿字予道号冲和子世为抚之临川人后徙居建昌之南丰今为县神龟冈去县五里而近大溪南环军峰北峙支阜蜿蜒而气集者尝产异龟地因以名母梦赤蛇蟠于庭紫云覆上因蹑其首蛇奋起化黒云腾空而去觉而有娠生宋元佑癸酉二月五日也幼卓异不凡事亲以孝闻尝为诗以告其父有方外志父殁辞母逺游将度杨子江行野泽中雨暝失途微见若灯明前就之有一老妪若为逆旅者得书数巻篝火烛之乃致雷电役鬼神之说因录之纸尽继以木叶雨止天且明乃息大树下也及渡江遇异人舟中神宇超逸遂前礼之叩其姓名答曰吾乃玉府火师也今治华阳洞天子既得法当佐君佑民以应玄征他日俟子于神霄玉清之天复出绛囊秘文以授之竟失所在已而还军峰宻修大洞回风合景之道飞神玉京遇徽宗驾于帝所顾目之进曰臣昔为三天都史掌文吏陶伯威降世为王文卿乃臣也会上梦亦然召侍宸林灵素讯之对曰臣向所奏王文卿是也即诏求之时方以法称验名闻江湖间累召莫可得间游髙邮军皇叔祖亷访巡歴淮南且卧疾有请疾徐愈遂闻于朝诏真州守臣贾公望以礼聘之力辞不赴复诏道箓董冲元同监司守臣厚礼之乃行时天子崇尚道教入见以肖前梦问对大称旨拜玉府右极仙卿宠赉益厚每固辞不受时宫人疾诏劾祟禁中俄雷震击白龟一上饮之酒拜太素大夫凝神殿校籍父肇赠承事郎母江氏赠宜人京师有狐为妖率祠祀之又黒鲤为妖奏诏劾之即筑坛墠置铁瓮雷震狐鲤皆磔死奏建司命府于坛上未几乞还上命修錬度斋于内廷若有现于前者上神之是年冬将有事于明堂雨命祷之立霁有诏奬谕拜金门羽客由校籍升侍宸赐号冲虚通妙先生加赠父曰承议郎母曰宜人淮南北以无雪来奏上忧麦以命侍宸遂雪麦且熟赐金帛辞不受盗起山东徒党号巨万累遣师不利上召见便殿以为言对曰请醮于内廷命神力助讨他日献捷者言交战之顷天大雷雹贼乃溃上遂归功侍宸转冲虚大夫奬赉有差扬州守臣以旱告上以命侍宸对曰下民积罪凡川泽帝命悉禁惟黄河水可借三尺乃仗剑役之数日扬州奏得雨皆泥潦上悦侍宸知天运有变数以青犬之兆为奏请修政錬兵不聴遂请归时三十代天师虚靖先生林侍宸灵素刘宗师混康会于京侍宸尝请于虚靖先生甲庚混合之道深奬语之复力请还上绘其像亲为之赞会金人犯京师钦宗受禅靖康元年赐还山将上道京师有于元夕为妖妇冯者来告亟与符遂愈暨还惟怡神山水间郡有妖怪皆顿息髙宗都江南闻侍宸犹存累征弗起绍兴二十三年癸酉八月二十三日为酒食召乡里饮别命弟子视云起西北俄雷震书颂而化既殓遂葬神龟冈举棺甚轻盖尸解云后或遇于龙虎川蜀其神化常莫测凡经箓科法秘奥之文传于世嗣其法系者若上官氏而下靡不显异侍宸殁数百载凡水旱疾疠祷之辄应是能福其一乡而泽乎无穷者也元至顺三年夏同知南丰州事蒲汝霖祷雨应上其事于朝时临川道士唐乐真以法术承应内廷亦祷雨应复闻于朝加赠灵惠真君在元盛法大阐由乐真发之也洪武二十三年庚午予谒神龟冈时祠墓榛秽弗治遂命建昌之嗣法者章恢彦宏募官重构葺之彦宏志惟谨余仲氏彦玑克赞其成以洪武甲戌某月某日始工而是年某月某日落成凡殿宇门庑像设之具皆毕备仍题曰妙灵观旧址在城之南久益废曰更名是祠云其明年伐石请记其槩惟仙真灵化之迹所以相传弗泯者盖其至神与天地并行而不息焉侍宸之功行是也代祠于其乡以昭其惠宜矣今幸易弊以新之孰知其神之不格降乎烟霞空漠之表欤异时一乡之人将千百世蒙其灵贶神休之被又岂前之显著而已哉主祠者必慎其操束善保其废兴以相承而弗坠也则其悠久尚何啻璇宫琳馆之无穷期哉是不获以芜陋辞为之记

正一玄坛题名记

道书所载洞天三十有六福地七十有二而吾龙虎山居福地之一也山川雄秀风气融会有非他山比者是以名闻天下为道门之洙泗东汉之季我祖天师以丰功神徳亲受太上之传肇业伊始而子孙世继之今凡千有余载自宋崇宁间迁真僊观为上清宫厥后莫盛于元而上世之传以正月七月十月三元日建斋于宫以传经箓愿授持而有请祷者居其首焉凡其泽幽济显则随所请而从于首者祷之此其代传不息四方皈仰之众愈久而愈着焉余不敏袭教以来上际熈朝圣神抚运凡故家巨室愿有请者岁无虚或聨驱并进不期千里而同者有之是按前制为之建斋三日而其齐明盛服通诚天帝羽节霓旌星裾霞佩敷阐玄范于陟降之间恪尽寅敬务竭孝感若雨而月霁晦而日丽严烈而风和皎亢而露润所谓祥鸾瑞鹤飞绕乎上下祥风庆云升腾乎逺迩时若有之而形乎梦寐见乎薫蒿皆精神之所感其祥祉之集禬祈之感有兆焉是盖由乎神而通之其冥合非可以法术征测之也然而所藉者国朝之鸿禧祖宗之宏烈山川之神灵有以黙符潜运而至是又岂余之行能足以致焉因恐其岁月之久姓名无所纪载日至迷坠是仿古官署题名之制刻石于亭其氏名岁月之先后用昭一代之盛典非欲矜已之私以取誉于后世也抑其黙运玄机阴翊皇祚因以识之亦抑惟恐有弗逮焉间询之故老曩尝立石而后废于兵燹逸不复举矣亦甚有足慨者焉而四方之善士其睹夫是也尚必思夫吾名山之重天下在在闻之欲一叩而莫遂者有焉矧获纪名于无穷也哉然其趋善之泽宜有以同跻乎不泯者焉

頥萱堂记

頥萱堂者九江卫指挥佥事孙君奉亲之堂也堂成之明年以书介其甥彦玑属记于予曰世为鳯阳着姓上世多显宦元季兵兴我先君以丁酉于扬州归附上度江之初守御严州戊戌正月克婺源再克严州以是伪呉张士诚寇尽平己亥克衢州庚子克和州讨浦城策兵以应诸暨复应衢州攻绍兴壬寅迁守金华再转诸暨应建昌取龙游复迁金华甲辰取温州五月以功除守御正千户乙巳克桐庐富阳余杭杭州悉平呉元年改除安庆卫正千户洪武改元戊申讨建宁延平遂涉海道克兰秀山捕松溪寇寨悉宁复守金华二年己酉授流官四年辛亥赠大父某某官祖妣某某夫人九年丙辰迁建昌千户十一年戊午诰授世袭武节将军建昌守御千户所正千户十七年甲子以疾辞某遂袭前爵二十年丁夘讨赣州赖寨卜山盗平是年复广东程乡兴宁长乐义化诸寨二十七年甲戌制下是年复以年深起赴阙擢九江卫指挥佥事二十八年复讨广西盗平守建昌时以女归彦玑予观昔之兴于一时故皆雄特英鋭之姿必有王佐之才以成之若汉髙起而其将皆产丰沛光武兴而其才皆出南阳是岂茍然也哉皇上混一海宇一时大将皆鳯阳故姓若千户公以雄才大略佐有疆土是其天将降大任于至治必假命世之资而后成其股肱心膂之托者焉若摧坚破鋭儁功茂烈虽亷李卫霍殆莫是过也此其家益大而裔益盛天之报施亦有在焉佥事君骁勇善骑射尤温笃嗜学如弗称廪禄养亲以孝友闻三十五年克五开以天子嗣位赏赉有加擢河南佥事则千户公之善尤可知矣母夫人頥甘旨于髙堂之上视子若孙累蒙眷知簪组相望世之至乐曷有逮此者也昔曾子之仕也三釡而心乐复三千而心悲盖以愿养而亲不待也今君以厚禄穹爵以怡寿康之亲而九江为地雄胜匡庐彭蠡森郁竒秀冠于江左朝姿夕态交映乎几席之间承欢膝下化日悠永又岂时之所多得也哉予以仲氏某于君有通家之好而雅相善惜未能登君之堂而徒欲诵其荣遇之至者焉为其后者尚克谨其承世济厥美而勿坠诗曰焉得谖草言树之背惟公以之是犹无媿乎忠节之大也矣

福庆观记

吾道之谓洞天福地者皆据东南山水之竒胜故非人迹所宜栖息而必仙真之奥区也信之玉山又曰晖山盖尝产玉而有辉因以名焉旧之宫宇益废黄谷山始于道会李颜则也洪武十五年壬戌皇上聿兴玄教诏天下府州县皆设司以隶从道者吾山佑圣院李颜则以法术称于人有司檄至命趋阙授县之道会以董治之所未宜十九年丙寅秋予入觐间指示之曰溪南之峰特秀整下宜居必往择焉道会遂旋登之遇樵者因问诸樵曰此黄谷山昔谓大王峰也其地去县二里许崇亢耸拔髙可数十步山之半折径而上有泉出石窦中布石为井曰冰壶径左一石洞去洞数步有石若锣皷状击皆有声石前近溪为大黄潭溪之滨曰功曹山山之下为龙洞唐相国阎公立本宅其东禅师贯休寺其西东岳祠创寺之右即懐玉山也寺之北为三清山峰秀若笔立呉葛仙公玄暨徳兴李尚书某修錬其间宋端明殿学士汪泽亦居其下青鳌峰拱列其北二十年丁夘道会乃剪芜芟秽中建三清殿后为法堂堂之东曰紫云轩若廊庑庖庾皆毕备翳以杉松竹柏风磴云檐迂回隐约轩之前下俯鄽邑阛阓近接袵席间而其平洲逺水竒峦秀巘皆层见迭出于云烟出没之际惟身与太空为邻不知其有尘世信所谓仙真之境也余趋京还辄登而乐其成道会请以旧额合而命曰福庆观观乃宋侍郎韩公某创于乡废且久因复以名云玉山之东岳祠也山水雄丽甲他郡由懐玉山之金砂玉龙洞为江东发水之源闽水逆出其东而风气会焉故世称其祠为泰山之贰余尝谒其下必低徊不能舎去而黄谷山近在目睫间其爽垲幽胜不亚外祠是岂非宇宙清淑之气发而为山川也待其人而后兴焉矧道会光际天朝优眷非昔伦比其统隶乎一邑也必发扬吾道之玄徳灵休上翊皇祚于亿万年则山谷相与无穷期也使吾徒涵泳乎鸿厘之间虽居阆风玄圃殆不是过也后之继者亦必是志乎则黄谷之谓岂非吾老子谷神之旨也欤道会名颜则字自勖为番阳令族其秋还山状其实请记因嘉山水之胜是不能无以纪之

翠微观记

抚之翠微观道士严与敬氏间持揭文安公所撰翠微观记其修创之颠末谒余文余未遑执笔今春谒南丰侍宸王真君祠道过翠微其膏田沃壤溪山回揖皆层青迭翠蜿蜒十余里而冈阜支麓起伏不已信风气所会之佳处也按文安公记应真之山在旴汝之交是为金溪之南郡唐天寳元年有道士结庐其下扁曰谷林宋宣和元年赐额翠微观元泰定二年住持周君应悌复撤而新之是为之述焉岁久弊陋元季已为榛莽之墟我朝国初金溪后车何氏以资力雄乡里尝延旴之南城延禧观道士罗则铭住持延寿观其徒则熊益谦严与敬也与敬于洪武六年请部牒度为道士七年礼部起充太常乐舞生未几丁母忧还八年起服仍就乐舞员十二年以故得请赐还益谦则居青州齐府十七年道会疏延主翠微观事二十二年则铭解化与敬厚塟之遂率徒黄用素李用光领延寿翠微二观事凡殿堂廊庑多缮葺之三十年秋构亭山之颠松竹荟蔚颜曰翠涛且得文安公记于里之李尹诚所抑符其增创之志因重有请焉余闻古之仙真灵迹率据山川之雄秀所谓地因人胜者信矣吾郡山水丰丽莫过旴抚而翠微始于唐而兴于宋元岂非地胜而人杰也哉矧获托不泯于当世知名之士有如文安公者可谓盛矣而与敬以俊敏之姿善鼓琴绘画其兴创改作必尤有侈于今日也则主观事为得人矣余岂不乐道其成而记之其山川观宇之规制已备前记兹不复赘

义渡记

南丰之为州今为旴之上县山水崇秀人物繁黟而商帆贾舶常往还为市其道则上通南临袁赣下达旴抚闽广而义渡适当其要冲舟不可不设也溪去县五里而近溪上重冈迭楚引映若环带北面军峰之秀是为神龟冈也宋崇宁问侍宸王真君以道行之着受知徽庙晚瘗蜕其地而神龟之征益名邑之贤良有邹铁璧者尝受法于上官氏上官侍宸甥也已而复遇侍宸亲授其奥而道亦显时有知南丰州事王质尝师事铁璧及付受之顷忽雷震坛上邹曰吾将度矣王惊喜遂倾资奉之邹谢曰吾云水徒也用此奚为王乃请以广妙灵观以祠事侍宸故旧观在他里乃迁而新之以是凡旱涝疾疢者居民祷之必应恳谒者日至而渡犹病涉有不惟利趋之弗宜也是设舟于渡而亭其上因有以憩息之地焉元季兵兴亭废而舟亦毁洪武庚午春予尝谒真君祠时妙灵芜秽弗治是命旴之嗣法章恢募力新之工既毕岁乙亥复新候仙之亭设舟以为义渡且施水田若干亩以赡舟师而备易舟之费其为悠逺之计亦至矣而恻隐病涉之仁具存矣数征文以记之夫义者事之宜也舟之象涣以济不通此圣人于物取象之宜也虽凡溪渚不通者皆得设而济之矧南丰为之上县而神龟乃仙真之遗迹流泽在焉使无商贾往还之剧舟故不可废也今彦宏推其慕道之心传于仁爱其亦功用之勤且笃矣尤将托之以义其为悠逺孰大焉盖义之所在会众心而一于久者也众必持乎义以成彦宏克绍之志尚何废兴云哉然嗣其守者必公是心以慎其出纳则虽久而勿坠必资弊者可集守失者可易岂不仁人之惠无穷也哉岂徒便于趋谒之一而已耳予闻而乐其成也遂为之记

诒善亭记

吾山上清宫之寮院凡三十有六其源同而支异故毁而复兴者有先后焉至正辛夘宫灾越数年延焰而毁者更新之紫微李君仲冶作旷逸堂于丁巳冬巳巳岁复构亭堂之南友人周君孟启为颜曰诒善仲冶揭扁于上请记于予曰吾鼻祖都监洪公始得于淛之紫微阁因号曰微叟宋天圣间入道于吾山嘉佑间知上清观事度弟子王太素等时徽庙崇道益笃太素尝侍天师虚靖君领祠事于朝宠赉有加及易观为宫赐田亩蠲赋税筑（阙）靖通庵成而院亦就因曰紫微者示不忘也派久益盛五传为冲靖镏公道着孝光宁里间宫赖以显重元戊戌壬戌院灾者二隐居史公倡诸徒拟新之尝以上世旷逸金公有光于院宜揭号于堂致存思焉言未就而殁未几兵兴先师汪君伯清迁安山堂同草创故址间方如治命也而祖觉庵朱公尝建玄润斋以训其后亭之建尤不忘金史二公虑迪之意亦将若觉庵之有所资焉故孟启谓虽君之祖诒谋之善而君亦善继之宜寘是扁欤非赖一言以警勉吾后可乎亭成余闻而善之仲冶具告其志此受托于其先者之盛心能无言乎抑心为身之灵府善吾所固有其或欲蔽物夺而有弗善焉茍能克已自反制诸外无移其内则善固存矣虽然仲冶学吾道者其以祸福之戒之为善则与孔孟荀扬施之事为者异焉然发乎心而复反乎心理一也是必抗节励行汲汲于自修则蕴诸心而存诸躬者无不善焉则福不待希而集祸复何自而至哉然人人之宗祖期于将来拯于已废者莫不欲善而福而后卒以不善而祸古今何纷纷也故凡为人后者视其先诒谋之善岂不甚可畏哉非慎持而敬守其可谓之能嗣乎矧仲冶敏厚而文于孟启雅交厚是扁深有契夫望于其后也其必求诸实积深而培逺则不徒继乃祖之训亦以副孟启之命于余言岂不重有勉焉是为记

企云楼记

元运方兴天地浑厖之气锺其余于山川者一时鸿生硕士并起选出黼黻皇猷以成一代之盛典而遗泽流芳不世而益永者何其伟欤旴为江西大郡山川之雄秀人士之宏雅风俗之淳美他所不若也是时程文宪公以儒而登显要光际累朝文章徳业之懿穹爵令望炫赫当世有如赵文敏公揭文安公胡佥事公皆一时以学行名者悉出公之门凡懐才抱艺纡朱曳紫之流多所荐拔者焉其言论文旨雄毅赡蔚具见于忠节集晚以髙年退老犹时锡存问宜其鸿声峻耀埀之汗简光昭于无穷也哉公之子若孙簪组蝉聨代官翰苑故以名家显宦冠于旴焉曾孙彦锡生于燕暨长侍提举公南还少颖敏有文蓄先世手泽具存以元季避兵迁嘉禾因家焉得西南爽垲之地卜居之已而亲老去旴犹数舎身不克侍养而兴旦暮之思焉别构重屋数楹日以企望之因颜曰企云盖取夫狄梁公之义也军峰峙其北神龟耸其南大江环于前崇麓负其后而麻姑芙蓉诸峰逺近映带乃引流为池植木为林而亭其上若嘉禾之胜举集于目睫间矣洪武丁丑春予因谒侍宸王君祠获登其堂而故家余俗蔼然具存予之祖妣而下世戚非一日矣然而婣旧凋落岂不重予之感且喜焉间延览于斯楼也属以记予辱婣娅不获辞夫人之营居室也率尝娯山水之秀城郭之丽溺田畴之养植蓄之奉此特茍一身之资而已耳则托之得所用之有余其志为足矣若斯楼也山烟水霭之出没商帆贾舶之往来鱼鸟之适花竹之玩皆足以悦乎心目发乎咏歌者也而彦锡眷眷不忘其亲一举目之顷犹侍亲侧可谓知孝之大伦而贤于庸众人逺矣是犹见夫诗书之泽所有庭训其所企慕之切有不惟梁公之望矣哉且提举公尝迎养于兹其奉甘旨笃温凊必踰年而后还得不谓之尽孝矣乎暨公捐馆且斯须不忘时有松楸之慨焉抑上世之休徳嘉猷垂裕于无穷期也而彦锡之企慕亦将无穷也哉后之嗣人尚克厥承异日或复登斯楼其声华之着殆不惟是而已哉是为记

灵谷山隐真观记

洪之曰名山福地仙真灵迹之奥区者莫甲于旴抚而抚之竒胜必华盖三真君居焉按传记真君为秦人即古浮丘公也王郭其弟子焉往从之游已而俱升真矣世谓三仙云灵谷山在抚之临川三峰峭拔去郡邑三十里而近髙峻雄峙冠于他山山颠东有古牛石南则漉酒泉西为石门闗退心石瀑布泉北连文印峰山之半有南北二井水清冽不竭井傍立驻云亭棋枰石灵鹤常集其下西南第二峰为谢灵运洗墨池旴江之水萦回于前西若龙虎之麈湖琵琶云林诸峰暨巴陵华盖芙蓉军山麻姑羊角诸山皆环峙互拱于目睫间其层见迭出一举而皆仙都真境也宋大观己丑冬十月山人丘祜樵于山巘遇星冠霞服者三人奕于地遗祜以桃奕毕叱祜归徐莫之见祜及家越三载矣祜复往奕所掘地得陶灯器三香炉一众异之即累为龛像三仙祀之疑奕者即三真君云正和丁酉道士易安宁始建观其上请于朝赐额隐真凡民之旱涝疾疫祷之辄应元盛亦显著累毁于兵旋复修创我朝众日益繁而举废为多观之张大顺氏洪武十五年壬戌授府之道纪叶良贵氏二十七年甲戌授山川坛署丞或谓皆山灵之阴有祜焉而皆以法术名间请记于余余方退偃林壑有髙蹈逺引之志凡仙真灵异之迹岂不愿游而乐道之故不辞然余尝观堪舆家之言凡山川风气所会皆合乎天之星曜地之精英聚焉是故扶舆清淑之气所锺亦岂茍然哉若灵谷之胜虽相去不数舎闻而未即而三仙之灵休伟贶在在有之其着于是也宜必与山川之壮同其无穷期矣士产其间亦岂非宿修预植而然哉良贵温实夷靖知其必能大先业矣尚当挟冷风撷飞佩一览其上或将有异遇焉乃记其槩以俟

凝正斋记

凝正斋者从兄用鼎名其燕居之室也其言曰昔元盛时我宗第宅之壮雄峙于闾里皆雕楹彩柱干霄丽日而东南莫之能儗也自毁于兵而向之穹广者率为灰烬矣是构居故址之侧丘园林麓环其中溪壑洲渚固其外其峰之卓然而秀者山回之地之偃然而纡者径萦之虽接阛阓而幽深自宜吾于是乐夫古之人谓小隐者亦未絶乎市朝也欤乃环吾居植以佳花美竹通以虚檐敞牖蔚然而翳菶然而滋举足以娯目适懐乃辟一室凝思怡神以致力乎道家纵闭之工因颜曰凝正盖有取夫易之鼎也吾曾大父三十七代天师希微公视先留公为之伯仲则某于子宜亲且宻矣幸有以发之予闻易以道阴阳圣人所以极开物成务微显阐幽者深矣大矣是岂易言哉夫五行根乎太极也阴阳判而为一竒一耦而六十四卦由之以变易焉鼎居二阴二阳而兆体于临遁次革而受震鼎之象吉亨以木火从饪而足以享上帝养贤也以柔进而得中宜致亨矣君子之所以正位凝命者观鼎之象端以正位止以凝命则正其所居之位而凝重其明命也必矣若初之颠趾三之耳革四之折足皆能无咎终吉盖知慎所之也其二之有实五之黄耳六之玉铉以刚柔节而无不利矣岂非命凝位正而获吉若是哉是故天之明命自降衷而具夫人可不克修以致夫吉亨之道乎柰之何悖而趋乎凶者众矣抑易之道有以见天地之至頥非惟鼎然哉六十四卦吉凶进退靡不然也是以圣贤必正心而后意诚正徳而后道凝道既凝矣其所以叅天地赞化育成变化而行鬼神也者亦未始与吾道异焉从兄尝以文学见称而犹笃于致雨旸効鬼物之说求之于雷风相薄水火不相射鼓以雷霆润以风雨刚柔相摩八卦相荡之机尚必资于易以充乎道也则其探幽致逺以尽乎穷神知化之工将学益深而徳益茂使予之慨乎族姓凋落者宜必有以振大之抑予之志乎退藏于宻者久矣尚当洗心以聴余论或必有以启之是记其言以竢

桃溪丹室记

凡山水之雄秀名天下者莫呉若也其地广人繁最名者钱塘姑蘓江右则会稽上虞予尝愧不能遍探力览以尽其胜而昔幸托知于时彦或从而询访江湖之故迹闾阎之余俗文物之遗风犹足以少慰凋落之感相去不十余载旧交殆尽予亦退卧山谷志与世遗间涉乎经行目歴之地惟歔欷慨慕而已此亦古今代谢人情所寓之常也乎蘓之呉江有桃溪焉去太湖三十里而近东西洞庭二山不数十歩聨属其上大河绕其前四面膏田沃壤南连沈涨湖东通驿河西接苕溪而桃溪萦带左右长堤小荡仅通舠艇而入呉氏世家溪上凡上世陇兆具据其会丹室则文刚氏所剏也尝以记请于予曰世为汴人鼻祖讳充宋神宗朝入相其下数世皆显宦六世祖讳思贤以护驾髙宗至临安蒙锡田宅于蘓之松陵因占籍焉以是簪组代着而文刚雅不乐世味自髫稚慕道笃学尝弃生业留志雷法针砭之术穷探博究束书千万言犹孜孜叅问不怠乃别居溪浔之幽日与清湍修竹竒峰逺渚为之宾友可谓超逸絶尘者也夫士之穷达或出或处惟义之从初未尝容心于其间哉然而存心养性之地必山幽木腴则穹若崕谷茂若林麓坻岛垤伏汀渚回合是乃崇其居环其室而栖焉则户庭之间槛牖之外有泉萦焉有池湛焉有卉菶焉若山之髙溪之深皆争妍献伎于目睫之顷是乃心融神释内虚而外畅足以潜心进道于寂寥闲旷之滨其视轇轕尘垢汨溺纷华者为何如也虽然文刚生贵富间一旦能舎妄返真弃末求本抑亦贤于流辈逺矣独未知其曰丹室者果神气之变化风霆之鼓荡水火之运行而亦金石云霞之谓也耶然其得乎溪山之适心虚虑澄发而为法养而为丹何莫由斯道也他日浙水之西能以符药已人疾疚者大其功用非文刚而谁哉因其志之足嘉也是书以俟充其未逮者欤

归明轩记

凡士之处显晦荣悴其穷达常相代也此古今之必然其少也血气之刚心志之鋭凡耳目之嗜好事物之酬措栉比绮错于前莫非声色势利之竞情虑交扰旦夕无须臾之息其能少宁乎中哉及夫血气之定心志之一其视向之胶扰乎耳目事物者如脱氛垢去桎梏所谓声色势利竞乎情虑之间者虽燕赵之丽郑卫之音绮縠藻绣之华旌旄车马之盛举不足以动其心则拳拳乎反身修已是务直欲絶纷华并峻鋭惩忿欲而日趋乎髙明正大之域其有不造乎充实光辉者欤虽然求能一旦舎旧习故染而思志乎是者亦甚鲜其终身溺而忘返者众矣饶之安仁箬岭张氏为邑着姓其先皆以儒登仕籍思礼之曾大父伯逺元以能诗与黄公均瑞张公仲举并名当时大父子东尝从游赵文敏公善真行书父叔达值元季兵兴以骁勇授职千户叔达以老辞冢子某袭未几不禄侄某继不踰年升广东指挥遂家于番之双溪日有林麓鱼鸟之乐诗酒足以自娯若忘乎富贵荣达者也双溪据湖山之胜湖水周环数里丘樊墟浦挹其涯冱岛洲渚抱其中其山之岿然而秀者湖泛之岸之穹然而髙者水带之浦之窈然而深者阜萦之若夫烟云起灭鳬鹜浮沈与波光云影上下隐显朝夕姿态举集于几席间堂既成乃荫以松筠兰竹被以菱菼葭苇杂以鱼鰕雁鹜望之蔚然而幽就之邈然而邃凡游观藏息之美悉专于是矣思礼乃辟一室以笃慕吾老庄氏之言日致力于虚极静笃之工今夏过吾里与之道宿昔叙契阔间请颜其轩予告之曰吾老子之言曰用其光复归其明子尝从问乎纵闭之说夫以簪组之裔抚事有道是用其光也而能探乎操存之要是能归其明也斯足以颜之夫老子之谓知子守母塞兑闭门者道为万物母也得其母是子万物也故知其子复守其母即返其本还其源也能返其本还其源必致塞兑闭门之工焉则终其身而不殆矣茍开其兑济其事而不知返求其母则危而不救矣是以其所见者大小而尽其微岂不明哉所守者刚柔而去其鋭岂不强哉以其能见小守柔是以善用其光也故善用其光则必复归其明用而不知归乃遗身之殃矣此所以归其明则造夫天地之始矣抑亦一阴一阳为之阖辟动静往来周流不息内而守之曰道外而施之曰法何莫非斯也尚何纵闭雨旸袪劾鬼物云乎哉其有见乎是者必重内而轻外一毫不足以累其中矣矧思礼生豪右之门长奢靡之日能无浮侈骄逸之习乃知求乎返还之道也可谓贤于流俗逺矣斯轩也湖山之幽胜若有待焉而嘉子之志知乐夫静逸也欤思礼勉之他日或道过湖上尚当相从于烟波云水间叩其所愿讲者未知沧浪钓徒能与语是否乎

岁寒亭记

洪武三十二年春吾邑长史林君子行来佐邑事未几有善政或谓其世业儒诚方正士也暨冬予朝京师获会焉目其言论容止知其誉信矣顷以督务过吾里且告曰世为闽人年未冠为邑庠生甫四载居母忧服阕以荐贰教延平之顺昌洪武二十五年谒告居闲宪府辟郡从事不受送京师达天官以故役淮西二十九年谪戍威虏某年以荐来佐邑事某之居塞垣蹈桎梏被艰涉险非一日也无异岁寒后凋之木虽难霜病雪靡不磨砺而幸不至摧圯今复蒙国恩食三釡之禄犹履颠危而复坦道也异日将以岁寒颜吾亭以识是焉请为记盖士之处穷达得丧也必以其心志之不移行操之不改为难能也然求为士之道则固当然哉若夫平素居富贵处安逸事物之顷无不适其志意则虽抱道懐义之士犹未之见也一旦不幸遭困阨罹险阻事物之变无不折其心神而能凝心正虑以居而处之若平素无悲戚怜悴之色视去就得丧初无容心于其间者复几何人哉若吾子行先后凡经危难得丧匪一而能攻苦食淡不改其志操而乃脱然若去榛棘而步康庄之衢遽尔际恩命于休明之世斯亦宜矣是所谓不遇盘根错节不足以别利器也欤此其谓岁寒也不徒若世之士人有取夫友于松梅柏竹以契其孤髙迥絶而已矣虽然抑亦同夫四者之坚贞也当凝寒冱冻天地晦暝之际与烟云水石相吞吐隐见于寂寥浩漠之滨惟冰霜并洁亦何异夫居洪蒙之表也哉是所以尽其固穷守约之操益确而益固然后能蝉蜕人欲之私而春融天理之妙也然而阴极而阳生剥极而复至故易曰厉艰贞乃所以用晦而明也硕果不食君子之道不可消也此其致命遂志之道而能终亨也乎子行以学行之懿宜知之素而行之笃矣来佐吾邑也独尚志节不为庸众人之归而泽夫人者已悦于民矣茍持其志之不怠异日之光大显赫必若松柏之凌厉霄汉傲睨风霜之不可遏又岂暇顾竞桃李之纷华也哉予方髙蹈乎穹山宻林以销声閟华为务亦若志乎岁寒者矣惜予无似不能有以发其未逮焉若亭之规制景趣以俟诸后记者

孝节堂记

番阳周氏世为宦族而在元尤多显仕攻篆籀书名四方者伯温父也公歴仕于朝暨出莅江东海右其冢嗣克复公未尝去侍侧元季兵兴克复之官山东道过广徳值盗起妻子奔窜有女甫八岁背母失所向天下既定亦声迹不闻洪武间番商人往来于濡者告曰公女曩以兵革流濡幸故契张光弼氏为妻许明道生子三人光弼且训以孝传女则克家有成立甫长知求父矣公惊骇悲恻久之己夘秋二甥彦升某竟走番迎养焉公且愕且喜询其母年已四十有七明道早卒以节自励明日乡里婣故交贺焉公益少自慰已而与偕往焉父子相去数十年有死生之隔感慨留连道说故旧闻者莫不异而悲越踰年还番今年秋来游吾山且告其颠末而复感怆焉曰子知我厚幸记之予不获辞夫孝节所以励风俗厚彛伦也予尝观刘向传烈女自三代而下两汉多善俗美教而贞顺孝淑者代有之然能若曹娥朱女其孝行卓卓可称道者亦鲜矣今克复之家世承簪组词章之后其流风余泽之薫陶宜有自矣使居庸下之质亦将有以觉焉矧其闻习之有素者哉其所难能也值时多难奔窜流离之余犹能习诗书亟求父所在而苦节自持可不谓之贤矣乎且兵兴以来若此者岂胜道哉而公幸以耆年而存生死一见则尤世所稀矣而光弼亦可谓笃于友义矣可无一言记之乎是书为孝节堂记

澄清堂记

江西佥宪林君子润清漳右族以胄监生授职宪台扬歴清要而有是命焉盖由皇上御极以来励精为治犹以宪纲为重以纠百司为要必遴选天下英俊之才任之此朝廷所以澄源浚流之盛典也子润以成均令器遭际昭明足以展其涵蓄之素矣间道过吾里予获承颜论挹其辞气之温动容之粹不大声色而人知其为寛厚君子也今年秋介书来曰吾以澄清扁官舎之堂以警夫朝夕澄心清虑之志也子知我厚幸记之不获以芜谬辞惟君之志夫澄清者大矣予幸目濡而耳接矣其养夫内者若水之浄若鉴之莹渊乎澄潭之不激浩乎长江之不竭不以泥滓而溷也不以炎凉而动也不以垢秽而昏也湛焉廓焉其清明昭晰之体莫非全天理之公而人欲之私不能蔽焉其见夫外者若阳春之溢凝冰之洁不以矫亢为能不以苛察为明而凡郡县闻风慕谊而见之者莫不畏爱之也是以所歴之治必振风纪励俗化而事无不举无不敷也此其不踰圣君慎简之盛心而抑亦善澄其源流无不彻之验也欤然而天之清者气也翳之则晦地之清者水也汨之则昏人之清者质也蔽之则昧物之清者性也诱之则丧所以圣贤之谓学也致戒谨存省之功惟养心寡欲之为难也子润以充粹之质穷经好古之学已经明行修矣非发乎至清至明之善而能哉尚必浚流激浊诛强锄梗而民必阜物必育矣则以子润之才之贤施之廊庙去痍瘵之色回中和之醇其所澄者又岂一郡而止澄之天下宜无不清也亦岂昔之人之谓澄清者乎且堂之构俯大江临雄藩鉴之于水涤之于心其所涵泳宜何如哉吾庄氏曰水浄犹明而况精神水浄则明烛须眉吾子润可谓得矣则斯堂也他日岂不重吾民之思乎是有以知君之善不可以不记

尚义堂记

徽为文公朱子之阙里朱子继孔孟不传之学大倡濓洛之绪天下后世莫不宗之固其流风遗泽犹耿耿在人耳目而不泯者徽若闽尤最着焉是以其民俗士风习厚而义笃皆诗书之泽有所致焉亦宜矣程君彦亨忠壮公后也为徽右族世业儒大父德正父以诚暨彦亨三世以义显其言曰大父徳正以坐事徙边年且迈彦亨上书陈情髙帝悯之即诏所隶释徳正还始其徙边时坐乡人与俱一日舎道傍乡人夜饮酒家暴雨水大至行囊尽没乡人责偿徳正偿如数未几至徙所病且死徳正棺以塟之乡人子来省中道闻死状亟返越四年不至徳正命彦亨负骸归子复不至彦亨致骸其家人称为长者从父以忠洪武间尹潮之程乡几絶音以诚趣其子往省不行以诚冐瘴险视之以道病卒于吉安时彦亨居太学员请扶柩还哀毁尽礼乡里贤之彦亨官辽府长史博学强记有文声王嘉其贤大书尚义二字以旌其堂使来以记属予不获辞夫世之于义者不代见之何程氏之训其敦厚至若是欤自徳正逮戍能周其乡人以诚复命负骸归竟以视弟卒皆人所难能也彦亨获生还其祖而后终父丧跻显仕岂非天有以佑之而彦亨之食报也验矣他日程氏之昌大又岂惟是哉盖君子之所尚者莫先乎仁义之归莫急乎义利之辨也观其所尚则知所趋矣彦亨生朱子之邦其尊仁安义行之素矣矧以是三者征之槩可见矣兹以经明行修以佐藩屛凡厥操践惟义是遵是以受知贤王徳契志符其为一国之模楷非彦亨而谁哉予也销声遁迹退卧林谷抑闻而乐道之彦亨尚必以是为子孙训则伊洛之庆其不在徽矣乎

三峰堂记

抚之金溪呉氏为邑着姓自五季而下世业儒往往擢髙科跻膴仕簪组蝉聨非他姓所及殆今才儁有文必曰呉氏其居曰呉塘新田曰吉原虽疎戚逺近之异而皆自呉塘支分而派衍也其地多据山水之秀或谓风气之会而然欤予尝辱交元厚伯宗获读其谱牒凡书翰文辞皆当时元夫硕士珠晖玉莹焕耀几册间信近所鲜见而呉氏何独得此哉孟启之居吉原也膏田沃壤去呉塘不半舎三峰卓然而起峻拔若笔立冈陇林麓环抱映带中寛而外固溪流畦圃增浚益植回视云林呉塘层岑迭巘数十里皆黛蓄膏渟献竒发秀若不可遏孟启筑堂其间修篁嘉卉植焉泓池曲涧凿焉良畴广陌辟焉久之山幽木腴丰畅荟蔚日葛巾野服枕藉芳缛相羊乎乔林旷渚之滨惟岩霏谷霭朝夕应接于目睫间不知其有轩冕之足动乎中而枘凿之足介乎外也以是教授乡里有司荐弗就今年春从子从之游始识之端厚谨愿言动不茍一日以记属予予获托知数世矣而孟启且塾客也言能已乎抑予闻古昔之以文鸣且显者非不多也而其名卿巨夫求其胄胤之逺克绍先绪之不替者几何人哉是非志夫辞墨之学而于圣贤之谓返诸身心者求之鲜焉其能逺且大乎江右之学宗象山陆氏而求合乎考亭朱子者也呉氏世称行修其于诚立明通见诸身淑诸人也久矣宜乎诗书之泽不徒衍迤于子姓而其淳风厚俗有以被其乡里是以益久而益着岂不与山川之胜同其悠永也哉易曰履道坦坦幽人贞吉予于孟启之素履见矣尚亦以是训诸将来则后之登是堂者犹造乎朱陆之阃奥又岂声利之足尽呉氏之贤也夫

端本堂记

饶之番阳守御千户髙君旭瞻来守饶尝颜所居之堂曰端本偕予弟彦衡属记于予其言曰世为句容望族洪武初髙帝有海宇父某以武勲授抚之所百户未几旭瞻袭爵廿有八年以功擢饶旭瞻质温而气和少嗜学一无介胄习予识而爱之宜彦衡相与雅厚也饶为鱼盐之地通江倚湖其河山之雄旷物产之丰庶城府之壮丽自昔甲于他州是乃阛阓辐凑虽洲岛冱渚之间卑湿隘陋而屋瓦鳞集商帆贾舶簪盍襟拥此尘氛轇轕之不足恃也而其长江巨湖千里一碧波涛之冲激云烟之吐吞鳬鹥之出没与湖光山色下上聚散于天堑之表协逺濑而凝遐飙朝姿夕态应接不暇举集于几席间皆足以怡心悦目而与造物者容与萧闲乎埃壒之外宜非弓矢狗马之好所能过也而旭曕乃于是亦无所嗜焉独有取夫周元公之谓端本者也可谓知务学之方矣元公继孔孟不传之绪于千载之下其立言垂世实秦汉诸儒所未造而濓洛独得之而天之所赋若固有者万世人心之所同然也其曰治天下有本本必端盖端本诚心皆切诸身之谓也由家而达之天下在夫身修而已矣身修则本必端而心必诚矣岂曰齐之难而治之不易也哉矧本端者末必茂使致于治其有不足者欤则上而溯之圣人之道入乎耳存乎心以诚为之本元亨之通利贞之复皆诚之所以具夫五行之性也虽天地之大万物之众不能越乎是焉又岂齐治之効而已哉旭瞻于学优矣以缨弁之胄际熈洽之朝其有得夫本者信矣尚力行而不怠必以贤圣为之模准楷式则将见其大而忠君显亲以亢厥宗小而捍御疆土克尽智略其不媿亷李之才必矣异日爵望之重可胜量哉凡其胤胄尚当以旭瞻是则焉予因其志之足嘉也是不辞为之记

新城县金船峰甘露雷坛记

江右真仙灵迹之胜莫着于旴若南城之麻姑仙坛南丰之神龟冈新城则金船峰甘露雷坛居其一也峰髙踰百仭蜿蜒支阜数十里许去县十里而近日峰削其前香山挹其后峰之颠为三济禅师坛元至正甲申有为白莲师者虞觉海闻闽之杉闗戴某延武夷山月闲汪真人禜禬有竒验遂迎居焉真人姓汪氏讳道一字朝道世为信之龙虎人父文富真人生有异征暨长超悟不羁丙子秋武当山张真人守清来游龙虎尝旅文富家一见异之谓曰是儿非庸质幸侍我后当为令器遂挟入武当守清授以金丹雷霆秘诀一语有省复往武夷礼蓬头金公埜庵卒其业元季兵兴闽多疾疫光泽杉闗为甚戴某黄某闻其贤首致之皆验一日登髙叹曰旴之新城山水差秀丽吾当往焉未几觉海果延居之所治辄神邑大姓若范张王刘者皆礼之于家以是凡雨旸疾魅叩之皆验一岁三月不雨士民遍祷弗应县令苗侯命释道祷复不应时达噜噶齐特黙齐独延真人祷于灵山寺真人穴地而坐烟松叶为云须臾雨大注士民争迎之间乗竹舆从数十童歌呼而行雨随至祷毕即火砖抚身自谓假以补真阳云县北石硖龙潭深■〈氵靓〉莫测一日褰衣跃入竟日乃出衣不濡袂或问故语皆神诞厥后言辄隐异人莫之悟迨辛夘民罹兵燹言皆验或复叩之黙不复语壬辰兵愈炽觉海延真人居三际坛登山右低佪久之见山势竒絶曰此胜地也宜居之因藉茅栖焉其徒陈觉坚复欲募众充大之真人笑曰焉用是为异日自有成者是岂久耶翌日果灾随复新之山素不泉或请之曰但居无忧也一日酒酣踞山阴巨石注酒其下曰是当出甘泉也旋命工起石泉奋出且甘冽虽旱弗竭因题曰甘露雷坛云已而或数日不食或一日辄累食人莫能测癸巳二月久不食惟饮荆汁数斗仍火砖抚身起谢众曰吾从此逝矣乃端坐而化二月二十有六日也世寿五十有三众瘗于山侧其徒卢济川居焉逮我朝洪武癸丑秋旴江李大颠同邑人黄徳继裒略庀材度工剏正殿两庑未毕工邑人裘可大募瓦石完之大颠从子道弘克绍先志礼裘为师力修饰之甲子建飞天法轮于堂后凡殿庑像设皆邑人江兴翁李黄琛成之且甃路百丈以便往来复置水田若干亩以给众戊午秋众起藏塑饰事之像俨若生今年秋道弘走谒余文将伐石刻之余尝闻于闽人曰真人居武夷时民有女疾瘵叩之诺命辟宻室抵足卧塌上女号甚踰顷虫出于口疾随愈时有为邪所冯亦叩之召健儿数十人以椎交击真人欣笑若常冯者旋愈其怪诞神纵多若此惜未能尽述也予读马湘传观湘狡狯竒诞若投深渊踰日乃出自谓项羽召饮而酒气犹逐人未之尽信今观真人灵悟旷迈之迹不异于湘始知其言之不诬也呜呼吾道之士一志于超脱幻化必外形骸絶氛垢其视埃壒纷华若蚁膻蚋腐乃一切屏斥卓然髙举逺引而游乎物初是以饿寒颠困不足动其中日与太虚溟涬为徒所适者惟恍惚寥廓而无一发之可拘也故乃云驭风行而乗天地之正御六气之辨而超乎无穷与后天而终者其亦灏气之专而然欤其真人之谓乎宜其委形若蝉蜕初不系乎迹之存亡也兹雷坛之建葺饰弥备岂不使真人若游神阆风玄圃间而或来归也哉此予闻而乐道之后之人尚克谨其承使悠逺弗坠乃经始者之志焉

易书斋记

上登大寳之改元监察御史蔡公分按江西郡邑之间闻风向仰其摧奸剔秽不劳力而畏慑而乃济以寛厚详审以是民徳之是年冬道吾里余适蹈晦林壑获挹其仪度貌温而气和宜有得乎儒先君子而然也且告曰吾家庐之舒城为邑右族尝受易于先君子而学书于芒先生以是二者揭于斋居以励志于学焉子幸有以发之予不获辞乃作而言曰儒之谓学也莫大乎六经而经之所载凡道徳性命仁义礼乐刑政制度学术是非治乱隐微巨细靡不具焉而洁浄精微莫妙于易疎通知逺莫尽乎书而易之本也顺性命之理通幽明之故尽事物之情圣人将以忧患后世而作焉故其有圣人之道四焉以言者尚辞动者尚变器者尚象筮者尚占所以观象玩辞观变玩占者皆备乎吉凶消长进退存亡之辞也于是乎推验阴阳竒耦之变化有以弥纶天地之隐頥者焉其至微者理也至著者象也孰有外乎是心之太极也哉必审乎先后天之谓也伏羲之画而无文此易之本其精微奥宻必深玩力究而后知未画之妙也庶有以合乎文立而理备者乎书之三坟言大道也五典言常道也其精一执中世为帝王相授之心法故二帝三王其治本于道其道本于心纯其心以事天谨其心以治民其为训模教令典章文物皆存亡治乱之具也必得乎心则危微之机可见矣虽易之传疏自商瞿受于孔子五传至于田何若汉之杨施孟梁丘贺焦费髙氏京房之徒后汉之陈郑晋唐之韩孔率皆卜筮名数之说迨宋陈搏种放邵雍者出而后明夫理致于王弼之说焉而莫备于程朱则理象两明矣然后四圣之心法足以开物成务者一旦昭晰乎体用一源显微无间之极矣暨孔子删书断自唐虞以下秦火之余孔鲋伏胜仅存于屋壁汉伏生得其残缺作传授之鼌错张生张授之欧阳生至欧阳夏侯而刘向亦为传后汉贾逵马融郑玄隋之王通晋唐之陈孔皆续焉而未尽夫道也逮宋蔡沈以朱子之授始发乎尧舜传心精微之本经世广大之用非徒记诵训诂穿凿模儗之谓也其体立用行必一本诸心焉噫三才万物之理二气五行之妙凡备于河洛范畴之秘者未有过乎是二经者焉茍有得乎是也虽官两仪裕万物以极叅赞之功为不难矣岂特用之家国天下也哉今公以积学之懿由成均而登宪台上际圣朝之运献替补纳将必尽其职矣至于本植而末茂纲举而目张其振风纪宏宪度者皆已见诸平素所操而适于今日之用矣予也方退卧穷僻山益髙而林益深其孤陋荒槁尚何以塞公之命乎然公之扬芳迈烈方志于是他日之所造就尚可量哉抑何俟予之勉也欤姑以致予之愿求正于公者以复焉且因自励云

杏竹轩记

松为浙之右府且多佳山水士生其问皆有文声畲友江西左叅议胡公为松右族世业儒公博学有文洪武间有司以能名擢春官居无何官署东偏杏数本竹十个益繁且茂公暇则适乎生意之悦焉上登大寳笃于为治以史事为先务首诏京之儒臣以行能称者缵辑焉公预首选今年夏史成进奏间上悦宠赉有加升今官予辱知雅厚闻而喜且幸未几会于吾山且属记曰吾曩居春官杏竹之悦子所知也其肯靳一言乎予方幸公之佐吾郡也岂不乐道之惟杏也孔子尝坛而植之竹也淇澳之诗尝以美卫公矣则之二物者岂不有取夫圣人也欤岂他植物者比哉盖杏之质文而表华君子足以比言以畅其辞竹之中虚外直足以比徳以励其操然杏之繁也当春阳既敷羣芳竞丽力与秾艳郁缛争妍夺媚于和风煦日之际风雨不摇其姿其所悦者且皆游士赏姬相与夸多竞美于粉黛间也似与竹之静也值岁律冬徂霜雪冱冻百木零谢而独挺拔森蔚凝苍卓秀于寒烟肃露之表寒燠不改其色不逐浮脆摧靡其所契者又皆幽人介士相与抱道守节于清苦间也则与杏之浓淡喧寂将大有不侔者矣虽然而其材也杏可为栋梁为欂栌竹可为管钥为簨簴则皆清庙之器也皆适于用也其植于斯也知几何年矣何晦于昔而显于今也其亦若有所待焉■〈矢攵〉竹与杏京畿之广何地无之而独有取于公形之咏歌可谓托根得所矣今公上际皇明抚运丰亨豫大之时以夙徳雅望见推于名公卿间则前日杏竹之荣岂非今日之休征也乎抑公也学圣人之道经明而行修其舒翘振华已名垂金匮又可谓托不泯于千载矣而公不假声色笃于抚绥康济使斯民濡公之徳化日跻于太和之域犹植物之育春阳而不知其盘根劲节之敷茂虽凌厉霄汉莫之可御矣又岂区区佳葩美竹之悦而已乎而予之望于公者亦岂止是哉请记之槩以竢

崇仁县玉清景云观记

抚之崇仁以山水穹秀道家所谓洞天福地者多居焉凡邑里皆浮丘王郭三真君显化之地不啻数十区辄据风气之会而获悠永者也景云观居县之西不数里而近巴山屹其前浮黎峰耸其后由峰之陇蜿蜒数十步观建其支也其南则澄溪激湍北则方池涵碧平衍虚旷林木四翳虽居阛阓犹处山林之幽寂也观创于唐景云间因以是名既成额未之书忽一道士夜至篝灯大书而去笔光焕动急追之顾曰吾萧子云也其识之因珍饰以为门扁后危太傅全讽为州将夺寘黄田寨乃逸去盖以子云尝为梁黄门侍郎以善书名后于玉笥山仙去而异焉旧悬大钟一夕遯去渔者或覩溪潭间取竟弗起后鸣者开元二十七年物也殿设大炉上题旌阳许真君名相传皆以为异云昔之穹檐广宇自黄巢之变迄为灰烬显徳间彭城刘元载尹兹邑乃延道士蒋道玄辟而新之道玄善科典祈禬乃复振焉遂谒前进士乐史记之皆开寳九年江南李氏未附时作也暨宋复兴迨元道士黄养素力新之未仍旧观其徒傅自成克相之洪武初以乐舞员召赴阙居祠宫者三十年辛巳春始获请老还复新其未备者授教檄某法师采遗文以记来请予尝谒三真君两过其地今年秋复叩焉则删薙榛莽建立殿庑曩之狐兔霜露之墟一旦豁然髙出烟霞之表是亦灵踪竒迹晦于昔而着于今也殆亦有定在矣其非自成才能干济将亦终为荆棘埃壤也矣尚能使山之秀者益明水之丽者益莹艹木之芜蔽者益挺拔矣乎■〈矢攵〉自成尝受法于仙官傅公同虚究灵寳雷霆之奥尤以道术称焉则他日之缵承先业者能不失所托矣后之人尚必是志焉则其悠逺弗坠也必矣又孰知其虚寥冥寞之际不有若浮丘公者撷飞佩御泠风自华盖巴湘之山飘然而来下也而其玄休灵贶其有涯哉可无以纪之也欤是次其实以记

稽古斋记

圣人于易则曰探頥索隐钩深致逺以其精微幽妙也于书则曰稽古师古学古以其微危精一也皆所以致力于学焉圣贤相授其曰博学切问慎思明辨盖非稽诸古以尽其幽微蕴奥岂足谓之学哉是虽孔子之圣犹曰祖述宪章而于夏殷之礼为不足征也当是时已典籍散亡而况下逮秦焰之余也乎故六经火于秦后多汉儒穿凿附会失圣人之遗意者多矣其非稽探考索之能至哉余从子懋孚颖敏嗜学间请乡先生杨君孟顼颜其读书之斋曰稽古谒一言记之予虽志乎古其能以已之不逮而淑诸人乎然予闻羲农而下二帝三王为世至古为道至尊稽诸开辟之先鸿蒙溟涬邃古之初六合之外不可得而尽知也自结绳书契以来坟典而下鸟迹虫书孔孟之所述惟黄帝尧舜始太史所录其稽诸载籍未之先焉柰何世之嗜古厌常之士鲜知求夫尧舜禹汤文武周孔之谓道也徒知寳夫三代秦汉之器若神农之耒耜黄帝之裳衣兑之戈和之弓垂之矢轩辕之鼎陶唐之鬲有虞之敦夏后之璜殷之爵武丁之卣伯乙之罍楚姬之寳盘仲之诰义母之匜崇盘离釡汤盘孔鼎桓碑罘刻岐阳之鼓邹峄之碣均所谓至古者也人得其一则缄縢庋置扃鐍秘藏若有神护而不敢忽极其嗜好者且求之故家大宅山崖墟莽仙踪鬼冢竭其才力而取之不倦将以怪竒伟丽有足夸一世之雄而然也故虽湮沦磨灭破壊之余愈弊而愈贵之也亦宜惜不能以是心求诸六经皆上古圣贤为道之要得之弗逺构之弗艰返身而诚皆吾固有也古之贤哲是以孜孜屹屹不遑朝夕含英茹华研精毓粹于训诂词章史氏之末若鬻吕杨墨荀扬管晏庄列申韩驺慎之述屈宋班马董贾商孙燕丹淮南之言靡不搜罗纂拾攟拾离合该博叅互以充其识博其趣焉庶将有以极其探索考辑之工也虽然而其汗漫浩漠虽皓首不能穷者有焉夫圣贤之谓开物成务也者将以弥纶天地之道辅相万物之宜凡形诸六艺大而叅赞化育立民命建人和皆由得诸心而措诸躬也必求濓洛闗闽之绪非徒事编简惟操觚秉翰于占毕之末以争妍取怜于雕绘剽窃之谓足也则不徒志稽古乎哉抑予家上膺祖泽世载厥美某知求乎古而不流乎贵富之习骄逸之趋则其度越庸众人之归也必矣尚必旁摉逺绍涵泳膏腴浸渍秾馥然后明体适用真知力行以观厥成也则其所造诣又岂让桓荣专美于前哉此予之望于将来也惜齿发向暮日就荒落因嘉其知所趋也姑以是勉其进焉

存有斋记浙

东为文献渊薮以婺为首称其风习多尚节义知诗书是皆东莱吕成公之遗泽也故宋元以来鸿生巨夫每产焉岂非山川穹秀锺清淑之气独厚而士生其间必英鋭卓絶之姿皆沐其流风亦岂偶然哉其笃夫义者世称郑氏由五代迄今数十世矣一门之间蔼然三代之风凡其乡邦里闬皆目濡耳染其化焉马君全初世簪缨家居诸暨去婺为邻邑温粹有文嗜古博雅曩官广东佥宪改佐江右都司所至有能声道过吾山且告曰某乡曰云泉山曰冠山山产石五彩其下为龙井旱祷之辄应冈陇延衺数百里自东海迤逦不絶越之勾践尝居焉东为陶朱山范蠡岩岛夷井西则婺之东明芙蓉诸峰近在目睫间宜隐君子之所居也且于胡文定公为世婣而得究学于诸孙间吾师南郭黄先生为颜斋曰存有以勉焉愿属记予弗获辞且存有之命大矣而世所鲜言者岂予之足知也哉然儒学自宋季以来多剽猎膏馥惟希利禄是趋其不知究濓洛闗闽之绪者皆然此世之所谓学也全初独知求夫圣贤之道是亦成公遗泽之所薫毓然哉抑孔孟之谓存性存诚存心其揆一也吾之所受于天者吾固有之特知志夫操省之工则存矣茍失乎存则放舎而亡矣是以返身而诚不逺而复时有以致戒谨恐惧于慎独明善之顷则塞吾体者充乎宇宙矣又岂若珠玑象犀金寳珪璧之为世所贵者惟有力者所可有也其好而不能有者虽歆艳嗟慕卒不能至焉彼能有者亦必穷力竭智得于囏危摧困之余而吾之所固有者惟制物欲之蔽絶胶轕之溷则静虚而动直至正而明达不劳形苦虑而无不存也矣抑惟持敬矣乎予不敏愿学而未逮其乐与全初讲益者必习之着行之力则其所造诣当何如哉岂徒舒翘扬英角艺于仕进之途而已矣因以期于全初者记之并以自警云

思植轩记

儒之以世徳闻者予行四方久未之见焉其亦何鲜得也若是哉盖君子之于学也徳为之基文以华之而已茍徳弗之修虽夸于文辞无取焉抚之金溪呉氏世为衣冠家族大且蕃重珪迭组蝉聨不絶者数十年矣而子姓皆以文鸣非邻邑他姓所可比儗斯非世徳之厚而孰使之然哉率正氏居吉原之奥由呉塘而支分焉间致书耆山中曰某家吉原数世矣其山之穹者泉泓焉谷之幽者木蒨焉池之湛者涧回焉故凡轩牖庭楹之辟林峦陇阜之邃篁木菱蕖之茂鳬雁鱼鹿之稠皆足以栖迟藏修以自娯适者也是不忘其先徳所致而然欤而旦夕之思为人之后者敢不求以承先启后也哉然其所以克厥承者非植徳于将来复何逮焉乃颜吾轩曰思植非徒佳花美竹之玩丛芳异卉之悦而已耳乃所以永吾孝思也幸为记予辱知呉氏颇详其能辞一言焉夫人之于居处也舎阛阓而宅幽胜多志夫隐约潜退而后乐之亦或非脱略荣耀而毕于无所用于世也乎是故其居也必穷经广业以扩其体其出也无不济其用矣岂皆曰忘情斯世而然耶且呉氏之居皆山舒水抱而其临清挹秀也宜矣而率正乃不诱于外适而切于惟徳是植岂不贤矣乎且徳之积于先也施于后者可见矣后复思以植之孰不若木之根培者枝必掩矣未有本植而末萎者也是以植之力则已繁者愈茂而未孽者日滋矣待夫春阳既敷其丰畅荟蔚虽干霄耸壑有不可遏者矣一或弛于培失于植一旦霜露殒悴其摧折圮腐几何其不为荒榛秽壤也哉学茍怠焉必徳坠业毁孰异夫是哉率正少警敏从乡先达游克志通经学古间试其所用也尝尹湖之武康居二考以能闻于朝擢山西太原守未几请疾还教授乡里学者无逺近皆从之游而率正怡情闲旷学益充而徳益懋未尝无山水之适而独惧夫徳之未植无以训将来虽昔人孝思之感殆不是过矣为其后者必斯志是继焉则其追逺之思无穷其克绍先徳也必亦无穷期矣是乐为呉氏勉焉而为之记

建昌府武当行宫记

旴为江右郡治之首称且多名山川若麻姑之着于唐王侍宸丘河南之名于宋皆他所莫伦儗其亦仙真之奥区也欤武当行宫在府之南去步而近始南唐升平间以阴阳家拘忌或谓不利午水之冲因以祀玄天上帝而镇之且传帝尝降武当太和山示创于旴若有黙符云已而有司请于朝赐今额逮宋咸淳五年安抚使西郢程公飞卿命郡之延禧观道士宋养浩主祠祀而朱冲虚继之已而宋社既屋废兴亦靡常元至正元年辛巳翰林程文献公巨夫有声于朝宫赖以振予叔母公之四世孙也施水田若干亩以祀其先大夫敬甫公而众藉以安至我朝髙帝有海宇凡郡治释老之宫总辖者咸新之时嗣领者则张太古危本初危大有利洞玄皆以行能称于人洪武九年大有惧其创始之艰泯而弗举命其徒王思微具颠末请文刻诸石思微善科典禜禬克志葺治凡象设法器靡不缮饰之增赡水田若干予少游旴尝即其地虽处阛阓而爽垲可栖息故仙真显著之久其亦宜矣然旴之繁丽常甲于江右自宋元之更絫冒兵燹虽昔所谓大姓巨室鞠为灰烬者有之其亦造物者消息盈虚之常理也而宫乃岿然独存废兴相续则上帝灵庥神贶信有自也若叔母昭祀之孝其不有所感而至焉今兹增益之备犹先志也后之继者守而勿坠时能格神明辟氛滓以贮其陟降则俨然云旌霞斾凌厉乎埃壒之表霄汉之间若旴之人必皆蒙其休矣则其宏久之规又岂亚于麻姑诸峰也

哉岘泉集巻二


●钦定四库全书

岘泉集巻三

（明）张宇初 撰

○墓志

故上清宫提点乐丘王公墓志

予友王君乐丘卒之二月其犹子无逸状君事行泣以请铭予辱知君厚义不辞君讳某字亦显福州长乐人也王氐世为闽衣冠家君自儿时无凡俗志年十九以兄足事亲请从道父命择师龙虎山遂礼崇禧院李公见山性敦厚警敏公甚器之暨公营繁禧观于溪濵未完而殁毕工而増大者君力也时予先大父太玄公遭际元盛任才慎许可以君淳谨命为侍职若吴大宗师之门南野毛真人盘中李真人皆声耀特着俱勉进之晚谒翰林虞文靖公掲文安公于临川皆美以诗文无何运移兵兴壬辰闻四方溷扰以君善保持观赖以存洪武初以租赋繁剧累以颠困尝倾私帑力扶树之尤汲汲以葺衰废度嗣人为志故殿庑益拯徒不下数人他所莫及先君冲虚公尝嘉其善欲擢用之君以宫才能让一志闲旷间徜徉溪南麈湖琵琶诸峰间得胜地编茅为舎引泉为池植竹树辟田圃日陶写自得素不妄与人交乡先生张公孟循周公白士独相契善间过之必乐饮而告曰乐哉斯丘真子所居也有诗若干篇因名其居并自号焉十四年春予举为宫住持公谨不少怠以修治为己任仅二年辞老肆意山谷延名师训育子弟营蜕藏于庵北暮齿虽贫窭接宾客济贫困闻义乐为其敦厚每若此少通经史大义尤以古贤徳性行为慕或为古诗以自见盖尝从山之有道者金公野庵何公心月逰时有闻焉晚则倪君子正周君孟启皆雅相厚二十二年春予蒙上眷许新上清宫以莅事非君不可是年冬致书千余言强起之君倡义复出今年春有以观役诬之者如京事明以疾卒于朝天宫九月某日享年七十有五无逸扶柩还讣闻悲悼不能已巳或谓旧茔不宜迁兆于其左以是年十月某日塟焉呜呼予齿龆齓知君为温厚君子及辱交垂十年出辅教枢端谨自居处忧患进退犹一日也矧受知予家已三世其所推重宜有在焉惜乎既逸而出未久遽止竟以是而弗终于家乎然得其寿有其善是固不足揜也已其潜徳信不可泯况有请焉遂不辞而铭曰世逺道晦言益坠美质温粹笃操砺夙跻盛隆沐先惠克昌厥犹慎终卫晚蹈林泉絶氛翳玄枢振纲肃浮逝邈焉天逰廊无际刻铭幽宫昭百世

故上清宫提点朋山张公墓志

有笃厚君子曰张公如愚讳迪哲福州长乐邑三溪里人也其先叔祖见独公为教门讲师会元盛辅翼居多公夙质慕道年十六以亲命入龙虎山师事山外孙公于崇禧院越数年孙殁哭尽哀治祠墓且其时院徒尤众公以亷谨称有命俾董院事不踰年蓄廪有加众恱服岁壬辰兵兴上清宫烖院亦毁时各散处公叹曰人生若梦泡父生师训曷能忘耶请还省亲墓且悲不能舎去虽奔走间未尝弃书其里有观曰朝元公先世所茔祠张氏系时兵势浸隔因葺旧构广门庑树墉植木辟岩洞得深谷曰归愚洞钓鳌石汲古泉日与文士觞咏其间时清碧杜公泰甫贡公来闽交益厚适岁旱邑请祷公嘿坐一室两三日官庶神之居六年乃还先宫之推名者玄卿薛公兰雪周公客翰林曼石掲公诗士均瑞黄公公因师礼之由是诗文篆隶书俱精尤究儒释家言若丹旨法奥秘篆洞文亦极探讨至正间山之有道者埜庵金公心月何公尝叅叩之故其平素涵泳自得处得丧未尝改容而学且不辍洪武十七年予擢为宫住持仅四年请疾居榆原庵常瓢笠杖屦旷意林壑间虽樵竖值之皆疑为仙间寻流而入得僻奥地乐之结茅其麓以与朋共曰朋山庵室曰蚊睫窝因以终焉廿二年春予蒙上眷许募力新上清宫及还以公端厚宜谒显贵者秋八月如京寓朝天宫请命有次辞翰尤动一时上尝优问焉乆之谓弟子董仲玑曰吾志报公家恐日衰不能见宫新汝宜促还翌日就途及抵山不踰日寝疾予往视之语对如平常越二日疾且愈言别侧卧而化闰月某日也生延佑乙夘享年七十有六以是年十二月某日奉柩塟于外石埉其弟子上官某等録其实告曰知公辱素厚之其学行不可以不铭■〈〈一上自下〉页〉有请予怆其辞且感焉闽世为诗书之邦公生世胄温厚博学予辱交有年不惟克辅教枢而讲习居多惟其徳操之纯无贤愚皆慨悼之可不彰其潜曜也哉是为铭曰张氏着姓族蕃于闽公禀天质学优行纯被囏际盛佐弼温文发用玄造雨布霆奔师古克粹誉显志敦出勤报功问下明君适还而逝厥真常存遐佩灵躅归神峡原铭石斯立庶贻后昆

故后军府经厯周公墓志

洪武十四年七月某日后军都督府经厯周公孟启卒于官予适留京为经纪其襄事命其甥某负柩还越四月其昆弟将卜塟甥蔡孺敏状其实泣以请铭予辱交厚谊不辞且其殁尝告焉予悲不胜尚忍铭哉按公讳某字某姓周氏世为闽大族自祖某由三山分处信之贵溪遂家焉大父某以信行乡称长者父某隠徳有文母倪氏某书院山长某女公幼颖敏年十二三通书史能属文有声于乡里读书夜至漏尽祖母爱止之亦不怠时县之北乡聂先生义方以进士业授徒于家往师焉业成元季兵兴弗利乃止乡先生彭君孟恱明陆氏学为时所宗公师之久之于性理有得先生益竒之某年盗掠乡邑伯龄遇寇死野旷罕人迹公冒锋刃遍求得尸恸哭日夕哀不已闻者悲之倪氏先几年卒继倪氏有男某甫五岁罹兵荒赀产丧尽乃教授乡里给衣食养母抚弟乡里贤之居无几皇朝混一海宇郡邑累已才聘获辞洪武十三年上遣冑监生持勅符求士县以公荐入试内廷以文学授太常司赞礼郎公恭谨严祀事侍天子亲祀引赞升降必尽敬及祀陵庙亦然处官舎甘澹泊罕与人接虽尊官显人欲交卒辞十五年壬戌以父丧未塟请归得给驿还太常博士薛公为铭其墓暨入朝上命建湘府社稷坛壝其府卫官以朝使务盛馔以礼公公止不纳惟抡材木善陶冶以劝惩之众皆恱服工毕还朝御史验装于道惟书衾服陛见间上嘉其亷谨赐衣一袭十八年乙丑仍代祀皇陵居太常凡八年寮属皆以敬慎推二十年丁夘蜀王守中都奉命佐王祀皇陵者再王嘉其诚笃命譔诗文进乃制诗以宠其还二十一年戊辰丁母忧营塟哀尽礼服除入朝未几授后军都督府经厯秩奉训大夫阶五品居官竭忠尽虑朝夕无少怠常惧耳瞶多忘恐失职二十四年二月弟某甥某偕往省某归勉留侍七月二十日奏给某官粮误批上旨复奏改正近侍绐以坐侵欺公叹曰吾耳瞶误听何侵欺耶及夜食浴就寐凡夜必戒仆隶报更漏五皷则入朝率为常是夜隶报四皷弗对骇呼勉急明灯视乃自缢死遗文置几上别同佐及旦都督木公以闻上悯悼之命具棺以塟九月柩抵家权厝享年五十有七以十二月庚申塟某所子二人皆夭死以弟某之子为嗣女一人适刘娶吴氏其诗文若干在朝曰容台稾曰咏菜稾有轩曰咏菜素庵苏公实记之故皆尊称曰咏菜先生公少尝从逰乡之张先生孟循夏先生柏承学古诗文以才见称及仕受知博士薛公文举佥事谢公原功儒士戴公叔能皆雄扵文故学亦赡予及乐丘王公子正倪公交最厚尝图林泉结托素庵题其意云呜呼公生诗书家少贫笃学晚际明主厯职清要日承宠光荣亦至矣盖其性度渊雅于文辞精丽不茍虽梦寐有得必起灯以书两还乡里遂论友好所益多矣惜再任将幕虽抱忠笃不克显用而竟以惧终闻者莫不怆慨矧予托交之乆者乎强为之铭亦以致无穷之悲焉铭曰

维学也■〈艹马〉以昭其身维仕也慎以竭其淳维归也诚以洁其屯遗徳有辉声业斯振孰启嗣人铭示弗泯

故上清宫提举矩庵胡公墓志

世生大有为之君其承运而际者多出类拔萃之才故协赞其成者亦必雄鸣潜跃之士岂非时符气合而然哉先君冲虚天师国初受知皇上凡宫之称才者皆佐以行而佑圣院胡公叔直披艰竭智之功居多暨予袭教尤协传有年此天之所以启玄教之隆而产是人以辉大之也代固不乏其人而岂不足方之其先者哉洪武二十六年冬以疾卒于京明年冬将营塟其诸孙李某状其实以请铭呜呼予若先君皆公辅成焉先君既往赖公以夙勲元旧足以传焉方喜其康健岂遽衰者未几竟逝矣惟哀之无穷尚忍铭哉按公姓胡氏讳某字某号矩庵始祖讳某自南唐从歙避地饶之乐平梅浦因家焉世业儒为昔衣冠家暨宋擢进士第者相望髙宗赐里曰梅府淳佑间昆弟四人同登甲科是建聨登书舎乡里荣之因以训砺其族人公十五世孙也曾祖某祖某皆隠徳弗仕父某元皇庆间厯宣徽院使公仲子也幼颖敏嗜学即有出尘志年十五辞亲入龙虎山上清宫佑圣院礼焕文朱公为师年十八度为道士弱冠卓立有誉尤究儒玄百氏之言善歌诗骈丽为时所称若先辈李先生仲公前博士胡公士恭前翰林危公太朴乡先生张公孟循卢公伯良夏公柏承宫之能文者董君兰深柯君天乐张君铁矿皆所师友焉岁己亥先君始袭教公披草昧每身任之无难色凡道家经箓科典皆缀饰之因命掌焉洪武元年戊申诏先君入觐公侍行越踰年又召凡祷祠禜禬问鬼神之事皆赞翼之礼部给符任教门掌书谨静有谋先君深契厚之十二年新本院十三年予蒙召首相行承宠锡如旧典十四年升玄贞文肃渊静法师教门赞教法箓局都提点十六年皇太后崩有召予及道録建黄箓国醮于京之紫金山公职监斋纠劾有文众咸传伏十七年教疏升上清宫提举其柔退谦畏常度越人二十三年予入觐又侍行奏建上清宫上嘉纳之二十四年道箓司承旨召赴阙清理道教公复相焉奏护符箓赐铜印示六品命公掌之廿五年秋以宫事如京十月十又三日示微疾终于寓舎生延佑已未九月二十四日享年七十有四其孙朱某侍侧负柩还公职教幕几三十余年侍行几十余觐及新宫宇其协谋宣画靡不致力焉若天师世家族氏谱系及宫之仙籍皆考订详尽其里之聨登书舎经兵尽毁出已帑新之择族之良子祀焉又求当世名士大夫文以志之予数擢以本宫提点力让未遑诗文若干篇名某集以廿六年癸酉十二月十又三日奉冠剑塟里之寿春观祖陇之次呜呼予观古之人身达而业举足以托不泯也岂虚玄之教独不然哉若公之遭厯前后于吾世有勲劳而文彩尤足着其绪余此岂世之多得者哉是次其实而为之铭曰

维胡之宗文徳是基公挺玄胄克赞明时被荣际耀实天人师嗣爵既袭曰传曰持金科寳诀鹄斾鸾仪领袖名山温言淑姿诬吝孰翳逰神天倪空歌灵音云霞与驰潜徳弗泯昭于铭辞

故原宗傅先生墓志

抚之金溪在宋季已称士乡予友傅君原宗生故姓家与予有文章交相闻十余年凡两接谈必极倾倒文成必命从子槖以示焉方惜同辈凋落赖君未衰冀有以丽泽焉间为序予稾恨不尽以正其可否而有召赴阙未几殁于京讣闻哀且恸何天夺斯文之甚耶越二年冬将塟其从子某以状请铭予知君为深义弗辞然岂忍铭哉按君讳汇字原宗永和白膳里人也曾太父某太父某父某世业儒皆隠徳不仕傅氏之先自五常侍公某由上幕镇之五冈徙居是焉实唐文宗太和四年也以学显者五百余年而尤着于宋建炎间天下靡寜有讳安潜者集乡丁仗义与里之邓氏团结保障众赖以宁五世祖字子云号琴山为象山陆文安公髙弟某年登进士第授从仕郎建宁府瓯宁县主簿学者皆师事之尊称曰琹山先生云君温厚明敏七岁入小学举动异羣儿长习进士业从乡先生葛公元哲游先生目其文首曰简洁不杂诸生莫傅若也学成值兵兴然研几析微未尝少辍元至正丙辰与从弟元藻同中江西乡试时南北道梗不获赴廷选乃止自是杜门克志古学从逰者益众讲说五经论辨昭晰时其里朱公元会师授吴文正公以文称扵时君获卒业焉是以文鸣洪武初天朝一海宇首崇学校有司举为儒学司训居七年琢砺有成岁无虚凡自抚之选者必曰傅先生徒也以是乡试必礼君总之学者得一言皆矜式焉逺迩推重每若此廿七年夏有旨翰林召儒士校书经孟子君预举列七月朝臣驰驿起之即日赴京师燕谕者再退而注释经传凡客二旬余君力居多某月某日以疾终于官舎执政者闻扵朝上嗟悼乆之赐衣冠以■〈礻敛〉复御制文勅礼部遣官吊祭有司命下孙某载柩还朝之士人闻者靡不羡叹之君生元至治癸亥享年七十有一自号西堂小隠初娶刘继室倪俱先卒男二人长某次某先十九年卒女二人长某亦先卒次某适黄某孙男一人某经义诗文凡五十巻以十月某日塟里之南山呜呼古今以文鸣代者不一二人非学之者寡焉其在乎践之之力授受之明也欤君以经行修明措之言辞视不难矣然居庠序乐育才儁足以充时之用晚节操慕有以副朝廷之眷其终也上宠悼之以文君为不死矣其潜徳幽光可无以发之乎铭曰维古之学兮粹乎圣经斯吾造之兮既裕而明有是而施兮足以训后宜达扵朝兮蔚乎已荣卓彼南山兮林谷茂清启兹后人兮昭于厥铭

故上清宫提点了庵李公墓志

有学道而文之士曰李公仲冶讳弘范号了庵其先世居成纪唐为着姓李卫公靖之后也建中兵乱上世南迁新安有讳某者避黄巣于黄■〈辶士〉仲子讳徳鸾因迁婺源之严田南唐散骑常侍之后讳仕言宋嘉佑间复迁番阳之万源遂隶番江书院儒戸十一代孙也曾祖讳梦科咸淳贡元祖讳又新元县教谕父讳雷启隠徳不仕公少颕敏年十三请于亲从外兄金君兰石学道于上清宫之紫微院受业史公隠居至元乙亥得部牒度为道士会乡先生祝直清父创陆文安公祠于里之象山因从之逰仲丁与舎菜礼以是遍究儒道家言其秋偕宫之方壶方君叔祚吴君拜金公野庵于圣井山复从蘧先生西州逰于鬼谷山请益朱公觉庵戊寅冬谒李先生仲公父跋板桥阡表因命万源祖祠曰思堂是师事之吴待制养浩实记之己夘春觉庵授玄学尝逰金溪之祈仙观会黄先生殷士偕儒彦讲学半山池上公极谈陆氏本心之说或异之指曰此小鹅湖也至正辛巳奔祖母丧适母疾且亟公奉汤药惟谨未几母卒丧祭如礼庚寅太乙天师张公命掌符箓辛夘上清宫烖公奉祖命新其院立紫微西院法派其秋归塟父于板桥壬辰兵兴建策宫之耆儁举义保障丙申避兵于闽蒙副都元帅吴按台不花咨闻东华天师保充延平路玄玅观主领壬寅族议以元中仲子为公嗣甲辰以师命买田若干立儒道二书院时先公冲虚天师命掌宫之文籍丁未迁安山旧居于院之故址洪武戊申复买田附祀宗逺乙夘升副知宫事属院有出祖陇者公争于有司逾明年复入于宫丙辰作肇堂于琵琶山阳翼以文润斋以祀亲丁巳易邻院基以新旧构并建玄润斋于西承旨宋学士濓实记之诒善亭则予记也戊午预卜兆成复以白金构水田市屋入宫以祀木主癸亥尝嘉号玄文真士甲子谱序成携孙侄拜万源祖墓会族而还辛未升宫之住持提点时朝廷以清理给印视六品护宫公掌之越三年以疾辞乙亥十二月某日公无疾适自外还徒且出既还笑曰吾待乆矣尔还斯往矣遂端卧而逝生延佑丙辰享年八十惟公少有大志有文尚义累从名师考徳问业而端厚笃实为时推慕故于出处不易其操予雅交厚非忠谨之言不相告也其匡赞之益不少矣丁丑六月某日塟里之山田诸孙状其实请铭焉予知公为深义不辞是宜铭曰

李盛于唐番为令族公质纯明问学惟笃早味玄言嘉训弥敦莅职公敏拯毁复存广业勤本以绍以葺克大仪刑耆耇罔及黙探道腴不疾而遗允式后裔永昭铭辞

故绍庵龚先生墓志

予友龚君讳继祖字克绍信之贵溪治南里源人也君之学行修于身闻于乡里信扵士君子益久矣家世业儒唐宋多显宦而君温厚笃实有古隠君子风凡士之知言者皆推其性行纯洁其上世受业予家君是踵之因获托交焉若其言论造诣愈叩而不竭而似不能言呜呼可谓成徳笃行君子也曾祖霆松讳某元汉阳府教授博学能文尝辑朱陆二氏书为会同为时所推重及受知曾大父留公割地若干筑室凿池以居之遂迁吾里若道门玄典増辑之故汉阳勅皆留公力焉今藏于家世称艮所先生其自号也祖某某州学録父某隐徳弗仕君少端谨嗜学甫长从乡先生彭公孟恱究陆文安公本心之学尽通经传大旨涵泳精粹而尤切于躬行力践也元季兵兴遁迹山谷抱遗经蓁莽间謌诵自得洁身无事扵时人亦莫知也少孤鞠于祖母克孝既殁每言必涕下尤笃于友弟一门敦睦非他姓所及家素贫常教授里中洪武庚午始宾予家其训育务笃悫间为古诗文蕳而严无何予以诬咎趍京君日祷之既还忧乃释质素多疾丙子正月甲子以疾卒享年六十有六其疾亟也予往视之泣以别殁则偕诸弟吊哭赙纪其丧妻张氏先某年卒继周氏皆里故姓子一人某孙二人绍武是年某月某日塟里之城门学者尊称曰绍庵而余与友生私谥曰纯徳先生惟君之善学也去华反实视古今之言学夫圣贤者惟争妍竞丽之务而戾扵行义之实也其贤亦逺矣故其隠显出处志操不易举不违乎本心之明也哉是以君子不哀其贫窭而乐道其徳业之固也夫友之辅仁不慎乎择而能为身之益哉君扵予世契而交笃所谓仁辅而益友也能不思以尽夫道乎其仲氏克诚请铭于墓予方悲夫失辅也尚忍铭哉铭曰

道逾晦经弗殒履囏贞克纯谨志韬藏徳弥隠铭于宫昭不泯

故道録司演法朝天宫提点曹公墓志

道録司右演法曺公以洪武三十年十一月十五日卒于京其徒吴某奔讣与柩还明年十二月某日将塟焉乃状其实请铭扵予予于公雅相善义弗辞且公之持安扶危友谊最■〈艹马〉吾道日就凋落方赖公有克匡辅者焉曩予免朝还期必再会遽尔遐弃遂不一面寜不深抱无穷之戚尚忍铭哉按公讳某字希鸣号冲阳子别号光岳道人世为番之余干人大父巨川元以儒学授本州岛学正父庆善隠徳弗耀家世业儒为鄱之右族尤明阴阳家言公幼颖特不偶尘习貎竒古不常父异之命学道龙虎山师事仙隠院太虚薛公凡道家仙经洞箓玄奥靡不精究初乡先生孟循张公伯成夏公皆师友之尤善诗歌时赣之紫阳观元阳赵公以道行闻公事之谨尽究诸法品益名于时洪武十年秋上有祀于岳渎北岳遣公代之明年复代焉皆有异征十五年设道録司命下抡材赴选上目之知为纯谨者授司之右演法踰年正一员缺公掌司事并授朝天宫提点公性素纯■〈艹马〉尤慎于焚诵虽寒暑不少怠众遵服之故扵禜禬之顷无不应上益嘉之二十五年公以宫之玉皇殿弗如制请于上勅官新之未几复广三清殿廊庑三门毕具二十七年春赐洪钟一二十八年赐寿星像凡若干轴其年大祀命分献天下神祗廿九年分献南岳三十年分献厯代帝王歳如式是年春宫中有初育儿夜辍啼勅内侍索符夜即止上嘉其应每誉于朝廿八年以科典试天下道士悉度以文未习者命再至人皆徳之居职凡十五年世累一不系其中凡道家内文秘授若太上实録玄史皆捐赀广其传四方闻者尤歆慕焉盖日潜心虚寂处已敛约有髙视逺引之志云故于易画动静亦善知来也多寝疾自视若常卒之前三日会宾僚酌酒极欢语若有违世意众异之未几示微疾终十六日左至灵吴葆和闻于朝上嗟悼乆之即御制文遣礼官祭于宫遂殡焉执绋者以千数时人荣之是年冬吴某达京至灵亦闻之上悼之如初赐楮若干为道里费生元辛未十有一月十八日享年六十有七塟里之通真桥某山呜呼公生诗书家是于玄学之有闻也洎官于朝遭际宠荣虽一时之穹赫者之所弗至而王公贵卿皆以敦厚礼之其终始晖耀若此亦宜矣及柩还而上眷不已赉以内金当是时能蒙眷渥之厚迨此复几何人哉吾道孰不光焉是宜铭铭曰

有文之裔克志虚玄洞篆天章志纯学渊夙被殊渥昭祀名岳旋佐道枢益范先觉于皇圣神宠锡骈臻缯衣纨绸嘉誉如纶奥论宏旨广探宻启霓盖云珂式降繁祉巍巍贝宫厥迹孔隆帝曰俞哉镇以金镛荣焕其逝神应斯契刻铭幽扄永昭百世

故岳州学正倪公墓志

吾里大姓世称倪氏为右族其纡朱曳紫者蝉聨栉比他所莫及也非徒簮组之夸诗书之泽亦不怠焉故扵予家为稠戚而先辈仪型犹扵黙庵公见焉公讳日新字晋明号黙庵其先真定稾城人唐尚书右丞若水之曾孙康民避兵南徙保歙之祁门官兵部尚书赠魏国公子匡义为常之无锡令子亚昭宗时为信之雄石镇镇遏使镇今为贵溪县累官至银青光禄大夫御史中丞赠奉化郡王家镇西之仙源乡即龙虎山也殁塟其地乆之族大以蕃以是名倪王里迨公十七世髙祖应云宋沿海制置司叅议曾祖南杰得朱陆会同之说元授徽州路紫阳书院山长祖以忠举遗逸征弗就父志文善易学授饶州路初庵书院山长擢镇江路儒学教授母张氏黄岩知州张公与韶女也公幼颖敏始就学不伍庸儿即岐嶷如成人征士公每钟爱之建家塾曰溪山书塾延乡贡进士祝先生蕃逺甫修明理学公从之逰日益有得作堂扵后以奉亲学且有声湖广叅政苏公伯修举以茂材异等授岳州路儒学正以养亲辞未几祖若父俱殁始有仕志值壬辰盗起众推公招义保障乡赖以安虽奔窜山谷凡先世手泽必负与俱甲午岁大歉周贫困以粟丙申秋江淛行省以伟迹闻授武略将军浙东宣尉司佥都元帅同知庆元路总管府事檄下公曰天已厌元用是奚为遂不赴皇明有海宇公年日益髙乃屏迹弗耀即所居之东植花竹辟园池颜燕息之所曰慎独列古书名画彛鼎之类风日和美每徜徉自得尤善博雅素不妄接人若井巷浮薄者妄慢之终不屈翰林危公素乡先生张公率卢公贞夏公衍皆师友之宾至清谈竟日一言不及世虑皆尊称曰黙庵先生云洪武二十八年乙亥十一月二十又二日寝疾终生宋延佑辛亥九月二十又三日享年八十有五娶金溪周氏先公四十年卒子男五人长易以贤良举授髙州府茂名县丞调湖州府知事阶将仕郎幼厚授夔州府达县尹阶承事郎皆有能声次时暠昱必皆先公卒女一人适刘素孙男七人昻旦昴景恺晁隆昻为县庠生俊敏有学孙女七人曾孙男五人政理信宪徳曾孙女一人以戊寅冬十二月庚申塟里之长湖山先茔之侧持其族叔祖彦敬所状请铭扵予予扵公辱知厚义弗辞曩公尝告曰吾老且病异日吾墓非子谁为铭予谨诺矧诸孙之有请焉而里闬凋谢莫斯为甚求公之孤风逺操他莫之伦九原不可作矣诚可悲也夫是铭曰

繄倪受姓邾武子稾城儒宗蕃左史柝圭儋爵曜珩玘维公渊静而山峙披艰摧凶保闾里夷犹卉木誓弗起龎眉鹤躯安足止子裕孙谋才槚杞清白尔模慎无弛确懐雅操慨流驶刻铭幽宫着千■〈礻冀〉

故神乐观仙官傅公墓志

龙虎之称福地也为道家之奥区凡学道者皆名宗美质斯足以翊辅教枢者焉神乐观提点住持傅公讳某字若霖号同虚子抚之金溪人傅氏五季为县着姓大父文二元学録父艮斋广东路教授公幼颖敏有出尘志甫九岁艮斋命入山之崇玄院师仁斋冯公习道业既长通经史尤嗜符法凡玄科真典靡不该究年十五嗣洞玄法扵性安吴公事之敬谨尽授其要元辛夘旱公黙坐间若有神命其出乃登雷坛召役天雨已而有祷辄应复嗣天章灵寳法于复斋戴公公以梦号为验徐得之乆复得黄发二字复斋异其符遂悉授之是年职宫之玄坛书记凡科典讹谬者咸正之丙申冬本院灾公之祖与龄祝公寓居东山家益贫公养之尽志既祝殁公以髙道留京闻讣还塟祭尽礼庚子夏复旱祷亦应教檄授教门掌书记法箓局书记兼靖通庵焚修乙巳秋捐已资新本院録诸徒相先君冲虚公入觐燕赉皆预之洪武五年壬子先君入觐有旨选髙道侍祠以张铁矿黄象南留京六年癸丑公亦应是选居朝天宫数召对锡燕者再尝应制赋诗讲道徳经修较道门斋科行于世教檄且授教门讲师祷雨雪复应凡侍祠八年宠眷有加十三年庚申冬请老还十五年壬戌诏设道録司复召赴阙以老辞是秋孝慈皇后崩召予建黄箓大醮于紫金山皆公赞恊之十七年甲子教疏授洞玄文素贞靖法师教门髙士龙虎山太上清正一万寿宫提举知宫十八年乙丑有旨扵龙虎三茅合皁三山选道行之士充神乐观提点佥推公应召赴京上恱授格神郎五音都提点正一仙官领神乐观事勅礼部铸印如六品命掌之仍依阶给俸公固辞乃已十九年丙寅正月三日大祀南郊公导驾趍前上頋曰卿年几何公对曰臣年六十有五又曰卿出家年几何曰时甫年十一上笑曰诚老山人也每岁乘与大祀輙道拜于前上必呼曰老仙官及还目送者乆之是夏六月有旨免朝二十六年癸酉教疏升充本宫住持提点二十八年乙亥上致斋别宫趍召仆地上悯其老赐还越五日颁诰奬之暨辞阙上眷饯之居神乐者凡十年蒙眷如一八月及山始任本宫提点逾年谢退恬养自适捐已帑新钟台楼作归来轩于院南己夘夏六月公遍谒谢语诸徒曰尔等善自立吾将返吾真矣未几示微疾端坐而逝七月二十有一日也生元至治壬戌闰五月八日享年七十有八尝于石硖原筑藏蜕所建祠曰老山人庵前翰林编修苏公伯衡实记之故凡当世名卿硕儒若翰林宋公濓中书朱公孟辨皆相善咸美以诗文公能诗鼓琴有观光等集若干巻其徒李唐真以明年某月某日塟焉状其实请铭于予唐真■〈艹马〉厚善继其志呜呼若公也赞辅我先君暨予二世矣其嘉猷善迹居多敢不诺而铭诸抑公遭际宠荣发扬道典始终之眷弗替及以老而归夷犹泉石乐天而终岂世之所多见也惜公之逝予方卧疾不能问吊之岂不慊然而悲乎铭曰

抚在五季传为令宗公生盛元道器是充早受玄旨挥叱旸雨克禆教模累祠皇坻宸眷益曦秘宫郁巍启奥演范乐音礼仪匪曰优耄殊恩弥造言旋故丘鸾跃鹤导再宏祖庭金奏孔鸣髙逝悠邈永昭斯铭

○说

太素说

子列子之言曰有太易有太初有太始有太素太易未见气太初气之始太始形之始太素质之始气形质具而未相离故曰浑沦浑沦者万物相浑沦而未相离也夫气形质之始阴阳未分而体浑沦分则窍凿而混沌死浑沦者离矣然三者常包括终始环互栖伏外若离而须臾不离于消息间者去浑沦未尝逺也盖气行乎天地者为风雨霜露山川溪谷具乎人与物为四体百骸虽飞潜动植一本万殊皆囿扵形质者也未见气之始固莫得而测其备于质者可得而穷焉天之苍苍太虚澄澈其正色也而晦冥变化起扵倐忽苍苍之色遂翳然非晦冥变化不能尽其在天者矣人禀气质之正其情炽欲滥则刚柔善恶着是漓其淳杂其粹湼其洁若质之素则骎骎乎混矣然非刚柔善恶亦不能尽其在人者矣物皆然动静往复均不啬焉故物之质者非文饰不华味之真者非盐蘖不调音之澹者非律吕不和此物性之必然也人之所以必惩欲复初而后淳者不漓粹者不杂洁者不湼其清明之体昭昭焉具矣是足以见吾刚柔善恶犹天之晦冥倐忽其本质之素未始有动静者焉虽然世或持其说以自修特养素而未能逰乎太素非逰乎太素其能见质之始乎抑质者常华者弊质者汨人华者恱人志夫道者必去华以返质能返乎质则虑精神明表里贞白万物浑沦而不离是非见其始哉君州武当山五龙宫髙士练君太素学博而行端居吾山二十余年持践克■〈艹马〉常静处一室不与世接昔先君常礼之及予袭教凡吾道家言多所资究焉是岂不能逰乎太素而独若然哉今秋欲还予固留不可因谓曰古今名山川必仙真所居皆所栖息亦何限乎是归也然予闻是山竒秀冠天下岂无若安期羡门者潜逸其间太素其将征会焉以廊其浑沦而返乎溟涬之初外乎形气之囿尚何求乎质之始欤扵其行并合其说君喜请书以识别

纯一子说

旴江张彦弘氏家世着徳望予去春谒西山华盖道旴而还始识之爱其姿纯■〈艹马〉因语焉知求吾道言尤切尝以纯一子自号值还未暇论也今春来逰吾山予同弟彦玑与之逰龙井观麈湖琵琶云台藐姑诸峰之秀濯狂澜坐盘石若与天逰莫知其人间世也彦弘因请曰尝告以纯一子之号今获侍兹逰敢请发其义予指水而与之言曰水静物也深源穷壑泓一澄掬及发其窟怒腾跃百折下走不知其几千百里大而江海小而溪谷触石则怒激风则鸣虽遇棘而塞遭秽而浊鱼龙宅其深林木翳其幽风雨晦其润无能御滞之昼夜不息须臾莫可遏者其势之所遇然也扵其体之浄明非棘能塞非秽能浊无不容而无不烛者元气行之道之所谓法者本诸气水行天地间犹气行乎身动静往来一呼吸之顷盈虚消息具焉人心制乎气本净且明其虚灵昭昭若泓澄焉惟其徇欲而蔽感物而动稍不加持治之功其役扵外者颠仆交错犹水之窟怒腾跃势不可御其气散而为思虑情欲若塞而浊者宜矣是故圣贤训之防闲其心正以觉其误复其流使求犹水之所遭者使然其净明未尝溷焉而昭昭者存而谓之道行而谓之法则周流六虚与天地并行而不违者发而为风雨雷霆若固有之何哉盖河洛二五之数与雷霆三五之道万有生息一是本焉是以养之为至和施之为至神孚以荡磨通以诚悫则玅用之契若返掌矣特有幽明鬼神之异彼所鲜言吾兼用之也夫是必纯而后能一一则性命之道备矣尚何法云哉故观物之性则知己之性能尽己之性则知天矣知夫天则在我之天即彼天也感通之道孰得而二焉故内修之士多佯狂使酒谈笑怒骂皆可役风致雷頋岂茍然哉彦弘既备究法奥纯一之功熟习而尝验者也尚何言乎且予闻其上世有闻道而超脱者其好尚之■〈艹马〉岂非宿习也哉彦弘勉之旴为侍宸王君之邑里尚振其遗传以启将来是所望焉因请志之遂笔扵磵上

志学说

学之大本存乎性命道徳而已矣夫心统性情而性禀天命之所赋也四时五行庶类万化莫不出乎命四端五典万物万事莫不具乎性然而万殊一本其理未尝不一焉是以率之之谓道修之之谓教而必学而后知也其始乎孝悌忠信成乎升降酬酢无时而不学也经之谓学肇扵说命曰学扵古训乃有获念终始典扵学此圣之学也圣贤知全乎天理之公则清明纯粹之体具愚不肖惟溺夫人欲之私晦浊邪僻之偏固学之者求去其蔽而复乎本有之善而已耳故必究夫尽性致命明善诚身之道焉是以礼义为之品节防范以言行为之涵养省察然必隆师亲友而后得则持敬以居之由义以行之乆之入乎耳着乎心无入而不自得焉今夫造父善御羿善射师旷之律倕之弓奚仲之车杜之乘虽工伎之小且犹志彀而后中焉■〈矢攵〉学也圣贤之事乎夫子既圣矣而不自圣犹曰吾十有五而志扵学当是时以及千万世岂有过圣矣乎而犹志乎学哉其设也在唐虞曰成均殷曰太学又曰瞽宗周之太学为东郊小学为虞庠此汉唐所以发之也而唐虞之君皆圣矣亦未始不师焉若尧学扵君畴舜学扵务成昭禹学于西王国汤学于成子伯文王学扵时子思武王学于郭叔此性之身之亦有发焉夫子亦尝问礼扵老氏访乐于苌弘问氏扵郯子而孟轲学扵子思之门荀卿学于邹衍此儒之所相传也倡之为董韩继之为濓洛卒求乎中正仁义之归而确乎其返身之谓也得乎六经之膏腴者粹中閟外足以叅赞化育而形诸至和者着而为之文经纬错综托以载夫道焉是故衡璜琚瑀之仪彛鼎簠簋之制有不待饰而知其为清庙之器也岂徒若怀窃鼓铸之流夸浮文伪惟雕虫刻镂以争妍取怜之是效也茍不能达乎正大髙明之域徒竞扵矞宇嵬顼之趋若之何而谓之学哉必造其指而底扵成也视向之得夫师友者不啻言之于檃括陶之于埏埴不劳力而有矣盖得诸己者道之精微学之渊宻充实光辉而日益其视锦绣纂组不足谓之华茵鼎圭绶不足谓之荣是虽丝缕菽粟之薄萧藋抔水之陋不改其乐也乎抑亦一毫不足累其中而然哉然而骐骥一跃不能十步驽马十驾功在不舎然其所至虽有疾徐之异在乎息与不息哉斯其圣人志而不厌也欤予犹子某纯敏嗜学尝以伯氏某扁其进修之所曰志学请一言申其义予之于学也探蹊而未入扵阃者也其能有以启之乎某尚勉之使其习之至行之着予将见其所成立讵可量哉是为说以俟

○传

紫虚元君传

元君姓魏氏讳华存字贤安任城人晋司徒舒之女也魏齐王嘉平三年辛未生天质卓异少读老庄言即慕道嗜闲居独处年二十有四父母强适南阳刘文字幼彦生子二璞遐幼彦为汲郡修武令二子粗立乃斋心别栖絶饮食反修初服太康九年戊申十二月十又六日夜半感太极真人青童道君扶桑旸谷神王景林真人清虚真人来降谓元君曰闻子宻纬真气太帝君勅我授子神真之道遂出太上寳文八素隠书太洞真经髙仙羽玄等书三十一巻授元君曰是书昔受之西域总真君今以付子且语以存思指归之诀乃去元君时年三十有七咸和九年甲午清虚青童君复降与药二剂使旋服之克期会洛阳宫是月七日夜半太乙遣飙车来迎元君用藏景之道托形神剑而化享年八十有三遂往洛阳山明日青童君太极四真人清虚王君再降会元君扵隠洞云台众真各标至训三日而去元君积诵玉书颜如少女扵是西王母南极元君来迎晨诣上清宫玉阙玉宸大道君太微天帝金阙后圣君各致命授以玉札金文位为紫虚元君领南岳上真司命秩比仙公使治天台大霍山洞台之中主下教学仙者次司命神仙请隶属南岳诸真乃与元君俱诣天台大霍山洞台道过句曲金坛茅君叔申燕会二日夕乃共适霍山矣兴定二年乙丑六月二十三日元君与众真降勾曲金坛杨羲家华阳之传始此是为上清第一代宗师宋元佑间进封髙元宸照紫虚至道元君云

金野庵传

金蓬头永嘉人也名志阳号野庵因蓬首中作一髻世呼蓬头云生故姓家乡井徳之幼果敢有大志不羁甫长知慕道弃世虑遂师全真李月溪月溪白紫清徒也一见器之命逰燕赵齐楚求正焉及叅先徳李真常益有省行经袁州遇守城校尉颠军子状貎伟素曰不与世接夜宿神祠间蓬头异而师之既乆语益有得时紫山邹廷佐慕道建长春观礼之未几命其徒刘志玄典观事乃逰武夷龙虎二山时龙虎主先天观者傅师正馆于蓬菜庵庵据征君圣井藐姑诸峰之会蓬头攀陟崕壑侣鹿豕藉云霿视以为常间夜坐盘石蛇虎值于前輙愕而遁去因得夷旷地命其徒李全正赵真纯筑天瑞庵于峰顶时四方闻其道着无逺近有疾患輙叩之以所供果服之无不验由是礼者日集尝天旱叩龙井召龙出语龙出听踰时渐小跃入袖中乃警以偈龙腾奋入水未顷天雨元统癸酉复隐武夷山居紫清之止止庵淛东元帅李太平闻而礼之谓曰命严则君治心清则虑寡李益敬叹及叛贼李志甫寇漳州国朝以其地同知吴公知寇道命为先锋平之其子仲良愿师事之不许随果夷灭众神服或倦请谒者众谋药死之即预知命徒凿窍地中果服出之今名吐丹井云至元正月一日同辈桂心渊世称桂风子坐解于庐山旋闻之于四月十日命徒书偈坐逝越十三日面頳若栗肢体温软犹生其徒瘗于庵侧之古梅下生前至元丙子五月四日髙弟则劳衍素郭处常李西来殷破衲方方壶皆以道法闻世云芒芴子曰古之烈夫义士必苦行洁身以成其志故其视裂肌肤摧筋力若所固然是以其卓絶特立足以垂示千载若金蓬头是也然欲立名于世且必是而后可况其超脱幻化者哉求能若此而于道无成焉未有也惜能是者代亦几人哉

赵原阳传

赵原阳名宜真吉之安福人也其先家浚仪宋燕王徳昭十三世孙某仕元为安福令因家焉原阳幼颖敏知读书即善习诵博通经史百家言长习进士业未几试于言以病不果赴乆不愈夜梦神人曰汝吾家人向望世贵父遂命从道已而笃嗜恬淡学益进初师郡之有道者曰曾尘外嗣诸法要间有缺文必考述尽详复师吉之泰宇观张天全别号铁玄张师龙虎山金野庵得金液内外丹诀后复师南昌李玄一玄一荐之师蒲衣冯先生冯亦师野庵云尝逰白鹤山永兴观乃西晋匡仙故迹遂居焉间以所授致雷雨度精爽皆有异感闻者越千里走从之会壬辰兵兴挟弟子西逰吴蜀暨还逰武当谒龙虎访汉天师遗迹时天师冲虚公深嘉礼之欲留不可宫之学者多师焉还至赣之雩都紫阳观因居焉凡道门旨奥皆缀辑成书或为诗謌以自警尤以医济人且絶交游寡言笑闻者愿礼不获其髙行伟操为时所推慕从逰者益众岁壬戌正月朔谢众曰吾将逝矣自今日始钥静关慎无有干迨四月三日夏至启关祝弟子善自立漱浴更衣趺坐适县导诏至乐鸣即书偈掷笔而化雷电骤作白昼晦冥明日官庶瞻敬者羣至门人衷徳渊辈请以棺殓肢体若生既毕汗出周浃越三日瘗观后之鳯冈乆之草浄鸟不巢其徒则曹希鸣刘若渊尤入室焉有诗词若干篇已行世凡奥宻言论则见诸法要云

赞曰玄门之书千万言内圣外王之道既备其神仙长生语特曰虚静恬淡寂寞无为可谓易知易行矣故代之出世拔俗者必苦行峻节以自持信非志见卓异所不能造又孰可一以眇漠病之也乎若原阳言足范世道足启后曷可无以纪欤然其昭昭不可泯者亦何俟信乎是耶

○书

通彭先生书

去春获询动履之详莫不推先生纯笃自守为学明正不为事物所移变素以古道自任此某之愿见之急也苐念志力驽钝读书究理未知趍进之方虽欲致鑚仰之工不可得也况日羁尘俗迹与心违负愧万万虽尝欲絶交独处以守道自期庶几有足继乎古人之遗辙者也犹恐世殊时异动招诃议惟坐叹其不可追也然能不力致心其间乎盖今之言学也鲜与古先圣贤真履实践有所契合者非道不同学之不同也今之所异也诚不过循习腐朽之说以意见疑测未明谓之明未得谓之得即輙自盈足不惟以古人为不足追及或以为不已若者有之及求之竒言卓行则甚相悬絶又岂得以是责夫世哉矧将以究濓洛之绪会朱陆之异则犹亲师取友之难而同异邪正不得不辩也古之言学也先儒硕徳之徒言不可泯行不可揜此无他皆由操践之实也岂茍且循习之可儗似也哉既知所趍矣必底乎是而后可非是则不足师友矣子正兄尝辱不弃每相指明其启发琢砺多矣若俗学浅陋之弊故尝粗知鉴烛而日有得矣别后凡过山间者皆未足以真实研究人情薄恶不怪以迂必非以癖岂果尽知所从哉窃惟古之人以道徳性命埀之万世具之经史子氏者亿千万言充塞焕耀流之无穷而与日月并明天地并乆者非积诸中者至大至幽而发乎外也能若是哉其继承末绪何代不有之而卒若牛毛之扵麟角又何若是之难哉抑道之明晦亦时之系焉况文墨之小道义之大也乎故知言力行之士特立独行其所造诣必异乎流俗者也虽未足抗行古人其无愧乎道则亦庶几矣士之所以担簦蹑屩虽祈寒隆暑驱驰道途所以汲汲不自安席者诚亦已分所当究而已矣先生相去不数舎嘉言善行闻之扵耳见之于目茍不知所从焉是舎近而求诸逺也岂不甚愧乎千里之行也哉异日专图躬侍讲席面究欲言惟左右以先徳接引晚学为心万有以终惠之也幸甚

通苏编修书

某不奉起居倐已一载前冬处城人回贡书想达续于杭城领发下陋像辱赐赞语頋其尘容俗状何敢烦渎且蒙与拔之至惟增愧赧后数寻便奉书问斾从赴召晋府遂乃不果及秋京还闻已回至鳯阳甚欲扵杭候谒复以人事窘冗而度留王门必未即返驾遂不获一视颜论此某之分薄心违相去声闻不逺而不遂一见何贤士君子面提耳教之不易得者若是哉迨今徒深悒怏往来中每蒙齿记及孟启还获诵大文并承命録登巻此又所过望也某向之冒昧达贱姓名贡二三书于座下蒙不鄙弃而教之然某之有请者非世俗徼誉于明公之门也古今之道同托言以显道是不可无也抑亦健而不息明而不昧塞乎天地与日月并明四时同序虽川流山峙鳞跃翼翔靡不同乎是者所谓理性命也惟诚明中正以修之皆相传不易之说虽立言或殊究其实践无以越此者也凡修之扵身必行于当时泽及后世茍行无所立必托言以自见此文之得之心而所以载道也故先世师匠观其有徳业文章者皆然且三代列国有文矣两汉唐宋之文不愧扵古虽吾道若关文庄列者皆善扵言是于道胜者文不难而自至也某之志者非欲眩俗夸时记姓名而已思有以造乎道焉往岁蒙赐书开性命之道发经史之旨为学为文之方尽矣此某之至幸而至感者也尝研心编册虽未知有得必待磨光濯润以扬其光泽辟窒去疵以发其蓄藴此非惟一乡之狭陋不足以自广求之四方亦鲜所契合非有望于明公之门而复何俟焉况此学者之所当尽心也乎兹儗删订平昔所作一二俟秋间躬谒庭下以卒所愿惟髙明幸不斥弃先寻便下舟抵盛郡纳之以进镕其炁质发其言辞拔其沈溺使浅陋者深广之卑隘者闳大之一返乎髙明宏逺之域若道徳之源文章之授必不待加驱策而尽得之则其不能甘与草木同腐者一旦可托之千载之上非先生而谁之赐耶非不亲谒括庠以职所拘谅不见咎干冒清崇伏祈寛宥以兾终惠不具

通徐教授书

某乆慕髙风无由瞻谒曩者不愧庸陋以仰慕之切妄以堂名干大文非惟赖传永乆实候有以开发之旋蒙不鄙允以譔至惟増悚恐今岁秋京还遂获承颜接论以及古文述作之训惟髙明已不固靳与之以进教之以方苐某深愧率然轻渎乃沐过爱奬纳甚至谅某晚学无闻何以得此于明公也哉迨今徒益感愧违教日乆逺惟文起居康裕为慰某自抵山尘俗纷冗幸以平素闻师友警策之言不为事物所羁每求索于编册虽未能有进足以优泳扵内及发乎笔作终尔蹇钝自揆养之未至求之未达若古人之所积藴未能混融故也或居山庵去尘浊安寂静旦夕充扩所志者或有以自慰惜去执事日逺音问日疎不获证是否扵宗匠硕师之门为歉耳且今乡邑间求讲学明道之益卒所未见况文辞之大者乎或往还郡邑者特汲汲扵口体之累尚何足与论古人身心之事哉近蒙以古先圣贤格言至训开其隠奥寝食欣快私窃庆幸惟执事既以允请必不中弃幸推儗师匠之法经史之训赐之裁成与之修润某虽志力驽困不足以光斯文显传绪得无愧乎今追乎古义之所在岂不感扵中而思以报也执事实以道谊与之故言不能已矣是乃悉敷其情万乞鉴詧心腑何幸如之兹便翔谨布区区以致万一之谢遇便无靳赐教不胜至望临楮无任瞻慕伏兾爱重以肩斯道不具

通吴待制书

某少有文好尝慕登先生长者之门讨索古文探研经史发其所藴蓄以卒业焉初承乡先生方壶朗亭草堂诸师与之以进开廸其说未几师友沦谢渐益荒怠深抱感惜扵是数年遂锐志求之京师及四方先达之士且亦罕遇岂果无其人哉实未之遇也盖以贱踪徃还迂逼不能详求力叩故也往岁获侍颜论以醮修拘暇不获请益继而尝于阙下瞻覩仪采亦不果尽其所请迨今惟增惭歉曩闻车从赐还田里实深欣羡以执事文献名家厥有端绪是欲愿见之切也尝过兰江念欲趍谒间值令似直阍相过必言疗疾乡戚间相去稍逺又弗果一听诲益谅非髙明欲固鄙弃而然何以縁羁分薄一至是耶然昔人之相慕平生或合复离盖其所愿见也欲究古明道而已道同言侔则若合辙同席互有资益其未逮也必有以启激之非徒若世俗之谓学求口耳之辨声光之夸合则就不合则去而已且尝求之四方鲜能有以激发颓靡振卓沉俗者正此也某尝取六经百家之言求其会归游泳晨夕若知所趍又尝慕为古文章苐未闻绳说而求之浙东西间或得一二庶几有入盖非欲勉强扵言以希名眩俗而已维道之在必托言以传逺固非学贯天人所不能也况某空虚穷陋所慕若此亦岂不深不自量也哉尚冀有万一之遇故舟便间累欲往见盖有请于是焉惟贤士君子必有以成人之美宜不固靳也后容叩谒勿拒其愚铭感万万

答程训导书

仆自未冠有志扵学若乡先辈靡不师以求之未之有得而思之反复求亦愈切及长亲殁袭教虽肆力吾道家言而诚身修己之道自见必求诸濓洛关闽为备遂易所习而力求之卒无所逮乆之先辈顿益沦弃四頋凋索虽志夫特立独行岂其才质学行所能至哉况日以尘累之纒忧患之逼乍作复辍始明复晦求向之所得已日废而何能日进焉及奔走京师上而馆阁下而所歴州邑凡知名之士莫不亲益以达扵成而其施之言辞昧扵事为务夸一时以取利禄者往往皆然其诚能以周程朱张之谓学者扩其所闻大其所养以致君泽民为己任窃未之遇焉矧文章家有诸内而形乎言此其立言君子遇之尤难也乃退而反求诸己以自省思为自昭之工复每为虚誉所牵不能躬践明公之训多矣虽然岂能舎近而取逺以名自足而不知求正于友朋哉阁下以家世之旧学业之素于仆虽未之面交而观其求诸逺者若是盖有可验者矣况每往还吾邑其往也以敬君之心不敢少怠莫能延滞而还也又以桑梓在望别去之乆其情益切故所以不能少从容几杖间以承诲论此素所慕而有歉者寜不间扵执事文字间兴愧焉夏间忽辱临頋得遂欲言曷胜慰浣使平昔有所愿讲者沃洽扵一旦宁不私窃自喜焉别去音问少疎而常扵往来者询动履之祥益增慰快夏末以召赴阙羁留连月縻迹粗安回过溪上甚欲胥会又以匆迫不果旋蒙惠书辞义周至奬拔过情自非以家学之厚其见趣言论岂能至是苐愧仆疎陋无似不足以副所许儗者铭刻何已即欲奉答以乍回尘务所稽兹敬此以复缓慢之咎首希寛抑辞不尽意尚图别究所谕朱进士文就此发上録毕幸即掷还辰中乍寒余惟珍爱以益斯文不具

通倪教谕书

逼歳承别后稍乆不知音问伏想抵京动定履端百福区区卧疮日甚虽杖屦相从而恶俗交沸排遣之余徒增感惜而已临行蒙发至陆门论太极往复诸书及诸先哲状铭抱疾研究深所警发区区力驽志下其获闻先儒之遗绪皆托友爱之切乡里之重故也铭刻髙谊岂能少忘尝欲充其见闻虽修践未至常若洞彻清快于事物间少所忤累矣自闻先觉之训与世推移言寡合而行不侔往返山舎托兴丘壑间俯仰陈迹切所自奋惟加省察耳虽不能表里混融较之汨没愈下者或庶几焉此皆吾兄切磨之益也奈何今之学者率难以实理相究纵有体认模测之工守之不固执之不确其沦溺废坠特返掌间耳此世之通患而流荡忘返者莫之知也其亦斯文凋丧之极师友授受之不明也哉此正吾侪自持扵识察之间无所愧怍所以不求知扵人而亦不侔之大端也古之人扵经世出世之道岂视之两途故其出处有在焉虽尝致力求之又岂能心符志合者哉亦必惟超出独立邈与世絶庶几扵己有得无咎于人也书至幸详箴教是所望焉左右去就想日见次第有便万即见示兹便敬布区区临楮不胜拳拳（阙）间万冀以时自重为斯道砥柱不具

通王博士书

窃闻道之在天下无乎不寓焉虽天地之大万有之众举不能违乎是也何哉盖理无不存焉由理无不存其间而后知道之大也无不着矣求道之有扵己者知率其性则道之在我也若固有之知存其固有也则能立其本以齐其未本既立则末不治而齐矣然率性之道莫先乎穷理理穷而后能尽性此周孔思孟之谓学也其大中至正之谓欤及夫致命之工焉舎理而言气不兼乎理气而专乎天命流行者言之此老庄关列之谓学也是以自二帝三王之道熄秦汉以来杨墨之言塞而孔孟之道晦下而杂为申韩刑名若前之荀杨后之韩欧以孟氏功不在禹下以其辟杨墨云耳或谓韩愈氏足以配孟氏以其辟佛老之功亦大矣此无他非吾老子之言有以取先儒君子之抵斥也盖学之者不善师其道焉若夫内而丹砂方术禜禬祠祭之说外而刑名兵数权谋机符之用老庄之言似是而非也周衰之时天下糜烂直欲以是言拯时匡俗以拔溺捄焚于己弊坏之顷也岂必立其说以惑当世而取夸于后世也哉故其立教初无神诞谲伪之词不为怪竒可喜之论其于穷神知化之机六合之外不论也后之为其徒者务蔽庸俗之所嗜好而一旦舎源求流耽为狡狯诡异之习饰华背实蜂集膻附号呼而起其趍世竞利尤有甚乎弁冠缝掖之士扵守中抱一之道归根复命之说果何在哉是亦何迯乎不取訾毁扵当世也哉奈何千万载之下岂无卓识独行之士或有见夫是也一以清静无为阴翊王化之言为任也哉亦岂无柱下史之职哉亦岂无老庄关列之谓道哉某也质愚且陋今生四十有三年矣少从乡先生逰所习者辞章翰墨而已其于濓洛关闽诸儒先道徳性命之说壮而后有闻扵是致力乎性理动静交养之功其扵天人一致之理或若微有入焉而后一弃旧习之所为辞章凡六经二史而下若夫孟荀扬韩之宏深左马班贾之精雅栁欧苏曾之雄博皆常研精覃思扵占毕之未而未之有得焉然后扵守中抱一之道益有以见夫内圣外王之实也是以常歉乎其不足者愿求正乎朝之公卿缙绅迨夫湖海闻望之士有若宋潜溪吴兰江苏素庵徐林叟髙啬庵皆获师友焉独以未谒执事为歉也曩岁幸于姑苏请益山庄一见之顷欢如平生挹其言论风旨自恨识荆之晚也未几执事以召入朝往还京师幸托一日之雅又获承诲扵客邸虽匆遽不能少倾别绪而一面之慰何可言喻去秋复闻承恩宠擢有加此固执事名实之效遭际之盛积之有素而发之以时故也岂不于词林交友之辈预有光矣间尝不揆微陋以精舎碑文为请实以托雅契之厚知学业之详必不固靳也而阅时且乆未蒙付下切恐玉堂应制事繁未暇故耳谅不为世俗贵贱之弃也且某之愿托于当世名笔焕耀泉石者非有勲业之盛誉望之假特所以记其岁月述其出处而已矣又岂将藉是以夸世骇俗以诬将来也耶矧某虽素庸鄙承乏祖烈其所深愧者不能以盖公之道上佐明盛而其厯事两朝每沐隆眷徒窃誉无补此其寝食负赧不能少效涓埃之报为大咎矣又岂能污合流俗以鼓惑诧众茍徼一时之趋而取议扵后世也是以恭黙自守隠约自固毁誉不足动其中抑亦熏莸之不相入也因皆短之曰彼学孔孟者也是舎其本矣亦宜而又熟知某之学夫老子者与彼异欤其躭玩泉石若将髙蹈逺引超脱幻化托空言扵千载而将亦视其无所用扵世也非托执事知之益深爱之益笃言不及是且昔人云士为知己用女为恱己容以执事岂非知己也乎孰不有以启而励之也乎深愧缕■〈糹尔〉烦渎惟执事裁而教之幸甚

与倪孟冲炼师论火候书

日者承过访山舎髙论竟日足洗枯寂鄙野之懐甚慰甚慰念欲少淹一宿山雨夜话亦见林泉真味何御风长徃飘飘然不可追及耶遽增怏怏耳继辱示髙制洗心玩味涵泳之乆诚有黙识心通者矣吾友之学可谓博赡宏逺矣又岂仆之足尽窥尽闻也哉然而正欲探赜幽微攅砺隠奥者迩者罹不测之祸譛谀浸长侥伪竞起一时倾危覆夺之势若火之焚水之溺莫可得而避也惟容之以黙委之以愚引咎自责而已尚复何辩哉当是时求能卓然不改以礼节相扶未之见一人焉何薄扵道义趍于流俗者皆然抑世岂无若冯驩朱勃之才者亦固钤口结舌熟视而不发一言乎乃为濡足之故不救溺人可乎幸赖髙明在上藉祖宗之遗泽获全而归而卧疾且乆人情世态雷动川涌何一变至有若是之甚其亦可叹也已是以处蹇困之中将以省心克已戒谨恐惧修徳以俟天命此古人之处荣辱得丧安扵所遇而已虽爱者戚戚而悲憎者欣欣而喜举不足动其心干其守也故其居屯艰险阻乃所以验进道之力也是以文王囚而作易宣圣厄而修春秋下而学业文章未有若班马杨贾韩栁欧苏者亦常困于放逐贬窜而其学不废而徳愈修者所谓不遇盘根错节不足以别利器者此也岂欲文其过以欺后世哉■〈矢攵〉仆以慎而取咎思患而预防之乃所以致患也此非命与数而何然而传曰惟彼譛人投之豺虎豺虎不食投之有北有北不受投之有昊今斯见之矣其独无愧乎中者虽屈扵今未必不伸扵后也幸复茍安泉石日与木石居樵牧逰其去野人几希乃得肆志扵性命道徳之言视彼碌碌炎凉之辈奸回谲诈肩摩足躩若蝇聚蚁附之逐膻鯹然羣议党计朝徃夕违亦独何心哉又熟知处进退存亡之道者惟义是从耳虽死生穷达之所不论尚何奔竞恱媚之下者哉且人受命扵天者必有定在焉岂以一人之私可得而拒哉此固非世之所能知而亦古今之通患也而仆之潜心力究扵吾友之言深有取焉而学之未逮切有疑者独火候之传凡叅讨数十载往来方外之士靡不讨论鲜有契者其言之荒唐谬悠者悉归扵虚则以卦爻晷刻之设特其规式耳循而不必泥也其言之幽深微宻者悉详扵实则以符后斤两之数皆其法则也守而不可违也则二者孰善焉若夫乾坤坎离金精木液火龙水虎水中之金火中之木返还颠倒之玅鼎炉药物之谕皆尝闻其槩矣独百日立基十月胎圆脱胎神化之机火符下手之工卒未之决其疑也而坎离之真阴真阳升降往来周流不息即五行一阴阳阴阳一太极也由太极而生四象四象生八卦八卦演而为六十四卦六十四卦演而为三百八十四爻循环无端往来无穷虽天地之大万物之众有不能迯焉此人身一息之呼吸而与天地之道合而人所以能盗天地之机也以是观之则一年十二月一月三十日一日百刻也一月总计三千刻十月总计三万刻三万刻之中以夺天之三万年之数一刻之工夫自有一年之节候所以三万刻可夺三万年之数故一年十二月总有三万六千之数是以三万刻刻刻要调和或有一刻差违则药材消耗火候亏缺火数盛则燥水铢多则滥火之燥水之滥不可不调匀是故攅年归月攅日归时十二时中只一时也其间晦朔弦望沐浴刑徳盈虚进退不可不知也有曰南北宗源翻卦象晨昏火候合天枢随日随时则斤两毫髪差殊不作丹由来庚甲申明令以时易日法神功其火候之有记而圣人传药不传火之言信矣而又曰冬至不在子大药不记斤真火本无候夘酉时虚比个中得意休求象若究羣爻澷役情则符候之谓信虚言哉此必始扵有为终无为也若天地一年一周日月星辰一月一周人身大药一昼夜一周一日之内阳生扵子极扵已阴生扵午极扵亥阳始扵复阴始于姤一月之内朔始扵屯蒙晦终扵既未自巽至坤皆未生之卦故知来者逆自震至干皆已生之卦故数往者顺则一年二十四气七十二候所谓一月一还为一转一年九转九还同仙师之言详且至矣考亭朱子则谓火候之法乃以三百八十四爻为一周天之数以一爻直一日而爻多日少则去其乾坤坎离四卦凡二十四爻以应二十四炁炁至而渐加焉况一日之间已周三百六十之数而其一炁所加仅得一爻重轻不相权准其策数之法盖月以十二卦分之卦得二日有半各以本卦之爻行本卦之策其策多少阳即注意运行阴即放意冥寂十二卦周即为一月之工十二月周即为一岁之运反复循环无有余欠是则大易之妙岂不与大丹允合也哉以此抽添进退必有消息増减之异岂若沉空滞寂之偏即禅宗所谓黒山下鬼窟者盖以黙坐扵阴趣故也殊与吾命宗之旨大有径庭矣惟吾友皓首穷研遍厯湖海必素会玄微幸有以启之使仆齿日向暮茍获有尺寸之进以俟其成其能忘所自哉此非山林契合之乆鹑衣恶食与世相絶者共论之岂夸耀当世茍媚声利之辈之足语是哉然亦察非其人言不及是庶不失扵知言也髙文谨用返璧拱竢一发驽钝幸甚幸甚

畣张司业书

去冬留京获承枉頋客邸倾慰渴懐诚如执热而濯清风也第以人事匆冗弗克少尽欵洽临行又不获告别迨今愧慊何可言喻及还急欲贡书首谢又以世道之艰不敢造进以此废礼负咎知万万矣谅阁下以婣契之旧必不谴及其如自愧甚若芒背何近便间附缪句至达善先生处亦尝附寄未审一达听否益深怏怏耳不面者几不知梧枫之又秋矣方欲贡状遽承惠问且沐鹤箑之赐挥沐仁风感怍不已从谂履贶康裕甚慰甚慰某也碌碌无似叨袭宗绪自揆徳之不修学之不逮惟忝窃是惧少从问学数年以来幸获从缙绅缝掖之士逰笃扵穷经学古之志而道徳仁义之说或有闻矣而学不加进悠悠驹景复何成焉比者以恐堕覆辙之戒实出愚暗盖以山林樗朽之资不意获咎乃尔幸蒙茍全诚出望蜀自知运数蹇晦学力荒陋一至是耶惟困卧泉石期以自励奈何志惫愿违宗嗣无托每一兴懐寝食不遑少寜惟痛心疾首益増怅惘而已而晨夕切念遭际两朝国恩未报虽摅所抱已度无所用扵世矣徒忧患日至疾疚日侵抚视少之所志忙然若梦幻耳虽欲缀辑一二所见托空言扵千载固不足拟诸作者而才思荒鄙竟莫能就俯仰愧叹惟不能自弃而已复何闻达之求哉此固古昔之人处困亨夷晦之常也特未知扵天人一致之工宜何如哉自非托知非一日言不及是尚惟阁下悯而诲之不咎其率直可也词林诸宗公巨伯幸念平素之谊明有以教之植之亦仁人君子之■〈艹马〉扵交处者也昔人云士屈扵不知己而伸扵知己阁下非知己何哉抑亦士君子扶植斯道之盛心也裁荅简慢首祈寛宥临楮不胜驰情秋热自爱

回吴文正公宅求亲书

伏以阳回冬序候应秋成恭审某人尊亲家叔翁家承天爵望重儒宗台候起居神相百福某伏领华缄深惭琼报尚祈曲鉴庶迪渊衷某启牍驰诚循彝致敬尚期瞻谒兹获叙言即辰菊绽暄风梅含霁旭敢兾善调茵鼎乐御琴尊茂介休祯容敷悃愊某敬惟先学士文正公道徳渊源文章模范实当时之师表垂奕世之辉光簮组相承芝兰并秀以紫电清霜之威略兼乌台柏府之权衡世之所稀古且未有恭惟某人尊亲家叔翁珠玉襟懐丘山仰止盛徳冠名门之长斯文绍家学之宗宛蒙葑菲之勿遗自愧葭莩之有忝幸聨婣好敢拒亲盟攀附无辞含宏有赖某玄枢末绪学域疎才慕登四行之门忝继三杰之裔昨以执柯之善谕拟谐择徳之良縁谓令侄孙秘譔夙资英粹才不下扵马融而长小女粗习仪容托必慎乎杜衍盖所尚者先儒道腴徳博之尊岂乃堕乎世俗铢较寸量之陋特承雅命欣挹嘉猷犹俟吉占先图治复某僣易恭问贵门淑眷髙第贤宗伏兾庆衍鸿熈福资燕祉引忱声谢不及别缄或有委裁拱俟条目

回吴宅定聘书

揆辰腊霁松簧春融梅蕚恭惟某人尊亲家叔翁学专诗礼志适丘园盛徳日新嘉祥咸集某采露华扵仙掌濡月颖扵墨池庸复菲辞式干籖史某仰惟源分世胄百八十载之名家自愧派系仙传千五百年之流裔当寰宇雍熈之日并风云步武之姿祈茂着扵芳猷是克彰扵庆绪某再惟广经史而昌文献典模景仰扵东周叶帷筹而衍宗风道徳益绵扵西汉幸荷儒玄之重复谐刘范之盟感挹兰金惭依葭玉某伏承髙谊以令侄孙秘譔与某长小女为姻对者言念玉帛征贤之后衣冠侍帝之宗起华盖之卧龙旋青城之鸣鹤唯此江南之阀阅乆齐海内之声光以先圣之甥得大贤之嗣令侄孙才伦氷雪长小女志谨闺闱吴罕驾并扵张乔刘向言符扵贾谊期谋斯逺结托犹长不揆其愚并有少请俾室家之好既翕而丝萝之附维新爰表一忱次修六礼尚祈嘉纳允副崇瞻某敬问怡恱桑榆雍和琴瑟珠璧华棠之彦云霞裳被之俦列致兴居咸膺景福某才虽疎钝敢効役令有事扵斯请问其目

○颂

华阳吴先生寿颂（有序）

余友华阳先生吴君至徳笃文行而年益髙垂六袠有四歳十有一月六日其寿辰也世家饶之安仁为邑大姓近迁吾里幼知嗜学凡其乡先生若李公仲公张公子东黄公均瑞而吾里张公孟循卢公伯良夏公伯成皆从之逰其友则周君孟启龚君克绍也故凡翰墨词章之学靡不精究而性敦克为斯文所推重暨授业扵西塾凡五六载扵吾昆弟相与研偲之助居多今年冬寿将届予孟弟彦玑持觞而告曰吴君学力而行修为吾从子师岁且有成■〈矢攵〉讲习之益尤至焉扵其寿愿得一言以颂美之予喜而叹曰斯文凋谢莫甚扵斯若前之所师友者不可作矣而旦暮所资迪者赖君耳宜其独年抑经曰仁者寿智者乐凡君之怡情乎林壑之幽闲文籍之渊雅莫非存乎仁则养扵其心者益充而益寿矣然微吾彦玑嘉斯文之好友谊之厚其奬励辉扬能若是哉予虽鲜文敢不思一辞以永其寿焉颂曰

斯文之宗蔚乎山岳粹徳渊光龙翔虬跃凡我乡邑耳薫目濡君为时彦涵泽茹腴曰经曰史圣训是缉逰艺其余繇羲斯习汉迹魏模晋唐实工崕镌石刻遗玅曷从恱怿无厌日造其藴微言大章云行霓暎暨授我宾惟贞惟纯式范有猷介寿斯仁既康且祉孰匪天厚偃兹丘园采丰植茂崇酒扵觞福履攸绥峩冠博裳百禄是宜惟我友朋允资丽泽抚凋感残永尔硕徳贻厥孙谋是则是承仰止先哲协于嘉祯

黍珠龛颂（有序）

晋王殿下既膺祖训光嗣大业留神圣学有取扵存养之言质诸方外臣芒芴生曰子形如槁木心若死灰类以道自乐而不偶扵世乃鹑其衣鹖其冠与荷莜抱瓮之徒相忘乎大林丘山之间所栖者鹪鹩一枝尚何异夫居一黍之小乎子之所乐而世之所悲也其若是欤然吾志造夫诚明之学会夫虚静之工尝有取夫老庄氏黍珠之言暇豫之顷趺坐一龛廓然虚中心与天一子能进一黍之得以告于我不亦善乎芒芴生起而叹曰夫物有生扵无实形扵虚者皆然心为形之宰形为神之宅非中虚则神窒而不通心晦而不明是以学夫栖神炼气之道者虚玄关之规中若浮逰之潜深渊也始则固鼎炉调火符采铅制汞以炼之已而金精木液坎戊离已不顷刻而会乎中黄之宫一炁五行周流六虚化为黄芽白雪若粒黍之微而后返乎黍珠之中阴滓尽而阳质成乃所以为仙矣即释之谓真如圆觉者以其圆通周遍大千之界凡所有相尽入无际光明藏中皆此珠也其质虽元始说经之前空悬去地众真交会而入庄周求之罔象皆所以尽变化之神有无之幻也以是亦不知珠之为中而中之为珠也则有无虚实之辨复归扵胚腪冯翼之初尚何究扵言哉抑守道之极惟玄惟黙惟慌惟忽生亦莫能造其极焉莫能言其至焉乃稽首而献颂曰

帝青混芒閟奥灵编浩漠中扄一黍空悬愽大真人炼质大渊凝玅紫虚养珠幽玄辟干阖坤虎伏龙纒茹和金宫百灵翼翾黄舆流液玉芝产田啸咏九辰动熈静专冥栖郁蓝驾景云骈廓落逰初青冥倐旋梵枢洞阳髙视八綖溟涬赤明琼文内研伫膺寳书浩劫绵绵

○箴

藏修箴

方寸之心宰乎一元所以配乾坤而同体为三才而并立者曷由而具焉夫必曰理以为之主极以为之渊非理不立非极不全不立无以制诸内不全无以合诸天蔵以自晦修以自率庶不为涂人而已其无昧扵虚灵者孰愆是以静一以固其本健顺以浚其源充之以仁义裕之以辞篇返而求已用则以兼善当世之责舎则以守吾之玄此之谓遁世而无閟居敬而守中古之学者孰越扵是吾何敢怠扵希贤虽然究老庄之道探周邵之言固吾之自砺而不偏惟斯言之确践必日夕以拳拳

○铭

书室铭（有序）

予年未冠知嗜学有志儒先君子之言凡诗书六艺之文悉尝记诵之甫长自揆扵文章家未之尽究凡通都大邑以学行着扵时谓之先生长者又从之逰扵是经史子氏之书逮老释之文庋置日众然后会其指归反身而诚乃知皆备扵我也扵道徳性命之说自孔孟而下周程张邵朱吕焉文辞篇章之习左氏而下班马韩栁欧苏焉越周程诸子而言学则不足谓之学违班马诸儒而言文则不足谓之文是以非载道之文虽工不取焉古之谓学也为已岂岐而二哉由是而充之上溯坟典经传不逺矣其不探本索源而足谓之学哉岂徒纂组葩藻之习以为取利禄之具而已耳所以克己诚身乃希圣希贤之大端也养诸中者厚发诸外也和大而天地位万物育幽足以承变化而行鬼神明足以修礼乐而赞化育岂惟致君泽民者哉所谓经纶大经者也然而出世之道必资扵老关庄列之言又岂申韩刑名处士横议者可同途共辙哉若释氏之特立独行明心见性抑亦出世之一助也其邪说戾行则有不能无可訾斥者焉乌可一以虚无空寂病之哉下逮术数禨祥之文则所不暇究也所愧质性驽劣不足善继其志尝辟室以储蔵之因铭于屋壁以自警且贻诸将来以朂厥志其无忽诸铭曰

繄自书契稽于典坟彛秩由序道义之门惟帝降衷皇建有极天命流行必顺其则纯粹诚明是复厥初形役物化孰潜吾虚惟圣惟贤昭示谟训慎思■〈艹马〉行涤滓融藴体立用行动静克持含英咀华发见乎辞心统性情百虑一致广帙崇篇大音醇味烛妄返真探微造玄氛垢洞释不违乎天聚辨而居孰贵圭组永言珍之尚友千古

古琴铭（有序）

苏块生家藏古琴一或谓雷氏所斵也生嗜琴尤切尝告芒芴生曰予生也后道不能窥圣贤之域志无闻达之期其托迹扵丘林者惟鼓太古之音与林风石泉相酬荅若之何而非羲农间人也予虽非伯牙之善鼓也而子之善听岂独非子期之所谓髙山流水者哉是宜为我铭铭曰

质润而清于以发吾鸣体圆而方于以持吾庄

恭黙斋铭（有序）

芒芴子短褐敝裘逰于凤台之颠客有咲而告曰子学夫蒙庄氏者也其所知惟渊黙之道乎其亦知夫吾儒之谓恭黙也乎芒芴子避而趋客曰子何惧欤是果不愿乎其外也耶吾王贤而爱士自胙土扵安非道徳仁义之说未尝入乎耳存乎中也是以力学笃行而不怠掲恭黙二字扵坐隅盖将以自警且遇子厚岂无一言以进之哉辞不获因作而告曰夫道之于物也虽天地之大万彚之众无古今之殊昼夜之异极其微玅穷其精粗尽其消长诎信通其往来变化举不违乎寸心之微可以配天地之至大万有之至众阴阳动静循乎无始无端者虽万殊之纷纭而实具乎一本而已耳操之要执之固则无存舎之失而融会乎天理本然之实也茍息乎操弛乎执则人欲之蔽何狂澜逸骥顷刻千里之不若也哉然操执之工其惟恭黙之谓乎恭近扵礼也允恭以成其徳靖恭以守其位克恭以致其节是以礼尽乎恭而后安也黙近扵道也守之以慎黙思之以恭黙养之以渊黙而后极乎道之工也若黙识黙容黙契不假力而至矣虽然其亦必有以致乎其中也庶无过而不及者哉故行不过乎恭黙不逮乎隠则其恭也尽乎礼之不可不恭其黙也存乎心之不能不黙也则其动静语黙皆主乎一矣非外欲之足汨吾中也设宜恭而失乎殆宜黙而失乎躁是不足以尽隠微之至也矣所以恭则无息黙则无欲无息则一无欲则静一则足以制纷静则足以御动若是也虽极夫存心养性以全已之天亦莫是过也其逰乎冲漠之初乎又岂雷声之轰乎幽黙者独何异哉今贤王之有国社即知考徳问业虔恭慎靖孳孳焉以藩辅帝室为心其问学之端厥有源委上际圣明在位友爱弥■〈艹马〉猗欤盛哉敢系以铭铭曰

于昭上帝降衷在兹凡厥懿质斯具秉彛卓哉贤王允矣自持克一克存罔敢勿隳于庄于敬曰志缉熈既恭既黙曷或殆违穹斋言言令训巍巍不迩华靡髙明是资守之勿斁执之足熹益佐藩屏益广徳基世际厥美皇眷赫曦茂翼千祀永昭鸿厘

九光丹室铭（有序）

京口侯炼师公勉学道马迹山世传太上尝降焉遗马迹而升居福地之一也性敦厚嗜岐黄书以求养生焉洪武初以选侍祠竹宫者有年法术亦着于时今皇上嗣位授辽府典乐善训育受知贤王非一日也暇日大书九光丹室宠之公勉居开元辟室燕处掲扁其上以昭寳翰之重王徳之隆也走书黄箬山中以言属予乃跃然而喜曰吾道之荣幸也亦何至欤公勉尚以昔所闻扵其师者修之■〈艹马〉行之习将见蓬壶中虚黄舆运周金液内凝玉华流辉则其神光烨煜上冲璇霄溢紫极而与三辰争耀扵穹漠矣异日挟羽翰凌倒景尚当冁然一咲相从乎尘垢之外廓落之墟也乎遂为之铭以为后之征欤铭曰

乾坤为枢辟虚室泰宇发光注金液神丹九芒兆无质火龙飞奔水虎逸坎离媾精凝太乙有夫峩冠佩锵翐寳书垂辉耀星日风行云驰驾軿轶

古砚铭（小序）

苏块生少嗜书蔵古砚一紫质而白章或谓端溪歙者疑若是矣间请铭于石以示诸将来云铭曰

质之泽因以静为徳章之素因以嘿而固惟其容斯以书不穷

养性斋铭

虚灵湛然渊澄鉴浄毫髪溷漓狂澜垢镜秋宇涵空寒江月莹孰持炁机静而后定

晦息斋铭

万有一源洞然至理操存以诚端本克已汨昏蔽妄念虑纷起动静交养复斯敬止勖哉士徒圣言是启向晦而息惟仁吾体凛焉广居慎求厥履

○赞

月鼎莫真人像赞

心逰乎太初迹超乎空漠施之则弥六虚敛之不盈一握是乃佯狂于曲蘖亦或旷谭于糟粕其余事也可涓滴以寓灵即霆奔而川愕世孰睹其身外之身奚可得而描貌

瓢笠像赞

猗予之生玄胄少趍学问之门长有图史之癖谓其为显也则曷尝析缨衣组谓其非晦也乃已尝枕流而潄石是岂不羁穷达之所移也必矣惟其脱落扵世故凛乎若孤鹤之唳清霜冏乎若澄渊之湛寒碧夫又孰庸其博闻强识之所寄抑将寓其髙洁聊托单瓢而自适者耶

孔子问礼图赞

孔李殊途道本同源礼吾所履持敬克存天地经法商周典坟大音稀声余欲无言

伯夷叔齐像赞

商弊周隆运移鼎逝道在彝伦确乎仁义曷存曷亡孰鉴孰视言采其薇髙风百世

重阳王真君像赞

道着元兴运移金坠楼观终南莲芳衍系虬龙之姿风霆之炁廓然天逰仙风奕世

乐真唐真人像赞

纵闭玄造光振真宗肖形象外合景规中玅运风霆心见帝则宸眷赫曦湛然渊黙希夷陈真人像赞蕐山白云惟意所适旷谢浮荣黙守玄极至人无梦乃踵真息控驾扶摇象存太易

侍宸王真君像赞

宿资灵质道契真传囊括旸雨超乎象先光赞宸猷渊泽之会木叶遗传启我蒙昧

雷渊黄真人像赞

博大之资清明之炁混融万殊了彻无际玄经至道妙范微言俯仰今古具乎一元

衍素劳真人像赞

江海之器山泽之臞发挥玅用莫测有无秋空林籁石室囊书洞视遐邈风霆巻舒

贞白周先生像赞

于维皇元显达斯盛徳义之容仁淳之令有大厥宗昭文斯永平湖静渊氷雪齐劲

颍濵苏先生像赞

云日之姿芝兰之炁忠肝万言文采百世眉山苍空颍水天际千载遗风肃瞻光霁

耆山羽服像赞

山林羽服江海清衿氷雪其操春阳乃心翔鹤扁舟飞鸿素琴匪象可图寥寥大音

岘泉集巻三


●钦定四库全书

岘泉集巻四

（明）张宇初 撰

○题跋

潘黙成先生书跋

宋称道学最明凡业儒者皆有践履之实虽片言一字使后世歆慕不已而良知或有警发者岂泛然也哉今观黙成先生潘公遗新州太守手帖首戒亷谨不茍为上俯仰无愧怍正自可乐末及澹然无欲之心为至大至刚之炁躬行之外又以告之后学诚古君子之用心也已岂不使贪夫庸士有所感愧而兴起耶然读其言而不能身践之视仕而每堕是者为何如哉宜考亭朱夫子文献黄公待制栁公皆推仰若此其非嘉言善行有足为千载模范而至是也夫惜世之知之者鲜矣予留京获观喜而敬题于后

应化录跋

右三十代祖虚靖真君应化録止堂易真人所述天乐柯讲师论赞者也真君生有异征长而敏悟以髫齓袭教而遭际徽庙崇道之至若治蛟解水馘祟内庭暨祷禳呵禁之神已非有道者所不能而其忠君爱国之实且累形于辞数验于兆使徽庙具造道之见度祸于未萌亦岂不于宋朝运祚有所禆益者乎而乃使耳闻面觌之言卒成虚遇岂不深可感哉然真君之道行卓卓埀之后世不泯非国之存亡可得而系焉况世运既否一旦示化若脱悬觧乆之复显幻川蜀间或谓仙之说虚诞是可谓之诬哉此吾道之盛由真君而特着也凡世家所载率或遗畧惟是书为详抑止堂非有见闻茍失譔次遂亦缺坠而天乐富于问学不加赞述以传之久永复何稽焉然歳久罕存某忝膺宗绪仰止无补因校遗文寿梓以广其传非足以尽报于其先也而四方知识者愿闻之若即所见则真君之神功妙行亦庶几不泯也乎

桧堂奏稾跋

古今国之贤良乡闾之才士山林之英杰皆乗一代运兴而生自非气质庸下力学所能至也吾家自汉相传迄今二千载凡国运更立主教者必有过人之资山中翼副之士皆器识魁特举措必异于常故玄徳克修家声无坠盖有自矣元初高祖简斋天师赴召时君臣遭际皆英伟卓絶而相成者又多通道能文其显赫一时光耀前后宜矣崇禧院桧堂黄尊师时侍行凡笺表供醮之文皆所撰述辞意温雅志行纯笃非惟姑存典实以备后日观览读其言亦足见当时宠遇尊隆之至使后之人知所祖述者也如愚张公暇日出以示焉获睹先世之盛烈岂不有兴发者乎然山林凋悴日甚观此尤重感惜而已元逮今已百载其遗宗故老若兰雪如愚皆笃实有文故能珍袭弥乆视彼文献故家多片墨不保存者为何如哉后之继者尚无坠其志庶副所托焉

王达善先生梅花诗跋

右锡山名儒王君达善和中峯禅师所赓冯翰林梅花诗百首予趍京道过其地出求予言夫诗之赋情咏景各由所得而成如冯居苑闼遭时贵显乃独意于梅或其处家山故林兴味有所不忘而感发然也中峯融造禅妙才气纵逸走笔成赋故不难矣二公相去今百年间罕续其后达善以学业之富必有契夫孤高逈絶者宜其诗思有不能自已而韵度清赡宜成章之丽也然古今尚梅者众矣必求夫操行之洁有所自同则不徒嗜其清标而已矣予亦爱梅者遂为之题

何沧洲竹谱跋

予尝稽诸画法竹之始于唐及五代皆钩扐设色法也故崔赵辈杂以花鸟擅名特不过残坡野渚间风枝雨叶曲尽妍态而已求之高林竒芳老嫰晴雨之状交错互映而汀烟水雾幽思毕具大而恠崖颠壑清冽怒号层见迭出使俯仰屋壁若行其间者絶未之见也唐末李颇始作墨竹至南唐后主李煜为盛逮宋文同倡其神悟而苏黄继之墨竹之大成集矣善学者代不一二间惟得浑浊之气纎媚之姿自成壮弱之笔者皆然逮金惟黄华父子颇飘逸出羣元初髙房山赵松雪李息斋柯丹丘一时竞出各擅所长其名耀一代岂偶然哉息斋竹谱传世已备刻本学者必由而入先师壶公天挺竒资写竹尤工其髙弟何君伯度少与予同门师焉克造三昧善继絶学者也暇日为仲氏湛碧图是谱虽枝叶干节皆同息斋尤稍增益之而雄逸过焉所谓髙林竒芳怪崖颠壑者举备诸体使吾湛碧颖敏之资力进而扩充之有不惟是而已哉装池就索题其末而先师之学获家承而人习之岂不私自喜快焉遂为识

李氏族谱跋

予尝观古今士人之家盛衰存亡固系乎徳积而善着之若何哉而文献之后乃多沦弭无闻岂必徳善有不足焉然其秀锺粹发顿长则骤息理不可测者抑近世虽通都大邑趋驰凡千百里求故家大姓之足征者不徒叩其风俗之美子孙之盛而于学行之归亦甚鲜矣此非气习有使然哉番阳李氏为饶之着姓吾山李君仲治敦厚而文于族为长急于究其氏姓之源尝示徽饶会谱之畧按其始唐徳宗建中间因盗叛乃南迁于新安逮僖宗广明间黄巢叛故避地黄■〈辶士〉有讳仲皋者则肃宗时李卫公靖后也仲皋生三子初迁徽之新门尝卜以从田为吉故一居新门之敷田一居浮梁之界田一居婺源之严田皆代至显宦在宋元为尤盛而诗礼之风蔼然可尚者今且犹然其讳仕言者宋嘉定间自浮梁迁番阳为万源始祖仲冶其十一代孙也观其源流之衍不啻宗家望戚之盛其非有徳善之素而然哉予虽不及尽识而仲冶笃于求本惟恐有所颠坠其志之贤可槩知矣岂不使嗣之者有所兴勉焉因其请遂感而为书其末

定武兰亭跋

予观晋永嘉义熈之末时距一二载兴衰相续朝同而夕异皆一时乖于礼度谊烈之风习于狂放其视国之重器身之大节犹空浮土苴故移其庙廊宇社之心一置诸嘉山美流而弗之顾岂时之不可为而遂勿为也哉故传之久因有頼于标韵者宜矣王右军禊帖为书法本传之着而愈重虽视王陶温谢勲迹有殊而于书之久亦过于泯然堙腐者焉世传数体有梅花定武诸辨而求之逮古者絶所少见若时迁代异多唐宋摸搨于石者故各相淆杂虽丰瘠逸伏亦始离而间合代之蓄者非善辨不能也予友吴君志徳博雅嗜书构此本于姻生王氏家王仕于元凡翰墨多所藏袭宜为搨之佳者以予尤嗜之笃亵池毕属识其故校予所藏奎章虞公所跋本则甚类矣使志徳之书既善尤潜味于此其所得之不已尚予所可及哉幸世珍之

赵文敏真书千文跋

魏国文敏公为宋宗裔以书擅于元虽时之相去上下世莫不本之予尝读公状铭其得肆志于翰墨凡晋唐诸名迹每临摹不下千百次是使其故王孙宗室余神末度传之不泯者亦岂非元之寛平隆盛有以养其气习者然哉凡目所厯或家藏而人袭者真书为最少见而其可刻石者尤为书之最难予友吴君志徳藏此有年体画楷细毫发无不至是所以人之争爱而埀之宜久也然或谓公书始法李邕虽后力入锺王而终有类邕者间亦叅之邕书公大有过焉抑善学者由是而入之黄庭方朔间若履阶而升必达于阃奥岂可若恃盈肆者一并之庸腐而不暇论哉此厌常嗜古之士不得不辨焉志徳既习之久善充其所造诣者矣因示之遂为识其末

书俞烈妇传后

予尝观刘向传列女遗事深足扶纲厚俗为百世法而于节行峻卓者读之使人发立神悚果岂易得哉盖为女妇之持节也于贫贱颠沛者为难而遭时丧乱冐兵刃无辱者尤难以资力自全者固不足取矣矧以贵富而乃失持者哉抑由天质之素刚劲不折者有之而或归于世家大姓闻诗书之化能省立者有之及其以一妇人凛凛然有烈丈夫志与清氷烈日比洁并明传之不泯岂不伟哉严陵烈妇俞童士渊妻也值元季兵乱颠连奔窜间官军剽掠以身翼姑与子且累逼污之虽折肱皮面义不辱身继以无辱告其夫而卒其不媿所天者果何如哉此古之为难也况世降俗薄而能自持不屈如是哉是必由天质之素而又蒙俞氏诗书之化孝姑事夫已见之平时而一旦从容就义视不难矣然诗书之教惟行义是先若俞氏世以文学相授受而有是烈妇适足以彰其学业之实于俞之光有不惟是而已矣宜流馨史册于无穷也其子英才来试邑弋阳为吾郡之有声者尝以徐太史传请题予诵之敬叹者再能无一言哉是所以为不泯者庆焉

艹堂八咏巻跋

右草堂八咏先师柏承夏先生所蓄当时贤俊题咏之作也先生少从乡先生长者逰皆一时知名者是以其问学渊粹文行端纯有非他所可同日语也其先英公遗裔始家番阳后迁安仁元季兵兴复迁吾里因家焉艹堂作于乙已歳先生受知先君子冲虚公予伯仲皆从之逰凡道徳词章之学莫不切闻而笃训也惜予驽下无似不足以副其琢砺未足见其有成也而其铭心盛徳岂能少忘也哉无何先生以寿终冢子亦继徃此予深抱无穷之悲也其于始终道义得不有愧感者焉孙护尝请字于予予虽欲抚而成之使其克立以昌大其后未知异日何如也暇日因识此巻不能不重予之悲焉因念儿时侍先生之侧凡优于词翰者毕具于此及予长或师或友之岂不私切自幸焉今相去不二十年十无一存者是尤増予之悲也护也尚珍藏之凡一展玩其手泽乃心祖训以志显扬则予之望于先生之后者可竢矣故识于巻末

张长史帖跋

右张长史旭艹书十七字乃唐人硬黄搨本也世称颠素为草圣盖其笔势翩翩险恠莫测霆皷电驰蛟腾豹跃之势非心手融放所不能至也信不诬矣或者不求风神变化之玅而特以飘逸之过为嫌又岂真知书者哉予学书三十余年尝临摹千文墨刻愧不能造其三昧虽间探其遗意雄度尚何足以名家传逺也哉因观是书并识其感夫世鲜知者而愧已学之弗逮也彦益素嗜博雅不妄示人其亦知书者乎宜珍之至矣

姚少师书苏文忠公书跋

右苏文忠公遗寳觉佛印二禅师书少师姚公书以赠金山适中禅伯者也文忠公以文翰雄一时数百载之下犹仰之若岳峻川奔其埀之不泯也亦宜■〈矢攵〉于禅恱法喜之好尤深当是时禅林巨擘有若寳觉佛印者岂不与之黙识心通也哉而我少师公今以雄才博学光际皇上龙飞之日宠赉弥厚又以元勲宿徳赞辅青宫其穹爵令望又岂彼二禅师者可比儗哉使获与文忠公罄同堂共席之论其歆艳礼敬尚当何如也且少师公书札精妙与文忠公之辞珠聨璧合照耀先后其以遗适中也犹足以见其下贤导后之笃固非以贵富自重者岂能若是耶予也山林踈朽尝辱知于公获一披玩敬羡无已适中其世珍之岂不为禅门之一盛典也哉是识于左方

俞紫芝草书千文跋

予齿及冠而少三龄时尝侍先子逰钱塘紫芝先生俞公赵魏公高弟也于晋唐诸书体悉通凡所临赝去古人毫发无异遂名浙右予获执笔从公逰时年将八旬而康健其风度标格玉堂余韵蔼如也凡书法之玅幸尽究之而得公之书居多久稍逸去未几公捐馆矣数年往来京师或见一二令人爱不释手草书千文一巻其里禇文焕氏所藏尤为佳者虽临仿之工而出入诸体中若鸾停凤翥之粹风驰电跃之神靡不备矣昔人谓如淮阴出师多多益善者此也考公书时去予从逰特四载耳转盼之顷凡二十余年矣而钱塘凋谢故友殆尽抚巻不胜悲慨公不可作矣文焕尚善珍之因为书之右而并致予之感焉

杨氏族谱跋

予尝读史观三代世表十二诸侯年表皆厯谱牒而后详焉自殷以前诸侯不可得而谱周以来乃始可着孔子因史文治春秋序尚书则纪元年集世纪五帝三代以来终始五徳之传尤可考也及读苏子古史则讥太史公之失亦不少矣盖代逺事湮有不完焉故谱牒之制而后帝王世序乃明春秋之后兴壊不常至汉法古之制尤存凡学士大夫家乃人各为谱而官设局以掌者废益久矣以是大宗故姓莫知有考者多矣华阳杨氏在汉亦泉矦喜太尉震始见传记杨氏之显者率宗焉厯唐尤盛遂分华阴蜀浙闽四派皆世显宦由华阴而居醴陵仕唐宰于高安除临江刺史遂居新淦者六楼翁也三子俱仕仲子讳正唐景云元年来守抚州开元初寓临川小邾里宋开禧丁夘六世孙浩复迁金溪之印山由是分为上下派莫善于印山也谱皆可考证焉予少读显民诗知杨氏世以儒名及交孟顼其家学源委从可知矣近世称着姓者子孙弗克继其业使故家遗俗一旦颠坠不举者常有矣如杨氏以穹爵令望着于代其后又克大之岂茍然哉宜当世之士具有称述者因为题其后以勉诸来者

邵典籍诗文跋

国子典籍邵公原性瑰琦伟特士也曩逰吾山挹其言论味其词章卓然以气节自尚恨见之晚于是定交焉辱公不鄙而公适间闗道途而颠倒之戚恬不形于辞色相去凡八九载毎惜江海旧逰求如公者絶未之见也前秋忽会于京文益竒而气益壮相与抵掌旅邸欢如平生已而幸会之数而丽泽之益有焉间秩其诗文若干篇示焉伏而读之若夫蛟腾豹跃之气霆奔川遡之音珠明玉莹之质鉴鍧炳焕照耀文林间不可得而形似者渊泫浩荡动千万言皆足以植世教翼经史者也其非发乎悲愤感慕而然哉宜乎一时元夫硕士莫不推许之而每以刚介不偶于时迨晚方受知明主此故缙绅缝掖之士所深惜而公亦邈无介焉昔韩子谓非三代两汉之书不观故苏文忠公以为文起八代之衰韩子法于千万世直欲方驾孟荀而董贾未足多也而公气识雄深使其才驱气驾亦将继武者耶斯其一以古学自任而举世少所契许也哉予也山林荒落何足以知之辱公雅厚能无言乎然世不求捐介蹇愕之士则已如茍求之非公而谁欤是书以归之

○祭文

先祖妣胡氏元君迁塟祭文

惟川岳之英毓秀令门物必有所归頼焉呜呼天锡淑姿生风宪之后配我神明家其处躬柔恵莅众寛和母仪妇则持践克笃遭元盛教兴爵位穹赫饰华耀绮他莫与伦而内则相助教枢协承宠渥树植乡众凡廿又八年内外戴之其若举弊益啬济困扶倾一时皆徳之至于嗣生晚噐食徳之报实阴有自焉无何罹变位移抚鞠弱孤匡家毕塟时羣党争锐危甚一发卒以和顺将成保时固本仁爱结心严介立节遂归者复众晚值兵兴且募义保障逺迩赖宁不数载位返教崇先君光际天朝均被显荣安享耆寿于甲第已而纶言荐降荣者朝野非徳博智明足以回天寛璧尚克是哉比迁居三载而寿告终福备徳全足慰后人之心启当时之羡斯亦至矣不谓前兆弗宜厝柩寿藏之侧不逾数年而先君仲父继逝若妇若孙仰藉祖宗休灵袭武无坠矧以多故不获随构佳城愧罪曷眚兹卜地南山先陇相望幽宅信吉灵舆将以举道哀不自胜追思遗徳厚恩言孰能喻谨陈觞以告惟至神昭赫埀鉴于兹尚相我后人呜呼尚享

祭周经厯文

维某年某月某朔日友人张某谨以清酌之奠致祭于亡友后军都督府经厯周公之灵而言曰惟公之生同里而学同门予在未冠其相切磋也犹驰于骏奔及以荐辟而仕虽始不忍别复遂会以究论尝两告归以忧省实喜溢于诲谆果慰平生者研泳古道于斯文故出入班马韩欧浸灌陶谢韦陈岂非以其所长又厌沃于缙绅盖当世之凋谢若我同軰犹晨星之丽秋旻宜其志趣之合非籖帙之间则云水之滨况即其所践者廓然并见乎寸心其居职也能温笃自持以格于圣神而莅事之谨又能不屈于移沦继不胜于旅擢也实繁伙之必亲虽恐虑之莫计意必筹练于熟循岂谓终乃长逰值予会以具陈予之处朋友之分而情亲义笃宁不力勉于自新曷期二旬之聚忽死生之要一付其屈伸世虽谓或不得其正而公自视者足以守道而全身然逺迩知识皆惜公才学之懿以若用之弗宜是旷视于归真愧予不足以尽其托而忍铭之以文惟抱耿耿乎中者徒怆慨于尘氛期彰公之宏文丽藻足示永以弗湮兹乃封窕以诀别其永违于九原惟灵昭昭之弗昧千载曷泯于斯言此恸予之嗟感惟吾道之孰存是洁诚于一觞其来鉴乎吾闻尚享

祭绍庵龚先生文

呜呼先生竟遂已乎其生也育质名胄授业良模在昔平盛方驾坦途问学该贯味道之腴允绍遗光世宾我塾于昔先猷贞纯渊穆是画是持维矜维朂克广玄休实禆化育人惟求旧足副厥资醇笃其训温粹其辞凡我女侄令善由基方期久龄岂曰遽衰虽苦疾疚或作或愈伊此别懐倾我中绪继兹寿康适欣且慰旋闻困痾惊恻罔喻亟趋以奔汤液具陈日企夕望莫疗其源既以面诀尤懐必存终殒斯疾媿义靡敦曙星丽天曷翳其明芳兰在谷曷揜其馨斯文凋谢甚若攴倾矧复云亡伤哉斯情世岂无友孰厚且仁再更晨昏灵旐兹举惟我伯仲曷忘素谊酹此一觞泣涕如雨清明孔昭来格其至呜呼先生哀恸何已呜呼尚享

祭曹道录文

惟公笃生令宗才识纯裕儒玄具师探索渊邃恢度益闳辞华丰锐从禩帝庭衡岳穹峙玄教聿兴百司佐隶宏玅阐微诚感神至矧赞以文犹启冥戾克大琳宫珠辉玉丽百工告成金奏旋备广録宣仪幽逺咸类帝曰尔诚优眷弥誉虽其寅寮宠渥靡预予忝袭宗匡翊实美笃厚友情淳诚道义被囏际荣忻跃恐惧凡厥巨微忠深爱屡世谓胶漆炎凉莫谕违别五载驰情益累词札徃还畴涤懐睇且期晤言踈晦是傅曷云歳阻惊闻哀讣摧动寝兴形神罔顾吾道何萎遽失仪羽不亡者存千龄非驻皇词天浆宠际特御山林被光度越前世柰此凋谢孰庸陶铸仙灵孔昭千里归祔祖道郗歔悲感交注再瞻神容明徳冲豫永埀休声以绵胤祚呜呼哀哉

祭胡赞教文

呜呼代之辅吾教者必才能卓立足以翼赞其成也惟公生于名胄挺秀玄门早辅我先君克成教爵其遭际天朝而陈纲振纪凡经箓科典靡不竭力相卫焉厯职玄幕累迁再擢故其元勲茂迹在一时同辈未可伦儗暨先君示化予即袭教其力于协持视徃弗怠故予事之犹邦家之元老未尝一有慢易而众益加尊信焉曩贰丈席温静不茍未几朝廷精异符箓护以铜章首命掌之岂非其恭黙有以至焉及累升首席力让未遑而亡何诬构横至竟殒于行是岂天之吝全其终耶而生化之机囿于运数而然耶呜呼使予闻讣颠沛摧恸哀无所容何夺之太速而祸之遽甚也哉然公夙探玄奥超旷之言其无累乎中视生灭乃反真之游又岂足伤其明哉矧其佳言丽藻宜与冥鸿辽鹤腾神廓寥之境是乃不死者存尚何悲欤兹归神幽宫永隔千载是一觞决别以致其哀惟灵其鉴之

祭傅仙官文

呜呼外方之学超逸是尚翊教之得才必名宗而贞亮当前元之运否慨山林之凋丧我先子之聿兴值皇明之大畅首推慕于玄风竞云从而川向际真主之龙兴宻清光于天仗敷辞藻于文林着灵踪于四望早侍祠以显庸校玄科而绸剏暨予袭乎教枢力匡持而协相焕黄箓之标仪振琼音于簠鬯累遭际以锡还澹夷犹于峯嶂主丈席以仪刑屹耆英之足仰敞宏构之清辉郁仙坛之穹壮俄微疾以愆和候返真乎鲸上甚名山之颓靡空抚感而悒怏兹灵輀之介道陈一觞以别饷神其鉴之情辞益怆

○青词

己巳年酬醮宿启青词

伏以天寿趋朝仰效国恩之报教宗负任惟依帝造之宏况奏陈懐预患之忧而祸咎有横贻之变夙摅醮祷允藉终全洁芹藻之一诚畣圣真之鸿泽俯膺中惕宻彻丹忱伏愿聪鉴昭明睿慈溥博释愆瑕于既徃咸锡陶镕集安裕于迩来悉埀涵育冀欵言之上格资灵贶以潜敷教脉延禧协春和而日茂皇图介福回阳候以时雍

张宇明荐父青词

自天降质情有祷于玄穹由父生身恩敢忘于幽壤摅忱请命惕过陈词伏念先考某生际时昌殁逢家难襁懐绮绣早罹失怙之哀步陟荆榛粗遂贲园之托届诞之辰适近云亡之日乃先亲违终养之嗟而弟有溺渊之恨累欲陈于醮拔竟连阻于尘羁爰致荐修俾阶超悟伏愿丹书释罪青简垂慈性地朗明悉洗无涯之沉滞泉扄洞照普资已徃之迷沦凡属含灵均齐解脱

酬醮早朝青词

干道统天为凡世民彛之主宰皇中建极启玄科请祷之梯航秉叩夙符陈情昭谢伏念臣某传宗未冠袭职孔艰灾非鼎沸之屡贻继嗣渊临之数见志实乖于修涤躬有頼以祈禳时厯因循圆寳台之万遍恩埀罔极畣睿泽于一诚仰懐高厚之慈尤兾回旋之造朝仪晓肃盟欵是酬伏愿释宥无方矜容有在仙曹录命早育秀于春阳玄教増晖日齐明于景曜洪禧诞布巨泽咸濡

正醮青词

乾坤覆载时倏届于诞辰科范昭宣斋并酬于素欵仰希灵贶恭致谢言伏念臣某嗣职年踰抚躬夕惕駈驰非讼幸身众之复安昭事宗祧感继承之未遂晨夕之懐忧甚切省修之励已维新蒇醮祷于冲科竭忠诚于宸鉴伏愿皇猷鼎固敎脉珍符曰寿曰康介萱席春晖之永宜家宜室开兰闱昼日之长是庆衍于仙基至恩临于悃愊年龄益茂髫稚咸宁

本宫大殿庆成正醮谢恩青词

伏以易昭大壮是宫室之由兴道焕重离喜殿廷之遂构仰依覆造恭致谢忱伏念臣某嗣职有年省躬无补上承帝渥幸锡赉之宠颁周率众诚頼施金之咸集歳月之稽縻良久斧斤之经始惟艰获栋宇于落成磬衷盟于醮悃伏愿皇图天广教范春辉宜民宜人介万姓寿康之祉爰清爰静安一山宁谧之基及庆衍于宗传至恩覃于鼎固百灵拱卫五福攸同

懴紫微台青词

伏以北极拱辰宰乾坤之生育中天御政司人世之权衡恭叩真科敬陈衷悃伏念某忝承宗绪仰拜纶恩千里趍朝国社适逢于继统一心祀帝醮修有命于荐先矧川途驱役之囏多星运迟留之虑是欵寳台之虔祷幸符金箓之圆成庸致懴忱并伸酬谢伏愿紫微昭焕潜回吉曜之晖黄道开明茂衍遐龄之庆教模增显眷序咸宁

懴台早朝青词

维皇上帝总司主宰之机钦若昊天式重权衡之任惧灾衰之罔测尝恳祷以预禳礼诰周圆摅诚懴谢伏念臣某嗣承越歳乏厯多艰頋罪业之弥深致忧危之迭见照临有赫庸敷首过之祈降鉴无违是罄朝元之典驰忱绿奏畣欵玄穹伏愿皇极昭回帝心简在教范光而家道泰寿考益宁萱闱永以眷縁昌宗祧协庆愆尤氷释福祉春融

甲申普度酬醮满散青词

伏以维皇建极幸厯事于三朝上帝降衷愧未修于一徳摅诚答欵首过陈情伏念某早嗣仙宗累逢昌运愆尤山积致贻灾否之屯疾疚日深犹切室家之难请祷之忱两叩安宁之喜再生符关雎正始之期协中馈闲家之望庸敬酬于素欵并追拔于先灵爰洁苹羞上祈藻鉴伏愿帝临有赫天听孔昭丹简标名回祯祥于否曜玉符度命起沉滞于幽扃教范安隆眷縁宁逸

普度早朝荐拔青词

天高地厚惟徳泽之难忘日徃月来倏古今之代谢摅诚请命竭已陈情伏念臣某袭爵懐惭省躬悔过追报幸资于逺迩伤悼弥深超迁仰及于幽冥谢酬敢后所惧愆尤之莫首必祈懴涤以均消爰洁清朝并周素欵伏愿九幽拔罪五苦停酸保命生根咸证逍遥之果登真乐界全回发育之春教范光亨眷縁协吉

○斋意

己巳酬醮斋意

宿庆幸基早嗣宗传之爵国恩是荷岁趍圣寿之朝虑接对之孔艰念风涛之涉逺仰祈醮祷已沐玄庥昨陈外累之除实藉终全之佑忽罹横挠旋遂安还尝殚禳叩之皈并畣资扶之造伏愿帝临在上灵降有严鉴人欲之衷诚宥积愆之瑕垢皇图鼎盛日増教统之光家祉春融克协宗风之振门庭弥永宁谧咸孚

本府年经斋意

歳厯云周幸叨安于四序教枢是荷惟昭畣以一诚况云为多积于悔尤而修进常踈于惕励若灾非土木之干并人事疾痾之患每陈皈叩屡沐保全庸遵饯腊之规敬致酬恩之悃伏念某均依祖泽仰戴国恩缺温凊于晨昏念忧劳于寒暑匪资懴释曷遂首禳伏愿忱恳上通康宁洊锡圣域咸春至化克扬于宗教福基开泰祥符允协于家庭凡兾未来之佑悉希大造之仁寿永蘐华荣齐棠棣

圆台酬醮斋意（洪武二十五年降香华盖山）

帝君宠临为储君而请福微躬疾困頼慈母以祈安况官非诬横之干有逺渉风波之虑省已宜于恐惧希恩必以祈禳神佑黙扶醮盟是践伏愿天锡洪庥星辉景纬家庆日増于逺大仁寿同跻邦基时协于隆平睿慈克广萱闱椿永棣鄂兰馨

建普度斋意

伏念某早嗣仙宗累承帝渥祖宗功徳愧未报于初心言行愆尤慨莫修于寸善各从倾逝罔测升沉兼酬祈恳之诚益重勲劳之念庸资荐拔并遂首禳惟大徳之好生实不言而善应伏愿东极埀慈南炎受炼玉符金简即开五戸之明丹界朱陵洞焕九幽之烛恩覃有造泽被无穷

甲申普度酬醮斋意

伏念某忝承仙绪叨厯圣朝极惭罪业之深莫遂愆瑕之涤顾病痾之久困致家室之靡宁叩两欵以摅诚幸一忱之有格恭陈菲醮上答宸庥伏愿圣造昭回帝心简在悔尤蠲释旋否疠之亨通幽壤开明运慈悲而超悟教风巩固家庆蕃昌凡在甄陶均祈生育

圆台建醮诚意

日照月临皆机衡之所囿阳消阴长恐忧患之靡宁仰期潜回厄运之屯敬致上吁昊天之祷礼诰惧稽于四载始生特畣于一诚报欵愆期酬恩俟命伏愿皇览昭明帝慈溥博教统永隆于山岳五福咸臻宗风益茂于蘅薇百祥骈集灾非氷释嘉庆春融

○上梁文

三清殿上梁文伏以三境神洲珠黍现虚无之上界五陵福地宗坛开龙虎之名山昨逢尘劫之推移复覩龙虎之壮观帝恩罔极道化无方钦惟皇帝陛下乾坤同大日月并明经纶正始于万方文轨会归于四海丰功盛徳大成至治之基圣子神孙益广皇猷之永玄门推重华构维新仰惟三清三境天尊虚无至真上帝位三界之元尊为万天之主宰玄元始成文而有象梵清景结气于无穷紫检丹书阐十极九霄之内典金科玉律衍七经八纬之文章是龙文凤篆之彰致虎卫鸾骖之会象贝阙琳宫之遐仰耸旋台蘂阁之雄瞻不日而成于斯为盛再惟神乐观仙官本宫住持提点傅蓬阆仙姿烟霞仪表振青琐紫宸之歩领云门大頀之音多贵达之经营实山林之柱石再惟道录司主领提点左演法尊师曹黼黻文章宰玄纲之枢辖嘘呵风雨握秘笈之机衡日承宠锡之繁深竭谋为之力又惟住山提举李玉韫山辉珠藏渊润探玄科于法海辅教席于清都暨总务之羣才及施金之多士佳声俊望尝光霁于明时美誉芳馨共清扬于化日斯神道之设教而风霆以流形焕然绣柱雕甍凌空耀日伟矣彩楹绮户拥雾回风高明合景于始青空洞混真于大赤竒峯灵岫俨蛟腾凤翥之仪迭毂高幢耸霞绕云蒸之势宜万灵之环拱实千载之宏规爰举修梁敬陈善颂

梁之东　五云瑞气霭空蒙日华烜耀金银阙山岳交辉万寿崇

梁之南　千峯万岫翠堆蓝霓旌羽节浮空下一黍髙悬北面叅

梁之西　琼林瑶草白云齐灵岩列秀青城表万劫丹光接太微

梁之北　象麓圆髙天一色汉坛玉局万灵尊福着皇厘朝万国

梁之上　雾辇霞车鸾鹄仗玉京缥缈太清家神明区奥非无象

梁之下　洞诀神经遵妙化虚皇坛上月华圆灵璈四拥真仙驾

伏愿上梁之后皇图益广玄教増辉四宇八荒均被涵濡之泽羣黎万姓咸资清静之风道域无穷仙宗有永

勅建祖师殿上梁文

伏以炎汉教兴龙虎乃神仙之官府留矦系出圭璋为世胄之典仪夙崇天道之归宁拒劫尘之换人谋注久帝力维新钦惟皇帝陛下九五开图一元正统宏模巨智立皇极以建中盛徳丰功总天官而授厯汤武之鸿基益振汉唐之茂绩斯彰懐禹贡以来庭集虞韶而制礼而储器正元良之望兼亲王隆国社之安宜华夷咸乐于雍熈而道域特沾于殊渥谋猷日广柱石天开恭惟祖师正一冲玄神化静应显佑真君道尊玄省教阐清都神气风霆实冠冕三山之重簮裾劔佩着源流奕世之宗累敛福于邦民是培芳于嗣胤矧际天朝之优眷顿宏神宇之雄瞻千载洪规一时壮观再惟将相良才阃垣英质及四方之硕徳同一代之休光斯道其有在焉至神而无方也六合天经而地纬五城日烜以云从尝驱龙吏以运伟材旋捧鹤书而求碧瓦竒木既成于月府南金时至于云庭紫府十二天幻成蓬阆瑶京三万戸移自方瀛宛然贝阙丹台廓矣蕊阶琼殿凤麟洲渚春融三岛而回鸾鹄旌幢乐彻九清而下骈虹驾雾耀电摩霄非山川壮丽无以表师相之尊由地位髙明足冠人天之仰故灵祗拱卫风雷长挟于仙都而珠璧鲜张星汉上通于帝所琼书琳札惟许葛之可方璧薤金茎或茅丘之足拟当披承四十三传复建立千五百世虽神运之有孚亦地灵之所至因时而就不日而成六伟敬陈双梁用举

梁之东　气分光岳道犹龙春回厯象朝暾丽尽在春风长养中

梁之南　尘湖髙与华衡叅云旌雾节非才空翠日护长生白玉函

梁之西　仙台岩岫与云齐碧池琼树烟霞表时有天书降紫泥

梁之北　道祖飞神超莫测綘衣鱼鬛俨层霄汉家自古神明宅

梁之上　列帝髙居千仞广灵璈时谒太清逰玉府枢机传世掌

梁之下　虎卫龙翔罗凤驾玉书光照五云中亿劫空同非昼夜

伏愿上梁之后圣寿天长皇图鼎盛辅东储之光大济寰宇之谧宁勲名期将相于萧曹家业兾士民于杨郭福弥川海玄风克振于丕基徳着璠玙教脉益隆于震器宗坛有永道化无方

三门上梁文

伏以龙虎名山着清虚之福地凤麟别岛开广大之法门昨经离焰之灾是复鼎新之建道摸克显神化用昭仰惟三境髙尊十方列圣祖师正一冲玄神化静应显佑真君启正一之宗风阐玄元之玅化得山峙川流之形胜弘天经地纬之规绳寳诀琼文衍千五百年之仙冑珠宫贝阙崇二十四治之神功门通日月之徃来戸象乾坤之阖辟奂轮斯美陟降是临再惟住持提点神乐观仙官傅北阙归来领烟霞之旧席东山燕息衣雨露之殊恩嘉焕号之显荣实玄门之仪表再惟住山提举尊师玉质金声上谒龙章之黼黻明珠完璧俨居鹤署之经纶其赞画于大成尚谋猷于有永又惟道录提点尊师左演法曹文史清襟风霆伟度宠锡金镛之重恩覃寳阁之尊尤匡赞于山林是相成于栋宇暨神寳之职司及良工之才辖丰功伟迹宜光辅于玄枢美擢佳声共大膺于清选惟人有物而有则盖神无体以无方赫然绮阁雕楹排云拥雾倐尔璇题璧绘飞电腾空琅璈协驾于霓旌阁道降灵于羽节琳峯琪树蔼龙翔豹跃之姿云佩霞裾俨鹤伫鸾趍之步斯百灵之拱卫乃万姓之瞻依快举双虹特陈六律

梁之东　日华朝耸海暾红灵坛俨有风雷护紫气浮关曙彩中

梁之南　丹舆綘节下鸾骖明庭逺锡天香降帝阙纶音耀寳缄

梁之西　琼林爽气蔼岩霏瑶坛夜烛丹光彻金井灵泉咽紫微

梁之北　蕊殿朱楹开瑞色虚皇真境耸中天琅函遍度羣灵格

梁之上　云汉昭回来彩仗玉京缥缈五云浮邦国鸿厘符有象

梁之下　羽佩朝珂须并驾玄风四海启民瞻五福咸歌均圣化

伏愿上梁之后皇猷天广玄徳春辉百福千祥均戴陶镕之泽五风十雨悉皈覆育之中道化丕彰真风益振

正堂上梁文

伏以周穆建草楼仙品位尊于上爵汉高赐大第邑封显著于列侯由大教之始彰得兹山之最胜代思伟观继作维新耆山高士早振玄纲洊蒙天眷演济世神明之化袭传家静谧之宗紫禁枫宸累际天颜之优渥琼函蕊笈尝披秘典之精微宿志有符高风足挹脱颕谓出羣之骥处锥犹履薄于氷念报国之在躬职勤颂祷顾匡家之是任意必恢弘涵泳沧溟究性命本源之学菑畬渊海探古今子史之言千灯无处非禅一麈忘言是道炼已得丹中符火康时犹掌上风霆恱古多金石之文词资学毎缙绅之言论丹青特胸中丘壑毫墨乃笔下虬龙居客盈门家藏充栋因悚王侯之爱敬莫辞朝野之声华词林错比于郑虔册府敢追于张烈富贵盖源流相续谋谟在胷宇所锺得失与时而盈虚刚柔视易之终始此非旷视于髙明是乃怡情于闲雅言葺其宇宁无穹檐广厦之足居有恱乎心别爱翠水丹崖之可鞠信可乐也其有待焉况为留国之故基永頼川灵之黙相幸成轮奂喜就谋谟仰惟圣主洪恩王庭大徳内缄之宠锡歳承再惟玄门上宰烈祖休光殊泽之滋腴日至惟麈湖峯若帝座尊其华山麓如云屛秀孰匪千生之庆允祈百世之昌清恬有契于辋川锦绣何惭于金谷游岩归隠宁期髙帝之招于頔山居不吝戴符之价汀梅雪霁览重洲逺渚之衡湘檐桂秋髙对絶巘层峦之嵩华月露清华云烟吞吐总是诗情文思波澜起伏水木苍森都存道味天机送飞鸿招黄鹄写懐聊适于氷丝锵羽佩度瑶笙洗耳间闻于灵籁曷儗追周柱下史敢自谓羲皇上人孰不云贤配之助多其勿讶后昆之托晚山川用回佳运歳月允协良辰且美且完爰居爰处必效南华经肆竒言而道大须如鹖冠子栖深谷以书成嘉猷逺播于流芳先范有光于前席且桓荣藉稽古之力故陆贽有克家之称为我嗣焉必吾志也今则立柱迎霄举梁耀日众陈六伟之章敢布一言自述助为巴唱以发郢欢

梁之东　象山积翠日华中此心莹彻如渊鉴千古无传玅理同

梁之南　尘湖高耸碧堆蓝翠峯万迭争朝拱奕世簮缨与并叅

梁之西　图书万巻照青藜方瀛只许仙家住一曲川流即剡溪

梁之北　上界星河绕枢极炉熏朝夕耿丹心百代清芬戴君徳

梁之上　幻出仙都非罔象云宫天阙望非遥吾道虚空与同量

梁之下　弦诵雍熈美朝夜紫芝瑶艹遍崆峒琹书自足娱清暇

伏愿上梁之后皇图鼎盛萱寿春荣庆衍宗祧福祉所绥之有永寿绵家室祯祥懋集之天来瑶华茂兰玉之芳神构冠宇寰之仰束书云坞其乐只于玄珠授训雪庭尚资崇于文宪道隆川岳徳着璠玙

后堂楼上梁文

伏以地位清高留国着仙家之第宅天基广厚汉坛开道统之谋谟偶崇楼阁之瞻适壮山川之观皇恩罔极祖泽弥深耆山逸士师友渊源琴书兴味风霆炁脉抱一极于黄中海岳矜情擅一丘于方内许葛之玄踪莫继班杨之儒雅益勤懐帝握于寛闲仰先猷于静谧爰辑奂轮之美构式符燕处之良辰马周市宅来栋宇于瀛洲徐铉尽赀易林丘于玄圃训子尚容于晚节馆甥允协于明时言优片玉何招议于郗超义重千金曷足惭于裵楷松柏色辉于璧府楩楠焕彩于丹丘宛然芝馆薇垣宜此雀屏鴈币花临绮席阳回鹤圃之春菊绽瑶阶雨霁鹅池之月飞云拥雾丽日干霄非溪山胜槩无以尽登览之雄由图籍骈繁是足极探研之用故衣翩鹤氅招杨许于三神而曲度鸾笙候佺期于八表无偏无党庶王道之可遵有徳有言其斯文之是重高兴岂伦于庾亮宏襟尚美于陈蕃多懿范之匡维亦忠诚之赞画遂吾托矣不日成之快举双虹用陈六伟

梁之东　日华烜彩五云中春回川岳和风动佳气从今长郁葱

梁之南　溪山列秀翠于蓝地灵拱卫雄今古凤翥蛟腾降斾骖

梁之西　蓬岛瑶华接太微天禄图书开璧府神光五夜照青藜

梁之北　山耸蘅薇戴留国琪花琼树四时春气势何须并秋色

梁之上　烈祖休光埀上相云霞星汉接空冥孙枝世世居蓬阆

梁之下　奎璧文章光照夜继承端在振家声清白应殊珠玉价

伏愿上梁之后睿算天齐萱龄日永家室遂燕安之乐宗枝蕃嘉庆之祥真风益振于熈朝盛业逺埀于名代箕裘奕世福祉千春

○普说

三元传度普说

太虚冲漠玄范幽微至极难言玅亦难思夫无声无臭无形无名溟涬大棾寥廓毋光当尔之时文宇未立不可思议莫可度量自赤明开图生天生地万有毕具百千万重道炁结为云篆发为灵文然后万范开张五篇敷落保制劫运与天长存真圣相传为道则一葢自元始说经于黍珠空悬之景众真监度以授玉晨道君大范始张开皇之后复授灵寳大乗之道紫微飞天十部之书实元始洞玄灵寳赤书玉篇混洞太无灵文元始炼之于洞阳之馆治之于流火之庭乃元始灵寳之玄根空洞自然之真文生天立极开化神明施镇五岳安国康民是以太上演说玉局灵文诞布而我汉祖天师降生应化昔于上皇元年正月十五日无极大道太上老君修注上化八治无极元年七月十五日修注中化八治无极二年十月十五日修注下化八治汉安二年正月十五夜朝金阙后圣玄元道君降而蜀鹤鸣山授正一盟威都功修真延生飞化秘箓肘后经诀是年七月十五日修立二十四治以付嗣师又于十月十五日建四治以应二十八宿故治有二十四气炁有二十四职男官女官二十四官男职女职二十四职受任之后依按科格领戸化民其有好道乐法心専志一者度厄延年摄邪归正除害去妖济生度死大可以飞神蹑景度品登真使三五之教永刼无穷正一之风流传不息是以授受之者对治度神临坛分劵以表盟誓之重也盖闻道君曰吾昔降蜀都其二十四治皆二十八宿之狱谓之阴景黑簿之司乃开紫阳南宫玉宸正一内殿授正一盟威都功秘箓遂得箓中交干履斗之道三步九迹之要尝告祖师真君曰正一之道生于混沌一炁玄黄未形纯素尚结至太朴将散浇风日侵吾忧道民为邪所乱一气混杂鬼魔相纒灾害横生不得道真天年不竟而为中伤吾所降盟威诸箓盟誓外邪内正一炁故号正一叩者观之不失一源之道故吾此法为众法之门上清灵寳十变九化大丹隠书三九素语也祖师真君亦尝授王真人曰混元之炁本一一生二二生三谓之三元三生四四生五是谓五行此三元五气者经纶天地变化万物是故正一之法本一炁而生动化于五故号三五法也奉其法者帝君三元静位五行守理日月贞明阴阳顺序雷霆无非震风云无妄兴万物滋泽天下无征伐之劳人民无疾疫之苦则奉正一之法大感也真君始居嵩阳遂厯江东名山沿流巨壑乃入蜀战鬼降魔分幽狱为二十四福庭降鬼帅为二十四阴官遂遇玄元道君复授以正一盟威之道三八飞仙延生之术拜真君为泰玄都正一真人摄玄元后圣之位为玄中大法师封泰玄都正一平炁宫主者由是六天魔鬼平治俱息修炼功成三天命下遂白日上升位宾九清矣故二十四品秘箓之传皆摄邪皈正大兴灵化以福万民降二十八宿之炁修二十四炁之治佩法箓之符章役治炁之将吏功满徳备二官保举刻书玉名尸觧变迁位登真人七祖父母超升福堂由是三洞四辅经箓之传宏衍秘玅普度无穷上所以保镇国祚与天长存下则福利存亡普天称庆其于紫阳内宫玉晨正一秘典开阐玄微良有以也迄今四十三传仰蒙圣眷流演宗坛兹遇上元令节天官校录之辰都坛首弟子某赍金効信祈降玄恩十方叅佩之士云集宗坛是以法海高朋讲延清众洗涤身心欲闻至道尝闻经曰虚元自然道所从出真一不二体性湛然圆明自足不堕诸见逺离尘垢学无所学修无所修于中了然不去不住无死无生是真觧悟岂不深切着明也哉内而修之乃金液返还三五之道外而施之即灵宝十回真一之玅演之为紫枢飞梵之文赤书灵图之录普度天人其功无量是以太上诸品经箓之传出自是者其感通应化之道于兹备矣盖知造化之津可以化吾之民若天降地升环之以日月发之以雷霆推测机缄之运行不言可以利羣生是知具夫人者非智愚之可加损在乎反求诸已则本有之善念念皈真纯一不二而后抱玄守一复朴全真则尽性致命之道具矣是以万殊一本与天地并行而不违也故虚无恬淡寂寞无为乃吾道之本而修之家国施之天人元适不可其感应无间皆自真文灵笈有以回祥弭患诚有自也夫若是则不徒福利存亡而已沐我太上涵濡之恵信无穷也兹夕升此法座上帝高真为作证盟六凡四圣咸所听闻畧为敷扬愿臻玄悟一切善信人民凡在有情均跻仁寿无邉幽滞道岸同登久立珍重

灵寳炼度普说

伏闻洞真妙戒灵寳玉符上保国祚于万年下超苦爽于浩劫威禁至重神力难思今对道前依科传度尚虑亡灵宿违真道甘受轮回先当普宣法乳开明真性俾令解悟出离冥途原夫无极之始大梵冲漠溟涬无朕由是而大朴始散阴阳始分生天立极发育万物三才并立人居其中阳变阴合而五行混凝二气周布万物与天地并生均禀一气而有形形生而性具乃天命之流行若三光并明五岳分峙雷霆之威霜露之教无洪纎巨细皆有生知之全无一物不具此太极也神道设教度世化人者惟此而已故曰天地之道其为物不二在孔孟曰仁义在释迦曰圆觉在庄列曰虚无在荀扬曰权衡在班马曰文辞流而为千工百艺不离寸心特殊途同归万殊一本也柰何天地与万有俱属形气囿于生灭聚散荣枯成坏者皆然人之有生智觉一动昼夜顷刻交扰纷纭无一息之宁耳听目染口味心思莫非欲蔽情纒境夺物诱盖性流为情情炽为念念积为虑虑久为识故七情六欲五蕴三毒凡贪填憎爱欣怨横逆纒縳互至愈深愈固遂溺于根尘縳于执想甚至恩爱情欲或生有所负致结寃仇遂为眷属一切眷属妄认寃亲寃亲相纒互相报复乃縁随境起境逐心生凡一切逆顺好恶境縁动成障碍物之有形自一念之萌逐妄迷想百千万劫流转不已东升西没头出头入虽木石无情亦尝感化皆由一念之差遂种千生之苦使已之灵昏沉漂荡散乱颠倒无有出期初则受想行识卒入成住败空是有天堂地狱之报皆由心造而然罔知地水火风四大假合一切声色尽是空花一切有相皆是幻妄自从旷大劫来一段无相圆明永劫自昧九幽长夜苦恼无边由是太上有好生之徳开方便门起大慈悲接引一切使之舍妄皈真均证无上道果获福无量永出沉迷谨按元始天尊在始青天中悬一寳珠登引千真说经演妙以授玉宸灵寳道君而灵寳三品之道遂出次传五老上帝妙行真人又命玉清真王开朱陵火府出破地狱符命青华大帝开青华左府出九龙符命韩君丈人开朱陵右府出拔幽魂符命三佐真人开黄箓院出黄箓真符由是上古三师以黍珠经法演成炼度玄文超死魂泽及羣品灵寳天尊传之太清道徳天尊次传之大罗无极神公郁罗翘真定光三真人流演以及徐葛郑三真人大振其教而飞天十部玉字隠书由是发其微奥源源相授至汉我祖天师授太上正一之传其文犹阐矧龙汉之初混洞赤文梵气弥罗天真皇人按笔所书皆洞章灵符上以保制劫运度厄消灾下则死魂受炼生身受度普告三界无极神乡北都泉曲疾除罪簿落灭恶根然后魔王保举地秪送迎拔出地戸登真度命惟此元量玅旨昨自世降俗薄灵文奥典秘于天府信乎玄科四万劫一传自非宿植灵根常培善果少能契遇实以玄襟至重岂泄慢之能造其微玅哉然灵寳之妙出于度人度人之功备于灵寳尝闻仙师曰灵寳即金丹金丹即灵寳若木金间隔水火潜飞安得性命混融还元返本必立乾坤之鼎器炼坎离之药物擒两曜之乌兎会二炁之龙虎采先天真一之气为根基取阴阳运行之机为法象动则起于阳九静则循于阴六按六十四卦为周天之火候体三百八十四爻为升降之符节颠倒之玅逆顺之机母隠子胎砂中取汞虽亿千万言不能载故毫髪差殊不能成妙在三五归一之道启偃月运天根循黄道行周天取西四之金于北一之水而制东三之木于南二之火复归五土之中追二炁于黄道会三性于元宫然后阴剥阳纯脱胎神化玄珠成象太乙皈真矣昔无上元君得九五之道而五雷君得三一之道与此无殊盖河洛二图所同实天地生成之本也其谓之灵寳也神凝为灵炁聚为寳亦必采混元杳冥之炁炼日魂月魄之精厯南箕涉东井动至阳之真火降太阴之黄华使坎戊月精离已日光会融五气周天一匝无质生质径上朱陵是乃普受开度死魂生身魂度朱陵受炼更生即虚一以象太极复皈于无也故至人修之以炼已推之以度人实乃天地之真阳点化阴魄时刻升迁矣是知灵寳亦金丹之异名也汝等沉魂苦趣厯刼有年今以会首某修建无上大斋千生庆会得沐道慈顿令开度如上妙义一厯耳根永为圣种惟汝自性法身本无垢浊无生死自縁染着幻妄无有觧悟经曰三界众生本无轮转真一道炁本无生灭苦海无边回头是岸故曰了即业障本来空未了应须还宿债如智者或有闻见恶知恶觉亦须扫除愚者全毋趍向昧性冥行犹须猛省居富贵者念念纒縳处贫贱者念念攀縁造此业因岂逃轮转是故前代师徳休去歇去如寒灰死火枯木顽石只为息此一念方能照了诸妄不着一尘况来无其始去无其终生本无生死本无死一灵玅有亘古长存盖由结爱为根积想成业故有种种受生种种傥报千生轮转万劫苦恼转转不息罔自觉知座下四众受度亡魂我以非舌言汝以非心听向非言非听处猛烈悟来毕竟不落万縁超出万幻则三业六根一时浄尽回头顿省向来一切苦乐纒縳了不可得于此直下体认昔本无生今未尝死求向繋缚尚不可得况一切有无乱想尚何有哉不可认生前具此死后已无不问出刼至劫舍身入身汝应无坏但汝自昧若了明自性观汝玅汝明心昭昭灵灵底不落语黙动静不着有无际畔如垢尽鉴明波澄月现不空之空真空无念之念正念头头动彻念念圆通真所谓千江有水千江月万里无云万里天若不打破藩篱终存窝臼直须觌面承当更莫当场蹉过百千法门无量玅义尽向一机会悟从此一念不生万縁俱寂尘沙罪业亦遂灭除惟此本来面目便是真仙佛祖尚何地狱恶道苦轮不息之繋哉究竟至此毕竟万幻俱空一真独露太空无相乃汝实相大众闻此法音顿然觧悟识自本真絶轮回道慎无退转常自护持则廓然圆明了无罣碍视彼色相竟复何有是乃超凌三界逍遥上清矣其或下界沉滞之魂于此尚未洞契真常故宜传以戒法免致沦坠敬以九真玅戒逐一宣传是用先皈依三寳庶有依慿咨示众魂各宜遵奉

授法普说

原夫太极之初溟涬始判阴阳由是而分天地位而万物育五行兆而万化生以是而生生化化无穷焉五行一阴阳也阴阳一太极也以天命之流行而赋与万物为之性性萌而理具于中理着而情见乎外皆由乎阴阳之生杀五行之升降所以水火相激雷霆相薄刚柔相摩八卦相荡鼓之以雷霆润之以风雨而行乎阴阳二气者神主之宰乎万物之消长者帝主之然而动静无端阴阳无始在人心则曰主宰谓之帝妙用谓之鬼神天地之大阴阳隶焉孰毋以主宰之乎是谓帝者此也吾道玄元之宗由元始天王于开皇之后以灵寳大乗之道紫微飞天十部之书授玉宸大道君暨神霄九宸上帝后降峨嵋山授天真皇人是出炼度之法龙汉之初九阳自然之气元始命天真皇人按笔成文秘之于洞阳之馆及开朱陵火府遂以起死回生之文付之是以黍珠经法演成炼度之文又于龙汉劫中授道君以清微玅玄之道授老君以玄初应运内法以是灵寳天尊授妙化天帝清微通玄至式太上授之吾祖汉天师口口相传是为清微正宗及元上侍宸一辉祖元君然后合之是曰清微灵寳道徳正一是也太极徐真人修真成道奉太上命授灵寳十部妙经徐真人授之三佐真人凡济度之事悉隶焉三佐真人授之太极左宫仙公由是灵寳之派流芳演派倡其说者若杜陆宁张最为大盛而流之后世者莫详于林白二宗师焉是曰洞真出书度人强名元始洞玄嗣教易曰灵寳洞神演教名曰道徳三者虽殊其实一致昔元始天尊命玉清真王开朱陵火府命青华大帝开青华左府韩君丈人开朱陵右府三佐真人开黄箓院出玉清破地狱等符若三简五符之文凡行持炼度告下幽关莫不开悟是曰神霄自清微而下皆其文也故高上神霄玉清真王长生大帝专制九霄三十六天三十六天尊惟大帝统领元象主握阴阳以故雷霆之政咸隶焉昔无上玄君得九五之道是以经曰得九五之道者而帝雷霆也五雷君乃得三一雷霆之道三乃东之祖数一乃北之生数仙师曰太一元君泄至真显宣三五度凡人在灵寳言之天地之大日魂月魄升降阴阳而不息其所以死魂受錬生身受度之道以我阳神錬彼阴魂然后交姤阴阳而归太极混合性情而返真元故曰凝神为灵聚炁为寳神即性也气即命也盖空洞降灵大虚生神空气金胎真中之真故藏神气于三田五藏之中取在天三光五行之气直不过摄情还性摄性归根水火既济性命之道备矣是以道取自身之日月法取水火之法象以已阳明之性觉彼阴灵之魄假九霄九阳之气炼质荡形乗上帝之慈光开九泉之幽暗然后罪灭神全而化生矣夫东三之木合南二之火是龙反生于火也西四之金合北一之水虎反生于水也戊已乃中意之土三五合一之玅正所谓坎离既济悉归中到此方知三五功其于符篆简咒科法仪文则法门之品格所以为入道之梯航求真之径路而已茍不求诸已其能以度已之功度人也哉稽之至理未始不一夫五雷君得三一之道乃二斗之妙用即河图之数故三一无殊于九五盖枢阴机阳雷善霆恶阳雷阴霆总摄雷霆七十二司故魁罡为檄雷召霆之司以雷霆者得天地之中气甲庚为雷霆之号令即九五之用壬为雷霆之局丙为雷霆之会子为雷霆之宗故子为雷局卯为雷门戊癸为雷火之司所以雷霆之威荣枯万物生灭四时皆由合乎九五之妙也由火师汪真君侍宸王真君得雷姥之传而尽泄矣人禀一灵并天地而为三才一身之造化阴阳与天地并行而不违也我之一点灵明辉天朗地亘古亘今了毋人识儒曰虚灵不昧释曰玅净明心直下悟取非心非法非道非禅觌面相逢煞机在我经曰天发煞机龙蛇起陆人发煞机天地反复天人合发万变定基其所谓天人合发者岂非枢阴机阳也哉人之合乎天者冲炁以为和鬼神者二炁之良能以我纵闭之机役之则此感彼应始乎大梵冲漠混洞赤文之先然后五篇敷落万范开张则五文开廓普植神灵故无文不度无文不生也大可以保镇国祚证道成真小可以保已宁家济人利物皆一炁之徃来五行之生克以我旷劫之元神役虚无之神神灵炁合气至将灵故不离当处常湛然觅则知君不可见其为法门之设曰神霄者若掌心之包褁阴阳斩勘之发号施令使者之斗激天河雷门之交运水火洞玄之开合阴阳社令之策役神祗箭煞之冲激星耀下而酆岳之文一炁一诀皆出身中玅用非徒纸上之文故曰万法一法也万神一神也盖道乃法之体法乃道之用故法行先天大道将用自己元神充之则弥满六虚敛之则不盈一握岂不一神动而万神随哉仙师曰法法皆心法心通法一通能通乎心则知夫收为胎息用为窍此是法中真要妙故参学者必须先究夫玄关玅用水火真源归根复命之玅则可会万于一百虑而一致矣茍不内明性天道法心地雷霆其能静则金丹动则霹雳乎然必戒行为之志节精勤为之蹊阃师曰真中有神诚外无法是以存诚养气之为体洞玅握机之为用果能抱元守一御炁凝神六识浄消一真独露我即雷霆大法王尚何符咒罡诀云乎哉虽上宾三境超出万幻亦不难矣其为济利之功泥丸蓑草皆可寓炁栖神是故谭笑风霆特吾余事耳然而授受之奥符文之秘皆云篆天书金科玉册必自盟天而传庶无始勤终怠之患是以天真玅寳按劫以传实天真元降科条盟誓至重今坛下弟子千生庆幸获陟仙阶今者上闻高厚依科付度是用宣演灵诠使知源舍流求本弃末则反求诸已有余师矣必毋致轻泄漏慢有违禁条惟宜精修戒行探究玄微久而进功不怠物我俱忘神明合一得不蹑景登真与太虚同体矣毕竟天地未分之前从何下笔万法皈一一归何处尔各勉旃佩受毋忽

○疏

演法观修造疏

本观始于汉季创自唐初暨元盛改剏以来岁久凋弊已尝修葺功力浩繁敬叩贤门幸思补报以成胜事

伏以祖天师以魁星降世尝孕瑞于蘅薇云锦山乃梁楚锺灵固储祥于龙虎庙宇始崇于汉世殿庭曩建于唐朝厯今千二百年真风益振由昔二十四治道脉弥尊禁风雨之震零致廊庑之颓圯虽教统所当修葺亦真徒之合结縁笔下生春会见王长桃再熟目前愿力指看赵朗鼎重辉幻成贝阙珠宫不异丹台紫府名著长生箓等沾福庆之绵绵功显大有书咸覩祥祯之秩秩玄风有永国祚无疆

靖通庵题縁疏

靖通庵者三十代天师虚静真君修炼处也真君生宋熈洽之时尝结圜山顶功行既着迨崇宁间徽庙崇道尤笃同王侍宸文卿林侍宸灵素遭际特甚祷祠禜禬皆有异征未几宋社既迁而真君皆先后坐脱凡其超辞茂迹具载纪述而庵之建于宋元者厯经兵燹劫灰更创非一矧以岁久日逺不无倾圮虽本山之修葺宜先而力之弗逮必假众縁是持短疏遍千好施长者挥金以成胜事庶几真君灵贶同埀不冺云

伏以道尊汉室正三十代之仙传教阐宋朝悟五千言之秘奥属徽庙尊隆之日协侍宸显著之功立勇将于殿庭掲妖蛟于潮汐苍龙白虎犹翠竹而碧梧赤马红羊仍青编而紫阁既饰皈崇之道敢忘葺弊之勤爰欲图新必千众助鹤归辽海还瞻琼馆翚飞舄化泗州喜见瑶台杰出共资宸贶均被灵休

本山上清市修路疏

伏以上清胜槩肇迹冠于东吴龙虎名区储祥始自西汉属圣治昭明之日当玄风盛大之时杂冠盖于通衢壮闾阎于广市绵延巨路正浮渚以临溪浩荡洪涛乃倾圮而磔岸匪葺飘零之暴幻成久逺之规爰居正工必于乐助郑涯治道复看砥柱一新管仲失途共喜街逵四辟尚资善力同积福田

上清市五通庙题縁疏

伏以五显灵官尝着灵于徽婺三山胜境独占胜于仙都昔由元运之兴遂纒唐祠之建晨钟暮鼓壮福地于东隅春祀秋祈镇名山于西序道尊龙虎景着凤麟昨因风雨之震零兼以劫灰之变幻致兹摧弊必仗一新自非遍叩于贤豪岂获成工于土木施泉货掷金声庆衍源源之祉种善因挥兎颖福増步步之髙安乐公何须托迹于王瑜道镕师从此显灵于史卞即覩栋梁之焕烂竚看金碧之辉煌国有祯祥民臻康泰

临川寳应寺题縁修造疏

伏以临川絶境名推拟岘之溪山寳应禅林法演笔峯之胜槩蜀僧伽如尚在晋浮图已何存徒闻真卿有说戒碑谩记灵运遗翻经石劫縁所遇修葺椉时笔下目前便是见世来世中布种人间天上要于即心非心处悟求无量福因河沙功徳

南唐虎溪东林寺题縁疏

本寺始自虎溪一脉相传故名东林古称大刹昨毁于兵燹已复从新剏建道场塑立佛像縁功力未圆庄严靡备必资喜舍果愿同圆

伏以龙树佛现自在身如满月轮无相实相虎溪寺得袈裟地若大千界不空亦空本南竺之心宗实东林之胜迹曩因业海扬尘也作劫中飞烬幸资一念已结众縁但百丈金身尚资陪于妙色更千年寳藏未照耀于河沙成广殿唱梵音悟在一弹指次升髙堂演大乗证于三绕座间大檀越生信向法寳心诸菩提报布施功徳念求之徃古之善因种此现前之良果即看寸笔春生便使长河注酪福皈至愿恩畣鸿禧谨疏

神霄雷阁长明灯疏

伏以无上玉清王持九天炁六院宰神霄雷祖帝为羣生父万灵师位为贞明大圣相赞雷师皓翁蕊阁宏开即郁萧弥罗之馆兰膏普照乃紫极曲宻之房灯灯相续于无穷月月可随而有祷一点之光不昧千生之业俱空主一府总四司实由鞭策风霆司五雷临三界斯其统摄圣岳将尽种现前善果便挥笔下春风灾祻不萌吉福来萃兴居协庆昼夜长明谨疏

南城县南山圆明寺佛殿像堂疏

伏以南山胜地禅林昔创于唐朝东土法门佛脉俱流于汉代惟此圆明之巨擘独遗旴水之灵踪殿宇震陵幻相亦空于定劫川源壮观真如必显于明时大檀那共成欢喜縁小衲子同种慈悲果指廪捐金于笔彩结縁建业于福田即看丈六金身辉天朗地便见百千寳阁丽日干霄修方便因获无量祉

资国寺题縁修造疏

伏以征君山雄秀冠于吴楚资国寺高深始自宋唐固文安之遗简尚存俨马祖之灵踪犹着奈殿堂之倾圯念风雨之震零古木寒藤虽跻攀之可厯颓檐坏砌实栖息之难容既承信向之勤敢后葺修之举必千众力愿遂良縁大檀那点额春生兎颕小衲子安单稳坐乌巢伫看翠竹黄花即幻珠宫寳地广修善果均证福田谨疏

○赋

澹漠赋

粤太初之冲漠兮纷万彚之资生爰混沌之始凿兮列仪象以为经根动静而始画兮迭竒耦以五行曰图书之是则兮立三极以权衡时俯仰于浩眇兮互消长乎生成维二五之玅合兮宛厯环枢而内凝絪缊以坱圠兮煌耀而恍惚漠虚静而恬逸兮求玄珠于象罔湛一黍之空悬兮俨云蒸而霓朗抱规中以潜渊兮廓浮游以■〈氵罔〉瀁旋乾坤之复姤兮协降升以辕辋濯旸谷而遹皇兮椉扶揺兮沆漭策茞斾聨蕙纕兮谒灵君于辉晃咽玉液与桂浆兮翳綝纚之郁泱乃授而曰惟混茫兮超澹漠乎寥閴是庸涤此淟涊兮返玄精于藴质驾黔羸之暧曃兮御六气之丰蔚贯离明以实坎晦兮乃弭节而运一息何周始之无端兮曰涫灊而有沦期羡得而遐举兮由乃味乎醇真松乔矫而寿考兮奚椿柏之与邻彼岂信俭生兮潜崖谷之囏辛志氷霜之高节兮眇幻有若漏尘岂纷华之谓美兮溺麤秽何由论慨予生之蹇钝兮徒留志乎昔芬澷先训之纷纠兮悒余中之莫伸怡惝■〈忄羊〉乐大化兮薠蘅槁而隐纶弃訑谩而释茦兮叩厖鸿乎问津絶桑濮之蛩嘒兮大音浩乎若闻胡康匏之见寳兮又何顾乎商敦慨枘凿之鉏铻兮若异质于■〈艹酋〉薫向可眷■〈火霍〉煟兮每希荣而叹悴孰不固予之操兮抑老列之犹贵伊扬雄之守玄兮且美根而宻閟矧屈子之逺游兮亦中存其灏炁浚沉浊以虚待兮聊漱凿而犹豫逺姱嫽观隅隈兮宜殉洁以蝉蜕惟贾谊之哀鵩兮了死生以奚虑孰若御厥泠风兮造列缺之何繋外尔躬之附赘兮岂为物之蟊猬薄辰星之寥落兮徒余光之衍泄悲埃壒之阨陋兮独惶惶而憯恻纫兰佩而欲遗兮搴薜萝以謇释睇芳躅之欲追兮邈高骞而岞峈粲露华于菊英兮感质■〈〈卜冖一贝，上中中下〉〈又上韭下〉〉而形踖齐物我于稊米兮旷穷达而奚恤仰威凤之高翔兮曷徳辉之愔嫕愳跛鳖之跬躏兮骑胶轕而靡轼将求之以叩丹丘兮讵知无言之玄黙

求志赋

繄予生之抱志兮惟慎独以自持托衡门以偃息兮情卓荦而不羁廓予心之芒昧兮仰千古之同蹊曷乾坤之汝隘兮眇莫知其所为嗟垢氛之拥翳兮托桑瓮而潜逸斯求志于隐居兮爰栖迟以沉郁絶流俗之便佞兮躭素履以贞吉莽榛棘之塞途兮涉宕冥其荡潏冲崄巇之阨隘兮号封狐之跌轶獗磔虺之啖人兮疾驱驰且徒怖栗仰嶱■〈山孽〉以浩歌兮■〈口感〉刚飙以箕膝奚矫翮之霄峥兮尚啸羣而坠矰弋彼饕狼之肆摧抑兮欢枭鹗之是俦羗构类以结族兮曾蚁蛭之遑羞挟奸偷而肮脏兮穷巣穴之探摉幸高蹈于冱涸兮藉鹑■〈壳鸟〉以为裘慨徃辙之绵邈兮歘悲风之飕飗俯源泉之不舍兮櫹操繄夫崇丘旷杳眇其遐览兮仰明徳以慎修合絪缊于恍惚兮庶一气之周流守中扄而寂黙兮又适以夷犹徒组绶之蝉聨兮愧中赤之莫投孟轲之鄙臧兮犹叹鲁之弗遇董子之正义兮卒江都而永弃彼蓬麻之鲜俪兮徒拳拳而结绪播苍蝇之簧鼓兮感白珪而曷睇圣且有是阨困兮矧予兹之若寄何穷达之累中兮曰媺人之遐逝激颓波之颠仆兮徒郁悒乎奚语侣渔樵之闲逸兮林壑閴其靓深踞潺湲之曲涧兮临絶壁之嵚崟傲箕颍以容与兮沕渊潜之靡禁耻睢盱其惋媚兮快若趋乎浸滛暏下泉之清冽兮蔚苞萧之蒨阴岂膏肓之忘返兮柰网絷之我侵足僶俛以蹩■〈尊〉兮志又奚能以斯任冠章甫而缝掖兮聊采苓于高岑哀道之行废兮惟明命之莫谌驾言朂此贞素兮庸孰契夫我心

○骚

停云辞（有引）

晋处士陶潜尝尹彭泽不能为五斗米折腰遂赋归去来辞谢官归耕以诗酒自适其亦寓愤世嫉邪之感而然也欤其曰停云者思亲友而作以序其园田之乐朋游之思也后之慕夫闲雅静退者率慕其为人虽然或遭时不同用舍之异而其沉溺乎寂寥枯槁之滨固安于恬逸而宁无亲友之懐也乎予卧疾黄箬山中寄迹于高蹈逺引者久矣暇日用广其意以识其思焉辞曰停云之思兮思不能已只予兮斯栖有山有林有园有田只山崖卓拔居輙拮据只林木蔽芾时而蒙翳只丘樊衍沃味所茹蓄只田畴嶕峣食以菑畬只仰瞻扶舆宇宙随所寓只来今徃古焉有穷只予兮斯栖复吾广居只仰止昔人返吾诚只道以为径由适趍只徳以为宅直而方止体仁为防遵义为范只大中至和心之醇只闳文巨章道所载只持敬弗愆主厥一只溥博其渊慎兹独只制以衡辙为徳舆只操其淄潾増澡砺只执中无隅神无方只心君湛然浄以虚只圣哲同皈永矢蹈只停云而思逺遡逰只丽泽其鲜胡盍簮只浇风颓波曰漂宕只孰偕寤言中心乐只平陆修阻慨邈悠只舟车莫从奚促席只洞视千古等须臾伐木以歌怅吾悲只

儗鞠歌

鞠歌奚儗兮感斯道之莫信情郁悒兮无语兮独黯黯焉慨将乎自珍椉骐骥兮灵氛驽骀竭蹷兮惟敬修以书绅托空言以述古兮或庶几乎芳泽肥遯为心兮乃循循其以明徳轶驾兮轼曷慿数千百载兮邈乎靡胜道岂实萎兮则予孰得纉绪末馨

○操

耆山操

山之颠兮莫瞻龟鲁山之木兮莫中斤斧山之幽兮祗以栖处志之遗兮世独予忤皇初有作兮嗟予焉覩

归樵操

我巣于林孰觌其忧伊我遐慕曷敢不繇怀古之人惟守我常樵斯我采胡使我伤彼牛有蔚我徃曷铚世莫予心奚悲我音

佩兰操

兰之芳兮其质漪漪我将佩兮孰觌我思溯其逺兮霜雪靡澌陟其迩兮榛棘维滋我植而晦兮悲其潜斯潜兮潜兮无扬尔馨兮无华尔姿

○歌行

槖钥子歌

太虚无垠浩磅礴孰使阴阳兆开凿皇皇真宰执化枢鼓荡吹嘘槖中钥由来万有同一源玉检琼编秘经畧玄元圣祖启玅机百万微言示冲漠廓然茫昧天地先无名无象皆自然百炼精金返真液龙虎乌兎相萦纒古来至士亦罕遇至人珍秘亿劫传祝融之孙得异说垢足麻衣叩雷穴自言纵闭司雨旸霹雳鞭驱随奋烈少曽飞步金马门圣嗣勲卿尽倾结翻然不受簮佩羁直驾风霆走吴越是时金璧罗英豪岂意风尘顿愁絶韶华满眼总灰烬傲睨芳尊肆谈阅归来且识真主颜仙岩鬼谷思盘桓扫花钓水弄清啸尘世俗虑毋毫干洞观向来去就不足数登我石磴之上洗耳听潺湲昨言忽忆桑梓里天冠之坛久芜弛雕甍画栋劳经营越岁前图复雄峙削空两璧峨帝宫石室云床蓄雷雨我亦寻山筑茅屋琵琶诸峯美如玉尝闻大药宜早营炼就丹光遍空烛洞庭彭蠡波沧溟黄鹤一去安飞行汞铅颠倒岂细事为我剖决乾坤精谁云洞天别有书洞中之天惟虚无既非皇人所笔广丈余又非元始所说空悬珠烦君鼓槖讯然否请括溟涬大块归元初

题郭熈秋烟平逺图歌

画中五代俱匠师荆关董李称絶竒河阳昔居秘阁内神宗眷遇重一时手图屏障遍宫府古来籖轴不足数金壶玉椀留墨香湘云华岳生毫楮是时馆中千百巻越世相传不多见劫灰一息江海空彩素因之昧高逺丹丘自是苏米徒此笔妙絶当时无风烟黯淡秋树晚短桥斜屋行人孤逺黛晴岚隔墟里山村路暗寒钟起僧舍人归别水津鳬鹥声散渔歌里河阳时在圭璧间意态落笔浑溪山使人对画欲絶世闲情倦思懐跻攀我思昔人今有年放旷日已俱抛捐北苑蓟丘获模冩犹好锺陵僧巨然世传粉绘竞妍丑澹冶人情藴琼玖岁寒枯淡见苍森指顾风标凌不朽沧洲玄圃事莫期蔬飡茅栋临东菑霜林石磵足栖逸贾公宁有氷鉴知晴囱展图为之惜落寞浮名在编籍赏心独忆云林翁皓首从谁翫空碧

题何沧洲象山髙节墨竹歌

唐家画法竹最多干叶毎贵施青螺崔徐唐赵杂花鸟五代变更初李颇阎梁诸作皆妙絶独许苏文成一窠元盛先称赵李軰房山京兆俱名代当时声耀动林府脱颕壶仙犹狡狯壶仙昔自燕吴归气吞云梦光陆离三湘七泽隘胸宇尺璧寸珠安茍施沧洲老人探骨髓腕臂一扫秋风随遂令毫楮盈四座快饮肆意令人嗤昨为黄郎写髙节縁追卓劲犹竒絶六经百史意莫传建安青田事明灭幽繁但诧充栋辞寂寞秋潭冩空月况此超尘泾渭空断崖絶壁春雨藂黄州嶰谷今几种落笔独我先推雄云箨风根象麓趣■〈虫鬲〉扁拨■〈革登〉俱蚕虫夏山百迭水千尺夜雨萧骚太阴黒展巻挑灯谒我题尚恐风雷惊四壁勿谓长竿无钓纶沧洲白头犹我惜

题王右丞雪霁江行图歌

为陈无垢作希夷之孙貌若仙卧云不出动十年挥毫自比荆李軰旧藏巻轴皆精传王维此图更幽絶澷空积雪愁云天茆屋谁家旧篱落前山后渚相萦礴袁安屋舍风正寒老木萧条干盘错放舟应有晓行者竹梅亚地溪声恶烟霏溟漠渔网静乱絮飞花夜鸣薄尺图景物兴难尽小坞桥通足深隐絶类君家象麓居龙湫石磴蛟蛇影琼林柯叶氷欲觧飞瀑颠崖两峯顶客来扫雪开昼门冻叶滑屦篷檐温坐懐方薛试春茗故旧凋谢今谁存黄尘沸热未清泠何事酒垆烧竹根白头偃卧意未倦会须共笔山南村

题湖山春翠图歌为倪晋明作

春江涨流夜喧作霖雨如膏滞山郭新图坐阅类经行金彩湖山肆逰乐谁家门巷栁烟丛别渚舟帆花雾幕清都阡陌酒垆春丝管相催莺燕频小船风送残音曲月榭歌帏蒲藻濵黄金买笑轻乡土白发朱颜改秋水欢筵宜厌棾台钟晚市何憎荻花雨当时珠璧烂京华湖水荷香今几家古来消长电惊目莫恠寒潮悲暮笳自縁粉黛擅苍翠心迹熏酣动忘岁记我林逋鹤队行江声海色归帆尾浦树汀云送瞑鸿闲情尽付严滩句汉家倪掾带经锄故业尤存图与书多君白首素贤裔高卧松筠躭自娱要知杨郑等榛砾清白传芳看有无

题琵琶云气图歌为张彦弘作

岱舆之山走灵骨化作劫外千竒峯此峯立我茅舍北泼墨许我沧洲雄沧洲酒酣肆挥扫章达高情尤絶倒浮云浩荡随有无期尔来巣拾瑶草苍烟积雨龙恠居云屛石磴相萦纡碧涧红泉恍疑似梦游尚记仙人都况是清修乆闲适燕景空蒙潄琼液坐来黄叶坠西风对此令人重相忆

题宋复古溪山积雪图

歌空山积雪动千尺太白嵯峨遽今昔墨图尤儗辋川庄价重南金世珍惜袁安高卧惯深扃孟嘉独蹇余空迹归棹宁忘赤壁鲈幽禅共燕云岩夕荒亭落木正凝寒磵道氷流墅桥逼巣屋老居固阴崖破冻飞泉洒银壁我亦沧浪把钓徒旷睨乾坤微一息怡情皓素欲谁侔静里春阳惟内溢披图浑觉涤纎埃霁黛何妨幻空碧只今毫墨谢衰迟诗情澷逐氷丝滴

题吴至灵葆和藏董元寒林重汀图歌

曾读屈骚语怅然懐逺逰空山高卧日慵起对此宛厯江湖秋重汀回抱别淑隐洞庭木落湘妃愁不将巧趣混天真寒林杳霭迷烟氛鳬翳散乱已冥邈渔舍两三知几春江南此景兴莫比霜冷蒹葭长新水长松影落空籁鸣小艇残阳归鴈尾吴网近着风霆脉云笈深藏窥莫得野渚平川忆故园林原入梦经年隔顾我曽追老画师层峦迭嶂探幽竒荆门雅澹推董李隋珠定价今谁知明日京华理归浆空阔神情梦中想月际潮生晚思多菰蒲过雨寒风响

好静轩歌奉教赋

太始混开辟玄黄敷判初人文兆三极干葢包坤舆宇宙循环渺无间万有吹息周盈虚至人调元视浩劫岂止区区了生灭静根于动动复静互运阴阳赴车辙贤王富积万巻书汉献才优独修洁夙探好静道之基清静正民民乃恱髙轩不贵饰纷华岷峨为嶂芬瑶花俨持藩屏辅亲国忠孝诚明惟帝家执中之妙皆静力舜禹相传由建极圣贤确示仁义途湛彻虚明岂沉寂道存编帙千万辞方寸敛之无别歧氷壶秋月皎中夜渥洼緑耳停奔驰璧水为鉴灵台是居黄舆廓象玉液流酥天根来徃自昼夜赤水象罔浮玄珠坐燕鸿蒙游太古仁寿有躬滋乐土曷夸泛海觅佺期羲农至治惊谈麈俯愧微臣林野俦累蒙宸眷被鸿庥敢辞芜陋为轩祝忝窃遗宗遵内修苍崖曲磵卧秋水谷鸟岩泉苐盈耳寂然真宰贮一源风叶云萝老烟雨仰懐廷阙五云栖鸾鹄翔骖霞佩跻独惭攀附渺何及睿算日瞻天与齐纶章飞坠琼林曲洞吏天姝环拱肃竒英丽藻烂羣芳梦绕钧天夜光烛余光烜耀动九埃寂寞幽滞顿尔心颜开愿趍璇台翠岫千万丈一洗朽腐之凡才谒侍轩居图史侧六合凝虚昼生白道之枢帝之则浩漠玄机启渊黙鹍鹏神化归毫芒埏埴甄陶聊一息坐来囊括溟涬会一元千古皇图光简册

题方壶真人竒峯雪霁图歌

岷峨太古雪万劫昆仑巅壶仙洒墨总氷玉剑阁■〈山赞〉岏西极天层峯浪涌何竒絶暖动鱼龙湘水裂霁色初分欵叚桥松涛夜度峨眉月沧江老屋山之幽极浦阴崖回冻流袁安门巷三尺白古木焕烂珊瑚钩笑我支离卧丘壑琼树瑶芳翳溟漠大泽重裘雾霰深春风渐转梅花角衰倦谢毫端披图意忻愕辋川遗兴邈复追静对孤光隐寥廓

清熈亭同诸玄幕赏紫牡丹即席赋歌

洛阳花品传芳秩姚魏名花皆异植劫换尘氛见毎稀谱英辨质探遗籍清都自是有天根万片晴霞飘国色积雨园林丽日和艳先桃李东风逼虚亭澷足少娱春真赏欣谐总玄职韡蕚聨翩况共欢文彩犹多老宾客枝擎翡翠泻银河色荡玻瓈泛金液育秀全资造化功流辉不让天孙织陈觞稍面画楹间列席傍依彩檐侧恱鸟分明度咲歌好山高下融衿臆馔香兰馥锦云披杯面莲埀珠露滴却愧妍心慕邵程宁期眩俗追何石怡安尚兾并芳丛歳岁看花醉今夕如此韶华奈兴何宾筵为乐情无极

送别王仲缙先生歌

为学贵师友斯文追大宗江湖近凋落王子欣相逢昨我髫童慕儒业尊君卓起推文雄先子尝从谒明主文光万丈腾奎府固宜英嗣继休声云梦沧溟隘吞吐华川锺秀山岳竒辞源自昔専吴楚一朝辉彩动贤王九苞凤羽鸣朝阳鹓行倚马千万语班贾曹刘焉足方我闻王书积万巻探索朝夕高虞唐珠玑金玉非嗜好圣训皇谟世为宝自縁天纵皆宿成况此贤才臻辅导汉唐藩屏知学稀千古鸿名亘穹昊却愧山林庸钝资累蒙恩眷徒心驰逢君备语仁睿徳执报未能欢欲趋空山积雨交夏緑聫璧独肯过茆茨湿云到地绕原隰啼鸟深林昼阴寂翠荷斜帯碧篁妍残花低亚清泉急蒲叶倾尊五月凉离情缓逐长淮入锦囊巻帙探遗言禁苑骊珠光四悬极谭精蕴深启沃述作幸纪名山川世闻久枯木寒泉氷雪情千金难遇论杯酒玉堂金马虚位方待贤直覩高骞动星斗品藻惭加樵牧音大雅宁遗凤麟薮岷峨苍翠仙者都莫惜因风慰驽朽

题方壶宝晋云烟图歌

昔与奉常軰丹青躭妙年披图且览句抚慨心茫然壶仙胸宇丹青府燕赵归来隘吴楚襄阳逸法诉荆关海岳风流雄万古自縁宿契海岳情云烟浩荡穷沧溟山浮羣树清瀬逺雨洗半峯孤墖明湿岚余霭纷夏緑墅渚轻风散鳬鹜移家愿卜水云■〈土幻〉长竿独倚清溪曲奉常高弟俊彦流泮水横经今几秋鹅湖秀色赋真赏对此宛卧沧江幽画意非茍精神情会应少落月秋空江海思浪拟浮槎度林杪北海高风须力追清衿气吐云烟姿曹刘沈谢兴莫比溟鲲一跃凌天池

题方壶真人墨竹歌

方壶之山倚空势阴壑长竿动千岁壶子衿情海鹤闲墨华纵写云烟趣遂令倍价重南金怒发扬眉鲜轻与只今寥落散骊珠太息鲸涛渺仙逝我昔琼台立雪时毎许余光发骐骥廿年弄翰兴莫追春箨秋筠覧苍翠云卧丹丘不记年短笻几顾沧波弃儗招六逸卜芳邻旷芳浮縁衰懒至坐阅孤标共歳寒氷霜岂折凌霄炁蚤慕还丹炼汞铅静探雅操消尘系束书须叩刘长生怡恱何如澹中味

题松阴授道图歌为王景山赋

缑岭仙人结屋琼林东巣云道者为写百尺之长松见山堂前荫高盖根盘铁石枝虬龙自言泥丸古仙子昔者授道琼山翁有如灵坛燕白石长萝秋籁吟天风上摩九霄错落之云汉下接三山渺漠之星虹泥丸之道视旷劫直与偃蹇苍翠窥鸿蒙缑仙昔跨岭头鹤闽海吹笙访名岳故人喜是仲父尊回鸥溪枕梅花阁嘉定雄词百炼兵细语情深古方朔道山文彩嗟寂寥振翮超腾足鲸角忆过溪上停归船酾酒松阴溪月圆纵横鳞影落空翠杳霭竽声回溟川乔木踈篁不堪写抚今感昔心茫然毕宏韦偃称絶笔独许壶仙踵芳迹云孙宜更追令名磵水林峯暮寒碧后凋之木梁栋材阴崖霜雪应稀择笑我放歌兰蕙藂欲剪松花酿春液举首共招陈白二老仙醉卧云涛弄秋色

古砚歌答觧性初高士赠寳晋斋砚而作

空峒山人居嶰谷拥翠成轩种羣玉生平好古陋流俗埀钓扬江岍山曲昔尝授道袁安门立雪瑶台书万束珍图异玩皆絶竒云锦为囊善牧蓄时来桂馆闻钧天握手论交踰十年相知不恠有清癖每赠毛颕兼陈玄石乡雅制来即墨藴质含章尤砺坚铭词重是寳晋物枝蔓瓜瓞相连绵南塘砚品每无价龙尾洮溪未容诧端歙犹推西北岩青逼琅玕紫如赭襄阳本是南宫仙自许苏黄堪并驾海岳庵前铁瓮城爱石应须拜其下驽骀过谓追名骝封题逺寄沧江头磨礲愈钝鄙精锐体方用静心与侔穷经朝夕谩披写临池一扫春云浮梧竹轩牕共清夜氷绡云雾腾蛟虬京华苦惜久离别痼疾翻成卧松雪秦淮春涨鲙思吴京口秋高潮梦越支离晚契松乔踪价忝杨休赋应劣愿子空峒寿与齐缓调笙鹤梅花月

题董北苑秋江待渡图歌为汪大椿赋

山幽幽水悠悠乔林落落依崇丘夕阳在地鳬鹥散二三归客呼行舟清霜被野晚风急白露帯袂寒江流蒹葭逺渚飘叶赤浦溆荒桥乱山碧回汀迷岸几渔家霁月遥天两飞翼古来画法惟荆关北苑犹推李郭间不妆巧趣合天造云烟澹漠江南山汪子才华出羣骥文墨有成探画意珍藏此幅动十年肆笔鲛绡毎丰势愧我少年逰越吴壶仙泼墨倾金壶风潮雨濑盈尺素易画稍窥龙马图久遗毫墨藉云卧乔木重是青珊瑚云中山天际水昔欲壮逰今倦矣锦城春色绣围空画阁晴光香雾洗湘水闲情兰蕙丛剡溪逸兴林峦许爱子芳年咲我衰琴书满座娱清晖青云高步矫驰翮焕耀家声光陆离得失几何纷代谢遗墨萧条动无价尘世驱驰待渡人谷霭川霏竞高下严滩钓艇一叶微鲙鲈得味轻王霸

题华山仙掌图歌

太华峯古名岳元气扶舆兆磅礴根盘西极嵩岱尊万丈苍崖倚寥廓斜倾半月指掌明侧挂银河碧空落摩霄岋嶫张峻屏培塿羣山从良霍天子巡方几幸临荒祠古宇凌千寻断桥逺帯墟渚静老木低亚川源深浮云似隔钟鼔暮铁索高悬渺烟雾中有仙人王子乔虎豹为关石为戸我朝望秋当隆平遍遣羽士逼精诚遥坛瞻谒莫敢登归复金门驰圣情雄辞玅刻照千古秦汉徒夸禅梁父山灵川后降祯祥宗社安隆固天府巨灵劈石通川流明星玉女栖丹丘黄河盘涡出天际白帝金精荧彩周车箱箭括通天路我欲因之与天语儗招马卫驾鹿升翠崖丹谷知何许手携九节杖咲拍洪崖肩饥飡落雁霞渇饮玉井莲紫衣朱鬓或相遇借我茅龙飞复旋壶仙白首惊画絶赑屃遗踪岂磨灭泠风一息九万程底须醉向峨嵋月

豫章秀才歌

丰城古剑气化作豫章木上摩牛斗墟下荫湖湘曲吴刚锺秀山岳英入地深根拔苍玉緑发穷经会化机博究儒玄尽膏馥中罹兵革涉艰危花鸟春深林谷非故园无处觅归棹琹寓幽寻芗水涯授业黉宫蔼佳誉一朝荐剡光彤墀束书秘阁环帝胄藩府歘受贤王知晋祠雄峙太行北燕树秦峯护今昔我王嗣位焕文明鸿寳珍图罗贡职圣主深愉孝友情宸衷岁注骈繁锡花蕚相辉古所稀多君辅导聨圭璧谁夸袁粲梁栋材独许王俭如珉瓌儒冠早际盛明世紫泥赤绂来天阶几遂东还觅桑梓太行古雪飘飞崖山家夜对紫萝月班荆石磴歌庭槐袖出贤王珍翰美豫章翻风炁莫比词源百斛粲骊珠先帝恩浓宠纶语盘根孕秀烟雾深直干凌空霆电起遗芳快覩千里驹塞漠尤期甲兵洗别绪浑添渭北思翻疑梦绕西山雨西山之高峯羣仙挟飞佩欲撷南浦云神交蹑吴汇张华预识剑津龙夜光直射银涛碎氷雪高标傲歳寒清都尽许寻鲈鲙约我玄洲扫白云底须钓海寻鳌背君不见孔明老柏高倚天柯叶翠蔓埀千年芳名愿与悬宇宙故人应寄归来篇

野舟行

翩翩一叶舟荡荡广漠野大幻视八纮烟波为六马始从振翮沅湘间荆门声动争挥诧试业黉宫未有年曵裾每重王公前岷峨览辔入巴蜀剑阁崔嵬高揷天一朝令誉达明主美政推贤着天府精忠浩荡三峡源俊徳辉光百川武钱塘潮落海门秋豸冠骢马来南陬浇风鄙俗顿除涤湖光万顷烟氛收自谓天心眷吴越调官复补洪都缺花覆乌台剑炁寒氷凝铁柱凌高节昨过琼林风雪隈和风暖日姿颜开欢呼倒屣即知已醽醁细倾歌落梅浮生总类转篷急橹棹帆樯几张翕纵柁长江白练寛雄吞七泽湘妃泣我亦沧洲把钓徒轻浮一苇穷天吴渭川严滩傥相值握手一咲哦菰蒲知君南浦多鲂鲤不啻空山卧烟雨紫阙青云俟逺期白头共钓潇湘水

题方壶真人淇箓堂墨竹行

方壶子仙之徒烟霞炁度氷雪肤青年适志走燕赵胸吞云梦隘八区手调玄黄仙掌露华岳昆溟肆吞吐贝阙金门汗澷期照耀奎章渺三顾振衣便作江南归江雨湖云春满衣鹤发仙翁爱蓬首丹光久与云龙飞絶崖一咲天地惊颠倒银河横玉绳狂澜浩荡作霖雨碧玉万迭泠风生人间谓竹总形似太阴黒入渊龙怒沧海扬尘堑劫空此幅自是风雷护方壶子天与逰琅玕忽堕鳬仙裔铁网珊瑚银汉秋平津剑跃尤神变梦断钧天日华逺吴楚湖山阮谢情篔筜翠黛平湖浅淇箓高堂意绵邈溪霭林霏湿空阔夜闻天籁绕舍鸣恼我囊琴与鲸角浮生转烛江海空荒冈野渚喧寒蛩赤县沧洲不可图坐听落叶声悲雄欲假长竿钓秋水独漱寒泉时洗耳浩歌漫有千古思高卧空山紫萝雨

懐友行寄水北杨云溪

昔喜馆西清今嗟乏东易锺陵杨君文献家奕世诗书贯胸臆宫亭湖口春涨号水北溪头晚峯碧日卧柴扄人迹稀秋声坐绕寒蛩夕忆昨论交倏有年下榻宾帷絶尘役苍蝇白璧宁足嗤天藻云葩烂珠璧贰室馆甥儒雅流从君立雪春云陬五经六艺富探讨风雅百氏追源悠咏雩经史益鑚仰迎刃窥光如觧牛圣哲遗言犹菽粟味澹涵和厌粱肉风辰细语玉树前月夜高歌翠微麓一别更秋日爽期切思丽泽盈膏馥悒怏离情渺去鸿蹇予薄世羁荣辱翫几知患故预图岂意迂踈堕虞蹙鸩媒曷足达衷诚豺虺扬嗔肆夷腹妖氛翳空晦曙明簧鼓潜期务藩触东归卧疾松桂藂脱屣浮尘课樵牧怅懐屈贾亦何悲用舍随时恒自足云溪子儒之徒藏器乃肥遁含章谢驰驱愿从氷壑侣渔钓奚复君门献子虚

孝节行为黄贞妇赋

黄门有令妇孝节今古稀未嫁知事亲既嫔犹在闺家承忠烈素儒裔女则阃仪知所持姑嫜刚毅善容止侍养晨昏具甘美继宗聘娣遽失天丝枲训儿欣卓起孀居自抱氷柏贞指日不改摅精诚孰云堕井殒狂易翼刃保孤终有承危存两世甚埀线横逆艰摧困余喘高堂白发届稀年食报宁嗟信幽逺贤仍富学趍神都染翰累载名中书清光宻迩侍明主文彩焕烂青蓝如我来忽遇辇毂下帯月侵星语官舍簮绂云蒸晓佩鸣巻籖雾拥春窓暇示我羣公金玉篇凛然行义招重泉纲常诚足敦薄俗青史必覩芳名传呜呼采蘩之事柏舟誓宜共母刘光百世

题青岩隐居图歌

青岩之峯几千尺中有隐居山别翼龙门高插势穹窿宛与齐山并苍碧涧南涧北环两溪沃壤平原美泉石翠蒲瑶草郁芬芳屹立双楹面森戟征君素非隐者徒涵泳膏腴富千亿华川名胄世儒宗师友囦源重今昔文章光熖焕骊珠词藻声华烂和璧偶欣林壑寄闲情岂比烟霞滞飞舄皇明真主聿龙兴卓起幡然应先辟佐州裁史冠文林宠渥骈蕃照沦迹逺使边夷执节倾精忠耿耿明胸臆汉家马援誓革尸曷愧荒榛秋露滴佳嗣超腾早曵裾永继文声光史籍天朝继统际仁明太学高迁宜遽陟曩过空山索我图为冩潺湲勉相忆梦追清瀬听猿啼落月高悬当絶壁万里岷峨别四春京华忽喜离情涤烂熳雄文应墨新不惭班马传芳迹继志宁忘梓泽情白头终许从安适黼黻皇猷正迩期坐对青岩犹目厯

谢蜀府赐口衲歌

岷峨高峯几千丈西蜀雄藩势尤壮贤王久着忠孝名巫峡川流屹相向始当茅土立儒玄沐恩庥觧衣每下士道义非尘侔嗟予踈野曷侍逰渺漠万里何乃逺恵五彩之重裘京华拜领増拾袭片片云霞相荡浮自惭樗散为时弃久托林泉卧榛翳五铢不啻芰荷轻王门敢儗长裾曳盛服俄惊降大庭鹤禁封题逺缄至凝寒陋质变春和冱冻空山消颢气华阳之仙人文徳并前烈拯济羣黎冻馁除国社安隆仰明哲遂令眷渥及山人亦被辉光起迂劣晏婴衣被十载忘范叔号寒一朝撒儗营大药窥洪厖正尔宜撷雪羽云姿裳行穿藓涧堕晴雪坐倚林籁鸣秋霜千金裘世稀有宫锦袍仰君寿李白狂歌诗百篇应恱丹砂驻衰朽萧条山谷絶世期缅想青城劳梦思扁舟倘遂涓滴报拭目相从天一涯

题吴处渊画山水歌

我有江海思倦为江海逰空山久高卧焕耀疑丹丘清都道士家在尘垢外家有云巣众峰会白衣苍狗任徃还乃倚西晋仙人旧松桧方壶外史昔授李郭之丹青拂袂便作江湖行湘汉尽探山水秀盈尺绘画厯厯窥蓬瀛停策琼林初话别二十四岩纷嶻嶭驭风彭蠡驾飞蓬云涛万倾浮空雪晓泛宫亭十里湖夜醉浔阳万艘月黄鹤矶头江渺茫岳阳城东台阁张千波万波帆叶赤十点九点山微苍江陵墟景四邻集赤壁扁舟涨流急云雨昏冥十二峰洞庭梧暗湘妃泣嵯峨阳台山积雪天际白沧溟倒泻巫峡来巴蜀层峰削秋色篙师努缆攀洑流星落苔矶乱川侧曹刘功异失吞吴杨马才优漫词客贤王藩屏近所都殊恩尤眷山泽臞儒玄满坐剧谭笑霞佩幅巾聨曵裾青羊琼馆深烟雾露颗氷浆出宫树濯锦江边赤履飞蛾眉月里瑶笙度我祖灵蹈最汉中曽驱魑魅昭神功青城化迹千万丈几复梦逰安尔从归来且展图为语川途兴一览何须汗澷逰应嗟海舶夸雄胜人生去住俱浮云净扫旧巣呼鹤羣盈虚洞了人间世天池一息南溟鹍錬真祇儗栖蓬阆雾屩风飘随放旷脱屣宁懐闻达期幽寻写向松萝障

雪蓬歌为典籍邵原性作

雪蓬先生紫绮裘旷视八极轻王侯蚤研经史博探索云梦烟霞相荡浮华川之高峯秀色并庐霍中有羣硕生文光等川岳世探渊薮时继作盛代多君振凋落艰途萍梗付虚舟浩炁盈衿耻悲愕昔过空山琼树隈论交泉石倾尊罍雄词谠论惊满座玉麈挥雪行云开间关江汉几经涉授业侯门卑草莱一朝声誉动明主万巻英华驰儁才成均富高堂束书雪蓬侧梦寐江湖兴不忘吴树秦淮送秋色日招坐客总簮裾画舫烟波照编册晚风蒲苇断鸿西冻霭纶蓑巨溟北渭川严滩傲世徒羊裘熊梦知何如数罟争投溉鬵急长竿澷倚游鳞踈白铜鞮歌莫止金叵罗为君起玄阴大泽閟春和松柏坚贞歳寒美我本清湘理钓缗直欲慿虚与天语阙下相逢后有期共醉梅花雪蓬里

题读书松桂林图歌

高夫子儒之英妙年卓荦驰俊声结巣松桂究经史研思探赜皆鸿生一朝闻望光祖武盛代高超列簮组圣朝嗣位擢词林八泽三湘隘呑吐愧我山林韦布姿幸从金马曕风仪南金和璧不待价尽推高适今昌黎复向容台协昭祀肃陈典礼名当时尺图雅淡珍藏久词藻聨翩粲琼玖幽馨满巻绕屏维湿翠盈编到囱牖寥寥古徃圣贤心眯目尘情歳寒守多君自是董贾流夙承文献嘉谋猷长林落雪惊舞鹤逺瀬迎空回素鸥扫花席月足涵泳岂比皓首徒探摉高夫子美襟度幽栖勿念松桂佳廊庙方期佐明主经纶不在钟鼎贵风月寸懐随出处谢别还山理钓纶愿企文光照千古

题清真轩歌

右军昔得清真趣兰树留芳总贤裔君侯振起自天朝恩重椒房冠穹贵华轩正面松筠开玉作檐楹金作台松风堕雪响晴菌筠雾迎春侵晓梅琴书插架牙籖束斜月阑干醉丝竹珠履球缨满席珍不嗔玉漏催醽醁五侯七贵雄当时飞甍杰阁凌光辉披露彤墀听鸣凤簮星紫禁闻朝鸡辇毂新承临甲第玳筵绮食繁歌吹千金宝帯五云裘一朝颁宠传丹陛世徳由来忠孝家相传簮组俱才华圣朝累代蕃宠锡许史金张奚足夸丰姿温雅信奎璧凤劵鸾章焕今昔颇牧功成万户侯愿尊圣主隆勲迹愧我山泽臞清真惬幽适山阴羽客未笼鹅扫素何由写空碧尝谒高轩翠树藂落花细雨回青骢广庭潇洒尘不到春色绕帘啼鸟风只今齿暮惭衰槁刷羽髙骞羡青昊贵胄恒看奕叶繁醉向鹅池卧芳草

次姚少师茶歌韵

昔我云卧惟丹丘鹖冠既弊嗟狐裘聿来京国际真主绮食琼筵欢眷留当时故旧鲜知遇客邸养痾空息喉王蒙素谓有茶癖累载忆别方从游夙闻我师佐帏幄六龙御极乗樛流中官持节诏趋辟象教顿使丛林稠金张接武肆清赏茗椀细涤莺花柔龙团洗翠逐风响蝉翼凝芬和露柚片甲分香顾渚外酪奴衣彩■〈氵邕〉湖头囊収余沥倾玉兎乳面一扫浮云収陆羽尝为竟陵第上公况与聨鸣球挥钱宁效季卿鄙盛世岂独髙巣由颇儗樵青煑荻叶应怜陶榖羞银篝松风落雪响清籁竹雨澹烟吹薄飗谁夸何石万钱费肯比卜相储金瓯乳窟蒙阳尽真味著书自足消穷愁王公掎角毎英杰何俟庖丁窥觧牛应副华歆忽黄阁偏宜曹寿今琼楼辇毂时倍玉堂赐恩荣卓冠踰神州锺繇白首竟中辅窦固青眉宜列侯京畿异迹富灵液况汲扬江千丈湫愧我尝追后尘末天葩丽藻知难酬标格清雄岂阮谢词华逸迈过杨刘累承爱遇甚投辖矧被清光多运筹东归拂石藉林壑感仰澷使枯肠搜愿戴皇图广恵泽高骞奕世蒙天休

送郑教授叔度之蜀歌东

风破暖杨花宻夜雨翻檐涨流急郑朴肩舆昼叩扃朝簮犹帯岚光湿我昔知歆孝义门聚庐合食皆温醇良金粹玉美昆仲文献流风欣讨论阙下相逢蔼辞色东朝恩冠春坊徳景慕踰深托素知王门况值贤宾客旌异东南犹昔时丹楹彩笔张高楣钟鸣鼎食系千指内箴外训严规仪五百余龄同一日应惭刘李争矛戟巨碣丰碑金石文岂夸张栁相雄轶仙华山秀淛水东文薮词源为代宗仁声义泽世薫渍伟望岂亚青芙蓉多君令誉遭明主曵裾发轫趍藩府朝凤鸣阳絶后尘逸驹脱辔鸣前武巴蜀■〈山赞〉岏秀揷天绳桥剑阁相钩连我王祚土建藩屏孰让汉献称才贤君行职教过桓马绛帐银灯论璧■〈斗〉浣花飞遍锦官城滟滪云涛半空洒王门富积书万籖不啻珪璧光渊潜璇源玉叶重当世紬绎万古窥洪纎我惭荒陋叨宠锡报徳何由致涓滴空羡高骞势莫攀日方葛杜偕心迹傥眷栖迟山泽臞为言齿暮徒迂踈祖道阳关怅离绪栁条绾带増踌躇兰金交义知应几离棹匆匆泛江水愿挹清芬并昔贤苍苍泰华横秋宇

题赵魏兰石歌

吴兴玅年氷雪姿鸥波水暖清涟漪醉挥兎颕尽书法宻竹幽兰苍玉枝湘滨楚畹烟雾湿我欲佩之将何适千载孤芳烈士风一调朱丝对寒碧

题五龙图歌

至阳之精善神化倏忽云雷动惊诧波涛汹涌万里奔变态百状云为驾九五其位居至尊尚书贤伟宜攀鳞苍生正资作霖泽拂拭此圗禆圣仁

题中山草堂歌

鴈荡高峯连石桥草堂别构凌山椒赤城霞气浮五彩竒峯迭嶂争岧嶤卢遨芳躅素儒裔富积诗书佐明治哦松月夕动遐思官舍清风落空翠

题积雪观梅图歌

王猷才炁凌氷雪贞白高居抱孤洁梅卉中含天地心重阴不受风霜烈芳缛羞同艳冶姿蘧庐昼暖春阳熈久知陶谢每同调静对曲囱千古思

题翠涛亭歌

翠微之山美如玉面山筑亭傍溪曲长风吹下万松声百顷云涛恍心目手挥五弦歌紫芝两耳天籁凌空飞人间众窍不足和羊裘雪满迟来归

题雪江独钓圗歌

衰栁萧条断流急短蓑钓雪风烟湿大江渺漠去不还万顷瑶光浸寒碧林侯重是三山英乌台久共氷蘖贞俯仰乾坤竦毛骨巨鳌一撤凌空行

○词

沁园春（登真）

溟涬鸿蒙肇自先天无极之初暨阴阳分判乾坤定位循环动静真宰中居一点灵明辉天朗地亘古圆融无智愚尘縁断看碧潭镜浄月莹心珠　八荒洞照毋隅中宵永氷壶玉液酥正真铅投汞坎离交姤火龙水虎槖钥吹嘘白雪凝舆黄芽满鼎雷震昆仑彻太虚功成后俟胎圆神化同赴天衢

水龙吟（法海）

先天无象始父母未生前一真独露光明亘古着灵源纵闭阴阳内运颠倒五行攅簇浩炁养三田发用杀机处雷电震无边　既非心又非法亦非禅幽微奥妙千金不与世人传莫认符涂咒诀直悟玄关宗祖将在自神全瓦砾兼莎草济世自超然

风入松（问学）

十年灯影夜相亲寒暑迭催频短窻几度停犀管残编尽知味何人帘外雪深风紧梅花偏旺诗神　千经万史足经纶学业志弥沦天根月窟问今古文章事多少迷津收敛虚灵莹彻杖藜随处阳春

无俗念（叅究）

麈湖峯下结云松巣子动忘昏晓浮世衰荣无限事一咲浪沤萍蓼翠竹黄花水声山色此味知多少湛然莹彻色空俱自明了　天光云影徘徊写长空色一镜澄清沼春去秋来心自在付与野情鱼鸟海阔江平月明风细清籁传音杳便须飞步沧溟朗吟天表

水调歌头

至道无言说寂黙守规中杳冥恍惚周流一气运元宫采取金精木液真土内擒铅汞顷刻显神功　测爻符鸣槖钥震雷风坎离颠倒火飞碧海炼真空太乙含真有象玉鼎流珠凝结神化合玄通归去蓬瀛路旷劫玩鸿蒙

满庭芳（山居）

折郄乌藤便寻茅屋谁知剩水残山凿池种树梅竹任萦环芳草闲花覆地烟霞里藓径柴闗无人到春风秋月松菊伴幽潺　箪瓢随分过无荣无辱樵路渔湾与林猿谷鸟暮乐朝欢扫浄情尘业垢披衣坐真息养还丹优游处孤琴只鹤霜露不凋颜

苏武慢（消闲）

悟幻寻真叅求几载自誓顿超生灭风抄雪纂夜读朝吟探究古今贤哲道玅禅宗万殊一本勘破底须分则这堂堂无碍真空非与太阴圆缺　堪咲处竹椅蒲团松窓桂牖返步便同高洁尘世相违水云为伴高卧故园风雪骏马貂裘翠袖红螺过目浮华闲说速回头是岸帘帏光透性天心月

满江红（阅世）

忆昔少年行乐处都非旧景听海添潮落绮绣四城春永歌舞楼头憎日暮管弦席里嗔酣省看目前荣悴几光阴愁难整　梦魂醒尘虑并澷堪嗟空自警慨兰桡荻阁水寒烟冷无分江湖中绪断天心月到澄潭影念浮生识破悲欢川波静

酹江月（江湖）

曽随钓艇弄秋波见尽江湖浩漠两岸白苹洲渚外露泠荻花枫落半夜潮声中天月色更转梅花角推篷试问故人随处萧索　发棹牧浦渔村夕阳城畔归雁鸣偏数緑酒黄花烟雨际几梦故园林壑坏塔风髙海门山小春尽埀杨郭归来林下振衣髙视寥廓

望梅花（絶交）

浮世无边尘累勘破幻縁能几亿劫寃亲千生契识薄似片云情义空自愧奸巧机闗逞英雄徒増业翳　用尽深谋诡计奔竞是非名利造物无私灵台自昧苦海沉津如炽浄抛弃野水踈林絶行踪月明风细

解红（了悟）

本来真性体虚空遍界圆明现情尘揜翳心珠暗溺重渊灵光不昧一点辉煌元非逺扫浮云万象无遮碍天心见野花啼乌闲中舒巻看沧海桑田几清浅衰荣代谢常消息尽愁山苦海流浪难转　猛省来乾坤总妙玄松筠畔寂寞细玩真源曹溪路口无阴树非法非禅直待一阳生坎光腾如波卷谁会取静饮刀圭浮虑遣视无形听无声言毋辨这落魄逍遥真可羡白云堆里容痴倦共寒泉枯木髙隐壶天

风入松（和虞学士韵）

江城淹病酒难酣踈鬓讶朝簮暑消已觉秋光遍红尘逺斜日回骖蕙帐累留残宿青霜犹湿春衫　秦淮潮定碧如蓝归燕息呢喃白云帏幔寒偏早更谁问雁字鱼缄早晚棹声归也黄花白酒村南

岘泉集巻四

