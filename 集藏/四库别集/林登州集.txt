　　钦定四库全书

　　集部六

　　林登州集

　　别集类五

　　明

　　提要

　　臣等谨案林登州集二十三巻明林弼撰弼字符凯龙溪人元至正戊子进士为漳州路知事明初以儒士修礼乐书授吏部主事官至登州府知府弼尝与王廉同使安南以却赆金为太祖所器生平著作有梅雪斋稿使安南集是集总名登州盖彚而辑之者凡诗七巻文十六卷其使安南集宋濂曽为之序称其文辞尔雅王祎亦尝赠以诗与之唱酬其墓志即王廉所作称其诗文皆雄伟轶宕清峻之语夐出尘表盖明初闽南以明经学古擅名文苑者弼实为之冠也弼又名唐臣以时禁国号名氏遂仍旧名是弼本初名唐臣乃其改名朱彝尊明诗综则云弼初名唐臣当由宋濂序谓唐臣更名弼致误然宋序未尝言初名也至弼改名既久而原本之首尚署为林唐臣撰则无所取今仍署弼名著之録焉

　　乾隆四十三年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●林登州集目録

　　巻一
　　四言诗
　　五言古
　　巻二
　　五言古
　　七言古
　　巻三
　　七言古
　　巻四
　　五言律
　　七言律
　　巻五
　　七言律
　　巻六
　　七言律
　　巻七
　　五言排律
　　五言絶句
　　七言絶句
　　操
　　辞
　　诗余
　　巻八
　　送序
　　巻九
　　送序
　　巻十
　　送序
　　巻十一
　　送序
　　巻十二
　　赠序
　　巻十三
　　集序
　　巻十四
　　集序
　　巻十五
　　记
　　巻十六
　　记
　　巻十七
　　记
　　巻十八
　　诏
　　诰
　　表
　　笺
　　颂
　　赞
　　箴
　　铭
　　巻十九
　　志铭
　　巻二十
　　志铭
　　巻二十一
　　墓表
　　神道碑
　　传
　　诔
　　些
　　祭文
　　巻二十二
　　说
　　解
　　文
　　疏
　　巻二十三
　　题跋

　　●钦定四库全书

　　林登州集巻一

　　（明）林弼 撰

　　○四言诗

　　北山堂诗【有序】

　　汪君世良居开化之北山常构堂以奉二亲既入为天官不得承颜朝夕因命画者作北山堂圗并记其别时之景盖思之切故以是而寓其情庶几一目之顷少抒惓惓云尔序而诗之者既详且切予读之有感于中因推诗人之绪而为之言
　　瞻彼北山其下有堂堂有甘旨吾亲是将胡为乎来于锺之阜锺有北山匪我之旧我思北山思之永叹庭有长椿堂有藂萱椿之茂矣萱之秀矣悠悠我思曷云觏止有圗有诗莫慰我思北山之归我心则夷自古在昔以忠为孝朂尔世良是则是效

　　元帅观公平寇诗

　　元受天命率土悉臣三陲晏帖孰谓凶人闽徼之絶横生矛槖大肆羣疑将吮民血猬锋螳斧推威过隅蚁聚乌合至于我郛锦股红首跳踉呶吼谓此孤墉可以计诱桓桓观公实维分藩奋臂一呼貌虎髯掀公曰勿暴以骇我师猛兕在柙半就枭夷逆酋匪茹悉众来赴修我戈矛我备以豫盗未至郊士已越闗载战载捷如飞如翰争先逐北狼■〈士冖田疋，上中中下〉驽踣戎府大开以受讯馘盗之方炽我民无所盗之既平我民安堵如枯而苏如涸而濡孰生我人公仁之敷公曰噫嘻匪予之勲皇仁逺届帝徳好生民食而祝我公之粟民居而思我公之屋愿公寿康登庸广堂匪泽一郡式福多方狂斐小子幸际燕喜爰述诵言遂歌泮水

　　○五言古

　　题阳山苍桧圗

　　瞻彼阳山冈蔚有苍桧树密叶含清晖繁枝泫零露秋兰隔芳洲春草迷长路游子兮归来山空岁云暮

　　次韵顾孟仁游云洞之作

　　端居感流序跃马城东道卉木竞华滋山水政清好于焉息尘营聊复事冥讨细泉响岩窦幽禽啭林堡凭髙一长啸坐觉天地小登临二三友况复富词藻侧塞林中花丰茸原上草物情方向荣乐事当及早古来贤达士阅世犹昬晓岂无大药资弱流隔蓬岛所以日饮酒愁肠顿如扫忆昔雪斋翁故山早投老风磴游目多云龛容膝少人归山寂寂空宇尘渺渺念此重踯躅凄然乱懐抱人生若山水繁沃倐枯槁深谷尚为陵大陆乃成沼尘迹当焉如而不终杂扰浩歌振林壑大白浮颢颢毋令磊磈胷徒自婴苦恼沧波复东注白日忽西倒帝乡邈难期征帆送飞鸟安得凌风翰肃肃升苍昊

　　赠张子明奉使归维扬

　　幕府张佳士乃是张公孙华裾照秋水彩笔辉朝暾不作山泽癯弓剑思髙骞东风紫骝马白日薇花垣草檄毡雪合击楫江水浑旣殪豺与虎复潜蛟与鼋鲁连货无取介子功不言长揖谢上官振袂归故园扬子夜月棹竹西春雨尊于焉得真乐暂尔忘尘喧南山雾隠豹北海风搏鹍时哉奋髙举万里宾帝阍

　　野翁吟

　　野翁本儒士颇有山水缘葛巾石壁挂藜杖春云穿文章不自衒质实全其天深嗟流俗人二氏习已坚亲死不土葬焚尸骨已捐野翁泣为言五避礼所先焚弃固足罪拘忌亦可怜流俗闻此语涕泗皆澘涟纯孝能锡类人心本同然彼哉浊世人心迹与书悬髙价售名誉快捷方式媒宠权谆谆教孝义野翁真世贤

　　喜王子充赴召翰林

　　圣皇启明运日月丽中天幽微靡不烛草野无遗贤夫君乐嘉遯邈在金华川一室坐虚白十载穷太玄翳翳舍西桑涓涓屋头泉君子思括囊志士催着鞭鹤书白日下束帛何戋戋光华喜云近献纳知所先江右暂借润漳南重安边三月已报政千里如解悬当宁深眷注求旧资周旋金闺昔通籍石室今紬编丝纶王言布黼黻人文宣真儒幸征庸疲民思惠鲜而我惜逺别中心抱悁悁士生贵大施外职徒萦牵及兹饰鸿业百世当无前玉堂有余暇早寄新诗篇

　　题周伯虎采兰诗

　　光风泛崇兰流芬散中林草木被余薫山水发清音萧艾一何繁霜露日已深伊谁爱芳质于焉间冲襟独有君子人皦皦同贞心采之未盈掬价重双南金逝将纫华佩逺鄙琼与琛重将鼓遗操邈继南风琴淳风未云丧振古犹斯今

　　虞姬怨

　　君王万人敌贱妾万人怜昔有丝萝托愿言金石坚云胡竟失势恩情不终全骓马骄不逝楚歌声四喧君心为妾苦妾身为君捐嗟君气如虹创业未八埏恨妾命如叶事主无百年逰魂遂惊尘怨血溅流泉妾死亦已矣君行当勉旃江东地虽小星火亦可燃愿身化孤燕随渡乌江船

　　旅感三章

　　洪武丁巳春同吴太史伯宗再奉使安南得疾道中有作十月归次剑江疾稍愈稿呈刘伯序
　　今晨秋节至凉风动庭柯美人白团扇临风发清歌歌声出云表哀响亦何多落花不上枝逝水无回波妾颜亦易改君恩当奈何
　　其二
　　驱车秣吾马万里涉逺道逺道多险艰行李何草草晨征夕未息川陆漫浩浩行役豺虎区此身不自保明当脱尘羁优游以终老
　　其三
　　长风吹明月流光入髙楼起坐弹鸣琴清声满楼头一曲操将归四座増离忧吾身匪金石衰谢宜归休为郎已白首冯唐更何求

　　送周伯章之宜阳令【有序】

　　曩余令丰城知伯章周君之贤欲荐之而伯章以亲老辞今年春以太守王侯举来京师上御华盖殿亲赐问焉已而授宜阳令嗟乎士患无所立不患有司之不明圣世之或遗也伯章抒其素蕴见于设施譬犹刃发于硎矢出于服随刃而解应弦而中吾知其无所滞也故于其行赋此以赠
　　峩峩嵩髙山泱泱洛川水山有栢与松水有鲂与鲤之人藴竒抱一出宰百里骑马嵩洛间仰髙玩清泚宜阳古赤县疮痍犹未起子行职承宣况乃明政理努力答圣朝卓鲁岂専美

　　安庆府

　　连山亘城西长江走城东冈阜纷起伏波涛争怒雄泛览古舒国永怀青阳公【余阙字廷心元忠臣】一旅余敝卒千载当兵冲狂澜日以溃砥柱嗟独崇弱矢继蒿剡急檄通蜡筒谋身贵食肉殉国思匪躬慷慨望西拜烈日明丹衷封墓昭圣徳建祠励臣忠百年等一死千古留清风畴能识公心愿起文山翁

　　白沙山

　　放舟匡庐阴遥望扬澜曲湖寛众水锺江窄双峡束刚风吹白沙草木失青緑初疑云满山又似雪连谷深壑尚为陵沧波或成陆矧兹沙力微日与风相逐我闻大碛西风沙常起伏深者壕堑凿髙者冈阜筑此事奚足疑泚笔书所瞩

　　欧阳文忠公修

　　文忠俊迈才身值熙盛世侃侃树忠节堂堂决大义文章擅家法浮靡振时弊四贤称庆厯重轻实公系补衮成天功荷槖禆国是平章五代史炳若春秋义天方昌斯文公获申厥志台阁讵为宠郡县岂云弃所思在稷契君臣尧舜似六一漫自名醉翁聊自记汝南终老心西江敦本意风流与文采至今光后裔我来郑公乡懐贤増仰企崇祀属多故揭虔慨无地低头拜东山千仞郁苍翠

　　文信国公天祥

　　信国英特才身值叔季时士类既推首相业良在兹鞠躬尽劳瘁天必济艰危是时北风竞腹膂离四肢青盖已洛阳黄豓犹海湄大厦梁栋倾孰云一木支江闽战屡衂星火勤王师妻子岂暇顾国家苦忧思一死不得遂两缚焉足辞皇天暗白日大地崩四维益州运告终回溪翅空埀义节臣所仗成功天实为文山髙峩巍文水清涟漪忠魂识故路古屋遗荒基哀哉吟啸集千载有余悲

　　和熙阳太史庐陵道中作

　　我本山林人偶作江海客及兹指南征颇苦炎暑剧溽雨暗江浦潦水日已积飞流出髙树栖苴在絶壁舟小畏湍驶石乱惊峡窄仰观氷雪屋俯瞰鼋鼍宅涉险豁壮心吊古悲陈迹江干彼何神缥缈留庙脊岁时走巫祝牲酒纷狼籍我行不暇祷风至即挂席但令饮量寛何恤吟骨瘠苍莽江云秋霏微山日夕候吏致殷懃慰我逺行役吾生当有营匡时可无策天王今圣明万里如咫尺外服广怀柔内治深综核幸复际雍熙焉能守迂僻山豹隠雾文溟鹍振风翮纳纳乾坤大皦皦日月白愿成越裳书庶以禆丘索

　　端溪

　　端溪西南流两峡为之门万石矗天起有若渴骥奔上无尺寸土草木春不繁焉知外荦确中有竒气存嵌窦互聨络水泉散清温玄液入山骨灵质开云根磨刀割紫玉玉腻刀无痕文房一得之重价千金论我来正长夏山雨溪水浑采寻竟无所惆怅日已昬居人为我言毋俾役者烦取石恒在冬水缩地气暄百夫入深窈一二或可扪鸜眼自生润未数瑶与琨吾生食破砚此物为田园归途倘或致终感磨礲恩

　　广西舟中

　　连山峡长江千里不一断南通交广域西接邕桂管竹树深蔽蔚湍濑多激悍林居杂众猺水处絶羣蜑喜人怒为兽抚循贵寛简皇天祚明运秽浊均涤浣曽未烦戈兵先已入圗版畬耕与野蚕民喜无蹑短我行持使节道路絶阻蹇颇闻北来士游宦愁僻逺十人九物故岚瘴嗟满眼蝮蛇长于人蜮虫毒于蝘蝑蚿点酰酱红宿不敢饭苦言何戚戚中心因悺悺天地共一域风气各有限朔南殊俗习川陆异物产江险不可堙山髙不可挽土风固云恶善调亦已罕饮食当慎节起居在和衎心清体则夷气正神自散修短有命存达人常坦坦山果红堪羞江鱼白堪馔闲来惟酒桮醉后即茗椀临风歌此诗闻者当一莞

　　嘉鱼亭次韵

　　危亭敞华构飞阑俯层城羣峰多古色双溪有余清凭髙恣遐眺竹树如将迎苍梧一何逺缥缈孤云横愿言往从之尘土在襟缨嘉鱼跃潜鳞幽鸟鸣新声兹土虽信美我行亦有程诗招何水曹酒乞阮步兵朗吟叫仙翁拂剑同南征回首望逺岛万里弱流平

　　峒中妇

　　使有自南还者舣舟龙州江干见二妇焉一妇喜色见颜面一妇哭甚悲询之则皆以被掠入峒一得赎归其一未赎者也使怜其陷于獠也以白金三两赎之将以给归其亲妇窃念家久无问不知亲存亡否且于獠夫未忍忘情夜遂遁去使不复问噫使亦义人哉作峒中妇为述其事
　　种树莫种柳花飞不近枝生子莫生女骨肉终弃遗嗟嗟峒中妇失身随獠夷父母与兄弟八年不相知东家有邻女今朝得赎归一归一未返恸哭泪满衣官船谁家郎问之为歔欷妇泣且再拜蛮音致哀辞郎呼獠来前我赎免孤悲白金入獠怀健妇留江湄中宵窃心计故家或衰微亲在犹足赖亲殁将何依獠夫固匪良枕席久无违捩然夜奔去忍尔背恩私捐金实郎心重报宁汝期人情易反复妇性轻别离古来丈夫士尚甘志节亏君看苏李泣遗恨河梁诗

　　播村隘

　　溪洞有余险播村扼南夷径小石齿交树古藤脚埀乱竹无人伐槁折何离披林杪天一窍云密不得窥举步即胁息间关风磴危日夕未出隘我仆皆告疲嗟尔戍守人创残百战遗余生亦何幸际此明盛时

　　厥里隘

　　疎雨度密树秋暑未能清入林足云气隔竹多水声十步一涉涧苔石纷纵横仆夫失脚屡况乃流潦盈阴木总自毙恠禽时一鸣逺客在畏道落日豺虎惊前村喜近驿暧暧烟火明解鞍不暇食伫立嗟吾生

　　獠处隘

　　山行已厌倦况复多扼塞日南僻逺地实藉此为国暑雨溪谷盈深树崖崦窄断虹收晚照百里带暝色獠人瞻使轺方舟齐众力为言前朝初此地交兵革至今空山中鬼哭阴雨夕所愿职贡修吾侬甘服役

　　龙州溪亭小集有作

　　旅怀感留滞朋情増郁陶及兹晤语际少慰道路劳危亭入窈窕秋色何萧骚野菊披山径幽兰满江皋俯视霜露繁仰观天宇髙清歌发华席凝眸送轻舠山川悲九辩尘土叹二毛何以不饮酒徒用心忉忉流光亦易失行乐随所遭君看龙江水东流日滔滔

　　又得含字

　　季秋气始肃风日犹清酣林亭惬幽赏复此停征骖凉柯商素发夕景岚翠含兴适恣沈饮喧逺谐极谈安得凌风翼遐举南天南

　　赠张坦扶祖榇归闽

　　靡靡岁年迈肃肃鸿鴈飞霜露凄以下游子怅怀归江水东南流浮云西北驰念子方在疚星辰中路违屏营把征袂涕泗纷交颐子行勿夷犹努力及壮时表表树先徳荣名以为期

　　重登飞来寺得来字

　　招提翳苍峡栋宇何雄哉飞楼压云起危亭俯江开树古阅变化径侧縁崔嵬晴峰俨如人为我度水来清心入幽迥旷视遗纷埃飘萧风外竹的皪霜际梅孤啸发灵籁微吟尽深杯岂无出尘想柰此征鞍催仰观崕石刻其人骨已苔悠悠山水晖行行重徘徊

　　韶州谒虞帝庙

　　快雪过青涧初霞隠丹冈登台望韶石乃在江之阳薄言荐苹藻再拜瞻宫墙当宁俨遗像巍巍埀衮裳二女肃观内四臣森侍傍缅邈怀明徳伊昔勤省方薫弦播淳音遐服被余光仪凤已髙逝神虬尚深藏濯缨虞泉清振衣越山苍千载过化地咏归矢无忘

　　采兰山之椒为达道监邑赋

　　采兰山之椒山深路逶迤涧石啮我足松露沾我衣爱此芳菲质步深遂忘疲有美絶代人宛在水之湄貌服肃修靓皎若幽兰姿举衽效琼赠庶以永所思从兹结芳佩岁晏无相违

　　畦乐轩

　　种蔬东湖上雨过青甲长乾坤动生意万物生辉光凌晨荷锄斸毋使蔬根伤采之供朝馔庶饱藜藿肠岂无食肉者珍羞满前行吾生安所分此乐讵能忘

　　权氏春晖堂

　　皦皦三春晖万彚均煦育深恩类母慈拊畜还顾复所以纯孝人名堂表衷曲堂前树芳萱堂后种慈竹顾惟寸草心効报将安足春酒泛朝霞彩衣炫晴旭百年爱日诚葵藿信同欲太史行采诗凯风篇再续

　　璜溪渔隠为姜用晦作

　　汤汤磻溪水邈在渭之阳浅有鳏与鲋深有鱮与鲂伊人事直钓乃获玉中璜姬与吕为辅青齐国以昌寥寥千载后有孙育于姜璜溪学渔隠牧野慕鹰扬君子慎所履用舍随行藏愿持丹书篇献之明圣皇

　　聴竹轩

　　廛居迩阛阓入耳皆市嚣偶坐竹轩中便觉尘虑消好风自南来万竿戛青霄秋声落庭宇天籁锵琼瑶洒洒雨初入霏霏雪纷飘蛟龙舞黄咸凤鸟仪虞韶

　　爱日堂

　　亲年仅满百子有千万期苍苍东隅日忽忽薄崦嵫所以孝子心睠焉惜余晖长绳愿终系长戈愿常挥庶俾桑榆景永照斑斓衣

　　陟屺轩

　　朱君纯孝人宦游古丰水有母在髙堂鹤髪埀两耳海云天一方家山地千里水湄开小轩日夕歌陟屺哑哑夜啼乌返哺故林里睠惟寸草心效报将曷已显扬实大孝温清乃常理愿言鸾诰荣千载光信史

　　赋得采石送子昭归金溪

　　江干舣兰棹言登采石山上有蛾眉亭下有千丈湾偏怀谪仙人昔游水云间玉堂不可留翩然御风还君今勇辞归于焉越河闗呼酒一酹之陈迹重跻攀云林郁嵯峨金川澹潺湲去去甘弃置逍遥乐余闲

　　题爱悫轩巻

　　凄风动亭树惊乌啼故林之子在逺道永懐寸草心音容若着存悲怆孰能任仰观昊天髙俯视沧海深曷以报罔极涕泪在衣襟

　　林登州集卷一

　　●钦定四库全书

　　林登州集卷二

　　（明）林弼 撰

　　○五言古

　　题范文纲青云别墅

　　灵峯出阛阓濯濯青芙蕖矞云豁朝晖竹树森扶疎中有隠君子凭髙结茅庐植兰被长坂引泉注清渠喧然市尘中有若林野居客来觞我酒客去读我书人生贵适意圭组将焉如

　　题望云巻

　　英英天际云有若游子衣孤云常在望游子行未归亲舍渺何许心与云俱飞愿为故山树孤云日相依

　　送王子俊都司经歴

　　昔我少壮日跃马青齐墟济南我先里于焉久踟蹰歴下亭已古趵突泉尤疏酌泉洗心目翘首天海隅送君忆壮游念欲与子俱君行赞戎府兵政资谋谟四海方敉宁边鄙如庭除筹帷多暇日邮传无急符持此三寸管制彼丈二殳男儿志功业惜别何区区君看东隅日忽忽薄桑榆努力及盛年终始慎勿渝

　　兰雪轩

　　崇兰被堂下积雪满墙阴以彼洁白姿契此贞固心芳馨曾不改凛洌信能任君子尚贞白轩居幽以深因之发清啸起坐弹鸣琴一弹猗兰曲再鼓白雪吟萧艾纷盈室尘土遮满襟愿子留深意千载返淳音

　　送沈部掾归里

　　衡门乐栖迟考盘甘寤宿达士遗圭组幽人在林谷汤汤南湖水上有读书屋胡为婴世网言归返初服游鱼出芳藻鸣鸟集灌木于焉得真趣遽尔忘宠辱明当脱朝簪分子湖一曲

　　发安南

　　奉使岂无状逺国方被兵贡物已上道陪臣反留行为言林邑人急攻安南城举国出被难勍敌难争衡此辈旧卵翼前朝荷生成方物奉职贡附庸通姓名爰自归版图边圉恒相惊安南古内地儒书守章程裒衣与博带矛矟非所营疆场时彼此蛮触何输赢圣皇先有旨柔逺务息争峩峩汉铜柱千载表南征天威倘一临海山铲可平所愿边尘息永被皇风清

　　舸斋诗

　　人生穹壤间有若虚舟浮所贵宦海中济人阐深谋乗风破巨浪击楫横中流丈夫足壮懐志士多隠忧夫君抱长材峩峩万斛舟眼空江海天胸蟠云梦秋斋居以舸名纪我万里游开窓山歴歴推戸风飕飕流水遶门前嘉树森屋头依稀剡溪曲髣髴湘水洲携杖动兰桨哦诗间棹讴时来奔走憩庶以清心眸人生有用舍行舟有去留野渡横岂久巨川济须舟鸡鸣独起舞云海何悠悠

　　牧鱼轩

　　西山晓来雨方池忽已盈芳草漾微波中有羣鱼行晴轩一俯视感我齐物情嗟尔逺灵沼何以乐其生投食俱失时插棘虞祸婴幸免涸辙枯恒恐校人烹江湖非不大网罟纷纵横逝将纵巨壑待尔鳞鬛成

　　青水洋

　　吴江东入海水与天色并波涛堆琉璃一碧三万顷晓黛浮空蒙春蓝涨溟涬南泛浩无涯北接安有境莽莽合苍霭翳翳没白景鲸鲵聚窟宅天地设陷阱我行监漕贡睠言赴京省舟檝多艰虞行役増戒警望洋意茫茫恋阙心耿耿缅思承平日皇风被溪岭迢递一介使万里无寸梗云胡鞠荆杞周道莫驱骋戎马方纷披庙谟赖维罄庶得近依光絶胜遥引领讵复惮勤劳乃遂忘忠鲠南风蓬底声西日帆外影萧萧征衣裳薄暮有余冷浩歌叫冯夷慷慨心目醒

　　黒水洋

　　吾闻黒水洋乃在梁雍域胡为东注海万里尚流黒岂伊水深黝逺近一墨色舟师为我言北来此其厄风微舟如胶风急舟若射每见黒风起坐见黒云塞天地为黯惨不辨咫与尺过者必斋祷恐为蛟龙得古来竒丈夫夷险无所择宗悫破长风思効报国力张骞穷天河克任开边责王事当贤劳人生少安适惟愿天戈挥九州岛刬荆棘履道达康庄传命达邮驿譬之四体安元气贯血脉海若敛风涛受职永无慝悠悠江湖心天南在天北

　　送叶子实之南安幕

　　离离原上草密密庭前柳游子一寸心故人几回首春晖荡繁緑朝雨清宿垢驾言理征斾去去事升斗此行讵足念桑梓旧墟薮种竹应成林植兰已盈畮萧萧奉板舆怡怡酌春酒人生重荣养所志敦素守竒寳奚足称修名谅无朽河海渺川渎泰华空培塿愿言髙逺期珍重经纶手

　　送都润士归鄱阳

　　白云在江东或在南山阿美人惜逺行看云愁奈何驱车适故道千里遥闗河鸣鸟出幽谷奔鹿驯阳坡壮游岂不好流景惊易过君子乐台莱游子悲蓼莪明发不能寐去意宁逶迱汤汤彭蠡泽浩浩扬澜波征颿挂长风兰芷春香多酌子以巵酒侑以骊驹歌离忧勿扰萦壮心期靡他南山有乔松千尺长枝柯珍重凌云姿清阴遍蓬莎

　　题松江钓者圗

　　轻舟何处叟坐钓松江湄松根系我缆松风吹我丝青山生逺树白日明清漪但得酒可醉何愁鱼上迟磻溪猎车至严濑鹤书移出处孰得失问翁翁不知

　　上佥宪代林伯永作

　　熙朝右文徳风纪资儒臣治效良在兹慎选惟其人君侯西州彦风起南海垠壮圗邈云汉素学存经纶白日勤继晷青云思致身三献蓬莱赋一跃龙门鳞游鲲待风举蛰蠖须雷伸名登金榜晓宴锡璚林春荣禄一以厚所思在泽民黄堂重判笔剖擿如有神薇垣飞举早枫阙承恩新拥节谢西楚驱车入南闽阳和蔼寒谷明月当秋旻既揽范滂辔复埋张纲轮遂令驽骀质获望骐骥尘菲菲蘅与杜采采漳水滨芳菲未盈尺聊以抒微恂髙台有寒栢广庭有长椿持此一寸草千载报君亲

　　赠某王簿

　　兵尘起淮甸烽烟到闽陬郡邑多失守田里谁为谋不有英俊人孰忧我民忧明公济时士义气横清秋乡闾归保障民瘼赖以瘳履亩得公道团兵有良筹枌榆青樾繁桑麻緑阴稠遂令东乡民耕凿乐休休鸾凤肃仪羽枳棘难久留行将奋鹏翮万里云路修卷海洗炎暑沛泽均南州

　　宿明极上人房分韵得客字

　　仲冬气已肃幽懐耿寒夕走访山中人聊共慰岑寂山人眼如月好文复好客揖客开竹房灯光四窓射为言时多虞车马徒役役崇兰泛余芳踈梅粲新色鸣琴合清歌香馔间重席薄酣情更好清坐心自适逝将谢嚣纷于焉脱羁靮岂无一樽酒为子尘虑涤秋衣裁白云夕餐煮白石玄鹤兮归来山空霜霰积

　　代上人赋当字

　　尘居苦喧嚣禅房爱清旷及兹淹信宿俗虑俱涤荡是时仲冬秋南天寒未壮微云忽已收薄霜犹可望从席罗嘉蔬开樽出清酿惟应効真率安用学排当形忘饮颇狂耳热歌自放诗成一絶倒琴罢倍惆怅淳音风雅前古调羲轩上哇淫杂桑濮雉雊牛鸣盎愿言复心声千载起沦丧

　　上美叔知司

　　峩峩紫芝山汤汤柳江水嶷嶷陈知司长材抱奇伟华裾粲云霞芳佩袭兰芷种薇山之椒栽莲水之涘莲香秋益清薇花晚逾紫草檄疾何痊出奇敌自靡艰难政需贤通济况如子行当振家声庶以光世美髙步登云霄奋身脱泥滓勿着从仕衫愿聴尚书履

　　赠李一初【鲁人】

　　岩岩岱宗山道逺不可即悠悠黄河水源深杳莫测至人抱玄道髙浚与之则我欲往从之瞻忽徒役役安得纵壑鳞愿插凌风翼沿流载穷源登峰一造极夫君抱幽尚生此圣哲乡清晖方被物旭日升扶桑岂不念逺道努力及青阳况复际清时肃肃宜髙翔龙马出荣水凤鸟鸣周冈千载文明瑞愿言扬耿光

　　五月上日奉陪梅所知司子实大尹洎诸友会于黄氏读书亭分韵得日字

　　积雨豁新霁清和美风日幽草萋以繁嘉树荡初密危亭肃清敞盛集任真率豪饮徂徕六能文建安七兰香袭佩纕竹色映书帙于焉憩尘劳聊以慰烦疾僶俛曳长裾慷慨投巨笔役役着衔马沾沾处裈虱但愿尊有酒此生醉中毕君看彭泽翁有田惟种秫

　　代赠陈仲福兰盆会首

　　人生在穹壤百行孝最先墨氏知所本尤见心同然葬亲厚夷之救母哀目连陈君有妫裔至孝绍前传首倡报亲会心诚供佛筵金盘浮赭果玉盆吐青莲遂令蚩蚩氓罔极思昊天结草念春晖荐菊悲寒泉颍人善锡类曽子幸归全矧兹履霜露畴能效埃涓感君纯笃心涕泗皆澘然名教力以植乡闾化斯宣弥弥漳江水峩峩霞山巅仁者必有后努力希世贤

　　书吕诚夫进士金环诗后为萨达道同年赠

　　皇帝二十载盗起东南隅蘖芽既不剪滋蔓遂难圗荆吴虎兕逸闽粤狐鼠呼萨君济时彦昻昻千里驹誓为国讨贼愧死偷全躯投彼三寸管执此丈二殳辕门上筹策幙府叅谋谟孤军悬深入杀气塞盗区外无蚍蚁援势失事已殊攒肤交逆刃十死复九苏从容就绁缚谈笑视刀砆酷刑曽未施晼晚日已晡夜深忽作梦玄甲神丈夫示以金环兆惊寤悲喜俱神骥忽解絷文雉初脱罦山空霜月寒凛焉骇狂奴迷途若或指独行若或徒始知忠义士实藉神明扶生还偶得遂壮节终不渝反侧赖安奠强梗随诛锄吕侯好竒者作歌为扬揄愿持献天子载剖旌功符

　　奉次韩景昭县尹移文封赠感梦二亲之作

　　大钧播羣品亭毒一元气人得秀而灵中立配天地睠惟异禽兽实由识伦纪笃孝尽子职立爱自亲始罔极终身慕不忘永心矢韩侯圣贤学魏公忠孝裔粤自英妙年已与流辈异显扬企前修继述念先世家声振有期书泽流未已一官岂禄择十年为亲仕甘旨幸父存髫齓悲母逝得母谅已难事父当不易过庭习诗礼淑乡敦徳义善行遵圣经嘉言征信史东隅光莫驻西山景何恃空兴风木哀不逮菽水味古来忠孝门多出忠义士惟理所可为虽身不暇计击楫祖逖誓揽辔范滂志赤心但守一素节讵移二驿骑方南归鹭车亦东指香红泛莲幕新緑近榆里人钦乔神君职优习凿齿宰邑应时需亲庭思日侍我殽既有嘉我酒亦云旨莫能养亲生曷以慰亲死邑令得疏封天朝有常制纡朱秩亦卑焚黄情愈至吾亲茍与荣此官殆将弃白日书赠文孤云凝逺睇莱堂痛椿萱邓林惭杞梓子心一何悲亲魂端可致清梦绕庭闱薄宦忘边鄙恍若称寿觞惚如奉盥器怡愉接父颜慈柔见母氏应效婴儿啼犹作斑斓戏觉来忧思集凄然霜露履精神信交孚感召乃若此作诗载纪哀临风几挥涕我生在膝下亦有显亲意未能潘舆奉仅得毛檄喜秋雨洒泉扃母魄已深闭春风蔼家塾父训幸闻礼诗篇诵一再心目顿清泚朝盘欲忘飡夜枕悄无寐修名曽未立世味空复嗜振后以光前在此不在彼既无致身术曷尽为子理遗经絶编韦淡墨虗榜纸青云孰唾手清泉思洗耳羡公孝有初生得奉滫瀡羡公孝有终死得三鼎祭锡类美颍人全归善曽子忠孝岂两途君亲如一事大纲久沦斁颓风政披靡愿言力扶植庶以起衰替千秋万岁名无愧贤与智

　　○七言古

　　题吴希贵为徐将军画海青圗

　　黒风吹海海水立银山万丈髙嶻岌天吴簸浪天为湿蛟龙掀舞出复入羲和着鞭六龙急扶桑曙色光煜熠金乌飞上百怪蛰一碧万顷秋可挹海东之鸷怒翔集片雪飘萧双翅戢浪花滚滚石濈濈身向日思逺及锦鞲金旋不可絷忆我挂席东海东海云海水浮空蒙神鸷时来休雪羽玉立苍石吹刚风吴君此画将无同竒气矫矫横秋空将军屏帐宁久容便当飞入天九重鴐鹅奋击层云中四野狐兔无留踪

　　题钱氏铁券卷【唐钱璆武肃王强弩射潮事洪武二年奉旨征至谨身殿观之】

　　刚风吹地九土裂仙李根拔孙枝折白马不饮浊河血罗平妖鸟啼未歇斗牛万丈腾紫光炯炯余彩辉太阳镜湖泚笔写露布石室剖券分天章金为臣心铁臣节臣身吴越心魏阙共悲羣盗窃神器犹喜诸孙存故物黄金楼阁髙倚天寳气白日浮云烟电光忽开天为笑摩挲铜狄千百年君看钱塘铁作箭潮头东去江如练箭铁未销券未磨带砺山河当复见

　　题洪元质墨竹

　　今代画竹称妙絶李公息斋赵松雪天风吹墨落人间一幅千金香未灭今君笔势清且扬直与二公相颉颃千林露滴翠葆湿万竿风拂琅玕长山斋昼闲快一覩错落篆籀犹遗古凤凰飞去苍梧云鹧鸪啼破黄陵雨人言无声胜有声画思何如诗思清冯君为我写梅雪岁寒结此泉石盟

　　赠寄云道人

　　寄云先生寄云居与云卜邻相依于白云无心酷我似我亦浪迹真云如闲来倚松看云起紫烟衣上凉如水清霄沆瀣落氷壶满挹琼浆和玉髓饮罢身轻随鹤飞乗云一去浑忘归吾身与云皆寄耳白衣苍狗谁是非

　　题李伯时画二马圗

　　龙眠二马人共夸连钱青骢白鼻騧双缰短丝系枯柳八蹄寒玉攅轻沙我疑郑公抗疏日天廐双龙赐遗直又疑拳毛狮子花兰筋权奇皆俊骨四郊无垒三边平汗血谩作千里行君不见贱工弃置在一蹶得似身闲饱刍秣

　　题黄诚甫铁树开花圗

　　刺桐城西仙母家百年种徳如种花春风吹暖满庭院坐见铁树开琼花琼花的的簇丹穗仙母见之一惊异人名此树状元红偶尔开花必为瑞阿儿读书五车多解来瑞应期无他写圗寄之喜欲舞题品直上金銮坡玉堂多士夸珍竒何异汉室生金芝赤花光照永春县黄家瑞应无终期

　　题彦璋刘簿秋山读书圗

　　龙川簿领山东刘家住营丘山之幽读书山中松桂秋自言嘉遯胜宦游寒光落日低草树緑野平芜接蹊路书楼逺在山深处下视人寰莽回互有时清诵落涧谷山风萧萧壑云暮山风忽吹牙签落壑云不掩红光露世间清乐在山居人生真乐惟拥书山中拥书乐其乐求如君者能几欤梅边隐君得隠趣执笔写景成画圗披圗浩叹非故吾棰楚未脱勾稽拘何当拂袖归林庐携书我欲君与俱秋山猿鹤惊相呼

　　慈溪孙氏瑞萱

　　慈溪邑中慈孝门云是孝感孙锺孙朔风飞雪满慈竹北堂爱日开瑞萱宜男喜见二雏好母也忘忧以终老庭下时红棠棣花阶前不緑王孙草歌罢凯风三叹歆青天万里沧溟深

　　阮信道家牡丹

　　市西亭馆花若林牡丹一朶千黄金丽华朝倚望僊阁天下美人皆陆沉东风枝头滴红露春意不如花意深主人剩劝竹叶酒飞作彩云何处寻

　　赠祁山居长老【丰城小巷口香社寺僧】

　　剑江东望山如龙水势曲与山相从山盩【音周】水厔【音质】气所锺【山曲曰盩水曲曰厔】山居山人居其中碧眼白首颜如童长日跏趺坐髙舂悬河大口谈空空寳花散落随天风万年香社人所宗千章乔木阴重重峥嵘华构交青红我来作邑丰水东思懐瓣香加敬恭我本有髪老僧翁误落尘网徒匆匆渊明结社意亦浓但恐酒狂不相容作诗先此询逺公

　　送李广文归鄱阳

　　王罗庙前江水流鲤鱼风起苹花秋美人锦带珊瑚钩钓竿归去明月舟腰间寳剑三尺雪苍龙夜鸣紫光掣酒酣起舞心耳热一曲沧浪水云裂

　　林登州集巻二

　　●钦定四库全书

　　林登州集巻三

　　（明）林弼 撰

　　○七言古

　　大胜驿阻风

　　龙江驿前连日雨风帆暝投胜河浦风髙急雨浪如山舟子魂飞客心苦客心莫苦行路难百年身世谁独安君不见玄真子钓游之乐乐未已扁舟犹在风波里

　　过采石

　　谪仙昔醉采石时酒翻宫锦春淋漓眼空四海无余子江风江月吾心知江风吹酒酒不醒举杯邀月还对影愿将江水变春醅一醉千年长酩酊云卧八极凌倒景人间万事何足省夜郎归来逾五岭逸才壮志嗟不骋丈夫胸次存耿耿有酒不饮真不幸我来酹酒江之濆春草几緑三尺坟当年有孙为收骨捉月之说谁尔云骚魂已逺招不得千年相对空相忆浩歌一曲清泪滴江水滔滔风瑟瑟

　　舟中次熙阳编修韵

　　大通驿前大江满星槎有路通交州川云映水白可染浦树过雨青欲流奉诏汉臣愧陆贾能诗越客如汤休同舟况有同心侣买鱼酤酒吾何忧

　　姑山行

　　小姑水中立大姑水中眠独立不僵眠不醒俯仰一万二千年江前大彭郎山上五老仙阿姑与尔相盘旋蓬莱弱水几清浅王母眉黛秋霜鲜阿姑颜色犹依然我疑铜仙人手揭金茎堕江边又疑达磨师足遗只履归西天人间百岁春梦短长眠长立嗟无縁小姑大姑真可怜江花江月恣留连巨鳌戴其趾玄鹤巢其巅江流如箭石不转千古万古无崩骞安得羽翰凌八埏时来游戏姑山前与姑同寿一万余三千

　　和王太史浔州遇生辰之作

　　摄提贞秦粲星七奎文流辉炯如日括苍之山气郁郁【山在处州】锺清毓粹余四袠先生生世良不恶读书静观世得失丘园贲帛征遗才石室紬编膺峻秩今年奉旨使日南山川涉歴难一一旅途忽届初度期中夜喜得新梦吉觉来深念劬劳恩忆昔常在父母膝祗今二亲弗可见每至兹辰愁复结江城酒美君莫伤山驿诗成我能笔亲恩广大当效报王事驰驱敢求逸木绵八月开瘴花西风满帆应到家古来忠臣即孝子王遵叱驭张乗槎

　　恠石

　　粤西山水之窟宅山妖水恠锺奇石巨灵戏擘真宰惜野火不断波不泐千仞壁立万■〈釒截〉积往往犹带太古色嵌空幽窈谁削刻望中常在云雨黒鼋鼍出没鳞介浮虎豹踞蹲牙又磔古苔暗蚀春雨痕细草晴薫晓云脉翠屏巗巗静宜对青空点点光可摘我生亦有米芾癖几欲再拜向苍壁但恨移置不可得山斋花屿成岑寂平原人去空荔薜艮岳魂归失松栢鬻卖曽无再世留运致何劳万人力天生物性贵自然玩物丧志真无益江干林麓时一见未必不如台榭侧此言试问石丈人定应点头答行客

　　次韵王编修九日赵守御置酒长句

　　左江溪洞龙阳底外与安南接疆鄙安南方物贡王廷路入中华自兹始一从臣表至南京使者往来相踵趾赵侯守郡当孔道迎送不忧每加喜我行持节夏秋交风雨潇潇满江水殷懃郊迓更逺出踧踖晨叅常早起感君屡开北海尊愧我久留东郭履归途忽遇重九节蛮菊未看三两蕊殽核骈罗眩醉眸管弦幽咽清尘耳盈盈秋水映芙蓉淅淅天风吹桂子华筵宾客皆芝兰故园山川有桥梓登髙作赋惊一时世职安边传百祀莫言使节如贯珠须信天威不违咫四海混一三陲清愿同击壤康衢里

　　望成山

　　东南海水浮天地千顷万顷波无际舟行旬月不见山忽见青山欲流涕青衣赤髪黄帽郎吴中最能称最强见山起舞索酒饮众工喜忭皆若狂云是成山东海阳铁山一髪遥相望楼船直驾山中央依稀可见齐鲁疆潞河沽水已不逺愿豁喜目寛愁肠忆我昔日观国光东登岱岳临太行龟蒙鳬绎在眼眶海云海水相苍茫十年壮游三万里观岳无山海无水祖龙石刻空莓苔小白堂封几荆杞安得海水化甘霖净洗寰宇清氛祲相如早与论封禅金泥玉检昭来今

　　和理梦中作

　　神山三岛髙嵸嵸弱水万里流淙淙紫贝为阙珠为宫仙人环侍金玉童我侯好生徳弥隆帝令下与民阜丰漳南庙祀优褒崇一壶灵药康济功千秋香火神感通应物无心霜铿钟及人有泽云从龙幽赞造化冥漠中先后送子大小冯功参司命渺莫穷我来对越加敬恭翛然尘虑空心胸授我吉梦烦神聪有炜二简词藻雄觉来清明气在躬山青月淡烟空蒙恍惚仙佩声璁珑春风一笑出王公采芹泮水波溶溶安得挿翮追长松

　　题秋浦捕鱼圗

　　秋风吹溪溪水寒长枫落尽枝头丹渔郎举罾得双鲤烹鱼暖酒欢妇子江亭有客秋望遥青烟漠漠山迢迢沙头落日呼渡急舟子无言倚篷立谁其画此老稚川使我一见心茫然依稀舣棹涔阳浦髣髴开樽采石渡安得坐我茅亭中葛巾相对三老翁买鱼沽酒烧野荻拚与渠侬醉终日

　　赠商橘所

　　吾闻四老商山隅采芝茹草歌唐虞一朝片言翼汉室九鼎埀覆只手扶又闻橘中有二叟其乐不在商山后乾坤不改日月长局棋相对何胜负商君元是商山英种橘作所名以称云根三秀青草暗州外千头红照明拂衣石竹岩前月跃马黄金台上雪九重楼阁虎闗深万里风云鹏路阔玉堂仙侣知已多朅来天上聴鸣珂白袍簪笔立温室金匮细简登銮坡新丰斗酒歌一曲御沟十见柳条緑燕霜已敝季子裘洛水谁推贾生毂髙堂归去鹤发新袖有薇檄堪娱亲人生出处贵适志官秩崇卑何足论三华洞口山如戟日倚长松看秋色杏边瑟罢石坛香藻畔墨余池水黒我生江海气不除十年书剑逰清都明时漫学采芝隠壮来拟遂攀桂圗作诗赠君忆畴昔汗漫相期湏努力明朝携手钓龙台云绕三神天咫尺

　　题溪声月色圗

　　人间无价双白璧月色溪声共寒碧暮云巻翳天茫茫秋水生波风瑟瑟道人兴与庾公髙扁舟载月凌云涛洞箫赤壁漫呜咽琵琶浔水空啾嘈何如二美足观聴锵锵鸣璆挂明镜潺湲可洗巢父心婵娟解照潘郎鬓一机石动鸥鹭间渍景却向圗中看晴窓为君一披拂耳根眼睫生秋寒我生江海归未得山月溪风总相识明当重赋招隠翁从子蓝桥访仙迹

　　次韵赠竺芳上人

　　竺芳上人张旭徒酒酣喜作聨绵书千军笔阵气不除百尺霜蔓神不枯钟彛石皷迹可摹跟肘诘曲相盘纡上人驰骋分隶余腕指所至心意俱大书雄健虎负嵎小字清丽川藏珠既不太纵亦不拘此道奚用分墨儒人言我书闽南无每对笔硏増噫嘘千年篆籕变须臾竞逐姿媚何区区俗耳厌聴于蒍于淳音遐想太古初吾师髙步先哲衢懐素智永相奔趋一笑嗜好醎酸殊会令纸价髙东壶淋漓醉墨烟云如榴皮谩写东老之酒垆

　　赠碧溪道士

　　金华洞中牧牛仙叱石飞去三千年却骑白鹤下人世溪云山月相留连青蛇三尺滑秋水白日风雷生袖里緑章扣额笺天公铁檄役兵驱旱鬼南州三月土烟生坐见春野无余青都将精意干元气要使憔悴回欣荣我闻神仙足官府苍生苏息无辛苦愿师掷剑碧空中大沛江淮洗兵雨

　　寿上人

　　豪山髙处看南极寿星煌煌明佛国山中佳气晓郁葱十丈乔松拂秋色山人似是广成仙麻衣如雪巾如烟朝飡霞光礼红日夜披雪意看青天红日表尔千金相青天弘尔千顷泱佛灯祖印妙心传力与明门作龙象旃檀一瓣为南丰祥烟愿遍八闽中后三千岁从赤松上祝圣寿天与同

　　赠美叔掾郎

　　黄堂紫府多神仙画戟森卫香凝烟美人风格野鹤似髙步迥出鸡羣先日长粉署緑阴满玉立东风珥银管彩衣香染垣薇春翠幕清临水花晚青梯紫阁日跻攀仙翁一笑开春颜壶中自有飞腾药何劳薪水烧九还丈夫三日当刮目安能混迹在尘俗君不见华山老隠君时来召对黄金屋

　　代赠洪氏设斋供

　　羣山东骛如飞龙文山孤峙髙凌空緑水环遶青芙蓉中有贝阙蓬莱宫华光五帝逰法窟四月八日叅前佛一天花雨散曼陀满地香云霭祥霱山前车马杂沓来绮罗十里红紫堆多君倾槖具清供春风士女欢颜回须知作善神所福果报儿孙今可卜要将事业继三洪岂但芳名在乡曲

　　寿员外长老

　　羣峰天寳西飞来茂林幽壑相萦回福山中峙太古色绀楼碧殿凌云开云间一珠光万丈圎外莹中明月相森森寒彩凛夔羵炯炯神毫肃龙象始知此寳天下珍山辉川媚草木春琼花一孕开昙钵紫芝三秀生法轮福山髙与寿山列苍松不凋椿不拔山中酒熟桂花发年年来醉中秋月

　　长歌为静山太医李君赠

　　静山仙人李耳孙济世善学李少君神楼一教妙天下千载道检流清芬世间桐君与竹祖谁与巅崖苏疾苦我时分节向南来相逢一笑漳江浒万金良药双玉壶刀圭取效疮痏除生平心镜澹如水照人热恼埃尘无我欲赠君无长物抚剑长歌对明月东风珍重杏林春吹作漳南瘴乡雪

　　赠温县尹

　　双溪水遶新县緑溪上桑麻春雨足鸡犬不惊牛犊闲野人笑语喧溪屋县有贤尹温如玉知我民情谙土俗阳春布泽百里均不问深山与穷谷木樨无瘴烽无烟公馆潇洒如神仙松边拄笏看山色竹外援琴聴涧泉黄童白叟思借贤鼔舞春风又三年会稽未羡昼锦旋玉麟金虎看腰悬
　　其二
　　南邑如斗事如毛况有连岁兵旅劳温侯胷有文武韬抚民练兵无绎骚三年去思民愿借共分得请薇垣下政纲综治无紊烦民瘼补苴罔漏罅棠梨满路花重开喜见竹马儿童来三尺神光射星斗一扇仁风清瘴霾骥足岂能淹百里蹔布阳春到桑梓明当五邑苏巅崖恩波浩荡双溪水

　　君仁掾郎荣膺府檄政赞邑琴敬颂俚謡少伸贺悃

　　双溪溪水清见沙溪梅灿灿冰玉华美人元是西湖家嚼梅饮水溪之涯霜毫不写香影句挥霍春风满棠树溪堂玉立聴鸣琴人比梅花更清素东风有意相温存南枝北枝花正繁愿借桃李朝露恩松台薇省先移根

　　仙人謡次达道鉴録韵为一笑之戏

　　仙风吹云散琼香玉轮轧露融素光霓裳飞动金玲珰一声惊起鸾凤翔芙蓉池上西风早青鸟无音天窅窅翠光浓入秋水寒黛痕浅与春山老千年蟠桃几开落三偷奈此小儿恶彩丝未断尘俗缘黄金空铸相思错君不见有虞帝子来潇湘洞庭水緑梧山苍泪痕有尽愁思长向来斑竹多秋霜

　　古心上人颜其禅轩曰爱松林梅隠氏为作圗索余赋诗因走笔题之

　　山人爱松苦成癖绕屋尽是苍龙鳞长哦其间日不足更寻梅隠为写真摩挲素壁光于雪错落金刀交屈铁玄豹毛生雾雨寒老蛟爪擘山石裂潇踈似是寒涛惊恍惚已觉凉风生徂徕山下云黯黯太华峰顶秋泠泠古心山人貌亦古矫矫苍松宛相似何当结取云边巢从师叅透西来意

　　四禽词奉答顾孟仁

　　孔雀
　　有鸟有鸟生海南昻头短喙修尾■〈毛参〉东风吹动羽毛暖一团蜀锦空中展谁知美色能误身失机却堕罗网尘雕笼彩架闭白日緑窓绣戸深青春雄雌强作交颈舞天地樊笼随所遇空闺犹有独宿人门掩梨花泪如雨
　　玄猨
　　黒衣公子居林丘黄头王孙非阿俦空山月落松露下时与玄鹤鸣清秋山人不归今几载夜帐空兮怨兰■〈艹洍〉一声啼断巫山云竹枝歌里愁如海巫山之髙髙摩天虽有长臂难扳縁前林霜果已埀赤好从尔羣髙摘实
　　野鹤
　　野鹤野鹤儛骨削缟衣不受缁尘着朝刷沧溟桃浪深夜警空山松雪落忘机每与鸥鹭亲髙标岂是鸡鹜羣千年独归人已换九皋一声天亦闻云林蹔尔寄栖止风翮终当翔万里可怜青鸟俗未除白日传音下瑶水
　　鸿雁
　　嗸嗸鸿雁肃肃飞秋风南征春北归分行已深兄弟念哀鸣复重民生悲吴江水深楚云断美人银筝动清怨忍将尺素寄逺游万里遥天寸心乱西风冷入芦花秋稻梁晚岁难为谋潇湘秖今多旅客有声莫度岳阳楼

　　徐梅所知司席上以榴花命题分得万字

　　栾巴饮酒空中噀屏翳疾驱回禄遁火鸟无数西南飞化作榴花赤光喷南风五月庭院凉满地云阴覆烟蔓眼明见此珊瑚枝犹信羣芳未荒顿猩红绡巾晓初蹙血色罗裙春未褪芙蓉开迟不复怨海棠香减宁无恨谩怜地僻车马稀空叹春归蜂蝶困人生有花且对酒一举金觞须百劝移根当得乗槎骞作诗喜有梅花逊君看上苑芳菲时红紫东风自千万

　　齐云亭竒石歌

　　何年星芒化山骨古色苍颜势■〈山上酋下〉崒就中别有混沌天万象森罗了毫髪府公移置齐云亭一府来看零阳屏蓬莱清浅隔弱水君山晻霭浮洞庭我疑太阴照天地山河倒影揺丹桂又疑明河泻九天斗牛腾光通剑气公余对此独踌蹰咫尺万里论江湖幽篁古木在眼底何用人间俗画圗

　　丁酉九日次徐梅所知司座主韵

　　四时清景惟秋九斗酒何妨诗百首苍苍白露满蒹葭淅淅凉风动榆柳一年佳景惟重九晋代风流谁踵后野萸埀紫映华簪篱菊开黄出丰蔀归田未许游宦人登山喜得论文友季鹰江上足莼羮陶令山中有松酒人生自古贵适意尘世于今几开口劝君西风一百觞祝君南山千万寿丈夫气岸在云霄为我胸懐洗堆阜

　　奉次栢轩先生韵为梅所征君寿

　　忆我昔日游吴东陈迹曽访孤山翁梅花千树湖水曲茅堂半畆梅花中别来岁月几流易一见梅花兴无极东山东畔西湖西千载清风只如一不须此地感今昨且向南枝观复剥野桥石出水未生江路云凝雪初阁主人自是神仙者藜杖葛巾花树下寒英疎映霜菊明老干斜依风竹亚天生嘉植真瓌竒古来幽士多爱之今人已追古人躅后人行复今人追梅花于人元耐久百年对花当对酒愿倾北斗为君觞更指东山祝君寿

　　和南圃老人龙岩书事

　　苍岩百叠树交緑石栈九折车失轴山腰忽断峡山来小溪新水流寒玉溪上茅茨两三屋野人足音喜空谷开门迎客敬三肃壶有香醪盘有菽自云今年雨雪足山棱夏收稻秋熟稻可酒兮棱可粥生来城府无轨躅徳公畊■〈田云〉鹿门麓子真桑麻谷口曲但令食饱与衣燠不慕轻裘嗜醲郁我闻此语泪盈掬泽国干戈嗟满目商山采芝忘宠辱武陵种桃谢尘俗溪居便向野人卜马蹄安用浮世逐采山钓水畊且读不管人间忙祸福

　　双栢轩歌为黄君复院长赋

　　黄君开轩紫山曲手植双栢如云緑南风吹雨生夏寒两盖清阴覆书屋摩挲老眼四十年龙枝凤叶俱苍然春阳庭阶已竞秀岁寒冰雪应同坚君家况有徐卿子风骨崭崭双栢侣耸壑昻霄看异时长材大用从兹始我来径造轩之中开樽爱此阴重重昔闻彭泽醉五柳今见蓝田哦二松皇天不惜栽培力移根好向乌台植西斋酒醒月在天为君起舞歌双栢

　　林登州集巻三

　　●钦定四库全书

　　林登州集巻四

　　（明）林弼 撰

　　○五言律

　　次韵杨秉中县尹春日病中述懐【十首】

　　谩道春来好愁多日更长看蜗知胜负听燕识兴亡风雨五更梦云山千里望浊醪吾尔爱能涤九回肠
　　其二
　　竹牖春风外柴门暮雨余尊无陶令酒架有邺侯书旧业俱荒落闲愁莫扫除白头依狗监惭愧马相如
　　其三
　　海宇开新造山林起久跧夔龙时接武巢许分投闲燕乳草生巷莺啼花满山临风时一笑鬓为赋诗斑
　　其四
　　彭泽先归去湘江后卜居纫兰谁复佩种秫自能锄老丑慵看镜穷愁独著书且须相觅醉烧笋鲙鲈鱼
　　其五
　　山云白苍莽江树緑参差弟妹几时见家园十载离沈腰常减带潘鬓易成丝苦听竹枝曲教人坐石迟
　　其六
　　窻竹晴逾静庭花暖自开客闲时共对邻熟许移栽司马元多病襄阳岂不才石田与茅屋归去未荒苔
　　其七
　　白头逢丧乱愁絶浣花翁不道兵尘苦犹存诗句工深春忧肺病逺道愧囊空待得茅堂就归来万事慵
　　其八
　　南国江山旧东风红紫新醉来忘避地老近怕逢春曽是菊松主还如草莽臣无穷懐古意清泪满衣巾
　　其九
　　自笑尘中逐能存乱后身春如人渐老时与物俱新每有乘槎意长懐击壤民床头书剑在吾道未全贫
　　其十
　　我本耕耘者春畴忆种秧岸低新水上泥润细苔香呼酒栁边店留诗竹外房年来清乐少枯坐学颜忘

　　题王佐山人画

　　山光杂空翠云影澹晴晖古渡舟谁系虚斋人未归石苔秋雨积野树晚风微便欲抛尘事埀纶栁外矶

　　题王廷珪画

　　秋色晴山迥烟光野水连空林辋川外古树草堂前天地留诗巻江湖老钓船美人隔云汉对此思悠然

　　十八滩【三首】

　　溪竹亦多景诗句每无难云净山争出湍惊石自安旅懐拚酒盏生事愧渔竿犹觉壮心在孤舟十八滩
　　其二
　　万壑荆闽接双溪章贡来风声随雨散水势与山回石藓痕痕合岩花点点开客心浑似砥滩怒谩如雷
　　其三
　　十八滩头路三千里外身如何满船月常照异乡人神剑占新气仙槎问旧津小臣重王事陟险敢辞频

　　英徳舟中

　　舟行浈峡里景似左江中峰峭千层石溪回一队风瘴云寒渐白野烧晚犹红已喜诗囊富何愁客路穷

　　江西送郭中敏还广东

　　使节江关外归舟风雪前同来怜逺道别去惜离筵草緑曽逰地苔荒旧种田越台回首日春满五云天

　　除夕

　　今夕复除夕难为守岁谋江山非故国风雪尚孤舟榾柮红生面梅花白上头穷年未归去莫怪杜陵愁

　　人日

　　皇天调光霁野宇遍清明风岸初舒栁杨林欲啭莺升平应有象边报永无惊野老忧心释诗成酒满倾

　　彭泽重登潮音阁追和陶叅政韵

　　神姑近可即天女邈难攀飞阁虚空里疎钟杳霭间潮迎归越海云渡隔淮山拟学禅栖乐何时身乞还

　　平南县

　　舟泊平南县江干得暂闲水添今日雨云失旧时山禹甸连三楚秦封入百蛮清时无畏道容易越河关

　　题林徳仁永思堂巻

　　吾宗昔旌孝双阙俨犹存甘露降林木白乌栖墓门永言思阿父今复见诸孙幸得慈帷下均酬罔极恩

　　罗时用之浦江县令

　　小邑边西北兵余贵抚摩但令息愁叹渐可化弦歌陇树春犹在秦云夏更多悬知官事简日对二松哦

　　题小林居图

　　幽居学林隠宴坐息尘营萝月开牕色松风欹枕声山花多结子野草不知名寄谢朝簮客能同丘壑情

　　竹居

　　昔与宋中使时来竹外居秋声满牕戸晴影落阶除煮笋常兼肉裁竿或得鱼爱君幽遯处直欲世情疎

　　梅屋

　　我屋梅花下君家梅树傍小池横瘦影幽戸送寒香歳晚竹松节春寒桃李场知君有所择归隠得相将

　　望云图

　　子役劳亲念亲遥渇子思望云千里目陟岵一篇诗碧嶂清江路祁寒暑雨时看图思努力他日显扬期

　　题孙积中哀劬赋后

　　我甫居祥日君初失恃年长哀同念母不吊独号天山北云迷舎溪南月浸船慈颜渺何许悲涕共澘然

　　题方广图

　　未识天台路欣披方广图山灵时听法野衲日跏趺贝叶松风乱蒲团石榻孤烟霞有余乐还念世尘无

　　芝峰僧舎次谢君定韵

　　偶借僧房宿都忘驿骑尘松声半窻雨草色一庭春倾倒逢今日栖迟愧此身清朝需董贾莫作采芝人

　　和胡梅所除夕述懐之作

　　今夕又除夕更阑未惬眠江湖犹故我廊庙正需贤暖散嵩华雪寒销榾柮烟屠苏明日饮鹤髪喜添年

　　题雪斋夜读图赠别吕宗周

　　空山半弓室长夜一编书严风吹北牖飞雪被前除幽灯素光射清诵寒声俱游心百世上努力十年余

　　至正戊戌春季道莆过方遂初县丞翌日至兴化邑访邑长实达道醉中偶作

　　夜宿县丞家朝过邑长衙故人频劝酒醉客急呼茶云薄见春树山深留晚花董园犹在望新雨足桑麻

　　○七言律

　　答胡梅所菊节有懐

　　秋懐耿耿鴈能知节物匆匆菊较迟袖里空存三礼赋尊前莫咏四愁诗及时聊复成欢笑感事多应入梦思为问空湖山下叟把萸此日共伊谁
　　其二
　　菊花要结岁寒知为爱梅花开故迟彭泽归来空嗜酒杜陵老去强题诗鸡鸣风雨五更梦鴈落江湖万里思三十潘郎苍鬓改故人相见问伊谁

　　问胡梅雪病并想山居之乐

　　闲居赋就鹤书征结屋苍岑第几层松酒山中何日熟竹楼雨后共谁登忘形定有渔樵侣淡况应如云水僧屋角梅花无恙否客来想已送迎能
　　其二
　　似与林泉有夙期兴来云月总心知菊花黄后客携酒蕉叶緑时僧寄诗醉卧不妨风满袖苦吟未觉雪侵髭石田茅屋如相借来傍寒梅采玉芝

　　予友李君弥卜居东郭翛然自乐钱君孟道为作图题曰东郭独隠索余赋诗便为书此

　　东郭先生爱幽独茅堂门对碧山春溪旁展席寻鸥伴松外开窻与鹤邻浅水稻田环緑遶轻风花馆落红新劳生扰扰知何用汀树川云入梦频

　　赠冲和道人

　　三神海上九仙山分得松房第几间龙剑驱云行雨去鹤箫吹月御风还偶因耽酒春过市应为传书晚度关紫府丹台名可注壶中従子及身闲

　　三衢程君璋氏访友临漳将归赋此以赠

　　三秀峰前采玉芝髙懐遥与白云期江山满目荆州赋风雨连床杜曲诗万里沧波鸥浩荡一庭芳草燕差池归来城郭人民换任烂长柯且看棋

　　题张栎里画

　　屋前春水緑如醅屋后春山翠作堆有客抱琴门外立何人骑马树中来西斋酒尽犹留月东郭诗成欲放梅三絶广文谁赏识为君海上望蓬莱

　　送伯千之北上

　　元戎边画属谁筹公子乌台旧俊游阮掾久闻三语誉冦君重借一年留马兰花发迎官道驼栁条青落御沟尊酒懐人何夜月五云深处最高楼

　　送友归永嘉

　　平逺楼前逺望匀美人遥忆鴈山春女桑緑遍蚕将熟穉麦青齐雉正驯斋阁堆床留魏笏宾筵漉酒有陶巾西风无限南来翼好寄新诗莫厌频

　　题南楼

　　楼对员山亦壮哉时凭高处望蓬莱沧江云起九龙舞华表月明孤鹤来林下茅茨新聚落水边杨栁小楼台太平不用筹边策独倚层栏赋雪梅

　　偕洪元质逰南岩

　　紫云邀斾出城南风物依依真诰岩山石滑人行■〈敝〉■〈薛〉野禽怪客语呫喃秋江逺水生葭苇落日凉风舞桧杉晚对屏前吟未穏不知空翠湿青衫

　　别章仲明用前韵

　　此日清逰云洞南明朝逺别鹤山岩汀洲水落鴈初下海国秋深燕尚喃驿路风烟连细栁酒家篱落隔青杉薇垣好展神仙步莫遣缁尘上客衫

　　题漳浦白鹤岭【有引】

　　昔余过漳浦白鹤岭颇爱山水之清廓而惜其亭宇之芜废今年秋重道此见其芜者治废者起金碧相射华竹交映壁间题曰石窦寒泉响玉徽闲云出岫绕松扉一从白鹤高飞去栖碧亭空锁翠慰乃邑簿陈致中新构此而纪其胜也俛仰陈迹窃于末句有感焉因为起语以寓兴懐
　　栖碧亭空锁翠慰诗成人世已俱非墨池水暖鹅谁换华表云间鹤自归楼倚仲宣休作赋碑思叔子故沾衣古来陈迹知多少立马西风又落晖

　　过盘陀岭

　　盘陀岭上几盘陀茅竹萧萧雨乍过水暖游鱼奔絶涧草香驯鹿食阳坡怪山当面疑迷路啼鸟迎人却和歌总为世途多险恶太行蜀道复如何

　　芝峰月夕次韵性元上人足成茶溪公口占之作

　　风满空林月满山无诗堪笑老方干洞云晚散龙眠穏松露秋高鹤梦寒贺老鉴湖先赐勅陶公彭泽早辞官他年分我半间屋待向芝峰絶顶安

　　次徐梅所座主访龙江书院有感之作

　　访古归来山月孤紫芝峰影落平湖千秋统绪存方策万国提封入版图辽海鹤归空露柱沧州月落满霜芜何时突兀千间厦风雨如山大庇儒

　　再用韵二首

　　试问龙江读书地何如鹿洞与鹅湖梵宫已作新轮奂郡志空存旧谱圗碧玉峰前移老桧还珠门外剪寒芜记文自可征千载太史虞公国巨儒
　　纸帐更长月影孤梅花清梦绕西湖左思才擅三都赋诸葛名成八阵图汉殿丹青俱寂寞吴宫花草易荒芜白头杜老谋生拙却道儒冠解误儒

　　丁酉元旦

　　海气苍茫曙色低扶桑枝上听天鸡光摇旗旐龙蛇动班簇衣冠鹓鹭齐重译来庭通桂海中兴有颂勒浯溪老翁喜见丰年兆自典春衣酒满携
　　其二
　　斗杓入夜指东寅雨脚凌晨洒瘴尘北阙天高先见日南州地暖早知春独怜丹屿思归客曽是琼林锡宴人江海此身强健在何妨鱼鸟日相亲

　　和韩南胜二首

　　白鹤山前旧草堂重来吟鬓已添霜花城衙放雨初歇竹寺诗成日正长木蕈作羮流筯滑溪鱼酿鲊透苞香野人喜见升平象桑柘连阴古战场
　　其二
　　跃马燕台忆壮游东风一笑紫云楼杏园设宴惭鱼尾葱岭封侯羡虎头灯火十年心独苦干戈满地鬓先秋従今西贼应寒胆韩范安边有宻筹

　　闰九月重阳前一日奉陪梅所知司逰员山谒康仙祠即席次韵二首

　　清逰曽记十年前员峤山中访老仙竹寺题诗风满帽梅溪载酒月明船神逰弱水三千里目极齐州九点烟何日重来问真诀白云深处种芝田
　　其二
　　莫听月笛怨山阳且捧霞觞望帝乡瑶草先秋犹着緑菊花雨后更留香风前纱帽孟嘉醉湖上觥舩贺监狂一曲猗兰千古意知音幸有汉中郎

　　圆山康仙祠诗奉次徐梅所知司韵

　　浪逰曽记出城西十二圆山紫翠迷一阵闲云初过雨半篙新涨已平溪笙歌彩鳯空中下剑化羣龙匣底嘶何日神丹成九转从公来听枕中鸡

　　再次王子实县尹韵

　　春山杖策觅仙翁花信于今第几风千树碧桃流水外一声白鹤乱云中风舟无路寻蓬岛霞佩何年谒蕋宫尘世总成卢枕梦且须沈醉学山公

　　谢姚省吾博士招饮次韵

　　风雨西斋酒一瓢白驹有客此逍遥清诗汉殿盘承露雄辨吴江弩射潮花下晚衙曽未散芹边春酌若为招醉中忽作故园梦落日闻歌谷口樵

　　再用韵呈姚博士

　　清漳博士姚先辈妫水神明世胄遥绵岭题诗风满竹韶溪放棹月明潮愁来白石歌休唱老去青山隠可招世事都如棋一局坐观谩学烂柯樵

　　赋得人日不阴

　　雨雪常年苦晦冥乾坤此日喜晴明宫梅落后余寒尽野菜香时新暖生方朔占书应有验杜陵诗句谩多情从今部戸安生遂重捧椒觞颂太平

　　深青道中

　　潇潇瘦马深青道杜宇声残日又昏风里林花香作阵雨余池水緑添痕采桑野妇轻衣袂卖酒山家小巷门无限原头芳草色教人千里忆王孙

　　姚省吾教授

　　漆园老子志逍遥箕水幽人分挂瓢江上月明纒鹤梦树头风急厌闻蜩菊松晚色留三径芹藻春香蔼泮桥无限鮿生懐古意韶溪还许听虞韶

　　赋得水田白鹭

　　漠漠平畴宿雨晴潇潇素羽晚风轻满川緑涨一双下隔岸青秧数点明霄汉无班陪鹄立烟波有社结鸥盟辋川若值王维画添我青蓑黄犊畊

　　送许辅之归隠

　　吴门匹练隔风烟禹穴扁舟度海天入社陶潜须縦酒买山于頔未分钱松边放鹤云连屋沙际看鸥雨满川尘世也知归去好难谋二顷郭南田

　　次倪孟明集药名之作呈徐梅所座主

　　结屋常山东复东雪梅霜菊洞天中黄连稻陇雨声歇白敛松窻云气通幙种莲花泛秋水杯浮竹叶醉春风丹砂欲问飞腾术勾漏何年访葛翁
　　其二
　　药笼兼收芝术无空淹逺志在江湖樊笼防已怜鹦鹉岐路留行厌鹧鸪仙去好寻灵枸杞客来谩笑熳葫芦早休知有遗安念洲上当归种木奴

　　题老牛舐犊图

　　夕阳芳草满林皋舐犊乌犍耸骨毛乳哺愿令儿长大力耕要似母勤劳南山夜半犹叩角渤海春深总卖刀谁识当年懐爱意慈乌背上晚风高

　　次堂郎司天韵

　　十里壶山春事幽清狂裘马记曽逰木兰陂上船如屋黄石桥前酒满楼客路逺随南鴈至岁华真似水东流日长候馆题诗罢静对梅花进茗瓯
　　其二
　　潇洒梅华驿里人素衣楚楚谢缁尘鳯凰台上家声旧虎豹关中天语新老栢千年冰雪操仙槎万里水云身鸡林诗价从今重好寄归鸿及暮春

　　题栎里画

　　云中楼观疑庐阜水外亭台似剡溪寒瀑落崕珠点乱晴岚隔树翠光迷旧逰空向真图见清景应须好句题安得同携琴鹤去青林白石寄幽栖

　　相士潘碧山久逰江湘间今以武功为石臼司警濒行索诗漫赋以赠

　　乍捧除书作宦逰犹谈相术动时流新丰曽困鸢肩客定逺今多燕颔侯官舎喜居山水窟故园空忆菊松秋一瓢春酒何当共九曲溪头明月舟

　　寿徐梅所生朝不遇

　　东山来访玉梅枝不遇山翁祇自持流水小桥携酒处白云红树杖藜时林逋漫访西湖鹤何逊先成东阁诗珍重竹松泉石意重来莫负歳寒期

　　林登州集巻四

　　●钦定四库全书

　　林登州集巻五

　　（明）林弼 撰

　　○七言律诗

　　用贡泰甫尚书韵别吴君济掾史

　　东风蒲栁满江濆杯酒离亭暂别君春事又随红紫老人生每似燕鸿分榕亭雨过闻莺语桑海天青见鹤羣东府仙人应握手三神高处望红云

　　海漕使京停舟鸡屿呈朱伯厚明府王克明邑尉

　　遥山尽处是沧溟眼底云涛一色青野鸟随波明逺白毒龙挟雨散余腥水濵女佩春留月天上仙槎夜泛星赖有同舟贤李郭柁楼尊酒火荧荧

　　桃花洋

　　溪上桃花秦隠居桃花海上意何如放舟定有迷津客跃浪应无点额鱼紫鳜春肥风暖处红潮晚涨雨晴初咏诗无限苍茫兴十丈云帆切太虚

　　秦皇庙

　　往事悠悠逐海波荒祠寂寂寄岩阿三神山下仙舟逺万里城边战骨多东鲁尚存周礼乐西秦空壮汉山河早知二世能移祚崕石书功不用磨

　　送吴允思之南海令

　　曾收圗籍入燕初还拥疮痍下粤余应有雄文韩子继也知清操隠之如棠阴琴静风生席花外诗成雨满车天上故人青眼在暂烦百里试才谞

　　题张将军百胜图

　　知兵昔学万人敌开国今收百战功列戟枝寒琼帐雪团袍花暖锦旗风鳯台玉帛华夷会麟阁丹青褒鄂同赖有画圗诗巻在风流不尽大江东

　　傅子敬之淛西宪副

　　圣朝司宪重才华况复三吴近帝家右掖清风生桂树西湖新雪到梅花府中此日逢聨璧天上何年共泛槎具庆高堂多喜气绣衣彩服照晴霞

　　武夷万年宫

　　十年三过武夷山翠壁丹崕叹莫攀药灶烟消天地老棹歌声断水云闲虹桥未许秦皇识鹤驭空随汉使还曽是隠屏峰下客谩教啼鸟笑诗悭

　　送林炼师归武夷

　　三山楼观倚云开九曲溪山入梦来半夜丹光分洞壑常时剑气动风雷幔亭峰顶霞杯进石皷滩前月棹回吹彻玉箫空想忆故人正在鳯凰台

　　送宋仲衡归金华【景濓学士之子中书舎人】

　　江花飞雪送残年客思随云度逺天朱雀桥边车若水金华洞里酒如泉明经已踵韦贤后对策应推贾谊先无限故山松与竹平安好报玉堂仙

　　寄题安庆谯楼

　　我爱舒州赵使君危楼高架出嚣纷水通桐栢环千古天近蓬莱拥五云晴日壶觞花底集寒更鼓角月中闻欲题诗句惭崔颢况是宾僚总好文

　　畣倪子京

　　笑我生涯似转蓬多君意气慕长风十年荆杞迷周道万里江山绕晋宫奉母曽闻三釡乐论文还喜一尊同明廷有诏征才俊好与夔龙叙九功

　　题陈王墓【王父母殁自陶砖以结冢或云其地有王气】

　　将军山下陈王墓落日西风秋草繁断甓千年余手泽丰碑十丈满苔痕山河不改英雄老天地难穷忠孝存酹罢椒浆成伫立一声去鹤月黄昏

　　挽陈和卿三山别驾

　　候骑迎晨趣倅车星芒入夜霣城墟三神山逺梦魂断百尺楼空豪气除人去铁衣悲汗马客来珠履叹无鱼条侯能复家声旧细栁于今有简书

　　中秋翫月二首

　　见月令人冩百忧况逢良夜半三秋星河有路通蟾阙云海无波涌蜃楼老桂一枝容手折仙槎万里谩神逰清光莫照干戈地忧国诗人易白头
　　其二
　　风雨良宵大半妨清秋此日对团光百年几度见明月千里相思在异乡按曲双鸾回素羽掠舟孤鹤振玄裳乾坤光霁今还兆好献瑶池万寿觞

　　挽夏待制【字尚之居袁州奉旨往广采庚申野史死于彼】

　　别业西江未得归逰魂南海竟谁依丹旌题字官犹在青史成编事已非【尚之修元史林侯代之入广】有子能栽新墓树何人共采故山薇百年文献晨星似搔首斜阳泪满衣

　　觉初上人归永嘉江心寺

　　江心古寺金焦如沧波涌出青芙蕖千岁鹤归作人语九渊龙起听梵书山屐时寻谢康乐丹砂试问陶隠居自是初心得真觉闲身去去伴樵渔

　　送郭广文

　　武安邑小武城如三载人贤郭校书有酒斋郎能放鹤得钱溪女或留鱼沙场落日鸦飞急海国秋风鴈过疎南士秖今多向用君行努力莫踌躇

　　竹隠为富州丞乌雅士威题【洪武二年改富州为丰城】

　　君家万个碧琅玕长日开轩自在看清兴毎添诗句好緑阴未放酒杯干谁裁紫鳯双龙管我乞沧浪一钓竿何似当年彭泽令归来三径日盘桓

　　竹山隠居为丰城黄英尚题

　　竹山山下黄隠君买山种竹谢尘氛凉阴匝地日难扫清籁满天时复闻蛰龙未奋葛陂水鸣鳯空隔苍梧云最喜林霏春雨歇班班稚子总成文

　　西村隠居为遶城罗时用题

　　西村竹树净朝晖万事闲来总息机一夜小溪春雨过半篙新水白鸥飞草堂作就资谁寄彭泽归来愿未违最忆衡门凝望处平畴十里豆花肥

　　送丰城张叔同之陇西县丞

　　杨栁青青春水生东风迢逓送离情一时牛斗龙光动万里关山马足轻朝雨软尘连陇道暖云芳草入秦城公余剩有哦松趣好咏新诗续纪行

　　送卢仲睿之会宁主簿

　　陇树青青河水黄独骑官马入秦疆七千里外思亲舍五色云中望帝乡沙草枯时收黒黍【黒黍即芦粟可作酒】地蕉香处煮黄羊【黄羊野生山中黄毛味如家羊】讼庭事简邉尘息竹屋看书对日长

　　白云孤飞图为丰城邬烈翁主簿题

　　登高望逺思依依目断孤云送落晖白鸟明边亲舎近青天尽处客心违轻姿映水浮空阔片影随风度翠微何似故山归去好晴霞五彩照莱衣

　　赠少林寺松亭长老

　　少林禅伯旧松亭闻说巢云个个青一榻秋声风度岭半空凉影月临扃雨花飞处苍龙蛰贝叶翻时白鹤惊何日从师游胜境共餐玉粒驻长龄

　　洪武三年四月望日同牛典簿王编修奉使安南陛辞

　　曙色熹微漏箭催暖风开扇舜曈回云扶紫鳯台端下山拥苍龙殿角来玉笋聨班随晓仗金茎分液赐春杯小臣职忝驰驱使拟和皇华愧不才

　　发京

　　金陵自古帝王都海宇于今混一区虎豹九关通北极鹍鹏万里入南圗长干栁暗马如织白下花明酒可酤使节归来应未晚扁舟秋水满江湖

　　舟过彭泽

　　彭泽县前杨栁新客舟暂系大江濵寳花满地来天女石笋中流护水神城郭千年非故物菊松三径几归人此身何似醉乡乐愿乞先生漉酒巾【岩畔圎通阁尝雨天花江心小孤山有水神祠】

　　望匡庐

　　大姑山下曙光催五老峰头秀色开万壑松杉收雨去一天紫翠入江来酒狂谁结渊明社诗好难追太白才便欲作巢泉石上江灵肯借白云堆

　　滕王阁

　　落日孤舟一笛风愁看江阁化虚空滕王歌舞渔樵外唐代文章草树中山接匡庐争秀爽水通彭蠡共朝宗三王芳躅无人继咏罢新诗思不穷

　　徐孺宅

　　南州表表徐高士零落犹存宅半区足迹何劳趋北寺躬耕只合老东湖礼贤太守能悬榻吊古诸生拟束刍谁识保身明哲意当时惟有郭申屠

　　丰城呈王熙阳太史

　　昔年曾说张雷剑此日同来李郭舟访古已知神物合暂时且为故人留云收日脚千山暮风送江声五月秋回首旧逰如梦寐延平十里故津头

　　临江

　　栁外楼台入翠微水边箫皷荡晴晖樟江雨涨鱼新上皂阁云生鹤共飞诸老尚留诗巻在此身未逐钓船归蓬窻吟罢还成醉蜜酒初香玉笋肥

　　庐陵逢端午

　　极目沧波白雨飞彩旗风急画船归故人此日供蒲酒圣主先时赐葛衣客里又看佳节过吟边未觉壮心违离骚读罢成惆怅落日芳洲杜若稀

　　用韵赠高允令巡简

　　溪山深处寡纭纷况复清修少似君竹寺酒醒闻鸟咔水轩琴动见鱼羣青衣逻卒时悬弩白发邻翁夜索文剩有长材供著作贾生名久汉廷闻

　　南康县

　　小县深依山水清时听旧事话遗氓万株松古张公种【九龄】独秀峰髙苏子名【子瞻】溪到南安流自浅岭过大庾地还平西风翘首江头路此去犹余两月程

　　次张志道学士与龚景瑞诗韵

　　先生家住翠屏峰乡梦常时送晓钟十载故人青眼旧千山归路白云重天涯作赋怜王粲江上题诗爱薛逢岁晚相从应有约为寻桃竹截双笻

　　次王太史韵呈广东幕僚

　　丹鳯楼前持诏出五羊城下放舟来雨苔已蚀销兵柱【刘鋹所铸】春草都荒望汉台杖采仙蒲青玉节酒分香桂碧螺桮不妨日对南风醉緑水红蕖翠幕开

　　用王编修韵呈梧州刘太守

　　万里南风送驿舟苍梧江上景逾幽一双白鸟常随棹无数青山总入楼鸣鳯不来芳树暝嘉鱼初上碧波秋故人解送桂香酒洗盏临流破客愁

　　答刘苍雪通守

　　扁舟南泛双江曲倾盖相逢一笑中沈李筵开鸥鸟渚采菱歌起鲤鱼风生涯安得千头橘流落空余两鬓蓬曾是湖壖埀钓客拟从山下祝鸡翁

　　畣观子毅省郎

　　十行紫诏百蛮来一道炎云万里开桂岭已通新道路梧江犹有旧亭台剧谈风起鱼龙窟丽句春生锦绣堆恼我懒看腰下剑对君且覆掌中杯

　　伏波庙

　　南征昔日此登临遗庙空山尚至今万里风云常惨淡千章松桂自萧森麒麟安用丹书像薏苡难诬清白心愁听乌蛮江上笛夕阳一曲武溪深

　　寿佛院用太史韵

　　横槎江与绛河通偶共吟仙谒大雄花烛满庭蝉榻静云山当户瘴尘空百筒清引香厨水两掖凉生茗椀风试问参寥老开士衲裙肯赠雪堂翁

　　再用观子毅省郎韵

　　海天极目路茫茫少憇珠林兴颇长太守花边携酒至老僧竹外煮茶香小楼吹笛闗山逺落日放船风雨凉不有好懐相慰藉客途空复叹流光

　　南宁府三首

　　万里关山入塞云髙城縦目送斜曛九真海到东南接六诏江来左右分出洞蛮丁高髻角趂墟野妇短衣裙汉廷已下兴贤诏従此遐荒徳化闻
　　其二
　　谩说天南第一关边城依旧好江山丰年箫皷赛田祖近日衣冠化洞蛮孟获革心诸葛縦智髙授首狄青还三公亭上舒长啸落日凉风起碧湾
　　其三
　　千迭层城十丈壕藕花无数绕周遭轻舟时获鱼盈尺新雨纔添水半篙拂地烟梢毛竹暗倚江风树木绵髙天涯无限登临意纳纳乾坤一布袍

　　左江七夕得牛字

　　笑倚仙槎望女牛清江倒影绛河流龙泉紫气秋犹射云锦红光夜不收乌鹊桥前波似练鳯凰台上月如钩玉人此夕应相忆一笛西风起小楼

　　河字

　　南来万里越关河节物西凉客里过清赏毎愁酤酒少好懐未厌赋诗多丹江月棹秋无际银汉星桥夜不波欲问支机旧时石天孙应笑鬓先皤

　　西字

　　天际初分大火西双星飞映月华低彩楼瓜果丝初缀金井梧桐叶可题旧事荒唐何处问神光飒沓【音踏】几人迷可怜栁子文成巧却把愚名污冉溪

　　伏波台

　　驿外秋山翠一堆将军玉帐此曽开大江如月回云阵古塔凌空护石台万里戈船余薏苡千年铜柱委莓苔多情惟有营前栁岁岁春风入树来

　　至安南次王编修韵

　　安南逺至极南荒炎海无垠野望长马援台前秋草碧高骈城下暮烟黄百年圗籍归中国三郡山河保故疆万里天威如咫尺西风回首白云乡

　　答牛士良典簿

　　海国秋风客鬓华逺来共驾指南车越裳方物供周室赵尉提封入汉家裘马清狂成旧梦斗牛空阔接仙槎扁舟凖拟同归去明月洲前芦荻花

　　发安南呈牛典簿王编修

　　日南留滞来年期犹许仙槎到未迟小阁西风乌帽在清江落日彩舟移蒹葭倚玉惭三益薏苡明珠有四知宣室应烦前席问愿因民俗一陈诗

　　再用牛典簿韵

　　万里同归望虎关三秋清赏爱龙山白云黄叶西风外翠壁丹崕夕照间逸少述文夸盛集醉翁作记叹苍颜尊中有酒且须尽身后留名总是闲

　　赠黄林隠

　　我识龙川处士家白沙翠竹带烟霞水边门巷千章树雨后园篱百本花对客看云晨倚杖呼儿扫叶夜烧茶玉堂金马成何事输与山中老歳华

　　牛君士良使还日南昼行左江之滣偶于清滩得一小石顶迹五寸许其色深緑娟秀润丽宛若峰峦之耸立熙阳王君见而爱之牛君不靳因持赠焉王君赋诗以谢君复答之并次其韵用助二君清话二首

　　锦石青红似画中每因幽玩一开篷三生依旧精魂在二妙于今嗜好同玉杖未裁秋带雨画船暂住夜腾虹向来艮岳成田久莫更搜竒入汴宫
　　其二
　　江干竒石润如玉卓立天然一碧峰幽窦直疑清涧落秀峦先见翠云重女蜗自炼功犹浅米老相看兴颇浓再拜不妨呼小丈日长几案得从容

　　答安南使黎元谱二首

　　十月南宁江水清官船浑似钓船轻满篷霜露天如洗一笛关山月正明修贡逺来劳使节观光归去擅诗名宫袍驿马华林路未羡当年昼锦荣
　　其二
　　传宣赐罢碧淋腴万里驱车指故途辽海东来鹤自语楚天南去鴈相呼清吟时与梅花对老态犹嗔竹杖扶来奉龙墀亲策士携书还解一行无

　　清江小隠图为赵希贡题

　　爱汝清江小隠居波光云影满庭除风帘野店客呼酒雨棹轻舟人打鱼无数青山秋树外一行白鴈暮霞初看图便拟投簪去借取闲窻读旧书

　　曲江逢至日

　　去岁兹辰锺阜北今年此日曲江东惊心节物如飞箭回首生涯尚转蓬韶石雪消知地暖越台云净兆年丰故人迢递未归去孤负梅花酒一筩

　　用韵赠濮彦章

　　曾题诗句碧琅玕留与仙翁伴歳寒君有蓬莱三礼赋我无龙虎九还丹可怜韶石山前景浑似钱塘江上看驿路梅花应笑客酒肠暂为主人寛

　　贑州嘉济庙用王编修韵

　　水落双江见底清官船东下石滩平五龙山逺环遗庙千雉云高接石城人去睢阳空有像【元守臣全子仁海青臣皆死节庙有像】将归岭表尚留名【汉灌婴伐佗神示以克捷之兆旧碑有纪】沙头候吏休相促吟傍梅花句未成

　　次滕仲弘叅政见赠韵

　　孺子湖前秋水多滕王阁下夜闻歌十行手诏天南去万里仙槎海上过桂岭畏途连楚越薇垣佳句似阴何归朝有日陪冠葢两袖香风响佩珂

　　题郑生云谷巻

　　谷口子真多白云半开竹屋共云分青山当戸雨初霁緑树覆檐风欲薫偶向邻翁劚药本时邀诗客笼鹅羣梨花梦里偏多趣苍狗白衣任紏纷

　　林登州集巻五

　　●钦定四库全书

　　林登州集巻六

　　（明）林弼 撰

　　○七言律

　　赠谢元初秋山高隠图

　　漫游晚岁厌红尘归去秋山看白云煮石呼童供鹤料写经留客换鹅羣镵收林药西风老火养炉丹静夜分二十四桥多月色玉箫还许世人闻

　　题严州陈氏会庆堂

　　堂名会庆意何如四世公孙此共居松桂苍颜凌雪霰芝兰玉树秀阶除彩衣称寿盈尊酒缃帙悬籖满架书千载君家遗泽在一江春水遶桐庐

　　赠公恒归天台

　　紫薇省外姓名香白鹭洲前别意长祖饯谩劳冠盖集赋归莫待菊松荒携尊与客行花径采药逢仙坐石床轩冕浮荣成底事从君分种水云庄

　　梅溪诗为蔡宗玄赋

　　溪上寒梅雪作花溪前流水玉无瑕意行东郭先生履来访西湖处士家暖入孤根春映带清涵瘦影月横斜何时携取芝山酒共载宾朋泛钓槎

　　陈子高之永新丞

　　浙右才名陈子高几年给事滞铨曹五花诰上墨犹湿百尺楼头诗更豪县郭春晴山入座江湍夜涨水盈篙知君自有剸繁术讼牒何愁事若毛

　　安溪刘令复任

　　杨栁条青渐长芽刺桐叶緑已先花河桥送客春将半山县休衙日未斜政迹行书循吏传欢声重动野人家多情石笋江头月载酒何时共钓槎

　　送聂克敬归省

　　待宦三年客帝乡违颜千里念亲堂朱楼翠阁天光近碧嶂清光野望长汀馆春深官栁暗桥门雨过穉芹香悬知调膳多余暇松下看书坐石床

　　题方壶王维诗意图

　　能诗羽客方壶子解冩高人王右丞幽兴不随流水尽闲心长伴白云层空林积雨迷苔径细浪生风失石棱坐对画图懐别业南山千仞碧崚嶒

　　题邓氏涧亭

　　涧濵亭子有余清尽日泉流遶舎鸣雨槛维舟投钓饵风窻拂几泛琴声沙头白鸟寻常见石角苍苔取次生最忆考盘真乐趣浩歌一曲濯尘缨

　　李教授之临江

　　邻邑丰城曾制锦清江碧嶂惯维舟送君千里扬文教老我三年忆旧逰酒酿黄精云外洞诗题清竹水边楼前修范杜遗风在从此西邦化鲁邹

　　胡氏读书楼

　　胡氏书楼建水濵读书楼上念先人牙籖万巻痕谁触手泽百年迹尚新风前阑槛芸香满雨后庭阶草带匀三复蓼莪应洒泪孤云漠漠水粼粼

　　桥市楼

　　八年两度使炎方万里关河两鬓霜逺赐玺书随赵尉重题诗句笑刘郎伏波台上风烟古如月江前草树荒屈指西风明日到官船归去又新凉

　　次张敬修雪中趋朝

　　春雪漫空竹树低紫骝愁湿锦幛泥光腾玉殿迷银烛冻合金桥失绛霓已拟典衣沽腊酒何如拥被听晨鸡东风先到沟前栁无数寒条拂水齐

　　权氏寓思楼

　　先垄星源已草莱高楼极目楚天开无穷山色连云起不尽江声送月来遗爱百年存旧树丰碑十丈满荒苔闻孙还肯兴堂构落日登临不用哀

　　送侯同知之漳州【有引】

　　洪武十一年春有旨凡在有司率举贤良一人予友日新氏丞鄜之鹿川知侯君其之贤贡于天官遂擢漳郡同守夫国家任官惟贤是用有司承命惟贤是举蒋君之举有得人之名同守之任有称职之贤吾邦得守为疲民之幸弼也有三喜焉故为序而诗之
　　郡丞新命下金銮雨化随车众所欢边户近开盐课少上胥应放役程寛云生栁渚风声动霜入梅花月色寒十载未归头已白为君中夜一弹冠

　　送郑景贤邑教归金华葬母

　　故人别我金华去岁晏天寒江水氷二弟已膺乌府荐一官喜自鳣堂升洞门系马花如海山馆开尊酒若渑自愧麦舟无逺恵佳城为想碧崚嶒

　　倚李伯康使君韵

　　铁瓮城南飞羽檄钱塘江上趣琴装梅花有句留山驿薏苡无珠出海乡饭白邻僧供火米蛎肥溪友荐霜房归来细说闾阎事月满薇垣夜正长

　　海上

　　水天空阔浩无津物外神逰梦里身晚望每嫌山色逺夜听已厌浪声频仙槎路熟星河使戎马忧深岭海臣思献江都二三策汉庭埀意验天人

　　呈克明县尉

　　长帆破浪出南溟天际成山一发青上国重来观壮丽东州近喜洗膻腥儒冠未际风云会神剑常冲牛斗星尊酒宜春楼上月也胜细雨夜然灯

　　次韵王克明三首

　　经国于今赖海漕况供玉食敢辞劳九重天阙连三岛万斛风舟等一毫楚客多愁飞石燕秦皇无计叱金鳌何如太白清狂态醉卧江中宫锦袍
　　其二
　　江岭孤臣抱寸忠风雷何日起潜踪海连辽碣八千里山隔燕云百万重近喜金滩涌鸂鶒旧闻緑水泛芙蓉自惭点额桃花浪每羡神鱼作应龙
　　其三
　　共泛沧溟不共船风樯浪楫若追攀篷牕相忆又今雨柁屋同看非故山身世已如逰物外氛尘只合出人间维梢活水知何日买酒烧鱼一破颜

　　予游武夷道经三山买舟西禅浦值晚雨投宿山寺中寺僧杞巗义刚曲相欵接因书此诗以证后会

　　江雨萧疎山日阴蹇驴有客入禅林老僧能叙三生话逰子空悲千里心野鸟啼来山竹裂洞龙飞去水云深多情九曲溪头月何夜相从抱玉琴

　　赠杜明之入京

　　阿父清名圣主闻佳儿气岸复超羣玉堂久索归山槀画省重稽涉海文马饮卢沟秋水满帆开碣石暮云分故人天上能青眼谩说边筹可策勲

　　次达子升清明感懐韵

　　暂停不停风撼树欲收未收雨阁花一百五日寒食节二千余里逰子家朱雀桥边少语燕黄鹤楼下多鸣鸦人生有酒莫滴土无钱且向西邻賖

　　次马编修奉别韵

　　送客东城春又半暖云收雨散轻阴一江流水伤南浦千树啼莺忆上林锦里烟尘诗句好鉴湖风月酒杯深玉堂归去多清兴好对鳌峰整旧琴

　　题方漳浦自述诗后

　　弓剑间关虎穴危云霄浩荡鹗书飞禁门几听晨钟入乡邑争看昼锦归春草青边鹿茸长秋橙黄后蟹螯肥男儿老大功须立晚歳渔樵愿未违

　　畣越僧津断桥

　　礼遍名山未肯回乘芦又度栁江来烟霞直欲穷幽趣梁栋从教弃散材诗骨寒林千岁鹤道心流水一枝梅凭师问讯维摩病飞锡行应上五台

　　奉次徐梅所知司谒龙江精舎之作

　　临漳自昔号淳厖天遣明公莅此邦幸有清尊开北海岂无涸辙待西江红依幙府才应屈白战诗坛气未降珍重龙门振遗响洪钟从此莫微撞

　　用韵述懐

　　有客丹心一寸孤都忘身世在江湖十年泽国多戎垒万里云霄渺壮圗夜雪萧斋红榾柮秋风楚畹緑蘼芜杜陵老大长忧国谩叹乾坤一腐儒

　　次林茶溪经歴韵

　　员峤层层耸翠峰碧云片片拥丹宫客来欲问飞腾术仙去应叅造化功天上风雷双剑底人间日月一壶中共看灵雨农郊足已卜今年歳事丰

　　再次林茶溪经歴韵奉姚省吾博士

　　笑解腰间老太阿半生事业总虚过归来元亮存三径安乐尧夫有一窝浊酒盈缸春可漉清诗满袖夜犹哦东风似劝山翁醉吹落花前白鹭簔

　　赠新溪金如山

　　剑江西畔老耆英眉寿将逢八秩龄车裹蒲轮当有召琴弹花县毎能听志崇天爵头如雪世问沧田眼似星毫末不藏心地直时烦矍铄到公庭

　　题江山万里图

　　我爱钱塘辄醉翁江山万里在胸中应怜逺道头先白却冩新圗思不穷鹦鹉洲前春草暗鳯凰台上暮云空登楼莫遣悲王粲天外乡关咫尺同

　　题张栎里为曹景温画云山圗

　　十年踪迹在尘埃每见云山笑口开万壑晴阴连竹树一天秋色入楼台画图此日勤持赠茅屋何时隠去来惆怅无因寻旧侣桃花流水似天台

　　送酒一壶与张栎里

　　腊醅新熟泛霞红持慰山中辄醉翁须信微醺真乐在也知少饮众欢同梅花纸帐春生梦榾柮斋炉雪满篷无限衡门携幼意菊松三径老秋风

　　金陵赠友人

　　玉帛征贤出草莱孝亷船向北风开纵然车马争驰逐何似田园归去来菽水堂前衣戱彩鸡豚社里酒盈杯白头谁念思乡客强写新诗对鳯台

　　铁柱

　　仙翁骑鹤上天去一柱千年屹未倾铁色不随□□□□□□□大江平蜃楼缥缈烟沈浦龙剑凄凉月满城九鼎铸金魑魅遁后来谁继禹功成

　　贑州

　　贑州驿下舣轻舠芳杜幽兰满近皋水合双溪飞驾阔城依列嶂画楼高百年中土归图籍万里南天振羽毛吟眺未阑还解缆凉风细浪晚颾颾

　　南安道原书院

　　道原洙泗接濂溪一脉曽分横浦西爼豆百年存旧典图书数巻破羣迷池莲晚色红衣净庭草春香翠带齐我亦沿流伊洛者几回极目楚天低

　　庾岭

　　石棱左右山将合涧响东西水自分通道人思唐宰相提兵谁识汉将军满林梅熟黄埀雨夹道松高翠拂云岭徼秖今畿甸似逺人敢惮往来勤

　　清逺峡飞来寺

　　清逺峡前暂维楫飞来寺里己张灯两崕云起晴如雨一水风生夏欲氷文犀赑屃失金锁铁鳯翱翔低玉绳帝子轩辕不可问聊题诗句记吾曽

　　赠通事官阮勲

　　落魄安南老象胥曽随京使觐皇居青衫小职羣公后白髪高堂九秩余甘旨毎愁官俸薄奔趋渐觉世情疎兴贤有诏来南服灯火新凉课子书

　　次萧文焕教授韵

　　圣主龙兴大有为乾坤此日摠清夷南郊多士听新诏东鲁诸生习旧仪海角亭前休对酒岳阳楼上好题诗西风一叶梧江棹千里懐人入梦思

　　答莫季龙

　　羡子乘槎南海上逺从牛女问天津殊方入贡梯航旧上国归来冠盖新雒粤文风兴此日鸡林诗价重行人悬知江路频维楫处处疎梅破小春

　　郑节妇

　　仙舟不返泪河枯誓死持家为报夫床下问姑晨馔具机傍课子夜灯孤门依慈竹金书掲庭列崇兰彩服趋太史行编贞节传清风千载满三衢

　　广州江亭次熙阳太史韵

　　不斫蟠桃驾大杠谩移兰棹泛苍江山光入野连桑海水影浮云上竹窻幻枕何人寻旧梦洞箫有客换新腔苍茫咏罢成长啸天外飞来白鸟双

　　谒张文献公祠

　　开元贤士张文献落落长才际盛时沧海明珠知价重秋风白羽叹恩衰凶徒已破生前胆鸟道何劳死后思半畆乡祠金像在荐芳请诵八哀诗

　　谒余襄公祠

　　庆歴名臣余谏议堂堂正论出清班一封霜简晨趋阙万点风旗夜度关遗庙丹青近韶石故家文献盛闽山锦袍紫槖光相射犹似当年上国还

　　和韩南胜四首之二

　　髙堂昼日坐鸣琴满地棠梨散緑阴白雪阳春空下指青天明月是知心陶公避俗从沈醉杜老忧时更苦吟无限扁舟江上意洞箫袅袅有余音
　　其二
　　落地男儿总弟兄一时倾盖若平生宦游老去应无意访旧重来更有情野寺携琴惟伴鹤溪堂丸药忽闻莺乐栽松桂林中读安得从公一结盟

　　南雄太守叶景龙政成入觐

　　相逢江上系兰桡岁晏天寒雪正飘驻目帝乡红日近关心亲舎白云遥梅花岭外诗千首竹叶山中酒一瓢握手都门应有约清溪水满緑杨桥

　　云石轩为叶彦实赋

　　山骨崚嶒耸碧岑静看古色气萧森竹边雨过含微润花底烟浮散细阴画枕可人开醉眼晴轩留客伴清吟襄阳米老真痴絶一日书船驻水浔

　　菊圃

　　西风摇落送秋光野菊犹存老圃香瘦蘂清分兰畹露寒枝低护槿篱霜忘忧且泛杯中物益寿应传肘后方三径归来定何日芳邻凖拟卜柴桑

　　洪武十年再奉使安南还道经丰城留馆驿父老乞留题急笔赋此

　　酡颜緑鬓映乌纱奉使安南去路赊金阙九天承紫诰银河八月泛仙槎行装秪有梅花担载道宁无薏苡车挥翰玉堂知有待五云深处听宣麻

　　辛亥正旦呈牛典簿王编修【洪武四年是年春除丰城】

　　客中两度逢正旦江上相看感岁华仙杖遥瞻丹鳯阙官船进泊白鸥沙雪消星石添春水日射香炉散晓霞却忆故园兄弟乐屠苏酒对小梅花

　　林登州集巻六

　　●钦定四库全书

　　林登州集巻七

　　（明）林弼 撰

　　○五言排律

　　赠别宁义甫率掾二十韵

　　宁子眞人杰英年拔郡曹簿书闲吏事弓剑策戎劳佛塔题云鴈神山看海涛短衣宁扣角巨钓拟连鳌阮掾称三语潘郎叹二毛薇边腾鹗剡栁外试龙韬单骑晨传檄重关夜属櫜阵云横杂沓郊垒破周遭风骥难埀枥秋鹰待解绦分藩严节钺弭笔逐旌旄西崦烟收瘴南溪雨涨膏芝兰从草伍稂莠为苗薅缓带羊公适胡床庾亮豪剧谈方洒洒别意苦慅慅烽火悲横玉篝灯梦大刀霜橙分绀实江蟹斫红螯把酒歌三叠维舟水半篙宦情磨铁砚交谊恋绨袍青眼羣公在丹心寸地操为君懐逺举天表粤山高

　　赠王同野阃史归建三十韵

　　圣理济夷夏边陲重鎭绥藩臣分节出佐政辟文帷君拔千人杰民瞻一郡师汾河遗泽在滕阁逸才推子佩锵经席王章肃奠仪堂鳣嘉瑞兆阃鹗荐书驰简量称三语清名慕四知济时行贾策论事迈萧规烽燧犹南国风云渺北墀登楼粲空赋入幕超能诗退食欣多暇忘机慰所思凉薫榕下榻长日竹间棊细藻流清泮香蕖泛緑池应劳书牍尾未许撤皋比江左陈琳檄淮西韩愈碑文章长叙论赞画足匡禆已喜才堪试何惭位尚卑骅骝霄汉步松柏栋梁姿天地心如铁风尘鬓未丝弹冠差可庆结袜讵云痴云树连同野家山近武夷蕉书频日报兰棹及秋移椿緑霜中干槐青雨后枝韦编课儿诵彩袖奉亲嬉至乐皆人愿微名祇自縻朋簪资丽泽客袂忍分岐荔熟丹砂颗醪香碧玉巵离忧従马上言赠且江湄瑞世鳯麟覩清班鹓鹭期行哉须努力千古志皋夔

　　江洞书事五十韵

　　西徼百蛮底南荒三楚邉苗顽风未殄盘瓠种犹传江自牂柯发山従越嶲连封疆秦日画威徳汉朝宣马援军曽驻狄青师载旋羁縻诸洞在弃置左官迁夷獠分生熟懐柔异后先鸟言难白别椎髻费红纒篁桂深林薄茅茨小栋椽巢居牛畜共邻处虎狼聨猎野捻花箭涉川刳木船蝮蛇勤执贽鸡骨惯占年畬种原头火村炊树杪烟兵尘竹子后瘴雨桂花前径路微微入藤萝宻宻延小桥过畧彴轻簥送秋千象郡通蕃甸珠崕到海壖驿牛无脱辔洞马不加鞭饮涧猿悬臂吹潭蛟长涎危峰常欲堕怪石久皆穿忍听归归鸟愁看跕跕鸢沙姜长竖指泥蕨细钩拳寘毒雠家快挑生左道便行厨避民舎停筯问宾筵近腊缝山罽迎秋拾木绵夔羵为伴侣麋鹿当牲牷蛮鬼歌堂赛狡童舞袖翩溪翁醉皆倒野妇喜如颠负弩常从犬扳罾或得鳊孰云殊土俗自是一山川白发知何叟青衣立竦肩送瓜强留客供酒不论钱请说两江事含凄双泪涟前朝失政体酋长窃兵权角面桃弧劲鱼鳞竹甲坚敓【音夺】攘时彼此剽掠转寅缘圣主开弘业遐方囿化甄居然列郡县忍尔黩戈鋋岂料潢池地从观埳井天羣凶多不逞同恶复相牵春废桑麻垄秋荒蔗芋田官军扫氛翳鼠辈委腥膻污染犹蒙宥强梁讵足怜智高今显戮孟获已深跧残命嗟如线新官幸似弦爱民有元结奉使遇张骞苦语怕终听同仁赖曲全乾坤新再造日月大无偏岭徼虽称逺岩廊正任贤观风小臣在归拟奏诗篇

　　赠塔斯图判府二十韵

　　贤倅北方杰笃生勲徳门世皇良将裔林国上公孙淮海新开府开山旧镇藩彛勲扬日出剑气射星垣乔木苍烟古甘棠緑荫蕃东南集冠盖甲乙拥旟旛帝轸边方苦公承天语温贰车方筮仕别驾重疏恩虞坂驰良骥沧溟起大鲲松边卧归辙栁外迓征辕良策禆军旅长材任剧繁列槐家泽逺细栁祖风存春雨桑麻陇秋风禾黍原鳄应识韩愈虎亦避刘琨东郭看山榻南楼对月樽调羮需鼎鼐纫佩雧兰荪昭代多麟鳯清班簉鹭鹓安车行趣召万里觐天阍

　　县尹相公平冦策勲赋诗为颂

　　国步艰难际边陲俊杰生将门余旧泽相阀蔼新声骐骥驽骀屈鹍鹏羽翼成将军年尚少令尹职先荣溪北甘棠树江东细栁营循行及野邑团练合农兵南徼惊尘起西林杀气横霜袍当自表云阵每孤征士畏条侯令民知司马名指挥秋色动谈笑瘴氛清落日喧笳鼓西风卷斾旌归舟无薏苡吟担有黄精保障安黎庶勲庸答圣明愿言崇令徳佳谶叶承平

　　别胡景昭

　　景昭文学畴昔相好非浅近交冦盗流离偶会漳水之上欢洽未久归思浩然不可援止漫成十六韵寓惜别意
　　昔予方弱冠与子毎同襟跃马春风早闻鸡夜漏深青云懐逺志白雪操淳音霄汉何寥邈江湖易陆沉卞生劳献玉直子误持金典教才终屈为郎力不任艰难愁白发慷慨见丹心落景山阳笛寒宵楚户砧杜陵怜久客梁父动悲吟日月鸿遵渚风尘鹤在林策言疎董贾诗价重何阴小子多茅胙先生寡芥针麒麟图自古鹦鹉赋还今且对盈樽酒休鸣别调琴桄榔晨雾塞薜荔晓霜侵畏道那分袂离情倍不禁

　　○五言絶句

　　题菘菜

　　野老藜藿肠饱知晚菘味惟应肉食人少玩图画意

　　题树萱堂

　　丛萱树北堂宜男吐幽芳春晖盎如酒庶俾百忧忘

　　题白云堆

　　空山白云堆中有隠者居悠然两无心尘世将焉如

　　○七言絶句

　　汥江八景

　　蕉寺晨钟
　　招提隠隠傍林峦月落钟鸣漏未残一夜芭蕉风不静秋声相和下云端
　　吕桥夜月
　　长桥十丈俯江流月色遥连水色秋云外何人吹铁笛浑如黄鹤断矶头
　　黄村晚照
　　黄家村外夕阳明鸡犬迟归爱晚晴花落闲庭茅屋静小溪风起看潮生
　　阮浦春潮
　　别浦春潮带雨来帆归天际晚风开江干竹树深如许二阮清逰应未回
　　球浦烟帆
　　珠渚烟晴晚照红布帆八尺饱西风今宵系缆知何处两岸芦花月色同
　　浪湾雪网
　　浪花飞雪满前湾举网轻舟夜不还无限黄州苏子兴洞箫声在水云间
　　棠堤春雨
　　雨过春堤尘未干海棠千树画中看汥江江上东风软轻扑罗衣散晓寒
　　橘坞秋霜
　　水边林外野人家橘柚秋红照晚霞何日寄来三百颗先春报汝玉川茶

　　河船口占八首

　　沽河水接潞河浑处处新营失旧村闻说东西两渔甸年来也隶达家屯
　　其二
　　七月既望月更圆芦花吹雪秋满船无人共过黄泥坂此客元非赤壁仙
　　其三
　　昨夜江头秋雨急晓看新水已平堤堤边红蓼开无数树树相依穂穂齐
　　其四
　　原田黍稌秋埀熟妇子廵防闹达宵但得西成来鼠雀也胜螟螣尽青苗
　　其五
　　忆昔扁舟过潞河埀杨两岸緑阴多而今野饭维梢处烂熳牵牛引碧萝
　　其六
　　点点芦篷疎雨声酒魂诗梦有余清觉来却笑玄真子犹向江湖着姓名
　　其七
　　连朝雨急卧不起清晓篷窻试一开水面双双轻燕去沙头个个白鸥来
　　其八
　　河中风物无多子鲤鲙蒲羮顿顿供何似莼鲈乡味好扁舟归去及秋风

　　题寒花■〈〈今上酉下〉鸟〉鹑图

　　落日秋林竹树稀枝头寒雀静相依争如草畔■〈〈今上酉下〉鸟〉鹑乐自啄霜虫不肯飞

　　题江山卧逰图

　　投老归来已倦逰﨑岖窈窕旧林丘画图多谢沧浪客卧看潇湘一幅秋

　　题子昂人马图

　　南风古栁生夏凉神骏万里思腾骧圉人空尔奉刍秣曷不为解青丝缰

　　题杂画九首

　　猫
　　内相家中蒙贵儿华堂客至每先知今朝洗面还过耳故写新图开阁诗
　　犬
　　乳犬埀头傍竹门低回似恋主公恩中宵莫学篱边吠风满山花月满村
　　马
　　玉策金鞍丝辔轻长秋阴里一长鸣争如此马无拘束细草香沙自在行
　　鼠
　　熟睡狸奴脚未伸灯前黠鼠窃莲频儿曹恐有张廷尉莫太狼贪不畏人
　　龙
　　长乐陈翁画龙手今君法得古人多崭崭头角欲飞去风雨三江秋水波
　　鸳鸯
　　白石青蒲春水生夕阳锦羽照沙明戏拈画笔知何处栁外池塘艇子轻
　　鹦鹉
　　陇头春树拂云红学语声娇弄晚风上国秖今辞逺贡莫愁彩羽闭雕笼
　　双雀
　　珥江驿里可张罗得食阶除任意过应是厦成相贺竞衔环底用感恩多
　　唤起
　　林间百舌谩多言此鸟娇音不浪传唤起一声窻外白东风庭院落花天

　　珥江驿口占八首

　　士女填街拨不开共看天使日边来白罗衫称乌纱帽坐听齐声说泠腮【泠腮方言甚美也】
　　其二
　　清江十里画船过落日凉风水不波花袴水军齐举棹歌声唱作马前呵
　　其三
　　小卒横挑丈二殳褒衣长帽似臞儒当街一喝人争避如此威狞更有无
　　其四
　　蛮官短发皂衣踈江驿时来学步趋归去休骑割鬃马底鸦穏卧胜篮舆【底鸦绳结肩舆也】
　　其五
　　八月伞圆山下路颠风卷地雨冥冥劝君莫汲珥江水鬬死鱼龙气正腥【俗传古有熊王女子江山二神争娶为山神所先至今犹鬬云】
　　其六
　　机家舟上女如云日日机中织缕勤忽见江头秋月色唱歌声到夜深闻【南人谓绡为缕】
　　其七
　　齿牙如漆足如霜红缕衣裙紫袴裆见客不羞娇作笑谁家昆艾卖槟榔【昆艾女子也】
　　其八
　　鹦鹉窻前返照明槟榔树下晚凉生女郎浴罢清江去不断秋砧捣素声

　　龙州十首

　　龙州长夏多风雨山路无时一尺泥今日开门喜新霁洞云片片度前溪
　　其二
　　山蕉木柰野葡萄佛指香圎人面桃更有波罗甜似蜜氷盘初荐尺余高
　　其三
　　草阁柴扉傍竹开洞官留客意徘徊盘遮蕉叶携殽至瓮贮筠笼送酒来
　　其四
　　峒丁峒妇皆髙髻白纻裁衫青布裙客至柴门共深揖一时男女竟难分
　　其五
　　千山万山皆戴石十日九日常出云木鼠夜啼人不见峡猿暮啸客偏闻
　　其六
　　近水刺桐知驿舎倚山毛竹即人家趂墟野妇酤甜酒候馆溪童进辣茶
　　其七
　　架岩凿壁作巢居隠约晴云碧树疎水枧枝枝横槛似禾囷个个小亭如
　　其八
　　白沙青石小溪清鱼入疎罾艇子轻谩说南荒风景异此时真似剡中行
　　其九
　　林塘幽窈隔桑村风磴﨑岖接石门雨过茅茨忘赤日云深篁桂易黄昏
　　其十
　　龙州溪洞极南边鸡犬桑麻自一天流水桃花今有路何须更觅武陵仙

　　韶石

　　一曲南熏石欲开余音犹绕九成台青山空洒懐人泪云暗苍梧鳯不来

　　荻港舟中

　　风日清酣麦正秋无边兰杜满芳洲船窻梦觉多幽思处处飞来双白鸥

　　题寿萱圗

　　东风暖入北堂深吹绽萱花两朶金应忆彩衣称寿酒春晖寸草此时心

　　海山秋思图为乐清邬知县赋

　　写得新圗记旧游无穷诗思海天秋白云黄叶浑相似雁荡山前思逺楼

　　题鳯山图

　　青沙白石草离离万仭苍崕瞰碧漪鳯鸟秪今鸣嶰谷朝阳未老碧梧枝

　　题朱孟辨临文与可墨竹

　　胸中千畆老陵州用写西风一树秋咄咄逼人青琐客时来泚笔鳯池头

　　题王章红梅

　　妖娆暂借杏桃色铁石终存氷雪心额粉风飘妆镜尽脸霞春酒入杯深

　　题危中书所藏和靖墨迹【有引】

　　和靖先生遯居湖山间意其与方外之游従为多今观中书危公所藏手墨谢简一赠诗一皆与方外者笔力语意清峭雅澹犹可想其为人披玩之余敬成三絶
　　旧书迢遰谢相过何日重来共晤歌笼鹤不飞茅屋静西湖十里月明多
　　其二
　　湖上题诗衲袂分梅花千树雪纷纷明朝飞锡知何处鴈荡山中一片云
　　其三
　　翡翠湖边迹已荒鳯凰池上墨犹香炉熏清昼开诗巻宛见孤山旧草堂

　　题竹间清逸图

　　流水柴门万竹秋玉人还佀晋风流瑶琴一曲潇湘雨隔浦渔翁正倚舟

　　题梅雀圗

　　一树寒梅花的的两三冻雀羽离离上林鳷鹊春如海谁为东风借一枝

　　师夔令尹作树石图以寄其友黄君复纪别时之景也阅而有赋二絶

　　杨栁江头送客归暮潮初落见渔矶画图无限懐人意云树依依又夕晖
　　其二
　　画图诗句两清新逺向邮筒寄故人惆怅宿云双墨桧碧纱零落满埃尘

　　题山窻秋色图

　　青山点点雨初过黄叶潇潇霜已多惆怅羙人秋水外晴牕掩巻奈愁何

　　书罗彦周画扇

　　流水髙山独抱琴挐舟有客识弹心小楼一曲猗兰操黄叶西风秋满林

　　冯性之以顾定之墨竹寄其友方时举题曰清风来故人索赋一絶

　　故人别去毎相思修竹清风若见之鳯鸟不来春又暮湘云吹断玉参差

　　为袁能伯宪使题墨竹

　　亭亭玉节拂云霄坐觉清风瘴雾消拟奏钧天筩十二虞廷此日听鸣韶

　　题方壶子墨竹

　　方壶仙子御风还云外珊珊响佩环吹彻鳯笙山月冷参差玉管落人间

　　夜梦亡友林伯永有风宪之除觉而赋此

　　青袍白面旧叅军风宪新除死后闻清梦觉来清泪集屋梁落月白纷纷

　　题熊自成双鹤图

　　海上归来岁月迟懒随青鸟度瑶池一双清泪秋霄月莫遣云中仙子知

　　题柯敬仲墨竹

　　宣文博士老丹丘戏写潇湘一叚秋留向竹山隠居处虹光夜与剑光浮

　　杏林圗为丰城杨从善题

　　昔年曽说董仙翁种杏成林烂熳红多少活人阴徳在枝枝叶叶总春风

　　题黄尚英墨竹

　　竹山万个碧琅玕喜向仙家画里看午夜鳯台吹玉管不知风露逼人寒

　　为张叔同题江城送别图

　　双剑江头春水生浦云村树总闗情观图忽忆曽逰处倚棹渔村听笛声

　　题熊自成红梅

　　飘残额粉见朱唇杏艶桃娇谩妬人解得花神留恋意枝南枝北一般春

　　藤州

　　江月楼前江水深玉人曽醉古藤阴雪堂归去无消息半畆荒亭千载心

　　题黎省之唐马

　　嗅地低回欲衮尘玄云散彩五花新蹴氷不识交河道刍豆相从愧圉人

　　题听雨轩图

　　山牕酒醒梦魂清竹外松边点点鸣蒲涧寺前千尺瀑都随黄叶作秋声

　　○操

　　石泉操

　　白石凿凿兮清泉泠泠可洗吾耳兮可濯吾缨援吾琴兮发希声玉琳琅兮金琮琤泉有鱼兮龙出听嗟若人兮耳厌秦筝石泉曲兮邈千古情

　　○辞

　　望云亭辞

　　青山兮白云怅予望兮逺人望逺人兮不可见目渺渺兮海垠鄱之山兮泉之水云孤飞兮心千里临华亭兮奈何望有极兮思无已云之归兮芒砀蹇逰子兮悲故乡云之出兮太行渺亲舎兮天一方松楸摵兮霜露下宛在目兮愁予云兮云兮其作霖雨望复望兮毋使我心苦

　　风树亭辞

　　袅袅兮秋风树摵摵兮声未终风之声兮在耳子之思兮曷穷松楸凄兮霜露下亲不见兮愁予三釡贵兮谁为荣抱兹痛兮终古彭之坡兮何长彭之亭兮树荒荒播兹风兮千载庻锡类兮不忘

　　梁溪辞【有序】

　　昔者君子道与时违则退而隠处以自洁不以宠荣利禄羁胶其心故进退之际绰乎裕如夫岂汲汲营营以图遇合若鄙夫曲士之为哉毗陵邹天民氏少知觉长推择为吏既升铨曹不屑升斗曰是岂足行吾志耶遂引去即所居自号曰梁溪生人咸髙之予闻梁溪南直五湖退隠之士多居焉天民殆将为扁舟之游与烟霞钓徒江湖散人而为侣耶为作梁溪辞一章天民钓游之暇鼓枻而歌之庶几浦云汀月之滨或有赏音者也辞曰
　　梁溪之水兮其流溶溶浅有蒲荷兮深有鱼龙泛予舟兮溪之风侣云月兮甘长终■〈氏鸟〉夷游兮犹遗踪玄真蜕兮或可逢微斯人兮吾将曷从

　　○诗余

　　万年欢赠别陈都事

　　问讯东君又何事一岁一畨归去杜宇声中撩乱落花飞絮漫向江头凝竚想无计可能留住江亭上况有离人不禁千种愁绪　还思泽国风尘更谁能草檄名重藩府旧业都荒茅屋稻田瓜圃说与风流谢傅且休把云山自许应回首人在丹霞满庭榕叶莺语

　　木兰花慢送孔子逺少府归东瓯

　　羡千年泗水流圣泽尚淙淙逺西引河源东连岱岳南下瓯江如君一门簪绂更风流文彩世无双栁外藏书楼阁竹间放鹤轩窻　弓刀暂尔拥旌幢清誉蔼南邦喜烟净妖狼滩飞瑞鹅月静惊厖归去吴钩锦带想高堂春酒正盈缸菽水清欢未极风云壮志休降

　　木兰花为允元学録寿时戊戌中秋南城溪楼即席分得微字

　　秋江水上花外岸栁邉矶喜满眼晴光溪云摇曵山日熹微无限庾楼清兴一瓢春酒今夜莫相违幸对月明风细况逢莼美鲈肥　寸心此际念庭帏称寿舞斑衣笑薄宦孤踪塞鸿海燕北去南归万顷澄江如练咏新诗却忆谢玄晖但愿诸公长健共看千里清辉林登州集巻七

　　●钦定四库全书

　　林登州集巻八

　　（明）林弼 撰

　　○送序

　　送邵武司李冯公之官序

　　南胜岩邑也朝廷选吏吏之务戢民也至正十三年春省台大臣承命铨选福建常调官若曰南胜控诸畬民善惊喜鬬弗靖选令惟贤兴化架阁冯某勤慎练事尝从平李冦有劳其进之秩使尹是邑公至则完堡以固民兴学以导俗去苛弊简牒讼强抑而弱扶之民曰是神明也恶可或干桀骜者恶其妨己每聚羣不逞讹言讧乱公屹不为动曰尹不民扰民敢尹扰杀一尹则一尹至尹不畏死也未几有贼数百人夜入邑邑民皆走公开门侦变贼突至刃伤公胁公坐骂曰死贼奴尹承天子命以父母汝者也汝欲杀汝父母耶贼骇愕散去公絶复蘓治疮愈即出视事其方寸硿然有絶人者政成五年升邵武郡推官旌其庸也檄既下治行事漳人士咸歌诗以道之来征予言予谓公厯省阃积年劳赞郡府选邑令朝习政典人称吏师以南胜之反侧邵武之简静令之劳剧推理之暇裕较而观之其设施难易为何如也抑明刑之要在于知法外意公専是学而専是职他日平反之徳所积者必厚矣又奚待于予言哉

　　送宪府从事郑君懋夫序

　　天朝所以经制国用者莫重于楮币所以综理吏治者莫肃于宪纪宪纪不肃则吏治不张楮币不流则国用不裕夫天下犹人之身也宪纪耳目也不抚其身则股肱弛矣楮币血气也不周于身则疾疢生矣然则楮币之流壅国用之裕乏吏治之张否宪纪皆不能不加之意也自江淮盗起兵荒连年物重货轻楮币之行仅当昔之十一二至有家累千百缗而道莩者有司莫能禁宪府患之乃议所以变而通之之法以为兵荒之屡楮币之壅莫甚于闽而闽又莫甚于漳选从事以为有司之监非得通练亷恪之士不可佥谓郑君懋夫宜君至则权法以祛弊审势以度宜不棘以滥刑不徐以废事唯以方寸之印识币背民贸易无所滞又以榖价腾则币力诎乃樽节境外商船不得多籴涌价行之旬月民皆言便歌之曰喁喁涸鱼畴或濡之孑孑疲民畴或纾之籴遏于境币通于市从事之贤伊我民之利邦人士采民风为诗以华君归来请序嗟夫楮币国家之大信也信无不孚犹水无不流彼习故常者见其或壅也则曰水不善流岂理也哉楮币之壅乆矣郑君疏而流之亦以国家之信而示之耳不然币之为法滞矣何方寸之印能使蚩蚩者氓断断而不疑哉惟我朝祖宗立二十二道宪司以纲纪天下凡国政之得失民生之利病皆得举悉而兴除之况楮币之行实足国裕民之攸系欤使者变通之有术从事衔命之不辱是可序也已郑君儒术饰吏尝从林公清源游其学以达政盖有本云

　　送实逹道之官兴化序

　　至正戊子春予试艺京师寔与西原马君原徳同上春官原徳尝与予言实君逹道之贤是年原徳成进士予下第南归适逹道来监漳叅司相见即定文字交知其侨京口与原徳居同里而学同门也又与余志同道而习同业也繇是交益乆好益殷而相规敬益至今年夏达道辟行省掾未行朝廷铨闽浙郡县官选君监邑兴化檄下分阃复留赞军务君以监邑朝命也不可后即治行来言别曰吾闻赠人以言仁者之心也走辱与吾子游有日矣今别去子能无言乎噫予之所欲言固君之所已行者矣言不言不足为君损益也漳郡左民悍冦警无宁岁监叅司者城池寄焉冦盗职焉当山海之冦迭发逹道外将兵给饷内结民严守出则贼衂入则城坚所寄则举所职则治非忠乎事母夫人色养备至退食怡怡侍傍问燠寒饱饥具道一日所决讼以听慈训惴惴焉惟恐负民负君以负其亲非孝乎阳亢宗曰凢学所以为忠与孝也予固因逹道之所施而觇其所以为学矣兴化为莆外县非叅司福郡之比山深民淳号为易治又非漳郡多警之似异日课令之最书上上考而玺书褒异者予于君焉卜之矣

　　送吕伯原应辟闽宪序

　　今朝廷选材惟于台宪为尤慎官台宪者辟从事书佐将以广聪远明赞禆不逮尤不容不慎焉然敏辩者或深忌不知体简厚者或疎缓不立事必也治体之明吏事之练而无偏于所谓深忌疎缓者是宪台之所以辟书佐之所以称也吕君伯原学足以知体材足以立事官世泽也而纨绮之无袭职近民也而谤讟之不闻郡侯器而荐之部使贤而辟之吾知伯原必能推其学展其材以无负于台宪慎选之意也已抑余闻君伯兄宪使公尝辟佐闽宪乃今扬厯中外为时闻人伯原继踵以升一门棣鄂辉耀先后他日史氏载清白世家将以吕氏为称首矣故予于君之行也喜而序之不辞

　　送张以仁言事闽省序

　　张君以仁金浦杰士也业儒而饰吏识时逹政慷慨有大志当李冦乱漳朝廷命大臣提兵讨之部使者督师海上乆无功君时避冦温陵画平冦之荣以干部使者左公世臣公采而施行之动中事机无失公曰张寔吾左军也凢军事悉谘之既而师压境冦遁穴君亦还家海上公版授以官君辞曰冦至则避冦退则反妻耘子耕山采水钓所乐者在是也官赏非敢兾也迩年潮冦屡警濒海乡落苦之君募乡人掩击献俘大府终不言功每念国政之弊民生之瘼未尝不叹息流涕以为弊之深瘼之重者莫若盐法因条陈利病纎悉不遗不讦以激不迂以疎大率以盐为天地自然之利上之人惟当樽节爱养于民而已必欲上有以裕国用下有以纾民力莫如于产盐之地募民自煎自鬻而贡其课则提盐之官不必设私徙之禁不必严工夲之费不必给舟楫转运仓场出纳皆不必劳将见亭灶日増课额日羡国家殷富民物阜康在一转移间耳闻其言者妇子嘻老者泣壮者拜而于加额官若吏啧啧感叹以为闗于民生国政之大里中生林某壮其言饮之酒而告之曰士生斯世凡甲兵钱榖笾豆有司皆吾分内事茍可禆国政者虽进草茅之言不为僭也昔马周以一布衣因常何上言致擢御史今制陈军国利病者旌官子之行岂无知子者哉矧行省肇立得以便宜制方面子能为倒悬之民一号于薇阶之下吾意忠国仁民者将为子而感泣矣若然则子虽欲名之逃而名将子随矣且子独不闻我东溪高光先生以胄子抗疏乞除六贼至今读其书疏英风义气令人骨凛毛竖君能以古人自期待则言虽不行犹杰士也于是漳人士咸为诗歌以道之请书予言为序予乐张君之为人轻官赏而重忠义也书之不辞

　　送叶掾归闽省序

　　叶君仲安始以吏事进有能称继以戎劳上司勲擢漳郡架阁今福建行省平章政事普公器其才升邵武贰幙寻辟为掾普公方承制行事锄奸植善威徳南被以漳守罗公有靖边功便宜授行省叅知政事分镇漳泉君寔衔是命以来既还有谗君于平章公者曰叶掾以将命故受马数匹白金若干斤公曰罗侯严果明察岂一介之使所能欺哉叶某以九品官吾起辟为掾叶徳吾深矣讵忍污负于我耶又有谗君于叅政公者曰叶君之来吾燕以劳之犹辞焉金之不受不问可知矣既而谗言愈纷或谓君曰祸将不测子其殆哉君曰夫明而逺者不行浸润之言宁谓二相之贤而行之哉且谮始之不溺则虽蝇营之罔极终亦不能惑我二相之听矣于是平章公遣信厚者与君面质于叅政公曰无是也备询于举者皆曰无是也前谗遂白普公信君之诚罗公益厚遇而重荐之君子谓普公视之远罗公察之明不以谗之惑而加人之罪可谓有大臣之度矣向使谗生之初二公不加之审遽以罪君君不理于口直受自诬于二公之盛徳岂不重有累也耶传曰川泽纳污山薮藏疾易曰包荒用冯河不遐遗夫人有污疾上之人犹当广包荒之量含垢以容之况于疑似之言未必有污疾之可议者乎予乐二公徳量之有容而嘉叶君诚心之不欺也故于其归序此以释疑于人云

　　送孔叔原长泉山书院序

　　以圣人之裔学圣人之学而敷圣人之教于人其知本者欤斯君子所与吾■〈尚阝〉之所荣也余友孔君叔原寔先圣五十七世孙秀颕善学材范夙成弱冠列校官教漳之南胜岩邑也民犷而俗悍君掖以礼义民俗克变满秩郡庠贤之延以奉夫子庙今年春承省檄长泉山书院行有日来告别曰愿闻子一言夫泉在闽号繁庶郡民多逐末利裔夷杂糅惟浮屠是崇逐末利则学不力崇浮屠则学以惑矧兵兴以来诗书之教未易胜金革之习仁义之言未易弭戕贼之祸人将视圣教为迂缓然大贤朱晦庵真西山氏寔过化是邦虽夷习兵祸之沦斁而道源文脉有不能终絶者孔子曰虽蛮貊之邦行泉山未易教于南胜之难则相万矣吾叔原不难于彼岂不易于此哉亦惟以所学为教而尽心焉则感慕兴起于下人皆有是心也于教职庶无愧乎

　　送孔善夫序

　　圣人之道与天地同大故其世泽亦与天地相为悠乆文献之盛代有可征而崇徳象贤靡间北南厯世以来未有若我朝之盛者也衍圣袭封上公曲阜裔孙布衣得授郡教一考即入流品江南诸裔加厯省注升教于郡恩数优异着在令甲吁亦盛矣孔君善夫衍出也于裔为南于世为五十有五至正庚子以察亷奉省檄贰教于漳予方摄教席见其俊爽以外扬贞介以内确知为方来之彦也间见其诗若文皆清雅有古法释奠肃奉祀事月季严程诸生士习为之一变信乎圣人之泽如水行地逾远而逾衍犹于善夫焉见之也既满秩将沿檄赴京来别余曰某藉先圣余泽得列学官今当典教一郡恒恐弗称以负圣祖之教先生幸有言庶可规于鄙吝也嗟夫羣圣之道莫盛于夫子厯世之崇其道莫盛于我朝吾子以圣裔入官固当学圣人之学心圣朝之心以自振厉将俾圣人之道复明于天下非特在一郡而已庶乎世泽可绵国恩可报其万一也予之所以告子孰有过于此者哉善夫作而曰是可规已请为书之

　　送杜明之入京师序

　　武夷山水秀絶天下游者去犹不能忘矧居而得其趣之深者乎盖其幽胜万状竒怪百出使人应接不暇至于烟岩云壑穷深索隠随所寓而可乐必也居之乆而复有以尽其胜譬之读书千帙万巻浩浩汗汗虽杂着曲说亦可禆吾之聪明旁搜博讨积力深乆则得于心者莫非可乐矣清碧杜先生隠居武夷山中朝命再征竟不起盖读书之乐有得于游山之乐者也令子明之君蚤有誉缙绅间为诗若文清婉有古法所谓兰茁其芽凤鷇其雏者欤今年夏以王事渉海赴京舟阻不得去明年候风便当再上友与其厚者咸赋诗为赠明之请以武夷诸竒命题分赋且谓予曰吾生山中自童而冠今将壮矣泉石之与俦猿鹤之相求某水某丘之钓游居之乐乐则违之必忧也今而诗之以咏而玩焉则兹山之胜暸然心目孰为桑梓之所在孰为松槚之所留虽万里犹跬歩也予曰噫是非得山水之趣之深乎子之心可谓忠念而不忘孝思者矣吾闻游览四方有益于学盖目力之阔远则心胸之恢廓而凡近之习不足言也今兹破长风驾巨浪观大海之深岱岳之高吾知明之有以充其伟迈之气成其正大之学也必也忠孝事业寔本于此若乃丘壑之趣当不为明之芥蔕也

　　送长泰尹王梦臣序

　　鲁建国自周盛际姬公礼乐之风孔子诗书之化渐摩沦浃终古不冺代生多贤天下莫及盖其河岳之气锺精孕灵以萃夫人故浑涵渊深以为之量秀爽峭拔以为之容诗书礼乐以为之学吾于王君梦臣为有征焉君鲁人也优学跻仕厯掾闽省选令漳邑余始见其容之端于外也既又知其量之弘于中也则曰是诗书之化礼乐之风乎将河岳清淑是孕是锺乎抑鲁之多贤而君能取之以成徳于躬乎夫鲁为君孔圣之所生而闽为吾朱子之所出一圣一贤世远而道同焉君生孔圣之里而游朱子之乡能以闻于近者而质于远则礼乐诗书之教虽海滨亦洙泗将不徒在于鲁矣推是以为教庶几圣贤之道行之有其兆乎君报政归故以是为君谂若夫簿书期会之为能刀笔筐箧之为贤非君之所志亦非予之所望于君也是为序

　　送髙君善夫归闽序

　　今天下之士繇儒而进者有三途焉遗逸科目文学是已士学其学志其志将有待于事其事非故为是立异以干有司之举有司举之亦非有优劣于是也夫亦视其力之所及而公其心焉耳是故遗逸非隠也科目非竞也文学非卑也顾遇知于有司何如也不以遗逸举则以科目进不繇科目进则繇文学辟士惟用是待有司惟知是举果何容心于彼此哉晋安高君善父学懋以博文华以正闽士先之清原林先生素重许可每器君曰是鸣于方来者凢数举于乡皆不售部使者有知君荐为龙溪文学谓余曰遗逸皆天民之先觉吾无实以称是科目又不利也学官位卑禄薄吾耻与草木同腐固不敢辞知己之荐庶几古人为贫而仕也既上视其庙与学则凛乎将压矣乃告于尹于守议所以新之愿捐俸佐其费既又曰吾贫而旅食于此尹必不安是而以俸食我则无以遂我图报先圣之心吾亦惟归焉之为安耳士大夫闻而义之余曰古人所以自屑于官卑禄薄者惟求其职之易称而已故辞富贵而居贫贱虽抱关击柝委吏乗田不耻为之学官固卑矣禄亦薄矣而其职则未易称也君不受常禄倡新庙学思以称学官之职盖忧道之心有重于忧贫也君子之辞受取予一断于义使庙学不修教职不称而但知食禄岂吾善父之心哉遗逸科目之举视学官其秩为崇然君子所以思其职者则不以崇庳而有间也君志虑未衰名誉方起当有荐而崇之者光明俊伟自见于世予于学官觇其兆矣故序其所以归

　　送李一诚教授宁徳序

　　南山之松长未及寻尺其耸壑昻霄之气已挺乎不可遏小而为榱桷大而为楹栋其材之适用不待要于后而可卜于今于人亦然幼焉而嶷长焉而植壮焉必光明而赫奕小试而不负所试大用而必称其用亦于始焉卜之而已矣友生一诚为李氏佳子弟质粹而学力髫齓如老成人材范夙就士林器之去年用部使者荐为宁徳教予知其气之方锐材之克大用之未艾当不徒见于学官而有待也虽然学官固卑寔师道是系未可以易视之也宁徳称多士石堂中村二先生之所讲学固有传而存者一诚思所以称其职亦勉于学而已夫学积也南山之松非积乆不能成榱桷楹栋之用君子之学非积乆不能成光明赫奕之业一诚勉乎哉学以资仕吾所望于一诚者唯此而已一诚行有日友与厚者咸赋诗以赠

　　林登州集巻八

　　●钦定四库全书

　　林登州集巻九

　　（明）林弼 撰

　　○送序

　　李仲髙归省序

　　曩余与晋安林伯永同举进士伯永来为漳参军余因识其外弟李君仲髙年富而学懋颕悟俊发若矢之括而羽镞而砺将犀革之深入也又十余年仲髙复来漳学积而文着闳衍超卓若车之良御驾良驷而康荘之迅驰也余固知其材之适用宜为有司之荐矣既而郡庠礼延以训诸生部使者亷举以列教职余又喜有司之公明而无负于仲髙之材矣夫学莫重乎徳文莫重于行予闻仲髙伯氏侨死于漳仲髙匍匐以来道梗丧不能归买舟泛海间闗得逹人服其义今兹捧檄归省喜动颜色非为仕屈乃为亲屈也其孝盖并称矣阳亢宗曰学为忠与孝黄鲁直曰文以忠信孝友为本岂不以徳行实有重于学与文与仲髙孝友施于家者若此使得守官而逹政则移于忠者将有本于益大矣仲髙朂诸

　　送叶教谕归建序

　　古之所谓君子者不厚己以竞名不薄人以计利盖其在内者重而在外者轻也内者重故难进外者轻故易退礼义之道在是矣建安叶君克明两以春秋试有司不售樗庵郑公亷问建邵兴堂选得士荐十人克明与焉获注长泰邑教且上曰是鸡肋耳何竞也至则代者先矣曰是锥刀耳吾所学者礼义而已礼义以为进退得不得命也圣人之教岂欺我哉浩然东归无介辞色嗟夫世日下矣风日漓矣宁复有斯人哉小夫贱人箪食豆羮沾沾自吝不让也不知己之可厚不知人之可薄而惟知礼义之可尚宁复有斯人哉故余于君之归书此以为愿学君子谂

　　送吴彦文使旋序

　　古者邻国有交聘之礼所以讲信修睦同奨王室虽大邦之于小国亦一往一复不废其常矧方伯连帅之相与者乎聘使以一介行李将其辞命往来者疆埸之间应对之善否彼此之与贰繇焉非习礼能言之士鲜有不辱其命而堕其职者也维扬吴君彦文以今浙省平章政事朱公之命来聘闽省右辖罗公于位为方伯连帅于礼为讲信修睦于义为同奨王室则其聘非徒为越境私交而已余始见其貌恭而气和言从而礼度意其本于学也乆在寓馆恒接论吐知其旧学于景忠陈先生信乎専对之无愧繇于穷经以致用也今年夏闻大兵渡江南征西淛方助粮饷中夜起舞思效尺寸即命舟渉海东归以有为之才而知急于当为之义彦文亦可谓杰士矣中兴有日尚努力以树勲庸余将拭目君之焰焰也彦文戒行缙绅咸赠以言来征予序故书此于首简

　　送太守陈侯使归序

　　士君子欲自见于世者夫亦视其所际而摅吾所藴焉耳是故时之泰也则诗书礼乐周旋唯诺而文事以修时之否也则甲兵师旅折冲御侮而武备以饬孔子曰有文事必有武备武备必有文事士之用也舍是二者将无以为具矣若漳守陈侯希良其殆无慊于此者乎侯以世功袭职泉翼千夫长当承平盛际文恬武嬉兵寝不用侯日与一二缙绅论文赋诗讲道议政凡国制治体民情吏习靡不熟考而周悉会所在盗起侯屡策靖乱功升漳州新军万户行省臣以侯明于政理檄摄漳守荐于朝乞改文职制授广东宣慰副使未上复留守漳郡府副分垣黠民或怙势凌其上侯曰此不可长每抑治无贷事有当言委曲白上官叅伍情法不以威詟利怵邻郡冦横侯承分垣命率师讨之请曰横者一二耳余皆善良愿无多杀以祸非辜濵危衂无惧色屡凯捷无骄容既再临郡民信愈笃吏服愈诚虽或科征调发急应非常民侯焉是頼得免病苦既去百姓遮道赍咨涕洟若慕父母屯兵乱攻漳城既败而逸省臣谓侯素信漳民遣谕其党于海上降之民无余祸夫政之所施在承平则易于着效常法之守也在艰屯则难于立功权变之务也侯以讲学之素阅厯之练文足以处常武足以处变故任民社则纪纲举之御军旅则纪律明之以贤将帅而为贤师帅传称良将有曰悦礼乐敦诗书者矣史称循良有曰化刀剑买牛犊者矣文武并用以彼较此亦何让乎漳大夫士述民去思之情以为诗以某常忝郡幕知侯为详属序焉

　　聂简较北上序

　　人情易于履夷而难于渉险知险之不可渉而履渉不避必欲遂吾忠义之愿而后已非其志确乎不可夺其气充乎不可挠鲜不于事变之一再而挫衂矣况于屡而愈励哉红贼陷江西丰城失守聂氏义起乡兵复其地贼仇之并力攻聂氏阖门死焉子浩初君偶免于难十八年起兵再复丰城二十年以经畧使者之檄单骑入贼谕其渠帅使降贼怒而义之不忍加害拘縻数月不遣江东军攻江西败之遂得间行归二十二年复入贼境宣布诏旨二十三年又至诱贼别党降之夫虎之能咥水之能溺虽愚騃童稚犹知之浩初君非不知虎穴之不可探渊水之不可冯也顾忠义激于心不暇于身谋也浩初以功再转为西省简较官今年承省檄白事中书万里渉海无难色嗟夫白刃可蹈懦者或挠肤于芒刺九折可驰怯者或蹐足于堂亷浩初以忠义为心故能以夷视险虽白刃之利九折之峻无足畏者芒刺堂亷云乎哉予嘉浩初忠义之士故于其行序此以壮之

　　马翰林易之使归序

　　国朝敬礼明神凡岳镇海渎之祀必选清望文臣以代行重其事也葢牲牢祝币礼秩有严非文臣不能知不知则不肃不肃则无以假神之灵集民之福而副德意之美虽祀犹不祀也矧事神凡以为民则夫使者之出神与民当交致其力也下焉闾阎疾苦之当知上焉吾君聪明之当禆其于广询博访盖汲汲焉惟恐一有不至以负使之职也非文臣之贤又乌足以称是哉马君易之自弱冠知名胄监中为诗有法善以长篇述事诚所谓诗史者中岁隠四明山朝廷以翰林编修官起之至正甲辰天子以天下多故惧岳镇海渎之祀乆旷厥典遣使函香四出代致其敬君实衔命祀南镇南岳南海南镇礼既成遂道瓯闽以逹海岳比至漳闻广南多警未进适分省右丞罗公新建南岳庙成有司请诹日具牲币既新庙望祀既而海冦亦破捷书至论者谓明神之灵黙有竒契疆境之复当在此日矣夫三祀礼亦重矣朝廷不它使遣而以命君者岂不以公乆寓江南习其士俗民瘼吏弊可以一厯而周知之今易之君不惟采民谣以观风又能述民风以为诗盖将以备清问之对国史之録如枫亭女等篇使人痛哭流涕者也宣室前席之问予知不徒在于鬼神君幸以是诗再拜奉大对南民苏息当自兹始故于其使归书此以为序

　　送吕志文归闽序

　　士有志而能不以流俗易其素斯君子之所与也孟轲氏曰士尚志在仁义盖己之所尚者有定向则虽穷逹丰约交于前利害休戚战于中其于去就取舍之际一以仁义为本故能不受变于流俗以成其志若吕志文氏亦庶几能学而守乎此者也曩予以章句为童子师志文年十四五尝从余游玉洁兰秀动遵礼度与论事理輙解余固知其所之之正矣军兴十年余仕者多以武功进拔行伍而登庙堂列郡县者肩相摩踵相接也有力援者虽身不汗马附名功籍亦得美官志文则曰获真盗而得官未为害获而非真是杀无罪非仁也诡功罔上取非其有非义也退然在诸生中不侥幸于力援部使者有知志文者以茂才荐来贰漳学他日谓余曰某辱先生之教不能自勉以成进修之功惟知持初志而不敢渝耳非不知武功之速成文学之难自拔也愧蹈流俗之弊习以负圣贤之明训故宁守冷官而不知自恤也夫士志道徳功名富贵不知累焉志文知以仁义为尚宜其取舍之明去就之洁也志文教成东归来求予言故述君子之所以与志文者以为序

　　代赠唐大年归姑孰序

　　洪武戊申夏予被旨锡印开卫漳南唐君大年适令龙溪县附郭事剧大年剸理有术暇裕而无扰予固知其逹政之要矣既而代者至大年欣然曰某愿遂矣予怪而问之曰曰某家姑孰父母年皆及耄而不肖与弟永年猥以微名留滞闽中髪种种矣思一见父母而道路隔絶邈不可即白云之望鲈鲙之思惕然于秋风中亦既屡矣今兹江闽率附道路无梗使不肖昆弟得拜鹤髪于堂下斯实惟新朝之赐也因泣下沾襟有司知君之贤留摄邑乏不可则荐于朝得乗传以行来告别且请予言夫君子乐三而父母俱存兄弟无故实愿之岂不以其系于天而不可必得欤当云雷遘屯兵戈满地人得遂其生聚而父母兄弟之无恙者十不一二见也而唐君八袠二亲兄弟五人相隔于数千里外凡厯数十寒暑一旦得以复遂其孝友之乐其视俱存无故之常者抑又相万不侔矣得非唐氏积之厚而造物者之于善人其报施为特异欤汉制举贤先孝亷书曰孝友克施有政君之所施盖有征矣余闻君令龙溪冦发围郡城君出竒破强请廪赡乏而城以全军兴供亿无匮而民不知劳盖为政之要设施之熟虽古贤令不能过也有司之举于是为得人矣故于其归序此以赠

　　送实庵师使归序

　　上临御之元年制若曰自昔有国家者莫不参用宗乗翊赞皇庆盖其以善导世实于政化为有助也乃锡号开吉昙公为大禅师赐印章视三品俾总僧之政仍名其所治曰善世院云以闽南八郡新入职方寺刹众而金榖之数猥多择其可使使行八郡遴其有才行可主教席者以其名闻而金榖之入亦藉之焉于是实庵师奉檄以来周厯博访必核其实不茍不疎丛林肃然宗风为之一振星轺指漳过余梅雪斋中神清而气完语圆而意足盖有得于色相心境之外者间出莆泉诸僧赠诗示予请序首简昔者诗人之言为歌谣之风为颂美之词赠诗固主于颂美然而丛林咏歌之言亦可见释氏风化一淳一漓之故矣师能兼采民风之谣而考夫善恶之实归朝伊迩或奉大对而以是陈之斯为无愧于使而所以善斯世者将彼此之交尽矣幸母以出位而自诿也

　　送同安丞刘君赴闽省序

　　洪武二年夏制命中书参知政事蔡公哲行省福建以殿南服掾属得自选辟于是置属司之所宜有者择诸邑贰佐之贤摄其官檄下泉郡以同安丞刘君士桢应其选邑之父老闻之羣诣府控以请曰吾丞贤丞也吾侪小人实頼以生省属虽急抡贤百里之寄独王事而忍不为民社乎皆叩头泣下守抚遣之民固请弗去然业以选君不可中改君遂行博陵林弼走送于万安江上酌之酒而言曰丈夫生世所贵有立君恵民而下信善职而上闻立于此而孚于彼人心之公不容伪为也省属虽卑事繁八郡君虽百里借将为八郡贺矣幸终始心乎民异日践华要职愈大而恵愈广矣俾夫倒悬之民均慰其心是又余之深望也士桢作曰敢不蚤夜以思以母忘子之诲言士桢大族世宦其丞同安属新附初遁兵乱君喻以福祸盗不忍害既殱盗白大将母延非辜凡有征会能因人心从士俗事率先集故民慕而爱之上官器而荐之皆其情云

　　送李本仁特告归觐序

　　今上临御之年疆宇既一薄海悉庭乃鋭意求贤布列中外以谓文经武纬皆古之规也文治之兴贤实其具明诏屡下礼罗益张于是祼将之肤敏巗穴之栖遁咸廸简明以任官守稽礼象乐治化翕然矣四明李君本仁始以议礼征至京师复被选纂修元史会今中书右丞杨公行省山西君用荐为照磨官山西兵燹余畏道万里而母年逾八袠矣人或难之君则曰王事也我其敢辞焉而得命未必吾母之乐闻也到官数月以使事来即以归养请宰臣方议擢君清要而重违其情予告暂归君则曰得一慰倚门之望亦上之人之赐也大夫士走送都门外各赋诗以华其归而勉其来博陵林弼作而曰士之所重惟忠与孝故王事靡盬不遑将母诗人必察而述之君不以一命为庳而惟知王事之当劳太行九折之险弗惮于一荐厯王遵叱驭之心也今兹持上赐金帛以奉其亲以侈其君之恩彩服登堂欢悦怡愉考叔舍肉之意也夫求忠臣必孝子之门有若君者固足副宵旰之思矣扬声振节克大厥施以鸣国家之盛尚拭目以竢也羣公请书予言为诗之序遂不敢逊

　　送罗伯启之官夔州序

　　今之仕者多起自草野虽文艺间有可称然类非渉厯练逹之士故其莅政也昧于设施之术缓急之宜一或挤以重难则色丧而气沮刚者过暴而民残柔者过懦而事废其能称厥职者盖千伯之什一也若丰城罗君伯启则不然君自弱冠已登仕版其于军旅钱榖礼乐刑政罔不周虑而厯践之逮入圣朝隐约田里间若无意于世者弼忝令其邑知其通而有守欲荐之于朝已而江西都指挥使宋公辟为司印及考授忻州判官寻丁内艰既终制有司起之复判夔州来言别曰愿有以教也噫以君之知学逹政尚奚待于予言哉夫夔为川蜀要冲民自被兵以来困弊日甚政之所孚贵在绥抚伯启渉歴之熟练逹之明其于设施之术缓急之宜固有成算矣虽重而难者不足为君虑也公余访子云故宅履八阵旧迹浩歌子美书懐之诗吾知其感慨于前修者益有以黾勉于事功也政声上闻获书最考予于伯启望焉故于其行书此以为赠

　　林登州集巻九

　　●钦定四库全书

　　林登州集巻十

　　（明）林弼 撰

　　○送序送

　　张玄畧之夷陵校官序

　　元世吾闽以儒业显者固不乏人然延平张氏实启而先之张氏升以童子入胄监遂扬歴中外官至儒学提举子玄畧习家学益演迤而宏廓之治举子业值元季不复求售有司隠约山野间晋宁魏先生文宪文学伟士也知玄畧之贤遂妻以女玄畧以提举公死节江西侨居者乆之余令丰城与玄畧数相见既而玄畧奉榇归葬别去且十年思欲一聚首而不可得今年秋玄畧以有司之荐来京师予忝职仪曹获道旧故甚驩上方注意学校造成人材铨曹以玄畧明经学遂以为夷陵学正玄畧来别曰愿有言以告我也噫予何言哉君学积于己而淑于人举而措之固无难者予何言哉昔阳城以忠孝教诸生后世称其知本玄畧传家忠孝固所谓身教者矣诸生之取则孰有大于此者哉夷陵欧阳文忠公尝为令以过化之学之行而励后进则它日文风之盛将称夷陵矣予与魏公笃忘年之交而提举公素所景慕者故于玄畧之行喜而序之庶几朋友规益之谊也

　　送袁时习之沔阳学正序

　　学正教职也师道之立人材之成系焉盖职教得其人则师道立矣师道立则人材之成易矣非其人则反是古之教人者有小学焉六艺之文洒扫应对进退之节是已有大学焉穷理正心修己治人是己小学学其事大学学其理而措于事今之为教盖兼之矣有经学焉有射学律学焉有书学算学焉日书而月课之季呈而岁考之稍成则登于成均一或有需则拔而甲之用之急则成之必速也成之速则造就之必勤也职教者可不加之意乎然则教职虽易而实难四明袁君时习宋正献公爕之诸孙也父石隐先生琏尝立义塾以教其族及里之子弟笃学实践乡人化之时习于家学泝源而衍委者也今年秋以明经举授沔阳学正见予于礼部恂恂然礼甚虔也气甚和也予窃言曰是可称教职而立师道矣人材之成其无负于朝廷之所注意者乎噫室必成于梓匠车必成于轮舆以其艺之精而业之専在是也时习尚精尔艺専尔业以举尔职庶乎学之克施而后进之知所励也时习作曰诸大夫士方以道之所经分题赋诗以为蒙也赠请书先生之言以为序

　　送祝季清归省序

　　三衢祝季清为国子之二年以归省告循故事也国学为白礼部予忝幕职见其来牍则叹曰昔在有唐之世成均之教亦云举矣然诸生归省之无其制必待阳城为司业然后行之城既行之犹有三年不归而被斥者于以见圣天子孝治之盛轶乎有唐之君而今日人心士习有非唐世之所能及也且古者三物之教六徳为首六行次之六艺又次之先徳行者本也后文艺者末也矧夫孝实徳行之本也欤今茍不以尚行为本而惟文艺是趋则失其为学之要矣故二载之上许令归省着为定制使夫知尽为人子则知尽为人臣也季清思定省温清之旷节甘旨滫瀡之阙养即告以归盖不待司业谆谆之诲而后能也彩衣趋堂春酒介寿亲朋闾里之毕集其为乐盖可想矣天子需贤若渴而于国子尤注意焉季清调膳之暇其速归馆以待宠擢柯山之游慎勿乆留于观奕也

　　送蔡孔昭再令上饶序

　　国家以九等考庶官之绩考上中者皆俾复职盖用汉守令乆任法也夫任乆则民信民信则政洽政洽则职举矣于考绩其庶几乎吾友蔡孔昭曩以有司之荐为仪封丞升上饶令上饶为广信附郭县当往来孔道征需之繁力役之频牒诉送迎之劳视它邑为最剧孔昭以退然一儒生处之不大声色不事苛刻而令亦行事亦集郡上其考中今年冬入觐既考复职上饶故事复职官赐宴于礼部孔昭来言曰某昔辱先生之教今宰百里愧无善政叨沐恩宠亦云厚矣愿先生赐一言庶以为规夫政贵有恒始勤而终怠则事废矣先寛而后猛则民怨矣子之再令亦惟以昔之所施者施之不矫情求异惟循其常而加慎焉则民安子之政如一日也余歴职郡县所自勉者不过若是故为子言之未知然乎否也

　　送吴起濳归养序

　　吴起濳氏泉出也洪武八年秋有旨征郡县学弟子员能通一经者进胄监起濳中选来京师在馆逾年以亲老无它昆弟乞归养胄监允其请给事中林君廷纲谓予曰起濳亦能子矣今之言归先生幸有言以赠之庶几乡里之谊也肆惟圣明龙兴礼罗贤俊列于庶职草野不遗而于胄监尤加之意盖以茂才之在是也故凡国子多不次升擢或任方面或司风纪或位朝着咸自奋励思有以设施于时补报于上在馆之士朝夕待用犹望鸿鹄而援弓■〈矢敫〉其心已跃如矣而起濳泊然无进取意惟念亲之不寘盖以亲重于仕而学莫先于此也故惓惓焉以归侍告虽拖朱曵紫戏彩之欢不易也累茵列鼎调膳之乐不移也嗟夫若起濳者可不谓之孝子哉予忝寸禄而亲去我矣起濳之归而亲逮养虽未得禄犹足乐也笋江之鱼泉山之酒吾知足为甘旨之奉矣它日求忠臣于孝子之门舍起濳将奚适哉予嘉起濳厚于事亲而薄于禄仕也故于其归序以送之

　　送董文昭教浦城序

　　自洛学既南徽国朱文公集诸儒之大成道学之明炳如日星矣真文忠公虽后出而能发明朱子之学若读书记大学衍义诸书至今为学者所宗为有国所崇方之孟氏明夫子之道盖世虽异而事畧同焉建之浦城实文忠之故里也文忠公之学家传人诵非一日矣故论道南之渊源则始于剑而盛于建而浦城又建之一理窟也皇上重于育才于学官必慎择焉吏部既试其才必覆试于礼部以观其学然后授以教职盖以师道之在是而模范之必正也予友董文昭种学积文亦既有年今年冬以有司之荐来京师礼部试其文吏部上之遂以为浦城教谕予忝礼曹因其来别告之曰文公先生昔守吾漳北溪陈先生安卿实得其传文公晚岁四方弟子益进公倦于讲说惟使质于安卿公但首肯而已文昭生北溪先生之里而游文公之乡教文忠公之邑益当思所为教以无愧于前修以无负于皇上至意庶乎人材可成而教职可称也朂之哉

　　苏郡倅王君复职序

　　今天下剧郡姑苏实称最焉官于是者非明敏练逹之士则事废而职旷职旷则身危矣故官难其人而为其官者恒病其职之难称也王君文质倅其郡阅一考矣故事当入觐文质至京师吏部书其考上既而赐宴礼部遂复职焉余甞考殿最之法唐世已详然郡县之广剧不能移于简难不能移于易自今论之钱榖之征造作之需牒讼之造南北之简剧相倍蓰焉而南郡之简剧亦有相什伯焉官之材有优劣处于简剧也有难易而惟以称不称第其髙下则北之称者必不称于南而南之不称皆北之称者也殿最者果于是而可定乎矧夫苏郡又南职之最难称者乎王君不以职之难而克称之繇一考而至三考皆举此而措之夫何难能乎哉倅以佐守者也为佐能是守独不能是耶文质循兹以往吾知无难为之官无难处之事故于其归书此以送之

　　送翁毅弘归省序

　　成均为首善之地而储材以待用焉斯天子之所重而天下之所观法者也郡县学弟子员能通一经逹一艺者即贡成均未数岁吏部试其学即官之上以其速成未足为逹士也于是选有学能文者四十三人命博士専教之期以学博才宏而成其器之大今年春有旨俾各归省人赐衣二袭楮弊若干缗又赐其父母人二缣奉以来者月有给焉于是诸生咸相激厉以为天子之恩赐侈矣作飬之意深矣吾徒可不知所以自力以真儒自期以补报为念哉清源翁毅弘入为国子将二年矣在伦軰中崭然见头角首预兹选至是得告来言别曰某辱与先生同为闽人今焉归省吾亲先生幸赐一言庶为乡里之光也噫士之为学必志真儒国家以是望子而子亦以是而自勉矣予复何言哉传曰夫学则殖不学将落子年富力强能殖其学他日跻仕中外文足以润色于鸿业政足以禆益于盛治则有以副圣天子之至望而显于亲者不徒今日之荣为已足也朂之哉

　　送陈一原复职聊城序

　　余昔过聊城爱其民俗之厚官事之简则叹曰太公之风孟子之化犹有存者欤邹衍淳于髠说辩之习亦既息矣乎鲁仲连之重义不取犹有励于后世也欤他日余友陈一原簿其邑秩满入觐询其民俗则视昔浇矣询其官事则视昔剧矣盖重兵驻其地则供需为难邑负郭而当孔道则应接为烦民贫而事不时习则大府之谴呵日至簿之职亦不易称矣公务旁午一原一以平易剖决之若层冰春释涣然而无壅若大斧斫木盘根错节应刃而解繇是大府书以上考沿檄至吏部允之锡宴南宫复职北还予忝仪曹因其来别而言曰昔者者圣人委吏乗田犹屑为之惟思其职之称云尔子之职称矣今复其职母易尔心改尔政民安子于前岂不安子于后乎敬以持之诚以孚之则虽乆而民愈信而事愈集矣君晋安人宋侍御史某之后领洪武五年乡荐同年皆职近侍台宪一原以亲老辞八年复起为今职云

　　送林纯夫职教龙溪序

　　予去家十余年亲友多零落老者皆为土中人壮者老而少者壮矣虽一二来见目予老丑率瞪视移时然后一笑人生聚散不常岁月易迈此古人所以兴离羣索居之叹也今年春友生林纯夫用荐来京师见予于仪曹年已壮修容而丰髯礼度而气和则为之喜曰是殆无凡近之习而可进于髙明矣既而吏部试以经学俾职教龙溪龙溪纯夫之乡邑也校官诸生之望法也一言一行不循乎理则长者有议而后进必厌于心盖道立则教立范正则器正漳虽介海濵然晦庵朱文公实过化焉北溪陈先生安卿东湖王先生子合皆其髙第弟子道学之传一脉不坠其教人之法具有成训子能兴而行之则诸生之成材也可卜矣国家选材先实行而后文辞子知所重则教职之称何难焉予老矣倘遂乞身归里之愿尚能与子尚论圣贤道徳以续夫二先生之绪毋谓今人不可齐古人也谁谓华髙企其齐而纯夫其朂诸

　　送程仕贵归省序

　　上临御之十年有旨国子尝被差遣者中书试其业官之令各归省然后之官临漳程仕贵方分教宿州以无他兄弟乞归飬有司谓在令甲父母年七十许一子侍老而仕贵亲年未及弗允仕贵再以归省请允之仕贵喜动颜色以为虽未得请而暂得归觐一承亲颜亦上人之赐也其友洪朝宗氏来言于余曰仕贵里生也尝受学于尊公三溪先生今兹有行盍亦有言以华其归乎于戏天经地义民行则之孝实百行之本也孝行于家则忠移于国仁推于民爱及于物诚获于上信孚于下皆是道也仕贵学古以入官方将见于设施报国必思所以忠抚民必思所以仁也泽民必思所以爱也上有所统也必思所以获其心下有所临也必思所以孚其情是岂有待于他求哉亦举斯心加诸彼而已今日不遗其亲即他日之不后其君也莅政临民既行其学亲及期颐然后归侍吾知仕贵请虽未允于前而终允于后矣忠孝之胥尽徳业之交修余于仕贵望之予非无仕贵之思也而风木之感无穷之痛有不忍言者视仕贵归省之乐其叹慕当何如耶仕贵第为我问故山梅竹还无恙否倘沐圣恩获赐骸骨尚得盘桓于三径也

　　送韩君子煜之官海门序

　　洪武丁巳春弼再奉旨与礼部员外郎吴伯宗顺庆府照磨韩君子煜同使安南越四月至其国其王炜郊迎玺书至宫北面拜跪受上赐如礼遣贡方物奉表陈谢濵行炜遣陪臣持黄金若干两为赠弼与二君峻辞郄之子煜曰嫌疑必慎亟取纸笔俾臣具状领回复语其执政以郄之之故要在上不失圣朝之体下不失逺人之心万里瘴乡山川险恶而吾三人同心一力以事王事行则方舟聮辔寝则共室对床相聚之殷而相与之厚未尝一事之或违一言之或戾也既复命当路以韩君为能超迁海门令予与吴君送之龙江之浒酌之酒而告之曰郡县选材慎重至矣有地百里有民万室利病得兴而除之强弱得抑而扶之亦足以行其志矣君自弱冠登仕版已籍有声称今兹作邑譬犹驾輶车就熟路不待王良造父之御一日之间迅驰千里有不足言矣海濵之民虽习顽犷可以义化又地居畿辅政声之逹易于上闻吾知子煜入为朝着之羽仪也必矣诸大夫士赠诗凡若干首遂书余言以为序

　　送史子玄之忻城丞序

　　余杭史君子玄侨吾闽二十余年矣其所与游者皆清介茂拔之士弼虽朴钝亦忝定交焉知其博学多艺能乐恬淡而厌纷华也洪武己酉弼被旨征至京师叨职铨曹补外任与子玄则别且十载四方之士或被征荐虽岩穴草野不遗也有若子玄之贤而有司不之举予窃惑焉今年春或有言子玄于朝者有司惧获蔽贤之谴即遣计吏偕以来吏部试其文上御华盖殿亲赐问焉已而授庆远之忻城丞来告别曰愿有言也予谓士拔草莱即擢郡县亦云重矣子玄优学逹政以所藴之素见于设施必能无愧于其职矣忻城邑小而地僻民杂猺獠政贵抚循子玄茍不鄙夷其民道之以礼乐之教将见化顽犷为良善转呻吟为讴歌百里之内翕然安集则下之有以行其学上之有以副圣天子之徳意矣弼闻朋友之义贵相规益故于君之行序此言以为赠

　　林登州集巻十

　　●钦定四库全书

　　林登州集巻十一

　　（明）林弼 撰

　　○送序

　　送罗宗礼之官陜西序

　　士之适世用者曰儒术吏事然必相须也吏夲于儒则事以理断而无深忌之心儒饰乎吏则事以律裁而无迂僻之患禹皋稷契伊傅周召都俞吁咈朝堂之上谟谋辅翼于君之左右其所学所施谓之儒可也谓之吏亦可也奚有差殊乎哉后世岐儒吏为二途故于儒则以章句固滞诮之于吏则以刀笔筐箧鄙之吏者曰彼儒者也不知吏事于剸繁治剧无补也儒者曰彼吏者也不知儒术于政之大体无识也呜呼儒吏之相轧也乆矣求其适于用者亦难其人矣抑亦先儒而后吏体儒而用吏庶为通济之士无适而不可也卣固不可以为罍豆固不可以为爼盘杅几杖不可以为鼎釡刀剑用各有宜也通济之士则不然事之当以律裁者则守其律不可以律裁者则以理断若权之称物低昻屡变也若鉴之照物妍媸随应也夫是之谓适用者也夫是之谓相须者也予于众得数人焉若罗君宗礼其一也宗礼世以儒业鸣其祖若父若诸父咸以诗文名于近代君少习父祖之训于学知所用力元世仕之途非儒即吏君于是从径而折择焉为吏若干年从军者太半洎入本朝为指挥吏为行省掾事积于案君从容一言剖之律合而理不违上官器之既而以他事黜而能声益闻于是以兵部都吏为中书掾寻进大掾今年冬出为陕西都事或曰何卑也君曰幕官知职可矣何崇卑之计也嗟夫材者天之赋人之习也不习者天不赋者也君今所赋之美而加所习之勤盖无往而不适于用也君年方富而儒术吏事兼有之其业之所成者固未敢以涯涘窥也于其行姑序此以送之

　　送韩继学之官瑞州序

　　韩君继学为中书礼曹掾某忝职礼部与君实同事焉每遇事必同白丞相裁允而后施行君小心畏慎日条録而枚识之事如期集未尝或怠废也其承上也无謟容其接下也无傲色今年冬出为瑞州经歴来言别余尝宦游大江之西知其俗好嚚讼而造作征需无虚日府配诸县或不集则咎归府而幕官首任其责也而经歴又总任其咎者也故职之难者莫如幕职而幕职之难者又莫若经歴盖幕职之贰者犹可以他事诿而幕长不容诿也虽然江西为府十有三而瑞州属县三视他郡则民寡而事简以继学之亷勤慎事不立异于内不徼名于外吾知其事易集而政易成也文牍期会之常固继学之所习而上相有以试之矣才以施之于人行以守之于己君盖优于是也谚曰任轻于所重者其功倍吾于继学亦云

　　送蔡郡万佥宪引年归里序

　　蔡郡万公克明仕元世已践清显逮入圣朝以才谞闻于上即廸简来京师台宪方慎择人佥谓公明法练事克称是职遂授山西提刑按察佥事再转陜西后复转江西亷车所至不以察为明以苛为能以锄击为名而一扬一抑一臧一否举得其当无所遁其情焉某倅饶日公再至郡尝从容谓某曰子厯有司必明刑逹政都府之事頼子以集尚其勉诸又曰学校育才上所注意子儒者毋以非职而课程诸生心弗力也未几某以他事去官而公亦议失当谪居江浦去年冬有旨征还吏部别授某亦在列公见当路即自陈疾惫弗任引年乞休致主者以闻上可之公遂归谢呜呼世之志富贵者汲汲焉以趋竞为心得一资半级则扬扬焉为荣惟恐失之公年未老力未衰一旦毅然谢退人固惜其才之不究于用也夫孰知公之心宠荣声利泊然无营一进一退惟义所在乎公归蔡某水某丘寻钓游之旧有美可茹有鲜可食进不慕鸣鹅之绩退不兴牵犬之叹优游以终余年其乐者未渠央也某老矣倘脱尘网将青鞋布袜从公于松泉竹石之滨公许之否乎

　　送国子朱士文归省序

　　吴郡朱士文繇县学弟子员入成均为国子上方尚文治国子多不次擢用或一再选即任方面司风纪六馆之士朝夕待用学多不力士文自念学业未成而大父母父母皆在堂仕则废学而弃亲远留馆以卒业庶得时归者以慰亲心也今年秋请告于国学国学白于礼部允其请士文即治行告别于师若友给事中丘君功近来言于某曰士文行有日赠之诗者已积巻轴敢求先生一言以序其首噫士文之学其知本也欤夫安于小成者必不能胜重任而为远器何者其所就者浅故其所用者狭也彼夫躁进而不知其非取髙爵而不知其才之弗任扬扬大言曰我能为是我能为是吾将成事功于国也吾将大显扬于亲也曽几何时或以罢愞黜或以贪墨刑负国而辱亲者比比焉斯固士文之所见也吾知其视以为戒而无慕羡之心矣士文其尚益勉忠孝之学以为设施之地成光明俊伟之业以无负于国光显于亲吾将于子焉卜之也

　　送王徳常守韶州序

　　国朝慎选郡守凡京官有材干者輙不次擢居是职盖用汉制也夫承流宣化而为民之师帅固一郡之頼以安者也强焉而抑之弱焉而植之戚焉而休之曲焉而直之有社稷山川之祀焉必思致其诚也有钱榖刑名之出内轻重有造作征需之纷紏杂糅焉必思致其公与勤也令分其职于下而守总其任于上茍非其人则庶事弗集矣洪武十一年春有旨命中书守令不拘资格选材而任之王君徳常为礼部员外郎以材干称于是出为韶州守韶虽居岭表实昔贤张文献公余襄公之故里而濓溪周先生过化之邦也流风余泽犹有存者其民淳其俗简政化之施者易入以徳常治之吾知不待数月其报政之誉已闻于上矣圣天子严庆让之典方伯郡守之来朝功者有以荣之过者有以愧之治效之成正在今日徳常化行于韶明年入觐其将承宠光也必矣故于其行叙此以为赠

　　送王徳章之官保宁序

　　工部员外郎颜君某谓弼曰王徳章氏少与余同笔研秀爽而练逹佳士也今年秋以有司之荐登名铨曹授保宁司庾人咸卑之徳章窃自喜曰吾上世居蜀先垄在焉吾祖宦游江南遂占籍吴中吾不幸少孤藉先人之泽粗能树立出游齐鲁之墟侨居荏苒又数十载虽欲归吾里不可得于蜀则又以险逺故欲一至而无其因松楸之思戚戚于懐今兹保宁之行道经遂得瞻拜先垄实大幸也职之崇卑奚择焉闻者贤其孝各赋诗以华之幸先生为之序呜呼世之宦游者昔彼而今此或定居成桑梓焉则安于是而遂忘其故乡矣眉山苏氏惟老泉先生归葬于蜀东坡颕滨二先生皆葬于汝子孙居江南者虽汝犹未一至矧蜀乎宜夫徳章以获道故里为幸也过家上塜烹肥击鲜与一二族人追叙宗盟谈旧故百年之思一日之见其为乐当何如耶徳章行矣司庾职在会计圣人固甞不卑而居之吾知徳章必不容心于是也

　　送安陆学正刘谦亨序

　　洪武己酉夏某被征赴京道温陵获识刘君谦亨于友中言简而礼度气和而神朗余固知为儁伟之士也别来且十年闻谦亨分教邑庠于弟子员多所成又喜善于其职也今年秋用有司之荐来京师铨曹试以经学以谓校官以立师道必重其选于是谦亨得为安陆学正予观君之仪矩足以为诸生之观法君之文行足以为诸生之楷模其讲授也必以周程张朱之学倡而明之吾知师道于是乎立矣昔者君子之教人也以身心师道之立者有其本也后世之教人也以口耳师道之不立者事其末也谦亨之教能以夲为务则夫人材之造就风俗之丕变当自兹始安陆楚之故都昔称夷俗然江汉之徳化屈平宋玉之文风必有未冺者虽兵革废坠之余谦亨能作兴而变化之则今昔殆不殊也勉之哉

　　送国子聂荘归省序

　　赣之宁都余友荘君仲慈尝令其邑能以礼乐为教予闻而喜之洎余来京师获见国子聂荘氏乃其邑生而为畏友黄君致吉之弟子员也言从而貌恭神冲而气充知其善叩其学而无凡近之习也他日国子多就试礼部而吏部辄官之予每与较其文聂明春秋学而未甞一试焉夫有学而不求售于有司则不以小成为安而能立矣有入仕之途而不茍于进取则无竞名之心而能亷矣立而知所以勉亷而知所以择君子之道孰先焉聂之所以能如是者必其教之有自而学之有素矣吾观今之仕者道未能信学未及优而汲汲焉宠荣声利之是竞虽获一资半级而以贪躁取败者众矣聂真可与言哉聂在馆二年思父母定省之久阙也以归觐告国允之予于是又知生之学知所重也故为序以道之庶俾学者有所励焉

　　送苏用宾归里序

　　孟子尝言君子之乐三一曰父母俱存兄弟无故系于天也二曰仰不愧于天俯不怍于人系于己也三曰得天下英才而教育之系于人也余每读此未尝不掩巻而叹曰嗟夫俱存无故乐于家不愧不怍乐于身教育英才乐于天下是皆人所深愿而不可必得者茍皆有以得之其愿足矣其为乐当何如信乎王天下之事有不足与存于此也吾于友生苏用宾氏固有以幸之又有以勉之矣漳之山水惟东南虎溪为最胜而士族苏氏最严整用宾大父瑶溪公以诗礼为家训三子皆雅饬质谅知学好礼至用宾兄弟及诸从昆弟袭芳趾美益以敦确清俊闻乡闾化之郡府有知用宾者延于学俾训郡庠子弟员用宾慨然曰某藉世积之休天锡之庆父母寿康兄弟具翕某幸知读书窃有闻先儒之绪论惟思克己以免愧怍而未能也为教于人将何以哉吾惟归侍吾亲以奉菽水斯至乐也廪食数月浩然以归来言别曰敢求一言昔阳城为国子司业告馆下诸生曰凡学所以为忠孝也诸生有久不省亲者乎盖以忠孝为学则必以忠孝为教用宾分教郡庠虽于国子小大有殊然其心每在亲则其所以行于己者是即所以教于人者也夫三乐一不易得而用宾殆兼有焉宜其为人之歆艶慕望而不容己也抑余闻三乐以无愧怍为本使吾胸中多所愧怍则虽处父母兄弟之间固亦不得乐其乐虽得英才亦将何以为教而有此乐哉用宾其益敏于克己之功以至于心广体胖则近而顺乎亲而有以乐一家之乐逺而及乎人而有以乐天下之乐矣用宾归有日诸友咸赋诗以赠因书此以弁其端

　　送赠傅希说序

　　茍可以周己而施人者虽小道曲艺君子犹可与也艺莫贵乎周己昧于周己则失己矣道莫贵乎施人昧于施人则失人矣小道曲艺尚然况理之大者乎广信傅生希说弱冠知读书其烛理也明长游四方其阅事也察尝从方仲钧先生游得六壬占法以十二时所值错综干枝生克推人祸福言輙竒中人神其术一日谓余曰穷逹夭寿天之所命非今可移吉凶悔吝圣人所以示人使不迷其途以顺受其正者也后世占卜之法虽不必尽出于易举不外乎阴阳变化之理而已昔东方曼倩诸葛武侯皆用是占以决出处之疑吾非能窥其微者庶几行己之际知所修省以寡过耳古人之言亦非敢舍是以为说也余曰是非理之当然者与子之周己施人者固非局于小道曲艺也周己而不失己施人而不失人君子之所与者在是已子之游其有遇哉希说将为武林之行来求予言因书此以为赠

　　送李宗仁秩蒲序

　　晋安李君宗仁以茂才入官长漳龙江书院教成东归博陵林唐臣走送东湖之上酌之酒而赠之言曰士之学也贵乎知道而仕也贵乎知职吾子读朱子之书游朱子过化之地而典其祠事惓惓焉惟先哲之是景是慕规言规行恒恐有负其教殆庶几于道矣庙堂之弊也起其頺而完其缺廪入繁寡能樽节他费而奉祭飬士之用恒有赢焉于职盖无愧矣夫必学而后仕未有不知道而能知职者也然道非一端愈进则愈髙职非一事尽乎此必能尽乎彼而后可吾子年富力强道之所造职之所任非止是而已精粗本末理无一之不穷则崇库小大任无一之不精是故善学者观其用力之初善仕者观其施政之初今子有其初矣推是以往而能加勉以不替于厥终则圣贤之道可企虽庙堂之职亦举此措之耳余困于学而拙于仕故敢以所难者为君朂也于是相送之友若干人咸请书之以华君归遂不敢辞

　　送指挥龎侯之燕山序

　　国家于武臣必使其子孙世袭祖职勿替重报功也盖开国之始实頼诸将臣折冲御侮之力以成开拓疆土之功功懋懋赏固其宜也凡世其职者念前人之劳思国家之报其自勉于己者宜何如耶易曰王臣蹇蹇匪躬之故诗曰夙夜匪懈以事一人如此竭力供职庶乎不坠于前而克裕于后也庐江龎君士正袭伯父职为中山卫佥事改武昌护卫左右楚王既复调燕山中护卫夫护卫之职上不轻以畀人也必素所亲信然后授之君以世功袭爵为公侯腹心既亲信矣故一秩三迁于以见皇上恩眷特厚非寻常带砺比也念前人之劳思国家之报正在今日勉之哉君年方富报于上者远继于前者大其鞠躬尽瘁以自显庸于今为可卜矣故于其行书此以为赠

　　林登州集巻十一

　　●钦定四库全书

　　林登州集巻十二

　　（明）林弼 撰

　　○赠序

　　柴徳善秩满序

　　典史典一县之史县官若吏喉舌而领袖之民持牒诉于县县官必令吏即其幕议吏抱牍诣县官署官目牍尾有典史署即署无他其或官异可否吏私出入典史推事情证处律调甲信乙诎可否出入者不敢执意而必胜焉官庳而职要事専而务剧非得明练敏辩之士其能持法以恵下集事以获上者盖鲜矣故世称难官必曰典史而居是官者亦每病其责之难塞也三衢柴君徳善以郡府吏及考典幕兴化邑陋而民哗君曰邑虽陋吾获上也以勤民虽哗吾恵下也以信吾无容心于陋且哗也行之一年上无谴诃下无谤讟再更漳浦号剧邑郡府诛求百出加以冦警兵兴供亿杂扰而君一以所施兴化者施之故谴呵未尝至而谤讟亦不闻焉夫居难为之官任难塞之责而能持法以举其要集事以専其剧非学有得者不能然也徳善儒学饰吏知夫所以获上恵下之本则推而行之天下皆将易而无难矣一邑云乎哉传曰获上本于诚易曰有孚恵我徳徳善其有能得于此者乎余固因柴君之逹政而知儒者适用之学不可以厚诬也

　　唐君大年综政龙溪序

　　予尝论为政者通而不偏难乎其人盖柔巽之士或任重之无力刚严之士或恵下之寡恩敏辩集事者患在持守之不固寛厚少文者虑乎施设之不周斯全材之难得诚古今之交病也若唐君大年于所谓不偏者其殆庶乎君以行省理问知事从军南来会漳郡甫复今平章政事陈公以龙溪邑附郭地若民视他邑大以众加之兵余事剧非得贤官以莅之则将愈壅而不理遂檄君综邑事而兼摄尹职予忝贰郡幕每得以公事相从见其寛以恵下而锄奸之必严也毅以任重而植善之能巽也灼事明而守益固吏不敢欺以私用法简而施克周民莫敢违其令信乎其为通士而非一偏之寄者也今年春逃兵构乱海壖螳斧猬锋侮我墉壑郡兵少不足殱贼逆熖愈炽君昼夜行城陴完楼橹严廵逻察兵民之苦乐向背城西北偏旧有门曰小闗地势仄偪外山贼凭髙内瞰往来者可人人数君白淛郡张侯士诚为连楼三层以与山敌而矢石雨下不得树君令以厚版为堵完则并举贼愕然不敢逼围久不解守者稍怠君深虑生衅为籍符逓官吏洎凡有役者更畨直廵络绎交属黠僧若干人谋内应不得发兵民乏餐具白总郡计口均给尽而复继凡三发廪焉君度贼无他技即赞谋出战夜作小闗扉成撤塞出贼不意贼稍郄君亟开西门许重购士卒奋先斩级无算焚其巢垒荡空既而分省兵至龙溪首当供亿而民未至官君随宜区画刍粮扉屦兵甲什器无阙将士指曰是能神也寻被檄选补民兵君分里定名数吏胥不能为奸民莫不感悦今夫世之仕者类以无忌为能善饰为亷簿书期会征敛朘剥为勤其于民之利病犹秦人之视越人焉一遇事变则声嗄气詟举措易常者比比也君能持寛猛之宜权张弛之变其所藴盖有过人者青云知己驰剡交荐行将脱州县之劳与庙堂之政以焰焰于北方矣故喜而为书此

　　代唐大年赠王伯畴序

　　人能以一艺自名于世者百不二三名其艺而能以布衣之微草野之远一旦闻姓名于九重之上者又千万之什一也是岂特今人之所难亦昔人之所罕闻者也齐郡王君伯畴自其大父侨漳以儒明医至君三世矣能以意知病因脉无异法药无竒味投剂輙效诸医自自以为不及藩臣有知君者荐于朝中书特奏明仁殿以漳郡医学教授之命下远近歆艳以为一士之艺必闻于上于以见圣世之明贤无野遗而凡为士者患在在吾术之未精不患有司之不明也时予忝闽省属闻君之名未及试其术也至正丙午奉省檄综理龙溪邑事剧而力独瘴乡摄生不易因得痞疾亟简君至既切脉曰病以劳勚失寝食致治之费数剂耳毋他忧翌日药效信乎前闻之不诬今试之益验也他日询其治疾之要则曰医之用药犹官之施政或攻或补犹维恩永济也当攻而不攻则适足以飬疾欲求吾身之安何可得也亦犹强梗之不锄则恶将愈炽而善良不得业其业矣噫古所谓上医医国意不外乎此予于伯畴之言非特知治病之要而并以得理民之要也使伯畴得试郡邑其所以利泽于人者将推而益广矣故为书此以谢君之教且以志予忱云

　　赠黄伯仁吏满升府史序

　　余尝谓吏之泽民也犹贤于官盖亲民莫先于郡县而郡县尤亲于吏吏尤亲于官也官于民事多总裁至于推研事情权度法意甲信而乙诎阳舒而阴惨使民称平而不怨以病者皆吏之泽也若黄伯仁氏之吏可谓推泽以为利民非徒集事而已当长泰有警黄伯仁以招徕功得吏兹邑克赞官政创墉壑以扞外侮新廨谯以肃下望均役以税实税以田惩旧偷而穿窬息锄宿奸而桀骜化复龙江赡士田若干亩平董仲亨等户婚积讼若干事至有拜浮屠祝其年者凡五踰岁满役升郡府民祖送出城数百人羣造余曰愿有言为我贤吏赠夫邑吏亦微矣是何得民之深也岂非余所谓泽贤于官者哉民之心至神而公唯神也故莫不向善而背恶唯公也故莫不好善而恶恶伯仁氏以一邑吏之微知所以施于民而民知所以报之况于大吏之泽众民者乎伯仁尚率是无易余将继此而为民不一书也

　　赠龙溪尹邓君朝阳政成序

　　龙溪漳负郭邑地若民视他邑大以众故其事繁难理上偪郡府政之所施类多掣喋不得遂兵兴分藩再置事益繁而理益难矣诛求之百出牒诉之羣造规置失则上谴至剖决滞则下讟兴上官曰尹曷忘事乃事耶民曰尹曷不忧我忧耶尹周旋绥抚思所以获乎上下者惴惴焉惓惓焉惟恐过之不捄泽之不流也故邑难其尹而尹者亦难于是邑也至正庚子乗舆驻上都选内外清望才谞之士若干人为京官守令清江邓君朝阳与焉以南台司仓改尹是邑至则询民习与前政之所宜兴革者去繁以为简反难以为易民持牒至庭日数百人睚眦之争尺寸之较輙成讼吏胥利为贿谋至以牒多寡占贿赢缩君进民前曰讼尔利乎曰匪利曰然则奚为不忍小忿而以微事烦尹耶若乡里有耆民秀士能曲直汝矣无庸肥吏胥也民感服相告非不可平者不复来讼讼庭閴然值郡有警练民为兵先是令民数丁出粟赡壮夫一以应非常丁粟多寡乡各不同民病焉君核而均之率以十丁养一人规置馈饟輙躬督以给军屡厯山海险弗惮也上官嘉奨事平君曰未可遽安是惟士习可移民习民不知亲上死长之义而驱之战谓之弃民于是择学行之士使为乡师教以孝悌忠信之道而濳消于犷悍佻薄之习繇是士知本而民知方焉既而流移者复呻吟者起游惰者知所务地无遗力而桑稻蔽野里有厚俗而弦歌化屋列邑慕而思之盖君以问学之素措之于政本以推末原以逹流故其游刃肻綮恢恢乎有余地焉三年政成代归民造君拜曰邓父官命于朝吾民贱且远不能告于上以留父愿为民告新尹幸无易旧政以乆为我利则犹父之在邑也余闻而喜曰令而得民若此是岂特善政有以得于民哉盖善教有以爱于民也古之所谓贤令者凡以爱民为心故慈恵恻怛为之就利避害惟欲民得所安而已君率是而施之宜其得民之心也孰谓龙溪果难理耶邑之士相与为诗歌以华君归因摭其政之槩以为序

　　汪彦通辟掾序

　　江东汪君彦通业儒而饰吏其吏江东也以宪使周公伯温荐吏闽海也以佥宪郑公彦昭辟既孙而退佥宪都公真公交举之宪副张公师尹佥宪易公原道皆儒者素知君又举之佥宪速公黒公举其能御史于公黄公举其亷宪府及考副帅黄公荐于江西阃史仅数月右辖罗公荐于闽南省掾夫年劳之积未远而荐剡之扬相望汪君何以得此于贤藩宪之臣哉岂不以君之文墨议论为有禆于惟幄之谋模政理之布宣乎承平选才莫严于风纪兵兴荐士莫要于藩垣方庶务之孔殷变故之横作掾持法以守经度时以逹权平立庙堂以与相臣相可否期在处置得宜中合事权掾之责亦重矣称其责亦难矣彦通君文墨之富足以润饰乎书檄议论之确足以辅成乎事功吾知其无负于掾无忝于藩宪诸名公之荐拔也然掾承佐官政者也事虽得与而不得専于己君循兹以往法当授七品官使其政出于己得行其志吾知君之设施者固不止是而荐举之以任显要者又非特数公而已也君得荐上闽省漳大夫士咸有言以赠故余序此于巻端

　　黄君徳明摄教序

　　异时称闽中士风之美曰一闽二漳漳为郡小边极南乃得与闽齿岂不以大贤之所过化乡先生陈北溪王东湖之所讲明以身心之学为礼义之化故能使士习为之丕变易浮华为沈实革陋薄为醇厚厯数百年流风存而未冺吾于泰邑之士犹有征焉在他邑则皆莫之及也盖能以学世其家矜重名检不茍言行而无所谓浮华陋薄之习若黄君徳明实以是自励人亦以是而与之者也君尝为监当官引去曰钱币易污人邑有警君倡民结堡里遂完邑学毁于兵久未建君言于令相其役而新之学田没黠民承邑檄而复焉贿不能夺也君子谓徳明盖志有所不为而材足以有所为者适学官缺选士摄席佥曰无踰徳明君辞不获则曰学之未完某当効力钱榖出纳幸无相干也肃奉祀事严程诸生使民于礼义知所向士论翕然余闻而喜曰士风美恶民风淳漓系焉士者民之秀民之望效焉者也今天下多故文教日隳士不知有身心之学民不知有礼义之化宜其风之不古若也君能于士风之素美者振而兴之民风之淳余于今焉卜之矣邑诸生请余序为君赠余为书此不敢辞

　　赠长泰令邓侯新政序

　　尚论感人之艰易惟在人推心之诚否耳夫茍诚以推心也则强者必抑弱者必植奸黠者必知所惕游惰嚚讼者必知思所以自饬而颠连困穷之贱获被其泽疾痛疮痍之苦均得以苏息矣其不诚者反是易曰孚于豚鱼言诚之感物也矧人之同此心者乎长泰在漳邑为小其民则视他民为哗元政既衰令非其人民不堪其虐輙且挺而起比冦平则民以残矣既内附邓侯亷首来作县较其户则死而徙者十二三视其民则刀痕箭瘢肤体弗完不能业其业者又一二也慨而叹曰邑小而民残吾将何以足供赋之常塞牧人之责以无负上命之重乎乃绥抚招徕劝勉劳来移者以复仆者以起均徭而民力纾简讼而吏弊祛鞭朴不施而税以时足事以期集邑中翕然值春旱秧不得莳侯躬祷良冈山雨大作三日而后止诸里皆告足邑之士羣造余曰吾令贤令也愿有述新政之美夫当昏浊之极获覩天日之新而首政之令能惓惓焉以子民为心使之脱水火而居堂奥辞锧斧而就袵席令之赐亦厚矣昔卓茂为宻令于东汉之初劳心淳至视民如子民不忍欺岂非诚感而诚应我侯推诚于民而感之之易故山川之神有祷而不违诚之所孚幽显无间也余居邻邑间尝与侯游从而有以得其政于见闻也故因邑人士之请为序其槩

　　龙巗簿刘君新政序

　　营丘刘君彦璋来主龙巗簿未及三阅月士乐其有礼民信其能惠吏服其通练明决桀骜知畏而改行弊蠧废坠以次而革举邑中翕然余既闻之而异其感人之速矣漳卫兵无居屋杂处民郡府檄君营之至则鸠工委材分令诸里胥督其成先期而事集他郡莅役者啧啧叹其神速暇日访余梅雪斋中容修而不矫论正而不剿向之所闻于是益信因记曩游齐中周览形胜羣山抗其西大海拒其东其人皆沈厚峭直敦礼好义太公之遗风盖有存者君生于是而锺其秀学于是而成其材亦尝仕于是而善其政矣宜其设于一邑恢恢而无滞也昔者太公治齐三月而报政君特有得其要者故于新政之施有以感于士若吏民之心如此然则及民之浅深固不可以在官之久近而槩言也余闻彦璋所与游者多伟人硕士青云知己将必有栖其羽于上林之枝者枳棘固不能为鸾凤留也故于其竣事归邑书此以为赠

　　赠林子方序

　　国子助教髙君逹善谓弼曰林君子方其医之良者欤察病必知其源用药必知其要不屑屑于古人之陈言而惟以意求之或攻病而取速效或磨病以图后功惟求其愈而已迟速则随其宜而不爽焉故能上被圣眷下慰人望子方亦可谓不负其业者矣去年春予被命使安南五月至其国瘴乡暑道感触既深去苍梧秋气稍凉伏暑内发体热可炙手靖江王遣医诊视连进数剂热虽稍退而泄痢作矣至京痢转剧有旨命子方赐问既切脉曰君脉与症无大可畏然不可即治必渐消之则病根可除而他疾不生矣于是日服其药阅两月而后愈余念其恩而难于自言也愿借子言之重用为子方赠呜呼二气交荡容有乖离而人之疾疢生焉医以济之使夫乖者顺离者合而疾疢以安其功用亦不细矣然能察阴阳之变审三因九候之微者几何人哉此逹善之徳子方不能不为之啧啧称道也弼曩以使事两至安南稔其山溪之险恶竹树之蔽翳一遇灾暑则毒蛇猛兽之气蒸而出林莾流而出涧谷虽水泉蔬茹皆不可食及再至之日即不能食及道左江复染岚暑转为伤寒既泄且痢或曰伤寒自痢医家所忌前后进医数十皆罔效至韶已三月矣有医曰尚有积也饮予药二剂痢稍缓罗某庐陵人固有得于医之意者然未若林君神且明也昔人以与相并言盖爕理阴阳之在是也林君真其人哉予与髙君皆使安南而林君实宗人也故为书此不辞君居姑苏今为太医院御医云

　　赠陈执中序

　　青云负海在昔擅鱼盐之利入国以来田赋既増而漕运辽东道必繇之于是事始剧矣晋安陈执中用荐为吏部考功主事朝廷以莱之昌邑素号事剧辍其职出知县事噫有地数百里民数千室邑宰视古子男亦足以行其志矣治剧有道寛简以立志勤敏以莅事则裕而不扰执中优学以逹政犹扁之斵轮庆之削鐻固不待勉而能也莱自禹贡已作牧矣今其地称殷富吾知邑事为易集也君行矣他日名著循吏齐名太丘将于君焉卜之毋以古人为不可几及

　　林登州集巻十二

　　●钦定四库全书

　　林登州集巻十三

　　（明）林弼 撰

　　○集序

　　阳山苍桧图诗序

　　宋氏子子宣髫齓有远志弱冠客游四方尝以武功为监当官寻引去则尽去游侠之习每与文人墨客相徃来予友钱塘马性之淮南顾孟仁皆情分寡合闻子宣在门则倒屣迎之觞咏欢洽移日其为人可知矣子宣之言曰昔余未有知也孟浪江海间学之未力况于仕以行之乎阳山之麓有先庐焉环庐有桧数百株先人手植也吾虽欲骋桑蓬之志而不能不兴松槚之思每登髙望逺则阳山之苍林茂树瞭焉若在心目今将归葺故庐以奉先祀爱护植桧以无斩先人之手泽庶几失于前者或可得于后也予曰子宣其知本哉诗曰维桑与梓必恭敬止子宣于先桧瞻而思之爱而护之岂不曰先人逺矣见其手泽犹见先人也其纯孝之念油然而生推是心也则忠君仁民无适不可子宣勉乎哉子宣方年富异日耸壑昻霄以备栋梁榱桷之用则于是桧为无忝将不徒爱而护之之足尚也性之孟仁作而曰子言可规请书于桧隐图后用以为子宣赠

　　栁江送别图诗序

　　栁江送别图者漳士赠赵居贞之别也别而图之何曰时也时而栁江何曰地也时则情寓地则景存情与景会图不容己矣况别之时与地乎江文通赋曰春草碧色春水緑波送君南浦伤如之何此时此地也此景此情也感而发于一时孰与异日之无已乎予观是图逺而风帆沙鸟近而汀云浦树凡栁江溪山之胜莫不毫分缕析盖目一时之景而心无己之情者也居贞居清凉山中必日展而玩之曰栁色依依吾友别我之时也江水弥弥吾友别我之地也友之所以赠我者何朂我者何吾不忘乎所以自勉也若然则是图也庶几仁者之意非啻赠鞭赠剑之云者矣居贞温陵旧阀善学工文辞故漳士爱之于其行既裒诗于图左遂属某为之序 

　　梁山樵唱集序

　　梁山樵唱者古定倪君孟明乐府集也君蚤岁自大江以南游扬州歴览燕赵齐鲁之墟嵩岱河洛之雄侨京师十数年巨公闻人定文字交贵游豪士气谊相许其伟迈奋发酝藉风致一寓乐府故或追事吊古以舒情泄愤或嘲花诮栁以赏心行乐其意雄其词婉其声浑和壮厉有中州作者气大为酸斋贯公玉霄滕公称赏洎来漳爱梁山泉石之胜卜筑其下酒酣耳热浩歌一曲樵夫牧子皆狎闻之而知其谱因名曰梁山樵唱云一日出示余余虽不审其声而粗识其语意知其足以鸣国家治平之盛与阳春白雪集并行于世也然余闻长短句者诗之余也虽南北之声不同其为诗之余也则一君能诗得李杜家法具在别集是编特其绪耳知孟明者当不专于是也

　　华川王先生诗序

　　古人之诗本乎情而以理胜故惟温厚平易而自有余味后世之诗局于法而以辞胜故虽艰险竒诡而意则浅矣夫三百篇者诗人情性之正而形于温厚平易之言也后世能言之士有极力追仿不能及者则固非无法也非无辞也其法非后世之所谓法其辞非后世之所谓辞也盖情之所发者正理之所存者顺则形于言也自有其法自有其辞有不待于强为者也惟能有得于古人之法之辞则后之作者皆可以与之方驾并驱而无愧矣华川王先生子充甫以文名海内而诗声复出间出其集示余长篇短章徃徃有古法上遡风雅下拟汉魏与李杜韦栁辈颉颃后先情真而法严理臻而辞工余固知其非茍作也近世以诗名家若范江西虞蜀郡杨浦城诸公皆有以鸣乎治平之盛而黄文献公独以平实流丽为本华川盖得其心授之微者也夫平实则理胜而有温厚平易之气矣流丽则辞亦胜而无艰险竒诡之病矣诗之为诗殆不出乎此也先生文集若干巻宋太史景濓胡先生仲申既序之矣而嘱唐臣【后更名弼】序其诗之集余于诗所造者浅不足以知先生而辞不获命故书此以求质焉

　　秋山髙隐图序

　　景之可乐者在秋居之可乐者在山得其景与居之乐而归隐焉亦可谓髙士也已古杨谢元初氏学老氏之学者也游方之外名山大川既足厌而目饫则曰吾隐者也游非有求于世亦适吾志焉耳玄发以出今种种矣盍亦归故山以修吾初服耶林君梅隐闻其言而髙之为作图命以今名请余序首简余曰夫隐心隐而已矣心隐则虽游亦隐也市廛亦山林也何必归隐秋山而后为髙哉原初曰秋于时为清山于物为静吾教以清静为宗梅隐善名吾隐者吾将归隐以清静吾身心焉庶几有得于秋山之意也余曰是可叙已博陵林唐臣既叙重系以诗

　　喜雨诗序

　　天下之喜大而公者其惟喜雨乎喜或在于一身或在于一家或系乎一国而雨则泽乎天下者也其为喜不既大乎有以禄位而喜以寿康而喜喜于燕享喜于际遇空谷而喜足音破敌而喜折屐足或一人之私一时一事之偶然孰与无一地之不被其泽无一人之不快于心者乎故曰雨之喜天下之公也传曰若时雨降民大悦所谓喜之大而公者欤至正癸夘春三月不雨农作方时而田不可耕秧不可莳溪涧且涸原隰若焚札瘥已兆南靖尹朱侯元宾蹙然曰旱莫苦于春春莫甚于三月吾受百里生人之寄农事无所施则民命无以存吏职将何以称乎乃阖门蔬素诚以致祷檄龙于湫雩祀山川百神翌日云兴雷奋雨大作三日而后止于是涸者濡枯者起民之望者如渴而饮饥而食咸曰是我尹之雨也相与欣忭鼓舞不能自己来请于余曰云汉忧旱形于诗六月喜雨书于春秋凢以系乎天与民也吾侪小人将志斯喜于亭焉则吾尹重劳我力也诗之书之则吾民之贱无以信于简册也子幸为我志是喜庶几有以白侯之德慰我之心焉嗟夫古诸侯祭封内山川诚以能出云致雨以泽民也县尹为古子男爵而封域之广盖过之境之旱亁水溢实于山川有系焉者也朱侯不雨而诚祷宜其应之不爽欤朱侯可谓知所职矣邑之士子裒诗謡若干首以为侯美余嘉侯能诚于惧灾民能义以爱上也书此以为序

　　块沤集序

　　块沤集者贾君彦芳自名其所为诗也余尝异其所以名君笑而不言余曰子之得于幽且遐者吾固不能知姑以吾之所及者为子言可乎今夫山土之至髙者也自其一块言之则块亦山也海水之至深者也自其一沤言之则沤亦海也三百篇者昆仑也渤澥也汉魏李杜乔岳也大川也昆仑乔岳固不以一块为加损然一块之助亦所不弃也渤澥大川固不以一沤为余欠然一沤之溢亦所不辞也块反于土沤反于水虽不足为髙深而谓无资于髙深焉不可也向使古人之诗极其髙深后人举不足以得其一二则虽皆无作可也然则一篇之佳亦古人之一块一句之善亦古人之一沤也吾观彦芳之诗长篇得古意短律合近体殆有造于髙深者而集以块沤名盖卑以志崇浅以图浚而心不自画焉者也谁谓华髙企其齐而谁谓河广一苇杭之积卑以为髙滀浅以为深吾于块沤焉卜之矣彦芳谢曰非所及也然可朂吾怠请书集首以为序

　　梅隐诗序

　　昔者吾宗和靖先生隐西湖之孤山环屋植梅吟啸其中盖托梅以隐者也宗人林文奎氏雅性好梅时执笔为梅写真心景前哲因以梅隐自号间谓余曰此吾一家言也子能为我序所以广余以未达之旨乎哉复之曰和靖托梅以隐夫人能知也抑孰知梅为花隐者君子寔取之以自况也菊芳老圃兰秀深林谓之隐者可也然而未为隐之至也梅其隐之至者欤菊兰隐于秋而梅乃隐于冬当霜饕雪餮之余羣卉摇落万植委槁梅也秉其贞白孤芳独洁卓然自见退不隐乎泉石荒寒之濵进不慕乎桃李纷华之场易曰天地闭贤人隐此梅得隐之时而于幽人贞士嘉遯之义为有契其所取之也固宜然则托梅以隐未为知梅之深者也知梅之善隐而与之俱隐则人与梅一矣虽然和靖之得于梅也以诗子之得于梅也以画虽所得不同而所以得者则未始有间也香影一聨模写入神脍炙人口子之惨淡经营模写形似其得趣之深亦不减前人矣古人谓诗有声画画为无声诗梅之隐也殆于诗画而显矣梅隐之号朱先生原道林先生清原常序而歌之而张公师夔又图之矣兵余悉化去复征予言予重违其请故既述其托隐于梅之意并以梅之善隐者广其义焉

　　夏指挥游赤松观诗序

　　赤松观者金华洞天之絶胜也昔上驻跸是州以其地为淛东要郡命夏侯仲毅镇临其所侯静中而寛外又以无事遂得放情山水间每遇佳时胜日良宾清友必游赤松游必有作人能传诵之洪武庚戌春与淛省镇抚李君同游为诗二首清婉流丽大夫士倚而歌之既成轴矣余被旨以来得而读之则作而曰皇上神武克绥四方以治道不专在是诞敷文德熙而洽之以武臣而诗书礼乐焉是务盖有得乎德意之微矣思昔戎事方殷逺近警急虽山水之胜一登一眺有不遑及矧咏而纪之者乎古人谓政治得失诗可以观读侯之诗金华之治于是乎见矣故因其巻之成书此以为序

　　夏指挥春日倡和诗序

　　轻裘缓带羊叔子之在镇也雅歌投壶祭征虏之在军也孔子曰有武备必有文事予于指挥夏公而有征于古矣公作镇金华幕府多暇日与诸生游从讲求忠国仁民之术既则觞咏以娱于献酬交错之顷而成赓倡迭和之篇太原籧君彦敬裒而为巻征予引其端予尝观古人之诗在盛际者其辞乐在衰世者其辞苦今朝廷清明海宇宁一如日之旦如时之春明良赓歌于内而治音逺播于外读是诗者当于麟趾驺虞求之叔子征虏未足为公期也

　　白云孤飞图序

　　孝子思亲之心惟于登髙望逺之时为最切盖所履既高则所见益逺虽云山千里如在目前其思念之切有非常时之可比者矣古人陟岵陟屺而瞻望父母良以此也唐狄梁公登太行山见白云孤飞曰吾亲舎其下怅望乆之夫云之漠然若非人心之所存也其孤飞也未必下直于亲舎也特以登髙望逺而思亲之切故彷佛想象而若有见亲舎之所在耳后世孝子行役在外违定省温凊之节不得展承颜养志之敬而无以少慰其孝思之心于是即望云为故实或为图或为诗以寓其意于以见孝思者人心之所同初不以古今彼此而有间也噫云虽无心而孝子则有心也云之孤飞亦违颜之有似也狄公望云于一时图而诗之则非一日之可言矣丰城邬烈翁氏纯孝士也游宦汝蔡间母以老故弗获迎养而思慕不置因命善画者作白云孤飞图诸大夫士从而咏歌之来征序余尝令其邑知邬君之孝称于人人故序而不辞

　　熊太古诗集序

　　豫章熊先生太古以其诗之集二授弼一曰燹余一曰熙真燹余盖兵后集失而仅记其旧作彚为编熙真则先生尝避兵龙虎山得道家丹经玉诀之学因寓兴于冲虚髙逸之表者也弼读终巻则叹曰古音邈矣犹幸于先生之诗见之集中诗多五言燹余巻端数十首真有汉魏作者家法熙真若干首绰乎晋人之风于景纯之游仙子昻之感遇相颉颃后先者也夫四言肇于唐虞而盛于周五言昉于周之行露等篇而盛于汉魏晋宋七言权舆于张衡之四愁魏文之燕歌而大盛于李唐之世然汉魏以来五言七言皆古体也至唐则流于声律而为近体矣然则五言本三百篇而汉去古未逺作者固当以是为准的也余尝谓诗为文之一而与文并立虽体制不同而同归乎古文无古人之气骨则不臻于雄浑奥雅之妙诗无古人之音节则徒为秾纎靡丽而无温厚平易之懿矣诗体与世变相乘必光岳气完然后可以复古周汉之世气之完也气完则音完然后可为治世之音燹余之诗作于元之盛时熙真之作虽当变故而寔我皇明开一统之初也气完音完宜其诗之浑和雅厚无愧古之作者诗不可必世之传而世不能不传余于先生之诗有以必其传而世之传之有不容遂已者矣故因先生自号合名其集曰巢云而书此于巻端

　　琴隐轩序

　　古之隐者不暇择其地惟即所处而乐其常焉若尹之于耕傅之于筑吕之于屠钓百里奚寗戚之于饭牛君平隐于卜子陵隐于山孺子隐于市伯伦隐于酒君复隐于梅夫暇择所隐哉身之所处乐之所在也后世若伯牙之俦盖善琴者也其志在髙山流水子期知之子期死而伯牙遂破其琴噫琴趣得于己知不知在人何至于破琴乎吾惟自知吾趣不求人之知而与琴俱隐可也胡君朝辅雅志好琴尝蓄琴一张于书轩之内闲居独处或鼓一再行以自适趣初不求人之知也因自书琴隐于轩之前楹请予说之夫君子之道惟自修于内而不计于外故视内者重则视外者轻而凡用舎穷达无所徃而不自得伊吕之徒固皆以此自乐其乐也下数子者亦岂能外是以为心哉琴有道之器也朝辅而知好之固足以见其性情之正矣自知其趣其厚己者欤不求人知其薄人者欤君曰昔陶潜琴无弦岂有望于知音者哉吾将以陶为师故以琴为隐也朝辅文定公裔孙常用荐为校官今以亲老授徒为养无复仕进意人多其行云

　　望云轩诗序

　　昔者狄梁公仁杰登太行见白云孤飞曰吾亲舎其下怅望乆之云移乃去后世孝子行役宦游于外思慕其亲率以望云为故实而名其侨居之舎夫亦寓其思亲之切有不能自己者尔然余尝谓望云而指亲舎则所望犹不甚逺若亲在数千里外而亦以望云为言则其情尤可悲矣予闻狄公懐人也于太行为近故云在望而亲舎亦在望盖目在云而心则亲也心之所思深则目之所望逺而况于近乎秦川张君与贤谓弼曰某来京师将及十寒暑而亲老在堂弗获一归省每登钟山望孤云则吾亲舎了然心目间信乎古人先得我心之同然也因名吾侨轩曰望云庶几目焉少慰吾心焉耳朝之大夫士有知予心者咸为诗而歌之先生幸序其端嗟夫秦川去京师仅数百里子之望秦川之云亦犹狄公望懐州之云也虽未得奉晨昏候温凊而音问之易达甘旨之可致视亲舎之逺者其于梦云之顷心思之切又当何如也其心旌之摇摇者盖将与云俱徃矣与贤之望云岂非同是心哉与贤盛名方起异日跻膴仕食厚禄轻舆迎养日在亲侧以怡以愉至是则云不必望轩不必名诗不必作可也

　　林登州集巻十三

　　●钦定四库全书

　　林登州集巻十四

　　（明）林弼 撰

　　○集序

　　壶山图诗序

　　壶山图者进士贾君克勤图其居邑之胜也大河之东其山最多而太行为大太行雄絶跨数州县而壶闗据其要其中一峯若壶然千岩万壑傍环角立有若拥矢待投之状此壶山揽结一邑之秀而图之所以作也他日克勤持以示弼曰吾闻游子懐故乡身在异国虽山水信美曽不足以慰其心焉某也宦游四方萍踪梗迹昔彼而今此每一兴懐则家山数千里钓游之水丘桑梓之井落松楸之墟垄瞭焉在目也因命善画者写是图庶几展玩之顷如见壶山胜概之旧而暂忘乡井之思也诗而歌者凡若干篇矣子先世晋人而游歴所至太行之雄壶山之胜子之所悉也序是图者非子其谁哉嗟夫人皆有君之思而君先得人心之所同然则玩是图者孰不为之感叹咏歌而不能自己乎昔狄懐英登太行望白云而思亲舎壶山之图盖同是思非徒爱其胜而已吾将与子繇孟津泝大河歴九折之坂访三老之故墟徜徉于李愿之盘谷以遂子荣归之愿以寻我旧游之迹将有在于后日至是虽以图为刍狗可也克勤笑曰请书此言以竢

　　报德庵诗序

　　报德庵者括苍管増所作以报其亲之德也増兄弟四人长定次禧次某増其季也好老氏学遂脱俗为道士蚤丧父事母孝养备至他日以父墓逺弗便祭扫乃谋诸兄别卜地于所居道观之东凤凰山龟潭之原而迁柩葬焉虚左为母寿圹复于墓傍筑舎若干楹设主其中晨夕香灯以为展敬之所即所谓报德庵者也定方为钦天监掾朝之大夫士闻之莫不善定之兄弟而尤嘉増虽在方外而于事亲之道能惓惓以致其谨也咸为诗歌以述其事请予序之嗟夫老子人中之龙非真遗世絶俗者柱史不足以行其道故巻而懐之终于隐处而不见后世学其道者脱畧世故过为诡异殆将絶伦纪弃纲常以游于方之外立于物之表呜呼是果老子之所谓道者哉増也学老氏之学而不为世之习事亲之道葬祭之礼不敢纎毫之或怠民彛物则之天人皆有之夫岂不信矣乎虽然亲之德未易报也诗曰欲报之德昊天罔极天之生物万有不齐形而色之羽而仪之华而实之或洪或纎或髙或下或变或化凡为物者孰能效报于天之万一哉父母之恩如天罔极人子思报之心虽切而其恩广大不知所以为报也然则如之何亦尽吾所得为者而已管氏兄弟其殆庶于此乎故喜而为之书以告为子者

　　浣花渔者诗序

　　吏部主事张君积中其先蜀人大父双蕉公宦游松江因占籍焉积中思蜀之不得遂归也筑草堂江上读书赋诗其中稍休则乘小舟钓游五湖三泽间因以浣花渔者自号其言曰地不必同景则无异人不必同志则有似吾惟先里之思前哲之慕则松江亦浣溪之水而吾草堂则子美之居也昔者君子隐居以求志不以渔钓为可贱夫亦即其所处而乐其所有事云尔磻溪之钓非失时也严濑之钓非忘势也一出而溥其泽于天下使夫溺者拯屯者亨出之有其道也一处而髙其节于千载使夫顽者廉懦者立处之有其道也吾才不逮古人而窃有志焉大夫士闻其言伟其志而謌咏之积成轴矣来命弼序弼惟浣花之名不忘水木本源之义渔钓肥遯虽乐其乐而束帛之贲即为时出积中忠孝之学于是乎在矣君年方富将大设施于时岸花水竹之懐莼羮鲈鲙之兴固未得以直遂也他日功业既成角巾归第当携渔童樵青求所谓玄真子江湖散人者而与游焉余倘未及耄尚能买鱼酤酒以登草堂歌少陵之诗以助君之一莞也

　　梦彩堂诗序

　　昔老莱子年七十父母犹存常着五彩斑斓衣为婴儿戏于亲侧后世孝子莫不歆羡而慕效之或取以名堂或为图或为诗以寓其孺慕之意然使人子常在亲侧得以戏彩于庭闱之间以为父母之欢斯固天下之至乐也其或游宦行役逺在他方思欲效老莱之为而不可得朝焉夕焉念念不寘遂至形于梦寐则其心有不能自己者此武夷丁仲纯氏梦彩堂之所为作也仲纯之言曰某也年及壮矣在父母具庆下定省温凊之不违甘旨滫瀡之足养晨夕左右不知乐之为乐也一旦随计吏入京师縻升斗之禄不得承颜今歴六寒暑矣寒思暖吾亲之席也暑思扇吾亲之枕也遥望武夷之云恨臂不羽飞坠亲侧梦寐之顷一见吾亲焉俨若戏彩之欢也蘧然而觉则身在他乡心怦怦然作恶者数日某以梦语友汪季清因为作梦彩堂图大夫士从而诗之子幸序其端庶几少慰予心也弼闻周官太卜之属占六梦其一曰思梦仲纯戏彩之梦盖出于思者也人之精神与天地阴阳流通故昼之所为夜之所梦各以类应矧人子之精神与父母相为流通者耶虽然仲纯年未及莱子而二亲之年未及于莱子之父母也八袠而望九九袠而望百他日三釡之荣轻舆就养吾知仲纯戏彩之乐未渠央也梦彩云乎哉

　　玉雪斋序

　　陇西李彦清雅性介洁虽居纷华不易其素也尝曰物生天地间各有形色求其介洁之至不以穷冬寒冱而易其形色者惟竹梅为然因命黄仲章氏写竹与梅为图又以谓竹之贞于玉为有似也梅之白于雪为有似也故比德于竹梅而取譬于玉雪以名其轩居焉夫比德于竹而取譬于玉则持节之贞介者于是而有得矣比德于梅而取譬于雪则处心之洁白者于是而有得矣虽然竹固有似于玉也然昔人尝以苍雪目之则虽谓竹为雪可也梅固有类于雪也然昔人尝以寒玉喻之则虽谓梅为玉可也彦温盖兼取之矣晋王子猷好竹曰不可一日无此君宋林君复好梅香影之句脍炙人口彦温兼二子之所好将欲效子猷之风致欤则圣朝贵责实而不清虚之尚也将欲效君复之隐遁欤彦温方扬声振节于时未得以直遂也其亦切磋琢磨以成如圭如璧之德甘苦辛酸以成调和鼎鼐之功而以傅说卫武自期待庶乎无愧玉雪之名竹梅之实矣

　　会川楼诗序

　　会川楼者庐陵萧汉飞所作以会文友而进士李祁书以名之也他日元户部瑄记之而为之诗者又若干篇汉飞复征余言为序余尝泝江西之源盖发自郴经横浦与章贡合流东下数州之水千派万委悉入于江庐陵盖其总会也名楼之意虽即其地之胜抑亦有旨也哉余闻汉飞少游湖海间贵游豪士多以气谊交洎归桑梓则日与文人墨客相讲学觞咏欢洽殆庶几以文会友之义此楼之所以作而李先生之所以名也易不云乎丽泽兑君子以朋友讲习友之相资有类丽泽文士之合并岂不有类会川哉然川之会不于江而止必至于海而后已也至于海则江亦一川也君子之取友近而一乡远而一国又远而天下譬则小川之会大川大川之会于海则其大也至矣禹之行水也决九川以距四海浚畎浍以距川言繇小而之大也汉飞知讲学会友之益不以友一乡之善士为足而必广及天下则所友益远所讲益明夫子川上之旨孟子放于四海之意将思过半矣弼也不敏他日登斯楼握手道旧故获厕文会之列余虽老尚能泚笔川上以写斯楼山水之胜姑书此为序以效规勉之万一

　　南云诗序

　　国子楼叔鱼氏以在馆久而思亲之切因题其寓室曰南云或者疑之曰云东西南北之物也其变也无定体其行也无定在南之言不亦胶乎余曰否否夫望云而思亲事出狄梁公仁杰公居懐在太行之南故登太行见白云孤飞曰吾亲舎其下云而曰南固本于是乎且子东而亲西则望云于西子西而亲东则望云于东南北亦然斯固无足疑者叔鱼家会稽而身在京师则所望宜在于南云矣学文之余休沐之暇登北山而望南云云在目则心在亲恨身不得与云俱飞而坠亲侧其中之所感盖有油然而不可遏者矣南之言非胶于名也乃其实也虽然国子给事省部者多不次擢用叔鱼方将跻仕中外游歴四方以施其所藴之素以廓其所见之大吾知是云之望不徒在于南也昔者孝子之诗以凯风自南为比盖以南风之化养万物犹子之鞠育于亲也南云之覆焘于下亦犹亲之拊畜于子也叔鱼之意或有得于此乎曰非所及也然先生之言则善矣请书为诸诗之序

　　云山惜别图序

　　古人于离别最钟情焉盖相聚之殷一旦分袂以去为亲友者眷恋踟蹰不忍相舎其为情良苦矣故临岐之际必有所赠以将其意若绕朝之鞭王祥之刀江淹之赋或折栁或赋诗皆以寓其惜别之懐云尔后世或图别时之景与地以为赠则其情益凄且切矣余友郑君景山居南昌兵乱流离侨居蒲坂凡廿年始得还乡井省坟墓未几复归于蒲亲友姜叔范辈以欢会不乆而复去也因以云山惜别为图而赋诗其上征余序余观是图其景与地盖彷佛西山南浦之胜非特留者有云山万里之情将使去者一展而玩之必有甚不能堪者渊明停云之诗子美云树之句何莫非是图之情也予于云山之别情所同也故序此图不辞

　　题胡敏中哀唁诗序

　　至正十年庚寅唐臣将试艺有司行至莆枫亭驿闻先母陈疾且殆仓皇狼狈兼程走归二日母竟见背呼天号恸万死莫赎胡君敏中来吊与余相持哭尽哀闻者莫不感悼既克襄事敏中复唁予以诗曰露冷慈帏二十秋芦花风起几番愁夕阳溪上双鳬宿得似当时傍母不又诗曰棘闱催赴君恩重中路归来念母深萱草堂前五更露西风吹作泪沾襟情怆语哀读者莫不悲咽流涕呜呼孰无父母俱存者知乐之为乐未必知哀之为哀必罹荼毒痛苦者然后知之真而感之深也知之真者情之不容伪也感之深者言之不能己也非知无感非情无言敏中蚤丧母知哀之为哀矣其所感者宜何如耶故发乎情而情怆形于言而言哀二诗之作盖庶几蓼莪之遗音也时斩焉衰绖方寸乱裂乆未及和今祥禫既踰因记其旧作而用韵以答之诸公又从而列和焉人心之同然者于是乎不诬也余既録诗若干首而引其端复成长哀赋附于篇后并以寓终天忧感之意

　　竹山黄氏族谱序

　　谱牒非古乎曰古也书契以来世次之有考者皆是也黄帝二十五子得姓十四其所以别生分类者必有其道矣司马公作史记其纪传叙载之详非有考而然乎然则在国为史在家为谱纪于国者固皆序于家者为之也晋人矜门第始重谱牒李唐又甚焉郡县族姓至分甲乙五季纷乱士大夫家谱牒亡者十九宋兴稽遗缀缺其失真者亦已多矣豫章黄氏始祖繇秀徙婺至■〈贝睿〉徙丰城沇江赡又居分宁双井五世而生太史山谷先生庭坚有讳升者居丰城竹山则太史之从昆弟也擢科跻仕世有其人十世孙曰琼字尚英能自力学以济世美每惧有愧前人因序族之世次厘为谱图盖深念乎水木本源之义而又以示夫后之子孙俾知前人之所以显大者寔繇于世德之积有不可诬者其立心亦仁矣夫茍仁以立心则虽服穷亲尽犹一日也支分派别犹一人也岂以远近疎戚贵富贱贫而异其情哉他日作纪传者或有取于是则太史之泽愈续而不斩矣尚英朂诸

　　航溪朱氏族谱序

　　余令丰城尝以事过航桥里爱其山水回环融结询之傍曰此朱氏所居其族大以繁今九世矣他日进士自省君来见余恂恂儒者其诸孙公路每以公事至邑余见其雅饬有礼则叹曰诗书之泽厥有自哉今年冬公路持其所谱族系示余盖自念一府君五传至明道始贵盛为丰城望族公路为明道曽孙能与诸祖父树门户以不坠先业寔朱氏贤子侄也于乎宗法之废乆矣君子犹幸于族谱而得其遗意焉夫亲尽服穷则寖疎矣有谱以序之则虽支分派别而一本共原之义犹敦同姓之亲也其于古人别生分类之意殆庶几乎此余于朱氏不能不兴慕羡之心也继自今若子若孙绳绳于方来者能以公路之心为心则登是谱为无愧人将歴指曰是能扬祖之风绍先之业朱之门其不愈大矣乎余嘉公路用心之仁故为书此于谱左用以朂其后人焉

　　方氏族谱序

　　方氏古诸侯方雷之后周方叔为南征大将军始独姓方而雷遂为别姓蔓衍源分继继绳绳族大以繁则自古田令廷范始有子六人五子仁载官至礼部郎中上柱国再世为隋泉州长史达自泉徙莆于后分为三族唐季以来子孙擢科跻仕袭芳趾美代不乏人宋著作郎仪屯田员外郎慎言广东经畧大琮皆达之裔也文章政行具载传志元初水军万户副使某戍清江镇遂占籍焉长子荣卿徙居九江次正卿袭父职生安道仍袭职戍旧镇与弟道谦皆居清江荣卿生汉祥繇九江徙武昌材识为时辈推重晚以武功授巡简生彦彰少孤克树立隐约无进取意生子四曰鼎鼐■〈木上鼎下〉■〈宀鼎〉皆知学而鼐尤秀发善文辞繇郡庠选入胄监擢给事中转通政司知事以勤敏称他日以其宗谱示弼曰鼐系寔出闽今四迁矣兵余旧谱俱失今所书者四世尔副使之上不能详也深惧失水木本源之义而不足为人之子孙也先生居闽而宦游大江之西于吾族之所从来必有考者幸为我序之予尝读亡友进士方君德至家谱而徃来清江与父老言论犹能有道副使公之事者今于鼐之言而有感焉呜呼因生赐姓胙土命氏圣人为天下思子孙无穷之训故建谱而立大宗小宗之法诸侯分命其卿或取王父之字世功之官世食之邑以为序族所以别亲疎辨贵贱顺少长可谓明且备矣后世封建法壊宗法不明士大夫能遡流穷源为之谱牒以不忘其本始者盖亦鲜矣时异世殊一旦遗失则子孙无考有能谱其所知而缺其所未知不屑屑于妄宗显达之族而必求其本源之实若鼐者可不谓之贤子孙哉余嘉其心之仁而惜其上世之未详也故为述莆族之一二以书于谱后庶他日有考焉

　　张氏墓祭巻序

　　古者诸侯有国大夫有家士有职故宗法有定制诸侯有籍田卿以下有圭田士有禄故庙祭有常礼记曰别子为祖继别为宗继祢为小宗又曰士有田则祭无田则荐其礼制盖可稽矣封建废而班爵无制则宗法随以壊井田废而班禄无制则庙祭繇以缺故有爵位视公侯一日秩满无尺寸之土升斗之禄者宗法之行庙祭之举尚无望于此况其下者乎是故宗法虽壊有能笃亲亲之恩而序族有谱庙祭虽缺有能致奉先之孝而墓祭有田君子有取焉以其得古人遗意也若长泰张氏七世有墓墓各有田岁有二祭祭则昭穆序列燕则尊卑旅酬欢然而有恩灿然而有文其庶几古人之遗意者与张氏世系厥有自来代有闻人着在史牒而自徙长泰山前七世而下得合谱序族岁时会祭则自讳公义府君始东轩先生又能昭前之光明而丕衍之故世谱有序墓域有图祭田有载其心之所存盖将使后之人知尊尊亲亲之义则虽千条万叶犹一本也千派万委犹一源也夫本植则末愈茂源浚则流愈长吾知张氏之泽未艾也东轩以儒起家贰幕漳郡其数世之泽至是而始振云

　　古雪轩诗序

　　雪何始乎曰古也自有天地即有此雪变化成象非一日矣曰古此雪也今亦此雪也虽谓之今可也奚古之泥曰今必有古也言古则今可兼举矣李白氏常以古月今月言之矣非古无以征今也然则日月星辰雨露风雷皆古也奚独于雪而疑之吁岂惟物哉事亦宜然污尊坏饮礼之古也笾豆罍爵之饰于今者实本是也篑桴土皷乐之古也五音六律之节于今者实本是也古人今人之师也古道今人所履也古雪独不足尚哉夫子于川上而知逝者如斯徃过来续徃则古之谓也来则今之谓也古徃已尽而今来无穷则前日之今即今日之古也今日之今又后日之古也以差殊而观今古夫岂可哉西北地髙而多寒岷山之雪旋融旋结其为春与夏澌者皆其余也古雪固自若也昔人尝有太古雪千秋雪之咏以其雪之积也吴郡曽君行斯为绵州同府绵距岷近雪山尝入眼因颜其轩曰古雪士大夫文而诗之彬彬如也予来守登行斯为司李公余之暇常以诸作见示予谓行斯名轩虽因其地而意实深且逺也使徒因地则今日居登将复易其名耶夫天地之气清而白者莫雪若也而又谓之古则其至清而至白者也行斯居官亷慎介然无所移其有得于至清者与皭然无所污其有得于至白者欤名轩之意吾知有在于古雪之外也吾与行斯相聚久相得欢又读诸君诗若文阳春白雪加以古调聊与谈今古之际若此他日归来倘未及耄携古琴一张古书数巻与吾子探古音论古道于古雪轩中安知吾与子不古人若也

　　林登州集巻十四

　　●钦定四库全书

　　林登州集巻十五

　　（明）林弼 撰

　　○记

　　隆寿法济新寺记

　　佛氏以无住为宗惟无住故能无所不住而为常住成有懐空视同一相无所住之体也法界无邉佛身遍满无所不住之用也至于千贤万劫不坠不灭则一体一用常住而不穷矣是故乘方便力游戏如幻不滞彼此不胶今昔而所以成妙庄严者绰然无劳吾于临漳法济禅寺有征矣漳大禅寺五法济其一按郡志寺创于南唐保大十一年兴法祖师卿公寔以髙行大德开山建幢刺史林侁为建刹宇曰普和隆寿院宋干德三年鐂从愿移建于保福山之左改院为寺更名法济元初委为瓦砾迨贞元间主席月湖得清始即故址建寺规制复旧仍二名而兼称焉至正丁未陈友定并闽八郡改筑漳城小旧规十二三截寺于城外寺随废僧徒栖栖不知所归住山佛心普照玄悟大师闻极觉聪亟白于郡府省臣曰象教国所崇信弃寺而废之恐非初意也乃择在官之屋与地复于寺得前右丞罗氏故宅焉漳既内附指挥副使刘公佥事尹公知府潘公通判王公寔来开卫与府咸加意佛法维持其成于是即堂为殿三门法堂香积集皆因旧构而位置之若天造地设佛祖阴相有非人力所及者既而像三世佛及诸天执法金刚神种种华胜既成规绪爰集海众礼舎利塔资报恩凡为三昼夜观者如堵相与言曰罗氏辛勤十年以成此室一旦化为大觉之宫岂非佛力之弘有以转而移之耶然非维新之朝卫府一二大臣克蹈灵山之言则聪公之志亦不得直遂矣今兹八风不动金刚山盖自有不偶者而非适然也聪公间谓予曰法济寺自五代及宋以至于元考其迁置凡三矣庸讵知元季之徙新朝之成得易于其难获全于其阙是不可无纪予目其事可辞笔乎余闻善观法者以世间法观世间法不以有为无为而生欣厌夫亦视其所遇者何如耳聪公以无所住之心达无所不住之用而终成常住之业卿公为法于前聪公继兴于后寺在是则法在是矣宜有述以谂来者庶几兹寺兴复之颠末而前绩之未纪者得白也于是乎书

　　漳州新建府治记

　　洪武戊申春漳州始入职方其年八月潘公某奉旨锡印来知府事既至视故府治■〈犕，木代牜〉蠧陁剥岁乆弗葺埀就頺压慨然曰惟国家奄有海内邉隅既靖不以某为匪才使首政兹郡所以严尊威耸观听者寔于是焉系撤旧为新我其敢不力然役大费巨吾不忍劳我民也方与僚幕议所以便而诸禅僧羣来言曰兵余民困公幸垂念邉人之福也吾教以慈悲闵世为事而吾徒荷国之休食土之入时有升斗之赢敢不心公之心思所以佐官之费而代民之劳府治幸责以成无烦公虑也公义之允其请于是缁徒云集鸠材聚石舟运陆辇咸争勤趋百工既众羣能毕效前建厅事后为燕堂翼以推厅幕司中门外表四周堧垣并作具举凡为屋以间计者三十有五以楹计者若干厅事髙若干尺广若干尺燕堂髙如厅事而广加三之一焉门之髙视堂杀若干尺宏厂严邃不侈不踰诸侯之制斯备矣始事于是年十二月明年三月告成帑不知费民不知劳公私胥庆焉公以某受廛属邑知构兴之颠末也命记岁月窃惟府治政化之所自出新之凡以为民也为民而劳乎民宜夫仁者之不忍乎此也古之所谓贤守令者亦曰能于民事处置得宜而已公于莅政之始惓惓以恤民为心故是役之兴不劳其所劳而劳其所佚其勤渠黾勉出于中心之不容己者岂非公之处事有宜而其爱民之诚足以感孚于民哉传曰上好仁下必好义予观于此尤信公字师道维扬人繇南昌守来为是郡其问学政事中外推先云赞是役者通判王侯祎经歴魏君建中知事孙君希贤任役僧曰玉梅月庭皆集劳可思

　　丰城县改建东岳庙记

　　岱为五岳之宗在昔天子巡守祭告必先焉凡圣哲封禅祝厘扬烈亦惟有事泰山于他岳则未之有闻后世祀礼寖繁山川之神臣庶通祀无禁以岱岳于方为东在德为仁赫乎有神导和弭沴生物福民咸有赖焉于是有大生仁圣之号而行祀遍天下矣丰城县旧有东岳行祠距东闗半里而近元至正庚寅邑人熊世宏以己资施建也旧为田每岁春夏之交水潦泛溢殿寝辄浸数尺卑庳溽湿神不安栖复经兵革壊而不葺上雨旁风门背通衢过者忽焉罔或加意洪武辛亥春弼忝承上命以吏部主事来知县事首谒祠下顾瞻栋宇挠腐倾仄懔将压矣方议撤而改建已而寝堂先頺亟命木工掇其遗材益以新材度地祠西髙亢明爽先建寝堂四楹属予以诬至京既得直归始迁正殿易其挠腐正其倾仄门庑阑楯相次完美正门之傍东为佐神祠四楹西为灵槎三王祠四楹则其旧址也绘饰肖像焕然一新邑人喜曰神栖之宁也民福之成也虽移其旧实新之更也盍亦纪其岁月俾后之人有征也肆惟皇上敬礼明神诞降德音岳渎祝号皆复其旧若稽古昔罔合典礼不正之祀悉禁而郡县岳祠岿然独存深意盖有在也政之所先在于成民而后致力于神弼于是庙所以迁建之汲汲者亦曰上体敬礼之意下祈顺成之福而已春秋常祀不书是庙之迁固无足纪然以熊氏建庙无纪惧其终冺冺也故不辞邑人之请而并书之

　　好古楼记

　　好在七情得其三喜爱欲之谓也凡人之好必以正不得其正则性凿而欲胜矣好音者易以淫好饮者易以沈好剑易以暴其气好镪易以移其心玄德之杰而好髦叔夜之旷而好鍜阮孚之通而好蜡屐是其情未免有累于物与许繇之于水谢安之于山王猷之于竹渊明之于菊其好在是岂其累在是与抑亦因物以寓其乐也人之好不同故有舎金玉而索之乆弊以为古者薄坟典而求之隐僻以为古者厌宫室之丽而好巢窟矫笾豆之文而好污坏果得其所好之正乎善好古者不泥于古之迹而在于古之道则虽今犹古也虽寓于物而未尝滞于物也吾友戴君安国学古心古行古为诗文又古即所居西偏作小楼题曰好古中置古琴一张古书若干巻每风晨月夕抚琴数曲怡怡乎游心于黄虞之上既执巻窻几间琅琅诵读虽祁寒暑雨不废盖好古之道而得其正万无向所谓数者之失矣虽然道未易言也君能于琴之音而考于古之所以淳漓则于世变之污隆而知王道之盛衰矣能于书之言而考夫圣贤之所以授受则于心传之絶续而知圣道之明晦矣信而好古好古敏求吾夫子之教也君于此而加勉焉庶几于道可以深造矣安国朂诸

　　宿云房记

　　予来温陵获与明极上人为方外游明极假予榻小小室中视其壁则竒画古墨也睹其几则羣经百子也仰而瞻其前楹则宿云其名也予曰异哉子之名室也今夫云山蒸则腾肤寸而合渰焉浡焉以覆八极者一瞬也倐而生忽而敛若未尝有焉亦孰得狎而窥之哉今子欲以寻丈之室而为云之居语其大则无方之可极也语其小则无体之可即也若然子虽欲强云之宿亦不可得矣明极曰子之言理则然矣非有得于予心者也当其山雨初霁石林犹润残经已收微吟未稳予于是援不借之屐倚楖■〈木栗〉之杖徜徉笑傲于瓮牖之下观是云也触石而生凌岫而出悠悠盈盈相对俱忘云无心我亦无心也予不知予之宿于云抑云之宿于予也下视浮世白衣苍狗之态漠然无有于中则室虽不云而予心亦云也子幸贲我以迹我之迹其尚心我之心哉予因诘之曰大而无方者其万法之有与小而无体者其一归之无与倐兴而生忽敛而灭其一切有为之幻与子之心殆在此而不在彼与明极笑曰得之矣作宿云房记

　　似无轩记

　　温陵吴君希贵名其所居之轩曰似无或问其所以名君曰以吾观之凡世之所有皆似无耳富贵有时而穷势力有时而尽生死之同原忧喜之聚门福祸之相根旷情大观皆谓之无焉可也远者不具论姑以近事观之琛珠犀象之积金玉朱紫之华灸手可热而拔山可移者吾亦屡阅其人矣曽未旋踵化为虚空是可谓之有乎抑无乎博陵林某闻其言走告之曰子之言固达矣然惩于事而不勉于道不几为二氏之归乎吾闻圣贤之绪论矣君子惟知夫在己者重在外者轻故已虽有而不自有外虽有而尝若无有焉多而若寡实而若虚干干焉孜孜焉道之所造恒若有所未至才之所施恒若有所未周夫如是则在己者益修而在外者益可薄故富而不靡贵而不侈则不自知其华显矣势而不恃力而不忮则不自知其盛强矣而凡生死忧喜福祸随遇而安皆若无有此君子以无自居故能以无视物也舜之饭糗茹草若将终身焉袗衣鼓琴若固有焉穷而下视穷犹无也达而上视达亦犹无也己之所有犹曰无之外之所有我遑有之乎哉然则以无观有固为所见之髙而视有似无尤为所造之实也君以是而自勉焉则用舎行藏安于所遇而内外交尽者可驯进矣希贵谢曰吾之寓意也浅而辱子之教深矣幸书以为记

　　清晖轩记

　　己酉秋余来京师天台钱君允一亦被旨持其先武肃王铁劵以来与余同寓所获朝夕徃还焉见其神观散朗言论雅确不矫不比信乎世美之克济也间为余言其居之前隟有轩曰清晖瞰池为屋池袤余四百步屋十数楹面十子峰双塔并起倒影下照山寺楼观歴歴在竹寺空翠间而小固大固二山后拥傍列与江水相为环迤郡城山水之胜于是焉萃吾日盘旋其中献竒竞爽应接不暇殆忘寝食虽车马喧嚣邈若无闻也因取谢康乐诗语颜以今名子不吾弃幸有言以记之余以其交之新而情之殷也弗敢辞夫天下之佳山水亦多矣而大江以南惟天台称最若华顶之峰赤城之瀑其秀蔚竒絶不可具状枚述山水之清晖在人心目者亦云着矣然而风岩云壑深窈幽迥之濵世传为至人异士炼形导气者之所居其说茫昧荒诞君子所不道也古之隐君子者在市廛不为狎在山林不为絶惟其适而已矧于阛阓之中而得泉林之胜若此则夫乐之有恒视彼深窈幽迥可蹔而不可常者抑相万矣孔子曰乐山乐水唯仁智者能之君以世家之胄巨公闻人咸乐交游之少折节可得荣遇而乃隐约自甘思以清白世其文献达焉而无滞安焉而不迁其于仁智盖有得矣宜其有得于山水之乐也夫仁智有其实则英华发于外犹山水有其实而清晖见于外也昔者武肃有国吴越钱塘湖山皆覆以锦山水之晖可谓盛矣君能以清白世之吾知清晖之发允一固有得于山水而山水将亦有藉于允一矣武肃诸孙惟天台之裔为宗亦唯其族为盛五王之后显者非一人是轩实相府之积庆堂遗址云

　　归乐轩记

　　曩余令丰城尝识邑士范孟伟氏知其乐隐约薄荣利而不欲夺其志故弗荐也今年春有旨凡郡县官率举一人登于铨曹孟举遂被荐来京师铨曹简阅将授以官孟伟以弗任辞允之弼叨职仪曹孟伟来言曰某幸乞归得以自适于肥遯之乐将以归乐名吾读书之室先生幸为我记之昔陶靖节澹泊世味不竞仕进然犹不能不为彭泽一起到官四十余日即赋辞以备述其归田之乐盖知其不可为之时而心有不欲为尔今子际圣明之世风云玄感可以出而有为矣何为一出而遽归乃遂以为乐耶孟伟曰仆野人也锺鼎之味至美也而吾安于藜糗轩冕之章至荣也而吾安于韦布庙廊之巍峩车马之纷华非不可慕可羡也而不若荜门圭窦桃杖葛屦之为安惟安于是故乐于是归而遂吾所安庸讵知他乐之足移吾乐耶予曰噫子固知归之足乐而未知未归者之不乐也必渉于不乐而后知乐之真足乐耳夫仕则百责丛焉簿书之积也牒诉之繁也征需造作之急也缓则谴呵至亟则谤讟兴思患捄过虽寝食不宁其于乐何有哉孟伟归矣僮仆之欢迎亲朋之情话南窓容膝之易安东园日渉之成趣壶觞遣兴琴奕消忧宁有减于陶之乐哉顾余发已种种而归未有期闻孟伟之归乐不觉怦怦心动矣

　　怡萱堂记

　　萱有宜男之名故为子者托以为母之义焉古者于其所尊所亲不敢斥言诗以桑梓言其父母离骚以荃荪比其君其托意于物奚特萱为然哉此庐陵萧必明氏怡萱之所以作也必明早丧父与弟必安事其母于定省温清之节甚谨既而必明以吏事为天官掾每惓惓焉思其母不得归养因以怡萱名其奉母之堂来谓弼曰某给事铨曹亦既有年母也在堂已鹤发矣诗不云乎王事靡盬不遑将母予深有感于是也子能为我记之否嗟夫予与必明盖异地而同情者其曷敢辞昔予奉母于白华朱蕚之堂有怡萱之意焉今别母数年矣菽水之欢赖吾弟朝夕之养方知毛义之檄不及老莱之衣也子之赖于必安岂不同予情哉但萱微类也非朝夕灌溉不足征人力之勤亲一体也非承颜色养不足尽人子之道子之以萱名堂而以怡名萱也意在斯乎记曰孝子之有深爱者必有和气必有愉色必有婉容怡萱堂之名殆庶几也夫今圣天子以孝治天下行当与子乞身归养以遂怡萱之乐乐则生生则恶可已也书此为记子其然之否必明作曰是可记已

　　林登州集巻十五

　　●钦定四库全书

　　林登州集巻十六

　　（明）林弼 撰

　　○记

　　南圃记

　　距漳南五十里有水曰南溪溪之傍地旷肥沃皆稻田也稍依山则为圃种菜麦萟蔬茹瓜菓之所植圃之利居农之十二三焉友人蔡君宗礼居于是而不能圃日与圃者游有荷锄而斸者君亦效而斸之有抱瓮而灌者君亦效而灌之乆觉圃之可乐也因自号曰南圃既而用荐来京师授筠连尹簿书期会之烦征需牒诉之劳其心固未尝一日清且燕也而南圃之思徃来于懐数数焉不能忘因请予言记之昔圣人以不如老圃答樊须之问盖恐其局小人之陋而不知大人之事也然隐约之士若汉阴丈人陶靖节之俦皆托于力圃以寓其栖迟偃息之乐其心之所存盖有在于抱瓮荷锄之外者焉贤者之隐处也其时不可为故洁其身而去之方今主圣臣良旁求俊彦以熙治功虽岩栖野处之士莫不奋励踊跃为明时出思有设施自见于世奚隐士足云哉予闻筠连民杂居夷獠吏胥时侵渔之君招倈安集教之以礼夷皆感服趋役邑田多荒君询其繇曰旧有堰滀水以灌田今堰废故田荒君以义倡之率先邑民筑石为堰数日而成连岁大稔凡所营办进民计之正数之外不余科一钱民皆信服夫礼以化之义以服之信以孚之三者皆大人之事而君能行之较石隐之徒自别他日年及休致退居田里南圃之间芦菔生儿而芥有孙余来溪上尚能效何曽同子一饱也

　　介庵记

　　广信徐君彦明隐处田野恬淡自乐于纷华宠利无所嗜好交游不杂取予不茍因自号介庵以见志其壻胡彦荣入为中书请予记之予谓介之义有二曰贞介则有坚确之意曰亷介则有分辨之意然必守于已者致其坚确然后接于物者知所分辨盖合内外之道也在豫之六二曰介于石当上下豫乐之时能以中正自守其介如石则所守之坚确者也孟氏论栁下惠不以三公易其介盖言其和而不流故遗佚不怨阨穷不悯则所取之分辨者也徐君隐居自乐不慕华宠其贞介者与不杂交游不苟取予其亷介者与予闻彦荣之始来京师也徐君送之郊戒之曰凡为仕者必亷以律己敬以慎事恪恭乃职而无慕乎外庶不辱身不辱里邑闻其言者莫不感叹以为有得于贞介亷介之旨故以是而训其壻昔乐广人称其冰清其壻卫玠人称其玉润彦荣能以徐君之言而实践之则冰翁玉壻将再睹于今日矣书此言以为记或得介庵之实乎

　　懒云居记

　　金华柴义方言于弼曰某性缓而懒尝筑居永康白云山中朝焉夕焉独坐一室静观白云无心出岫悠悠扬扬相娱而相忘因自谓云之懒亦犹予之懒也遂以懒云生自号人因于室者也人以是名室能外此乎遂名吾室曰懒云居室有古琴一张时出而抚之悠扬之音犹云之态也室以是名物又能自外乎并名吾琴曰懒云琴子能为记之否予曰否否弼闻知者不凝滞于物子何以子之懒而名云以懒并以名尔室与琴耶岂栁子以愚自命而遂以愚其溪愚其谷者耶夫云之未出固懒矣及其既出则未尝懒也琴之未动固懒矣及其既动亦非懒也且子昔之居是室也固可以懒为习今出而仕矣云蒸龙变会际其时茍故态未除不几于怠以废事乎缓以失机乎弛而不知所以张乎义方曰不然夫云巻舒有时而出处无心吾虽以懒累云而不敢终累于云也云既不累岂吾居吾琴之遂累乎弼曰有旨哉义方殆不竞于世而亦不忘于世者也子其从云为雨以成泽物之功然后退居而室以自安抚而琴以自乐虽终于懒可也义方笑曰吾志也请书子言以为记

　　筠轩记

　　竹可比德故君子多爱之自诗人托淇澳之竹以美卫武公后世修德之士慕而效之其亦景行前哲之盛心乎即竹而论之其心虚类君子之谦不自满者焉其节直类君子之守不自失者焉其色苍而不改类君子之有常不为流俗所移者焉宜夫修德之士有取于此也姑苏顾氏清修士也为中书掾即寓舎辟小轩种竹数十竿退则闭户清坐与竹相对怡然无尘虑之内萦也因以筠名其轩间请予记之夫古人之所爱者亦多矣兰爱于屈盖自况其清也菊爱于陶盖自况其逸也莲爱于周盖自况其洁也晋世好竹者多有竹林之贤焉有竹溪之逸焉宋苏长公尝作緑筠轩歌予闻筠者竹之坚者也顾氏清修自持业比德于竹其尚坚乃操以无愧于竹之筠穷而益工老而益壮即卫武公何多让焉遂书此以为记

　　嘉庆堂记

　　顾氏为昆山望族植善树德凡数世矣本蕃条茂流庆后人今户部尚书元礼君起家为名法从二亲年未及六袠两以推恩锡封朝之公卿荣之因名其堂曰嘉庆君请余言为之记夫高堂具庆固人子之所深愿致身津要晋锡丝纶亦人之所同欲而有不可必得者盖皆系于天而非人之所能为也今顾氏两俱无憾则其为嘉庆也孰有过于此哉夫庆有本善与德之所致也顾氏自其曽大父以来周人之急人有所欲必委曲成之大父及父皆隐约田里间至君而益昌以大盖食祖父之报如持劵取偿天之福善人者果不可必欤深耕穊种则丰穰可卜一树而一获者也植善树德则昌大可期一树而百获者也予闻君尝以出使发同事之奸上结主知遂蒙宠擢盖其心正其气充有确乎不可拔者故虽蹔以故去而简在帝心起贰地官而升今官嘉庆之来夫岂无自而然哉嗟乎庆非一端也父母俱存则曰具庆积善全昌则曰余庆君年方富已践华要具庆荣于今而余庆衍于后他日大用于朝疏封祖曽其为嘉庆又当何如也

　　苍碧轩记

　　汉徐髙士后人永愚甫居东湖之北偏尝即隙地辟轩数椽引水为池植竹为林清意逌然若出尘外因颜之曰苍碧盖取水竹之在目者子汉竒孙景南读书轩中又再世矣他日景南语予曰吾祖生值盛际所与游者皆海内贤士大夫固未尝屑屑于考盘也而轩以是名其必有以也夫敢质诸子予曰水有源竹有本祖之义也予固知若祖之所慕尚者也东京多节义之士而炳几识势脱然于利害得丧之外则亦有髙士焉其清而不污坚而不屈非水与竹不足以喻之也吾意永愚之居其轩也覩夫竹之苍也则生刍一束征辟不赴其节之坚者于是而可想矣覩夫水之碧也则独寐寤歌处脂不润其操之清者于是而可想矣夫必有所慕而后有所尚所慕者人所尚者物是轩之名而岂茍哉抑予闻景南以才谞荐于朝竟以亲老辞归轩之水竹睠然不忘可谓能继前人之志而无忝髙士之称矣浚家泽之逺扬祖风之长安知是轩不与孺子之亭嫓美乎轩中多古书及近代诸老雄文名墨不悉録云

　　九迭山房记

　　九迭山房者松江髙君明德养亲读书之所也松江水国得山则胜概集焉九迭距郡十里许峰峦秀拔溪谷深窈泉甘而土肥明德筑居其下中为堂以奉二亲旁辟地为轩山色葱茏揽竒挹爽常在几席君与弟衍养亲之暇则游心典籍羣经诸子积架盈箱客至则相与论难商确深理奥义必求其至而后己或日昃未食夜分不寐盖其志笃其力勤故其学以成也吏部知其贤擢为曹掾明德以温凊之久旷也山房之思徃来于懐而时寓意于诗文间考功主事张君谈修因为篆书四大字复征予言记之噫世之人孰不知事亲也而竭其力以致养者鲜矣孰不知读书也而肆其力以穷理者鲜矣致养之未至未足为能孝者也穷理之未至未足为知道者也明德致孝于亲而勉学于己盖得圣人余力学文之意而知本末之分矣君盛名方起以所藴之学而达于设施其光明俊伟之业必有可卜于后者语曰显亲扬名孝之大也九迭之山将藉子生色毋徒为山房惓惓之思矣

　　燕垒斋记

　　上古多巢居故有以橧巢为氏者人而巢居与物奚相逺哉鸟之巢于木者众矣惟燕雀则于人之屋雀则瓦隙取枯草坠羽藉以为巢燕则衔泥为垒于楣梲之间拮据卒瘏累日而成犹之人也既勤垣墉而涂塈茨无论其大小广狭唯求其安焉然则人之居犹燕之垒也四明庄君九畴善学工文辞而以清介自持不累于物名其所居之斋曰燕垒请予记之盖君尝谪居濠上筑小室为墅而以燕垒名之既而起为咸阳令居官舎中堂髙而室奥帘崇而庑逺则又曰容膝易安亦奚异于向之燕垒哉夫人唯苦于丰约之过计也茍为不计则虽荜门圭窦不为卑也华堂广厦不为髙也绳枢瓮牖不以为朴雕梁画栋不以为侈何者其志不以是而移也燕处于华屋而泥垒不易焉岂以富贵而移贫贱之心哉世固有王公之贵晋楚之富穹然其居焕然其庐偃然自以为安也一旦富贵之穷人已去而燕独归则曽燕之不若也岂不重可感耶庄君之居以燕垒名不以彼此而易其心亦可谓达矣夫燕春来而秋去有类于知时者焉虽近于人而不亵于人有类于知敬者焉君岂有取于是耶知时而敬则斯垒之安将无适而不可也

　　寿萱堂记

　　云间周氏伯谦与弟伯让事母夫人王氏孝左右承颜必得其欢岁戊戌夏母感疾五日不食医巫罔功伯谦忧惧不知所出乃夜祷于天割臂肉置粥中以食母疾寻愈既而伯谦出任京师伯让独侍养于家癸丑之夏母感暑不食者七日疾转剧伯让吁天悬灯于身燃之顷之母疾亦瘥今母年八十余既寿且康因名所居之堂曰寿萱堂他日君谓弼曰子幸记之余惟孝子之事亲犹忠臣之事君也君有难则臣致其身以赴之义固应耳亲疾既殆子彷徨无措茍可以疗其疾虽发肤岂爱焉盖子之身即亲之身也以吾亲之身而事吾亲其孝念之发恻怛恳至宜其感格天心而亲寿以延也遡伯谦之祷今二十有二年伯让之祷亦七年矣以二子之身而益母二纪之寿过此以徃将及期頥而未艾也天之福善人岂不彰彰哉余闻萱佩之宜男有母之义焉食之忘忧有乐之义焉故树萱于北堂而朝夕致培植之力犹事亲于髙堂而晨昏谨定省之节也周氏伯仲竞爽孝养如一母也亦可以乐而忘忧矣余虽未获升堂拜母窃慕君之孝感闻于逺近故为述其事而记之以励天下之为子者伯谦名某今为吏部郎中朝着有称云

　　林登州集巻十六

　　●钦定四库全书

　　林登州集卷十七

　　（明）林弼 撰

　　○记

　　燕坑朱氏灊峰祠记

　　【灊峰字子方备万其子也仕至大学士叔服备万子也仕至兴化敎官今缙云县丞敬业叔服子也】
　　家必有庙而郷先生殁得祀于郷所以崇孝而广敬也祀于家亲亲也祀于郷尊贤也亲亲尊贤父师之道立矣丰城朱氏自洞云先生家学已有原委灊峰先生又从会而浚之至备万君涵渟衍迤益湥以宏君思世传有自建堂以祀其祖洞云翁父灊峰翁又推而及于从祖雪涧碧泉月涧翁郷之人士以数君子之徳之学淑其祖若父以及其子孙义难专祠于家因命其祠曰精舎时而致敬藏祀视舎【音式】萌礼有加焉备万既自记之而搢绅韦衣之士又序而述之矣弼窃谓备万之建祠葢祀于家之义郷人士共祠焉则固祀于郷之意也备万不敢忘亲亲之孝郷人士不敢忘尊贤之敬使夫后之人目击而道存孝敬之念愈传而愈逺是举也有三善焉故为书此于诸作之左

　　聴雪篷记

　　天变化而成象日以暄之风以散之雨以润之凢有声色之可接者皆人之所共闻见也然所遇之时不同则耳目之所接者容有异焉日或畏其炎也风或畏其寒也雨或苦其浸滛也然于冬则为爱日于夏则为凯风于及时则为甘雨莫不喜见而乐闻者亦人情之常然也乃若雪之为物玄冬之寒冱六阴之凝结其容栗如其气洌如固众人之所同畏也而君子则喜聴之聴之于竹树聴之于窻户无不可者而必聴之于舟之篷也何哉葢景之至清者莫雪若而雪声之至清者莫篷若君子之所取其在于斯乎予友丰城刘君伯序谓弼曰吾尝隆冬歴彭蠡过匡庐泊舟五老峰下遇雪大作湖山绵亘万顷同缟夜卧舟中雪纷披撩乱扑篷之声淅淅焉洒洒焉若春虫之食叶石泉之落涧欹枕之顷魂夣俱清因思王子猷命舟访戴安道葢不异于此时而景与心会清兴之发自有不容己者宜乎后世尚其风致而以为美谈也繇是心不能忘因名吾斋居曰聴雪篷子幸为我记之予谓伯序尝歴馆阁出守外郡泝长河浮沧海其聴雪于篷下非一矣于斯时也必曰天其以是为丰年之瑞乎吾民或有不免于饥寒者乎其心固惓惓以国以民为忧也今乃隐约弗见而以聴雪为意岂遂忘向者之言耶抑予所谓所遇不同而所接有异者耶君曰用舎出处各有其道用而出也则为啮毡之苏武坎墉之李愬舎而处也则为袁安之高卧孙康之映读是雪之聴在此犹在彼也随遇而安君子奚择焉予曰是可记矣请为子书之

　　竹轩记

　　物之异于常物君子恒有取焉者以其有比徳之益也兰异于草者也而屈有取焉梅异于木者也而逋有取焉菊有取于陶莲有取于周亦异于水陆之华也兰于君子之修洁者有似焉梅于君子之清逸者有同焉菊之与莲于君子之特立不污者有况焉其取之也固宜今夫竹之为物也以言乎树则非梅之伦以言乎草则非兰之俦以言乎华又非菊与莲之朋也君子抑何取于是哉岂非以其心之虚类君子之体道乎其节之直类君子之秉操乎其色苍然而不可干类君子之严威俨恪乎在易震之象为苍筤于方为东于徳为仁君子之比徳舎是孰先焉诗人美卫武之徳必托喻于淇澳之竹而惓惓言之然则物之异于常物非人之异于常人者不能与也庐陵彭君云从作轩竹间万玉森绕晴碧弥望客至辄清坐亹亹忘去因为题曰竹轩间请予言记之予惟彭氏世以儒业显君扬声臬司克振祖风虚以体道直以秉操俨焉恪焉有君子之容葢于竹比徳而与之相友益焉者也虽宦游江海而于竹轩每不能忘夫茍有得于竹则竹我为一目之所接虽无竹焉而竹固寓于吾心则身之所履何适而非是轩也哉夫是之谓不滞于物不胶于迹而徳益以充矣

　　云溪堂记

　　云间佳山水而三泖为尤胜世家望族亦惟泖中为多曹氏其一也其族有曰子章者给事中书礼曹尝谓弼曰某世居泖湖吾父尝即湖曲作堂五楹以为宴息之所某兄弟读书其中毎佳宾清友亦于是燕集焉堂前临于泖云影溪光氤氲郁勃上下交映于是援琴作水云之曲溪声泊■〈氵虢〉相和于几席间尘心俗虑为之一洒故名之曰云溪兵余堂废吾惧无以继先人之志也重作堂于旧址今茍完矣先生能为予记之否噫子章可谓能子矣书曰厥父基厥子乃弗肻堂矧肻构子章其肻堂肻构者欤夫茍堂之不构则云溪之景无所揽结固将望云而有陟岵之思临溪而有逝川之叹昔之乐绪皆将转为悲端矣子章思其亲而新其堂则云溪之景存而亲若存者非徒为观眺之胜而己余老矣倘得乞身以归游于七泽三江之间尚能登是堂以赋云溪之佳胜以继玄真子江湖散人之遗躅君其许之否乎

　　清安堂记

　　吏部尚书李君奂文名其所居之堂曰清安间谓弼曰吾以是名堂虽得于偶然亦有取焉者也子幸绎其义以记之庻有契于予衷也弼曰君之名堂其幽且遐者固非弼所能知然以弼之所至言之则不能无说而不知于君之旨有合乎否也夫清则必安不清则不安也是故心清则体安气清则神安思虑清则夣寐安此一身清而安者也父子兄弟夫妇举尽其道则家政清而一家安矣卿大夫士各尽其职则国政清而一国安矣推而逺之莫不皆然君性乐易善容物而介然以慎廉自将所至而人安之扬歴中外且十余年宠辱不惊也喜怒不形也物我不较也其中之所存者湛然若水之止也皎然若鉴之明也葢本源澄彻则湍澜无自生体质莹浄则尘垢无自入故随所处穷达休戚吉凶祸福皆所不计也然则清也者其安之本与君子居是堂也即其髙明正大之域则所存者清矣于是而伴奂优游焉则所居者安矣存之清其近于主一之敬者乎居之安其近于安宅之仁者乎敬以守之仁以行之道不外是矣君其有取于此乎君曰吾之所取者堂之清而身之安云尔而子推言之详其义为益广矣幸书子言以为记

　　退思斋记

　　四明张君起鸣言于博陵林弼曰昔予读书山海间尝名斋居曰退思或者病予学之弗力而行之弗勇也敢求子言记之庻得栝羽镞砺之益焉予曰心者思之官也学必思而后得行必思而后善力于学矣不知退而思之则无得于心勇于行矣不能退而思之则或害于事今子优学出仕而慎思之功亦云熟矣奚庸予言之赘哉姑以仕之当思予之同病者为吾子谂焉夫一心之存甚微而事变之来无有纪极一或不思则自失之悔不可复追吾思有益于上则怨已敛而谤讟兴矣吾思有益于下则事不集而谴诃至矣予每病于是公退之顷未尝不黙坐以思而忘寝食也吾子亦尝以是为思否乎位卑则思称其卑位高则思称其高是身之所处无适而不思也思而不出其位则吾之分内者得矣自外至者我遑思之乎哉子幸退而思之以为进而有为之地无徒学老氏之思退而置其身于无所非刺之域也起鸣作而曰请书此以为规

　　龙冈书舎记

　　距姑苏城西一舎许有山曰天平其阴为龙池坞山水之佳秀至是而萃其胜焉周君长闻葬二亲于坞中不忍舎其松楸以去而又爱其山水之胜也即墓傍隙地作室若干楹兄弟读书其所因名曰龙冈精舎君用荐跻仕中外兄允中留居舎中他日长闻谓予曰某也二亲之葬宰木拱矣兄弟庐墓傍读父书朝夕之顷展省墓下若亲犹在也今焉游宦四方萍踪梗迹毎兴霜露之思则龙冈精舎若在吾目子幸为我记之噫读父书于家固难矣读父书于墓尤人所难也记曰父没而不能读父之书手泽存焉耳夫先世积书固有望于后人之能读也朝焉夕焉目在书而心在亲葢有悠然之思矣若曰吾读是书立身行道当以古人自期待庶于吾亲无忝而显扬之可遂也矧夫墓以藏亲之体魄孝子之心毎慕恋而不能忘焉先儒尝论墓祭非古葢恐后世重于墓而轻于庙也然终不能夺人子之情而墓祭不废焉周氏兄弟即墓而庐即庐而读书以不坠于先业可谓能子矣鸾诰推恩贲于泉壤龙冈之山川草木亦当为之增辉改色霜露之感母徒多思为也君名备繇和顺令歴兵部主事今为通政司经歴以廉慎称其政本于学云

　　野航亭记

　　南靖邑大夫朱君元宾作亭双溪之上纵横仅丈余板为周堵篷代上茨流水在门青山在牖退食与二三客啸咏其中曰是非舟耶因题曰野航或曰取杜诗语也或曰朱君有山水癖曩为游洋今更南靖皆山水邑得山水之胜惟舟为然此亭所繇名欤君曰客见吾之容矣未见吾之意夫人之生也若浮焉则此身亦一舟也矧游宦海之中泛焉东西南北之不胶譬犹虚舟之四触未知所底吾思有以济人之渉顾以野航之小所受不大则所济几何吾惟尽吾方之攸遇者耳非敢过负重以取危也彼有万斛之舟贮积既重篙师不谨悠然自放于无涯之渊而曰吾舟则大其卒覆溺于风涛者比比也吾实有创于此故名吾亭以寓戒焉予曰嗟夫凝焉而下至大而厚者地也而天与水实负之地亦一大舟也山岳﨑焉而不重河海融焉而不泄万物之无不载庶类之无不育也惟所受者大故所济者众也君子法地之道诚以为舟仁以为檝义以为帆樯则将以大舟大受而大济矣岂有向者覆溺之患哉书曰若济巨川汝作舟檝航乎航乎其充尔之大者乎君闻予言走告予曰请书以记遂不辞而笔之

　　持敬斋记

　　姑苏翟君大年为吏部员外郎予沗在礼曹获定交焉既而相交益久而相敬益至间谓弼曰某曩以兵乱侨居松江以不能久敬于人故贻累于己幸而免于谴戾因自誓于天务以廉正自处敬以持之不敢或忽故以持敬名吾斋居庶几事警乎心以自勉于直内之道先生幸有言以记之夫敬之一字惟圣人能安之而无所勉其次必有持之之功然后能知所用力而不失其正也尧舜禹精一之传汤之日跻文王之缉熈皆是道也颜之四勿曾之三省思之慎独孟之操存皆持敬之功也先儒尝论存养之功莫先于敬持敬之方莫先于畏惟畏故敬惟敬则直内而心有所主心有所主则义立而方外事无不宜矣修己而百姓安笃恭而天下平自近以及逺则体信逹顺聦明睿智繇是而出事天飨帝皆自此而推之然则持敬之道不既大乎即大年之言葢为接物而发然处友必慎之于始茍为不然其敬葢不能终之者矣大年有惩于前而有警于后宜其持之之功为益宻也虽然持敬之道非特处友为然也凢其一政一令之施一言一行之发非敬孰为之基本乎大年能以主一无适慎之于内整齐严肃谨之于外使其心常惺惺收敛方寸不容一物则持敬之功至而圣学之至可驯致矣弼所言者先儒之绪论也故不敢不详及云

　　质轩记

　　棠溪之金其在矿也顽钝黝黟不异砂砾然其质则美矣及乎镕錬之精为鼎为钟为尊为敦为钲为铎饰于罍饰于瓒饰于冠冕饰于簮珥其为文也非一焉昆岗之玉其在璞也粗粝浑沦不异土石及乎琢磨之精为圭为璋为琉为瑱为帯为佩饰于辂饰于鞞饰于瑚琏饰于几杖其为文也亦非一焉诗人之言曰追琢其章金玉其相葢谓文非质不施质非文不形必有其质之美而后有其文之美也是故善自治者恒于物而有得焉内而以忠信为先则质立矣外而以礼文为后则文着矣圣人知穴居野处之不可以常也故为之宫室而有榱题节棁之饰焉知污尊抔饮之不可以久也故为之燕飨而有笾豆罍爵之饰焉君子知其然也故质而不过于文文而不胜其质礼乐必先进之从奢易宁俭素之守则质而不俚文而不华斯可为彬彬之君子矣于乎锦绣之丽终不可夺布衣之文膏粱之美终不能外菽粟之味何者常者可恒而异者不可久故也吾友蔡君以彦文为字而别号质轩请予记之予惟彦文以醇雅之质笃实之学谨行检而善文词文固未尝胜质也而惓惓自省惟恐过焉葢知文质之兼举而以君子自期待者也彦文年四十余始用荐出仕方将发挥其文以黼黻治平之盛母徒以质自诿而遂藴其素也

　　林登州集卷十七

　　●钦定四库全书

　　林登州集卷十八

　　（明）林弼 撰

　　○诏

　　赐占城国王诏

　　朕闻帝王之道柔逺宁迩故虽在遐荒皆欲其相安于无事焉汝占城介居西南阻山絶海而奉贡方物不废常仪顷者使至贡象四枚闻汝守圉安民勤修国事朕甚嘉之但汝与安南分疆划界自昔而然尔其恪遵朕言息兵保宁勿事纷争天道恶盈不可自溢恐有他谴今赐卿金龙衣三袭旗葢金鼓等物备尔藩国之仪昭我天朝之贶母恃宠荣自生衅端特兹诏示想宜知悉

　　○诰

　　赠梅遵祖诰

　　我国家考礼定制凢子贵者必推恩锡爵逮其父母所以崇孝治也荣禄大夫驸马都尉梅殷父遵祖曩在元季避地姑苏朕定金陵尔兄思祖灼知天命首举淮安全城来附尔以嫌疑殒命于呉天下既定论功行赏尔兄分封汝南锡以侯爵朕念勲旧之臣用结姻亲之好以第二女宁国公主下嫁尔子殷今特加尔荣禄大夫佥大都督府事于戱死而为国恤典宜崇魂其有知服兹宠命

　　封梅殷母丘氏诰

　　我国家考礼定制凢子贵者必推恩锡爵逮其父母所以崇孝治也荣禄大夫驸马都尉梅殷母丘氏赋徳贞淑克生令子尚我第二女宁国公主疏封锡号在礼为宜可封夫人

　　○表

　　梅思祖谢恩表

　　具官臣梅思祖诚惶诚恐稽首顿首上言伏于洪武十一年八月内钦奉圣旨以宁国公主下嫁臣侄殷敬择本年十月日亲迎谨奉表奏期者伏以惟圣作法因天地而尽父母之道惟皇建极体阴阳而立夫妇之伦所以敦叙民彛而化成天下也臣思祖诚惶诚恐稽首顿首钦惟皇帝陛下诞膺天命聿定区宇中外臣民莫不欢忻感戴臣夙兴戎伍叨沭宠命合家百指共食天禄惭无涓埃之补报祗懐日夜之战兢乃荷圣恩不以臣侄愚庸特命公主下为伉俪自天之锡何地以承吉辰在迩谨用奏请至期令侄殷俯伏阙门之外恭聴恩命下情无任瞻天仰圣激切屏营之至谨奉表以闻

　　○笺

　　梅思祖谢恩笺

　　恭惟皇后殿下贞静之徳端居宫闱肃雝之徽协成皇业一人有庆万国咸宁诚母仪于天下也臣某猥以匪才夙从宸御东征西讨仅立寸功地厚天髙滥竽峻秩日夜干惕报称无从乃今特荷圣恩锡命公主与臣侄殷下成伉俪荣出望外吉辰伊迩谨令侄殷届期诣阙门俯伏以竢恩命尚祈中聴庶达下情臣无任感激惶恐之至谨奉笺以闻

　　○颂

　　大祀礼成颂【有引】

　　皇帝临御大寳立南北郊以祀天地斋明肃恭度越今古而圣衷犹有所未安若曰朕为天子则天地实大父母也父母异堂岂人子孝养之意在昔汉世合祀天地光武重兴亦仍旧典自后或合或分议论纷纭然礼縁情制教可义起不若合祀为宜于是建大祀殿于国之东南以洪武十二年正月十一日行合祀礼删繁文而就简慿明徳以荐馨先期五日上斋于武英殿天时方雨及祭之夕阴雨开霁风雾不兴牲醴洁芬乐舞合节神人交畅圣心悦怿以为祭祀必尽其诚者凢以为民而已故古者有孟春祈谷之礼今大祀既行和气斯应皇天后土实鉴临之其所以福我黔黎者于是而有其兆矣过此以徃年丰榖登休嘉洊至是皆天地监一人之诚而锡万民之福也大礼庆成羣僚班贺臣某忝职仪曹谨叙实録复拜手稽首而献颂曰
　　圣皇摄箓中立作君干父坤母事之惟均南北有郊起自周礼圆方之丘阴阳是儗古不必泥今不必拘惟情之当惟理之须于惟圣皇天徳天位议礼制度睿断拔萃曰子事亲岂异其堂合而祀之礼意始彰惟兹孟春育物之始矧朕之生实天之子载燔载烈惟徳为馨上下昭格有神有诚天晦而明气鬰而豁肹蠁之通无逺弗达灵贶大来十雨五风体信逹顺物阜民丰微臣作颂用纪盛美埀而不刋国有信史

　　漳州新城颂

　　帝式九围文恬武嬉曷生昏狂虐流毒滋维漳南鄙孰非王土修我墉壑将固我圉藩臣用忧以属能贤曰汝稔改宜知所先相彼故城墉低壑堙髙而湥之盍图其新侯曰民来根本斯在暂劳久逸力尔无怠载经载营子来孔殷鞭石山积畚土云屯惩彼寛瑕务小而坚崇堞言言壕流渊渊土功既成边人载宁外侮不惊侯实我生髙为侯徳湥为侯泽保障之功徳载无斁

　　○赞

　　墨仙赞

　　龙图画鸟迹析人文宣资尔力十八公孕尔躬仙之俦文之宗玄鹤举遗玉杵咨客卿蹈前式

　　广成子赞

　　崆峒之松作尔灵寿杖崆峒之云録尔长生书惟清也故形不劳而外舒惟静也故精不摇而内腴此其髙出物表久视人区千二百年容不悴而神不枯者与

　　逹泉赞

　　泉之始达犹性之端达而不息则一派之微必放乎四海端而能充则万化之大实本乎一原是故盈科渐进而君子观其澜睟面盎背而君子探其根葢有本者如是爰取辟于斯言朂哉三近泝流穷源殆将涵泳乎圣涯澡瀹乎心天以至浩浩而渊渊者与

　　了野赞

　　人生两间天地而小中立作配惟了当了翳人之生有哲有愚愚非或损哲岂有余塞也吾体帅也吾性体归其全性复其正是谓之了不怍于人不了其了实愧于天了之云者奚取于野千里一目了蔑加也谋野则获同野则亨了指其实野寓其名彼昧面墙懵焉株守知扩而充八荒户牖老了其虚释了其空我了者诚大本不穷卓哉尔翁克全所有敢诵赘词书之座右

　　簔笠翁小像赞【有引】

　　石君履道为南台谏史莅郡湖湘值抚州兵乱得野人簔笠自蔽间行免好事者图之博陵林某为之赞曰
　　章甫缝掖尔之常被豸冠绣衣尔之素志胡为青笠緑簔与樵渔而为类葢其中之确也虽笭箵袯襫其于处变如处常其中之澹也虽衮冕绣裳不知孰贱而孰贵矧矛戟之匪职实簿书之攸寄结缨死难仲由有伤勇之名微服过宋孔圣得时中之义此其自决去就洁而无累岂若拥数万夫之众制数千里之地临难则茍免见害则必避耶

　　易道初小像赞

　　野服角巾翛然出尘孰可儗伦伊昔之人志道之志味道之味天爵是崇孰识其贵

　　涂府史王山卷赞

　　维昔君子于玉比徳曰仁与义温润而栗玉藴于山旁达孚尹徳藴于身辉光日新矫矫涂君温其如玉璆琳瑶琨细大并蓄如山之产取之不穷昆岗蓝田仰止崇崇人命是名我求其实琢磨所资他山之石朂哉玉山企髙可齐我庸作诗以继白圭

　　牛典簿像赞

　　以所藴之敷而为清温之容以所存之正而有凝逺之风睟然其神澄俨焉其貌恭玉堂之署方宠承于天藻匡庐之山未寒盟于云松吾求于古人之中其将无同也耶

　　坦然赞【为袁兼善作】

　　君子之心惟循乎理理根于心施于四体中无愧怍外自安舒平平荡荡曷有﨑岖嗟彼小夫心为形役内省有疚戚戚朝夕城府湥密险以自防孰若坦然物我两忘对面九疑荆棘是履孰若坦然康庄千里我车既坚我马既闲羊肠诘曲曽不改颜朂尔袁君守坦勿失允蹈圣谟永保贞吉

　　傅夣贤小像赞

　　有粹其容燠乎阳春有澄其神澹乎秋旻身焉纷华之场心焉幽寂之濵扇可以清四海之歊琴可以返千古之淳惟思修洁之在我宁知富贵之迫人行审像之是求罔俾专美乎先臣

　　廛隐赞【有引】

　　金陵李思问居京城之南而自号曰廛隐葢居于廛而不役于廛者也愽陵林某为之赞曰
　　谓廛非隐有隐者存心在尘外遂忘嚣喧衮衣绣裳我乐韦布豹胎麟脯我乐蔬素岂其栖迟必于衡门岂其寤歌必于考盘屑屑锥刀嚚嚚狙侩我目所接非心所会廛非逺地隐岂湥藏不磷不缁无迎无将北山移文终南快捷方式身在林薮市朝心竞君子出处依乎中庸无徃不返圣训之从

　　○箴

　　周伯章寓斋箴

　　遇与不遇有义有命随其所取顺受其正行法居易以俟天定不迎不将无违无竞用舎行藏训守前圣敢効辅仁敬告司聴

　　张士进知愚斋箴

　　民之初生禀殊质异有哲有愚知之为贵哲人先几克全其天愚而能知曷间后先万委赴壑千蹊适邑及其知之合殊而一我知我愚虽愚必明日月经天氛翳廓清驵驓小夫凿知自任具曰予圣其愚孰甚知愚非愚百倍其功不自满盈无逺弗充朂哉士进真知笃信希颜之愚庶几令闻

　　○铭

　　湥省斋铭

　　君子之学自省为贵省之之湥常存敬畏反已自饬岂暇尤人有过必改易怠以勤匪一之省繄百与千是谓湥省无适不然匪暂之省慎终于始是谓湥省无时不尔惟省之功理欲之几颜躬四勿孔敎九思孳孳夙兴干干夕惕忧不如舜恐蹈于跖省之于身实省于心内省不疚居安资湥先民有言要在慎独敢诵明训敬告司仆

　　知止斋铭

　　维皇降衷明命有赫民受以生均此明徳虚而直内灵以应外水止镜浄莹莹不昧众牿于形圣明则不推而新之厥初遂复事理之极曰至善域明已新人此其标的相彼黄鸟犹知丘隅矧伊人矣而鸟不如圣有明训惟理之穷既知于始斯得于终唯知正鹄一矢贯革惟识郊关跬歩适国涓涓流泉汨汨趋池未至不止既止不移君子察物日新不息可逺在兹铭言无斁

　　思贻斋铭【为呉允思作】

　　人心之官所职者思为善不善思则得之矧为孝子奉亲遗体举足不忘必慎厥履孳孳趋善思以显扬必果于为实亲之光不善之萌恐致亲辱为必不果免沦颠覆翳尔之思斯亲之贻战战兢兢庶以全归惟允思君克蹈于善舜跖之间毫厘必辨作堂铭名目击道存岂伊自警将裕后昆蒙也作铭述于古训孰为我师繇参入舜

　　拙庵铭【为中书徐徳敬题】

　　大巧若拙不恠不竒惟尔之拙匪愚匪痴葢其中之存也不求异于人其外之施也不求矫于时人方役役我则泊焉而无为人方喋喋我则昧焉而不知过于文吾宁守其质过于盈吾宁守其亏葢将全太朴于未散敦淳风于未漓其亦陶柴桑周濂溪之等夷者欤

　　适安斋铭

　　维人之生贵在适志茍志之适斯安之遂桓圭衮裳驷马髙车富贵累人贫贱不如绳枢瓮牖羮藜饭糗既适既安此心曷疚濳也归来容膝易安起居无时愿亦归盘茍得吾乐千金弗易心之所适有介于石卓哉东鲁不忮不求乐天知命我心不忧有翼斋居允乎自足述此铭书敢告司仆

　　正心斋铭【为李思问作】

　　心为思官必得其正正以内存外者斯定凝冰焦火渊沦天飞心为形役司失其机其机不失主一无适修己治人胥此焉出天君肃穆居于灵台事之有道念哉敬哉

　　习静轩铭【为泰和邓崇雅题】

　　万动扰扰人心递移孰司其机静以自持即物观理必于其止灵台湛然秋月寒水习之之方不迎不将直内以敬无隐弗彰尔气既完尔志斯定成艮出震仁义中正昏黙窅冥所习则非静养动察圣贤同归

　　汤氏旧笏铭【有引】

　　呉汤氏槐木笏一宋度宗朝赐进士晖老公故物也公登第未久而宋亡元世宋士多出仕公隐约以终曾孙完寳藏其笏兵乱不敢失昔魏謩有祖风而郑公故笏以存完葢几焉为作铭曰
　　有笏惟槐槐有赤心我笏则木我之寳也如黄金赐言之存手泽之芳用虽未究而世美则长笏不忽祖徳述翳人之求尚征夫故物

　　三友轩铭【有引】

　　礼部主事甘君友谅清介不忘交植松竹梅于轩前曰松之心也正竹之节也直梅秉诣孤芳而独洁举不以岁寒而变其素守是即吾三益之友也因以三友名其轩博陵林弼为作铭曰
　　益友有三直谅多闻君子取友责善辅仁既资诸人复接夫物所友则殊所益惟一尔松之贞尔梅之清尔竹之直三益作朋曰予未知于焉比徳时发其英不改其色诗歌有斐语记后凋骚虽不録曷掩昭昭既锡尔名将求尔实朂哉岁寒永保贞吉

　　崇志斋铭【有序】

　　吏部尚书陈君彦名儒术饰吏事起家为法从歴兵吏二部以才名称尝以崇志名其斋居朝之公卿各为诗若文以广其义某谓君之志崇矣志于颜孟以进其道徳志于伊周以勉其功业则凢富贵利禄桓圭而衮裳茵坐而鼎食明珠兼金寳璐大贝举不足以动其心何者其志不在是也既论序之复为之铭曰
　　立志必崇勿为卑下卑下之趋乃无志者所趋既髙所培既厚泰华崇崇眼空培塿一篑弗止百仞可齐有志竟成跬歩以跻孟明焚舟司马题柱志在功名道徳奚取伊周颜孟我志圣贤下视众人天壤相悬君其崇之企彼前哲徳业显融百世昭晣

　　林登州集巻十八

　　●钦定四库全书

　　林登州集巻十九

　　（明）林弼 撰

　　○志铭

　　东宫妃常氏圹志

　　上以义兵刬羣雄定天下开平忠武王常遇春实为开国元勲女曰某与储皇同年爰自襁褓即结姻好之约年若干为东宫元妃勤俭孝敬不以贵富骄盈妇徳之懿诚天下之表仪也洪武戊午十有一月某日以疾薨上辍朝哀悼命东宫以礼服期乙十有三月生皇孙二人长曰某皇孙女二人皆幼髙祖四三府君赠荣禄大夫柱国中书平章政事追封开平王谥章简妣张氏追封开平王夫人曾祖重五府君赠仪同三司上柱国少保中书平章政事追封开平王谥安穆妣陈氏追封开平王夫人祖六六府君赠开府仪同三司上柱国太保中书右丞相追封开平王谥靖懿妣髙氏追封开平王夫人父赠翊运推诚宣徳靖逺功臣开府仪同三司上柱国太保中书右丞相由郑国公进封开平王母蓝氏封开平王夫人妃生于某年某月某日薨年若干卜以是年十二月四日葬于钟山草堂忠武王墓右臣某忝职礼曹谨叙其世次名行以志诸隧石

　　开国辅运推诚宣力武臣荣禄大夫柱国同知大都督府事临江侯赠特进荣禄大夫右柱国杞国定襄公圹志

　　公讳徳字□□姓陈氏世居濠之凤阳县曾祖曰五二府君赠镇国将军佥大都督府事护军追封定逺县子妣呉氏追封夫人祖曰敬赠骠骑将军河南都指挥使护军追封宛丘伯妣李氏追封颕川郡夫人考曰纳赠荣禄大夫同知大都督府事柱国追封临江侯母张氏封临江侯夫人公生于元天歴庚午十一月十一日幼端重不类羣儿及长有胆畧元季天下大乱上起兵讨羣雄公首从征伐岁乙未克滁和从渡大江攻采石取太平定建业下京口有前锋之功丁酉取宁国宣城遂为总兵元帅转天策卫指挥副使丁未从大将军徐魏公征浙西伪呉既平升镇国上将军佥大都督府事洪武戊申将兵廓清中原河洛燕晋诸郡俱下天下既定论功行赏公为初起之旧十有七年之间战勲居多授开国辅运推诚宣力武臣荣禄大夫柱国同知大都督府事封临江侯食禄一千五百石赐以铁劵子孙世世袭禄洪武戊午十一月二十有三日薨于凤阳县太平郷之私第得年四十有九讣闻诏追封特进荣禄大夫右柱国杞国公谥定襄仍勑有司具葬事配洪氏封颕川郡夫人子二人长曰庸夫人洪氏出也今为散骑舎人次曰伴哥李氏出也女三人长为洪出次为李出又次为李出孙女一人将以是年十二月日塟某里某山之原惟公以忠勇之资际风云之会佐成大业为国勲臣虽年仅中寿然生荣死哀名昭史册可无憾矣其详当载神道碑姑叙其畧以纳诸圹云

　　镇国大将军大都督府佥事林公圹志

　　公姓林讳济峯世居滁之全椒少刚勇善骑射元季天下大乱上起兵淮右越国公胡大海时在麾下知公可用养为己子岁乙未从渡大江取太平丙申入建康下镇江丁酉克常州宣州徽州戊戌破鄂尔和院判营复攻杭州诸县进取严州金华己亥取诸暨围绍兴克处州庚子授金华左翼副元帅复从胡参政取信州就守其城有旨命为总兵辛丑回金华五月仍守信州分兵讨陈友谅获贼将李明道等壬寅越国公调回金华首冦叛越国公遇害公守完其城升昭勇大将军同佥江南行枢宻院张士诚兵攻诸暨公击败之甲辰升浙东行省参政丙午领兵驻杭州呉元年授浙行省左丞六月征苏州丞相徐逹命攻胥门九月克之复攻无锡降之进资善大夫职如故洪武元年征福建二年收山东移兵守汴复攻陜西丞相徐公调往平凉三年征定西归至巩昌安定以慢攻失陷军士降为马军四月克兴元上念其功多复授大都督府佥事四年加镇国将军仍令世袭复姓林赐以令名从总兵官中山侯汤和征蜀伪夏主降八年授陜西都指挥使十一年冬遘疾勑令回京命尚医治之弗愈十二年正月十三日卒于私第得年四十有三上为之悯悼命有司给其丧具祖三府君赠昭勇将军亲军指挥使祖妣许氏追封徳人考小六府君赠镇国将军佥大都督府事妣胡氏追封夫人三子曰懋曰吉祥奴许出也曰儿次室陈氏出也女三人俱在室惟公弱冠从军东征西讨无役不预亦古名将之伦也功在简册埀于无穷姑叙其槩以纳诸圹详则具于神道碑云

　　故龙虎将军浙江都指挥使司指挥使胡公墓志

　　公讳汝字某姓胡氏世居凤阳之某县少英迈有志畧元末所在兵起公拔行伍为亲军元帅大朝兵徇扬州公率众内附从御史大夫邓卫公元帅胡公戍守徽州已而攻取婺源及淳安遂昌于潜昌化诸县戊戌从征处婺克之己亥攻克诸暨授管军总管癸卯谢院判叛公不为所污弃其妻子领兵出兰溪被旨征还十月大军攻湖广公在行既克武昌复从攻庐州授鹰扬卫管军千户领兵从丞相魏国公攻取中兴峡州及潭衡辰沅诸城乙巳守常徳改授常徳卫指挥副使洪武元年统所部兵从平章杨公攻广西克永全道三州六月克静江府三年以功升明威将军本卫同知六月荣阳侯统大军征蜀复被旨从征瞿塘关驻兵归州蜀兵猝至出城奋击蜀兵溃去遂入巴东荣阳侯命公统各卫兵破瞿塘月城夜攻羊角寨拔之冬升懐逺将军职如故四年伪蜀邹平章水陆结栅以扼大军总戎徳庆侯命公领兵攻之破其栅邹中流矢死乗胜入梁山州直抵重庆府屯兵戍守七月从江夏侯攻取顺庆保宁等城左都督曹国公遣公戍贵州蛮民未附者悉讨平之酋贼的黒覃光印作乱公领兵三路出破其寨数十的黒来降覃光印犹据险拒守兵连破之所谓硬寨者贼大溃遂剿杀覃光印及把具等获其牛马兵器若干蛮酋的义以牌送欵民皆安堵八年制授昭勇将军湖广都指挥使司指挥使十二月进龙虎将军浙江都指挥使司指挥使十一年三月十日卒于官得年五十一曾祖曰肆府君妣赵氏祖曰五一府君妣霍氏父曰六二府君妣王氏继娶严氏孙氏韩氏男一人曰混川奴严氏出也女三人一适武昌卫百户杨仁二在室呜呼公自弱冠知武事能识真主委质事之数其战守之功浙淮之间固为先登而征蜀之役效劳居多然旌勲之命屡降迭锡秩视二品善始而荣令终而哀其亦人杰矣夫卜以年月日葬于□□之山先期来请志故为述其功绩履歴官秩世次而刻诸石庶以光诸幽云

　　故镇国将军燕府左傅丘公圹志

　　洪武十一年五月十五日镇国将军燕府左傅丘公疾笃车驾临问越二日卒宸衷哀悼勑有司治其丧事择地于聚寳山之阳以葬之仍命刻石志其圹谨按公讳广号毅齐世居凤阳府之定逺县曾祖某以公贵赠昭勇将军亲军指挥妣艾氏淑人考子诚赠将军佥大都督府事妣刘氏夫人公幼失怙恃统军元帅严公鞠为己子值元季大乱天兵起临濠之时公年十六随父从军以骁勇知名岁乙未从渡江取采石入太平丙申定金陵克镇江公皆与焉八月兵压常州元帅公营于游塘淹城贼兵奄至公力战郄之擒伪呉张将军十二月大战横林桥中流矢拔镞转闘勇气逾厉贼见而畏之丁酉正月攻常州战于南门矢伤右膝三月克之从大军攻宣州又克之五月元帅公卒于军有旨命袭父职授后翼统军元帅六月领兵取江阴七月从丞相徐公攻无锡常熟大败贼将张九六等戊戌从平章常公攻泰兴九月下溧阳克宜兴留镇焉己亥伪呉张士诚侵宜兴公出战敌大败矢伤左腕甲辰从丞相徐公拔安丰七月克庐州改授神武卫指挥司同知未几领兵守潭州乙巳改授潭州卫同知讨平诸寨呉元年从杨平章征广西洪武元年克永州战伤左股手擒贼帅邓思诚等五月攻靖江公率前锋先破其月城遂降之贼据彬州公领兵复其城得济县印至是复丘姓授懐逺大将军职如故四年征道州常宁武岗及诸寨洞公无役不从所向必克升镇国将军佥大都督府事九年复除燕府左傅公生于至元戊寅殁年四十一葬之日为六月二日配殷氏封夫人子六人长礼李氏出也次智戴氏出也和尚张氏出也文殊奴胡氏出也真保张氏出也五台奴刘氏出也女四人惟公英鋭夙成勇于赴敌搴旗斩将战必居先功在信史埀于永久姑叙其勲绩世次之梗槩以纳诸圹云

　　兰轩潘君墓志铭

　　君讳惠进字仲礼兰轩其自号也大父某而上皆居龙溪为氓父瑞治善陶猗理生法奋于编伍累丰积赢遂大其家母林氏庄氏生子四人君庄出也慎已好义恬养不表襮克念动趾前美故家力不堕而益厚盛方盗起兵兴富家子率以贿媒武功君独优游田里朝畊暮读泊焉无营识者髙之雅性爱厚于人交际各得其欲闺门族姓雝睦以愉郷邻急必赒患必恤人仁其行焉生于至元壬辰四月甲子殁于至正丁酉七月癸巳葬以是岁十月乙酉其原在鹤石山之麓君先娶朱氏继蔡氏俱蚤世复继室蔡氏娣朱氏二子胜才王寳一女胜姐适陈叅军之曾孙大蔡氏一子顺小蔡氏一女丁娘胜才先君四年卒有孙男曰洪泰寛泰女曰观姐顺知学好礼先葬期泣拜请于唐臣曰藐诸孤将以先君之柩合窆二母之茔有日矣敢求先生铭辞不获铭曰家之丰兮心之冲徳之崇兮礼之恭施不穷兮死不终

　　贡元周先生墓志铭

　　自延佑甲寅举进士先后为科十有二闽士之魁浙闱者凢四人若晋安林仲节景和邵武黄清老子肃建安雷杭彦舟皆登甲科跻仕中外延平周佑于一以至正庚寅在江浙二十八人之上于是两与计偕而不售于春官者再士类屈之先生自齓年即知读书动止端重异羣儿父小溪先生恐汨其纯也延师家塾教之甫长则尽能通四书五经传注及冠治举子业会科目中辍遂刻志古文先秦西汉诸子百氏韩栁欧苏之所述作咀嚼餍饫久益博洽发而为文湥雅闳徤今南台侍御左公世臣曩以闽海佥宪督师漳南先生撮讨贼颠末仿治鉴为野史上之题曰边臣近鉴左公曰真史才也荐为同安文学进其书于朝以备国史编録由是诸阁老咸知名焉靖州推官詹逹纳有爱女择对特妻之初先生领丁亥郷荐恩授庐峯山长再以举首走京师翰林羣公将荐之史馆以亲老辞归至延平奔小溪府君讣配詹氏道卒府君服方除而母复亡呜呼孰谓母服未练而先生又不禄耶先生质醇学正平居恂恂言若不出口而中之所藴则浑浑莫窥其际事有疑难质之一言而断委曲周尽其为校官也从游之徒千里来集善诱不倦皆成其材名读书之室曰宗濂见其学之正也壮年有志功业使得展其长庻几经邦泽民必有大设施者而拂欎不扬赍志以殁悲夫世族可知者上世祖护由建迁延平护生公权权生延宋武翼大夫广西路钤辖合门宣赞舎人延生大明大明生礼礼生昭先属时宋季皆跧隐弗耀昭先生小溪讳葢才以吏漳因家焉生先生于皇庆壬子七月癸丑卒于至正甲午十二月乙卯得年四十有三明年七月壬辰合窆于灵应山詹氏茔无子侧室女詹家奴尚幼弟■〈礻厷〉寔主丧事唐臣旧学于先生谨叙而铭之不敢以微陋辞铭曰
　　灵竒天恡而先生取之贪声名天靳而先生播之覃此予彼夺孰司其机缄乃年之不永而爵之未担然文传而寿徳尚而贵则于彼者又将何憾而何惭

　　故直翁孙君墓志铭

　　至正十四年正月三日临漳直翁孙君卒里人林唐臣走哭之曰于虖天其不使斯民为三代乎胡宁夺我直人之遽也君心直言直行己又直人以直称之君亦以直自居而不辞呜呼直哉吾不能不为流俗惜也按郡志孙氏漳显宗昭先仕宋为金紫光禄大夫江东提刑金紫生叙谐中奉大夫工部提举工部生志学修职郎福州监镇监镇生克荘娶同郡许氏生君于元贞乙未讳祯字祥卿弱岁失怙有弟四人皆幼稚君与兄贞荣恤之如子敎育姻娶则曰厚我可也田庐镪币则曰薄我可也性刚介重然诺郷邻有争不讼于官惟求直于其门君是非白黒灼无遁情信诎抑扬絶无顾避人曰此直翁也因以自号颇嗜酒岁时伏腊必合兄弟子侄以燕良辰胜日则命宾为山水游欢洽移日屋前有水曰南溪酒酣则倚楼歌曰溪水可酒溪鱼可羮直翁直翁了此平生兄弟析异君独奉母同居岁辛卯秋奸囚夜乱配陈氏死焉君负母匿空室中火至輙反焰若有扑灭者人以为孝念所致未几母亦殁始以哀毁成羸疾病革子文华进药輙挥去曰正月三日吾且在鬼録药虽神其如命何其日蚤作呼文华嘱后事治丧申屈不用浮屠葬从先人之兆既而曰吾母未归土死有余戾一恸而絶凢得年六十丈夫子二人皆业儒长郎文华娶王氏次男文质未婚女子三人长适卢徳原次适郑原真先卒季亦死奸囚之难葬之日为三月甲申先期文华泣拜请曰子知吾父者敢求子铭辞不获铭曰
　　不诈以饰惟正是则是谓古之直匪华以炫惟寔是践是谓微之显薛包友爱许邵公评遗庆后嗣永征斯铭

　　林母杨氏墓志铭

　　杨氏讳真世居同安县之员山祖博济父一翚皆隐徳为郷善人龙溪于同安为邻壤愚逸林先生以笃学力行睦其家淑其郷所至而人则之一翚闻其贤故许妻焉既归姑称其孝夫以其无违妯娌以无间凢奁饰装具一无私蓄阖门数百皆同爨会食堂寝以新家庙有侐宾祭礼洽人谓先生家法之所以齐者实杨氏克相之也岁癸未先生得疾且殆杨吁天以祷竟不起则断髪誓无它时年三十有八矣子皆幼家事日窘夙夜事麻枲助衣食会兵难连年海濒多故而母子相保无恙殆有阴相之者至正丙午十月二十日嘱三子曰为未亡人二十有四年常惧汝曹弗迨成立今皆毕婚吾愿塞矣兹为吾生之年月日亦死期也目皆瞑矣言竟而逝又明年十一月庚申葬普贤山之原三子曰干蒙睽皆从予游蒙来泣拜曰先母以兵故后葬期今窆有日敢以铭请义难于辞铭曰
　　礼始夫妇敬始闺门惟内之助实外之敦懿乎林母克淑以温妇义母仪久焉弥尊曷弗逮荣于子于孙不亡者存尚征后昆

　　福建帅府都事苏公墓志铭

　　至正十六年春正月癸未盗杀元帅分府都事苏寳及其弟漳浦县尹和子长泰县尹信幼子同生伯颜福生孙凯山普安明日盗浮都事公尸于江其友丘昈郑才识之走告其妹之夫钱塘冯善善与门士陈君玉郑元圭具棺及衣衾敛焉分府发郡兵旬日殱盗又四年秋八月庚寅夫人曹氏葬公于胡塞山之阳先期其姊夫黄孟昌来请铭曰先生知公者幸铭唐臣不能文且贱铭不足重公铭非敢当而辞不获遂铭按公先世赵人居漳为大族四世至公始以武功登仕版筮邵武泰宁尉闽帅忽公闻其贤辟为职官令史满秩迁连江宁善郷廵检阶将仕郎用八品格也阃重漳分府幕官屈公阶职不伦便宜授以都事属红巾盗起所在荧惑从逆公赞谋有术汀冦不敢犯境泉盗侵长泰公提兵讨其逆抚其携贰悉归正为王民公为人中敏而外寛多慧而少文百艺众技咸精其能而退然若无识者临事决议树大节烛几微一断于理葢有得于问学之素始公受业钓矶丘先生知有身心之学故其见于施为动守古则岁时祀先品仪丰傋为漳人法好贤礼士久敬不衰虽臧获舆隶咸得其欲葢好礼而爱仁者也然显盛之余羣小利其赀而害其权故祸其家所谓盗自憎主人耳公果何负于盗哉公生于至大庚戌享年四十有七夫人许氏亦死是难子徳生以鞠于外家得全呜呼此天犹未絶于苏氏也耶女二人一许出也适兴化通守陈某一蔡媵出也适叶樟公字一之号建溪祖龙发父天与母颜氏铭曰
　　有学有言有政有行宁谓善始不终令命埀絶犹续孰匪天定征我铭辞尚流后庆

　　清庵居士墓志铭

　　元至正十有七年龙溪清庵居士卒其年十有二月戊子卜葬于青山之原孤文信衰绖走郡城泣血拜请于唐臣曰文信罪逆莫赎先母杨氏殁惑时俗不克礼葬贻终天悔今先君复弃人世死不敢重前罪将以先君之柩与先母瓦棺合窆亡妻蒋氏袝先生幸志而铭之庻几冥冥昭昭均有贲于逺也辞不获则序之曰居士郑姓讳静自号清庵所居里曰士林父曰自先母严氏生居士于至元壬申襁褓失恃继母髙氏颇严悍居士事之谨而髙亦慈畜之不知为非己出娶教授杨公女讳观令徳克相为妇道为母仪为郷人称先居士二十二年卒得年五十有七丈夫子三人长仁慈事农次文信业儒又次弥碧学佛女子三人长适林同次适周应南又次适陈元玉孙男三人进发进逹仁慈子也宗虞文信子也孙女四人曾孙男玄轸居士读书知大义敦朴谦厚善容物而于人之是非必严抑杨无贷喜静乐晦不逐时好则其性然也毎语其子曰人必有业不勤业而成者蔑有也仁慈能力尔穑文信能殖尔学吾志也闻三山余大车何体仁明经学遣文信不逺千里徃从之游族中弟侄知学者数人居士毎朂以逺大或时举为怠学者劝先是盗起邻郷居士戒里中子弟拒逆効顺母污不道里頼以全中岁屏荤酒日焚香清坐诵佛书与二三老依东林法结净土社年虽耆耄聪明清强如壮盛时褒衣大帻鬓眉如雪望而知为善人也卒之年为至正丁酉凢享年八十有六惟居士隐以其正未尝往而不返寿康令终好徳乐善之报乎送死尽礼敎子知学之力乎铭无愧铭曰
　　实儒而名墨也隐身而显徳也淑尔后人此之则也

　　林登州集巻十九

　　●钦定四库全书

　　林登州集巻二十

　　（明）林弼 撰

　　○志铭

　　故象洞廵检墓志铭

　　昔晦庵朱文公以道学鸣漳士及门而得其传者二人曰北溪先生陈淳安卿东湖先生王遇子合皆为髙第弟子北溪笃道恬仕不逮华显东湖繇胄监跻甲科歴国子愽士常州守终大宗政户部郎中有论孟讲义两汉博议行于世户部生罗源令仲讷仲讷生京学谕自明自明生天徳韬迹葆和不急荣利与母陈氏以俭勤树门第君为天徳冡子讳永字子长夙承大母若父之敎敏慧知读书通经史大义不屑屑事浮藻生子曰璘治举子业弱冠中堂选人谓王氏书种有自云当至元戊寅秋畬民作乱冦郡邑君义起民兵从大将进讨以功授武平县象洞巗廵检至官未数月则蹙然曰吾家自户部公世以儒业显未尝有以武功授官者廵捡职卑而责重所治事皆盗贼刑名轻重疑似于是焉兆一或失详获戾斯大吾幸得祖父之田与书而耕读之归养吾亲敎吾子亦足乐也乌用微名为哉即其居之西偏筑室数椽环植竹木日哦其间客至辄置酒欢洽尽情或有无不计也夜闻子璘读史传有葬不必厚之言谓曰我死汝冝法此又数日无疾而卒将絶泣顾其母杨曰儿负儿负君生在至大戊申十二月十五日卒在至正戊戌八月十八日葬在是年十二月十八日合窆先配陈氏祔户部公茔子璘与女瑛之壻陈元宗皆从子游同来请铭辞不获铭曰
　　学之积而卑官为尔职徳之厚而中岁为尔寿不丰其施克全其归其亦曷悲

　　益斋王先生墓志铭

　　先生讳吉才字伯谦号益斋其先为光州人唐季从刺史王绪入闽宋建炎中五世祖始迁于漳祖徳元而上皆居龙溪之施浦父国子敎授讳东之再徙郡城是生先生醇谨方质笃志古道尤明典礼甫冠由诸生试直郡庠太守张公知其有身心之学延为弟子员师日端坐黉舎衿佩傍侍侧侧屏息不敢游目视帯履执经质疑则俯就乐诲和气见容色寻以省注敎宁徳安溪二邑邑陋学废至輙广宫宇严奠祀揖让跽【音忌两膝着地跪也】吉士悦民向漳学门庑圯郡府委董役事先生考制审礼列戟肖像翼然有严循资升庐峰山长丁内艰去官以敎授公老无复禄仕意叅司移状大府乞优注邻郡便侍亲庭再任泉州学正未几敎授公亦卒家居闭合读书罕接尘事月吉必造郡庠陪舎菜礼丁祀臡【呢】脯葅果非渉先生手陈主者不敢以祭天性孝敬亲终皆及期耄已且老哀慕痛毁有如早丧虽在家庭亦冠衣敛容人未见其遽言怒色葢古所谓典刑君子者安人李氏淑慎有仪内相家法以成严整生子男三人文兴文昌皆恬雅好礼克荷世业文亨先卒女二人长适尚书颜公曾孙顺卿次适李弥光亦为名族孙男三曰仁济曰仁慈仁惠女五先生生甲申殁癸巳安人生辛巳殁后先生三月至正戊戌十二月十八日合葬龙山之原文亨瓦棺祔焉先葬期来乞铭唐臣夙闻先生言论且辱世契铭曷辞铭曰
　　敬于身不怍于人孝于亲不愧于天呜呼是为先生孝敬之学埀于后而不泯者欤

　　梓堂隐君墓志铭

　　隐君郑姓讳文材自号曰梓堂大父而上失谱纪无考父曰富母邰氏生隐君于前至元乙酉长为张氏壻生子男四人曰观曰延曰兴曰新女三人观生孙男四曰徳明智明信明女四延生孙男一曰崇女四兴生孙男一孙男一曰祥女五新生孙男二曰顺泰女二徳明生曽孙女三义明生曾孙男一曰城智明生曾孙男一曰瑶至正丁酉卒于清丘里居卜以己亥正月壬寅葬孤观泣遣义明来致言于博陵林唐臣曰藐诸孤将塟先君有日矣光诸幽者非得先生铭不可幸铭无让惟隐君生逢令期死终令命本蕃条茂逮见孙曾好徳乐善之报实于是焉验传曰徳言足闻予于铭曷辞隐君性质谅不矫弱年孤苦亹亹克树立勤耕力学以为家训子孙遵承唯谨凢服□授徒之人悉为公蓄吉凶有傋衣食有给一门四世雝愉无间乡闾信而化之当畬冦陆梁所在被胁从逆隐君戒郷人曰所贵于为人者知善恶逆顺之判也来尔子弟能从吾击贼吾当为尔结堡聚粮以待贼至不然吾宁死不能事贼以求活也子弟咸奋曰唯翁命既结堡而坚粮聚而实贼悉鋭攻堡隐君故开堡门以示整暇分民兵乗堡固守别简【■〈扌东〉同】精勇出击贼矢石雨发贼知堡不可破遂解去事平郡府上其功版授以官輙辞曰某所以拒贼者初意不在是谓观等曰清丘宻迩诸畬吾幸义率里人获保鸡犬若由此而徼官赏脱复有警贼将仇我而构祸未巳尔曹惟勤尔耕力尔学图所以起吾家者不徒武功之足尚也九月戊子出唁亲友徒还坐中堂集子孙于前曰吾觉吾力已尽殆毕命今日旗山之麓吾所生也精爽是恋其为吾葬所母惑流俗用浮屠治丧语毕正襟敛容而逝呜呼生而洁其身死而正其礼弛张有道俯仰无愧古所谓隐君子者殆不是过已宜为铭铭曰
　　翼翼梓堂昭昭隐徳子孙克训郷闾是式人规商利我敎勤耕人媒武功我敎明经草帯生庭禾箱满谷彼慕其荣我被其辱孺子食力徳公遗安千载清风顽廉鄙寛旗山之原鉴塘之浒过者下车隐君之墓

　　故逸士林君墓志铭

　　吾林自西晋之季黄门侍郎隶公南迁为闽中族姓第一石晋天福甲辰湼公再徙同安嘉禾里鴈塔山蔚为望族埀五百年谱牒兵毁不能详矣然代生贤裔不坠厥世以克衍于后犹有可征者存也当宋季江南被兵文献凋落殆尽国子敎授许友国公独能自树立于屯蹇之余娶司理陈公女是生逸士讳天祥字时若常司同安常平仓不屑升斗乐自韬晦与渔樵伍会邻贼掠其里公避地来漳余得叙宗谊知其中寛夷而无廹隘之度外和易而无燥矫之容上焉则交孚其诚下焉则各得其欲毎惜其徳之丰而位之啬也时之亨而身之否也邑再有警公率里人筑堡捍外侮耄稚頼之至正甲辰六月五日以疾卒得年六十有八里人哀悼如其所亲公先娶安抚谢公女孙生子震敦武校尉浯州塩场司令继娶尚书颜公女孙生女妙安适敦武校尉江西行省理问官罗章内外荣养晚福方隆竟止中寿是又足深惜也谢氏女二人长适胡次适叶皆士族孙男六人女五人公卒之明年十一月壬辰葬于里之龙湫山先期来请铭厥事先大父北山处士及闻髙祖评事府君实自鴈塔迁惠文山距唐臣仅六世犹在袒免下列虽微且鄙然于铭也何敢辞乃为铭曰
　　长林欝盘三子遗孱忠孝所传世久愈蕃博陵象贤建公□田忠扬若藴孝感若攒不忝厥前后泽是绵禾岛之迁昌五百年慱士自奋公成其先积深发茂理不爽天子贤壻贵牙绯相鲜死不亡矣隐犹显然龙山之原吉其叶旃过者肃焉逸士之阡

　　竹泉胡君墓志铭

　　至正乙巳五月二日胡君竹泉卒于家其友林唐臣走哭之曰天乎学焉弗见施才焉弗见试吾犹幸吾友之寿庶其行之可以望法于一郷也今复夺之天果可责报而取必哉惟君昆季之贤人士咸乐交游之而于鄙父子彼此忘年相与特厚故予知之惟湥将卜葬孤元阳以铭请呜呼予其忍铭吾友耶予其忍于不铭吾友之贤耶遂叙之曰胡氏为漳望族君为胡氏佳子弟讳观智字愚中父徳齐公讳南孙家法峻整母顾氏既早丧父以其三子之相友也为不继娶君承颜侍饍朝夕不离侧曲顺亲心父卒事兄如父母对客立侍终日虽小事必咨而后行族中弟侄岁时候问杂沓满前年及五十犹不敢以父兄自居雅性沉重淑慎容止虽欢饮至醉亦反反顾礼物虽见忤愠色不见延师接宾意在优厚不计有无读书讲道务益身心不尚辞藻营小轩于屋南日敛膝静坐清泉翠竹相对忘言因以自号云配卢氏先卒生男二人元阳其长也元益其次也女三人君生丙辰卒年五十十二月七日与先配合葬原曰纒紫铭曰
　　守不失身施不失人嗟若胡君君子之伦呜呼百世之下欲知其行者尚征此文

　　岐山陈君墓志铭

　　君讳元善字长卿先世居龙溪县之蓬洲再徙马岐山复迁白石而岐山仍称焉五世祖讳世英与北溪先生淳为从昆弟以儒业名家生子曰刚宋赠承事郎承事生沆登宋端平六年第歴官朝奉郎临安府通判军州事朝奉生淼登宋咸淳六年第授潮州法曹叅军未官而宋亡法曹生南轩处士讳桂娶杨氏生三子君其长也君生簮缨仕族无纨绮浮薄之习能以诗书济其世礼训肃其家诚厚信其郷修容山立而身若不胜衣内美玉藴而口若不能言生子光逺邦逹光廸邦道皆知学好义邦逹尝中闽省堂选君子谓陈氏所以能不坠厥绪者以有长卿承之也至正丁未海壖【软平声】逃兵作乱岐山距逆境近贼以君信于郷欲先胁之以为人望即君至曰能从我即汝生否则刀刅剚颈矣君骂曰吾所畏者义不知畏者死汝贼岂能久生耶与其配郭氏及三子皆遇害邦道在郡城得免于难嗟夫世之言不挠其节类非柔者能之君退然一儒生而骂贼以死奋无所避有若万夫之雄何哉理明于心辞正于义故也而郭氏死夫三子死父其伦理之懿举无愧矣埀絶犹续孰匪天耶君生庚戌死年五十有八郭氏生丁未死年六十有一女一人适郭复生孙男女皆三明年戊申十一月合窆岐山之麓邦道来请铭铭曰
　　维学之正必励于行行之所难处变而定顺生既孝义死亦命一门全节古孰与竞勒铭幽堂埀示无竟

　　艮翁杨先生墓志铭

　　岁戊申闰七月八日儒学教授艮翁杨先生卒于清漳官所其孤奉训大夫广州治中董度奉柩归葬温陵既有日来泣拜言曰先君与屯田经歴公交久好笃某复辱与子游实世契也敢以先铭请辞不获命则志之曰先生本董姓讳相孙字敬在上世余杭人曽大父世兴宋朝议郎同安监税大父君选元从事郎潮阳县尹幼孤从母鞠于杨既而以杨入官遂不果复董姓父伯渊泉州蒙古字学正母呉氏杨氏先为华阴人徙泉而益显一门登第十有六乂有讳汲者官至户部侍郎四世曰宣敎府君讳进徳实鞠潮阳者其世次之可知者若此先生始以诸生为泉庠直学再补石井书院能公出纳斥贪鄙以严正自持升仙游教谕复学田之侵于豪右者凢若干畆摄县事明邑民因争杀女之诬部使感其言嘉叹不已察甲弟殴嫂堕胎之妄甲兄受其敎友爱如初转敎长泰为子董度行冠礼升降跪起肃乎恭逊之容而民知所尚朔望讲义讳乎身心之学而士知所趋焉为莆学正陈叅政陈文龙死事请旌于朝锓尚书刘后村文集俾传于世及考行省便冝授建宁路敎未上徳化县缺官韩卢公适在省幕举先生摄其乏时邑在盗先生躬造其巢谕降之郄其装馈国子祭酒张公翥【仲举】荐为儒学提举而吏部奏授漳州教授张公为翰林承旨复申前荐命未下先生在漳学三年郡再被兵学庙莾为储胥礼乐之器掠卖于市至为泣下屡以老移退不允则请于大将移兵于它所亟补弊苴缺稍复旧规而廪入在额外者亦实其数于籍其官政之所施者类此先生自童子时学名才誉已闻于人及登钓矶丘先生之门则尽去凢近笃志理学体之于心而诚以立验之于身而仁以行学者宗之户屦常满每告诸生曰圣贤之学髙明正大稍渉于卑污偏驳则终于小人之归为文章平实古雅务以理胜不事藻缋尝以举子业一试有司不售即弃去此先生为学之正也天性孝谨质谅父疾吁天减年割股投粥及卒哀毁逾礼负土营墓庐于塜上三年然后归母丧如父与人交不以久近异情穷通易心初潮阳公殁遗命复董姓先生念其祖之幼孤成立于杨恩不可忘而杨氏无后愿加董姓于杨氏之上庻俾二祀不絶移文莆学上郡府以事干宪部不行毎于时祭礼必均焉此先生行己之懿也先是尝得肺疾久而愈剧董度问后事曰吾老逄丧乱获保首领而有汝在目下复何嘱乎言竟而逝先生生己亥卒年七十有文集若干巻藏于家夫人颜氏生子一人董度也女二人长适将仕郎延平路知事林天禄次适王廷锡亦仕族孙男一谦光女一惟先生之学有得于圣贤之要故行已立身出于士君子之表而所歴弗克究其所藴惜哉虽然生顺而无愧死全而无亏其不亡者固存矣铭曰
　　学有要徳既邵政有兆仕弗耀先克绍后克肖人是效天不吊遗言皭来者诏

　　逸士蔡君墓志铭

　　汉置五经博士李唐以还士用明经荐由是学者尚专门之业有能博求其师而兼通数经者未始数数见也若玉融逸士蔡君明善葢有志乎是而不胶于一端之陋者君讳复初明善其字幼颕敏从郷先生林梅所余大车受书治举子业既又从进士卢先生讳希受诗晚岁复学易其于三经研究奥旨折衷训传能得圣贤微旨士类推先之尝一试有司不售则慨然曰学贵有徳于身心科目进取利以訹人不足为也闭门读诵风雨寒暑不休羣经百氏以至虞初稗官稗论曲说靡不穷讨太守申公延致州庠诱成后进至正甲申闽饥君率里人转粟广东宪阃方遏籴君进言曰春秋之义为邻分灾闽广唇齿宁忍其饥而不恤耶广为弛其禁粟得逹数千艘闽人以活属所在盗起强有力者率武断乡曲福宁陈甲与玉融陈一挟私怨以兵相向祸延齐民君陈其罪于行省得命解之里頼以安性方介寡合然每自信不疑有知之者则相与至笃无异情卢先生卒心丧三年欲为立祠未克如愿恒心切焉岁戊申某月某日以疾卒年纔五十有二多士惜之祖曰应昴父曰君禄俱潜隐弗曜配曰郭氏生五子长寛早世次曰宻实容宾皆知学能文宻仕方逮显女一适陈克敬孙男四术衍衜卫卜以某月某日葬某里之原实以某夙好于君也来请铭既哭而言曰君子之施视其力所至不以布衣衮裳而自广狭其心也昔者鲁仲连排难解纷而无取赵悦道通商米以济越饥君之所施小大虽殊实亦庻几焉呜呼明善之学仅见于此耶是可悲已铭曰
　　学之丰兮徳之充世弗用兮士则宗猗若人兮曷有终

　　林生圹铭

　　生讳旺字彦兴今从仕郎潮州路总管府经歴林君廸卿之仲子幼敏而知学长通而习事以诸生补龙江书院吏以能称母戴氏既丧事父笃谨以孝闻方望其有立也至正丙午正月十九日得病暴卒年纔二十有七卜葬崎山之原距母茔一里许先是尝泣谓父曰母早丧儿仕未通幸大人得七品服法得疏恩于母稍纾儿哀于■〈虍外于内〉生孝念至此而使不逮见恤典之荣是可悼已铭曰
　　吾林以忠孝传家何生有异行而不终于世

　　马妇王氏圹铭

　　王女马妇性淑慧夫为新恩龎朴士永新其名长小字生子天信女信妹诗书克勤麻枲治有孙光泽嶷且异光国光家又其次年享六袠余有四丁酉初秋弃人世赤土之原兆佳气后九月窆下弦值作铭千载幽室贲长林贡士唐臣氏

　　林登州集巻二十

　　●钦定四库全书

　　林登州集巻二十一

　　（明）林弼 撰

　　○墓表

　　晖堂刘先生墓表

　　自古有学艺徳行之士藴之于身而不获见于时其昌而大者恒在其子孙焉盖其积之既厚则发之必茂今日所以淑诸人者即异日所以起其家者也矧数世家学之泽涵淳演迤经前裕后其本深其条蕃固理之所必然者予于丰城刘先生晖堂而有征焉先生讳□字克晖先世蔡人五世祖曰充字实之宋名儒五举不第授衡州监狱西山真先生为淮东提刑闻其贤荐授从仕郎提刑司干官后宦游丰城因徙居焉司干三世而生元钧皆领乡荐为儒官元钧生遇之建昌府监税监税子五人先生其长也幼而秀慧髫齓【亲去声】知读书稍长治举子业为文富赡藻丽雅为时軰推让再试有司不售即弃去授徒邑里间及其门者皆卓卓有立诸大姓争礼致之瑞州守秦侯遣史致书币延为弟子员师廪食仅数月以母老辞监察御史实哩布哈分按江右特荐之先生曰吾知命者富贵非敢求也以他故辞弗就益聚徒讲道诱诲不倦凡明经之士每以所业质焉其所可者必得隽场屋否则黜因号为铁眼先生言其识鉴之精明也进士张异徐邦宪未第时有所撰拟携示考订先生为评纯类优劣莫不心醉而去自监税公歴职于外家务悉付先生弟妹多幼先生训教有方婚聘以时诸弟出为郡县吏假贷以资给之虽在外馆必延明师以训诸子尝曰吾不求闻于时儿辈能勤于学以底于成天意或在兹乎性质谅无矫饰不茍言笑与人交重然诺乡邻事有疑难必请决焉先生熟思审处筹其成败有若蓍蔡诸弟暨族党事无大小必咨而后行对客终日危坐丰頥广颡衣冠俨肃望而知为纯笃君子也至正壬辰兵起往来避地以祸乱未平忧愤成疾竟以弗起先生生癸巳卒年六十是年九月二十三日葬于折桂乡突塘之原祔先茔也配李氏生子三人长曰积以武功授昭信校尉义兵千戸次曰秩【字伯序】由国子典籖累迁奉训大夫知崇明州事州【有海堧田盐场皆为海水所漂积年纳米及盐课伯序奏免海民感其惠立生祠祀焉】优学达政所至有声称又次曰■〈禾石〉蚤世女一人适南昌万大用孙男四人长曰静【字仲安今居辽东】崇明子也崇明为同僚构诬以罪静年十二直其父寃于朝诬者皆伏诛人称之次曰谧【字仲宁工诗仕至前五军都督府都事】曰太尉保孙女四弼在史馆日适崇明事白尝定交焉洎来丰城又其乡邑也因以前进士朱自省行述请曰先人宰木拱矣秩以游宦江海墓隧之石未刻幸为文以表先行庶几发幽光于九京而不重不孝之罪也呜呼仁者必有后刘氏自司干至于今八世矣虽官不大显而书泽绵绵不斩其昌而大也已兆于崇明之兄弟继自今若子若孙能世其学浚其泽以无坠厥祖之积则先生淑人之徳天之报施将未艾也是为表

　　○神道碑

　　故开国辅运推诚宣力武臣荣禄大夫柱国东平侯加封郓国公谥义安韩公神道碑

　　自昔帝王之兴豪杰之士能识真主云从景附勇者効力智者効谋以战则克以守则安用能懋着殊勲弼成大业盖天生贤才以为真主之辅非偶然之故也洪惟皇上当元政不纲四海鼎沸之秋起自布衣提三尺劔削平羣雄戡定区宇有若郓国韩公知天命之有在首谒军门率众来附効忠宣力以成大功以受上赏其亦豪杰之士哉公讳政字敏道始祖筠居兖之宁阳筠之四世孙驿宋进士及第仕至中书舍人九世孙讳青自宁阳徙居睢州是为公之曾祖以公贵赠中奉大夫山东等处行中书省参知政事护军追封仪封县子曽祖妣阎氏追封县子夫人祖讳荣赠资善大夫山东等处行中书省右丞护军追封高阳伯祖妣李氏追封高阳伯夫人父讳旺赠荣禄大夫山东等处行中书省平章政事柱国追封东平侯妣杨氏追封东平侯夫人公少负才畧尚气节値元季之乱即集民为兵以保安丰甲辰内附有旨授江淮等处行中书省平章政事镇庐州未几进兵克临清又从大将军信国徐公复安丰移镇下邳缮城隍修战守之具招集流散民以靖安时王信驻兵沂州犹为元守下邳距敌境仅十里许公示敌以威抚其携贰以恩信敌不敢犯境丁未冬大将军北征公领麾下为前锋下滕兖济宁东昌临清广平顺徳等郡县十余城洪武元年转山东等处行中书省平章政事镇济宁公一以行于下邳者施之民大悦服既而领兵从信国公攻榆竹守将郦毅出城迎降师次梁成元右丞赵蛮子遁走其部将刘同知程佥院等皆降公奉命入城抚安其民悉安堵如故吴左丞等据蚁尖砦拒守大军公领兵拔之归附之民多外郡人公闻诸朝彰徳之民悉令入籍余并听还乡里山东山西悉平召赴京师慰劳甚至三年从征虏副将军北征上都招降兴松全宁靖丰等州凯还上念将帅百战之劳定行功赏上则公爵次则侯封各赐铁劵金书传示子孙俾世其禄于是授公开国辅运推诚宣力武臣荣禄大夫柱国东平侯食禄一千五百石十一年二月十九日以疾薨于京城赐第上闻之悯悼诏追封郓国公谥曰义安公生于元延佑丙辰享年六十有三先娶张氏癸巳冬遇兵乱守义不辱投淮水而终追封东平侯夫人继娶楚氏封东平侯夫人子男五人长英次进皆庶出次五儿次永安崇安夫人楚氏出也女三人长适谢原礼次适益其三尚幼是年四月初七日归葬于睢县北岗保杏冈□之祖茔诏有司给丧葬之具及葬上亲制宸翰为祭文躬临奠焉复勑臣弼制为碑铭立诸神道臣不敢辞臣闻为将之道智信仁勇必备其徳惟公素称长厚遭逢圣明年甫强仕见明识定足以有为其战胜攻取未尝败衂皆其智而勇者为之也其推恩抚民所至乂安皆其仁而信者为之也昔光武称冦恂有牧民御众之材公盖庶几焉故能享尊荣寿命考终官跻极品爵封上公皇上崇徳报功之意可谓至矣天之报施善人亦可谓厚矣臣既歴叙公之勲劳次第如右复稽首再拜而献铭曰天命真主混一区宇必有贤辅云龙风虎贤辅伊何炳于先机仗劔以从识所依归肃肃郓公有猷有守元纲解组兵保于寿皇上龙兴疆土日开率众以来帝曰俞哉授以节钺作镇淝水据淮上流濠寿风靡移镇下邳墉壑既成我圉不惊我民载宁北征之役前驱无敌鲁卫之墟破竹而克济民既安送款源源尔民无畏将臣克寛抚其疮痍归其流徙仆者以起忧者以喜凯旋自北戎劳居多剖劵锡爵带砺山河谓享太平保尔宠禄天胡不愸长逝弗复宸衷悼惜命返先茔生荣死哀五福并膺微臣作铭刻于贞石何千万年永乐臣则

　　○传

　　元亚中大夫漳州府路达噜噶齐徳侯传

　　侯讳徳哷穆蘓字子初西域哈拉衮氏世宿卫故占籍为燕人元制诸士分四部部有长官权视将相卫士有年劳力干者其长荐闻即不次擢官或举给事台省未数年已践华要侯自弱冠入侍禁闱信慎勤畏为众推许君相所周知□长官屡欲荐用辄逊曰某士齿长劳久宜先擢之某不敢越也他日复荐则又曰某固列中然吾母老重违晨昏宁后于仕不敢暂去膝下也中书叅知政事达尔玛实哩与侯交谊最笃强侯共事侯曰君知我者亦见强耶服除年及强矣犹杜门无进取意东宫素器侯一日笑谓曰黒头者多为公矣君年四十犹未仕将老宿卫耶命中书奏官之侯曰某初仕未练事幸卑散职遂授承直郎江浙行省宣政院崇教至正辛丑涉海进方物转奉训大夫杭州路治中九月改福州二十二年壬寅再以事至京拜福建行省理问官阶升奉议与平章政事扬珠布哈同赴任时盗剧省治不得入侯赞平章集外县民为兵环城剧盗出战辄败城民饥侯恐民死非辜白公飞书许民间出出辄赈之盗势益孤蹙因为阙东城围使得奔即勒兵尽殱之闽人趋侯拜曰全我耋稚皆侯力也再升朝列大夫长前职大兵逼闽二关侯以行省命与诸将议战御之策徃返者数十二关赖以不破二十六年转是官以陈友谅专制闽省郡县自设总制综理之职而正官政不及不欲上省臣勉以行既至民喜曰是能父母我者属兵余民困朘剥愈急侯曰吾受千里生民之寄不忍坐视其死于是厘庶务之利病而兴除之敏于吏事羣下不敢欺而务存忠厚不察察事苛细民甚安之大兵南畧陆下邵武水道取闽城省臣有遁至漳者吏请郊迓侯叹曰吾无颜面见此辈既而驿报招谕使至侯朝服焚香望天西北拜曰某年四十始仕不数年而致身二千石国恩厚矣今力不能御义不肯降惟有死以报国耳退就室屏仆从斫印去篆书所执笏曰大元臣子大元臣子置案上取佩刀刺喉外割絶咽遂死手执刀按膝上毅然如生民走哭声振地共敛葬城东门外使者为泣下躬吊祭焉侯生至治壬戌死年四十有六祖曰玛克蘓尔大都治中父曰黙哩玛哈穆特安庆路治中夫人回回氏先卒子男二人长曰六十宿卫为舒固尔齐次曰布延特穆尔江西省通事孙男一人布拉克呜呼死社稷常法也然夷考古人其所以处死或不能尽同者夫亦随所寓而裁之耳故或战而死或执辱而死盖战而不终则终被执辱也必矣侯战则无兵而义不受辱也故自决以死而无二夫死等耳与其犯辱而死于他人之刅孰与未辱而自引决之为洁乎吁若侯之死可谓能处死也已故叙其死事而并及其世次践歴庶几当世能言君子或有采而表之者焉

　　方简夫义节传

　　方有临字简夫连江县布衣士也以笃学励行淑其乡尝慕马新息之为人曰穷必坚老必壮至正壬辰盗掠其乡方年七十余被执盗以其信乡人也欲先胁之以污其余方骂曰吾读书明义有一死耳不能从女为逆盗直之未忍即杀方骂愈急子桂茂走盗所乞代父死盗方怒斫桂茂脑随仆方复骂曰曷不杀我而移怨吾子盗遂断其臂既而桂茂苏而方已不救矣乡人哀之共敛以葬桂茂与兄安世皆尝荐于乡孙驎亦知学云林唐臣曰士之死也就义焉尔矣位不足道也使死必以位则舍生取义专于贵者而凡布衣之士举不得厕其列然乎否也简夫大义炳中不以贱而移不以老而挫故陷难而能决死无二彼位所当死而未必死者视简夫之为其贤不肖果何如耶

　　漫客传

　　漫客不知其姓名或云颖川出也恒往来荆扬闽粤间至则辄留留辄久凡风云泉壑之胜故墟陈迹之遗不惮险逺必徧游焉览奇吊古发为诗文纾郁伟宏人咸赏异愿内交焉漫客不拒也性不喜饮微酣善剧谈上下古今出入子传移日亹亹忘倦理乱直回必为欣戚奬抑或问所志曰云月吾家也鸥鹭吾徒也圭组吾身外物也子何疑于漫客哉人知其藴才以玩世也故愈亲而愈不敢狎之林先生曰予游吴尝识漫客于江湖之濵躯干不踰中人而气局英发精悍文藻议论往往超卓出流俗昔太史公周歴四方君子谓其文闳深雅健有得于游览之助吁漫客其亦志于若人者哉

　　朱隐老传

　　朱隐老字子方南昌丰城人幼颕敏嗜学昼夜诵读不辍母杨氏恐其成疾也少与膏烛至对月拾薪以继父应岳奇之尝语客曰是儿他日有身心之学甫长克自淬砺宋遗老姚江村洪泳斋赵冽泉皆以经学称隐老迭从之游学益进广州倅涂应雷嘉其清苦妻以女孙兄镇孙以其不事作业也白母析财异居既不能禁即以田庐之良治者让兄已日就贫窘弗恤也弱冠试艺有司弗售即屏去杜门絶世事潜心道徳性命之藴思有以羽翼道学尝曰元兴周程张朱之学表章于世固以大明邵子先天之学出于心传未能阐其微旨吾于横图而有得于姤复焉于圆图而有得于干姤坤复之间焉于方图而有得于震巽恒益之间焉皆从中起斯其心传之所存乎又以经世书备物理性命之说而人莫之讲于是着经世书说太极图通书西铭朱子皆有注惟正蒙未备于是着正蒙书说易道无穷随索随有于是有易说仪礼经传朱子以命勉斋黄干干以属信斋杨复记录虽详而去取未当于是有礼说别着道徳经注与厯书二巻及门之士凡若干人其始见也畏其端严简黙比至执经授业则俯就乐诲于理义密微毫分缕析莫不心醉焉盖其教人以忠信为主明体以适用本内以达外一以圣贤为师故人于身心知所用力非徒口耳而已先是淮兵渡江所在盗起焚掠乡落隐老犹左右图书著述不废盗初至则曰财物任自取之书非所用也屡至则曰吾财已尽无以给汝矣盗素闻其名皆谢去里赖以全山砦方相雄长诡随者众则戒子弟曰吾家世清白汝辈宁寒饿死毋污不道也至正丁酉十二月遘疾八日呼子善谓曰吾疾无甚苦但觉气渐微以至于尽吾以数推之明年江西有大变汝善防以免难所著书多未脱稿编缉芟补皆汝责矣语竟而逝年七十有四学者号曰灊峰先生善字备万邃于经学能文章尝构堂以祀隐老推其祖应岳伯祖应□名之曰灊峰精舍盖世其儒业为乡先生云外史氏曰羲文周孔之心法易书具矣后世学易之士论数者昧理泥象者遗辞邵雍氏出即图为书得理数之源象辞兼举不遗矣横图与圆方二图皆自易系而推演其奥经世一书亦以四象而起者也张子正蒙虽本诸易然其明正道以正人心用意深而措词严所谓无子厚笔力者隐老乃能会而通之可谓忠于诸子而有功于易也元世道学之士北有鲁斋许衡静修刘因南有仁山金履祥草庐吴澄白云许谦退斋熊禾若隐老者夫岂可少也哉

　　萧昶传

　　萧昶字渶飞庐陵人幼颖迈异羣儿十岁失恃父某继娶刘氏不慈数虐之身无完衣隆冬跣行雪中每以不能事母自咎畧无恚意伯母怜之抚育于家刘诬讦伯父母俾无所容昶恐贻怒于父乃去游荆湘间遇异艺术辄学之而尤潜心于医侨江陵逾年父思之遣价迎以归昶以业未成不欲遽还已而思亲命不可违遂归父母大悦居亡何再游湖南时翰林学士承旨欧阳公玄闻其能延见之因为书翼云二大字又作文以遗之荐为浏阳医学官以亲老弟幼辞乡族旧故归美于伯父母继母自悔遂成慈母汝显兵乱延祸江右草窃乘间攘敓昶义倡乡兵以御之间关十战昶素习武事贼畏之不敢侵掠里頼以全父丧哭踊几絶丧事尽礼既葬母乃分财产昶独不受悉归遗母及其弟慨然曰男儿当自树立宁能屑屑先业耶母闻兵乱挈财物依其姊家夜失路坠井死昶仓皇募人缒井挽尸以出礼葬如父父尝构楼为藏修之地昶承先志益崇饰之进士李祁扁曰会昌蓄琴书延师以诲其子凡名儒硕学皆馆于其家焉以他累谪耕濠梁暇则以医济人贫者投以剂不求偿富者酬以金帛亦必审于义而后受之谪耕者多贫不能具牛种督者将寘之死昶赈以钱辄焚其劵得不死者几千人林先生曰予行江淮间言孝义者必称昶呜呼患难相恤已不之暇而厚义薄利周人之急有若昶者诚未易能也

　　稼轩高士传

　　稼轩高士姓髙氏隐华川郭南善治稼以稼名其轩人因目曰稼轩高士云或问稼之说高士曰善稼者力吾力时其时焉耳矣不力则人亏不时则天违力亏时违而望其稼之成譬犹解裘以求温絷马而使驰其能有得乎哉自吾祖父厥既敷菑以遗我后人盖有望乎不弃其基也播而获之我其敢怠于兹思昔成周盛世人知力本主伯亚旅罔或不勤固见于载芟之诗而吾有弟三人皆能以稼为务吾不敢卤莽而耕灭裂而耨也则力焉者必有以报吾力也吾不敢越春而种过夏而耘也则时焉者乃所以获之时也是故阖门百指不忧饥寒兄弟具尔怡怡以嬉其视车尘马足扰扰奔走廪食仅三餐而红朽且万斛者未尝不深为之悲也闻其言者尚其操而□□□□□其名实称其情焉林先生曰稼轩之言非徒稼焉而已力之云其尽己者欤时之云其审势者欤力于所传而友其所同产□□□□者矣昔徐稚非其力不食世以高士称之稼轩真其流也耶

　　烈妇翁氏传

　　翁氏讳寿安奉训大夫福宁贰守观达之女幼慧知学好读女诫女则等篇笄而择配建安朱塡齐国文公六世孙也塡令长泰上甫三日以公事入郡冦卒起围郡城塡不归长泰遂陷翁方盛年而二女俱及笄有令姿度不能免祸则诫女曰女以贞洁为节宁死不可辱长先赴井季继之贼急举以出则长股以折翁氏知入井不得遂死即引刀自刎寻絶贼相与骇叹因全其子镐赞曰淮汝盗起所在陷没固有绾符仗节屈膝臣贼者其于所天为负多矣翁氏以一女子的然知不更二夫之为义决一死于俄顷呜呼其齐国流风之存欤抑知学明理之助也与噫烈矣

　　○诔

　　栎山张先生诔

　　士之生兮孰尚以贵徳弥中兮外负材器礼以为闲兮干以义理之周兮责斯备人亲二兮我有四均吾心兮孝毕至天造之屯兮余心之好贫恐余之志行兮不若古人彼猘之狂兮角且羽我袪其害兮不怯以武讵埀堂之昧我兮陋忠信之无取人之穷兮我实悲茍有所济兮何必于大施国之表兮翳家之规气则正兮神则怡康寿考兮理则宜虽隐犹显兮子扬其辉为仁有后兮天有知嗟嗟来裔兮尚征诔辞

　　○些

　　蓉峰宋先生些辞【宋濓溪之父也】

　　伊天之生人贤一愚百些匪贤之履愚曷即些嗟若徳人徳则硕些韬珠之光韫白璧些鹜鸧竞饱鸾鳯敛翼些圭组之华章逢靡易些仁让于里犹及国些有暴如虎我手扼些我经在堂惟圣则些贤子是承声华籍些炳乎前先绵后泽些彼世之狂不务积些薄施已穷敦厚克些暂荣萎菌槿朝夕些嗟若徳人扬若抑些朝岂为丰野匪啬些蓉峰颓矣哲人厄些怀仰人人曷其有极些墓门有栢文贞石些载搜哀词永无泐些

　　○祭文

　　祭前元嗣君文

　　百年运兮告终嗟朔漠兮逺土中隆替兮有时孰致语兮苍穹赫大明兮中天知爝火兮自息命一去兮不复留君胡为兮能国皇仁圣兮埀慈尔祖有祀兮继宗者谁正首丘兮先陵是依心所安兮其亦曷悲

　　祭公使人陈明

　　身有庸役在官年方富不惮难我使南汝所欢勤左右不欲殚瘴疠起为尔患竟尔天良可叹天万里路漫漫归汝骨魂其安

　　祭周先生文

　　维年月日门人贡生林某谨用清酌庶羞之奠致告于故贡元宗濓先生周公之灵曰于虖道之明者文必华文之华者名必巨世固有是言矣然而道虽明而不得行以经纶于圣治文虽华而不得试以黼黻于皇猷名虽巨而不得实以缙绅于朝着愚于先生重有感焉髫齓知学弱冠明经极深研几探幽索玄居家称孝友接物过谦厚教人先忠信先生之于道可谓明矣上穷丘索下搜子史含英咀华出奇入恠有春秋会通以明褒贬有边臣近鉴以训忠义有知非槀以述志业先生之于文可谓华矣两举乡荐一魁文闱声名之起风驰雷奋阁老称其史才诸生仰其徳望先生之于名亦可谓巨矣柰何道明于中而未遂政理之施文华于外而仅膺科举之选名闻于逺而独区区于文校之官则所行所试与其所实者何若是其寥寥耶愚于造物者益有憾矣呜呼哀哉时耶命耶父讣方奔而妻亡母制未终而身殁年啬中寿丧无主嗣箕箒有艾妾襁褓有幼女茕茕何恃孑孑相吊天其忍此也耶天其忍此也耶某自弱冠之年及门承教秋闱较艺忝联榜末每念左右道途扶持疾病耳提面命情亲心契涕泗交集不知所云先生己矣不可作矣唯当收先生之文以传于世推先生之训以淑诸人庶几先生道之明文之华名之巨者犹存其万一也心丧无期礼奠弗腆先生有灵尚鉴兹悃呜呼哀哉

　　林登州集巻二十一

　　●钦定四库全书

　　林登州集巻二十二

　　（明）林弼 撰

　　○说

　　宗泽字徳浚字说

　　陈生名宗泽既冠宾友字以徳浚求予说其义予告之曰子不见夫水乎浚则深深则有本有本则达而无穷所泽者逺矣然水之泽其浚之也以力宗之泽其浚之也以徳徳愈浚则泽愈长而不斩矣今夫祖宗生民之始本一人也犹水之源也子孙支分派衍有大宗焉有小宗焉则水之流也祖宗以徳而导之子孙不以徳而浚之则尔宗之泽不几于泯乎宾友之命子者良有以也抑吾闻子朱子得濓洛渊源之学我北溪先生实涵泳之而接其派焉陈氏诗书之泽有自来矣虽君子五世而斩生能以徳浚之期不斩者将不啻于五世也勉旃哉

　　士伯字说

　　监察御史孔君士伯谓弼曰某忝圣裔于世为五十六名之行为希故以希普名字之行为士因字曰伯或病伯之义于普无所当而余不欲易也子幸绎而广之庶有复于或者之言也予曰古人之于字代其名焉耳非必有求于深义也求深义而务美称者后世之惑也生人无穷美称容有既也而可以一一得哉故伯仲叔季古人通字焉今夫伯之言长也茍究而言之则在天之徳曰元在时之行曰春在人之性曰仁在昆弟之次则居仲叔季之先者也元长于天而实统乎四徳春长于时而实贯乎四序仁长于性而实兼乎四端譬则伯氏之长而首以若仲若叔若季也夫一元运于无朕而流行乎四时物之生生不穷皆其善之长者为之也天之施可谓普矣犹之人也以不忍人之心恒存乎中则内而亲亲外而仁民逺而及物皆是道也其所施者不既普乎易曰见龙在田徳施普也然则欲普于施非天徳之长不能与也于伯之义果无所当乎子之字也取之近则为古人之通称推之逺则合天徳之奥义字无过此也士伯作曰字祝于友礼也子之言其庶矣请书以为说

　　积中字说

　　蜀郡张君积中谓弼曰某不敏幼而父名以着而宾友命以今字敢求子言以广其义庶知所以勉也弼曰有旨哉天下之理未有不积而能著者也未有着于外而不繇于中者也天之积气极其高也故日月星辰着其明地之积气极其厚也故山川草木着其文君子之徳和顺之积于中者有充实之美则英华发于外者有光辉之大夫学之积也则表里如一矣南山之松其长千仞其始也寻尺而已耳干而枝条而叶阴被数十亩繇其根之盘于地者深矣仁义礼智根于心则充于外者睟面盎背而施四体易曰黄中通理诗曰维其有之是以似之盖君子之自修固不期于外见而自不能不见譬之衣锦尚絅虽闇然而日章焉君学优于跻仕其所积者固已发于事业矣光明俊伟以无负于宾友之祝奚庸予言之赘哉姑述儒先绪论以为说或杯水溟渤之一助云耳

　　友闻字说

　　吾友蜀郡赵君友闻谓弼曰直不敏幼而父命之名曰直冠而宾友字之曰友闻今既壮矣行己之道未得友直之要取友之道未尽友闻之益恒恐有愧若名与字而有负吾亲与宾友之所以期我者先生幸有言以广其义庶亦多闻之一助也弼窃惟吾夫子言益者三友友直为首友谅次之友多闻又次之则直与多闻皆在取友今赵君之言则以直在己多闻在人不几于戾圣人之旨乎噫吾固知君之有见矣夫朋友以信为本茍为不信则己不直吾恐多闻之士将不与之友矣是故夫子言无友不如己者必先之以主忠信盖在己者直然后取友必端而多闻之士乐告以善道此所以日进于明也然则直内以敬所以谨于己也友于多闻所以资于人也已既直矣繇是友于直而闻其过友于谅而进于诚友于多闻而进于明皆繇已有以致之也昔者子濯孺子庾公之斯其事无足称者孟子取其端人取友必端之言亲友之所以期友闻者盖必先于是不待予言之赘也予姑効一得之愚云尔友闻善学能文辞不妄交游以才操举湖广宪使其祖若父皆歴官外郡世泽有自云

　　常平道人说

　　丹阳童先生以常平道人自号序而赞之者非一辞矣复质其说于弼弼曰噫平不易能也常平又岂易能哉夫无险无陂之谓平不低不昻之谓平无险无陂其体也不低不昻其用也是故其静以宅心也湛然虚明如水之止险陂无自而生焉其动以制事也的然如权衡之称物移前却后随其轻重以为低昻莫不适其平焉彼众人者非不知平之足贵也溺于一己之私虽能暂平而不能久故行险徼幸无不至君子则不然内有常也故心无时而不平外有常也故事无处而不平暂不足言矣盖平而常平则内无城府外无町畦无适而非斯道之正譬之康庄九逵如砥如矢车安马闲一骤而千里其视羊肠诘屈轮摧轴折跬步之间足跲而胁息其劳逸难易百相迈也嗟夫洪范平康正直为三徳之首而三徳实五福之本先生学以达政尝仕郡幕其立心与制事持平以画诺所积者厚矣宜夫顺坤葆和年及耆艾寿考康宁以享荣养其食好徳之报盖未有涯也公名元善今以子亨贵推恩为吏部郎中云

　　天渊说

　　浮屠溥师自号曰天渊求予说其义予曰子以是号必知其说矣奚庸予之赘哉予之所知儒论耳子之教不能知也子不穷其所当知而求其所不必知能知而不自衍其说反求其说于不能知者焉何子之厌常而喜新也师请益力曰语教则有异语理无不同子姑以子所知者为我言之未必无启于余也则告之曰嗟夫高莫高乎天深莫深乎渊天渊之间邈乎相悬其势则然然道大无外虽天外之天渊外之渊亦无往而不在焉圣贤有见于道之流行上下昭著而不可以名言故仰而观乎鸢之飞俯而观乎鱼之跃而直指以示人于以见斯道妙用虽极天之高极渊之深初无间于两间也至若圣人之徳溥博渊泉盖其周徧而广阔静深而有本真如天而如渊此吾儒所以论天渊者若此师之所论虽余不甚解然亦有闻其一二试为子言之夫世界无边法亦无边天之可见者穹然苍然渊之可见者沈然黝然夫孰度其高之极测其深之玄但见高虚洞彻无倪无端究而言之均为一空色相不足以拟议言语不能以布宣人知天之为天而不知渊亦天也人知渊之为渊而不知天亦渊也故谓天渊为二固也谓天渊为一亦然也万象羣生均囿此天百川众流悉纳此渊譬则万法归一一归自然师其然此言乎抑否乎溥曰是可广吾意大吾观矣请书以为说

　　一斋说

　　盈天地间林林棼棼万有不齐物之至众也而一理足以混而同之接于吾身千端万变大而父子君臣小而视听食息事之至繁者也而一心足以妙而宰之盖万物各具一理而万理皆具一心若能穷一理之极则足以尽一心之量矣虽然是特于人而观其一耳盍亦求是理之出于一原者乎原者何天而已一阴而一阳继善而成性然必有不倚乎阴阳而为动静辟翕之本是即其原之一而为体统一太极也故两而为仪四而为象八而为卦推而至于变化之无穷莫非一之所为惟一故神惟两故化邵子曰造化向一中分善观天者固存乎一善论人者又孰外于一哉圣人全其天之一故能尽万物之一理浑然于中而泛应曲当于外所谓一本而万殊也未至于圣则理有未全其所以操存省察于动静之顷当无时无处而不致其力于一也能持其主一之心则敬足以养之于始能守其惟一之心则诚足以实之于终夫如是则天之一与夫圣人之一举不出乎吾心之一所入之途虽异所至之域则一而已南靖综理别公以一名斋或质其说于予予以闻于先儒者为广其义君闻而逊曰吾之所谓一斋不过古人一丘一壑之云姑以寓意吏隐而子推一理之当然与其所以然者以为说真足以发瓮鸡之蒙廓管豹之见矣幸为我书之将以为座隅之警遂不敢辞

　　○解

　　寓轩解

　　黄君子维以寓名轩人咸异之或曰天地逆旅也万物过客也人亦囿于物者寓之说其有取于蒙庄氏乎或曰天地堪舆也人囿于中者也必有以尽并立之理寓之义其有则于圣贤者乎又有为之中说者曰知吾身之为寓当尽是理之所寓君之意或在于此乎博陵林某解之曰君优学跻仕所以自见者皆其积实之所发谓其有尚于清虚之言陋也谓其有勉于圣贤之言固正矣然谓知身之寓故欲尽理之寓则亦未免于有为而为之焉宜为君言哉其于轩之名均无所当也夫必有居而后有寓求寓于外孰与求寓于内之为切乎轩者吾身之所寓也而身又心之所寓心又理之所寓者也理寓于心而为心之主心寓于身而为身之主譬则身寓于轩而为轩之主也古之君子孳孳而夙兴干干而夕惕非不知安其所安也夫亦动察静养以存是理于一心存是心于一身焉耳反之于心而理之所存者明反之于身而心之所存者正则内修矣内修则外无顾虑矣夫如是故身之所寓用舍穷达夷狄患难无所择而安焉犹之轩也逺而山林近而朝市一隐一显轩固自若也绳枢瓮牖丹楹刻棁或约或丰轩无择于是也是故善观寓者必明轩之所在则内焉有以安其心外焉有以安其身矣君结屋读书古盱山中不以得于身心者为己之乐而思推其藴于人游宦江湖壮而强矣是轩之寓与其身之寓其地亦非一矣华显之所歴艰阻之所踣而其所守之素曽不以之而或踰焉盖其中有确然者存其视世之轇轕杂揉一无芥蔕犹游气纷扰而太虚湛然也存是理之寓与是心之寓而不恤吾身之寓廓焉大观无适不可则虽轩亦外物也寓乎寓乎岂徒寓目之云乎轩乎轩乎岂徒轩庭之间乎君名誉方起将随所寓而泽于民以副朝野之属望幸毋以轩之寄傲为可安而厌于游寓之久也作寓轩解

　　○文

　　东冈洲定光堂上梁文

　　伏以紫霞丹屿仙洲东去有三碧玉千峰佛国南来第一珠林改色锦里増辉恭惟碧玉堂头玉海大和尚法窟藩垣祖堂柱石玉麈尾划成江海鈯斧声飞动风雷一担挑来清净地便张铺席竿木随去戏剧场尽作诙谐乃睠兰若之精庐实在枌榆之近地手中神水孰云乡关一滴之私眼底孤云独忆水丘数曲之旧信作事须凭大愿力况出世曽结好因縁是用广其隘而拔其卑庶可光于前而振于后幻出南巗之胜槩永植东冈之福基寳殿翚飞对释迦老子如在其上华堂凤翥看定光古佛蹭以之中爰举修梁敢将吉语□东海门初日曈曈云近补陀巗路地如■〈忄刃〉（下阙）

　　○疏

　　法济寺报恩塔疏

　　圣明地拓万兵卫重镇南荒隆寿峰高千佛临遥瞻西土惟大臣不负灵山之付嘱顾小衲敢忘厦屋之庇庥戴礼真身盛扬清徳恭惟指挥副使相公诗书贤将簮笏旧臣佐兴运于淮淝播威名于闽越封侯万里班较尉之笔勇投起家五年魏将军之戟森列既申军律之严整每念梵教之陵夷解语鹤归无复人民城郭听经鹿去多少烟雨楼台坐令乌鹊之安栖喜看龙象之起舞兠率陀移来天上前长者幸尔侧地布金窣堵波现在人间众沙弥自能献花酌水慈恩莫报善颂具陈伏愿城壑金汤河山带砺成八万四千功徳明长寿于金刚领三百六十职员致隆位于冢宰谨疏

　　上元天官疏意

　　天官有命敛百福以锡庶民邑牧非才精一心以事上帝厥躬累职敷袵陈词伏念臣某等质本樗蒲学多茅塞缪缀名于黼座叨出宰于剑江制锦以来尺寸莫循于卓鲁埀衣而治涓埃曷补于唐虞兹当赐福之辰敢控保安之悃伏愿民生苏息岁事丰穰桃李竞春阳蔼一堂之和气桑麻深雨露均百里之恩波普与蒸黎同绥繁祉谨疏

　　林登州集巻二十二

　　●钦定四库全书

　　林登州集巻二十三

　　（明）林弼 撰

　　○题跋

　　书骊塘危先生墓铭后

　　骊塘危先生守吾漳多惠政其尤著者虽逺犹有征也作龙江书堂今有祠存营义冢三则有石记存奏蠲无名钱又有郡志存然是特一郡之惠耳其论奏凡四十条皆所以惠天下者则施之未究也惜哉今太朴公以文章振家声叅国政【太朴仕至中书辽阳甘肃三省左丞】其将有以究先生之未究者必矣昔之惜也又岂不足幸于今耶敢书此于旧铭之左

　　书虎溪待渡图后

　　友生苏用宾分教漳庠将归虎溪之上石隐上人因征林君梅隐作图以赠之命曰虎溪待渡持以示余俾余传所以画之意余谓士君子之处斯世其所当自勉者修身行己之要而已至于时之遇不遇亦惟静以待之固不能汲汲躁竞以自贻顚跲也在易水在天上象为需阳刚欲进而坎险在前为不遽进而有待之象故其辞曰有孚光亨又曰贞吉利涉大川盖必有孚于中然后光亨若又得正则吉而利涉大川矣斯为善处需者也向使遇险不能有待而必勇往径涉则覆溺之祸至矣虎溪虽小渡者必待舟以济茍或冯焉其为溺均也用宾年富学力方将自见于世必有以济于人者然而不能必进而有需于时之流行而坎止也石隐亦可谓知用宾者矣用宾其尚佩服有孚之言以至于光而亨则将如初之无咎二之终吉五之贞吉上之敬之终吉矣孔子曰君子待时而动需于前而济于后犹待渡而终渡也以是广名图之义不亦可乎石隐作曰可以教用宾矣请书于图之左方

　　书徐永愚所得赵虞二公翰墨后

　　赵文敏虞文靖文翰近代称絶真徐氏家寳也

　　书西台恸哭记后

　　宋相文信日不能国矣公起兵闽中尚多应者黾勉赴难踣而复奋所谓亲疾虽不疗子不容不进之剂也时江东谢先生枋得亦起勤王兵久之无功三山谢先生翱以布衣叅信公军公甚礼之洎公北上以死翱于燕台越台严台九年凡三哭之盖深悲南风之不竞而思自附于节义之士也后谢江东被征不食死翱亦悲愤亡聊以终徳亦伟矣公不负国翱其忍负知己哉向使征而激之则亦将如江东之为矣予闻江东好论申包胥鲁仲连事言辄奋叹欲身履之翱之三哭得非有感于昔人成败之故哉九京不作诵其恸哭记冬青树引等篇令人毛髪欲竖张君孟兼又从而训释其实翱之义白矣他日二谢伯仲以称者征于君言矣

　　书狄梁公进谏图

　　武氏暴忍权数秽窃宸极亲若二子犹不见容唐祀不絶如带矣幸梁公特被信重而公周旋其间所以不忍引去者为李氏地也他日折三思复庐陵卒于移周为唐微公反复进谏之力将何赖哉呜呼忠矣

　　书丘孝子传后

　　余读宋太史作孝子丘铎传谓铎庐母墓地多虎每哭而虎輙避之不忍伤呜呼纯孝之感其神乃若是耶昔者白虎昼驯夜则豹环其庐而卧虎虽暴亦有母子也宁谓不知孝子之心哉吁铎亦可跻于古人矣

　　书张起鸣松楸图后

　　右松楸图张君起鸣所以寓其永思之情也起鸣幼失怙祖父母与母鞠教之既而祖父母相继即世兵饥相仍二丧十年始克葬不数岁复丧母松楸霜露相望数里许而起鸣之兄弟子侄皆蚤世孑孑焉游宦于他境为予言未尝不涕泗交颐也吁起鸣仁孝人也仁孝之报如持劵取偿吾知起鸣必有以昌于后也故为书此于图左

　　书王氏所录遗文后

　　士大夫世族履行以文章之传而信盖前代纪载皆直笔无一毫阿私也予观益国周文忠公志王率斋先生墓欧阳著作志王逺叔先生墓知其系出琅琊至宋沂公益大繇青徙仪真而新喻而庐陵擢科跻仕代有其人率斋逺叔虽隐约未施而其学其徳卓卓可称宜夫二公详述之弗置也闻孙与龄又能孝念厥祖而录铭文于兵革之余其世族履行之懿益可征于后矣继自今若子若孙思以绳绳祖武者尚永寳于是集哉

　　书棣鄂轩记后

　　常棣之诗作于周公其述处兄弟之道最详且切首取棣以为兴鄂则其华外见之貎后世兄弟之相友相亲者取之以名其同居之堂故有取于其诗也夫诗人之托物兴词盖深有味矣松陵徐愿幼失怙与兄本奉母甚谨兄爱之笃每以逺大期之愿繇邑弟子员入胄监选给事中书他日持棣鄂轩记示余余曰学莫先于孝弟子之学可谓知所本矣本硕则枝蕃枝蕃则华盛诗云常棣之华鄂不韡韡繇其本之培也吾知徐氏兄弟必显于后矣书记左而归之

　　书敬斋巻

　　昔尚父以鹰扬之姿翼亮周武成克商功而丹书进戒拳拳于敬之一言指挥夏公以亲臣提重兵佐上取天下而能悦礼敦诗以敬名其斋居可谓笃学古之志矣使得处尚父之任则岂让美前人哉

　　书倪仲逺山水巻

　　右倪隐君仲逺所藏雪山图竹树水石点染甚精逈然有幽逺意余杭佳山水隠君放情游览得其真趣故于画亦能鉴赏其精他日或倦于跻歴髙深时出此图一披玩焉则窓几之间云山佳致固在目也抑吾闻善隐者虽在市庐犹林野焉盖深乎隐而心乎山水者噫吾于是而知隐君之心矣

　　书平林烟雨图

　　武夷神仙窟宅其景万状晦翁棹歌已尽其奇烟雨平林五曲景也方壶外史写而为图殆得趣于登览之余者金华高士杨君南峰得而爱之夫景在天地间随寓而形无彼此也矧金华洞天之胜有同于武夷者乎高士归八咏楼日对溪山其有得于平林烟雨之趣亦云饫矣而犹玩是图不置焉盖乐之深非惟爱其真虽其似者犹爱之也抑所寓古心无失者耶

　　书陈一钦小景图

　　近世称善画不乏人然工于长幅者或拙于小景得意于苍古者或失趣于清润过婉丽则气韵索然矣过枯率则精神蔑如矣余杭张公师夔翰墨之余能于前代诸名画集其所长自成一家大幅小景布置各有法于苍古之中而有清润者存故虽着色而不流于婉丽虽不着色而不伤于枯率其精神气韵与人逈异而未尝失古法公宦游闽中最久得其指授者往往知名陈君一钦未及张门而能黙契其法下笔咄咄逼真是其敏慧所造也张公不可作矣一钦年方富艺当日进他年踵张公之躅人称其青于蓝者必一钦也夫一钦为朱君文贞作小景因为书此于图上

　　书黄诚甫言志赋后

　　诗为离骚之宗而离骚又为赋辞之宗诗言志也骚若赋亦各言尔志也古之君子道与时违志不获逞率托于言以舒其忧而泄其愤自屈氏以来作者非一矣然惟知道者为能不怨不尤以不失其志之正今观黄先生诚甫言志赋其志皆古人之志其言皆古人之言其所以自勉自择者莫非古道则其所趋之正非止于舒忧泄愤而已先生年将及颐而其诗若文愈雅健守古法予知是赋与诗文并传于世也必矣故赘书此于诸作后

　　书赵子昻马图

　　赵公松雪文翰名天下而画亦并称焉盖书画笔法最近而书之妙者其画必精然善马者未必善于人此巻马既神骏而奚官苍髯侧目极臻其妙盖唐廏多以回龁习马者为圉人也于乎士生于治世不得以勲业自见所可见而传者文章与翰墨耳公以文翰名家画特其绪而与二事并称者盖无所不诣其极也史称郑虔三絶公何让焉因书此于徐君天祥所藏马图后

　　书马拜说后

　　汴省理问官赵君元彬奉丞相河南王命访求忠义之湮没者于闽道泉驿马见之而拜众皆惊异莆阳吴性傅温陵谢云从氏既录而论之矣或订其说于予予谓天之赋人物虽有偏全之殊然毛虫之中惟畜为近马在畜物中又其最灵者宜其于访求忠义之使而有以动其心也在易干象为马于方为西北马之禀固忠义也天下多故马努力戎事于主恩为恋恋焉马之性固忠义也此以忠义感彼以忠义应故其低俛屈伏卑俯鞠局盖出于中心之诚服虽不可以询而知犹可以揣而识也昔者孝感而白兔狎政感而文雉驯恩感而蛇衔珠化感而虎懴罪至顽至暴尚可感孚矧其近人而灵者乎惟圣天子中兴相王以忠义倡天下其感人者至矣赵君周爰咨度犹能充其感人者而感物焉将以和感和而凤仪于庭以仁感仁而麟瑞于郊岂特孚一马而已故余赘书此于二说后

　　○跋

　　题蔡端明手迹后

　　晋帖传于世者多书牍而又多作草书前辈宗之盖作草犹作真也端明蔡公书法入妙此本于二王咄咄逼真吁书心画也古人谓心正则笔正端明立朝謇愕心一于正叅政公所以寳藏乎此者余知非徒在于墨妙而已故因出示而敬识之

　　跋童中州和陶诗后

　　五言肇于汉苏李相赠别一时之倡和也晋魏以来有拟古或曰拟某作则固追和前人也矣陶诗作于晋宋间不杂时态夐然絶出如殷盘周诰质素古雅益羞涩不可前陈后世若韦若栁多用其题模放步骤犹未和其韵也宋苏子瞻氏始因韵为和篇若干首金华童君中州善为诗而独于陶爱其萧散冲澹有类于古人所谓温柔敦厚之教者又因苏诗篇数之旧而重和焉盖其尚友古人百世上下犹神交焉非特于陶于苏为然也嗟夫陶苏二公之诗旷情达视而能委顺以乐其天者也黄鲁直谓其出处不同气味相似君子以为知言中州藴深发茂方将为世笙镛以鸣治世之盛顾乃以山林枯槁自居夫茍得二公之所以乐则无人不自得于出处奚择焉衡门考盘之咏尚毋为太早计也

　　跋丰城曲江孙长仁族谱后

　　昔杜工部为曹霸作歌喜魏武之文彩风流尚存今观丰城曲江孙氏族谱自吴大帝以来诗书之泽绵绵不斩代有伟人其贤于曹氏之后逺甚呜呼岂长沙讨逆忠义之长有非当涂之可拟者欤

　　书张师夔枯木图

　　我如枯木久无春故写枯槎寄上人濩落不为天外梦光明与佛镜中尘乃余杭张师夔诗书董寄封崇堂头时至正癸巳三月也右辄醉翁作枯木图寄泉封崇上人而识其上也翁以三絶名世晚岁作画多自题此幅盖兵余非封崇所能有故雪其题字似恐非主者所物色方君师凯偶购得之出示余余视其字迹故存也噫自古名书妙画考其所传或逺在千百载之上岂必专寳一家而以他人为嫌哉慨先辈之不作感鄙人之无见幸是图之不终于不遇知也诵其诗而书此于左

　　书靖上人随住吟槀后

　　古人之诗作者不少而僧诗率多任务致清逸窃意方外之士其居其游云岩风壑之间烟簔雨棹之外景之所接者多情之所发者正其匠意幽深炼辞精切有非泛然留连光景者所易及也若齐已贯休灵一辈皆在唐诸作者列近代诗僧所在辈出而温陵自赵吕傅阮诸公诗派之传厥有自来故业是者往往知古法今观闲极靖师之诗律严而不刻语实而不陈殆有得前数公三昧者岂余所谓匠意炼辞幽深精切者耶吾知异日集诗者必有取而传之也因为书此于其槀后

　　书陈所翁画龙

　　陈长乐画龙得名宋季近时士大夫咸寳之然率多大幅鳞鬛迹尾少全其笔者盖晚年倦于摹染而快于挥洒故也此卷幅小而身全神扬而气逸岂其年壮力勤而意之专者为之欤蒙泉徐先生得于外舅鹾使方公故家旧物而印识特异他幅其为真迹无疑兵余物化先生子天祥君蔵之独存嗟夫物不易得而尤难于守天祥思外祖之家珍感先人之手泽尚永寳之哉

　　书周君玉安患轩记后

　　古之所谓君子者以其能于忧患安乐一视之而已安乐地顺处之易忧患境逆处之难处其易常人或能与处其难非君子不能及是故君子不以忧患视忧患而以安乐视忧患盖惟尽在我之所当为而外至者皆所不计则虽患犹安也易陈九卦以明处忧患之道亦曰尽其在己者而已钱塘周君君玉善学笃义时誉特推先被命使西洋万里涉海以投异域人皆难之而君不恤也因名其寓轩曰安患而自记之嗟夫世之懦夫曲士溺于所安足迹不忍离堂檐一遇忧患失身丧气无复人色然则周君之安以处患其可谓君子也已

　　书庄少师示儿语后

　　凡人克自树立未有不俭而致然者盖俭则谨谨则不纵不纵则志专志专则勤勤则不逸不逸则虑周志专于内而理察矣虑周乎外而事立矣故曰勤俭者树立之本也少师藻思斋庄公自弱冠游乡庠选太学清苦自将而性学是力虽逮富贵犹如布衣时见其示儿语谆谆焉详及乎是呜呼此少师之所以为少师而庄氏宦泽书种之所以浚且茂也后之子孙思所以袭芳趾美于百世亦勉于是而已矣公之五世孙师古録以见示谨为书此而归之师古善学能文辞其诸父南堂菊堂二先生皆以儒世其家无忝祖训云

　　书张师夔所藏康里子山书捕蛇者说巻后

　　康里文献公真草书入妙品此巻又得健笔佳纸之助故驰骋精神畧无蹇滞又妙中之尤妙者也师夔张公以翰墨为佥宪赵公宗吉所重故特以此归之嗟夫康里公之所以书赵公之所以重张公之所以寳而藏者得无意欤诚以是篇足以为为政者规非徒寓意翰墨而已九原不作惜不多得数十本以规于人人也

　　书马翰林易之枫亭女篇后

　　风人之诗谲谏以示戒犹足以感乎上矧使者之所采而陈者乎予读枫亭女篇其辞苦如石壕吏其心仁如春陵行读之令人掩涕昔白居易作乐府以规讽时事流闻禁中得为翰林学士今君职翰林持使节行复圣天子之命又岂特流闻而已予既为南民幸又嘉君之善于使也故为书此于篇后

　　书王无息小传后

　　王无息髫齓从师事不避劳幼而知义固异常儿矣既长而仕宜其于义益明不以遗金可利而污其行也彼贪墨之俦犹将攫人之金而甘心焉无息义不茍取若此学之力不可诬也

　　书高仲晖进斋巻后

　　进之名有二义焉勇往直前循序有渐之谓也君子之学固当力于进然不容于骤进也勇往而不知循序则鋭而易退循序而不能勇往则将半途而废矣易曰天行健君子以自强不息曰自强所谓勇往直前欤曰不息所谓循序有渐者欤天之行四时也非不能使之即寒暑也而必以暄凉为之渐焉其生草木非不能使之即成长也而必莩而甲甲而拆渐而枝枝而条焉学之道犹是耳圣人之学自志学以至从心由善信以至圣神必孜孜致力以勇于进必循循有序以渐而进譬犹用兵虽鼓勇作气而坐作击刺之有节不愆于六步七歩乃止而齐固不敢轻敌深入以取败退也国子助教高君仲晖斋以进名盖其先府君所作以训君于志学之日也荐绅先生为绎其义无余藴矣予不敏辄以先儒绪论足其说焉

　　书何执中所藏赵松雪帖

　　余曩闻诸老言松雪公神度散朗有晋人风故书翰于锺王【元常逸少】咄咄逼真岂非心画有千载神契者耶此帖于平易中间出奇妙又其精絶者寳之也宜

　　书栢龄字说后

　　五福必首寿人之福莫大乎此也指物而质焉则寿龄之长莫松栢若也夫惟福之大人情之所同欲故物所爱必有以期之又必有以况之亦其情之不容己者也千夫长西弼氏生而父名之曰长寿冠而友字之曰栢龄名以是固见爱子之笃字以是尤见爱友之深诗人称愿之词曰如南山之寿其是名之意欤曰如松栢之茂其是字之谓欤予与栢龄雅相爱同一期而况之之情也故书此于易之先生字说后

　　书丰城周伯闻所藏周石鼔秦琅邪二碑法帖后

　　字原于古不考乎古非知字者也鸟迹科斗邈不可诘矣周之石鼓古法犹存也秦峄山碑已非故物诅楚文又最后出所可考而信者惟琅邪石刻耳然则自周而降惟秦为古也丰城周伯闻氏雅志好古于书法必考其原取石鼓琅邪二刻合为一袠盖深幸夫未尽于磨灭而古意犹可识也因其出示书此而归之

　　跋欧阳公与蔡君谟手帖后

　　欧蔡二公为庆厯名臣道同心协相善之厚其书问宜多往来此帖称端明侍郎盖其嘉佑之前观其笔力遒劲驰骋臻妙实自成一家法老苏论其文曰欧阳子之文也予于是书法亦云

　　题丰城刘孝子仲安卷

　　汉缇萦以未笄之年赎其父淳于公之刑天下称为孝女刘氏子孙孙年十二能诣阙直其父秩之寃真孝子也哉视唐杜审言子并刺父雠以死抑有间矣林弼书

　　题丰城徐以观巻后

　　昔徐孺子躬耕东湖非其力不食汉世高之以观以耕为乐盖其余裔闻其风而有立者欤

　　跋丰城航溪朱光孚诗集后

　　诗本人情情真则语真故虽不假琱琢而自得温柔敦厚之意丰城朱光孚所为诗多平易无艰险语岂非情之真而然欤使天假之年则进于老成当未已也惜哉子公路出示旧集故为书此而归之

　　跋周伯温书圭斋所作掲曼硕贞文书院记后

　　近代以书名家者固多然善篆者唯二人焉若赵吴兴【子昻】周鄱阳【伯温】是已此巻鄱阳所篆笔力遒劲深得峄山石鼓之法刘本泉氏偶购得之因其出示故为识此

　　题八鴈图

　　右画鴈八各有态飞者一宿者二仰而鸣者一回顾而鸣者一俛而唼者二鴈奴警而鸣者又一画史写生固求形似然以余观之又有形外之意存焉夫春而北秋而南随阳而往来有君臣之义焉或飞或止大小以次有兄弟之序焉羣处并食呼俦而命侣有朋友之好焉奴也昼夜食息非常苾馨不敢或怠有主仆之情焉画史固不能无意于是矣户部郎中张君嗣宗出此图示予予知君于是数者必有得焉非徒形似而已不然画之事爱者多矣君奚独有取于此哉画史其亦知所尚者欤张君之好其亦知所重者欤

　　题赵文敏公与袁礼部诗简

　　赵文敏公诗画皆妙絶而世称其书为盛噫岂惟书哉虽称三絶可也予尝于詹伯玉推理家得其兰雪琴帖公所与袁子方礼部者也今观其子朝遂所藏诗简数篇笔力遒健有龙腾鳯翥之态盖公与礼部以诗琴相与最深朝遂追念先辈尚永寳而传诸

　　题东坡画

　　东坡先生文翰名百世画特其绪然其传一也此本得善笔佳纸墨之助故尤精妙升宾其永寳哉

　　书姜徳之墓铭后

　　予读胡先生仲申铭姜君徳之之墓知君以儒为行非但所谓循良吏者先生之文足以传信后世今子焴之贤有以显扬前徳之不亡者在是矣

　　题罗稚川画

　　右稚川罗氏画一幅坡陀树石绰有荆关风致而山峦人物间类马逺盖兼用诸家法也舟中褒衣幅巾坐者二人笔床茶灶歴歴可指岂玄真子之徒欤噫稚川亦有得隐处之趣者矣

　　题王文寿族谱后

　　予尝感后世之序世谱者必逺求同姓之显达者而宗之吁是岂可厚诬乎哉王文寿氏谱其系自四世祖始以上无考者未尝妄有所本也斯可以传信后人矣子孙继承克大其家吾知是谱之序未艾也

　　书黄闳中诗集后

　　弼与闳中生同年少同游而性坦易同嗜酒雅相爱故恒相规益比以微宦故相别且十寒暑今年夏获会于京师示予近诗若干首率五言盖其陶情汉魏驰骛乐府出入乎陶栁陈韦诸家其语温厚而雅旷若端人正士不事边幅而动容自暇裕若殷罍周卣不假琢刻而形制自奇古于乎风雅寥邈犹于闳中之诗识其遗音三复之余喜闳中之进而重愧予之日退也故书此于藁后

　　道伏龙虎图

　　中书从事屠君仲英持画轴一示弼弼展而观之一道人立抚驯虎龙伯拱竢若听命者盖神仙者流其功行既高则能役使鬼物龙神虎君呵护左右抚而畜之若犬羊然壶公以龙为杖董仙使虎卖杏凡此类也矧其养丹神鼎坎子离午铅儿而汞女其属亦龙虎也是故画师而□得于形外之言虽然龙虎异于常物者也惟心正者为能服之不必皆神仙也负舟祝之而逝伤人祝之而服是岂有假于道术乎君生际盛朝覩云龙风虎之会大将起泥沙沛泽乎人着虎东渡江之异政非徒区区道术之是尚也故书图左以竢

　　林登州集巻二十三

　　●钦定四库全书

　　林登州集附录

　　林登州传　　龙溪张燮

　　林公唐臣初名弼字符凯系出晋黄门侍郎颕颕生晋安太守禄卒官因家焉十余世至评事大章徙居吾龙之文山遂为文山人评事者公之六世祖也公父广发为世大儒任帅府叅军有声公母陈梦北斗傍一星入怀中光耀袭人娠而生公公少秉异姿治毛苌氏诗弱冠举进士高等释褐为郡幕然非其好也戊申内附高皇帝新定天下广延儒术鹓鹭充庭公叹曰此吾竭思康道时也己酉秋征诣春官修礼乐书拜吏部考功主事庚戌安南使者杜舜卿以其王日煃卒来告上遣编修王亷祭之乃遣唐臣持诏封日熞为国王既陛辞上以马援昔讨交趾镇服蛮夷厥绩良伟命二使臣就彼祀之公既诣伏波祠下如诏致祭徘徊铜柱追忆鸢飞坠水马革裹尸之言结托为异代交祠久頺命工修葺而去比抵安南奉扬明天子威徳王拜稽首愿世世子孙为帝外臣望海波而朋三泽也封事既竣王命中使夜携五百金密投公榻诘朝使从官复饷五百金他物称是公悉却不受曰唐臣手龙节走万里外帝慎择而遣之岂自意陆大夫装哉且境外义无私交王勿复言安南王度公不可强乃俾入贺使者武汉磾装其金请于朝上曰王礼中国使宜赆中国使不贪为寳使遥屿知汉官威仪宜却赆可谓两全函令还国盖自是上心重公矣居无何奉诏赈饥越中所全活至巨万计出注丰城令以经术饰政如烹小鲜至惩奸厘弊听微决疑乃特立行一意吏有渔猎为奸者度公将置之法遂诬公受佣黄金一镒缓佣死事下司冦逮公系诏狱司冦以安南却金事白上遂直其寃初公舟次湖口梦一木人口眼皆动觉谓所亲曰吾其危矣后刑官入奏上见君名援笔草书休问二字盖休于字为木人草书问字上下口眼皆动象也非忠诚素孚孰能预测河魁之柄使神先为授者乎已补饶州别驾佐刺逾见称述寻改垣曲令丙辰安南告变上遣使往视而难其人廷议交章荐公公复衔命之国镇抚其社稷以归擢礼部主事己未拜登州守讼理政平而祀典学政尤多所振饬焉俄以疾卒于官所部惜之公雅精临池尝与王太史谈书法谓用笔须偏正法兼备乃臻妙境近世赵孟俯书非不工但侧峰太多不能逃笔床月旦识者言林公用笔皆正峰有力非若他人只写画而已公所著梅雪斋稿及使安南集宋学士濓序之王待诏袆清漳诗有云风流今孰继林子亦其徒盖指公也弟虞臣国子助教世称双璧云张燮曰元凯当有元末造枳棘栖鹓陆沈永叹者哉迨夫遭逢龙起委质清朝出壮皇华入称循吏虽宏辔未展盖亦光阐国章焉旁叅文苑成其儁流而大要归于质行草昧多贤胜奉春稷嗣逺矣

　　中顺大夫知登州府事梅雪林公墓志铭　　括苍王亷

　　余为翰林编修时与公同使安南以洪武三年夏四月发京师明年春二月还复命与公交际以程计俭万里逺以时计凡十阅月公学问之该博官政之扬歴闻之习矣故知公者莫余若也今公卒矣其仲国子监助教原功氏以余与公为知己乃自中都价公之状来乞铭余不遑逊公妣陈梦北斗旁星堕怀中娠而生公因名弼又名唐臣字符凯时禁国号名字仍旧名五岁能黙书千字文长而岐嶷英发从乡贡进士周佑游专门毛诗丁亥领江淛乡荐戊子登进士第庚寅丁母忧服除仕为郡幕官丁未値外艰戊申内附为洪武元年己酉秋八月以儒士登春官修礼乐书为时推引拜吏部考功主事称能官奉使安南封其世子日■〈坚，火代土〉为王仍王其地使还王命中使密以五百金夜投公榻去翌日安南从官复进金五百他物称是公曰我等为中国使顾受外夷赆去国万里即不受何以自白乃俾其进贺使武汉磾装以白于朝至日入奏上曰外夷敬中国使礼宜赆中国使去万里外不挠国法两尽其道亟返其国上器重之时会试天下士命公为受巻官迁丰城令锄强梗革积弊吏阂渔猎乃诬公受卖菜佣黄金一镒缓佣死下逮刑官论报直其寃仍授江西饶州府通判佐政多所裨益士民称之不寘事觉改山西垣曲令寻徙谪濠安南乱朝廷难其使会荐公专对能起使安南靖其国还擢礼部主事己未拜登州知府阶中顺大夫百废具兴六事咸备而于祭祀学校尤致意焉登民方服公化俄以疾不起实辛酉冬十月戊寅也享年五十有七公善草楷法尝与予言用笔须偏正法兼备乃妙近世赵孟俯书非不精但侧峯太多不能逃书家清议林泉生尝言林公用笔皆正峰有力非若他人止写画也公所为诗文皆雄伟逸宕语或清峻夐出尘表有梅雪文藁若干巻使南集若干巻先是公使安南吏部以皂隶吴从吴抵安南暍死公出已币敛焚其罂附行李走万里归其所亲人多义之丰城视篆甫浃旬朔例以钦录赴京舟次湖口旦假寐梦一木人口眼皆动寤语人曰吾不禄矣及系诏狱公具以却安南赆金事告刑官入奏上援笔草书休问二字于名下休字木人也草书问字上下口眼皆动象也非公见知于上其吉征能预兆于精神恍惚之时耶公系出长林因以为氏逮晋黄门侍郎颕徙下邳从中宗南迁入闽生晋安太守禄卒于官下子孙因家焉又十八世至评事府君翛迁漳之龙溪惠文山高祖桂曽大父■〈〈耳力〉上灬下〉大父举皆潜徳弗耀父广发仕汀漳屯田万户府经歴公娶张氏生子文玙助教命玙发公丧以月日归葬于先茔之侧友人括苍王亷谨为铭曰　中顺华裔翘长林黄门徙邳从入闽十又八世官沉沉屯田遗爱孚惠心临漳大族众所钦九牧十徳同徽音惟公学业名骎骎考功使南却赆金天子嘉之示官箴居官龃龉屡见禽日星晃明翳莫侵再使南国万里愔五马出牧青海浔繐帏奄忽天难谌青天白日生顽阴仲氏匍匐力不任踰年奉柩返故岑余铭尔墓昭后今

　　序

　　使安南集序　　金华宋濓

　　吏部考功主事林君元凯奉使安南还以使南藁一编授予序序曰安南古交趾也汉置九郡交趾居其一唐分岭南为东西二道置节度立五管而交趾亦隶焉其地本入殊方称臣奉贡比内诸侯近代驭非其术徼其重货责其躬朝蛮夷乃敢为弗恭出不逊辞廷议愤之复有铸金为人夜光为目之征而蛮夷心益离使者至其国多贪夫悦其金贝辄昧昧攫之遂致其亵侮燕于庑下君子每为之短气方今圣天子御极之初遣使往告即位其国主陈日煃稽首上表遂乃封为安南国王未至日煃卒嗣王日■〈坚，火代土〉有请于朝复诏袭爵如初柬庭臣颁封使者佥谓元凯前进士学古明经尤长于辞令其出使为宜上从之召至奉天殿亲加劳问而遣焉元凯即日上道越五月至其国布宣威徳与反复诘难援古证今口若悬河其君臣悦服乃北面拜跪听诏如藩臣礼将还日■〈坚，火代土〉遣陪臣夜半持黄金为元凯寿元凯峻言却之陪臣叹息而去肆帷皇上奄有四海宅居土中逺夷承化靡不内向上以其限山絶海使各安其境土而无所利之深合古帝王怀柔之道固当着之史牒埀宪万世有若元凯之使安南慷慨特达受诏即行瘴雨蛮烟曽无惧慑已能颜正辞严足以耸动羣听凡其国以利相啖者而卒无所售举手加额称为贤使者亦可谓不辱君命者矣然余闻序事之体志其大而舍其小故特取蛮夷叛服之由圣世明良之盛书之于首简至于行役之劳倡酬之适山川土俗之详已见诗中者可得而畧也元凯名唐臣临漳人今以时制所禁更为弼文辞尔雅吾友王内翰品评人物谓元凯在闽南如毛之有麟甲之有龟云

　　林登州集附録

　　●林登州集后跋

　　先登州公以经术鸣盛于洪武间其诗歌古文辞实为明初闽南文苑之冠同时如宋文宪公王忠文公皆一代大儒雅相推许今见于志序者可考而知也崇祯中同郡王中丞而弘先生曾为校刋行世洎遭兵燹遂失其版小子兴于家传故簏中搜得一帙珍奉藏之久思重梓以传焉适节使大中丞长山李公来抚吾闽兴幸隶麾下公余进见谨呈是编蒙公一见嗟赏慨然作序兼为订其讹阙凡鲁鱼亥豕一一雠勘不使有字画之差我公表章盛心亦良至矣小子兴敬受而付剞劂庶几先人坠绪于湮没之余得以复耀皆大君子嘉惠之徳也岂特小子兴有厚幸哉工既竣不揣固陋谨盥手而识之末简康熈丙戌仲冬裔孙兴恭跋

　　林登州集后跋
