金台集 元 纳延（葛逻禄乃贤，清人译为郭啰洛纳新）

　　
　　
　　钦定四库全书
　　
　　集部五
　　
　　金台集
　　
　　别集类四
　　
　　元
　　
　　提要
　　
　　臣等谨案金台集二卷元纳延（原本作乃贤今改正）撰纳延有河朔访古记已著录是集为危素所编前有欧阳元李好文贡师泰三序作于至正壬辰又有黄溍题词作于至正庚寅末有至正乙酉揭徯斯跋至正辛夘程文跋至正乙未杨彛跋至正己丑台哈布哈（原本作泰不华今改正）题字至正戊子张起岩题诗复有虞集诗一首及危素一跋均不着年月素跋称易之金台前稿余既序之及再至京师又得后稿一卷则此集二卷乃合两稿编之故集中称揭徯斯谥为揭文安而集末乃有徯斯跋也纳延天才宏秀去元好问为近虽晚年内登翰林外参戎幕而仕进非所汲汲惟以逰览唱酬为事故气格轩翥无世俗猥琐之态其名少亚萨都拉核其所作视萨都拉无不及也
　　
　　乾隆四十六年十月恭校上
　　
　　总纂官 臣纪昀 臣陆锡熊 臣孙士毅
　　
　　总校官 臣陆费墀
　　
　　●金台集叙
　　
　　三代而上天地之英着为礼乐三代而下礼乐之英散为文章礼乐文章无处不有无时无之是故礼之用莫妙于乐文章之用莫妙于诗英即妙也发舒而可见谓之英鼓舞而莫测谓之妙于是诗与乐之妙可以动天地感神明广声教移风俗也皇元混一以来诸国人以诗文鸣者前代罕有果啰罗讷延易之卓然继前修之后以能文称而尤长于诗其诗清新俊逸而有温润缜■〈〈卤，仌代乂〉上木下〉之容七言杰者儗盛唐焉近年来京师因裒其作题曰金台集暇日袖以眂余谒余题其帙端顾余引年治归欲诵佳句于百僚恨已晚矣然念九州岛共贯之久而士有斯作焉治世之音其来方昌兆见于此譬如鸑鷟鸣于髙冈目前狌鼯之嘷无足怪也会当修承平旧观置之承明奉常之署以制作之事归之其将咸韶斯世也欤志余喜以俟至正壬辰七月初吉鳌扉老人新赐致仕欧阳玄书于京城庆寿禅寺之僧舎
　　
　　危子大朴示余以金台集诗古律凡若干首读之未尽卷不觉释然自憙若三日不食而得脍炙羊枣也布絮蓝缕而得方空縠绮也又如空山穷野而闻钧韶铿金戞玉也诗果啰罗易之所作易之西北方人而天地精英之气所赋若是然字宙之广土域之大山川人物风俗之异气之所受固不能齐也尝爱贺六浑阴山敕勒之歌语意浑然不假雕刿顾其雄伟质直善模写政如东丹托云画本土人物笔迹超絶论者以为不免有辽东风气之偏惟吾易之之作粹然独有中和之气上可以追嫓昔贤下可以鸣太平之治温柔敦厚清新俊迈使人读者隽永而不厌兹非圣人之化仁义渐被诗书礼乐之教而致然耶吾闻易之不喜禄仕惟以诗文自娱其来京师特以广其闻见以助其诗也今将归隠于江淮之南凡所与游者皆恋恋不忍其去则其志趣益尚矣哉至正壬辰魏郡李好文书
　　
　　●果啰罗易之诗序
　　
　　易之果啰罗氏也少居江南长游齐鲁燕赵之间以客于京师博学善歌诗其词清润纎华每出一篇则士大夫辄传诵之大抵五言类谢眺柳恽江淹七言类张籍王建刘禹锡而乐府尤流丽可喜有谢康乐鲍明逺之遗风间録其近作一编来谒曰仆于世甚拙知焉不能出奇于时钩连强近以有禄爵力焉不能操弓挟矢驰骤风雨以自効于时又不能占占逐利如鹰鹯鸷鸟之发也此心泊然无佗好其有好而得之者尽在是矣太史危君尝为仆序前所録藳吾子幸更序之予闻果啰罗氏在西北金山之西与回纥壤相接俗相类其人便捷善射又能相时居货媒取富贵易之世出其族而心之所好独异焉宜乎见于诗者亦卓乎有以异于人也虽然富贵可以知力求而诗固有难言者矣是以黄金丹砂穹圭桓璧犹或幸致而清词妙句在天地间自有一种清气岂知力所能求哉昔之善论者谓诗有别思易之之于诗其将悟于是也夫至正十二年八月望日监察御史宣城贡师泰序
　　
　　●金台集题词
　　
　　今之言诗者大氐祖玉溪而宗杨刘殊不思杨刘诸公皆侍从近臣凡所以铺张太平之盛者直写其所见云尔江湖之士寘身风月寂寥之乡而欲于暗中摸索以追逐之用心亦良苦矣果啰罗氏纳延易之雅志髙洁不屑为科举利禄之文平生之学悉资以为诗久留京师出入于英俊之林而习闻于朝廷之典礼台阁之仪章至于众大之区纷华侈靡宏丽可喜之观亦有以开廓其心目故其形于咏歌言必发乎情辞必称乎事不规规焉务为刻琱藻饰以追逐乎前人而自不能不与之合也因阅易之金台集澷识其后以竢览者详焉至正十年四月六日黄溍书
　　
　　●钦定四库全书
　　
　　金台集卷一
　　
　　（元）纳延 撰
　　
　　登崆峒山
　　
　　縁萝陟层巘旷望浮云驰飘风西北来飒飒吹裳衣气候儵迁变中懐鬰歔欷路逢一道士髙结冠巍巍恐是广成子再拜欲问之长歌入深林弃我忽若遗哀湍泻石磴日落松声悲云踪邈难及千载生遐思
　　
　　赋环波亭送杨挍勘归豫章（季子）
　　
　　积水敞华构参差带幽壑微风动轻苹緑云泛珠箔天空夕阴敛川迥游鳞跃徘徊沧洲梦露下翠衾薄公子属鸣佩逍遥陟延阁微唫省树移缓步庭花落放舟返春渚言恣林泉乐挥觞靡可留怅望青山郭
　　
　　送蔡枢宻仲谦河南开屯田兼呈偰工部世南
　　
　　峩峩台阁五朝臣两府承恩雨露新百炼丹心惟报国一簮华发为忧民山东豺虎无余孽雒下桑麻及暮春解劔从今买黄犊去思应与芍陂邻
　　
　　上枢秉钺慰中州更喜尚书并辔游龙节引班辞玉陛羽觞传酒送华辀晴云冉冉浮宫树春水粼粼出御沟蚤晚归朝奏勋绩君王须赐紫貂裘
　　
　　三峰山歌
　　
　　钧州阳翟县南有山曰三峰昔我睿宗在邸尝统兵伐金与其三将完颜哈达伊喇布呼完颜锡里等鏖战山下败其军三十万而金亡矣今百余年樵牧往往于沙砾中得断矟遗镞印章之类至正五年嘉平第二日予自郏城将上京师道出阳翟夜宿中书郎郭君彦通私馆感父老之言而作歌曰
　　
　　落日惨淡黄云低悬厓古树攒幽溪三峰山头独长啸立马四顾风凄凄溪边老翁行伛偻劝我停骖为君语山前今日耕种场谁识当年战争苦金源昔在贞佑间边尘四起民凋残燕京既失汴京破区区恃此为河山大元太子神且武万里长驱若风雨鏖兵大雪三将死流血成河骨成堵朱鸾应瑞黄河清（金将亡新乡河清鼓山鳯出应国朝开基之兆）圣人启运乾坤寜当时流离别乡井归来白发歌承平旷野天寒霜簌簌夜静愁闻山鬼哭至今陇上牧羊儿犹向草根寻断镞论功卫霍名先收黄金铸印身封侯英雄半死锋镝下何人酹酒浇荒丘
　　
　　（余比修国史睹三峰之役金师三十五万来拒战我师不敌军于山之金沟其军数重围三峰而中夜大雪金人戈戟弓矢冻纒莫能施我师一鼔殱之自是金人胆落不复战矣易之作歌辞豪健激昂而奕奕有思致殆与三峰长雄置诸乐府铙歌间扬厉无前之盛绩良无媿也晋寜张翥题）
　　
　　京城燕（京城燕子三月尽方至甫立秋即去有感而作）
　　
　　三月京城寒悄悄燕子初来怯清晓河堤柳弱氷未消墙角杏花红蕚小主家帘幙重重垂衔芹却傍檐间飞托巢未稳井桐坠翩翩又向天南归君不见旧时王谢多楼阁青琐无尘卷珠箔海棠华外春雨晴芙蓉叶上秋霜薄
　　
　　题罗小川青山白云图为四明倪仲权赋
　　
　　山上晴云似白衣溪头竹树緑阴围野桥日落行人倦茆屋春深燕子飞漉酒屡招邻舎饮放歌还趂钓船归客窓看画空愁絶便欲移家入翠微
　　
　　答朱景明惠墨兼次韵
　　
　　春去思家逺愁来似酒醺故人多古意贱子岂能文搦管含春黛临池涨湿云欲穷山水兴分赠李将军
　　
　　京城春日二首
　　
　　三日诸郎儤直闲绕城骑马借华看晚来金水河边路柳絮纷纷扑绣鞍
　　
　　黄鹤楼东卖酒家王孙清晓驻游车寳钗换得蒲萄去今日城东看杏花
　　
　　送王季境还淮东幕
　　
　　西京骄马越罗衣公子风流世絶稀冠葢一门夸万石江山千古忆玄晖新茶夜试中泠水美酒春分采石矶幕府羣公多胜赏一枝芍药待君归
　　
　　益清堂
　　
　　闽海宪使哈鲁桓穆公归休嵩山之下凿池引流列植卉木扁其燕处之堂曰爱莲公没堂池逮废其孙国子生张闾伯髙谦恭好学思继先志乃复増葺而新之国子先生陈伯敷易其名曰益清伯髙谓予曰与君世寓南阳且支裔聨属不可无作因赋律诗十有四韵以复其命云
　　
　　嵩岳云峰近髙居水竹幽筑堂依别墅甃石带芳沟翠荇含风弱红蕖着雨柔菱歌花外发兰桨月中游卷幄红云乱开尊碧露浮使君曽弭节持斧照南州緑野池台莫平泉草树秋吾宗多秀发公子独清修屡接何蕃武长懐贾谊忧拾萤供夜读走马散春愁朋友频相过琴觞毎倡酬籍通青琐贵文擅胄闱优归思劳清梦髙情忆故丘卜邻端有约歳晚共绸缪
　　
　　送陈道士归金华（复初）
　　
　　明月楼前溪水深溪边楼观隔松阴何时化鹤归华表相对焚香坐竹林夜雨灯前闲读易春风花底自弹琴令人苦忆江南路千里相思雪满簪
　　
　　玄圃为上清周道士赋
　　
　　玄圃云深路渺茫神仙飞佩隔榑桑碧桃开尽春溪涨白鹤归来海月凉嵓澑涓涓鸣石窦松华细细落琴床明年我亦山中去剩采瑶芝满药囊
　　
　　送王公子归扬州
　　
　　玉雪王公子归鞯向竹西水清淮白上天阔海青低琼树春前发乌丝醉后题何须问勋业名与尔翁齐
　　
　　题张萱美人织锦图为慈溪蔡元起赋
　　
　　织锦秦川窈窕娘新翻花样学官坊窓虚转轴鹦声滑腕倦停梭粉汗香双鳯回翔金缕细五云飞动彩丝长明年夫婿封侯日裁作宫袍逺寄将
　　
　　题崇真宫陈练师壁间竹梅邀倪仲恺同赋
　　
　　空谷天寒雪如堵短篷载酒沧江浦系船偶傍竹篱边一树梅花纔半吐别来京国乆相思梦断愁闻画角吹忽见新图写幽趣令人却忆剡溪时寄语南城倪博士取琴对此弹秋水中林月上不须归共倒清尊醉花底
　　
　　春日次王元章韵
　　
　　翠幰金车锦骆驼芙蓉绣褥载双娥雨晴辇路尘沙少风起春城柳絮多秉烛且留清夜饮倚阑犹听隔墙歌山翁此日心如水梦断江南雨一蓑
　　
　　送叶上舎晋归四明
　　
　　凉空夕阴霁繁星烜明河夜色浩如水秋声在庭柯游子千里情归心向江沱亭亭太白巘窅窅烟云多落月挂松桧古屋依清波结缡岂不蚤流光恐蹉跎振衣出桥门晨兴理征艖清淮集鲂鲤旷野飞驾鹅顾我羁旅间执别将如何持觞易水上慷慨骊驹歌逺眺东南山欝欝云嵳峩
　　
　　程叔大归四明兼简徐仲裕
　　
　　银台门里挍书时金匮亲函拜衮衣赐酒喜从天上至乘槎还向月中归沧江水落孤帆逺野岸秋深乱叶飞若到蓬莱见徐市相思千里政依依
　　
　　题吴照磨墨梅
　　
　　天台吴架阁京下忆寻梅倚杖月中立思君江上来夜深怜雪落香动觉春回独坐嵠边石夝云满緑苔
　　
　　和危太朴捡讨叶敬常太史东湖纪游
　　
　　桺外旌旗拂曙光使星迢逓下江乡岸花送客乌篷逺山雨催诗翠阁凉老衲自分茶灶火小僮深炷石龛香故人别去瀛洲逺千里披图思尽长
　　
　　桃花山水图为桃源屠启明题
　　
　　天台山下云无数山南山北多桃树石洞春寒风雨深落花半逐溪流去人间从此识仙家短棹寻源到水涯翠袖乘鸾下明月玉盘留客进胡麻我昔扪萝探幽谷青精煮饭松边宿至今瞳子有神光细字犹能夜深读髙人筑屋石溪东溪山却与天台同粉黛含情托幽趣碧桃流水春溶溶六月黄尘汗如洗独骑瘦马京城里忽见新图双眼明拏舟欲泛沧浪水我家只在苍崖颠白云绕屋清溪连他日君能逺相觅看花酌酒春风前
　　
　　春晖堂为武陟赵太守赋
　　
　　使君未老竟投簪新筑华轩并故林寸草不忘东野念九泉犹慰北堂心窓浮海色晴云薄日转花阴午漏深展卷令人心独苦蓼莪乆废泪沾襟
　　
　　题马逺信州图
　　
　　昔解灵溪缆相将下信州人家临水岸鼓角起城头云积龟峰雨江分蠡泽秋开图见山郭千里思悠悠
　　
　　送普颜子寿之广西经歴（子寿从驾自海南归）
　　
　　天子龙飞海上归中郎执戟最光辉云间紫诰金书字幕下仙僚绣作衣万里秋风榕叶暗一林新雨荔枝肥编氓政苦诛求急蚤望封章达禁闱
　　
　　送道士袁九霄归金坡道院
　　
　　朔风吹黄沙客子梦千里青山乆不归白日去如水昨朝滦水上仙人偶徕过自言逺纷壒结庐在金坡玉峡栖曽云翠阁萦危栈钟声绕碧坛桃花出深涧双童扫白石展席弹瑶琴青松挂落月海色浮空林竟谢区中縁骑龙忽归去秪恐人民非那愁歳年莫君还炼石髓九转成玄霜他时肻分赠碧落同翱翔
　　
　　送葛子熈之湖广挍官
　　
　　髙槐疎雨作新凉犹记雠书白玉堂官烛夜分供细字宫壶晓赐出明光盘堆苜蓿青毡冷衣染檀花束带长宣室若蒙天子问定知贾谊在沅湘
　　
　　南山木落气萧萧千里归心折大刀双橹鹅鸣秋水阔三关虎踞朔云髙客窓乆念衣裘薄史馆频烦笔札劳有约相逢明月夜扁舟载酒楚江皋
　　
　　送太尉掾潘奉先之和林
　　
　　御河氷消春欲暮官船系着河边树河边日日送行人挝鼓开帆尽南去潘郎作掾独未还腰弓却度居庸关马上长謌一回首关南树色青云间七月金山已飞雪牛羊散漫行人絶夜深陡觉毡帐寒酒醒只闻笳鼓咽丈夫莫恨不封侯食肉须当万里游腰间拂拭黄金印他日相逢尚黑头
　　
　　送喀尔闻善之猗氏长（子山平章从子名拜珠）
　　
　　青丝白马出京华乍剪宫袍眩海霞作宰不须辞下邑歴阶从此拥髙牙小楼刻烛听春雨白昼垂帘看落花见说三槐阴德厚孝亷还在相君家
　　
　　赋甘露门送李侍御之西台（惟中）
　　
　　雉观银河近天清鼓角空女墙秋色外仙掌月华中双阙当关树髙城绕汉宫使君骢马入按辔立西风
　　
　　送谙达巴哈万户湖广赴镇
　　
　　三品新除万户侯红旗照海出皇州腰间寳带悬金虎马上春衫绣玉虬水落张帆游梦泽月明挝鼓过南楼书生最喜从军乐何日辕门借箸筹
　　
　　雪霁晚归偶成
　　
　　公子腰弓下直归红门晚出马如飞东街积雪无人扫却恨春泥溅绣衣
　　
　　东风悄悄着罗衫秉烛归时酒半酣听得隔帘人笑语夜来春气似江南
　　
　　予有山水图留倪仲恺太史斋中乆未得题品一日危太朴应奉谓余曰昔人皆以酒解酲子能作歌求诗亦此意也遂成古诗一章以趣之
　　
　　野人筑屋青山底緑筱娟娟荫秋水天涯作客想江南乞君题诗画图里画图迭嶂云钩聨汀花碧草春依然对此令人动归兴却思把钓清溪边一束残书挂牛角大笑青天看日落窓下孤灯夜雨深人间万事秋云薄明年我亦去山阴君归泛雪须相寻草堂下榻看圗画共君酌酒听君吟
　　
　　月湖竹枝四首题四明俞及之竹屿卷
　　
　　丝丝杨柳染鹅黄桃花乱开临水傍隔岸谁家好楼阁燕子一双飞过墙
　　
　　五月荷花红满湖团团荷叶緑云扶女郎把钓水边立折得柳条穿白鱼
　　
　　水仙庙前秋水清芙蓉洲上新雨晴画船撑着莫近岸一夜唱歌看月明
　　
　　梅花一树大桥边白发老翁来系船明朝捕鱼愁雪落半夜推篷起看天
　　
　　送太师掾陈德润归吴省亲
　　
　　列戟三槐第王章九锡臣鸣珂皆贵戚弹铗尽嘉宾公府多甄録先生蚤见亲下帷谭亹亹开阁礼谆谆春瓮蒲萄熟朝盘苜蓿新大夫忻契合丞相屡咨询不厌甔无粟寜甘甑有尘寸心县噬指千里动思莼解袂燕台下扬舲潞水濵岸花迎客帽云树暗江津捧檄娱亲舎还家及暮春岂须夸禄养自可厚彝伦贱子漂零乆经年旅食贫诗成空感激愧尔逺归人
　　
　　送吴月舟之湖州教授
　　
　　天涯作客少清欢剪烛裁诗强自寛江树莫云离思逺杏花春雨客窓寒乌程美酒临池酌罨画青山拄笏看博士从来官独冷团团朝日照空盘
　　
　　耕乐为张处士赋
　　
　　江东有一士耕获在南山天明荷锄出日暮唱歌还酌酒麦陇上挂巾桑树间卒歳有余乐岂知行路难
　　
　　送国子生郭鹏归河东石室山省亲
　　
　　学省沉沉近九天青藜曽得挍韦编诸生共惜何蕃去圣主深知郭隗贤石室人归秋水落滹沱马度晓氷坚一尊春酒髙堂上愿祝仙翁五百年
　　
　　赋鹦鹉送偰世南廉使之海南
　　
　　朱崖擅珍鸟鹦鹉独专名满庭榕叶春昼晴飞来却向花间鸣三月蛮江春水緑日斜还傍江头浴弱羽翻风湿翠流爪痕蹴浪珊瑚束间关更作断肠声水流花落难为情乌台使君午梦醒隔帘细雨春冥冥
　　
　　江东魏元德进所制齐峯墨于上都慈仁殿赐文缣马湩以宠之既南归作诗以赠云
　　
　　锦袭玄圭莹龙香秘阁浮渍豪春黛湿拂楮翠云流绣绮颁宫掖琼浆出殿头小臣沾雨露千载荷恩休
　　
　　送李士寜之河南太守
　　
　　铜虎初分刺史符翩翩皁葢入东都寒滩乆伺占鸂??断碣谁怜载辘轳（鸂??滩井桩碑皆在洛阳）雪里行厨寻永叔花边系马问尧夫汉庭择相皆良吏伫■〈翰，日代羽〉黄麻出紫枢
　　
　　题会稽韩与玉秋山楼观
　　
　　楼观依青崦峰峦似越州树根流水过山顶白云浮露下琴丝润溪寒钓石幽相看图画里歴歴记曽游
　　
　　送危助教分监上京（太朴）
　　
　　驱马涉大河坚氷若平地雪霰在须发颜色渐憔悴迢遰出恒赵迤逦入燕蓟幸托君子交情亲不予弃裹衾屡就宿下榻辱延致谆谆味道言情匪骨肉异振铎趋雍宫胄子夙尊畏适从甘泉幸晨理赤城辔我独増烦忧中夜不能寐﨑岖数千里欲尽平生意忽如参与商令人发长喟都门候回辕淅淅秋风至
　　
　　送杨复吉之辽阳学正
　　
　　八月松亭万木空着鞭又向黒河东穹庐宿顿供羊胛部落晨炊爨马通行■〈翰，日代羽〉筑台招郭隗岂教执戟老扬雄门生衣袂多狐貉来听谭经绛帐中
　　
　　送达尔玛实哩正道监州归江南三十韵（分韵得朱字）
　　
　　世祖图勲旧先公立要途声华台阁重宠渥禁庭殊喜见传家子真成堕地驹春云浮玉树秋水出氷壶世赏诸侯爵平分刺史符气吞云梦泽思绕洞庭湖忧国头将白移官绂尚朱敬亭吴楚胜别驾孝亷俱吏慑神明政民懐抚字劬丹衷深感格甘雨遂沾濡栢府章交荐薇垣礼独逾甘棠歌召伯击壤咏康衢铨吏持筹策年劳限累铢承恩迁五马恋阙起双鳬鼓枻辞吴会扬舲入帝都春风吟芍药夜雪拥■〈毛瞿〉毺■〈夕丮〉仰贤侯哲深怜贱子愚河鲂新入馔邻酿屡分酤剪烛陪谭麈临风击唾盂襟期天日皎信谊海潮孚截竹鱼频寄裁书鴈已迂仓忙辞易水迢遰向姑苏云尽羣峰出秋髙万木枯朝帆冲野树夜艇泊江蒲入郭偕亲旧还家迓仆夫髙堂春草緑华诰紫云敷采袖镫前舞青骢柳外驱溪山供啸咏菽水尽欢娱伫听莺迁木还看凤集梧东山寜乆卧国政赖匡扶
　　
　　徐伯敬哀诗（有序）
　　
　　伯敬姓徐氏讳仁则世为明之奉化大族蚤孤奉母鞠弟至行有闻于时家贫益自励嗜字学有能名王公硕儒皆慕重之君与予同生年月日先于余为莫逆者几二十年歳庚辰君年三十有二得疾卧于家予归自京师闻之驰往省焉君伏枕已逾月既莫而别君曰明日不复握手越宿讣至君果死矣呜呼君之孝弟温慎益自治问学天假以年恶知其不少槩见哉而卒以死如予之愚而求知之深又恶得不深悲哉予再至京师征铭于太史危先生以志其行实于是复作诗以哀之诗曰
　　
　　萧萧城南路白杨蔽江麓下有长夜台阳景无繇烛笳鼓日夜悲往者不可复呜呼徐征君仪表冠梧竹十三父蚤丧孑孑影夐独我时已识君青灯照书屋十五学篆籒锺鼎饱撑腹镌模播词林论议动羣玉生计日萧条名声愈清淑母也老而病伯也苦盲目君能谨温凊膝下供水菽鬻衣聚诗书呼弟对床读亹亹药石言朋类素钦服嗟余苦参商不得时相属昨从燕山归君已卧帷褥握手情既多剪韭荐■〈酉灵〉醁出门不忍舎扶杖意凄蹙凌晨讣书来捐馆已逾宿哀君多艰虞胡忍逝之速日落旦复升月亏望还足君往不复返使我泪盈掬既无中馈嫔又乏南山粟何人为脱骖慰此倚门哭云浮白日阴惨惨风号木九原多黄壤宿草长新緑平生布衣情裹鸡酹寒渌
　　
　　送朱景明从王亷使之山东
　　
　　绣衣玉节镇青沂佳士聨镳出帝畿天禄最怜刘向苦会稽深望买臣归御沟水落鲂鱼上官柳春回燕子飞铃阁日长文字简定将玉麈对君挥
　　
　　赋南湖送欧阳逊学归庐陵
　　
　　潇洒庐陵郡南湖水镜开乱云堤上起一棹雨中来浦树栖鸦集城楼迭鼓催君还秋色里载酒重徘徊
　　
　　秋日有懐徐仲裕
　　
　　前年七月去明州却向京华住两秋千里乡心双鬓改朝来临镜不胜愁
　　
　　迭嶂青林雨气昏侧身南望几销魂何时得似邨东叟日晏牵牛系树根
　　
　　老兄多病更多愁秪恐今年已白头镫下裁书心独苦更怜有妹在衢州（时闻二兄在病中）
　　
　　佛桑一树隔河西压架蒲萄日影低记得长髯洪处士醉眠木榻唱铜鞮
　　
　　题墨梅赠徐用吉南归
　　
　　苏公堤上路千树雪纷纷载酒曽邀我看花毎忆君翠茵松下卧铁笛月中闻独有思归者长歌望白云
　　
　　送刘将军姑苏之官
　　
　　桃花骏马緑罗襦意气如云出帝都暂解弓刀辞细柳又懐印绶入姑苏当筵翠杓春醅蚁列馔银盘晓脍鲈五月垂虹桥下路画船龡笛卧氷壶
　　
　　逍遥室为邹上舎赋
　　
　　嘉树翳学省繁露夕零乱琅琅读书声歴歴在霄汉君子慎斋居编简夙潜玩秋蛩咽断甃流萤袭虚幔灯烛耿余辉沉沉夜将半宴坐遂忘言羣疑自氷涣圣道日修明玄谭乃虚诞愿君善其用母为发深叹
　　
　　雪霁红门偶成（是日千秋）
　　
　　雪拥红门没马鞯楼台歴歴在蓝田风回阙角瑶华乱氷溜觚棱玉筯县龙管忽闻天上曲霓裳空忆月中仙何当唤起王摩诘乞与人间作画传
　　
　　汝州园亭宴集奉答太守胡敬先进士摩哩齐德明
　　
　　入郭会亲友园亭喜暂开断氷帘外落残雪树边来秉烛听瑶瑟停歌引玉杯平生乡井意尽醉共徘徊
　　
　　新月行
　　
　　江南小儿不识愁新月指作白银钩家人见月更欢喜卷帘唤我登髙楼三年留滞京华里衮衮黄尘马头起一畨见月一畨愁归心夜逐东流水在家不厌贱与贫出门满眼多故人谁念天涯逺游客只有新月能相亲
　　
　　寄扬州成元璋先生
　　
　　先生白发好楼居抱膝长吟乐有余睡起茶烟浮几席春深竹色上图书无因东阁论封事有约南山共结庐千里停云劳梦想人来应望致双鱼
　　
　　题应中立所藏陈元昭山水
　　
　　逺骑出郊垧裴徊立清晓风雨江上来云山望中小松瀑泻岩阿僧钟度林杪兹焉倘可栖长歌拾瑶草
　　
　　宫词八首次偰公逺正字韵
　　
　　广寒宫殿近瑶池千树长杨緑影齐报道夜来新雨过御沟春水已平堤
　　
　　千官鹄立五云间玉斧参差拥画阑今日君王西内去安排天仗趣仪鸾
　　
　　水晶帘外日迟迟殿阁春深笑语稀绣幕无端风卷起一双燕子傍人飞
　　
　　上苑含桃熟暮春金盘满贮进枫宸醍醐渍透氷浆滑分赐阶前儤直人
　　
　　琼岛岧嶤内苑西斓斑绮石甃清漪御床不许红尘到黄幔长教窣地垂
　　
　　花影频移玉砌平美人欹枕听流莺一春多病慵梳洗怕说銮舆幸上京
　　
　　绣床倦倚怯深春窓外飞花落锦茵抱得琵琶阶下立试弹一曲鬬清新
　　
　　太液池头新月生瑶街最喜晚来晴贵人忽被西宫召骑得骅骝欵欵行
　　
　　松巢为钱塘谢尧章先生赋
　　
　　结庐东山下门外万松立月明树根坐露华衣上湿鹤归洞云暝风生海涛急茯苓倘可餐永矢谢城邑
　　
　　送李中父典簿髙骊颁厯
　　
　　候仪太史立金銮寳厯新成锦作盘天子垂衣朝万国中郎持节使三韩鲛人夜织机声近龙女晨游佩影寒独捧丝纶度遥海逺人逾觉圣恩寛
　　
　　送刘碧溪之辽阳国王府文学
　　
　　松亭岭上雪霏霏五月行人尚夹衣日暮草根黄鼠立雨晴沙际白翎飞名王礼币来青海弟子弦歌近绛帏太乙终怜刘向苦髙车驷马迟君归
　　
　　送进士王克敏赴成都録事
　　
　　黄牓天门外胪传玉殿头勅缄朱篆湿袍翦翠云流喜协三槐瑞真成驷马游草堂今寂寞还许俸钱修
　　
　　三月十日得小儿安童书
　　
　　辞家海上忽三年念汝令人思惘然万里书来春欲暮一庭花落夜无眠贾生空抱忧时策季子难求负郭田但得南归茆屋底尽将书册教镫前
　　
　　南城席上闻筝懐张子渊
　　
　　春晴随意出南城尊酒花前得共倾留客强陪今日醉听歌不似少年情
　　
　　海上张家玉雪郎锦筝银甲醉髙堂别来万里风沙外灯下闻筝忽断肠
　　
　　宋显夫内翰挽诗
　　
　　巍科聨伯仲冠葢耀乡邦援蚁浮春涨听鸡坐夜窓谏台书第一艺苑笔无双千古生刍意悲歌泪满腔
　　
　　题舜江楼为叶敬常州判赋
　　
　　岧嶤官阁带城皋云雾轩窓拥六鳌隔岸雨来山气合五更风起角声髙春江把钓渔歌近秋日开筵客思豪独凭阑干望沧海百年难忘使君劳（叶君尝于余姚筑石堤四十余里以障海潮）
　　
　　送胥有仪南归
　　
　　立马望华葢君家碧嶂东树围茆屋外花落雨声中卷幔香云入开编烛烬红林梢新月上留客醉丝桐
　　
　　次段吉甫助教春日懐江南韵
　　
　　花底开尊待月圆罗衫半浥酒痕鲜一年湖上春如梦二月江南水似天修禊毎懐王逸少听謌却忆李龟年卜邻拟住吴山下杨柳桥边舣画船
　　
　　秋夜有懐侄元童
　　
　　八月綀衣已怯凉伶俜絶似沈东阳薄帷风动流萤入断甃霜寒促织忙病里思家怜稚子灯前听雨忆江乡墓田丙舎知何所一夜令人白发长
　　
　　送赵彦征上舎归吴兴
　　
　　春雨丝丝着杏花晓寒如雪袭窓纱东风客馆还飞絮三月王孙政忆家张鷟文章多中选陆机兄弟总才华千金欲购长门赋迟子来乗驷马车（彦征积分居首选其兄彦林亦并以文学著称）
　　
　　虚斋为四明王炼师赋
　　
　　乗槎昔过榑桑东黄云惨淡浮青空双龙倒挟两珠树六鳌戴出三神宫绛阙瑶台压秋水箾韶九奏钧天里霓旌杂沓拥羣僊雾织衣裳云织履缑山王子学长生翩翩跨鹤游蓬瀛露下琼林翠裾薄风清碧落鸾笙鸣白月团团夜深起清光倒射沧溟底丹崖石壁转头空一色玻璃三万里百年变灭如春烟海波生见成桑田铜爵华砖土痕蚀玉鱼金盌人间传昨日逢君滦水上握手髙歌成慨慷山斋何日赋归来坐看孤云起青嶂
　　
　　天寿节送倪仲恺翰林代祀龙虎山（仲恺上清人因过家省母）
　　
　　圣人垂拱寿无疆黄帕奁香出建章夜奏玉函丹篆湿晓投金简石潭凉山中云气成龙虎月底箫声下凤凰醮罢神游还碧落琼浆分赐列仙尝
　　
　　玉署聨趋供奉班又持使节祀名山求仙曼倩楼船逺谕蜀相如驷马还夜雨烛消松阁冷春风花落版舆闲汉廷通显皆儒术深望倪寛蚤入关
　　
　　送方以愚编修之嘉兴推官
　　
　　夜直南宫碧树凉青藜独赐挍书郎玉蟾水咽云生砚金鸭香销月转廊万古唐虞尊训诰一时燕许擅文章书成未使人间读锦袭缄题进御床（以愚修玉堂视草为成书）
　　
　　除书侵晓出金銮太史衔恩拜理官贺老平生知李白张汤一日荐倪寛春风铃阁官梅蚤夜雨圜扉碧草寒东海狱情无枉滞归朝还着惠文冠（以愚受知贺相）
　　
　　送张维逺御史之南台（济南张文忠公希孟中丞之子）
　　
　　中丞名节着朝端令子还峩豸角冠骢马出关官驿逺楼船泛月大江寒近闻守令皆黄霸尚恐人才有谢安天子思贤劳梦想封章蚤望达金銮
　　
　　闻偰尚书除淛省参政因寄乐仲本
　　
　　一春多病思纷纷隔屋幽禽梦里闻夜雨来时愁作客落花多处政思君尚书曳履登黄阁处士弹冠卧白云宾主东南髙会日西湖风月定平分
　　
　　春草轩为毘陵华以愚赋
　　
　　青霭浮江郭庭阶草色芳晨晖窓自緑春雨屐生香弱蔓牵书带修茎矗剑铓绵绵思道路恻恻念衣裳结构懐东野安舆奉北堂岂须三釡养自可百忧忘地近延陵邑门旌孝子乡殷勤张太史为播五云章（张仲举先生作记）
　　
　　送曽文晖之湖州推官（吴兴多蜀士寓居）
　　
　　朝拜除书出紫宸画船挝鼓过西津移居溪馆红莲绕系马庭阶緑树新刮目好看吴下士故家须问蜀中人汉庭治狱推忠厚惠政从今及逺民
　　
　　寄题寿张堂
　　
　　曹之中陶城韩伯常世所居也南距黄河七十里伯常验井泉北洄告诸乡邻曰河殆将北吾陶城必受之皆不信伯常乃倾赀筑台五十尺冠屋其上不再歳河果北败多为荡析而韩氏之堂岿然人始竦然异之伯常今推长子恩封寿张尹因以其封名其堂云
　　
　　黄河漫漫浸城郭浊浪崩奔恶风作桑麻千顷变沧溟忽见中流出台阁台上老人八十余北窓髙卧梦华胥当时汲井有深虑一家幸免今为鱼玉雪郎君尽清楚堂上举觞堂下舞泥金紫诰日边来象笏朱衣照门户大夫食邑开寿张五云作篆悬髙堂愿得河清一千歳朝朝望阙谢君王
　　
　　望泰山
　　
　　芙蓉拔地白云晴七十二峰相对青紫鳯中霄扶翠阁金乌半夜浴沧溟悬崖芝草承甘露溜雨松根长茯苓四海承平天子圣会看封禅动山灵
　　
　　鹤斋为道士薛茂弘赋（奎章学士虞公自号青城樵者尝为作铭）
　　
　　仙人倦骑鹤筑室住空山桃花落几上白云入窓间昨从青城游路逢采樵者遗以山君铭刻之崖石下开门望赤壁明月满中天窅窅玉笙韵秪在青松颠茅君不可招双舄下京县借问几时来笑指壁间箭我有碧玉轸与君弹九皋曲终忽长揖飞佩翀烟霄
　　
　　送道士张宗岳奉贺正旦表朝京竣事还龙虎山
　　
　　大明初起日苍凉天子垂衣御万方华织锦云双凤翥云浮玉座九龙翔珠悬殿幄晨光动镫转纱笼刻漏长（大明殿幄悬大寳珠于上中设郭太史所制镫漏）银汉星查来万里緑章云篆贺三阳舄趋青琐烟霏绕酒出黄封雨露香芝草绣衣金纂纂芙蓉纫佩玉玱玱重瞳屡顾真希幸宠渥频承特异常辞陛更瞻天日表赐环应在水云乡留侯印绶将归璧（时议复天师印绶）使者旌麾已趣装河朔游尘随骑气江南清梦入诗囊仙源路近桃花发鬼谷山深槲叶芳后夜相思京雒士黄精还许寄来尝
　　
　　京城杂言六首
　　
　　神京极髙峻风露恒泠然憧憧十一门车马如云烟紫霞拥宫阙王气浮山川峩峩龙虎台日月开中天圣祖肇洪业永保亿万年
　　
　　世皇事开拓揽策羣雾清完颜据中原一鼓削蔡城赵氏守南壤再鼓宗祚倾车书既混一田埜安农耕向非圣人出何能遂吾生
　　
　　丘公神仙流学道青海东维时儒教师矫矫真天龙乾坤始开廓鱼水欣相从扣马諌不杀嘉辞动天容保此一言善元祚垂无穷（世祖尝因金儒元好问之请为儒教大宗师复纳全真丘处机之一言国家始终好生不杀）
　　
　　居庸土髙厚民物何雄强老稚尚弓猎不复知耕桑射鵰阴山北饮马长城旁驼羊足甘旨貂鼠充衣裳酒酣拔剑舞四顾天茫茫
　　
　　髙槐拱朱垣楼阁倚空起剑佩何陆离车马若流水昔有社稷臣艰难辟荆枳歃血饮黒河剖劵着青史国家感勲劳报施及孙子
　　
　　千金筑髙台逺致天下士郭生去千载闻者尚兴起我亦慷慨人投笔弃田里平生十万言抱之献天子九关虎豹严抚卷发长喟
　　
　　送慈上人归雪窦追挽淛东谔勒哲都元帅四首
　　
　　秋水沧江日夜清伤心名将殒东城帐中星坠孤儿泣塞上云愁别部惊蜀国犹存诸葛庙汉王空忆亚夫营鄞人共说封矦事夜雨残镫泪欲倾（公尝立营定海鄞人思之为建庙营中）
　　
　　日本狂奴扰淛东将军闻变气如虹沙头列阵烽烟黒夜半鏖兵海水红觱篥按歌吹落月髑髅盛酒醉西风何时尽伐南山竹细写当年杀贼功（公尝漆倭人首为饮器）
　　
　　东南天尽海茫茫有盗曽称静海王白刃悬腰腥血渍绛绡纒额赤眉扬将军独驾楼船出贼砦俄随炮石亡千载丰碑照山墺行人堕泪立斜阳（北界海山中建陈众仲监丞所撰平贼碑）
　　
　　野狐岭上雪纷纷马鬛新封大将坟千古交情见今日一时豪杰尽惭君携瓶满贮滦河水飞锡还穿雪窦云归去山窓须有约半龛灯火夜论文（公薨于四明上人送公柩至野狐岭安葬）
　　
　　挽清溪徐道士（郏县人）
　　
　　先生家住紫云山海上寻仙得大丹石洞歩虚华簌簌竹宫望拜佩珊珊云深弱水楼船逺月落空坛珤剑寒清泪如铅满征袂愁闻笙鹤下青峦
　　
　　豫章湖上列仙居曽借山人夜读书碧乳分茶烹雪水青精煮饭荐氷蔬携尊屡醉云卿圃着屐同过孺子庐梦断人间如转烛悲歌千里送灵车（清溪尝创凝真观于豫章在徐孺子苏云卿二祠之右）
　　
　　二月官河春水生仙翁冠剑出南城尚书篆画星辰动太史文章玉雪清江上东风吹画翣船头微雨湿丹旌当时琳馆同游者应在滕王阁上迎（危翰林为撰墓铭兼善尚书题额）
　　
　　赋汉关将军印
　　
　　昔游玉泉寺系马松树林独坐大石上浩歌梁父吟老衲林下来示我三古印连环络螭钮篆画蚀苍晕将军勈无敌劲气横九州岛志在复汉鼎岂事身封侯昭烈势孤危恃侯作坚垒威振曹家儿胆落中夜起浮云几变灭瑑刻良可摹令人千载下拂拭空嗟吁
　　
　　题中丞张文忠公（希孟）谏罢镫山奏藁后（至治间御史观音保諌五华山事弃市公时为中书参议翊日上谏镫山疏大蒙嘉纳赐子甚厚云）
　　
　　纔闻御史戮中台又见镫山奏疏来自信茅焦无死罪独知苏轼是英材九门争看捐躯谏百辟惊传拜赐回千古救荒遗爱在祠门犹向曲江开（公因救荒陜西而薨今赐庙于长安）
　　
　　新乡媪
　　
　　蓬头赤脚新乡媪青裙百结村中老日间炊黍饷夫耕夜纺绵花到天晓绵花织布供军钱倩人辗糓输公田县里公人要供给布衫剥去遭笞鞭两儿不归又三月秪愁冻饿衣裳裂大儿运木起官府小儿担土填河决茆櫩雨雪镫半昏豪家索债频敲门囊中无钱瓮无粟眼前只有扶床孙明朝领孙入城卖可怜索价旁人怪骨肉生离岂足论且图偿却门前债数来三日当大季阿婆坟上无纸钱凉浆浇湿墓前草低头痛哭声连天恨身不作三韩女车载金珠争夺取银铛烧酒玉杯饮丝竹髙堂夜歌舞黄金络臂珠满头翠云绣出鸳鸯裯醉呼阉奴解罗幔床前爇火添香篝
　　
　　（右新乡媪一首畲同年诺海仲良宣慰君之仲氏纳新易之之所作也其词质而婉丰而不浮其旨葢将归于讽諌云尔昔唐白居易为乐府百余篇以规讽时政流闻禁中即日擢为翰林学士易之他诗若西曹郎颍州老翁等篇其关于政治视居易可以无媿而藻绘之功殆过之矣况今天子圣明求言之诏播告天下当此之时易之之诗或经乙夜之览则其眷遇又岂下于居易哉故子三复之余谨识其后以俟南台中执法濮阳葢苖耘夫书于京师寓舎）
　　
　　题四明王元凯画三姬弄钗图
　　
　　秦虢夫人夜不归太真留宿宴宫闱席当瑶砌香茵薄花落金罇碧露微笑玩寳钗争殢酒醉凭玉几不胜衣画图貌得婵娟趣艺苑流传絶代稀
　　
　　送余廷心待制之淛东佥
　　
　　宪芳雨散繁緑晨霏起层城草树欝葱蒨欣欣遂敷荣圣皇秉元化昕夕虑民情彤廷授玉节宪令藉名卿肃肃晓衔命揽辔东南征属兹春窅眇出饯倾朝缨柳色映骢马謌声杂鸣莺谬聨祖席侣举爵芳醑清粤闻淛东郡山穷海奔崩征徭竭庐室田畴辍耘耕下车发仁政蔼蔼春阳生令德聿修举庶用慰休明
　　
　　寄南城梁九思先生
　　
　　征君奉诏出京时访古关河歳月迟泗水中流寻汉刻（近歳济洲得汉刻九通于泗水之中）泰山絶顶得秦碑仙人乆致青牛约弟子能修白鹿规昨夜少微星象动朝来只恐史官知（先生名有平章梁文节公之孙世居幽州不求闻达教授生徒百余人奉母至孝天厯间奉勅河南北録金石刻三万余通上进其副今类为二百卷曰文海英澜又修续列仙传二十卷）
　　
　　巢湖述懐寄四明张子益
　　
　　忆昔移家东海上万斛龙骧跨鲸浪三神宫阙渺何许弱水茫茫空怅望前年去作燕山游羸骖短褐风飕飕昭王台前月似水荆卿驿畔天如秋病骨苦寒情苦倦南下黄河疾于箭清晨双橹发吕梁黄昏已泊桃源县生来毎叹蜀道难去年我亦登苍山冯公岭头日不到肩舆履雪梯孱颜仆夫縁崖如冻蚁下俯镡山深涧底人家半出松树顶白云却在山腰起今年四月江西归小姑正对彭郎矶三更挂颿海门过一川草树浮晴晖我生胡为自役役孟浪江湖竟何益清霜镜底萦鬓丝坐对篝灯空叹息愁来欝欝不可当结交頼有张家郎临风同歌紫芝曲扫石大醉黄金觞我家南阳天万里十年不归似江水秋来忽作故乡思裹剑囊衣渡扬子玩鞭亭下江萦纡淮山楚树青扶疏一帆西风出巢县眼明堕此清氷壶湖水漫漫接天杪天低更觉青山小倦飞沙鸟戞渔艇倒景芙蓉涵碧藻凉波不动舟如飞棹謌窅窅声相随江东云树转头失淮西山水尤清竒故人江南不可见千里相思情眷恋门外梅花知未发屋头柿叶题应徧期君不来争奈何青天落日摇沧波明年归来贸山下与君共读巢湖歌
　　
　　（易之诗中所歴之景予皆尝过之所未至者巢湖耳易之有此清雄峻拔之句余无一语者人各有能有不能也太常博士危素书）
　　
　　梨花白头翁图为四明应成立题
　　
　　澹月溶溶隔画楼一枝香雪近帘钩山禽似怨春归早独立花间自白头
　　
　　送都水大监托克托清卿使君奉命塞白茅决河
　　
　　黄河汹汹决中州三策深烦贾让谋（时用工部尚书贾鲁之议）圣主忧勤过舜禹相君勋德并伊周渠通故道鱼龙避木斩空山虎豹愁十七万人齐举锸一千余里总安流皇天蚤出图书瑞赤子行歌黍麦秋白璧遣官祠岳渎黄金当殿赐公侯使君世重无双论太史功书第一筹绣衮从今登两府更将忠孝辅皇猷
　　
　　汝水（天兵与宋合攻蔡州城既破金右丞完颜仲德率将士六百人突围遁至汝水回顾城中烟焰涨天仲德下马谓将士曰国已亡余居宗室且备位宰相义固当死诸公宜早降诸将大噪曰相公能死我辈独不能死耶六百人皆奋然赴水死）
　　
　　骑马涉秋水泠泠战骨声寒沙沈断戟杀气暗残营自欲全忠义谁能顾死生千年董狐笔端不媿田横
　　
　　送平章扎拉尔公（多尔济巴勒字惟中）
　　
　　太师功德古无伦相国材名冠荐绅谔谔敢言天下事堂堂能服世间人骑迎晓日旌旗动衣绣春云黼黻新贱子平生蒙奬誉弃繻从此入西秦
　　
　　郏城冬夜读书有感
　　
　　幽窓悄无寐稍觉尘虑清月色下床头映我书册明微灯照孤影慨彼华发生永懐古先哲劳心但营营
　　
　　送蒋伯威下第南归象山
　　
　　黄牓天门曙色分考功深媿失刘蕡竞夸蜀锦新机杼谁识商盘古篆文小艇归人冲夜雨落花离思搅春云故庐铁砚应无恙载笔重来勇策勋
　　
　　罗稚川山水十韵为甬东应可立题
　　
　　平生丘壑趣偶向画中传雨气千峰外江流落日边■〈艹縻〉芜青满渚芳树緑参天渺渺溪云净涓涓石溜县崖颠何处阁谷口小家烟渔唱来秋浦僧钟落夜船瞥惊飞鸟过疑有蛰龙眠竹径能留客桃源竟得仙丹青夸絶代赋咏藉名贤千古沧洲意含情忆稚川
　　
　　题画扇送兰石奉御游上京
　　
　　居庸烟树緑扶踈公子频年从属车闻说千金求作赋上林须荐马相如
　　
　　颍州老翁謌
　　
　　颍州老翁病且羸萧萧短发秋霜垂手扶枯笻行复却操瓢丐食河之湄我哀其贫为顾问欲语哽咽吞声悲自言城东昔大户腴田十顷桑阴围阖门老稚三百指衣食尽足常熈熈河南季来数亢旱赤地千里黄尘飞麦禾槁死粟不熟长镵挂壁犂生衣黄堂太守足宴寝鞭扑百姓穷膏脂聒天丝竹夜酣饮阳阳不问民啼饥市中斗粟价十千饥人煮蕨供晨炊木皮剥尽草根死妻子相对愁双眉鹄形累累口生焰脔割饿莩无完肌奸民乗隙作大盗腰弓跨马纷驱驰啸呼深林聚凶恶狎弄剑槊摇旌旗去年三月入州治踞坐堂上如熊罴长官邀迎吏再拜馈进牛酒罗阶墀城中豪家尽剽掠况在村落人烟稀裂囊剖筐取金帛煮杀鸡狗施鞭笞今年灾虐及陈颍疫毒四起民流离连村比屋相枕藉纵有药石难扶治一家十口不三日藁束席卷埋荒陂死生谁复顾骨肉性命喘息县毫厘大孙十歳卖五千小孙三歳投清漪至今平政桥下水髑髅白骨如山崖繍衣使者肃风纪下车访察民疮痍緑章陈辞达九陛彻乐减膳心忧危朝堂杂议会元老恤荒讨贼劳深机山东建节开大府便宜斩■〈石着〉扬天威亲军四出贼奔溃渠魁枭首乾坤夷拜官纳粟循旧典义士踊跃皆欢怡淮南私廪乆红腐转输岂惜千金资遣官巡行勤抚尉赈粟给币苏民疲获存衰朽见今日病骨尚尔难撑持乡非圣人念赤子填委沟壑应无疑老翁仰天泪如雨我亦感激愁歔欷安得四海康且阜五风十雨斯应期长官亷平县令好生民击壤歌清时愿言观风采诗者慎勿废我颍州老翁哀苦辞
　　
　　（状物写景之工固诗家之极致而繄于风化补于政治尤作者之至言易之此诗兼得之矣礼部侍郎汝阴李黼子威书）
　　
　　（易之此诗格调则宗韩吏部情性则同元道州世必有能知之者监察御史危素书）
　　
　　（至正四年河南北大饥明年又疫民之死者过半朝廷尝议粥爵以赈之江淮富人应命者甚众凡得钞十余万锭粟称足会夏小稔赈事遂已然民罹大困田菜尽荒蒿蓬没人狐兎之迹满道时余为御史行河河南请以富人所入钱粟贷民具牛种以耕丰年则收其本不报览易之之诗追忆往事为之恻然八年三月翰林待制武威余阙志）
　　
　　金台集卷一
　　
　　●钦定四库全书
　　
　　金台集卷二
　　
　　（元）纳延 撰
　　
　　发大都上京（纪行）
　　
　　南阳有布衣杖策游帝乡忧时气激烈抚事歌慨慷天髙多霜露岁晏单衣裳执手谢亲友驱马出塞疆云低长城下木落古道傍凭髙眺飞鸿离离尽南翔顾我逺游子沈思郁中肠更涉桑干河照影空仿偟
　　
　　刘蕡祠（唐刘蕡幽州昌平人谪死栁州歴辽金无能发濳徳至本朝天厯间昌平驿官宫祺始奏建刘谏议书院）
　　
　　入郭日已暝惨淡风叶赤鞠躬荒祠下低回想遗直刘君素忠愤伏阙论邦国痛陈腹心祸竟罹考功斥余子尽鶱腾郁郁负惭色乡人仰髙谊千载崇庙食悲謌风萧萧感慨情恻恻出门无行人凉月照东壁
　　
　　龙虎台（大驾廵幸徃返皆驻跸台上）
　　
　　晨登龙虎台停骖望居庸絶壑閟云气长林振悲风翠华有时幸北狩甘泉宫千官候鸣跸万骑如飞龙帐殿驻山麓羽葆罗云中我行避驰道弗得穷幽踪衣裘儵凉冷积雾浮空蒙前山风雨来驱鞭复悤悤
　　
　　居庸关（关北五里今勅建永眀寳相寺宫殿甚壮丽三塔跨于通衢车骑皆过其下）
　　
　　迭嶂缘青冥峭絶两厓束盘盘龙虎踞岑巘互回伏重关设天险王气舆坤轴皇灵广覆被四海同轨躅至今豪侠人危眺屡惊缩﨑岖栈阁峻萦纡冈涧曲环邨列虚市凿翠构庐屋溪舂激岩溜山田杂稌菽絶顶得幽胜人烟稍联属浮图压广路台殿出层麓白云隐疎钟落日带乔木岂须叹蜀道政可夸函谷居人逺念我叩马苦留宿恐辜殷勤情解鞍看山瀑
　　
　　榆林
　　
　　出关喜平旷前林树扶疎微茫候烟火参差见廛庐美人秋水上娟娟映芙蕖巷隘车骑塞山寒日将晡行人问旅舍投鞭息驰驱张灯秣驽马断枥余青刍夜凉衾裯薄悒悒愁前途鸡鸣山窻曙去矣毋踌蹰
　　
　　枪竿岭（山腰长城遗迹尚存）
　　
　　饮马长城下水寒风萧萧游子在絶漠仰望浮云飘前登枪竿岭冈岑郁岧嶤崩崖断车辙曾梯入云霄幽龛构絶壁微径纡山椒人行在木末日落闻鸣蜩履险力疲苶凭髙思飘飖何当脱羁鞅归种南山苖
　　
　　李老谷（谷中多杜鹃）
　　
　　髙秋逺行迈入谷云气暝稍稍微雨来渐怯衣裳冷萦纡青崦窄杳窱烟林迥峯回稍开豁夕阳散微影霜叶落清涧寒花媚秋岭途穷见土屋人烟杂虚井平生爱山癖愒此惬幽静月落闻子规怀归心耿耿
　　
　　赤城（金阁山在赤城西郊洞眀真人修炼之所山中盛产青李来禽诸果）
　　
　　休驾赤城馆凭轩望前山飞雨西北来乱洒石壁间风寒树摵摵氷落沙斑斑牛羊尽归栅微镫掩松闗野老颇留客及此农事闲倾筐出山果浊酒聊尉颜移尊对金阁灵宫郁孱顽安得吹萧人乘鸾月中还
　　
　　龙门（元统间知枢宻院事都哩特穆尔过峡中见二羊鬬山椒顷刻大雨水溢姬妾辎重皆为渫溺）
　　
　　峥嵘龙门峡旷古称险絶疏凿非禹功开辟自天设聨冈疑路断峭壁忽中裂云蒸雨气暝石触水声咽羸骖涉沟涧执辔屡愁蹶忆昔两羝羊忿鬬蛟龙穴暴雨忽倾注滛潦怒奔决人马多漂流车轴尽摧折我行愁阴霾惨惨情不悦日落樵唱来三叹肠内热
　　
　　独石（国朝诸后太子陵皆在独石北毡帽山）
　　
　　停骖眺青林独石当广路峩峩龙君祠殿屋隐朝雾前山过微雨暝色起髙树溪湾夕溜清岩窦寒云聚东园有陵寝龙虎蔚盘据行人下马过敛袵夙惊愳凉风吹华发感激岁年莫怅望南天云裴徊不能去
　　
　　檐子洼（昔多盗贼今置廵捡司于山椒其山无林木皆蔓草）
　　
　　朝发牛羣头夕憩檐子洼髙秋得清旷野蔓多幽花黄云翳日脚草色浮天涯山荒树寂寞寒陂落昏鸦颇喜盗贼清塞田尽禾麻至今将军垒日落闻清笳我生久羁旅﨑岖涉风沙天寒道路逺曛黒投山家
　　
　　李陵台
　　
　　落日关塞黒苍茫路多岐荒烟澹莫色髙台独巍巍呜呼李将军力战陷敌围岂不念乡国奋身或来归汉家少恩信竟使臣节亏所愧在一死永为来者悲千载抚遗迹凭髙起遐思褰裳览八极茫茫白云飞
　　
　　次上都崇眞宫呈同游诸君子
　　
　　鸡鸣涉滦水惨淡望沙漠穹庐在中野草际大星落风髙马惊嘶露下黑貂薄晨霞发海峤旭日照城郭嵯峨五色云下覆丹鳯阁琳宫多良彦休驾得栖泊清尊置美酒展席共欢酌弹琴发幽怀击筑咏新作生时属承平幸此帝乡乐愿言崇令徳相期保天爵
　　
　　锡喇鄂尔多观诈马宴奉次贡泰甫授经先生韵
　　
　　诏下天门御墨题龙冈开宴百官齐路通禁籞聮文石幔隔香尘鎭水犀象辇时从黄道出龙驹牵向赤墀嘶绣衣珠帽佳公子千骑扬镳过栁堤
　　
　　珊瑚小带佩豪曹压辔铃铛雉尾髙宫女侍筵歌芍药内官当殿出蒲萄柏梁竞喜诗先纔羽猎争传赋最豪一曲霓裳纔舞罢天香浮动翠云袍
　　
　　绣绮新裁云气帐玉钩齐上水精帘鳯笙屡聴伶官奏马湩频烦太仆添风动香烟飘阖殿日扶花影上雕檐金盘禁脔纔供膳阶下传呼索井盐
　　
　　上林宫阙净朝晖宿雨清尘暑气微玉斧照廊红日近霓旌夹仗彩霞飞锦翎山雉攒游骑金翅云鹏织赐衣宴罢天阶呼秉烛千官争送翠华归
　　
　　滦河凉似九龙池清暑年年六月时孔雀御屏金纂纂椶榈别殿日熈熈青藜独喜颁刘向黄阁重闻拜子仪千载风云新际会愿将金石播声诗（时太傅托克托公再入相位）
　　
　　病中答张元杰宗师惠药
　　
　　卧病临髙馆丹芝幸见分铜缾朝挹水石鼎夜生云坐久镫华落秋清木叶闻眀朝得强健长礼紫虚君
　　
　　崇眞宫夜望司天台
　　
　　珠宫滦水上轩窻白云开中宵听落叶似是风雨来褰衣视星象歴歴环天台我将揽河汉乗槎共裴回
　　
　　雨夜同天台道士郑蒙泉话旧并怀刘子彝（蒙泉时奉）
　　
　　（祠上京崇真宫子彝尝于四明东湖筑天坛道院以待蒙泉东归）
　　
　　履雪台州老郑虔相逢滦水话当年草堂听雨秋将半石鼎聨诗夜不眠遥忆东湖来梦里起看北斗落窻前刘郎独爱长生诀日日天坛待鹤还
　　
　　阳明洞丁元善尊师携酒招省郎穆萨君过余夜饮
　　
　　仙人酿松华留客中夜酌微风树间来细雨镫前落清诗忆弥眀髙兴怀康乐移尊过西轩匡坐听笙鹤
　　
　　行路难（至正已丑夏右相多尔济公拜国王就国辽东是日左相贺公亦左迁因感而作）
　　
　　行路难难行路黄榆萧萧白杨莫枪竿岭上积雪髙龙门峡里秋涛怒嵯峩虎豹当大关苍崖壁立登天难千车朝从赤日发万马夜向西风还鉴湖酒船苦不蚤辽东白鹤归华表夜雨空阶碧草深落花满院行人少世情翻覆如秋云誓天歃血徒纷纷洛阳争迎苏季子淮阴谁识韩将军行路难难行路白头总被功名误南楼昨夜歌舞人丹旌晓出东门去子午谷终南山青松草屋相对闲拂衣髙歌上絶顶请看人间行路难
　　
　　塞上曲
　　
　　秋髙沙碛地椒稀貂帽狐裘晚出围射得白狼县马上吹笳夜半月中归
　　
　　杂沓毡车百辆多五更冲雪渡滦河当辕老妪行程惯倚岸敲氷饮驝驼
　　
　　双鬟小女玉娟娟自卷毡帘出帐前忽见一枝长十八折来簮在帽檐边（长十八草花名）
　　
　　马乳新挏玉满缾沙羊黄鼠割来腥踏歌尽醉营盘晚鞭鼓声中按海青
　　
　　乌桓城下雨初晴紫菊金莲漫地生最爱多情白翎雀一双飞近马边鸣
　　
　　归途过金阁山怀虞侍讲
　　
　　羸骖八月过云州殿阁嵯峩迭嶂稠空谷无人黄叶落白云如雪满溪流独登金阁寻僊迹还忆青城觅旧游日落长歌下山去西风十里异香浮（虞公过山下尝闻异香十余里）
　　
　　读唐妫川刘太守遗爱碣
　　
　　秣马怀来县摩挲古碣阴龟趺苔色暗篆画雨痕深治迹推天宝家声纪卯金最怜名漫漶独立久沈吟（碑文皆完惟刘公之名剥落不可读）
　　
　　还京道中
　　
　　客游倦缁尘梦寐想山水停骖眺逺岑悠然心自喜晨霞发暝林夕溜洄清沚出峡凉风驰入谷寒云起霜清卉木疎日落峯峦紫迢递越河闗参差望宫雉家僮指归路居人念游子久嗟行路难深乖摄生理终期返南山髙揖谢城市
　　
　　海上幽人锦绣肠独临滦水惜年芳千金不卖长门赋闲写新诗寄玉堂　临川危素敬题
　　
　　忆陪仙仗度关时玉帐星聮紫翠围今日读君天上曲依然环佩月中归　括苍胡深敬题
　　
　　赠张直言南归
　　
　　天子开明堂股肱任夔禼四方多章奏俯伏陈陛阙臣闻黄河流汹汹怒冲啮巨野及青徐千里尽鱼鳖载忧山东盗冯陵据巢穴腰弓入城市白昼肆攘敓岭南失控御猺犷恣猖獗运饟山溪阻野战瘴云热衅僰宼云南兵祸久联结谁怜郦生辩竟堕韩侯谲（参政舒噜存道事与郦食其同）边将多贪残駞羊尽膏血南兵久孱懦海上纵狂孽租庸弊吴楚鹾征困闽淛文牍日冗繁民力愈疲竭诏下阊阖门求言补遗缺张君素忠愤意气古豪杰裹粮涉江淮徒步犯霜雪伏谒中书堂扬眉吐竒说愚策十有六歴歴甚详切傥蒙録一二亦足解钳掣鲰生匪狂谬阁下幸裁决丞相属春官分曹挍优劣翩然不俟报长揖与予别言归南山庐白云可怡悦长溪钓鲂鱮春山采薇蕨飰疏饮清泉终焉养髙洁贱子托深谊持觞候车辙既摅平生藴尚复鉴前哲刘蕡竟下第贾谊空呜咽读君囊中书扪君口中舌歌君白马篇赠君苍玉玦相期烂柯山笑濯澄潭月
　　
　　大元特进上卿玄教大宗师饶国吴公全节哀诗二十二韵（延佑间命公返初服拜执政力辞不就止封其祖父皆饶国公赐其郷曰荣禄里曰具庆）
　　
　　特进天人间世英长身玉立气峥嵘髙年幸际时熙洽盛徳尤关国重轻柱史久闻周典礼留候多识汉公卿寓言有道皆心服论治无为顾力行天子欲烦黄阁寄山人自负白衣名郷闾表异丝纶渥茅土疏封黼黻荣万里函香祠五岳频年载笔赋三京尚方赐舄蠙珠络内膳分庖翠釡烹椶殿说经挥麈拂竹宫望拜候鸾笙牓悬髙阁宸章妙碑赐仙坛瑑刻精宝剑叱龙山雨至铁符诛怪海潮平华编尽许氷壶洁藻鉴难逃水镜清台阁从游多故旧王侯趋事俨神明万全自保惟谦抑一诺端能托死生开户图书聮竹色下阶环佩杂松声学穷河洛知休运谊薄云天见古情入室有人传印绶升堂无客不簮缨每惭贱子依琳馆长忆髙秋醉玉觵绛节纔闻朝上帝石棺俄报瘗佳城神仙自古称豪杰朝着扵今忆老成官舫凉风吹画翣大江飞雨湿丹旌何年下马坟前过一束生刍泪尽倾（公自龙虎台接驾还即捐馆命给传舟归塟河图仙坛）
　　
　　南城咏古十六首（有序）
　　
　　至正十一年秋八月既望太史宇文公太常危公偕燕人梁处士九思临川黄君殷士四明道士王虚斋新进士朱梦炎与余凡七人联辔出游燕城覧故宫之遗迹凡其城中塔庙楼观台榭园亭莫不裴佪瞻眺拭其残碑断柱为之一读指其废兴而论之予七人者以为人生出处聚散不可常也解后一日之乐有足惜者岂独感慨陈迹而已哉各赋诗十有六首以纪其事庶来者有所征焉河朔外史纳新序
　　
　　黄金台（大悲阁东南隗台坊内）
　　
　　落日燕城下髙台草树秋千金何足惜一士固难求沧海谁青眼空山尽白头还怜易河水今古只东流
　　
　　悯忠阁（唐太宗悯征辽士卒阵亡而建）
　　
　　髙阁秋天迥金仙宝珞齐青山排闼见紫气隔城迷朱栱浮云湿琱檐落照低因怀百战士惆怅立层梯
　　
　　寿安殿（殿基今为酒家寿安楼）
　　
　　梦断朝元阁来寻卖酒楼野花迷辇路落叶满宫沟风雨青城暮河山紫塞愁老人头雪白扶杖话幽州
　　
　　圣安寺（寺有金世宗章宗二朝象）
　　
　　兰若城幽处聮镳八月来宝华■〈施，童代也〉盖合衮冕画图开断碣苍苔暗空庭落叶堆饥鸢不避客攫食下生台
　　
　　大悲阁（阁牓虞世南书）
　　
　　阁道连天起丹青饰井干如何千手眼只着一衣冠金牓交龙挟琱甍吻兽攅冯髙天万里白纻不胜寒
　　
　　铁牛庙
　　
　　燕人重东作镕铁象牛形角断苔华碧蹄穿土绣腥遗踪传野老古庙托山灵一酹壶中酒穰穰黍麦青
　　
　　云僊台（金之望站台）
　　
　　台殿青冥外团团海月凉隔帘闻鳯管秉烛奏霓裳铜爵晨霞眩金盘夕露瀼仙人不复返愁杀海生桑
　　
　　长春宫（全真丘神仙处机之居太祖尝召至西域之雪山讲道屡劝上以不杀）
　　
　　羸骖蹋秋日迢递谒琳宫松子花砖落溪流板阁通楼台非下土环佩忆髙风草昧艰难日神僊第一功
　　
　　竹林寺（金熙宗驸马宫也寺僧云一塔无影）
　　
　　城南天尺五祗树给孤园甲第王侯去精蓝帝释尊老僧夸塔影稚子斵松根何日天台路相从一问源
　　
　　龙头观（龙头悬一牙籖刻曰建隆元年）
　　
　　仙馆红尘外龙头得借看开函云气湿近席雨声寒碧血凝螺黛香涎逼麝檀牙籖认题字犹是建隆刋
　　
　　糚台（李妃所筑今在昭明观后妃尝与章宗露坐上曰二人土上坐妃应声曰一月日边明上大悦）
　　
　　废苑莺花尽荒台燕麦生韶华如逝水粉黛忆倾城野菊金钿小秋潭玉镜清谁怜旧时月曽向日边明
　　
　　双塔（安禄山史思明所建在悯忠寺前）
　　
　　安史开元日千金构塔基世尊寜妄福天道自无私宝铎游丝罥铜轮碧藓滋停骖指遗迹含愤立多时
　　
　　西华潭（金之太液池）
　　
　　秋水清无底凉风起绿波锦帆非昨梦玉树忆清歌帝子吹笙绝渔郎把钓多矶头浣纱女犹恐是宫娥
　　
　　白马庙
　　
　　祠宇当城角霜蹄刻画眞房星何日坠骏骨自能神曾蹴阴山雪思清瀚海尘长疑化龙去腾蹋上云津
　　
　　万寿寺（寺有许道宁画屏）
　　
　　皇唐开寳构歴刼抵金时絶妙青松障清凉白玉池长廊秋屧响高阁夜钟迟独有乘闲客扶藜读旧碑
　　
　　玉虚宫（大道教以供薪水之劳为其张本宫主张真人其貌甚清古）
　　
　　楼观回深巷松枝夹路低拾薪供早爨抱瓮灌春畦经向琅函读诗从石鼎题白须张道士送客过桃溪
　　
　　古镜篇寄韩与玉（时与玉将南归故赋此留别）
　　
　　古镜团团似秋水美人当窻正梳洗芙蓉凉月鬬婵娟黙黙自怜还自喜朝来开匣忽凄然一痕微雪映华钿却恨东风借桃李年年开傍镜台邉粉绵拭镜还清彻佳人薄命空愁絶不如化石在山头万古千年照眀月
　　
　　秋怀寄西蜀仲良宣慰家兄
　　
　　惊颷袭虚幔微镫耿空斋恻恻候蛩语摵摵婴中怀寒饥念骨肉漂泊愁顚厓穷逹委天运深恐恩谊乖衷情亮谁托裵回歩庭阶
　　
　　病起书事呈兼善尚书二首
　　
　　闇闇积雨浸城皋四望平畴白浪高太息人材无董贾可怜经济属萧曹山东璧马祠河伯海上旌旗拥贼壕燮理自知廊庙贵腐儒忧国漫心劳（尚书时奉白马玉璧祭决河回复命议平海冦）
　　
　　卧病茅檐雨色低出门羸马恨深泥墙头腐草飞丹鸟屋角枯桑长树鸡嫠妇无衣中夜泣寒螀催梦五更啼连村黍麦漂流尽客里令人思转迷
　　
　　孔林瑞槐歌
　　
　　先圣墓林古槐一章枝干偃蹇肤理若镌刻篆籀龙凤细如丝发虽善画者莫能状其奇巧袭封衍圣公愈加培植见者咸加敬爱因以纪瑞云
　　
　　阙里阴阴槐树古百尺长柯挟风雨宻叶蟠空拥翠云深根贯石流琼乳苍皮皴蚀纹异常天成篆籀分豪芒游丝萦错科斗乱云气飞动龙鸾翔嬴秦书焚士坑戮几叹遗经藏壁屋千年圣道复昭明喜见文章出嘉木神明元胄嗣上公雨露滋沐深培封清阴如水石坛静弹琴树底歌熏风
　　
　　病中送杨仲如广文归四明兼简郑以道先生
　　
　　海上相逢巳十年都门执别更凄然一簮霜发秋风外万里云帆落木边扬子著书应自信马卿多病竟谁怜郑公乡里还经过为道相思夜雨前
　　
　　寄浙西亷访托克托使君（字清卿西夏人）
　　
　　银床清夜忆髙谭寄食门墙每自惭久望旌麾来阙下忽闻骢马渡江南宦情秋水人空老世事浮云总不堪独有苏公堤上栁春来依旧绿■〈毛参〉■〈毛参〉
　　
　　秋夜有怀明州张子渊
　　
　　云表铜盘挹露华髙城凉冷咽清笳弓刀夜月三千骑镫火秋风十万家梦断佳人弹锦瑟酒醒童子汲氷花起看归路银河近愿借张骞八月槎
　　
　　题王虚斋所藏鎭南王墨竹
　　
　　帝子乗鸾谒紫清满天风露翠衣轻闲将十二参差玉吹向云间作鳯鸣
　　
　　金盘夜冷露流脂玉管含云写竹枝方士持归东海上月明应是作龙骑
　　
　　送经筵捡讨邹鲁望之北流尹
　　
　　金篆牙牌束带县黄绫小册进经筵直庐半夜留宣室载笔频年幸醴泉阙下久推人物论岭南今识孝亷船槖駞郭老城西住临别须求种树篇
　　
　　投赠赵祭酒廿韵（字子期宛丘人）
　　
　　三朝元老国蓍龟山立精神虎豹姿髙步琼林开宦辙蚤登华省被恩私栋梁材器眀堂用台阁文章圣主知辇下肯辞郎署久斗南争望使星移谏垣屡赏朱云节宣室重陈贾谊辞锦绶还乡迎驷马绣衣行部去襜帷谭经秘殿重裀坐扈跸甘泉载槖随玉节引班朝谒早金莲拥骑夜归迟尚书曳履登鸾阁给事含香近鳯池氷蘗操持心似铁庙廊赞画鬂成丝久闻陆贽频忧国尽许匡衡喜说诗百世斯文开绝学四门胄子得名师弦歌济济承周礼冠佩跄跄举汉仪掌故传经编竹简诸生脱颖擅囊锥鄙人自致惭无术男子平生漫负竒久望车尘空感激欲趋门屏愧驱驰王阳岂待弹冠庆孺子还因下榻来辄效诗人陈赋颂敢从阍吏候旌麾何蕃独重阳司业严武深怜杜拾遗怀宝山林当一出平津正在礼贤时
　　
　　达鲁将军射虎行
　　
　　达鲁将军世为奈曼部主归国朝拜随颍万戸平金有功事载国史其出守信阳射虎之事尤伟曾孙与权举进士为秘书郎官与余雅善间言其事因征作歌
　　
　　将军部曲瀚海东三千铁骑精且雄久知天命属眞主奋身来建非常功世祖神谟涵宇宙坐使英雄皆入彀十年转战淮蔡平帐下论功封太守信阳郭外山嵯峨长林大谷青松多白额于莵踞当道城边日落无人过将军闻之毛发竖拔劔誓天期杀虎弯弓走马出东门倾城来看夸豪武猛虎磨牙当路嘷目光睒睒斑尾摇据鞍一叱双眦裂鸟飞木落风萧萧金弰琱弓铁丝箭满月弦开正当面箭翎射没锦毛摧厓石崩腾腥血溅万人讙噪声震天剖开一镞当心穿父老持杯马前拜祝公睂寿三千年丈夫立功期不朽竒事相传在人口可怜李广不封侯却喜将军今有后承平公子秘书郎文场百步曽穿杨咫尺风云看豹变鸣珂曳履登朝堂（虎既剖箭镞正贯于心中）
　　
　　京城春日二首
　　
　　官闸氷消緑漫堤落花流水五门西黄鹂不管春深浅飞入南城树上啼
　　
　　新様双鬟束御罗迭骑骄马粉墙过回头笑指银缾内官酒谁家索较多
　　
　　送王子克归金华
　　
　　东郊雨新已蔚蔚春树稠驱马郭门外持觞送华辀念子客京县意气如云浮文章拟秦汉雅颂窥商周世无楚和氏谁能识琳球褰衣别亲友长揖谢王侯天髙落日逺骖騑驻河洲顾我在韦布执袂情悠悠愿如大江水与子俱东流
　　
　　新堤謡
　　
　　近歳河决白茅东北泛滥千余里始建行都水监于郓城以专治之少监蒲从善筑堤建祠病民可念予闻而哀之乃为作歌（黄河决道时有清水先流至名曰渐水曹濮之人见此水皆迁居髙丘预避）
　　
　　老人家住黄河边黄茅缚屋三四椽有牛一具田一顷艺桑种榖终残年年来河流失故道垫溺村墟决城堡人家坟墓无处寻千里放船行树杪朝廷忧民恐为鱼诏蠲徭役除田租大臣杂议拜都水设官开府临青徐分监来时当十月河氷塞川天雨雪调夫十万筑新堤手足血流肌肉裂监官号令如雷风天寒日短难为功南村家家卖儿女要与河伯营祠宫陌上逢人相向哭渐水漫漫及曹濮流离冻饿何足论只恐新堤要重筑昨朝移家上髙丘水来不到丘上头但愿皇天念赤子河清海晏三千秋
　　
　　刘舍人桃花马歌
　　
　　青丝骏马桃花色翠鞍玉辔黄金勒奚奴牵出不敢骑道上行人争爱惜徃时曽遇李将军汗流赤血气如云朝刷黄河暮南粤沙场百战成竒勋归来无心伏槽枥顿辔长鸣思奋力东家白面绣衣郎千金买去游南陌昨朝挍猎向城隅万人争说天下无夜归不怕灞陵尉玉鞭醉打苍头奴画烛银屏欢彻曙一朝金尽宾朋去可怜骄马属谁家断缰犹系阶前树君不见西家欵段三十年青刍满枥菽满田老翁不识城下路骑看射猎南山边
　　
　　赠沈元方归吴兴兼简韩与玉
　　
　　春城飞絮晓纷纷金水河边更送君阙下马卿怜作客江南沈约最能文天围断岸归颿逺水落黄河野树分寄谢平生韩处士别来应是赋停云
　　
　　赠空谷山人徐君归武当
　　
　　五更钟鸣天未曙六街马蹄声似雨露华满屦霜满衣束带争趋丞相府千锺之禄万户侯几人空负平生愁镜中緑发渐垂素窗间白日如奔流谁念幽人在空谷瘿木为冠草为服小瓮春风紫术香长镵落日黄精熟行歌偶到黄金台坐看世事如浮埃长衢甲第换新主旧时燕子愁归来忽忆紫霄峯下路倒跨青鸾独归去松华酿酒一千石结庐招我南山住
　　
　　送林庭立归四明兼柬张子端兄弟
　　
　　征君归隐海东头三月开帆江水流坐看浮云知世态长歌落日送离愁平生不负杨临贺此去端如马少游若见山中陶宰相白云千里思悠悠（庭立客贺相府相左迁独逺送之其乡多弘景故迹）
　　
　　廿年沧海托交情最忆张家好弟兄清夜泛舟传玉斚髙堂秉烛听银筝故人别去青山逺游子忘归白发生眀月湖边还有约一竿春水钓丝轻
　　
　　次韵赵祭酒城东宴集（子期）
　　
　　金河流水碧粼粼御栁烟消曙色新黄鸟只愁春去逺隔窗呼醒看花人
　　
　　童子将车候辟雍先生载酒出城东丝丝细雨春云薄却恨罗衫怯晓风
　　
　　上东门外杏花开千树红云绕石台最忆奎章虞阁老白头骑马看花来
　　
　　鲈满银盘酒满壶山童竹里送行厨风流绝似兰亭会留取他年作画图
　　
　　仙家髙馆隔红尘流水联阶竹树新学士重来今白髪冯阑空忆种花人
　　
　　碧草纎铁藉翠裀酴醾酿熟十分春移尊更近池边树漉酒先生待挂巾
　　
　　十骑联镳入郭迟从教斜日过棠梨候门稚子牵衣笑今日先生有好诗（国子监散学候日影到堂后梨树）
　　
　　杜陵野客恋京华日典春衣醉酒家徒步归来情寂寞一年空负隔城花（时诸公见招予以疾不能赴）
　　
　　赠谢尚礼归盱江
　　
　　江左风流玉雪郎牙籖锦轴满髙堂五言徃徃凌三谢八法翩翩逼二王芳草池塘春梦断杏花风雨客窗凉平生狗监能知己奏赋他时入建章
　　
　　画船緑树映沧波挝鼓开船发御河作恶情怀唯仗酒落花时节况闻歌潮来别浦江声急云起南山雨气多落日都门一分袂相思千里奈君何
　　
　　北邙山（歌白乐天赐第履道坊既塟北邙勅命游人至坟所者必酹酒至今墓前隙地泥潦）
　　
　　北邙山髙云嵯峨山前日日闻挽歌千金买穴望卿相不道洛阳人塟多长安归来锦衣客昨日城南起新宅雕阑华础满前楹尽是当年墓边石墓边野老鬓如丝自言曽见筑坟时转头石马卧荆棘白杨萧飒秋风悲白日西流水东逝眼见君家塟三世旧时隧道尽为田新坟苦作千年计寄语洛阳诸少年对酒莫惜黄金钱纵有穹碑勒勋业文章夸靡谁能传君不见履道坊中白太傅留客髙堂醉歌舞至今三月看花人载酒去浇坟上土
　　
　　读金太祖武元皇帝平辽碑（在南城丰宜门外金史臣韩昉譔宇文虚中书）
　　
　　十丈丰碑势倚空风云犹忆下辽东百年功业秦皇帝一代文章太史公石断龙鳞秋雨后苔封鳌背夕阳中行人立马空惆怅禾黍离离满故宫
　　
　　梅花庄为张式良赋
　　
　　处士山庄浙水涯一林寒玉映窻纱诗成稚子能题竹酒熟邻翁约看花雪夜叩门非俗客月明吹笛是谁家肯招白鹤山前住石鼎春泉看煑茶
　　
　　送陈炼师奉香归四明庆醮玉皇阁寄王致和眞人
　　
　　黄帕奁香出禁闱东南草木尽光辉眞人拥节三天候使者乗槎八月归碧海烟霞浮晓阁瑶坛风露湿秋衣山中芝草还分得赠我能令白发稀
　　
　　读汪水云诗集
　　
　　水云汪元量字大有钱塘人以善琴受如宋主国亡奉三宫留燕甚久世祖皇帝尝命奏琴因赐为黄冠师南归时幼主瀛国公福王平原郡公赵与芮驸马右丞杨鎭故相吴坚留梦炎参政家铉翁文及翁提刑陈杰青阳梦炎与宫人王昭仪清惠以下廿有九人分韵赋诗以饯其行水云之诗多纪其国亡时事与文丞相狱中倡和之作文丞相又与马丞相廷鸾章丞相鉴邓礼部光荐谢国史枋得刘太傅辰翁序其诗集刘公又为批点余间闻危太史言曰水云长身玉立修髯广颡而音若鸿钟南归数来徃匡庐彭蠡之间若飘风行雨世莫能测其去留之迹江右之人以为神仙多画其象以祠之象至今有存者其诸公所赋墨迹尝见于临川僧舍云及予至京师因徐君敏道得水云集读而哀之偶成二律以识其后
　　
　　三日钱塘海不波子婴系组纳山河兵临鲁国犹弦诵客过殷墟独啸歌铁马渡江功赫奕铜人辞汉泪滂沱知章喜得黄冠赐野水闲云一钓蓑
　　
　　一曲丝桐奏未休萧萧笳鼓禁宫秋湖山有意风云变江水无情日夜流供奉自歌南渡曲拾遗能赋北征愁仙人一去无消息沧海桑田空白头
　　
　　七月十六夜海上看月
　　
　　楼船留客宴凉宵坐看氷轮出海潮却忆去年滦水上夜深孤馆雪萧萧（去年客上京是日大雪）
　　
　　征人七月度榆关貂鼠裁衣尚怯寒不信江南今夜月有人挥扇着氷纨
　　
　　陵州
　　
　　日落陵州路沿流古岸傍泊舟人自语听雨夜偏长过客愁闻盗荒村久绝粮何人肯忧国得似董贤良（董仲舒陵州人）
　　
　　郓城题壁
　　
　　髙楼緑树带斜晖十二街中过客稀忆着涌金门外住画船湖上未曽归
　　
　　贾客金多梦不成窗前叶落自心惊可怜游子囊羞涩夜半长歌看月明
　　
　　寄上京涂贞
　　
　　大驾清秋发千官八月归风髙沙鴈起霜落海鹰飞朝士谁青眼山人尚白衣最怜东鲁客相望思依依
　　
　　月彦明都水月石研屏葢欧阳公故物也
　　
　　小屏龛石寘行窝素月分眀漾海波玉鉴澄辉涵碧树青苹流影入银河紫云砚侧文章润画舫斋中岁月多最喜能诗苍水使夜窗留客赋长歌
　　
　　寄程仲能挍书
　　
　　台阁诸公百虑幷郎官独数挍书清水分玉漏更筹正天逼铜仪象纬眀帝座晓瞻云缥缈灵台夜候月峥嵘五星见说奎躔聚急草封章奏太平
　　
　　宝林八咏为别峯同禅师赋
　　
　　千仞琅邪石飞来镇越州江波欲浮动还被白云留（飞来峯）
　　
　　独上峯顚塔秋清曙色开冯阑望东北潮向海门来（应天塔）
　　
　　大布僧伽衲流传六百年携来香满袖犹是御垆烟（大布衣）
　　
　　铁钵溪头洗氷花六月寒山僧偶弹舌引得老龙蟠（铁钵盂）
　　
　　锡杖虚空落灵泉发地中忽看流菜叶始信石桥通（罗汉泉）
　　
　　甃石潴山溜蜿蜒竹色青风来倐凉冷雨气隔林腥（灵鳗井）
　　
　　一笏清凉地森森万玉齐月明时倚杖问看鳯来栖（深竹堂）
　　
　　石磴藤花落山窗岚气浮晚来髙树暝一榻似新秋（盘翠轩）
　　
　　岳坟行（守坟观禅师至京请加封谥征赋此宋将孟珙灭金捷回金陵命军士屎溺秦桧墓上）
　　
　　岳王烈烈真丈夫材兼文武唐汉无平生许国胆如斗誓清九庙迎鸾舆十万精兵多意气赴难勤王尽忠义将军阃外图中兴丞相江南请和议东京百战方解围班师诏促事还非父老吞声仰天哭儿郎含愤渡河归感激英雄竟诛害万里长城眞自坏但将淮水作边闗淮河之北为他界百年古庙近荒坟夜深石马战秋云箫鼓时来谒祠下遗民犹泣旧将军君不见灭金孟珙夸骁勇凯还兵薄秦家陇六军溷秽积如山千古行人呼粪塜
　　
　　田家留客图为四明刘师向先生赋
　　
　　客来田家当六月主人相留树边歇呼儿牵马饮清泉厨里新浆解君热郎君出城几日前城中米价今几钱昨夜南村三尺雨不知还到城壕边勿厌侬家茅屋小棘门新编土墙绕明朝蚤飰莫匆匆鸡鸣送君出官道
　　
　　读揭文安集（公字曼磒豫章人撰明庙神御殿碑赐楮币万缗白金五十両）
　　
　　白鹤江头梦窅然焚香灯下读遗编忧时论议泉倾峡载道文章日丽天先帝树碑勤述徳大臣草制听传宣皇天不负斯人意今见才华属象贤
　　
　　秘阁初开拜授经除书争喜得公名御床奏疏丹心在清夜悲歌白发生谢病长怀髙士志育材端有古人情百年师道今寥落空使诸生忆老成
　　
　　文穆处士郑君挽诗（广信郑咺宣伯之父）
　　
　　昔读荥阳谱尝闻左押牙系传唐相国世作宋名家乔木流风在征君述徳遐消摇谢簮绂辛苦力桑麻种橘逾千户藏书过五车春潮生酒瓮夜雨落镫花太史占星殒长沙叹日斜谥从张籍定铭岂蔡邕夸令子名方振诸孙学更嘉他时五云诰泉壤被光
　　
　　华题匡禅师看云亭
　　
　　禅房花竹昼冥冥白发匡公住草亭禹穴南来秦树碧舜江东下蜀山青猿啼石壁松阴暝龙出溪潭雨气腥有约春山寻胜事扶藜共读栁州铭
　　
　　送杨梓人待制出守阆州兼寄嘉定宣慰家兄
　　
　　簮笔三年侍禁林分符还向蜀江浔莫云尽处峨睂出春雪消时灌口深铃阁雕盘香冉冉台门画戟昼森森锦屏山下多遗迹好觅城南老杜吟
　　
　　朱轓五马出王庭父老西南望福星家世久闻清白吏文章争诵太玄经岷江水落嘉鱼美劔阁春晴桤木青若过睂州见苏子卯君京国尚飘零（东坡称子由为卯君）
　　
　　送杨季子赴徳庆知事
　　
　　天禄扬雄久挍书忽闻章绶绾银鱼一官逺赴诸侯幕六辔先乗使者车椰子剖浆霜落后荔枝封蜜雨晴初故人只守平生业一研相求不愿余
　　
　　八月秋髙海月明年年寿斝得同倾喜君马上青云逺念我镫前白发生尚论古人多感慨间忧时事各牵情罗浮山下梅花发驿使来时好寄声
　　
　　马徳良下第
　　
　　三月都门莺乱飞东风客馆思依依乐生空受昭王聘苏子深惭李廌归白璧人间须待贾青藜天上更分辉琼林花发重来日五色春云照锦衣
　　
　　寄河南赵子期参政
　　
　　中书重拜郭汾阳特遣台臣鎭大梁汲黯匡君惟卧治倪寛饰吏用文章大堤日落黄河满画省春深緑树凉梁梀全材今属望早归帝室构眀堂
　　
　　羽林行
　　
　　羽林将军年十五盘螭玉带悬金虎黄鹰白犬朝出游翠管银筝夜歌舞珠衣绣帽花满身鸣驺斧钺惊路人东园击球夸意气西街走马扬飞尘湖南昨夜羽书急诏趣将军逺迎敌宝刀绣涩金甲寒马上仿偟苦无力美人牵衣哭向天将军执别泪如泉安得天河洗兵甲坐令岭海无尘烟君不见关西老将多战谋数竒白发不封侯据鞍矍铄尚可用谁怜射虎南山头
　　
　　赠韩印曹归会稽（字符之疏其长官奸状至都堂大臣竟缴回繇是得罪今昭雪还乡）
　　
　　韩君竒男子意气凌秋旻峩峩步摇冠玉雪映长身谭锋勇无敌筹策捷有神读书耻沿袭投笔弃里邻翱翔黄金台慷慨倾缙绅开口论利害不避雠与亲争欲出门下荐剡相交陈和林控大漠天髙地无垠宗王锡茅土蕃阃多重臣带甲四十万车庐日辚辚诏设大宗正抚绥播湛恩长官挟权势滛刑虐边民椎剥尽膏血游畋彻昬晨君时主印绶裂眦忿且瞋陈书上东阁愿言达枫宸丞相惊吐舌羣僚汗沾巾小臣敢讪上封章竟沈沦攟摭舞文法苍蝇点贞珉同列愤挥涕将佐含悲辛青天日惨淡愁云夜氤氲皇皇绣衣使执法推忠循扬言力辨雪抑滞一朝伸旦夕受殊擢言归念鲈莼蔷薇满东山芙蕖映湖濵白酒溢春瓮髙堂尽嘉宾剪烛悦情话牵衣叙亲婣丈夫负竒气终当追古人张仪口有舌范叔岂长贫揽镜叹勲业天运无停轮念我客京邑漂零六徂春髙歌送君别握手金河津因之怀东越扁舟理丝纶
　　
　　张仲举危太朴二翰林同擢太常博士
　　
　　南宫夜直拥青绫二妙容台喜共登瑚琏久知清庙器阶衔联署玉壶氷后来博士如公少今日先生自此升见说圜丘将大飨百年礼乐正当兴
　　
　　金台集卷二
　　
　　诗之义本于讽谕盖心欲有言而言不足以道志故假于辞焉而辞也者欲其谕难言之志也然语涩而俚意浮以近文采不足以动人立言易朽君子不由也余致力于斯甚久未尝敢以易心为之盖得于意者为难美而修于辞者不失之过则不及以是而辍者十八九呜呼其难矣哉金台集者友人合鲁易之之诗也其诗百余篇森然若开羣玉之府圭璋琮璜各有列位辞语至到而神与情诣动荡激越可歌可舞信乎其能谕诸人者余读之再过因叹赏不已遂书所见于其篇末云至正三年二月既望揭傒斯书
　　
　　至正九年夏至日伯页台哈布哈观于持志斋
　　
　　易之至京师以诗名雄诸公问其道涂之所经耳目之所属山川风俗人情物态可喜可愕一发于诗然皆本诸性情征诸政教而不为烟云月露之归追风雅之遗音振金石之逺响上而公卿大夫下而里闾韦布之士莫不称之一时之善为诗者亦莫之能过也余得其金台集若干首读之弥月不厌古人云用功深者其收名也逺讵不信乎易之果啰罗人在中国西北数千万里之外而能被服周公仲尼之道家故有阀阅勲劳可藉以取富贵而弃不就臞然一寒生专以诗鸣世亦奇伟不羣之士哉今居越云至正辛夘史官新安程文书
　　
　　右金台稾若干卷果啰罗君易之之所制也易之自幼笃学为诗既长访古河朔厯览山川以达其趣八年之春余在京师与易之遇于故友会稽韩与玉氏相善也与玉能书时金华王子充为古文易之与二人偕来江南京师因目为江南三絶而易之所为诗尤传诵士大夫间余既归久之易之亦橐其稾以归复与余相会于鄞则其友已传刻之取一二篇以读则慷慨悲歌而燕赵之风声气习犹可想见及观承旨欧阳公祭酒李公侍讲黄公故侍书虞公侍讲揭文安公所为序引深评逺论唯恐其不传也其有得于此可谓难矣且诗自汉魏而下至唐为盛而其间独推杜甫氏以为不失风人之旨然其时先后若陈子昻髙适韦应物刘禹锡辈亦各名家盖诗由人情生也情非有古今者特有至有不至尔是故越人之曲敕勒之歌其托兴写物非素工于辞者而操觚之士有不逮也何则情之所至而语至焉则不求工而自工也故余谓易之之诗如颍州老翁西曹郎巢湖新乡媪新堤等篇抚事感怀若不经意而尽所欲言有得于风人之旨者当不谢于古人况其所工者复不下是兹固可信其必传也虽然易之年未五十平生故人多列官于朝而当急贤之时其能久于穷乎韩子云天将和其声以鸣国家之盛者意其有在于是则嗣而刻之尚未艾也余姑识斯语以俟至正十五年冬十月望淛河杨彝书
　　
　　金台集题诗
　　
　　崇天门下听胪传台阁聨翩四十年今日县车归故里杖藜携酒落华前
　　
　　玉带难围老病身庙堂补报乏涓尘衰年作别情怀恶秉烛题诗赠故人
　　
　　爱君谭辩似县河更喜交情古意多长使马周贫作客令人千古媿常何
　　
　　百尺髙台易水东千金曾此彀英雄君来却在承平日先筞诗坛第一功
　　
　　予既致政将归济南赋诗四章题金台集后奉别易之良友抑以书予自媿云尔至正戊子三月望日华峰真逸张起岩书
　　
　　金台集虞集诗
　　
　　力疾坐云馆移床近竹坡卷帘新雨过欹枕晚凉多病觉衰翁减诗听好客歌因君怀郭隗千古意如何
　　
　　易之金台前稾余既序之矣及再至京师又得后稾一卷为之论昔在成周之世采诗以观民风其大小之国千有八百西方之国豳得七篇秦得十篇而止夫以雍州之域实在王畿自豳秦而西未见有诗岂其风气未开习俗不能以相通也欤易之果啰罗氏也彼其国在北庭西北金山之西去中国逺甚太祖皇帝取天下其名王与回纥最先来附至今百有余年其人之散居四方者往往业诗书而工文章易之伯氏既登进士第易之乃泊然无意于仕进退蔵句章山水之间其所为诗清丽而粹宻学士大夫多传诵之然则葛逻禄氏之能诗者自易之始此足以见我朝文化之洽无逺弗至虽成周之盛未之有也昔余客鄞为文送易之北来以为祖宗取天下丰功大业宜制乐歌荐诸郊庙易之之才足以为之圣君贤相制礼作乐岂终舍吾易之者哉临川危素在京师金台坊书
　　
　　
