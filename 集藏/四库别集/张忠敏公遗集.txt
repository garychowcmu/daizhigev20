张忠敏公遗集　　（明）张国维 撰


　　序 
　　卷首 
　　卷一　　奏疏一 
　　卷二　　奏疏二 
　　卷三　　奏疏三 
　　卷四　　奏疏四 
　　卷五　　论　序一 
　　卷六　　序二　记 
　　卷七　　传　行畧 
　　卷八　　志铭　祭文　赞　文券　白云洞遂初精舍学则 
　　卷九　　诗 
　　卷十　　年谱 
　　附录 
　　　卷一　　制词 
　　　卷二　　序 
　　　卷三　　记 
　　　卷四 
　　　卷五 
　　　卷六 

　　●校刊张忠敏公遗集序 

　　古之所谓不朽之业立言居其一惟六经四子书足以当之而辞章不与焉然而盛德丰功所沦瀹阅百年或数百年往往奉杯桊则思口泽覩几杖则思手泽至于敦彝铭泐琴剑款识推之足迹所及一山一水一木一石犹稽其岁月记其行止食息以为其地光宠甚且傅会辨证争是与讹若夫编纂札记题咏篇章虽零墨断简将拱璧藏之不必其子姓而已然非以其言也而言亦不朽矣明季忠节较前代为多而功德八人之深尤推东阳张忠敏葢自隆万以还田南罢敝尤甚公在外日久独能兴利革弊除暴安良内苏民困外捍恶氛虽尼不终用无救于残局而挽回元气以资圣朝至今闾阎尸祝以故完人之论定自国初至高庙锡诰予谥仍加监国故官皆特典也荣于文山秀夫远矣非功德在民者深乎忠敏之学邃于经义长于干济主忠敦孝不屑辞章而无道学习气抗疏正直至诚恺恻如家人语不甚修饰自然动人所谓有德必有言非耶所著刑科疏草一卷吏科疏草二卷抚吴疏草二十卷行河疏草四卷中兴疏草一卷古中兴任贤从谏录二卷吴中水利全书二十八卷玉笥剩稿一卷循陔草一卷心经解一卷金删经疏芥二卷刊行已久经兵燹多散佚存者水利书剩稿循陔疏芥四种耳今其族孙振坷春珊父出家书所载旁搜史乘及世家所藏汇为一集与前四种并行并附表扬赠言等为外集四卷属予校勘兼识简端顾予昔岁获读公经义理趣精深可为四子六经辅翼则公之言之不朽也兹集则公功德不朽之实迹也张君为公子姓独能旷世相感于忠孝之原拾袭于散亡之后则其人可知已或曰使残明无马阮以公为东南长城与瞿史何黄诸贤联臂支搘未必不为宋南渡不知天生公晚特以祚东南之民耳民气之完则我朝赋役之助也忠节之盛则我朝声教之助也氏非一姓所得私天有与夺孰能争之嗟夫理乱如环何代蔑有俗流失世败坏天不祚民则繁富之邦旋为瓯脱后世岂必无公其人耶苍苍者若以为未可则民无如之何惟我纯皇帝褒宠名臣所以示子孙风臣民者至斯极矣人心未泯必有监于公而兴起者然则张君之为兹集固非以私一家即予之感慨咨嗟长言之未已又岂惟私一人也哉 
　　咸丰七年九月上澣兰溪学训导后学林鹗谨识 

　　公之降其灵星耶公之归其骑鲸耶不可绘者德馨可绘者其蜕形耶其视荧荧劳营营耶其为吾民屹长城耶彼苍者仁哀独惸耶去今百年庶圱生耶 
　　后学林鹗敬题 

　　●卷首 

　　高宗纯皇帝御制题胜朝殉节诸臣录 
　　明史稿本传 
　　钦定四库全书提要 
　　广舆记 
　　吴中水利全书 
　　河渠志漳河 
　　漕河 
　　南疆逸史 
　　东阳县志名臣传 
　　金华征献畧忠义传 
　　明特进光禄大夫上柱国太子太傅赐尚方剑行边兵部尚书兼东阁大学士先考玉笥公行述 

　　○高宗纯皇帝御制题胜朝殉节诸臣录 

　　昨以胜朝殉节之臣各能忠于所事不可令其湮没不彰特敕大学士九卿等稽考史书核议予谥入祠以昭轸慰其建文诸臣之死事者并命甄议兹大学士等议上录其生平大节表著者予以专谥余则通谥为忠烈忠节次则通谥为烈愍节愍统计一千六百余人若诸生韦布未通仕籍及姓名无考如山樵市隐之流则入祀所在忠义祠统计又二千余人各为一册进览之余均为允协因名之曰胜朝殉节诸臣录冠以所颁谕旨附载廷臣议疏汇刊颁行俾天下后世读史者有所考质夫以明季死事诸臣多至如许迥非汉唐宋所可及录而旌之亦累朝所未举行似亦足以褒显忠贞风励臣节固不必如张若溎所请之遍行访查徒滋纷扰致无了期且即再入数千人于表章大义亦无所增减廷臣驳议惟韪亦并载之爰题诗简端用示大意信史由来贵瘅彰胜朝殉节与膻芗五常万古既云树潜德幽光允赖扬等度早传辽及宋后先直迈汉和唐诸臣泉壤应相庆舍死初心久乃偿督师少傅武英殿大学士兵部尚书张国维东阳人为给事中謇谔敢言巡抚应天总督河道有御寇治河功南都破请鲁王监国绍兴顺治三年江上师溃国维还守东阳知势不支作绝命词赴水死张国维保障岩疆支撑余烬心坚抱义力矢全忠今谥忠敏诰命皇帝制曰取义成仁式着艰贞之烈易名表行爰昭奖恤之公眷致命之可风曩哲未湮于往代期扶纲之攸赖休称允协于千秋尔故明武英殿大学士张国维砥行能坚秉诚克恪遭时坎坷恒仗节以无挠殉义从容竟捐生而不悔朕览披信史轸念忠徽予褒显于崇祠用隆秩祀示表章于往籍载锡嘉名象厥生平谥为忠敏于戏溯流芳于顽廉懦立节或重于泰山彰定论于世远风微荣更逾于华衮幽光特阐鉴当年皦日之心正气咸伸励万古疾风之节钦兹懋典慰尔英灵 
　　乾隆四十一年十一月初八日 

　　○明史稿本传 

　　张国维字玉笥东阳人天启二年进士授番禺知县崇祯元年擢刑科给事中劾罢副都御史杨所修御史田景新皆魏忠贤党也御史胡良机给事中陶崇道等六人先为忠贤所逐及起用顾置之外国维以为言六人乃复留己陈时政五事言陛下求治太锐综核太严拙者局蹐以避咎巧者委蛇以取容谁能展布四体为国家营职业者故治象精明而腹心手足之谊实薄此英察宜敛也祖宗朝阁臣有封还诏旨者有疏揭屡上而争一事者今一奉诘责则俛首不遑一承攺议则顺旨恐后倘处置失宜亦必不敢执奏此将顺宜戒也召对本以通下情未有因而获罪者今则惟传天语莫覩拜扬臣同官熊奋渭还朝十日旁措一词遂蒙谴责不可稍加薄罚示优容之度乎此上下宜洽也其二条请平刑罚溥膏泽帝不能尽用进礼科都给事中京师地震规弊政甚切迁太常少卿七年擢右佥都御史巡抚应天安庆私十府其冬流贼犯桐城官军覆没国维方壮年一夕须发顿白明年正月率副将许自强赴援游击潘可大知县陈尔铭守桐不下贼乃攻潜山知县赵士彦重伤卒攻太湖知县金应元训导扈永宁被杀国维至解桐围遣守备朱士胤趋潜山把总张其威趋太湖士胤战死自强遇贼宿松杀伤相当安庆山民桀石以投贼贼多死乃越英山霍山而遁九月贼复由宿松人潜山太湖他贼扫地王亦陷宿松等三县国维乃募土著二千人戍之而以兵事属监军史可法明年正月贼围江浦遣守备蒋若耒陈于王战却之十二月贼分兵犯怀宁可法及左良玉马爌遏之复犯江浦副将程龙及若耒于王等拒守诸城并全贼又围望江遣兵援之亦解去十年三月国维率龙等赴安庆御贼酆家店龙军数千悉没贼东陷和州含山定远攻陷六合知县郑桐元溃走贼遂攻天长国维见贼势日炽请于朝割安庆池州太平别设巡抚以可法任之安庆不隶江南巡抚自此始也议者欲并割江浦六合俾国维专护江南不许国维为人宽惠得士大夫心属郡灾伤辄为请命多获宽减奸民张汉儒讦钱谦益瞿式耜陆文声讦张溥张采国维斥汉儒等诬罔忤执政温体仁夺俸苏州去任推官周之夔希体仁旨复讦溥等国维亦力白其诬筑太湖繁昌二城建苏州九里石塘及平望内外塘长洲至和等塘修松江捍海堤浚镇江及江阴漕渠并有成绩居六年迁工部右侍郎兼右佥都御史总理河道岁大旱漕流涸国维浚诸水以通漕山东饥赈活贫民无算十四年夏山东盗起攺兵部右侍郎兼督淮徐临通四镇兵护漕运大盗李青山众数万据梁山泺遣其党分据韩庄等八闸运道为梗周延儒赴召北上青山谒之言率众护漕非为乱也延儒许言于朝授以职而青山竟截漕舟大焚掠迫临清中官刘元斌走国维合所部兵击降之献俘于朝帝率太子二王御午门磔诸市兵部尚书陈新甲下狱帝难其代以侍郎冯元飙摄既乃召国维代之召见德政殿慰劳甚至乃定战守赏罚格列上核世职酌推升慎咨题等七事帝皆报可会开封陷河北震动条防河数策帝亦纳之时外吏考选者皆欲得给事而帝以巡方任重槩注御史首辅周延儒令国维荐时敏等十二人察外郡城守以既有巡按不可复遣御史遂并授给事独御史蒋拱辰不与有怨言及出监赵光抃军谓国维害己抵昌平即疏劾国维国维言拱辰挟怨诬诋拱辰再劾国维溺职请如丁汝夔陈新甲故事正失陷名藩之罪御史赵譔右拱辰言国维忠谅有余担当不足不能揽羣材惟任胥吏国维再疏求斥不许十六年四月大兵犹在畿内国维檄赵光抃拒螺出入总兵之师皆溃言者益诋国维帝乃令解职复以附会延儒及螺山丧师事逮下狱苏州民闻之争诣阙乞贷帝念其治河功十七年二月俾出狱候命三月召对中左门复故官兼右佥都御史驰赴江南浙江督练兵输饷诸务国维条上生财七事即驰出都行十日而都城陷福王召之令协理戎政仍叙山东讨贼功加太子太保荫锦衣佥事吏部尚书徐石麒去位众议归国维马士英嫉之用张捷国维乃乞省亲归南都失守踰月潞王监国于杭州不数日出降闰六月国维朝鲁王于台州请王监国即日移驻绍兴进国维少傅兼太子太傅兵部尚书武英殿大学士督师江上总兵官方国安亦自金华至马士英素善国安匿其军中请入朝国维劾其十大罪乃不敢入连复富阳于潜树木城缘江要害联石国安及王之仁郑遵谦熊汝霖孙嘉绩钱肃乐诸营为持久计顺治三年五月国安等诸军乏饷溃王走台州航海国维亦还守东阳六月知势不可支作绝命诗三章赴水死年五十有二 

　　○钦定四库全书提要 

　　吴中水利书二十八卷 【 浙江巡抚采进本】 
　　明张国维撰国维字九一号玉笥东阳人天启壬戌进士福王时官至吏部尚衵南京破后从鲁王于绍兴事败投水死事迹具明史本传是书先列东南七府水利总图凡五十二幅次标水源水脉水名等目又辑诏敕章奏下逮论议序记歌谣所记虽止明代事然指陈详切颇为有用之言凡例谓崇明靖江二邑浮江海之中地脉不相联贯自昔不混东南水政之内今按二邑形势所说不诬足以见其明确明史本传称国维为江南巡抚时建苏州九里石塘及平望内外塘长洲至和等塘修松江捍海堤浚镇江及江阴漕汇并有成绩迁工部右侍郎兼右佥都御史总督河道时值岁旱漕流涸浚诸水以通漕又称崇祯十六年八总兵师溃国维时为兵部尚书坐解职下狱帝念其治河功得释则国维之于水利实能有所擘画是书所记皆其阅厯之言与儒者纸上空谈固回不俟矣 

　　○广舆记 

　　张国维巡抚吴中日延见诸生父老询地方疾苦废坠之事无弗举如民愚吏弊则刊易知单以明之岁凶民饥则浚河修塘以济之运军婪虐则具疏申禁以戢之民有父母而不知葬为之立广孝阡民有子弟而不知教为之立社学民有灾祲而不知备为之立常平仓民有礼让而不知兴为之立乡约以至选将练兵礼贤下士皆推心置腹故能得士卒死力而贤智皆乐为之用吴人思之立祠虎邱大堤上 

　　○吴中水利全书 

　　明崇祯七年应天巡抚张国维浚松江府塘河○华亭县蒲汇塘长一千七百九十三丈五尺官绍塘长一千四百九十一丈沙冈长二千七十二丈五尺上海县周围城濠长一千六百一十一丈蒲汇塘长二千一百四十四丈五尺莘村塘长一千二百三十五丈青浦县蒲汇塘长八百二十二丈张泾长一千二百丈各河身并深一丈面阔二丈 
　　浚嘉定上海二县虬江○上海彭越浦口起至并沙河长一千八百二十三丈二尺面阔八丈底阔五丈加深八尺嘉定浜口起至彭越浦口长一千四百八十九丈五尺浚无锡县运河○锡山驿前起至洛社共长五千二百一十三丈 
　　八年修吴江县石塘○全坍一千五十五丈半坍二千八十六丈平望西诸家铺筑内外塘七百六十丈并修长桥三江桥翁泾桥 
　　九年修松江府漴阙捍海塘○中段长一百九十六丈东西两段其长二百丈迤西一带一百二十丈 
　　疏导吴江县长桥谼○自长桥七十二谼至九里石塘通行开凿 
　　十年修至和塘○长洲县东境石塘共长四十五里 
　　浚昆山县嘉定县宝山所各城濠并彭华浜及修槎浦海岸○昆山县城濠嘉定并宝山所二濠各加深四丈有奇十一年浚镇江府漕渠○丹徒县江口坝起至京口闸长二百四十六丈八尺深五尺阔五丈丁卯港起至华家庄长一千九十三丈七尺深三尺阔三丈四尺剥厓起至夹冈心长三百七十四丈深四尺阔三丈四尺丹阳草头舍起至东关长四千三百六十六丈内坍山荆家坟观音山西城湾俱深四尺六寸阔四丈黄泥坝张家渡七里庙西门东关俱深六尺阔五丈又浚城内邗沟东关至北关长四百三十一丈北閞起至观音山闸口长二百七十五丈俱深四尺五寸阔四丈六尺两县连境绵亘百里不帀月工竣 
　　浚太仓州湖川塘○长五千二百五丈阔七丈加深六尺八尺不等 

　　○河渠志漳河 

　　崇祯十三年总河侍郎张国维言卫河发苏门山搠刀泉合漳沁淇洹诸水北流抵临清会闸河以济运自漳河他徙卫流遂弱挽漳引沁之议建而未行 【 议建于泰昌元年总河侍郎王佐】 宜导辉县泉源且酌引漳沁辟丹水疏通滏洹淇三水之利害得失命河南抚按勘议以闻 

　　○漕河 

　　十四年国维言济宁运道自枣林闸溯师家庄仲家浅二闸岁患淤浅每引泗河由鲁桥入运以济之伏秋水长足资利涉而挟沙注河水退沙积利害参半旁有白马河汇邹县诸昄与泗合流出鲁桥力弱不能敌泗河身半淤不为漕用然其上源宽处正与仲家浅闸相对导合由此入运较鲁桥高下悬殊且易细流为洪流又减沙渗之患而济仲家浅师家庄枣林有三便又言南旺水本地脊惟藉泰安新泰莱芜宁阳汶上东平平阴肥城八州县泉源由汶入运故运河得通今平阴东平肥城淤沙中断请亟浚之复上疏运六策一复安山湖水柜以济北闸一攺挑沧浪河从万年仓出口以利四闸一展浚汶河陶河上源以济邳派一攺导沂河出徐塘口以并利邳宿其二即开三州县淤沙及攺挑白马河也皆命酌行国维又浚淮扬漕三百余里 

　　○南疆逸史 

　　张国维字玉笥东阳人起家进士崇祯朝以佥都御史出为应天巡抚善用兵平寇盗着有劳绩遂入为兵部尚书奉使赴江浙练兵宏光立召还协理戎政加太子太傅国维请建三辅以藩南京京口为东辅芜湖为西辅京师为中辅各设重兵镇守不果行及马阮乱政国维知国事不可为请告归及南京亡杭州亦不守大帅遣使者至郡县征户口册籍余姚知县王曰俞弃城遁教谕某奉册籍迎降即以为知县役治驰道抶役者役者哗余姚人孙嘉绩突入县洽鸣钟鼓斩令以殉嘉绩字硕肤如游孙也仕至兵部职方司郎中宏光起为九江道佥未赴而国亡当是时王师所至郡吧官民非迎则走而嘉绩卒然发难由是浙东响应国维亦起兵东阳以应之及鲁王监国绍兴国维拜东阁大学士义兵云集分汛防江乃进国维少傅赐尚方剑以督师八月复富阳九月复于潜树木城于缘江要害诸营掎角为持久计十月唐王隆武颁诏至王惶惑欲退避国维驰入朝合毋宣读而上书闽中曰国当大变凡为高皇帝子孙咸当协心并力誓图中兴成功之后入关者王今日原未暇易也监国当大势溃散之日纠集维艰一旦南拜正朔退就藩服人无所依闽中鞭长不及猝然有变唇亡齿寒悔将何及臣老臣也惟社稷是图岂若朝秦暮楚之徒举足左右为功名计哉议遂定明年六月江上师溃国维退守东阳及义乌破有劝之入山以观变者国维曰误天下事者文山迭山也一死而巳赋诗三章跃入池中死年五十二 
　　论曰国维之抚应天也建苏州九里石塘及濒湖诸堤修松江捍海塘立社学设常平仓苏人尤德之至今虎邱祠焉南渡用之飘然引疾岂知其危乱不欲同其污乎至欲小试于防江危矣 

　　○东阳县志名臣传 

　　张国雀字其四号玉笥天启壬戌进士初合番禺有沙田数万亩旧以业贫久之夺于豪蠹国维为理复民甚感之时粤东大饥粟腾贵直指使下令勿协民大哄国维为解谕乃各自罢去而价平如初既数年以最握刑科给事中转吏科左右给事进礼科都给事寻进太常寺少卿巡抚江南所部安庆病孤悬而踞留都上游楚豫之盗岁往来寇掠于时旧额军皆调城空国维乃拨苏淞防海卒及徽宁兵戍皖而艻设健儿一千入奏请比楚黔故事留新饷饷之报可久之复建东西两属策 【 西请设安庆巡抚荐用监军史可法任之东则苏淞巡抚张公自任之】 所属各增兵以守间若繁昌太湖建平六合高淳芜湖等处悉有兴筑盗稍稍窜去辄仿周文襄议平赋水利诸政如高淳徽州之攺折嘉定之加折吴县昆山之免折镇江之虚粮武进之浮派秋粮苏松二郡之白粮脚耗怀宁之船饷崇明之栅饷皆奏请如式民以苏旋复于崇祯八年筑吴江九里石塘长桥之七十二谼并平望以西内外塘九年筑松江崇明捍海塘十年筑长洲至和塘绵四十五里而江阴运河淤并疏浚之长与塘畧等十一年筑镇江漕渠由丹徒丹阳逦迤百里其余小小疏凿不与焉明年遂手辑吴中经理所及为水利全书会河涨梗漕廷议晋国维工部右侍郎加兵部侍郎兼都察院佥都御史总督河道并提调徐临通津四镇漕饷事值久旱泉枯国维祷于泰山雨大霈乃沿溯泉脉摉浚所蓄水以济且所在征兵卫运运皆告成玺书褒焉维时贼渠李青山倚大帅势聚徒掠漕齐州等处悉罹剽刧国维单骑入其营谕之不从乃还署所将疾驰入其壁擒之余众皆降朝赐白镪表里荫一子于时剧贼王朋徐见龙张文宇等皆后先缚斩东境以安崇祯十五年壬午晋国维兵部尚书纔入视事阅边报即论劾督帅抚镇诸臣之不职者而檄赵光抃率五将与范志完协力防御调天下援师京师稍恃以安然河曲而南全城少矣乃疏请赴军前自効不报而命相国周延儒视师时适河南畔将有刘超者杀侍御魏景琦以帅师入援为名属抚臣王汉计擒之谋泄汉为超所杀朝廷大惊有旨诏秦凤诸路协剿讨平之国维方在中枢厘法度计安天下详所执奏如吏胥分都阃之符门客挂将军之印或年力衰惫复想登坛或怯懦庸流再思进步或参革而攺图善地或降处而辄复原官或世职从无一効影响得以冒功或运粮十无一完技勇居然躐等诸所陈请例多禁饬稍闲以母老请告而周延儒被论以恩怨并陷国维遂下狱江南父老为诣阙乞贷事得释乃命督理浙直等处军粮练兵策饷驻札苏州行至山东而京城不守国维以遵奉敕书召募东义壮勇未几南都立召国维协理戎政疏陈设兵大略会山东副将李允和以济宁请援疏题宜速补总河及济宁道令就地设兵就兵设饷以完战守之策不报顷之国维告归南都亡鲁监国为越中所立命国维以兵部尚书人阁办事仍赐尚方得便宜行事会闽中颁诏至国维郄之朞年而兵溃监国走之舟山国维追扈至黄石岩不及监国命相机图昼已知事不可为作讨三章赴邑之方塘死之盖前一夕邑中人共见有星陨地厥大如斗云 

　　○金华征献畧忠义传 

　　张国维字其四号玉笥东阳人少工举子业名噪诸生间登天启壬戌进士为番禺令邑有沙田为豪家侵占仍清旧界以业贫民岁饥广东谷价腾贵宜指使者令弗协饥民羣噪而起乃令平价以粜乱民以辑政最擢刑科给事中再转而为礼科都给事寻晋太常少卿巡抚江南时流寇起楚豫间国维以安庆踞留都上游额军攺调徒以空城孤悬江北兵来无备且以弭盗之策首先安民安民在足食既行部即增设安庆□卒留饷饷之又仿周文襄为平赋水利诸政凡吴中一切攺折加折虚粮浮派加耗等弊皆疏革之凡塘堰漕渠之冲决废坏淤塞者皆以次兴筑而浚治之大小凡数十处载吴中水利全书吴人感悦于是乃晋工部右侍郎兼都察院佥都御史总督河道兼提调漕饷时久旱泉涸运艘不通公祷于泰山乃雨仍搜浚泉源蓄水灌输所在征兵接应二运皆通玺书褒劳而泰安贼李青山聚徒剽掠陷城邑公命将以计擒之而余贼亦以次剿除东境以安赐白镪表里荫一子时为崇祯十五年而李自成方陷河南转战入关军事旁午乃晋公兵部尚书甫视事即檄蓟督赵光抃与督师范志完协力防御调天下援兵以卫京师畿辅少安然河曲以南少全城矣乃上疏请赴军前自効不报则人相国周延儒视帅上性猜轻杀军政日弛国维在中枢颇执法乃疏论兵事指陈时弊多禁革仍以周延儒被论并逮国维仍释用命督理浙直等处练兵十饷事驰驿至山东而京师破国维兼程渡江遵所奉诏旨募东义壮勇应诏至建业以原职协理戎政所陈战守策与马士英议不合明年请告归南都失越人乃立鲁王于会稽国维以兵部尚书入阁办事时朱大典则奉唐王于闽开府金华而国维则屯兵西兴为保会稽之策期年师溃鲁王航海国维追之台州不及还家辞母毕作诗三章自沈于池而死是夜有星殒如斗其光烛地云 

　　○明特进光禄大夫上柱国太子太傅赐尚方剑行边兵部尚书兼东阁大学士先考玉笥公行述 

　　呜呼先府君从容赴义始未天下贤士大夫必有知之而述之者万世而下必有凭吊欷歔而不能己己者其何事不肖鹏赘一词惟是先府君一生忠君爱国备尝险阻艰难或有当世见闻之所未悉者不肖鹏其敢不摭拾府君行事以庶几大君于垂一言之荣则鹏死且不朽鹏系出汴州梁开平初始祖潮令吴宁始占籍厯数传为宋敕处士冲素公以潜德闻于时建祠春秋祀之明兴衣冠相望至高大父嵩城公讳□生二于长太学生讳干次赠太子太傅兵部尚书讳枚生二于长邑庠生讳希文次赠太子太傅兵部尚书讳希武即先王父也自号淇园王父弱冠补博士弟子员有当世志谓人曰吾党读书须要砥砺锋锷为天下伟人神气万里何能龌龊效辕下驹生府君兄弟长为邑庠生讳或缙次即府君府君笃学好深思读书至午夜率假寐时家王母绝爱怜府君虑以攻苦致病中夜遣妪伺寝否府君覆灯床下俟其去出灯竟读如初故于书无所不读读又迥然异人以尚论古今治乱兴亡邪不贤不肖为事先王父不殖产家中落府君事先王母饔飧必以珍即空乏不使堂上知生平与人谈说及忠孝节义辄娓娓不休天启辛酉浙江乡试举人壬戌进士筮仕广东番禺令番故剧邑毂马交骛五方错居先后莅兹士者率不得要领府君庄挥斥惟意吏无稽尘他邑有疑狱皆移决焉邑地滨海有沙涨田数万亩国初以业贫民后豪绅巨族侵之为世业府君简旧籍悉为清理分授贫弱数万家欢声如一时豪绅衔之不顾若平盗贼翦豪猾兴贤才修城郭次第毕举崇祯攺元以廉能卓异置上考擢刑科给事中时珰祸震惊之后天下大憝新去不无莽伏当事者以姑息养安不知长奸丛慝贻社稷大忧府君摘发纠绳不少宽贷朝□一清骨鲠大着继转吏科左右给事中礼科都给事中寻升太常寺少卿崇祯甲戌乙亥间关中流寇为天下剧业渡河转战蕲黄南国则英霍蹲踞凤泗之间时传烽火南北道梗淮扬震慑朝议大臣镇抚之佥推府君奏上擢右佥都御史巡抚应天安庆等十府特命节钺寄心膂焉初江南清晏吴会为筦辖地抚军一官虽勤扞牧圉亦总财赋而巳有事则一出镇句曲以为常府君保厘南服则时际多艰强半镇皖口控要扼险以制羣嚣出入大江之上二千余里惊涛苦雾暴侵肌骨或旌幢不戒与士卒蓐食草间如是者首尾七年先是久袭承平销兵肆防安庆孤悬江北而踞留都上游其属邑宿松地接楚黄潜太界连英六楚豫之盗往来如织势远而变丛莫施捍御国初设额兵五千七百余名分控郡邑宣德中攺调二千名于河间涿鹿怀来诸卫后又以二千名充粮运又以二百名充南京班操军额为之一空府君乃调吴淞防海卒及徽宁兵戍皖而海寇复告警府君乃条设健儿一千名比楚黔故事留新饷饷之报可后复议增剿兵马步二千名于是皖屹然增重而大江上下可安枕矣久之上采科臣言加意扼塞而府君议以西属兵单自固不足东属舟师不任陆战乃有东西两属增兵之役东属募楆兵一千二百名以半戍浦六以半隶标下赴京口西属则龙潭设精勇数百名以捍卫神京芜采设精勇于名以联络上流徽宁增设标兵一千二百名以扼防山险由是备御四周十四郡提挈如左右手矣其间羣盗出入虽飘忽难期保障之方惟凭城则固府君则先事修筑以备不虞如繁昌鼎峙于江界太湖犄角于枞桐建平雉堞于近畿六合高淳筑凿于门濠以至芜湖关敌楼七座之建莫不手画目营劳费一时功普万世至共细者竹头木屑皆指授方畧以行府君时年四十余而须发皓然无一茎黑者当是时闯献左革六十万众驰聚荆豫间破名城杀长吏转掠二千里而南国金汤卒以无恐府君之功也吴中士大夫相与言曰百年之内前有周文襄今有张东阳真踵峙矣方迗襄抚吴以厚风俗问疾苦为己任而吴俗诵其事者无如常平赋役水利诸大政府君师其意神而明之诸如应天府高淳县地跨丹阳石臼固城三湖国初造广通坝以障苏松常镇四郡之水患而高邑独当巨浸岁漂没田禾无算万厯二十四年抚按会题比照嘉定例攺折漕粮久而未复府君屡疏请遂为永折苏州嘉定县地不产米万厯初年永攺折漕每石五钱岁输银七万三千九百余两大司农方蒿目意嗛之议加折价银三万一千九百零阖邑骇窜府君抗疏每石量增一钱徽郡六属介在万山待命商贩不输漕粮南粮之解亦远江楚府君因灾为请攺折苏松镇三府汰革军余口粮以抵津辽之饷自崇祯三年始而苏镇皆解折色独松郡运本色三千八百零府君白其不平得如二郡例又松江府应输十年均粮照会典旧额田土四万三千四百七十七顷三亩零自万厯六年丈量止田四万二千四百七十七顷三亩零则虚载一千顷无田虚派官民交困府君疏请咨部攺正又如苏松二郡重派白粮脚耗三万四千四百两常州府武进县浮派秋粮五千一百余苏属崇明县坍饷六千零与吴县昆山二邑漕折应属轻赍怀宁船饷皆府君祈请得免以苏民困者也至我浙金绍二府南粮嘉靖二十六年每石折银七钱崔魏蠹国攺征本色百姓每轮斯役辄抢地呼天则又府君于督理浙直之时抗疏上请始亢攺折金绍绅民固罔不尸祝而金石之矣治水如崇祯八年吴江之九里石塘与七十二谼当太湖巨浸五百余里盎纳宣歙苕霅之水悉由吴江始分为二以达于海而长桥七十二谼及九里石塘实由孔道自两崖善啮而哽咽谼窦濒塘之田无不没者且为漕事患府君请兴厘筑治之并及平望以西诸家铺内外塘松陵至今赖之九年之松江府淙阙捍海塘此塘为浙直海船辐辏之会海水撼激日月己久时秋潮大至自天妃宫以西迨旧盐场崩坝四五里漂没万余人滨海田禾数十里皆以滶波死府君同郡守方岳贡采石太湖迭石塘以捍之如海盐故事赞襄其事而终始之者为吴颖嘉何刚两孝廉十年之长洲县至和塘与江阴县运河先是长邑令胡士容置义田积租缮塘后移用其税岁久堤坏妨农病涉府君率各属修之其长竟四十五里而江阴运河淤塞议移仓就兑民咸不便府君与常镇备兵使者曾化龙协浚之自县南水关至小青阳四十五里帀月告成军民并利十一年之镇江府漕渠由丹徒则自江口坝起至京口闸丁卯港起至华家庄剥厓起至夹冈心由丹阳则自草头舍起至东关坍山起至西城湾黄泥坦起至七里庙二邑连境迤逦百里皆计日报竣其余小疏凿不与焉越明年政成乃手辑吴中水利全书三十卷进呈上嘉之为留览焉以工部右侍郎加兵部右侍郎兼都察院右佥都御史总督河道兼提调徐临津通四镇漕饷事务时崇祯十三年也国家以总河总漕为重统以大僚体势崇高往往不亲细务事权下移故岁縻金钱不赀而绩用无成府君自召对平台面承上谕陛辞而出即取水道沿途勘视值岁旱赤地千里祈请泰山炙日徒跣还息五大夫树下而大雨倾注比返济上百川且灌河矣乃单车上下□泉兴浚下至夏镇昭阳上极东平安山驰驱相续时盗贼蠭起所在焚掠人相食道殣相望府君不惜寄豺虎穴中勤苦万状一则征兵以接运一则蓄水以济漕罔不尽瘁经营玉疾作而不解带乃获三载告竣于是玺书方嘉劳而青山之变起青山拥众鸱张会宜兴趋召北上假言率众护漕竟截漕舟大焚掠二东骚动国家方勤师会剿府君廉得其情部署将领衔枚疾趋日方午入其壁擒之时青山方中酒高卧也有众数千悉降之盖前此屡抚屡叛劳师不一而一朝翦灭侧席之忧顿解上乃赐白镪表里荫一子锦衣卫指挥使于时黠猾之寇有沂滕王朋纠徒盘踞累剿未克府君冒暑入山斩之又齐见龙张文宇拥众攻掠为漕务梗府君以计诱致樽酒间谈笑缚之嗣是中州山左诸寇咸夺气矣于是大司马之命下行李倥偬即戴星就道及视事之日发邸抄则逆闯之势益炽矣随草疏劾当事者其畧曰臣于本月初八日入都即报初五日敌进界岭未闻初四以前之报将至之时作何堵御乃突如其来遂人无人之境而烽火寂然边备之弛至此已极谁司剿则督臣范志完也谁司守则抚臣马成名也谁司战则总兵于永绶不得以被参不出为词也俄又报初五日寇进黄崖口其疏防与界岭无异谁司剿亦督臣范志完也谁司守则抚臣潘永图也谁司战则总兵薛敏惠何广恩白腾蛟锺鸣高也二协文武诸臣宜即以三尺绳之语云戮力在乎正罚正罚所以明赏请自今日始疏下数年来中枢因仍苟且之局肃然一变由是总督赵光抃督师范志完协力赴京防御而调发援师亦至敌始撤兵远塞方是时寇蹸河间以南深入东省其间津门夜击张湾固守沂州捷音东昌摧破而外其余全城者盖鲜府君乃上疏请驰赴军前以图自効以为今日者征兵既齐调度粗毕非臣亲赴行间不可而阁臣传奉特命首辅周延儒视师即于是日出城不遑启处而臣之罪愈深念愈迫矣臣识疏才浅动舛机宜下不能鼓将士之敌忾上不能慰九重之肝宵以致重臣忧国暂辞黼衮以宣猷而臣则负乘抱惭反托居中以玩愒局天蹐地何以置身心将洒泣鼓义身先行间转败为功冀可得当否则马革裹尸固所素矢也上览奏称之曰义然以部务料理不听赴军嗣后宜兴出将空回反为奔北将吏叙功祸本遂始于此当府君之入木兵也四方寇势燎原而腹心重患则有叛将刘招一事先是超一废将特起授援剿乃逍遥纵寇擅杀侍御魏景琦至屠其家反形已成矣徐毫萧砀诸土寇欲钩为羽翼府君上密疏属按君苏京潜檄督镇陈永福卜从善扑除之余党又奏请下其事于凤督马士英总镇黄得功刘良佐及秦督孙传庭统兵扼剿盖超之叛费庙谟者良久而府君奏画居多超甫定总镇白广恩左良玉之衅作广恩以骁勇宿将从蓟督南下与薛敏忠交恶渐成跋扈为给谏曾应遴特参府君以羣丑未靖不得更增一事乃属督师吴甡命随征图效竟杜其隙而良玉之在楚也营多降贼赴援羁迟迹邻尾大朝议纷纷至是一旦檄之勤王将由南京进趋淮扬南枢部以闻人情震骇府君以密计上以良玉属凤督为之所而外以督师吴甡收用之由是前衅泯于无事而良玉亦擒斩叛贼以自効南中晏然则府君之功也及闯贼破襄阳南中当事莫不鳃鳃以江左为虑府君乃上请缨疏乞削今衔退就督抚之列当贼一面得与诸路剿兵共戮力中原上以中枢无人不许时部事皆窳府君一切以强毅振之诸所条革布之禁令如吏胥分都阃之符门客挂将军之印或年力衰惫复想登坛懦怯庸流再思进步或参革而攺图善地或降处而十复原官或世□从无一荐影响得以冒功或运粮十无一完技勇耳然蜡等自是戎政肃清初苴之风息矣是时闯贼己渡河上以兵弱饷缺为忧命府君督理浙直等处输饷练兵事务如前御札驻苏州命下星驰南行未及召募而上宾天之报至矣府君拊擗痛哭发丧誓师布檄天下期复大仇适宏光践祚南都府君遂有协理戎政之擢乃上疏陈中兴大畧以为自古建都皆于四近之地立为辅郡所以为京师屏翰也汉以京兆冯翊扶风为三辅唐以华州同州凤翔为三辅宋以颖昌为南辅郑州为西辅澶州为北辅皆宿重兵拱护宸极其计正深远也我太祖建都江南于凤泗滁和皆屯重兵虽不名辅而俨然有屏藩之意今当殷忧启圣之时际多难兴邦之会同日封四镇以宿将握劲余扼守江以北矣独不曰江南宴安之势不可狃乎金陵旧设之兵不足恃乎京口芜湖皆肘腋重地懈弛无备不能壮镐京之势乎臣请于旧设水陆额兵外另于南京城设战兵三万统以能将殚力训练效汉设京兆之制为朝廷中辅其沿江而下也请于京口设战兵三万统以能将为苏松常镇之外藩为淮南之屏蔽以为朝廷东辅其溯流而上也请于芜湖设战兵三万统以能将为徽宁徐泰之外藩为淮西之屏蔽以为朝廷西辅无事则分为守有事则互为援奏上优诏答焉既又上言八事一曰励忠义以教战二曰澄本源以肃纪三曰精选升以励士四曰慎召募以蓄锐五曰严纠劾以饬法六曰辑兵民以安众七曰分步骑以责成八曰定大阅以课效皆整肃戎务以变积翫者时副将李允和于济宁请兵救援府君言济宁为南北咽喉城一守而大河南北犹得恃以无恐宜补员以资战守当事以鞭长莫及置而不行府君喟然曰天下事自此坏矣马士英阮大铖辈闻而嫉之动多掣肘以终养请告还故里五月南都失守郡县奔溃会监国鲁自台移驻绍兴加府君太子太傅兵部尚书兼东阁大学士督师江上七月复富阳寻克于潜时兵马云人各治一军不相统摄部曲骚然府君疏请监国谓克期会战则彼出此入我有休番之逸而攻坚捣虚敌无应接之暇斯为胜算必化诸帅之心合为一心然后使人人之功罪视为一人之功罪而赏罚明矣监国赐府君尚方剑以统诸军是冬十月御敌兵于江上府君率部将赵天祥西渡己军上流熊军下流横截之会大风雨敌徘徊不欲战乃各引退闽中隆武立颁诏至浙求富贵者争欲应之监国不悦欲返台士民惶惶府君星驰入朝令弗宣读上疏唐王曰国当大变凡高皇帝子孙臣庶皆宜同心并力誓图中兴成功之后入关者王监国退居藩服礼制昭然若以伦序叔侄定分今日原未暇易且浙东涣矣监国当大势奔溃之日鸠集杂艰一旦南拜正朔恐鞭长不及猝然有变则唇亡齿寒悔将莫追攀龙附凤谁不欲之然臣老臣也惟社稷是图岂若朝秦暮楚举足左右为功名计哉丙戌三月朔府君督诸军渡江力战敌兵少却会闽使陆清源赍银犒浙东军士马士英教方国安纵兵夺饷杀清源府君闻之叹曰曲在我矣国安刼监国南行诸军溃府君议抽兵分守王之仁泣曰吾二人心血尽付东流惟一死耳公自为计府君乃振旅追扈至黄石岩国安已断所过桥不得前监国会守者病得脱遂入海至舟山传命府君相机图恢复府君奉命痛哭还守东阳当府君入阁办事时论列宦官外戚安内攘外诸要务凿凿有裨于危急存亡之际而皆不能行又麾一书上之曰古中兴任贤从谏录上自殷高下迄宋高采撮成迹傅以论赞古帝王经畧天下之具犁然备焉六月二十五日闻义乌破抵七里慨然曰身为大臣谊在必死乞全老母而已旁有为言者曰宋亡而文山迭山不即死公何为是汲汲者府君曰误天下者文山迭山也一死而已翊日具衣冠从容赋绝命词三章赴园池死是夜有大星南流诸小星随之而陨呜呼痛哉府君讳国维字其四号玉笥晚号止庵子三世凤殉难世鹏世鹗鹗早卒女一归序班卢光国子廪生卢士选孙男二承琦承珍鹏出曾孙四洪佑洪祜洪祉洪裕承琦出仰祈海内巨公出董狐南史之手锡之琬炎表彰先府君之文章经济忠孝名节于无穷即不肖鹏亦藉以少申其哀吁之万一不肖曷胜镌结号痛之至不孝男世鹏百拜谨述 

　　●张忠敏公遗集卷一 

　　东阳张国维止庵着 

　　奏疏一 

　　保举利弊疏 
　　安庆增兵留饷疏 
　　东属请蠲疏 
　　请会剿疏 
　　请复兵额疏 
　　请安属停征疏 
　　雹灾疏 
　　徽属灾伤疏 
　　陈形势请增兵疏 
　　发兵应援疏 
　　谢免东属钱粮疏 
　　江浦报捷疏 
　　潜太宿三县请蠲疏 

　　○保举利弊疏 【 崇祯三年十二月】 

　　为痛洗保举之弊精求谘访之规恳乞圣明亟敕酌定以襄盛治事尝闻周官之训曰举能其官惟尔之能称匪其人惟尔不任后世昉此遂有上赏以旌进贤复行连坐以严保举臣窃谓进贤可以无赏进不贤不可无罚以人事君分谊之常背公误国欺罔之大也保举连坐祖宗朝累见申饬而皇上毅然必行岂非知人官人之第一义乎说者或曰知人则哲自古所难四岳亦举共工孔明失之马谡初终改观则黄霸声名减于治郡人地易位则廉颇在楚思用赵人若以议者同任者之责几近于苛且以荐者参用者之权恐失之徇而臣曰不然使荐者知其必试于用则荐必不敢苟使用者知其必核于荐则用必不敢擅使议者惧与任者同科必不敢误人以自误使任者惧为议者贻戾谁有不自为以为人然功令虽炳日星醉梦遽难唤醒若不预穷其弊待破绽而始论之虽罪倍加何救一败事乎谨言其恬不为怪者三托而逃者二一曰沽恩之弊片言推毂能结未同一字青黄引作望报是以朝廷之公典联臣子之私欢矣一曰情面之弊顷访册内么么尉丞亦溷清流铜臭吏员上亵天听岂真异绩可书不过情缘难断是以作缘之故套了辟门之重典矣一曰泛滥之弊人迸我取则擢人之目新多可少否则延揽之誉播援非滥不广且权亦不树而感亦不深浸淫不已将荐数多于仕籍贤路化为幸门矣缄口不可势将逃之于塞责盖边方重寄豪杰不保其终腹里清华中材亦堪其任势且舍大举小舍难举易舍跅弛举庸庸上可无贻累之虞次亦免隐默之诮而国能得真才之用否塞责不可弊又逃之于雷同盖独擢所知则其责重同声附和则其咎分势且采虚声为实望托从众为合时联翩禹契半是道听之言满纸卓龚不任知己之感国家能得一才之用否五弊相因而砭之则在无私狄梁公曰荐贤为国非为私也誓此心也朝进一人可暮进一人可然古今能狄梁公者有几欲荡埽其私图莫如晓示以格则访之宜详也顷访册内但列某堪某阙绝不开具实迹殊属含糊即以所荐者之生平问之举主尚恐茫然皇上何所核以酌用乎今后册内每拔一人必注明如何才如何品会灼见其某事可称任使某疏饶具经济证据犁然不致冒昧苟且庶于夹袋有裨耳则罚格宜定也有连坐之禁苶连坐之条人或觊法之尚可假借而饰徇如故也所宜预酌处治诸款大抵以任事之大小溺职之轻重为上中下三等又如所取者墨败则举其守者宜治但举其才者次之所取者以窳闻则举其才者宜治但举其守者次之援情定法乃各懔懔于法合之严明耳则用人与荐人之法须并议也周谘在众议主持原在铨司用之权重于荐则用之功罪亦大于荐若建白者受局中之罚而启事者反作事外之人是访册一事仅代吏部卸过耳援本穷源今而后应以任内升除考核而示责成者也臣叨吏垣用人当否职掌宜言窃谓谘访当而用人之事毕矣故特言其要者惟圣明选择施行臣无任激切待命之至 

　　○安庆增兵留饷疏 【 崇祯七年六月】 

　　为重地单弱可虞设兵万难刻缓谨一面召募以济燎眉恳乞皇上垂念留都门户准留饷以固根本之图事窃照流贼自渡河入楚之日诸臣建议者咸以安庆为虑臣故拜命之后陛辞星趋不敢抵家涂次借阅邸报见河南道试御史韩一光有腹心之寇不可玩要害之地不可疏一疏奉圣旨安庆重地乃饷阙军虚全无查饬抚按官所职何事着即严君稽核如有市棍豪仆包充等情尽行惩革另设法选练并饶南积欠军粮经管各官查明参处仰见庙堂严切至意臣未受事而己懔懔怀惧矣四月十七入境尚未抵姑苏任即檄安池道左布政使王公弼确议设兵防御机宜五月二十日准兵部咨大畧谓安庆武备久弛衣甲器械百无一备御史一光扼腕入告桐城潜山等县议添陆兵望江县小孤山等汛地议添水兵亦要区备御急着措饷一节即引淮扬事例上请其为地方计诚难异视在安庆实为无米之炊然奉明旨谓巡江御史守御衙门建设驻札处所宜确查旧制因何改易又要害地方必有额兵防守何待有事辄增此皆韩御史疏中原未详悉是在该抚按查确明白具奏等因到臣臣窃谓流贼蔓延楚境安庆之当增防也举朝知之矣臣属俱在江南惟安庆孤悬江北去驻札之地干有余里以襟带长江论上之则鄱阳又上之则洞庭顺风扬帆数日可抵城下该府军户久缺廪无半粟望江一城如斗从来不设兵设械最为孤危以背负险阻论桐城地连庐江北峡关最称险要宿松界接蕲黄潜山太湖二县界接英霍六安数百里皆长山大岭极易啸聚不惟无兵无具而且无城如贼奄至望其与之相持也得乎台臣忧切桑梓以水陆增兵之议入告诚万不容已之急着也及部覆奉有要害地方必有额兵防守何待有事辄增之明旨则防守要害之不可无兵圣明己明鉴万里矣臣今日非有兵而求增也正以无兵而不得不设耳向来此地绸缪户牖重在江防沿江营哨皆系水兵而陆则无之惟府城国初额军五千七百余名屹然重镇宿兵原有深意宣德年间因承平无事改调二千余名河间涿鹿怀来等卫原额十去其五矣近自漕粮民运改为军运以二千名运粮又以二百名充南京班操军又有屯差局差等项若干又十去其八守城益无几矣至于安属潜山太湖宿松弹丸蕞尔与楚接壤今流贼入楚凡邻境皆属汹汹太宿更当商贾之通衢市店稠密贼所垂涎倘楚省官兵追剿势必向南狼奔无兵不可战无城不可守而郡城脆弱之军又不能应援各属危郡城即为孤注无论贼计之犯皖与否而滋蔓江之南北其祸将冈不可言者则向来不设额兵之地正今日最要害之地也前抚臣庄祖诲调吴淞兵六百名徽宁兵三百名以防安庆但徽宁兵额原寡山贼时虞窃发不能久戍吴淞边海要冲调去六百名空虚实甚目下正当汛期臣与道镇日夜忧虑今年防汛倍加毖饬幸保无虞然海贼震境冲边岂容示弱兼戍兵行粮地方蒿目无措则吴淞之兵万万不可不撤回者也今欲壮军声以援各属非多兵不可而特时值空乏难以取盈除小孤等汛地添设水军系操臣职掌听操臣另议外其防陆之军约用一千名另设陆营官统之断不可少臣与道臣再三确议似一千健儿一时难以遽募先募五百名另于操军内挑选五百名除月粮外加给饷银以资饱腾庶一旅之劲军目前可以稍济应募之未及也增兵必先储粮此中别无措处部覆已明言安庆为无米之炊矣惟有比齐豫楚黔请留新饷事例可以济急此系陪京锁钥比他处尤为不同谅圣明所急注意者合算兵一千名每月廪粮等项约用饷银一千两每年留饷一万三千两在太仓不过九牛之一毛而江表实藉苞桑之力也然兵机介在呼吸若候部覆而后召募未免耽延岁月一旦有事恐为空弮之张矣谨一面召募一面具题所请饷银权宜先动求以敉宁重地计不得不出于此也抑臣尤有请者兵不素训不能应卒今久弛之军伍臣初任方行挑练而兵正在议募未尽就绪万一贼势南溃乞预敕南京兵部速调营兵淮扬抚臣速调已练之兵星驰赴援庶声势张而缓急有济总之安庆固则留都与江北皆可安枕非臣一隅之事也至池太两府滨江而峙并为留都上游向来无兵然犹恃安庆为藩篱容臣等确议措置另疏上闻今不敢与最冲之地并请也伏乞敕下该部迅覆臣等遵奉施行 

　　○东属请蠲疏 【 崇祯七年九月】 

　　为藉田大礼告成恭体皇上重农恤民德意乞布蠲租之诏以收四海人心以固万年本计事窃惟海内民力之罢惟江南为甚江南征缮之困惟旧逋为尤甚缘钱粮繁重小民完及九分以上者铢积寸累其逋辄盈千百合一县一府而算之不可胜计又积府县之远年近年而算之更不可胜计矣故其钱粮欠数溢于他省百姓之殚竭输将实倍于他省有司之拮据诛求且什伯于他省然而民间止有此数不过急在新则缓旧以应新急在旧则缓新以输旧支吾补苴究竟江南无不被罚之官无不追呼之户而交困极矣仰荷皇上特恩举崇祯二年以前民欠悉许查确核请蠲诚旷古难逢之一时也普天率土莫不欢呼动地庆若更生而吴民之欣欣相告更有甚焉者盖时雨滂流而旱草徧沾其泽春风披拂而长林先吐其芳三吴民赋当天下之半固金粟之长林而数年以来苦于灾伤困于赋役实民生旱草也德音一涣而枯槁已苏矣臣谨造册随本缴进除清册送部查考外伏乞敕下该部再加查覆准与蠲免以苏民困臣等遵奉施行 

　　○请会剿疏 【 崇祯八年二月】 

　　为狡贼流毒滋蔓难图恳乞圣明立敕各省督抚合剿以埽狂氛以安重地事痛惟流寇作难连年荼毒几徧天下自中州冲突凤庐风鹤皆兵矣臣当桐城报解之时逆知潜太宿无城贼必往犯二月初六夜抵安庆果报贼于初二百遁走潜太潜山知县赵士彦设疑拒贼冒刃被伤而卒保仓库无恙太湖知县金应元始能鼓众堵御继度势不支将印信付勇士护送至府其文有惟以一死谢朝廷等语果力尽被执骂贼捐生训导扈永宁亦以身殉难臣一闻之不胜痛愤恨不立歼叛贼即屯驻郡城督令道镇整旅而行据报铳炮击死即生擒陈二周思济号过天星叶赞吴有陈开张鼎隆号二天王储见孙德耀咬汉张胖子何恺冯元庆万山二点油僭号二太子张仲礼周道三元孙大尧李元葵冬儿等枭斩甚多我之军声已振将抵宿松猝遇贼马排列蜂拥而来将士奋力横击互有杀伤而马步不较劳逸相悬不能持久据称贼知我兵敢鬬已怀欲顾乃牵于间道之信未获一鼓之擒不无可惜但道臣王公弼既备城守又列行阵心力毕殚镇臣许自强身莅海东远援江北慷慨急公且戎事方殷或令再举图功可也至于臣痛恨流寇毒流数省上廑宸忧江北急则趋京口安桐急则趋皖城志切披缨义无反顾搜括水陆之师不足尚十之一二而独力寡筹尚冀靖埽祗席藁恭听皇上之处分而已惟是贼屯吴楚之交乃上游根本之地向来合剿似属空谈然今若不加大创必致勾连楚地之贼虐焰弥张愈难收拾臣一面严饬将士立图攻守更祈皇上特敕五省督臣及南京兵部操江淮楚诸抚臣勿分畛域合力实剿庶中原腹心之地早奏荡平矣除当阵伤亡将士查明另报外谨陈剿贼情形伏候圣鉴施行无任悚惶待命之至 

　　○请复兵额疏 【 崇祯八年三月】 

　　为江南兵力单薄战守无资臣今不敢遽言增兵增饷惟求皇上敕还原有之银额复万不可汰之兵额以救燃眉以固根本事今海内处处多故矣然较而论之则地莫重于江南势莫急于江南而形又莫弱于江南其重者谓灌输财赋拱护金陵也其急者谓狡贼垂涎眈眈此地也其弱者谓承平日久兵数原寡且裁而又裁值今多事万难支持也查各汛戍卒强半水营为备倭警缉盐盗而设今流寇蚕食西北滋蔓江南全寺骁骑为冲突之计以水兵而责之陆战也得乎陆兵分设边海仅以防护城堡原非经战之兵沿海处处险要卒有赴援之举势不能就一处调发不过某营调数十名某营调百余名零星而集将与兵不相习此营与彼营不相联临敌岂有指臂相使之用且视万厯年间兵制章程己十去其五近据镇臣许自强册报沿海兵额七千余名今止有三千六百余名例推之于常镇所裁当亦如之今日何日纵不能议增岂可减于万厯年间承平之数耶各省标下例宿重军乃臣标兵计数不满一千四百名其间有团营乃抽调各府县民壮有陆营乃抽集苏州卫军余皆食繇标以充饷计加给之数每日不过二分三厘月饷凉薄派守汛隅彻夜周巡此外标兵日食三分者祗六百余名耳以当十数万有马之流贼守且不足况于战乎姑苏根本重地若他处有事岂可不防根本而尽驱此一千数百名赴援乎即如浙抚标兵以五千计淮抚新增标兵以三千计江南为两浙之屏障与江北相犄角而军数何相悬至此今寇逼门庭讹言四起兼连岁荒歉兹又霪霖害麦米贵如珠人情汹汹内外交煽即止为防御计非厚集兵力不足弹压奸徒矧奉旨与凤抚呼应又克日征战之秋哉从来战守之策未有不练成一师有备无患而可以应敌者今即不能尽复万厯年间旧额亦须复四千名归臣标下训练以壮声势而资挞伐一劳永逸计不得不出于此臣极知或家三空四尽之时增饷无措查臣属十府有赋役裁饷银四万八千三百余两多系贫役工食额兵操赏之需原非可尽裁者向特出于一时权宜今各属诉苦之文纷纷无虚日然即使裁也地方物力亦宜还为地方之用恳乞皇上敕还此项以为召募急需此臣数米待炊时也臣顷有飞报贼情一疏恭报进兵日期奉有还移会邓玘一同扼剿之旨则江南兵力之弱已入睿照又奉敕调浙兵二千余防守京口江南之民莫不欢呼感诵然与其待援于客兵西江远而供亿繁不若添设乎主兵声灵壮而呼应捷伏乞皇上鉴从前虚弱之故烛目前危迫之象为巩固留都计不止为保全一隅计亟涣德音允臣所请如其不効即治臣之罪万无可辞若空拳责搏短袖令舞臣一身不足惜其如封疆何贼氛孔棘激切具题伏乞敕下该部如议覆请施行 

　　○请安属停征疏 【 崇祯八年四月】 

　　为仰体蠲恤兵荒德意谨援例上请以溥皇仁以安重地事自贼氛流突所在伤残不独曾遭焚掠之区疥痍可愍即城池无恙而四野民人鸟惊鱼游逃窜一空此兵荒最甚之地无在非不耕不蚕之墟也蒙我皇上大沛德音将凤庐二府与陕西等省钱粮停征至六七八年行见兵火遗黎不即委填沟壑端赖此浩荡殊恩而臣窃有请者臣属安庆承平日久民不知兵一闻贼耗人怀风鹤自贼围桐以及潜太宿所过蹂躏残破流离之状郑侠难图兼以霪霖腐麦牛种无资春熟禾收两俱失望田畴村落一望平芜臣即多方招抚设法劝谕而负□尚尔寥寥缘贼初发难于凤庐党伙尚少及其折入安庆则乱民附和日增惨掠尤甚且皖楚接壤日日防其飘忽故贼遁月余而力穑之氓犹望故垒而裹足也嗟嗟惊鸿已归尚烦安定况矜人未休谁与输将我皇上痌瘝在念举陕西河南山西湖广以暨凤庐悉已停征若论兵荒之地则江南十府处处灾伤在在征缮实与诸省相同至论兵荒最甚之地则安庆尤与凤庐无异臣即不敢为未甚者邀恩实不能不为最甚者洒血况又留都之门户二陵之外藩乎安庆安而二陵留都俱安知皇上必不靳一视之仁以苏凤庐者苏全皖而奠此重地也臣仰体德意援例题请伏乞敕部复议将安属怀桐望潜太宿各县照例停征六七八年应征钱粮庶疥痍获更生之望屏藩有盘石之安矣臣无任激切待命之至 

　　○雹灾疏 【 崇祯八年五月】 

　　为天祸吴民异常灾变事窃悯溧阳一邑自去岁抢攘之后下民己不聊生矣经臣殚力抚绥地方始获有宁宇顷流氛告警余孽未免眈眈所藉岁时丰稔以戢其走险之心夫何四月初日雷雨并作骤然冰雹交加其大如瓜其小如茄天昏地暗拔木扬沙顷刻尺许茂林卷箨瓦盖无存秧种沈泥麦苗飘浪春熟既无秋成奚赖客岁雹见于江靖等邑今复见于多事之溧阳岂天独降割东南乎不胜懔懔惧之实由臣不德召此灾眚虽痛自修省难赎愆尤而小民嗷嗷旦夕莫必其命不能不望于圣恩蠲赈救此灾黎也臣目击心伤痛哭题请伏乞敕部覆请蠲恤施行 

　　○徽属灾伤疏 【 崇祯八年六月】 

　　为徽属灾伤频仍恳乞圣明恩赐蠲恤以苏民困事窃悯徽属歙休婺祁黟绩六邑处万山之中厥田下下硗确难耕着姓林林生涯甚苦所望雨旸时若稻麦有秋俾无饥荒集此鸿雁耳乃去冬五花不舞已占夏鲜余粮讵今春石燕羣飞竟苦天难补漏而各邑霪霖为患或震霆奔山而破屋或风雹拔木以扬沙涛怒若倾雨飞如注致方长之麦泥蟠而杀青已种之禾波翻而浥秀既隳东作奚望西成苦终岁之徒勤叹一饱之无日山乡本无庾廪而一时适被其灾谁苏涸辙磈处全赖转输而四方又闭之籴坐索枯鱼金生粟死之情形于今为甚草根树皮之作供厥后何堪菜色无救于目前征输更虞于异日婺源复报重午以来霪雨再作四野之庐舍半损一邑之埤堄多淹重罹凶灾急请蠲造而臣鳃鳃过计者流氛未靖奸宄易于生心实时和年丰犹虞不足戢风鹤仳离之众而况丁此大祲能保小民之不铤而走险哉是又大可寒心者也臣循省有愆挽回无术未能点金以赈恤惟效绘图而请命焉耳伏祈皇上轸念民瘼德音立涣则枯槁得以重苏矣臣不任悚惶待命之至 

　　○陈形势请增兵疏 【 崇祯八年七月】 

　　为敬陈郡邑险要之势单弱之形再恳圣明俯允增兵以固陪京事窃照国家根本鸿图两十并重在京师内而畿辅外而关镇兵将棋布无非拱卫神京也南都丰镐之业陵寝之地设防宜何如周密乃沿江千余里戍守寥寥祇因向习承平人尽以腹里狃之而今则戎马及于郊关矣曾是南都之左右臂而可视为缓图乎臣请以形势言之安庆错壤于江北当吴楚之冲属邑如桐城地界舒庐望江治濒水浒皆孤悬无辅潜太宿新经兵燹臣虽檄议建城然非旦夕之事而客兵终难久戍诸臣设兵之请同于痛哭是不可不亟从以资防剿者也溯皖江而南有东流县弹丸一城越在西鄙鞭长莫及上自彭泽一帆而径至繇此可以直趋池太横走徽州是不可不设兵以资扼御者也自皖江而下则为池州府于皖城为唇齿于五郡为咽喉向来以道臣驻札近因安庆多故暂尔移防该府陆兵止二百七十余名登陴而守尚苦不足若外县有警何以相救今春贼势震邻士民共请肙募其情甚切是不可不增兵以壮声援者也繇池州而下为铜陵为繁昌俱滨江孤峙在在可虑而芜湖尤称要地右从泾津可疾趋徽歙前从广德可分窥浙苏左从东坝向高溧可开抵宜兴大江对岸即为巢县无为州若从巢湖口横渡瞬息而达是水陆四通之衢也且百货骈集易起垂涎力穑者寡奸宄滋多城甚卑小城外楼舍反高于城近议临江建造水城以包民居而艰于经费是不可不设兵以捍藩篱者也繇芜湖而下则为太平府肘腋留都比于冯翊采石梁山夙称天险陆兵止二百余名若有自上游扬帆或自和州径济有险而无以守之岂止与无险同哉是不可不设兵于采石设兵于梁山以塞要害者也自南都而北系臣所辖者有江浦六合二县江浦城小而为陪京外蔽六合无城而当姂扬要道若不各设多兵是岂不为懔懔由南都而下则为句容上护金陵下连京口龙潭尤为要冲对岸仪真中杂沙洲荒僻可渡其邑隶京府而带东境上下无援则设兵以自固万万不容已也繇龙潭而下则为京口乃东南之锁钥江海之藩篱蒙皇上眷念重地调浙兵协防然特一时权宜耳他省客兵岂能久于兹乎是而不增将何以裨永久也由京口而下则为孟河乃由江入内地之间路又下为靖江接壤泰兴乃盐盗出没之渊薮贼若从此窥江南不必问渡于瓜仪两处扼防当与京口并急是而不各增兵将何以资犄角也以上第沿江郡县而环山滨海之岩邑尚未与焉凡此要地处处当守而臣前疏止及标兵者以扼堵所亟在战且分兵势弱力难兼备姑请设援兵以救燃眉乃未蒙俞允岂以援兵可尽取之抽调乎臣今春率所调三千兵尽援安庆因贼折而西可无东顾之虑耳若使贼尚在凤庐之间而以一股犯安庆臣必不敢舍根本而赴上游即有调援亦必不能满千也今仗皇上威灵海道将毖饬春汛幸保无虞万一海澨不逞之徒乘贼氛而起又纣调何兵以防海乎至于淮扬有警下江近海之地势切剥肤臣今所调庂兵急应还守汛地又将调何兵以赴上游乎万一狡谋径熟以一枝缀臣于安庆而别从和州江浦瓜仪肆其窥伺臣欲分身则无术欲分兵则势孤且千余里长江何能首尾急应乎先是部臣难之固从度支起见但封疆事大南都之关系更大伏乞皇上再敕复议上流门户之防应否可以疏阔三辅拱护之力应否可以单虚标下备援之兵果否千余可以应敌边海守御之兵果否远戍可以经年揆理度势万万宜增乞急允臣前疏以地方原裁旧额留之地方毋惜今日之稊米以贻异日之忧则江南吴地巩于金瓯而皇上所自为社稷者甚周矣 

　　○发兵应援疏 【 崇祯八年十月】 

　　为合算封疆之全局分任防剿之机宜谨遵旨申明免致推误事本年十月十二日接安池道史可法揭称职初八日午间抵皖细询贼众情形有言在五七十里外者有言在二三十里外者有言抢去船只意欲渡江者有言船虽夺去不能使运者议论纷纷茫如风影各县又无塘报为据闻贼初至我不为防因而闯入且闻凤庐一带处处皆贼此后防御尤是艰难职己具禀制院求发劲兵一枝等因到臣窃惟流寇披猖在他省俱划地为界奔趋不过数百里耳如臣驻镇姑苏九郡俱隶江南而安庆孤悬江北长江浩淼相距一千二百里之遥犬牙相制在在可以闯入必地方有司遵奉明旨鼓励乡勇扼要堵截以待援兵之扑杀可也贼自楚来地方不备因入宿松岂东吴将士可代守于二千里之境上乎臣至此有不得不言者矣自春首以来臣竭东吴之精锐罄东吴之盖藏以援皖奔走危涛已十阅月打造器械修合火药广募壮勇即东吴之有司莫不经营以应臣且绎络往来江上者一一皆为皖也该地有司不闻如何鼓舞乡勇如何扼要堵截如何人战家守平日漫不经心一旦突闻贼警辄欲援兵插羽飞越而累奉明旨身任殄歼者反置身度外若踵此为得计毋论将士罢于趋命复代受辜永贻东吴之害且皖事莫知所终矣臣一面严行该道确查各官疏虞缘由并贼寇有无到县因何不具塘报逐一查明另疏据实题参决不敢庇护有司有所隐欺以贻误封疆也臣于初七日接该府塘报随于初八出京口移驻芜湖以备东西策应风逆则舍舟而陆单骑直趋风顺则舍陆觅舟扬帆直上盘算皖兵土著八百名原留防吴兵约八百员名续调许镇兵一千一百九十余员名徽宁池共七百员名近准操臣马鸣世咨飞调新水营守备王志统领劲兵七百余员名合计四千二百员名臣鼓其前进复选标下游兵六百员名令部差都司李一凤中军吴志葵总练蒋若来等星赴皖城出奇扑剿有功乃调还标下三弁皆经与贼交锋誓不共天日者臣犒师申严定以杀贼为功不许仍前代地方居守以违明旨至皖听监军道臣史可法镇臣许自强节制与吴淞及守备唐夔所统兵各简精锐合哨奋勇争先若乡导乡勇呼吸相应有司刍粮及时接济而将士不肯用命军纪俱在臣不能为若辈贷也狡贼夺船有报南京倍益戒严潼关大队欲来京口防御并亟臣驻芜关适中之地当上下要害之冲有警援剿罔惜发肤但兵分力薄饷尽无支臣增兵请饷之疏业奉速与具覆之旨事急燃眉伏恳宸断则封疆之幸也至于道臣史可法初至地方商确战守绰有方畧今贼氛孔急皖城不可一日无者职任监军正为办贼万无他往之理并望速谕施行 

　　○谢免东属钱粮疏 【 崇祯八年十二月】 

　　为遵旨面商条议宽恤实政事窃惟三吴赋役繁重浃岁洊灾民生憔悴至此极矣所望起枯荄而苏涸辙者赖有朝廷宽恤之恩耳蒙我皇上仁风遐鬯蠲租之诏频颁濊泽旁流率土之民胥赖诚千载一时白骨复肉之会也臣等跪读明纶金花京边加派杂饷等项则蠲至崇祯五年蜡茶芝麻则蠲至崇祯二年绢布铜锡等项则蠲至崇祯元年若二年至五年则每年带征本色二分天启六年以前题派绫纱等项则民欠尽蠲崇祯四年题派则仍勒限完解油漆竹草等项则蠲至天启七年崇祯元年至五年则照数改折岁造段疋则天启年分俱蠲崇祯元年至四年并万厯四十五年崇祯三年坐派则仍立限起解权衡轻重缓急之妙用仰见用一缓二之洪慈矣然犹恐有司借旧填新乘机蒙溷复责臣等严加查核仰承德意敢不其严其慎奉行惟谨乎所据各册棼如乱丝逐一细加稽核其间有那借有侵欺那者必穷其那之自侵者必究其侵之源彻底清追毫无隐徇容其溷入应蠲之例至若捏造而图充囊橐重征而剥竭脂膏此害民之蟊贼臣等有闻必告击之恐后更不敢稍存姑息上负懔懔功令此一举也大沛浩荡之仁立荪枯槁之色追呼不及夫旧逋物力自并于新征江南亿万黎庶咸欢呼踊跃歌咏圣恩于无斁矣 

　　○江浦报捷疏 【 崇祯九年正月】 

　　为塘报战捷事窃照臣属之在江北者西有安庆一府东有江浦六合两邑自流贼突犯江北之庐境臣即飞檄驻防安庆官兵严加堵御随调标兵分驻江浦六合标下练长蒋若来夙具肝胆骁勇有名宿松之战手刃数贼所统目兵四百名乃臣新募精壮素加训练投袂请行贼势趋迫江岸遇臣新兵与南兵部兵鼓行而前乃遁乌衣地方十二月二十八日倏忽而至江浦即用木梯登城幸知县利瓦伊樾备御于先督率乡兵砍死上城之贼用火炮击退中夜复来臣所发官军已先期入城合守炮矢俱下贼不敢近至二十九日半夜蚁聚城下用布缠默系贼上城守垛乡兵被伤其计甚狡而若来立杀扒城之贼复缒城力战唇齿被箭左臂头颅砍伤犹只手向敌斩馘贼首系而上城可谓不避死生捐躯杀贼者矣哨官李重耀素号穿杨搠死一贼射死十余贼与队长张成等二十余名堵杀无数贼因而宵遁江浦与留都对峙复据淮扬上游关系甚大县令之守御官军之奋勇其劳有不可泯者矣今据各报贼离江浦未远臣即于正月初一日调发总练陈于王统领陆兵及水营官兵赴援协剿所有奋勇官军即行赍赏以示鼓舞伏乞敕下兵部照例核叙施行 

　　○潜太宿三县请蠲疏 【 崇祯九年二月】 

　　为灾邑迭罹兵荒呼吁万非获已恳乞明圣矜允蠲恤以苏重地遗黎事窃惟流寇未烎兵连数省天行多舛灾及三农海内之以兵告以荒告者不一处矣然有被兵者有被荒者间有兵荒两被者实未有一岁四灾如潜太宿之甚者也盖三邑俱属无城且界连江楚适当寇犯之冲去岁春初大众齐驱荡幺郊为焦土凶锋莫遏委遗路于荒原固己十室九空伤心惨目矣讵意夏月之巨浸滔天又秋日之狂风卷地天灾洊苦昏垫堪忧臣方严督有司抚疮痍招流徙设法筑城劝谕保聚不虞狡寇又飘忽而至也喘息未定之余复遭兵燹仳离将聚之众愈至颠连覩此情形不禁涕泗之横集也下招集之令而百姓必不肯归曰无屋可居也行乡兵之法而百姓心不肯应曰无城可守也即谕以请蠲请赈而百姓必不肯信赈谷数十石所活无多蠲免一二分所宽有几也痛哉始焉苦无城今且苦无民矣我皇上注念兵荒之地敕议蠲缓浩荡己自无穷然三邑灾有独甚则邀恩亦当有独异臣等前从道府之议以漕粮改折为请虽奉旨下部核议而军国急需终不敢妄希庙堂之俞允臣与安池兵备道右参议史可法再四踌躇衡酌事理议拆于不可得之漕糈不若议蠲于未输将之税赋然议蠲于旧欠则三邑素无逋赋是空名也议蠲于存留则兵饷俸廪无一可省是虚惠也止有八年京边新饷太宿已免二分潜山已免一分若并四司砖料班匠驿递裁减等银尽数免解一年则满目哀鸿可望新集百堵兴筑可效子来兵火孑遗之民更生有日吴楚咽喉之地藩翰无虞不然以无城无屋之县民即至愚谁肯捐金钱挈妻子收煨烬建屋垣恋此至苦之地也此臣等目击惨心万不获已迫切陈请仰恳圣明不靳破格之仁特赐俞允活此一方者也伏乞敕部复议上请施行 

　　●张忠敏公遗集卷二 

　　东阳张国维止庵着 

　　奏疏二 

　　覆请开浚吴江县长桥谼疏 
　　请津粮攺折疏 
　　请免杂税疏 
　　请告疏 
　　请兵援皖疏 
　　五请安庆援兵疏 
　　请优恤阵亡疏 
　　请六合筑城疏 

　　○覆请开浚吴江县长桥谼疏 【 崇祯九年二月】 

　　为目击时艰特　陈民情夙弊伏乞圣明亟赐兴以彰圣治事准工部咨都水清吏司案呈工科钞送直隶苏州府吴江县乡民虞燧条奏前事奉圣旨访察一概停止已有旨了其四款着部院看议具奏钦此钦遵钞出到部除事隶户礼二部者听该部另覆外其水利一款事隶本部查原疏内开一议覆水利国家赋税全倚东南泽国独重水利诸水潆纡百折俱归于海其间原委径路襟喉每患浮涨淤塞自隆庆间开浚后今复湮塞比托称告佃罟利裨益国课究竟为胥吏干没自此入海路窄一时泛涨圩堤难障故六年有三没之患此水源发浙西归太湖而襟喉惟在吴江沿湖一带淤塞已成平陆今欲议开则浩费莫支惟长桥七十二谼乃众流所注古称三江此地断不可塞分波而南有九里石塘其谼不下数百今淤其半此二处务宜开浚之水路一通永无洪水横流之患此外惟增筑圩岸务令高厚使能障水冲激无虞至镇湖临荡之田宜种茭芦捍卫水势就田按亩计派佃户出工业户出食每区着塘长同圩甲业户佃户于农隙一同兴工再照东南水利每年未尝不修举缘视为故套塞责了事徒令胥役向民邀索一番而巳以致日坏一日今须特设廉能宪司一员宽限三年务期水利大成然后报命不次超擢如是庶奏平成之功矣等因相应看议摘覆案呈到部该臣等看得三吴号为泽国渰没之患每每见告则年来淤塞日甚所谓入海路窄水退甚难说亦近确今议于长桥七十二谼及九里石塘咽喉两处开浚使水道顺利安流入海自然无泛溢之患矣据称厚筑圩岸列植茭芦工食派自田亩经费不领官钱似亦凿凿可行者但事关水利计必下行不援功期可成皆地方有司之责也乞敕该抚按暨道府桥谼等处亲勘讲画是否有关咽喉开浚可必成功增筑圩岸及分派工役是否可从并佃罟取利借口国课究竟干没徒贻淤塞之患所当厘禁一一详议具奏至请设宪司查苏松常镇兵备原有兼管水利之责如更议特设事在铨衡臣等未敢轻议等因覆奉圣旨浚筑事宜该抚按确议具奏官不必增设钦此钦遵移咨到院备行苏松兵备兼理水利道仰府帖县去后续据该道右参议兼佥事冯元扬呈据苏州府申据吴江县申称吴江地势低下太湖水三万六千顷众流汇归遡其注泄之自半从吴江长桥及九里石塘而东繇吴淞江娄江以入于海泛溢浮泥随流而来一遇茭草倚附成淤日甚一日水势大而去路隘九岁三淹农人告困故乡民虞燧列款叩阍吁苦兹沿桥而南仿石塘细细踏勘葢缘长桥旁隙地浮架水阁虽无碍于通流而桥谼阻隘淤泥闭塞似应拆卸以复古额至九里石塘原当太湖屏障上筑周行以通运艘下开小洞以便注泄今厯年多不待填筑而淤塞者寖成高阜旁有支流杂港湖水未尝不通一当冲突不无横溢所当与长桥急议开浚者也若民间圩岸除高乡土沃居民自能修筑外惟滨湖各区最低患独甚而民最贫当于农隙责成塘长圩甲计亩兴工务期筑堤高厚再植茭芦捍卫庶洪水不致为患可以人答纶音等因具详到府今该本府知府陈洪谧参看得吴江长桥西枕太湖东接吴淞下留环洞宣泄湖水桥旁岂宜架阁壅淤至九里石塘亦泄水咽喉骎成高阜九岁三淹势所必至今该县勘确与长桥一体开浚诚因利顺导之至计也低洼水乡仍乘农隙尽力筑堤植茭捍卫庶水旱无虞并无科扰等因到道该本道看得太湖翕聚众水吴江仰承委灌分注吴淞娄江以入海其长桥七十二谼与九里石塘一带诸水窦皆宣泄之所必繇今桥谼旁架浮阁淤遏水势惭致闭塞则拆卸不容缓石塘诸窦年久亦多壅淤成陆并宜一体开浚以免农田之患惟植茭芦捍卫因民力筑圩所为剂量拨派有利无扰是在印官奉行之善耳等因具详到臣查阅详内尚有佃罟一节未据呈覆随经另檄驳查复据该道呈称长桥关锁湖流利于宣泄其桥谼两旁向恐淤塞告佃有禁方将详请疏通岂容豪右占据并无取利干没之弊兹据府县查覆佥同相应转呈等因到臣该臣会同巡按御史王一鹗看得三吴古称泽国而太湖巨浸周五百里汪洋浩淼其所纳宣歙临安苕霅之水悉繇吴江始分为二以达于海而长桥七十二谼及九里石塘诸窦皆驶泄洪流之支径今已渐成阡陌虽岁督修浚每以工力告诎因仍沿习而为田庐赋税患者时时见告殆不止九岁三淹而己邑民虞燧身亲罹害疏陈恺切兹据道府勘议毁浮阁植茭芦疏淤增筑随宜利导不以扰民俾深辟壅塞之路而自无横决之虞斯田畴可望丰稔责成印官加意办之若桥旁为泄水之区向不容告佃则利无取渔借口干没之弊不禁而自绝矣伏乞敕部议覆施行 

　　○请津粮攺折疏 【 崇祯九年四月】 

　　为津粮偏运本色民解赔累不堪恳乞圣恩攺折便民事窃照江南苏松镇三府汰革军余口粮以抵津辽之饷始自崇祯三年但苏镇皆解折色赔费犹少而松则独运本色烦苦万状向隅之泣越五年于兹矣臣请得而言之比时大粮三千八百二石四斗内有军储屯粮二项军储每石折银七钱此征给自有司也屯粮每石折银四钱五分此征给自军卫也自攺为本色运津之后佥点解民则民代军累每石总计籴买起运增耗脚价一两八钱方致一石在津门止收每岁之本粮在松民则一岁输三岁之费矣且报役之扰投纳之艰风涛损失之苦更不可以数计领是役者畏如赴汤厯年以来小民皮骨已尽有不能以顷刻待者计部先年已灼见其偏枯又不独臣等今日为民请命也况该府愿每石解银一两价值已足三军无颗粒之损穷岩戴同仁之祝裕国便民均无偏废谅圣明如伤之念必有沛然立涣德音者矣伏乞敕部覆请攺折臣等遵奉施行 

　　○请免杂税疏 【 崇祯九年四月】 

　　为税外加税搜括何从仰祈圣恩豁免事窃谓借名公费图润私囊王法之所必诛也臣等谊切急公祗图殚搜以佐军需何敢隐徇而充吏橐乃通行限认各属报文俱称自额税而外并无杂款已经西按臣刘令誉移覆而计部再行咨查臣棊已再三驳核各属覆详实实无可强认臣亦不能虚坐以应上命也缘江南畿辅之区舟车之会非若遐陬僻壤可以私征廛市者沿江洲渚之地无不归于芦课至若商贾往来西郡设芜湖关东郡设浒墅关百货俱有额钞若私税开则官税损亦司榷者所不容也此中赋重民贫力已竭于正供近年新定八款杂税已俱税纳之不前况欲加盈额外乎从来加税之害更甚于加赋赋有田亩可科然加编已为重困税则全无限制往往输至公家什一归之中饱者什九且无论日后重征累民但议开之令一下而闾阎已遍地骚然矣我皇上严禁加编所以杜吏弊而惠元元者如此其至薄海内外无不欢诵皇仁夫税与赋总是民膏圣心必无异视也臣详味明旨责成重在清其隐漏非欲增其所无故仰体德意据实奏闻伏祈圣恩俞允施行臣无任祈恩待命之至 

　　○请告疏 【 崇祯十年四月】 

　　为微臣积劳成病势剧难支恳乞圣明罢免以毋误重地事臣至绵劣谬蒙圣明简拔以俎豆之司出膺军旅之寄感激知遇不辞殒首捐躯懔奉敕书惟誓鞠躬尽瘁无奈有心无力辜负于圣世也窃思江南财赋之烦为天下重上供边储半取给焉即安宁无事拮据己倍于他方连岁以来又值流寇猖獗征调骚然乃江南兵额原寡所以分防各处者强半出于臣所创募一切兵需大费措处臣之心血竭矣每遇冬春遏御十余万之流氛纵输二百余万之漕艘羽檄四驰簿中杂沓事事躬亲寝餐俱废臣之精力瘁矣贼无定形或自东而西奔或自西而东突臣视贼所向千里溯流寄身锋镝托命狂涛臣之形神俱疲矣兵止此数而又无所不备上援皖桐下护浦六外捍江防内严海汛无法可以分身顾此又恐失彼臣之思虑俱乱矣臣年四十三而力已消亡须发顿白目昏耳瞶怔忡时作缘戎马倥偬竭蹶勉图向未敢以病乞身顷自皖东旋病势毕露尩形之状见者惊骇犹望稍亲药饵倘有起色尚可毕殚愚钝以报圣主委任之隆恩不意于初十忽然眩晖家人急行灌救半日方苏延医钱允昌等看视谓箦劳所致非谢事静调必无生理江南何地今日何日可以撄疾之夫胜此艰巨哉虽职任封疆不敢规避万一贼氛飘忽惟有舆疾行间但疾入膏肓恐一旦溘先朝露贻误军事臣罪滋大不得不及未填沟壑之时疾痛而呼天也伏乞皇上立赐罢斥速简贤能代任仰荷覆载宏仁惟有效犬马于异世而已 

　　○请兵援皖疏 【 崇祯十年四月】 

　　为贼焰弥张众寡不敌仰恳圣明立敕援兵星驰赴救事本年四月二十三日据安池道史可法揭报连日侦贼打掳火炉铺张木冲李家桥杨尘铺西河山将次抵陈汉山游骑周围二百余里其势已逼太湖职商之镇将许自强于十三日晚发兵二千入山堵剿领兵官争欲前去再四劝谕始有定议分领守备则蒋若来陈于王王希韩詹鹏先唐禾唐世龙总统则副将程龙也陆王猷留守城外仍扎营以待使贼不得窥我虚实而许总镇则留镇城内专理城守参将潘可大则随职进止再待广济报至如大路稍缓即于十五日职督之续进此时副将刘良佐及杨同知马步各兵已于霍山进剿贼闻兵至必入太湖若俟入而图之则费力矣副将刘昌祚之兵已蒙理院调去随征牟文绶之兵又蒙朱抚院调守蒙城江南兵力已尽援师想望成虚不得不冒险而进为一劳永逸之计伏乞本院俯念时势之穷急调副将牟文绶之兵移以援皖此兵乃蒙理院调发援皖而朱抚院留之者到皖不过数百里又就近易致也等因到臣臣窃谓死贼之向在楚省者不可以数计矣近复于潜太之间尽遁入楚势不能容卷土重来逆知其必有此举臣虽以汛事还吴其防剿应援之兵并未撤动即驻守浦六者亦尽数调发在皖听该道分布堵御每虑狡贼明缀我于皖属暗从间道下舒含则浦六空虚措手莫及而无奈江南官兵止有此数必不能首尾兼顾何前获奸细口供贼图天堂山陈汉山为过夏之计若出一词此地万壑千岩旁通十余州县殷富丰裕洵为虎穴狼窠向来贼过房屋尽留不为无意今自英霍山渐次逼入境上若不早伐其谋万一盘踞于此收拾愈难此道臣史可法欲图之于境外将士争先人山其勇可贾毕竟众寡之数终虑悬殊蒙皇上允发保定副将刘昌祚一营援皖望眼几穿至今尚未见到查副将牟文绶之兵理臣屡咨于臣以备援皖之用诚不若就近调至可济目前伏乞皇上俯念皖属为豫楚南直要害之区实今日吃紧之重地速敕牟文绶星驰赴皖急救倒悬况皖有重兵死贼不敢来往自由而后楚豫可以制其死命疆事庶几有瘳乎除督励将士倍加饬备堵剿外理合报闻伏候宸鉴速赐裁决施行 

　　○五请安庆援兵疏 【 崇祯十年六月】 

　　为皖属危若悬丝援兵虚同画饼疆事大坏重地可虞仰恳圣明睿断立赐急救以存东南半壁事窃惟死贼数万盘踞霍英转掠怀太潜桐宿望之境半载以来总无大兵一创其焚掠之惨不堪见闻日望援兵以刻为岁前奉圣旨贼突江北陵寝重地倍宜密防牟文绶兵自难轻动仍着该抚镇殚力绸缪务保万全其皖桐潜太等处理臣即发左良玉等兵星驰救剿应抚一面严饬地方官储备粮刍接济并会同南枢操凤各抚遵旨协力奋击速埽狂氛毋得但事呼吁玩纵流毒续奉圣旨是贼氛渐近江北冯大栋暂留凤泗巩固陵园牟文绶星驰协力援剿并移安庆永生原饷支给俱依议贼平归登归凤仍遵前旨行杨御藩募练两年如何尚未就绪着上紧训成劲旅足资战守如再迟违从重议处各咨报到臣微臣捧读□音与在皖文武诸臣莫不举手加额望阙千百叩首感诵皇上轸念根本重地发两镇臣即赴皖桐出民汤火庶一二子遗稍存噍类随即差官分头移咨催请去后准总漕抚臣朱大典回咨内称牟副将近奉援皖之旨庙堂之上不知东兵于前月十六日巳回登耳二陵关系非轻本部院业已将登兵离凤情由另疏题明矣是牟兵不入皖之大畧也准总理抚臣王家侦回咨内称部咨催发左良玉等□□援剿桐皖等因本部院业经牌行左良玉统领官兵驰赴江北有贼处所协剿已于五月二十四日启行间忽于二十九日准兵部咨为飞报汝南流贼情形等因奉圣旨据奏信罗光固一带贼突情形殊甚猾狡着该抚锐意誓师严督左陈两营竭心殚力随贼所向堵追夹剿勿令伺隙深入仍滋狂逞移咨本部院准此为照汝属信罗光固大股逆贼屡据塘报焚劫抢掳势甚披猖遵照明旨行令左良玉与陈永福全营先赴信罗光固追剿外今准前因俟殄灭此股即行撤调星驰赴皖等因是左兵不入皖之大畧也夫援兵不至如贼劫稍缓安敢烦聒据镇臣许自强报称死贼往日止调精锐打仗今摇天动张盘子亲来战阵矣往日止卯辰二时入犯今下昼中夜相继而出矣诚见连朝接戢之兵为数不多而日夜战守之士疲瘁已极是我底里尽被窥破益无顾忌势必悉力攻围且英山之贼又报转回望天万一合力交攻即有援至恐前不能进后不能据本镇不独为太湖忧且为援兵虑矣等因又据许总戎报称死贼连日逼城尚以零星或十数或百数或攻东或攻西无非来挠我军使不得暂时休息也至初八日卯时无数贼骑尽列沙滩步贼尽埋山凹东西南北四面齐逼湖城之势真有如厝火积薪之下若待火已炎上即欲为焦头烂额而不可得职固不暇为性命惜独不为封疆计乎等因又据安池道右参议史可法报称六月初九日实探得死贼聚于六安州大泊河西隔河杀人放火虚张声势暗将一枝初八日日落时从上河苏家埠下七家畈渡过浅滩抄往舒城大路四十里铺板桥地方打掳往日以河阻为恃目今哨马已经过河只恐狡贼长驱甚难止遏若非本院亟催左镇兵马星驰应援必以皖桐为壑等因各报到臣臣窃谓今日何日势与贼不能两立矣贼有八大营在皖属不下三十余万今四营往英霍界上尚余四营贼头如摇天动过天星混世王紫微星约众十四五万绵亘潜太望宿之间烟火百有余里以二营屯入太湖大路二营横阻望宿大路其实断太湖粮道计七八十日矣望左牟援兵眼几流血贼闻发援将到亦稍敛咆哮一闻两营官兵无一至者较前虐焰益为张大太湖将有朝不谋夕之忧前发粮五百石泊舟石牌一月有奇不能前进道臣史可法统领川黔主客将士扎营石牌非不欲飞援太湖而十数万马贼在前岂二三千步兵所能冲突且英贡之贼复报啸聚重来太湖新城未竟各县乡兵聚有数十万幸免一死今疫死饥死若干人矣非有援兵解围即效睢阳之守于疆事何益臣等分遣将士从水登陆多方挠之误之即有炮击生擒不能大创贼在侦我援绝益复轻我若待左良玉殄灭汝属方令赴皖则信罗光古之贼不尽以皖为壑不止而皖事可忍言乎皖一郡小而关陵京则大臣一身微而所关疆事则重不得不冒死陈言以明皖孤注无援至此泣恳皇上之哀怜也再照各省有贼处所皆有赴援兵将独皖自有贼难以来非不屡奉皇上命发援兵乃有从未至者有中途返者兵来贼伏兵去贼逞今已百里无人不成世界且左良玉奉星驰援皖之旨在前奉协剿信罗光固诸贼之旨在后今汝南现有左陈两营即宜分一营以援江北奈何以五省剿贼之兵尽为豫用而留都门户要区曾不能得其缓急之力也恳皇上立发左良玉援师赴皖以救燃眉庶东南半壁尚可保全事势阽危一字一血伏祈宸鉴施行 

　　○请优恤阵亡疏 【 崇祯十年八月】 

　　为续报阵亡诸将各着奇忠特恳皇仁破格优恤以慰英魂事窃照皖中酆家店之役副将程龙以火药含笑自焚其死最先且最烈而忽为误和之说所掩臣窃痛之而未敢轻以入告也及读部覆有曰程龙有死无二视死如归生者之心尚不忍伤而况于死者之心乎体验至此九原可作当复矢报捐躯矣圣明赠荫首施贲及泉壤臣宣之将士无不感而泣下慰死愧生彰往劝来灭贼大机其在是乎偏裨诸将陷危殉生者甚多祗因程龙之议未明故次未敢上今当皇恩肆沛之曰何可令其久郁而不着乎臣请一一为皇上陈之当大众俱溃部下兵士欲翼该将以遁该将曰此我死所又安归乎即提刀自刎而殒溽暑旷野越十余日而面色如生则钦依守备陈于王系苏州卫世袭百户以防浦功题补者也身充先锋率领义壮深入贼阻及闻事不可支以首触石而死不欲污贼刀锯则札委新标营把总詹鹏先系部咨单前效用武举官也廉勇有谋夙得士心及力尽之后犹率步兵饮血苦战以明非战之罪故本营士卒生还最少则新标营把总王希韩也力能举鼎志在歼敌斩杀甚多贼众饮恨因而蚁聚合围脔分其肉则札委新标营把总陆王猷系癸酉科武举也身管常熟总练自请随征及势窘被执贼重其技勇将留为头目而本弁声声骂贼至于锯齿断足犹不绝声则上年防六有功奉旨加署衔一级札委督阵大旗守备黄宏猷系刘河所世袭百户也据鞍矍铄誓死疆场新中武举不愿会试而愿讨贼竟遂丧元之志则札委督阵大旗守备莫是骅系丙子科武举也据高坚垒可以全军而还因大势已去不肯独归离险鏖战马蹶被砍则札委新标营把总唐世龙系将材武举也经年戍皖累报获功而一瞑不视前劳虚掷则札委新营千总王定远乃镇江卫世袭千户也一月新婚深念国计慷慨请缨及闻变而少妇王氏善哭其夫卒绝粒投缳以相籨于地下夫妻完节啧啧闾里间则札委左营千总周嘉也其它或着斩馘之劳或効摧坚之勇皆因士卒饥疲同至覆没则刮委各营干总张全斌俞之夔顾应宗蒋逵潘象谦季靖也以上诸弁皆细审难兵难民无不挥涕而述众口相符三吴一时之英烈微臣数载之收罗一朝沦丧深可悲悼良由圣世彰瘅大明有叛必歼无忠不录故四海纠桓之士无不闻风鼓舞而自甘断脰决胸肝脑涂地以报国家也阅时已久伏乞皇上立赐优恤大涣旷恩庶忠魂得以瞑目而将士各知奋图矣至于阵亡兵丁臣曲措钱粮厚恤其家不敢烦渎圣怀除安庆阵亡将士听安庆抚臣自行奏恤外仰祈敕部速覆施行 

　　○请六合筑城疏 【 崇祯十年八月】 

　　为六合建城有资召募无难防守恳乞圣明立允所请以拯危疆以奠重地事窃照六合无城臣两年以来募有新旅二千专守之故贼两逼境而每不敢犯奈此二千之卒今春半丧于皖之酆家店以致防守空虚人怀风鹤臣自春及夏俱在皖城东顾浦六鞭长莫及迨至七月初旬闻贼东下臣始从皖东旋借有川兵九百余名协防六合喘息未定而贼飘忽至矣居民尽窜虚无其人兵寡力孤分御不足致贼乘虚斩关如入无人之地其时并无他处一兵一将来援赖有游击常启被箭力战贼终疑且畏不一宿而即遁谓非川兵之力不可昨岁以有备而无患今岁以仓卒而难支豫则立不豫则废亦既判然矣顷臣身在皖中心悬浦六两疏为防六请兵部议每年留东属四府驿裁银一万三千余两为收拾溃残增募防守之资奉旨允行圣明注意无城之邑如是其至矣顾守无城之地难守既毁之地尤难寥寥残丁既无借一之用仓皇召募终是不教之民而以当倏忽之狡寇能乎六合军处其七民处其三而民三之中异地操奇赢者复居大半事平则逐利而来闻警则挈赀而去所以数年劝民建城皆成筑舍也展转思维惟有以所留驿裁银攺为建城之需庶可以一劳而永逸但建筑所费不赀请以次年站银补之又不足则请留今年以前四府未解站银一年于十二年起解抵足庶几经费有藉百堵皆兴庶民子来观成不日合而计之其便有五其利有六不伤民财一便也钱粮现存二便也因濠为城城高而池深三便也畚插之费足以招徕贫民四便也地处滨江砖石易运五便也容民蓄众一利也招携柔远二利也拱护帝京三利也控制维扬四利也锁钥江南五利也犄角二沛联络瓜仪六利也孰与夫零星残卒侥幸驱不练之兵驻不守之地者哉贼氛叵测事机宜速不宜迟速则可图百世之安缓则难支目前之厄转睫间得失霄壤矣伏乞皇上敕部速覆立赐允行封疆幸甚无任激切待命之至 

　　●张忠敏公遗集卷三 

　　东阳张国维止庵着 

　　奏疏三 

　　请豁太平府冗汰疏 
　　覆奏沙田疏 
　　再纠镇守疏 
　　报堵潜太兵行并请行粮疏 
　　报获番船疏 

　　○请豁太平府冗汰疏 【 崇祯十年十二月】 

　　为部裁缺额议补府属合力竭搜谨将款项题明请敕遵行事崇祯十年九月十七日据安池道呈详前事内开蒙抚按案验准户部咨该本部题前事等因奉圣旨该府缺额银两既经搜补依议自八年为始着为定额其各省直所缺汰冗会议赋役三款缺额银两着该抚按严行所属搜抵完足如额起解勒限奏报毋得再延钦此钦遵备行到道照依咨案备奉明旨将先报三项缺额银两严行所属搜抵务足原额起解仍将各属汰冗会议錻役三项分别额解各数自崇祯五年起八年止照依原颁格册填造已未完银数速报以凭会题等因蒙此随行安池太三府遵照造册呈报去后续该太平查得汰冗会议赋役三项清册内会议一项较原少报公费银三百六十六两六钱赋役一项原报少银一千四百七十两五钱一分二项共少银一千八百三十七两一钱一分及查公费银三百六十六两六钱奉女加载新饷九款考成之内每年解赴户部充饷止有夫马支关一千三百六两二钱四分遵奉巡按迟御史巡抚庄都御史案札准奉部咨谨遵明旨仍行归解兵部交纳厯年批卷可稽今奉宪札行府檄将前项银两照顺天府例不拘何项搜括完足如额起解切照顺天京都州县颇多即有缺额无难措处太平乃弹丸小郡所辖仅止三县奉开一千八百有奇若以搜括责之卑府值今地方多事之曰帑藏如洗若非加派民间实为无米之炊设处甚难等因具繇呈详蒙两院批开据详会议赋役二项内少报银数乃改解别项别部之故非系减少缺额似不在搜括补足之列仰道再查确报蒙此随经备行太平府覆查去后又蒙抚院宪牌仰道备行本府查照原行即将府属汰冗会议赋役三项缺额银两设法搜括抵足原数如无可抵亦须速详以便两院会题等因蒙此又经转行太平府去后今据该府呈称蒙此除一面照式造册呈报外今该本府刘正衡覆看得汰冗会议赋役三项派解自崇祯三年为始岁有常额解有成限而分解于户兵两部则有部文宪牌具在原非本府所敢擅也嗣后户部疏请将解兵部攺归户部奉有俞旨自应遵照然不谓以前解兵部之银仍作缺额责本府以搜补也夫今时何时民间三空四尽固不忍于再加而所在公帑告匮搜无可搜矣如公费人用等项俱尽行起解且有陵工军饷之议助也目击时事多艰非不知需饷为急遵行恐后而无奈势处其穷竟苦于点金无术不得不恳转达两院速赐会题将前项准与蠲除以苏一方之困等因呈详到道该本道看得前项缺额之银非止一府则查明豁免之例难以开端经国者具有苦心在外吏岂容恝视但弹丸府治缺额至一千八百有奇仰屋徒嗟实苦设处无术惟乞早赐会题特为豁免庶穷黎免暗派之苦而葛藤有立断之时矣等因到臣该臣会同巡抚安庐等处左佥都御史史可法巡按应天等处监察御史张煊看得派解汰冗会议赋役钱粮始自崇祯三年部文执额而求有司按数而解固无异说也惟是太平府少报公费夫马关支二项其故有可得而言者一则已入新饷九款不系漏编一则已先奉旨行解兵部非关逋欠二项钱粮起解各有源委万不能以一项而应两处之需其理甚明也今计部以少报责之搜补下吏急公之谊自无可诿第数至一千八百有奇难以炶铁而成且当军兴旁午物力萧条之日即惟正之供犹苦催督不前况能重复输解乎既搜括之无从复加编之有禁在郡邑徒增灵肘之苦而欠数虚悬究亦何补于部额不得不吁请圣明敕部会查销算者也既经该道确覆前来相应具题伏祈圣鉴施行 

　　○覆奏沙田疏 【 崇祯十年十二月】 

　　为巡厯已周出境在迩回首地方尚有五事可言敢竭愚衷仰候圣裁事崇祯九年四月十九日准户部咨该本部题覆前事奉圣旨常熟江阴新涨田粮派给府学公用夫马工食外充饷无几明系借题销靡并江阴包补老区嘉定详抵坍粮俱未明悉着该抚按确查具奏其泰兴沙田画界已明即起科充饷苏松常三府属先经勘定粮米自七年起登入会计作速解部交纳钦此钦遵移咨行催前来奉此看得臣属沙田一事先经据实会疏具奏矣缘充饷数寡再奉明旨确查伏思普天寸壤皆王土也藉令地方经费苟可节裁自应悉归军国岂复分毫糜滥乎慨自徭编之法行坊里一切繁费裁省殆尽矣乃就中名裁而实不可裁阳裁而阴未尝裁官裁而下不欲裁何谓名裁而实不可裁夫不用坊里明禁也用坊里不美之名也有司即不肖岂肯冒不美之名名虽不用其实不得不用如院道宾客按临本县公事出入供应茶汤借办对象遇迎送要火把解军要路费公所要棘刺芦席差船要贴米火兵要工食如此之类尚多既非虚文可缓又无额设钱粮可办有司既不能自为而千明例又不许借支坊里岂神输鬼运乎此而曰不用谁欺乎是谓名裁而实不可裁何谓阳裁而阴未尝裁院道急于节省而不恤有司之不能也虽阴知其不可而阳禁之有司重于违上而事势终无可奈何惟有阴用而阳应之坊里迫于有司之令阳为公事而阴实科敛以肥私甲户迫于坊里之扰阳奉有司之令而阴受侵削之苦上下之间虚文相掩鬼蜮相欺法之不行由来久矣大凡天下事阳为害者明而浅阴为害者隐而深阳用其一阴取其十矣阳用其十阴取其百矣是谓阳裁而阴未尝裁何谓上裁而下不欲裁夫欲裁者院道与受累之小民而已心欲裁而势不能裁者有司与正身坊里而已口欲裁而心惟恐其尽裁者则包揽歇家市棍也市棍无家产父子世世以包当坊里为生业其什物器具素备也其人素习也其衙门趋走吏胥面孔素熟也故或一人而包三四役每年渔利櫐十百是歇保之生理也裁之是绝其生理矣虽有欲更张之有司此辈百计阻挠利口煽惑使美意不得究良法不得行上日焦劳以议之下日箕鼓以乱之是谓上裁而下不乐裁凡此皆弊之源也欲去其弊须拔其根此江阴沙田之半不入会计只供上司应用之议所由来也而其便则有五一有司可免差用里甲之名二坊里可免奔走赔累之苦三小民可免坊里长借口科索之害四公用整备而又无加赋之扰五浮税尽作经费而富豪无专擅之利公私两便无加于此若尽取充饷则前项诸役其能枵腹供事乎至新涨沙粮之包补老区又是有说夫老区先以滨江倒坍致缺额田缺田则缺粮矣将新涨之沙田科其粮而包补之涨者固公家之土坍者亦公家之土也以此抵彼用苏赔粮之穷黎此包补老区之说也迨所涨渐多余粮又当告升初因本道新设及海防衙门移镇江阴继而又设学院驻节兹土一新新增各役工食势所必需以有沙粮一项即议于此内动支否则未免加派编氓此各役工食之取给在沙田已涨之后而不在沙田未涨之先也非虚冒也况田而名之曰沙曰涨委难长恃以无虞万一沧变叵测其将问诸水滨耶请将江阴原报存银四百一十四两五钱零以崇祯七年为始登入会计每年解部其余仍抵各役工食则惠此江民曷其有极矣又查常熟富龙沙之拨入郡学为养士之资自崇祯元年始也原额岁输粮折银一百九两三钱三分四厘零其减为七十二两九钱自崇祯六年始也葢此沙当江海之冲时涨寺没在承种者三时勤动多委之波涛沧桑不常难以则壤定赋按天启七年原田一十七顷三十五亩零今仅存六顷七十二亩原草滩四十二顷今仅存一十二顷原水滩二十顷今仅存七顷是此沙没于沧海者已三分之二而输粮之额仅减三分之一其不能加多亦甚明矣又查嘉定之新涨沙田起科充饷已该前任来令躬亲丈勘勉将沿海一带五七等都地方原额田荡共三千七百一十七亩零如二斗原则酌加五升不等共升米一百五十石二斗又吴淞江涨盈沙田荡三十八亩七分七厘不等科粮九石一斗七升零自崇祯七年为始编入会计解部充饷无容别议矣惟是部覆嘉定沙田三千五百九十八亩有奇称详抵坍粮外共升科米一百五十石有零是升科者在乎抵坍之外殊不知所加之数原在于上则沙田上酌量加科实非以无粮之田详抵坍粮而以余者报部也止因部覆互有详抵坍粮外一语疑似有抵数之未明致奉明旨覆查明悉耳总之事关钱粮丝毫不清功令具在臣等每为申饬有司方斤斤查核惟谨其谁敢借题销靡也业经确查明白相应具题伏乞敕部复核施行 

　　○再纠镇守疏 【 崇祯十年十二月】 

　　为劣守弥缝愈巧真形益露谨再补牍上闻仰祈圣鉴事窃照抚按以纠参为职上奉朝廷法纪下采地方公论不肖有司何敢隐庇白简既列惟仰候皇上处分而巳岂有身被弹章不思静听要结羣奸阳借保留之名有腼面目仍行扣克之事如近日被参镇江府知府印司奇其人者本官任性恣睢廉隅罔顾平日倚猾胥为心腹猾胥引市虎为爪牙相煽相倚舆论久沸臣得于道厅之开报业会同按臣王志举特疏纠参一面行令谢事以候明旨矣乃突有劣生潘文瑞周一贽等与无赖杨麻子钱邦益等妄相倡和捏呈保留科敛民财以行打点强抢市廛以树凶锋顺之者倾囊倒箧逆之者糜碎焦烂童子亦以威劫嫠妇并派百金泼棍雄行路人侧目臣骇而异之确加密访始知印司奇授意于用事奸胥姜克通等阴结罡恶鼓煽愚民动辄打抢挟以不得不籨之势司奇借保留以葢劣状将谓百足不僵奸胥亦借保留以护身家妄意冰山足恃伎俩愈工为谋愈拙岂公论遂可掩而三尺终可玩乎伏查案准礼部咨该巡按四川监察御史韩一光题为不时纠参伪劣官员等事奉圣旨吏部知道有司贤否自听抚按访核生员何得保留攻讦明系营铕挟私着该提学道严查究革礼部仍通行申饬等因钦遵在卷夫赫赫宸纶昭如星日即循套保留已千明禁况保留而济以打抢岂是良民鼓煽而佐以要挟益增丑露天下何地无奸胥何地无恶少而抚按必不能废纠劾若皆尤而效之是被论之官其权反可以变黑白罡蠹之党其力竟可以抗朝廷矣方缮疏奏闻间据常镇道臣曾化龙呈报据丹阳学申称倡首保留刊揭遍贴系周一贽名列而身不与者甚多其人又有冤民赵益等告称被奸棍借名保留各被抢掳续有织染局机户呈控驳段奉旨复收驳价扣库候解岂本府见今那放料价坑匠误国等情随经牌行令暂摄府事刘同知提经承吏书并库吏机户人私会审据供称十一月十九日放岁造等银三千三百有奇且克扣银三百二十余两而众机户前曾出银保留恐印知府复任不得不从等因到臣异哉刊揭之遍粘出于一二劣生之假捏而其染指实迹非但得之风闻直据被害告发与厅县公审昭然于万耳万目何谢事时尚不忘情于阿堵如斯也则在事之裂简不必言矣且控呈扣克之机户即昨日保留之机户欲葢弥彰司奇虽百喙何以自解也谨此具题伏乞圣断施行 

　　○报堵潜太兵行并请行粮疏 【 崇祯十年十二月】 

　　为师行有期军粮不继乞敕议措以备将来接济事下脱简奉圣旨据奏剿贼定期除专护祖陵外各抚分地断截堵渡理监豫抚并力中原诸道昼夜防河秦督追杀等项俱依议文武将吏通着刻期协歼共奏肤功有不用命者抚镇更代奏请正法其余立斩军前以警积玩卿职任中枢有违玩的即行参究大臣不必遣钦此钦遵备咨前来臣念会师堵剿义切同仇随飞檄道镇调吴淞营官兵一千三百五十一员名刘河营官兵六百员名福山营官兵一百员名金山营官兵七百员名中权营官兵二百员名柘林营官兵二百一员名青村营官兵三百一员名南汇营官兵二百一员名川沙营官兵三百一员名宝山营官兵二百十员名杨人营官兵四十员名江阴营官兵一百六十六员名常州陆营官兵二百员名常镇道标浙营官兵并放炮手一百二十四员名苏州陆营官兵三百十一员名新标营官兵三百八十八员名镇江左新右新营官兵二百七十七员名总兵带随家丁官兵沙唬船兵一百四十四员名参将带随官兵家丁沙唬船兵一百五十三员名通共官兵六千一十九员名一面责令各营将领统督启行一面严檄府县将在库银两措给行粮资其裹糗去后本月二十九日又准兵部咨为紧急军情事内开目今总理既已任事边兵禁旅尽皆调集锐气正殷殄贼指日诚恐期限已届少致延缓有误合剿大事相应差官守催烦照本部题奉钦依内事理即便遣将提兵会师上紧合剿务致荡平万勿视为泛常责有所归仍将所遣何将何兵于某曰起程某曰至所派地方先行驰报以便调度等因到臣又经飞驰令箭络绎严催除杨舍江阴常州等营官兵六百八十员名据常镇道臣曾化龙报称本道逐一犒赏遴择江阴营守备唐夔统领于十二月初三日起程苏州陆营及新标营并镇江左新右新两营官兵九百七十六员名原调防六合即令把总程周祜就彼督发外其吴淞刘河等营较远数百里陆续催至姑苏将吴淞陆营官兵一千二百五十一员名俱属守备张奇蕴统领苏州陆营新标等营官兵九百七十六员名俱属把总程周祜统领杨舍江阴常州标浙火角等营官兵六百八十员名俱属守备唐夔统领共官兵三千零五十一员名赴堵太湖金山柘林川沙青村南汇宝山中权刘河福山等营官兵二千九百六十八员名俱属参将周健把总方如斗统领赴堵潜山悉听镇臣许自强节制部署既定臣于副参游守把等官亲酌卮酒勉厶大义又犒赏各兵以鼓敌忾俱于十二月初十日启行前赴潜太讫窃念师行粮从计兵必先计饷臣属江南剿饷原未派及向调防江浦六合官兵共三千五百员名与奉旨调堵瓜步浙兵二千员名每月共应给行粮五千余两悉于九年存剩因粮银二万余两并奏留应天府杂项银八千六百余两及所属十年分量加典税三千余两内支给然合计三一共银三万一千六百余两计供浦六瓜步半载行粮之用且吴兵自九月给起先支过八千余两浙兵自九月给起先支过四千八百余两迄今仅存一万九千余两矣今调堵潜太计兵六千余员名每月计饷六千余两潜太为往来贼冲且系兵荒最甚之地米如珠贵一望无烟距姑苏几二千里不得不措足三月行粮以行臣即檄行苏松常三府共暂动饷银一万八千两带赴安庆就近支给随以前存因粮留饷典税三项一万九千余两内抵补而此六千之兵三月之饷固已云足矣但以后浦六防兵与三月外潜太堵兵之饷绝无措处将何项接济免其呼庚不得不预控圣明或饬理饷二臣仍于均粮溢地剿饷内开销或槉户部议留新饷若干以备将来接济舍是别无点金之术矣臣草疏纣毕接浙江抚臣喻思恂一咨内开原守六合官兵二千员名今奉明旨调防泗州所有自六合至泗应给行粮作速照例支给等因臣不胜忧虑念臣属兵额寥寥边海戍卒抽调无遗因有姂步浙兵移驻六合故权以防六吴兵凑赴潜太今浙兵复去六合遂无一兵方经始筑城一旦空虚至此已聚之民必骇而走将竣城工于何日乎调往潜太者不可复撤调泗护陵者更不敢迟留反复思维惟有亟吁圣明俯念六合为陵京藩蔽扬润咽喉将浙兵二千一半驻六一半调泗庶重地得资扼御彼此两无恐矣事关封疆不避烦聒仰祈圣鉴立赐裁夺施行 

　　○报获番船疏 【 崇祯十一年正月】 

　　为报获违禁通番人眞乞敕究处以杜奸萌以安重地事崇祯十年十一月十八等日据崇明县申准崇明守备金玉度手本称据军营选锋沈升等盘获通番徽州人二名汪有德仇尚清供称驾施王衡船七月初二日出洋等情又获李明张四马云翼陆升之四名并获船货续据游兵营守备吴始蕴申称捉获通倭苏州人杨鸣凤张宇并获船货又据奇兵把总吴孟璋申称捉获通倭人犯张二兵舵薛魁陈子高并获参连番货又据吴淞守备陶拱极申称捉获番船人犯陈嗣贾南山汪宇林之贤船户盛有恩水手王二周一房思川等共银六百八十五两零古钱三十八万四千三百文又一十二捆并杂项货物各报前来据此案查先据江南副总兵官许自强呈据福山营把总吴士逵呈据老□目民魏三省等呈称奉差海洋巡缉行至狼山海面瞭见双桅船三只拔篷追近三船只顾望东行驶口称程无违船前付洋三百两讲过包送为何又追枪铳乱箭拒敌船上系福山字号认得李三李大等情该本镇查得哨官王宪不能缉之于早且护送出洋彼时施翘河通番人王仰耕蛮船一只驾船人吴十六等斩关而出则水哨官兵遂舍无违而借口与仰耕为敌是护送故纵又不止无违一船等因又据该镇参申老□目民魏才万邦宁魏三省等贿纵等因各详到臣随经严批苏松道及理刑官严提各官老□目确究情由解报并勒限缉获程无违等去后今据前因该臣谨会同巡按苏松等处监察御史王志举看得苏松滨临大海与倭奴对峙每乘风便一苇可航向来外备狡窥内防阑出无不严毖昨岁臣自春徂夏督兵援皖沿海空虚闻有射利奸徒乘机骛走臣飞檄存营将士朝夕侦巡期于必获嗣东江有警奉旨饬备臣复刊示遍谕责成汛地官兵申明通倭律例搜狼狈之奸革猫鼠之习清窝顿之源扼潜归之路立期限以别勤怠悬赏罚以昭劝惩而今果获通番人犯四起见获施玉衡程无违王仰耕等不下数十余人所获船只钱货及见追赃银不下数千余金此辈狎波涛而轻性命虽计图厚偿意非逞乱万一输我之情启彼戎心流祸亦有不可言者其应得之罪宜以出船挟赀为首受雇操舟者次之以居奇薮逋为首萍踪凑集者又次之而臣更不能不恨官兵之玩纵也各汛无不星罗奸徒岂能飞度即今日密网之不漏则知昔日利往之有繇同一纵奸也而贿庇之与疏忽罪分轻重同一获奸也而匿赃之与奉法情有公私若不大加惩创胡以绝其根株已严行定罪当俟另疏奏闻仰候□旨处分以杜将来再照臣属用兵三年所需行粮犒赏日费不赀今赴堵潜太吴兵已具疏吁请矣此数千番赃虽不足以支潜太官兵一月之粮然当此措处万难之日留此接济于国计亦不无少补也谨此具题伏乞圣鉴施行 

　　●张忠敏公遗集卷二 

　　东阳张国维止庵着 

　　奏疏四 

　　旱蝗灾疏 
　　请高淳永折疏 
　　进呈水利全书疏 
　　附录召对纪事 
　　谢恩疏 
　　陈情疏 
　　请攺折金绍南粮疏 
　　进呈兵家要务疏 
　　条陈中兴要畧疏 
　　乞恩例给葬疏 
　　劾马士英十大罪疏 
　　请谥骆宾王疏 
　　进呈古中兴任贤从谏录疏 
　　抚吴示 
　　抚皖示 
　　优恤阵亡示 

　　○旱蝗灾疏 【 崇祯十一年八月】 

　　为地方灾伤实甚民生国计堪虞仰祈圣慈大沛宽恤以拯孑遗事窃惟国以民为本民以食为天公私之所寄命惟在岁事水旱螟蝗偶值其一即有艰食之虞未有阳侯旱魃交祟一时而蕴隆介孽弥漫千里如江南今日之甚者也臣于六月初旬见累月不雨飞蝗渡江具疏奏闻奉有悉心率属实图修省之明旨臣仰承睿虑悚惕不遑无日不与各属省过攺愆问疾苦疏冤抑以图消弭而奉职无状天谴难回不数日而以水灾旱灾蝗灾告者纷纷矣据应天府府尹王心一申称府属自五六两月非常之旱徧地龟文兼以蝗蝻蔽空虽留数茎复遭啮尽计句溧灾十分余俱灾至九分者也据常州府知府陈管申称府属自四月不雨以至七月禾苗尽枯又蝗螟洊至蟊特诸异盘据禾中十处而九计武宜灾十分余俱灾至七分者也据镇江府知府程峋申称府属高岸被旱不能栽插低岸被潮委之波臣间有竭力布种复为大风拔而蝗虫食计各邑皆灾至九分者也据镇江卫管屯指挥陈世休申称查左等六所百户文千等四十八伍屯营坐落江北扬州府江泰等处地方赤旱炎炎禾苗未种苦布荞豆芽始出土蝗又簇伤计各邑皆灾至八分者也据苏州府知府陈洪谧申称吾吴入夏以来亢阳为虐河底尽裂未得甘霖而夏未秋初酷日更炎并有蝗蝻蚕食计吴县灾十分长洲吴江常熟昆山俱灾九分太仓嘉定崇明俱灾至八分者也据松江府知府方岳贡申称府属初当耕耨雨泽允屯低洼者车戽难施高阜者凋枯立见计华亭灾四分青浦各灾至五分者也据太平府署印同知杨承芳申称府属自四月亢旱不雨万畦罄成荒土后又有虫灾伤残不等计当涂灾七分余俱灾至六分者也至于广德州之建平县雨虽稍溉蝗仍可忧靖江江阴二县蝗虫为灾盘旋环噬毒喙惨刻自国朝三百年来目所未覩而安庐抚臣史可法会稿内开怀宁旱灾望江水灾太湖水旱相继除宁徽池三府未据续报而已报各属受灾情形已令人毛竦而骨耸矣嗟嗟被水者陆地几至成川被旱者泽国皆成赤土乃飞蝗复自北而南转自西而东无地不徧所过皆残绳绳相生日滋月盛瞬息而行数十里遇水又能引类而渡其飞也排云拥雾白日为昏其集也蔽野连塍高踰尺许向来骄阳之所遗桔槔之所留者举不足当其一啮先食草芦空而及树竹树竹残而及禾稻禾稻罄而庐舍之茅茨往往蚕食畧尽仅大环堵不惟夺民之良且与民争处矣臣虽行捕蝗给赏之约而车不胜载斗不可量民间妇女老稚哀号震天束手待尽不堪见闻有司绘图见告无不至再至三以及鸠形鹄面之徒日向臣衙门而哀诉令人掩泣寒心臣尚未能写其万一也哀哉吴民抑何罹困至此极乎有司目击惨伤请蠲请赈请折请缓代穷黎而为疾痛之呼微臣下念民生上念国计使情非甚迫何敢不抑其请而仰渎宸聪惟是三吴之地乃系国家根本今日之灾尤为古今罕闻及今不早为之所毋论转沟之惨铤走之变所不堪言而民命绝矣国赋安出留遗黎以效输将所赖于浩荡恩波真不啻云霓之望也故不避烦聒补牍上请伏乞敕下户部照近行事例行巡按御史不拘已报未报州县凡被灾伤悉行从实勘明具奏灾民幸甚重地幸甚臣无任激切待命之至 

　　○请高淳永折疏 【 崇祯十一年十月】 

　　为虚粮赔累已极异灾剥肤堪怜仰祈圣恩赐复永折以救倒悬事窃惟江南疲困之地莫高淳若也高邑地居三湖患捍四府国初建闸蓄泄有时民皆围湖成田自广通筑坝而阖邑半成巨浸有田而无田一苦也自本色暂征而永折不能复旧无田而有粮二苦也自赔粮贻累而死亡流离四野萧条之象不堪见闻无田而几无民三苦也茕茕孑遗无岁不号天无日不望泽一则谓民其为鱼粮将安出宜按其被溺之数以为豁除一则谓本色之征暂行于天启五年永折之恩实始于万厯二十四年暂征不可为常永折急当议复言之凿凿有据而攺折漕粮尤属目前急着臣数年间为之请命者已三渎天听矣惟崇祯九年霪霖为患蒙皇上俯从臣请攺折一年曾几何时而今岁之灾又踵告也水难所未尽者旱魃尽之旱魃所未尽者飞蝗又尽之嗟嗟此土不化为湖荡即变为瓯脱有地而不可耕疾耕而不得食家家倒庋倾筐处处鬻妻卖子畿甸之赤子遂成无告余黎不惟不忍立视其死且恐其不肯坐而待死也夫永远之折有万厯年间之令甲可据灾伤之折有崇祯九年之近例可援臣今且不以令甲请而以灾伤请岂灾倍于昔者恩可减于昔乎虽虚粮望豁查勘尚待异时而折兑完漕膏泽必须立沛所谓燃眉之急升斗之沾恠在此一举也仰祈敕下该部查照崇祯九年攺折事例速覆立赐谕允施行 

　　○进呈水利全书疏 【 崇祯十二年五月】 

　　为圣主轸念民生微臣祗承德意□辑水利全书进呈睿览仰祈圣鉴事臣待罪抚吴六年于兹矣地方洊罹灾沴十室九空输将日诎窃怪三吴民力半以佐国家之需何遂雕瘠至此每巡厯所至父老弃道泣愬谓裕国救民非急兴水利不可臣恭覩皇上御极之初咨询东南水利又频下诏旨着令查议举行臣职在抚循若不悉心体究上辜如伤之视下负疾痛之呼臣罪滋深亟延揽诹咨知吴为泽国厯代讲求水利故成沃壤高皇帝定鼎金陵即允苏民俞守仁开修水利之请文皇帝特命专官大浚吴淞白茆宣朝又允先臣周忱之请称土均粮凡坵塍灌注湖流者其土润依重科畎浍进退潮汐者其土燥减轻则成宏正嘉以后列圣循故事遣官浚凿靡有十载弗举者神宗皇帝先命台臣继设道臣徧浚江港嗣后停遣至今将周甲子实时有涝浅之役然如医之治标总无益于原本农人竭蹶培壅收获仍俭坐是民多艰食盗风日炽臣仰藉皇上威灵随处消弭深维根本水利乃生生之原臣愚不揣簿书稍隙徧稽典故奉绎二祖列宗诏敕暨皇上纶綍字字典谟谨遵奉编辑以昭示万世他如臣僚奏章官司案牍凡纪述疏浚圣政者悉汇采成书共计三十卷内附志记论说等类总以证修治之人宜赀费之靡约鉴察往事确有成则臣不敢妄参意见于其问也臣尝单舸巡汛探溯河渠各绘水图括以说畧昉诸郊原郛郭毕以湖浦江海首尾喉腹若纵若横若纡若直若远若近摹肖形区全吴诸水之故道曾烦列圣之睿画者恍在目前矣前岁书成拟即进呈御览值臣提兵拒寇而台臣李模适上封事奉旨行臣等查核及旧按臣王志举报命具覆臣以寇警方炽不敢频渎圣思兹奉明纶经费钱粮着臣等查议除臣遵奉檄行各属并咨浙江抚按衙门查明会同抚臣另疏奏覆外谨盥沐拜疏先将全书恭进御前傥蒙皇上万几之暇闰神披阅鉴臣苦心以为将来畚锸之成案或亦有裨于万一乎臣伏查抚属苏松常镇与浙属杭嘉湖昔咸浙西地面赋广境狭仅在五六百里内而西高于东数十寻如建瓴甋宣歙杭睦诸水繇霅溪苕溪绥安建康诸水繇金沙阳羡并趋震泽等湖极东复有冈身偃仰盂受狂澜夏禹辟三江泄尾间又凿横江纵浦以杀其怒奔之势垂利无穷者三江何吴淞东江娄江是也东江以筑捍海塘废淞娄之涨北驶与白茆港今娄江尚幸通流吴淞白茆因纳潮最猛停积泥沙久不疏导成平平陆蓄泻两艰潦暵交病则汇诸水之流复三江之故尤以治吴淞白茆为纲领而修浚务须合法如吴水千流万派脉络珠联大储小涣则去来顺逆之性宜辨也濒湖濒江濒海之隘口出入濡疾古人于潆洄要处创闸筑坝则盈缩节宣之义宜知也泽漾泖荡高卑之势本自天造地成今浚江港总归吐泄则广深素定之形宜按也开淘经费有取于公而公不病有资于民而民不扰则撙节得宜佚道而使之说宜讲也相道里以鸠工量土方以授值谲回无所售奸朴愿咸得沾惠则宋臣范仲淹苏轼等救田兼行饲饥之训宜师也餐风吸露野宿店栖毋避怨嫌不辞琐屑则我明夏原吉周忱海瑞姚文灏传潮林文沛等国尔忘家之志宜厉也支于出入必慎必明官严簠簋之饬吏绝狐鼠之丛则相维相制之例宜核也江港开则列郡并蒙其利窒则苏松先被其患忽蹈白圭之小智以邻国为壑则赀力劻助同休共戚之谊宜通也设有专司精神毕聚验施为于实效戒粉饰于报完则课奏之法宜密殿最之典宜明也因汇陈原委字句溢格仰祈圣明鉴宥施行臣无任激切悚惧之至 

　　○附录召对纪事 

　　崇祯十三年正月二十九日臣张国维于江南巡抚公署接邸报吏部等衙门题为钦奉圣谕事奉圣旨张国维升工部右侍郎兼都察院右佥都御史仍带住俸降二级总理河道提督军务写敕与他仍著作速来京陛见后赴任钦此当即恭设香案望阙谢恩一面料理兵马钱粮交盘卷册于二月初三日恭诣孝陵单车就道至三月初七日抵都宿都察院朝房初九日昧爽皇上御皇极门臣陛见毕甫散朝中使宣命总河侍郎张国维应天督学御史陈起龙福建巡按御史詹时雨陪差御史徐之垣入对仍复连催臣随阁臣薛国观蔡国用范复粹姚明恭张四知魏照乘暨三御史肃衣趋进上已御平台先召阁臣入侍次呼臣等鱼贯而入于御前铺设椶荐上行一拜三叩头礼俯伏久之起一躬各站班次臣出班跪御前致词謉恩上曰知道了应声叩头起一躬退还班次上曰张国维过来臣再出班跪御前上曰河道重务命尔总理当实图报効其间利病多端尔奏来臣奏臣于河道向尝考究大畧今沿途咨访亦得其概但地形之夷险天时之盈涸工力之难易非亲厯其地不能遥拟向来积弊尤在奸胥婪委扣克钱粮滥派夫役工食给不及时印河官又不躬亲稽督或将钱粮挪用各衙门复有种种陋规以致亏工病役上曰陋规须痛革不职的不时参来臣奏臣敢不悉心清厘力任劳怨察有玩纵侵欺之官即行参劾请皇上重治治河以河为职务在必躬必亲上曰尔今即宜沿途亲勘若止任委官便滋弊窦河道应修处原不多不得虚费钱粮挑沙运泥向每留堆河旁遇雨仍归河中成何挑浚臣奏臣途间遇河官凡浚泉修河之事虽经叮咛今奉圣谕益加警省当即通行严饬务令修浚如法上曰尔肩此重任宜一年做十年之事如有劳绩朕自鉴知尔不必瞻顾臣奏臣自尽职掌仰惕功令不敢有所瞻顾惟实心做去期于费省功倍以报陛下上曰知道了起来应声叩头起一躬退还班次于时天语洋洋无不明彻幽遐谟垂万世惟天威咫尺谨惧在心不能记详上以次呼陈御史言学政詹徐两御史言巡方造士爱民德意至周至悉臣幸窃闻三御史各对毕退班中使宣上旨赐各官果饼阁臣以下俱出槛外叩谢鱼贯而出各至直房领果饼中使趋向臣言奉上传作速赴任料理漕务臣仰承圣意深切饮冰次早诣午门外谢恩午时中使捧钦赏银币至朝房臣恭设香案跪迎中使宣读御帖云钦赏差往总理河道工部右侍郎兼都察院右佥都御史一员张国维银四十两纻丝三表里臣叩头恭领次早诣午门外谢恩随具报单辞朝十二日于工部衙门到任受事十三日昧爽皇上复御掖门臣面辞领敕上谕翰林官与敕光禄寺与汤饭臣叩头捧敕出掖门吃汤饭仍于午门外谢恩即于是日出都赴任繇水路亲勘河工祗遵明旨也夫河务省注圣意会推至再至三自揣谫劣谬叨隆遇恭绎圣谕殷谆非捐糜能答万一谨焚盥叙次如右庶时时瞻悚恍对天颜以砥夙夜靖共之谊云三月十五日臣张或维恭纪 

　　○谢恩疏 【 崇祯十三年三月】 

　　为蒙恩陛辞兼程赴任敬奉钦御矢心仰对圣明力图实效事臣维治河如治身也河流为漕挽血脉必血脉贯通然后营卫强精神固而根本可恃以无虑此非明于疏壅利导之国手鲜克胜任而臣愧非其人也然臣思天下无不可为之事功人臣有各当自靖之职业蒙恩简召单车就道陛见之曰亲承圣谕无启冒破之端务收节省之实痛绝陋规矢躬亲之力勉期劳绩绝瞻顾之心天语煌煌温霁提命而又褭蹏叨天府之贶文锦袭被服之珍自揣颛愚罔知报称然感恩矢志自今以往臣不特以河为家即以河为身矣身之灰疾臣自知之而自疗之必不使乌喙杂投而以参苓资庸医之药笼终委身于尝试也陛辞而出即取水道沿途料理至德州交印受代凡应浚应修之处稽其浅深量其远近寻其淤塞之源求其蓄泄之法仍飞檄所属倍加并力臣躬厯上下时时督察必不敢一息偷安一事旁委金钱必不使冒破官吏必不使欺蒙俾输挽以时河流顺应以纾圣明根本之虑以竭微臣犬马之忱苟食斯言身膏斧钺此臣再沥悃忱对皇上以对天地神明者也臣不胜感激图报之至 

　　○陈情疏 【 崇祯十五年九月】 

　　为征臣积瘁成疴积思成剧恳乞圣明垂慈允放以遂首邱以申子职事伏念臣至愚极陋兼以禀气素羸七年抚吴精血耗竭两疏乞骸未蒙俞允谬简治河叨恩陛见亲承天语叮咛宠赐优渥仰戴隆遇誓捐七尺以图称塞履任之初值异常大祲赤地数千里远近徨徨臣搜泉兴浚单骑驰驱手口拮据靡事不为是年运务乃竣届冬盗贼蠭起所在焚劫人致相食编户十死其八沿河村落俱空州县闭城婴守臣日日于豺虎穴中问水问船此身之几死者屡矣且直省徧地伤灾兵饷河银征解不前无食而兵不可去无银而工不可废无夫而运不可停方圆交画独拍势穷臣一面训兵以接运一面蓄水以待船冲寒暑废寝飡须发无一茎黑者去冬催船往夏镇染疽一危症勺水不入口者半月因运务方棘不敢上陈未几李逆变起力疾督剿仓皇收捷臣并躬亲挑浚诸事隆冬罔辍两年新正未尝在署春间会剿徐峄诸贼运道毕通仍竭力于催空督起放湖获浚旧漕接踵新运赖皇上之灵舳舻迅度诸湖满收之水涓滴未泄可待来年屈指臣受事以来三载告竣而狗马疾困遂不能支九月正乘部檄南催白粮忽然昏晕不省人事扶掖归署延医周瀛选胗视谓系积劳所致非急急谢事静调必无生理臣于迷瞶中闻之不禁泫然泗下缘臣有至情隐痛未舒疾病则呼天有不得不披沥于皇上之前者臣弱冠失怙兄弟早天臣母甘贫操作勉臣于学今克为皇上効犬马臣母成之也向曾迎养于苏后仍以多病两期而返迨臣叨量移奉陛见之旨不敢过里门而辄北母每寄书勖以尽瘁报国毋念老身臣虽奉以周旋然而独子违养中夜疚心未尝不魂飞梦遶肠断泪枯今春臣毋悯臣鞅掌遣臣幼子趋视而中途夭折重增母戚况母明年八十臣事陛下之日长报刘之日短矣坐视百端交集憔悴支离实繇于此惟时当多故臣不敢言劳谊切致身臣不敢言病圣明宵旱臣不敢以私情请但积瘁已极勉撑徒有殒身方寸既乱引重必致误国方今众正汇征才能济济庸碌如臣犹之溟渤一凫焉能为有伏乞皇上垂矜允放速简才望代任臣获以未死之身归见母面即遽填沟壑亦当矢报来生万一残喘尚存异日仍可以肝脑答圣恩也缘系陈情字数踰格伏惟圣明鉴宥施行 

　　○请攺折金绍南粮疏 【 崇祯十七年七月】 

　　为浙东地属毗连南粮例难互异谨合词以恳同仁以安重地事窃照金绍二府南粮祖制原系攺折近年始攺为本色竭脂饮血势不能支闾阎骚然官民交病诚东南第一厉政也向来臣等士民公吁不一而足兹抚臣黄鸣俊目击心怜有浙东民困未苏一疏奉圣旨金绍衢同是浙东地方先帝朝独许衢郡而不及金绍明有分别今欲三府一例自后踵请者恐又不止金绍将使京庾亏额根本奚资该部从长酌议具覆钦此臣等恪遵明纶祗候部核非真患剥肤之灾惕反裘之喻何敢妄置一喙惟是钱粮起运本色与折色脚费相去什百折色尚可陆运本色必资舟楫故南粮本色例派浙西与江南诸府以其水乡易达也浙东地方踰江度岭势必从杭州起剥港浅难以输挽坝埂苦于盘运视嘉湖等府迥异所以绍金衢虽派南粮止征折色察会典嘉靖三十二年题准浙江绍兴金华衢州三府起运南粮仓米每石连席耗折征银七钱类解本部二十六年令南京仓粮察复先年旧规除金华衢州绍兴三府每石折银七钱其余俱征本色四十二年又经申饬至崔魏时始攺征本色百姓每轮斯役辄抢地呼天肝摧肠裂蠹役借端而需索奸徒乘间而包侵贻无穷之累含无告之冤鬻田庐弃妻子仍不免于桁杨犴狴之惨贫富俱尽数年以前已不聊生今更为兽穷则触之时矣先帝朝独折衢郡而不及金绍者道臣夏尚絅驻札衢州只为衢请绍金二郡隔于不知坐失奔控耳三府之地势同困累同会典之所载又同明旨疑有分别实无分别忍使金绍二郡独为向隅之泣耶至于浙东地自绍金衢而外向来不派南粮其它解南粮本色者皆系舟航易达之地俱不得踵此以请也况去冬潢池窃弄蹂躏金华震于其邻绍兴相率惊窜至今臲卼可虞复加以朘骨剜肉之苦事将有不可知者则攺折非徒苏困实弭乱之急着也察往事十粮攺折征解全完自攺本色之后追呼不前反多积逋徒困民生而且于公家有损矣臣今春奉督理浙直之命至嘉禾晤督催南粮科臣罗芇象言南都本色尚可支持最苦折色匮乏即嘉禾水乡俱议每石折一两二钱臣为金绍二府援例以请准科臣回资己允一两二钱葢灼知裒益之权以为上下皆利之计臣己徧示二府通知今复征本色非所以示信也况建业肇都粮艘鳞集米价每石七钱目前军需孔亟所患不难于本色而难于折色若使从折色一两二钱之例每折一石可得倍利攺折十万石可籴二十万石之米一转移而公私胥受其利岂止京庾不顾而已耶即使他处可以踵请亦当权宜行之以裕度支矧非他处可比例乎臣等谊关桑梓亦并熟筹国计用是激切吁陈伏乞敕下户部细察会典三府是否同例他府果否难授俯允所请永征折色兆民幸甚 
　　【 附载南粮部覆疏稿　　　　　　　　　　　　南京户部右侍郎兼都察院右佥都御史臣张等谨题浙东民困未苏南粮旧制宜复恳恩允行攺折以纾物力以裕国计事浙江清吏司案呈奉本部送户科抄出巡按浙江监察御史任天成题前事等因于崇祯十七年七月初一日奉圣旨这三府南粮应否攺折着户部酌议具奏钦此又该浙江巡抚黄鸣俊亦题前事奉圣旨绍金衢同是浙东地方先帝将南粮攺折独许衢郡而不及金绍明有分别今欲三府一例自后踵请者恐又不止金绍将使京庾亏额根本奚资该部从长酌议具覆钦此又该协理京营戎政兵部等衙门尚书张国维等题为浙东地属毗连南粮例难互异谨合词以恳同仁以安重地事奉圣旨浙粮征折色加果便民户部详察具覆钦此钦遵备抄到韶送司奉此案呈到部该臣等看得南庾匮乏积贮宜充原系输解本色地方是否应轻议折但金绍衢三府名为浙东其转输粮米必由杭州过坝五十余里车运之费不赀此国初则壤定赋三府一概攺折良有以也至天启七年因南庾匮乏将三府一概征解本色民情沸然衢州土最瘠而民最顽岁岁拖久部臣知征本色之无益也故因其控陈旋准攺折金绍民风较淳未曾同衢奔控虽连岁间输十乏四五而民力已疲耗不堪矣此该抚所以为民请命诸绅所以连名补牍也今日灾荒之地虽祖制追征本色者多题攺折况国初定制良有深意遵行三百年而可骤变之乎今日之攺折乃复祖制非变祖制也察恩诏一款凡漕粮永折地方今当复还攺折则南粮可知其应从该抚之请无可疑者据浙中绅民诉苦称运米一石费米不止二石今虽以一两二钱一石定价亦舆情所乐从察衢州折例连正耗一两二钱五分一石金绍二府应昭衢例自十七年为始准其永折每石折价一两二钱五分上纳庶乎民困稍苏而国课亦不损矣既经该司案呈前来相应覆请恭候命下臣部转行遵奉施行为此具本谨题请旨崇祯十七年七月二十五日奉圣旨该部知道又该户部具覆八月初八日奉圣旨金绍二府南粮姑准改折】 

　　○进呈兵家要务疏 【 崇祯十七年七月】 

　　为微臣初领敕书以肃营伍以佐定攘事臣蒙特简协理京营南枢添设协理自臣昉也以新任之官履新设之署规画未一文案无稽七月十三日恭领敕书关防复蒙赐银四十两彩缎四表里受事伊始异数特颁自今以后皆为臣捐縻图报之日矣察会典及戎政诸书所载规例甚具皆北营所遵行者今则时与地大不相侔创与因更属悬绝臣宵旦自盟誓必图进取岂敢作身家之计哉凡一切兴厘臣不惜任怨任劳细细实商事事急做独是人心积玩非奉天语申饬无以昭画一垂永久也除营务规条次第会奏外谨举大纲先列八事以请一曰励忠义以教战六师之制原为战守交资迩来羽林期门辄废战而言守至于南都积弛之后并守亦未易言矣兵法能战而后能守故天下虽平忘战必危况在草昧不宁之候乎语云明耻教战又云民未知义未生其共夫耻孰有大于今日义孰有大于复仇者营中朝夕申警首宜在此而讨军实次之以干戈为苫块以组练为胆薪人怀击楫之心共厉死绥之志然后可成皇上之一怒安民耳一曰澄本源以肃纪古者团伍教练令罔不率非独恃徒木之威也平日恩以联之廉以慑之耳迩年将吏黩货虐军深忿积怨众且视为异类复护与慑耶今臣任叨长子洁己惩贪请自臣始臣扬厯中外二十余年硁硁之节处脂不润远近所共晓倘渝素志以导贪风是负恩之甚也业已矢之神明布之中外如有扣克科派及馈遣贿赂诸弊而不恪奉敕书以从事是臣罪也若徒求影直而表之不端但受一钱徇一嘱纤毫有可指摘臣罪更浮即当立膏斧钺以为怀私误公之戒矣一曰精选升以励士古云有制之兵无能之将不可败也臣谓无能之将必不成有制之兵故敕书责臣选领诚重之已京营旧例各营副将号领中军干把总等官酌量年资俱照营分挨次补用所以杜钻求也今营务虽设缺多人少势不得不各举所知以司募娴其间或采资望或较技勇务使矢天日协舆论始裨战守嗣后即以所操之强弱定将领之殿最分列等第进呈御览遇有缺出应补应升按序公遴不必外求以启营竞致令本营抱叹积薪下至卒伍亦开其脱颖渐进之路庶贿赂情面两无所容而人怀勇奋矣一曰慎召募以蓄锐京营积弱每多不任干戈勤操则怨聚奉汰则谤生繇于勾补原伍不问强弱但取充数故豪有力因而包冒几成积重难返之势今欲大举兵威宜振但有技勇合式者无分军民察明筙贯即为收伍既省勾补之扰且杜包冒之端至于投充使用有每名出至数两者后即定为顶首安望精良今宜痛惩此弊如或妄受分文役究官参庶宿习一清而远近闻风向应矣一曰严纠劾以饬法军之奋懦视其气式怒蛙者鼓三军之气而已苦骏驽无别则锐者衰刚者馁矣京营将材必萃柤赳之选然中有才守未兼终始互异者间有违令偾辕时刻难容者悉举而听之岁终举劾廪糈耗于庸流优容疑于漏网何以示惩耶臣请时加察核如有罪状显著不时纠参而三军观望尤在大帅倘或养重以因循或虚骄以凌竞臣奉节制之命白简必无假贷庶法令必行而旌旗攺色矣一曰辑兵民以安众南北异宜刚柔殊性耕者惜禾黍骤马蹂之则泣且詈贩者竞锱铢健儿强之则忍而嚣近来哗形屡见皆由于杂处而不早为之所也迨衅成而不加处治则废法及行法而稍有轻重则启争相构纷纷伊于胡底今惟修建营房执戈者归于伍负耒者栖于庭不必曲为调停已预消其嫌隙兵安而民益安断不宜惜建营之小费而遗不可知之害者也一曰分步骑以责成从来昭义步兵渔阳突骑原相成而不相背但法曰地生称称生胜贵于善用之耳大江以南经川积石险阻沮洳此步兵之地而骑兵五不当一者也凡吴越川黔之众则应责以水犀鱼丽之功大江以北平地浅草可前可却此骑兵之地而步兵十不当一者也凡燕赵青济之良则应试以摧锋陷阵之畧况西北赳柤实为可用搜罗鼓励不得独遗但宜用当其才人宜其地或阨郊关之要冲或屯江北之扼塞务宜各抒忠义勉策肤功干纪者自有常典超羣者不惜厚糈庶赏罚有章而攻守攸赖矣一曰定大阅以课效古帝王训民御暴此治兵振旅之典所由举也况今贼寇交讧伏莽伏垣在在堪虑而可弛武备哉但近日军容尽成文具操场之金鼓非不阗然至临战而金鼓之耳有不闻矣操场之旗帜非不旆然至临战而旗帜之目有不见矣操战各分难名素教积衰之士气不加以天威则不奋伏乞皇上预示韎韐之临明颁刑赏之格则六师作气而虓阚百倍赫声濯灵遐迩咸服矣以上八款事关职掌伏候皇上实行但管子论兵存乎论财而财无敌近日武备废弛实由饷匮如召募之始而无财则士不来冒刃之时而无财则士不往教阅之时而无财以振作其心志则八阵六花三官五教之法尽无所藉手以行而且有庚癸之呼难测之事伏乞皇上敕谕源源接济以资饱腾庶可竭驽钝以壮貔貅矣 

　　○条陈中兴要畧疏 【 崇祯十七年七月】 

　　为王业肇都首重置辅事窃惟自古建都者皆于四近之地立为辅郡所以为京师屏翰也汉以京兆冯翊扶风为三辅唐以华州同州凤翔为三辅宋以颖昌为南辅郑州为西辅澶州为北辅皆宿重兵拱护宸极其计甚深远也我太祖建都江南于凤泗滁和皆屯重兵虽不名辅而俨然有屏藩之意今当殷忧启圣之时多难兴邦之会同日封四镇以宿将握劲兵扼守江以北矣独不曰江南宴安之势不可狃乎金陵旧设之兵不足恃乎京口芜湖皆肘腋重地懈弛无备不能壮镐京之势乎臣请于旧设水陆额兵外另于南京城设战兵三万统以能将殚力训练效汉设京兆之制为朝廷中辅其沿江而下也请于京口设战兵三万统以能将为苏松常镇之外藩为淮南之屏蔽以为朝廷东辅其溯流而上也请于芜湖设战兵三万统以能将为徽宁徐泰之外藩为淮西之屏蔽以为朝廷西辅无事则分为守有事则互为援此虽思患预防之过计实建威消萌之良图也 

　　○乞恩例给葬疏 

　　为臣情幸荷照临父恤冀邀锡类谨循例上请推恩以广孝治事臣顷以祖父窀穸之事沥血控陈荷皇上俯鉴至情沛然予假不独微臣谊当粉骨死者有知亦不啻效环草之报矣顾弛以日月者恤私之旷恩而贲于泉壤者至公之大典凡非分之求事虽小而难觊应得之例荣虽渥而非幸用是斋祓而冒昧再请也臣父生员张希武齑盐励志诗礼贻谋臣自舞勺以迄成人朝夕训勉惟忠孝廉节四字葢半世吚唔叹终老于逢掖一灯课读恒切望于显扬自臣筮仕以来臣父累邀赠恤幸逢皇上龙飞以覃恩获赠太子太傅兵部尚书今当卜兆之期而不为仰吁宏仁非独亲恩罔报并国典亦虚矣察得会典在京一品二品父母妻丧三品四品父母丧曾受封赠及致仕者各照品级造坟安葬又一款两京二品以上文官并父母妻三品文官并父母曾受本等封者俱照例祭葬臣父正与例合近见原任兵部侍郎张镜心礼部侍郎管绍宁咸已得请镜心父母更照一品祭葬臣虽碌碌逊人而臣父蒙恩实赠一品觉为过之此臣乌哺之私不禁其神摧而涕陨也□□大乞敕部察照一品典例给与祭葬教孝即以作忠世世顶戴无斁矣臣无任悚惶待命之至 
　　【 附录赐祭部覆疏稿　　　　　　　　　　　　南京礼部右侍郎加从二品服俸兼翰林院侍讲学士管绍宁题为臣情幸荷照临父恤冀邀锡类谨循例上请推恩以广孝治事祠祭清吏司案呈奉本部送准礼科抄出协理京营戎政太子太傅加一级兵部尚书臣张国维奏称前事等因奉圣旨卿久劳王事暂假营葬所请恤典该部察例即与议覆钦此钦遵抄出到部送司案呈到部该臣等看得协理戎政太子太傅兵部尚书张国维正骨干霄纯忠夹日畿辅留保厘之泽河渠垂蜚挽之功董正中枢则威灵旁鬯张皇禁旅则壁垒攺观诚简在之帝臣中兴之元老其父累赠太子太傅兵部尚书张希武潜修积庆隐德高闾永宝遗编用垂弓冶笃生名世爰作舟霖豹畧诘戎方藉邺侯之策牛眠卜兆旋陈令伯之情既俯遂其乌私得高封乎马鬣可无丹綍以贲黄泉察照会典凡两京二品以上文官并父母妻曾授本等封者俱照例祭葬又一款父母受封至一品者祭二坛今覃恩赠官一品应予祭二坛全葬奉有即与议覆之旨谨察例上请伏候圣裁等因具覆奉圣旨张希武准予祭二坛造坟安葬该部知道钦此钦遵抄出到部送司奉此案呈到部拟合就行照会浙江布政司察照本部题奉明旨内事理就遣本布政司官将祭葬等项一体钦遵察给施行奉此察得累赠太于太傅兵部尚书张希武合照会典一品官祭葬一祭品猪一口羊一羜馒首一分粉汤五色案酒五盘果子五色凤鸡一只煠骨一块酥饼酥鋎各四个煠鱼一尾鸡汤一分鱼汤一分降真香一炷烛一对焚祝纸一百张酒二瓶止一葬全例该料价银三百两夫匠银二百两该省布政司备办前银送赴本宅造坟安葬该司就便仍委廉干官一员前诣坟所督理办完工程报部以凭回奏施行须至照会者】 

　　○劾马士英十大罪疏 【 鲁监国】 

　　为元奸误国罪不容诛乞正典刑以伸公愤以励军心事窃谓贼臣马士英出自苗种性本凶残声其恶虽罄竹难书暴其奸直犬彘不若臣请以士英误国十大罪为主上一一言之自先帝之变凡属臣子谁不摧伤偏士英事事与先帝为仇钦案先帝手定者士英首翻之要典先帝手焚者士英复修之是无先帝矣其罪一国家惟名与器不可假人自士英枘国□宫鬻爵殆无虚刻都门有职方贱如狗都督满街走之谣其罪二阁臣司票扰政事归六部祖制也士英已为首辅复掌兵枢又引巨憝阮大铖为添设尚书以济其篡弒之阶弁髦太祖法度其罪三进贤退不肖人主黜陟之大权士英自引阮大铖以来同己者如张孙振李宏勋等皆充斥于朝端异己者如刘宗周姜曰广等立窜逐于崖谷曰进退由我生杀由我是无皇上矣其罪四九重秘密岂臣子所敢言士英徧布私人窥视言动又募死士入宫诡名禁军实图不轨其罪五率土所碎心痛号者先帝殉难而皇子幸存宜加爱护士英乃与阮大铖一手拏定付之幽囚岂真欲斩先帝之种嗣乎其罪六外警频闻匿不以报左师东下反调兵御之当时良玉提军以清君侧苟得志必无幸矣若外警至则犹可逃窜以幸免或可反事以苟全奸谋审矣是何重视一已而轻视朝廷也其罪七警逼郊圻皇上幸太平矣令士英守都而己帅黄镇以为援是一策也使督率守将坚守数日合数镇以援南都未必不可以拒北乃弃城不守而奉太后以南奔其罪八既扈太后来杭则生死与偕此大臣之义也乃北警狎至而并弃太后如弃敝屣独带眷属以渡江家何厚而国何薄耶其罪九既渡江矣犹曰仓皇拒敌而势有不能也乃二月以来不闻只马南牧身在方营正可协力同心共起义师乃困围金城穴鼠鬬争致使兵将摧残其罪十负此十大罪即投之四裔不足快朝野之共愤而典刑未正孰不怀切齿之公情方今圣明崛起百度维新若此贼进用必耐更寻覆辙朝士见而灰心豪杰闻而解体孰肯承指使于奸邪且大敌在前藩篱未固无日不思乘我隙以逞投鞭之志若复蹈前轨则知中朝之无人益轻我矣仰乞主上大奋干纲明正误国之罪宣示中外使天下知初政鼎新奸邪无所逞志而共涤肺腑更化濯俗将两京立复而天下不难致太平矣臣不胜激切待命之至 

　　○请谥骆宾王疏 【 鲁监国】 

　　为孤忠付论定之年累代阙易名之典特恳光赐谥法以扬前烈以励后人事臣窃谓世有非常之变然后着其贞操人有不朽之功然后褒以懋赏伏见有唐中叶永徽后牝鸡司晨帝嗣拘幽国灵改卜斯极非常之变也侍御史骆宾王义檄感军志匡宗社伪周丧胆唐王延身此垂不朽之功也表文章之杰昭气节之严安震器于回天整干纲于坠地而生前降谪徒传临海之丞没后幽潜罔识匡时之佐忠已全矣赏殊阙焉方今主上中兴正圣德覃敷之曰岂可令其湮没不彰乎臣遭际明时久怀肤见敢昧死披沥而一陈之骆宾王字观光婺州乌伤县人也臣籍东阳乃其乡人自童稚时闻父老谈先达值唐家之颠覆属女主之专棋奋举义旗号召豪侠者必曰骆宾王及人乡校闻师友谈先贤黜干进之私谋守抗言之介节力维神器光辅旧君者必曰骆宾王逮登仕途闻士大夫谈卢骆王杨江河万古若宾王之抗论触邪致身事主奚可因绣虎雕龙掩其铁心石肠欤乃自欧阳修定唐书莫正纰缪曰鞅鞅不得志又曰不知所之既使死节夷于亡虏司马光引器识文艺而曰宾王反诛又使忠贞摈于盗贼可见阿徇偏私率沿其陋百世而下资为口实岂不诬哉恭维主上聪明间世神武当今有叛必歼无忠不录褒崇节烈郁罔勿宣仰见圣世彰瘅大明覆盆洞鉴也臣稽考史书综核舆论骆宾王杰士齐名孤忠许国陈情终养允矣李令伯之风直节劲词凛然孔北海之志为侍御而数忤武氏抗疏载自遗书谪邑丞而佐理临海惠政记诸名宦迄今读讨瞾一檄忠肝共愤天人诵宝剑诸诗义胆并昭日月倘英或之兵不败则安唐之绩当在梁国之前若五步之内有人则夹日之功不居五王之后何图人谋未遂天运当凶一时兵败身殉也厯宋至今干有余载易名尚虚诚为阙典用是细核生平议谥上请按谥法慈惠爱民曰文危身奉上曰忠请谥文忠以表盛烈俾共知圣朝两字公平实为千秋定论伏乞主上显示褒录追慰忠魂扶植纲常风励臣节谨此具题如蒙俞允仰祈敕部施行 

　　○进呈古中兴任贤从谏录疏 【 鲁监国】 

　　为恭进编摹仰赞高深事臣维特兴之力百倍承平中起之君人同开创精神勇于忧患之中文格尽于大乱之后繇其发愤天下若痛痒之求人故进纳羣材如饥渴而得食英流皆在俞咈交扬譬之云构将成必受斤于良匠形容欲好式取镜于旁人用古准今百无一失恭惟主上聪明间世神武当今以少康一成之曰有周宣六月之威九庙之大仇在身万方之有罪惟朕爰呼将伯共洒同戈更思黄发之皤皤不昧劳人之草草如臣愚劣亦荷慈帡臣昨者因事献规据愚抒忱臣方惭其补牍主已极其转圜知老臣之不欺忘所言之迂梗拜扬之后涕泗皆流君而能然臣何幸矣臣尝反复自古中兴之会观其君臣相与之微一时从游尽属奇硕行间握手动告艰难是黄屋君臣之分实布衣昆弟之心前史称佳今徽有述臣虽戎马之遽间从编牍之搜摘要成书因文缀论 【 书佚】 大畧德莫光于听牖务莫先于知人若君若臣可师可法臣又按是数君者上启殷高下存南渡或扶光于将绝或嗣统于既倾或王业偏安而其时二仇未报竟至今留为公憾或钟簴无恙而其君精神特起总不得限以守文史册所胪伐柯不远且夫功如光武德若周宣而无召方耿邓之彦不能成其功弱如建康危如灵武而听王庾汾邺之谋亦足延其业葢家蓄庸医方虽良而何补病能受药症已剧而必生是以扁鹊不敢讳医之门而二竖深遁膏肓之府覆车未远明鉴斯存伏愿主上鉴厥愚芹采斯下菲创前帝之未有行古人所难为若彼异代之明良固可同堂而扬拜人材难得岂汉文拊髀而终叹其无药言可尝在李泌同床而犹以为苦况臣之才万不及古主上之局更难于前属烽火之交驰求谟猷之孔迪儆于今日纪之他年其可忘阴雨疾风恍惚夫滹河芜蒌斯则主上千秋之业抑亦老臣一片之心臣无任激切悚祈之至 

　　○抚吴示 

　　为督抚地方事照得本院保厘南国以化民成俗为务以节省物力为先素闻吴中俗尚侈靡人趋淫佚每岁春夏之交各村镇酬神演剧縻费金钱赌博奸盗悉由此起至于庵寺尽为游薮士女骈阗名曰进香更有一种好事之徒迎神赛会游绕通衢开道俨如官府执事无异宪行曰圣贤交际名甚不经乃富者不惜珍奇玩好以鬬观贫者亦勉倾囊倒箧以争胜甚且肩摩踵接男女杂处而不羞诲盗诲淫僧俗混淆而罔戒不惟有伤风化乃今累岁不登民鲜葢藏升斗皆俯仰之需岂容滥掷若此自今伊始各安生理各守本分如有敢违仍蹈旧辙以科敛民财究拟近如元妙开元北寺清源螺蛳庵等处远如支硎虎阜穹窿等山一切住持僧尼如仍前容纵妇女进寺烧香游玩一体严拿连坐第不许地方棍徒滋事需扰法在必行毋贻自悔切切懔遵 

　　○抚皖示 【 崇祯八年三月】 

　　为晓谕事照得流贼披猖本院千里赴援与尔民共安危者已帀月见乡绅协心军民奋力凄风苦雨宿露寝泥而人无懈志获奸细则共啖其肉义气百倍人心如此何忧小丑哉但贼情叵测今虽暂遁卷土可虞牖户之绸万分宜毖除增兵设防另疏题请外其事可径从地方料理而筑舍未定须断乃成者本院特粘出晓谕以示必行百族生灵攸系岂容一隙留瑕是在有司悉心遵守急如救焚拯溺可也所有应行事宜条列于后一速捐助从来守御之法富者出资贫者出力固相须以济者今闻警已几二月官府焦劳仰屋军民宵旦登陴而富室优游闭户止出一二家丁应名了事道府县屡劝输资而故以不决之谋行其阻挠之计以安危共与之事为痛痒不关之情人心何以平乎况江南既以调兵赴援万不能复责之出饷势不得不于本地方设处有司官须要按籍分别量力科资捐助之法各从其便务于三日内协助完工汇数报院果能率先乐输即属好义不尔当以三尺绳其后矣一积社谷积储关地方命脉顷者寇警告急城内空虚拮据买运几同临渴之掘兹乘寇退之际亟宜讲求第官帑不继即储亦有限孰若众擎之易举也旫乡绅已捐有成数足为好义之倡尔等士民各量其家以资输积或百或十以至数石积少成多务使城中之蓄足支半年之用庶免临事仓皇置立社仓须乡绅及耆老之有德行者董其数官府不得问出纳止将各户已积谷数申报本院以凭旌奖倘温厚之家膜视地方郄吝不捐者公举罚治一浚濠堑皖城夙号金汤为有五濠三堑之险也今故迹已难顿复而近城一濠开浚万不可缓已经本院亲勘自枞杨门以至清水闸或为田亩鱼池今姑宽其从前侵踰之罪但令清还以阔三丈深一丈为度已委薛推官画图鸠工刻期竣事工役所需即取捐助之资如有阻挠观望是为抗法藏奸而不顾满城之生命也其罪岂止于侵占官地而已哉闸下有小濠抵江并令近濠居民立时浚通至西南一带旧濠久造民房应否并复旧制已行道府详议酌行一增城垣皖故百雉称雄但承平日久委修不慎城垛多卑难御矢石今亟应加高可以蔽人乃足捍御至于大小南门向无月城殊有单薄之虑地方官须相度形势应否建造巩固金汤速速酌妥举行又枞杨集贤二月城低矮亟应一体增筑闻颍州之陷贼从附城高屋驾桥佖城今傍城高房尚有几处应于警急时相机拆去也一修战具置械除戎为地方要务近见城上器具无备即置火有器亦无演放之人将何恃以无恐一切战车钉板及诸未备火器及时置办刻限开局昼夜攒工至于放炮之人须亟谕演习以一传十狡贼知我有备必不敢来即来而有备无患足挫贼锋不致张皇贻误矣是在地方官定计于早也一严守御军民登陴日久本院岂不悯念然为亿万生灵身家性命计不得不然所谓以佚道使民也今贼去渐远有司自应设法以节其劳但其去来飘忽未可遽撤备御以懈人心其守垛之名仍照原派写定一旦有警便可应时林立共保无虞至守城器具仍着原遴委官收贮无使胥役领回致有干没冒破临期误事也 

　　○优恤阵亡示 【 崇祯八年三月】 

　　为优恤阵亡家属以慰忠魂事痛念流贼猖狂警动陵寝天地震怒神人共愤本院亲率貔貅冲涛冒险轻千里以敌王忾将士甫抵皖城即追三百里决战于宿松敢死之士饮血殒身无不一以当十噫捐生却贼皆尔等之功而远涉劳师乃本院之过心摧泪枯伤嗟何及哀此血战各官或奋大义于偏师或答君恩于世职或感奋知遇不惜国士之躯或慷慨裹粮未沾升斗之禄而血战各兵或系帐下亲丁素受手摩或以边海健儿亲趋檄调凡我子弟谁无室家本院目击皖人哭奠将跻尔等于旧忠庙之旁义肝侠骨虽死犹生已经疏题请恤复行宿松县为置死忠之墓而倚闾望眼深闺愁梦知壮士尚未瞑于九原也若不重加轸护本院负尔实深亟宜恤生稍用慰死为此示谕阵亡将士家属知悉凡系裨将材官子弟有志上进者无问文武二途悉与奖成若妻寡子弱者付托有司防人侵侮若无子而有父母者措处给养若无子无父母家温者为择继嗣家贫者觅其宗人设法措置俾无乏祀若其先人有潜德与孀节者亟为阐扬以表世德各兵除例得恤赏外其子弟仍听编入营伍不许营官以下需索常例分毫无子者许自举亲属或自择勇健顶补稍借顶首之赀以示加恤各家俱给与义兵印照传之永久嗟嗟以性命卫封疆何其烈以锱铢酬性命何其微虽慰尔忠聊志予过须至示者 

　　●张忠敏公遗集卷五 

　　东阳张国维止庵着 

　　◆论◆ 

　　与吴将军八阵图论 

　　○与吴将军八阵图论 

　　八阵图者始于黄帝征蚩尤命风后为之者也名之曰天地风云虎翼蛇蟠龙飞鸟翔是为八阵也孙子八阵则方圆牝牡衡直方宜车舆雁行也孔明又师其法而变化之而有洞当中黄龙腾鸟翔连冲握奇虎翼折冲之殊阵图凡三处一在沔阳之高平旧垒一在广都之八阵乡一在鱼复永安宫南江滩水上其法天冲十六阵居两端地轴十二阵居中间天前冲四阵居后风八阵附天云八阵附地合为大八阵天冲并前后冲二十四阵合风八阵为三十二阳地轴并前阵冲二十四阵合云八阵为三十二游兵二十四阵在三十六阵之后凡行军结阵合战设疑补阙合在游兵天地之前冲为虎翼风为蛇蟠兵家先阴以右为前又风从虎虎与蛇皆阴类同位西北也天地之后冲为飞龙云为鸟翔兵家后阳以左为后又云从龙龙与鸟皆阳类同位东南也以天地风云为四正以龙虎鸟蛇为四奇所谓大八阵也每以二阵目从一阵之中又有两阵一战一守中外有轻重之权阴阳有刚柔之节彼此有虚实之地主客有先后之数通考古今阵法莫有过于轩辕黄帝破蚩尤之阵者夫古之蚩尤即今之 【 遗二字】 也黄帝按井田作阵法大将居中专主旗鼓八节旋绕悉听指挥若正北受敌则东北西北二阵为奇兵张左右翼以援之若正南受敌则东南西南二阵为奇兵张左右翼以援之其正东正西及四隅受敌亦如之所谓常山之蛇击其首则尾应击其尾则首应击其中则首尾应者也古之名将知此法者惟太公望孙武子韩信诸葛孔明李靖数人而已吴起以下不知也八阵体方而用圆一家九宫八卦其变为直锐圆方曲之五阵则象五行也太公天地人之一阵法三才也李靖之左虞侯右虞侯左一厢右一厢左二厢右二厢名为六花阵者本孔明八阵之法大阵包小阵大营包小营隅落钩连曲折相对为图因之外画之方内环之圆是成六花内环外方者方生于正环生于奇方所以矩其步圆所以缀其旋是以步数定于地行缀应于天步定缀齐则变化不乱古人秘藏此法故诡说八名耳八阵本一而分为八也亦何止八而已乎一大阵之中固有八阵而分八阵之中亦各有八阵葢大阵则法伏羲八卦小阵则法文王六十四卦所谓阵间乎阵队间乎队者也若夫造遁甲有九星用三奇者亦皆黄帝命风后为之葢圣人神道设教以妙用其术使人莫测其所以然也大将居于元武之位而北岳则常山蛇也又曰常山蛇阵李靖言井田之形开方为九黄帝因以制兵虚其中大将居之环其四面诸部连绕及乎变化散而成八复而为一杜牧以为数始于五而终于八奇正之出皆生于此奇亦为正之正正亦为奇之奇彼此相用循环无端此古先圣智之制阵法一顺阴阳五行之理相生相克之宜所以成变化而行鬼神人莫得而测其机也予也生逢艰屯王事日烦不遑著述适今将军论及因特书以赠将军若用此以尽忠报国则破贼攻城奚事他求 

　　◆序一◆ 

　　心史序 
　　吴中水利全书序 
　　农政全书序 
　　金刚经疏芥序 
　　上鲁监国古中兴任贤从谏录序 
　　张爱泉七秩序 
　　陈肖峯八秩序 

　　○心史序 

　　史者文也所以扶纲常辨统箹佐征伐之穷者也心者精也所以植天经立人极代命讨之大者也春秋一书为史外传心之要而其义在尊王黜僭诛乱贼而大复雠故曰裔不谋夏夷不乱华万世之防懔懔焉五胡北魏云扰相仍然中国正朔尚有属自蒙古纂统乃胥左袵每读元史恨未有秉春秋法黜之者不谓宋郑所南心史先获我心也吴门张子□子持以相示述其事甚奇余受而读之见其正统一论斤斤乎正名辨分于夷夏之防独三致意作而言曰夫非先圣史法耶序跋传记以及诗赋拳拳反正恋恋故君热血时抛忠肝欲碎靡不足泣鬼神而动天地所著终于至元二十年每篇仍冠德佑之号主无少康而戴夏不改支微昭烈而思汉弥坚草檄立盟尽黜胡元之统似符若譣誓开大明之天精诚大类愚公锐志真能格帝果祚我明启运直接宋之正统焉综而论之春秋为衰周之心史故笔削定而万年之伦纪不淆心史为故宋之春秋故予夺严而九世之仇雠终复洵足为生民立心宁第自完忠孝尔尔耶居恒吊文信或精忠大烈千古无两而前史所载间有繟缓不脱弱宋气私殊讶之今覩此书始知忌之者之点染之也使当时执简以往事遂着明九死无憾然恐触忌而此史与此身同尽无益徒绝传信耳故宁善藏其用俟之后世三百五十余年不濡不灭信国诸英魂实呵护之珥笔君子宜急取以补前史孤忠实录良在兹也噫彼误国事虏以取富贵者尘消烬熄遗秽莫湔而董狐笔方出井底麟炳人世公之讨贼不伸一时伸千载矣揽郡乘公闽产而披裘吴地意此中必有忠义之侣相与悲歌慷慨泽畔行吟者而湮灭不载惜夫今海内文章节义莫首吴门此史一出竟若厯斗扪星者之表章恐后记云藏之名山传之其人余独奇九渊能藏而又嘉诸君子皆其人也授梓而弁以序 

　　○吴中水利全书序 

　　尝翻厯代史核农田贡税于唐宋以还即偏重吴中我明仍元籍而稍益之数将倍蓰至宣德间周文襄忱为巡抚称土均则然姑苏云间两郡岁赋几半天下毘陵次之润州又次之窃谓土性沃肥顷亩可获锺粟家露积而户囷仓也及登士版趋王程泝松陵而上京江屐其原隰极目汪洋具区中汇跨三州纳百川污邪之畴农人告匮云遇丰稔亩入儋石半输公府歉则仰屋坐稿自万厯成申后十常八灾蚩蚩之氓膏血已殚国维闻之未信顷奉简书来莅兹土则闾右凋残蜡歌绝响追逋之案山积有司停俸镌级补过不遑即数百万漕糈亦从两部鞭笞得之国维心痛焉亟延见乡大夫士召进乡三老于庭询昔何以殷赡今何以困诎岂守令不循良欤催科无抚字欤抑尔族夸靡用度无节欤皆曰非也惟吴泽国民以田为命田以水为命水不利则为害咽喉阏肠胃涸尾闾窒经旬霪雨震泽扬波弥漫沮洳三农束手初罄瓶罍以栽禾旋竭骿胝以毕耨秋成玉粒徒枵腹而望天转盼箕征忍剥肤而抢地久荷圣明注念东南水利而恩泽屯于下坐视吴民之死吾侪小人顶戴皇恩宁耐馁寒未敢铤而走险国维更快然愧汗于驰驱戎马之际得晷暇篝灯披故牍上下千百世之典实汇辑水利全书帙成将授剞劂肃衣而起曰昔禹抑洪水疏九川陂九泽荥阳下引则宋郑陈蔡曹卫与汝泗会于楚西通汉川云梦东通鸿沟江淮齐酾淄济蜀穿一江于吴则通三江五湖行舟灌田百姓享其利而水利之说兴焉司马着论河渠孟坚推广沟洫水利之书成焉郑国始开秦以饶足宣房未塞汉为不支此其利害之大较矣吴有具区涌川开渎吞江纳汉出乎大荒行乎东极浸莫大焉试览壤垆暎埜畛畷带郭受似承盘来如建瓴曲阿凿于东晋苎溪浚于元嘉大业肇工贞元继迹阅唐易代至钱氏广设撩清繇宋迄元遘伪吴愈勤畚锸夫南渡偏安而常平仓满匹雄草窃而坚壁饷盈富强无敌粟红数载节其赢以葺雉堞桥梁黉舍公署此往事之明征已入我熙朝永乐初禩特命夏忠靖原吉治水宣宗时周文襄继之粒米充溢各属邑建济农仓省耕发助列圣以来频修水利神庙中年上稼洊登斗米价一铢今何啻倍其三也议者尽归咎于水政之废弛赖主上明圣如召对平台洎上章降旨殷殷垂问东南水利一则曰无扰民再则曰无扰民大哉如伤之视惟恐以养民者劳民故国维所辑首奉王言次赘臣僚先后之条奏官司参核之移文凡可考求利病若正史若野抄若碑版若札记若冠绅之辨议若袯襫之歌谣搜罗大备前乎古后乎今时与事之殊同意与见之暌合或费约而臻厥成或金糜而罔实效并可借以观摹鉴其成败若夫水性之顺逆所谓因势利导之故国维则溯寻原委而分疏之并绘图辐毕肖其纵横纡直此于巡汛观兵组练艅艎之日躬为指勘按察形区附系复说因想肃皇帝之癸卯先臣吕光洵以御史巡按吴中锐作水利图考拮据越岁迫于瓜代不竟其业后苏守王道行续成之文藉以传图则舛错光洵憾焉国维备位镇抚骤得竣役以塞鳏旷何其幸欤虽然众议盈庭庙廊筑舍祇以时诎举赢物力不逮国维岂不审顾却虑但目击斯民倘再罹灾祲无论六军之糗糒内府之供输势不克办将仰丐皇仁议蠲议赈费出不赀则水利之工程其得失较相悬耳况我国家二百七十年间加敕命官屡事修浚兹编胪列成案便宜设法故迹可仿而循也彼狃苟且目前之计者必曰先开支河暂筑坵塍此引流障水当与疏凿大举相御而行古人所云开江治浦园田三者缺一不可若急枝而忘干仅可御小潦安能驱洪涨即岸崇如墉奚捍寻丈之腾骧且土素善崩堤防高不踰数尺谈者有类说铃非国维之所敢知也乡绅蔡藩参懋德向尝伏阙上言水利深切究心实与国维共诠次焉而参稽僇力则属之嘉定令万任苏庠生王焕如是为序崇祯九年蜡月题于苏署待旦堂 

　　○农政全书序 

　　班固艺文志列农书诸家之一后世因之隋唐所收仅十有九家宋中兴书演至六十四家郑渔仲博精载籍其所裒乃仅得十二部四十七卷内最著者如汉议郎泛胜之书三卷后魏贾思勰齐民要术十卷又有李淳风续贾书若干卷李书当时已湮没贾氏所传在宋遂为秘本非劝农使者不得受赐民间传写纰陋特赝本耳而贾元道农经王珉要术及何亮本书流行最广下迨禾谱耕织图并花木竹药诸谱各随好事之手以辟新领异合之皆农家言也今为末作奇巧者一日作而五日食农夫终岁之作不足以自食也然则民舍本事而事末作则田荒国贫之患谁实受之故凡农者月不足而岁有余者也语亦有之农之气杲乎如登于天杳乎如入于渊淖乎如在于海卒乎如在乎已是故此气也不可止以方而可安以德不可呼以声而可迎以音非举八政四术之要以安集而招徕之则民腹尝馁民情尝迫而尚可谕以仁义慑以刑威乎且人所以恶雀鼠者谓其有攘窃之行雀鼠所以疑人者谓其怀盗贼之心上以食而辱下下以食而欺上上不得不恶下下不得不欺上各有所切也则何不举其平日所切而豫为训之戒之且图之策之是以无逸首陈艰难而王制急先储蓄思文率育则上配昊穹分地用天则敦立人极下至霸国之佐尽力之教莫不辨垆坚沙堛之形讨蚼蛆稂穗之实故曰知如禹汤不如常耕圣如宣尼不如农圃夫有所用之也国家当经纶之始首重民事以农桑责诸郡邑以屯种责之卫所合文武氓兵而总囿于滋源固本之内此王业所由寖昌也高皇帝有志复井田之旧其于验丁限亩酌古准今既严禁抛荒又深恶侵占而于郡国水利设有专官诚见陂塘池堰无可蓄之利则沟遂疆理无可划之防水利不兴而欲挈农政要领此必不得之术也江南千古称为乐国不第广川大泽画断戎马即有鲸鲵封豕无所纵其驰驱至于物产所宜税赋所出地无不耕之土而农无不贡之毛假令惠绥拊循利济率作犹可息其疲辙而责以重担今如病尩之人日行百里巾箱囊箧喘汗临深而犹鞭叱不令稍止噫亦危矣余前刻有水利全书所谓急则治标因病立剂者今又得徐少保农政全帙所谓缓则治本悬方救病者也云间陈卧子以弥纶巨手羽翼经术博综羣雅而尤留心于经济之书是帙则其手加阐润提要钩元农扈之言纤悉具备余同年方君守松扶衰起敝治以验方欲公之同志谋梓之于余余读之而冁然喜僭为叙数言以付剞劂氏典型具在亦惟渔阳蒲亭爱民之长实实举行之耳岂仅列签插轴夸为百家之一而已哉崇祯十二年仲秋题于苏署待旦堂 

　　○金刚经疏芥序 

　　余自离举子业即服官二十余年始困簿书中焚谏草最后三疲羽檄流浪半生林任先太史余之鲍子也每寓邮以性命相勖属鞅掌勿遑恨古人世务撄心天分有限之语徒自怍焉未秋罹患回观二十余年皆梦耳一切嗔怨都捐惟恨不早事友训故至此此真天假我回头时也玩易之余间读释典每嗟望洋抵维扬晤德宗上人教余七日打坐之法且约余晤期余依而行之溯河巨浪稽天勿觉也坐期竟展读金刚经粗生知见有慨乎广为人说之义愿作批注不阅集注惟于本文探讨槛车中不能治笔墨有所窥则记于心入狱乃卒业焉未几即邀释用之特命余持疏解质任先任先曰注金刚之报如此哉急应梓行时迫王事未果返维扬晤德宗适惬前期抵掌而笑阅余金刚注疏曰七日打坐之功如此哉可以广为人说矣乙酉扶侍之暇乃从笥中检出付剞劂自题曰芥芥者何此经说法以筏喻余惭管见取芥为舟之喻以自明不可乘也筏尚应舍此不可乘者何不舍旃曰余诠章句也欤哉欲汰心性无明而借作筌蹄耳心性之言莫微于孔孟然理至者揆无不一斵轮亦关妙道况十二部法印乎是帙不必合集注亦不必合经求通达乎吾之守孔孟者而已当冥心户解时侘傺之怀不知从何而去则于行乎患难较亦有助即以所诠为行乎患难之心可也客曰信如是观可以无舍虽然子其有芥之心也夫余曰事心者何贵言大乎危微心法千圣祖之易曰终日干干夕惕若诗曰不大声以色六经同此义也瞿昙氏演说大乘教人发大心原可通于明新之旨但末世徒骛其元未证其实高者汪洋自恣卑者猎迹转生种种心蜗角也而战南柯也而梦认小为大亦足悲矣夫人我体空其或相对而意忻或无构而情忤在我算数所不及即施我者亦不知所从来此非人也天也当前一切人皆奉天以违顺我之人又皆我所奉天以行其利济之人当爱敬之如同体敢存一毫憍慢耶是经示人获福首先持戒戒者小心之谓也其曰持戒生信心者以此为实迦文同体之感老婆心切矣小心可以种善可以忏罪可以履顺可以习险可以事君可以信友可以守先王之道亦可以证无生芥之时义大矣哉余政愧未有芥之心也然使人因芥言而目余为芥人也余其可矣乙酉清和月题于白云洞遂初斋 

　　○上鲁监国古中兴任贤从谏录序 

　　臣国维尝读书首虞廷有曰任贤勿贰曰汝无面从退有后言商周之际唯保衡若曰任官惟其贤左右惟其人唯公旦若曰古之人犹胥训诰胥保惠胥教诲臣反复斯言窃伏而叹以为于都哉二帝三王之盛其在此乎方人主制有万里高不下堂决聪瀹视以综览庶政未尝不锐恴除奸侧身远佞然而术劳镜疲摇之益替此亡他则哲其难而舍已从人之道阙故蔽焉自昔圣人知其然故八元登而穷奇浑敦之族废一相置而简贤附势之徒熄以至昌言斯拜丹书用铭咸以大要既正即其余可不劳而立何况运替中叶天纲载颓一姓再兴我将我享苟非名德是依而考钟振铎以进天下之言者何繇以一人防虑胜亿万之变哉所以然者中兴之朝与肇造之后武同一辙而势有三难创业者结袜衣戎与羣雄争长囏难厯矣若帝室之冑未能劳于外也开明则难创业者驱驾豪杰有布衣握手之欢谊本荡佚若大臣定册而先朝勋旧外重于内服御则难创业者天人初集及锋而用之可一战而帝若累禩而还人材物力皆敝朽矣必欲策其顽钝集其精整振作则难以故匡复之期多假臣功出谋动众事逊神武诚使驭得其理择人而寄之则吐纳羣方动厌人意侥幸者色沮谄谮者涂绌天下将奔走弗息于我就财何烦诛锄哉臣自执是二者以考前图百不失一况主上开国承家更化伊始方当埽除辙迹流唐漂虞三代而下宜置弗道臣乃比义扬功因时附俪于夏商以降厥采六朝六朝之中厥陈八帝然以为中兴得失之林则繇乎此也其间天下既失而复得者二曰汉世祖唐肃宗失而得半者二曰晋元帝宋高宗君虚统绝而天下无恙者三曰周宣王汉文帝汉宣帝天下无恙而当时以为复兴者一曰殷高宗臣得而论次其际殷宗类武汤圣已乃孝文烦西伯光武类盘庚其圣人之亚乎师之可二宣善将将而任吏其大贤乎比肩焉其可元帝师霸陵而无才肃宗近杜陵而无学宋之视唐难弟也其犹贤乎参法鉴焉可约而别之以云任贤从谏经纬其中矣或难臣曰今何时哉北敌南顾夹水而军乃擐甲著书以告明主不乃过欤而臣窃有则效于此尝稽宋臣真德秀进大学衍义一书因言于上曰天厌夷德久矣陛下倘能敬德以迓天命中原终为我有臣按此书之进在宋宝厯六月尔时元兵南下朝野业业陈正心诚意于甘泉烽火之秋 【 下佚】 

　　○张爱泉七秩序 

　　今夫方域之灵岳渎之精欻焉遭之厚者其永耶美者其际耶淑者其德耶漠无所标树以其身为橛株枸也黄发鲵齿以不材全命曰天之弃民若夫好修砥善洁然自封亦既祚之难老矣而短褐负薪名不达于通显斯亦造物之所未完也维观于宗党爱翁先生而津津中艳之翁少而醇谨练达世故知博士弟子业非吾事也督臧获力穑南亩不游大人门不走少年场一切蹴鞠跃冶之行坚不为动啀步踆踆禀于礼亚旅戚党洒洒和以春风穆然无竞性好俭即累居比顿无稍侈汰独喜客客至则弹棋论诗翦涧沚之毛佐以青州从事闻海鸥上下谭说山中荔枝几许桂松之阴何若亭亭者百亩乎杜德而息机自谓羲皇不过矣尤信唯诺事大小必以诚无不人人谓翁亲已而所赈于族若里之贫者垂橐勿厌环丰之庐往往待以举火其慷慨缓急人好行义类如此又于家下井灶事不屑屑一以委孺人而孺人多内德内政种种能以其义佐翁以是二三昆季炮羔呼卢一似孩孺之初尤晚近所希觏者遐迩恂恂称长者令闻藉甚当路屡楔其门又数四元緟招致之以光宾筵通国缙绅大夫及缝章士莫不长歌短什投赠无算今儿孙盈庭兰芽桂萼斌斌与万石君家竞爽岂有司之者阴鉴其德而丰其后耶近翁春秋业已望八齿发筋力一似壮夫将婆娑期颐之境益老而神明不衰斯真饶锺方域岳渎之精灵而取完于造物者也诸戚友曷往贺曰桃源之石人而为松紫洞之岩叱而为羊请翁扶鸠謦咳称羲皇上人冁然乎举觥浮白而听云璈羽裳之歌又何必索蟠桃于瑶池移大椿于漆园乃愉快乎是为紫霞之侑 

　　○陈肖峯八秩序 

　　今淮泗骚动天子赫然震怒诏檄诸道兵余拜简书督视京口日夕令冰一切献酬俱报罢犹子世龙乃奉其妇翁之请征余言为陈公磻溪寿余答之曰余才不逮古人远甚能上马击贼下马草露布乎能酾酒临江横槊赋诗乎为之谢再三既而念陈翁即余侄妇之外王大父谊属至戚虽戒严不暇弄文墨称觞祝舞其乌容已余好读史唐宋遗文若干独寿章不少概见诵南山诸什义莫备于风雅然美其寿必推其所以致此者曰岂弟曰桨只夫岂弟乐只情之近厚者也絙薄则亟毁缯薄则亟穿理势自然无足异者董子曰寿者售也自行可久之途者其寿亦售于可久易曰视履考祥其旋元吉陈翁性坦易无崖岸不好别白与世寡营谢尘嚣屏居磎涧李愿盘谷元亭畦园以享遐龄大约得舌柔而存齿刚则折之教古者六十杖于乡八十杖尽朝翁耳聪目明健饭步履如常坐不凭凡行不假翼矍铄哉耄耋期颐其未有艾也已翁郎孙能世其美有读孝友传者有敦婣睦任恤者有勤敏而好学者异日昂霄耸壑皆翁岂弟乐只之报也余详翁事迹俯仰古人阅汉书颍川太邱长曰陈仲弓醇谨质实为里中推服宁为刑罚所加毋为陈君所短有六子纪谌最贤某孙长文为儿时仲弓常奇之曰此儿必兴吾宗封武亭侯迁尚书其事迹往往与翁相类何先后符券若此余奉诏进剿军务倥偬言之不暇计工拙令世龙报命郭君聊书此少効嵩祝云尔若夫进而耄耋进而期颐则余将倩天禄石渠诸公记翁人瑞藏诸秘阁以永其传 

　　●张忠敏公遗集卷六 

　　东阳张国维止庵着 

　　序二 
　　记 

　　◆序二◆ 

　　天水赵氏谱序 
　　安文陈氏谱序 
　　稠州朱氏宗谱题后 
　　姚氏宗谱题后 
　　赠葛建丰将军序 
　　赠葛鼎铉将军序 

　　○天水赵氏谱序 

　　余承乏本兵适国家多事思才颇牧余友瑞芝赵君为元戎因内举不避亲得人之后同余休沐家居时相过从殷然道故每叹其尊人早见背而子姓析居异处不克如公艺田荆之高义未尝不破欢为涕余以为瑞芝磊落丈夫耳孰知其有心人白华南陔之思不逊于古人耶乃发千金鼎建宗庙而家乘亦焕然一轨于法因以示余读之作叹曰固也夫兰有畹而荪有谷谁谓醴泉无源哉昔太史公叙世家以诸侯王世耳不闻以德晋魏专重阀阅天水氏自陈桥黄袍之加诸侯王不可胜指而累累若若者无论已葢宋以忠厚开基厯世三百而簪笏犹延于攺玉即鸿胪公名积洪者迁居于有东之降祥里积功累仁无虚日尚遭家多难而有孙瑞芝晋元戎拜侯封竖从前未有之业其尊人东山公以游击将军殉登州之难母刘夫人未三十而遘未亡为抚其遗孤更刲股愈姑嗟嗟世变江河人心不泯何灵气所锺忠孝节义独萃迟一家也易不云乎自天佑之吉无不利葢连城之璞不剖必有泣血以相告者而由传天下固其所也抑语有云莫为之前虽美而勿彰莫为之后虽盛而勿传赵氏籨来葢有以彰之者矣后之君子其克负荷以光大而昭明之聿绍世泽可矣 

　　○安文陈氏谱序 

　　古稝衣冠令族莫竞于典午氏之东渡乌衣巷子弟当世美谭然是时茂宏安石相继尊朝廷定社稷功最大故建业王气率依其家门为重相沿至隋唐之间拔握天士举繇宦族多菲薄单家不用以是天下争以门第相高苟非阀阅姱耀渊源足称即当涂不以官人而乡党不与论婚娶葢着姓之见荣如此后之言者或以崇尚声势为疑而不知娴礼节尚廉耻退无遗亲之情进有先君之义多出于世族大家岂非父兄之教严而子弟之率谨有足风者乎是故世族大家重则其谱系亦重前世姓氏志传等于史氏石室之藏良有以也我吴宁族属大者母虑数十家大抵雍容礼法有晋唐古人风咸克守其先烈安文陈氏尤驯驯乎修太邱之教者与寒宗与陈世讲秦晋迩益瓜葛连蔓茑萝绸缪知陈氏固悉以深矣颍川仲弓以上溯至胡公仲弓以下沿及唐尚书左仆射夷行者以至于胜宏开厥绪载启孙谋纪在册牒无庸更侈言惟是广明之乱东南鼎沸睦婺之境莽为盗区而惠化里者独藏邑之图书文籍得无恙嗣后山川户口兵农礼乐之迹使后贤犹可按籍以求声名文物若将赖之故其子孙多能说诗书辨经纬文人才士继踵弗绝自宗誉宗让利用御寇功德悠长尸祝乡人之腊故其子孙多千里慕义勇于行善之士云台官讲大著作驾部郎斯士公嘉定中应求直言慷慨上封事陈变异使世主为之喟然攺听故其子孙不乏骨鯾之彦介石之朋能以直道行于时自陆卜隐陆放翁陈鹿皮诸公避地其中主宾酬唱驩心属云故其子孙多尊师重道无以少年侮先达者此陈氏家世大较彷佛太邱德门作者倡于前述者继于后千百余年若同堂而化如此其不爽惟余知之惟余能言之不待征谱系而推世德矣虽然阴雨泽木自叶流根繇兹繁衍追彼原初后人责也间尝与知亲辈扬厉所宗期以修谱昭兹来许余亦须从驰驱少暇录我家乘及待罪戎枢鞅掌克诘而陈氏则以屠学士隆所次谱绪走一价以告曰敢乞一言之弁而余窃有感于国家之际也方晋元南渡五胡云扰独赖王谢世家粗立江表匪家是依惟人是依之上经畧中原将惟名德之佐求如所谓王谢者以回此天步余方愧偃仰朝右无以家为而陈氏独能集家之文献修治旧德四方多故之曰倘亦整齐家法施于有政之道乎洵如是于公盛德必有起而大我门者又何但意气华妙望为江东子弟曰我巨族为哉瞻斯谱也余观其后矣 

　　○稠州朱氏宗谱题后 

　　语云国家无二理齐治无二机然操治术者有权法以行其间而齐钊恩胜易狎义胜易离更觉难调于国此为政于家者齐之之术不止一途而谱牒之修亦萃涣之要务也葢不修则源流昧尊卑紊一体而竟同胡越究且祀事不明祠规不饬尊亲谓何而视为缓图乎昔人有云不修谱者不孝也信已然修之而或行次颠谬或行实不核褒其辞而或埒于圣贤是欺先而诬后也甚而慕通显者以他祖弁吾祖以别族附吾族其辱祖玷亲更大修之者当以深心体志事庶核实以寓劝惩别派以详世系使宗人亲睦而不至于狎离则齐之道于焉几矣朱友尔纯子有志于此出续谱嘱余后序余嘉其有志于齐也爰序数言以勉之 

　　○姚氏宗谱题后 

　　丁卯仲冬姚氏谱告成董之者予叔祖丹可也持谱属跋于予予以粤旋北上匆匆无暇缘系九叶孙甥因拨冘阅其巅末模欧苏之范擅锺王之粹彬彬炳耀于简册猗欤休哉虽然维窃有望焉敢为姚裔询之夫家谱之作为其夸门第之高已乎抑为其继似续之传已乎然此抑末耳究其本要在尊尊亲亲承先启后至于子孙百世也请与若谛观之如某某者布衣耳人何以诵义不衰而为其后者何以炽昌未艾耶由其自树者宏也如某某者在当时翘然豪举人何以有后言而子孙何以或微或绝而族羞与为伍也耶贻谋不臧所致也两者相较可畏哉夫人无葢棺不定之议论无百年不定之报施吾以其同然古然者于人乎印证而以其未定大定者左券于天一劝一惩讵在远耶是谱成而名行具规法备已后之视今犹今之视昔也宅身贻后宜何如窴力焉斯予劝姚氏诸君而庶几谱之不为具文云耳是役也编次则叔祖丹可而雠校则太祖华山例得并书 

　　○赠葛建丰将军序 

　　距邑东南二十里许地曰双牌葛姓世居之山奇水秀聿锺灵异其间文武相继迭兴东阳五府此其一也有内弟惟功号建丰者宋赠太傅用中公裔孙少负奇气习举子业弗售乃取阴符韬畧读之有契于心年将冠慨然曰昔人有言大丈夫当雄飞愿乘风破浪请缨系越者区区孙吴卫霍有为者亦若是适边邮有警即挟策北游献策于天津督饷李公之幕府一见即奇之曰此将材也遂荐授职到处英声藉甚抚按部院蔑弗谒奖交荐寻致水陆军民盐场屯田兵马咸属所辖每提兵出境旗帜一新山川生色斯时也忠义勃发将摅主上宵旱之忧驱黎庶抢攘之扰而犁庭埽穴之绩可唾手建也偶悔运梗塞剧寇猖狂津连鲜国神京咽喉几至脱巾庚癸之呼奉旨挺甲扬帆亲率骁勇首尾急攻一鼓生擒凯还奏捷论功行赏谓宜擢不次之荣奈与当事者左掩功不叙众呶呶不平因而叹曰军功爵赏朝廷砺世磨钝之大典乃功罪不昭彰瘅安在我则罔恤其如闻风解体何遂挂冠飘然南旋寄迹丹山之麓濯缨清涧之滨绝口不谈世务风晨月夕惟与二三知已清谭快饮而已繇前而观挟策向往有挥戈反日之畧可谓驾时而行之奇士繇后而观功成勇退有倚剑天外之风可谓见几而作之高人然则始乎通籍公府者非身谋也运际鹊起是行乎当行也卒乎解冠林下者非忘君也会逢蠖屈是止乎当止也其品格更当何如抑又说焉方今圣天子在御小丑未靖乌知夫不念畴昔勋旧忍令老成练达之才终于岩穴乎方当蓄精养锐淬砺全锋趋装北上委当大任洗塞北之腥膻清河南之妖孽措天下于泰山膺茆土于带砺上光祖祢下裕云仍固可翘足以待云 

　　○赠葛鼎铉将军序 

　　昔人有言丈夫负七尺躯得志则竖爌烺闳勋铭昆吾之冾勒景襄之钟凡以材为国生其自致则竭忠贞以报知遇尔将军氏葛名应贞鼎铉其别号也尊人东山公为东粤元戎揖客罗樊驳动吾东有从戎者饮血殒身战士僵尸蔽野东山公倩人收白骨并载妻孥以归抵家之夜梦神语曰尔返忠魂而遂首□载流离而安故土阴功浩矣我奏天曹增寿一纪岳降一男光显门户昌炽以迨云来神宗己卯祥正之侯名将军果自灵鹫岭中送来珠庭日角隽朗丰标七月而之无已辨江毫早梦罗鸟重吞识者已知其不凡器矣乃伯仲辈缘遇艰数奇欲强将军泌水自甘岂知将军五行刚气七步雄才肯终老于岩穴已哉下董子之帷升江生之屋镕贯经史几乎破除万卷下笔有神髫龄十五就试明府元岗蔡公冠一军学使者毕公当世人伦藻鉴得将军卷称曰此婺之国士也无何棘闱衡文者不别夜光而令将军抱遗珠之叹遣怀阅名将传勃勃欲逞浩然长啸曰宝剑光生太乙躔勤王有志勒燕然遂萌请缨之念遨游于六桥之胖倾葢毛帅握手如生平抵掌而谈时事英雄所见畧同他日相逢下马揖此盟遂订焉天启辛酉毛帅秉钺遏狂寇之跳梁辽东镇江三捷献俘阙下斗印腰悬缅念六桥有约差官陈希顺聘为参谋遂趋幕府借箸画策陈以五难其一曰寇伺边动以数十万计我师备广则力分彼乘全力而趋我何坚之可恃其二曰彼长技铁骑控弦卷甲长驱疾如风骤多致士马辟易不暇其三曰我师所利者火器耳北风高厉胡尘蔽天我当下风其何能迅发其四曰制遐方与制海岛不得同法海寇去来有时非其时不可涉海譬之射隼亡能出吾彀中遐方之寇所至无留行去则鸟举安能度其时限以势其五曰诸关设备藩卫帝京山□厄背肘腋之分动距数千里彼疆此界不啻秦越号令不一烽堠不通虽有声援其何能济知难盍知所备乎毛帅固不蔽贤者即以所议徧达诸当道即上疏题实授金州卫岫岩通判值牛毛寨诸方不逞将军画策号召毛帅仗节扬麾克全百胜之功穷鸟不能飞捷报圣明寻以武功攺授参谋游击钦赐蟒缎二疋银牌二面癸亥鞍山跳梁横行四出度我师难于出没波涛毛帅赫然震怒誓众捣巢生擒贼魁俘献枫阶嘉奖将军纵指之神升授参谋参将叨遇覃恩赠封三代如将军爵秩复荷异数赐蟒衣膝襕二袭银牌二面驰驿焚黄丁卯将军复以亲在浅土乞恩卜葬读青乌经者择牛卧马嘶地献图几处将军见定光前卜吉于祖茔之侧拨腴田十亩以供烝尝虽曰黄壤一坏之土实沐紫诰殊锡之荣山川生色草木增光乡邻瞻埋玉宠光者莫不曰天之报施善人信不爽哉书生殊遇如此有荣施矣毛帅撑东北之半壁内外震声文墨吏忌而阴谋死于非命至今廷议诵冤啧啧如岳武穆时事若斯一腔忠愤郁郁谁诉即谢绝朝家事恬退于三径中毛帅之忠魂故时时入梦也将构数楹嫉妬奸雄忌其为缨亭云阁也将军豁达襟期曾不与较彼苍不佑阴戮其自毙有识者曰将军休休有容而不善降殃亦是一殷鉴及将军凤山精舍焕然一新藻栋雕题临眺颇适幽斋曲室游晏亦宜是非花柳招寻不践门前阡陌课子一经隔帘灯影听其诵读客若可人言或有味不妨倾十日饮有时对橘叟了楸枰之一局有时遇骚人赋唐律之数言进酒不选艳姬侍书不择丽竖日对金淑人寤言一室猊炉兽炭虽积雪而忘寒雾縠冰绡衔轻飙而却暑阃以内事金淑人综理有方一切不挂将军心联其柱曰越国风尘三尺剑荣家行李半肩书翩翩公子寻绎奥义能读父书掇桂香翻桃浪将见拾芥之易易者遹光先人前烈笏床珂里皆将军德以致之且将军慷慨仗义迩来岁俭有不能举火者将军自逊难媲美于晏大夫令父之族无不乘轩者但以所有廉俸时相周恤而金淑人大植福因念念全生不问笥箧之盈缩焉又覩家庙久圯谱牒未修倡义并举昭先德以垂裕后仁孝之极则也厯思古昔英豪大抵以忠孝为前茅以神仙为退步不冠不履亦史亦元郡邑贤有司既钦将军立朝之鸿功又景将军居家之懿行屡请宾典乌知将军黄庭一卷尘世浮荣念头大觉降伏每以一笑辞之第今水寇交讧国步多艰阅寇势于目中运帷筹于掌上圣天子简丰功而召名将谁许将军久生髀肉耶维也拭目俟之 

　　◆记◆ 

　　柯邑侯重建北宫德政碑记 
　　建元坛赵君庙碑记 
　　重建永康令张怀琴公祠堂记 
　　松阳令张建高重建城隍庙碑记 
　　周忠介公祠记 
　　苏州忠仁祠碑记 
　　雅溪香鸾山记 

　　○柯邑侯重建北宫德政碑记 

　　葢闻治邑犹治室然为更革为刱建治格不一总期于堂奥户牖无废隳则已矣吾东邑事蠹坏无似仰需再造何异处颓垣朽栋者不能旦夕竢也我柯侯至一周视之精神力量悉得包举其应革应建毅然行之虽百折不回如赋之清也狱之衷也羡则禁而赎锾则蠲也奚非旧不可仍而攺作焉者也狡舞武断之掊巨窝剧盗之既诘且弭也奚非穹窒洒埽之遗意也伍两之比也红朽之峙也城堡之缮而黉校之程也奚非先春之索绹未阴之桑土也一经虑始土木具兴侯之经纶顾不祎与不腆敝邑邀有宇庇远迩蒙安亦既万口碑之矣乃阖邑士民复以其重建北宫属旧檀那赵与杜者不远千里而丐维记之则何也吾东邑皆山治之北实缺焉昔人按图经占王气作厥元宫曰栖真傥所称补偏救弊者其殆是耶载稽邑志宫在宋时灾于宣和复于淳佑嗣是递圯递葺年代俱不可悉侯政成之暇厯览山原税于宫址喟然曰地宜宫阖邑攸赖而蓬藋如斯民何庇焉卜云其吉鸠工庀材一木一甃悉资廉俸计縻二百余缗斯不亦经纶之余绪乎而我侯肇造之精神振起之力量更于兹觇整暇矣夫六宇一室耳年来豕突于门隼乘于墉虎眈于市国事难支奚啻邑事圣明方避殿侧席思得良司牧爰立而置诸旃厦之上宏济时艰而侯既上最天官矣先之以赞书继之以召命会且羽仪廷陛搏捖乾坤而经纶弥宇宙堂奥户牖咸嘉赖之夫岂沾沾一邑之治为烈也维待罪岩疆庸碌罔效所不辞媕浅而徇我东人之请者窃谓我侯一宫之作以若万民一邑之治以观天下书之曰治邑犹治室此言虽小可以喻大侯名元伯字廉侯闽之龙岩人崇祯辛未进士令吾东四稔于兹矣宫之经始讫复则乙亥岁春与夏也是为记 

　　○建元坛赵君庙碑记 

　　向来三教并存于世刱非一日有其举之莫或废也吴宁泮西有道院葢与邑同刱焉绘塑老君像老君着上下千余言为道教之宗后楹元坛真宇装先朝马赵关温四名帅像近缘我明追封寿亭侯为协天帝□□禹内并崇辄易以武穆公忠肝烈胆后先辉映允应俎豆一堂而昭辉千古者也于今精魂不泯义气犹生凡所吁其祚允咸嘉赖焉亦已有年矣第坏墙如故栋宇倾颓庙貌不庄神灵不妥余夙邀神贶一日过而问焉佥曰道宫递有葺修关帝特祠棊已巍然在前唯斯坛也岁久朽蠹不堪整理且四面殊窄不便对越扩而新之不无望于义兴者适里中各族数者慨然任若事抽资捐助鼓舞倡输即聚有百余缗庀木鸠材卜吉鼎建圯者更之窄者恢之竣月而庙聿新计有数十楹一墙一壁须黝垩而成文一桷一椽务斵削以尽制规模宏旷巍然后座与前祠埒迁四相而缀新焉庙貌攺观精灵闪铄庶一邑之士与民不患尸祝之无地矣斯坛也洵一方之义举方一方之胜举也迹其缔构奂轮不亦与老君之丹台石壁并垂不朽而吴宁之集禧宁有既耶余覩其刱因高其义而为之记云 

　　○重建永康令张怀琴公祠堂记 

　　乙酉春有乡人至自京师展书发箧乃永康令朱君名世述士民之公□并道府厅诸老公祖之高义为其前令张公怀琴请记祠堂余曰吁公长者不鄙夷其民为治宽猛得宜政以大龢民尸祝之厯七十年所矣今请记也胡然乎曰新之也新之也胡然乎曰昔者之祠近市而喧今离城数百武卜地一区负阴抱阳古木阴森堂庑门垣遵其旧制号爽垲焉故新之也昔之近之也胡然乎曰昔祠之近也亲公也父母乎公也今祠之远也尊公也神明乎公也余曰善哉今之仪式型也夫人情敬则思惧思惧则知法守故勤仰止者称高山怀美人者指远水善学古人必置古人于缥缈之乡不即人而人即焉且怀琴张公非但制锦斯邑而已刺闽而八属同风藩淛则千里着采远权势勇恬退灿灿有古人风烈今置其衣冠俎豆于清燕之间书政绩于四壁弟子之来游者其观而兴起矣其或劝农课桑与邑父老休憩于此有谈公遗爱占云十物备收救焉其事之未得当者则于此闭阁以思讯诸占梦先灵其启我然则邑令君非但新公之祠而已葢将新公之德也是不可以无记因邮寄而金石之若夫令德在身经纶在世昌大在子孙今公祖老先生以命世才膺帝特简入周召而出方虎为当代第一流书勋麟阁以续公未竟之业岂余言所能赞万一哉公讳淳字希古号怀琴直隶桐城人登隆庆戊辰进士 

　　○松阳令张建高重建城隍庙碑记 

　　法制莫重于祀典所以崇德迓庥也我国家定鼎即命祠部修举内外大小祀典命鸿胪编定礼仪城隍庙为司土之神边隅保障省直郡县咸建立焉守令则岁荐月祀至虔肃也松邑有庙久矣至成化间刘侯琬修建殿庑万厯中周侯宗邠攺门观范侯锟设造木栅丹垩榱梁今二十余年矣屋溜穿草漫成溜滴神或不安会三韩张公讳建高为丽阳翰博望起当道两摄松篆除知县事因恻然室庑圯坏布金重葺于是择邑之耆老邦之彦达者勉以翊赞厥成未几望风景附乐输者鳞次而至于时大匠骈集巍焉乔栋卓焉魁梁复檐迭阁台榭栏楯廊庑两翌各展十数武结构新精自上冬迄春巳告落成咸侯诚心有以致之于是董工诸人愿为勒石适余庠学博詹君仰佐因邑人之请来乞记不佞邻治于括义不敢辞予观古昔循吏与神呼吸有靖河神而声价腾张者有正废祀而蜚声特起者有守涟水与郡城隍典客声诺者皆若影响今公之重修鼎新固宜有以迓神休获多福而惠我民矣遂记之以为后券 

　　○周忠介公祠记 

　　祭义曰以死勤事则祀之故庙食于吴者不可胜记惟伍大夫范文正公祠岿然并峙焉熹宗之末宦者用事大举钩党诸贤相继死窜今天子在位权姧首伏厥辜其明年恤建言死事诸臣赠官各有差皆赐祭葬特祠祠春秋以少牢而得邀易名之典则四人其一为吏部员外郎周忠介公今赠太常寺卿者也故事赠官不及祖父而公之子茂兰啮血讼冤陈乞三代诰命天子嘉之如其请葢异数云茂兰归而营葬葬之日千万人会焉余受命抚吴特出郊襄大典越三年而建祠鸠工庀材有司实董其成余以十二年春月谒公祠则庙貌奭然新矣初公释褐司李闽中有异政声籍甚余为诸生时固已闻其风而敬慕之公奏最擢铨曹余方为外吏及余待罪谏垣与年生故相国文公震孟相善相国故善公又同里姻娅言公轶事茎悉至对簿不屈声彻棘林惨毒之状载之章奏无俟余赘恨弗获一见公犹幸得交相国如见公也及余应召还朝则公之墓木已拱而相国亦捐宾客可慨也已祠去府东数武堂凡三楹南其牖于前为门缭以周垣于后为室欂栌甃甓之具不惟其丽惟其良髹漆丹垩之用不惟其饰惟其制樽罍豆登之器不惟其精惟其备望其门奕然窥其室肃然俯仰榱桷几筵之间如闻俨然忾然公之灵亦赫矣乎先是公祠未落成时乡人庙而祀公者数十处疾病必以祷冤抑必以告巫觋傞傞迎神送神之曲岁时不绝闽之乡亦然公殁已一十余载而英爽如在人耳目前放而准诸干百世一日也宁特吴与闽哉越日公之子茂兰谒余于庭再拜请余记余辞不文公之诰命视草者司农倪公元璐表公墓者宫詹黄公道周皆海内大儒也缀文之家哀诔吊祭诗歌可传者凡以百计余安能重公翼日吴之士大夫又以请余辞不敏圣天子崇尚节义之士起九京而锡以殊恩方今四郊多垒余惟陨越是惧以此愧公翼日吴之父老又以请佥曰诏使之逮公也市人赴公之难如报私仇记之所以作义兰也啮血拜疏显公之亲扬公之名记之所以作孝公尽节于本朝有功于后世孰与伍大夫范文正公记之所以作忠一举而三善备焉公其毋辞因退而为之记 

　　○苏州忠仁祠碑记 

　　今皇上御极之七年臣国维奉命抚吴驻幕苏郡郡之俗有近古者三其乡大夫贵经术而重介节其都人士尚文学而景前修其农民直道易使好义而知崇德报功葢或有澹台子游之遗泽而他郡莫及也当熹宗末逆阉钩党丑类干纪吴氓因逮吏部周公击杀旗尉而缇帅将谋危及巢卵几沼吴矣时光禄卿徐公玉立磷淄之际鸡鸣风雨之中义惟急病气慑强虐入见政府曰朷榆可无念邪祸且不测明公不复能归矣出见诸大夫曰江南可无念邪义激于一时声耸于天下岂三吴之众独下于一邑哉危言痛切经营委婉于是吴民得勿罪罪止颜佩韦等五人嗟乎斯何时也张成希节甫之旨李忠哆裴王之算而俾吴会晏然士节未挫氓安廛耕安亩者紧谁功也迨吏部沈沦狱岸而公以党锢罢归圣人既作元逆授首录死珰诸贤臣吏部得与祭葬赐谥公以南少司空起用葢方望宝臣之翼赞先尔咨垂以往钦乃公已乘箕尾上升不获见奋椎党碑也未几上以叙平蜀功赠公一级赐祭葬与吏部公同于是都人士感慕之相与欷歔涕洟上请于前抚曹公文衡督学李公懋芳巡按饶公京特肖像为祠以祀之爰卜址于公居第之东邻唐张许二公之祠又与宋滕忠节公祠相望颜曰忠仁越八载公冡孙定来请祠碑谨按公讳如珂字季鸣号念阳吴县人始以进士除比部同舍郎建言国本公投荒万里箐穴之乡劲草弗靡豕突之会骏马弗惊隐练于泽潞垒山之间多厯年所故澳夷之窥香山也公扬赤马于海中授锦囊于沙上削垣而尉佗慑威舞干而輋户怀恩蔺贼之寇成都也公乞糗粮于黔楚合劲卒于睢峡屠龙而渝民引领殛彤而吐蕃崩角再命讨叛用申皇威公斿居露姇深入不毛左令一军尔趋赤水抵竹瓦右令一军尔进九枝达中箐射天者诛抗师者殪公一鼓前遂献囚馘犁夷庭而不宾蛮落一隶我州矣于维茂勋莫与为匹祭法以劳定国则祀之能御大灾则祀之能捍大患则祀之以故勒碑东粤庙食西蜀世咸谓公为神今兹渠然翼然栌松桷柏肃槭严深而吴邦是瞻者则又公之功允洽桑梓斯民之崇德报功以建之者也谨纪其畧镵诸丽牲之石 

　　○雅溪香鸾山记 

　　距邑南六十里曰雅溪村高叔祖义二百四十一府君爱其山水清淑率子姓迁居之村之南有峯秀出者为香鸾山一名香山山右有古洞状如旋螺可容数十人坐相传宋绍定闲有道人于此修炼古址犹存而丹灶已杳然矣由洞四瞭马峡猪坪乌巘鹰峯诸胜悉在目幽邃逊白云而高朗过之亦灵境也先是府君谙孙吴畧好驰马击剑一夕猎北山归祷泰山青府获有松鹰鸣草鹿卧之谶倩丹青绘鹰鹿图侈其徽意葢欲以绘诸图者遇诸地久之未有得也万厯癸酉同术者至雅溪村村故属府君义庄鹰鹿之兆适与谶符爰相阴阳而定槷焉忆维壬戌冬谒祖庙茔道由荆浦湖南至雅溪忽忽已二十有四载矣今夏良亨叔祖谒选来京师诏维一言为记维待罪戎枢不克击楫渡江埽清六合久有归山之志不日当结庐白云从赤松子游名山旧约可许重寻乎抑又闻之人不地不杰地不人不灵府君之子孙必有崛然起者谨记之以为他日券 

　　●张忠敏公遗集卷七 

　　东阳张国维止庵着 

　　传 
　　行畧 

　　◆传◆ 

　　宋进士厉西山先生传 
　　明进士楼鹿屏先生传 
　　节孝楼母赵太君传 

　　○宋进士厉西山先生传 

　　宋进士西山先生讳武者姓厉氏字仲常东阳开国侯讳文翁者之从孙也年十六丧父母张夫人延永嘉陈卓山先生教之武英敏嗜学文规先正宝佑癸丑补国学内舍是年开国侯第进士余十年开国以金部郎官领户部判官尹临安管监试闱以武名荐而武已别赴右科选开国知之告武曰胡舍所垂得而攺就别选也武怡然不介咸淳甲戌年四十有二始第进士未及调丁张夫人艰德佑丙子元伯颜统兵大入奉表降恭宗北狩时张夫人犹在殡居丧于家闻之为北向哭失声顷之邻火起大猛遽炽武宅武抱张夫人棺不肯舍曰不能死忠便当死孝誓俱烬会救火者集争与扶柩武从之乃幸不死是时宰相陈宜中奉端王益王抚温州章堉章塈从永康攻复金华城守之唐元嘉保兰溪宜中从温州拨炮手五百助之与元兵大战黄盆滩武系母殡未葬俱未及从也丁丑浙东郡县俱被陷大扰武归自葬即署其号曰西山杜门不出城市一步号泣嗟悼卒明年戊寅嚧运当鼎革苟有心人必不遽卖城鬻国而抱材赍畧挟能负气功名之士辄不肯槁项林下而当道又或假搜遗逸征除老成之说以起之惟晋征士陶元亮以故彭泽令不仕宋唐司空图罗昭谏以尝举进士不忘唐子朱子通鉴纲目于陶必特书曰晋征士于司空罗皆特书曰唐进士虽当其时或死或不死而寄不重社稷位不列卿尹食薇衣葛操景西山固纲常之所赖以维志节之所由以峻也武岂遽怭以殉国称哉而激三年之气端九死之诚故君固尚堪感念也同邑陈樵亦宋遗民也序西山谱曰武少而孤窃尝放浪山城每有所遇辄以中兴为意初欲雄飞霄汉而神龙去渭大命靡常慨然蹙功名之屈步矣世徒知王蠋死而田单兴齐龚胜亡而高密翊汉管宁王烈逃而诸葛治蜀既灰之烬岂必果嘘而焰哉三十六人之流响谷音五百人之缄卷月帛十三人之著录遗民并与武逃虚厕寂而竟以死先之樵又曰缅想渭水认取壶天讵复盘桓云有希冀盖其天诚秉烈固一任造物者之挂割而膏煎耳岂必钓台之石碎心柴市之锋溅血哉武子遇表铨墓碣噤弗明言而别署其号曰渭壶翁者故樵言之所录也昔王忠文后二千年攺撰伯夷叔齐传亦其例也故为昭特笔 

　　○明进士楼鹿屏先生传 

　　鹿屏楼先生者讳如山字公安一名河邑之凤山乡人也偕诸知名治经魏泰寺诸知名易之有术士为相同门生当若何富贵人各欲幸如先生言以见易席寺之山门令代司启闭呼使至相曰刻当成进士称能吏天下同门生不觉各失笑散去曰此言殆谑术士曰不然但二十年公等知我言验矣随以嘉靖乙卯领浙江布政司乡荐已未成进士知南直嘉定嘉定故昆山县地东逼海南汇吴倯江北隘刘河置千户所三时木下人平秀吉篡日本有之岁起三十六岛兵帆江南纵掠先生曰倭之所由敢猖獗于吾地者民实藉寇耳我不藉寇乌能独至有陆鳌者大猾也恣劫夺海上先生知其且藉寇啖以利擒之邑大安诸故同门生闻大奇之曰往尝病楼子愚楼子今不愚华亭徐公阶当国名相也然戚属辄乘势肆志界嘉定遂波嘉定地为患先生廉得其状捽治之毙一仆杖下乃戢去或闻之叹曰摧豮豕之牙截骄虬之角不谓于今获复见楼公嘉定人为先生建生祠岁祝寻以艰去起大理评事或曰此徐公意也以公善治狱故获预是选知苏州府某曰公所为虑无不干在势者侧目徐公长者不措意保走趋其门者不摭拾公之姓氏一溅齿颊欤遂以病告隐于邑之八华山与赵东望祖舄许竹岩一元同讲王氏学曰阳明之说阐诸池之九华山吾辈则于邑之八华八华其独非九华支欤九华尝以李太白擅名史称白抱逸才神游八极然不必当道道视人之力行何如耳先生工书缮晋法故桟崖勒碑八华犹盛着手迹卒万厯癸已年六十有七以阖邑请当道为上其事诏崇祀乡贤初先生十八以故人子谒缙云卢尚书后屏先生后屏抱其从女孙出见纔二岁谓曰行当以女孙见托时先生以为戏不之顾也比归既踰阖复目送曰似公厚重必令器得成进士可来迎女孙故卢孺人之少先生盖十有六年云子四以登官清江县丞攺肃滩卫经厯以升以上以正皆名诸生云 

　　○节孝楼母赵太君传 

　　节妇姓赵讳启翁女也性沈静寡言笑以女德著称西川翁闻其贤而聘之及笄归楼讳聚井茂才其为人疏节阔目不屑屑务生计善隶书凌晨走讯邑中途啜冷茗二瓯遂患腹延医投剂痛益甚不能耐谓其妇曰我必死死必葬我谷峯生子仲美七阅月呱呱泣复指其孤曰盍善属之言毕遂逝赵枕户恸哭几绝而复苏者三孀居一室称未亡人抚遗孤遵遗命三年选吉饬工至谷峯穸焉事后姑惟谨有不怿则曲意承之务得其欢而止西川翁好客客频过为具以进无倦容西川翁笃老好元修力不能任家事听其自治以一园丁给薪水以一妪自随料理阃政无一事不精办罢诸不经费以其赀课儿儿举子业弗就复课孙长孙讳其瑞称淹博尔雅士旦晚雄飞次孙讳其珍有声庠序三孙讳其珪有干畧家业日益起先是室中每夜必燃灯达曙以箩覆其上稍有警辄启灯视之偷儿相戒母犯孀妇居终其身无盗患刻厉持家三十余年未尝熟睡盖至含饴弄孙然后谓其家人曰吾今日始得合眼耳嗣后元孙遶膝行视履如常神明青豫然犹奉妇职弗辍曰吾殊乐此盖其天性使然不可强也忽一夕痰上喉喀喀有声遂瞑绝不言后事得年七十有六人世大抵皆常妇宜其没没已也间有节侠自人视死如饴较常妇则加等焉虽然此须臾事耳至于贞心苦节厯五十年如一日视节侠又加等矣乃若秉坚贞之操又能干旋家业课子若孙以光大其门此在贞节妇或有所不能兼其度越常妇不啻千万倍屣则亦何容没哉何容没哉赵系吾友汝跂婶母余故善汝跂昔年晨窗雪案之下时时为余谭说不倦今宦游归复草其状以请传于余余曰奚请为阐扬幽节固司风教者之事也 

　　◆行畧◆ 

　　明赠太子太傅兵部尚书曾祖嵩城公赠一品太夫人曾祖妣王氏行畧 
　　明赠太子太傅兵部尚书祖考惠斋公赠一品太夫人祖妣吴氏徐氏行畧 
　　明赠太子太傅兵部尚书先考淇园公行畧 
　　伯父惟谟公暨安人胡氏行畧 

　　○明赠太子太傅兵部尚书曾祖嵩城公赠一品太夫人曾祖妣王氏行畧 

　　维荷蒙圣恩曾大父以下并列官阶疏荣四世又会主上监国覃恩经筵得赐诰命邀宠九原云厚矣顾代远则芳踪沦没阐幽追远恃有当代宗功以传永永是彩笔与紫泥并重也谨用搏颡以恳执事张氏之先家汴州梁天监初始祖潮令东阳捍寇殉节幼子匿池中以藕叶翳获免遂徙族于兹今邑署有吴宁台肖像追祀邑侯朔望瞻礼必虔累传显盛宋处士冲素公含光潜颖诏征不应赐号八行先生风师百世春秋俎豆弗替明兴科第相望支庶滋繁至曾大父□□册姱修特着曾大父之父名锜家素封崇儒术配施氏有淑德宝勤宝俭垂裕后昆所生五子曾大父尤白眉字世荣嵩城其别号也甫弱冠才识过人读西铭诸篇即有得于张程之学性至孝谓往而不还亲也温清有渝岂生于空桑百行其何以观耶少英颖嫏嬛委宛之藏靡不讨其原而穷其宿然意念尝有以自下曰满而损毋宁卑不可踰盖读易至谦之为卦三复不能释櫽括其义书座右胜巳者折节事之不若巳者油油然与之偕未尝稍自崖异居心更敦厚葭茡疏裔必推以恩班荆薄交勿弛其好通郡称为长者世庙时倭势方张浙直闽粤无处不奔突东阳僻万山中羣倭蹂躏刃如雪跃如风虽有贲育莫能御曾大父力请筑城捐重赀为邑人倡雉堞屹然鲸喙斯駾今百余年有嶂可乘有台可瞭屡警屡戢惟城是恃抑曾大父之遗耳城既竣于是拓畬菑美轮奂每岁获推以饱族之贫者所营新厦不以自私也悉召诸昆弟栖息其中古未有自营新厦而推以授昆弟者贤于沈辅薛苞远矣郡邑乡饮佥谓无如曾大父者宾筵辄虚左以竢里中月旦迄今侈传其徽二子竞爽徧访名师以课其业越在数百里策一蹇赍羔迎之祖若父后先名艺坛嵩城公佑启之功居多公卒于嘉靖庚申九月十三日距生于宏治壬戊十一月二十日赠太子太傅兵部尚书配王氏赠一品太夫人子四梭栋干吏目枚太学生即王父赠太子太傅兵部尚书孙五希圣泉州府照磨希文增广生希皋乐安县巡司希武即先考邑庠生赠太子太傅兵部尚书希闵徽郡卫经厯曾孙十一国宾省祭国贤监生国缙邑庠生国良廪监生国维壬戌进士钦命行边赐尚方剑便宜行事太子太傅兵部尚书兼东阁大学士国元国左省祭国翰副总兵或右国亮俱儒士国启庠生元孙十四世道贡生世济恩贡生推官世龙郡廪生袭官生今授武选司主事世凤邑廪生应世袭锦衣卫指挥佥事今钦命提督援剿总兵官太子太保中军都督府左都督世鹏郡廪生袭官生厯任钦命尚宝司少卿前兵部职方司郎中世鹗郡庠生未冠卒世焕庠生世钫邑庠生钦授中书科中书舍人世远庠生世选以军功例授贡生世达世吉世运世云世雯世奎世光世起世逵俱幼业儒维未获亲炙曾大父乡先达数品骘其人元览炯炯似郭有道表正乡闾似陈仲弓高明待兴似于廷尉筑城固圉似李赞皇诚心直道似司马君实爱人喜施似范希文惜哉继世皆以缝掖终不能求名篇奉扬先德维痛念幽芳湮郁未显嘉言懿行又无从悉考谨据郡志及文献可征者诠次以备采择惟大君子垂愍而有赐言 

　　○明赠太子太傅兵部尚书祖考惠斋公赠一品太夫人祖妣吴氏徐氏行畧 

　　呜呼维童时见王父含饴比佩觿时以夙慧见赏谓必兴吾门也言念诒谋期缵乃服每执砚而泣媿无能报王父于地下自去春以先严遗命疏请治葬蒙恩予假居无何而李孽犯江昊天降割维又不惮张弧禡牙以至今日即窀穸间未尝目摄之心怦怦惧无以增王父欢惟是平生懿行得藉明公之一言铭其墓以耀来禩王父死且不朽爰就郡乘所载洎灼然耳目者举其厓畧抢地以请寒宗繇汴徙浙始祖讳潮为东阳令捍寇殉节幼子匿身池畔荷叶遮护拥以云气始得免咸谓忠义之报邑人怀其德筑吴宁台庙貌甚虔比于朱邑之桐乡恤其遗孤居是邑迄今称托塘张氏十数传皆贵显独冲素先生辞荣乐道屡征不就宋史艳称之明兴巍科高第煌辉仕版高祖锜绍先传后是岾城公□□册迨王父继起门祚寖炽王父讳枚汝吉其字号惠斋先是嵩城公梦庭柯花发玉缀珠离醒而记之恍然置身罗浮之巅王父始生遂名以梅丱角能文援笔鏓鏓有光晖之气督学按婺州拔第一补博士弟子员诸名宿谓异梦先征自当以经术致通显嗣是试辄冠军莫与衡也既为国子生四方誉髦环桥门而各骋其长王父轩袂剔目下笔千言都人士慑息奉盟主不胫而走天下以故担簦炙毂之伦经吾婺多纡道访王父投孟公之辖置当时之驿栩栩自豪厯燠寒靡倦色郡邑大夫争式其庐绝无干请曰童子梅岂因人热哉屏迹不蹑公府之阖时人拟之澹台氏晚至南雍忽慨然慕黄绮之为人曰吾安能以帖括语干升斗乎归栖旧荜沿径护篱皆绿筠黄菊兴会在陶潜张翰间殆古之沈冥宠辱弗惊也隐隐侠气不能尽敛时复急人之急有故交贫落罹于难倾橐往援费不赀假贷益之邨人被赋役持券鬻女王父恻然动容佽券中额俾输赋竟还其女性孝友事嵩城公乐其心不违其志更曲意以奉伯祖之欢白首靡间至敦睦婣族即卑行抑已自下传称虽有小忿不废懿亲若为王父言者念嵩城公推已屋偕弟若侄与居视吾家公艺且胜之颜其堂曰百忍盖以勖后人广枝叶之庇也平生不道人过闻有訾议短长者辄正色止之谓背憎伤厚耳食乱真胡遽腾口颊耶少喜声诗然不耐苦吟兴到抽毫苍雅真朴绝类王无功卒之日里为辍春邻为罢社会庐陵郭公一鹗制锦敝邑披繐闱而挥涕长号瓯栝长令千里赴吊其见重如此卒于万厯癸卯二月初十日距生嘉靖丙申二月十三日得年六十有八元配吴太夫人婉娩有令仪鸡鸣栉縰以事姑嫜孝谨特闻惜早折继配徐太夫人洁苹蘩躬织纴簪蒿茹藜以相夫子持家秉尤谙大体邑中称嫔则者必首绌一指维承乏戎政王父以覃恩赠太子太傅兵部尚书吴徐二祖妣并追赠一品太夫人徐太夫人生子二长希文增广生配胡氏次即先赠公讳希武配虞氏封一品太夫人孙四国贤监生配胡氏继金氏国良廪监生配胡氏国缙邑庠生配许氏最后为不肖维壬戌进士厯任钦命行边赐尚方剑便宜行事太子太傅兵部尚书兼东阁大学士配李氏封一品夫人曾孙六世济恩贡生仕监纪推官配郭氏世龙郡廪生袭官生今授武选司主事配郭氏世凤邑廪生应世袭锦衣卫指挥佥书钦命提督援剿总兵官太子太傅加二级前军都督府左都督配许氏世鹏郡廪生袭官生授都察院都事厯任钦命尚宝司少卿兼兵部职方司郎中配虞氏世鹗郡庠生未娶卒世钫邑庠生钦授中书科舍人配蔡氏曾孙女四一适永康监生朱如辂贤出一适邑庠生陈嗣宾一适庠生卢光云皆良出一适恩页生卢士芳维出元孙承瓛承珖济出承球承瑶承琛承璨皆龙出承琦鹏出元孙女龙出二济出一凤出一鹏出二俱未字记曰铭者称扬先祖之美也王父既见重当路殁踰十数年修郡乘者复咨舆论汇诸美为之传维不类幸逮事王父悉其概有美不彰何以慰地下是用停骖归以乞如椽倘矜而许之锡类之德世世子孙无斁矣 

　　○明赠太子太傅兵部尚书先考淇园公行畧 

　　府君弃藐孤二十有九年矣向居约时不能为若堂若斧之封比通籍祇徇物役叹椎牛之未能念□鱼而永慕颡有泚也昨乞假营兆而会多艰即不得经营其旁纵纵尔惧先德岁久愈湮幸有燕许之笔可以彰素履而耀黄墟非匍匐泣恳赐一言为家乘荣何以祓从前之侃□言疚释向后之悲思也谨次其概以请志张氏先世故汴人始祖潮令东阳寇至身殉难幼子匿池底莲叶蓬蓬云气翳罩贼大索不得遂家兹邑至今吴宁台肖像邑署以祀其恩自萧梁以迄赵宋厯华膴者不胜计宋处士冲素敕谥八行先生独以风节闻明兴而列戟鸣珂族浸盛高祖讳锜博物多闻学宗濂洛着家范以范厥后生子嵩城公□□册□□册生先大父汝吉公枚其行事具别状中生二子长希文次即府君讳希武字惟烈一字敬胜自号淇园负异质耻与庸俗伍刺经研史多窥奥旨弱冠补博士弟子员学使者奇其文谓空羣逸步将瞬息骤霄路矣府君独嘐嘐慕古语同志曰吾党委形宇内交天下第一流人读天下第一等书做天下第一件事方是奇男子腐鼠浮名讵堪吓耶先是大父辟花圃供游憩府君构屋于旁莳竹数千竿称绿雪园其自号淇园亦昉此客至倒屣谭名理娓娓忘倦或作田舍语辄以元龙上床睨之间有鄙俗奸人隐过及谋兴雀角面赭辞厉急麾去取与之介虽微必严朋旧或受其德扉筐馈遗謉不纳即问奇者以羔雁至必反之又乐周人急有所知衣缕裂辄解裘被其体鳏不能婚为纳币丧不能殓为脱骖譬春露方漙无不濡余润者居恒恂恂如处子未字坦然朴直鸷而黠者亦对之意消终其身与物无忤明发所怀惟不忘南陔之戒酒醴芼羹家慈腆且备复亲阅而手跪以进曰养优敬薄禽之侣也先大父疾日延巫医莫能疗技殚六征祷徧羣望寝处不自宁夜蒙袖而泣昼仍惋愉视咀口□父不忍作惶遽以伤父心比属纩擗踊仆地几不起诸父掖之起痛毁骨立甫及禫大母徐忽弥留矣棘人栾栾断除荤酒燧谷几六更泪痕如绠睫未干也直指暨学使多嘉其孝以花币旌之甫四十血枯神瘁发须垂领益绝意当世谓禄不逮亲安能向博士及郡邑吏修礼容妄冀宾兴明得志乎于是屏迹公府矫志崇邈挥翰鸣弦惟望维兄弟荷析薪以济其徽延礼四方名流俾质疑受业过庭面命则惟古人三立是期不专以鸣珂列戟荣也诗嗜高岑而独饶元解所著盈数帖藏于家尤深契漆园见齐物论喜曰异哉口□答然丧吾矣平生得失不惊实有当于天府葆光之秘通梦觉齐君牧岂矫持貌袭已哉先府君呕心制举艺复洊罹大故形气蚤衰溘然一疾顿成永诀呜呼诗称合德寿岂府君之德应与松乔比寿隙驷不留奄忽物化维实不德菑吾父也里中士民仰先型合请于督学使者郡邑并崇祀三代直道未泯也府君累赠太子太傅兵部尚书生于嘉靖甲子二月二十九日辰时卒于万厯戊午七月三十日子时得年五十有五元配虞氏累封一品太夫人子二长国缙邑庠生卒配许氏次即国维忝任钦命行边赐尚方剑便宜行事太子太傅兵部尚书东阁大学士元配李氏累封一品夫人孙四长世龙郡廪生袭官生今授武选司主事配郭氏缙出世凤邑廪生应世袭锦衣卫指挥佥书今钦命援剿总兵官太子太傅加二级前军都督府左都督配许氏世鹏郡廪生袭官生厯任尚宝司少卿兼兵部职方司郎中配虞氏世鹗郡庠生未娶卒孙女一适贡生卢士芳俱维出曾孙五孙球承瑶承琛承璨皆龙出承琦鹏出俱幼未聘曾孙女四长次龙出又次凤出又次鹏出俱幼未字府君质行无夸饰维泣陈崖畧不能尽平生万一皆本于郡乘所载不敢饰一字以淆征信之采听倘垂愍而锡之炎琬亲也罔极斯谊亦罔极矣维曷胜哀吁之至 

　　○伯父惟谟公暨安人胡氏行畧 

　　呜呼伯父有逸才而无显仕又无年伯母胡苦节四十载有令德而未旌于朝皆可哀也吾张自吴宁令公潮以后代有显人厯传至惠斋公为维王父逸藻清晖鸿轩凤举风流掩映江左生二子长文学惟谟讳希文次则维父淇园赠公也王父位置高峻以朝典治其家伯父幼负令姿飘飘有出尘之概不屑与乡里衣冠相伍景跂有道则低首抠衣问奇请益粥粥若无能然慷慨论天下事又未尝不信眉扼腕一时须义戟张发威竿植闻者敛容性至孝晨昏愉色左右屏气间与羣从酬酢规言矩行绝无纨绮膏粱之容兄弟自为师友风镫雨檠据几帘阁虽亲故不一识其面王父娱情诗酒佳晨胜夕日宾客骈填丝肉竞作伯父间一侍侧正襟危坐萧然若屏居燕处已而酒阑灯炧把一编维诵与丝竹之声相上下座客拈题索句伯父伸纸挥毫珠玉错落三义七步不是过也数踏省门不得志遂抑郁以至于死死之日为万厯甲午三月二十四日戌时距生于嘉靖己未十一月初三日卯时年仅三十有六闻者有玉折兰摧之叹是时伯母年不逮三旬遗二孤长国贤方五岁次国良生仅百余日胡艰难鞠育血泪与乳潼并流绷裹间稍长教之诲之帘栊之内朱黄研席□□辟洸组紃相错互篝灯宿火机杼轧轧然刀尺朗朗然二子书声杂之王父听以为乐滫瀡丰腆先意承志以事两尊人妇也而子矣一切门户事维父欲独为仔肩伯母曰吾冡妇也不敢后析箸时维父推甘让肥伯母曰吾嫠妇也不敢先暮盐朝齑勤殖生产二子次第成立蜚声胶庠将藉是以报中土乃子若妇皆不永年抚诸孙如子负剑而诲之曰吾为尔家劳薪三世汝辈孙也而子我母也父尔父又父尔父之子汝无忝尔父我可见尔父之父矣鸣呼艰哉直指使者廉伯母之节将以闻于朝伯母召宗党止之曰我不忍以泉下人为名乌头绰楔之典至今末举盖伯母之志也徯志以殁于崇祯癸酉四月二十八日申时距生于嘉靖壬戌五月初三日午时享春秋七十之三以寿终陈衣之日裙布犹在桁酰浆犹在阁皆其躬所拮据者也呜呼痛哉伯父丈夫子二长国贤次国良廪生援例太学孙男三世济仕监纪理刑世泽　俱出世钫中书舍人良出孙女三一适永康太学生朱如辂亦贤出一适安文庠生陈嗣宾一适一都庠生卢光云亦良出曾孙男二承献承珖俱业儒济出今济以孤童奋勉克念尔祖日月有时矣将奉其祖考妣之柩葬于新阡吾痛吾伯父之不遇穷于生前也吾痛吾伯母之未旌穷于生后也因述其梗概冀得君子赐一言以不朽于千古德莫大焉 

　　●张忠敏公遗集卷八 

　　东阳张国维止庵着 

　　志铭 
　　祭文 
　　赞 
　　文券 
　　白云洞遂初精舍学则 

　　◆志铭◆ 

　　郭君敬宇墓志 

　　○郭君敬宇墓志 

　　张子材惭作楫任滥秉圭数月滑滑骿胝之不给一日明经冯子征其甥国子君圹石之志铭张子谢不敏冯子请愈力也张子曰宁有潄寝不遑而遑楮墨之理也者毋已子志之而余铭之也可乎冯子乃据君内兄参军周子所草状志述之张子曰是足以铭矣夫造物之理不足以取余不大以成大君丰于树而欺于取取余成大是在子若孙乎请高马鬣俟耳系以铭曰郭子高曾政声蔚起厥考似之厥称岂弟乃如象贤紧孝紧悌种德尔昌食报未侈弢光盛年冥冥超举有道之俦太邱之侣寿不配德留余未艾五十五年垂馨千禩学塾之原川环冈峙双璧瘗斯风回气聚子可亢宗孙看济美于其后人天之道已我来勒铭以歆来嗣 

　　◆祭文◆ 

　　祭翰林院检讨澜石虞公文 

　　○祭翰林院检讨澜石虞公文 

　　呜呼尊灵竟长逝耶若梦若惊如恍如惚忆秋初凶闻遥传而使乎来于传后方幸其传之悞也迨可任宇来则灵果长逝矣为位哭之一涕欲绝夫欢莫欢乎心知惨莫惨于死别此固亲知之大分而余与灵之生平岂特世情之欢余与灵之今日又岂特世情之惨耶投分总角合契芝兰志薄层霄心盟白水余幸先驱灵旋继起后先粤峤同砥清修比余糠粃吴门灵方辑瑞而北相与披襟千古慷慨时事其乐忘死既而灵掞木天之藻余滥刊随之班邂逅入都扶病晤语倾肝沥胆荀陈嵇吕胡以方诸嗣是余劳苦河干支离日甚而灵于清华之上惓惓焉惜劳薪而示之宝筏也而今顾舍我而长逝耶呜呼呜呼燕笑嬉游情澜满目衷言格诲尺素盈函流水绝弦成风辍运宁足喻其摧折耶灵以圭璋玫瑰之姿锦绮辉煌之宝纂韦平之世业恢元恺之家声卓称世臣居然时栋而位未配德年不展才扼壮志于促龄诎长算于短路士林共恫宁第同心呜呼呜呼令季之哀泪未收尊灵之方□与旐又届今而后余劳谁恤余失谁箴触目感心万端并集视世情之欢惨同乎否乎戃怳之际无能为韵语酬灵而第含辛搦管述生平以代祝焉瓣香束帛罇酒茧辞生死交情尽于此矣灵兮有知能余恕否尚飨 

　　◆赞◆ 

　　灿然舅父虞公赞 
　　存吾虞太翁赞 
　　存吾虞太君吴氏赞 
　　鹿田虞亲翁记颜行畧 
　　省吾虞公赞 
　　孺人龚氏像赞 
　　陈母张孺人像赞 
　　陈无为子赞 
　　陈仲谦公赞 

　　○灿然舅父虞公赞 

　　猗欤舅父抱德含真知周乎物言中乎伦直而不挺义则自伸乡党以为鼎吕郡邑以为衡钧寿近耄期而偕老森森有子有孙而望重儒林一命初锡茂封伫膺天之所佑善必有征遗貌嶷嶷如其生平僾然有见曷禁乎涕泪之纵横 

　　○存吾虞太翁赞 

　　书不传神不如写照我仪图之濯月漾其澄波轻烟纡其澹缕翁之恂恂儒雅非耶空山之落松子好鸟之说天机翁之键户辞嚣非耶幽同兰茞之芬芳清映冰壶之百尺翁之一介不苟非耶饮梨春而心自醉调绿绮而气俱平翁之冲和自牧非耶湘阴之磬温而厉岘山之玉廉不刿翁之不激不随非耶易曰鸣鹤在阴其子和之诗曰凤凰于飞翙翙其羽翁之日以忠孝勉其子子之鹤嘹凤翥不负庭趋非耶余从冡君姻娅之末因为写其照但未审并传其神否 

　　○存吾虞太君吴氏赞 

　　太君本褕翟虞氏累簪绂来括即厌采绘华绤帷缟襦循儒家趋堂春介礼无失洽壸冰肃声不出心警鸡鸣同告三仪一鸣鸠堪子七诗史课子跻鸳班礼则箴女芬彤编桃露一枝凝天休秀眉绮筵啖嵰雪云幢迓君列蓬仙绣褓宁馨毶玉节回视堂前缣光隐曜湍光悦 

　　○鹿田虞亲翁记颜行畧 

　　亲翁虞鹿田余次儿世鹏之岳父也崇祯庚辰岁公交车戒途偶染采薪因余督抚三吴便谒署所心甚惊惶命丹青图其容且嘱余状其行余以亲翁春秋方富勋名赫奕定未可量力谢不敏而亲翁怫然遂不敢以不文诿因备列其行而状之 
　　惟我亲翁聪颖之姿吾党所希落笔惊人彼此名驰国士之遇并受知于一时先后鹊起何亲翁之数尚奇既获隽于丁卯犹伏枥而闻嘶言念素履窃愧不如其幼而宁馨甫十岁而能文长而练达厯百折而如平构思深沈兮刻玉镂金摛词灿烂兮霞起云蒸天真浑朴兮视之如老叟声望推重兮仰之如山斗操行廉洁兮一介而不苟才干敏捷兮片言而可剖兄弟克谐兮能重义而轻利朋友式好兮克令终而如始持身俭约兮虽边幅之弗事御下宽和兮即声色之罔厉美哉我翁众善具备尤不可及者念祖父之深恩恒伏枕而泪沦他日求忠臣于孝子之门稽其行谊实堪与伦噫嘻苍天有知我翁必昌介以寿考业著名扬行当为苍生而慰其望讵云为姻娅而写其状 

　　○省吾虞公赞 

　　武岩之山大而矗华溪之水清且馥我翁孕秀毓其英磊落多奇仪自淑我思其人如见时我见其人每膺服中外文质两相符如入庙郎起肃肃呜呼噫嘻所可窥者翁之貌而不可以形者翁之德之弥试看依依玉树挺双枝振振宜尔诜螽斯是皆翁之所致而天之所私呜呼噫嘻余虽不文兮而情见乎词 

　　○孺人龚氏像赞 

　　妇则伊何言观其俪母仪伊何言观其裔譬闻鸡鸣想见其凰晔晔文雏苞分女床猗嗟硕人载柔载辑纫结茞兰华旉芳袭凫雁警晨参熊谏夜昧旦栉縰黾勉上下余瞻其特亦观其遗缨仁弁义衿书带诗闺门之教于是可知 

　　○陈母张孺人像赞 

　　修职郎陈敬翁元配张氏孺人余从姑也自幼学于余家兼习孝经女诫诸书以外祖金侍御史之命曰嫔于陈克孝克敬课子慈而能爱御下宽而无妬姑翁仕楚十载不同赴独司内政柔嘉维则动止得宜壸范井井是能彰冲素先公之家教绍松涧金公之流风者敬赞遗容以传不朽云 
　　端庄淑顺经训型仪令德是法姆仪是持婉不及媟敬不废熙庞门鸿案璋瓦熊罴既挺其干又沃其枝百年有庆堂咏螽斯宜其孙子系踵翀飞嗣徽启后福寿尔齐 

　　○陈无为子赞 

　　无思无为者易之道先生得之以为号资性德逸渐逵鸿情致蔼然在阴鹤娱诗酒友骚人饮食衎衎醉言好爵淡忘势利蛊之上九可以鸣高屏弃纷华贲之初六泊以相遭斯其人有犯而不校已有过而自反殆所谓谦谦之君子究之羣而不党世有知进而不知退用壮而且用罔者拜先生之象缅先生之风夫亦可以自端其好尚 

　　○陈仲谦公赞 

　　中介而外通则赤子之心而儒者容神恬而志雄则东皋啸而北海风优优在一亩之宫而亭亭如千尺之桐座客若饮涧之虹而子姓皆渐逵之鸿倾囊不惜子母之空而抚时窃忧内外之讧割股疗亲让产润弟而孝友与古人同教诸侄使成名抚五女俾有成而余庆隆隆克家则先有畴而后有弓砺行则左为砥而右为砦托茑萝之庇而仰止乎乔崧我将持春酒以介尔眉寿之翁 

　　◆文券◆ 

　　太宗祠义田文券 
　　义十八府君义田文券 
　　尝序二房义田文券 

　　○太宗祠义田文券 

　　维仰赖祖宗福泽叨冒仕禄水源木本其何能忘读家乘而思冲素之躅恐陨越以贻羞入姑苏而仰文正之风窃有志而未逮凡属宗祊义关一体谨効涓埃少展敦睦有薄奉所置杨塘坞葛山坞两处田地共壹千平捐为大宗祠义田每岁租利除纳粮外取银捌两为义学公用其余以一半给青衿书资及优养节孝以一半济贫其节孝与贫家各房家长从公开报择族长之贤者核实分给务使给者无冒滥而受者沾实惠虽为数不多所望贤达鹊起益推而广之也愿我族人节义相尚礼让相先春弦夏诵之风玉质金相之操不角八行家声而益加之光大不亦休乎立此为照崇祯十一年冬月日立 

　　○义十八府君义田文券 

　　嗣孙国维为捐俸置立义产事窃念义十八府君墓下本支同在五服之内亲谊相关国维冒叨仕禄薄俸所置土名下昆溪计租叁百秤捐为义十八府君义田每岁除纳粮外以二分听四房均分以一分给子姓书资能作文者即给进学者倍给如墓下应有公用即将义租收贮充用暂停分给其出纳之数须各房公收公放愿我同支各念祖宗世德无自菲薄虽士农商贾所业不同而礼义廉耻相守则一力遵圣谕之六言其效同居于九世何善如之立此为照崇祯十二年正月日立 

　　○尝序二房义田文券 

　　男国维有俸置田产土名桑园共七百秤送入尝序为义产将前送入尝序杨塘坞改送大宗祠今以桑园抵杨塘坞奉上太太收立此为照崇祯十二年正月日立 

　　◆白云洞遂初精舍学则◆ 

　　定情 
　　励志 
　　敬业 
　　纯功 
　　虚己 
　　择交 
　　学度 
　　循分 

　　○定情 

　　境会未宁教学颇弛匪关性劣实以情迁不知饮食以养身理义以淑心一日一息毋容间也倘以多故未暇崇文一旦事平怀且靡及彼闇修者适会其时我惟有浩叹而已故我辈不可狃于时而废业也 

　　○励志 

　　名行所就志实基之志卓矣犹虞力不克副昔象山先生读宇宙字义憬然曰宇宙内事皆分内事夫前人以道德自任而后人不以功名显抑何古今之不相及也禹皋稷契以道德为功名伊傅周召以功名为道德吾辈志在道德或在功名皆存乎其人有为者亦若是焉巳矣 

　　○敬业 

　　古人嘉言懿行烂然盈眸史不胜书学人亦不胜读但在随阅冥参得其神解使尘襟顿涤陡现灵光则善矣不然显处视月又何如牖中窥日哉 

　　○纯功 

　　黄鲁直曰士大夫一日不与圣贤相对便觉语言无味而目可憎米元章曰我辈一日不读书辄觉思致艰涩名贤且然况末学小子乎日而嬉焉则荒其日之半月而嬉焉则荒其月之半矣光阴能几堪此怠弃终始念典如云时敏盖庶几焉 

　　○虚己 

　　圣如孔子学藉羣材次者可知矣厥后子房纳履于黄石孔明下拜于德公何则虚故能谦谦故能受也末学小善自足不思广益惟取极等人观之则矜气自除胜心自戢矣 

　　○择交 

　　易象丽泽诗兴嘤鸣友之为道聿曰自古然而张陈凶其终萧朱隙其末声气虽美亦奚取焉王仲回曰交道之难未易言也毋贻后悔端在谨始因不失亲始可以宗慎交良箴无踰于此矣 

　　○学度 

　　襟度宽厚福分所基韩魏公一生相业只是包涵倪文节云有容德乃大有忍事乃济盖容则能恕忍则能耐若一味褊急愤怒其量浅福亦薄矣故吾辈涵养功夫必不可少也 

　　○循分 

　　人生惟忠孝二字不可须臾离鞠躬尽瘁为忠赤心随分亦为忠立身扬名为孝菽水承欢亦为孝完得忠孝斯谓不负吾君不负吾亲不负吾所学 

　　●张忠敏公遗集卷九 

　　东阳张国维止庵着 

　　诗 

　　观灯家燕 
　　太夫人板舆初反庭前有牡丹一株连夜齐放艳丽异常若相视而笑以助欢菽水者太夫人为之色喜余奉觞上寿敬赋一律 
　　免归思母八首 
　　在狱思母八首依前韵 
　　释用思母八首再依前韵 
　　奉母八首仍依前韵 
　　召对钦赏虔纪二律 
　　出都喜雨二首 
　　舟次见新漕衔尾而北錻以志喜 
　　道傍榆柳树皮饥民取食殆尽感而赋之 
　　有取苜蓿草而食者感赋 
　　七里滩 
　　望钓台 
　　示仲郎初冠 
　　重游白云洞 
　　珠璧 
　　石乳 
　　玉女盆 
　　再至 
　　卜筑 
　　经始 
　　频至 
　　山行 
　　独坐 
　　垂钓处 
　　病 
　　抚吴和申元渚先生喜雨韵 
　　鹤山书院次王端毅公韵 
　　来鹤楼次王端公韵 
　　登采石矶赠诸将 
　　和关使者韵 
　　丁丑至日姑苏署中拈牌一律 
　　家慈诞辰荷顾麟士瑶章见赠次韵奉答 
　　送麟士应南都试 
　　赠吴少峰孝子 
　　乙酉自台郡扈驾道经赤城 
　　赴义词三章 

　　○观灯家燕 

　　佳丽皇都令节灯堂怡寿母灿层层繁同列宿羣环极朗若明珠尽照乘角抵戏程罗广乐烟花光放映觚棱不须朱幰临南陌连夜庭除乐事兴 

　　○太夫人板舆初反庭前有牡丹一株连夜齐放艳丽异常若相视而笑以助欢菽水者太夫人为之色喜余奉觞上寿敬赋一律 

　　瑞锺萱树冠人间应遣花王佐笑颜朵袅孙枝成玖玉色方舞彩总斓斑微风引馥调晨膳轻雨凝珠列晓鬟燕喜仍烦君记取年年堆锦祝南山 

　　○免归思母八首 

　　游子言归戴主恩庭萱遥想露华繁八旬将届称觞日十载初招陟屺魂屈指承颜思缩地先朝寄鲤祝加飧慈闱忆我还殊甚飞梦时时见倚门 

　　其二 

　　欲献高堂一物希空囊惟办老莱衣思鲈归隐严陶鲊解组还初惕孟机养是恒言今始逮耕为子职永相依悬知饥渴关亲甚念易鸡豚待聿归 

　　其三 

　　昔年扶侍恋居诸岭海燕吴色笑舒游纪东征曾作赋情牵北望久悬舆颇嫌孝养资征檄不信瞻依忍绝裾母子余生将互倚终焉岂独爱吾庐 

　　其四 

　　不因予假蹈栖迟特诏迎亲天宠滋自古貤恩膺紫诰几曾召养贲纶丝仆夫未驾光先被子姓分荣乘永垂介寿承欢歌帝德能令菽水胜琼饴 

　　其五 

　　力竭胼胝复治戎呼亲无计托征鸿我生分向离愁尽子舍翻疑隔世通灯下低徊开喜烬堂前洒扫绕熏风鬓霜揽镜还成惧恐动哀怜减泄融 

　　其六 

　　教忠母训似严君夷险谆谆励立勋敢效闲居夸晏乐差将无死答恩勤闻归欵信思难定遡别悲欣转莫分一夕凝思浑若岁频年何以度忧熏 

　　其七 

　　昨秋朝暮望归人今日南鸿傍逐臣愤切时艰遑偃仰情于天听释邅迍凊温迟暮犹无子生死维持赖有亲何事依云空伫立双眸已入画溪春 

　　其八 

　　三褫端因教孝宽一□□□冀以报刘欢北山于役仍堪隐斓彩兼冠不用弹仰托春晖华尚白俯全方寸质犹丹君亲大德咸无极向日循陔意不阑 

　　○在狱思母八首依前韵 

　　露雷迭用总衔恩负国违亲罪实繁徒羡深林乌鸟意堪怜三宿子规魂权词告出啼为笑对食兴悲泪和飧梅信须传归指日依言孑影在圜门 

　　其二 

　　踰八高龄古更希赭衣泪渍似斑衣臂呼心动悲离膝目极情疑恐下机重巽钿容亲是觐阳光定照命相依寄声色养糟穅妇莫向尊亲怅不归 

　　其三 

　　时当严冱入囚诸职旷冬温惨不舒雷电合章刑有属棘薪匪令德无舆五更柝击孤臣梦两岘霜寒寿母裾安得微躯生羽翮有怀三徙是吾庐 

　　其四 

　　帝城春动日迟迟暗室沈阴别泗滋望眼各天昏似雾白头两地乱如丝兵归独子刑还异孝感遗羹事有垂惟愿慈颜怡献岁备尝荼苦悉如饴 

　　其五 

　　省愆切诫易谈戎怨慕嗷嗷北塞鸿括母思深叨弗坐徐生心乱系难通瞻云依梓暌南服寄帛传音阻北风孝治首关明主意宁令一物外春融 

　　其六 

　　家陲每勖报明君宁数波臣尺寸勋自取触藩隳顾复空烦和胆助辛勤写忧携杖谁为御抱郁增奇孰与分怅望无聊成假寐魂归失路倍忧熏 

　　其七 

　　相看各念北堂人对泣非关为累臣触绪如抽还哽咽含情难语益邅迍局身废莨皆人子上寿尸饔独我亲自顾区区诚莫赎窃将垂白乞余春 

　　其八 

　　义当灰骨答君宽身愧完名拂母欢初度先成垂老别南音岂作等闲弹恋闱恍惚寻残梦继血潺湲出寸丹但得生还重聚首风光不为暂离阑 

　　○释用思母八首再依前韵 

　　枯株忽荷再生恩拊畜身存积思繁近恋枫宸摅荩悃遥依萱树释惊魂樊笼乍脱期还哺禄养重欢戒素飧三月乡愁烽火遍万金归信到衡门 

　　其二 

　　寻常昼锦舞斑希返及春华好试衣寿母晨昏仍慰望塞翁得失尽忘机小人久缺三牲养君子今歌四牡依节制喜连桑梓地不因远志弃常归 

　　其三 

　　马老知途未舍诸鸡初离镬翰音舒还乡遍喻相如檄隆养高旋季子舆驿路花明迎采韨庭闱风暖动长裾驰驱便道申归省政效怀安恋敝庐 

　　其四 

　　每闻噬指怅音迟秣马晨征浥露滋企望高堂华若锦宠衔王命贲如丝帘前爱日鞲时卷袖里清风橐自垂无限天伦离合意开颜加膳更含饴 

　　其五 

　　任兼吴越重元戎力报劬劳视骏鸿行者心因居者喜大儿童企小儿通归帆己映沧江月亲梦犹萦朔北风浩荡天波惊望外人言贤母福昭融 

　　其六 

　　不须来谂动仁君睿鉴原情念细勋万死是甘威倏霁半生乖养慕空勤入春己作两年别坻里纔为八月分所奉云軿莅吴会昔游风景霭如熏 

　　其七 

　　昨年觐省致归人何似今朝蹇蹇臣子舍将旋神竦跃简书难胜意邅迍莅官夙夜虞亏孝积虑渊冰凛辱亲乘暇称觞沾赐沥婆娑颜渥数杯春 

　　其八 

　　风尘北望思难宽靡盬宁耽啜饮欢慈诲原为修业励南熏堪作解忧弹奉公协望胜馨膳怡志蠲奇过内丹寿□□禹宏开逢道泰百年佳气绕门阑 

　　○奉母八首仍依前韵 

　　慈帏荣被九天恩炳焕泥封晋宠繁黄耇迎和谁奉膝白云伫望几飞魂欲周锺阜宣行乐拟褉秦淮助进飧遣迓频驰佳信至轻轩就道掩蓬门 

　　其二 

　　龙章鹤发妇仪希士女纷看一品衣隽母欢颜时问政敬姜懿训每鸣机林移珍果家园似阶列名花几席依更托丹青供赏玩体安意适浑忘归 

　　其三 

　　洞房璇室似方诸冬日凝温寝食舒褥拥华茸欣对雪杖携灵寿代登舆老人南极明天汉王母西池绚佩裾退食优游承色笑娱亲何敢厌周庐 

　　其四 

　　颐养高年旦起迟庭前春色动华滋筵张南第迎梅萼曝倚东轩拂柳丝干禄幸来青紫侍扬名惭乏事功垂诸孙罗列将朋酒共祝长生拟玉饴 

　　其五 

　　陈情暂许释临戎扶侍登舟逐渚鸿耋齿虞驰车马悴故山喜报涨流通江鱼跃入资供馔角枕凉生藉御风缅想东征犹昨日出当秋晏返春融 

　　其六 

　　母子承恩矢报君鹓班空点愧无勋恤私独获叨休沐侍养时闻教慎勤白粲尝芬携倍足春醪御旨彻还分潘舆自览王畿出遍识江南草木熏 

　　其七 

　　舟度金阊拥万人共扬有母勖为臣导舆幕府欢堪忆回首并州恋似迍每悯尘容仍顾我相看素发忍违亲越山一路皆娱目偕隐情偏指富春 

　　其八 

　　荏冉还家子念宽闲居万事总承欢欲撝曦驭池重浴肯任春光指一弹园蓛供甘林笋紫庭花迎笑海榴丹朝朝问寝华堂启宝鸭祥烟出画阑 

　　○召对钦赏虔纪二律 

　　帝念可渠惟慎庸谫才承乏赴追锋六年鞅掌重瞻衮千载休光叨攺容敷奏兼垂明试意都俞莫罄对扬悰从今捐糜寻常事蹇蹇犹虞歉靖共 

　　其二 

　　亲奉尧天春色饶复闻中使下丹霄赐金雪灿梁州品衣绣云裁织女绡什袭氛仍生剑佩启行彩应绕星轺涓埃未报恩徒恋回首宸居接□杓 

　　○出都喜雨二首 

　　乍辞阊阖捧天书澍满郊圻柳拂渠灵雨总关明主德恩膏先到使臣车玉糈艘驶桃花水绿野讴闲柘影锄咨命亲承何以报愿敷圣泽遍青徐 

　　其二 

　　疏瀹惭无宛委书九天雨露润河渠槎从泛汉分来锦橇假行堤化去车燕岭稠云迷塞雁卢沟新涨漾春锄安澜定制支祈锁问岁今逢在执徐 

　　○舟次见新漕衔尾而北錻以志喜 

　　鹢迅飙为楫鳌连嵓□□逐波千仓求峙少万斛泛舟多摇影逢津树腾欢杂榜歌回思焦土日劳者涕成河 

　　○道傍榆柳树皮饥民取食殆尽感而赋之 

　　萧条四野叹遗黎树屑和糠强救饥一望垂枯榆柳色谁言苌楚得无知 

　　其二 

　　皮尽心伤生趣穷疏条犹自舞长风恰如残喘支征缮未敢嗷嗷告杼空 

　　○有取苜蓿草而食者感赋 

　　甑无半菽突无烟苜草何堪佐果然谁是开仓追没黯空教遗种诵张骞祗因救死宁茹苦只恐含悲讵下咽食寄荒原栖在路行人那不泪潺湲 

　　○七里滩 

　　神工手擘尚留痕中导江流势欲吞蜿蜒山腰人数点缤纷露脚瀑干歕石潭鱼戏鬐堪鉴木末莺潜调自翻处处桃花浮涧出不知谁是避秦源 

　　○望钓台 

　　羊裘异迹焕丹青卧榻嘉谋史未聆累日坐论非道故当年同学鄙穷经君除谏议彰金砺臣退躬耕庆荚蓂严濑磻溪均致主客星直傍紫微星 

　　其二 

　　十过矶边九到尖今朝风雨阻登瞻深烟端为移文布小草多乖遯卦占清洛初潜成白水秣陵再卜巨刘天时康碌碌应投劾漫托金门吏隐廉 

　　○示仲郎初冠 

　　今辰今醮汝弱植正须培式玉成人始盍簪长者来缃囊千古业雪案九重媒珍重康成训深思应迈回 

　　○重游白云洞 

　　不见幽嵓十五年昔游猿鸟尚依然流泉诉别鸣还咽盘石标贞亢且坚池上醒眠青眼放松间醉倚白头妍晚寻归路层云锁便与山灵订隐缘 
　　洞之出泉有三其一为瀑布自洞巅奔腾而下高十数丈广半之四时不绝春夏尤盛掷地铿然作金石声众山皆响是一奇也稍折而右石缝中迸出一泉味敌惠泉虎跑注槒成池不乞灵于瀑布瀑布微时此泉转盛是又一奇也当洞之中盎有一石盆体圆底平围经三尺许盆内水尝满满而不溢绝不知其所自来甘洌与石缝无异奭□斗之畧尽应时仍满是又一奇也游者无不赏此数奇然莫或名之虽美而不传世间负奇之珍在人耳目而湮没无闻往往如是良可惜已余名瀑布曰珠璧石缝泉曰石乳石盆曰玉女盆各系以诗焉 

　　○珠璧 

　　云表圆流如意匀琢瑶散雪总非伦恰将灼灼重渊色来照岩岩万仞身日丽悬泉幽壑媚月明飞溜夜光新溅衣旋索浑无物更识元探象罔真 

　　○石乳 

　　谁测元奇一罅中不烦更斧碧流通石藏水脤坤为母池仰膏施坎是童玉齿生甘还惜嫩花瓷盛白更疑空蒙泉翻却睢昙义酥酪醍醐逊化工 

　　○玉女盆 

　　石畔何年盥雪肤长留明莹鉴眉须词人兴会毫从浣酒客狂来首任濡却向巫阳云杳渺转嗤汉女佩虚无幽看萝薜深成幄恍惚山阿降彼姝 

　　○再至 

　　独余清梦绕长松醒着青鞋逐梦踪爽气来迎四五里野桥经渡两三重犬驯舍外欣曾识鸟啭樽前说昨逢路熟不愁归路晚莫令回首日高春 

　　○卜筑 

　　冒雨蹑岧峣寻幽兴独饶松为楹更韵窗迩洞如招结宇先三径依流便一瓢足资周览乐首为板舆翘 

　　其二 

　　邱中结构偏宜小物外探搜只支真谷口堪施诛草力林塘疑傍浣花滨 

　　其三 

　　故邱开别业不费买山钱好用沽■〈酉灵〉醁衔杯识避贤 

　　○经始 

　　茅屋依岩巧在因子楹初立势凌旻栋云池月无生有曲水残山假却真仲蔚蓬蒿开径日陶潜樽酒眄柯辰风光诗句宜相酢判山祗迭主宾 

　　○频至 

　　一枝甫定数翱翔倦羽惟堪适莽苍地窄近移奇石补岩濡横凿小池当轩迎山月杯中影手弄闲云袖里装凝睇幽厓惊已夕仰看岭色尚斜阳 

　　石乳入池与珠璧水合味合则杂余截竹为筒命小僮持向乳缝处承注八罂因以所贮惠泉比尝觉远逊此易曰山下出泉蒙此水之胜惠泉蒙与壮之分耳赋以记之 
　　珍重甘芳挹注殊一筒中引万玑珠坐观偷渡违行地领畧初生胜啖臾庐岫飞流宁复穉江心远没亦成奴法同抱瓮非机事谷里经纶总是愚 

　　天下佳山水人可其往者止堪游目未可栖真惟白云洞为先陇所有无车马喧独寐寤言厥惟斯所为纪一绝 
　　曾寻三洞拟商山车马纷纷碍闭关谁似白云私占得惟留明月弄幽闲 

　　余尝游牛首从麓至巅幽胜应接不暇最后山僧引至一小山回观山面更觌全体因悟山内看山不如山外看山之旷窃持此法以搜洞胜乃择小阜筑室回向之一洞所有无不环列至瀑布在洞之上者两崖夹束翳以林霭一道水光隐约吞吐折而八洞始彰喷薄之全势而洞上之源游者向未之覩也推窗入目不觉大叫奇绝以为得未曾有譬诸西子之美不能自见其面对镜乃见之耳用前咏珠璧韵 
　　洞府谽谺水石匀初泉隐见最殊伦练垂翠绕澄鲜色龙跃云环蜿蜒身未遇考盘千古秘忽迎元览四时新栖迟己逼仙灵窟更望高源揖众真 

　　○山行 

　　天旷野云舒林香任所如山春红胜绿涧溜水欺鱼探蕊蜂音合窥流鹳步徐缘溪逢谷口真是武陵居 
　　慧林上人诛茅幽峻虚庵之颜待余命名余自洞登访题为最上庵 
　　霁余屐齿印山苔兰若相期到远隈迤逦登椒仍在麓寂寥闻梵半披莱湿侵贝叶花初雨锡卓嵚岑鹤共来初地堪符灵峻祗桓不藉布金开 

　　○独坐 

　　迭迭青螺环墅高幽篁山鬼伴挥毫昼凝沆瀣疑阴雨冷忘朱明忆缊袍深涧日飞亭午景崇冈松动九霄涛幕天席地惟狂客清境何容着二豪 

　　○垂钓处 

　　不拽渔舟不着蓑兴来坐石戏清波水寒一任游鳞跃解得庄生乐趣多 

　　○病 

　　微躯原乏济时才老马虺隤祗自哀惠养有年心未已长嘶靡力首徒回半生尘网劳应息两月烟霞逸转颓再疏乞骸披沥切从兹万念等寒灰 

　　○抚吴和申元渚先生喜雨韵 

　　三旬雩祷叹明河忧国烦君借箸多野叟桔槔逢叆叇武人鼓吹值滂沱已知甘雨随仙梵更遣清风入雅歌循省素飧何所裨惭闻闾巷说恩波 

　　○鹤山书院次王端毅公韵 

　　生平怕读宋残书竞指真儒作伪儒一自先生崇俎豆至今道脉盛姑苏 

　　又 

　　看来棹楔穆陵书已识庚桑献大儒忠孝永垂臣子鹄景行时觉震苏苏 

　　○来鹤楼次王端公韵 

　　神郁空传汉史中何如翔鹤表綦隆羹墙日日思芳躅彷佛缑山唳远风 

　　又 

　　十九年惟填此中官几为氏岘碑隆自惭七载成何许祗向高楼企德风 

　　○登采石矶赠诸将 

　　月明横槊倚层峯宵柝风飘和梵钟南宅镐丰凭虎旅西瞻江汉警狼烽且论天险元戎畧遑问风流豪士踪待翦鲸鲵重蹑屐为君磨石勒丰庸 

　　○和关使者韵 

　　海涌峯巅烟雾浓使君载酒意何隆川明帆影摇霜树山静秋声落夜桐祇地黄金宁踞虎函关紫气自驱螽却嫌居易游还少一月重来问六通 

　　○丁丑至日姑苏署中拈牌一律 

　　旧趋画省近金莲今望苍霄北斗悬术事自嗔诗趣减欢辰聊遣酒杯传庭前丛竹含烟湿冰下潜鳞伴石眠应令故园猿雀待思鲈会上五湖船 

　　○家慈诞辰荷顾麟士瑶章见赠次韵奉答 

　　天上惊传宠綍重尊前献寿动慈容馈鲜我媿鱼官监锡类君真颍谷封经授五千窥道德剑冲霄汉识芙蓉新诗句句霓裳曲莱子斑衣更勿庸 

　　○送麟士应南都试 

　　古谊高文众美并孤斋光借绛帷清张华刚认丰城器贾谊还成洛守名南溟风高鹏欲徙西京日暖凤将鸣知知取次青云步莫忘蕉窗风雨情 

　　○赠吴少峰孝子 

　　孺慕一生今老矣苍颜长日更嗟吁坐穿赤石元猿啸手植青松白鹤扶香露滴残千载泪醴泉流出百年酥高天瑞动悬弧日恰见丹书贲草庐 

　　○乙酉自台郡扈驾道经赤城 

　　司隶南阳启草旌水回山拥度云行共扶龙驭飞沧溟遑问仙梯蹑赤城俊获苟生新凤沼筹资吴质旧簪缨从军赋继康哉咏宏济终持帝室衡 

　　○赴义词三章 

　　艰难百战戴吾君壁垒东南气厉云死去仍为朱氏鬼精灵常傍孝陵坟 【 右自述】 
　　一瞑纤尘不挂胸惟哀耋母暮途穷仁人锡类能无意今古由来孝治同 【 右念母】 
　　夙训诗书暂鼓征而今绝口莫谈兵苍苍若肎施存恤秉耒全身得所生 【 右训子】 

　　●张忠敏公遗集卷十 

　　年谱 

　　○年谱 

　　万厯二十三年乙未 
　　是年四月廿八日亥时公生太夫人虞氏生公时梦旗帜环绕邻见公家有火光起先是族人梦上祖谓曰必大吾门待有张国维者生故族生而颖者必以公名名然名之辄死至公得是名不死 
　　万厯二十四年丙申 
　　万厯二十五年丁西 
　　万厯二十六年戊戌 
　　万厯二十七年己亥 
　　万厯二十八年庚子 
　　万厯二十九年辛丑 
　　公七岁与兄国缙从陈可鉴学授读孝经既而请□忠经陈愕然曰孝有经忠无经移孝可作忠也出语人曰张氏有子矣 
　　万厯三十年壬寅 
　　万厯三十一年癸卯 
　　是年二月初十日王父赠太傅公枚卒 
　　万厯三十二年甲辰 
　　公十岁随父鏳太傅公希武谒始祖忠愍公像于吴宁台继谒八世祖冲素公像于西岭祠太傅公曰汝后曰出则荩忠退则乐道当如二祖之所为公应曰维必不敢负祖宗太夫人读鸣凤记慨然太息公侍侧曰维若为椒山夫人亦许之否太夫人色喜曰汝为忠臣始无愧吾儿 
　　万厯三十三年乙巳 
　　万厯三十四年丙午 
　　公十二岁太傅公命公作百忍堂楹语公秉笔直书云祖有八行昭星日宜野宜朝垂绅绎思先德堂传百忍绍箕裘是图是究衍支永笃同居 
　　万厯三十五年丁未 
　　是年与兄国缙读书水竹庵太傅公自课之每曰委形宇内交天下第一流人读天下第一等书做天下第一件事方是奇男子尝挈公登■〈山见〉山为歌始祖忠愍公殉难石刻词云台有柏台有柏经霜傲雪何烈烈岁寒然后知忠节两■〈山见〉青青垂泪褐池有荷池有荷亭亭翠盖凌清波公不见兮可奈何留取芳名浸汨罗顾谓公曰小子其识之 
　　万厯三十六年戊申 
　　万厯三十七年己酉 
　　是年国缙入邑庠而公不售益淬厉攻苦公读书于家如生时常有火光发家人入视但见巨鬼注其背自是其伯始加礼之 
　　万厯三十八年庚戌 
　　是年从吴其震读书■〈山奥〉里李氏有奇公之为人者曰此不多得人惜我无一女字之劝厥兄婚以侄不欲曰乌有如此聓而长碌碌者乎 
　　万厯三十九年辛亥 
　　万厯四十年壬子 
　　是年正月初七日国缙卒 
　　万厯四十一年癸丑 
　　万厯四十二年甲寅 
　　是年读书西七里古昭德寺有术士席寺之山门相公当大富贵同门生俱哗然失笑曰归农图有若名术士曰不然但十年我言验矣张故为寺旧檀那公贫甚躬自执爨有时至不能举火诸沙弥俱易之独有智月师者高僧也每覩公月夜出山门有二灯随之行曰此必西圣而将现作宰官身者已苇藉谓公必大张氏门矣 
　　万厯四十三年乙卯 
　　是年娶李氏夫人 
　　万厯四十四年丙辰 
　　万厯四十五年丁巳 
　　万厯四十六年戊午 
　　是年四月十六日长子世凤生七月三十日太傅公卒太傅病剧呼公曰祖所谓大张氏门者我意盖有在惜吾不及覩可衣冠来吾决之公如言以进曰观汝为人当绰可不朽慎毋忘忠孝二字箴为诵张元忭登吴宁台吊古诗而卒 
　　万厯四十七年己未 
　　制中辑邱文庄家仪节 
　　泰昌元年庚申 
　　是年三月廿三日次子世鹏生 
　　天启元年辛酉 
　　公二十七岁春入邑庠秋登浙闱乡榜第七名主试为虞山钱谦益谒见即以国士目之 
　　天启二年壬戌 
　　是年公登文震孟榜第十二名进士还乡谒大司马许公宏纲旦入剌晚出见迎谓公曰阅时久人言必躁而公不躁必以为馁且疲而公不疲夫不躁则能忍事不疲则能任事公但往异日当为天下福 
　　天启三年癸亥 
　　三月谒选至京师寓古剎篝灯披故牍辑古名臣言行录为几上书率午夜不假寐寺僧曰公已达奚攻苦为公曰吾岂效经生事呫哔顾安得此暇晷与圣贤对晤耶贫不能具肩舆敝裘羸马蹒跚风雪中志气怡然一日以制艺谒杨大洪涟阅此非距心之所得为也文惊曰他日为名谏议当避此人出一头地 
　　天启四年甲子 
　　九月选授广东番禺县知县十二月至番禺任适粤东大饥粟腾贵直指使令下弗协民大哄公颁筹荒十二策解谕之乃各自罢去而价平如初 
　　天启五年乙丑 
　　二月迎虞太夫人至番禺任禺故剧邑向称难治公至增城郭平盗贼翦豪猾兴贤才不踰年有神明父母之颂有沙田数万亩明初以业贫民夺于豪绅公简旧籍分授贫弱民甚德之建生祠祀焉 
　　天启六年丙寅 
　　是时魏阉蠹国流毒海宇剌广州某魏党也与公语杨左公曰天不过欲不朽杨左耳若视委鬼为泰山乎直冰山尔见晛则消矣 
　　天启七年丁卯 
　　是年三月授阶文林郎八月初四日三子世鹗生十月太夫人自番禺回东阳 
　　崇祯元年戊辰 
　　公年三十三岁以卓异第一握刑科给事中上劾魏党疏四月上进贤退不肖疏慎名器惜人才疏五月上条陈御寇十策疏六月授阶征仕郎 
　　崇祯二年已巳 
　　三月转吏科给事中上时政五事疏培元气疏劝廉忝贪疏是时辽警频仍诏天下勤王上条陈战守疏 
　　崇祯三年庚午 
　　二月告假省亲三月返东阳十月葬兄国缙于双牌之原 
　　崇祯四年辛未 
　　三月北上四月至京师升礼科都给事中册封岷藩侍经筵讲官上保举利弊疏 
　　崇祯五年壬申 
　　正月升太常寺少卿上封疆大坏疏登州既陷议抚议剿庙廊筑舍上时势五大可惜五大可忧疏遴选督镇疏 
　　崇祯六年癸酉 
　　崇祯七年甲戌 
　　公年三十九岁擢右佥都御史巡抚应天四月抵姑苏任六月上安庆增兵留饷疏九月上东属请蠲疏是年浚松江塘河嘉定上海二县虬江无锡县运河 
　　崇祯八年乙亥 
　　正月迎虞太夫人至姑苏任二月上请会剿疏二月上请复兵额疏五月覆奏嘉定漕粮疏六月上吴属雹灾徽属水旱灾疏七月上陈形势请增兵疏十月提兵援皖是年修吴江县石塘长桥三江桥翁泾桥 
　　崇祯九年丙子 
　　是年次子世鹏入郡庠二月上潜太宿请蠲疏覆请开浚吴江长桥谼疏四月上请津粮攺折疏十月病上疏请告不允修松江府淙阙捍海塘疏导吴江县长桥七十二谼 
　　崇祯十年丁丑 
　　正月上请兵援皖疏二月再请兵援皖疏三月三请兵援皖疏四月四请兵援皖疏六月五请兵援皖疏是时贼陷和州含山定远遂攻六合援兵不至公提兵过采石矶燕诸将即座上作铙歌诗星趋解桐城围再解江浦望江围调兵戍宿松三檄左良玉入山搜贼不应上荐史可法抚皖疏八月上请六合筑城疏十二月上请豁太平冘汰疏再纠镇守疏请潜太兵行粮疏是年修至和塘浚昆山嘉定县宝山所各城濠并彭华浜及修槎浦海岸公年四十二须发一夕顿白虞太夫人返东阳 
　　崇祯十一年戊寅 
　　正月上严禁通番疏二月上请松江府均粮攺正疏三月上请苏松二郡白粮脚耗蠲免疏四月上请武进秋粮蠲免疏崇明坍饷怀宁舡饷蠲免疏八月上应属旱蝗疏十月上请高淳虚粮永折疏十一月提兵剿贼建芜湖关敌楼七座筑太湖建平高淳城是年浚镇江府漕渠太仓州湖川塘 
　　崇祯十二年己卯 
　　正月上请会剿疏三月上请吴县昆山漕折蠲免疏辑吴中水利全书三十卷书成进呈帝览焉刻徐文定农政全书六十卷郑所南心史十六卷六月病上疏请告不允自甲戌至已卯抚吴六载吴人戴德建生祠虎□□□堤肖像祀之 
　　崇祯十三年庚辰 
　　公年四十五岁正月升工部右侍郎加兵部右侍郎总督河道兼提调徐临津通四镇漕饷事二月初三日辞孝陵北上三月初七日抵都初九日陛见十二日于工部衙门受事钦赏银四十两纻丝三表里十三日谢恩出京二十六日至德州交印受代上谢恩疏四月上运河六策疏八月上请增宋康惠祀田疏十月上请疏引漳河疏筹赈山左疏是年三子世鹗入郡庠世凤以第一补郡廪生 
　　崇祯十四年辛巳 
　　二月上请攺疏鲁桥疏三月上请浚汶河疏疏运六策疏九月上请柰旅疏是年冬平李青山诸寇荫一子世凤锦衣卫指挥使佥书 
　　崇祯十五年壬午 
　　二月平徐峄诸寇六月三子世鹗省公济上卒于途九月病上疏请告不允十月升兵部尚书初八日抵都召见德政殿上纠督镇疏十二月上定战守赏罚格例疏次子世鹏加兵部职方司郎中 
　　崇祯十六年癸未 
　　正月上兵务七畧疏二月上请缨疏四月上请军前图効疏是时大兵在畿内公檄赵光忭拒螺山八总兵之师皆溃言者诋公乃解职告归八月缇骑逮公过苏苏人痛哭生祭之狱中注心经解一卷金刚经疏芥二卷 
　　崇祯十七年甲申 
　　正月苏民诣阙乞贷二月初八出狱复故官督理浙直军饷上生财七事疏初十日出都甫抵苏而帝殉社稷矣南京立擢协理戎政上中兴要务疏七月上请攺折金绍南粮疏兵家要务八事疏八月上请饬济宁就地设兵就兵设饷疏与马士英阮大铖忤告归上乞恩例祭葬疏筑遂初堂于白云洞奉太夫人以居 
　　顺治二年乙酉 【 宏光元年鲁监国】 
　　五月南都失公谒鲁王于台州请王监国移驻绍兴加太子太傅兵部尚书武英殿大学士督师江上七月复富阳八月复于潜上兵权合一疏监国赐公上方剑以统诸军世凤授提督援剿总兵官太子太保中军都督府左都督封永康伯世鹏授尚宝司少卿闽中隆武立上唐王疏劾马士英十大罪疏请谥骆宾王疏 
　　顺治三年丙戌 【 鲁监国】 
　　正月上古中兴任贤从谏录二卷于监国五月廿七方或安劫监国南行师溃公振旅追扈至黄石岩盬国入海泊舟山传命公相机图恢复还守东阳六月廿五日 
　　大兵破义乌抵七里寺嘅然曰误天下者文山迭山也一死而巳疏诀监国于海乃具衣冠籨容赋绝命词三章赴园池死时六月廿六日丑时也年五十二先是太夫人语公曰儿固当靖节然亦须一别我顷之太夫人室坐见公冠带告太夫人别问何往即不见面报者已告公于园也殉节死矣太夫人曰今而后始无愧吾儿是夕邑中人共覩星陨地大如斗诸小星随之而陨云长子世凤被执不屈殉节钱塘次年丁亥十月葬于四十三都郭塘之原 

　　年谱一卷家乘仅载其目而书已散佚不可考兹从培君公闻见录所著与曾伯祖修庵公笔记所录补辑成编附刻集后公生平出处始末未详万一畧识岁月以资考核云峕 
　　咸丰己未桂月五世从孙振珂谨识 

　　◇附录◇ 

　　卷一　　制词 
　　卷二　　序 
　　卷三　　记 
　　卷四 
　　卷五 
　　卷六 

　　●张忠敏遗集附录卷一 

　　制词 

　　制词 

　　广东广州府番禺县知县国维敕命 
　　刑科给事中张国维敕命 
　　巡抚应天等处地方都察院右佥都御史张国维诰命 
　　总理河道提督军务工部右侍郎兼都察院右佥都御史张国维敕命 
　　协理京营戎政太子太保兵部尚书张国维诰命 
　　崇祀乡贤录 
　　崇祀名宦录 
　　保护先贤祠录 
　　崇祀专祠录 
　　两浙防护录 

　　○广东广州府番禺县知县国维敕命 

　　敕曰朕念粤东僻在远徼而朝廷德化不下究民隐不上闻也岁遣使者给辙于道廉问有司得失而殿最之有能佐朕烛幽隐劝元元以上课闻者朕何靳玺书之锡焉尔广东广州府番禺县知县张国维九邱玉尘六翮金鹅擢对公交车筮官剧邑而尔晰利病于毫发照揭然犀切痛痒于肌肤仁沾嗷雁平徭均赋即水旱不足为灾啬己字氓虽兵燹皆忘其苦政调若瑟吏束其纯士颂吾师乎待之忠且敬矣民曰仁人也相率尸而祝之寸心励酌水之盟一腔白雪三载绝烹鲜之扰万口青天不为赫赫之名自书上上之考声腾荐牍续在程书兹授尔阶文林郎锡之敕命夫五羊南海一都会也刀耕火种俗杂五方向称难治迩复震邻为患征发骚然吏兹土者益用蒿目尔既以奏刀中解业有成効虽遐方犹辇毂也其尚勉树尔猷以休于前问朕行有显擢趣召女矣 
　　天启七年三月　日 

　　○刑科给事中张国维敕命 

　　勅曰朕妙简侍从在青琐碧梧之间以仿古七诤之义越以沈阴始霩风雷震埽脱距征茅维忠谠是视屈轶植而菉葹翦麟豸立则猰□□俞遁所关治乱姤复葢深切着明矣尔刑科给事中张国维竹箭挺标南金着质孝友本之谱牒体局宜于庙廊峭耸霜崖力抗介人之志秀横姑蔑胸罗卓尔之文握颖隽羣作时循吏咮悬朱鸟雨露有独先之春波荡赤溟鲸鲵无轻吹之浪以治行第一征拜秋垣而尔所抨击者所拔汲者所条画者母不入当予心出符国论是以无言不允有请必行进君子而退小人慎名器而毖兵事属在皁囊之牍咸为衮阙之章若汝予嘉是能于箴尹笃不忘者也特循覃典授尔阶征仕郎锡之敕命夫官以谏为职凡六曹之得失百官之贞邪尔俱得言之而刑尤尔专掌匪察狱丽罔择吉观中庶威夺货鳏寡有辞朕清问遏绝俾腥恶发为馨香雕觚易而圆朴司寇之谳愿尔参其详焉伯夷先刑而后礼庭坚弼教而知道揆之封驳之司夫亦有然者矣呜呼尚钦特命以竟远猷 
　　崇祯元年六月　日 

　　○巡抚应天等处地方都察院右佥都御史张国维诰命 

　　制曰国家并建二京式彰四履隆召公之任是在保厘壮方叔之猷斯称显允而矧军需猬集当挽赋之奥区寇孽鸱张有诘戎之缔垒聿登懋绩宜赐赞书尔巡抚应天等处地方都察院右佥都御史张国维魁驾鲲抟尉城螭捧辑哀鸿于灾沴五羊直解全牛振威凤于论思一鹗遂腾远骥星眉传草辟众正而得舆月掌叔华毗首卿而建节绍神功于陟降肃钟鼓于岐丰总师律以挈提耀旌麾于吴楚袵怀鹿铤筑茂苑为春台枕度狼墩障潜峯于秋浦乃能衔枚迅击净涤流氛卷箨巩图又安旧服一矢罔加于境上虑悉援鼙十囊丕导于行间功高倚剑至今永绸桑土泐铭皖伯之封遂乃四顾棘门耸辔条侯之令荐齐俎于汉箸威足制人仗姬斧为虞干道堪扬弼于朕旰息惟尔凯闻兹以考绩授尔阶中宪大夫锡之诰命于戏每顾六烽倍征七萃东南之逋魂在釜西北之逆颈方笞尔其宏展豹韬倘造福于生灵宗社朕且崇开麟阁宁恡贶于山川土田缵遣绪于圯桥箕裘可续订新盟于岘涧带砺斯存尔其钦哉 
　　崇祯九年九月　日 

　　○总理河道提督军务工部右侍郎兼都察院右佥都御史张国维敕命 

　　敕谕工部右侍郎兼都察院右佥都御史仍带住俸降二级张国维兹特命尔前去总理河道提督军务驻札济宁州督率原设管河管洪管泉管闸郎中员外郎事及各该三司军卫有司掌印管河兵备守巡等官将各该地方新旧漕河并淮扬苏松常州镇江等处河道及河南山东等处上源务要时常往来总理还有淤浅冲决堤岸单薄应挑筑修浚去处务要先事预图免致梗塞并察先年工部题覆事宜一一着实举行合用人夫照赏于河道项下附近有司军卫衙门调取应用其各省直岁修河工钱粮悉听通融计处动支所属大小官员果能尽心河务功迹昭著者奖荐擢用敢有不服调度怠玩悞事及权豪势要之家侵占阻截并违例盗决河防应拏问者径自拏问应参奏者指名参奏其余开载未尽及河道紧要事宜悉听尔便宜处置其有干漕运抚按衙门事体督同计处重大者奏请定夺其江北山东河南等处各该巡抚官悉听尔节制藩臬有司等官有所举剌与该抚按衙门相同俱准正荐如有仍前沿袭玩忽不遵者不时参奏治罪每年终将修理过河道人夫钱粮照例备细造册画图贴说奏缴其南直隶淮扬颍州徐州山东曹濮临清沂州河南睢陈北直隶大名天津各该地方军务听尔督理各该兵备道悉听节制务要防护运道永保无虞如遇盗贼生发即便督同各该巡抚严督该道官兵上紧缉剿毋致延蔓若兵备各官纵寇贻患者参奏处治尔为重臣受兹委托须殚心竭虑输忠效劳俾河道安流粮运无误斯称委任如或处置乖方以致误事责有所归尔其钦承之毋忽故谕 
　　崇祯十三年正月　日 

　　○协理京营戎政太子太保兵部尚书张国维诰命 

　　制曰国家京营之设居重京师憺威区夏虽假灵于勋旧必倚任于荩臣眷国步之多艰肆余怀之弥切尔协理京营戎政太子太保兵部尚书张国维体蕴中和器包才杰理花封以起誉践琐闼以摅忠逮夫南纪拥牙惠风尝流泽国长河护运沈璧能飞涌泉久宣作牧之猷晋陟筦枢之位叱驭当流氛之始绸缪彻烽燹之余虽将骄卒惰之已然每怀伏地而投袂请缨之弗懈终获见天惊北望之陆沈愁南来之一老时需彍骑职统师贞尔乃核管练于戎韬拔奇材于超距金钲始戒车徒不喧玉帐纔开风云即变一新壁垒师行而王气尝明试望旌旟阅罢而江流欲沸从此寇戎制胜先看肘腋销忧为我宝臣可无崇奖兹以覃恩晋尔为太子太傅光禄大夫锡之诰命于卜壮帝座钩陈之卫气埽搀枪明文昌上将之权光联贵相朕将重开麟阁式辟纶扉懋建肤功载扬后命 
　　崇祯十七年　月　日 

　　○崇祀乡贤录 

　　金华府为阐扬至行附列乡贤以彰先哲以光祀典事奉学宪王批发东阳县学廪增附生员卢光渭张光祖周立等呈称窃惟圣王之立祀者必推功烈盛世之旌德也首重贤良故崇勋报庸之职隶自天官而捍患御灾之文详于祭法念邑有故兵部尚书张讳国维者举明天启壬戌进士初仕番禺着有政绩旋班青琐风采屹然镇三吴而兴水利明德家弦总河运而歼渠魁彤弓陛锡绿此大烈入掌中枢帷幄筹谟机宜适中惜以盘根错节之秋去展纬正经文之畧奉命南旋寻居桑梓乃顺天而知命遂止水以盟心迹其生平约指行事大者争光于日月小亦着声于旗常既合德施于民之例又符死以勤事之条允宜列之宫墙世为模楷虽专祠建于宦地甘棠之荫犹新而姓氏未与乡贤高山之仰谁属幸遇大宗师以石渠天禄之英兼太史司徒之任驾輶轩而采舆情欣逢盛会藉彤管而光潜德在此一时用是胪名具呈仰祈　大宗师钧批府县核实具覆准入乡贤岂惟下里得有仪型抑且朝廷亦彰风化等情奉批本贤花封驯雉梧掖翔鸾日映丹心忧国每焚谏草风生青琐辨奸讵减裂麻共推海内之斗山遂领江东之节钺去数十年蛇虎之害郇雨成膏奠几千里鸿雁之居召棠如厦谈笑而戡大乱试壮猷于祷马扬旗指顾以制狂澜别利器于盘根错节至天步板荡相寻之会宜其弃范老于军中顾羽书赤白交至之时何反致温公于局外大节固莫逃于天地荩臣有分定之死生慷慨沈湘从容殉国敬李邕之衣冠乐闻斯语省唐介于图画想见其人编采桑梓之公言允合苹蘩之成例仰该府择日具仪迎主入祠等因奉批到府遵即转行东阳县去后今据该县具文申称据学教谕张训导董参看得本贤学裕经纶性资忠孝年方辨志早有出羣之称遇值盘根共推最利之器三吴百粤讴思勿替于万家西掖中枢伟望何殊于北斗既大端之克谨亦细行之罔愆虽死如生无幽不阐典型己谢弥切高山景行之思趋步无从徒深沅芷湘兰之慕幸　上宪之表扬方始宜羣情之爱戴益专歌召伯之甘棠南国久依芹藻旌郑公于通德宗邦尤廑羹墙允宜立祀乡贤用以增光俎豆即令本贤裔孙择吉七月初一日备主送府具仪人词等情前来随该县俞看得本贤学贯天人才兼文武蘂宫高掇花县政成鸾坡肃喉舌之司乌府任股肱之寄三吴之召棠具在九河之禹绩聿新旋晋秩中枢更持衡胜算经文则首崇圣学戡乱而谋媲孙吴其如大厦将覆倏弃刘鼎于闽疆乃若离黍兴嗟遂蹈风原于澧水从容殉节力疾捐躯丹衷灿日月之光大节岿邱山之重丰碑万口峻誉千秋允厯代以弥新洵异音而同叹委堪俎豆宜附羹墙遵即催令裔孙择吉七月初一日备主送府入祠并备县学看语转报到府随该本府田覆看得本贤琴堂着绩夙号神君梧省弹章便称骨鲠秉寅清而典礼乐荐上帝之馨香仗节钺以镇封疆作北门之锁钥千金护堰不劳瓠子之歌一柱擎天遂有爪牙之寄会中原多难故国邱墟于是识向背于天心乃捐躯于地下凛然大节千古为昭飒尔英灵于今未泯夫事以葢棺而后定节以厯世而弥新封剖心之墓原在他年树金粟之碑愿传奕世允宜崇祀用配前贤之据本贤裔孙生员张承琦备主具仪到府随于本年七月初一日迎送人祠 
　　康熙二十五年七月　日 

　　○崇祀名宦录 

　　江南苏州府长洲县为名贤之旧德弥新庙祀之式瞻未举恳恩详宪祀祭以光熙朝俎豆以存宦绩楷模事据苏州府长吴两县三学生员陈树琪周旦龄等呈称窃惟表幽阐往圣朝无善不扬崇德报功草野有怀均切事有旷百世而相感将与为风雨晦明人虽经异代而如存直以丽山川岳渎如前明巡抚张公讳国维者社稷重器公辅宏才秉节钺于江南凡国计民生咸作韩霖富雨望衣冠于斗北即薪翁昏妇皆思召树郇膏奠鸿雁之嗷嗷荒政能言其十二靖鲸鲵之扰扰师千犹忆其三千利河渠而马迁之书可传念赋税而郑侠之图欲上至今衿缨载笔野老负暄靡不诵述当年咨嗟旧事若夫干霄正气驾鹤清风使苌宏之血阅桑海而不磨屈子之魂厯居诸而愈显节义为纬道德为经诚哉千古完人尔惟盐梅尔惟曲糵允矣百年名世畴忘情于岘首实符德于瞽宗倘蔓草没其清芬畏垒奚祝故斯民诵其遗直乡校俱来况今各　宪宏奖风流许与气类苟属人纲人纪悉见是训是行　老父师首邑风声羣伦鼓舞先民矩矱定在羹墙硕德人文不遗寤寐缁衣久笃月旦无虚兹望俯从舆论上达　学宪录芳躅于前修树典型于后进将张巡抚送入府学崇祀名宦黉宫释菜尽列希贤希圣之人里巷歌棠即开民敬民信之路人伦行于万禩大雅作于九原远迩倾心宫墙翘足等情续据苏州府教授吴看得明故巡抚张公讳国维产自东阳泽留南国应名世人文之运媲光华于周召伊张建千年忠孝之模芬英灵于零丁惶恐张湛手披白简史丹夕伏青蒲文献可征南董足据但就江淮上下甘棠无攺于沧桑共追节钺风流岘首不移其涕泪斯真功业同河山并重节烈与日月争光者也兹据生员陈树琪等请将公位送上府学名宦致祭实协乡评宜光祀典据此该本县徐看得明故巡抚张公讳国维乾坤间气宗社伟人纬武经文胸有甲兵数万安内攘外人尊礼乐三千当其节钺东南亦既讴歌士女缮城池于金汤之固规模无攺于沧桑易弓矢为牛犊之宁耕凿犹留其膏雨抚绥鸿雁能回水旱尧汤整饬貔貅直欲驰驱韩范是以甘棠之茇憩父老依依岘首之悲思岁年冉冉既祀乡贤于浙地应崇名宦于吴门合之捍患御灾之例正符有功德于民之典宜从舆论永祀春秋奉　苏州府知府胡看得明故巡抚张公讳国维葢代忠良济时经纬文华摅琬炎既高艺苑之名武烈裕劻勷尤着封疆之绩抚鸿雁而民安百堵黍苗阴雨兴歌陈貔虎而士奋三驱壁垒风云制胜被德者既家尸而户祝闻风者亦懦立而顽廉是诚东越之伟人实亦南邦之景曜专祠虽设俎豆当崇名宦尚虚馨香宜报应允羣儒之请用垂百禩之谟奉　江苏布政使司章看得明故巡抚张公讳国维忠义实参天两地勋劳又震古烁今牙纛启帷幄之筹数十年藉江淮锁钥史册留兵农之计千百载忆社稷金汤生吉甫而天即□以纬武经文有李纲而人不敢谓发蒙振落衣冠剑履当时瞻遗像于白堤薀藻苹蘩今日待上丁于泮水揆诸典礼则曰有功德于民问诸月旦则曰行直道于古宜从公吁允听舆情专祠致祭春秋名宦特崇降陟候睿裁之施措慰懿好之缠绵奉　江抚都院赵批据详故宦张公勋着封疆望隆朝野掖庭焚草矢艰危忧国之心江甸开牙展保惠宜民之政如详崇祀以慰讴思奉　学院李批据详前明巡抚张公授节钺于危时着奠安于半壁措兵拨戍既棋布以星罗建堡增墉亦此犄而彼角巍然保障屹矣金汤至其浚水利于三吴处处颁白渠郑国免浮征于各郡家家见左粥右浆尤为利永千秋洵足功垂奕禩宜崇祀典以慰舆情 
　　康熙二十五年十月　日 

　　○保护先贤祠录 

　　江南苏州府为清查先贤祠产以昭忠节事切惟正气完于天壤斯庙食着于千秋于国家推崇道义培植纲常时颁保护先贤祠墓之诏远自唐宋近自胜国固已靡不举矣惟兹苏郡为东南胜地乡贤名宦既多保护更宜周密职署府间考郡志偶读明史如应天巡抚张公讳国维者当天步艰难之日值流寇猖獗之时抒厥丹诚周旋艰险江淮赖其屏障三吴得以保全在苏功绩备详志乘史书厥后国事已去犹退守东阳力图兴复迨势不支终以身殉精忠亮节日月光昭吴人食德蒙休因建祠于山塘规制宏厂禋祀惟肃乃厯年既久不特寮舍变为市廛即飨堂亦攺为居室湫隘尘嚣几不堪问爰委姑苏驿前往稽查据绘图具揭前来查祠内外半系铺户岁入租怠系县绅陈悦已经收其先世与张公同年谱藉以经理守祠职署府就饬元和县查照图揭赴祠确勘将飨堂大门速行清出母许租赁余基房屋现住何人每岁租息若干及陈悦已收租作何开销嗣后作何保护是否收租堪资修葺并应交付何衙门管理免致侵蚀废弛等因逐一确查妥议具详去后据元和县详称卑职于二月初一日亲诣确勘唤集租住各户罗圣臣吴殿臣等查讯各供并据原任山东济南府章邱县知县陈灿宸癸丑科进士原任湖南岳州府华容县知县陈尧叟即陈悦已职监监生陈垂裕等呈称前明应天巡抚张公讳国维缘与先曾祖讳仁锡谥文庄年谱契交忠义道合当公抚吴之日恩深保障及公解组之后节殉孙忠是以专祠崇祀宸故祖陈济桢实为倡建虽奉春秋编祭额给不敷而办粮修葺岁需缺乏因有附近祠旁之罗圣臣等议租祠内外隙地葢房每岁收息以供津贴除办通祠赋款及增助编祭外并无余剩而岁修所费仍是宸等文庄后裔公捐办理是议租祠地之举实属无补而租地者鹊巢鸠占渐至侵践堂庑秽亵庙貌屡欲呈请清厘今奉本府钦遵明诏特饬清查仰戴千载一时之盛典谨开细册呈览赐四核详据此该署县张曰谟核议得先贤张公祠向系陈宦经理缘粮祭不敷修葺乏费将飨堂寮舍及祠旁隙地分租与吴殿臣等收息帮贴奉饬清厘并将嗣后应交何衙门管理一并议详遵即诣勘除飨堂左右两间并大门耳房两间谕令出空永禁租赁以昭诚敬外其余两旁廊披并左右隙地房屋鱼池悉交卑邑儒学经理收息为粮祭修葺之用仍令该学不时查察以免作践据此当批先贤祠宇礼宜肃清本不应赁作民居致滋慢亵念各姓认租日久已有安土难迁之势姑如详着陈族查明张公有无子姓协同清理以不忘世谊仍檄委该县学督查并司岁祭嗣据县申称遵饬现查张于姓有生员张承诫等在苏协同清理嗣后祠宇地租应否仍着陈灿宸等协同张公后裔经理并绘图式具详随批如详仍着陈张二姓经理设立收支两簿公同清查以杜侵隐批饬知照外职署府复查张公为前明之忠烈实后世之观型当年祠宇崔巍出自舆情爱戴此日衮言式焕还祈　宪德逶扬庶祠宇光辉忠迹益着矣奉　苏抚部院陈批据详已悉仰布政司转饬遵照以垂永久可也 
　　乾隆十年三月　日 

　　○崇祀专祠录 

　　金华府东阳县为遵奉　宪颁钦定胜朝殉节诸臣录呈请申详批准岁祭以光令典事据生员张大林张德杏等呈称生祖讳国维字玉笥号其四曾于胜朝殉节荷蒙盛世特恩专谥忠敏颁发殉节诸臣录于各学查条款内载直省府州县各有忠义祠应于诸臣原籍令有司设牌入祀俎豆其乡以昭轸慰其后裔尚存愿于祠墓鑴立碑石者听但东邑忠义祠虽奉旨敕建至今尚阙现在宋殉节之李茂钦明殉节之王苍野皆建祠支额备并恭读制词内有予褒显于崇祠用隆秩祀之句因于生族冲素祠侧别建一祠祠前造一亭恭悬御制诗文以彰盛世褒忠大典仰祈详请　宪批准于春秋二戊设牌入祀以补忠义祠之祀典庶几易名表行既邀芳号于今时春祠秋尝复获馨香于故土不特生祖之英灵克慰即生等亦戴德无既等情到县并准儒学牒称张忠伩公天人学贯文武才兼读古徧甲乙丙丁朗然藜而资青照抡魁联辛酉壬戌由保障而擢黄门秉节钺于江南水利民生盘错建富韩事业挽银河于天上危扶倾定支撑继张许精诚距忠愍公八百余年大节绳其祖武厯熹怀朝二十三载鞠躬殚厥臣心爰师若水以成仁凛冽树人伦风纪遂后文山而取义辉煌邀圣代褒称既膺专谥之殊荣宜请拨款而肃祭今据张德杏等备录事实呈恳具详拟合牒请核详等因过县卑职徐覆查得张忠敏公文武鸿才斗山伟望建牙江左能为彻桑牖户之图秉轴中枢克尽扶危定倾之计河渠疏凿堤障捄陾奠鸿雁而沟瘠回生靖鲸鲵而军威丕振已而蒙难艰贞从容就义功业同河山并永节烈与日月争光但榱题已焕俎豆未登仰祈　宪台察核转详酌款备祭永光大典以表忠贞奉金华府知府严核看得东阳忠敏公名高虎观文噪鸡林初仕番禺贤声丕着洊升柏府风采高惊兴水利于江南允怀明德歼汇魁于山左上契宸衷缘此大烈之光入掌中枢之秘运筹帷幄适中机宜奉命南旋撑持半壁乃知命而顺天遂盟心以逝水凛然大节旦古为昭飒尔英灵于今未泯既邀专谥圣朝之贶典攸隆永荐馨香故土之流传罔替兹据该县详请照例一体拨款岁祭前来仰祈俯如所请拨款饬遵奉　分巡道宪蒋批张忠敏公忠君爱国殉节捐躯大义昭然已邀盛世褎忠旷典扶植纲常洵为一代完人该裔孙既能建立专祠自宜设牌供奉春秋致祭应如何酌款备祭之处仰金华府饬候　三院宪暨藩臬两司批示缴奉　按察使司秦批张忠敏公立朝勋业无惭三代之英殉节忠贞特着千秋之烈易名表行既荷殊恩俎豆馨香应光祀典奉　布政使司刘核看得东阳张忠敏公秉诚至恪励节维坚初登蘂榜名高旋擢雄藩任重河渠疏浚功兴水利于江南赈贷频仍德奠哀鸿于山左既而出掌兵符入参帏幄以经文纬武之才当错节盘根之际孤忠自奋督师厯尽艰难劲旅独标汗马奚辞辛苦岂期两城甫下转输谁为飞刍半壁难支航海俄闻去国尔乃盟心止水大节无亏后死文山从容就义既蒙圣朝赐谥之隆复沐皇仁褒荣之典宜邀崇祀以表忠贞兹据该府县以后裔建立专祠奉祀详请拨款前来本司酌议请于司库备公节省蚕祭项下每岁拨给银八两分春秋二祭由县申请给发备办饬令按期谨敬致祭并请　宪示遵行奉　巡抚部院阮批如详拨给饬县按期谨敬致祭并奉　督部堂玉批如详拨给按期致祭 
　　嘉庆五年十二月　日 

　　○两浙防护录 

　　浙江巡抚部院阮札布政司知悉照得浙省防护古昔陵寝祠墓旧册纰缪罣漏之处不可枚举经本部院派员正言□为补阙造册咨部覆准通计入册仁和等七十二州县内惟会稽县并有陵寝祠墓其余俱有祠有墓以今较昔畧云完备本部院恐复致舛漏特将经部覆准之册刊板颁行名曰两浙防护录兹已刊竣饬发该司二部每府一部计十三部有防护仁和等州县七十二部州学七十二部又府学各一部计十一部俱由司转饬发令善为收藏入于交代母得损失仍令各州县于册内陵寝祠墓钦遵原奉论旨勤各防护修葺毋致被人侵占作践其有栗主旧损或为另造或为修整如有后裔并令加意修整并于每年九月初旬照依造册加结送司转院咨部其会稽县之夏宋诸陵即冠于县册首毋庸分册另造再查各州县厯年印结或太繁或太简并间有教官及守祠具结附送者殊不画一今亦酌定结式附刊册后俾该州县照依结报以免参差驳饬之烦其教官守祠结状不必饬取附送但由州县结报足已至册内所载祠墓上年咨　部之前即经通行确查据覆均有着落此后并无再应饬查之处该州县毋得混听书吏怂恿出票滥差或传关后裔或旁及邻墓需索滋扰反为地方之害如敢故违一经察出或被告发官参役毙断不姑宽该司即将发去刊册逐一分发并将此札通饬各府州县一体遵照毋违 
　　嘉庆七年　月　日札 
　　明督师少傅武英殿大学士兵部尚书张国维祠墓国维字玉笥东阳人天启壬戌进士由番禺令擢给事中謇谔敢言升太常卿妄抚应天清厘粮饷悉除积弊加工部侍郎总督河道有御寇治河功晋兵部尚书南都破国维还守东阳知势不支作绝命词赴水死国维保障岩疆支撑余烬心坚抱义力矢全忠 
　　国朝乾隆四十一年 
　　谥忠敏祠在六十五都西岭下墓在四十四都禹山之东郭塘 【 加载防护录下册】 

　　●张忠敏公遗集附录卷二 

　　序 

　　吴中水利全书序 
　　吴中水利全书序 
　　吴中水利全书后序 
　　贺大师柱即元辅玉翁张老公祖荣满序 
　　贺大中丞玉翁张老公祖荣擢司空总督河道特召陛见序 
　　贺大台柱即师相玉翁张老公祖荣升总督河道工部右侍郎春旨陛见荣行序 
　　寇平行 
　　书张中丞告身 

　　○吴中水利全书序 

　　蔡懋德 
　　世之言水者率未辨江南与淮北夫龙门震泽并神禹之疏凿曰砥柱曰底定似相符也而迥不侔何也淮北之水迁徙靡常顺逆乍攺其患在决决之治虽竭人工而天司其命江南之水纡曲百折趣纳有准其患在阏阏之治虽仰天贶而人职其功故淮北自胜国宅燕爰称漕道国初宋康惠陈恭襄乘圣祖肇造之运获奏伟绩后徐武功刘忠宣各摅硕画人犹病其漕挽计密陵寝谋疏垂二百年来以堤制水以水涤沙策居中下抑或开泇济运分黄杀流共邀天子之灵爽而治河者谁尸其伐若江南水利三江故道亘古无易即东江以海塘障而迸其流入吴淞更有白茅以分娄江之势如霅苕宣歙金陵九阳诸水建瓴而向海若其道划然祗潮汐往返泥沙易积通则川引而亩灌塞则逆驾而狂奔吴其沼乎天府数百万贡赋倚办于吴矣吴稼告歉输将不前上下交困列圣轸念民瘼稽往代得失采臣庶敷陈颁敕遣官勤修水利岁赖丰稔司农免嗟仰屋编户罢泣敲筋迨神庙后水政旷废潦辄泛滥稽天暵乃枯藁待毙瓶粟不饱恒抱叹于闾阎阶秩屡镌致府辜于守令至我哲后御宇广辟四聪苏民隐痛懋德不揣曚昧恭上封章荷旨下部条画慎厥终始正议儗金钱所自出奈东邻西寇外扰内讧当事蕲急纾君父忧专务秣马厉兵视吴中水政为可少缓惟三军宿饷吴独肩天下之半而踵岁无秋逋亡日报能不廑根本之虑乎此中丞张公之抚吴也审几握要于寇警民生不分先后二念当戎马在郊檄治陴隍以固拒守躬驱罴虎以挫狂锋苟乞晷暇寡从轻舠徧厯湖海讨寻水道源委兼搜故实诠次水利全书耸然几案凡昔考究之成说开导之便宜措赀镪而匪耗民财协庙算而俄充国廪凿凿乎其征信焉公又随巡旌至止指画形区绘以图画曲肖江河塘港陂泽之脉络而水流分合从横广狭大小不下堂皇了然在目邈矣桑经渊哉庾纪公殆参而过之其精神力量何其周且密也宜经文纬武恢恢有余闲乎顷懋德伏诵明纶谆谆水利于松陵垂虹之浮涨已命畚锸先去咽喉梗噎之患则肠胃尾闾亟需宣泄吴淞白茆之浚凿英英圣主定不俟再计而决矣大工继起所为排之瀹之筑之奁之遏之坊之俾水归其壑土返其宅者详按兹书宁有轶法哉且尚成隳胪劝戒诏告循良猛思竭蹷震惕奸宄息念侵渔则公是纂直为国家建不涸之仓为吴民起将仆之疾或难德曰淮北之水治策千万人终无长画何江南水政累累卷册操必效之券语不云乎江南病水太湖之溢也淮北惧水黄河之徙也溢则常徙则变天人之说尽之矣即使夏忠宣周文襄与宋康惠陈恭襄易地必乖斯江南水利有中丞公之殚虑耒锄未举业覩不朽鸿裁淮北纵武功忠宣复生难继大禹之谟烈势使然耳公珥笔纂辑德读礼荒邱谬谓粗知水学辱缄商订诚不敢自讳其愚然不贤识小奚裨公万一剞劂既竣计楮叶盈二千二百有奇皆公正手提衡而顾问时及万侯则治境濒吴淞之壅口三冬农隙嘉无漕糈鞅掌稍闲得与野老较量晴雨参核水政较真而逢掖向椎吴中掌故班班纪述公之虚怀善下器使乐取以襄大业类如此懋德殊愧缀名聊借芜管以附鞭弭之义 

　　○吴中水利全书序 

　　陈继儒 
　　自来边抚以士马重腹抚以钱谷重独今日之江南则边与腹皆摄受焉而大中丞张公适当其难往貌视三吴者指为神皋陆海士民食税衣租老人嬉游市中如小儿状何曾眼识兵革顷秦晋楚豫之流氛倏散倏聚者几年于兹矣易乎难乎拱陵寝护神京趋督漕舰以百千计渡江而前安流无恙易乎难乎将吏不解甲士大夫登陴不敢宿于家公前顾后盼左支右吾区处于兵单饷匮之时易乎难乎太湖两洞庭其民喜博好鬬闻大中丞移镇皖口招呼吴越人白昼摽掠公遄归移兵鵰剿之或雉经林木上或鸟惊鱼散窜伏菰芦中公立枭其渠魁羣心始定易乎难乎公腹抚而兼边抚之患甚且竹头木屑如陶士行耳听目受手画如刘穆之心血丹须鬓白矣顾安所得暇而着成水利全书何以故崇祯初元今藩参蔡公懋德以仪曹郎上寺事极陈东南水患上御平台召对问患在何地以苏松对上顾辅臣曰修水利得无扰民否辅臣奏云正恐其扰民故责成抚按修治之未几奉有特旨专敕而以流寇起不果行大中丞张公蹶然奋曰非某谁当任者乃与蔡藩参既万令君任王茂才焕如集吴中古今治水法凡数十万言错综羣策经之纬之如提数十万乌合之众线索在手公于此书足征韬钤公笑曰吾计之熟矣三吴泽国也吴不虞流寇虞士寇土寇不起于兵起于荒荒不起于旱而多起于水水不起于上流横而起于下流之梗塞下流梗塞则三江之尾闾不通而震泽之肠胃溃溢苏之下淞之上张望皆巨浪洪涛田谷不生盗贼滋起故治兵以攻流寇为民也标证也治水以销土寇为民也本证也幕府虽移江表而神情则悬注江南凡郡州邑之水绘之为图溯之为源疏之为脉缕之为名度之为形其纪事之法如此首诏敕奏章文移次之曰书曰志曰考曰说曰论曰议曰序曰记曰对策又次之下至祀祝歌谣亦不遗焉其纪言之法如此大抵凿吴淞为干河旁及吴淞之分派者为支河干河用孟子之水利如浚江导海是已枝河用孔子之水利如用力沟洫是已前留一二里许不必通浚以此代坚坝代壮闸断海潮之淤泥堤防出没之□盗有非常大潦片檄下之所司畚锸如云鼓鼛如雷不数日而震泽之水直奔吴淞吴淞之水直奔浦口而达于大海潦患泄后填土复如初此开而不开不开而开之妙诀也如曰水限方隅官限画地人少则不足以集事多则膜外有秦越室内有妇姑似非一人事也为郡七为县凡数十一处淤便废全河一人懈便害全力似非一邑事也而愚独谓不然国家治黄岁捐不赀之金钱拠无涯之巨壑为转漕故耳漕从何来三吴半输之一中水患漕何从出今通浚吴淞金钱不过八九万白茆不过五万视黄河工减省且数倍故足办也先朝专命夏忠靖周文襄海忠介而大中丞张公忠勤识力亦相当且皇上平台召对之后不惜以郡县河夫额设之金留助经费而又有协济乎后故足办也但水有故道可居寇有故乡不敢居水有生路可山寇有生门不肯出今公先以治水之法转而治寇而旋俟平寇之后治吴淞以平水灾葢神禹之不矜不伐而兼之行所无事者也禹金简玉书受于苍夷使者灵威丈人而公之汇萃水利得之羽檄倥偬风樯阵马之下公不难寇而难水乎哉则边腹更不必言矣 

　　○吴中水利全书后序 

　　万任 
　　窃任铜崖竖儒未审天下大计尝读管子至水地篇而知桓公之富强有以也国之本在食食所生之源水土又乃能生殖阜庶当春秋时齐之地未大于列国而兵车之役又无岁不驾齐独雄于四邻则太公之所疆理管子葢善修之故能以其赋从诸侯之事秦汉舆图一统厯唐宋至胜国并师其法修水利迨我列圣益勤农事成迹昭然乃神庙以后国用常忧不足核其贡入之额则半在吴吴仅数郡介诸东南鸱夷子所称鼋鼍鱼鳖之与处者也而供输烦重惟水稻刈获是赖昔禹画野分州谓土惟涂泥田惟下下而赋偏上上匪徒地利有人力焉岂人力亦今昔之或殊任释褐为令执鞭弭于督抚中丞张公殷殷提谕谓吴壤滨于海陂迩值水政旷怠凶荒洊臻官民愁困嘉邑褊小吴淞江横亘其中正壅遏受病之区尔其察之任亟延见士绅始知吴中之水从西南倾注东北远如宣歙苕霅近如常润诸川渎汇于具区引而灌之为泖为荡为淀为湖为渰为漾悉向淞娄东三江趋海东江既废二江之流益猛更藉白茆北泄分杀其势今吴淞白茆并受潮汐浸灌沙土填阏娄江一道安能容东南千里之狂澜且支渠泾泛薮污沼沚午贯交注者一切胶涩夫水取灌输管子所谓地之血气若筋脉之流通者也故曰水具材也又曰水神于万物莫不得其养尽其几者水之内度适也今深则漂垫浅则焦枯潦病□亦病树艺不登逋税莫措圣天子宵衣旰食久于疏导注怀中丞公体国忧民专以饥溺悯念会诏旨频颁于整兵拒寇之隙暇巡行甸服凡江湖泽壑郊原郛郭摹肖以图随考氷稽谋搜阅典籍纂辑全书首纪水所发源次列水所经带天之雨旸岁多愆慝水之盈缩转为利害明王令不需时水工设有常秩他如董率镇抚与经纬方畧顺水之性而循下也自古及今其浚治之迹为农田利者爰逮所列上启事版下郡国恒着为令有所损益因革暨廊庙草野建画答教颂述功德之词皆罗而入葢司空治水虞人掌水之政以时行其湟遂畎浍沟洫又农正所典司疏瀹有程水庸职焉详哉法之善矣洵为百世宪章之书行且缮呈御览先授枣梨属任参订任悚然愧汗展卷庄诵佩公之忠亮直揭肝胆于斯编若汇次较雠钊蔡参知经纶夙抱王文学淹博共推辱公延礼殚厥心力而公又手自裁定夫何待于任虽然任受教承令敢不究心吴淞江之尾泄适在嘉上二邑治境往者数十丈之洪涛今无径寸之澌溜闻之白茆亦然每谒台司及与州邑牧长星聚共叹吴中之水似病者之蛊膈岁即荐登未苏积馁征赋屡亏流离满道有司待罪不皇至嘉尤斥卤不宜禾止栽吉贝自江流阻绝一遇商羊旱魃立时藁仆父老言之涕下兹邀公宠灵拭目俞旨俄下畚锸云兴竭排治淘决之功俾高高下下咸若其性而土益作又将见萑蒲化为沃沮焦埆仍为膏土更有说焉漕渠辟治蜚挽得任颷驰浞堑加深艅艎可以布列廪庾红粟丰镐苞桑默培根本源源贡赋安内攘外莫先于此斯熙朝鼎祚亿万无疆则是书之成岂宰割小吏所能赞叹哉 

　　○贺大师柱即元辅玉翁张老公祖荣满序 

　　杜士全 
　　今上在宥内修外攘克殚厥心惟是大江南北各建开府北则淮主漕皖主兵南独称重臣以镇抚圻内保厘万姓疆理四封控三吴驭六郡凡财赋供亿沟洫河渠江海薮泽守望干掫兼漕与兵皆得奉天子宠灵以节钺从事我大中丞东越张公社稷之功着在南服三年有成已上天官考又三年复当课绩殊荣异宠载锡之光有非寻常恩数而已者乡大夫谋一言以张其盏伐余惟公自入吴疆初下车会氛警上者翼陵京寝庙百官在焉次守江介楼船将吏在焉公以一身近而润州远而泰郡自北自南无日非城守之防兵革之事驾四牡飞六纛启处不遑而饷匮兵单尤鳃鳃焉费几经画而部署乃定是大半心力用以治兵者十之三用以抚吴者十之七所为调筴便宜用广德意冀蠲省宽恤以孳孳吾民比不岁洊灾盗风日炽公焦形于色痛负于躬即草疏上闻为元元请命大凡荒政十二首先薄征而功令在前考成在后征者愈急骨见髓尽公虽呕心枯髯随处消弭犹恐牛犊化为刀剑平畴变为沟垒于是涤烦苛平赋役简狱讼禁冗靡饬师干夷盗薮析门绸户务塞衅瑕乃使夬柳之垣画连百雉生棘之地咸峙崇墉天子闻而嘉之赏赉有差得少纾东顾之忧谓狂寇披猖所至蹂躏卒无敢窥淮扬一步者威望所訾皆公力也公行间少暇即单舸巡汛厯遡河原于三吴诸水故道绘图着册以全书上进睿览欲效宋臣范仲淹救田兼饲饥之法大利大害条晰无遗所大有造于江南者公之心良独苦矣人言公行所无事一无纷更治民犹治水也遏其悍逆导以赴坎治水犹治兵也故才猷勇畧天实生公以赞翊兴朝而世济忠武如运筹决策名埒萧韩公类张子房张纲条而急调食猝倚成取办公类张平叔论事回天多仁人之言公类张元素手题封章称燕许笔公类张道济威布濠州使江淮草木皆知姓名公类张万福勋在王室功在生民公类张忠献彼襁属者袵席者于公怙恃像者垒坛者于公尸祝自六年以来在江南为半壁在陪鼎为长城不以师武臣力空三吴之林泽而以慈仁浑厚养东南之元气功出非常利垂百世惟公一人而已昔周文襄与夏忠靖抚臣久任至今称之时非有百万寇氛身亲戎马再三征派时警飞鸿财绌民艰如今日之抚吴者也公劳苦拮据忧时体国以文武之材佐修攘之治所奏肤功可载勋府即以公都六卿陟三事为公侯腹心行且召公于东朝赐问公抚吴状公对今不忧盗而忧民不第忧民而忧赋之所从出莫甚于海园吾郡之为萋苴为芸苕久矣全等忝士大夫不能为桑梓分忧幸久戴宇下而渥周泽滋及公上最六郡诸大夫及父老子弟争磨石颂公惟吾乡大夫何可无言以言属余非余之私言也千万人所欲言也姑勒之帛以待太常不亦可乎 

　　○贺大中丞玉翁张老公祖荣擢司空总督河道特召陛见序 

　　陈子龙 
　　朝廷设诸幕府控制天下三吴居天下中为天下根本三吴安钊天下举安天下安而后九边乃可图也葢其权甚重实十倍于边抚云乃往往束于文法不得以其意为治异日者当宁颁下科条务在绳防郡邑三载而绩成行其殿最开府以下求所塞尚书问状安能无急诸吏吏恐上之负殿辜有所归亦安能无急诸民民乃始嚣然愁骚无所藉赖而岁之不时不虞久洊至即东南号称根本夫亦惟是惠文三尺以相弹治乌覩所谓休养生息与天下安与天下危哉岁在甲戌御史中丞东越张公实奉简书来抚我吴公繇琐垣出中外想望风采上谓公博大长者委重股肱之地假之岁月以观厥成公以是获一意奉行庥德孳孳不倦与诸使节大夫申讨章程下之列郡使治赋之吏时其催科而毋敢尽利使执法之吏以谳典明决而毋敢为荼与脂使候望之吏以时送迎罔滞宾旅而毋市私使守闾之吏干掫四境而毋骚启闭察吏之墨与苛以上诸司寇而母讳奥疆察征敛之无蓺以请于司徒而毋避谯让行之六年东南赖以安辑而雨旸蝗螟不能害属当秦晋楚豫之流氛倏散倏聚公时而移镇皖口时而拥节三山崎岖于戎马出入之间区处于兵饷单匮之际而不见有抢攘之形拮据之状枞阳小池之隘连挫狂锋贼转至濡须谯郡渐逼留都公以偏师十之贼前麾己至云亭逡巡畏逃而不敢进陵园安寝神京晏然伊谁之力也公以其闲日修城障守御而为之备太湖棠邑雉垒崇堞倏增而高采石鸠兹哨望墩台倏增而险而又核其屯伍平其践更讲其卒乘严其刁斗督材官将士按古兵法为军阵教射戏马行赏罚韎韦跗注鱼丽鹤列日相耀于辕门鼓角之间士饱马腾投石超乘气若飘风谓猝有缓急鸣剑赴之直须系单于之颈斩郅支之头以报陛下耳此其忠诚念主文武筹时宁与诸幕府守一障之边当一路之塞者同日谭乎具区跨三郡烟波浩淼诸郡不逞匿迹于雈苻葱菁四出剽掠自武林塘栖以至平江松陵行旅经年不敢问渡公不烦一卒计擒其渠魁道路始得通焉他如大浮之寇惊梁溪之民变公皆谭笑定之近福山团狼之间大盗出没祸且及于内地公廉得其主名奋然移檄合大江南北而董擒焉旦晚且就缚而治河之使阙主爵者疏公名上报可会中枢有不当于上意上因骑而召公若曰无容即至河且有再命葢公所葺三吴水利全书久廑御览上方河漕输挽之是亟故急召公而公保厘吴会惟是生聚彰瘅治平水寇以为民卫者咸已播之歌谣藏之盟府上之念公久矣两报三夫满不即召剨然夜半之趣□岂非以河之为利害哉不然上能一日不今东南耶谭者曰天下有艰大之任而有所不得不用之臣悬于人之耳目如此者其人重见以为不得不用也越独知之契而暴之天下如此者其官重夫使人重官亦重而职未有不举者也以予所闻先朝行河大臣如朱镇山司空潘印川宫保俱有殊猷□绩宠锡元圭河淮尸祝之丹青图画焉孝宗朝马端中公为司马造桼□□陈謩比于宅揆以世庙之神武股肱累绩而杨襄毅公揆策如石投水主上英明果断动法上祖方以两重急公公今之入而趋对防河丘畧了如指掌其即□公元枢之□令居中调度从容谋画惟命其以司空出而荒度缵禹之绩而益光大之公素所自负者深矣耳目之所狎精神之所寄有忘于水者宗社亿万年之长计在是夫伊耆之世最多才任水惟二人古唐帝四姓之臣其功德食人者远矣而至今犹颂禹之烈于不衰当世直不得两张公耳何以对上使慰拊髀之思更美微禹之叹乎崧高烝民之诗咏申伯仲山甫之功而归本张仲与宣王坐论黼扆用能使任贤勿疑尽文武之用内顺治而外威严周道灿然中兴焉天子知人善任委公以东南既有成效矣而晋之司空召之入见以风励劳勚之臣即日且举而位之百僚之上公益懋其才猷以福四海鸿号诞敷光耀先后四海之内必有歌咏其所由生以比于上世者于中兴之棊不犹炳炳乎监司总戎诸公覆公宇下于公之人也谋所以贺公而征赠言焉敢为之铨次如此 

　　○贺大台柱即师相玉翁张老公祖荣升总督河道工部右侍郎春旨陛见荣行序 

　　王心一 
　　张老公祖以名谏议建牙留都今六年报满一时绅士以迨羣黎百姓咸图赴阙请加衔久任会总河欲得重臣佥以公才望推遂奉俞旨速来陛见行且锋车北上瞻睟穆之天颜中外夸以为盛弗乃爱公者曰天幸□我公为三吴福曜吾侪如游春台而吸佛乳曷不如哯山之羊叔久于官得长资弹压而何复夺之去而余曰不然天之生公非区区一方寄命之公而六合内外环倚生成之公也不见夫和扁之于疾乎诸以疾来请者曰肠胃曰咽喉曰腹心四肢种种受病则种种发药东南财赋之区肠胃也河道则咽喉也卫肠胃而遗咽喉可乎为公计者曰河未易言也河溢而旁决则淮以北皆鱼而河之故道细而不能漕淮受河之决而浸益巨则淮以南皆鱼而河之故道与决田共而不能漕河之不可知者天公将如天何而余又曰不然昔汉武诛匈奴平荡滇越蜀辽固不爱通侯之赏而亦重修其罚乃所任汲仁郭昌郑当时不以河故而少贬其秩其后使者王延世塞馆陶金堤之决功至微渺耳赐秩至中大夫二千石爵关内侯及再决再塞而复拜黄金之赐彼其蠲罚崇赏岂有私故以河变无常而功不易也若必谓河工不可任则国家定鼎燕蓟岁仰东南数百万粟以实京师挽输程途必由济博之境黄河一线真南北一大咽喉也自洪武二十四年决原武之黑阳山经开封城北五里东至寿州正阳镇全人于淮而故道遂阏嗣后旋决旋塞旋塞复旋决而河患遂与漕相终始近自徐房溃决之后河无正道河身东徙则虞漕河决而自毫人涡溢于泗则虞陵寝当事者殊为棘手今皇帝御宇十三载圣明天纵敻绝千古电照当空凡内而三九大僚外而镇巡督抚贞衺勤懈洞彻底里遇急要员阙虽未尝不稽众会推而揆揣本末未始一概报可惟我国初宋康惠陈恭襄承肇造之运获奏伟绩后徐武功刘忠宣各摅硕画功成而天下晏然者宁异人任乎况近日开泇济运分黄杀流邀庙堂之灵爽共庆安澜治河者且不尸其名而矧矫矫任事如公者公符采如峙玉襟抱渊然而敏给淹通思若神授公未莅任时方数千里之内水旱频仍闾右凋残蜡歌绝响自公拥节钺而天容海育露润霜严剂赋役规兵食筑城堡修戎械应时而壁垒生色水犀之师纠纠桓桓而雈蒲亡敢窃发也豺狼狐鼠匿迹而窜探赤白丸者亡敢措手也以春秋耀吾军士搜苗狝狩奉约束唯谨亡敢奸旗鼓也材官蹶张勤王之役无岁不兴走死地如鹜亡敢哗于伍遁于途也即琐琐一庭之讼大事斧断小事理解威与惠兼施虽山川草木若有熟于张公之貌而色飞者且念三吴泽国水利宜先每乘公余之暇寡从轻轺遍厯湖海讨水道原委兼核故实着为水利全书上呈御览今大任在握当一吐胸中之奇行见瑞气绕河荣光浮洛岂直数郡之内受其康济而已哉昔魏武征刘晔蒋济胡质等五人济质等每舍邮亭未尝不讲料敌御贼之策晔独卧而不言济问之晔曰对明主非精神不接精神可得而学乎公之精神何待陛见息息如对君父六年间内治而外攘殚力而劳思所不能视餐者若而旰所目睫不交者若而宵所谋野而不葢宿而不具下陈者若而寒暑所拮据于宵旰而寒暑者若而年年方壮盛霜染于髭星错于鬓皇天后土实共鉴其苦心故旱魃不能祟飞蝗不能灾百万之流寇不能扰圣主之鉴之亦若高天厚地则已矣且非独此也持地菩萨尝于要路津口田地险隘有不如法妨损车马皆填平之或筑桥梁或负沙土为种福田广利益久事今公亦西圣而现宰官身者虽蚤岁科名处江南繁华之域而自奉不异缁素稍有刻暇游心净业地方一切桥梁道路公馆庵堂每捐助鼎新苟有济于民物真不爱乎发肤斯何如根器哉今兹统辖者愈大其溉施者愈宏泰山引汶水东海引巨定汝南江都诸郡引淮朔方酒泉诸郡引河以迨豫楚巴蜀及三吴旧游之地无不顺导水性而博施兼济之直今海内众生普沐慈波而齐登无量寿域宁独乞灵于苍夷使者灵威丈人为一代名臣而已哉 

　　○寇平行 【 有序】 

　　周邦台 
　　主上文武圣神直班尧舜顾洪水有曲自古未乏是以寇虏之逞亦追戎索独念齐鲁为漕河重地特简我即元辅玉翁张大宗师领大司空兼司马都宪督镇之君子以为得人哉繇是东邻惮公不敢南西寇惮公不敢北环长河数千里孰一人敢越厥志值岁庚辰不降雨而降霜飘异风兼异蝗民间夫妇莫顾父子相食葢三百年第一异变云公恻然动念毅然以一身卵翼之全活者数百万人未损国家尺寸费辛巳旱益甚公步行赤日中为民祈泽请命号呼者拯救皇皇更三百年所未见魁盗李青山潜蓄共谋啸聚日众吏民劲者效死偷者苟生盗窥之志益肆公默洞其隐亦妙有所以制之但一意简卒搜乘广储蓄稽尺籍申赏罚转弱为强因形为势细之药医米盐衣被履屐无不得其任更驰奏请增兵将取戚南塘将军纪效诸书而神明其用虽征发租调事事转石且多操空言以逞遁心公则无米能炊有灯即火靡不触手呈效于是袖隐雷霆襟流鸟虎而狂寇神魄尽操诸掌上矣其元机妙用则幻九天地而谁许测涯之迄岁十月寇果大作焚刼东平张秋两城积骸如山公意漕事报竣一鼓荡之谁使早发耶乃下令责守于守臣责战于诸将寄漕米数千艘 
　　咄嗟于囤规画曲到人人鼓奋屡与贼战之小梁山油篝山袁家口之间歼焉擒馘解散者数万人先自公请中天禁旅四面夹击甫渡河而青山率数百骑狡遁公复授方畧诸部曲悬重赏促之不旬日并擒于是寇盗一清齐鲁以宁夫今学士大夫所虑为难制者 【 遗三字】 献闯耳不知 【 遗十三字】 异类虽猛而愚痈疽可疗也献闯狡众痛在豫楚胸胁可任也以一指扼人之喉而大命随之则青山者蕴毒滋蔓于漕河要地岂细故也乎公之有造于社稷灵长葢亦大且伟矣公以秦誓大臣殷殷知人得士思尽天下奇材异能国家用之小子台徒读父书祗悲偃蹇公拾桐爨下使持戟随侍行间得亲见公介马指画虽秉心塞渊吁谟独宰不可窥测而沈机内朗神明四达纪律森严进作有法每不禁加额叹颂大都利用静则如泰山利用动则如流泉计定而后图先胜而后战微乎神乎真无形而无声矣葢其制断如晋公综密如武乡宽大如子仪运神机如杜元凯军中破胆如韩范辨民与贼擒与散区画善后诸政以及鼓壮士慰幽魂褫枭獍之魄解虮蜴之羣有可动天地泣鬼神驯鳄而格豚者则似武侯之出师表班定远之语任都护至于精忠则根柢性命而以学问出之则运用神而成功速葢亦有本也主上绍法祖宗举靖远新建事以酬之无疑独是载忆六经有与公最似者禹治水时胼手胝足八年于外公往来河上宵昼不问也禹菲饮食恶衣服卑宫室公藿羹敝裘虽颓寺茅檐安居若素禹格有苗以七旬公之歼大寇也动不踰时役不再举以今视昔若合符节真奇矣哉客曰允征甘誓采薇车攻之在诗书唯作者亲见当时用兵之美曲极物情郁然比于典则故孙子信之子躬逢盛事胡不颂也夫颂者述功德以告神明之辞既得位者之事宁敢僭乎客又曰胡不为公碑也夫碑者众大夫以及童叟联俪属意乃俾中郎北海之伦执简抒辞宁敢独乎惟思三百篇间多野人之语小子窃有志风人乎乃作戎平行数百言参军供奉之驾虽未遽方而任华刘又之鞭可供祗役此齐鲁河山与凡华夷之轮蹄舢舻过我河济汶泗之郊者欲歌赞公之明德有不与小子同声乎客曰嘻亦可以为颂矣亦可以为碑矣尧舜吾君纲举目振赫赫太阳孰敢氛祲御宇承干十四年山东乱者名青山自舍乳哺而甘枭獍跳梁啸呼羣丑和应尔弧尔弦尔戈尔刃掠马于涂驱人以阵始犹星星愈众愈横里井邱墟难必其命士女啼红真可怜楼阁绮罗付烈烟岂不闻四镇七藩张督府用休用威今之禹风棱霜颧额岳岳说甚范韩与裴郭九谋五间一日作青山那得胆不落胆已落藩諓諓梁山险峻若升天牛马粮糗几万干他山偏能攻蓝田铁骑之来大石雨飞难久延言未了大兵绕惊雷万派山忽小推险杰积网罗丛九云梯起自空中天兵真从天上来鸟云龙虎何雄哉梅初花青山嗟雪花剖青山走雪花焯青山缚埽除诸峯如拉枯弋取羣岚如匹雏提挟二将同平吴捷书飞报端明庐皇忱悦豫诸宫愉宣捷告庙羣卿趋皇帝万寿同尧符克国五十先渠胥臣劳君逸为唐虞赉恩自天公伛躯微臣报国敢此需清田洗秽甘雨濡抚绥伤残千里娱依旧鸡豚礼乐区再说君德今古未有齐鲁不雨两年之久加以蝻蝗摧彼南亩万户干门囷无升斗饿殍堆攒如山如阜取人肺肝以刀碎剖析骨为薪煮之于缶夫吞其妻子食其母日月无光乾坤解纽公曰吾民丁此阳九匪吾援之欲待谁手无米难炊空杵何臼公一转移取之左右萃我富人仁言劝诱釜甑生香醉心如酒食之哺之郊先城后全汘之人几百万口仰瞻云汉俯悲焦朽徒步赤崖吁天稽首扬鞭泰峯控之青后长霖淙淙既浓且浏环二千里欢声如吼欢声如吼贼心伤趁此流离好猖狂奈何挽救许多方剑戟森森自似霜跳舞人人尽虎狼攻城略地尚何妨噫嘻吁却不知今之张督府才冠古今尔敢当三千幕客皆干将佩干将骑騄耳彼都人士何妨子一身五用穿云度水袖中三式吞予垒梁山可摧险已逝险已逝兮贼如殪贼如殪兮石不厉石不厉鼓声死腥风飘萧吹石起夜半无人问山鬼呜呼天生天杀圣无知英豪树立信有期赋公以才安所施特劳勇智来督师恭承我皇三无私动合天道真男儿谁作颂德陈功诗小子但采风人遗要使齐山鲁水礼乐弦诵世世与禹同歌思 

　　○书张中丞告身 

　　董其昌 
　　玉笥张老公祖节钺莅吾吴寇氛息而民困苏措东南于奉畤功高社稷史笔自能书之复以纶诰俾效颜鲁公徐季海故事其昌幸托宇下正乐以殊恩慰朝野之心工拙宁暇计乎 

　　●张忠敏公遗集附录卷三 

　　记 

　　张止庵老师建永思堂记 
　　重建阊门虹桥记 
　　重葺张玉笥公生祠碑记 
　　建张忠敏公专祠记 
　　书张忠敏公碑后 
　　张忠敏公逸事 
　　张子题辞 
　　玉笥剩稿题后 
　　重刊金刚经疏芥序 
　　新建表忠台碑跋 
　　靖忠塘铭辞 
　　太傅遗文题后 
　　剩稿题后 
　　重刻张忠敏公金刚经疏芥跋 
　　重刻金刚经疏芥题后 
　　北南畧 
　　幸存录纪事 
　　浙闽得失论 
　　浙闽水火论 
　　钱马论 
　　附纪轶事 
　　十五完人帖跋 
　　读胜朝殉节录题后 

　　○张止庵老师建永思堂记 

　　路进 
　　或问曰事亲事君有异乎予曰理同而思不思则异人臣事君临大利害大患难直以刚肠烈性行之耳奚前后瞻顾庸吾思为至于事亲之际音容嗜好雨露降濡若复以刚肠烈性行之则是直死其亲而已矣安所称致爱则存致悫则着乎祭义曰思其居处思其笑语思之则吾亲已逝之灵祖宗数百年已朽之骨可复起而坐一堂之上僾然如见其人如闻其声子孙干亿皆可比屋而居同爨而食必不忍令其颠连失所致伤祖考心吾师止庵老公祖隆一本之情敦九族之谊抚吴之曰慕文正之为人捐腴田百余亩族中业儒者资以充膏晷费贫乏者藉以举火一时士人有所恃赖力于为学劝于为善复出橐金若干度材鸠工筑三楹翼翼新庙岿肋与两峯争胜扁曰永思庶入庙者望而绎其义也昔宋儒虑有思为漏盎又虑废思可土木因铭其斋曰惟有思而无所思今以有所思者爱悫着存之意不死其先人以无所思者刚决义烈之性上报其君父忠忱孝德屹然为宇宙完人后之子孙率而行之可矣奚俟他求哉是为记 

　　○重建阊门虹桥记 

　　牛若麟 
　　吴为苏附郭邑金阎孔道正其辖境虹桥跨濠以通行旅错趾骈肩无闲昏旦南来宣歙霅苕之水汇震泽以趋海若势如建甋濠逼城閸而临市肆深不可测漕艘商载繇此水势湍激惟倚兹桥砥捍可施牵挽之力郡绅侍御李公模方倡义解橐去腐易新倏复罹郁攸之厄面材楩楠瘠如鹳其文琐裂如蒲苹足柱崩战瀺濞汨滵城内外从桥而达者日不下亿万众悉呼艇争渡负贩窭夫则望洋而叹何以得食若麟恻然亟谋鼎新方仰屋无策会抚中丞张公御寇东还目击咨嗟召若麟前曰修废举坠惟令之责今何时乎旱魃肆虐螟蝗蔽野县令且体朝廷德意省耕省助之不暇而徒本之饬予其任之即日命幕帅王君宏经采石计岘吴君志葵市木天宁共董厥成经始于季夏落成于仲秋仅五浃旬屹然覩长虹焉两帅禀承公令洁身节冗役夫二千余工么金六百一十有奇桥之崇广视旧可并举四舆并乘五马并行偶语五十肩而坠矴提杙务力倍蓰坚固卫以重栏可恣凭眺于是人之所履物之所载上下共由而莫之阻滞讴歌声彻遐迩又鉴往辙禁市侩勿得编篷其旁以避祝融之祸其为计诚深远矣 

　　○重葺张玉笥公生祠碑记 

　　赵锡礼 
　　苏郡之半塘有张公祠建自明季祀应天巡抚大司马东阳张公也按明史公讳国维字玉笥天启二年进士由知县厯谏垣弹劾权幸屡进谠言崇祯七年以佥都御史巡抚应天安庆等十府会流贼来犯竭力御却之既见贼势日炽请于朝分安池太诸府别设巡抚乃得专护江南史言公为人宽厚得士大夫心属郡灾伤辄为请命建苏郡九里塘及平望内外塘长洲致和塘松江捍海堤浚镇江及江阴漕渠并有成绩此特其大畧耳考他书所载公在吴立社学常平仓撰吴中水利全书善政甚多呜呼公当干戈扰攘之秋而加惠吴民能为平世所未及为之事其它治河督漕在在有功及事不可为卒以身殉精忠大节与日月争光凡公足迹所经当尸祝俎豆况吴人被泽尤深其崇祀宜矣礼公之乡人岁乾隆甲子署守是邦莅事后谒祠下见夫堂楹廊庑市民杂处其中亵秽狼藉几不可厝足愀然者久之因问守祠为谁佥曰陈宦而陈宦曰灿宸曰尧叟者具言其曾祖文庄公讳仁锡与公同年契好其祖济桢思公之德首偕吴人倡议建祠子孙恪遵遗言世守弗替近为赁户分居无力清厘辞甚恳诚有公后裔张承諴等自公本籍东阳来亦书其先世所存公捐建祠旧籍为左证于是祠之始末了然我国家彰善阐幽推崇忠节屡诏所在先贤祠墓令有司修葺勿致废坠以公惠爱斯民兴利御患遗泽犹存而栖神之宇荒秽不治守土者之咎也爰檄县按址清勘迁赁户厘侵占倾者立之秽者除之庙貌复还旧观仍令陈氏与公后裔协守取隙地闲房租息以供享祀资修葺议上大宪允行自兹而榱栋整饬俎豆馨香庶足妥明灵而垂永久而予窃有感焉记曰入庙而思敬公距今已久而过兹土者肃然瞻拜以期庙之存藉非陈氏为之世守则已荒烟蔓草矣夫人以高曾遗物有不再传而昧挈瓶之智者今陈氏子若孙因先人与公有旧代传递守虽当居民影踞卒保护弗懈以至于今有古敦厚风予清理之余不禁再三嘉叹亦以见公之德泽入人深也是为记并勒祠图于碑阴 

　　○建张忠敏公专祠记 

　　戴璐 
　　乾隆四十有一年皇上崇奖忠贞命锡明代殉节诸臣谥典廷议生平大节卓然可称而又艰难自靖百折不回应专谥者二十六人而以东阳督师少傅武英殿大学士张公国维保障岩疆支撑余烬心坚抱义力矢全忠请谥忠敏制曰可遂命有司崇祀其后裔愿于祠墓镌立碑石者听公族孙遂于冲素祠侧别建祠亭恭悬御制诗文以昭圣天子扶植纲常之旷典而属璐为记谨按公由番禺令行取刑科当庄烈帝即立之初劾罢杨所修田景新二人既乃陈时政五事所谓英察宜敛将顺宜戒上下宣洽者皆切直言人所不敢言逮以佥都御史巡抚应天等十府流寇猖獗督兵剿杀公方壮年须发顿白继请割安庆池州太平别设巡抚以监军史可法□之而独抚吴捍海浚渠着吴中水利议三十卷其后总督河漕削平巨盗劳绩并着庄烈帝既殉社稷南都相继失公谒鲁王于台州请监国移驻绍兴兼太子太傅兵部尚书武英殿大学士督师江上连复富阳于潜师溃走东阳投池殉节此明史所载东林列传则称大兵破义乌公嘅然曰身为大臣谊在必死乞全老母而已兵抵七里寺又曰误天下者文山迭山也具衣冠作绝命词有精灵常傍孝陵坟之句投池死子亦殉茌所言公事较史为详东林传已载四库全书益信公忠孝大节日月争光而惜乎子之不得从祀也璐幼游东阳瞻拜托塘故第绰楔依然而遗老无传仅有述李夫人朝后事知公起家寒素励节为完人及读告身石刻则董文敏所书制词称其衔枚迅击泐铭皖伯之封净涤流氛耸辔条侯之今缵遗绪于圯桥箕裘可续订新盟于岘涧带砺斯存葢纪实也时史公先在扬州殉节今亦赐谥忠正以此见公荐贤为国之效而于死事百数十年之后得蒙圣朝表章褒恤春秋俎豆顽廉懦立岂独东阳人士闻风而兴起也哉璐与公孙承熀耀祖游前官吏垣分叨后进久企芳徽谨濡笔而陈其大畧云 

　　○书张忠敏公碑后 

　　楼上层 
　　皇上神圣文武衡古虽累黍必析前明督师少傅武英殿大学士兵部尚书张公专谥忠敏建祠于婺之东阳有旨哉有旨哉公东阳人也天启二年进士起家番禺令擢给事中进应天巡抚河道总督统军治河功炳史册迨南都亡请鲁王监国师溃还守东阳知势不支遂以死殉其生平起孤寒备厯艰苦卒成勋绩着天下谓是葢圣天子之所褒嘉用风励臣节属在桑梓敢勿敬诸当公之抚应天也规画水利图议农政俱勒有成书时陶庵黄淳耀以嘉定诸生应采风令纳文卷公览而异之擢第一已果以在籍进士允蹈大节是时天下盗起十三家盘踞河南北朝廷谋破格冀得文武材用济劻勷公材其幕客顾麟士草奏将荐于朝顾妻止之曰此何时而欲以仕宦颢乎不问有无用即有用才乌乎施遂不行荐同邑吴其震楼斯翼其震其师斯翼其友也复以他事辞不行行者为沈眉生寿民抵京即劾杨嗣昌父子误国放归家迨江上师溃寿民从公至东阳公以节死寿民徘徊金华武义间山栖水沿与渔樵往还卒于婺曰魂而有知吾尚从张公游也公熟兵法盗起时以戡乱在武尝夜燕诸将于采石曰是故常开平扼江地也国用是肇迹起览星斗衋然者久之曰所愿与诸君僇力捍盗使不假喘喙所昧是者有如白水即座上作铙歌诗以赠南都寸土实公完故疆贻之庄烈帝尝遣内侍视祖陵江南还报帝问以南都孰可用曰南都可用者张国维史可法二人而已葢是时公为巡抚史为监军御史云迨进兵部为大司马庄烈帝十七年任本兵十有五人皆不克卒事故公亦旋废其废也筑遂初斋于白云洞已复于邸第后凿一池用宋江万里故义榜揭曰止庵示若事土则有死而已比还守时史所谓赴园池死者赴止庵池死也方公屯西兴是为江上檄催宁绍台三郡租复谒借神祠鼎铸器曰国维食国禄神享国牲醴亦食国禄今有事愿暂假以用事定倍还祠不敢欺也已而溃以监国命至邑城邑之庠士率迎之西门公出示各官论事帖曰所望故里当尚有人其为我譬示议或合或否曰不可为矣遂步入里门欲用东阳兵不果则疏诀鲁监国于海顷之太夫人室坐见公冠带告太夫人别太夫人问何往即不见而报者已告公于止庵池殉节死矣其未死前一夕公召谓其二子曰我殉国二子将何为一子应少缓即取所得番禺砚掷之不中中柱至今柱尚留掷砚迹深入木寸许其后一子从公死节一子祀公老于家公之配曰夫人李氏夫人闻家人有不如公所为则请起太夫人用国法出一人斩之乃已公父曰希武庠士也贫甚至不能自生人忽之尝数数称此儿非常人当出为世用已而果然始服其灼见公尝读书七里寺客至无所得酒则出笥键以赍而忘其錀主人曰不得錀键乌乎施别取酒还寺寺有智月僧者每覩公月夜出山门有二灯随之行曰此必西圣而将现作宰官身者已藉藉谓公必大张氏门矣已复读书■〈山奥〉里李氏有奇公之为人者曰此不多得人恨我无一女字之遂劝其兄婚以侄不欲其人曰乌有如此聓而长碌碌者乎即嫁吾当为具装故公之夫人为李氏夫人 【 层】 公之邑人也读戴鸿胪撰碑记谨拜手而书其后公字其四讳国维或曰公葢字玉笥号张之 

　　○张忠敏公逸事 

　　楼上层 
　　己酉十月鸿胪寺少卿戴公璐由其父兵部员外郎文灯尝教谕东阳好于张氏因以书述皇上修胜国殉节诸臣录钦谥大司马张公忠敏制词褒赠于是忠敏之族孙洪治赍粮道走四千里至都录所降制并赠诗将还建公祠少卿为撰碑层撰碑后庚戌秋层与同邑进士赵睿荣同住京师洪治拟南旋进士曰公完人也忆杨介维辑其家所藏胜国殉节十五人手书曰十五完人帖帖跋于嘉禾朱检讨彝尊公在其间赫然以大义炳汉顾自以碑后书尚畧不备公故实明年旅绍兴之鲤鱼桥同邑孝廉何豫其曾祖母则忠敏甥也甥尝以公生平数数谍何氏耳故何氏之子孙其知公特详时并会郡邸副车陈家騄者郡之萧山县人也家去长河近是忠敏屯守故地其言曰鲁王僻在台州南都亡公与孙熊钱郑等合议迎王于台驻跸绍兴于六月朔监国加公武英殿大学士兵部尚书督师江上江上世所为长河者也顷之唐王诏自闽中至监国不悦欲还台公疏奏唐王曰国当大变凡高皇帝子孙皆宜同心并力事定则监国退守藩服礼制昭然且浙东涣矣鸠集惟艰万一唇亡齿寒悔将何及已而越亡闽亦不守夫戈非有回日之期石岂有补天之日撞搪号呼徒自颠陨然而天下之信苦衷者每必曰鲁阳女娲当崇正朝公以兵部尚书柄天下枢任用已旋以诬陷狱南都立召理戎政用已旋不协告归至区区浙东翼监国保境公岂不预分一死哉丙戌夏四月方国安拔营还绍兴江上师溃公犹议抽兵分守王之仁曰吾二人心血尽付东流惟一死耳公自为计监国南公追扈至黄石岩国安已断所过桥公不得前国安知绍兴不守议献监国降会守者病监国得脱遂入海行至舟山传命命公相机图恢复公还过东阳或劝公且避公叹曰误天下者文山迭山也分一死久矣会大兵至七里寺遂赴水死年五十有二公生而岸异何孝廉曰公生时邻见公家火光起又其族梦上祖谓曰必大吾门待有张国维者生以故张氏族见生有颖而秀者必以公名名然名之辄死至公得是名不死公父赠太傅讳希武者心器之儿时挈登吴宁台谒始祖忠愍公像旋谒西岭冲素公像即勉以出处大节是时政令乖舛岁饥天下流民多邑仓谷被劫官方事捕掠太傅曰愿勿徒扰若无所取偿当躬输实仓家遂落比病卧呼谓公曰祖所谓大张氏门者我意葢有在可衣冠来吾决之公如言以进太傅曰观汝为人当绰可不朽愿勿忘忠孝二字箴遂卒当崇祯时公既官兵部于时浙东苦地丁钱与漕米分两税而米又必户长自输京道路艰阻吏缘为奸悉不循故法两食焉民不堪命公闻之曰固吾乡也国方急军饷然浙东多山非舟车所通不如以米折钱并两税为一且民数近官则狎官官数近民则狎民两不便也即便然吏方苦无事有则食之独何复吐口因奏之上而一之人为公立碑张冲素祠外其巡抚应天也尝教民治草棉曰草棉之乂于江淮自宋南渡始然厥利滋大以衣人几遍天下人自不肯以一老农知示民艺如我法天下当有以不寒告者而苏松之民遂惊以为神立神祠岁祀公之成进士任番禺令也谒乡先生大司马许公宏纲旦入刺晚出见迎谓公曰公能是即不我请以之官足已天下岂尚有不可为之事乎公不审所以曰自旦至晚阅时久人言必躁而公不躁必以为饥且疲而公不以为饥且疲夫不躁则能忍事不以为饥且疲则能任事公但往异日当为天下福层年十八从郭鲁庵先生于长衢之西园亲观于所为双柏曰柏公幼时手植各相去丈许迨死节后两柏树根结连如虬龙然欲飞去至今长衢人为爱护之不敢或芟刈葢树犹如此而况于人乎维公诚完人矣哉 

　　○张子题辞 

　　钱谦益 
　　东阳张子其四盛年取高第才名藉茎于浙河西东乃张子益修然自好帘阁篝灯读书穷巷若忘乎其所有事者间出对客抠衣拳手退然如不胜衣微窥其志气葢不徒求贤于世之君子而足也张子于文章才气横溢涵肆演迤如秋水时至百川灌河使尺幅抉拾之士眇然如河伯之望洋乃其人顾静退闲止如此苏子瞻常举韩文公以昌其诗一语问王定国而以为昌诗如膏画不如昌其气与志张子之文其气昌矣以其人观之殆可谓昌其志者也昔子瞻兄弟俱以贤科中第子由留长安而子瞻遗之诗曰遥知读易西窗下车马敲门定不噟今之君子知此志者或鲜矣张子殆可以语此 

　　○玉笥剩稿题后 

　　陈树蓍 
　　少读玉笥先生文气象雄伟议论精确谓与王唐睢薛辈并驾齐驱至其名著于谏议策建于疆场则事功彪炳又迈诸公而过之无何王师日溃国是日非先生知时事不可为慨然就义虽宋之文丞相楚之屈大夫无以异也岁辛未余于役东阳欲求先生遗稿适邑庠卢生衍仁偕先生从侄孙承熀谒余公廨兼袖出先生遗诗数十篇懃懃恳恳其三复于不遑将毋之什居多嗟乎诗本性情三百篇而下暨晋唐诸名家卓卓可传者悉皆至性之缠绵悱恻发为和平愉悦之音至事变多故奋笔疾书精诚豁露炳然足以贯金石而泣鬼神然则先生之不能终事慈帏亦迫于时势之无可如何诗篇具在千古如新又岂特与王唐睢薛辈较制艺于一时垂事功于竹帛而已哉易曰苦节贞凶悔吝亡先生之谓矣爰缀数语于简末云 

　　○重刊金刚经疏芥序 

　　林鹗 
　　二氏之学禅为后起以佛非华产心传偏远得神僧翻译始有经故自经而华语华始僧于是经义杂出加以讲论语录屋屋床床以语言文字传即以语言文字晦矣心性一也明之见之则佛存之养之则儒物我一也清净慈悲则佛仁义忠恕则儒名僧多由我教入逃儒入佛而奴儒病夸道学多由彼教人逃佛入儒而辟佛病憍至于辨析愈微旁歧愈出其病则同果圣僧也真儒也一以贯之涣然冰释也或问华阳睡和尚如何是空曰上不怨天下不尤人如何是戒曰已所不欲勿施于人如何是悟曰见利思义见色思礼如何是清净曰诸恶莫作众善奉行旨哉言乎然则反身而诚定也安土敦仁殀寿不贰自在也坐忘也圣道禅关如是如是金刚经之有疏芥也自婺东张司马始也司马明季儒也立朝不阿牧民有遗爱尝以屈狱逮遇僧指坐悟七日在狱默注金刚经疏芥以是脱难复故官后明亡卒授命完大节则卓然不朽人也今其贤裔重刊是书偶为校字遂诏予序予曰金刚经法华之义疏耳后人分章注之几于晦矣疏芥出而原清流正经义复显以此功德脱难也固宜虽然蒙不谓是也公生平忠孝廉节为修持代民请命为福德终之生死泹盘万善圆满以此儒即以此佛则其注经脱狱如文信国之遇道人因缘偶尔解悟不在是也必以疏芥见公仍着相矣若夫贤裔尊手泽即以公儒而佛故予之得读公书即以贤裔尊手泽故则亦般若因缘也公有知当亦曰如是如是 

　　○新建表忠台碑跋 

　　吴廷康 
　　东阳张忠敏公讳国维后唐吴宁令忠愍公之后裔也伟烈丰功永垂竹帛其间以桐城被寇公为解围者亦史不绝书余生长桐城望悬山斗心切羹墙幸自羁宦永康以来三至东阳得登大司马第敬摹遗像族孙学江与其事告余以府后方塘为殉节处创建表忠台而有志未逮余随度基址定指南以共襄盛举鸠工庀材昆仲乐任之夫张氏以塘托生源流万禩公乃以塘靖节砥柱千秋且其台与忠愍公之吴宁台后先辉映世济忠贞其足壮河山而光日月有裨于名教者大矣时道光癸卯十有一月也后学某敬书并题 

　　○靖忠塘铭辞 

　　吴廷康 
　　托塘肇迹始自后唐官清岭峭乃祖发祥忠贞世笃秀毓东阳张公忠敏专谥旌扬公殉节处靖忠名塘塘之尚象内直外方塘印日月忠魄辉煌塘陨星斗忠操冰霜塘生苹藻忠德馨香塘铭金石忠气绵长塘且清兮皎洁忠肠塘何幸也永寿忠良在昔世杰托孤覆航潮奔胥怒江海汪洋我公赴义迪前人光王孙远渡澎湃飞艎戎行还守风雨苍茫盟心白水词赋三章越数百载宛在中央神灵不朽万世流芳后学某并书 

　　○太傅遗文题后 

　　国鼎 
　　窃惟文以载道故凡立言而不能建大义叙彝伦正民极经国制者皆不足谓之文也何者以其无与于道也吾兄止庵太傅以天挺人豪扬厯仕途绰着声誉所谓入则周召出则方虎其允蹈之而无忝者欤乃议者以为君忧臣辱国亡臣死分也义也虽然谈何容易每见学士大夫平日抗手论天下事何处更有豪杰一遇丝发利害辄逡巡畏缩反眼若不相识无他嗜欲乱其中而是非夺其外也夫惟立身正故审义当审义当故信道笃可以慷慨而报君父之仇亦可以从容而靖臣子之节理有固然无二致也今读其遗文丰腴而不流于丛冘正直而不病于骄亢雄峭而不失于粗厉沈切而不涉于苛细以言乎入告无依回以任情无尝试以要君其书之所云嘉谟孔彰者欤以言乎勤民罔拂人以从欲弗违道以干誉其诗之所云恺悌君子欤其度务于民也有利必兴有弊必革其为民请命也逸于人虽劳不惮利于人虽害不惧屹屹乎柔不茹而刚不吐即古之韩范殆无以过是则大义赖以建彝伦赖以叙民极赖以正国制赖以经岂徒摛扬丽藻夸鬬宏富哉兹辑家乘先录其要者以示族人行将校镌全集公诸海内使人知吾兄学问为有本而仰答于君父者固如此其不谬也呜呼地之河岳天之星辰与吾兄之精灵同呼吸而薄青冥则吾兄之文章亦与之亘天地以不朽矣 

　　○剩稿题后 

　　承熀 
　　从伯祖玉笥公以名魁作名臣及将赴义太夫人语公曰儿固当靖节然亦须一别我有顷公忽至至则衣冠言动俨若平常太夫人犹意其未死而不知赴水者已踰时矣心含罔极殁尚依依即此见公固不独精忠贯日也惜其著述经兵燹后水利时艺外不概见心窃悼之家严命熀博采遗篇厯有年所岁乙巳偶于友人斋头得循陔草一帖皆思太夫人什也窃念公际偃蹇自逮狱释用以暨巡漕督师未获朝夕在太夫人侧不得己见之于诗以写其隐痛葢血染丹铅泪溢毫楮乌鸟私情有累幅难罄者固不特赴义时之从容命也我国家购访胜朝余绪名山石室搜采靡遗如公循陔草者尤大节攸关可任其韬匿而不之显欤熀因并收零篇碎页得若干首质诸当途巨公与同辈互相雠校付诸梨枣陈石村先生题曰玉笥剩稿所谓存什一于千百云尔若夫广摉遗编订全集以公海内尚有俟于后人 

　　○重刻张忠敏公金刚经疏芥跋 

　　申屠桢 
　　桢童年时侍先姑夫圣学公侧问古今忠烈懿迹辄举桢祖宋大防公明季张忠敏公殉节时娓娓言之洎长与张君春珊昆仲假馆夏厉禹阳书塾前辈厉莲院先生以公循陔草授读久益信移孝作忠诵其诗如见其人咸丰甲寅夏桢省姑母过香鸾山房见张君手录积若干帙披览之则忠敏公遗集与疏芥也桢询公遗书止是乎张君曰公所著书不下数百卷经兵燹后大半散佚奏议杂着系珂从家乘及志书中采辑成编者疏芥一书搜寻数载幸获完本有赀即当重梓之以公同好今正姑母病桢间侍左右问汤药张君昆仲医禳备至卒不见效愿刻是经桢每诵敬信录暗室灯诸善衵所载各条间有验者遂怂慂登诸梨枣谨敢僭跋数语附于简末至疏义元元浅学人无从窥厥奥旨不敢赘一语也 

　　○重刻金刚经疏芥题后 

　　振珂 
　　珂辑家乘始知忠敏公有金刚经疏芥一书文孙伯祖谓西七里古昭德寺藏有遗编道光癸卯夏珂偕兄鸿逵学江往问诸沙弥罔有喻之者庚戌秋仲访懒云上人于新安精舍得下卷计六十页咸丰壬子春孙翊鸿检书旧箧得上卷计五十九页而中有脱简嗣闻长衢郭君宗仲家有抄本属侄应枢走询之谓是昭德寺雪庵上人所手录而得之故友青选之所贻者披阅一过依然完本也按是经刻于乙酉迄今二百余年矣搜罗一十有二载而始获全书先人手泽宜何如珍惜耶拟即重梓缘采辑遗集未成不果今正家慈抱病医祷罔效忽忆公自序此经有行乎患难较亦有助之语谨将是书重镌枣梨非敢邀福沙门聊效石琢堂先生晨夕虔诵为高堂延年解厄云尔 

　　○北南畧 

　　崇祯十五年正月山东盗平擒李青山入京青山本屠人乘机啸聚数万人屡寇兖州山左骚动总河侍郎张国维单骑诣营抚之青山出不意大惊叩头乞降国维察其非诚还部选将士疾驰给事范叔泰鲁府左相俞起蛟拒战擒青山尽降其众国维荫一子指挥使而沂州王朋犹拥众劫掠国维密授方畧于监军邱祖德擒之东方遂平 
　　崇祯九年行保举法应天巡抚张国维以沈寿民应诏甫入都疏劾杨嗣昌夺情熊文灿误国黄道周曰此何等事在朝者不言而草野言之吾辈愧死矣南都立阮大铖用事必欲杀之寿民乃变姓名避之金华山及卒曰魂而有知吾其从张公游也 
　　崇祯九年贼围庐州陷和州应天巡抚张国维遣陈于王守六合张若来守江浦六合无城若来与于王犄角捍贼二邑以完十年正月贼分犯江浦六合及安庆国维遣部将张载赓等援安庆而以新募兵二千令副将程龙及于王若来分戍二邑已而贼不至国维拟赴安庆城太湖乃提龙等三将兵西上三月贼犯太湖副将潘可大将安庆兵九百龙等三将将吴中兵三千六百御之酆家店贼先犯可大营龙等至夹击之贼多死夜复至中伏亦败去殉寇录云酆家店之战陈于王以下偏裨也其赠恤为厚抚臣张国维请之也其兵不足用国维抚之以恩故于王等为之死有包文达者世袭苏州卫抋挥同知贼犯安庆国维命从征文达治酒延亲知语曰受国恩三百年又受张大中丞恩此身亦欲用之入内别母再拜而出潜山陷警益急国维命文达疾驱至皖战于宿松达故善射亟发矢矢尽胁中流矢堕马强起拔矢挥刀再战援娓力竭死之献忠攻桐城袭陷庐江屠巢无为潜山太湖宿松诸城应天巡抚张国维御之献忠从英霍遁崇祯九年献忠纠曹操老□□回□□回闯塌天诸贼顺流东下与江北贼革里眼左金王合烽火达淮扬南京兵部尚书范景文操江都御史王道直总兵杨御蕃分汛固守安池道副使史可法亲率兵当贼冲贼遂从间道犯安庆连营百里巡抚国维告急诏左良玉刘良佐合兵救之大破贼贼走潜山之天王古寨国维三檄良玉入山剿贼不应放兵掠妇女屯舒城月余河南太监卢九德力促之始北去贼已饱掠人山矣 
　　崇祯十年应天巡抚张国维见贼势日炽请于朝割安庆池州太平别设巡抚荐监军史可法任之安庆不隶江南巡抚自此始也 
　　乙酉五月大兵破南京至杭潞王降东阳张国维谒鲁王于台州请监国驻跸绍兴截江而守顷之郑遵谦熊汝霖等各以兵至乃议分地熊汝霖孙嘉绩守白洋王之仁守西兴方国安守朱桥范村钱肃乐沈宸荃冯元飂守龙王堂于颖守三江郑遵谦守小亹国维守长河七月复富阳寻克于潜监国命国维入阁办事赐尚方剑以统诸军十月御　大兵于江上国维令部将赵天祥西渡已军上流熊军下流横截之会大风雨　大兵徘徊不欲战乃各引退丙戌三月朔　大兵驱船开堰入江国维严敕各营守汛命王之仁率水师从江心袭战是日东南风大起之仁扬帆奋击国维督诸军渡江力战　大兵为之少却会方国安纵兵夺饷师溃 

　　○幸存录纪事 

　　夏完淳 
　　妖僧大悲者非真大悲乃吴僧大悲之行童从大悲往来钱谦益申绍芳家故妖僧折对时但知有青门牧斋而已其夜叩洪武门自称烈皇帝阍人擒之以隶戎政张玉笥玉笥以为此等妄男子但当速毙之若一经穷究国体不无少损此大臣忧国之至谊而都人藉藉遂谓玉笥且杖杀烈皇矣玉笥遂以属三法司又变而为潞邸之弟自言受封郡公本朝乌得有郡公哉物怪人妖岂非亡国之肇 

　　○浙闽得失论 

　　华廷献 
　　时东南民望渐属鲁藩画钱唐为界烽火相望自两都破竹至此始阻相距者十余月督师为东阳张玉笥设此时听玉笥戮力同心辅车相依之语时事尚未可知乃处累卵之危而修笔舌之怨忘敷天之愤而操同室之戈 【 闽杀鲁使陈谦钱邦芑教之也浙杀唐使陆清源马士英教之也】 浙闽瓯脱自彼分此宦两地者各不相安朱大典以一旅处两大间左右瞻顾九江关外声援既绝钱唐兵力不支卒至瓦解小人之败坏国家事可恨若此 

　　○浙闽水火论 

　　顾襄远 
　　鲁王自台移跸绍兴浚师张玉笥谓大仇未报不宜攺元故称监国唐王立于闽颁隆武诏至浙监国不悦欲返台玉笥星驰入朝疏奏唐王曰国当大变凡高皇帝子孙臣庶皆当同心并力誓图中兴成功之后入关者王监国退居藩服礼制昭然若以伦序叔侄定分今日原未暇易且浙东涣矣监国当大势奔溃之日鸠集维艰一旦南拜正朔恐鞭长不及猝然有变则唇亡齿寒悔将何追攀龙附凤谁不欲之然臣老臣也惟社稷是图岂若朝秦暮楚举足左右为功名计哉惟王察之议遂家然浙闽自此水火矣 

　　○钱马论 

　　陈式 
　　钱谦益为张玉笥辛酉座师南都亡谦益徘徊江上玉笥致书畧云君臣大义也师生私恩也维断不以私恩废大义谦益遂不敢渡时人谓之踏破衣钵马士英弃太后挈眷欲渡钱江玉笥曰伯嚭渡江国事休矣谕各营将士遏之士英潜匿方国安营中请入朝玉笥劾其十大罪乃不敢入唐王使陆清源赍银十万犒浙东军士国安纵兵夺饷杀清源玉笥叹曰曲在我矣国安劫监国南行江上师溃不知其皆士英教之也 

　　○附纪轶事 

　　周邦台 
　　崇祯庚辰夏漳海黄石斋 【 讳道周】 以建言被逮送者有萧萧易水之咏石斋曰弗忧但书完三千纸即出矣在狱手写孝经百余本着易象正书二十图六十四象直于血溅肉飞指节垂断之时成之癸未秋东阳张玉笥 【 讳国维】 以螺山事就逮过苏苏民数万宰牛羊生祭之罗拜恸哭且哭且祭缇骑亦感泣下玉笥曰吾何德于汝而汝等若是也虽然弗忧但书完十二部法印即出矣 【 扬州僧德宗德行高妙谈人祸福不偶爽有为公问休咎者曰金刚经注成即释用矣】 在狱注金刚经疏芥二卷后果皆如其言二公同登文震孟榜官俱至阁部一则慷慨殒身一则从容靖节贞操大烈馨昭青史并美于秋休哉 

　　○十五完人帖跋 

　　朱彝尊 
　　崇祯十七载爰立作宰辅五十人国亡后存者尚多其出处或殊居恒与世接欲求为完人难矣机山阁老考终于江南未□　皇朝版图之前当时幸免东市之祸晚节益为正人所依归即卷中九人皆见危授命者也公孙介维持以示予请悉出笥中所藏复益以傅公冠张公国维文公安之彭公期生沈公犹龙五先生手迹装池卷后并阁老标题攺称十五完人墨宝谨拜手而书其末 

　　○读胜朝殉节录题后 

　　戴璐 
　　张公国维专谥忠敏建祠于东阳之西岭而深惜其子之不得从祀也按公有三子长于世凤字羽君邑廪生袭锦衣卫指挥鲁王监国授提督援努总兵官太子太傅前军都督府左都督当公入阁世凤代将其军支持江上者七月后为大兵所执不屈殉节钱塘时顺治三年九月十四也次子世鹏字培君郡廪生以恩荫任都察院事从公建义授兵部职方司主事升尚宝司少卿公靖节后为大兵所执不屈时当道以忠臣不可无后释之还侍虞太夫人李夫人终于家杜门不出者三十七载幼子世鹗字峙君□庠生年未冠省公济上卒于途公精忠大烈宜邀易名崇祀之荣而三子忠忱孝德未克祸祀庙中亦阙典也谨题数语以俟采风者有所考云 

　　●张忠敏公遗集附录卷四 

　　张中丞抚吴余六载所抒安攘之畧徧江以南蒙休饮德百城之内畏垒而祝周文襄后未之闻焉兹止绘苏郡形胜关隘志公宦迹如谬叨掌故执简郡乘次第纪述笔不胜书因忘愚贱分体漫咏古体命子布缀书笺素呈上都台公即日旃席论思画图麟阁稗官野记或足供国史之采择云 

　　修筑娄塘 
　　建常平仓 
　　苏城浚瀹 
　　永济重新 
　　武邱复胜 
　　苏学鼎新 
　　钟楼重构 
　　水利书成 
　　垂虹畚锸 
　　东海巡汛 
　　北江观兵 
　　候张玉笥都谏 
　　送张中丞握河道少司空随召引见 
　　张玉笥中丞抚吴七载晋秩少司空总河奉旨召见枉别山堂渍酒先陇于其行也赋长句送之兼以为赠四首 
　　张玉笥提兵出讨 
　　和张玉笥游白云洞 
　　湖上遇止庵司马赐告还里有赠 
　　张止庵先生初度时有视师吴越之命 
　　雪霁登雨花台有怀张止庵大司马并简熊伯甘水衡吴雪厓驾部 
　　止庵抚吴时有浚寺井者得遗书于铁函皆记宋德佑事止庵为梓之题曰井中心史 
　　山中即事赠止庵 
　　朱文似贻示止庵诗怆然有和 
　　止庵殉节赋浩然吟 
　　张止庵师赋诗自沈 
　　张止庵大司马殉节 
　　白云谣吊张尚书 
　　白云洞览旧题 
　　往同王兰陔年丈集白云洞题石曰太傅岩今秋过之漫灭久矣赋此 
　　洞游述怀三十韵 
　　白云洞咏王兰陔为张止庵题太傅岩同元甫叔祖 
　　过玉笥先生绿筠书圃 
　　白云洞观瀑有怀张司马 
　　重九游白云洞怀张司马 
　　题张司马白云洞别墅 
　　太傅岩 
　　白云洞观瀑感怀 
　　游白云洞怀张司马 
　　游白云洞次壁间诗韵 
　　谒张忠敏公墓 
　　遂初堂 
　　过虎邱张玉笥公祠 
　　虎邱生祠重新公孙又韩以名宦来请当道赋此以赠 
　　谒张忠敏公墓 
　　偕春珊谒张忠敏公墓 

　　○修筑娄塘 

　　王焕如 
　　阖闾城东岸逶迤娄水汨汨徒杠多当年邱簿奋力任崇堤甃石名至和转运溢钱量沙计荆公奉诏亲临河后来守令勤缮葺魏公发运尤永图国初更饬巡塘令农隙覆土严督诃岛夷内讧添雉堞垒石撤向玉山阿外内土崩无砥捍狂流忽涨荡黍禾荒粮千百奚抵额茂令长令困催科我师胡侯甫投辖吁呼豸使犹伏蒲鸠工数月长虹贯肩劳府怨汨滂沱市田谋积岁修费师去充籯委逝波新堤加土谁复问甲子一潦泪石颇污邪万顷仍飘没窟宅蛟龙产鼋鼍征人病涉安得渡邮书羽檄尝蹉跎北抵阳湖南达渰雈苻昼伏寻干戈闾井突烟十里断耕夫弃□竞贩鹾人心其抱杞忧急皇皇道路声哦哦天锡张公抚海甸停桡下询民疾奇铢金□两不闻趣县吏千缗猝办授里皤吮血胥徒东手立斧锤交下成剎那遥望干樯高下集冱寒牵挽行若梭三春霪雨天乍霁黄云陇麦堪婆娑流水涟漪公泽永鲰生纪颂代涂歌 

　　○建常平仓 

　　周制囷仓备省耕三年畜九陈陈因汉唐储粟边筹急惠民溢羡犹强兵宋轸东南根本地提举专司核常平郡邑封椿恒满万给缗修浚江与泾还积余钱佐经费增治阵隍饰署黉高皇神圣足民计着令有司贮谷盈文襄衔命勤抚恤廪庾广建济农名运岁公家鼯鼠穴什伯散去诡易新节省存留不复入空廒圯废无粒秔洊罹潦□人艰食句吴千里米贵腾都台曲询下愁苦货金就籴江楚津如茨巨艘氤氲至千仓嵬构花洲滨减粜遥闻都市侩昂价俄抑慰茕惸山陬髦稚狂趋郭共向戟辕厥角崩小子正编康济传于公握管不能停 

　　○苏城浚瀹 

　　姑苏都聚形虎踞万家庐井夙称庶具区万顷水渺茫尽向娄江东倾注昔人建郭相地势城内疏渠酾淫澍四从三衡曰干河循街遶陌支流去堪舆夸胜血脉通粲薪出入家家裕频年水政弃弗讲竞投秽砾多湮淤闾左生业曰渐凋担粟负刍困咫步张公莅节首问兹导河有缗充益赋苦心筹划越三朞赎锾锱铢留府库适罹蝗灾民食艰辕下散钱市兜簬计方给值日授餐远近馁夫悉应募胼胝河干鼓腹嬉三冬蔀屋忘寒冱感泪将领巡督勤餐风吸露谁敢妒□锄甫毕水生澜晨昏舟檝争飞渡提携负戴免劳辛货集商通走如鹜汪汪惠泽与波流满道讴歌喧叟孺 

　　○永济重新 

　　吴城西北水从衡遄流逆上汇五泾子胥辟门通天气阖闾雄霸破楚荆春申治郡欲张楚象方取义以阊称门外修途八方达摩肩击毂尘飞腾跨闉架木攒虹饮唐人题句传今名其下濠深不可测重趼累息多魂惊胜国尝逢邓长者两涯甃石如坚城款密键固垂百祀砥平坦道人趋行我明邱守加缮葺易名永济惠编氓神皇中岁祝融虐一朝焰起危梁倾于时刺史楚阳石吁留关税佐经营嗣来频圯频补治穷卮漏壑委沸羹俄焉朽腐重遭火郡邑相视徒目瞪中丞一旦解冰俸募师市木走天宁冉冉巨材蔽江下长虹如贯不日成商旅云来举手祝九州岛四海声雷轰竹桥济蚁邀天贶横梁济众岂与京野史濡毫欲纪绩且呼匠氏勒贞珉 

　　○武邱复胜 

　　金阊之北七里遥人称海涌一峯高秦王凿石求神锷阖庐塜上虎咆烋湍水潆洄邱壑表羣山四望劫嶣嶤短簿当年营别墅咸和初禩置僧庖东西合胜方名寺云岩子院绕周遭殿阁参差林樾杪佛灯渔火映飞涛厯世名贤多憩迹镌留姓氏不知侨乐天梦得刺郡曰赋诗饮酒呼属僚分韵和赓皮与陆元之作宰夸宋朝和靖布衣能抗诏墐封环堵自萧萧寺屡摧残轮奂攺天兵南下炷旌旄开平雅意护此剎誓将严明禁卒骄垂庇十年免燹祸祖龙倏焰香积寮文皇造运檀那集磨坚衲子蓄泉刀栋柱重新螭脊见游者軿肩昼达宵地因人重争吮墨楼船待月沈鼓箫逆祠绰楔堤前睨震怒山灵烈火飘绀字雕甍片时毁吊古欷吁浊酒浇苏阖干脉微伤动士阻科名民俗嚣都宪张公开幕府忠诚谋国振世豪庙祀武安壮敌忾感伤煨烬我心忉镕带且招巨筏至破人悭性解缠腰空王顶礼大雄殿兆姓嬉嬉度由桥共道江南公荫厚宏慈孚格烽烟消 

　　○苏学鼎新 

　　粤宋仁宗景佑年吴都刱学天下先子美南园独占胜孕灵簪笏可蝉绵希文让作育才地手栽虬柏讲堂前济济章缝游泮沼海陵礼聘来梦鳣修已治人设科训苏湖教范百世传庙庑嵯峩崇圣祀镕金范质肖豆笾百尺榱题经阁耸架庋卷帖供羣编我明圣出千祥见星桥池畔产瑞莲魏守再拓巽离壤都肄发迹皆名贤后先按部輶轩使频鸠匠石丹垩鲜神皇中岁侈营缮宫墙黉舍一鼎新何期甲丙飓风烈甍摧瓦坠如飞鸢乔柯拔尽地脉损士人咫步叹遭屯科名达者践銮坡黄阁每靳白麻宣张公来建中丞节圜桥观听弟子员苜蓿先生形鹄立公覩榛莽意慨然朝呼郡吏计工值夕下飞符十镒捐奉行不效狐鼠穴鬼薪城旦诛宿奸次第庀材念岂释军具糗糒罄金钱惭如落拓青衫敝往日曾将学乘编典故尚难辞载笔纪公姓氏瓀珉镌 

　　○钟楼重构 

　　追昔白傅守苏时南禅云集一枝栖洪钟万石成凫氏空中耸阁与云齐街肖卧龙寺如角角听歌啸乐熙熙阅唐入宋胶黉建形胜直逼沧浪池僧托招提警昏旦廿里闻声无速迟熙朝洊更两邑序分峙东西张翼飞台司郡县署纷错巽丁拱向却相宜阳曲侯王易梁栋华鲸吼气应鼓鼙岁久雨摧鸱角堕官民动止若或尼中丞一顾黍离叹斧斤匠石理罘罳蒲牢重震钧天响丹碧辉煌映坎离暑寒无间百八击唤醒庶寮指路迷编氓力作游惰吉士林争奋绍前徽从此吴风颓复振龙吟四表公泽垂 

　　○水利书成 

　　东吴到处浸弥涟湖瀼渰荡枕桑田司农贡赋均海□□禹四郡输将独半肩曩日闾阎擅殷富今何万户荒炊烟踵仍潦暵岁祲稼人事不修岂偶然西来宣歙霅苕水并趋震泽三江穿厯世殷勤继禹迹粟红溢廪易缗钱于昭列祖悯农事遣官治水颁敕专神皇再举臣失职惩噎废食旷多年民情孔亟哀无告封章迭奏部科员圣主平台尝顾问道傍筑室说徒悬兆庶咨嗟溺昏垫张公来抚藉天缘孜孜汲汲求民隐巡旌至止履陌阡吴淞久淤白茅涸狂流吐纳无转旋公亟深心搜典实考证今古罗言诠寻源遡委披图按驱驰戎马手一编正史稗官翻阅尽篝灯纂次夜忘眠书成累累盈卷帙牙签直上至尊前草疏千言握本论宣公谋议诵入埏乙览□环鉴忠谠旨下欢声遐迩传疏瀹章程垂则永募来劂氏枣梨镌司马河渠奚足数郦元水注枉连篇如也辱知惭寡陋刍荛一得助如椽 

　　○垂虹畚锸 

　　松陵建邑水土巢良田万顷枕湖凥西受具区来赴壑建瓴直下如山高长堤横亘势莫御七十二谼溜奔跑古人刱筑非无意垂虹月出映秋涛逝者如斯三江吐黄云远覆护新苗桥畔壅沙梗流泻昔尝着令勤疏挑迩来水政似说铃升粮占佃恣土豪互倚石梁皆架屋巨木抵捍难乘橇倏焉湖水弥天涨沿村老稚霎时飘桑麻井巷汩流尽赋额奚充苦悲号民疏叩阍圣主纳快覩抚军拥节旄封事星驰邀俞旨如云畚锸凿土硗狂澜倾注表畷见刈获早办公家漕谋议盈庭耽岁月赖公立断国计饶兆姓爇香家户祝吴淞未浚足方翘 

　　○东海巡汛 

　　平江雄槩虎视东刘河直驶娄江通迤逦而南海负险宝山壁垒镇吴淞倭奴凭岛频窥伺伏莽昼肆冯夷宫树营列帜远相望文皇镵石耸苍穹浚筑金汤在犄角水师战舰破浪冲大将搴旗卧櫜鼓犬牙相制统游戎迩年武备嗟弛废贪弁隐占杂疲癃张公建牙抚士卒甲明号令气舂容鼓舞忠义人争奋师干赫赫皆罴熊交驰羽檄稽勤惰兜鍪铠仗耀烟烽倏焉蛾贼皖城逼挑锐西援走艨艟兵去不闻汛守弱分合众寡心腹同奸民捍网航海贩扬戈迅获如追风雈苻乘间偶张鬣擒渠斩馘满江红桑土绸缪根本固东南息壤一丸封 

　　○北江观兵 

　　海虞北树福山营有兵突兀覆釜形长江控险界南北白狼对峙耸十层陆郢献降吴郡破金人直入宋难撑昼拒伪周求安战士诚夜袭柝不鸣国初竟忘设戍守丑夷蠢动宿重兵绣衣持斧临郊甸特疏请垒斗大城鹾贩凌波舟竞渡千商货载越关行止征榷税讥订密谁言户牖半壁擎中丞读史鉴往事乘舠忽下驻巡旌细柳卧闻缚债帅顺呼传听一军惊艅艎布列劲弩伏飞桡击桨简炼精匪久流氛突邻境江津结阵瞭火明寇驱间谍探虚实望风却步莫敢撄铁瓮兰陵连锁钥全吴保障庆敉宁圣明倚□纾南顾九庙鼓钟具式灵 

　　○候张玉笥都谏 

　　虞国镇 
　　乡国云霄外亲交薄宦疏飞霜惊白简沥血忆青蒲饮水心如鉴忠贞遂不孤南来久乏羽引领睇神都 

　　○送张中丞握河道少司空随召引见 【 公抚吴六年是为崇祯十三年迁工部右侍郎兼右佥都御史总理河道明年陈薪甲下狱擢公兵部尚书】 

　　陈子龙 
　　旧闻开府静牙璋诏领河堤入未央周室保厘分郏鄏汉家底绩念宣房九天星宿悬秦塞万里梯航走冀方为报至尊南顾日不堪重问海陵仓 

　　○张玉笥中丞抚吴七载晋秩少司空总河奉旨召见枉别山堂渍酒先陇于其行也赋长句送之兼以为赠四首 

　　钱谦益 
　　喧呼节钺辟蒿莱罨画旌旗照水隈伏腊村翁看上冡弓刀小队候登台桥边彩仗差新柳花外金鞍糁落梅衰晚惭恩兼怅别苇间自框钓船回 
　　吴关楚望上游赊天堑真成只手遮东海云航输北极西陵候火到南沙发兵每见头须白忧国还看鬓发华早晚丹青传画像为君点笔继乖厓 
　　金陵铁瓮赖帡幪新领河堤节镇同橘柚秋苞长向日桃花春水正分风马衔沈璧开前路龙护探珠徙旧宫千里洪河才一曲恩波取次到江东 
　　秘殿传宣画诏余材官传遽趣锋车少陈南服疮痍肰徐奏东封暇豫书漏刻籨容成故事天章笔札久单疏频年侧席劳明主莫讶神铃感直庐 

　　○张玉笥提兵出讨 

　　陆良俊 
　　仓皇承诏拥元戎缓带轻裘气倍雄飞饷己夸萧相似运筹更许子房同奇兵势自三天下小丑魂惊八阵中我料青山非劲敌不须奏凯未央宫 

　　○和张玉笥游白云洞 

　　崆峒谁凿不知年尘世分明别有天黄鸟得羣声更好青松垂老节逾坚多君曾拟郊居赋笑我空赓梁父篇再陟一冈人影寂定逢羽客话仙缘 

　　○湖上遇止庵司马赐告还里有赠 

　　吴之器 
　　颂声谁不羡人龙忧国还深尽瘁容溪上玉璜初纪瑞庙中金鼎屡铭恭江湖徧起棠留忆河济重开禹凿踪剑履雍容霄汉迥更闻禅草擅登封 
　　仗钺身分社稷忧东征霜雪满旌斿紫宫始壮三阶气黄石仍包九伐谋帷幄功成堪治第歌钟赐渥正宜秋遥怜明月澄双岘何限清光庾亮楼 

　　○张止庵先生初度时有视师吴越之命 

　　东南黎老祝生申四海安危系此身旸谷神龙照白夜蓬山霜鹤翥青春雕弓己沐河山宠惇史还推社稷臣不用崆峒倚长剑悬弧即是洗兵晨 
　　风尘大出武侯师又值宁亲昼绣时归衮乍回东土舄投醪还引北堂卮五云制就莱衣彩双璧栽来谢树枝家庆主恩俱冠代匡王更伫镐京诗 

　　○雪霁登雨花台有怀张止庵大司马并简熊伯甘水衡吴雪厓驾部 

　　崇冈积素外陟寒广遐寄江天发明迥万壑含森异城阙窈窕开浩然神州丽濯濯清禁色井井园陵势燕齐多氛雾秦赵己芜秽微管托明牧横流庶无畏兰锜俨霜列龙旆长云萃制胜在羣策伐谋匪锋锐葛藟庇本根上智静民志喟彼东山诗恻隐若躬至亦有匡定勋夙联孝友袂孔棘戎马间弥敦岁寒意宁烦越石忧岂待祖生虑 

　　○止庵抚吴时有浚寺井者得遗书于铁函皆记宋德佑事止庵为梓之题曰井中心史 

　　井石冥冥古寺阴铁函遗史墨痕深年过四百人三祀犹见孤臣一日心 

　　○山中即事赠止庵 

　　千岩万壑拥霓旌虎旅宵兴唱跸行溪引宫醪皆圣泽山围羽驾即曾城封邱已伫班生石系粤还劳使者缨堂上神兵原不战于今伊吕正持衡 

　　○朱文似贻示止庵诗怆然有和 

　　殉国还兴六月师复仇大义独公知钱塘弩激江潮却采石营开汉帜奇陈力未能逃党锢 【 以螺山师溃下狱】 致身空欲系安危千金享士谁为报愁绝孤臣涕泪时 

　　○张止庵师赋诗自沈 

　　顾襄远 
　　孤臣捍难势难扶百战沙场白骨枯将与苍生拯水火那堪轩冕惹泥涂壮怀自许文丞相懔节争如屈大夫耿耿忠魂应不昧好同日月照皇图 

　　路进 
　　赤城山下霞千片白马潮前月半钩是大丈夫无琐事好从一死定千秋 

　　○止庵殉节赋浩然吟 

　　一决何惭简竹青浩然霜色上秋冥倥偬许国无虚语慷慨酬恩有独醒河岳生来原间气乾坤异后识英灵自怜我辈皆巾帼不用为公涕泪零 
　　漠漠衰荷隐废池城阴孤旐不胜悲田横岛畔空多士句践台边只一麾东鲁春秋存日录西陵风雨暗云旗滴残絮酒肠还断却愧当年鲍叔知 

　　○张止庵大司马殉节 

　　夏允彝 
　　辱忧未报不称元自是先生立说尊越国六千欣带甲钱塘一口怒来吞燕云唾手方从拟锺阜恢疆即日翻梦梦天心难细问长沙泪吊汨罗原 

　　楼斯翼 
　　白云洞口泉淙淙老鹤立石猿窥松不闻剥啄草堂静剑气坐扼双飞龙越田三江抱如玦国老呼来秉旄钺炎风五月吹火云光照霜铓黯蛟血檄催郡谷符如飞 【 时饷军用金绍台三郡租】 不食尽诉嗷嗷饥月二十日遂大溃海天潮落三山微萧然之山鉴湖水独有先生行未已区区奉命走鸿毛 【 鲁监国已入海犹传命谕公】 聿正首邱非惜死方池苹藻熏龙涎一跃魄濯沧浪天男儿大节有死国姓氏留与来人传犹忆大星陨前夕 【 公殉节前一夕有星堕邑城西大如斗】 光芒烛地惊墟邑尺水居然葬屈原遗阡何处寻诸葛 

　　陈式 
　　勤王尽瘁复山河板荡犹然志不磨边上庚呼频转饷阵前日堕更挥戈岘山蜀魄一轮月画水胥骸万顷波衷赤未酬沈北斗英雄千古恨如何 

　　李珍美 
　　圣贤豪杰本无偏浩气丹心日月悬人似先生真不愧士后后汉始知权文山尚恨囚燕狱枋得犹嫌托母年输却方塘 【 即先生殉节处】 甘一跃完忠情复孝慈全 

　　○白云谣吊张尚书 

　　沈涵 
　　尚书东阳人明天启进士起家番禺令官大司马所至有声后乞归筑别墅于白云洞之旁会鼎革赋诗自沈 
　　白云起兮无心触石出兮为霖排阊阖兮翔高林朝荣河兮夕瑶岑天杳杳兮昼阴雷轰轰兮白日沈瞻周道兮崎嵚逝将徂兮扬哀音 
　　白云归兮江渚怅孤飞兮谁语山巉岩兮泉流湑撷畹兰兮搴芳杜有美人鈩横睇汝乘我车兮戒我旅聊逍遥兮容与 
　　昧将旦兮曦驭升飘风发兮尘杳冥海涛沸鈩蛟螭凭眄九疑兮涕零望阳台兮徂征睠公子兮路难行星陨兮空庭止水兮瀛瀛往从之兮谁与朋庶冰雪兮双清 
　　岁摇落兮草木颓陟高冈兮马虺■〈兀贵〉鸟啁啾兮猿啸哀羣鼯窜兮奔蒿莱陈桂醑兮扬芳罍遡美人兮我心悲夙驾兮龙媒结佩兮琼瑰金戈鸣兮组练皑神之来兮云昭回 

　　倪凤仪 
　　鬒发无端点雪华丹心许国早忘家画江阃寄元戎节捍海塘成汉使槎星落厓山飘浪舶情随湘水赋怀沙诗传绝命谁堪读留得忠贞玉不瑕 
　　徒把金戈驻日光神州回首正苍茫沙虫四镇兵何济龙种诸王事可伤屈于有冤投汨水张巡无力守睢阳拚将一死完臣节青简长留姓氏香 

　　○白云洞览旧题 【 洞前遂初斋止庵别墅也】 

　　吴之器 
　　一痕冰瀑溅风松苔古岩层翠万重独坐石潭闲照影云衣片片落芙蓉 
　　山枫如雨积寒荄曲岛苍烟冷客怀石烂泉枯人事攺旧题犹见遂初斋 

　　○往同王兰陔年丈集白云洞题石曰太傅岩今秋过之漫灭久矣赋此 

　　拂石留题绝壁间莓苔风雨己成斑从他删尽摩厓迹终是江东谢傅山 
　　麟阁摧残事事哀悬厓只字亦成灰须知断零碑下大有民吊影 
　　羊叔虚嗟陵谷移世情何必异时知试看此石留痕处已作人间堕泪碑 

　　○洞游述怀三十韵 

　　乍向幽岩里苍茫不自知石泉犹洒壁乳窦尚通池槛废云全过桥崩涧半危乱葹封座处饥雀散檐垂杉小游麋损苔深野屐疑朱轩今就圯白日早如驰忆昔匡床夜曾偕旧雨诗谈经争意气献策费神思自尔称先达嗟余已后时无衣歌较晚有马借何迟六月成师出三驱授律奇握机衡并轴峙糗茧重丝逐北除秦帝吹南什楚累铜盘招列郡羽檄下单陴岂谓天心攺终惊国步杼鼓三声遂竭木一力难支王蠋言能践庄光道不欺姓名虽未变志计竟空施怅望松楸近辛勤稼穑宜匪遵高士迹聊信小人为物外甘长惫林间号绝痴荆随留璞在湘畹避兰摧常使茅茨掩穷搜简竹遗河梁追古调邺下继芳词栏药盈盈态江梅淡淡姿陂平循造物去返待花期岭色开村树秋风入枝藜偶然寻壑至忽起恸途悲隔世伤存没同盟念别离孤怀萧远甚告语可因谁 

　　○白云洞咏王兰陔为张止庵题太傅岩同元甫叔祖 

　　卢士儁 
　　嵯峨一片石今古白云护使君何殷勤此石名太傅白云长无心使君心太苦不见太傅还白云自千古 

　　○过玉笥先生绿筠书圃 

　　赵忠仔 
　　水窄环前圃篱疏引隔厢筠犹前岁绿人不故园芳古树啼寒鸟残藤挂夕阳中丞千载后今日再称觞 

　　○白云洞观瀑有怀张司马 

　　高攀桂 
　　逶迤一径入山村绝壁飞泉挂洞门千尺玉龙穿岫落半空雪练带云喷岩腰时绕层岚气石髓频敲过雨痕仲蔚草堂零落尽残碑荒藓正纷繁 

　　○重九游白云洞怀张司马 

　　厉舜凤 
　　白云长此霭苍松无复当年车马踪照日潭空疑似昨骑箕人去竟何从叶飞霜后孤根在帽落风前迭峷重闲步东山寻旧迹石桥惟有绿苔封 

　　○题张司马白云洞别墅 

　　彭如翱 
　　白云谁作主碧水解留宾尽日空山里无时见一人珠帘迷晓色玉女秘青春出岫宁无意为霖济涸鳞 

　　○太傅岩 

　　虞光恺 
　　闲寻林壑未忘情岩石犹传太傅名长望白云留故国那知元鹤到辽城藤花野草栖残照别墅残棋付断枰经过绿苔都在眼不堪春恨杜鹃鸣 

　　○白云洞观瀑感怀 

　　王崇炳 
　　飞瀑成潭第一泉 【 公笔记云水味不让扬子江中□□灵】 尚书归省此留连誓同止水终能践节比寒松晚更坚一代孤忠推后劲千秋信史表前贤午桥庄舍堪凭吊断碣西风坐渺然 

　　○游白云洞怀张司马 

　　楼云章 
　　愁思乘春迥不删岩苔厯厯树斑斑例须行雨宁留得一片白云飞出山 

　　○游白云洞次壁间诗韵 

　　赵衍 
　　醉倚一沈吟悠然见古今境余双岘碧名振八华阴白璧珠帘色丹厓玉女心正悬碑镜照高印石痕深相国生涯寄书堂野树森 【 洞系公告归读书之所曰遂初堂】 愿将千载意山水共清音 

　　○谒张忠敏公墓 【 墓在八面山东】 

　　卢衍仁 
　　松柏森森拱墓门将台孰与夜台尊荆溪浪卷长河阵禹岫风招止水魂半壁未伸南渡志终天尽报北堂恩于霄正气埋黄壤定有英光烛九原 

　　○遂初堂 

　　吴国濂 
　　携屐来林麓登堂见性情但期生报国那愿死留名屋角含云气池头咽水声暮鸦啼更急遗憾几时平 

　　○过虎邱张玉笥公祠 

　　杜秉琳 
　　森森祠宇郁松楸下马乡人拜故侯正气不磨干载重独留遗爱在苏州 

　　○虎邱生祠重新公孙又韩以名宦来请当道赋此以赠 

　　陈景琇 
　　君不见姑苏台近姑苏城千年不攺姑苏名又不见百花洲上百花开吴王游乐乘春来乱红落尽流碧溪只今台榭乌夜啼锦帆北指是虎阜一塔高耸矗牛斗山塘七里花市繁画船箫鼓杂沓喧沿堤第宅连云起画栋雕梁映江渚朱户重门夜不关经年花落无往还嗟彼穷黎常露处失此旷宅竟不届借问构堂又为谁尽是当年尊与贵襄阳早竖羊叔碑雷州曾立寇公祠清浊自应炳青史坐中谁辨真与嗤君家乃祖起东阳赐爵曾授尚书郎帝谓三吴民力疲德星一路起创痍是时中原争鼓鼙张公只手半壁支扬子江头列阵旗坐拥貔貅勇如虎设伏随机寇不窥三吴城郭安如堵虎邱堤上月初高张公英风遏云霄遗容庙貌临江泛血食千年真不愧君家远隔浙江潮吴山越水音书杳今君忽自浙东来正喜翩翩属年少手持乃祖誓死诀从容就义自不灭为说先贤已奉祀名宦至今犹尚阙吴民爱公争相趋连名当道齐齐书开公祠门拭公像列星河岳如在上祖孙相对如一堂英英不攺生面庞吁嗟乎公今已没五十年吴民见公之孙兮如见公公有祠兮真不朽公有像兮长不死公有孙兮时致祀见说江南江北大堤上立石累累遥相望尽道在时官职好夕阳衰草谁复表惟公庙貌临江堤寒鸦枯木江云绕安得巨笔如长虹为公留题千古春山晓 

　　○谒张忠敏公墓 

　　申屠桢 

　　蒿邱松柏郁萧森想见当年耿耿忱狮岭猿声亡国恨龙池鹤影荩臣心魂归苍昊斗星陨梦断白云风雨深忠骨埋邻我烈祖 【 墓近禹山与桢始祖将军狄公祠墓相接壤】 精英长傍禹山阴 

　　○偕春珊谒张忠敏公墓 

　　许经芳 
　　残局河山促捐躯一荩臣骨寒名不朽浩气尚嶙嶙 

　　● 

　　东阳张忠敏公赐谥建祠作 
　　张忠敏公表忠台创建落成诗以纪之 

　　○东阳张忠敏公　赐谥建祠作 

　　大兴朱珪 【 石君】 
　　海立鲸摇浪江严马缩毛厦倾空一木潮落失三篙监国嗟龙种先生握虎韬敛师疮裹甲行阵血沾袍剩有沙虫感 【 王阮亭诗四镇沙虫成底事五王龙种竟无归】 随闻风雨号故园澄止水 【 先生尝凿池家园上榜曰止庵取宋相江万里止水意】 新恨吮枯毫 【 作绝命词赴所榜池而死】 死报缘臣节生光仰　国褒教忠　天子恴颁谥阁东曹赤手当时展丹诚与世陶依然千载下共式　圣恩叨 

　　韩城王杰 【 伟人】 
　　琼海风簸浪 【 用宋张世杰事】 雎阳月抱闉 【 用唐张巡事】 诚通原一气鼎立遂三人昔覩臣心瘁今瞻庙貌新北磳岚藉碧 【 东阳有南磳北磳与邑城相对】 西岭树添春 【 西岭在城西门即先生建祠地也】 勋绩防江着声名蹈海真　诰衔双阙凤泉荐两溪苹 【 东阳城夹两溪曰东溪西溪】 俎豆衷在 【 按史先生抚吴以忤温体仁夺俸在兵部以论遣御史再被劾于蒋拱辰坐螺山师溃逮下狱在南都又为马士英所恶】 孤标铁镝陈岂徒风族姓砺节本枫宸 

　　河间纪昀 【 晓岚】 
　　灵鳌蟠碣字生风 【 先生祠碑系戴鸿胪璐撰文】 铁马犹闻吼大空蹈海节增新气概触山诚烈旧英雄白云课读泉弥洌 【 先生乞省时尝读书于白云洞今卢秀才衍仁重建白云书院设先生主祀于其中即故址也】 青史标名论最公岂独厓山家世在飘然一旅仗孤忠 

　　卢氏莫瞻菉 【 青友】 
　　采石三更燕 【 先生有采石矶燕诸将诗】 潜山六月兵策勋铭铭故国敦节展新名浅草西园长 【 先生家有东园西园系董文敏书】 流云北斗平风徽如可接杯酒酹先生 

　　娄县吴树木 【 楚颂】 
　　潮声夜半落江门犹似当年万马屯尺水波涛埋国士扁舟风雨送王孙 【 江上师溃送鲁王航海还所榜止庵池死之】 丹心日落仍余照碧血秋来未了痕斗大孤城西岭树功名七字旧碑存 【 公尝奏并三郡漕立碑东阳之西岭张冲素先生祠外】 

　　余姚邵晋涵 【 二云】 
　　便是归来死未迟五陵佳气忆迷离一峯天柱浙东蹶三极星垣箕尾骑青史江湖留后案白头松柏老前知 【 公抚吴贼犯桐城等县须发一夕顿白】 只今　纶诰颁黄阁檐角峥嵘转画旗 

　　吴县石韫玉 【 执如】 
　　崇祀思陈豆迎神每焕模恭维　天子意永与国常扶公政初闻广 【 天启二年进士授番禺令】 臣心旋瘁吴提戈生白发教稼奉黄图 【 公经理江南农政甚着劳効】 匹马嗟悬玦营蝇遽解枢四封宁北阙一旅尚南都事去军星散愁来气月孤航真琼海似蹈遂雍河俱讵复愁鱼腹居然瘗凤雏建祠钦　国典锡谥仰　王谟庭柏行笼黛岩菲此荐腴敢祈千载下忠孝峙贞玞 

　　金华柳万泰 【 岱瞻】 
　　江上寒涛哑战□六鳌旋折负山蚊俄然止水沦黄阁感绝空山礼白云锸冷苏淞排雁齿剑埋牛斗烛龙文穹碑有字蚊螭壮蹲向荒城埒典坟 

　　苏琳 
　　戈挽宁容驻落晖过江万点越山微晨兴迹感霜生鬓夜舞斑怜血染衣己分马援图死报肯从江总羡生归只今血食城西路　天上鸾衔宝诰飞 

　　浦江吴凤来 【 九成】 
　　露冷波漂骨不沦越东半壁尚君臣经年衔石磷飞夜着地成霜草不春甲坼三千埋死士书留十五表完人 【 朱彝尊题十五完人墨迹公其一也】 　国恩如海褒前迹书谥今看衮锡新 

　　金华滕光组 【 绍印】 
　　秋高北斗湛清华奎璧文章　典特嘉江扼落潮飞匹马垒空圆阵泣长蛇拜风祠老吴山柏咽露池横越渚花伊我岂惟忠孝感东阳门外旧滕家 

　　柳光华 
　　禹穴朝悬旭 【 太傅朝鲁王台州请回驻绍兴称监国】 汤池暮落潮三吴完旧迹六尺仗孤标波起鲸吞烈天空鹤吊遥肯教魂八极忘此楚些招 

　　盛本 
　　慷慨真人贾森平懔国常葵飞冤狱雪 【 兰溪陆震劾刘瑾下狱作葵雪诗】 柏老谏台霜一死魂朝彻三江气夕□遥知西岭上碑碣峙残阳 

　　永康程尚廉 【 敦夫】 
　　束发肄圣书成仁而取义文山夙有言惟义尽仁至侠烈徒矜奇慷慨犹恃气仗公老国士坎坷丁叔季木坏岂能支辛苦竟何冀仓皇五月师回翔桑梓地聊以矢孤衷匪云别利器园池狭数尺波碧繁花缀榜之用嘉名式我生平志已辜寥廓翔肯使沙埃渍一跃遂如归去去从此逝疾风挺故节亮月写高意忠孝报君亲如公庶无愧卓哉我　圣皇发册编鳞次阐此潜德光宣堥锡以谥　茂典聿重褒遗芳用勿坠　宸翰属鸾衔　思纶振螭陛公也谥忠敏从兹核所自岩宇翳烟萝穹碑兀天地将此慰孤贞尚其永祠岁 

　　浦江楼中元 【 肇魁】 
　　久钦国老重朝班铁马金戈镇巨关己自籨容书止水肯忘慷慨赴厓山五旬仕版头空白百战征袍血尽殷大节只今悬日月　纶音遥自九重颁 

　　金方元鹍 【 海槎】 
　　半壁东南势已孤犬牙旋又失陪都渡河无复宗留守航海徒怜陆秀夫此日提戈空尺地当年成政起三吴　盛朝褒典真滋渥千古纲常永赖扶 

　　秀水朱　鸿 【 云陆】 
　　教国钦来哲推　恩到古人特隆褒字典共羡易新名尺地方埋剑孤军遂泣磷魄沦池底月云锁洞中春伊昔沙沈戟于今俎荐苹如公真不死吴俗早迎神 【 公抚吴着绩苏人祀以为神岁时致祷】 

　　同邑卢衍仁 【 东园】 
　　间气灵锺两岘尊荩臣庙貌矗西门张公保障垂桑梓圣主褒嘉异澧沅抱义全忠完大节创祠专谥慰英魂遂初旧址仍新筑枌社馨香视　国恩 

　　兰溪柳兆勋 【 书旗】 
　　洞天曾蹑白云间旋起堤匹马殷愁锁铁衣江上月贺孤象笏浙东山 【 用唐曹成王贬潮伪以象笏入贺太夫人事】 一泓波静苹弥馥三郡刍飞檄未还今日　天家铭壮烈枝披劲草节珊珊 

　　兰溪诸葛諟 【 顾之】 
　　干霄浩气薄层穹一旅魂犹啸鹤虫地底赤心寒照日池头黄叶懔生风塘完九里吴江阔垒散三州越树空遂极艰难今不朽　盛朝　大子用教忠 

　　浦江楼叔良 【 芝亭】 
　　洞敞白云迅石湫碑蹲□鼊篆飞虬汗枯竹册青犹注血饮池波碧未收铁马夜嘶霜草劲云旗昼闪雨花浮教忠教孝　皇家典五色纶看贲凤楼 

　　同邑楼上层 【 蓬莱】 
　　矹磳石兮光陆离灵煜煜兮扬风旗云之君兮来乘箕飞出鱼腹盘空戏维公申徒国进士高视六合骑飞螭起家番禺字蒸庶摩天刃试锋差差千金骏笑百土隘六月鹏叹三年迟擢中给事手邦宪黜恶鹰鸷仁母慈维时大憝窜枭獍德不膏野皇纲弛恳陈五事系国本何乃大半依违之南都重地厥郡十应天安庆淮江池巨贼十三数张李分掠城堡毛丝丝遽覆潜山犯六合底不一夕霜生髭公乃挺起仗王钺兵出赫若云雷随英山霍山僺岩界太湖涛扼风披披江南烽火岁烛汉欻歙乌隼扬旌麾幕府宏开敞东阁顾沈落落英豪姿 【 顾麟士沈眉生皆三吴名士为公幕客】 陶庵踵门 【 黄陶庵淳耀公抚吴观风擢第一遂知名】 素庵至 【 楼素庵斯翼公友也时为公经师】 夜讨军檄晨书诗农田水利得要领开阖万里神设施 【 公抚吴着吴中水利三十卷刻农政全书六十卷】 马有宿刍士有谷进勘何止三江陲午门磔贼御天子二王分耀天王仪遂握中枢管政典□守已任执不疑德政殿高四门辟龙楼旁翼云葳蕤核职慎咨格惟七报可竚返虞渊曦何图恩怨蔓六宇莽伏就此罗阶墀忠谅有余担不足 【 蒋拱辰劾公赵譔右拱辰谓公忠谅有余担当不足】 逮狱遂坐螺山师愤甚中门雪父老始怵天听期安危铁瓮南来有半壁金瓯北望宁完卮草草偏师分不立沙虫趋裂春流澌手经一经婺东野白云盖结茅山茨 【 南都召公为戎政尚书忤马阮乞省归筑遂初堂于白云洞】 我闻有命起监国如碬投卵危宁支风雨江潮捍沙砾渴日血裂鲸之而归来九死誓降监凉飙惨切波沦漪东园西园旧花竹泣洒地底枯根枝百五十载岁寖久就所闻见容无辞恭维　教忠遇旷典　皇帝陛下聪轩羲大搜胜代启石室虽我抗颜褒不訾特敕翰詹阁学士详校史志征其词谥公忠敏贲幽壤用生死示无穷期曰岭峩峩水激激茶坑竹涧环嵚山□戏有馨椒壤峻且垲侧扰雉兔驱狐狸砦椽斵桷槚梧柏荔萝山挂春牵帷磊落只疑碧染草艰难尽忆丹含芝当年杯筊始肇立郡学十二腴膏脂婺学承传沸弦诵末叶讵必无皋夔咄哉国亡人亦亡投河蹈海无委蛇至今大书揭日月烟销雾醳词镌碑再拜岩祠读　皇诰芗方达屋其奚悲 

　　嵊邑邢司直 

　　曾读三章绝命词潮砰夜半雨丝丝厓山星陨留精气止水魂归雪孝思迟子一言曾掷砚 【 公靖节前一夕以死事质二子一子应少迟即取令番禺时所得端砚掷之不中中柱柱至今迹存】 泽民三郡尚铭碑　盛朝颁诰崇前哲云锁新祠月到池 

　　嵊邑周书 
　　厓云岭树暮苍苍视死如归愿讵偿军已渡江戈挽日魂随航海剑飞霜空余精气摧山岳尚懔英风蹑汉唐　凤诏飞来标劲节教忠千载励官方 

　　同邑何豫 【 荇洲】 
　　玉烛调无极金瓯定一匡致身严学守终古卜行藏岳渎氤氲合帡幪矩矱彰双溪灵萃聚两岘秀巍昂衮冕庭留训 【 公父太傅公有先几病革　命公服衮冕视之】 旍旟梦发祥 【 太夫人生公时梦旗帜环绕】 昊天勤报德吾道用陈常宿志甘贫窭传经益就将城西家甚迩砚北器难量 【 用段成式事】 摄篆随双鹿停鞭牧五羊 【 授番禺知县】 圣恩昭黼黻臣节懔衣裳琐闼遵封驳轩墀律否臧铨衡新鹭序履蹈正鸳行漏板褰珠箔炉烟绕笏囊 【 公传有早朝待漏图】 慎徽凭宰辅熙绩念穹苍密勿覃辰告钦兹晋夕郎咎征烦儆惕规弊异疏狂禁署爰司礼容台直制刚寝兴危集蓼区画固苞桑烛照眸如电帷深鬓已霜同寅援犄角遣戍谨毫芒狗盗延丰屋鸡鸣兆剥床阵云徐指示烽火怅唇亡梗化迷陶冶江流坼版章运枢资武库持鉴入文昌喑醷涵金匮脂膏浚石塘缓征饶粟米羣庶供壶浆畎浍功仕懋河渠志更详战多寻虎拜捷奏埒鹰扬典午兵俱戢夷庚险预防拊循明组练挥使泊艅艎葵藿情胡底熊罴力自强叩阍闻谏鼓飞檄奉牙璋雉堞阴霾蔽鱼丽落月凉妖氛弥震泽狡狯据韩庄豸绣薪偏积鹓闱胆互甞诋诬因坠屦谣诼计垂珰硕果归犴狱萋桐失凤冈阘茸绳许远机务闷冯唐是亦留悲恨其诸速祸殃乱阶冲鬼蜮华渚啄鹙鸧溃溃疑和璧喁喁乞召棠霁威仍赐廪衔命屡承筐轸驷雷辎急参旗露布张韎韦团蓟野锋镝下敖仓恋阙频回首呼嵩觉断肠曳轮莲勺卤蒙袂谷林僵俯仰宁滋愧涓埃莫可忘信孚谙厉卒仁至切从王伏骥惊嘶枥牵牛缅服箱涛翻沦健鹘日暮唳寒螀七鬯辞吴会球图献禹杭屯邅能万死义勇起重伤幸复骊龙御应教鸑鷟翔宦游暌草阁警跸锁梅梁砥柱谋安堵谯楼筮复隍夏卿颁睿诏圻父顿戎装拱手嗟何及登陴敢不蘉矢穷闲社稷筹唱窘糇粮陟山□巳劳慈母尸饔忆故乡风尘畴秉钺海澨竟浮航桂楫劳精卫葵衷问鲁阳循陔歌激楚捍圉涕淋浪印绶端非宠弓裘业未遑沸腾零羽翼憔悴感萧稂玉铉徒班爵瑶池孰举觞水渟忧苑结星陨夜微茫攺步升坛坫还师缺斧斨勋猷铭竹简瞬息镇桃康罔暇收余烬瞿然率大纲筑声吁变征琴韵易清商愿逐涟漪没惭为粉黛妆扣盘虚视膳欹枕唤炊粱婺女犹躔纬彭咸欲吊湘 【 公殉节时太夫人年八十余】 梦魂纫蕙茝陵阜寄篁剖鲤怜亲在骑鲸达帝傍　盛时消甲冑嘉乐奏笙簧瓮牖瞻霞绮钧天若雨旸　舜戈挥亹亹　尧醴饮瀼瀼夭适修彝教皋夔任赞襄荡平韶舞协讴颂佩音锵　寿考绥祺福　宸谟戴矞皇惠鲜叨象魏肤敏列胶庠册谥缘纯笃旌庸为保障职勤更爽垲优恤重璆琅栋折旋都雅山高与颉颃荐馨燔黍黑来格近蕉黄癸鼎分仙掖申椒解佩纕尚镌栖止楔曾筑遂初堂蹐地蟠鳌负居民贺燕忙匠斤开奥窔羲驭荷舒长阀阅连郛郭　丝纶沛井疆陋余耽比兴前哲効趋跄窥豹空覼缕涂雅窃悚惶广渊思俨若衅沐许交相报国萦心绪焚书恐面墙斗杓悬湛灼河汉耿元良缜栗涵贻美荣施璧映光 【 豫曾祖母卢系公甥女传有玉界尺一古砚一云得之公家】 忠贞知黾勉藻绘着辉煌偃伯依三后迎神向八荒公侯应再始况乃　治馨香 

　　同邑吴国鸿 【 蓼墅】 
　　延秋门啄头白乌明鼎已欹难重扶思陵披发殉社稷宰臣劝进趋如凫张大司马甫出狱报国早拚千金躯秦庭有泪不敢洒东南半壁尚可图此时留都已失守虫沙猿鹤归何有龙种新籨海上来越州驻跸岁在酉明知大命归　燕京天未绝晋或有后连复二邑定危巢控制三江俨完缶王郑孙熊复联营犄角倚如左右手不奈军中庚癸呼王师已下钱塘口君去航海向舟山臣归殉节正邱首方塘即是汨罗江昨夜有星陨如斗采兰不复循南陔取义成仁两无负沧桑世阅百余年苌宏碧草愁荒烟天子曰嘻吾嘉之特人大僚摉遗编大僚核实拟特谥天语温存褒重泉更许建祠尸而祝春秋秩祀罗牲牷二十六人公矫矫尊名忠敏何闲然新庙奕奕西岭畔名公争邮琳琅篇吾闻封比墓释箕囚壶浆箪食迎成周　圣皇吊忠及胜国更使攀龙附凤之辈惭封侯君不见柴市以胸当椹质未闻名易文信国 

　　昆山毛璞中 
　　大厦难将一木支尘扬沧海羽书驰虎臣有志回天运龙种无凭立国基殉社旧君啼蜀魄沈渊孤节泣湘累台星已报城头陨黯淡防江仆鼓旗 
　　艰危厯试握神机须鬓霜生未拂衣吴会便农兴水利皖江分镇重封圻枝梧半壁心先瘁猿鹤全军事已非　圣世教忠隆俎豆穹碑映日被恩晖 

　　○张忠敏公表忠台创建落成诗以纪之 

　　桐城吴廷康 【 康甫】 
　　吴宁 【 东阳旧名吴宁】 台 【 东阳张氏始祖为吴宁令殉难于官清岭建吴宁台于县署后以祠之】 启表忠台忠愍公传忠敏来 【 吴宁令谥忠愍裔孙国维仕至兵部尚书协理京营戎政殉难于大司马府后之方塘　赐谥忠敏今于其地建表忠台即在吴宁台后】 千古清河昭伟绩两朝人谱轶羣材 
　　圣朝专谥等琼瑰 【 　纯皇帝御制胜朝殉节录首列专谥三十余人公其一焉】 品重吴宁亦壮哉二百年来标胜迹方塘巍峙表忠台 【 公殉难于方塘二百年矣余与公裔暨邑义士始议创建表忠台以彰其烈】 
　　魁光照耀仰文星 【 公幼读书于家魁星常立其后魁光烛天家人自外窥之以为火发奔人视之但□巨鬼久注其背自是其伯始加礼之】 正气常为世典型胜国臣心盟白水 【 　国朝兵自金华府至东阳公奉太夫人藏于白云□山家自赋绝命词赴方塘以殉节】 亘为河岳显精灵 
　　清白传家仰素风青莲品着两朝忠 【 公始祖忠愍公殉难于官清岭公为清白吏子孙尽节于方塘故种白莲于塘以标清白节操】 托塘派起方塘节奕世馨流患难中 【 忠愍公合家殉难时存一脉于书房中避乱于托塘中啖莲实七日以托生遂为城西张氏始祖忠敏公为其裔孙殉节干塘竟继托塘以成胜国忠烈名臣先后馨流百世均从家国患难中以成人也】 
　　虑救吾桐费苦辛一宵须发白如银 【 安庆江北各府向隶南直隶应天妄抚之属公任江苏应天时值崇祯七年贼兵犯桐城公阅塘报虑提兵往不及时当壮年一夕须发顿白】 疏题阁部巡江北御寇安民称得人 【 史阁部为吾桐左忠毅公督学北直时所取士史公任安池道忠敏公奏擢为安庐巡抚兼设军门江北各府遂不隶江南省专倚阁部为长城自此亲统六军往来庐凤间寒夜露宿择健卒背倚而睡露冷成冰醒来格格有声每过桐城辄登噉椒堂谒忠毅公太夫人问安与左氏诸世兄讲学论兵江北悉赖以安咸称忠敏公任贤之力】 
　　龙暝循吏赖公铭遗爱祠移三里亭 【 桐城张文端相国之祖怀琹公初任永康有德政民祠于市公为文以纪循政移建城西三里亭张公事迹载明史循吏传】 治谱非徒资水利访忠趋拜到吴宁 【 公抚应天时曾着水利全书二□本余为丞于永亦司水利因公谒其第得读遗书】 
　　天留隙地表精忠高筑亭台傍故宫气壮河山尊北极快瞻星斗仰衡嵩 【 吴宁城基南高而北低故县中作吴宁台以为北镇复于县后起北镇楼与大司马府相连楼后为城北大道形更低下都人士倩余相其形势宜高大以培其基议建表忠□以崇地势而彰忠迹且四面空阔道旁即公殉节之方塘故藉此以尊北极也】 
　　胜朝制诰重遗篇文敏书镌贞珉传 【 公三代诰文皆为董文敏公书刻于石拟嵌于表忠台后轩四壁以式后学】 忠孝永教金石寿文章烃济仰名贤 【 公着奏疏诗文集现经公裔春珊先生重为寿梓并搜得旧存若千卷皆前人所未知者悉以次第寿世】 
　　点缀楼台补后天 【 吴宁城中乏游宴之地今既建表忠台于县北同人复于台之左右增植花木以资登临歌咏之需洵千载一时胜事也】 登临歌咏集新篇尽教池馆宽连络韵事频添为景贤 

　　●张忠敏公遗集附录卷六 

　　吴门绅士上李学台书 
　　上章方伯书 
　　上胡郡伯书 
　　苏州府祭文 
　　吴门士祭文 
　　东阳县祭文 
　　殉节张羽君传 
　　张羽君培君两公子忠孝合传 
　　张峙君墓志铭 

　　○吴门绅士上李学台书 

　　恭维老先生台台崧岳天高瀛洲地近上酉山而厘甲部今与居古与稽开绛帐而乐菁莪言为坊行为表秩序论定千秋纪纲起衰八代岂止得康成之解艺苑非徒传夹漈之着雅经来学斋心斯文企踵兹启明中丞张公讳国维者产自东阳泽留南国应名世人文之运媲光华于周召伊张建千年忠孝之谟芬英灵于零丁惶恐张湛手披白简史丹夕伏青蒲文献可征南董足据但就江淮上下甘棠无攺于沧桑共追节钺风流岘首不移其涕泪想其德于越水吴山念其人则商彝周鼎俎豆无惭春秋弗替所以浙省文宗王藻翁不由郡邑例详饬行黉宫崇祀而吾乡名宦犹缺几筵原建专祠未登肸蠁幸遇老先生主持文教宏树风声垂训炳如日星感怀定存风雨用列公牍以布舆忱伏祈俯鉴批行属下即将张公送入名宦致祭专祠则神灵莅止自当跨鹤乘鸾名教攸存共睹垂绅搢笏士民均戴州郡同心临启曷胜瞻切之至 

　　○上章方伯书 

　　恭维老公祖台台日月擎高风霜气肃环万方玉帛皆运旋筹策之中罗半壁衣冠悉扬激炉锤之下问典礼乃人伦渊薮掌邦计即名教干城兹有事系风声人关采物不得不公请于台下者明中丞张公讳国维者生于浙水官在吴中岘山之碑厯着其斯犹斯咏召南之树将炙之以日以年其经济之在国计民生洵是张弛文武其英灵之在天经地纬不随箕尾升沈乃缘桑海迁流岁时荏苒虽虎阜之专祠久建而春秋之俎豆犹虚迩督学王藻翁太史业己阐扬幽德送入乡贤伏望老祖台垂念桑梓懿好特表宦地仪型允赐详请送入郡学崇祠名宦原建专祠致祭春秋庶房杜之声施不朽文谢之肸蠁维新矣临启曷胜翘企之至 

　　○上胡郡伯书 

　　恭维老钱祖台台朱旛晓出紫陌春行勺水不斟携清风于两袖鸣琴益静洒灵雨于一犁以文章礼乐为承流将天秩人伦为宣化则效循良训行草野兹启明巡抚张公讳国维者大猷挺拔正气不磨望衣冠于玉兔曦轮巍然文谢垂膏泽于吴江越水允矣夔龙绩纪太常歌留棠树以其人为带砺宁止锁钥北门以其节振纲常赓足羽仪南国故老谁不歌思残碣犹存纪载向年吴中已建专祠于虎阜今春浙江学使者王藻翁太史极口表章己入乡贤崇祀则吾郡名宦祠内不应独缺原建专祠自应俎豆春秋伏望老祖台教千古之为子为臣慰一方之人宗人述列之于宫墙圣哲之内克肚两楹尊之于冠裳师表之前式遵三礼白虹气绕青史神依临楮无任驰仰之至 

　　○苏州府祭文 

　　惟公乾坤砥柱朝野干城以一身而植君臣父子之伦气本至刚至大值万变而全霖雨舟楫之任事已为德为民当年巡抚江南此日崔嵬斗北奠安鸿雁周官之荒政无忧指画鹳鹅黄石之奇书愈老共见轮埋槛折殿陛犹存于诤臣追言冠挂履遗河渠莫详于太史高岸为谷深谷为陵所厯者惶恐滩流温不增华寒不攺乐如归者鼎湖弓矢骑箕尾而天上山高水长壮南董于人间磷青血碧是以钱塘江畔路切哀吟阖间城边人深尸祝进之宫墙之内即示臣节官箴附之俎豆之间庶符贤轨圣辙伏望几筵恍惚肸蠁凭依鉴甘棠之意于微尘郇膏尚来旧雨慰岘首之思于下士湘魂仍布春风尚飨 
　　夫人以事功见者则不必于鼎钟竹帛之间律之以成仁取义人之以名节见者则不必于风雨霜雪之中绳之以三卿六事惟我公之名节震古烁今我公之事功经天纬地当其位中丞也则高牙大纛坐镇东南令民生厚而用利周及其位司马而期门佽飞环绕于帷幄之中千里之外而不自知其勚论者谓其赤羽若日白羽若月文武吉甫宪万邦而澄清揽辔孰料其身骑箕尾气作山河泣鬼神以三升血泪使　　等今日而师公之王事鞅掌定能有猷有为而下歌朋友之燕上歌天子之媚今日而师公之扶植纲常定能公尔忘私国尔忘家厯盘根错节而弗攺其利器今日而师公之爱民民爱上下交孚如一人者定当恺以强教悌以悦安合千万里之远迩思黍苗之膏而作衣冠之诵是　　等北面而拜下风者惟公公其翩然而鹤降兮馨酒醴而陈糗备尚飨 

　　○吴门士祭文 

　　呜呼诗言之矣召伯循行南国布文王之化而舍甘棠之下后人思其德爱其树而不忍翦伐败拜曰召伯所茇所说何其情之久而弥深者如此也呜呼诗又言之矣郑桓公武公相继为周司徒善于其职周人爱之而为之攺共缁衣适其馆授其粲何其好贤之至又如此也我公以明大中丞厯官大司马其泽则被于江以南继复周于江以北无事则为王之喉古股肱腹心爪牙有事则捐躯赴义而死呜呼位公于夔龙之列可乎位公为周公召公方叔南仲可乎位公为颜常山嵇侍中可乎位公为文文山谢迭山可乎呜呼江南之人之思公也甚于憩茇也江南之人之好公也甚于缁衣也衣冠之伦以及里巷黄童白叟咸思之好之亦既于郡庠名宦祀之矣今奉当事者之恴而安其位于专祠春秋俎豆之夫虎阜之山水浅露而清嘉显者即其地建祠宇为长生为讲院也纷如矣公则何忝焉虎阜盖藉公而附缁衣甘棠以共传山之幸也公其来格尚飨 

　　○东阳县祭文 

　　邑侯昆山徐传一 【 省斋】 
　　惟公胜国簪缨前朝柱石数值厦倾运逢鼎革鞠旅陈师抒其衷赤躬荷千钧冀延一脉潞鲁沦陷天意难回全棋既覆半壁复摧方塘赴义妇孺悲哀金章紫绶付之劫灰公业艰辛镌在钟虡公节坚贞屹如干橹碧血高阡白云旧墅骑鹤回旋山空无语明社久屋忠魂在天　圣朝旷典褒美前贤立祠锡谥垂亿万年敬陈牲醴来格凡筵尚飨 

　　邑侯溆浦向肇嶐 【 云君】 
　　惟公胖朝硕彦旷代名臣从容赴义慷慨成仁览披信史洵号完人易名表谥荷厥　殊恩公节如秋　圣泽如春高文山节成武穆仁廉顽立懦百世常新兹当吉戊率典明禋尚飨 

　　邑侯毕节邵凌霄 【 星垣】 
　　窃惟鞠躬尽瘁至死不变之谓忠杀身成仁见义必为之谓敏公以胜朝之元老为旷代之完人拔身制科起家邑宰风人雨人之化与物为春入麤入细之才与道大适循良最报纠察官迁白简飞霜首劾二奸之党恶黄扉就日上陈五事以匡时当其威肃神羊力除害马纵使朱云折槛未足喻其口天辛毗引裾犹难方兹碎首无何豺狼当道猰□□俞磨牙潢池弄兵赤眉之师乌合雈苻煽虐黄巢之众枭张时公以右佥都御史巡抚应天安庆等十府齿切跳梁志歼伏莽十洫十决冒矢石以解围九拒九攻裹疮痍而转战张睢阳临阵必眦裂夫羯奴韩魏公在军已胆寒于西贼遂致发一宵而顿白心百炼而逾丹稍戢楚氛载司秦泛浚渠鸠众竭飞刍挽粟之勤安堵鸿嗷施活国爱民之术会大盗李青山焚截漕舟蔓延运道周延儒误谓鸮音之可革竟滋蚕食之丛生公先声夺人灭此朝食卒能擒渠贼穴悬首藁街公之绩可谓伟矣公之心可谓劳矣而说者犹谓弹违纠慝谏臣补衮之常锄暴安良司牧维屏之职不有昭昭之大节乌知耿耿之孤忠日者明祚告终南疆继覆我　国家元都御箓箕纬膺图霆击黄巾乞师哀包胥之哭风驰紫塞揭竿斩王莽之头方以商命不常箕子宜就朝鲜之国韩仇已雪张良或受留侯之封而公乃涕泣孤城间关千里奉孱王而监国列巨奸于弹章慷慨登陴借丸泥以封险仓皇衔恤恃一木以支倾临安之都高宗撑持半壁会稽之保句践收拾余军斯时也公已插光弻之鞾刀挺身巷战裹伏波之马革纪望生还顾犹能联诸将为声援克数城而恢复迨至食穷雀鼠阵溃鹳鹅难挥返日之戈将折擎天之柱公已知运移事去力竭气衰于是退守岩疆姑留残局而望烽烟之惨色已连七土苍茫听鼙鼓之哀声都作双溪呜咽嗥猿哀雁凄凉蜀帝之魂绿水丹崖干净赵家之土赋遗篇而绝命引大义以捐躯魂兮来归竟效投渊之屈子食焉不避肯为后死之文山虫沙化为青怜鱼腹埋兹白朤呜呼伤哉今　天阊佚荡　帝网恢张褒锡忠贞推崇谥号汉廷之祭杨震用妥先灵周武之封比千聿隆祀典 【 霄】 来官桑梓典守烝尝昔读史而兴怀今瞻像而起敬适当秋仲时肃明禋愿鉴愚忱永为民庇嗟乎社稷有灵壮一代河山之色墠坛弗替励千秋臣子之心 

　　○殉节张羽君传 

　　顾襄远 
　　余从大司马张止庵师游最久获交其长公子羽君挥霍有大志不屑屑拘绳墨尤喜谈兵师每戒之曰汝做秀才当敛锷韬铓毋好驰马试剑以戾厥辜羽君唯唯顾中弗耐是也师抚吴时延顾麟士为馆课师顾夙醇谨终日严扃其室羽君恒悒悒一日托故促余游采石矶挈青州从事以行酒酣解衣箕踞拔剑置石上铿然鸣顾谓余曰予昔从家君提兵□□夜□矶上作铙歌诗赠诸将此事此景如在目前吾辈抱七尺躯须执戟荷戈立勋万里外岂能槁死三尺蒿下古者学在养气今人一服儒衣□奄奄欲绝徒欲驰骋文墨□抚一世豪杰此何可哉尔时心慑其论议谓羽君诚壮士也壬午师总督河道剿李青山有功羽君以邑廪生应世袭锦衣卫指挥佥书继入本兵旋以螺山事被逮羽君间关随侍备厯艰瘁既而王室凌夷师建义东越余亦载笔备羽檄之役羽君与弟培君以东义兵至师入阁羽君将其军授援剿总兵官太子太傅前军都督府左都督与钱郑孙王四将联络相犄角抚士卒有恩不逞者辄置之法不少贷以故人呼为张铁将军云□上师溃师还守东阳赴园池死羽君与妾丁氏皆被执囚于钱塘有赵某者故师门下士诱以降羽君裂眦大骂曰恨不持三尺斩汝贼臣头汝不知铁将军头可断不可辱乎赵怒杀之时丙戌九月十四日子时也年二十九下氏亦被杀呜呼余昔谓羽君第壮士今而知羽君为孝子又为忠臣也臣死君子死父妇死夫忠孝节烈萃于一门伟哉余遁迹石门死有日矣哭吾师继哭羽君而又哀羽君之竟无后也拭泪作将军传 

　　○张羽君培君两公子忠孝合传 

　　王崇炳 
　　乡大司马张止庵先生靖节前一夕以死事质二子培君应稍缓即取令番禺时所得古子石砚掷之不中中柱巳而培君泣对曰从容尽节慷慨殒躯儿辈蹈之如饴独不念太夫人年踰八十乎先生嘿然者久之援笔赋绝命词三章复书云忠孝不能两全余身为大臣谊在必死汝二人或尽忠或尽孝各行其志毋贻大母忧毋俾吾抱恨泉下掷笔具衣冠赴园池死死后长子羽君被执不屈死之当道复遣收培君槛车戒于途矣邑长者谓忠臣不可无后也为之乞情放归焉羽君讳世凤号伯子培君讳世鹏号仲子均以少年饩于上庠羽君随任三吴培君家居侍奉鲁王监国从司马□师江东羽君以锦衣卫指挥签书授援剿总兵官太子太傅前军都督府左都督培君以都察院事授兵部职方司郎中升尚宝司少卿擐甲从戎当时有两公子勤王之谣鲁监国亦谓张司马一家忠义足仗云既而社稷板荡司马靖节羽君殉难钱塘培君痛念君父之仇哀号欲绝被系时己自分一死逮系释亦不知其系之何以释也从此息影杜门夜则蒙袖而泣昼则勉为婉容而其居心之苦厉志之坚有难以毫素传者外王父尝语炳曰司马精忠大烈为有明一代完人宗忠简后一人而己两子一忠一孝不愧忠臣之裔独有一事不可喻处康熙庚申忽有戎装少年策马而至自称为羽君之子血产于狱中者人不之信袖出司马告身为证鸣于官培君为其所讼累者阅更寒暑读羽君殉难传妾□氏死狱中不传有子而司马告身胡为入此子之手□□有族之匪人构之以织斯案者呜呼忠臣孝子之不幸一至于此耶毅魄有知当必有以殛之矣炳至石洞得培君诗轴楮墨犹新诗秀洁书法亦遒劲可宝贵也司马大节史笔自能书之两公子之遗迹或传或不传余为作忠孝□传俾张氏志之家志庶几后之吊两公子者有所考云 

　　○张峙君墓志铭 

　　钱谦益 
　　秀才陈式来告我曰崇祯壬午五月东阳张叔子觐省其父中丞公于济上而式与之偕病暑疾增刻六月三日卒于台庄舟中生十六年叔子名世鹗字峙君少警悟与其二兄竞爽气腾墨飞风发泉涌文人才士弗如也治毛诗及尚书戴记穿穴训诂证据今古专门老宿弗如也其为人孝友顺祥无子弟之过能使其大母安于家中中丞公安于官成人长德弗如也卒之前一日诵出师表祭十二郎文琅琅有金石声戒傔从弗以病闻贻大人忧舟次清口梦旛幢从空下有朱衣援笔点其额挟以上升卒之时彩云压舟如幔移时而散□反葬中丞公抚棺而恸曰儿知读书即好虞山夫子所谓古文诵夫子赠余诗发兵头白忧国毒丝之句未尝不涕渍于箑也今其死矣假□于汝师乞夫子之一言以葬汝而有知庶不焯其不□于土中而亦可以慰汝祖母于堂上式闻之不自知其泣下沾襟也为论次其事以请于夫子呜咊中丞昔保厘南国功德在人闻叔子之丧巷不歌春不相如丧其昆弟也悯叔子之亡而忧中丞之失其爱子而衋伤如忧父母也余于中丞有一日之长犹其州民也铭何忍辞中丞名国维以都察院右佥都御史兼工兵二部侍郎总理河道朝议推择为大司马铭曰生而趾命弗长也没而修文梦告祥也我刻斯铭以童汪锜之例书之可弗殇也 
