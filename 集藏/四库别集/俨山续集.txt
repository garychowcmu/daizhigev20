　　●钦定四库全书
　　
　　俨山续集巻一
　　
　　（明）陆深 撰
　　
　　○赋（二首）
　　
　　水声赋（并序）
　　
　　陆子北征困于道路日不数里而闸隶扄启数更告劳献瘁蓄泄稍愆则舟胶于沙夜宿河次闻河水努闸而过者淙淙汩汩卧不成寐乃秉烛倚舷聴而赋之
　　
　　轰轰乎蛰雷抟地轴与■〈鼻勾〉■〈鼻勾〉乎将飓风撼而砥柱折与喧喧乎龙啸云与哮哮乎长鲸之吼日与逢逢乎周庭鼍鼓何桴之不絶也吰吰乎萧寺凫钟而莛又无节也閧閧乎共工之首抵触天柱与隐隐乎穆王之骏复道驰掣与鏦鏦乎长平机发金革偕糜与烘烘乎咸阳火纵而玉石裂与南熏和兮调扬泰山颓兮响长洞庭奏兮未阕华州哭兮未伤将使褒姬轻裂帛巫山醒襄王胡骑解重围而锺生改听乎宫商也陆子寤惊惕若心兵静言审之胡为乎鸣舟人告予曰是曰水声
　　
　　四老图赋（并序）
　　
　　清河公暨其夫人受封之又明年也公寿八十夫人未及者二年盖今昔之所难也其子职方郎中允敬方佐天子削平羣盗不能一日去谋所以为寿者乃以四老图使其友陆深识之将寓归乐公之志焉其辞曰
　　
　　伟四老之轶羣兮乃山泽之列仙何冠裳之陆离兮俨商周之所传宅乾坤以为家兮采桃实以为食驭阴阳之逸驾兮纵吾辔之所极迈商颜以求侣兮过绛邑而问年澹逍遥于野中兮各陈词而竞前覩眉宇之轩扬兮知颜色之独好忘荣名而不顾兮亮有得于要道钦丹青之辉映兮羡高风于异时邈芳躅之孰继兮顾于今而见之乃有遗安先生南州淑气子肯父堂母以子贵嫓双美于共世兮若鸾鳯之在霄固松柏之贞茂兮阅岁寒而后凋俯澄江之如练兮接蓬瀛于咫尺宴瑶池之白云兮映氷雪于姑射所贵君子之年兮作邦家之宠光咏南山之篇兮聊寄情于霞觞睇桐里之郁郁兮垂荫于鲤庭相天诛之九伐兮固昔授之一经方将履太和而超无为兮偕羣仙以容与横大江之云涛兮爰征词而临楚
　　
　　○五言古诗（五十七首）
　　
　　拟古三首
　　
　　拟行行重行行
　　
　　悠悠日将逺思君心甚迩所嗟异居处同生不同里别离既以苦会合谅以难逝川期东海行云恋故山自知去日貎难比旧时颜出门即逺道两雪纷浩浩潦泥缁素衣安得白日照矫首念征人忧伤易终老
　　
　　拟西北有高楼
　　
　　层楼一何巍亭亭切云霄绮疏缥缈间栏楯匝周遭不知谁居中哀怨逐风飘为言本邯郸闗河望迢迢区区懐苦心三载非一朝援琴以写之意重丝难调初为阳春曲再行鼓山高妙音本絶世赏识何寥寥思为双黄鹄比翼与俱翱
　　
　　拟孟冬寒气至
　　
　　岁盈易寒风旷野何萧条深居戒逺趾四壁亦飘摇阳和日已往阴冱日已骄门外逺书至启函知故交慰我以好音期我以明昭感兹殷勤意千载讵能销素心抱愚衷欲吐还自韬
　　
　　秋懐三首
　　
　　越人挟燕石买之曰千金和氏抱荆玉至死悲不任燕石媚光彩举世倾所钦彼璞一麤砺在中诚难谌不惜大寳湮伤哉和氏心
　　
　　二
　　
　　鸿鹄非雠人挽弓欲射之蜻蛉亦何意儿童解黏丝人生寄一世毁誉安所期高树多天风高台多赫曦贞白茍不亏岂能随崇卑
　　
　　三
　　
　　试歌清庙篇余音遏流云千人揜耳过万人不为闻转歌后庭曲和者日纷纭已矣何足论呑声泪沄沄
　　
　　赠别徐昌国二首
　　
　　北风起天末送子城东闉愿言迟数里欵欵得具陈我有一端绮持以赠夫君不愿为黼黻不愿为袴裩愿为平居服昏旦常相亲垢敝忍弃捐爱惜情如新
　　
　　二
　　
　　北风吹我襟朢子不得见跂立恨足短泪落迸如霰草树摇寒凉二曜急流电游子在路岐襦薄马悲颤未明戒先驱薄暮苦后殿空谷多松栢念此步不进
　　
　　南朢水涩舟不得去同行者谋就陆戏成自慰
　　
　　春江多桞花风起花还飞夕阳敛飘荡委地相因依行止谅有数蚤暮同所归百年总行旅安用长歔欷羲和无东回安乐诚几希眇焉泣岐子人逺事己非飘飘山水间志愿良不违朝多清风来暮多繁星辉古称太史公千载钦嘉徽
　　
　　和赵类庵灯花
　　
　　诵君灯花篇值我灯花灿旖旎欲浮香敷披似春半圆朶竞霞呈岐枝误星散娱翫夜三更迟回肠九转献祥谅无私凉徳歌有腼南郊礼将成预兆明庭宴无藉春风吹偶见春风面影摇画屏斜蕋堕银檠乱君才本天妙况复论交淡游戏赋灯花膏馥人犹厌丽藻凌六朝高风驾前彦倘许朢后尘铅椠从兹办寒灯复作花政尔从人愿
　　
　　邯郸县南见捋柳芽充饥者
　　
　　青青杨柳树弩眼学窥春春风渐暄妍品彚一以新如何遭采折捋之叶屯屯初疑摘早茗尤恐识未真问此胡为尔荅云疗饥贫芽茁本可茹何暇辩芳辛既免私家竞复有官道遵连朝断烟火持此抵八珍地炉酌野水拾樵煑清淳幸将糠粃杂撑腹藉轮囷去秋淫潦厄今春点差频焉知岁年计聊度旦暮身呜咽语难了泪落如可纫见此三叹息临岐倍伤神黎民有菜色何况等木皴道路正供亿一日须万缗民腹已如此民力那堪论王政先茕独汉治资良循天恩倘可乞咫尺当重陈
　　
　　俨山精舍晩意
　　
　　风蝉咽翘林江鸥泳别渚云霞变初秋焦枯慰时雨岂乏凌冲志蓬瀛渺何许兀坐当轩楹凉飙满衣苎中炯常晏如外纷亦屡拒会心适寡谐顾影闻独语
　　
　　风雨夜拥炉防警楫儿从傍屡作啼思
　　
　　野居宁免惧所恨乏兼赀鸡犬偶不宁儿女成悲啼青毡有旧物绿林多健儿昨闻东西陌颇受狐鼠欺明灯守长夜风雨正凄其岂云网可漏无乃岁阻饥春阳正骀荡民物方皥熈愿言寄当路莫惮催科迟
　　
　　杂诗三首
　　
　　四叙若鳞次君子感变迁昨日夏热酷今夕秋月鲜凉飙振天末草树失故妍元鸟逝不返苍鹰厉髙鶱茍无豳风人何以卒岁年
　　
　　二
　　
　　古井春无泉槁木夏无枝仲尼叹粪土诗人咏徳基中夕起坐叹叹息将奚为去者日己逺来者安可期不见令名士监古乃得师三敝帏殉老马恩义贵有终
　　
　　三
　　
　　良从下世黄鸟哀国风蚁宂堕太山蛆流毒桓公弃置万夫朢忧来不能穷浩歌当永夕沉思夜将中
　　
　　元旦日蚀
　　
　　白日众阳宗王正四序首况此月初吉食之亦孔丑故老相惊嗟百年未曽有颇闻文皇时兹事亦匪偶当其君臣会灾祲岂能久宋公才一言荧惑乃却守于今太阳厄从申直至酉羣僚萃南宫簪组纷前后台史报初亏稽首再三扣元臣跪伐鼓申救情独厚高高若罔闻啖食未满口乍疑璧微缺忽若镜中剖须臾如月初恍欲露星斗惨淡不可辨氛霾互纒纠天人会相通垂戒固不茍吾闻月掩日其事果然否无乃阳道衰遂为阴所走月本傅日行代明得称耦倘使日景亏月光安所受其事或渺茫吾欲征神瞍载观春秋书一一各有取下土虮虱臣惭无捧日手
　　
　　雨夜无寐泛然成篇
　　
　　海隅苦卑暑溽润恐违生思凌千仞冈一眺白玉京玉京多仙侣招邀有深情餐啖皆淳和被服何轻盈俯视尘中世朝夕竞浮荣
　　
　　聴雨
　　
　　摵摵入苇际萧萧自檐楹幽居忽复旦逈野薄江城偃息从兹始尘鞅讵能婴园田被膏润琴书有余清浮生本未定誉毁等阴晴聊有盈觞酒独酌慰幽情
　　
　　呉人以巨舰载湖石至雨中阅之
　　
　　蒙蒙江天雨遥遥湖水船谁施巨灵斧擘此青数拳缥缈呈夏云婵娟隔春烟虽乏卫公识偏懐米生颠蹇予颇好竒有癖在林泉肩舆度壑暝孤榜逐溪缘品视剔苔藓摩挲计雕镌遄归亦乗兴卧游裁短篇
　　
　　寓楼寄储芋西
　　
　　天低岁云晏故乡复侨居与子共巷陌相朢一水余瓦屋正鳞次石桥亦虹舒心亲物无碍会数意犹疎乾坤本逆旅日月自居诸来此饮名酒相携校诗书华髪不可变功名等为虚及时须行乐政恐不待予申章示同志聊以酬遂初
　　
　　题茁兰
　　
　　滋兰茂九畹灵雨茁其芽和氏抱荆璞以身明不瑕芳泽贵自保物色宁有涯但使臭味同岁晩何足嗟猗猗闗西彦风流如谢家光辉媚幽岩旖旎掦芬华温恭君子持令徳戒纷姱岂乏桃李姿贞白世所嘉
　　
　　洗竹
　　
　　兰以当门锄竹缘太密洗托身茍失所彼美徒漫尔郊居时雨余茅芜手自启好风来林端烦曦荫树底生事虽甚微麤足办盐米会心即交游异姓等兄弟吾行迫始衰聊复勤四体伐檀讥素餐相鼠歌有礼
　　
　　九月朔晨兴
　　
　　落叶纷可扫客行殊未归大化无停运倦翼多卑飞凌寒懐执热抚序悲授衣物候变南北世故有依违晦朔成代谢所嗟知者稀
　　
　　谒汉高庙
　　
　　元冬曜白日旷野吹大风旅行齐楚交密与丰沛通磊磈半畆丘乃有高皇宫堂堂赤帝子仪像居当中天运茍不极未肯生英雄一时风云会百辈皆王公野人守敦朴香火祈年丰那知千载上行天乗六龙丈夫事真主圣人优百工感叹复感叹岂必非遭逢
　　
　　赠别汪天启同年
　　
　　借问何所悲相知新别离掩袂各挥涕步步不得辞恐堕儿女情挥酒尽一巵念我同门友高举振羽仪东西各有过与子愿独偕（叶）意多觉别促情亲身不违仰视白日速嗟此道上泥久要四海志岁年空路岐慷慨发我歌我歌当向谁谅子重察识会面知有期
　　
　　过黄宪墓
　　
　　当年自无营千古如识面安用金石坚始知仪秦贱晓行襄江濵残月堕西堰溟蒙草露晞屃赑标题见相从牛医来古意倘未变
　　
　　和陆太宰水村也适轩咏懐
　　
　　地即大隐胜材集补天余达人秉高尚讵云朝市拘覆庇本四海俯仰托兹庐云石自流峙吹嘘及根株命觞沿径曲凿泉当坐隅遂使耳目旷颇胜丝竹俱心融境斯一理适情自娯载理闻鹤谱时临换鹅书藏胷富丘壑佐世登唐虞疏品荷陶铸莼鲈思踌躇室迩人甚逺歌啸日正舒贱子获聴履自负龙门如
　　
　　送徐昌榖湖南纂修
　　
　　取友在异世贵此肝胆通与子同乡国笔砚亦屡同一别岁月速那得不匆匆宵戒一觞酒起视夜方中追子恐弗及缪绸叙难终夹居长安道参商各西东况兹万里隔目断双飞鸿江湄长芳草郁纡伤我衷
　　
　　咏蚕食叶图为康修撰徳涵作
　　
　　啖叶势未已谋生意何愚但知厌其腹宁知用其躯恩深报必厚功高祸与俱物理固若此感叹将焉如
　　
　　张太史常甫得予告
　　
　　闻子有逺役我心己南悲菀彼桑与梓藐在天一涯恨无双羽翰高飞镇相随持此一寸心隐抑讵当知宵起步广庭天高列星迟人生有会合世故多别离别离勿复道但问别者谁
　　
　　杂诗
　　
　　览镜难自持容颜岂常好秋髙风露劲黄落纷弱草岂无长生药驰心违至道净宇澄垢怀冥观契元造迟回三十年念此苦不早瑶池与元圃微风荡芝草
　　
　　钓台
　　
　　双台切高云碧溪下长风本懐恋比邻长啸辞王公把钓已忘鱼入梦犹非熊人境有旧庐客星动高穹江山自朝夕禽鱼或西东朝市各取适出处俱自躬岂曰万户侯非此一畆宫咄嗟保厥始优游慎所终
　　
　　玉华杂咏三首
　　
　　蓬壷
　　
　　羣仙厯万刼三山乗六鳌琪树连瑶草珠宫贝阙高归来玉华子新制六铢袍
　　
　　碧香阁
　　
　　雨洗碧色鲜风来清香逺田田既堪悦亭亭若可饭幽期当南轩微波坐成晩
　　
　　问站台
　　
　　月出青山外浮云为扫开缺圆缘底事弦朢孰相催有言俱不省流影照高台
　　
　　宿佑圣观候明发（是日小至）
　　
　　宦业祗簿领游目旷林泉偶此山阴雪来冲窦中烟新阳一以长天道会好还招邀复材彦探讨事幽元初遵濳虬壑还过种玉田曲槛俯跃鳞盘空堕飞鸢时闻林端磬几遇云外仙相将愿有遂所适期无前
　　
　　武城观涨因忆陈后山五月一雨凉中宵大江南之句情景悠然援毫有述
　　
　　长河五月雨一夜十尺强大星映南斗微风生蚤凉坐此景物畅懐彼路阻长人生百年内弦朢倐相将茍非金石固动静各有常大化无停息仰视河汉光
　　
　　安山道中晩棹
　　
　　洋洋水波逝水钦川上懐遂将去齐鲁明当度江淮逺役谢尘鞅高居理茅斋沙田二三顷婉娈东海涯芳春景物丽夕阳襟抱佳耕读有遗轨长使愿无乖
　　
　　题陈光禄惟顺迎暾书舍二首
　　
　　鹭岭
　　
　　白鹭斜行下青山百里长登高一以眺风物近潇湘谢安如可起飞去逐鸾凰
　　
　　寺烟
　　
　　有寺隔东邻人烟日中满感此盈虚间沉吟坐来晩旷古达者心寻山不辞逺
　　
　　近田诗（并序）
　　
　　太宰松皋翁作近田诗以示其冡子■〈亻与〉■〈亻与〉奉以为别号深读其诗序窥见翁之实学近里若此因和一章近世有讲学者长虚骛逺赖翁此作可以一变深亦为之惕然盖不独可以传之一家也■〈亻与〉其实之
　　
　　国风骄甫田邹孟戒舍已载歌许近田取譬同一理许本太岳后继世迭金紫煌煌示新篇下带有深旨西周帝王基累世由农起千载公刘诗配天后稷祀致广本慎微举逺必自迩请观阡陌间东西仅尺咫耕耘贵及时稼穑便佐使屦杖傍门庐馌饷出童婢收成俄顷间焉用枉逦迤心田尤近之力耕从此始请君聴我歌我本田家子
　　
　　晨兴见白髪
　　
　　四十期有闻览镜髪改素古人悲染丝一变不复故神王自中恬形劳岂外慕伊余本懦儒履满毎知惧悟言养生篇引领遂初赋大化运自然颓景不可驻达人固忘我君子保末路华实见本根相将岁寒暮
　　
　　裕州宵行车中闻雨
　　
　　计程两旬日乗传二千里山川气候分值此廉纎雨辇路敛轻尘遥山渺烟树淅沥响蓬轩梦想春江浒行役虽苦疲阴阳有爕理物情荷恩慈天运赖明主甘霖在咫尺滂沱慰中土
　　
　　月下发河间
　　
　　西北列玄阴晨气何凛冽鼻息凝层氷纎指不得结出郊遂无际戒颒肤欲裂﨑岖虽强禁颇胜风沙没
　　
　　新城趋涿州喜见西山
　　
　　杳杳青云间崒嵂黄金台行人多苦寒常恐北风来（风起则黒气如山当空北人以为候）渐近始分明熟视惊还猜相逢陌上人顾问首屡回所期既以遂郁纡开我懐
　　
　　送王存约赴恵州二首
　　
　　涓埃难为功犬马终恋主新辞掖垣直郡符遂中剖平生弧矢懐慷慨赴南土身逺迹甚迩爱深心愈苦于惟孝皇仁贻谋迈前古网罗天下才拔十望得五鼎湖一睇瞻临风泪如雨
　　
　　二
　　
　　朱方赤日永扬舲江路长亮无沉湘赋宁少伐木章川原孕灵淑藻丽发景光冲抱秉素尚令徳蔼余芳徽音幸毋阻一寄鳞鸿将莫以仳别恨置此氷炭肠地理任险易天运变炎凉
　　
　　寓谷亭二首
　　
　　幽兰出佳谷托根岐路傍路傍多风雨侵凌良独当榛荆杂菅茅纷纷遥相望白日万里逺腐草流荧光感此忽求懐氷炭入我肠千古旷达人去住贵能忘松菊有良侣谅兹非故乡安得垂天翼附之东南翔
　　
　　二
　　
　　驾言登高丘凭南望天涯彷佛北堂树秾郁时敷披心恍神与俱长跪毕我私初言定省违次言苦路岐三言近起居四言长相思五言母慈重未能报男儿滔滔殊不已涕泗交相垂浮云自南来双日忽如遗茫茫千里外想仰徒噫嘻日夕山下归露草青离离
　　
　　送朱子文令奉化
　　
　　少小同乡校文翰事幽讨比身双南金抗志万物表鄙余惭先登迟子在逺道迩来叩帝阍披腹呈至寳经纶以为期朂哉善自保
　　
　　我有平生人
　　
　　我有平生人区区管鲍看金石谅匪坚何况蕙与兰聨袂慷慨歌歌声激云端青云为之开白日照肺肝恩情中道阻盟誓日己寒四海非不寛吾心自不安清宵入我梦援琴为吾弹
　　
　　霜后拾槐梢制为剔牙杖有作
　　
　　金箆与象籖净齿或伤亷青青槐树枝一一霜下尖偶闻长者谈物眇用可兼搜剔向老豁其功颇胜盐两坚苦难入薄肉忌太铦眷此木气余柔中末逾纎复有苦口利用之代针砭余官自槐市日夕映斋檐西风动中宵干雨鸣疎帘呼童事收拾把束若虬髯试以苜蓿余风致殊清严作诗示君子取才慎弃捐
　　
　　江行望洪都
　　
　　呉楚并南纪风物共清嘉澄湖富鱼鸟聨山起龙蛇人力务稼穑土膏杂桑麻秋气日渐劲四野垂幽花旌旗发前澨楼船奏清笳极目有嘉致兀坐澹不哗云开帝子阁水深高士家南浦余碧波西山结绮霞抚此大藩地岂曰盛繁华缅惭寄民瘼何以荅晨衙
　　
　　闲居三首
　　
　　璧月堕止水可翫不可亲幽人俯阑曲羽扇一角巾悟我真色相澹然忘此身
　　
　　二
　　
　　轩中何所有四壁微风发其大不盈畆纳此一轮月婵娟万里情徘徊照短髪
　　
　　三
　　
　　画檐净流云鲜月代秉烛上有梧树枝下有寒泉緑夜深地复静俯仰皆自足
　　
　　俨山续集巻一
　　
　　●钦定四库全书
　　
　　俨山续集巻二
　　
　　（明）陆深 撰
　　
　　呉中新刻临川集甚佳双江聂文蔚持以见赠携之舟中开帙感懐寄诗为谢
　　
　　少小有书未能读暮年好书读不得岂惟簿领少余间两眼冥蒙泪旋拭帘前见物私自怜雾里看花惯曾识忆昔家住东海濵世务耕农寡文墨勉勤诵习起家门毎事收藏节衣食一从观国上皇都十载具官充史职长安朋辈心多同古典探搜事尤力荆文丞相宋熙丰国监遗文旧尝刻猗予谬司六馆成手许校磨工未即当今楔枣称呉中唐模宋板俱奇特是非本定空爱憎报复何穷恣翻覆文章功业两难朽治乱兴亡三太息苏州太守古邺侯贻我逺胜黄金亿楼船风雨满章江把玩新编坐相忆
　　
　　苍鹰图
　　
　　苍鹰瞥地风萧萧狐耶兔耶狂欲跳老拳未放轻一攫侧目政尔愁双翘天空秋老闗塞晩落日孤林万山逺览图令人气满膺荆榛匝地移兰畹林生五岭太平人何事落笔心先嗔忠贞立朝奸佞惧貔虎负壑山林春锦衣周君人中杰意气要与图争烈封侯万里看下鞲一洒平芜遍毛血
　　
　　次荅沈叔明石屏歌
　　
　　效古初开绿野堂偶置屏石增清光此屏来自万里道产向滇南山水乡点苍秀色多烟景云雾重重玉龙隠星斗高侵太白峯海天常拂扶桑影疑有阴阳变晦明卧游坐对俱峥嵘若非黒白分明见必是丹青点缀成猗予少日多游兴今已白头寻蔗境爱月时登庾亮楼归田重理陶潜径摩挲此石得大观羲娥来往双转丸独倚岩峦酒醒后便觉空同眼界寛微茫云外见新月晃漾峯头余积雪长夜高堂如有神衣冠满座皆含冽多君珠玉罗胷中落笔宛有唐初风为我石屏歌一阕安得持献天子明光宫
　　
　　次荅姚子明石屏歌
　　
　　乾坤竒秀皆储精老我俨山偏多情是中犹有爱石癖一见竒石双眼明十年去国行八省参谒咨请兼逢迎晩蒙圣恩召自蜀置之金马白玉京晨趋黄扉暮紫闼左图右史心无营赐金月俸有余镪买得一屏当座横人言此屏本无价我亦得意还若惊烟云缥缈天台路岩壑隐映芙蓉城瑶池东来降王母仙掌擘出烦巨灵有时坐对一长啸便觉毛骨随风轻滇南蒙叚昔开国此石充贡万里程携归东海添秀气聊与平泉作后尘得君长歌更增重五色光焰辉文衡
　　
　　七峯歌
　　
　　七峯主人家七峯七峯东来如七龙地当北斗星辰见派接南山雨露浓缘江亭馆连云起方丈瀛洲天尺咫帆穑渺渺万里船烟波日日东流水主人元是孙子荆漱石枕流非本情胷吞云梦已八九眼视四海皆弟兄况有文章称大手逺追建安成七友云树莺花一万重琳琅金薤三千首遥峯絶壑迥还孤亏蔽阴阳自有无寂寞可怜杨子宅丹青空事辋川图观国才华工好古别启图书羣玉府黄钟大镛序殷周太华长河俨宾主门外聨翩长者车峯头缥缈列仙居青天白日常应尔金坞珠楼总不如江南自昔多佳丽谁复豪华夸甲第桑梓依依见此心弓裘永永承先世天锺形胜待公侯莫因风物重淹留愿将郭隗千金价更起元龙百尺楼
　　
　　丹阳孙思和新作七峯之居与江山相映发予曩在翰林时许以题识以冀身逰其间为伟丽特絶之观盖乆而未果嘉靖癸未思和东过海上要予夙诺聊成短歌庸荅雅尚七峯其能出长风荡穹林与江声海涛相应和乎是岁十月既望
　　
　　竹斋歌（有序）
　　
　　丰城王君鉴之以竹名斋游宦所至辄以竹斋闻盖纪胜也凡胜无常物胜则人附物人胜则物因人仰七政而思舜覩河洛而见禹物之胜也陶靖节之菊林和靖之梅人之胜也物胜则重其人人胜则物因之重自古逮今一也竹之胜自孔门所羡清修节槩之士咸愿附焉鉴之其有取于竹哉故予为作竹斋歌
　　
　　君不见仙尉斋前数竿竹劲于龙髥嫩于玉向晩氷霜如有情多时盘筯宁无肉一从手种春雨余摇动青冥散炎燠未论留汗等琬琰先须截管谐琴筑曾闻子猷傲山阴何如卫武歌淇澳虚斋中含八面凉恍疑潇湘秋万斛轩窓隐映月渐移枕簟飘萧粉初扑堪拟封侯自千畆正有幽人在空谷冻雷惊笋起卧龙恠石蟠根解羣鹿遶檐日日报平安一岁清风三百六斋中本是潇洒人岁寒之交元有神当年随计赴上国尚书宰相俱心亲人言松栢并竒操共爱金玉寻芳邻燕京争夸见彷佛黄金别筑高嶙峋剑江回首旧隐地花县拜命新行春朅来小试钓鳌手东海袅垂丝纶九苞彩鳯下览徳千里青云高致身仇香枳棘昔同调蒋诩径路今通津蹔将形影照南浦若比甘棠尤逼真我歌竹斋君试聴天子用尔清风尘会须嶰谷逢伶伦
　　
　　怡菊歌赠童相士
　　
　　品菊如相马不在骊黄间以此复相天下士伯夷陶令何为颜维时日月俱逢九千山萧森松栢后且看归去三径花况有生前一杯酒酒酣耳热歌呜呜白眼仰视云天无虎头燕颔秪俗辈鸢肩火色谁丈夫拂衣起就菊花舞白头童童风缕缕金钱若解买秋光更种明年一千树
　　
　　送朱玉洲游南雍
　　
　　玉洲胜絶天下无皎如秋月悬氷壷连城岂为索高价千顷直欲吞江湖几年东海抱絶艺迩来长安称巨儒黄金殿前看落笔满纸一一骊龙珠庭前郎君名进士门下诸生朝大夫自有鳌头须手致更从北阙向南都千金骏骨非难事万里鹏风有壮图太史近占干象好题诗赠汝还怜吾听我题诗作呉话终当把酒话莼鲈
　　
　　岐阳石屏歌喻太守子干所恵
　　
　　岐阳之民像侯徳逺致山中一片石依稀宛见城郭面彷佛尚带山川迹一从乗骢换五马雾渚烟村坐来隔摩挲三复如有情指麾从吏贻江濵长卿多病枕书卧惊起门外高嶙峋倒履相迎问来使开椷再拜生阳春荷侯此恵百感集媿我家徒四壁立忽焉屋底开暮晴摇荡虚无翠寒湿新恩旧恵俱在眼万壑千岩互相入滇南大理空自珍江上数峯尤絶伦天然飞走肖麟鳯瑟尔莹润同瑶珉坐当保障屹不动岂免覩物终懐人自是侯家有余积留待他年隔朝席泥金孔雀映芙蓉郎君近作乗龙客胡为致之向儒素恐使湘灵动深惜君不见唐朝太宗重畿甸遍题姓字留宸眷天生异质当大用安得随君献入光明殿
　　
　　题郑侠流民图（为曹承之主事）
　　
　　近时画手数呉伟泰和郭诩差可拟良工位置着意深何但烟云生笔底此图浅淡颇有工描冩人物间闗里骨肉牵聨老稚兼衣裳繿缕面目紫云是郑侠流民图彷佛啼号声满耳风回草树生昼阴翠壁华堂容有此云间才子曹濮阳胷藏丘壑心如水朅来射策光明宫便欲饱暖同遐迩俸赀积月数不盈擘画太半收书史时骑痩马向长安买得残缣大小李会心论格不论钱袖来向我陈终始闗同荆浩久己无马逺夏珪呼不起郭生自是清狂人东抹西涂聊复尔太平有象鸡狗肥世路无情乡井徙君不见治乱兴亡各一时凭仗调和与爕理民瘼宁知千百端君门空瞻一万里摩挲此图展转不已荆文相公熈丰天子
　　
　　月潭歌（有序）
　　
　　月潭以盛宗舜氏闻人境俱胜毎当秋月印川时又若宗舜氏之在予目睫也宗舜明于地理之学予葬先太史公宗舜寔有力焉兹将谒选天官作月潭歌送之
　　
　　青天一片月堕影万丈潭上下本空同水月自相涵月潭先生人中豪家住东海之东皋心胷潇洒了不染肯与世路冲风涛早年文史富笔砚中岁节介何其高秘传别有郭氏诀直欲万里空秋毫月潭子真地仙寻山问水废白日弹冠结绶还当年方今天子神且圣虎拜鹄立金銮前愿将玉兔长生药并献水底骊龙涎乾坤朗照湖海静予欲秋江弄月圆
　　
　　吕梁行
　　
　　君不见吕梁之水天下竒奔腾轰湱无停时飞氷走雪耀日色龙吟鲸吼啼蛟螭恍如鳌足昨夜折银河倒倾忙骤驰又如天鼓落下界神丁六甲相追随舟人伏枕不敢睡稚子未解惊满頥黄河源自星宿海千里万里归天池济川以南数十水汇同潨会来于斯蓄受既富发泄盛俯视此理良无疑不信请看田道间夜来春雨今朝泥
　　
　　题文征明画
　　
　　笔下尘埃一点无开图知是贺家湖秋风九月菰蒲岸横着溪舟看浴鳬阿明此艺称独步前身妙絶元姓顾安得置之水晶宫卧看云烟落毫素
　　
　　七十歌
　　
　　岁月流落何草草古今七十世稀少我生二十五始仕自计五十归须早余年二十付闲适等此三分少壮老迩来倐忽四十五鬓髪斑斑志灰槁况懐忧患在逺途惨淡冠裳雪皜皜人生苦非金石固恒恐形神不自保悲欢昼夜正相半此后信可知懐抱欲从今日巧相补利路名场迹如扫五年纵复能几时一寸光阴璧非寳虞翻骨相久己寒子云晓事恨不蚤故园花柳虽未成愿得强徤晩亦好交战要难为达者乗险那得窥大造试将此意一问天长风南来万里道
　　
　　十一日安陵始得风过桑园
　　
　　人生快意宁有此帆腹饱风走溪水忆昨跻攀分寸间今之北船无乃尔天公大运讵两全怨者自怨喜自喜半生纷逐向畏途首肯分明到物理华阁滕王高宴中青衫司马扁舟里古来此事信有然坐看明月江心起
　　
　　赠别殷子
　　
　　殷子有竒骨昻藏若骏马康庄在逺道伏枥甘土苴长安一朝别我去再三挽留不能住潞河新有下滩船到家正及朱炎暮君家本在齐鲁墟枫林瑟瑟临前除小楼画槛荫林椒中有前世千巻书北窓慈毋髪垂领倚门望儿悲短景小弟今年十四五弄笔时时学驰骋上奉母颜下课弟日有余功拟丛桂病骨偏宜秋气凉药囊闲却参苓剂登高迥睇望泰山恍见仙人时往还翩翩白鹤不可借流光日夜凋朱颜朱颜一往那再复惟有功名留汗竹志士偏增日暮悲佳人易感穷途哭忆昔虚堂坐论文辞锋往往追先秦谈诗屈指数汉魏叹息六代何无人殷子竒气鲜有匹人间八寳光耀日呉郡徐子吾畏友毎毎到君赏高逸君不见九方皋胡能按谱求马毛愿子加餐善自爱天闲十二终当豢尔曹
　　
　　和王元章梅花酬姚时望
　　
　　岁寒冉冉余氷霜留此一树先春芳山农能事数独步净扫楮素摇兔芒龙池波腾鸜眼裂喷薄元云沁苍雪须臾树梢送长弓挂此一片寒潭月赏心诗客多风韵欲挽笔力回春信竞搜竒事出枯肠乱揷繁花向春鬓青钱沽酒白玉缸自劝一觞梅一觞调羮有时会结实物色梦落商家王山林托交盟未冷众醉何须悲独醒中分一顷养鹤田半顷种花泉半顷
　　
　　俨山续集巻二
　　
　　●钦定四库全书
　　
　　俨山续集巻三
　　
　　（明）陆深 撰
　　
　　○五言律诗（五十八首）
　　
　　春早
　　
　　春讯今年早东风隔岁来弄黄初上柳试白己传梅高阁消残雪重渊动蛰雷好花临水背应恠未曾开
　　
　　东池
　　
　　梅花白雪坞杨栁緑烟堤野旷春偏晩江深日又西为寻彭泽宰如到武陵溪茅屋人家里时时闻鸟啼
　　
　　花朝
　　
　　故园新甲子今日是花朝雨意含高阁风光到小桃阴晴候农圃山水动渔樵夙有林泉癖淮南谩见招
　　
　　晓发北津将过庆宁会郑方斋通守
　　
　　初破桃花浪遥过杜若洲禹功今尚在江水正东流浩荡蓬瀛路追随李郭舟壮心何处极聊此付春游
　　
　　从丹鳯楼前渡江
　　
　　春色临江阁年光遍海城东风吹又转芳草望还生天路青云迥鸥波白羽轻平生济川意野渡更分明
　　
　　江上登望
　　
　　江流何渺渺孤帆澹秋晖遥知三山近复送百川归蜃楼横碧落龙湫临翠微徘徊那可极返照上人衣
　　
　　端阳
　　
　　畎畆惊时序端阳复早晴遥知宣赐里空有侍臣名舟子渔龙渡骚人糈酒情千年浑旧俗地接楚江城
　　
　　五月七日雨中宿观澜亭
　　
　　溽雨江天暗通宵水气多壮心惊岁月人语隔烟波舟檝供高枕江湖付短蓑浮沉聊尔尔击节自长歌
　　
　　舟中
　　
　　稍稍时雨歇悠悠午梦醒极知行更乐谁遣鬓成星草长蛟龙窟风回鹳鹤腥沧浪闻孺子一棹过前汀
　　
　　五月晦江上送宋义卿民部
　　
　　重五月不至望六送行舟梅雨快初霁荷风如早秋天涯俱宦辙江上倍离忧欲采幽芳赠因过杜若洲
　　
　　初秋对月
　　
　　今夜新秋月三江复故乡龙归行雨后蛩助捣衣长梧叶三分变莼丝十尺强人间自离别天上亦河梁
　　
　　南翔寄姚文光
　　
　　欲访高人宅先为倒屣迎何如溪上路空复雪中情风雅还千载云霄近五城东流与归棹曲曲大江清
　　
　　别朱升之
　　
　　浅交多别语情极易忘言送客风生舵懐人月到门夜长偏旅榻秋早是江村复向论心地何年共一樽
　　
　　秋斋夜聴雨
　　
　　林屋意自惬雨交羣息初气通琴幌润声断画檐疎独火明深竹方床满旧书夜阑清更彻岂敢少吾庐
　　
　　夜宿清江浦懐夏公谨
　　
　　懐人不能寐风雨满船窓为问扬州胜琼花解作双河流赴东海淮甸自名邦并有澄清志聨舟渉大江
　　
　　薄暮放舟
　　
　　金鼓送归舟星河欲共流微霜初入夜落叶己辞秋人语江声荅渔灯岸影稠逍遥吾取足何处是沧洲
　　
　　十一月朔与钱国辅江门观涨
　　
　　水槛漂垂钓江门不掩风望穷东海若身拟烂银宫浴日中流急浮天一苇通鱼龙吾得免消息任虚空
　　
　　与张山人夜渡
　　
　　入夜水云阔烟霏共渺茫遥空闻鴈阵逺火识鱼榔野渡虚舟楫寒更犯雪霜吾哀倦行役复此恋江郷
　　
　　雨夜
　　
　　入夜檐花细回风雪片轻岁寒如此候愁絶最闗情灯火虚斋永园林旷野平重门须及早波激大江横
　　
　　微雪不成
　　
　　尚腊犹应雪前春未谢寒入帘看片片隔竹听珊珊旭日含花动流云帯雨干来牟如失望谁续腐儒餐
　　
　　腊庚申雨中歩出西郊视葬先兄素庵
　　
　　和泪北风雨伤心西郭坟江声空逝水山色有浮云未起隆中卧先修地下文池塘春又到南鴈不堪闻
　　
　　和荅黄勉之
　　
　　国器推豪俊郷评熟姓名风帆同偃蹇歌调独凄清故里层云映长河片月生非君敦素尚老去若为情
　　
　　题西青小隐
　　
　　幽人肥遯处一片夕阳深入望连秋水横空带晩林琴书元寂寂门巷自阴阴云路苍茫里鸿飞不可寻
　　
　　乙酉岁际二首
　　
　　灯火髙楼夜人间岁又除团圞儿女会萧飒鬂毛初椒叶频传令桃符只自书百年强过半非是更何如
　　
　　二
　　
　　扬燎明连汉流星紫入烟千门俱守岁一夕共増年寒勒梅香细春回竹叶前江湖身倘徤歌咏祝尧天
　　
　　和刘仲素鸡鸣山
　　
　　歩入招提境下方秋水浮雪深枯壁定云遶逺江愁钟伴黄昏去泉依白石流共僧分一榻十日不梳头
　　
　　十四日济淮
　　
　　云霞开晓色舟楫乱黄流千古濠梁意当年帝业州地灵山绕阙天近水环楼壮志随丹检芳春感胜游
　　
　　湖泊阻风
　　
　　风水一相激江湖因改形去来本无定恩怨空有情客路遥山瞑渔灯极浦明卧龙何处所归鴈自知更
　　
　　过故城
　　
　　燕蓟日巳逺薄行齐鲁郊孔颜千古乐管鲍一生交无复歌长铗何心学觧嘲舵楼风水急落日挂林坳
　　
　　长至入侍内殿遇雪（丁卯岁）
　　
　　夙直通明殿云空雪片飞履髙防失足怜湿畏沾衣宫跸传来逺期簪望不稀阳和通帝徳瑞白满皇畿
　　
　　自朝天宫还经海子雪甚有懐顾未斋
　　
　　宻云逗晨光澄湖抱上方混鹅声转细碍马路偏长道履三阳泰花添两鬂苍髙楼正竒絶清宴忆春坊
　　
　　再集五贤堂次至日登山韵奉荅嵩野
　　
　　路向髙峯入筵随落日开客怜今雨到人拟古风回逺暝含残雪新阳动蛰雷爱君清彻骨不为看山来
　　
　　题来青轩次韵
　　
　　禅定无来往尘縁有送迎每于冠盖入先动塔铃鸣天近多仙气山深少世情极知公为国未问水云程
　　
　　次韵何仲黙别郑山人兼柬李献吉
　　
　　岁晩同为客冲寒对别尊独怜辞帝阙不羡曵王门行计惟诗巻相思有梦魂南还逢李白怅望几黄昏
　　
　　人日遇徐子容
　　
　　积雪霁人日苦寒欺客襟相看一杯酒不负百年心刘向俱中秘相如独上林共君回首地十载赋春阴
　　
　　三日雪中入内署
　　
　　瑞雪三阳候祥云万里同鳯池留伴待鹤驭入羣空林花犹怯冻宫桞未禁风老觉才情减梁园赋独工
　　
　　与盛希道太史谈玄二首
　　
　　愧乏山林骨欣逢大隐人时参言外意己识相中身斜月前溪水微风别浦津青山谁可住春入桞条新
　　
　　二
　　
　　我有江南屋花丛挂月痕湘帘风不卷寳鼎火初温仰面晨窥牖低头夕掩门千言难易辩无语向君论
　　
　　谢类庵恵山菜数色
　　
　　戢戢云能把盈盈露带漙琅玕难比色苜蓿正虚盘百事俱堪做千金欲报难偏惭名未识细捡国风看
　　
　　自忻州还度石岭闗
　　
　　北望沙场碛南来石岭闗遥山看围合新水送潺湲短髪苍茫里髙情紫翠间晓阴浑未散暂此寄悠闲
　　
　　予入晋以四月二日宿权店三日过南闗抵盘陀八月东巡还亦以二日抵权店是晩遂宿南闗三月午饷盘陀岂有定数耶
　　
　　一饭盘陀驿青山是再来登临殊不尽莭物苦相催树色庭除古秋衣箧笥开天涯俱作客去住莫惊猜
　　
　　万善驿小憇
　　
　　西山初出险南日正随阳客路逢残岁人情懐故郷河流看渺渺云树入苍苍天地留形胜中州古帝王
　　
　　望日观氷
　　
　　十里湖南路连空入望迟日华流寳气风景接瑶池岸谷人间事氷霜岁晩知扬雄工奏赋羽猎想当时
　　
　　井陉道中遇雪
　　
　　三白丰年兆连朝瑞更多岩阿皆入画郢曲况闻歌点缀乾坤好调停莭候和青山如好客乗兴逺相过
　　
　　入平定州
　　
　　雪拥频回马山寒少见人岁长不记歴风暖即知春泉石谋生薄烟霞即事新此中有真隐能望岂能亲
　　
　　晓发包家集
　　
　　残月晓犹上清霜春正浓背山过迭迭前路去重重野店客期集沙村人力农中原戎马地开运忆飞龙
　　
　　东郷长至（去岁巡萍郷）
　　
　　至日复至日萍郷更东郷长途双客鬓浮世两年光水转溪无路林寒夜有霜天时与人事消息看相将
　　
　　露坐
　　
　　露坐消江夜开帘纳水风十年常作客百计若为工星斗三天上郷园大海东南飞乌鹊侣未必羡冥鸿
　　
　　自山南过宣妙寺复会周约庵小燕
　　
　　深慰停舟待还承髙燕开雨中多寳树风外妙髙台老爱尘凝榻心惊梦破槐空门多意味欲去重徘徊
　　
　　送顾頥斋进表
　　
　　有美文章伯楼船出汉嘉万年天子寿一统帝王家滩下黄牛峡江回白鹭沙大官供赐酒湛露映流霞
　　
　　习池
　　
　　襄樊戎马地山简爱高闲胜事传千古江流抱一湾碧山罗户牖翠筱漾潺湲东望増郷思宸游正北还
　　
　　登祭江亭
　　
　　春深羊傅庙江涌鹿门山一上孤亭望遥空独鹤还浪沙明浴日苔砌晕成斑耆旧登临地高风乍可攀
　　
　　轰廐驿乗潮顺风北下
　　
　　人生快心事风水送归舟况复青山曲频过碧树洲草深藏乳鸭波逺没轻鸥苦爱观风地终惭为国谋
　　
　　上虞道中
　　
　　山海无藏秀乾坤有奥区土风兼百粤习气近三吴潮落曹娥渡天垂贺监湖画船牵锦缆时复下菰蒲
　　
　　玉山西下换小舟乗月
　　
　　平生爱山水清兴此宵偏两岸争开画中流独进船星河相隐映波月共婵娟又向滩声里珠明练倒悬
　　
　　次韵送李都阃
　　
　　相望极天涯兹行况近家弦惊云外鴈弓卧壁间蛇南国收蛮雾重湖静浪花宏开仁寿域那敢献餐霞
　　
　　常州道中遇雨
　　
　　片雨江南路舟行幅画图树头匀着翠荷叶乱跳珠秦望烟光晩晋陵云气孤所嗟舟子意沾洒与泥涂
　　
　　荆门驿逢张常甫庶子
　　
　　忽报荆门驿俄传学士舟喜来狂欲舞起坐病俱瘳客笥衣重改人家麦已秋风波自淹速意绪且绸缪
　　
　　○五言排律（一首）
　　
　　夹马营大风
　　
　　不知游子意正切故郷情飘飖自南北飒飁乱噌吰撼树动地轴飞沙迷日晶急流江故逆去棹布频横前途劳问讯舟子重论评触日白云舞漫空红雨倾燕衔泥不度鹊托杪偏惊髙阁心疑动危峯势若撑人间因苦乐天道任虚盈宋祖龙飞地髙皇虎脱婴百年两陈迹双眼独分明更发斜阳里浮萍是此生
　　
　　俨山续集巻三
　　
　　●钦定四库全书
　　
　　俨山续集巻四
　　
　　（明）陆深 撰
　　
　　○七言律诗（五十二首）
　　
　　春分日大风
　　
　　九十日春分一半四千里路长风沙寒衣欲变难为客晓梦无凭数到家闗塞每怜新过鴈山城深护未开花向阳剩有闲庭院满意东来吹帐纱
　　
　　大风
　　
　　昨夜雨沙今大风美人高阁怨飞蓬栁条万结浑欲断梨花一株容易空岂是宋都过退鹢亦愁乡信阻归鸿江南茅屋吾所爱莫教吹卷瀼西东
　　
　　早朝
　　
　　圣人勤政百工良钟鼓声严夜未央仗马但闻嘶落月朝鸦不见带朝阳班成鸳鹭当尧陛影动云霞护舜裳缓歩归来纶阁静尚添官烛校文章
　　
　　出北城与严唯中倪本端同行
　　
　　天门积雨洗炎蒸日射西山紫翠层白髪先朝老供奉青衫骑马向诸陵幸陪鸳侣时相并欲挽龙髯却未能流水稻田城北路去来吾记昔年曾
　　
　　题函谷草堂为许廷纶
　　
　　表里河山故国西昔人曾费一丸泥逃秦客去鸡犹唱拟杜诗成手自题天际浮云横紫逻夜窓燃火照青藜卧龙未许终藏雨指点南阳是隔溪
　　
　　对月
　　
　　庭树扶疎月转阴烟销画烛候虫吟隔帘秋色三千里伴影离人一片心门寂红颜频对镜帐寒清梦尚挥金去年燕赵今呉楚指点明年意更深
　　
　　送黄子和主事赴扬州钞闗
　　
　　潮弄船声发建康计程明日到维扬官桥夜鎻初来客辇道春摇故国杨傍斗五云常捧日横空一剑独飞霜政成不隔来年路儒雅风流日绕肠
　　
　　秦淮渔笛
　　
　　桃花新水满江流一棹波连白鹭洲网趂夕阳鱼在桞酒随村店蚁初篘高懐闲弄江梅晓古调遥翻嶰竹秋几度曲终潮正落有人指点说东游
　　
　　题陶云湖墨花水仙
　　
　　淡妆高韵北风寒傍水犹宜月下看神女误遗金约指良工新制水晶盘绿罗带引风初定碧玉珰含露未干细检画图知苦意春光不爱染云峦
　　
　　子殇后一首
　　
　　小巷深深日似年柴门寂寂掩风烟一川花桞春无赖三五婵娟夜可怜狼籍头颅多殢酒飘摇魂梦但高眠少年事业真堪笑囊有残诗近百篇
　　
　　苦寒归心愈切次胡可泉韵
　　
　　囊无杨震四知金手种桓温柳十寻残菊傲霜如恋客栖鸦带日自投林间来曝背犹堪献惊起冲寒苦未禁梦绕故园春事里烟波门巷落花深
　　
　　晩泊
　　
　　风涛满目月黄昏晩泊澄湖独树村渔艇隔溪常宿火茅茨临水半开门梦从五夜多逢赦（古诗罪人多梦赦）人过中年易感恩圣主如天司节候阳和须向岁寒论
　　
　　闰月廿七日雨雹圆如龙眼书异
　　
　　乱飐明珠玉不如儿童惊喜走阶除拾来颗颗圆相并望里星星湿有余造物自应工变化阴阳谁为管盈虚为农复恐伤农事细检春秋起例书
　　
　　丹阳孙思和东游每当山水胜处辄绘为图冬夕过俨山示我光福一段赋此
　　
　　看君画里汛扁舟今夕披图数胜游水面青峯七十二山腰黄橘几千头帆开逺影江湖阔天接中流日月浮试问虎溪桥外水为谁烟浪下苏州
　　
　　次韵白鴈二首
　　
　　秋传孤鴈过潇湘人在高楼望故乡颜色总疑新变态羽毛错认旧随行闗山雪后寒无影禾黍风前夜有霜赢得光辉照尘世久从灵沼近文王
　　
　　来从星汉下潇湘糚点枫林入醉乡锦字传情通万里银筝移柱送斜行溶溶月色怜孤影渺渺归心滞晩霜堪叹杨雄头尽白惟将羽猎奏君王
　　
　　度太行而西多土垄层复风物都澹泊自沁北行溪山间始见梨花道傍杂卉红紫斑斑时四月二日也慨然有懐京国旧游
　　
　　一路寻春何处寻山中春色夏初临依微杨柳风无力惆怅梨花月有阴陶宂尚存三代制耦耕应抱古人心旧游忽忆怜芳事云路西南隔上林
　　
　　夜集夏桂洲宅送崔后渠
　　
　　无限高懐付酒边烛花如为吐红莲雨余残暑消帘幕月转微风袅篆烟东阁大开留别客玳筵高启列羣仙不知今夕为何夕疑在珠林玉树前
　　
　　和荅胡汝载
　　
　　琼林珠阁不胜寒惭负时趋白玉阑独抱琴书躭寂寞谁从花竹问平安沈腰己痩频移带潘鬓新添欲满冠相对长安同作客椷诗特地劝加餐
　　
　　和张甬川卧月书懐
　　
　　可怜三五月婵娟度榻穿帏搅客眠只照长安情不极共看千里意俱悬金波欲动江湖迥银汉斜流殿阁边万户千门深夜里清辉应为捣衣偏
　　
　　谒曹九峯先生墓
　　
　　清才巨笔更逍遥白玉楼成赴紫霄池上梦惊生碧草碑前人到奠芳椒阴森气候还松盖摇落年华但柳条多少汉朝金紫贵将军只数霍骠姚
　　
　　自天姥望天台
　　
　　何处天台有石桥行人指点碧云霄刘郎欲度何由得隐士难迥枉见招斋磬出林春漏永征旗绕涧暖烟销仙凡咫尺空惆怅马首东来客路遥
　　
　　两宿僧房病后身高情聊与白云亲青山似画闲门少红日如轮世路新呉楚地连多客户潇湘天逺有骚人南中岁晩饶风雨爱听钟声报四邻
　　
　　雪后入禁中供事
　　
　　瑶翻层雪护黄金天上清寒分外深山遶帝京开玉障气凝宫柳长琼林鳯凰池畔风先合鳷鹊楼头月有阴云物不须书异瑞秪占三白慰民心
　　
　　郊坛演乐
　　
　　金涌堤沙接鳯城西山晴雪照人明阛扉出郭依黄道台殿凌空鎻太清阳气正凝南至日礼官频展奉常牲圣人制作亲遭际身到钧天听九成
　　
　　禁中斋夜
　　
　　寂寂斋心夜气浓玉河西下鳯楼东忽惊凡骨留天上赖有仙僚共雪中莲漏暗通风力劲琐窓斜映月痕空大烹本为牛羊荐鼎鼐调和愧未工
　　
　　腊日严寒新制狐裘服之
　　
　　六十一回经岁寒狐裘初试向长安南人不识千金价北地尤珍一腋看白盗己非前辙逺紫貂虽好策勲难衰慵尚恋君恩重办得朝趋候夜阑
　　
　　丁丑除夕
　　
　　门掩虚堂画烛辉隔宵先自理朝衣氷霜逺道临青鬓星斗中天护紫微岂有涓埃报知己且将身世付忘机物情自与流年换今昨无劳论是非
　　
　　别李时元下第
　　
　　吴山苍苍共灯火潞河悠悠即去途乍可后期还磊落莫因逺适悲江湖晴风浪摇四月麦宿雨帆轻十幅蒲南国诗成须早寄风尘清梦客楼孤
　　
　　和易钦之游广恩寺
　　
　　春日忻逢水西寺入门无数香烟凝乡园千里逺作客尘土十年终愧僧风光毎向闲边见山色试凭高处登未问西来栢子树可怜清沼玉壷氷
　　
　　视牲
　　
　　向晩郊坛第几巡愿储精意奉明禋去来路熟浑忘逺西北山多欲碍春终见牛羊歌帝右未因鼷鼠变斋晨东风又遍天街草御辇须怜碧玉茵
　　
　　右厢斋居
　　
　　槐影参差月满空桥门云馆鎻重重斋心自觉春宵永痩骨偏承夜气浓北斗旌旗惊闪烁南郊圭璧奠从容相如最有凌云笔恨杀文章草汉封
　　
　　送陆良弼调楚雄
　　
　　长沙才调贾生同古郡滇省楚更雄万里驿程山共水五更心事雨兼风极知骏骨台堪筑未为齐门瑟转工交契十年情不尽长安几度别离中
　　
　　分题灯下细书寿副宪卢师召乃翁
　　
　　青藜火底坐挥毫犹有蝇头满薛涛似与黄庭传妙诀还将白练冩风骚懐人诗就石湖晓寄子书成剑阁高见说方瞳今己碧更从天际送鸿毛
　　
　　清明日半轩前丁香盛开偶题
　　
　　小院回廊曲曲深为谁频结雨中心东风吹到第几信节序俄惊百五临簇簇紫茸如可咽萧萧华髪岂胜簪故园买去开还早相伴溪梅水竹林
　　
　　归途再同林介立经行莲塘
　　
　　杨柳芙蕖一径长未秋先己动新凉尘心到此消应尽暇日来多尽不妨空翠拂衣山有气柔芳过雨水俱香千寻万雉金汤地信有人开吏隐堂
　　
　　送林以吉提学
　　
　　泥封芝检下青冥帝辅皇畿重典刑秋满大江双画楫风随骢马几长亭满蹊桃李含时雨到处篇章发地灵更向斗南占气象云开五色见文星
　　
　　食菱
　　
　　一曲菱歌江上秋画船归近望江楼北来物色浑如玉南望乡闗第几州风味疑从仙掌堕水芳曾傍锦云浮岁寒独枉佳人恵消得相如一片愁
　　
　　食酥迭前韵
　　
　　琼花凝露拂高秋玳瑁筵前十二楼软滑不须论北塞温柔元自出南州夜寒锦帐笙歌细春暖金尊琥珀浮惭愧清寒玉堂客得闻风味破新愁
　　
　　谢顾未斋恵连实迭前韵
　　
　　长卿病肺几经秋药饵频须正倚楼忽枉新篇题玉井浑如高谊借荆州细倾圆实珠玑乱尚带清香玉露浮见说功多心独苦采莲歌罢使人愁
　　
　　迭韵荅柴徳美黄门
　　
　　藻思芙蓉露下秋逺过王粲赋登楼时焚左掖三千疏曾定山东一百州独客琴书残腊尽中天台殿瑞烟浮夕阳无限凭髙兴兴汝同懐北顾愁
　　
　　和俞国昌食鲈再迭秋字
　　
　　鲈鱼谁送海门秋逺客思归正倚楼张翰因风辞洛下东坡乗月向黄州鲙成飞雪银丝细目断烟波钓艇浮剩有诗筒报知己且凭斗酒慰覊愁
　　
　　戊戌元旦早朝
　　
　　晓日曈昽映彩霞先春欲绽上林花侯藩接履朝元旦圣主垂衣御正衙枫陛天高严虎豹绣旗寒袭偃龙蛇九重礼乐登三代四海车书正一家
　　
　　早朝
　　
　　宫井疎钟曙色催五云百和绕蓬莱优游万国龙颜动森列千官雉扇开寳鼎赤墀笼晓日玉音丹陛隠春雷城鸦高拂扶桑景白玉桥头侍从回
　　
　　初试羊■〈茸毛〉予有一端藏笥中者十年兹教内馆始制为衣以御北风感而有作
　　
　　萧飒头颅感是非半生何敢爱轻肥相将岁晩看新制指点年华亦故衣北郭严凝随痩马西州辛苦到残机病来却恐浑憔悴且试休文旧带围
　　
　　和宫端后渠玉亭赏莲之作
　　
　　玉亭清切五云边盆沼谁移玉井莲来赏正逢初过雨倚看须着半含烟何妨絶代称君子准拟前身是水仙四十年来同榜客一尊相属醉花前
　　
　　迭韵荅严介溪赏莲
　　
　　红衣翠盖玉阑边一曲新凉闻采莲芳润似擎金掌露清芬疑惹御炉烟主人元是瀛洲客胜赏真成陆地仙别后难忘定何处一楼风雨五更前
　　
　　恭谒显陵二首
　　
　　曈昽曙色映祥云台殿岩峦锦绣纹春气正浓连王气人文逾朗应干文水知宗海千川合脉是真龙五岳分愿献周原瓜瓞颂万年长拥圣明君
　　
　　龙蟠鳯翥有余竒圣教皇情无尽时华表欲栖千载鹤灵风常满万年枝桥山弓剑瞻云閟寝殿衣冠展月仪地接三都（中都祖陵南都孝陵北都七陵）元咫尺天开一统正雍熈
　　
　　中秋月下懐高进之
　　
　　浦溆虚堂欲暮秋故人青眼夜深留微风明灭渔舟火四壁凄清戌角楼身世浑疑非幻境心期千载有神游庭前忽报中秋月踏碎花阴未肯休
　　
　　送方矫亭赴南祠部
　　
　　词人南国古来多乂渡秋江渺渺波两地客懐俱复尔十年心契奈愁何鸟啼画省常封印帘卷钟山且对歌后夜黄金台上路鴈书频望下星河
　　
　　昨弘治辛酉南畿秋试获识呉江钱廷辅廷佐兄弟若聮珠骈璧文采映射心窃赏之既别去无从晤言时时往来于懐今嘉靖丁亥夏廷佐以扁舟访予江村始知廷辅方应郡贡去而廷佐先领正徳己卯乡荐矣转盻三朝垂三十载而予亦老矣为之感叹次韵奉荅
　　
　　秋风一曲伯牙琴曾和鸣皋鹤在阴别后相思多梦寐重逢今日是山林大鹏万里须搏海骏马高台为筑金见说松陵富酬唱直从皮陆到如今（今呉江即古之松陵）
　　
　　俨山续集巻四
　　
　　●钦定四库全书
　　
　　俨山续集巻五
　　
　　（明）陆深 撰
　　
　　○七言律诗（五十三首）
　　
　　游储芋西园池乘月夜泛
　　
　　峯峦岩壑俯中流何处三山与十洲新雨不妨泥滑滑好风先送水悠悠鸥无机事迎人下客有髙懐尽日留向晚星河迷上下笙歌灯火木兰舟
　　
　　县衙随班
　　
　　幄殿髙悬綘节朝龙纹浮动瑞烟飘地当东海开黄道仗倚中天切紫霄花县千城临禹贡华封万口祝唐尧年时正忆胪传里玉笋金铺具百僚
　　
　　岁暮风雨中发藏书示楫子
　　
　　岁寒风雨合江楼灯火楼头数夕留新命误蒙吾己老旧书多在子湏收星辰万里趣闗塞环佩三朝侍冕旒抱得寸心终许国未应猿鹤怨林邱
　　
　　三日雨后登俨然亭
　　
　　萧萧竹树夹溪深一雨初晴长绿阴真意倘违空老大野芳虽少亦山林好风似旧穿髙榻流水如知绕素琴东去大江知到海为谁烟浪送归心
　　
　　寄黄希武提学
　　
　　忆昔长安夹道居玉堂黄阁晚来初槐阴满院或共赋藜火隔窓时校书岁月悠悠成浪迹烟波渺渺正愁予闻君咫尺骑骢马病卧扁舟限所如
　　
　　夏日楼居
　　
　　小楼长日转朱炎糚褁残书手自籖性癖真成文字蠧官清拟办水晶盐白云出岫来当户绿树揺风送入帘却喜到门尘事少始知吏隐信能兼
　　
　　火花次杨东濵韵
　　
　　巧凭铢两结根芽暗里机关顷刻花风火阵中疑带雨楼台影里半为霞催开始信由人力揺落宁须待岁华文菊瓶梨俱烂熳好开怀处是还家
　　
　　南溪
　　
　　四面溪山如画里扁舟南下更悠哉熏风五月常先到梅花一枝偏早开茅作小斋俱背水月临午夜独登台朝宗万派俱通海遥向鄱阳一脉来
　　
　　九日山居客至以大风不遂登髙因次李空同集韵
　　
　　泽国风涛郁未开长缘病骨懒登台无期逺客还能至有几重阳得再来黄菊自应篱下看清霜如为镜中催当年空负凌云气独把茱茰首重回
　　
　　春日斋居对雪
　　
　　尽日风云扫不开雪花如剪下髙台几家菜麦春犹浅何处渔樵晩正来去路欲迷南过鴈余寒尚阻北枝梅病来辞赋浑忘却惭愧梁园授简才
　　
　　病中檐外石榴花盛开
　　
　　病卧髙楼伤客心隔帘花发昼阴阴朱房宿露辉朝日碧叶穿云映逺岑大椀移栽今满地茂陵回首欲沾襟一枝为揷如年少愁鬓天涯不上簪
　　
　　雨中宴庄氏东园留题山亭
　　
　　洞中山石俯波光窓外林花荐野芳况有管弦相映发尽教风雨佐清狂虚疑四老烟霞地正是三江云水乡我欲卜邻酬望想自应团社寄篇章
　　
　　二日过唐桥庄
　　
　　画船如鹢水云遥闲过南溪五里桥行人渡口出复没急鸟沙头鸣更揺相携看菊留茅舍独往寻源随海潮无限髙情付江路林梢落日见渔樵
　　
　　秋怀
　　
　　斜风细雨满蕉窓芦花苹花绕大江潮上水痕鱼六六秋随天逺鴈双双破除俗累还髙卧韬巻谈锋愿竖降物色若教供指点青山合比鹿门庞
　　
　　甲申元旦待漏入县斋随班
　　
　　楼阁参差一水西揽衣犹自候朝鸡葭灰巳应三阳转帝座遥瞻北斗低步入花封和雪动声传嵩祝倚云齐太平有象君王圣天保诗篇手自题
　　
　　春晴登楼
　　
　　新晴楼馆拂云开万瓦含风接上台短晷渐随阳漏长长江元傍海开来云山迭迭春千里世事悠悠日几回倚遍阑干思无限黄金谁筑最髙台
　　
　　鳯冈书屋为寜波朱允升赋
　　
　　鳯凰冈下结幽居能读先人万巻书手种碧梧深雨露谁题凡鸟到门闾楚狂空有歌相和阿阁曾传事巳虚见说上林工奏赋白头未必老相如
　　
　　六日始晴
　　
　　春日常阴到人日今年人日隔宵晴雍熈有象回天地鼓吹无能荅圣明江上旧便髙枕卧花间新办小车行东风又动呉波绿流过闲居独有情
　　
　　有拳石类灵壁嵌谾可爱作盆池贮之庭中
　　
　　湖上青山得共分映空揺漾绿生文下蟠或有蛟龙窟髙踞疑空虎豹羣雨后爱看封碧藓月明如见吐游云九华雪浪留题品愿附苍蝇次第闻
　　
　　送何鴈峯郡伯入觐
　　
　　六龙天上中兴年五马云间早着鞭台阁九霄圗画里衣冠万国冕旒前淮南卧治须台鼎宣室论才促御筵试向王正占纬候风云日月满尧天
　　
　　登南广福钟楼
　　
　　百尺阑干围暮钟江流曲曲卧真龙望穷南亩栖禾黍天放西风吹菊松落日楼台俱渺渺浮云舟楫自重重凌空为尽悲秋兴一上髙楼兴转浓
　　
　　晦日出城送塟曺启东宪副
　　
　　入云城堞俯危阑石磴沙堤路几盘满目山光无近逺一畨人事有悲欢聊生政可三杯酒进步何须百尺竿细柳幽花倍惆怅东风漠漠酿春寒
　　
　　秋日无聊偶然作
　　
　　问余何事每凄然尺璧光阴阅岁年旧读书今存蠧宂新缝貂巳剰鹑悬常余孤枕还乡梦频乞东家买药钱自信英雄须到骨业身随处了尘缘
　　
　　赠别尤宗阳还呉门
　　
　　临岐莫恠恨喑喑投赠天涯纸半函泽国乡音三泖北江湖夜雨一灯南浮踪去住僧留偈世味寒温佛饱参归去若逢人问讯文章何用学春蚕
　　
　　懐都下友人
　　
　　梅蒸悬榻昼慵开徙倚阶除破碧苔短梦空随蝴蝶化尺书频问鲤鱼来迷人芳草偏留雨极目浮云忽送雷千里相思多少恨驱除无计且衔杯
　　
　　乔白岩太宰家
　　
　　山留题在迩亭晋阳文物上卿家小作江山殿岁华望到白岩明玉雪（相去十余里）由来绿野鎻烟霞云牕覆奕传仙谱石室藏书带相麻同是登临还在迩逺寻何用访丹砂
　　
　　廿四日晓发平乐白岩追送山行数十里中途微雨有赠
　　
　　山中秋色半阴晴上相肩舆许并行别有岁年悲短髪（与白岩别廿三年矣谓予如昨但髯发有白者）老无文墨愧诸生细谈旧事兼新事遥聴松声共水声珍重桑榆最名胜龙光咫尺是神京
　　
　　书院池亭忽有玄鹤下集因养于庭
　　
　　横空一鹤下危阑隐隐丹砂变羽翰疑是归鸿须系帛莫将野鸟误称鸾青田到后云天逺北海从来岁月寛（白鹤千年复化玄）饮啄渐驯宜试舞客衣偏感化长安
　　
　　东阿道中对雪
　　
　　天为山行借雪看路随天逺更漫漫诗成驴背偏如意病后狐裘少耐寒授简有才怀帝子折梅无使寄长安惟余一片郊原兴白马翩翩兎窟干
　　
　　和陈中川秋燕东关寺
　　
　　太原城畔东关寺合让元龙独倚楼回首风烟成隔岁当时游赏正髙秋黄花破帽寒犹恋紫塞浮云晩更稠今夜灯前闻古调三巴最苦若为酬
　　
　　发平潭
　　
　　流年如水客程遥又是王正第二朝关塞极天三晋国风烟入望五云霄名山有副藏迁史击壤无功颂帝尧千里不妨随騕褭一枝终自负鹪鹩
　　
　　送胡汝载丞武昌
　　
　　诗律从来彻骨清哦松端不负兹行星辰南斗占郎位江汉西来抱县城鹦鹉洲边芳草合凤凰台上逺山晴春眀门外冲寒别欲折梅花重有情
　　
　　萧海钓文明先生挽诗
　　
　　朝野名传翰墨余白头空有读残书南荒秋早逢揺落四海人多问起居塞下当年曾失马钓丝终岁竟忘鱼八哀此日还成赋惭愧先生识面疎
　　
　　连日迟李献吉不至有作
　　
　　几日都门长者车风尘不见正愁予只今对面还千里何处相思有尺书秋色天涯催客暮山光楼外为谁舒空歌枤杜回长啸终愧缁衣叹索居
　　
　　西堂分韵得新字
　　
　　帝里风光属小春桥门髙燕集嘉宾城临北斗看山近人爱斜阳送酒频忆昔圗南同作客相逢回首各伤神情深浑欲忘归去怕见楼头月色新
　　
　　安鸿渐赠诗兼惠红酒狐裘途中和答
　　
　　恭承帝遣出词林珍重髙怀抵万金醇酒巳从心醉后绨袍何止故情深秦关日月时分照辽海风云忽送阴一路画圗随马首据鞍聊得继髙吟
　　
　　寄曺孚若
　　
　　怜予独住神仙府忆尔清斋御史台月近上元如有喜赋成郊祀愧无才香飘御辇和云度寒勒宫花待日开巳觉欢声连万国更瞻佳气满三台
　　
　　送何文征赴开州
　　
　　江东文藻竟谁如新绾铜章左佩鱼天上风云元咫尺兵前草木正萧疎烟楼夜遶三刀梦露冕春行五马车便欲修成循吏传即看名满荐贤书
　　
　　番阳察院课种竹
　　
　　偶来种竹当公事此去成林知好看春雨龙孙过墙起月明凤羽满溪寒恍疑台殿临淇水旋着阑干护石坛欲报所思频怅望自将颜色比琅玕
　　
　　宿常山集真观
　　
　　病懐自爱寻山憇面面芙蓉映逺峯向晩楼台栖宿雾报晴钟鼓动秋风千重地脉闽关北八月星槎浙水东懐国望乡俱不极一龛灯火翠微中
　　
　　途中见县僚迎春
　　
　　彩幡银胜飐微风尘影人声蹴踏中残岁雪消江柳外一年春到海云东文明有象占天运草野无才赞化工须信烟波通雨露轻阴催暖护真龙
　　
　　游武夷
　　
　　清游妙得此山中一度来过一不同泉石烟霞时上下阴阳昏晓自西东溪流九曲层层去云鎻千峯面面通向晩天风堕仙乐月明知是武夷宫
　　
　　秋晓泛九曲
　　
　　缥缈烟霞曙色分蓬壶玄圃只徒闻丹崖倒射潭心影锦浪初生水底纹合有仙灵藏蜕骨宁无富贵等浮云擢歌九曲应谁和独倚秋风吊二君
　　
　　游归宗岩
　　
　　异境灵源閟复开直从一水接三台闽山形槩何如此朋辈登临有几回片石陨空风出洞孤松架壑昼闻雷白云巳满层台下云里更寻髙处台
　　
　　次韵荅万石梁大参
　　
　　得陪驺从出城游况爱烟岚向晩收杨子何心能颂莾仲宣无计且依刘林间鸟并鹃声急云里江分燕尾流酒量近来因病减令人苦忆醉乡侯
　　
　　长至班罢
　　
　　岁晩沧江客未还履长冠冕尚随班五更漏水浮银箭千里籓封傍雪山旧典岁修知国体孤臣身逺忆天颜新阳一脉湏调护环佩归来学闭关
　　
　　出北郊候入金绳寺独坐
　　
　　初过城阴驷马桥缘溪水竹正萧萧得闲岂恨流年晩爱客浑忘去路遥风卷斾旌驱陆海天寒楼阁霁烟霄南中景物长妍丽囊底无劳叹皂貂
　　
　　病后闭关
　　
　　万里桥边万里身西风摵摵鬓毛新天应怜我长为客事到求名始累人满院苍苔行省宅一川黄叶大江濵少陵老去多秋兴且傍云山结四邻
　　
　　次韵酬卫■〈氵虽〉川
　　
　　蒹葭真倚玉为林虚负知音愧此心世路百年风浪迥天涯双鬓雪霜深依依别思俱通梦蔼蔼春云欲化霖抛却簿书山水里停骖时得和齐吟
　　
　　游乌尤寺
　　
　　插天一柱障东南髙下僧房共佛龛巫峡地灵劳鎻钥峩眉天险隔烟岚常惊虎豹蹲苍莽疑有蛟龙起碧潭为问鱼虫笺尔雅景纯曾此事幽探
　　
　　阊门登城晩眺
　　
　　雉堞云平临北斗桥门流水接西湖绸缪巷落萦镫火输转东南鎻舳舻西子馆前多半夏越王台下有蘼芜晩烟生晕溪风静栏槛千家入画圗
　　
　　京师寄姚玉厓
　　
　　十度书来九不酬遥传宾馆是苏州文章合动羣公赏山水真当万户侯未见故知能荐马但闻东道暂依刘相思又上金台路满地西风吹暮愁
　　
　　寄汪思云
　　
　　白玉堂深午漏迟黄山髙处倍相思人于鹤背腰纒贯心似蛛丝手论棋聴雨楼头眠较稳望云天际立多时十年万里常为别独对金台一赋诗
　　
　　寿汪思云六十
　　
　　黄山六六岁华新绮席宏开送入珍手挥千金作义事眼见四朝临圣人寻盟爱结烟霞侣躭奕偏宜竹树邻天上长生先注箓共君华发守松筠
　　
　　寿汪思云室余孺人七十
　　
　　越山髙处入青云仙里华堂启寿尊日映萱庭花晩翠风含椿树露朝新筵开绿醑重茵席帘鎻斑衣五色文从此耋龄垂庆节会看花诰玉楼春
　　
　　俨山续集巻五
　　


　　●钦定四库全书
　　
　　俨山续集巻六
　　
　　（明）陆深 撰
　　
　　○七言律诗（三十一首）
　　
　　送皇甫子循谪黄州推官
　　
　　雪堂旧路君重到赤壁文章五百年一向东曺分郡檄却从南斗望台躔流尘逺道征袍上宿雨清秋客鬓前明发大江过夏口中流应有济川船
　　
　　华侍读鸿山以红毡纻靴相赠奉谢
　　
　　紫毡丝履慰新寒扈从秋陵路几盘飞舄空传云外到舞裀不数掌中看着来红软身先徤卧对青山梦亦安情似绨袍人似玉满怀琼玖报应难
　　
　　刘都阃以红花本见贻
　　
　　才赏名花当送春移根西向伴吟身为谁池馆能怜旧到手风光又斩新谢令空题红芍药杜陵偏感白头人公庭事简余芳草留取青枝衬绿茵
　　
　　秋初望西山有雾气如雪偶成
　　
　　日照西岩晓雾封恍然遥对雪山峯奔波十载有万里云水半生知几重天上楼台新雨候长安风物早秋容长趋馆阁惭无补日近烟霄五色龙
　　
　　送刘甥兆元会试
　　
　　天南春色探支来逺送魁春折早梅江上形容吾老矣望中台阁子行哉科名莫以文章小甲第须抡将相才记得当年涂抹处黄金城阙杏花开
　　
　　自睢阳入梁有怀何鴈峯宪副
　　
　　云间遂作三秋别濠上相为一宿淹人世百年悲喜共客程千里雨晴兼棠阴鹤乳思方去玉节金符令更严后夜梁园回首望鼓城山月水晶帘
　　
　　送王礼侍思献册封
　　
　　八座清严玉署寒新持龙节下云端分封典礼存周制奉使威仪覩汉官南斗文星占气象北堂萱草慰平安还朝正筑沙堤路看草黄麻墨未干
　　
　　次韵徐登州留别
　　
　　相看把袂又微曛春燕秋鸿各恋羣江上不题鹦鹉赋潮州应少鳄鱼文先皇赐第恩如海五袴歌声响入云一枉朱轓更东去行春空谷马蹄闻
　　
　　送刘徳征赴夔州
　　
　　昔从夔府望京华今去江南万里賖亦有诗篇如杜甫莫因辞赋吊长沙人从五马怜春色地接三巴切暮笳天子正思苏逺郡长城时见倚云斜
　　
　　利路纪雨八首自广元至栢林驿适久旱得雨口占识喜
　　
　　甘棠实恐负初心时雨何期更作霖行处万山惊簿暮望中一片见浓阴飞扬岂为催诗急飘洒终怜润物深安有随车方往辙虚烦父老沸佳音
　　
　　抵保宁是夜雷雨大作明复晴霁出谒文庙遂由城北门过社稷坛转入西门礼城隍神拜张桓侯墓复出南门观浮桥废置乃自东门还分司迭韵
　　
　　慰却三农渴望心通宵沾润己成霖客盘鸟道清新暑云护龙湫散逺阴旸雨极知天意厚节调空感国恩深蜀川花鸟今无数隔叶鸣鸠多好音
　　
　　自大寜至泸溪馆小憇复有雨意遂再迭韵泸溪巳入顺庆之境以未忘闵雨故附之利路云
　　
　　兼程计日竟何心聊慰苍生久望霖迭迭溪山千里道萧萧竹树万家阴闲看行蚁占迟蚤试策新秧问浅深五月南来多淑气并将风雨佐虞音
　　
　　自射洪适梓州雨候同栢林驿三迭
　　
　　人心尽处合天心消得巴渝三日霖自信本来调水旱却缘底事怨晴阴云封蜀道千山重江到瞿塘万里深旧是吾家歌吹海（放翁帅蜀有十年歌吹海之诗）买教弦管续余音
　　
　　午后微雨明早发中江新涨坏桥拿舟而渡始知四郊得雨甚渥四迭
　　
　　泉声曲曲度江心知是前山已化霖巫峡风烟天漠漠巴渝歌舞晓阴阴春回■〈禾罢〉稏连村合凉沁芭蕉到骨深圣主中兴多法古宣王云汉有遗音
　　
　　予卜以六月十一日履任六日到省中诸公忧旱甚勤九日晨入抚院遇雨未惬十日雨如倾注未巳喜而五迭
　　
　　飘萧竹树动乡心却是西川雨酿霖水绕巴江流渐长云来巫峡气常阴不妨栢溜参天下复爱棠栖隐地深欲为吾民歌帝力阳春白雪有余音
　　
　　十日晩同朱秋崖宪副郑海湾少参同斋夜分礼成星月朗然厥明有事公堂小宴时得雨六迭
　　
　　好雨知时慰客心须将滴滴比甘霖紫薇花下凉先动翠栢丛中晓更阴赋就漫夸神女丽梦回巳感圣君深遥怜谷口躬耕处试聴康衢击壤音
　　
　　十二日复得雨大足七迭
　　
　　浪博虚名愧此心真成三日雨为霖溪声一夜喧新涨云气千峯结晩阴喜极翻嫌歌管脆病余浑怯酒杯深窓前最爱芭蕉响疑有人传太古音
　　
　　送徐伯臣出令奉化
　　
　　徐卿家世更能文新绾银章下五云龙种拟看空冀北牛刀聊复试鸡羣气横湖海神仙侣坐拥江山锦绣纹欲向风霜占大节却从氷蘗树竒勲
　　
　　送王世羙赴承天写碑
　　
　　江汉星分本上游中天一统帝王州时曕王气蟠龙虎实有文光贯斗牛词客晓从三殿下笔端人拟五云留丹青琬琰俱能事延揽登临总胜游
　　
　　十一月二十日次太平驿见梅花和谢佥宪邦正壁间韵
　　
　　山云黯黯复冥冥酿雪为霖总未成忽见梅花如着意即看诗草可怜生月来粉蝶浑无影风度黄昏似有声况与岁寒期更早玉人消息最分明
　　
　　次韵荅介溪（志荣遇之感）
　　
　　风云常护六龙行惭愧恩题翰学名碧汉遥怜通阁道弱流元不隔蓬瀛尚余忠赤供趋向岂有文章佐圣眀幸傍紫垣占象纬泰阶平处玉为衡
　　
　　次韵荅霍渭厓
　　
　　西望遥山紫翠铺篷壶琼岛切清都仙才何用东求海王会仍须绘作圗金榜日髙悬五鳯玉河水满浴双凫遭逢若论恩波阔忆向潇湘万顷湖
　　
　　送邹东郭学士赴南院
　　
　　手绾铜章白玉堂天南星斗避文光清华官府真仙界佳丽江山旧帝乡掷地赋声添纸价传心书法长秋阳河堤待筑还朝路双阙天连一水长
　　
　　南还途中有作（是日长至）
　　
　　两日出城重作客一年长至马蹄中履霜夜展东陵祀到海山回万里风平望岁华揺御柳南来王气满珠宫何人寒谷能吹律正见祥云映日红
　　
　　潞河候水次张石川韵
　　
　　心同野鹤恣髙飞学得屠龙与愿违魂梦九天双鳯阙江湖满地一渔矶安身已办乌皮几称体新裁白苎衣頼有河边同载客不应林下见犹稀
　　
　　和荅陶南川兵侍
　　
　　片云将雨过西山望断东归水上湾海近似闻龙卧起天髙不碍鹤飞还桓公老去琅琊树白傅归来洛社间更遣余工拟丛桂案头湘管紫琳斑
　　
　　青羊宫饯顾頥斋即事
　　
　　青羊翠栢白云阿又是春风一度过宿雾欲收初露冕余寒犹在薄侵罗行边巷陌流尘逺物外楼台胜事多无数乡山心水隔酒阑重与聴骊歌
　　
　　寿顾东川表弟
　　
　　春明棨戟锦衣鲜近捧丹符下九天标柱旧题酬驷马绣筵新启集羣仙人如白玉临风树袖有黄庭炼石篇无限韶光正明媚扙藜携酒过东川
　　
　　廖学士鸣吾孙园之招席上和曾都谏日宣一首
　　
　　偶借春风半日闲来寻緑野共开颜苍松翠竹含新雨金殿朱旗对逺山胜事巳传丰沛里髙情多在水云间玉堂青鎻俱仙侣文雅风骚莫放悭
　　
　　和姚尚羙龙山会诗
　　
　　金钱片片篱边迭买得天家一段秋橙橘饱霜黄树顶芙蓉印水茜江沤纵横数阵飞归鴈欵乃一声歌牧牛人世都来能几日床头诗债会须酬
　　
　　老母自八月末失调至于十二月逾一时六日始离床褥扶枝引步负暄弄孙于檐下若春木向荣朝暾屏翳前十月廿八日为诞辰汤药之中惟焚香告天不得备礼是日乃取巵酒拜献团圞相保得遂母子姑妇之欢因志以诗
　　
　　萧萧雪鬓病余深半倚蓬笼尚拥衾教子挥金酬国手抱孙低语调乡音恐惊旧日回眀镜喜是今朝捧御簪重觅斑衣补春酒长笺题遍鹤飞吟
　　
　　○五言絶句（四十七首）
　　
　　十二日试灯
　　
　　三五近春宵长空万里遥预期华月满先借彩灯烧
　　
　　漫兴二首
　　
　　两两鸟对语翩翩燕又来草堂浑似昔时有好花开
　　
　　二
　　
　　帘纹青窣地桥影碧涵波江馆腾腾路渔郎欵欵歌
　　
　　初夏八首
　　
　　雨打蜗牛篆水回科斗文辛夷花正发咄咄欲书云
　　
　　二
　　
　　竹粉轻过院秧针短出潮瘦笻妨草耳髙屐距山腰
　　
　　三
　　
　　行蚁醒槐梦游蜂静蜜衙嫣然成一笑更爱雨中花
　　
　　四
　　
　　散步常依树髙眠且枕流北牕陶令宅南国庾公楼
　　
　　五
　　
　　雨意初蒸暑林声巳变禽兼句断来往无日罢登临
　　
　　六
　　
　　竹阁开林樾兰舟过石塘岁年占五榖风物近端阳
　　
　　七
　　
　　雨歇鸠鸣午风行麦送秋村村鸡犬里疑有故时侯
　　
　　八
　　
　　晩潮常带月夏雨不过田身世江湖里人家水木边
　　
　　敬亭
　　
　　竹色寒不改绿阴常到门年年春雨里个个长龙孙
　　
　　思亭
　　
　　杉桧郁参天山深含紫烟秋髙霜露里落叶满亭前
　　
　　醉窝
　　
　　爱酒不爱醉酒深如有神同来送日月无柰独醒人
　　
　　观水碓
　　
　　圆机荅髙杵急水激飞轮桔槔巳多事愁杀灌园人
　　
　　西岩诗（有序）
　　
　　西山在今都城之坤隅是中多岩岫洞壑之胜都阃刘君世臣燕产也尝游其地爱焉即以西岩自号虽宦辙四驰人称之必曰西岩云西岩本出扬州之族与予俱为南人同事西蜀有郷邦之好为作西岩好七章赠之随地可歌不必在金台之右易水之左也
　　
　　我爱西岩好桑榆一径长岁寒竒节操揺落任风霜
　　
　　二
　　
　　我爱西岩好风光足大观微波分太液咫尺是长安
　　
　　三
　　
　　我爱西岩好三台接九天何时飞阁里东海看桑田
　　
　　四
　　
　　我爱西岩好岩中动八荒五丁翻地轴一矢射天狼
　　
　　五
　　
　　我爱西岩好居延出酒泉星流白羽箭风吼紫金鞭
　　
　　六
　　
　　我爱西岩好川西与浙西林逋湖上兴杜甫峡中题
　　
　　七
　　
　　我爱西岩好他乡说故乡扬州回鹤背燕国射龙光
　　
　　辛丑归途中絶句五首
　　
　　忽忆乗髙躅因知遡急流陶潜初罢令李广不封侯
　　
　　二
　　
　　野旷余长亩家严具敌楼旧巢飞燕子古壁篆蜗牛
　　
　　三
　　
　　柳径萦堤曲柴门逐水开无心论出处有客赋归来
　　
　　四
　　
　　四十年前路三千里外心人生几两屐闲处万黄金
　　
　　五
　　
　　畏影常依树寻盟每问鸥天边孤竹国云里仲宣楼
　　
　　过宋玉墓
　　
　　楚国余文藻当春过故邱为君悲不巳安敢向髙秋
　　
　　和蒲汀显陵道中柳阴小憇四首
　　
　　花雾蒙蒙逺山云冉冉髙幸陪金紫客时覩赭黄袍
　　
　　二
　　
　　寝殿祥云合山陵王气髙风光饶帝里春色满恩袍
　　
　　三
　　
　　路细青山转天空白日髙同来三扈从碧柳荫朱袍
　　
　　四
　　
　　天子冈头路风云北斗髙穿林回雉扇度岭耀龙袍
　　
　　和安鸿渐登楼曲
　　
　　团圆三五夜待月上髙楼谁知风共雨又妬一年秋
　　
　　方春野挽词三首
　　
　　春野依然在春风依旧来去年巢里燕不见主人回
　　
　　二
　　
　　杨子谈玄宅陶潜漉酒巾一时俱寂寞愁絶不堪论
　　
　　三
　　
　　树遶滕王阁溪流徐孺祠昔年游赏处花落雨丝丝
　　
　　书扇寄李百朋
　　
　　锦浪生春水茅亭尽日孤十年身不病天逺共江湖
　　
　　咏石七首
　　
　　吕公（中峯有二窍如吕字）
　　
　　吕公本侠士诡称回道人黄金亦可变谁云非法身
　　
　　蓑衣真人（石纹缕缕下垂若蓑衣）
　　
　　真人巳忘我犹着雨蓑衣一朝尽刼尽风雪不知归
　　
　　麻衣道者（瘦长人立皱若襞积）
　　
　　当年钱若水寒夜拨炉灰若是公侯骨定应期不来
　　
　　邋遢仙（形骨昌侈不受束缚）
　　
　　古来神仙侣均为柱石材得志有廊庙有时居草莱
　　
　　剑石（背吕公而耸透石剑）
　　
　　葛陂化为龙八公亦炼石借身逺报雠凝血今成碧
　　
　　紫云
　　
　　积翠竞万壑孤顽自离羣因风欲吹堕夕阳明夏云
　　
　　紫芝峯
　　
　　采芝堪疗饥煮石亦可餐怅望啇山老浩歌蜀道难
　　
　　题江海看云巻三首
　　
　　南有一片云因风堕东海弥天作霖雨望之若可采
　　
　　二
　　
　　海上会看云飘飘逈不羣扶桑红日近锦绣总成纹
　　
　　三
　　
　　我爱看云客江行复渡江东风一夜雨梦遶紫荆牕
　　
　　俨山续集巻六
　　
　　●钦定四库全书
　　
　　俨山续集巻七
　　
　　（明）陆深 撰
　　
　　○七言絶句（七十首）
　　
　　春日送客即事
　　
　　春阴漠漠昼沉沉度岭穿林深复深关路望穷人正去野花开处鸟能吟
　　
　　漫兴
　　
　　水郭江村不受尘惟将石竹伴闲身玲珑漏月看云骨潇洒含风对玉人
　　
　　登楼
　　
　　掉臂归来万里身倚阑无数物华新细寻往事知多少我是明年五十人
　　
　　雨窓春兴
　　
　　泉石烟霞共此身总于春雨长精神窓前更有芭蕉树一夜输心似向人
　　
　　溪山迭迭雪初寒江水悠悠一钓竿着得羊裘竟何益蓑衣和月下前滩
　　
　　晩放舟东渡
　　
　　扁舟揺荡浦云东疑有神仙向碧空制得六铢衣试着新凉浮动一襟风
　　
　　题陆封君怡梅巻
　　
　　我家放鹤坡头树种近西湖处士居独板桥边山十里杖藜来探雪晴初
　　
　　呉江长桥奉和邃庵阁老
　　
　　长年此地往来过风景时时付短歌千尺卧龙如未起水光山色柰愁何
　　
　　买得一小舟往来江上题曰水晶宫
　　
　　三江西下五湖东风月烟波四望中我买一舟轻似叶分明揺动水晶宫
　　
　　架石
　　
　　摽排甲乙位髙低爱杀山翁手自题多少黄金教歌舞落红空溅雨中泥
　　
　　客至小酌花下
　　
　　客到东轩慰病身嫰凉天气露华新人生有酒花前饮酒色花枝俱照人
　　
　　春日杂兴
　　
　　惜春无计为春留独倚元龙水上楼无数飞花随宿雨海门东去更东流
　　
　　题屈处诚雪竹
　　
　　萧萧云物满堂寒屈老风神向笔端带雪琅玕三百个蒋家径里见袁安
　　
　　为方思道题畵眉折枝
　　
　　中山紫翠护层层合起髙楼对雨凭爱汝一双花底鸟为春啼杀海裳陵
　　
　　张仙斜
　　
　　骖鸾归去是何年覆釡山头有墓田名姓却随丹灶在县人相对说张颠
　　
　　重阳后六日登镜光阁五首
　　
　　层层楼阁俯京畿一带清溪白鸟飞直北长城千万堞江山如此羙人稀
　　
　　天涯秋色倍思家南鴈归来万里沙今是重阳第几日登髙无处问黄花
　　
　　曲阑矮几坐晴波柿子胡桃落叶多为爱城西好风景相期一日一来过
　　
　　并马来寻水西寺春风忆我惯曾游壁问题字悲欢共帘下炉烟尽日浮
　　
　　城外光阴日易斜城中车马足风沙此时极目登临意旧有云山几片遮
　　
　　送杨百川赴南太常典簿
　　
　　南国容台我旧游淡花疎竹映髙秋送君秋日容台去无限乡心逐水流
　　
　　寄袭锦子
　　
　　春风三月满汀洲来看琼花忆壮游二十年前文墨社思君不见过杨州
　　
　　任城题杨誾直夫泉香书屋二首
　　
　　水纹花气鬬精神疑是成都卖卜人传得一区杨子宅药苖闲洗雨中春
　　
　　常山人家畵不如君家宛在畵中居草堂新开何所有半贮参苓半贮书
　　
　　崇法寺刻竹
　　
　　养花天气带微寒林下轻烟制月团忽过僧寮题竹坐春醲如酒对琅玕
　　
　　马嵬
　　
　　秦关山势拂云来才过骊山又马嵬今日岂知当日事涧花含笑为谁开
　　
　　予素不能饮酒昨至成都僚友并劝予蜀烧酒云可祛暑湿也命家童以蜜和之初吸半醆渐至引满复能加一酌极有効自后每晨起便饮饮之輙冲和与年少时苦酒迥异不意老来始知其趣乃尔日饮两三度陶如也家童惊喜谓自饮酒来颜色颇异岂于此将有所得耶笑成一絶
　　
　　向来酒醆太无缘多负风花雪月天今日天公怜老大放懐加量到西川
　　
　　都司红蕉为逸骑所伤
　　
　　粉墙髙映緑成阴待看红花雪里深一任摧残付蹄囓人间何限惜花心
　　
　　桂州夜宴出青州山查荐名
　　
　　南珎卢橘与枇杷北果红秋带晩霞清润入脾消酒渴甆瓯如雪更宜茶
　　
　　张西峯少叅以诗促厯次韵荅之二首
　　
　　几时不见张公子风调才情正可人颇怪岁寒催短景为君迟送一年春
　　
　　秪办送迎酬过客那知城市有闲人何湏凤厯看时令才有花开便是春
　　
　　病起独坐东堂
　　
　　病后光阴逈不同怯寒嗔热怕当风不知短髪缘何事尽点霜华入镜中
　　
　　来青轩和玉溪韵
　　
　　磴转峯回年复年古藤乔木暗流泉西天正在西牕外一片青青落照前
　　
　　送人往姑苏
　　
　　春病春愁拨不开欲因东海望蓬莱扁舟不得从君去同上姑苏百尺台
　　
　　嵇忠穆墓
　　
　　满川花柳斗春分城日初髙艳绮云恩怨一空人代换道旁犹表侍中坟
　　
　　晓过咸寨
　　
　　壁间黯黯路漫漫茅舍鸡声夜向阑浮世无端浑似梦春来客梦更无端
　　
　　题西域圗
　　
　　自从博望通西域唐代诸豪最盛强今日玉门关外路不须请组系名王
　　
　　自刘元海啸起中原驯致契丹金元之盛防微杜渐令人三叹息于徙戎一论也西北诸边回族尤黠鸷猛嗜欲出于其性此圗简逺颇得其情状于丹青之外盖锦衣沈君所藏展阅之余不能无感于近事因书一絶其后云题竹送王秉哲
　　
　　平安不用报泥金春雨龙孙看过林赢得清风满人耳汗青留秘玉堂深
　　
　　题双屿
　　
　　水面波心相对开海门西望妙髙台不须更问蓬瀛路独棹扁舟自往来
　　
　　题畵鹰
　　
　　素练秋髙草树枯来从东海势应孤即看一击还千里更爱凌风不受呼
　　
　　雪后次西峯韵二首
　　
　　长安旭日照西峯照见峯头千尺松龙甲虬枝风鬛动苍颜翠色露华浓
　　
　　独上髙楼望雪峯有人卧雪伴长松不知门外停车盖铁被觚棱睡正浓
　　
　　题倪云林畵寿斋诗转寿唐龙江
　　
　　倪郎逸笔寿斋诗转寿龙江海鹤姿如此山林岁寒节便■〈扌弃〉千文鬓成丝
　　
　　题黄斗塘诗畵
　　
　　飞鸿雪迹为谁留笔底青松走翠虬忆得县衙公事散聴风聴雨水西头
　　
　　送顾生文羙游瑞安
　　
　　碧峯黄叶酿髙秋满架圗书手校雠见说逺游南海去好随龙气望瀛洲
　　
　　题冯会东雪竹巻
　　
　　强项折腰还一时要看雪里两三枝春风桃李花无数白白红红吹又吹
　　
　　寄南庄
　　
　　相看无限故园情独寄西楼向晩晴秋水一奁天上下荻花枫叶隔江城
　　
　　赠董子元
　　
　　汝家旧业天人策汉室公卿第一流犹有箕裘待华胄杏花春雨曲江头
　　
　　题畵萱
　　
　　树背殷勤祝岁华短锄将雨护春沙朝来省识丹青意留取堂中日日花
　　
　　题畵寄陶良伯
　　
　　东谷先生谷水东黑头归去五云中门前五柳今如许不负陶家有祖风
　　
　　题悦茶巻
　　
　　水竹交居事事宜更将春思鬬枪旗分符调得中泠到未放松阴鹤梦迟
　　
　　予与袭锦子别凡十年矣丙戍冬初再得书不胜驰想题此寄之
　　
　　人间真有杨州鹤海上寜无青鸟书一纸应湏万金价相思又是十年余
　　
　　题马麟畵兰
　　
　　秋风九畹正离离畵里相看一两枝欲寄所思无柰逺闲拈湘管对题诗
　　
　　梅雪絶句三首
　　
　　岭南多梅却少雪塞北苦寒花絶无争似吴峯千尺白暗香疎影两三株
　　
　　主人亭子青山曲雪护梅花傍绮疏扶起隔宵淹酒病裹头袖手仗消除
　　
　　浅沙细水独相亲无頼飞琼妬早春本是玉肌偏耐冷卷帘孤负惜花人
　　
　　挽人失偶
　　
　　春辞原上花销雨鸾去台空鳯独飞寒夜灯前开故箧不知泪满旧缝衣
　　
　　题竹隐巻
　　
　　抛却闲缘谢畏途短床方簟竹闲铺睡余满地西风后乱扫枯枝下酒垆
　　
　　过无锡
　　
　　泉声髙下青山里树影萧疎废堞前无数客愁驱不尽买鱼沽酒唤开船
　　
　　人持元史至用二十陌得之
　　
　　囊中恰减三旬用架上新添一束书但使典坟常在手未嫌茅舍食无鱼
　　
　　寿阳察院次壁间韵二首
　　
　　无心随处梦魂安古栢台深五月寒自笑青山老居士松牕闲杀旧蒲团
　　
　　疎慵聊与拙相安华发萧萧镜里寒门掩万山深院静古槐成盖绿阴团
　　
　　试院初寒偶阅陶诗
　　
　　三日无诗太好竒（放翁事）莫将胸次恼希夷不知彭泽缘何事十七年来九首诗
　　
　　寄姚文光
　　
　　白鹤江头白鹤村水芳沙暖有名园溪南九月黄花信欲觅餐英夜过门
　　
　　乡人送菊列之堂中
　　
　　满堂秋色又年华白白红红客到家不似东篱老陶令只愁无酒对黄花
　　
　　前十年愿丰堂曾识金宗鲁后十年宗鲁之子复至江山如昨而余已老矣不知今吾故吾寜何如耶漫兴一首
　　
　　曾看老马五花纹骥子风神又出羣世上骊黄总相似不知谁为扫千军
　　
　　过溪庄留题
　　
　　漠漠平田水漫流溪庄端合雨中游主人爱客千金寿报尔天香万斛秋
　　
　　谢何登之恵玉兰
　　
　　扬州何逊最能文江水东流隔暮云我有好峯三十六玉兰花发正思君
　　
　　俨山续集巻七
　　
　　●钦定四库全书
　　
　　俨山续集巻八
　　
　　（明）陆深 撰
　　
　　○序（八首）
　　
　　赠杨司封仲玉序
　　
　　我朝两都并建士大夫宦歴同谓之天子禁近之臣自北乞南者着例輙聴其去非独以便臣下之情亦以养亷静之操也自南入北者必以荐拔迁擢论不得自乞其法意微矣杨先生仲玉以桐乡令五月调开化三年政成入为刑部主事阅三月以养母便乞南改吏部主事去子方卧疾于家闻而慕之及起告来先生之子兵科给事中士宜以行巻请叙先生之行也予不及送愿有言焉及读少宗伯东江顾先生所赠序称杨氏之先世积善于已获报于天故先生兄弟父子之间科第人物聫羙并秀为一时郡邑冠昭乎天人之际可以劝矣予何加焉惟昔往岁以使事过三衢方是时先生令开化适羣盗发饶信间而开化当盗冲先生亟请城焉既得命亲阅版筑屹然保障而开化可守矣严村者开化之间道也先生视其地曰僻而捷请守焉上官不以为然贼竟由严村口入贼既入开化间先生据城不暇寝食者凡六旬独以恩信招集勇敢杀贼甚众及上首级叹曰杀人以成功名吾不忍也卒为有力者冐去以得赏贼既退杀掠惨酷居民凋耗上官欲按旧籍定赋先生曰亡者民也存者籍也亡者实存者虚以虚存征实役其何以堪吾不忍为之遂躬歴乡鄙阅实口数以新籍从事余采诸道路之言如此复访诸士大夫皆然予窃识之今得牵聫书诸简末使后有考焉先生盖勇于为善而独亷静于进取者耶杨氏之获于天者宜益厚矣则是行也果不足以尽先生而足以为先生贺先生之兄伯玉宪副与予为忘年交宪副公直谏不喜人谀佞年未及而身先退亷静之操尤为卓立夫屈伸进退之间君子所以与道消息者也余无似不足以与于此士宜幸有以质之
　　
　　县侯张八峯考满序
　　
　　嘉靖癸卯八峯先生令上海之三年今上皇帝中兴之二十有二年也仰惟皇上深仁厚泽浸渍海隅而综核之法精我侯以宏材硕学辅理赤县而循良之政举盖千载一时也侯举戊戍进士有声当道者器之试令于海海东南壮县素号难治侯之令海也先徳教而后政刑敦本实而汰浮冗尝有言曰使吾有赫赫之名吾寜徐徐之为愈也使吾为快心之举吾寜逊志之为务也是故一年而道行二年而信孚三年而化成海之为海亦既改观矣今献绩于朝当为治平第一侯自此升矣夫君子学成而仕患无其时时矣患无其遇遇矣患为他夺而业之不能竟也我侯身际圣明道合当轴而又实以三年之俸厯志遂而业成上获而下得可不谓千载一时也哉卜日戒行邑之士大夫相与饯之江上有为达才之论者曰侯岂百里所能淹哉司封驳持谏诤以左右天子发舒辅相之业吾海上固桐乡也有为留行之计者曰天下一县之积也使侯之道行必有转移感应之机风动阿衡犹运掌也两者不能决以谂于深深曰皆是也凡人之情有爱之者则不忍其去有望之者则不愿其留虽然大小则有间矣与其私于一方孰若公于天下八峯其行哉昔王文正公子明宋之贤相其送薛简肃之为转运也曰东南民力竭矣薛公一奉其言为世名臣窃意当时文正深居庙堂之中未必亲览东南之实且真仁之朝宋事将非矣顾宰相一言虽百世犹颂之惟我圣祖肇基淮甸皇上龙飞江汉东南气势岂前代所敢望哉况今天下一统幅员万里又无燕云兴灵之役中外臣工注意根本之地者谟谋迭出海实东南之一邑固在袵席之上矣但今日之事则我侯之所身亲目击者也侯亦有意于文正之言否耶今制凡考满自外入者先上其事于考功考功殿最之乃上其事于朝天子亲殿最之其髙等则有锡宴赐勑之典或有面对轮召之举侯时在列倘以东南民力闻于上事有所济则回天沃日之功又当出王文正之右矣是诚千载一时也侯唯唯相与载拜而别御医顾君定芳辈前趋以告诸士大夫曰古者行必有赠礼也斯可以为八峯赠矣请书于简
　　
　　鲤庭双寿序
　　
　　嘉靖甲申岁秋九月未尽一日董征君三冈翁初度辰也实开六袠配孺人氏宋同焉翁孺人有徳徳翁与孺人者咸以双寿寿翁初翁屡举子輙不育昨岁始得男男甚伟长必后董人尤以为仁者之报进士董君羽用既祝焉曰是宜称鲤庭双寿庶以彰天之报仁人乃手书翁之懿行足以祈天永命者百十以告于俨山人陆深曰翁子仪之伯父也子仪犹之子也知子仪者伯父深矣伯父母之寿故子仪之庆尤深焉夫可庆者寿可传者文可文者情文以彰寿寿以征徳徳以永世于有道者望也此子仪之情也敢请予发书不敢当者久之子仪之请至再而益勤因念今世号称巨族世家者为不少矣而诗礼甲科之盛则吾郡闻焉吾郡诗礼甲科之家为不少矣而父子兄弟之盛则董氏擅焉乃若出处之皆贤继承之不替则尤盛于董氏予初登朝从廷尉中冈公郡伯宜庵公之后而太守守庵公实有京闱同年之好已复连婣曩岁拜太夫人于里第时与三冈翁游处信宿醇然君子儒也方时年甚强气甚壮伟貌而玉晳真贵介公子也退乎其容缛乎其礼度谦谦乎不示人以城府则名门之令器也聴其议论辩而理考其践履密而诚观其运用出而不穷盖练达经纶才也游心物外不以世虑纷扰茂林修竹之间杖屦往来却而望之又神仙流也予敬且慕焉频年以来徳义益闻惠泽益广充养益邃而春秋益以髙矣承事诸兄间蔼然孝友之光为世矜式天眷明徳俾有贤嗣翁殆今之仁人耶传曰仁者寿夫仁道之难也久矣千载一人若犹接踵况于并世而双一家所萃飨偕老之福如翁如孺人者是又国家祯瑞之符而非董氏一门之庆虽羽用爱深情至恐亦未得专而庆之也自是而寿愈升则庆愈大庆愈大则传愈永传愈永则徳愈深而风愈逺古人所谓不朽者盖若是深知翁故史官也庸书以俟并以复羽用云翁名懐字世徳御史介轩公之季子别号三冈人称之曰三冈翁亦寿也
　　
　　寿沈西津方伯六十序
　　
　　大方伯西津先生沈公既致蜀政归归数年年始登六十今嘉靖辛卯六月九日实惟初度之辰佥谓公官至二品矣用之尚未尽其才或者天将益之以筭乎深曰何但已也圣明圗治惟才是求惟求老成是事天子且用公于六十外益之以筭者庸知非所以尽其才乎佥又曰然是宜贺且祝也相率先期登堂举礼请词为侑沈氏之良有云溪先生者明于大道善为盈虚之词曰荣名外也神明内也外益形内益生外厚矣而生无益者有之未有趋于外而中之有也其惟核之存乎其惟兑之塞乎惟聪之黜而明且闇乎以无为为为乎吾家弟之所知也是故抗志物表独超大原虽涉世多虞而险夷欣戚之境藐焉不一槩于中是寿征也有百户侯昌甫者志于大业善为康济之词曰文经武底治之道也礼禁法防理之制也故变化消息与天地俱大人思以一身易天下故曰安我所以亨天下也存我所以厚苍生也仁寿之効成而吾且与共其不朽吾家兄之所办也是故扬歴中外卓有政绩居常未忍忘世于凡国家理乱之原闻焉必议议焉必详精神意气之骏发日盛而月新是寿征也于是进士存肃捧觞趋而前曰二父之言良是夫修身以至于永命为邦而迄于治安此岂常人所能哉吾叔父实兼有焉虽然古君子之道放之则运六合而有余敛之则藏一身于无迹此岂有二致哉吾叔父岂有闻焉顾吾叔父亷直自信动与时忤耳顺云及冢器尤虚天道于仁人何如也方今天子神圣断然为威福之主清问明扬使是非忠佞大白于天下以究中和位育之化吾叔父葆真延祥诞毓多男以衍螽斯瓜瓞之风存肃忝以诗书承公后岁岁当率宗人如此一觞此存肃之志亦存肃之所为祝也光生以为何如深闻之曰懿哉云溪之言渊乎有兄道焉户侯之言秩乎有弟道焉进士之言蔼乎有子道焉是可以训矣深少而鄙公有五年之长窃幸同朝犹兄弟也膏馥所溉亦既多矣使公之道行与公之身寿方且恃以为重宁非慰且愿哉自惟沈陆世居海上百年以来迭相婚婣先世长老皆淳檏和厚故多寿考至于今未衰也又幸从公以科第起其家益有荣光焉一脉之承传又寜无望于公哉公将迈期耋阅岁寒岿然松栢之韵使宗党婣戚永有矜式庶几人以道尊年以人寿此又深之祝也是故特书为序以张之乡邦且使两家子弟共闻焉世敦之抑世守之固有出于言语文辞之外者不知公以为何如也
　　
　　海国留春巻后序
　　
　　右海国留春之诗凡若干首弁以海国留春之序一首此郑侯启范自上海令赴召起而上海士大夫所为作也盖以留侯侯不可留遂以思侯云侯莆田名家弱冠举进士负竒杰之才博学而明于理令上海满三年矣惠政焯焯以百十计最其大者右文兴学稽古恤民有丕变焉海环地六百里齿聚而易争故好讼海地之所产利薄而费穰故吝财讼之至也至于忘曲直而扰公私吝之至也至于逋赋贡而喜怨诽二者海之难理也甚矣自侯之来百事改观固未尝遣一介行境内又未尝轻取一介于人人故海之民甚安之其去也海之民甚思之夫海之民能思之未必能言之海士大夫能言之未必能传之故彚而帙之并以赠侯将使天下后世知侯者众也众谓深宜序其后深辱侯知且旧顾不文未必能传侯乃为之序曰环数百里而为县壮县也以进士令壮县择而使之也进士令壮县举矣才也举壮县满三年得召才之着也召去且将为给事中为侍御史当其才也夫县令给事御史极内外之选也虽然县令给事御史品皆在第七自进士为之皆初阶也自此以往陟台省与国政充其才也虽然其事则皆县令之事也县令之事吏户礼兵刑工古之六官也故县令才也然后为才给事才御史故初之难者县令也上海视他壮县尤称繁巨侯举之已无难矣而况于其它乎自此而陟台省闻国政特出其余耳深病且老矣愿拭目以观侯之进且以永海国之思也若侯之留于海者众矣故序
　　
　　乡同年会序
　　
　　弘治辛酉南畿录士凡百三十有五人正徳丁丑之春三月二十有四日会于京师与者凡二十六人越七日再会前此甲戍之春尝会矣凡四十九人至是则会愈数人愈寡而情愈亲嗟乎士方年壮志锐輙欲尽揽天下之材杰而交之然尝患乎不专及夫歴阅久而事变更升沉散聚槩于中然常患乎不乐畅湮鬰之情以聫涣散之势是则兹会之意也朋友之道其来久矣惟近世同年之交同升而臣有兄弟之义同师而出有几席之亲是故疏而宻逺而近间有不识面目一问姓名而情好已敦虽其子子孙孙犹将世世讲之矣况于地邻人接生长千里之内为乡同年者哉是则兹会之不容以已也虽然情必附义私不胜公此古之道也诸君子知所以会者乎以同年之好也亦知所以为同年者乎国家设科以待天下之士固将以同文求之夫文同则道同求同则进同然而出处显晦中外逺近大小蚤暮势有不能尽同而同力同心以报国致志无乎不同者是则兹会之光也深不敏敢以为诸同年告与会之士某授某官行也因以为赠
　　
　　归田录序
　　
　　归田录者沙邑陈公诗一编也公在英宗之朝仕为河南布政都事公既归老之言也其后人录之以昭公之志公卒之余三十年其孙玙始由闽省檄贡在今天子之庭既留南雍又二年始歌鹿鸣于应天又二年始出録俾同年友陆深咏歌之既又属以序顷尝奉君语间及先公尝婉辞以避或中语则辍察其意盖悼公之不得志又重虑闻者之未悉也乃尽扣之曰先公士乎曰士也治经读史负不羣之志操笔摛文时軰退服曰先公仕乎曰仕也亷明有识长于治治但以气岸自髙不知为小官也以是为当道者弗容然窘孽百至竟亦莫能加民誉日增焉曰先公归乎曰归也有田数亩以给食课童婢以足衣读书赋诗以终日英气壮志常发于酒酣耳热之后深之得于公孙者如此及读公是诗果朴素英发古之风节人也徐考所至皆不称公公有经史胡为八举皆北公有才政胡为官不再迁是岂皆遇也乎由今观之则天之报公也不必于其身将隆其后靳于一时者流于百世髙阶通显有与公同时者今其乡邻子弟有不能举其名寻其门户亦就凋废公虽一命之士去于世也逺矣天下之士识与不识咸乐绎公之羙读是录也皆知于今有公也进而与公之孙交也皆知公之有后也于公孰贤哉公讳某忠肃公之后玙字良玉积学富文将尽发公之藏者是为序
　　
　　寿唐母张孺人六十序
　　
　　唐母张孺人以辛丑生今岁再行辛丑花甲重周而始开七袠古称中寿是已十月十有二日为初度之辰两族子侄暨郡邑婣娅相率登堂为寿而以侑觞之辞属予惟吾郡士族多旧家而张唐尤显城东三节之门尚书南山公擅焉孺人其女孙也唐氏居金汇者世世以积善称郎中西园公复以甲科起其家孺人其冢妇也予陆氏亦望松郡忝列朝绅适从尚书郎中公后且敬且慕辱两家皆不予鄙子楫遂娶孺人之季女有婣好焉故知孺人为详复念竹溪君游缔之雅故敬孺人为最盖有年矣予适蒙恩归休楫时以荫卒业太学侍予南还数请于予曰唐自西园公违世家遂中落頼我竹溪公以诗礼缵家声以勤俭保家业彬彬然日益昌大孺人内赞之力居多儿将以此为祝予曰是妇道之常尔未足为孺人寿也楫曰再自竹溪公违世家日益凋頼我孺人周旋百蛊训迪嗣子以有声太学唐祚之衍未艾儿将以此为祝予曰是母道之常尔未足为孺人寿也惟孺人之大节在造唐其足以格天也必矣兹当食报之秋吾知天之所以寿孺人也必矣孺人惟一子自治方其早失怙也孺人忧其无以立夙夜训诲身兼师保今自治之学有成矣气体充裕矣当俾西园公为有孙竹溪君为有子而自治将多男则含饴锡类其所造唐者比于安国运岂出忠臣良将之下哉今兹称寿正祝颂之始耳儿軰觞酒豆肉足为贤母荣哉于是楫跽而前曰是儿之所欲言而未能者也请书为贺遂书
　　
　　俨山续集巻八
　　
　　●钦定四库全书
　　
　　俨山续集巻九
　　
　　（明）陆深 撰
　　
　　○序（九首）
　　
　　送临江俞节推之任序
　　
　　天下之事必有始故善作者不废善成者不遗斯古今之通义也虽然道化与时隆污殆未可执一而论其始卒未尝不在豪杰之士必先识之得之以为理相时而动罔不吉其至也率于化会于道而天下之理成矣今天下之理曷为乎始孔子之言曰饮食必有讼故受之以讼讼必有众起故受之以师夫饮食者嗜欲之道也生人所不可一日无者也有嗜欲而后有争讼有争讼而后有师又天地之大义也故自干自坤自屯自蒙自需而讼而师虽圣人之序易也亦不得而与焉讼者小刑也师者大刑也今之世即使刑措焉而六官之职弗理者未之有也国家百有余年涵煦而生息之至矣闾阎之下以聚以嬉日用饮食诈伪日滋渐张势也故所在相告许深文巧诋鞭笞不得停囹圄不得隙在上之人有以齐之而以理理之法固当尔虽使圣贤复生理今之世纯用礼乐焉而于刑罚不究其有能致理也乎窃尝研推三代之治与今日之宜断然以刑为之始而不能不厚望于司刑之官也惟我皇朝于刑是审是慎内而两畿则以台宪重臣董之外而诸藩则属之按察使若府则特设推官一人焉是盖配六官以为理矣岁时复出大司冦属廵行天下加详允焉至今刑未甚措而礼乐未甚兴将予之所谓始者非耶抑司刑者未得其理而理之耶皆未可知也今天子践阼百度更始首降德音拳拳于钦恤之道士也乗大运膺官守摅夙学庸非一时耶吾郡俞君世美以成化癸卯乡进士屡上春官富文史识道理今年夏谒选天官天官卿才之俾节推临江府事临江大郡也民庶而讼繁佥谓非君莫宜将之任谒余言为行李叙君固豪杰之士其于天下始固识之得之乎哉今出佐大郡为详刑官将举而措之不难矣虽然计君之职亦难矣夫环一郡之刑狱皆于君焉平反焉然非能自致于理也必且合乎上之意以得乎下之情夫上得以势位临之下得以利害动之惟上之狥则废职惟下之狥则废法二者不可均也一视之于理祸福利钝不遑计焉虽然处下易处上难夫下之人动以利害世固有不畏利害者矣而下之利害且有时而不行也惟上之人不但临之以势位又能以名动之世鲜有不好名者矣徒取敏捷办事之名以为荣焉而下之情多失其实虽知而不问问而甘心焉何取于理哉君且安焉食其禄居其位可乎不可也深不佞敢以告君并以风当世之详刑者
　　
　　通判原公利民伟绩序（代作）
　　
　　地势入于东南吴故泽国也松为呉甲郡地分东西乡东濒于海乃髙阜西薄诸湖则洿下焉时或霪雨兼旬则西为巨壑或弥月不雨则东或龟坼民于是乎艰粒矣夫一郡也而利害逈异旱潦在天者不可必有相之道则存乎人焉故古之言治水者二浚与防而已今天子向意东南轸念及此盖自府僚县佐而下凡职是者皆慎其选匪贤且才弗得任视他特加重焉先是水利掌于浙臬虑其事兼而任分也故特出部署一人以代之又虑其官暂而权轻也故特命今郎中傅公某专掌之而吾侯以倜傥卓荦之才服是命而期至上下得人一时胥庆焉粤惟东南之地旣非西北诸方比沃壤宜稻梁故莫利于水一失其平转利为害犹反复手也而吾侯心切民隐虑闗国家广询博访诹厥便以为利民计相时之宜度地之利髙者浚之以疏其堙淤涨塞之妨下者堤之以杀其奔腾澎湃之势苍农老耕皆安所业焉某也试以目击一二言之槩可类推矣肇家濵密迩县治自邑以西阡陌皆取给焉故尝堙淤民恒苦之侯至自松覧厥地以为是当疏者乃檄诸县鸠工集财夫丁凡若干人皆即日从事侯又亲临以程之畚锸之声相闻于道未及浃旬而向之堙淤者类皆通焉是河遶学宫之南迤■〈辶里〉而西盖当一邑文明之地源脉乆芜不独田夫有旱暵之忧虽登临吊古者平沙浅草凄凉溢目盖有感叹而兴怨者矣今既得侯以通岂复有昔日之遗恨乎故尝循河而舟焉则启土成畦絫絫然若山之障乎两旁也又尝登髙而陆行焉则碧澌萦汇宛然乎一邑之襟帯也鸥鸟浮沉帆楫上下遂为一方之胜槩焉嗟乎是岂直为文观哉居民授田其旁者负耒耜而欣欣伊谁之赐欤夫春秋之法凡勤恤民隐者皆在所当书以侯之绩之伟如是固大书特书不一书而后已也顾非其人欤侯姓原氏某处人官今松江府倅云
　　
　　贺大理丞李仲阳序
　　
　　今上将用一人丞大理下公卿议议以监察御史李先生仲阳名上报可而先生遂进为天子辅弼之臣矣监察御史林君孚可合同官者而问贺于深深应之曰先生所谓当世之才而名位则未极者也昔先生从先封君游嘉定矣深少而闻之知读其文矣赡以博长而登朝先生赐之交获识其人矣粹以雅旣乃南廵得被其政矣正而理曩过桐乡考于其治矣岂弟而民思之也若是者深窃以为用先生之未及尽而丞大理亦常资也于先生何贺焉孚可诸君子各以意对曰天子悬位以待天下之贤者贤者必得然亲踈之感异固人情也仲阳吾之所知者而吾独得无情乎吾是以贺曰此朋友之义也可谓进而不忘者矣曰天下之要以天下之贤者处之不贤而处天下之要吾等与有责焉仲阳所处吾可以慰矣吾是以贺曰此秉彛之心可谓公而有体者矣曰君子之仕也行其学也非荣其位也而位弗相值则有枉其学者矣仲阳值其位而大可见之行也吾是以贺曰此公善之心也可谓仁而同物者矣曰天子为官而择人人得而官理大理者古廷尉之官所谓天下平也平而天下之理可几矣吾是以贺曰此社稷之志也可谓忠而及逺者矣夫进而不忌则有功公而有体则有劝仁而同物则有容忠而及远则有章有功可以大也有劝可以化也有容可以受也有章可以乆也大而能化受而能乆请以是为先生贺可也遂书为序
　　
　　送黎侍御廵按南都序
　　
　　议者皆曰今之御史美官也御史而廵按又美也按而得善地又美也其不以士之学而仕仕而行仕有不得尽其学而行有难于仕者而御史者行之易也御史而廵按行之遂也按而得善地行之而速其效也是其所以为美也虽然以仆论之殆所以为难也御史以言为职天下事御史皆得言之言之而善其后夷考其人如其言不已难乎其出而廵按则尤难焉者夫献其言尽其议其成与否顾缓与速我犹不得独任其责也一旦奉天子明命辖数百里之地数百里之地左仰而右望一人是頼固非曩之徒言可槩又况浃岁责其成者哉维僻逺之地为易称耳盖事简俗变简则有余变则有功故也非若通都大国百废具举刻期而集心条手彚有日不暇给者矣而缙绅大夫又瞠乎其后也议其得失如较白黑毁誉之来固朝行部而夕廊庙若此者皆仆之所以难也由其难以成其美岂非存乎其人哉新喻黎君干兆官至御史御史而廵按按而得南都南都固善地也今之所美备之矣然度君果举是也乎仆知黎君者也真其人哉夫士必有学而后行之大必有气节而后行之沛然君聚书充栋暇则较阅若经生然间尝奉绪论叩其所得深矣其立朝屡抗大议蹇蹇谔谔不少狥俗挟其所有如是乎可量也然则今日为御史御史而廵按按而得善地有不举举而不难未之有也于是严吉士惟中干兆之婣家也喜是行必成其美率我同馆之士凡三十軰赋诗饯之既成而属序于仆维昔崧髙烝民此同朝饯送之始也然成于一人止于一篇未有若今日之盛也而二诗者于山甫申伯之德业极其铺陈若不容口至于今读之人不以吉甫为佞故仆于序是诗也举其美列其难易而并着黎君之大者将以谂于天下后世天下后世之人读是诗也亦不以仆为佞固■〈■〈一上自下〉页〉且幸也时黎君之母太孺人适登八十干兆素谋归寿寿今便甚将遡江而上率其族人子姓共拜于堂下然后循江而下以视事焉共其公以慰其私此皇华四牡之所无者是又一美也故序
　　
　　贺君内子挽诗序
　　
　　妇人之德无故无称凡称必故也妇人之职不越闺门其称贤妇系其夫其称贤毋系其子匪专辞也专辞则故故者妇人之厉也相夫子以正终无得而称焉斯夫人之道也武昌贺君天爵之内子某氏妇人之贤也不幸蚤死其贤愈显余来南雍辱交于贺君既乆窃叹其贤于人也有三读书缀文既工既勤气锐志专无少外夺其敏而学一也宾至则洁觞丰豆有飶有芳酒醴以时殽核惟旅其恭而礼二也衣皆麻枲不御缯帛虽质而整望之有章其俭而衷三也及是内子之卒予然后知君之贤与有助焉卒之日在南雍之寓殡殓既具天爵呜呜哭不休曰天乎夺吾良仇家蛊雧心矣吾曷以究吾学中馈无所托矣吾曷以饮食吾友衣裳颠倒矣吾曷以取吾衷众闻而悲之乃访古蒿里薤露为诗若歌以悼其厉以贤其贤以吊贺君之不幸君重惟内子客死且无嗣恐遂湮其贤也乃彚次成帙属予序而传之予谓君之内子厉莫大焉享年不得望三十相其夫不及食其报客死之日无三尺之孤此岂惟贺君之所痛天下之所共悲哉将死者有知未遽逝也虽然气之聚而生其散而死方其聚也不能不散修短数也惟有贤传则不汅汅厉而以贤其与不厉而不贤又果孰为修短哉于是乎生者死者宜皆无憾也夫诗总若干系于于左方览者当各得其指焉故序
　　
　　张母翁孺人八十寿序
　　
　　孺人氏翁翁莆大族也入我朝有谥襄敏者官至戸部尚书为时名臣孺人之祖也孺人幼有淑质以女德闻一乡择归东崖府君遂相府君以文学起仕至龙门令以妇道闻一郡东崖府君吾上海令张侯国镇之父也国镇以名进士令海有美政岂弟慈祥人父母之士大夫望侯容色如楩楠杞梓郁茂参天又如明珠玊树光彩照世退而私相语曰侯固学成意必有本将山川之间气耶亦父母之训成也何渊源逈异若此侯尝贻书吾儿楫曰秉壷有母行年八十养在里地瞻云千里靡日不思母每作手教至必曰汝父所蓄出焉尚余汝之上海犹龙门也其一心为国以报天子又曰循良之政古人所贤汝之上海乃制锦也其加意民瘼以无负所学又曰功名之际官有三事先襄敏公之望与东崖公之名举目在前汝之上海固发轫也其懋思先德以振家声予老且康无予思也秉壷每得书必焚香百拜奉之惟谨故海政麤治惟尊翁俨山知之不识果能慰吾母否也今岁辛丑十一月廿又五日实惟初度之辰将致一觞为寿惟俨山一言侑之予闻之叹曰此一世之贤母也吾邑六百里孺人之膏润及焉予何敢爱乃作而言之世称八母惟嫡尊且贵焉而寿世之所难也寿登耋耄尤难也寿矣而贤又难也贤矣多男有如国镇后之者则又难也制进士有录录世系也録必先嫡至贻封亦必先之孺人播螽斯樛木之风以大张氏之后东崖公三子孺人袵保过于本生国镇为季已先録之方将入为台谏驯至卿辅孺人当踰百龄鸾封鳯诰一品之贵又将先及此则古今之所难而亦古今之所敬且爱也敬爱所萃歌颂兴焉是闗雎麟趾之义也莆阳文献当有巨作扬之顾予不类为歉圣天子将采诗陈风孺人之懿又当先及孺人于是可慰而国镇之为养大矣乃制为三祝之词授侯寓归俾歌之以侑觞其初曰瞻彼蓬壶峻极于天时出云雨覆露八埏寿筵启兮当筵前太夫人中坐兮拥列仙其次曰东望瀛海中有三山六鳌引首蟠木为闗流霞再进兮同潺湲笙歌沸兮舞斓斑其三曰二仪交会六合同春邑有贤令家有慈亲对南山兮绮席宏陈回古风兮今孺人
　　
　　新江十咏诗序
　　
　　君子去其乡则思何思欲见之也欲见之者何厚之道也何为欲见之厚也重本也凡事必有本水有本源木有本根作室者有基本而况于人乎人之生于是乡也山岳储精水土孕灵父兄宗族之攸萃一旦去之曷为而能已于思乎既思之遂去之者何古者男子始生则悬桑弧蓬矢志四方也将行道于四方也夫以孔孟之圣贤辙迹几遍天下而独于齐鲁之邦未尝忘情焉凡以重本也夫人之情既不能无思思而不能遂见得见其似者可矣此图画咏歌之设古人之所为不废者与是故辋川以摩诘之丹青平泉以文饶之手笔彼皆百世传也而况于今乎林君徳润鄞产也来教于吾海邑居常为重本之思其乡士郁古淡为作新江十景图以慰之十景者何曰梁山伯祠曰石将军庙曰高衖义冢者古也曰龙潭禳禬者功也曰叶庵斋鼓曰寳庆晨锺曰夹塘观涨曰新渡横舟曰吾港秋月曰百丈春波者胜也士大夫闻之各因题赋诗焉浸成巨巻而授予序按新江在鄞城之西十里许而所谓十景者相望于三四里中于徳润之居环而列焉徳润当鸣铎授经之余每一展玩按图咏诗则水木桑梓之念勃然以兴化日致位显融所到益逺相与提携之乆又有今昔之感而益思所以为乡邦重者不必亲到其地而凡杖屦之往来童子之游钓者已厯厯在目不自知其身之为客也是巻何可少哉凡有事四方者可以法矣
　　
　　赠翁宪副存道自松赴浙序
　　
　　松天下之雄郡也朝廷必择士大夫之贤且才者守之士大夫之得守松者亦以贤且才自待是故松治常天下之最也而守輙迁及夫迁而去也民各因其治思焉其民之雍然以长也其治和其民之穆然以深也其治肃其民之驩然以固也其治惠其民之秩然以婉也其治文其民之俨然若有慕也廓然若自失也其治寛以仁君子率于是乎有考焉潮阳翁侯存道以名御史出守松不及三年迁为浙江按察使副其去也民思焉所谓雍然长者穆然深者蔼然固者秩然婉者实兼之而俨然若慕廓然若失者尤甚盖侯之治以寛为之本是宜系民之思推郡莆阳李君与侯雅知善来摄海事率其属役往送焉盖从民之思也而谓深宜序昔侯为御史时余初登朝从班行末望而伟之亷问焉曰翁御史辱从朝士游称有风裁者亦曰翁御史又间与湖襄之士游数能按者亦曰翁御史闽之士从旁首肯焉又曰是尝治吾兴化者固宜然侯所到皆有声去皆见思若是然则自松而迁浙又自浙而迁而去也其民有弗思者乎其士大夫有弗交誉者乎夫浙亦天下之雄藩也将于异日乎有考焉前松守宜春刘侯今为其布政左使刘侯之治尚严翁侯往以寛济之其有合乎两松守并时俱莅于浙又皆贤也藩臬兼资政刑相弼浙不谓得人矣乎故得牵连书以为浙之士民贺
　　
　　寿汪思云室余孺人七袠序
　　
　　大江迤南山川雄丽甲宇内而生人称焉多伟丈夫竒男子隐显不常而常可称述盖自古然我朝涵养休息几二百年宛然周南之风化徽歙又江南之上游也山益髙俗益美气益完固盖不独男德为贤而又有女德焉汪生尚庠歙产也游上海以母寿请为祝曰吾母余孺人今年以八月廿又四日登七十尚庠谋捧觞归敢以闻孺人思云居士汪处全之配也予闻其贤旧矣尚庠虽无请予当有词况请之勤乎予乃进尚庠而告之曰家之兴以妇子之贤以母夫之相以妻汝知之乎汝父思云与予交三十年矣雅懐贞操挟髙赀游江湖间求一世豪杰士与之上下其意气重义尚礼无世俗翻覆之态殆以啇隐者与然什九在外而家门之政自孺人一身当之思云三十未有嗣孺人每语之曰吾无以侍君汪之大事未遂君寕独我望与逺近良家子求可得也胡为栖栖若是俭乎思云感其意为置侧室已而孺人即举三男而侧室继出三男人以为贤淑之报焉六男绕膝孺人抚之如一产暨长一一为婚娶恒诲之曰尔父不得已业啇尔軰各宜以经学光汪氏吾愿也于是二子遂以邑庠士游太学声名藉藉起乡人荣之行将以科第显有日矣孺人之教泽及汪氏者何如也且夫梁鸿之誉頼孟德曜而益彰范滂者学行则自其母成之若孺人者宜于家繁于嗣善于室所谓令妻寿母非耶虽然寿亦多端矣盖自五十之艾以至于期頥均之谓寿而七十则人称之为稀年若孺人之贤亦世之所希有也夫以希有之徳而享希年之寿此固天道之所厚庇而阴隲焉者也尚庠归以予言为孺人寿觞侑孺人倚几听之亦必喜而悦既喜且悦则心日乐而气日充矣由是而底期頥可俟也尚庠乃再拜请书遂书为寿
　　
　　俨山续集巻九
　　
　　●钦定四库全书
　　
　　俨山续集巻十
　　
　　（明）陆深 撰
　　
　　○记（四首）
　　
　　小沼记
　　
　　刘子竒进窽地为沼于庭庭方广不踰寻丈沼居其半侧足行庭中衣前后裾常欲渉沼波是故曰小沼京师地髙燥水泉虽旷野皆难得况城市乎必欲置诸家庭间虽小亦难也初刘子作沼课仆汲井输水日不足既而时雨适至沼遂溢因甃以砖而水始渟涵仅乃一泓莳藕其中浮以苹藻于是沼成陆子渊过而翫之俯见眉髪歴歴可数苹若压淤而藻若纬波者徜徉终日不忍去刘子遂命觞于沼上子渊赏其竒顾而问曰夫见不足者羡有余孟子曰观于海者难为水见至足也子楚人也而家于洞庭夫洞庭天下之观也浩渺弥漫千里一望者婴而习之见而狎之矣又奚羡此一勺为哉刘子仰而笑俯而叹曰夫亦各适其适耳吾固不知洞庭之为大而兹沼之为小也鸟适于木非必皆邓林兽适于陆非必皆巨野是故水一也余诚生长洞庭之上见败舟没人而洞庭之害者众矣而吾兹沼幸不至是且一物同适而安危异焉吾未能相易也子渊闻之曰近于理作小沼记正德二年三月六日
　　
　　块庵记
　　
　　呉江东陆生以块名庵夫茍物虽微且恶或中于人之所好木之朽析薪好之尘垢医师好之粪壤老农老圃好之况其尊者乎独块何好视之块然而已人无知愚贤不肖授之块皆弗欲生自少日放言髙论希大慕远已不见好于其乡既学文辞脱弃时尚求世之所不好者为之反而行古人之道正其本责其末斥其浮崇于实人皆望望焉其去之也不有类于块故得以块自居虽然块也者积而至于寻丈放于顷畆之外皆块之为也滋稼穑养百物出其力以利于世及其至也诸侯藉是以为社稷天子因之曰有天下块之德生恐其弗胜也敢记于壁癸亥之岁日长至自为文云
　　
　　遗橘轩记
　　
　　金橘橘类也其大如弹小者如豆其味酸其木扶疎其实纯黄可以实宾豆或以之渍宻香美可乆江南园圃多有之或以为庭实秋冬时累累隐映可观而蘓之洞庭擅厚利焉一名金柑昔人所咏分金者是殆其一种与弘治末江南连岁大寒河氷盈尺凡物之附热者輙死柑橘无遗虽洞庭百年之植皆尽往往呉人之所厌饫者顾取给与他方余家西堂庭中一树先大父手植也可五六十载轮囷盘屈有竒观焉正徳戊辰余以忧还家林木变衰花竹芜萎而是橘也独以其蔽于屋一角尚在方其盛时园圃聮荣美实克牣奚独顾此一旦经变之余人方幸其无恙而加爱焉岂知向日之所蓬藋而蒿艾之者亦是物也哉夫事有时贵物有托存此类非耶遂作小轩临之除去秽壤疏剔条干其僵冻未凋之色与余哀毁仅存之形又相当也因题其楣曰遗橘且用比之于桑梓云巳己二月朔日记
　　
　　鹤沙家庆图记
　　
　　云间山水自西来结沧海东汇其最胜地曰鹤沙晋华亭侯别业也因得名最古其地最着姓曰谈盖自司空公而后益繁焉谈氏之子弟其最佳者余皆获与之交焉曰舜年者与同笔砚攻进士业最相友善舜年之兄曰舜耕与同埸屋角艺俱败去因而相知于是以文义下上者十年于兹矣最乆虽然余未获升谈氏之堂而于其昆季羣从犹未数数然也窃意必有仁厚寿考之人与文章博雅之士相称以当兹地之胜正德丁巳余自史局东归谈茂才曰寳之者谒余东江手持一图曰家庆者再拜言曰寳之家翁杞石先生与家夫人金今年并登五十六月八日诞辰也两从父东石西石先生绘此图为寿先生从父之知已也而家翁之頥交焉者也敢以文请挹其容煦然而敬恭也听其言粹然而辩也课其进退夔夔若有承而出之也余甚异之乃进自宾阶与之坐而诺焉柘石先生者名某字舜锡舜年之最长兄也以行谊闻昔人称王谢子弟靡不佳者其故家流风致然今夫以舜耕舜年者为之弟而有寳之者为之子又故家焉其人何如也余所谓仁厚寿考者其斯人与余闻谈氏爱石辇洞庭之秘发灵璧之藏环居而山焉巉岩峭巁类海上三山之为而竒峯幽洞足以供瞻眺入咏歌云霞缥缈之中时有骖鸾驾鸐者彷佛来焉于是舜锡称杞石舜耕称东石舜年称西石夫山气之融结者也其德静若君子之亷介而有恒者也故孔子曰仁者乐山继之曰仁者寿以类从也夫居山乐山圣人尚因其情以占其效之必至而况嗜石之笃如杞石之为其效又何如也又况厚之以耆旧之风衍之以诗书之泽者然则今之五十庆之所由始也他日将膺国庆天子且致庆愿少徯焉岂特家云乎哉虽然舜耕舜年之绘图者弟也寳之之乞言者孝也皆不可以不记
　　
　　○跋（三首）
　　
　　跋世寿堂巻
　　
　　夫金玊之纯固也山岳之静常也松栢之贞茂也物且然耳若周氏之世寿固有本哉深窃论周义翁之寿足以系兴亡之故为不徒矣三代而下惟宋失天下最长久惟元兴最为艰难宋自一汴二杭三闽四广卒于崖山一舟而元自朔漠灭国五十以及夏及金及宋盖国家之废兴事变多端日月逾迈而翁以大年生于宋长于元乡饮于明何其竒也六世孙震以名进士筮仕鄱阳令向往未艾是能以其道寿人而益以昌翁之世者又不徒为寿而已矣震其懋之哉深乃于鄱阳观是巻而书之翁生于宋景定之五年乡饮礼行于皇明洪武之五年卒于乡饮后之六年震生于成化之五年举进士于正德之六年深书于七年寔震令鄱阳之明年也
　　
　　跋郑文峯所藏刘松年赤壁图
　　
　　右赤壁图宋刘松年所画按赤壁之胜具于蘓子二赋一时景物复具于此图当是一幅今厘而为二为郑司徒文峯先生所藏予家有鲜于伯机行书后赋因举而归之文峯遂装成一巻相与赏叹以为物必有合固龙剑也予谓合不合无足论惟物之得其所托似非偶然者文峯髙雅所至有江山之助以为廊庙之储竹头木屑犹在所录况图书也哉虽然黄州赤壁托东坡以传樊口赤壁亦传自曹瞒之攻战后世忠愤之士多幸周瑜之有功至雪堂留滞皆以为舒亶李定軰承附时宰故江汉间两赤壁各系汉宋之事览斯图也千载之真是非定矣此巻胡可少哉文峯其寳之
　　
　　跋定武兰亭巻
　　
　　昭陵永閟千年迹定武犹存几様碑今人间定武又閟不可见矣世逺则同归朽灭何物不尔金石为传世之器果足尽情耶近时禊帖称汴中者絶佳予金陵购得此巻纸墨又佳盖数十年前物也又安知后之人不兴叹于此耶
　　
　　○书（二十四首）
　　
　　与董中冈二首
　　
　　恭谂荣还即欲趋侍以悉夙懐顾多病多事然此心南向已乆令侄至知已弄璋是足以当二品官千锺禄矣他尚何足介带时下春和倘能一日深当作侣以搜奇选胜于茂林修竹之间浮世得丧不过梦幻想髙雅之懐自有妙悟非深所能助也如何如何
　　
　　深登堂展谒无日不勤比縁旧痾残暑遂负中秋之约方懐惭悚忽奉手书情谊蔼然措躬愓若少伺扁舟南浦敬下陈榻也再承全篇累幅明珠良玊令人把玩不释手勉为效颦蹇涩难继容更请教所示紫冈之卜敬如尊命无不可者兹草草具目以上俟议定以原契去也但孤侄在缞绖之中图襄大事意望今岁之租尚烦执事者指挥尔如何如何委曲事宜悉告来使幸扣之倘有示不吝别纸病暑愦愦裁荅不谨
　　
　　与郁直斋七首
　　
　　唐桥舟次奉违教范忽复经岁瞻仰惟勤想公爱我当不异此懐恭审道候清嘉为慰往时梁上踪迹得伏法否近闻崇明之警天下事养乱酿祸率皆有渐故园薪木何甞一日不在念也濳消镇定属望要途亦恃有卧龙长啸如何如何深处此随分供职频作溪山之行遇会意处亦复忘勌第苦目疾殊不快畅何当数追左右以助麈尾耶舍侄相自武当登庐阜东还扣之或有竒事也遥计寿筵宏开必随贺宾上巨觥致颂余惟台亮相侄还曾具启达伏谂台慈万福为慰今岁夏热殊酷适以事过江州南康乃在庐山之麓番湖之阳避却秋来兼摄湖东兹将上懐玊盘桓上清宫以寻神仙之窟宅楼船已次龙津便中特以奉报世间龌龊龌龊事已付之度外王法公道吾静以俟之傥不遇亦已矣自古至今士之不遇者何限也往岁甞告执事欲求故乡一块安乐土恐亦未便可得也奈何奈何余非面莫尽近见乡録四五处文气皆和平世道岂将复耶跂予望之余不尽
　　
　　昨承惠古纸感感诗帖改字尤隽永荷荷作诗一事古人论之详矣要先认门庭乃运机轴须发之性情写乎胷次然后体裁格律辩焉方今诗人軰出极一代之盛大抵古宗选律宗杜可谓门庭正机轴工矣惜乎过于摹拟颇伤骨气昔宋时有优人诮馆阁者衣破碎之服扬言于众曰我李义山也为三馆诸公牵撦至此今日文选杜诗亦可谓牵撦尽矣惟直翁可免此聊为道之幸见教一二至望至望小儿近日又作得经义五篇皆朋侪中拟题奉为令孙与黄生一日同作为教兼烦老手细批各篇后乃见推爱若徒以好语复之非所望也至祷至祷
　　
　　甞闻前軰言今世无文章但有减字换字法耳不意衰老及见之吾夫子称尧舜之德业以为焕乎其有文章文章一也无古今之异有此等文章则有此等事功大可忧也岂可亦寻行数墨间为小事哉恨吾菲薄且病惟有感叹与退避而已若主盟斯文一变至道不得不有望于当世之大人君子吾直翁岂可多让哉偶得琐缀録在几奉去虽未敢据以为凖则有多少朴质前軰尚可想也幸教示
　　
　　深此行匆匆寔多懐畏辱拳拳教爱临发远饯尤深铭刻叨庇岁暮履任随分供职所幸寮宷多故旧兼有湖山之胜但觉兴味迥别老态残生固应尔耶柰何柰何近小儿南来念欲从二三名士游以广见闻此又舐犊之常顾辱怜爱惠之好言此意尤难忘也谢谢所要明经士想为令孙辈师模须校选奉报亮之亮之时下春明伏惟尊候多福吟啸为乐浦上园亭花竹当渐佳恐耆旧赴召未得具飨也不尽
　　
　　昨承枉顾欵语领教益多故旧凋谢景入桑榆虽日日得此犹为不足又何暇知身外事耶敝庐頼庇落成后即读书教子自可为局中末着矣此意执事或能亮之适得京中七月廿四日书报晋溪公此时尚未有凶兆荆山真孟浪也白川南转恐亦未为的实知之两生文巻纳去此如上路人取道不谬矣但要脚头不住京洛可到也无事他求阴雨愁人聊此不具
　　
　　闻公种树且将架石令人欣然便有山林之趋深适东渡故园竹木森秀果实丛生摘取数颗奉消南行诗渇此事即争三五年有实受用矣连日斋居清晏海叟集亮入品藻如之何此老诗有气骨往时年少喜方人甞以为髙过呉中四杰人多不服惟王文恪公以为然追念长安诗杜中品评编校将三十载而献吉仲黙俱已下世为之慨叹此老别有全集俟着眼后更须裁订商量也
　　
　　与戴子孝一首
　　
　　别去懐仰殊苦不识何日是君故乡团圞之会途中亦复无恙否深叨逺庇客居粗安但觉与世龃龉耳思与君孤舟漫游髙楼剧话处恍然一梦而都事不如意然后服君之练达而始悟仆之迂狂也无柰赋性顽钝虽蹶而不悔近得秘法朝参之余杜门焚香一味参禅习静虽书册尽皆扫去乃大有益瞻望千里何縁得与君极论耶所留巻尚未写得縁释褐后即有入馆事继之国哀勿勿容徐图之故乡知契见间即望致意便风附问指不多及
　　
　　与唐竹溪一首
　　
　　昨者问俗亭饯送髙情雅爱无任感刻别来途次贱累軰叨庇俱安将抵湾下忽蒙恩命孤逺之踪辱圣主特达之知出自望外顾菲劣无以报称为惧入朝躬谢皆幸成礼五月望后已到任屡蒙宣赐品物络绎在道近拜侍经筵之命宠光恩礼遂与卿辅畧等荣感之余惟增惭惧忽忽月余未间报谢乃辱逺使多仪岂胜慰浣
　　
　　与顾东川表弟二首
　　
　　自湾中分首南路备经忧恐出闸河始就顺境舟次幸不热士大夫颇多慰藉甚适至六月六日始抵家暑湿烦毒又耳闻目见者岂魑魅之区耶鄙之不忍笑之不可欲泣而道之不能虽一日不得安处又吾弟日望不还正如芒刺了却楫儿婚礼又候过半月遂南来不知吾弟是何日到家为何事留滞乃尔自杭州尚望追及也七叔以八十之年率诸子弟軰为湖山之游却又是一段竒事七月廿三日遂泛钱塘一路溪山如画风水两便儿軰游嬉蔼蔼顿忘旅懐八月初渡岭皆安好入武夷过却生朝极登临跻攀之乐形容不能尽有一二门生追伴四五日穷九曲尤竒胜此处却寛广有田成段落源头活水分渠而浸时正见秋黄之际至此虽描画亦不能尽矣鳞鱼白饭轻徭薄赋极可治生人世仙界无以过此廿一日上任廨舍皆寛敞后有髙丘园亭流泉绕阶除入厨中时时拄杖登髙溪山皆入几席府治中风俗甚佳岂罗仲素李愿中之遗化未泯士夫只有三四家皆朴实勤俭如古人卜居无以过此吾弟能飘然一来可商量也人还附此不尽
　　
　　深再拜九月十九日往谒罗豫章先生祠堂山行去来计五十余里还见张祯者得手书始知北归慰喜无量此处一一皆有北信不过四十日世熊反复若此深之南来殆有天幸耶簿书简稀溪山佳胜且风俗淳朴真可以忘老矣揖儿学业日有进益比之京师大不同早晩与之论道理讲学问殊不落莫古称忠义之人是处便有山川鬼神呵护此理不可诬但所谓天之君子人之小人且须受之不必校不必校今年故乡歳事如何吾弟得暇扁舟南来尽有竒趣也跂望跂望郑侍御被劾可念近日有信要作乃翁墓碑别有数处请文乃苦事苦事余乘便再启
　　
　　与董子元二首
　　
　　山亭旧游殊动世契之感故不能乆留回舟遂抱病甚苦不意发竒石相赠益令人怅然惭愧与颂谢交胜也柰何柰何衰老之人复蒙玺书临门谊当趋命松城得握手尤望尤望临川集脱落当觅一全本奉观官笺三写去旧稿承命也
　　
　　昨承顾兼小儿承教无任感慰所留纸冩去途中寄白岩先生二诗以吾子元有通家世契尔能和至尤望尤望闻收蓄本朝先达纪载甚多乞一一目出写至与寒家所有者比勘之如何如何张月鹿云祝枝山所著蘓材小纂在文府亦望发来一目山居卧病殊苦春寒有文话商量不识扁舟肯北下否拂榻以俟
　　
　　奉宗溥从兄七首
　　
　　西门别后在途备甞辛苦幸不落入贼手道路之难未有甚于此时者言之可惧六月初冒暑入城供职七月间乞恩得给赐勑命二轴但念先母平生受尽勤劳竟不能少俟为恨涕泪如何弟宦况如故京师风土颇相宜无恙报此足矣秋成不知如何山东北直隶盗贼猖獗此有大气运无可柰何郁希正还便时在阁下看教职巻聊此古人云烽火连三月家书抵万金不知此书何日到也余万万不能尽
　　
　　自十月五日八郎死后苦痛万状此儿聪慧过人今既殀死后事可知矣往时虽屡遭此但今气血已衰尤觉难忍幸九郎得好室人渐健客中聊尔遣日天道远未可测观之国事家事人事意欲求退此计已决少俟机会下手耳主上务明察而英武独断为臣子者精白承休之不暇甚为可愧可惧也王世明房宅欲交易若果成为归老之策亦是鸠居鹊巢省后来费力且恐浦东不是安居也幸斟酌两月来心事愦愦百念灰冷闻宗润兄病已全愈但澄之兄尚未脱体不知近来如何吾一辈兄弟数年来衰谢若此岂是不肖叨冐宠荣为天所厌或是不能积善隐恶所致也可惧可惧大伯七叔处皆不敢报书俱烦吾兄奉慰一一张约斋先生处望申悃愁膓病骨不能尽述
　　
　　去岁一冬不得家中消息极为想望深居京庇及如常近日圣驾东还例沾金织赐衣红青二品寒暖三时但虎彪花彩似借武阶得为便服皆出制命也荣惧兼之约斋先生或能备道时事当就问其详岁暮有书止家属之行所虑道路饥荒风波不测若夏麦有收可作行计伏望自老父而下慰安之向承示及前程一事曽与约斋先生细议髙下前却之间吾兄惟意所安者深当量力处之更望裁示老父今歳八十有一恨不能遂戏彩之欢两小儿或能作婴儿真态也兴言及此不胜神魂飞越惟吾兄体之念之
　　
　　比承手教不任感激贱累辈极荷周旋北来途次亦安穏于客居甚为团圞但南望老亲不觉涕泗之交下也此情柰何顾门戸事大聊复隐忍于此以有所待南来守官粗遣近方谢印上下之情不至枘凿而抗颜任怨势须乆而后定也大比在迩吾兄沉鬰已乆理宜大发秋风消息已为洗耳岁暮拟对床于长安矣小考闻已过尚未有的信今岁方在例头恐取人之路太窄入帘免至冬烘亦一便也
　　
　　新年来不得家信又闻家小北来心甚拟望二月寿筵不得预如负芒刺此时正在礼闱校阅将定辱二主考先生许寿以文而同事诸公俱作寿歌都练俞国昌题曰礼闱遥祝将成大轴寄归弟因居家间乆兹来供事誓竭公诚但过劳病作仅能毕事今岁场中主于崇雅黜浮贵理学变文体而一时负名之士或不在选所得皆实才也舒芬王正宗二巻皆本房竒作舒以经学胜王以后场胜后舒遂大魁天下颇惬舆论今特寄二子巻并场中批语试细观之或出与乡中诸后进一看可以思齐他尚有佳作因人事不能尽録陆续可寄也靳公竟以物议去国真可惜矣
　　
　　比日家人至得书兼知吾兄所以拳拳为弟之情百凡加意何敢忘何敢忘弟自入冬以来病势渐去十月初间议有南司业之行便欲欣然承之复有留行者近又有司礼监教书之命生徒几三百人皆权贵难制驭而批授问难极为劳攘五日一往徒歩十里似非病后所可堪也柰独客万里懐老念幼无时少忘屡欲为退休计顾家门事大未敢轻为自便如何如何京中时事人心安堵天命祖德宜若无事但圣驾一还则无复他虑矣朝士间有送家属还兼引疾去者亦各行其所见耳弟之家属势须一来舟可用自雇府县中决不可干兹虽有书特致问讯此事不欲与之言也临行事宜更望斟酌或决之龟卜耳十二月初还遣一信来为行止承示宗泽兄葬事如此亦可其间委曲吾兄自为善处古人所云忍之一字或可行之大抵此人伦之变也吾兄出处事弟亦谋之俟有便委曲当别陈
　　
　　京中事体委曲约斋先生必能道之约斋行后两日而司业之命方下目今移居到任俱已定迭叨祖宗厚荫与夙承训诲厕大臣之末沾侍从之荣所得不为不多矣自度任益重而官益冷夫任重则人之责我者益备官冷则我之副人者甚微能不重为戒惧此言惟吾兄知之审之思老念幼之心无日不切秪恐南都卒难得耳柰何柰何春初家属权且北来乘机旋处之不敢不安于命也
　　
　　与徐伯臣二首
　　
　　卧病索居思一见故人而不可得如长谷尤难为懐不知新凉可期否向许寄邵复孺先生词稿近亦收得一二种手笔即当奉览前辈盛美付之落莫庸非后死者之责耶臂病将废衰残可怜适示铜物当为汉器是天禄辟邪之类制作甚佳惜断其尾尔余候面悉
　　
　　逺谂道候清吉仁政展布念昔游佳胜恍然身在海山奥区顾老矣为之怅望不能已已昨自望日扁舟出行田舍迤■〈辶里〉至青龙江上旧置竹林池塘结数椽于上九峯当前歴歴在目其右枕白鹤江吴淞抱之而东因榜其门曰归从紫阁黄扉里住向青龙白鹤间颇忆长谷不得相与指点之然鹏抟鷃笑固物理不齐尔临启作报忽漫及此一笑一笑
　　
　　俨山续集巻十 


