独醉亭集 明 史谨


　　
　　
　　钦定四库全书
　　
　　集部六
　　
　　独醉亭集
　　
　　别集类五
　　
　　明
　　
　　提要
　　
　　臣等谨案独醉亭集三卷明史谨撰谨字公谨昆山人洪武初以事谪居云南后用荐为应天府推官降补湘阴县丞寻罢归侨居金陵以终是集盖谨所自编但以体分不题巻数自武当八景以下九十三首则题曰遗稿疑谨没以后其后人掇拾晚年所作附于集末然中有经人鲊瓮诗谒黔宁王庙诗则皆在谪云南时又有雪酒为金粟公赋诗金粟道人为顾阿瑛别号则元末明初之作亦在其中殆杂采佚篇不复甄别观所载题画之诗特多必丹青手迹一一録入矣今以原本所有亦并存之与谨所自定诸诗共厘为三巻其诗不涉元季缛靡之习亦不涉宋季酸腐之调平正通达而神采自然髙秀在明初可自为一家偶桓选乾坤清气集号为精鉴其论诗多否少可而此集有送桓诗及题桓家揽胜楼诗二人契分颇深则谨之诗格可见矣
　　
　　乾隆四十三年九月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　独醉亭集巻上
　　
　　（明）史谨 撰
　　
　　○五言古诗
　　
　　游吴氏耕乐轩
　　
　　延陵有一士卜壤螺山陬松萝荫层轩桑麻被崇邱忻然遂栖息焉用营莵裘朝耕陇头云暮饭栏中牛心旷市朝逺地偏松菊幽良时恒见招探玩成久留我非荷莜羣子焉沮溺流青云一蹭蹬虞坂淹骅骝眷兹以为托所贵良无忧
　　
　　登仲宣楼
　　
　　我来自东吴万里赴西蜀道经江陵县故旧延我宿置酒城南楼殷懃慰飘泊仲宣不可招景升恒寂寞凭髙启烦襟原野聊纵目前程既修阻后会安可卜少长各尽欢杯行敢辞速彼此旷达士焉能受羁束浩歌发清商凉飊振林木矫首望中原青云犹漠漠安得羽翼齐飞翔接鸿鹄
　　
　　游郭氏隐居
　　
　　结庐面青山藩篱帯林莽悠然逺尘境吟玩恣心赏嘉树荫芳池玄蝉发清响遂兹平生懐岂在轩楹敞榴红映扉吐苔緑縁阶上嗟我行路人适来解尘鞅取君鸣琴弹聊慰烟霞想
　　
　　髙唐驿
　　
　　久客厌舟居冲寒步沙碛披榛得微路偶值髙唐驿窻前十二峰峨峨倚天碧其左连荆衡其右控梁益宋玉不可招阳台渺无迹驿楼枕其下弘敞冠斯邑驿宰吾故人相逢话畴昔邀我向茅茨问我今何适慷慨具殽酒侯鲭杂梨栗情真觉易醉出门众山夕猿鸟互哀鸣松风亦萧瑟虽云志四方还洒杨朱泣
　　
　　摩尼岭
　　
　　昔闻摩尼岭今次摩尼驿自分天地来险障西南域山高日色冷悲风惨松栢人烟渺何处我心恒戚戚空畏豺虎飱行人自相食吁嗟微命存苦被瘴疠袭生者含疮痍死者委荆棘骨肉不相保弃掷如瓦砾眷兹飘零际沈痛迫胸臆去家日已逺前程杳难极蔽体无完衣充肠但梨栗徘徊秋风前倚剑三叹息
　　
　　下马坡
　　
　　危峰戴孤驿微路挂絶顶萧萧林影交惨惨日色冥经过必下马同行不堪并虽云有骐骥徤步何由骋俯首视平川落落深如穽顾兹间闗际岂不念乡井少憩嘉木阴神魂觉苏醒松风萧瑟来吹我衣裳冷缅想青云衢黙黙徒延哽
　　
　　夏日睡起
　　
　　清夏昼方永斋居寡纷萦髙树落圆阴好鸟流逺声对此孰云遣睡恬惬中情非效宰予寝自得庄周灵适与幽独会栩栩梦友生正叙契阔言觉来邈无凭处世固如此慎勿劳吾形
　　
　　过黒松堑
　　
　　盘盘万松堑山势如井陉连峰枕其外险阻由天成层阴蔽长空日影寒易倾悲风四边起猿鸟相哀鸣我从中国来至此心魂惊骨肉虽在眼相看共吞声惭为阮生恸努力趣前程西南露天光喜若辞幽冥穿云摘橡栗逺趂狙公行辛酸不忍弃所赖全吾生俯首视大荒山要值邮亭隔林见酒家百钱沽一升价髙亦不辞吾将慰飘零
　　
　　○七言古诗
　　
　　宿山家
　　
　　落叶飘红覆茅屋哓步层冈纵吟目前山后山相倚伏东村西坞皆樵牧童穉长闲税粮足身无羁绊如野鹿白头老翁过淳朴邀我松阴具醽醁盘中之殽但黄独自云僻处非城郭劝我加飱当粱肉物虽伤廉情匪薄醉来欲卧无茵褥梦绕烟萝枕云宿
　　
　　九江周广文松隐轩
　　
　　濂溪云孙号松隐平生爱松不爱窘一轩深构万松间掌管林泉事幽屏常嗔稚子问生涯每接山翁醉吟咏老鹤梳翎立故巢闲云不雨栖髙顶昔年约我为比邻青袍尚被烟霞身今日经过纵谈笑坐我石磴如巢云涛响应疑九江阔势高不见庐山尊乃知梁栋在郊薮未入廊庙随荆榛忽辱髙情慰怀抱日暮开筵面芳草东风吹雨过林梢一片徂徕碧云绕
　　
　　卧游轩为曽日章赋
　　
　　先生足迹半天下行髙翻觉交逰寡万里相逢滇海滨华发萧萧不盈把筑室螺峰遍卧游眼底荣枯塞翁马长松夹道青摩空松下偃息羲皇同一时复起（原阙）
　　
　　云南
　　
　　城南双塔髙嵯峨城北千山如涌波隔断中原万余里耳边无处闻弦歌我来正值兵戈后厌听边声出刁斗壮士沈雄细栁营岂效棘门空赳赳金戈铁马拥云雾顾尔羣凶如培塿军中大将汉武侯气吐虹霓横素秋七擒七纵平其酋杀气惨淡空中收羣氓趂虚出方物蒟酱莋马随牦牛蛮语侏离若禽鸟笑听华言不谙晓纵横跋扈无尊卑翻觉王臣眼中小回首令人忆中国拔剑髙歌倚天立碧鸡苍苍元气湿梁王宫殿为荆棘鹧鸪朝鸣狐夜集金满床头总何益不如一醉杏花村濯足昆明看山色
　　
　　观出猎
　　
　　滇阳地阔平如掌银汉无云气清朗五陵公子猎秋风快马踏沙蹄不响三千徤儿意气同手捻羽箭腰悬弓杀声日暮动南极逺近一过山林空良犬争驰疾于电狡兔呜呼命如线苍鹰脱鞲云际来击落鴐鹅翅为剑旌旗翩翩晚明灭黄尘涨天笳鼔咽青兕玄熊马上駄争还喜似成功捷山河混一升平乆此乐何须印如斗视我区区草莽臣壮心不在诸公后
　　
　　捣衣曲
　　
　　西风落梧桐凉透纱窻里无限玉闗情暗逐风声起梧桐落尽芙蓉衰含愁强整边城衣妾心如丝为君理头绪虽多终自持箧笥纷纷出素帛染紫翻红费颜色双杵捣砧空外鸣声声尽是闺中力火燃金斗熨贴平纫针补缀对短檠自把腰身试寛窄恐君不称平生情妾心用尽君应识愿君着时须爱惜
　　
　　画马歌
　　
　　房公平生爱挥洒醉扫骅骝动朝野致使无心入神妙声名不在韩曹下复为何人冩此图意态深稳皆良驹奚官森列不敢骑仗退畏脱黄金羁青騘衮尘赤骠嘶落花缤纷满大堤后来八疋亦殊相可与八骏争驱驰天上人间遗笔迹华山之阳若云集凤膺龙眷总相似苜蓿连天暮云碧
　　
　　送张子宜赴京
　　
　　乐圃先生我乡里天外相逢官济济阙下公卿半老儒朝朝待漏金门里君独胡为入瘴烟王事贤劳同一体渥洼神驹暂挫辱蒿莱槁死终为耻孔明固弃南阳居谢傅亦作东山起冯唐仕汉经两朝有才不用空老矣人生济遇自有时莫叹沈沦百僚底今朝重着祖生鞭直上鹏程万余里匹马寒嘶剑阁风断云时送巫山雨岂无词赋拟髙唐长剑还须向天倚东望蓬莱缥缈间龙楼凤阁参差峙翰林耆旧皆名公相见论心尽终始此时问我烦致申毋惜安缄寄双鲤
　　
　　东郊行
　　
　　君不见昆明池东一片土半是桑麻半陵墓华屋山邱今古人长夜漫漫终不寤残魂零落无所依白草黄沙共朝暮乡闗近者凭谁诉逺者多年未闻讣可怜白骨陷重泉亲老儿单岂能顾阴风惨惨集乌鸢落日萧萧走狐兔断碑无文牛砺角野烧穿林烟结雾应笑人生不识察黄金愈多心愈慕百年到底将如何贵贱皆为草头露
　　
　　游清凉寺
　　
　　分得已字韵梵王楼阁西山里满目岚光翠如洗一尘不动昼冥冥万壑松声座中起逺公方丈居上头仲舒先生邀我游置酒张筵纵谈笑听得河汉西南流醉倚阑干望南北风景晴来自春色蓬莱苍苍元气湿五色云髙蔽南极王母桃花云际开看花亦有玄都客予今忝作烟霞侣一卧林泉几寒暑今朝会合须尽欢有酒重倾醉当止屈平不饮徒为耳李白刘伶在何许但见长江天际来万古茫茫流不已
　　
　　听琴
　　
　　髙堂流月明万籁不到耳座中有客元龙孙为我焚香弹緑绮初调春鸟鸣宛转似得春风情再弄秋风起离鸿声断衡阳渚师孔虽云亡君今得其旨须臾忽变风雨来飞湍急濑争喧豗又变文姬胡笳拍中语离车出闗声绕指移宫换羽恨绵绵尽在君臣数弦里猗兰久不操大雅乆不闻请君为我拂拭弹南薫使我一听清心魂落花飞絮春纷纷
　　
　　江雨轩
　　
　　江云惨淡江树黒殷殷雷声震蛟室老龙怒挟风雨来恍若骊珠散空碧已知凉气入桃笙不觉秋声起芦荻渔艇纵横木叶飞雪山巃嵸银涛立鼋鼍出没吼烟雾鸿雁离披立沙碛轩中美人惊梦回画思诗情满胸臆欲赋阳台朝暮情当用子美春秋笔须臾风定雨乍息自倚阑干观八极江南江北若混沌金山焦山如水黒米老难移书画船志和不弄烟波笛我寻酒伴扣柴门落红满地无行迹
　　
　　云潜
　　
　　君不见金华山中牧羊子踪迹何曽到城市一身深隐万重云天地为家任生死朝飱九节蒲暮采五粒松或招安期生乗云访壶公道逢赤松子翩翩来九峰醉拂松花卧松影白云为衾石为枕恍疑身在水晶宫梦断瑶台不知冷结庐白云里逍遥白云中咽漱元气呼吸清风与道翱翔变化无穷吁嗟黄公不可从锺鼎山林各天性我欲献赋蓬莱宫
　　
　　白帝城
　　
　　孤城崭岩枕鱼复四面皆山少平陆白盐赤甲近相峙下控荆蛮上巴蜀赤符天子中兴时乃是公孙子阳筑跃马成都僭称帝隗嚣虽附非心服回首英雄草头露城下瞿塘险如故孔明八阵尚依然千载犹疑鬼神护经过半是南迁客蹑磴扪萝览陈迹不知何处是阳台一片寒烟锁荆棘落日空闻野猿啸况乃无家百忧集速宜沽酒向城沽醉倚江楼看山色
　　
　　登岳阳楼
　　
　　翼翼飞楼枕沙碛倒影沧波压蛟室百尺雕阑接斗牛倚阑人在空中立隔岸君山翠如洗轩皇旧迹空兰芷古木长含谢豹声断云时送阳台雨楼前风景浑如昔兔走乌飞换朝夕欲倩城南老树精唤起回仙吹铁笛百年过眼如蜉蝣不用长懐天下忧呼童沽酒下船去明日再登黄鹤楼
　　
　　鹦鹉洲阻风
　　
　　南风乍休北风起船头浪花洒船尾梦断瑶台雪满衾不知身在黄芦渚自起推篷望南北波浪蹴天云墨色汀鹭沙鸥四散飞饥肠何处求鲜食却怪扁舟两渔叟轻忽风波重餬口身委蛟龙悔已迟得鱼竟不思回首洲上人家昼掩扄老树怒挟秋涛声祢生之骨已化土千载空遗鹦鹉名
　　
　　林岫轩（为张宾睗赋）
　　
　　泖湖之南季鹰宅林际参差数峰碧一尘不到昼冥冥万壑松声洒虚壁座中宾客多老苍谈笑怒詈皆文章兴来脱帽如羲皇緑酒倒泻昆仑觞听君髙歌为君饮不管乌兔空中忙醉卷湘帘对山坐落叶无声满身堕回看天际鹤双归冲散松头云数朶君今自是仙中人緑玉拄杖莲花巾朝游苍梧暮云门以神为马尻为轮归来携书谒紫宸命掌国赋安黎民谁知邂逅长安道我貌君容各衰老何年问字来轩中共拂烟霞拾瑶草
　　
　　松雪轩
　　
　　九龙山髙倚天碧万个长松各千尺蒋诩巢云居上头我来须用登山屐长镵卧苔劚苓罢北风怒号云墨色顷刻瑶花卷地来敝裘不禁寒气袭松间琢白声摩空彷佛置我琼林中虬枝难辨护巢鹤鸠杖或遇寻梅翁知君从此号松雪兴趣颇类吴兴公呼童御寒列尊俎松雪交辉映窻户笑谈浑在水晶宫赋咏惟夸少陵父醉折松枝扫松雪石鼎烹茶待明月松风忽起雪凌乱画思诗情总竒絶为君冩作双清图挂向髙堂夺炎热
　　
　　陪景章诸公游城南兰若
　　
　　钟山之南山上头兰若倚空金碧浮一丈斑帘卷秋色白云似水檐前流座中之人五云吏醉赋登楼立云际笔惊风雨落蛮笺字走龙蛇出天意声名自此轻元白赋罢髙歌鬼神泣落叶无声卷地来石阑干外西风急
　　
　　王孟端古木图
　　
　　九龙山人画枯木老气峥嵘压山岳回枝屈铁苔藓交白日清风动林壑老夫爱此凌云势岂独堪为庙廊具秋来用汝作灵槎我欲乗之上天去
　　
　　题花下乳犬图
　　
　　一犬吠一犬黙项带金铃背花立宋■〈犭足〉韩卢世难得二犬英姿亦无匹他年见汝猎平原狡兔妖狐定无迹
　　
　　题栁塘双鹭图
　　
　　緑杨堤畔寒塘侧双鹭窥鱼水边立尔心在鱼鱼未知尔网潜张尔焉识芦苇萧萧叶半枯此身还若在江湖如何只作鳬鹥伴不向三山觅凤雏
　　
　　金粟轩（佛书金粟如来即维摩诘也）
　　
　　三槐公子兰亭族宅近青山带林麓剩栽仙桂入云髙中构层轩扁金粟四面繁阴若环堵光风何异清虚府天香时傍石阑飘老鹤常为素鸾舞凉飊出树秋满身金粟雨地铺文茵已知香色总虚幻造化所致非由人客来自把湘帘卷香露滴衣觉寒浅半世虽同蝶梦醒一枝终占鳌头选醉向花前玩明月月色天香两竒絶不识人间一点愁前身恐是维摩诘
　　
　　题雪山图
　　
　　忆昔登楼玩飞雪不在匡庐定吴越今年复上凤凰台一色梨花遍岩穴兴来不受仙人呼对此雪意亲临摹半幅生绡不盈尺俄出万里江山图琼林际天云墨色林下茅茨断人迹渡口长闲访戴舟陇头不见寻梅客寒泉落涧流无声东山西山横素屏中有仙都接圆峤琼楼玉宇髙峥嵘石径萦回带瑶草（原阙）
　　
　　枫桥夜月行送友人张逢吉自金陵归吴省墓
　　
　　石头城西白鹭洲楼船朝发江雨收汀花岸草竞春色山鸟处处鸣钩辀把酒看山下吴会东风吹花拂旌斾长洲苑外见枫桥彷佛沧溟露鳌背夜倚阑干玩明月二十年来几圆缺今夕重过一惘然月还如旧形容别桥边萧萧数株栁月挂梢头夜方乆当时张继已无闻惟有华鲸月中吼东望先茔片云隔九峰如剑参差碧君今祭扫向云深清梦还临凤池侧
　　
　　○五言律诗
　　
　　游清凉寺
　　
　　冥色护楼台阴云昼未开始闻圆泽去复遇逺公来古径依山转清猿向晚哀一尘无处着花雨遍苍苔
　　
　　游王羽士山房
　　
　　落日半楼明琳宫事事清山横万古色鹤带九皋声易作神仙侣难忘父子情道人因识我未肯说长生
　　
　　九日吴羽士招饮
　　
　　列坐古松根莓苔作锦茵共倾黄菊酒半是白头人野巴轻笼雾秋光不染尘兴来同一醉何必正乌巾
　　
　　至武昌
　　
　　几年江海客一命寄孤舟乍到燃犀渚思登玩月楼山川非故国风景入中秋安得如椽笔飘然赋逺游
　　
　　荆州闗帝庙
　　
　　华夏无双士存亡镇此州未涓龎德恨已中吕公谋古径松阴合雄刀杀气收我来増感慨日暮更迟留
　　
　　西山精舍为文先生赋
　　
　　忆造烟霞境如登吏隐亭卷帘千树碧拄笏万峰青磵户蜂留蜜松巢鹤堕翎今朝银汉上清梦绕柴扃
　　
　　雪山闗
　　
　　树杪路千盘山深白昼寒人行飞鸟上猿啸暮云端渐觉吴门逺方知蜀道难瘦妻翻顾我一歩一长叹
　　
　　七星闗
　　
　　万里投南徼层闗度七星岭云和瘴黒木叶向冬青路逺家难问愁多酒易醒相逢但樵牧何以慰飘零
　　
　　次趣上人病中韵
　　
　　卧病维摩室惊闻两月过故人方外少乡思枕边多古灶燃松竹香烟出薜萝兴来聊赋咏清婉逼阴何
　　
　　饮陈氏幽居
　　
　　落叶下萧萧幽居逺市朝偶成投辖饮不待致书招塞雁冲寒过山云傍槛飘此身何所似天地一渔樵
　　
　　题画
　　
　　风景似东吴山川过雨初人家多傍水稚子尽谙渔雁唳白苹渚帆开青草湖异乡今见画归兴起莼鲈
　　
　　客中寒食
　　
　　天地一身在头颅五十过流年消壮志旧业寄烟波春色花边尽莺声栁外多无家拜先垄空有泪成河
　　
　　张飞庙
　　
　　威名埀万古勇力冠当时义释巴东守身倾帐下儿荒祠临涧壑髙树拥旌旗回首三分国何人赋黍离
　　
　　黄牛庙
　　
　　怪石欹髙岸荒祠接断厓人烟兼鸟兽舟楫控江淮古木如幢列羣峰似剑排虽云飘泊际还可试青鞋
　　
　　出巫峡
　　
　　厯险下中流非同雪夜舟滩声两岸石枫叶万家秋云雨襄王梦江山宋玉愁一时经数驿几日到神州
　　
　　宿鼎湖
　　
　　万里东归客今宵宿鼎湖野禽鸣渴旦邻境接苍梧多病闲诗侣长醒厌酒徒回看天际月同我寸心孤
　　
　　游山分得渊明杜甫次韵
　　
　　吾思陶靖节宠辱未尝惊有酒遂斟酌无心校死生归来三径在老去一身轻回首风尘际秋光似宦情
　　
　　又
　　
　　少陵湖海士诗就鬼神惊去国同王粲忧时过贾生才名山岳重富贵羽毛轻此际无由见空含万古情
　　
　　次袁外史病中韵
　　
　　金门袁外史一病近如何药裹闗心久霜华点鬓多喜眠身尚怯断饮气伤和松下时行乐逢人强笑歌
　　
　　又
　　
　　金门袁外史诗句逼阴何性癖交游少心闲制作多砚池分雨露丹鼎驻羲和稍待身无恙还来听醉歌
　　
　　自述次文鼎韵
　　
　　养拙住山林霜华两鬓深已无轩冕志长抱岁寒心子藉医为业予凭赋卖金近来无别事老病日侵寻
　　
　　渡江
　　
　　解缆过江南呼童莫挂帆山花红簇锦堤栁碧拖蓝风景虽堪画吾曹也不凡投鞭与击楫何必此时谈
　　
　　送偶武孟（轩名江雨）
　　
　　昔向三山去今从二水过白头为客久青眼阅人多夜月思江雨春衫制越罗相逢仍告别髙兴在烟波
　　
　　挽沈大年
　　
　　在世谁无死惟公实可怜两丧犹未举一疾竟长捐祸福元相倚存亡亦付天新阡淮海北旧隐石城边泪洒延陵剑心摧子敬毡云山含爽气野树黯秋烟壮笔遗鹦鹉衷情托杜鹃丹房尘漠漠华表月娟娟幙府哀刘表词林失仲宣愁看行乐处芳草日芊芊
　　
　　独醉亭集巻上
　　
　　●钦定四库全书
　　
　　独醉亭集巻中
　　
　　（明）史谨 撰
　　
　　○七言律诗
　　
　　蜀山道中
　　
　　塞上秋光向晚多无边胜槩入吟哦太行旧畏羊肠险驿路今从鸟道过眼底故人无鲍叔军中诸将有廉颇羇愁忽共云烟集几处猿声出薜萝
　　
　　宿洞庭庙
　　
　　山势如龙入洞庭仙人楼阁倚青冥钟声缥缈连三界云气苍茫护六丁蝴蝶梦回山月晓鲤鱼风起浪花腥无因得受还丹术自把长镵采茯苓
　　
　　寄题平仲微松雨轩
　　
　　绕屋长松数里深楼船载雨忆登临钱塘水阔吞鲸海天目山髙冠虎林草色帘栊烟淡淡秋声楼阁翠沉沉欲期剪韭思重到三十年来负此心
　　
　　冶城山对月
　　
　　松露埀珠滴紫苔长空万里絶纎埃未闻萧史吹笙过先见嫦娥送月来老鹤梦随天籁醒野猿声入楚云哀此时得会陶弘景共驭飊轮出九垓
　　
　　送陈光逺还清平
　　
　　雁带秋声出寒云荻花吹雪暗江滨去沽白下桥边酒来送清平卫里人五两风髙催画鹢九溪山险入苍旻谁知腰下龙泉剑曽逐文渊洗瘴尘
　　
　　送布政李昌祺之广西
　　
　　逺别金台向百蛮路经五岭更千山要陪马援题铜柱肯学班超厌玉闗荔子枝头鹦鹉緑桄榔叶底鹧鸪斑定知此去为霖雨清梦犹聨玉笋班
　　
　　览胜楼为偶武孟赋
　　
　　闻说君家青海头山川胜处起层楼地连南极通三岛帘卷西风见十洲仙侣赋诗秋兴阔鲸鱼鼓鬛浪花浮何时立我髙寒外醉拂银河摘斗牛
　　
　　送屠先生
　　
　　云际重登檇李船纷纷离思满山川十年为客双蓬鬂千里还家一旧毡南浦斜阳芳草色东风啼鸟落花天烟霞故旧如相见毋惜登临费酒钱
　　
　　送程原道
　　
　　一剑东还旧路微寸心遥逐五云飞只縁霄汉沾恩久转觉烟霞入梦稀蜀道猿声随去骑闗河秋色上征衣悬知别后懐君处吟倚层楼送夕晖
　　
　　过扬州
　　
　　长空开霁晚霞明篷底淮山隔岸青鸦散黒云为阵势枫飘红雨作秋声蕃厘玉树应无种东阁官梅尚有名惆怅牧之招不得与谁同醉竹西亭
　　
　　禅舫为顺上人赋
　　
　　一室为舟絶五阴白云如水绕阑深暗超彼岸元非楫静载真空即是心钵吐龙光疑蜃气风传梵呗作潮音我来只拟曺溪路笑指青山问寳林
　　
　　寿蔵为顾静趣赋
　　
　　预寻一穴近西州松梓苍苍接素秋举世有谁曽不死此身于我复何忧穿林每设生前祭与客当从醉里游多少学仙头白士至今无处觅瀛洲
　　
　　瞻日轩
　　
　　太乙扶轮碾碧空羲和随驾驭苍龙寸心永向同葵萼一念难忘在圣躬暖射卿云成五色髙升旸谷眩双瞳犹思侍立鹓行内花压宫袍影万重
　　
　　日晷为布政张紞赋
　　
　　刻石为盘旨趣深循环消息系分阴一弹指内成朝暮十二时中换古今静递青春回禁栁暗移白髪上朝簪阳城旧制今零落谁识周公苦用心
　　
　　题朱淑真断肠集
　　
　　兔丝引蔓倚蓬蒿纵得春风只共髙一旦死生虽有托百年懐抱竟无聊新诗释闷肠堪断香骨埋泉恨未消若比采鸾才更逸此身终得遇文箫
　　
　　万松轩为杨宗彛赋
　　
　　万个长松绕屋青倚阑如在草玄亭秋声出树晓无迹云气入帘风满庭花脱故枝堪酿酒鹤眠髙顶自梳翎他年许我相邻住同把长镵采茯苓
　　
　　过曲靖
　　
　　曲靖犹传汉古城城头画角带边声夜郎东据山排戟蜀道西连树拥旌射利边氓谁畏死荷戈戍卒尽知耕不堪下马添惆怅落日烽烟几处生
　　
　　题滕王阁图
　　
　　峥嵘飞阁枕江流每说重登已白头万里山河连上国三王文赋动南州春风花影迷蝴蝶夜月龙光烛斗牛忆上雕阑最髙处浦云山雨不胜愁
　　
　　九日
　　
　　万里飘零十二秋不堪频倚夕阳楼壮懐空掷班超笔乆客谁怜季子裘瘴雨蛮烟朝暮景平芜蔓草古今愁酒酣欲尽登髙兴强折黄花挿满头
　　
　　笻竹寺看山茶
　　
　　老僧邀我看山茶叶底枝头尽着花雪后园林张绣幄雨余颜色醉丹砂芙蓉寂寞空成恨芍药风流岂足夸来歳未知谁共赏金尊无酒更宜賖
　　
　　九日游云南太华寺
　　
　　滇阳十载过重阳忘却登髙在异乡红叶山川多胜槩金仙楼阁自凄凉逢僧尽是能诗客邀我同登选佛场回首故园天万里剑峰处处割愁肠
　　
　　问湛上人病
　　
　　一住烟霞岁月深老来无柰病魔侵不闻弟子传三咒自对维摩戏五禽天地为棺终有分死生如梦不闗心扶藜强出禅房去欲扫松花力未禁
　　
　　煮雪轩为陶别驾赋
　　
　　自扫氷花煮月团恨无佳客驻雕鞍香浮石鼎琼瑶化春入诗懐宇宙寛学士谩夸风味别将军不放酒杯干庭前一白休烹尽宜与诗人醉后看
　　
　　蜀山图为宁緫制画并题
　　
　　峭壁悬厓翠入天蚕丛开国已茫然锦江东去龙门险剑阁西来鸟道悬丞相阵图沙碛里少陵诗兴草堂前分明旧日经行处似觉猿声到耳边
　　
　　武林秋色图
　　
　　忆曽驻马立斜曛满目清愁逺近分蔓草平芜和靖宅淡烟踈栁岳王坟湖光缥缈涵飞雁画思苍茫接断云回首君家天目下满山红叶正纷纷
　　
　　山居和茅山张外史韵
　　
　　长松阴处藓斑斑松下柴门昼不闗一片山光来鸟背数声渔唱隔溪湾洞天不雨云常湿阆苑无书鹤自闲忆访茅君骑虎去紫箫吹月过前山
　　
　　赠吴羽士
　　
　　风月情懐槁木形飘然无碍亦无生暂辞洞府来为客不道丹台已著名松下剪云缝鹤氅花间滴露写鹅经夜深毎陟天坛去独礼虚皇候五更
　　
　　题古木回岩楼
　　
　　踏遍诸方已倦游螺峰佳处结层楼苍厓翠壁相回互野鹤孤云自去留一枕松声都作雨半帘山色正宜秋我来顿悟三生梦不用寻师问石头
　　
　　挽黄仲量
　　
　　一冬卧病楚江边忽跨青骡入紫烟举世有谁曽不死先生于我独堪怜魂归故国三千里身寄儒林五十年今日吞声向萝屋不知清泪落寒毡
　　
　　到任席间呈府中僚友
　　
　　六品初除入应天府中僚友尽英贤循良总出龚黄右契合应居管鲍前愧我不才沾圣泽感君留意锡长筵谁知万里青田鹤得与鹓鸾会日边
　　
　　御栁
　　
　　暝接长门锁凤池青青总是向阳枝花飞阁道春云度阴转宫廊淑景移黛色参差凝雨露翠条揺曵拂旌旗一生只被东风恼不与人间赠别离
　　
　　早朝
　　
　　迢迢紫陌动鸣珂不断香风透越罗龙虎山川分曙早凤凰楼阁受春多钟声逺度青冥阔云影髙移采仗过自笑白苹洲畔客偶陪鹓鹭浴恩波
　　
　　送邹庶子使安南
　　
　　晓承仙诏出龙墀万瑞安南入马蹄气卷风云随使节檄传威信服雕题桄榔树底蛮烟合铜鼓声中越鸟啼来岁还家惟剑在怕将薏苡作文犀
　　
　　奉天殿早朝
　　
　　隔花初扣景阳钟济济千官谒汉宫香动椒兰浮仗外身随鹓鹭入班中采霞渐出瀛洲曙玉佩齐鸣上苑风同祝君王千万寿声回嵩祝接层空
　　
　　驾幸朝天宫次韵
　　
　　鹤驾逺临三岛地从臣车马动浮空衣沾花雨香犹湿乐奏云和日正中虎士岂无班定逺礼官还有叔孙通白髪广成蒙顾问几时乗骥入崆峒
　　
　　送术士徐牧
　　
　　书秘青囊旨趣微偶从天外识丰仪命推大挠占星后卦起羲皇立极时祸福由来相倚伏江湖何必叹驱驰今朝复起东归兴别我山房乞赠诗
　　
　　送郭挥使之青州
　　
　　西风猎猎卷双旌路入青徐接杳冥落日断猿南北堠淡烟踈栁短长亭匣中剑气横秋白马首山光接寒青闻说先翁仙去逺至今声誉重边廷
　　
　　登醉仙楼
　　
　　百尺阑干接断崖登临忘却在天涯交情老去年年别秋色晴来处处佳松鼔翠涛惊燕雀歌飘金缕落秦淮座中有客多才思赋就登楼一怅懐
　　
　　送御史周叔冶重使西蜀
　　
　　绣斧皇皇下九天循行重过锦城边江流泻碧龙门险驿路横空鸟道悬顿使春光回草木信知风力动山川郡中此日豺狼尽騘马还朝又来年
　　
　　送立恒中上人
　　
　　只履初从日本来游方逺到凤凰台谁知就里三千界不着人间半点埃白马駄经随杖锡苍龙卧钵起风雷今朝又谒诸天去花雨随身出九垓
　　
　　和御医张逢吉韵
　　
　　霄汉程途任去留故山谁伴赤松游百年行李双龙剑一代文章五鳯楼扈驾惯骑天廏马在官难狎海门鸥长安道上春风里邂逅相看尽白头
　　
　　题城南草堂
　　
　　娄水茫茫带逺郊水边茅屋枕山■〈土幻〉花阴鹿过苔留迹谷口松寒鹤护巢白酒但谋同辈饮青云应絶故人交几畨约我来看竹径造柴门不用敲
　　
　　送月沧海之天界寺
　　
　　手策笻枝出故乡寳花随处落天香老夫未奉征贤诏开士先登选佛场两岸蝉声红叶树半盂山菓赤松粮悬知到日还思我吟倚层楼送夕阳
　　
　　朝散登楼
　　
　　日髙齐散紫宸班鹓鹭成行栁下还邀我速过双凤阙登楼同看六朝山势蟠龙虎云初浄树饱风霜叶自殷应笑白头王记室每凭阑槛忆乡闗
　　
　　渡江
　　
　　晓发龙江第一程诸公同济似登瀛海门日上千峰出桃叶波平一棹轻横锁已沈王浚筏投鞭难阻谢玄兵片时喜得东风便回首钟山隔凤城
　　
　　送袁徐二真人之京次韵
　　
　　并趋金马出林皋鹤背参差逐凤翱每遇安期同食枣不知方朔惯偷桃箫声夜度青冥阔云气晨开紫殿髙回首故园歌舞地百年生死一鸿毛
　　
　　黄陵庙
　　
　　寂寂荒祠俯洞庭阴阴黄竹鹧鸪声重华不返千年驾二女空含万里情苔色蜗涎虚画壁骚人迁客遍题名无端注目苍梧野落日愁云几处生
　　
　　屈原庙
　　
　　江边遗庙掩松筠檐际云霞互吐吞地接武闗龙去逺枭临阿阁鳯难存湘兰日老春风佩楚些谁招月夜魂留得生前诸制作千年光焰烛乾坤
　　
　　九月一日过长沙
　　
　　去岁今朝入大梁今秋今夕渡潇湘乾坤万里双蓬鬂烟雨孤舟一醉乡子鵩赋成悲贾谊霜筠泪在忆娥皇未知九日经何处赢得江湖说漫郎
　　
　　题长沙李芾庙
　　
　　新筑祠堂湘水边春风临眺总堪怜公身就死非徒耳我辈题诗是偶然骨肉尽随烟烬灭声名犹共斗牛悬宋家不是无良将自古兴亡夲在天
　　
　　寓意
　　
　　微云敛雨天气清松声出树秋泠泠牕户长含薜萝色溪流或带蛟龙腥一官到手不可避万事投我徒劳形飘然曳杖出门去无数好山江上青
　　
　　秋日述懐次韵
　　
　　万木惊秋叶渐稀静探造化见玄机邵雍寳悟先天理伯玉元知旧日非树拥秣陵千障合云闲萧寺一僧归汉廷累下征贤诏未许严陵老钓矶
　　
　　畣王宾旭县宰次韵
　　
　　我着烟簔钓海滨子还花县谒慈亲盈亏有数应同月聚散无凭却类尘丹凤楼前辞采仗紫骝马上看青春逢人莫问兰亭事俛仰之间迹已陈
　　
　　澄江府（蛙上树杪而鸣）
　　
　　山势如屏四面遮人烟寥落静无哗草中罝兔暗埋网船上打鱼惟用义蛮女负薪花压鬂瘴云欲雨树鸣蛙府中官长皆耆旧几度登临并八车
　　
　　游清凉寺次曹文彛韵
　　
　　步入烟霞数里深路之絶顶到禅林天连蜀道山横翠日射虞渊浪涌金心逺不闻花外鸟风来自响壁间琴白头子建诗先就坐向三生石上吟
　　
　　游王羽士山房
　　
　　句曲山中外史家清幽聊可试芒鞋炉烧翠竹烹春茗盘饤黄精作午斋老鹤如童当户立羣峰似剑隔江排此中自有长生路不学刘伶死便埋
　　
　　至颍州
　　
　　逺自长沙至颍州山川寥落倦登楼将军昔慕冯阳夏（音贾）太守今逢郭细侯雁阵低空梁苑暮荻花飞雪野塘秋明朝行李河南去吊古先从艮岳游
　　
　　挽郑母崔氏
　　
　　身寄闺房七十年偶婴斯疾竟长捐罗帏空掩梧桐月泉室寒封薜荔烟黄鹄有歌传死后采鸾窥镜忆生前束刍未及升堂置目断湖山一惘然
　　
　　江上阻风
　　
　　雪浪排空接海门孤舟三日阻龙津曹瞒曽堕周郎计王导难遮庾亮尘鸥散白云沈逺浦花飞红雨送残春篙师整缆候明发仍谒荒祠问鬼神
　　
　　题兰轩旧隐
　　
　　轩以兰名趣自髙光风九畹在庭皋结邻萧艾伤尼父纫佩沅湘忆楚骚三径有花司晚节一生无梦妒凡桃凭阑每挹清芬处还想先翁结构劳
　　
　　送瓒上人住草堂寺
　　
　　一片烟霞锁万松周颙故宅此山中乡时冠盖俱陈迹今日楼台是梵宫锺阜过云生湿翠寳花飞雨落晴空白头开士今来住尽喜名山得逺公
　　
　　峡中和裴日英韵
　　
　　酒酣聊复岸乌纱影堕船窻见落花雪浪堆中经万里野猿声里过三巴相刘诸葛非凡器帝蜀公孙是井蛙我向百蛮君入楚片时分手各天涯
　　
　　送郑雍言归越省墓
　　
　　亲塟宁波隔片云君居白下近金门死生异路同天壤诗礼传家有子孙归鹤自鸣华表月穹碑半蚀紫苔痕今朝去设墦间祭宿草平芜一断魂
　　
　　题迎慈堂巻
　　
　　家住鄞城近海陬忽惊风雨命如沤母投淮甸三千里子落蛮烟二十秋别后死生无处问心中哀痛几时休今朝喜遇钟山下尘暗荆钗雪满头
　　
　　过沈大年故居
　　
　　茅斋寂寂锁寒烟今日经过一惘然霜叶飘丹侵瓮牖雨苔添緑上阶砖游鸣江左词林内身葬淮南桂树边转首百年成梦幻谪仙宜向酒家眠
　　
　　题览翠楼
　　
　　竹里髙轩对冶城望中浑似醉翁亭云连松桧参差碧山接秦淮逺近青野菓饷猿还抱子渚蒲留鹤自梳翎客来每共钩帘坐满目岚光酒半醒
　　
　　重游清凉寺
　　
　　十年不到此禅林乗兴重游雪满簪路上翠微知日近鸟啼烟树觉春深逺公偏爱能诗客陶令元无结社心醉倚阑干纵吟目不知清气满胸襟
　　
　　秋日冩懐次韵
　　
　　黄鹤矶头放棹归野人送酒蠏初肥坐临白鸟宜髙酌梦断青云已倦飞橘柚山林秋色老江湖耆旧晓星稀此时最忆平松雨何处长吟送夕晖
　　
　　一春为客向秋归紫蟹黄柑处处肥野水难容鸥独占长空不碍鹤髙飞树头岚气晴犹滴郭外人烟逺更稀回首澄江浄如练至今犹忆谢玄晖
　　
　　送行上人住寒山寺
　　
　　晓帯慈云下九天寒山寺里去谈玄点头或悟岩前石咒水还开钵底莲满目江山非故国随身宫殿隔人烟经过未必无张继吟听钟声落夜船
　　
　　寿述夫次韵
　　
　　置身岩壑养修龄大器终须待晚成学继紫阳传二子席悬綘帐坐三经螺杯献酒逢华诞鹤髪同筵叙旧情歌罢鹿鸣微醉后碧桃花外月初生
　　
　　石比心肠鹤比龄内丹养就外丹成三偷桃子怜方朔重识麻姑许蔡经细雨落花寒食节平芜蔓草异乡情明年此日重相庆只恐青云足下生
　　
　　寄袁外史
　　
　　黄金散尽鬂双皤醉倚东风强笑歌诗酒光阴应有限江湖耆旧已无多春回药草庭交翠暝入窗纱竹满坡此际深懐袁外史青牛何日到烟萝
　　
　　独步
　　
　　鹤髪埀肩懒着巾晚凉独步楚江滨一帆暝色鸥边雨数尺笻枝物外身习巧未逢医拙手闻歌先识采莲人笑看斥鷃飞翔去乐处蒿莱别有春
　　
　　游天界寺
　　
　　行随山色向招提林壑清幽待赋诗地暖渐生眠鹿草松枯欲折挂猨枝学飞乳燕还巢速趺坐髙僧出定迟笑我白头车马客座中无酒却攒眉
　　
　　寄静学蒋院判次韵
　　
　　白髪相如兴欲飘毫端才气接神飊丹心捧日朝临殿玉佩穿花午散朝为伴但知龙剑在看山未惜马蹄遥醉来或坐溪边石唤取东坡贮月瓢
　　
　　红叶纷纷槛外飘忽惊庭树起商飊貂裘季子懐乡国鹤髪文翁老汉朝衣带卿云三岛近梦回宾馆一身遥何时拂袖南归日共醉安期海上瓢
　　
　　寄滁州陈太守
　　
　　名重江湖厯事多醉翁亭下驻鸣珂一书不负儿童约五袴重闻父老歌目断华山频入梦心同淮水浄无波他年报政趋金马驿路争看皂盖过
　　
　　题滁州袁先生清辉堂
　　
　　高堂迢递水云边梦断繁华觉地偏烟草一川飞白鹭溪山万迭拥青莲岚光翠滴林梢雨爽气晴添石窦泉我欲登临来借榻为君重赋卜居篇
　　
　　暮春述懐次韵
　　
　　为客金陵二十年愁来况近落花天阴云带雨连山脊湿气成岚滴树颠邻屋有声敲石火野禽无语避茶烟此时若遇孙阳顾虽服盐车不受鞭
　　
　　未到飞熊应兆年身无根蔕摠由天陶潜为设生前祭张旭何妨醉后颠明月梅花千树雪东风杨栁万条烟近婴疴痒何曽说恐犯麻姑袖里鞭
　　
　　老去行春忆少年落花门巷子规天髙阳有路寻山简兰若无人识大颠敝服悬鹑存旧赐御香盈袖隐炉烟归来借得支公马瘦骨如山不忍鞭
　　
　　过胡汝器墓
　　
　　新营庐墓近西州下马来为半日留双鹊有灵巢栋宇九泉无路絶交游溪流緑涨桃花雨山色青含谢豹愁惆怅英魂招不得白头清泪洒松楸
　　
　　题逺归图
　　
　　疋马嘶寒晓渡江无边秋色树苍苍三千归路雁为伴七十余年亲在堂行李但悬欧冶剑征衣犹带蓟门霜虽经险阻何曽说男子从来志四方
　　
　　谢郭舍人赠斑竹杖
　　
　　感君赠我碧琅玕尺度齐眉谅不悭乡日曽沾妃子泪至今犹带鹧鸪斑清晨琢句花边倚瘦影拖云月下还从此不忧歧路险天台庐阜任跻攀
　　
　　谢郭舍人赠蜡梅
　　
　　郭相名园近上林蜡梅开遍搃如金花含正气氷霜怯色占中央雨露深枝上逺疑黄蝶缀鬂边惟称玉人簮折来为乏琼琚报聊托微言表寸心
　　
　　游清凉寺
　　
　　翠微深处梵王宫四壁岚光雨后浓陶令无官宜入社鸟窠有道爱巢松天花时着庭前桧云气长随钵底龙倚遍阑干归路晚隔花闻扣蒋陵钟
　　
　　寄助教史九韶（宋孝宗书丹桂堂三字赐史洁）
　　
　　君卧湘江已十年我今犹住五云边溧阳分泒元同谱行李随身各旧毡松下长留看院鹤客边谁送买山钱隆兴宸翰须珍重夜夜奎光烛九天
　　
　　老气如云不受羁挈家遥向五湖西青蒲尚忆先翁谏丹桂难忘御手题海国音书无雁寄烟萝门巷有猿啼明朝理棹来相访应把潇湘作剡溪
　　
　　寄王东白次韵
　　
　　东望三茅归兴浓罗衣元不受霜风放歌空谷长骑虎濯足秋潭不避龙炉里有丹双鬂緑日边栽杏万株红几畨采药云深去白鹤看家似玉童
　　
　　韩信庙
　　
　　长空鸟尽将军死无复中原入马蹄身向九泉还属汉功超诸将合封齐荒凉古庙惟松栢咫尺长陵又鹿麋此日深怜萧相国竟无一语到金闺
　　
　　人日过石头城
　　
　　今歳喜逢人日晴老夫乗兴出郊行孤云作伴随藜杖一路看山到石城烟草暗埋周顗恨荒村犹负莫愁名蜀州刺史今何在无复题诗慰客情
　　
　　送范生归吴兼柬张以道
　　
　　江头杨栁翠如烟逺客归登栁下船桃叶波平千嶂晓鲤鱼风起一帆悬乡闗近海皆名郡禾黍盈畴尽义田闻说秋来鲈正美白头张翰许同筵
　　
　　耕读为朱坦翁赋
　　
　　陇上开云学治生桑麻绕屋带书声汉廷已自闻诸葛辽海无人识管宁牛背雨晴山万迭萤窻月冷夜三更今朝得意趋金马万里云霄缓辔行
　　
　　题云轩
　　
　　一室萧然近翠微白云为伴日相怡无心舒巻常依榻有客登临合赋诗冷护青松迷鹤梦轻随白鸟渡鹅池春来每凭阑干立落尽杨花总不知
　　
　　答殷尚质次韵
　　
　　闻说先生事广成相逢犹未解尘缨平芜蔓草天涯路流水行云物外情鸠杖待看他日赐鸡坛不负旧时盟顾余亦是瀛洲客命落人间一羽轻
　　
　　题松石轩
　　
　　青松为友石为邻石上哦诗不厌频避雨昔曽来帝子化羊何处觅仙人一林云气藏龙虎四壁风声走鬼神采得茯苓还共煮肯教双鬓白如银
　　
　　赠相士
　　
　　双瞳为鉴鬓萧萧朝野寻常阅俊髦已许唐生知蔡泽却惭延赏慢韦皋梦依苕霅东吴近名动江湖北斗髙前日到山蒙下顾喜余垂老脱青袍
　　
　　述怀次金文鼎韵
　　
　　鹤髪无多懒着冠松间倚杖立春寒花飘金粉香犹湿露滴萝衣翠不干乡信有时重迭寄古方因病再三看近来屡会髙阳客尽说山翁酒量寛
　　
　　昔年曽着进贤冠燕寝凝香画戟寒新制朝衫云锦合旧题歌扇墨花干上林日暖听莺转建业山髙立马看却羡侯门老宾客一生懐抱五湖寛
　　
　　晓出金陵懐朝中诸友
　　
　　晓出金门下九霄路经桃叶向三苗云拖雁影沉江树马带鸡声过野桥离思暗生红蓼岸故人多在紫宸朝此行又是三年别谁念风霜袭敝貂
　　
　　览秀楼
　　
　　百尺飞楼万仞山吟边终日卷帘看残霞拥树作秋色空翠袭衣生暮寒况遇茅君为地主合教弘景挂朝冠何时动我登临兴来倚西风十二阑
　　
　　青溪道中
　　
　　路接秦淮燕尾分落花飞絮昼纷纷丽华妖血埋春草卞相忠魂贯夜云塔耸长干当马见鸟鸣抟黍隔溪闻还经谢傅歌游地古木萧萧挂夕曛
　　
　　过岳州
　　
　　昔年为客住山阿今日之官马上过一路香风飘桂子半湖落日送渔歌擘藏老树纯阳识胸伏竒兵小范多回首忽思鹤凤侣松声萧瑟响鸣珂
　　
　　登楼晚眺次韵
　　
　　并马登临望九畿层楼髙处与天齐六朝胜槩遗江左三峡云山接瀼西纵饮緑醅寒力劲醉歌金缕夕阳低明朝何处重携手黄四娘家花满蹊
　　
　　层楼髙处望京畿异服殊音职贡齐白象来经铜柱北紫駞生系玉闗西花含露萼知春浅云度风林觉树低回首谢安歌舞地空遗蔓草接荒蹊
　　
　　谢郭公子送桂花佳茗
　　
　　凤团髙洁桂香清逺辱深情寄野亭萤案昼分金粟影竹炉夜响翠涛声小山有赋縁招隐陆羽无官合着经多少红尘游冶客结邻萧艾日沉冥
　　
　　送金文鼎
　　
　　秦淮江上石城西愁见征帆挂夕晖君向金台应有托我居白下欲谁依山回古色云初浄树搅离情叶半稀同是青田未归鹤岂知今日又分飞
　　
　　挽景文伟
　　
　　絶域归来几万程偶婴斯疾卧延平青骡忽报蓉城去白鹤空依蕙帐鸣驿路断云随旅榇闗河落日照铭旌今朝归葬吴山侧泪洒鸡坛忆旧盟
　　
　　题包节妇巻
　　
　　夫塟泉台继舅姑泪珠流石眼应枯心存节孝鬼神识月照帘帏形影孤罢舞青鸾长掩镜停歌黄鹄为闻乌诗成使我添惆怅飒飒悲风响翠梧
　　
　　送朱生回广陵（分得僧字韵）
　　
　　路出金陵向广陵北风吹鬓晓寒増江山自惯供吟眺鸥鹭何曽管废兴汀畔系舟红叶树水边归寺白头僧到家未欲歌招隐应待虞廷玉帛征
　　
　　戱赠刘公子
　　
　　我挂朝冠事逺游君居建业近瀛洲朱颜不作麒麟楦白日都消燕子楼云锁涧松迷鹤睡雨添春水带花流今朝已息天台念仙籍无人肯见收
　　
　　题沧浪清玩亭
　　
　　沧浪亭子万松西路绕汀沙接翠微向属巢由为地主至今泉石有光辉公余拄笏闻猿啸日暮钩帘看鹤归多少白头名利客经过犹未解征衣
　　
　　送魏御史
　　
　　北上金台去路遥车轮齐动马萧萧霜飞豹尾威严肃山接乌桓影动揺执简夜看青塞月入班朝侍紫宸朝想回江左观风处揽辔重过白下桥
　　
　　赋氷中塔影
　　
　　帝尧仁德被江湖氷结祯祥似画图云母屏中藏世界水晶宫里见浮屠黄金作范终难铸白璧如山孰敢沽多少苍生共瞻仰声回银汉动山呼
　　
　　冬至
　　
　　异乡冬至又今朝回首家山入梦遥渐喜一阳从地复却怜羣沴逐氷消梅含露蕊知迎腊栁拂宫袍忆俟朝多少故人承宴赏五云堆里听箫韶
　　
　　送友分得采石夜月
　　
　　蛾眉亭外月初髙采石江头夜泬寥万顷金波迷宿鹭数声铁笛舞潜蛟仙人跨鲤应难捉使客乗槎或可招君去定知重玩赏不愁霜露袭征袍
　　
　　挽蒋静学院判
　　
　　郭隗台边海子濆丹房寂寂锁秋云报君未遂生前志归塟重承死后恩墓夹松楸深雨露名因赋颂满乾坤尚遗三径钟山下忍听仙禽唳夕曛
　　
　　别陆伯瞻
　　
　　吕公矶畔汉江东偶值云间陆士龙海上几年推独步天涯今日又相逢江枫换色秋容老山雨催诗别兴浓我向淮南君适楚夕阳回首隔千峰
　　
　　题王羽士山房壁
　　
　　夹道松阴晓正浓松间倚杖立东风静观天地元无我不怕羲和善御龙万壑暗云芝草緑一帘春雨杏花红与君就觅陶弘景知在三茅第几峰
　　
　　送杨参政之广东
　　
　　身辞玉仗下青霄逺赴羊城不惮劳囊受赐金轻陆贾文鸣当世法仪曹驿藏杨栁蛮烟合路入梅花庾岭髙多少苍生沾化雨南溟从此息波涛
　　
　　送陈进士
　　
　　匹马嘶寒出万山冶城北上翠孱颜烟霞故旧无多外落日猿声万木间白帝祠荒迷塞草金牛路逺接秦闗谁知驴背能诗客献赋曽趋玉笋班
　　
　　蜡梅
　　
　　踪迹平生逺市朝暗香时动郁金袍梦回羌管风光别身近罗浮地位髙不见翠禽啼月下却疑黄蝶缀林梢知名虽有孤山客未肯相过结淡交
　　
　　月蚀
　　
　　出海银蟾一鉴圆天狼俄扰失婵娟耳交钟鼓心尤切轮缺山河影渐偏玉兔无声闲杵臼素娥潜迹渺云烟扫除喜遇飞亷至依旧清光万古悬
　　
　　送邓道録致仕还乡
　　
　　逺辞玉仗下青霄千里还家岂惮劳暗叱风雷随剑起旧栽松桂入云髙榴皮画鹤犹能舞羽扇为舟不用操却笑红尘来往客百年生死一鸿毛
　　
　　谢克一蒋院判送菊
　　
　　团团月朶间鹅黄嫰蕊踈葩次第芳逺辱髙情怜白首平分秋色过丹房花前暂舞嗟寒蝶林下相依有拒霜几度醉扶藜杖看只疑门径是柴桑
　　
　　题昌阳书舍
　　
　　绕舍新栽九节蒲凉阴覆幔雨晴初引年不用松乔术明目宜精孔孟书叶长凤毛深雨露根蟠虬脊重璠玙我来笑指庭交翠疑是濂溪旧隐居
　　
　　归田
　　
　　拂袖归来梦始安貂裘敝尽雪盈冠一林柿叶供书翰两部蛙声不属官佳境渐从闲处入老懐应比旧时寛山房酿得松花酒长供渔樵作淡欢
　　
　　送金御史
　　
　　九载乌台着豸冠忽看报政上长安鹏程逺奋三千里骥足终归十二闲自有风霜随绣斧岂无礼乐对金銮到家想近黄花节登遍秦淮醉里山
　　
　　石城霁雪送李进士
　　
　　春意初回季子裘又携行李上神州羣鸡唱晓辞官舍疋马嘶寒过石头云散白衣迷粉堞山排玉剑隐谯楼城边不见青青栁聊赠梅花慰别愁
　　
　　送陈叔振之安南
　　
　　路入三湘过五溪逺陪上将伐雕题旌旗蔽野三军肃鼓角连营万马嘶洗涤河山归大统宣扬威信服羣黎明年奏凯东还日处处春风越鸟啼
　　
　　竹雪轩
　　
　　一尘不动昼冥冥万竹堆琼绕四横恍若梨云迷嶰谷还疑栁絮暗柯亭月明不见青鸾影风起微闻玉佩声何日杖藜容直造六花堆里扣柴扃
　　
　　元日寓意
　　
　　试卷湘帘雪已晴北风犹作怒涛声池冰映日铺云母檐溜乗寒结水精归老已无霄汉志择交因见死生情扶笻起傍梅花立数萼含香尚未倾
　　
　　题松窻听雪巻
　　
　　六出随风散紫冥庭前俄失万松青踈帘堕影觉微响落叶有声无此清万虑已空心似水一尘不染色铺琼晚来听罢呼童扫要把长镵取茯苓
　　
　　送徐先生
　　
　　一幅征帆挂栁阴客边送客忍分襟凤孤暂失三山侣骥老终存万里心汀卧白鸥知浪静花飞红雨觉春深别来使我添惆怅落日哀猿几处吟
　　
　　送金生丧母还乡
　　
　　千里家山抱恨还落梅如雪点征鞍慈亲异世音容逺孤子何时泪血干鲤跃冰花思泽冻乌啼宰木惨霜寒想应去设墦间祭石上新铭不忍看
　　
　　省庵
　　
　　髙堂构在赤城西谁识先生独坐时一念不欺天地合八窻长静薜萝埀闲中光景知难驻就里工夫莫放迟此意了然应自得笑看庭草翠离离
　　
　　宴甘氏梅雪轩
　　
　　朝来领鹤访林逋六出飞琼满径铺玉树有花春寂寞碧窻无影画模糊眼中顿觉添竒观席上还堪着老夫元是水晶宫里客置身今夕在冰壶
　　
　　渡湘江（排律）
　　
　　逺乗一舸渡江乡风景萧萧带夕阳古树有巢鸠借宿野花无主蝶偷香惊心忽见山排戟留客时闻燕语樯惆怅骚魂招不得空依芦苇望三湘题晚翠堂髙堂迢递万松间郁郁虬枝绕画阑要与林泉留胜概不随蒲柳共凋残云归自锁巢间鹤竹近常闻月下鸾尽日涛声来树杪无边诗思入毫端花飘金粉香犹湿叶堕苍髯露未干扫径毎迟佳客至劚苓常寄老夫餐罗浮仙子应同操句曲真人拟挂冠更爱冰霜揺落后独留黛色倚髙寒
　　
　　独醉亭集巻中
　　

　　●钦定四库全书
　　
　　独醉亭集巻下
　　
　　（明）史谨 撰
　　
　　○五言絶句
　　
　　兰竹图
　　
　　采采石上兰萧萧水边竹各抱夷齐心清风激流俗
　　
　　题竹
　　
　　窻户昼萧森空阶凝緑阴不縁冰雪里焉识岁寒心
　　
　　题画
　　
　　树拥溪边阁山浮雨后岚白头归未得画里看江南
　　
　　题玩月仕女
　　
　　独立长门里徘徊无所亲可怜前殿月不照后宫人
　　
　　观花有感
　　
　　涧畔花无数荣枯各有时先开复先谢莫羡向阳枝
　　
　　题雪景
　　
　　寒树老空山云根碧藓斑野船纔近岸疑向剡溪边
　　
　　题画
　　
　　古树云烟合遥山紫翠浮白头林下客应伴赤松游
　　
　　鸳鸯图
　　
　　头白两文禽和鸣多好音韩朋坟上树双宿到如今
　　
　　题画
　　
　　林壑昼冥冥松萝覆野亭一尘飞不到门外数峰青
　　
　　○七言絶句
　　
　　春山行乐图
　　
　　四海无波六合清诸公乗暇乐升平杏花村外东风里醉拂吟鞭并辔行
　　
　　奉天殿朝回
　　
　　春风淡荡御烟微玉佩成行栁下归共浴恩波还共散紫薇花下换朝衣
　　
　　直房闻桂香
　　
　　松阴池馆昼偏凉何处飘来桂子香起傍雕阑看秋色广寒宫殿近昭阳
　　
　　晓望钟山
　　
　　势蟠龙虎翠髙低树色苍苍接凤池宿雾渐消云散尽金乌飞上万年枝
　　
　　过虎踞闗
　　
　　闗路盘盘绕翠微巗花涧草竞春辉晚来醉拂吟鞭过山气蒙蒙欲染衣
　　
　　题捕鱼图
　　
　　罢钓归来日已昏荻花吹雪暗江村此生不是甘贫贱留得清风遗子孙
　　
　　送邓太守
　　
　　典郡曽为百里侯中心元只慕伊周今朝五马西南去重使三苗识邓攸
　　
　　立春日试笔
　　
　　苍苍初日照楼台元气淋漓遍九垓不是梅花露消息人间何处识春来
　　
　　蜀山道中
　　
　　盘盘鸟道接峨眉剑阁横空北斗低羇思不堪过半夜万山深处一猿啼
　　
　　过瀼西
　　
　　天涯春尽强提携百丈牵江过瀼西谁识少陵忧国恨东风处处杜鹃啼
　　
　　过巫山
　　
　　一剑长悬万里身偶经巫峡又逢春路傍多少娉婷女谁是襄王梦里人
　　
　　白帝城晚眺
　　
　　城郭荒凉秋气深江山如画一登临中原自有刘文叔应笑公孙错用心
　　
　　题墨葡萄
　　
　　谁冩秋风月下枝摩挲醉墨尚淋漓白头常侍心中事只有凉州刺史知
　　
　　中秋夜对月
　　
　　一池树影压青天万籁无声月正圆多少词臣争折桂不知谁在郄诜先
　　
　　宣和金桃鹦鹉图
　　
　　叶底金桃似弹悬陇禽双啄味初全披图自识宣和笔流落人间几百年
　　
　　竹枝便面
　　
　　广寒宫里碧琅玕叶叶清风起暮寒自有凌霜髙节在敲门未许俗人看
　　
　　得家书
　　
　　万里来从青海头开封未读涙先流书中不尽心中事只恐看时我更愁
　　
　　题南楚才妻写容寄夫图
　　
　　欲整云鬟意转慵却调花露冩芳容殷懃寄与天涯客休作阳台梦里逢
　　
　　题琅邪山图
　　
　　緑树阴阴石径斜诸峰罗立带琅邪云深亭观知多少谁是庐陵太守家
　　
　　题马图
　　
　　猛气如云不受羁时清放牧华山西自怜今日无人顾空向奚奴振鬛嘶
　　
　　送陈士常
　　
　　萧萧行李出边城曙色初分栁外亭今日送君翻愧我剑锋磨尽尚飘零
　　
　　客夜
　　
　　雁呌寒空月满江无边乡思正难降西风不待人驱遣又送秋声入夜窻
　　
　　题画
　　
　　平湖雨过水云腥暑气全消（原阙）亭野老放船何处去不知山色上衣青
　　
　　桃叶渡
　　
　　重经古渡立斜曛愁见桃花两岸春欲向东风唱桃叶江边怕有别离人
　　
　　九日
　　
　　乌帽笼头髪似银厌骑羸马踏红尘今朝又醉秦淮酒共挿黄花少故人
　　
　　湘江夜泊
　　
　　扁舟载月下三湘露渚风来杜若香一片秋声无处着和愁散入水云乡
　　
　　湘潭县
　　
　　石田茅屋路东西乗兴还堪一杖藜云气忽来山不见满林春雨鹧鸪啼
　　
　　黄陵庙阻风
　　
　　黄沙卷雾暗前滩风吼雷声控百蛮此处波涛原自异祖龙何必赭其山
　　
　　九日
　　
　　病骨秋来似冻蝇好山空忆去年登今朝对景成惆怅勉上西楼第一层
　　
　　碧阑干外楚江滨一片秋光雨后新多少登髙林下客不知谁是去年人
　　
　　题碧桃锦鸠图
　　
　　一枝和露倚琅玕髣髴玄都雪后看何处飞来双野鸟花间唤雨立春寒
　　
　　晓过洞庭湖
　　
　　渺渺湖光接素秋雁声嘹呖满汀洲孤舟唤醒还家梦枫叶芦花一片愁
　　
　　午日瞿塘观竞渡
　　
　　龙舟一叶戏苍茫画楫齐操忽怒泷俄顷翻身塟鱼腹醉魂惭诉汨罗江
　　
　　闻猿
　　
　　几处空山啸月明不堪闻过两三声谁知万里南迁客一夜孤舟梦不成
　　
　　闻子规
　　
　　声声何苦劝人归不管行人听转悲十二峰前云树里几畨啼到月明时
　　
　　题画
　　
　　数株烟栁緑毵毵两岸青山起暮岚多少天涯未归客却从画里看江南
　　
　　王真人雪中惠鹅
　　
　　雪满千山却负期只縁尘事苦相羁扣门忽辱羲禽赠来自山阴洗墨池
　　
　　小孤山
　　
　　江汉东来第一闗孤髙如剑许猿攀云深知有仙娥庙落日钟声出半山
　　
　　阳台
　　
　　南控衡庐北剑闗千年遗迹后人攀不知梦里人何处为雨为云过别山
　　
　　夔府
　　
　　险过咸阳百二闗扪萝犹忆旧时攀却怜井底公孙述虚筑层城据此山
　　
　　雪山闗
　　
　　羸骖忆度雪山闗鸟道穿云次第攀莫怪阮生曽恸哭前程犹有万重山
　　
　　题明妃出塞图
　　
　　琵琶声断雪纷纷三月龙沙不见春回首汉宫云一片承恩今日是何人
　　
　　题太真吹笛图
　　
　　日色斜明五凤楼阿环吹笛按凉州余音杳逐行云去散作开元天下愁
　　
　　题秋林读书图
　　
　　不随麟凤谒虞廷独坐林间味六经风叶向秋俱落尽隔江遥见数峯青
　　
　　题桃源图
　　
　　仙境萦逥一水通人家住处絶尘踪渔郎忽到惊相问犹说当年避祖龙
　　
　　江楼晚眺
　　
　　一汀红蓼乱飞鸥两岸芦花覆钓舟此景合教谁管领水边人在夕阳楼
　　
　　九日次周县宰韵
　　
　　映水芙蓉簇绛霞水边开宴坐临花秋娘老去风流尽系臂犹悬一缕纱
　　
　　题虎图
　　
　　目光如电气如云独踞松阴啸夕曛莫道横行为己任汉家自有李将军
　　
　　题马图
　　
　　沙场百战已成功万里归来汗血空莫道邦家无惠养满川苜蓿雁来红
　　
　　题鹡鸰图
　　
　　止则同原飞则鸣野花芳草共怡情幽禽尚有相亲意何况人间弟与兄
　　
　　口号次韵
　　
　　万壑烟岚昼未干半空和翠滴衣寒老夫至此还吟眺系马松阴暂卸鞍
　　
　　掬月轩
　　
　　阑外芳塘半畆寛波心月上涌金盘酒醒盥潄天光里捧得银蟾掌上看
　　
　　梁台六咏
　　
　　赤峰晴雪
　　
　　峰头云散日初升色露微霞云尚凝回首谢安髙卧处石床萝磴玉层层
　　
　　太湖落雁
　　
　　粼粼浅碧露沤沙两岸枫林接断霞数点征鸿云际落暗传秋信入芦花
　　
　　天印夕阳
　　
　　山形如印阁晴空翠压秦淮秀所锺几度登临斜日里白云红树影重重
　　
　　古城晓景
　　
　　草暗頺垣似断峰孤村遥带夕阳春无边烟树重重合多少人家紫翠中
　　
　　野渡横舟
　　
　　漠漠江流际碧天烟村渔屋断堤连孤舟尽日无人渡长系芦花浅水边
　　
　　秦淮渔笛
　　
　　一堤烟栁集昬鸦两两渔舟渡浅沙短笛自吹无调曲暗惊栖雁入芦花
　　
　　龙潭八景
　　
　　三江观潮
　　
　　一痕忽起势崔嵬直上三江吼怒雷红蓼滩头斜日里恍疑鳌戴雪山来
　　
　　七星礼斗
　　
　　七星山色翠冥冥玉宇琼楼护六丁夜半天坛明月上道人独自礼寒星
　　
　　华麓寻真
　　
　　两峰苍翠接三茅路入云深去转遥惆怅茅君不可见却从樵子问王乔
　　
　　栁湾待渡
　　
　　篙师倚棹傍寒芦力倦操持不受呼多少行人将有适不知谁是仲尼徒
　　
　　官桥送别
　　
　　百尺飞梁接大堤栁阴常见驻轮蹄香尘忽起行人去水自东流日自西
　　
　　水驿维舟
　　
　　一堤烟栁翠沉沉画鹢如云繋栁阴白髪篙师闲理棹就中还有济川心
　　
　　花洞埀纶
　　
　　巗际云霞仕巻舒水边洲渚自萦纡谁知数尺苔矶上介甫曾来学钓鱼
　　
　　旗山散牧
　　
　　苜蓿连天万马肥望中如在华山西龙媒应叹无人识频向奚奴振鬛嘶
　　
　　端午
　　
　　鹤髪埀肩尺许长离家三十五端阳儿童见说浑惊讶却问何方是故乡
　　
　　题画鱼
　　
　　鲥鱼赤鯶动成羣戏月波间集藻根时节到来留不住尽随雷雨过龙门
　　
　　送吴克全
　　
　　渡头一舸发金陵东望云间几日程莫倚身闲频唱和杜红蘅碧总离情
　　
　　端午有感
　　
　　忆昔彤庭预宴时千官行到近天威今朝寂寞林泉下不忍重看旧赐衣
　　
　　题潇湘八景
　　
　　洞庭秋月
　　
　　波光万顷浸长空桂子香飘逺近风一夜冯夷眠不稳广寒移在水晶宫
　　
　　烟寺晚钟
　　
　　山含暝色护招提隐隐踈钟隔翠微一百八声鸣树杪银蟾初上鹊惊飞
　　
　　江天暮雪
　　
　　一色彤云控百蛮江村渔火有无间扁舟逺泊黄芦岸疑是山阴访戴还
　　
　　潇湘夜雨
　　
　　鼋鼍出没吼烟涛墨色江云不断飘乔口橘州何处是满汀芦荻夜萧萧
　　
　　平沙落雁
　　
　　逺落汀洲阵势分风嘹月唳不堪闻扁舟多少天涯客肠断乡闗又夕曛
　　
　　逺浦归帆
　　
　　洞庭湖上岳阳楼阑外波光接素秋数点征帆天际落不知谁是五湖舟
　　
　　山市晴岚
　　
　　緑阴夹道树重重人杂渔樵逺近通回望酒家山色里青帘斜扬落花风
　　
　　渔村夕照
　　
　　鹧鸪声断雨初晴渡口风来水气腥村北村南齐晒网钓舟闲在夕阳汀
　　
　　题抱琴图
　　
　　童子携琴过野桥松阴夹路草萧萧知君不是花奴手未必侯门肯见招
　　
　　耕乐图
　　
　　瘠田数畆九峰间暮耔朝耘不放闲云满緑簔微醉后自骑黄犊看青山
　　
　　墨梅
　　
　　渴龙夜饮鹅池水喷落孤山雪后枝不是清香暗浮动黄昬庭院有谁知
　　
　　次郭公子韵
　　
　　曽经紫塞射鴐鹅臂挽雕弓膂力多日暮据鞍南望处碧天无际海无波
　　
　　忆向龙池看斗鹅无边春色上衣多归来醉坐三山顶笑指银蟾浴海波
　　
　　洗砚池头帖换鹅翠云轩外晚山多座中知有金门客声誉应齐马伏波
　　
　　寄郭挥使
　　
　　君到金台已暮秋鹓鸾同集凤池头不知野老含情处日落秦淮独倚楼
　　
　　题海棠白头
　　
　　日落华清王气收海棠妖艶不知秋花梢一夜西风急啼得山禽也白头
　　
　　题渊明图
　　
　　堤边杨栁舞秋风篱下黄花发露丛莫笑归来巾漉酒风光不是义熈中
　　
　　题雪景
　　
　　山排玉剑倚髙寒路遶琼台万木攒一白不分天逺近却从何处望长安
　　
　　题画
　　
　　隔岸青山拥翠螺野禽啼处夕阳多汉庭累下征贤诏未许先生老钓蓑
　　
　　送袁太常省墓
　　
　　鄱阳湖上豫章城万壑千厓列翠屏白髪太常归祭扫西风烟树几长亭
　　
　　题画
　　
　　十年羸马厌西东髀肉全消鬓若蓬幸得栖身鱼鸟畔酒酣濯足听松风
　　
　　题宣和风竹图
　　
　　尘迷艮岳淡无辉尚卷珠帘冩竹枝三百年余重玩赏孤梢还带北风吹
　　
　　寄徐德器
　　
　　石头城下楚江边有客言回鄂渚船寄语故人徐孺子白头相见在何年
　　
　　君居鄂渚我秦淮每辱鱼笺慰客懐何日相逢重握手山南山北试青鞋
　　
　　水边芙蓉
　　
　　不随桃李竞春光开向西风压众芳恰似湘娥初睡醒强临秋水照红妆
　　
　　废宅梅花
　　
　　门径萧然遍草莱寒梅一树倚风开可怜香影无人顾只有山禽自往来
　　
　　题黄葵花
　　
　　玉颜憔悴鬓鬅松自有倾阳一段忠来向野人庭院里道家妆扮立薫风
　　
　　扇上梅花
　　
　　月满长空夜气寒暗香微度碧阑干翠禽唤醒罗浮梦折得南枝掌上看
　　
　　武当八景（以下遗稿不分体）
　　
　　天柱凌云
　　
　　诸峯罗立翠莲开天柱当中冠五台势挿银河逾万仞顶摩黄鹄倚三台丹光夜向琳宫出云气朝从华岳来我忆凭髙望乡国一杯沧海隔蓬莱
　　
　　玉虚环翠
　　
　　寳殿珠宫护六丁一尘不染昼冥冥树环松桧千层碧山立芙蓉四面青落日风声随虎豹虚檐云气走雷霆道人不管人间事自拂烟霞采茯苓
　　
　　五龙披雾
　　
　　万壑千厓晓雾消琳宫弘敞映仙桃路通絶顶青冥阔凤哕朝阳紫殿髙林下每看羊化石松间时见鹤归巢我今欲借登山屐来访安期不惮劳
　　
　　九渡鸣泉
　　
　　深谷藏源逺近通下连诸涧尽朝宗飞空自响钧天乐震地偏惊启蛰龙阔处倒涵山岳影渡边多见鹿麋踪几畨过雨扶笻听髣髴涛声起万松
　　
　　南岩削壁
　　
　　岩前流水带龙腥石上灵芝到处生絶壁倚空非禹凿髙萝悬幄自天成岚飞翠雨林梢滴鹤载瑶笙月下鸣知有仙宫烟雾里樵歌长答歩虚声
　　
　　紫霄层峦
　　
　　山绕琳宫列画图天然形势一仙都翠岚窻户藏丁甲白昼风云忽有无羽客夜归骑一虎仙禽晓过引双雏何时得造烟萝径石上同寻九节蒲
　　
　　雷洞发春
　　
　　古洞深沈万木遮洞中初转阿香车已知太乙行时令不觉春光动物华甘雨顿青原上草仙桃渐吐日边花明朝拟欲寻芳去先向新宫觅少霞
　　
　　璚台霁晓
　　
　　层台屹立楚天西曙色遥分石径危玉兔已沈千仞壁金乌飞上万年枝露凝仙掌云犹湿花覆天坛影渐移中有长生餐玉者徃来不许世人知
　　
　　元夕宴史广文宅
　　
　　五十年余鹤髪翁喜逢今夕宴黉宫雕阑月转三更后火树花开一气中歌吹暗惊幽鸟梦炉烟轻度落梅风座中俱是天涯客安得明年此会同
　　
　　雪霁登龙潭驿楼
　　
　　飞楼百尺倚青冥与客凭阑雪已晴山绕华阳银作树云开铁瓮玉为城寒禽向日浑无语暗谷流泉觉有声一舸明朝又西去还陪鹓鹭入蓬瀛
　　
　　饮中赋
　　
　　岁月浑如东逝波醉乡深处喜频过手中不荷刘伶锸耳畔常闻薤露歌天地有情终寂寞功名无分欲如何却怜皓首求仙客终日惺惺錬紫河
　　
　　经人鲊瓮（滩名）
　　
　　逺承仙诏出乌蛮春色相随万里还一舸又经人鲊瓮全家如过鬼门闗舟师捩柁仓皇际鱼腹埋身顷刻间到岸不须谈徃事且宜携酒看青山
　　
　　谒黔宁王庙（庙有塑像）
　　
　　冠冕遵王制祠堂枕野池喜令蛮父老复覩汉威仪杰栋星河近虚檐薜荔埀乱峰排剑戟髙树拥旌旗奕叶承恩重平生出计竒功勲齐马援德量并韩琦天意深留眷秋声逺送悲故山依日月新冢卧熊罢猿鹤虽无主鹪鹩各有枝峩峩光万丈千古照边陲
　　
　　浮休室为颕上人赋
　　
　　自悟身同不繋舟借栖禅室扁浮休眼中生死轻如叶世上荣枯信若沤金谷已闻樵牧唱苏台终见鹿麋游几畨醉坐三生石天地为棺总不忧
　　
　　驺虞行
　　
　　逺带仁风出郊薮素质玄文世希有形虽似虎德如麟肯让狻猊出其右将军乗暇猎秋风唾手擒来亦天授天生异物表祯祥一见终当入灵囿圣徳浩荡侔西周将军勇气横九秋所至不用兴戈矛桑麻遍野民无忧况逢此兽应时出光被四表闻歌讴昔年见画谁能识今见真形世无匹双睛闪电气成虹一尾横空势如戟虽云四足疾于鸟不使骅骝共槽枥卞庄冯妇皆叹息逺视傍观股应栗却从昭代致升平龙马还当负图出
　　
　　题画
　　
　　雨余山色翠如苔树杪寒烟湿未开童子无端扫红叶隔林知有故人来
　　
　　题画
　　
　　竹树萧萧带夕阳无边秋意满潇湘雁声忽起黄芦岸多少征人忆故乡
　　
　　碧嶂归云送友之江西
　　
　　万仞匡庐倚碧空无边云气尽随龙昼还忽锁千厓翠夕散仍栖五老松冷护石泉微有影乱迷巢鹤竟无踪君今复向云深去屏迹当居第一峰
　　
　　题画
　　
　　乱峰如剑挿天青飒飒凉飊树底生一鸟不鸣云散尽无人收拾万松声
　　
　　赠日夲廉上人
　　
　　一别扶桑路俄惊二十秋暂逢皆白首相顾各青眸就里诸天近行边一念休出山应扫迹渡海不须舟雨过龙归钵经残月满楼尚期他世会聊共此生浮猿鸟陪吟眺乾坤任去留堂堂天竺境都在汝心头
　　
　　谢欧阳御史送笔
　　
　　蒙恬制作久尘埃今日劳君逺寄来毫带风霜分玉兔管含光彩出乌台题诗忽有惊人句草檄惭无倚马才还与墨卿同箧贮奎光夜夜烛三台
　　
　　懐郭挥使
　　
　　池上芙蓉尽着花树头霜叶半成霞此时遥想金台客日倚阑干望翠华
　　
　　长淮道中
　　
　　独骑官马过长淮满目青山日又斜人在故乡终是客鸟归深树却为家牧童渡水还乗犊芦叶吟风不当笳行遍殊方今白首未知何处是天涯
　　
　　环清楼
　　
　　势接星河带逺村曲阑髙栋浄无氛地邻瀛海三吴尽水合玻璃四面分鹓侣赋诗云际立凤笙吹月座中闻有时不欲钩帘坐厌听渔歌唱夕曛
　　
　　水云深处
　　
　　一室如舟住水云四边芦苇接苍旻浑无田产供王赋只有渔郎作故人苹泛晴光鸥卧雪波涵秋影雁来宾明朝去约乗槎叟醉过柴门莫厌频
　　
　　送蒋院判随驾赴京
　　
　　出门马上气如云笑拂征袍雨露新家住龙潭连汉苑身随鹤驾谒枫宸羽林十万无虗士驿路五千有故人遥想朝回多暇日黄金台上醉青春
　　
　　雪酒为金粟公赋
　　
　　碧落无声散玉尘片时盈尺拥篱根扫归银瓮浑同色酿出璚浆不见痕陶榖谩劳烹活火杜康未许恃专门岂知祥瑞成狂药偏称吾家老瓦盆
　　
　　挽鄱阳屈孺人
　　
　　鹤髪萧萧雪满肩偶婴斯疾竟长捐尘迷寳镜鸾无影夣断瑶池骨已仙薜荔帘栊添暝色梧桐院落冷秋烟老来愧我长为客何日生刍置墓前
　　
　　题鹌鹑图
　　
　　饱食秋菰已倦飞羽毛映日锦■〈衤离〉褷一生自信无常处枸杞丛边却暂栖
　　
　　过东塘
　　
　　两岸菰蒲长翠苗一溪春水緑迢迢晓来流出残红去知是吴山雪尽消
　　
　　耕训堂
　　
　　买田筑室傍清溪夜诵朝耕不厌疲耒耜方闲还就馆子孙受业恐违时居非陋巷心同乐生作尧民志不移醉后复乗黄犊去满身山色自吟诗
　　
　　友耕堂
　　
　　屏迹西畴逺避名眼中世事羽毛轻犂锄作伴无荣辱仁义为途絶送迎万迭好山牛背看一蓑春雨陇头耕有人荷镢来相访不是严光即管宁
　　
　　慈乐堂
　　
　　庭前萱草翠离离堂上慈亲鹤髪垂花覆板舆春宴后鹤迎苔砌晚逰时两行玉树冰霜洁万朶蟠桃日月迟见说飞仙来献寿凤笙龙管隔云吹
　　
　　题画
　　
　　两岸云山列素屏倚阑吟眺雪初晴自知不应飞熊兆野饭鱼羮过一生
　　
　　题苏李泣别图
　　
　　君持汉节晨登路致使孤臣心独苦愁云结恨晦天山泪眼相看别河浒共陷边尘十九年君独南归享茅土边风萧萧征马鸣飞沙暝遏哀笳声此去谁知是死别臣心有恨终难明徒怜埋骨塞云里不得随君归汉庭
　　
　　题雪景
　　
　　忆承仙诏出云林马踏瑶花尺许深蚁酒频从官舍饮貂裘不畏苦寒侵千章玉树为幢列万里彤云接地阴今卧衡门无一事雪山相对雪盈簮
　　
　　题桂花鸲鹆
　　
　　金粟吹香万木秋露华凝叶翠云稠家童不敢私攀折知有寒皋在树头
　　
　　题水仙花
　　
　　冰为肌骨玉为容时有天香散逺风欲就冯夷飱石髓鸣珰声度月明中
　　
　　凝翠轩为丁子刚作
　　
　　曲曲雕阑锁翠云湘帘髙卷四无邻緑阴到座日当午苍雪堕衣秋满身风响佩环惊宿凤地深苔藓絶香轮老来袁粲思吟赏直造何曽问主人
　　
　　寿萱堂为陈公鼐赋
　　
　　闻君裔出元龙后家住毗陵岁云久新筑髙堂扁寿萱种萱无数开当牖花间献寿列璚筵日照斑衣锦云覆翡翠盘行阿母桃水晶杯泛麻姑酒慈颜有喜风生席一片萱花共春色试听诸孙祝眉寿笑看蓟子摩铜狄吴山对面天与髙越女停歌鹤同立君家孝悌人间识共保慈颜比金石年年献寿向花间回首椿庭泪沾臆
　　
　　题栁塘双燕
　　
　　杨栁阴阴水漫陂栁花吹雪点乌衣日长画栋营巢倦故逐东风上下飞
　　
　　题梅竹聚禽图
　　
　　成汤至德同天壤复向郊原祝罗网顿令禽鸟乐幽栖嶰谷罗浮任来徃林梢雪霁层阴开众鸟忽送春声来云霄万里絶鹰隼随意饮啄无惊猜君不见陇山鹦鹉居深麓悞入虞罗见羁束虽向雕笼置此身丹荔金桃胜粱肉不如尔辈花间宿
　　
　　金陵八景
　　
　　锺阜朝云
　　
　　山形髙立翠芙蓉岩际晴云万朶封起映朝阳成五色化为霖雨锁千峰飞扬或乱松间鹤舒巻长随洞底龙欲访招提无处觅数声惟听隔林钟
　　
　　石城霁雪
　　
　　石露苔痕雪渐晞晨光相映晃朝衣千章璚树为幢列一路彤云映日飞阵影度壕鸦散墨女墙开冻玉生辉忽乗瘦蹇寻梅过多少人家尚掩扉
　　
　　龙江夜雨
　　
　　黒云拖雨过长汀恍若骊珠散紫清声到枕边惊蝶梦风回蓬底带龙腥渔灯隐隐孤村暗芦叶萧萧两岸鸣已觉夜深还淅沥满怀羇思不堪听
　　
　　凤台秋月
　　
　　万里无云月正中倚阑人在广寒宫数行雁落天边影一曲笙传鹤背风香拂几筵飘桂子露含光彩滴梧桐夜深转觉清无寐卧看氷轮碾碧空
　　
　　天印樵歌
　　
　　夹路青山拥翠螺每闻樵唱隔烟萝暗惊鹤梦穿云杪细答松声出涧阿几度半酣扶杖听有时一曲傍林过晚来弛担长松下复和岩前扣角歌
　　
　　秦淮渔笛
　　
　　一汀红蓼缀残霞两两渔舟泊浅沙横笛共吹无调曲隔林惊散并栖鸦声回野岸沈蛟室响拂江风起浪花多少天涯未归客夜深听罢却思家
　　
　　乌衣夕照
　　
　　深巷迢迢接九垓巷南巷北尽楼台帘栊自放斜阳入王谢难随燕子来花斗春光云锦簇山含暮景画图开几畨醉拂吟鞭过树影重重压翠苔
　　
　　白鹭春波
　　
　　一江晴緑漾微波顷刻平堤雨夜过暖泛桃花随画鹢倒涵树影拂银河羣鸥卧藻堆残雪双鹭窥鱼立细莎何日系舟杨栁岸酒酣濯足听渔歌
　　
　　题范蠡归湖图
　　
　　吴山嵳峩翠如洗吴王宫殿空中起凤管鸾笙到处闻共说繁华世无比前溪一夜越兵来衘枚竞入姑苏台西子含啼出宫掖吴王抱恨埋蒿莱一代竒勲归范蠡片时雪尽夫椒耻位重名髙不受封入湖自号■〈氏鸟〉夷子只縁乌喙难容物致使将军就髙洁两岸青山画里看数行白鹭烟中没洞庭笠泽随所之惯听渔笛鸥边吹却怜文种不料事乌喙之心终见疑
　　
　　题宣和竹上班鸠
　　
　　忆傍龙楼唤雨时羽毛映日锦■〈衤离〉褷忽惊艮岳烽烟起来向淇园自在栖
　　
　　南浦渔舟
　　
　　纵横如叶傍汀沙谁识张骞海上槎白鹭行边长作市黄芦深处即为家云迷短棹穿荷叶笛弄西风起浪花几度雨晴归晒网鸳鸯浦口夕阳斜
　　
　　题史妇邹氏贞节巻
　　
　　逺逐良人出塞门忽惊风雨暗乾坤身加剑戟心弥壮名重邱山死亦存烈气晓冲青塞日贞魂夜贯紫台云我今抚巻题诗处深愧明妃负汉恩
　　
　　山房独坐次韵
　　
　　一身苦无蒂两鬓霜华侵大药虽可饵筋力终难任因之倦遨逰断此来去心危坐见钟山烟萝郁沉沉草堂虽已矣胜槩犹至今对景沽浊醪自酌还自斟既非髙阳徒肯效庄舄吟野菊散幽香清风涤烦襟日暮兴已阑脱巾挂松阴云端见飞鸟东西各投林微物尚有托归途邈难寻黙然忽自怡耳畔闻跫音
　　
　　病起寓懐
　　
　　药裹方抛雪满簮山房独坐昼沉沉试尝腊蚁心先怯欲扫松花力未禁倚树闲看蝴蝶舞思乡因听鹧鸪吟兴来偶访邻翁去桃李园林半緑阴瘦骨如松喜遇春短笻扶我步苔茵蓬门潇洒多车辙义路荒芜少故人树带烟霞添暝色天留猿鹤伴闲身临风自读囚山赋非媿仪曹作外臣
　　
　　送羽士陆大年住院
　　
　　华髪萧萧物外身南来住院不忧贫池边呪剑伏龙虎月下高歌泣鬼神鸠杖独行山路逺氅衣初制鹤翎新东邻喜有王摩诘醉过琳宫不厌频
　　
　　冩怀
　　
　　四十余年多病身厌骑驽马踏红尘明朝欲挂朝冠去神武门前未许人
　　
　　题湖山佳处巻
　　
　　斯跋先生水心裔宅近青山傍湖水无边胜槩自天成一览浑如画屏里涧畔松留野鹤栖座中人看孤云起或逢邻叟来同席聊共逍遥不拘礼就吹长笛和樵歌复钓游鳞换春蚁闲来自倚阑干立山簇芙蓉绕湖碧虎啸猿吟隔薜萝渔村野店依芦荻我忆曽来借鳬舄水北山南恣游歴白鹭和鸥渚上飞翠岚带雨林梢滴莫谓桃源可避秦此中便有仙凡隔
　　
　　栁庄为朱德辰赋
　　
　　数株婀娜拂云青一室萧然逺利名人物俨如陶令宅风光不是亚夫营暖烟夹道清明近香雪飞空谷雨晴何日杖藜容直造为君沽酒听新莺
　　
　　送朱广文之京
　　
　　花落江堤燕子还又携行李上长安闗藏杨栁闻鸡度山簇芙蓉立马看已有清风留绛帐岂无长荣对金銮他年恐应三鳣兆不向黉宫老一官
　　
　　送主事张声伯之京
　　
　　离歌唱罢上吴船行李萧萧只旧毡已拜秋官经十载复登云路逺三千莺啼御苑花迎佩马度深河栁拂鞭遥想朝回无事日壮怀应赋逺游篇
　　
　　题江湖胜览图
　　
　　终身未肯老莬裘逺挟长才歴九州岛行李独携欧冶剑壮懐应作马迁游南经禹穴凌天姥北上邯郸入帝丘胜水名山俱览毕白头慈母望归舟
　　
　　寄思闇吴相公
　　
　　气吐虹霓两鬓皤逺临锺阜驻鸣珂霜飞绣斧豺狼息天近乌台雨露多自有丹心扶日月已无清梦入烟萝几畨山岳曽揺动因向都亭揽辔过
　　
　　题画
　　
　　空山云湿有龙气絶壁春深无鸟啼采药欲寻刘阮去桃花风度白沙溪
　　
　　山斋寓意
　　
　　幽轩俯碧涧潇洒异风俗门巷絶轮鞅庭除带松菊虽云世虑逺委弃同草木腊社会髙年晨昏课童仆谬蒙朝士荐被此微名缚自惭樗散才束带事简牍一朝念归旋挥手谢鸿鹄万事忽若遗忻然恣逰瞩烟霞不改色流水清可濯贵贱只如此长歌候樵牧
　　
　　题雪景
　　
　　六出深封行路难朝来人迹断空山野船纔到寒汀下疑是前溪访戴还
　　
　　狂叟
　　
　　或谈势利或谈玄一串摩尼领上悬口不茹荤縁信佛心多怀诈黙欺天市廛自负居三世论孟何曽读半篇翻笑二疏无见识去辞官禄守林泉
　　
　　送陈公子之蜀省墓
　　
　　君今祭扫向岷峨万里还从鸟道过墓入松楸微有路人逢故旧已无多东风草色迷翁仲落日猿声出薜萝应念椿庭垂白久锦城虽好莫蹉跎
　　
　　暮春述怀
　　
　　老来筋力怕逢迎闲倚东风玩物情十载虚名蝴蝶梦一春客况子规声周游自信神为马养拙何妨笔代耕却笑扬雄甘寂寞校书天禄勉偷生
　　
　　早春登楼次金文鼎韵
　　
　　厯尽﨑岖鬓已斑夕阳楼上倚层阑闗心尚怯瞿唐险出路休歌蜀道难竹本龙钟犹傲雪栁能媚妩不禁寒只今四海升平日何待区区上治安
　　
　　四景为主事司叔端赋
　　
　　黉舍穷经
　　
　　身寄黉宫岁月深六经奥旨足搜寻曽闻太乙燃藜夜因识先生苦用心耳目渐知霄汉近头颅未受雪霜侵明年拟谒金銮去仙桂飘香满上林
　　
　　蟾宫折桂
　　
　　十载寒窗业已成逺携书剑入蓬瀛一枝丹桂鳌头折万里青云足下生壮志不随秋色老恩袍遥映日华明郄诜去后无消息君复当居第一名
　　
　　银台观政
　　
　　夜亲灯火究遗经朝列台端近上卿岂惜勤劳观异政要成功业化苍生声名渐觉如山重怀抱从来似水清他日定随鹓鹭去五云深处沐恩荣
　　
　　粉署含章
　　
　　男子从来志四方胸含至德已成章昔年曽览银台政今日应为粉署郎剑在丰城终变化珠藏合浦自辉光一朝养就凌霄翮伫看飞腾入庙廊
　　
　　送苏秀才还吴
　　
　　万木霜余叶尽殷敝裘季子又思还长亭草色东西堠落日猿声逺近山琴瑟旧曽居爨下骅骝终见入天闲到家已觉春闱近黄巻青灯莫放闲
　　
　　梅月轩
　　
　　轩前种梅梅已髙花下玩月枝相交瘦蛟擎珠出海底寒蝶倦舞栖林梢谁邀姑射下蓬岛我跨蟾蜍吹凤匏醉吟香影不成寐老鹤一声鸣九皋
　　
　　题朱德辰蔗境东还巻
　　
　　匹马嘶寒出鳯池好山处处碧相随暮年喜遇还乡日佳境浑同啖蔗时已应虎头千载语安愁鹤髪满肩垂望中渐觉先茔近行李无端莫放迟
　　
　　宴王将军宅
　　
　　甲第俯南郊将军屡见招地连吴分野人似汉嫖姚岭树红相合庭松翠不凋兴来移席饮踏月夜吹箫
　　
　　春晖堂
　　
　　旸谷云关曙色浓苍苍初日映帘栊暖升寥廓春无际花压阑干影万重喜奉慈帏荣暮景还凭大药驻衰容登堂此日来称寿愿比虞山第一峰
　　
　　游翠微寺
　　
　　身老难拘束间过祇树林鹿当春草卧猿抱夕阳吟云气生禅榻松风遏梵音一僧纔坐定门外落花深
　　
　　和谢同知九日陪铁史宴湖亭
　　
　　会稽铁史谪仙才共宴湖亭菊正开逺水接天飞白雁好山倒影落金杯已同谢朓题诗毕不见王弘送酒来犹忆去年沈醉后铁龙吹上越王台
　　
　　松石轩
　　
　　知君旧是山林友新构层轩傍锺阜一径萦逥入万松黛色参天蔽星斗松根白石卧如羊忽过云来势如走平生爱松仍爱石节操同坚谅难易设拜当时笑米公哦诗几度闻斯立采得茯苓还共煮老驻童颜即仙侣谁从勾漏问丹砂幸遇陶公为地主同来坐石听松风赤日行天不知暑
　　
　　寄叔端司相公
　　
　　忆乗巨浪出云津竟逐风雷过禹门身带卿云登粉署座留仙客醉金樽夜深不作烟霞梦天近常沾雨露恩感激髙情遥念我几畨骑马到孤村
　　
　　竹窝为司叔端赋
　　
　　以竹名窝竹为瓦先生乐道居其下清风一枕傲羲皇眼底荣枯总虚假座中趣味如安乐我亦曽来共盘礴无边清气贮心胸琴响松风雨鸣瀑黄州竹楼今已无杜陵茅屋埋烟芜二老仙游去不返至今清誉闻江湖先生之窝可相继地位清髙逺华丽时闻松桂起秋声一片笙竽绕檐际
　　
　　览翠轩为周经厯赋
　　
　　濂溪有余裔卜壤依林泉长松落圆阴逺岫排青莲公余拄笏坐逈絶尘虑牵岚光遍轩楹草色逺郊原览之日成趣不觉时序迁欲招陶渊明共赋归来篇
　　
　　送屈给事归省鄱阳
　　
　　郎官归省诏初颁玉佩锵锵晓出闗日下暂辞金马署梦中犹忆紫宸班孤帆破浪飞晴雪五老横空拥翠鬟喜奉双亲荣暮景埙箎迭奏舞衣斑
　　
　　环翠轩为江文初题
　　
　　文初先生住天目种竹千竿绕茅屋髙者昂然拂霄汉低者森然护帘幙座中浑无尘俗气深处自有鸾鳯宿先生曵杖时吟眺苍雪无声落乌帽百年世事了无闻三伏炎光岂能到醉坐石磴如巢云襟懐不异长庚老嶰谷篔筜眼中小
　　
　　黄河
　　
　　朝为川暮成堤发源逺自昆仑西浊流扬波声惨凄走沙埋船命斯须下有神龙护明珠阴火夜映青玻瓈无人为招翟干佑平夫此险安羣黎
　　
　　谢江文初惠笔
　　
　　有客清晨来扣门长揖赠我中书君数枝彤管截寒玉凛凛霜气凌秋云小试银笺价应倍玄霜渍毫凝石髓未经草檄动朝端犹记题诗泣山鬼感君之德安敢忘速令收贮归文房明朝更写换鹅帖字体不用遵锺王
　　
　　焦湖烟树送友还江西
　　
　　湖上风光过雨初路分燕尾入平芜烟中野树晴犹合渡口人家望欲无隐见白鸥沈逺浦微分青斾隔寒芦君今至此重临眺似玩王维水墨图
　　
　　复古堂为江文初赋
　　
　　司谏云孙鬓已斑徃来湖海不辞难新居构近三天竺故国遥临七里滩别后几畨劳梦寐归时还欲制纶竿一生自有松篁操合向林泉老岁寒
　　
　　赠杨彦常
　　
　　我家吴门枕江浙君住钱唐近南越长安道上忽相逢手握青藜鬂如雪虽云踪迹类浮云不向人间附炎热蓬阆羣仙久相待醉后常期浴东海手攀若木弄金乌却把珊瑚作薪采归来自卧三天竺静守玄闗处幽独白云为衾石为枕五粒松脂胜粱肉却怜吾辈繋樊笼未暇栖身向麋鹿
　　
　　独醉亭集巻下
　　
　　
