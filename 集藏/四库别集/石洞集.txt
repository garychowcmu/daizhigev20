《石洞集》　（明）叶春及


钦定四库全书 

　　集部六 

　　石洞集 

　　别集类五 

　　明 

　　提要 

　　臣等谨案石洞集十八巻明叶春及撰春及字化浦归善人嘉靖壬子举人官至户部郎中事迹附见明史艾穆传是编首载应诏书五篇共二巻史所谓授福清教谕上书陈时政纚纚三万言者是也次载恵安政书十二篇其官恵安知县时作共五巻次公牍二巻次志论二巻为所修县志之论用鄂州小集例也次诗二巻其第十九巻目録作崇文榷书而注一缺字其曽孙论跋语谓此书奉旨所刋板藏部署不得而见盖有録无书者也春及为学宗陈献章治绩为当时第一艾穆官四川廵抚时春及为宾州知州尝举以自代所著政书井然有条朱彛尊称其诗宗杜陵不落程邵门户故音节亦殊清亮文章差近平直而亦明畅惟作令时符帖具载不遗颇伤丛碎耳至其在郎署时因遣使至日夲遂上言请多方购求古文尚书是又误信欧阳修日夲刀歌不核事实者矣 

　　乾隆四十六年十月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　石洞集巻一 

　　（明）叶春及 撰 

　　○应诏书一 

　　上书疏 

　　福建等处承宣布政使司福州府闽清县儒学署教谕事举人臣叶春及谨奏为应诏上书事嘉靖四十五年十二月二十六日恭遇皇帝陛下嗣登寳位衍旧恩弘新化斥方士罢祠醮召录建言得罪之臣止织造采买崇俭黜奢省内府上供亲自勉以厚天下缩监局之赢以赋边陲蠲兵工之逋以赡氓隶减田租议刑狱除不急之官惩不肖之吏决资格越拘挛不爱髙爵厚禄以待豪杰之士哀怜百姓困于盗贼典兵蔽葢御史论而治之诏到原籍广东惠州府归善县臣从吏民之后奔走伏听莫不欢欣踊跃举手呼万岁葢髯垂鼎水虽弓剑难攀而国有圣君自讴歌胥戴也诏又曰其凡可以正士习纠官邪安民生足国用等项长策仍许诸人直言无隐臣又欢欣踊跃举手呼万岁葢士习不正故官邪官邪故民生不安民生不安故国用不足此二帝所以咨嗟而求三王所以强勉而图也陛下同之矣非大圣人孰能轸念于斯者乎虽然君譬表也君譬盂也影之敧正在表水之方员在盂则自古记之矣治本之端乃在陛下臣窃不胜犬马心奉诏四事加以端治本为纲五各列其目著书三万余言端治本之目曰崇圣学曰广圣知曰励圣治曰用忠言曰谨终始凡五正士习之目曰重师儒曰敦行实曰置特科曰迭饩廪曰兴社学凡五纠官邪之目曰决资格曰清仕进曰审举劾曰御尊卑曰择将帅曰正刑礼凡六安民生之目曰结民心曰较赋税曰均里甲曰修军政曰制驿传曰去盗贼凡六足国用之目曰省费冗曰辟土田曰理屯盐凡三目通二十有五昧死奏闻材质椎戅学识謭芜臣则知矣但念少养于学长举于乡廪之复之又续食之奚啻中人数十家之产退不能力农以奉公上荷殳以备行伍进不能效寸尺之劳竭涓埃之报此所以日夜腐心惕然而内惧也况值圣作之昌期际物覩之嘉会处清问之盛朝怀自献之微悃是以忘区区之愚附九九之义干进好名非臣志也今谨将所著书昧死开坐惟陛下俯赐观览焉 

　　端治本（凡五篇） 

　　崇圣学 

　　臣闻物有至物人有至人至物则麟鳯是已至人则圣人是己夫至人而不离于人则圣人者人人能之也皆天之所生者也同是人而谓之至人则圣人者非人人能之也必天之所厚者也天子者其天之至厚至厚者乎何以明其然也五都之豪智必豪于五都而五都之人俛首下之矣十室之长才必长于十室而十室之人交臂事之矣天子者四海之所共尊兆民之所共仰者也虽有儁杰莫不臣妾则其才智必厚于天故曰天子者其天之至厚至厚者乎是故臣之于其君也不徒曰上也曰圣上也于其君之言也不徒曰旨也曰圣旨也岂虚哉诚有所易能矣肇自生民以来君之圣者莫盛于尧舜故孔子序书首于唐虞所以为万世帝王立极也今陛下首出庶物君临万邦此天固有以厚陛下矣令出而率土归心仁施而敷天颂徳此天固将以圣陛下矣履圣人之位躬圣人之资舍尧舜何适哉此臣之所以愿陛下矣夫人皆信其近而疑其逺易其近而难其逺何则逺者所不见也由尧舜而来三千余年逺矣持物而数之自一而千自千而三瞬息而毕然则尧舜亦瞬息间之帝王耳岂逺不可为哉且其为圣不过曰钦曰恭曰精一而已陛下胡不自近而求之敬一箴者先帝作圣之功而尧舜传心之灋也由今而上亦三千年间之典谟矣何待逺求书曰别求闻由古先哲王又曰祗遹乃文考绍闻衣徳言此之谓也故臣愿陛下学必希圣希圣必灋尧舜灋尧舜必从事于敬一夫一者何也纯一于理之谓也一念理矣间之以欲则二一时理矣间之以欲则二能敬则可一矣敬者无内外无动静无逺近无久暂无大小无众寡无敢慢者也是心之本体也夫人不可不敬而天子为急何者执缶者趋执玉者伛执愈重则敬愈至也天子之所执者天之命也人之心也宗社之枢而家国之柄也天命之去留在敬人心之向背在敬宗社之安危在敬家国之存亡在敬可不敬乎故曰天子为急夫人不可不敬而天子为难何者攻之者众也臣闻天子以一人之身享万乘之乐终日之间其杂沓而前者非歌钟狗马之娱则姣治娴都之色也非精荧诡异之观则便嬛婉佞之态也夫心者易动而欲者易攻以易动交易攻则悬旌不足喻矣故曰天子为难虽然急则有矣曰难未也天理人欲迭为胜负敬胜百邪非虚言也以敬为急则不见其难见其难者未急焉耳故臣愿陛下急于敬一敬则一一则无欲无欲则静虚动直而圣学成矣是故心之未感敬以养之理与心涵一物无所容也几之方萌敬以察之心与理游一隙无所乗也根于其心发于其政出乎其身加乎其民恪乎若大祭之承也凛乎若六马之驭也大廷敬矣而尤严于深宫燕处之时羣臣敬矣而尤谨乎亲昵暬御之习自一言一笑一出一入之间以至于一刑一赏一用一舍之际莫不纯乎天理而絶乎人欲焉尊居九重而常周四海之虑心存一日而常怀万世之图事似无虞而常为有备之戒无有内外动静无有逺近久暂无有大小众寡一以贯之敬之至也如是可以修已可以安人可以安百姓可以育万物可以位天地诸福之物可致之祥莫不毕至而圣学终矣箴曰君徳既修万邦则正天亲民怀永延厥庆光前垂后绵衍蕃盛此之谓也夫人君莫不欲圣而恶愚然而不能去逸而事敬何哉是未得敬之乐也夫敬非拘挛烦苦之谓也心本至舒而理亦无滞纵之则一毫无所踰执之则一毫无所劳故钦而曰安恭而曰温必安而后可以言钦必温而后可以言恭其体固如此也人君惟不得其从容之趣而徒见其检束之形是以遂便于放逸之趋而愈失其凖绳之正此圣学之所以不明而得失之间非细故矣且夫天之所以厚于我者圣人之所必承也帝王之佐韦布之人亦有天之厚者惟其敬而承之是以修身于内成名于外道徳之美垂于无穷若皋陶伊傅周孔之徒是也而况陛下乗天之位得天之隆敬以修之所谓登髙而呼闻者逺矣此臣之所以为陛下愿之也孟子曰人皆可以为尧舜古之君子惟其得天而为之是以至于尧舜而无难然则尧舜者亦在为之而已夫 

　　广圣知 

　　臣惟三代而下圣王之学不明世之俗儒遂以学为呫毕之能而治为法令之具当其学也不出于编简之中及其治也不知有学问之益此其弊起于求之太浅是以至于支离决裂而不相入彼以呫毕足以尽学故于治不必讲求以法令足以为治则不复以学为事亦宜也圣王之学何止于此是故其道相须而其功不可间夫圣王之学何学也所谓大学是也其道在于格物致知诚意正心修身齐家治国平天下是天子士大夫之所共也有家国天下之责则家国天下之人无一日而不与吾相亲吾之知意心身无一日而不与家国天下之人相接如此则所以究切其意之善恶心之邪正身之修否家国天下之理乱以格至天下之物而致极吾心之知者可一日间哉自昔圣人莫不以知为大用是知也炯乎其心周乎其物通乎其古同乎其人古人之知见于诗书即吾心之知一而己今人之知形于言论即吾心之知一而已合古人今人之知而为一心则能格终日感遇相亲相接之物而为一体物无不格则知无不致如是乃可以君临天下易曰知临大君之宜吉言知之为贵矣昔者商之髙宗亮阴三年恭黙深思葢久而未有发也羣臣迟之谏曰知之曰明哲明哲实作则以为率其所知亦足以为治尔矣髙宗不敢也求得贤人傅说置之左右与之朝夕讲论修已治人敬天灋祖之道是以施徳行政天下咸欢商道灿然复兴列为三宗后世称颂至今不絶岂非夙夜不懈亲贤学古之所致哉今陛下明哲纯茂可为尧舜而亮阴恭黙偶同髙宗左右之臣未闻承颜色吐辞说陈帝王之业考仁圣之风以称陛下不自圣之意欲使率所知以为治此臣之所大惧也事未有法祖而愆者也昔我太祖髙皇帝当放牛归马之时投戈讲艺之际即开礼贤馆与宋濂刘基章溢辈日相论议仁宗昭皇帝又建弘文阁于思善门之左学士杨溥领阁事侍讲王进编修杨敬博士陈继辈日侍燕闲备顾问此万世所当法也臣愿陛下追髙宗之轨法我祖之烈就便殿之旁复弘文之阁选文学道艺贤良方正之士充讲读官更畨入直以内阁大臣领之视朝之暇即幸阁中使之互进前说逺而黄虞近而唐宋上而谟训下而章疏靡不讨论审几谨独之方制情矫偏之术家国仁让之机闾阎乐利之化好恶公私之实用人理财之法靡不研穷意有所会则熟复不忘兴有所发则翰墨时御尽其大而不遗于细使俗儒不得相抵必能裨益圣知恢张圣治此髙宗之所以嘉靖殷邦也然臣闻之人之于事其有所好者必有所适者也人君之于嬖幸呫嗫娈婉终身而不可解岂以忠义盛而闻见博哉诚适之矣举动自由形迹无阂此适所从生也士大夫师慕圣贤忠义非微也诵法先王闻见非尠也人君见之必改容临之必以敬等威所制手足易至于不夷礼灋所防情意易为之不洽故常有严惮之心焉君既安于逸而惮其臣臣亦拘于灋而惮其君彼此相惮上下之不交则由此之故矣且经筵者岂非国家之盛典哉御史在前执法在后剑戟环列弓矢森罗数武而行宿构而诵惴惴然恐失尺寸而错行墨尚安能有所献纳于灋度之外哉至于日讲仪虽稍畧心亦未孚即臣下有踧踖之形而主上之不免严惮可知矣此之不适则惟适之求何怪哉臣尝观于唐虞之世君臣之间何其安舒而自得也称名之际予汝两忘拜善之余形神俱化都俞吁咈欣喜愉怿此明良之盛也陛下诚能嘉慕唐虞解削烦苛等威虽辨而崖岸不形礼法虽明而肝胆毕露开心见诚欢然相得有以恱其下而乐为之君使讲读之官亦得安神定气荡然肆志有以罄其能而忘其不肖疑必问问必明知必言言必尽表里洞达上下宣畅如此则博闻秉义之臣亦不失优游泮涣之趣自见其可适而不见其可惮见其可好而不见其可恶寒暑不能间政事不能妨陛下圣知将日游于髙明矣况人君之知惟在所养接士夫之时多则亲近幸之时少天机日深睿知日出又非特讲习之功也惟陛下加意焉 

　　励圣治 

　　臣尝读书至于皋陶率作兴事慎乃宪屡省乃成之言然后知有虞之时所以百僚师师庶绩其凝者有由也世人徒见当时之治内而九官外而十二牧以至十二师五长之徒咸得其职亮采惠畴黎民雍美徳及草木鸟兽舜但恭已无为游于岩廊之上则以为隆古之盛未尝不咨嗟叹息致恨于今时矣是未达古今之势也共是天下古之不能无凶人犹今之不能无贤人也古之圣人惟能日夜淬励役其神而振刷之是以朝无旷官官无废事后世不然上下相安苟延岁月天下沓然遂至于无所止葢臣观于帝舜其所以整齐百工而起之者非浅尠矣询之咨之命之申之不一而足又为诗歌以倡导其意甚至下拜以极其感动之情三岁而考三考黜陟不爱车服之赏以待有功之士率而不兴考而不成者则遂发愤斥戮是故共工以庸违见辜伯鲧以无绩受殛当是时天下大罪四而废事者三焉列为四凶严矣皋陶之职旧为士师工鲧之刑实皋陶之所诏也或者徒见其致治之后遂谓有虞氏一无所为后之人君亦遂偷怠因循取具文法不肖者既有所容其奸贤者亦无以激发而见其才智将欲望治不已难乎方今宇内之广过于有虞内有六卿以总其纲外有十三藩司以分其治天子与左右大臣同寅协恭论思庙堂之上欲以明帝王之道建太平之策此亦圣人之用心也然而功烈休徳未始云获廉耻贸乱贤不肖浑淆教化未行羣生寡遂盗贼满山杀人刼质边境之上日夜望烽燧不得息士卒骄狠将吏脆怯法出而奸生刑繁而犯益众地有余利国有逋租甚不称主上之意何也语曰孰知力缓韦柔楚乱今天下治效灿然可较覩矣则所以淬励而振刷之者或缓矣乎夫天下一大家也富人之家聚佣而作之昧爽不兴则绳墨未操饬戒不勤则释斧斤而嬉省验不时则过期而工不告竣故夫夙寤晨兴提撕引诱时考其功而上下其食者凡以率其怠而趣之成也治天下何异于此不率于始则人多罢弛不省于终则事多诞漫人多罢弛事多诞漫则治多衰惫人主胡不引富人之事以观之也昔我太祖承元氏熟烂之后卧不安席食不甘味焦劳巻偻以求天下之治夜有所记待旦而行之砥砺公卿引见逺方贱吏爰及小民问以疾苦有司奉行不谨惩以重典天下兢兢救过不暇莫敢饰非功施万世陛下自料神武孰如太祖自太祖不能一日安处而治臣知陛下之不能也先帝即位嘉慕唐虞委任股肱图惟化理后虽尊居大内而操执干纲法令严明人人震恐大奸宿诈亦遂搜剔然逃于日月之明者不少矣陛下自料英断孰如先帝自先帝不能一日安处而治臣又知陛下之不能也故臣谓率作省成最急夫率作省成者非文法之谓也法之所行其出也有常其入也有候其出有常则人玩习而不加意其入有候则人缘饰而巧为之避如此则虽有赏而人不劝有罚而人不慑古之圣人其所以整齐百工而使之师师凝绩者此何术也则神之为也天惟神故能摄五行以成岁功圣人惟神故能鼓舞天下而人不倦当今之法曷尝不备至哉天下之事天子与左右大臣谟画详定然后发之六科科发之部部下藩司藩司下郡县钦此钦遵天语既谆切矣府部诸司行发稽缓六科则叅之也天下朝觐官吏公事未报六科又劾之也考满给由计册六科又稽之也每岁钱谷狱讼戎马选授树植之类六科又考之也内外吏牍御史又刷之也皆法也奉行之吏习为故常弥缝于课核之时取办于期会之际度其所指然后图之新旧相仍上下相遁簿牒甚美靡有胜前朝廷之间以为已治而闾阎之下不知其事谓何也未上报者不过廷劾免冠一谢葢方今之刑百倍于古废事之罪不一二焉条格虽悬计必不入爵禄锡赉以为当得之物矣此法之弊也臣愿陛下卓然奋大有为之志使内外臣工明知天子有意尧舜之治竦然洗涤以待每早朝罢即御文华殿与内阁大臣扬搉政事省决章疏推心而重任之使之无所顾忌得以有所建立卿佐诸臣奏事者召入计议从容劝勉动以家人父子之言期之于功名相邀于后世不朽之业又时察其废坠修举而彰瘅之不拘于法镇藩之臣下及守令辞者召入丁宁戒谕问以为治之道而徐察其行事以验其言见者慰劳勤苦使各陈其所行而黙有以考之要以弃其所拘而出其所不及葢人之情能巧抵于一时而事实则不可掩能取媚乎督责之吏而小民则以为无足虑故忽证以他事而问及乎小民彼自有所不及如此则恩意惓恳如春阳之温沦心入髓人人恱怿不能自己而法令之行如雷霆之击砰磕倐忽不知其为从何而来不敢懈于有位此神之至也不然虽日御皇极百官逐队而进逐队而退复逆有规见辞循式文牍丛冗足汗万牛百姓未见蒙福也惟陛下留神 

　　用忠言 

　　臣闻英武之君其谏也不难于用而难于言寛仁之主其谏也不难于言而难于用何则上有雷霆之威则下有摧折之虑上有万钧之势则下有糜灭之忧自非忠如龙逄勇如夏育孰敢以言博死者然而一有所中若弩触其机戸捩其枢未有不从者矣寛仁之主上以藏污纳垢为心下以批鳞埒须为志非特纡青拕紫者而后有所建白以无负于明时虽岩穴之人藜藿之士亦莫不扬眉吐气束带结髪稽首于阙廷而愿进其辞说然而言者众则疏牍日繁听者久则情思日厌寛大则徙义常缓仁厚则不忍有所拂抑以日厌之情而应于日繁之牍以不急之义而乗乎不忍之心则天下之言有所壅滞淤阏而不用呜呼尽忠竭愚臣之分也固不以难言而宛舌从善转圜君之盛也亦可使有不用之言哉葢臣观于往古言之不用其弊有五而强愎悍拒者不与焉上陈五帝下述三王以为是耶则安于习而不能变以为非耶又圣人之道也故优诏答之而实以为迂逺不用其策其弊为弱率循常式下诏求言短剡长章受以饱蠧其弊为故论说龃龉以为大谬唉而置之其弊为轻意有所乐爱有所锺法家拂士持古而争之纒纠而不可解阳听其言而阴蹈其失其弊为溺侃侃谔谔逆耳横胸欲罪之则不可也亦且容之其弊为忍五弊交积是以虽无强愎悍拒之形而有壅滞淤阏之患今夫江河之所以为天下利者以其注而不息也其来混混其去浩浩大而蛟龙小而鱼鳖顺流奔走奋迅恱怿而各得其性以灌以溉天下蒙其利而无害堰而捍之停闭猪畜则岂惟一时有腐败之虞其极也冲决奔溃大者伤小者死腾涌漂荡而不可止世人徒见三门之间咆勃喷怒有折鳍秃翼之葘则以为停猪者之可以无事而不知其害不在于一时而将见于他日是以古之圣人开导以求谏虚已而用之包含其非而播布其善若江河之赴大壑沛乎其莫之御表里洞达絶无纎芥凝碍未发之意故君臣并受其福而利泽无穷也英武之君一或不中固不免于咆勃喷怒而停猪者亦必至于决溃则天下之言要不可不疏通宣泄以顺适其意矣陛下有英武之资寛仁之量昔在潜邸犯颜之士常保而全之肇登大寳拔显忠良乐闻诚谠此天下所以擢心披肝感激而思报也又何惧乎人之不言言之不用然而不为疏通宣泄臣恐未免于决溃也今其端见矣惟陛下图之岩穴藜藿之臣妄言及此不胜战栗之至 

　　谨终始 

　　臣闻之为君难夫惟为君是以难也为君者岂非欲上承祖庙下镇抚百姓子孙万世为帝王者乎夫惟为君而至于子孙万世是以难也人有负百钧适百里者矣负不甚重道不甚逺息肩有日也加之千钧而千里里不千息不可得矣又加之万钧而万里里不万息不可得矣天下之大非特万钧也万世之逺非特万里也浩乎其无涯茫乎其不知所终而欲息何由哉骋六騑者必辔者也驾万斛者必维者也辔顷刻失则蹶维顷刻失则覆天下者亦六騑之马而万斛之舟也心辟则辔与维也胡可息也万世之计本于一时终身之基始于一念故明王谨之且天子未有不肖其亲者也麟之子不问知为肉角矣鳯之子不问知为九苞矣天子者天之子也是故肖天今夫天所以万古常存者以其运而不息也惟其不息是以久而不坏日月可以久照雨可以久润风雷可以久挠久奋万物可以久成使天而息则其块然者将遂腐坏颠陨恶能至今哉是故人君肖天肖天者终身如一念者也终身如一念故一时为万世世之人君莫不欲有终而不能者以为不始于一念与始于一念以为不遂至于终身者也鸩在前而人不食者取祸速也朝食不暮暮食不朝嗜欲之祸甚于鸩然不在于朝暮故人君狃一时之乐而忘终身之患夫孰知其始于此也夫始者圣人之所甚畏也物莫不有始有所始者必有所至者也后世之人其葺补机诡亦大备矣而始于开辟故夫一念之开必至于不可止亦犹开辟之必至于后世也纣为象箸而箕子唏此何故哉诚虑其所至也北里靡靡池酒林肉皆始于象箸箕子见之矣前代之君其初曷尝不兢兢哉心有忌而方严几乍动而复郄少忽焉而入其中则遂日益月增如水之润寖渍而寖广是故一念佳丽荒淫之媒肇矣一念珍怪奢泰之端发矣一念恶直强愎之势萌矣一念好谀侧媚之涂启矣一念假借威福之衅张矣一念驰骋田猎之源浚矣故明王谨之也古之圣人知欲息之难持辔维之戒灋上天之道慎鸩毒之防操之于一念之间而守之于终身之久屏絶嗜欲不动于心使至于不可止是以终身之基定万世之业成福祉日臻庆流苖裔书曰谨终于始此之谓也昔有仆从其主于广明之野者喋喋旁道康庄甚悉不知主则引车于其上矣故人笑仆为愚虽然仆诚愚矣而康庄之不可不行亦审矣此则臣之愚也惟陛下察之 

　　○应诏书二 

　　正士习（凡五篇） 

　　重师儒 

　　臣观宋儒程颢之告其君矣曰治天下以正风俗得贤才为本而本于学校师儒也则莫如今日文学博士森布天下岂不斌斌盛哉而其效未覩何故葢古之师也因乎下今之师也因乎上上下之情乖古今之效异也夫古之师曷尝不本于上哉州党乡遂之师即州党乡遂之老州党乡遂之老即徳行道艺之人上之所命而教即下之所服而从者也今也不然不论徳行不问道艺卒然而命之持牒而来据座而坐青衿之子肩参差乎其庭足趦趄乎其前貌相承而实相谩至于戴髙位握大柄者乃始盘辟俯偻外相邀而内相拒夫人而不服其心则不能一日安处而为之长而犹能使相承相邀者徒以上之令耳岂其心哉豪杰之士于是舍去别求所谓徳行道艺者而师之徘徊于山林之中栖迟于佛老之宫所托甚髙而所服甚固回视黉序若凂已也夫以天子之权而立灋不能驱豪杰以入陶冶而山林匹夫常主其事岂所谓工哉臣尝读庄周书以为天下好知闻某所有贤者则赢粮而趣之内弃其亲而外去其主之事若以阴诋吾夫子之徒者葢周道衰学官废缺贤者在野学士涣然无所归依各自择师是以足迹接乎诸侯车轨结乎千里当其盛时党安于庠术安于序岂一日去也周之言激矣且其学已废缺而自择师固无足怪今学校遍海内师儒环都邑不能使豪杰之士怗然心服而为弟子此何为也周礼曰师以贤得民儒以道得民师儒之得民即朝廷之得民所谓两以系之者也不能系其心则不能施其教而欲贤才之得风俗之正不亦难乎葢今郡邑学吏昏瞶之夫儇少之辈皆以乞得之遫龊于尺幅之间孅趋于拜伏之际以自委之气而坠自立之心以可量之资而来可至之侮髙者促升散卑者竞米盐如此而已所谓督学亦不过髙第精举者奉玺书乗传行部舆马赫奕甚都也檄下邑弟子聚之都会一试而罢地方千里不能遍临学徒万余不能一讯未三年以迁报又挈挈而行矣夫是二者徳行未必有也道艺未必有也徒以命而师之人亦承而邀之自故事外曾一问及否耶冠冕佩玉而后能教人揖让披甲拥盾语人曰胡不揖也胡不让也则彼有以相久而不服然亦未有披甲拥盾而肯以揖让为言者则其于故事外不一之问亦何怪哉臣愚以为宜畧如程氏之言妙简羣臣所谓学明徳尊者为大学师诏天下岁贡材识明达可进于善者乃遣其愿受教若举人皆诣国子受业期年而试文行俱优乃中上者授郡学若州学三百人以上次州学若县学二百人以上次县学不中随歴事选用学皆一师九岁而考上者擢科道部属次国子属或郡佐县令又次递迁之不才者督学觉免不俟考监司郡守无得责以送迎拜谒苛礼隆贵之使人以为清秩不可必得而后其职重督学之选天下之大仅十余人难矣宜命京朝三品以上延访果有徳行道艺然后举授举主任之召见劝谕赐宴使之风厉校官兴起教化一以三物为主最者超晋京秩平者序迁亦以九岁不才者礼部都察院抚按觉免不俟考举主连坐夫择之精又任之重则益奋发勉进徳业有以服乎弟子之心天下弟子亦知朝廷欲以深责之也莫不洗濯磨淬延颈举踵而听服其教校官地近既得朝夕提撕导其善而救其失督学位尊而久又得月煅岁炼周知其善恶而进退之鼓舞振作优游涵泳庶几哉贤才可得而风俗可正矣然而议者必以为贡之严用之慎则老者无所于归吾知用贤退不肖而已庸恤其它且人而欲循之则举天下尽官而后可此势之必无者也田野小民余十斛麦尚择师而教子奈何举天下豪杰付之琐琐辈哉凡物之可乞者泉布之小耳明珠大寳未有乞者也此何任也而乞与之也 

　　敦行实 

　　臣闻王道既衰诸侯力政好恶殊方人各善其私学以千世主于是百家杂技蠭出并起汉兴董仲舒以为无所统一下不知所守画策定议诸不在六艺之科孔子之术皆罢絶之方今道徳一风俗同家诗书而户孔孟五尺童子羞比管晏则既粹然正矣而人才乃不逮古逺甚何哉夫物莫不有实实者物之所凝于天地之精而所用于天地之具也稻粱之贵于荑稗决矣有秕焉虽如坻满车上不登于簠簋下不救于饥馁何者无实故也无实则荑稗不若今夫申不害商鞅墨翟李悝司马穰苴孙武之徒岂非学士之所贱简哉尝试求之天下有内修政教外应诸侯广地富国立主威者乎无矣有枯槁不舍为天下垦草入邑者乎无矣有文能附众武能威敌攻取战克者乎无矣葢其所为虽不轨于大道然而言必信行必果即事必着其效未尝以虚辞借也故以诸子望圣人不啻荑稗之于稻粱至其确然必出于实而无辞避虚诳以各求其事之必济亦与圣人何异哉顾有邪有正耳嗟夫天下何秕之多也尝试论之圣人之教其道君臣父子夫妇兄弟朋友其灋礼乐政刑其本正心修身其用治国平天下其文六经皆实学也然而诸子之学狭而出于技故必掀形怵心乃有以见其竒而成其颇僻圣人之道大而本于中故愚不肖可以及贤知不敢过而人亦得以窃其似所谓其道无常者也是故悬爵禄之重而较于文辞则谓之言扬习剽缀之文而邀乎富贵则谓之明经英华果锐之气尽消于陈腐软熟之中孝弟廉耻之心尽移于声利盛丽之习居常论议莫不舍其所憎而举其所便论生死则贵髪肤而退成仁论出处则称同羣而隐义命论交际则借受宋而讳却齐论道术则引中庸而弃狂狷修饬徳行则目为好名希慕圣贤则目为伪学谨厚者已颓然托于不举不刺之间佻儇者则肆然而无所忌惮葢庄周已有糟魄诗书发冢之讥又况糟魄中之糟魄将并与诗书而抹摋乎峩其冠栩其服皆谓之儒稃虽具而实亡矣乃取而贡之天府已不敢望荑稗之用尚欲以充明堂而赡百姓不亦谬乎臣闻耕而卤莽之则实亦卤莽而报芸而灭裂之则实亦灭裂而报故既耔而培矣非其类者锄而去之所以使之遂茂敛其华而向于实也至于秕者亦播之而已是以农之良者富于粟君之仁者富于才今督学校官既皆得人则宜使之敦尚实行以文取士已不可变要以实行为主校官周知一学之士督学周知一省之士岁试文优而行优者上文优而行劣者斥行优而文少劣者则亦上之也岁荐文行优者贡于部不然罢勿贡乡试文行优者进于省不然罢勿进使人得为善之利不善者文虽工而不免于轗轲士乃日趋于实今既欲人务实而去取又在虚文此苏辙所以有樵牧之论也虽然臣尝读宪令朝廷之意岂不慎重哉有卧碑矣又有三等簿矣又令岁贡视性资学业矣又令乡试有司保举文行矣然未有行者则法不信而人不敢也法令贵实行而实行者恒困蓬蒿法令贱虚文而虚文者恒衣青紫是以上之人知行之必不得官而文之终不能抑也秽同市井行若盗跖心知之矣视其文而华焉则亦取之惧其虽抑于今必显于后即今暂抑后未有不收者也天下谁肯出而任其怨者先王之法简不帅教者习乡射以观之至再至三至于卒不变也屏之逺方终身不齿其不忍絶人而拒恶之严如此今亦宜简可教者使之观感于善甚者虽华其文而亦不齿督责校官无以好恶书于籍而又参以提调之书取舍进退一以为据本之以诚行之以决守之以固不事姑息而有所忌避庶能使人孜孜不已兴起于法度之外而实行可得也不然卤莽灭裂天下益趋于秕且治天下又乌用是秕者为哉 

　　置特科 

　　臣愚以为督学之臣无事姑息固可以扼淫僻之徒而笃行之人好古之士不能雕绘卑刓者终亦无由以进葢自校文之制兴而易书之法立持衡者一视程度以为低昻虽使行如曾史学似董扬少违于度不得齿应书之列故督学之所贤在于笃行好古而所取在于雕绘卑刓所取者遂以荐于有司所贤者不过片楮之旌一言之奬而已知无益于进也椎朴木强才识薄謭诚不足以语豪杰使其经术明先王文辞凖坟典乃不能与腐语妩言同举而彚征则吾之罗网无或有逸大翼而漏吞舟乎臣尝观于今古之变何其愈趋而愈下也记曰徳成而上艺成而下言道器之攸分也今岂但上者不如古人所谓下者又下数等矣夫古之艺礼乐射御书数是皆用之所需而道之所寓也下亦上也后世则出于文字释之为训诂骋之为辞章训诂辞章已非古之艺矣今之举业不知于二者何当也昔汉承暴秦之后六经出于煨烬学士先生收十一于千百之中各以所闻为说字剖句研纤搜巨擘著者列于学官国家有大政事皆傅而断以其主于解剥故谓训诂然而较名物辩仪度不可废也六籍既微流波漫瀚左屈浚其源贾马衍其派于是搦管操觚争驱驰于文苑矣以其猎乎枝叶故谓辞章然而诏叙伦物润色皇猷不可废也唐宋明经以试经术进士以试辞章帖经墨义何曾叩经学之藩篱律赋近体辞章亦已变矣然帖墨以拙记而能故但得迟钝庸劣之辈诗赋非髙才莫至故多得英华聪朗之人瞋目焚香贵贱已判非经术之不及诗赋乃髙才之过于拙记也王安石知经术之正而又恶拙记之无能知诗赋之靡而又欲髙才之皆得于是去帖墨而罢诗赋以明经而为进士使皆缘本经文修饰华采自谓两得其长矣此今之所因也然而平训述言大类尸祝拘行守墨何事博观英华聪朗之才不出迟钝庸劣之习所学益精所见益陋岂惟辞章遂以久湮训诂亦且莫解则又两受其弊矣至于近日经义重而论策轻学子竞趋贾人牟利非元魁之作不镂于坊非程墨之文不鬻于肆五尺童子不必穿贯本业祗令摭掇姱辞自可通籍金闺曳裾青琐此笃行好古者之所以皎首胶庠而局步茨棘也葢笃行则不能雕绘以为华好古则不能卑刓以就格欲使与善进取者竞于蒙昧之中知其难矣且夫度徳而用则贤者不遗较艺而升则能者不弃今以徳而言行如此其修也而雕绘者未矣以艺而言经如此其明也而卑刓者浅矣然上之所登恒在彼不在此屠龙之技孰肯为之臣愚以为宜焚时义之秽芜严镂市之禁例使士子一意经传三年更其所占以所占顺更之而开其陋于乡试后开特科以收笃行好古之士校官察诸生有实行出众通一经者保上提调提调任之上于督学督学验之荐于藩省御史宪司监而试之试凡四书义一道经义一道论策各一道义如朱熹所谓通贯经文条举众说而断以已意者不拘于式随其才质长短髙古驯雅成文要以达意而止论策如之中者贡于礼部视乡贡士不中罢归进学经明无实行可指勿上谬上者校官坐降得人进其秩提调如之无者勿强匿而不上督学察之如谬上之罚汉法举人以口今天下七万里可畧如汉令千里举二人通天下所举不过百余不惟其多惟其称此则合孝廉于明经所谓孝廉既非椎朴木强才识薄謭者之可伦所谓明经又非迟钝庸劣与夫雕绘卑刓者之可拟笃行好古无不见用亦当今之要务也然而议者必以为既察其行复试于经则经进而行诎亦与拒于科举无异夫明经无行勿上臣已言矣若特科经义之不拘于式又非如科举之必求于工也达意成文斯取之矣意有不达文有不成岂所谓豪杰而可举哉诸生试家法汉之孝廉则然察于州郡者别试可也非所以语学校也 

　　迭廪饩 

　　臣闻圣人立灋常使人有亹亹不倦之意争自磨淬以就其上之所欲是故养之而为惠教之而易从未至者莫不黾勉尽力以从事于其间至者益以踊跃而不敢懈葢天下之人至众也欲以遍之实难是以圣人厚其一以励其十仁其十以风其百如使其风而励者方来其仁而厚者先已自弃则是圣人之所以鼓天下者乃所以阻天下也古之圣人立法以致天下后世常以法失之天下之事莫不皆然而在今日学校之中尤有可慨者矣昔者成周之世规制大备独养士之典未闻葢士即农也一夫受田百亩子弟之椎钝者则负耒而耕秀异者则鼔箧而学其属于州序者即食于陇亩者也自井田废有天下者不惟常竭百姓之力以养兵而学校生徒亦皆仰给于上然兵虽多巽愞偷怠无赴汤火冒矢石之劳而亦荷殳执斨备身行伍之列为士者诵法先王号知礼义乃栩栩焉不务奋进受饩于学慢游于家岂所以自待者哉国家自国学外天下学校饩士垂四万人月有廪日有馔此圣人之仁三代所未有也以廪食之籍为岁贡之储一旦厕名终身莫出故皆晏然谓官屈指矣积十余年少者壮壮者老昏眊颓溃重以政令废弛师儒琐尾薪刍之费锱较而铢分之庖爨聚蛙斋舍茂草黉宫閴无人矣此君子之所叹息也且天下无功而食者不少矣然百官则用而后食诸生则食而后用用而后食者虽其职业未尝一毫有益于朝廷然其心莫不自谓吾已出身为国诸生容与翱翔一无所事岁费三四十万此何为也夫朝廷所以聚而养之者岂非欲其乐羣而敬业哉离羣索居燕辟废学则教养之资祇为丰植之私耳葢闻圣人之治天下其有所加者必有以重责之也增附虽有所责而实未有所加学生虽有所加而责未见其重是灋不得而平也天下生徒孰非朝廷之士哉以法言之增附则在于额之外者也增附既限于额之外学生又弃于额之内是士不得而有也欲尽增附而养之则人数百万虽罄太仓之粟犹不能给驱垂暮之夫以复会馔之旧使之终日躞躞周旋于弦诵之间又将扞格而不胜勤苦而难成是教不得而行也为法之敝可少变乎且夫圣人有用少之术而人不知也有物百焉执人而与之仅足以周百人而止不为一定之法则虽物十可使千百人奔走于其中而不穷故不善用者以多而不足善用者以少而有余此不可不深察也今莫若不为一定之法岁试入额内者与之廪既入而复出者罢勿廪岁贡多入额内者与之贡多入而不优者亦勿贡以数十之粟更迭于千百之人千百之人莫非吾之所加相率以就吾教吾皆得以尽驱而重责之庠声序音可使不絶彼知有可得之机而无常得之势亦莫不争自磨淬亹亹而不能自己然人以为廪者类皆昏眊所出必多则心不能无望其不能无望是以得为当然也夫法不可以有所定法定则莫不以为当然昔之当入限于额而不得入者多矣而不敢有望是亦以不得为当然也二者之当不当则可辨矣吾又安得舍彼而徇此哉天下方患于昏眊之多壅于选曹而未有以处也且将汰而澄之则其望益甚孰若澄之于此之为便故夫不为一定之法非特使士子亹亹以从吾教亦澄源之道也 

　　兴社学 

　　臣闻天下之人未有无所属者也夫人含心知之性有血气之欲好恶殊方喜怒不常惟其便而趋之若鹿挺于原四方无择也是以圣人患之设为法制驱天下之人皆入于其内农耕于野工作于肆商居于市士修于学无有一人出于法制之外者故能使之各得其职而不为乱然四者之中所谓士者又皆聪明知慧之人其为心甚广而其所业又可以得髙爵厚禄其为利甚巨以甚广之心而觊乎甚巨之利则其乱将益甚是以圣人患之绸缪于党遂之间而固缚于闾巷之际当其少也已教之于里塾以厚其基而其秀也乃升之于庠序以成其徳自少至长莫不皆有所属葢其所以防之者甚备而所以养之者甚周也我太祖皇帝于投戈息马之秋即弘稽古右文之治自国都外天下府州县社皆立学焉斌斌乎与三代比隆矣然府州县学文虽虚而不废社学法中废而不行正统初复责督学宪臣着为令臣以为今即使有贤督学守令法皆见之于行事皆出之于实亦不过一二学究率三五竖子诵篇章句读之言习拜揖唯诺之节而已其稍学文业举者即呺然耻与其列故天下之人犹有无所属者谓此也夫人方龆则机未动既长则习已成惟离龆将长之时正欲动情胜之日是故易着童牛之训礼垂执驹之文言制之难也今以欲动情胜之年又重以科举文字之习下不闻父师少师之诲而应对进退之仪已荒上未列祭菜鼓箧之俦而纷华盛丽之心先靡荡乎其无归飘乎其欲奔此孔子所以恶速成而诗人所以戒突弁也公羊注曰十月事讫父老教于校室八岁学小学十五岁学大学其有秀者移于乡学乡学之秀者移于庠由此言之小学大学皆里塾之所教也今之学虽去古逺甚即而求之所谓篇章句读者其亦凖小学乎所谓学文业举者既已仿修已治人之说矣其亦凖大学乎臣欲督学责令守令度里社多寡逺近修建社学几区择诸生经明行修可应特科者为师驱前二者属之虽彼各安其居各便其师不可强要朔望于此行礼而受说焉应对进退之间既得以董其不度纷华盛丽之心亦得以潜消黙化知乎朝廷立教之意与乎圣贤为学之方有不专于科举者选补弟子取而择之不属社学者不试守令亦时劝勉使之有所兴起自少至长皆有所属而庠序之教亦将有所易行不然则其父兄师长固亦有以临之然不过利禄之媒未知朝廷之意欲以重责之也而不能有所观感且夫天下之法未尝不善而每患乎人之不行行之不尽其意今法学官弟子取诸社学则岂谓句读竖子哉故夫国家之法诚能尽行之即三代何加焉而每患其不能也 

　　石洞集巻一 


　　●钦定四库全书 

　　石洞集巻二 

　　（明）叶春及 撰 

　　○应诏书三 

　　纠官邪（凡六篇） 

　　决资格 

　　臣闻天下之物有有格者有无格者善用者以方而合方不善用者以长而合短长短方员所谓格也惟不得其彼此之宜是以龃龉而不相入以此合彼尚不能入况以无而合有哉今夫人有知愚贤不肖而贤知之中又有政事文学言语勇畧之异其所以成于天者有形也官有崇卑繁简而崇卑繁简之中又有治教兵刑钱谷辞翰之殊其所以理乎事者有状也成于天者有形而理乎事者有状谓之格也亦宜均是人也而曰进士焉曰举人焉曰岁贡焉低昻视乎眉睫美恶随乎唇吻此如生人之初执而姓之曰某也某也亦遂以为某为某而已岂故有是哉故夫官人之法与其合乎随于人者不若合乎成于天者之为得也虽然人之所随曷尝不谓天之所成矣乎学校之士羣而试之拔其尤进于礼部不能者无由自至焉初非塞其门而扼之也则其至者固所谓贤固所谓知矣乡贡之士羣而试之拔其尤上于天子不能者无由自至焉亦非塞其门而扼之也则其至者又所谓贤又所谓知矣人之所第一因其分之所成而亦何以自解嗟乎其所以试而拔之者果取之于知愚贤不肖乎将取之于空文靡辞也其所以官而用之者果取之于空文靡辞乎将取之于贤知也空文靡辞不足以定有形之实而徒被之以无据之名治教兵刑钱榖辞翰之需不徒理之以无据之名而乃理之以有形之实然则人君欲以格而临天下可不知所合哉昔者成周之士有选隽造进之分葢画然别矣而所以兴之者六徳六行六艺也名之即其实用之即其取是以随其质之所宜而论之以为卿大夫士乡遂之吏适有以相合而不爽今格之所定疎于司徒而格之所拘过于周代甚非所以广英才而成化理也且夫天下亦多故矣而非气则莫之能济居之所乘气之所变也富人之子颜色姣丽动止容与羣处而声扬起趋而趾髙岂其尽贤知哉居富而气盈也贫人之子出入抵巇进退惟谷欲谈而宛舌将行而拟足岂其尽愚不肖哉居贫而气歉也故谓岁贡之不如举人举人之不如进士此两者可以观矣歉则易委委则靡然而有不振盈则易足足则荡然而无不为抑者既靡引者又荡则人主孰与共天下哉陛下知资格之弊奋然欲决去之发徳音下明诏深嗟太惜岁贡不得为方面举人絶望乎九卿可谓越拘挛之见驰帷墙之制而独观乎三五之道也臣窃疑之十围之木必生邓林径寸之珠必产合浦何则聚之众而择之易也今以三年之率计之举人三倍于进士矣岁贡三倍于举人矣然举人望进士百不一二焉岁贡望举人百不一二焉即有之亦闲署左官遐邑僻郡者也且汲汲去之矣谚曰囷廪鸡栖不啄亦提言非其据也岂其无留良乎抑方振而未应乎或尚未免于拘挛帷墙乎不然何宜见而不见也国初官使惟务仁贤下品无坠地之污上第无登天之骤诚以其人而已兹欲使进士尽为判尉如宋则其势必不可行况举人既已不注而又国之盛典臣愚以为自三人以下且无骤使显融而试之于事与民举人岁贡之良皆得如进士髙铨之等及其莅事治民有可指见而改其官登降用舍不复以科为断葢初进之时惟问举业故举人不能如进士得遂出身岁贡不能与举人同试礼部至于铨注亦多诎焉则举业之为也既官之后夫岂论此学问该博文章典丽斯可以为翰林节操端方国体练达斯可以为科道故国初于斯三选上不专用进士下不薄鄙岁贡校官他可知矣是以古之圣王作人于有格之中而不弃人于无格之外作人于有格之中者有格而使之无格也弃人于无格之外者无格而强为之格也矧乎祖宗之朝草泽九流咸充任使胥史小吏悉属明扬功施庙廊光垂琬琰亦岂以格拘哉今则置而不收贱而不齿草泽多枯槁之夫胥史怀奴隶之志又其甚矣臣欲请复贤良诸科令监司守令举保核实与科举并用二千里岁举一人不惟其多惟其称因其所举以为举主赏罚天下无得入钱为吏试中乃补上之人又必遇之以礼养其廉耻不为限其所至使之欣然皆有自奋之意夫不强为之格以尽天下之才而但察其所宜以合其用则贤知大小各得其分即愚不肖亦皆鼔舞以进于善官职不修未之有也然则天下之人亦何必多为等级以拒絶之哉 

　　清仕进 

　　臣闻圣人之治天下将欲置于此必先营于彼将欲废于东必先图于西非彼之疲而西之劳也隅者止于一隅方者止于一方天下之事非一隅一方拟也欲有废置而不求其所以废置之原则其功不可就今夫人之有五脏也分之虽各一其司合之则一人之身也是故一脏受病则必转相传变绵延而不穷已苟徒指其一处治之而不辨其受病之由则虽俞跗在前巫咸在后愈甚无益也六卿之事其类此矣祖宗朝吏皆久任今则迁徙太遽贤者不获展其才不肖者得以逭其责上下无狃习之美前后有相嫁之心迎送糜于小民簿书絶于奸吏此天下之士争以为言而任卒不能久祖宗之法三载考绩吏非大不可忍即署不称亦俟九载通考而黜陟之今朝觐考察罢至五六千人耗矣网亦少宻焉是以吏多苟位之私人怀患失之虑讇■〈言安〉成风贪牟煽俗此天下之士争以为言而法卒不可复臣尝观于江河之浪矣后者髙则前者下后者下则前者髙何则来愈逼则去愈速也故夫任不能久而考察之罢不能不多者凡以取之不精而进之太滥耳昔唐太宗定官七百三十自谓以此足待天下贤才今内外文职二万四百疏列亦不少矣而常患不足其故可知也国初学校岁贡三岁不过一千余人举人不及其半今三岁举人一千余人岁贡倍差然国初学校之外尚有举保诸科其数多寡葢亦相等试以九年通计今日之额歳贡七千余人举人三千余人进士固多在其中也以此万余而合今日见任科第岁贡监生出身文职适当其数其余一万以待吏员过矣九歳之中除进士暨乙榜举人愿受职者仅一千余人得出身外尚余九千余人以国初坐堂歴事除选日期计之大都亦须九年则是九年中九千余人无一人当选者也第一年之选在第十年第九年之选在第十八年则是十八年中九千余人始皆尽选者也以后九年之选而布前九年之人则是一年中止有一千人当选者也况乎九年之后时迈事更衰老物故又居二三者乎三年所选不及二三千人朝觐考察虽不过为宻网加以衰老物故罪免有几其数者矣即如画然顺次此一万余人皆以三年去二三千则是凡服官者皆有九年任也天下固无画然顺次之理而以衰老物故罪免去者亦不少不能九年者岁有一人则已九年者有一人可加一年矣不能九年者五十岁岁有一人则已九年者有一人可加五十年矣自非卿相大臣几人至此是故尊秩虽少而髙格不多卑职虽繁而下格亦众以来而乗徃以速而乗久此国初人才官职所以无有余不足之患也矧吏员固不能当一万者乎彼歉则此益舒矣自夫将士太蠧疆埸不宁司马无可奈何而病移于司农国用不轻边储告匮司农无可奈何于是推广之例兴上纳之徒滥监生吏员悉从赀得彝伦为纳贿之司铨衡乃偿债之府而病移于宗伯冢宰幸途既启正路弥榛监生选期垂二十载署教三年县令立至此所以部多乞恩之士而监无举人之迹也岁贡之次四十春秋即使受饩方将总角至于上部亦遂龎眉更迟一二十年其骨则已腐矣故皆不务进修惟求速化宗伯无可奈何而病丛于冢宰壅阏滞积葢数万人是以用之率皆苟且方今之病在结聚惟行倒仓之法去其宿症然后茹淡甘素渐以将之庶有瘳耳臣欲合上纳吏考之通者以次分役在京司府州县不通者给与冠带放还复其身需选者考较去留视其等合上纳生考之通者留监次者发回原籍府州县学肄业不通者给与冠带放还复其身需选者考较去留视其等葢彼上纳皆富厚有余之家所不足者非财也束带不事亦可以为荣矣朝廷恩意岂直百十金哉其三考满吏吏部严考通者次者留选不通者给与冠带放还复其身省祭于家者巡按藩臬会考亦如之巻解于部谬取者罚听选到部歳贡监生吏部会官严考通者次者留选不通者给与冠带放还复其身候选于家者巡按藩臬会考亦如之卷解于部谬取者罚以后不复再开上纳之门令督学岁贡生员才识明达可进于善乃遣廪虽多而文行不优者勿贡断自今日岁贡举人悉从坐堂积分歴事除选之制使前数种与举人已注选籍者得以分布于九年之间其亲老愿受教者验之果实亦必坐堂一年文行俱中方授不中仍从歴事而选迁必九载则与歴事之期亦适相当人自不求速化如歴事之人短于政而长于学亦授教职要择之严而得之不易岁贡在监在歴亦时罢去其老疾鄙陋不堪者则特科举保二三百人自不见其繁冗夫取之精则下有可用之才进之不滥则上无轻用之意由是择其人之最贤职之最重者久任之或赐金或增秩或褒以玺书而时纠劾斥去尤无良者则朝觐考察虽欲多罢亦不可得庶几哉官得人而民受福矣苟不求其受病之由而徒欲有所废置是以牵制而不能也或谓方面之臣率皆甲第其人不多胡为亦壅而不能久葢人之壅自下而上岁贡固可为幕尉也由上纳监生吏员多而岁贡壅于校官举人固可为校官也由岁贡而壅于知县矣进士固可为知县也由举人而不能久矣进士不能久于县则壅于部署不能久于部署则壅于藩臬况进士虽不肖人皆有不忍之心罢于县者百一耳是一进士当二三举人存一进士则去二三举人矣存一举人则去二三岁贡矣然则所谓取之精而进之不滥岂直举贡以下哉不如是则久任不行课法不立而治出于苟且其必果于自断而不夺于众人之论可也 

　　审举劾 

　　臣尝读史而叹齐威王得御臣之术也齐威王委政以来国人不治矣当是时即墨大夫最贤而左右乃日毁之也威王使人视之田野辟人民给官无留事东方以宁贤也则召而语之曰子不事吾左右以求誉夫封之万家阿大夫最不肖而左右乃日誉之也威王使人视之田野不辟民贫苦赵攻甄不救卫取薛陵不知不肖也则召而语之曰子其以币厚吾左右以求誉夫烹之誉者并烹之誉阿者即毁即墨者也于是羣臣震恐莫敢饰诈务尽其诚齐国大治夫即墨贤封贤阿不肖烹不肖可矣而私毁私誉之必诛岂非谗妬者即坏政之原朋淫者乃假手之道哉驩兜之放于崇山也其罪不可考见独故尝举共工耳而舜亦自言其堲谗说殄行也由此言之威王之所以奋其飞鸣以警动臣工者其即舜之术与今夫仓公之用药也将欲使之去邪而保正则必先制其性炮炙浸渍靡不备至苟不制伏而惟其性之所为则将横发烂纵邪气益张正气益耗几何其不溘然以毙也君之用人何以异此近日京朝保任久未见行科道封弹亦惟其巨天下司府州县官吏贤否独在抚按臣尝闻邸报矣其举者必方面大官也不然必进士州县也不然必其突梯韦脂善为媚者也不若是千百中之一耳其劾者必州县小官也不然必举人方面也不然必其倔强倨亢不善为媚者也不若是千百中之一耳是故东方明矣卑疵而候于门屏斥葢舆摈弃锦绣鴈行避影鹄立临厕伛偻唯诺口呐呐如有吞则大官莫不皆然况小官乎何者祈举而免劾也使车至矣喘汗而迎于途抱机视膳望尘展拜羞品极水陆供张拟王者凡所以恱耳目娯心意者纎悉具备则进士莫不皆然况举人以下乎何者祈举而免劾也大官进士薫灼未艾吾之举者常在焉而又速之以媚小官举贡止泊有所吾之劾者常在焉而又邀之以媚是以玉石混淆邪正杂糅公道榛塞人心几幸此国政之大蠧时俗之深痛也夫天下如此其大矣贤人君子如此其不少矣而臣安敢妄有以诋之哉人之言曰听言之道必以其事观之则言者莫敢妄言臣尝迹其事矣蒿藋成林仓庾告匮田野未见其辟也糟糠不厌裋褐不完人民未见其给也官怠而不勤吏奸而俟贿事未见其不留也贫苦失职闾里呻吟百姓未见其宁也天下一家固无敌国相侵之寇然郊门之外盗贼日屠乡聚老幼系累戾夫为之涕下典兵者未尝遣一卒以援之缓急其可使乎皆徃徃被举矣此臣所以妄议之也夫媸妍因乎强弱则刚者吐而柔者茹美恶视乎苦甘则佞人登而直人逺豺狼载道牂豕为辜狸鼠同游狐■〈或上虫下〉变态使遇威王必无事矣且药未有不制而可用者也臣愿陛下揽虞帝之权收齐王之柄审举劾之司重巡按之责令都察院堂上官保举强干廉明御史遣之俾察官吏果有贤能超异与贪暴尤甚者明着实迹特奏其中材之人可上下者别具考语以闻各为正副二籍正者留中省阅副发吏部与二三大臣杂治之考语俟考举劾验实如所谓使人视阿即墨之为者然后以行刑赏其有贤能徒以格卑或不善媚被劾仍迁之不肖被举与举劾不实者悉问如律使还堂上考察以进贤退不肖为称葢中人最多为治有要是以齐县七十止取二人公道昭明谁不怀畏而又操执干纲专治刺举之吏则其制乎御史即所以制天下郡县也夫天下至广人主安能尽知故寄耳目于左右目瞽而黒白不殊耳聩而淫雅相混则是必天子自为而后可耶甚矣人之不忠也天子固无自为之理而左右又不可尽信然则齐威之术可以其异于舜而弃之哉 

　　御尊卑 

　　臣惟寛严者岂非人主所以御臣工者哉用之而不得其当则将淫纵罢竭各求其归而意不在于上是以御尊者宜严而御卑者宜寛也何则上之责乎卑者甚繁而责乎尊者甚简防乎卑者甚宻而防乎尊者甚疎也责之繁防之宻而不寛以待之则其势有所不胜责之简防之疎而不严以待之则其势无所于惮且非独如此而已尊者制卑者也而其制于君则逺矣卑者制于尊者也而其制于君则逺矣心无所惮则肆然日乗乎卑力有不胜则葸然日投乎尊而皆不暇于朝廷之政故人君之御臣不可不异其术也方今承流宣化为天子惠养百姓其职最卑而与民最亲者非县令哉田赋戸口之赢朒徭役狱讼之轻重风謡俗尚之醇疵贤人君子之显晦礼乐教化之坠举鳏寡孤独之苦乐山谷津闗之警寂米盐琐屑节错丝棼皆集于令自此以上不过总其大凡官渐尊而事渐省矣故曰责乎卑者甚繁而责乎尊者甚简一人之身州察之也府察之也藩司察之也按察又察之也御史又察之也虽有深垢十目之所不容虽有匿瑕十手之所共指自此以上官渐尊而察渐少矣故曰防乎卑者甚宻而防乎尊者甚疎然而防之宻非为苛也责之繁不束缚也则其待之固未尝不寛凡之总责益大矣察之少防益精矣则其待之亦未尝不严而天下县吏每苦于烦文缛节多如牛毛不能尽心王事则制尊非也夫严者人君之大用严之所在心之所归也今之待大吏亦稍寛矣是以上下相反心志乖背令之当责者未尝责而其不当责则责之也令之当防者未尝防而其不当防则防之也小吏见其如此亦皆折而归之鳃鳃焉日罢其力而不知倦而何暇其它哉葢朝廷之寛夺于大吏之严朝廷之当然夺于大吏之不当然矣是故叅谒之劳踰旬经月迎送之苦宿水暴岭供具之夙弃旧腐新伺揖之勤废时昃日丽省之邑孔道之令所最病焉鸣钟而兴束带而出奔走于十数人之庭趋于东而恐其失于西呼叱舟舆督促程饩怔怔数日前者方已出境而后者复告至矣乃若遨游灵胜流连燕饮莫不随而候之穷日而不得休达曙而不得寐此台仆之伦而胥史之耻也登堂未几据座未暖图书朝来又为之营馈遗矣狱词夕下又为之计赎锾矣烦文瘁其形缛节斗其心卒卒无一日之间则夫田赋戸口之类而为政宜知者何时理哉是以天下之令皆自谓俗皆自谓奴夫俗者辱行也奴者贱名也而不辞焉此无他故矣朝廷之法弛而大吏之焰张也拜伏少愆睚眦成隙即如朱卓孰则明之进士以台谏见严举人则谴诃不免欺誷刑章讇媚权贵其势然矣且其防责亦曷尝不本朝廷哉名是而实违故此轻而彼重也夫虎之威百兽震慑苟不能用则狐窃而行今大吏以其严恐悸小吏使之归心而吾不能以严而制大吏是亦不能用其威也臣愚谓宜严责御史正已格物防护随从之人马驴舟车之具廪食楮墨之需迎送伺谒之礼悉如宪令毋以烦文缛节重扰下邑守巡违宪必劾奏之则令得有暇裕尽心王事其有荒怠孰逃罪哉葢大吏畏吾之严必以朝廷之心为心而不敢以私乗乎其卑小吏藉吾之寛自以朝廷之事为事而不致以私投乎其尊此人主所以制御臣工之术也鸷本善击扬之益迅卵本易糜压之益败人君之于寛严信当异其用矣 

　　择将帅 

　　臣观苏洵之论将帅曰将特一大有司耳非相比也岂不然哉虽然王良造父天下之善御者也使之策躄驷而驾敝车骨苦筋劳踯躅而不能进非长于尺而短于寸也敝车非任重之资而躄驷非致逺之器也则将固非相比亦乌可不慎择乎哉方今天子忧勤于上大臣宣播于下而甘澍之洒不能及于覆盘辇毂之地泳沫闿怿而边郡之氓肝脑涂荒墟膏液润腐草老稚系累父子夫妇不相保此将吏不肖也昔我太祖皇帝以马上得天下擐甲厉剑与诸公并驰于中原者十余年御将之道筹之审矣都司卫所绣错宇内要害之处置镇戍焉阃外之寄悉属武臣以为指刃挥兵搴旗陷阵非竖儒所能办也升平既久法令益弛纨袴之子豢于酲醲甘膬之中沉于丝管娥姣之际肌节驽缓智识钝眊故仁宗皇帝命文臣临镇治文书议机宻参军务理边储后皆改都御史称提督矣天下治安缙绅用事介胄之夫俛首下气唯唯听命是以总副参游有将之名束缚而不能振军旅大权上归提督下属备兵屹然将帅之任矣故此两者不可不慎择也今之所任者谁也章句小生持方幅之纸揺手而攫髙第安坐数年富贵逼人遂据而有之入则列兵而居出则陈戟而游击鲜饮醇葢光宠福厚矣盗贼满山耳聩而不闻百里之内攻下乡聚屠戮黔首掳掠子女目眙而不见巢夺民田亏损国赋心懜而不知惴惴然幸不攻城刼库自可数日而迁画隍以外委以啖贼倍力为巧诈匿不上闻饰虚功执空文以誷主上此民之所以哀吁而无告也岂其与贼昵而利民死哉身家重而勇畧微詟然一竖儒耳鸷悍跿跔奋臂而善斗者壮士也妇人女子缓步柔声珥玑曳缟闻閧则闭戸缩颈矣奈何令妇人女子斗哉臣观三代之时多以车战故士自少即学射御司徒大比亦以是而兴之与徳行礼乐书数同选用之于战皆能致师非苟而已是以太祖皇帝洪武三年定科举格中者后十日试以骑射意念深矣非大圣人孰能如斯臣欲令乡会中式举人愿试骑射者如洪武三年例试中注于其籍授官时以为捕盗通判兵部主事使之治寇行边讲方畧习韬钤以待备兵提督之用然而论者以为骑射一人敌耳不足以得大将殊不知武之弓矢骤驰犹儒之椠觚揖让也善椠觚揖让者未必能为圣贤未有圣贤而不善椠觚揖让善弓矢骤驰者未必能为将帅亦岂有将帅而不善弓矢骤驰哉论者不称太公之鹰扬而称张良之似妇人不称孔子之却莱而称杜预之不穿札是皆猎取一二以自解说其无能而已且夫军旅之事以志为主以气为用者也章缝之人而善骑射之技其志深其气壮矣备兵提督固不必出入行阵与敌角一技之间然而定议运谋鼓鋭制胜非志气何由哉驾万斛于大海楫之橹之非长年也而惟其命之听苟不尝习闻洪涛而股栗见巨浪而心悸尚安敢置身其中左顾右盼示水道乎科举之学较士于椠觚揖让本不足以得人豪杰由之而出何况弓矢骤驰使天下之人知上意之所在必有剨然响应者方今武举虽设但其所得不过挽强引重之麤材入耳出口之腐语且待之甚轻即至总副参游要亦命于人非命人者若又合文于武则其智识足以料敌勇畧足以当患而势可以有为夹赞董责谁不听命又使训练武官岁时比试以俸而制赏罚其踊跃者必至矣今勲臣教读既成虚文武官训练率皆弛废至居阃外所听命者又竖儒也国家何頼焉臣愚谓试中式举人于骑射以为备兵提督便 

　　正刑礼 

　　臣闻记曰刑不上大夫礼不下庶人自两言者出天下之事有大不平者焉刑之加于庶人者常溢于灋之外而加于士夫者常逃于法之中礼之施于庶人者常忽弃而至于无而施于士夫者常淫纵而至于伪矫之者曰刑无上也不以大夫为上而无刑礼无下也不以庶人为下而无礼臣虽不知其然否而大夫之不能无刑庶人之不能无礼则可知也顾有差等耳何则天下之人各有其分圣人者因其分而低昻之者也先王之制以徳诏爵大夫有徳故不近刑使其败徳刑不免矣但不从于执缚系引视庶人为优矣乎礼以辩位庶人无位故不备礼然而天秩不能违矣但其等级名数视大夫为杀矣乎嗟夫今之天下何其大不平也国朝狱具笞杖讯校径分长短皆有成式除节目禁筋铁勘之校板图之刑书如天象示人章章矣证明供定然后如法决之自一而五自六而百所以惩奸邪而卫良民也武健之吏以毛摰为治不问曲直不别善恶棰以五寸之竹夹以二尺之木论未成而死过半矣甚至无罪之人片言触忤扑击数十立毙庭下此夫杀人不操刃者也鹰无爪虎而冠者也民重足一迹矣昔我太祖起自民间见吏侵百姓天下大乱葢伤之也立国之初贪墨者加以法外之法着为官吏受枉法赋满贯罪绞之律吏治兢兢不至于奸黎民乂安洪武三十年乃定官吏受赃满贯者为杂犯罪死许赎令行而奸改故破觚而为圜也今仁厚过多贪婪萌起棓罚公拏卖请私夺司求之府府求之县县安取之哉驾辞文籍实则金银借说土仪实为贿赂败则归馈遗之人宻则为囊槖之富网漏吞舟良可慨已御史行部即有断击亦小官耳大吏之贪岂小官比哉其位愈尊则其攫愈伙其入愈巧则其迹愈微况乎小官亦为大吏积也万一被劾不过罢归赃柴而不追法入而不取何以治其下哉臣故曰刑之加于庶人者常溢于法之外而加于士夫者常逃于法之中谓此也国家制礼达乎庶人俗吏以刀笔筐箧为事废而不问三加不举六礼不修遣女满车葬死殚家设席肆筵椎牛击鼓旛幢蔽道缁黄盈室括髪持衰纳妇诞子甚至以水火为棺椁此弑父之罪也遗祖祢畧报祀为出门之祭祈名岳媚淫鬼男女杂乱昼夜奔驰千里而赴之常人琢器雕题匹庶曳绮履锦酒馆歌楼上切云汉乃有设容貌倚市门非君子所忍覩也无礼甚矣至于士夫所谓礼者莫非泉货之私甘养之态炎门可炙则坊表岁树鼠窦可探则庆贺时臻华要可援则馈赆稠迭腥膻可附则起居频仍标以将敬之文饰以折仪之语下片楮于郡县令支无碍官银无碍官则碍民矣及夫下吏之奉上司外官之奉京贵色色种种其所以行之者皆有名而可言其所以受之者皆有辞而无惭俱谓之礼实则银耳是以今日市井之人隶卒之辈以礼为银之通称可怪也昔者老聃愤周之末摘僻为礼性情离而素朴散也激而言曰礼忠信之薄而罪之首今之礼又何如哉臣故曰礼之施于庶人者常忽弃而至于无而施于士夫者常淫纵而至于伪谓此也诗曰柔亦不茹刚亦不吐柔不茹矣而又刚不吐何哉刚者制乎柔者也吾吐乎刚则刚茹乎柔势不并矣故士夫法中之刑不加则庶人法外之刑不去士夫之伪礼不革则庶人之常礼不明臣愚以为宜敇法司凡犯赃罪官无大小悉问如律或从轻或从重或杖决或发遣并不许赎内外狱具一如图板违式肆虐必按治之百官以银为礼以赃论责成守令重民四教冠昏丧祭禁其靡丽邪僻夫士夫之于庶人虽有尊卑而分之所在则各有宜毫厘不可越者但庶人之刑易至于过而士夫则不及士夫之礼易至于过而庶人则不及吾能防束士夫使无残贼鄙夷乎民各得其本然之分而其尊卑之序实则未尝有爽是亦天下之至平也官邪之当纠葢无大此矣 

　　○应诏书四 

　　安民生（凡六篇） 

　　结民心 

　　臣愚以为天下之乱皆起于处士好为髙论夫上自畿内下至海隅怀生之类欣喜恱怿岂非至治之极哉而蒙庄氏乃始咨嗟叹慕容成赫胥之世填填颠颠不知君臣之为恩而徳泽之为厚诮尧让舜使天下欣欣焉至目为膻也则过激矣葢自周室既衰诸侯力政强国务攻弱国修守驱民于锋镝战斗之中严刑重赋以供兵事此民之始苦也蒙庄氏谓有愉乐乃有愁苦于是欲反于太古之时以相安于苦乐两忘之境儒者之论夫岂如此孔子曰大哉尧之为君也荡荡乎民无能名焉言其功业文章入民者深非一端可指数也孟子之论王伯其说长矣曰王者之民皥皥如也杀之而不怨利之而不庸日迁善而不知为之者言王者之于民使之自得乎其心非有言貌怂慂之令沾沾尔夫民而自得其心则其与上益挛结而不可解故曰仁言不如仁声之入民深也使治天下不欲愉乐则是必愁苦而后可耶后之君子羞称五伯而其为治反不能使民驩虞奈何其不鸟举而去也葢当时之君各专其国各私其民虽其用之至烦苛矣而莫不有怜悯之意此如贪人遣子入海以求珠贝触雾灭顶不得其休息其心固恻恻也自秦罢封建置郡县分裂黔首守令治之天下之民乃天子之民非守令之民也苦乐休戚漠不相闗如胡越人矣又况井地坏阡陌开县官无田以业贫民民之有田皆其赀市而力得者不知使事之义以为吾自有田县官反从而征之也敛之则施腹而谗役之则戴目而视重以有司棰楚寃抑朝廷虽有仁政之布格而不得下究以不知使事之民而治以不闗休戚之吏故民皆不恩于上怨怼骜倨平居无事尚以空名相制一旦有急孰得而有之哉夫奉天子之徳宣播训勉以和辑百姓者诚守令责也然教之出也由上而尊教之行也由下而明何则下者其所亲也彼见县令非其等夷之人徒尔听命教戒虽详而不得其所以诚然者惟其闾巷之所共游耳目之所素习委曲开谕快然信服是以汉有三老啬夫俾其劝导乡里助成风俗得与县令丞尉以事相教葢自古任之矣惟我太祖皇帝定里甲之制重耆老之选民间争竞付听决焉警以木铎申以榜文在内月朔京尹引赴御前宣谕至谆切也有司相沿漫不加意齿徳隐而狡狯充徒窃赀于鬻狱耳迁徙不常里图久混因乡建长所以维之附郭力罢于州县各社财屈于巡检非成周胥宰之任矣方今天子加惠百姓民得美衣甘食秋毫皆帝力也而不知使事之义者亦众有司固多承徳而休戚不闗者葢亦不少役于官列于乡者又皆狡狯趋走之夫臣恐民心未知所恱也臣愚谓宜慎重守令俾择髙年有徳者为老人以平一里之讼立孝弟无过力田不怠众所推服者为乡长以约一乡之众岁时属民读法使知朝廷之所以教养生全乎我者如是其至而我民之所以供赋服役皆其义之不能己者趋耕耘禁游惰行四礼修五教奬其善良而董责其无赖社中又时训练以防意外之虞吉月礼长于庭问民苦乐赋役轻重刑狱当否盗贼起灭天时赢诎皆得言而行之欺诞为奸利者惩创变置如此则闾阎之下皆知朝廷设官立法本以为民而民实受朝廷之惠欣喜恱怿以戴天子此成周所以有道之长也今守令既皆漠然而长老乃若是耳彼乌知朝廷之心哉故夫使民喜恱不可谓非王道而不留念也 

　　较赋税 

　　臣闻三代之时无轻重之赋贫富之人此何故也天下之田皆归天子上之所授有常而下之所输有定也阡陌开田不授于县官皆民赀市而力得者纵横分裂惟意所欲县官特总其赋之大凡尔广踰千万而儋石不供步仅丈寻而倍蓰不啻此天下所以苦不平也语井田于后世腐儒矣然而强陵弱众暴寡知倾愚不为整齐剂量听其自生自治递为君臣则岂父母所忍哉葢今天下田地不均官民异则狡狯之胥豪悍之族倍力为巧诈飞走千形机诡万状派于见在谓之活洒藏于逃絶谓之死寄分于子戸谓之带管留于卖主谓之包纳有推无收有总无攃倐忽变幻鬼不可得而原也至于富人惮于征徭割数亩之产加数倍之赋无直以兑贫民贫民逼于穷蹙持难售之田苟速售之利减赋以邀富室广狭轻重杂乱混淆富者田广而赋反轻贫者田狭而赋反重富者有公侯之资贫者为狗彘之食此所以流徙徧于山林而盗贼难禁也苏轼号称豪杰而患按地更赋之不易行昔者洪水沸出葢漫于天地矣大禹洒而澹之东归于海若沟渎然也天下岂有难为事哉且夫土地之数载之以籍不若稽之以图也周礼大司徒以天下土地之图周知九州岛之地域我朝黄册里一图焉亦图其戸耳葢人绣错而居图于东而移于西田地则星分棊置千古不易故人不可以图拘而田则可以图得也惟以田而系人不以人而系田是以增损出入莫可踪迹臣愚谓宜尽天下田地弓之不以官民起科惟以肥瘠为则因地定赋裒多益寡如额而止某处田若干某田税若干鱼鳞图之占田者书于其下里有几乡乡为几图里长掌之图与黄册相并占田之人十年更书图则如故更造之际里长察之即其税之收除而穷其田之交易或失觉或奸利以致遗粮租税徭役里长代办葢先王之世八家同井宅在田畔人之所耕众共知赋之所入众共供也故弊不作今彼此殊方田宅异所一里之人目不相识一甲之田足不相蹑欺隐之罪里长虽同未尝实以责之是以弊如牛毛难数之矣黄册固尝随里通计封内田地第有数而无图今既图里甲复图田地此里之长居彼里之地不问也此里之田必问此里之长彼里之人占此里之田不问也此里之税必问此里之田虽未履亩披图可见后之君子所以惮井田难复者以为守令数易不如封建世于其土豪发洞析乱无从也田赋伸缩一问里长更者必于故者受其指示即世于其土何异哉葢同比闾孰鬻孰受孰洒孰寄其知必详有代办之虞其防必至不然里之田赋虽如其图未免阴为赢朒国之田赋虽如其数未免私为登降渐积渐差复如前矣或谓里长代办则逋者无忌代者无可奈何掲其田标其税苟明着矣岂槩之乎 

　　均里甲 

　　臣尝读诗至于鸤鸠而知父母之心也父母有三子焉一则食稻衣锦极其燕乐一则糟糠裋褐仅能自完一则操觚且为沟中瘠矣其将任之乎亦将均之乎此天下之至情亦事理之可见也国家之制以里甲任万民十戸为甲甲有首一百一十戸为里里有长十年而一役焉其初亦甚均也及其既久消长不齐重以奸利之徒肆为巧伪或诡寄他籍或假托衰残或诈称畸零或数为分析版册所载遂大径庭一里丁粮多者至千少不满百有司惟以戸役之也况乎轮应之际事有大小日有后先可以推移权归胥吏于是富而狡者常轻贫而愚者常重此诗人所以致咏于北山也故当事者患之而有均平之议计通邑一年应办几何各甲直年丁粮几何丁一率银几何粮一率银几何以丁粮之所率为应办之所费不复轮戸直日丁粮多者所率多丁粮寡者所率寡信均平矣然应办之例虽定于额之中而供具之数恒溢于额之外率银未敷直日如故矧通邑应办岁无损增而各甲丁粮年有多寡明年寡而今年多是今年轻而明年重也故当事者患之而有爬平之议以一邑之丁粮均一邑之里甲计一邑原役里长几何实在丁粮几何爬而分之每一里长当得丁粮几何如数者止加一倍者加充一焉加二倍者加充二焉其上以是为差少十一者加一充焉少十二者加二充焉其下以是为差丁粮应办斩然画一此亦天下之至平也然里长之名即闾胥之任也纲比丝聨法度且整整矣离一而为二三鸠二三而为一得无紊乱非事体乎又况擘割之苦将不胜其烦苛押阖之劳将不免于牵碍诚恐狱讼所由兴也莫若仍旧制而稍更之里长匮者代甲首缺者补裒多益寡移彼足此而戸则如故丁粮之数无大相逺不必拘于一定将一邑丁粮析为三千六百六十分以应十年连闰三千六百六十日之数以分配日一年约三百六十六分如当年丁粮分数不满计至何日即以次年续之有余以续次年若夫追征勾摄必尽一年而止五年差徭亦以其分编之每年粮长亦以其分助之如此虽里甲未尝尽变其籍而贫富固已皆得其平诗曰淑人君子其仪一兮淑人君子胡不万年其仪惟一故愿之也虽然里甲均矣上之人不为爱惜虽均何益有野葛寸焉一人食之则死百人食之则病枵腹食之则死果腹食之则病共茹薄食虽不独杀一人而憔悴者百矣又况枵腹者众乎今里甲溢于常经差徭责乎倍出粮长困于重负是野葛也可以均与之哉 

　　修军政 

　　臣观三代而降兵农异处于是有天下者恒患兵之多而食之寡矣国初之制殆不然哉惟其废而不修故至今日两受其弊而莫振成周以丘甸制兵五百一十二万之夫备万乗七十五万之众则是七夫而赋一兵也虽曰征行不常然亦岂能晏然无事者至于乡遂则家一人而田与追胥竭作矣国初置卫四百九十一所三百一十一以军计之约三百一十万余而是时口之登籍者六千五十四万则是二十人乃一人为兵也况乎守城者三屯田者七二八一九四六中半之法因地异焉不耕者少矣天下屯田八十九万九千余顷官民田八百四十九万余以八十九万九千余田分丽三百一十万余之军人得二十九亩八百四十九万余田六千五十四万人羣聚而耕之比之军之所耕乃其半耳则是军之力尽南亩而民反不逮也三百一十万余之军岁食粮三千七百二十二万余石屯田二十亩除正粮纳余粮六石八十九万九千余顷通得余粮二十七百万石则是军之食军自给之边储之所运军需之所征供于民者无几也军多为农故虽额设数百万而不见其冗食出于军故虽岁费数千万而不见其匮城者较艺于三操田者讲武于隙月内外相维彼此互发兵戎奋仓廪实故虽师兴数十万而不见其难且有待于他之也至于今日军之存者八十四万余四之一尔粮之存者三百七十七万余七之一尔夫兵与食相为赢缩者也兵冗则食匮军既少矣而粮不见其有余食匮则兵冗粮既少矣而军愈见其不足岂非脱籍者众在籍者又坐食乎未垦者众已垦者又糜于坐食乎二者相须缩则俱缩乎置八十余万坐食之人以蠧三百余万仅存之粟故今日之食诚病其寡兵虽不逮于昔亦祇见其为多也且以七一之粮而食四一之军必不能给是以漕粟盐引悉取诸民一旦有急坐食之人圜视而不能战复驱民兵当之无事既浚膏血以奉军之生有事又涂肝脑以代军之死此灋之所以益弊而民之所以重困也臣愚谓宜修国家之制复兵食之旧有田则不患无兵有兵则不患无食有兵食则不患无用而何待其它葢人四方无择而田万古不移或侵于蒿莱或夺于豪右可以徃牒求也今诚未得军以耕之明疆畔给器具授之贫民而责之六石之入而无月粮之费此与军之所耕何损合二人之入以募一兵百万之师可指顾得也屯田宪臣但督子粒不履田亩所谓舍其根而求其苗者矣至于清军丁尽戸絶者固当结罢易名变籍者则当究原在伍行核补伍俟报虽万里之遥亦一二年可返也奈何独付之文墨间哉况乎官以清军为名何所不问隐占纵放之弊老弱顾倩之奸侵削逃亡之罪实在空缺之数行部所至可不稽乎胡专彼而遗此也军伍既充然后守城者城屯田者屯岂患乎食之不给乃若有司抑配必遣壮丁既犯明刑不宜肆赦豪富之家宁没其产以广屯树教练之法必如会典骑射弓弩鎗刀之试各有式程官不操练具闻如律庶乎环列卫所皆投石超距之士一旦遇敌勇气自倍亦何待驱不教之民以蹈必死之地哉虽然今之所以重发官军者畏擅调而恐折伤也夫卫与守御云者岂婴城自保之谓哉从便乗机剿捕会捕律则已许之矣若夫两斗势不俱完彼此相当已足原宥坐视退缩乃宜罪之苟不寛假人皆顾忌而以养军之民战彼已养军矣 

　　制驿传 

　　臣闻圣人之治天下因人情而为之制是故予之则以为恩禁之则不敢犯立法而不本乎人情则将有所不行何者人情之终不能抑也不能抑而抑之彼必出于吾法之外公然犯禁而恩不在于上今之驿传是也说者谓春秋之时列国迭兴争为会盟诸侯之使日交于道其所以授馆具徒致粲献饩者纎悉备至少失尺寸朝辞国门十万之师已夕至于境内矣葢兢兢如此后世天下一家奉符乗轺皆朝廷臣子势自不能以如春秋是不然周官之制遗人掌郊里委积以待宾客列国之所以待诸侯即成周之所以待臣子也奉符乗轺至于郡县郡县给之后世之所以待臣子即列国之所以待诸侯也但其限之太严是以犯法者众葢今天下置驿建所内非公差特旨外非奏事行部不许驰传马驴舟车之异廪粮夫力之殊具在职掌违者有罪亦已严矣尚书韩文以买驴全身尚寳崔璇以驰驿被谪虽逆瑾之擅权张焰亦吾法之有可指也今日士夫孰能逃此者乎仕宦稍通薫炙稍盛将出京矣即与之勘合将入京矣即与之勘合随其所之而与之勘合假以官舍之名饰以公务之目千里遨游道路如织陆行雕舆水行楼船金鼔殷天精凿委地驿犹不足县以继之夫马聨翩多者踰百此民之所以愁苦无聊力尽而骨立也夫法之所许止于十一而人之所犯过于百千亦安在其严哉臣闻圣人之治将有以禁之必有以予之然则其所以能禁以其能予而已今之禁而不能予之者狭也葢人出身而仕固将以求一时之乐而人之仕者亦莫不爱其同类等夷之人故情有所难抑是以职掌文武官员到任一千五百里之外皆许应付人情之至矣而亦国之大体况天下岁费数十万以给过客孰非朝廷之财而不自以为恩有司实窃朝廷之财而乃自以为惠尊卑大小伥伥焉又且日入于冒岂所谓法哉臣愚谓宜缘职掌之意取周官之法勅兵部会议内外官员自几品以上以礼徃来者皆得驰驿应付有罪者否因其品级为之限制一豪不得踰越违者罪之岁计州县于驿传外所以应付过客夫马下程筵席费者几何悉征于驿不必别求而用自足葢今虽不许之驰驿而州县所费已倍蓰之明为之法则天下之恩悉归朝廷公平正大而无诈冒之态人亦有所易守规格截然不得踰越骨立之民庶几得以小苏州县无应答之烦可以尽心民事尊官不至横求卑者亦无道途匮乏之虑夫法有不劳而可行者殆谓此矣 

　　去盗贼 

　　臣观有天下者皆畏四裔而轻盗贼岂以四裔长技非山泽小氓比哉嗟不然矣志不在大即折胶控弦不过草窃苟有异志荷鉏持挺非黄馘之匹夫也况四裔僻居边外寥廓之野隔山谷壅沙幕天地所以限内外也侵寇剽掠天性固然明烽燧谨斥堠斯鸟兽遁矣盗贼则蟠我疆土据我膏腴利而出攻不利入保此腐肠之毒矢而剚腹之犀刃也四裔比之悬矣臣自结发即有天下之志谓丈夫当以身报主犁庭扫闾扬旌万里之外以明中国之威无从也生长岭东日覩盗贼之害故为陛下陈之惠州盗贼垂十年矣初葢一二凶竖弄兵潢池之上搏之如咋鼠耳有司为转官计匿不以闻百姓上变反击扑之于是缘转弥漫猬毛而起至于今日如败絮之虱按于东而出于西攻下乡聚屠戮老少俘掳子女巢据田宅驱夺畜牧芟夷农功白骨满山赤地千里此仁人之所伤也陛下幸哀怜百姓诏各地方官以讲武为不急以玩寇为苟安将盗贼妖逆隐蔽从容不早扑灭往往酿成大患至明圣矣臣去年五月离家贼营府治百里之内破三十余围杀万人陛下岂闻之乎葢地方之官心非忠义志在富贵其于百姓不啻若胡越也惴惴然祈不刼库攻城自可数日而迁故画隍以外委以啖贼而不顾贼亦明知其意不向城府日啖百姓而无严如此是官与贼市也粤南在五岭外明珠大贝以逺见珍常为吏所爱惜民生其间以逺易侮特不为吏动念杀戮之祸甚于北埀吏加欺蔽不得与北同被忧恤赋税之入等于中州田归盗贼且与羁縻郡县相视葢悲痛愁苦矣然在位者必以兵食之匮为解臣归善县人也亲戚故旧贼掳多矣方其平居一金若无也一人若无也至陷贼中檄俘掳速赎不然且斩则妻子脱簪珥骨肉充任使何者情之迫而处之周也以胡越之人而托兵食之计匮不亦宜乎粤之郡惠为小惠之邑龙川为小而赵佗则龙川起也当秦汉时惠葢僻陋矣山海之货尚未尽赋蒲菹之荡尚未尽除赵佗收偪仄之利籍嶅霍之兵遂并岭表南面称孤曷为兵食患也况惠官军外民兵二千八十六人有司倍役之则四千余矣城守狼兵又不下一千正徳间都御史王守仁曰狼兵之调非特所费不赀其残掠不减于盗南赣精兵二千有余得以大军诛讨赏罚行之而惟成功是责则比大军之举费半功倍安危之计岂不以人哉臣敢效愚策以备采择曰求豪杰以典兵严刑罚以制命假便宜以重权慎剿抚以务本而兵食不论也何谓求豪杰以典兵提督兵备征伐之柄在焉守令告急兵备不恱无为也兵备告急提督不恱无为也总副以下视人眉睫指挥以下听人肱臂又何责哉今之在位皆告急不恱者矣奈何民不枕藉而死也二者当择臣于前篇已具言之宜决资格求豪杰必得忠义自许勇畧素着欲垂名于竹帛者而后委用则见肝脑涂地其情必迫兵食匮乏其处必周誓不与贼生矣不然业举之子患失之夫不敢言兵则不敢任事不敢任事则不敢以闻不敢以闻则不敢动众非欺蔽无谋耳何谓严刑罚以制命炉炽莫探崖峭莫窥何者探必焦而窥必陨也故人畏之陛下诏巡抚守巡兵备等官如再庇恶殃民巡按御史严行叅论重治葢凛凛矣今论治者谁也炉得无可探乎崖得无可窥乎昔汉作沈命法盗起不发觉发觉而捕弗满品者死其后畏诛上下相匿以文辞避灋盗贼寖多今法不至如汉而人皆欺蔽则寛之过也至借弹劾以脱身因调迁而膴仕尚谓之法哉何谓假便宜以重权龚遂一郡守耳犹曰治乱民不可急也愿无拘臣以文法得一切便宜从事葢用人而拘之是絷骐骥之足而责千里也其必重委任去尺幅使之展布驰骋市租可以飨士卒赎金可以充赏劝先发而不为专少衂而不为挫所以解苛细而求功实也不假之权而制其命固难能矣何谓慎剿抚以务本招抚之说古葢有之所以待胁染而处服驯非以媚渠魁而顺骜悍也况乎胜之而抚则权在我不胜而抚则权在贼权在我则部置散合惟吾之听权在贼则喜怒爱恶惟贼之从惟吾之听则一抚永宁惟贼之从则朝抚夕叛二者相去若莛与楹三尺童子不可欺也惠州之权果谁在哉候骑至郊只兵莫接咻喣防送如奉骄儿稇载而归遂名已抚朋伍不散刀戟不销田人之田室人之室攻刼自如螫毒益甚斗之则有不支诉之则为妄语此良民之所以糜烂而恶孽之所以蕃滋也山谷日杀人里胥日张燕虚美薫蒸实祸蔽塞嗸嗸残息何由至陛下之前而诉之乎今得豪杰而用之严赏罚假事权诚心而行相机而动剿之足以为威抚之足以为徳庶戟哉民有更生之日也人之于身即其一毛无不爱者陛下徳同天地泽及昆虫岂重北垂而轻此南荒僻逺之民乎则欺蔽非也愚戆小臣犯咻怒吐情实惟陛下哀怜 

　　○应诏书五 

　　足国用（凡三篇） 

　　省费冗 

　　臣闻天下之言虽其至常而要之不能易者君子之所不弃也饥则曰食寒则曰衣此两言者岂非天下之常言哉然未有舍食而能济饥舍衣而能拯寒是以虽其至常而不可弃省费冗务樽节此亦天下之常言也足国之道无以易此臣亦安敢舍而不谈以避腐儒之诮哉昔者宋之仁宗称恭俭矣是时赂敌岁费金缯数十百万此如子钱之人责负于门虽欲贬损而不可得今天下一家伸缩操纵惟在于上如巨富之室岁入偶歉自勉以率家人节用度减臧获裁雇佣抑子弟谁敢不听虽然在人者易处而在己者难割也诏曰内府供应朕加意节省用自有余该部照弘治及嘉靖初旧额酌量征派其以后加添者尽革乘舆之际人所难言也陛下割之矣以此推之光禄太常之厨役勲卫监局之员额勇力工匠之班队戚畹内庭之赏赐岂固不如制哉弘道徳之风去靡丽之饰慎起居斥珍怪严近幸戒逸乐享万邦惟正之供以观示天下而在人之冗有可言矣苏辙谓害财者三曰冗史冗兵冗费兵食之计臣于修军政篇已畧言之吏之冗者虽更仆未易终也臣特言其以千万数耳仲尼弟子盖三千人汉之经师其从游亦至千余今一学教官必三五辈其教视古何若高者乃课举业举业须课之哉尽削其训三四千员可岁省十二三万天下武职踰十万人五倍于昔竭膏脂以养罢驽非计也诚宜严赏功之格重比试之令使官不可轻得其已官者军政治事乃支全俸额视职掌而止带俸者十三给之有罪科断如律开国功臣不失爵位亦数公耳此何功徳哉五倍之羡奚啻数百万也初建北京惟设行部分列六曹后既定都南京诸司仍而未革投闲养望乃以居之臣愚以为守备外并宜裁罢比于中都特为雄胜亦足以控制东南奠安陵寝矣盖有商五迁不别置官成周并建惟命留后无用此大事为也况其俸几二十万斟酌裁罢则所省岂尠少哉至于冗费禄米为甚先朝诸臣已屡言之庙堂之议非草茅所与知也而臣则感于古焉封建诸侯周室为盛周公以功宗之冠凭叔父之尊其封于鲁为方百里燕享朝聘祭祀征伐宫室城郭百官之费在其中后世子孙继为诸侯分为大夫公田采地不出于国汉之谋臣贾谊主父偃立众建之策行推恩之令亦使子孙受祖分地今天下郡国皆属朝廷征伐宫室城郭百官之费诸王不与其忧郡王以下秩秩绳绳朝廷兼任其责此所以有不胜之患也汉天子自有三河东郡颍川南阳与内史等凡十五郡今两畿两浙财赋所自出京师所仰给也其余王府州郡自边储军粮吏廪预备造作与凡典籍之不可废者外悉以付之初为均定其制后虽子孙多寡并令出入其间盖百姓兄弟初均受产数世之后子孙虽或不齐终不损此以与彼矣闻庆府分封郡王曾于一万米内分拨不知此时奉何例也天下害财固不止是特举一二大者以此推之财用庶可足乎 

　　辟土田 

　　臣尝读司马迁所为货殖传列致富人十数家具道盬盐铁冶丹穴巵茜之事与王者埒家不訾津津矣及叙白圭观变趋时若猛兽挚鸟之发必以李悝务尽地力先之然后知迁伤切于世愤其所为未作滥而本业衰也故曰本富为上未富次之比岂昧于大较悦奇胜恶治生之正道哉呰窳之人负郭千顷荒芜不治持筹执筴以争刀锥指计僮奴扼吭而诛其入所谓舍万金之产而行乞于市也土田当辟古今诸儒具有论著大者在唐邓汝颍陈蔡许洛荆襄淮楚间臣未敢论论畿甸中古者畿内谓之甸服粟米总铚于是而出所以省输将便资给也国家建都北平古为燕国燕故诸侯宫阙城郭之壮丽玉帛会同之辐辏百官万民之殷庶何敢仰望万一然自文公以后立于疆国之间北迫蛮貉内措齐晋又尝帅师争驰中原乘胜逐北翱翔千里之外此其为费非微细矣苏秦入燕时东有朝鲜辽东北有林胡楼烦西有云中九原南有滹沱易水即今畿内东西所至视昔虽狭而南有渤海巨鹿至于邯郸濮阳盖兼齐赵之地长短相互实亦当之昔者纎悉出于其国而今尽仰江南非所以富国息民也苏秦谓燕足于枣栗支数年不言秔稻之事岂非人谋地利渐乃出哉臣观往牒何承矩耕水田于河北虞集议海田于京东托克托大兴营田西自西山东至迁民镇南起保定河间北抵檀顺皆从司农佃种欣慕之焉水泉陂塘之迹门堰捍筑之方召募敕授之法器具工作之资蜃蛤粟米之富灿然可观也按成式法往智数岁之后其效立见此与转呉会漕潞渚功相十利相百矣穷山泽计毫毛取赢万里而直千里之内弃而不收甚可惜也然出数十万缗以为利本而取息于数载之逺非富厚之家不能贫者一日之入尚不足一日之用而何暇思乎其它苏辙有言曰贾人之治产也将欲有为而无以为资者不以其所以谋朝夕者为之也取诸其不急之处指盐铁等今内帑金有未用者所谓不急非耶且富人之出钱也度其能偿且在旦夕而后贷之兴水利辟草莱亦旦夕可偿者也虽然事议非难任难任非难用难用非难成难矣天下之人毎病太怯不敢任事事偶相值漫然受命而不自量上虽用之常有轻之之意及其未成而夺其业古之君子先量其身而又要乎其君君能用之则受命而不辞不能用之不敢一日苟然以试而君亦专责之事终以济故足述也方册遐矣成化中都御史原杰经理郧阳不可称哉荆襄迤西沃壤千里蓬藋蒿莱实尽其利藉流民垦旷土得户一十二万君相委心豪杰效职亦千古之槩也今朝廷之上望治如渴天下之大独无一人可使乎抑洪武初天下土田八百四十九万余顷至弘治已失其半近日司农所入又多诎焉不耕之田固不少矣独畿内哉藩府州县虽有农官孰为朝廷任事者富强之道在任用矣 

　　理屯盐 

　　臣闻国家治边塞以制逺人修屯盐以代输挽所以立富强固疆圉万世之利也然而法相因也弊相乘也察相因之机审相乘之势故弊革而法成也自成化弘治以来开中之格废而折色之例兴至于今日谷粟贵而金币轻谋国之臣莫不咨嗟叹息于洪武永乐间矣是不可不求其故也开国之初士马盛于北陲威棱震乎殊俗骁将劲兵扬旌万里之表旃裘之君不敢南向而牧墩台之内即堂闺也当是之时垦田之令行而辟地之人众富商大贾耕则徒易集籴则囷易足岂其人之赡智哉时使然也承平乆而武备衰教令弛而阡陌废四野萧然千里弥望籴犹艰阻乃欲使之疾耕积粟以应开中知其难矣且商贾之权孰与县官县官不能号召游闲除斥荒莽而责贩易小民以数引之盐任万顷之地则臣见其势之不能得也天下之事未有辞其劳而享其成者也广屯树厚储蓄诚县官所宜为者何必竖贾哉况昔支盐一引输粟二斗五升今至银六七钱十余倍矣持此溢羡以为劳费亦相值也折色岂过乎即今屯田未能遽复臣愚以为宜如丘浚之说立常平司于各边都御史总之将折色银发司和籴以充军饟而后修复屯田东自辽蓟西至甘凉地非鹻卤皆垦治焉京边军自团营乘障外隠占役放者悉驱于农已有月粮官给牛种器具行之数年其入必多报中上纳将有所取所谓相因者也至于盐课有可言矣农人既供赋税所余谷粟即如丘陵贸易变迁县官不问也盐课正额外所产余盐丝毫铢两悉属朝廷既无工本以给灶丁复令附带以重商贾亦可见其法之不能行矣律令益严奸弊益甚富商大贾十八困焉刍粟之上不免侵劝借之方又溢例分斗面火耗之增加查盘勘合之濡滞而又两地搭配数世守支官攒恣其贪饕称掣因之上下卖窝占中克之于先奏求私贩夺之于后此利之所以益微而召之所以难至也臣愚以为天下盐课皆令折色随各司上下之乡酌以前增减之数定为一引税银几钱运司征解盐无官私听灶丁与商从便贸易商人给引下场买盐官于要津照引而税从各行盐地方变卖严缴退引商灶于引目外买卖皆绞夫正额不失每岁所产之盐皆取而税较之召商自卖不惟劳逸相悬其获亦倍灶丁纳银无消镕追偿之患煎熬所得易于变化自不至于逃亡节目简易商人侵削滞抑之困可以少解法既通融人鲜争夺势豪专利之心渫恶推剽之虞不禁自息日乆事定多余盐官亦可渐省其守支未尽者或转般或改拨期一二年而折色之法即可举行蓄积既多可以济屯田之所不及盖先王之法遗于世者纎悉备至及其乆也皆不能无弊审其势察其机而法于是乎可复苟听颓壊莫知其所从起莫究其所将至则岂贵智哉 

　　石洞集巻二 


　　●钦定四库全书 

　　石洞集巻三 

　　（明）叶春及 撰 

　　○惠安政书二 

　　惠安政书自序 

　　令春及者岭东惠郡万石里人也父天佑质行颛名经敝絮穷巷中而春及生好言王道父故切难儿无奈好言王道何王也跽曰传言法后王者以俗变相类议卑而易行也未及郁郁而郁郁何从哉儿非数千载人终不五帝三王道语矣父曰善射策甲科不应令隆庆二年伏阙上书三万余言报闻随牒闽清文学迁惠安令上谒御史中丞何公敕试吏如未庙妇廪廪避斗食辈称故事易啖人跽曰故事者上所财甲令条贯臣下奉职是也挢虔吏乘机以侵蒸庶创见削朘用乃自其私臆何故事云何公嘿然盖心善之召邑中长老乡里所信乡三十余人置酒设礼咨便事阨塞户口强弱之处民所疾苦可施行受记条其对详延茂才文学诸生切劘究之作图籍问志无虑数家诸所疏列山川曾不问道贻来欲以其所不见抵牾野人询之五里梁益十里呉越以一诸要彼不知为燕谓郢非也并兼之徒亦复助岁为虐今宫室亭舍稍增修矣作地里考长吏主钱谷出纳之令量吏禄度官用以赋于民岁租税更繇诸经费有程异时惽惽不辨胥为政恣低昂不当奚啻农夫一犊之费儒者徃徃称述孔子安得辞计吏曰有主者见谓知大体而不一料量哉作版籍考晋人图具六体其于广轮彼此道里高下方邪迂直详矣朱思本法罗太史让其巧以图吾邑未论辨方经壄诸大计便逮赴期会桑荫未移使随檄而至面谩不可本图逺近情得也作地里图里父居室闺阁庭唐庙寝台榭疆埸园池亾远日游其睫故螫足而手至邑亾小疏数十里而君之号有土自官寺邑屋序室都亭里祠若塞徼障候具其中兢兢四竟治废所繇岂家人之殖作地里表户宋几与口等元反之趋辟视上近如宋惩创户削而口增登三之一傥问郡国上计长吏守丞不得诋胶东矣县官徒言南至仆鈆而直封域之内民不能有设三万三三九万可知也大氐更卒力役三十倍于古故不信奈何罪民哉作户口表阡陌开田民得自买卖籍亦丽田于人都内步畮非尽提封之数素封大豪擅管山海之货利役细民争占一以冒百隍中之屯以制西羌今卫卒徒食广饶之地茭藁不入乃以烦吏征戍日多粮饟不足食当食者至棰扑以相奉不能举行盐筴而牢盆为虚袭言羞比管晏然乎作田土表山林薮泽原陵淳卤地亩五升有奇不独爰田尔也租税输币者易以粟自闽之故邑虽硗陿不能异海租名田耗息之籍皆四十余岁不更县官既鱼海不得称东莱事遂已诏书检核天下垦田振业贫民甚厚有司不奉宣何哉作赋税表图三十五有总联者四凡十一都表一百五十五图五表连缀之倍者两图其并视图之联广谷大川民风谣俗具矣高皇帝以户口率置三老亭决一里之讼各率其意道民有司不务谨守诞章徒见阘茸辈不足与计事一切猜祸自治致复出正二约束之于民间是有二三而求五也无益于乡亭之教即而整齐之作乡约篇闽人俗鬼尤好解祠之事邑厪厪幅员八十丛祀至五百五十一腏食羣神快割俛卬之养大率家巫史矣邑有公社民间亦各自裁若厉皆经祠坛陔易废其光景动人民唯木禺以故骇附之云毁而反诸经作里社篇方入序室能涉猎书记缀青紫之文甚盛然以未教成者具官即国家何赖邑故瘠学士多不得养徃徃见糈而争是市之也建学二百一十九广延茂士为师朔望陈钟鼓诸生执俎豆升降揖让习礼乐之事说小学书以诱进之作社学篇国初以里甲任民亾命过抵若恶少年与三老迹捕其于游徼实兼之矣后甲于铺复以保吏有方畧厉使用命如法何等不可者安得盗贼发比伍中不然徒益为乱耳然皆出于疏令合巡警作保甲篇故曰民函五常之性刚柔缓急系水土之风气谓之风好恶取舍动静亾常随君上之情欲谓之俗移其本而易其末壹之虖中和然后王教可成也其在斯乎其在斯乎太华大夫问于希古先生曰吏所为贤良者佚四肢全耳目身名显荣与百姓同其福善者也事米盐无大小关决日夜不处劳于天下之民若城旦然则是自纳圜墙以冠裳为钳釱也南北两极一昂一低泰山高而嶕峣亦有涧溪何于人而平之豪贵人骄渔夺细民自其故一见问四面蠭起飞为恶语闻上几败其功休呴之幸游声誉称治得右职据位愉快去而尸焉不亦吉祥善事哉而屑屑何也希古先生怃然叹曰天子为百姓置吏固将以司平属我也徒持禄奈负朝廷何是皆便利自营非为公家忠计不取尧兢兢厯象日月星辰禹澹九川而洒之地得以永宁宁听其自治乎见称筐箧吏所主者伙下不敢操刀笔侵佐史之职安得举凡上如宰相故曰或劳心或劳力劳心者治人古之道也太华大夫曰班孟坚所传其奉职循理亦可慕与张赵之业何如龚黄希古先生曰传循吏自子长然身修者官未曾乱也孙叔敖禁止子产民不能欺石奢坚直廉正无所阿避李离过听自裁非独却鱼号异等文翁起学官王成劳来不怠黄霸靡密若烦碎精力能推行之朱邑爱利龚遂刚毅着节昌邑务农桑召信臣开通沟渎起水门提阏皆亹所以治时异即欲诛原楮首恶按东海大豪两高氏将至市论杀之围守王宫索宗室调等传吏捕格断头未易二者较然孰肖似也太华大夫曰循吏固矣汉相国萧曹以寛厚清静民作画一之歌智囊更令三十章斩于东市磔鼠儿取约束纷更之载牛车以死独洛阳少年未耳希古先生曰鼌错擅权薄遽张汤承上指兴利峻文辅法其及也宜萧曹虽贤不逮周公贾生改正朔兴礼乐适也高皇帝监前圣建立制度为万世程臣子不能遵奉兹以义法令检式振举坠废而大夫以为纷更误矣琴瑟不御张而鼓之非更也故也太华大夫蹶然曰今乃知惠安之政舆图之兴自隆庆五年诸籍更定迄万厯元三年而成岁附録 

　　图籍问 

　　问父老郑若晦等 
　　盖闻古之为政率用图籍以具知阸塞户口多少强弱之处民所疾苦者知县寡昧不逮古人远甚谬为尔牧敢不求之凡里中状可绘为图图不尽者悉笔于籍以匡知县不逮敢问二十八章于左 
　　在志境从九十里衡八十里分为三十都虽各广轮不同每都较以二十四里从衡为额画为二十四方延其徼而视之每方固止一里其中积实之目则五百七十六里矣必预櫽括部置而限其从衡幅员之数据里若干阗之为图不足则于四维四隅空之溢者阗于额之外其目亦以额内为则务画一规而使里数不紊据图即知都之大小其间居聚远近了然也 
　　审方位辨疆域当以向阳为主或东西长或南北长不必截而补之一依延袤之制随其形之纾缩以待邻境错出于其间按图则里至可槩矣又详纪于上方某乡某都东西若干南北若干东北西南若干西北东南若干或东或西或南或北至县若干至府若干 
　　凡图地里者贵脉络有条形色惟肖而宛然在目也山无论其卑高小大若断若连若起若伏若分若合若顺若逆危峰奇石岩洞岭岫麓埠原隰绵邈险巇之类一一貌而识之其有名者大书之水随山而行由涧入溪由溪入埭由埭入港由港入海此大都也其间各都异制或出或受或奔或汇坑谷潭洋陂塘湖沼沟渠川坝堤堰桥渡官井名泉百所用溉及岛屿洲滩澚荡礁砂塍扈网门凡穴野而窑沿江而航者在境内勿遗境外山川大势来也当联去也未竟可图则图之而书其界图不足尽之则识其去来尚若干里小者勿详物产虽不能悉但图其茂林广牧则物之蕃聚与否见矣它不必图惟书其所产某某而已田园计顷数而第上中及下之亢潦瘠卤荒没者屯而错也则碁而布之盐而团也则星而列之 
　　先图城堡市镇次则乡聚各槩以多寡量其远近而共登其地之名若公署邑治外有司（邑中分司各都巡检司塩课分司）有学（邑学社学医学阴阳学）有所（崇武河泊）有驿（及旧驿地）有铺（急逓巡警）有馆（如府馆之类）有仓（如际留预备类）有场（如教场塩场类）有院（如书院及存恤院类）有局（如税课惠民）有寨如（白水虎窟类）有墩（如黄﨑赤山类）有台（及楼之属）有关（如里门类）有坊（华表都厢）有亭（申明旌善类）有衢（墟市）有路（凡诸官巷）有社（每境所会）有坛（邑中并各都社厉）有庙（城隍类）有祠（名宦乡贤类）则图而名之废亦名其地焉外若义冢及名人之墓凡寺（佛之庵堂塔院皆附）观（及不在祀典丛祠之称宫庙堂祠者）古迹亦登之备考 
　　凡山川都有图其大者邑有志矣又有所当详者山述大势本末而分为诸纪南纪如何北纪如何东西如何水亦如之山书其或殖或童以稽其地力之上下水书其流之大小盈涸切于生业之利害者不但具奇胜备探讨为也物产惟谷属最切各以所宜土者书余以桑绵麻苎为重次可为货以市地方如盐市饴油及草木蔬果水陆牧畜凡羽毛鳞甲之属俱于所产所聚书之公署虽登于图其沿革存废之故非图所能尽者各据图之名列之若夫民居则颛详于保甲诸篇 
　　乃今田土之制以地从人如本都之地本载田十顷而册乃二十顷本载田二十顷而册或十顷者以人为主此国法也余谓宜地为主地若干田册亦若干各属其里不移则田永有定额曾应诏言其槩矣邑土田槩有三别在山在坑旧志不具稍具埭田而未尝别其里今可仿鱼鳞簿之遗制各都而列之某处山田也若干某处坑田也若干某处埭田也若干内各若干新垦者又各第而记之上等某某有几中等某某有几亢若干潦若干瘠若干卤若干荒若干没若干详其下等为农疾苦计也既以地所有为主而共计其数矣乃计人之户丁所有具于迩年黄册者而分为二例官田地山林荡水门等各若干其租税粮上则中则下则各有几民田地山林池荡水门亦如之共依册之实在者总之其间事产有暗飞诡寄包荒移换则钱谷有驾空埋迹虚入实出之弊各厘而举之外有寺田书在寺若干入官若干军田又详附于后 
　　屯田事杂卫所其奸弊虽未遽厘但其初制不但授之田也每屯设仓以贮之设场以练之今废乆矣其地亦当籍之田则宜书原额若干某卫有几某所有几或耕或荒有几及粮本折色各若干据春耕旧籍为欵附于土田之后盖自屯外则皆官民田地也本县有籍斯侵夺可防矣土田水利为重宋志邑有三百所矣乃今几存而其当兴当修当复为占为塞为遏其利其害悉陈之余若井泉桥渡之类亦详之备考 
　　户口既登于册今惟具其大数如里甲户若干户内丁有几不成有几女口有几据册之实在者録之又考近年折有几絶有几故有几逃有几革回有几归并有几附寄庄者有几应蠲免者有几据册之实征者详之大较民户为重且最多宜详军户多次之且岁有清勾盐匠多又次之且岁有输纳俱详若医戸最少弓兵铺兵亦少又匀编之不必详矣但各有诡立花分者则详而举之也 
　　比岁清军其累解户甚矣谚曰勾一军害百口充一军祸三族余素隠之恐民之重畏之也故今之稽户丁惟书某籍原抽某卫所若干或存或絶或原垜充者各若干人其未解者勿开予弗扰若籍有官者则书某户人袭某卫所官其旧屯旗军及新谪戍卒亦附之共别为一条载于户口之后庶主客之军户咸稽矣 
　　贡赋迩来虽重其名不烦大较纲有二曰银曰米其目有四为钞有官民田地之税焉折银以解有官民田地之租焉并米以征又有商之正办以银又有局之带办以银为粮官田地者全以银民田地者半以米俱有耗有户口之盐米有河泊之鱼米皆以银闰月有加为课自粮钞各课外有桑课其疋有盐课其引有匠课其役今桑征于税而盐输价匠代班各以银为料有额办有岁办有杂办凡以银其诸以米者惟崇武永宁金门三仓实征而已可条其目而彚书之钞夏税官民各若干各折银有几秋租官民各若干征米若干浮若干实折银有几粮原若干增若干浮若干官以银若干民以银若干又以米若干盐米鱼米各若干并闰折银有几课各丁米若干引银班银各有几料丁米各若干共解银有几乃通纂其数它姑勿详 
　　鱼课虽有专司迩之讼者实繁由版籍乆阙易以诬诳故耳原额八澚澚有甲当书某澚某甲某户有某处某业米若干隠者予核登答簿而罪焉有业而未籍者及原无籍而业者可告余酌之以抵一二无征者 
　　盐之额办盐官司之户口则辖于县已具贡赋条内其团若干其盘若干其受田经鹾司厘当民役若干亦宜録之以核其稽避者匠既奉例纳价则县颛课之矣迩之有为无存为絶在为逃壮为幼者甚多可悉数其户及其岁之所纳者 
　　力役出于力也故身有役为里正为乡老为甲首为戸丁以追征以勾摄以供办正役也迩来征以米繁矣又雇而且征至移而它用之有饷银焉有纲银焉有兵银焉有驿银焉有徭银焉丁以银米以银则各役虽繁惟银办之矣苟其数靡稽吏胥因而出没之则民之奔命者其膏血之浚日甚今书里凡几图图凡几甲丁几何米几何共计几何饷若干项纲若干项兵若干项驿若干项徭若干项余凭以稽而省节之焉 
　　驿传自元年来变为官募符节既严关支又谨民宜称便乃讦告驿传者多岂非有豪猾苦之乎其实陈之为尔究治若兵饷纲徭等既有定规母容轻议倘有未便不过数之未清为吏胥所舞亦有里正縁以需索坐此民日愁苦耳既登其数则五尺之童可适庭输纳而莫之敢欺矣 
　　夫城池之重不特县中也若崇武所有之若巡检司有之及关寨墩台市镇土堡所系匪轻况有警之后乎亟记其建设之年并其缮修之次或何处险隘当设或何处崩颓当修屯某聚也某方之保障守某闗也某方之咽喉于某而登之远可以望几里于某而集之近可以召几里某为寇所出入之路某为盗所聚散之区纚纚陈之安无忘危可也 
　　高皇帝制里有耆老皆里所推择者可约乎里即谓之正可保乎里即谓之长盖兼之矣迩之听役者不足取重有司故有司贱之又设保长约正之名不知制具存也余复厥初延访父老躬宴劳之与共为理考制父老所居旌善申明亭匪邑然也里皆有之今废乆矣乃行乡约多栖佛老之宫丛祠之宇非所以令众庶兴也兹宜量其都之大小道之远近酌为一区有佛老之宫丛祠之宇即正其名倘无当剏何区费将安出务其中可亭居父老行事地之大者旁为塾后为仓小者别剙大都须两亭者听 
　　自邑学有籍余与博士先生司之第乡校久废何以羣子弟哉里有亭亭有塾矣乡聚有小大子弟有多寡当几区从便务使比屋弦诵可也 
　　仓名预备所以防匮崇武以军待哺不废邑与学者虽废然官吏师生实有常给也惟预备名存而未尝储谷久矣且近有明旨定立谷数余将取赎锾如其数储之又欲各社置仓以便都中之待哺者但今之费何出而后之谷何处耶 
　　今保甲古之遗法匪直亲睦亦相纠察迩者有司屡奉明旨行之民尚未信恐或因而扰之耳知县甚拙但此心民或信之兹申乡约以重风化若有一人弗与是自外于王化也知县愍之欲尽稽其数十岁以上及耄耋咸在非将役之盖不敢遗乎老幼也当书某处几家某家几人某人何为或世居焉或寄居焉比邻而次或十或十以上为甲又合而编某甲为甲某甲乙之计甲共若干家共若干丁共若干又错而综都几姓姓几族族长一人为宗亦以多寡为次族之畸零户之流寓者附凡二帙一县考之一约正详之有隠者举不举至有词于庭稽帙无名者不问其为人所讼者尤加罪之且罪今所书及约正之不举者 
　　稽初制甲有十里之长统之矣总甲之役为机兵未设藉之巡警而或为守御计也乃酿沙寇之变闽事之鉴岂远哉今县有机兵乡有保甲矣此役未罢凡官司至辄有迎送之繁则于闾阎间能无科索之扰者乎意将罢之又以法沿巳乆即统于约正而籍其数与名 
　　凡饥饿于我土地耻也尔邻里乡党岂无疲癃残疾颠连无告之人乎能周周之不能周者送存恤院月给米布毋令愁叹之声郁于穷阎也嗟夫春至矣礼当掩骼有暴之中野乆不能葬者乎可醵钱葬之不能者告 
　　神庙载在祠典者其宇或乆坏当修其地或久侵当复各明具之又各里有社坛焉有厉坛焉所以为民祈报且仁鬼之无归者使不为祟今多芜没矣即各着其存毁及当修复之故余不在祀典如寺观之类详开其神何名宇几区及地之丈尺若干废者如之 
　　夫风俗大槩予知之矣但各乡详之则可以辨同异有善固书未善勿讳移风易俗之筴尤所乐闻 
　　葢气候因地殊齐邑有枕山者有负海者山有向背海有盈虚而气候因之故有多风多阴多暑多寒之异袭水土者详之告余以时节宣 
　　潮汐利于渔盐甚大但斥卤之田则稍防之耳邑东南环海以潮为家矣但有潮至者有潮不至者有潮半至者有朔望潮始至者有利潮至者有不利潮至者率告余知澚中舟若干如式与否参澚甲而丈尺之以告否者连坐 
　　灾祥系民非细故也迩来水旱民频频苦矣尔罹其殃当详其故 
　　人物之系于乡尚矣以其品隲者定也缙绅先生予既知之若子孝孙顺夫义妇节及抱徳而隠者无其人乎其具之弟子员社学师亦具之凡技艺有足述者亦具之科第贡荐貤封掾职亦存其数 
　　惠才薮也词翰宜煜然耳邑志不多载非阙典与余将裒而梓之以征邑之文献倘未周知亟请于乡先生及弟子员之博古者且以商诸图籍之故 
　　问弟子陈瀚洪进隆陈锷江贽卿 
　　夫画里图为地方计此邑为之自不佞始稍有弗核曷以传信亹亹设问烦乡老里正亦甚劳苦而图之矣其要领肯綮殊未之得也乃案谍郡志有新县志有续共四种不概余心者有矣敢条刺其八于诸生幸刺经之暇披图校之广轮原本经纪连属合并疆域险要方画之大者条对 
　　郡志南北袤一百五里东西广七十五里余初问父老据邑志纵九十里横八十里谓邑先人谙之矣邑志与郡同者惟南至北镇若北界仙游西南达晋江郡志槩指邻封邑志稍同西维郡志指其地又殊其它三隅不及邑志详各都所指者大概同二志今而图之则方向异其纵横之数符之或难矣所见各殊恶乎定之 
　　山川大纪志大较可知也但各志与图亦有当辨者邑志以山分三纪中纪县治所负其云自晋江卢田之东循芹岭东行至鸡笼山又东至三髻山又东少北至大帽山其南为云峰循后呉岭东平卧龙以至螺峰而县治负之以三髻而大帽云峰也郡志自仙游大小尖而南行至三髻为县界是县之山皆自三髻行也又云大小尖至县界大帽山南行三十里分为三支中支南行二十里许为云峰山又南为东平又南为螺山县治负焉大帽右支分为三髻山又云云峰山分自三髻似以大帽而三髻又云三髻而云峰也且大帽南至云峰不十里其叙五十里谩言矣邑志北纪循日曝岭为观音山其北为涂岭白水东驰以至于海其南至五公山是观音山者北纪三分之镇也志在六都乃以菱溪发源于此后悬锺悬锺在极西北菱溪自晋江入至十一都而南下四五都六都亦非其委也郡志在县西北三十里今各图在十一都者或是矣邑志南纪循螃蠏岭至田船报劬抵洛阳江又以鹳堂山在报劬山南佛通山在鹳堂山南脊脉相望至佛通山而止郡志亦以三髻山分为二支其一西驰为报劬覆船鹳堂诸山至洛阳江其一逶迤丛山至盘龙山考郡志鹳堂佛通皆在十八都中间有沙溪断之则至报劬覆船而下止矣其鹳堂等山志谓不与众山接似自盘龙支分安可谓脊脉相循乎夫山如此则水可知凡各都者宜详辨之 
　　夫图以椠仅不满尺宁畧于山水所当详故罗太史舆图水之文盈楮盖其分合断连则山界于其中矣其为全图山惟五岳及一二水自四渎外无所不具有以也若夫或冈或坡二水背流志之称脊脉者误之则山脉断而水纪乱然其乱于志者不能无亦因无图而志弗核耳邑西充溪宜入傅埭郡志入添奇港邑志改之黄坑溪宜入洴州埭郡志入马山埭邑志蹈之南方溪之远者莫过于洋坑郡新志始纪之则旧之阙者或多矣郡志叙川四港叙潮四澚其纪潮入而不载洛阳江邑志载之其云由岱屿入者西至凤山而白崎而马山入洛阳江当先白﨑而凤山马山其它多与图异者孰得其当也 
　　昔人之分都序而联之其数自左旋后遶而右复左邑人言其循环巻然如蠡盘蛇伏故三十四都与一都仅隔四五里首尾应故也然二十四都与二十五都断二十七都与二十八都断其故余不知之大较则若循环然夫都三十有四今唯二十七耳盖因十九者二并为一十一者三并为一十七者四并为一其原固有九今在版籍者三也然地之分合无定安知它日之不离析乎故从今籍而旧界存之都之并析了然而其序亦弗阙矣 
　　域民以封疆故都各有界或以山或以水山水跨于两界四隅者彼此各指之可也然其阴阳亦各有办焉若夫平原自有条理故图命画界盖非漫然矣苟界靡定而志亦无征松洋或以在二十九或以在二十五笔山或以在二十八或以在二十九郡新旧志各不同也界定于今后乃画一据各图之界亦有淆者如山川连属各书可也岂于所居聚亦两存之乎所通者道涂各图而贯之可矣 
　　险塞重务邑志有三寨郡新志有四曰青山寨寨在崇武城北误以青山之斥堠为寨也郡志二十二斥堠邑志二十三曰黄﨑郡志无之盖误以青山为黄崎而青山固自有斥堠也自嘉靖未海防重矣故檄各巡司先定厥向叙陆涂至县若干里乃纪水路以大槩计之至县某所某司及某墩某寨近属某江某澚若干里旁及外县所司兵船防汛之地兼以潮汐为凖或半潮至或一潮至或几潮至外洋某有礁某有屿并内港砂渚之屈曲多少又某贼船常过某贼船常登某南北风可泊某东西风可避何风至某最速何风至某最迟及一切险要缓急某寨当缮某墩巳废并修筑防守之策恐其猝未能对幸为延海滨故老问之 
　　全图简之者方策限之矣各图宜详载之藩之图异郡郡之图异邑则邑之图各都亦宜异之矣至界外循环当书某聚庶合成之如纶之缗乃椁其中之广轮屈曲交错勿有异鉴之小者貌虽因之其本貌未尝改若小而大之不见烛之影形乎善史者丈尺者或缩方寸者或赢惟其似之而己今之登于全图者大小各有所限至于各图则目方几里不拘一律必盈其方策也 
　　嘉靖中瓯宁李公所著舆地图叙灵宝许公所上九边图论各条柝之而图莫详于罗太史余学太史为图亦欲学二公论著之夫国无小由畿之藩由藩之郡由郡之邑由邑之里其条理然也谁谓县之穷阎下里亡论哉父老所对无驯雅可采诸生缀学有年矣宜各质言其乡若版籍将共为之表其论宜如史氏之例父老请各缀于里图以便甿隶户知之余思古之吏米盐靡宻不厌烦碎乃从其请考之邑志所称载者嘉靖庚寅以前四十年徃矣其在于今可无记言哉试白其大归而可为长度者焉 

　　地里考 

　　余至县首命父老图地里画方之法放罗太史父老图上多不合适闽中郭建初将游塞上过余视之图为斥臧否而去余乃参考郡邑之志信如建初言者命史持指南三四反阅岁而图始成初余考订山川沿革异同之辨颇有记建初归见在箧中谓诸志言人人殊矣不着其文孰知今之不谬余病闭合乃次第之俾览者考信焉 
　　郡志新者多采邑志间有所论不专为邑邑志襄惠公所作其叙文典雅诸论凿凿裨名理盖志之美者第时山川未有图惜乎莫详焉有续者可备采余并郡志而参考之凡郡邑同者不别槩以志称之异者言郡言邑皆旧志也然郡旧志今虽搢绅鲜有之故邑志未采者余多述其旧焉 
　　建置宋太平兴国六年始割晋江东乡十六里置县然六都有古县遗址若始基于彼后乃迁之则今署非六年建矣故老又传建自崔令自三四都左旋至十都原属兴化余属晋江尚未有征阙之 
　　形胜邑志备矣大冒山南驰为云峰东平卧龙诸山至蠡山县治负焉东为东岳山其西少北为莲华峰莲华南为登髙山又南复东折里许有山巻然回拱县治曰留言风气去而复留也莲华登髙峭拔东岳东麓支山培塿若委伏不敢与抗者昔多建庙宇浮屠以壮其势水出莲华峰下循蠡山经县治前至留山之阴鐍以石亭留山外尖峰秀耸曰文笔复东而北为灵瑞山逶迤十五里至峰崎山当县治东北诸山至此而穷青龙桥在其下诸水汇焉北入海壮哉县也故老言邑原逼蠡山建城益失险余有论在图 
　　封域郡邑志唯指南北与西南槩同它各异余定其子午惟郡志正东宁崎东南大岞是也其南北者为隅西北之虎窟者西也故其数广轮与图不符矣 
　　县城见邑续志其门在四隅非四维之正也又曰玉津关通大圣山下之水大圣山志在九都去此逺矣然载其制颇详余复修之辋川镇城见续志余修始成各堡十六见图 
　　巡检司四邑志以旧仅有沙格小兜二司至洪武二十年移沙格于峰尾移小兜于小岞而增置黄崎獭窟二司然獭窟移自南安县卢溪黄崎移自徳化清泰里郡志可考且邑志叙秩官元小兜涂岭巡检各一员是旧固有三矣又以每司垣周一百五十丈厚一丈二尺髙连女墙二丈为窝铺凡八南北辟二门建楼其上城中各有营房三十间然黄崎厚一丈峰尾厚如黄崎髙丈八尺窝铺惟六在西北各门建兵马司今城已移之近地广轮视昔倍之女墙五百楼橹四营于嘉靖乙丑成于隆庆壬申 
　　国初墩台通志属崇武所今所惟属墩四青山赤山大岞古雷并其中军台共戍军二十五名防汛有六月月米一石与海军等捍寨京召延平卫军二百五十名协守月粮从本所秋屯二米支给不知裁于何年今寨废而粮仍旧夫既设崇武所其离城三里又有寨者为之犄角耳安可冒粮食而废防守哉白水东坑二寨属泉州卫内五所军守之通志可考 
　　邑志初置县时折晋江东北十六里领以三乡其后复增至二十里庆厯八年定为十八里仍三乡领之西南曰崇武乡领大康守节礼兴民安长安东南曰崇善乡领平康归化祥符温陵安仁同信尊贤延寿东北曰城山乡领崇徳徳音光徳待贤民苏熙宁保甲法行分三十四都置保正副元元贞元年更为四乡曰文质行满忠恕信义仍十八里三十四都其倚郭者为在坊至正末兵起西北数都皆崎岖山岭间寇所出没户口消耗至我朝正统间犹未完复都图名数虽仍其旧亦不能无合折变更矣 
　　考郡志都之并者有三三四也十一二三也十四五六七也其五七八十及二十七三十四也都各分上下图至永乐间又增坊之三图邑志上下都者有三七八三十四也续志又载合十与二十七之上下今惟三十四都分上下嘉靖间二十并于十九名虽三十四都其实二十七都城内在坊惟二并三十四都上下如旧共为三十图（通志一并二六并三四以九都为信义与郡志异） 
　　郡志误以长安为长兴其叙各里水利遗延寿新志以元三十五都并在坊为三十六以二都与三四都并为一误邑志叙宋三乡元四乡其目四乡称宋误也其各里都与郡志同者五都为崇徳里六七八都为徳音里九十都为光徳里十八都为礼兴里三十一都为延寿里问之故老其同者不殊其异者多异故老从邑志者多以水利所载之地考之信然若郡志则戾矣亦述故老所异者备考故老云十八为长安十九为礼兴二十及二十一都为民安二十五半为民安三十为祥符又十二三当从郡志待贤三十二都半从郡志延寿半从邑志温陵云（黄册又殊姑从县志） 
　　志之南北以驿路为概也自白水为北六七八九十十一都在其左十二三都地广敌之在其右凡八属之北二五及二十八九三十有一二三四路之左也凡九属之东一三四及十四五六七八路之右也凡八乃属之西十九二十有一二三四五六七凡九属之南郡志以在坊统四乡邑志无所属郡志以一都属之而邑志属之东 
　　诸山大纪邑志稍备矣其言徳化所自余未至之第考自仙游九投山而鹅角徃晋江呉洋东至卢田马岭池三分焉一南分晋江双髻徃清源为郡城二入县北为林坪头循长年东坪石峡大小岐东坑之观音而支分至海旋于五都凡菱溪之左而南谓北纪县背及左臂也东为县鸡笼山连三髻而大帽为云峰至县治及迤海诸山菱溪之右循而南矣盖卢田之水惟南自马岭池出者为晋江白洋其东北二支入县者皆入黄田溪而为菱溪则山川所歴可概焉故县自呉洋为卢田分二支而入中支固自卢田分北支非即分于呉洋其自中而西而南而东盖南其枢谓之中纪亦南纪也自鸡笼循芹岭螃蠏至田船报劬抵洛阳江其节短为县右臂压于晋江之支山川条理固然中有长溪曰岩曰柯曰沙曰澚虽分一臂大帽之右水皆归之亦称一纪宜谓之西盖鸡笼山水有三派西出晋江白洋者循芹岭而去非循芹岭而鸡笼也北入黄田之下为蔡溪南田三髻山前入曰岩溪是鸡笼山者县中纪之祖也而大帽为之宗 
　　观音山郡志在县西北三十里有秀岭乔松清泉石室是也邑志在六都故以灵鹫在其东昆仑在灵鹫之东伏虎岩在灵鹫之南又云循日曝岭为观音山其北为涂岭白水而实分观音为日曝东为白水东南为涂岭灵鹫在涂岭之东南昆仑在灵鹫东南伏虎岩在昆仑东北也其云以二峰骈连形肖故名乃山后有二峰焉而兹山独出故肖之云 
　　报劬山邑志又名覆船山郡志在十九都以形似名时有异云葢顶祷雨多应奔出前接沙溪又若偃月云今里人言覆船者三有近陈竹寨者有近虎窟寨者有小田船者接沙溪曰十九者十七误也又志报劬唐刑部郎中陈嘏塟父母其下建庵曰报劬考之嘏为延僧清恽作也为之请额于朝得名恽参马祖归会昌沙汰隠居于牛头山云故有宝葢岩坐禅台方砖塔定公塔天香牛头石其未赐寺名之先山名牛头也又有龙济潭下有桥所谓祷雨多应者 
　　鹳堂山去报劬山二十里中白岩溪下二十余里隔之可谓之脊脉相循者欤 
　　佛通山临洛阳江在鹳堂东南非谷口桥旁也郡志洛阳未桥时此山陆路通佛国庵故名之庵不可考或曰山麓有石如佛土人谓之佛国庵是也若以未创桥时有陆路通郡城因泉有佛国之号故名夫桥未创兹能飞渡耶如它陆路通泉多矣 
　　三髻山郡志在十四都顶上广平可百步许平处耸三峰势若立指因名其上有万年松龙须草又云三台岭山势连延万叠三峰耸起峭絶不可攀上有云湫迹盖即三髻也其颠有石壁小石室云湫潭废有瓦孔不絶土人谓僧通灵湫者仙迹并仙人桥在 
　　云峰山郡志在县西北十六都自三髻山支而来邑志自大帽之南为大腹山既断复起为云峰二说不同大抵自三髻分大帽大帽为云峰若断而起乃其水左右分也郡志无忧岩去西南二十五里山名南岩北有盘石傍于沙溪髙三丈余其广半之与此山危石相类图之岩山是也 
　　东平山邑志在云峰山南羣山连属有平原三四里故名郡志在县东北十三都一名北山羣山连属东有平原三四里复突起一山故名此图四都界于十三都之东坪山也通志有陈平山在二十九都 
　　卧龙山邑志一峰如马鬛郡志如龙首故名是也第云一名莲花山莲花山在其西三四里许中有龙津之源隔之 
　　螺山邑志又登龙峰郡志登龙峰在十六都何也 
　　泗州山天开岩邑志熙宁中令呉克所名郡志以熈宁有摄令者名之考呉克七年任马康侯十年任此言摄令必有据也疑当阙之余幸犹及之者 
　　大中山郡志不载邑志云云峰东至泗州西至大中葢茭溪沙溪出云峰之阴左右泗州山茭溪之转而南也大山中沙溪之转而南也皆当记之大中其西有宝珠石奇 
　　城山郡志东连大海西接晋江延袤如城是南方之山尽名之矣则诸山可无纪也邑志与笔山如连城故名 
　　锦田山郡志其前田数顷邑志万顷岂渐于海耶因昼锦名山者郡志曰张西湖邑志曰张清溪 
　　岱屿海环之当属晋江獭窟为坞有石杠以渡大岞海隅竿屿乐屿在海中 
　　灵瑞山邑志东麓曰龙泉郡志龙泉别为一山在二十六都下有龙窟深尺许泉水涌出时见龙出之状 
　　香山初名谷山见郡志呉孝子传 
　　小岞山郡志其洞可容数百人亡之误自通志 
　　黄崎郡志旧名宁崎 
　　松洋山郡新志在十九都乃邑山最髙大者望之苍然为一方巨镇旧在二十五都乃十九都界耳旧志但纪其洞可容二百人洞门石鏬有老藤直埀三丈余入者缒以下不枯亦不萌尚在奇哉 
　　太白峰邑志在十六都一名莲花峰有石方直如碑碣上刻蔡忠惠大书太白峰今三都有莲花峰而太白峰在十一都 
　　郡志之所载多不驯雅如螺山旧名罗峰相传罗隠寓此又二十五都杨崎山东汉末将军杨大眼居山之阳第载之矣安可遗也故邑志未采者存之于左 
　　虎岫岩在县西北上有石窦可容三十人相传为虎穴在四都通志又有赤石嵓在县东白马岩在县西 
　　螺蚽山在县东南二十八都上有盘石十丈余圆如之 
　　嘶山在县东南二十六都相传五季时其山忽嘶闻十余里山之颠有石如笠上有巨人迹入石六七寸许在二十五都 
　　鹤堂山在县西南二十一都峰若飞峙山下有唐鸿胪卿留公之坟相传葬时有二鹤来止是山哀鸣塟毕飞去故名今不知所在或云近虎窟谓其下有留氏冢通志旧传留从效塟此 
　　邑志凡山所趋必有水循其脉络山之穷处乃水之所会故大势可得而见矣第以传埭为正北马山为正南稍异其涂岭北麓之小溪为证果溪入添奇港非入传埭白水东流入传埭与涂岭源不相循自三髻山前出者无入谷口桥其入峰崎者叙县之左右水耳自城山笔山而东入前林港者纪之其松洋自西而北之大入峰崎者遗之大概县水大者四各入海者二卢溪自添崎入海沙溪自洛阳入海砂溪稍大会入海者二菱溪松溪二委同入于峰崎而菱溪最大以来自界外也砂次之卢次之松次之它各为纪纪之小者登于图 
　　西充溪郡志误入添崎港其云一自小鼓溪出一自小溪出合流过白水抗桥小溪村乃西充之背证果溪原也小鼓溪在桥外其源不足称合流过张在桥入传埭其一源西充山之阴过七里岳出港西埭入海 
　　证果东溪郡志发源定光寺后山过横山桥为下卢溪与真如之水会而南流至林田溪古县溪陂头桥入添崎港林田即龙田陂头即埧头也 
　　真如溪有二源其一发横溪等岭在观音山左其一在山前至埔上始会 
　　入洛阳江曰澚溪上为沙溪岩溪柯溪郭溪其源最多郡志白岩溪发源三髻山后大山坑此徃黄溪入菱溪者邑志在白岩前为沙溪是矣郡志柯溪发源胡坑山此指柯溪东与白岩溪会也邑志出胡坑为前郭溪非矣志一出晋江柯山岭出为澚溪并会于柯溪然考自晋江来者惟分留公坡之水与出自虎窟西行者十谷口各埭未有与沙溪会也然谷口故桥在今银地而东溪之沉桥砂溪过之志言岩溪柯溪沙溪澚溪并过谷口桥何也盖自白岩柯岭溪外有沙白村东发源后呉岭前后会于石佛村而出者沙溪也自陈竹岭下报劬田船出柯宅村者会沙溪过前郭溪前郭溪出青林之阳盘龙之阴接上诸溪过澚埔村下洛阳江或曰澚溪菱溪郡志玉田溪在十三都发源悬锺岭折而东流曰陈田溪菱溪过菱溪曰埔头溪沙步溪过新桥入峰崎港悬锺岭之水向仙游菱溪源非自此出邑志发源观音山亦其一源驿坂溪郡志发源禅静山过驿坂桥会埔头溪者菱溪至埔头与驿坂溪会也盖其源极逺自晋江卢田过九安山后为黄田溪又一源自鸡笼山后入蔡田即玉田又一源自大帽后与蔡田会为陈田溪乃为菱溪元卢琦所游其下至驿坂菱布诸溪会之 
　　李林溪郡志在四都发源源林院后山过旧铺桥 
　　县后溪郡志发源东平山过南岭桥至下谢溪此龙津之溪也郡志下田坑溪发源山半坑分为二派又合流为溪达于王孙埭非龙湫之源则出自莲花旁者 
　　茭布溪非发源曾师岭邑志发源云峰山是也其云一溪发源五峰岩过泗州桥亦至前澚与菱布会者非源于五峰岩出于后呉岭也 
　　黄坑溪志过九斗丘十八都五里亭是也不入马山埭入洴州埭 
　　南坑溪发源上坑湖郡志发马垄坑又以寂光溪过牛场桥殆非也 
　　洋坑溪郡新志云发源于松洋山歴寂光溪与南坑溪会于下林溪 
　　潮汐东南一支由岱屿入西至白崎山又西至凤山又至马山又一支至白沙及洛阳桥凡诸溪水之入洛阳江及马山埭者皆归之 
　　邑志宋海舶无禁利入甚富且易不捐之于桥梁道路则以崇奉释氏无所爱惜然宋之释氏其捍海为田多不税之故释氏亦富其余力及于桥梁最多龙 
　　津桥郡志俗呼南岭桥故其叙县后溪曰过南岭桥云 
　　菱溪桥郡志宋始平二年圯邑令张盖重建邑志治平二年邑令张介创考之张盖在治平时以盖为介以治平为始平字误也卢琦有记其文亦雅云治平中桥之以渡则郡志误矣 
　　万安桥邑与晋江半之当存其名 
　　张店桥郡志在十一都宋治平二年建 
　　浮梁桥郡志在二十六都长十丈溪源出于香炉山西南过于獭窟桥 
　　马山桥郡志在二十九都元至元十九年僧法助建十八都官路旁有井古以金刚经一部勒于甓环砌之志在十九都误通志十九都有金莲池产华如金 
　　宋重水利郡志所载晋江者方员丈尺及深若干灌田若干创修姓名岁月亦具诚重之也载邑者存其名而己邑志因之去其埭将别记之因而遗者颇多余存其旧于埭之条又志其非埭者三祥符里泡埭上塘尊贤里长分坡白岩■〈亩犬〉甽余初决七都之水于六都实考之故志曰水自西而东南流者入蔡埭其东西洋各有定坡乃知七都东洋之存六都西洋之废故决七都之蔡坡者入六都之崇福呜呼水利可不详与今登之案牍者塘坝埭不能尽列余所决者坝头其流名曰鸣鸠凡十里又决承天坝谓金钗圳也并修王孙埭官埭新埭前黄等埭 
　　邑志崇福埭蔡埭官埭左丞相埭传埭嘉禾埭凡六受北纪诸溪之水其自西而东南入者则入蔡埭崇福埭其北流者及传埭然八都有蔡埭七都前蔡埭若自西而东南入则前蔡埭耳嘉禾及蔡埭自入海五都有官埭非受北纪之水其左丞相埭莫考郡志埭在徳音里者四曰陈廷伟曰梁次云曰林绍曰长坑 
　　邑志王孙埭孙府埭赤屿埭鲈鳗埭承天埭法石埭曾炉埭石塍埭后曾埭陈埭凡十俱受中纪诸溪之水其自南之北者入王孙埭其正东者经承天法石曾炉三埭而皆汇于辋川港然郡志鲈鳗赤屿及兰盘埭皆在归化里三四都陈埭后曾埭在中纪者郡志在三十三四都安仁里埭三曰浮湖曰陈曰曾崎曾崎或后曾也此径入海又有埭六在崇徳里五都曰官曰大陈曰后坑曰石湖曰后仓曰牛歩其在祥符里者下泡埭今二十八九都与三十都也皆南纪云 
　　邑之山川昔为堪舆家所取如五代间据土者三王潮也留从效也陈洪进也留陈塟其父母于此潮自塟焉下有寂光寺从效建以奉之潮有功于闽宜载祀典郡祀于崇阳门楼余为置守冢取其寺故地之租为清明祭有晋江紫微吕舍人者塟于此郡乡贤祠祀之其人文雅足称焉邑志以在白岩山郡志以在十二都考之未知其处嗟夫赵文子雍门之徒所以感叹悲哀也欤典祀城隍庙宋天圣中令李畋为祠洪武己酉改为庙宣徳辛亥令髙显重建正统丙寅令闭祯重修余毁其像万厯元年修之 
　　社稷山川厉坛郡志俱洪武初令罗泰建盖癸丑岁也邑志以山川坛建于令髙显显宣徳间任坛岂至此而置耶社稷山川二坛其厨库斋房俱正统丙寅佥事陈祚命令闭祯修之迩圯山川移于南闗稍完社稷厉厨库斋房俱圯乃次第修之又遵洪武礼制各都并建乡社乡厉之坛 
　　林知县祠改之文见附录 
　　丛祠邑有五百一十所余皆毁之文见附录时固引苍梧呉公为顺徳令坏淫祠为书院使者计竹木斤两罪之至下狱果有谤余者言余利像有金喉余叹曰狄公当时毁祠不知得金几何也幸上官明不行其谤而余免呉公之辱嗟夫俗之信鬼也如是夫青山神张捆以闽时尝营青山下御海寇郡志以没塟螺山之阳宋太平兴国间即其地置县乃改塟于青山立庙有司岁致一祭有其举而莫之废也余循故事祭之有杀人山上者两阅月不能得余以文牒之三日而狱成岂尚灵欤然昔人祀之为御寇也王节度之功大于捆祀于郡邑乃并其冢而不之修何耶 
　　公宇邑志县署有遗谶言不利改作自宋来皆简陋至成化壬寅令张桓重新以太仆丞召去余修前后堂及厢廊建君子堂有记记曰令有君国子民之道然孔子君子宓子必本于鲁惠安君子之区也又当舆马之辏至于斯者皆得见之于是作君子堂堂在仪门之东作于隆庆五年三月踰月告成肃客而入受教而退而今而后鸣琴而治矣作旌善申明亭又各都皆建亭 
　　郡志鸣皋堂在县治之左宋知县李侯惟一鹤自随常与士友于堂商论古今鹤立其旁时鹤一鸣声彻云表余遐追其人或李畋也盖张咏授以文学来任建学宫以教子弟政尚简静与民休息有传通志谓龙溪李侯名绛见漳州良吏传 
　　郡志有漏室邑人谢起宗记曰惠安为邑巳百七十有六年所更邑长亦六十有四政类不暇恤挈壶氏之事民间生子之诹时于野巫夜半行人或致疑于四鼓夙兴之勤无所于稽授时之道有惭他邑绍兴二十四年三月福清林仲俞始尹邑事未浃旬间百废具举惟是午夜鼓人失节一日语同寮曰今蚤晚衙率谨时而官无其拘纵得之昼复失之夜不可谓政会建安日者张仁能其事遂使营之陶土为壶揭木为筹三十有八以验晦朔弦望迟疾出没无毫厘差创于蕤宾之吉成于夷则之望辟厅事东庑以寘之同寮相与观焉佥曰天地相去凡八万一千三百九十四里周天凡五十一万三千六百八十七里日月循环冥寞难测皆不逃于兹漏之涓滴呜呼休哉乃属菱溪谢起宗书于石起宗并请铭曰陶土揭木注水其中水之增减天地攸同谁不知时伊厅事东六十四政因循俟公昔诹且疑今焉雍容吁千百年自我折衷 
　　按察司即宋皇华驿基洪武乙夘令安景贤建为按察分司壬戌设安溪惠安行佥事一员莅之甲子省罢辛未改为漳泉道丙子改为分巡福宁道正统丙寅令闭祯建后堂嘉靖甲申徙镇于泉己未改兴泉道专驻焉布政司即税契局基郡志正统辛酉令闭祯建成化壬寅令张桓修邑志弘治中建非也 
　　驿郡志旧在县东郭内名曰皇华元元贞间移建今所名龙山国朝洪武初更今名西有逓运所驿兼领之邑志宋有皇华驿与县俱设考郡志古迹宋时泉州自西北取剑州路出城西义成门至南安汰口驿永春桃源驿徳化龙浔驿上壅驿抵尤溪县迤逦经西芹至延平建宁为避福州大义江之险自本县行者不知何年今六都有古县十六都有古驿此皆不可考但谓此与县俱设然耶否耶 
　　际留仓即宋常平仓郡志在县令衙东邑志在簿厅前正徳己卯令陈逅改建县衙西北郡志预备仓四所一在县内西偏即此也一在七都香林保一在三十四都辋川保一在十八都屿头保在县者余修之积谷焉在乡者废辋川者邑志亡之余初问于父老多言兵燹来各乡有仓是赍盗粮耳故未之复若辋川有堡安可废哉崇武仓洪武庚午建也永乐甲申増之 
　　盐场详于邑志其云辖盐仓八郡志亦然运司志不纪其仓而纪其团考之闽盐用晒故有滩团运司志之五团西湖前坂一也庭边乔埔下洋东二也下洋西柯栊林内三也上仓坂西四也下仓下坂五也郡志以仓埕称凡八有广运其埕边乔埔下洋东西柯栊不具考之图庭边者埕边即广运也其下洋地有村在乔埔或西埔也近以灶不辨塩各仓俱废下洋东西西埔前坂皆为埭故老之所具者团五曰埕边其于乔埔下洋东西兼之矣它同司志有柯栊焉凡九仓也郡志脱其一而误其二前坂在二十四都以为在二十三上仓在二十六都以为在二十五五余正之于图 
　　学校邑志详之旧乡贤名宦祠在启圣祠之两翼湫隘余于明伦堂后建髙深堂二祠列于左右修启圣祠并训导廨舍置学租见附录 
　　小学景泰初立成化中令张桓尝考选教读分遣各社学嘉靖初令莫尚简重建厚俗社学邑志又列之者八皆以某氏主之通志以坊名者一乡名者三余至立之二百一十二所又于各都立大馆延诸生学行者为师具书束帛躬请于家着社学篇使按而行刻朱氏小学以颁子弟循行阡陌入而诱劝之焉 
　　铺舍邑志当南北驰道有七白水涂岭驿坂居仁县前盘龙上田规制同郡志在城为惠安铺洪武四年知县时汝楫建在布政分司北近为豪张一复所夺余上状复之（走崇武有四前埔黄田青山崇武前埔在二十一都青山在二十六都郡志） 
　　义冢在邑厉坛北几圃矣余表之 
　　射圃在朝天门外嘉靖庚寅乃改建此废已乆余始筑焉 

　　石洞集巻三 


　　●钦定四库全书 

　　石洞集巻四 

　　（明）叶春及 撰 

　　○惠安政书三 

　　版籍考 

　　夫土田财用而人司之余之为表者由户口而田地赋税焉经也佐以屯及渔盐新増浮粮皆国用所需以出自祖宗之法稍变宜出于丁者而以米佐之宜出于米者而以丁当之丁米错出则不可谓经矣且公上之派靡定而私赋之复无常难以为表若料若徭若纲若驿若兵若饷之属各论之而数别具以万厯之元为则庶后日者之盈缩焉兹皆版籍出也 
　　夫户以籍为定律令昭昭也邑志当嘉靖初户目凡七曰民曰军曰塩曰匠曰弓兵曰铺兵曰医至于壬戌以兵燹奏得减除其实里胥为政版籍之弊极矣毋论民户其目孔多即军户塩户各有定籍者乃以军塩为称郡邑旧志无此也新志泉户多矣创为杂役人户内塩户若干葢不特惠安为然嗟夫如令甲何第军户清之勾之不得分丁米鳞崪其徭实重故不得已而且避之塩耳余为之牧宁能免于姑息且有旧贯亦难猝革焉若它诡户则尽并之夫志称宋役辄破产至父子兄弟自立户或嫁遣孤孀求单丁以避重役版籍欺隠不足凭信故其户之多视口上下今役视宋殊惟有力者善避之是以贫户其役愈重要之民户安可辄分分之或自景泰始志谓洪武册式民得开析自为户则异乎余所闻宁愿有司之慎之也 
　　洪武诏天下户置帖书其乡贯丁口名岁编给于民其籍藏部故册式以丁数多寡为次人弗敢欺法至重也嗣而逓减将去其半葢户帖少存法网疎矣邑考之志嘉靖元载户四千五百四十九口三万八千八百二十一至壬戌户五千五百五十口二万二千二百一十五时兵荒口耗帝悯元元损之贫口未减富户多析而其害益滋矧册与志又异故余请藩司所藏较之曩日科料不成丁者无与盐粮亦惟男之成女之大者比料以不成半折之塩粮则全派岂丁之不足而故取盈之耶夫男丁算赋幼待十年而登女大小口葢为给塩自塩弗口给而钞纳如故徭且丛集视宋之身丁钱不减矣故余所修版籍户减旧而丁稍加庶乎料与繇稍轻然尚不及嘉靖之元以万云 
　　今之土田从人而鱼鳞簿久废里胥为奸盖益易矣余于邑者表之有两端以地从人者曰在册仍具所本在者曰实地焉盖两端总之而同则无隐漏飞洒而收割两有所据一也既有实土渰陷可稽垦增有凖驾迷失包荒者无所遁其情二也在册者少则其土之人诎在朋者多则其土之人饶因以定户之上中下三也其在坊者实土为城廓市廛田仅数亩附于一二都之册若其它如版籍第实土之出者三曰租曰税曰粮故黄册之例田地山塘而已夫地与山塘视田当殊科闻它郡分为三则泉与田概科故下户之地多者流移不可胜数邑志陈其弊悉矣若海业非实土宜属河泊所课之旁考晋江虽不属于所而荡以畆科受米有则邑惟槩以所称之官者一石民者二斗而不计其亩与沪箔皆入黄册不知始于何年从轻以避重而又不知其亩数则兼并者无制势必渔夺网罟矣邑志云法久弊生莫不援引版赋以为左验自非精密小心傍推逺考未有不为所眩者况以簿书应接之间乎故尽信书不如无岂不信哉岂不信哉余犹恐以志为左验者将废国法而不知也 
　　夫米别官民钞分租税葢民田之则惟一官田有三有七斗者有三斗上下者宣徳己酉以其重减之正徳己卯御史沈公奏官米俱折银而解每石三斗以下则三钱六分三斗以上则三钱三分七斗则二钱五分耗半于民且无它徭是由重而轻也民米折色者石银五钱驿传机兵均徭在邑槩有六钱况本色之米又难以五钱为则矣是若轻而重也故买者强欲以民为官卖者急而从之亦有户本重则急作轻则鬻之收籍之日豪强取其轻故租田増至顷余而重者悬户其非官田者以新垦收户而彼实米莫之推赔貱之苦盖由于此若民田之弊余黄册条约详之矣秋租税出于地田惟官租有之盖昔以军饷不足以钞折米带秋粮征之其夏税钞官民田地皆有之昔与料同科而计丁米以出之农桑绢亦为夏税邑方百里志仅一疋余九尺九寸二分为银三两二钱非有业户主名可以征纳附之税与料故表不列之 
　　邑之屯共七所福州卫四泉州卫一永宁卫二田地见于表邑志所载未及其半也余请督屯监司方得其全数表虽据都而分乃惟其田地之数考其军制四千三百四十四名富者一户占田三百亩次者半之贫者或一或半则多转贷名多虚泉州永宁卫所其粮自征而征于县者唯福州二卫司屯移文亦虚实不一弊莫甚于屯甲余申而厘之矣其所征之数别具它者在其卫所 
　　盐引之当通也户之当徭也余详于附录自折征行则盘当毁不毁如故法亦难行耳余奉部檄核其盘而又议行引者盖核盘非通法而行引乃裨国计又利于民者不少第乆废难猝兴耳故纪仓盘者所以为通引之地也具数于表文在附录若夫课尽折银闽之七场始于惠安引银七分岁有定课弘治丁亥巡按御史陶公之奏也志之所纪及诸沿革之制多舛食盐之钞自嘉靖之元于丁料内征为银之数如志所载行之三十二年后乃别征今户口既减故岁额亦减十分之二矣 
　　闽渔产自五代时课之矣邑者宋虽除之然有采捕之税及僧童口食以补浮塩钱是也国朝置所专榷之志亦详矣盖鱼课网罟与海扈等地本不相侵制具存也为扈者曰所其米重为荡者曰亩其米次之他为罟网诸业同安志取之于潮既泛其得之有数利必薄故米尤轻是也今之扈荡在课册者少而多入于黄册岂制哉非有力不能蓄小民安知制之不相侵既课于所而又纳其地租故民偿私而负公至烦县而征之加以澚甲又饷于兵船不胜其苦余故鸣而蠲之矣且国初之税其目槩如志之所具自嘉靖来加以三十余目繁琐矣余乃考洪武永乐旧籍而酌之再造为万厯元年课而列其新旧于表米皆归之于县征焉 
　　髙皇帝令税粮如有增续一体征科荒田除豁其后有司率以造黄册为度十年之内未科者得私其利而未豁者害已弗堪乃屡造未必科而豁也未科者益幸而未豁者益苦且有冒为陷而垦辄渰者稍稍失核其弊曷已余观嘉靖初年闽藩司议未尝不叹其凿凿可行而以浮粮新垦俱载于青册俟再造黄册核之可谓详审矣志不之载者其亦以非贡赋也夫今新増浮粮别有籍余重核之 
　　米于仓也有本有折惟儒学全派之其实皆折之矣际留永宁金门昔有本折永宁迩者除之金门余请而折之矣折者五钱凡本而折之以七钱惟崇武近则本折兼焉盖其中官吏军户鼠食饱蠧乆矣余初至革其弊于是输挽不絶于道积于庭者穷日夜不能入仓官无贿时见辄泣今继至安之余署其考曰心安于革弊之余腹枵于法严之日嗟夫诚去其太甚民何苦运而乐折哉又预备仓初发粜时岁适不稔而谷腾踊公有定价难以请益抑民而从公非赈备元元之意也故价积于库逾年大稔乃价减而仓盈矣但昔之守仓者不岁核积而乆耗当核则并其旧者罪之余令岁核耗即取偿足其数以交于嗣守者庶责不得辞而不株连于昔矣 
　　诸课渔塩已别论之铁故所产也郡志卜坑黄崎礁头许埭港尾沙溜卢头峰前牛埭皆有铁砂置冶而今不产矣课邑志颇详闰月当载所加此本课洪武乙亥罢官冶令民得采炼每分输课三十八取二今附于料商税各有程郡新志详之如酒醋窑冶等谓之正办敷于里甲宜于料内具之其商税窑冶等谓之带办出于徭役编之巡栏是也邑志谓额派于料非矣若农桑绢虽附于料而征不宜列之于课故郡新志附之田税焉 
　　贡今谓之料者盖具其物料云有额办原有定额又有谓之岁办其杂办岁无常数藩司承部不时之派也名色孔多各志不同郡新志似详之矣初本里甲所办后出之于丁旧谓之八分丁料自嘉靖末年米虽仍旧而丁口隠耗今省至七分矣但旧派成丁邑之不成亦派非也内若夏税农桑绢铁课咸在本税课而谓之料者料多而并征之耳初极繁琐志详之矣今民安之喜其目之简而不计其出入其上京者外有杂费藩司司其盈缩邑惟承檄而办之存留若厯之料及夏税备司所用不特贡于上也第计偕诸费在内取士亦谓之贡矣初者各有所派其目最多迩则通融之虽夏税农桑绢亦派之它郡故不具其目惟于粮附见之 
　　夫昔之岁费若繁乃立纲之名犹网之有纲一举而尽也始于正徳末年御史沈公云其时分正办各祭乡饮是也余者谓之杂办其后名存实亡承者匪人因缘为奸余家食时见里甲用十余两具数二三文者应役多类赭衣之徒焉闽自隆庆之元变为十段以丁四粮六总征在官役者无可他费甲首絶迹于县庭但令礼吏司之而不稽其出入核之则以未征为解余来举吏之侵者罪之乃同各粮税征于库按次而给循环登簿核于上官余者贮之今元年都御史殷公斟酌减四之一岂不良美奉而行之则在人耳琐琐者勿论未行纲法之前有宜三年并用当未期而留乃年未至而银先征侵匿者由兹启矣余凡三年并用者皆贮之至期而取其年所当用务必取徃者充之虽甚不足多方樽节不敢预征方得画一邑志云着在令式则有常数惟官府冗费不敢登载簿书会计者里甲支应无艺极令陈逅痛节浮费直日办钱十文官掌出入若日费有余积备它日尽所积乃再科至有累日不科一钱者余三年不用里甲一文盖纲银之式行也固叹陈公心独苦矣乃列近日所损益庶乎后人凖之 
　　徭役志各不同郡新志详矣旧志大约出力不过二十日出银不过八钱兹嘉靖初也续志每丁石银三两以上官价又有隶兵等三四倍库子等不啻四五其言滥免诡寄那移花分贿买诸弊悉矣自隆庆元年十段法行年编其一丁米平矣初力差皆为银差不便仍分为二至三年每丁石尚编二两六钱八分二厘今元年减至二两四钱比永春等县犹加一倍岂非人力诎而差额赢虽加节省亦无如之何哉始编塩户三之一亦寛民力于万一盖闽中徭之最重者无过于邑当平其政安可以偏重也其力差当细较之以重者佥富室轻者付之下户亲自配之闭絶吏胥银差序条以便追给支用可也今举万厯之元为则其弓兵前充饷者二百五十九名为银一千八百六十四两徃年复旧各应役它沿革之小者不叙 
　　驿传各志详之续志隆庆四年已称近简时符节严于上故其流稍清也自余来初年革廪头置杂物平夫马价及它省银不啻三之一但民间征纳不齐而各年支费难期约而申减除丁免派以复旧制每米一石派银二钱所省不啻三之一旧额解府余请给自县尤便未尝不足盖其实尚有余法变至此亦可谓善矣邑志云不严冒滥之禁去多索之奸使役夫疲徃来之迹馆人勤止宿之馈是犹不絶其薪而欲汤之无沸也信然哉信然哉 
　　民兵者何弓兵也机兵也弓兵祖制以讥察若战御非其所专任机兵因卫所之弊而县各为守者也迩之所养非所用故至于募兵纷纷矣取弓兵之食以募而其昔之所逋者追之机兵旧二百五十每名加其饷三两六钱给募土兵又增五十其食如机兵乃昔乡兵三百六十名而逓革者追其所革者逋食余为请免一千四百两又请免弓兵之逋饷其后食还如旧得以画一应役若不加训练竟为民蠧也惟机兵半征于兵备道别募而练之半隶于县练之其内以十名更畨守宿于府焉又机兵之所加募凡九百两与増兵之三百六十两皆不优免安得而画一之乎 
　　自嘉靖乙丑以前军饷费烦倍追机兵之食加派均徭之银后军门请如浙将丁米派而抵之丁以四钱米石倍之议于三年之外地方宁日罢之至隆庆之元当罢五年减半六年始罢时海上宼起今又以丁二米四征之其出于租者有寺田八处废者五田尽入官存者三本以十分之四给僧今僧仅一人者各量一顷而已惟承天尚以四给之法石之田官初履亩以三等征之上三钱六分中二钱四分下者二钱佃户告乞如全闽例为白于上官今征以二钱如诸寺 
　　粮料（万厯元年征粮案验尚照旧册丁粮今以新册丁粮凖元年案验开派为二年后凖则详附录） 
　　本县官民秋粮等米一万五千七百六十一石七斗二升六合六勺内除查实浮粮一百三十石九斗四升七合三勺不派实征官民米一万五千六百三十石七斗七升九合三勺 
　　官米三千五百四十四石九斗六升一合四勺该银一千二百二十七两二分七厘三毫四丝二忽 
　　三斗以下则米二千九百六石九合六勺毎石派银三钱六分该银一千四十六两一钱六分三厘四毫五丝六忽 
　　三斗以上则米二百六十四石七升四合二勺每石派银三钱三分该银八十七两一钱四分四厘四毫八丝六忽 
　　七斗则米三百七十四石八斗七升七合六勺每石派银二钱五分该银九十三两七钱一分九厘四毫 
　　民五升则并秋租钞折米一万二千二百一十六石七斗六升五合二勺内除查实浮粮米一百三十石九斗四升七合三勺不派又海渰米二百九石三升五合二勺全派折价该征本折米一万一千八百七十六石七斗八升二合七勺 
　　半纳本色米五千九百三十八石三斗九升一合三勺五杪 
　　半纳折价并加海渰共米六千一百四十七石四斗二升六合五勺五杪每石派银五钱该银三千七十三两七钱一分三厘二毫七丝五忽 
　　新増起科民米一百五十石一斗六升八合二勺每石派银二钱五分共银三十七两五钱四分二厘五丝 
　　以上官民米折价银四千三百三十八两二钱八分二厘六毫六丝七忽内 
　　凑补仓粮民米五千八百七十五石八斗六升七合三勺一杪六撮每石拨银五钱共银二千九百三十七两九钱三分三厘六毫五丝八忽解各仓俱无耗撒数见下 
　　起解折色官米三千六百四十石五斗八升毎石拨正价银二钱五分杠■〈糹索〉银五厘共该银九百二十八两三钱四分七厘九毫 
　　起解折料官米二百三十七石四斗五升五合八勺毎石拨正价银二钱七分四厘五毫九丝三忽该银六十五两二钱三厘三毫毎两水脚银四钱该银二十六两八分一厘三毫二丝共银九十一两二钱八分四厘六毫二丝内水脚一半银一十三两四分六毫六丝解司充饷其余俱解京库（以上起解二项官米多原额三百三十三石七升四合四勺者盖以银之多寡乘米非以米之多寡乗银其三等派银则例未尝改也） 
　　解司备用银三百八十两七钱一分六厘四毫八丝九忽比案验多银一两一钱九分六厘九毫二丝内官折余银二百七两三钱九分四厘八毫二丝二忽民折余银一百七十三两三钱二分一厘六毫六丝七忽 
　　派拨仓分 
　　远儒学仓 
　　本色米三百五十八石八斗 
　　近本县际留仓 
　　本色米二十三石四升一合四勺八杪四撮今查本县本色米尚溢二十石五斗九升九合八勺六杪六撮各仓已足本仓岁支不敷应拨入支给官吏俸粮 
　　折价米五百七十石八斗一升七合三勺一杪六撮该银二百八十五两四钱八厘六毫五丝八忽 
　　远崇武仓 
　　本色米二千七百七十七石九斗五升又永宁仓拨补米五百九十五石七斗共米四千三百七十三石六斗五升 
　　折价米三千六百一十六石五升又永宁仓拨补米一千六十石共四千六百七十六石五升该银二千三百三十八两二分五厘 
　　远金门仓 
　　本色米六百六十八石又永宁仓拨补米四百九十四石三斗共米一千一百六十二石三斗 
　　折价米六百二十九石该银三百一十四两五钱 
　　鱼课周岁米九百二十八石九升今重编加米十石五斗六升毎石派银三钱五分该银三百二十八两五钱二分七厘五毫 
　　料钞男成八千五百五十四丁除优免共丁五百八十九丁实差丁七千九百六十五丁民米并秋租钞折米共一万三千二百一十六石七斗六升五合二勺内除浮粮海渰米三百三十九石九斗八升二合五勺实征米一万一千八百七十六石七斗八升二合七勺每丁石派银七分该银一千三百八十八两九钱二分四厘七毫八丝九忽尚少案验银六十二两二钱七分九厘零丁加七厘八毫一丝九忽乃足毎年岁办杂办不同且与通省丁粮融派数难预定 
　　盐粮男子成丁八千五百五十四丁妇女大一万五百三十三口共一万九千八十七丁口照案验额银三百四十八两六分五厘零而以一分五厘四毫八丝六忽一微派之尚少银五十二两四钱八分二厘零每丁口加二厘七毫四丝九忽七微乃足当与通省丁口融派数难预定 
　　徭 
　　隆庆元年行十段法丁米除优免海渰等实差人五千六百六十九丁半米一万二千六十四石七斗三升一合五勺分为十段万厯元年编至七段当十段毕乃照新册编差然逓年丁米时有増减隆庆四年每丁石尚编银二两六钱八分二厘万厯元年人差六百三十五丁米差九百八十三石二斗六升九合七勺每丁石派银二两三钱九分九厘四毫差额则照军门所定每年编银三千八百八十三两二钱六分九厘六毫闰月加银六十四两九钱三分八毫节度守冢予所増也 
　　银差 
　　布政司护表夫三名每名银五两共银一十五两中解户一名银三十两清军道书手二名每名银八两共银一十六两按察司加编借拨皂隶一名银七两二钱闰月加银六钱驻札兴泉道门子一名银七两二钱闰月加银六钱皂隶一名银七两二钱闰月加银六钱本府祗候一十名每名银一十二两共银一百二十两闰月每名加银一两马夫一十名每名银四两共银四十两隶兵六名每名银七两二钱共银四十三两二钱闰月每名加银六钱本府儒学斋夫二名每名银一十二两共银二十四两闰月每名加银一两膳夫一名银二十两本县祗九名毎名银一十二两共银一百八两闰月每名加银一两马夫四十名毎名银四两共银一百六十两门子二名每名银五两四钱共银一十两八钱闰月每名加银四钱五分隶兵三十名每名银六两共银一百八十两闰月每名加银五钱库子六名每名银二十八两共银一百六十八两闰月加银一十四两本县儒学斋夫六名每名银一十二两共银七十二两闰月每名加银一两膳夫二名每名银二十两共银四十两门子二名每名银七两二钱共银一十四两四钱闰月每名加银六钱库子二名每名银七两二钱共银一十四两四钱斗级三名每名银七两二钱共银二十一两六钱殿夫一名银四两峯尾黄﨑小岞獭窟四巡司弓兵各一百名除借编徳化县三十名永春县六名安溪县二十五名外本县实编三百三十九名每名银七两二钱共二千四百四十两八钱锦田驿馆夫二名每名银二十两共银四十两商税课钞银一十七两一钱六分九厘六毫闰月加银一两四钱三分八毫朱文公祠门子一名银八钱林知县祠门子一名银八钱山川社稷邑厉三坛共坛夫一名银一两二钱 
　　力差 
　　本府司狱司狱卒二名每名银七两二钱共银一十四两四钱广平仓斗级二名每名银四两共银八两本县禁子六名每名银三两六钱共银二十一两六钱预备仓斗级四名每名银六两共银二十四两崇武仓斗级二名每名银四两共银八两际留仓斗级一名银三两布按二分司门子各一名毎名银一两五钱共银三两上下水闗夫二名每名银四两共银八两洛阳桥桥夫半名银一两五钱铺司兵县前铺六名白水涂岭驿坂盘龙上田居仁六铺各五名每名银四两前埔黄田青山崇武四铺各二名每名银三两通共银一百六十八两王节度守冢一名银八钱 
　　纲 
　　隆庆元年行十段法实差人六千七百一十三丁民米一万五百一十九石三斗二升四合五勺五杪融为十段毎段该丁六百七十一丁三分米一千五十一石九斗三升一合四勺五少五撮年用一段以丁四米六派银一千四百三十四两一钱六分八毫七丝自未役七甲起尽六甲而更万厯元年用至三甲军门议减纲额每丁派银四钱五分四厘米每石派银六钱八分一厘共银一千六十六两五分七厘三毫二丝减银三百六十八两一钱三厘五毫五丝 
　　正纲 
　　一本府进元旦圣寿等各表笺派县每年四两九钱七分七厘四毫减旧三两九钱八分七厘 
　　一习仪拜贺救护香烛庭燎茶果五次年征银六钱 
　　一祭祀启圣公祠二祭八两文庙二祭五十两社稷坛二祭一十五两山川坛二祭二十一两乡贤名宦二祭各七两朱文公祠二祭七两张公祠林公祠二祭各三两五钱邑厉坛三祭二十二两五钱青山祠一祭一两八钱五分霜降祭祀银四两五钱共一百十两八钱五分减旧一十七两五钱 
　　一本县儒学朔望行香纸烛并讲书纸笔每次五分年征一两二钱减旧四两八钱 
　　一乡饮二次银二十两减旧五两 
　　一县官升迁应朝祭江并回任祭门祭品年预征三钱四分减旧银一钱 
　　一鞭春用三两减旧三两九钱五分 
　　一桃符门神花灯用银二两九钱五分减旧二两二钱八分 
　　一考试 
　　生儒进学每次约五十五名每名花红彩旗银一钱七分五年二次共银十八两七钱每年该银三两七钱四分减旧一两七钱六分 
　　季考生员约三百七十八名每名试巻供赏银一钱五分年该银五十六两七钱 
　　察院按临考校生员每次约三百七十八名毎名试巻供赏约银四分三年二次共银三十两二钱四分年征银一十两八分 
　　提学道岁考生员约三百七十八名试巻供赏等用年该银五十二两一钱减旧二十两八钱一分 
　　一岁贡生员两年一次徃京路费银六十两两院各助银三両旗扁五钱陪贡二名每名盘缠二両共七十両五钱每年征三十五两二钱五分减旧八両五钱 
　　一科举三年一次 
　　应试生儒六十一名每名盘缠银二両共一百二十二两年该四十两六钱六分六厘七毫 
　　誊录生一十名每名盘缠银一两四钱共一十四两每年该四両六钱六分六厘七毫 
　　新举人约以四名为率每名旗扁贺礼等项银八两共三十二两每年一十两六钱六分六厘七毫 
　　旧科举人约以二十名为率每名盘缠银三十两酒席五钱共六百一十两年征二百三两三钱三分四厘 
　　新进士约二员贺礼牌扁等项银八两共一十六两每年该征五两三钱三分三厘四毫 
　　武举人约以三名为率每名盘缠银一十五两共四十五两每年该征银一十五两 
　　一解供应各衙门 
　　军门家火二两五钱 
　　总兵油烛柴炭九钱三分三厘五毫又匀加闰月银三分一厘一毫二丝 
　　监军道吏书门皂等役米菜二两三钱八分九厘一毫 
　　兴泉道心红纸札等项二十一两致送过徃乡官使客下程一十两五钱解晋江县贮库候支 
　　布按二司修理家火帏褥等九两三钱三分一厘三毫减旧五两八分二厘一毫五丝 
　　一供应上司巡歴及徃来经过司道合用 
　　心红纸札约二十副每副银二两二钱八分五厘共四十五两七钱 
　　下程约二十副每副一两共二十两 
　　内班门厨皂隶饮食蔬菜等项约二十分每分九钱三分八厘共一十八两七钱六分 
　　一恤刑衙门五年一差合用一应家火供应等费银五两三钱解府候用（以总筭之各年皆派） 
　　一新官到任祭 
　　知县银一两县丞主簿典史各银三钱四分共享银二两二分三年派每年银六钱七分三厘三毫减旧四两四钱八分 
　　一修理衙门大约三年一次照旧详夺存销 
　　察院布按二司府馆等衙门或五年大修一年小修及什物帏褥等项大约每年征银四十两用银一十两以上具申察院动支修葺如不及者听其处修若有剩余存库作正支销 
　　本府推官衙合用银一十二两年征银四两解府支用 
　　知县衙用银十二两年征银四两 
　　县丞主簿衙共银一十六两年征银五两三钱三分三厘 
　　典史衙用银五两年征银一两六钱六分六厘 
　　县学教官三员共银一十二两年征银四两以上用虽不及十两仍详守巡道查核方许动支若果估计十五两以上者申请无碍官银修葺若无新官存库作正支销 
　　一各衙门置办一应家火三年一次 
　　推官定银十两知县定银九两四钱八分县丞主簿各银五两五钱五分典史银四两三钱五分教官三员各银六两共五十二两九钱三分以三年派每年征银一十七两六钱四分三厘四毫减旧银一十四两七分 
　　一公座帏褥 
　　堂上公座知县新任合用纱绢案衣等件用银一两四钱五分五厘其县丞主簿典史裁革共减旧一十三两一钱四分五厘 
　　一存恤孤老夏冬衣布年征银三十两 
　　公买 
　　一查盘官合用心红纸札下程等用一两五钱四以总数筭毎年皆派分照送一次以后二次每次只办柴炭烛银二钱九分及门厨皂隶柴米银五钱二分五厘共享三两一钱七分减旧七两六分九厘 
　　一雇募听拨门皂答应两院守巡各道及总兵都司使客约用工食年征银一百二十两 
　　一新官到任公宴 
　　知县中上席五钱县丞主簿各中席三钱又各三次陪席共六卓每卓银二钱共二两三钱三年派征每年银七钱六分六厘七毫减旧二两一钱 
　　一三年一次攒造朝觐须知等各册纸札绫袱册厢等件又每年造宪纲吏农等各册书手工食量派纲银一十九两余赃罚支用不足申请动支纲银凑用减旧二十六两三钱三分四厘 
　　一合用使客士夫下程三十五两四钱五分并炭油烛二十一两共享银五十六两四钱五分减旧一百三十三两四钱五分 
　　全减 
　　祈晴祷雨四两遇用剩纲支本府推官知县县丞主簿典史年例执事共一十六两四钱兴泉道阅操一十六两两院守巡各道巡歴经过官吏迎送等银七两上司各衙门取用巻箱锁钥等三两提学教条并司道本县榜文告示纸张工料四两本府佐二查盘纸札工食分派银七两本府首领心红等分派银八两一钱本县县丞主簿各心红纸札油烛银一十二两典史八两四钱本县差人投逓须知等册盘缠一十一两本府首领脚力派银二两 
　　驿 
　　原实差丁五千六百二十丁米九千六十八石三斗四升四合二勺每丁派银一钱二分三厘八毫五丝每石派银一钱八分五厘七毫七丝五忽共银二千三百七十九两九钱三分七厘六毫六丝今丁免派米一石派银二钱共银一千八百一十三两六钱六分八厘八毫六丝元年止用银一千五百八十两四钱一分六厘（丁系旧册） 
　　每月驿丞供给银三两六钱（带管官减半）吏六钱纸札银三钱茶果三钱书手工食银六钱跟官二名各六钱夫马甲三名各七钱五分馆夫四名各六钱共加买办银九钱马夫二名并马料各九钱马首六名各六钱看监防夫一名银六钱 
　　以上皆有定数 
　　夫一名至枫亭银七分至晋安银六分马一匹至枫亭银七分至晋安银六分廪给清字银三钱廉字二钱四分介字一钱二分口粮三分宿食二分乡官小夫每名日二分五厘 
　　以上有定例无定数 
　　铺陈上二副各（二十）事中四副（各八）事下五副（各六）事 
　　以上如坏于本驿徒价并用剩站银申核再造荅应不敷即徭编馆夫银租赁 
　　兵 
　　机原二百五十每名年编银七两二钱共银一千八百两除优免外每丁派银九分二厘七毫每石派银一钱三分九厘五丝又增乡兵五十名该银三百六十两无优免每丁派银五分三毫二丝每石派银七分五厘四毫八丝共三百名半赴团练半存县操守今团练尽革征银别募 
　　弓原四司各一百名近减至十二名又增至二十名元年复一百名二年又减二十名 
　　饷 
　　丁米人八千八百八十七丁米一万一千八百四十四石四斗八升二合八勺每丁派银二分毎石四分共银六百五十一两五钱一分九厘三毫一丝四忽七微二纤丁因旧册兼不成折半故絶在内增减沿革见前 
　　粮剩备用三百七十九两五钱一分九厘五毫六丝九忽见粮料内 
　　仓折际留折价内扣二十八两七钱二分九厘四毫 
　　鱼课三百二十四两八钱三分一厘五毫闰月有加见粮料内系旧册派（系旧册派） 
　　机兵原二百五十名除工食外每名加编募土兵银三两六钱共银九百两 
　　弓兵四司（共四百名万厯元年）每司除薪水二名全给工食余各扣银一两八钱该充饷银七百零五两六钱工食银二千一百七十四两四钱本县编三百三十九名共银二千四百四十两八钱申请上司除给兵外尚充饷银二百六十六两四钱其徳化借编银二百一十六两永春借编银四十三两二钱安溪借编银一百八十两尽行充饷二年各兵全给工食共减八十名充饷该银五百七十六两其工食银二千三百四两本县除给兵外充饷银一百三十六两八钱余三县银尽行充饷 
　　折料水脚一十三两四分六毫六丝见粮料内际留斗级原编三两每两加追三两共一十二两见徭内寺租隆庆元年充饷僧存者四分给僧六分入官僧亡者尽数没之田每亩征银二钱官充饷五分粮差一钱五分民充饷一钱二分粮差八分地无论官民征银一钱充饷银七分粮差三分山荡征银五分充饷四分粮差一分法石分为三则上则田征银三钱六分中则及地皆征银二钱四分下则田征银二钱皆八分粮差余俱充饷二年乃照各寺毎亩匀征二钱八分粮差一钱二分充饷 
　　见存三处 
　　承天庄田地山二十三顷二十三亩三分三厘除四分给僧外该饷一十三顷九十四亩内官田一十三亩四分四厘民田一十二顷八十九亩又地八十七亩九分山三亩六分六厘年该租银二百六十九两四钱六分一厘充饷银一百六十一两六钱五分一厘四毫粮差银一百七两八钱九厘六毫 
　　华林寺田地山一十顷二十二亩据案验称止一人量给一顷该充饷九顷二十二亩今册仍四分给僧充饷止六顷一十三亩二分内民田三顷七十三亩三分七厘四毫地二顷三十九亩八分二厘六毫年该租银九十八两六钱五分七厘四毫充饷银六十一两五钱九分二厘七毫粮差银三十七两六分四厘七毫 
　　曾炉寺田地山一十一顷四十三亩六分海荡一所据案验称僧止一人量给一顷该饷一十顷四十三亩六分今册仍四分给僧充饷止六顷八十六亩一分六厘内官田三亩二分官地一十六亩二分民田四顷四十一亩二分四厘四毫地二顷二十五亩五分一厘九毫六丝年该租银一百一十三两六分四丝充饷银七十两二分九厘二毫二丝粮差银四十三両三分八毫二丝 
　　已废五处 
　　金相院民田地一顷六十六亩六分内田五十四亩四分地一十二亩二分年该租银二十二两一钱充饷银一十四两三钱八分二厘粮差银七两七钱一分八厘 
　　普空寺民地四十亩九分年该租银四两九分充饷银二两八钱六分三厘粮差银一两二钱二分七厘（案验称租银六两五钱四分四厘） 
　　法石寺除我买并允学租外入官田地一十九顷九十九亩九分五厘一毫内除看守斗门中下则田各十亩官田九亩五分免饷外内上则田三顷七十一亩二分四厘六毫中则田并地三亩共九顷四十二亩九分一厘四毫下则田六顷五十六亩二分九厘一毫年共银九百九十四两七钱六厘一毫二丝二年乃照各寺每亩匀征二钱共租银三百九十七两一钱五分五厘九毫二丝一忽充饷银二百三十六两四钱九分四厘八毫四丝一忽粮差银一百六十两六钱六分一厘八丝 
　　离相院民田地九十三亩六分九厘二毫内田七十一亩九分七厘三毫地二十一亩七分一厘九毫年该租银一十六两五钱六分六厘五毫充饷银一十两一钱五分七厘九丝粮差银六两四钱九厘四毫一丝今册止开租银一十五两九钱七分九厘允饷银九两八钱六分三厘三毫四丝粮差银六两一钱一分五厘六毫六丝 
　　舍利寺民田地山二顷二亩八分六厘内田一顷三十四亩二分七厘地六十亩八分九厘山七亩七分年该租银三十三两三钱二分八厘一毫充饷银二十两六钱八分二厘七毫粮差银一十二两六钱四分五厘四毫 
　　以上共租银九百五十四両四钱一分八厘九毫六丝一忽充饷银五百七十七两八钱五分一厘九毫五丝一忽粮差银三百七十六两五钱六分六厘一丝 
　　匠 
　　一百六十一名内春季二十六名夏季七十五名秋季二十七名冬季三十一名分为四班一年一班周而复始每季纳工银一两八钱闰月加六钱除逃絶九名存留本府应工二名余皆逐名解府纳价今征类解颇便解京盘费见附录（黄册作一百五十七名絶十一名） 
　　一班六十七名寅午戌年纳价（内逃二名絶二名） 
　　一班一十名亥卯未年纳价 
　　一班三十四名申子辰年纳价（内存留应工二名絶五名） 
　　一班五十名己酉丑年纳价 
　　带征屯粮 
　　旧额每石征正价银三钱五分脚鞘银二厘三毫三丝三忽三微三纎柴薪银四厘五毫马丁银五厘耗银一分二厘五毫公用银八厘八毫三丝三忽三微共银二钱八分三厘一毫六丝六忽六微三纎 
　　新増每石征正价银二钱五分脚鞘银二厘三毫三丝三忽三微三纎公用银三厘一毫六丝六忽六微共银二钱五分五厘四毫九丝九忽九微三纎 
　　福州右卫共银四百四十九两二钱六厘四毫五丝 
　　前所 
　　旧额粮四百三十八石银一百二十四两二分八厘五毫 
　　新増粮二十八石银七两一钱五分四厘 
　　后所 
　　旧额粮七百一十四石银二百二两一钱八分三厘三毫 
　　新增粮七十五石银一十九两一钱六分二厘五毫 
　　中左所 
　　旧额粮三百二十四石银九十一两七钱四分七厘 
　　新増粮一十九石三斗银四两九钱三分一厘一毫五丝 
　　福州中卫共银一百三十六两二钱六分一厘二毫 
　　左所 
　　旧额粮三百六十三石银一百二两七钱九分七毫 
　　新増粮一百三十一石银三十三两四钱七分五厘 

　　○恵安政书四 

　　恵安县 

　　县距郡五十里葢其北鄙左支也自仙游及晋江至于吴洋又至于卢田乃兹保界山川错焉卢田北折林坪东下菱溪溪左之冈负海回薄夹于峯﨑是谓左纪其都有十自五之十四卢田而分鸡笼抵洛阳江沙溪沿之出于谷口逆以江潮是谓右纪其都仅二十五十六鸡笼而东菱溪之阴沙溪之阳大冒为宫盘龙西驰瞰于洛阳城山南转抱于峯崎江海如带是谓中纪凡二十有二都邑部署于土中焉北隃日暴南渡獭窟袤六十五里东穷黄崎西阻虎窟广八十里四隅如其广幅员二百八十里制都首于郭右左旋于前右遶于后复左为尾邑人状之如蠡之盘图而按之若缪篆虫书也所包众纪附以海坞都有并者图存其旧中于坊乡之属更表其大者戸口田赋为之表有上下则昈分之断于万厯之元自余更定版籍为始屯虽别为版籍产在于兹者附之盐之有戸也渔之有赋也各有専官课之为其官守详焉附之繇以时盈缩输之难画一不列粮有新者浮者虽亦盈缩以时惟田赋攸关列之以俟君子财择焉列者亦既有条图二十有八总之一表如之 
　　（图表畧） 
　　叶封人曰余为图表葢井井矣但风土所渐化条有槩及本业苦乐大较岂甚相逺哉问之搢绅先生及士明当世之务若张仲矩陈锷江贽卿辈有当余心亦使缀而不忘焉夫西北膏壤行田寛随流可堰以灌耕逸而收倍兼以林泽之利宜日富庶甲诸都也然版籍之耗三合之四十二合之十三十四五六皆合之十七葢昔然矣繇于兵革死徙者众絶戸之业置屯九十余顷卫卒当三百余戸属之扁列者几何濒北山多瘴溪隧﨑岖间数里有区亦罕十家之聚且半为屯卒及流庸者是以戸口之耗累世不能复焉东北势衍沃数百十家而聚在海堧内地风涛无甚畏而有蠃蛤之饶故为乐土七都八都十都原有上下籍今合之为一虽十一且合十二三则戎伍等籍它日之弊滋矣如以兵故海隅皆然况既休息不复其旧乎五六七都当溪之委灌溉自赡人杂而顽原防偃猪不一强潦淳卤以殊崇福埭之最敝已配其田分水注之它堙塞亦通庶其有瘳矣自八都迤北而十一其流弗羡其俗则勤力本擅干交资而其殖在海者多矣南方诸都无瘴风气宜人尚有先朝故家带郭之前之左右一二都与三十四都也亦有川流不及西北辋川地啬盘龙人稀惟琼田负郭便利而其行田则俭也凡濵海溪流不逹者凿井取汲至以死争涓滴鬬讼无已时易月不雨告灾即有秋不及西北之半地力然也难乎其为农矣第半业海及善畜牧歳暮贩他郡以佐田事非山居呰窳无积聚者比十八九都二十五八九都三十三都田差胜二十一二三四六都地差胜亢爽产菽麦泻卤产盬盐且女红善织作丁多者戸百十为常其男媍岁出不颛待田而赡盐籍诸徭不及田赋尤易供迩乃编之仅三之一二十七及三十一二都风土与旁都类地独浮于田一戸之赋地居十七■〈风贝〉风时作潮没沙压者数里弥望皆受产之地虽罔罟樵苏佣作仡仡不足于箕敛都之愍隶有数戸焉今欲均之通邑势难独核肥瘠而田与地别正赋如故徭则减之浮多者倍减之纵不尽蠲甚者一二苏矣如海上称兵有八澚为宼区守御有崇武所巡检有峯尾黄﨑小岞獭窟司垾寨烟墩有二十三志称五澚重城守也崇武小岞各为区峯尾则沙格附之黄﨑则辋川附之自沙合洛阳而附于獭窟峯尾在北黄崎在东步行五六十里船行顷刻左右至倘抵竿屿舍而夜袭不十里至县无兵摄其后危矣但当地形尽处山伏风猋船不利又南匿水军扼其前贼入必经黄﨑﨑门偪介椒号铁戸絶其归路殱之必矣若深入辋川势尤多碛故闽宼非赂水军不入迩年倭人纔一登此寻转峯尾而去习水势者骇之则地形限之也第申饬水军澚内无事矣所虑倭人陆至非水军能制则此数澚膏腴为所必据之区民跋渉难而卤掠惨比年城辋川可为北方辐辏复有峯尾新城与黄﨑鼎立合八九都而聚峯尾合五六七都而聚辋川水道通其糗粻贼何敢以乆屯白沙洛阳同为内江比年万安桥中亭累以重闗晋之石湖祥芝重抱之于外外有岱坠为泉门戸之岛当如旧制与莆郡会师于此东西五澚不足虑也惟獭窟孤城潮涨与内地絶小岞以外遥与岛夷对垒崇武之险既有重屯不能自守亦可寒心夫獭窟而下永宁有卫小岞而上南日有寨烽火相通军民互援制也今司兵已复崇武后患宜毖警在小岞崇武当其南北则南匿捣之警在獭窟崇武遏其北南则永宁截之崇武有警獭窟小岞急援兹三澚者亦可无虞第五澚中区实维小岞南有牛屿贼自湄州所必经或旬月不去而袭我湄州水军践更不一必自募戈船于牛屿备之上而巡于峯尾下而巡于獭窟使南北风彼皆不得泊而我列岸且多筑土堡峯尾黄﨑既有辋川中镇之三澚之间若张坑前林青山诸处有堡盐场如辋川为东南两巨镇各与五城鼎立但谨斥堠安枕矣西北之寨元末宼起莆中始筑白水东坑涂岭辖其中巡检雷灿死之虎窟外为晋地正统以遏沙漳余孽迩者加以陈竹亦为御山宼设乃今倭人出没其冲矣惟三四都亦为山海介区平可以突聚可以屯高瞭熢火迩同县镇且柯溪要其道可出晋江诸县内非地著者多安知无奸盗所伏乎毋惟海外之忧而不为此过计也 

　　在坊 

　　县之纵横不能百里四方维均謡俗亦简自闽都逹泉漳为之孔道而设置邮斯亦称繁焉平居颇通山海之利若有揭竿之盗岛夷为梗未尝不受其患害自宋创邑来六百余岁嘉靖癸丑始城之周三里后屡寇弗克乃知作者之功而闉阇楼橹稍备矣第西北山逼而瞰之虽凿濠为带涸而反壤可隃宜移登高之颠以分其险要凿渠通潮而遶东南濠或以青龙本微白虎不宜内距旣背髙陵虽左龙湫右龙津潮逆之弗便信斯言也设险守国之谓何潮不可通以二渠穿城而出其势直其节短也因环都之溪承巨济桥逹于北关承延寿桥逹于东闗不可便舟楫兴民利乎犹恐北闗地卬而工难集东虽稍平堤防亘阻年烦修筑就或易塞民就可与虑始令姑惟日孶孳焉尔居郭曰坊宻迩治所丁多系籍昔三啚今惟二亦兵燹之故也啚虽附郭戸散于乡征输疏捕难以猝应故寛而与之休息焉迩避宼入居者虽众率贵姓素封编民之地无几也稍更事者多避徭入官它则分区遣之辄有不均之叹故严核冒滥壹切厮役糜费报罢不得已者计丁递更之庶乎乗城之日称平而画一也 
　　（图表畧） 

　　一都 

　　县之都首兹何其旁薄也自东平莲华马垄转而青林至于盘龙则东南之区皆宗之鬰然为都之望其水西入于沙溪者二前郭为大源于都北者二入为南■〈田亢〉溪都南之原逺自松洋而入寂光注之为洋■〈田亢〉溪至卢邨与南■〈田亢〉合而东其间山麓东西错出民居散处原隰漫衍土力硗确故志坡塘颇多今之存焉者寡旷土虽多而近郊垧若定垦之亦不难尔盘龙之东有封余则表之为置守冢王节度之烈也其西累然者非骠骑之封乎陈节度表其世乃毋得而称焉惟山川不改昔人物色之者众矣 

　　二都 

　　附郭东南隅疆界约束生齿最烦皆县壤之余也故支麓培塿截以留山乃葳蕤畛隰间东北郊支垄与邻都共之其旁龙湫之左止于王孙村为埭龙津右循迤于璚田西南数里之水悉过延寿桥与龙湫龙津会于埭绕之其间民物殷茂有褎然衣冠之风余者末作耕锄赖埭为多其颇负沃壤之名以近郭而地利便耳自洋宅溪涂塾而陂陈芹桥沙遏而堤稍旱则泉壅于上而滛潦隆冬则泄之兹者既无优渥之利尤不免于漂溺改岁不得暴其土膏以为发春之助终岁胥病乃攘夺而嚚讼矣日者与西南都约涸月以三日为率参阏而承之末流不足者藉金又■〈田巛〉之余润可也或言留山本自莲华其支碗延其阳绵络数里而舒且土深水厚可以建邑居民旁因长溪疏注城堑引潮逹之不惟便舟楫兴民利且险阻逺风气独聚奈何昔人不为今也则难惟溪潮之疏实万世利自水道不通岁一不登谷价诸货莫不翔贵以转运艰而积聚少耳异时盗陷莆中环邑民而聚之城斗米百钱乡闾数十倍于此而无三日粮者半时皆取给海道自春抵夏辋川登岸计七万余石日散五百担簦囊槖登高阜而望逺海者不知几数百人邑葢岌岌矣使扼辋川其何以待之兹而通其咽喉虽西北之陈陈皆可以给东南一潮而省百夫之运濵海不忧食之不足况邑之鳞崪乎或恐王孙埭鞠为泻卤而堤岸十数里岁有修筑之烦此特一埭之害视一邑之利何如也若载溪流于高地分渠酾之永无潦患且粪而获之利于舟楫不小何妨于稼倘以修堤为辞不观捍海之为埭者乎矧兹近郊责在有司虑始之难它何患焉 
　　（图表畧） 

　　三都 

　　山自大帽顿为云峰喻于后吴縁东平卧龙至于蠡山左而龙蹯右而龙角县治扆之水自蠡山左出日龙湫自卧龙右出曰龙津会于留山之阳与龙角南绕者抵峯﨑入海自云峯西驰之溪入洛阳江东驰为泗洲山出巨济桥其龙蟠之支龟山夹之云峯之后抵于鱼山李林溪沿其左茭布溪旋其右与泗州溪会亦汇于峰﨑而茭布为大其间山川欝盘有国故陈氏居焉今裔孙锷能以文学世其家 
　　（图表畧） 

　　四都 

　　惟兹大帽邑山之宗北有青枫岭左隅观音之支峙之菱溪出其间其原甚逺与都之虎厨村者会而抵永济桥水石幽胜先贤卢琦游而记之矣其下为驿坂溪出于大帽之阴又下李林溪注之环溪而居者上为孔道有虎岫石镜诸山麓如县指穿道东向其落最而溪资其田最博疏筑以时永无旱忧惟负罔硗薄且■〈炎〈官，去宀〉〉篁不殖柞棫刍荛民资以苏近者漳之逋戸烈泽而艺作炭而售山且童矣罔畬猎之利亦多它方有之而山租水课与三都不下二百石若弛其禁岁输日诎矣 
　　（图表畧） 

　　石洞集巻四 


　　●钦定四库全书 

　　石洞集巻五 

　　（明）叶春及 撰 

　　○惠安政书五 

　　五都 

　　山自观音折灵鹫驰五公为都之镇障以昆仑而辋川之峰当其阳水受菱溪之委入隠居洋亭塘陂金义巛其交如縠至下江接香芹大林小山之流萦带二十余里中为埭者承天法石最广且东灌曾垆南溉王孙诸埭汇以辋川其所及者逺矣然下江为上游所壅江澄上状四载而弗决且诸堰启闭不时如官埭新埭为辋川所需圮亦有年矣余停车决之而筑其堰法石本僧田也间者属民赡军旅它县壹切献程独兹履畆取盈是租挈重矣余始上状校其常而从轻窃闻宋初捍海田与僧不赋故其无妻孥不顾私合力于沟洫为内地御潮患际海皆其所筑云今予之民而公赋之有力者不溉种挽犁者不暇给各从其私堤防疎矣故田壤者半而什一不输况责其租如耕者之所获将不胥为弃地而茭牧其中哉 
　　（图表畧） 

　　六都 

　　按志古县在此其迁置前不可考尚有遗址此何以称也由灵鹫而昆仑北厯伏虎岩至于穑山之阳水自岩麓过之前有观林前黄之阪稠居包络亦足观矣外之羣冈抵崇福曾炉二埭皆灵鹫之支率海而止然曾炉分五都之末流崇福所需者卢溪之波及也而七都壅之矣承其赋者嗷嗷待毙余排而注焉民因以鸤鸠名其渠言鸠之在榛在梅而子之饲者均也且浚下江之流而曾炉益浚利呜呼水无有不下也岂余所能为哉 
　　（图表畧） 

　　七都 

　　都面海背山山自十都如缀旒然虎石之左其水东驰右而三五其縿水自社塘而西有香林坝虎石社塘间下而西折者坝头诸山又下为塔山又下南之海左旁八都荻林诸埭无沛泽而苦熯右为前蔡埭外而西洋六都矣卢溪之源五六十里近而丛■〈山上隼下〉三十六门两厓相距甚仄旧有龙陂深数十丈亭居之今为沙壅不厮则上游溢溢矣埭居下善泄不苦潦旱罔病且未赋而私饶溢丘侯之陂东洋之利也余隠崇福诸埭之芜不能蠲其赋倘为取诸此亦絜矩之政也乃因余流而导之不亦恵而不费乎矧此得节宣之宜未尝不利焉史起初引漳灌邺其论西门豹曰水在旁不知用是不知也知而不兴是不仁也知而壅之不仁其邻以而自敝可谓知乎志曰水自西而东南流者则入蔡埭崇福埭自古记之矣余安敢为史公 
　　（图表畧） 

　　八都 

　　自柳山为宗东而曼延水南北分驰入海圭峰突于海隅乃穿城而出有西注荻林埭者其源虽自它都不能十数里故多亢卤之忧惟勤本业佐以舟檝杼柚故生理颇繁而井灶亦宻旧之巡司据高乏泉移于凑集广而倍之斥侯相望黄﨑拒其南沙格遮其北外而掎以击蓼庶可以固守耳堪舆家云峯以圭名石之秀也卢琦家其下文雅足术焉自昔有城而石颓矣人而兴之封其颠乎噫嘻何必然父老张庆赞余立社学他都视之孰多其可以兴矣 
　　（图表畧） 

　　九都 

　　夫草安山之八都也自西吴至于柳山转于蓼澚繄南之漳而八都宗焉自大堵林逆折东北金龙为大圣山都实宗之岩壑幽胜有大象卷湖之势际海放于萧山尚五六里而驰也其麓保聚颇繁葢自为区亦壮矣且烽燧错置高山瞰其南太山据其中而萧山又孑然东出三面控海险亦足凭焉第土膏虽腴而灌溉无外至堇堇后坑东山西吴尔且逹于旁都都入海之流四上坑上林夹崇冈于岩之阳视金龙之会流稍长它若尽力沟洫斯不病于亢卤矣 
　　（图表畧） 

　　十都 

　　兹都横耳短于南北自石牛白井为天湖岩高而■〈土幻〉中其壑清胜放生池葢尚存焉其麓碻砾界于南浦上蔡坡环其左朴素坝绕其右其浸郑塘其埭嘉禾碻砾而东草安转于丘山东林北网诸区则丘埭界之经金笼隃阿山抵沙洛澚编戸独繁则后蔡埭界之凡埭之水东北入海独卢溪南下虽合流过于龙田然其原自它都而委不在是焉灌溉之利止于一隅柳前宫之坝余分甲递缮之毋専而蠧岂惟此水宜然坑泻埭卤稍稍告旱桔槔之声逹旦农者苦矣惟沿海多坞通渔贩之利诗曰北流活活施罛濊濊言其饶也而乐屿为巨沙格旧置巡司今存斥侯虽为海濵内地其能以毋备哉 
　　（图表畧） 

　　十一都 

　　县东北垂以海为池习尚语言畧与仙游同葢虽隔水亦风土所渐也自九龙冈陈同寨至都之石牛下白井临于卢溪而太白峯巍然其麓为南浦阴有七星厯瓷窑东抵浮洋会而入海若东吴下朱诸山及东潘下梁之埭皆瓷窑北折蟠结聫络最广西汇于鬼潭而传埭承西充溪入海凡民居散聚若云布星躔也今下朱有台以瞭倘东吴复垒而据濵海一带缓急有赖矣 

　　十二都 

　　为邑北道界于仙游其隅邸海南叩砦闗烟道以西其障如墉卢溪之源左者虽出于此乃建瓴而下中无广原焉逋丁畸戸依凭崖谷者伐山而■〈田〉絫石而播也自角山之北流于仙游其东麓互错稍伏平冈衍为长坂而势夷气舒古聚者颇多矣其西充之北为港西埭胡卢埭附之西循白水九峯岩有陈埭而潘埭附之各北入海暨其畺竟相覆不能十里菁林薮泽居什七八带海斥卤几半闾阎不过十余区其入于它都势也日者邻邑且侵介乡余以所啚剖之未成虞苪闲田之风亦社吴楚争桑之衅矣都无大小必辨其域故于此所并者亦不敢废其旧焉 

　　十三都 

　　自西徂东将三十里菱溪之源葢亦逺矣丘阿罙阻而民居鲜少焉遐望骈肩秀出其前甲于诸峯观音山也其支弥曼翼翼东北抵海之都凡六东南而趋卢溪右源腋其左菱溪左源胠其右而六七都其胑也卢溪上游九龙之支右为证果双髻之支左为真如而涂岭居其间周道踧踧如也流溉既广亦称膏腴居者允荒倍蓰西北矣山阴之水往仙游者二有后坑寨悬厓夹道为县北门其险足恃陈同要冲尤为咽喉屡有寇乗垝垣而缮之亦不可缓矣 
　　（图表畧） 

　　十四都 

　　兹跨邻都若断而盘西接晋江北连仙游菱源之出而东沙溪之出而南邑之山川皆本于此海陆之宼屡所出没而悬锺南聴尤为去来之冲民之巢栖窟处污莱失业者数岁矣山高气欝时成瘴毒索茅以居植竹而障多者仅数家风壤有若异都田原肥美水耕火耨无鱼盐末作而资用还给且饶竹木果实薪炭之利夏秋水生装束筏浮由前吴溪以输枫亭葢水多仙游往矣四邻晏堵亦称隩区有警非为僻壤亦以通于邻封之故其南三峰如■〈髟上告下〉中有云湫下有仙桥为邑名山之宗而诸山渐伏村落杂厝焉 

　　十五都 

　　县西北隅与晋江比接自芹岭之洋突为白岩其颠圆秀二溪环之龙潭输润龙石锺竒兹山之灵鄂公封之若堂焉为有古传之迹葢北取道驿坂山柯溪领踰济龙桥渡于谷口自万安桥成驿迁而壤为僻矣故其东鸡垄之支居者仅五六区而黄菁以西林深谷邃烟火稀阔矧交邻竟控制不一狗鼠逋逃流移保聚者滋蔓或难图也虽陈竹有寨田船有堡而绥缉之啚安可弛于承平哉 

　　十六都 

　　自上都至此稍夷衍停蓄绵为长野漫为平洋高下鳞次交而遡之大者数十家据溪上游食其淤流士沃水饶亡凶年忧邑称爰田必首及之溪环县郭者惟上坑湖若带耳它皆西奔白岩溪承云峯表里之源下会竹西五坝入谷口而中贯之东本峰之别麓最巨者大中马垄二山而民亦最繁西（缺）为西蔡遶以巨川望之豁如右若展诰居丛山（缺）雄胜者名曰报劬以陈嘏于是亲塟焉岂山川以人重者耶非也 

　　十七都 

　　元末戸口兵耗合上都三者为一今以十七都称云是都之旧北岨虎窟西讫谷口与晋为邻故水縁而下留公陂东南向县沿白岩溪而旋走者余二十里济龙桥之流稍大诸山蟠为乡聚往往面溪而止中包封崇浮坑诸埭土宇辽阔桑梓相望原画疆界亦足齿于他都矣加以并包故占邑地几三之一然籍之屯者近百顷属之民者几何倭乱以来荒者未辟垦者贱售外都有力者率坐而得之广薮大泽最宜巵茜荻樜之属畬丁赁种贾竖贩易是都以上多为漳民藏匿至不可束而自为甲推剽鬬讼民甚苦之故内实贫困第外负富饶之名耳宼多同之是以虎窟寨焉其狭径仅通人行则险亦足守矣 
　　（图表畧） 

　　十八都 

　　东西相距■〈厪力〉■〈厪力〉四五里而延袤六倍右之半晋之邻也葢邑西南边之藩焉山自盘龙而分入都为云封有竒石如屏西折陈埭有蚝殻堡又为鹳岭佛通抵洛阳村自屿硕石浔迤南迄于白沙堡地夷气舒居者亦繁北与十七都盘互潮接沙溪附溪之埭坝之御旱民资其利邴洲而下农苦矣惟海产蛏蚝亦擅贸易之饶时而无事山海各食其力设桴鼓闻于海上沿江恐有失守或峒丁啸聚则邻北都者震矣矧洛阳村当孔传往时夹辏兵燹辄为丘墟以险塞未之扼耳近城万安桥中亭键以两闗■〈彳卒〉然可避亦一时制变之术也白沙左右墪堡烽燧攸闗迤山北鄙其亭障安可弗缮乎 
　　（图表畧） 

　　十九都 

　　北枕山陬南襟海澨画疆与右都瓜分形势广延亦复相类龙盘右下至马山如堵腾踔六七里下曾村始夷衍居者有甲第焉水自玉店北出及湖坝西往者微矣其流有二合流下曾经充口马山埭入海而都之美锺焉迩者虽并有二十都彼之东隅农不足垦其田此之南裔田不足给其众亦畧相当而地则广矣至若习俗醇漓本业赢诎山海各擅其利大与十八都似 

　　二十都 

　　自盘龙东南折尖山师山遶松洋转于城山葢县几案之右转也故秀拔异它山而坫于其隅下为坑柄之区乃蔚有逹人若康用复者且有隠君子之风焉它亦耕凿安生理水自尖山入马山埭其灌浸不广本松洋北流者虽潆带十里湍而善泄资乎轮激亦囏矣北而弥望不任芟柞土旷人稀邻一都而势同之 
　　（图表畧） 

　　二十一都 

　　大﨑岭盘龙之别麓也自北而南参差西向邸于海隅皆由长厢而往潮入白沙白﨑之间北折而绕鳯山挚于马山几十余里埭田多卤是都大半其登于志者鸭山戴仓然皆不逹溪源惟有马山受尖山横田之微流耳以故半月不霖则上壅而沟会益浅十日之雨则下潦而堤防弗坚背山多旱接潮多风气候不齐人事亦异惟有男垦黍麦女任麻苎稍通商贩之舟鱼盐之利而已若捍海而守则藉白沙白崎者重然鳯山翔舞下接沧波左右顾之亦壮而足恃矣 
　　（图表畧） 

　　二十二都 

　　自大﨑长厢抵下方之两都兹其所绾毂也左右带潮尾椒芹石诸澚最为贼冲■〈彳卒〉然捣之下方之路絶矣邑有鱼塩之司兹都辋川是也辋川之河泊所有堡矧兹转运之毂畜贾之区乎宜亟图之与前都犄角獭窟巡司为之援庶各不阽于危亡都内之镇梁山是望东清水岩竒胜其埒不涸用溉前之民居众伙倚以石杠南山对之沙墪左旋鸡冠右拥故地力阜而鹾场所繇置附海团五都以广运仓辖其二自辨盐之变折民固便之然商贾罕至率贱售而利微尠矣占籍可复其繇豪猾射以为奸余始厘而编之稍与它籍均筭赋焉嗟夫潮一也塍边朔望至下洋山前浔头后蔡朝夕至卤而杀稼田者苦之盐者利之便于所戴则同君子平其政有如此水矣 
　　（图表畧） 

　　石洞集巻五 


　　●钦定四库全书 

　　石洞集巻六 

　　（明）叶春及 撰 

　　○恵安政书七 

　　二十三都 

　　县之为都陿阨莫过于此矣东自梁山折入高坑循梁墓抵自﨑越大山乃僧岩为碣石云头诸区要皆西倾以临晋江浔头港厕其北臭泥澚浥其南故食海者什之六七诸埭虽亢善粪其田桔槔不辍岁亦稍入是以民赋土毛庶几颉颃诸都矣然环白﨑最繁三氏聚庐鼎立其俗尚气睚眦取胜倾家不悔葢其敝也迩来弦诵稍兴秀者亦有足赖焉 
　　（图表畧） 

　　二十四都 

　　东抵海无际岱屿扼其口舟檝必经之异日漳之浯屿福之南匿水军必会此而分麾凡贼皆避其要击焉故是都虽亦陿阨实为泉郡保障云山自梁山之仑前为旗队抵于琅玕者与上方甲分而南也为白马抵于东湖者与右方中分而东也径石桥缰锁之势虽左纡居实右伙水有六条皆方内细流佃作仡仡无多赖矣惟兹海都女率作登于男若青山之属各有布其楚楚精赡率以北镇为名葢晋江石湖镇其南而此一带当其北或以其市在邻之神山唐宋为岛夷所殱或以在此宫上诸村乡者有司和买岁亡虑千百匹里中良苦之兵荒属闻少休乃藩臣督之上供余将置奏隃度弗能遽止幸给直不减其私售廉吏当之奉公上无害不者縁而为奸不胜凋瘵矣祗阅岁而罢斯民之福也 
　　（图表畧） 

　　二十五都 

　　舆图左觚右刓上丰下鋭县治前之中域也山原盘龙厯﨑岭东折如堂如防峄于松洋以北乃为峘为岌南障海浒中有美女峯因王姬名锦田冈以刺史显白云岩为高人称则以人胜也夫非灵之攸锺与志称其下多田即今陂塘亦众虽松山之溪北奏柘山之溪东醮而有锦溪夹流于前浦其出赤石桥者逺自雷山之阳龙潭之液也视海埭困旱干者异矣北有长园堡在丛阜中乂北松洋洞可容二三百人避乱南﨩为獭窟巡司距之将五里许渡以石梁七百七十门今水军檥其表以避北风南风则檥其里固舟楫之窟也民素张胆而鬬贼惮不敢登假令增堞浚濠蓄火具及蔺石渠荅之属间以佽飞佐之可也往年倭人由辋川陆驰仓猝婴城城库乏战具几危适有天幸贼得舟去倘旷日鸣镝据梁以扼其吭则千钧之缕亦絶矣宁保免于屠僇哉 
　　（图表畧） 

　　二十六都 

　　葢带海坛曼西北枕山故纵稍过半而横将倍之也风卤交侵不利耕殖惟盐田编列渔罔纚属乗泭往返可同贼之出没而斥堠壁垒亦错据其间民抱桴而卧释梃而食从且安之贼固摄之矣山自松洋至林军为是都主折青山转赤湖水各由埭入盐仓江会于东坑海而东仑南浦每为宼冲焉遵大夹以抵林村而蔡溪塔溪夹柘溪八宿坑海石佛墩其要害也中自苏坑度兜下盘薄胜峰戾于阁屿左右倪之键以沙澚捍以洋屿獭窟峙其前形胜在兹矣然由宿坑可径度獭窟而绾于右都者以长杠跨其崖耳实兹屏蔽若在萧墙之内也 
　　（图表畧） 

　　二十七都 

　　并海诸都画地各俭兹而稍广折旋如钩焉自林运迤夷为阁道抵海夹山如堂墙包龙江桥及左右大潭西山之流自为皋陆之区南折前后赤潮之冈委丽数十里大岞矫然北顾势尤斗辟陿阨以故宋置小兠巡司于其要领之处并巡檄晋江南安同安沿海守真徳秀乃限主岱屿以北至击蓼而止造军房三十六迄淳佑土军三百一十人而已明兴设永宁卫移司于小岞置崇武所隶之城七百三十七丈官千戸侯三或五百戸侯十军千二百二十一营九百八十七间器械千七百四十二个屯七十二顷属垾寨一烽燧二十三规制弘逺矣其巡檄隶南匿水军南匿今军击蓼辖岱屿如宋旧兵屯既重将以弹压遐夷乃有嘉靖辛酉之变信乎主将之罪也所后三峯各有村居者善击贼若令为堡而椅角之从此左往大岞仅海中一路置寨防其梗寨北有三保尤善击贼倚岞以居多怪石有洞大者可容百人入口如屏勇士守之千夫莫攻避宼者入焉第海崖穷险倘夜袭不及避不如筑堡便果诸区有堡与都内三斥堠烽火相闻不亦壮哉若其息耗农殖甚艰沙坡弥望独赖水源不絶耳（缺）亦有三湖它赤湖周里之外溪底湖周二三里及诸细流诸埭濡之（缺）阪溪谷稍稍有穷闾其实斥卤若干不可垦若干厥赋下下画地之广有以也 
　　（图表畧） 

　　二十八都 

　　堪舆家言县之明堂在此南自松洋若城而障曰城山外有峰如簮笔县署所案文物之盛葢或取之垄内有洞数十居民可以避乱北循罗岑之址大庄偃月山乌石埠至印石转而东北为灵瑞龙泉是出岁旱雩之抵于洞山东隅以奠水夹大庄而驰北流与洋坑溪汇峰﨑江东流与宣妙溪汇前林江二江环海之都六其山皆自乌石埠往故风气稍聚而驰矣虽有两溪而猪者少其交也可灌亦患其善崩焉 
　　（图表畧） 

　　二十九都 

　　凡山至此乃陂陀而漫羡东井埭之溪横贯十余里其地分南北纪自印石延于埭头而北塘附之平无洋洋疆场相错负源遡涧者有潭湖之利溪出古卢之阴至下谢与宣妙溪合而过前澚东庄者北也其南若断若续若起若伏出笔山九峰之阳其溪过金山过东岩至沙丘湖而与宣妙会皆由东井入海故埭田负海堧者惟此似非旱卤所苦然亦苦潦惟坑田差给耳若夫防海北塘有堡东井亦然柳湖阁山其浅可沙大小岞捍之于外则罙入不患矣 
　　（图表畧） 

　　三十都 

　　东西将二十里冲秪五六里惟沙堤广里所而渡小岞迫阨矣稍分二部膡埭界之葢自石井度南坡循卢中至柳湖由西安而折其水北流者沿为香山复转而南迤为沙堤表里环海句廉斗入突有小岞岛屿极目前旴大岞后盼黄﨑西北诸峰隠然天阃之列步障不为海表之壮观哉凡山既童潮复荡之惟卢中支阜聫络其涧流错出兵燹不兴佃渔颇给小岞垒以巡司牛屿有民船守之与卢中寨声势相援虽若孤危亦可以固守矣但垒据絶顶涸而难持乆不如后里其堡险而有泉日者倭由辋川捣之死枕藉而幸不破民素骁勇非堡足恃也前里寒心因隳版筑不思竭力增卑倍薄以固守之不犹愈于窜僇乎此虽穷裔宋李执政故墟也墟中人言其还乡有司筑堤迎之考其人不足称焉于时流寓陈氏其裔五世同居尚有遗风可谓此无君子哉 
　　（图表畧） 

　　三十一都 

　　方五六里黄﨑盘其左角小岞跨其左股虽竟土褊小而形胜雄它都矣葢自南坡趋海而北折东为净山鋭而秀亦名曰尖奕以鳯山楼山葢都之冠冕焉长湖带之南汇于海据上游居者鸡犬相闻也净山之西张坑张氏世居狮山蹯峙龙潭鹿﨑二水樛流其侧北汇于海地灵攸锺爰有襄惠为世仰止山增而高矣惟西塘潮渰沙压已乆奏而蠲者无几即张坑蓄泄得宜岁入不及它都三之一洋埭多芜或不足粪其田故佃者负赋亦不下数石地瘠粮浮幸戸口颇蕃也东隙大海有二堡圯矣如张坑有之二者左右援诸附离者不汔可少安乎 
　　（图表畧） 

　　三十二都 

　　兹北为峰尾司又北南日寨南为小岞司又南崇武所屯戍之险驭岛夷者备矣以兹为贼所出入聚散尤险于它澚置司马都南北不能五里肩臂皆患海宼所恃嶕屿最多耳左右袤余二十里自香山东北仅一路逹司出海中将十里狭而势长则孤危矣司北山曰黄﨑有斥侯又加设于马山因以加墩名其聚香山旁亦有堡为防守计颇宻然其田瘠卤非罔罟丹楫则困葢自王埭洋中贯而东西维稍殊虽山均南坡分而北上洋东则荒西稍夷衍夹以东沟■〈辶〈备上纟下〉〉隰之故不改陂塘之迹具存当跳出沙土不使数败斯可矣第各海渰赋不尽蠲终岁勤动无不疲敝然青山以孝子名西坑以义士着亦有五世同居其謡俗不可以濵海弃也 
　　（图表畧） 

　　三十三都 

　　兹与二都三十四都比壤其气习亦不甚异自灵瑞厯普惠院麓中为长坡有山曰武屿阴至海隅及前庄后曾左右溪阳汇三湖北合东沟将入海有鸡冠山堡亦亦一隅保障也自青龙洞北距塔山邑屋里区甚稠而地俭溪源不长南庄埭之田祖龙坝之水其利赖亦多矣槩都埭居多虽属广旴无陿■〈阝区〉可守而湖田若潦埭田苦旱并海有湖没沙压故民以瘠惟俗强悍耳然西赴县郭北驰辋川南下崇武东道黄﨑小岞幸明无事与四邻同其思辑有山海之变则为旁午凑集之区故营土砦练土著保境之筴亦不可废也 
　　（图表畧） 

　　三十四都 

　　距县五六里县自大冒西驰而南东绕城山至洞山环揖县治之前由洞山北入为上甘山至峰﨑其东为古山抵辋川对峙县之东隅水出县左右凡十都在菱溪洋溪内者各由溪逹埭汇峰﨑江出辋川桥入海寔惟县之咽喉堪舆家目其山为捍门云夫其去县近而地北末者山川源委然也故其气所锺者阜矣是以地狭人稠图分上下无足耕坑虽瘠亢亦甸其有四埭仅走马通溪东荘接祖龙坝者甚微下庄新河不逹它源乃旁筑官埭新埭环五都之壖余缮之为通其源葢亦堇堇焉尔大概阖都海殖多矣竿屿之殖别为一区渔有市利帆穑辏入辋川尤为浩穰而河泊所置焉近以兵燹江贽卿劝父老子弟筑城周七百余丈斯独为县巨镇硕无它戍人不相摄万一贼乗为穴北都薪米不至旷日与县相持此坐困之术也故稍缓急宜遣尉史以督祈望守之 
　　（图表畧） 




　　●钦定四库全书 

　　石洞集巻七
　　（明）叶春及 撰 

　　○恵安政书九 

　　乡约篇 

　　惟皇制治建府置县画乡分里以奠民庶乃立耆老以佐令敷政教国家之法十户为甲甲有首一百一十户为里里有长统以县府布政使司而达于部又于里中选高年有徳众所推服者充耆老或三人或五人或十人居申明亭与里甲聴一里之讼不但果决是非而以劝民为善是即汉之三老得与县令并立以事相教者厥任重矣法废各里亭尽堙没县令徒存所谓老人率阘茸辈不过督办勘委以取刀锥之利拜揖送迎事官长为仪耳有司遂蔑视之嘉靖间部檄天下举行乡约大氐増损王文成公之教有约赞知约等名其说甚具实与申明之意无异直所行稍殊耳知县寡昧叅列圣之典从简易之规剏亭以为约所推择耆老为约正副余咸属之邑中长者初引避不就葢其习见近日亦惧有司之蔑之也招以谕文加以束帛明知知县愿与共治之心乃肯来会置酒设礼与之更始嗟夫张敞鲍宣汉之三老也孰敢蔑诸 
　　以十有九章聴民讼一曰户婚二曰田土三曰斗殴四曰争占五曰失火六曰窃盗七曰骂詈八曰钱债九曰赌博十曰擅食园林瓜菓十有一曰私宰耕牛十有二曰弃毁器物稼穑十有三曰畜产咬杀人十有四曰卑幼私擅用财十有五曰亵渎神明十有六曰子孙违犯教令十有七曰师巫邪术十有八曰六畜践食禾稼十有九曰均分水利奸盗诈伪人命重事方许赴官陈告户婚田土一切小事务由本管里甲老人理断不由者不问虚实皆杖六十发回官吏不即杖断稽留作弊诈取财物处以重罪里甲老人不能决断致令赴官紊烦者亦杖六十仍着果断循情作弊顚倒是非依出入人罪律论已经老人里甲处置停当顽民不服展转告官揑词诬陷正身处以极刑家迁化外官吏不察所以一概受理一体罪之 
　　凡老人里甲于申明亭议决坐先老人次里长次甲首论齿序坐如里长长于老人坐于老人之上事干别里须会该里老人里甲本里有难决事或亲戚子弟有犯须会东西南北四邻里分老人里甲公同议决许用竹箆荆条量情决打不许拘集自来陈告方许辨理闻风勾引者杖六十有赃者以赃论臣按高皇帝为民之心至矣至矣葢耆老里甲于乡里人室庐相近田土相邻周知其平日是非善恶长吏自逺方来至一旦坐政事堂求情于尺牍之间智伪千变极意揣摩似评往史安能悉中重以隶卒呵于其旁棰楚罗于其前视其长吏犹鬼神之不可睨十语九忘口未出而汗交颐何如反复于乡里之间若子弟于父兄然得以尽其词说又况不肖之吏恣为暴虐自以解官挺身去耳无有顾虑耆老里甲其乡里长久人也即有不平何敢相逺且一被逮往复岁时它无论道途饮食费已不赀万一触忤朴击交下孰与保家产全肤体争于陌头释于闬尾者哉是以知县钦遵圣制一切小事付诸耆老愚民訿訿或动浮言微察耆老常有惕然之意岂法可行于昔而不可行于今乎抑诚之未至也凡我父老尚共勉旃 
　　以六谕道万民一曰孝顺父母二曰尊敬长上三曰和睦乡里四曰教训子孙五曰各安生理六曰毋作非为诸臣多有解不録圣谟洋洋嘉言孔彰何解为 
　　以四礼齐万民一曰冠二曰婚三曰丧四曰祭知县尝上书于朝曰国家制礼达乎庶人俗吏以刀笔筐筐为事废而不问三加不举六礼不修遣女满车塟死殚家设席肆筵推牛击鼓旛幢蔽道锱黄盈室括发持衰纳妇诞子甚至于水火为棺椁此弑父之罪也遗祖祢畧报祀为出门之祭祈名岳媚淫鬼男女杂乱画夜奔驰千里而赴之常人琢器雕题匹庶曵绮履锦酒馆歌楼上切云汉乃有设容貌倚市门非君子所忍覩也无礼甚矣请责守令重民四教冠婚丧祭禁其靡丽邪僻今谬为令岂敢忽诸葢六谕所以道民四礼则其事也朱子家礼 
　　成祖已列于学官琼山丘民又着为仪户有之故不録而揭其条件于篇 

　　冠四条 

　　凡冠礼士大夫延宾行于家乡人行于乡校以教读为宾衣服之美恶酒食之丰俭以上中下户为差下户不可越中中不可越上（三等之户以田产厚薄为差十顷以上者为上户五顷至九顷者为中户一顷至四顷者为下户商贾之家较其所积凖是为差无财产者通为一等） 
　　凡子弟未冠者不得以字行冠而字之毋犯古圣贤及先世之讳 
　　凡谢宾束帛不必如古人之数上户绢一疋中户布一疋下户帕一方 
　　凡月朔各乡教读以子弟之始冠者见有司有司诲以成人之道 

　　昬十二条 

　　凡昬礼古有问名纳采纳吉纳征请期亲迎六节今随俗惟行纳采纳征请期迎亲 
　　凡男女昬嫁以时男子未及十六女子未及十四成昬者谓之先时男子二十五以上女子二十以上未成昬者谓之过时先时者天过时者病皆不能顺阴阳以保太和宜时谕之 
　　凡纳采用酒牲果品随俗上户通计所费银不过三两中户不过二两下户不过一两 
　　凡纳采纳征请期具书如女氏女氏复书礼也于初定时书尤不可无者律云虽无昬书曽受聘财亦是但两家父母及媒妁或有死亡虽受聘财卒无可据以此悔亲者众以后必以礼具书无而讼者不聴 
　　凡纳征用钗币酒牲随俗上户通计所费银不过十五两中户不过十两下户不过五两送礼之人毋得多与银钱惟待酒饭 
　　凡请期不分上中下户惟遣使通书而已礼物不用 
　　凡亲迎奠鴈不必酌酒加币亦有不奠鴈而饮酒者皆所当革若婚以次日见女之父母设燕者聴 
　　凡婚礼不得用乐有不亲迎而用鼓吹杂剧者尤宜痛革贺昬非礼宜更为助礼物随宜 
　　凡女服饰随俗但不可违禁上户通计所费银不过三十两资妆器物半之中户不过二十两资妆器物半之下户不过十两资妆器物半之上户从者女一人男一人中户以下女一人无勿强 
　　凡妇见舅姑用币余皆不用明义分也乡俗见诸亲有帛妇不见外姓别男女也乡俗见异姓诸亲及乡党今悉正之惟见同姓尊长 
　　凡三等人户之下聘用酒一坛鹅二只布二疋茶一合妇荆钗布裙见舅姑而已贫不能具者约正率闾里科少钱助之勿令失时 
　　凡媒妁为人议昬须通二家之情待其许诺毋得欺诳但求成事以贻他日之悔事发罪之谢礼上户不过一两中户五钱下户一钱溺阴阳年月而不成昬及论财者罪其父母 

　　丧八条 

　　凡居丧以哀戚襄事为主不许匿丧成昬吊宾至不许用币不许设酒食惟自逺至者为具素食令无服人待之不用酒孝子不许易凶为吉赴人酒席乡俗旬七会饮及葬于山会饮皆深为害义犯者有罪 
　　凡丧不得作佛事不得用乐及送殡不得用鼓吹杂剧楮幡楮鬼等违者罪之 
　　凡居丧始惟食粥蔬素不得饮酒食肉寝处于内禫而后饮醴酒食干肉有能用礼者众共核实以慿旌奨 
　　凡停柩踰年不葬及溺于风水兄弟相推不葬者各行戒谕违者罪之 
　　凡致奠上户用猪羊各一所费银不过三两中户用猪一所费不过二两下户用牲五所费不过一两不能具者炙鸡絮酒尽哀亦可僭用牛者罪之 
　　凡三等人户之下葬用薄棺不许焚尸贫不能葬约正率闾里科少钱助之毋令暴露 
　　凡火化者忍心害理宜送官严惩子孙依律死罪工人重治瓦棺毋鬻于市 
　　凡葬埋宜依旅瘗之礼左昭右穆不得淆乱其强占他人坟地送官惩治 

　　祭五条 

　　凡祭礼所以报本追逺不可不重近世多不行四时之祭惟于忘日设祭前期不齐临祭无仪祭毕请客饮酒皆非礼也今宜悉遵朱子家礼上户立祠中户以下就正寝设韬椟奉祀岁时朔望如礼 
　　凡庶人祭其先礼也宜如式制为木主不许事观音菩萨等神像以前事者即毁私藏事之发觉治罪 
　　凡祖祢逮事者忌日有终身之丧是日素服不饮酒食肉居宿于内曽祖以上不逮事者服浅淡衣礼视祖祢逮事者为杀 
　　凡时祭属吉礼上户有祭田者祭毕胙于教读及约正副 
　　凡有疾病惟祷于祠堂里社不许设醮禳星聴信巫觋违者罪之知县曰吾民幸生圣世上遵六谕下行四礼足称良矣振徳者长民职也申以四事一曰明伦二曰禁邪三曰务本四曰节用琐科条之愿聴毋忽 

　　明伦五条 

　　一孝顺父母乃高皇帝口授吾民第一义欲尽斯道宜如孝经孝经曰用天之道因地之利谨身节用以养父母此庶人之孝也葢分之能为者如此嗟夫父母之徳岂有极哉吾父退斋府君老儒也生不肖孤以为晩未尝易敎年十岁授古文尚书十二授诗十四授易十五教观宋儒之书使从事圣贤之学见吾不以伯氏之丧而有妻又不饮酒喜矣母方夫人见吾端居而叹问儿何为对以欲生益于时死传于后耳母曰汝父言天地十二万九千六百年而终即孔子孰传之强为善耳又吾常喜道坏麻折槛事母曰吾死不愿汝有此也孔子如清风明月汝如乌风黒雨雷剨划声悲夫父母爱子之心一也即尔父母何异于是吾不幸年十七而丧父二十二母又丧即今受朝廷恩妻子皆得食民之食不能一一及于黄泉之下此曽子所以北乡而涕泣也故曰往而不可还者亲也至而不可加者孝也子欲养而亲不待也木欲直而风不待也伤哉既不能养又不能立身扬名后世以为父母光显尚何面目立百姓之上哉尔辈当以为鉴亲在爱日不幸而没将为善思贻父母令名必果将为不善思贻父母羞辱必不果毋效吾终身之悔可也 
　　一创家者必立宗法大宗一统小宗四别子为祖以嫡承嫡百代不絶是曰大宗大宗之庶子皆为小宗小宗有四五世则迁已身庶也宗祢宗已父庶也宗祖宗已祖庶也宗曽祖宗已曽祖庶也宗高祖宗已高祖庶也则迁而惟宗大宗大宗絶则族人以支子后之凡祭主于宗子其余庶子虽富且贵皆不敢祭惟以上牲祭于宗子之家宗子死族中虽无服者亦齐衰三月祭毕而合族以食朞而齐衰者一年四会大功以下世降一等异居者必同财有余则归之宗不足则资之宗族大事繁则立司货司书各一人宗子愚幼则立家相以摄之各修族谱以敦亲睦或有骨肉争讼者众共罚之若肯同居共爨者众相襃劝 
　　一孔子宰中都制为别涂之教葢礼始于闺门男女必有别妻妾必有序宫室必辨外内男子毋得昼寝于内妇女毋得踰阈行市虽奴婢亦必动遵礼度其有贞节众共歌扬以为闺门之助闻于有司 
　　一曽子问曰取女有吉日而女死如之何孔子曰壻齐衰而吊既塟而除之夫死亦如之葢既婚媾将期百年岂愿有此诚痛之矣今男女未婚而死必索聘财至于相讼一何薄也又女已嫁常庸奴其夫亡抵他人官以法合之则至决絶而死嗟夫宋人之女嫁而夫有恶疾竟不改也即庸不犹愈于疾乎又夫死不嫁从一而终者也燕有贞鸢有烈可以人而不如鸟乎高皇帝以众人待人能秉斯义则表其闾载于令甲不能免丧而嫁又多乎哉实两年耳今愚妇夫死未寒辄归别室朝尚括髪夕即画眉忍矣忍矣环而视之欲以此妇为利又尝数辈此皆无行义之尤者也昔孔子为政而公慎氏出其妻蚤正以待之也幸得备位为邑表率不能宣明教化视事朞月其风未变重使父母受其耻咎在知县各宜戒谕犯者如法 
　　一吾民甘其食美其服安其俗乐其业田庐妻子虽有强暴立于其傍莫敢睨者非君恩哉是故民者出粟米丝麻作器血通货贿以事其上者也岂必服官守职而后能尽君臣之道力农奉公供输以时庶人之义尽矣如是又何棰楚之加 

　　禁邪七条 

　　一恵安广轮厪八十里淫祠至五百五十有一噫何多也头会箕敛酾酒推牛迎亲庆诞设斋建醮或至舞鬼掉舟乐神会首不能具则出息以充之为位头者世而袖首蚕食其内病不得药死不得塟甚至男女龎杂有不可道者矣知县伤之下令堕毁遵裕陵改建社学二百二十有一然闻民尚移象私寝或言予出城门鬼还庙宇者甚惑父老谕之 
　　一禁止师巫邪术律有条矣今愚民自称师长火居道士及师公师婆圣子神姐之类大开坛场假画地狱私造科书伪传佛语揺惑四民通交妇女或烧香而施茶或降神而跳鬼设斋则麋费银钱建醮则喧腾闾巷暗损民财明违国法甚至妖言怪术蛊毒采生兴鬼道以乱皇风夺民心以妨正敎不知死生有命富贵在天且如师巫之家亦有灾祸鬼神慿藉何不救之若言免祸求福尽假其切则是贫者尽死富者长生此理甚明人所易晓皇上崇祀真儒大启文教淫祠既毁邪说当除凡我四民毋仍旧习禁约之后师长等及无牒僧道各项邪术之人赴县自首归还原籍别以治生违者如律 
　　一王制用器不中度不粥于市布帛精麤不中数幅广狭不中量不粥于市五谷不时果实未熟不粥于市木不中伐不粥于市鱼鳖不中杀不粥于市故孔子为政器不雕伪百姓遵用韩延寿者卖偶车马下里伪物者弃之市道今后我民有卖鬼面诸淫巧物与斗斛秤尺不如较勘市而二其价者并罪之 
　　一迩来风俗好讼葢闻乱后生理未遂人性渐浇或摭无证之词或举已结之牍或窥上意或复私仇铢两必争睚眦必报一旦被逮其丧倍寻阴险诡诈者杀身之药贪婪凶虐者灭家之斧强梁者不得其死教唆者必逢其后可不畏哉上失其道民散久矣余甚自愧今与民约凡有父子兄弟夫妇不相亲睦及争财异业以至饮酒博奕鬬邻骂里淫盗诓骗等项以每月朔望两日相会亭中自陈或族长族人代陈小事不平父老同众劝戒事闗大恶明言责救如有不从乃闻于县若城中则予躬徃不劝责者有咎 
　　一知县儿时尝与人奕先大人瞰之以为赌也挞之二十今中夜思至辄气絶葢父母于子恒虑其赌赌则穷则盗小人犯刑君子灭义靡不为矣知县视尔小民犹大人视不肖孤也戒之哉戎之哉不戒治以律父老不教戒甲总不觉举连坐虽不赌财物而铺牌演戏奕棋双陆玩好骨董学习弹唱琵琶三弦羌管畨笛广收花石猎养禽鸟作诸无益者一并罪之 
　　一民间酒店假以卖酒为名实乃淫人取利大伤风化犯者重罪 
　　一鬷明毁乡校子产止之譬诸防水葢士传言庶人谤固为政之资也然高皇帝于投匿告人者罪之特重至于绞见者将送入官杖八十被告言者不坐岂非堲谗说殄行哉近来此风尤盛尔乡先逹张大夫曰道不可得见矣长民者谨勿以鲁而之齐哉余惧其至齐也戒之戒之犯者缉获如律不赦 

　　务本三条 

　　一先王之教其民也行不出彛伦之外士不出畎亩之间汉书曰余子遣入序室所谓余子者父在则子余兄在则弟余故天下生员皆名子弟其职在入孝出弟而所以教之者尤莫切于出作入息之期也后世分教养为二一登讲堂永耻民事有父兄荷蓑立而子弟衣轻裘见逹官贵人恶人必竦然起敬见胼手胝足虽至亲而赧然愧之者虽虽冠服如士人其孝友之实曽不如涂之人矣肃皇帝敕入学生徒必求子弟曽知稼穑有孝弟实行者取之笃实父老以耕读为事者量加赏犒以广子弟孝友务本之心至于兴水利以便农民招农民以辟土地责有司举行真与周室比隆矣予忝为民父母不敢素飡常行阡陌劳问勤苦崇福荒田已分有力者垦官埭新埭变为沧海亦召好义者筑之可以作乂又效召信臣为民作均水约束开西洋故道使六七两都咸得灌溉之利余以次行恐不能尽之也凡我父老宜常劝督服劳田畆子弟亦宜聪聴长者之言或有某田未垦某水宜疏悉来白予不惮黎面 
　　一闻民有私谑者曰吾自三月至六月粒米入口者死言皆食麦而他邑亦嗤我为人麦笼谓麦贮笼中犹渊明瓶中粟也然则吾民厥惟艰哉张襄恵曰吾邑广轮之数止八九十里然且包山林并原隰可耕之田不能三之一斥卤者几半上承会府下引漳潮之冲并日以驰不足也三复其言而悲之地瘠他邑而赋又不可独后可奈何吾民勉之又闻李大夫言列市吾土皆他郡县人也钱尽外出能得外钱独糊布尔然麻乃买于他所利减其半又岛夷乱后家无杼柚为縩卖之利又减半今后不种麻与以縩卖者同里布之罚 
　　一邑无深溪大泽之注东南诸郡常病旱人勤稼穑桔槔之声逹于昼夜旱月涓滴之水以死守之往往斗讼比平苗则稿矣以后须敦让畔之风彼此兼利强者罪之 

　　节用二条 

　　一四民之家有千金之产者有一金之产者俭者以一金而有余奢者以千金而不足如聘妇则虚张仪物嫁女则多耀资妆丧葬则金投于酒肉之池祠醮则财赴于缁黄之壑斗胜则假借为真设酒则以无为有是皆不能行四礼所致也夫四礼者至易至简易知易行不惟能反淳风而亦可省滥费所有四礼条件各宜遵行违者许人首告治罪 
　　一凡一年之用置簿开算粮役之外所有若干以十分均之留三分为水旱之备一分为祭祀之需六分分十二月之用若闰则分十三月之用取一月合用之数约为三十分日用其一凡茶饭鱼肉宾客酒浆子孙纸笔束修及奴仆等费皆取诸其间可余而不可尽用至七分为得中不及五分为太啬其所余者别置簿收以为冬夏裘葛修葺墙屋医药丧葬及吊丧问病时节馈遗毋得侵过次日之用一日侵过无时可补此窘匮之渐也宜加节啬免致于求亲旧出息通借以招耻辱若速客置酒当知会数而礼勤物薄而情厚之义酒或七行或十行量洪者不过十二行果止五品殽五品羮三品割胾二品器用甆漆虽亲戚上客一以为凖其有过用多品者共罚之月吉乃属民而读法书其善者恶者老人以木铎徇于路望亦如之凡民间须要讲读夫诰律令敕谕老人手榜及见丁着业牌面沿门轮逓务要通晓法意有司时加提督每乡每里各置木铎于本里内选年老或残疾不能生理之人或瞽目者令小儿牵引持铎徇行本里令直言呌唤孝顺父母六句使众闻之劝其为善毋犯刑宪其持铎之人秋成之时本乡本里内众人随其多寡资助粮食臣按京县高皇帝时月朔尹引耆老等赴御前聴宣谕君臣一体诚三代之盛也今设圣谕牌一置于亭中俨天颜之在上焉城中两啚知县引耆老等跪聴如仪各都耆老率众行礼兼讲家礼条件以家礼乃文皇帝所颁礼亦法也又国朝旌善亭榜书民之善恶即周礼属民读法考其徳行道艺而劝之纠其过恶而戒之之意而近行乡约置记善记过簿亦此意也今日登簿积之不已则登于亭可不畏哉可不劝哉又教民榜虑乡村散逺则一甲内置木铎一易为传晓以便民也各都逺者或一二十里可悉会乎故以铎传之不使奔赴又榜中毎月六次今止朔望从省也仪节凡会者登名于籍每月直月二人自朔至望一人直之自望至朔一人直之至期直月设圣谕牌于堂北诰律案于堂南击鼓集众者三上置诰律敕谕老人手榜四礼条件（城中则县官先拜）耆老率众北向跪赞宣圣谕直月立圣谕东宣毕佥曰诺赞俯伏兴五拜三叩头分班老人持铎出徇于路必司赞读诰律教读二人北面一读大诰敕谕毎人手榜各一条一读令三条或五条畧为解谕即撤牌位皆坐教读正坐稍东南向耆老坐堂东西向会中年尊者坐堂西南向余以齿为序东西相向以上为上教读逐一讲解四礼条件（城中则县官正坐耆老旁列教读北面讲礼）于是有善者众推之有过者直月纠之询其实状无异词乃命直月书之（善即遵六谕行四礼者过反是）过而能改后会改书如无可措不必吹毛以至忿争讼者平之相揖而退 

　　○恵安政书十 

　　里社篇 

　　惟皇制治建府置县画乡分里以奠民庶乃立社稷以教民事鬼神社土人也稷谷神也民非谷不养非土则谷无所殖是以圣王修之所从来尚矣我高皇帝即位尤敬鬼神之祀立大社稷统天下司府州县县有社稷统各里里各有社稷具洪武礼制又惧民不知报作大诰以戒谕之敬而不黩故神降之嘉生今有司惟祀县社稷各里多废乃立淫宇一里至数十区藉而名之曰土谷之神家为巫史享祀无度夫国制坛而不屋天子为百神宗祀典不载孰敢冒而享之乎故余毁之尽立里社如故呜呼民有侯禳禬荣之事亦不患无所矣兆社壝于里辨方正位因其树而封之按洪武礼制毎里一百户内立坛一所祀五土五谷之神州县坛制东西二丈五尺南北如之高三尺（用营造尺）四出陛各三级坛下前十二丈或九丈五尺东西南各五丈今不能然宜因地而广狭之坛广则一丈二尺狭则六尺以法地数坛前不过六丈可也缭以周垣四门红之北门入地狭随宜一门常扃钥之石主长二尺五寸方一尺埋于坛南正中去坛二尺五寸上露员尖余入土中神牌二以木为之高二尺二寸阔四寸五分厚九分座高四寸五分阔八寸五分厚四寸五分朱漆青书祭设于坛乘以几祭毕藏之几高一尺九尺广一尺九寸长二尺三寸坛前县鼓以备集众行事社祝守之 
　　（图表畧） 
　　以二祭礼神一曰祈二曰报仲春社日行祈礼宿眠涤濯省牲镬三献祝瘗乃燕而誓每岁轮一户为会首（见役里长）主坛事遇社（大统歴社日）先期率办祭物羊一豕一酒果香烛随宜前祭一日会首及预祭之人各齐会首先遣执事者扫除为瘗坎于西北隅深取容物会首洗涤厨房镬器以净室为馔所至晩宰牲执事者取毛血与祭器置于馔所（器用兠瓦）祭日未明执事者于厨烹牲设神位于坛上五土居东五谷居西设读祝位于坛上居中设会首拜位于坛下俱南向设预祭人位于其后引礼及诸执事人位乂于其后执事者实祭物于器解牲体置于二俎置酒于尊书祝于版祭物既备执事者各举子神位前燃香明烛会首以下各常服盥手就拜位执事者尊中取酒立于五土神位之左通赞唱鞠躬拜兴拜兴平身会首以下皆鞠躬拜兴拜兴平身唱瘗毛血执事者取毛血瘗于坎中引礼引会首诣五土神位前唱跪会首诣五土神位前跪举杯执壶者酙酒引礼唱三祭酒会首三祭酒讫引礼唱俯伏兴平身执壶者诣五谷神位左引礼引会首诣五谷神位前唱跪会首诣五谷神位前跪举杯执壶者酙酒引礼唱三祭酒会首三祭酒讫引礼唱俯伏兴平身会首俯伏兴平身引礼唱诣读祝位读祝者取祝立于读祝位之左会首诣读祝位引礼唱跪会首跪唱读祝读祝者跪读讫兴置祝于案引礼唱俯伏兴平身会首俯伏兴平身引礼唱复位会首复位通赞唱鞠躬拜兴拜兴平身会首以下皆鞠躬拜兴拜兴平身执事者彻祭物读祝者取祭文焚瘗于坎礼毕会饮先令一人读抑强扶弱之誓其词曰凡我同里之人各遵守礼法毋恃力凌弱违者先共制之然后经官或贫无可赡周给其家三年不立不使与会其婚姻丧葬有乏随力相助如不从令及犯奸盗诈伪一切非为之人并不许入会读誓词毕长幼以次就坐尽欢而退务在恭敬神明和睦乡里以厚风俗 

　　祝文 

　　维年月日泉州府恵安县某乡某里某人等谨致祭于五土之人五谷之人曰惟神叅赞造化发育物物凡我庶民悉頼生植时维仲春东作方兴谨具牲醴恭伸祈告伏愿雨晹时若五谷丰登官赋足供民食充裕神其鉴知尚享仲秋社日行报礼如春亦用大统厯社日祝词改东作方兴为岁事有成改祈告为报祭祭器用牲桷二锅五牲匣二祝板一酒尊三各连幕酒勺一瓷■〈木枼〉六瓷楪十二香炉一盥盘一帨巾一祭品丰俭随宜人不过出银二分贫者半分极贫者勿强仍令与会凡春秋二祭当遵古人祈年报赛之礼务在精诚不许装神舞鬼以为盛会违者罪之 
　　以六号事神一曰告二曰祷三曰誓四曰罚五曰禳六曰会有事则告凡立乡约延教读编保甲等皆告于社民自他境来初预乡约保甲者谓之入社亦以告告毕即书姓名于籍其有过罚而不悛者逐之出社亦以告之告毕约正会众于籍除名凡告社祝鸣（缺）约众皆至立于坛前社祝唱跪约正以下皆跪社祝抗声告曰某年月日约正某等为某事敢告于神惟神总明正直好善恶恶凡食此土之谷者孰不昭鉴尚冀黙相以底成功使善者受福恶者受殃无作神羞告毕告正以下皆再拜而出有求则祷凡民有水火盗贼疾疠刑狱等事必祷于社其繋一乡福祥痛苦者约正令教读为文付社祝行祷礼凡祷雨先一日斋戒约正等禁乡内屠宰黎明帅约众诣社取齐社祝伐鼔十二声用牲于社唱鞠躬再拜平身约正以下皆鞠躬再拜平身约正诣读祝位跪社祝读祝文曰惟某月日乡约正某等敢祷时雨于五土之神五谷之神皇皇上天照临下土集地之灵神降甘雨庶物羣生咸得其所惟神俯从民愿某等不胜瞻望哀恳之至祝毕唱鞠躬再拜平身约正以下皆再拜而出次早祷亦如之惟不用牲必得雨乃止若雨多求止雨则鸣鼓百声用牲于社祝曰雨已太多五谷不和人民失养伤如之何社灵社灵幸为止雨调燮阴阳荫民所苦礼亦如之谢得雨及止雨俱用牲于社有疑则誓父老聴一乡之讼如户婚田土财货交易等不肯输服与凡疑难之事皆要质于社而誓之凡誓鸣鼓七声社祝唱跪誓者皆跪社祝宣誓词曰某人为某事若有某情敬誓于神甘受天殃惟神其照察之誓毕誓者三顿首而退有过则罚凡乡约内有违六谕悖四礼纠而不悛及社学保甲诸人有犯者约正等会众以其人拱立于社伐鼓十声社祝唱跪犯者跪抗声攻之曰某有某过不悛告罚于神尚冀自今改于其徳神降之休犯者对曰某不肖少失教以辱先人以为族党羞神将降殃昭受大戮今闻过愿修身改之再拜而退既罚复不悛约众告于神逐之出社除名于籍若不肯罚与事情重者约正等闻于有司不闻发觉连坐有患则禳淫祠既废修斋念经咒水书符师巫之徒终不可化者难以诛戮皆分遣各社充社夫每遇水旱疠疫为人患害之时使之行禳礼鬼有所归乃不为厉遵洪武礼制每里一百户内立坛一所祭无祀鬼神岁三祭春清明秋七月十五日冬十月一日祭物牲酒随俗其轮会首及祭毕会饮读誓等仪如里社 

　　祭文 

　　恵安县某乡某里里长某承本县官裁旨该钦奉皇帝圣旨普天之下后土之上无不有人无不有鬼神人鬼之道幽明虽殊其理则一故天下之广兆民之众必立君以主之君总其大又设官分职于府州县以各长之各府州县又于每一百户内设一里长以纲领之上下之职纲纪不紊此治人之法如此天子祭天地神祗及天下山川王国各府州县祭境内山川及祀典神祇庶民祭其祖先及里社土榖之神上下之礼各有等第此事神之道如此尚念宣室之中无祀鬼神昔为生民未知何故而没其间有遭兵刃而横伤者有死于水火盗贼者有被人取财而逼死者有被人强夺妻妾而死者有遭刑祸而负屈死者有天灾流行而疫死者有为猛虎毒虫所害者有为饥饿涷死者有因战斗而殒身者有因危急而自缢者有因墙屋倾頺而压死者有死后无子孙者此等鬼魂或终于前代或没于近世或兵戈扰攘流移于他乡或人烟断絶久缺其祭祀姓名冺没于一时祀典无闻而不载此等孤魂死无所依精魄未散结为阴灵或倚草附木或作为妖怪悲号于星月之下呻吟于风雨之时凡遇人间节令心思阳世魂杳杳以无归身堕沉沦意悬悬而望祭兴言及此怜其惨凄故敕天下有司依时享祭在京都有泰厉之祭在各县有邑厉之祭在各府州有郡厉之祭在各县有邑厉之祭在一里又各有乡厉之祭期于神依人而血食人敬神而知礼仍命本处城隍以主此祭钦奉如此今某等不敢有违谨设坛于本里以（三月清明日七月十五日十月一日）率领某人等百家联络于此置偹羹饭肴物祭于本里无祀鬼神等众灵其不昩依期来享凡我一里之中百家之内倘有忤逆不孝不敬六亲者有奸盗诈伪不畏公法者有抝曲作直欺压良善者有躱避差徭靠损贫户者似此顽恶奸邪不良之徒神必报于城隍发露其事使遭官府轻则笞决杖断不得号为良民重则徒流绞斩不得生还乡里若事未发露必遭阴谴使居家并染瘟疫六畜田蚕不利如有孝顺父母和睦亲族畏惧官府遵守礼法不作非为良善正直之人神必达之城隍阴加护佑使其家道安和农事顺序父母妻子保守乡里如此则鬼神有鉴察之明我民无謟谀之祭灵其无私永埀昭格尚享 

　　祭告城隍文 

　　恵安县某乡某里里长某率领人民某等联名谨具状告于本县城隍之神今来某等承奉县官裁旨遵依上司所行为祭祀本乡无祀鬼神事钦奉皇帝圣旨普天之下后土之上无不有人无不有鬼神人鬼之道幽明虽殊其理则一今国家治民事神已有定制尚念冥冥之中有等不在祀典之神不得血食之鬼魂无依私显灵怪悲号于星月之下呻吟于风雨之时怜其惨凄故敕天下有司依时享祭乡村里社一年三祭仍命礼请本处城隍以主此祭镇控坛场鉴察诸鬼等类其中果有生为良善误遭刑祸死于无辜者神必逹于所司使之还生中国来享太平之福如有生为凶恶身死刑宪虽获善终出于侥幸者神必屏之四裔善恶之报神必无私钦奉如此今某等不敢有违钦依于某年某月某日就本里设坛谨备羹饭肴物祭享于本乡无祀鬼神等众然幽明异境人力难为必资神力庶得感通今特虔诚告于神先期分遣诸将遍歴所在招集本里鬼灵等众至日悉赴坛所受祭神当钦承敕命镇控坛场鉴察善恶无私昭报为此谨具状告本县城隍之神俯埀昭鉴谨具状祭厉日俱行傩礼或十月不傩移于腊月谓之大傩傩用狂夫一人蒙熊皮黄金四目鬼面玄衣朱裳执戈扬盾又编茅苇为长鞭黄冠一人执之择童子年十岁以上十二以下十二人或二十四人皆赤帻执桃木而噪入各人家室逐疫鸣鞭而出各家或用醋炭以送疫若腊月大傩黄冠倡童子和曰甲作食■〈歹凶〉胇胃食虎雄伯食魅（句）腾简食不祥（句）揽诸食咎（句）伯竒食夣（句）强梁祖明共食磔死寄生（句）委随食观（句）错断食巨（句）穷竒腾硍共食蛊（句）凡使十二神追恶凶（句）赫汝躯拉汝干节解汝肉抽汝肺肠汝不急去后者为粮此乃古礼虽孔子所不敢废也后世此礼废絶每逢灾疾乃至禳星告斗作诸无益其伤民财甚矣故今合时制于古以便民从俗亢旱请雨畧仿董仲舒法约正以下斋戒三日以水日雩祭于社而请雨行礼如祷仪以土为龙身皆黒而尾白长九尺使丈夫八人小儿八人皆衣黒衣丈夫舁龙小皃讙呼曰乌龙头白龙尾小童求雨天公喜自北而南又自南而北乃归于社息焉复取五虾蟇其中而闭之及雨则诣社行谢礼用牲若雨不止及大水则萦朱绳于社伐鼓攻之雨止水消谢如得雨仪有庆则会春秋祭毕行会饮礼已见前正月元夕为岁始腊月大傩为岁终亦许会饮于社教读制相戒之词以见无已太康之义或令童生歌七月之诗一阕或习士相见礼或行投壶礼或行乡射礼务在雍容揖逊敦崇古雅须用歌咏劝酬使人观感不得酣唱邪曲演戏杂剧以导子弟未萌之欲 

　　○恵安政书十一 

　　社学篇 

　　惟皇制治建府置县画乡分里以奠民庶乃立社学以养蒙敛贤才社学者一社之学也百又十户为里里必有社故学于里中者名社学云自庠序教废民之子弟皆不复教于里而辄入其县州府学其童子事家不习未知室家长幼之节而业已学先圣之道讲朝廷君臣之礼矣犹筑千仞之台而基不先顚覆是惧何高可升洪武八年诏有司立社学矣顾时有司倚以为奸民有余子不遣入学父子二人相与业作朝夕之谋是急反句摄而迫驱之往往以货为取舍民之见收如重役然愁若之气郁而上闻高皇帝为是焉忧又值天造初直发艰哉之叹而止今观大诰所以罪责不肖之吏至严重矣正统元年既设提学之官又仰念高皇帝之忧之嗟也于是诏天下县里设一学如故累朝因之敕提学官必有司督焉呜呼已致其废莫任其兴有司之罪奚逭夫里一学足矣所在不拘则又见于教民榜岂非期便民耶恵安近虽以三十里为邑然至邃谷诗书之声不絶每选学官子弟抱艺就有司而试者不下千人葢斌斌盛也俗故尚鬼淫宇至五百余学者或与鬼并坐而诵非所以止慝反经而登于先王之道也故毁之尽择其宜为学者葺之凡二百一十有二随里居疎宻而多寡其数便民第于各都标一大者为大馆云前期腊月父老择宜教读者闻有司有司试之选其学者行者开岁正月父老率钱具礼遣书聘之届期乃恭迎之呜呼吾观恵安乡学而叹俗之无节也闻某所有子弟则窃窃焉夙具以要之夺者倍其具计不可夺而出于势势有力者亦当挟以为市故一生而睨者几师一馆而分者几人父兄无适从子弟废学至有毁面囚首斗于有司之庭吁可痛也天生四民各食其职业已屈首受书欲工无技欲商无赀求升斗于口舌之间岂曰不可然工商者固重利谋也所业之谓何而因以为利夫诗书所载孰非礼让之道仁义之谈哉不以教人是不忠也述而为教是自叛也吾见其口欲言而忸怩汗淫淫而至踵矣且身之所教为尤甚何则青蓝之势然也爱子爱弟期待何如情欲未开而遽教以争夺其若异日何知县自伤无状不能改化不忍再覩其事着为迎师之礼父老其敬行之争者挟者罚无贳前岁腊月父老会各乡长老随乡里大小子弟多寡居止逺近度宜开馆几所请师几人与各父兄从容议定皆由心愿然后开某社学弟子若干名序其年齿乡里父兄籍贯请师某何色人并其年齿乡里籍贯书为一册送县会考子弟无故不入学者罚其父兄所请教读必学行兼备端重有威生员儒士不用罢吏及非儒流出身之官或丁忧生员与因行止被黜者其四方流寓踪迹无常尤当精择俟县选中父老率钱每名无过三十文多则绢一疋侑以羊酒少则布一疋侑以鹅酒具书曰某顿首某先生执事仄闻先生学行醇懿里闬跂仰之日久矣古者士大夫居乡则尊以为父师子弟从之而孝弟忠信之俗成焉今率某乡子弟受命愿先生之恵教之也敬具不腆之仪因执事者以闻择子弟能将命者赍赴其家再拜以请教读辞复再拜固请诺乃复命届期父老会各父兄躬请其家再拜迎之退乃盛服候于社学门外诸生候而前至门让主人入而右教读入而左至阶让主人降自东阶教读升自西阶至堂让主人东向教读西向行再拜礼师席南向主人各前布席席定诸生行四拜礼以次献茶具饭毕辞而退就馆入便室前期齿列诸生门内东西壁间质明咸至序两阶下父老以下入誓戒辞出乃开馆馆堂设先师位父老同各父兄入与教读上芗行四拜礼毕直月抗声致辞曰凡与此会者以孝弟忠信为本其不顺于父母不友于兄弟不睦于宗族不诚于朋友言行相反文过遂非者不在此位教读拱手应曰诺直月复抗声致辞曰凡与此会者以立教明伦敬身为本其闻善不相告闻恶不相警礼俗不相交患难不相恤阳善阴恶二三其徳者不在此位父老以下拱手应曰诺相与揖逊而出先生就坐诸生以次执事赞礼乃升堂侍教其未冠者从俗总角已冠者平头巾绢布直领不许纻丝纱罗出入不许驺从舆马侍于先生虽富贵冬母炉夏母扇坐以齿施教以六行六事六艺而日敬敷之一曰早学二曰午学三曰晩学日轮笃实老成者二人平旦坐左右塾以序出入食后复至日夕亦如之六行一曰孝二曰弟三曰谨四曰信五曰爱众六曰亲仁六事一曰洒二曰扫三曰应四曰对五曰进六曰退六艺一曰礼二曰乐三曰射四曰御五曰书六曰数凡古乐虽不作矣犹存十一于千百凡学必置乐器备八音畧如释奠之数朔望或击鲁薛鼓之半以习投壶或击鲁薛鼓之全以习射仪或仿释奠之钥以舞勺或仿干戚之制以舞象或习鼓琴或习吹笙或审音于言如宫舌居中商口开张之类或审音于聴如凡聴宫如牛鸣窦中凡聴商如离羣羊之类或调声诗以比琴瑟或讲律吕大指皆是御则南方无之即令北方士人亦不有事止将鸣和鸾逐水曲之类讲明可也平旦施早学之教诵书正句读凡馆堂设云板平旦教读出就位击云板三声生入立两阶下命洒扫毕复降阶立原位观其执事恭谨者録之怠忽者教而责之次轮赞礼者二人先升堂正揖分班立先生之前唱序立诸生以序两班升堂正立唱揖分班圜揖就位静声端立良久以观徳容执事者击云板命以次序坐务使从容严静良久击云板命十人一班依齿序出就先生位前正立量其少长以小学直白教之使力行于身如曰君子则教之曰能学成好人便为君子不学成好人便为小人其温清定省之类亦教之曰汝能如此以礼待汝不能如此痛责不恕他如职分所能知能行者皆仿此令其口诵以上口为节乃命复位诵读贵熟不贵多如资性能记千字以上者只读六七百字不得尽其聪明年小者只教一二句而止或教孝经三字经不许用千字文千家姓幼学诗等书以次读大学中庸论语孟子然后治经句读少差必一一正之退食击云板各以班出揖而退出馆后察其有疾行先长或傲慢乡里者责而教之食后施午学之教歌诗习书数凡复午学升堂如平旦仪就位立聴云板命坐不必作对句用颜鲁公字体点画照洪武正韵楷书诗经鹿鸣菁莪关睢四牡伐木棠棣蓼莪采繁采苹南山有台缁衣淇奥抑诸篇有关系可歌者各一篇或古体律诗絶句情性正音律和者各二篇毋用金榜富贵等语亦十人一班教以六书法如象形谐声之类若年小则教认字先其易者或书早学口诵者示之各写仿书颜子一章令端坐直笔正书务寛缓整肃而有壮气其有倾欹粗弱者责而教之先生评品既毕领回就位将所书风雅及古体律诗絶句正音各读成诵退食击云板如早学仪自后五日一次歌诗免写字令善歌者为唱与众同歌既成声每班十人歌于先生之前用钟鼓其余笙箫琴瑟之类以渐教而和之未升歌者俱端坐静聴歌毕者复位其声容温雅和平者赏之躁俗悲淫者责而教之或五日一次学算数亦免写字年稍长者教以九章算法年小者以四方上下自一至十或自甲至癸或自子至亥等教之午后施晩学之教温书习礼仪凡复晩学如仪就位良久击云板命习礼每班十人出先生位前东西向立东先出位北面立长东少西揖拜拜毕复位西揖拜如仪退先生坐观其容体恭敬舒迟者赏之鄙倍者责而教之如有善拜揖者免习仍敎以子事父母礼如定省之类习礼毕各复位温习早学所读书自后五日一次教以古人嘉言善行一章如黄香扇枕陆绩怀橘之类直白说之令其静嘿谛聴抵暮击云板直日者彻先生书席如仪揖退诸生夜归仍在灯下讲诵当日所教即以所教之事事亲事长处事接物先生与谷父兄时常访察如有徒能讲诵不能力行者责而教之若冠礼昬礼祭礼射礼乡饮酒礼士相见礼投壶礼皆用采色绘于壁为图指示之月告设先师位质明教读帅诸生行礼习礼乐乃休沐望亦如之凡不帅教者月终闻于父老拜先师毕彻神位拜先生分班相揖而退食后至馆肄习诸礼或聴审音乐养其耳目血脉务使温醇恭敬不至拘迫彼必乐从而无嬉戏逃避之事矣毕放假教之静坐以求放心若四时之祭及高曽祖考忌日预期给假无故而逃学者一次罚书二百遍二次挞罚纸十张三次挞罚纸如前仍罚父兄过失小者先生宜端坐相对终日不与之语以冀其改乃止其好酒博奕逸游骄纵或不帅教而悖逆非毁及于犯彛伦者重治之月终通将逃学有过姓名闻于父老甚者以闻有司左右塾日考教读善恶闻于父老因读法而奨戒之大者闻于县治妄言者教读一方师表非尠小矣以身为本冠毋免衣毋袒毋苟颦笑毋奴其颜毋婢其膝毋趋事有司下同台隶其有口圣贤行狗彘考试则传逓者词讼则教唆者倚师生之分索之不从而告官者因悁悁之忿匿名毁纸变黒白者有一于兹不惟不能化人而反贼人之子坐左右塾者察之以闻父老小则因读法而劘戒之大则闻于县而罪斥之诬揑容隠并罪善有大小必扬必核大者县小者亭岁莫罢馆隆待师之礼罢馆父老与各父兄帅子弟拜送申待师之敬束修随俗加厚若待不以礼不承权舆者父老痛责之书于过籍甚者闻于县教读自告言者不聴其或前期教读醵金置酒高会裁尺牍进各父兄令各书赆钱此乃市侩评物价者知县不忍覩犯者罪之立大馆帅子弟之试有司者而祗教之兴以三物一曰性行二曰经义三曰才能选学官弟子则以名闻知县尝上书于朝曰臣闻天下之人未有无所属者也今日社学即使有贤守令法皆见之于行事皆出之于实亦不过一二学究率领三五竖子诵篇章句读之言习拜揖唯诺之节而已其稍学文业举者即呺然耻与其列故天下之人犹有无所属者夫以欲动情胜之年重以科举文字之习下不闻父师少师之诲而应对进退之仪巳荒上未列祭菜鼓箧之俦而纷华盛丽之心先靡此孔子所以恶速成也臣欲修建社学择诸生经明行修者为师驱前二者属之虽彼各安其居各便其师有不可强要使朔望于此行礼而受说焉应对进退之间既得以董其不度纷华盛丽之心亦得以潜消黙化知乎朝廷立教之意与乎圣贤为学之方有不専在于科举者选补弟子就取而择之不属于社学者不试今谬为令建学立师篇章句读与乎学文业举既皆驱而属之矣犹虑散涣无统且有出于所驱之外故都择立大馆师一知县具书币请起之凡欲就有司试者朔望皆习行礼受说选补学官弟子不由大馆大试其有性行雅饬经义纯正才能超异者特以名闻仪列于左（大馆师不必皆设馆者一言聴受终身之师也其设馆者旦夕朔望各如其仪又按子夏门人问交子张然则各社学遣子弟诣大馆受说亦犹行古之道也）朔望前期设先师位质明先生先至立先师位前西向父老坐左右塾序入击云板玉声冠者童子以次入立两阶下两生升堂四拜先师四拜先生分立唱四拜（先生弟子皆拜）唱撤神位唱布席（一生正几先生南面坐）唱举案（两生举先生前）唱登歌者就位（分立两楹之下击锺鼓者皆上）唱进书（一生捧小学置于案上）唱诸生（皆上由两阶上重班立先生左右北上毋越毋华）唱请教（先生讲立教一章）唱歌诗唱进茶唱请益（先生讲明伦一章）唱歌诗唱进茶唱请益（先生讲敬身一章）唱歌诗唱进茶唱谢教（诸生以次降阶）唱四拜唱撤案少休或令诸生讲书或与习礼审乐乃罢以次序出察其容貌比礼节奏比乐言辞舒朗义理畅达者书之比选补弟子员以三物兴之与众举之 

　　○恵安政书十二 

　　保甲篇 

　　惟皇制建府置县画乡分里以奠民庶乃立保甲以几奸御乱虣国朝以里甲任民推择齿徳以为耆老里中有盗戍卒罪人逋逃及恶人不能捕者里甲老人集众禽之具教民榜葢时卫所以防大冦巡司兵以缉细奸间有如所云不过老人里长帅甲首追胥申明亭外未闻巡警铺里长甲首外未闻总小甲也总小甲立有司祇以徒役烦之亦不能任盗贼故又变为保甲夫甲一耳里变为铺铺变为总非所谓三保甲哉故予于乡约之众甲而编之即以责之巡警而统于保长分铺而不拘十甲一保之名则庶乎简径易遵哉保甲之职耆老掌邑中及各都之政令戒禁稽其万民之众寡六畜田赋办其施舍与其可任者以作役事总甲司之以严扞御保长统之社首帅之聴于耆老国初因都分里徙不出乡厥后民无恒字不特甲首分裂四溃里长亦徙他都惟岁趋役可按籍求里中则不相摄故不得不随地甲之势也总甲得其职则保甲可以不立保甲立而总甲终不能罢使保长为总甲则又赧然羞之葢所执者猥琐故耳今姑存总甲而责保长以扞御之事都必有铺铺有多寡铺必有甲甲有多寡铺立总甲一人小甲一人保长一人保副一人都立耆老一人社首一人总甲主侦谍小事若有羽檄之警保长副乃会其什以旗鼓兵革保于竟上社首者一社之首邑故其其号以帅各铺保长乃以二物联都邑之民而作之一曰牌二曰册牌之式二曰各家曰十家册之式三曰约曰铺曰保随众寡而登之正在有司 
　　各家牌县于门（式具于左） 
　　恵安县某（坊都）某铺 
　　一户某（系某坊都里长或里长某下甲首军民匠灶等籍或某卫所某官下舎余或某总小旗下军余若僧道亦放此其寓居人则必具原籍原乡此寓居人与居住异客） 
　　一男子几丁（内分老壮幼三等） 
　　某（官吏）　某（作何生理）　某（在某处买卖）　某（生员） 
　　某（童生）　某（有何手艺）　某（见当某役）　某（有何残疾） 
　　一妇女几口（无则不开） 
　　一田若干亩该粮若干石斗 
　　一房屋门面几间（或自置买或典赁某人居住） 
　　一寄住客某（系某府州县人某年月日来家典住或寄歇作何生理或在某衙门充某役或为人佣工陆续开塡） 
　　一牛若干头 
　　一马若干匹（以上三条无则不开） 
　　十家牌轮于甲（式具于后） 
　　恵安县某（坊都）某铺 
　　某某籍 
　　某某籍 
　　某某籍 
　　某某籍 
　　某某籍 
　　某某籍 
　　某某籍 
　　某某籍 
　　某某籍 
　　某某籍（或不能齐多寡寡一家不妨） 
　　左甲尾某 
　　右甲头某 
　　牌皆书令告各家务要训行六谕举行四礼父慈子孝兄爱弟敬夫和妇随长恵幼顺小心以奉官法勤力以办国课恭俭以守家业谦和以处乡里心要平恕毋轻起忿争事要含忍毋辄兴词讼见善互相劝勉有恶互相惩戒务兴礼让之俗以成敦厚之风吾愧徳政未敷徒以言教父老子弟其勉体之轮牌人毎日告谕各家一次 
　　职掌有见丁着业牌面沿门轮逓有司今不奉行右二牌者主文成公镇虔时作也令家各置一牌十家联为一牌甲内故有不良之人具闻于官官为置舍旧图新簿第记姓名不念旧恶改乃削之竟内窃盗即令纵迹不闻者治同甲之罪毎日轮家直牌日夕持牌察十家之出入以告谕之止其讼解其争不聴者闻官责治凡有诬告罪坐同甲善乎文成公之言曰十家牌式其法甚约其治甚广盗贼可息词讼可简因是而修之补其偏而救其弊则赋役可均因是而修之连其伍而制其什则外侮可御因是而修之警其薄而劝其厚则风俗可淳因是而修之道以徳而训以学则礼学可兴故令举之又十家牌原不立首以防胁制侵扰之弊后虞乡村盗贼増立保长统领平时各甲词讼悉照牌谕保长无谕今皆遵之或谓不督孰传牌者予乌乎知事发直牌有罪 
　　约册耆老掌之登万民之众寡老幼贵贱而周知其数以教徳行道艺而聴其治凡用众庶察其不平与疾苦者 
　　余观往保甲册少者一丁为户多止二三谩以应有司督责耳嗟夫尔民有家男女长幼下至奚童有一不知者乎余为民父母一夫一妇尚不知其居里族姓况知其情何以在上且尔之疑不过谓造版籍将举而役我万一有海上之警又将驱我于戎行嗟夫所不与百姓同心者有如日尔其余信无老幼贵贱咸登之葢无事时属而读法则纲纪有条可以周知其孝顺尊敬和睦教训安生理作非为与否一旦有事什伍之法可起夫人莫不顾其室庐妻子官不为甲尔民不自相率扞御乎此但因民情而联之而况余不竭作不逺戍而行之不苛也凡册所载必与牌相符其序如之或数村一甲或一村厘为二三以众寡为差寓居者鳞次其中（他县他都居民无问买屋赁屋未附籍者皆谓寓居已附者准土著论牌内寄住客乃典赁主人近室暂居附于主人不另力户）其有出居外都而户籍在本都者别为一甲以附于末各以其都为次止书丁口田畜彼都详之又睦邻者当先睦族以甲为联邻居通矣族安能皆比居也不有散而当聚之乎然均一姓也而族分焉族姓不别则宗道乱故于姓一而各为族者别之姓以族多少为次族以丁多少为次葢便稽阅此非序门第也其间各书职员生业而门第在其中矣族法先依昭穆世次以丁在而世先者为一世次而下至世未继而止世长于族而年尤长者固以年长注之年长于族而世非长者亦以年长注之不拘世次葢必在各世之首矣亦序昭穆中而寓序齿意也然一族中以世长者书之以年长者书之以为族人宗为其年其世而已至各书其职业则贤者贵者咸在又有事于公家而系于国籍者其里之长书之其甲之首书之余寄寓孤独不遗则灿然而宗道备矣式具于左 
　　某都 
　　耆老一人社首一人保长几人保副几人总甲几人小甲几人铺几甲几村几家几丁几老几壮几幼几别甲都几村几家几丁几老几壮几幼几姓几族几 
　　耆老某　社首某 
　　某铺（在某村巡至某村某村止共若干村） 
　　保长一人保副一人总甲一人小甲二人甲几村几家几丁几老几壮几幼几 
　　保长某　保副某　总甲某　小甲某某 
　　第一甲 
　　村几家几丁几老几壮几幼几 
　　某村 
　　第一家某（或本地或寓居并籍贯等俱如牌开） 
　　男子几丁（老壮幼并职业残疾等俱如牌开）妇女几口　田屋　寄住　牛　马（以上俱如牌开） 
　　第二家某（如前） 
　　某村（若一村满甲者不必过村） 
　　第三家（如前至第十家止） 
　　第二甲（如前尽甲而止） 
　　某铺（如前尽铺而止） 
　　别甲（此出寓外都者随多寡书之不拘十家为甲之例） 
　　都几村几家几丁几老几壮几幼几 
　　某都某村 
　　一家某（原某里长甲首某户丁或自为户出寓） 
　　男妇（老壮幼并职业残疾等俱照彼都牌册开具田屋牛马等不开彼都详之） 
　　某都某村 
　　一家某（如前尽家而止） 
　　姓族 
　　赵姓几族 
　　一族（某户团居某村散居某某村里长几户甲首几户共户几丁多） 
　　一世赵甲（某甲里长农工等）赵乙（某甲甲首商贾等） 
　　二世赵丙（本族年长乡官）赵丁（生员等） 
　　三世赵戊（出居某都） 
　　一族（如前） 
　　一世赵已（本族年长某甲里长甲首农工等）二世三世（如前） 
　　一族（某户某甲里长甲首或户丁畸零尽族而止） 
　　一世二世三世（如前） 
　　钱姓几族（尽姓而止） 
　　一族（如前尽族而止） 
　　一世二世三世（如前） 
　　铺册总甲司之以约册舍其贵者贤者服公事者老者幼者疾者以起徒役岁役不过一日夜聚■〈木橐〉而巡之御相翔者几不时不物者禁箕敛汝则有常刑按巡警者行巡警警云尔今惟城中不废各都则否岁苐应役于公城中以车马辐辏最苛如往庭燎幄次畚版缮梁治道竹木等皆责办于铺甚至官府以事至于竟上击鲜具飡故总甲箕敛细民岁有常余始禁之呜呼巡警能举其职乌用保甲而苐以役苦之何也故据乡约册凡有职役之人与夫老幼残疾皆免籍其壮者城中每铺夜五人巡警如故各都各铺亦随地方近者五人逺者十人巡警或登楼而望或沿乡以巡不行者罪在总甲官府行都饮食自具竹木等平价若其它役不可已者以序而当岁役不得过一日总甲科敛重罪城中役烦各铺人丁多寡不同故余彚而为一更夫自随其铺各都简僻有经年无事者亦各随铺可也式具于左 
　　某铺 
　　总甲某小甲某某 
　　某村几家几壮丁几 
　　更夫（每夜五人或十人周而复始）杂役（年役一日僻乡役不到者次年役起） 
　　某村 
　　某（轮过即注名下曰某月某夜轮过　轮过即注名下曰某月某口轮过某役） 
　　某（如前　如前） 
　　某村 
　　某（如前） 
　　某（如前） 
　　约册有尽免者难依其甲但随村列之尽数而止 
　　保册保长统之社首帅之以铺册三而用之有警以旗鼓戈戟待于境上息则止禁侵暴汝则有常刑成周之兵止于伍两今军已养于民又有弓兵机兵又行保甲百姓不知其意得无眄眄不乐乎夫保甲者岂诚荷殳逺鬬若兵也哉寇至扞御乃有家者之必然何为不乐故余因其情而简其法以铺册三壮丁共当一夫登于保册无事巡警如故有警社首保长统帅册内夫家更迭而出或据险而守或乘便而击或以侦贼等役册内不籍其名止云某某某三家出夫一名某某某等三家出夫二名某某二家出夫一名某某二家出夫三名某一家出夫一名或二三名之类羡者附之归于以三当一一出而两休耳葢有常数无常人各推其家之壮者为兵不惟三代之法则然名不定于官府亦所以使其乐从也保长苐统乡夫御寇无事时不相统为一都或数保长乃以社首帅之平居亦不相摄敢侵暴者重治之在城不入保册有事尽乘城耳式具于左 
　　某铺 
　　保长某保副某总甲某小甲某某 
　　甲几村几家几夫几 
　　第一甲一村（如二三村次第书之） 
　　某村 
　　某某某三家共出乡夫一名 
　　某某某三家共出乡夫二名 
　　某某二家共出乡夫一名 
　　某某二家共出乡夫三名（以下随多寡书之） 
　　第二甲二村（尽甲而止） 
　　某村 
　　某一家出乡夫一名 
　　某村 
　　某一家出乡夫三名（以下随多寡书之） 
　　右三家出夫一名则一家一丁可知也三家出夫二名则各二丁二家出夫一名必一家一而一家二也二家出夫三名必一家五而一家四或一家二而一家七或一家八而一家一也二家出夫一必其三丁一家出夫三名必九丁可知也余各以意推之凡甲以夫论不以家甲可过村夫不可过恐其不便若有羡丁以四当一即不足以五当二可也兵法不可无统如约甲则不能葢彼家丁有多寡耳今自为甲保册保长执之社首但帅保长凡册各具其事于县 
　　乃以八事纠在社之民而劝惩之 
　　一曰遵戒谕 
　　见前以下（多本）兵宪乔公挈令 
　　二曰严讥察 
　　盗贼之生无论强窃皆聚岩林僻处兼以豪族渊薮家甲以不与已忍之甚有阑出相通今要互相讥察凡有踪迹不明异言异服者即行首连得实与获盗同赏否者事发连坐其赌博教唆造言生事等并察之 
　　三曰谨巡逻 
　　城中铺轮五人各都铺逺者又加五人每夜击柝传更一更三点（闭闾禁行）五更三点放行遇非常则呵止之乡闾旷野暴客非数人能制驰报望楼击鼓警众 
　　四曰联守望 
　　城郭坊巷乡村各于要地置鼓一面若乡村相去稍逺者仍建高楼置鼓其上遇警即登楼击鼔一巷击鼓各巷应之一村击鼓各村应之但闻鼓击各甲各执器械齐出应援俱聴保长调度有后期不出者保长公同各甲告官重治其或屯守必于绾毂之处葢守此地则内尽可无虞矣不得以舍此戌彼为辞如有恃强挠众者罪 
　　五曰时操练 
　　遇警社首保长帅壮丁以操习之事息则止不聴操练与社首保长因而侵扰者各罪衣甲戈戟乃守家所有者自备之 
　　六曰均劳费 
　　贵人巨室盗所埀涎宜厉家众以为民望及资器械膏火等费不得自便独苦细民抗者有法 
　　七曰禁侵暴 
　　社首保长等愚懦不足与计事雄俊者往往倚以为奸今宜变更助令为治有以自效不敢相负侵渔小民者考案寘法令亦帅先众僚毋令求盗等与其事有挢符者以告治之 
　　八曰治奸谗 
　　竟中盗贼闾里轻侠恶保长等发其根株窟穴每以报复虚喝豪杰大姓据执自尊与愚民不用命者亦各挟持长短谤议蠭起故保长等以家为念畏缩不事阻堕公法今有如此必重治之 
　　保甲古之遗法明道令晋城量乡里逺近为保伍使之力役相助患难相恤奸伪无所容孤茕老疾者责亲党使无失所行旅出于其途疾病皆有所养即此及临川督民操练使自备衣甲器械天下始骚然矣故今以乡约为主虽或操练以备盗贼而以不扰行之若夫寛假以图成效则惟在委任哉 

　　石洞集巻七 


　　●钦定四库全书 

　　石洞集巻八 

　　（明）叶春及 撰 

　　○公牍一 

　　请 

　　练兵 

　　职粤南海隅人也稔闻枹鼓辄惜当事者居常罔备临变莫厝获辠于人民社稷安用其为天子吏哉乃不自忖猥懐壮图傥有十室之寄当奋一割之能兹又承乏海邑邑经寇变至杀长吏陷所城非鲜少矣用是日兢兢于兹且屡承上官奉天子命拳拳然封疆是勅敢不勉旃况夙心乎窃思练土兵久矣机兵非土兵哉自初设抵今竭民力百余年募之何为不练又安事事也弊在今之视者所募非所用故耳职痛之莅任即案故牒原额三百半赴团练留城守者尚百又五十名孱冒之弊盖难道矣禁勾摄革厮役省迎送汰老弱者四十五人召壮充补姑即而部署之为五营营分二队队长一兵十合二队旗手一鼓手六凡二十九人各有定局矣乃为聨辖而叅驭之为哨长三人左一人掌东北二营四队右一人掌西南二营四队各掌旗二队长四兵四十凡四十六人其鼔则听中军中军一人掌中二队与中队之旗五营之鼔又有司各营之视听者二人执篝灯者一统钲铙者一咸隶之凡五十五人是长哨者三人长队者十人兵百人灯一人铙一人旗五人鼓三十人凡百五十人而日専于戎场矣又视各营画地为守敎阅之隙以备巡徼直宿中军守库狱居于署四营各方城守居于闗且各有司自东至北东闗者司之自北至西北闗者司之自西至南西闗者司之自南至东南闗者司之以护壕堑雉堞又均其役守署及闗各五人半旬而更上府宿者队一人浃月而更例应迎送使令者营不过三人并鼓人递遣之皆听于其长亦既有约束而可听命矣但未敎之兵固难使战敢请辕门一人为师俾之转相敎习巡捕领而旬练之职统而月练之稍为赏罚使可即戎而止然又有深虑焉险无可与守之耳城外西北髙山去城数武下瞰城中失险甚矣故于四营分哨必使东者兼北南者兼西以共其险竟非完计也团练者不敢尽请敢请五十五名设为一营凖游兵以守西北诸山有警屯之与城中掎角无警分五营各备一队练之且以巡徼郊衢以省守铺等役此息民保障至计也 

　　更海军 

　　闽中军制尺籍虽有定额其遣戍也必更践更出海则为征操之军既休而为城操海军即不遇寇有逢雾露犯波涛之虞不若乗城可以缓带嬉也故豪有力者避此就彼海军率多羸弱戚总兵乃都试之以壮征操次城操又次城守军政一新戚总兵北继者袭故莫能修自隆庆建元至今七年征操之军不代此所以负戟行间而有北山之叹也按永宁卫海军存者若干名城军壮者三倍崇武所海军若干名城军壮者二倍福全所海军若干名城军壮者亦二倍宜如故事分为三行岁遣其一周乃复征操给粮一石休而为城操等减其四斗劳逸均犯律齐水砦诸军卫所徃者皆自隆庆之元宜更之如例 

　　恤北镇布机户 

　　惠安旧盖有北镇布志称沤白苎麻为之妇人治此者井臼之类亦不敢操恐涴手成迹也此布成之虽甚难实太轻楚不耐于用今人乃多重之岁和买及横索无虑千百匹里甲甚患苦焉志作于嘉靖庚寅邑人张侍郎盖四十年徃也隆庆四年七月二日职莅任则此患蠲祛久矣今春劝课农桑问邑人李宪副曰邑有二布北镇害人而糊利人自岛夷乱后农夫醳耒红女下机岂惟北镇布废即糊布利十不得三徃糊布盛时重装大贾日不絶于道驵侩朔望奔走县廷今疮痍未起杼轴久空为縩卖之虽糊布鲜有也故商旅不出于途驵侩不通于官而苎且市于他县其利盖日缩矣职方下令使家置机人植苎以兴糊布之利未几部檄取北镇布每疋给银八钱乃利之奚害愚民不知惶惧惊走莫敢应命即欲戸而坐之实难盖徃日虽曰治布不过穷阎下戸家作一二疋贸易以供赋耳非如苏浙织戸家絫巨万者也职祗承上命夕惕于衷乃求旧侩以充织戸以其交市广而颁给易也一疋八钱已当其直但机戸不谓价之不足而虑解之无资且方经营杼轴惟筐篚之恐后万一获盭其贻身家累不细傥蒙加惠不胜颙仰 

　　仓粮折价 

　　父母有二子焉一欲乗舟一欲乗舆不能两从从其两利者耳军民皆子也民长以折色为便军长则欲本色诚难遽信恐其易私叅军民之情权利害之算以父母之公从之亦惟其两利者耳使折色利民害军此利彼害勿折可也况军实无害乎本色害民利军此害彼利即本色可也况军实无利乎盖东南海上与西北异西北寒冱五榖不生自屯盐法废河渭道絶舳舻不至当其急时有金如丘山而粟不可得者今沿海诸卫所固奥区也地饶鱼盐五榖辐辏巨艘重载儵忽往来患无价耳其取诸贩犹取诸仓志称官军有银自伺海舟之便信矣金门沿海之所也永宁沿海之卫也惠安亦沿海之县也其米皆出于沿海有亾易地皆然此之徃输乃以价易而彼独不可乎均海堧之区何用困此而与彼况十一之利人之所必争也冒险经岁犹然为之假使该催之米如期而至各军之粮如期而给稃米相杂扬而播之石得八斗是十损其二也该催上纳必榖登之时米之凿者石五钱止耳八五四钱以去稃八斗之粮而折七钱五分之价羡三钱五分是十益其九也即如今榖没未登米之凿者亦七钱五分止耳一石较去稃仅得八斗亦十益其二也折色于军有利无害章章明矣其于利为尤速如追本色召而集之令诘旦徃弗乐也徃辄踰月亦有弗徃者阅数岁于兹矣折色则官督之踰月为之限精勤而稽之莫逃也此既易完彼亦易领先完一时彼速一时之利矣故今负者本色多而折色少彼亦何恶速而利于迟乎乃复有言不便者非军也该催上纳必有揽戸虽至良者取诸该催亦一两余给军不过八斗四钱而坐得其倍差之利不良者徃所揽私耗久矣夙夜无他惟图再揽以补故律于揽戸粮完亦杖恶之也今试候于庭有告折色不便者乎必揽戸也不然必其冒者也不然必愚困为其所惑者也伺于卫有言折色不便者乎必揽戸也不然必其故者也不然必愚贪为其所惑者也号于军军皆跃然喜矣虽然言不便者不特揽戸监收不便主守不便使法本以利此等辈则可如本以利军民何为不从其利 

　　开水利 

　　六都军民黄伟世张于霄陈德实黄以同江弼卿张公叔陈宗鲁许其达周炳文等呈祖居六都受产官民田地四千余畮坐前黄林头崇福等埭捍海为田土多斥卤水自坝头坝头之水发源观音等山两支流注源泉不竭及至坝头总堰为坝坝下即流入海坝傍分为二支左支东循西吴等村以至前蔡右支西循前黄等埭以至崇福两道分圳百年不改嘉靖中前蔡人于外坝告官筑陂前黄林头崇福之埭适遭厄运相次陷海业主逃亾承管靡定于是水尽东徙不复西驰日积月累人苟安于故常此弱彼强势复苦于不敌遗迹虽在复古为难间而傍圳愚民贪尺寸之小利昧经久之逺图辄于狭浅之所填为田遂使流泉之利梗而中塞积至今日圳已半湮雨水骤临彼以无用而弃之海旱魃为虐此以不足而涸其田禾稼焦枮束手无策民命万指尽枵腹于粒米狼戾之时国赋千斛遂积逋于军兴告急之日死徙相属成赋愈亏由有此田分有此水一右一左均仰给于坝头之陂一乐一忧辄相悬于倍徙之逺辟之两臂并运一体而分左能使指而搴举右独偏枯而不仁固知爱身之家尺寸兼养则于受病之处针灸宜加况今一道千丈古圳过半沿流遡源非出驾空之臆说废礼存饩犹幸遗迹之可寻乞躬相水道询之故老叅以众情如果伟世等言有中机宜则请院道以断大计减陂间之尺水浚田中之故道以彼之余补吾之缺裒多益寡利可得于相资一劳永逸民亦非以为厉况王孙峯﨑诸埭新通溪西承天等坝事出创始宜若拂俗而难行情惟两利今顾相安而称便以彼况此有例可据知县尝召里老问图籍以知民所疾苦于六都之答未尝不掩巻而思也其言六都无陂塘湖坝停蓄七都有坝头陂者汇数溪之水尽遏而东使从西浚一渠分流方埭彼为不费之惠此实甘霖之仰盖水道久湮不敢明其故物匄其余幸矣迩垦崇福埭田循行阡陌咨访父兄子弟具如前指乃策马出林头遵前黄登坝头之陂按迹而行晦而实明断而实续如卧竹于地虽有数节实一竹也详考水源发观音山歴数都至古县洒为二渠并出坝头又分为二今则左通右塞据呈方之两臂左能搴举右独偏枯信矣诚当两利而俱存之庶称鸤鸠之心免致鲋鱼之涸七都亦答图籍称坝头陂上两山相距甚狭暴雨连日诸溪交流不能遽泄水高丈余常杀稼宜于陂旁设深间陡门以杀其势但南界下流不与其患故阻挠之然则此渠之浚不惟六都可以灌溉亦七都之利也 

　　谕民有文见敎类 

　　置节度守冢 

　　县南十里盘龙山下有唐武威军节度使王潮之墓乡缙绅黄森为职言潮墓被发不知何年儿时尝见牧竖徃徃入其凿中中为便房者三仰有铁环珠襦玉匣剽窃久徒见蝙蝠甚巨敝椑赭然牧竖上则梯足而腾云职往睇之颓垄生荆棘神道营农圃享庙之石村氓负而为厕华表摧折半出地上此雍门所以凄怆于孟尝也按五代史通鉴诸书王潮者固始人也与弟审邽审知皆以材气知名王绪刺史光州召潮军正后绪为节度使秦宗权所攻率众南奔至漳则食尽矣令军敢随老弱者斩独潮兄弟奉母行绪命斩母三子跽曰既杀其母安用其子愿先母死诸将亦多为请乃舍之绪益猜忌诸将多被戮者至南安前锋将竟执绪也绪既执众共推潮为主是时泉州刺史廖彦若暴虐泉人苦之闻潮军整秋毫无犯父老相率具牛酒遮留潮潮乃围彦若克之光启二年福建观察使陈岩表潮泉州刺史招懐离叛均赋缮兵吏民大悦岩死潮定福州唐即以潮代为观察干宁二年遂以武威军建节云潮性孝友家法严审知既副观察有过笞之审知不敢色怨潮卒亦舍其子而立审知审知至梁为闽王建国六十年与五代相终始本潮开创之功也唐末天下大乱豪杰并起潮以光州亾命奄有全闽盖亦天所助焉帝王陵寝厉禁樵牧我朝所以仁前代者至深厚矣彼虽窃据然已席巻千里南面称孤固隆然一方之君也道有枯骨守土者尚蔂而揜之何况节使之尊遗墓不保有司不闻职甚悯焉且世之为吏无大表见徒沾沾然身去之日章句竖儒犹思引于俎豆之列潮实有德于泉非苟而已泉州虽祠于崇阳门楼祀典未见本县亦尝寺于盘龙山下盖潮塟时所建田卖寺废墓遂被发今独寺址尚存村氓私垦为圃职已令修其墓欲于均徭岁编守冢一家收地租钱有司清明就墓而祭以称我朝深厚之泽 

　　较勘斛斗称尺 

　　宪纲斗斛秤尺府州县照原降式较勘相同官民通用降式常于街市悬挂听令比较毋容嗜利之徒增减作弊今式久废庶民之家刻木比竹绳丝缒石以为之诚有所谓内大出小不知其孰为斗孰为斛持东家之尺而较之西邻则若十指者也况已时估三者不定何以齐物谨造斛斗秤尺赴司较勘官民庶有遵守 

　　免铺戸置簿 

　　本县虽冲实小原无铺户非如大县可以分行朔望上状于庭月主有司应办者也只一人领纲银共具过客亦名铺戸实无居货其它鱼菜列于衢果布陈于肆不足当通都五家之市遵宪纲赴司较勘斗斛秤尺按月时估悬于市官民一以为衡日用鱼菜盐米令隶赍数钱出遇则买之布乃市之于府今欲置簿无可主领之人且使不肖之吏按簿而诛之曰尔铺戸尔铺戸则不得辞不如与之相忘若大县原有铺戸者自当如令 

　　保甲名籍留县 

　　屡蒙院道遵勘合责行乡约保甲恐恐然不能祗承德意是惧已于各都推择耆老待以异礼使居申明亭即为约正敎民为善兼理戸婚一切小事建里社厉坛以事鬼神尽毁淫祠改社学请敎读以训弟子立保副长统各铺丁男使司防御之事窃以谬知一邑强弱善恶鳏寡茕独疾痛困苦一不知何以其名为也故丁无官私老幼咸登于籍盖无事以行敎化则纲纪有条有事以守疆场则什伍可定非厉之也民愚不知疑惧造黄册将籍而役我万一有警又将驱我于戎行匿不报按保甲旧籍具在不过戸一二丁漫应上官督责不足据乃使耆老劝谕职复之至再至三不得已而信之以誓乃报固难必其无隐其心尚未能释然也近有警奉檄保甲丁男出澚防御职即召保副长而申令之老幼守家壮者从便什伍据险守堡或聚为营及侦谍等随其丁之多寡遣之缓则更休急则尽出彼既响然听命兹欲籍名于官哄然谓令我欺夫道爱民之心比职为共切而职播告之意比耆老为颇详但无事时彼既不能无疑有事固宜其蹙然而惊也法安民耳王介甫行保甲而乱伯淳则治安与不安之说也人莫不顾其室庐妻子昨有警附澚民奔走来受约者足相蹑也则虽不必其名之在官而其心固在贼矣所谓不用其名而用其实也况名已在县与在道同但民愚谓道尊而县亲劻勷之时未即破其愚见遽闻于道彼之惑也滋甚故第俯循其情奉檄以致之而已职即行海上考其用命与否而赏罚之 

　　保甲不属巡司 

　　兵之用乡上矣然三代以下民皆畏官而不畏贼何则徒役烦而诛求之日促也职到任即甲其民民皆蹙而难之谓黄册造将籍而役我一旦有警将驱我于戎行职乃进而誓之所不与百姓同心者有如日于是相率而听命矣然初第属而读法耳使之为兵又蹙而难之则又进而告之曰周礼家七人可任者三家六人可任者二家而五家五人可任者一家而二不籍其名而定其数可乎曰诺乃籍各都之民可以负戈者得四千四百六十乂七盖有常数无常人各推其家之壮者为兵不惟三代之法则然名不定于官府亦所以使其乐从也去年本道取乡夫之籍职上报在县与在道同民谓道尊县亲遽闻于道彼之惑也滋甚本道谅而从之今行一年民情大安彼亦畏贼而不畏官考国初止有里甲观敎民榜里中若有强刼盗贼里甲老人集人禽之可见后增总甲有司祗以夫役烦之竟不能任盗贼而保甲行矣非所谓三保甲哉故职即总甲行保甲法每铺设保副长不拘十甲一保之制一里而社首加焉社之为言里必立社故也县旧除在坊凡三十四都近减为三十里在坊有机兵其沿海则十八都在县西南接洛阳桥与晋江界绕而南为十九二十一二十二二十三二十四二十五都■〈犭赖〉窟司在焉又绕而南为二十六都又绕而东南为二十七都又折而北为二十九都又折而东为三十都崇武所在二十七都小岞司在三十都小岞而上为三十一三十二都有黄﨑巡司入于内港为三十三三十四都五都六都七都出于东北为八都有峯尾巡司又折而北则为九都十都十一都与仙游比各都皆要害徃巡司岁时行都各铺醵钱供亿民苦之故曰南巡北驿言利均也今不宜属巡司使其自相敎训捍御县以时校阅赏罚有警乃部署廵司率领事已则止 

　　立申明旌善亭 

　　本县旌善申明亭被侵没盖四十年余矣往有司答宪纲谬云见在善恶备载章章也职览羞之窃叹天下饰空文以相谩者大率类此故于宪纲据事而书本条之下明标侵没未复之状不敢谩也考之邑志遍问父老子弟申明亭初建名贤坊中旌善亭在登龙坊嘉靖三年知县万夔辟居民吴伯厚宅广儒学门而以申明亭易之于是为吴伯厚宅今为黄孟和宅云旌善亭者当时不穷故莫得而问也万知县既以申明亭广学门乃并旌善亭改建龙津桥北盖龙津庵外当市地也嘉靖八年有谢敏者请于莫知县而有之自言纳官银一十二两至三十七年以卖徐淑卿其价五十两余验敏所执县帖以后为前以彼抵此豪强兼并幸其籍之莫稽有司务在筐箧即祖宗制败壊而漫不省可痛也职为政务举祖宗之旧所辖二十八都已除淫祠建亭独附郭不备何以示彰瘅而成敎化哉龙津故址近市湫隘请如晋江县建于仪门左右以县赎成之谢敏得利久价又倍本宜追论但今窿然一窭人耳乞免徐淑卿岁得租银五两凡十四年价足偿矣宜归于学以赡贫生又龙津庵店二间岁租银二两四钱庵虽改为社学民犹聚众焚香而以其租充费职视事初召而敎之曰焚香以祈福也为民造福非知县乎陆象山为荆门民说皇极吾为汝说今不复焚香租银无用又淫祠曰圣堂者职既以改死事林知县祠祭品出于纲门役出于徭矣店三间岁租银一两五钱并宜归学 

　　军门以毁淫祠美谈勉为循吏奉报 

　　淫祠宜毁具政书附录大归在反经止邪登于先王之道盖苗民乱德虞帝棐彝商俗好鬼周人尚礼非其相异所救然也故曰道有升降政由俗革职结发志古人如汉循吏虽不能至私心向之西汉传六人朱邑祗言廉平不苛以爱利为行存问耆老孤寡不着其事文翁修起学官常选僮子使在便坐受事王成劳来不怠戸口增加黄霸置父老师帅伍长班行之于民间劝以为善防奸之意务耕桑节用殖财种树畜养米盐靡宻初若烦碎霸精力能行之龚遂率以俭约劝民务农桑课收敛劳来循行郡中皆有畜积召信臣好为民兴利躬耕劝农出入阡陌时行视郡中水泉开通沟渎起水门提阏数十处为民作均水约束刻石田畔禁止嫁娶送终奢靡职在县皆效法之矣然嫫姆效西施颦徒走里中人敢不砥砺以终本县之敎 

　　发仓 

　　迩者亢旱涤狱缓刑用牲于山川社稷雨矣但种虽播田复就干下多饥馁之虞蒙令决策幸甚本县接壤仙游素称沃土五榖岁登无庸海舟可以负荷使无闭粜是亦恤邻之义而待哺之方也若泛海籴于福州则非旦夕之程又县人商于外洋者少非救急之剂平价出陈易新诚良策第旧岁举行人无至者盖村民买榖价不能石即有价俗用钱易银不便乞定榖一石价若千铜钱折用贫者则直赈之审贫富之宜严保任之法革出纳之弊职任之矣 
　　先生为县利必兴害必除诸所行罢甚众必听决于上乃请牍无虑数十督府令属征粮视福州县业设征纳规则则列征之便八收之便八解之便三皆以为便故与民守之督府复令属取善县清册原造丁口既与黄册实在殊清册实在又与粮单殊故向祗据清册于不成丁用其半以凖丁料用其全以入盐粮则请司册核焉故牒盐料故者免男不成免女小免今否请如故既课于所矣军兴复算其船饟军请免诸将请申船更出先生争止之辋川县咽喉徃江贽卿率众城楼橹未具且日乆将圮请修之守御一属廵捕福州卫军屯田惠安县者粮即于县带征屯甲每年由卫倅定田多寡屯新旧不问一甲多至七八十人寡十余人先生改编田十分为一甲一分当一年不满六石共当乃均驿传银旧解府乃给先生谓驿附于县有急赴县易而赴府难解银未免道途之苦徃府难而给驿易请免解驿旧编夫廪保为害革官当矣复设廪头害与前等旧于均徭编馆夫守铺陈后加编银给驿自赁今以赁责徭戸并请革之驿传银旧岁编二千三百有竒先生岁羡一千以长度无常小民易逋请岁减五百岛夷入寇籍乡民为兵寇平则以充饟先生至县负者尚一千四百又弓兵逋负咸请免之闽中寺田充饟畮皆二钱法石等惟下则田二钱中加四分上加四分者四先生请如各寺而上下二则自相融配泉州四场盐不晒纳其盘宜毁惠安场一引止折七分私晒如故两院奉部檄议増折价而税其盘先生谓引价不可増惟通商为便而图盐盘分三等税焉朝廷优盐戸者为有煎晒之苦改折而价又轻全免差役滥先生较民盐二戸十年之费均徭姑编盐三之一纾民盐戸鼓众而争章至三四上盐之总秤视民之里甲官百费皆责总秤酌以情法稍定纲银俾勿过惠安县任载至枫亭莆田禁不得越则请南北通行窭人陈德实荒田二千三百余畆负租六百两余先生白抚院免均徭一次荒田召佃承垦及分配得业者负租俟兄弟承垦一年后渐补抚院善之先生蹑屩视工且为开水道德实乃税驾黄册之役着条约请于两院诸司除里书使民亲供自审造视丁粮均里甲五阅月告成部檄税契畮三分若以银两三分今人顾两税之先生重审册第登契银于籍册成会计浮前造三之二请免二税一两院谓洁已爱民也浮粮新増册已四十年或昔浮今实昔増今废自今日始核浮米一百三十石新増米一百五十石有竒造册遍闻诸司十年更造国朝立河泊所以榷利洪武中遣校尉点视遂为额其后山海异居网技异业存亾异路犹执前日先生尽去旧戸核今者随其色蓺定课取足故额而止绘图造册以报册亦十年而更县有河泊所课征于县其官犹存澚中费于供亿请裁之去县矣思歴年布政司粮单失实黄册自造搜抉极于牛毛乃将当増当除当派丁米拟一单闻诸司使万厯二年后以为据县之置七在县门者豪家夺为市肆先生请而复之公署有三若县什器皆上役里长所办两院行部费尤巨先生不费里长至是小者以守藏稍食置于藏大者请羡纲置焉工曹主守理刑馆什器故事出惠安县然亦第令解银未尝责买罗司理至丞一中必欲县买其价倍差徃皆偿于里长先生守纲册丞憾之皆具惠安政书欲求后事之师所宜详览 

　　封还取折干机兵票 

　　机兵本守城御寇非以荷儋逺役也私役且不可况征其工食他用乎天下之弊多矣而机兵为甚即如惠安额并増者三百人赴道听操者半赴府上宿者十鸣钲挝鼔供迎送者若干人绛绩皂带备趋走者若干人知县役之丞役之簿尉各役之亦徒有其籍耳向数十人走数百里迎职赴任葢欲效劳深结为他日承符下乡地也职却之曰县之机兵犹卫所之军也卫所不得役军知县敢役机兵乎于是无辞而返私役且不可况征其工食他用乎县征机兵机兵必加派编戸是假手也职固陋谨将原票申缴 
　　隆庆四年郡丞丁一中入觐七县已隳币饯行复每县索折机兵三名名七两五钱先生不与同入试院谒丁寓舍主人郑櫆先生弟子也丁谓先生公不知京师厚费耶先生不答退谓郑櫆觐者孰不知其有口但吾敎尔何如岂可变也丁令王经歴守之报如右后丁见丞簿辄称堂尊古人机兵银事幸毋留盖恐先发故谩好语也为不买刑馆什器同各县入谒丁嫚骂愚夫愚妇一能胜予毋谓府螫县难不买什器爱民乎徒好名及御史刘良弼按闽少宰刘光济与一中善则以属之一中遂谗先生于御史先生闻遣妻子游山鼓琴然守道蜀郡阴公巡道云间乔公太守南海姚公福州司理池阳李公知先生业为辩御史谓先生贤者吾当成之但道贵中庸耳先生对孔门惟颜闵具体诸贤皆有气质随其资之所近同归圣人之道而已日说中庸职不能也即欲见之于行御史自后外虽迫于公议内实忌先生矣少宰竟召一中郎署 

　　乞归 

　　职南粤鄙人也盖自束发妄有天下之志穆宗即位之岁著书三万余言伏阙下上之是时犬马之齿三十六矣未尝谒于选部选部徒据乙榜之籍选署闽清学事乃从博罗省祭官张兰假冠带见上而所上书亦即称署敎谕云既而叹曰五榖天下之美种也播于原即原生播于隰即隰生在所树哉平日固好读国朝制书即奉制书行之岁两更迁知惠安亦奉制书以从或曰夫夫也好古答曰吾污尊乎吾抔饮乎吾衣上而裳下乎我太祖皇帝唐乎汉乎吾从今或曰夫夫也好名答曰方趾圆顶人之实也名者人之六翮两翅禽之实也名者禽之非有不取义之实也名者义之不辜不杀仁之实也名者仁之实者我也名者人也方趾圆顶不敢名人必禽乃可吾好实嗟乎悲乎谁为祸之贾乎职尝读嵇康与山涛书不信今乃知之有不可留者六宜归者八少时谓古人书即家人语不知死人之言生者不乐不可留一鹓鶵竹实太山鸱死鼠人则脍炙君子仁义以已量人谓不相逺不知海上有逐臭之夫不可留二直不为轮曲不为桷何则天性不相假也一遇事至此则已合彼则人忤心非木石岂不识察终不能舍已之合人忤是免天性则然不可留三三尺童子投之果则悦名为盗则怫然忿之是故世人内多厚利外好名高季次原宪以为形已不貌是憎而鉴之妬不可留四五步之表百人射之蔑不中矣孤生之木百斧伐之蔑不折矣何则害之者众也职自束带以来百诟交集頼杜公在前刘公在后或谓好官或称贤者乃能全其六尺之躯免于三木之辱失今不去后无二公之遇而有众口之铄自惟一身不足以当百万锋镝也不可留五指鹿为马其足同也以雄为雌其翼同也天谓之地上下易矣日谓之夜阴阳逆矣伯夷为贪是非忒矣不可留六职父退斋先生老儒也生不肖孤以为晩未尝易敎十岁授古文尚书十二授诗十四授易十五敎读宋儒之书使讲圣贤之学十七见背三秉不养此曾子所以北面而涕也然尚有可诿者曰立身行道以为父母光宠栖栖下邑颠顿莫振外无益于君内不逮于亲宜归一生平慷慨自拟古人学以苏湖为期邑以晋城为的自今校量不足充二先生役即使朝廷召而用我亦不能睎古人事业矣若徒优游岁月窥窃升斗非生平之志宜归二少多思虑心血衰耗重以父母之丧二男女之丧七肝肠摧折一为五斗所覊顶踵俱摩发白种种尝念父五十有四而卒祖六十有七而终不肖今年四十有二如祖仅有二纪如父又减其半俟河之清人寿几何不以此时谢尘鞅返柴扄摄精神缮心性图不朽之业一旦先犬马填沟壑与草木同腐宜归三茕茕一身未有子息素飡尸位性复不能故以官为家视民如子当食而思达曙不寐他无论如旧岁版籍之役未明求衣夜分而退中夜饮食不宜遽寝乃以首倚床桁移镫就前读书数过少顷力困足展首自坠枕如是五月枕席之爱俱忘子息之谋转拙一念至此恻然痛心宜归四徃在家时堪舆家谓职难子盖由父塟不吉职取其书观之果无堂气久欲改卜宜归五古人有曰久宦减仲之产言不以仕而易农也职有薄田百畆久没贼中今贼已平当翦草莱为畜妻子之计宜归六向职未仕人谓他日为吏不久以促中小心非用世之器今幸满考宜归七近因焦劳精神髣髴病虽未形状则先见事不得谢病不得免或请宜如十月馆师优游帐中坐待束修之馈职谓即令腊日坐不彻敎不倦诚恐积瘁益深惊走扁鹊宜归八由后八者虽无他故犹当宵逝况有前六者迫之计不蚤决嵇康所谓不有外难当有内病可不虑哉况职初遣妻子本图即归至今匏繋彼此牵挂入门一仆相对孑然近日仆病职午不食冷水自盥此邑人所共怜也职尝慕昔人挂冠之风不知当时何从得代岂无所责守乎今职已和归去之辞然有库狱之寄仰仗明台俯从私愿 

　　附和归去来辞 

　　归去来兮世途险巇胡不归既临太行以适楚自失路而孰悲叹羲和之迅逝虽骐骥其能追悟齐物之眇论何尧是而桀非雪皑皑其盈巾尘冉冉而缁衣问触蛮之蜗角胡争者之卑微乃命妻子晨起宵奔穷巷罕人敝席在门冠冕已亾形骸尚存客来相慰幸有牺樽呼杯盘以共话举贤达而汗颜喜潢池之既靖栖一枝而可安庐荒颓以始构门阒寂而不闗狎轻鸥以为侣羡儵鱼之可观白云扫而不去黄鹄招而不还岁澟澟以将暮松柏植而为桓归去来兮乗欵段如少游苟吾已兮不违富与贵兮可求本无得而何喜非有失而焉忧先人命予以春及使没齿乎西畴或互樵歌或钓渔舟探玄珠于赤水访羽人于丹丘日月迭而西驰江河浩以东流感造化之无穷亦与我而同休已矣乎托身天地稀百年何况外物能久留胡为乎驱驰将安之罄折非吾志渊明夙所期游斜川而引满亦下潠而耘耔琴无弦而可鼓兴有适而成诗眄古今之一瞬求仁而得又奚疑 

　　再致仕 

　　职蒙朝廷厚恩年十五养于学二十一举于乡而父自少又敎以忠孝大节故常慷慨自许苟沾一命之寄当尽职死节官下终不顾妻子矣志大才小不足辱大廷之问隆庆二年著书三万余言伏阙下上之穆宗皇帝容其狂誖不罪犹得随牒备员闽清儒学敎谕升惠安县知县非其任也职考到任须知及宪纲等制书祖宗所以切责为吏者甚备顾今法寛不肖者不足道稍称贤者亦多卑疵孅趋求尊誉饬虚功执空文以调主上职不敢也到任四年日夜不遑惟以便利百姓为务俱见惠安政书虽自谓不致如前所云律以祖宗之法已负窃禄素餐之耻矣况直道忤人谗妬不少即放四裔犹不足以塞责而岂有赏哉幸两院本司持正于外朝廷之间公论昭明近职满考不惟宥其不称之诛犹升宾州知州广厚之恩真天覆地载矣此职图报之日也职今犬马之齿四十有三虽当强仕之年在县过于劳瘁如旧岁黄册之役未明求衣夜分乃退丁粮虽至升合审核必亲如是者五阅月是时人有以病规职者职谓一年毕此可止十年之讼一任毕此可称一生之业古之摩顶放踵皆其心之不能解也故至今年病劳血气衰精神损须髪落自分填于沟壑必矣岂意得见新命之荣哉若力疾往宾未论忤人将加劳瘁盖职居官于民之事如食必嗜嗜必尽天性固然如此则死无日初报升已具文致仕蒙两院俯从军民乞留不许代无由挂冠每望罗浮故里而辄踯躅沾襟焉今抚院保留奉旨不允是天高地厚之恩而保全残躯于未死也其军民赴阙乞留者吏部自不为请矣宾州凭赍者知职贪不足以更费而匿之职已决意乞归亦未问其彼何人斯也无慿可缴又恐宾州缺官吏部未即除补俱合呈明职近蒙两院准回籍候命九月五日印信仓库文巻等俱交县丞徐江可以挂冠而从此逝矣伏乞转闻 

　　谢病 

　　职在惠安四年顶踵虽摩无德加于百姓律以宪纲等制书实负窃禄素餐之耻朝廷不加斥戮犹升宾州广厚之恩奚啻覆载职本腐生不宜世用谓圣贤之言可信祖宗之法可守而不知不然也素有犬马疾万厯元年乞归不许二年三月虚火升血气竭须髪落填于沟壑且在旦夕四月闻宾州报因致仕庶院道怜而听之又不许军民以相与日久不忍舍各赴阙乞留军门亦疏留连请代又不许十月奉旨不允留而宾州职病尚不能赴则又具文致仕两院行布政司议本官年力富强志行修洁歴官四载足称勤劳难令休致咨广西布政司促行又不许窃念愚戆之性动而见尤两院各司曲为劝勉不欲一长之士弃于尧舜之世甚盛心也身非木石能不跃然况籍去宾其程不过两旬无舆马之劳有舟楫之利地腴民好稼穑饶五榖颛朴重为邪敎化易行无素封大豪持吏长短两粤缙绅故矜名节且在山谷中无徃来之使非如他机诈嗜利日夜窃符輷輷不絶勤苦有司稍不厌谤诽辄行也虽病犹得卧而治之设如汲黯卒于淮阳卒吾事矣赍凭人索报不能具怒持去布政司给札付照遂以十二月抵家正月稍间赴宾州中途复病二月朔至桂平未愈念本省院道怜才之意与闽不异而思效于宾州又职素志无奈为病所苦是职不德适见于天故令不任使令之役托宾州以见于后世也度病平非在目前而宾州官难久缺合将札付送缴职回籍调治不俟报矣 

　　修号舍（以下闽清） 

　　工必居肆所以防呰窳之习士必居学所以絶物诱之迁正如鱼不林栖鸟不川泳故志専而学成也伏读令甲不廪廪哉宿斋会膳稽业考德晨昏升堂朔望习射所以广厉学官整齐科敎者非疏阔矣因循既乆遂尔废弛膳金竞于刀锥斋舍鞠为蔬圃朔望一揖之后■〈梦，羽代夕〉然而散环视天下莫不皆然况闽清学徒散居七邑本邑十外邑百其为疏阔岂顾问哉幸本道以圣贤之学倡七闽本县以提调之任振一邑士斌斌向风矣职到任与训导某宣德意述典章愿来学者三十九人旧虽有舍数间不存片瓦木颠而不支墙颓而不完非所以蔽风雨而安枕席也乞饬其旧更图其新使至者忘归学者致志若乃横序既修生徒既集敎化不明学行不立职无所逃罪 

　　送贽修号舍 

　　古者士之见师以菜为挚故始入学必释菜于先师君子相与其大较可覩矣而今学校乃锱锱焉若贾师之权物也忍言哉忍言哉诸生来见或以米或以果不在是者或以银除反总十两有竒亦菜之意与职敢立异念诸生过信咸愿来学相与复祖宗之法而舍委于草莽虽贤有司将悉举之职奈何无一木之任里塾延师弟子或不容也率自椽壁今以诸生所见治舍亦里塾之意与谨送以备修理 

　　辞署连江县 

　　职前蒙委署永福已面辞会新官到免今又蒙委连江士所以轗轲遇者疎而知者希也职莅任一月承委二邑所以受知于上者非浅矣士为知死女为悦容何者肝胆之所为尽也而复何辞之有念职以敎谕为名天下敎谕一千一百有余其事尽可覩矣况闽清学宫在万山中颓垣通溪茀草没肩室有残邉堂无敝几此君子之所为伤也学徒一百二十本邑十外邑百合而萃之如水团沙职惧之焉述列圣之典奉羣公之敎忘愚竭知为诸生倡首愿来学三十九人以贽治舍宿斋会膳期尽如制蚤而晩兴则木工醳规晩而蚤安则土人置畚故莫得而离也矧学者方臻敎者先解诸生谓职何语曰庖人虽不治庖尸祝不越樽俎而代之矣言异任也若夫惮簿牒之烦劳畏缁尘之易染此乡党自好者之行非职之志农夫耕而甘雨成焉小人为而君子全焉君子之所庇小人之所仰矣 

　　辞署闽清县 

　　章文懿之谪临武也随改大理后以不到临武为恨居常窃谓不能甲科即拘资格署敎三年非大不肖当得一县庶几平生不幸前蒙委署连江值有暴疾今委闽清又有沉忧职犬马之齿三十八矣生子难育徃岁在京家举一男名之继忠未面也是月得侄梦熊赣州书不及第云七婶■〈门外为内〉门一见即泪洒洒不止询递书人但见四岁小女方寸乱矣每日升堂不过一揖若署县必废事 

　　再辞署闽清县 

　　富弼之使契丹不顾男生女死职虽为子忧愁诚不当以私情上渎公法实不可也洪武十四年禁有司差遣学官则学官敎诸生外不当与矣齐景公以旌招虞人杀之不徃守道即守官也学之于县相去岂特旌与皮冠哉职实欲附于虞人之义情迫辞穷吐露肝胆 

　　辞征粮 

　　粮缺久矣当道令学自征甚大幸也然不能者三不可者三人之言曰敎官事省不知朝夕升堂朔望习礼执经而问难者肩相摩足相蹑也暇其它哉不能一统率不出门号令不及民权位法制孰与于县县尚不能征发何况学官不能二县里甲多异邑学门役仅二人两敎官役之即召诸生转相属而已更能日持一符走百里哉不能三职归善县人也敎官征粮目撃之矣出入赢缩且羡百金嘂嚣堕突亦备众态私心恧焉奈何复效之也不可一伛偻揖逊人犹犯义况上之为利乎不可二朝廷视天下一家无彼此故令学主敎导县供奉廪共相成也越官守之宜侵提调之职不可三矣乞行县仍前征发便者自如新令 

　　不奉改学 

　　蒙许金铎改学当差盖生员百二十人本县二十外县一百始则冒籍以干进终则改学以自便是闽清一学不过为冒籍之人登垄之所耳就以金铎论之去年至今未尝到学即使筑长城于塞上挽龙轲于维扬亦代更归矣安得以来学当差两妨为辞哉况乎卧碑具在焉敢征粮足见寡廉鲜耻所当黜弃奈何复听其私以观多士苏子由曰上有寛仁之君则下有执法之臣本道以寛为敎职不敢不执尝读史见前代执法之臣壊白麻焚诏书封还词头私心慕之亦本道之所取也职期期不依准期期不将金铎除名如欲除名待职罢斥可耳 

　　又 

　　蒙批改学亦事之间有者谓之间有则非正矣则非常矣窃闻二三月间本道门辟闽清告改学者日十数辈金铎自谓得计故不欲下学而令原籍申也职髪未燥谓天下百司尽循祖宗则太平矣是故到任即治号舍酌时宜羣弟子宿斋会膳不在斋乃立会按月稽焉四月叶■〈火节〉来稽之曰若会诸生文若何矣行若何矣对曰诸生方汹汹告改学乌暇治文行哉梁灌来稽之曰若会诸生文若何矣行若何矣对曰诸生方汹汹告改学乌暇治文行哉是改学者敎之蠧而竞之鹄也昔卜式牧羊而肥武帝问之对曰恶者辄去无令败羣改学者其败羣者乎盖闽清诸生七县人也始之入学乃傥然而来故今之肄学皆涣然思去究其情非为路逺非为费多欲利考耳昔谢显道欲归上蔡应举曰蔡人鲜习戴记决科之利也程子曰汝之是心已不可入尧舜之道矣程子不许弟子辞太学而归上蔡职岂许弟子弃闽清而入府学哉且有尊卑者天下之大分也故下于上必尽其礼忘人已者天下之大公也故上于下亦从其言职不敢违礼本道可于其言而拒弃之乎 

　　习射礼 

　　学校敎化之司所以兴礼乐而育贤才也职入曲阜观孔子庙堂车服礼器游于矍相之圃徘徊不能去云方今乡射礼遍天下七闽称文物独闽清学宫在万山中礼废乐崩职愍焉郡学首善之地也特命生员王时泰王世隆林应举亲诣讲习其弧矢爵觯笾豆洗篚笙磬侯乏决遂朴楅中算之类烦措办 

　　建射圃塞岐路 

　　国初久任近乃速迁职署敎未两年报迁惠安知县徒糜奉养莫效涓埃责实课功腼面目矣古者三年敬业九年大成诸生虽曰稍知向方能以圣道自任者鲜本道在上职亦何为其未为者则射圃之建岐路之塞是也职初到任学宫委于草莽于是籍贽金及县金治舍四十以居诸生又推膳金之余与斗库之类故入敎谕者筑周垣六十余丈剏东翼八间修启圣名宦乡贤祠敬一亭藏书楼达于堂庙造铜爵一百一十笾豆一百六十八盖敎谕之所能为止此矣若夫射圃旧在学东礼废敎弛遂为县演武之所职朔望与诸生习礼乃榜射圃退即易之即今天下多虞射尚贯革固难改复而庙西有地一区东西七丈二尺南北加二十丈堪鼎建隆庆四年斗库故入敎谕者除修造余六两膳银除会膳余十两学复有修仓银租银在县堪营办职虽去训导王竒玉同心生员张以谟以谐以谅以诜父世成池塘起潜起鳯父文炳皆诚敏堪委令世成文炳办建而训导稽之其成必易县东仓原在学北路从敎场近取径由学大门躏圣庙门左而行遂成康衢羊豕沓于堂负戴踵于门非所以屏嚣杂而肃清穆也宜塞 

　　建射圃 

　　射圃之建今人观之则缓太祖高皇帝视之最急葢非止兴文敎亦武事也县转详何如职不知不过谓财诎不可举赢银俱经验不可妄用耳学业备银一十六两佐以租银修仓银不可谓诎学银用之于学不可谓妄天下钱榖孰非经验循环明上官固许之矣无已请于察院可也无已请于军门可也昔王温舒好杀会春顿足叹曰嗟乎令冬月益展一月足吾事矣凡修举职在任痛自损抑自足办之独射圃行在旦夕不能展吾一月故仰学银之在县者不然取吾已具未足者转官补成之 

　　议 

　　兵食议 

　　福建水砦原皆卫所之军三班更戍行粮即于月粮加给其修战舰亦出于军令休者月办料银一钱千戸以下轮班如军士之法卫总指挥各以八月而更砦无召募之兵官无供亿之费近一出召募岂非军不足哉军不足则粮有余徃徃告匮是两受其病也稽诸往典参以舆论为议有四一土兵二盐法三屯田四寺田皆兴革之大者其小者未敢陈也 
　　盐法寺田议见政书 
　　一议土兵夫今之所以重客兵者岂未覩其害耶凡人之忍以其父母妻子之身千里而蹈汤火之地者必其凶狠之性不得厚利不足以副其望不自爱惜而轻以身试法害一无乡党之交无亲戚之爱见人室庐妻子不惮寇剠去如飘风虽尝籍而来谁能正其法于数千里哉害二彼见闽人盖总总矣舍而用我必我也能常有轻之之心事未见功而常自负一逆其意即欲羣起而噪呼害三虽尝有一至者有再至者大抵乌合者众不习地里险易害四闽浙相去其程一月徃来计之则两月矣春秋计之则四月矣累累道路而皆有以给之则是养兵一万二千有四千人无事而食也害五知其害则土兵之利可推也是画也下之所以游谈聚议上之所以累牍连篇欲举而行之久矣迟迟至今岂诚见其利而不可去耶抑亦见其害而未敢去耶嗟夫一何高视之也人之勇怯何地无之彼尝困于倭矣是浙人也此尝胜于浙矣是闽人也在上之所用耳且其收汛而还曾团而练之乎无矣当汛而来曽简而阅之乎无矣盖习不习半也访漳之海仓月港同之鼎尾嘉禾超距之徒比屋而是壅于客兵跳叫而无所用闽尝被倭故尝习战又尝应募广浙亦有尝为郡县兵者习不习半皆与浙等第吾亲见其未团练于浙则未见之遂异视耳则又何必练成土兵而后乃减客兵哉选其聪明足以察旗鼓强鋭足以视死伤手易器械足轻波涛者旋徃旋练可矣曩闽广会征及戚总兵以余子防汛皆猝急而行何曽团练况防汛与剿贼异未即战故也莫若令各砦把总自募然兵既土帅非土不可榜豪侠之士愿为哨官等听得一队兵以为一队之长得一哨兵以为一哨之长则意气招徕不待旬月五砦之兵相率而云集矣故事有安家银可预给粮二月兵月粮九钱俭一月可为二月之食即除安家不枵腹也闻漳人欲营哨官愿部下者各以资助又奚待于安家乎客兵即罢何患不然因地而先后之先遣南日次浯屿次小埕次铜山次锋火一汛代其一营两年可以尽更生熟相为表里缓急可恃即令一哨未习洪武犹三砦也非谓兵果可无练而试以有习者有不习者是足以抵浙兵矣况各砦尚有经练军民兵在可以应卒其未习乃发敎师就砦训之孙武敎妇人一日之间可蹈水火何用久乎若夫鼓舞使其有勇知方是则在将 
　　一议屯田邉郡屯田大抵瘠卤荒莽人所不耕之地故朝廷使军屯种而所以取之者轻以为侵于草莱孰若以与吾军且军耕者已自食其所入又得余粮以给城守之士是亦可矣东南屯田多肥美一畮直数金与邉郡异又初立法老弱出耕丁壮入守三七二八一九四六中半更迭非世业也今累世相传私贸易不知其非有矣盖民田自买输粮外有繇役甚苦彼空受于官繇役不烦而厪纳其数石则遂安坐以食其入卫无荷殳之劳县无趋役之事较于民田本不揣而末不齐岂理也哉帖大率三十畆为一分输粮六石旧折银一两六钱七分新折银一两五钱三分其私贸易多至四五十两夫朝廷所为授军以田者不但以得粮故为军耳军而屯者至不复知为军而但徒以其粮则南畆之夫孰不能供六石之赋而空授军为也故屯田尽以授民可矣今不敢遽除其籍不可使之独轻而以饱蠧请如今寺田畮征饟二钱盖屯与寺皆官田也如此则一分得银六两旧羡四两三钱三分新羡四两四钱七分惠安县屯田一百九十七顷五十畮总之为分六百六十俱从一两五钱三分可羡二千九百五十两或谓今之所征厪厪如是犹负况加三倍不然彼之负者非地不足人侵之耳凡军受田率召佃而以空名为寄豪舍之占种强族之侵克且并军丁奴之岁收佃人之半而以赢余输官是官之入一而豪军辈其入三也今尽收田而令之曰田一分岁征银六两不问军民愿耕者听则南畮之夫相率而争先矣 

　　冗官议 

　　县有崇武仓在崇武所城额设官吏所以谨储偫时出纳也嗟夫国家所以待是辈者亦菲矣哉秩不入流奉三石又折之月不过银六钱二分不及一佣之直然天下累累挽妻负子奔赴而不辞不特取给目前而或槖其赢余以定产业此何从哉奸利故也即如崇武斗级二人向二人岁糜百余金岂惟县吏花币羊豕饮食舆马米盐等费其所以奉仓官者亦得矣又输粮时随人智愚而索其货每石自一分至三分以为常他称是不得于公私足偿之故人奔赴与大吏等今上官严明救过不暇隆庆四年职监收仓官王经见辄泪两行下其子擗胷私第彼虽不言职心内怜之也继者胡钺代而不能去詹权馁而不能食身无完衣出无蹇驴岂非圣世失所之人哉按崇武仓岁入本县米三千七百有竒今岁始加六百其屯米九百三十石名曰运纳其实从折徃米未入待哺者已延领而举踵矣故朝而入暮而出仓无留焉宜削其官一以委于监收使南来者无失所之叹国朝立河泊所以榷沿海利本县之课为米九百二十八石有竒石征银三钱五分为银三百二十四两有竒闰月有加法当征于河泊今皆县征在所者仅米一百九十石有竒则银仅六十六两有竒夫令县征者为河泊不足任也又今征一百九十石者以官尚在也是为银六十余两设一官也河泊之禄比仓官不能不乗而出不屋而居不人而役则必出于渔甲县东南海壖分为八澚澚有总甲一人催督课米视县里长县官清者不能废纲银河泊必役渔甲役之役之又重役之每月澚一人或二人或三四人一岁所费与所征埒是为银六十余两困八澚也宜削 

　　均徭议 

　　廵栏者行廵商税而栏取之盖县初有税局故有是役商弛不税课皆带办于县则廵栏可去虽前以给俸今以饟军不为无用然能恤商独不能恤民乎 
　　职家食时盖言于郡主曰为治循名责实即如库子主藏而已供亿无巨细取给岁编数金月糜数十金其实安在后入闽见革力役编雇银则叹之曰呜呼仁哉然岁终不会岂令令得干没扫除诸役有常宾客诸费无艺不入于纲则必出于是者难齐之矣下邑当孔道之冲其用虽伙然加撙节月二金可省也 
　　国初廵检司察逃军私鹾而已守御盗贼则有卫所然已张弧挟矢为兵岂不能斗乎以备游徼可也职循行海濵四司棊置二十三堠星列一所雄峙烽火相聫宻矣宻矣使能如制司有百兵所有千军何事于客法废军脆兵亦入槖中于是轻内守而重外砦革土著而召客兵非无见矣近裁司兵仅十二人今虽外益八人而内损其一两八钱之直夫能复旧制水砦之额固在不然巡司可去况于兵哉况于兵哉 
　　禁子者禁止狱囚使不得逸止耳县囚常不满二十而禁子岁编七人定于官人三两六钱取诸民则四五倍矣徃县见其优闲令执盖糊封等职革之其闲益甚其取诸民如故且夫絷以三木居以圜土守以一卒百人不敢当也况以一守三乎或二乎或一乎去一可已 
　　役之苦莫斗级过有主守之苦有监临之苦有查盘之苦昔于正除耗今以耗为正故当役时即以徒为必得之罪矣如崇武仓名编工食三两雇者至三十倍职虽不敢挠之雇者蒙惠雇之者如故也裁省幸甚然裁于仓而输于军与不裁等且民于徭户倍取官谓不知可也亦倍取之何以令下虑饟无资乎职访之识时务者称闽中鱼盐得豪杰任之岁益十余万所谓弃千百于一分之外今则计锱铢于一分之中者也 
　　课议浮粮议编盐议俱见惠安政书 

　　案 

　　官服送库 

　　部兵奋撃时各辟易惊散独里长郭南箕逃就县官意县官能为之庇既不能庇致之伤职将袖为塞其伤至透里衣又以部兵干督府即上司难以处治傥徒不幸则伤在公门而死为公事非其罪可悯皆自本职无状不能遵宪纲守都察院门致兵入门杀人以伤里长失职当死万一不可解则当伏罪死阙下而郭南箕死孰证也傥其不死至辜限外或怒而治之则其死在后而其寃益难白也血衣既经府验宜入库留证又恐总兵责下吏不知忌讳回避且生员等请留县惧得罪或死于职士民念为公为民御灾捍患之故留取志厥事本职亦以民浚膏血以饟兵又为公事伤亦朝夕不忍忘其血而为置之目前自乡士夫来视外召诸生验之又召属吏里老等验之印志血处收库 

　　判 

　　赵俸夺梁元采山判 
　　赵慎盗卖屯田判 
　　俱见惠安政书录书判事后 
　　上司不知不肖每以坚深狱见委即它郡邑民徃徃告言愿惠安亭平法虽不挠意未尝不长厚也文多不录独知府赵恒知县赵日新父子罪我深恨不剚刃腹中故录其判荐绅大夫得览观焉予非深祸吏矣隆庆五年七月予治事之三日梁氏妇陈媪告赵日新父子夺山状是时三十都长在庭问之皆梁氏山也后十日赵日新赴南宫试见于衢喷沫言吾都人矣予笑而不答恐梁氏孱弱终不能有则令赵俸买之赵日新弟日齐为诸生谢无资愿归梁氏山予私念彼谓槖中装耳俟予去取之毋庸失此数金为也尧舜不能使子长有兾方予安能庇梁氏判如右日新登进士则为毁书遍投当世贵人仕江西分宜县凡来闽者辄又投书毁之嗟夫古人为吏何如予甚自媿恐荐绅大夫不知其情猥以予与赵禹张汤同类而共笑之也 

　　状 

　　赴县当差 

　　及不佞尝为惠安令直已守愚未尝一日忘罪黜盖制平定巾而赞之朝报罢则夕去矣当道不知不肖一切容此腐生以为庶几于古朝廷过听擢守宾州非所望也劳瘁四年业得病乞骸骨归百姓挽于朝当道留于外不得请乃蒲伏而西至浔不可力强投檄而返当此时一身不自保况轩冕之荣哉頼广西巡抚郭公章朝廷厚恩释而不诛免为庶人使待死田里实荷天地再生之德矣得报即宜趋役公庭以明庶人之义一病经年今尚未愈无以表于其职罪死罪死窃见今为仕者既得谴归天子之命拒而不受束带乗舆尚洋洋于乡曲缙绅之籍不黜其名赋筭之书不征其力此固有司之厚其若朝廷何及愿明府于须知除名诸凡更赋不得幸免以章天子之法以示人臣之戒毋令及重得罪则于明府为药石不为美疢 

　　石洞集巻八 


　　●钦定四库全书 

　　石洞集巻九 

　　（明）叶春及 撰 

　　○公牍二 

　　敎 

　　止迎 

　　职调惠安县知县大惧无以安民报主负平生所学非以令为利也投牙门子皂隶健步源源来岂以事令为利乎治贵循名责实门子者守门之子也县有额徭有编皂隶者造作事而隶于吏者也县有额徭有编健步无额无编而皆源源来岂以事令为利乎以投牙为名非制也枵腹而役非情也胡为乎来哉职疋马至县万一不称徒步归耳不敢以勤百姓 

　　禁供具 

　　知县不德立于百姓之上予甚自愧里长三人者来欲为知县供道里费是重予不德也舆马饮食什器米盐知县自具里长先具偿之不敢费里长一钱上任之费以纲银祭门置酒二者毋出此嗟夫百姓所为走数百里箪食壶浆迎知县者欲安全已也予虽不敢当感念深矣何以答百姓哉何以答百姓哉 

　　咨访 

　　知县岭东鄙人也少不自量谓古人必可为而三代无难至志大才小不能及于天下犹幸得邑而治恐负初心而辱先训甚兢兢也入境来父兄子弟既以父母相命矣穷海邃谷有一不被尧舜之泽奚称为民父母之意哉先王之道当今之务所闻于先人者藏于心乆矣民风谣俗将咨访而后从事故先谕鄙意凡知县之来在安百姓不敢有所侵暴贫苦失职茕茕未得所者具来告焉父兄子弟尚匡知县不逮 

　　偿舆马价 

　　知县未任则先谕曰疋马至县不敢以勤百姓里长三人乃自来予伺当道不食其菱过峡江不啜其茶岂为是謭謭屑屑哉深拒之也闻里长业雇舆人即偿二十两一钱八分又闻饮舆人酒人五分凡四十五人计二两二钱五分偿之又闻买幨帏重十四两五钱两七分计一两一分五厘偿之偿总二十三两四钱四分五厘闻迎时人率七钱县三十里三七二十一两较原率已浮二两四钱四分五厘偿即令散犹有告所散不满其所率者岂非三人欺上而侵下乎其俱来告吾将罪三人且给其不满者 

　　里役 

　　里长者里之长也有司不长之故长者不乐为计丁应日以免为幸一戸徃役多十数人少不下数人前后相嫁有司苦于穷诘盖上下俱病矣知县奉高皇帝令催办勾摄二事耳纲银外毫发不敢侵扰此长者所知也无畏戸推择二人当之岁周而止吾识其貌吾识其年以与从事日给人四分一岁二人不过二十八两八钱通本戸与甲首戸成丁民米之登册者科之私丁助官丁官员生员俱免既出役钱即俾处休再科者罚家给一张使知令意 
　　予为此文盖里甲两利至计也纲银之法岂不甚良美哉但令善谀则不敢守好货则不能守纲不守则里长附益里长附益则晨鼠暮虎而甲首贫苦知县将任知纲惟祭门置酒止耳预戒里长毋来迎当疋马至县里长乃自来余俟当道不食其菱过峡江不啜其茶偿道里费二十三两四钱四分五厘较其所率浮二两四钱四分五厘故事知县出里长奉餐僦舍予两赴省闱两却之以事趋大府赍百钱宿僧舍数日尚余归岁时无馈元旦里长请为令易绶不许迎春东郊限于纲竟不花矣黄大夫曰里长惧迎春如向时方醵金而今罢即如属者御史不知不肖过而奬予勤劳里长计四两二钱以酬有可为地靡不为之又时上官皆方正未尝循故事有所奉大较如此壹何省也尝寄家人书曰安得伯采为惠安里长哉伯采予侄今岁应役故谑之矣虽然能节尔财不能废尔役催办勾摄令固然也长当择人不宜数更其说具谕文夫以十数家父兄子弟数十百人甘食安坐而使彼枵腹于公则予见其势之不可故称其廪多至四分或谓彼自役耳父兄子弟固自有议何至令鳃鳃然为画嗟夫予不为画终不枵腹明矣所以鳃鳃然者不特虞其腹枵又恐其捬人之背搤之吭而夺之食也然甲首岂无忘其昔罢而安于今逸者乎或啧啧望予曰胡为乎使予食里长戸丁岂无幸其今逸而虑其后罢者乎或啧啧望予曰胡为乎专使彼为里长里长不知其食之不哇而恨其咽之不饫者有之亦啧啧而望予曰胡为乎岁役一身而日食几分哉嗟夫予众人之母也举而望予固当然邑之东南以海为池彼地之力固亦有不足也余惟惧有里长欲咽甲首不可或设其说以愚之谓官阳以食里长而阴干没之者夫食在于长不与于官章章矣尔民岂可尽愚乎但余不得不为之防又鳃鳃然画之谓甲首知其戸丁米几何不知一甲丁米几何则知一日当食里长几何不知其岁当食里长几何也故通计一岁两人之食而定着各戸之数又较其都而上下其食大都乃四分中杀一下又杀一又下者又杀其五厘各给一楮家谕晓之庶人在官其禄有差盖自昔然矣尔尚复望乎或谓斯法今诚幸甚万一他日纲银不守又案日而诛其食是利而孽随之也自今日始嗟夫其在人乎其在人乎尧舜之法曷能世守而勿失窃之则为厉阶故曰侯之门仁义存仁义之道篡窃之资也彼欲杀人岂必皆白刃哉固见有杀人以酒食者酒食固养生之需也知县惧里长之若此伤甲首之若彼故述行事条法意明切着之俾得以览观焉 

　　请父老 

　　知县欲与父老共治惠安得某都某其延请而来七日期会亲民堂 

　　再请父老 

　　知县欲与父老共治惠安以是月七日期会亲民堂躬为燕劳与之更始父老乃有弃予者是知县不德也自愧自责固请而来十八日会 

　　谕父老 

　　余观令甲耆老之设岂不至重者哉耆老轻而约正立约正立而保长存一羊十牧无全羊矣故令兼之且令耆老复求约正是舍二三而求一四也今日虽贤何如张敞鲍宣幸自爱 

　　谕里子弟 

　　令秩七品耳邑多方岳大臣年四十耳邑多黄髪虽有志圣贤之道寡过未能也邑多贤者皆以父母事令恂恂下之何以故尊朝廷也令遵祖宗制使都中推择高年者为父老即为约正里中子弟乃桀然骜之谤毁抗格以疑众乱政则是令不足事而朝廷不足遵也且耆老向皆避令不肯与令共事强而起今乃訾訾尔乎若摘其瑕则令罪过如猬毛集当秉耒耜退耕罗浮之下尚能披服拱手俨然居士民上哉而况里中之推择之也里人惧耆老引避来迄留良苦其毋辞去里中皆听约束违者有咎耆老亦宜正身以服其众 

　　再请父老 

　　知县莅任三年敎化未敷生理未遂是予责实未至父老之言之善尚未尽施行也八日置酒亲民堂其悉来会予将申之 

　　奬父老 

　　余行保甲所以尊朝廷明令匪直举古人遗法也父老多弗举举者三人是知余心而可共理矣命里长具酒币至尔家旌焉以为各都倡也 

　　召作佛事者 

　　知县到任二十日礼敎未敷致百姓居丧而作佛事罪在知县即取幡幢鬼■〈鬼畾〉铃铎等焚毁孝子僧众来听讲小学一章 

　　召百姓讲皇极 

　　厚俗竞祠醮曰祈福为民造福非知县乎陆子静曾为荆门民讲皇极父老子弟俱赴予为讲之 

　　示寺僧 

　　知县平日常游宿僧房常从僧乞食今居官僧为里长不可不谨饮食自具违者有罚 

　　禁庭燎 

　　庭燎之役古盖有之未知出于白徒否嗟乎民乎里役之矣徭役之矣兵役之矣驿役之矣无不役之矣与民休息非令谁可每日视事恒至夜分已列燎于庭毋至有大祭祀大宾客吾且图之 

　　示采戸 

　　采戸镫戸古无是役吾方与民休息不特一人而已所告当免第何不自告今日犹有三尺童子不能自白于县令之庭者乎 

　　谕百姓 

　　知县平生惟听古先圣贤之言妻孥之言不听僮仆之言不听吏胥之言不听台隶之言不听言皆不听合古先圣贤茕独之夫不敢虐也况上者乎不合高明之家不敢畏也况下者乎家门之内则斩斩矣百姓毋为吏胥辈诳 

　　又 

　　余以尚絅名斋盖欲敬信于不动不言不赏不怒而民劝民威也今审册声色大矣成我惟二三子 

　　立约 

　　偶读上蔡谢氏语有可法者或问为政如何谢子曰吾为县立信以示之始事烦信立今则简矣凡胥禀吾令者中为之约而言不再期至而事未集治其罪不纵所以示吾信也以后胥史簿书里长蹑寻过吾约者罪 

　　编徭 

　　去年编徭有示初到惧民不我信也及编从夜达旦日高舂未盥咸叹其均今不复示第恐书筭者诳尔吾为轻差及吾因尔当轻而轻彼则曰吾力矣徒取尔贿吾戆即贵人豪家不听岂于此辈听之可谅 

　　谕隶 

　　隶虽十又六人更迭出凡出呵者二人从者一人逺道倍张盖一人执策二人毋缤纷纚属烦苦我也 

　　止送隶 

　　知县固陋少见罗一峯论杨东里卖皂隶事慨慕之焉故事隶十六人如数役之食岁人七两二钱给如数不敢徒役惧其害人吾无辞以罪之也故送隶者不受 

　　迎春 

　　月令季冬出土牛以送寒气孟春迎春于东郊今制迎春之日有司迎土牛执彩杖撃者三盖出之也令止此矣迎而戏之撃而毁之非制也知县如制 

　　祈雨 

　　春莫矣不雨是知县不德适见于天也藁席素食缓刑涤寃省责矣凡我有众亦皆斋从侵晨徒步诣坛场祷庶神怜我降以甘澍都鼓用牲于社如政书 

　　止讼 

　　知县欲民得输其情米盐判决孔子曰听讼吾犹人也必也使无讼乎予甚自愧可忍则忍毋烦有司 

　　又 

　　知县虽不敢酷暑则酷矣即吾冠带犹梏桎况梏桎乎吾民幸自爱非万不得已毋遽来告 

　　崇武上粮 

　　览籍斗级银三两耳役者三四十倍岂特以徒为必得之罪哉亦监者苦之也如此安怪其侵里长吾率从人不苦斗级斗级不得复于里长有侵粮入里长自槩毋尖毋跌违者罪之 

　　又 

　　闻徃粮至收不即收散不即散监者若干守者若干从者若干一石常费三斗吾革其弊入粮十石凡羡三石入粮百石羡三十石亦十三之利也速完速完毋自失利 

　　又 

　　倪寛课殿于负租阳城考下于拙政知县征粮百姓输挽不絶于道积于庭者穷日夜不能入岂非好义者哉岁莫予将返至者不能使困于道未来其且安焉 

　　催征 

　　人有适千里者日行百里十日可至九日宴安一日奔走鲜不毙矣里长毋至一日乃趋也 

　　毁淫祠 

　　高皇帝都立申明亭使长老坐而听其是非直枉佐令又皆立社稷厉坛以报以祈以归游魂使民甘食其土无逢菑害盖于幽明之际备矣亭坛废令自以喜怒为理刑罚不中民无所措手足风雨不时五榖不登横死者厉于其间故民相率听于非鬼惠安广轮厪八十里淫祠至五百五十有一噫何多也头会箕敛酾酒推牛迎新庆诞设斋建醮或至舞鬼掉舟乐神会首不能具则出息以充之为位头者世而袖手蚕食其内病不得药死不得塟甚至男女庞杂有不可道者矣知县伤之下令堕毁遵裕陵改建社学二百二十有一余则以建坛亭愚民或托风水愿输金助营建费乞留又或诡言自改社学实欲为他日淫鬼地又或移象私寝迁奉先之座居之民家十九鬼域长老奉令从事或腾谤言谓以私为去留徃徃畏讥恐知县旦夕且去仇怨罪累不免故今朞月未见其可昔苍梧吴公令吾粤顺徳壊淫祠为书院使者计竹木斤两罪之至于下狱况长老乎奉职无状知县不敢爱其死又不欲为长老累谨条去留废置使卒持下都长老第督甲总里正等案条而行毁者期五日册报巫祝归农建者两旬而完要在因故易举嗟夫吾于去留废置审矣仍抗是不有知县听从其言也必拏治之承行者并罪 

　　建亭坛社学移父老 

　　知县欲各都立申明亭一社学一社稷坛一厉坛一淫祠无论大小不在祀典尽毁之久未讫事惴惴于簿书期会之间知县则俗念为吏最无状一旦罢去空抱此懐即死不瞑文到一日父老即会里正甲总尽毁淫祠丈其广狭大小以闻匿者迟者父老罢免里正甲总重罪或宜为学或宜为亭或仍或新或析或留并注其下坛则择地高敞材亦取诸淫祠期旬告成迟者如前之罚知县时循阡陌问民疾苦即而考焉 

　　建社学下儒士陈堉 

　　知县欲令各都会处建社一区社必有学学必有堂前为塾后为寝又有仓以备积贮有亭以居父老其各聚落为学随地逺近儒士陈堉等慨慷好义堪督工直出于官役出于乡木石取之淫祠不堪改社学者不足官给之堉等其督各役趋事撙节勤敏如治其家 

　　修坛庙下老人 

　　知县吏于兹土有社稷人民之寄坛壊即修载于令甲至严重也山川坛稍完社稷厉坛厨库无所宰宿之房不庀外无环堵羊豕直至其下乂城隍庙不蔽风雨各都如制修举而在县者不称何以奉牲帛而妥神灵哉速度其工 

　　命里长修坛 

　　本县遵洪武礼制都立社稷厉坛令直年里长为首至日率钱具祭春社清明将至坛有壊者预修如政书行礼后里长上役辄修以为常 

　　请大馆师洪进隆等 

　　我朝缵尧舜之传尽君师之道立百司分任其责鄙人不佞谬令兹土职掌具存匪直筐箧尔也升于邑学者朝廷既命官敎训之矣各都子弟尚未有属何以副朝廷作人之意哉迩遵令典毁淫祠改建乡校期隆大化窃覩执事学明行修宜为师谨帅本都子弟听命兹有不腆之仪再拜献于执事 

　　试社学师 

　　高皇帝胡为而毁社学哉有司强民不便愁苦之气欝而上闻也今豪家以学为市强阖下民民亦闇于大道忍以爱子而受瞽者知县痛之各都社学几区师何氏具报俟裁择焉 

　　颁小学书 

　　富贵人之所欲也所欲有甚于富贵者善人圣人是也何以明之称富人贵人善圣拱手曰不敢以是知富贵之不如圣善也贫贱人之所恶也所恶有甚于贫贱者恶人愚人是也何以明之以恶人愚人目贫贱人则攘臂而争之以是知愚恶之不如贫贱也今有子财免襁褓则授之句读择其合时好者熟复焉不过望为富贵人耳而岂有意于善人以至圣人者哉小学书者涂人可以为圣人者也忝为父母所以望子者厚颁而肄之选学官弟子则以是课之矣 

　　颁近思录 

　　横渠先生从容语学者曰孰能少置意科举相从于尧舜之域否学者多从之余提调四年登明伦堂辄以圣人之学相切劘诸生未有慨然从者则余学问未至而倡导之无本也今各颁近思录以肄余不足言实有志于圣人之学是其宗矣意见于序 

　　颁敎民榜 

　　按成周乡里之敎比长掌比之治五家相受相和亲闾胥数其众寡辨施舍祭祀役政丧纪之数书敬敏任恤掌觵挞罚之事是时公卿大夫不乏胡此辈见重乡置三老掌敎化啬夫职听讼汉治所以近古此或轻武健深祸吏纵矣高皇帝繇仄陋而登至尊知民间苦吏急也推择长老化导民亭决里中之讼乱之吏罪死妻子徙邉非大圣人孰能如此法古而治者哉知县幸备位为邑表率不能宣明敎化使民逺辠奈何夺邑中长老权又废格明诏罪万死除无頼老选行谊为乡里所信向者设酒具礼更始兴为治乃刻敎民榜布之长老幸正身奉之惟谨知县幸免于死 

　　求卓行 

　　知县不德不能为民师帅而邑则称献矣况三年间礼高年立社学行四礼使民兴于敎化未尝不切切也孝子弟弟贞妇顺孙轶材驯行宜日众多其以名闻俟审核而加奬焉 

　　问孝子王定民 

　　余至县闻孝子赴亲难状延至阁中勉以茅容事亦欲为郭林宗矣顷至海上访孝子于家里中人环而观之曰幸哉有子如此闻孝子事亲日夕奉甘毳而皆取于负贩良苦嗟夫尔有亲遗繄余独无奉米二石为孝子亲膳 

　　奬何选卿 

　　予遵朝廷德化着政书使民举行四礼人多文具视之公犯禁是予躬行未至而倡导之本不端也甚愧何选卿居丧不作佛事宁咈其兄而违乎俗呜呼岂不贤于峩冠博带诵法孔子者哉特具羊酒遣父老亲礼其庐以示旌异 

　　谕讼田者 

　　韩延寿行县至高陵民有昆弟讼田自言延寿大伤之移病不听事因入卧传舍闭阁思过令丞啬夫三老皆自系待罪于是讼者宗族传相责让此两昆弟深自悔髠肉袒谢愿以田相移知县之良不如韩公而两君又尝为郡县吏非民无知者比至相讼知县之罪曷辞欲如韩公闭阁恐百姓以为无实徒效古人饰时俗视听大抵自诡免矣向簿上状久不下亦欲使两君痛自责如所谓以田相移者不欲一切文法绳也今不闻改悟知县益愧父老持牒往平知县具酒殽谢 

　　勘灾伤 

　　勘灾伤当履畮昨由十一等都来赤地弥望则已隐于心矣徃来大府屡经十八等都今由东北遵海而南折而西行至十七都而还凡三十都长皆会近地饮食职自具民方枵腹待哺而又侵扰则与螟蝗何异哉 

　　筑埭田 

　　知县经画社学三月十二日出三十四都登辋川城之高台眄望大海踰桥而西循行埭田水啮岸崩荒芜不治恻然伤之于是父老祈筑官埭官埭者内埭也新埭在外旧址宛然不敢以祈非以费繁得内为幸哉知县母家海上絫海成田堤亘海壖潮起堤平犹且岁收况此从陆起岂不甚易故知县欲筑外以包内矣父老言田废有故卖者不筑买者狃于目前粮仍旧戸虽不得利亦不受害又无以倡之坐此荒芜久也嗟夫是在知县谚曰荒田不耕耕有人争言恒情惮劳而竞利也今约三日凡有田来告按此起徒过期不告即为闲田招垦起科永为世业毋悔 

　　核垦田 

　　邑多浮粮穷阎小民称息共纳而豪家新筑之田踰百千顷不入公赋此贫富之所以不均而流徙之所未复也簿更版籍各首实前罪不治如隐许首其田没入以赡贫民 

　　均水约束 

　　诸埭源出大帽承天据上流易盈旬与二日法石田与承天等去源稍逺加一日下江曽炉石塍三埭渠直田多去源益逺又加一日官埭田少止一日毕乃复 

　　水利谕文 

　　盖闻上古未施信而民信知县开沟洫本以兼利两都之民二三豪家乃起而哗之内张虚名使无頼子贿市人以外见众欲以震惊官府阻必然之画此自薄德尔民何罪虽其为之出于人所惑煽非尔意本使知县行出古人足以为百姓取信不至此昔盘庚迁都大家胥动浮言民不适有居盘庚愤然无容畜之意后徃者先诛矣率吁出矢言至于再三今所传三篇是也知县不敢忘盘庚之诰愿百姓无后商民之听知县岭东鄙人也结发受书思欲效于天下无繇幸为尔令蚤夜焦劳行年四十未有子息撮白强半每栉家人指以告语几少休答曰业已出身治民不得顾其它矣眠不安席食不甘味惟以元元为念此尔民所知也视事初即召长老问图籍以知阨塞戸口多少强弱处民所疾苦者六都条上本都无陂塘湖坝停畜田荒芜不治七都坝头陂者丘侯所筑也汇数溪之水尽遏而东使从西浚一渠分流方埭彼为不费之惠此实甘霖之仰又尔七都亦言平洋之田在陂上流逺而诸溪之水来自大帽五六十里近而四山之水出自诸村二十六坑门皆会此陂而出两山相距甚狭又无陡门通之每暴雨连日诸溪与坑门水合高起丈余突然淜湃而至须臾弥漫浩荡一望若海自非陂旁土垾决崩旬日不消是以苖方树遇之辄腐方吐穗絶粒空粃雨霁水平则又泥沙淤阏千顷之溪尽塞由陂而上有龙坝者原深数寻故老相传虽旱干莫窥其际今则几与岸等坝头陂成财三十年患且若此数年之后田恐亦为沙碛使陂旁多设深间陡门决之入海其患可免初筑陂时亦有是谋因民诎于财力暂止又以南界海壖新筑之田在陂下流既利此以防海潮又利此以泄山水出水之处旷荡平夷且有陡门三所暴雨连旬水亦随潮而退永无淹没壅塞之患坐得胜筭故阻挠之谈笑以观其变北界之民之穷之甚大为可悯所谓南界即尔二三家也然则此陂之疏七都人欲之独尔二三家异耳与其疏之于海孰若达之于田故予自得此议反复于心欲为民图两利之计高山大陵则无奈伊何否者敢以胼胝为辞迩因分垦崇福埭田宿陇畮间数日得其详乃策马从一二农父按迹而行至坝头陂洒然大喜举酒酹丘侯曰丘君丘君三十年予补君之不及自以于尔无损又以得报后方遣告尔不谓尔遂哗也嗟夫尔民一听予言惠安北纪之水出涂岭观音二山之间小无论真如溪自横溪发源东南过店尾桥汇为潭东会证果溪又东会下卢溪又东至龙田南至于古县洒为二渠左曰东洋右曰西洋宋志称焉东洋至坝头村筑为坝上有沟循山行下平田尽于前蔡诸村此尔之所灌注者也西洋固通六都其道久湮不行并东洋坝下之水径趋漈头桥入海盖三十年徃故道如此当丘侯筑陂时六都孱弱不能争故陂成西洋之水尽归前蔡诸村丘侯决而东以便民也予独不可分而西乎不然上复方涵古迹以受东洋下修西洋古垾径达方埭不敢切近丘侯陂因人成事尔尚何说人言父母溺爱少子此谵语耳彼见长已能竖诚不忍黄口儿转于沟壑安见父母有两膓也知县眇然托于百姓之上视尔辈均一子耳何所厚薄且父母虽爱弱弟终不能夺其贫兄一余粱肉而一不厌糟糠一蹈绮縠而一不得裋褐父母之心不欲吾身未死亲见两子不能相养故为一剂量之苟蹙其兄搤其颈夺之衣食未必能活少子而空忘长男愚者不为也西沟之浚七都无潦病六都无旱病尔二三家潦有所泄旱有所溉即诗所咏鸤鸠不是过矣知县奉职无状不能以礼导民兄弟尝有争者大率曰某产吾妻之簮若珥所定也弟欲得如父产不平舍是未有至于县庭何者簮珥其所私也假如陂上之水尔曾占籍即使西门为令白圭为佐虽悯六都不能夺尔之私取其涓滴本北界之溪经流数都至于入海与尔共承其委虽无故迹犹当凿之何况章章如是且尔并海为堰尽田土膏千顷未尝一粒输于县官而坐飨千锺之奉六都上供之赋几二三百石田卒蒿莱徒令官执空计百姓鬻妻子死棰楚上下相怨而不能释则水之为也语曰人师物水者物之平也请开两道以观水之所在予将师焉嗟夫惠安民俗昔有闻矣知县一举辄哗得无司马相如所谓父兄之敎不先子弟之率不谨寡廉鲜耻而俗不长厚哉书曰愚夫愚妇一能胜予天子不能胜一夫知县敢当众口设使有罪一夫画而数予蒙袂死矣何至虚张而噪自伤薄德故不敢尔咎尔亦悔悟咸造于庭愿受约束今分弃前过两都父兄子弟共议其画予谨奉之虽然盘庚有言予非废厥谋吊由灵各非敢违卜用宏兹贲盖两无它乡者尔辈一尝与缙绅争予固尔直岂于今厉亦欲成其吁谋尔食此陂之水三十年余习惯久一旦分之虽已有余如大贾訾百万使与一钱忍忍不能割人情大抵皆然亾罪又予尝夸吾民所争祗水利耳盖力本皆良民也古之君子上阶而怒下戺而忘犹其私耳知县为众人母岂因公事而有私怨敢布腹心 
　　余为此文盖肝膈毕吐矣既二三家洒然趋府顿首愿如令议趋道顿首如府两都长又皆称令议是于是上于军门报可使令终其事焉孔子曰斯民三代之所以直道而行也又曰不获于上民不可得而治岂不然哉 

　　编里甲 

　　按旧版有二十余戸为甲者盖因并图少者仅五六户粮多者一甲至四五百石少者十不及一使为吏尽循纲法率银多寡一循丁粮不平何害但恐廉而不顾大体若岭海狂生鲜矣知府朱考如此安得不平计县丁粮二万四千有竒坊都之长三百三八二万四千一甲不过八十军匠虽过分戸为难即或他戸溢而百者姑仍其旧第于甲首易以下戸惟张缨溢甚故分为二不足补之正管必十丁粮八十上下盖不能画然一也惧追征之苦故以贵从贵以亲从亲惧十年之间繇差再编里甲重役故以甲从甲嗟夫损其有余得无恨我孟贲率数妇人能敌恒人千百毋恨不足而补必取他都道里相隔得无恨我蓝田有玉求者不逺千里何则得利故也往时私买甲首数金求之不买而得即行数里何过虽然损益予夺之间不能以两全也知我者其惟里甲乎罪我者其惟里甲乎 

　　谕里长 

　　十七都里长胡道升言常例里长上役甲首百戸皆贺幸仁廉治县感化自新偶八甲管下朱坤朱鸾各具仪贺非惟贻升赃罪亦见奸弊未尽除也谨将仪上乞令领回仍禁革仁廉则吾不能能辞常例是道升脱于流俗可与共兴唐虞之治者也知县嘉焉贺仪发回道升奬赏故谕 

　　谕里长解匠 

　　自予为令不苦里长每送罪人胥以名上辄却之曰里长已雇机兵且以机械为兵于送罪人最宜今解匠银徃留都非大家不可府止四县有匠年一县解四年而更不得辞但予令匠每人赆银二钱比于前倍则虽劳力亦不费尔财也潘大有丁粮多其徃除匠直年里长每人一丁粮一石出银五厘赆之亦取于食毋派甲首 
　　潘大有归上其羡金予劳之曰将市酒肉与妻子对饮谈京师宫阙之盛不亦可乎大有叩头去处置得宜人必乐往后宜视此 

　　植榕 

　　邑当南北之道车毂撃人肩摩矣列亭少行无所休息予甚悯之榕者容也其阴大当驰道植自白水至洛阳五丈而树田间恐妨榖止凡植几本以报呜呼逺者种德近者种树吾无德且种树 

　　谕屯军邓某 

　　嗟尔邓某尔谓田尔田耶朝廷之田尔谓子尔子耶祖宗之子耕朝廷田不纳租不忠祖宗之子而辄卖之不孝不忠不孝何立于世使尔田而负官租尚可收公田之入输公家之赋又何辞乎今负租吾代输鬻子吾代赎后将安继宜肆股肱力农奉上再负重治 

　　掩骼 

　　道有殣者予固为之主矣父老使甲总赴县领钱具槥掩之 

　　后掩骼 

　　予为父母凡邑中有暴骨皆主之矣浮屠傅明智等欲掩骼于各都恐棺朽腐骸骨狼藉不辨有主者因而乗之乞照嗟夫是在我者可不明智若哉除前已掩地方甲总等再验境内如有枯骨即籍以闻给钱具槥毋勤浮屠愧我有土 

　　时估 

　　知县它无耆好惟服食是需自到县米鱼一切买即给价价常溢于时布帛乃市它郡惧民以为厉也即吾犹患不平况民自市易哉宪纲令府州县行属每月初旬勘诸物时估毋致高少亏官损民岂非王道平平者哉每月令老人估物列于左方官民一以为率舍中有不如此即役人侵之以告其余违者通以把持行市论 

　　禁谕百姓 

　　知县奉职无状未尝一日忘去夺俸已幸百姓悯我饥饿而欲白于当道是内不可而外求此声也谁则信之且予患失百姓不失百姓苟至饥饿而死将哺予而况不至于死 

　　禁谕士民 

　　因里长郭南箕被兵重伤赴府尔里长耆老并吏卒等咸徃此何为者故亟谕尔归又闻尔等汹汹同诸生候军门至白其陵横之状此又何为者诸生宜守卧碑安可辄预父老子弟亦幸勿相劳苦制书府州县立察院分司非风宪不居有司违者许门子等陈告具奏况本县分司日者额都察院承军门按临戒严以俟再至有司孰敢居之督府部卒乃争以居主将径舁行李而入县官徃谕乃大噪都察院门内杀人血污县官衣不止岂主将敢使之然不过骄兵之蔑法纪耳余徃避之诉于主将亦恐尔等或至愤激与斗也路遇督府将下马谒之部卒屏予从者三驱马不得下会典七品引道一对知县亲民正官又钦与随从皂隶四名文官制有乗轿都督不许及擅用八人奏闻随从人马有数彼所带步拥者百余人不计而仪从俨如王者予窃记而疑之矣矧例总兵官征哨出入各乗原闗马匹驿递马驴车辆不许应付今如檄以具不知其有别例否也余乗马徃谒导者二人部卒顾辟之而且驱予马盖部卒目不知书安责其知典制故骄横至此亦岂主将使之乎部卒乃隐其夺都察院门而诉里甲不具夫马夫马久与里甲无涉府已知之矣且察其未尝留行非夫马不具之故盖其主将诚严兵稍违法即诛如其不然于县何预使郭南箕不幸而死余自当为之取偿幸而不死姑免忍之尔等何为汹汹则去其卒几何嗟夫古之守官者强项以格公主之奴戴头以断王子之卒余固媿之但自反之无缺虽不校其何伤此固孔门之训余谆谆为尔士民谕者尔等为父母之意已悉今各归休明日军门至有白者是重予不德弗许 

　　止百姓乞留 

　　知县五龄先君子膝敎之稍长勉以圣人之学在县四年惟孔子是师髙皇帝之法是守于百姓事竞竞焉夜以继日力虽不逮心有余矣直道忤人谗夫交媾常恐不免第心不枉庶他日可藉见先君子地下公道昭明察于众恶之中擢守宾州盖孔门高弟终身不可得者自喜非望闻百姓以相与日久数百辈提携招挽走千里遮使者赴阙下乞留知县何德勤劳百姓自愧又闻徃多高年长老日炎道逺致令喘汗相属尤不自安嗟夫人情不忍孰若父母一旦有不可讳可奈何故父母之丧三年而终情固有所极也即如知县近抱羸疾不幸先犬马填沟壑百姓虽悲痛将谁挽哉愿自寛何患无令知县虽去百岁后魂魄犹思惠安岂能遽割宾州既病不能徃归展坟墓见妻孥斗酒相劳体少平将为五岳之游几尚子之高踪必出惠安已令驰道植榕四百二十一本是时应长茂长老不忘幸携酒饮我树下僮子和歌相乐也代者未至且为百姓尽一日之力古诗曰长当从此别且复立斯须噫又悲矣 

　　谕军民 

　　知县归罗浮矣劳军民赴阙乞留良苦无以相报愿力耕以供租赋为善以逺刑罚与知县共为太平之民 

　　谕宾民 

　　予岭东惠州人也少有天下之志隆庆二年伏阙上书三万余言是年选署闽清学谕四年迁知惠安予谓知县者知乎县也大小强弱饥寒困苦惸独鳏寡一不知何以名为不见父母于子乎孰长孰幼孰贫孰富孰安孰否孰贤孰愚无不知无不求民既父母相命矣不以为子下者掊克稍贤拱手待迁藐然秦越人也奚称为民父母之意哉朝廷设官宪章具在俱便利自营奈负朝廷何择父老有行谊民所信乡者三十余人束帛招之置酒亲民堂问图籍授简条其对予以此知民之疾苦矣遵敎民榜各都立申明亭父老日坐其中以化导民其田土戸婚十九章令得自判平而止毋令至县烦苦百姓为也天下之势自下而上天子下有布政使司自司而府而州而县而里县有治里有亭县有令里有长有老故予尝谓里长下知县一等耳役者皆其俊杰之人与为礼纲银外不费毫发事皆委重父老所以守宪章宣治化也县有社稷坛又有厉坛各里皆有之载于洪武礼制令立祭祀如式淫祠毁之凡五百五十一区自正统来勅天下立社学如故盖民秀者既敎于府州县学童子宜敎于社为立二百一十九所礼聘髦士为师刻小学书肄之朔望儒学讲毕诣社学陈钟鼓设笾豆行冠婚丧祭之礼士彬彬向风矣时乗疋马循行阡陌咨访民隐归揭于屏先行之止宿都亭开水道无虑数处大者在鸤鸠圳由七都至六都亘十里分垦荒田筑海埭以实虚粮繇盐戸以寛民力此皆于豪强不便不敢避黄册之役除故里书令民亲供列于堂之左右日坐堂上凡丁之増减饟之推收注于册选奉法史受而书之弊若一丁当二丁者十余丁止当一丁者皆均平卖虚米者有推无收有收无推者花分者诡寄者以官作民以田作地者飞洒者皆厘正乃按丁粮定里甲大约甲以八十为凖正管必十丁粮多者里长少甲首戴星出入五阅月而后竣予得病以此矣县有课新増浮粮册皆四五十年不更乂力疾为之诸凡节浮费革解戸定征纳规则清驿传改折逺仓本色使民无输挽之苦等皆具惠安政书盖已脱身而仕烦民耕稼为畜妻子务竭力以报百姓于万一利必兴害必去柔不茹刚不吐贪暴之人过取民一钱者以身争之其于宪章亦厪十四五耳今来宾州无以出此但予在县过用其心寝食行止皆在民事米盐琐屑必身亲之有宵旰之劳无游燕之乐妻子谏予少休不然且病予答予安能病归惠州万石里乃可耳万石里予家在焉孰谓县遽病哉去岁三月虚火暴升上疡下痔血气衰竭须发落而成冢今塟莲花山下余所自铭者也无何得报幸而便归百姓以相与日久不忍舍诣阙留崇武所军亦诣阙留军门以漳泉诸郡民为豪贵所苦皆愿质于惠安又上疏留请代不许回首两粤有如异世中夜以思未尝不南向沾襟也腊月抵家病势少间因思长孺多病卧治淮阳七载而卒幸得同之携琴西上讵谓孱躯终难力强也哉嗟夫吾民予安能忘宾州女子受币虽未结褵心已在夫家矣况宾于惠风俗相通其程不过两旬无舆马之劳有舟楫之利膏壤沃野数百里民好稼穑饶五榖颛朴地重重为邪敎化易行无素封大豪以挠吏治两粤缙绅故矜名节且在山谷之中无徃来之使非如他机诈耆利狡猾不道窃符驰传行郡邑輷輷不絶以勤有司稍不厌谤诽辄行也岂薄此而慕彼乎骐骥壮盛之时一日而驰千里及其衰也驽马先之百姓闻予惠安不知吾精今消亾矣强弩之末不能穿鲁缟可奈何嗟夫吾民岂不念我矣乎虚名流传未见美恶固日望吾泽之降于穷阎也况烦使者两至吾家何以为报未详故牒并问遗老民所疾苦不能周知即知力不我操亦难割矣昔在惠安尝刻敎民榜颁行民间朔望诣亭中为民申明六谕乃遣木铎以徇今望吾民亦只如此吾归田里角巾大带不至公府力农以奉公上谨身以正乡闾与尔共为太平之民耳后来为州知必贤我民之疾苦自有所托毋眷于予虽未相面情不能止特此相告尚念之哉 

　　示诸生 

　　敎谕示诸生曰敎谕岭东腐生也结发有天下之志志大才小宜伏畎亩主上不知不肖犹循故事使署闽清学事非其任也主上过信敎谕敢不尽职不敎不谕不职矣嗟夫今之师者岂不悲哉春秋之时学官废缺孔子非有象胥之位选举之权也抱先王遗经退于山泽弟子来自异国盖数千人为之御车持盖徘徊千里虽至饥饿而不去今以天子之命利禄之诱青衿栩栩一揖之外即如胡越何彼相慕用之诚而此相背之逺也择物而取之必其美者人之所与惟其遭耳美则好恶则贱而弃之岂异是哉嗟夫今之所遭皆可羞矣故师道在山泽不在学校假如学校之中而有山泽之美即诸生何择焉今与诸生约国家法邑学生二十人増广者増而广之也附学者附于学也则学生重矣月有廪日有膳何故哉奈何锱较铢分禽奔兽遁井灶聚蛙斋舍茂草兔丝燕麦北斗南箕无实甚矣学生既难尽责増附率多英隽故为通法惟高年者督家者贫者贫而敎者不强余皆来学敎谕为治舍肄业会膳如制学者以日近者以月逺者以时嗟夫诸生敎谕不腐道在易简不敢苛细法费悠久从容顺利学以致用举业不废诸生信之嗟夫诸生敎谕良苦异邑虽遥无踰百里辞家力学学乃隆起诸生勉之来者书于籍否书其故规后定 

　　石洞集巻九 


　　●钦定四库全书 

　　石洞集巻十 

　　（明）叶春及 撰 

　　○志论一 

　　顺徳县 

　　叙 

　　叙曰万厯甲申余至五羊城吴西公以志请归罗浮山则又至罗浮山归白鹤峯则又至白鹤峯固以请乃许之古图志徃徃并称余尝放罗太史图惠安今以施于顺徳志则地理建置赋役祠祀官师流寓人物选举杂志凡九篇夺邑中士夫权是惧故居其半亦杀青矣余业皆具草寘箧中未示人也客见之曰裘非一狐固然不有纯白乎五色相间谓之文一色不杂谓之纯皆足珍也苟悦汉纪无妨孟坚左丘明一人之身内外传并存相资故尔余曰诺呉西公遂重锓梓而图别行昔孔子作春秋其事桓文其文火义则自谓窃取之矣事非文不传文非义不裁义以命文文以叙事是为经义者宜也笔削失宜何以曰义旧志事猥琐而文秽鄙李氏庶几焉今无所系不书即用旧文删润亦过半矣意长才短无所取裁持三言以诮我何以解焉乙酉季秋朔石洞叶春及书 

　　地理志论 

　　自古圣人曷尝不因时敷土便事哉冀之幽并青之营犹唐虞之世也夫地广则生齿伙生齿伙则虣乱间生地广则方制逷方制逷则敎象难浃人身之气首壅则疡足不至而盭泳沫阻于遐深亦不轨之时有也余观天下初县生聚敎训积数十年逺或百年徃徃称雄陟禹之迹俱虞十人举瓢一池而罟之百则万国何称焉即如顺徳在曩时固全烝之一脔而大裘之一腋也百余年来名贤国辅翰卿志节死义之臣前后相望应书之士满公交车矣岂非地事遘会于天时哉故曰圣人之功时为之庸讵不信夫辟不必地聚不必民因其山川绥其都里慎其城守险其走集修其堤防物其土宜正其风俗本礼而为之敎则惟在牧夫哉则惟在牧夫哉  

　　地理志总论 

　　论曰县倚东南隅其四至就县言之耳西北二至请置县已云其实石■〈石肯〉出五斗口而北龙江白藤出仰船冈而西方中以论提封则误矣堡近逺图若村增损多寡旧志或不同吾据今书之也序图宜顺堡各以一数之总其凡今杂乱无纪重复不则疎缺或曰析自南海则然版在天府不得而更矣甘溪之末乃蛋人河泊所革置此鳞介而衣冠之王政也 

　　古迹论 

　　论曰李承箕言有迹不如无迹古圣贤所歴其风人自不忘非若后世借此夸人可姗笑也诗社何诗步青云名馆是富贵之志耳甚当然犹因旧志次之余览徃时所谓诗社里塾皆称古迹否则附于宫室洎近世至五六十区大氐乡人邑屋游观之所非有名徳休问可传也一切削之如西京隳壊岿然灵光独存亦简牍一快哉善建不拔吾闻诸老子 

　　建置志论 

　　设官分职以为民极必有治所揆文奋武赈乏恤孤至于游观皆王道也古者天子之居茅茨采椽土阶三等况乎郡邑后世易以华美定上下而辨等威帝王之道若循环一质一文何足异焉君子攸芋无亦惟民是务夙夜以思思其难而图其易兢竞所以治若汰然于百姓之上堂百里而门万里使人望之如帝室紫宫而不可即或庆让之所不及废址断垣鞠为茂草小人有阖庐以避寒暑燥湿故者新坠者举堂堂大邑而直四竟之内不治谓政敎何是慢之过也汰则民残慢则民废残而且废何以在上余罪言也夫 

　　预备仓论 

　　论曰诸司职掌司府州县各有仓以给岁用丰盈是也名在会典洪武初令县四乡立仓一曰预备正统五年遣使者督行东南二仓即此广州志预备仓三并丰盈误矣二仓不积榖废久嘉靖志遂以古迹目之又误今有司奉承徳意岁千石尽入丰盈数年之后匪惟腐败不可食主守且受其罪陈新相易有三年之积则勿居而储价以待亦何忧恶岁哉 

　　社仓论 

　　论曰五夫社仓朱子言数年间左提右挈上说下效为乡闾立无穷之计盖其难哉曾仲魁一言逺近响应登髙而呼声非加疾其势急也然榖犹寓祠庙法固未备未几多侵牟乃请归县岂非无刘如愚父子哉里社不皆可任聴之惧计私害公谨其出入则钩校靡密上下相遁自昔病之矣 

　　建置志总论 

　　论曰里一亭坐里正三老十有九章聴民讼制也祇具文于县门射圃匪独观徳欲得穿札之士用之废者十九即存有足音乎洪武间建社学有司奉职无状髙皇帝发艰哉之叹而止正统初复并责督学使者郡邑学尚废坠何乃社乎预备仓置四乡正虑移民今迁城中金矢罕入故空虚社仓又令甲所不及矣巡司僦居于城郭民兵罢惫于道路屯卒偷怠乎垄间戍兵逍遥乎河上孔子曰文武之道布在方策其人存则其政举方今盛明王道四达岂直方策之遗也不举得乎 

　　赋役志论 

　　董仲舒言古者税民不过十一役民不过三日后世率二三十倍盖伤秦汉之际云余观周自生齿以上登于天府夫各授田孰隠而失百亩凡起徒役虽家舍一二人田与追胥则人人任之矣今豪党之家与吏为市丁数十而一登政虽重乎实数十人共之也农耕富民之田见税十五率亩而收二石为米九斗而输三升于公合农之半是六十而税一也乌覩所谓二三十倍于古哉盖古事省而无聚食之人后世聚兵而食男子疾耕不足于粮饟其它经费若宫室赐予之属不与焉故秦汉来一切巧夺乎民尊为挈令山海闗市之租尽入大农佐赋其在邑中田赋里甲之外盐渔及诸课税徭传卫所郡县屯戍之兵皆出丁田轻彼而重于此是朝三也县官空虚大农岁以殿最长吏献程不及且得罪不敢言薄敛缓征事矣毋令贫者丁多富者粮少侵渔絶于宿胥以鼠为虎里正行于其甲不能亦庶几所以治士初试官如入闇室堕弱以吏为师贤豪又鄙琐之儒者徃徃称述孔子安得辞计吏曰有主见谓知大体而不一料量哉余故详着于篇为长度式览焉 

　　户口论 

　　论曰洪武诏天下户置帖书其乡贯丁口名岁编给于民其籍藏部后册率十岁一更户口脱漏罪自长吏而下以多寡为差至严重矣邑册始景泰壬申户口至十岁辄増弘治间匪有兵革之事荒札之烖也耗甚岂孝宗仁厚有司奉宣徳意伪增者不敢实之抑胥为政阖辟弄走不免哉今视景泰戸增而口损唐人户有调丁有庸我朝取民惟其丁不惟其户户大丁米鳞崪算事必重无患离析一身之繇乃至当赋一石有身为患此其趋辟不亦宜乎戸絶三之一口五一不啻更赋亦厪厪矣军匠宜存余弓田后粮无虚悬削之可也女大小口徒给盐盐不口给而必登之法如是耳胥云不登小口自昔已然及上户千乃一二乌所称浩穰哉五分邑中之户军居其二故多清句之苦或言邑以朶集适配军他卫所近者百里逺数千里老疾物故亡逃率以伍产子补之无则取于原贯徃句卒至常一二岁乃归得赂从此逝有矣句者多解者鲜送者未返行者业亡逃抵家其弊日滋更变姓名损增字画移易州县奉头而窜占籍殊絶之域不可胜数也宣徳间遣直指使者清天下尺籍补其阙切者纪録亡逃则踪迹之户絶丁尽徃徃见称或同名若无名籍不可诘问里老胥人实为逋逃主本流乡簿以岁清册叅之罪胥人之飞诡及里老之纵匿严谪戍之条其庶乎余观唐豫约其乡补军审送少壮当行之人无墨货欺隠取罪则犹盛世之风哉谚曰句一军害百口充一军祸三族言解之为旤也军政废即令得军徒縻我仓廥将焉用之以亡逃之饟募勇悍之兵亦计之两得哉 

　　田赋论 

　　论曰秋租钞出于地田惟官租有之粤无此岂初折米带秋粮以征后遂冺其名乎如夏税米初尚二石四斗有竒至弘治仅存三升粮岁增亦不觉其亡矣成化间田地如故而粮之增者二百余石何以故耶官民诸则颇繁屯军与民争田核屯田而有余也归于官遂名屯军余田有之自隆庆始屯军依民例皆此类也夫田非彼即此乌用创名为哉弓田后诸则皆废姑存之俟他日考镜焉 

　　官民田论 

　　论曰胶柱哉官民田之议也官田传自前代如公职等有司奉钱渊明令公田种秫是也官亲挈以授农人岁収其入无富人淫于其间故其科也重民田农人受于富人既入大半之税县官不得更重取之故其科也轻后世无复在官之田科仍旧贯故薄征蠲役以节适章皇帝减官田租挈诏雨下睿皇帝于苏州减至八十余万石岂不仁哉然未易弦而张之也朱子谓漳有官田职田学田名不一轻重亦异吏縁为奸欲九等定畮总一州税租之数而分隶焉今幸弓田宜上书请如朱子而削官田之目乃如江西版中田地无论所著并书官民不则三壤祇以官田为上何哉王者有分土无分民他县人置田于此人宜从田惮委输之劳以田径归其县我亦患其逋负纵之逃遁昧薆职此之由阶之为奸又何禁焉邑濒海有沙潬田西水东注流块下积则沙潬渐髙植芦积土数千百畮可趼而待也其利不赀常嚚讼自戴御史议以抵浮粮弓田后粮无浮沙潬亦弓矣若桂洲南青步海中叶沙等则与香山壤界其田五百余顷闻弓田时民多潜籍香山盖利之云知县叶初春至始正之然不能归其半呜呼吴楚交兵由争桑女子岂一家之故哉上田科米虽加一升其则故重中田又减官米一升乃视民三合较一亩之赋新故不逺民之不察啧有烦言所谓不见其睫也 

　　农桑论 

　　论曰髙皇帝令天下户植桑岂非成周遗意哉然大司徒辩十有二壤之物以教稼穑树艺禹贡蚕桑惟兖州耳藉令不皆桑而树其土之宜木征亦如之岂不良美奉法不虔徒以空文塞诏纸上栽桑之谚在在而是则有司过哉 

　　屯田论 

　　论曰祖宗法不能守莫屯田甚也洪武中分军屯田再定于永乐一军受田二十亩以所获为饟而输余粮六石于官则定于正统云屯军自食两人又给一人仰于民无几况初十分其军少壮乗城老弱屯种屯者三城者七二八一九四六中分随地缓急坐食寡矣自屯卒不更而视田为世业典卖时有或居城市召佃坐収其入抵粮而食其余久之佃为主卒为客问之田所在不能道移易欺占所由起也逃絶嬗授之际奸人易乘豪党之徒以武断于乡曲或至侵克并军丁奴之何可胜数故额日削夫国家所为军屯即丘甸之遗有仓以储有场以教不独授田而责之入也仓场失亡日棰楚之六石犹不能无负安望折冲御侮哉春耕籍漫漶久议者尝欲稽之惮于旁午天下一家军民皆朝廷子弓田时披籍而求悬互讦之赏开首改之门亦其会也今不欲吹糠哉于其存者正经界核逃故明承补还春耕之旧宪臣岁行部省视之庶弭患于将来失今不治后又甚焉尺籍阙征行戍守征发屯军给之饟而以余子耕固当细粮征在卫所不具论 

　　渔课论 

　　论曰国家渔课达于山谷溪涧之水芥为之舟课亦不免故皆敷于里甲邑以海为池课之宜也点视初必皆业渔之人死徙千无一存而算舟以抵徒见出没鲛人之室而乌知不然哉闽人尝奏渔册十年一更以新补故余令惠安盖为之矣夫渔业有浮实乘潮掇取若棹艇徃来浮业也缯门禾虫阜之类实业也邑中实业尽入豪宗利役贫民而不佐公家之赋今不欲更而张之与小民争一手一足之利并度豪宗甚非计也鸭阜起于洪武永乐间其图具在虽非渔业以之抵课有四善焉免逋负一去蟊贼二抑兼并三弭暴乱四矣因噎废食则亦不察于民故哉 

　　盐粮论 

　　论曰五代以官鬻盐民不能与为市折阅则分五等之户而抑配之后盐不给征钞如故今所谓户口食盐何七百年一辙也管仲谨正盐筴男女之厯至于升两后世祖述或失其意既正于商而以空名寓筴儒者多羞五伯今视伯何如哉 

　　料价论 

　　论曰闽中八分丁料始于御史灼本粮定银附征于粮事已而民不知豳以行于吾粤皆仁人之用心也初议卒不能守欲汤之沧不如絶薪止火而已则在吾君相哉 

　　牛税论 

　　论曰六扰独屠牛有律禁之故也法应杀输其皮角利刀锥之入而令鼓刀而屠百里内日杀啼噭数百则法不足信矣以老易少犹得全牛之半仁者不为即令程子而愚长攘窃而害农人未可谓非实旤也禁天下毋屠牛顷有诏军市租倚办于此不敢奉宣岭海之间方数千里岂少此琐琐哉愿执事者之虑之也 

　　里役论 

　　论曰里长者里之长也天下之势自下而上甲首上有里长里长上有县令县令上有郡守郡守上有藩司藩司上有六卿而天子加焉余尝谓里长下县令一等非躗言也有司不长之故长者不乐为计丁应日以免为幸供张不办而期会之时愆棰扑交下骈首何校交臂请囚钳釱累累踵相接于道路胥靡之徒不觳于此矣老人固以徳齿推择今阘茸辈徒拜揖送迎官府为仪程功商物以取刀锥之利或窃赀于鬻狱有司亦隶畜之驵会之人不贱于此矣何必上古隋唐乡职犹以品官名士为三老汉甚众国初之制岂不然哉奈何轻之如此苏氏之言曰逺莫如近近莫于其所与兢图治理效必自所与竞始矣 

　　均徭论 

　　论曰王介甫当国所贯行孰不仇也他未论雇役人人今诞章矣美恶随人侏儒哉徃五年役它亦有十年者岁额等而各甲丁粮不齐经费轻重相悬于是为一段维之总邑丁粮画而十以均适今复以丛于十年者年一征之丘仲深负米之喻未可谓非便事也寜杀无笞其亦可哉 

　　条鞭论 

　　论曰始料最繁自邵御史折而带征于粮民诵简便此条鞭之权舆也民壮驿传银戴御史亦尝带征而不混粮之内自是或行或罢霍文敏计两粤便事常搤掔今即均徭均平向皆役于五年十年者岁编之又通为一民知岁输几何而不知某粮几何某役几何谓之条鞭称名少而耳目専未知天下圣人之政东南举称之矣何者错薪翘翘不知一束之易操也岐路冥冥不知一涂之易遵也虽然无畛出纳之际胥为政能殿最我能督责我将尽力以赴之否则归罪于民上下伥伥以瞽遇瞽余尝为县既合之又分之民知其分以期其合官受其合而理其分若八音并奏不相夺伦岁终缕疏其负以胥后命民亦甚便官亦甚逸则在心计尔矣 

　　铺甲论 

　　论曰国家以里甲任民推择齿徳为老人里中有盗戍卒罪人逋逃及恶人不能捕者里甲老人集众禽之具教民榜盖时卫所以御大寇廵司兵以缉细奸间有如所云不过老人里长帅甲首追胥未闻总小甲也总小甲立亦不能任盗贼故又变为保甲夫甲一耳里变为铺铺变为保非三保甲哉实效不责而徒空名之更过矣 

　　祠祀志论 

　　今天子百神主天下郡邑经祠有司各以其职用事而不领于祠官诸侯祭其畺内即天子所柔也牲币牢具有故无所兴侐其庙宇毖其坛垓丰备其登刑簠簋忠信于民无寜矫举以祭不独夕牲荐鬯而始兢兢神必答焉休征见风雨时若降之嘉生故子路以宰有人民社稷非敢为佞也人非响至灼耀鬼责之未尝媟媠者众佛老之宫金碧照寰■〈宀禹〉瞽宗茀草不剪有矣谓令甲何闾阎愚民动于光景至割俛仰以奉之犹自以为不足也明禋忽于此腏食淫于彼余故述典祀笾豆之事陟降之礼则有司存余不敢言之也 

　　先师庙论 

　　论曰宋濓之议韪矣安逺之谪则无以异故耶今毁象祠启圣退况融辈畧施行矣而乐犹未备也制州县乐得式于府可不务哉可不务哉 

　　坛祀论 

　　论曰洪武礼制里社稷坛视县社稷里厉坛视县厉直年里正帅百一十户行之春秋社日用大统厯厉祭视县祭毕燕誓民非土榖不生鬼有归则不为厉如制侯禳禬禜不患无所此废淫祀纵矣欲彼禁反经哉故曰丘夷川实非虚言也吴廷举禁淫文曰律祀典神祇有司致祭不当祀而祭杖顷行龙山龙江见五岳庙中禺五帝冕而执圭东岳泰山在济南西岳华山在西安北岳恒山在真定南岳衡山在衡州嵩山在河南为中岳五岳视三公诸侯在其域内乃得祭之祭用木主号如其山坛而不屋天子有事告以芗无则已今帝之而不知其公也僭诸侯之事而不知其庶人也季氏旅于泰山孔子讥之况庶人乎淫昏之鬼充斥闾巷家为巫史四十保大氐尽丛祠矣岁时伏腊醵钱祷赛椎牛击鼓戏倡舞像男女杂沓忽祖祢为出门之祭富者长奢贫者殚家甚至攻剽嚚讼之徒资以决筴是奸盗之主而礼法之蠧也知县不佞有人民社稷之寄民神杂扰不可放物罪则在予四十保淫祠悉毁之其材以修保之亭坛有余输县营缮象投水火民孝弟力田奉公自求多福不然于我政人得罪求助鬼神无及已于是毁淫祠八百余所御史汪宗噐恶之计竹木斤两以罪呜呼不辩善淫而以其睚眦报愧淫鬼矣 

　　乡贤祠论 

　　论曰名宦乡贤所以报功昭徳章轨垂劝也不综核其素祇以官爵子孙蝉緌蟹匡数世之后神主流出户外矣善乎唐应徳氏之言曰以位则鲁国之社当大牢于三桓不当于栖栖削迹之人子孙得私三桓之力皆奉其祖父从于大烝而孔子作春秋特书弗父何叔梁纥于侨札上矣是故吉州之祠罗文恭欲抱其父以归雅淫并奏贤不肖混淆豪杰之士所以羞与哙伍也部檄厘之幸甚或有为黎丘大人之说者则名实难哉 

　　崇义祠论 

　　论曰奎死袁州瑞死万年故志不録祇于子赏官见之岂少之哉以死勤事祀于其所可也刘义称龙头人故并祠然与史多不同乖异余弗能详之矣语在本传 

　　官师志论 

　　泉而目之贪岂不妄哉南海珠玑犀瑇瑁果布之凑■〈日氐〉者犹外府也至辄甘心焉曰泉实然故举而辱我石门在邑东北建邑百三十余年吏大小无虑四百有亷有鄙苍梧吴公乃与处默方驾称二吴何乃罪泉哉贾庸播耕主人费家而美食调布而求易钱固祈深耕熟耘也庸客致力而疾耕尽巧而正畦陌亦美食钱布使也毁其防而残苗是庸受直而螟鼯报徳也令以下至于流外孰非庸于国者无令曰子实民养而残民以逞乎贪夫殉财烈士殉名盖各适其适矣狐丘之盗誉之则悦盗之则怒何则彼固虣戾未尝不忸怩负此声也尽节奉职而不章彻何以示劝恣行不轨丰肉褕衣没其犬马之齿诛而逃于后世则贪冒之夫寘力焉摭故牒访遗老列职名稍着其行事亦当世得失之林也硁硁不让而好尽言以招人则余有罪焉矣 

　　吴廷举传论 

　　论曰淮南振落公孙弘而惮长孺守节死义宸濠畏献臣巡抚江西耽耽哉皆山之虎豹也献臣与献吉同官讼其横自以与梁文康蒋文定友取容武宗朝不能正则自劾焉所谓面折不能容人之过哉崔文敏称贞才洁履厚行定力信矣布政时许佛朗机贡粤人以为贬夫越裳重译周公不为启衅事变叵测应如转圜安可执也况献臣议即沮格奈何罪之树髙而风集焉人髙而毁生焉所从来矣 

　　沈鈇传论 

　　论曰余至广州徃来缙绅先生间其谈沈公率多壮厉之气夫武王访道而以武称文王大勇而以文显非有不足语其盛也沈公节用爱人尊髙年敬有徳推奬贤士诸善政不可殚数奈何独锄强称哉余以为沈公计魁梧严峻及观厥容貌乃逡逡如儒生常有以下人者志念深矣区志才论笃君子也诗沈公曰悬知乌攫肉寜厌釡生鱼公庭时肃肃里巷日与与人以为然 

　　陈表传论 

　　论曰余观弘治志陈表之鱼官也以陈言云不知所言者何承箕去表二十余年其于遗文古事不啻追亡摉匿岂于表遗之令表所称诵可着庙廊当与叶平遥比矣然士多有困厄所言不用自令沉鬰而死可胜道哉 

　　官师志总论 

　　论曰四岳尧逊之位明徳可知十二牧即不逮稷契辈皆亮工之臣也自九官埀益所让外此无名者畧甚官师第志善恶亦足备劝惩矣或言上古文书省约邑宜详郡郡宜详国故诸家表官下逮筦库余不得而违也始未年月多不详亦无庸详哉呜呼丞簿而下何罢斥之众耶薄待而厚责之亦势之不能得也是故善无微而不书恶有巨而获免盖不独丞簿下矣 

　　流寓志论 

　　至治之世四夷宾服中国乂安天子深拱于穆清羣臣并受其福当是时操赏罚贵贱之权以临驭■〈宀禹〉内君子则加诸膝小人则队诸渊贤者通籍于庙廊不贤者秉耒于陇亩是故御魑魅于四裔乃浑敦穷竒祷杌饕餮之徒野无遗贤人各安其居守其职未有踰河蹈海结轨名山闻某所有贤者则赢粮而从之也小雅废而四夷侵盖至宋而天地之纲絶矣邑去崖门百余里勤王之臣至焉赏罚贵贱之权施或不能尽协粤称边徼迁人接踵其山罗浮其浸南海亦探竒者所愿游也张弘范自夸灭宋劘崖铭功其意无岘山矣不与元同族者恶而雠其石苏刘义亡国之隶逋播之人也乃爼豆于大良与弘范孰多乎邹李两公时尊官右职何算竟灰烬两公踽踽覊旅论其爵位不如彼之赫奕论其徳泽无政事以及民也至今想其人而识其所游之处■〈氏鸟〉鸮羣号闻者不怿鳯凰来仪固人所快覩哉弘治志以刘义邑人按其谱余本诸史与邹李列于流寓嘉靖志所列余以为斥晏也舍之 

　　李承箕传论 

　　论曰余乡问念庵罗太史世卿何如人哉太史曰才子陈子尝谓世卿在白沙朝夕与论名理天地间所闻见古今载籍所存无不语未语者此心通塞徃来之机生生化化之妙待世卿自得之太史止才之也岂竟未得耶周梁石题李氏义学其语又别果孰是乎陈子言顺徳人谤世卿由吴献臣固献臣游扬太过或志故则不传其书无惑哉 

　　人物志论 

　　豪杰不著名于图书不録功于盘盂纪年之牒空虚有激哉韩非之言也丈夫以七尺躯戴皇天而履后土岂徒林林总总等春秋于草木固将骨朽名存如孙叔豹云尔苍颉以前若载籍之所不齿无论齿矣古今经艺百家贤圣之篇不传者多传者少不传者其间名姓有知之乎微独不传者传者三五公外其间名姓有知之乎此其大者朽迟小者朽速迟速之度莫之予夺是故太上立徳其次立功其次立言犹不能以无朽三者不立欲以不肖之身窃空名于后世朝菌而冥灵之希君子谓不如速朽之愈也人物国初独有孙蕡闗敏功言虽不如古立亦庶几千里一士是比肩立百世一贤若随踵也建邑百余年贤士大夫充溢编简夫非桔梗之睪黍与百货并列善评者价不失一故不于其彚而于巻分俟善评者即朴为璞以欺吾不能也自小雅不废巷伯凖也安能废之荣启期言万物人为贵吾为人男尊女卑男为贵吾为男至列女而男子可思矣 

　　闗敏区禹民梁曾甫传论 

　　论曰元纲絶而维弛儁雄豪杰建号并起其它小乡聚屯兵保界审力相时何可胜数也当是时自致侯王小者将吏元功剖符食邑庆流后世不幸亦葅醢随之如龙飞上天鱼鳖鱦蟧随沫正营何足定宅哉吾粤则东莞功最髙宠最盛敏禹民一诣军降生有荣位死有显号可谓鼓舞豪杰者乎如曾甫不先二子死者其功名亦不可胜道哉 

　　张泰传论 

　　论曰余儿时读陈子书想张叔亨之为人比长闻湛文简谓执业白沙见其友张司徒谦柔而刚正卓然大雅君子也然司徒贫甚霍文敏计两广便事顺徳张泰博罗张津皆司徒家产不曾于旧之豪寸陵迟衰微久则坟墓不守两公皆未考后世不得蒙黒衣之泽当涂以章文懿请名敎之幸也余善津子硕其家蓬荜硕贤岁贡不仕事母太夫人孝菽水厪具以衽帨又撱之泰宜然呜呼以优待士大夫孰不咈然怒者奈何出孟下哉 

　　张善昭张澯传论 

　　论曰余见方孝孺练子寜未尝不涕泣沾襟也余邑王御史度亦坐奸党宗家外属编五百五十户莫为善昭今天子一切宥之岂惟诸臣善昭死且不朽明伦大典圣人不易一时诸臣未免胶柱汉宋要立义较然不欺其志可不谓忠耶或传澯儿时有妖降于其室为语它日登第除拜颇验戊寅前数夕复求止之澯不聴神怪之谈缙绅所不道信然断而敢行鬼神避之若澯不愧乃祖矣 

　　梁储传论 

　　论曰文康公草秦王制及不草威武大将军敕缙绅多诵之秦誓称邦之荣懐杌■〈揑，木代扌〉由一人大臣上辅天子下镇抚海内岂百司庶府仡仡于展采错事间哉休休有容天下皆其才矣女无美恶入宫见妒士无贤不肖入朝见嫉文康荐起成都居其下所谓一个臣非耶李文逹名相攻已者必甘心焉近世尤甚小者戍边大则首领不保文康于李铎辈反擢用此数公于秦誓何当也或疑文康愚于武宗朝大忠无所拂辞悟言无所排击道固委蛇盖谓是乎 

　　梁景行传论 

　　论曰宗烈贰守逺郡辄上书言事此其志岂抑首下僚汶汶已哉汉法令长罢废用使者言复起以故能尽其才今非进士死灰矣吴献臣荐宗烈毎自以为弗如也呜呼非豪杰孰能之若廵抚张公亦非俗吏哉 

　　张拱辰传论 

　　论曰司寇洪公朝选为余言考察不叙汉宋禁锢名贤之余烈也故正直之士为时所忌相率入其彀中拱辰见过太宰因憸人劾而违之微霍文敏几不白倪太宰岳亦庄■〈日上永下〉邑子也■〈日上永下〉既致仕大计复推诸老疾之条如此甚众乃知文敏真大臣哉 

　　陈善藏传论 

　　论曰善藏余同举人也五十始举序齿实録今当壮多隠年世变可观矣人情贪耆禄位髪种种改白为皂仡仡道路肩相摩踵相接也丘仲深谓毋令卧而踰岭足为寒心善藏服官政之年懐璞而不轻试志何逺哉余来大良观其所为诗画翩翩千仞之象其人可想见云 

　　人物志总论 

　　论曰纳言周公采谓余志难人物吾吉州更诸儒不敢言志事何者缙绅多而编简狭口语易生也令公吴人亦云孔子称斯民三代之所以直道而行孔子次春秋其义则丘业自言何至托于民以自解民无私枉圣人违之不能也如以民十六族并书若髙阳帝辛诸子又多乎哉不然于我何罪齐景公奄有东海不能以千驷得之于民夷齐西山之饿夫也民顾称之夫亦三代之遗直尔即如子长先生终身空室蓬户褐衣蔬食不厌无子孙闗说至与卿大夫争光梁孟祥余初颇疑及见李世卿志闻于大良父老三代之道犹然在邑中也人谓我自解乎宦官陈凖世卿所録附之 

　　唐豫传论 

　　论曰弘治杂志唐豫余观其所为乡约假令非苟知之亦鞠躬君子也是时会天下新去汤火黎民得息肩于田亩髙皇帝详延宿学老儒咸登于朝劝学兴礼以为天下先举孝弟力田弘乡里之化至于永乐家给人足廪廪乡必世而仁矣故其俗淳龎如此云 

　　陈珷传论 

　　论曰余览珷状盖出梁文康云成化丁酉正月置西厂五月罢以商辂项忠六月复以戴缙王亿至壬寅冬十一月以御史徐镛辈而汪直罢状珷与郭和抗疏西厂复革乃在戊戌之前恐非也即使不出文康不信其以汪直适戍则人人能道之矣惜也利令智惽行百里半于五十是故君子非无贿之难立而无令名之患讵不信哉乡里之人无轶材茂行猥自托于无举无刺徃徃称贤珷倜傥大节而以眚掩余故表之无令独蒙恶声焉且告于好修者 

　　薛当时阮珩传论 

　　论曰余观薛阮两生盖质行而文者也虽不遇而死当时受知于宪佥珩见赏于督学遂致登名简牒声施后世若两生者亦不为不遇哉 

　　罗虞臣传论 

　　论曰龎中丞尚鹏读虞臣上霍相公书未尝不掩巻叹息也盖重伤其志云王渐逵言虞臣豪宕使气不可近晚有养性求仁之意终日仡仡絶筋喘汗于道路之间髙堂邃宇固所愿托足而栖乎奈何望崦嵫而太迫老子所以贵早服也 

　　周氏潘氏李氏传论 

　　三人皆死者呜呼死生亦大矣丈夫诵法先王言议乃薄千古食焉而避其难要同死至背之况妇人乎三人皆死故首之 

　　吴妙静邓六娘传论 

　　二人皆不字者李承箕不传六娘而见于邓宝传且曰春秋书莒人灭鄫六娘取李氏子后其父不嗣同矣能誓不适人节亦有可取焉顾独遗吴贞女何也岂以尚浮屠乎则疑之乎吴贞女与博罗陈孝女大相类陈氏祠自萧梁职于龙华寺至督学魏校乃称孝女云故宅亦为豪右所夺何一辙也又闻伦教梁鉴殷女佑娘不字抚其侄彦 

　　选举志论 

　　掇巍科隮膴仕纡紫拕金揖让万乘之主食肉贵富上显父母下为妻子荣利岂非士之情哉君人者非宠禄人社稷是保臣人者非窃人宠禄社稷是役修于家壊之天子之廷尽为贾山所愍则何頼焉况也吾修之未尝而于壊何有不亦鋭乎其举之乎闻有缙绅大夫与军将游于孔子之庙大夫歴指先贤问曰彼为谁彼为谁盖嗤不知书云答曰吾武人吾安能彼之知但闻诸公非进士也问者大惭繇斯以谈在彼不在此志选举于人物之后或举之而不传或不举而传之即未论世其人盖可知哉景泰置邑选举乃自宋元地顺徳斯顺徳矣先贤良方正诸科古之道也乃録进士次举人次岁贡今之制也吏而官之不遗昭噐使也武举并録视乡贡也貤荫附焉选举之所及也纳粟与焉选举衰矣他志或及义民非仕格吾无取焉 

　　杂志论 

　　天地之道岂不大哉帝车中央或纬或经微星一万附体而成三条四渎主名山川培塿灉濋其别相联故有大而不可遗有小而不可捐胥徒府史乃备百官五色不杂不成文章五味不杂不成和羮五声不杂恶覩云门之与咸英故曰杂者物之赜也理之囿也所求于杂无不有也是故孔子传易杂卦终焉班孟坚诸子十家居其一见王治之无不贯相生而不如水火相成而不如仁义敬和则余之所録也夫 

　　○志论二 

　　永安县 

　　图叙 

　　画方计里图其疆域郡县大小若户口田赋多寡并图之罗文恭法也余业用于惠安顺徳矣永安初县山尤厜■〈厂外义内〉命虞道工乘樏以图图凡四都三而总一参伍错综博访故老三四易而始就夫图山川犹貌人也长短肥瘠不肖况乎经脉则何贵焉戸口田赋籍在县纲目不相凖正之一以目而御纲都列各图而登万厯十年之籍赋更之所出也弓田书于其都皆其都之田也屯田附焉亦其都之田也各图不书田丽于人非一都之田也田有官民赋有轻重琴江与两都亦复不同赋役志具矣 

　　代令作 

　　石洞叶先生与念庵罗先生善法广舆图画方计里以图永安核户口田赋而正版籍之误心亦苦矣不佞则有感焉幅■〈巾员〉七百里可谓大版籍厪七里可谓小法为户七百七十寓籍居半老子称小国寡民非耶治大国若亨小鲜小将若何覩其小撙节爱养之心生矣图其大生聚敎训之心生矣是治小国之道也不佞之未能逮以俟君子 

　　志叙 

　　叶春及曰永安七里立邑厪十八年天地无穷虽万世可知也则在今乎则在今乎故志之邑胡以始邑胡以制作建置志第一聚众人而为令合众井而成邑作都里志第二以辩区域以奠民居以阜财求以固封守作山川志第三有土有民斯田赋可则而更繇可事作赋役志第四物有美人有习本乎土之所为使作俗产志第五阜民成俗其惟良有司乎作官师志第六无谓五步必有异卉作人物志第七前事之不忘后事之师也作前事志第八凡八篇其事核其辞危其称文小而镜鉴大知我之不知罪则有矣原撰次之意作永安志叙 

　　代令作 

　　永安承大乱之后民得去汤火归田野剪荆棘驱豺虎而居之惟是筚车蓝缕尚不足以佐百姓不佞谬吏兹土夙夜竞兢抚流徙度土田定赋更薄征敛重积贮养孤疾本秩礼严什伍治兵戎诘奸慝正罪法伐山通道自官寺学校祠庙仓廥城池至于杠梁廏置亦增修矣三皇以前几千万岁其君神圣生人之道岂真如鹿豕然一无事者唐虞来乃颇可着则非载记之故乎邑新犹开辟之始也失今不记后何观焉以请石洞叶先生叶先生为作八志缀以四图其于疆里山川徭赋民风吏治贤士大夫理乱之原阸塞户口多少强弱之处灿然具矣后之君子求治理故于是乎在岂惟不佞頼之 

　　建置志论 

　　论曰折置之议已始于嘉靖三十四年是时贼杨立诛府以归善秋乡鳯凰冈磜头等违县五日海丰鹅埠岭违归海两县亦各二日山海之寇儵忽出没最要害度地创县控制便南赣督府下其议竟寝杨载鸣则谓归海诸邑地若广逺戸口寖耗得其人察奸驯暴不降堂序而山谷具达奚必增邑不然徒益民一厉也力胜百钧而加之万蔑不仆矣嗟夫当时议行岂有一十四年杀戮之惨乎贼不畏民朝廷之畏官亦然故贼鲜犯城官惟城兢兢民蔑如也永安县民乃免于锋镝咽而固有食可废哉若鹅埠岭覆疏具矣 

　　烈女传论 

　　石洞子曰贼起嘉靖庚申歴十三四年横行六七百里破寨几百妇女虏者几千人矣惟余母姨方氏陈子明妻诸生王国祯妻余母舅方世景女及黄五姐烈而死岂非难哉是皆正气郁于胷中莫邪为钝矣岂非难哉 

　　永安县图论 

　　县违郡城二百余里重茧三日乃至水行自倍皆﨑岖万山中异时未县罪人梨来者鲜龙蛇易生嘉隆间盗贼猬毛而起其地然也县宜矣取归善古名寛得长乐琴江凡三都北抵康禾南据乌禽嶂袤一百一十里东距米潭西至龙川江广二百一十里幅■〈巾员〉几七百里连嵕复嶂尽其地徯隧■〈山含〉岈少夷衍或二三十里无室庐故在版之里厪七正戸七百七十多归善受田之人也琴江好气而足智古名寛得椎少文地肥美饶五榖大家以儒术显则三都同耳古名县治在焉列肆而居执役而食皆异邑无土著者城内虚议鬻官地而贱其价予民实之甚善茹毛饮溪便利久恐未必乐从也逺方竒民聚琴江古名寛得佣耕逋民隠之第此鹰而彼虎也旧屯十二今存其七废等两巡司本以游徼为官无为厉多矣四竟今无虞乎上镇黄花北近蓝能大小径东出程揭貉獠坪南岭南通螺溪马公寨黄峝新村卷蓬南邻松坑盌窑徃皆盗贼门户独西无外患可徒睫之视哉 

　　古名都图论 

　　自榄溪入筰行二百里至火带皆古名古名之图三其序盖江口始今不能别自火带以下皆秋乡江旁溪注之甚众水道纡曲舟行半日从陆以趋尚不及数里云两山蹙沓江流如线树木蔚荟故多鬰燠之气民皆佃作度下石则林田乌石以上乃有着姓岩前有叶太守其人贤者匪独科第重也地膏沃饶五榖然多富人之产秋冬间漕归舳舻衔接水湍石径滩三百六十乃至泷头上益浅不可漕载不过十石令之藩议疏浚之排其填阏而凿横江之石亦鋭矣春夏水涨沙随之行石礧礧京积恐不能卒就也县在此都民亦劳止围子李郊若竹车峝间皆有猺依凭崖谷伐山而■〈田〉爇草而播患吾扰彼彼不为患磜头山乌禽嶂昔固盗区而相思径通下岚■〈石翕〉石径通松坑鳯凰径通梁化梅坑径通阳乌潭亦通松坑乌禽嶂亦通阳乌潭羊角嶂通左坑散滩径通蓝口设有掲竿之徒皆要害今周道矣安定休息庶其乐俗乎 

　　寛得都图论 

　　北界河源二合南趾古名东入县而佛子凹绾毂其口龙川江西下都之门戸在焉义容神两江皆皇流衡贯都内入龙川江而神江之源最逺聚落数十盘错两江间被山排碕丰草茂树散为夷陆原隰衍沃自昔以为上田沥口其望姓也蓝能作难则栢埔不得安枕桃子园阸塞弄兵之民负焉故苦竹派祈望嘉靖中徙寘于此今旧贯矣濒江南北要津有传有司岁发廪钱共其击刺一候人任耳民不与知惟当县孔道行李之徃来屝屦是给负挽之役谪及穉子寡妇不免■〈目肙〉■〈目肙〉劳人将息肩于苦竹派由清溪度员墩出猪母坑右手之螫而嫁于左夫非七尺之躯哉惟仁人免我愿在位者之仁之也上下窖鐡冶昔尝鼓铸下鳯凰冈隃梁化因材于山以入幕府佐饟后贼大起咽之是惧不敢言鼓铸事矣鹤子■〈土盈〉银穴睨者大众若然其咽恐甚山海天地之藏也待虞而出待工而成待商而通商不出则三宝絶第吾疾方瘳奚敢复益之哉 

　　琴江都图论 

　　石马西驰突起鸡公嶂过芙蓉径入都白叶帘紫官山诸嶂怵■〈毚，大代兔〉南走隃貉獠坪至南岭出漏里海丰归善之山由此始矣是为邑之脊旅水东西分流若两胁然西皆入秋乡江东会琴江入横流渡言语习尚与古名异山川风气信不诬哉都多着姓有诗书之敎矜然诺而好气其民务稼穑饶积聚有余以出米潭大梧至潮上镇中镇其会也上方近河源密坑海丰长乐之间逃军坑直其下方异时两处丱开奸民趋之如水赴壑则南岭赤溪以至上镇当其要道日夜行鞫鞫不絶东与海掲程乡地比三县盗起不得安枕而卧矣故昔垒寨是都为独多云宋末文信国提兵至循屯南岭当是时四面楚歌死灰能复然乎嗟嗟一旅一成克复旧物天若祚宋因龙川之迹制南粤之兵庶几夏后之烈惜哉天之所废千载下徒令忠义之士眦裂髪竖仰南岭起敬耳繇是而观南岭信险固不义之民徃徃负之乃设文武将吏屯戍其地今空垒矣狡然思逞其凶何日蔑有其可忽诸 

　　○志论三 

　　博罗县（博罗县修志革已具学宪旴江罗公谓太守林公必叶絅斋于是别驾请于先生尽删润焉作者不悦分部公亦不悦驳下博士弟子弟子弃之志遂罢今録一十篇） 

　　地理志论 

　　古者画地居民岂若布帛幅裂尔哉上观天时阴阳风雨殊焉下察地理广谷大川异焉中验人事刚柔缓急分焉故丰可新闾巷里社可改山川不可易也博罗秦县得名之故班史不详或言三山一股浮海来傅于罗山山名罗浮县名博罗职此转傅为博然西汉书已称博罗矣第罗浮若蹲■〈氏鸟〉象山扶舆旁薄上走河源下至増江之口官寺邑屋缙绅素封咸在如令崧岳不诬兹邑谓不藉于山川不可也他若堤防亭台津梁墟市闾闬古迹丘墓与夫移风易俗之道虽人官之能而因地之利并着之作地理志 

　　津渡论 

　　叶春及曰渡当孔道官募渡人属于民者则民自募岁取其直以供赋事此皆世业载在负版郡赋役志嘉靖三十一年渡六十八可考也归善李令因竞尽夺于官使人人自渡谓抑兼并无总货于一人其名似美故上官信而行之城下艇多或可以济大江舟楫上下有程孰利一钱而舣舟以渡也荒村穷谷竟日无舟临河浩叹若有主朝夕于斯行李徃来无寜濡滞此于利害相去逺矣况乡人渡者率不与直场圃既登家赋粟一斗渡废即得舟加索不免终岁所费数倍此外邀虚名内贻实祸者也李在势已不行但有牍民汹汹若博罗诸渡多豫章置里正収直以奉烝尝东莞锺宪副鼎贵利而夺之为豫章者宜左袒矣 

　　祀典志论 

　　邑必建学建学必祀先师礼莫殷此先师庙遍天下皆谓据我此苏氏得泉之喻也夫人履后土而戴皇天食土之毛山川流峙吾竟风云雷雨隆施吾竟若社稷若城隍功最巨徳施于民则祀况十宗乎鬼而归之乃不为厉皆经祠载于令甲鬼道胜故多淫于是山川爵臣子王髙皇革于前肃皇正于后可谓明圣者乎宦贤二尤儳冒神不享非类言行悖于圣人非类甚矣强而置诸宫墙之畔死而有知能不颡泚孝子慈孙慎毋泚其先人哉作祀典志 

　　名宦传论 

　　博罗令始于秦是时赵佗比肩事主列城而居崛起龙川遂并岭表南面称孤博罗不能代兴与天下诛无道秦后世无称可恨也天下一家儋人之爵食人之禄恵安元元其柄在我方驾卓鲁孰能御之名亦闇而弗章何哉上下千余年惟豫章以学显仙游以死重诸君子随时建事大氐如此矣人言贱近贵逺目所覩觏其势必然如令圣果仲尼而吾乃为西家玄果子云而吾乃为中垒不然以今视昔反令人贱逺耳因旧载稍增之作名宦传 

　　王亘传论 

　　肇庆志王亘淳熙中为博罗令筑随龙苏村二堤百姓頼其利后知南恩一统志误作旦于是博罗名宦称宋丞相前博罗令王文正公杨载鸣知非文正乃云王旦淳佑间人与文正同名遂误举而误书之也岂知其为亘乎千里谬于毫厘信矣 

　　流寓传论 

　　君紫宫负黼扆袗衣鼓琴则治世之士哉而尧舜是矣登崭岩友鹿豕潄石枕流则避世之士哉而巢繇是已尧之汾水黄帝之空同无亦游方之外依托而言非其质也要之山林朝市静躁不同谋野而获登髙而赋故抗志虚旷玩心髙明者徃徃麏至乃若逐臣迁客为世所仇危于累卵抑郁牢愁无所愤泄不若缁黄免于荣辱王乔韩众庶几旦暮遇之驾八龙载云旗以翱翔于昆仑之阳赤水之濵若屈原逺游是也罗浮灵岳在邦域中自昔放逐南来匪不游览当其暂得于心蜉蝣天地恬澹愉快若出世网百世之下清风洒洒有鳯凰千仞之象亦未为不幸哉作流寓传 

　　人物传论 

　　选举志士之举者人物惟其贤举不举勿论矣故有举而不传或不举而传之匪徒録献臣亦彰潜徳示戒勉也如令举者悉传志足矣又焉用此博罗崇山巀嶭而罗浮象为之宗峻峭崭岩万仞壁立有忠节亷介之象旁薄重厚有垂绅端笏正色立朝安社稷殿邦家之象清水白石飞瀑流沫有濡毫洒翰珠玑错落之象部娄累累其子孙也王御史虽家归善水东系出水北汪思言献之大有何孝子张司徒若融县之节伯仲彭泽谓岳神非耶嗟嗟天地常存山川不改灵淑之气岂有息耶然志难矣杨载鸣嘉靖丙辰纂郡志最好综核其言传恵人物而益信乡评之重也一善惟恐弗书一不善惟恐书之直道而行其是之谓矣而不録于载鸣者诬其为郎时闗说不从用此释憾则诬能免于后乎郡壬寅志分传丙辰不分而有附传今联缀书之览者如校文髙下自见列女亦人物也姚宻女之列千载之下读之髪竖何论窦氏哉作人物传 
　　（御火某于甲丙辰志不録必有以矣县志草所上如丙辰郡倅所请如县志草后其家谒于郡以强先生不可则自为传言武定之败御史上变朔方衅起又以諌被杖云考武定恣横杨文襄恶于始劾者御史赵镗夏贵溪恶于终劾者给事中髙时则下狱死矣总督侍郎曾铣上复朔方议咸寜侯仇鸾讦之贵溪并坐于是上怒台谏皆杖之十本以不谏杖而欲冒忠谏之名里人可欺国史可掩乎先生持论不诡随人皆此类也） 

　　张津传论 

　　叶春及曰余闻刘丈人梧四明余本督学岭南行部至惠称广汉不絶口曰吾明圣之圣即吾不能岭南一人也张生沆谒王伯安于虔州伯安受谒曰广汉在归而求之有余师沆谓硕吾壹不知而翁之名之重也责沈宜矣张家传亦四明人会余公交车当是时岛夷孔棘家传言父老毎泣张太守在吾岂忧岛夷哉名不虚立士不虚附信矣硕与余善愿朴不类贵介公子少应乡试朋侪嚣于黄文裕之门黄时以解首家居相与争言而独指目硕通志遂有诋词以此相复何异贾竖女子霍文敏言顺徳博罗两司徒皆贫虽未考当任子如章文懿语在两粤便事若文敏岂不贤哉邑令李长盛欲为请谥如萧山魏骥广昌何乔新不果其奏具存 

　　翟宗鲁传论 

　　余闻尚书郎管其舅临河欲渡脰■〈疒肙〉矣适一生来请负长者既渡问为谁拱手曰翟宗鲁久之乃知为翟先生翟先生自诸生慕古人多竒节别传渊明轶事附会不免水流湿火就燥居上流天下之善皆归曷足怪哉以余所见翟先生义至髙其贫逾甚即渊明何以加焉然渊明本老庄不耻乞食江州使龎通之赍酒邀于栗里至则欣然共酌其达如此先生步趋孔孟惟诚敬为兢兢严于一食一饮故人以为苦太上甘节其次苦节其下丧节苦之不敢猥借口于甘夫然故多饕餮之徒矣 

　　杂志论 

　　说文杂五采合也从衣从集佳在木上亦其义哉人情美绣而恶杂画缋之事杂五色五采备而后绣成若之何恶之文犹制锦巨细竒正典常諔诡法语寓言并苞兼总而文备矣寜独诸子而有杂家易之杂卦左之错经皆是物也第明天地之性则神怪不能惑知万物之情则非类不能罔虽小虫水草樝梨橘柚酸辛酸苦缩唇涩齿日陈乎前恃以养生则不越乎五榖也作杂志 

　　石洞集巻十

●钦定四库全书 

　　石洞集巻十一 

　　（明）叶春及 撰 

　　○志论四 

　　肇庆府 

　　叙 

　　叙曰万厯丙戍冬肇庆有郡乘之役当是时督府则连江吴公监司则山阴王公太守则山阴郑公吴公曰必叶刺史且毋令投石也余于吴公未有一介之绍徒以浮誉察举于丘壑之间独奈何身隠而焉用文以负知已其明年则吴公入为大司空又明年而王公叅政西楚海虞黄公自吾惠来代十五朏而志始成自纪志表传创于史迁后多放之郡事孰非朝廷为纪一表者表也表着之则见也易沿革最急与秩官选举为表三地理建置赋役学校祀典兵防为志六名宦流寓人物列女为传四徧覆并育广记备言则外志杂志终焉总之十有六篇巻二十有二夫志肇庆岂不难哉州县废置玦断丝棼志固多眯史亦未备欲绪其条贯难一不出户知天下而直数百里之内山川道里讹谬相承难二赋役兵戎万民所乐苦一方所安危也其事牛毛其弊鼠穴今一一厘之难三名宦人物恕则违于国人严则违慈孙孝子难四文词芜秽武功志辄敝帚弃之国人徃徃以请二三名家之外无论古今为删润至过半犹未尽雅驯空令牛汗难五客谓史以文胜况志乎久不出三五十年而更故以覆瓿日夜不处以劳于古今逺近之间致自亲筹推钱榖兵戎期于不失以华其颠谁则知之第饰其辞亦足窃名于天下矣叶子曰唯唯否否不然如客所谓非楚人鬻珠秦伯嫁女乎春秋其事桓文其文史义则孔子自谓窃取之文义不逮又非事实是三失也孔子执事敬曾子忠于谋人余不佞数奉敎于君子矣不致投石而未免益疾则余之罪也夫则余之罪也夫罗浮石洞叶春及化甫叙 

　　郡纪论 

　　尧命义叔宅南交舜巡守至衡山则南方诸侯于此而奉纪法肇庆直衡山之阳而交州刺史遗风徃事不少槩见何哉周犹荒昧而况唐虞之际断自秦汉亦疑信之故也嗟夫秦并天下至今千八百余年何异一枰之奕广狭异地分合异时治乱异轨仁暴异政君子小人异道休咎灾祥异变稽诸谱牒盖其详哉大都置诸安则安置诸危则危天下之本在于一人聚辐成轮聚个成室合郡为国由国以为天下夫孰非一人之张弛而忽之也乃今开府大臣常莅治之宣上徳达下情福泽先被恶在乎五大而不在邉余故综前代之迹暨所覩闻撮其大者备鉴观焉作郡纪 

　　郡纪总论 

　　论曰秦皇汉武恃甲兵之威开闗攘地则后世孰不非之然吾五岭遂得齿于中州筚车蓝缕之功焉可少也肇庆兼有南海苍梧合浦之地汉晋以来礼乐征伐行于三郡史不絶书以为不専肇庆取其二三册耳要之举网岂一目遗乎唐以魑魅视春新诸州无问奸良使为一丘之貉虐矣今天地仁气与王政同其曣■〈日昷〉此一时也第竟内所急无隃宼蛮自汉时固已患其剽剠宋元而后水旱盗贼溢于编简近世尤甚丙子之役民乃息肩即令芟夷藴崇龙蛇之生实在山泽况跛不忘起寜讵无其人乎薄赋敛匡乏困阅卒徒严戌守安民弭衅此为兢兢古者以三十年之通虽凶旱水溢民无菜色丙戌不逺足为寒心语曰不行其野不遗其马言备之不可已也 

　　沿革表论 

　　五岭以南广运万里秦直以三郡制之汉増郡九列邑尚亦厪厪晋宋方域益蹙析置益繁宋熙寓郡髙要为县七晋康郡以端溪置县至十余梁益众建州郡弹丸之地眂汉全越不啻过之儵分儵并儵废儵置儵彼儵此儵多儵寡名号屡易绣错丝棼沈约谓巧厯不能推信矣梁陈谱牒不传晋宋虽有纪载之书曾不务明终始欲一其条贯难隋唐而后去郡着州以图简畧其所并省无可复考四会泷水数十里之间故迹四五祇有其名耳郑樵谓州县可易山川则否故禹贡九州岛必山川以别之夫斄牛在前有目共覩蚍蜉即离朱见或不能此大小之辨也春秋经传所见百七十国三十一国不知其所况五岭外区区之辟小县乎大氐先王画野分疆寜论广狭诚以定治而已国朝成化间增县二嘉靖间増县一至今万厯増二县一州岂曰纷更皆势之不可已也封疆之臣保竟息民是为上策不然虽多亦奚以为旧志无表其述郡邑舛甚辨区域征因革审要害察风土亦纪载之首务也于是以歴代史寻绎而绪正之后之君子欲综其本末庶几哉作沿革表 

　　沿革总论 

　　余表沿革一本于歴代史原始要终实窃取之意史文缺略缪戾敢自谓亡或可因而求之顾质诸旧志多不同恐以彼为郢书而燕说我也乃据一统志旧志误者疏其下缕辩之一统志误亦然庶知余言之不躗也泷水县虽分而沿革有可证者且彼新志与吾旧志伯仲并着之 

　　秩官表论 

　　人言郡县自秦始不然哉古者千里百县县有四郡以布列于五等之间秦废封国而存郡县之名于是乎以郡统县置监郡御史皆以乂民直与子与贤异耳汉因于秦礼损益可知江左州郡实繁隋矫其枉去郡而州以太守而为刺史儵复儵更迄于唐宋上复置府则犹州牧之任也端康二州因潜邸而隆府号迨今郡皆府矣大氐民极之建其等惟三县居下上有州郡又上则有监牧遡于秦汉皆同要之乂民为本水榖亦养庚癸亦养何必名为哉三代与子故有小史掌邦国之志奠系世辨昭穆范宣子用是知其祖豕韦御龙以及陶唐后世与贤辟如四时当时而用过则已焉而自以身不朽彼有题名而人又为之表皆不朽之事也歴观古今大贤不朽大恶不朽余不知谁何无异草木恶亦不速朽恨矣且夫天地运而不积徃来相嬗必有厯以纪之苟求其故虽千载之日甲适乙鐍甲辉乙珥可坐致之次前代治官以俟来世亦日厯也呜呼包公一砚不持杜谘万石贻诮今皆不朽可不慎与作秩官表 

　　秩官表总论 

　　论曰旧表监司何以不表监司郡志也志全越则表之不表遂不传乎功徳有于民旧传之吾亦传之尔其不表之也不敢冒其名也其传之也不敢没其实也是故刘洎不长史于康州以督府李廷珙之春也髙仁表之新也陈行范之泷也陆东升之端也旧也何以不表行范贼廷珙仁表遥授东升守将通志本旧唐书刺史行范矣其为贼也何吾亦旧唐书本尔冠春泷猺首于刺史其刺史之也仍其号也其猺之也正其名也东升之守将廷珙仁表之遥授何廷珙归宋南汉尚据岭南仁表使倭奴故宠以新州刺史治民之谓守御敌之谓将东升隠裨将以是知其非守也泷自宋以后不表曰非吾土矣唐表之何以桓彦范贤之郭元振贤何以不表流赵博宣李渉皆流也旧登教授于推官曰星岩碑则然今登推官何吾本宋百官志何以不表县属郡志也志县则表之故君子上不谄而下不渎也 

　　选举表论 

　　徳进言扬古今取人不越二道校文之后众竞进以贪婪论者薄之亟欲反于乡里之教五帝异礼三王不相沿乐苟可以割何必皆鸾刀哉是则然矣周书曰以言取人人竭其言以行取人人竭其行言必至也汉察孝亷窃名伪服吾敢谓其必无暮夜凿坏胠箧发匮与白昼剽人而夺之金轻重县矣居不必忠信行不必亷洁藻缋其辞自可通籍登金门上玉堂肉食贵富泽润后世何知仁义享其利者为有徳岂与抱先王之道术择地而蹈糟糠不厌死已哉修之未有何所壊于天子之庭一旦具官便私自营所谓不变塞也子能言父母即以诱导及就外傅师友之所董勉遑恤其它噫利禄之中人深矣髙皇帝初置科举还罢已与荐举并行旌车四驰寸长必致得人之盛施及建文监于成宪颓波或可制哉毋谓郡无人汉重明经陈元领袖唐重进士莫宣卿褎然举首洪武荐举多至七十人一岁应书十人甲科四人永乐应书常二十余人甲科或五六人近乃寥寥若晨星韩退之谓其业愞孰不学可能斯之未能地脉何罪习之所渐久则人人愞孰应书必多宣卿犹病无称必如陈元庶几无愧余欲应书累累若此明徳逴逴若彼覼缕着之先荐举古之道也次进士举人岁贡是谓三涂余附之作选举表 

　　选举表总论 

　　论曰旧志有封君有诸生有仪宾不録非科制也封君以子贵故于子见之诸生偶赏官尔（若府学生廖谦以徭入朝授新兴典史）汉卿相多起佐史国朝若况伯律辈即科贡何以加焉吏虽进以赀聚田家子试文法犹有选举之意与应例异矣旧志不録县尉余乃进之 

　　地理志论 

　　肇庆虽岭外乎肢脉分布连络衡山郄望骑田甿渚一岭之限尔北连含洭广泽临贺南际大海西扼苍梧东有髙峡之险重山复岭带以长江地冞阻而民质悍亦用武之国也陈之帝用髙要兴汉之霸自封州徽帝以端髙帝以康岂非地之灵淑发祥于帝王者乎驰义侯下牂牁因郁水以入西江伏波出桂阳因汇水以至四会戈船下瀬出零陵或下离水或抵苍梧冯盎在髙凉则吾祭南门苏章军贺江而楚人不能南下陈霸先自髙要出遂解广州之围主客攻守之形可见已方今天下一家闗门之设惟待暴客守令列城而居土宇昄章县于曩时皆州刺史郡兼八州无异隋唐都督之任为天子牧养元元他无事矣漆林材木之饶不絶于山鱼盐蜃蛤不絶于海清淑之气磅礴而郁积既无所发斯不能独当也或曰天地自西北而东南九州岛盛于雍冀及兖而后至于扬荆闽之建州吾越之曲江亦西北也其后负海始盛二陈二莫伯先元叟谨微文彬诸君子皆康产至宋积中惟鼎乃起绥端所谓地气非耶今何其寥廓也夫气不息不择地而有火力弱风而扬之火益炽蜀之有文本文翁之风之也范蔚宗志后汉郡国山川泉池乡聚城亭并书而班孟坚地理志于国风独详焉广谷大川民生异俗移风易俗信惟上之人矣作地理志 

　　分野论 

　　论曰五岭以南自晋史后俱扬州矣而杜佑则谓荆州尽衡山之阳若以接境壤界奈何舍荆而扬之属信然第先王制地绣错而犬牙之安能一切肇庆东北则中宿含洭西北则广泽临贺繇斯置■〈执上木下〉扬荆亦兼之哉以辩星土星纪不得専矣斯道盛于春秋时其言卓诡徃徃竒中要地不迁胡国之先后为（杜佑辩吴越三晋先后）或疑岭南旷远非一次所及又况郡邑眇小乌足当之则日月有一不烛烛非日月天真如覆盎矣惟南北反易二千年未有明其解者余有闻于父执刘梧也天地南北东西不同天之运也平地之倚也攲人处地上观天南面而已天虽有北实沦地中必平旋而南焉然后人得而见也日行北陆躔星纪之次是谓南至而殷乎地面之南方星纪必于地面之南方故以分东南之扬也日行南陆躔鹑首之次是谓北至而殷乎地面之北方鹑首必于地面之北方是以分西北之雍也是故紫微垣居天之中地之北所谓北极者也玄武七宿虽皆天北而为星纪玄枵娵訾之次然斗牛女丽天市垣外距北极最逺虚危则未逺室壁则最近故其旋出地面斗牛女南殷扬粤虚危东殷青齐室壁直当乎幽燕并卫也朱鸟七宿虽皆天南而为鹑首鹑火鹑尾之次然井鬼直距北极最近栁星张渐逺翼轸隔丽太微垣之下距北极为最逺故其旋出地面井鬼北殷秦雍栁星张西殷三河以西梁益翼轸则直南殷乎荆楚也苍龙七宿虽皆天东为寿星大火析木之次然角亢距南北二极为适中房心近中尾箕隔天市垣距北极为最逺故其旋而可见角亢氐殷乎兖郑氐房心殷乎宋豫尾箕则当闽粤之南也白虎七宿虽皆天西为降娄大梁实沈之次然奎娄距北极不逺胃昴渐近觜参直距紫微而无他垣之隔故其旋而可见奎娄殷乎近中之徐鲁胃昴毕则偏北之兾赵觜参则直北之晋也天道逺人道迩妖祥影响所不敢知作者或不出此封国命祀江河脉络之云皆不求其故从而为之辞者也但星家以尾箕分燕觜参分益与此不同参之为晋左传详焉右据龙尾则有取于南粤録尔 

　　风俗论 

　　论曰岭西接南楚山多而峻出羊峡邸番禺大海南环负山多仁近水之民足于知髙要其都会也重厚多君子种学而负气小民龊龊自持逋荡之徒博簺以游剽掠椎埋徃徃交通外海饭稻羮鱼有陂池山泽之饶莫府所驻故具五民更徭征发独先诸邑南通新兴北则四会饶橘林之利士秀而文喜豪侠持吏长短相告言故至今谓之四会笔新兴膏壤沃野自昔以为上田好稼穑殖五榖然鲜蓄藏商贾不通自莘老志完邦衡明仲相继流窜犹有先贤遗风而重噐为之冠好讼探丸执雠不避亲昵则其蔽也阳春斗辟县茅茨土阶纎俭习事尚不失葛屦之俗健讼是从奈何益疾阳江东通恩平西通电白亦一都会也濵海通鱼盐之货果陏蠃蛤不待贾而足山海置戍则四方喜游子弟不召而自来其民好勇轻生豪殖之家利役贫民以武断于乡曲髙明与南海大同俗多君子好文采寛缓阔达而足智民俗儇巧仰机利而食持刀笔入官寺徧于郡邑南海之风也夫恩平亦东南一岩邑也南通新会西通阳江电白电白旄牛而恩平绾毂其口广寜与四会同俗见官府挺而走险薪蒸与众共之庶几容成大庭之民岁时男女聚会互歌为谑猺之俗也徳庆岭西上游地重重为邪敦朴畏罪缙绅先生秉礼而矜节婚姻不为夷虏犹有石元叟李谨微之风尚节侠故李文彬以义倡之云合景从及敝好胜崇毁封川邑小而陋自苏子瞻固已称其好义赋入必先俗淳讼简缙绅矜节同于徳庆自唐宣卿以诗赋魁天下后无闻者开建偪仄两粤间其民健悍习俗朴鄙狱无深坚婚姻同徳庆赋入则同封川总之徳庆以南春新恩阳以西昔患猺今已芟夷民得息肩南畮室家相保惟并江州邑水为患积贮最急三加不举遣女满车丧奉浮屠御酒肉弃祖祢为出门之祭未免一丘之貉凡民函五常之性刚柔缓急音声不同系水土之风气故谓之风好恶取舍动静无常随君上之情欲故谓之俗书曰尔惟风然则水土之风又在乎上之风之也记言同俗本一道徳俗不同同于道同于徳同矣簿书不报期会岂大于此 

　　建置志论 

　　凡建郡邑必择形势以为之城又即城之形势以为之署行署属署以次昈列皆建置于官而政令系焉者也夫其严城外卫公署内处俨然南面以临四竟岂令逸豫侈大哉无亦惟是赋政修令以达王事而已春秋传曰位政之建也署位之表也髙堂戺辨等威所以表识使知有尊而因以部署乎民也惧生力之诎而以貉道行之不可茅茨采椽曰吾尚尧舜道日在北陆而犹欲御絺绤亦势之不能也君子攸芋朝夕虔君命匡民生使各有寜宇不至目巧象廊即隆栋重门奚病乃若凭然百姓之上如紫宫帝居闗而守之虎豹烦寃侘傺奈何直于其庭庆让所及始平易而缮葺之否则断址颓垣鞠为茂草狱讼繁兴储峙无备天厉不戒盗贼公行虽居署据位而畔官离次久矣何者居之不思而庶官之道旷也一旦有急乃惴惴然婴城以守不亦末乎邮置预备惠民漏泽咸政之纪附之作建置志 

　　建置志总论 

　　论曰令甲都里有申明亭粤无之亦不知其当有矣厪厪悬额县门当时奉诏不恪况今乎以十九章聴民讼布在敎民榜此不举复置正约之是舍五而二三也僧道设官阴阳立学圣人因世变而为之制医最急假令选敏慧而岐黄之敎岂有天昏札瘥哉诏预备仓立四乡移民之虑成化初太守黄瑜郡丞马襄髙要令孙珍皆积贮至数万石尚立法之始乎今并于郡县廥或名义不辨奈何责实饥有食寒有衣疾有药死有塟尧舜之政何以加焉惟养济院具宪纲部使者一稽其籍余皆亡矣是在良有司哉是在良有司哉 

　　赋役志论 

　　里父居室土田园池若租税岁所出纳皆有籍不幸而灾迁先诸货岂其珠玉不恤而区区赫蹏之忧百千巨万于是焉在其为货大矣圣人作经宜非性命不谈禹贡庶土三壤贡赋错锡至于总铚戞服山林皋隰之征徒役期令具在周官男女少多米盐烦细无异里父岂非天下一大家哉萧何以图籍而知阨塞强弱国朝诸臣纂一统志户口田赋阙焉曰非黄白即何刀笔吏禹周公未可谓非圣人也郡赋役志故多阙讹缪相袭録空文而不务明终始嘉隆之际所谓先庚我欲观负版是故之邑而不足征也郡鬰攸为虐邑胥之焰甚于郁攸今无论自万厯方田与更始后之赋役一视此以为元奈何而不周毖赋役有正有杂其名实繁原初穷变虽羣胥不能解也徒以长短御人守令以郡邑为家知乃其职安得曰钱榖有主者不料量愚闇惟吏之师贤豪又鄙琐之非吏何以余故详着于篇后之君子以览观焉夫亦愈知政矣作赋役志 

　　户口论 

　　论曰洪武戸几九万口四十一万有竒今戸损九之四口半存耳况岁征为实此犹虚哉罗定所分戸不过二十一口不过十一余岂尽耗于盗贼国初法严隠丁自令以下罪有差今胥为政故隠者多辟如千钧无论负者几人期尽而止是则然矣奸人以贿儌幸则代役皆贫民也猺蛋版虽不同编民正统志犹存之可以观世今不与编民同耗几何见外志 

　　官民田论 

　　论曰田胡为而有官民哉古者田受于公秦开阡陌民乃得自买卖为私田非上所授制吏禄禀生徒若有没入则犹属之官云民田农人受于富人既入大半之税县官不得更重取之故其料也轻官田官挈以授农人岁収其入以富人之入为比故其科也重其在今无复官田矣犹仍旧贯故薄征蠲役以节适章皇帝减官田租挈诏两下睿皇帝于苏州减至八十余万石岂不仁哉然未易弦而张之也朱子谓漳有官田职田学田名不一轻重异吏縁为奸欲九等定畮总一州税租之数而分隶焉万厯九年幸弓田宜上书请如朱子而削官田之目乃如江西版中田地无论所着官民僧咸有岂非胶瑟柱而协宫商哉无田授民又不能限田连阡陌其赋反轻无立锥之地重者常在安得而不检核不能奉宣徳意故不平罪在州县然虚粮去矣未可求多于秉国之臣也 

　　课论 

　　论曰课第课人河泊所主之制也波及州县则以死徙多课无征补助之耳髙要有鱼利银已税民塘复亩科二升皆课之以献程出纳不覩其目何哉胥云混于民米余不能详之矣高明无课可补已税民塘亦科二升出纳亦未之覩甚可怪也 

　　屯盐论 

　　论曰盐煮海而成非人力莫致故籍惟丁之登与民异计丁办课制也其后筑田为池引水渍沙潴于井泻池不及半寸烈日暴之而盐成矣丁亡絶以田补之一井当一丁之课于是有丁引有田引而田始登于籍富者田数千百井盐丁之贫如故田引多则蠲亡絶丁引毋溢额贫者其有瘳乎髙要人綦母虑当宋宣和间副转运领广恵潮恩盐课谓盐田鬻于富人因废灶故额损于元丰请买田依灶纳课许之其言今施行亦煮盐之田也闽中尝欲折色招商行于漳泉如粤不果尽令折色聴商自买而税之屯田积粟不然即转漕于边无不足余应诏言之矣 

　　物产论 

　　论曰宋贡砚匪赐史官故端砚重于天下杜谘遂以蒙诟夫有尤物皆足厉民正统后采砚之使不至人直砺视之非惟上所好耶善乎子罕之辞玉也曰惧丧吾宝嗟嗟吾宝无丧多矣而奚人之宝为 

　　学校志论 

　　余读诗至子衿未尝不废书而叹也曰嗟乎周室迁而礼乐崩郑国从而学校废衿佩之子謋然瓦解挑达乎城阙之间于时贤者欲一见之不可心之惩悠有以哉今学官遍郡邑备干戈羽钥之容盛诗书礼乐之敎庠声序音鍧鍧不絶服方领习榘步者肩相摩于其庭此其学校兴耶废耶三代之学皆明人伦得诸心为徳施诸身为行措之用为蓺敎而兴之皆是物也今惟绣其鞶帨而青紫之是几所养非所用所用非所养兎丝燕麦祇有其名北斗南箕挹而扬之难矣繇是观之废耶兴耶周衰学士先生无所讲业故孔子与其徒或弦歌读书于缁帷之林杏坛之上后世书院由此滥觞而鹿洞鹅湖以为嚆矢要之学校敎立书院无异骈拇故近秉国之臣一切毁之使尽归于一途意则善矣礼失而求之野傥所谓野非耶鹿洞说书闻者流涕苟能感人敎莫大焉取法然明而自以身为鹄的亦矫枉之过也洪武八年诏有司立社学有司奉职无状髙皇帝为发艰哉之叹而止正统改元乃以责督学宪臣郡邑尚不治何乃社乎夫天下学众矣髙要致厪文皇帝诏书恩施甚美今有司劳来不倦振举苴补劝学厉贤以广人才岂不岂弟君子哉师之所以敎弟子之所以学一本诸身心而措之斯不诡于先王而学兴也书院社学皆非具文附着之作学校志 

　　祀典志论 

　　圣人知幽明之故匪特有礼乐以治人鬼神曶爽亦莫不懐而柔之若栁下季之论制祀详哉其言之矣敬而不黩故神降之嘉生民以物序九黎乱徳爰及三苗唐虞肇重黎之后使复典之民乃无盖典祀丰昵傅说犹以为黩况其它乎髙皇帝圣神为百神主定祠祭正封号令郡邑三坛祀云雨风雷山川社稷城隍若厉王祀夫子犹循前代之旧肃皇帝始诏礼官称先师核从祀肇启圣之仪穆皇帝从以薛瑄今上又推广之诏有司严祀事毋滥非大圣人孰能如此尽制者乎民百戸为公社及腏食馁者使有归岁时祷赛戒誓虽不领于有司皆经祠此不修而淫昏纵矣蒲媪祠乃千载事甚诞缙绅先生不道如此类余不敢言之也令甲惟孝肃一祠若唐宋名贤天壤俱敝縁栾石之义诸祠自此兴作祀典志 

　　从祀论 

　　论曰薛文清从祀议起于弘治改元八十余年至隆庆始定当是时以陈献章王守仁并请攻者纷如上罢守仁其后又罢献章盖其慎也万厯十二年复以二子请攻如前上不聴乃与胡居仁并祀四子学行不同上兼収之大哉圣学胡可管窥蠡测也 

　　乡贤名宦论 

　　论曰旧志有言陈元父子挺出岭海犹仪鳯应龙乡祠尚遗岂非阙典丘陵推髙于夷野阙龟立珤于泰台春恩是已故祀而不传其通都旧邑文章勲业代不乏人祀礼孔严犹有所限传而未祀寜渠无其人乎二阳滥矣髙新则约且拔诸邑之尤而祀于郡徃徃行之吾何独不然陈元介于苍梧未敢遽祀盖慎之也传祀宜协祀而不传诚如旧志不祀亦可滥传之乎循者多矣余观新兴爼豆止陈司寇一人如九鼎大吕见者知为希世之瑞恩平亦止祀唐君欲为作传览邑中所上哑然而止其它可知固无辞于髙新也若髙要墨绶二百余年名宦祠无一人闻诸舆人亦当议者 

　　兵防志论 

　　昔髙皇帝定天下制礼作乐以兴太平终不以此而偃武备其在外服众建卫所分阃制之秩皆在有土之上当是时或有席宠凭陵人以不军为耻始未尝不欲藉其股肱爪牙而后稍陵弛巽耎也承平久儒者主事顷步半菽皆受命于文墨之臣韎韦跗注至为使者前马阘茸则沉汩纎醲少知自好不过习揖让学椠觚以自表异韬钤不闻尺籍空阙治事之堂尚且朽腐崩阤茀草不翦况其它乎天顺以后州县乃始有兵与卫所两军相为表里一旦有事斩将搴旗先登陷阵徃往出于应募起行间拜大将仗钺登坛爵通侯而位东第者先后相望世胄无闻其蒙矢石身膏草野皆征召之士也两军立立何异腹背之毛所养非所用所用非所养吾甚感于韩非矣肇庆古用武之国卫一所十有一水军一屯戍七十有竒尺籍之卒三千有竒戍卒亦三千有竒戈船三十有五而水军不与焉材官猛士林立雾集饬以宪臣至严毖矣齐之技击魏之武士秦之鋭卒桓文之节制递相胜而不如汤武技撃武鋭加之节制亦可少哉卫所国朝定制犹乎郡县故以为主余随时制置列于其后叅游以下旧并列名监司既不表第録世官及其功载以倡起之屯田军所印给馈饟日繁若营砦于阨塞最重余故详其本末强弱之形经畧君子以览观焉作兵防志 

　　军制论 

　　论曰国朝军制军十小旗领之小旗五总旗领之总旗二百户所领之百户所十千户所领之千户所五卫领之统于都司讨伐乃遣大将出已即休都指挥指挥以下无他将矣方今山海应募不过三千有竒肇庆所十有一藉令尺籍如曩胜兵一万二千三百二十寜用募哉军政弛视公徒为私隶食不时役无虚日亡逃接踵尺籍遂空宣徳以来常遣直指使者阅军冠盖相望隠者多存者少岁月逺久踪迹难即有株送徃徃中道而逝徒苦里正存者又多孱弱遇大敌畏失亡终不令荷殳而鬬糜食县官议者欲尽舍之诚有激于其言也或欲更行朶集尽民户而军之征丁补伍犹然怨怼况复强民有乱而已夫无食之患奚患无兵计军一月之食其直三钱两军当民兵一月三军当客兵一月方今军及余子三千二百二十三人不及初九千九百一十七可食民兵四千五百四十七人客兵三千三十二人安在哉无经界堙而屯田废也稽屯田籍民兵尚安事客若尺籍毋老弱毋利役毋朘削罪人必孥配毋逺主者岁时献其数于兵宪逃必于主者获之官习孙吴学骑射兵宪岁时都肄以奉而制赏罚庶存十一于千百也 

　　民壮论 

　　论曰弘治诏里选丁壮岂非丘甸遗意哉家人子不习为兵贾勇何害老弱滥厕占役多门冒名擥充父子相嬗绛帻甲裳祇供迎送承符执讯存谢常数千里虚名鲜实不能应卒则其敝也军兵既如彼民兵又如此势必出于客兵嗟嗟亦未覩其害哉凡人忍以父母之身千里而蹈汤火必其虎狼之性非厚利不足以副其望不自爱惜而轻以身试法一无乡党之亲亲戚之爱见人室庐妻子不惮宼剠去如飘风二彼见土人且总总矣舍而用我必我也能意常轻之未见功而自负一逆其意则羣起而噪呼三督府临武刘公尝疏其害太仓凌公亦疏以土易客实五方之人也方今里兵第取服役营兵视之信贤矣杞人过计以为莫里选贤粤有鏄燕有函秦有庐胡有弓车兵必惟客之用是粤以函耕燕以庐被秦之持击必弓车而后可也或欲随里定编大率户一人丁田多者户二人或三人少者二户一人或三户一人大率里百人即如里甲之制一年一甲十年一役小县兵少二年二甲五年一役大寇竭作十年而更其籍充必推择子弟壮者毋雇夫令子弟为兵亦朶集法耳视原额随粮征银官雇之已善雇必土人布置训练一如营兵不必夺银别募申占役之令则人人皆选卒矣或曰粤人喜兵惟广之新会惠之长乐郡中恐无应者陈武帝用髙要刘隠用封川李质用徳庆非土人乎 

　　屯田论 

　　论曰国家屯田遣百戸尽率其部以出非以伍不可失哉每百户领屯一每军赋田二十七畮食其耕之所获而入余粮六石于官其大氐也肇庆诸所十四城守故遣六百户领六屯负海之所三之籍皆少一百戸其一屯实兼之矣嗟嗟肇庆屯田岂不异哉一百戸至五十余屯或二三十屯少乃十屯问其故不能道曰国初实然多分子屯自弘治始则闻之故老云知其子忘其母涉沱潜而遂指为岷嶓失其源矣南方田皆沃壤与北殊军欲不耕而食则举而授农人久之农为政移易隠没不能诘初或以田质子钱因而不复甚至诡民田鬻之若豪植之家兼并围夺何可胜数盗侵水激裁一二耳余总十一所较之田失其故不啻三一粮则于故有加如阳春所三屯业改民视故粮赢七百奈何罪逋负哉正统令卫所籍屯田疆界顷畮咸具藉令以害已去宪署犹存天下一家何必军民而有差别当弓田时求以此疆彼界非军即民卜五可得徳庆所田在开阳晋康贼平亦置不问何也田不清而惟粮是责酌彼行潦其盈几何第田蹙矣以民律之犹足民有田二十七畮一以中壤岁入榖畮一石米四斗五升岁得米十二石五斗农如之军耕以农人之全自食以主人之半输官岂不绰绰肇庆卫屯军尚四百三十余人舍屯而城者四百坐享主人之全而不忍割其半不知正粮自予农矣余粮不失半年之食吾犹任之况失者众饟何得不蹷近以罪田均肥瘠定多寡越所隃屯纷纭析补田失其屯屯失其所所失其伍此大乱之道也经界决裂数世之后田将不复可稽且国家所为屯田岂徒利六石之入哉内有亡费之利外有守御之备者也今宜复春耕之籍无变其故田有广狭肥瘠寜以粮为低昻尽驱屯军而耕官少六屯一百户领之正经界杜侵克戒游惰禁朘削广稸积时训练庶几立屯之意军游闲久恐不能任稼穑则以召农一田岁十二石养一军有余矣贳其它役就屯立甲善抚循而无烦扰亦易从也 

　　兵防志总论 

　　论曰余观肇庆之载其在徃昔盗贼如屯蜂营垒如攒戟卒之殄灭大军之啴焞也固知营垒乃守险之罝罘环山以逐鹿兔腾而蹙之非韩子卢不可勇夫重闭今虽不虞安可去备一垒数卒无异晨星傥遇勍敌寜能鬬乎分则杯水不胜原火聚则一髪可引千钧亦一道也人见其睫则谓保障之未能徒茧丝我自丘甸法废有天下者胡能一日息肩于兵藉如阳春异时乘障举烽皆入闾取其左故志咨嗟目为上策诸邑尽可遵行农夫醳耒红女下机睊睊胥谗知其尤甚选用民兵或可省三之一耳肇庆被山环海要害虽同北津砦立威棱震乎殊俗即有鲸鲵奔蹙列郡共之惟是深山实易藏疾夫人徙宅除治岂不一新久之唐陈草自萌茁政令繁颇加以饥馑傲民亡命必山焉依宜速劗夷无令滋蔓蹈瑕履衅则猺以为之阶羊膻而蚁附焉醢酸而蚋集焉内讧外和所由来也故志録黄宫尹陆康州策甚具厥疾已瘳局方未可复用若药不以无疾而勿畜择县令责招主无越両端不然俟其糜溃欲倚数垒以为安如捧土以塞孟津难矣哉 

　　名宦传论 

　　司马氏胡为而传循吏哉惧棰筴之伤马而惠文不足与治也故曰奉职循理何必戒严意念深矣班孟坚縁是差次西京而徳让君子始与其列颍川力行敎化山阳以经术润饰吏事名实炳然奈何掩于一眚故后世郡邑春秋传称名宦亦一例也夫物有至至则名■〈艹嗣〉骝騄耳谓之名马干将镆邪谓之名噐嵩泰衡华恒谓之名山自一华一木一技一艺莫不有名而况人乎故宦而名则至矣亷平不苛则名欲聚恶去废坠修举则名兴学校明敎化士斐然向风则名刚毅有大节御大菑而捍大患则名死封疆则名明政刑而渫恶民不得肆则名虽不循循一辙尽如孟坚所书惟所遇之足以名当时而传后世皆其所传者也虽然名实不离如马名马牛名牛以其实耳炙毂过髠犹知为人必先名实先王之政可知庄生取辟主宾名实离矣是故假名者伯违道以干名者奸盗名者欺过情亟人知而名者薄铅刀而蒙宝剑之称驽马冒于神骏谁则信之肇庆亦仕国也故多唐宋以上名贤臮今兹旧志若续无虑二百四十余人盛矣皆名实纯粹乎抑亦有名胜也人贵耳贱目后之眂今犹今之眂昔或欲汰中庸以下毋令简珠混于鱼目小子碌碌乌能任进退之权与其过而弃之寜过而存之果神骏哉超光越影虽掩覆千载犹霅煜牛斗间固不能混也作名宦传 

　　何敞传论 

　　论曰通志载鹄奔亭事而以伯有彭生证之夫血气聚而成形形具而能言鬼神无形言安从生左氏失诬固言之矣要善无微而不彰恶无隠而不露若有神以司之而不知其然者此亦可以劝善止邪且传疑纪载之时有也 

　　张柬之传论 

　　论曰余读唐书柬之司马新州在神龙二年六月其秋长流泷州武三思随遣周利贞就岭外杀之而柬之已死其在新突未黔也又员外而新顾称其治行岂贤人所至如车行地迹随之耶抑乐道之也噫贤人之于民深矣 

　　张宋卿陈焕传论 

　　论曰恭父少微皆惠人余故习之故志第言太守礼贤兴学而簿无传无得而称焉夫恭父知于忠简忠献少微有陋巷环堵之乐语曰不知其人视其友又曰贫视其所不为可以信二公矣 

　　呉廷举传论 

　　论曰献臣在吾广最久广中妇人孺子皆能道之霍文敏黄文裕乃不相能何也文裕谓献臣浑身是胆皮囊是智胆则有矣令顺徳挫中贵人抗御史身亲三木副使广东疏镇守中贵人忠罪二十忤瑾荷校不死谪戍鴈门叅政江西陷桃源贼中乃执其酋以出劾李献吉横宸濠将齮龁之致仕犹论二宰相而去智者岂为之乎呜呼其愚可及也其智不可及也 

　　张吉传论 

　　论曰张克修在端州尝论学于陈公甫静中养出端倪不善是也湛原明引易専直翕辟中庸溥博渊泉及孟子四端证之溥博渊泉不繇积累乍见入井恻隠生焉固知四端皆非养出要在扩充天地之道动静无端间不容髪程子以善学称人静坐盖为初基假此捷径若曰圣途恐适楚之冥山也 

　　王大用传论 

　　论曰余闻文成公讲学五羊也平旦鼓征则自藩臬至于庶甿莫不拱聴惟大用辩之曰致知大学之敎也良知不虑而知徳性也致知之中曰良良知之上曰致得无援菩提圆觉入孔门乎良知良能虽皆徳性易曰干以易知坤以简能是天地之大至于夫妇之愚不肖未尝去能徒知也徒知可圣则孔子胡谦道之未能周官奚能之使耶于是罢讲然则大用匪特政事足术也文井记正而达 

　　程鉴俞大猷传论 

　　论曰缙绅大夫好言军旅而介胄之士则托文艺以为名髙未必兼才皆失其本也程鉴俞大猷两人皆以铅椠见称诸公间余儿时耳剽鉴有身膏草泽之志而大猷初上大司马书亦壮总兵岭东万事瓦解余至闽闽人轻之王慎中尝语大猷人皆死以博侯既侯矣安能死哉其知之矣诚哉非苟而已 

　　赵埙传论 

　　论曰余春及上书穆宗也纳言李一元哗于朝必纠之必沮之少司空赵公锦端笏曰古人以九九见何沮为中丞南海何公维栢为言如此余于赵公不相识今始知为郡丞公子博士李茂魁曰郡丞公侃侃正议郡人言祠与志无愧名宦惟郡丞公语曰是父是子不虚哉 

　　李材传论 

　　论曰自王文成湛文简以致良知体认天理三四言为嚆矢则谈道者多放之噭噭然若建鼓而求亡子也孟成易修身为本摄知归止自谓贤于致良知矣余友韦纯显从孟成游亟称之余谓纯显通乎昼夜而知知何以摄时止则止时行则行动静不失其时其道光明止何所归况以鸡伏卵猫捕鼠释之而称惠能真见性命其为仙佛岂顾问哉政事气节则圣人之徒也 

　　王民顺传论 

　　论曰余观何宗伯所为东门桥记知王公谈道者也而王公则自言家荆国而学金溪嗟乎此其为王公哉学者徃徃求多介甫明道固尝贷于晋城苏氏亦谓天子无民欲贷以収之胡于青苗以为口实顾役保甲今奉之不啻圣书谁之法也且鋭然身任天下寜渠有其人哉子静学虽不同朱子固言其实夫拱手髙谈吾学孔子吾学孔子谁则不能要以躬行则吾未之有得王公不苟循人所以为王公哉 

　　郭应聘传论 

　　论曰余迁宾州守倦游至竟上书乞骸骨归郭公时抚粤西劾守春及逃奉诏削为什伍臣春及顿首世之尘垢欲逃久矣天地囿我阴阳缚我臣安逃哉逃于罗浮之间无所徃矣遂筑逃庵石洞居焉于是太守郑公则谓叶子君毋释憾也乎余戄然曰晏婴不知孔子孔子顾亟称之以私灭公非夫也余又无憾郑公曰余为郎尝事郭公连江呉公之南即郭公问焉何以治两粤郭公曰异时军府取货百司将吏百司将吏安取之哉余受两粤疆事反此耳连江亷于处默不因人言然若是可知郭公也粤人曰辟之水万厯改元及壬癸之间浑浑尔郭公制其颓波连江粼粼白石 

　　吴文华传论 

　　论曰吴公亷洁与其家处默颉颃岭海之间称二吴不虚哉武节处默犹有惭徳而吴公亦不欲竟善哉乎王元美之推言之也曰呉公当右臂时其兵力不隃胜贼乃能鼓其所不足而卤斩恒过当及其继诸公为大帅其兵力数倍贼矣顾必抑其所有余而卤斩若稍不称捷亦不时上公岂不爱肘金横玉之报顾以节县官之帑而下以惜生人之命其爱有甚于肘金横玉故也语云霜雪之后必有阳春吾兹为岭右称休矣召穆公之诗曰矢其文徳洽此四国公岂不亦仁人长者哉 

　　名宦传总论 

　　论曰陈武帝虽起髙要奄有江左黄屋左纛传五世矣不宜名宦并列杨収以赂败在端可知从通志载于流寓李甘李涉流人贬斥尚可称流流非宦也苏章守将李符春无称焉聴赵普杀秦王罪不容死史格张弘范之流何足道哉一统志列收甘涉名宦余皆载于旧志余故正之总汉二人三国一人南朝三人唐十三人宋七十七人元十八人明一百三十六人凡二百五十人固多明徳亦有不能详者为之执鞭所忻慕焉惟数公哉 

　　流寓传论 

　　自古圣人曷尝不以刑赏治天下哉福不及淫人刑必加有罪故天下惩劝而圣人之权尊若舜流放窜殛必于四凶大功二十此其四也太阿御而人无敢齿者非能割乎割之不能铅刀不若人君操刑赏之权而不足以惩劝亦铅刀之类也昔者唐宋之际春新诸州号称瘴疠效忠秉节之臣徃徃投此夫其投此必谓不才浑敦穷竒梼杌饕餮待斯人而五六也朝魑魅而暮魍魉然后世主甘心孔壬快志孰知岭海之间以为麟鳯洒然庚桑尸祝而社稷之矣千载之下爼豆不絶非以此为诸公汤沐邑乎一时憸人见谓忠良纡金紫而享富贵而民反枭獍之手持太阿斯民而授之柄则亦何以赏罚为方今风气久开瘴疠不作负谴南来本非谪所皆得择便而居朝廷之仁迈唐宋矣因类书之若彼凶人恶浮其罪辱我山川岂宜与诸贤齿第书郡纪或附书作流寓传 

　　流寓传总论 

　　论曰黄豪诣交趾部举茂才一寓广信非迁徙也李邕曾游石室安可遗诸沈佺期宋之问婢事二张之问杀忠臣李涉附宦者皆侧媚狡险小人哉路岩牛头阿旁韦坚以裒刻进裴虚已私挟谶纬李宗闵朋党比周贻毒天下或附或黜吾何心焉然唐宋时郡今所领并称瘴乡来者自分必死凶人又震怵之若牙校逼婚郡牒视事邦衡赋诗取悦其它可知乃今瘴疠不闻李璋以下本戌髙电皆优游郡中寄名尺籍学士合簮地主授粲登临诗酒无异故园朝廷寛政与天地同和喣矣呜呼仁哉 

　　人物传论 

　　天地间物有万焉人亦物也无论麟鳯龟龙楩楠杞梓喙息蠕动下至鼃蠙之衣第率其性物矣尽性践形而后人之名立不然奚以灵为故有圣人愚人善人恶人吉人凶人大人小人贵人贱人富人贫人藉令贵富不免愚恶凶小草木禽兽不若圣善吉大即贫贱乎髙于月旦着于春秋曰人物人物云山东出相其西将鲁国多儒燕赵喜侠南楚富辞赋之士其大较也草木不择水土禽兽不择山林岂人物而地之限畺域有近逺王风有先后是则然矣明兴二百余年声敎四讫奈何此犹未暨汉元鼎始郡县五岭至建武百五十年陈氏父子赫然以春秋易名家范升宛舌桓谭拱手桓灵之世春秋乃在交州士燮名虽不终亦可谓豪杰矣国朝文彬仲噐梦吉较着齐之彦髙宋之积中已不可得况长孙乎嗟嗟余观列传大率缙绅先生岩穴者鲜科第诎而人物随之宜也岂砥砺名节不附青云遂冺没乎抑不得志而颓然自放也得以骄侈败名不得以轗轲丧志余甚恨之郑使君曰寻常之沟而鲵鳅为之制夫子亦聴之矣故上书自言其祖父者多附録焉作人物传 

　　陈元传论 

　　论曰儒林传陈元传费氏易不特左氏春秋而已然一统志苍梧县即汉广信苍梧郡治此故陈氏父子载于苍梧而肇庆旧志则谓封川县西一里为广信县虽非治所固彼提封陈氏之隶封川未可知也辟诸美玉人争宝之余尝至吕惠卿之乡乡人羞称之矣君子贵自树哉 

　　吴士爕传论 

　　论曰陈元广信人士爕亦广信人旧志内元外爕余故録之爕本名儒兄弟四人拥兵据郡岭海归心中原丧乱孙权刘表皆窥南土爕于此时以甲兵之力循赵佗之迹西连蜀汉庶几比美桓文哉奉权节度复诱益州附之旄矣岂度已审势耶徽不量力自取灭宗吕岱师友士匡使通信誓故徽兄弟推心委命岱因灭之以要功利君子是以知孙权之不能逺略而吕氏之祚不延也 

　　陈天华传论 

　　论曰余读陈天华上世宗书未尝不流涕也曰嗟乎欺蔽之罪可胜言哉嘉隆之际惠羣盗满山是时吴新建为督府言贼业就诛夷请置初县余上书穆宗臣五月离恵贼破三十围杀万人陛下岂闻之乎报闻肉食者谋嫠不其纬之恤而宗周是忧天华死宜矣余料虎须脱虎口幸也海忠介计偕亦上书言征黎事欺诞甘伏斧锧隆万之业已见乎此用则为忠介不用则为天华岂非命哉苏乔攟摭年月小误为天华罪所谓设淫词而助之攻也 

　　人物传总论 

　　论曰志难非藻缋其辞之难也又非兼综轨迹决筴而石画之难也难于列传瑜不胜瑕故实不胜伪如览爰书大章数十小者数百安能一一平反举其大而核者陈元尚矣士爕故为豪杰张岊有子房之风李英死封疆积中与元佑诸贤同党梁揆执丧六年黄执矩能自得师未见其止李质矫矫功臣陈鼎之业着于庙廊惜乎未究叶祯李英之流陈立曹昌虽朱寿昌何以加焉植以进孝由性成非有矫饰三人皆康产也余尝谓登髙而呼则闻者逺三人处于闾巷困于耕樵苟有其实卒不能掩砥行立名者亦何必青云之附哉 

　　列女传论 

　　荣启期有言男女之别男尊女卑故以男为贵如是则女贱哉阴阳成形莫大天地孰贵孰贱自贵自贱人耳易曰地道也妻道也臣道也余观徃牒委质为臣食人食而爵人爵矣国运一倾厥角稽首舍其旧而新之图回视其君不啻弁髦如扬雄潜心孔氏岂不大儒为莽大夫剧秦美新以取容悦此夫虽冠切云带长铗妇而思者也闾阎笄袆之流非有诗书之训图史之迪乃能从一而终称未亡人要以地下立信死者有知后死不愧至若遇强暴蹈锋刃议不反顾计不旋踵赴死如饴磔裂分梨身膏草野见者陨涕闻者酸心而其魂则蝉蜕秽浊以游尘埃之表与皎日争光而秋霜共烈也千载之下肃然起敬视雄辈何异臭腐果孰贵孰贱哉论者则谓嫠非一朝一夕之积于蹈危殉节为尤难嗟乎死生亦大矣闺闼之安何如刀锯之苦彼其身之不恤他复何知故余读史至舍生取义之臣为之怒髪为之掩泣为之执鞭而忻慕焉以此旧志贞烈传三十四人今增一十四人共四十八人死者一十五人其死皆烈噫盛矣盛矣卒未有一人蒙令甲之旌盖有司惮于上书嫠而旌者四人皆富贵者也余或旌于有司村鄙之人贫窭之家得与鲜矣余甚悲之以俟风敎君子史有列女实始蔚宗髙秀则书蔡琰为冠是儒林而祀扬雄也今节为上曰列女对男言之作列女传 

　　外志论 

　　无不覆帱天道也如天之无不覆帱王道也王者无外志有外因其外而外之孰外仙也释也猺也獞也皆外也仙释猺獞之为外何仙释蔑弃人伦而诡言出世猺獞傲狠王法而自异齐民皆外于圣人之教明王之治者也故外之然则遂外之乎固将内之也外而曰内之何易称显比书曰并生春秋大一统归斯受之而已是故志而外之所以明有义也外而志之所以明有仁也仁义立而王道备矣嗟乎释氏之害可胜道哉达磨东度震旦自以为见性与人无争也其后泛滥中国学孔氏者曰彼即吾师之言也又曰吾五经即彼之言也今则无彼无我混而出之立于庄岳以迷乱齐楚之人是故门外之宼犹可言也室内之宼不可言也附寺观于仙释獠蛋于猺獞作外志 

　　惠能传论 

　　论曰世儒徃徃喜窃坛经何也即心即佛其教顿矣以无念为宗无相为体无住为本圆妙神通常活泼泼易以动人且于儒有近似者嗟乎恶似而非正为此哉孔子曰我欲仁斯仁至矣仁兼万善非一了之谓也不思善恶似喜怒哀乐未发难以言中应无所住似无适无莫难以言义仁也义也中也性之徳也具于心也佛氏不识性而以心之虚灵知觉当之簸弄诪张指为妙道圣人尽性至命之学奚啻千里唐宋名贤固多谈佛未尝自隠挽近世阳避其名而阴效其实甚至淆乱圣言则何异于黎丘丈人之智乎湛原明曰惠能逢仲尼吾国有颜子矣惜哉 

　　猺獞论 

　　论曰徃言驭猺人人殊矣陆康州三策莫不以为石画太上征之征而能守守而能久是为上策征用兵二十万守十之一期以十年岁减十之一二次选兵一万与猺杂处纵令近攻殄其类而夺之产不得己而抚之策之下也今用上策而得意立州县军屯奚但十年之戍扁鹊医随俗为变方书岂能复施州县言猺獞徃徃名田齿于编户则麻之蓬哉咸池九韶之乐张之洞庭之野鸟闻之而飞兽闻之而走刀耕火种之猺宜未可周索疆也委之招主又恐恫疑虚喝持而用之有变罪无赦萌蘖一生芟夷藴崇毋令滋蔓则善者信矣 

　　蛋论 

　　论曰今蛋课米州县多寡不同盖因死徙包纳非计户验船之旧矣夫狭河只艇衣不蔽肤得鱼不易一饱而课不免取盈如开建三户课至二十一石阳春十五石祇于一户责之主者又多浚削奈何不激而亡且盗也尝览徃籍鱼苗税以抵髙要徳庆封川课额今徳庆封川不蒙其利岂长度有急于此乎不然何二三其徳也令甲鱼课民包纳宪司部使者核豁或续置补之宣上徳导利而布之下惟长民者 

　　杂志论 

　　班固总羣籍分十家而杂小说与焉其言曰知国体之有此见王治之无不贯虽小道亦有可观博哉其学之也天地间阴阳相摩皇王相嬗万变桥起嵬琐吊诡不可胜原欲一格以目所不见谓广大何大泽百材皆度大山木石同坛丘里之言其类是矣昔孔子识陈隼楚萍辩専车之骨虽圣生知不为无借故古街谈巷语亦有官主之多闻见而阙疑不语怪力乱神所以为大知也郡自汉以后寖寖有闻齐谐虞初徃徃涉及旧皆裒而书之谈言微中安能尽芟若乎风土媺恶人物代变政治醇疵错出间见无所系者亦于是乎在可以备故实考得失掇拾增益成篇立百体而马系乎前吾有闻于庄子矣作杂志 

　　石洞集巻十一 



　　●钦定四库全书 

　　石洞集巻十二 

　　（明）叶春及 撰 

　　○序一 

　　弼唐龎先生七十寿序 

　　余儿时则闻南海龎先生治黄龙也罗浮三神山一股见外家言而三神山乐长生宫阙黄金银诸僊人之所游遨矣先生居最久七十而孺颜意是乎先生圣儒结髪学孔氏之道术而一禀于六经自世抱一艺兴陋先生为度堂都授其中当是时固已倾两粤之士矣山蓝缕絶莫知起时自葛洪而用章其徒趋之如水赴壑南汉据岭表离宫建焉世殊蓬蒿藜莠茂遗址存僊人不来而霸主不能有也濂溪豫章以吏事至席不暇暖先生居山山之诸宇自此兴当是时湛先生亦治朱明先生为设北面之席然先生廉食无粱肉衣无文绮不言而躬行其质行诸儒不能逮也先生入为京兆迁尚书郎出守南中治甚有名当涂之人竟以老免是岁嘉靖三十八年也古七十称老致仕则今是已而太公不以其故不师使先生出而在事辅少主守城深坚虽壮夫不过也奈何以冥冥决而逆断于二十年所乎或曰世之日日常促山之日日常舒促故以五十御人舒乃七十而始孩且玉堂金门世之所高也仕者据之名山大岳而亦受命有道纡紫拖金揖让万乘之君四五十年逺矣黄龙为汤沐邑施于无穷是天所以奉先生也余闻古人之寿则以山故曰如南山之寿余不佞逃于石洞石洞率四百三十二君为先生保黄龙而余春及率先生门人若二仲所与游上先生罗浮之寿 

　　寻乐公七十寿序 

　　列僊传安期生魁然矣安期生尝以策干项羽项羽不用也封之生亦不用其将陷陈搴旗云蒸龙变埀功名于春秋岂不遇世主屈信呼吸自托于羽化愿哉藉令见用不成则亚父锺离昧成则淮阴彭相国而三神山在渤海中黄金银为宫阙世主甘心焉可望而不可至安期生乃同羡门辈游遨其上较其终始得失互相胜耶寻乐公少负奇节博观古今之载文事不售乃发书陈箧取阴符经读之三年而兵法成部使者荐于司马还护海上军诸将受其画无不捷者功遍海徼数奇不能事当路子其赏不行公亦辞海上军学长生矣世岂有僊人豪杰之士不得志于世则托而游若安期生寻乐公是也方公在海上军时掀髯谈司马兵法虽不及三代之揖让彬彬质有其文武焉使用卫霍之烈岂足道哉社树以不用而全天年用则不难以身报主公之志也岂能如今之寿乎方书多言列僊之乐宫室衣服非人世有其侣皆乗鸾骖虬矣人尝患不能至有无不能详有之不无阙人间之乐乎寻乐公不徃求三神山而家南海上东南生长之方等耳公尝言用之以为利不用以为寿文武俱婴世网而文易全武而不失其真惟有道者能之吾儿为其易者故唐宪君以儒起家此安期生所无矣今公行年七十僊家不限于支宾客修人间之事谋所以寿而难为羞谓将致赤泉之饮员丘之粮东海之桃峚山之实十洲之麟以为修槐江之玉以为■〈广外焚内〉也石洞子曰寻乐公翩翩僊乎犹人间之乐第常具进不佞为之先必不拒矣 

　　东源公寿序 

　　实安有隠君子曰东源公东源公五丈夫子而中子称山人与谭祁齐名叶子之在闽也山人愿交故叶子于山人欢知东源公长者也九月既望东源公览揆之晨长君次君赴公交车上寿而后行邑中豪杰与诸子游者皆持羊酒上寿而修辞于叶子则使新禄父来叶子方圃卓峯之阳新禄父进曰先生受简新禄父受锄于是新禄父植锄曰物得土而生得水而长得雨而润得旸而燠水土雨旸备而无成者根不深本不固也是故根深则叶茂叶茂而实蕃叶子曰诺天施地生其益无方盖亦有人力焉桔槔为耻抱瓮将事搰搰虽劳一日而灌数畦加之以粪拥之以土暵不能害岁不能侵树同而收十百则人力之为也叶子曰诺广畦五畮遍植嘉蔬力少事勤必生卤莽一日而尺寻则不遥八日而寻常则不逺七月食瓜八月断壶亦各以时行耳假令祭韭而望瓜壶白首不得叶子曰诺人事既修当去外患牛羊草棘蔬之葘也斥而去之乃硕蕃滋叶子曰嘻吾闻为圃得养生焉东源公兼之矣李氏宝安世家也特奏公始基之积徳累善数百年至东源公曽之葆真抱朴是谓重积深根固蒂之道以为公寿世人薄已而厚望于天得之为无妄之福东源公事亲孝奉祠敬居家礼合族睦持身俭律己谦与人恕济物仁接士恭待姊友临财廉见义勇人道全矣有徳者天福之以为公寿天地之道浸浸寒浸暑万物化生飘风不朝骤雨不日居一望十居十望百思虑营营非养生之经也东源公无他肠卧而于于起而徐徐与客饮辄醉醉则齁齁如雷矣尝言应进士举先奈次玉次乃表等非渐乎以为公寿生平与物无忤常诵龎徳公有味其言之也故居城郭足迹不至县庭杨侯致冠服曰朝廷之赐也不敢辞宾之谢不徃张侯请党正以礼义化诱其乡有不善燠休之是故强者畏其义弱者怀其徳年七十叱咤之声未尝及于门者外莫致之也以为公寿 

　　顺庵罗大夫寿序 

　　位无震而威冯然郡士也秩县令由狱民司命焉低昻惟我直指之为条郡士之为使于是有狐而行虎而冠不助善助凶为虐若某甲子民之所患苦也端州公为士廉平不苛部无寃人岸无滞狱刑倚于祥仁周于法故民视直指如雷霆视端州如父母于豪猾不道若鹰鹯于鸟雀也于修正士若子弟于父师也粤人颂曰岂弟罗侯我噢我喣何以祝之受天之祜又何祝之爰及而父眉寿无疆王事靡盬端州公父为太守公太守公初属廷尉亭决平迁度支郎东殱隝夷北扼强敌军兴不匮三殿辨治上甚任之出守昭州大理两郡错介蛮夷明义惇信已责救乏通闗易道寛农省穑本秩礼禁奇邪抑强御逮鳏寡上儒术事耉老检式化条所部爱敬或以疏节见过营留耕堂老焉端州公谓南海曽生大人幸教应台荷上恩父子免于负担继典州郡自惟衰老不能报明主万一孺子具官当伏节官下惟忠惟孝无忝前闻赖二三君子获免于盭顾辞亲而仕封壤万里鼌夕帣鞴鞠■〈月卺〉以羞甘膬不能心甚念之常叩首南极君祝大人无期之算徙官滇南道故里大人适春秋七十奉觞上寿应台幸甚大人好文事端州有研不敢将东望罗浮西指勾漏竟相属也葛洪得请勾漏求丹砂往罗浮治之长生大药能无藏于玉笈子为我图之曽生问石洞叶子叶子曰末之药矣君子之寿以身永寿以子薛宣不问子吏事知不能也万石君以上大夫禄归老于家子白首万石君尚无恙庆为齐相齐国祠之庶几或然万石君徒恭谨见知无他大畧不足术太守公以儒起家为循吏端州公归谒朝服见之问何以治端州条其对太守公必喜父子纂其绪永有辞于来世何寿如之且太守公未老而归逸老以啬左图右史无鬬于心是谓长生乆视之道昭州以南端州以北大理以东其为人也多矣昊天虽高岂无闻于斯人之祝大药何为曾子曰以此复端州其有将矣 

　　先竹梁翁七十一寿序 

　　南海上有梁翁者称先竹翁客曰翁非竹何以竹竹而非何先或曰翁所居名竹自其先世或曰竹物之贞者也虚中峻节深根直躬高摩天厚蟠地声中律吕其荫横亩栖霜雪承风雨贯四时而不易叶改柯物之贞者也翁象之翁有子伯鸾与周生焞周生一桂冼生三槐谭生宣化学于石洞十月某日翁初度伯鸾辞归周生辈请石洞子翁仁孝节廉人也有髙世之行者四事亲孝供养备祭丰肴烝丛匕曰惟亲之所欲与曾参养志于祭则未有闻翁行之此其过曾参逺矣与伯兄居自作而逸其子揃爪沉河周公为成王可也何者亲则兄子尊则王兄子非王而翁修周公之事振人之急不矜其功侠也长者或难之翁家以儒教节食饮赈穷乏恂恂里中里中称长者然客相仇夜过翁翁摄衣出调已乃召仇家仇家立解归寝鸡未鸣也孔子仕鲁沈犹不饮羊翁行于乡而油不溷二子长某服贾次伯鸾服儒翁戒二子贪贾三之廉贾五之贾且廉况儒乎伯鸾用是藿食缊袍至人之急则罄其槖盖翁教也翁春秋七十一矣百体坚强耳目聪明髪鬒焞等辱交伯鸾将觞翁乞言石洞子曰翁寿宜哉草木含阴戴阳春荣冬瘁竹檀栾冬生贞也物固有之人亦宜然翁恬澹无欲虚也坚固不渝节也潜心深也不淟涊而比周直也蜕秽浊而上征高也重积厚也鹤鸣子和声也芘人而人芘之阴也备数者竹也四时而不易叶改柯寿也翁寿宜哉卫武公有徳诗人称竹以美之曰瞻彼淇奥緑竹猗猗有斐君子如切如磋如琢如磨瑟兮僴兮赫兮喧兮有斐君子不可諠兮君子而不諠是为寿卫武公年九十五矣犹作懿以自儆懿自寿也不可諠人寿之不佞安能文二三子其赋淇奥 

　　襟江黄公寿序 

　　毛联伯辈将寿襟江黄翁而属祝辞叶子叶子敬诺久之联伯再以请叶子曰籛铿小竖子耳以久特闻翁八百岁人也需之久之固以请叶子曰抱一处和广成子以居空同翁千二百岁人也需之至是翁年七十六矣联伯曰天地虽久而郊必岁修父母虽寿而觞必岁举何则因初而展敬也今况冠服之命叶子竦然曰余与大理公同齿翁大人行也敢辞十金之子不黙绨百金之家不练千则绮万则舆通人尽能之耳翁故饶益夏日葛衣冬日缊袍出不盖食不旨山泽之癯不俭于此矣三尺之童厪厪章句一入横序步高而气扬翁藉博士有声谢去之退然如不胜衣呐然不出于口田野之夫不悫于此矣父以子贵结驷连骑危冠束带赫赫里中大公也大理君以大夫佐郡翁踧踧民间负担尔之闾阎黔首不局于此矣所谓怀玉衣褐哉寿一雪涧公之子翁为伯命叔季农伯儒久之不第也翁曰弃父之命不孝罢苶精神求不可得之名残父母之遗体不孝不孝等吾宁居此况大载足赖也及大理君官滇中欲迎太公翁曰探奇之士皆有事于五岳未论舟舆其跋涉苦也昆明胜甲天下儿第图之吾卧游耳日射昆明返照点苍山翁大呌曰世称飞云见日何如点苍吾游足矣所谓无役其神乎寿二家尝有曾参之事缙绅先生豪长者多为请卒白翁与余同患曰诬已苦免苦又苦听之亦白所谓无劳其形乎寿三县博士弟子请于令翁孝弟人也事雪涧公孝雪涧公富因其业而修之尽以分于叔季终不以长子而私其财母夫人春秋高失雪涧公事之二十年惟谨邑人贫者贷之不善者教顺之未尝失色于人训子义方大理君为吏循二子皆有常业尝为博士弟子诏诸生才而不仕者冠之翁宜如诏于是冠服举觞客曰翁缊袍不绮乃冠服乎叶子曰舜画衣尧窅然丧其天下任之耳是故来而留之非也辞之非也不察其然而非之非之非也翁任之寿四后数十年余更寿翁需之 

　　晴南翁六十一寿序 

　　万厯己卯水南周生蹑屩叩石洞上谒叶子曰焞宝安水南人也家大人称晴南翁命焞里父教子童而习之射策甲科望耳夫射策甲科急公家便利百姓是务吾安敢薄之哉无亦惟是析人之珪儋人之爵高官重禄以封殖而家曰屈首受书至劳苦矣幸而获偿是商贾之行也当此时父母奉玺书被章服以诧鄙小县鄙小县孰不谓宠然不肖之身君子指怒之曰叱嗟而父母粪壤也生此臭腐辱不亦甚乎牧堂老人挈濓洛之学教子元定师事紫阳夫子遂成大儒后世诵牧堂不衰则元定以也吾闻有逹者石洞先生孺子谨事之无忘元定之志矣焞奉家大人命顿首上谒愿得备扫除惟先生辱振收之余既奇生而因贤晴南翁余过水南晴翁相见其神充然其容赭然盖修道而养寿也晴南翁曰吾学医医载籍极博上古书若奇咳石神接阴阳等不传传素难等方之儒其五经也儒之言备于程朱以医方之其明之彦修也世人徒言师心轻蔑经传此与耳食无异吾诵素难数万言明之彦修辈诵之又数十万言如是数年出而为人诊治有验未精也行求先识师问又数年为人诊治有验精良虽无秦镜五脏症结不吾阂矣窃意儒者本之五经参之程朱而于有道取正宁独医乎余既贤晴南翁而因以勉生生入罗浮下帷发愤不下山者五六年翁之教也翁少孤事母孝友于兄弟族党畏其义以故无逋荡者有争得翁即解自其母夫人好施予翁益修之所衣食人甚众及医専以医为施徃来惠潮惠潮人争客之不得归归则他邑戒舟舆又至争客如惠潮一岁中归水南率不过数日然其所全活人糈轻重与否不问也语曰居之一岁种之以榖十岁树之以木百岁树之以徳岂不以报有逺近而所树尔殊哉朝出一缗夕操券以责入无几耳出捐千金贷迟之数年息乃不赀晴南翁所以自待与其教子皆百世之业也即如里父之子射策髙第纾紫拖金以事其亲宾客阗门奉觞上寿乡里动色然行不逮乎中人名不挂于清议翁固不屑之矣时乎未至菽水尽欢焞合志之士匪有如瑱之币如渑之酒徒取无能之辞以为翁寿翁顾乐之葢所志逺也今方六十始基之矣 

　　秋崖任先生七十一寿序 

　　余受博士经盖与秋崖任先生同舍余少先生十年嘉靖丁未先生亦年二十六耳分部都肄诸生则先生褎然举首当是时乗车啮膝一举千里刷幽燕而秣荆楚在旦昼间冀北之马岂不骧首而驰瞠乎后矣渠今伏枥老耶先生不特经术屈人其知畧足称也生平好奇伟俶傥之画策昔苏秦起闾阎连六国阨塞强弱之处兵所当出卒乘刍粟少多不啻观火生斯而长而直百里之内惽惽不辨尚安事智故惠四竟溪谷人民水土所殖謡俗美恶先生不出户而知庚申两江之盗环视而起烽火达于郊关民去田畮于是假守雷公备兵方公请司马张公讨之而寘先生莫府调兵食某所有兵若干其千夫某某兵赍糒若干其转饟某某守某队某覆某道某捣其穴某出鋭师以佐之某防其逸某要其归令既具方公喜曰亚夫得剧孟而知七国无能为也生所部署虏已在吾掌股何论剧孟哉先生亦将一军豪家漏师虎出于柙久而后歼本先生之谋也方盗奔突水以东尽徙入郡城于是古唐之贯父请城水东贯父为植先生佐之计丈数揣高低醵财用议逺迩程土物畧基址几年而成不愆其素县由是迁余亦得托处鹤峯之下岂惟鄙人惠人百世拜二君之赐先生数奇乃谢博士归初先生师事南海龎太守嵩谈名理至是发箧出图书观之超然有得着图书律厯尚书解皆成一家言贯父弃余无以为质结髪同舍惟先生子宣体行从余受经兆行与余谈艺则时聚于南楼南楼者县城南楼贯父先生之所构也甃以瓴甋一木不施余多暇日辄与诸君登眺其上西江东下南山对峙眄江山之如昨叹吾侪之已老及时为乐可不务乎岁在壬辰先生春秋七十又一子壻后生将介眉寿则请余为酌者先嗟夫先生抱不世之畧槩其夙昔岂愿伏枥老耶社树以不用故寿假使先生得当当世之主将城紫塞筑受降扬旌万里之外封狼居胥山禅姑衍登临翰海马革而归未可知也不用而寿非其志矣昔马文渊兄弟相调及出浪泊见跕鸢而后知下泽车欵段马为得此犹两人先生前则文渊后则少游其寿宜已不佞壮心未降雄剑啾啾时鸣于室先生鬒髪赪颜步若奔马不佞齿后衰先松栢栁蒲殆非虚语时置党正贪婪饕餮让而不居皭然尘垢之外质直方正式化乡闾筑室杜门以课孙子既庶且贤箕裘相继天予多福亦先生之自求也不佞悬弧四月惟夏闻诸道路体行将以先生之觞觞之嗟夫春及已忝所生奈何儌一勺之惠方约两生游五岳庶几飱六气以养余年春及不敢当礼则先生受爵可已 

　　高士毛翁七十寿序 

　　古之君子以实为道后世不免近名非独仕宦尔也隠亦有之古之隠者百畮之田环堵之室躬率妻子胼胝手足于山谷垄畮之中诗书之教五帝三王之道术服仁蹈义如食饮厌而已得时则驾不得则岩居而川观未尝揭日月而行以蕲人之高之也蛊之上九不事王侯高尚其事岂以其不事乎则高之乎身居事外而惟志之高尚故可则也事则高尚其业不事则高尚其志等耳皇甫谧纂陶唐以后二千四百余年若被衣至管宁辈九十余人为传曰高士夷齐两龚以身徇名不与焉夷齐求仁得仁品隲固未必当犹曰慎名洎近世江湖魏阙不能胜而从之猥自托于隠以为名高则几无实矣若毛翁所谓以实为道者非耶翁少为博士弟子有声亦欲乗时而致当世之主久之不第叹曰以有涯随无涯殆矣蹇而回车日暮而后舍止非早服也河清可俟人寿几何遂谢去邑令舒颛固请不可则以高士旌之人因称高士云翁家罗浮山下南海龎先生来讲圣贤之学翁先从之门人所以益亲皆翁以也至是归罗浮山楗户不出惟旧学之绎身虽隠而道益进矣翁质行悃愊少文而人伦为之本自其先西园公饶赀财祀田犹尚厪厪翁修其业而息之家不訾祀田益廓庆唁问遗故人必腆遇困乏倒囊给之或贳贷不能偿折券不问也长女许陈氏已而瞽卒与女河源某氏素封也一日籍其产愿以家辱翁后妻妾告言则奉百金为寿请右之翁曰吾已许若翁矣所不惟理之直有如日其重义如此生平无它好好诗书不求甚解意会则欣然忘食庶几陶靖节云日咏陈公甫诗自适间作诗亦不甚工求也及翁春秋高矣曰予不负罗浮筋力予负则于舍旁筑观罗台杖策眺望竟日乃退客至如之予归石洞尝过观罗台谓翁望相轮何如亲者曰是目与足非一身也假令亲之有目与否请观石洞曰罗浮是请观叶子曰石洞是请自观之大笑而去翁有子男三人鹤年鹤翔鹤翀今朝夕问寒燠惟鹤翔鹤翔黙而好深湛之思取宋儒所著书为之释其所游知交皆长者天下有名之士也自翁父子贤而好客则户屦恒满游罗浮者无不造庐而讲业焉曰翁矗然与罗浮争高不登翁门是四百二十一峯毕登而一未陟也今翁年七十与鹤翔游者征言石洞昔公子牟谓瞻子身在江湖之上心居魏阙之下奈何瞻子曰重生翁重生矣寿不亦宜乎夫寿人者必冈陵翁将使人观我不徒罗浮之观也客赋南山有台 

　　方伯建州滕公六十寿序 

　　伯吾粤者则莫莆田彭公临海陈公华容刘公苍梧吴公贤矣其术学端其徳固其于民厚而身之视薄于民不遂若螽虿之螫而不能一息留也于其组绶若蛇蚹蜩翼可撠而撝也人之不善虽贵不敬也善虽贱必下也可达可塞可廊庙可岩穴临大节关木索婴金铁幽圜墙持戟而戍若匡床而席之也葢三十年四公比肩粤何幸与不佞卑卑嗟生之日后不然者拥篲而除所欣慕焉又七十年乃有建州滕公生不后矣所欲拥篲而除恐公不我与也燕赵多悲歌慷慨之士南楚好辞巧说邹鲁矜节而重儒岂故才性殊哉其风成耳闽自中立传洛学罗李滥觞至朱子而盛几坠滕公乃绍明之入主秩宗典天官出督浙中学不具论论粤事初令番禺再则廉访今方伯大氐尚儒术砥名节本秩礼厉筦弦匡困乏逮鳏寡尊黄耉禁淫衺正法罪赦眚灾节器用平徭赋扞奸宄固封圉诸政政可知也张弛措注一于道蝉蜕秽浊游于尘埃之表不可知欲识四公则滕公乃其畴矣四公名臣有传独列陈公名理与吾粤陈子同陈子世所称白沙先生也四公在粤陈子皆友之彭公至推毂于朝陈公以宋道学传训序属陈子其重之也去耳目全虚圆若未契则陈公可循哉正徳来学者好诋訾朱子夫畧典礼崇玄空称微妙难识吾不如彼一道器贯天人博文而约之礼胡不慥慥君子彼不如吾乡在京从学士大夫谈其言捕风头痛而返盖闇昧如此滕公命性融朗本之躬行则朱子之教也不佞耕石洞未尝通谒当路公廉访徒以虚名求之已归归宗山不相识顷见如平生欢夫物以形用龙则以神圣人在世其犹龙乎潜则渊飞则天神也孔子谓鸟之飞鱼之游兽之走知之至于龙吾不能知其乘风云而上天知则何以神焉公有龙徳以归宗山为渊云烝龙变则将泽于天下易曰知变化之道者其知神之所为乎不佞何足知之且神生于无形是万物之宗也形用则匮故圣人因神而存之处于天地之间将反于宗之人也游乎阴阳之始而通乎物之所造无方无体后天地而长存矣扶胥李君曰人皆厚形以养生圣人惟神之贵神则变变则久吾乃今知公所为寿也彭祖以乆特闻不亦惑乎适公悬弧之辰请以是进 

　　兵宪黄公寿序 

　　粤故患兵而岭东西为最岭东徃平两江二源置新邑号永安长宁若人初离药石恃粱肉以辅之也天子念安宁百姓无如二千石良彼其身之不治如百姓何于是呉郡黄公被简书出守吾惠以仁恩为醴洒以礼义为镵石以教化为桥引以刑法为毒熨潄涤湔浣调剂熏蒸一年而阳二年而浸三年而盛四年而强五年熙熙皆登仁寿之域公之赐也岭西平乱置二邑亦以安宁名之天子制诏惠州太守岭东幸安宁称其名其治兵而西公曰君子不易民而治民即易其治同不易官而理官即易其理同况东西如左右手又何睽异之有马方骇鼓而惊之系方絶又重镇之不容髪不佞愿无兵之先而民之急也仁恩礼义教化刑法一如惠谓郑使君不佞幸与执事比肩共事不自意策蹇驷为君先驱愿命僚属修职以赞不佞不佞拜执事之赐谓康州守罗君鹗高要令萧君九章辈诸君卿奉职守城至劳苦矣勉思职业监司不敢忘下车仅半岁业以为百年之计所部大治会中秋公当览揆之晨使君率其僚属寿公而假辞于石洞石洞子曰以文则吾不能以知监司则吾惠人也治民治身道一而已语曰大军之后必有凶年言耗失而不为聚保也水而益深火而益热谓之益多早复则重积徳重积徳则无不克无不克则莫知其极是谓深根固柢长生久视之道公治程书如其治兵无辟不翕无劳不逸寿之征也文惠君养生得于解牛黄帝治天下得于牧马利则存之害则去之故为天下亦去其害马者而已族则踌躇大却大窽依乎天理要皆无厚而入有间公以强阳为大軱以颉滑为害马以自然为良刀可以保身可以长生寿之征也枢不蠧而流不腐动故耳过则为害有国家者日夜淬厉其百司鼓舞其庶民毋令偷怠呰窳上下一体血气流通而亦不致丛琐公执天之行综物之纪岂不孶孳动而常静则此以为之主寿之征也以治身者治民故民得其养生而不伤以治民者治身故身得其养寿而勿替故曰道一而已宰相辅天子统百官钧四海仁覆天下而人不以为恩武震天下而人不以为黩中和致位育成君有无疆之福臣亦有无疆之闻功名着于春秋亦此道也如适万里之途百里于十里逺矣而未及千千里于百里逺矣而未及万公以惠为百而岭西为之千万里为归而后菹以大椿俎以索桃庶几可寿公耳惠人思慕乃在今兹岭西未及期月而万年以为阶騠駃七日豫章七年已知之矣寿可也天官书南极老人常以秋分候于南郊是月既望殷于端州煜霅照耀光于畴昔必兆公也郑使君请先寿觞小子踧踧随进 

　　加封中顺大夫惠州府知府闲溪黄公寿序（代龙塘侄） 

　　余不佞防海东越御敌北平乃今陈臬三齐八年于外幸太守在郡竟内以宁劗伐不至丘木岁在徒维太守以高第进宪副备兵岭西郡人追思功徳立石罗浮之阳追琢无能之辞以示来裔不佞勉为之矣季父在端敬问起居无恙幸而教之宪副在岭西比及朞月有司兢兢奉法民各安其俗乐其业三农不耸四方无虞郡邑吏祝宪副百年以惠端人又祝太公百年以祚黄氏宪副之祝授简在余今兹进爵太公属余慁于载笔郡丞方君儌福乃公祈得观察一言以当宪副小子言矣梦熊幸从编民王父宪副若以匹敌公大王父行也重以季父之命敢不敬诺闻公上世豪于东呉中叶而微两世皆逢掖早世惟是藐诸孤四歳矣两嫠抚之是为溪隠公公王父也溪隠公学黄老家言好施予日具飱于九逹之逵隠民多就食焉以为常时出纳命被量而量命被衡而衡终身未尝衡量亲也既老道益高方对客茗客问公结髪谈道庸亦有异术乎投盌于壁胶焉其异如此溪隠公生守溪公守溪公生闲溪公是为太公溪隠公籴竖昂其直予之矣丈人归责竖奈何使而翁二价哉奉而归溪隠公溪隠公大奇之请结婚丈人曰吾老矣止一息女不门楣之望望堂构耳于是溪隠公遣公赘丈人女即陈恭人也公在甥馆俶傥周慎丈人谓甥无害家秉尽属焉公修两家之业而息之赀用益饶然其好周人之急一如王父谓吾世家溪上而舅号思闲于是称闲溪云宪副生于陈氏及贵主事司寇公业封主事进郎中遇覃恩加封郎中出守惠州上最则又加封中顺大夫惠州知府嗟嗟公之寿之爵岂有既耶天地之道积积则久久则大太伯虞仲文身断髪以启句呉传二十余世积千载而后子游北学中国得文学之精华虞夏之际雍州以为上田扬居下下其它可知当时贡于王府不过金玉之珍筱簜橘柚之实而已积二千年而后有十二国之呉又七百年而后有三国之呉盛于唐宋而极盛于今日三江五湖之胜犹昔也秔稻倾东南财赋甲县■〈宀禹〉学士如林朝绅如坻当国三事呉居其二盛之盛矣海虞亦呉中一隩区也子游之宅在焉宪副得子游之学应运而兴将埒二相而三之公之世徳有可言矣中叶稍微溪隠公积之在老氏谓之早复守溪公又积之在老氏谓之重积徳合二姓之积以贻闲溪公所谓莫知其极者也积于家则积积于国则积积于天下则积而公适当其盛非直百年而已抑余知公所自为寿焉海虞南有具区北有江其东则海岂不漭瀁大哉何以大其源长也羣溪混混此实以为之源公家溪上以闲名得其道矣夫溪遇风为湍遇石为濑如练如縠如鸣玉如濆雪直者中弦平者中矩溪何心哉今且有人沙棠为檝木兰为舟直钩而钓一朝而连六鳌不为喜终日鲂鲤一无获不为愠风雨息于溪畔霁则鼓枻游于汗漫之乡其于溪忘矣有道之士险夷顺逆一不入其灵台事万变而心常闲犹之溪也儒者徒袭成言祗谓山寿水流不息非寿而何余故知公之所自为寿也宪副泽润天下譬则具区江海其源要本于溪不佞傥得谢存公于家请挽溪流以为公寿郡丞且酌西江之水 

　　平山李翁七十一寿序 

　　平山翁者卫使静轩公从弟都阃东泉公从父吾友守白鸽门鹤峯子从祖叔父也其先含山人始祖总管公从高皇帝渡采石封千户侯四传至武徳将军调龙川至静轩公晋卫使始徙惠州静轩公之来惠也坟墓宗族田庐皆在龙川都阃公孝岁时伏腊念其先辄欷歔不能食常曰使我强下一匕徒以平山叔耳余儿时从大人居都阃公右塾与鹤峯子同学平山翁自龙川来果实累累余得啖焉都阃齿于平山翁长矣余窥之庭誾誾如也惟谨平山翁虽将家子乎耻与绮襦纨袴者伍更折节好修立然诺邑人信之邑中有争翁居间为陈利害曲直辄解即贳贷金钱愿得翁一言辄听于是邑人语曰乌用剂约不如五也诺五翁小字也邑令尹公闻翁贤得人心讼多属翁决亭翁曰大夫所为属某讼者为某公也不敢以亲戚故负大夫林公至闻翁贤着其家曰齐民之表官寺城堑则又属翁翁曰大夫所为属某官寺城堑为某廉也不敢以腐恶负大夫当是时大盗鲍时秀鸱张诏讨之林公以强吏当行强起翁曰公将家子闲军事虽老强为我起盗平林公以功受赏本翁画也白莲盗起则又强起翁散之于是林公论上翁行谊忠信请以宾礼宾之翁谢曰某介胄之子闾阎之贱夫也大夫不知不肖使得备趋走自其分奈何冒冠裳滥尊俎乎竟谢不往其辟名如此石洞子曰好女妬之媒也好男身之甾也岂不信夫以平山翁犹然遇患士之砥砺名节而蒙不韪可胜道哉平山翁于林公称知已矣有可为地何所不至谓于其终利其羡散白莲盗得槖中装捕论之虽得白要是非爽也翁今年七十一矣诸与鹤峯子同僚咸曰平山翁吾大父行也吾辈戎行宗族子弟绮襦纨袴孰与平山翁节请为寿以勉吾党石洞子曰此可谓无天哉谗言淆乱安可谓天七十身强耳目聪明奉觞上寿者肩相摩也安可谓非天然余在都阃公右塾平山翁方壮而余与李子孺子今平山翁七十李子与余衰矣人生世间如六騑过隙自今以徃至百岁寿觞四耳可无醉乎 

　　柳州太守龙坡郑公七十三寿序 

　　郑大夫昔为郎南职方典军军鸷悍难治驯于大夫之徳业俎豆之矣出守端州则宏庠序之教修起学宫盛钟鼓管弦陈诗书礼乐庀其未备而申其未饬淬厉两学弟子语在杨太史记郡有崧台书院则又檄十二学弟子讲业其中刺经缀文都授其旨而躬为之矩矱其言曰家大人以射策甲科扬歴郡邑所至羣学官弟子教之而当朝宰衡褎然举首功遍楚越语在胡司空汪司马马司徒陈司寇祠堂记若徳政碑不佞于家大人无能为役徒藉父书幸得备位为郡师帅不能修明教化帅先诸士虽有良材大厦不具谓家学何谨奉家大人之所尝试与诸士切磋究之朝廷免于簿责且得借口复家大人则不佞之愿也盖大夫翁龙坡先生尝为郎不用其为郡邑即汉吏不过云故大夫治民一本先生化条乃其训诸士如此诸士则常偶语里父于子日望登庸教督岂不孶孳即有负程或不免于姑息大夫纳我陶钧恨不速化惟分与名号王父允哉诗曰如冈如陵请以崧山为王父寿又曰晋人有事恶池则有事于河齐人有事配林则有事于泰山以渐而尊礼也我等小子虽未尝抠衣于翁之堂于大夫绍其所闻是日上会稽登禹穴而聆翁之謦欬也惟分与名号大王父允哉诗曰如川之方至请以端溪为大王父寿于是翁春秋七十有三摄提贞于孟陬揆于初度大夫以在官守不能帣鞴鞠■〈月卺〉于家奉万年之觞拜送使者于庭文学博士亦帅弟子北向稽首上万年之觞会四百三十二峯主人在郡征辞以先酌者叶春及曰诗言文王寿考遐不作人有以哉化不及千里教不及百年不可言遐寿于何有文王自北而南被于江汉百世而下兴犹待之故曰倬彼云汉为章于天云汉得天而久明文王久道而成化诗人其有取尔先生抱先王遗经以教楚越未老而休乃今施于岭海学者宗之为祭酒所谓寿考作人非耶且人乐有父母乐有兄弟胡夫人与翁齐年辛夫人并称寿母兄弟十有四人子孙千指何论王天下者大夫禔身兢兢思遗父母令名俯卬固无愧怍藉令家食寘身诸子中岁时上寿敬进巵酒与岭海弟子千百余人寿孰多也四海尊亲莫如王天下乐孟氏直以三乐登之其权审矣余观诗知先生之自为寿观孟氏而知大夫之寿其亲文学博士曰大夫岂区区端州徳教将加四海当是时翁春秋益高兹奚足也叶春及曰吾就今言之文学博士曰善谨録以付行李 

　　大中丞临武刘公六十序 

　　朱鸟之下有巨人焉高辛氏为祝融百余岁至陶唐氏为四岳四千余岁为明大中丞临武刘公横艾敦牂嘉靖元年辰在寿星日得辛丑大中丞降于朱陵之台葢衡之精云天有权衡地有衡岳人有大中丞是岁大帝明于中宫其气自楚起三十二年而大中丞入紫微匡卫歴太微之庭斗牛女之分翼轸之域铨徳钧物顺三光以育羣生两粤古南交至于海隅东至闽西至牂牁皆祝融所治也大中丞出锡六纛象参旗锡钺象东井西曲星锡彤弓象天弧彤矢象天矢有星孛于翼轸及牛女射去之已射蛟海中帝于是就军锡命司马位北斗矣昭阳大荒落万厯九年日躔寿星三百六十辛丑将帅献上大夫荐币郡邑吏旅于庭庶民颂士跃石洞子受命四百三十二君奉太上长生之药军正曰巨人天地所命也乃有虹电五星二龙之符尹氏称申伯蕃宣本之于岳降壹以暨乎巨人是孔真象首于尼而老禀形于亳也石洞子曰度索之桃千岁而华实楚南之冥灵五百岁为春秋岂不育于阴阳表地而志之则度索楚南云尔正曰征哉南极老人常秋分见离衡乃当之若然冥灵可薪而桃可再食也石洞子曰小年不如大年数始于一成于十二万九千六百周而复生干支所以纪而非其所纪也形生数神主形圣人因神而存之大司马虽轩冕乎尝栖太虚宝洞北至太和问道空同矣坐广庭无穷之门至焉是故造化在身宇宙其掌股也摹邵氏书布■〈宀禹〉内岂虚哉罗浮南岳之佐小子尝辱荐书顿首受之大司马恶乎受诸受于太一 

　　牛太恭人刘氏六十一寿序 

　　自昔奇伟倜傥之士策名清时树勋帝室福泽传于子孙岂独其人赡智哉妇道章而母仪立也余观刘向所传列女及续传他亾论母仪贤明仁智三类其于女徳详矣可谓今无人耶刘恭人者牛将军印泉之妻少将军庭珪之母也其父刘公居惠河南为大姓初牛将军少学刘先生所先生名梧学士所称古唐先生也刘公造先生数目将军先生曰必欲得壻无如生刘公曰诺刘媪乃大恚公常奇女必大贵奈何妄予牛生刘公曰非妇人所知也卒予将军恭人既归事舅姑孝尽脱簮珥以佐饘酏芼羮舅姑安之将军先世百户侯当嗣恭人曰大人常奇君几是乎丈夫致身何常之有或以文章起家或以干城扞国君勉矣毋过虑妾事舅姑不谨将军既官数受命讨贼恭人则又数勉将军臣事君犹妻事夫妾幸得以巾栉奉朝夕兢兢不敢失尺寸君如惜身惟妻子是保若君父何席先人之宠以有禄位荷殳行间斩将搴旗摧锋陷阵扫蚩尤爵通侯休光奕于无穷斯臣子之大业而丈夫之伟绩也语曰懐与安实败名毕万匹夫七战皆获有马十乗岂在寇哉将军遂脑琏髓朝曦分犁亚元磔裂世乔灭东夷平惠潮歼曾蓝之寇进万户本恭人之助也及少将军长将军春秋高矣恭人乃谓不闻养由基之射乎继以善息君被甲戴胄四十年苦兵请息肩于孺子何如少将军嗣公遂老日与恭人翳茂树临曲池觞酒为乐恭人则又谓少将军予攻苦茹淡而父栉风沐雨蒙雾露赖天之灵以有今日使孺子具官而知之乎勉修职业毋贻父母诟耻少将军顿首受教故居官淬厉卓越不与流辈伍尽即官下以其间与先生长者游学日益进说礼乐而敦诗书尝慕却縠之为将也自连帅以下大贤之人谓恭人能母矣于是恭人年六十有一少将军则置酒觞二人前帅诸孙上寿豪杰日进牛酒叶子曰夫妇之际人道之大伦也妇而贤矣未必其夫贤其夫贤矣未必贵贵矣未必偕老又未必成子姓成子姓矣又未必贤恭人与将军皤然偕老衣紫横金少将军诸子诜诜岂非吉祥善事天地之盛福哉益信刘先生能知人也 

　　徐贤母叶孺人六十一寿序 

　　伯兄中宪公长男是为将仕君将仕君其女长也是为东阳将仕徐君之妻焞之母于余为侄孙女余家称长姑惠人称贤母叶孺人云中宪公慕古家灋以礼训敕子孙而孙女最孝中宪公亟称之余支子也齿不独于将仕君少于姑亦少然见必拜曰吾王父行也敢不拜中丞君亦支子也齿亦少于姑然见必拜曰吾父行也敢不拜其有礼如此将仕君晚举两男以是藐诸孤能主宗祊姑之徳宏矣为东阳君妇于前妇之子必慈曰吾夫之胤也于宗家必亲曰吾夫之枝叶也于宗之贤者必敬曰家之秀也吾夫之所敬也于姻亚戚属必婣曰吾夫之肺腑也家世罗浮力农东阳君虽宦学哉课督诸僮仆树艺必勤必俭曰吾夫之世业也东阳君学湛先生所以春秋高等主簿东阳郁郁不得志姑解之曰孙寳言士安得独自髙不遭者可无不为况主簿乎且君何如程伯子而薄之也东阳君起谢之用是有声其官二子焞焜皆倜傥有大志而焞尤好古人之学门外有长者车辙抗志山林游心辞赋世间荣利不能一入其怀也姑则常语二子而父学湛先生求天理尚体验固将升仲由之堂入尼父之室猎声华儌富贵奚为于孔子之门是不有其父也自二业合有志之士宗之而父抱经济之畧矕龙鳯之文徒以其资屈首黄绶乡里小儿叱咤而主其柄出见督邮入对妻子口虽不言气勃勃而屯结非一日矣吾虽妇人安敢以富贵溷子违正言而悖国制弃中道而慕高节亦不有其父也二子唯唯君子曰自昔母教有矣明圣贤之学持中正之论其徐母乎于是姑年六十有一诸与二子游者谋上寿而乞言于余自尹焞母尚志养士莫不贤之如是则禄养非耶当时学禁故尹母以志勖子今朝廷悬爵禄待天下之士莫之御而不为讳称颛孙曰吾言行之慎已有令名而亲之心是咈非志养也禄位名寿以养其亲所以为孝使后世有两焞母不亦可乎焞勉之 

　　刘母七十寿序 

　　铜峯生者宝安奇士也家铜峯称铜峯生生少学书不成弃去学剑又不成而托于酒人其于酒虽孙呉用兵白圭治产自以为不过之矣生尝称祖伯伦氏有明徳于晋封于酒泉后世莫续绍明先世之统其在予乎生既续封益不治生产好从学士先生游母汝南君见门外有长者车辙常治具交宾客欢其于当世荣利若蚊蚋之过耳矣士故以此附之万厯五年四月某日生同飞云生访石洞先生遂登飞云飞云飞云生菟裘也是日行雾露中须鬓如缀旒至飞云飞云生拜生亦拜顿首曰人言飞云最高此其去阊阖不逺哉臣有母汝南君抚臣甚苦臣不肖不能为母光愿帝锡母百年之身是大造于刘而不弃其孤也帝若有意于臣则遣丰隆以告臣蒲伏候命是夜宿泉源西北下殷殷有如食顷大震上山尽动揺雨如注电绕身数匝每震虫辄噤声生辄大呼与应和石洞先生嘿嘿耳下山生见人辄呼已得请于帝母寿如罗浮矣万厯六年元日生复至山顿首元日帝出政之首帝已许臣于泉源愿首锡母是年汝南君春秋七十有一飞云生乃同李生某黄生某谓石洞先生汝南君贤母也十七适某公某公好宾客奉入或不给则脱簪珥佐之事瞽姑孝敬买二姬进某君顾自举子其教生虽古贤母何加哉铜峯生事母又孝一念动天天为之答语曰天道无亲常与善人非耶先生覩其事请为母寿石洞先生敬诺客遂登堂成礼生顿首曰某不肖不能事母赖诸君子宠之母大喜书曰厥父母庆用洗腆致用酒诸君强饮皆醉而去 

　　曾母寿序 

　　曾仲子贫奉母朱夫人居旦夕或不得甘毳而菽水尽欢愉愉如也伯子怡怡如也仲子虽游诸生乎门多长者车辙其游知交皆海内有名之士矣今岁有司察郡邑茂士与计偕仲子不应令而十月望当夫人发祥之辰于是诸尝与仲子游谋上夫人觞而令不佞之辞先客曰仲子岂长贫哉顾夫人春秋高矣幸得上公交车即无事甘毳而以此时及夫人寿庶几得其一盼虽南海为上尊罗浮为加豆介羣仙而献酬之蔑是过矣六岳子曰是焉知夫人哉夫人自其先公为吏乘轺行郡国归孝廉公而翁绾铜章彼见袆翟粱肉直菅蒯糠核耳孝廉公举孝廉三十年未论交适使微撼揺床第间宁能保箕颍之节乎夫人终不以一日之娯而忘夫子平生之守若是者志深逺矣藉令仲子得举于今无过孝廉公夫人不甘孝廉公升斗之粟而甘仲子乎客曰然昔尹氏母以志养命其子遂不举也千秋百岁后知尹氏母请以为夫人寿六岳子曰未也骥无心千里伯乐不得不乗楩楠豫章无心明堂匠石不得不御何者物有至之矣仲子负千里之足具明堂之器即令世尽瞽乎不然将有合也不用而箪瓢养亦菽水用而大亨养亦千锺如夏水冬汤惟其时耳夫人尝以国事教子无甘富贵无宁为国华乎客曰然昔苏氏母与其夫布衣终身而令子为滂千秋百岁后知苏氏母请以为夫人寿六岳子曰未也春及不佞辱与仲子交弟畜之而母事夫人固知夫人之懿当夫人于归孝廉公具父母上有大父下有诸兄弟娣妹孝廉公庶而父融县公又最严夫人逡巡其间内外无间服妇事十四年米盐必亲女红穷日夜融县公分诸子独不孝廉公分以夫人善事我也孝廉公既不事家人产一切婚嫁夫人蚕织毕之居常称二南栢舟緑衣诸诗谓诸子不齐家乌治国哉其教不肃而成矣百世下所为称孟母者谓善教而令子大儒也今观夫人于孟氏何有孟子游梁时已叟称母尚无恙盖天既以孟子寿吾道必以其母祚孟氏天有意于仲子能无意于夫人哉敬上夫人孟氏之觞以观仲子之成仲子再拜曰士鉴辱吾母儌福吾子幸而天锡之祉吾子称所以祚孟氏者寿吾母士鉴不敏敢不夙夜以祈此爵 

　　分守雷阳水军李将军宗阳姚淑人齐寿序 

　　余先君与都阃公善都阃少先君九岁余生三岁而宗阳始降故余叔父都阃公视宗阳犹弟也先君无一研之地则假馆于都阃公先君教不易子故余常居都阃之馆宗阳当就外傅则从先君受业未尝易师故余于宗阳最亲里人以两家父相善子相齿学又相爱古称通家无如两家者及先君捐馆舍宗阳稍长益好学余无一武之庭月过宗阳率十日而五过必酒必为陈说古今载籍戎马之阵兵甲之教宗阳敏皆能受之至其履仁秉义被服造次一于儒者不卑疵陨越其行虽诵法孔子者皆自谓不及也后余入闽宗阳亦缵官还惠余师孔子法高皇顾不吐刚古有强项用得此声于闽中宗阳受事正盗贼劻勷之时奉命徂征师徒十万羽书沓至烽火达于郊闗转粟秣马日不暇给大将私求无艺纵卒轥万户府门甚至牵裾宗阳发愤让郭都护朝廷命大将军讨贼宜上下一心灭此而后朝食奈何自相残虐斨斧缺矣若盘根何都护语塞卒乃稍戢余闻执讯宗阳公亦强项耶其后卒灭羣盗置县宗阳与有功焉及余自免归罗浮而宗阳进守备官分守雷阳白鸽门白鸽门珠池隶焉常以珠献幕府监司或此两人以买珠来则献珠而归其直宗阳曰吾职稽盗敢自为之竟以此归故府初余家司马谓宗阳与叔未论其它歌亦同调古称伯仲埙箎二公是矣嗟乎祝之而肖习之而成此神理所通而自然之符也余两人皆以直方守官皆以直方不偶揆厥所由盖自龆丱楚声可齐况非齐楚即名通家即名伯仲可矣姚淑人其生年月与宗阳同第后十日有内徳生二子伯文焯季文耀文焯官宗阳乃老昔在壬辰犬马齿属六十一忝其所生又鲜骨肉何敢受祝者之觞反闗石洞帝命嫦娥扬音容成举杯以钧天之乐乐之且曰是子有四方之志扣其胫蹩躠一岁今二子具父母厥父母庆撃鲜置酒陈钟鼓管弦巻鞴鞠■〈月卺〉奉觞上寿宾客豪杰更进劝酬亦吉祥善事也二子则谓知大人无如石洞伯请一言侑之余谓宗阳少知大节方其逐羣盗入盌窑登乌禽嶂四顾而叹破安民镇诱景清载战猴头进月角大胜桃园厥后歼渠魁于鲸海之中当是时衽兵革矣遑恤其它幸而谗妬见徳得保首领倚杖以牧鸡豚享二子之养效里父鼓缶为乐岂其志哉师尚父鹰扬时年九十今堇堇三之二犹孺子也边方未靖敌氛孔炽天子拊髀颇牧岂敢宴安余齿长宗阳犹然强起况良士仡仡乎愿与宗阳建旗鼓执櫜鞬驱驰中原以祁连为加豆以瀚海为上尊以竹帛为寿若不得志乃相与返罗浮采长生之药度铁桥跨黄龙以游汗漫后天地而长存未晩也二子质之而翁必以为然可饮一石 

　　懐石刘翁七十有一绘图寿序 

　　頖东有古唐丈人先君执友也春及以父执故时徃请业其族子懐石君长余十龄族孙体行子则余一日之长今懐石春秋七十有一人翁之久矣子男由则博士诸生与由则游者具翁质行上于有司有司广上徳意赐爵一级与览揆会则绘图寿之于是体行子谒序于余几与章服交映不佞父丈人而友体行子翁中立其间乌得无言传曰山育万物而不倦山弥大寿弥逺海天池也万川归之不知何时止而不盈尾闾泄之不知何时已而不虚久皆天地并矣日亦然金气火精鹤以之养金九火七合为十六故鹤十六年大变百六十年变止千六百年形定是羽族之长僊人之骐骥也鹿寿千岁千岁偃盖三千岁聚脂者松僊羽化而长存则人而天矣数者皆寿类也图崇山巃嵸下临沧海湠漫沆瀁日跃海而升烜赫迸腾烂云彤而霞赤山有乔松偃蹇连蜷宛虬龙之状悬萝翳焉瑶草琼芝媚礧砢而妍岑嵪鹤啄而轩鹿呦而游羣仙翩翩以遨以嬉人言渤海三神山黄金银宫阙诸僊及长生药皆在图盖是耶或取诸天保也天保之三曰如山如阜如冈如陵如川之方至冈山脊也陵阜山之陂陁也至则海也其乱又以日以松栢祝之而指山维南图具矣祝生于爱爱出于情君臣朋友分异而情同固诗意哉夫诗人之祝君也欲其厚欲其益欲其榖既以厚人已愈多既以益人己愈有谷则愈宜以是求福始基之矣诸生称翁尚诗礼敦孝友持谦逊父背而思母继而义昆弟畏而孔怀大军之后修先业而息之未尝自封振困乏周急难施不恩负不责耳无嚣目无华口无臧否足无公庭之綦宗族怡怡如也乡党恂恂如也庶几诗人意哉寿可矣何必骖鹤驷鹿仍羽人于丹丘乃愉快耶体行子喜曰善哉夫子之为诗也请以是为酌者先歌天保以侑之载歌南山虽八琅之璈玄灵之曲不是过矣 

　　石洞集巻十二 


　　●钦定四库全书 

　　石洞集巻十三 

　　（明）叶春及 撰 

　　○序二 

　　潮州太守青螺郭先生考绩序 

　　夫孔子岂不至圣哉周道缺王路塞文武之政■〈厪力〉■〈厪力〉方简之中其所宪章必是焉在无亦天命未改吾犹委质而臣之故曰苟有用我者期月而已可也三年有成自伤能兴文武之道世混浊莫能用也诸侯散乱语皆道古以非今王制律之能免于不从之讨高皇帝定天下建典则为万世程以三十一章修饬郡邑之吏吏随牒至奉灋令检式展采错事三年上于主计书能按职与否以胥后令四海附离而事天子非但方简之文武士业屈首受书皆孔子之微言也居常惽惽不辨便文自营非为公家忠计至陈功见伪增实执空文以誷主上此夫名为委质实格诏无尊用之心不从之罪宁独道古非今者青螺郭先生学孔子之道则自筮仕一奉高皇帝甲令及守潮三十一章尽贯行之出教告令丞尉文学博士愿诸君卿佐太守为治又出教敕掾史毋以身试法百姓及恶少年皆有化条推其至诚训词隽永无不洒然改容易虑者化行俗善弊祛利兴先生徳政遍十邑矣而博士某等欲石洞序先生绩则遣弟子某某以来故详学校事夫潮韩子所治也当韩子时文事未显治进士独有赵徳因以为师今博士三十余人师不独徳缙绅大夫学古之道文章轶于西京射策甲科褎然常为举首应书之士满公交车矣不独徳治进士先生广厉以孔子之道则轻车之王良哉余闻世儒道尧舜而法文武道法离而叛官离次之臣众矣内心性而外文章内外泮而约礼博文之教荒矣先生兼道法合内外修起学宫陈钟鼓筦钥诗书礼乐之教下逹里闾治韩子书堂羣十邑弟子讲业其中自为删润切磋究之尝与僚佐博士弟子摩挱韩木曰橡也韩子植橡百千年犹韩之余植士改柯易叶十年不中椽二十年不中屋百千年而不郭羞乎诸生业封殖此树以无忘先生之徳故事上计吏皆得自见上必问何以治潮显擢之以示天下今第以计簿徃亦必擢即未得如渤海亲受命于其君三年而成孔子所希冀而未能也易曰观乎人文以化成天下非先生孰望之不佞何敢与知手植松桂月计不足岁计有余此不佞之计也 

　　大将军戚公请告归登州序 

　　登莱滨海地所患东南隝夷棘焉秦城临洮至辽东延袤万里控弦之民不敢南向而牧后世讳其事而修其功遣侲男女赍五榖百工成隝夷后世被其毒而议其罪国朝防边立九镇自山以东负海之郡淮浙闽广筑城置守尽于珠厓皆倭以也可谓圣人虑事者乎魏鄂宋凉转战逐北建功万里之外矫矫虎臣将将之善由高皇帝长陵北伐犂其王庭而令自临武节假诸臣有一可使恶有榆木川之事乎隝夷自洪武时固已患其慓悍正统遂残挑渚擐甲之人竟无能挫其锋者报国谓何嘉靖壬子倭大入寇浙东西江南北以至闽越咸罹其祸督府数易羽檄四驰竭府库之财不足于粮饟募枭鸷之徒不足于行阵数万之众贼常以一矛走之天下大震大将军戚公时叅将分部台州为鸳鸯阵教战其节制士无一不当百贼犯台州歼之已徙部闽中贼方壁福清战于牛田歼之走兴化又歼之贼乃大创寝平而闽浙免于锋镝无不欲尸祝公矣当是时公名大显天下无问识不识皆知戚公隆庆初北兵入塞诏备蓟州公曰禁兵则恣睢召募则乌合征发则道敝分戍则坐饥边郡良家子以浙兵法分合更畨训之三年乃可议战故公在镇未尝儌一战之利所谓节制之兵也北人欵塞愿为臣妾夫岂呼韩之运胜算得焉耳用于南如彼用于北如此使遇髙皇帝万户侯岂足道哉阃帅某曰今之将难矣古司马法阃以外听于将军致屈万乗以信其威何可得于今日文墨之吏实握其权一不如令吏得以法议之且非独此也将相和调则事允济故平勃交驩天下不以贬两人夫皆社稷之役耳日者相臣弃宾客大将军遂有人言挈挈而南犹尚以前过也仓公治病随地而异公故习南北之势亦欲起羸越而强之骥千里而絷其足公病则宜公曰不然不佞席先人之业结髪行间天诱其衷所向克遂有功皆上神武中外大臣推毂之力也不佞何有焉蕞尔武夫致位上将祖父妻子恩泽优渥功名显于三垂宁尚有不尽乎介胄四十年筋力竭南为瘴疠见欺即慕马革之名何益国事向与武夷君要言南平隝夷释兵请急黄冠重游久而未复武夷君之为讨何以解焉登州近三神山仙人徃来归置妻子黄冠从之庶几安期之志国家人才如彭蠡阳鸟何少不佞叶子曰三代下人品独多子房谓功成不居而从赤松子也不意千载戚公继其芳躅公所言安期生意深逺矣射杨叶者百中而息鹏不难九万里而南其息亦以六月斯造化之玄机豪杰之逴识也子房虽辟谷强起髙后上方拊髀颇牧安期公讵能乎公第黄冠徃矣 

　　顺徳沈侯入主司徒序 

　　沈侯漳南介士也故以名其庵云沈侯来粤余未尝承颜色顾独好余初上最父母皆被宠命谓曽生士鉴曰主上不知不肖施及父母跃然喜之儌福石洞片言是又一华衮也属余未间罗生良器问侯侯赠之言亦以质于石洞谓异形骈心石洞子耳嗟夫庄生有言去国日久见似人喜矣侯生介国一去千载环视?中同时夷由辈不知何所得余于拓落之野所谓似人者哉今之论人盖亦难矣文王大勇祗以文称武王访道独以武显非有短长语其盛也侯为邑施舍已责振穷匡乏逮鳏寡禁淫衺举废坠节器用礼髦士上黄耉皆章章较着奈何独锄强目哉余至五羊游学士大夫间率多壮厉蠭气之称回视温陵宜然此锦田令所以蹐然于从政之时也呉生美曰朝廷立台諌救过肃宪非方刚正直之士不胜则莫如侯主司徒又南之何石洞子曰胡端敏言正直之士濡不能忍遇事不无果敢不无犯其逆鳞寘于他司所以全之亦汉武不将广意哉李献吉为司徒郎一奋而摧奄人成洪洞辟于竹石压之生垣蔽之生侯勉之矣不闻苍梧呉公乎令顺徳九年乃迁迁又郡丞又尝关三木呉公何如人哉似人也 

　　魏将军致仕归长乐序 

　　李宗阳魏舜臣皆卫将军治惠州与余善宗阳廉谨于文法治莫府文书兢兢不失尺寸舜臣好奇伟倜傥之节敢行趣嵺廓一不盼辕下天下有大事此两人可任宗阳罢海上军一年而舜臣乞骸骨卫将军舜臣者其父南峯公也南峯公博学善属文举孝廉持衡争得之不得而世其官侯千户非其好也郁郁不得志乃上书谢当涂而之南峯射猎夷躏邑中公提戈跃马出曰此吾致命时也陷坚死之朝廷壮公舜臣用是进卫将军徙惠州舜臣有父风善骑射说礼乐而敦诗书家学也嘉靖戊午诏举材官武士舜臣与焉从征饶平最从征程乡最从征长乐河源揭阳澄海皆最从征罗旁始进爵一级初舜臣守潮州挟筴读书余从闽责之大丈夫不死马革死蠧鱼乎舜臣曰谨受教至是搤掔先将军抱济世畧忠奋而死朝廷以先将军施及孺子父死之谓何而身享其利中夜念至擗胷哭肠未腐眦枯矣欲得一当以报结髪行间大小数十战万无一于朝廷性疎简慢倨不宜世世亦弃之娖娖徒拜起窃升勺畜妻孥他日见先将军何辞以免先将军与害太夫人欲絶累矣以孺子故濡忍提至京师受官又提至惠州藉得从先将军固夙昔若太夫人何幸也以不材终其天年前徙惠时庐已出为治所田庐犹存今得赐骸骨归屏居黄沙射狐兔从田间饮夜或遇尉呵止谨谢之日帅儿子上太夫人寿足乐发箧出父书授儿子食敢因噎废遂令阿意取世资也故将军刈葵藿牧鸡豚东武代其欷歔男儿得时扬旌万里之外不得时蓬累而行宜耳夫有将将有将兵将将者非庸众人能也见不越帏廧目不出行墨安知大度士况白可黑也必倜傥舜臣踬必修谨宗阳困出而杖钺入而持粱朝举夕褒何人哉此其故难言之矣楚有良剑干将治之水■〈雀戈〉鹄鴈陆断牛马见谓铅刀奚止二子试观斗牛间气腾腾上煜霅下得无藏剑乎惜哉独知之契也 

　　两广督府御史大夫连江呉公奏绩序 

　　余观天下之势则南北重哉周文初基玁狁南侵宣王中兴淮夷内讧惟是一二熊罴不二心之臣是毗是任北有南仲南则召虎然于朔方城之耳于玁狁襄之耳江汉则经之营之平之定之旬之宣之疆之理之且至于南海焉岂不以朔方以北引弓之民玁狁制之不敢南向而牧于吾已足吾何武之黩为江汉以南冠带之室受命天子耕织衣食有不浸润于泽者贤君耻之内外之势殊而制驭之道异也当今环四海以为带东至三韩西踰酒泉北尽朔方南距越裳函夏之内建节开府者二三十所十五年来海波不扬边鄙不耸将使唐虞逊徳殷周让功诗人所云方斯蔑矣此上安攘之绩亦诸臣宣力之猷也谈者率难北而易南重北而轻南殆不然哉北人居沙漠之外负鵰鸷之声见谓剽悍朝廷待之过于南夷故其材官吏士刍粟赏赐节钺首功特异诸镇京师近者二三百里烽举燧燔朝廷且任其忧驱令出塞玺书业至军矣南方本疆理之地有旬宣之责杂鵰鸷之民烦平定之力逺辇毂之下不尤重且难哉况也南海多珠玑犀玳瑁果布之辏至者辄甘心焉惟呉隠之酌贪泉以自洁沉瓣芗以旌信而不能遏卢循之寇遂致芦化成荻广州不守贪者以簠簋败名怯者以干城被诮览观故记大氐然矣非夫具文武之才躬廉洁之操恶能胜其任而有辞乎万厯甲申连江呉公奉命兼制两粤军市租若郡邑转输皆入幕府飨士非军兴无所用取曰幸得备位列于九卿奉入厚于臣侈矣敢益毫厘以速官谤筦库无以吾故不谨及唐所称送使之礼悉罢之赖公宠灵反仄旋即芟夷疾于迅雷其师不老岁长度有余乃减无艺之税凡诸利害大者以闻小辄行罢一举而懐贺平再举而珠池靖三举而岑冈授首遂使■〈豸契〉貐分犁鲸鲵磔裂氛祲息于东西威棱憺乎岭海廉洁古今二呉可为颉颃论其武节公家处黙不无惭徳盖上过于周宣召虎之烈犹不足为公愿也至是奏绩藩臬大夫若郡县吏下至抱闗皆谓公大度不苛礼善者嘉之不能者矜而教之残墨二戒严于师保惟表之端人自不敢以身试灋乃知空言无当而徒湿薪之操无为也难说易事公实有之今将入佐天子若我何连帅材官以至部士则谓世之贪者率归武人岂性然哉谚有之斧凿与木递相入也上无诛求下无朘削乃自今日若舆卫简利役禁召募精更戍时赏罚明粮糗备疾疫拊循故将士一心水火可蹈所向克遂有功吾辈敢自谓能将将将兵公兼之矣安得借一如汉河内诸父老则又谓郡当开府四方之使日至异时供张舆马怔怔道路公一切节简与民休息下有司核土田平徭赋广厉学官徃岁大水劳来赈贷以闻民得无害天少不雨忧形于色吾侪小人在九罭之卒章矣欲留公者东西虽数千里如出一口上果暂留公谐而锡祖考之命藩臬大夫山阴王君泮宣城徐君大任福唐郑君人逵分部在节钺下最近而春及适在端州则令致辞余惟召虎告成于王亦有尔祉之锡召公是似及乃祖焉召公之教见于甘棠则虎肇敏戎功匪特其人贤也世徳茂矣公先大夫宪副公明徳着于岭表即今赐履之地自公作考比诸召氏均为济美虎遂受命于周知公对扬休命相明天子矢文徳而洽四国直须时耳区区两粤留公庸讵能乎日月经于中天被于四表岂颛颛于一丘一壑一丘一壑孰非日月故余不为两粤留为天下贺 

　　瓯宁滕公进副都御史督抚浙江序 

　　进士黄君谓石洞子曰缙不佞与七十子幸以经术出滕公门下朝廷为浙重督抚臣则公自畿甸徃鳯凰览徳而羣鸟从之此彚征时也吾将为世道贺吾子谓何石洞子曰诺滕公葢鳯凰吾衰甚矣和平天下宜莫如公顷闻浙命不自知喜之无从也公方有事于浙请论浙髙皇帝疆理?内树屏陈臬以统治之有故则贰卿衔命以出事已而休乃今重地建旄开府厥有常职治军曰督治民曰抚国之制也九边以御外重两畿宫阙陵寝所居有列侯外戚中贵人豪侠之所根据而皆不如浙难何者名其为难难以不困难而不为人之所难难之难也浙北有震泽东环大海南连闽越西下豫章广运千里带甲百万此句践所以属江淮而霸齐晋也岁漕粟给中都官居江南半诸侯王不以封等于畿辅其重可知人民多文采仰机利而食无不衣丝曳绮弹筝作倡六博蹋鞠呰窳不事而务游闲公子之名异时隝夷蚋集无亦酰以致之大难虽夷而戍不可罢一拂其意则羣起而噪謼甚可恶也壬午不逺足为寒心以民则偷怠若此以兵则骄鸷若彼伏而未发因谓之安耳目手足犹然壮夫病乃在于骨髓此扁鹊所以望而走也明者衣袽于未濡则曰正营而太怯披抉瑕隙而苴治之则曰先事而旁午无宁便文以养交二者不免其难何如哉今夫呉干所以无留行者锋刃犀利也操而不割与铅刀同法令亦治世之呉干也严则锋刃犀利也驭黠马者利其衔策否则怒人而踶驱驽马于衔策之中二十四蹄可使如一奈何以柱后惠文而逡逡于偷怠骄鸷之上乎滕公在粤以徳礼道民若严师在上不敢一日逋荡而嬉会兵鼎沸撃太守门诸司多楗户避之公出乃不至乱治军长江旌旗之肃钲鼓之声彷佛平陈时也今往浙其辨此矣黄君曰滕公起家邑令歴藩臬至列卿所在戴之如父母岂专事严且治徒严之尚得无顿乎石洞子曰否传有之寛则民慢慢则纠之以猛猛则民残残则施之以寛寛以济猛猛以济寛政是以和辟如水火相反而实相成子产用猛不以其故伤惠太叔猛之不忍卒召乱于萑苻今亦慢矣拊兵以仁示民以礼礼失而弃吾仁法无赦又何顿焉周之东都亦重地也周公毖之君陈和之不刚不柔则惟毕公之命洽道治政泽生民而赖四夷非正色率下不可公尝督浙学事正身帅先青衿如服孔子何有于闾巷之氓什伍之士鸷鸟絫百不如一鹗况鸾鳯哉子饰五彩以从公于虞廷勉之矣黄君曰缙不佞安足为公役吾子之言或致理之猷也请以效于公 

　　清漳洪将军叅将思恩序 

　　国家稽古文武并用内则六卿五军两臂以奉元首郡置万户行省都帅制焉其经也有事诸侯赐彤弓出总其兵是为大将裨有叅将又有游击将军不常其居如星之有纬所谓将惟此耳其后疆事日兴则并置以为常文吏从而监之于是乎万户听于郡司马都帅叅将听于陈臬大夫大将听于御史中丞孟贲夏育岂不勇士使俯首于庸人气十倍索余尝病妇人不足以暴虎而竖儒不可御戎也上书庄皇帝遵髙皇帝挈令贡士试之骑射它日备兵督军夫文吏患巽耎介胄之士说礼乐而敦诗书文吏亦不敢傲以所不能矣洪将军者清漳人也家世受儒以儒术干有司不用则舍而学兵灋登进士总岭北守备右江统两粤中军叅将岭东尝与永平侄平黄乡已夷八砦■〈车兰〉西山歼鳯山之妖人殄岑冈之逋诛受上赏载盟府其韬钤足多亦诗书礼乐之效也儒者徃徃喜谈兵如贾生繋颈于单于终童甘心于南粤余不佞亦从石莲洞受射思膏塞北之野贾生不试终童一试而蹶不佞如贾生得保首领饮石洞之水然梦寐未尝不在伊吾矣假令将军曩时得售有司小而郡邑大而卿相未必亲身行间陷阵搴旗铭功钟鼎快意如今可知也不幸如不佞黄稿垄上已矣昔马文渊在浪泊飞鸢跕跕堕水中乗下泽御欵段诚不如少游将楼船平南峤铜柱植于交州声施后世岂不奇伟大丈夫哉将军在惠统万户者二千户者十有六水军一步军三卒万余人固亦用武之地碣石龙江犹为内徼骏马捷于崎岖利器别于盘错邕州内制广源外控交址此吾骋足之场而游刃之所也谋西粤者必以八砦首称区区遗孽安足置诸齿颊昆仑之间得无如侬寇者乗间而窃发日南吾宇未兴问罪之师铜柱在目将军岂有意乎西粤强弓剡戟皆从邕出马间三寻卒被坚甲跖劲弩争先以冒敌尺籍皆出田畆世将之尚有三代兵法故西粤兵常雄天下辟之狼以将军用之如王良而御轻车风胡而引太阿无留行矣安城有兵九部皆隶将军幕下傥问故守为言业牧鸡豚用命将军是所以报刺史也余友李宗阳世将习于将军言将军节廉不容口将军儒者宜然然宗阳学余为儒亦不显又安用儒水将某步将某以事将军久不忍别则介宗阳乞言于余书之代绕朝之策 

　　长宁邑侯龙公致仕序 

　　自有禄位之耆行尽如驰以逐其不可得至化杖而后止则辞荣葆真息机勇退之士莫不髙之邴曼容陶渊明用是有声后世不然也蝍蛆甘带麋鹿荐草物固殊性人亦有之故或藏槖以入秦或凿坏以避鲁或解缚以相齐或曳尾以逃楚皆适其适已之而不能耳且道何常今日雨而明日晴今日儵雨而儵晴天不能必而况人乎官不过六百石何如勿官不折腰于八十日聊得弦歌而资三径抑又何也此其机之所动或来或去或速或久亦人之不能必哉孔子干七十二君不能一日于卫孟子千里见王归乃浩然所谓天道非耶不佞尝迁宾州一旦谢其民衣芰荷去世人妄以为髙不佞谓君不见酒人乎终日糟丘昏迷眩瞶道见曲车口喀喀吐者彼固有所厌也以已而观龙公盖是乎龙公楚髙士也仕为长宁县令长宁置十余年阸■〈阝区〉斗辟万山中曾不能三家之市龙公负经济畧牛刀安足云哉其言曰邑小吾不敢以小忽之不大吾不敢以大乱之安静恬澹振作修举节用爱民兴利除弊匡困乏恤葘害广储偫弛闗几立津梁怀商旅建学校育人才筚车篮缕以开山林公有之矣三载政成乃引身退其言曰在县久瘴疠为虐愿上印绶乞骸骨归田里已三载习风土即使瘴能中人公不能中治行高等上下信之诸上官所署皆美词即使直道难行公已获上遽高蹈亦机所动人之不能必哉昔人言饮水寒暖自知不佞欲强不知未矣长沙有屈原贾谊故其人好辞有哀郢吊屈之文故其人廉洁而不容有衡山岳麓故其人高峻峭拔而不可及不佞尝见公白鹤峯下翛然尘埃之表非世间人也公归矣不佞决策衡山为我筑室朱陵之上 

　　鹑野马公二守巩昌序 

　　余观于古而得通介之士各从其适乐其性为之终身不相假易盖亦天所授焉撱唇哆口美目巧笑卑疵而行柔曼而语忧者以愉恚者以怿坐者以起去者以复士欲以为友而女愿以为夫至见王公大人先意承颜称盛徳而颂鸿烈将使伊周陪乗桓文扶毂听者浸淫不自谓不及矣出门即九轨之衢尊位便势从姬歌儿快耳目娯心志通人如此介者不然抱颛颛之义游于无妄之世知凿之圆而方其枘知路之狭斜而髙其车知菉葹盈室非申椒菌桂而莫服也来不以招去而挥之不可见者■〈戚〉■〈戚〉徒比我于刺戟故常轗轲侘傺下僚空自苦于絶党之域使我名千秋百岁枯槁谓何冰山见睍而消一时蝇附骈首不免百卉已萎松栢乃遂挺然二人始愿皆不及此猿狙以木为家鱼而家水人耆刍豢麋鹿甘荐皆所授于天也当江陵相公秉国时挟震主之威奔走天下死生在于呼吸贵贱由乎意指悦则季氏贤于周公不悦则曽史化为盗跖四海九州岛之人恨无因而至前鹑野马公托于同里少年甲科相国欲树之甚宰岩邑稍迁郎署论事龉龃出判某州量移惠州别驾乃今始贰巩昌岂不沉郁然相国一日辞宾客而不入朝高台未倾平日眄睐唾咳之士无不株连尺縠一簪旤延闾里皭然蝉蜕于秽浊之表此岂为通者哉客曰适千里者或径或纡至之则一巩昌汉天水陇西多林木板屋地踔逺逼近戎狄其民修习战备高上气力以射猎为先丞职治军高第赐玺书建节备兵开府自此始寒暑相乗天之道也石洞子曰使马公善宦郎署足矣奈何托于巩昌直道事人犹然三黜将行视之舟中会日者见马公问命耶人耶石洞子曰列子论力命归于自然予谓天人叅也孔子伐木削迹困于陈蔡不胜季桓子西之口可谓非命藉令少贬奚但卫卿尺之不枉可谓非人平天下天之所不欲也故曰天人叅焉子静谈命高夷齐而下齐景此又何也马公顾日者生且休予甘徃矣 

　　顺徳叶侯入觐序 

　　珠玉无踁而至者人荐之也羽畎有翟饮且啄于丛林翳荟之中非不逺矣其羽可用为仪则虞为之罗况乎怀瑜握瑾矕龙鳯之文困于闾巷莫为推毂是国之仁贤不如珠玉羽毛之族贤于廊庙之才矣百里饭牛寗生叩角离此患也一旦举于牛口之下得当万乘之主运筹合意相得益章自始愿不至此其徳举者何如哉大臣事君莫不以人为上隋唐以降在于校文一出其门终身主之为设北面之席夏得其阴秋得其实人至比于桃李无偏无党谁不禀于至公与人壶飡受者动色邂逅道周倾盖而与之语异日遇于一方不忘其故导之以事君导之以从政策勲帝室声流后世恒必由之即令此不任施彼不任报比于无言不雠胡不可也岂必尽私顺徳叶侯自其父赠文林公以礼名家用是褎然首举南畿以成进士至他经无不折五鹿之角者今岁诏天下试士不必专一文学掌故即郡邑吏可也惟其良于是侯在粤分考诗礼礼得大埔呉墀南海曾士鉴广州朱凌霄诗得长宁潘思诰某某凡六人曾生余莫逆也嘐嘐慕古其所为诗执规于北地布鹄于杜陵则当朝名公藩臬大夫无不国士之矣子美诗圣唐试又诗竟垂翅于考功侍读赵公谓生盍去诸盖虑之也及中隽方伯滕公在院喜谓同列贤者用矣故人以得举幸生而以得人重侯伯乐之马其足必齐曽生为骥五人上驷可知也歌鹿鸣既侯入觐六人复歌骊驹余谓先王之制出有廵功入有述职俊杰登庸庆必加焉今亦犹行古之道也乡至大良闻侯美政甚具所藉以报天子不止此此其一耳舜臣尧大功十六功吾已六庆不亦宜乎诸君见之壬子之岁方侯举余亦顺徳也忽忽五十无所短长之效诸君不欲负侯则余乃前车矣 

　　两粤督府刘公奏最序 

　　髙皇帝稽古建官疆理天下方伯部郡县治民监司奉三尺以绳其阙连帅领材官戎士擐甲而守之三司并建若鼎足天下既治且安矣不治乃遣列卿一人持节出事毕还报其后重地定遣御史大夫若中丞莅方伯部中三司按职授事修文曰抚武曰督军制也两粤在五岭外东西五千余里崇山巨海以限南北赵佗闭闗而立黄屋左纛南面称孤传国五世衅非自作虽有力臣辨士将焉用之方今天下一家疾藏山薮龙蛇易生内错夷官外与日南共垒培之险非壮猷元老彬彬具文武者恶能胜其任乎何则地重故也两粤开府成化间自韩襄毅始前有叶文庄王忠肃后则秦襄毅刘忠宣王文成名在勲府功流南服其人皆可称矣上即位十五年岁在豕韦符离刘公起家御史中丞抚粤西其明年进右司马兼督两粤岁在析木之津功施粤人业三载当上报方伯监司连帅幸得备位下僚奉约束公巍乎成功上览计簿循旧章益封祖考登録胤嗣旦夕入居三事某某某等与有焜耀窃念丰功鸿烈必书太常刻玉版藏金匮矣粤不可无载古者有大勲伐勒在名山神禹通渎碑于岣嵝至今与朱鸟争高罗浮石洞故有藏书于是方伯驰一介行李以命春及缙绅大夫缀学摛辞之士不少即粤乏人奈何令山泽之夫代笔简之役乎王司諌疏公于朝不佞僭附骥尾自揆于公虽不足任粪除而贱姓名已通莫府重以方伯之命安敢以不文辞三载考绩见于有虞其时禹任百揆稷任播谷契任敷教咎陶任明刑伯夷夔任礼乐此数公者各颛一官至于黄耉奚啻三考十二牧食以为先柔远能迩惇徳允元而难任人亦数公之职盖内外一体耳庶绩咸熙千金之裘非一狐之腋也公今虽领其事相类九官以古凖今可以悉数■〈田〉草田缓收事平繇劭农使尽出于南畮雨旸时若年榖比登稷之绩也置父老师帅伍长为条教班行之民间劝以为善防奸之意广厉学官檄博士聚郡邑弟子陈钟鼓管弦盛升降揖让刺经为文亲殿最以诱进之司徒典乐之绩也夷僧阑入近郊剙招提奉天主以左道惑民为隝夷中诇曾莫谁何逐之咸秩无文而以神道设教伯夷之绩也降盗窜之海南其党散处隝中以珠池为外府乃禽二渠其党遂破清澜逼文昌公命徂征三分其军张左右翼战于清澜港破之贼走战于磠洲洋大破之斩首六百余级未几徂兹珠盗并兴漏于磠洲者皆合从矣四将军分道并进师大捷俘斩一千一百八十余级南海平移师东指妖贼伏诛右讨叛夷罪人授首此禹征苗咎陶刑猾夏之绩也数公皆圣贤之人为帝王之佐辟于八音靡不兼总随其所鼓应声而鸣后世庶事萃于一人是为难耳或言公用辄僝功纳于百揆无不可者奈何外之内外一体而皆不可无人十二牧九官之俦名不见于典谟古文简耳载观周道固可类推周召伯仲禹咎分陜而治然皆出典诸侯入翼天子召公将老周公称耉徳不降鸣鸟不闻周公欲明农召公赋巻阿以戒成王亦指鳯凰为喻毕公代周公东伯弼亮四世此皆可岁计耶有虞则如彼成周又如此公之考可知矣嗟嗟岂偶然哉太一所居匡卫者众汉髙灭秦而帝王侯将相尽出沛丰光武中兴南阳接踵高皇帝龙飞淮甸一时豪杰并起濠梁公当其时中山韩国之烈何足道哉天祚我明文子文孙至于万世必生名世以作股肱是中山韩国经纶草昧公佐守成并产濠梁皆天意也小子卑卑敢妄差等名臣聊述所闻以介方伯或可传之通都其副在石洞矣 

　　宪副黄公备兵岭西序 

　　汉太守兼领戎事称郡将如龚渤海赵颍川张胶东辈皆式遏乱畧显名非独吏治称也国朝太守治民治兵则按察宪臣若佥若副而副按察使非太守高第不迁尤异等矣呉郡黄公守惠六年治常为列郡最部使者屡上其状御史大夫连江呉公之入为大司空也亦褎然惟公举首即欲久任奈何淹骐骥哉于是诏公副使按察吾粤分部岭西治其兵客过叶子而洪将军在焉客曰黄公盖循吏也谨身帅先居以廉平物土田均赋更禁淫衺赈困乏礼高年敬贤喆虑民呰窳而业之欲士庸显而课之艺置闾胥党正使相收相受相和亲六年之间废坠毕举盗贼不生公府肃靓狱讼衰息上天降祥报以嘉榖黄公盖循吏也汉二千石有治理效玺书勉厉増秩赐金公卿缺则选诸所表虽不速化亦曰朝三岂惟汉宣肆我宣皇亦尝修此近法祖宗逺取诸汉借我黄公而虚公卿以待何不可者而遽夺我慈父洪将军曰公知其一不知其二梦鲤待罪疆场侍公久公葢长于兵也方今治安儒者主事建牙分捆无异陪台藉使孙呉登坛卫霍授钺曽不免于文墨而何有于委琐公谓不然股肱牙爪皆所以修元首以梦鲤之不肖犹辱收而振教之其自万夫以下苟有片长终不废于一眚搴旗陷阵惟我辈能富刍粟而饱士马则有主者公时出纳问疾苦三军若挟纩焉治苑南郊以都隶戎士扬三令之法明五兵之教士无不投石超距欲一当而争先郊圻申封守固伏莽之戎无庸托足桴鼓不鸣边鄙不耸梦鲤儌福优游以免簿责公之灵也岑冈逋诛两世虽王文成之智而不能逞其欲窟穴冞阻根株蟠结加以江酋助其凶虐公遣间谍表要害峙糇粮陈便宜请于幕府梦鲤备持矛焉师克遂有功公受上赏辟之猎梦鲤徒能得走兽功狗也公发踪指示兽处功人也将将将兵公盖兼之朝廷视四海如一家惟其急视羣臣如众材惟其长岭西不可缓而公长于兵用正宜耳叶子笑曰观水有术必观江河从斗而视谓之方从釡而视谓之员所见异也公斌斌具文武才客徒多其治民将军惟兵之论得无观水于斗釜乎今夫鸡之用晨犬之用夜马之用乗牛之用耕其所用如此矣龙则可小可大儵而重渊儵而九天儵而一壑儵而八表所以为神也公有龙徳神变化而润寰区一纬一经迭相为用均四海宪万邦自此始岭西固属甄陶岂独遗诸敝郡佥曰善客退将军亦就车而去公闻则过叶子虽鞭之长不及马腹大夫称所以宪万邦者不佞安能大夫归自岭西愿闻岭西叶子辞让乃言曰岭东西若悬衡南越之业起于龙川南汉以封州兴隋唐之间冯氏据者数世徽之帝以端高之帝以康南陈帝于江左则以高要太守皆帝王之地而岭西雄武矣北枕桂连西包罗窦猺獠杂居大海南环风颿迅速诸夷之国若在门户山川之险材木之饶倍于岭东其大较也豫备不虞不可一日而忘戒儆则东西同有封疆之责则监司与太守同第守之职广而监司专矣守之位亲而监司尊矣专则其力不分尊则其行不御文以基之武以出之专以精之尊以莅之于岭西何有且岭东弭兵十余年而有岑冈之役罗旁虽业州县狡然思肆其螫而窥吾衅者胡敢谓亡亦东西所同也公行哉上则制府呉公下则太守郑公春及接其绪言观其行事皆纪纲之臣必同心共济矣况代山阴王公亦公之萧相也公起谢曰大夫之所筹筴有味哉古人折冲尊俎大夫且西吾日尊于星岩之上 

　　节推孙公考绩序 

　　石洞子曰说春秋者何文深缴绕而过求圣人哉昔周道衰王路塞诸侯恣行政由强国孔子奸七十二君而不能用旋辙于鲁因史记旧文而次春秋其事桓文其文史义乃自谓窃取之是春秋之大凡也笔削由已一辞赞之虽游夏不能当时固已夸诩后人人异端各安其意失其真谓孔子大圣岂其文之而谩焉者遂求褒贬于一字之间呜呼亦未知孔子之心与孟氏之说乎余观王之天不天事之日不日史也非孔子也人之名不名君之公不公史也非孔子也字不字人不人公子不公子大夫不大夫国不国战不战史也非孔子也而皆鳃鳃于一字之褒贬其文史孟氏岂蹷言乎故直书其事而美恶见劝惩明是春秋之义也许止弑君不罪罪不尝药赵盾弑君不罪罪不讨贼以故有诛心之论则何异腹诽哉其极惨礉少恩窦太后诋儒司空城旦盖急之也张汤本严酷吏因上乡文学决狱欲傅古义乃请博士弟子治春秋补廷尉史所谓春秋决事比必此辈所为乃驾说于董子汤深文巧诋陷人于罪使不得反其真以胜为功博士弟子罪则魁矣节推孙公家学春秋自其父兄皆以是致位通显公少颕治之尤精虽时布鹄康侯而能求圣心于数千载之下不泥于经而考于传不凿于文而求于心诸儒鳃鳃于一字间者濯而去之世传孙氏春秋及司理惠以诚长者处官事至如鉴之悬自美自恶如衡之设自低自昂如孔子春秋进退褒贬因乎其事而未尝过十邑之民欢欣闿怿畏其难欺而服其至厚则经学明而心术正也太守黄公聚十邑士教之而呉天觉辈以春秋遣诣门下于是孙公三载报政呉生辈彷徨不能舍余谓祖宗法考绩而称迁亦九载万一主上多公经学留侍大廷决大事可奈何汉最重经师使后世云孙氏春秋有呉生之学幸矣 

　　张应谏冠带序 

　　叶子归石洞发矣孝亷兆行龎叔止于白鹤峯下为言应諌张君之为人也应谏少隽才父节斋翁奇之学同邑卢水部所已又从寳安黄博士黄孝亷学学旣成将赴有司辞于三先生水部曰彼且为婴儿亦与之为婴儿彼且为滑稽亦与之为滑稽朱绂方来博士曰射者期于中钓者期于得鱼搏牛之蝱而跖乌号之弓守渎之鲵而引任公之钓固难遇也孝廉曰何知儁杰享其利者为先哲窃钩者诛窃国者乃为诸侯应谏曰先生所以教一豸者是也世所以求一豸者非也以其学徃果不售于有司归而胠箧尽遗诸祝融氏吾将学于稚川自筑一室北面朱明命以息机曰有机械者必有机事有机事者必有机心机心存于胷中则纯白不守吾有味庄生之言矣应諌自是不出日招四百三十二君入户为忘言交客至论文赋诗鼓琴投壶意豁如也植草于庭畜鱼于盎曰吾亦一室与汝共此可矣县大夫闻而贤之表以罗浮逸士先生闻其人乎又曰应諌孝弟人也节斋翁丈夫子三人应諌中子伯季皆先即世而季无嗣以伯次子后之婚嫁诸孤乃得壻进士黄拱辰应谏修节斋翁业家益饶然未尝自封厚待宗人其宗养利太守亟称之振业里闾即里闾又无不称之者郡太守闻而贤之檄县授以冠带应谏已得交四百三十二君而姓名不通于石洞人其谓何石洞子曰士生今世黄馘歴齿而老垄上何可胜道哉古之君子学不出诗书行不出家庭朋友誉之乡里举之遂能歴金门上玉堂而致当世之主汉重乡评而太守得自举士则犹行古之道也今舍行谊而求诗书舍诗书而求枝叶孟轲扬雄与进取者竞于蒙昧韩愈且以为难他可知矣抑吾于此犹幸古道之存语曰女无美恶入宫见妬士无贤不肖入朝见嫉何则忌之也忌则先嫉而何待于入朝语曰贵耳贱目何则忌之也目则忌忌乃贱之眄观今日谁则不然而孝廉交誉应谏太守信之假令在汉岂终垄上应谏虽贤两孝廉加人数等于是两孝廉避席曰堂淳敢望古人盖亦直道而行先生过信堂淳请为绍介见应谏于先生 

　　肇庆太守郑公入觐序 

　　古五等治民今易以郡县古五载巡守者一朝四今天子不省方而诸侯之朝如故古天子至于方岳公之孤亦堕币焉今郡司马以下与太守同官为僚以古凖今亦卿大夫之属也惟使者行部总已从事朝则否古不能五十里谓之附庸今令随守入朝里不及二十不自上功附于太守古协时月正日同律度量衡修五礼五器今三十一章整齐之因革损益如春夏不能不秋冬絺绤不能不狐貉时而宜之诚以定治而已肇庆为府统州一县十在唐宋间为州刺史者八而府俨然临之地大位尊非其人不可故山阴郑公自驾部出守重之也于时郡司马则遂安方公郡司寇则安义刘公郡司农则会稽余公司理则山阴傅公两骖两服奉车而驰康州刺史则罗君令则高要萧君四会黄君新兴李君阳春张君阳江宋君高明曾君恩平蔡君广宁罗君封川彭君开建范君肆其股肱惟天君之所为使先是丙戌岁大计羣吏之治上业知郑公治行徒以在位之日浅赐玺书还郡今复当上计郑公治装戒车徒行有日矣诸大夫刺史令君谋所以效驾而征辞于不佞春及春及则谓天下一家诸大夫于太守犹兄弟也刺史令君于太守犹父子也郑公所为计岂外于诸大夫刺史令君哉方公刘公余公傅公同声应曰否否令甲三十一章大要六卿之事备矣戎马盗贼钱谷狱讼四人各司一职非公何所受命诘戎防海迩归一官尺籍则窜伏难稽夷寇则出入叵测赖公之灵什伍充践更谨北津以完烽燧密于海上郡当镇城戍卒林立固无枹鼓昼鸣之寇即有偷儿如雀适羿毋令得逸失之郡国犂来端州西江下流故患水堤防易败五谷不登租挈不免取盈司农病矣公赈困乏修堰畛勤劝相民有盖藏献程逭于簿责狱多黯暧一切以棰楚定之民安所措手足公治爰书无害而出于忠厚焉源之既清余波及于司理公之赐也四人之职止此而实拱手蒙成若公孳孳为治急民甚于水火建利祛害无越宿焉广厉学官置田如器补阙彻蔽羣弟子而课督之用是褎然举首诸善政更仆未终虽欲管窥蠡测若高深何敢与知计康州十令君进曰造父之车进退履绳旋曲中规矩无论山谷之险原隰之夷二十四蹄若一本造父善御而鞭筴之也三十一章鹗等敢自失坠顾朝一符至夕而惧思夕一符至朝而勉行谁则为之强不陵弱智不倾愚老有养士有教元元之民不至饥寒草莱垦仓庾实狱讼少礼让兴盗贼不生妖疠不作秋毫皆公力也行者负覊绁居者慎管钥幸得免于黜戮其宏多矣他敢知乎春及曰公之计合诸大夫刺史令君所称大氐畧具而出于计之外则未可也后世以法持天下人亦以法应之予尝为吏见上计簿饰虚功执空文见伪增实以无为有以少为多以求便势尊位者徃徃是矣藉三十一章贯行如左右契犹土苴也而况未能公承王父遂溪公父栁州公家学必古循吏自期不动而敬不言而信不颛颛刀笔筐箧心周四竟神运万民此岂记牍所能载也圣天子明见万里不以骊黄牝牡器人引见东朝知公第一山泽之夫无由效王生随渤海覩三接之荣耳诸大夫刺史令君恍然大喜吾辈日事公秖以迹窥謭謭乎小哉乃以告公公曰宾州公徒知予心而乌知力之不逮小子方惧得罪父祖奈何对君父哉歌采菽五章酒五行公遂驱车而去 

　　太守马公擢副晋臬备兵冀南序 

　　余春及归耕石洞盖二十载一旦奉命贰守郧阳侄司马梦熊劝驾乐安开府季父莫逆梦熊治兵孤竹则太守陈留马公以司饟至两人相得甚欢出可矣六月到郡部领戎兵钱榖起自田间视已成事辟如居室第随家督以行用能免于簿责今公擢副晋臬治兵冀南二三僚宷祖春雪楼春及序宜矢言以赞徒御公宰屯阳而诘盗李君为子羽司理王君同郡子也故得窃闻其畧屯阳岩邑且属畿辅政重民困地错赵卫其民好气任侠相随行椎剽作奸大国之风也公布徳惠逮鳏寡平更赋课桑农上礼教事耉老禁奇衺联什伍择豪侠使逐盗贼以其故齐赵之郊盗贼不敢近广平广平声为道不拾遗先是邑积贮待军兴中丞孙公以岁乆出其半公争贮则难迁贾则易动万一移用何以应卒孙公戒勿用矣后竟用之公觐归争奈何负约孙公乃归其直六年迁亲军叅军民祠于滏阳转度支郎部尚书王公令郎书名日厯公投笔曰六卿诸曹等耳它不名独名吾曹将为诸曹口实吏白部尚书乃谢马郎故事内府上供驵侩领帑居物春评贾秋予贾实时有丰歉一以初评为衡侩欲増贾行金钱七万赂权贵人闗说部尚书业许之矣独公不可部尚书怒迁于卒史公不动自是无敢以増贾言者其守正不挠皆此类也司饟渔阳渔阳北邻会州东绾朝鲜三韩为京师左辅置重镇焉甲士七万有奇刍粟无论百万则命度支郎徃莅之公核虚冒杜侵渔率岁省十万会郧兵乱乃出为郧阳守治如屯阳而总其纲七邑自谓得师无不尽职者仁亦不柔威亦不猛兵悦服化犷为驯玺书褒郧阳太守郧介秦蜀襄邓之交间者兵哗滋难治太守调剂服以公平朕甚嘉之明君知臣非虚语矣公廉仆无鲜衣以敝告皂之耳司马侄过汴尝访公第叹公在孤竹第茹夷齐之薇以为必饶益乃不能事一室乎鳯凰竹实驺虞不啮生人固有性不足多能方能圆能宫能商则济世之具也古者郡太守典兵汉犹然呉起西河冯亭上党魏尚云中李广转徙鴈门代郡云中太守皆三晋之地西抑疆秦北郄匈奴毡裘之君不敢南向而牧马岂不豪杰士哉今治兵属宪臣太守惟民之牧公通籍二十年始在事亦策马论兵时也请论晋赤狄恃险凭陵眢君弑母中行伯灭之遂启冀南七国时太行以北泽潞仪沁皆属上党是为天下之脊三晋与秦共相睥睨北断太行则上党之兵不下攻上党则羊肠之西勾注之南不能有度河踰漳据畨吾则与赵战于邯郸览观徃昔四方出入之道主客之形可知己朝廷以兹重地委任公方今天下一家固无敌国并吞之寇狡然思逞其爪牙以难封疆者何所蔑有惟或思或纵也假如曩时楚踰太行而北秦人东下齐赵军于武安何以待之况戌卒逋民易生内讧匈奴背约烽火达于太原计公赐履即至云中九边诸闗皆受命于幕府矣魏庄子以五利和戎卒使其君九合诸侯庄子亦受金石之乐后世和议辄以借口无终请和特使孟乐介以虎豹之皮稽颡贡琛倾心欵塞春秋之义来者不拒吾能无赂以金缯听其来去乎天地之化至者用事保大定功铭于彝鼎公无让哉春及不顾移文抗颜而出亦欲以马革报主常思张敞守山阳上书宣帝小国中君犹有奋不顾身之臣况明天子胶东渤海盗贼并起敞不敢爱身惟明诏之所处征拜胶东相盗贼遂平今东北边儌未靖愿如敞间请公公谓春及也贱人将以为干进良然肉食者谋奈何不纬之恤即改辕而南矣长宪西昌郭公亦余莫逆问石洞以此告之 

　　廷珪牛将军之长乐序 

　　高皇帝马上得天下文武并用众建卫所分捆而治熊罴爪牙之士布列区宇郡县视守令行省视藩臬畿内视九卿秩皆过之盖其重也时平儒者主事韎韦君子受命于文墨之臣舍干戈习铅椠威仪揖让以为名高章句之儒亦抵掌而谭孙呉恨不得一当单于以暴其能于天下失其本已牛将军少学儒术固非籍此为名使其得建旗鼓执櫜鞬驱驰中原将蹈白刃冒流矢搴旗陷阵不暇而暇习儒生之揖让乎干将莫耶徒为独知之契即如迩者岑冈之役将军功最高卒从吏议欧治难遇如此今宪副王公强起将军守御长乐会母刘夫人奄弃将军伏苫三上书请终丧奈何时平而从金革之制不可祖行郡中豪杰皆白衣冠送之皆为商歌长乐当上游西控循惠东扼潮梅文信国尝屯兵于此嘉靖间设宪臣焉一巨镇也今尺籍之士不过百人蜚挽之粟不过千石捕鼠以牦牛如逆施何谨管钥明约束时饮醇酒取祖行诗歌之客有过而问也乃公得于马上安事诗书对曰世亦有知桓乎被甲据鞍未晚将军从予游行直予病不能送作送行序 

　　刻小学书序 

　　朱子悯学官废阙先王序室之教弗章辟染人春不暴练玄纁夏曷施也纂述圣贤经传旁罗诸家杂记为书二篇其经三曰立教明伦敬身纬二曰言行内篇唐虞三代遗文古事外篇汉以来至于宋人道备矣吾闻诸尹子学者所以学为人有味其言之也跂行喙息蠕动皆卒其分人有身身有伦不明不谨人哉积善全尽四通六辟于天常之则谓之圣人是非非是瞀然暴弃谓之愚人端悫懿美父欲以为子士欲以为友谓之善人偷儒无廉耻乡曲且羞之谓之恶人孝敬忠信人望为驺虞鸑鷟国之瑞家之福也谓之吉人盗贼藏奸浑敦穷奇梼杌饕餮得而为五谓之凶人苞天地并日月泽润四海功名着于后世谓之大人卑疵趗遫与井鼃絜知谓之小人怀黄金结紫绶揖让人主之前谓之贵人挚不修于侯王鹖冠闾巷谓之贼人食邑万户穷士待而举火谓之富人家无儋石之储朝不及夕谓之贫人三尺童子称富人贵人则悦举愚恶凶小而目胥靡则攘臂而仍之何则彼贫贱极此固有不屑也假令富贵而不免愚恶凶小宁贫贱而圣善吉大斯不人情彰明较着哉世人于子财免襁褓拾富贵诲督恐其不蚤曾不责谨身明伦以为人之道不以胥靡待子悲夫惠安才邑也选学官弟子就试者千余人有古方入序室今能刺经为文盛矣然吾待子与世异毁淫祠建学二百一十九区聘髦士为之师刻是书肄之朔望即而课焉吾少奉先人教不敏寖寖为人愚恶凶小厉生子夜求火视之恐似已也客难古小学礼乐射御书数朱子之书何如古人五帝不相袭礼三王不相沿乐古学者皆其所用即如今车行西北学士先生授于隶人而欲使天下仡仡于鸣和鸾逐水曲哉可以免饥奚必燔黍捭豚营窟橧巢不便利栋宇可也 

　　近思録序 

　　近思録者朱子録四子书而名之盖出于子夏义令学者求诸约而道则仁也学问者资于人志思者本于已为仁由已而由人乎哉博学而笃志切问而近思则不徒人之资而反于已仁之道也仁人心也志心之之也思心之精也笃志则诚立矣近思则明通矣诚立明通而仁岂在外哉子思论学问而本于尊徳性孟子论学问而本于求放心子夏论学问而本于笃志近思其道一也近者对逺而言之也天为逺地为近而天不可至矣长安为逺跬步为近长安则可至矣长安人所可至则谓之近亦宜然必起于跬步故四子之书广大闳博皆学者之所当究而惟反于心以渐而厌饫焉则朱子教人之意也世儒不知朱子之学以为外用其心不复从事学问而实卤莽空虚未尝立志而精思也盖是録不观乆矣余窃病焉刻之而述朱子纂集之意与学者共勉云 

　　性理五解序 

　　功令士习性理书盖五经等云当时诸臣寡浅鈲析芜秽成书祗周张朱蔡邵且纂矣易道大数在养生者尧夫肇反诸易朱子因之作启蒙易一生二子云三之君实亦然蔡氏因之作洪范雒书无与洪范然成一家言律吕亦三也经世其张敷乎道家藏之歴有颛门在性理千百之一二耳此数者称微妙难识学士罕言之何则理可虚谈数难欺也操衡复舍坚曷劝哉聮伯为博士叶经悉治也数悉攻也数者皆疏释之夫车轮舆具丹雘存售矣时其三材胶必厚筋必数是以完乆而戚速也自兹而心潜致远其可售之云乎 

　　太极辩疑序 

　　性理五解序功令士习性理书盖五经等云当时诸臣寡浅鈲析芜秽成书祗周张朱蔡邵且纂矣易道大数在养生者尧夫肇反诸易朱子因之作启蒙易一生二子云三之君实亦然蔡氏因之作洪范雒书无与洪范然成一家言律吕亦三也经世其张敷乎道家藏之歴有颛门在性理千百之一二耳此数者称微妙难识学士罕言之何则理可虚谈数难欺也操衡复舍坚曷劝哉聮伯为博士叶经悉治也数悉攻也数者皆疏释之夫车轮舆具丹雘存售矣时其三材胶必厚筋必数是以完乆而戚速也自兹而心潜致远其可售之云乎太极辩疑序业刻之余乃为之序传曰天地设位而易行乎其中矣天地之始一易耳气坱然太虚混沦推荡舒而燠谓之阳翕而惨谓之阴变易交错生阴生阳谓之易易无极矣而有所极是生两仪四象八卦之本谓之太极流行不穷谓之道无方无在合一不测谓之神若此类夫子具言之生天生地（阙）而复行其中一易耳列子曰易无形埒易变而为一一变而为七七变而为九易加于一之上何其累哉夫子时已有此故曰乾坤成列而易立乎其中易在阴阳之中盖救之也善乎谢汝慎先生之言曰易无极而有太极阴阳变易眇无定极而有太极为之本体又曰于阴阳之变易见其有太极于变易之无极见其为太极太极即易也有味其言之哉夫人名之而应字之而应称某父之子某祖之孙应称某子之父某孙之祖应何者某人是也言如所指何必称名拘之无极虽见老庄列书而易本无极借以为文无伤也周图原本易传其说自合图说易通出一人其说自合河图洛书圣人作易则之周图既本易传其说自合宪卿皆类成书能贯通矣书凡八巻疑耶否耶览者自得之宪卿有道之士他日有传之者不具论 

　　从祀四贤传序 

　　隆庆戊辰余客都门言者以薛子陈子及姚州王氏从祀请羣臣争可否上可瑄献章矣余至梅溪诏书不下辛未待罪锦田乃奉诏独进薛子庙庭万厯甲申言者复以陈王请羣臣争如前因并胡子从祀夫薛子从祀议起嘉靖初五十年而后定盖其慎也王氏徒遍天下既主王氏则不得不推毂陈子然则陈子王氏之公孙泄乎及秩宗举胡子以抑王氏乃并胡子祀之亦公孙泄也薛子言行必步趋于圣人笃信好学守死善道庶几子夏胡子绌陈子为陈子者亦绌胡子薛之亚也陈子学异固深造自得曾点之流王氏能胜人之口不能服人之心特与天下之辩者为怪公孙龙之徒也皇上并举之大哉圣学可管窥蠡测哉今文学博士无论琐琐贤者程督诸生经艺猥自缀学摛藻以为名高孰肯以道为事洪君设教江广一以孔孟为宗至传从祀四贤诱进学者可谓识其大矣余在惠安日与洪君讲明此道序诸篇首论其世者庶几自得师哉 

　　平湖陆氏族谱序 

　　号物之数谓之万人处一焉人之数不知几万万嬗形无穷上遡本始旁罗比属贻于来世人所以灵也古厯谱牒独详有国周小史奠系世辨昭穆庶人家乃颇可着隋唐来图谱失官学士大夫重之儒者工于附会家人喜于采荣其词诬司马氏纪五帝三王而皆出于黄帝后世皆帝王之苗裔矣陆齐之别也祖舜而宗敬仲叶楚之别也祖颛项而宗熊绎不生空桑则必有祖信然黄帝时一二人止恶在抚万民监万国哉若谓庶人无姓因生而赐惟建徳者则然非黄帝不少概见何也自逊抗机云而陆为呉着姓余尝入檇李观宣公祠堂访其后世低回不能去及泛钱塘西湖登孤山又惘然自失矣平湖陆氏谱自巡检公至梧州公十一世巡检公江西人宋末巡检嘉兴家于海盐之当湖镇明宣徳间分置平湖遂为平湖人南康公云江西之谱亡于兵燹信以传信疑以传疑盖其慎也巡检公八世有峡江令纶九世有河南御史琳十世有南康郡丞鳌十一世为梧州太守万垓善乎南康公之言曰谱亾遇者途人耳一有加遗不操挺而御之耶述世号别支派纪生配卒葬从横列之某也期某也大功某也小功某也缌某也袒免皆吾祖也慈爱之心油然生矣昔人祭有田会有亭婚丧有助吾赖先世之灵弛于负担惟是兢兢忘食寝今老矣奉入又薄后世当有兴者其在兹乎南康公卒十二年而苍梧公举进士苍梧公遇叶子于端州曰先大夫有族属之命小子不敢忘因示以谱嗟乎五服不为下车日置酒高会宾客操瓢为沟中瘠者皆族人也见秦楚人曰吾与而同别人不笑乎莽苍万里目及者百睦族于其及可也若苍梧公父子知重祖矣苍梧公为吏仁爱有本哉 

　　大徐徐氏续谱序 

　　宪副起家建州司理而隆庆己巳不佞校书建州与司理共事如平生驩后十九年司理叅议东粤分部岭西不佞相见崧台欢然道故不自知日之昳也其年叅议入贺进宪副治兵苍梧而苍梧令李君不佞莫逆则介李君请序续谱宪副廉静寡耆欲岂弟爱人民仰之如父母部塿无松栢非其先世积累深厚乌能笃生贤喆为邦家光哉徐出伯翳受姓者莫不祖之而大徐之徐则以知柔为祖自唐司刑后代有闻人至宋徽宗时学士谏伐燕云不听遂遯于歙之沙溪迁于宣城栢山四子分散知微徙宁国东乡知彰徙宣城塔桥知彝后徙南陵高封而知柔择姑山之阳家焉族日以大因号其乡大徐别子为祖以始迁为别子礼也徐故有谱订于元至正癸未世修之弘治甲子许州修于官舍一遵前书为九巻邵文荘题其端乃今续编则淑所撰次云不佞续编未见见淑所自为序有三善焉不生空桑盘古有祖第如史迁所序庶人无姓勿论五帝三王以为悉本黄帝其后载皇天而履后土林林总总非黄帝莫为之先信乎孔子宾于百王故其苗裔如绳斯引纚纚可迹旧谱系自肇姓至今七十四世父子相继不絶传信谓何续编不胶成言而采其足征者为传疑録一善也蒹葭倚玉女萝施松生则窃名以行死则借谱为重人情大氐然矣大徐望于宛陵故人争附续编必审核之二善也诗曰岂不尔思室是逺而逺则骨肉为路人近则胡越如父子聚族而居出入同衍游庆吊同欣戚孝弟之行油然生矣续编于此为兢兢三善也易之同人君子以类族辨物辨物所以同人同人莫先类族顾世之人或告之曰齐之姜若汉之别也楚之芈若唐之别也敬执宾主之礼来有郊劳去有赠贿而同室不免勃豀服未尽不相徃来操瓢瘠沟中有矣近者不说不敢逺交岂惟朋友族亦宜然行苇忠厚也周家忠厚仁及草木故能内睦九族外尊事黄耉其诗曰敦彼行苇牛羊勿践履方苞方体维叶泥泥戚戚兄弟莫逺具迩肆筵设席授几缉御酌以大斗以祈黄耉苇之敦生尚且爱护而况具尔之兄弟乎筵其少老缉御大斗于其老者其斯为不逺矣咎繇制百姓于刑之中以教祗徳咎繇生伯翳伯翳之后为秦为徐秦政以酷烈亾徐偃忠厚弃国其公族子弟散之徐扬二州大徐本于徐偃未可知也及唐司刑今宪副皆以祥刑显名咎繇之遗烈信矣周家忠厚征于草木爱物本于仁民仁民本于亲亲是宪副所以修身刑家而序谱范族之本也于公曰我治狱多阴徳未尝有所寃子孙必有兴者徐氏子孙昌阜必矣其谱屡増决矣 

　　广东武举録序（代） 

　　惟明抚有方夏四夷咸宾大厯嗣于万世率三载诏畿甸方国推举文武之士试之三同以宾礼宾之同续其食同惟是徳行道艺熊罴武勇之人保乂我国家若车之有两匪曰安则注相危则注将当时而用寒暑然也岁在作噩侍御汪公业奉新诏升选士于宗伯爰及武事于时总督两广都御史吴公文经武纬式是南邦功期三适士咸恩奋材官部士待于辕门十郡良家子待于行省之下合试之至日侍御公登射堂列戟为营张志为门申号令明约束燀赫翼肃观者如堵墙某与大叅徐君某宪副陆君某佥宪陈君某都阃董君某得寓目焉以骑射求骑将骋奔骥而超遗风适矢复沓方矢复寓儵儵哉葢去者半以步射求步将飞凫电影争集于鹄剡剡哉去者又半棘院发策求运筹决胜折冲尊俎之将陈形便指利害彬彬哉葢隽者三十八人焉某与陈君从侍御公院中宜有言既燕乃进诸生而告之曰若知人所称伟丈夫哉诵法先王咎繇稷契是慕一旦辞闾阎而处庙廊上佐天子下镇抚百姓功名着于春秋上也不然舍铅椠而干矛释冕冠而介胄典军搴旗扬旌万里之外铭燕然封狼居胥而还爵为通侯居列东第马革在前安于床笫显号着于无穷光烈垂而不朽斯不倜傥雄俊伟丈夫哉昔者诸侯分裂莫能相一厉兵擐甲争胜于战场君无定臣人无定主士生其时不能黄馘垄畮仗剑而儌富贵朝齐秦而慕晋楚曾不一遇尚安论将孙膑呉起世传兵法至残形体割亲爱厪乃得之今天下一家羣策毕效设武科罗豪杰与文并兴斯千载一时也武王克商放牛归马成宣嗣统诘戎攻车皇上大阅讲武张皇六师拊髀颇牧屡矣语曰君若桴臣若鼓言桴扬而声应也是故好紫而紫贵好缨而缨长式怒鼃而絶头刳腹之士至矣桴而莫为之鼓不亦负徳意而羞忠勇之臣乎且诸士行伍之人里巷之氓耳幸而入选有司合乐具礼至亲为之劝驾苟得当大司马足任驱驰出而分阃入而秉枢能者侯矣甘食褕衣以为父母妻子光宠谁之赐哉推食与人终身不忘为具召客诘朝造谢彼所谓一饭之徳也是故秦穆公以马肉而胜晋侯赵简子以骡肝而获翟甲朝廷大恩岂直秦赵小惠哉施而不报不忠倡而不应不勇不忠不勇非夫也求为军帅而卒以非夫不亦恧乎苏氏谓武举求之以名吾则岂敢如其名信儒生于墨义名也宁独武如其实安有良将而不骑射也者实也宁独文郭子仪再造唐室忠无二心由武举异等吾岂敢薄之哉子仪微时知于李白故世多子仪之功而称李白之识诸士他日而郭子仪人将白我如儌一命便其身图不顾国家之急黩杀攘功罔恤士卒搤其肮而夺之食万一有事奉头而窜名且不得人谓我何诸士勉之 

　　石洞集巻十三 


　　●钦定四库全书 

　　石洞集巻十四 

　　（明）叶春及 撰 

　　○序三 

　　备河四疏序 

　　自古河菑羡溢害中国尤甚淮则安流河淮称渎谓皆独行入海也自九河湮碣石没河乃南徙夺淮之道并入于海国家都燕卬给东南岁转漕四百万石从河上数为败万厯初河决崔镇淮决髙堰泛溢淮阴维扬二郡射阳下邳寿泗四州宝应兴盐桃清诸县居地若干顷败官亭民舍道阗阏不可漕先是转漕治河皆列卿兼御史中丞各有职因河不治分为二南属漕司北属河道任不专事不一功益无成明佐请廷推才望大臣若尝有事于河者假便宜重任之于是上以都察院右都御史兼工部左侍郎潘公督河漕事潘公谓河之淤则沙以也水合则急急则沙流分则缓缓则沙积决而不塞则水愈分势愈缓沙愈积河愈髙决愈甚故先塞崔镇髙堰河淮皆循其轨并力出海其疾如矢沙日汰水日深海口云梯关沙亦若为有力者窃去矣谓之以水攻沙以水治水又虑桃花水盛于缕堤外筑遥堤以郭之使溢者有所遏而归其故其余以次缮修上通转道下奠民生本明佐之功也贾让曰治土而防其川犹止儿啼而塞其口潘公塞之为务乃亦有功盖让指黎阳内黄东郡堤防陿者数百步逺者数里百里间河再西三东迫阸不得安息非如齐赵魏堤去河皆二十五里故欲徙冀州民当水冲者放河使北入海若可塞则塞之瓠子是也旧者难复新者自成则舍其旧而新之圗决之不甚亦何必弃旧为陿者即缕堤也二十五里即遥提也又张戎言水性就下行疾则自刮除成空而稍深河水浊号一石水而六斗泥民引河渭溉田春夏干少水故便河流迟贮淤而稍浅雨多水暴至则溢决国家数堤塞之稍益髙于平地可毋复灌溉水道自利无溢决之害以水攻沙实本于此灌溉则流迟贮淤雨水则行疾刮除亦相乗也苐恐溢决不免耳要之河不耐不决惟在得人明佐劾前治河使者其有见矣明佐具经济才以太夫人春秋髙数荐不起今太夫人以天年终天下多故明佐宁可以让乎假令明佐在事余不佞亦能为君荷一畚 

　　罗定州志序（代） 

　　明兴二百余载威徳畅于八埏北至祝栗南暨濮鈆梯航职贡而直罗旁羣不逞于宇下执事者羞之頼天子神灵犂其穴窟置县设州复命宪臣持节治军专经畧之寄而郑大夫推择其任大夫文能附众武能威敌实府库缮甲兵明教化驯犷逆葢已犊刀牛剑矣乃摉往牒叅今制条创州志十巻以贻后人叛乱治理之策三致意焉不佞充位岭西罗之相倚辟若辅车万一挺而走险奈何髙枕数年两山桴鼓不鸣其波及岭西者大夫之余也谈者则谓罗虽幅员千余里崧岑峤扈岩岫溪涧薮泽居其间定垦田百不能一又故州县常赋见谓辟地未尝毫厘入于县官空令二县一州一监司大将二人禆小将一人千戸侯封人遽人皆五置戌五十有一岁度万余不足则藩司若他县续之敝所恃以耕石田将安用此嗟夫亶知其一不知其二审毫厘之小利遗天下之大数非计之得也鼠不游于大庑辟积之内则虮虱制之故曰深山大泽实生龙蛇罗旁山势巃嵸林木筏骩虎豹之所咆嘷猨狖之所腾啸耕牧之民不敢一窥其樊猺独跧之是鼠之穴而虮虱之辟积也夫猺鸱张夺攘非一世矣隋唐为甚唐分怀徳为信义立南扶州寄泷亦惟猺故猺平乃以还之改扶为窦今髙州信宜是也由斯而谈当时北自泷水南抵信宜三四百里道桥亭障增修令从枕席上徃来况也悦城则县都城则县开阳则县富林则县安遂则县后改晋康永宁则县后改建水安南则县后改镇南皆在今境内岂徒为烦费哉无亦州县众建大庑广幅鼠虮虱不得藏聚依阻山木候便为寇以病民也国家治猺莫善成祖景泰丙子之役天顺丁丑之役弘治辛亥之役正徳辛巳之役嘉靖癸巳之役乙巳之役兴师少二三万多六七万最后万厯丙子之役乃至十余万师转饟赏赐人马舟楫器械可覆假如曩时赵音旺鳯弟吉辈攘臂复起不可亶已与今州县一岁经费孰多亶见二县一州遂讶愕乎胡不屈指与唐所置孰众此尤章明较著者也千金之家不幸其子蒙雾露之疾有能已者不惮殚家以糈异时攻城邑杀将吏卤掠乡里殴夺畜产头颅僵仆相望于野白昼横江剽舟而越之货今兹陆无畏途川无暴客薄林薮昼夜走如通邑鸣鸡吠狗烟火千里甘食美服父母妻子相保县官虽无加赋百姓免于杀戮亦圣主之所急也初郡毋赋税他郡各以地比给吏卒奉食币物自汉已然顾初郡时时小反杀吏我朝交址亦不能同十三藩而奉职方议者谓不留黄司空故至此罗旁有郑大夫何如黄司空而又图惟治理攟葺成书即使召还方畧固在善乎大夫之言曰大病新瘥元气未充时有游邪药石不可卒去必时糜粥慎动息俟元气充盈而后岐黄氏可谢遣今日之计实大类是招流散抚新复山泽之利尽弛以予民使归者日众蠢尔遗俘乗其革面给以闲田与民杂耕聨之保甲左几右察长吏时至而拊循告戒之无论屈吾力或亦可徳绥与后为吏者求治理于方策则此乃吾师矣 

　　平世急民诗序 

　　西江之水逺自梁益经流三千余里百川所注无虑五十余州郁黔桂绣临贺其大者也江河万里而赴尾闾岂不踔逺洪波漭瀁别以灉沱至于兖扬皆厮为九其流杀矣西江迢迢而来其广可苇无支流以疏播之及至端州而峡山绾毂其口大壑尚遥秋水时至百川灌江江流之大不能遽泄载于髙地不亦宜乎汉儒传洪范配五事于五行恒雨大水罪归于貌四徳咸有何貌而独不修藉令一身能干天地之和貌何独召乎水于时有位不能作肃一国之人尽狂抑又何也大都布气者天建利者地定倾者人夏而资裘冬而资絺旱而资舟水而资车物之理也既雨乃求蓑笠是谓后时故君子不恃无菑恃吾有以待之非明天人之故裁成辅相之宜恶足语此余观前代之载自唐而上记事简畧宋元迄于今日水不絶书固知端州病水地势之由未可归罪人事也万厯丙戍岁自春徂夏淫雨不絶及秋西潦大至江水滥溢督府须柎而入堤决九十余区宫室漂漂若泛梗夫不宁妇父不有子垂溺而望济者声闻四境城中水从地濆起隍几复矣当是时督府则连江呉公监司则山阴王公太守则山阴郑公觐还厪二旬吴公曰嗟不榖奉上命抚两粤适见于天民将为鱼不榖之罪也二三大夫何以免我王公避席曰否洪范有之王省惟岁卿士则月师尹则日位有尊卑故省有大小王不省卿士卿士不省师尹督府岂省泮所省乎泮待罪岭西厪厪二郡端为省又尝守端泮之余烈也督府何罪之有焉郑公摄齐进曰信如洪范师尹奚逭夫病指不如股股不如身两粤视端犹指也岭西视端犹股也一身举病吾尚欲谁嫁之监司以故守引慝今守奈何一麟之罪也监司何罪之有焉于是郑公降服减膳出则望洋而拜入则席藁而坐靡神不举祝币史辞遣县人治墉遣乡人筑堤遣候人戒舟援溺遣馆人居溺者水退行县察疾苦匡困乏贷逋负吊死问孤发仓廥以赈饥人泛舟之役日相望于道遣遂正籍垫没贳其租菑而不害父老曰天施而不生为而不宰万物出乎机入乎机见为象而形为器地则然矣呉公王公天道也郑公地道也又曰拊长畜育父母皆同孚翼而腹之惟母呉公王公父道也郑公母道也则相率声诗颂郑公摛为十章等其功于禹稷云昔孟子推禹稷之急民也谓思天下有溺有饥由已溺已饥之洚水为儆黎民阻饥禹稷适当其敝救民为务已足称贤我实未尝溺而饥之谁敢厚诬贤者禹稷不然居其位思任其责平水土由我播谷由我有溺有饥而由人乎况天下一家中国一人非意之也后世胡越其民不闗欣戚即勉强在事常思税驾于人旷责而负清时贤不肖相去逺矣郑公守郡惟安民为汲汲不幸被水直引以为已辜其贤可知抑有本也王父遂溪公父柳州公皆以民功显弓治箕裘殆非虚语孔子逊居禹稷而子孙昌阜不啻过之以古凖今郑氏其有兴乎父老谒余序之叶子曰诺 

　　郑烈妇挽诗序 

　　嘉靖甲寅余宅忧黄田山客传晋江吴夫人遗笔是时呉年二十三余同之为泣下曰之子死且不朽余何以生哉后官惠安拜其祠上所赐也过其墓必式时时风厉邑中葢二十八年而有姚氏之事姚氏余弟子陈文锈妻经纪身后遍拜父母兄弟先后亲戚语言名理清婉而凄其白昼雉于堂环而观之莫不髪竖目裂汗下至踵含痛瞠视而不敢止大与呉相类未旌又三年而有玉融林氏之事林氏者郑汝舟之妻吾郡侯金峯公之妇也汝舟病死林氏必从之死服毒不死服金不死引刀自裁家人觉不殊又不死后数日手抉咽絶乃死嗟夫从一而终圣人惧人禽兽行而为之教不幸当此毁容揵戸称未亡人要以同穴立信死者有知生者不媿三人必死以殉之岂非信诚菀结于中如此乃愉快哉余观周末何死如归也先王之教未衰重信义而负志气匪有威命之驱契券之责心有所安计不反顾葢俗已成一人善射百人决拾其习然也自汉以来离于战国之苦人各甘其食美其服厚养其七尺之躯万一有故多背君父保妻子奉头而窜至于金川门之约可为搤掔妇人性静而位内内不见物而迁静则专一而不可解捐生赴义时则见之闽中女子教以诗书传记节义中于其心一人倡之继者相望虽然父母于子螫其足则救螫其手则救安有环视其死而听之者呉姚之自为可也其父母亲戚非也惠安人为余言有司奏上姚氏报闻非谓不可训哉林氏百死之其姑若亲戚百生之不能乃无如之何矣孔子以当时死易故操中庸贬退蹈白刃者今死难偷生之夫丧节之妇或以中庸自解余安敢轻议之哉惠人见林氏事咏歌之余为之序 

　　寳安报政诗序 

　　自古帝王曷尝不以考绩蔽羣吏哉五臣九官以彼其能朝工而夕虞夕水土而朝礼乐可辟之八音可并鸣不可越俎何以故任之也然犹曰尊考绩法则通天下矣载以九更考以三成岂朝夕令耶髙皇帝仰前代正治官三载而考六载而再籍其称不书之不黜陟也九载而黜陟行他无论天顺间东莞前令呉公十五载而守吾惠亦犹行古之道哉五马朱旛非不贵矣吾宁入琐闱持绣斧一举而卿佐十五载拖金非不捷矣吾宁计日而迁于是速化之敝生传舍之謡起昔孔子学琴七日而后其人得也治天下与治琴孰难后之人与孔子孰圣自孔子不能一朝琴而欲朝夕图理是以孔子所难而责人易之也今天子独任保衡法古而治故天下见考绩法万厯三年东莞令太和杨公初至是时董公去而民思杨公廉公明恕吏畏而民怀之邑中大治故民为之语曰前董后杨惠我无疆居二年入见天子赐玺书使还县又一年治行第一督府上书曰臣待罪南邦思惟良吏以振百姓大小二百城无如东莞令寅秋良今报政请留制曰可直指上书亦如之邑中大恱缙绅学士播为声诗凡若干篇为无逺也余谓杨公之贤岂以诗假如曩时云烝龙变久矣以任并受其福虽有良玉不用不知其器也淹速之度公岂知哉昔髙皇帝以三十一章治官府尚克知之考绩条而对人皆倍力为巧饰空文以誷主上冢宰固不省第令小书以行空自愧其胥耳缙绅学校在三十一章览此他可知也 

　　爱民诗教巻序 

　　臣读五伦书髙皇帝所以励羣臣惠百姓者岂不神圣哉王升者平凉令瑱父也以书切责瑱所以为吏者甚具簠簋不饬殆将谷量何论区豆椒附为直几何枚数者三斤数者一税而行他可知矣髙皇帝起闾阎见吏侵渔百姓葢伤之也得书赐金帛复其家庸风在位非大圣人孰能如此而帝乎城髙五丈楼季不轻犯也泰山之髙百仞跛■〈牜羊〉牧之峭壍之势异耳髙皇帝为泰山升安知不为楼季瑱亦未见树者则有君无臣哉挽近世剖觚为圜吏无救火之虞父兄之所诏畴昔之所学非富贵无说矣当此时而以爱民相勉若某公父子不尤贤哉某公隐君子也抱道不仕有子曰某宰某县某公赋诗而祝之言二十又八两言蔽之爱民某拜而受之县于寺舍日三复而后视事事至则曰大人在上大人在上缙绅大夫倚而和之凡若干章章若干句如某公不别为音葢同声云余观毛氏序羔裘豹袪刺在位不爱民也上不爱民则政苛政苛则民残民残而怨怼之声作矣上爱民则政平政平则民安民安而喜乐之声作矣忧乐之情岂不由上哉今天子励精法祖吏治烝烝不格于奸贡诗得是王氏何足道哉余故比而序之 

　　客粤唫序 

　　瀫阳赵先生既为太史会今上与国辅大臣兴唐虞之治谟烈昭夏废明圣盛徳不载臣窃惧焉则与同列请注起居执简更侍上甚任之无何典军南越太史曰臣幸得珥笔事上不能补过尽忠自诡谴死昔严助入承明之庐一出东瓯再莅南越皆以武节严助之为宠臣敢卑下之乎頼社稷之灵海上无桴鼓之警臣得从学士大夫登髙而赋上所以赐臣甚厚后讨中朝官太史曰臣按职无状当贬退久矣上寛之得至于今严助禁门腹心臣拜会稽数年不闻问武帝赐书责之臣奉三年计最业治装徒以宿愆不可忍犹得齿于抱闗上所以辠臣甚薄臣请归三洞待察石洞子读客粤唫未尝不三复之也自有屈平操觚之士莫不张侯于离骚逐臣尤以为鹄人不得于君不能无怨怨不能无郁邑而牢愁郁邑而牢愁不能无噫舒故曰屈平之作离骚葢自怨生也周公其衰乎信而见疑忠而被谤谁则不然以彼其材即不歴九都而游诸侯何必怀沙之赋周公居东三年谓谯谯不如肃雝可谓几几不如肃雝不可何者东国非清庙固此周公故曰诗可以怨在此不在彼太史固学周公仲尼之道假令吾辈推太史并席屈平而令曾生坐宋玉景差之间何如曾生曰非可以口舌争 

　　书云台草序 

　　余四女幸皆托于文士韩甥其仲也甥家大人伯声甫以诗起家偕计吏随牒桐栢文学说诗比于鼎来至其所撰诗歌若出金石于是诸生镵于学官窃语邑去信阳二百里而近使与何仲嘿同时岂不东西并奏哉庭中程督固惟本业兢兢而翁耆樝梨而妨菽粟孺子奈何复食其余甥顾时时歌咏不休间请于余不妨菽粟樝梨何病于是甥辄录其歌咏付于剞劂称书云台草云书云台者甥读书所据定山之颠北望罗浮道也贾生年少所著书疏辞赋千载之下班白犹退让焉当时非周孔之言不谈非坟索之书不复里巷鄙语无为秽其肾肠今所宾录卑卑侪俗北面贾生宜也于此而能道古视贾生犹难耳顷别驾守县请余志博罗余录甥游罗浮诗别驾少之甥虽少乎肩贾谊兄王勃矣文期于工又何以年竟削之也大声不入于里耳使天下皆若而人虽有拱璧以先驷马又何足为甥重哉虽然孔子躬行为重故曰文莫犹人他日直谓辞命不能惟在嘿成而信余愿学孔子诸甥徃徃索于文学之间得无窥余有低昻乎余过矣余过矣 

　　栎园集序 

　　古者王公大人下达穷阎男女四方建国自圻内达之皆能诗相彼鷇音机动声发不必传也汉儒林传各国诗皆有传弟子嬗受至数辈都大位操大议奉其师说若出一口第说耳未必能作吾粤诗本孙典籍子朋其传也子朋尊人光禄公师黄宫尹与典籍同时四公宫尹后而师之以其诗教粤中上足弟子黎秘书梁比部欧虞部皆与光禄同门子朋以父执故从秘书游而尤尊事虞部虞部比部典籍皆子朋同县源流可迹有传而又能作岂不盛哉昔比部造车粤中合辙天下当是时齐楚吴越数君子讲业京师日斩三材而和之日矩阴阳而齐之比部业就孰道视其轮下迤而微至矣其后秘书虞部乗二广驱驰中原齐楚吴越望而识其旌曰夫旌南粤之麾也粤三驾而天下不能争此无故黄帝法耳秘书曰栎园集大率乐府趣古人古诗乐府之流也故多与乐府同美五言近体踵步王孟七言近体比肩钱韦五七言絶句类杜公腴逸则王昌龄李颀也诸公骨皆朽矣固知子朋自得者多若吾粤黎梁迁修文郎久独虞部为祭酒子朋北游辞于虞部乗风而归以致师中原必无敌矣 

　　李惟实诗序 

　　髙凉李惟实少儁爽尝侍其大人观察公浮湘吊屈平所自沉渊泛洞庭登岳阳楼望鹦鹉洲羡祢生之赋东下赤壁问周郎破曹公处出彭蠡度怀玉山谒子陵钓台徘徊钱塘入金陵观宫阙之盛当是时惟实方在总丱业踊跃赋诗意乃薄王子安矣已与计偕再罢归郡集癸未后诗赋题曰吹剑丙戌诸作直以北征名之夫吹筦也犹有嗃也吹剑首者吷而已矣谭诗于诸名家之前譬犹一吷也惟实自序云尔观察公亦言儿志大而自命也廉惟实行有事于四方其操将益富其游将益广其称名将随地而屡更其廉于取名而自喻于吹剑可知也夫惟实自喻于吹剑岂非以无声乎则歉之乎无声至矣见卵而求时夜吾方计之大早请论声诗以声为教者也书曰诗言志歌永言声依永人有志则形于言而为诗诗必有长短之节谓之歌歌必有髙下清浊谓之声比声而筦弦之谓之乐故三百篇皆乐章也后世其声不传立于学官博士弟子所隶惟理之为解失其本矣汉犹近古降而魏又降而晋又降而唐去古弥逺而皆有一代之声君子于宋而弗诗之亦理故也今夫学齐语者必临菑学楚语者必郢齐学而秦楚学而晋一出口有耳者能辩之然则学诗学汉学魏学晋学唐至声不能辩几矣斯学盛于弘正间而李何为之冠洎近世一二君子自相雄长傲倪当世呼于垤泽能令人宋之乎岭南好诗赋公交车之士至舍本业趋之惟实逸才当壮盛之年好之甚寘身郢临菑间齐楚语不难矣岭西兵宪山阴王公谓余壬午选士才子三人张萃兄弟一即惟实萃余壻也昔余弱冠与计偕至京师购汉魏唐诗读之见薛胡二子泰山五经介丘四杰恧焉则尽还诸诗而惟程朱之诵夫诗何害于经沧浪歌孔子之所听也即周公孔子亦皆赋诗第乐本有声君子谓有无声之乐诗乐章也故曰无声至矣间以语萃萃曰请问无声之诗曰无声又安能言故余亦不能语惟实也 

　　粤游草序 

　　英宗御宇始命宪臣董学官其任视诸司为重至于今非经术髙第不居不然娴古文辞方驾汉唐作者不然谈说名理仪的孔孟以为宗葢其重也夫刍狗已陈矣犹复箧衍文绣取弟子游居寝卧其下必数眯焉若未陈者必陈者而后知不待尸祝则人人辨之矣文章虽不朽盛事辞赋壮夫犹曰不为幸而有作遂谓代兴傲睨凭陵自相雄长徃徃不轨于道身教谓何名理之士又雕虫之故辞学绌名理名理亦绌辞学二者皆非也粤中董学之臣经术髙第后先接踵不能殚举文章则钱塘田叔禾名理则昆山魏子才未有能兼之也东武郭舜举先生经必削乎陈言教一禀乎先圣而尤长乎诗先是婺州赵太史客粤有唫先生实出其门游粤有草源流可覩矣太史一麾而出未免江潭之思先生奉玺书乗传行部歴百城览名山大川交其贤豪为国家弘棫朴之化荣悴不同较其辞皆性情之正也昔孔子讲业杏坛之上六艺之籍岂不极博何莫学诗则雅言于小子事君事父鸟兽草木以言天地之间备矣要皆本于性情汉唐称诗虽与风雅异体发乎情止乎礼义而合乎中人心一而已朝廷以先生为木铎学官弟子十倍孔门歌以永言何者非教且夫水火交于中则心不灵矣即有嗌言若哇焉尔先生洞然常虚洒然常适是非喜愕曾不滑其灵台匪特登髙能赋虽沉汩于文墨心有余闲投袂而歌若出金石有由然也世谈艺者好为髙论动则推毂北声而北面北地十五国风皆江之北提封其时如此人函五常之性刚柔缓急声音不同系水土之风气齐鲁已异秦晋奈何尚江北于江南大氐有古今无南北以豨韦氏之流观今之世夫孰能不波上之教化士之诵习其流渐矣苟有鲁阳三舍可返总之性情为本所谓中声者也粤人好声诗故太史及先生来南皆乐与游不佞亦从其后石洞得二公诗若增而髙矣客粤唫既序即不文何辞于先生 

　　山中唫序 

　　如皋侄外孙焞少倜傥有大志余归罗浮治石洞焞厪弱冠无岁不偕徘徊四百三十二峯潄石枕流无游不从嘐嘐慕古富贵而浮云之无步不步无趋不趋充是志也追踪古人可也陈公甫谓其徒李孔修可伴庐冈不独能诗一技于焞亦云方构绿阴草堂下帏发愤而东莞黄尚业以其诗付剞劂豫章生七年始知虽有美玉无宁示人以璞黄生则谓即未珪璋璞而固有大厦良材乃本于托根之日积以年岁追琢而劘砻之斯明堂之器哉焞勉矣 

　　石洞集巻十四 


　　●钦定四库全书 

　　石洞集巻十五 

　　（明）叶春及 撰 

　　○文 

　　记 

　　瀫阳赵公浮丘社大雅堂像记 

　　诗有六义雅居一焉其有大小则体以为区别君子声诗率大雅大雅也者风匪雅则流赋匪雅则滥比匪雅则离兴匪雅则固颂匪雅则诬矫而不经大雅则兼之矣古者四方所采咸综萃于史官瀫阳赵公既典其职侍上讲帏至君臣父子未尝不反复之也会宰相弃素冠诸臣摩厉以进章不下公直起居则执简请宰相不悦既以摩厉之罪罪诸臣公率同列入谒滋不悦而东粤之命下矣公曰臣旧职在诗而新命以军旅臣不敢违赖上神武桴鼔密于岭海至得以其间治诗请无废业曽生士鉴进浮丘图乃作浮丘社浮丘者朱明门戸故在海中始于浮丘公继则稚川集贤修撰蒋公观之当熙宁之世没于民五百余年至赵公乃复语在公所为记国初五先生攻吟咏社于南园故东粤好辞缙绅先生解组归不问家人产惟赋诗修岁时之会故社以续南园吏兹土者无沉滑程石休沐之暇与二三大夫文学之士徜徉容与雅歌赓载慠焉儃僈以游尘埃之外则公所称述云尔嗟嗟其节峻其道大其节峻故方正而不容其道大故挫鋭而和同其周公之东乎昔屈原以辞令见幸及其迁逐大放厥辞逺游之赋亦将托乘上浮仍羽人于丹丘朝王乔而夕韩众矣惜文肆质■抱忿悁之节无濡忍之意离骚天问九歌九章诸篇轶宕怪神怨怼激烈大雅谓何舍王乔而从彭咸之居阳侯与游而违言于韩众何本末不相副也方公出西郭门长垧广野翳林修竹云冉冉堕马首驻葢流眄非行吟泽畔时耶然无憔悴枯槁社成左浮丘右稚川海上仙人将尽致之潄正阳而含朝霞玉色頩矣所与学士大夫载歌广哉熙熙乎优游中正无纤介不平之态于屈原何如也屈原居风雅之变朱子揆厥所由未尝北学中国仲尼周公之道公夙昔焉虽有风雨无改几几大雅不羣有本故耳世谈道者徃徃雕虫辞赋公直藉以为名岂惟孙肤硕而不居而卑卑以混世何莫学诗实则诵法孔子蜻蜓蛱蝶无异鸢鱼胡为而去取也独怪宋玉辈北面屈原相对咨嗟无能舒其郁邑葢原自谓得路虽女嬃之詈灵氛之占曽不足以回其车而何有于玉辈若公学正道纯主盟坛坫取前茅而先登一时豪杰争执鞭弭共相驰逐则公于我弘矣于是以大雅名堂树仪的明向徃也公归遂像其中登堂唫咏俨公之我临焉今公入佐圣君行周公之道续文王之什播大雅于天下吾粤首被公化他日定诗以系赵公胡不可也初曾生属予记之宿诺六载公门人汾源郭公来督学申命不敢负第策下驷奈何侮主齐盟郭公大雅嗣音宋玉安足云也 

　　宝纶楼记并铭 

　　京兆起家龙门会岭西平置初县剸犀象断蛟螭非太阿不可于是督府请徙龙门令于东安筚车蓝缕以启山林一年九僝二年安戢三年教训乃今齐区域以奉职方东安之功也当是时天子最东安赐金増秩欲及其亲施翟而封之未下东安充充然归起令淳安治行第一语在政纪入理京兆余甥萃与计偕事婺州赵先生于成均既卒业则绍介萃不佞元冈识刺史于南宫比在岭西而刺史归石洞执讯江生逢天之戚无一介之使以通徃来窃闵然不敏不佞家食时太孺人无恙跽而教之力田贵于有秋善仕贵于逮养自而先世卜筑北岭曾不能絫足邑屋湫隘嚣尘不可以居安得孺子藉一命之荣布一席之地以奉余年足吾事矣元冈顿首对曰谨奉教丁卯元昔老人见梦君岂虞晚暮哉蟋蟀俟秋渠畧以阴飞龙在天附风云橶胶葛此君骧首奋鬛时也太孺人患无君不患无所从某至某陪阿鲑蠪泆阳守之已百数十年待主君矣是岁穆皇帝登大宝而不佞果与计偕承乏东安民新出于汤火方驱狐狸豺狼斩蓬蒿藜藿而共处之而亦何以家为无禄太孺人即世大事已襄宗人以地来售宛然老人所指明年为楼五楹负卯面酉其星奎壁襟严岩带淇塘背武姥夹澄江金华玉华武溪鹿溪若拱若揖若蹲若抱皆效于此楼之外廓然一大观也落之日誉命适下臣元冈顿首古者有功必铭以示子孙请名宝纶夫北岭高门闾右也当吾先祖松谷公肇基于兹若邹鲁之于齐楚即使金如丘陵安能越东家咫尺之地故诸从祖厪厪室于不足如耕之有畔室成得之等于附赘以长荆蓁百数十年不自意归于不佞始念不及此赖先世之灵并受其福风虽不停君命俨而临之元冈父母犹生之年也儌福刺史而辱之记岂惟子孙先赠公实宠承之石洞子曰诺三年萃赴南宫请曰舅于京兆有成言萃将藉手以报学者多言无鬼神寤则形交寐则神接鬼神无形于梦通之亦其理也周礼六梦命官夫非圣人之制与余且无卜其夜而卜其昼注则易盈挹则易竭松谷公积善絫仁赠公又増益之皆注也而未尝一挹无平不陂无徃不复我以其盈彼以其竭归于京兆不亦宜乎此皆昼之所为而假梦以通者也京兆在东安巢居之民皆有阖闾以避风雨燥湿又注之矣仁者之后曽不得聚庐托处谓天道何故余直于昼卜之铭曰有宋苗裔实周附庸阸于荆楚散处沛丰爰渡西昌乃有松谷至于赠公遐不式谷滔滔江汉百川注之赫赫京兆百神据之五岭以西祝多其口神之听之俾昌厥后丽谯井干其髙造天天子命我于彼孰贤臣拜稽首天子万寿惟孝惟忠藉以世守非孝曷子非忠曷臣我其铭矣敢告后昆 

　　肇庆文昌浮屠记 

　　肇庆府学宋在故髙要县东崇宁行舎法小之迁于东门之外政和间太守毛衍就其役则以故府学迁髙要县学学焉葢三百七十年所矣国朝天顺间贼垒府学者再太守黄公瑜请于朝迁于东门之内嘉靖壬辰复与县学同迁门外故址府学左县学右其中庙事先师今学是也至是诸生请于太守郑公郡自甿渚而来绥江在左贺江在右而西江流其前近则北岭降为白沙冈瓜瓞而东首建府治而学当其下方东方之水入西江建瓴而下城北水亦东驰五十余里始会虽有羚羊峡逺赖王公之灵浮屠学东辟则河之碣石古称面势后世尚文掞文非笔不可其末鋭南方于行为火文明之象亦于是乎取之其性炎上江南之山东王侯西铜鼓皆髙数百仞盘礴数里进唐冈卑卑部娄与之对面势谓何儌福明公浮屠进唐冈下培地纪上发天光中炳人文岂惟一时百世拜明公之赐先是学迁乡人以祀东岳已复学謡曰废庙兴学欲科第马生角浮屠矗于天马角矣于是郑公忼然太守不佞幸得以身为郡表率苟可为诸生地何惮勤劳即不逮王公才敢不黾勉鸠工程材伐石陶甓基广三丈六尺深三之一六觚七级其髙十有二丈顶髙如基之深度用金一千五百始事万厯乙酉春正月至丁亥腊告成命曰文明乃合缙绅诸生落之春及得寓目焉北望学宫翼翼如也奕奕如也北岭如障西江如带嶭如也澄如也南望进唐冈修修乎其直也剡剡乎其鋭也卓乎其若笔也炎乎其若火也环列内向如跃马如展旗览乎其有之也西望苍梧东望南海逺者如黛近者如绣蜿者如龙踞者如虎双峡为门若巨灵赑屃蹴江流而却之也形势备矣客言善为政者导人以实无宁徇乎其情郑公广厉学官陈钟鼔管弦盛诗书礼乐檄下邑弟子而教之蓺月三试殿最之嘉其能而诱进其不逮实也诸生以浮屠请圗之曽不越宿岂其务实如是而犹人情之徇夫学如战皆气以为之充故战鼔以作气越王见怒鼃必式之诸生既以科弟系于浮屠遂其志祛其疑气将百倍然后驱而之实也易如客所谓是谓朝三浮屠之建亦实也天地设位布列有常人之童窥未覩其大太一居中环以列宿散为二十八合而为四较若置棋絫若贯珠堪舆家言皆是物也嵩山殷冀州之前度江淮复有衡岳天地且不能违而况人乎又未覩其小居室者中为堂堂左右为翼前为门门中为树在天成象在地成形圣人成能非虚语矣然则佛之袭何不袭吾将为山移王屋太行恐操蛇不闻而夸蛾氏二子不吾负也唐虞以下制作代兴技艺器用徃徃来自四夷中国赖之何独疑此且君子之教因物以示为高必厚其基立本也立而不倚强也外直义也中通虚也旁烛虚而明也登高必自卑渐也视逺髙也逺而望其相轮不如其亲之也实践也八者有诸身徳崇业广何论科第教亦多术矣郑公闻之曰一麟颛颛者生平惟实之务石洞实获我心请镵石以告多士董役郡人梁景先 

　　博罗县儒学重修文昌阁记 

　　博罗汉县学官修起由宋而有山从北入疆中崒为大冢为象南至于定冈则县治焉学夹左定冈西之地轴倾矣阁之举其右臂与定冈县衡而居葢堪舆家云曰文昌修文事也大江东来循城西入于海而榕溪者出象山自西而东逆走上入于江如手之共学当其抱风气之所会灵淑之所锺也宋以前通籍厪厪耳张宋卿诣太常褎然举首文学斌斌盛焉国朝名卿迭起忠孝之臣才节之士后先相望谓山川非耶阁废溪决乳西江水荡至城下直数百武道不由博士弟子喁喁久万厯五年蕲春李公参藩粤东分惠而治文经武纬部内以宁博士弟子乃上状李公?然曰不佞侍禁中见上兴于学临辟廱讲石渠丕阐礼乐将以弘唐虞之化轶三代之风赐不佞履以表南海视废堕不举主上之徳不宣不佞甚惧焉太守宋公曰惟明公之诏诏之于是发部内金钱予邑令张守为受记从事丞邵文簿黄天佑尉郭岳咸奔走建阁若干尺阁下为堂四楹前有门后室之阁名旧署于门曰兴起斯文公所志也阁成则令博士许天参李茂魁帅弟子讲业其中发卒塞郛西决公自临决伐南山石为楗楗若干丈溪由故道文昌阁有溪益胜客过叶子而术之曰临渊结网鱼必获焉据险张罘鹿必得焉葢言具也李公善鼔弟子善舞文不患不兴然则上在李公下乃弟子何有于阁之兴废曰是非客之所觏也弊莫大于因循功莫善于振作因循则已冒安静之名振作则人享更化之利假令天下皆浮慕其名事去矣惟兹阁废水决岁月岂不诚多一手一足之烈尚逡逡让焉而何暇问其具里父之教子也朝而诵之夕而复之家塾一坠谋不越宿兹役也即里父之治其塾哉鼔之至矣客曰善博罗故文献与计偕者若干人后乃少损或曰水为之祥李公寻堕绪布徳教士日盛由公而起百世拜公之赐曰是非客之所能觏也天官书斗魁戴匡六星曰文昌宫一曰上将二曰次将三曰贵相四曰司命五曰司中六曰司禄元命苞贵相理文绪司禄赏功进士世遂以当之矣孔子曰文王既没文不在兹乎是孔子所谓文耳周室衰文武之道几堕与七十子讲业洙泗之间而振起之周道灿然复明故自文王至于孔子五百岁犹一朝也孔子尝相隳都却齐何论将而七十子之徒散游诸侯多师傅卿相者然所谓文在彼不在此李公之业起于秘书侍中久习国家典章葢上文徳之臣讨弟子而日训之庶几孔子之志不然岂其所署而顾止此且星辰经纬天之文也江河川渎地之文也裁成天地而辅相之化成天下人之文也上术天道下治水土而以成化则公之文可知得全全昌殆非虚语元命苞安足以当之公名盛春隆庆辛未进士 

　　新筑北津寨记 

　　肇庆为郡北扆万山南傅于海而阳江县则当大海之濵北津其要害也东接闽西过髙雷琼亷通安南越裳海上诸夷国估客夷寇犹门庭上往来而粤縁海旧有六寨潮有柘林恵有碣石广有南头雷有白鸽门亷有乌兔琼有白沙上下聫络岂不如引绳哉第所则海朗双鱼相去二百里砦则南头白鸽门相去一千二百四十里而北津居其中入县厪三十里近矣故岁调东莞戈船发神电阳江双鱼海朗尺籍戍戙船澳为北津外藩嘉靖三十五年撤戍自此盗贼如履堂皇一陷海朗再蹈双鱼三宼阳江入其郛北津海陵民无噍类当是时海寇郑大汉林道干朱良宝最螫万厯元年许恩杀郑大汉以降居之北津保界四年督府凌公奏言陛下不知臣不肖使待罪行间罗旁赖陛下神灵州县其地北津未砦海上之民未得安枕阳电縁海虽隶白鸽门部未免鲁缟之弩将士林立而倚降寇以为安不亦轻朝廷而羞封疆之臣乎请以北津为寨以雷亷叅将兼水砦事乌兎虽近珠池遣一校守海康可无患请罢之以兵补北津之阙制曰可其年戈船七十又四戍卒二千二百七十分三军许恩领中军保界如故六年许恩谢其党置田宅居县城西偏为编氓其党亦散处乔马都则遣把总代领其军八年督府刘公请革参将置钦总自是乃有钦总然居县城北津无砦如故初许恩既居北津则以蜃合沙土筑城自守池其外虽金汤不过也恩去跛牂牧其上日圮十四年春珠池之役海上戒严郡丞方公职防海视师北津四顾踌躇欲砦之矣太守郑公觐回谓方公阳江以海为池而北津绾毂其口顷置砦有诏军吏跧伏县城猥以治所不备为解守在四境则谓之何君亟图之方公曰诺请于兵宪王公属秋暮王公行县至北津观许恩城曰朝廷待恩不死故恩为朝廷城今避居逊我奈何弃之且恩自营兎窟不万全岂但已哉因之便于是方公图上方畧因恩之旧亦蜃而筑之周二百二十丈髙一丈五尺基广半仞上有雉堞瓴甋为之其髙如基之广门三谯橹七睥睨视堞马内外皆有道池卽恩所凿者中为按察分司左为钦依总司又左以居分总右则备倭之署皆西向负山鼍江所遶也兵民相错以居南门外辟讲武场容万人中有亭场东濵海有陵登而望之不知几千万里亭其上曰望海匪特游观亦以侦寇费凡千金两台曰善而阳江藏金仅四之一余未有出也先是恩率众降督府赉以千金恩専之众不平然未敢发会恩死则相率讼于督府事下海防方公乃谓恩妻子曰众怒难犯専欲难成向众不敢及千金徒以恩在恩死众杀而母子犹咋鼠耳饥人所以忍死而不食乌喙者为愈充腹而与饿死同患也今死千金亦食乌喙之类也不如出千金而籍所置田宅官为章识之则众不敢侵犯得以享其所有甘食美衣于母子亦得矣恩妻子乃涕泣曰惟明府之所诏之方公又谓众曰若等皆死赖督府生之幸甚尚望金耶督府所为赉千金者以保界也今鸟兽遁何功而金之望若等既从编民一不逞有司得以三尺绳之令恩妻不出金若终不敢动揺不如以归佐饟督府必喜是以不可得之金而易必得之福也孰利千金固在恩亦不能名一金以死若得享其余福孰多众又涕泣曰惟明府之所诏之于是出恩藏金存者九百以上督府呉公曰其以治北津砦功乃成叶子方纂郡乘郑公方公则谓叶子子职纪载北津事敢勤从者余谓国家西北设九邉御胡自山以东负海之郡淮浙闽广尽于珠崖众建卫所皆倭以也东南舟楫儵忽千里与胡马等皆为长技顾胡以雕鸷为声又近辇毂亭障熢堠朝夕兢兢东南卫所之不遑其它何有游徼之官祈望之守徃徃择便而嬉夫狡焉思奋爪牙以塡溪壑者观衅而起此所以败覆相寻而骈首就戮众也勇夫重闭岂虚语哉且恩假息之人绸缪穴窟不拔是务无亦身家之厪身视民而家视官不待亡羊牢必补矣是役也方公身之郑公启之王公主之成则呉公不然虽有良庖不能无刀而割皆社稷之役视民如身视官如家者也经始于是年春三月成于秋八月钦总王重喜分总朱相百戸王宗成阳江知县宋良木典史王舜皆有劳者庸书以贻后人俾勿坏 

　　惠州重建汉寿侯庙记（代） 

　　惠州南山故有汉寿侯庙嘉靖初废民即凝碧楼奉之凝碧楼者禆南门楼也或曰隆庆戊辰周云翔戕主帅而叛也还攻郡城云翔门焉当是时岛夷外讧叛卒内宼矢菆雨于丽谯嵲嵲哉云翔策马先登一跃而坠复马复坠如是者三乃退卒禽云翔以徇过凝碧楼云翔问坠吾若锦衣挤之者岂有神乎守者曰汉寿侯也云翔撠手向楼微髯城其屠矣万厯乙酉太守黄公梦髯人从西南来授以及后二字占曰髯壮缪侯也西南庙址在焉及后灵爽及后又欲及后人庙之也以授明公明公百世人哉黄公曰何与不佞不佞辱守兹土主神人无文秩之则诚在我减损奉食之入以倡吏民某治军海上还而壮之佐以私养钱而属其役于守戎李君李君曰先将军每饭及此幸黄大夫举之如桂敢辞手足之勤鸠工庀材伐石于宝潭之上其堂巍然其阶巀然其门翼然坐侯中堂旁侍诸将眦裂目瞋肃然若听号令之容门列甲马骑士控之虓然若闻咆哮之声腏食之神位于两序南树棹楔署曰武安髙靓严巨美视昔增加矣黄公属记某余惟物有所至至则精精则久而愈灵茯兎灭火宝剑烛天精灵之极也物固有之人亦宜然今夫世所称伟男子非忠勇信义竒节慷慨患难不移死生不变者乎自左氏记传以来讫于兹不少缙绅先生所常诵数公耳缙绅先生不能诵徒挂名于谱牒况妇人孺子乎上自朝廷下至郡县肖形而报之者惟仲尼忠勇信义患难不移死生不变肖而报之亦其所生亦其所至外此未有闻也汉寿侯名姓慑于童孺庙宇接于巷曲所谓至者非与方其御侮涿郡司马平原身已许先主矣守下邳城不幸被执操虽隆礼奈刘将军何会江陵至夏口收江南定益州王汉中攻曹仁于樊陷七将军斩龎徳降羣盗操至欲徙许避之灭此而后朝食此其日夜腐心者也奈何芳仁启衅蒙逊致螫啮足兆成临沮告陨岂不伤哉用物精多则魂魄强是以有精爽至于神明蕞尔国而讨贼执其柄虽其刚而自矜寡谋壮頄自速厥咎北夷曹操南诛孙权乃夙昔者蒙逊懿济何异豕犬饮恨而终其用物也弘矣其取精也多矣其所凭厚矣灵不亦宜乎世以侯陟降上帝傅说列星理或然也夫人为善则气常伸伸则若神助之为不善则气常诎诎则若神挫之人之所为与神之所为相参合非通于神人之故何足语此君子神道设教故其教行黄公祠文昌以兴儒庙汉寿以振武葢神之也是役也始于乙酉季夏秋季告成郡丞郑公司理孙公皆有力焉 

　　章村墟记 

　　昔者圣人日中为市致天下之民聚天下之货交易而退各得其所聚则盈退则虚今北名集从聚也南名虚从退也商征而市井之租入于少府或封君汤沐邑自开阡陌岂惟爰田市亦非县官矣豪植之徒役财兼并以武断于乡曲恣睢圉夺擅管山海之利故先仁义后争夺上教化下货贿公利于人而恶其私于已莫善于章村先是朝廷义检式化条以约天下民强勉从吏已复止独章村长老诚行之月吉会民读法春秋赛祠尊髙年礼髦士恤孤独振穷乏盗■〈车兰〉海上醵钱治衡击羡若干岁侵御史董公在县令富人助贫人亦惟章村应令羡若干十一而息几年而十其母东北马氏有地买得之作章村虚章村虚负山环海南有孔道西连县东通板桥古鎭诸乡章村多素封缙绅大夫甲第邑屋鳞次舟车辐辏东莞一都会也北列肆四当虚下方其上方列肆五道中分之西三而东二东方倍下方之肆而空东北隅上方则南北其戸以上肆有常人中经涂三纬四肆两行上以北三分之上中皆四下増一行十又三两行自倍肆居涂中四通五达有楹无壁楹以石凡七十六楹两行之西直上方四肆又踰一涂肆二皆有楹无壁楹木石半凡十六楹以上肆有常人无常居总之肆四十九涂八楹九十二会以一四七日坐肆之租有常负戴提挈贸于涂者无常薄取之岁入若干襁会民读法春秋赛祠问高年宾髦士凶荒所望一岁经费皆取给焉异时有司符下百姓骚扰以相奉佣一人待之民不知吏矣万厯九年检核天下土田御史杨公在事言章村助天子教化当世世复又非一家之事无所附其勿赋呜虖比闾之教立而俗成赋税之经艺而颂作二者王道之大权也三代而上权出于国三代而下道成于乡由乡观国由国观天下朝廷之本自固孔子曰吾观于乡而知王道之易易也章村亦云首其议者长老某某贤哉 

　　碣石卫玄武山记 

　　高皇帝以马上得天下军府雄于百司承平右文儒者用事介胄之夫俯首卬给自余所见军府十不九完乌望■〈糓，攵代殳〉甲砺戈御寇也入其室荣欀不治则家政可知已碣石为卫控制大海以隝夷置两燹于兵火将军某公叅将恵州发奋新之语在孙大夫记中而以其羡治玄武山负狮子石西连三台当碣石城北玄武北方之神故有事焉中为堂禺象左右翼室居僧前为门后亭之曰福星西下为石池上有岩曰起龙又亭之曰一鉴可观沧海可望烽燧可与参佐樽俎之而折冲士可投石超距也某公虑无以共僧先是城西桂林有永兴寺废遗田若干核之于是指挥张元卿归三台石田岁租四石编民莫迵归乌坭坑田塘一顷二十一亩岁租八十四石二十倍之莫逑归田塘一十一亩岁租二十石四倍于元卿卒伍康廷科归路头园田岁租二石减元卿之半岁入共一百一十石书于海丰之版而归其食于僧参将季公纂其绪介长离山人求记石洞子曰玄武北方之宿其象龟龟有甲能御侮故兵家殿之闻诸行间彷佛玄帝金支翠旗自天而降则士气百倍所乡必捷神道设教兵之上计也二公皆善用兵者有以哉某公名某某人季公名某某人 

　　海丰县新筑偃月城记 

　　海丰为邑葢始于东晋之季城则莫知其始土城至元而坏则故记云即令不坏奈何聚土而守岩邑国朝洪武二十七年诏都指挥茂经畧东南夷于是沿海徃徃筑城茂言海丰濒海其东旗峯则夷以为指北城之便诏许之千户侯帖木为植保障对峙龙津合流茂所建也先王以城域民大者雉无踰千公侯自降提封无虑万万藉皆千雉安能尽提封之民而纳诸无亦星布棊置东之东即东之西也西之西即西之东也无事徃来宼至入保东西之间宛若郛郭况也舆马所辏商旅所经耕耘所由樵苏所徃吏民所朝夕而驰焉故涂之轨九门九之一何尝以塞夷庚若虺盘于穴龟缩于甲惴惴然而闭之哉无亦象月之偃以为之辅乘城则三面可守入保则数道并进开关延敌而民无恐怖容则偃月以也海丰东控义安西通郡治南临大海北连大望而扆长兴昔文信国自循趋惠军屯南岭在邑北三百里葢诚用武之地嘉靖间盗贼蜂起则葫芦輋大安洞马公砦皆其兔窟重以隝夷儵忽而陆当是时宼一日附城者三守吏震惊甃其四门仅留圭窦十余年因而未改未论葢不得张骑不得骋匹夫出王曾不得挥其肱富人巨室则为高其闬闳堂堂大邑直令行者重足于窦噫亦陋矣万厯癸未县大夫陈公至病之因则门不容车革而万一有急民且得以借口惟放重门之制筑偃月城其可时方有事草创未遑也其明年讹言隝夷大入水业至上下淮陆至陈田民走入城西南北三方少人幸无事从东方来者人众争涂不得入轊折车败老弱男妇枕藉死者无算大夫令两道御宼民始定或言往岁地震应乃在今大夫曰否备之不豫罪其在予胡为而天之罪于是请筑偃月城于四门报可第初议崇一寻四分寻之一广一步其上不楼不涂不通门于内城其下西南北一门东乃门其左右块然一环堵耳度用藏金三百九十余缗大夫曰无月城与无城同月城不度与无月城同出奉金四十余缗佐之崇三寻不及三尺广二步不及一尺加以女墙为楼五为门八其制乃备匪特宼至无恐可车可骑行者比肩游者连袂廓然巨丽遂为壮县世之君子务因循而惮改作一旦在事蘧庐其官胡越其民自以不三年淹何苦而鞅掌于已用是翫愒无大无小悠悠若不系之舟必至蛊坏乃已独城尔乎大夫矢志于民在位六年匪懈夙夜百废具兴此其一也是役也作于万厯乙酉秋八月越丙戌腊告成太守黄公时雨郡丞郑公天佐实主其议县丞宋君治尉饶君潜蒋君仲桐洪君一清皆有劳者大夫名汝凤起家某科进士乐安人 

　　归善县学田记 

　　古者余子入学何谓余子父在子余兄在弟余后世称博士弟子是也弟子鼓箧而学父兄秉耒而耕不必卬给县官其腹果矣此在井田则然自田不井有国家者非不修起学官招徕子弟曾不能为众人母况教父哉宋天圣熙宁间稍置学田万马饮于沟涸可俟耳国朝县学士额二十人一切授廪州郡递加其十以一学量似少以天下量岁费度支四五十万伙矣其后增附弟子员率十倍如必尽给虽廥泰山犹不赡第复其身食不能与二十人齿惟岁试高等可夺伯氏三岁宾兴能者超乘而上矣上提空名以贾眞才下受空名而儌实惠此用少之术也夫子弟同羣之学同而食则异岂其有厚薄哉尧舜病诸父徳未徧徧之是为孝子君泽未渥渥之是为能臣然则量力度时授田劝学以佐朝廷不逮其惟良有司乎归善学入明二百二十余年有司奉法不遑无能加于令甲之外万厯丁亥李令君至广厉学官士彬彬向风矣学临东湖实为泮水故有二水夹学而猪之湖东接金斗上流西遶白鹤峯过柳树循铁炉然后以江为壑久湮而庙学堂舎就圮令君亟上书修复之会有泸州之命叹曰人安知不如我前事具在庶几其圗攸终请买不易之田为诸生膏火即不能人人而食投醪于河三军皆浃一狐之腋聚之可直千金虽无千酿愿致一醪虽乏千金愿效一腋此不佞日夜腐心也则以属诸生刘惟选而叶氏有田在上淮平山北岭南边■〈石靡〉刀坑欲售买之岁入粟百■〈畐甫〉常廪外幸有此矣人情勉于服官宦成则怠当事或兢兢去则如遗迹焉令君勤加于宦成爱深于去位可以虚辞借哉圉人养马日糜粟千石刍千东良以致千里耳一旦加之衡扼襄之骖服执策而责千里迁延康庄负棘而不能前何况九折甚者诡御窃辔泛驾败矣是故孝弟忠信出入不倍所闻其徳足称也骥也宣力四方为天子股肱其才足称也骥也不然所养非所用在朝廷已为素餐有司又从而加惠之祗益疾耳古人一饭必报今之徳宁一饭已哉无徳不雠诸生愼处之矣或谓负版故有学田葢自宋元业皆属民虽有万顷遗所不知何人世守谓何耳必若所云冀方至今存可也人莫亲于子孙美其田畴固将传之万世子孙修其业而润泽之决不至数世而斩脱有不虞遑恤其后令君视诸生犹子孙视学田为世业创业垂统以为可传此令君意也令君名某桂林人万厯庚午进士先令锺祥补归善父计部公由景陵别驾辰州迁汀郡丞召为计部尚书郎尝彚编循良行世承家为政盖有本云 

　　爱日庵记 

　　广雅日为朱明亦曰耀灵罗浮有朱明耀眞洞丹丘日月所常明也记在观后余尝操斤斧挟两黄冠斩荆棘狖行恶覩所谓朱明者哉日舟而舳之求无几矣山两肘下右砠卓起曰麻姑峰蒲伏而东左蜿蜒承之绾毂其口环中皆朱明今庵其左臑也闽一庵呉先生以学鸣翩翩五岳之长自其子县大夫下车则戒徒迎日强为吏罗浮列方祀中大人弃郡归终不以孺子故千里儌福四百三十二峯固以请先生曰罗浮哉罗浮哉吾乡罗仲素先生至而春秋明罗浮何与春秋蚕绩范冠则罗浮为之地吾受经三世矣吾将验之至则著书若干篇而去大夫图所以藏书者构堂四筵左右翼台前为露台亭直台下由亭而台拾级上门亭之西涧水过之且以为新丰云后惠潮两使君来大夫以供屝屦从两使君曰孝哉令爱其亲而及其所尝游宜名爱日大夫曰日强不敏辞亲而仕使君不以为讨而锡以嘉名拜使君之辱诸生谢恂张萱访余石洞相与过庵中问所以名者两生大夫门人也曰罗浮故有见日庵中夜见日或曰近取诸身葢神仙家言也朱明亦有日义他如两使君指神仙罢勿谈罗浮辟在南海藉令五岳为堂皇九州岛为门戸四海为池十洲为别馆奉先生其间偓佺之伦时奏眇论大夫巻鞴鞠■〈月卺〉上寿使羲和按节踆乌敛翮鲁阳之徒扶毂徐行为日几何葢日无穷人有尽以有尽游无穷此彭祖以久特闻也故世谈爱日语子则孝语父则否余闻天莫明于日人莫明于心日拂扶桑是谓晨明至于衡阳闇昧毕照县车悲泉其马爰息旦而复旦与天罔极君子比徳于日动静不失其时其道光明虚灵常觉是谓自见夙夜匪懈是谓自爱父不能私其子师不能私其徒见而人皆见之爱而人皆爱之然则先生之来昨日之日也返于闽来日之日也宁有穷哉余尝与先生讲于壶山其出此矣两生洒然以告大夫大夫曰被髪童子日月照之则行不照则止问之日月疵瑕则不能理微叶先生孰与知大人者 

　　君子堂记 

　　令有君国子民之道然孔子君子宓子必本于鲁惠安君子之区也又当舆马之辏至于斯者皆得见之于是作君子堂堂在仪门之东作于隆庆五年三月踰月告成肃客而入受教而退而今而后鸣琴而治 

　　逃庵记 

　　叶子迁宾州守倦游至竟上书乞骸骨归广西巡抚郭应聘劾守春及逃两广提督殷正茂劾如郭奉诏削为士伍臣春及顿首世之尘垢欲逃久矣天地囿我阴阳缚我臣安逃哉逃于罗浮之间无所徃矣四百三十二君闻之邀于石洞筑逃庵以居遂不复出万厯丁丑 
　　初先生入石洞筑山房堂名确乎又筑庵以逃名之司宼洪公请易逃为陶不可侍御龚公束帛问先生曰朝廷以逃见黜是罪之也而居之以为高无乃嫌于怨乎先生谢曰呼牛则牛呼马则马恐不受之有殃时止而止时行而行庶斯言之无愧洞左有石如砥方广丈余一日先生对石而坐谓徐焞曰是宜记第■〈石靡〉崖文不宜繁繁则字小口占授焞字仅百太史林开先请书在朝不果南海朱完隶书镵石字大六寸开先省觐归小书为帖五羊纸价遂贵 

　　碑 

　　万石后湖修筑桥堤碑 

　　吾郡有水贯城中中紫微莫知所始志故城狭南门门钟楼北西门门公卿桥东然则池耳后廓城两门之植植于银冈东西水乃中夹岸泝流若揭河汉而西也人第覩其睫谓振古固然余谛地形桥中高而旁下中狭而旁广是谓果蠃二水攸分脉从中度至秀水湖止焉固知斯地凿于筑城彼一时也郡之名胜必以西湖为先其原西北曰横槎西南曰水帘二原淫裔汇而为泽南北未堤巵漏于江其土有可见者隐隐隆隆郡城所繇度也宋治平太守陈公始堤其北置水门而桥之民姓其桥以示不忘卽今拱北宫观亭榭益増修矣水族繁莼菜美隝屿星列菱荇云旉世比之杭颍云南隐既载不传败不甚功不多职此不述亦禹贡法耳湖入城即百官池其中有洲亭之自淳佑太守谢公始其下即公卿桥桥之自咸淳太守章公始或曰亦谢公也桥初名平湖后乃更谶纬书湖平出公卿池若桥所命皆以此下则钟楼关入于江矣万石里在下湖东岸其东则江受下湖之委而北人谓水之所比足当吉土故宋李公思纯若弟思义黎公献臣陈公开皆以二千石里居人因集而名之是西湖不特为吾郡胜尤胜吾里彼一时也代有修葺我明宣徳则太守陈公弘治则太守方公嘉靖则太守李公司理方公缮南北两堤若诸杠梁亭榭功皆可纪居人徃徃盗湖壖地蓏采其中家并傅水而止方公复侵疆开新术厥功茂焉关外有台丈余以遏水势经始未闻余方十龄假罾台畔一举得数十鳞先大人忘其儇而孩之当是时里多黄髪百姓康宁衣食滋殖岁时读法圆袂曲袷鞶厉綦履交错于道先大人命孺子春及偕诸儿歌鹿鸣雍雍济济可谓和乐者乎此一时也自后关前堤溃台圮楼焚死徙过半存者独吾宗人若梁文学若张榖城若他一二家家一二人耗矣今刘亳州自郡前至李将军自卫前至张铜陵自东里至余不佞不能有其敝庐遯于东平凫飞不为少也葢桥处高水建瓴而下关前虽尝有石堤易败即西湖盈下湖徃徃可揭浇为我舟不能踰桥而进行人薛公欲甃钟楼关三尺潴水有以也万厯丙子太守李公责缒城者建钟楼堤败如故丁亥岭西兵宪黄公时为太守郑公贰之亳州将军及余侄孙世俊辈以闻黄公欣然谋诸郑公出官钱八十缗乡人输八之一令将军揣高低度厚薄程功物土书成以授平海所吏目欧阳某广桥门若干尺上如之浚若干尺下如之桥故有亭署曰公卿恶当谶罢勿亭关前堤壁立故败广其址内三尺外二丈有竒拾级上至其上广八尺高四尺水漫而过缓矣北至桥若悬衡其水常盈日暖风恬上兰舟荡桂楫流盼两崖直若弦句若规折若磬撱若汉之白金平若镜流若瀑布若飞雪里户疎茂若棊置鼓而进之汜乎若汉使者之乘槎仰望桥上若自明河趋阁道踰桥门疾若马隝屿絫絫若浮玉楼观矗矗若翚斯飞逺山若蛾眉近若舞袖四面长林若步障其蔽亏若蔚蓝鱼初生若银鸟声和鸣若笙簧之迭奏月出粉堞间顺流而返舟系于门余虽播迁百岁后魂魄犹思乐此又一时也庶人安士遂侄梦熊从列卿之后出鎭三邉谶符矣天时协地灵出人官能本黄公之功也抑余因是而知物余因是而知政记曰善沟者水潄之善防者水淫之潄则为川淫则为防下令如流水之原令顺民心导利而布之葢取诸川物不可终通故受之以畜君子以畜其徳小人以畜其欲忠臣以畜其君葢取诸防上善若水平中凖大匠取法焉君子平其政弱不受强寡不怯众葢取诸水江河之大不能当蚁穴事有旁出其权乃分君子愼于此葢取诸塞川以行仁防以正义平以由礼塞以明智黄公修是四者象其物宜故曰入其国而政可知也亳州曰古人从异国觇故因物知政叶子里人于政观其深矣乃由之知物耳请碑之以示子孙黄公名时雨呉人郑公名天佐闽人亳州名光奕将军名如桂文学名广誉榖城名王治铜陵名乔一 

　　东莞县令董公去思碑 

　　董令公者名裕乐安人也以进士为令用高第征先是邑人聚族而谋也邑东南隩区广袤五百里大都二十保界山海名虽为邑实一州也明府亲我我便安之吏方议割置诚以此时上书得请为州奉明府以守犹幸儌数年之福天子明见万里独不为吾民地乎父老则谓明府骐骥材奈何以弹丸缠千里哉至是父老子弟数百千人乃设祖道据海壖泣曰明府吉征小人不敢以泪洒鹢首徒张抟胥之潮可奈何愿明府强饭勉事上矣于邑别当是时叶子方释西粤之员栖西樵山父老子弟则又至西樵山辞于叶子某莞之编氓也明府董公幸而抚育之者四年顾明府惠我深也亷平不苛以爱利为行民有事至庭辄家人语民亦辄家人之征敛有期刑书不繁里正不勤市令无苦吏戢其威农狎于野扞圉有备子弟有教斆化大行盗贼不作明府下车岁属大侵劝分告籴资无匡囷虽饥不害遂核鳬田岁入榖六百余石置义济仓两粤部修积贮令自此始莞于粤称浩穰岭东之役粮饟舟舆兵甲之费多倚办明府又属主饟军兴不匮民不知劳东方以宁勲在司马割东南隅置新安令业行地绣错民星布奸易乘也籍又属更明府釽折一若刄解千金之子骤而家削百责并兴旋定安戢裁缩而部署之以贫为富诸大惠虽更口不能道其大较如此矣今明府去不能留心戚戚思也百岁后期令子孙思贤君哉大夫嘉恵而赐一言镌于四达之衢使得朝夕敝邑幸甚叶子曰诺会有犬马病越一年间出茅溪固请如初叶子顷由铁冈泝五都秣马归城乡止宿里舎则徃徃称董令公云自令公居县山谷中犬不夜吠民不见吏尝以什五至都妇子瞻马首欣欣喜可知也凡语令公者人人殊要以安静恺悌近民如出一口所谓乐只君子非耶诗曰乐只君子民之父母又曰乐只君子邦家之基夫乐故称其民父母邦家赖之令公君子之求乐者也欲无获民将焉辟哉今夫子之一身毛发皆父母也欲诵父母之徳即名有辨口者不能惟以爱乐为本故诗曰生我鞠我拊我畜我长我育我顾我复我出入腹我葢言乐也江西有龟川先生有道人也而令公为之子其学一禀中和以育万物乐不亦宜乎如是保我邦家非令公谁任莞固不能留也日登榑桑爰始启行至于昆吾榑桑焉徃令公之业将骎骎至衡阳昆吾矣表莞之为榑桑其可闻惠安杓我于南北之郊余鄙人也乌能如董公于是新令闻而笑曰大夫自道云尔所言董公则实録也寅秋不敏且为后事之师岂惟邑人寅秋实受其贶父老子弟遂镌于石 

　　石洞集巻十五 


　　●钦定四库全书 

　　石洞集巻十六 

　　（明）叶春及 撰 

　　○文 

　　传 

　　涵江翟先生传 

　　先生名宗鲁字一东其先由东莞迁博罗之泊头又迁竹阵前临沙河建寒江精舎以教学者学者称寒江先生精舎后改涵江学者则又称涵江先生云先生生而沈毅不苟訾笑少从父玄掾潮阳富人欲妻之先生曰吾不能耳余乌用外黄苦陉女也归补县博士弟子砥砺节行学必圣贤居处必敬行必古礼之循虽燕暬衣冠必正来学日众于堂下置茅蕝三一收放心在两阶间来者居之旬日放心收矣乃升堂一有过在西阶下一改过在东阶下知改移之东能改复升堂学者遵教惟谨时延庆招提峙泮宫东先生上书督学使者魏公曰凤鸱不并树而栖兰棘不并林而殖今泮宫厌招提庠声嚣于梵音青衿杂于左袵且据高临下雨集以学为壑非所以息邪反经崇儒贞教也徙招提登髙鎭以其地广学舎便魏公从之僧赴阙上书讼下部使者杂问卒直先生当是时魏公讲学岭南檄郡邑弟子良者受业先生当是时魏公入谗言曰若好为人师而弟子耻耶对曰邑习胥史儒术郁而弗兴宗鲁建精舎辞束修以教邑之弟子始家诗书戸礼乐好为人师是矣改葬先人故后非弟子耻也魏公居之省心亭一日过问省心之义对曰闻省身矣不闻省心心一也省心无乃二乎又曰吾欲入罗浮居静对曰如下山何魏公嘿然魏公方以行教动心者辄罢斥之一生居广之河南其家有寇报至色变同舎生曰若心动矣生益恐先生闻之曰有父母在亟归省奈何责心动耶以告魏公称善其卓识正议皆此类也后欧阳公来督学方诛宸濠党与檄诸博士刘养正李士实皆谈道名反为宁王呉被行伪而坚言伪而辩悉以名闻博士徐甲惮先生严则以应条先生于是上书请削籍去欧阳公疑之廉得其情强起先生嘉靖辛卯与计偕甲辰随牒宣平学谕却贽立教如寒江精舎日坐讲堂升散如制修庙学振困乏先徳行后艺文士彬彬向风矣尝着学政上督学孔公答曰不帅教者先斥后闻其重如此丙午聘典蜀试故事有币直指袁公大重先生有加贿皆辞不获则买田辟地凿池筑台皆以文明命之田书负版亦称翟文明云当是时直指藩臬下至郡邑咸知先生莫为先谈己酉竟迁融县令先生至县缓收事节财用明礼乐以爱利为行广厉学官复废学地租每日焫萧告天而后听讼片言立剖胥受成而已久旱百姓嗸嗸先生露祷雨乃大澍十二峒徭来寇先生帅师御诸郊贼以牛前行忽震死惧而退先生遂醳兵诣垒谕以祸福顿首请为编氓其后两院以转饟非先生不可中道贼百艘遮迎已谍知融县也乃顿首投戈而退先生择诸徭弟子稍慧者被之青衿加以彩缯钲鼔导归诸徭以为宠剽畧用稀两院叹曰得一贤令胜十万师信哉令诸县视成事先生一介不取予人亦谨一介事上尽礼至争当否则谔谔不挠有求■〈石民〉者对曰非融产也曰不产石宁无人乎其以庸来请问几何曰三百于是先生拱手曰取诸民则不胜取诸官则不敢上官憾之然卒未有中也藩司以献程不及逮簿徃先生谢曰簿无罪罪乃在令然贼未诛■〈兑刂〉民田损国赋亦典兵罪耳藩司嘿然良久曰君且休矣而使者朱有孚则齮啮之也朱行部临况缙绅先生不候门遂出都试掩其不戒先生趣至谩骂曰过缙绅于家御史之私也不候固当都试岂当尔耶先生不谢则遂深文传先生罪明年大计羣吏诸司皆署上考其毁不行既觐先生疾方正之不容也于是上书乞骸骨归少宰程公留于旅邸不可程公嗟叹而去既归教授涵江精舎如故先生刚毅爵禄不入其心少傅翟公问族东莞先生先世自东莞迁同举人翟文祥东莞人也邀谒不徃少师徐公父丞宣平闻先生教宣平欲致之亦不徃也武定侯求子师于吏部梁公梁公推毂先生月授粲二石岁进金百两先生谓权臣必败何为自扑膏火以无子辞侯愿进箕帚妾竟不许明年武定果败招之不来麾之不去先生近之矣性甘贫窭自家食至服官藜藿不厌敝缊不完以此终其身初归自融脯■〈月气〉不供奈何拜客之辱则自持葢出墟市迎客沽浊醪班荆道旧比邻无醑啧有烦言会贼畧大蓬还过竹阵前驱将入里门渠问何为曰有宦游归求一飡耳渠曰是为涵江先生不能自望其腹岂有余波及汝耶麾而去比邻闻则更谢先生曰幸不池鱼我也家世素贫薄田三十亩厪厪半岁之食余取诸麦与芋续之至自操艇卖薪神则王矣叶春及尝访先生归自田中华冠纵履指露踵决室衡一杼不能布席肃入精舎登诚意堂坐定瓦淅淅下相对饭枯鱼而别再至藿一盂甘于九鼎配杨孺人比徳莱妇先生当仕将市帛为孺人襦裳辞曰答布侈矣向为诸生妇不苴麻耶乃止不改其乐先生固贤室无交谪亦内徳茂也夙兴夫妇登堂相揖诸妾供榠退而治事三尺童子不入中门内外肃然家人忘贫有本故耳先生尝病遗命具槥敛手足形门人醵金以待间即归之壬戌冬十一月某日疾革迁于正寝语子仁门弟子曰人亦有言行虽独乎不愧其影寝虽独乎不愧其衾吾力二者死不愧棺吾无憾矣遂瞑享年七十有四是夕有星陨于精舎门人醵金治事如初先生八女仪无三百人以得婚为荣所适皆名家子丈夫子一即仁先生入觐周氏生于豫章仁生某某足世其学周后遇贼死之先生教可知矣初祔先茔不吉友人太守龎公改葬龙华之东龎公名嵩执志之友今门人即精舎祠先生宣平融县皆祀名宦叶春及曰余闻尚书郎管其舅临河欲渡脰■〈疒肙〉矣适一生来请负长者既渡问为谁拱手曰翟宗鲁久之乃知为翟先生翟先生自诸生慕古人多竒节别传渊明轶事附会不免水流湿火就燥居上流天下之善皆归曷足怪哉以余所见翟先生义至高其贫逾甚即渊明何以加焉牵系于文摭其大者为传将别传之然渊明本老庄不耻乞食江州使龎通之赍酒邀于栗里至则欣然共酌其达如此先生步趋孔孟惟诚敬为兢兢严于一食一饮故人以为苦太上甘节其次苦节其下丧节苦之不敢猥借口于甘夫然故多饕餮之徒矣 

　　惠江公传 

　　惠江出龙川至郡城合西江而北其间有隐君子为惠江公惠江公名时字允中其先楚人也徙保昌洪武间徙博罗泊头永乐间徙郡城北临惠江父鹤林公瓒取曽孺人生公节槩异羣儿年十五补郡博士弟子受学进士李惟肖所时时称说古人椠觚占毕非其好也李大贤之寻受■〈月气〉会姑苏魏公督学岭南修功令檄郡邑士隽者学官公在选中无何母忧去魏公校士弃文艺尚徳行寄耳目于舎长麦登罗钺林克忠三人以为贤虽大猾必録见谓不肖虽行若由夷不能自解免也于是郡邑士无节行者争事三人而以喜怒货贿为低昻登邑子公不附登登憾之削博士籍公兄二人伯春仲阳阳敖荡亡赖鹤林公恶之絷于庙以苦其志阳素刚暴摧折一夕恚死鹤林公敕有临者视阳公在塾闻奔归涕泣叩首请持服成礼使无负天下有不弟名鹤林公怒曰去若弟乃不孝乎吾拮据甚为不肖子覆之吾将戒后世无效阳者幸得槥望成礼哉相随死矣公呜咽退窃临墓所号泣曰时宁负兄不敢负大人居则朞出则否登故以此毁之当是时惠豪杰几尽佥宪施公亷登奸贪不道案治登而雠家多怨登者竟杀于江嘉靖中给事中李来凤奏比年督学使者不务检式校艺而专事苛察豪杰之士伤于诋欺之文臣甚痛之请湔洗宗伯夏公言议如章诏下郡邑于是博士弟子论上郡守蒋公淦起公公谢曰圣贤之道求诸心而已心无愧陋巷安焉不然轩冕粪土也公徃矣吾将求诸吾心作西铭说公既退学益専间垂钓惠江于当世澹如也嘉靖辛丑愤切诣阙上十八策并集古训献之至京师与翟先生同舎感赵简子怃然赋临河而归公归亦同翟先生至静海夺鬲御史责偿候吏翟先生与公终不以二人饥寒故而受候吏金弃而去翟先生名宗鲁后为融令清介人以比陶渊明与公同志云公孝友居常恂恂若不能道辞见义慨然若失也鹤林公尝诬系公请代三月疾作义弟以代请郡守陈公祥嘉之子代父弟代兄是孝义出一门也鹤林公二妾一恃宠妬家人惮之公谓妻呉孺人父爱亦爱父敬亦敬犬马皆然妾虽妬非犬马明矣敬愼妾为之化鹤林公病公侍惟谨执丧甚悼自初终至祥用家礼如曾孺人丧既葬常至墓蒲伏哭忌日哭终其身二姑无子来归公与呉孺人事之如事鹤林公公出会谭氏姑死孺人敛之厚公归谓孺人意得我也仲早死遗女二呉孺人弟亦遗二男皆子之家尺籍在博罗斯逺之矣公令男萼名籍曰毋避戎是避祖也尝肄孤忠祠见夣冕衣裳者以传絫公瞿然起曰王柱史乎为作传柱史名度邑人死建文语在国史即祠孤忠者也同食刘公简判谅江谅江陷尽室赴井并传之斯见公之心哉门生刘应科死无嗣兄少卖卫卒家为奴着尺籍奴产子不得归公以请中离薛先生先生语郡文学是时假守为广州司理骆公卫将军李公泾也闻之归奴产子应科有后本公画策其好义如此儒者文多少质兢业天下卤莽闺闼见谓家难公乃自家起呉孺人祖父虽介胄乎有懿徳不独麻枲丝茧织维衣服酒浆能也婉娩敬顺以承夫子葢亦有内助焉祭祀夫妇洒扫涤器菹醢必亲朔望公率男孺人率女妇谒祠退登堂相拜乃据坐儿女上谒受教及儿女长两人春秋高矣日揖让如宾诞迭宾主再拜上寿然后儿女更上寿尽欢而罢三女一男即萼妇鲁文学女孤而子之长而妇之着阳教书教萼阴礼书教女若妇教诸女则妇屛而听谙女归书醮辞于筴令习之萼少教以古人稍长次孝经授之复疏其义曰是经孔曽微言汉儒附会引诗错杂离析今绪正岂独可教女哉儿免之矣南海龎先生讲业罗浮使萼受学公徃辨着丧服问最后薛先生过惠公与谢先生留处西湖日论辩谢先生议不合公乃深独信谓萼以闻见为格致者支离以形迹为造诣者方所良知正学也儿终身师之是年萼生子以名先生复说中贻公所著书皆与公商搉居二岁还揭阳送至青溪越岁讣闻为位哭遂哭其墓归作大学解公少学古人天性愿悫载籍虽博而出于孝弟忠信焉尝作自考赋接人和易皆得其情家庭雝雝如也童仆欣欣如也制中正冠服有铭斯可谓笃行君子矣及见薛先生乃宗良知之学録濓溪明道象山白沙阳明中离诗讽咏之称六先生见道诗年六十六卒萼为严郡文学有声家学也 
　　论曰余先君与惠江公善也谢先生亟称舅惠江公论学顾不尽合所谓谔谔者耶其殊途同归也余覩世谈学甚众屈髠奭矣要以躬行难惠江之学造于夫妇仲姬为刘以成妇刘翁每称妇孝谨闺阁未尝闻履声有由也以成与余善余故具论之 

　　行状 

　　奉政大夫湖广按察司佥事陈公行状 

　　万厯己丑冬十一月壬辰奉政大夫湖广按察司佥事陈公卒于位庚寅五月匶返冈州明年将襄大事子汝志汝愚辈征铭作者则以状属石洞壬子偕计春及幸托后车公今节名炳炳史策同籍大重后死者敢不唯唯公名吾徳字懋修先世莆田系出宋太师冀国公诜诜三子长评事周卿次抚干正卿次左相俊卿俊卿名臣语在宋史元初有曰倬者总管惠州因家广某之别也倬生太常始迁新会外海村今为外海陈氏可庚让烈孟埙四世田家孟埙生封兵科给事中南岸公文凤娶封孺人黄氏生公昔梦舎旁忽产大木三老皤然署其上曰期得公生遂名之时嘉靖戊子冬十一月壬子也出就外傅转名祁徳改今名十岁能诵干支卦名纳甲画卦九九之法有强暴恶声常及门顾竒公名公指峨峰曰山尖指日公答海阔涵天谓若虽鋭吾能容之其人嘿然己酉选补邑诸生庚戌下街狱起公随给事公会逮郡县狱职槖饘者三年伯父又以饟系会疫作人期不入公复入侍上书主吏得条诸轻罪颂系活者众矣壬子乡荐第二人先是督学使者尝署臬事论下街狱私某子甲恶公守正不挠及行部得一生所为文竒之已知为公则大恚应书又大恚里人曰何恚为文亡论三年皇皇将父以及其伯籍令应孝亷方正举第一可也癸丑下第屏迹公府键戸发藏书读之圣贤载籍古今损益国家典章靡不研究乙丑成进士授行人奉使授蜀汶川王册建丰城李尚书茔皆无私交在丰城与李中丞孟成论学孟成曰生平莫逆惟徳清许君蕲州顾君及懋修三人耳隆庆己巳进工科给事中当是时东粤盗贼如猬饰虚功执空文以誷朝廷乃自督府上下相遁盗贼日多公上八事明赏罚复兵防议舟师禁谰出补假贷核虚冒愼抚剿恤忠劳上从之葢自内海寇乱皆藉民舟战守东场之败参将魏宗瀚尽移入南渡港指挥李茂材力争不能得酋一本至毁尽茂材死之此公所切齿也庚午元日日有食之鼓于礼部公上疏曰男教不修阳事不得适见于天日为之食妇顺不修阴事不得适见于天月为之食是故日食则天子素服而修六官之职荡天下之阳事月食则后素服而修六宫之职荡天下之阴事帝后恐惧如此其至也何况臣子救日救月六经旷逺国家仪注具存徃岁七月朢救月中军都督府公卿大臣多从仆御乱行无礼杂沓喧豗俄顷而散啬夫庶人驰走宜不如是臣窃恨之元旦礼部救日三事在前百僚在后御史侍仪鸿胪赞礼昭昭白日非复暮夜豗杂如前大臣自携茵褥肆然安坐臣欲告之不敢出位诗曰敬天之怒无敢戏豫又曰不愧于人不敬于天昧先圣之经忽圣朝之法慢天道之尊蹈戏豫之失皆大不敬元夕月复食矣请先戒誓御史不举臣谨纠劾以惩怠慢臣闻春秋之义贵元愼始元旦元夕日月交食天心弥切陛下下修省之诏躬减省之文幸甚应天以实请居法宫戒荒宁罢游宴凡娯耳目悦心意一切无益勿复为之臣工承徳天休可迓敕礼部戒誓救日月无敢喧豗自此始命作鳌山遣中贵人织衣浙江式十余匦公谓民力竭加之水旱中贵人至将不胜莫若征改未完便与同官严用和上疏皆从焉五月摄户科适有买珠之命与同官李纪切諌皆免为庶民公摄官厪七日也今上即位都给事中贾某荐公忠直不宜久处闾巷召为兵科给事中癸酉四月至京即劾中贵人郑眞传内旨官其侄锦衣总督刘焘奸藏不宜召用忤太宰杨溥先是已推尚宝少卿杨抑之而江陵新柄国螫溥见疏喜则令所善乡人王篆给事中张某论意一日见于直庐江陵谓公疏善幸滥宜不止此公对不敢风闻中人也江陵不答是时江陵专言事者多承风先白乃敢言公自以朝廷厚恩拔擢居位非宰相私人不附礼部主事宋儒与兵部主事熊敦朴交恶购敦朴欲疏江陵太宰于王篆江陵遂令部尚书谭纶劾敦朴谪外公并劾儒江陵嗔公不白已憾之矣十一月成国公朱希忠薨行金钱求赠为王验封郎陈某与六科并持不可公复上疏力争江陵大怒十二月癸丑慈宁宫火公复疏陈五行休咎江陵诋曰安能腐儒语也辛酉朱希孝直庐火丁卯大内又火戊辰乃下其议明年二月麾出守矣至饶正风俗作人才广厉学官置既士之田谈经校艺诱进圣贤之道为条教立父老正二颁行于民间劝以为善去恶之意其善恶皆有籍行之出于至诚莫不回心顾化禁溺女举女名以公姓或以县减网罟之征定湖港之税革浮羡逺货利故事外府不籍以待太守公尽移入内府不私出纳锾金把握易贪夫便之则以积贮陶天下所卬给也春夏之间商舟辐辏故征于官吏多侵渔邀功因而掩取至是以属侩常度外无私焉即欲用予平贾新安贾人列肆郡中为质偷儿得物辄以售之丧资之家不能踪迹有司亦视为外府不问一切逐之权贵闗说不聴宗室结纳有司负势骄奢难绳以法严正不阿杜门敛手即吹笙度曲惟恐明府闻也饶称沃壤乐浮徳安多山亾命潜匿番余则濵彭蠡接九江上流不逞之徒与涛出没万年尤盗渊薮公饬什伍鼓勇鋭有警掌固扞诸岸戈船扞诸江三年眠者帖席初至郡城崩百余雉缮之而城中皆列栅启闭不独大盗之备亦欲以防偷儿宗室夜饮不键致建昌王被窃召百戸吕希周授方畧微得二人即府之将作也江陵已憾公御史刘台劾其受成国金十万出公饶州持经者受显祸憾益甚乐平进蔗欲因中之宣言上怒蔗腐不可食当逮太守以下如此则株连膳部光禄万尚书为言乃止第收治县人而诏切责太守偷儿窃建昌玉带则以售于留都江防同知龙宗武侦得上操江都御史王篆傅致其文饶州巨寇公坐谪马邑典史亲老不欲行属昌邑失囚诏书问尉安在得无之任违慢乎公恐驰至郑州御史某又劾公在郡时违禁讲学擅用库金指买学田亦俸金耳移疾苏门明年大计江陵遂以此黜公考功郎郑某不可竟削籍公两黜无愠色田家冠优游里中澹如也癸未江陵已死都给事中余某荐起某县典史迁某府推官同知皆以亲老不赴甲申二亲幸以天年终丁亥诏起同知绍兴至则岁侵奸民乗时并兴为乱公职诘盗殱渠魁二人而抚其饥者郡中清居五月迁湖广按察司佥事分部武昌巨寇刘汝国虞孟新倡乱乆当事者徃徃坐视幸脱身去遗所不知之人公下车毅然请讨别部欲専功寡谋偾事贼势益猖公率师诣垒擐甲督战士无一不当百己丑春二月大破之刘汝国虞孟新就禽余奔遁无脱者上功幕府中丞邵某虽忌不能掩也冬十二月自黄州行部归武昌遘疾二日卒年仅六十有二公长髯伟度朢之知非常人性忠诚壹心许国正直不能阿徇故用辄斥将大用之不幸逝矣公学始家乡罢归于有司未尝通竿牍一乡利害则急之庚午羣盗充斥邑西梁村云乡二垒反为贼窟白骨蔽野公请材官邓子龙屯守复临江之戍至今赖焉辛未隝夷由厓门入犯人情汹汹闾左悉起赴敌公父子输粟馈粮隝夷乃遁里中恶少年谋以七月七日为变公密语守令朱别驾预待不得动明年春大饥结他乡千余徒起擒之于是劝分输粟亭中赈困乏乱遂已既隝夷由新寜犯邑西界孔棘与邓子龙计划河守贼不敢度会朱别驾自五羊归受方畧举兵西向贼走出许酋数十艘入内海刼畧乡人奔城舟塞河下白有司居以间旷而慰藉之于是时邓子龙从征藤峝矣则移书总兵张元勋召子龙元勋白直指杨标标曰陈公通竿牍急矣乃促巡海副使刘穏屯香山而令参将晏某从海上破贼贼相戒不犯外海穏叹曰此胜于几席者哉尝登皂幕山四顾徘徊欲因仓步旧城益以新会古博平康新兴双桥置县招流亡复里甲庶几带牛佩犊之众尽縁南畮不果以为恨语在端州志蛋居海壖以为业徃盗视之玉石不辨列栅自守吏兵掩捕一如咋鼠公彻其栅有名籍者书于闾书以后吏兵不敢动揺存活者众士以科第少谋徙学公曰毋改作为也建文昌阁于左而引紫水入泮池科第自此盛邑负山环海内狭外寛议者欲城其外公亟言于当道无任者佥宪何某至乃城焉白沙先生若节妇烈女祠皆新之有毁节妇祠祠司马者移书责之曰司马法不宜祀吾粤奈何徇一人之私而拂天下公议月吉与里父老会民读法语次寻绎闾里化之先是刼质者多寘舟宿屏处俟赎用此贼不得藏比伍中刼质衰息事闗利害名教为之不啻饥渴皆此类也丁丑自昌邑归朝夕得奉给事公太孺人甘膬谓江陵于我有罔极恩太孺人体羸未尝离侧就养八年父母安之世路阸险恨儿得归晚也甲申春太孺人告逝其冬给事公亦逝哀毁骨立倚庐读礼饶州吊者相望于道总管故居在广州莆宜巷长子居之三百余年鬻于他氏公赎而祠焉墓失百年公未尝不中夜兴叹会方士挟验鬼术游里中谓公青泉白石一水双牛是总管公墓也审其象果得之碑隐茀草语在大司空陈绍孺墓表张太母殡谢前山见梦苦蚁启殡三蚁适至改葬三珠冈此皆仁孝心通于神明非苟而已梁氏娣守志白而旌之为立后弟卒棺衾坟墓必厚曰令吾他日无以加也族人贫不能葬者为之赙不能娶者为之禽其厚于人伦如此冠昏丧祭惟古礼是循昏无举乐丧无酒肉岁时率子弟拜家庙无出门之祭诸子有过必正色相对竟日不语改之乃罢登第二十余年无私财惟给事公之命食不重味衣不文绣必俭约为家人先呰窳侈靡佚游酣饮虽里人必法语之亦不敢不从也冈州自公甫先生倡道江门之间虽津人田父犹有先哲遗风其君子则重厚质直可与共学故公于不佞一见而合同时诸子岂不翩翩櫜鞬相从惟我二人其臭味也公学一本公甫具二居録戊子春初相见端州出以示余使序诸首嗟乎自夫子没余之质亡矣余无与言之矣公元配黄氏又配李孺人子男十人汝志汝愚生员黄出汝意汝念汝思汝愈汝怘汝应汝恕李出汝慈侧室出汝志娶安义令林大芳女汝愚娶处士莫某女汝意娶养利州守许培之女汝念娶处士蒋某女汝愈聘邯郸令卢云龙女汝思殇余皆幼孙男今四人汝志举世科汝愚举世长世爵世禄春及不文不能状公彷佛聊述其槩使铭有所籍尔 

　　墓表 

　　明朝列大夫福建都转运盐使司同知艾陵林先生墓表 

　　隆庆戊辰余至闽则艾陵先生卒已踰岁学士大夫称之不容口行观水口之圃父老徃徃言其登降揖让延射扬觯观如堵墙低徊不能去云先生归葬高台山龎先生业铭之矣二十六年而仲子培之令于楚则使二叔垣之坦之愿以表累执事余病未遑比入楚坦之至中宿余重先生而勤仲叔即不文曷辞先生名烈字孔承系出莆阳元季世髙提举广南儒学留雄州柯树里子迁东筦遂为邑人汝椿儒先距始迁七世是为大桥公生先生母余氏襄公之苗裔也先生生于正徳癸酉幼聪朗年十六旁通左传汉书嘉靖甲午豫阳田公督学岭表以秦汉鸣得先生文褎然举首遂应乡书裁弱冠耳先是嘉靖改元昆山庄渠魏公督学上行实诎文辞檄下邑弟子髙等讲业五羊耳目属之誉则膝加毁则渊坠奸人因以为利盗跖可为伯夷西施可为嫫母士气大丧一时及门拱手徐行虫声蠕动及公以忧释位自谓解钳税梏后皆伏辜公亦坐废然公实心道古粤中诸所行罢质诸鬼神罗文恭事之不失尺寸为余道其言动食息大宾大祭何以加诸则公学可知己先生既举闻林先生言慨然慕之丁酉布羔鴈执役门下居月余闻作圣格物之训乃知圣人可至少跅弛以礼为度自此始当是时东鲁王先生昆山同道先生徃质之与师说合益信归以诗礼教人虽溽暑衣冠不废使在当时必不钳釱礼法桎梏恭敬母寜椒榝慆慢兰芷不芳孔氏所以贵起予也粤自江门倡道而缉熙得其传终日干干学者以为嗃矢缉熙没而微言絶寳潭执役增城先生与缉熙代兴则宝潭亦称合志卜邻闾右放舟潭中风月之晨浩歌长啸翩翩乎僊哉甲申潮阳薛大行自罗浮移居玉壶洞二仲从之辄旬日而后返必有槩于心矣先生师事昆山其严事则增城所游知交吉州则邹文庄罗文恭安陆则何亚卿吾粤则龎太守何宗伯皆海内有道之士也养日深气日粹无疾言厉色与人谦而有礼持重不发不啻注一矢引千钧发则中命喜藏书至为诗文不尚藻缋辞达而已四赴南宫不应令则以家大人春秋髙三釡可乐奈何悲千锺乎丁未求署江阴儒学一以昆山之教教之正人心崇徳行先孝弟斯之有违而徒鞶帨之绣不齿己酉同考北畿得兰溪唐汝楫主考下之先生争之强明年唐廷试第一人服其鉴司务南廷尉九年迁户部副郎转郎中皆勤慎着庚申督赋江右择贤者任之责大指而已故事使者不随家先生一举足不忘父母则奉大桥公以行辛酉卒于行署得视含敛人称其孝榇归由中门入殡于正寝此岂葸葸忌畏者可同日道哉甲子服除补户部郎中乙丑同知福建都转运盐使司分司水口羣盗聚于萑苻即有干棷无敢居署先生坠散其党葺署以居朝廷之法始立革常度祛积蠧严阑出斥乱羣商至如归无寜菑害鹾政举矣则毁淫祠兴社学辟射圃剙书院与诸生讲习其中树党正聫什伍坛乡厉院养济禁火塟置义阡掩遗骼给轊棺赈孤贫驱虎患修火政本昆山之教也昔梦归章绶于新主世宗遗诏至遂不起百姓巷哭商罢市地坼而将安承学士为几梁木萎而将安放有司赙奠伥伥然将孰为之筮龟必有不蕲哀而哀非徒涕之无从矣水口建祠福州则祀于名宦夫以转运为官盐筴行即无旷于其职力所能为奈何不急彼其夙抱匡时长袖善舞多财善贾诚哉非苟而已先生学本人伦大桥公寒燠趾席不假内竖继母即母继母弟即母弟生平俭约不事生产修祖墓建睦族堂周族贫者则竭力赴之元配卢恭人继娶陈恭人六子长增邑诸生娶祁氏卢出蚤卒次即培新化知县召拜南道御史娶蔡氏继陈氏次即垣娶叶氏次即坦娶王氏次垂娶光禄卿锺卿孙女皆诸生陈出塾则如恭人章出蚤卒女五长适副郎王休仲子某次适太守周望仲子某次适孝廉邝鸾长子某次适进士黄仪仲子某皆陈出次适知县黄应芳仲子某章出孙九人钫锵某培出镗键某垣出錝鈫坦出某垂出绳绳其未艾也叶春及曰余闻谭永明廷尉氏撰邑志先生以文辞小之识其大矣夫以乡射肄今人犹以乡饮酒礼治军旅也善夫先生之言曰习射之时有邪心乎环堵观者有邪心乎执事而行礼者有邪心乎思无邪敬也敬天徳也达之则王道也修已以敬笃恭而天下平故曰吾观于乡而知王道之易易也教必乡射有以哉余故表而出之 

　　墓志铭 

　　明诰赠长芦都转运盐使司运使李公暨配潘淑人墓志铭 

　　参政赴粤西过石洞子幸而教之焘不佞得交足下驩重以葭莩之亲惟是王父母封马鬛乆矣荷上宠灵而锡命之墓石不修安敢以为口实将治黄沙阡儌福宗祏而恵之铭死且不朽春及硌硌徒以犬马齿先参政而弟之况吾家中丞辱在婚媾敢辞按少宗伯传公名珖字景星髙祖义先由博罗徙河源曽田生洪保洪保生緑筠緑筠娶陆氏生必荣必荣娶蓝口叶氏生公于曽田之银塘里公生而父母相继卒赖陆孺人抚之緑筠家故饶益千里诵义然三世一身公又蚤失怙恃族人睥睨其产以为一嫠妪将黄口儿如咋鼠耳则佯好治具召公并召妪预戒二卣一自饮一鸩以饮公竖闻附耳语孺人目公公亦喩孺人曰儿腹痛出矣遂跄踉将公出众愕然而罢孺人大恚以是藐遗孤奈何日与鸩邻亟入城避之居邻潘氏潘氏有女与公同齿孺人竒其貌遂委禽焉即潘淑人也绿筠富好行其徳孺人智畧相当公大类其父母南海多刼质盗得人窒其耳目载归闭穷里空室中遣人候赎者于野亦窒耳目载归定约赂入复窒耳目载至野委而去白日逐人虚市无敢谁何或千里逐利微公至河源会公在曾田刼登舟呼曰欲某还者千金不然索于江鱼之腹公不知曽田之召之也缓颊曰公等误矣是尝欲死我岂望生之珖幸藉先世之业所不足者非财也居常分与贫人千金不啻公等迫于衣食千里相求即以千缗为公等寿无憾幸寛我待赎毋堕曽田积谋也羣盗皆喜拊公背曰侠士视财如土于是日进甘膬纵博酣饮歌声激烈旁若无人盗益喜谍至公大呼曰千金亟来无久慁诸公为也而守益懈矣公乃阴授谍画于是潘淑人使上变惠州石千户伏卒五羊海濵鱼栏谍还报公方与盗博争道辍而问曰金至乎曰至矣千乎曰敢不如约第金钱半五百缗不易致请移舟渔栏取之何如盗曰诺盗常市中逐人无谁何何物二竖而能为难遂徃不疑至则具酒报谢酒酣公出伏起盗悉就禽卒如公所画也一日居内有叩门字公者甚急公戒应门主人翁出矣即不善勿与争其人不见公果大诟毁庭户去有司验问乃欲以尺籍相连业尫于门俟出即以杀人诬之公不出谋乃败于是人谓公得天即阽危常无虞盖天所助焉然其阴徳足多也有少年被酒遗金百有四十公行得之其人醒而号泣公召责曰若以囊金易杯中物何泣也金在庑自持去其人请以半为公寿公曰归金而取半是为欲富乎予竖子金亦不受也百户张镗贫袭官而无资诣公贷而以其宅质公返质而予之金曰不贷则废官受质则废宅假令得官无宅将何以官吾有敝庐不腆之金为公舆马之费公行矣富而好行其徳多此类也初县徙城江濵公度必为水啮欲迁故城之长塘不果近市嚣尘子孙易侈不可以居乃屏居湖背程督五子经艺夜张镫东西诵者啖以果核否则扑之曰吾先世皆力田无显者不欲尔曹终田舍儿也五子用是皆以儒术兴今叅政竟复故城而迁焉见之蚤矣公卒年甫四十淑人操家秉程督诸子如公存性寛仁有大度廖氏女妾古氏出也蚤寡而贫淑人厚恤之爱于已出且曰吾百岁后遗衣珥尽予之以成其节吾女不得有也公有姊适邹氏中年废产淑人以五十亩亩锺之田赡之谓子孙曰尔父祖鲜兄弟一姊忍令独食贫乎嘉靖甲子叅政举于乡家人欲张乐淑人曰孺子方与计偕奈何以诧里闬且令易满耳当是时家益昌炽而曾田日落魄淑人振恤甚至令子孙终善视之人曰岂报鸩徳耶淑人曰此吾所以有今日也彼蚩蚩者宁足芥哉万厯改元淑人卒年七十九其明年叅政成进士又二十一年以长芦课最得貤恩二代王父赠太中大夫长芦都转运盐使司运使王母淑人五子长学孔邑诸生次学颜岁荐不仕归养叅政父也初封奉直大夫南京工部郎中加封如公赠官次学曾以赀入太学次学思韶州府学训导次学孟邑诸生皆淑人出女三二出淑人一即古氏出者子之子二十有五人一叅政余为诸生八人孙之子今三十有一人领乡荐者一人叅政长子树祯也即今曾孙之子十五人矣昔在曾田厪厪涓滴乃今如川方至夫岂偶然得全全昌公之谓矣故志而铭之铭曰 
　　孰谓公孤有陆拮据免彼于菟屃屃乎举鼎之夫孰谓公孱智如转圜缚盗鱼栏虓虓乎负险之虨孰谓公缩含垢忍辱为百川谷彼胡然而抵触孰谓公富遗金弗顾士不虚附彼胡然而财聚孰谓公侠左圗右谍负笈发箧肇兴乎儒业孰谓公迂责报徐徐髙大门闾令容髙盖车孰谓如瓞盛大发越继祖继别绳绳无有絶孰谓如鬛纶章炜煜丰碑有嶪铭之示来叶 

　　明进士清隐曾公墓志铭 

　　不佞在闽祁羡仲绍介交曾仲子于不佞比投檄归清隐公捐馆舍己三年草亦宿矣又十一年而仲子与兄奉公迁塟命不佞志而铭之不佞幸得交仲子欢若以匹敌犹父也自惟不文每嗫嚅于父母则公何敢谩言仲子屡以见讨谨按谱牒为志公讳应珪字侯信其先保昌人也宋咸淳末■〈日上永下〉始迁南海九江里■〈日上永下〉生应举应举生元甫元甫生信可信可生志杰志贾森义名义名生凯达凯达生赵平赵平生经自经以上皆微为庶人经生二子俊储皆应乡书俊仕为融县令有遗爱语在本传是为鹤峰公即公父也母郑夫人生公于珠山幼神颖三岁侍父宦逰应对如成人大司成伦公以训太守戴公冔竒之七岁日诵数千言目数行下十岁师事刺史朱公廷亮学益殖于书无所不窥尤工古文辞不属草千言立就右昆谟正学训休忧训讼训成人训释悔九友赞四铭诸篇皆弱冠以前所撰着也体取裁于尚书学一禀于孔孟当是时钱唐田公汝成督学岭外文非秦汉以上不谈得公文竒之甚选补博士弟子嘉靖癸卯应乡书于是公年二十九矣射策甲科不应令家居都授五经屡空晏如也公虽豁达不以形墨自拘挛然学本人伦嫡母刘大归常私觌鹤峰公觉而挞之不能已比刘终世欲具衰鹤峰公作正名书曰不为伋妻岂为白母母母则无父父父则非母公不敢衰心丧而已鹤峰公为吏既廉家无尺寸儋石公笔耕有获则请大人命之弟妹昏嫁若丧塟百费无不自己出趋人之急惟恐不及有相仇者争诣公谈言微中仇者遂解公本负经世才功名谓可立致顾数竒养既不逮则不复赴公交车穆宗即位姨甥陈克侯以书劝驾不答尝言官者棺也故梦棺而得官财者粪也故梦粪而得财吾安能束缚棺中而以身蒙不洁乎公既无意于世则自托于酒人与闾里浮沈相随行斗鸡走狗絶迹公府谢诸贵人不与通葛巾木履散发便腹渔樵间即贫坐客常满樽酒不空或召饮不问姓名辄徃徃辄醉尝入酒肆樵者杂饮公曰予沽一壶与公等同醉可乎众曰幸甚遂相与大醉二贾于公不相识也甲谓乙曰吾能致曾公饮若治具不能吾负进公徃尽醉甲遂胜乙每与客角饮仰卧建瓶灌之不动者胜或以盘盛酒浮叶■〈崔戈〉竹环饮嘬之得叶者胜其酺糟啜醨和光混世皆此类也用此无贤不肖无不得其欢心尝夜出遇恶少年行刼公佯醉曰伙颐乎对曰始徃耳公醉请扶归过汪公曰慎之慎之一入深渊不复出矣入舍诸少年曰曾公殆谓我乎于是散去仲父储仕州太守有别业在海中曰偶山及渡租若干所善客假偶山亭之太守曰诺亦莫逆矣后客子贵官参政而太守卒遂夺渡租公自京还参政请归公渡何如公曰仲父故物诸昆没即为人有设吾儿不肖吾没他人必复有之无勤转徙为也叅政忸怩其和而正规而讽如此隆庆壬申疾革或说请偕计舟车治丧公正色曰舟车以偕计也不偕计敢受舟车且有国丧军需告匮不能报国忍糜之乎宁裸塟以全吾志或言事业未毕公曰死毕矣先三日迁于正寝酒诸酒人以诀书衾字遂暝谓正衾而足见若黔娄云尔卒之日里方伐鼓于社为之罢乐嗟乎公可富而贫可贵而贱世方逐逐公独于于世方赫赫公独嘿嘿彼逐逐赫赫者反若公公则以贫者贱者为适也翛然尘外栖心化元忘宠辱齐死生一物我斯亦东方嵇阮之流可与善宦以腴妻孥籯金以骄里闬者同日而语哉公著书初名右昆子不知有汉无论魏晋后筑醉隐楼以居因名醉隐楼稾清隐则太守龎公嵩所诔也公生于正徳十年乙亥六月二日至隆庆六年壬申二月十日而卒享年五十有八以万厯元年癸酉十二月二十七日塟于西樵大良山太守胡公心得移偕计舟车助丧仲子等奉遗命不受东莞祁衍曾卢尧典李元表南海何亮赙之乃克塟新会大鴈之黄竹山北向时万厯十一年癸未十二月十三日也配朱夫人灵川训朱公文锦季女后公八年卒塟新会继龙冈不合葬子男二长仕铨娶诸生林材女安庆太守锺孙次仕鉴即仲子应万厯乙酉乡书娶逸人何功黻女女一适黄师立孙男六师润聘张某女师泌聘诸生关惟信女师沆未聘皆仕铨出居泰郡诸生娶户部郎中陈弘采女工部尚书陈绍孺孙居渐聘诸生聂廷节女居涣聘诸生罗建娄女副使罗黄裳孙皆仕鉴出孙女三长适知县何嵩子胤光次许诸生霍尚守子蒙樵次许翰林院学士杨起元子某子孙众而且贤所谓不于其身于其后人者耶铭曰  
　　牂牁东下惟九江卜世九叶滋阜昌伯仲州县播循良的皪一珠烂夜光文章竒崛髙九皇商鼎周彝俨两行大木蔽牛宜庙堂凤凰在笯鸡雉翔臣请归乎逰醉乡弟畜阮籍与嵇康君亦胡为入裈裆南海区区厪一觞欲汲东瀛浇肾肠濯发洧盘晞扶桑弭节总辔聊相羊帝下招之遣巫阳明月寳璐侍帝旁俯视浊秽如蜣蜋龙骨已蜕山之冈今塟黄竹昔大良继龙大鴈遥相望子孙万世奉烝尝不佞撰铭镌北邙试看南斗气光芒 

　　先府君退斋先生先孺人方氏迁墓志铭 

　　府君生于弘治乙卯九月五日卒于嘉靖戊申四月七日是田祔塟黄田山祖垄之下孺人生于弘治乙丑八月二十三日卒于嘉靖癸丑四月十三日是年与府君合塟嘉靖戊申不肖孤春及方十七岁以孔孟为鹄何物青乌氏能祸福惑人不信既壮人多不吉先兆则发其书穷之江河夹雍豫而东大父半野公据梁宋上游府君当兖垂尽之处室于缀旒而令建瓴而下如体魄何万厯甲戌弃官归圗兹大事二十年乃得文埔郁葱佳哉一形胜也乃卜癸巳正月十八日奉二亲迁焉志曰府君讳天佑字克常姓叶氏半野公第四子也半野公以曹孺人生府君于诸子为庶顾独才之使司契年十八选补邑诸生与北郭谢先生頖东刘先生同舍合志圣贤之学淹贯羣籍文日益有名大司空天台黄公爌谪郡司李得之喜曰吾得叶生何如吴公于贾谊哉屡试行省不应令会半野公捐馆舍遂上书谢博士去嘉靖丙申太子立诏锡冠带府君醇谨少时尝出委巷一女子从后攫其冠不顾而走其质行如此为学一禀程朱不危不激所著闰月解正统论史论学士称之谢刘二先生论太极至大声色府君弄丸而解人谓宜僚又谓鹅湖吕伯恭也府君笑而不答御史王公宗徐教谕归善谓春及学士先生每论令府君乃道学不言而躬行诚哉非苟而已教人必先孝弟自洒埽应对拜揖文字诵说而后至于程朱之书性命之际学者翕然从之严重不苟訾笑而出于乐易焉召之饮未尝不徃请之出逰未尝不先酒后耳热髙拱而歌翩翩乎僊也事继母孝异母兄弟事之咸得其心厚于待人合志同方不啻骨肉二先生外虚斋刘先生东泉李都阃皆金石交训诲诸侄不异已子族子独竒司马其逋荡废学痛詈之父兄或不之信詈益疾每倚里闬为父老子弟陈说古今皆望其腹性好读书不事生产春及常侍左右读必令读观必令观歌必令歌年五十艾矣手不停披足不踰阈岁时伏腊不改其度属纩之夕犹在万石馆中呜呼痛哉可谓好学也已元配黄孺人先卒塟横槎继娶先孺人姓方氏父曰雄归善海濵赤岸人也孺人端静慈仁本于其性幼时从母姚媪避寇族兄山中兄瞽数日不闻孺人之声讶曰三娘未来耶既乃叹曰真闺女也归事府君惟谨于是太父母弃世久矣祀事惟敬瓶中粟尽则督苍头樵苏更之毋令府君以内顾废学娣姒五人共居一室勃磎日闻孺人之声未尝及于阃外性尤敏慧府君推厯常令居数族有赋役请会计焉嘿然良久孰少孰多无爽毫髪不用马也上人而居其下尊人而处其卑故司马家男女长幼皆贤孺人黄孺人无子一女适沈氏贫甚府君卒后孺人常推之食嫁时妆或不具常予之衣此在他人不为难家亦贫甚又得借口府君人益贤之孺人虽不读书大义冥会春及既丧府君衰绖不出独奉孺人以居徃徃壊麻折槛之志孺人曰孔子如清风明月水波不兴奈何此儿烈风暴雨雷轰轰然也春及慕后世名孺人曰十二万年天地混沌孔子安在孺子强为善耳春及梦陈太史卒徃吊之少顷手足震动复生觉告孺人孺人曰此白沙再生也小子勉之春及顿首受教先是府君虑春及泛驾被之褒衣使从事圣贤之学孺人曰善戊申正月春及与司马誓于孔子一日府君见春及归端拱徐行有召饮者朞丧不赴府君喜无何见背而孺人为之师今犬马齿六十二矣蘧孔之谓何他日何以见二亲于地下况生无以养死无以礼此季子所为伤也呜呼痛哉向者惠安报政典章具在庶几一命于亲同安池浴徳为司勲释憾春及格不行今朝廷再起春及同知郧阳府恐足疾负大典报亲末由不孝之罪奚逭呜呼痛哉铭曰 
　　孰无父母孰如二人攻淡茹苦孰无子息孰如不肖昊天罔极黄田旧竁岂不郁葱气穷则变天锡文埔食墨习祥山水回顾即新弃旧龙出泥蟠泽施宇宙玄堂肇改永奠其居亿万千载 

　　石洞集巻十六 


　　●钦定四库全书 

　　石洞集巻十七 

　　（明）叶春及 撰 

　　○诗上 

　　五言古 

　　送大司马刘公晋御史大夫赴南都 

　　且停武溪歌听我九罭诗武溪何滔滔信宿公将归公来觏衮衣寳剑光陆离一举象郡平再举龙川犂选徒猎菑翳狡兔获无遗溪谷尽黍稷黍稷何祁祁以我章甫冠易彼鳞介资白雉效越裳明珠耀璇题吉蠲假烈祖祝史咸正辞太常书丕绩濯濯蛟龙旗辅相肃崇班专席雄百司我皇求明徳简在固所宜梦卜习休祥爰立将在兹耀灵丽中天寜照一室微 

　　其二 

　　五岭何崔巍三水流汤汤我公肃明诏脂车戒舟航楼船邃以广宛若飞龙翔鸣钲击鼍鼓嘈嘈水中央组练丽且明旌斾俨成行舳舻亘千里岂曰江路长轻云承庐室清风翼帆樯瞻望邈难及改辙登高冈马上笳吹声铙歌互相望横海不足云伏波讵能方四牡向北驰行行至故乡置酒朱陵台张乐洞庭傍日出照桑梓灼灼有辉光为谢父与兄简书不可忘 

　　其三 

　　金陵佳丽地翼翼帝皇都宫阙出浮云陵寝翔金鳬貔貅二十万锬戟鞬雕弧济济鹓鹭羣蔼蔼王侯居信哉丰镐俦岂彼河洛俱三条控九市夹巷罗长衢古来游侠窟白昼惊扬桴巍巍司宪台栢树栖羣乌盛夏厉凝寒严霜下庭除豪强莫恣肆府中有大夫藜藿诚足采虎豹山之隅南以殿长江北以巩皇图帝载惟汝谐钟山且斯须 

　　其四 

　　孔父常栖栖老聃伏柱史缅惟两圣人委蛇亦人世珪组岂我荣冠缨岂我滓道以神理超物用玄羮美先民有遗言大隠隠朝市轩辕游空同至彼阴阳始不离黄屋尊玄珠得赤水岣嵝有真宅高馆疏峯起紫芝洵可餐皇心隆所倚抚翼摩云霄潜鳞媚清泚升沉各有分吾方从绮里 

　　送少参归安韩公兵备广右兼懐方伯乔公督学刘公 

　　昔余寄薄游并公宰闽邑翩翩丹山禽千仭亦栖棘拙劣守故丘公独崇明徳建节炎海隅晤言慰畴昔昨来祗简书忽有西瓯役漓江岂不遥旬宣美臣职胡由事攀留壶浆望如渇矫矫云间公梦寐犹颜色刘君鄱阳彦贱子实亲识岭树揺心旌一别云泥隔行矣各致辞努力加餐食 

　　叶顺徳报政 

　　我本樗散人挂官罗浮居著书岂为愁屡空常荷锄明公来吴徼政美锦不如惠我数书札字字皆明珠结交有神合一见言相于校雠非马队避人类逃虗本无白雪音和者众千余弦歌日盈耳有酒时招呼君行报天子吾当归樵渔 

　　送周纳言之金陵 

　　矫矫银台司金陵气葱郁策马晨度闗万里悬燕北彤云东北驰缥缈蓬莱色行者日以遥居者日相忆所志在策勲君行叩阊阖 

　　其二 

　　伊余倦尘网寂寞罗浮居古人日以逺揽衣起踟蹰雪浪天一方斯人去己徂欢爱若梦寐念此徒欷歔之子挺南服行行嗣前车祗役炎海涯握手情相于分飞怆鸣鴈惠我云中书如何倐伤别把酒临路衢王命有严期??能立斯须 

　　寿谢惕斋先生六十 

　　子綦隠郭南嘘嘘向天云先生隠郭北兀兀穷朝暾南北岂有择今古焉足论先生孕元气妙契无始门艮背不见己励志故絶人即今六旬周履此初度辰乾坤一气运旁薄大无垠大挠何劈划坐使干支分一元十二会运世如次鳞辟如一岁内无夏亦无春辟如一日内无丑亦无寅始终而终始阖辟而浑沦此言如不信请问庖牺君 

　　送方伯滕公拜大中丞操江 

　　紫阳郁崔嵬阙里在南服武夷似岱宗沂泗流九曲五百灵运周谁哉继芳躅芳躅君继之黄华翥鸾鷟伊余昔逺游四海莽一瞩卖珠见楚商玫瑰美其椟燕客恣谭天齐人夸炙毂驱马复来归弹琴坐空谷一朝遇知音并奏丝与竹何以结同心愿比双黄鹄 

　　其二 

　　罗浮标粤徼南海浩无垠亭亭桄桹树三蒙君子恩昔抱宓生琴弹向海上村桑麻被广野雊雉满平原载登清宪台高步紫微垣阳涯肃秋霜阴谷回春温流声馥兰芷六月化神鲲飁飁扶揺风荡荡阊阖门但愿居鼎衡毕力奉至尊王度日清夷贱子复何言 

　　其三 

　　岷江何迢迢万里朝于海洪涛翻赤岸衡霍嵲将殆神京奠金陵天堑兹攸在太祖昔平陈戈矛白皑皑楼船喧喷薄组练扬光彩敌克笳吹还力屈鲸鲵醢四海今一家萧萧空故垒昔人戒衣袽有备乃靡悔中丞严号令到日旌旗改南顾忧可纾洪图亿万载 

　　挽郑烈妇 

　　金塘含緑水中有双鸳鸯朝唼苹藻叶夕宿兰■〈艹洍〉傍惊飞乍抉起反顾复成行飘风西北来吹我东南乡雄飞坠毛羽身殒天一方雌鸣慕俦匹啁噍独彷徨寜同比翼死不忍两分张闽中有淑媛姆教夙所将十七为君妇衿缨上高堂十九君见违呼天絶其肮君若江上舟妾似舟上樯但知随所徃玄台共翱翔禽鸟有至性斯人讵能忘我欲永言之祇恐听者伤 

　　题松栢芝兰图 

　　寿兵宪王公亭亭天陵松摵摵大谷栢寒暑有推迁柯叶无改易下有芝与兰荫此条千尺煌煌媚汉宫馥馥芳楚泽三秀玄润流九畹香风溢天地良不疑物理晚始获芝兰日以荣松栢日以硕岁晏君乃知风林徒策策 

　　登衡山至雪霁堂雨继以大风 

　　朝发望岳门午憩雪霁堂脱鞅蹔安豫临轩盼髙冈岩云肤寸合冻雨散微凉飞帘东北来沙砾起飞扬万窍尽怒号五峯若趋跄诘朝登祝融天路阻且长仆夫窃偶语何如朱与张皇昊杳无心造化浩茫茫阴阳互迁变儵忽自难量太和值雾雨晓日升扶桑今兹傥不然孰敢问彼苍达人贵大观委运固其常 

　　秋草鹡鸰诗送黄箴卿扶兄榇归闽 

　　昔我宰锦田楚楚见二子凤雏出丹穴藻翰亦相似天路安足陵和鸣合宫征南方有朱明积石亘千里璀然凤凰居琅玕满庭戺今春振羽翼翙翙逺戾止云何中离乖断絶春风里一雏陨黄坭一雏痛彻髓喟彼鹡鸰诗泪下如流水 

　　其二 

　　流水涸有时泪下如绠縻人生鲜长在欻若石火驰朝游竹素园日夕寄招提良朋岂不叹友于心独悲一号再三踊欲去还复迟生者祇自苦亡没寜讵知严霜瘁野草孤鸟将何之 

　　其三 

　　孤鸟思故栖灵舆难久停星言夙行迈宾客皆涕零启殡鳄湖汭进棹龙川汀阴云冒广栁悲风结前旍山川修且阻日落不遑寜契阔亦匪他骨肉弟与兄昔者为鸳鸯何意为鹡鸰感物三叹息寤言自拊膺 

　　其四 

　　拊膺终夜起徒御皆晨餐秋风何萧瑟百卉尽凋残揽涕策素輀轻旗自飞翻虎豹夹路啼哀猿叫空山我行尚粤徼何时造闽闗闽闗归有日逝者不复还仰视云间翔俯看清水澜彼此各俦匹人生多苦颜孤影谁与晤踯躅增长叹 

　　其五 

　　长叹徒自伤倐忽至旧疆大海跨飞鲸举首见洛阳徘徊桥北岸嘉树郁苍苍此树令所植三五各成行昔我初徃时兄弟倚树傍今我逺来归舁柩独彷徨谁言见城社忧思若可忘 

　　其六 

　　忧思不易裁行行至里屋忉怛黄髪悲惨淡白日速周亲尽奔凑友朋无绮服痛定前致辞风霜易感触未暇死者伤且为游子祝锦田我桐乡须髪莲花麓而兄老休贞南北遥相瞩有恸颜丧予相长吾望卜沈忧亦何为明徳贵自朂 

　　与张道人 

　　匡庐有道士来徃无行迹清晨吸彩霞日暮煮白石从余天一泉披榛弄涓滴作诗或讥余未悟画前易吾师濓溪翁无极而太极 

　　赠别谭见日山人 

　　与子产南海迢迢隔河津一朝遇五羊似我平生亲袖中握灵蛇各各称入神风霜岂不苦憔悴寜惜身上帝居紫宫狂噬何狺狺娥眉妒不收嫫姆充下陈黄金百镒尽志士常苦辛 

　　其二 

　　苦辛谁念之短褐信细微先民询刍荛此道久吾欺白日岂不光仰视浮云驰风霜日侵蚀衾被寒共持朝饮同荆轲暮宿高渐离弦促和益寡无乃郢曲非忉怛亦何为恻恻临路岐 

　　其三 

　　路岐何遥遥一步一回顾脱鞅桑干朝挂席河西暮风云一相失凄怆万里去漳卫浊且深青齐广以莽驾言适鲁邦再拜宣尼墓宋桓亦何为挥斤伐我树引领梁甫吟气结不能诉 

　　逺行有以金赆者赋谢 

　　志士思惄死裸塟官道傍岂不惜憔悴为谋当自臧曰余失前路适楚临太行方愁道邈逺况复懐盈箱不见五都豪白璧黄金堂一朝赴冥廓徒使雍门伤我欲竟此曲此曲重且长君不谅鄙人申之以短章 

　　饮陈巽卿宅即席赋得帝字 

　　黄公避秦皇子陵傲汉帝万乘彼不荣五斗吾何利迩来脱桎梏面蘖聊避世田父尚不辞况子夙同志高堂敞华筵宾客纵横至日莫饮未休榕下还席地杯行不停手醉卧何足计昔日习家池与尔垂千祀 

　　祁山人游武夷追送李氏阡即席赋赠 

　　武夷多竒峯九溪曲相连窈窕信灵异虗无俨羣仙昔我逺游之枕席生云烟朝饮幔亭峯夕泛驾壑船忽忽六七载冠緌为纠缠脱屣苦不早白髪将垂肩君今蹑其巅使我双泪泫碌碌复何为妻子岂难捐 

　　其二 

　　北风何其厉游子不可羁言指武夷山岁暮以为期朅来不入门去矣亦不辞平生抱竒气俯首还自疑丘壑与市朝彼此固有时君若过五曲中有云谷祠愿言搴芳杜为我三拜之泰山久已颓嗟予将安师 

　　其三 

　　张公湖海士载酒官道隅冠盖何缤纷蔼蔼皆文儒客行岂不遥脱鞅还踟蹰开尊藉芳草门有双坟俱借问泉下人富贵今何如寄语幔亭君扰扰不可居 

　　七言古 

　　梅闗忆罗浮书屋 

　　去年经此长安路满岸寒枝缀香絮今从此地故乡归几阵轻风带微雨转头世事不堪论白猿洞口愁黄昏侬家正在罗浮下欲去携家卧白云 

　　大王庄行 

　　舟泊大王庄夜饮天津酒大王冺灭不记名庄上空余数株栁杨栁青青妸娜垂樱桃熟时人未归当时献纳麒麟殿今日淹留鹦鹉杯杯酒沉沉夜将夕江上茫茫天一色但恐壶中緑蚁干何处为家何处国 

　　庐山谣答谢潘二子 

　　昔年有仙人炯炯双碧瞳手持珊瑚拂我顶谓余逴有神仙风谪向樊笼二十年清都紫府徒名传无由乘玉驷直至参寥天传闻黄庭藏石室琅玕为缄金作鐍便向青崖渡六龙管教白昼生双翼青崖白石连丹丘云车羽毂骖苍虬濯髪瀑布水身登香炉陬同行诸君多意气作诗徃徃来相酬康乐因为吴会吟安仁作赋如陈琳开缄展转再三读重之不减双南金鸣榔鼔枻殊未巳此身己在庐山里行间倘遇浮丘公云中遥谢二夫子 

　　和梁广文苦雨见寄 

　　高楼下枕鹅江曲雄视神州一百六二水晴分素练明羣山晓望朱旗簇画栋崔嵬百丈遥文牕绣户接青霄凤甍径度诸侯宅雉堞斜通学士桥桥邉宅畔多车马赵瑟秦筝连日夜虽然北市达楼前更喜西湖注楼下庄生被谇自雕陵三日楼居不出庭息阴解着絶交论思过能忘闭合情忆昔鸠鸣江日暮须臾覆手成风雨鸱鸟朝啼水北云飞帘夜卷河南树世事因知顷刻间转海排山不作难遥想美人隔江浦望而不见空长叹忽传琬琰来荆璞感子交情等山岳待至天晴旭日升为君重泛剡溪约 

　　荆卿歌 

　　黄金台高秋草生白日茫茫空复情昭王古墓没长道渐离击筑同荆卿一旦相逢感知己素车白马为君死易水歌声不忍闻千年遗恨燕太子 

　　王宪副招饮梅庵 

　　北风无云冻欲裂野人僵卧山中雪使君清兴似南楼尺书招饮梅庵月梅花香影落江濆月华如昼酒初醺夜阑坐觉禅心长孤磬泠泠竹院闻 

　　郑太守謡 

　　郑太守民所依去年忧水今忧饥三年顦顇守端溪民寒有絮饥有糜坐令阖郡无疮痍一砚不持今古师郑太守民所依愿尔朝天及早归 

　　送洪将军叅将思州 

　　将军勇畧贯今古稚子能文君好武几年血战靖妖氛四海芳声驰幕府岭东昨破岑冈贼豺狼昼号鲸鲵泣忽闻诏下调西州西人举额东人愁霓旌月映三江夜虎帐霜传八桂秋君不见楼船昔渡蛮溪涨铜柱今悬霄汉上斯人寂寞已千秋愿君早绘麒麟象 

　　送牛将军之长乐 

　　将军寳剑明秋霜用之击贼贼走藏红光紫气人莫御匣中夜夜鸣风雨凉秋八月鸿鴈来满城宾客皆竒才祖行北上金山道西控循惠东潮梅日暮长风石马嘶雄心对此泪堪垂客中蟋蟀聊卒岁阁上麒麟绘有时（金山石马皆长乐山） 

　　用谢惕斋先生韵寿刘古唐翁六十有一 

　　鹿算龟龄天赐福豹蔚鸾翔人所欲赤松不解草玄经跨鹤缠腰鲜其躅紫阳磊落继前庚五百年来公降生凤凰在郊龙在埜山阜冈陵罔不増麻姑王母皆夸诞渤澥漂桑海为岸一气浑沦转八纮何者支兮何者干亿万长留石室书汉廷无数马相如中元甲子今初起月到天心水到渠 

　　五言律 

　　初春滕方伯支学宪招饮药洲药洲南汉离宫有池今名白莲池畔有九曜石 

　　南国传经地东风应律天随莺过别院振鹭愧琼筵酒气花间出歌声竹外传兴酣还卜夜改席向湖烟 

　　其二 

　　晚入梅花渡春移菡萏舟星辰随棹散河汉抱尊流说法龙潜听论诗蚁任浮济川公等在吾道已沧洲 

　　其三 

　　留客平原酒贤哉二大夫致身霄汉近倾盖古今无冀北空良骥闗西得旧儒偶然山泽叟今夕一尊俱 

　　其四 

　　苍池流碧玉传是汉离宫霸气千秋尽文轺五岭通市槐风转緑坛杏雨沾红即事成今古青山满越中 

　　其五 

　　何年榆歴歴陨石越江干河汉支机逺芙蓉倚剑寒阶前藏洞壑日暮对琅玕愿作周王鼓桥门拥汉官 

　　赵太史黎秘书龎太守湛别驾周明府祁孝亷过访石洞 

　　傲世吾何敢高情客故来鸟迎云葢入花近野筵开种秫常供酒攀萝并上台惟应渔父笑桃向水邉栽 

　　同赵太史憩玉女峯 

　　萧散金门客徘徊玉女峯风光祇自媚云黛为谁容蔓草罗裙妒寒花绣幕重他时遇箫史长此忆仙踪 

　　同赵太史游飞云顶 

　　飞云天不逺乘兴岁将除雨冻河山合风髙草木疎路从千嶂迥归及五更初昏黒藤萝外膏肓信不虗 

　　青霞楼燕集 

　　世逺仍楼在霜清与客凭窓间羣岫列阶下一泉澄簮笏名家旧壶觞野兴増卜邻吾已后惆怅暮云层 

　　龎子讲堂与赵太史诸公夜谈 

　　霸主离宫废名贤讲席开山河移万户俎豆集羣材坐久黄龙幻谈高白马来藏书在何处知有子长才 

　　五云鸣佩巻为李双江博士题 

　　都讲鳣重奏高台骏始招千金迎委佩双阙倚层霄露忆金茎近藜分太乙遥尔家恩不薄努力圣明朝 

　　王母寿诗 

　　王母本仙姬龟台尔所司藁砧一以去菱镜遂捐之歌苦传黄鹄名高动赤螭庭前有丛桂岁岁发华滋 

　　饮潘魏叔宅 

　　狂歌君莫笑偃蹇世相轻寂寞少年事凄凉今夜情深杯甘百罚明月澹孤城无限伤心泪东南只自倾 

　　赠合浦耿将军 

　　金貂分泗国铁骑出炎方百战闗山苦频移带砺长海云髙汉柱岭树接濠梁合浦重渊媚悬珠夜月光 

　　其二 

　　高皇思宿将诸子尽通侯万里承家日孤臣报国秋云从江北望水向越南流世业看都护风尘一剑收 

　　夜至碧山草堂得开字 

　　秉烛到池台清尊夜复开坐惊孟公至城抱碧山来宻树揺灯影繁花艳酒杯主人投辖意吾己席莓苔 

　　潘祁叔正叔沈汝清徐文仲携酒过访得林字 

　　故人能载酒秋色满枫林三径因谁辟千杯为尔深城乌啼夕照塞鴈度寒砧不惮归途逺应怜命驾心 

　　中丞滕公学宪郭公枉过草堂 

　　蓬蒿欺仲蔚三径共人长驷结风云入旌悬日月光玄经瓿可覆白眼世相妨亦是同声地无嫌漉酒尝 

　　寿潘祁叔六十 

　　吾生后甲子白髪独饶君解带千山雨谈天一片云凤毛三世业骥子五花文何以为君寿双江对晚曛 

　　送孙使君请告归檇李 

　　双轓非不贵一病竟如何白璧投人少青山入梦多家临沧海曲帆挂太湖波日暮逢渔父君听鼓枻歌 

　　其二 

　　即令躭卧病何事薄淮阳伏枕春云过开门碧草长世情増肮脏吾道付沧浪却限罗浮郡无由下凤凰 

　　其三 

　　歌鳯狂犹在屠龙技未施黒头方宦达白眼使人疑潮落胥山庙云深陆相祠平生懐古意独立迥相思 

　　其四 

　　君岂陶元亮归与厪八旬门前闲五马濠上看逰鳞束帛征贤日拖金报主身古来有道者不必离风尘 

　　其五 

　　请告须庄助还家感汉皇暂宜草木疏未许芰荷裳北海清辉在东山引望长怜予多病客无计起膏肓 

　　中秋饮潘魏叔亭子翫月得光字 

　　中秋忽已过明月复清光玉镜圆将满金尊倒欲狂东江当户尽北斗挂城长不厌连宵饮还来索酒尝 

　　除夕同郭建初登高士峯明日立春 

　　作吏当周道登临能几何岁随今日尽春向暮云多海色连睥睨山尊对薜萝相逢如郭泰肯惜夜鸣珂 

　　访江惟诚华林寺并赠同学诸子 

　　废寺残僧在寒灯绣佛亲风尘驱短鬓意气向何人白石南山夜青尊北海春古来豪杰士偃蹇见经纶 

　　其二 

　　昔人多寂寞诸子合丘园薝卜僧同舍藤萝客到门解衣山雨过移席野云繁为语张仪妇吾今舌尚存 

　　其三 

　　山林谐宿好君况是同心倚剑昆仑近搴帷渤澥深风巢孤鹤唳云壑一龙吟夜半商歌意伊谁解识音 

　　其四 

　　共是金闺彦同为寳地栖龙池今日醉鴈塔异时题坐石苍云满开尊碧草齐前村延暝色应唱白铜鞮 

　　同山人林熈甫父老陈焜诸生陈巽卿陈练游菱溪五云山 

　　危石盘空上诸峯入望低山连三髻北云起五灵西谷静泉逾响林深鸟乱啼采菱人不见芳草自萋萋 

　　其二 

　　鹿门吾欲卧龟组尔何牵名姓陶公后登临谢客前逢人随白眼把酒问青天偃蹇风尘里兹游益可怜 

　　其三 

　　彭泽归元亮眉山起长公谁知千载后今日一尊同夜色清溪上岚烟碧涧中他年传盛事应识古人风 

　　小岞石台 

　　倚剑孤城暮登台万壑秋潮平沙岸小月落岛烟浮白鹿通夷国黄云满戍楼南征断消息横吹不胜愁 

　　访詹咫亭先生巢云书院兼呈社中诸友 

　　巢云高不极飞阁倚云开树杪沧溟尽尊前紫帽来江湖双涕泪天地此楼台纵有终焉计能忘国士才 

　　其二 

　　峭壁倚峥嵘孤标接太清莫愁天柱折遥对雪山倾晓散扶桑影寒飘落木声伊人看独似高士漫题名 

　　其三 

　　作吏如吾傲归耕似尔稀不因沧海伴??启白云飞倚杖闲花落开尊急雨飞尚书期可顾宿昔自依依 

　　其四 

　　惆怅出门去徘徊流水间菊花深复泛桂树晚重攀返照孤城敛寒云大壑还明朝羁物役清梦到柴闗 

　　其五 

　　江潭成独徃乡里更多贤结社东林下论诗大厯前山城飞白雪野寺发孤烟嗜酒容吾放何须复种莲 

　　同郭学宪欧水部胡计部朱明洞得山字 

　　紫气闗中路丹丘海上山抗云金作阙吸露玉为颜白马谈犹在青牛去不还似闻笙缥缈跨鹤出人间 

　　郭学宪欧水部胡计部过访石洞得东字 

　　抱犊鹿门中萧萧日暮风卧愁闻塞北立强离墙东浊酒开三径高轩过数公济时吾岂敢愚谷倘相同 

　　洪参戎和平大捷喜而有赠 

　　喜看君授钺一战浄妖尘鼓吹军声壮旌旗杀气横今皇本神武大将自经纶休侈封侯赏男儿合致身 

　　其二 

　　飞将分符出提戈奏凯回裹尸真国士推毂岂时才列队蛇矛动前驱鹭鼔催汉庭多宠渥陆贾是功魁 

　　同晋江黄钦甫宿飞云顶 

　　天畔移孤枕峯头卧五城银河垂地落珠斗近林横闽越苍烟合蓬莱碧草平未须愁罔两中夜火轮生 

　　李敬可刘和甫访予石洞敬可赠诗有卜邻之意赋此奉畣 

　　空山吾独徃二妙夏能来云里峰为障天邉石作台涧流风不断杯酒雨相催结屋如邻并青溪扫緑苔 

　　飞云顶 

　　峰到飞云絶晴看赤日沉露凝双鬓白龙起二仪深积气连吴楚啼猿自古今天门应不逺乘兴欲登临 

　　杨明府觐归 

　　闻道王乔舄初从帝里归承恩天广大为政日光辉粳稻收残雨牛羊下夕晖预愁丹诏动畎亩正依依 

　　长洲 

　　峭石水潆洄中流莽自开山衔落日去树拥大江来系缆围青壁援琴坐緑苔客途消百虑曳尾信悠哉 

　　三月三日同黎惟仁林开先燕梁少仲东庄 

　　别业临祇苑芳筵俯梵宫潮平楼接海云起树浮空花落髙僧雨风褰少女风春山正多伴归路野烟中 

　　白云洞口号 

　　洞晚云随入岩秋雨自飞莫愁沾野席犹得涴尘衣岁月吾将老烟霞兴不违昔年招隠处丛桂可同归 

　　其二 

　　古洞何年辟长留宿白云江山千里尽风雨半天闻芝术堪时徃壶觞到夜分依依乘月去猿鹤惜离羣 

　　病起见菊 

　　名花非不好浊酒赏应难可惜篱邉色犹从病里看枝疎风自倚蕊冷月同寒莫遣芳菲尽相留伴鹖冠 

　　入罗浮夜访毛聨伯姻家 

　　为就罗浮卜言寻木石邻野昏惟信杖林动忽疑人尉遇灞陵醉门呼垤泽频曲肱如可托风露亦容身 

　　赠毛聫伯 

　　毛公元特达混迹且渔樵宅接罗浮近经传汉代遥棣华时并重桂树昔同招何日青霄外从予度铁桥 

　　送杨明府入觐 

　　一廛衣茂宰三接待康侯云里晴看鸟江邉晚上楼黄金高汉诏白雪拂吴钩欲问垂纶者沧浪自钓舟 

　　题陈明府园亭 

　　背郭名园好青山带緑溪槛花经雨湿亭树拂云低扉静随风掩林深自鸟啼寥寥苍野里何异鹿门栖 

　　其二 

　　朝市违簮绂林塘傍芰荷云归三径逺幔卷四山多松韵闻琴瑟花容艳绮罗更怜门巷逺车马少经过 

　　其三 

　　素练明前浦苍屏绕四围一亭高突兀七月尚芳菲竹覆山扉重花侵石路微自怜幽兴洽壶矢夜忘归 

　　其四 

　　芳园连梓里秀色总堪怜帘上东岩日牕含妙峒烟柴桑新植栁华岳旧栽莲千载王摩诘空令画辋川 

　　句漏洞用壁间韵 

　　岩洞开前代攀跻属早秋苍龙如可驭黄鹄复何求石室余荒藓金书没古丘因逢抱朴子云雨亦来游 

　　其二 

　　昔人乘鹤去遗洞已千秋云向苍梧过仙从紫府求风雷喧碧栁龙虎护丹丘未遂幽栖志空令两度游 

　　寿养晦林翁八十 

　　严君金石契昭代水云身种药曾开洞栽桃不记春歌传黄鹄逺髪映白鸥新今日非熊梦应知把钓人 

　　送陆川尉上计 

　　最爱南昌尉能听单父琴课农春作伴种树日成阴万国燕云晓千官汉殿深持将百里考庶慰九重心 

　　晚泊彭城 

　　晚泊彭城驿苍茫对落晖春光途里尽乡国梦中归事业惭青镜风尘换素衣惟应鳄湖上闲坐钓鱼矶 

　　阻风女儿港同顺徳何紫云严从阳避暑大孤神祠酌酒赋诗 

　　系缆依祠下开尊向水濵共怜今日醉犹是昔年身风急豚翻浪樯危燕趁人烟波正如此莫负玉壶春 

　　病夜 

　　卧病畏离羣依依有数君床窥檐际月坛响树邉云泉石膏肓久形骸世界分明朝欲登览谷寺夜钟闻 

　　其二 

　　盘谷人来少深秋瘴又多万山环抱邑一水曲通河病起先花发诗留后醉歌伟哉欲观井天地看如何 

　　题天池寺步顾东桥壁间韵 

　　谁言凿混沌我道本如来钟里千山出空中一窍开非同负芥水可置坳堂杯欲共南溟鸟天池数徃来 

　　其二 

　　水接沧溟逺峯连碧落高江山酬夙兴天地惜秋毫茹淡偏宜瘦逃禅尚觉劳??堪人世上终日任风涛 

　　均州公署独酌 

　　凉月将圆夜秋风欲发时一尊为客久双鬓使人疑篱菊他乡老村梅故国思??堪正萧瑟乌鹊绕南枝 

　　官舍 

　　官舍千山里朋游四月中出门萝石近旭日栁烟空蒲荇沿溪转桑麻逐径通不须解簪组吾已鹿门公 

　　其二 

　　却怪今朝雨翻怜十日晴闽山迟去马岭树归旌愁失张平子狂多阮步兵所忻谢轩冕云峤得横行 

　　开池 

　　买地成愚谷开池似习家移居后春色犹得及桃花水引婵娟入风连蛱蝶斜不须到山简独坐待归鸦 

　　送王罗江掌教昌化 

　　适越君何逺梅溪忆徃时兰舟宵共泛萝石月同移相去踰千里卑栖各一枝采苹因有赠为寄子陵祠 

　　其二 

　　伐树何骚屑披榛共苦辛衣冠秦殿在丝竹鲁堂新最爱吴山好无忘处士贫他年解簪组相访粤江濵 

　　洛阳道中 

　　闭闗逢令节行役度良宵种秫难疗病为官易折腰岭低西鹳月桥落万安潮寄语淮南桂深山欲共招 

　　藩伯徐公子与饯别省中赋得轩字同席顾季狂郭建初 

　　贤达终麟阁迂疎只鹿门世应疑傲吏名岂避乘轩明月南楼兴青天北海樽更逢多丽藻聊得贲丘园 

　　题白鹤峯壁 

　　紫府曽通籍青山每振衣朅来骑白鹤清影照江湄说法龙潜听开门鸟独飞正怜峰顶树今日更葳蕤 

　　游黄塘山庄 

　　溽暑辞朝市言从此地游树深芳径小花宻石堂幽野蕨同僧饭阴崖得句留分明絶尘想身外更何求 

　　其二 

　　何处寻芳径西湖一草堂山从门外合花近席前香水榭宜风舞烟萝爱日长况逢支遁在林下足徜徉 

　　送南园郑文学迁荣府教授 

　　吾怜郑夫子白首向王门桃李庭前树桑麻海上村宦情江汉逺驿路雪霜繁预想枚乘去多从赏兔园 

　　五言排律 

　　上大司马刘公二十八韵 

　　圣主今宵旰明公属栋梁黄金燕骏贵皓首渭鹰扬气孕衡山秀名兼楚畹芳文章驱屈宋梦寐见虞唐白简传三殿彤弓出上方疮痍苏諌草蔽芾颂甘棠牛女连闽海江湖带豫章伏波元矍铄安石岂清狂百粤连天险诸蛮莫陆梁皇威宣节钺父老走壶浆兵洗羊城雨氛消象郡霜竒勲班定逺殊锡汉明光才本兼文武铭终耀鼎常腐儒怜偃蹇作吏藉包荒社树徒樗散冥鸿耻稻梁赋常思栗里泽敢拟桐乡幸不江鱼塟寜论市虎伤虚名惭荐剡初服恋荷裳官拙妻孥叹囊空仆从亡为农依石洞晞髪向扶桑愚比生驹谷人嗤处燕堂自来甘尚白谁复顾飞黄幕府筹多暇瑶椷喜不忘登楼瞻庾亮伏枥遇孙阳望系三朝重光悬紫极旁风云趋凤阙剑佩入鸳行南纪恩波阔中兴徳业昌济时公等在吹笛任沧浪 

　　奉送御史大夫少司马吴公晋大司空还陪京三十韵 

　　天地昌尧厯朝廷重禹谟星光回八座气色动三吴遇合明良早贤称父子俱名高乌石隽宦达白门趋化育覃瓯骆旬宣浃汴都后先元济美扬歴尽亨衢开府湘山近扬旌楚水孤竒勲标八桂重镇扼苍梧烽火欣全熄壶浆望已苏武功铜柱勒文徳铁桥敷油幕歌旋凯枫宸喜献俘两朝心并赤三世锡偏殊谢砌兰为玉王庭树是珠承家恩浩荡报国力驰驱运属夔龙会谁其稷契徒九重来紫诏三辅叶黄（阙）官应天喉舌才充国瑾瑜上公新剑履高帝盛规模斾引锺陵月帆飞粤海鳬笑余三作吏垂老一潜夫自解闽疆绶长甘谷口愚岂知青眼顾能及涸鳞枯礼数光蓬荜形骸畧散樗副书惭石室浪迹托江湖生事惟餐菊浮名任守株云泥俄隔絶岐路独踟蹰礼乐酬明主文章起大儒调和凭鼎鼐盘错别昆吾公且图麟阁吾将老钓舻故山芳逺志不必问长途 

　　郑端州邀星岩登高因之泛湖陈浔州在焉赋得仙字 

　　作赋三秋客登高九日筵寒螀啼草露云鴈下江烟洞窈层城外山浮积水前金箱图五岳芝阙俨羣仙太守庭多暇邀宾席屡迁朝登松阁静夕返桂舟牵箫鼔中流震楼台落影悬殊方黄菊节万顷白鸥天棋拙逢勍敌杯深怯老年鹖冠吾自放鹏路尔俱鶱良吏双聨璧酣歌独扣舷醉非风侧帽归爱月随鞭何必东篱酌王弘有酒钱 

　　蒋公子访予石洞赋赠 

　　公子翩翩者云霄凤一毛西园燕方罢东郡兴逾豪汗血驹千里鸣阴鹤九皋严君循吏传别驾吕虔刀学礼趋庭暇寻山策杖劳扪萝天路近度涧谷风号金箓羣仙秘神房万木交相求来石洞列籍俯春茅豹隠嗟吾老鹏抟见尔曹他年倘相忆南望岭云高 

　　李侯甘棠遗爱巻（代作） 

　　李膺仙舸发西泛锦江烟五载鸣琴日三春卧辙年桃花霞片片棠树月娟娟入蜀惟孤鹤攀刘祗一钱棘深鸾鳯地草緑犬羊天白帝江声合乌蛮栈道连文翁翻教授夫子与周旋云路看骐骥山城听杜鹃鲂鱼惭国士萤火只残编谁念龙门客临岐意惘然 

　　奉送吴郡黄公参政云南二十韵 

　　文学三吴彦都俞四岳臣得师聫偃室谒帝契虞邻起草挥彤管含香入紫宸汉宫悬日月燕谷变阳春树引双轓出符分百粤新罗浮斋舍里沧海驿楼濵虎渡洪河岁珠还合浦辰牂江来万里宪府据要津使节东西重仁恩雨露匀氛销铜柱肃诏下玉阶频岂为昆明战翻勤社稷身碧鸡聊按辔丹凤待持钧泽忆莘畊老霖思版筑人九重资密勿四海尽调均交合夔龙会才疏鹿豕亲孙阳怜騕褭鲁史感麒麟高谊鱼投水情深蚁泛醇鹤峰闲白昼鹏路羡青旻去去云泥隔栖栖洞壑贫如蒙幽侧问莫道有垂纶 

　　奉送林使君捧日瞻云诗 

　　谒帝趋双阙寜亲入七闽莺歌闻上苑龙剑跃延津日月开黄道乾坤绕紫宸汉金増秩贵晋马锡侯频辞陛龙颜喜登堂鹤髪新玺书辉两序寿斚献千春客聚三山彦家如万石淳云霓看五岭雨露切青旻驿路花争锦溪桥草绣茵东征应作赋闗吏候蒲轮 

　　登太和山南嵓雾雨连日披而出游赋十四韵 

　　北极森羣帝南嵓擅一宫路从鹏翼过门撼鹤巢通金阙斜临壑瑶台迥架空摩天依翠壁拔地逼苍穹驰道縁崖转雕栏跨磴雄披图留汉畤鞭石笑秦功玄圃昆仑外神仙渤澥东无心来楚望有意访崆峒雾隠千嵓紫岚遮万树红栱云连藻井檐雨湿帘栊栁絮平铺雪杨花不受风槎疑银海上人似玉壶中彷佛清都近飘飖倒影穷始知游混沌何必问鸿蒙 

　　石洞集巻十七 


　　●钦定四库全书 

　　石洞集巻十八 

　　（明）叶春及 撰 

　　○诗下 

　　七言律 

　　（阙） 

　　（阙） 

　　答陈别驾 

　　劳人州郡心应苦赖有云岩北倚城石削芙蓉牕里见剑横星斗水中明行常五岳藏云笈家住三山想玉京愿以佩刀酬圣主莫将萝薜胜簪缨 

　　答从仁斋 

　　刺桐春满百蛮天开府雍容访道年入幕偶逢沧海客传书还得紫苔篇疎帘奕对嵩台雨照乘珠投石洞烟千丈天河挂緑水九华秋下豫章船 

　　浮丘为赵濲阳太史赋 

　　霓裳日侍黄金殿炎服谁开白玉京万里风云双凤阙三山宫观五羊城天空环佩朝闻鹤月到松篁夜听笙清浅蓬莱真瞬息请看东畔海潮生 

　　五羊舟中与谭永明感旧 

　　同舟潦倒说燕京堕泪东南去国情易水悲风疑短剑蓟门寒雪负长缨十年丛桂刘安赋一片飞花陆贾城老骥未须怜伏枥江湖容易白鸥盟 

　　奉送遡川杨公按察滇南 

　　当年绣斧粤东来海色三山瘴疠开玉笥云霓天下望罗浮旌节岭南回碧鸡自着王褒颂骏马高悬郭隗台况是昆明休战斗汉廷终仗济川才 

　　题徐孟晦緑阴草堂 

　　高台野色倚招提有客乘春一杖藜湖泻琉璃平楚外山开锦绣曲栏西培风南海鲲鹏起落日东林虎豹啼赋就自堪逢汉主他年回首白云栖 

　　端阳前二日宗阳约游西湖同游叶韡夫严体恕姚抗之侄孙世俊得堪字 

　　画舫年年泛蔚蓝三闾空自放江潭声闻鼔角千家尽影落楼台一镜涵渔父醉歌还鼔枻故人衰暮喜投簪且将酩酩酬时序中散从来七不堪 

　　侄孙世俊置酒第一楼同席潘李诸子得楼字 

　　城上巍巍第一楼楼前山水胜南州隔牕千岭当樽尽卷幔双江入槛流灯火少年空白首（余少年读书于此）酒杯长夏有清秋高阳家燕交亲并一醉暝烟散百忧 

　　侄孙世仪将母永平省觐 

　　白草黄云出塞难而翁今戴鵕■〈义鸟〉冠趋庭月照闗山迥将母风连驿路寒北望桔槔低朔漠西悬鳷鹊见长安斗鸡且莫随诸少东郡诗成好寄看 

　　送姻家韩伯声之任桐栢 

　　朔风楚水度征鞍诗传于今又姓韩月里梅花千里梦雪中桐栢一毡寒谈经鳣自清淮出高卧龙曽此地蟠圣主好文过汉帝赋成早晚入长安 

　　奉陪中丞滕公学宪郭公登白鹤峰同赋 

　　昔贤遗宅悬千载此日高旌到二公人去碧山空有鹤兴来彩笔总如虹晚搴苹藻春云里醉倚蒹葭暮雨中今古重伤回首地几谁飞阁坐层空 

　　暮春端州郑使君招饮七星岩 

　　芳甸春游散紫烟使君五马铁连钱石含楼阁诸天近水匝蓬莱列宿悬阴洞雨来龙自语寒城镫乱骑初旋故山猿鹤应愁思满地江湖且岁年 

　　初夏郑使君招饮七星岩 

　　端州城北有崧台台下千秋石室开倚槛牂牁来万里攀萝星斗近三台蛟龙夏壑羣穿窟鹦鹉风林数举杯受简焉能今白首赋成人羡大夫才 

　　李广文署夜谈 

　　十年苜蓿吾怜汝客舍端州喜屡过白雪江湖知己少青毡天地悞人多春回门下看桃李日暮尊前对薜萝痛饮忘形谁得似鬼神何处且高歌 

　　丁亥生日 

　　少年结客五陵逰老去虚疑是故侯镜里春随蒲栁变尊前寒伴菊松秋四方白髪羞孤矢三径青山有菟裘称意不能过半百祇应吾道付沧洲 

　　宦迹流芳巻为郑端州乃祖题 

　　闻道南州作尉时青袍白马更多髭三年始信舆人诵百里空留汉吏祠漠漠水田春日晚飞飞野雉夕阳迟只今惟有西湖月长照汪汪万顷陂 
　　匹马翩翩白面郎弹冠曽入赵佗乡恩深展骥官非薄最奏栖鸾鬓易苍一代芳名存汗竹千年遗爱在耕桑莱公祠下西湖水长拂春风百里棠 

　　椿萱三寿巻为端州郑太守题 

　　曽向炎蒸载石还即看飞鹤下兰岩朱轮接武同西汉白首移文异北山玉树逺辉庭下彩瑶花长映镜中颜只今南国思公子遥望羣仙霄汉间 

　　同郑使君游七星岩 

　　青山如戟倚云霄仙去岩空鹤可招蜃市气澄金阙出龙宫云閟玉书遥风生桂楫时呼酒月冷松门夜听箫济世正怜公等在且谋生计向渔樵 

　　同王兵宪登崇熹塔 

　　九级凌空酒并呼凭栏回首见仙都珠光夜半全辉映金碧云中乍有无江注铜标蟠地逺山连珠海入天孤沧桑忽漫悲尘刼拟向支机问白榆 

　　华墩清隠巻为罗氏题 

　　爱尔茅堂背郭开古墩芳树逐行来牕含白雪诗千首门遶清溪酒一杯岁莫五峰供伏枕天长孤剑伴登台梦余康乐今何在草满池塘首重回 

　　二瑞诗和刘开府 

　　越裳东筑受降城回首长鲸蹴浪行非雾逺含崧树晓断虹先报峡山晴风雷一驾鼋鼍窟日月双悬骠骑营闻道光华歌圣世将因并入管弦声 
　　右端州庆云 

　　虎牙高建赵佗城闪日旌旗拂鴈行蜃涌楼台云欲起鸟知鼔角雨先晴剧干并逐花间阁闻喜羣飞海上营春色上林好相待箫韶同和凤凰声 
　　右穗城灵鹊 

　　送蔡祯启归端州 

　　千盘风雨落高秋有客能逢桂树留碑镌夏王生緑字书传周史拥青牛洞中列籍渑为酒海上名山石作楼明到星岩枫叶下扶桑东望是丹丘 

　　送柯广文先生赴建阳 

　　传经雪色满罗浮桃李阴阴出郡楼衔鳣晚占卿士服啼莺春伴孝亷舟家临龙穴三山近水到虹桥九曲流千载方塘云袅袅为将苹藻寄沧洲 

　　题沈叅戎风木图 

　　万家葱郁太湖濵佳气吴阊疋练新过眼千锺悬鹳雀伤心高阁画麒麟天空落木萧萧下岁暮长空淅淅频有客览图愁独立因君回首泪沾巾 
　　百岁光阴隙里过悠悠天地竟如何惊看逝水奔流易忍见飞云出岫多漫说千锺酬罔极谁怜三釡叹蹉跎悬知大孝终身慕愁絶为君赋蓼莪 

　　甘棠遗爱巻为李眀府题 

　　鳬舄飘飖向碧空楚天西望楚王宫峰高白鹤千家雨峡静黄牛一笛风到日泸川迎五马他年碣石看孤鸿罗浮万树梅堪折曽有棠阴满越中 

　　和沈参戎晓发望平海韵 

　　■〈亻侯〉吏鸡鸣报晓程角声初散逺烟横追风万马聨镳度照日双龙出匣明大海阴云低幕府乱山孤戍入前旌将军按塞还能赋愿以铙歌答太平 

　　逸史流芳巻为保昌吴令乃翁赋 

　　忽漫青牛紫气来闗门令尹自仙才天空汉阙双鳬下日落湘山一鴈哀白雪调高空黯淡朱陵洞杳没蒿莱少微寂寞休回首列宿光今接上台 

　　九日高士峯燕集 

　　傲吏名山不厌游况逢佳节更悲秋浮云晓向千峯散落木寒临万壑流海上楼台澄蜃气樽前鸿鴈起邉愁腐儒岁晚真何补欲向沧浪买钓舟 
　　作赋兼随汉大夫更怜叶县有飞鳬深秋我饱青精饭避世谁藏白玉壶老去风尘双鬓改晚来砧杵一城孤莫辞此日樽频倒愁见当年角夜呼 

　　同祁山人登高士峰 

　　城畔羣山亦不遥县斋终日对岧嶤登临白帻还高士海国青天自暮潮南浦佩环心欲折北风樽酒鬓随飘朱明石室同游地松桂因君问寂寥 

　　丰谷道中洪子頥邀饮分韵得涯字 

　　洛阳谷口自逶迤云木苍苍满古祠宅近青山微有路潮来沧海浩无涯穷愁短鬓先秋色落日青樽对晚飔泽畔相逢容易醉肯教渔父向人疑 

　　金陵懐李宗阳赴袭 

　　金台迢递塞鸿邉君去繁霜正黯然忆我定携燕市酒与谁同醉蓟门烟铁衣天上承恩早玉殿云中入梦偏明到都城兴非浅开襟应待小春天 

　　寄刘玉汝 

　　严君交谊薄雷陈两世金兰分最亲裋褐幸逢明主圣绨袍遥忆故人贫乡园鼙鼔秋来急村郭蓬蒿雨后新生计萧条非独尔题缄南北共伤神 

　　送侄男兆备兵寜绍 

　　滇池节钺回三殿横海楼船壮四明虎旅旧传君子阵鲸波今为圣人平天清蜃气通蓬岛霞起鸾标见赤城自合寻仙求大药东夷无用请长缨 
　　建旄分府领诸侯万壑千岩亦胜游山削芙蓉常带雨寺藏松桂不知秋青春草满严陵濑白露潮生范蠡舟若到东山一回首须知小谢最风流 

　　元旦 

　　去岁今晨皇极殿龙飞寳幄静朝鞭垂绅曳佩此何处伐鼔椎钟异往年草色渐辉闽海日栁条遥弄蓟门烟传经抗疏非吾事漫说仙郎白玉篇 

　　谷日登盘谷岩楼诸生同游言岩西南有芹山观旧址乃白玉蟾修炼之所遂徃寻之席地复酌 

　　高楼谷日欢同赏弄栁攀梅又此时开岁斜川谁共徃暮春沂水尔何迟年丰緑蚁邻能续谷暖黄莺树屡移满眼物华喧勃勃即看岩壑迥多姿 
　　剧游芹观贪寻歴度岭穿林坐翠涛山里杯盘吾自放镜中冰雪鬓何逃路难时欲辞朱绂洞窈春应长碧桃惆怅暮云堪酩酊古原斜日满蓬蒿 

　　舟中抱病遣懐 

　　抱病东还望不孤罗浮回首见清都膏肓自信为泉石雨雪谁堪载道途伏枕夏云生几席观涛秋色满江湖丹砂未就头先白叶县何因舄化鳬 

　　叶韡夫李宗阳携酒见访 

　　城上阴云静不开为谁携酒到蒿莱醉骑白鹤昏钟迥书付青鸾暮雨来垂老几人还跃马狂歌孤剑更登台亦知逃暑同河朔倘许明朝尽我杯 

　　雾雨至太和宫俯视一气咫尺不辨 

　　五日阴云郁不开千崖萧瑟气悲哉祇凭客子青藜杖拄到仙人白玉台万里风抟天柱动百灵涛涌雪山来俱言石洞堪龙卧不遣荆南驾鹤回 
　　叆叆浮云满九闗帝宫只在紫微间雨沾万国看龙变雾匝千岩隠豹斑骏骨已知轻郭隗蛾眉何复妬麋山具茨咫尺襄城道牧马寜虚七圣还 

　　质明谒帝期雨亦徃忽然晴朗遂得遍游 

　　天门初日照扶桑雾卷千峯见八荒遂使冲星朝玉帝始知遇雨异秦皇山连瀛海三神出水划中原万里长霁雪开云俱徃事丹梯南望迥苍苍 

　　登太和山 

　　缥缈灵光信有无秋高天柱倚踟蹰云扶汉畤藏仙箓天福燕京护帝符宣室席前怜贾谊茂陵书就媿相如悲风落日増萧瑟极目中原一鴈孤 
　　玉梯矗立碧天愁金殿高悬万壑秋坐拥龟蛇神北极地分龙虎壮南州衡庐半逐炎荒落江汉双环太岳流更有蓬莱云五色曣■〈日昷〉长傍帝乡浮 

　　过虎岩访不二上人 

　　一龛高傍虎岩栖为访东林到虎溪转后三车空贝叶悟来双树失菩提云间玉麈秋相对镫映金轮夜不迷天籁声中闻软语依依凉月曲栏西 

　　林均州招饮沧浪亭席上口占同席王杨两孝亷余门人东官黄于广 

　　路迷江汉百愁生亭入沧浪一棹轻鼔枻偶闻渔父唱濯缨寜比使君清层崖雨过芙蓉湿曲岸烟开翡翠明尘满素衣归未得石泉空负故山盟（余石洞有洗耳泉） 

　　送廖大夫解绶归闽 

　　石洞归耕卧白云幔亭招隠又逢君举杯闽越飞鸿逺把袂江楼比翼分尘世几回伤按剑北山无复更移文他年相访渔樵地九曲溪邉对夕曛 

　　寄吴一庵别驾 

　　我从西粤罢弹琴君赋东征返故林转眼江湖双白鬓侧身天地几同心逃归实就罗浮卜怅望时为梁甫吟莫怪虞卿轻去国著书元不为愁深 

　　元旦同梁懋孚叶思叔冒雨游湖是夜风雨大作随波达旦 

　　元日今年雨不絶玉壶画舫兴何豪城邉暝合青山失夜半风鸣白浪高咫尺楼台藏洞壑参差钟磬出林皋明朝只在沙鸥畔冻草寒云共羽毛 

　　赴西粤投檄祁在徳崔子玉送至石门 

　　为渔湖海昔同盟回首风尘此濯缨十日平原生夜色一帆春雨见交情苍梧愁听湘妃曲五栁空高处士名闻说淮南堪卧理梁鸿早已去西京 

　　访曽明吾 

　　为谁挂席趋炎海忽尔穿松到夜闗满眼交游吾白髪侧身天地此青山蛟龙涛浪秋仍壮鸟雀园林晚独还偃蹇尚怜丛桂内他年寒色共君攀 

　　题白鹤山房 

　　主人茅堂秋瑟瑟留宾栢坞酒常开山空白鹤何年去日暮流萤隔幔来池草世传鹦鹉赋海门东瞰凤凰台黄金白髪俱尘土鸥鸟从君幸不猜 

　　游海隅山 

　　海上双峰镜里开芝城宫阙亦蓬莱九江秀色东南尽三峡涛声天地来薄暮鱼龙喧鼔角中流日月隠楼台沧洲吾道真堪付渔子帆樯共徃回 

　　赠郑叔异 

　　谷口风流有子真故园松竹晚逾亲绨袍晓带烟霞色蓬径秋兼芋栗贫下榻郡斋清漏永传经幕府绛纱新翟公门巷罗堪设载酒时能访野人 

　　送祁马石赴京 

　　燕台侠客日相将走马曽游易水傍明月逢人常按剑白云何处不飞觞行邉骏骨黄金重到日莺花紫陌长卜筑茅溪怜爱弟为谁春草赋池塘 

　　送叶韡夫赴京 

　　燕京宫阙倚云开君去重登郭隗台千里骅骝元道路五湖鸥鹭自徘徊天涯公子思芳草海上懐人寄折梅卜筑正怜羊仲在几时松菊赋归来 

　　酬梁少仲见寄 

　　不见经年梁少仲东园禊饮使人思风回寳刹潮生处雨过银塘客醉时病起忽来青鸟使缄开重见白云词清秋拟鼓扶胥柁为尔同攀桂树枝 

　　寄欧祯伯 

　　故人薄宦滞燕京尚忆江都怅别情三徙不离秦博士六经空对鲁诸生西山晚映青毡色北阙谁同白雪声朝罢九衢寒漏永可能清梦到朱明 

　　铜岭吊古（熊飞故居） 

　　千峰天畔簇旌旗想象勤王转战时故宅有基巢水鹤空山无庙荐江蓠悲风松栢人何在落日壶觞我不辞满地属镂无处死扁舟生计学鸱夷 

　　留别陈辅徳李敬可 

　　泽畔行吟晚有君天涯不复叹离羣高斋实下陈蕃榻对酒重论李白文醉后旗峯当面出别时铜岭一溪分亦知会合离非乆伫望??堪日暮云 

　　归罗浮 

　　轩车十载走风尘灵境归来学隠沦猿鹤隔林如识主峰峦当户似窥人紫萝尚拂游时路白髪惭非洞里身结屋已连南涧曲移文休拟北山神 

　　七夕 

　　屡将时节客中过今夜双星又渡河天上佳期应有数人间欢会苦无多合离不定桥邉影巧拙何心杼里梭我亦年来解玄理却怜尘世尚蹉跎 

　　重阳后一日梁懋孚约游北山 

　　侵晨共到寒山里薄暮扁舟入晚阴黄菊独怜今日醉白衣偏称故人心经年始得归蓬舍野性从来在竹林不是重阳能补会那逢樽酒涤烦襟 

　　闲居 

　　逐逐炊烟故不除豗豗鸡犬伴闲居鼠肝虫臂劳天地凤矫龙盘接里闾作粥每寻长白寺闭门空着太玄书傍人莫笑扬雄宅紫府清都是我庐 
　　穷巷回车本自偏田家犹喜石堂眠立锥近市非无地抱瓮林山尚有园栖共鹪鹩资一树乱闻豺虎遍中原伤心此日縁何事愁听孤城角夜喧 

　　金陵寄内 

　　畏途牢落己忘机旧学荒凉叹昨非览胜欲寻白鹿洞题缄寄与乐羊妻田耕沥脚天常旱粟尽瓶中我未疲正赖宿瘤将歴齿莫教岁暮泣牛衣 
　　金陵怅望纔烹鲤玉帐遥闻已梦蛇翟令无钱犹养女刘公有约好为家乾坤委蜕人何与缓急由天我未嗟不学向平毕婚嫁浪游聊御白羊车 

　　赏侄文兆菊 

　　侬家小阮碧栏杆移菊梁园傲岁寒已有郢人白雪曲那愁陶氏黄金盘疎枝曳曳冻渐解宻蕋滴滴露欲团我会呼儿醉阶下何须载酒东篱看 

　　和刘古唐翁论学诗 

　　春陵一窍在图先挈领提纲旷世贤悟后洛阳归自别熟时闗内夜应眠怜蛇怜蚿情俱失逃俗逃禅见各邉动静无端惟此理是谁参透大因縁 
　　未发之中不是先一齐穿纽几前贤回三未解挥戈舞吹万何妨隠几眠朱陆异同俱有说周程风月迥无邉明珠欲得惟沧海却恐求鱼向木縁 

　　梦中作 

　　第一楼中静晚涛忽闻仙乐下云旓青蛇舞共南天逺黄鹄飞连北极髙万里长江堪属目百年佳兴独挥毫元精饱食朝霞气老妇无劳唤浊醪 

　　不寐 

　　露下天空秋可怜高楼明月倍娟娟一株桂影江湖上半夜钟声霄汉邉玉壶击碎笑今日金阙攀援思徃年慷慨劳歌不成寐挥衣起舞双龙泉 

　　奉送按察马公治兵河东 

　　太行北望郁嵯峨建节人传马伏波宪府山川雄魏国油幢霜雪下汾河汉庭久拟三旌待晋史徒夸五利和玁狁只今须薄伐期君出塞拥雕戈 

　　除夕前二日武昌孙大守李别驾韩司刑置酒黄鹤楼席上口占 

　　欲乘黄鹤鹤不来黄鹤仙人安在哉雪飞楼阁客肠断岁莫江湖老鬓催蜗角误我葛洪洞骏骨欺人郭隗台泽上那能歌独醒为君一饮三百杯 

　　挽东泉李将军 

　　漏尽钟鸣罢晓筹飞将军不待封侯楼船泛海五千里斧钺成家六十秋玉树西风愁里折寳刀南斗匣中收伤心两世交游泪呜咽真同陇水流 

　　直沽 

　　复泉卫水还归海吞吐漕渠是直沽秦汉黄河非禹迹幽燕紫气本皇都舳舻岁转吴江逺日月天回碣石孤莫问凄凉元季事古今形胜仗吁谟 

　　忆祁仲绳 

　　河上游丝晴袅袅忆君尊酒惜年华西樵松桂还秋色北阙风尘自暮笳落日帆樯惟纵饮避人江海且为家忧时寄逺俱无赖肠断朱明一片霞 

　　懐梁佥宪 

　　画戟青骢栢府尊致身霄汉自髙鶱途泥愧我惟孤剑岁月真谁可并论天地只今长閴寂酒樽何日共黄昏东南鸿鴈来应少目断罗浮海上村 

　　鳄湖道中 

　　鳄湖灯火杉篁夜疋马寒嘶万木中明月正悬淮上镜怒涛先到涧邉松干戈满地风传角堞垒连天野烧空奔走不堪鸿鴈里岂縁行役限西东 

　　登飞来寺 

　　峡束滇江静不流深藏绀殿对江幽玉环洞杳风生树金锁潭空月满舟帝子南来山竹裂仙人东去谷亭留少年彩笔频经此捧檄重游笑白头 

　　临湘驿忆曽明吾 

　　草际微凉过雨初懐人山月到庭除云长汉北随鸿鴈水满湖南断鲤鱼芳树晚留逋客驾皇华秋忆使臣车菟裘蹔别吾将老前席须君待禁庐 

　　元日学宪李万卿同男兆侄见过 

　　岁岁柴门长緑茵少城元日到何人忽传车马填三径旋拂杯盘荐五辛淝水阿玄新锡命玉堂太白旧词臣故人一去云霄迥惟有春风伴葛巾 

　　赠陈养斋 

　　梅生去国愁吴市三径君恩此亦饶白髪有时麋共徃青天无伴鹤堪招惟将涕泪酬先帝实见弓旌下圣朝藜藿岂遗尧舜世江湖容尔许由瓢 

　　酬周玉虹见示阅师之作 

　　见说周郎昨阅师蛇矛垒垒羽林儿承家斧钺今投笔横槊江天自赋诗闗塞几年啼虎豹乾坤何处不旌旗冲星匣剑啾啾动怅望云峯暮有思 

　　赠别周玉虹 

　　独客深杯始为君夏堂风砌夜论文山围官舍云时入水满江楼袂忍分旧赏雨花愁树树并飞沙鸟故羣羣共来闽海频伤别细作音书寄鲤闻 

　　送周玉虹至江口口号 

　　欲别未别梅溪东千山万山相映红狎人鸥鸟漫多思背日旌旗来晚风世路杯酒共为客海国音书愁逺鸿南天聚散只云水莫惜醉系蒹葭中 

　　期访陈养斋因事不果诗以谢过兼为后期 

　　避暑期君水竹居濠梁云静看鯈鱼溪行棹拟冲鸥入野酌瓜怜带雨锄无奈冠裳羁叔夜不縁消渇阻相如髙情陈榻今应下三五休悬待望舒 

　　赠陈太仆北上 

　　两朝执法太微臣绣斧云霄早致身岭险昔年殱虎豹阁开他日画麒麟驱车晓带金陵月到阙长依玉座春调鼎宅揆真有待须知崧岳为生申 
　　周王此日思周道伯冏还应作仆臣岂为渥洼龙骥好欲令云锦渭河新长城铁骑时寻窟西域金牌旧入秦八骏久闲天廏满燕台马骨更何人 
　　星轺北上天颜近却忆披裘伏阙时万里独怜明主惠三湘谁为贾生悲灌园讲罢还溪涧鸣玉朝回祇梦思幽侧傥承闲燕问迂疎早已鹿门期 

　　打鱼 

　　榜人齐击雪花明春水青芜白浪生撇去湖心金锁直到来几上玉梭横平摧雨鬛沾沾湿细切霜鳞冉冉轻下筯当筵应甚美独怜残溃重伤情 

　　藤州清明 

　　十年松栢违亲垄此日清明又客途满眼郊原倾緑蚁侧身天地愧慈乌蓼莪篇废愁仍在林木风来静自呼隔岸哀猿更呜咽一声肠断粤山孤 

　　第一楼秋兴（即郡城钟楼也少年读书于此） 

　　万石楼高切太虚家贫还得此楼居青山入户寒偏瘦緑鬓逢秋晚渐疎北郭长楸朝骋马西邻明月夜吹竽成都扬子惟清浄门外无人只著书 
　　秦军汉将昔临闗曽闪旌旗五岭间南帝殿庭随桂水左丞坟墓满枫山潮声实见迎秋早栈道虚疑出塞难万古圣朝形胜地海濵真有虎龙蟠 
　　罗浮山下古循州万里风尘客倦游北望九连闗塞险西闻三峡甲兵愁霜高越徼凋军寨月满祯城照戍楼烽火海丰犹未息江湖空抱杞人忧 

　　书懐 

　　燕云南望故山迷客子思家问路溪闗塞绪寒春悄悄乡园归梦草萋萋黄金台没蘼芜合碧玉楼髙日月齐欲访江门知不逺扁舟横过铁桥西 

　　南望 

　　南望遥天隔翠微东征消息愿多违忧时藜藿空悲壮故国蓬蒿有是非莫雨几年啼野鬼春农何日返山扉锦衣最恨愈枢府数万貔貅一夜归 

　　梧桐山 

　　梧桐山上梧桐月照见当年汉将营旬日黄衣秋可扫中宵白羽早还兵波添淮水千家泪驿奏燕云疋马程南北迢遥无限恨村村烟雨髑髅声 

　　留别二陈明府 

　　西来温水二君稀城北城南自掩扉三径云深高士别万山天迥逺帆归尊移树影离筵晚路遶秋声去马迟两粤古今元接壤并州回首共依依 

　　陆川县斋对雨呈张明府 

　　晚风吹雨送新凉逺树依微近女墙云起戍楼秋黯黯山围官舍日苍苍空庭鸟字来人少清簟螺杯引兴长十载倦游君独惜刺桐花下共徜徉 

　　陆川县谯楼晚眺呈张明府 

　　雨过峰峦生夕烟登楼秋色正堪怜几家城郭苍山里一县弦歌落照邉花近烽狼消古戍叶飞云鴈下平田开樽取醉劳明府无奈中原别绪牵 
　　向晚登楼望欲迷清秋草色转萋萋苍梧西上龙濠迥翠岭南来雉堞齐千顷水田经雨湿二更山月傍人低未论鸡犬孤城寂遶树霜乌不夜啼 

　　中秋饮姚氏园亭 

　　名园佳节到柴扃词客开筵集草亭碧海月从今夕好清秋人似旧年经病逢金谷还杯醆夜转银河落户庭何事羽衣蟾阙上桂团风露正泠泠 

　　龙山为交埤郑君赋 

　　交埤迭嶂来天地蜒蜿龙蟠郑谷隅石窦云生时作雨海门月出夜明珠风揺老桧苍鳞动日照平田锦翼敷髙帽山人两蓬鬓重阳懐古几踟蹰 

　　寿李长史 

　　董相还家緑满园何如白首向王门下帷自草春秋传入室时窥道徳言战胜西湖鸦作鬓寿称北海蚁盈尊青牛紫气从来盛况复翩翩李耳孙 

　　题节孝巻 

　　穴中不共红颜老堂北无如白髪何孤燕春来前缕在双鱼朝进玉盘多泝流舍侧泉还涌化石江邉水自波彤管青编非忝窃霍山南海郁嵯峨 

　　惠安有三岐麦六岐稷士民赋诗赠奉答 

　　几回春雨祝年丰共说三岐陇麦同千载惭吾非汉吏七闽斯地有唐风人家废井黄巾后海岸飞沙白苇中击壤自须歌帝力满车谁敢窃天功 
　　敢拟河阳麦两岐东郊嘉稷转堪疑干戈闽海初寜日水旱东南洒泪时词客有情歌盛美长安无计起疮痍年来疾病思田里惭媿河间稼猎诗 

　　题观罗台 

　　为爱罗浮四百峯筑台江上看芙蓉青苔坐扫蛟龙动白髪游怜鹤鹿从云起锦屏开絶壁雨晴素练挂疎松问余石洞幽栖处东望巑岏第几重 

　　奉送岭西王公叅政湖南 

　　攀车夹道走羣黎揽辔重清粤岭西虎踞深山藜不采雉飞平野麦初齐藩分江汉雄三楚笛奏烟云散五溪南顾即今纾圣主禁城春早听霜蹄 
　　右丞诗画右军书家学中朝尽不如彩服入门椿偃蹇紫微分省树扶疎武昌月朗延叅佐云梦天寒赋子虚为政风流谁得似洞庭清映使君车 
　　蒲栁空嗟犬马年祇应松柏晚犹妍（余齿同公余则衰矣公犹然壮夫也）漫劳一郡推麟笔岂有三长过马迁（郡乘之役实公所推毂云）藻井夜登穿海月桂林秋泛澹江烟论文后会知何地遥望清光北斗邉 

　　送丘南安还海康 

　　风尘先我解牛刀万里冥鸿一羽毛谁信五溪多瘴疠古来三峡壮波涛中原北望浮云尽函谷西还紫气高春雨海门寻旧隠折腰应啸尚儿曹 

　　题江秀才莲花草庐 

　　严城东下敞书台重镇身曽辟草莱倚杖潮声三岛接卷帘山色五公来青云高并芙蓉湿落日遥从睥睨回四壁萧条君自爱汉王元羡长卿才 

　　漫题柬徐弼卿张仲矩二国子陈巽卿洪子崇江惟城三茂才 

　　闻道中山有箧书太行风雨复何如青春愧我鸣琴后明月投人按剑余日落阴崕窥罔两时危沧海满樵渔凌云彩笔谁无羡早晚君王问子虚 

　　詹侍御游匡庐折肱不果诗以讯之 

　　闻君名籍系沧洲杖策寻僊不可留九派春愁连楚泽五峯清梦满江州题诗忽动烟霞色伏枕俄惊日月流望气自怜闗令尹何时函谷度青牛 

　　饮洪子崇宅率尔赋赠 

　　高堂华烛坐更阑节序逢秋暑欲残已见洪厓多道气更怜叶县有神丹金银宫阙三山迥名利风尘两鬓斑搔首望君霄汉上铁桥夜夜梦中还 

　　秋登大武山 

　　大武高盘海上浮登临凉气满浯州乘槎漫忆三秋客濯足遥从万里流地拆南溟稀过鴈天回絶壁倚牵牛潮声夜落云霞浄缥缈犹疑到十洲 
　　海上芙蓉万仞开翠含飞阁亦竒哉檐前日抱扶桑上树杪风吹碣石来哀壑莫云看倚剑高秋落叶伴登台东南天柱雄今古安得楼船下濑才 

　　清海台送陈山人入京得山字 

　　旧游词客又燕闗岁莫逢君一解颜把酒高台县落日题诗寒色满苍山黄金宫阙行看近白髪风尘且未还天上故人如见问将携妻子鹿门间 

　　晚发临清 

　　风起蒹葭船自开树杪孤城返照来倒影楼台虚径度鸣锣舟楫晚须催鸥鳬鼓柁还汀芷河岳流云落酒杯顾眄未论扶药饵古今踪迹本蒿莱 

　　茆屋落成詶韩甥寅仲 

　　大成庙西苏祠东我有一宅生蒿蓬茅茨过雨春不恶火树倚槛秋能红开径只合来二仲灌园岂为辞三公馆甥堂竹涓涓浄坦腹赋诗霜叶中 

　　寄和太保兄弟紫燕 

　　汝家兄弟迥无伦毛骨森森似凤羣紫燕诗成还寄我黄龙洞口更思君（时庐墓黄龙）巢当画栋逢秋色日向青天带暮云海北海南惟有路莫将幽思问鸿钧 

　　赠真空上人 

　　袈裟共泛真何意苦行空门似汝贤蓟北传灯冰雪里岭南持钵瘴云邉渊明酒伴惟须菊慧逺禅心只种莲今古茫茫不胜思江干无语草芊芊 

　　七言絶句 

　　题画赠方伯滕公 

　　微垣花隠刺桐深公暇时为抱膝吟一曲瑶琴春万里不知棠树旧成阴（题嘉树长吟） 
　　粤台云气郁苍苍人在华胥白日长不独南牕堪寄傲曲肱随处是羲皇（题紫云髙卧） 

　　郑生学医从海上军索赠赋此 

　　为问安期枣有无片帆南海静天吴酬恩到处逢知己夜夜双龙匣里呼 

　　送张伯珍赴京 

　　贾勇休夸六郡雄提戈东望緑林空可怜诸将封侯尽白马青袍向北风 
　　百战曽经七尺躯先登亲夺绣蝥弧知君不用尚书贵夜夜青天泣灌夫 

　　答吕文在 

　　雨送飞觞待两姬巴歌新制竹枝词天风吹落霓裳曲梦里相逢怨别离 

　　赠玉娥 

　　涉涧登台鬓半松玉娥相对玉娥峯千杯劝尽不知醉手挹飞泉入酒锺 
　　泉声虢虢石粼粼罗袜凌波不动尘借问仙家谁得似黍珠宫里鲍夫人 
　　千峰斜日一枰残月上霓裳驾鹤还尔自姓王人不识他年应比烂柯山 

　　代玉娥畣 

　　妾本巫山山下女朝朝暮暮在阳台可怜遗履轩前月长照飞鳬海上来 
　　飞泉直下几千寻洒落云山紫翠深采得山花羞妾面汲将泉水比侬心 
　　醉归忘却玉搔头藤蔓牵衣碧涧流流到门前尚呜咽松风萝月两悠悠 

　　赋得海不扬波赠张将军 

　　大舶乘风马不如孤城落日莽萧疎即今空水天连碧买酒将船问白榆 
　　积水澄波静不流两星相对镜中浮灵槎岁岁天邉下共指寻源博望侯 
　　大星小星坠海中海鲸东去水涵空楼头戍卒浑无事到处投竿学钓翁 
　　将军白马紫虬髯海上青山万点尖夜半高堂罢歌舞高高山月照疎帘 

　　送潘去华侍御还朝去华在粤著书名百六书成而召故次首及之 

　　南迁客舍寄桄榔五岭今传五月霜自是主恩深雨露肯令韩愈到潮阳 
　　独树空庭对著书书成驰传起相如名山石室非无地紫气红光看斗墟 
　　蒲叶青青榴子红还朝人识五花骢遥知宣室将前席一一风謡达九重 
　　独抱瑶琴久不弹为君一曲再三叹从天玄鹤兼云下便欲因之寄羽翰 

　　与梁思立谭永明饮韦纯显宅 

　　庭月婵娟出海楼庭前贳酒鹔鹴裘相逢??得还辞醉二十论交今白头 
　　酒人燕市共谭生偕计梁韦弟与兄命驾岂难千里至今人徒见古人情 
　　海上高悬碣石宫谈天稷下竞称雄君看莫逆者四子满目青山一笑中 

　　太和道士李理雄余字之守雌丏诗赠以絶句 

　　蚤向名山学息机焚香长掩白云扉雄心一片降应尽肯逐杨花作雪飞 

　　太和道士王思明从登紫霄峰问其泉对曰上善即老子若水者也字之子静号以若水丏诗赠之 

　　一蒲青草自年年万叠苍山对夕烟静后观心如止水髙髙明月在中天 

　　白云山楼中 

　　高山心自下尘寰复有南楼在此间闲坐楼中门尽辟白云朝去暮来还 
　　白云朝去暮来还一去一来俱在山十载离家不知返而今始觉泪痕斑 
　　下山云雨上山晴谁道山云亦有情却似道人心一片无来无去又无生 
　　不携尊酒上山来只酌龙泉水一杯泉水自清人自酌不愁心地有尘埃 
　　下山却是上山泉欲饮还须在水源不信诸君泉上看千条万派落前川 
　　高坐楼中云作衣夜来亲见郑安期无情最是峰头鹤不为游人住少时 

　　题石山船二首 

　　石船髙驾碧山头似畏风波急暮流十二时中平地起问君何处不堪愁 
　　木兰为檝桂为桡南接端明学士桥我自虚舟人不识海门风雨日潇潇 

　　七月晦日同诸子大雨游三髻山鼓御风之章 

　　千山雷雨震天门万壑飞流万马奔莫道游人魂欲断瑶琴石室倒琼樽 
　　秋衣重湿海天寒秀色三峯雨里看却恨多情逢佚女双鬟犹自隔云端 
　　足下层崖万仞悬耳邉危石一藤牵白云冉冉如无地宿雨蒙蒙只有天 

　　赠罗浮吴道士 

　　羽人绛节自云中四百峰头访葛洪他年天柱如相见玄鹤飘飖舞碧空 

　　柯节妇诗 

　　盘石空庭对不移始知青镜妬蛾眉子规枝上三更血好似闺中囓指时 
　　太守新题照画梁霜风飒飒满清漳汝家正在罗溪上一水沿洄万里长 

　　赠汝诚应贡北上 

　　南来梨岭万重山緑绮逢君一解颜满院梅花开不尽朔云春树又燕闗 
　　翠壁苍云锦绣开夜凉萝月满松台思君不见梅溪上惆怅天风万里来 
　　万国儒绅肃鹭行九天阊阖觐龙光东连碣石悬鳷鹊南度秦淮有凤凰 
　　九衢车马日辚辚君去初充上国宾纡紫昔无安世贵草玄今有子云贫 
　　排云曽奏万言书无奈天阍独望予汉室有人询贾谊幽兰依旧结芳裾 

　　同李宗阳泛西湖招侄男兆不至口占促之时年十五 

　　西湖之水多白苹白苹映水揺乌中山花水花两灿烂君若不来花笑人 

　　答真空上人 

　　佛氏生憎五藴山须弥原只在人间我今出世君知否九万扶揺一日还 
　　有中说有还归有无里谈无又着无我把此言来印证恰如明月照江湖 

　　赏报（有序） 

　　时署闽清谕将赴南宫至福州报迁赏而后言余曰今赴南宫及第是望即及第不赏何也将如罗文毅劾李贤谪泉州市舶提举何赏为署教谕迁左亦知县不赏何也将如陶靖节八十日归何赏为他日即召不赏何也拜御史将批鳞命之不保何赏为三更报者出而复入曰闻公亷甚知无槖金请书数字他日索于里长余曰岂有费里长叶知县乎赋诗谢汝口占一絶 
　　家住青山学隠沦偶来相访武夷君铁桥流水不归去肠断清猿和白云 

　　洛阳望三髻山 

　　云锁三峰霁未开空余三髻象三台舆人遥望遥相语昨日亲曽云里来 

　　宏路道中 

　　日入虫鸣草露凉海风吹月月苍苍邮亭处处看相似高隔松林十里长 

　　峡江渡 

　　峡江亭前秋叶多峡江渡口足风波知君急渡如江水帆影先开奈尔何 

　　题茶洋驿清风亭 

　　隔树蝉声度翠屏穿林涧水倚栏听行人一到扬镳去惟有清风恋竹亭 

　　赠别韦纯显赴泰和 

　　书剑同游二十年栁丝长绾万条烟天涯落魄愁分手君向西江我在燕 
　　潞渚帆开独滞留燕山尘满黒貂裘愁来已就祢生赋为我先投鹦鹉洲 
　　南游同唱郢人歌楚水闽山路几何欲向天涯寄杨栁祇怜攀折已无多 
　　三忠祠在上东门古道飞沙白日昏唯有前朝松栢树霜枝聊可赠王孙 

　　朝斗坛步月 

　　太乙宫前月满时沧波万顷碧琉璃手持玉笛瑶坛上吹起凌空锡杖飞 

　　用韵答林中洲见问 

　　寒烟蔼蔼雨霏霏草緑江南春未归满树桃花君莫问道人今已学无为 
　　独坐炉薫对雨霏闲看川逝共云归主翁欲问惺还否何处惺惺更问为 

　　友人约赴佛会诗以答之 

　　便随大众说西天莫以焚香种福田白鹤峯头一长啸不知谁是野狐禅 

　　十四岁读书永福寺友人伐鼔七声命诗索道士酒 

　　逺公昔日东林寺有酒曽呼靖节来今夜虎溪须尽醉莫教明月照空杯 

　　石洞集巻十八
