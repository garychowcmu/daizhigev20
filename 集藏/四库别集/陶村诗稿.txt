
陶村诗稿


林序
陈肇兴先生略传
杨记
题词
卷一
卷二
卷三
卷四
卷五
卷六
卷七
卷八
 

林序

　　余生也晚，不获于伯康先生之古香楼而修士相见礼，仅于先生之门下士藉悉其为人，有践绳之节；并读其遗着数篇，爱其质不过朴、丽不伤雅，洵足以光扬缉熙，昭章元妙。然卷帙无完，究不能窥其全豹为憾！近有杨君珠浦者，抱先生之遗集过务滋园而告之曰：『此前清道、咸间陈伯康孝廉之遗着也；惜版已散佚，特为之抄而存之』。余喜而浏览，如见故人。读至七、八卷，觉当日戴万生之乱状历历如现，可藉以知台湾往昔之史迹；其关系于文献，固不少矣。杨君并言欲翻印以存于世；笃矣乎仁者之情，近今罕觏。此不独伯康先生之幸，亦吾台文献保存之幸也。韩昌黎答崔立之书，尝谓『发潜德之幽光』；杨君其有焉。故为加墨简端，表而出之。

　　中华民国二十五年（丙子）夏，树德村人林耀亭撰于守拙山房。  
陈肇兴先生略传

　　陈肇兴先生，字伯康；彰化人。少颖悟，抱豪胆；事亲至孝。曾入邑庠。道光季年，翰林高鸿飞先生署彰化县；提倡风雅，乃聘廖春波先生长白沙书院主讲，以诗赋文课士，高县主躬莅讲席。是以文化大兴，士竞吟咏，就中陈肇兴先生为杰出。先生咸丰八年举于乡；颜所居曰古香楼，读书歌咏以自娱。

　　迨同治元年戴万生变，先生慨然投笔从军。彰城陷，只身冒险逃入集集。日则奋练强悍民番，援官军、诛叛逆；夜则秉烛赋诗，追悼阵亡将士，语多忠诚壮烈。事平，不仕；设教于里，时雨化人，桃李争妍，而杨馨兰、杨春华、林宗衡、许尚贤，俱列门墙。于是相谋刊此「陶村诗稿」，以惠后学。

　　中华民国二十五年六月，彰化杨珠浦辑叙。  
　 

杨记

　　「陶村诗稿」共八卷，系磺溪陈肇兴先生壮年时所作也；贵写实、尚平易。余二十五年前，偶然得之书笥；回环三复，不求甚解。民国八年，请示于吴德功先生；先生喜出望外，详为说明：『此卷乃台湾诗学之结晶，现存殆无完本；卷中虽有蛀失，当为补记』。至十年，阅毕；告曰：『好自珍藏』！余以是更加爱惜。屡思翻版，踌躇莫进。此次受林耀亭先生及乡中父老之怂恿，乃决意付印重刊，以公同好，藉以保存台湾地方文学之一助，亦可以谢故吴德功先生指导后学之劳也。爰为之记。

　　中华民国二十五年秋，杨珠浦记于南屯爱仁医院。  
　 
题词

　　一

　　一卷新诗百感生，经年避寇赋长征；壮怀不作偷安计，又向桃源起义兵。

　　二

　　数载书生戎马间，杜陵史笔纪瀛寰；采风若选「东征集」，咄咄吟中见一斑。

　　三

　　浣花溪畔少陵祠，绝代诗才赋乱离；谁料千年才更出，有人继和「北征」诗。

　　荆楚陈懋烈芍亭顿首拜题。  
　 

卷一

　　磺溪（彰化）陈肇兴伯康

　　壬子

　　癸丑

　　○壬子○

　　春日早起

　　扫墓感作

　　晓行山中即目

　　暮春书怀

　　初夏郊行

　　稻花

　　自大墩归五张犁书馆遇雨口占

　　斋前观获

　　哭赖汝明秀才

　　米元章墨迹歌，为张明经作

　　山馆夜坐

　　待人坑

　　送邱石庄孝廉北上

　　冬日漫兴

　　○春日早起

　　春寒恋重衾，贪眠不觉晓；何来唤人声，花间立一鸟。盥手热炉香，空斋静悄悄；此时平旦心，一毫原不扰。

　　○扫墓感作

　　记得趋庭鲤对时，一镫豆火课孤儿；九原今日言犹在，五鼎他年报岂知。宿草春经霉雨润，杜鹃声带血痕悲；墓门满目增惆怅，泪洒东风桧柏枝。

　　○晓行山中即目

　　晓从南冢去，山色尚模糊；草露行来湿，蛮烟到处无。泉声随涧转，鸟语隔林呼；遥望前峰上，朝阳红一隅。

　　南冢，彰化南方之山名。

　　○暮春书怀

　　一日阴晴互变迁，如醒如醉困人天；落花又满东西路，流水无分上下田。轣辘蔗车连夜响，丁东秧鼓接畦喧；几回绿酒红镫下，忆到儿时忽惘然。

　　二

　　垂杨无力绊春晖，转瞬东皇又欲归；一岁韶华忙里过，少年好景热中非。蛙喧雨后声偏急，花落风前影亦飞；野馆不嫌田舍寂，得知稼穑是民依。

　　○初夏郊行

　　黑云初散雨初晴，一望郊原绿已平；好鸟逢人如问讯，野花满眼不知名。晚烟几簇笼修竹，新涨千畦长早粳；屈指纳禾期已近，老农相对有讙声。

　　○稻花

　　谁把黄云尽剪齐，平铺陇北与畴西；红摇■〈禾罢〉稏累累立，碧染袈裟穗穗低。十里午风开满野，一番朝雨落盈畦；却嗤桃李多姿媚，艳冶何曾补庶黎。

　　○自大墩归五张犁书馆遇雨口占

　　远岫黑云起，长空白日遮；水声缘路折，雨势挟风斜。处处鸣丛竹，畦畦落稻花；遥知烟簇起，已是主人家。

　　○斋前观获

　　几番烟雨一朝晴，破晓连耞粟有声；天与书生知稼穑，日看野叟拥坻京。提笼稚子拾余穗，持帚村妪晒湿粳；好绘豳风图一幅，他年留待答升平。

　　○哭赖汝明秀才

　　无诸城畔叫巫阳，万里招魂道路长；十载苦心事场屋，一衿误汝葬他乡。生为才子天应忌，死傍名臣骨亦香（秀才葬于林少穆中丞墓侧）；多恐益君双白泪，哀吟不敢奠椒浆。

　　无诸城在福州。

　　○米元章墨迹歌，为张明经作

　　宝晋行书世寡偶，挥毫落纸云烟走。真迹长留天地间，玉匣珍藏重鼎卣。下书元佑戊辰年，上书古诗三五首。盈笺满幅势槎拏，字字精神何抖擞！锋铓微露姿致生，出入二王变欧、柳。譬如老将练奇兵，长戈短弩屹相受；又如狮子搏狐兔，毛爪森张声怒吼。世间石刻重描摹，传者十失其八九。得此尺幅墨生光，真赝从兹堪晰剖。毋乃上帝爱颠书，鬼物神工互相守。不然相距七百有余载，宋家台树归乌有！一十八叶乌丝笺，蟫餐蠹蚀亦应朽。那得绵延四代间，法物留传等琼玖。当时庆历诸名公，纷纷姓氏跋其后（帖尾有明人文征明、董其昌题跋）。一字千金价匪高，临摹直不数蝌蚪。一朝零落随变衰，婉转终归浪子手。田园荡尽绮罗空，携来市上图餬口。岳珂已死华亭没，世远年湮见者狃。我从君斋借一观，心摹手搥目瞪久。归来画肚十回思，胜事惊夸示朋友。自惭好古困家贫，遇古不购古应咎。长歌一曲表恂忱，寄语斯人莫尘垢。片纸文字足千秋，此是吾儒无量寿。

　　○山馆夜坐

　　独坐书堂久，孤镫渐失辉。山空人语亮，城远漏声微。细雨斜侵户，寒风自掩扉。倦吟方欲睡，萤火上人衣。

　　○待人坑

　　山围乱冢树交加，竹舍茅檐共数家。廿四番风都过了，居人犹卖一园花。

　　待人坑，彰化近郊之山名，现公共墓地。

　　○送邱石庄孝廉北上

　　屈指登蟾窟，于今已十年。蛟龙升碧海，鹰隼击秋天。留滞由人事，飞腾卜子贤。乘槎挂帆去，计日羡登仙。

　　○冬日漫兴

　　野馆归来百事乖，攻愁唯仗酒千杯。诗当得意逢人诵，家到无钱怕客来。乱叶随风飘不定，野花着雨落犹开。庭前此日萧条甚，好去军山探早梅。

　　军山，即定军山，彰化八卦山之别名；磺溪八景之一，曰「定塞望洋」。

　　○癸丑○

　　登赤嵌城

　　法华寺

　　五妃祠

　　宁靖王墓

　　赤嵌怀古歌

　　补博士弟子纪事

　　罗山闻警，间道斗六门入水沙连途中口占

　　牛相触

　　同安岭

　　乌日渡

　　赖氏庄

　　乞菊，次周恒甫韵

　　感事

　　王田

　　槟榔 

　　○登赤嵌城

　　嶒嵘山势接苍穹，俯瞰茫茫大海中。此日万家登版籍，当年三度据枭雄。云生蜃气连城白，日照龙鳞满郭红。目极中原天万里，乘槎我欲借长风。

　　二

　　混茫一气转鸿钧，独坐危楼逈出尘。帆影远浮双鹿耳，潮声遥控七鲲身。包罗山海夸雄镇，锁钥东南据要津。却喜时清无暴客，重关虽设不防人。

　　○法华寺

　　谁携馔厨访烟萝，一路熏风扬绮罗。遗老昔曾称菩萨，名园今已属头陀。梦中蝴蝶迷人惯，世外莺花奉佛多。日暮归来钟磬寂，榕阴竹影共婆娑。

　　○五妃祠

　　玉带歌成万古愁，君王节义自千秋。可怜同死不同穴，芳草凄凄各一邱。

　　○宁靖王墓

　　卅年憔悴落蛮乡，故国河山感慨长。留得数茎华发在，九原归去见高皇。

　　○赤嵌怀古歌

　　夜半天风吹海立，鲸鱼上岸鲛鱼泣。金鼓千声动地来，戈船百道乘潮入。将军落地便惊人，救火奔波走四邻。七岁读书知大义，洒扫应对皆经纶。君家伯叔公侯伍，自立唐藩擅开府。争班谈笑卑徐常，撤戍投降似刍狗。回手招君君有辞，儿今身已属隆武。五羊城头啼杜鹃，千艘万骑来铜山。英雄誓不臣二主，事成不成唯凭天。可怜触起毒龙怒，白浪掀天风卷树。出师意气吞金陵，一战孤军失南渡。从此将军识天意，转身却慕田横义。百舰驱来鹿耳门，一朝夺取牛皮地。红毛楼上草鸡鸣，彼苍藉手开东瀛。冠带柬骑赤龙去，迄今故垒犹纵横。我来赤嵌访古迹，舞殿歌台长禾麦。圣主当阳魑魅消，频年不见挥兵革。唯余无恙水西流，沧海茫茫接天碧。

　　○补博士弟子纪事

　　岁岁风檐里，文章困数奇。空存天下志，纔作秀才时。卖赋怜身贱，缄书慰母慈。鲤庭遗训在，回首一凄其。

　　二

　　红榜填名后，青云得路初。几人夸拾芥，今我幸知书。驷马高题柱，豺狼逼倚闾。前途传警报，仔细慎回车。

　　三

　　释菜瞻先圣，衣冠一色新。拖青欣有伴，曳白讵无人。泮水芹初秀，官桥柳已匀。从兹舒骥足，万里骋风尘。

　　○罗山闻警，间道斗六门入水沙连途中口占

　　半生山水有奇缘，避乱犹过万岭巅。一箭路穿牛触口，千盘身入水沙连。每从石磴登群峭，忽讶篮舆欲上天。万树松楠相映绿，午风吹出翠微边。

　　○牛相触

　　篮舆过斗六，四面野风颾。山势如牛触，溪流亦虎号。岸花随路转，岭树拂云高。隐隐群峰外，蛟龙起怒涛。

　　○同安岭

　　崔巍山势似蟠龙，天堑居然要路冲。上岭三千三石磴，插天九十九炎峰。参差树色萦车马，断续风声乱鼓钟。西望沧溟若杯勺，茫茫万里泻心胸。

　　○乌日渡

　　溪流何处到，一望浩无涯。浪急日光碎，云飞天势移。茫茫迷蔗圃，淼淼失芦陂。摇橹从兹去，孤舟似箭驰。

　　○赖氏庄

　　闻乱抛城市，迁家就友生。数间茅屋老，十里稻畦清。处处花依壁，家家竹作城。呻吟吾不恶，闲步看秋耕。

　　二

　　摘果穿花径，随流到稻阡。鸟冲云外路，鱼乐水中天。俯仰皆佳趣，行藏愧少年。隔篱有野叟，呼饮夕阳边。

　　三

　　薄暮投书馆，题诗寄草堂。衔山红日大，出岫白云忙。啅雀栖檐瓦，归牛浴野塘。兴来无近远，随意宿花庄。

　　四

　　结宅临流水，开门见远山。主人能好学，稚子不偷闲。竹下挑灯饮，花前出画看。祗因素相惬，礼数一时删。

　　五

　　雨过仍雷电，风来半晦明。金瓜供客馔，银鲫入厨羹。酒后偏工睡，人前欲息争。狂吟聊过日，安坐待时平。

　　○乞菊，次周恒甫韵

　　幽斋秋老遍苍苔，只有寒英数朵开。自是黄金难买得，一诗纔换一枝来。

　　○感事

　　萧墙列戟究何因，满眼郊原草不春。岂有同仇关切齿，并无小忿亦亡身。挥戈舞盾贼攻贼，吮血吞心人食人。自愧未能为解脱，空将两泪哭斯民。

　　○槟榔

　　蒲衣剑佩绿纷披，直干亭亭出短篱。拔地数弓纔展叶，擎天一柱不分枝。虚心似竹还多节，瘦骨如棕却少丝。日暮蛮儿竞猱采，山风吹下子离离。  

卷二

　　磺溪（彰化）陈肇兴伯康

　　甲寅

　　乙卯

　　○甲寅○

　　与韦镜秋上舍话旧，即次其即事原韵

　　送韦镜秋归赤嵌

　　清明同友人游八卦山

　　初往肚山之竹坑庄

　　董济亭夫子寿言

　　肚山道中即景

　　游龙目井感赋百韵

　　齿痛，戏用袁简斋拔齿原韵柬石庄

　　路旁见村女口占

　　端阳

　　春田四咏

　　秋田四咏

　　海中捕鱼歌

　　○与韦镜秋上舍话旧，即次其即事原韵

　　海外干戈起，消磨近一年。那堪多难后，重话识君前。缚裤参戎幕，征歌列绮筵。相逢须痛饮，莫负杖头钱。

　　二

　　转盼又春菲，鸡虫息是非。从军年少者，抚景念庭闱。大吏轻裘暖，官胥快马肥。闻鸡应起舞，不必辄思归。

　　三

　　登高望烽火，落日几徘徊；鼙鼓惊千炮，干戈念五材。苦心参国是，泪眼不春开；惆怅关山暮，苍茫独举杯。

　　四

　　涕泣妻儿共，流离父子俱；人谁分盗贼，地各据当途。剽掠无完瓦，战争不用弧；书生廑民瘼，残喘庆来苏。

　　○送韦镜秋归赤嵌

　　昔年花萼羡连枝，今在磺溪见白眉。谕蜀已驰司马檄，登楼还起仲宣思。恨无宝剑贻良友，只有清樽送故知。明日莿桐花下路，海天无限暮云垂。

　　赤嵌，台南之别号。

　　○清明同友人游八卦山

　　偶值清明节，邀朋上翠微。雨随啼泪下，风卷纸钱飞。世乱邱陵变，民穷祭扫稀。登高无限感，搔首共歔欷。

　　八卦山，彰化八景之一：「定塞望洋」。

　　二

　　芳草迎游屐，青山聚哭声。暖风熏客醉，残照背人行。曲径穿林仄，危峰到顶平。语来烟景暮，犹自访花卿。

　　○初往肚山之竹坑庄

　　甘雨几时降，草木皆敷荣。东郊一以眺，绿野人尽耕。出城见肚山，一抹翠眉横。北风从南来，萧萧刺竹鸣。篮舆到山麓，树树栏人行。伛偻穿其下，肩夫足跛倾。我坐看山光，却喜路不平。峰峰如护卫，送我到竹坑。主人知我至，倒屣出门迎。一见各恨晚，欢笑若平生。

　　○董济亭夫子寿言（时三月二十三日）

　　天妃此日降仙家，又见先生福履加。论齿初扶灵寿杖，称觞恰趁吉祥花。郎君彩服围朱履，弟子笙歌拥绛纱。最爱春光三月好，满门桃李烂明霞。

　　二

　　追随回首十年强，旧雨春风梦寐长。视我犹儿兼教养，报公有日只文章。恩深转觉酬难遂，望重终惭学渐荒。今日尼山传胜会，介眉愿进紫霞觞。

　　○肚山道中即景

　　乐耕门外草如茵，绕岸花开白似银。如此风光真乐土，不须更觅武陵津。

　　乐耕门，彰化东门城楼。

　　二

　　过尽山庄与野桥，新秧万顷绿齐腰。南楼几日萧萧雨，又长东郊一尺苗。

　　三

　　竹园稻屋自成家，破晓儿童踏水车。万绿丛中红一片，隔篱几树莿桐花。

　　四

　　大肚山前大海西，嵚崎道路古来迷。缘堤一带相思树，日为行人送马蹄。

　　○游龙目井感赋百韵

　　夙披县图经，龙目称幽奇。抱此一十年，欲见更无期。甲寅春三月，往教海之涯。因与龙目近，遂起观泉思。携筇招野叟，道我与前驰。靡靡踰阡陌，数里无烟炊。榛■〈木莽〉积碎瓦，颓垣压茅茨。十室无一存，存者唯石基。彳亍到井陉，萧瑟尤堪悲。两目复何有，一水空清漪。菪菪涧中石，毵毵井中菭。草花黄白色，不辨薋菉葹。维时日亭午，我行颇倦疲。披襟席地坐，对叟发长噫：我昔按图经，龙目不似兹。得毋人好事，好景凭意摛。野叟闻之泣，抆泪煎致辞：伊昔称乐土，俯仰皆有资。所赖贤父母，宽猛政并施。夜眠少闭户，年凶不啼饥。堂堂杨明公，版筑相地宜。城建三十载，黎庶无猜疑。漳、泉若家室，出入相怡怡。鸡黍罗盘错，醇醪满缶卮。腊蜡常酬酢，秋冬有馈遗。尔时双龙目，夹井大如箕。泠泠喷其下，清冽甘如饴。前面栽修竹，后面植芳篱。十步一屋，五步一茅篱。禽鸟鸣春夏，花果色参差。种种好光景，顾盼解人颐。嗣后太平日，文武多恬凞。黠吏若狨鬼，健役如虎■〈鎞，犭代金〉。道逢剽劫贼，摇手谢不知。肩舆下蔀屋，凛凛生威仪。从行六七人，沿路索朱提。更诱愚顽辈，鹬蚌互相持。就中亨渔利，生死两瑕疵。死者卧沙砾，生者受鞭棰。黔娄杀黎首，倚顿遭羁縻。一纸县官帖，十户中人资。因之升平民，渐渐相凌欺。或以众暴寡，弱肉强食之；或以贫虐富，攘夺耕田牺。以此积习久，气类判蚩蚩。一人构其衅，千百持械随。甥舅为仇敌，乡里相烂糜。村庄纵燎火，田园罢耘■〈耒矛〉。所争非城野，杀人以为嬉。遗祸及泉石，阿护身不支。健儿持刀来，佥谓龙在斯。长绳曳之走，斫碎如蛤蜊。迩来又十载，人情更险巘。得失起鸡虫，杀戮到妻儿。发冢抛骸骨，剖腹吞心脾。浮云淡白日，十里无人窥。去岁东螺人，沟洫角雄雌。风波平地起，□炮声如■〈辶雷〉。逃遁或不及，怯命饱豾貙。而我六旬叟，奔走筋力羸。亦复携童孙，驰骋效騧骊。衣服置畛隰，农具去路岐。仓卒离乡井，狼狈依山陲。渴饮涧中水，饥餐山上葵。隆冬寒气裂，妻子服绤絺。中夜仰天卧，飒飒悲风吹。起视故闾里，暧暧见竿旗。凉月照荒野，白骨何累累。今春干戈息，花草无芳蕤。归来见空壁，膏血犹淋漓。房屋既荡尽，竹木无条枝。冽彼山下泉，沙淤塞流澌。荷锸一为凿，涓滴始涟洏。君今睹灰烬，慎勿古人嗤。古人原不诈，先生来则迟。我听此言罢，呜咽泪双垂。昔闻汉成帝，北宫流漫弥；又闻郁林郡，涸泽兆癃罢。由来古灵井，气数关盛衰。此井岂其然，零落人所为。台阳古荒服，沧桑无定时。自入版图后，二百年有奇。五方错杂处，王化所难治。太守自廉洁，县令自仁慈。哀哀尔漳、泉，灾害实自贻。东家持戈挺，西家列矛鍦。尔毁我田屋，我夺尔膏脂。均之一自杀，相去不毫厘。我愿尔父兄，子弟戒循规；更愿尔乡党，仁义相切偲。乾坤有剥复，日月有盈亏。苟能推心腹，四海皆埙籝。百岁永无患，福禄天尔绥。何必愤失所，喋喋相謷訾。我志托山水，我心念疮痍。先忧而后乐，此语本吾师。区区一井间，何足系安危！所嗟填壑者，十稔两流离。悲悯恐无益，慷慨发歌诗。寄语采风者，陈之贤有司。

　　龙目井，大甲郡龙井庄。

　　○齿痛，戏用袁简斋拔齿原韵柬石庄

　　君年未四十，齿牙惊摇动。我少君十年，情亦同汹汹。初觉断腭■〈齿巨〉，继焉头颧重。一齿居中央，齤然欲先众。朝夕齩菜根，每饭辄心恫。持梁刺齿肥，又如邹鲁哄。似欺我舌耕，束修当君俸。故使病聱牙，佶屈被嘲讽。清晨揽镜看，前龈露凿空。端阳节底归，何以食菰粽。有时彻唇酸，如带刺芒痛。岂其素贪饕，饮食必有讼。造化之小儿，以我为簸弄。抑怜我与君，悲感夙所共。齴伯与龋妻，故自相伯仲。我想觅良剂，扶彼将倾栋。未免愁庸医，耳目多蔽壅。不如向君求，取之如家衖。问涂于已经，较可见实用。寄语拾牙慧，知君素豪纵。亟遣长须来，药囊一时送。

　　○路旁见村女口占

　　溪边有女浣新纱，一笑相逢语不哗。蓬鬓乱涂龙舌草，竹钗横插马蹄花。使君有妇原无羡，夫婿多情各自夸。到老不知离别苦，怜渠何幸嫁农家。

　　○端阳

　　寂寞山斋一事无，偶逢佳节倍清娱。榴花照眼霞千树，葛叶延龄酒百壶。放学儿童分纸扇，求书村女送桃符。离骚读罢天难问，肠断怀沙屈大夫。

　　二

　　几家桃李荐新鲜，艾叶榕枝处处悬。黄茧裹绵装小虎，青蒲粘粽掇鸣蝉。山翁趁午锄灵叶，野客题诗擘彩笺。记得水仙宫畔里，龙船花外放龙船。

　　○播种

　　谁将粳秫糁东皋，乘屋才闲播谷劳。双手抛来天雨粟，一犁翻起地生毛。寒消稻陇呈春色，暖入油粇动土膏。为报耕耘从此始，乘时莫惮辟蓬蒿。

　　分秧

　　春前春后雨初晴，十里风吹叱犊声。不待鸣鸠终日唤，已看秧马带泥行。连畴蔗叶笼烟碧，隔岸桐花映水明。记得当年贤令尹，乐耕门外劝春耕。

　　耕田

　　一番烟雨入新秧，翠毯平铺万垄长。梅子黄时春草长，莿花白后野人忙。扶苗几度锄非种，疾恶伊谁得不稂。我笑望风迎大吏，何如植杖跪田旁。

　　获稻

　　骄阳似火稼如云，随获随耕力最烦。荷担人归黄檨圃，催租客到绿槐村。耞声远逐蝉声乱，镰影遥连犊影昏。自是瀛壖多乐土，畬田火米不须论。

　　○秋田四咏

　　播种

　　纳稼纔完便粪田，农家六月少闲天。西畴乍见生孙稻，南浦还浇种子泉。浥露香秧争出水，迎秋翠毯半含烟。何须竞说占城谷，早晚三杯各有年。

　　分秧

　　不待鸣鸠唤插禾，秋天到处有秧歌。田如画罫纵横直，人比承蜩伛偻多。万束青分龟壳笠，千畦绿刺鸭头波。耕耘自较三春迫，雨夕风晨为筑坡。

　　耘田

　　绿遍郊原白满溪，趣耘又到柳阴西。凉风拂地惊秋耨，赤日行天病夏畦。稻过蝉鸣将吐颖，人如蛙跳不离泥。伊谁为赋田头鼓，我比欧阳望更迷。

　　获稻

　　黄云重迭亩西东，一岁还逢两稔丰。万斛稻粱如阜立，数声耞拂近年终。鸡豚满地龙蛇蛰，杵臼通霄木叶空。从此赛神兼饮蜡，田家乐事正无穷。　

　　○海中捕鱼歌

　　北风吹沙寒冻竹，海鱼上潮团一簇。叶叶渔舟破浪来，撑扠使挺纷相逐。横沉巨网截波中，一举常麟数百族。小鱼战戢大鱼肥，半死半生血犹漉。满担挑来到市廛，腥风吹遍夕阳天。得钱沽酒时一醉，不脱蓑衣海上眠。一灯渔火随潮泊，夜半白鱼飞上船。

　　○乙卯○

　　哭张郁堂明经

　　大水行

　　谢太傅东山士女图

　　陶彭泽东篱朱菊图

　　白司马浔阳送客图

　　苏学士南海笠屐图

　　磺溪三高士诗

　　望洋叹

　　人面竹

　　佛手柑

　　释迦头

　　○哭张郁堂明经

　　一封凶耗下台城，六属文人泪尽倾。不敢寝门同一哭，为渠风义在师生。

　　二

　　此去蓉城即旧居，三千弟子送灵舆。九原回首应惆怅，婚娶粗完未著书。

　　三

　　文字交深礼数宽，登堂每度索诗观。水沙连里他年过，便作黄垆一例看。

　　四

　　君家山水武陵津，四季花开满地春。毕竟烟霞多痼疾，桃源也不活秦人。

　　○大水行

　　木匠董文，居彰之浊水庄。岁甲寅，大水淹至，漂没香园脚数十家，文倾囊雇善泅者伐木为筏，裹饭往援，存活男女百余人。予闻其事，作为此行，用以劝世之好善乐施者。

　　黑风吹海使倒立，百川水从内山入。排云驾雨鞭蛟龙，白浪高于天一级。千年古木摩苍穹，随波漂荡西复东。砰岩撼岳相激搏，巨石旋转如飞蓬。顷刻民庐看不见，百里哀呼叫水变。缘木果然可求鱼，为巢自恨不如燕。鼋鼍白日上山游，人鬼黄泉随处现。可怜环溪百余家，一时淹没为鱼虾。洲沉岛没无所避，谁肯中流浮仙槎。浊水村翁老木匠，眼见波涛如海样。斩藤伐竹催乘桴，救得百人皆无恙。翁非有余欲市恩，动于不忍仁乃存。世间讵乏千金子，目击嫂溺甘不援。如翁恻隐合天意，必有余庆贻子孙。君不见，宋祁救蚁中状元，况乃回生起死人一村。

　　○谢太傅东山士女图

　　寿阳已破秦师东，九十七万来如虹。冠军征讨俱股栗，吾其左衽忧桓冲。当时若无谢安石，何人静镇情汹汹。围棋却援有成算，一枰直抵千罴熊。小儿辈遂已破敌，大呼原归朱序功。福德在吴天所祚，公之先见高符融。捷书一到屐齿折，山阴对奕犹未终。古今成败无定局，临危不惧真英雄。前有费袆后寇准，谈笑却敌将毋同。中年哀乐盛丝竹，东山片石高苍穹。风流宰相作佳话，苍生妓女欢雍雍。先忧后乐任天下，朱儒议论终褊衷。箪瓢陋巷有余快，矧乃裙屐生春风。琼枝玉树森罗列，明珠翠羽交玲珑。画图省识钟情处，千载临风怀谢公。

　　○陶彭泽东篱朱菊图

　　魏晋人材皆草草，潇洒唯有柴桑老。彭泽一官八十日，挂冠去之恐不早。三径未荒松菊存，归来卜筑居南村。葛巾漉酒一纵饮，秋风又到桃花源。淡云微雨重阳日，白衣送酒开门出。偶然采菊东篱下，花与先生俱隐逸。绣幰蒲车征不起，元嘉诏下先生死。乃知晚节胜黄花，雪霜历尽见根柢。首阳之薇商山芝，黄、农、虞、夏同一时。披图再拜秋色里，懦立顽廉万古思。

　　○白司马浔阳送客图

　　江流九派浔阳分，几人到此悲离群。千秋白傅传行迹，至今图画犹纷纷。忆昔武相初被贼，首疏得罪由越职。十年知遇感君恩，一语参商成远谪。香垆峰下恣遨游，哀猿怪鸟鸣啁啾。来船去马几相送，阅尽人间离别愁。离愁别恨向谁写，忽听新声来月下。推手为琵却手琶，无限芳心曲中泻。教坊旧事剧凄凉，菊谱重翻暗断肠。天涯沦落青衫客，江上飘零白发娼。阑干泪尽低徊久，宾主情多还握手。一船明月载芦花，半夜歌声迷古柳。庐山峨峨江水深，终古销魂枫树林。诗人商妇俱千载，一曲琵琶垂到今。

　　○苏学士南海笠屐图

　　乌台诗案从空起，抉摘瑕疵到鱼豕。阴霾白日昏蔽天，从此诗人无完理。东坡先生诗中豪，挥毫烟云动盈纸。一官潦倒落南荒，贬谪连年濒九死。自署识字耕田人，老向荒郊亲耒耜。置酒桄榔椰叶山，舣舟蜑户龙冈水。白须红带意态闲，藤帽棕鞋标格美。至今相距七百年，生气隆隆图画里。头戴圆笠双蜡屐，依旧春风归杖履。想见掀髯吟啸时，万顷波涛生笔底。江山有幸留才人，云海何妨老居士。足迹到处烟瘴开，肯把山林溷纨绮。不然我笠彼乘车，他日相逢岂其是。否则奇癖同阮孚，一生当着几两耳。不知先生信天翁，当行则行止则止。但教饱和渊明诗，讵料老折东山齿。十年踪迹混樵渔，一心梦寐依朝宁。蜉蝣天地寄此身，何者鱼虾何鹿豕。白鹤峰前煮凤芽，青衣道上烧婪尾。后来好事强描摹，遂把风流付才子。我今披图拜道容，一瓣名香敬在此。千秋仰止峨眉山，海阔天空万余里。

　　○磺溪三高士诗

　　诗人洪寿春

　　同安人。有集古串律诗庄四卷，隐于糊纸；邑令杨公尝赠诗为之作序，则其品可知矣。予昔曾得集古诗一卷，今已失去，欲付梓不可得矣。

　　磺溪有诗客，隐居于市阛。甘心执贱役，不肯事长官。吟诗祗自适，不予俗人看。当年杨伯起，一顾空冀闲。下士得知己，列肆为名山。读诗识忠孝（杨赠诗有「好将忠孝劝斯民」句），万卷胸中蟠。采花酿成蜜，百代供一餐。我昔幸得之，琅琅诵百环。誓得付剞劂，用以表微寒。孰料霓裳曲，不许传人间。神龙破壁飞，万古去不还。至今思片羽，激烈摧心肝。

　　画工蔡推庆

　　失其里居。尝风雨大作，只身走山崖间，会意烟景，因而作画，遂妙入神。有大宪幕致千金，一语不合，拂衣竟去；其高如此。

　　海外数画笔，蔡君推第一。如何断三餐，不受千金值。睥睨视公卿，风尘谢物色。自非逢高人，不肯留真迹。传闻大风雨，山林昼昏黑；只身走荒崖，性命了不惜。乃知画入神，妙不关笔墨。大造具化工，眼前取自得。邱壑罗心胸，云水荡魂魄。半颠半迂间，此意谁能测！

　　隐者林先生

　　名、字、里各不传。施家筑八保圳，累年不成，先生授以方略；功成，谢以千金，不受。问其名，曰：「呼林先生可矣」。今浊水圳头有先生祠，盖比之西湖林处士云。

　　先生无名字，不知何许人。折苇渡沧海，信脚行阳春。当时富民侯，延座列上宾。筑堤兴水利，指授如有神。功成不受赏，长揖辞金银。问名嗒然笑，再问言津津。天地我父母，埏垓我乡邻。不夷又不惠，能屈亦能伸。五柳非吾徒，角里非吾身。孤山梅花婿，乃我有服亲。

　　○望洋叹

　　九州岛之水海为大，我生况在瀴溟外。自读元虚赋十年，今日方与海一会。才见银涛卷地来，动摇六合声如雷。茫茫一气薄元宰，如见浑沌天未开。砰岩磓岳一呼吸，转眼已觉鸿蒙湿。吹涝散作万鹅飞，喷沫激为千鳌立。星驰电掣望转遥，一越三千不终朝。河伯望见犹失色，何论八月钱塘潮。我今望洋空叹息，波涛万里泻胸臆。看人破浪乘长风，意气如龙追不得。遥遥身世等浮沤，自崖返矣不回头。银河有路通星汉，空忆乘槎问斗牛。

　　○人面竹

　　鹿眼猫头气象狞，此君千载面如生。逢来俗士应遮避，看到贫家定笑迎。直节参天无愧色，虚心对月有余清。春来苦被东皇识，却恨桃花不世情。

　　○佛手柑

　　累累黄绉满林霜，千手都如一手芳。贝叶拈来疑有指，天花散后总成香。分珍合倩麻姑爪，献果宜供选佛场。输与山僧作奴婢，朝朝合十礼空王。

　　○释迦头

　　谁移浮果植瀛洲，颗颗垂青似佛头。七宝庄严呈妙相，一林璎珞挂新秋。风吹坏色身如现，月照圆光顶欲浮。献与如来应一笑，本年面目不相侔。

　　二

　　香苞曾说蜜波罗，珍重芳名唤释迦。一粒须弥通大化，三生慧业证阿难。花从净土拈来结，种自祇园乞得多。莫道前身原是佛，木奴狡狯胜维摩。　 
卷三

　　磺溪（彰化）陈肇兴伯康

　　丙辰

　　丁巳

　　戊午

　　○丙辰

　　虎山岩

　　经废园有感

　　春兴

　　夏雨

　　大墩与廖沧洲茂才夜话，即迭原韵奉答

　　连日风雨，戏用三讲全韵调沧洲

　　捒中大风雨歌

　　在捒连日淫潦，欲归不得，忽逢晴霁，喜而有作

　　村馆杂兴

　　再迭前韵留别沧洲

　　题杨妃出浴图

　　○虎山岩

　　路转青山曲，崎岖石径斜。一鸠啼古剎，尽日落梅花。竹老堪医俗，僧忙恼出家。题诗聊赠佛，不必计笼纱。

　　虎山岩，彰化八景之一：「虎岩听竹」；在白沙坑庄。里人赖光高所建。

　　○经废园有感

　　玉圯金铺久化烟，楼台易主半茫然。十年冷暖堂前燕，一世推移海上田。芳草有情还自绿，野花无恙故争妍。翻云覆雨寻常事，不独乌衣看可怜。

　　○春兴

　　满地榆钱莫疗饥，一春将尽雨霏霏。文章妙处千人见，家运隆时百鸟归。自养盆花舒惰气，不锄庭草见生机。逍遥悟得庄生旨，白昼焚香卧掩扉。

　　二

　　点墨研朱手不停，小窗闲坐读黄庭。嫩花避日千房敛，古树当风一面青。叶底和鸣莺唤友，枝头对语燕梳翎。年年积卷埋头老，销尽雄心是六经。

　　○夏雨

　　多病仍为客，思归屡望晴。沽春芳草店，买药夕阳城。雨久衣裳润，天昏灯火明。萧斋终日坐，相对倍伤情。

　　○大墩与廖沧洲茂才夜话，即迭原韵奉答

　　结茅深树里，人迹久寥寥。开径成三益，临池种万蕉。羡君真隐逸，与物共逍遥。一别经年见，怡然慰采萧。

　　二

　　卧病愁无伴，君来喜不寥。吹灯风卷竹，打屋雨淋蕉。得水蛙声闹，还乡客梦遥。更闻茅屋上，檐马响飘萧。

　　三

　　檐溜急迢迢，伊人破寂寥。诗情云外树，画意雪中蕉。山色临窗近，溪流入海遥。羡君歌古调，佳句比香萧。

　　○连日风雨，戏用三讲全韵调沧洲

　　狂风吹馆徒，骤雨罢朝讲。先生不出门，兀坐思鹿港。纵论至于诗，势若倾钱銗。唐、宋三百家，剖析如挥■〈耒咅〉。令我失所闻，当头甘受棒。移镫与之谈，忍冻缩头项。果然心花开，明珠生老蚌。朝看田水高，老农不敢耩。飘零及林木，天心何其■〈忄丰〉。无乃雾致愆，斯人实儱傋。语罢各分散，腰佩响珠玤。

　　鹿港，昔时台湾中部唯一：之贸易港；彭化八景之一：「鹿江飞帆」。

　　○捒中大风雨歌

　　昨夜狂台振林木，千声万声动岩谷。横吹黑雨卷山来，飞洒如麻乱相扑。鞭策百怪驱蛟龙，雷公雷母纷相逐。半空纯是金甲声，时有赤虬飞贴肉。使风挟雨雨倒吹，驾雨助风风更速。朝南暮北一旋转，有若天轮回地轴。十围杉楠摧作薪，万丛梨柿散如雹。汹汹波浪天外来，顷刻平地为川渎。东邻纔报流麦田，西舍还闻破茅屋。野水平添七尺高，涨痕遥没千畦绿。黄云满地抽针芽，余粒但供乌雀啄。诘朝雨止风亦停，乡村十家九家哭。一春无雨苗不滋，今兹雨多反杀谷。田头轧轧连耞鸣，但有滞穗无圆粟。老农垂泪前致辞，乞减半租救饘粥。里胥下状来催租，悉赋输将苦不足。输官不足还卖田，稻田虽废砚田赎。舌耕笔耒几多年，岁岁阴阳无愆伏。满城风雨供啸歌，有田不如无田乐。

　　○在捒连日淫潦，欲归不得，忽逢晴霁，喜而有作

　　风定树还号，雨霁云犹湿。朝阳有畏心，徘徊上原隰。水鸟带波飞，啄禽晒衣立。叉鱼渔荷蓑，割稻农戴笠。日暮各还家，蛙在水中泣。欹枕一以听，阁阁鸣何急。纤月细于钩，流光剧可挹。飞萤不避人，夜静穿窗入。

　　二

　　朝曦红上檐，瓦雀双双喜。咿嘤语窗前，似唤幽人起。孤客正思家，对此欣不已。仰视浮云飞，余霞散成绮。路逢相识人，为问前溪水。一苇如可航，余亦将归里。

　　○村馆杂兴

　　宿雨初晴暑气收，茅斋六月爽于秋。举头忽讶青天转，无数白云如水流。

　　二

　　朦胧树色映窗纱，晓日初升薄雾遮。燕子入帘栖不定，双双飞上紫荆花。

　　三

　　困人天气剧难量，冷暖无端搅客肠；昨日绤絺今挟纩，调停病体着衣裳。

　　四

　　一春苦旱稻田荒，入夏甘霖忽渺茫。养得参差苗暴长，半畦青间半畦黄。

　　○再迭前韵留别沧洲

　　共有离家思，闲谈夜不寥。都将孤客泪，洒向美人蕉。雨暗青天湿，烟迷绿树遥。他乡重话别，愁听马萧萧。

　　二

　　君如苏学士，我比释参寥。旧雨春前树，归心剥后蕉。乾坤双鬓老，湖海一身遥。此去逢河叟，关门学纬萧。

　　○题杨妃出浴图

　　钿盒金钗宠幸新，温泉初试落池身。沉鱼落雁知何似，一树梨花带雨春。

　　一

　　玉貌花颜金步摇，一番澡洗倍夭娇。起来似不胜罗帔，倚定宫娥整翠翘。

　　三

　　一曲霓裳绝代无，春风省识美人图。分明剥出鸡头肉，滑腻如凝塞上酥。

　　四

　　环佩珊珊出浴堂，玉莲犹吐瑞龙香。楼东别有梅精在，不赐华清第二汤。

　　五

　　凤凰阁下册娉婷，十一年中读道经。旧梦回头成一笑，醉归不怕寿王醒。

　　六

　　瑶池月下玉山头，为雨为云几度秋。千载粉香凝渭水，金钱难洗禄儿羞。

　　七

　　谢却铅华淡扫眉，风流虢国冠诸姨。不知骑马平明去，也许承恩赐浴池。

　　八

　　长生殿里祝他生，万岁千秋有旧盟。料得马嵬重驻驆，丹青魂断丽人行。

　　○丁巳○

　　西螺晓发

　　诸罗道中

　　茅港尾 　

　　茅港晓发

　　哭仲义弟

　　林先生祠

　　哭林氏■〈女市〉

　　除日

　　○西螺晓发

　　五更携被起，和梦上牛车。店月千枝火（时值北港进香，一路香灯不绝），溪风十里沙。行藏愧鸡豕，来往负莺花。遥指人烟外，曈曈晓日斜。

　　西螺，虎尾郡管内。

　　○诸罗道中

　　麦芒初长野风清，一路烟花管送迎。出谷流莺初学啭，过溪蜓蝘渐能鸣。篮舆坐久常成睡，茅店经多半识名。唯有故人不相负，十年携手快同行。

　　诸罗，现嘉义一带之古名。

　　○茅港尾

　　负笈师兼弟，联床弟与兄。过溪初见鹊（谚云：鹊不过八掌溪），开店不闻莺。海近鱼虾贱，春深草木荣。不辞终夕醉，隔壁有歌声。

　　○茅港晓发

　　迢递罗山路，年年恨未消。离家刚四日，到郡是今朝。雨湿罾门渡，风生铁线桥。诗成懒题壁，口占与垂髫。

　　茅港尾，曾文郡管内。

　　○哭仲义弟

　　记得绳床共被时，十年风雨苦难支。代供甘旨持筹窘，不耐嬉游秉性奇。累重怜予登第晚，家贫误汝读书迟。池塘旧梦空回首，落日荒原万古悲。

　　二

　　也曾泼墨学龙眠，神妙秋毫欲到巅。此日空留书画稿，他生难定弟兄缘。每看弱女情频恸，为念阿■〈弥上女下〉泪又涟。如此聪明偏夭折，人间报应总茫然。

　　三

　　愁来几度废吟诗，三载荆花损两枝（前岁五庶弟殇）。折臂已如亡右手，伤心况未见男儿。名山孰继中郎业，蒿里偏吹仲氏篪。泉下若逢爷有问，为言贫贱似前时。

　　四

　　兼旬抱病卧方床，问药求神大小忙。生自图形贻弱媳，死犹忍泪恋高堂。情兼孝弟目难瞑，说到箕裘悲更长。一语告君须记取，友于世世莫相忘。

　　○林先生祠

　　先生不知何许人，人言逋仙之子孙。我道先生隐者徒，名且不计况利乎！名利于公两不有，手牵浊流地上走。白石齿齿水粼粼，灌溉良田万千亩。功成长揖辞东家，黄金白璧如泥沙。掉头一笑渺然去，溪上还种千桃花。花开花落自今古，先生一去花无主。唯有荒祠对白云，悠悠千载长行雨。

　　○哭林氏■〈女市〉

　　牙床辗转恨悠悠，为感吹篪病不瘳。见弟九原刚百日，归家一别已千秋。年华未几悲箫史，骨肉无多感仲由。赋到伤心毛里处，荆花零落不胜愁。

　　二

　　满园修竹夕阳明，我带医来汝尚迎。意外欢逢身顿起，人间讹语鬼皆惊。裙钗寂寂空千古，井臼劳劳了一生。嫁得黔娄犹不永，可知薄命是倾城。

　　三

　　曾记孩提襁负时，十年鞠鬻杖扶持。生来巧慧偏工绣，爱读闺箴不咏诗。泉路同归怜弱女（有女十岁，翌日继殇），墓门游戏痛孤儿。妆奁检点余香在，破镜残衫剧可悲。

　　四

　　齐眉雅慕孟光贤，椎髻荆钗十五年。半世劬劳安婿拙，一生聪慧得爷怜。提携忍负当时语，姊弟犹思再世缘。为慰慈闱多不哭，哦诗顿觉泪涟涟。

　　○除日

　　媚灶年年讶未工，每逢此日值囊空。写来米帖书词涩，论到钱神笔墨穷。郁垒新题夸脆健，屠苏小饮觉春融。纷纷馈岁劳酬答，犹喜人情尚古风。

　　○戊午○

　　书斋偶兴

　　书管仲传后

　　种花

　　古香楼落成，移居即事

　　古香楼对月

　　线社烟雨图

　　观物

　　观我

　　番社过年歌

　　○书斋偶兴

　　长歌弹铗客无能，一砚相随伴老僧。糊口祗凭三寸舌，问心犹欠十年镫。诗情渐减缘租吏，世事粗尝畏友朋。谬作人师吾岂好，可怜猿鹤误担簦。

　　二

　　舐笔和铅学点鸦，年年涂抹作生涯。挥毫直扫千人阵，握管俄开五色花。漫道时文非载道，须知小技亦名家。诸君莫但贪坊样，平淡由来烂似霞。

　　三

　　一龛长日伴维摩，几个獠奴问字过。诗礼重温文义出，门庭渐广是非多。裁红晕碧春无耐，浅酌低斟兴若何。却恨风尘空溷迹，十年松桂负岩阿。

　　四

　　也曾看竹到贫家，风俗随人度岁华。一片冰心寄明月，半生风韵爱梅花。江山跌宕才横溢，笔墨消磨砚欲窊。吟遍海天春又晚，阑干闲倚夕阳斜。

　　○书管仲传后

　　不曾会计较锱铢，似此分财信丈夫。万古难逢唯鲍叔，几人感佩似夷吾。生成没齿称知己，德礼当年壮霸图。谁料后来成市道，黄金交结尽模糊。

　　○种花

　　种菊宜蒸日，莳兰爱养阴。炎凉参世态，花草亦人心。气得春秋助，功归雨露深。栽培同教化，此理少人寻。

　　○古香楼落成，移居即事

　　尘中何处可忘机，先世犹存两版扉。海燕十年频易主，茅龙三岁一更衣。牵萝补屋功粗定，倚树为巢计不非。从此看山欣纵目，海天万里一鹏飞。

　　二

　　为藏万卷筑高楼，邺架曹仓次第收。四壁诗笺书五色，一窗灯火照千秋。旧庐乍返乡邻熟，破屋重新鼠雀愁。昔日南村今北郭，此生卜宅总如鸠。

　　三

　　诛茅谁助草堂钱，卖尽文章又卖田。潘岳闲居原奉母，葛洪移宅总游仙。无多别业悲生计，有味书镫忆少年。知否三迁慈训在，未能奋发愧前贤。

　　四

　　百尺元龙寄兴长，图书插架一楼香。弟兄共住东西屋，妻子还分上下床。雨后看山千黛绿，窗前对月半天凉。衔杯且把头颅看，未忍终言老是乡。

　　古香楼，著者所建，在彰化。

　　○古香楼对月

　　高楼明月夜，有客正吟诗。照我团圞影，逢君三五时。美人在何处？竟夕起相思。欲抱瑶琴和，泠泠露湿衣。

　　○线社烟雨图

　　天开十里画图明，城外青山山上城。两派泉流从此合，南来水浊北来清。

　　○观物

　　秋夜读船山集，有观物、观我八首。因龙堞二字与仙鬼改作仙佛鬼神，成律八首。

　　仙

　　瑶池何日降琼筵，青鸟西飞竟不旋。一粒金丹终误世，几人服食果升天。蓬莱飘渺疑无地，鸡犬寻常亦有缘。悟到飞升无用处，华山处士胜彭籛。

　　佛

　　谁向空门礼法王，萧梁误尽又南唐。别开世界宗三宝，坐享金钱累十方。衣钵传灯原浩渺，香花流弊更猖狂。生天成佛终何事，说与如来也自忘。

　　鬼

　　秋坟谁唱鲍家诗，一线灵光倏合离。未到轮响应似梦，再来尘世定何时。不因杀贼休为厉，莫道称雄或避馗。千载恒沙归浩劫，凭依无定我终疑。

　　神

　　下为河岳上辰星，正气岿然俎豆馨。万古圣王资教化，一时木偶窃威灵。村巫作态非非想，妇女何知事事听。不信聪明兼正直，任人游戏似优伶。

　　○观我

　　生

　　呱呱坠地数声哀，头角岐嶷面独开。灵气自从天地出，此身原带圣贤来。三生慧业休图佛，一世精修合到梅。茵溷花飞原定数，任风吹去莫惊猜。

　　老

　　不信人生果是浮，茫茫今古一川流。繁华过眼都春梦，儿女催人到白头。药鼎丹炉供事业，桐鞋竹杖傲王侯。香山图画洛中宴，一样婆娑醉未休。

　　病

　　灵苗毒草强支持，药性多从此日知。几度惊疑防饮食，一家奔走为巫医。茂陵秋雨相如赋，禅榻茶烟小杜诗。别有烟霞夸痼疾，餐英茹菊到期颐。

　　死

　　躯壳空存胶革消，骑鲸骑鹤总无聊。文章许我留真相，仙佛凭人赋大招。万古英雄争片刻，一生名论定今朝。鸿毛泰岳同归尽，为较彭殇鬓欲凋。

　　○番社过年歌

　　摐金伐鼓声渊渊，社番十月即过年。烹羊宰牛祭先祖，餈糗罗列无几筵。缠头插羽盛衣饰，红绒鬖鬖垂两肩。或提藤笼或霞篮，膏蚌鲑杂鱼腥膻。持瓢圈坐恣酣饮，有如长鲸吸百川。醉起攘臂蹋地走，歌呼跳踯何喧阗。鼻上箫吹无孔笛，嘴中琴奏不调弦。马邻猫踏矜猱捷，蝥弧一拔争登先。腰间铮铮萨豉宜，千声沸出腾青天。都卢■〈阝国〉辘学膜拜，咮■〈口离〉似祝多良田。物畜蕃滋风草死，乃箱万万仓千千。土官通事持羊酒，独坐公廨行赏钱。男嬉女笑出真乐，此风直在羲皇前。迩来熟番变唐化，每岁歌舞犹相沿。获稻筑场农事毕，家家舂磨修洁鲜。可怜众社渐贫困，有室徒悲如磬悬。昔日千豚今一脔，百年人事随风烟。君不见，生番化熟熟化氓，耕耘转在高峰巅。南北十社九社废，裸人丛笑何有焉。  
　 
卷四

　　磺溪（彰化）陈肇兴伯康

　　己未

　　赤嵌竹枝词

　　春日重游法华寺

　　无题

　　陈烈妇郑氏挽诗

　　渡海

　　九仙观

　　玉皇阁

　　南法云寺

　　登镇海楼

　　马鞍山吊赖秀才墓

　　浴汤泉

　　虞公庵

　　榴花洞

　　鼓山纪游诗

　　涌泉寺

　　九日同诸友乌石山登高，用十研老人韵二首

　　第一楼观榜

　　华林寺

　　李忠定公墓

　　莲花峰吊闽忠懿王墓

　　冶城杂兴

　　南台江竹枝词

　　自南台江至水口

　　由港口放洋，望海上诸屿，寻台山来脉处，放歌

　　到鹿津观水陆清醮普度

　　葫庐墩

　　○赤嵌竹枝词

　　纔过罗山喜鹊呼，人家篱落绿珊瑚。朱甍碧瓦连茅屋，合作丹青水墨图。

　　二

　　春牛浦接鲫鱼潭，绿竹苍松翠色参。万顷良田环郡郭，劝农人在聚星庵。

　　三

　　汐社当时萃列仙，福台新咏几流传。东山风月浑如昨，不见诗人二百年。

　　汐社，宋代诗社。

　　四

　　清华水木说澄台，曾学刘郎去又来。屈指斐亭双铁树，十年两度见花开。

　　五

　　水浅蓬莱海又干，安平晚渡踏成阡。鸿泥回首沧桑改，只阅春光十二年。

　　安平，台南港。

　　六

　　东溟西屿海潮通，万斛泉源一叶风。日暮数声欸乃起，水船都泊水仙宫。

　　水仙宫，台南城内。

　　七

　　新妆几队绾双鸦，小盖相携半面遮。绝似芙蓉才出水，一枝叶护一枝花。

　　八

　　一曲红绡不论钱，青楼几处闘婵娟。年来吃尽人间火，瘦骨轻松似剑仙。

　　九

　　水仙宫外是侬家，来往估船惯吃茶。笑指郎身似钱树，好风吹到便开花。

　　十

　　银丝鲙斫正头乌，二八佳人捧玉壶。但乞郎如鱼有信，一年一度到东都。

　　十一

　　龙船四月鼓冬冬，锦缆牙樯闘晚风。两岸夕阳照金碧，紫标都插浪花中。

　　十二

　　荷兰城外一声雷，锣鼓喧阗几处催。侬向南鲲赛神去，郎从北港进香来。

　　荷兰城，即赤嵌楼。南鲲，即台南之前身。北港，妈祖发祥地。

　　十三

　　红毛楼下草昏昏，访古人争说北园。霸业销沈歌舞歇，空留初地在沙门。

　　北园，郑经所建。沙门，佛寺。

　　十四

　　梅子黄时雨满溪，累累佛果证菩提。当垆十五鸦头女，手把鸾刀劈菠萝。

　　十五

　　槟榔蒌叶逐时新，个个红潮上绛唇。寄语女儿贪黑齿，瓠犀曾及卫夫人。

　　○春日重游法华寺

　　城南风日太清妍，半醉扶寻陌上钿。十里梨云吹不断，酒旗红出绿杨烟。

　　法华寺在台南市。

　　二

　　乌鹊飞飞过寺门，数声钟磬又黄昏。茶烟禅榻都零落，谁识当年梦蝶园？

　　○无题

　　一顾倾城恨已迟，形相色授两心知。人因见惯浑如醉，情到锺深转是痴。栀子帘前偷订约，丁香盒底漫题词。无因得并夫妻鸟，夜夜双栖连理枝。

　　二

　　银栊珠阁镇相望，寂寂家临大道旁。帘下鹦哥呼李益，花间仙犬吠刘郎。蛾眉出茧描新黛，象篦梳云学晚妆。记得酒阑人散后，夜深挟瑟上华堂。

　　三

　　鱼钥重扃夜不开，敲门几度费疑猜。千呼尚抱琵琶出，一笑忙簪翠钿来。自解明珰登卧榻，私携玉镜上妆台。墙东认取窥臣处，只种桃花不种梅。

　　四

　　巫山云雨记曾迷，绣被鸳鸯两两栖。带上身衔双彩凤，枕边魂断五更鸡。芭蕉剥后偏多雨，柳絮飞来半作泥。为告无郎心胆怯，出门休趁夜乌啼。

　　五

　　春来曾拟驾香车，几度逢迎念又差。洞口夭桃空结子，墙头飞絮已无家。徒劳词客吟红豆，漫想仙人嫁绿华。秋月春风等闲度，伤心不忍听琵琶。

　　六

　　青山隐隐水溶溶，碧槛朱疏十二重。此日章台回走马，他时药店落飞龙。新声宛转抛圆扇，旧约丛残迭密封。石烂海枯空一遇，可怜未嫁不相逢。

　　七

　　脉脉情怀倒又颠，一回私恨一回怜。回文稠迭千余字，锦瑟凄凉廿五弦。旧誓已成乌鲗墨，新诗犹寄紫鸾笺。生憎野鸭多轻薄，累杀鸳鸯不得仙。

　　八

　　雪貌云鬟二十余，风神犹似破瓜初。使君陌上青骢马，卢女门前白玉车。铃阁人归春悄悄，画堂燕去梦于于。青楼薄幸无知己，肠断萧娘一纸书。

　　○陈烈妇郑氏挽诗

　　当年帝子泣湘灵，锦瑟凄凉不可听。一自英风传海峤，至今班竹有余青。

　　二

　　升天入地路茫茫，指引全凭药一觞。再拜灵前和泪饮，不知人世有琼浆。

　　三

　　海誓山盟愿已违，黄泉携手笑同归。他年墓树生连理，定有鸳鸯作对飞。

　　○渡海

　　龙涎鱼眼望迢迢，一色空青万里遥。掀柁只凭针线引，扬帆唯任海风飘。升沉日月成今古，呼吸乾坤作汐潮。我是东瀛旧仙吏，群灵见惯不须朝。

　　二

　　出没风涛十二更，斯游奇绝冠平生。山穷肚麓天应断，水到澎湖海不平。浩荡直教双眼豁，汪洋自觉一身轻。当年枉读元虚赋，到此方知向若惊。

　　○九仙观

　　跨鲤仙人去，登临尚有台。城临千雉逈，山抱六鳌回。杰阁云中起，秋风海上来。丹炉无处觅，日暮几徘徊。

　　九仙观，寺宇名。

　　○玉皇阁

　　双龙高耸入云霄，杰阁巍峨望更遥。城影俯临千雉迥，海门高拥百灵朝。云开金阙星堪摘，地近琼楼月可招。今日登高真羽化，亲从帝座把香烧。

　　玉皇阁，寺宇名。

　　○南法云寺

　　五代通文寺，于今迹尚存。桑沧千佛古，风雨一灯昏。地拓峰为壁，山盘石作门。磨崖怀昔彦，苔藓蚀题痕。

　　○登镇海楼

　　危楼岌嶫接三台，此日登临倦眼开。山势欲随双塔去，潮声如控万峰来。屠龙旧业余衰草，跃马当年剩故台。满目兴亡增感慨，振衣千仞少人陪。

　　○马鞍山吊赖秀才墓

　　篮舆发北门，市尘忽已隔。一径入寒林，微风动深碧。不知何代女，树此贞坊石。郁郁马鞍山，白骨鱼鳞积。聚此万古魂，草木黯无色。翁仲立斜阳，白杨卧沙砾。堂堂少穆公，一代推巨擘。吾友赖秀才，八年傍窀穸。凭依得正人，他乡死亦得。涕泣奠椒浆，鸡酒酬在昔。薄暮野风吹，纸钱挂松拍。一鸟下空山，归途日已夕。

　　○浴汤泉

　　炎云未退暑气恶，战罢文场忽不乐。主人示我温泉汤，一洗人间百病却。双髻峰前雪山陬，几派流来绕城郭。腾烟结篆泉气蒸，潜火沸出千珠落。岂其一气鼓洪炉，地水火风相磅礡。不然调剂肃杀变春温，天帝装炭雷击橐。琼浆玉汁养灵胎，赐与群真此汤沐。九鲤已去任公升，丹液长留在邱壑。一任裸濯来凡夫，袪疴起痼已痁疟。谁开温室款游人，朱甍碧瓦纷交错。杯盘狼藉振衣亭，歌管沸腾藏春阁。我来八月秋水生，万里江天极寥廓。解衣一试等华清，伐毛洗髓真吾福。尘土湔除肠胃明，邪秽涤荡精神作。寒酸致此一时无，三生枉濯冰壶魄。我闻天下温泉九十九，舞雩最古点也浴。其余藉藉列山图，晚出独数黄山麓。吾乡硫黄亦同源，烂鸟游鱼众所谔。斯理微茫渺难求，欲扣混沌窍未凿。群生垢尽混常流，山僧欺人吾不诺。会须一日一来游，洗濯尘埃俱不着。弹冠一笑归去来，白圭汤盘宜三复。

　　浴汤泉，即温泉。

　　○虞公庵

　　一卧东山寺，千年姓氏留。相韩卑蒯彻，尊汉重班彪。烈火终难动，高风孰与俦！南丰凭吊处，台殿已芳邱。

　　○榴花洞

　　昔日逢仙处，苍苔满径斜。山空无鹿迹，洞古尚榴花。曲水时贤禊，东山故相家。此间真福地，王谢漫相夸。

　　○鼓山纪游诗

　　射乌城外恣遨游，列嶂如屏一望收。踏破松阴千万迭，数声钟磬落山头。

　　鼓山，在福州；山岭有巨石如鼓，故名。风景幽胜。

　　二

　　崎岖路转夕阳斜，老衲相逢笑不哗。分得洗心泉一掬，半山亭子试新茶。

　　三

　　灵源洞古白云封，旧迹依稀记毒龙。犹有泉声喝不去，岩前流出打疏钟。

　　四

　　凤池西去水潺潺，百道飞泉拥巨观。我与山僧参一偈，下山容易上山难。

　　○涌泉寺

　　崱屴峰前万木黄，白云沧海两茫茫。千年伏虎留孤寺，一脉来龙认故乡。饭鼓斋钟醒客梦，松声潭影绕禅房。登高眺望多佳趣，石刻挲摩到夕阳。

　　涌泉寺，鼓山所属。

　　二

　　绝壁崔嵬剑削成，扪萝直上旅魂惊。岚光倒映双江净，暑气全收六月晴。槛外岛藏骑象国，望中烟起铃龙城。紫阳墨迹今犹在，千古谁人续旧铭。

　　○九日同诸友乌石山登高，用十研老人韵二首

　　他乡九日共探幽，塔影岚光一望收。树色遥连烟市瞑，雁声高叫海门秋。芙蓉四面摽仙掌，霹雳千年护石头。吊古不须怀薛老，残碑断碣满山邱。

　　乌石山，在福州。

　　二

　　为耽幽胜步徐徐，步步回头胜有余。剔遍悬崖摹石刻，搜残古剎下篮舆。丹萸白菊添幽契，碧藓苍苔见断书。拟向山僧乞半榻，他年长伴远公居。

　　○第一楼观榜

　　买棹初从福地游，桂花香满越山秋。文章远溯千余岁（是科三题是世之相后也千有余岁），姓氏高悬第一楼。同榜人夸从古少（是科中式二百二十五名），题名我爱得朋稠（额中十四人，半生平故交）。鲤庭回首黄泉隔，欲写泥金暗泪流。

　　○华林寺

　　言寻越王山，忽逢华林寺。绀殿郁崔嵬，金紫迷人醉。历历阶前松，千年抱空翠。无诸昔建国，故址犹堪识。霸图一消歇，香火归初地。鸣禽带梵音，寒蝉悦禅意。坐啸来清风，溽暑忽全避。日暮数声钟，满山黄叶坠。

　　华林寺，在福州。

　　○李忠定公墓

　　曾从青史仰经纶，才识忠贞两绝伦。十事果能回主眷，两宫何至陷胡尘。金鱼玉带承先帝，神臂长弓走敌人。底事满朝容不得，暮年流滞瘴江滨。

　　二

　　放逐单州又万州，三山垂老竟勾留。万言不用书犹上，一赦难邀国可忧。北使闻名还起敬，南朝构陷反成仇。可怜坐失中兴策，千载魂空绕汴流。

　　三

　　十年提举洞霄宫，帝座虽遥梦寐通。去国惟闻争许翰，当时原不识陈东。两河形势烽烟外，万里江山指掌中。如此乾坤甘一掷，伤心苟活是高宗。

　　四

　　一身去住系苍生，南北同心仰大名。宗、岳有谋偏不用，汪、黄和议究无成。空闻播越思航海，不见艰虞忆汴京。今日墓前桐口水，奔流犹作怒潮声。

　　○莲花峰吊闽忠懿王墓

　　岩头已没潮头出，军中望气知第一。白马三郎提剑来，万人拜舞声如雷。包茅职贡坚尊奖，东南保障旗鼓开。有唐末造紊纲纪，寿州屠儿鼓刀起。长驱破竹下汀、漳，不许军行带妻子。由来忠孝感人心，扶母从军法不禁。帐里将军方下令，篁中壮士已成擒。天教霸业恢闽土，干宁诏下军威武。陶砖增拓越王城，建纛宏开都督府。诞敷文教遍三山，蜑户蚶田礼让娴。千秋德政琅琊颂，一代儒风邹鲁间。可怜再世耽游宴，黄金筑起长春殿。秦女楼头引凤凰，汉皇宫内巢飞燕。荡桨空歌万岁游，谁知床第即戈矛。转眼桑田变沧海，回头台榭已山邱。离宫寂寞生秋草，霸气销沉忽如扫。金鱼玉盎落人间，石马铜驼埋古道。莲花峰下鹧鸪飞，千载行人吊夕晖。惟有青山不改色，胭脂满地似桃绯。

　　莲花峰，在福州。

　　○冶城杂兴

　　万古无诸国，高城控百蛮。秋风螺女渡，落日越王山。形胜一千里，溪流卅六湾。探奇多古迹，萝径几跻攀。

　　二

　　石壁镌诗遍，摩挲几度过。闽山临海尽，古寺入唐多。黑夜闻山鬼，苍松挂女萝。登台眺平楚，秋色满岩阿。

　　○南台江竹枝词

　　南台江下水汤汤，两岸人家涨腻香。日暮珠帘都卷起，一奁秋水照梳妆。

　　南台江，福州城外之江，亦名白龙江。

　　二

　　石马江连海水长，东西两峡似瞿唐。送郎不过磨心塔，郎自磨心妾断肠。

　　○自南台江至水口

　　乍过罗星塔，还看福斗山。舟穿千岭曲，帆转一溪湾。夜火明渔浦，人声出市阛。前头烟树里，已是万安关。

　　水口，福州港外。

　　二

　　碧海流千里，青山转万重。一钩茅店月，半夜鼓山钟。水落鱼龙静，天清霜露浓。明朝有风便，放柁快相逢。

　　○由港口放洋，望海上诸屿，寻台山来脉处，放歌

　　鼓山如龙忽昂首，兜之不住复东走。走到沧海路已穷，翻身跳入冯夷宫。之而鳞爪藏不得，散作海上青芙蓉。我从崱屴来，买棹归乡里。小焉海潮生，百夫声齐起。掀碇转柁飞如龙，倏时已过山千重。回头却顾船来处，天半屹立千高峰。鸾凤翱翔以下瞰，龙虎巃嵷而上冲。黄牛白犬距其左，龟形鳖状肩相从。既连复断横复纵，如迎如送如拱揖，为狮为象为孩童。纷纷到眼不暇给，谁复一一比拟工形容。我疑大海中有巨鳌足，首戴屃赑作山岳；又疑巨灵伸左手，下捉蛟螭露筋肘。不然茫茫海水浩无岸，山根地脉亦中断；何以不崩不坏洪涛中，蛛丝马迹相钩贯。穿过澎湖沟底来，一发螺纹都莫看；荡云沃日浪如山，四大皆空天浩瀚。忽然万里川倒流，插天掉出鸡笼头，掷下五十二区神仙窟宅之瀛洲。四季花长发，一年稻两收。秦皇汉武不能到，古来唯见白云浮。圣朝声教讫日出，木公不敢私丹邱。唤取王母作图献，长列王会无时休。我行十月台飓息，纤尘不动船夷犹。溯源竟委恣幽讨，终朝枯坐舵尾楼。果然天吴海若不相负，驱遣百怪来双眸。朝看万峰夕千岭，一日十更行已周。荡胸洗眼云水阔，斯行奇绝生平尤。会须觅得丹青手，图作乘风破浪游。

　　○到鹿津观水陆清醮普度

　　沸天锣鼓彻宵喧，一片灵风闪彩旛。十字街中人似织，不知何地着孤魂。

　　鹿津，鹿港。

　　二

　　万枝灯火绮筵开，金纸如山化作灰。此夕酆都应不夜，鬼门放过绿衣来。

　　三

　　狼藉杯盘等布金，给孤园里肉成林。不知一例谈功德，可有慈乌反哺心。

　　四

　　帷天幂地耀红绫，九曲屏风万炬灯。也似石王闘元宝，紫丝锦障一时增。

　　五

　　谁把天花散道场，信男善女七宵忙。年年苦被西僧累，一个兰盆误十方。

　　六

　　新开杀戒礼金仙，人自茹蔬鬼逐膻。一样无辜皆就死，鸡豚终古怨西天。

　　七

　　招魂一纸达幽都，饿鬼如烟夹道呼。试问灵軿来鬼母，车中曾载活人无？

　　八

　　剪彩裁绒竖几竿，大千会食集盂兰。世间不少穷饕餮，冷炙残羹未许餐。

　　○葫庐墩

　　市镇邱墟后，重来独怆神。一花开破屋，五里半流民。俗悍官依盗，村荒鬼弄人。耕桑资令尹，救敝在还淳。

　　葫芦墩，丰原。  
　 
卷五

　　磺溪（彰化）陈肇兴伯康

　　庚申

　　元旦

　　登洪家天玉楼望火炎山诸峰

　　鳌栖观音院

　　南路鹰

　　清水岩

　　浊水溪

　　大坪顶

　　秋风曲

　　红菊

　　白菊

　　水沙连纪游

　　火炎行

　　咏史

　　肚山漫兴

　　即目

　　○元旦

　　啅雀噪前庭，春风岁又更。卅年欣乍到，一第愧初成。酌酒娱康母，焚香祝太平。衣冠谁拜贺，门外马铃鸣。

　　○登洪家天玉楼望火炎山诸峰

　　众山如火光炎炎，九十有九昆冈尖。春风万古吹不到，山形骨立无留髯。洪家有楼高百尺，三层对峙飞雕檐。朅来引我缘梯上，俯视群峰成排签。不藉树木为奇古，空所依倚何森严。怪犀丑象纷罗列，缺处仍以云峰箝。鱼尾半赤红日坠，鹅毛一白青天粘。须臾变灭有千百，山耶云耶都相兼。屋后飞泉挂绝壁，千丈陡落横素缣。水光晶莹照岩壑，下有蛟龙胡能潜。遥望良田如画罫，翠毯万顷初抽针。江山信美非吾土，坐脱狂兴来无厌。手摘星辰楼上望，直待月出擒妖蟾。山灵媚人更狡狯，列缺吐焰阴火熸。非鬼非物空赞叹，觉有好句时难拈。细听泉声杂风雨，林端已开金镜奁。

　　火炎山，雾峰庄管内。

　　○鳌栖观音院

　　看山如论文，平淡须纡曲。我爱鳌栖山，蔚然秀拔俗。铲地构佛堂，灵境豁心目。一水如襟带，交环漱鸣玉。微雨从东来，群峰净如沐。古榕张翠幢，回互荫平麓。山僧亦可人，煮茗然枯竹。对客夸清泉，淡然了无欲。日暮钟磬鸣，满堂飞蝙蝠。

　　鳌栖，清水。

　　○南路鹰

　　海外无鸿到，鹰飞春已残。中原人不识，认作雁行看。

　　○清水岩

　　清水出山罅，如口开复箝。喷薄千珠玉，落地鸣投签。初看脊骨断，谛视尻首黏。下临十丈壑，隐隐蛟龙潜。悬流作飞瀑，如挂水晶帘。散为千峰雨，白日来蜚蠊。登降若缘蚁，九曲穿一针。两崖立积铁，列岫罗修尖。藤木互纠结，绿草何髯髯。下崎战心胆，出谷豁观瞻。依山筑绀殿，佛象何森严。疏泉凿圆沼，明镜开半奁。其时秋八月，枫叶红炎炎。野马不知名，和鸣飞上檐。支公邀我宿，日暮开床幨。一灯对佛龛，趺坐神何恬。启牖见残月，一抹横钩镰。中夜桂花湿，凉露凄以沾。不知何处云，蚀此白玉蟾。西风从东来，骤雨忽纤纤。沉吟不能寐，佳句时一拈。生平烟霞癖，山水恒伤廉。登临得幽暇，复此一夕淹。晨钟发深省，到耳同针砭。题诗扫净壁，逸兴一时添。

　　清水岩，员林郡田中庄。

　　○浊水溪

　　滚滚沙兼石，奔流疾似梭。九州岛添黑水，一笑比黄河。雷雨驰声壮，沧桑阅世多。不堪频唤渡，平地有风波。

　　浊水溪，台中州与台南境界之溪，因其溪流黑浊，故名。

　　○大坪顶

　　朝经水沙连，暮宿大坪顶。石级高百盘，槎枒争一梃。直上如云梯，连步防躐等。中绝旁忽通，俨若汲引绠。前登膝齐腰，后顾形随影。绝顶忽开张，桑麻近千顷。耕凿数百家，茅舍亦修整。有如桃花源，鸡犬得仙境；又若榴花洞，烟霞饶佳景。大石立其前，势如猛虎猛。修篁四森布，巨可任舴艋。峨峨高半天，岭上迭诸岭。居人扳木末，云际摘山茗。复闻大顶峰，中有蛟龙井。其上多白云，其下产莼莛。路绝不可攀，怅望徒引领。何当结茅屋，长此事幽屏。闭户有名山，愿言养心静。

　　大坪顶，竹山管内。水沙连，南投。

　　○秋风曲

　　砑光舞罢群花死，一夕凉风生殿里；吹来天地不平声，万古愁心都唤起。茂陵词客擅风流，坐对商颷伤白头；人间弱水三千里，天上明星十二楼。楼高人远看不见，倏忽繁华去如箭；赵女前宵换舞衣，班姬此夜悲团扇。宠移爱夺总伤情，枕簟凄凉梦未成；题来红叶千行字，拨得商弦第一声。飘零几度伤捐弃，玉貌逢秋半憔悴；陌上垂杨儿女怨，汉南枯树英雄泪。英雄儿女去悠悠，一度秋来一度愁；五更雨散黄牛峡，半夜寒生白鹭洲。凄凄切切几倾耳，月落乌啼半江水；凤凰楼上叫哀鸿，蟋蟀堂前飞燕子。燕子哀鸿相背飞，肠断边城未寄衣；北地关山征士笛，西方刀尺美人机。天涯回首同摇落，骚客年年苦飘泊；醉墨曾惊吐白凰，狂歌直欲碎黄鹤。赋就秋声无限悲，可怜风雨恼人思；鲈鱼蒪菜江南味，白发黄花九日诗。唯有陶公独行乐，携杖自采东篱菊；一杯在手万缘空，那管秋风破茅屋。

　　○红菊

　　千红万紫尽凋残，秀色东篱绝可餐。似为秋容多冷淡，故标秾艳傲严寒。妆成西子娇无力，泪洒明妃湿不干，最好纷纷红叶落，晚枫相映一林丹。

　　二

　　小阳庭院小篱东，一色斓斑映晚枫。但保红颜全晚节，何曾薄命怨西风。三秋换骨丹砂冷，万卉回头粉黛空。底事天心怜隐逸，与他富贵殿群红？

　　三

　　别有朱英异国夸，芳名珍重谱桃花。明明着雨臙脂湿，淡淡凝霜血点加。老去陶公频中酒，年来屈子亦餐霞。故园九日多吟趣，好并丹萸插鬓斜。

　　四

　　独抱丹心老更坚，重阳开到十分妍。浓拖残照娇秋日，远映明霞媚晚天。消瘦容光如静女，蹒跚醉态似狂仙。几回为汝拈彤管，赋就安阳紫菊篇。

　　○白菊

　　似嫌秾艳不宜秋，洗尽铅华一色幽。露滴半阶无处觅，风来三径有香流。当筵合配银为斝，插帽惊看雪满头。白发他乡还对汝，重阳无限故园愁。

　　二

　　老去陶公白发新，几枝相对倍伤神。描来月色无些晕，画出秋光不点尘。晚节都消脂粉气，淡交原比素心人。银盘玉盏休相拟，此是羲皇以上身。

　　三

　　正色休夸满地黄，秋来白帝是当王。繁华梦醒三更月，粉本图成一夜霜。彭泽归来人已老，白衣送到酒都香。瑶台此日群真会，未许红尘半点扬。

　　四

　　铜瓶纸帐镇相宜，一种清寒世少知。得气本来能耐冷，出群原不在多姿。相逢缟袂霜千朵，散尽黄金月一枝。悟得此中真意处，白描还要性灵诗。

　　○水沙连纪游

　　蹭蹬沙连道，十年来往频。好山重识面，旧路忽迷津。崖险驴欺客，庄深狗吠人。多情谢宗族，杯酒醉千巡。

　　二

　　石与沙相搏，终朝殷怒雷。水穿山腹过，舟掷浪心来。两岸崖如束，四时花乱开。有诗酬不得，深愧谢生才。

　　三

　　旧说珠潭屿，烟霞别有天。烧山开鹿社，浮筏种禾田。欲往嗟无伴，重游订后年。桃源在何处，目极万峰巅。

　　珠潭屿，日月潭。

　　○火炎行

　　半夜怪风吹不息，满天烂熳黄金色。哀呼动地声如雷，彼此相看面如墨。戎妆文武带兵来，奔前直与火闘力。鏖战祝融夜合围，火鸦一出军皆北。蚩尤夭雾昏蔽天，咫尺人面不相识。光焰万丈射星斗，顷刻半空飞霹雳。丹楹画桷化浮烟，裂瓦崩垣如掷戟。欲卷银河倒地流，仓卒水龙无处觅。岂无汲井与抱瓮，一杯究非舆薪敌。亦有开道折屋梁，栋宇未下火已逼。蔓延佛寺连街衢，玉石同归焦土黑。烈火方炽人心焚，家家捆载争他适。市井小儿逞空拳，那禁对面为盗贼。焦头烂额不知痛，出没黑烟如鬼蜮。明朝火熄风亦停，满地唯见瓦与砾。奸商于利竞锥刀，可怜一炬无遗积。蕴利生孽理或然，何至万间屋俱赤。人火日火天火灾，如此奇祸诚堪恻。何况洪范五行志，炎上之兆乃兵革。果尔劫火将复燃，柳州有书贺不得。我无其位逢其时，侧身焉敢忘修德。巷南巷北多哭声，寄语长官好矜惜。水懦火烈调其平，莫对焦原空唧唧。

　　○咏史

　　前汉

　　自从封建废秦皇，草泽膺图国祚长。一代安危关外戚，几回反侧动诸王。民风近古犹淳厚，大道从兹半渺茫。幸有江都诸辈出，祗今人说汉文章。

　　东汉

　　东京儒雅古来无，拜老临雍礼数殊。稽古几人夸硕傅，横经此日有囚奴。椒房宠尽阉官盛，太学才多国势孤。一事可怜汉明帝，千秋遗患是浮图。

　　三国

　　群雄芟尽鼎终分，百战河山感慨存。济世有材怜管、乐，生儿无命笑曹、孙。征诛远扫官家局，揖让初开篡窃门。刘禅长年丕、亮促，此中天意总难论。

　　西晋

　　吴、蜀平来魏祚移，乾坤才合又分离。羊车十里宫人泪，蛙鼓数声帝子悲。名士清谈空复尔，诸王构怨欲何为？伤心一片中原土，付与羗胡竟不支！

　　东晋

　　平阳一去感青衣，太息河山举目非。南渡君臣■〈日隹〉对泣，东山士女故相依。机云幂下无禽泪，王谢堂前有燕飞。我爱陶公真旷达，黄花开处便来归。

　　南北朝

　　五龙如虎闘方酣，胜负兵家已共参。百战河山归代北，六朝金粉艳江南。临轩有例开齐、宋，亡国无端误释、聃。莫道金陵王气尽，隋宫芳草亦毵毵。

　　隋

　　新林一战破平湖，南北全收入版图。灵感有书成内史，太平无策报吾儒。千金枉自遗杨素，一死方知误独孤。毕竟宇文除莫尽，他年留患在江都。 

　　唐

　　不死何曾有药丸，唐家终始误金丹。河山割裂归方镇，妇寺平分揽大权。占得诗名高万古，传来军制仿三单。祗今七德余歌舞，想见前皇创业难。

　　五代

　　频年杀伐战尘嚣，得国如棋劫未消。长乐中书更十主，世家降表历三朝。犹余岁月遵唐朔，还割河山赂大辽。永弃幽、并州十六，中原终古恨迢遥。

　　宋

　　一着黄袍竟释戈，宋家杯酒奠山河。培成绝学千秋盛，养就人材两榜多。南渡偏安缘积弱，北边失策在连和。由来礼义维持久，易世犹传正气歌。

　　元

　　清宁宫殿傍烟霞，直取穹庐作帝家。别具神威临异域，不教正统擅中华。船通日本千帆远，地拓天南万里赊。肠断年年轻北狩，紫台一去使人嗟。

　　明

　　一编祖训笃宗盟，开国鸿谟集大成。谁料室戈操叔父，顿教锻炼到公卿。交深洛、蜀东林党，祸烈汉、唐北寺兵。赖有殉亡诸气节，至今廉立激苍生。

　　○肚山漫兴

　　岁岁干戈里，争雄气未残。普天皆赤子，何地得贤官。海熟鱼虾贱，山空鼠雀寒。茫茫百川水，只手障狂澜。

　　二

　　市废犹存社，田荒半作园。薄云不成雨，深树欲藏村。稻熟鸟声乐，潮来龙气昏。操戈悲骨肉，涕泣与招魂。

　　○即目

　　几树花开红玛瑙，数家人住绿珊瑚。枝头好鸟如相识，见客不飞时一呼。  

卷六

　　磺溪（彰化）陈肇兴伯康

　　辛酉

　　蔡杏垣山水画册

　　送人赴任和韵

　　捒中感事

　　前从军行，仿杜前出塞体九首

　　后从军行，仿杜后出塞体五首

　　忆简荣卿孝廉同年

　　读梁史

　　沈南苹双凫莲花画

　　山斋夜坐

　　班定远

　　夜行

　　杂诗

　　闲居

　　○蔡杏垣山水画册

　　茅屋依青嶂，柴门掩绿苔。万竿修竹里，日暮一筇来。

　　二

　　木落四山空，烟笼一溪碧。时有捕鱼人，维舟在芦荻。

　　三

　　古寺藏修竹，滞舟宿蓼花。不知红树里，多少野人家。

　　四

　　不闻欸乃声，但见山水绿。烟雨昼蒙蒙，人在青溪曲。

　　○送人赴任和韵

　　天涯明日送征鞍，银烛金尊向夜阑。万里烽烟惊岁暮，一年风雨怯春寒。才高不肯埋尘牍，肠热何妨就冷官。莫道此乡多宝玉，知君已作白云看。

　　○捒中感事

　　谕蜀文驰道路开，先声早自夺人来。不锄薤本知宽政，略示蒲鞭见治才。几处儿童迎郭伋，一时宾从尽邹、枚。运筹敢道参帷幄，桑梓情深感事哀。

　　二

　　平畴计日绿云黄，监割纷纷诉讼堂。话到桑麻情似水，判成虞芮笔如霜。干戈扰扰传三楚，车马劳劳走四方。我有一言参末议，古来擒贼必擒王。

　　三

　　鸡虫得失了何因，扰攘难逃局外身。缩手未能求省事，解悬无力误因人。功名路绝官奴侮，仕宦交疏父老亲。剩有此心堪自信，焚香夜夜告明神。

　　四

　　二十年前此寄居，今来犹认旧茅庐。江山信美非吾土，富贵时还读我书。胸有甲兵期自试，手无柯斧欲何如。等闲忽起闻鸡舞，国计民瘼恨有余。

　　五

　　书空咄咄只心知，大雅真难只手持。当局何尝轻竖子，此生原不合时宜。农桑课俗都成画，风雨怀人祗赋诗。珍重宰官推毂意，诸君何术起疮痍！

　　六

　　乾坤莽莽又今朝，忧愤填胸郁不消。杀运未终天道渺，生机纔转吏人骄。祗闻攘臂争金帛，可有惊心到斗刁。坐拥貔貅空束手，连营将帅已无聊。

　　七

　　休歌口燥与唇干，来日非难此日难。画地偶成名士饼，普天谁好鲁儒冠。无根毁誉闲中得，有定升沉梦里看。忽听故人谈直北，百年人事感长安。

　　八

　　请缨无路扣重阍，报国心情托暮云。筹饷几时劳大吏，征兵此地拜将军。貂蝉狗尾皆承宠，封豕长蛇竞策勋。却笑腐儒忧社稷，年年辛苦送穷文。

　　九

　　不因案牍也劳形，来往朝朝混白丁。一事无成双鬓白，几人相见两眸青。荷花过雨香成海，修竹迎风绿满庭。对此应惭居近市，当年辜负子云亭。

　　十

　　历历乡村午梦初，稻花香里度篮舆。有怀竹帛思投笔，无补生灵耻上书。瘴雨千峰迷客路，烽烟万里阻公交车。算来祗觉逃名好，日对青山愧有余。

　　十一

　　手捧文书暗自惊，非官非吏逐人行。宦场领略科名贱，世事消磨意气平。笑骂由他宜自检，睚眦于我本无争。城狐社鼠多奇拓，谁信冰壶彻底清。

　　十二

　　呼牛呼马总凭他，抱此冰心欲奈何。南海薏珠悲马援，中原旌斾望廉颇。非关独鹤招群忌，底事飞鸮在泮多？拟作解嘲才力薄，一樽相属且高歌。

　　○前从军行，仿杜前出塞体九首

　　男儿重横行，亡命作山贼。驱之军旅间，一举还两得。既可安乡闾，兼以报君国。慷慨赴军门，风云为生色。

　　二

　　丈夫志四方，何况无妻子。平旦见军书，薄暮辞乡里。性命托旗枪，前行办一死。白浪高于山，吞声渡海水。

　　三

　　八尺生番布，裁为战士衣。鸟枪白如练，能击飞鸟飞。出门别亲故，有泪不肯挥。英雄期马革，何用室家为？

　　四

　　朝上沙合船，暮赴九龙山。半夜戈相拨，军行积雪间。□炮一声响，彼军胆皆寒。斩杀万余级，士卒未朝餐。

　　五

　　生长不霜天，目未睹冰雪。夜来六出花，手足为皴裂。万■〈幕，代艹〉寂无声，刁斗寒不咽。明朝饮马窟，层冰凝积血。

　　六

　　吮血健精神，吞心养胆气。生不读兵书，用奇出人意。潜伏草莽间，杀人等游戏。一粒铅如星，中有万夫泪。

　　七

　　军中有犒赏，金帛邱山高。呼卢争一掷，百万如秋毫。行装典鬻尽，只手归蓬蒿。乃知轻性命，原不重钱刀。

　　八

　　大贼作主将，小贼为偏裨。杀人如草菅，野战谁能支？抚驭一失所，化为狐与狸。哀哉绿林辈，可用还可疑。

　　九

　　跃马延平津，剑气射牛斗。双龙去不还，战骨已成朽。世乱功名轻，封侯到屠狗。荣耀归里闾，英雄耻为偶。

　　○后从军行，仿杜后出塞体五首

　　封侯无相骨，际会须风云。君看牧羊儿，一胜拜将军。粤西有巨盗，十载烟尘昏。蔓延及浙水，召募急如焚。投辕授旗甲，万马如蜂屯。男儿身许国，生死安足论。努力事戎行，及时当树勋。

　　二

　　岂无绿营兵，羸弱不堪用。不教驱而战，毋乃邹鲁哄。诛求到县官，蒭茭罄所供。出门如虎狼，百里为骚动。未立尺寸功，已觉威权重。他日封侯归，闾里谁敢从？

　　三

　　朝渡沧溟去，暮出仙霞关。凉月照大野，白骨高于山。敌兵三十万，合围成一团。羽书如流星，请援来百蛮。士卒饲豺虎，将帅徐要官。坚壁但自守，何敢望生还！

　　四

　　不见关山苦，安知征戍愁！他乡异水土，服食多不侔。野宿畏卑湿，露眠出风飕。十夫九病疫，何以负戈矛？贼来忽忘疾，抱创争出头。军中无药饵，饮血病已瘳。

　　五

　　昔赴常山县，今往衢州城。昔日三千卒，今日万人行。从军日以众，租税日以增。卖犊买刀剑，田园去不耕。一曲浪死歌，最易摇民情。寄语长官者，防患须未萌。

　　○忆简荣卿孝廉同年

　　罗山道上赤嵌东，几度联床雨又风。一枕梦魂唯我共，十年科第与君同。话从小别添离绪，交到中年忆少童。最是关心文字友，裁笺岁岁寄诗筒。

　　二

　　买笑千金撤手轻，青楼当日久知名。青樽绿酒春修禊，铁板铜槽夜选声。万事让君先得子，几人因我误怜卿。如今颔下都如戟，老大何堪话旧情。

　　○读梁史

　　金瓯何事自倾伤，三舍原来祸未禳。父读湼盘儿道德，天教老佛误萧梁。

　　○沈南苹双凫莲花画

　　绿叶一枝花一枝，天然山水半开时。不知何处游鱼戏，惊起双凫拍岸飞。

　　○山斋夜坐

　　竟夕此静坐，寂寞一庭幽。萤火自成夜，虫声不待秋。野风落残果，山月睡喘牛。无限心中事，吟来只自愁。

　　○班定远

　　不受毛锥误一生，天教投笔取功名。千秋事业留沙漠，一代文章让父兄。壮岁孤身探虎穴，暮年匹马返龙城。由来万里封侯事，只在忠贞翊圣明。

　　○夜行

　　不辨路何处，行行月影中。虫吟千树碧，犬吠一灯红。屈折迷新径，扶持仗小僮。到家还不寐，闲坐理丝桐。

　　○杂诗

　　古来无英雄，成名半天幸。唯有诸葛公，事业隆中定。抵掌话三分，乾坤若悬镜。后来所设施，一一操券胜。问其所以然，淡泊兼寗静。二语足千古，微言阐孔、孟。姚江误良知，勋业亦相称。如何后生辈，开口肆讥评。攻诘到阴私，立心毋乃佞。我欲扫蜉蝣，万古嚣尘净。大雅久不作，哇声谁放郑？

　　二

　　汉儒专标榜，宋儒尚攻击。此论一以开，前贤何所适？曹寺分水火，朝堂生荆棘。既树君子仇，仍寻古人隙。六经如埃尘，毫芒严缕析。卮言日夕驰，卷轴邱山积。咄咄西河叟，独与紫阳敌。

　　○闲居

　　呼马呼牛任毁誉，抛残世事自闲居。飞觞月可邀斟酒，举叶风如劝读书。旧业重温知学退，新交渐广觉心虚。年来却悔吟诗少，欲买青山赋遂初。

　　二

　　百尺高楼接太荒，开门时对远山苍。断云归岫形千变，圆月入窗影四方。古砚墨留铜雀瓦，熏炉火热宝獍香。幽居不少娱心处，一卷唐诗味已长。

　　三

　　暑气全收木叶干，可人天气爱新寒。攻愁酒每灯前饮，引睡书多枕上看。地隔中原无雁过，天高沧海有鵰盘。玻璃四面围吟榻，也抵仙家白玉栏。

　　四

　　一镫澹对睡常迟，寂寂西窗有所思。小饮最宜冬至日，苦吟偏爱夜长时。梦回纸帐人初倦，春到梅梢蝶不知。却怪寒蛩情似我，连宵唧唧伴吟诗。  
　 
卷七

　　磺溪（彰化）陈肇兴伯康

　　壬戌（咄咄吟）

　　春日有感

　　北投埔义士林锡爵招同林文翰舍人、邱石庄、简荣卿孝廉、洪玉昆明经及各巨姓头人宴集倚南轩，计议防乱事宜，即席赋赠

　　三月十六日，奉宪命往南北投联庄遇乱，避居牛牯岭，即事述怀

　　十八日，秋雁臣司马殉节大墩

　　二十日，彰化城陷

　　孔观察殉节诗

　　钮贰尹殉节诗

　　城破，喜二弟挈家眷至

　　咏怀

　　山居漫兴

　　端午饮家与三茂才舍中，闻大军登岸，口占示喜

　　虎子山歌

　　消夏杂诗

　　夏日偶成

　　七夕示内

　　雨后溪上望月

　　柴关

　　日暮晚眺

　　土牛

　　董逃行

　　寄林文翰舍人

　　忆故居

　　感事漫兴

　　七月望后谋刺逆首不中，几罗飞祸，口占纪事

　　卜居

　　自许厝寮避贼至集集内山，次少陵「北征」韵

　　重阳

　　感事述怀，集杜二十首（并序）

　　九月十七日闻斗六失陷、总戎殉节，感赋二十韵

　　罗山两男子行

　　王副戎殉节诗

　　颜协戎殉节诗

　　次韵酬曾汝泉秀才

　　相逢行，赠曾汝泉

　　冬至

　　杂诗

　　葭月二十六日喜晤石庄，兼话大甲官军捷信

　　腊日

　　怀人诗

　　除夕

　　○春日有感

　　咄咄缘何事，伤心独倚栏。十年回首处，万感上眉端。燕雀巢虽稳，豺狼驭尚难。忧天空涕泣，无力障狂澜。

　　○北投埔义士林锡爵招同林文翰舍人、邱石庄、简荣卿孝廉、洪玉昆明经及各巨姓头人宴集倚南轩，计议防乱事宜，即席赋赠

　　壬戌二月二十二，春风习习花明媚。林逋折柬开华筵，一县名流今日聚。是时四野尽成狂，烧香作会等儿戏。纷纷肉食不知谋，但坐高堂唯卧治。君子防患贵未萌，杞人忧天在无事。九十九峰夕照黄，对此茫茫百忧至。金陵烽火达钱塘，征召年年来驿使。酖毒由来生宴安，太平焉可忘武备？人生浩气秉乾坤，报国何须权与位！但教友助循古风，自保一方即忠义。诸公矫矫人中豪，绸缪未雨真高谊。愧我雕虫非壮夫，才弱不堪供指臂。因君慷慨发悲歌，把酒劝君且一醉。树头喔喔晨鸡鸣，为君起舞别君去。

　　○三月十六日，奉宪命往南北投联庄遇乱，避居牛牯岭，即事述怀

　　仓皇辞长官，低徊别妻子。岂不怀艰虞，生平感知己。弦高犒秦师，荆轲度易水；缅彼市井儿，树立乃如此。矧我七尺躯，家国交相倚。乘兹鼎沸时，抽薪犹及止。峨峨茭荖山，北望暮云紫。仰视黄鹄飞，一举翔千里。加鞭策驽骀，我行殊未已。

　　二

　　薄暮投山庄，杯酒互相庆。父老三五人，问名半同姓。艰难出简书，慷慨论王命。愧非守土官，栖栖毋乃佞。一炊而百扬，众寡常不胜。夜来闻笳声，烽火四山应。抬头望乡关，旌旗蔽岩磴。流涕寂无言，俯首看刀柄。

　　三

　　刀柄铁环环，摩挲日三百。携将沧海去，邂逅孙宾石。旷野夕悲风，阴云凄以黑。慷慨发高歌，白云为之匿。采薇供夕餐，拾橡充朝食。凄怆杜陵叟，流离辽海客。家乡在何处，远望泪沾臆。

　　四

　　午山一回首，百里尘茫茫。有客从北来，相逢歧路傍。牵裾引之近，急问弟与娘。客言贼如毛，揭竿万万行。红旗蔽白日，刀戟相低昂。前头载妇女，后头括金珰。杀人但闻声，乌能审其详。三问不吾对，涕泗沾衣裳。

　　○十八日，秋雁臣司马殉节大墩

　　越境偏将死事勤，英雄肝胆逈超群。威行虎豹声如震，血洒郊原气夺云。杀贼犹期为厉鬼，断头还不到将军。九重他日逢褒恤，青史千年姓氏芬。

　　大墩，台中。

　　○二十日，彰化城陷

　　卦山何处拥旌旗，烽火连朝上翠微。定寨城空夸犄角，望洋援已绝重围。优柔养寇机先失，仓卒陈兵计又非。从此瀛壖无乐土，荆榛塞路乱蓬飞。

　　彰化，现彰化市，文风昌盛之旧县城。卦山，八卦山，又名定军山；眺望绝佳之处。其山麓现有彰化温泉及旷大之运动场。

　　○孔观察殉节诗

　　独辟盈廷议，提师出海东。千秋存大节，一死表孤忠。骂贼眦皆裂，忧民泪未终。炎荒崩砥柱，何处不沙虫！

　　二

　　不把科名鬻，清修绝代无。五年持玉尺，一网尽珊瑚。洙泗渊源远，乾坤节义孤。招魂感知己，剪纸几遥呼。

　　○钮贰尹殉节诗

　　死亦寻常事，如君浩气存。但知危授命，不向虏求恩。篆卸忠尤盛，官卑节弥尊。荒陬思德政，涕泣遍山村。

　　○城破，喜二弟挈家眷至

　　仓卒传烽火，他乡破胆惊。皇天开杀运，群盗忽盈城。奔走欣无恙，团圞庆再生。空山吾见汝，悲喜不胜情。

　　二

　　出郭才三日，思家抵一年。无人问消息，何处脱烽烟。握手惊初定，闻言泪未涟。联床对灯火，破屋话缠绵。

　　○咏怀

　　空谷有幽兰，岁久生荆杞。春风时一花，绿叶何靡靡。抱此王者香，掩没榛■〈木莽〉里。采佩虽无人，芬芳常在己。遥睇茳与蓠，葳蕤被江沚。九畹长莓苔，怅望隔秋水。

　　二

　　寒色上枯桐，凉飔吹古柳。仰视浮云飞，白衣变苍狗。感此百虑并，思君行役久。披榛采芳兰，榛多莿伤手。不惜妾手伤，但念君情厚。千里一寄赠，誓永不相负。

　　三

　　精卫填沧海，衔石不辞劳；杜鹃思故国，啼血长自号。古来奇杰士，志气与天高。仲连耻帝秦，正平辱骂曹。词组夺狂魄，万古称人豪。生非重泰山，死非轻鸿毛。叹息此风靡，涕泣沾衣袍。

　　四

　　壮士鄙雕虫，千金买一剑。骑马出国门，凛凛吐光焰。斩蛟恶水溪，剸虎清风店。恩怨身未酬，风尘人已厌。登高望中原，生灵正昏垫。中夜一投袂，雷霆起帷幨。鸡鸣非恶声，去去勿回念。

　　五

　　举世尚散诞，陶公独任真。茫茫千载后，为我指迷津。置身羲皇上，抗志怀、葛民。偶逢天地醉，饮酒以全身。竭力勤农亩，余事作诗人。松菊三径秀，榆柳一家春。即此是桃源，何处寻避秦。

　　○山居漫兴

　　忽报孤城陷，苍茫百感新。半生轻结客，此日愧知人。拾橡杜陵叟，负薪朱买臣。悲歌聊度日，不敢怨清贫。

　　二

　　一身如逐客，数日寄岩阿。世乱乾坤窄，山深云雨多。生涯依木石，时事阅兵戈。不见天边鸟，高飞避网罗。

　　三

　　寂寞空山里，无人独掩扉。养茸麋鹿驯，分子鲤鱼肥。习字妻磨墨，熏香婢拂衣。忧来频命酒，勉强学忘机。

　　四

　　燕去泥犹落，虫飞雨欲来。山林饶乐趣，豺虎恕庸才。竹迸松根茁，兰穿树腹开。桃源无处觅，鸡犬漫相猜。

　　五

　　偶阅岩前稼，时来原上行。分秧迟闰夏，种豆急新晴。地瘦宜瓜植，田硗带石耕。谁知抱瓮者，原是一书生。

　　六

　　巘迭复峦重，寻幽偶寄踪。草深没人迹，山缺拥云峰。将帅思擒虎，经纶怀卧龙。沉吟无限思，日暮倚青松。

　　七 

　　此地勤耕稼，年来幸有秋。莿花巢白鸟，蔗叶饲黄牛。瓜果参差熟，田园次第收。相怜多父老，挈榼到墙头。

　　八

　　三春花落后，四月雨晴初。凿地开山沿，留泉灌野蔬。屋从吾辈老，谷合乃公愚。日共村翁醉，方知乐不如。

　　○端午饮家与三茂才舍中，闻大军登岸，口占示喜

　　故园回首遍狼狐，端午因君醉一壶。益智未能聊食粽，辟灾无术只悬蒲。风尘飘泊年将老，世故周旋兴不孤。且喜王师登海岸，倒悬早晚慰来苏。

　　○虎子山歌

　　虎子山，禾芄芄；昔时民田今在官，官家有田万千顷，取诸顽民民不省。田园父老为予言，此是当时陈家园。陈家昔日擅豪华，侠少盈门囚在家。市上杀人官不问，栏中盗牛谁敢拏？盗牛杀人不知数，可怜天狗堕门户。朝悬大纛拟侯王，暮上槛车作囚虏。田园万顷金千亿，输入官仓藏不得。六亲散尽缌麻空，不论老少皆诛殛。至今春雨杏花时，麦饭无人祭寒食。寒食年年春复秋，桑麻依旧绿阴稠。惟闻陇上耕耘处，夜夜鬼哭声呦呦。声呦呦，诉悲愁；前人田地后人收，后人不悟前人忧。君不见唐朝鉏菜翁，临刑泪交流；又不见今日虎子山之田兮，苗油油？

　　○消夏杂诗

　　石壁丹崖小洞天，山如太古日如年。万竿竹下披襟坐，自有清风不用钱。

　　二

　　避迹山中已半年，贪凉频到竹林边。绿阴满地日亭午，自枕松根企脚眠。

　　三

　　雨过园林景色清，可人风日是新晴。无端唤醒南柯梦，万木阴中一鸟鸣。

　　四

　　门前溪水绿漫漫，小坐垂纶意自宽。静极不知鱼上饵，一双蝴蝶立渔竿。

　　五

　　排闼山光四望青，登临只隔一渔汀。偶携鸦嘴锄云去，劚得千年老茯苓。

　　六

　　匝月幽居不出门，旧时山径长苔痕。一瓯苦茗三升酒，消受文人日又昏。

　　七

　　枫林日暮晚风凉，散步谁知抱恨长。人自趋炎吾耐冷，两般气味各分尝。

　　八

　　地僻无人问索居，清风入户替翻书。纸窗竹屋乌皮几，手写唐诗一月余。

　　九

　　山田青绿水田黄，看惯人家刈稻忙。乌雀也知禾黍熟，讙呼飞下野人场。

　　十

　　烽火兼旬信息沉，故园回首棘森森。几回欲觅来人问，相对无言泪满襟。

　　十一

　　曾见黄巾此地过，连天鼙鼓达岩阿。儿童未解逢离乱，强折生梢学舞戈。

　　十二

　　平畴来往笠团团，一片骄阳汗不干。漫道裸裎能浼我，野人原不着衣冠。

　　十三

　　为怜高洁绝尘氛，爱汝蝉声树里闻。笑杀于陵陈仲子，不能如蚓又输君。

　　十四

　　苍藤碧树绿交加，乳燕双飞日影斜。一阵晚风香不断，槟榔破孕欲开花。

　　○夏日偶成

　　寂寂柴门昼不开，山花零落满苍苔。蟏蛸在户风初定，蝼蚁迁家雨欲来。乱后文章多散失，穷来人事废追陪。关心只有忧时泪，欲扫黄巾苦不才。

　　○七夕示内

　　世路干戈感未休，天涯容易又新秋。一家离散悲戎马，万古团圞羡女牛。有巧任从儿辈乞，无钱长替内人愁。私心默向双星祝，早扫欃枪慰白头。 

　　○雨后溪上望月

　　骤雨洗山容，清风送林樾。忽随流水声，溪上望明月。四顾寂无人，长歌采薇蕨。

　　○柴关

　　清泉白石锁柴关，豪气销残梦寐间。屈指百年惊渐老，回头万事不如闲。悠悠落日牛羊下，策策空林倦鸟还。唯有丹心依旧在，浮云望断海中山。

　　○日暮晚眺

　　白日忽西坠，黑云俄四封。偶依门外树，遥睇雾中峰。野旷雷声大，天低雨气浓。负薪应未返，■〈宁〉立望家僮。

　　○土牛

　　土番畏人如畏贼，自筑土牛封其域。星罗棋布廿四头，尺寸不差绳与墨。砌以荦确塑以泥，崭然头角状奇特。我闻在昔此地生番巢，出没杀人以为食。圣人有作妖魑消，剺面文身咸戴德。一丝红线下尧封，万顷绿塍遵禹则。分疆立界严提防，不许斯民处实逼。牛皮已变红毛风，土壤还同金马式。是时番奴富田畴，烹羊炮豕乐无极。醉后归来两眼昏，忽讶寝讹遗路侧。短笛携将信口吹，歌呼踏破夕阳色。迩来十社九社空，锄犁转在内山北。岿然数篑留岩阿，犹似千钧任地力。豪强子弟恣侵陵，拔毛削皮禁不得。朝廷兼并有明刑，嗟尔无告独可恻。牛牯岭外烽火明，千村万落长荆棘。安得遍筑千万头，尽教卖剑归稼穑。牛乎牛乎尔勿哀，铜驼与尔俱草莱。

　　○董逃行

　　我欲问天天不语，妖星十丈横牛女。天狗堕地夜叉舞，昔日龙虎今鱼鼠。走上空山泣风雨，大叫雷公来作主。丰隆不应奈何许，前头熊罴后狨鬼。白昼磨牙嚼行旅，谁其杀之吾与汝，上书九重报天子。

　　○寄林文翰舍人

　　□炮连宵枕上听，可怜豺虎尚奇零。一身作客如张俭，四海为家类管宁。衔石有心悲怨羽，负山无力泣秋螟。思量欲献平戎策，独立檐前看将星。

　　二

　　同病相怜鬓欲华，战场回首骨如麻。心羞秦帝思投海，义激韩仇已破家。萧索山林愁日暮，飘零弟妹感天涯。艰难一样藏身苦，忍泪吞声避虎牙。

　　三

　　蔓延贼势正猖披，大厦真非一木支。民不聊生嗟已晚，天如此醉醒何时。投胶莫止黄河浊，破产难求博浪锥。自愧杜陵空痛哭，先鞭望汝快驱驰。

　　○忆故居

　　黯黯愁云四望遥，故园回首总魂消。张良去国家初破，杜甫游秦盗正骄。万卷图书归浩劫，一年文武毕今朝。可怜呕尽心头血，千首诗都付火烧。

　　二

　　迁乔曾为赋闲居，五载经营奉板舆。近市盘餐多异味，承欢菽水有新储。玻瓈牖下安吟榻，锦绣堂前挂报书。四壁祗今何所有，空闻鸟雀噪阶除。

　　三

　　小筑吟楼号古香，半储书画半巾箱。山横定寨青排闼，树接丰亭绿过墙。几度栖迟同燕雀，一经离乱又豺狼。帑金掠尽门窗圯，惟有青苔对夕阳。

　　四

　　传闻狐鼠据为巢，薪木摧残去又抛。世乱佣奴多背主，途穷邻里乏知交。登楼王粲非吾土，破屋杜陵恋旧茅。自恨不如梁上燕，巡檐犹得到花梢。

　　○感事漫兴

　　几回叹息复吟呻，积愤填胸泪满巾。患难文章原易古，乱离消息苦难真。干戈草草将周岁，衣食劳劳渐累人。欲献蒭荛愁路隔，偷将诗句哭风尘。

　　二

　　黄符岁岁下瀛东，万里烽烟信息通。民为征兵多聚铁，官因省事讳修戎。妖谋诡秘三更里，贼势绵延七载中。为虺弗摧蛇又放，争教海水不流红。

　　三

　　莽莽乾坤劫运开，如蛾赴火万人来。腥风十里笳声乱，阴雨千山鬼哭哀。射虏有书空议抚，望洋无援浪惊猜。饱鹰饥虎皆难驭，辜负推恩起将才。

　　四

　　处处迎降类犬羊，千秋谁复顾纲常。壶浆白昼供蛇豕，香火深宵拜虎狼。城破犹闻官索米，兵来唯见吏征粮。纷纷文武遭诛戮，敢信捐躯尽国殇。

　　五

　　蕞尔孤城斗六门，几回攻击阵云屯。能防地道官多智，克守弹丸将有恩。烽火仓皇犹筑垒，炊烟寥落不成村。罗山此日萑苻盛，寇退须防盗尚存。

　　六

　　一年弹指又秋风，苦闘平原恨未终。杀贼不闻诸将猛，枭渠谁录义民忠。枯髅塞断人烟白，战血销残野火红。寄语东征诸将吏，漫将纸上竞奇功。

　　○七月望后谋刺逆首不中，几罗飞祸，口占纪事

　　贼势延三县，臣心尽一锥。皇天竟大醉，此地复何之。速死祈宗祝，长饥学伯夷。抚躬今不愧，一见幸无亏。

　　○卜居

　　经年避贼寇，迁徙无定宿。有客晨过门，言善君平卜。长揖前致辞，再拜发龟椟。自从丧乱来，八口滞空谷。供亿无故人，反噬有僮仆。亲朋多白眼，群奸遥侧目。入海愁蛟龙，登山畏虺蝮。吾寗居九夷，负矢射麋鹿；将委心任运，雕零依草木。吾寗请长缨，中原竞驰逐；将浮沉观变，憔悴匿林麓。吾寗依刘表，附会救饘粥；抑将说隗嚣，辨论穷反复。吾寗学杜甫，悲歌以当哭；抑将效扬雄，清静自投阁。寗百折不回，守身如守玉；将模棱两可，与世同龌龊。绝温峤裾，将戏老莱服。摇顾荣扇，将采陶潜菊。寗为辕下驹，将作云中鹄。寗朝秦暮楚，将夜行昼伏。寗去依他人，抑来为宗族。寗四海为家，抑一枝自足。吁嗟天下乱，举世方皆浊。瓦釜竞雷鸣，干镆埋地狱。豺虎横咆哮，麒麟遭鞭朴。衣绣原非荣，披褐讵云辱。世无平不陂，道无往不复。詹尹将拂龟，贾生或赋■〈服鸟〉。何者为吉凶，何者为祸福？知几有神明，尚其再三告。客闻呀然笑，释策止弗渎。王绩醉为乡，志和船作屋。在我求其是，到处皆安乐。七子沉湎同，三闾清醒独。用行君之意，何必问龟壳！

　　○自许厝寮避贼至集集内山，次少陵「北征」韵

　　皇帝元年秋，闰八月初吉。我遁于内山，潜伏野番室。深林暗无光，白昼不见日。破屋两三间，茅茨杂蓬荜。闭户深藏匿，逢人未敢出。涕泣望烽烟，皇皇如有失。自顾流离中，有生不如勿。破产购一锥，报国心空切。至今一回首，精神犹恍惚。不知历险艰，奔走何时毕。侧身万峰巅，秋风吹瑟瑟。但见阵云飞，川原日流血。人烟半萧条，鬼火互明灭。行行集集山，夙称生番窟。浊水喷其中，日夜浪瀎潏。路盘苍穹高，石迸厚地裂。一夫可当关，驷马不容辙。生平耽烟霞，到此暂心悦。徒步随狙公，自拾枣与栗。哭类阮籍穷，狂等费贻漆。一身坠蚕丛，传闻百无实。因思世人巧，益叹我躬拙。徘徊望乡山，目极飞鸟没。凉飔从东来，飒飒动木末。遥想故城里，狐鼠共巢穴。杀人如乱麻，街衢堆白骨。往者擒贼王，陈兵太仓卒。未抽靴里刀，已失囊中物。遂令劫运开，鬇鬡变蓬发。使我撄不测，志气长轸结。同谋袖手观，含涕独呜咽。未识此时恨，何日得伸雪。经旬宿荒崖，两脚垢不韈。枯木架绳床，逼窄仅容膝。有时抱书眠，肱曲腰又折。有时泽畔行，青衫换短褐。父老两三人，坐谈辄终日。道及当时事，满座皆战栗。延我至其家，鸡黍竞罗列。一饭等千金，大义高巾栉。回顾狮子峰，蛾眉才一抹。有弟滞牛山，多时悲契阔。老母缺晨昏，思之如饥渴。路逢负戈侣，撞胸不敢喝。所闻多异辞，两耳乱喧聒。彼众而我寡，有口向谁说。桓桓林总戎，昨日方简卒。万骑出罗城，军容甚开豁。猛如出柙虎，捷若搏云鹘。行见扫妖氛，贼徒争豕突。况有斗六门，天堑险无匹。背城鼓而东，一战胜可决。威过摧枯芒，势成破竹疾。屈指旬日内，匹夫可以夺。又闻募乡兵，朝暮尤斯拔。横海戮长鲸，万弩伺俱发。此谋如得就，大功可书碣。指日见升平，乾坤收肃杀。嗟予走空山，于今已五月。一息气尚存，此念未容绝。如何蝼蚁辈，偏觉肝肠别。甘心为异类，不复忧荡析。攘攘着黄巾，为厉及妪■〈女目〉。四顾遍豺狼，保身慎明哲。岂不思请缨，空手难为烈。抚景自酸辛，吟诗聊度活。寂寂红叶山，遥遥紫薇闼。此身虽在野，此心唯向阙。安危大臣在，金瓯岂患缺。只忧道路长，献策终不达。

　　○重阳

　　登高何处禳兵灾，独上青山望更哀。白发乍随秋草长，黄花空傍战场开。已无租吏催诗兴，且向村翁索酒杯。见说乱离今又甚，故园回首遍蒿莱。

　　○感事述怀，集杜二十首（并序）

　　仆本恨人，时逢丧乱。窜身穷谷，跣足空山；忍死以待王师，抆泪而呼子弟。效班彪之论命，欲悟隗嚣；值钱凤之泄言。几危温峤，东奔西走，昼伏宵行。听□炮之声，则泪随响落；望旌旗之色，则魂逐云飞。于焉取杜诗而读之，茫茫百感，如在目前；渺渺千秋，如逢夙构。凄风苦雨，悉古人已涉之途；断简残编，即我辈欲宣之蕴。爰寻章而摘句，因会意以成文；有唾皆珠，无牙不慧。盖家国之慨，前后同归；亦哀怨之音，古今一致云尔。

　　身世双蓬鬓，乾坤一腐儒。所来为宗族，从此出妻孥。鼓角悲荒塞，尘沙立暝途。寂寥人散后，野月满庭隅。

　　二

　　寂寞书斋里，他乡且旧居。荆扉对麋鹿，邻舍与园蔬。雾树行相引，村花不扫除。犹残数行泪，自寄一封书。

　　三

　　洗眼看轻薄，无心耻贱贫。检书烧烛短，对酒满壶频。生意甘衰白，行歌非隐沦。艰难随老母，呕血事酸辛。

　　四

　　烽火连三月，兵戈有岁年。无家问消息，累月断人烟。雄剑四五动，茅斋八九椽。何乡为乐土，此别竟茫然。

　　五

　　乱离知又甚，留滞敢辞劳！壮惜身名晚，悲怜子女号。一旬半雷雨，八水散风涛。生死论交地，寸心铭佩牢。

　　六

　　惨淡风云会，飞腾战伐名。呻吟更流血，长啸一含情。耕凿安时论，渔樵寄此生。故林归未得，群盗尚纵横。

　　七

　　四海犹多难，边隅还用兵。至今劳圣主，何以守王城。勋业行看镜，朝廷谁请缨。忽闻哀痛诏，顿使寸心倾。

　　八

　　回首驱流俗，深情托所亲。干戈犹未定，消息苦难真。易下杨朱泪，难甘原宪贫。沈思欢会处，愁杀白头人。

　　九

　　未负幽栖志，千秋万岁名。得辞儿女丑，因见古人情。秋水通沟洫，高风卷斾旌。兵戈与人事，回首泪纵横。

　　十

　　苦负平生志，经书满腹中。与时安反侧，驾驭必英雄。天下兵皆满，关河信不通。烟尘独长望，愁坐正书空。

　　十一

　　戎马交驰际，苍生喘未苏。丈夫誓许国，壮志耻为儒。只益丹心苦，空悲清夜徂。朝来偶然出，随意数花须。

　　十二

　　谁肯艰难际，从容静塞尘。功名不自立，豺虎未宜驯。故老思飞将，中原忆旧臣。向来忧国泪，老去一沾巾。

　　十三

　　仗钺夺忠烈，何由见一人。英雄余事业，盗贼本王臣。好武宁论命，临危莫爱身。哀鸣思战闘，涕泣在衣巾。

　　十四

　　战哭多新鬼，江山非故园。几人全性命，作客信乾坤。骨肉恩书重，蛟龙窟宅尊。四郊未宁静，无梦寄归魂。

　　十五

　　词赋工无益，寰区望匪他。世人皆欲杀，吾道竟如何！寒木累旌斾，深江净绮罗。寄书长不达，早已战场多。

　　十六

　　兵气回飞鸟，残生随白鸥。文章憎命达，河汉逐人流。山鬼吹灯灭，鲛人织杼愁。梦归归未得，心折此淹留。

　　十七

　　九月犹絺绤，山云淰淰寒。高风下木叶，烽火被冈峦。用拙存吾道，安居奉我欢。因君问消息，持答绿琅玕。

　　十八

　　十月清霜重，千崖秋气高。关山随地有，跋涉觉身劳。多病休儒服，交情脱宝刀。安危大臣在，穴蚁欲何逃。

　　十九

　　今日看天意，苍生岂再攀。时危思报主，世乱敢求安！自顾转无趣，逢人多厚颜。忧来籍草坐，对食不能餐。

　　二十

　　歌罢仰天叹，苍茫兴有神。由来意气合，直取性情真。枕簟入林僻，檐藤刺眼亲。不知沧海上，薏苡谤何频！

　　○九月十七日闻斗六失陷、总戎殉节，感赋二十韵

　　经年攻斗六，群盗莫如何。不料咽喉失，翻当士卒多。元戎驰羽檄，万骑出诸罗。似鸟张双翼，如蜂萃一窠。共夸声破竹，复值寇回戈。阵势排鹳鹤，粮车拥骆鸵。几番传捷信，连日唱铙歌。岂意丧家狗，还成赴火蛾。前驱方伐鼓，后队又鸣锣。攘攘黄巾着，纷纷白马过。遂教千骑将，不敌众么么。大义期无忝，重围誓匪他。五千争弃甲，三百莫征禾。马革尸空裹，蛇矛手乱拖。连朝翻地轴，此劫等天魔。虎豹韬徒握，鱼竿谶不讹。悲号怜子女，毒螫遍关河。哭野家家祭，禳灾处处傩。中原思李牧，故老望廉颇。未卜登坛者，何人是伏波！

　　○罗山两男子行

　　罗山两男子者，嘉城米户林炳心、竹头角庄民许益也。从林总戎领义民守斗六，营破，俱骂贼不屈死。沙连人谈其事甚详，予为作此行以表之。

　　黑云压阵鼓声死，军中跃出两男子。誓扫黄巾不顾身，锥牛大飨千义民。靴中尖刀腰间箭，裂眦决战飞黄尘。可怜粮竭援复断，裹疮一呼死伤半。力尽关山未解围，军无儋石多思叛。贼骑长驱斗六门，万人散尽两男存；反手被缚见贼主，胁之使跪仍双蹲。一男戟手与贼语，生不灭贼死杀汝；双眉倒竖目如炬。一男掀髯与贼言，男儿七尺报君恩，今日之死泰山尊。观者人人都赞美，贼亦因公颂不已，谓此死方无愧耻；不然，斗六将帅多如云，纷纷屈膝谁非死。一样沙场白骨枯，似此从容就义无伦比。呜呼！从容就义无伦比，一节自堪千古矣。

　　○王副戎殉节诗

　　慷慨王将军，成仁独不群。临危犹杀贼，到死不忘君；血自披肝沥，声从断咽闻。海滨谈大节，合让此人尊。

　　○颜协戎殉节诗

　　一例沙场死，将军气独豪。死犹怀印绶，危不放腰刀。授命真无忝，当官更不挠。千秋留碧血，应共斗门高。

　　○次韵酬曾汝泉秀才

　　斫地谁怜偪仄吟，瑶华远贲翠微岑。遥情似击渐离筑，古调真成叔夜琴。家国抚膺同洒泪，风尘回首几伤心。祗应共抱忧时愤，敲遍铜壶感不禁。

　　二

　　岂有才如李谪仙，漫劳纸上赏云烟。穷途得句歌当哭，多难逢君喜欲颠。万里关河飞叶候，千山戎马订交年。谁知铁炮轰鸣处，夜夜谈诗到晓天。

　　三

　　海上何人鉴苦衷，空山今日始逢公。干戈路隔千峰外，忧愤情深一纸中。终古浮云迷直北，凭谁只手障瀛东？多惭知己高相许，不朽殷勤劝立功。

　　四

　　直卷银河倒地流，如君诗笔已凌洲。敢因科第居先达，合把文章让上头。人为江山思管、乐，我欣萍水识应、刘。蓬门有约呼僮扫，莫学高人径不由。

　　○相逢行，赠曾汝泉

　　一年相逢不相识，幕府风高森列戟。虎皮坐对虎牙开，咫尺军门千里隔。一年相识不相逢，水中犬吠桃花浓。手迭彩笺入城去，白云望断山千重。今年逢公公不见，匆匆行李将移砚。空怜李、杜旧知名，谁道尹、邢还避面。从此世乱各东西，我走空山君鳌西；四围烽火音书渺，万迭峰峦狨鬼啼。狨啼鬼啸人踪断，杜老悲歌空自叹。底事因缘二字真，识君偏迟在多难。幽斋九月黄花开，君携襥被入山来；半生饥渴一朝慰，话长不觉鸡声催。明朝赠我诗四章，字字真珠带异香；昨日投我诗一册，语语缠绵兼悱恻。由来情至诗即工，芙蓉出水天然红；四年浪迹鹏海上，高歌往往来天风。而今干戈满平地，沧海横流何处避？与君同是沦落人，得君且拚十日醉。左手招徐福、右手揖仲连，狂呼黄鹤飞上天；摘列星，当酒钱。如何相逢遽相别，别时月圆今月缺；留君不住我心悲，望君不来我心结。心结心悲那可言，寄书聊复询寒暄，天涯别有相思处，月白风清两断魂。

　　○冬至

　　节序催人老，干戈且未平；一年今夜永，万感客愁生。螃蟹他乡味，梅花故国情。哦诗寒不寐，兀坐听鸡鸣。

　　○杂诗

　　乱世无宗族，敢死即为雄。我看楚昭屈，子弟盛江东。结发从项羽，八千归沙虫；诸田称崛强，亦受楚人封。唯有鲁二生，大义高苍穹；既不拜隆隼，亦不识重瞳。高飞避世网，天际翔冥鸿。

　　二

　　冥鸿游八荒，回翔俯寥廓；下视大嘴乌，飞鸣一何恶。夺我树下巢，白昼喙雏鹊；盘回未忍飞，欲救嗟力薄。山梁多杀机，盘达少良木；岂不图南行，所恨羽毛弱。且辞篱下鷃，远伴云中鹤；置身冥漠间，矰缴何所著。回首谢老鸦，慎勿恣贪攫；与为百鸷鸟，何如一秋鹗！

　　三

　　秋鹗翔千仞，不肯随众鸟；杰士贵独立，落落出人表。与其失之随，毋宁蹈其矫；龙、比伏斧刀，夷、齐甘饿■〈食孚〉。万古立人极，只以一矫了；才非矫不生，节非矫不成。管宁渡辽海，以矫全其清；虞集卧东山，以矫全其名。

　　○葭月二十六日喜晤石庄，兼话大甲官军捷信

　　干戈何处不蜂屯，万劫逃来喜尚存。徒跣我藏木屐岭，全家君走草鞋墩。人皆欲杀生原幸，口不言兵道更尊。意外相逢欢已极，况兼捷信报官军。

　　二

　　曾将王命论班彪，舌烂唇焦语未休；无补君亲空痛哭，同为羁旅倍生愁。千秋气节怀龙尾，半世功名愧虎头。拔剑酒酣歌斫地，因君还欲赋同仇。

　　○腊日

　　腊日浑如夏，单衣不用棉。鸟啼山更寂，花落树犹妍。报国唯凭胆，书空不问天。终朝林箐里，谁识赤心坚？

　　○怀人诗

　　一、林锡三太史

　　海外天留见面缘，两家儿女话缠绵；谁知识得荆州后，烽火惊心又一年。

　　二、彭文宇广文

　　文字风流老郑虔，一官爱客苦无毡；诸生散后烽烟起，不识何人肯赠钱！

　　三、韦玉叔孝廉

　　记从福地买归舟，刻烛催诗夜未休；一片冰壶清见底，何人得比韦苏州！

　　四、家子安明经

　　谁驱市井作乡兵，饮血医疮更守城；横海他年论竹帛，合将七宝祀书生。

　　五、张策六拔元

　　裘带翩翩脱俗情，张郎才调本天成；双瞳剪水身如玉，风度依稀似九龄。

　　六、卢辑五上舍

　　倚马才高卢照邻，弓弯六石笔千钧；阴符一卷埋头读，何可今朝无此人！

　　七、家放梅拔元

　　咫尺关山道路分，相思几度赋停云；伤心耆旧凋零后，海外论诗独有君。

　　○除夕

　　伤心烽火路千盘，破屋空山岁又阑。金尽囊空愁日暮，儿啼妻病怯宵寒。依人踪迹难分白，报国心情只寸丹。闻道将军横海出，伏波前月已登坛。

　　二

　　涉险攀幽路未通，全家门闭乱山中。因书郁垒知年尽，不送屠苏信道穷。索债幸无敲户客，围炉欣有让梨童（时为亡弟螟蛉一子）。悲欢一夜催人老，不是闲愁酒可攻。

　　三

　　中年身世易悲哀，况值干戈满地来。百岁都从今夜过，一杯聊向异乡开。偶听爆竹惊飞炮，忽对椒盘想将才。群盗未平双鬓白，伤心无处问蒿莱。

　　四

　　隔邻儿女闹喧哗，故事犹将守岁夸。八口艰难欣有母，一身奔走苦无家。颓唐仆婢惊弓鸟，荏苒光阴赴壑蛇。蜡烛也知家国恨，替人垂泪不开花。  
　 
卷八

　　磺溪（彰化）陈肇兴伯康

　　癸亥（咄咄吟）

　　元旦

　　人日

　　花朝喜闻官军罗山大捷，嘉围以解

　　清明

　　哭董济亭夫子

　　祭旗日示诸同志

　　祭旗后一日，六保背约，纵匪反噬，毁陷义庄无数，独山顶一带尚守前盟；予一家四散，几遭阖门之祸，在重围中沥血成咏

　　山中遣闷

　　殉难三烈诗

　　种菜

　　围中得石庄书，却寄

　　六月十八日大战浊水，擒贼帅一名、斩首百级

　　二十一日收复南投街，连日大捷，重围以解

　　二十九日攻克施厝坪等处

　　七月二十二日攻克集集，斩首百余级

　　孤愤

　　南投喜晤邱石庄

　　杂感

　　闻集集被围

　　再克集集，俘斩二百余级，溪水为赤

　　感事述怀五排百韵，寄家雪洲兼鹿港香邻诸友

　　感事

　　代柬沙连诸绅士

　　克复林圯埔，在军中偶兴

　　自水沙连由鲤鱼尾穿山至斗六门

　　玉潭庄与黄实卿明经夜话

　　自林圯埔进师，与官军会约由溪洲底攻克斗六逆巢，越日袭取东埔蚋等处，俘获逆徒十三人，作歌纪事

　　乱后初归里中

　　哭房师潘瑶圃夫子

　　○元旦

　　爆竹声中一岁捐，干戈流恨入新年；自关门户逃宾刺，偷整衣冠拜祖先。故里沐猿堪一笑，空山拾橡又三迁。焚香且把苍生祝，早扫妖氛慰倒悬。

　　二

　　瓜田一亩芥花开，几处穰穰闘蝶来。惊鬼拟团羊髓饭，避兵难觅鹊巢灰（时内人病疟，又彰化无鹊）。桃符尚写春王字，柏酒新浮长命杯。多谢村南诸野叟，肯携藤杖暂相倍。

　　○人日

　　来年还避贼，此日又逢人。破屋荆榛地，儒冠老病身。梅花千岭雪，莿竹一篱春。不敢登高望，烽烟处处匀。

　　二

　　寂寞空山里，悠悠又一春。我身唯对我，人日不逢人。破阵思英主，平蛮望大臣；肤功期早建，一战灭黄巾。

　　三

　　蓝尾三杯酒，斋头七种羹；天疑行夏令，人喜值春耕。谷种经旬活，秧针隔夜荣。即今卜鸡子，已是欲休兵。

　　正月八日村翁邀饮

　　寂寞空山岁又经，出门今始到前汀；随缘且共村翁醉，不是嬉春要踏青。

　　上元夜看烟火有感

　　频年奔走盗纵横，忽听优歌眼渐明；忘是乱离忘是客，随人踏月到三更。

　　二

　　放来烟火十三层，彻夜喧阗闘彩灯；牵着老夫垂一泪，故园□炮正飞腾。

　　○花朝喜闻官军罗山大捷，嘉围以解

　　横海谁登大将坛，指挥万骑入罗山。民能死守真知义，贼纵生逃半不还。报国有心欣得间，请缨无路且偷闲。百花满眼添生意，似为官军一破颜。

　　○清明

　　不扫先人冢，于今又一年。沧桑悲故里，烽火接新烟。哭野多因战，招魂半在田。眼看墦祭者，不觉泪涟涟。

　　○哭董济亭夫子

　　丧乱频年祸患并，脱身无计出围城；孔戡抗节还遭谤，龚胜忧时竟舍生。半世刚方空自矢，一时毁誉太无情。奇谋未遂含冤死，地下教谁诉不平。

　　二

　　刀头剑首久消磨，平地添来几尺波。死为题名犹得祸，生知守志本无他。豺狼满地音书绝，狐鼠当途议论多。咫尺绛帷成万里，伤心空唱大招歌。

　　○祭旗日示诸同志

　　予来牛■〈牛占〉岭谋举义者屡矣，痛哭流涕，卒无应者。癸亥四月二十八日，得内兄邱石庄之助，六保合约举事。祭旗之日，欣喜过望，爰歌以纪之。

　　两年募乡兵，今朝驰羽檄。肉食岂无谋，男儿心胆赤。剧孟投亚夫，弦高助郑伯。由来率土臣，尽人可杀贼。自从丧乱来，此论我已析。牛酒犒农民，团练谋在昔（去年奉宪联庄禁止入会，值乱因家焉）。虞、芮方质成，陈、蔡忽遭厄。举家来空山，志岂图菽麦？方将骋中原，先鞭追祖逖。否则保一方，山川为生色。讵料劫运开，孤掌难为力。倾家购力士，有锥不得击。痛哭学贾生，亡命依宾石。口舌已焦烂，忠孝斯感激。拔蝥一周麾，鬼神齐辟易。叱■〈口宅〉走风云，喧呼飞霹雳。金鼓一声振，彼军气为黑。誓将擒妖魔，灭此而朝食。寄语谋义士，勉旃事兵革。封侯本无种，年少须奋迹。不见牧羊奴，勋名高竹帛。

　　○祭旗后一日，六保背约，纵匪反噬，毁陷义庄无数，独山顶一带尚守前盟；予一家四散，几遭阖门之祸，在重围中沥血成咏

　　群盗连山苦未平，几回痛哭募乡兵。千金散尽供奔走，万劫逃来更死生。请援无人空断指，倒戈有约误同盟。昨朝骨肉今仇敌，如此人心绝可惊。

　　二

　　络绎军书日夕驰，风云惨淡卷旌旗。一身报国唯存胆，万口由人任剥皮。焚掠连村生气促，惊呼到处哭声悲。关山举目无相识，欲避豺狼更倚谁！

　　三

　　袒臂呼来近万人，谁知一败等灰尘。争功不少熊罴将，悬赏偏求虮虱臣。且喜妻贤能誓死，却缘母在未捐身。潸然独步空山里，无食无眠已浃旬。

　　四

　　纷粉怒骂总由他，兄弟三人聚一窠。鸡犬乱鸣疑贼至，虫蛇共处囓身多。孤臣力尽唯拚死，同辈机深转议和。到底未除圭角气，夜深还自赋荆轲。

　　○山中遣闷

　　跣足空山里，连朝不值人。干戈儿女大，风雨弟兄亲。夜黑蛇同睡，时衰鬼乱嗔。何能破山贼，把剑屡看身。

　　二

　　不用书生策，孤军更受围；有人谋弃甲，独我赋无衣。去住多拘束，行藏有是非。抚膺三叹息，万事与心违。

　　三

　　寂寞过端午，流离又异乡。一家悬虎口，百折走羊肠。报国心犹壮，依人气不扬。那堪凭北望，烽火接天茫。

　　四

　　母老儿兼幼，兄狂弟又愚。半生撄患难，欲死费踟蹰。养客千金尽，防身一剑无；由来阮生哭，不必在穷途。

　　○殉难三烈诗

　　永春学生员廖秉钧。在林圯埔佐陈、林诸豪杰起义；军败，被贼掳去。见戴逆，呵之跪；骂曰：『我天朝秀才也，岂跪尔无赖贼哉』！卒不屈而死。

　　仓皇书记孰堪亲，草泽今来刘道民。白首参军刚草檄，青衿报国竟捐身。十年落拓无知己，一死从容绝可人。引颈衔须犹骂贼，胶庠正气未沉论。

　　集集义首陈再裕。与予谋举义，在五城擒逆番，檄诸屯团乡勇，同日树帜，军声甚壮。兵败被掳，在斗六骂贼不屈，仰药而死。同时殉难者：妾吴氏并子六人，其余姻戚丁勇死者共三十余人，盖得祸为最酷云。

　　独从境外建旌旄，格闘连山血溅袍。张嵊一门都鬼录，缪彤诸弟尽人豪。通夷助我军犹壮，骂贼怜君气不挠。何日归元亲舐舌，愁云望断斗门高。

　　许厝寮农民陈耀山。自去岁逢乱，挈眷依耀山以居两载，供应甚厚。予谋义旗武东西一带，耀山鼓舞居多；树帜后，手刃一贼。以萧姓背约反噬，一家十四口俱陷贼中；耀山怒骂不屈，贼以铁爪爬其背、小刀割其面。临刑，妻子跪祭，犹饮酒三杯，了无怖色。

　　草野何曾计立功，投锄荷芟亦从戎；身经俎醢心弥赤，死别妻孥泪不红。两载乱离忧患里，一家缧绁战争中。伤心八口归何日，鬼啸狨啼恨未穷。

　　○种菜

　　问天咄咄首频搔，学走空山日一遭。壮岁功名轻马革，此时性命等鸿毛。不求闻达安吾拙，能报干戈让世豪。且向村翁分半亩，自将种菜教儿曹。

　　○围中得石庄书，却寄

　　摐金伐鼓战方酣，何处飞来纸一函。豺虎悲君投有北，鲲鹏劝我共图南（书中约扎南投以通大路）。山川计远言难尽，家国忧深意尚含。为告奇兵天外至（时适有屯丁来援），月中捷信定连三。

　　○六月十八日大战浊水，擒贼帅一名、斩首百级

　　谁提长剑斩杨么（贼帅姓杨），一旅居然破峒苗。扫尽欃枪归浩劫，筑成京观不终朝。人因战苦酬神助，我为俘多乞命饶。寄语先声如破竹，乘劳须趁马蹄骄。

　　○二十一日收复南投街，连日大捷，重围以解

　　一旅团乡勇，连朝战伐频。破家欣得士，克敌不伤人。感激由忠孝，招携仗搢绅。壶浆及箪食，犒赏敢言贫。

　　二

　　市肆欣无恙，家家户不扃。鸡声千店白，鬼火万山青。破竹夸前队，哦松忆旧厅（分县衙署已毁）。回头风景异，涕泣对新亭。

　　三

　　穴蚁逃何处，鸮巢此日焚。旗从红白判，兵自朔南分。风鹤惊宵柝，龙蛇闘阵云。来苏傒父老，应悔拒吾军。

　　四

　　军令如山立，出门三五申。攻心师马谡，守法学曹彬。但使擒元恶，休多杀一人。古来称善将，无敌是行仁。

　　○二十九日攻克施厝坪等处

　　捣穴千山暗，焚巢万马屯。从兹寒贼胆，直可达军门。日落烽烟适，风吹鼓角繁。乘劳须破竹，慎勿贷游魂。

　　○七月二十二日攻克集集，斩首百余级

　　昨朝攻浊水，此日入蛮乡。俗自分番汉，山犹踞虎狼。惊呼千户乱，杀戮一时忙。语及苍生际，前溪鬼泣疮。

　　二

　　莽莽千山外，萧条剩几村。敌人真破胆，壮士未归元。浊水烽相照，珠潭垒尚屯。沙虫成底事，寂寞竟无言！

　　○孤愤

　　学书学剑两无成，投笔今朝为请缨。万苦备尝增忍性，百年多累误虚名。恩仇未报家先破，贫病交侵命已轻。知被下车冯妇笑，短衣缚裤逐人行。

　　二

　　纷纷肉食总无谋，议抚招降半不酬。鼙鼓惊心犹昨日，河山转眼又三秋。谈来战伐人皆勇，说到流亡我尚愁。卜式家财逾十万，输将已罄漫征求。

　　三

　　风鹤经时喘未苏，飘零一剑寄长途。年华荏苒髀生肉，戎马消磨颔有须。每过贼营愁吠狗，常随俗忌怕闻乌。海滨耆旧凋残尽，谁向黄公问酒炉？

　　○南投喜晤邱石庄

　　狼奔豕突遍乡闾，几度思君泪满裾。两载离乡分手后，万金酬士破家初。身非食肉工谋国，志不图功少上书。今日相逢倍惆怅，头须白尽为军储。

　　○杂感

　　壮志轻豪侠，虚名误腐儒。风尘双泪槁，豺虎一身孤。旧业已全废，苍生犹未苏。请缨思报主，悔不熟阴符。

　　二

　　不料黄巾贼，翻多白发翁。探丸千岭合，制梃万夫同。逐客犹投北，狂澜孰障东。抚膺空自负，潦倒愧英雄。

　　三

　　战闘何时已，溪边骨似麻。裹尸无马革，啄肉有乌鸦。鬼泣沙中火，人归梦里家。古来志沟壑，死国是荣华。

　　○闻集集被围

　　见说乌山峻，猫儿打草来。纵横群盗至，征战几人回。已失山川险，还闻仓廪开。明朝期一战，努力仗群才。

　　○再克集集，俘斩二百余级，溪水为赤

　　战闘缘何事，纷纷死不休。干戈民自扰，骨肉尔奚尤。野烧连村起，溪涛带血流。番黎知报国，我辈况同仇！

　　二

　　昔读高人传，入山恐不深。谁知猛虎穴，转在桃花林。地僻王章废，天高劫运沉。寥寥人境外，白骨已成岑。

　　○感事述怀五排百韵，寄家雪洲兼鹿港香邻诸友

　　寂寞空山里，频年贼未平。何人堪寄恨，有客许陈情。潇洒韬钤略，从容车笠盟。几回劳手札，每度讯来伻。健笔高题凤，雄才妙赋鹦。忧时先赠策，感旧忆班荆。鹿洞春风暖，鹅湖化雨晴。应、刘欣并世，崔、白况同庚。我愧渊源薄，君兼器量宏。神童推李泌，师学重桓荣。敏捷诗千首，汪洋水一泓。论文谈娓娓，剪烛漏丁丁。骥足原空冀，鳌头屡占黉。骚场树旗鼓，艺苑奏竽笙。早负风流目，常持月旦评。词华凌老辈，姓氏冠群英。鹰隼终腾上，麒麟会贡京。记同千日酒，共宴五侯鲭。学士鸬鹚杓，仙家虎兕觥。春盘登佛果，秋榼荐霜橙。历历交游在，匆匆岁月更。那堪今契阔，还问昔通亨。江、浙犹征卒，潢池忽弄兵。地中吹鼓角，天上动金精。攘攘黄巾着，纷纷白马迎。探丸搜保社，仰屋索笼。籝校尉金争摸，蚩尤雾忽横。算缗鞭倚顿，飞槊掷孩婴。此际萑苻盛，全家子女惊。出门长惘惘，挈眷复怦怦。路逐羊肠转，装教马革盛。提携数书卷，跋涉万山程。母老呼舆载，儿啼掩口绷。烧空烽焰乱，裂石火雷轰。似狗家初破，如鱼鼎欲烹。命真微比虱，用幸免为牲。邂逅询宗族，苍黄就父兄。卸肩行李寄，入梦鼓鼙萦。舂赁梁鸿庑，灯移韩愈檠。菜畦分半亩，茅屋构三楹。冷淡山藷饭，咸酸藜藿羹。米餐红粒稻，瓜摘绿匏棚。打熟邻贻枣，尝新野送樱。消闲临晋帖，遣闷拨秦筝。自念鸿嗷泽，曾歌鹿食苹。经纶怀郁郁，言行矢硁硁。吞炭伺尸赵，求锥誓报嬴。万金酬士死，只手把天擎。杀运非难挽，孤衷不易明。流离才北路，侵略遍东瀛。各据藩篱壮，相看面目狞。假威狐反复，倒噬獍■〈走周〉趟。日日防追捕，村村布网紭。忧来频祝死，逃去惯藏名。乍过东西武（地名），旋登大小坪（山名）。角中闘蛮触，意外值蛟鲸（去岁许厝寮大水，全家几抱阳侯之厄）。八口悲为鳖，三春怕听莺。沙虫仍故垒，风鹤过新正。虞集眠难稳，灵均放益清。苦将王命论，劝与圣人氓。险阻尝方尽，艰难计又成。牧羊招卜式，屠狗觅荆卿。感激根忠孝，连环仗战争。一身浑是胆，众志遂成城。夜草陈琳檄，朝抛仲子缨。挺从抽棘制，田共荷戈耕。不料功名际，由来祸患并。世人皆欲杀，吾道本艰贞。饮血重交戟，飞书再建旌。丹心争一寸，白发任千茎。验鼻诛王簿，扬鞭逐祖生。两年消浩劫，百战示先声。捣穴空蝼蚁，焚林走鹿麖。伫看收剧孟，直可族庞萌。黑闼擒于党，黄巢戮以甥。妖星随箭落，猛虎下车撄。况尔参帷幄，当今仰国桢。运筹高管、乐，投笔得韩、彭。王俭芙蓉府，条侯细柳营。众芳虽落寞，松树自峥嵘。乐府氍毺唱，饶歌敕勒赓。遥知书露布，定许赋从征。夫子方当路，迂儒幸不坑。风尘谁物色，瓦釜竞雷鸣。薄俗惂淫甚，么魔恶贯盈。武夫多不法，文士例相轻。咄咄书殷浩，悠悠厌祢衡。田园皆荡析，台榭已全倾。贫极抛乡井，饥来卖鼎枪。产空前日破，棋是别人赢。科第成风汉，衣冠变老伧。呼冤多杜宇，医妒少鸧鹒。赠缟惭悬磬，投桃愧报琼。敢吟一千字，为表寸忱诚。颜色梁间认，肝肠笔下呈。向阳葵脉脉，求友鸟嘤嘤。河鲤期烧尾，繇龙望点睛。愿言崇竹帛，早晚扫欃枪。

　　○感事

　　请援何人涉险来，黄云四塞道途开。将军养重如胡贾，辜负包胥哭几回。

　　二

　　昆明劫起血成河，猿鹤沙虫委逝波。死是众人功一将，战场从古不平多。

　　○代柬沙连诸绅士

　　自请长缨后，乡农竞举戈。野番犹报国，我辈况登科！不有同仇赋，其如众论何？牧羊招卜式，屠狗得荆轲。烽火通珠屿，旌旗山苎萝。曾传书慷慨，岂意岁蹉跎！白马摇鞭去，黄巾带甲过。一时惊寇至，万口遂言讹。昨日闻横海，将军是伏波。高冠弹獬豸，巨浪净鼋鼍。贼胆寒韩、范，人心仰牧、颇。会须投笔砚，慎勿误岩阿。竹帛功名重，桑榆际遇多。前途期努力，洗耳待铙歌。

　　○克复林圯埔，在军中偶兴

　　鼙鼓连朝响未残，军中犹自着儒冠。师因累捷威声壮，民为初降号令宽。几处负隅犹拒命，频年杀贼不逢官。元戎谁有书生胆，凿险缒幽路百盘。

　　○自水沙连由鲤鱼尾穿山至斗六门

　　一线羊肠路，东南锁钥存。地连沧海尽，山压阵云昏。落日沙连渡，秋风斗六门。谁知遗毒螫，群盗尚蜂屯。

　　二

　　翠筱千山陡，黄云四塞开。军真天上降，贼自穴中回。玉石迷昆火，烽烟接炮台。何时擒首恶，跃马拂云来。

　　○玉潭庄与黄实卿明经夜话

　　举世纷纷谈势利，何人解吐英雄气。两载栖栖困戎马，满腔热血向谁洒。天为吾儒假一鸣，万人军里逢先生。先生握手坐终夕，两人怀抱一时呈。非弹家国苍茫泪，即诉风尘离乱情。风尘离乱那堪说，与君且话三年别。自从狐豕蹂乡闾，老拳毒手饱摧折。万卷图书辗转空，一家儿女流离活。珠囊玉箧化狼烟，碧瓦雕甍供鼠穴。王尼处处都不安，李白人人都欲杀。艰难一样落坑中，我比先生更愁绝。即今淮西虽告平，深山虎豹纷纵横。焚巢捣穴穷搜捕，一剑犹当十万兵。先生听罢跃然起，为告夜郎还未死。攀龙附凤夸身强，悠悠终是辽东豕。古来擒贼先擒王，不入虎穴焉得子。先人之忧后人乐，我辈所存本如此。岂为封侯始请缨，从知杀贼即名士。细柳营中绮宴开，眼前宾客尽邹枚。共夸借箸多吾党，复见从军有秀才。三更风露兵威肃，百里河山瑞气回。赋诗已用槊为几，烧烛还看剑引杯。感君意气高相许，令我闻鸡因起舞。一鞭终愧祖生先，百战羞同樊哙伍。短衣匹马别君去，语君且助三通鼓。黄尘滚滚向东飞，看我下车撄猛虎。

　　○自林圯埔进师，与官军会约由溪洲底攻克斗六逆巢，越日袭取东埔蚋等处，俘获逆徒十三人，作歌纪事

　　夜半椎牛召乡里，鸡鸣蓐食千人起。摇旗撞鼓入蛮乡，伐竹编桥渡浊水。长驱转战若无人，逐北追亡如捕豕。杀气朝横狮子头，降旛夜竖鲤鱼尾。忽闻李愬入蔡州，一军欣欣色然喜。请缨直走伏波军，探穴争擒猛虎子。是时官军拥贼壕，马鞭一掷风披靡。有如逐鹿猎平原，彼持其背我角犄。列炬一声光烛天，千村万落无荆杞。可恨擒贼不擒王，黑夜柙中出虎兕。未能当道戮豺狼，徒向空山拾蝼蚁。此曹也是伪公侯，平日作横苦桑梓。一朝缚出绿林中，万姓欢呼彻街市。居人归业乐凞凞，从此一路肃清矣。

　　○乱后初归里中

　　一别山城已两年，初归犹自怯烽烟。荆榛塞遍来时路，几度停舆不敢前。

　　二

　　平芜一望绿连天，白骨槎枒尚满田。莫道近乡情更怯，来人相对也潸然。

　　三

　　沧桑回首总伤情，旧日楼台一望平。僮仆不知陵谷变，向人犹问定军城（时定军城已毁）。

　　四

　　定军山下草萋萋，几处颓垣卧蒺藜。乡里到来偏不识，却教舆子问东西。

　　五

　　败垣围井长黄花，日落寒烟绕郭斜。莫问旧时王谢宅，寻常百姓已无家。

　　○哭房师潘瑶圃夫子

　　师钱塘人。丙午举人，任屏南知县。癸亥随曾总戎东征，卒于鹿津大营。

　　婆娑洋外云蒙蒙，海水流血千里红。朝廷频年拜骠骑，戈船百道趋瀛东。先生落落人中杰，栽花满县肝肠热。捧檄偶参鹳鹅军，请缨直到鲲鹏穴。毒雾飞鸢瘴疠侵，风涛出没几呻吟。文渊触热军多死，冯异移营病转深。骑鲸一去风凄恻，满军旌斾黯无色。公已天上作神仙，我尚山中拾橡栗。生未迎谒死不知，九州岛豺虎纷猖披。昨日故人一书至，闻讣已在黄花时。侧身西望再拜哭，感恩何止歌鸣鹿。伤心独照戴盆冤，易箦犹闻讯空谷。忆昔妖童赴会初，杞人忧天曾上书。妄意夷甫识石勒，谁知张角结封谞。一朝环海烟尘起，意外风波来万里。无瑕白璧染成缁，谁信此中有君子。先生得信惊且疑，逢人到处询项斯。两年薏苡消无影，一纸瑶函告有司。自从丧乱苦兵革，幼安曜卿坐不得。破产频求博浪锥，飞书屡进绕朝策。肉食无谋藿食愁，陈兵还为赋同仇。手书露布告乡里，不灭黄巾誓不休。裹疮吮血几征战，臂上长弓腰间箭。也知小丑终成擒，争奈先生长不见。伏波横海又登坛，幕府回头泪不干；满堂宾客如龙虎，尚恨军中少一韩。况我生平感恩谊，出师未遂封侯志；但识师恩同国恩，敢论有位与无位。人生大节君师亲，高堂矧有洗天人；温峤绝裾终是孝，班超投笔宁为身。前朝杀贼深山里，知公九原闻必喜；今日焚巢浊水滨，知公九原恨无垠。一喜一乐缘何切，只为千秋重名节；共夸桃李盛门墙，不使豺狼留窟穴。地角天涯道路长，可怜丹旐尚他乡；一棺寂寞荒祠外，只有门生吊夕阳。  
　
