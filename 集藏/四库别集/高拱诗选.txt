观兰亭修禊图
修禊当年事，兹图意不穷。
遗容千载识，佳兴一时同。
景物丹青里，风流想像中。
相看浑欲赋，逸思愧群公。
雨中闻雁
惨淡秋阴合，长风送雁群。
已随寒气远，还共雨声闻。
影湿呼尤急，云深语不分。
忽疑边信在，为尔望晴曛。
移芍药
玉苑移仙萼，群英让国花。
翻阶姿转媚，依槛态尤佳。
香拟调金鼎，红尤夺彩霞。
有时当入药，宁只斗繁华。
晓霞
旭日晨开景，寒烟结彩霞。
流文连海峤，散影绕天涯。
落共孤飞鹜，光分数点鸦。
长风吹断处，万锦下晴沙。
院中闻莺
玉署忽闻莺，关关自有情。
往来难辨处，断续若频惊。
乍弄羌儿笛，新调秦女筝。
余音风卷去，万户作春声。
阎贵妃挽歌
榆翟承恩日，螽斯衍庆年。
岂期哀博望，仍复别甘泉。
避辇风犹在，当熊事已前。
独令青史上，重续仲仁篇。
仙梦辞椒掖，虞歌发绣栊。
云深鸾驭远，月冷凤楼空。
弓鼎追先帝，香花委旧宫。
千年埋玉处，青鸟下秋风。
至前一日朝天官习仪用韵
严宵风静漏声稀，拟列鹓班拜紫微。
烟合星坛笼御仗，日辉珠阙晃朝衣。
翠华想像龙文结，清跸依稀凤辇归。
明日占云应书瑞，洞霞五色见天机。
习仪罢道院小憩用韵
蓬莱宫阙到人稀，仙侣重来历翠微。
早向璇霄瞻法驾，暂因芝室解朝衣。
地偏渐觉鸾声远，风肃虚疑鹤驭归。
相对不嫌清坐久，从来去住本忘机。
孔庙陪祀有作
上丁二月礼先师，未丧斯文今在兹。
执鬯顾于千载后，捧璋应忆两楹时。
多官入室瞻遗器，髦士圜桥展盛仪。
自愧鄙儒叨小相，惟将端甫奉前规。
郑王饯席口占奉赠
秘殿晨开复道通，飞花春簇绮筵红。
极知鱼藻情何限，可奈骊驹调欲终。
作赋偶谐梁苑客，谈经故滞献王宫。
恩辉欲答浑无地，为祝河山带砺同。
寿相公限体
瑞钟光岳会生申，剑履中朝领缙绅。
早有殊方来翡翠，遂合当代绘麒麟。
殷勤东阁延贤日，夙夜公家报主身。
丹篆永期绵鹤算，黄扉长拟赞鸿钧。
送杨南泉使清江浦就便省觐
朝看使节下金扉，千里春风送客归。
明月他时劳怅望，清江今日借炎辉。
莺啼行省邀征盖，花满高堂待舞衣。
此去定知三载别，秋深莫使雁来稀。
送徐华原按滇南
几回簪笔侍宸居，奉使俄惊万里余。
涉险王尊应叱驭，清时孟博已登车。
诸蛮洞口窥龙节，候吏关门拜隼旟。
青橐有书忧更远，不将词赋拟相如。
寿朱鸿川祖母
甲第歌钟动帝州，太君今属古稀秋。
背疑春色还萱草，心结寒盟有柏舟。
中夜和丸曾课郢，西山爱日正依刘。
元宗剩有中朝彦，梓里亲看昼锦游。
送阎又泉司成之南都
珥笔曾为著作郎，虎闱新绾大夫章。
词林久识南金价，师席行瞻北斗光。
礼乐百年崇俎豆，章缝四海入宫墙。
弦歌且对钟山胜，阿阁巢成待凤凰。
送冯太守之广州
十载含香侍玉除，行春初拥使君车。
云开海峤来天马，风静江潭走鳄鱼。
画省岁时移甓里，冰壶心事酌泉余。
他年汉史书循吏，记取芳名照石渠。
寿孙太夫人
大忠门阀垂芳远，积庆庭闱降福遐。
玄圃种田琼作树，紫微颁诰凤为花。
宫袍交映班襕服，鼎食常调勾漏砂。
闻说蟠桃今岁熟，海天骈集五云车。
十六夜月
风色萧萧二八秋，中天伫待彩波流。
落云桂子还如昨，出海冰轮顿若留。
素影乍惊亏兔阙，寒潮已见落江洲。
倚栏莫为添惆怅，终夜婵娟尚满楼。
秋声
何处森森过竹篱，夜窗初听转凄其。
奔腾欲动欧公赋，坎壇应添宋玉悲。
响入疏桐人静后，韵随寒雨客愁时。
晚来试问萧条意，惟有庭前落木知。
送许龙石先生赴南都
师席春风已数年，纶恩新拜六曹先。
极知国子思韩愈，又见铨衡待傅玄。
冰鉴旧京悬画省，文星中夜烛江天。
金陵寄迹应难久，黄阁行看简上贤。
壬申六月十八日南归至内丘阻雨感赋
自是天家雨露宽，孤臣千里湿征鞍。
塞垣回首烟尘净，农亩关心稼穑艰。
可喜一朝驱毒暑，不眠中夜袭轻寒。
却惭未满甘霖望，徒使苍生拭目看。
送王稚川南京司业
石渠金马记同招，视草明光岁更饶。
何幸蒹葭常倚玉，固知雕鹗自凌霄。
春风暖入钟陵道，北斗光临泮水桥。
回首故人方朔在，年年避世紫宸朝。
中秋内直观月
兔魄分秋影更圆，禁城相对益堪怜。
素波渐转金河里，宝镜俄悬玉殿前。
地静寒生桐叶露，天空香散桂花烟。
斋居犹有通宵兴，一别西风又隔年。
雨后望西山
雨过西山半绿苔，烟岚硉兀翠屏开。
归云欲逐层峰动，返照疑从叠巘来。
袅袅晴光摇草树，葱葱远色入楼台。
望中遥识盘龙处，王气氤氲锁碧隈。
颁历
麟台曙启颁周历，凤阁冬开肃汉仪。
律转玉衡三正候，光回珠斗一阳时。
梅花角动传春早，莲叶壶清报漏迟。
万国瞻依朝帝座，千官拜舞列天墀。
赠御医尹巨川
乌头早续杏林春，远志高标更除尘。
厚朴晚须成大器，从容金尚德润身。
百年阴德当归后，六枝神功独活人。
别玄参辰应念我，天南星斗望中深。
圣寿无疆诗
九天开寿域，万国庆昌期。
瑞气随龙幄，欢声绕凤墀。
重离当此日，育震忆当时。
云绕呈祥早，河清发兆奇。
承基昭嗣服，御极致雍熙。
礼乐回三代，威灵摄四裔。
圣仁群品被，景物万年宜。
黄道添新岁，清秋协诞期。
老人连帝座，王母降瑶池。
华祝扬休历，嵩呼切忭私。
拟陈金鉴录，愿献紫霞卮。
舜寿宁为上，文龄未足追。
皇图天地永，遐算一如斯。
初夏谒见皇太子诗
南风开雉扇，东阁驻鸾旌。
共仰前星彩，欣瞻少海清。
谦光追夏启，敬德迈周成。
自愧商山老，深惭邺下英。
承华随日表，甲观见龙行。
感激思天意，千年欲太平。
内苑闻莺
紫禁丛林合，黄鹂深处鸣。
绵蛮随丽景，睍睆媚新睛。
恰恰迁乔意，关关求友情。
轻音留秘院，高韵度层城。
乍弄羌儿笛，初调秦女筝。
往来难辨处，断续若频惊。
语逐薰风转，歌宜夏木清。
吾皇奏韶乐，好入杂箫笙。
许松翁庆源堂
间气凝清洛，荣光萃碧嵩。
地灵腾凤羽，泽远胜兰丛。
元恺千年会，夔龙一代雄。
棘槐成世业，簪履擅名宗。
雅望归时哲，清朝宅上公。
庙廊资柱石，寰宇荷帡幪。
遐想开先德，深惟裕后功。
溯源寻故址，肯构饰新工。
肇迹仪刑远，承家奕业同。
浚祥今再始，长发正无穷。
许松翁世芳楼
玄圃垂休地，珠楼表胜年。
重甍邻斗极，飞宇控郊廛。
杳蔼丹青动，岧峣锦绣悬。
隔窗摇草树，卷幔引山泉。
花气千丛合，松声万壑连。
琪琳添壮丽，瑶岛洽神仙。
览胜依层汉，游神俯八埏。
轻云随剑履，高鸟识貂蝉。
清赏追前泽，芳华寄后贤。
柱栏千载茂，长此乐尧天。
对菊
上国秋云暮，东篱菊正黄。
乾坤留正色，岁月假余香。
寒蕊常含露，鲜姿故傲霜。
临风摇紫蒂，映日炫金裳。
凋后良为幸，开迟未足伤。
自知甘隐逸，偏得近壶觞。
杜甫怀应动，陶潜兴自长。
感时怜晚节，抚景发清狂。
拟著餐英赋，愧无楚客章。
春雨
禁城三月雨如烟，散润飞膏太液边。
寒色近从原野合，断丝遥与翠花连。
浥尘柳叶盈堤绿，含湿桃花向客妍。
几处农夫濡帝泽，谁家父老祝公田。
傅岩既协甘霖望，鲁国应书大有年。
知祝圣心通造化，万方歌舞乐尧天。
董草咏
晃日金英动，牵风翠带浮。
何能常对此，忘却杞人忧。
菊咏
秋宴群芳歇，东篱独有花。
敢云持晚节，不解斗繁华。
闻蝉
何处寒蝉抱叶吟，日高风静响沉沉。
无端清切惊残梦，暗引悲秋万里心。
御制联云
洛水灵龟献瑞，天数五地数五，五五还归二十五数，数定元始
天尊，一诚有感。
对云
丹山彩凤呈祥，雄声六雌声六，六六总成三十六声，声祝嘉靖
皇帝，万寿无疆。
明农堂联
一片野心都被青山留住，
九重丹诏休教彩凤衔来。
君子有所思
西河有蛟，北山有虎。
渔樵不敢窥，行人心独苦。
心独苦兮奈若何，湛卢倒柄将奈何？
早霁出苑中望西山积雪
淡淡晴日晖，冽冽晨风寒。
出苑偶西望，积雪盈层峦。
层峦何嶙峋，万仞相岏巑。
昔见青葱结，今见缟素攒。
玉凤排空飞，白龙伏地蟠。
霏霏仙掌中，凝华何其繁。
顾兹丽阳候，肃气犹未残。
山前既如此，山后宁剧乾。
将军拥貂裘，谁知战士难。
能推挟纩恩，当为驱呼韩。
奉诏读书翰林述怀
哲人振英驾，志士感良遇。
矧余驽钝姿，而乃忝恩顾。
厕迹白玉堂，日夕仰弘度。
良时不再至，驰景迅颓暮。
感遇惜春华，勉旃赴前路。
岂无子云草，亦有司马赋。
技艺宁足先，修能良可慕。
陟岳贵及颠，涉溟宜问渡。
古则俱在兹，莫枉邯郸步。
相公爱贤堂
邸第扩新构，邃敞沿旧基。
地胜贤所聚，先后如相期。
卓哉名世杰，休采颺明时。
大道补舜衮，襄赞何孜孜。
缁衣秉雅尚，往哲俱我师。
抚迹起遐慕，英驾相驱驰。
曳裾汇时髦，吐握恒于兹。
虚乃山泽爱，廓为霖雨施。
玉闼振清响，弘度畴能追。
聊纪斯堂盛，将使来者知。
杨翁仰宸楼
构宇湖山间，飞甍接层霓。
杳霭御气浮，中有谟诰辞。
穆穆黄扉宰，造膝承尧咨。
殊锡富缃帙，种种琬琰奇。
龙文动奎躔，光照何陆离。
袭藏示来裔，神物相护持。
主恩既云渥，臣节良可知。
长此仰宸极，带砺以为期。
咏葵
菁菁园中葵，生长何葳蕤。
夕含零露滋，朝对旭阳辉。
暑雨生鲜萼，薰风披芳枝。
群英开已尽，艳姿独迟迟。
既幸晚凋福，宁怀后时悲。
倾心本天性，卫足良自知。
嗟彼桃李花，斗妍（女冬）何为？
玉河春水曲
东皇一夜吹风起，万里春归帝城里。
早见冰消太液池，虹桥帘洞皆春水。
春水元从天上来，洗天浴日真奇哉。
晴波倒影白玉阙，回流曲抱黄金台。
云涛烟浪自漭沅，雪花文藻相萦回。
金疏喷薄苍龙吼，石堰斜铺俯螭首。
出省犹翻上苑花，缘堤远映千门柳。
我知主上敷阳和，衍庆流祥润泽多。
冯夷起舞阳侯歌，淑气先通紫禁河。
呜呼紫禁河，愿言流向人间去，
千溪万曲皆恩波。
中流砥柱歌寿太宰闻公
君不见大河九曲来昆仑，苍茫万里浮乾坤。
悬崖绝阪任倾没，惟有当冲一柱岿然存。
芙蓉直峭凌烟雾，不向他山资倚附。
冥杳应知参井邻，嵯岈那许猿猱度。
天生神物障鸿涛，况有神人修作劳。
孤标上作擎天柱，巨轴深撑断足鳌。
龙门碣石互吞吐，白练翻飞自今古。
独压坤维震荡中，鲸掀鼍踊空号怒。
灵秘千年会降神，太宰浩气凌苍旻。
浇之不浊撼不动，万仞之壁同嶙峋。
夙抱孤忠事天子，贤豪总入衡铨里。
百辟咸瞻岱华峰，九重自识尚书履。
坐镇畏途还雅风，江河力挽使朝东。
风波满眼一时定，柱石应推第一功。
忆昔题诗杏园处，即随鸾凤丹霄翥。
岂期今日共金貂，却喜从来依玉树。
玉树金貂春复春，素交岁晚更相亲。
各将水蘖酬初约，欲比琼瑶愧不伦。
生年七十古来少，龙马精神共矫矫。
召公欲去周公留，整顿还期济时了。
保乂由来属老成，千秋万载翊承明。
预将缣素图雄观，为证他年带砺盟。
子昂画马图歌赠河南李中丞
卷中此马画者谁，毛鬣欲动风骨奇。
尺缣能收上闲骏，意态便欲随风驰。
天闲十二纷相矗，想是晴郊初出牧。
大宛雄姿宿应房，渥洼异种龙为族。
金羁玉勒不须夸，且看连钱五色花。
忽见麒麟出东枥，还疑騄駬涉流沙。
沙边青草茸茸起，上有垂杨覆河水。
圉人骑放绿荫中，参差牝騋成云绮。
我观此马皆能逐电不见尘，安得蕃息日适河之滨。
边关已息烽烟警，上苑因同苜蓿春。
吴兴妙手谁堪伍，遗墨流传自今古。
人间驽辈徒纷纷，哲匠抡求心独苦。
拟将此幅比琼瑶，寄赠佳人云路迢。
天阙昔曾窥立仗，霜台今复忆乘轺。
手持黄纸临中土，甲兵十万胸中吐。
皋夔事业待经邦，韩范威名先震虏。
氛祲潜消塞北场，河山坐镇汴封疆。
成皋归来放战马，嵩阳今作华山阳。
嗟乎！宵旰九重犹拊髀，奇勋早奏明光里。
愿征颇牧人禁中，坐令天下之马休逸皆如此。
见落叶有感
飘飘落叶随风吹，叶落何时还故枝？
盛年光景能几何，俟河之清日月多。
餔糟歠酾且共欢，何为忧虞坐自煎。
不见荧荧帐中烛，短发颓龄不可续。
送宋柏崖分教赣榆
怜君鸿鹄志，寄迹广文庭。
夜榻琴书冷，春盘苜蓿青。
道尊须振铎，地僻好横经。
他日云霄上，还看奋羽翎。
送刘佥宪之山西
绣斧下神京，霜风白简生。
省遗郎吏草，台建大夫旌。
隼翮当秋健，微星入夜明。
范滂今揽辔，晋水为君清。
送裴逊山守睢阳
赤符辞凤阙，皂盖入雄州。
芳溯裴中令，声传郭细侯。
春城桑柘满，昼馆鹤琴幽。
独有金门客，鸰原思未休。
送少宗伯康砺峰之南部
冠裳通旧镐，礼乐重留京。
寅直闻咨伯，词华记荐雄。
路依江树远，梦忆炬莲红。
剩有都门饯，旧僚恨别同。
送翰撰唐小渔奉使册封就便省觐
词赋龙头客，公台鼎足家。
九天持使节，千里泛仙槎。
宝牒宗盟重，金符帝宠赊。
更谐将母愿，恩遣胜皇华。
送李少参之广州
帝泽通南极，旬宣属老成。
燕云萦旅思，岭月引官程。
棠荫随车合，薇香入座清。
鳄鱼今在否，应避使君行。
种槐
佳树映三台，门墙独尔栽。
芳荫他年被，灵根此日培。
雨露自先得，风霜应不摧。
岂期柯叶盛，终拟栋梁材。
秋暮东园与友人话旧
班荆依复磴，列藉抚幽泉。
高树延残日，荒城澹夕烟。
感时心欲碎，叹逝泪同涓。
去去还留语，霜明草阁颠。
题砺峰思先垄卷
薤露哀歌远，松云客梦悬。
祗违鼎釜愿，长废蓼莪篇。
月明思鹤唳，风暖忆牛眠。
独有君恩重，余辉耀九泉。
别墅
素心耽旷寂，沉迹向林坰。
岩壑天开胜，龟龙地伏灵。
著书云外阁，观稼雨中亭。
烟路谁驰勒，山猿莫浪惊。
郑庄宴集用韵
上公开胜宴，剑履集城南。
地敞花香入，亭虚水气含。
窥筵喧杂鸟，列障起层岚。
敢接夔龙武，追陪愧盍簪。
送符后岗尹青城
北阙承恩重，东城望泽深。
郎星千里动，卿月一方临。
莫羡王乔舄，须鸣子贱琴。
征书他日下，应慰故人心。
首夏
春色还疑在，炎光忽已通。
池荷舒嫩绿，槛药试新红。
昼夜寒喧杂，乾坤长养同。
圣人歌解阜，无处不春风。
