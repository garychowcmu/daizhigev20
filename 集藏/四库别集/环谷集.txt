　钦定四库全书

　　集部五

　　环谷集

　　别集类四

　　元

　　提要

　　（臣）等谨案环谷集八巻元汪克寛撰克寛有经礼补逸已着録其平生以聚徒讲学为业本不留意于文章谈萟之家亦未有以文章称克寛者然其学以朱子为宗故其文皆持论谨严敷词明达无支离迂怪之习诗仅存十余首虽亦濂洛风雅之泒而其中七言古诗数首造语新警乃颇近温庭筠李贺之格较诸演语録以成篇方言俚字无不可以入集者亦殊胜之在其乡人之中不失为陈栎胡炳文之亚文士之文以词胜而防其害理词胜而不至害理则其词可传道学之文以理胜而病其不文理胜而不至不文则其理亦可传固不必以一格绳古人矣

　　乾隆四十六年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　环谷集巻一

　　（元）汪克寛 撰

　　○赋

　　夫子之墙赋

　　敏学主人与博古先生游于尼山之麓曲阜之墟造孔林之阙里瞻玄圣之攸居楩楠连云而荟鬰桧栢叅天而扶疎跸亭嵯峩而倚空杏坛甃甓而荒芜列横序之层构峙巨殿之中岿屹崇门之突兀缭周垣之廽纡主人喟然而叹曰端木子所谓数仞之墙其在兹乎吾子衣蹁跹之逢掖冠崔嵬之章甫涂抹丹铅摹冩今古行式渊骞言称求路盍为我抽思逞辞饬章绘句铺张弘丽之规缘餙高广之度极词人之炫耀亟援笔而为赋先生曰嘻夫子之墙岂今之所谓墙哉粤自二龙绕室五星降庭萃大块之清淑会元气之晶英缵圣神之华胄集条理之大成拓天下之广居开异代之文明夫是以覆泰宇以为櫩立人极以为柱存至诚而为基凝至道以为土文章为之华餙德业为之培累贯一理以为桢崇万善而为堵仁义中正乃其板载之方诗书礼乐乃其畚插之具不思不勉初何事于经营弥高弥坚又奚烦于削镂悠乆无疆乃斯墙巩固之迹博厚配地乃斯墙延袤之数葢非有冯冯之声俾人得而闻又非有甍甍之形俾人得而睹子舆守约而独诣复圣瞻前而无方卫赣及肩之浅室仲由驻足而升堂彼州仇之何人固无惑乎不足以窥圣域之渺茫主人展然而笑曰繄尼父之诲人若太虚之时雨示后进之表仪固无行而不与夫岂强蔽于垣墉岌岌乎城堞之扞御使升高而无阶漫颙颙而延竚先生曰非也夫物理之不齐亶巨纎之异宜凡藏蓄之广博必高深而难窥倘其中之狭隘外卑薄以奚疑茍处下而视高曾何异乎斥鷃笑大鹏于藩篱主人于是与客蹑高■〈票〉眺清赏辟重扃披宿莽歴石级而歩趋睇宫庭之峻广扣玲珑之绮疏拜蒙倛之遗像览碑碣之籕文聆丝竹之絶响爰从容而咏归挹清风之萧爽

　　无逸图赋

　　粤有好古书生博雅搜竒阅几上之册絶编中之韦览商周之逸迹睹汉唐之懿仪渉猎前昔究竟无遗秘阁主人见而问之曰子亦尝闻唐人之无逸图乎演徃圣之箴规易明君之玩娯维良相之伟制实盛代之弘谟也盍抽子秘思摅子远谋探训诂之赜阐方策之腴摭芳逞妍而为余赋诸书生曰唯唯繄唐中叶实惟明皇式遏冦攘克正纪纲嗣睿而帝旣安且平虎皮包刃鹄板收英爰得宋璟股肱之良敷陈治道讨寻宪章璟乃思曰繄人君之履位如临深而捧盈宜处逸而思囏宜旰食而遑宁于是写周书无逸之图为唐皇克己之铭不餙不文不丹不青惟取周公旦之数语所以戒成王之守成者也念圣人之远虑惧嗣王之暇逸献无逸之嘉谟陈艰难于稼穑于以戒夫怠荒于以勉夫兢业考歴代之隆规敷祖考之弘绩呜呼七叹感慨乎今王之心不敢五言鉴观乎前哲之德于观逸于游田再四为之丁宁生则逸生则逸反复为之戒饬陈享国之乆近论得寿之隆啬是皆以昏为惩而以善为则也璟之图之必精致而详极明皇观之宜亦感省而修慝矧夫九龄进金鉴之録藴古遗大寳之箴贤臣交纳乎忠言贤君亦谨于操心故回奢为俭戒荒为勤毁殿庭之绮绣却锦坊之织纴是宜开元之盛治遂与贞观而比伦也夫何贤辅旣徃侈心遽萌肆情欲于玩好易山水于扆屏霓裳羽衣稔宴安之鸩毒盘盂觞豆忘古道之典刑弗致萧墙之警卒罹马嵬之行葢无逸之戒明皇不能愼终以如始是以乐极而患生方今圣皇宵衣图治笃缉熙之学继纂成之志有皋夔以论思有伊吕以献替固不假宋璟之为图而可以轶成周之盛治也秘阁主人展然而笑曰子之述是葢将致吾君于唐虞跻斯世于雍熙异于图混一而赋大都陈謟颂而翊佞谀者矣吾为尔歌之以发其余歌曰公旦辅周厪奬劝兮无逸数策埀寳训兮宋璟制图条不紊兮惜哉唐皇功亏九仭兮猗欤我皇勤劳克谨兮保惠黎民延亿兆而有永兮

　　○宣文阁赋【有序】

　　皇帝九年制作宣文阁于大明殿之西北皇上万几之暇御阁阅经史以左右儒臣为经筵官日侍讲读兹阁深列紫御杰出青霄朝野传诵瞻望踊跃布衣微臣欣幸睿圣崇文致治之隆旷古莫及敢竭蚁忱赞扬之私拜手稽首而献赋曰
　　鳌极立兮时雍四海一兮书同作神京于燕蓟贯北辰乎天中懿圣皇之御极焕离明以当空复至元之盛治绳神武而丕隆淳风沕穆膏泽涵洪文焰烜赫乎扶桑崦嵫之域仁声馺沓乎濮铅祝栗之封旣而干符昭陈神珍聿锡文德诞敷皇图广辟建杰阁乎中霄屹大明之西北揭宣文之嘉名示弘谟于万亿尔乃凖水臬恢鸿基公输献巧匠石殚思陶人运其埏埴玉工效其雕几豫章松栢剪千寻之夭矫金璧银镂致万里之瓌奇斧斤振铿鍧之韵砻斵极精致之宜四方子来经之营之羌不日而告成俨崔嵬而峗巍观夫岧嶤嵯峨崛岉瓌谲构复桷而重櫩邈希世而特出丽不踰奢俭不及质璇题翠甓崱缯绫而龙鳞蛟吻踶甍奂翚飞而跂翼绮疏镂列钱之玲珑藻井粲菱荷之绘餙玉铛璧英瀖护而零乱隋珠明月照耀而恍惚琼戸耀孚尹之璀错金铺响连环之复叠浮梲■〈山畾〉■〈山果〉而星悬鬬拱衡纵而斗折枝撑■〈木义〉枒而斜据芝栭攒罗而戢孴曲折要绍而环句层栌■〈石累〉佹而岌嶪交龙纒楣横飞云之梁栋双蜺蟠础耸擎天之柱石朱楣结曲而萦廽铅砌晶萦而炜燡雘垣流丹以周缭翠栢樛枝而行立于是圣皇驾玉辂张龙旗展乎国容辉乎皇仪望舒陪夫左驭屏翳导夫先驰鸣和鸾之铿锵服衮龙之陆离御斯阁以问道阐经幄之弘规帝幕高悬天颜孔怡列儒绅而进读对黼扆之严威舒缃帙之蟫蠧扩六籍之精微咏仁咀义聆天语于羲昊言温气和陈古道于皋夔殚词臣之忠荩恢圣学之缉熙内府颁竒珍于翠釡上方泻甘醴于玉巵和气春融起天庭之黄色文星环拱映帝座之清辉想夫圣躬听讲之余临眺倚徒接羲娥之耿光纳穹堮于无际东望则延春之阁崔嵬峥嵘横絶天半窅邈觚棱西瞰玉德秘殿■〈日高〉曜月朗渺太液之轻漪涵天光而滉瀁北瞻则万歳之山■〈山集〉嶫崷崪厓洞谽谺草木苍郁南视象魏岝■〈山上额下〉朱阙巉嵓嫓黄道之启途列阊阖之九闗猗欤休哉卓彼斯阁旷古曷偶奠亿代之基图辟八纮之戸牖萃鸿硕以讲劘稽典坟于蝌蚪于以广睿览之明极乎有截之垓埏廓圣德之聪逹乎无垠之宇宙思昔石渠天禄徒以贮简编之糟粕麒麟凌烟秪以图辅翼之英雄曷若圣皇之制作宣人文于万代致文治于无穷彼弘文馆聚四部之奥博白虎观辨五经之异同又乌足与圣世而比隆也哉乃舞蹈而歌之曰于穆圣皇亶聪明兮云汉昭回昭万方兮嘉惠兆人臻羲皇兮杰阁中天讨宪章兮鹓鹭章逢侍帝旁兮载稽经训研籀仓兮治功弥隆追虞唐兮人文宣朗贻亿万世而无疆兮

　　皇极赋

　　繄鸿蒙之未凿兮閟瞢闇之昏浑迨太极之肇判兮廓旁魄而昆仑崇与卑之旣陈兮繄人文其朗宣孰主张是兮总九野之元元伟睿智之首出兮奠中区而建极履大寳之巍巍兮秉元圣之休德侔大学于虞后兮至仁嫓乎唐国作庶类之标凖兮靡不于斯而作则实无偏而无陂兮恒特立乎中央羌至极而莫踰兮厥表正乎四方东西南北各止乎是兮俱辐辏而瞻望犹北辰之居其所兮烂众星之环拱屋中高而四下兮揭干栋之独耸任斯道而弗颇兮邦总总而归徃慨余怀古先兮屡翘首而企踵禹浚川而疏洛兮睹神龟之负书背文自一而至九兮亶后皇之锡畴稽皇极之位于何而存兮俨五数之中居统八类而为纲兮挈裘领于襟裾歴夏曁商兮斯理湮汨嗟周王之有道兮缵禹旧服释累囚而访箕兮演大法于简策陈名言于不朽兮皦中天之日月道不虚行兮在乎其人武得之而致理兮绵八百而永年五行顺兮五事察八政厚兮五纪协斯皇极之所以立三德以乂兮稽疑以明庶征允念兮福极于以劝惩斯皇极之所以行噫后世之昏迷兮彛伦攸斁天不畀乎此畴兮垂徃轨于初古举世瞀瞀而伥伥兮象纬黯其失度嗟大中之是训兮袭舛讹于训诂彼优游而姑息兮胡弗遵于王路宜孝元与代宗兮竟莫延于歴数惟蝌蚪之未昧兮尚斯文之可征仰圣皇之御极兮践五位而文明由圣道之正直兮粤作则于八纮述敷言以为世训兮贻亿代之媺声顾鲰生之何幸兮将观光于上京叩帝阍而献颂兮庆四海之咸宁歌曰我皇在上亶明圣兮建其有极德至盛兮参赞化育天地并兮四方取则无不敬兮寤寐禹箕为龟镜兮亿万斯年延福庆兮

　　紫微垣赋

　　璧月皎兮朗明银浦烂兮晶荧轻飙恬兮肃清纎云收兮窅冥若有客兮游木天陟仙瀛瞻太虚仰圆灵顾谓翰林主人曰吾观紫微之垣天皇之庭高高而在上遥遥而莫登愿先生搜典籍之赜隐阐象纬之纵横摅藻丽之锦心赋铿锵之金声某也将屏息而竢倾耳而听主人曰唯唯葢闻紫宫巍巍天皇是处大帝之座尊居其所抱以勾陈之六珠佐以天极之四辅灿灿其后者椒房之后妃烨烨其前者青宫之储副尚书大理炳焕而森罗柱史女御辉光而旁午运转于百余万里之外在中而弗移周回于七十二度之间常现而可覩繄荣卫之昭布俨七八之相联环乎皇极之居斯谓紫宫之垣左枢右枢夹乎离南之穹门上丞下丞摄乎坎北之重阍上宰少宰以对待少尉特立而聿存上辅少辅炜东西之次列上卫少卫分左右而屏藩是垣也覆以华葢之轮囷植以天柱之突兀黄金为城堑以云汉之津白玉作京辟以阊阖之阙叠银砾之层层树白榆之歴歴匪筑以干戈河图之倚杵匪甃以五色女娲之炼石传舎庖丁之宻迩内阶天府之相逼瑶宫玉台岧嶤乎其中广寒清虚暎照乎其侧故至尊之覆位代紫宫以居中师保耿台躔之拱侍臣邻炯郎星之列从奎壁炫文章之府执法肃御史之风由是天帝之垣环卫太一于高空万国羣黎林林总总以仰时雍之化岂非微星之万一千五百二十旋绕而无穷若太微象明堂之房天市嫓权衡之宗虽皆帝座之所寓羣星之所丛或邻翼轸之墟或贯房心之冲曾未若紫宫环卫于北辰之扛毂五纬连珠之所拱向列宿轑辐之所会同也客闻而歌之曰我皇圣明兮握符御极贤才并翰兮光华赫奕紫辰倚空兮金墉嶻嶪万国归心兮黔黎载德又歌曰丕图弘开兮景星耀辉帝垣昭晰兮中天巍巍至和坱圠兮玉烛献竒枢轴旋转兮万寿无期歌毕月挂觚棱露寒秘阁璇杓低昻玉绳回薄立清寒于掖垣仰紫微于寥廓

　　鳯凰来仪赋

　　有虞起兮歴耕重华炜兮文明袗衣绚兮斧扆时雍变兮八纮命后夔以和乐奏韶箾之九成致灵鸟之并集舞威仪于彤庭想夫鸣球戞击丝桐振响抟拊胥谐咏歌迭唱先祖洋洋而格思羣后逡廵而揖让宫县斯设簨■〈巽〉维枞峙崇牙之捷业蔚树羽之衡纵瞽蒙击柷而作作视瞭播鼗以逢逢阴管骈歙于钟笙金奏铿锵于大镛变征旋宫调律同之■〈石昆〉韽执干秉翟列舞佾之从容导大块之至和致象物之感通尔其九奏爰终于飞翔翥粲粲其章翙翙其羽览德辉于千仭聿回臻于殿宇九苞炫烂羾黄扉而裵回五色毰毸歴玉阶而延竚仪容肃肃而雅驯翼卫跄跄而献舞德侔君子恒揭义而负仁音协黄锺嫓铿金而考鼓其为物也禀乎太一之粹孕乎丹穴之峯距弗履乎弱草咮弗啄乎生虫朝憇昆仑餐琅玕之琐琗夕游县圃饮玉池之冲瀜首昻金鸡之喙尾曵鲸鱼之踪背灵龟而颔燕后祥麐而前鸿飞禽三百有六十而唯是之为宗尔其九官都俞四岳辅弼洚水懐襄而底平烝民艰鲜而奏食八埏皥皥而雍熙四海安安而宁谧帝舜之德殆不翅玄浑之并包与方仪之立极是宜太和之音始迭作于九变而太平之瑞骈雄雌而下集昔者轩辕施德聿巢阿阁之顚厥后岐昌修政爰止高冈之侧羌至圣之致瑞实后先而同辙迨夫时垂政熄代变风漓尼父兴不至之叹接舆歌德衰之辞楚人山鸡赐千金而诲謟西都神爵惊屡至而夸奇萧史神仙之恢诡苻秦谣谶之支离伟我皇之圣明协重光于虞帝大猷昭黼黻之文雅乐应箫韶之制赐湛乐于吾民陶太和于斯世皋益接武而论思稷契骈肩而献替愿羽仪于天朝効鸣阳于盛际

　　天府赋

　　维苍姬之肇造兮臻泰和于寰宇恢舆图于八纮兮邈圣德之涵煦伟菁莪之乐育兮烝俊髦之楚楚举宾兴之盛典兮进贤书于天府羌天府之峗巍兮实萃国之焜煌列弘璧曁天球兮炯明月于夜光肆异才之挺生兮嫓瑚琏而圭璋旣温粹而罔玷兮又追琢其文章宜哲王之珍之兮登厥明而是藏嘻成后之善断兮且睿圣而辅之日就月将而弗懈兮迈文武而缉熙建周官之六典兮植太平之丕基掌邦教于司徒兮乡大夫以为属宣德行而训廸兮繄礼闲而乐梏俾艺苑之翱翔兮存秉彛之贞淑每三载而选遴兮书贤能于简牍遂旅献于丹扆兮觊重瞳于采録王再拜而受之兮忻得贤而善俗敇司寳之官而庋其书兮曾何翅于贝玉爰论定而授职兮聿锡爵而颁禄余幼好此竒服兮佩徃圣之规箴夙清修而慎守兮亦广讨而幽寻萤牕雪几矻矻以穷年兮非古训为无所用其心维吾旣有此内美兮遂充贡于斯今皇穆穆以当天兮亶丕承于祖宪轶盛治于成周兮兴羣才于海甸曰余蒙此嘉惠兮遭世孔仁蕲登名于天府兮摅尺寸之忠勤叩阊阖而开关兮呈琅玕于帝所跽敷衽以陈辞兮念明时之欣睹兹较艺于乡闱兮聊抽思而作赋顾雕虫之何有兮守中扃之贞固乃舞抃而为之歌曰成周至治八极咸宁兮硕彦闲生为国之桢兮司徒典教兴贤能兮策书入献天府是登兮猗欤我皇为治厉精兮设科取士罗羣英兮所寳惟贤录姓名兮藐焉小子希对扬于明廷兮

　　呉山赋

　　天泬寥而清旷兮金风淅淅而萧森驾言驰骛于西淛兮绁予马于虎林寓遐瞩于此邦兮爰陟呉山之高岑苔梯石磴萦九折之委蛇兮蹑巉嵓而登临跻■〈山上罪下〉嵬之峻顶兮眺竒巘之嵚崟倚太虚而峭拔兮崷崪崱屴不知其几层根盘数千里而广袤兮周回纡郁于坤垠层崕倚披而鹏翅兮叠峰崚嶒而虬鳞烟云歕薄其万状兮日月蔽亏于夕晨草木畅茂而异香芬郁兮灵奇怳怆而升沉东望则海门之岝■〈山上额下〉兮三岛负鳌而赑屃天目渺以西至兮万石飞来而错峙左西湖之瀇瀁兮汇冰壶而清泚淛江右带而混瀚兮惊湍漷潏而漰濞纷总总其上下兮艅艎舳舻相属于千里下窥阛阓之衍迤兮楼观巍峩而叠起衢道衡纵而如畵兮车马骈阗于九轨异珍辐辏以咸萃兮委南金而象齿大府屹立于雄藩兮甍栋翚飞而丽美台星耿耿而旁烛兮阇婆流球会同而至止挹佳气而拄笏兮伟翠屏之若倚繄是山之锺秀兮肇玄黄之开辟顾名号之曷从始兮繇泰伯文身而建国阖闾挥戈而驾楚兮夫差奋矛而栖越何西施之婵媛吾以为好兮赐属镂于婞直勾践长驱而沼呉兮胥泛遗忠于潮汐银屏雪屋冲突于山趾兮存英雄之遗迹丛祠屹于崇冈兮荐馨香于明德高风棱棱而与此终古兮镇坤舆以无极歌曰大块流形峙危阜兮句呉祚土锡分守兮伍员鲠直忠肝剖兮命祀千载怒潮吼兮圣人驭极一宇宙兮拳石海堧如培塿兮雄藩重镇永遐乆兮蛮夷卉服拜稽手兮我皇抚运亿万寿兮抽思作颂贻不朽兮

　　泮宫赋

　　予幼好此竒服兮希前哲而进修曰侯邦之有学兮慕泮宫而来游何所独无竒览兮羌于此乎乆留焕奎壁之煌煌兮亶属目而夷犹由义闼之轩朗兮造道阃之严邃瞻崔嵬之层构兮趍广袤之敞序登伦堂之博大兮伟俊髦之是处聆弦诵之琅琅兮侈文物之烨炜歴重阶而拾级兮陟圣域之穹崇叩大成之巨殿兮辟绮疏之玲珑拜素王之遗像兮俨龙巻之仪容想过化存神之妙兮更千百年而愈隆歩前除以徜徉兮暏泮池之澄碧降杀于辟廱之度兮象玉潢之泮璧蓄源泉而不竭兮涵天光之昭晰茂藻芹之芬郁兮春意生生而不息繄厥初之有作兮实肇造于苍姫维东鲁之建国兮阐文服之攸施于赫公旦之有孙兮缵十有九叶之丕基乐泮水而翱翔兮载龙旗之委蛇习大射而周旋兮憬彼献琛之淮夷序乡饮而献酢兮俨穆穆之威仪多士渐摩而克广于德兮纷总总而驱驰嘻鲁叟之燕坐兮亦龟蒙曲阜之遗规顾嘉名之招揭兮盍考谱载籍而有证也奚毛郑之异词兮吾将孰从而取正也抑稽鲁颂之训故兮谓东西南潴水而北缭以周垣故征诸凿沼之形状兮探名号之本源若王制之推寻兮求义理之斯存眷言政教之是颁兮溥德意之敷宣究六书于会意兮葢分判焉云尔班条章于此学兮俾民视则而兴起半天子之制兮明尊卑之殊轨虽立论之无同兮匪乖戾于本始蹇予未有知兮値昌运之文明八埏春育于元元兮侈黉舍于列城彼鲁申之采茆兮又何足以揄扬于颂声制礼乐以陶吾民兮固将轶成康之太平歌曰猗欤泮宫之廓开兮兴羣彦而蝉联抑抒意于鄙辞兮庶几续周雅之遗编

　　别知赋【有序】

　　学正董君彦醇书满谒选天官为歌此赋以饯之
　　维紫阳之巍峨兮泛石壁之涟漪实遯翁之所家兮沛遗泽之沾滋芬茒芹之郁郁兮交玉佩之陆离驾吾乘于东淛兮懐檄书而来兹佐鸣铎之清响兮振缝掖而委蛇升皋比以剧论兮拂残编而剖疑抒绪余于词藻兮发幽兴于歌诗伟繁露之璀璨兮繄先世之所贻纵横宇之摧压兮撼震凌而弗支爰翼赞以修完兮倏炫耀乎前规嗟日月之冉冉兮考绩及于瓜时何扬舲之不可系兮载云旗于江之湄凌埃风而上征兮遄将造乎京师摅天人之素藴兮叩帝阙而陈词朝骋骛于玉署兮夕翱翔于赤墀彼青紫之俛拾兮亦志愿之攸宜念蓬踪之聚散兮曾几何以追随惟知心之难获兮顾缱绻而抽思山巃嵸而万叠兮水汨■〈氵虢〉而流澌酌瑶觞之醇酎兮调鴈柱之朱丝情惆怅而若失兮意缥缈而如驰凯嘉晤之有继兮庶此欢之可期

　　三友堂赋【有序】

　　余友张文玉乡先辈明善先生四世孙也伯仲三人刻苦自树不坠先业构堂値松竹梅扁曰三友其兄介玉爱松弟仲玉爱竹皆以儒术就吏禄而文玉癖于诗以梅自娯训导乡校有年矣郡太守尝辟为司会不就士辈咸异之暇日与登斯堂征余为之赋
　　承先祖之嘉惠宅雉堞之东隅构櫩楹之闲旷列轩槛之敞虚植松梅与茂竹象棣楼之鼎居俪清赏之朋从笃高谊之友于时三会而笑傲矧又乐夫潘舆繄厉操之不易歴岁晏而与俱彼美大夫苍髯倒植走虬龙而偃葢披介鳞而栉比身昻藏而逾秀节磥砢而多异撼半空之灵籁挺万古之葱翠滴琥珀而下藏蔓茑萝而旁施耸冠剑之交横若大臣之廷议暂榱桷于琴堂兹绳墨之小试茍匠石之一顾作栋梁之伟器粤有魁仙澹然幽姿列峥嵘之高柯敷的皪之芳蕤欺氷雪以逞媚粲珠玉之生辉禀造化之贞洁发英华之瓌奇占羣芳之上流远桃李之栖迟备太极之至理表隠士之范仪月疎影而错落风清臭而芳菲虽韬采乎邱园犹暎照于潢池待青子之有仁调鼎鼐于明峕懿哉此君猗猗丛碧心洞然而中虚干翛然而外植卸斓斑之锦褐峙琅玕之緑戟森意气之严毅覆浓荫而静寂来清飙之故人袪大暑而辟易姑备用于简牍画刀笔于篆刻行登进于玉堂俾编修于史策若乃风霜高洁阴谷严凝柔花萎薾茂草摧零嘅芳华之寞寞惊肃气之棱棱唯三世之荣茂特强项而守贞禀后凋之健德歃末景之三盟宜高人之景行爰尚友而怡情于是万寳告成三余多暇折含黄之满筐泛新緑之盈斝伟昆季之团栾胥燕坐乎堂下媚萱草而介寿祝乔松之纯嘏春一枝兮班班日三竿兮洒洒缔乆交于无射乐天伦之闲雅嗤市道之浇漓或朝逢而夕舍视同气如仇雠剖连枝于中野始强笑而追逐倐挤石而掷瓦暏清河之高风盍颜恧而面赭乃从而歌曰苍松郁郁交繁阴兮义竹丛生如相亲兮中有横斜漏先春兮凌寒参立俨幽人兮志士取友惇天伦兮红紫棼棼特微尘兮又歌曰高堂轮奂屹华构兮雁序诜诜三益友兮岁晏怡愉驩永乆兮齐奏慈君介眉寿兮节谊坚贞世鲜有兮抽思作赋贻不朽兮

　　九夏赋【有序】

　　周官钟师掌金奏凡乐事以钟鼓奏九夏王夏肆夏昭夏纳夏章夏齐夏族夏裓夏骜夏注曰金奏击金以为奏乐之节金谓钟及镈先击钟次击鼓以奏九夏夏大也乐之大歌有九杜子春云裓读为陔王出入奏王夏尸出入奏肆夏牲出入奏昭夏四方宾来奏纳夏臣有功奏章夏夫人祭奏齐夏族人侍奏族夏宾醉而出奏陔夏公出入奏骜夏礼外传曰朝聘燕享之礼或受之于庙或延之于寝及祭祀在庙皆以乐纳宾夫人助祭出入奏齐夏周公制礼而乐章大者有九谓之九夏笙师掌舂牍应雅以教裓乐注曰以此三器筑地为之行节按郑康成曰肆夏诗也叔孙穆子与文王鹿鸣俱称三夏则九夏皆诗篇名颂之族类也左传杜预注曰肆夏乐曲名周礼九夏其二肆夏一名繁其三昭夏一名遏其四纳夏一名渠葢击钟而奏此三夏也鲁语又曰肆夏繁遏渠吕叔玉曰肆夏繁遏渠皆周颂也肆夏时迈也繁遏执竞也渠思文也其说互异要之九夏皆乐歌之名而不可考矣疏曰王出入令奏王夏尸出入令奏肆夏牲出入令奏昭夏皆大司乐文四方宾来奏纳夏臣有功奏章夏夫人祭奏齐夏族人侍奏族夏四者无明文或子春别有所见云宾醉而出奏陔夏者宾醉将出恐其失礼故陔切之使不失礼乡饮酒乡射燕礼大射宾出之时皆云奏陔云公出入奏骜夏者大射云公入骜是诸侯射于西郊入时奏骜夏不见出时而言出者乐司行以王夏出入礼同则骜夏亦出入礼同故兼云出也此九夏王夏惟天子得奏诸侯以下不得肆夏则诸侯得奏故燕礼奏肆夏大夫以下不得故郊特牲云大夫奏肆夏由赵文子始其昭夏以下诸侯亦用之其骜夏天子大射入时无文故子春取大射公入骜以明天子亦用也愚按贾公彦云钟中得奏九夏者谓堂上歌之堂下以钟鼓应之故陈氏乐书云堂上堂下之乐两者并用作方其工之升歌也搏拊而钟磬作焉黄钟之钟鸣于堂上而堂下之编钟应之黄钟之磬鸣于堂上而堂下之编磬应之所以节歌者之句也先儒说书笙镛以间则曰堂上咏歌则堂下之乐不作堂下奏乐则堂上之乐不作抑独何耶今考舜典云歌永言声依永律和声八音克谐而左传云歌钟二律又云金奏肆夏则歌与钟鼓并作疏言是矣乃为之赋曰
　　厥初玄黄之肇判兮囿至和之絪缊大音隐于冲漠兮閴窅黙而无闻繄圣神之继生兮泄堪舆之清淑聆玉鸾之啾啾兮契中声于嶰竹姫后俨而袛敬兮跻八埏于时雍伟大武之有作兮神瞽聪而能调协两间之冲豫兮纷玉管于典同固睿哲之工巧兮道太和于王朝展九夏以为诗兮合登歌于金奏皇剡剡而进却兮曵衮衣之委蛇驾六龙之蜿蜿兮齐玉轪而并驰奏首章于王夏兮鸣笙镛之参差灵气冉其下征兮神洋洋乎左右孰好修而主之兮忽奔走于先后陈肆夏而浩歌兮竽瑟铿其杂揉美骍牺之茧栗兮命椟蓍为余占之曰荐是以明禋兮岂有神其舎之旣在涤之洁蠲兮昭夏奏而来思百神缤其并迎兮舞干翟之陆离集磬筦之锵锵兮辂简狄之新厘四国率其来宾兮冠岌岌而偕至叩帝阍而开关兮贽玉帛而为贽工歌纳夏以延之兮陈万舞于其次无此疆而彼界兮怀秉彛之渊粹惟尔甥舅叔父兮敌所忾而献功宣昭明于章夏兮鸣宫县之编钟列俘■〈酋或〉而充廷兮羣舞抃而从容迨肆筵而燕乐兮锡秬鬯与彤弓鱼轩招摇而戾止兮粲副袆之姣服亶佐助于王侯兮执豆笾于瑶席灵连蜷而旣留兮奠瑚琏于黍稷疏缓节于齐夏兮舞缤纷而繁餙宗支衍而蕃硕兮侍孙子之振振族夏歌而应律兮锵瑶■〈虞〉之铿金嘉宾式宴而旣醉兮羌屡舞之僛僛陔夏以为行节兮鸣钟鼓而送之降西阶之踧踖兮聿折旋于矩规八音纷以节奏兮实王心之所怡猗嗟邦君之郊射兮驾言迈而云返咏骜夏而容与兮珠累累而若贯龡钥管而拊鼓兮扬翠旌之缦缦惟兹九颂之迭奏兮与至尊而俱作侯庸肆以暨骜兮亦康娯而愉乐思圣德之博大兮宣郁阏于穹愕惜简编之煨烬兮纷纪注之参错何宇文之效矉兮高齐以授私隋坚登歌以皇夏兮法苍箓而陈辞儗大明于萤爝兮测沧海于瓢蠡纪班班于杀青兮贻来今之笑嗤惟圣元之涵煦兮洽重熙于覆载播绳音于乐歌兮极雄伟而宏大轶姫周而过之兮翕五音之繁会抒菲言以作颂兮歌懿德于峕迈

　　环谷集巻一

　　●钦定四库全书

　　环谷集巻二

　　（元）汪克寛 撰

　　○辞

　　赠远辞【饯陈尉趋燕】

　　繄洪都之巨藩兮翼轸之墟有妫氏之苗裔兮曰元龙之绪余维祖鼻之殖学兮陈宏词之藻丽偕东莱以掇科兮摅雄才于经济逮夫君已五叶兮尚遗泽之流芳试刀笔于案牍兮赞谋畧于油幢皇畀予以仙吏兮授休宁之少府膴仕之涂繇阶而升兮展青云之歩武羌布政之有方兮长草色于黄扉彼狗偷与鼠窃兮咸徙义而弗违县有狱而莫诘兮伊大辟其谁任君发摘如神明兮囚具伏而不以讯嘅豪右之怙势兮侵夺乎男庠之土田君奉檄而按治兮复疆理于陌阡使轺岁廵而经于兹兮叨奬借之殊遇上荐章于清台兮谓亷能之显著书上考而及代兮聿遨游于上京遄升华而立要兮搏九万之鹍鹏吾侪小人兮徼帡幪于下邑念惠爱之不可忘兮顾扳留而靡及揭祖帐于东门兮写山水乎烟云抽缱绻之离思兮聊抒意于斯文

　　松萝老人辞【休阳耆老美大尹唐公之赋均役也】

　　松萝之山兮巘崿廞■〈广外戱内〉淛源之水兮清且沦漪氓居其间兮密室参差繄垦而耕兮亦耘以耔井井南亩兮鳞鳞东菑歴岁滋乆兮棼贸易于质剂或有余如蚿兮或不足如夔视版图之旧额兮相什百而倍蓰胡司存之未察兮循苟简而弗治巨室安闲兮细民恒屡困而流离公质肃之苗裔兮伟时彦之表仪冰霜其操兮鸾鹄其姿承后皇之嘉惠兮履双鳬而下来能莅政以寛兮抚民以慈嘅民役之弗均兮厥咎何居曰吾为邑长于斯兮责将奚辞揭良法于墙壁兮示秩秩之弘规举乡里之良民兮觞于庭而告之稽定业而书于籍兮必核实于毫厘毋慢而疏兮毋诡而欺徃尽而心兮勿烦有司越期月而告成兮曾弗施于棰笞其继自今兮辨等差之崇卑岁有繇赋兮佚劳适宜吾侪小人兮忻幸会于此时强振衣而起舞兮睹美政之恬熙聿扶杖于公门兮一再拜于前墀念民瘼之有瘳兮匪公而谁愿公显荣兮秉衡轴之枢机驾骐骝之逸足兮骋九轨而并驰集山谷之讴歌兮聊抒意于俚词将纪绩于坚珉兮泄吾心之遐思

　　和陶靖节归去来辞【有序】

　　余幼年读靖节先生此辞叹其志节高洁弃爵禄如土芥葢其耻事刘氏非止遗荣而已也抚巻三复敬慕不已遂倚韵和之而鄙意微有异于先生比阅旧稿如房次律睹故物于破瓮中颇愧少作疵颣顾不忍弃去姑存之
　　归去来兮茅塞蹊间胡不归繄正性之迁移荡流徃而堪悲聚蚁蚋以慕膻放鸡犬而莫追昧庶理而苍素荃非是而是非顾藴中之弗类徒巍冠而衮衣棼念虑于方寸曾勿辨于几微蝇营狗茍鹊疆鹑奔违乎义路阖其礼门至道纯粹匪我思存以彼瓮盎易我彛尊归去来兮南炎火之赫奕北寒山之孱颜西弱水而东海伙害物而遑安蜮含沙而射人虎磨牙而守关嗟昏迷而罔觉喟长叹于旁观盍猛省而思反觅故居而复还闻异香于聚窟立老鹤于门桓于戱噫嘻哲入熙熙与造物而同游保后皇之降衷初奚取而奚求养浩气而弗栗循恒径而靡忧秩五典于虞册建九法于箕畴若拭古鉴若泛虚舟澄污浊于清源守常明于丹邱宰万彚而昭焯思八表而摎流物总总而交前羌逸豫而日休已矣乎居乎安宅恒若时孰谓神徃而形留胡为乎伥伥肆所之支流宗渤澥康庄会崇期皎灵府兮孔弘治情田而常耔諟明命于伊训执恪恭于商诗伟天君之泰然曷受谏于前疑

　　又和陶渊明归去来辞【别曹仲杰昆玉】

　　归去来兮天寒云边征鴈归南飞呌月声嘹唳使覊旅绊而伤悲逢斯世之堪叹思徃事之莫追感江山其有易覩风景而是非霜凛凛以切肌风猎猎而吹衣翫山前之红树望云外之翠微覊思有感得兴若奔忆君邀迎留余圣门经书翫味道谊长存饱我以德酌我以樽同清吟以适意共雅论而欢颜依默林之茂荫守岁寒而相安虽客牕之云乐偶故里之情闗忆青毡之复旧对黄巻而常观喜朝益而暮习愧春至而冬还慕唐尧兮虞舜鉴晋文兮齐桓归去来兮访竹径以遨游知荣辱之可畏远名利而匪求对树花以遣兴倾竹叶以忘忧乐夫经训乃菑畬假笔耕乎田畴或执樵斤或棹渔舟然托迹于朱吕毎留意乎轲邱好蹑屐于崇山宜濯缨于清流轻浮名于一羽贵安分乎四休已矣乎曾闻俊杰能识时张良范蠡去与留胡为乎西去复东之松楸望予省枌榆亦我期慕陶令之行藏踵龎公而耘耔傍东篱以待酒游西园而赋诗何当剪韭春风里与君相约勿相疑

　　惜别辞

　　公胡为乎山之幽灵草丛生兮乆淹留松萝崚嶒兮于焉遨游笑言恬嬉兮五越星周公之来兮草木春七郡煦燠兮涵至仁茗台肃清兮閴无尘诙诡谲怪兮屏迹而濳身公之去兮秋风高鲲鹏变化兮万里翱阊阖开兮琼宫嵯峨翼赞元化兮跻堪舆于太和秋山兮重重秋水兮汪浵扳援欲驻兮不得以从容矫首而思兮忧心忡忡

　　哭任生本初哀辞【有序】

　　吾友任本初萧齐御史中丞敬子之裔孙也诸父昆仲徃徃以贤才得官师至正癸未其父始命之从余讲学授春秋左传胡氏传輙通大义学古近体诗句法圆熟兴趣清远临欧阳率更帖尤得其笔意屡访余环谷山中相从于宣之太平无时相舎余编着春秋纂疏本初与有功比年矛戟抢攘本初紏集义兵扞卫州里遂被擒焉壬寅之春余寓黄山之麓忽闻其抱疾殁于外舅之居年方三十有五呜呼痛哉本初为人事亲以孝友爱于弟交友以义尤施恩于乡党汲汲济人之难如其父之用心也从余游者如本初甚尠余尝为文铭其父之墓去年九月哭其叔父今又哭本初若之何不哀且恸也故为些辞以哀之
　　余取友于天下兮歴名邦而辙环虽朋从之弥众兮胡逹才之良艰得任子于海宁兮实颕异而可爱曷秀而不实兮使予悲恸而心痗余哀任子之不寿而殁也爰命巫阳招而复之巫阳拜手亟招以辞辞曰任子神游胡不归来些天地茫茫子奚之些魂乎来归尔父勤劳保宗佑些扶颠植仆君子泽些金籝笃教遗戒昭焯些魂乎来归继承乃志唯子是托些魂乎来归尔母鞠育恩孔深些思子望望髪不盈簪些魂乎来归不可乆哀以损其心些魂乎来归难兄难弟如足如手些尔弟孑立孰与左右些魂乎来归思兄之悲不可以乆些魂乎来归尔子三龄泣呱呱些骨秀神清识之无些骐骥之驹丹鳯雏些魂乎来归毋使宁馨幼孤些魂乎来归畴昔相从不违顷刻些祁川汪浵黄山嗟峨屡渉歴些晨窗夕灯几请益些问难勤劬不可复得些魂乎来归客岁城府徃来追随些少陵一编精研细玩悃悃论诗些孰知永诀我心哀悲些魂乎来归蠲我忧思些魂乎来归两溪之湄乔木荟郁些秋风萧飕白云出些魂乎来归世故纷繁忧患谁恤些魂乎来归大块无垠一蘧芦些日月流迈运大虚些本性湛然明有余些魂乎来归返故居些辞曰富川滔滔兮不舎晨曛岸芷郁郁兮江兰有芬魂不可招兮涕泗沾余巾巫阳载歌兮吁于苍旻

　　哀些五章为邹山处士作

　　邹山兮幽幽古木连蜷兮枝相樛白石礧磈兮飞泉驶流粤有人兮于焉藏修驾言逝兮溘涘风而神游皓鹤悲鸣兮青狖啾啾室庐空閴兮荒故邱胡不归来兮少淹留
　　陵谷变迁兮陆海波涛鲸呿鳌掷兮百怪喧嚣生不逄辰兮繄时之遭崄巇万变兮身为劳林林总总兮痒不及搔恬然处之兮九牛毛一朝幻化兮遗蓬蒿胡不归来兮山中游遨
　　噫嘻世之人兮万累紏纒红尘驰骛兮狂而颠独不忍为此态兮守清白而静专被服纨素兮却美馔之腥膻登山匪车兮渉江匪船羌有余而不足兮恒叹息于夔蚿恍惚大梦兮路邈绵胡不归来兮听潺湲
　　大化无垠兮犹埏埴之陶钧跖何命之长兮颜何命之屯嗟哉斯人兮朴以醇夫何灾疢兮四体不仁越星周而弗瘳兮重子姓之悲辛丹青彷佛兮逌然笑嚬五十八载兮无怀民胡不归兮洁吾眞
　　秋风萧瑟兮扬丹旌薤露滴沥兮天杳冥羞桃茢兮采芝英奠桂醑兮酌彼兕觥幽坎何许兮郁郁佳城长夜不曙兮不如无生眷言送之兮涕泪零胡不归来兮纾此哀情

　　○诗

　　赐致仕官恩币诗【有序】

　　至正四年皇上肃宗禋祀霈泽遐迩赐致政官恩帛各二二月五日休宁令奉天子命致表里于判府复心汪公令尹中正洪公以耀嘉赐婺源胡公石赋古诗一章以颂休美祁门汪仲裕和而歌之
　　于赫圣皇治化弘敷厘事告成宠嘉尔殊兴孝是崇纶章烨炜畀尔元老绮衣黄里维昔元老共职实勤政事于今至忠允存皇旌其忠庸侈厥赐恩命是荷繄忠之自巍巍逹尊序孰与先印累绶若子姓绵绵皇赐大赍绥我眉寿谓昔悊王允敬耆旧耆旧再拜天子万年勋华寿考异世齐肩维水有源维木有本耿耿丹心聿瞻黼衮矢诗不多以颂休明俾贻遐乆永彰德馨

　　戊寅十二月十九値先君诞日不胜思慕沥哀赋古意二首

　　白髪八十余采衣日为娯耕田奉菽水朝夕问何如云何雪霜憯乔木俄摧枯恸哭心膂裂殒絶欲与俱声如九泉闻泪如九河倾死也不复知生当若为情
　　朔风落木尽云寒天地昏趋庭閴寥寂謦欬不可闻去年为亲寿殷勤奉金樽焉知日入速倐忽川流奔遗书箧笥中手泽新如存蒲伏拜几前泪血池水浑

　　庚辰上元日念母有感而作

　　余生积罪戾酷罚洊来臻谖草华茂滋霜露遗酸辛忆昔此日夕双亲坐高堂炯炯列灯烛儿女罗酒浆今年拜遗像灯烛黯无光阴风动缟帏恸哭涕泪滂

　　清明思先垄

　　芳树晓烟鶗鴂鸣淡云晕碧漏新晴惊心时序百六日回首家山十五程病思为魔成逆旅梦魂飞泪洒先茔遥知兄弟溶溪上细扫松花酹曲生

　　和唐宰山行二首

　　山县千峯叠闾阎杂崄夷雨香鱼拨剌风软燕差池郭外耕夫耦桑中稚子嬉弦歌声教远民俗变浇漓
　　乐石镌嘉绩弘林迈等夷春深潘岳县墨渍右军池词藻天然妙章缝日与嬉鸣驺经里巷问俗察醇漓

　　丁亥四月陪宗叔泽民先生游翠微寺分得微字

　　驾言招提游石磴凌春扉层构屹寥廓叠巘周屏帏举头见前峰峍兀峨翠微石罅槛泉涌相传锡杖飞宗卿昔留题词华妙天机八载此重来岩壑生光辉相羊纵遐览蹔喜尘事稀潇洒山水意于焉澹忘归

　　丁亥四月十四日陪尚书公泽民游祥符寺分得暖字

　　芙蓉六六森如铲乘舆登临寄疎散緑沈灵湫老龙蛰翠护祗园新竹短山乐鸣空石洞寒金鸡舐鼎丹炉暖藓瘢拂拭读残碑一浴灵泉容尘浣

　　题道士张湛然弹琴诗巻

　　峄山白桐千年枝金星烂烂蛇蚹皮文光七轸蓝田玉氷弦细绕呉蚕丝丹山云暖鳯凰语露草寒蛩诉秋雨娥英泣洒湘筠斑迁客相逢话覊旅翠岩悬瀑锵琼瑶雷霆霹雳轰层霄瞥波细萍游荡漾劈空轻絮飞飘飖仙林唳鹤惊离别老龙湫底吟寒月海门送上子胥潮澎湃奔腾卷残雪羽人潇洒颜如仙凭虚来徃黄山巅古音净洗筝琶耳何须更濯丹砂泉

　　题李营邱画骊山老姥赐李宻火星劔图

　　蒲山锐额千牛客蒲鞯跨犊行无迹挂角青编一束书梦对重瞳意相得昆吾寳劔三尺水火星炯炯精光起花冠仙姥授神竒拜起仓皇惊更喜巩南歃血盟玉盘龙舟锦缆诛疵瘢折简唐公结昆弟威棱六月严霜寒岂知不学万人敌雄才空觉乾坤窄九卿裂地藏琱弓稠桑土蚀铜花碧岧嶤古树苍玉林丹厓惨淡霾轻阴龙津倐忽风云化未须感慨荆轲心

　　秋后雨

　　楚东五月天无云日光流金百草焚南风吹山彭蠡涸稻畦坼坼占龟文木郎无神龙不起牲牢熏燎徒纷纭梧桐一叶炎官老雷车辘辘天瓢倒陂池泛溢失高低万穟青黄发枯槁白髪田翁半忧喜却怜乆雨禾生耳磨镰欲获泥溅胸累日阴霾黑千里何时木德守三星五风十雨歌升平

　　环谷集巻二

　　●钦定四库全书

　　环谷集巻三

　　（元）汪克寛 撰

　　○策

　　省试策

　　三代以上经术施于治道三代以下治道隐于经术而能明之者葢鲜自唐以降且别而二之益可叹也夫三代以上天子公卿行于上故言而为尚书行而为春秋进退周旋法乎易动容举措中乎礼歌之为诗奏之为乐施之治道无非经术教万民而宾兴之文艺后于徳行初未尝以明经而取人也及周之衰贤圣之君不作学校之政不修教化凌夷风俗颓败时则有若孔子之圣而不得君师之位以行其政教于是乃取先王之法诵而传之以诏后世删诗书赞易象定礼乐修春秋使后之学者诗足以正言书足以广听易足以通神明类万物春秋足以断事礼足以明体乐可以和神而唐虞三代之治道悉具于六经之策矣然当是时见而知之者有四科之目如闵子骞仲弓居徳行之科而能諌长府之改作悟行简以临民子由子夏居文学之科而能兴弦歌之化发仕优之言是皆逹于政事者则其徳非尾生孝己之流而其学非记诵辞章之习矣此古之儒者所谓施经术于治道习文法而通世务者也暴秦煽虐煨烬六经而三代之道遂冺汉高之兴靡好儒术不足论矣以孝文之贤君尊黄老而尚刑名当时所得如贾谊鼌错皆习申韩之说是则虽曰广游学之路而实未尝用儒也孝武始求亡书表章六经人材之出于科目者众矣然能求治道于经术者仅见一二董仲舒正谊明道且泥于灾异几不免其身公孙弘学究天人曲学以阿世倪寛博通经术而亦无所匡谏于其君葢虽邪正之不同而于世务之际皆有论者厥后隽不疑引春秋蒯聩以断事刘向推五行以征五事之休咎平当考禹贡之行河究疏凿之源张敞以经术饬吏而能剸烦以治剧四人者虽能考经术以明时务然其行事皆有未尽善者不能通治道之大体也东京之世高者立竒节下者守章句以经术而明治道者益无闻矣南北分裂歴隋及唐而设科之目至八十有六今虽未暇疏举然自明经宏词等科一设而时务之与儒术葢岐而二之夫始也治道隐于经术犹有能明之者终也治道别于经术而章句之徒遂与案牍之吏如氷炭之不侔至韩愈氏仅能因文以见道而谏不行言不听终亦无益于唐之治惜哉下逮宋氏章句之习益滋而坏乱极矣钦惟圣朝兴崇文治取士以徳行为首较艺则以经史时务兼之将欲求治道于经术其中选者俱授州县之官使朝廷之行皆合六经而牧民之职多出儒士甚盛举也兹承执事先生发策秋闱下询末学以究时务之实举昔人论吏治之八计为问愚敢稽诸徃古酌诸当时之务以对夫古者有一年成市二年成邑三年成都者孔子适卫发庶矣之叹孟子于齐有民不改聚之言今求户口之增不必待十年而生聚也但轻其徭税俾安其业家给人足无流离转徙之患则戸口丰而抚字称矣古者田必井授八家各授田以同养公田宅不毛者出里布民无职事者征夫家今田不可复井也欲求垦田之多不必如李悝尽地力但核劝农之实加优恤之方罢妨农之务则垦田广而本末辨矣古者力役之征岁不过三日后世过之而不赡今亦不必如十日二十日之说也但能视田亩之多寡以均役视年岁之凶丰以行役而后停不急之务罢杂泛之征则赋役均而亷冒别矣古者虞芮质成而不争听讼必使无讼今不必如纵囚四百也但能严法律而使之不敢犯有罪则速断之以警其余毋淹滞以苦其身毋数纵以恣其幸则囚系寡而听断果矣古者道不拾遗山无盗贼后世或至外户不闭今不必加诘盗之法也但能常恤贫民使无冻馁鳏寡孤独各得其所又重令以禁未犯而峻法以治其已犯则奸盗息而禁御严矣古者卿大夫宾兴贤能而升之司徒司马论定然后官之后世举之于郡国今选举之法不必更定也但核荐举而革冒滥厚敦遣而公遴选弃其小以取其大因其文以观其心数年之后人才旣盛又当增中选之额则选举众而风化行矣古者自王宫国都以及闾巷莫不有学而教养必有其方后世犹有争欲为学官弟子者今学校不必复兴也但能择师儒之官而讲习无虚日敦养育之规而旣禀无侵渔使所养皆在儒生而儒生尽得其养则学校兴而教化勤矣如是则八计之策虽不尽出于经史而圣贤之大意不越是矣经术而施之治道不过如此而已矣愚尝考之国朝之典凡州县之官以五事为殿最给由铨注则验之即所谓稽抚字稽本末稽亷冒稽听断稽禁御者也他如学校选举之事则令风宪之司以紏察之葢如陆宣公之八计自有脗合焉者而古人三考黜陟不外是矣然愚窃谓兴崇学校选举人材非细务也宣公所以先戸口垦田而终之以二事者所以庶而富富而教之意也然学校不修则民不知义人材不举则吏不称职二者为政之所当重也今国家之法长吏给由而不述其事吏部铨注而不考其绩虽曰风宪紏察而或失其详得非善政之小疵欤五事之备徃徃未观其成效得非州县之官未尽出于科举而政治不本于经术之故欤抑朝廷千里之远给由或得以诈伪恐考绩者犹有未尽其实欤执事先生欲求设施之要则愚已粗陈于前欲其八计之成效则在考绩之核实而已矣愚也草泽之士幼绩圣人之经确守先儒之绪惟知穷理修身而推之平治之业若夫雕组之文则所未学也兹敢以草茅之见直述其故以对惟高明恕其强妄可也执事先生举唐志有曰方其取以词章若浮文而少实及其临事设施隐然为国名臣愚谓昔之名臣虽未敢望其万一而设施之序葢得之素讲矣执士之幸也实多士之幸也

　　○论

　　先王制礼之盛论

　　盛哉先王之礼也其本在于养性防欲其用在于视听言动周旋揖逊之间使人之视听言动周旋揖逊一于礼则安有放其邪心骄奢淫佚荡而莫之节者哉不放其邪心不骄奢淫佚荡而莫之节则祸乱可息孝弟可行治教可兴其立意微其为法远矣故设其器备其物辨其数立其文以待其有事者其用则在乎视听言动周旋揖逊之间而已然孝弟莫始于亲亲亲亲之心无所不用则燕之之礼不得而废焉燕之之礼不得而废则设其器备其物辨其数立其文以待其有事者于是而用之也是故莫尊乎君也君虽尊不以位加于父兄燕序必以齿者逹乎孝弟之道也莫亲乎同姓也然亲亲不可以无杀燕则族人世降一等焉凡燕之礼必主宾以备酬酢而族燕之宾主则异姓与膳宰为之者笃亲亲之道也夫饮食口腹之欲也而必节之以礼则骄奢淫佚平而无过也歌舞耳目之欲也而必加之以乐则言动揖逊易而无乖也莫不由亲以笃乎恩有恩以着乎爱有爱以尽其礼尽其礼则言动视听周旋揖逊之间不徒接乎耳目所以服习而安之者自得于养性防欲之几也虽然不特宗族兄弟之亲也远而异姓诸侯之君臣以至于蛮貊夷狄之邦皆由是礼之行故人说而天下服矣人说而天下服则祸乱何由作祸乱不作则孝弟行而治教兴矣此乃先王之所以为燕也呜呼于此可以观其礼之盛矣

　　越国公论

　　仁足以救生民之死而义有所不为此事之至难而不可以两全者也白起破赵兵于长平坑降卒四十万又前后斩获四十五万其杀人若刈草菅然王莽以外戚受封新都遂窃国柄视弃君如土梗弁髦而因以毙之他日赐剑杜邮传首宛城天道好还无毫髪爽后之誖仁违义者可为永鉴矣隋大业之乱天下豪杰并起各为雄长互相吞噬杀戮无虚日惟越国汪公集果毅保州里遂兼歙宣杭睦婺饶六州之地救生民于涂炭逮天下旣定奉表于唐高祖赐诏褒嘉命为方牧方是时江左之聚兵据土如林士弘李子通之徒并称尊号残忍苛刻卒覆其宗且祸逮无辜之民公乃保全始终子姓显荣葢其仁足以救生民之死而义有所不为者也予独怪唐臣编史比于主簿张金称辈以贼名之窃考高祖起兵太原旣以私幸晋阳宫人又杀留守取长安阳尊代王侑而假禅受之礼其与宇文化及王世充李轨刘武周薛举梁师都之流直五十歩笑百歩耳不省已过而以恶名加之他人亦独何哉欧阳公唐史及司马公资治通鉴并因旧史本文未之有改善乎吾邦朱子着通鉴纲目凡例凡起兵以义曰起兵其起虽不义而所与敌者不得以盗贼名之则曰兵起故隋末白瑜婆王薄之类人微而事未成则书曰兵起葢深恶秦隋之暴谓人人得而诛之故汉唐之初书法不异乃立论之至公也惜乎越国公之始末史不立传是以纲目不获特书以表之耳予故辨而论之以告后之修史者当以纲目为法 

　　省试论

　　仲孙蔑会晋荀罃齐崔杼宋华元卫孙林父曹人邾人滕人薛人小邾人于戚遂城虎牢戍郑虎牢
　　合人心而覇统定据地势而王制明此春秋録覇之权衡也悼公复覇其惓惓于服郑至切也而春秋致意于笔削之际葢不以覇统之立而终紊王制之旧也故于戚之会歴序十国之大夫而继以虎牢之城虎牢在中国则覇统斯定矣及乎虎牢之戍又反而系诸郑虎牢在郑王制其有不明者乎吾于是得圣人笔削之旨矣尝考隐桓之世覇犹未立也葢周之东迁王泽未冺桓之二年蔡郑会邓曰惧楚而未与之也当时虽无覇可也逮乎僖文之世覇业盛矣葢楚氛甚恶侵凌中华僖之四年而伐楚必侵陈蔡以先之结江黄以援之当是时虽欲天下之无覇不可也然申侯之赐曾不以虎牢之轻重也孰谓中国之衰而江黄陈蔡尽折弗支辰陵旣盟之后遂委溱洧之郊为南北之战场乎夫郑以成皋汜水之险介乎晋楚之间晋得之则覇在晋楚得之则覇在楚故虎牢在晋而中国之势安虎牢在楚而荆蛮之势盛是宜悼公九合诸侯终始致意于虎牢也于戚之役悼公图覇之初也大而齐鲁宋卫之卿小而曹邾滕薛小邾之大夫莫不奔走于兵车之会人心之合者众矣无何虎牢之筑板干之兴有以蔽荆楚之闗而将得郑人之服圣人曰悼公而谋之至是则覇统自兹以定矣故虎牢而不系于郑所以责郑之从楚背华而先祖之地遂为他人之守也至于虎牢之戍悼公得郑之兆也旣合十二国之君为伐郑之举故归疾于虎牢之城而致完守之计于是地势之所据者固矣然诸侯之心非欲蔽荆蛮之路而坚壁以守惟欲振郑人之吭圣人曰悼公之规模若是则王制不几于紊乎故戍虎牢而复系于郑所以责诸侯据地扼险以擅列国之地乆假不归而莫知非有也虽然春秋之于悼公葢责备贤者之意也未几萧鱼告会三驾奏功惟至诚以待人一洒虎牢之专而郑自此不复叛二十四年春秋所以美悼公为何如哉奈何戍城不终而以为有陈非吾事平公嗣世私母家而会城杞二十七年为宋之盟一撤南北之藩篱而晋楚之从得交相见虽无事于虎牢之戍而中国之衣冠玉帛悉改元于申息之间矣昭公元年楚灵为申之会合十有三国而用齐桓召陵之礼列国之贤如左师子产皆有献焉圣人至是葢亦伤之而有末如之何者矣至昭公三十二年合大夫以城成周而守在一国矣自是中国无覇呉楚争衡而春秋遂终焉由是知圣人惜虎牢之意非为郑惜也实为中国惜也

　　覇论八则

　　覇者之事假借仁义之名以济其利欲之私故欲之未遂则汲汲焉谋度而经营之欲之旣遂则懈惰茍且而不复能有为矣由其心伪而不诚是以始终勤怠之殊而前后盛衰之异也

　　春晋侯侵曹伐卫【文公重耳鲁僖公二十八年】

　　晋文救宋攘楚扶中国之已衰却荆蛮之方横视齐桓虽少劣而贤于宋襄远矣而春秋责之者狥私用诈而设施之际失缓急之序也或谓陈蔡郑许迩于楚曹卫迩于宋向使晋文远攻四国无以释宋之围曹卫虽不与围然楚所以横行中国者实得曹而昏于卫故也吁是不然陈蔡郑许乃华夷之要冲楚必越四国始能猾夏况是时陈蔡郑许实举兵从楚文公茍能亲帅三军直造陈蔡郑许之国都而讨其从楚之罪且以扼楚人之归路则捣虚攻瑕势如破竹而宋之围榖之戍将狼狈却走倍日并行自救之不暇我因乗胜以剪其罢敝之余卒则覇功不劳而定矣今文公内则利于复怨而分地外则狃于谲谋以致楚是以图覇之始事春秋特书侵以陋之

　　秋天王【定】使王季子来聘【鲁宣公十年】

　　宣公简慢于王知有齐而不知有周所以君臣朝夕奔走于临淄之境者其心必曰济西之田未复不可不曲意事之而不思鲁封七百里之地秋毫皆君赐也而抜本塞源其罪应诛定王始则征聘于鲁中则厚贿于仲孙终则命贵弟报聘是犹为人父而不责子之狠傲乃三揖于定省之常礼而徳色于借耰之微恩也宣公旣不知所当尊而王亦不能自尊矣故来求之书止于文公来聘之书止于宣公锡命之书止于成公非削之而不纪葢王命不足为轻重而王亦不复遣使于诸侯耳寥寥百有余年而石尚以归脤録自是天王之名号不见于经矣

　　初税亩【鲁宣公十五年】

　　三代制田取民虽皆不过什一而其为法至周始详宻而周尽为人君者茍能谨守其中正之制则可以足国而裕民矣今宣公以簒得国旣不能修徳以弭天灾而感水旱螽蝝之变又不能敛奢以节国用而贻饥馑空乏之忧于是一旦紊先王之制增税亩之法作法于贪其害有不可胜言矣易世而成公作邱甲而赋民之力有加于古迄春秋之终而哀公用田赋而民财民力殆无遗余皆肇于宣公之作俑也又使诸国效尤郑子产则作邱赋魏文侯则增租赋卒至暴秦开阡陌更赋税而先王之制至今不复岂非宣公首祸以致然乎春秋书初者二初献六羽喜礼之复正也初税亩忧田制之变古也美恶不嫌同词

　　冬公会单子【襄】晋侯【厉】宋公【平】卫侯【献】曹伯【成】齐人【灵】邾人【定】伐郑十有一月公至自伐郑【鲁成公十七年】

　　王官下临诸侯景从以却已败之楚服怀贰之郑宜若振槁然夏伐郑楚师至而诸侯还冬伐郑楚师至而诸侯还望风却走何哉葢厉公旣胜鄢陵骄佚放恣黩于用武慢于尊王是以诸侯无同心戮力之诚郑不畏而楚复肆非中国之力有不足葢厉公之徳有歉尔有嗣覇之资而以无道行之惜哉

　　城武城【鲁襄公十九年】

　　鲁于是时茍能信任仁贤修明政事使民效死而弗去则将制梃以挞邻国之坚甲利兵而何畏于强齐今乃君弱臣惰安于不道内则疲民于亟城之劳外则徼惠于覇国之援曾无一毫自立之志使齐庄而有报怨之图则鲁之祸未有纪极也

　　己卯地震【鲁昭公十九年】

　　夫地道安静以震动为反常之异臣道恭顺以悖逆为犯上之恶是时季孙强僭已甚天之示变欲人君之有所警而以徳消之也昭公漫不知省遄及于难悲夫

　　公会晋侯【悼】宋公【平】卫侯【献】曹伯【成】莒子【黎比】邾子【宣】滕子【成】薛伯杞伯【孝】小邾子【穆】齐【灵】世子光伐郑【简】十有二月己亥同盟于戏【鲁襄公九年冬】

　　齐桓之时在于服楚晋文之时在于胜楚晋悼之时在于敝楚葢召陵以前楚人连岁加兵于郑及次陉之伐屈完来盟而郑无楚患矣城濮以前楚灭黄而覇主不能恤败徐而诸大夫不能救执中国盟主而在会者不敢与之争旣又戍榖逼齐合兵围宋战胜中国威动天下及得臣败绩而楚愿慑服矣迨夫晋师败邲之后楚复凌驾中华旣县陈入郑又灭萧围宋于蜀之会奄然以蛮夷之大夫主盟诸夏而听命者十有一国卒之保郑以为已有厉公败之于鄢陵三假王命以伐郑而终不服悼公复覇郑与五会之信而犹叛焉悼公欲直捣方城汉水之境继齐桓帖荆之绩则楚寖强盛未肯服义而昔者处父之伐不足以屈其力也欲与之决胜复文公馆榖之捷则暴骨以逞克不可命而先君鄢陵之胜不足以服其心也于是数伐郑而不与楚战使楚人疲于奔命而莫能争郑旣有以挫其暴狠之锋又有以摧其慿陵之志桓文以降于斯为盛故于戏亳北虽书同盟以恶郑之反复而会于萧鱼特笔以着其美也然悼公四驾伐郑唯盟戏不至者因子驷之言而未得志于郑是以不书至悼公九合诸侯独于于鄢于戏不至春秋岂无意哉

　　鲁公如晋【平　　襄公二十一年春王正月】

　　僖公取济西田则使公子遂如晋拜之成公取汶阳田襄公取邾田则君亲徃拜其赐受覇主尺寸之惠而不忘其徳如此也然鲁君袭奕世之封端冕委弁以临于七百里之侯国而水木本原不察所自襄公之立踰二十年未闻遣一介行李至于京师其何以为秉礼之子孙也哉

　　环谷集巻三

　　●钦定四库全书

　　环谷集巻四

　　（元）汪克寛 撰

　　○序

　　春秋纂疏序

　　克寛谨按春秋传注无虑数十百家至于程子始求天理于遗经作传以明圣人之志俾大义炳于日星微辞奥旨了然若视诸掌胡文定公又推广程子之说著书十余万言然后圣人存天理遏人欲之本意遂昭焯于后世愚尝佩服过庭之训自幼诵习至正壬戌从先师可堂呉先生受业于浮梁之学宫朝夕玩绎若有得焉顾毎自病謏见寡闻而于类例之始终证据之本末莫能融贯而旁通之乃元统甲戌教导郡斋讲劘之暇因阅诸家传注采摭精语疏于其下日积月羡会萃成编非敢以示同志葢以私备遗忘云尔窃尝伏读圣人之经一事之笔削一言之増损一字之同异无非圣心精微之攸寓而酌乎义理之至当如殊会一也而会王世子则书及以会以卑会尊之辞也所以尊储君也会呉则书会以会以此会彼之辞也所以外蛮夷也同盟一也而新城鸡泽独于公会诸侯之下书某日同盟葢新城乃赵盾主盟而鸡泽单子与盟故皆书日以系同盟之上所以谨其渎君臣之分而异之也楚成使宜申献捷战泓围宋皆贬书人所以贱夷狄而会盂书爵于陈蔡郑许曹君之上以着其争覇之实葢不书爵则疑非楚君昭公失国会鄟陵如齐如干侯其返虽不告庙皆书公至所以存君而必系居于郓葢不言居郓则疑于复国通诸二百四十二年于例中见法例外通类诸如此者遽数之不能终区区一得之愚不逭僭躐而輙附焉至元丁丑尝求订定于宗公叔志先生以为足以羽翼乎经传畀之序引明年値郁攸之变断简煨烬漫不复存越三年辛已搜辑旧闻徃正是于邵庵虞先生颇加奬励并题巻端克寛自揆浅陋奚敢管窥圣经贤传之万一然详注诸国纪年谥号而可究事实之悉备列经文同异而可求圣笔之眞益以诸家之说而禆胡氏之阙遗附以辨疑权衡而知三传之得失庶几初学者得之不待徧考羣书而辞义灿然亦不为无助也

　　经礼补逸序

　　自乐亡而经行于世惟五易诗书春秋虽中不无残阙而未若礼经甚焉然三百三千不传葢十之八九矣朱子尝考定四礼谓三礼体大未易绪正晚年惓惓是书未就而殁遂为万世缺典克寛伏读而加惋惜焉世之三礼所传曰周礼曰仪礼曰礼记其实礼记乃仪礼之传仪礼乃周礼之节文而三礼之要则在乎吉凶军宾嘉五礼之别也何则吉礼之别十有二以禋祀祀昊天上帝以实柴祀日月星辰以槱燎祀司中司命飌师雨师以血祭祭社稷五祀五岳以狸沈祭山林川泽以疈辜祭四方百物以肆献祼飨先王以馈食飨先王以祠春飨先王以禴夏飨先王以尝秋飨先王以烝冬飨先王凶礼之别有五以丧礼哀死亡以荒礼哀凶札以吊礼哀祸烖以禬礼哀围败以恤礼哀冦乱宾礼之别有八春见曰朝夏见曰宗秋见曰觐冬见曰遇时见曰会殷见曰同时聘曰问殷俯曰视军礼之别有五以大师之礼用众以大均之礼恤众以大田之礼简众以大役之礼任众以大封之礼合众嘉礼之别有六以饮食之礼亲宗族兄弟以冠婚之礼亲成男女以宾射之礼亲故旧朋友以燕飨之礼亲四方之宾客以脤膰之礼亲兄弟之国以贺庆之礼亲异姓之国此其大较也然仪礼十有七篇吉礼之存惟特牲馈食篇乃诸侯国之士祭祖庙之礼少牢馈食及有司彻篇乃诸侯卿大夫祭祖祢庙之礼凶礼之存惟丧服篇乃制尊卑亲踈冠绖衣服之礼士丧礼篇乃士丧其亲自始死至旣殡之礼士虞礼篇乃士旣葬其亲迎精而反日中而祭于殡宫之礼宾礼之存惟士相见礼篇乃士以职位相亲始承贽相见之礼聘礼篇乃诸侯相交乆无事使相问之礼觐礼篇乃诸侯秋朝之礼嘉礼之存惟冠礼篇乃士之子始加冠之礼士婚礼篇乃士娶妻之礼乡饮酒礼篇乃卿大夫宾兴贤能饮酒之礼乡射礼篇乃士为州长会民射于州序之礼燕礼篇乃诸侯燕飨其臣之礼大射仪篇乃诸侯将有祭祀之事与羣臣燕饮之礼公食大夫礼篇乃诸侯以礼食邻国小聘大夫之礼自此之外如朝觐会同郊祀大飨帝大丧之礼葢皆亡逸况军礼无存非闗细故此岂散佚已在于夫子正礼之前哉是以当时吉礼之失如鲁君之郊僭天子之礼孟献子之禘七月而为之夏父弗忌跻僖公而逆祀三桓大夫立公庙于私家管仲镂簋朱纮晏平仲豚肩不掩豆至于大庙说笏与燔柴于奥诸侯宫县而祭以白牡之类是也凶礼之失如伯鱼丧出母期而犹哭子路姊丧过而弗除子上母死而不丧成人兄死不为衰有为慈母练冠为妾齐衰者有居丧沭浴佩玉与浴于爨室者有朝祥而暮歌与旣祥而丝屦组缨者以至小敛而奠于西方旣祖而反柩受吊有以大夫而遣车一乘有葬其夫人而酰醢百瓮之类是也宾礼之失如天子下堂而见诸侯诸侯朝觐而私觌主国王臣以私好而朝诸侯者有焉诸侯以强大而盟天子之三公者有焉庭燎之百侯国用之绣黻丹朱中衣大夫用之者又有焉嘉礼之失如鲁昭公娶于呉则不告天子鲁哀公为重肆夏以飨宾天子以丧宾燕者有之夫人出境而飨诸侯者有之大夫反坫与不识殽烝者又有之军礼之失如齐桓公亟举兵作伪主以行鲁庄公及宋战以失御而败战而复矢始于升陉败而髽吊始于台鲐以至搜田不时兵甲始作之类可考也又况出师专征习视故常争地黩武歳无虚日使礼经旧典具存于当时则五礼之失岂至如此之甚哉由是知周之叔世礼典已多散逸葢不特火于秦而亡于汉也今考于仪礼周官大小戴记易诗书春秋传孝经家语及汉儒纪録凡有合于礼者各着其目列为五礼之篇名曰经礼补逸是编也于周公经世之典虽未能极意象之微然五礼之大体葢畧包举无遗庶几学者于此俾由得失以观其会通而天之所秩与造化之运不容息者卒归于性命之正则三代可复也明时制作之盛或有择焉亦区区爱礼之一得云

　　重订四书集释序

　　四书者六经之阶梯东鲁圣师以及颜曾思孟传心之要舎是无以他求也孟子殁圣经湮晦千五百年迨濓洛诸儒先抽闗发蒙以启不传之秘而我紫阳子朱子且复集诸儒之大成扩徃圣之遗藴作为集注章句或问以惠后学昭至理于皦日葢皜皜乎不可尚已而其词意浑然犹经虽及门之士且或未能究其精微得其体要矧初学之昧昧乎近世儒者惧诵习之难于是取子朱子平生之所以语学者并其弟子训释之辞疏于朱子注文之左眞氏有集义祝氏有附録蔡氏赵氏有集疏纂疏相继成篇而呉氏集成最晚出葢欲博采而统一之但辨论之际未为明备去取之间颇欠精神览者病焉比年以来家自为学人自为书架屋下之屋叠床上之床争竒衒异窃自附于作者之列锓于木而传诸人不知其几益可叹矣同郡定宇陈先生云峰胡先生睹集成之书行于东南辗转承误莫知所择乃各摭其精纯刋剔繁复缺畧者足以已意陈先生着四书发明胡先生着四书通考皆足以磨刮向者之敝而陈先生晚年且欲合二书而一之而未遂也友人倪君仲弘实从游于陈先生有得于讲劘授受者葢稔且详乃会萃二家之说字求其训句探其旨鸠僝精要考订讹舛名曰四书集释学者由是而求子朱子之意则思过半矣至正辛巳建阳刘叔简得其本而刻之后二年倪君犹虑其有未底于尽善者爰即旧本重加正是视前益加精宻闲出是书请余序其所以然者余窃以为书固不可不觧觧固不可不详然理贵玩索始有自得之功读是书者茍不能沉濳反复求其义而反诸身而徒资口耳之末则非子朱子所望于后学也倪君曰然乃序而书之以志巻颠云

　　通鉴纲目凡例考异序

　　克寛谨按纲目凡例与纲目之书皆子朱子手笔褒善贬恶明着义例悉用春秋法一字不茍然学者抄録书肆传刻乆而漏误者多尹氏发明乃或曲为之说噫朱子论春秋变例谓门人曰此为可信圣人作春秋正欲示万世不易之法今乃或用此以诛人未几又用此说以赏人使天下后世皆求之而莫识其意是乃后世弄法舞文之吏之所为也曾谓大中至正之道乃如此乎窃详此言则纲目之与凡例时或异同皆抄録传刻之失也况尹氏所纪纲目如秦王迁太后误作秦人隋主坚弑介公阐误作杀慕容泓败死作贬死征士陶濳作处士之类讹舛尤甚克寛自幼受读尝有所疑而未敢决其必然今者僭躐谨摭刋本纲目与子朱子凡例相戾者敬録于左以俟有识者考焉
　　岁年例曰正统于横行之下朱书国号谥号君名年号建国僭国朱注国名谥号姓名年号列国朱注国名簒贼及不成君亦朱注国名【克寛按朱书注刋本当用白字今坊本纲目行上甲子字仍用白字则行下大书分注原用朱字者亦当易以白字又篇首威烈王名凡例作正统君名下注曰如云午今刋本细注亦以比帝变例大书】
　　名号例曰秦汉称帝注曰其曰上者当时臣子之辞今不用唯注中或因旧【文今刋本唐中宗书上观灯于市里玄宗书上躬耕兴庆宫侧上芟麦苑中上复幸左藏肃宗书上朝太皇于西内代宗书上如陜州上还长安上幸章敬寺徳宗书上生日不受献穆宗书上畋骊山文宗书上有疾武宗书上受法録懿宗书上歴拜十六陵禧宗书上奔鳯翔昭宗书上更名上祀圜邱上入石门镇皆不书帝】
　　即位例曰凡僭国始称帝者曰某号姓名称皇帝注云魏王曹丕宋王刘裕梁王朱晃之类【今刋本惟曹丕书姓宋王裕梁王晃皆不书姓】
　　凡始称王者继世曰嗣【今刋本书魏王曹操卒太子丕立不曰嗣】复号例曰某国复称王注曰如西秦之类【今刋本晋武帝大元十年书乞伏国仁称单于注云是为西秦十三年书西秦王乞伏国仁卒而不书西秦复称王疑脱简也】
　　改元例曰闗义理得失者以前为正而注所改于下注曰章武三年五月后主即位改元建兴而通鉴于目録举要自是年之首即称建兴凡此类非惟失其事实而于君臣父子之教所害尤大故今正之【今刋本癸卯章武三年书后主建兴元年而不数章武之年然唐中宗景龙四年六月睿宗即位是年仍书四年而分注睿宗景云元年至次年书睿宗皇帝景云二年则建兴元年疑误】
　　尊立例曰立太子曰立子某为皇太子注曰汉文帝立景帝为太子但云子启中年以后封王诸子始有称皇子者后遂称之立按封立之命出于天子不应自谓其子为皇太子只从文帝初例【今刋本汉顺帝建康元年书立皇子炳为太子唐太宗贞观二十一年书立皇子明为曹王玄宗开元二年书立皇子嗣眞为■〈鲁阝〉王代宗大厯十四年书立皇子五人为王皇弟二人为王误加皇字】非正统因事特书者去皇号【今刋本宋武帝永初元年立子义符为皇太子亦误加皇字穆宗长庆二年立景王湛为太子又误去皇字】
　　崩葬例曰秦汉以后王侯殂皆曰卒注曰薨乃臣子之辞不当施之国史【今刋夲唐武宗会昌二年书昭武节度使刘从谏薨僖宗干时元年书同平章事刘瞻薨误称】
　　谥非生者之称而通鉴以谥加于薨卒之上亦非是今正之然非贤者则虚美之称亦无所取故不复注【今刋本梁文惠公狄仁杰昭文献公姚崇许文献公苏頥广平文贞公宋璟武穆王李光弼文简公杨绾汾阳忠武王郭子仪西平忠武王李晟北平庄武王马燧南康忠武王韦皋邵宣公杜黄裳晋文忠公斐度皆书谥】无统之君称王公者曰某王公某薨注曰上无天子故得因其臣子之辞【今刋本宋魏之间书秦王乞伏炽盘卒武都王阳王卒凉王蒙逊卒五季之间书呉越武肃王钱镠卒呉越文穆王钱元瓘卒楚文昭王希范卒呉越忠献王弘佐卒皆不书薨】凡正统之君废为王公而死者书卒【今刋本唐高祖武徳二年郑公薨不书卒】
　　簒贼例曰君出走而弑之曰某君出走某弑之注曰淖齿之类又僭国无统则曰某国某人弑某君某【今刋本书齐君地出走其相淖齿杀之又书周郭威举兵反遂杀其主承佑而尹起莘发明皆曲为之说愚按秦二世隋炀亦皆骄暴无道而仍书弑又如夷狄臣下杀其君长且以书弑此必传误】凡以毒弑者加进毒字而不地注曰霍显又加使医字【今刋本但书曰大将军光妻显弑皇后许氏而不书使医进毒恐漏】簒国随事异文注曰封其故君则曰废而不曰奉【今刋本唐昭宣帝天佑四年书梁王全忠称皇帝奉唐帝为济阴王不书废】
　　廵行例曰凡正统廵行郡国曰帝如某官府第宅曰幸学校曰临曰视【今刋本唐高祖武徳七年书帝诣国子学太宗贞观十四年书诣国子监高宗调露元年永淳元年玄宗开元十年皆书幸东都僖宗中和元年出幸成都皆与凡例不同】
　　封拜例曰凡宦者封爵皆加宦者字【今刋本唐玄宗开元元年以高力士为右监门将军知内侍省事分注宦官之盛自此始而不书宦者字】凡殊礼皆书自注曰王莽加号九锡之属王莽是自为之以自为书【今刋本加安汉公莾号宰衡升宰衡诸侯王上加安汉公莾九锡并不书自愚按簒贼例注曰王莾董卓曹操等自其得政迁官建国皆依范史直以自为自立书之今董卓曹操司马昭等迁官殊礼皆称自惟王莾不书自葢漏误耳】
　　征伐例曰僭名号曰称王注曰周列国称王【今刋本周显王二十五年书齐魏称王四十四年书秦初称王四十六年书韩燕称王注曰时诸侯皆称王赵武灵王独不肯令国人谓己曰君而赧王十七年下注赵惠文王元年则赵亦称王矣然不书赵称王疑漏】中国有主则夷狄曰入冦或曰冦某郡中国无主则但云入边或云入某郡【今刋本汉明帝永平十六年书北匃奴大入云中五季之间屡言契丹入冦】凡正统用兵于臣子之僭叛者曰征曰讨于夷狄若非其臣子者曰伐曰攻曰击【今刋本汉高祖八年出击韩王信余冦十年代相国陈狶反帝自将击之十一年书淮南王布反帝自将击之皆不书征讨武帝元鼎六年书讨西羌光武建武十七年书马援讨交趾明帝永平元年书蔡彤讨乌桓皆不曰攻击葢互误】
　　废出例曰凡正统废其后太子无罪者曰废某人【今刋本唐高祖显庆元年以太子忠为梁王不曰废】
　　克寛按书肆所刋纲目如英布误作黥布狄道误作秋道刘裕至彭城戒严误作解严之类未可悉举今取其闗于义例之切要者附于凡例之后庶几初学受读者可以无惑云

　　题郑伯康领荐赴省诗序

　　贤才之生于世必有用于世然上之人恒患贤才傲睨而不为之用下之人又患在上者重惜名爵不轻于擢用是以人才会遇自古以为难然自古治天下者未尝借才于异代吾东鲁圣师且谓犂牛之子骍且角虽欲勿用山川其舎诸若是则负才而不为世用者尠矣同郡郑伯康以世家令子赋质纯粹髫龀嗜学颕异不羣蚤孤卓然有树立志夙被母氏断机之教比年余假馆其家恒以持门之隙辨疑问业讲劘不怠遂于诸经通大义哦咏近体诗清新妥贴善继家学且通世故处事有才徃岁小试司庾出内惟平当路者葢有以观其才之可用矣昔吾儿还自城府乃知郡太守以贤良荐之中书行有日余方卧病斋阁跃然喜曰伯康是举可以行其志矣乃祖筮仕儒台总政资府理官事如家事邵庵虞先生亟称其贤伯康闻过庭遗训所以事上驭下服之熟矣矧以讷斋丞相之弥甥宣慰公之外孙簪缨阀阅威仪典刑耳濡目染于幼穉之时而严师益友熏陶徳性于志学之后所以幼学壮行在习之有素然吕氏家训有当官之法唯有三事曰清曰慎曰勤清介自持吾伯康不竢余之赘言矣但慎以综务厥或谨于大而畧于小勤以剸繁厥或励于始而忽于终必也兢兢然如临深如履薄孜孜然如戴星如待旦则他日功名事业岂特无忝尔祖而已哉余属负兹不能率同志着茗萪送之上东门外诸老俊彦作饯行诗如干首余弗能以文辞鸣辙述其梗槩窃比古人之赠言而书于巻端云

　　送友人汪德茂归休宁序

　　夫人之为学知而嗜者为难嗜学而勤者为尤难勤而能大尤加难焉古之学者或绳头或刺股或带经而锄或护鸡而读或以被蔽灯或帐有墨色葢嗜学而能勤者也又其甚则随月照雪聚萤然薪斯又勤苦之尤者然皆有以殖学而成名今之人习于声色之外躭于逸游之娯茍能笃于问学以此易彼葢千百而什一耳矧望其能勤乎余客休宁之万安山友人汪徳茂从余问业者累年余尝熟察其微知其蚤夜不懈是果于嗜而能勤者矣无何以勤苦致病而犹嗜学弗辍余戒之曰先正有言严立课程寛着意思苟克恒存是心固不必穷日之力而困竭其形神也生盍孶孶而絶欲速之念循循而忘懈惰之萌则所进自有不能已者于是因余之言损读以养生温故以穷理然其所得实倍蓰于畴昔今年冬余束书来归环谷山中亟録近作访余而求正是焉斋居旬日讲劘之余抄録余所编春秋纂疏尽识余所以著述之纲领雪夜篝灯复与吾儿读易通陈朱传美之大意方欲求卒业于余且以岁聿云暮慈母在堂不能不动白云之思而告归矣于其行也请一言以励余曰为学之道平日之所以相告语者葢无徃而不至矣生旣能勤而勉之以持乆则成功固可刻日而俟也生之归尚愿与任生本初更相戒饬以平日讲劘之书复而熟焉以平日训廸之言思而绎焉使九仭前功不废而三日刮目相视则余之至愿也他日登余门必有起余者则不徒为生贺而且为吾门得人贺生归见任生盍亦以是语之是为序

　　唐县尹改政税籍诗巻序

　　古圣王制经界取民有度化洽风淳嬴秦任卫公孙废井田由是天下民闾左右丰啬悬絶丰者素封将万石啬者无地立锥俗竞忮求奸宄日滋讼牒总如猬毛太和盛治旷千百载不可复皇元一海内酌古准今诞敷恩渥租税惟薄制饬郡县臣均赋役惠黔黎期臻郅治效轶三代甚盛甚休大江南北定民业出赋若干缗籍于官视各额伙尠崇卑给力役岁有贸易盈虚有司更其籍休宁徽剧县人传版五万税额二万余缗有司因循茍且二十年籍未章属乡差徭富若贫倒置夏秋催科追击杖棰事弗克集至正五年岁在实沈呉兴唐侯承中朝命莅治是邑确守廉洁决事以明首察积弊骇愕嘅叹咨度量规画一示墙壁间谓胥吏贪墨遴选闾里良民觞于庭俾家至戸喻察恒产有无聿新税籍削逃徒并诡异秋毫底实逮三月告成簿书朦胧旣乆一旦栉剔丝分如揭皦日阖邑士民举欣欣色喜歌謡颂嘉惠属余书巻颠余唯贤侯为政超越前令尹倍蓰千万其继自今赋役唯均政恬事简考书上最不辜朝廷抡材治郡县美意是宜述梗槩庶几部使者观风有所考征且俾来者激劝又以泄邑士民拳拳弗忘之心乃书为序

　　送榷茶提举贯公子素诗巻序

　　牧守之职近乎民必期利乎民筦榷之职远乎民必期毋害乎民然牧守者或苛刻狥私涤垢索瘢或渉笔占位不克与辨曲直由是徳意不宣而民不获安其田里筦榷者类广立法制以防私鬻繁牒赴而连逮无辜则摘山之利反足以病民噫斯岂明廷所以锡爵庸贤之意哉北庭贯公子素以勋旧世家文学政治克绍先绪才而能亷前牧淛左兰溪信期集简狱讼与民安于无事风淳绩美嘉惠迨今至元五载持节总茶政于江表始至访田间遗老凡旧条之不便于民者悉除之属州县分署闗讥亦罢不遣自岁额常数外秋毫无所取且禁胥吏勿或紏扰诏檄属州县违者擒之先是不良子险徤持茗菽自陈厚诬巨室州县官与受其咎公至屏逐罔敢复言民被其惠而不知也公退之暇与英耆秀士论道赋诗从容翰墨有古良吏之遗风今年及代将归祖帐道右旅饯而赋诗者若干人余书其梗槩以为之序

　　和溪渔隐图诗序

　　古之贤者未逹而隐居以求志莫不有所托而自晦焉是以卜式隐于牧朱买臣隐于樵郑子贞隐于耕吕尚庄光张志和之徒隐于钓初非以樵牧耕钓为可乐特藏济时之器而托迹于是耳茍不知幼之所学者为何道壮之所行者为何事而济世之无具猥曰隐焉奚隐之云乎余外家和溪陈氏内兄之孙曰可宗少而嗜学尝问业于先生长者而有得适値时事抢攘乃寄迹于渔钓亡友洪舜民绘为图而名士多诗咏以美之客岁之冬携巻谒余于县斋而请序其巻右余属负兹未果今年春复来趣余言渠渠悃悃叩欵复固余力疾而起语之曰子之学旣知乡方而亦为范于人矣其盍孜孜不已求造其极以储济世之具毋徒独善而已也辟之渔也沟渠不足以容舟而蹄涔非鲸鲵之所濳也继今以徃棹艨冲之舟泛浩渺之波游于三江五湖悬数犗之饵以掣巨鳌则其志不既大矣乎既以语可宗遂书为序

　　氷壶轩序

　　道无声色之可见器有形容之可名此道之所以寓于器也凡有声色形容者皆谓之器器形而下者也而道非器将何以形容之乎昔者周茂叔之道中通外直而形容于莲白居易之道内空节贞而形容于竹以钝为体以静为用而借古砚以形容其道者唐子西也今者心清而意圆熙庶绩而有余裕乃借氷壶以形容其道者余于明徳锺侯见之矣侯自繁昌来知余祁剪韭断菘被麤策蹇膏梁不足嗜锦绣不足愿故能一介无取于人而存心何其清也三皇有殿先圣有宫费省而工简庶民而子来故一毛无怨于人而用意何其圆也听讼则见事而明用刑则量情而决心不清而能之乎村无犬吠而民以安县少公事而赋先办意不圆而能之乎清圆而见于行事者何可胜数然借物以形容之则至清莫如氷至圆若如壶徒见霜凝而水冱者谓之氷颈婉而身圆者谓之壶而不知清以昭万物谓之氷圆而涵万象谓之壶且夫氷壶之器清光澄澈圆洁浑融迁于琉璃瓦之宫安于水晶帘之下则彼负鼎之罔象乗轩之宠鹤不得逃其形郅都之苍鹰桓典之白马皆得以照其状其清圆之器可谓贵矣而知公才徳有庙廊器可以揭之于轩曰氷壶茍能存此道而无闲断则自迩行远自卑登高而或治邑如卓茂治郡如龚黄者此道也栢府如苏章薇垣如崇璟者亦此道也天下之治道岂有出于心清意圆之外哉余祁川下士得闻公之道而有感于心多矣故序而为之颂

　　送朱如山序

　　玄浑周乎方仪之表东苍龙七宿北玄武七宿西白虎七宿南朱雀七宿分布若棋两曜五纬循环交运旦夕靡停于是燠寒温凉迭为代谢而消息盈虚之变与之无穷人生是间丰啬赢缩各因赋予纷纷总总有万不同焉圣哲逹乎形而上者进退亨屯安于攸遇降及叔世始有谈数术谓前知者然自车区以暨梓慎裨灶甘公石申未始以数术传也班孟坚以探知日月五星之会凶■〈忄厄〉之患吉隆之喜为知命之术然京房巧于占候而弗克自知抑又何哉比来四海名流以星论休咎者踵迹相蹑其未臻至理之妙而殚数术之巧者亦千亿而什一尔海宁朱如山以铅椠世家游心星学语人辄多竒中曩游祁山之下徜徉缙绅间见者前席而余尚未之识也子素贯侯与书二隶字携其巻征余言余为叙星学之源委以寘巻颠云

　　贯南山字序

　　北庭贯生南山以仲瞻字行侍乃翁总茗台于江东垂五年至正癸未余客休宁谒余富溪之上齿甚盛貎甚粹言温而气和余固意其出于勋旧之门而谦退若是也是年秋告归征余序其名若字而绎其义焉介其师金君伯监请益固余谓书传屡称南山而诗居多葢以南者文明之方化育长养于是焉在为政者必乡南而治故即其起居饮食所接之崔嵬巍峩者而形于言夫朝夕坐而瞻之仰而视之目之所寄而心注焉睹山之屹立不移则知吾之所以主静覩山之厚积不虚则知吾之所以存诚覩山之崚嶒而高则知吾之所以崇徳覩山之盘踞而远则知吾之所以广业悬崖峭壁不可攀援者若吾之威严不可犯也敛云敷雾倐忽变幻者若吾之谋畧不可测也草木生之吾之仁也禽兽居之吾之量也层峦叠出星罗棋布截然不紊者吾之纪纲设施也庆云万态瑶篸玉笋森列无际者吾之文章竒崛也太山不辞土壤故能成其大为山九仭未成一篑而中辍焉吾未见其善学也必也孽孽焉汲汲焉而至于瞻之在前如有所立之时而犹欲罢不能也茍或不知所以自监虽以秉钧至贵民具尔瞻而子曾子以为不可不慎矣生其有见于此乎生既有任瞻之秀彦谢瞻之才敏而守之以阮瞻之恬淡与士瞻之清约果能殖学不懈则毛维瞻之政理苏子瞻之词藻纪瞻之事业路鲁瞻之功名固其旧物也生其可不勉之乎君子之于天下也修于已且欲期于人凡可与言无不竭吾志余嘉仲瞻之嗜学故不自已于言也仲瞻其朂之

　　王栗名字序

　　维扬王君徳容年将六袠梦异人授之栗而有子名之曰栗今五龄矣其友睂山苏君伯衡字之曰思敬使俟其冠而祝之一日来祁门请余序其子之名若字且曰吾老矣先生赐之言将藏之巾笥俟吾儿之长而以是训迪之底于有成则所以受先生之教无穷矣余曰冠而字古也幼而字也何居虽然以君之好修而又期君之子之肖也不可以无言焉夫栗之为实其理缜宻其实温润是以黄玉之栗五其房秋罅实跃如爆如将坠未坠尤有战栗之象古语云夙夜栗栗又曰不寒而栗故以之为贽则取其虔以之实笾则示其庄苏君思敬字君之子其亦有取于是乎虽然栗竦缩之意使民战栗所以惕人使之战栗惴惧以事君也君子之治已治人唯欲矜庄戒谨兢兢业业敬以自持不期人之敬畏而自无不敬斯可矣此东鲁圣师所以责宰我之失言也欤抑余又有说焉诗曰实颕实栗言其稼之成实也又曰积之栗栗言其稼之积聚也他日栗能思君之所以名之又思苏君之所以字之参前倚衡造次颠沛无斯须毫髪而不致之谨焉必期于成立而聚族以奉其先则为无忝于名若字而君之志愿毕矣其尚以是语之何如曰诺遂书为王栗名字序

　　余槐卿肖山序

　　龙刚肖乎干马顺肖乎地龙马有所肖也处身以肖乎山之形养身以肖乎山之性君子有所肖也汾水槐卿余君身高尚而心好静有似于山故号曰肖山且夫巍巍然耸于青霄盘盘然镇于緑野不为风所摇而摧不为雨所侵而泄此乃山之形君则能昻昻然拔于污俗濯濯然沐于清风功名利禄举不足累所以持身之高非有肖于山者乎至于凝然而不动逸然而发舒草木生之泉脉流焉此乃山之性君亦能定而后静心广而体胖福禄绥之子孙盛焉故养心以静实有肖于山者乎比如龙之刚马之顺君子所肖亦有黙契者视彼荧光似乎火莺黄似乎金肖其名而不肖其实安可同年而语哉君苟能体夫山之高静而力行之则静以得其仁高以超乎众有其徳必有其寿岂异端之笑诮可夺其操欤

　　环谷集巻四

　　●钦定四库全书

　　环谷集巻五

　　（元）汪克寛 撰

　　○记

　　重建祁门县儒学记

　　祁门为新安属邑山竒而峭水清而驶氓俗质朴承平之世比屋弦歌擢伦魁而秉钧衡者往往有之学宫在邑治之西地势蜿蜒平冈衍迤旗山左矗笔峰前耸实称神栖壬辰之变蕲兵蹂躏鞠为茂草邑之遗黎存者百二三大军恢复后莅民者爬梳剔抉未遑也岁昭阳单阏夏四月魏郡锺侯以廉明剸治之才迁宰是邑访求遗址俛仰瞻顾喟然曰学校风化之本而废芜弗治其何以承宣而布维新之敎乎乃剪翳辟基鸠工庀材是秋八月鼎建礼殿侯规画有度民欢趋之苐以凋瘵之久虑疲吾民且曰徐之勿亟也明年次第创东西两庑大起三门蕃以灵星缭以周垣肖先圣暨四国公像绘十哲百五贤而舍采焉又明年复建加号制书碑亭及明伦堂斋庐井庖湢之舍百尔具备凡为屋三十有八楹甍甋翚飞丹髹炫烂察祭器之匿于民家者诘而复之缺者补之劝奬邑民助田三十五畆一角一步半岁入之租三百五十一秤半以供春秋祀事旦望舍采之费集邑氓之颕异者礼聘名儒而训廸之县丞清江吴君主簿金陵宣君克赞其成邑之人士乐侯之兴文敎以陶吾民也乃谋于邑文学李绩训导蒋维桢而合辞征余言以记于石余惟先圣之道位天地植纲常亘万古而无斁上之所以敎下之所以学惟是而已其游息在于庠序学塾之间其度数寓乎簠簋笾豆钟鼓管弦之器其文字则存乎易书诗三礼之所纪载故为之官师以聚天下之俊秀期会辨说弦诵歌舞使之深知其意以徼成已成物之功秦毁学宫燔典籍坑儒生废纲常之道而遂无以立国蕲兵之暴视秦为甚然纲常之理具于人心者未尝冺也矧兹邑宻迩朱夫子之阙里今得贤大夫为之师帅吾党之士宜日相与朂其子若弟讲劘纲常之道以淑诸身小则足以作式而善俗大则推其用施于天下国家庶无负贤大夫之志而亦无忝乎生于朱夫子父母之邦矣侯名友谅字明徳聪敏通济执法不阿其始至也薙蓬藋开市井招逋逃垦荒田捕余丑之梗化者审理寃抑核实田土招其赋役故民服其敎吏畏其明美绩彰彰在人耳目而又剏公署作三皇庙筑社稷坛起谯楼饬邮传邑之复兴实自侯始暇则阅经史咏诗歌其为政盖有本云

　　梅烈侯祠记【至正甲辰】

　　豪杰之士生于其乡厯千百世而乡之人思之不忘像而祠之是必有其故矣叔孙穆子有言曰太上有立徳其次有立功其次有立言鲁邹之祠孔孟以其徳也钱塘之祠钱镠以其功也济南之祠伏生以其言也梅侯名鋗世居新安之祁门大汉初鄱君吴芮以侯为将军俾率百粤之兵从髙祖伐秦入函谷闗暨天下既定以功封为烈侯食邑十万户侯故城在邑西十里所居在邑城之东今为洞元观墓在城南二里今为大悟法万安寺旧有梅祠在寺之左至正壬辰夏毁于兵明年大梁赵君某来宰是邑亟命重建民驩趋之为屋四楹貎侯其中丹青黝垩照耀炳焕邑氓瞻仰乃砻石而征余记其槩余谓吾郡有古丘墓三唐初汪忠烈墓在歙北之云岚山距今七百余年陈初程忠壮墓在歙西之黄墩距今八百年俱立庙墓道尸而祝之唯侯之墓自汉迨今千五百余年而乡之人思之久而愈笃稽诸汉史吴芮始为鄱阳令甚得江湖间民心侯为鄱君所信任其得民心谅矣然则民之思之不惟其功而亦以其徳乎其继自今治于是邑者亦如侯之得民心则安知他日不以思侯者而祠之哉

　　重建西峯大圣卓锡亭记

　　唐季兵革四兴壤土分裂歙祁邑西郑氏集骁徤保闾里化光三年有异人诣郑氏自称五台僧觅幽栖演化之所郑氏言西峰上元山之杪旷衍数百步羣巘镵天流泉清激人踪莫至可称禅居师乃飞锡杖卓立其间郑氏薙草经营即其地为卓锡亭亭之下建屋百余楹以处徒众闻其事于扬州吴王赐额上元寳林禅院师累朝锡号神惠永济普佑禅师逮宋绍兴五年山前豪右惑阴阳家言撤院屋徙之外半里而逺亭亦毁去后一百有二载当元元统二年秋大旱县长令命悟法泗洲院僧永泰走西峯祈雨院僧义崇为言师有卓锡故址祷必应如其言邑境大霪永泰遂谋复是亭告诸邑长幕属捐俸先之令义崇溥劝遐迩之向善者粤自是岁之冬十有二月庚申朔即其遗址首剏梵宫且于其下为重屋四楹分命其徒居之以主焚修至元元年秋大旱县尹赵侯士元躬祷西峯旋涂甘雨骤至畎浍皆盈即助钞以钱计者千缗有畸畀义崇为鸠工费二年夏四月不雨至于秋七月赵侯复祷应响如初助钞照前年之数三年后四月厥功告完僧祖心惟孜捐已田八亩并其先师永惠田八亩俾焚修者食其入邑善士程道真亦捐田五亩以佐薫燎之膳且复挥金庄严肖像以称具瞻江徳清捐田一亩半助之五月甲子义崇具本末来请记余惟古之祭法能御大菑捍大患则祀之以其有功烈于民也水旱疾疠之不期非神明智慧捍御于无形者有以相吾民民孰頼焉余闻师住世自郑氏之境亢旱请于师輙雨邑大旱令往祷之又雨扬州旱三岁并祷羣祠弗应闻歙神汪王灵贶夙彰乃命郡将陶公雅祷之期三日不雨毁厥祠其夕汪王感梦陶公而告曰吾不能致雨西峯有大圣者曰水晶宫菩萨常役五龙化雨不由天降盍往求之陶公遣介致请于西峯无何扬州一雨三日若是则师之御菑于民也旧矣安得不屋而祀之尸而祝之究竟始造则飞锡所称实昉至此山之遗躅也萧梁武帝时志公和尚与白鹤道人爱舒州潜山之竒絶帝令各以物识其地志公飞锡卓于山麓遂筑室于上及今以为故实岂以西峰之为院而舍卓锡之基乎矧师之灵响唯雨最着昔景泰禅师卓锡于罗浮泉涌数尺迤今不竭因卓锡以为坛则雨之应也又奚翅寳锡之泉乎由是知西峰之有卓锡犹水木之有本源也向也蓁棘莽然今也遄复旧观琼榱翠壁复叠崔嵬绮疏栏楯玲珑严饰者此前日之荒烟而暮霭也范削污缮金壁彩绘轩葢床座精丽华美者此前日之陨碌而苔甃也昕锺夕鼓鲸呿鼍吼同声作礼称扬赞叹者此前日之■〈犭宂〉鸣禽咔而狐兔之隐处也肇谋者永泰而义崇是克终焉于法宜书虽然师常告郑氏曰贫僧三界内廓然无累岂徒住院哉是则栋宇象设于师何有禅心空寂本无一事岂若凡夫妄生颠倒起贪嗔痴嗣其敎者果能扫除浮念浸入浄觉则求之吾心心则相符灯传无尽将绵之亿千万世而遐久矣义崇曰然即以余言勒诸石是年八月十五日记

　　重建浄庵碑记

　　塔山庵距邑西二十里曰石门村口僧惠满佛印大师与丞相汪公先世甚善公微时藏修之所以浄庵二字易之前有诸峰秀列下有石门对峙石硚石磴石佛石池石瀑石岩石鼓石鼎皆其中之所有也深进六七里曰石门寺其山水犹甲胜一方与浄庵戸籍田产合而为一自观化三年至于今日凡兴废有三余按浄庵碑记厥初有僧曰圆明性善首辟蓁芜作新梵宇鬼神受祉黎元乐康保祚延洪率由此道迨宋绍兴三年弗戒于火残甓断础无孑遗者有僧曰祖谦祖禹募工兴复溥劝乡里之向善者乐为之助曰殿曰门曰阁曰庑曰方丈曰庖庾当元元统二年屋老不可支僧惠明惠逺殚智毕力节缩浮费告所还往助者益众葢正殿八楹观音阁八楹两寮各十二楹门屋十二楹方丈庖湢如旧东偏立丞相汪公寿祠塑像于其中以陈氏二先生侑焉公尝馆于是石墅仲容偕藤溪可大二陈先生游于馆下究明道义以伟于世崇宁中公登第建炎间仕至检校太傅保信军节度使提举临安府洞霄宫新安开国公食邑二千二百戸实封二千一百户卒谥忠定公公尝手着有表章奏议杂文数十巻中兴日厯五巻春秋大义十巻文集三传本末为三十巻藏于庵西馆与寿祠以传不朽焉昔公除观文殿大学士知洪州仲容先生以龙溪县尹请为之幕孙良弼先生与藤溪定宇先生互相师友于其间惓惓仰慕先业而不懈其尊贤尚徳之心也良弼先生割田二十亩畀僧崇徳奉守为増葺费王伯俞亦读书于此仕至直阁有聨句云昔年去学深山寺今日来游小石门尤不可不知其所自明年秋七月厥工告完冬十有一月丙子僧至诚具其事来请记余故不辞为之识其本末而并记此意以示后观者云是为记

　　万川家塾记

　　古之敎者家有塾非家有塾也二十五家为闾闾同一巷巷首有门门侧之堂谓之塾仕焉而已者敎于是焉朝夕出入恒受敎于塾而其所以为敎者皆因性诱民而纳诸至善之域礼镕乐冶以成其徳以达其才敬敏任恤则闾里书之孝友睦婣则族师书之士生斯时不待舍去桑梓而有学有师其人才之盛风俗之美非后世所能及也井田既废闾里无学士常轻去乡土而事逺游行之修窳无所于考敎之者以训诂为贤学之者以葩藻为功非惟无以淑其人而且斲丧人之本然之性矣近代以来濂洛诸儒先继出吾邦紫阳夫子集厥大成揭晦冥之日月开千载之盲聋于是六合之广四海之外家诵其书人攻其学而吾邦儒风之丕振俊彦之辈出号称东南邹鲁遐迩宗焉比年矛戟抢攘列城兵燹学者逃难解散非唯里闾废学而郡邑学宫悉为坵墟此家塾之所为作也余宗友徳懋久从余游而有得者世居休宁之万川慨庠序之不兴而士习日靡乃以所闻于余者居家敎授集亲族闾里之子弟若干人旦夕修读以自朂亦古者家塾敎民之遗意也遂名其堂曰万川家塾请余书其额而并记之余曰人性之初浑然纯粹无间古今果能养正以希圣功则成已成物厥效难量岂特无负于余而实有光于紫阳夫子之阙里矣尚勉之哉

　　志学斋记

　　圣人之道淡而寡味然辟之菽粟之在天下不可一日而舍也舍是则无以有成也世之人有志于圣人之道者葢伙矣然未之或知訹于小艺惑于旁蹊则是志之未立也志茍立矣朝勤而暮辍一暴而十寒则是志之未诚也志茍诚矣览之未博习之未熟未闻其所未知未勉其所未行则是志之未笃也必也求之方策诵而复焉思而绎焉凡理之所当然者必法乎先哲而反诸身本无往而不至也然后出其余以肆力于为文推其用以显于时则可谓充其志而于学乃克有成矣海宁任生元年近弱冠而请学于余气清而质淳既而以平日讲劘之书与之读之以余之所闻于大人先生者与之言之喜其有孳孳未已之意而果有志于学也又明年请名其书室余叹曰书室之名不必他求也志于学而思弗懈其进讵可量乎客有诘余者曰十五志学东鲁圣师之能事也曾谓初学者而可语是乎噫人皆可以为尧舜涂人可以为禹矧圣师斯语实为后进矩范俾由阶而升堂沿流而达海葢犹射者之求的行者之求返于其室也宁令自暴自弃而勿以是为凖则乎余早蒙父师之训颇知向方长而考徳问业于乡校既壮而游于四方乃徐有得而不自知其至犹未也余又安得不为生朂之谆谆以诲之哉客曰以俟之而蕲生之速成也既以告于生遂书为记

　　邑东平政桥记

　　为政必务知要知要则所施者寡而所济者众或不知其要而以私恩小利悦其民则心劳无穷而力有不赡乌得人人而蒙其惠哉柔兆敦牂之岁夏四月宜阳余侯来尹祁门值县屡经兵燹百废未兴邑东平政桥旧为石■〈阝朶〉十有七髙不寻丈岁久石■〈阝朶〉頺溃存者不及三之一石梁毁折存者七之二每架木以补其缺春夏当潢潦稽天奔湍怒迅操渡舟者稍失便卒致没溺民甚病之侯恻然兴懐召邑之耆老谕之曰桥之废可复兴乎佥对曰邑遭时变石工无存他山之石微良工莫能致侯笑曰有是哉若曹之弗通其变也明年访歙邑石工之良者得十余人会度其费工以日计者若干米以食计者若干首捐禄米为之倡集邑之好义者随所助相地势之宜躬为之规旧石■〈阝朶〉咸十有二増髙一仞有半酾水为六道横以巨檆纵列株樟叠石平甃其上左右栏杆以防其危于是东西行旅之出于涂不翅履虹霓而步霄汉莫不唶唶称美匪惟祁民免病涉之忧而遐迩之人被侯徳于无穷矣复剏亭于桥东肖普陀大士设茗饮以苏道渴经始于丁未八月落成于戊申三月邑耆老谒余请曰桥之建不可无记先生起家科第能文辞二政于下邑且与侯同居江西交谊尤笃愿有述焉余惟余侯之为政知要而济物之功甚博徳之及人葢倍蓰于编竹桥而渡蚁者于法宜书侯名寳字钧玉慈祥恺悌正大公平其治祁也明而能断寛而能惠招徕流离俾垦荒土谕民以理简其狱讼稽物力之丰啬以均赋役故有所兴作民乐从之甫三期建钟楼广公署新邮传易坊题更排栅剏三皇庙门暨城隍忠烈祠筑堰渚导故溪循祁山之麓俾民永无水患暇日数临学宫勉励诸生节啬既禀刋书于学以惠多士故兹役大有功于民余虽与主簿晋宁方君崇礼幕职金陵髙君仲辉赞其成而侯之功居多董其事者耆宿谢惟告王子椿汪文炳释文穆儒职胡泰初也谨叙而铭之铭曰祁门为邑清溪四环石梁络溪接于祁山岁厯时迁栏摧梁断百涧合流洪涛汗漫春夏之交济以舟斯须弗谨应龙之求余侯莅政惕然矜之鸠工架梁不日成之爰作弘规革易古昔疏其溪流崇其叠石盘根铁键干地玉甃鳌负虹舒鳞比雪构层栏横楣影映波光行者履坦游者相羊履崄而夷登髙若卑万辞赞美赍咨噫嘻作亭桥左茗饮斯设劳者以息渴者以歠凿石祁山勒侯之功显显令徳与山无穷

　　聚徳堂记

　　谢氏为祁门着姓擢进士科宦通籍者代不乏人樵隐翁问学该洽豪俊过人少尝筮仕驰骋朔南中年提领浙右营田厌俗而归子原其仲子也秀颕温粹余嘉其能缵世业以弱女女之比年时变抢攘干戈充斥子原卜隐居于邑西之小壶天晦迹清修幽栖甚适洪武初元冬十有一月既望子原请余过其居相与燕乐于时其季父逸斋暨其弟子英从弟子温咸在焉乡之人闻而见之者皆曰此徳星聚也安知无太史之言于上乎于是子原因乡人之舆论扁其堂曰聚徳而求余记之余属负兹未遑也明年余与金华宋先生被召纂修元史子原亦因事至京师先生篆书二大字以遗之而子原求记弥厪余惟天之生贤实由其祖宗积庆而致然也樵隐翁之大父彬彬儒雅司会乡校未畅厥施迨樵隐益精铅椠挂冠之后与同侪歃盟诗社吟风咏月有少陵乐天之风虽青云之翼弗展其将修饬于身以俟后昆显荣而食其报乎今逸斋皤然魁岸作范邑里羣从子侄英杰林立子原三子长曰祜次曰佑次曰禩皆阶庭玉树成吾家之宅相必斯人也是为记

　　槐庭记

　　同邑王子正甫代居邑治之西偏石山之右左挟旗峯前挹文笔地势崇髙阊溪环遶葢山水之最胜处也迩更时变海宇宁谧剏新居四楹旁植巨槐数株櫩楹弘敞轩牖疏达图画布列筵几秩然乃摘东坡翁三槐堂铭槐阴满庭之语扁曰槐庭翰林学士金华宋先生篆书二大字揭之楣间而请余记余按王氏为祁门大姓析居邑之平里大仓者子姓蕃衍擢巍科登显仕者代不乏人子正自其九代祖繇大仓徙居石山诗礼传家奕叶弥盛其先君子福卿积善种徳余庆流芳子正甫善继先志不懈益勤治家井井有法羣从昆弟怡怡如也与人谦谦尽礼一介不茍取于人昔兵部侍郎晋国公修徳于身手植三槐于庭云其子孙必有兴者而其子魏国文正公位登台鼎富贵寿考传其子懿敏公为工部尚书与欧阳文忠公余襄公以直諌著名当时今子正父子踵美阶庭玉树芝兰秀颕林立吾知王氏之昌将自兹始矣余嘉子正之嗜善也于是乎书

　　竹径斋记

　　同郡蒋之翰乃诗书世家曩从吾游刻志于学迩年隐居黄山横经以廸后进岁在阏逢执徐魏郡锺侯明徳来宰祁邑征之来归馆于县庠训导厥子及邑氓之俊秀隙日则谒余书舸而讲明至理之肯綮焉值黉宇新建侯属之翰董其事厥功惟伙明年部使者至学欲举而用之之翰谢不就暨锺侯秩满承府檄偕侯赴省中书博士茂清迂叟并馆阁诸公多以诗赠之无何言还筑室于泮宫之侧读书其间蚤夜检讨既而请曰维桢慕鼻祖遗躅辟径书室之前艺竹数十百个春则植樊于径之两旁护箨龙矗矗髙并栏楹如碧王列与吾为侣琅玕玳瑁光照几席夏则憇层影读书其下好风徐来清致孰偶秋则聆戞玉声箫瑟与咿唔应翕不翅韶濩冬则皓雪散积琼林瑶树猗傩其枝黄巻映明未有囊萤凿壁以故虽居阛阓之中而有山林意趣先生盍赐之记以朂其不逮俾书之楣间以贻遐久则受先生之赐无穷矣余曰噫古之君子比徳于竹其荫物似仁抱节似义遇风磬折似礼中虚似智而家兖州使君开竹下三径其亦有契于是乎植物中之清髙正直者其孰有越于是者乎而不慕晋贤之旷达唐逸之沈饮渭川千户侯之货殖而惟积学是务则他造诣未可量也岂直兖州之徳业而已哉既以告之遂书其语以为记

　　东野堂记

　　谢为祁门着姓繇前宋而来擢巍科跻膴仕者代不乏人奕叶子姓如芝兰玉树秀颕林立南渡后有讳琎者由特奏名仕龚州助敎尝从吾紫阳朱夫子讲性命之旨吾友子温其五世孙也早岁侍其从伯父筠轩翁同学读书接人温温其恭时值多艰喜遁丘园以自晦比年海宇廓清九域宁谧筑室于先人故址扁所居之堂曰东野内翰潜溪宋先生为之篆二大字以刻其额而征余文以记之余曰昔孟贞曜以东野字行子得无有慕蔺之心乎子温叹曰非是之谓也吾先子尝名之曰和而父师字之以子温夫青阳开动温然以和于时为春春者发生之时也皇甫氏世记云春之位在东方葢君子体仁之意天地生物之端故以是名题吾藏修之所而朝夕瞻望蕲以广爱之功云耳先生盍为我记之且以为朂焉余曰噫而祖髙卧东山未几登彝鼎以安天下今子隐于东野之堂而有泽物之志吾知他日逺大之业必将复祖毡而显名江左矣余喜谢氏之有子也于是乎书

　　汝舟轩记

　　一斋吴君得隙地于书塾之西偏治轩为诸子藏修之所其袤四楹其广一寻有半崇称是上阁为篷前除为栏甍栋髙明牕牖疏达肖舟之制而丹青饰之檐之外适当山阜甃石圾以树佳花美木而岁寒三友具焉环列棐几图史左右弦诵休息若放翁载书文剡中次于水裔而山林掩映玩而忘归也良辰清夜壶觞啸咏若东坡诵诗赤壁扣舷而歌风恬浪止泛乎中流也薄暮欠伸冯眺仰视又若逋仙泛船西湖舣篙徙倚逍遥相羊不知日之云夕也遂命之曰汝舟而请余为之记余按舟周流也其用周流而无穷也大易之象凡济险必曰渉川则水之有舟实济险之具也今夫沟渎之微洲渚之隘洪流啮岸奔湍吼雷孟氏之徒杠已摧季路之冯河莫渉于此之时茍非舟而奚用至若大江之浦溟海之洋积水湠漫浊浪排空靡蛟龙以梁津无神人之鞭石于此之时又非舟而奚用商书曰若济巨川用汝作舟楫谅矣哉今君之子方且航学海而浮游圣道之渊余愿其以存诚为樯以主敬为舵以诗书为桡橹以仁义为维缆以勤力不息为席帆以躬行践履为棹楫然后以文章词藻为波浪则将绍濂洛而溯洙泗异时驾巨舰鏖战突出于淛水千艘之上而为明时济世之用则商之傅说不得专美虽然善其事而不利其器非良工也必也拟时而后应时至而后动则翼然如鸿毛之遇顺风而一日万里讵可量哉牵挽撑拽畴昔叵怠其尚有戒君之子懋勉之

　　横野楼记

　　居旷衍者乏佳赏处僻幽者絶遐观岂天实啬之地势然耳今夫阛阓之间都邑之会构重屋而登览焉阔视宇宙之大千里一瞬无有疆域而峰峦之竒灭没蔽亏邈然不与目接不翅燕越至于穹厓巨谷荒絶之颠虽有重岗复岭峭拔险异而狭隘迫近雅意莫舒欲命夸娥负之而不可得也海宁为一郡山水之胜邑人余元之居城东偏不僻不旷楼于所居之侧良辰美景夷犹其上北望则松萝天寳蜿蜒旁薄而浮丘三十六峯逈出天际南则芙蓉诸岑嵳峩森立淛江之源带其前奔流若驰断崖岝岑怪石错峙西则氓居官邸甍瓦低昻栉比鳞次其东则原田井画乔木衍迤晨霏夕霭歕欱摩荡输英骋秀层见叠出于轩楹之左右乃命之曰横野前提举贯公子素与书其颜介友人汪生徳懋征余文以记之噫兹楼倚于廛市而有僻野之致焉邻于喧嚣而有闲旷之趣焉二难之并孰与为比何时披鹤氅步上东门访元之之居相与倚栏遐瞩僎风介月抚今懐古掀髯而笑抵掌而歌倾骇山川之神当援笔而重赋之

　　皆山楼记

　　古称新安有佳山水而祁邑为尤东则祁山若令字之旗长杠斜倚而缀游委蛇孙僊栖真之嵓逈在天际西则石山羣巘若万马自天而下扶舆清淑之气毓秀凝翠崔巍崒嵂左右卫从为县治千载之基北则石锺诸山或如屛几或如仓囷或如帷帐嵚崟而环拱南则白石之峰层峦叠嶂朝簮文笔罗列玉笋之班峭拔可爱邑人胡伯善世家诗礼隐于廛市中阛阓以居剏重屋四楹甍栋髙明轩牖疏达日读书以自适暇则冯栏观山娱心悦目乃摘欧阳公环滁皆山之语扁曰皆山而朋侪因以是称号之且征余文为记诸楣间余惟易之八卦在艮为山而重艮即皆山之象也吾东鲁圣师赞易之彖曰艮止也时止则止时行则行动静不失其时其道光明伯善抱才韫玉藏器于身玩遗经之至理慕圣贤于前古不求闻达合于大易艮止之义而览观山中朝岚夕霏歕欱吐呑千态万状殆与尘世浮沉盈虚代谢实同一轨而山之青青不改并堪舆相为悠久髙趣逺志乐山之静寿母年踰七袠怡愉养志其纂先绪而贻后昆讵可量哉余尝过伯善之居见其前除植梅数株佳致匪俗因以梅轩字其堂而篆四大字以遗之并书以为记

　　西南林壑楼记

　　郡北三十里有山曰鳯凰余友吴仲实既封其亲于山之麓遂庐于先茔之侧复即兹山之阳以为别墅焉繇先茔右度小磵萦纡湾澄夹径樨檆数十本薙蓬藋筑室四楹室之北沼圃广袤可百余步艺梅李杏棃榴枣栗枇杷林禽如干株杂置竒卉植竹如樊栁槐郁郁圃北为屋四楹以宿宾宾馆之北井方池渚源头活水池中累土成方州重槐婆娑缭以栏槛洲外碧莲孔茂莲之四旁编筱养鱼数百头圉圉洋洋北之东并径为小亭以迟宾扁曰问津室东南重屋四楹窻牖疏达贮书数千巻留名士觞咏观书鼔琴并室辟径诘曲二三百歩暨山半为台以憇游者扁曰笑闲歩山之颠冈阜四环巨松弥望清贯四时诸峰献状黄山六六宛在眉睫瑶篸玉笋秀竦可爱暇日与客登重屋而遐览西则竒峰屏列茂林演迤苍翠荟郁南则大壑广衍花草芬芳壑之旁有巨石髙四五尺上平如砥可坐可倚可琴可棋乃扁之曰西南林壑而谒余记之易于蹇觧皆曰利西南西南坤之方也山川地之文也大山巑岏而有平原之暎带广谷寛闲而近乔木之葱蒨则竒胜岑蔚莫斯若矣噫嘻林原丘壑农樵牧竖日相羊其间顾勤耒耜劳斤斧出入榛棘丛血溅趾踁目不识丁字罔知诗书陟峻涉深奚悟登览趣悟是趣者须学士大夫然徼升斗禄驰骛名郡大都苟取青紫荣耀纵有田园台馆踪迹罕至孰若吾友屣弃簮绂逍遥物表极山水之玩不恡余赀购法帖名画金石古器道释遗文积迭编简以自娱乐泊然无秋毫世俗虑其贤于人逺甚余与仲实以文墨交殆三十稔实余之心友爱其境髙其行于是乎书

　　环谷集巻五

　　●钦定四库全书

　　环谷集巻六

　　（元）汪克寛 撰

　　○说

　　易之文言传谓君子行四徳干元亨利贞说

　　干者徤也天之徳也天以至徤故能运四徳于四时君子以至徤故能体四徳于一身圣人以至徤故能行四徳于两仪之间以参天地而赞化育元者物之始于时为春其在人则为仁其发则恻隐之情而得天地生物之心以为心者也月令天子赏公卿大夫于朝命相布徳和令行庆惠及兆民是体干之元亨者物之通于时为夏其在人则为礼其发则辞让之情而所以品节乎亲亲仁民爱物之差等者也月令天子赏封诸侯庆赐遂行无不欣悦命太尉赞杰俊遂贤良行爵出禄必当其位是体干之亨利者物之遂于时为秋其在人则为义其发则羞恶之情而所以断制事物各得其宜者也月令天子命将帅选士厉兵以征不义诸侯暴慢以明好恶命有司修法制戮有罪严断刑是体干之利贞者物之成于时为冬其在人则为智其发则是非之情而所以分别事理以宰万物者也月令天子察阿党使罪无有掩蔽功有不当必行其罪以穷其情固封疆备邉境命将讲武饬死事是体干之

　　贞存诚堂说

　　医之为言意也意茍至诚则病之浅深加减证之阴阳表里脉之浮洪微沉弦紧缓濇荣卫之盛若衰根本之坚固若虚惫调摄之或过或不及吾心之虚明以照之如睹龙镜如饮上池水了然不失秋毫于是酌剂饵之温凉审针砭之补泻厥効竒妙如有神助其不诚者反是传有之曰至诚如神其弗信矣夫虽然诚者两间之实理斯人禀两间之气以生钧赋是理而能存之者盖尠业医而存诚者尤加尠焉同邑徐宗吉自其上世攻岐黄之学及其大父仁斋翁益精其艺驰声州里间宗吉克绍祖父业辟堂蓄善药以捄人而持心信实曰丸曰散制和不慊于心不以与人也扁其额曰存诚而征说于余余喟然曰存诚以视证尽诚以用药其有不中者几希吾知宗吉推是心以追踪祖若父青于蓝咸于盐不难也乃书是说以贻之

　　经礼附说

　　周礼一书果为周公所作乎汉武尝谓周礼为渎乱不验之书何休又云六国阴谋之书欧文忠公谓周礼可疑者二苏颕濵谓周礼不可信者三是皆论以为非周公之遗制也然则周礼果非周公所作乎朱子葢尝以周家法度广大精宻言之尝以周公建太平之基本称之又尝以周公从广大心中流出称之张横渠谓周公治周莫详于周礼贾公彦序周礼废兴又谓郑玄徧览羣经知周礼者乃周公致太平之迹是则又明为周公所作也考之西汉志于周官未之见东汉儒林传乃谓周官经六篇本孔安国所献隋经籍志乃云汉时有李氏得周官上于河间献王独缺冬官一篇献王购以千金不得遂以考工记补成六篇奏之孝武时葢有其书特未与五经例置博士耳至西汉刘歆始置博士遂盛行于世后世因有周礼作于刘歆之说是则周礼作于周公而非他人之制明矣然冬官何为而缺也经罹秦焰散佚之余与汉儒编录附丽之误而始谓之缺也何以知其然愚因考补散逸得之夫五官所掌曰治曰敎曰礼曰政曰刑而冬官则掌邦士或坐而论道谓之王公或作而行之谓之士大夫或审曲面势以饬五材以辨民器谓之百工通四方之珍异以资之谓之商旅饬力以长地财谓之农夫治丝麻以成之谓之妇功此冬官之大较也见考工记所载者其属二十有九皆工之事而士与商农之职俱缺焉考之春官之中如世妇内宗外宗皆宫中之职本属天官而乃入之春官夏官之中如司士诸子皆掌士之职本属冬官而乃入之夏官地官之中如司市质人廛人贾师司■〈虎武〉司稽胥师肆长泉府此皆主于商土均草人稻人场人司稼等职此皆主于农皆本属冬官因其职与大司徒掌土地人民者相类乃以入之地官若是者谓非编录附丽之误不可也况小宰记六官六属各六十考之天官自大宰以下六十二地官大司徒以下七十九春官大宗伯以下七十一夏官大司马以下六十九秋官大司冦以下六十五何以冬官独缺而为数不及五官皆盈而余数过之理无是也他如仪礼有啬夫之官国语有司商之官皆不载诸周礼此亦冬官之脱简也要之见载于考工记者固为冬官之属然司空掌邦土居四民时地利职不止此当自大司空小司空而下摭夏官之中掌士者地官之中掌商农者与夫啬夫司商之数并今考工记所载之工总属冬官则不惟合于周官司空之所职与小宰六官六属之目而且周公制作之盛灿然溢着于编使人得以观其会通而为太平典礼之全书也克寛因并录巻末以俟博古君子正焉

　　任生名字说

　　休宁任生序再拜言曰序受学于先生于今五年矣愿先生字之且述其义以敎序期佩服不忘而因以勉于学也余曰冠而字古也今冠礼虽废待生之年既弱冠而字之未晚也生又拜而请曰序惧不获常侍先生左右茍命之字若先生之言恒在乎耳而注乎心也余以其请弥笃乃字之曰本立而告之曰序与叙同天伦之次第也天伦有五曰父子曰君臣曰夫妇曰长幼曰朋友盖天下之大经也人道之大于是焉系舍是则无以为人也果能如此实有所立事亲以孝而仁之理由是而推焉事长以弟而礼之理由是而达焉以至于君臣之义则事上抚下亦其则也夫妇之别则应事接物莫不有智也若夫朋友之信则凡所以发于中而应乎外者皆不可不实也于是五者各尽其当然之则则大本立矣圣贤之学焉有他术哉经籍训此者也文词论此者也徳业事功践乎此而表著者也生盍广读精思克勤克谨而于日用彝伦之间先立乎其大者则其进未易量也生其可不朂之哉既以敎生且书其说以贻之

　　蒋之翰字说

　　同邑蒋周翰维桢从乡老先生游而青于蓝矣至正辛夘年既弱冠因馆授余从孙仲宁之居而过余辨疑问惑求所未及焉既又请叙其字若名之义而申勉之余告之曰释诂之文曰桢翰干也释之者引诗维周之翰以证之夫桢干皆筑墙之木也墙端之木曰桢墙之两旁障土者曰干诗人引物连类以贤才为国家之桢干葢垣墉之筑匪桢若干则捄之陾陾度之薨薨筑之登登何所依附国家匪贤才以任众职则礼乐典则法制禁令是孰主张是孰维持是孰辨而孰设施之哉子以维桢自名而以周翰字子盍思研穷至理表里精粗期无不至有所未至则访乡先辈耆俊而讲切焉夫然后身履力践百倍其功弗笃弗措必求造古人之域则他日出应时须为国家之桢干也必矣子之始祖周文公为周家立八百年基作大雅之诗追述文祖之徳以诏后世而谓多士皆国家之桢干厥后尹吉甫又作崧髙之诗以美申伯甫侯之贤能为周室之桢干为国家者頼贤才以立国如此夫子之先世公琰相蜀汉大直相唐勋名事业照耀简册子尚笃志于学弗懈益勤则不惟无愧于名若字抑亦有光于前人矣子朂之

　　吴氏三子字说

　　友人吴仲实甫年且耆艾见三子长次皆就外傅而受学矣请余字之以叙其义而告之余曰冠而字则祝之以辞礼也今尚幼盍俟其稍长而命之字可乎仲实答曰生非欲使之尊其名以夸于人也实欲使之敬其名与字而亟责以成人之道俾昭然知所以示训而永久不忘也余曰嘻仲实之爱子不以姑息而觊其速成余焉得不取夫文之美者以为之字而警戒以造就之乎乃召其子来前而语之长者益字之以文迁葢取易之大象风雷益君子以见善则迁之义也次曰革字之以文炳葢取革之九五象传其文炳之义也又次曰兑字之以文悦葢取彖传兑说之义也既以语复祝之以辞曰益也勉旃宜朂尔躬闻义而徙惟善之从风动雷行勿固勿慵日进髙明厥徳乃崇又祝曰革也勉旃学贵克变刚徤中正慎思力践必强必明勿替勿倦徳容昭著允侪时彦又祝曰兑也勉旃讲习为宜朋友切磋丽泽于兹孜孜不懈心中自怡底于成功前哲可希祝已遂书以贻之尚愿其受兹辞而藏之深求其意而励其所未能充其所未至则有所立而克缵先祖之绪矣吴氏之子孙其福禄讵可量乎三子其懋敬哉

　　环谷集巻六

　　●钦定四库全书

　　环谷集巻七

　　（元）汪克寛 撰

　　○铭

　　大学正心四戒铭

　　戒喜铭
　　君子之学孳孳不息欲尽理融中心悦怿世俗之喜玩物适情娱于嗜好酖毒心酲小子戒之非喜勿喜窒欲闲邪乐善而已
　　戒怒铭
　　圣贤之学锄奸拨乱去彼凶顽拯兹涂炭世人妄怒焦火斯炎面赭髪竖蹈祸而颠小子戒之必惩其忿中心湛然不知不愠
　　戒忧铭
　　宣圣上达乐以忘忧禹稷忧民橇■〈木辇〉鉏耰与忧俱生世俗所溺患得患失逐利惟剧小子戒之讲学徙义忧之如舜志轲之志
　　戒惧铭
　　圣贤之心至理熈熈浩气配道砥柱弗移世人狥欲内省多愧其气欿然惟恐惟怖小子戒之惧所不闻自反而缩勇夺三军

　　思复斋铭

　　厥初生民万本则一降衷秉彝至理真实桎梏物诱邪慝杂之本然之善未始或亏身之反之斯为上智中人以下毋自暴弃吾侪小子辨理劬书苦思力践蕲复厥初鸡犬易求牛羊勿牧存养省察戒惧慎独不显亦临战战兢兢积之又久云巻波澄一旦超然徳崇业茂匪丰于今匪啬于旧弗得弗措示敬坐隅日夕干干允念圣谟

　　主静铭

　　人生而静天之本性操而存之守之有定是心未发中扃寂然皎皎明镜澄澄深渊遇物而感或喜或怒随物处之于我何与不为事迁不为欲纵当然而然以静制动统御万变酬酢万端中流砥柱任彼狂澜我铭坐隅视以为则希圣之功蕲立人极

　　存诚铭

　　无为之真凝而为人满腔实理具于吾身思虑未萌此心无妄至理浑然秋空月朗心与物接实理应之从违喜愠适事之宜燕坐闲居景慕贤圣涵养天性至公至正遇事临变随时处中交人以信谋人以忠心无妄念志无妄想语无诳谄行无邪枉事上待下足履手擎毫厘必实顷刻用情百行之源五常之本自粗及精由迩迨逺斯须匪实言动俱虚物欲陷溺不保其躯我作斯铭庶几允蹈愿言思诚先民是效

　　吴季实字铭

　　惟人有生理全赋予凝真无极精萃二五渊实中存四徳浑淳英华外着万善弥纶哲人希天文思允塞黙契至诚庸熈庶绩光辉充实体立用行洋洋发育振采抒英胡今之士习尚雕巧罔究本根秪令浮藻夸毗组绘鳯咮鸷翰潢潦易盈艶葩先残华而靡实全体斯冺实而靡华大用斯隐卓尔吴生令资粹质禀气精英持心笃实芳龄嗜学思犹厥宗勤劬请益愤悱求通黾勉进修孜孜不已腾实蜚英指顾千里慎终如始永保嘉名吾言匪鄙战战兢兢

　　香逺阁铭【有序】

　　友生汪文昭久从余游而有得焉归筑书室于所居之东面临方池植莲輙茂并池作小阁以观宗叔巢深先生摘周茂叔爱莲说扁其阁曰香逺余铭之
　　植物之华繄莲独清嫓美君子锡之嘉名外直中通令姿静俨景风南来厥香斯逺同宗有子笃学在兹法则濂溪跂其齐而我作铭诗刻诸座右愿言勉旃以延遐久

　　亦政堂铭【有序】

　　亦政堂者同郡鲍以仁筑以奉其亲者也以仁孝亲友弟理家有法葢受学于先友侍制郑公而有得焉者公尝摘鲁语以名其堂而记之矣请言于余余曰传云政者正也上所以正不正而下所以取正者也然书称君陈克施有政谓其有孝友之心施于一国之政也吾夫子言施于有政是谓以孝友之心施于一家之政也故曰是亦为政亦之为言谓治家治国同是道耳盖穷则为一家之政达则为一国与天下之政子曽子传大学于治国平天下二章俱以孝弟言之有以也夫果能致尽已推已之心即在已者孝而人皆知孝在已者友弟而人皆知友弟施诸四海凖诸一家夫岂难哉既以语以仁乃撮其义而铭之
　　政以正事纲纪经纶帅正以正斯济斯民絜矩之道笃近业逺为政以徳修身为本天之生物立爱惟亲由是而推施及于人各亲其亲各长其长天下治平如运诸掌华勋孝弟斯道之原宣圣设敎孝友弥敦自家刑国以建人极君陈之篇斯为凖则鲍子克孝木培其根怡愉奉亲睦于弟昆翼翼髙堂爰居爰处聿颜其楣允念鲁语笃于所厚表端影随穷养达施举而措之自治治人止于至善惟曰孜孜令徳显显入道有门积学有基孰谓岱髙跂而齐而愿言勉旃毋懈毋替永保令名贻诸来裔

　　栎轩铭【有序】

　　友人郑君士坦筑藏修之室字之曰栎轩征余言以自励余语之曰庄周氏见社栎其大蔽牛匠石过之而不取谓栎以不材得终其天年然栎非果不材淮南记以为十二月之木十一月枣取其赤心十二月栎可为车毂而说周礼者则谓栎实象斗可共染今日之用若是则栎果不材乎乃为之铭曰
　　牛山之木斧斤相寻萌蘗其间牛羊逓侵郁彼社栎多厯年所煦以春阳滋之雨露本固叶茂厚积深培势干云汉阴庇莓苔巨干百围美实千亿路车之毂染人之色漆园寓言觊全其天明时之用拙匠所捐吾侪殖学务其大者存兹良姿爱诸拱把郑君作轩姑示匪材髙标挺特逸兴崔嵬勿剪勿拜善芽滋长匪依穹林遐迩攸仰弗贪榆钱弗羡松官赤心为友以待岁寒我作铭诗大书深刻愿言朂之聿崇令徳

　　○跋

　　汪文节公简帖后跋

　　宗叔礼部尚书巢深先生其生也长克寛三十有一年延佑戊戌登进士第龎才硕徳雄文异政闻于至顺至正之间元统甲戌克寛以同宗从子拜先生于城府右简十帖乃先生与吾友吴季实交晚岁往复之尺牍也先生之先自五世祖以上实居婺源茔城在焉岁时展省过城府屡留季实家酬答书问葢多中更时变散佚而仅存一斋二大字乃季实先府君藏修之室之所扁也其第一帖云奔走南北葢先生繇春官卿致为臣而归之时也第二帖云黄山抵舍则至正丁亥克寛馆寓黄山侍先生同游三十六峯者也所谓小孙留外家则先生仲子用和彦礼之长嗣惪崇世贤久从克寛问学以乙榜授徳清文学者也第三帖至第八帖皆季实敎谕宁国时问劳酬酢宁川黉舍頺敝季实剏而新之部使者索公元岱嘉其劳绩归语先生为文记诸石先生奬励深至且以精学业纂先绪朂之所以成人之美者厚矣所谓公文乃故里豪右侵先生祖茔而言于有司者也三贤之文则先生拜集贤学士时请以汉董仲舒宋范仲淹元刘因从祀孔子庙庭者也罗文卿七世同居有张公艺之风世攸尠见朝省所当旌异者也祗此三事犹见先生嫉恶屏邪好善尚义之心第九帖云桑梓松楸感念弗置恒拳拳于思本第十帖云睹疲癃困匮莫之致力惟切湮郁尤汲汲于斯民发第一第二帖时先生年已七十有五而第十帖在癸已甲午之间字画遒劲精采焕发老成典刑乡里情谊粲然辞意之表明年八月先生骂贼被害大抵秉心正直终始如一皓首致身临难不屈大节焜煌照曜史册大常议谥易名以文节夫何媿焉季实服膺箴规耆艾弥笃韬晦免患饬行全名果无负于先生之所期望矣今兹敬慕感泣装潢遗墨贻诸后叶葢非视为竒玩而已也以书求题巻左克寛老甚病甚永懐叹息再拜而谨书之岁舍降娄之次皋月既望之五日书

　　张介玉手抄孟子后跋

　　城府张君介玉年将七袠好学不懈手抄孟子书二帙以敎其孙于以见君聪明过人尤且爱孙勤至而蕲书芗之有续也上章困敦之岁余馆授师堂携以示余余因正其句读考其缺误而归之他日孙传之子子传之孙读是书而殖学有成庶以知贤祖义方之志抑以知余友善之谊也是岁旦月下澣同郡汪仲裕书

　　○赞

　　提举贯公像赞

　　髯虬而体充骨梗而质淳赤虹万丈为之气清冰万壑为之神标致如姑射之仙潇洒而无尘襟度如云梦之泽弘廓而无垠谦和之容暧然如春激励之论铿然如金世家文学居然得轮扁之真官途政理騞然中庖丁之音其忧国之志爱民之心葢将磅礴万物以为世运转四海而为霖也欤

　　静乐公图赞【有序】

　　榷使贯公以静乐字其燕居之庭邦人髣髴气象祖帐长亭上某与公相知惟深故拏笔而赞之
　　大块劳生滚滚熈熈自役厥身虫飞马驰彼美君子静中有乐志趣安闲襟懐恢廓熏香黙坐恬淡无为俛仰乾坤至理在兹展玩遗编驩然怡怿遐想圣贤熹意何极茗台总政事简民宁篆文生緑纎尘不惊泼泼天机和气洋溢心逸日休五载如一匪伊大任赞化皇朝海宇以谧鼎鼐斯调刻画如图是用逸逺无涯去思寄此缱绻青山巃嵸嘉树葱茏矫首千里悠然飞鸿

　　汪府判像赞

　　公之学溯濂洛之源而游洙泗之濵公之诗叅黄陈之玅而逼李杜之真贪泉贿市不足移其操印累绶若不足縻其身气象峍兀而不可攀者如絶壁之与孤岑仪容矍铄而不知其耄者如翠柏之与苍筠彼丹青者固能冩公之神不能冩公之心管幼安陶元亮白乐天繄公之伦欤

　　○启

　　答刘叔简启

　　慕墨庄之万巻逺在七闽得开府之一书贤踰十部宛如晤对剧慰倾翘恭惟执事胄接敞攽襟储渠禄书林隐豹四方讲镂梓之新编艺苑雕虫诸子肄掇科之逺业蝌蚪秘幽之欝积鲁鱼雠校之精研侈矣珍藏久焉敬羡某叨趋鲤对粗习麟经慨传文充栋之浩繁放疏义撷英而纂录万八千言之笔削寻类例之始终数十百家之同异摭事辞之精要聊备绀珠之记敢云绣木之传讵意彻闻遽贻镌喻丹铅而求至当念点窜之未完琬琰以禆将来顾让嘲之为惧愿安承敎用底成功守约信于末椷有如皦日寄抄誊之善本期以明年申复稽皋寅祈骩鉴不宣

　　○疏

　　募建万安桥亭疏

　　伏以万安桥左屋以为庵右屋以为亭有憇息冯观之胜四方人北辕而之燕南辕而之越乃往来交会之冲虽云结方便之良缘尚乃欠完成于善事碧瓦朱甍覆乎其上者埀成而未竟青蚨白粲逋于其前者久假而不归矧熏香燃灯者无所于居而吸露饮风者曷焉给食欲广基筑室并求香积之厨更凿井建亭俾济默林之渴须仗十方之乐助庶几众美之俱完遶宅之禾百囷充栋之钱万缗或寡助或多助负郭之雨一犁并桥之月半亩请大书请特书各生不吝之欢心共结非常之善果自今负者歌行者咏人人夸无量之阴功俾尔寿而康炽而昌世世获方来之戬榖

　　环谷集巻七

　　●钦定四库全书

　　环谷集巻八

　　（元）汪克寛 撰

　　○碑

　　黟县横冈忠烈庙碑

　　古者有徳必百世祀之有功于民恒有祭法矧御灾捍患能福其民者乎忠烈汪王当隋之乱以布衣倡义募集骁勇捍御一方暨唐髙祖削平区宇遣使送欵朝廷嘉之授以方牧封越国是时四方鼎沸羣雄蠭起据数州之土窃名字者不可胜纪争地争城昼夜战斗斩刈苍生若薙草菅然惟王保有六州奉隋正朔以待真主俾其境土之民遇锋镝如处承平之世邦人思其义往往立庙祀之不忘水旱疾疠有祷輙应葢七百年于此矣自宋迨皇朝中赐王爵徽号八字荣锡载续恩秩寖隆葢王之功徳在民者无穷故民报之亦遐久而不怠也黟县横冈故有庙岁久隤圮至正四年甲申春二月里人程仪鳯兄弟捐赀改作秋七月落成堂寝门庑为盈一十六楹栋宇宏丽丹漆辉霍肖象尊严轩牖疎达复构四楹于庙之西偏命祝史某居之以职焚修之役仪鳯割田十亩俾某世食其利而缮葺其庙宇焉十年庚寅夏四月仪鳯请余文而勒诸丽牲之碑乃叙其岁月而系以迎享送神之诗厥田疆亩列之碑阴
　　诗曰桃源之山兮黟之水民思神徳兮百世无已庙奕成兮有寝有堂觚棱翚飞兮丹碧焜煌神之来兮骖四虬旌旗若云兮风萧飕黍稷斯馨兮芼藻苹牲牢肥腯兮酒醴清福我寿我兮俾耆而艾五风十雨兮物无疵疠我民报祀兮弥勤神之泽兮允无垠

　　○墓表

　　宋故廸功郎勅授龚州助敎谢公墓表

　　余友谢子温携其五世祖龚州助敎圹志一通谒余而言曰余祖常游紫阳朱夫子之门学行醇正为时名儒所著有语录日录若干巻藏于家壬辰兵变挈家逃难入山遗文散逸不复得而见矣墓在邑大河之南为盗所发碑文毁裂不复辨所幸圹志犹存比年海宇宁谧将买石掩诸幽敢干先生一言以贲之则死生受赐多矣余适被召与金华宋先生濓同修元史葢未遑也其从兄子原余壻也亦因事至京师为道其意为请先生为之篆书余既归而表其墓按公志公讳琎字公玉曾祖讳叡祖讳谔父讳升兄弟五人公当其季娶宁国府太平县李氏子男一人禧年孙三人渭渊源女四长适进武校尉前监戸部赡军酒库陈秉哲次适待补太学生胡景参次适待补太学生胡勲次适进士陈禹锡公卒三月塟和光第三甲沈家源出处详悉镌墓亭志余尝考诸先世遗录及宋元间邑乗公尝从朱夫子讲性命之旨葢其学始于格物致知而继之诚意正心以修其身始于齐家而终于治国平天下始于成已而终至于成物其才识学行足臻逺大而官不配徳使公不得展其所藴同志咸惜之慨自丧乱以来典籍废壊公之嘉言善行不复备见独李氏志乃其手笔嘉泰初尝佐邑宰林侯士谦兴建庙学碑其畧庠北旧有文公祠以公为配享是其泽之在人葢犹未冺拜瞻遗像尚可想其人焉呜呼当朱夫子倡道之时海内豪杰之士闻而从之者日众而祁之人士得及其门者惟公一人而已故自公殁而其传冺焉然数世之下犹有闻风而兴起者未必不自公始也故特表而出之使吾子温刻诸墓上之石

　　○墓碣铭

　　元故将仕郎全州路清湘县主簿陈君墓碣铭

　　君讳龙字义仲新安祁门人世称竹溪陈氏代有显者与同邑韩溪汪氏润田张氏孚溪李氏并为望族事载县志祖樾宋绍定年间登进士第授将仕郎安庆府司戸叅军叔祖鼎新繇国学生登第累官知鄂州咸宁县父仕宏宋归州学正季父师圣繇国学生登第授迪功郎吉安州敎授母夫人王氏以宋淳佑已酉正月二十有七日生君于雷湖君五岁读书颕异秀发及冠举进士登第授登仕郎南康军都昌县主簿至元初江南内附江东宣尉使廉公某搜贤选士欲官之君固辞不就十八年辛已邑之田坑王万十王信二谋为乱啸聚二千余人无何大军征讨其渠魁潜遁阃帅赵公某谕示辕门督责君等追捕君率里中骁徤获王万十王信二于池饶之境事闻省府版授庆元路定海县海内寨廵检在官三载民安盗息及代大府喜君廉能檄摄定海县官界寨巡检尤称厥职大徳三年己亥迁饶州路鄱阳县石门廵检五年辛丑之官时朝廷调兵数万人往征八百媳妇君饟馈送之治剧有方秋毫不扰于民且捐已俸剏官署门庑二十余楹转池州路贵池县城山库上廵检县境连岁大祲饿莩枕藉君广立防禁推诚绥抚居氓帖然无刼禾攫金者焉升两淛都转运盐使司长亭场盐司管勾先是盐额恒亏君察知其弊躬厯诸团广积土盐增办如额且补煎前数暨别场所亏盐数改抚州路在城税课大使无苛取无巧搜商出于涂贾藏于市各得其驩心除将仕郎全州路清湘县主簿而君疾不起矣享年七十有四娶方氏宋吏部侍郎袁州太守秋厓先生讳岳之侄建徳府判竹溪先生讳贡孙之女弟也先君二年卒君卒之明年至治癸亥十有二月甲申合塟于里之仙槎源子男四人伯颜伯良君用君济女适同邑李贵和孙男八人公美公选忽都察都魁孙泰孙宗立宗献曾孙男五人文英文理文渊善才天保君自少孝友蚤失所怙奉王夫人承颜养志靡所不至季弟良坤出为宗人后贫无子君取其夫妇同居以笃友于之爱女侄幼孤鞠育敎诲视犹已出既长厚资装嫁遣之邻邑婣家逃窜辟赋役之烦苛者君曰于我乎馆继粟继肉不恡也里有争辩君折衷以理人人惭悔得全其家云君博学多闻尤嗜作诗既老自号竹洲逸人歴仕淛左江右登览名山大川形诸赋咏有古近体诗若干巻曰竹洲集藏于家君之子君用常推择为吏既而厌簿书之劳怡神完气逍遥物表一旦惕然永慕惧潜徳之未着也乃具世次行实谒余叙述表诸墓将刻诸贞石贻不朽焉余忝通家之好不敢以芜陋辞故录而铭之
　　铭曰陈为着姓代有簮缨承纉绵绵奕叶科名君学夙成家声善继惇行孝友吐辞藻丽莅职匪懈治剧无难拙于媚世飞不尽翰蓄之既深允昌厥后螭碣勒铭聿彰遐乆传

　　○传

　　郑长者传

　　长者姓郑名绍卿元之盛徳士也大父讳泰龄父讳珪咸潜徳弗仕世居歙之双桥长者生而岐嶷长从乡先生陈公定宇游讲学知道大原慨然有济人利物之志先生尝语人曰绍卿徳性寛厚有容存心爱物他日于人必有所济其为学也以穷理修徳为先而不事文辞至元间隐居于家人或劝之仕长者曰夫既无知人之智又乏拨乱之才则是不能以有为矣岂不自知以徒取辱乎何如优游田里孝友于家而终吾身也哉居家孝友婣睦性寛厚温恭犯而不较尝有怙强骂于道长者闻无所问告者再三乃徐应声曰已知彼特醉耳颜色自若有田疆畔为人所侵或以告之长者问侵过几何矣曰适过其畔长者曰吾以为叚之半若畔之半则固以知之矣已而皆知自愧其存心类此家承累世富有之赀又能恭俭不怠制节谨度常计其所入自奉祭祀给家众外一以周贫睦邻恤婣为事凡乡之疲瘇茕独颠连无告者则分榖粟以赈其饥遗布絮以拯其寒其有死丧贫穷不能举事者则遗棺以敛之分地以葬之其它凡可济人利物之事惟理可为则为之未尝以人之毁誉为作辍存心公恕人咸服其徳量以故乡邑有讼理不决者往往求直于长者无不惭服而去居之西有堨曰小母堨者灌田数千亩其源滥觞至堨纔十里每岁农家待雨霁备草木截流以堰水迨潦退而源已涸矣尝徒费劳力而未尝沾其利长者乃谋改图以石为梁布板为闸以为经久规时征工于农怨声四作长者力以为已任捐赀助费不日而成又割田若干亩令收其租以为祈祷修葺之费于是农免堰筑之劳岁沾灌溉之利人人咸歌之因祀以为神
　　论曰熊燔兔炙不加于菽粟之厌饫也狐裘豹袪不加于布帛之温燠也行道显身不加于乐道而善其身也真若菽粟布帛之可嘉岂以穷居而徳闻加损乎若长者幼而讲学明道常存爱物之心慨然有意于斯世虽其遭时中微不能移其素隐居乐道孝友于家即其平生所行大抵存心以仁处已以忠正已以御物推已以喻人是以居之一家而一家顺行之一乡而一乡慕不求服人而人自服不求安身而此心悠然超乎物外观其志其在孔门葢獧者之流而其心则浴沂汶上之心也若夫正已而不求于人无所为而为善则圣贤大学敎人修已治人之方大人正已而物正之道不是过矣程子谓一命之士茍存心于爱物于人必有所济而吾夫子称子产为惠人观其为政于郑三年而舆人诵之若使吾长者得行其道于当时而摅其素志则其利泽之在人而人之慕化者为何如哉虽不获试而不得观其所藴然其徳之在身而不遗于微则其徳之及物必能大施而泽被于广矣特所遇穷达之不同易地则皆然尔夫君子大行不加焉穷居不损焉若吾子者真可谓盛徳之士矣世称长者不亦宜乎

　　○行状

　　师山先生郑公行状

　　先生讳玉字子美世居徽州之歙县衮绣乡贞白里十二世祖讳球以赀雄其乡号双桥郑氏曾大父文政大父安至元初闻大兵讨李世达将屠城即杖策诣军门言动主帅全活郡民遂授征事郎歙县尹没而民思其徳言于有司请立祠省府嘉歙民之志下其事如请俾列之典祀号郑令君庙父千龄累官承事郎休宁县尹以操行著称学者集士友私谥曰贞白先生有司表所居为贞白里大徳二年戊戌贞白公调官太平县之弦歌镇七月一日母夫人汪氏生先生于弦歌火光照室邻里惊駴贞白公心异之尝指语汪夫人曰吾为吏治狱不任苛刻人蒙吾力脱罪罟者不尠天或报施是儿其大吾门乎先生自髫齓不与凡子伍稍长颕敏不治细务唯嗜读书禁无以家政闗我才十岁闻人诵朱子之言则喜其契于吾心也闻人论朱子之道则喜其切于吾身也于是日诵四书玩味朱子之说而紬绎之沉潜反复久而融会贯通得其旨趣数从乡先生学意不适輙易师既而载书入黄山祥符寺又迁紫阳南山观处已以澹薄自持立心以诚敬为本攻苦殖学靡替寒暑尝因同郡进士王君仪过之欲烹鸡供具僮隶逐鸡飞鸣蹢躅遂不忍烹王君拊其背曰子美长养此心因是于恻隐之发体认涵养造诣益深矣再应进士举不利即弃举子业求圣人之道于六经研精覃思优游涵泳蕲必至古人之域至顺初侍贞白公游京师阁老诸公览其所为古文将交章荐之先生竟奉亲南归不屑也贞白公卒于杭先生扶榇数百里归殡于家哀毁踰礼及塟门人士友相执綍者数百人见先生祖载遣奠躃踊袒括一循古典大敬悦之除丧或劝先生筮仕笑而不荅筑室里之师山将著述以见意学者从先生问学绅佩寖盛门人鲍元康等因其地剏师山书院殿堂门庑庖湢咸具讲肄有斋登眺有亭先生日与诸生论说春秋而通其大用间被短蓑游钓岑山之阳乡之人目岑山曰郑公钓矶元统初有司以先生徳行文学纯备才识达于治体滋欲试之以政上荐章于淛省若江南行御史台先生谢絶不就至正十二年春先生闻蕲黄红巾兵陷江州郡守李公黼死之西乡恸哭三月闻饶州继陷语门人曰主上未有失徳兹不过乌合之众然承平日久将骄卒惰莫克御之耳四月蕲兵繇婺源破徽城据之先生避地南石耳山五月蕲黄主帅搜求先生先生欲死之门人鲍元康语从子深曰家可再有今先生世不可得深与先生弟琏冐刅入城纳贿以免九月大军克复时州里豪侠多禽胁从者以献为名爵计先生叹曰杀人以干禄仁者不为也是冬蕲黄兵再陷郡先生窜灵山山中其徒百计访先生将至先生所先生亟避之攀磴堕地折臂气絶复苏明年淛省平章萨木丹巴勒公率大军来讨郡邑悉平平章素知先生名徳欲举而用之先生以手病辞十四年逺近宁谧门人以师山精舍岿然独存迎先生讲学其中删定所注春秋或往来岑山手不释巻六月天子以大臣荐遣使者谢嘉卿赍内府酒帛以翰林侍制奉议大夫召先生于家使者浮海而达九月至郡监郡阿敦哈雅公率僚属至山中先生卧病不起监郡强起之乃拜受酒帛固辞宣命请以布衣入觐是冬偕使者至淛省而番阳余孽复陷郡城丞相达实特穆尔公见先生驩甚剧论时事便宜至暮弗倦明日将燕先生先生语丞相曰敝邑为江淛屏翰生民葅醢丞相不亟拯救而宠然燕礼独何心欤言既泣数行下丞相为之改容即调建徳路元帅刘公某会合徽泰翼官军征讨先生复请给饟馈十六年三月进兵克之挽漕无乏监运婺源判官曹子学谓军士曰此郑侍制之泪所致也若属知之否乎四月先生行至海上疾作草谢表授使者而归六月舟过建徳之淳安邑之梓桐源士族徐氏王氏迎先生登览河山之胜徐氏将建书堂留先生讲道其中是秋门人鲍深自淛来会遂与俱归隐于郡南孤山之麓时淛东元帅巴尔斯布哈公监郡呼都克岱尔公太守郑公傅翼歙县尹潘君从善旬朔省起居咨问安民御冦方畧孤山之旁富登渡巨石屹立溪浒先生畴昔钓游其所淮南省平章余公阙大书郑公钓台先生自为文记之里人吴虎臣刻诸石十七年还师山纂注周易是时先生竹冠野服一僮抱琴一僮持纶相羊山水间忽忆黄山旧游偕诸生寻访故馆浴于丹砂泉磨崖纪岁月而还秋七月天兵遽至郡城失守先生率昆弟子侄复往梓桐源乃馆徐氏十八年淳安建徳相继亦破先生间道归隐休宁山中七月朔旦初度晨起熏沐东向再拜不自胜语弟琏曰夜来达旦不寐何也明日闻郡中大小人言于主帅欲罗致之先生曰吾知死期至矣二雉飞入吾室此其兆也弟琏惧伤先生奋身往主帅拘之不得还令以书招先生亟出先生曰吾荷国厚恩偷生茍容何面目立于天地间耶欲亟死而吏卒猝至急如星火逼廹至郡主帅引见命左右拽之跪拜先生不为礼问尔何不出先生曰昔元朝授以隆赐命之显秩尚辞不出今何出耶又问尔隐山中曷不为用先生曰我前日不仕今复仕耶抗辞愈厉主帅命左右拽之出覊留郡城先生闭戸髙卧不食七日犹赋诗为文从容若平时手为书喻诸生曰人言食人之食则死其事未食其食奚死然揆之吾心未获所安先哲论殷三仁胥获本心士临事恶可不尽其本心哉吾初欲忼慨杀身以敦风化既不获遂志今将从容就死以全节义耳复为书戒弟琏屈志以存宗祀戒子逢辰与从子拱辰义居以纉孝友之风夫人闻之使人语之曰君茍死吾其相从地下矣八月一日沐浴更衣北乡再拜入寓馆自经而死闻者见者贤与不肖咸唶唶叹息曰男子哉男子哉弟琏奉柩归殡于家明年已亥十有二月庚午塟休宁县庙岭上尊治命也先生娶程氏有贤行克相厥徳子男二人长祖泽蚤卒次逢辰女二人黄庭坚吴宗其婿也惟先生质貌清古襟度坦平卓行特立应机能断天性孝友自贞白公既殁终身一闻其讳或其遗事辄泣下沾襟每过贞白里门泫然流涕莫能仰视母夫人汪氏病痈若石榴然以殁终身不食榴实弟琏蚤失怙恃先生尽意训育底于成人从兄国英实祖母洪氏之兄子子也视如同气既卒抚其遗孤尤极勤笃每过先茔必下车伏谒自十世祖而下悉立石大书深刻以表其墓复为族谱图列始祖以下十五世羣从子侄名字刻诸征事公墓碑之阴敦孝友也为人质直耿介重然诺于人少许可一介不妄取与故逺近学士大夫以孝廉目之每与名公大夫论及为政必以树纲常厚风俗为急先务其为学大槩本朱子尝谓学者曰斯道之懿不在言语文字之间而具于性分之内不在髙虚广逺之际而行乎日用常行之中以此穷理以此淑身以此治民以此觉后庶乎无愧于古之人矣晚年以师道自任诱掖后进无厌怠意门人有过面折之不少贷有善则奬借而汲引之成材者居多其于经则曰易于诸经为首出而独为完书天地万物之理古今万事之变易无不具而吾身心四体出处进退易无不在是故不可一日而不讲者于是取文王周公之辞以为经列夫子十翼之辞以为传其或十翼辞义简奥则附以注说命曰周易大传附注既又折衷程朱二夫子之说合为一书命曰程朱易契谓春秋损益四代之制为百王不刋之典所以着圣人之大用体天地之道而无遗具帝王之法而有征其功足以遏人欲于横流存天理于既灭明之者帝王之治可复有易诗书而无春秋殆皆空言而已惜夫传之者不知经之大用言异人殊纷如聚讼程传得经本旨恨无全书朱子间有论著未及作传于是稽诸经以证传之谬因朱子通鉴纲目凡例以经为纲以传为目凡诸说之合于理者则取之其或经有脱误无从质证则宁阙之以俟知者命曰春秋阙疑于礼经则屡欲与友人汪某叅互考订因朱子师友仪礼通解厘析经传因卫氏集义删定注说以成一家之言值干戈骚屑而志弗克遂其为文以正大刚直之气发为雄浑警拔之辞感慨顿挫简洁纯粹然纪事朴实不为雕镂鍜錬跌宕怪神之作出入马迁班固而根之以六经之至理大抵主于明正道扶世敎语子以孝语臣以忠初入京师或传数篇于奎章阁下侍书学士虞公集授经郎揭公傒斯艺文少监欧阳公玄惊以相视曰是葢工于古文严而有法晚与平章余公阙吏部侍郎危公素南台监察御史程君文最相知而公之文名大振于朝野间矣先生雅好登临酷嗜山川泉石佳致搜竒选胜极峻穷幽南游淛左右北上燕蓟跨齐鲁之墟瞻岱宗鳬峄碣石居庸之秀如石门金华西山南山佳处尝一再往焉登天目山宿狮子寺盘桓玉立亭上睹云海之竒观郡南覆船山邃深险异为吾郡之甲先生甚爱之每夏携书避暑山中门人洪斌为构招隐草堂于眠云石下尝偕程君文湖南佥宪郑君潜前进士胡君南华同游赋诗以咏歌之尤且察山水之情性而默识其理虽未读郭氏塟书而议论玄妙与临川吴先生所著如合符契尝喜休宁庙岭溪山环拱扶舆清淑之气凝萃于是属弟琏曰吾殁则塟于是焉因讲道师山学者尊之曰师山先生缙绅称谓率以字行所著诗文若干巻自题曰余力藁藏于家尝论先生平生梗槩大抵学有本原而忠义大节处之有素观其撰汉髙帝索羮论章孝女双庙碑及献书乞立故宋文丞相祠以旌节义则先生涵养志趣已皦然于胸中矣故能辞翰林之聘而不受拘囚之辱劲气耿耿充塞两间易于困之象曰君子以致命遂志身可危而志不可夺也繄先生之谓矣克寛蚤岁与先生相知惟深比年往来师山剧谈要道不翅异姓兄弟世故抢攘遽成契阔谨以所闻于先生门人弟子者摭其大槩如此庶备朝廷大史氏之采择云

　　环谷集巻八

