槐野先生存笥稿　　（明）王维桢 撰


　　●目录 

　　序 
　　原序 
　　附录四首 
　　卷一　　疏 
　　卷二　　序 
　　卷三　　序 
　　卷四　　序 
　　卷五　　序 
　　卷六　　序 
　　卷七　　序 
　　卷八　　记 
　　卷九　　碑 
　　卷十　　志铭 
　　卷十一　　传 
　　卷十二　　行状 
　　卷十三　　策 
　　卷十四　　策 
　　卷十五　　论 
　　卷十六　　杂着 
　　卷十七　　杂着 
　　卷十八　　祭文 
　　卷十九　　祭文 
　　卷二十　　书 

　　●槐野先生存笥稿序 

　　古文词自空同先生振起、握椠者葢人人希心卥京大历而上矣、顾沾濡渐靡、舍神师貌。猥剽裂成章以为奇绝、而不顾其安。精气黯索、味之若陈红然迨槐野先生?起心弗善也。乃一切脱去榛楛、惟独以神情符契百世上。鸿裁短什、直追子长少陵之轨、短度森栗、犹之大匠营剙、左寻引、右绳墨、中处焉以役群工、高深狭阔之制、犂然有条、而阿房之臣、灵光之巍、不事迹袭、无不可为、何者操其方圆、圆倕之圆、方班之方、而缔构自己也、焉用迹袭、葢攵圶法、有法法、不得其法法、靳法之若、于是乎有拾渖、诚契其法法、不烦绳削而自合、即子长少陵、攵薮诗史、宁直得之言泉毫素间哉、彼其周流穷揽、形胜谣俗、古今成败、备囊括之、而后乃驰骋诸家。吞吐历代。其善陈时事、情不忘君。而后浑涵汪茫、千汇万状、声称到今、先生事亲孝、服官念孜孜王室、穷究世故、鸿猷臣典、吏治民隐、士风夷情、方舆嗜向、疆场大计、具有硕画成莫、凿凿当窾、其胸次酝藉、诚之媲埒往古、故其摛之词、浑浑噩噩、方圆曲中其则、琅函奥典、搴茹酉穴之菁。哜啜百氏之胾。而朝华是务谢、膏馥为尽祛、所谓得其??????者非邪、是以典午江左语自不能措其毫端、窃尝辟之贞松古柏、黛色龙鳞、而蓠落间卉植、失其斐亹、溟海曾□、势且浴日月、王百川、而尺寸波澜当之、却其沦漪、殆与空同先生并垂不朽哉、然空同词气僴然机锋横溢、犹时径率亢厉、而先生沉厚雍穆、意趣翩翩、在攵之内、又在攵之外、是集也于昭代指讵容多屈哉、学士大夫挹味者众、固尝三四绣之梓矣然漏遗业杂豖灰时不免兹先生甥玄象南先生鸠藂穮蔉精摩详订衷白王先生为叙而传之、岂不焜耀一时、而舄奕千载者哉、将敎青、玄象先生顾蒙曰吾乡词林先哲之集之传子安可以无言弘遂忘其区霿辄以夙所斑窥先生者为之叙云 
　　万历乙巳孟秋之吉赐进士第翰林院检讨征仕郎关门后学盛以弘谨撰 
　　渭上后学南居仁书 

　　●槐野先生存笥稿原序六首 

　　姚江孙升 【 南京礼部尚书】 
　　世称三秦多豪杰、本其山川绝奇、自空同李先生以论著高一代、华州槐野王子接迹而起、两人者皆人杰云。王子拜南京国子祭酒入关省封树。会关中大震、王子殒于家。嗟乎、王子产二华之隩区、所云岳降不虚矣、而地圻山崩与行会、岂非地纪绝而乞杰萎邪。余同王子举进士、为史官、曰聚著作之庭。独与王子语合。退朝、辄相与就舍。持文墨议论。中夜不辍以为常。有故则走竖子挟策进之。务相攻错。瑕瑜不掩。乃若扬榷古今得失、即王子所脍炙。余率有味乎其言。使余不当于心。则王子业巳弹射之矣。王子为文法司马迁、诗法汉魏、其为近体法盛唐、尤宗杜氏少陵、居常好深沈之思。务引于绳墨。必结构中度而后修辞。初王子属辞藻丽。学士往往称之。及其治业益精。去雕敝。尚玄素。闻者谔谔持可否两端。王子执余手语曰。众言淆乱。余且不能自坚。使余一意修古而无却顾者。公之力也。荐绅大夫乞言王子者日益众王子不喜卑论、必求合于作者之、然后受简书之、尝与余约曰、文章不朽盛事、乃今酬应不给、无所发明何以征后世、愿儗古诗篇目、与公共赋之务竭精殚思。一当汉魏、比就业、相与定其是非、他日成一家之言以是载首简中、庶几有足征者矣、乃王子即世、余窃恐其所著书不存。乃今得其遗书笥中无所失。独无所谓儗古者、有志而未就、惜哉。要以所存者徧读之、亦既足传矣、余不敏、恶能定其文、顾王子有成言、不欲倍。故为之裒次得文若干卷曰存笥稿、则王子所自名云尔、升曰、余观作者之林、其长短较异、即能属书摛词、而声诗不振、抑或以近体取重、古体诎焉、尺有所短、寸有所长、非虚语也、独空同先生得其具体、王子之后先入室。皆得擅场。即关中多材贤、此两人者岂易得哉。王子既愽学多识、与之抵掌论事、四方疾苦、九边要害、又可坐而策之曾不得终其天年、功用未起、命也。王子质行、载本传中、不具论论作者之志如此、嘉靖丁巳三月 

　　兰溪郑本立 【 陕西廵按御史】 
　　余自有识以来即闻海内有王槐野氏、玄览愽辩、善为古文、而其人奇伟不群、慷慨有大节、私甚慕之迨入仕奔走尘途愧未识其面、去岁抵京忽报槐野没矣顷之滥役关中过华山存问其家、亟索其文读之、果与昔闻不异因信槐野人品之不群、当如其文之不凡也。携入省把玩不忍释去方事校录适季翁先生自数千里外以其善本至、繁祛类析、益复精粹矣、遂檄督学李子校之西安刘守刻之焉刻之者何为其可传也、曷为传之闻君子不知其人则视其友、不详其行则考其言、昔苏子美没后、其友欧子叙其文而录之、苏氏之文遂盛传于世、何者天下固重子美、而尤信欧阳子也。今观槐野之集文追子长、诗拟老杜、体裁格制迥迈时辈而要其大意率多右正嫉邪、扬媺刺慝、时决胸臆以鬯不平、曲为引譬以发奇思、炳炳铿铿、耸人观听、真所谓掷地有声。入土不蠹。其视子美、信足并驾齐驱矣、乃季翁复为之叙录裒集焉譬之梁璆泗磬、楚铁吴钩、杂然并陈、而辩识品题之者、则愽雅君子也。人有不信其为希世之宝者哉。然则是刻成使天下由是知槐野人品之奇、由是知季翁友谊之笃、文献足征征而古道不没其于风教亦或少裨矣夫宁独以其辞。而巳邪嘉靖丁巳五月 

　　济南李攀龙 【 陕西提学副使】 
　　余观大。宗伯孙公所称祭酒文章法司马子。长氏其然哉今之不能子长文章者。曰法自己立矣。安在引。于绳墨。即所用心、非木濯濯唯新是图、不知其言终日。卒未尝一语不出于古人。而诚无休自异也。徒以子长所逡廵不为者。彼方且得意为之。若是其自异尔。柰何欲自掩于愽物君子也。关中故多文章家、即祭酒在著作之庭且三十年为文章其用心宁属辞比事未成而不敢不引干绳墨也且三十年为文章其用心宁属辞比事未成而不敢不引于绳墨原夫有所必至。天且弗违者乎。巧者有余、拙者不足、假令祭酒为文其微辞美事一不得其所置、岂扬雄刘向所称实录者也、大宗伯又言祭酒与北地李献吉氏接迹而起、以为祭酒重、则是稿也海内学士大夫受而读之者、将益重子长之为文章而引于绳墨。宗伯有力矣。乃御史郑公按陕以西诸郡称采风使者、还、且　。奉之、则文。谓攀龙在左辅有。祭酒、于文章往往纪列国家大典、而抵掌谈四方疾苦、九边要害、奉胡言胡、奉倭。言倭、即欲闻。时政不亦輶轩所载者哉乃若其诗则大宗作所称李献吉得其具体矣吾重伤著作者之志、因并录焉、攀龙得以具论二公所取祭酒者如此也、嘉靖丁巳十月 

　　曲梁王一鹗 【 建宁府知府】 
　　槐野先生存笥稿梓于姑萩士大夫购之者恒虑弗获、予获而诵之悚然叹曰、关中形胜、峙华带河、古称百二、先生锺其秀、故其气节发于文章。诵之者即如振衣华巘。泛楫河源矣。因携入建安建安潘尹先生之门人也、又从而梓之以广其传、噫嘻有道华阴、瞻华岳。睹河流者。其如见先生也邪。嘉靖辛酉六月 

　　渭上南轩 【 吏部文选郎中】 
　　槐野文集旧名存笥稿、初刻之长安者、乃嘉靖乙卯地震后得于散袠中仅十之三四葢惜其遗者多矣故未加选焉无何刻之吴下、虽少加裒益顾其时遗老尚未尽出也无何复刻之建宁、又即吴板而翻之巳耳观者率叹其非全书云隆庆庚午余养疴里中遍咨姻旧得遗文若干卷爰令季男师仲、编次、成袠、顾媿趢趢尘溷无能广厥传焉万历乙亥余读礼里中会大中、丞右坡董、公嘉惠斯文表扬前哲固雅珍兹集者、乃遗书议梓事、且谓文贵精、不贵多、盍、选焉、以传、葢诚慎之也、余不、自揆辄取、前数刻并遗文谬加刋定、总得若干卷以、往。未及锓梓、而中丞公陟三边督府寻且逝矣嗟乎、文不易传若是哉、戊寅会督学翼轩李君、行部、过余、谈文事、慨然欲成中丞公志余辄更加订正因纪岁月于末简嗟乎立言之道岂易语哉、余曩读书中秘、得待大宗伯季泉翁教、闻其尝与槐野公约为拟古、著述未就、而槐野公溘为修文郎矣、假令至今存世、即笥中收、谅不止此、或又自加润削、未可知也、余于是矌然有感于作者之志焉、是故阅其文若诗、卓关化理、当于世教者录之、不则词调虽古雅姑置之以竢大方君子订焉、或欲究其所诣则前诸序跋尽矣余复奚言哉嗟乎余尝观于季泉翁所编谈秇集又怂然有感于作者之志苦矣于是挈其原刻之半葢皆吃紧切磋者谓足训友谊耳岂曰文词尔邪乃余犹虑阅兹选者徒以文槩人也、故又以状志附焉、大都欲令后之观者知槐野、公之文章事业、皆未竟也已、嗟乎余复奚言哉万历己卯三月 

　　同郡刘士忠 【 江西道御史】 
　　故国子祭酒王槐野公者余里先生也当　肃皇帝朝以著作雄一代、即单辞小牍出、人无不习而诵之、迨先生没宗伯孙文恪公为裒、次其集若干卷以、传、乃习而诵者愈益众、集始梓于关中、而吴而闽、无不争梓者、葢先生集行、踊赫蹏之直、且骤而数倍矣、顾文恪公裒集时董得先生文若诗十之七其三、尚未发笥余生也晚、乃幸以枌榆故、得寓目珍录家藏、比叨理中山、诸宷识、往往遣主事就录。甚费扰、会关中版亦漶漫不可读乃清丰尹君东明徐君雅重先生文因谋付剞劂并原本汇梓之为前集者八为续集者四总为帙十有二庶几有以窥生全矣工竣二君以先生文屡更传写、言?为且落者相踵、乃遣使自数百里外持集属余校而序之余不获辞敬为手雠、少正其讹、即不能言言而校靡一谬、然视昔则有间矣、至若先生文及诗其品隲在学士大夫、行履具本传、又大都见孙文恪公序中、余小子复何言、虽然余读先生全集数过。乃识其所为大者因稽古人。以明其志云、昔徐庶尝。事先主矣、操执其母以。要庶、庶不得已。去刘就曹。比且行、而以孔明荐。卒建兴蜀之业、夫全其亲。不弁其君。其忠与孝。何其伟也。先生当乙卯岁之十月闻母刘太孺人遘瘫患、遂彷徨??貇疏乞养、会以迁官便道归省、行次华山下、虔告岳神愿代母、令眚着其身?方。未逾月、先生即遭地震之变。刘太孺人疾寻亦愈。寿竟跻八旬。嗟乎、念诚代母、神即令之代、此非谓孝子奇节邪、乃先生所举文武士凡几百人率斌斌当。　国家实用、且尝欲西接宣大、东连山海、为边千二百里、令修筑墙垣、亭鄣、星联不。断每百里为一军、练习拒守、分番乘鄣、诸凡御虏之计甚办而当、当其时人固未之与也、今且三十年所矣、北虏款、塞一时谋人国者。果自宣大蓟辽、东西。相接、筑墙建台岑峩雄固。虏亦环顾股栗不敢败盟、乃其策则、自先生预发之矣。可不谓忠哲之远谋哉。夫庶、完母以生而功着荐贤。先生代母以死而功着策士。若先生者则徐庶之烈、忠孝之槩也。岂徒炫空文以自见者比邪、此其志微。其事奇。人固莫有发者。余不敏、敢以所闻于长老并集中所载掇其大者论著之焉、万历己卯八月 

　　●附录四首 

　　孙王倡和集序 
　　谈秇集序 
　　匪懈稿序二首 

　　○孙王倡和集序 

　　东海何良俊 【 翰林院孔目】 
　　孙王倡和集者乃大宗伯季泉孙先生与祭栖槐野王先生倡和之作也良俊读二先生之诗见有倡和诸篇喜其音调之同谨为录出铨次如左序而刻之夫诗之有倡和其古赓歌之遗乎、爰自明良喜起之歌肇于虞庭、嗣是有魏太子西园之咏。唐中宗时、群臣有临渭亭、昆明池、诸作、其后则元白同声于朝。皮陆振向于野。虽其格之高下词之醇驳不同要之君臣则上下一德、朋友则彼此齐契、然后可以并陈叶奏、无相夺伦、不然则鱼目与拣珠同握、嫫母共西施比肩、其精麤妍丑能不较然矣乎、若我二先生同在翰林力以主张斯文为已任、讲求研究、独主旁搜尽古人之能事而折其中、凡有篇什其取材驾格、命意铸辞、必求至当之则、加以句洗字炼、穷妍极工、如射者矦挟矢、期于破的、至于顿挫倒插之法、又皆古人不传之秘、二先生专精苦思得之意匠、而他人则槩、乎未闻者也、槐野专主于杜其力稍劲季泉则既备风骨复多俊语、而应制与五言之作尤为擅场则以主于杜、而旁出于王右丞故也、今观集中诸篇工力悉敌正如诸葛武矦、与司马宣王、治兵渭滨、相持历年、营垒嶷然时、时以奇兵相角、威力不挫、而疆圉各全、岂非千古勍敌邪。诚秇林之极则　昭代之盛事也良俊谒选吏部时首蒙季泉先生赏识及。官南翰林孔目槐野先生方掌院事实二先生门生故吏先生以良俊稍知文事、每晨见必剧谈、常至日昃、故亲承音旨为最多、槐野一日语良俊曰夫七言之有杜、如至圆不能加规。至方不能加矩。今人多不喜杜诗、此何故邪、良俊曰先生重风骨、故喜杜、令人多重声调、故喜钱刘钱刘之诗流丽动人然一诵则兴象俱彻矣、岂如少陵深厚隽永邪。槐野首肯之槐野曰余缀文置五簿。必五易簿稿始定。季泉先生曰自余初入馆时即与槐野期共砥砺、每成一咏、互肆讥评、或有一字不安、实时拈出者。或有全篇抺去者。或槐野诗先成、余作继出、槐野觉不敌。即弁去更缀者。呜呼人但见二先生之作为近代绝唱、然孰知良工心独苦哉昔曹子建与杨德祖书云后世谁相知。更定吾文邪。世共宗咏以为名言、二先生虚怀能受、合符子建、故其所造、几与同风、推而远之虽周孔之业可致也世有隘心自。是者、得闻二先生之风则岂特。为骚坛之助而于世教不无大裨也邪嘉靖庚申四月 

　　○谈秇集序 

　　上元许谷 【 南太常寺卿】 
　　谈秇集者往大司成槐野王公与今大宗伯季泉孙公并游翰署交订秇文其所往来之简牍也顷槐野公遭关中地震、陨去、季泉公伤之既褒其遗文及所倡和诗序而传矣、再检箧中得谈秇旧牍若干首恐其放失、复萃而刻之、葢彰雅道、存交谊云、季泉公近以示谷且命序诸简端、若曰秇义甚长。谈何容易。向吾二人之论文也各相攻错。瑕瑜不掩。往来简牍最伙、余简当在槐野家计变后毁矣、乃槐野遗余简遭海上多故、亦不尽存、近掇拾止此、追惟良友遗墨、不忍渐灭亡也。吾将托之梓人子吾二人同榜、且称同调、安得无言、谷三复久、感羡良深、乃叙曰秇文之道缘情体物。立则孔昭。扬芬极玄。含指寔奥。矧夫片词既吐、驷牡奚追、斯言苟玷、千古弗化、故选义考辞、唯由于染翰、指疵擿疚。宁无待于盍簪乎。昔子舆立会文之撰、忠告居先。宣尼论取友之益、直谅称首。岂非多闻善道。哲语易求。互击逓攻。谠言希觏也哉。然必深诣乃可证体。虚受庶几入圣。使取舍之权衡未定。彼已之芥蒂犹存。则持论或乖。取讥作者。受言倦改。竟坐迷途。以此谈秇。不既远乎。谷观二公。各挺英姿并探文窟精严有则、既凤翥于东南。宏肆不羁、遂鹰扬于西北。方当释褐之初、即结如兰之契、既而同升玉署、对草瑶篇、巽议不谈。侃言非忤。尝曰濡毫是秇、诣极斯深。把臂皆朋规瑕乃益若文不逮于西京。词不宗于汉魏。近体落开元。以后、即摇。笔穷年。终非正法。吾二人。盍努力图之、务成一。家之言可也、于是每构一篇、必相订正。不欲师心。务求合作。公暇相过、或夜分不去。有事则走童子。持尺。书以。代面。今观简中所载其扬休颂藻、举非、溢美可以毋论庢于批驳或至数番较量仅止一字。不以渎告相嫌岂曰微瑕遂贷葢志追先轨、力登彼岸。宁伤诋斥。无从诡随。厥意远矣。自非质临上知、识迈时贤、即慕切偲之义、安能笃行不厌。至是乎。善乎子建之言有曰世人著述。不能无病。仆常好人讥弹。其有不善。应时改定。夫文至子建亦云美矣、犹才不过人、喜闻利病、由斯而谈、贤豪所见、岂不古今同轨邪。以故秇高一代、名擅八区、虽云文同金玉、宜为世珍、其镕炼砥磋。得之丽泽者。亦甚厚矣。世有敝帚千金。明乖反视入宫见疾。志在相倾。诚覩斯简、必有倘然自失者、然则季泉公刻兹并传、其补于斯文不细。岂直叹罕生之不作感惠子之知我而已哉嘉靖庚申六月 

　　○匪懈稿序二首 

　　长垣李化龙 【 河南提学副使】 
　　世传槐野公、诗学杜、文学马迁、总其实不然。夫豪杰之生、不数数也、葢亦上关天造、下毓地灵、河山之粹气、凝而结之。以散采扬精。辉暎当世。宁以世代相假借乎。夫海内之州九、雍冀称上游焉、终南鄠杜、翕阴吐阳、太华之巅、呼吸通帝座、黄河破积石、下龙门、贯二华而东、九折入海、其高明融朗、腾跃漨浡、峩峩乎、渊渊乎、洵天下之极观已。夫地之大者、其殖产必丰。不为物异、则为人文。甫生杜陵。迁生龙门。槐野家二华之下。俱西北产也。故其气凌厉而沈雄。俱河山之精也。故其致高朗而愽大。俱全盛之代所孕也。故其文径十门、匠万有、发泄吐露而犹若有余。天籁自鸣。日华自耀。各极其致以鼎峙终古岂相学哉且夫天地之灵气、亦二五、之所吝也、吾读迁史、爱其宏肆倬诡、然好奇而不摭实。子美兴寄之什、忠君爱国、有足多者、而叹老嗟卑、亦时有之、往往消壮夫之气。槐野亢厉守高、斩斩自信、其传节比义、若立万仞而俯八荒、由是观之彼且将絜长度短争胜前人。而狎主齐盟者、岂天地之气、必千百年、乃一全泄之邪。乃世儒犹多其说、是谓华学山而高河学水而大也失其理矣。槐野存笥稿、久在世间、人多知之、寮长莲州氏、特出其所藏匪懈稿相示、葢公抡士乙卯所拟制义程序、半世所未见者、余正苦士子以剽窃相高、谓砭之者无如兹制、乃请刻之泽宫、而序其所以如此、莲洲于公为宗孙兄弟翩翩、雄长秇林、夫子长腐、少陵饿、嗣人亦鲜有闻者。槐野雍容庙廊、为世鼎吕、其后复尔、余谓天地之气、既久乃全泄之也。果不诬也夫。万历戊子八月 

　　宗孙王庭譔 【 翰林院修撰】 
　　此先大司成槐野公典试顺天所为录也、稿曰匪懈、则其所自名者云、录至今且三十余年、而人之所传而尚焉者如新也、顾录弗可遍传、其序若策、虽附在存笥稿中、而费检阅、经书义九首、表一首、则未之载也、至　圣寿策一道、　肃皇帝曾览而亟赏之、特降　御扎、问出何人手、会先太史即世、不敢以亡臣应、而假之同事者、故集中不以传、其事甚秘、人莫或知之、家兄宦游梁园、一曰寓书譔曰、先太史公匪懈稿一帙、吾且图寿之梓人矣、若可引其端、譔曰、录者录士之文也、而主司代为之者、惧其弗中于轨而示之程也、假令录出而先、自不可训、则士将何程、以今观先司成公所为文也、其发挥理道。扬榷古今。崇论谹议。浩气伟辞。江河不足以喻其决。云霞不足以拟其变。读之令人跃然喜。融然鬯。爽然自失也。而卒不见其有炫焉自贾。作意上人之态。则以其酝藉深、而不为文藻所驱使耳。今之习博士家者、不务多读书。厚涵养。而徒剽窃古人绪余、甚且掇拾二氏咳唾、以竞奇钓诡于字句之间。而遂嚣嚣然曰、我能胜人矣、于戏、此文之所由敝、而士习之所由坏也、是录也、可以训矣、是乌可以无传、万历戊子九月 

　　●槐野先生存笥稿卷之一 

　　左辅王维桢着　馆甥渭上南师仲编 
　　疏三首 
　　乞送母疏 
　　乞终养疏 
　　再乞终养疏 

　　疏 

　　乞送母疏 
　　乞终养疏 
　　再乞终养疏 

　　○乞送母疏 

　　臣陕西西安府华州人由进士授令官臣故贫。年二十背父。独母刘氏躬拮据之劳。教臣读书。自蒙　甄录以来、臣母凡两从臣就养京师、每于大官分饩、得具嘉旨、大庾常禄、得易縠纻、以奉亲悦体、则何者非圣恩哉。顾臣母离背乡闾、寻踰四稔、怀忧致疾、归心甚切、始臣有一弟三妹、父既殁、弟及二妹、相次夭折。独遗一妹、嫁为儒生妻、甚困。臣母痛死者众着于心不可解。而嫁者文离隔久。每有感触、泪辄数行下。然念臣滥竿在列、狥禄代耕、口不言归而心欲之。抑郁既久。心火上炎。乃齿痛如撼不可忍。两颐坟起。形神损消。至减常食之半。臣忧之为致医药、母乃曰我安病、但令我归家见我女儿。可自愈。顾安事医药乎、臣闻之五内动摇乱如纷丝。痛母有怀不疾发、令及于病。至伤神、易老也。臣今者蒙　诏同修　大明会典、职在纂述、大者标提纲要、次者删定舛复、斟酌损益皆心为之。臣之方寸、今为乱矣。犹能操铅椠守职业哉。今京师距华州可三千里、中经黄河风浪。太行盘纡。此路故称难行。重以杪秋、霜露被径、跋涉险艰必臣与俱、臣母始归之便、臣查得本院修撰沈坤编修高仪等往以送母请、俱荷　恩纶允放、臣与二臣事体相同、伏望　皇上悯臣私、令得比于二臣、送刘回籍、依限前来供职、臣母子志遂、诸碍俱释。冀有所论定、着之版策、以绎旧业、答　明恩、臣亦故有痰疾盘结心脾、气平则伏、一触辄发、至不任、念甫就馆局、有惮劳之嫌、不敢言去。今臣母既怀归如此、臣文忧惶甚、即若不归、臣母子危也伏惟　怜察臣不胜感泪仰祈之至 

　　○乞终养疏 

　　右春坊右谕德臣王维桢谨奏为比例终养恳乞圣恩俯顺私情事、嘉靖三十一年、正月内伏蒙　圣恩升臣右春坊右谕德署掌南京翰林院事、臣在任已经二岁至嘉靖三十三年、五月内复蒙　恩诏令臣回坊管事臣以重玷班行再瞻　阙廷为幸而文以古之人臣闻命不俟驾之诫为惧、既得报十日、乃即束身奔走、累茧重胝、期造　阙下行至归德府地方忽得臣母家书、臣长女夭折、臣母坐失爱孙过恸而有伤督臣且归相视、臣手书惊悼、五内震迷、临路踟蹰、莫知所向、窃覩　陛下体察群臣不遗幽贱、臣抱区区若此、或蒙　曲照乃遂取道回籍、问慰臣母、臣母见臣、抱持涕泣、臣仰视慈颜、大异曩旧、再观行步、渐觉龙钟、当是之时、臣固有终养心、久之庭闱相依、情事稍定、臣复以治装趋　召告母、因请臣母与俱、臣母默然无以应也。居顷之、臣文请、文不应。臣于是再三请、臣母乃言曰、汝不见我老而衰邪、往吾居南京而苦思还归者、不独以水土异耳、老故也。今文堪北走乎、臣以为人子之事亲、违亲之所欲。与强亲之所不能。皆不得为孝。臣于是解装罢行、思以披肝胆、陈丹素、上干　圣听、而犹复逡逡至淹日月者、窃幸臣。母万一听。臣、以故悠悠而抵于。今耳。非敢盘桓有他几望也。臣伏自循念本乃草野陋儒自荷圣明拔擢、简置词曹巳二十年矣。虽尝出入承明、驱驰南北、曾微参伍薄伎之奏铅刀一试之长、程功课食、不如庸赁、乃今辄尔请告臣思之俛首顿膝惶愧若厉、顾独无奈其私款何也。具臣母今年七十有一、臣今年四十有八、即乏粪士之息。文鲜兄弟之联。独有一女、今文失之。即今臣割情膝下、趋而奉　召、则朝夕省侍。属之何人。两地相望。转成疾疢。此臣所为回肠痛骨而不能已于言者也。伏望　陛下矜怜乌鸟之情、将臣所。奏　勑下谈部查昭翰林院修撰林大钦终养事例为臣　题覆俾得退依家园躬亲菽水、则臣母意得志快、算数且增、凡由今以往之年、皆陛下之赐也、非臣剖心磨踵所能　上报非臣燥吻干唇所能咏歌、唯有瞻　天叩首、仰祝　万寿而巳缘系比例终养、恳乞　圣恩俯顺私情事理为此具本专差义男王梁、亲赍谨具奏　闻伏候　勑旨 

　　○再乞终养疏 

　　奏为母病危急恳乞　天恩俯鉴下情亟　赐终养事臣于嘉靖三十三年六月内自南京回籍十一月内差义男王梁奏为比例终养恳乞　天恩俯顺私情事奉　圣旨谈部知道钦此谈部以臣不系亲身具　奏于例不合不为题覆至喜靖三十四年五月内谈部移文催臣赴任臣念人臣之义贵在奉法文书到臣未几何时臣即辞别臣母单骑登途当是时臣母虽老然尚犹无恙也六月二十一日臣入京　朝见私计以为身既到此如例具　奏庶几得谐始愿侵寻而至八月忽奉　上命令臣典试秋闱及事既竣臣私心时时萌动然以沾恋　阙廷未敢言去乃今月二十日忽得家书内称臣母于九月二十八日偶中风湿半臂不随口眼喎斜语言形貌俱变常素而饮食文曰减一日臣既鲜兄弟而得子文晚方在襁褓中止有一妹嫁为同里生员东夔妻今书东夔所作也具述臣母病势危急医药罔効文寄书人属臣同里臣母文亲见其人于榻前属之曰其语吾儿可急归视我言之再三臣读书未毕惊迷仆地不知所云窃惟凡人患中风者尚延时月苟得医调治犹有十一二可复今臣守官在兹即有骨肉亲属代为医治终无以慰臣母之心伏望　皇上察臣忧惶无聊之情　勑下吏部于臣回籍迎医和药侍臣母病苟幸调治有功臣母能复如常则　天恩沦浃真谓吹枯回生臣之感戴陨首剖心不足以明报拜斗祝天不足以尽私也再惟臣母衰年婴疾事变叵测而中怀疑惧诚不忍言以故得书之夕举烛陈词冀一哀鸣于　君父之前倘令臣旦夕得归臣不恤霜露期以旬日可见臣母于膝下惟　陛下怜察臣不胜瞻祈恳切之至 

　　槐野先生存笥稿卷之一 

　　●槐野先生存笥稿卷之二 

　　左辅王维桢着　馆甥渭上南师仲编 
　　序一十三首 
　　顺天府乡试录序 
　　武举录后序 
　　南宫奏议序 
　　制府奏议序 
　　陕西奏议序 
　　钤山堂集序 
　　剡河垣稿序 
　　潘襄毅公文集序 
　　少华赠言序 
　　荣寿录序 
　　崔束鹿德政录序 
　　姚母六十诗序 
　　思惠张翁挽诗序 

　　序 

　　顺天府乡试录序 
　　武举录后序 
　　南宫奏议序 
　　制府奏议序 
　　陕西奏议序 
　　钤山堂集序 
　　刻河垣稿序 
　　潘襄毅公文集序 
　　少华赠言序 
　　荣寿录序 
　　崔束鹿德政录序 

　　○顺天府乡试录序 

　　今年乙卯顺天府乡试乃我　皇上龙飞之第十二科也考试官　德臣维桢侍讲臣炜皆以　上命至同考试官进士臣复臣溱知县臣孔墀教谕臣应和臣枢臣梅臣栋臣大魁臣成式皆以聘至监试官御史臣冀臣俊皆以　请至其诸执事人众则皆府尹臣耀府丞臣镗辟至而臣镗则职在提调董一切帘内外事先至诸臣咸至矣既分之而各执乃事矣臣乃进提学御史臣马三才所选士及诸曹六馆所选士三试焉乃复加志抡选录隽者一百三十有五人焉士既录帘内外诸臣始相见乃喜而相庆曰嗟乎良哉选也藉是可以报　天子矣然臣维桢顾有惧焉今者臣手录以献之　上也色教教而不能持足盘盘而不能前诚惧之也臣闻之往古士有才贤而不获进有司罪无赦进矣而才贤者不果効有司之罪亦无赦何者不智之故也今夫所贵乎树木者树松栢也其次树桃李松栢可材桃李华悦人所不足不任风雨然不与荆棘伦矣即若不意松栢化而为桃李桃李又化而为荆棘持是以谯呵树者则树者口噤莫为应彼其初固尝植之也夫树人亦类乎是者臣恐其或类之也故惧臣关中人也顷者臣自关中来而渡于孟津见有转大木于河浒者前呼舆謣后皆应之木翩然如驰焉当是时也即有齐讴郢调吴龡越吟与夫激羽流商之奏截云下尘之曲悉末之用矣臣以此则叹以为侈言无当而繁华没实故今校诸生之文则直掇大指而弃其雕虫葢窃有悟于转大木之事也既行而及燕赵之间则今　畿内地也在昔燕赵之间犹多奇伟俶傥之士今其人巳往其声犹存也臣乃顿步踌躇于境上者久之即其人虽不纯于先王之道然以効节不顾身尽公而不狥私固亦有足多者焉今此诸生以诵说诗书称引先王则人人能矣令之受事而奇伟俶傥之气如彼何故臣犹愿诸生之慕之也今　国家建都于燕四方奉贽纳贡之臣襁属而至其诸齿角羽毛百物珍异皆　御府所余常山在其右辽海在其左厥形险固造物者故设此以作藩垣文　国家所有然所贵者唯独节士之干与忠义之腹耳异日者诸生诚养有节士之干而怀忠义之腹则臣且望下风而拜之非拜诸生也拜节士与忠义之夫也臣列在交戟之内最久窃覩　陛下之神明天授之也即如一日之间　国家之大议凡几其大事凡几然事皆炳于前知而议皆成于　立断诸司　奏疏而得报者咸抱疏吐舌以为弗及今此诸生竖儒耳岂能奉奔走哉然臣私以为世无粹白之狐而有粹白之裘所求者博所取者微也若是则臣乃敢以诸生　进矣而卒虑乎奔走之或后也故事士既录顺天府有宴宴诸生诸执事皆在焉臣将挟持前说须诣宴所一一为诸生道之且因以为劝焉而先以谒诸同事诸同事曰夫劝也若是而止欤于是臣应之曰诸执事亦尝闻里父之醮子乎里父之醮其子于客位也为之具三加着诫词备矣客曰且更有加乎里父曰无以加也曩吾父所以醮吾者固若是止矣今吾所以劝诸生者固吾昔所受于先达先生者也录将　献臣宜有序引其端乃谨具其始末如此云 

　　○武举录后序 

　　今年庚戌、天下贡武士于京师、维九月实当会试、属虏警至、有司以　天子命、且舍而逐虏、俄而虏遁、比十月、有司复、以请、乃试、臣维桢滥耦臣、瓒而典是役、事竣、亦宜有序、序曰、臣自守官、史局、得以、览稽秘书抽寻往迹、睹于、近事、则深叹、国士之难焉昔我　成祖之都、燕也、虏商徙幕而北绝数千里。犹尚以为、肩背之患。兴师穷追。至南望斗杓而还。当是之时、士大夫以狥国为荣保躯为辱。猛气英声。振于殊俗矣。正统初虏复入寇赖二三骁将、锐身与战虏遭创奔去竟不更来绵历而及弘治。正德、数十年。间即有烽燧犹之惊。电飙风倏、起倏灭、士大夫以为亡足忧、于是左干戈、右文墨、与时恬嬉曰有余快斯视躯重矣、　皇上神武、燀赫、同符、　成祖、自嘉靖来虏何尝敢窥关南、顷缘边候、稍懈、奄焉拥入、奄焉、窜逝、彼仗钺登坛者、岂少乎、卒莫有摧轮而笞其背者、则信乎狥国、之难也、当摊卷品士时、则仰　天祝曰是安得、狥国之士而收之哉。诚叹之也。夫保躯之与狥国、不可同日语矣、士不免蹈此者何耶、士有三北、不识形便、与敌相迫者北、金鼓之声在耳、弗审利害者北、拙骑射者北、如此则保躯之士众、而狥国之士鲜矣、臣以故按依旧令、偏主射技、射中多者、即文不副射、收之、文而能陈形便、指利害、射文中者、亟收之、凡以冀狥国之士出、不至为奔北保躯者等尔、夫臣之于君、譬则手也。夫手上以修头。下以修足。蜂虿傅体。则搏而扞之。臣奈何独自、保哉。故壁垒、盈郊烽、火相烛不谓惧。羯奴魁健日、厉兵马而谋南向、臣不谓忧。臣所惧而忧者。惟不得、狥国士。奋距先登。俘名王执贵人连缀而献之　阙下尔。诚令在收者有若人焉、则岂惟　宗社是倚亦臣之所大幸也臣窃见　皇上加意边庭、思得猛士以寓。托之、未始一日释于怀、臣今收者若干人、剑断割则知利。士驱使。则知贤。苟稍稍任用斯办之矣、今有卖珠于市者、华其椟而。中亡珠贸人以为美、携归而。启视之、则唶、然嗟焉、臣惧其与是类也、惟任之哉、惟任之哉、 

　　○南宫奏议序 

　　上即位之十有五年制度仪文渐巳还古、乃复欲创未有起未振备一代独伟之观然、典在礼官当是时介溪严翁为宗伯始也而宗伯明经术习今昔之故然文达情与权明年丁酉　皇太子生天下咸悦遂请正号　东官顺众望定国本从之其年会议讨安南称不贡也则计以为且须文告不听则伐之无遽勤兵于远戊戌　上欲尊称　文皇帝为　成祖　献皇帝为　睿宗必祔之庙文举秋享　明堂以严亲配诸大议皆下众恐乃悉议如礼咸以为难己亥大行章圣皇太后祔显陵　上痛甚为条悉事宜展孝思焉先是二月　大驾幸承天以南祔故宗伯从计划甚伙具大狩条中其年　大享殿肇工殿取明堂之意而异其号制则颇采部议用之文言官以故礼部侍郎薛瑄从祀请下议禾一罢之翁言独多瑄辛丑　宗庙灾　上趣有司更起之则告费巨民困宜顺变缓图以安众心许之是岁也安南听始谋果降乃夺国号贬为安南都统司给印如礼部议壬寅虏大入寇山西参将张世忠与遇战死之白为立祠旌忠劝余者将由是奋虏去不更来其秋　上诏宗伯为大学士兼领礼部如故癸卯侍郎吕公称卒于家请谥与葬不报吕侍郎者有道仁人也翁疏列侍郎美甚众愿得请比崔文敏公甲辰　宗庙新复从古制采翁论也凡此皆见南宫奏议中翁在南宫所进牍且千数不具论乃论其著者故宰相得燕见天子召对他即大臣不召翁为宗伯乃数入召见与宰相比言多所匡正其事秘莫为傅独眅眅在人听睹者如此刻焉王维桢曰余闻之故老云仁哉　孝皇帝当乙丑选士也私吁于天愿天畀真才裨国用者是时严翁应选中夫念诚好贤乃予之贤岂可常哉乃后遗今　天子兴知其才委任焉遂竭忠尽智若此惟盛世典章寔藉用明往代莫比焉传称好贤之利不于其身于其后人信然哉语亦有之树木者芘树谷者肥小言可以喻大而人君惟在树人 

　　○制府奏议序 

　　总制陕西三边军务有若松石先生者今晋太保列司徒移官南京云先生莅边越四稔若所骏竖若所鸿谟咸载奏议中原州兵备副使滇南李君乞集于先生所刻之居无何李君去会东山纪君至刻始竣事遂称制府奏议云议葢凡五种君子观之有五评焉评曰轻车踰险强弩贯札增陴拒冲浚堑戒袭胡战弗克胡守弗坚若言边备校古宜今威戎扞虏则南仲之谋也顾惟馈饷屈乏进有后忧夫乌获猛矣使枵腹而操束薪且弗胜也况奉千钧若言边储殚精竭虑危陈愁论则葛亮之忠也虏寇我围为旤甚巨小入小挫大入大衄逮乎庚子之捷百七十年仅此一睹若言边功禠魂夺胆埤威生气则卫霍之勇也功虽细必录罪虽眇必罚赏非演滥罚非近苛若言举劾奬猛劝良策驽磨钝则小白之公也今者　天子嘉其劳士绅让其美三陲颂其德四域流其声炳乎煌煌赫焉盛矣先生逊弗处也若言陈谢却名如释辞能如舍则渊禹之虚也门人王维桢氏闻之曰夫五言者确矣无遗厥本乎乃遂申曰予观松石先生殆执诚体国不二其德者乎夫九信而一违难以语诚始守而终渝难语不二故诚百嘉之宗也不二万事之纪也君子而有所树立无务于声色无变于頺壮兢兢屹屹奉以终身然后称于世而列于不朽之涂矣先生之制军也患敌若癣恤士若子苦颜悴形人皆信之年踰六袠服官三十余禩乃愈益约躬勑度长筭却虑戚戚焉惟社稷之大计是图靡惰志焉诸葛武矦曰鞠躬尽瘁死而后已先生当之所谓诚不二耶所谓不朽所谓本耶季世滋伪士皆务华标而疏于实蹈群群然彩土舟而行江河也不虑其殆如先生者岂非鲜哉愚昔祗役西土获谒先生于辕门乃遂徧观营械亲聆规画咸凿凿如集中所云未始饰情张伪以炫已震代也嗟乎诚哉纪君以使来征序愚具所论复且缀曰先生姓刘氏楚之麻城人也窃闻之其远祖在唐宋朝有官经畧有官制置今先生以大司马兼都御史制军务实统两祖之荣纂百世之休矣语云将相无种其不然哉其不然哉 

　　○陕西奏议序 

　　侍御双溪张公有陕西奏议一帙剡之臬司传之大夫士或问王子奏议者何曰人臣将　天子之命于四方四方有事条而　上闻　天子曰可则行否则止故奏议者启　宸聪而达幽遐者也称陕西者何双溪按陕西条闻者陕西之政他无与焉称陕西志专所也剡而传者何序有之泾野先生曰范后之有事西土者也范者何为其辞辩也为其画当也辞辩画当者传乎夫阐幽昭故稽之在辞树大济养本之在画言弗中款谋弗投机奏于　天子天子弗听弗听弗敢行由是志抑靡究变日益滋是故郑人修辞周士好谋一时称之后世传焉是议也状淑慝则循声而得貌陈利害则披文而见情述因革则纤委而易感谈天人则悚恻而难忘厥识玄玄厥论秩秩读之者矍然兴不寐之怀焉斯其辞不亦辩与议中皆巨事而其建事也执符于往度参变于今规割正于中庸会通于众论章章缕缕烣烣■〈火霍〉■〈火霍〉卒之威扬纪振蠹抉豪摧关以西藉是底宁斯其画不亦当与故能有奏辄可随试随效凌驾往哲作法嗣来今之君子寡见其俦矣或又曰汉贾子非一代之英与乃其陈说治理岂不辩且当耶乃竟竽瑟于文帝焉何也时也贾子不幸而丁汉张子者幸而丁　睈明也然张子贾子之耦与葢贾子挟练达之智张子抱闳伟之才张子忘筹于祸福之涂而贾子恒较情于功名之会智配才敌识不可同日语矣然张子尝语予曰我生惟身耳豸锦者　君所赐也顾荣弃节则贼身之道矣嗟嗟烈哉奏议凡若干首张子示予于少华之馆问序王子曰而辞辩而画当而又节挺可传 

　　○钤山堂集序 

　　自桢承乏翰林好览当世之作者顾其籍不尽有居数岁乃始获钤山堂集读焉钤山堂集者今少师袁州介溪严翁所为诗也夫　明兴百八十年矣而作者代起犹之霞蒸云变烂乎域中然问之学士或予或否揆之今昔或合或盭若斯集者寔所希遘覩也夫古者今之范也君子之言也非法不道故美而传今夫公输子天下之巧人也若释规矩而自创则拙此道明于弘治之间于时作者数人兴而钤山在其中故搜奇抉异博者能之汾?土出幻化才者能之然法以约是二者非好古笃力弗至也凡钤山之作三者具焉是故言出而人诵之钤山故与空同李氏交李词尚法亟称之语在渔石唐翁序中桢既读钤山集乃后文会长老先生习钤山事者论道之也初翁童□称神既入词垣即用才显名乃复即谒告返故所居钤山之东堂而绎业焉葢七年往也于是蓄日以邃词日以昌迹远而名顾近处深岩而朝士大夫慕焉寻乃游两都历数阶迨今相且四十载余矣为言累百千泽溢而流贮广而发要自钤山始也故总其凡尽系之钤山号曰钤山堂集云岁乙已桢得请且行从故事即辞于相舍翁手集授之命曰归序矣始翁居山中有日者谈公贵翁拒之诗元无蔡泽轻肥念不向唐生更问年见载集中由是言之当是时翁于词笃矣弗以富贵淆厥志也君子立言而垂不朽者诚非易哉嗟乎弘治时士先实后名用本达末然又安安干退养之节如此云 

　　○刻河垣稿序 

　　河垣稿者今关中提学宪使与槐谢君参议河南时作也谢君入关时属余归在华下得见谢君谢君遂出今稿示余余又以观华州守胡子胡子好词重有慕于当世之作者乃辄取而剡焉嗟乎胡子可谓识词之美矣乃余则悼其志焉夫谢君白下豪隽人也往在翰林恒与余相朝夕甚笃余覩谢君不可穷以词时诘之以事乃谢君能章章道缕缕分也当其时戎马渐生矣设令不跌或引而畀之重权萧曹丙魏之业岂足论哉后谢君既出在外七八年而虏患愈益甚其时问所能排难解纷之臣至汲汲也乃因而进者数十人而谢君不与斯其故余难言之矣今稿中词云九逵信云广脱輹将焉驰不可悼哉不可悼哉夫君子之学将以康世保邦为也不得则托文以明其志故余读谢君募兵行则嘅然壮怀焉夫驱生民而就死地所重在赏先王以耀威为务所戒在器成败之机视乎握筭所急在将而谢君词皆具焉世徒曰谢君诗人耳浅乎睹矣剡成胡子持以讯余若谢君诗当居古人谁何之右余以为谢诗冲者似韦柳然秀俊者过半葢自大江以南其所崇尚习效皆若此矣若谢君者又矫矫着声者也 

　　○潘襄毅公文集序 

　　夫近世以来凡宦人葢棺则集出葢坱然塞乎域中矣然观者或厌其繁至欲得祖龙之火燎而灭之为其紫夺朱之章而乱真是疾愤之语也非过乃有若襄毅潘公集者则焉可灭弗彰也当　今上御极之二十年潘公方以都御史使在外督采木之役其时洛阳孙公为副使分董其事甚理忽而坐诬奏收焉□公抑心抱　不能自明也乃潘公则为上书白其事　上竟为释之书畧曰若如所奏则罪当归臣不在孙副使即不如奏亦宜罪逮诬者示谗口之戒嗟乎壮矣夫利害之临灼如炎熖彼其不阿指反舌以重劳臣之咎斯亦优矣矧引为巳责而脱之罪乎故余读潘公集至此则辄变色起坐极叹其难焉夫所为贵言者谓其可训世教也有言若此则安可灭弗彰也潘公之子曰都事君者忧其先大夫之遗业不传传或弗远遂乃板行而以序谒余曰先大夫诗若文在斯愿因门下着之夫词人之词其指洸洋幻化而靡在住着恒为有道者所裁彼其归又一门涂矣乃若潘公则道德之凖而节士之俦也徒以词人比观焉可哉都事君孝不忘亲忠不负国固克缵其休者余故并着之焉 

　　○少华赠言序 

　　少华赠言者赠龙坡刘子之言也刘子将赴　阙祖者为言以赠称少华志治所也昔韩矦朝周周人为之赋梁山即景抒怀缘物道致有余感焉赠言既集王子诵之感作序序曰诗者言乎言者志乎然根之动矣夫美劣区材则欲恶殊情纯秕判政则悦悒异向述欲昭恶阐悦章悒则言兴焉故曰言者志之华标情之外际文以宣之斯谓之诗今说诗者脉脉而兴咨咨而吟泠泠而发铿铿而向则叹曰诗在斯诗在斯夫脉脉咨咨意也泠泠铿铿音也其兴其吟其发其向孰使之耶动于志也惟动故音惟音故诗风噫而叶切湍激而濑语物亦有然而况诗哉载观赠言言者数十辈有昵留有怆离有述征有觊来有鸿篇有短韵有浩曲有切叹夫若是累累也然昵留怆离根乎悦政之所孚也述征觊来根乎欲才之所感也鸿篇者廓此者也短韵者约此者也浩曲者演此者也切叹者恋此者也潜格默化纵发忽吐靡由要取不属意必诸君子之动干刘者厥惟深哉今夫春淑气载敷万喙咸鸣而或则雝雝或则喃喃或则喈喈或则恰恰何弗同耶然迓气冲和宣灵畅序则诸鸣者一焉知此可以观赠言矣客有曰先王陈诗采风以考民俗察治道今　天子稽古甄治上下其绩刘子持是言往其殆最乎王子曰刘子才而政令问上彻即不诗犹最况尔尔哉 

　　○荣寿录序 

　　荣寿录者录寿赵母太淑人言也太淑人有子曰洪洋先生为御史中丞晋少司马镇抚关中在关中而会太淑人七十寿于是关中游君子暨诸乡君子咸有言称庆累累数百章大要谓厥母厥子域中无两而且祝之王生之至长安也先生出以示王生王生曰夫录有诸君子之言矣然非诸君子之私也语出民间词者采之被以华缋着之篇什宣之咏歌奏之堂下凡在录者咸真放实吐公唱直和匪昵于比周匪倚于欢爱嗟乎难哉夫齐民之言可畏词人之言本乎齐民者可感夫民无饰情不善伪口德我则悦悦则欲久欲久则祝而又欲久其所亲不者反是余尝读华封之颂并时日之怨至变色嗟叹转徙警吟为人上者岂可不慎夫词人者擥撷风谣章阐物情故爱之言温恶之言厉美之言繁刺之言绝君子观之为爱为恶为美为刺循文省念感由是作词其可少哉余自访药山泽再易岁年乃往往与山泽人游山泽人问余曰今抚我者谁也曰赵也有赵者谁也曰今太淑人也山泽人举手加额仰天祝曰大人千年淑人万年至咨咨不已余感之有诗及得观兹录总其言率根爱标美温如击玉繁如杂弦乃知众愿既集君子始文夸不涉诞颂非违群故曰录有诸君子之言非诸君子之私也先生曰夫吾以录为诸君子之言也吾壹不知非诸君子之私也吾日且谋之梓王生曰录梓行将有畏焉将有感焉何以故察夫爱恶之情能弗畏乎究厥称愿之始能弗感乎苟民有憎喙士罕善述即于亲岁上三锡日张五鼎谓之曰荣寿去荣千里矣去寿万里矣先生韪之遂用为序而附余诗于录 

　　○崔束鹿德政录序 

　　嘉靖十三年乃余即闻神木尉崔氏贤神木秦鄙邑也是年属大比神木方执事场屋故人士见者往往能道说其状神木葢前剖符阳曲典司有执性鲜谐时乃奄尔坐论此闻于十五六年余得之晋人又五年而为二十一年乃蒲城令李思庵氏曰忽以公事过余庐为余道束鹿令崔氏贤问之则前神木尉也李即其土人言稽必信余往闻非谬哉顷之李自蒲城寓书抵余列束鹿之政甚伟畧曰夫民不即康者存上崇虚誉而乏实作功弗奏序者存志涉□□□逭艰危斯两者仕宦之共情季世之公患□□□□习隳艰危逓遗民安所赖哉束鹿之巨殃□□□□奸惟赋夫疾有必死痈疽是巳谓善溃□□□□□蠹虫是已谓善损也水若赋实似之崔 【 下阙】 

　　槐野先生存笥稿卷之二 

　　●槐野先生存笥稿卷之三 

　　左辅王维桢着　馆甥渭上南师仲编 
　　序一十二首 
　　送柳滨先生赴平凉苑马寺序 
　　赠黄佥事兵备辽东序 
　　赠山东右使芹山陈公序 
　　赠赵长沙序 
　　寿峯罗先生归淳化序 
　　恕斋先生还华山序 
　　赠傅大夫守广信序 
　　赠西洲赵先生序 
　　赠郑一山序 
　　赠张双渠序 
　　赠方厓赵君六载考绩序 
　　豫内篇赠秋岩戴子之保州 

　　序 

　　送柳滨先生赴平凉苑马寺序 
　　赠黄佥事兵备辽东序 
　　赠山东右使芹山陈公序 
　　赠赵长沙序 
　　寿峯罗先生归淳化序 
　　恕斋先生还华山序 
　　赠傅大夫守广信序 
　　赠西洲赵先生序 
　　赠郑一山序 
　　赠张双渠序 
　　赠方厓赵君六载考绩序 
　　豫内篇赠秋岩戴子之保州 

　　○送柳滨先生赴平凉苑马寺序 

　　王维桢曰余尝履平凉境云知平凉苑马寺事平凉在重塞复岭间游轺罕至寺务甚简又几大夫综之乃愈益闲寂幽旷旦日循故事集揖衙署命坐呼茶茶已辄揖退坐私关内吟卧自如兴至则约与蹑空同理觞咏如此悠悠率用为常然志士劳人恒不乐就其所即就思去如蹈坑溺中若曰土僻秩散比之隐丈人云寺少卿柳滨先生者固世之所称志士劳人也自辰州才晋今官自姚安才改辰州自部郎才刺姚安而发轫崛兴则自吾华庠始官凡五迁岁凡二十更可不谓志士劳人邪论者咸称今迁非先王乐就而先生以赴平凉道华州顾靡有弗乐于是王生钦之贺之以先生综马即说马为赠夫莫险于山踰之在马莫远于天下至之在马故马者免险而到远者也择地而蹈不任险远毛即奇无称焉有马于此西超河华北踏幽燕南饮滇池旋越七泽赤汗血流逸足景靡历四表弗病此其骨与气能常有哉然又夷涂平坡谅马争趋文辕绣毂谅马争服束脯石粟让马争秣仙仗天闲让马争入烟水之陈莾苍之野抑首甘心不一悲号顾焉故殚力任使贞志安遇非独君子马亦有之先生笑曰嗟允宁论马而实谓我我倦游人也兹赴信适于是王生又说御夫世称造父为周王御八骏曰行千里周游八极人咸怪之八骏信善驰能一骋千里哉惟御者节其控纵时其奔徐察其休苦不竭其才遂千里至也葢百里一息千里十息八极可周急辔疾鞭以速必到崇朝而绝故脱骖驻珂休力养健御者之法也授闲投散储精需晋官家之度也先生又笑曰嗟允宁论御而实谓我我倦游人也安能千里允宁葢余字余自学于先生而至今官先生执余手而喜曰吾识子在童驹时兹服在　帝辇且范驰驱乃何忧识马即望平凉去 

　　○赠黄佥事兵备辽东序 

　　天子践祚之二十年虏酋大入寇太原其明年复入更进趣利守臣不能御令得志引去　天子怒悉法守臣有司　奏自今缘边置守咸以西北人承之谓西北人忠敢有济遇难不回不专以习边云当是时秦人为刑部员外郎者二人蒲子仁伯黄子叔卿于是遂用仁伯为山西按察佥事二子有友王生维桢谓黄子曰仁伯固晋往然且及子居无何辽东兵备缺吏部遂以叔卿请疏曰臣观虏寇晋鄙再得利甚巨今闻守不至然性贪意必窥觊得所欲夫辽东者国左臂也北邻东胡虏如要约东胡合兵内向则祸中辽东辽东若守虏既阻于西复闭于东势不绝漠而北不得也然本在任人臣谨择可者莫若黄员外令员外为佥事以山东衔备辽东宽则听讼储粮练兵课勇急则从军击胡逆来遮往如此则官省而政一事豫而变消于计便疏　上乃诏佥事往举职尽如吏部请然黄子深中笃厚众心比附蒲子哲伟有猷受事辄立二人者性行虽异于今拜咸称王生曰余闻诸边人云汉掠在虏者率安土忘归其能者返为胡攻汉问之则谓汉赋法繁重人无宁处而胡俗自便以故苦汉而安胡不嫌负德不羞逆节夫胡至犯夏用夏制胡夏化为胡胡何制哉是故隆城浚隍易踰也利剑长戟易折也卒不得恃诚欲保圥攘乱兴造绪业唯在爱养拊循哉唯在爱养拊循哉其时蒲子使在外乃即使所拜佥事不得与语独以语黄子诸与黄子游者多谓王生言是黄子秦之咸宁人咸宁人有何氏许氏并为都御史罢归有靖虏材乃因黄子而感及二氏黄子先为工部后历刑部皆有状不着着今所以命官者云 

　　○赠黄佥事兵备辽东序 

　　天子践祚之二十年虏酋大入寇太原其明年复入更进趣利守臣不能御令得志引去　天子怒悉法守臣有司　奏自今缘边置守咸以西北人承之谓西北人忠敢有济遇难不回不专以习边云当是时秦人为刑部员外郎者二人蒲子仁伯黄子叔卿于是遂用仁伯为山西按察佥事二子有友王生维桢谓黄子曰仁伯固晋往然且及子居无何辽东兵备缺吏部遂以叔卿请疏曰臣观虏寇晋鄙再得利甚巨今闻守不至然性贪意必窥觊得所欲夫辽东者国左臂也北邻东胡虏如要约东胡合兵内向则祸中辽东辽东若守虏既阻于西复闭于东势不绝漠而北不得也然本在任人臣谨择可者莫若黄员外令员外为佥事以山东衔备辽东宽则听讼储粮练兵课勇急则从军击胡逆来遮往如此则官省而政一事豫而变消于计便疏　上乃诏佥事往举职尽如吏部请然黄子深中笃厚众心比附蒲子哲伟有猷受事辄立二人者性行虽异于今拜咸称王生曰余闻诸边人云汉掠在虏者率安土忘归其能者返为胡攻汉问之则谓汉赋法繁重人无宁处而胡俗自便以故苦汉而安胡不嫌负德不羞逆节夫胡至犯夏用夏制胡夏化为胡胡何制哉是故隆城浚隍易踰也利剑长戟易折也卒不得恃诚欲保圥攘乱兴造绪业唯在爱养拊循哉唯在爱养拊循哉其时蒲子使在外乃即使所拜佥事不得与语独以语黄子诸与黄子游者多谓王生言是黄子秦之咸宁人咸宁人有何氏许氏并为都御史罢归有靖虏材乃因黄子而感及二氏黄子先为工部后历刑部皆有状不着着今所以命官者云 

　　○赠山东右使芹山陈公序 

　　今上御极之二年拔天下颀俊不伯之士为进士用以康世辑民乃得广阳芹山陈公举第六时传陈公本举首榜卒乃倏易稍后余童年闻之往余以使过邺见后渠先生说与此合余以是葢亟慕公云其后十九年芹山为陕西按察使以参政守庆阳来既三月言按察平者谨者不虐者详确不莾莾者无辜且死复生者奸囮巧脱而竟绳于理者私白不使售桀右缩趾初惮而末服者乃曰至余耳是时余告在里闻而钦之私奇公雅好文才顾又法理如此居一年廵按御史颕川张公列疏荐按察畧曰臣观所谓陈按察者固所谓颀俊不恒之士哉乃其刑不冤既啧啧载道路臣贤之不甚异有若屹屹卓树不为婵嫣媚时封利自点臣诚独重之且今天下所鲜岂能者哉立者难耳按察初以巍科震天下逮今亢迹腾声益茂昔闻得士如此葢千百可一二人恒言舜臣五人不相为能若按察实兼才历试当効臣言非阿也他荐者多类此无何山东右布政使缺员　上以按察往补若曰按察廉又仁能活人即能养人擢使布政责之养以观其兼王维桢曰　圣天子夙夜忧勤计安元元者虑至纤??貇矣乃今闾阎数困冻馁一不熟即殍逋相望余田处亦值再熟既输公赋即闻比闾作啼号声今齐与秦岂异也患在下崇侈而去约上急征而忘缓不则何困余意见芹山必告之既芹山以趋山东道华州维桢以境内士又所宿好既谒送之郊乃芹山即于邑论民疾苦戚戚在眉间如谈人蹈汤火懊不即一引手捄嗟乎此意芹山先得之矣余能有告哉夫康世辑民使　天子之泽濊覃洽沾先山东而遂天下芹山公任之矣芹山昔提两浙学明通作人遂有茅袁二士魁选名世既分麾庆阳虏徙不犯累至今秩乃又尔尔御史称其兼才且云効后言继是而往卿寺公孤参赞和爕靡试弗功不独谓今昔也余亦以为然芹山道华州在二十年冬明年春余修别日约始作序致之 

　　○赠赵长沙序 


　　嘉靖七年中关中葢称有三俊云同州赵用章长安张安世临潼任伯玉是时清江敖公督学关中试此三人者优特置一等异之三人由此名显其后三人相次举乡试又十七年而为嘉靖甲辰张安世任伯玉同举进士第乃用章独不第已即投牒铨司除为长沙别驾用章为文崇古尚气不能卑逐靡艳取媚时眼以此累试有司弗合然其人卓荦旷达信道顺命即不第即除别驾殊坦视不为戚也旧为诸生既有名会　诏令天下咸选士贡大学乃用章辄应选当是　　　　　　　　　　　　章令贡勿应不听辞谢曰夫人成名微巨岂不有命哉既贡复为举人其达槩如此史王子者华州人也故与长沙交怪长沙忍即弃第不待诣长沙责焉词甚具长沙冁然曰往无论已业巳拜官第论官于是王子为论官夫官者观也谓居上者为下所观也又观者视也视人之则以律已也又察也反照内省既有而后发之也然有序焉必有观巳而后能观物必善观物而后可以为人观故轩组一也有荣有弗荣阶秩一也有贵有弗贵何以故能厥官不问卑峻不论远迩咸称光国不能其官即系籍华懋托景青云君子以为辱位矣长沙抱术渊大内视有本其所与游类才豪名硕丽益多有而瑰容岳岳弗懈以弛睹者肃焉以此三者皆有合于观之义余信其必能官也长沙得余言谢至再以其言言张子任子及严子三子遂征余言为赠严子同州朝邑人在朝邑称才因善长沙严子为余说长沙太守即故守西安号夏鳬溪者夫鳬溪故识长沙越十年乃复为僚嗟嗟人生会遘且有数矧功名哉矧功名哉 

　　○寿峯罗先生归淳化序 

　　罗先生者淳化人也故有四方之志困于诸生二十年不得通乃嘉靖甲辰以贡如京师始出关游于洛阳由洛趋于卫观于邺历于赵薄于燕已税驾于京师先生行远道不为苦志意顾恢恢大也子曰公裳时为考功主事诸与考功游者咸谒先生于考功所坐定客谒者问所来词甚悉先生辄应曰予秦人也不言秦自余见洛之俗侈其民浮其政宜质卫之俗佻其民儇其政宜忠邺之俗荡其民侠邪其政宜约赵之俗靡曼其民争末利其政宜革燕之俗与赵同其民亦同其政不宜大振以近京师一夫肆口能妍媸兴坏仕人畏之客谒者咸起拜惊叹称罗先生以先生非一方士也居无何入大学在大学乃遂与齐晋楚魏吴越人游乃又知齐晋楚魏吴越诸俗及其政宜当是时松江徐先生为祭酒讲先王之治经术之要乃又闻政本在诚心无务威严而先生为人故笃中温厚及论天下政俗愈益辨客闻之叹曰于乎国制令天下郡县各置学造士有司选士之材者贡于大学卒业乃始论官授政非直慎予寔以广聪睹裨智术也今观罗先生如此法之立岂不诚善哉夫士穷居足不踰州闾之中目不越堵墙之外欲以辨天下事难矣乃若罗先生苟得仕即四方信所往安弗宜哉居久之先生上名吏部吏部以选次未逮令先生归待之考功君固留先生谓贡除吏卑劳莫有大表树章显即待次谓何且予幸贵足以贵吾亲愿留赡养吾不忍吾父更道路也先生不听曰儿不欲卑劳我谓不大表树章显夫表树章显志也苟有志卒能因分自致何必尊官哉且奈何以汝贵夺我志其归我无留考功君乃具车治装戒仆人卜吉日送先生归而友人王生纪其事 

　　○恕斋先生还华山序 

　　恕斋先生者华阴人也华阴接华州七十里而近先生有子曰子德子德未第时举华州人王维桢者游尝论述家世于是王生详先生葢自其子子德云杨氏之先在汉世最显史称四世五公是也其在近代或以科奋或用贡升冠带诗书至奕奕不绝于是关中论故家着姓咸推毂杨氏而杨氏赫关中矣恕斋先生既为士自以为绍累世之义而当其后期勿予绝乃发愤即读书华阴山中年二十而名立三十则学愈富五十而志不渝遭　之衰屡试有司辄不合竟不第岁癸卯先生且老　　　　　　是时子德举进士为御史而王生为翰林供奉谒先生于子德所先生乃叹曰吾闻君子进退有极贵适其志余年六十往矣颓曦易下脆苇易折顾识者鲜耳居无何先生复去京师还华山去谓子德曰余杨自上世以迄于今尝显功名于缙绅之间今坠于金乎　明天子方隆有道之治余阨不获効汝为御史职得论庶政紏官邪明法信道作辅弼耳目之臣余去与世违惟汝则无隳先绪矣慎旃哉慎旃哉子德以其言言王生王生曰于戏自贪夫狥货曲士狥名彼不极不返世人非之而故蹈之公久困得脱辄弃官不仕退老岩谷以全其性岂非达哉既去又以官勖其子夫梁鸿庞德自隐其身乃并携其妻子不见径情灭世贤士少之若杨公者遁不遗君克明大义者也于是秦大夫在京者数十人咸嘉斯事谓王生典纪载宜序序曰公初投牒礼部旋即辞去部大臣高之请于上得赐冠带朝士荣焉其还时如此 

　　○赠傅大夫守广信序 

　　傅大夫为工部郎中三年诸与大夫游者乃往往称大夫焉大夫之为人也能而不伐巽而不争尝坐稠客中客多出高论递相诩下独大夫端缨帖听不和一语然于客言则中度臧否有识别焉乃其色则沉幽沕穆不稍见也岂古所谓温恭君子哉大夫得称于缙绅间以此选于吏部为广信太守客曰广信善厥职史维桢诘之曰诸称广信善厥职者奚观也客曰诗不云乎温温恭人惟德之基夫震猛而暴抗者百姓不亲也士大夫不与也不亲不与化是用尼夫隰下而水趣之矣茅柔而人藉之矣既温且恭将无僻政政之不僻人咸以钦必信其来繄占其今维桢曰然客言是矣母犹观其外遗其内哉广信实沈毅乃所谓善厥职者诸大夫君子顾弗睹也广信为郎吏犹问学不怠凡政俗之异得失之理经权顺逆之宜今昔是非之鉴譬如渊谷百物毕聚予私尝探究之至不测也及观其行事不矫不随不竞不却不为利叵不为势刧以此两者窥广信知广信沈毅不宜温恭已也初广信守缺吏部以大夫请补疏畧曰今天下吏治纷纷靡矣浅者困施懦者隳纲安望其就顺理也夫广信东南之剧郡而舟车之走集也诚得沈毅之人以使之应至不竭撼至不摇则广信治臣程品郎署中独傅氏可吏部论与予合予复申曰夫日月藏精则人昧昼夜矣虎豹当嵎则人废樵蘓矣故闇极启疑疑者易叛强甚干惧惧者难辑能沈能明能毅能驯政之要术君子所珍于其往以告筑野傅大夫号筑野诸乡先生闻之曰彼史论傅氏守广信甚理执是道也宁独善一国哉广信往六月而王生复次前语以诸乡先生意致之称曰赠云 

　　○赠西洲赵先生序 

　　夫山东故称多文学才士至于今益彬彬盛矣乃济阳则有赵露泉氏赵露泉氏者刑部大夫也刑部主法理乃大夫即善法理间尝属缀篇翰人复多子之大夫年三十其焯然着能如此岂不谓才哉山东人曰今赵所由才者本其父西洲公教也赵以故廸训早奋至今历有名然西洲公固豪奇士也有司校文论材率尝冠其邑诸生邑诸生自以为弗逮下之乃数试辄阨不第及露泉第乃叹曰儿不负予而予负先人矣先人葢督西洲公学益勤恳云嘉靖二十三年以出身选贡就序天官天官试其文奇之除为登封知县既往其年刑部君亦擢陕西按察佥事史桢者陕西人也因谒相见见之佥事君论州县吏劳剧有状念其父在登封于是桢面伏其孝既又曰所不能夺登封志者则家君从此冀有进取以追光先大夫此劳剧甘心也桢闻之愈益钦焉乃述之陕西诸宦人称曰孝哉西洲公乃欲以光其先人语曰不知其父观其子西洲公方未遇名彰缙绅间岂非以佥事君谓耶佥事君守道不渝表见在位如此其所树子者母即其所自树哉子信其必光先有推卜也然光先理博说在孔子显亲扬名及孟子事亲守身语中今不备论孔孟皆鲁人其教传天下后世生其乡者有厚获焉赵氏固有厚获者哉未几佥事君告且之官言道登封修省觐礼陕西诸宦人以佥事君故议有以赠西洲公于是桢任其事为着首末皆实有不溢一词焉 

　　○赠郑一山序 

　　嘉靖丙午秋　诏华州守为南京户部郎中守姓郑氏州人王维桢闻之窃叹曰郑君得迁予益有嘅于圣德之大圣度之弘云予幸以侍从获出入禁闼窃听睹　天子之行事兴居即处深宫养宥密然念逮苍生关四海也诚用兢兢乃修祀祈福勤劳夙夜既又念百官之或怠弗若乃申诫训示指期咸恭命令勿抵于罚百官亦罔不祗肃以率庶几上下一德之象矣乃癸卯春坐从祀　宗庙诸臣间后至者　天子怒谅司仪御史以为□官怠御史匿不闻是时郑君属司仪乃夺御史并后至者悉左迁调澄城令寻从令徙守守由御史历州县独惴惴念　天子之威日为字下抚众求称　上四海苍生之意是故有所穆然深思焉有所矍然矜志御物焉循循煦煦鲜有过举于是部使者贤之上书言曰臣按秦中察吏治诚无若华州守最者守不扰而事集吏习而民驭之始守在御史台用矫矫名即罪谴外服靡有懈弛臣闻遗簪罔弁奇宝可收幸得比守于斯二者稍从拔擢假羽翼即功能可随効使者代至荐守皆一指天子察言者非阿又嘉守之惩往而勑事也令从今徙葢弗追往事云夫仲舒胶西屈平沅湘彼二贤者竟抑滞不扬矣以守所遘值校之大哉　圣德弘哉圣度迈古帝王远矣始予得告归里里中长老若管君辈咸来讯视问郑君安罪谴予既为口其状以为郑君谴非罪嗣郑君承迁牒且行诸长老又以予知郑君宜为赠乃遂与群往前扬言曰郑君郑君其犹龙邪夫龙化物也能潜能见能小能巨上下四方靡向弗神君为御史知御史在执法即弗狥为澄城令知令职从守即若命为华州守知守在安民即与顺治体因势便政与时迁局方一节之士所不能究也即由此而部寺而公孤宜亦若是是故达人大观洞性命之原哲夫识时神变化之道 

　　○赠张双渠序 

　　双渠张子者字重卿相州人也与予同进士者葢相州四人焉翰林侍读郭质夫礼科都给事中李仲西兵部主事许仁夫张重卿四人者皆贤豪士也然郭子冲和而介李子真静而亮许子方严而固张子沉默而辨独予疏卤么么窃幸附干诸君子之末出入诸省簪佩相摩至相亲也居十年仲西调理于天雄重卿谪倅于华州而仁夫亦退卧干漳浦铜台之侧渐风萍散矣宦踪岐路庸距有恒哉始人有伪为玉玺章者觉捕得人事闻　上恶之乃并罪有司司者可十人悉从外补于是张子倅华州夫以内外轻重异也以阶秩崇卑异也以物情飞沈异也乃张子一视之往在青云张子固未始沾沾喜也既乃铩羽亦未始戚戚忧也在职满岁人不见其恚色忿词称之者以为渊懿君子也而张子固藏智蓄照与之商时政校人物能章章道焉予往来邺下每眺洪川广野水流而不淆山崇而不峭风气浑厖郁在人目若张子者葢其锺灵然哉予告在里张子时能过予予为说杂而总要之命说曰命者令也犹之四序寒暑数既逮而弗可移也数者时也行乎命者也故洛阳才而斥广川贤而逐命斥命逐即才贤奚论窦广国命竟封矦崩岸弗压英布命当王即刑不废谓天定也鸱鹗恶唳而冲霄鸾鳯德辉而栖枳寸苗秀于高山乔松伏于深谷所值殊也雀或变蛤痽或成蜃此造化之神微而讵测哉夫物殊而所受于天者一也是故君子行法以俟命委心以顺时说巳张子冁然曰子言命母谓我哉吾业已安之矣居无何檄至迁判宝庆府邦之士大夫凡数十人群而祖之野予重有戚焉夫以湖海之契散合之迹十年数易往事既逝来驩如何乃于张子行追及畴昔群游之雅有感于今日者如此 

　　○赠方厓赵君六载考绩序 

　　方厓赵君者余同年进者也为御史事　今天子初使江西已乃使贵州又使南京车凡三出咸有功归余于　天子天子以为能志之留侍中勿更遣于是赵君之名显于　阙下今诸大夫论辨治贞亮之士能肩巨重立国事者皆称曰赵君赵君云夫儒者攻先王之术而起家所贵济当世之务以批蠹正法明枯竹守空言有署置不任如胶舟不渡木骝不驾国家何幸焉若方厓君者诚非易哉初赵君自三使还既六年挟六年牍将趋谒听　天子考会鄙人桢造赵君谓赵君曰昔臣将对君必从友谋拟得当然后入葢慎之也君今考即如　天子按牍问御史使三邦三邦各有状効胡以臻则君安置对赵君作色前举手曰即如承问即对曰臣使江西葢清戎驱逋逸者归之伍亡没者廉补之夫军既苦凶危而饟食岁复不给以故逃臣于其遣檄有司厚资装令坚其去母反顾至则守垒夫贵州者夷方也臣使按贵州观俗制令取所不畏畏之间复警犯文谕之不听再谕乃竟听豕罥羊驯服役比于编户臣不敢峻烕急缚重伤　陛下怀远一视之仁夫盗公家之利以自润而又灭其影在法母贷臣使南京勾检积案摘其辜坐之以惩邪者不以私匿不以旧党辠者若干人夫仕既以食君之禄君使之又渔其财与仓鼠奚异臣以故痛绳之对如此三者当不桢于是矍然叹曰赵君达儒哉乃事事各底于理明日牍上　天子如所拟对有顷再与遇桢与论今且复先王之盛安事而可赵君曰嘻华繁矣未睹其实也宋儒言治高高于秋天上上于唐虞远而不可即之涂重而不可举之器易如拉霜干超尺级比稽其末鲜成事焉夫先王之治之所由盛者士循力务効与镂脂剡氷者异也诚人循力务効也今之天下即古之天下何弗复哉何弗复哉 

　　○豫内篇赠秋岩戴子之保州 

　　乙巳秋虏众犯大同勇士王千斤与战死之王千斤者磁州人伟干多力尝持千斤器移数处不为疲间舞铁杖跃马行市中市中观者咸异之以为云长不死敬德更生也虏数至我军避不与接易之王千斤见虏则趋而前奋杖挥霍手自格杀者数十人会虏围千斤不得脱遂死然虏固壮千斤死而环其尸相视囓指葢自是亦小惩少寇矣戴子秋岩之为兵科都给事也寔荐千斤其言竟是効如此夫千斤者一奇士也士果皆千斤若也庸讵忧胡患哉今策事之臣率言简卒击胡夫卒不从天阪不从地出比来悉众而陈莫能快一鬪又安所选之哉往戴子言兵累十疏甚具大要谓训练储积两者豫内而务本也予葢咨咨嘉尚之焉孔子论足兵仍首足食夫食能旦夕办哉因又之时顺地之利时而调度计而散敛令夫饱于伍妻餍于室若此乃后教之战也有向辄克今边卒裋褐不掩形糠核不??兄口老幼聚处士圜一室之中相顾垂泣乃责之挞虏乎夫贲育至猛使枵腹而与强女子鬪则女子胜故马足刍粟无论胡代皆以致千里也士足衣粮无论强弱皆以任干戈也驱顿兵以却劲敌非胜算也十人出而七归非完事也故务在豫内今　主上下明诏议征讨惟忧边隅未宁民生未遂故云不谓广威斥壤以夸示四夷也若凭　主之威以急功持空奉而以茫茫决事是为国家显饰美名而暗启衅隙也载子谙于斯理今别驾保州保州控扼三关外障胡虏内护京师亦讲武地也于其往言之冀其概于中怀俟得柄则绎而施焉征予言者祁州太守陈子及倅王君也与戴子为僚而王君之子与陈子并予皆同计偕而予与戴子又同进士于戏戴子负才而敢任非卑卑名实者其谪外而抵今淹泊也予莫之究竟矣 

　　槐野先生存笥稿卷之三 

　　●槐野先生存笥稿卷之四 

　　左辅王维桢着　馆甥渭上南师仲编 
　　序一十一首 
　　赠督学李大夫序 
　　赠侍御齐公再考序 
　　赠青岩胡君督学江西序 
　　赠谏议赵君使归省觐序 
　　赠太守胡两台序 
　　送大司马鳯泉先生归宜阳序 
　　赠南京吏部尚书朴溪潘公考绩序 
　　赠大理卿卢公应　诏北上序 
　　赠石洲张君擢守建宁序 
　　赠济南太守项君序 
　　赠少司空横溪欧先生序 

　　序 

　　赠督学李大夫序 
　　赠侍御齐公再考序 
　　赠青岩胡君督学江西序 
　　赠谏议赵君使归省觐序 
　　赠太守胡两台序 
　　送大司马鳯泉先生归宜阳序 
　　赠南京吏部尚书朴溪潘公考绩序 
　　赠大理卿卢公应诏北上序 
　　赠石洲张君擢守建宁序 
　　赠济南太守项君序 
　　赠少司空横溪欧先生考绩北上序 

　　○赠督学李大夫序 

　　余既产在关中葢尝讯求先大夫之风切有叹于弘治之旧焉弘治时　天子用醇朴为教其下化之士无靡业亦无赝儒于时关中敦本好修之夫翔集阙下以莅政则奏其能以典文必博其趣默默者乃为有章逡逡者至以决事犹之西施匿妍利剑藏锷岂必章显之哉夫重者鲜负而巨者难持乃关中先贤随所畀予辄任焉持焉迈往不沮可谓笃信君子矣斯言也武功康先生为余指陈甚悉兹特记其畧云而武功又言治沿教兴导之有本教由人立施之贵宜乃遂称引李空同之在江西刘西陂之在晋许少华之在楚三君者皆关中人并用督学显名余恨不及见李君乃犹幸见刘君许君又因习其行事武功言皆信云然刘君许君皆起正德中乃无异弘治之烈者以育于弘治间也自正德讫今关中人士代兴逓作彬彬焉称盛矣其敦本好修之实视昔人何如也嗟乎余难言之矣以今睹于泾阳李子岂亦一时之奇而弘治之所谓贤耶李子者沕穆厚蓄人也或与言政或与言文李子不为哓哓辩而中咸具焉尝曰器贵藏神忌露桃李何言荆璞亡采嗟嗟兹为李子哉李子顷拜山东佥事往督学语余曰夫督学教也而治系之然本之在我矣重兹我负之巨兹我持之子宁母助之乎余谢无有固请之乃述曩所闻康先生之言曰夫空同之道主在伸士节振萎习卑也而故令高常也而故令异今去江西数十年其徒诵义不休斯谓强毅有立者也至若刘君谓宽乃教则涵而育之久之品裁进抑士有服词罚不倚朴劝不藉赏有孚格之化焉楚人追论许君之教号曰绝伦然究其指乃谓严则无犯绳则无枉通则不阏审则不谬举此四道而楚人永怀之矣殆明哲君子哉刘官至大司马许御史中丞空同竟止副使夫以空同之才稍自抑以狥世其动名不可道矣余既以应李大夫一白诸乡大夫之祖李子者具列今昔令得以观感焉 

　　○赠侍御齐公再考序 

　　齐侍御者辽东人也其方近塞而与东胡邻其俗尚飞缨走马其人讲干戈战阵之事禽敌封矦之业乃侍御用文显岂非士所谓兼才者邪始举进士除蒲城令会胡居西方者寇边邑大掠去令为蒲城理城郭选守卒而时时论制狄之技无长于炮火利于五兵巳又调咸宁是在嘉靖巳炎庚子之间边将有私其策胜虏者于是秦之人第知咸宁令良令也而不知令更武也既为侍御持节按山西山西苦胡患者连数岁闻侍御来百姓相谓曰意苏我者必齐乎侍御至果以为大创之余无用密法痛之乃捐徭赋宽狱讼扶伤举仆与百姓复始久之定乃始明法申令鉏有司之为厉者山西大安至檄诸边制狄之畧大槩言缮垣增兵制器三事具若为令时所讲云侍御出入中外凡六年及再考台大臣考侍御者置上考最称练识兵谋足当异时一面之寄嗟嗟固知台大臣非溢言矣考之年为戊申是秋虏本谋犯宣大虏谍者言宣大墙新成又峻不得犯且约犯辽东曰自辽接蓟无墙往得纵语闻侍御因循前议奏曰臣令窃听胡谋寇辽东辽界广力稀不能独应必借援他军夫虏岁入岁援岁费胡马三返而仓帑巳虚费虽耗而害不息非长计也臣愿接宣大而东因山为障其平地筑堵高与山半即虏至不得直犯可省调集供奉之烦且令负墙处者倚而耕作牛羊故纵靡患侵驱此则暂费永宁计便而利长可施也及陈增兵制器率详备委折兹不尽纪焉士大夫传其疏皆韪之侍御固负才然谦温不欲居人右闻人誉则引身退退如弗胜于是士大夫益贤其为人王维桢曰夫孤子语孝躄夫论步口言之身不能行之二者非也能行之而独能言之齐公是也今人望连师方镇力求勇任畧无逊词谓烜赫尊重得意也乃不省于权而安所措设若齐公者岂非鲜哉 

　　○赠青岩胡君督学江西序 

　　夫以胡君督江西学者则斯举岂不诚甚当哉葢人材之识拔在宰相升进在铨衡其风厉陶成则实隶学政者赖之故此三列者咸各得当斯足矣奈何患世乏才哉日胡君拜新　命诸尝与胡君同中秘者皆嘉桨之颂说之固信有所感非私而巳也初胡君在翰林年甫踰冠时蜀有二俊其一则内江赵君乃胡竟迁给事中去翰林非其当也岂固命坐彼不坐此哉其后十余岁胡君忽而仆巳又仆而兴渐征渐引始历今阶命顿抑之尔胡君能与竞乎今胡君齿发逾壮神凝凝定矣夫士至定其神将安投弗善也胡君少而负奇恒以为人臣委质而出苟肯戮力进取安事弗济故往在谏司辄有所论驳以明已志然本无他肠如世俗猎名自烜之为于是执事者追论之贤其人拔为诸生师表诚择其当也亦命且达哉鄙人桢关塞间人也塞间人十出九讲戈矛戎马之技乃桢滥典笔札之役则时时就胡君考讯载籍推探至窾既虏数犯塞烽火达于居庸则复与讲戈矛戎马之技小折大创之畧顷胡君为土者师矣余第执手嘿嘿不能出一语私谓其富积着可施余安禆之哉顾独以胡君故则嘅噫甚焉夫古之人能当其任位副其有则何言命躐级而升殊隽立谈而贵尤人则何言命时之所予序在鹓鸿俗之所否滞在涂泥则何言命非无命也所由自致命弗能格也唯士专言命于是君不之肆客常满座季主之卜声动长安术家主权修士堕守自汉迄今若是矣胡君顺命而又好修其可恒觏之哉胡君拜　命时宰相则袁州严公铨衡则四明闻公究其事宜传述久远赵君谓余曰斯母典笔札者之责乎勿令缺逸焉可也 

　　○赠谏议赵君使归省觐序 

　　夫使者将　天子之命行游藩国其威仪车马甚都也令赵君以给事居青琐中称贵近使已归而抵桐城邑大夫且迎之郊赵君至里门下车步入家升堂拜其父母其父母见之欢甚出乃见邑大夫去乃持觞上寿其车马在门外笙竽在庭内里人睹者嗟羡倾慕逓相诵说则赵氏光宠矣赵君父曰一竹老人母曰汪氏有五男子四人者皆传先业治农奉二亲独给事游在京师恒念以为二亲春秋各八十老矣不得省奈何辄愀容伤神焉及得乘传将归也忽愉愉快矣一竹虽隐在林间然故为儒以不获伸志休而治理法象固犹欲闻今　天子睿圣绝伦九卿百司皆奉驱使令行若驰威断若神老人问给事自具悉之给事别家几年矣兄弟五人者聚会次次问农业则饥穰相代也穰之岁即有惰农田亦入饥之岁即有力夫半菽不可得凡人皆因天苟非值时第能捐奋安禆也赵君归而抵家与父母兄弟晤言其大都若此矣昔相如使蜀其威仪车马至以赫视临卭荣被外家史独不称其家庆云何则行不逮赵君远甚及还报命见汉帝盛言通西南夷无所用愿罢之余又壮相如能为国家止戈定纷非词人比也今赵君使楚楚事有不便者几何种何尤最巨赵君善词揽采而记之即若还而报　命有诏召问楚事则赵君有对矣一竹老人性方严自赵君少而教之正以故给事在中无媕婀之行亦无矫饰之节显名　阙下光施父母畧无累其心此殆益父母年不用丹砂华父母躬不用绮绣者也赵君且往以其情语友人关中王生王生为拟论之如此然王生有母老在关中今守史局不得省望赵君往窃感怆脉脉矣 

　　○赠太守胡两台序 

　　夫学者诵说诗书称述古昔葢人人能矣至起而试官乃辄悖其所习违道而悦上败度而事私者不可胜数也以余观于两台胡公岂非近世之所鲜古人之所贵哉夫立官而畀之威者所以制暴非令其遂私也有所司必有所监者所以禁邪非令其妄悦也古人之法如此而近世之俗如彼余慨然有怀焉华在关中称善地又当午道关中诸使者过太守踰礼逢迎倍于他所则大喜不则怒去遂得罪初胡公之莅华也吏具斯事白胡公曰事上固有道以道得罪何怨乎卒弗听关中民好鬪而重触宪而吾华尤甚民富者以千金不死百金不笞凡此前守皆有之自胡公至富人怀钱徘徊公门下不敢入犯者悉论如法廉声震干部中由是观之胡公之治几古人矣近世能两之哉然胡公楚人也往余在京师楚人有为余言胡公者云胡公少负才绩学乃竟踣一第楚人皆为屈之至其贞志勑躬服先王之义廸诗书之训虽独醒之大夫未有增于是也今兹在官果若此楚人言固信哉世恒言楚材余又亲睹楚材最多夫楚何以多材也楚有衡岳之峻洞庭之雄天下称形胜者莫先焉故孕于物则为楩柟杞梓以栋明堂锺于人则为贞廉俊杰以禆盛治各往往而见若胡公者华人皆异之不独桢一夫云尔也故古之人取鱼必于河取妻必于姜正谓是耳穷乡下邑彼其所见不越乎咫尺之间求以称奇着世有乎余尝究论驭才之道有四以择地则获隽以任子则崇德以尚节则吏饬以表贤则士奋四者举而治化美矣然择地任子则铨衡大臣之责至尚节表贤部仗者之宜有事也顷之监察御史有蔡君者按部华下见胡公异之乃移檄华下表太守甚多美词大抵皆余言之所具云太守同官解子巩子矦子咸共持檄具仪俨然造太守如御史指称贺太守不敢当请辞三君固请许之属桢之官道华下覩其事乃喟然而叹曰夫赏异等罚不肖虽唐虞之治舍是无术矣故骐骥不与罢驴同足而别之则其材见矣芎藭不与萧艾同臭而别之则其芳远矣治不贤不彰士不表不振观于胡公则他诸君子其亦有所感也夫其亦有所厉也夫 

　　○送大司马鳯泉先生归宜阳序 

　　凤泉先生者宜阳人也天性忠鲠少而讲匡攘之畧所居官多在秦之边鄙凡虏情兵状皆明知之声名甚显今　天子之二十九年先生为吏部侍郎其秋虏骑入关南京师震恐先生受　诏督营兵以拒虏先生令士皆负郭而阵收郭外民皆入城民皆以私藏随虏守十余日竟不获一物而还于是　天子贤之顷之　天子更兵制合十二营兵三分之如旧制为三营而设戎政府及总理佐理之官二人遂以先生为佐理官当是时先生奏罢中贵人不得预戎政又罢勋臣不胜任者二人兵浸浸振焉由此　天子器先生愈益甚而会兵部尚书缺　天子手批先生为兵部尚书先生自以遭遘非常思倾身以报之既拜乃遂条治兵五事上之疏人　天子忽下诏让先生先生恐即上书纳印绶遂罢而归宜阳秦中人宦在京师故居先生之门下者凡若干人咸追而送之郊临别史桢进而言曰先生且休矣少选之顷　天子且复召先生起矣自桢滥竽供奉之班立在交戟之内窃覩　主上之英明独断论功不问其咎录大不校其细葢自天地剖判以来未尝有也在昔经国之臣有所谓杨石淙氏者其人如龙又有所谓王晋溪氏者其人如虎龙所在渊雷雨兴焉虎所在山艹木茂焉人罔不仰其为祥亦罔不骇其为异　上始皆斥之矣后竟皆征之且方其时谗者在侧而二氏复进是葢覩昭旷之道越拘挛之见不夺于三至之口前世能有之乎语曰王剖而良桂伐而芳言士不遭跌其节末见也故夫有非常之功者必有非常之议有非常之议者必有非常之谤谤久而益销功久而益着暂不胜久则谤不掩功而跌者卒奋彼其媕婀附时舍社稷之长策徒以自固其禄位者岂少乎然一跌竟不复振　主上弃之如腐鼠然诚见其莫有赖也故桢愿先生且休矣召者顷复至矣先生归宜阳既二年言官复奏之欲以为兵部尚书未报若有须焉先生前所奏罢中贵人遂着为令不得变所与共事号总理戎政者其人鸷悍先生故尝嫉之卒陷于大辟其明年先生之子王子仪选为给事中有司以为子仪名家子年虽少有大人风　上因乃拜之今天下传先生在兵部疏凡几种独至读罢中贵人疏则皆变色嗟叹以为难能焉疏畧曰今国家之所患者惟虏所最其患者唯士卒弗振臣以为斯二患者非深患也所谓深患者唯在中贵人典兵权耳夫今之团营即汉之北军唐之府兵宋之禁旅所以卫京都备不虞至重至其令勋臣掌之者谓其明武畧其令文臣共之者谓其督怠弛其令中贵人监之者谓其防拥蔽总之以厉兵振威焉耳乃者胡马来臣调团营兵令出城击胡而十二营半空见卒又罢弱不任旗皷夫卒至罢弱罪属之文武二臣不得解矣至空无人者则乃中贵人为之耳外语籍籍咸以为有输钱脱更之弊是本用监军反用蠹军矣可痛陛下即若不赫然立罢之则岁月既积消耗益甚假令虏踵前智复射一矢于关下谁与驱逐此可为寒心者也夫刑余之人典在传公交车之命供扫除之役耳令其参列坛场固已亏体而况于作蠹邪臣闻久服之裘必敝常用之器必缺请罢中贵人勿使更滥戎机亦保躯善后之图也夫中贵人既罢则什伍充实即于什中选伍于伍中选一丰其馈饟时其练习即可得精卒以精卒当强虏何患哉臣故曰二患非患中贵人典兵权深患也臣又观在营诸将徒善为容难以効实臣欲调诸边名将久处行间谙穰苴之畧者每营各置数人而罢今之善为容者则李广在军而舞车之徒出王翦开壁而超距之卒奋所以慑外夷安中国涤旧耻伸新威计无急于此者臣诚愤胡骄志在忠于　陛下故缕缕如此夫撩虿之尾必中其螫臣岂不恤顾令戎事坐而益坏矣愿察愚悃降咫尺之　诏定万世之规臣不胜大愿此疏初下时诸大夫见之惊曰古之言洛下多才名不虚矣 

　　○赠南京吏部尚书朴溪潘公考绩序 

　　夫朴溪潘公者葢古所谓社稷之器哉初潘公为户部尚书时适桢守在史局尝从之游知其为人也潘公简重宽博而又明于大体口逡逡不肯舍一词及与商政事则不惜唇吻定之久而金可铄石可泐公之词竟不易也誉之所在不与众趋毁之所归不以智免推所包纳则沧溟未为广泰山未为高也桢私以为潘公长者足可负社稷重不宜持米盐之技责之且不宜离　人主左右俄而有　诏徙为南京工部尚书斯其故余莫之究诘矣居一年潘公又改南京吏部尚书又一年而桢以徙守翰林至南中南中缙绅大夫之伦咸籍籍一口誉潘公大抵言潘公长者社稷器如小子之所称者云夫庶事之未集集之在才纷难之未理理之在智至于厌服人心镇抚国家则属之长者故求才者智者百人而一大才大智千人而一若欲求长者则万人而一何者其器弥大其获弥寡也在昔郑庄每朝未尝不言天下之长者彼固能辨乎此也今潘公独不直有郑庄言耳设有言者　天子方笃念社稷求非常之人潘公必征征而鉴颜貌察志意则必拊髀惊叹以为见潘尚书晚其所褒嘉拔置恒情不能揣百舌不能间也潘公之属曰考部何君者桢之友也桢尝具是语告何君何君亦以为然有顷潘公为尚书满三年当书状投阙下听　天子考将行何君与其寮七君者来过桢属桢词云以赠潘公往于是桢乃言曰夫楚璞诚珍然必剖而后信焉沚兰诚芳然必佩而后亲焉潘公诚长者今往亦必身见　天子乃能自异不见不能异前日之南徙是也夫策士挟术以干世主彼固区区耳犹然守宫门冀幸一见主之颜色彼葢谓两相接则浮言止况大臣乎虽投百状不博一见也 

　　○赠大理卿卢公应　诏北上序 

　　今为　天子守三尺令天下惕然震衵不敢作奸触网者则主在刑部矣至平法论当昻之非益卑之非减则又于大理责之焉故桢尝念此两省者不可无长厚谨重之人夫法火心焬者失则横焚故自昔圣王眘之云顷岁大理寺卿缺有司言南京大理卿卢公者可　上乃召还补之卢公固长厚谨重治南中狱称平檄至南中南中人呀然惜失之且以颂　天子之明能烛贤者于数千里之外也夫冤精不化则甘澍不降人有抑情即天有盭气为两省择人安得不云尔哉大理丞赵公者桢同老友也与卢公为寮前卢公未召时赵公尝过桢桢从容问曰今斯大理非汉所称廷尉者乎赵公曰然汉堥尉张释之公慕之不桢欲为之执鞭独恨乎不同时也方其争犯跸罚金时实以批人主之逆鳞何其殆也乃张公法视泰山身视鸿毛出身卫法法植而身荣卒令声施后世臣主俱显桀哉桀哉赵公见桢为执鞭说叹之因漫问之曰子守史官古昔史家众多子其执鞭于谁氏之门乎曰春秋春秋孔子之刑书桢视其书且下拜不直欲执鞭也其为书天子之所辠孔子因而辠之天子之所罚孔子因而罚之要在明一王之法抑人心之邪而已乃若魏收之撰魏史牛弘之撰周史此二氏者意所欲贤则妄益好词意所欲丑则曲加秕行斯皆轻弄笔端恣情高下设其人尚在吾道逢之不与揖焉赵公凝睇视余者久之辞去少选卢公之檄至以吉日戒行南中冠葢倾城出送卢公于江上之旗亭其时雪水消江大泛溢桢立亭上望赵君叹曰夫水之道危舟之道安彼有被发之子狂而蹈溺非舟人之事也既人在舟中歘而飓风吹浪帆侧舷簸舟人不为相风捩拖令就宁所何以称长年三老乎赵君冁然曰子且舍是今卢君斯须且别去考昔赠言代轩之义子安得竟巳桢应之曰唯唯今而有诸公令余言安得巳然卒亦不能舍顷者之言也 

　　○赠石洲张君擢守建宁序 

　　夫仕宦而至领郡国历太守葢赫然显盛矣顾独以建宁令石洲张君往非计也余私窃咨咨嘅噫之焉今天下坐戎马之警浃岁以来骚然靡敝未有宁所又时有水旱之虞民之流冗道路轻徙易摇即若青齐汴宋之间燕赵之分西至秦北至晋此十数郡者何尝卒一岁无事哉然唯独江南完在江南又唯独闽中完甚建宁于闽又称完郡葢渐南渐远渐远渐安也以彼其所即令一长者行能治之乃何必张君往也若张君者固宜在青齐汴宋之间燕赵之分秦晋之境譬犹病瘚而逢仓公若宽髀而得利刃也岂不便哉夫张君者蜀人也负才畧慷慨为南京浙江道御史南中缙绅大夫之伦多称之余至南中见其人亲睹其行事主在便国家利人民其伏奸宿蠹自张君在事犹之去腐置氷蚊■〈亡上虫下〉不就也假令张君得摄专制之权据要害之冲不以州府困其志局其才其所兴发建竖当与古昔豪桀方轨而争驰抵足而论烈乃令守一郡不能见张君奇而又迁之完郡将益靡有见余奈张君何哉先王辨官论材所从来久远矣　祖宗时或以御史迁都御史或从郡守转六卿长若此类者往往而有彼固谓其当也他悉置勿论近世之官人次合贯鱼积同累薪次不及不进累不谢不伸虽有贤者怀拯捄之志挟批捣之能亦引躬逡廵莫敢自効诚格于调也故贤者或老白首始跻大官比其时且■〈风立〉然衰矣往日十举十当今不能五若是以谓信名者非可哉故时过而种虽后稷一物不生老至而官虽有贤者鲜克立功张君方壮岁能寒暑忍渴饥葢四方士也不及其时畀重权强大业徒令尺寸进如待庸众人正余恐其绩效不睹老冉冉至矣张君辞其寮往建宁其寮八九君第莞莞视张君笑一日其寮凤竹徐君为余述其事余问徐君笑何以徐君嘿不应余谓之曰今张君擢如此且在事几何年矣徐君曰业六年满矣且欲考而值此余呀然叹之语曰南道如虎升官半府非虚言哉 

　　○赠济南太守项君序 

　　项君者越人也越人号称多才习文法吏事而项君益复荦荦故项君为南京刑部郎中有声籍甚南中狱得从项君讯者威称曰项君持法平不苦索我不有项君我等其衔冤终矣初项君起嘉靖甲辰进士也当是时余奉校士之役举项君项君来见与之言则数称引先王诵法孔子与世俗殊绝私以为项君竟所至当列儒者之林岂谓其今为理官而斤斤若此也夫剑之为器也利断割辟妖魅可谓神矣方其藏在匣中饰以宝玉错以采绘君子佩之固烨然可亲也而出之则见神也此足以赞项君矣项君在南部且六年与海内士大夫游擥采谣俗究徧人情明所兴除振废之道难易之节士大夫与游者多称之顷者余迁官南中项君间从余语久至更仆总之物物中窾肯也其言曰夫今忧世之士率戮力防胡若以为胡寇不至则戈马休闲中国帖定此谓捄时未称要睹也方今所患不在羯胡而在中国夫大江以南姑无论已至若淮泗之疆多水泽??佳苇土瘠而人稀其俗慓悍少年椎埋攻剽闾里不相非急则伏于泽中山东人俗尚绮靡家务相高其地通漕舟樯鳞集远方之货至富人争市以博利利多则置酒征乐歌舞杂进连日夜不休其子弟习之卒而衰息不耻作奸以放情而不闲于礼也赵地故多健儿工骑射国有戎兴召其徒可济缓急然人鲜厚业官家不为恤辄去而为盗夫水锺成渊盗聚成殃此弗可弗计也先王之风教河南尚存葢古梁周之域焉顾其域与山东壤界俗转相染市坊少年尚鸣弦击鞠以为叹不治其生业即有呼易走尔燕近赵俗与为一晋土最瘠而俗尚孅啬其民力本治生不可惑以邪秦人强而好义又险塞之邦即有患特用丸泥封关坐困一月而十夫可制之此诸方大较也夫风俗所易所难所宜兴除所宜振废悉责在有司有司近民易识其故故府责之县县有闻白之府两者交相图何变之敢生今不忧中国而专意备胡于计左哉自备胡来中国之靡敝不可胜道此人人所睹也独奈何末之讲也居数月项君擢为济南太守其寮欧氏金氏两君者就余请曰公固雅礼项君项君今且诣济南矣亦将有以益项君乎余谓之曰吾无以益项君余尝睹项君言论如彼其当事情也诚使项君因俗效实卒视其言果应即与上记所称颕川渤海此二贤者比驱可也吾无以益项君然项君与欧氏金氏两君者处也披腹臆示之不肯令巳独贤名独归以此两君德之为请余言甚力焉语曰君子兰芳无在而非好也则项君是乎 

　　○赠少司空横溪欧先生考绩北上序 

　　夫自　明兴以来泰和欧氏用科第起家者葢数十人焉此数十人者皆天下士也各以才能翊赞其鸿业勋名俱着于竹帛于是天下言世臣者咸推毂欧氏而泰和门阀遂嵬然称海内冠矣鄙人桢产在关中童子时即闻泰和名慕之及年既壮而游　阙下见今横溪欧先生先生方为仪制郎中也睹其容盎盎如也已而考其行履夔夔如也皜皜如也因窃谓周世尹氏之卿而汉任石君之子非私之也彼固谓其贤贤相肖不欲隤其家声又安肯负于国乎若欧先生者斯固其伦类也其后十年余先生官至南京工部侍郎矣余鄙人桢适以徙守翰林至南中先生风貌稍苍然改旧矣其行履愈皭然若荆玉之初脱于右也余鄙人诚咨咨嘅噫之焉夫崇台有基巨木有初宝玉在前则智士眩移或负豪杰之才卒乃不得陟千仞之丘须明堂之用者坐此亏毁遂短折也司空大官六曹重地宁可以幸而致乎当是时洛阳人东谷孙先生为工部尚书孙先生方廉质直而欧先生精润修洁两公者行不同顾甚相敬也一日欧先生治行将赴　阙下告满以牍视孙先生孙先生谓桢守翰林典纪述之事持欧先生牍就桢请着之桢手牍再三披则前尹应天事居十七今贰工部事居十三问之曰辐辏而成三年绩也例得考焉桢既从孙先生得所为贰工部者如彼又从南中人得所为尹应天者如此于是遂为着曰南中人称欧先生尹应天时适旱甚谷价涌贵富人至竭金宝分卧沟渠葢岌岌矣先生则发庾焉而活者甚众也欧先生他所修复甚伙不具论即若振穷乏起僵仆此之为德深厚矣　主上忧恤元元惧一夫之失所至勤悬也今欧先生以牍上牍所具者正无失所其取何阶宠异之哉夫嘘生与吹枯其难易相绝千里矣论功者宜殿最之母令溷哉欩先生有兄曰南野先生今为大宗伯侍　又子左右欧先生行且见宗伯公出牍相视且问桢所云者当之才也宗伯公桢故从之游葢瑰玮博大有休休之度焉欧之贤自身所睹者槩如此其不及睹者有声在其耳何其众也人言欧氏宋大儒欧文忠公之远裔也有谱牒存审尔则欧氏门阀又不独自　今朝始矣所从来者久也或曰芝艹无根醴泉无源非然哉非然哉 

　　槐野先生存笥稿卷之四 

　　●槐野先生存笥稿卷之五 

　　左辅王维桢着　馆甥渭上南师仲编 
　　序一十二首 
　　赠南京礼部尚书端溪王公入贺　圣寿序 
　　赠南京礼部尚书端溪先生考绩序 
　　贺柳州太守小江毛君序 
　　赠别驾梁君之延平序 
　　赠焦大夫奏功拜　恩序 
　　赠少司徒芹山先生告满序 
　　赠东谷先生考绩序 
　　赠大司成见沧茅公奉　召北上序 
　　赠大中丞须野张公廵抚贵州序 
　　赠大理少卿方厓赵公北上序 
　　赠监察御史濯溪闾公还　朝序 
　　赠南京太宰俨山周公序 

　　序 

　　赠南京礼部尚书端溪王公入贺圣寿序 
　　赠南京礼部尚书端溪先生考绩序 
　　贺柳州太守小江毛君序 
　　赠别驾梁君之延平序 
　　赠焦大夫奏功拜恩序 
　　赠少司徒芹山先生告满序 
　　赠东谷先生考绩序 
　　赠大司成见沧茅公奉召北上序 
　　赠大中丞须野张公廵抚贵州序 
　　赠大理少卿方厓赵公北上序 
　　赠监察御史濯溪闾公还朝序 
　　赠南京太宰俨山周公序 

　　○赠南京礼部尚书端溪王公入贺　圣寿序 

　　自桢侍今　天子且二十年矣葢习见诸方之臣趋贺　圣寿者焉每岁八月当其　诞节至于是从东南来者以舟从西北来者以车至则干旄云拥　　鳞次煌煌乎集于都门之外及　贺之日内廷之臣入诸方之臣以次入而又有蛮夷之君长陈方物効贡贽者缀立于诸臣后焉班定则咸稽首拜舞如礼连呼　万岁者三声殷殷起于楯陛之间彻于云汉之上此其中礼文典折桢不能具而悉然大槩若此矣今礼部尚书王先生自南京往也固循旧章修恒敬耳至语　万寿则　主上自为之矣南京户部侍郎有陈先生者故尝与王先生为寮王先生有大德陈先生过桢索桢言赠王先生闻桢言若此乃辄前而问曰子谓　主上之自为寿有说乎桢应曰有之方今四海之内万事之纪可谓称极治矣乃　主上愈益眘葢内定其神而外理其凡虽尧舜之兢业奚加焉京师者合五方之人以为聚其困于疾至可痛也则济之医药狂人坐无知抵法者屡恒原而赦之虽黄帝之仁大禹之慈奚加焉然黄帝之年数千岁尧舜咸过百岁禹百岁咸称悠久此数圣人者徒各具一德犹然寿命若斯今　主上兼之矣推数循理观之即万年不啻也故曰　主上万寿自为之矣陈先生肃然改容举手而赞曰然哉然哉已又曰余闻主上谒款天帝修礼百神葢皆敬谨之甚今兹　万寿则天帝百神固有佑乎桢应曰有之夫既数见珍符矣往年外郡献白鹿顷年内苑醮辰有鹤百群翔舞于坛上夫白鹿者百禄也鹤羽族最寿者也其告之矣于是陈先生乃叹之曰今兹　万寿　主上自为之天帝百神又佑之吾属诸臣诚蹮蹮忭蹈然竟莫之禆徒令王先生以旧章往耳桢应曰诚欲禆有之惟诸臣加之意焉且寿之义有三夫寿者厚也言人君施德累仁厚自培植其年绵绵而未已也又寿者受也言天帝百神储祉降休人君受之至寿考也斯二义者桢前所谓者是矣又寿者奏也言人臣各遵其职効其业以奏功于君前君用是以弗劳遂乃益筭进历迄无穷也桢今所谓诸臣宜加之意者也今夫执事之臣众桢卒说不能具即如陈先生乃司计之臣也王先生乃秉礼之臣也自二先生在事何尝一日不槩于中何尝一物不隶于理若是则　主上奚劳焉令诸执事之臣皆二先生若皆不以劳其主上是即所谓禆　万寿也而安云末之禆乎独桢列在词臣主在奉笔札之役不能为公家効咫尺之勋减秋毫之忧乃今徒以其名附王先生往亦循旧章修恒敬耳则固有栗栗之怀焉则固有栗栗之怀焉 

　　○赠南京礼部尚书端溪先生考绩序 

　　礼部尚书端溪先生者开州人也姓王氏初嘉靖壬子之冬而桢以守南京翰林来也于时六卿之长则见有五人焉五人者兵部则桂林屠公吏部则徽州潘公礼部则开州王公刑部则长兴顾公工部则洛阳孙公此五人者要其行能虽殊异然志意皆质直不迁于流俗不没于藻缋则桢有慨慕之怀焉明年癸丑春而潘公以秩满赴　阙下考桢遂赠之词称潘公社稷器非米盐之能诸公见者皆然之于是桢因而徧请诸公以满期言桢职在纪述当尽为诸公书之乃屠公则既已考矣唯王公则今岁七月顾公十月孙公十一月祯得之则辄前而贺公曰今而诸公位皆在尚书非轻眇矣比既满考皆得赠及三世荫其子　朝廷之所以遇大臣者益甚厚矣诸公其幸而熟图之哉居无何而屠公坐有念疏归许之乃桢叹息者久之以为其鸿鹄举也横绝四海而莫之能羁也夫宦寓物也既归其主则耳目手足卷为已有矣自屠公告而去兵部不补而以工部孙公摄其事俄而海上之警至孙公闻乃即念江海通流若卒至奈何则日夜画计守南京寇谍者见南京之戒备预兵威设寇遂不来桢乃造孙公贺曰今日之政微公锐身为图则谁肯然者公即欲效屠公鸿鹄举弗可得也顷之七月而王公满期至潘公前为吏部尚书告满乃改为兵部尚书适而来孙公归兵部印其寇仍留海上王公于寇虽非其职事然甚忧之诸在南京台省之长贰凡若干人咸罢燕游避声乐俟寇之定于是王公且行而赴考也以书止诸执事令母解禁怠忧国之心诸执事既以不能觞王公乃授简于桢属之曰夫别者情多故觞之令醉醉而令忘之也送者义重故词之令宣宣而令栔歜也子其词之而以送王公于是桢乃逡廵低回喟然而叹曰夫今天下风俗葢靡靡而敝矣本之雕巧者胜藻饰者多也幸而有王公者在焉吾犹其见古人也王公之为人也其志洁故其履芳其情朴故其德厚鲁国之处子未为修汉廷之周勃未为重也平生幽默而罔躁焉然语及当世之故矫伪之行则辄矍然而顾蹶然而起即若贲育按剑振振乎无敌于前也语曰白璧不雕明珠不饰王公斯近之矣夫流而不可还者风也成而不可变者俗也即欲变之令还期不失光民之旧则王公者固宜尊异之哉 

　　○贺柳州太守小江毛君序 

　　柳州太守小江毛君者故礼部尚书三江毛公之元孙也三江毛公居礼部时当今　上即位之初岁有诏下廷臣议所为　尊崇大典未定固将擗秦汉以来诸儒之谬而祖其意于唐虞三代之上葢义起云毛公前与诸臣议弗合乃疏归久之议既定所与共定者咸至大官进公孤之任焉向令毛公且勿去立顷之而择其是将必至三公然毛公不少须也由此言之彼三公位尊重矣乃不能夺毛公之执何其介哉当是时小江君方童少不甚详其事然独记毛公所善关中人幸庵彭公往来之迹余入南都为余道之历历焉彭公时为兵部尚书其为人刚方不能濡忍见邪僻之人顾独数过毛公家每过未尝不移曰也其所论悉邦家大计至不当意所则辄大呼恚忿焉左右皆废语曰姜桂同味投在一器则二公谓矣小江君之父曰浣亭君浣亭君尝为思州太守在思州数岁徒以夷方之地图孳物归无他装客或诧而问焉浣亭君谓之曰夫先大夫官尚书非眇小矣归之日宅不西益畆不东拓予其敢没世俗之好而遗先大夫之辱乎矧又有严训在也嗟乎昆岩之玉产无弗良丹穴之雏毛无弗异以余观小江君口刺刺诵其先世事若荆客谈其所藏璞以为珍卒之善柳州何疑乎初小江君得柳州也其里中士见宦在南都者总之十许人期相约而造小江君贺小江君辞谢曰不敢也自吾大父以射策魁天下又列在六卿长大荣矣然大父每一拜　命辄惕然惧不为喜诸君独奈何贺柳州邪其谨畏不矜若此夫小江君太仓人也今太仓世家有二氏焉其一毛氏其一王氏者今詹事主簿王君振庵之家也主簿之祖曰司马公司马公之子曰都宪公都宪公之子曰刑部君主簿者都宪公之从子刑部君之从兄也毛氏王氏其先皆同德好修其子孙皆化之称贤故吴中人指数衣冠世德之家必推二氏焉下之夫吴自季札让国以来几千余岁其故风葢澌澌纪矣而二氏独能廉不狥世利自机云兄弟一唱之后文士嗣兴焉甚众然皆散出异族逓起逓伏固未有奕叶亘秀者也而二氏世文词不见有一人陋可不谓难哉二氏之诸君咸相绍而缔交于余余关中人与幸庵彭公同乡里余谢彭公以为弗如不识诸君安所采于余独推毂甚余愧之焉 

　　○赠别驾梁君之延平序 

　　今南都诸省皆称闲曹而翰林尤甚余以守翰林来且半岁过矣则竟日第块处乃漫取庄生籍读之及至论海鹏扶搏事则辄抚卷叹息焉夫鹏之上搏也乃至九万里高远矣是鹏之能也然非藉扶摇力则徒屈伏海漈耳即不能极高远至九万里也鹏徒伏海漈不动斯与凡鳞常羽殊乎由是观之客游南都乃往往苦之者非薄之也彼固有所抑也翰林孔目有梁君者广东人也为人沈毅玮瑰有横驰四方之志乃亦羁在此余苦闲甚则恒要梁君过舄谈焉梁君谓余典文词请所为词何从余慨然谓之曰今吾方厌是而君顾歆艳之耶扬雄有言壮夫不为葢其技雕虫能令完璧残巨木腐雄既老始悔之所贵君子者固在栋明堂充珪璋之用耳诚无事雕虫为也吾方厌是而君顾歆艳之耶于是梁君默然一日梁君复过谈其乡珠玑翡翠土人泅池而采不恤没顶历木而求不惮岚烟若是其险艰也余为之恻焉夫珠玑处于渊翡翠巢于林斯二物者去人世邈矣乃二工必得之固谓其珍异绝非庸庸也贤者投于遐僻而不用即珠玑翡翠弗若之矣居有顷而海上之盗兴梁君请余今策且安出弭之余笑而诘梁君曰往君慕词而请为之今盗兴能以一诗退乎夫天下有卒然之变而未有卒然之功有卒然之功者葢谋尝前定物尝素办者也天鹏伏于海而羽翮巳具至乘扶摇则横焉今诸公在事谓江南为极乐国无虑乃不讲于批捣之术警卒传则失之余弄笔札人也奈何越他人职而言干戈事乎久之梁君擢延平府通判檄至余过梁君贺焉夫珠玑贵而廉贾躁翡翠盛而贞姬惑乃自古叹之矣何者物尤而欲不可止也君之之黩货者亦若是耳梁君苦二物之见求其不以自蔑其躬明矣乃余以曹署故既已贺复此送之云于是梁君避席再拜而谢曰产在东南隅足迹未尝踏四方不知关西先生之论谔谔如此兹往固鞭驱前矣顾独无奈别先生何念先生寂寂守孤邸耳梁君既去有华亭何君者代其职未至至则余有与谈者不寂寂也 

　　○赠焦大夫奏功拜　恩序 

　　昔无大夫奏功于　朝之时余实亲睹其事云焦大夫葢挟牍来也牍约之葢数十极一人力仅胜之所具咸大夫守平定劳勚事其巨者有三一曰平定之民尝饥矣太守令民不流殍户口如故二曰太守政平而令肃民重为邪无盗他盗亦不入其境三曰州俗黠而好讼日受牒至百而未巳往吏甚厌苦之焦太守居三年讼止吏部阅牍大异之上其事于天子天子诏有司问太守治平定何以令民饥年不困盗贼销亡争讼衰止也太守伏地叩头谢曰此非臣之能也尽　陛下神灵威惠之所及也臣何力之有焉于是　天子嘉其贤有让乃加太守为奉直大夫太守父曰通判公赠奉直大夫母曰芋赠安人其配某封安人令太史各制词子之焦大夫乃即趋阙下受　制叩头谢而且归赵保州者焦大夫之姻也当其时为刑部郎中余为翰林修撰与焦大夫故同计偕乃相期约造馆下称贺焦大夫顾歔欷逡廵而言曰仆先子所以教仆者备矣乃今藉　天子之休命得以报然泉室幽杳白日不照仆诚甚痛之巳又曰仆有箕箒妻性不好华而善操家政以故仆一意治官微回视之忧今之封足酬之矣余闻其语则大息叹焉以为君子者出而服职受事显声名于当世垂光烈于无穷此非独巳能也亦必有父母之教室家之助焉今夫百寻之木可谓材矣而雨露泽之而柯叶芘之久而弥大此匠石之所为顾也君子而得父母圣室家宜者亦居其遇哉刑部君请余次第其说书之卷赠焦大夫其时会焦大夫迁二武昌第卒卒辞别罢之既三岁余迁守留院刑部君亦出补保州保州以书抵余责负故为激词求应其词曰彼焦君所获居弗若大臣崇陛华峻上逮三世下庇重叶煌煌烛烛震炫时人之耳目者然均之荷　天子宠也焉得弗记往子有成言竟不肯次第书即诚谓轻眇如　君恩何余既已次第陈言报保州因复之书曰夫君言大臣沾荣上逮三世下庇重叶者以为奇绝夫奇宝不偿纪德不报斯固大臣之所以为难也虽然岂可以不务勉哉古亦有言精卫填海女娲补天夫海不可平天本非缺此人人所明也然今昔称焉非谓其果能也美其殚竭心力耳以劝忠也 

　　○赠少司徒芹山先生告满序 

　　少司徒芹山先生者故尝以强学能文著名海内乃今领度支筭缗钱主军国之需背所习矣乃先生固能之先生既得迁南京户部时会大司徒缺而先生掌其事以为古者称効赋于京师命之曰灌输以言绳绳继继如水之流未有绝也于是移檄诸道令各以岁赋入而责治粟之吏甚剧诸道得檄读其文肃然敬惮之既半岁赋皆至如期唯恐后今南京仓廥谷粟充溢露积于外　御府诸藏皆满称富国焉皆先生之劳之所致也先生之言曰小人之道犹染也染于青则青染于黄则黄君子之道犹龙也上下风云逐时而数变是故先生尝柄文教矣士随造即化尝为奉常矣礼乐因而明尝铩羽而沈于末位未始以为戚也乃今矫翼而列于大僚未始以为欣也于是缙绅大夫之徒咸翕然一口称先生以为先生犹能也既先生掌户部一年余会倭囚侵暴海上横甚当是时工部有洛阳孙先生者摄兵部事乃躬自选卒将发而御倭而按尺籍半虚见卒率疲弱不任干戈孙先生愤苦之乃以白芹山先生卒空饕太仓粟请图之芹山先生方纤纤务节缩闻孙先生言乃遂上书曰臣闻养猫所以捕鼠而不捕之猫弗养焉畜犬所以吠盗而不吠之犬弗畜焉今南京官卒岁食太仓数百万石之奉乃一旦有急能从军者不满十之三四其不能者顾居其六七是居此六七中者固不捕之猫不吠之犬也焉用食乎臣愿于其六七中汰其最甚者更募壮士以今省粟奉之此管子所谓开塞通变国以不乏者也臣尝问仓曹粟所支堇堇可数年之资耳然其间又且有水旱之虞戎马之警皆不领于常费臣切为忧焉夫　国家有万年之图臣愿効万年之虑要其道惟在罢冗散之役绌浮淫之蠹而已彼请益赋者朘民之肉索山海者诲民之盗卖爵则名号滥赎辠则刑律弛臣以为非久远计且害治故弗言先生书奏葢四事其它三事不具悉然皆其蠹财者书下南京九卿及诸司集议之时史桢不在议中久之史桢造先生所谓曰亦尝有以秦越人之决疽闻于先生者乎夫秦越人之决疽也不令疽人见刀七煦煦然以手拊其背卒而一痛辄已之今先生言汰去蠹财者则决疽之类也夫计未发而令蠹者知之则多惧已发而令蠹者备之则多沮故昔之豪杰柄事恒弄奇务神甘蒙好术之名而弗辞非卑卑也畏事有不立也先生然余言叹之先生之司属若干人服先生教既久顷之谓桢曰今大司徒缺久而不补即若补必吾芹山公也巳而调工部孙先生为大司徒诸司即又谓桢曰今吾芹山公且告满满必有迁偿先生之劳桢应之曰然夫官人者第稽其资议人者则程其能诚令官人而肯采议人之口则安弗当焉又安有笯凤之嗟轩鹤之喻也 

　　○赠东谷先生考绩序 

　　今南京户部尚书东谷孙先生者前为南京工部尚书而摄兵部事其时会倭囚发先生诸所振举皆可明臣节翊国难余私为记之云始倭囚来侵海上也众不过数百人微眇耳海道以书白兵部先生得书辄大骜其时属大暑而又暮夜先生立呼火草疏驿闻于　上当此时客皆谓先生疏大遽且须之以观其定先生固不肯居顷之诸道书旁午至或一日十数至上海言城陷太仓言城楼毁嘉定言城被攻甚殆贼众见者至万人其伏兵不知其数先生传书令诸大夫徧观之客前言先生疏大遽者乃皆造门下谢言先生识贼状睹后事我等弗及也顷之有得贼谍者白云贼且欲窥江上不但已先生惧遂集诸守臣谋之有一人前曰苟必欲发兵固须请乃可耳先生目言者言者奉首退不敢复争先生乃言曰夫春秋之义先发后闻谓仓卒之变生也独奈何守胶柱之见而不顾急难乎于是自为令分军为六道出屯戍要害处而各置一将领之而又为之县赏格申罚科既已定乃克日行宣言曰有来挠吾计者吾奏之不则与若俱伏矢石之下母令误国而徒自泯没也其日兵遂出乃请粮于户部户部予之当兵出而行都市中卒皆练甲金戈光烛云日父老观者咸拊手叹嗟以为老且死乃始此睹何其盛欤兵出可十曰所而倭囚皆回舟不来先生御倭凡三疏其二疏事既巳断乃后奏焉翰林王生曰夫从古以来负才之士非少矣然事每不立者坐有病四焉事埶奔迫利居其一害居其九筭较分明而怯心生焉此病一也独智之虑众不及睹而骇议随之自信不固制于唇吻而遂止此病二也太阿倒持授他其柄动发举事未见福端先婴祸首此病三也投机之会间不容发而逡廵犹豫未有所决譬之临道踟蹰坐失千里此病四也斯四者固偾事之根蹶才之路也余尝持是以验天下之士百不失一而孙先生独无一于斯四者此大计所由定大事所由成也在昔正德之季年嘉靖之初禩也传有乐平乔先生者而又有仪封王先生者二先生相蹑而为南京兵部尚书南中人至今称之以为当其时江南保障东不在海北不在江在二先生之身焉由今孙先生观之令与二先生出同时当鼎足立仕同地当比翼奋皆所谓上应四七下乘五百之运者也岂可数数见哉孙先生摄兵部时南中人咸事吁祷愿先生为真兵部已而改南京户部非其望矣南中人甚叹之孙先生自为尚书葢三迁而满三年当考临行王生送之曰吾欲上书明先生之槩乞改玉授钺以答下情惧人以我为越爼而阿私好也吾欲簒述前事寄勒石室而身在江表惧人以我为卖直而夺彤管之职也故私独记之吾且欲谒归将持而藏之名山令后世有知者求焉先生母以我为无益于公也贰工部者欧阳先生见余记语人曰彼王氏记东谷先生事信魁然大矣然东谷前为户部而值财用屈也曾岁益巨万之资以给之既改南京工部又复省财至不可胜算凡此皆大政乃皆遗而不录何也王生闻之惭已自解曰夫合浦之珠网者讵有穷哉则吾有遗录焉固也 

　　○赠大司成见沧茅公奉　召北上序 

　　夫见沧茅公为南京大司成既二年久矣乃者　上念之召之还于是南京缙绅大夫之徒咸俨然造茅公贺焉夫海鹏扶捕谈者奇之鹤唳而上高空则观者翘首彼其意非徒慕之也固亦有所为也在昔戊戌之岁茅公尝以射策见　天子天子览其策为置第一其所条对累万言大抵皆国家大计迨于今十有七岁矣岂其策概于　主心言既有验而适乃　召之邪且欲以备三公之列也夫董子对策论天人之际极矣一迁江都而竟莫之返贾生言治安之要汉廷公卿皆不能及而宣室之后不复再见此二士者才非不隽言非不良乃所遭非其时也由今茅公观之可谓五百而一会千年而再遇者矣方今　天子圣德光昭比之日月靡缺可补然青齐之郊水患不收河南南阳以南米一斛万钱夫救菑恤危以抚安元元此　主上所轸虑也茅公即往而谒　阙下有如　天子使中贵人问茅公道所从来安所见闻具上之茅公由前道往不得诿曰臣典在养士斯固未尝理也夫蔽主之明而壅其泽匿民之殃而重其困此人臣之大忌也昔茅公对策时指陈利害不知有他何其具也岂今日顾畧之邪语曰美服人指美珠人估言求之备也故余随诸大夫后贺茅公礼既成复此望之云茅公为人笃中而自信识大体口不好辩而白黑分明常称以为士人出而应世持体不可不弘御物不可不厚聪明戒于太察严威戒于太峻一一而听之虽善竽者必乖寸寸而较之虽善丈者必差其在大学所养六馆之士葢数千人至众也靡不颂茅先生之德者固其腹肠洞豁人皆见之乃相服也语曰桃李不言下自成蹊葢谓是乎茅公尝与余游石城山中其时三月矣而桃尚未华茅公讶之而问故余谓艹木期虽至犹须日暴之乃发耳今四面连峯云雾恒覆其上见日最难桃欲华能乎故得曰苟先梅常侵腊得曰苟后桃乃失春斯未定讶也余尝食橘而甘茅公指所食橘谓曰是物一渡江即变而为枳矣余以为物善变者非真性也若而松栢在江南如是在江北亦如是有异状乎茅公与余故同官翰林兹之日又同游南都茅公每过余未尝不移日也其所论对泛引旁征者至不可胜原然余独记桃橘之事其它皆忘之则信乎华子之病忘也茅公且行而辞诸大夫诸大夫趣余言赠茅公初余往贺时业已有言望茅公矣更益之不能虽然有松栢之喻在夫是所以赠也 

　　○赠大中丞须野张公廵抚贵州序 

　　今　天子念贵州在万里之外其地险远其俗半杂夷难治非得博大通方之士以使之则不可以往令有司上可者名有司以张公之名上　天子然之为下制谕张公　　□制其时为南京通政即以其事问贵州人而贵州人游南京者甚少又以问客尝游贵州者而愈益少乃就翰林王子问焉谓翰林典在史局按舆图知其方考谱牒知其事宜令言之于是王子受令而以为愚者毕谋智者毕听古之道也乃为之言曰夫贵州诸夷既已受制称臣比于内地久矣忽而豪暴者兴辄敢干纪者公知其故乎彼有所恃也葢其地多山而山又峭峻蜿蜒回互自为城郭山下激涧千寻环之如带据之成池夷所居国必依此为固彼宽则稽首纳贡効款款之忠急则闭关拒敌不发一卒不射一矢虽有百万之师翱翔而不敢近诚格于险也　高皇帝知其然诸夷既降乃因其故俗官之于贵州置省广迁内地之壮士实其中若曰夷安则与安夷动则与定也公今往抚其地但仰求　圣祖之指于二百岁之上而法其意于万分之一则得矣夫以　圣祖之威兵甲之力其剪虏若草菅耳乃不灭斯种者非倦而不能举也以为西南夷至众而斯种颇内属将因为扞蔽内省屯戍转输之劳而外禁侵轶之患故第以汉官命之不纯用汉法治之也间者秉钺大臣苟扬国威不讲前事如云南沅江之患上以亏天家之重下以启他夷之奸此有识之所谓舛也夫古号贵州为鬼方者以其人谲诈变幻执之无从搏之不得有似于鬼故名之也谓御夷狄为羁縻者以言拘之不拘譬犹之羁马之首縻牛之鼻其事相类也然马虽受羁不能不蹄啮牛虽受縻不能不抵触其性然矣愿公察羁縻之义鉴鬼方之称视如马牛母与鬼较而効傩者干戚之计仆闻法缘俗立顺其俗即所以行其法威忌时作当其时乃可以明其威彼诸夷相噬自其恒俗方其狺狺而争之际两不相下则竟必相屠然畏死亡恋亲戚亦固有之适此之际公若遣一介之使奉咫尺之书驰入其境以示争者剖判是非晓以祸福令各罢兵彼之听之将不俟词之毕也仆窃观大臣之体与小臣异事小臣竞一节持一行即得托名于贤者之林大臣则问安社稷保封疆不耳公博大通方人也而又奉　天子之命诏其日夜孜孜思所以安之保之者　　　　　　　固甚具也仆言胡益干执事哉顾独念幕中一肉则推食无余赏赐不饶则超距之才不出兵患轻动动亦有期士患弗强强亦有道惟公财察而熟虑之母忽或语余曰张公故尝使滇南道贵州矣诚谙其地形悉其政俗今而问非不知也聊为之耳于是王子愧之曰吾失乎吾失乎吾乃今则燕人若矣昔有越人将渡河燕人从傍而指越人渡处比入舟又刺刺然语以桨柁之事甚具巳而问之越人也燕人窜入岸苇中不敢出越人入苇引燕人出而谢曰吾善操舟而子言之诚过然为吾谋则忠矣张公其以越人之视燕人者视我可也 

　　○赠大理少卿方厓赵公北上序 

　　方厓赵公者葢与蒙溪张公同治大理之事为僚焉两公者之治南中狱也其志宽而不急其法平而不颇今南中人戴两公之德至望空祝拜郎欲一日而致三公夫所可博而求者官也不可幸而获者名也故余每与两公会则辄揖而贺焉诚谓其难矣然而赵公居大理既七年不调张公自入官历此且三十年亦不调余因是则喟然嘅叹之以为声名者华身之具亦崇身之物也才贤者策足之路亦罥足之縻也当是时南中有日者刘生善言人禄命其诸淹速短长皆豫决卒之皆验人皆信之刘生尝为余言大理丞赵公顷之当迁卿张公少须焉若竟两公至则皆鸣玉佩蹑金闺抗迹百僚之上揖让　人主之前吁铄哉盛乎居有顷赵公果迁而为大理少卿如刘生言由是观之数有必至理有固然孰能违乎哉君子听之而已何则子听令于父臣听令于君人听令于天此理之固然者也宜淹者不能激而速应长者不得割而短此数之必至者也总之皆命也故负才贤者而不听则失其所以负美声名者而不听则失其所以美既余往贺赵公乃并持是语语张公两公皆虩然大笑之然刘生以言赵公故其术益售士争要问命焉赵公瑰玮有大畧而不务为毫牛之益常称以为君子病不得志既得志病不尽能其欲锐身以赴公家之急固素所盟誓也今赵公且抟抟上矣不啻食顷即且佩中丞之印柄外制之权矣愿赵公乘此盛时効能毕智视盟而行令泽施宇内功彰万里之外谟烈辉光传于千世此又非命之所能拘也赵公在南中以同年之故独时时过余余恒引刘生言赵公必至大官建大业乃赵公顾退退不肯任则诚甚谦乎然亦过矣何也释騄耳之乘即不可以诣千里夺专诸之剑即不能以刧匹夫非匹夫强而千里远也亡据故也夫士欲建大业则安可不取大官乎从古以来有道之士思欲安内怀远扶社稷尊宗庙者葢以百数才智之士挟策抱奇胥时而竖管晏之烈附五伯之踪者葢以千数驰说之士志于藏三牙一坚白累瓦结绳将以动人主之听而伸其臆者葢以万数然往往坐命困不得致通显猎大位卒泯焉罢之其能如其志者槩此三等各不及夲之一二固知大官者乃策勋之利器致远之上驷也赵公何逊而不肯任乎故余谓其过焉刘生谈余命不立以为竟扰扰无成徒早博白首耳不如去之山林快也居无何余且将归矣而会赵公赴　新命之北而与张公等数十辈共送之语余其情诸公咸让余信刘生言大笃嗟乎余故尝擗楚詹尹汉司马季主之论其语率窈冥无事实以为古人寓旨耳而今乃真信之矣又笃也 

　　○赠监察御史濯溪闾公还　朝序 

　　夫御史者奉　天子之命以按视部中苟其持三尺警百寮取所谓损下殃民者论而罢之即所谓承用诏书声名归之矣御史闾公既得　命按应天读诏书叹曰噫嘻今有司鲜有不损下殃民者也即有之亦百一之获耳令其既损　　而必绳之法是法徒雪其愤无捄于伤也有司雠民吾雠有司是上下逓相雠无巳时也何益夫疗病者贵治其原不在巫祝安民者贵防其蠹不在威刑于是乃行而诣部中部中有司或其度不能免者闻闾公来辄先期解印去矣及闾以至顾且不问有司乃先问百姓便益兴之图于是六郡各条便直事上之闾公闾公则因六郡俗制六令大之而　朝觐之仪祭祀之费细之而供亿之繁燕会之节靡不犁然着并然分焉令既具乃卒为着犯令之科甚严乃先下太平令试行之便不当此之时有任公者守太平奉令如闾公指行之三月凡省费若干金果便而有验于是闾公乃下宁国令次下池州令次下安庆令次下徽州令次下应天令御史行台在太平城中故令下以远近为序久之诸郡咸报便上省金数而六郡之氓遂皆安枕田庐亡有狗吠惊扰之患矣闾公出行部所至父老拜伏遮道颂功德车不得进至中道宿焉鄙人闾公之故交也闾公遗鄙人六郡令鄙人观之既遂乃报闾公书且贺之曰今江南号称沃土百物之所出有司得江南犹之甘醴之猩衔鱼之獭未有弗餍者也江南困于有司犹之树披其枝体朘其肤未有弗病者也夫人情病久则变生事苦则虑易将恐有不逞之徒缘间而起为　国家忧仆窃私念之今公所制便宜六令严如峻防密如结丝侵之不能过触之不能乱有司欲殃民得乎有司不为殃则民安民安则寇贼熄寇贼熄则惠化溥洽上下恬愉有司不及辠台史不见威如此则至治之风光于一时传于后世真所谓捄时之劳臣识体之通儒也即今有殊绝赏遇加于公身公不为益然可以显茂异而厉具臣顾庙堂之议非远人所得豫聊为公明所当耳闾公往尝按河西河西之宿蠹大猾皆以正法伏辜莫有遁者威棱甚着视今按应天其体大槩相类而措置不同昔仓公狭医而行游四方术随地辄变显名于天下闾公亦云闾公按应天既一年得代将还报　天子鄙人系官白下不得身与别以书送之曰客由北方来者皆言燕赵之郊多饿人市或撤肆青齐以南人相捕而食焉至语梁宋益苦矣伏尸枕籍行人皆掩泣过矣若此者诚可惧也仆也思西域之异香返伏尸魂然而道远不可致思辟谷之术将以扶饿人济侵岁而海上之神人不来第块然坐而叹之幸今值有公顾公不能化百身以捄万灵唯得以尺牍陈困厄之状公今往而登文石之　涉赤墀之涂矣唯图所得为者可也闾公才广而气直志高而节坚其平生慕汲长孺袁盎之为人也以为苟利社稷遑恤其它一时缙绅大夫之徒皆称之号为千寻剑阁以闾公蜀人也即取蜀物比况之耳语曰大国多良材大海出明珠信然乎信然乎 

　　○赠南京太宰俨山周公序 

　　俨山周公者吉水人也吉水当永乐正统之间故多荦荦显名之士至于今既百余岁矣乃始有周公出焉贤者之生不数其难如此周公方为都御史守南台也其时关中王生守翰林亦在南中南中诸曹率皆务简而力逸得相从论议故余每睹周公之论则辄敛衽叹息以为难能非谀之也今　天子加意治理驱策任事之臣可谓至笃然而品物未尽遂风俗未尽醇者则咎在有司矣周公曰不然夫有司遂物犹有令之遂者有司变俗犹有令之变者彼夫蚌胎视月月满则充磁石引铁铁赴如拈此可以观已中原之盗既平也南中诸臣咸共相贺以为无事而周公独于邑以为岁有水旱吾既不能必岁有司有良恶吾又不能必有司斯两者盗之所由生也则恶得无忧此老成之远图国士之极虑非沾沾之智所能窥也周公论事常依大体忼慨其诸米盐细碎曲计小数即可以见长取誉周公辄弃而弗举焉余观从古以来苟称愿治之朝则何尝不论才其才者亦尽奋然往往坐掣顿不前何故哉岂才者之咎邪周公曰均之有过才者过半论才者过亦半周公凡与余所论说葢累累不可胜记然大厘在明大体荐才贤遂万物变风俗数者而已既余守在翰林典记述之事有臣若此缺而不录则余之辠也夫于是次序所闻着于篇藏之巾笥竢上石室焉周公状貌甚臞若不胜衣然其中屹屹如泰山莫可摇夺胸空洞若鉴矣贤不肖较然籨外视之则幽幽默默为一槩之观而靡有别异也余既次其言乃并着其人云居顷之周公擢为南京吏部尚书南中士皆颂曰即安得周公为真吏部乎夫谓真吏部者谓北吏部也南吏部第操空印不得有昻抑进退有似于假故颂者欲其真耳周公前守台中与周公为僚者曰沱村史公闻颂者语为之叹曰难矣哉今之吏部乎于是王生谓曰夫君子所谓难者岂谓其宫难哉谓其时难耳夫江河之趋鬼神不能反时世之迁圣人不能拘故按调而移柱者善曲者也酌俗而制事者善世者也车毂行千里而不滞其轴自若也圣人应万变而不穷其道固在也故曰圣人不朽时变是守若其智不足以权变道不能以纲维徒持一节往即行之上世且弗达矧今之际乎周公以治易起家明于从时之义圣人之德则何忧吏部难焉周公自起家凡几转而积至今官咸有功德可纪述士人称者甚众然皆莫若史公详卒之余别有论撰兹不具而悉矣 

　　槐野先生存笥稿卷之五 

　　●槐野先生存笥稿卷之六 

　　左辅王维桢着　馆甥渭上南师仲编 
　　序一十一首 
　　寿封监察御史东村张公序 
　　寿刘大夫父母并跻七十序 
　　寿少宰龙湖张公六十序 
　　寿方田李翁八十序 
　　寿大宗伯毅斋先生孙公七十序 
　　寿南京吏部尚书致仕两洲王公七十序 
　　寿大司马督府太华何公序 
　　赠七十翁都督孙先生序 
　　寿八十翁白泉先生序 
　　寿西涧先生胡七十序 
　　寿东园公七十序 

　　序 

　　寿封监察御史东村张公序 
　　寿刘大夫父母并跻七十序 
　　寿少宰龙湖张公六十序 
　　寿方田李翁八十序 
　　寿大宗伯毅斋先生孙公七十序 
　　南京吏部尚书致仕两洲王公七十序 
　　寿大司马督府太华何公序 
　　赠七十翁都督孙先生序 
　　寿八十翁白泉先生序 
　　寿西涧先生胡公七十序 
　　寿东园公七十序 

　　○寿封监察御史东村张公序 

　　东村翁者侍御双溪先生翁也双溪按关中两见春晖恒咨咨念翁弗置。洎代归、关中能文之士、咸声诸歌咏、佐以寿翁、于是有颂德者、有赋节者、有述荣者、有纪乐者、有写康者、有称后者、有拟类者、有借祝者、其颂德者曰、星辉玉良海渺蘅芳允矣君子、范我家邦、赋节者曰、组可断、腰不可折、胡不归去来、二顷足田、五斗非杰、述荣者曰、煌煌豸锦、日中有耀、烨烨鸾章、 天子有诏、何以诏之、尔子克肖、纪乐者曰、风轩水榭、月馆云亭、花开酒进、兴至琴横、拓三蹊而命侣、达万物而同情、写康者曰、颜赤赤、发玄玄、形镢镢、履翩翩、驾黄鹄、游碧天、称后者曰、子如鷟发、孙如兰出、国之居珍、匪徒大其阀、拟类者曰、解组潜乎、达生周乎、鹿门乎、浮丘乎、其翁之俦乎、借祝者曰、鹤之集、于彼岧嶤、鹤之飞、搏彼扶摇、鹤之来、千岁一朝、鹤之侣、安期王乔、双溪之道华州也以其言言王生王生曰嗟、备矣、夫八言者言翁、翁自为寿也。予有四言者言君、君所以寿翁也。双溪矍然曰、四者何也、撰南山之颂邪、侈东海之咏邪、歌瑶池之桃邪、赋漆园之椿邪、王生曰南山崇虚。东海饰诡。瑶池述怪。漆园肆诬。予将稽诸理焉。窃闻之君子之孝其亲也。在朝则树节。在使则树勋。百年树德。百世树名。夫节以植纪、勋以经世、德以淑躬、名彰先、盛大之极也。亲之心有弗乐者与。乐矣有弗安者与。安矣有弗久者与。凡双溪之履、四者具焉、故曰克寿翁也。翁今年五十有八厥配封儒人少翁一年双溪君归也春酒既苾合燕称觞、歌舞在庭、乱以八言、恢乎天壤、旷乎今昔、其有几哉、其有几哉、 

　　○寿刘大夫父母并跻七十序 

　　刘大夫者燕赵间人也仕于华为才大夫大夫能诗其诗传者千里燕山楼外暗几年莱彩梦中披又曰目断云为舍心疑鹤是翁史于子闻之曰嗟大夫恋亲哉孝哉葢自是知父母俱存云他日见大夫而问父母年曰七十偕问行曰不肖不佞父早孤色事祖母既老罔攸懈克懿内相维德之行我母有焉问胤曰不肖伯巍仲举人山?鲜叔大学生为三子有六孙孙称曾者一尚未艾也王子曰嗟吾闻刘氏详而得观道者三焉三者何夫腴土丰谷广渊长鲔今以其年七十也葢并生于成化间邪是在淳厖之际矣可以观世易称视履书载祥善言天人之会也乃刘恊孝而齐耆非栽者培之与可以观感昔王氏以二郎昌阀窦翁以五桂起誉夫其乐何如也兹英冑骈兴前辉后■〈火霍〉为无忧者非邪是故志畅老神适精凝者形固可以观养故曰吾闻刘氏祥而得观道者三焉既而大夫例当 朝诣王子而告曰吾幸矣入觐于王归道干乡爰登我堂以趋以跄有词侑觞惟吾子之章其母诿于是王子者为歌三迭以介二人寿为瀛海之歌曰瀛之水兮浩弥弥仙人下兮光陆离驾黄鹄兮赤虬导翠羽兮朱旗贝阙兮琼阁瑶艹兮金芝千年逝兮一日坐扶桑兮犹夷为太行之歌曰有矗者山廓而寥兮鸟飞不度言薄崇霄兮蜿蜒盘礴屹不可摇兮君子有屋势相朝兮吸露餐霞匹王乔兮为丛桂之歌曰有桂有桂兮当户君子有酒兮胡不日歌以舞烂品英兮成三秀虬枝兮惟五荐芳兮宜风含光兮戴雨醉卧兮树间梦恍忽兮月宇歌巳大夫曰旨哉泛泛乎可以寿矣夫歌瀛海者大也言乎福非诗谓川之方至者与太行者高也言乎年非诗谓南山之寿者与丛桂者昌也言乎胤非诗谓松栢之茂者与手其歌色沾沾喜三四谢王子冁然曰大夫诗人哉达比兴之义矣 

　　○寿少宰龙湖张公六十序 

　　龙湖张公者始为学士时　上尝欲伐南越使之往谕还乃进少宰今摄学士为词林宗云初越以乱告也　上念劳师万里之外而争不用之土亡利不若晓而効命　诏选才干往乃以属公行未至越服设时越骜不服公至令必服有方畧也自　上御宇二十有六载余窃睹天下之势观乎仪文章度之列以及缙绅甿庶之间彬彬焉熙熙焉可以称治安矣乃张公顾独前虑先忧以为华须臻实治无幸有余甚叹伏之曰大哉所闻乃张公为予言当此之时方内顺轨英俊充涂为社稷计者非少可以云治然强胡寇边数无宁岁莫或痛之一创夫胡与越殊制越告而能伏胡不武折不北也然兵以食健食以农供兵不休而食竭则农困夫民非皆知道守义命者也困而待尽者人情乎故厉法以修武孰与聚粮而厌其腹募卒以戍边孰与裕众而固其本故几有伏智者睹之务有时谋者乘之斯安可久治可长保也乃公又究本以为国非士弗治所贵于士者秉道而植志赴公而辍私大者大图之次亦不堕所司若由斯路此有恃之国万年之期也夫人目周堂户之中而聪彻垣堵之外斯巳优矣况乎烛未有逆来将若张公所谓岂非鲜哉夫载重宝绝广洋非长舰巨檝甚谙风波之师无幸也故任重视力谋巨视养张公博习厚蓄洞彻今昔之故负不可涯之气第未当轴居中耳欻有　诏公入相公入相获施之矣措令万方宁四夷慑士修道官举职宜秩秩若所称述况攱而望之者众矣余观天之佑人国也必生贤者以翊佐之其贤者必寿必康葢寿则久久则练世康则宁宁则虑精桃李之华不踰时苑囿之观也楩柟长于深山历千岁而始材庙堂所需也张公固必享遐福哉会有公门人何君辈十许人者来讯言寿公公今年六十寿宜云何余具常所论冀者酬之予久从公后识其槩冀之非谀也 

　　○寿方田李翁八十序 

　　方田李翁者临安人也其子称晴山君者为黄门给事黄门君居京师翁在其乡相绝逾万里黄门君念之葢咨咨悁悁有不能奋飞之思焉其言曰我何以官为哉吾翁年八十老矣语云晓露易晞冬曦易下即吾翁能百年由今相距至之无几何所可须而补者名也不可待而续者年也脱吾上谒得如请归也造吾翁膝进一卮吾快之若越鸟呼林代马舞风焉我何以官为哉会有时忌不得辄言归忧在其色方田翁闻贻书诫曰郎今念吾越在万里而不得寿母亦谓待几席者情相属违万里者神相绝乎夫父子也者同气而异息一体而两分者也析之不断远之不隔夫下有茯苓上有兔丝二物不相连然观兔丝者以为茯苓其本也铁石异质而磁石引铁蚌与月邈而盈亏应月何者精通气孚而势弗能格也今吾庶几郎者在恢志意树勋庸以辅翊　人主固神所注情所锺也能之而神悦情畅矣不能则神困情悒矣由此言之几席非属万里非违也且吾既迟暮方今　国家有事边隅壮士皆赴行间明矢石而吾不任戈有财者皆输赀助费而吾道里逴远不能负囊橐给半菽之食郎苟出一策愽一効吾神诚悦吾情诚畅也安用念之学女儿欷歔思归宁哉黄门君以其言当罢归计第西南望再顿首申所为寿者始黄门君在翰林与余善余亦重君抱奇沈笃非世俗之儒一日君持翁书示余且道平生余甚贤之贺曰是父是子因遂悉翁为人云翁居里闬不为苟同不为特异里中父老约为经会经会者讲滨佛偈集众来听以化导善俗也翁从之至约入公府白事则不往曰官家自有法禁何用下干上家蓄稍赢即以振宗党之急至尽乃已人问之曰甚爱大费多藏厚亡翁葢习用老氏之宗指焉凡世所谓华艳靡曼之好翁悉禁弗重以故既八十而筋力强固形神盎溢也方士言服砂辟谷可能炼形益筭皆伪妄术而翁殊好之配孺人叶少翁一岁今七十有九闻其强与翁等岂翁得真术而与共服之耶审尔则赤松同举并升之事或有之矣然今翁妪所以寿者诚不坐此也 

　　○寿大宗伯毅斋先生孙公七十序 

　　毅斋先生事　今上葢三十年所矣逮晚节　上眷之笃擢为礼部尚书兼掌詹事一身至领两省焉最异数也居无何有以言侵先生者先生力疏归松江归一年　上念之召之还复领旧衔掌詹事其年为庚戌先生寿七十岁矣传曰七十杖于国言老臣在廷神气就衰不用常仪烦苦之也先生既七十而筋力愈益劲有事　宫庙竟无惰容强年者顾或弗如国有老成若此岂非幸哉夫聪明术智盛年茂才以办事易也以终事难也以承君之令易也以寄君之重难也而老成人者其敦朴若愚其退默若懦人君欲托重而求竟所事非斯人莫与也　天子览察群臣既久而明在廷大臣凡年踰七十者皆固留不许归于是黄发之老间列朝省谋国任重为万年计此圣智高远弗可及也初先生承　上眷时缙绅之士咸为震耀乃先生不色矜一如固有比言者至先生第曰我固当归铄金销骨不自明也老严之论主在定神齐物可以长生乃吾今信之矣先生少负文采每一撰出辄动京师今老矣至操觚挥霍不减曩时读其词犹尚振振烨烨千人可废也世独曰孙先生老成人耳浅乎睹矣　上好文最甚大臣在左右者往往责以文词若先生者令得登进而近左右其文词百当　上意何疑哉语云福至不期喜来有因固且竢之先生醇德真气熏灼词垣自宗伯徐公而下凡若干人咸相率造先生庭再拜寿先生莫有后者可以卜人情矣予受简属词词曰昔汉高任周勃谓其厚重顾独少文尔今先生厚重似勃而文复郁然上竟用之掌詹事不以他代有意哉矧年七十而健乎此其中天必监之人不可测也 

　　○南京吏部尚书致仕两洲王公七十序 

　　两州王公者安福人也为南京吏部尚书且二年一日忽叹曰吾年六十余而犹此车辙也日月不相贷而役役弗休如知止何哉吾将归吾将归乃上书称老乞骸骨不报顷之南京兵部尚书缺复徙公为兵部尚书南京兵部得参机务其权次出六曹上报至公愀然曰吾形神梦寐皆山人也宁复视事哉为书且复奏会有　诏许公归公于是以吏部尚书致仕云夫　明兴百九十年矣俗以渐流而靡法以数变而弊　天子念老成重旧故具责之事而返其初意甚笃也以故九卿大臣用请告谒者辄得罪坐谓规避怀翔视之心乃公谒归遂归　人生不疑固其悃愊章彻诚感干　君心非偶幸能获也公归三年而为嘉靖辛亥厥寿七十公弟大廓先生时以征起复为都御史居内台不得为公寿叹之会公中子拜南京光禄寺署丞便道归寿公先生将因署丞致其志乃授简于门人桢令词桢执简竚思者久之以为先生词人之雄长也先生即欲申兄弟骨肉情则宜自文之顾又假他人手口哉乃兹以属我而我叨史职典纪述之事论廉夫贞士进退完毁之节与　圣帝明主知人善使之故意先生欲序其大者以传永久是乃所为寿也于是序曰往公贰吏部余葢亲睹其行事云宾客诣门门者亟通延之入与坐甚恭或用私请第应曰其以白太宰言私者不更来竟吏部不闻其阴庇一士阴入一物也公仪状魁桀峨班行方为太仆少卿时　上常视朝顾而见公貌奇之私问之则王少卿也已又得其前典选司有名繇是重少卿寖吊寖拔遂历嵬峻缙绅之属咸称之曰　天子知人其为上下所予如此昔人谓得时则驾御风而行公葢是乎今归而卧安福山中犹之抱完璧收遗剑既献而复还巳试而弗缺顷岁以来此一覩耳矧又其寿云云也按王氏俱出姬姓其后世分散四方不可系寻惟在安福者独盛以治春秋起家冠冕佩玉奕代不绝公兄弟今最显者桢寿公既具乃复标帜家世窃亦有遥遥共本之私矣 

　　○寿大司马督府太华何公序 

　　蓟州故不置督府蓟州督府之建则自今太华何公始焉何公葢尝有名于嘉靖之初以佥都御史廵抚大同虏酋不敢窥大同已而废归居关中然何公才高颇自负以为脱国有兵事且便复问我我卧未安也客从关东来言东隅辑宁烽燧不燔何公即喜或有警辄愀然动容若将持重畀已也居十九年而为嘉靖庚戌虏酋拥众从蓟州界入杀掠数万人而去烽火彻于郊关　天子葢忧之甚　诏蓟州置督府公卿大臣谨择可者以闻于是大宗伯徐公果乃言何公巳何公征至　天子信宗伯言升何公右副都御史寻进兵部右侍郎以蓟州兵属焉或言今何公守蓟虏酋必不侵蓟则西寇紫荆东犯辽阳必有之莫如取三镇悉属之何公则东西三千里俱安枕无事矣于是何公奉　诏领三镇初何公之征入也缙绅之徒故闻何公名咸造门下请谒座客常满客问计何公颇道之客见者辄自以为不及也何公废时年尚壮盛今其发斑斑变矣客曰天祚　国家厚令何公驻颜可也何公既诣镇蓟州廵抚都御史吴君兵备副使王君皆辄以事白大槩言什伍虚耗塞垣不守也何公太息焉乃遂奏募兵筑边及分区列戌数事　上皆允之于是东接山海西连宣大亭障星罗旗干林立肃肃乎称金城矣是时辛亥春也及夏而诸镇防秋之兵四面踵至悉听何公计何公则论较要害部署兵将所宜计定下令曰不如令者付之法其辽阳紫荆两镇远各以檄告设备虏酋往来塞垣下徘徊瞻顾不敢入既秋八月虏酋度计果乃遣使上书乞修贡职比三卫　天子不许许金币市马且示羁縻因以见我之广大富厚焉是时属有收禾稼登场马不粪野长老颂德童竖歌谣皆以为得何公晚令昔年虏入而罹祸惨也于是吴君王君相与谋曰在昔有周有奏凯饮至之礼彼呙谓功成振旅也今何公在镇不动众不血刃而境内宴然如堵于古人且难焉其涓日持觞寿之宜即为约书移两镇两镇报书如指两君因间白何公何公曰未也往虏之入也云三卫有导者夫三卫者蓟州之藩蔽虏东道之咽喉也诚与虏通谓之近忧急之则自撤其防宽之则长奸滋患柰何会有请征三卫者何公列状具陈其不可即其辠不赦第擒其导者示警足矣顷之何公果得其导者二人俘于　朝　天子嘉其捷疾言効乃进秩荫子宠光光大也两君因再白欲寿何公曰待之卒不离次将未释戈也即觞之乐乎乃奏兵近者归伍远者归镇各与犒乃遣比十月督府甚闲暇两君率诸从事部下者持觞觞何公何公曰诸君幸今日乐乎故前为寿也吾且有万年之忧四焉夫三卫本狼子以人畜之终难一边人降虏者多则我众减彼众增二募兵实边非攻战之资三远道征卒疲干奔命蔑吞虏之气四夫图目前之急而遗久长之利非计也何公且觞且论至酒罢未已月余王君以书抵史桢述其觞之日何公语桢乃叹曰夫人苟以就功名不虑其遗难于来者众甚也乃何公独念万世计古有社稷臣至如公近之矣何公为人精研有数大放计然之策家居身所致赀数十巨万一起而谋定疆场若此人生退不免于寒饿进不能取尺寸之勋安可比丈夫哉桢何公之里中士也相知特深故云而吾又叹徐公知何公非寻常见哉 

　　○赠七十翁都督孙先生序 

　　夫孙先生官至都督葢贵重尊显矣顾独念其负才卓荦不得策勋于万里之外书名于竹帛之间不出都城门竟老则余有慨噫之私焉孙都督余姚人也父曰忠烈公忠烈公伏节而都督君以其故补锦衣千户已乃中武举第一累至今官夫孙氏世文学而都督君用武兴余姚人言都督君自其为士时即善驰骋弹射之技常引弓出野飞鸟走兔不敢过其前斯固天之所建非人能也都督君之季弟曰宗伯君者与余同年举进士其年嘉靖乙未也其时都督君不忘旧学辄出所赋示余余心大奇之然未肯下也至睹其讲兵畧论要害犹之泉涌桴答百诘不穷则诚窃谢避之焉语人曰令孙君得仗钺柄事韩白卫霍之业岂足道哉久之孙君但自府中迁不令出在外则论官者之拘也孙君呼郑君为姻家郑君为置酒在游者甚众酒半孙君挽六钓弓与客较射更十数耦矢连百发不少倦时孙君年巳六十往矣其健若此彼其力不能挽强材不能绝众乃顾仗钺登坛者何也庚戌秋虏酋大入为患都督陆君乃言强弩之利因表孙都督习弩事教弩踰年而学弩者数千人皆熟告成事遂上书称老乞归　天子不许于是孙都督仍复居府中夫骐骥伏枥则千里之能隐矣凤凰在笯则九仞之览绝矣今孙君视此两者奚异也故余观孙君有慨噫之私者也今年辛亥孙君七十岁矣郑君以余故游其圃中又于孙氏至深谒余言寿孙君余谓曰闻之孙氏兄弟念其先大夫忠烈公事自至其诞日则辄歔欷感动兹往恐不肯任郑君曰固也愿乞一言往于是王氏乃言曰郑君知剑乎夫剑数试不缺必折匿之匣中则悲鸣然其精具其光完时闪闪射于斗牛之间若孙君之才气肝胆令得与大敌遇诚不爱其躯孙君能保而至七十不也孙君以不试故寿然非其志矣夫人生由童齓至百年直须臾耳所弗朽者表竖也世有豪桀之才困阨而不得伸含仰白首者何限哉余殊叹孙君老乃郑君固寿之意各有主谓也 

　　○寿八十翁白泉先生序 

　　始桢童子时则睹记里中长老若叶宰郝翁交宰席翁司训管翁其年皆八十先太公时七十三翁者与先太公游三翁过太公太公必为置酒酒中各道平生展心曲未尝不指天日以为证也然司训翁特达恢廓有容容之度故其年竟两翁过焉接是以来物情大变右巧诈鄙长厚见势思倾见利思夺阴行不轨而饰容诬善者不可胜数也于是早折急摧往往而见药不能延方不効异荚三十年若此矣乃今睹白泉先生年八十彼何尝采药好方如他所为然其神灼灼其骨屹屹葢信有先世之遗焉白泉先生者司训翁之季子也少时号为管季子有才名乃竟不中科嗣其父官先翁以通家子与先生交先生官罢归则时时张乐命觞与里中故人会极欢而醉乃先公不获预会中先生未尝不念之叹之也先公尝称管先生外严内宽其为人譬若惊飙曳电烨烨冥冥顷之光霁则万象不失里人以为确言未尝嫉人之有里中富贵家皆非眶中物务在信命乐生无苦于志而已若此八十年如一日也先生会中客若思轩阎公焉庵张公南圃刘公皆年七十余以先生跻八十羡之要里中士就而觞先生其日累觞数百先生拜伏酬酢不怠不乱人言彼司训翁如斯之年未能若先生强则先生年且当过司训翁用理卜之也一日三公问桢曰若我等竟何如白泉先生寿桢应曰同之曰安识其同余尝入华山谷中望岩际老松古栢葢数十章高者千寻大者十围问之山人则乃处幽生邃樵斧不及以故率性任长窿窿庬庬也今而诸公居山林皆能自遂其天无伤于性故厥寿同永也嗟乎变诈者伐生之斧也忮害者灭性之波也阴诡者促归之祟也嗜欲者燋命之火也凡我同党慎戒哉慎戒哉 

　　○寿西涧先生胡公七十序 

　　西涧先生者楚之承天人也从其子华州太守来游关中而余小子适以之留都便道归华下得见先生于宫邸则先生者葢僴然有古豪士之风焉先生曰吾自发承天而北也则涉襄邓历商于徘徊乎紫芝之岩念四皓高举不以世故滑其中何其大哉已乃踰秦圾埗莲峯顿辔于希夷之峡倚伫叹慕者久之以为时苟不我与则长卧其中足矣而况以保寿命之源也自余闻斯言则甚敬礼先生以先生非常人也太守君曰家大人葢尝为士而竟乃弃之云为士时负才气谓功名可指取已数不偶遂退而栖于野睹世之贵人辉赫显盛翛然起翛然仆则太息曰我道固是也嗟乎若先生者岂非古豪士之遗哉夫嵬爵重禄贤者欲遂其志之思也然福种而祸伏庆至而吊随则君子有隐忧焉故或醉而独醒寐而长吁因之泄越精神卑减年数葢往往然也是非造物乘除特于贵人厚其所受而薄其所享亦贵人自促之耳即如商之四皓华之希夷彼其视富贵等浮烟耳故世人莫究其年司命不制其筭也今先生追慕二道大而叹之母亦自拟其似耶先生今年七十岁矣往从先生使者言先生历商岭蛇径盘纡过者十休而上九休而下至险艰矣先生跨马登降疾于快翼矫健如此及登华山也蹑级扪萝乘危而不怖竟览而始归若斯之气假令应时获售策名岩廊之上驱驰万里之途其勋烈可胜道哉故余尝论国家取材之路宜广举业之外更设数科则贤者异收今士有挟倜傥非常之才不闲于笔札应对之技卒至□□白首窜伏岩穴泯泯脉脉若胡先生类者岂少乎□甚悼之焉太守君闻以余言关当世之故人情之要请书居顷之太守之寮解子巩子侯子三人者来者人一口　　　　　　　　　母孺人长先生二年而健与之敌余乃曰今君曹所谓备者供养具也大守治华华之民恬习不扰咸德太守广令誉于关中葢什伯供养矣此谓显扬其亲寿之而不用词乐之而不用觞者也三子曰虽然兹我等寿也固须觞而词愿徼一言往余谢谓曰前太守请书余言者即可云词也 

　　○寿东园公七十序 

　　东园公者姓徐氏中山武宁王之六世孙也中山王当　高皇帝义起时甚有功能天下既定乃劳功臣令遂休逸之乐赐园一区在中山王赐第之东王拜而受之至今六世孙东园公更新之因自号曰东园意章　君德表先烈志弗忘云东园公又有园在第西称曰西园有刘宋时凤凰台居其中即唐李太白南游金陵故尝赋诗者也台今存者少半耳园主因遗墟施栏槛其上平铺瓴甋可班坐传觞客游者则拾级而登登之则南都诸胜转顾咸收客未尝不仰叹　高皇帝开国之劳与中山王左右之勋也东园公为人谦恭能下士好客即冗散卑官来东园以必罄折迎之无敢傲慢失礼士以此多焉故南都缙绅大夫之伦好游者恒曳履于东西两园之间今日东园宴明日又西园宴或连十数日皆有宴凡竟宴而东园公皆执礼若初未尝见困顿容也癸丑之春余尝从东园公游因遂登凤凰台焉余感李白负绝世之才乃令流落江海之澨于邑吟啸不得一见明主则恻然罢觞欲下焉东园公固止之左手持觞右手指视余曰日且暮矣花久欲谢矣独奈何弗欢由是观之东园公葢察四时之序而悟生人之道固达者流也其秋淮北之盗发也羽书达于南都南都诸大夫咸画地城守东园公日夜步中庭忧念之乃遣使四驰悉诣诣大夫守处持酒脯为犒从人已乃诫其侄嗣中山王之后称为魏国公者曰盗必不敢涉江而南即若涉江而南愿子无忘吾祖庂烈吾家受　国恩深重矣其忠悃如此假令东园公生为嫡长男嗣其爵得操节钺而镇京国即古卫霍田窦之业不足道矣乃厄而不得伸直以其才施于亭馆台池之细花竹水石之幽非其质矣余私窃嘅焉东园公足迹未尝出都市然名闻天下顷年既老方士慕其名以却老方见者葢以百数东园公第阳浮好之实不用其术其言曰鹤颈固长鳬颈固短皆天所定也奈之何用人力胜乎佛氏之徒献轮回说言善恶各如其报云东园公顾复稍稍听之为置宇诵偈以警浇俗而觉迷心非困自依禅也东园公最所自信者唯在布恩厚施振孙恤匮进不能而悯不给以为如是则庶几哉称积庆之源续命之缕矣他又何求焉今年甲寅东园公年七十岁矣南都诸大夫之伦故尝从东园公游者咸以其诞日集东园公第而贺东园公东园公自叙其生于成化之代而长于弘德之间而老于嘉靖之世葢身所历者　三朝矣彼其治俗所更物情所尚葢纷然不可考而原也东园公类能道之诸大夫听者即罔不脉脉动怀焉是日东园公为诸大夫设宴宴中琴瑟歌管皆被以鹿鸣天保之章其诸浮艳新声悉屏而弗举彬彬乎东园公固近世之佳公子也 

　　槐野先生存笥稿卷之六 

　　●槐野先生存笥稿卷之七 

　　左辅王维桢着　馆甥渭上南师仲编 
　　序一十首 
　　寿汪母杨太宜人序 
　　寿张母陈太宜人序 
　　寿太孺人张母六十序 
　　寿俞母袁太孺人序 
　　寿敖母邹太儒人序 
　　寿太夫人孙母九十序 
　　寿潘夫人六十序 
　　寿沈母程安人序 
　　寿太恭人许母八十序 
　　寿任母张夫人序 

　　序 

　　寿汪母杨太宜人序 
　　寿张母陈太宜人序 
　　寿太孺人张母六十序 
　　寿俞母袁太孺人序 
　　寿敖母邹太孺人序 
　　寿太夫人孙母九十序 
　　寿潘夫人六十序 
　　寿沈母程安人序 
　　寿太恭人许母八十序 
　　寿任母张夫人序 

　　○寿汪母杨太宜人序 

　　太宜人杨者尚宝卿七峰汪子之母也汪子先为户部郎中嘉靖癸卯　天子诏更新　宗庙选廉且才者视厥役而责之成于是汪子改工部遂以其身图事甚劳苦功多有司上其状拟汪子从内迁表异之乃汪子固不欲内请补外疏曰夫内外皆王臣也臣亡择焉　上今之不可竟拜今官初汪子请外冀便归为寿母所其情隐人莫有知者汪子负才绩学为诗清亮微婉尝作瞻云对月诸什悠悠然有北山白华之致世之酣荣耽位遂以弁髦其亲者何眇小也今年丁未太宜人六十有八汪子得使荆使竣将归而寿焉即甚喜且行则以告其友桢因问曰古人称寿由千至万以迄于无疆有之乎桢对曰嘻人之寿不踰百年故百年曰期称寿而至无疆者诬也然则鲁颂曰万有千岁眉寿无害有何也谓名永也天地间至夕远者独唯名物莫得而害之故身修则名立名立则亲显今距鲁且千万载而僖公有寿母传绎绎不休颂所指此也今夫持禄而养者禄去而孝衰戴爵而欢者爵移而荣绝是故君子抗节澡行非以市洁也修词殖学非以钓奇以修身永名显亲是图而巳今子让爵如释远利如赋而既益以文今时推节士才卿必引七峰屈一指叹之曰谁哉而有子若此自置其身于高等而宜人之名因以章灼保而大之引而不息即千万年至无疆可也于是汪子矍然曰言寿无疆者如此乎吾归庆礼毕即具以告吾二季二季者兵部主政少泉君乡进士方山君也兵部以嗣大理翁后进士以家食皆得侍太宜人而长兄称春谷君者为南京大鸿胪卿在宦所三君才行咸伟语曰深山大泽龙蛇出焉宜人固贤哉 

　　○寿张母陈太宜人序 

　　太宜人张母有三子而显者二人二人者习户部主事中子旦户部郎中少子户部司国计掌财利出入自二子在官身处脂膏而未尝自润于是人号之二介又以其兄弟同贵间称曰二张云郎中君曰余等所无污于其署本吾母太宜人之教也自余等相次食公家太宜人既沾　恩诰又高年矣乃唯练裙蔬豆不作贵人态即固时时进绮縠置重肉太宜人辄麾之不以御巳诫曰凡官所为邪者未有不始于家人欲大而好侈无穷也若等无以老妇故令伤丈夫之节郎中君桢与同年举此故得闻而主事君亦恒以语人于是人知张氏有令母或义其言比之敬姜曹媛齐轸云宜人本姓陈家在扬州扬俗故靡又贵家易致华盛乃独兢兢于慎约之道以刑家勑子固当兴两君烈烈也丙午岁太宜人年七十时从长子养在家而郎中君使大同给馈饷助边主事君以括赋使浙江皆莫得寿其母后二年而□戊申丙君各以使事成还户部相见歔欷不能休痛定主事君曰往吾在浙而值太宜人寿其日吾楗关默坐不自知其涕之盈干襟也郎中君曰吾干其日葢忍泣顾矜饰干他时诚恐左右窥吾动以为或怵我军撼而私忧也当是之时大同卒倚悍悖其期索饷郎中君拒之必待期乃其言诚不以私伤亏大观有见哉有见哉两君约谓若更得使者即取道归寿太宜人补所阙慰所思居顷之郎中君果受　命催财江西而道由乡里得以寿太宜人时与郎中君同年举者初三百二十人越十四载而在京师者止二十五人是二十五人者皆知太宜人者也又知郎中君兄弟念其母太宜人不得见今使获见且寿之也则相与谋贺而桢为论赞其事赞曰夫寿者厚也上孝厚德其次厚养今张氏两君兴而太宜人之德因以章灼恢恢绵绵传声靡巳其寿之矣必归而称觥乃始云然则揽辔叱驭之伦非哉顾归而称觥张君以为遂其念深矣 

　　○寿太孺人张母六十序 

　　太孺人张母者都谏张子之母也张子仕为今官既十年而实侍　上左右者三载法曰三载考绩最者予之　恩于是张子奉　制封其母为太孺人张子欢甚是年戊申冬也而太孺人留居家不在都谏所其明年都谏乃为制翟冠锦帔绯袍束带凡四事各一椟装而寺题其上曰此命服其又一椟金错朱文视他更异饰中贮　制词则独诫使者负之肩背往令归泾阳并献之太孺人事具将遣会其姻选部罗子至见之因以贺都谏忉怛在容不为悦罗子曰吾唯解君之悦也而未解君之怛都谏曰今兹吾母正六十而吾在官无得寿之家故以怛也一日罗子过桢而具以语桢曰嗟张子嗟张子即若而言则扇枕者是而叱驭者否矣则舞斑者是而断裾者否矣夫孝权细大无论违依吾将举其能子而大者有六焉受国委任出力効绩令主有成功则忠悃之子也利害故怵毁誉故乱一意奋往必就天下之事而不反顾则强干之子也言中仪的国论韪之人主听之亦以为然则奉公之子也鄙私请畏公非宁仆无悔不倚而立则植公之子也愽辩文丽道古今事务百不失一措之甚可施行则怀奇之子也手其柄则行不则籍之而藏于山要其竟得名与行者等则好修之子也此六子者不在亲侧不省朝夕立朝事职乃皆成斯之名名成而亲显矣彼之扇枕舞斑者何眇小也今张子好谏疏每入　上辄嘉维国人无弗与者秦人生不媕婀而张子益无有所谓不矫不比奉公而植身者也子而若是足寿亲矣必家而称觥以进邪且臣辞所生以奉其主君设爵号以顾其私凡事君者亦为亲也而谓依者得违者欺邪顷之罗子以吾说说张子张子大悦而诣桢谢桢谓之曰今遣者抵泾阳太孺人发　制椟而视之已乃发冠帔袍带椟而服之而君之长子侍太孺人于家为开堂布筵请太孺人升于时宗党亲属持斝进履贺者充庭光光大矣假令君不立　朝不事职能令其亲有是乎张子益大悦 

　　○寿俞母袁太孺人序 

　　夫愈子之欲其母孺人之寿也岂异于吾哉夫父母皆教人子皆爱然子之爱母独濡濡重者何也父之道严母之道慈教莫如严慈者所以成也是故其重之也俞子家在灵州俞子既为黄门给事于仕宦得意矣乃恒戚戚弗怿吟吟嗟曰吾今独母老独奈何违之即其年辇其母孺人来明年戊申俞子以孺人诞之曰觞于京邸为寿而有贺者二人来宪院周子比部赵子皆俞子之友也二人者因首事合诸秦人见宦者俱之贺史桢与在贺中前时俞子尝为桢称说母孺人既失其先大人独瘁力教子也恨不一日就之晚吾忽忽动心焉往吾母教吾业既操而束之恐其伤间复息之既与息之防其大逸旋复劳之乃知俞母当于余若此矣自吾追惟母勤每读传记见啖桃长年求丹益算之事其说诚谩不然然吾欲吾母长年益算则亦犹冀幸为求而啖之也曰庶以报吾亲今俞子于吾其情岂异哉吾列在侍中与俞子并立交戟之内恒与语善之俞子博达弘衍习识当世之故其论遐在万里近在垣堵畧举窍会细逮米盐洋洋纚纚罔弗中予听也灵州古朔方之域俞子生长其间其谈兵戎愈益当然言务详慎候间不躁动冥投士亦以此多之俞子曰吾莫之敢纵也吾母之教尔也于是人咸谓俞子有母矣周子赵子当贺时与众称俞孺人年七十又五矣而健于壮妇焉寿乎寿乎史桢前曰夫荣靡所施于身即年迄百岁乃亲自为寿天之所予子于亲莫益之也能荣即亲之寿迄乎百岁而名引于千年乃所谓益之克寿其亲者也俞子加孺人以荣名寿益之矣我乃思之未有也徒冀啖桃求丹焉诚谩哉诚谩哉 

　　○寿敖母邹太孺人序 

　　今高安葢有两学士焉两家事种种每多奇异余为记之云两学士者筠泉吴君梦坡敖君也吴君敖君同举进士又同官翰林出入　朝省翼接肩摩与昆弟不殊夫林雀共枝则喙宫姬等色则妬物情之大都也两君生同土仕同馆而情义交通翕翕焉岂不谓奇哉往吴君之母当八十也时吴君在　东朝则大息曰我安得寿吾母而归及其诞曰举觞焉已吴君俄迁庶子视南京翰林院事吴君取道遂得归今年春吴君征入为翰林学士仍视院事　天子复以敖君代吴君亦迁学士敖君拜　命喜曰吾归矣吾归矣吾寿吾母有日矣母之年适八十也夫两君得归皆会其母年八十而南北两院互视逓迁若券授焉异哉异哉吴君为人方廉坚直不能为媕婀猥琐之节固介石君子也若夫敖君则茫无垠堮究其所抱则沧溟为隘泰山为卑焉然两君并有称誉在士大夫间而士大夫又知两君之踊跃干南也皆以其母往于是二母之名随以章灼身处闺合而声徧区域矣吴母吴君自有述敖母姓邹氏古邾子之远裔也其国有贤母大孟氏之门而教子三迁者不知母何世徙高安又不知母何以闻孟母之风能通儒术达宦理焉夫仕宦之道与农贾异夫农春舍于郊秋荷担而入以囷仓为务者也贾子逐利于万里之外贾巴蜀则以锦归贾荆阳则以金归以箧笥为务者也儒者辞亲而起家赍躬而事主囷仓倒不为羞箧笥空不为屈以修身为务者也故农妪喜谷贾妪喜货儒妪喜修今敖君归也颜色华粹步趾不失度邹孺人见之将卜其子能修也嗒哉乎可知已初余等与敖君同馆者凡三十三年及今敖君行在祖道所者仅十人焉十人中姚江孙母年九十四明全君母八十余邺下郭君父母俱各六十广陵沈君母七十又几余母六十又七或在京或在乡其亲在乡者又惘惘感动焉 

　　○寿太夫人孙母九十序 

　　今年孙夫人寿九十岁矣传曰九十曰耋言老至而衰谢及也乃夫人顾强健灼灼然有啖桃食丹之客而屹屹乎有鹤停鹄峙之状兹其故余小子能论焉正德末逆濠构谋思逞不轨东南之大势葢岌岌殆矣乃忠烈公出抗膺奋气力折其角投一身于危易宗社万年之安此之为德固与三光争明两仪参大非眇小矣夫天之道犹酌也有所挹必有所注而夫人者忠烈公之配也忠烈公既伏节天其或者挹彼不足注此令有余将报之乎夫壮士入而虹见一言善而星移天人之际应若响答矧于忠烈公乎余言非谩哉夫人有三子长曰都督君次曰尚宝君次曰宗伯君三君者皆当世显名士也夫人自失忠烈公岁至其所诞日则辄楗关感动不肯举觞三君固请举夫人谓曰请举觞云何云寿之夫人曰夫我也安用寿为方先公伏节时我固当俱唯独以若曹故乃忍而至今每念一逮若疡者不忘痛惫者不忘呻也乃顾欲寿我邪语曰器重难负恩重难酬吾家自先公来荷　天子恩至屡矣令若曹各能其官举其业上之効咫尺之劳谢　人主之惠下之光孙氏之阀以无堕前人之闻我固乐焉此谓不饭而饱不饮而甘又安用觞邪宗伯君与余同年最善为余道之如此余以夫人闺合者流乃持大义识事情嶷然有古节士达人之槩则知忠烈公者天为宗社生以定东南之危而夫人者天为孙氏立以振忠烈之后自有宇宙来所生男女何限若此二人者非漫出偶合也三君念忠烈公业往而幸夫人在年九十最高矣独奈何重违母指阙跻堂上寿之节乃从诸孙子罗拜堂下固请不肯起夫人令曰起乃遂举觞觞夫人外人以币来者诫勿入于是荐绅大夫之往诸与三君游者约曰闻之孙夫人寿诫不入外人币即不入固往于是皆往其日会六月大暑汗马相属至日中不绝煌煌哉京邑之华观近世之希遘也先是而有大夫十七人过余舍言且造孙氏愿介子之文往而十七人中言乃有两端一曰我等吴人也宗伯君昔擢士吴中我等与焉夫有德于我者我固图祝之也一曰宗伯君为祭酒时教法严士藉而成名者甚众乃夫人私劝之令宽曰恤其情我等不能忘将亦祝焉余小子叹曰夫鼓咔园则花放鹳呼垤则雨来神从所欲福锺所颂始余以孙夫人之寿也独天佑之也乃今观十七大夫语则颂祷之口亦与有助矣嗟乎人不天不成天不人不因吾故着此令砥行修名之士得以考览凭倚而孙氏之芳当世世传焉 

　　○寿潘夫人六十序 

　　潘夫人者今南京兵部尚书朴溪潘公之夫人也潘公初为户部尚书已徙南京工部尚书已改南京吏不从今固且暂耳户部以前不可详巳方先生在户部尚书合之为尚书满三年以满告于　天子天子嘉之　诏封其配方为夫人故其家人遂称曰夫人其外人亦称曰夫人云是年嘉靖癸丑春也居顷之潘公复改南京兵部尚书南京兵部受节钺之寄务在保障旧都任最重潘公自告归道其家会改官而又值有海寇之急乃遂以单车来不以夫人从辞曰示不顾家矣顷之寇定潘公之甥曰胡生者来省潘公潘公见胡生于桢桢问胡生曰今朴溪先生来不以夫人从者何也胡生曰往先生凡之官夫人未尝部时夫人从先生造公所夫人则下楗自持其钥也即先生徙南京历两部夫人皆从以夫人在得一意治官焉于是桢乃喟然叹曰古称夫人者以夫者扶也有相扶之义焉称妻者以妻者齐也言与君子齐德也今自潘夫人观之彼于斯二者奚愧焉胡生曰夫人吾徽之名家子也其端悫庄严葢其天性而先生又时时取易传上九孚威之义教之夫人服其教乃愈益加笃以故其家肃肃然也桢于是窃有感于当世之儒焉夫六经之道始于修身中于正家终于治国士而治经具斯三者乃得称儒今世之儒者方其困而治经如贾求售不顾其业精与否及既通则辄弃去不啻敝笱葢往往然矣若朴溪先生者岂非上古之遗教近代之真儒哉且先生治易既已施之家吾又欲其用之国今海寇横骛莫与一创者何也由士卒不奋也所以士卒不奋者由威信不申也诚自先生申之庸讵忧海寇哉胡生谢而去及秋胡生复来言曰潘夫人今年八月六十岁矣愿因门下一言将归而称觞进之于是桢乃谓胡生曰夫易有之矣其言曰有孚威如终吉终吉者长八而不咎之道也余观朴溪先生岩岩仡仡如南山当吾前吾不敢易彼其年吾能卜邪即夫人亦云世恒言鹿门庞公之寿昌与其配偕至于今美之彼固乃岩穴士耳犹然以为难矧如潘氏均荣并盛白发相望垂垂至老岂不尤难乎哉朴溪先生少夫人二岁竟所至皆百岁人也从后观焉乃知鄙言之非谀矣 

　　○寿沈母程安人序 

　　程安人者南京礼部主事沈子之母也程安人非沈子母沈子母曰张安人程安人继张安人而育沈子沈子失张安人时方年五六岁也故今事程安人即若其所生母云沈子举嘉靖庚戌进士其年虏骑南侵烽火达于京师有　诏问群臣击胡计策能者令上之当是时文武之臣集于　阙下者数百人卫士为列案案上置笔札令能者书而沈子前直取案上札奋笔书言击胡事甚愤切靡所顾忌既退或谓沈子曰此得无遗程安人忧乎沈子笑曰吾母固知吾闻固弗忧明年沈子拜南京礼部主事之官道其家常熟奉程安人与俱入南京沈子大父为重庆太守至沈子葢食禄三世矣然无厚藏沈子又舍业分给其宗党亲戚而厚与其程安人所生子以顺适其意而俸禄又薄然沈子每食母必务洗腆而自食一菜脱粟之饭常熟人言曰从古以来独称闵损王祥之为孝者非特谓其二氏能也谓其母继耳乃今观沈礼部事程安人即二氏何让焉居有顷程安人思归沈子即遣人奉之归明年倭寇犯海上海上郡县悉遭毒螫卒无有出一策制之乃沈子上书言寇所由来文言寇所由纵人见其书或吐舌色动而沈子颜弗惧顷之沈子复上书奏制倭六事月余关中人王子闻之见沈子问曰子困再上书言事乎亦大数遽矣沈子曰然有之吾所为上书者非托媒于口舌之间以博显荣猎好爵也亦非自暴所能以愧当路诸臣也顾吾母在常熟由常熟望太仓堇堇百里余寇既已残太仓得志矣必且窥常熟吾所言计在免太仓于难耳太仓定则常熟可安枕吾母可勿忧于是王子喟然而叹曰烈哉沈子之所以为其亲者而遂及其国因不恤抵牾而甘冐越爼之嫌兹其志非卑卑矣异日者假之节钺令专阃外之权彼其所振举当如其书岂与鼓颊空谈者类乎鄙生关塞间人也自结发时辄从客论说当世之务以为功名者将出门俯地拾也无难迨于今二毛生矣何尝有咫尺効哉仆非讲老庄之术习为循嘿善守而徼福也独念母刘年七十高矣而仆又独子古之豪桀垂功名干竹帛间者何限固未有爱身顾私幸一捷之获者也即仆不爱其躯独奇何不顾亲以故濡忍而至干今吾今对沈子愧汗淫淫下及于踵足矣吾望沈子尘葢瞠乎千里不相及也有顷沈子之乡大夫若光禄钱君等数十人造余馆谒沈子母程安人今年五十一岁议且欲寿愿先生文之王子谢曰夫余安能文乎古之文至马迁绝矣其论贤人既尚孝谨而又重材能其记国士既右急难而又贵慎图其言反复洸洋莫得其端而其指卒归之劝诫令睹者各以其似矍然惧而自失励而益进乃所谓文也余安能文乎钱君等请益固必得之于是王子文焉然去昔人云云之指远矣 

　　○寿太恭人许母八十序 

　　太恭人许母者石城许君之母也太恭人坅年寿八十高矣更益二十年即满期称百岁人矣然恭人顾益康和不少衰余窃必之即百岁不啻也当是之时南都缙绅大夫之属故尝与石城君游者乃咸相期约而造石城君家贺石城君而请太恭人出拜之石城君言曰余母平生事神谨而今乃益信之矣尝语家人曰夫敬神则歆之而有福不敬神必怫之而有咎以为人生荣禄寿考固可祷祠而求也乃今余母之年至若此夫安得弗信于是诸贺客相与大异之以为太恭人言神道乃其指与宦道通焉太恭人固烛乎万物之情而识其故不宜以闺合之流品观也当是时贺客中有关中王生而王生有母年七十留在家不肯出在外王生方图所以寿其亲者而不得而会贺石城君因问之曰今君之寿太恭人也其道奚若石城君辄问之曰子之寿子之母也其逆奚若于是王生乃言曰吾方数图之而苦未之遂也吾欲陟昆仑访瑶池谒所谓西王母者求其桃惧西王母不谁何吾而吾不敢去徒令方朔每得窃啖之耳吾欲蹑履挈壶造麻姑之泉引满而归而人又言近市多醇醪而顾远崇泊味何迂哉因复止焉吾闻海上多神人有柰方药草令人长生不朽且欲往而值曾游海上者止余母行以为蓬莱可望不可近即且近风辄引之而去葢希事也吾念此三计者悉困奈何乃忽记日月之华沆瀣之浆服食之可以还精益气思欲御风登举揽羲和叩望舒期遂所请而快吾志而天关有虎豹守之阴雾杳冥而迷上征卒不得至以此数图不可得第盻盻望西云再拜焉甚苦石城君闻余言笑之而谓曰子所图者率震俗难効其卒不获固宜今余所为寿者皆因也自余谢奉常而屏居里中里中故出莼鲈朝夕盘餐不外索而足焉太恭人所嗜独饭粳蔬笋耳而粳得之田笋得之林太恭人诞日每举觞则子妇进履诸孙罗跪凡在内属以及其日来贺者葢屐相接簪相摩也太恭人尝行游家园临亭台视花竹则余必从而奉襟裾余所为寿者皆因也以故恒取恒具无乖志之图无觖望之事于是王生乃遂操其事贺之曰夫世人皆以先生负庙堂之器而伏在里巷以为于邑不知先生快之若此也即令先生更得志脱衡门之厄乘坚策肥翱翔四方奉太恭人与俱太恭人有此乐乎先生即欲以其吴产遂所甘能之乎古人有言有天适有人适夫仕宦者适人之适者也至如先生可谓得天适矣吾诚慕而叹焉吾谋且西归吾邦直华山下华山谷中多黄精其巅有池产巨藕吾将采之而食吾亲以求永年葢亦谓所因所能而易获者耳吾前所图云云者果诞而未可遂也 

　　○寿任母张夫人序 

　　任氏之先葢尝有起进士而官至佥事者其后子孙绍其业奕奕绳绳而罔有绝时至于四世而太平太守兴焉太平太守号曰棠山君棠山君为人方廉而持重不能効世俗靡靡之态其初仕为翰林已改为给事中余以其故皆尝与之游敬礼之私以为　朝有正直则人无比德而棠山君竟出为太平太守斯其故余莫之究诘矣余居江南既一年而太平太守以单车入其郡居无几何而太守思其母张夫人甚乃使使往迎焉太平太守蜀人也初为给事中时尝以使出乃因奉张夫人归其乡已而还报　命而张夫人恋土遂留未与俱太守之言曰吾母不来吾安能一日守太平也及张夫人至会余移官于北且欲行不能贺太守闻之乃驰书问余曰先生行矣谁为文寿吾母者今母之来也下三峡历险艰飞流漂沫舟从象马上过言之葢骨惊汗出焉又其时冬暮矣雨雪在涂霜露又从而加焉自吾为游子恒惮之乃以劳白发亲安忍乎斯义诚区区愿因先生明之余发书观其词旨深厚矣余嗟叹焉当是时余母刘夫人在关中别离久亟思一见不能留斯须执笔札而报太守遂去去之半岁太守以使督余曰今先生业已侍北堂快私心矣往吾所请为寿吾母者先生识之乎夫人有所慕而不得则称曰觖望故仕者思欲内入则梦登天惧不得意则梦落羽凡以志所注耳走也唯独望先生言恒在梦寐间矣使还固须有赍持母将徒手归令吾望觖也于是余乃执笔札为文报太守曰以余得侍余母刘夫人于家之欢甚乃知君得侍张夫人于官邸之欢愈益甚也夫事亲者何有常哉亦各视其意所适耳张夫人既安干从宦则涂山之迹可以入颂大江之水可以効祝又何必引峨眉以祈年之高慕巴流以比算之长也张夫人嘉州大家子也虽妇人而有大人君子之识太守始拜给事中而愤世事嫉邪人思欲投躯论之者数矣张夫人辄止之谓曰夫驰马者视道晋言者相时驰而失道独有一跌之忧言不中会则大事去矣愿儿慎之母开口重老妪戚也已又曰夫固有亲亦固有君若以老妪故因而隳壮士之节未可也于是给事中卒论之由此观之古所谓令母者非也语曰直木无曲干而鸱巢无凤雏信然乎信然乎太守今之年未四十张夫人年七十有一即若张夫人之年积而满百则太守从今日往且有三十余年驱驰之久其功名所被当徧宇内而勒太常张夫人其身睹之矣张夫人自其太守少时尝勉之续其祖佥事公卒之奚啻续其祖也 

　　槐野先生存笥稿卷之七 

　　●槐野先生存笥稿卷之八 

　　左辅王维桢着　馆甥渭上南师仲编 
　　记三首 
　　核边记 
　　西岳庙新置斋所记 
　　潼关卫修学记 

　　记 

　　核边记 
　　西岳庙新置斋所记 
　　潼关卫修学记 

　　○核边记 

　　今　天子念三边之氓数罹虏害岁诫边将慎防无令虏入即入奋死战一创害止意至勤恳矣然终不止此非直敌势盛也敝在将怯而罚不逮功罪溷而法未之彰也嘉靖乙巳七月二十三日虏兵二万余骑结营边外三营儿河甚近谋复入寇觇者以报榆林总兵吴瑛瑛即以报总督兵部侍郎张公珩明日瑛与副总兵李琦并将兵出榆林榆林廵抚都御史张公子立主粮饷即檄所至给军食时总督以防秋住花马池闻即发所部将在花马池者四将军军往击之瑛故狡智多算度虏入必自宁塞营宁塞则游击将军张鹏分地伏寇彼自当我即往必与虏先锋遇接战乃与琦故回远出乃并波罗堡又并威武堡又并清平堡逶迤邅延不与贼兵值乃二十六日虏果由宁塞营穿墙拥入张鹏不能御匿避之初虏入宁塞也以为旁有伏军顾虑不敢前及至新城池四望不见一人遂扬扬南驰无复忌畏而李琦自清平堡与吴瑛分行至靖边营忽值虏虏围琦急琦度不免殊死战延绥游击将军龙登固原游击将军葛宇咸以总督遣适至而分守延绥西路参将杨锐亦领兵来与两军会咸奔捄琦虏见兵集多度不胜解去琦得免琦面中贼矢一所杀虏亦数人瑛鹏军不知所往陕西总兵王缙宁夏总兵李义与登宇军同遣以为贼犯所自有当乃故逗遛后登宇期登宇以二人同遣不至李琦方免于难又甚恐乃与杨锐等各顿兵不击贼行但依险自保而巳于是贼益狂驰趋利直抵园林驿岔洛川诸处纵兵肆掠乱如沸汤葢踰保安犯安塞未至延安仅百里耳民居此所者以为山溪崄巇虏故不能到不为备而诸将又不为遮狭截突以故虏得极意恣暴盘留十余日而去至八月七日复自所入宁塞营穿墙故道出亦不见我军一人虏出边有司籍虏掠男女四千四百五十有四马赢牛羊十四万五千二十有四杀伤男女一百七十有四其蹂躏田稼燔毁室庐刧取衣物皆称尽不可数计葢自庚子固原之难此其尤惨者也诸将惧以为为将令内地残伤若此罪不赦乃交相约莫如袭庚子故智部各伪为虏首各为书伪称战得虏首若干级罪如此得绎远者骑传近者面结谋定咸　奏报总督隔远不为察而抚臣雷同不肯发奸当是之时廵按御史曹公行部次庆阳庆阳距今寇所三百里而近闻之大愤绝恶诸将于是上书劾诸将曰臣今观将不击贼而善脱罪　陛下即欲令安边胡得哉夫寇至不击彼且谓将偶值怯他固有强时至闻吾军以诬功脱罪将轻狎眇小以为若竟不我战岁侵月掠无月休已边圉之弗靖坐此耳今八将军军合二万余人视虏众亦相当竟令虏得意去此亦可曰众寡非敌耶寔则爱命怀螫耳有将如此不如无有请法之其词微连撨臣独不逮总督有以也书至　天子使给事中鲍公往视之验如御史言不鲍公还报　天子怒诏捕下吏治七将军咸论如法总督抚臣亦皆不宥惟李琦以与贼战少有功获赏焉事已曹御史名大显于是人称嘈御史以为彼将帅者皆有倚苟有罪辄解曹御史责诸将诸将不得解此其忠义心诚格于上下无疑阻也史维桢属告在乡闻其事甚悉谓可忝往示将为记始末如此而关中人又言曹公明法立断不狥习容容　宗室惟熇者鸷害人也杀人父子燔其尸无验监司屡以　上命即讯不服历十三岁而曹公至一讯辄服　奏置于法他若明任世英之诬雪梁彦章之冤伸曹登之枉折阎宗万等五人之疑具在颂口死者获生滞者获决此非持剸犀之剑昭胆之镜者弗可能也予观曹先生状貌逡逡不振矜先物乃行事顾若此敢任人诚不在外厉哉 

　　○西岳庙新置斋所记 

　　西岳庙置斋所者潼关兵备副使何公讫庙功而礼起者也岳故有庙圯嘉靖己亥廵抚陕西钓阳任公闻其事于　天子天子曰新之乃何公则受檄而任事葢畀诸良者公慎之申画示劝笃谋务成于是閟宫穹阁峩阙修廊窅窅■〈火霍〉■〈火霍〉奕奕堂堂视岳比雄而埒丽矣何公曰费缩初美饰加往模幸无负已又俯俯思思顾而叹曰嘻阙哉而不斋所耶令祀者奚止夫祀以昭礼斋以萃诚无所无斋无斋无诚无诚无礼无礼无祀竟使可阙耶命作之于是华阴知县唐寅主簿周雨咸应命至问费公曰于庙羡问役曰于庙隙问址曰于旧凡以属知县簿乃知县簿慎之又申画示劝笃谋务成咸公式所遂底绩何公曰备哉夫嵬如者神庙者妥焉翼如者所祀者止焉雨虽沾衣而礼不废备哉故曰置斋所者讫庙功而礼起者也时西州有王氏子者望岳百里而近尝与客谈庙事辄称公有三懿焉客曰三之何王子曰夫五岳宗岱华也次之五鼎隆禋三公比祭则虞周巳然而屋而祀以增以饰沿代相承未之有改也今庙新且所不稽古乎?煨??泣土堂阙载营樊毅摄祠外亭是拓今所望堂而竦重门之外?樊与何殊代同谋矣不同制乎歆神介祉祭人达愿也乃孔子曰我祭则受福究本则慎斋云是故粢牲非芬沈壁非洁神之贶之视精明之德焉斋之谓矣不明神乎故一作而三懿具者是潼关之能也日公过征记具言之何谢而不居巳冁然曰夫所斋恘然有兴道焉王子曰兴何以曰以山夫山矗矗直如雪严洁如昻三峯英如出云雨殖百物有请辄荅泽如惠如闵如德人考似通士览玄至则有触焉者矣触则悟悟则兴兴则沾恋栖迟而弗忍去则所其有助哉王子曰公言之吾浡浡矣况至者乎何公返遂醵所言刻之石为记公名鳌浙之山阴人正德丁丑进士今擢江西右参政沈毅而干劳伐昭宣不但于新庙置所云 

　　○潼关卫修学记 

　　潼关卫学初正统四年建夫卫肄武而置学焉葢敛才敷教俾之亲上严长之义明已乃讲干戈战阵之事则化濡而兵强故学名论文而实武之裨也学故在卫东成化十年以避水患徙今所在昔徙之时主者苟就圣庙制俭止三丈屋卑而陋他宜有咸缺自予游京师凡四度潼关见学辄叹焉当是时指挥姚胜祖掌卫事以为姚力且百举顾独后此问故则主在兵司嘉靖二十一年四明周君至于是发谋修学迁学左右十余家约官地偿之过当弗计制乃拓改殿两庑崇广皆倍昔始有棂星门有启圣祠有乡贤祠有名宦祠有神厨库有教官衙有号房又于其外横衢竖二坊东扁曰才全文武西曰道备圣贤分区布位增无创有周君之用心如此功且卒周君以忧去会姚指挥亦谢事诸遗木石狼弃而莫为理二十三年休宁汪君继睹之嚄唶焉则询功未卒者于是为露台为葺明伦堂为泮池学遂完美无缺当是时微汪君来念遗续断周君劳几废二十四年予以告复如关望学烣烣■〈火霍〉■〈火霍〉惊目快心焉巳见渠水遶城中民就其门汲舆人曰是即引潼水自南门入折流而注之泮池又北折而达于黄河则汪君为也于是又贤汪君叹焉是役也费金三百九十两有奇取诸修水关之余者周君尝请抚按赵公刘公殷公浦公咸可之乃兴事二君者之备关也选兵筹食慎费削浮乃此独务侈者重道而育才苟不可更袭也予抵家汪君按部华州遂问记且勑以训卫之学者夫训坊言备矣予能有加哉无巳则申其义夫圣人之道亲亲长长而巳兵凶战危又视其亲长轻焉武由之不振故其为教也使人诵诗书焉以明此也习干戈焉以卫此也不闻之夹谷之会乎跃阶挥兵立折强主出身以保君竟合两国之好以还此向之所谓习爼豆人也故治乱殊遭文武异用两设互发定难而饰治莫踰乎圣人故曰圣人万世之师也诸士子观于坊瞻于庙讲于学宁无感发而振励之乎周君名相癸未进士汪君名尚宁己丑进士并副使周君役指挥姚胜祖经历王仁汪君役指挥孙埙千户王辅学既成法皆得书 

　　槐野先生存笥稿卷之八 

　　●槐野先生存笥稿卷之九 

　　左辅王维桢着　馆甥渭上南师仲编 
　　碑五首 
　　重修三圣庙碑 
　　益壮先生墓碑 
　　明尚宝司司丞致仕洛原白公墓碑 
　　明赠征仕郎南京户科给事中怀云万公墓碑 
　　明封户部主事乔君墓碑 

　　碑 

　　重修三圣庙碑 
　　益壮先生墓碑 
　　明尚宝司司丞致仕洛原白公墓碑 
　　明赠征仕郎南京户科给事中怀云万公墓碑 
　　明封户部主事乔君墓碑 

　　○重修三圣庙碑 

　　三圣庙者、祀尧舜禹三圣人也、独平阳置庙者、传记言平阳尧故都、而舜都蒲坂、禹都夏邑、皆隶平阳境内而近、既尝南面、兹方、飨之或歆、格之或萃、以故平阳置庙云、庙自唐显庆三年始建、然专祀尧、宋元因之、　本朝来山西布政使石璞修庙增室、合祀舜禹、合祀非礼也、正德中廵按御史周伦又修之、始置舜禹二庙于尧庙后、然皆因他氏二祠改为之、于是三庙错置、义终未恊、庙在平阳城南五里、相传为尧故宫、壤僻路岐、访古慕圣之士、非特驾命往莫能一至其地、又岁易人非前功罔续、乃复即圯、安望更大哉、嘉靖二十四年正月戊寅廵按御史陈君豪以行部至平阳、观风纪事、钦厥往躅、载谒宇下、睹榛芜之侵蚀、顾与其偕分廵河东道佥事李蓁、骇且叹曰、夫庙所以报圣人者、而今乃若此也、彼云茅茨卑宫、圣人所自为者、而非后人之所以为报也、夫慎小费而之大猷、卑见之士则然尔、乃俭于圣人之庙、益不大戾哉、吾新之、遂移檄佥事、经纪其事、又下知府李乘云条画之、又下同知许檖督责之、又下推官赵世奎让翼之、而更制定凡、则御史主之、工始于三月庚辰、成于九月丙戌、群策毕谐、百物咸集、大撤陈构具起新观于是陈君以状抵京师问碑于予欲识斯典予惟自唐虞与夏以逮于今不知几何世矣然愿治之君未有舍尧舜禹之道而成治功効忠之臣未有非尧舜禹之道而称敬臣者是圣人之道其教甚广其泽甚长也　明兴百七十年　列圣相承世用靖康　今上嗣服益号极治是虽神武圣文知人善任之所为而其道一三圣相传之道也固宜陈君瞻庙感思奋然兴作如此而陈君又称今庙费出官藏民不知劳乃又若三圣仁民之心矣予寔钦之乃不欲没其功遂为识曰夫三圣庙制尧庙居中右舜庙左禹庙尧庙中为于勋殿七楹后为垂拱殿又后为寝殿各五楹而放勋殿旁有碑亭四寝殿傍各有翼室又有东西序各一自寝达干殿延为旋廊而殿之下有井亭土人云井为尧宫故有因亭之井亭南为万世圣学心法殿中植三石镌三圣语又南为峻德门为继天立极源流坊为恊和门为唐帝坊皆以次南而由恊和门达殿亦为旋廊各有数东西各有堂室而东曰粢盛所西曰斋居所于乎备矣舜庙中为重华殿殿旁有翼室南为祀神殿又南为玄德门又南为虞帝坊而重华殿后有寝室如尧庙亦有东西序唯诸处楹数各减尧庙之二以尊尧也禹庙视舜皆同直殿曰文命门曰祗德坊曰夏帝总之皆沿统而秩位稽实以施名于礼恊矣三庙门坊并峙而坊外东西又翼以两坊南为一大门署曰三圣庙循门而东又创三圣考庙葢推三圣之意而为之何其详也陈君又惩往惧废谋于廵抚都御史曾公铣岁编庙夫门千四名守焉俾勿坏今庙内地横从凡百七十八畆故尝侵于民陈复之以供祀事轮奂既饰爼豆时张三圣之神如存将洋洋乎陟降左右矣乃为迎神降神送神词三章俾舞人歌之词曰 
　　朱宫辟兮玉琴张桂为醑兮椒为浆又吹竿兮击鼓灵不来兮使我心苦我心苦兮望云若有旗兮缤纷既降兮条山忽逝兮河汾灵何为兮夷犹今　昌朝兮道谋道既同兮何疑蹇将戾兮在兹　右迎神　载云旗兮骖六龙一车前兮二车从风驱兮来下蓂阶兮芝谢白玉堂兮辛夷楣灵含笑兮咸顾之即我兮瑶席揖让兮有仪思若逝兮愁予顾羲和兮顷绥　右降神　天门开兮杳冥冥神之上兮劳予情风■〈风立〉■〈风立〉兮安追仰日月兮空明君黄收兮玉佩翱游八极兮龙为队朝会稽兮夕苍梧邀放勋兮相欢娱欢娱兮焉极独遗予兮大息　右送神 

　　○益壮先生墓碑 

　　益壮先生者朝邑县人也字伯信名朝玺姓王氏以嘉靖十六年丁酉八月廿九日卒年六十五其年仲冬九日葬与其配孟合于是有渭北先生志葬四年而为二十年辛丑其子三策始竖碑隧道刻表表曰先生葢兄弟六人云自贵显余闻者曰朝雍氏山西按察佥事曰朝瑬氏进士知县曰朝弼氏今知井陉并郎中君子而先生长郎中君名氶?邑起进士拜户部有声配安人上官氏生六子而显者至如此雍有子三省又继进士历知府三省又有子传举乡试于是王氏以科第豪关中关中推巨族无能先王氏乃先生顾独为大学生不显不表曷知者按先生气磊才豪涉博识远然困于草野无功业可述而固有大志初为县学诸生谓诸生曰若等即视我芥拾一第众诸其狂巳谙先生才于是诸生尽叹服出先生下即先生亦自谓诸生莫巳若也弘治中有邃庵杨公者校士关中称先生奇之名起乃累试科不第先生则大言曰此一乡士不足为为天下士于是囊业走马趋例贡入大学为大学生结才尽海内而诸海内才亦靡不以天下士与之名大起而先生则见他仕京师者或直窜或媚升壬夫得涂善人辟易乃窃自念曰嗟是可尚求进哉即返归时在正德中归遂即其居南洛苑泊村子卜幽构室陈几设关日偃卧其中几摊天文音乐字韵医算占验等书时复游目消暇兴发则独走洛滨弄潺湲歌沧浪曲徜徉云沙烟水间倦归复卧视世之声利泊如也乡人嘲曰懒因遂号南野慵夫居十余年而会今　上改元尽反正德中事黜僻晋良士咸思奋而王氏诸科第业累累兴顾又动忽愤曰吾即老然终不可负明时隳世美语云失之东隅收之桑榆遂下帷县灯尽取故举子业肆其力刻厉倍少为文转突骋奔于玅俊过人于是又更号益壮而人亦咸壮之呼曰益壮先生云及四年大比先生笑曰此非吾时邪趋渔石唐公选名又起比试忽疾作不竟十年又趋京闱试又疾归竟不第或曰益壮数奇又曰物理乘除甲丰则乙啬彼诸王则盛其然乎其然乎先生既阨塞弗售乃始著书见志本蔡氏律吕新书作私解测天验人足裨治理奏之　朝行世他诗文十数种藏于家不传闻其旨率悼命愤时有灵均长沙之遗悲夫始三策及华州谒余问表偕季父井陉君来井陉君称说先生孝母安人之亡也庐于墓侧朝夕拜之泣有鹤至徘徊如伴侣弗去郎君君忼慨好言事谪置云南乃徒步送之还无恚怨色郎中君白人称孝子有司屡欲奏状表坊又征乡饮宾止不应史所谓砥立名行者非邪先生善美甚众业具志不表表第其大者按志王氏其先大梁人有讳善者避元末兵乱如朝邑占籍由是子孙遂世为朝邑人曰聚者洪武间举人材为局大使大使生斌斌典史典史生郎中君而有先生先生生成化癸巳三月七日娶　孟又娶于高孟卒有二子长即三策次三献一女三策为士先生病革三策自刲股和药求愈兹非其孝之报哉王子曰孔子疾没世而名不称焉余诵其言葢重伤时俗之偷云自风之衰也赫霍当涂之士往往称述而怀奇砥行之夫每令闇沕无闻莫动嗣来余甚悯焉乃今既表先生而又系之铭俾世世有述其辞曰 
　　瞻彼洛水有龙载兴孕之凡几比比霄登一龙何伟光光有眶雷雨不逢田中独啸尔鳞其困尔灵则神云乎使御泽我八根邈以碧落旷彼广野竟仆莾墟观者涕下化为华虫得补衮衣化为龟蛇得上羽旗死目不瞑我愿则违田艹荟荟龙也永慨 

　　○明尚宝司司丞致仕洛原白公墓碑 

　　洛原白公者常州武进人也名悦字贞夫其先洛阳人后徙武进居采菱巷白公不忘始故号洛原白公大父昻刑部尚书父圻都察院右副都御史其治官民皆有大功德于世语在其传白公都御史之长子生而负俊才好文词十二三时都御史与客问报扎咸出其手客得扎称善以为都御史能而不知子洛原子为也都御史卒白公以其荫补大学生补二年而为嘉靖壬午白公举顺天乡试推荫与弟又十年举壬辰进士除户部主事当是时白公父行皆大官皆器白公重之而白公又好士如饥渴故所与游非其先世交则海内知名之士也白公故尝闻关中鄠杜有王太史武功康太史两公者皆家居慕之乃求使入关谒两公两公见白公与语皆大惊喜各留其家数十日乃发别而之平凉使所道望北地北地故空同李氏家而李氏客于梁死之白公念当世之文所能复古昔者由李康诸人倡始顾独不得见空同乃停轺褰帷徘徊瞻顾有怆然之思焉其好士如此既归迁主客司员外巳又迁郎中复使江西乃遂登龙乕山奇之闻其东即武夷不远乃即又于舟登武夷诸峯白公词调既逸而又善晋人书两使还出纪游诗数十篇一时见者未尝不种种称绝也白公为人恢廓而好义与人游其人当于巳心即解剑捐佩以赠不为惜即心内所弗合亦阳浮慕之不终拒也白公以此声名益显然亦以此招忌贾旤居顷之改仪制司郎中会　天子册立　东宫为置官属　诏有司选补白公补左春坊左司直其年　大驾幸承天归而按劾从官未至者言官中白公于是白公谪永平府通判久之转南京后军都督府经历巳转南京吏部验封司郎中无何复谪河间府通判复转户部主事又一岁改尚宝司司丞白公自登第至为尚宝侵寻二十年官不过六品而尚宝又闲曹不得有建立恒郁郁不乐明年庚戌遂病其秋北虏犯京师百司震眩白公卧阁内日引宾客入与计击胡白公状貌甚臞至谈天下事则蹈厉愤发有万人独往之气自十年来弃去文词不理时时习骑射访燕赵少年侠客与之游人多怪之及至庚戌乃始知其非谩也白公方其父都御史卒时白公甫弱冠也谋危白氏者葢纵横至白公挺身抗之卒无害则沈毅有谋自少巳然非独今也又明年辛亥病笃有　诏迁司丞为江西按察司佥事未拜俄又遭论乃遂以司丞致仕云白公有五男子长子启常礼部主事既且卒起而振襟端坐谓礼部君曰吾白秦大夫乙丙之裔也历千百世而显者不绝自吾上二世并着勋名于竹帛之间而吾卒湮没至此度平生亹亹无腼于前人岂固命哉小子念之其慎所为补吾阙也语曰书掣肘骥绊足则我乃似之矣言巳凄然遂卒是时公配杨宜人在前诸子感□□□下问家事竟不一语及白公弟代荫怡者为云南广西府太守是年亦致仕且归礼部君将扶榇还葬武进持其名亲锡山吴太史状谒桢请表泣曰今葬须仲父广西翁至吾翁兄弟殊相爱也既葬则计立石墓左以告来世愿子文之且道其翁遗令若此初白公游关中时余方家食未之能交也迨余官翰林始与往来甚数则白公者固偈然有古豪士之遗风焉不直工文词也乃坎壈终其身吾不知造化何以生又何以抑邪白公墓在芳茂山初都御史葬乌龙罔也地卑有水害白公患之后母何淑人卒乃徙都御史合淑人葬芳茂山而白公即自穿圹其侧甃砖为室仰卧其中曰斯吾返贞处也嗟乎达哉余既为论述复系之铭曰 
　　譬彼梓才蠹啮霜摧斧斤再寻茂维艰哉有璧而碎有珠而陨孰不怜宝于士则忍嗟嗟白公道巳焉乎黄壤不妬能绥尔驱英英白公含抑讫死结为云虹荡为风驶灵车上征爰叩帝阍吁情道故帝也怆魂还归九原冥冥寞寞山鬼窃笑伏于林薄公不为顾玄宫是栖胡死胡生我念则齐齐之实鲜前庄后白人其何征着之系石 
　　白公生弘治戊午十二月二十五日卒嘉靖辛亥四月二十日年五十四初配邹氏赠宜人继配杨氏封宜人有五男子长启常礼部主客司主事次启京常州府学生次启詹次启吴次启河有五女男皆娶名家女女皆配名子孙男子二人孙女一人 

　　○明赠征仕郎南京户科给事中怀云万公墓碑 

　　怀云万公者云南临安卫人也名祚字天锡父曰昻号云轩居士居士卒时怀云公甫三岁比长则问其母王曰吾不审我父何状母王谓之曰咨尔父其意气超脱自绝于尘壒之外似云其丰神盈盈皛皛也亦似云故号云轩怀云公泣自是见云来辄悲怆不自持乃遂以怀云为号云怀云公其始祖曰中中本江西南昌人也洪武初中为南京天策卫指挥佥事已从西平矦沐英征云南有功于是西平矦留镇云南中升都指挥同知亦留守临安遂有　诏令中子孙世袭临安卫指挥也中生宾宾生二子长曰城城亦以军功升都指挥佥事次曰珊珊生俊俊生云轩居士万氏以武荫非其序不得官故怀云公自曾大父珊至其身皆称处士不表见而怀云公瑰奇恒窃自叹曰夫爵禄者人主之所予也弗予弗得功名者运会之所遭也弗遭弗立至若砥修行义楷式国人则由之吾何俗之靡靡也于是务自振饬耻随世浮沈居常落落见人有不善辄远之如腻其不善者望见怀云公亦辄避匿不与接也年三十八岁而卒在正德巳卯年葬于回隆原祖茔之左焉卒时有四子其一夭其三文奎文彩文光皆尚幼其配贾虽妇人然丈夫志也怀云公且卒顾贾抱诸儿前谓曰度吾平生百举一无逆于天今其数止于斯乎语曰善种者必发善贾者必售有诸儿在天其或者昌吾之后与虽然丝棼则织不就教散则业不工子其视诸儿各因其近似督成之贾涕泣唯唯卒之后如其言教诸儿持门户甚谨距怀云公卒十九年而文彩登进士第文奎号克家男文光为诸生又四年而为嘉靖辛丑而贾卒年六十岁当是时进士君以富顺知县徒跣归偕其兄文奎弟文光即怀云公墓之右以母贾葬焉于是临安人称万氏为德门以其善积又善教也其后十年而进士君以南京户科给事中满三年赴　阙下考考既乃遂上书曰臣闻先王之教其祭先河谓水所从出也其室先庙谓宗所由兴也臣四世来皆伏在草间不见及臣之身幸值　明主简拔群材置之谏司臣得滥竽其中名号冠簪列在大夫之后可谓荣矣而臣父若母生臣教臣学臣故得至此今虽长寐泉下然其始愿深期固未尝不欲其从子贵也乃犹号为匹夫匹妇而令臣独显名臣切痛肺腑焉臣按故事诸臣及考者其父母皆得以其子贵贵之愿　陛下恤臣私书奏　制曰给事中文彩父祚其赠以子官阶征仕郎母贾赠孺人明日给事君入　阙下谢辞而还南京又三年升四川布政司参议将发适关中人王生以迁守南京翰林而至参议君手　两制词过王生再拜言碑事于是王生赌之叹曰夫从古以来其节孝好修之士岂少哉其后世微末为章阐率同云烟没草木腐矣怀云公诚君子然声不出州闾间至今姓名彻九关辉光烛海内者则参议君为之后也参议君在谏司卓荦有气槩其行履益复皭然于凡世俗所慕向一无所动于中故能暴迹扬亲如此余既述之碑且系之铭曰 
　　奕奕万氏兴自戎功而籍临安历世滋昌厥有显者显不以官孝义直方粹侔之玉芳拟之兰邑子颂德闺人匹休厥声载完爰生三鶵一鶵凤毛聿振羽翰上叩　天阍奏尺二牍言陈肺肝　帝曰吁哉诏慰其私锦轴龙盘凤拜稽首伐石具词将摹以镌苟非哲匠畴克论著令识其端嗟余芜陋承凤来委即言曷观独循　褒制演而肆之永图弗利凤获以归且欣且哀涕下泛澜 

　　○明封户部主事乔君墓碑 

　　乔封君者耀州人讳仲节字宗礼四川按察使乔景叔之父也按察君为户部主事时得以巳贵贵其父于是乔公遂封为户部主事而人即称乔公曰乔封君云乔封君自其少年时即善治生然独用力田积谷起久之谷以数万称而景叔又益贵大盛矣乔封君顾益务德义捐财利振贫乏自关以西莫不慕乔封君之风者而封君之名遂震赫关中矣关中俗富人出债岁取息如其本而乔封君独减息之半岁出谷数千约秋成偿如数或贫不能偿则又约来秋来秋又不能偿也则舍之有以田牛质者终辞弗取而每至出债时偿者来不偿者亦来竟人人如其愿以去葢近自郡中傍及他县贫人得赖以存活者皆乔封君之力也乔封君之父曰高年公高年公之父曰三老公三老公葢兄弟五人其第二曰政景泰时以助赈得　赐勑表为义民人号为义门乔家云其第三曰三老公三老公强奋有威人惮之然能倾财济贫人贫人有鬻产者故自昻其直公即多与直人以是多之而其远祖又有讳吉察者葢胜国时人以积谷雄于郡中乃后后救荒顾自困乡里人至今传之由是观之则乔氏者葢富而世修其德逮至封君而愈益振振也嘉靖戊申而岁大饥也死者枕藉于路官廪空富人皆匿财莫肯出赈乔封君助之谷六百石又给驿中人马食使者过弗困或问使者曰若所过谁令若弗留者使者言耀州而因语其故于是当路诸公咸义之以为乔封君长者耀州太守徐汶为立石颂德焉乔封君之父称高年公者兄弟葢三人长曰志元次曰志玉即高年公次曰志申高年公以义勇往征洮州也封君甫八岁耳当是时志元既死而志申又出分乔氏家稍稍替矣乃封君独依母马夫人治生辛苦之状葢以数万故封君年既老而每言少时治生事辄簌簌泪下弗可收云志申既出分其后益贫志元死而遗有孤孙曰鼎柱者又死无后封君乃藉志元之赀产尽以与志申曰吾弗用矣居无何志申费又尽遂死封君又为治葬事而收其二子婚之巳又给之田庐焉耀州人言曰胡不观乔封君不利伯产而收恤其叔之二孤今其子奕奕至大官矣有天道哉有天道哉庚戌之岁忽而夜失火大亡其财唯独三老公所遗故屋及马夫人所遗故粟无动人有吊者应曰先世所遗者悉无毁吾足矣吾足矣外其余吾得之吾失之耳其雅量若此乔封君所以治富者虽用仁厚兴然其智计诚有大过人者郡中人多依焉姚蘓贺李此数人者皆殴杀人百计啖雠家弗可也分必死矣用封君间以一言罢之香坡人掘地得钱千人聚而争且欲相杀封君闻往谕止之乃量钱得二锺以二分归地主而以余均之众众乃罢散去凡此皆官府不能禁刑罚不能止者而封君能之矣乔封君既老睹世之吏习日靡而贪戾不止也故按察君所至则辄遗之书喻意焉其畧曰语曰大树多荫大官多庇言能自画便宜造福泽也乃今之为大官者顾若此即百姓何莱尔小子官浸浸然显矣其谨思虑拊百姓以称　明天子爱恤元元之意吾即老幸犹健饭汝无吾忧唯吾所属小子者无吾忘吾所愿者在此也嗟乎以彼其志假令封君得如汉之卜式乘时飙起大用于世而究其施则康世辑民之业即册书所称者何多让焉乔封君方面大耳姿容修美人谓之福相平生少疾病卒之前一夕叹年饥问米价贵贱为乡里人忧乃明日忽而卒年八十有九郡中及傍近县人闻封君卒奔而哭者数千人咸相顾叹曰善人死矣谁为恤吾乡者乎封君生二子长曰世宁字景叔即按察君次曰世定号乔仲子按察君生二子因羽因阜俱为郡学生乔仲子生二子因植因习俱习诸生业乔封君本以农业世其家而后世儒兴何以也按察君之言曰始世宁为诸生时先大夫督之学则门尝外扃夜视读至漏下二鼓乃巳也乃知乔氏之儒业葢自封君启矣封君卒在癸丑年之二月是时按察君为河南参政方承四川檄未行而封君之讣至遂徒跣归明年甲寅按察君葬封君于其家小丘村□从故葬三老公与高年公之次家相距二百步而近与其配李安人同圹焉将葬之三月按察君以书抵友人王维桢曰先大夫葬有日业巳乞长老先生为之志碑则以属子余念碑以表隧首传来世至重也桢安能任之巳复曰余故典太史氏之职矣主在论撰显德而发摘幽懿今乡里有长者若此乃顾逊而不前阙而弗录则余之辠也夫乃遂按状而论其事焉既巳碑复系之铭铭曰 
　　谁之不富而机是营谁之不贵而气是盈慊慊乔公不比于群以愿以恪古万石君人亦有言善则多报既寿既康有倬其造厥造伊谁长君赫赫词卿蒸蒸尊之曰伯霞烂而宣璧粹而完于以比君君且甚焉声名电击起灭翛忽以告后人焉图弗没隧首有石牲来系之勒词于腹永永在斯 

　　槐野先生存笥稿卷之九 

　　●槐野先生存笥稿卷之十 

　　左辅王维桢着　馆甥渭上南师仲编 
　　志铭九首 
　　明处士王公暨配硕人石氏合葬墓志铭 
　　明安阳县丞致仕半山郭公墓志铭 
　　明封文林郎翰林院编修裕庵欧阳公墓志铭 
　　明浦城簿东丘余公墓志铭 
　　明四川道监察御史双洲严君墓志铭 
　　明封户部广西司主事怀朴康公墓志铭 
　　明王孺人赵氏墓志铭 
　　王氏第二妹正仪圹铭 
　　长女王淑姬圹铭 

　　志铭 

　　明处士王公暨配硕人石氏合葬墓志铭 
　　明安阳县丞致仕半山郭公墓志铭 
　　明封文林郎翰林院编修裕庵欧阳公墓志铭 
　　明浦城簿东丘余公墓志铭 
　　明四川道监察御史双洲严君墓志铭 
　　明封户部广西司主事怀朴康公墓志铭 
　　明王孺人赵氏墓志铭 
　　王氏第二妹正仪圹铭 
　　长女王淑姬圹铭 

　　○明处士王公暨配硕人石氏合葬墓志铭 

　　王处士者华州故县里人也讳时任字泽民其先世居州北石孟村以石孟徙故县自讳能者始故县即唐郑县州西南望形隐起为陵林烟蔼郁占谓宅者蕃子孙且贵其后能有子五人其一兴学刑名从　成祖皇帝北征驾还录功擢为金吾兵马首领迁泗州吏目先娶宋氏生子来以岁贡为灵石主簿继娶赵氏生三子是为处士母继又娶梁氏又庶郑氏又生三子合七人处士于伦第四赵之殂也吏目念处士幼抱置姑氏所姑氏养之比长绩学习文试为增广生增广生有颕才奇气工书书遂名纵所造即科第可指取乃性好酒一饮辄引满大醉乃已一日醉忽中风枯其半体由是业废然竟不以故断酒恒饮恒醉醉后啸歌睢睢如有所愤识者曰处士以疾阨令志不展其怨之矣正德十五年八月四日坐疾卒年五十八耳处士有子四人长尧辅早死次尧弼今户部主事次尧咨最次尧士率能立其家皆其配石氏出石氏号硕人硕人在室以端悫淑慎为父母爱子及嫁为王氏妇也事继母梁与庶母郑先意顺欲一敬不怠二母贤之常称之内外亲妯娌五六辈性行各异与朝夕无怨议者诸且尽为之礼处士卒硕人痛苦至疾遂督诸子咸抵于成诸子若妇见硕人必整容侍侧观颜色进退硕人视之亦不以立故解严里人曰振王宗者石也嘉靖二十三年寿八十一岁以七月十日卒卒之时户部在官讣闻且谒归友人王维桢走吊以别户部杖拜哭已乃辍恸蹶起白云往府君葬也固欲志不遂然念之今母启府君封以祔志则以累子文拜哭既归使使以故代州太守杨南涯氏状来征予铭予与户部同穷达甚善恨生晚不幸不获拜处士其行履则自长老传闻者其众大较为人尚慷慨立然诺接人即疏微咸适其意不限畛域遇贵人亢族顾崭崭不少降今状亦云辛卯之岁予与杨氏得拜硕人于户部家是时予三人者皆举人硕人巳贵见之衣不御绮言仪敦朴予归以称之母与妻状称硕人及见孙男女凡十一人王畿王甸王甾王田王畬皆男畿甸户部子畿母孺人出聘庠生东希稷女甸侧室张氏出聘听选官高汉女甾田畬尧士子冯氏出尧咨娶贾氏子未立以尧士之中子畬权嗣生一女聘庠生吴宗道子建勋户部五女一适渭南李光先一适生员郭光裕父进举人一适张腾江李张号巨富一适灵宝儒生许倓父默斋御史中丞一适蒲城马某父升远武昌府通判于戏盛矣处士虽不及见后世若此然今谈者孰不追曰王处士子孙也葬得日为卒年某月某日与之志且铭曰 
　　贵不于躬以贻厥后德卒用昌维天之明 【 叶】 兮峩峩佳城于彼舍背峯回水洋惟地之良兮生也同室卒也同竁二魄偕康维人之光我言则传而石既坚于万斯年曰处士阡 

　　○明安阳县丞致仕半山郭公墓志铭 

　　吾外舅安阳县丞半山郭公以今年六月五日卒于家其子曰岱者走介京师以书泣告曰嗟吾父竟坐前疾不起矣且卒张目呼岱曰若铭我则累婿王太史连呼曰致意致意四言言讫瞑予手书惊迷战栗书失堕地拾复读则大哭巳为位再三哭向桢之北也即其帷与公别公疾且称巳何谓其至是也痛哉痛哉公兄弟二人称凤谷公者公兄也弘治中督学邃庵杨公试华州士公及兄咸跻高等邃庵公极叹之称曰今二俊乃何避东氏子东氏者指副使散轩公之子今显者四公时为士有问望也然郭氏母实散轩翁同母弟散轩之子若车驾公都运公御史公刑部公斯四公者皆呼郭氏为兄弟校业逓上下然四公早达二俊乃愈益发愤增修有试辄冠其曹至大比则数困弗利凤谷竟用贡为滑县丞公丞安阳当其时与郭氏齐称俊者又有管白泉氏后亦以阨塞为泸州学官里人语曰无为岳岳盍观管郭言负才气不大售也初公之贡于大学也诸海内才蕴之士无虑数百公与游皆辄敬伏之久之司成赵公闻遣子来从曰郭生关中才也从之当益其雄在安阳六年丞压于令不专制大施所司皆米盐细务一至辄了乃日为啸咏有所抑郁不平尽泄之诗又为教民谣数十章咸铲文从质令易晓安阳人崔后渠先生者以文章议论高一代鲜许可见公制每赏之公既高自负恃而守彰郡者又乡里后生故尝尊礼公今为下吏埶绝公亦于于遇之少谨畏容竟以是中伤之遂致仕归归之十年为嘉靖丁未卒公讳从礼字以行本蒲城人曾祖瑄以栖霞县丞归过华州乐其胜着土遂为华州人瑄子玺玺二子长曰经闻喜主簿次曰弦驿丞驿丞二子长从义号凤谷为滑县丞者也次则公滑县二子山为宝庆通判岳为大学生公一子即岱书颜体有名籍礼部儒士而又有岫者为江都主簿于公为从子郭氏葢世有衣冠云公三女桢娶者季长嫁生员魏自修魏父知县次嫁生员东夏夏祖吏部考功郎中皆硕人朱氏出朱氏为岱娶知县李公杰女杰女贤岱有三子祜之佑之一尚在抱郭氏虽世禄禄入随费亡为子孙立业故官罢辄窘自公谢归而管白泉氏者亦从泸还二人者倡里中长老约为酒会旬六七举不举日公宴于家岱及孙为劝觞间逆诸女为具食用客礼接之因遂竭资然公竟不以贫故戚怀欣欣如也恢恢如也人与居多亲爱之亦每急人之难不言人之过其甥故代州太守杨南涯氏取温厚坦旷四字状公惪信哉疾比卒里中吊问者履接于户公生成化九年五月六日距卒年七十有五即用卒年十月某日葬竁在滑县公右桢既奉遗令次其生事始终遂铭曰 
　　矫矫郭翁兮噫位卑才崇兮噫杰者固穷兮噫此屋藋蓬兮噫彼栋隆隆兮噫 

　　○明封文林郎翰林院编修裕庵欧阳公墓志铭 

　　欧阳公者名伦字宗彛故翰林院编修学章之父也桢与学章共选举数得拜公于官邸公朴貌而粹颜温词而眘履每以为有古君子长者之风焉故今为志其墓石皆搜实掇有非谰语也公初为士而习举子业治朱氏易甚解尝推其指以验人事往来进退消长盈虚无弗合者则叹曰天人判者迹尔而其致一也是故君子顺天而弗违俟命而自信学且就会其父听选公携其母李硕人游在外听选公又有母于年既高而又有二子曰夔曰龙者则幼皆在家公以冡子领家干故凡于之养及夔龙两弟之抵于立咸殚力任之由是学废然日犹冀念听选公归则寻复绪理竟所志久之听选公归而公之长子时季子■〈日奂〉称学章者业各露顶角为闻士公曰吾既有子乃遂弁儒而益事家人业然计疏家蓄户赢户缩赢即散即食客即瞻族人至缩则蔬食布祫洒如也语人曰今之居积筭较者予知之矣饰裘马厌口腹已耳夫童龀视百年至远也然奄忽至今且半安能营营劳惫效世俗之所为乎因自号曰裕庵而人亦遂称裕庵公云其后十余岁■〈日奂〉果举乡试第一连举进士选翰林吉士时亦用选士除扬州府通州同知通州距其乡远公惮弗就乃就■〈日奂〉及■〈日奂〉授编修即得封公如其官以法封君见在官邸者令赴　阙庭谢　恩公摄衣冠缀班行朝士羡之称稀觏焉性谦厚即为封君贵一如无有封之数年归其乡时年踰七十矣常步历城市中即涉远郊从车马步出郭始就之故武强人号欧氏为德门恒推数而称之曰时若■〈日奂〉似其父封君封君似其父听选公瓒瓒似其父鉴鉴似其父荣福荣福父曰思温始自淮安之山阳迁武强者也代远莫能知由是言之欧氏葢世有善士云初公就编修君至诫之曰我欧来累厚矣乃今逮尔小子眘念哉眘念哉后编修君以人言免官赐之书畧曰夫昔之人被黜然或书空而咄遵泽而吟者岂不以中有所郁抑不得通其意哉吁亦隘矣夫达观列之大人造化托之小儿时荣与荣时淬与淬所谓知天所谓顺也而小子勉乎夫人言之兴也其犹飙乎始盘盘羊角转也倏忽散漫石遭之捐木遇之折何其烈也顷之定空青野寂幻乎莫执其迹而木石灾矣彼其捐而折者亦其数宜尔耶小子苟有省于吾言则无系官编修君既归其兄通州君亦解官两君约日逓具酒食各迎公过其家进觞称寿诸孙从后罗拜趋舞间复用公之命邀公之二弟夔龙者来共饮食接欢公顾谓二子曰是乐人间亦少儿曹可云功名蹇乎如此数岁卒寔嘉靖二十六年七月二十一日也距其生成化五年十一月七日春秋七十有九配李氏封孺人有二子一女嫁任秉常三孙笔第皆大学生时出策邑庠生■〈日奂〉出笔又出韩第又出蘓厥胤繁矣李孺人具妇德母仪以故佐夫而克昌其后如此孺人有弟曰凤吟故为绥德太守今状实绥德为之状曰裕庵公有厚俗之行二焉盗少年之夜骚闾里也闾人共苦之谋捕则请之官必死害乃巳他日捕获之公劝众释之已乃戒曰吾今乃活汝汝弗悛复为盗嗣有捕者杀汝矣其人感泣遂竟不为盗尝买田弗之省也令鬻者自质其直鬻者绐公诬瘠田为膏田要膏田直公信之即予膏田直已乃觉终不反质夫刻厉而儇黠者季世之通疾也以今裕庵公观之可谓矫薄化顽风教有禆者矣葬得日为卒之明年三月七日桢既为序其事遂铭曰 
　　繄欧阳生征汉博士而论石渠沿逮歙者八世同官厥声奕如询工书体詹善文词悉重璠玙愈传愈隽庐陵永叔光被本初遥遥华冑聿自淮南徙于武居爰有德人不发其躬嗣诣公交车启祚流祥冠绅书史绎绎徐徐柯茂惟本泉甘有源兹言非虚猗千万世考欧宗者石在玄庐 

　　○明浦城簿东丘余公墓志铭 

　　东丘余公者崇德县人也名僖字公悦以嘉靖庚子六月十八日卒卒十二年而其孙田举庚戍进士谒其座主王子曰东丘公吾大父也葬未有铭今幸得见先生愿先生铭并以状来状则田同年侍御马君为之按状则东丘公者葢逴然有古达士之风焉状曰东丘公父曰乐耕翁母曰舒氏生三子长曰仁次曰信次即东丘公公生而机警六七岁时即崭崭露头角乐耕翁爱而奇之私语舒曰昌吾家者季子也彼二子者竟且赖之甫十岁而乐耕翁亡舒涕泣曰教季子学卒吾君子之志而季子好读书一再诵辄记年二十入为县学生而舒又亡季子痛二亲钟爱惧学未有就贻二亲辱服既徐乃辞其二兄出从名师游焉既三年乃归暴名乃就有司试不第再三试又不第是时东丘公已逾三十或说之曰夫翡翠离越而贵章甫入鲁而售者物固有所遭也以君之才而数此不第君何不从都下试且猎者祝网不获则徙其处独柰何搣促守一株也东丘公然之乃遂应例贡入南京国子学因图就南京试其时四方抱艺之士云集白下闻东丘公名咸即讯探取之皆服以为出其下即东丘公亦自以为四方士今来集者莫予若也比试又不第竟归当是时会二兄相次卒又皆无子两家事无巨细悉来聒公公应之不为厌两嫂各有女已嫁两嫂听女每出其藏馈女公亦不问已乃割两兄产半分与两嫂女夫家而两嫂则竟曲为供养不少伤其志凡此皆以劳费心神学遂废于是余氏两兄虽亡无助而蓄积田产转振振起东丘公以身专任故也其后东丘公年于十余始来谒选吏部除为福建浦城县主簿主簿稗官压于长吏不得自屈伸而簿固有才廵按御史廉知之乃檄簿督八县述簿往八县逋应声而完顷之浦界矿盗发杀人断行旅长吏观望莫谁何御史复檄簿平矿盗簿设计禽其魁数十人余党解散盗平簿在浦五年一物无所取独劳劳奔命无休已时而年又渐高甚苦之日忽叹曰夫仕卑者不辞勤苦不羞跪伏効一命之职以五斗粟也其尊者积岁年望资缺至老白首不肯归为显名大爵也今吾产足自给终老而簿即劳见筋骨祗为他人刈薪供炊耳自不得啜汁且格在下僚即录之无大振拔吾何以簿为哉夫鸿鹄九天鹪鹩一枝各适所志也即日解冠着山人衣自买舟载妻子归其年嘉靖戊子也归三年辛卯东丘公寿六十里中衣冠与公结社为觞咏交者相约持肴酒咸为寿公其日宗族亲党履接于户浦之民有持其邑士大夫文徒步上寿者诸客咸惊问故寿者曰夫自今簿去而后簿来也浦之民始知簿去而无簿矣以故相议而遣吾寿东丘公老而好奕以为奕胜败之数不可预拟或始完而卒缺或先笑而后患有类乎宦之道焉故奕得之在早见先收宦失之以欲躭而不知止也故常对客奕以喻指东丘公好辩有口客与议天下事每屈之每先事言成败利害与修短兴仆也卒之皆验如其论云客或谈科举事则嘻嘻笑曰夫此道吾固已谙之矣命也夫命也夫吾平生最苦业卒不得意吾以竢吾子孙学有命者居数岁东丘公卒年六十有九以生于成化壬辰十月五日比卒年得今数云东丘公其先歙人其后徙崇德彭和桥安丘里不知始所徙者有六世祖显忠生永铭永铭生庆庆生璇是为乐耕翁世以赀雄乡里乐耕翁好施东丘公亦好施尝折券以宽债人为屋以居其流无归者故今余氏子孙烝烝焉盛矣子三人曰怀忠娶赵氏曰怀孝娶沈氏皆明农曰怀恕大学生先娶锺氏再娶沈氏独怀孝早卒孙男三人长即进士田娶胡氏畿聘锺氏疆聘徐氏孙女二人一适胡泮一许聘曹应科曾孙一人公初配费氏继配徐氏德清徐银台女也公子孙改公阡卜西安丘将以某年某月某日启费氏竁共公丘藏焉史王子方受状而田忽以忧归既一年田走介京师问曩所为请者史王子曰夫人死者形不死者铭铭曰 
　　彼材可梁斵为桷志远途促隘腾踔千里之步空尔学孰高者丘突岳岳其中藏者楚之璞宰木萧萧鸟剥啄 

　　○明四川道监察御史双洲严君墓志铭 

　　监察御史严君者朝吧人也名天祥字叔善以所居望仙观在洛渭二水之间因号双洲尝称以为人能修洁其躬比于洛渭斯可语士矣以故严君修谨平生无洿节辱行皭然若处子云严君中嘉靖甲辰科进士除为山西绛县知县既三年征去一钱不着于身去之日父老遮道攀留者以千数严君持法不假借常约束吏胥竟严子去兢兢不敢纵以此百姓恋之已酉选为四川道监察御史居三月严君忽郁郁不乐或问严君曰君官御史何不乐也严君应曰官御史可乐今且责我以能其官乐乎吾亦有所览观思虑夫鸾凤鹰鹯各有所称皆着其能吾将柰何是以弗乐也久之严君病严君父曰尧黼号直庵母李氏弟天佑举人严君生而孝友六七岁李尝病罢食严君跪而进食不食辄泣食乃起一日天佑病严君身奉汤药夜三起问之惟恐其弗间也严君病在京师直庵公闻乃跨马驰来视病留天佑事其母李是时六月大暑严君相见泣曰噫翁何触热为也儿病固无害殆传者误翁耳寻问母李及弟天佑语刺刺恻恻泪数行下移时不止直庵公居月余而严君病少间归既归乃复遣天佑来视而严君病忽刻遂卒天佑来不及诀才数日耳天佑抚棺恸哭曰嗟天乎吾兄何负而遽令至此乎严君配曹氏无子有二女皆幼皆随居京师天佑乃扶榇载嫂若女俱还以庚戍三月十日葬严君于望仙观之东籨亲新兆也其后一岁余曹氏坐哀毁亦卒天佑启其竁与严君合焉初严君且卒也曹氏提二女伏床哭严君亦哭有顷诫勿哭徐言曰吾视吾弟厚吾弟视我又甚谨必不令若等无依也吾死而还骨于家其告父母以天佑之次子允恭为吾子立之于是直庵公竟与立如严君言严君举进士时余识严君于稠众中敬之既严君为御史病卒余与长安人王给谏子皋偕视棺殓哭之成礼然后去已而天佑至遂请王给谏状其兄之行携而同乘吾门乞铭时卒不能应去越三年而余迁官南都便道还华下天佑渡渭造请者三泣曰先兄所不瞑目于泉下者独竢先生一言耳幸以慰死者而绛县人又言严君方在绛县时恒以役至夏县道经傅说祠侧严君必入拜徘徊瞻望顾有旷世相感之思焉一日复过属有急不得入拜憩其侧短亭中坐见二青衣持檄伏堂下白云傅丞相要公严君谢不往顾左右赐使者食左右实无所见以为严君作鬼语然不敢诘第应曰食使者矣严君乃语二青衣还报傅公异日者竢我为御史乃往矣言讫就寝顷之寤呼左右大惊汗出述梦中事左右白云自未寝时有之非万也严君默然诫左右勿泄卒而从行者始传其事由是观之严君甫为御史辄郁郁不乐者葢斯念哉彼其称忧不能官者托设也严君生正德甲戍十二月十六日卒嘉靖已酉十一月十九日年方三十六耳女一许字樊氏一又夭葢重可伤倬焉乃为之铭曰 
　　人生而良惟神亦慕翼翼严君傅要于路傅跨箕尾严乘烟雾翱翔九虚以游以啎彼众弗知叹息惊顾杞梓俄摧骅骝窘步我解以文刻置新墓有来观者兹石可寤 

　　○明封户部广西司主事怀朴康公墓志铭 

　　怀朴康公者初为行省掾已而待选吏部授冠带归而怀朴公顾读书颇解其大指所与游尽里中贤士大夫诸以掾兴者弗敢望也有子三人长子曰修吉仲子曰廸吉叔子曰贞吉修吉贞吉皆为诸生而仲子为太原太守先独显初仲子拜为户部广西司主事而奏满于　上也乃得封怀朴公户部广西司主事如其官母胡封安人当是时怀朴公与胡安人俱在家仲子乃函　制词具冠服再拜遣使而将以献之既至怀朴公权甚遗书谓仲子曰自吾康氏以枣强来而徙居章丘抵于余五世矣历五世而未有显者余大父乐尝有志于功名之际负才气不与庸众俉以为青紫事可俯地拾也竟弗遂卒余父钺尝语及大父荦荦之槩未始不泫然泣忾然叹也乃至今发于尔乎尔小子今服在郎位受　天子恩深重而余又沾被若此尔小子能无念哉康仲子得书未几何时　上命之使监岁漕于楚于是便道归章丘寿怀朴公寿之日康伯子康叔子皆以次进觞诸孙皆列拜在后乃怀朴公持觞顾歔欷感动弗能止仲子请所为感者何也怀朴公曰吁今所飨往余事吾父未有也及吾父既老而家计益缩吾尝倾身致甘旨犹竟不能快吾志矧乃有今日邪言讫诸子复进觞怀朴公醉康仲子侍怀朴公未数月遂辞而之楚巳而还又使往监姑蘓税康仲子乃又归寿怀朴公又以郎中使云中乃又归寿怀朴公方仲子使楚时怀朴公问之曰尔今往何事曰为公家榷财利耳怀朴公曰嗟乎语曰利令智昏尔小子慎哉初吾为掾而同舍者醉而归而投金于余忘之矣既醒睢然惊起仰天顿足曰吾失金吾失金余乃出所投金予之同舍者喜且谢曰即君不出金吾安所索乎让之半不受尔小子其无忘余所持者可也以故仲子三使于外咸以节廉自好称怀朴公之教也怀朴公为掾时有方伯者令之视狱囚其时六月而会又大疫怀朴公白方伯录轻囚出就外约疫巳复来方听伯焉疫巳囚出就外者果复来得不死者百余人及康仲子升为太原太守使使迎怀朴公与胡安人俱来居郡阁凡怀朴公所为诫语太守君者尽皆宽仁长者之道彼其志自为掾时巳若此矣怀朴公居太原踰一岁而思归曰吾除吾先墓上荆榛耳太守君不能留乃舆之归胡安人从怀朴公归乃辄造先墓下祭以其祭余会族于墓下因问其贫不能娶死不能葬者振给之巳乃与里中人会而里中人固罔不敬服怀朴公者怀朴公为人寡言笑平生永尝有堕行俷德其训里中儿则数称孝义恒在口不置令怀朴公不拜封貤得从仕藉历民社之寄其道化所渐惠泽所加即诗书所记何以尚焉怀朴公归章丘之年嘉靖甲寅岁也太守君思之甚乃使使问焉使还报曰家大人病太剧太守君立解印绶白两院且归而侍家大人病两院弗之许太守君曰即弗许吾岂以一官忘吾亲哉遂驰去去太原既二日而舍人以讣至太守君从马上闻堕地哭极哀巳且行且哭焉既抵丧所触木哭巳伏胡安人前哭胡安人劝勿哭以仲子远道来也久之仲子与伯子叔子议葬事而先图铭仲子以书抵余曰先生举吾成进士吾先君未能忘也顾不幸不获与先生晤先生不识先君之为人何若也于是吾为状状先君愿先生相其事铭焉先君讳济民字惠之季年睹俗之靡靡而距古远甚也于是乎缅思古人而因号怀朴云卒时年七十岁矣有孙男子六人孙女五人孙男子六人者大有大壮大受大阜大田寿谷也孙女五人有三人者一适仇瑁一适生员白汝玉其适马梦鳞者则先君爱女也凡所适皆同邑大家子云余按状则怀朴公者葢断断乎古之笃行君子也其胤绪繁昌若此固宜有之乃为铭铭曰 
　　谁则投种而岁弗田谁则持券而物弗还即有大侵彼种亦没所寄者亡而券徒揭唯德之报靡爽靡遗不干其躬于其嗣而奕奕康公是其元龟以告来世刻此冥词 

　　○明王孺人赵氏墓志铭 

　　王孺人姓赵氏西安前卫人也夫曰平石公生子曰鹤事　今上为给事中初平石公往来贾江淮间三岁中率二岁在外不得教鹤学而鹤少雅驯天资甚美乃孺人自持家事教鹤学孺人诫鹤曰夫女之绩也丝分而日治之则大帛成安有疏慵子成器者乎鹤奉教唯谨学既十年而举进士是年甲辰岁也进士守次铨部念其父母乃遣使往迎父母而平石公又往贾江淮乃独载孺人来进士即复为书抵江淮请平石公云孺人已自其家至而平石公贾方快不来有顷进士授行人奉节使朝鲜而留孺人京师以甚妇周氏侍比归纳节孺人检视笥中惟皇华集数卷及去时衣带图书而已孺人问曰夫称皇华集者何也鹤应曰古者送使臣则歌皇华之诗今集纪朝鲜陪臣赠言故仿而称之夫赠言何谓也行人为摘行李萧然及腹贮氷霜句义解说之孺人则大喜称曰儿今勑志若此不直扬名异域且与　邦家增重矣明年行人使河南便道奉孺人归长安会平石公亦自江淮来行人日日为称觥讙燕居无何行人当还报　命乃请与父母俱平石公倦游又以官所局促固不许孺人乃遗平石公侍儿与行人如京师又明年行人迁为给事中给事中有所论白　上辄嘉纳平生逡逡谦温口不道人短至搏击嬐邪则贵近弗避也孺人重爱子常以为忧居三年而孺人病给事中方谋归孺人而病渐剧遂卒给事中伏于舍苫哭甚哀既殓则念平石公独在家年老惧闻讣伤其心乃即复遣使问慰之给事中余所举士然又同关内人孺人居京师余母刘孺人尝与相迓母刘谓余曰今见王孺人端雅庄严殊不类妇人固宜其子若是也卒而母刘为伤之给事中将扶榇归葬乃杖而乘门请余铭投以状奬称孺人生弘治壬子十二月十九日卒嘉靖庚戍十一月十九日年五十有九初有三男子其二早夭给事中有男胤吉聘举人黄勑女有女许聘张四维给事中泣曰母卒时恋恋二孙最苦矣墓今卜长安木塔里葬得吉嘉靖三十一年二月初八日也铭曰 
　　维赵氏先世有显人王父岳岳作藩八闽本家鹿邑来迁于秦彼大父者气亦大振比及孺人家休未泯谁谓闺处识达群伦谁谓不学勖子克臣出入京乡翟茀朱轮有辉载路或叹或珍南山之丘郁乎嶙峋孤魄归是子也伤神伤神何为曰咨二亲生不恒偕没复一身嗟乎过矣万有终藏千秋万岁只者道双 

　　○王氏第二妹正仪圹铭 

　　正仪之父曰文庵翁兄曰槐野子文庵翁以嘉靖七年卒卒时槐野子为诸生有三妹一弟一男子焉男子名曰逢春东氏妇出弟名曰宝子宝子与槐野子及三妹同出自太孺人也太孺人且欲名三妹命槐野子各相其德性以为号于是槐野子号第一妹曰温仪号第二妹曰正仪号第三妹曰慎仪太孺人皆颔而是之巳乃曰吾甚爱少儿珍惜之可名宝子以见吾志宝子则太孺人自为号者也宝子以文庵翁卒之年夭明年逢春夭于是东氏妇坐哭子病成沈涸之疾不治其后数岁槐野子既登第拜官翰林矣而第一妹温仪卒于家葬在厓坡祖坟之侧焉于是槐野子遣使奉迎太孺人及东氏妇与在者二妹俱入京师居一年槐野子以使事如关中乃复奉太孺人还关中诸侍太孺人来者皆从有顷槐野子当报命甚急乃单车驰而去既去之明年而东氏妇卒于家太孺人哀苦之数遗书督槐野子归于是槐野子请告归遂得葬东氏妇焉初东氏妇未有葬所也槐野子乃籨两术人行视者山皆恶不吉一日出古城南过始祖坟下两术人问曰是为谁槐野子曰吾始祖副使公坟也贡术人遂下马登古城四望则太华在其东太白在其西少华正值其南此旺气之所锺法所谓吉祥善地也即此可以联置一坟地又何求焉葬东氏妇于此宜槐野子乃徘徊瞻顾脙脙私念曰昔先大夫文庵翁卒时余为诸生贫草葬之今既获吉壤矣柰何先以厚妇人也于是与术人议以斯所迁先大夫逮及后余即附焉术人曰可哉乃卜先大夫穴立石表之以须吉岁巳乃葬东氏妇即余后宜所当者穴也东氏葬未逾年而第二妹正仪卒乃即以小姑从嫂附在东氏之侧葢幽魂相依云后十五年而槐野子之女淑姬亡槐野子别为淑姬卜葬地得所谋且并迁二妹来与淑姬共域乃以请太孺人太孺人曰今二姬亡殁久矣骨且欲朽矣独柰何摇动邪矧温仪墓与族姬毛娣之穴邻正仪又依嫂咸称帖帖可母动槐野子唯而退已复思正仪墓适当先大夫宜隧之道卒不得无动乃复请太孺人温仪墓不迁迁正仪太孺人然之于是乃迁正仪葢居在淑姬之左矣太孺人曰今迁正仪去如东氏妇孤何槐野子曰嘻东氏妇敏惠明于大义百岁之后且须我而偕也何谓孤顾独念温仪与正仪隔在两域耳斯固可伤哉淑姬生也晚识慎仪不识温仪与正仪然同气所生神魂则未始弗投也慎仪今适茂才东体章氏矣淑姬死哭淑姬闻迁正仪则又哭正仪闻温仪不得迁又哭温仪其言曰吾同胞子四五人独我与兄氏在矣于乎三十年来骨肉损销寥寥落落譬犹晨星秋叶存者无几余临石葢深痛之焉铭曰 
　　汝栖未安汝骨巳寒徙汝实难汝悲汝欢汝侄若兰偕汝团栾二封等峦来者耸观坐亦有盘沐亦有澜岂不痛汝卜兹良宽 

　　○长女王淑姬圹铭 

　　王淑姬者槐野王子之第一女也王子在翰林时居在京师高坡巷而淑姬生淑姬生弥月而背发细疮如粟大者如豆且落且又生淑姬日夜啼乳母抱淑姬出房中露立则啼止医视之以为胎毒其出房中露立而啼止者气不郁而毒暂解也无忧用一匕药可愈然自后诸疮悉不能害矣以脏毒尽泄故也既三岁而淑姬复发痘痘莹莹如摩尼珠而又稀疏未七日而收果无害明年王子奉太孺人归关中淑姬已离乳母怀能自起拜识人颜色矣然恒依太孺人前太孺人念王子既四十未有子而独有淑姬于是爱淑姬特甚凡起卧食饮淑姬未尝不在抱也顷之王子复奉太孺人居京师而淑姬从年九岁能刺绣而里中举人东体忱以就南宫试为其中子聘淑姬许之其后王子迁春坊谕德令其署守南京翰林也淑姬复从太孺人居南京既半岁余不得一见淑姬面余问太孺人淑姬何为云日坐窻下事刺绣耳侍婢三四人莫敢擅出入也太孺人以不习南中水土思关中余乃舆太孺人归而淑姬从余送太孺人至江上入舟中拜太孺人太孺人泣淑姬亦泣淑姬牵余裾且拜且问曰阿爷何日归遂别明年二月太孺人年七十而余留滞江南不得身为寿乃遣使往寿太孺人使既已还报乃因间言淑姬亡余大惊问淑姬安病曰病疹疹几发乎曰九发嗟乎往医尝言脏毒尽泄后不为害矣乃卒坐此夭灭亡邪命也夫命也夫顷之会有　诏令王子还守宫坊讲谕德之事于是王子遂取道归关中拜太孺人太孺人守淑姬棺大呼哭余环棺持太孺人哭哭已太孺人为余言淑姬病既笃固不肯令医视医来辄以被蒙体从被中呜呜哭太孺人惧伤之令医出医竟不得効其能凡病十日而亡且亡之五六日气喘逆不能出一语第口张目动泪淋淋下不休忽而握太孺人手胡卢而言曰死则死矣独恨不得见我翁耳太孺人言既与余复抱棺哭左右视者皆太哭居五日余请术人占葬所得之祖坟之东少华山之麓术人云兹山气太盛恐非少女所当请徙下方余是之余念淑姬生长闺中而瘗在山下魂单骨寒茕茕靡托乃徙前亡第二妹号正仪权厝在祖坟之侧者与淑姬共域栖正仪居左淑姬君古庶媿乎双玉相依万禩永宁矣淑姬生在嘉靖壬寅九月亡在甲寅三月年十三岁耳悲夫铭曰 
　　维寿维夭是谁主尸既温既惠文何夭为天乎难问人莫之知我泪县河厚土以滋生不踰阈焉识路逵矧兹中野逝将独之爰有姑氏徙与比居夜月游魂佩环相随无震无恐无阽于危千秋万禩礼其永绥 

　　槐野先生存笥稿卷之十


●槐野先生存笥稿卷之十一 

　　左辅王维桢着　馆甥渭上南师仲编 
　　传三首 
　　孙忠烈公传 
　　王太史传 
　　西峯张公传 

　　传 

　　孙忠烈公传 
　　王太史传 
　　西峯张公传 

　　○孙忠烈公传 

　　孙忠烈公者余姚人也名燧字德成为人沈毅有大畧而与邑人王公守仁钱塘人胡公世宁同举于乡正德丙子孙公以都御史廵抚江西也会宁庶人宸濠反孙公伏节死人至今壮之云宸濠者鸷害多知人也好生事不靖术人有李生者揣濠知其指乃为妄妖言謟谀濠濠喜厚赏术人因以其言起阳春书院以当王气濠由此乃为反谋焉濠府中宦暂刘吉南昌人李士实王春皆阿濠画计曰大王即欲有所为可先请复故护卫之夺者以尝　上指幸许即有兵其它以渐图之是时正德甲戌也　天子嬖都督钱宁乐官臧贤两人擅权用事濠遣人赂两人两人为矫　诏复护卫如故濠见计遂为谋反滋甚而士实等固言安福人刘养正有才畧知兵濠乃招养正而养正益为妄言謟谀濠濠大喜日夜集吉士实春养正四人与计谋乃招纳四方有辠亡脱及勇力材秇之子各数千人为衣食居处诸司颇皆觉知然惮不敢发也是时孙公方为河南布政使而胡公世宁为江西副使胡公乃阴上书告其事濠闻即复遣人赂两嬖人因遂陷胡公谪戍辽东濠惧触众愤不便乃复开馆延士为讲圣人之学明巳能好善礼士若此也关中人故江西提学副使李梦阳者以词赋高一代罢而寓居大梁濠使人请阳春书院诗其饰诈要名如此有顷孙公自河南迁江西覩濠奸忧之乃进诸司计曰即濠发柰何当是时适副使许公逵管南昌部中乃孙公即又喜而令许公阴图之而自下檄部中无城者亟筑无粮者亟畜无兵卫者可选练丁壮居僻治远者为奏立县治以便约束于是进贤有城安义有县县各有兵兵皆有饷悉如令濠念孙公每一令出咸为巳备又惩胡公世宁往事意孙公必有奏乃置人要路密诘之由是孙公凡七奏皆不得达奏畧曰夫濠列为藩王亲为　宗室至富贵矣乃今所为臣甚惑之府中使赍重宝往来京师者趾相错于路此何以故也鄱阳贼凌十一闵念四吴十三者吏捕之急濠匿贼于西山祖茔中吏不能得夫匿贼安用乎镇守太监毕真由江西之徙浙江也濠厚赆为别别时辟左右密嘱毕真首肯之夫密嘱背公厚赆结好非藩王所宜有也其它显辠甚多不具论论今踪迹可疑虑者其后孙公见奏格益惧度濠旦夕且举事乃令兵局徙兵器于他所益复下檄诸郡设兵备焉正德已卯言官言浞不轨也　上遣重臣往欲夺护卫按其事浞恐乃召吉等四人谋曰今使者来即讯我乃翁事败矣不如遂反四人曰然因共定计迨寿濠之次日镇廵诸司咸入府谢晏濠乃伏贼兵于殿内诸司拜未毕濠奋膺高足立露台大呼曰方今　天子廵幸在外　太后召我监国汝等云何于是孙公抗声对曰既有　诏请出　诏令众观之濠见孙公不可雄素亦惮许公乃以问许公许公曰是安得此悖妄之言乎吾有赤心岂从汝反耶濠怒叱贼兵缚孙公许公孙公奋臂推缚者指濠骂曰汝贼且不见天乎天无二日吾岂有二主哉吾死一身耳且见若种之澌灭也濠怒甚缚者持铜锺击□公臂曳公及许公至惠民门外害之其时同谢者或从或默濠立即伪授刘吉太监令提督军务李士实国师王春刘养正俱伪授军师令人诣兵局取兵无有乃括民间农器炊釡造兵器历二十日始就濠乃从妃娄氏宫人百余人登舟趋南京又留兵守南昌遣所亲娄伯之棋峯招兵道出进贤城进贤知县刘公源清杀娄伯而濠兵先锋攻安庆者又不能下濠甚忧焉其时廵抚赣州都御史王公守仁以行部道闻变乃即驻节吉安移文远近令各以兵赴义于是诸郡练卒一呼响应居一月兵集数万所过供饷未尝乏绝则皆孙公前为之所也于是吉安太守伍公文定制孙公及许公木主于文山祠率所集兵以文哭之诸军皆感泣因遂督兵至南昌击破之兵入濠宫人留宫中者多自缢死濠驻兵王家渡闻南昌破怅然曰大事去矣我安适归矣于是泣下官兵遇濠于樵舍风逆官兵战不利俄而风顺王公令实茅于舟顺风举火濠兵焚溺死者无筭妃娄氏赴水死濠易舟挟宫女四人而遁官兵追及濠投水水浅濠不死遂并宫人执之刘吉李士实王春刘养正皆就缚而凌十一闵令四吴十三等脱而至安义安义人缚三贼献俘事闻　天子念濠懿亲不欲加诛令自裁诸与濠通谋者皆以轻重伏诛李提学答濠诗有规词免辠其入濠府中谢晏默而不能抗义者皆减死谪配居无何而　毅皇帝弃群臣不及录孙公今天子即位首褒孙公赠礼部尚书谥忠烈　诏江西为立祠赐额曰旌忠与许公并祀之荫子堪锦衣卫千户世袭公配杨氏封夫人公赴江西时不以夫人随公死报至杨夫人哭之哀其时昧旦天划然忽断炯炯若目见者哗曰天眼开矣以濠就擒日考之则此先未擒一日事也子堪徒跣赴难至而濠巳擒伏公棺哭之乃更治棺殓启棺公面颜若生异香蒸蒸自棺中起江西人大诧焉以为鬼神不欲死之也初孙公至江西治廨舍得古镜于深沟中背刻二十有四字其文曰光运忠扶日月心感天扬賏忠独难塞天不世内靖斯以昭明字画奇怪观者多不识后孙公死好古者以意辨之其文乃着焉孙公自始仕历七官皆有大功德具在国史中孙公三子长子堪今官都督佥事仲子墀尚宝卿季子升吏部左侍郎三子者皆天下士也岂天于以报孙氏哉胡公世宁濠灭后复官卒至兵部尚书王公守仁封郭建伯 
　　论曰夫孔子不语神非无神也有之而弗语之也世传弘治壬子浙之文场中夜既半场中人见东西立巨人二一人衣绯人一衣绿合言曰三人好作事巳忽不见是年孙公胡公王公遂同举卒之宁濠之变胡公发其奸孙公折其气王公平其难三人相次成功二巨人告之矣岂非神哉夫奇瑰非常之士不可伯有有之皆天帝意也彼修一职立一节者岂不谓贤以扶世翊运能哉 

　　○王太史传 

　　王太史者无锡人也名立道字懋中举嘉靖乙未进士已选为翰林吉士是岁　天子躬御文华殿授简命题校第诸进士乃得选者三十人而关中人王维桢在其中时李文康公在内阁月试吉士凡两而顾文康公典教书李公文尚温夷尔雅诗婉切乃懋中文即温夷尔雅诗婉切适与券合一试辄冠吾曹再试再冠又再试又冠如此至五而顾公又数数称誉之由此名显桢竟试与懋中同案懋中见桢作至阁次则恒独居后为叹之巳规曰子第易子手即可前不易不前也乃桢固不易其后懋中授编修桢亦为检讨懋中即为维修列史职称曰夫太史之官立为其志一代之故集古先之鉴也乃吾今守其事矣隘而罔识阙而弗修如职何于是卜僻远居尽括古坟籍刺取之今事大者皆牒记客时过其门每见其下楗也葢自其为士时日坐一小楼连数旬不下即宗党造者莫得睹其面则耽嗜读书其天性也后十二岁为嘉靖丁未太史自告起还翰林相见亟称欧阳永叔之文粹固须法诗谈唐张司业刘随州以为质而近及索其自作读之果皆似敬之予亦出作观太史太史冁然曰子自昔固不易而今乃如此太史为人静定沈笃蔑世俗靡靡之好既乃赎故邸复楗门著述如曩时不辍居无何太史病肺桢说之辍业巳察其面霜白两颊销缩骨棱棱出又说之归太史于是遂疏归太史号尧衢顷改海樵语曰脱吾疾瘳以请而得走锡山也将腰斧伐木于海之侧群樵人徜徉足终吾年吾誓与云霄冠佩绝矣疏上未报而太史卒即其年十一月二十四日也年三十八耳父曰九岩以礼部郎中自免家居太史居在京师遇一果一肉之珍不辄食必函致九岩公为书讯其亲必盥手焚香乃始书书就含涕封至不胜其孝如此与人交虽简嘿艰合然心依忠厚得一善必扬之人有过则口悛悛不忍道一词也是皆足不死乃顾死天道诚远哉太史美髭髯垂几及脐貌癯而骨清日者咸指为奇将穹致显融绵绵久也今若此则人相石室之篇诬邪龙湖张公者太史举主也病数自来视卒哭之哀曰王生好读书道坐是死诸大夫闻者咸为嘅惜曰才人死矣始与太史同选者今在京若干人既会哭其邸榇还又送之郊踰年而桢为作传太史有二子一孺人唐氏出唐氏永州太守有怀公之女荆川太史之妹先三年卒 
　　王维桢曰余甚悲太史亡而靡有憾焉孔子曰朝闻道夕死可矣太史病且革予入省其卧内见侧案有札取视之则自记病起加减除日次予问记何为以白吾亲令宽之勿系戚病子也会又　孝烈皇后薨太史自枕上加素冠曰即一日不死犹为朝臣安可以病废仪嗟乎由二事观之孔所谓闻道者非邪死可哉死可哉世以寿命终者岂少乎若其罔罔冺冺也诚何以死哉 

　　○西峯张公传 

　　西峯张公者兵部尚书半洲张公之父也讳海字德涵童子时丧其母巳又丧其父西峯公皆哭之成礼如其大人乡里咸叹而异之既长益修　其大而可传者十数种具在张氏家乘中故西峯公身在布衣而名列于贤士大夫之间非徒以子尚书公故也西峯公本姓张而冐蔡氏姓者凡五世究所以则张马赐者娶于蔡氏而生子容子容未龀而张马赐卒容孙无依蔡氏乃携容还归母家而养之焉张氏之后得不绝蔡氏力也故容长遂冐蔡氏姓矣其后子孙袭称之而莫有返也尚书公既举进士欲复之为书请于西峰公曰吾闻鲁更吴孟之字宣圣讥之范托张禄之宗太史鄙焉故河流上天而复归之海谓其源也华叶满柯而下聚之根谓其本也由是观之蔡氏不当久冐矣吾欲上疏去蔡而归张敢以白之大人愿大人决之西峰公报曰未可也吾闻仁人不背德而灭名义士不矜新而弃旧故屈子不去楚而卫青不返郑彼各德其所由兴也辄去蔡不可尚书公复请曰吾闻飨非其宗者神吐之祀亡其类者神怨之令张氏之先怨蔡氏之先吐是庙祀空名耳神不下也吾意在追本定祀而安集彷徨之灵耳复之可于是西峰公良久乃报曰待竟吾世若去而复之未晚也尚书公遂听而罢之尚书公初仕为嘉兴县知县而载西峰公与俱居一年而嘉兴之政成西峰公欢甚语其子曰乃吾今何患矣亟归我亟归我我将依西峰之故庐栖焉以适吾志西峰当公之故庐故因以为号云西峰公归二年而嘉兴征拜为吏科给事中给事中凡七迁而为兵部尚书西峰公每于其迁官则辄遗诗教诫之其大指要之奋忠报　主显亲扬名八言而巳西峰公天资瑰异虽未尝効于世而当世匡济之畧辄究其始终与之语即习事之大夫不能难而下也尚书公以节钺之镇两广也会其时有安南之役而二三将事大臣咸相聚　阙下商剿抚之计未定而尚书公先发因便道过其家省西峰公西峰公问日闻之方有事安南信乎尚书公对曰有之顾其计未定或言剿或言抚卒之柰何西峰公曰嘻抚之便夫犂氏簒陈而莫氏又簒犂以力相亡以诈相吞固其俗也言剿则名其辠是用中国之治治之矣兵不得罢而怨毒日深徒以贻东南之苦耳不如抚之以安其志顺其俗焉且有宣德之故事在可弗讲乎尚书公辞行而至镇所以其言白将事大臣诸大臣咸是之安南竟从抚遂定兵罢东南诸路得免转输暴露之苦者西峰公一言之功也其后数岁而西峰公卒且卒呼其弟津前告曰我即卒若可赴镇所慰尚书云乃翁固嗒然化矣吾儿孝言勿遽恐惊动伤其心巳又顾诸子之侍者谓曰吾先江西之冠带族也其始两世皆宦闽安之乃遂就候官县家焉既更五世而莫有振者余甚愤焉至于尚书乃复兴则续吾上世业矣吾复何憾目遂瞑后尚书公自镇所跣归遶棺哭之哀巳闻西峰公卒时语乃于岁时伏腊为坛以望祭江西之张氏当为祖者而号为庙祭蔡氏之养容而存张氏宗者乃始上疏复张氏姓如西峰公教焉西峰公以尚书公贵凡四封卒得号为兵部右侍郎兼都察院右佥都御史云西峰公初封为嘉兴县知县后改封礼科右给事中当改封时西峰公适游在京师乃摄衣冠而趣　阙下谢西峰公在前给事君在后朝士咸相顾惊叹以为稀觏至绘为图传其事图今藏西峰公家焉西峰公生三子长曰经即尚书公次曰纶次曰纲晚节衰老而谢家事一听之二季子独与里中贤者年齿齐者数人结社以觞歌往来号曰怡怡会终其身云西峰公卒时年七十有四葢见至曾孙矣里中人称曰西峰公福星也西峰公壮时尝渡江堕水水中一老人扶之上得不死又尝病疽甚殆卧而梦官卒二人拥之行至一所屋大而堂高其上坐　人侍卫甚严问执而至者谁也卒对神人大叱脱　谓曰此人有厚德天帝且报之乃执之来乎觉而　竟不为害尚书公尝持二事语史桢史桢乃遂记　云 
　　论曰余不幸不获见西峰公而幸　公之冡子尚书公焉尚书公恢恢乎荦荦乎葢古大臣之风也　天子方倚以为国柱自六卿而下草不推毂让能焉神人所谓天且报西峰公者非此事邪夫豪杰之见世犹宝也生于国国光生于家家亢造物者恒珍惜焉不肯数数生苟生之必有以也世尝言鬼物不可信以今张公观之欲弗信得乎 

　　槐野先生存笥稿卷之十一 

　　●槐野先生存笥稿卷之十二 

　　左辅王维桢着　馆甥渭上南师仲编 
　　行状五首 
　　赠礼部尚书谥文简西玄先生行状 
　　昭勇将军陕西都司指挥佥事葵轩张公行状 
　　亚中大夫长芦都转运盐使司运使渭川东公行状 
　　封宜人刘母甘氏行状 
　　太孺人冯母行状 

　　行状 

　　赠礼部尚书谥文简西玄先生行状 
　　昭勇将军陕西都司指挥佥事葵轩张公行状 
　　亚中大夫长芦都转运盐使司运使渭川东公行状 
　　封宜人刘母甘氏行状 
　　太孺人冯母行状 

　　○赠礼部尚书谥文简西玄先生行状 

　　西玄先生者绥德州人也姓马氏讳汝骥字仲房其先山西临县人有讳仲谦者宋季兵乱避地绥德因籍故马氏遂为绥德人五世而至秉吉秉吉生震震生永盛永盛为寿官寿官生骢骢号烟山公马氏自烟山公始读书为儒而烟山公数奇积学竟不第以岁贡为夏县训导升万全教谕教谕生四子长汝骏配党氏出次即先生次汝骅次汝骕皆侧室王氏出教谕后以先生贵赠中宪大夫通政司左通政党王俱赠恭人先生之生也为弘治癸丑九月十九日烟山公在夏县学其夕梦月堕廨宇中取而抱之怀觉异之以为子得必显后烟山公自万全弁官携先生归绥德先生尚幼乃即善举子业读书一见辄诵而又即知声律吟咏之学试于有司有司异之称马生以为年少而奇非常人也乃正德庚午举乡试丁丑举进士已选庶吉士寻授编修号为才子能诗然先生为人沈毅有大节巳卯中　武皇帝且南狩谏者辄获辠后缩莫敢谏者先生曰即畏辠宁不为　宗庙朝廷所乎乃奋气抗疏率诸同馆士六七辈赴　阙上之疏出先生手切直言廵游有隐忧伏旤不可天子怒罚跪　阙下五日已又杖之诸上书者悉调外而先生调泽州知州泽故多王府王率听用邪小暴侵民利泽人苦之而未能有禁也乃因事稍惩其左右不法数人为条告诫暴止又王以书来请私好答使者去已即投书椟中封之所请或于法得醳又使将谢乃首使者至椟前启取书还之实未发为报曰法诚如是吾安敢低昻狥情乎后书不更来陵川令葛者贿人也害人人怨之廉得状议且黜令有廵按御史者以亲故为葛解甚力不听竟致于法威声震于部中辛巳　今天子即位录前谏者忠　诏知州还为编修如故泽人攀泣而送之以百千数而前王以农不得暴及投书不发者亦郊祖颂德焉曰马先生民之父母国之正人也其年　天子用吏请旌忠加俸一级名由此益显癸未会试为同考官以观卜才气取士士多类巳乙酉　武宗实录成有簒修劳升修撰明年母王卒归三年烟山公亦卒先生连哭其父母至呕血毁形制起升南京国子监司业寻改北监司业会　天子幸大学充讲官坐讲言辩而正　赐文绮而司业压于祭酒不得有所规画然诸生固知惮马先生先生持重有仪度居数岁升南京通政司右通政又三岁为南京国子监祭酒于是先生慨然曰自予为司业固尝念诸生善逸绳之今与诸生约度所能行耳期勿犯犯必罚如县格不解其所约有惩跅???勤考课稽德行肃威仪数事　今制大学生出散诸曹历事出序视入不得越而捷者或因贵关说求越疾出卒不听即序及故抑夺之曰以惩求者葢自是大学之教彬彬循循多可观云庚子礼部右侍郎缺升祭酒右侍郎当是时少傅袁州严公为宗伯宫詹松江孙公为左侍郎而　上兴礼乐创制度诸大典更起不绝诸公日聚讲议而先生洽览群集习识今昔故遇可言则问答如向平居视之顾恂恂若不能者严公贤之又尝善其诗爱重踰等居久之严公拜相见　上言马侍郎贤　上由是知侍郎因以其官加翰林侍讲学士宠之而先生故病肺为诗晚节愈益工自始仕至今未尝一日废书不观皆劳弊心神由是复病会又哭其内子郁郁恻恻不能平遂卒癸卯十一月六日也年五十一岁　上闻札下内阁问故严公具悉而对　上悼之为遣官致祭护榇归　勑有司营墓加赠尚书以其德履谥曰文简荫孤逢干为官生皆殊渥也令不死得乘会欻起佐　明主济昌时其功业可胜道哉公故尝论政有三要五术六微七疵八难说甚具竟不及施死矣公性廉不好居积所得俸禄悉以给昆弟亲戚困无依者弟汝骅死厚恤其孤而汝骕亦藉以立有甥十余人数来乞分公应之不为怠卒之日御史杨子本深以其女聘逢干郎中南子逢吉检讨王生维桢皆厶乡故咸会哭其室巳共发笥视之无有也翌日严公来吊知之为赙治棺殓而今右相南郡张公者以继严公为宗伯与文简为寮又来赙而孙公又时时即其馆抚孤逢干而怜之若巳子云公初娶郡人刘英女以弘治壬子正月十三日生嘉靖巳丑三月十九日卒年三十八岁有妇德事载墓志中赠恭人生一子四女咸夭继娶刘氏故霸州知州中部刘君璋女封恭人恭人天性朴俭衣不御绮日食一菜脱粟之饭寔助公廉又慈家人有生得野雀献者亟命放之先公五月卒寔七月二日也距其生正德癸酉八月十七日年三十一岁有女一幼侧室张生一子即逢干卒十年所矣公室遂无人卒时独二孤哭其帷而弟汝骕及汝骅子会亦至哭之曰汝骏者公之长兄也今汾西知县前广德州判官广德上计来京期视公疾比至亡哭之会迁官以其榇归见严公受诫抚孤今年夏以子大学生一干自汾西抵书维桢曰茔圹且就卜以今年五月二十一日维文简与其配二氏合而碑志非得当世尊显者之撰则莫以信示来世予将哀乞焉子业诺为状有乎桢于文简公为馆局晚进又甚不肖而公顾谓我为小友也接遇至勤行能诸论私窃寔多乃遂与纪次其事公所著诗文若干卷公且卒之十日自榻前属桢举手曰幸为我校此集收之令无散灭亡也予历官多闲曹建立少最致心力独此耳公谈诗常依深严忌漫缓浅俗今校集乃自作固如此校定且谋之梓拟称曰西玄先生集而未能也先生号西玄今刻西玄诗行世者集中十一耳 

　　○昭勇将军陕西都司指挥佥事葵轩张公行状 

　　嘉靖辛丑八月一日昭勇将军散轩张公有子曰安世者以应袭中陕西辛卯省试安世有同年友曰华州王生属谒告在瑞安世以书抵告泣谓余曰先将军巳矣然有大勋德焉不列诸竁石莫以托弗朽兹将走使洛阳请吾师凤泉先生铭知余者子也知余斯知余父矣幸为状母辞于是王生掇次来疏按事而操笔焉状曰公讳鹏霄字图南蔡轩其号也上世直隶扬州府江都县人曾大父英自瓜州渡江从　高皇帝取天下庚申事定授指挥佥事世袭居六年上忽诏英曰尔随朕起兵岁久劳多当封之为疾英辞曰臣年老子孙薄福即指挥足矣乞勿授　上贤之赐绯袍金带留侍京朝英传秤秤初庆阳卫寻改西安后卫奉　高皇帝命平云南会冐疠疾作　上赐佩刀及家人二户慰之夫秤者散轩公之大父也秤有子二人曰焕曰敏　文皇帝兴诏焕随侍焕无嗣敏得荫其官敏称长者有器度是为公父配周父以天顺癸未闰七月八日生公公修躯通臂丰颐疏髯面如紫玉目若朗星正视不见耳声吐如锺尤精骑射壮膂力年十五袭官初将兵守宁夏已改守榆林已推卫佥书已又陟掌卫事并能举职効才一时寮佐咸推伏莫及公由是有名　敬皇帝时北虏拥众入寇大将军武安疾檄公应之公率骑兵二百遇敌满受堡公曰众寡弗当也殊死而巳令诸军下马马尽入堡步战移日公督击愈厉忽一虏朱甲表骓挥刃突来公率壮士许朱三直前斩之朱甲青骓者葢酋长云虏惧遁我军无伤事闻　天子壮之赐白金彩币若干是时他将兵孔坝沟者全军皆没坐免者众人以是咸服公勇而公益有名少傅邃庵杨公者　毅皇帝时来总制三边事征公幕下咨兵畧建图画计山川夷险之形暨奇正分合之势炯炯在目杨览而奇之大息曰大将才也欲大用不果后环庆地方弗靖有才总制者知公疏公守备环庆升署都指挥佥事至即县赏募兵招商实廪斤堠缮饬城隍峻浚又　奏岁增银布时犒士卒环人安之宁夏寘鐇乱诸路兵会灵州公谋诸将曰贼据城不出黄河伊迩可引灌使下脱南渡河患不可测矣于是令善渡者若干人夜夺河船尽使不得南贼闻船夺度不免乃内自相杀公因攻之约诸将恊应贼遂平事闻天子降勑褒谕赐白金若干两及红金乕豹衣二袭升都指挥同知公以署职加级辞不受居无何擢掌陕西都司事都司事故阁相踵莫之或振公愤然曰不振不立于是刷奸剔蠹着令布条咸斩斩有实军吏慑缩无敢犯都司称治久之蜀中盗起流扰汉沔湘洛间横不可扑或有荐都司者而大司马幸庵彭公亦檄公督三省十九路兵将讨贼公即督三省十九路兵将讨之渠魁廖麻子喻老人相继授首俘馘以万计公亦亲斩六级其时论功第一有王给事者来纪功诸将谒纪功率旁门入独公入纪功中道王衔之乃独掩公功弗上又分六级三阵同事者皆晋秩公止得　赐白金及金衣二袭论者憾之又平关中盗斩获千二百有奇又平洛南盗洛南盗负山孙副使难其剿向公念曰此无乃汉南鸨儿故事邪公哂曰未也可二十日擒比捷才十九日孙大服又平石门山回贼擒其首田廸遂尽收余党归属冬雪没径马跌伤足公以是不出居数年今　天子兴复起邃庵公总边事公以杨雅知我再出董旅期大得志干时杨壮之叹曰孰谓廉将军老尚可用也令代廵诸边乃即疏公掌宁夏都司事不报公曰今之仕宦者余知之矣不蹊径率贬折尔予终不能蹊径贬折官而愧于志杨公去遂杜门谢事后中丞王公御史杨公王公连疏荐之竟不出公才气卓荦屡着劳伐人谓三锡五等之阶超足可至即公亦自谓非俛俛人下也乃顾连蹇阨塞不获大致显融岂李广不矦数信奇邪抑时值向吹而公操弦邪嗟哉公之得谢也日惟课园观书绝口世故岁时家庙展祭毕坐堂上令儿孙及家众罗拜堂下训以内政甚肃生平不疾卒日犹三饭如常得年七十有九先公守环时梦一老人皓首庞眉两手捧红罗馈公且曰与公约之得八十尺末稍不足人咸谓公寿征由今观之信有数邪公慷慨峻爽绝机械论事可否面裁琅琅倾听好稽古昔说先王奥言邃旬超悟自得即章缝之士犹或后焉余同年渭南有刘子文甫临潼有任子伯玉二人者曩游长安与安世交因获见公为余道之如此而安世又称公为指挥总中军时有太监刘云者镇守陕西肆诛求胁公为附公面折其非法数事执不从刘怒令无藉毁其宅又佥书都司时能立判冤讼当道有滞狱皆以委之无弗得其情者此岂非豪亢自负敏达不局者哉公配胡氏大兴尹珣女封恭人加赠淑人继白氏清涧大参行顺兄良女皆先公卒其妇德母仪各载太史康公及总戎杨公两志中又继周氏贵州宪副封君紞女子一才即安世白出才娶杨氏都督同知宏女继韩氏参议邦靖女又继焦氏仪宾淇女孙女二长聘胡守备隆子应袭指挥使靖次聘刘守备绅子应袭指挥同知天叙俱杨出安世以是年十二月二十一日葬公兆在咸宁县光泰里龙首山王生曰人亦有言种木自芘种德自昌余观葵轩公宣力王事迄老弗倦又让田于伯仲二氏用饶可谓笃伦叙理者矣有子如安世当哉夫长安多文士才卿士生其间者尺寸无誉太微先生词坛之巨师也乃往往称安世不辍口凤泉先生擅声当代慎与可往校士长安即首录安世安世遂有名塞关中矣安世愽学负奇气不欲以武显虚荫几念年不袭工辞赋能不作今人语设偶时阶用当必凌跨时曹拓光先叶所谓伟男子哉散轩公且卒瞪目视曰吾有儿才后复何虑语曰知子莫若父信然哉信然哉余謭劣且知公未谙槩为此论俟命世作者采焉 

　　○亚中大夫长芦都转运盐使司运使渭川东公行状 

　　公讳汉字希节别号渭川成化乙未五月二十四日生嘉靖辛丑十二月二十四日卒得年六十有七岁卒之一二日呼其子棐属曰我死即铭我必王氏子状我而可言至再王氏子者翰林检讨王维桢也公有兄弟凡五人曰周七品散官曰鲁兵部车驾郎中公兄曰郊监察御史曰野刑部主事公弟而车驾公者王氏子之外舅也故悉东氏之阀谙东氏之履者皆莫先子王氏子王氏子将辞里之官棐皇皇踏门求止曰先生去即谁与状先大夫乃述先大夫易箦之言??貇??貇于桢者如此乃桢竟不得以脂车辞遂为之状状曰东氏之先葢巩昌人有讳良惠者仕元为商州总管值红巾乱城陷死之于公为高祖事定高祖之配邓携其子骥走居华州不去遂世为华州人骥子升博学有文以贡为商河县丞骥公曾祖升公祖也升有子四人举进士者三人长思忠四川按察兵备副使次思诚吏部考功员外郎次思恭兵科给事中而渭川公者按察公第三子也按察公配薛恭人而生公公生之夕恭人梦乐声洋洋自空中下导一绿衣妇盘奉婴儿降恭人寝所谓恭人曰此与若子公生而天性孝友灵颕非常年十一按察公卒于官公扶柩悲号自蜀及家间关数千里不替比长穷览坟典刻厉有志尝曰夫余冠簪之冑而书史之业也先大夫没垂空橐以归乃余兄弟不自图振兴令延累老母其何颜见先大夫于地下乎弘治癸丑车驾君谒试礼部公从之至京因受无锡秦公之学无锡之学主理公既依秦乃遂即其京之庆寿寺侨寓卒业尝夜不就榻昼自炊食恶衣蔬飰意澹性恬若不自知为贵家公子如今之藉粱肉纵厌饫者久之学大益曰吾可归矣归遂为学官弟子有名会邃庵杨公者校士华州览公文诧曰何物英俊而究理若是乃优之首拔置正学书院书院萃三秦之才乃三秦之才亦靡不推毂东氏矣戊午果中乡试高等当是时人谓公进士可一捷而公亦以探囊视进士乃五试有司竟不合岂非命哉正德辛未渭川公始就选吏部授直隶池州府同知语人曰吾母老矣竢必第能养吾惧薤露之先晞也且皋夔稷过咸焯焯若是从何第出哉夫人贵自树立耳至池州会池州造黄册同知督造黄册立法祛弊招亡附籍收九百一十八户男妇二万三千二百二十二口大称增益剧贼刘七起攻陷刧掠流薄江湖吴楚间埶如烈炽莫有敢御同知曰鬪士死战义夫死守乃点选民兵得壮丁数千人各阵于永丰镇鬪垄口鸡垄山等处昼操夜守断绝贼路贼以是不犯又石埭章仁者起兵谋叛患且不测赖同知计乃止歼渠魁余党悉降得无虞又胡天龙者连结王浩八聚众行刧冲突无方同知分兵于大洪岭庄岭赤岭羊栈岭并通黟祁等处下令曰贼来直前力战有后者论死贼凡数十遇辄败衄遁三月贼遂平此即介冑之勇卫霍之畧不能踰矣人常言书生书生岂可谓池州公哉而又有粮长柯瑞者匿金于盒覆葡萄其上称献葡萄而中实金公觉之发其事而坐以辠民于是有氷清之谣又有程文宝者刧杀人而匿胡三隆所捕者至文宝买捕者顾诬指三隆为刧缚于官文宝获赏公察三隆有冤色而文宝即应口吐实三隆得释人服其神由是三吴数郡之政咸称池州而池州之声葢累累腾荐牒矣甲戌改镇江府同知同知治镇江一如治池镇江之人戴同知一如池或勒像于石祠之家同知之政大抵察民隐剔政蠹戢豪右斥奸宄故所至咸戴云丙子升南京户部云南司员外郎庚辰升本部河南司郎中员外郎故有廉声宁藩之变部议赍金募兵诸当行者辄辞不往独员外请行已又返其羡金大司马乔公闻之叹曰毅哉东员外不可能也乃疏荐之　武庙南狩天兵百万员外以输饷不乏钦赏白金二十两彩币二表里一时称焉即为郎中奉檄清查江西钱粮得五百万石宿弊一洗然劳费心神遂以疾乞归而侍太恭人养于家归三年而为嘉靖甲申遂即其家升江西九江知府九江三年有修文庙之功辨海贼之诬毁淫祠以正俗殄渠寇以靖难等事丁亥改南昌南昌视九江倍剧知府优优理之一如无事时有镇守黎太监者怙埶张威诛索无忌独不能干知府知府见之傲不理遂拂衣出会锦衣使者至意将干知府太监闻之为锦衣言曰固且止东太守为人刚直犯之不可屹屹如此岁大饥出粟救饿他郡悉来就食不为禁曰均吾民也柰何分彼此邪活者数万人于是廵抚陈公廵按徐公秦公咸荐知府为九江兵备副使会当涂弗悦不报戊子升长芦盐运使司运使一年厘弊通货商人载之为勒石颂德庚寅上疏乞致仕侍亲畧曰臣母八十有五岁矣而又丧明艰能就养臣日夜思之缘厚藉国恩未忍言去即使母寿及百年计得侍才十五岁耳矧人生骤骥飘风也臣愿得归愿　陛下恤臣私上许之归一年而太恭人卒哀毁骨立卧土草于柩侧大冬严雪未尝知避嗟乎孝哉运使归时诸兄弟独御史公在御史公有同乐园在城南少华山之隈公亦治圃西溪建四望楼构澹然亭筑友华台凿爱莲池景色灵胜并称两绝二公者时命车载酒和歌交欢乡人传羡嗟慕比之二疏二疏者辞荣知止克享余龄者也御史病卒运使痛悼于邑竟致疾至此悲哉配武氏处士义之女封宜人内政柾严视公克俪侧室赵张又克式武余先配东孺人每往来公家为余道之男子三人长棨大学生娶里人薛尊周女次即棐州学廪膳生娶华阴岁贡生杨尽忠女季栗栗与棨俱先公卒女子二人一嫁为知县王君赞子谦卒最先一嫁为陇州河南参议阎君钦子生员司继棨有四子璠玮佩玑棐有子女各一子珣柯叶繁茂振振诜诜谓非天之报德人邪壬寅三月二十六日棐将葬公华麓先荣之次告余期余问棐曰翁昔何着棐曰有仕优则学稿不自弁稿闲居杂兴稿凡三种又问何教曰书室中大书知命安分宽舒忍耐八字于壁意葢自谓而并以训愚王氏子叹曰东氏固多闻人膴仕若渭川公并郑亭公皆称有道郑亭在工部余往往从游今既没乃日想见其为人渭川公有棐英玅称奇足绝弓裘振门阀意郑亭亦当尔昔余欲状郑亭而不获乃今状渭川故因状渭川而辄思郑亭不置郑亭讳实字希大号郑亭官至工部郎中给事公之子为渭川从弟二公者魁梧庄毅而中复坦荡而渭川公躯满七尺伟加郑亭面如紫玉坐立如山见者俨然起敬余既次其事而并着其貌俾世世有述云 

　　○封宜人刘母甘氏行状 

　　西夏人刘君思唐为山西按察提学副使居无何其母甘宜人卒于家讣至刘君号哭顿地绝复蘓者数四越明日遂西触暑候跋太行皇皇望塞行比入关手容摧毁几于立骨而华州有王生者刘同年举者也闻其至吊焉刘君痛伏地第目睨王生泪淫淫不收已再拜言曰噫伤哉母噫伤哉母讣母之亡也葢面疮云疮八禩安乃一发辄至此唐宦系弗能逮有侍也辠其何赎又曰唐奉慈训乃获忝从大夫之后苟没先德之幽懿不以章显□也不滋大哉子尚笔而阐之以播于是搜集新故口授王生王生次其事为状状曰甘宜人者宁夏人也父某处士宜人生而凝静机颕不类凡育十岁既解女红女红绝人家人竟日不闻笑语声处士公怜之抚其背曰儿贵征种种他日其落谁家年十四归刘氏质庵公公易其少或不诸妇职乃宜人顾甚诸事公之父母愈益谨而公及父母罔不悦宜人质庵公贾维扬家事杔以属宜人宜人慎出入戒门扃操井臼躬组织夙夜勤劬迄无惰志戴硕人喜曰有妇如此吾家殆昌乎硕人葢宜人姑云硕人常病累三年不愈宜人左右侍时时供汤药问嗜欲夜跪吁天请以身代死硕人念之疾革握宜人手而愿其兴后于是族党乡闾咸啧啧宜人孝子副使君生甫七岁有异质时质庵公贾在外宜人自为选师驱之学比长督业愈厉或脱簪珥市奇书读少间辄怒之曰汝父悔不学就贾今辛劳百倍占赀几何嗟汝固甘劳蹈悔邪副使君怵其言学遂茂为弟子员有声乃辛卯举乡试明年壬辰举进士又被选为庶吉士读书中秘寻改户部为主事拔吏部进员外郎擢今官提学山西不数十年荣名华品径揽而超跻谓非宜人之教之功而何邪宜人虽品流闺合未谙书史顾识理道灼事机初副使君在中秘是时宜人来就养每闻中秘士至必讯里氏聆谈对巳谓之曰儿交尽海内才宜善结虚咨增所未有向僻处一隅欲此侪得乎副使君循其言遂有声词林既副使君为户部奉宜人还西夏将之京邅延弗忍行宜人曰第行矣无老身念但汝治性耳语曰木直防伐不治人将中之葢君性刚方不屑瓦合于人乃后为吏部峻洁自居异巳者阴挤之竟出为今官而宜人豫见之矣其达如此副使君始有山西之　命私念二亲垂白不欲赴乃假道归省白欲　上表终养意甚恳宜人固止之怒曰以尔草茅寒贱致身金紫　君恩未报万一岂顾私时邪往哉其勿我之辞又曰人才难得进退之际不可不慎与其误黜宁误入副使君奉其言往至则标涂树凖甄德晋良崇实左华廸迩刑远至夫酌进退平赏罚大抵皆宜人所云居六月风教大行嗟嗟宜人为古之士女邦媛者非邪嘉靖庚子五月八日宜人卒卒之日首孙潜属曰遗语尔父尚慎展力克官显宗光孝恨老身不及见尔嗟咩伤哉宜人生于成化癸巳八月八日迄卒春秋六十有八初封安人乃复封宜人时质庵公亦累封奉直大夫员外郎双白并荣每岁时宴会乌纱绣服翟翘霞帔烂尔相辉夏人传羡嗟慕同为累德训子者劝焉子一即副使君娶郭氏义官德女同宜人封孙三长濳读父书侍宜人终娶周氏指挥丘女次渥次渤俱幼渤聘陶氏总兵希皋女孙女一许聘都指挥保周子某宜人性严整子妇至成立有过恒面斥不贷诸孙皆由抚视雅嗜俭素虽贵犹服澣渥之衣至赒贫恤孤则油油如也人皆谓养福种德殆汽百年而今巳巳哉副使君之西也将以某年月日葬宜人墓在城南长湖祖茔之次王生曰余状宜人刘母事未尝不辟席三叹而致仰云他无论巳即笃事病姑三霜不渝足称至德齿荣并茂按察既昌天之报锡赫哉按察贤豪天与振之启之又孰非宜人者后禄未量光先名世彼处士公者非常瞳矣不阐以播孰悉其懿遂笔之如右 

　　○太孺人冯母行状 

　　太孺人姓陈氏赠监察御史南溟冯公之配今大理少卿天驭之母也冯与陈皆蕲州着姓皆用文学世其家南溟公父曰雷厓翁兖州府推官孺人父曰凤麓翁福建都转运使两翁始为诸生时并有名提衡而立相得甚欢是时孺人方幼即聪慧百解凤麓翁称曰吾女不与凡儿类必不昏凡子而南溟公且亦露头角浸浸乎向文学称少俊矣雷厓翁亦曰吾子必不令配凡女顷之凤麓翁过雷厓翁所见南溟公奇之辄试之则大喜相谓曰君郎殊非凡儿愿以女昏而雷厓翁亦雅闻陈氏女善欲为儿配未能也遂许诺寻纳禽焉而孺人来归于冯是年弘治戊午也于是冯氏子陈氏女皆自以名家子相当且本择对相与恊和甚笃也南溟公既壮有大志恒以为人生而幸为男子当勉自竖植柰何凭依蹈藉甘儿女子同也即父官兖州外家运使一如无有孺人自宁外家归亦绝不道外家富贵事于是南溟公得坚决绩学一时流辈咸出其下楚中号曰蕲下生蕲下生自视一第可摘取即他人观者亦以为蕲下生非池中物也乃试有司十往十返卒不售且老乃时时叹愤欲罢业弁儒孺人因间问曰君尝言扬雄坎壈梁鸿不遇君自谓孰与二氏才南溟公曰此古贤者我安能如之孺人曰诚弗如彼二氏者卒俱困又何啻君也至愤愤如此且东邻之子未龀而字西邻之子老而垂髻亦各信所命也而君欲罢业则业之尤矣其柰命何南溟公是之意乃解及嘉靖戊子南溟公竟应贡入南京国子学孺人从是年子大理君举于乡南溟公既卒业携孺人归而雷厓翁卒南溟公坐侍雷厓翁病被病亦卒孺人哀欲死有妪劝曰媪无甚哀长子天驭未第可视其第季子天骏未立可视其立苟令二子如愿足以慰死者何徒呜呜摧崩效穷窘无归者为孺人感其言收泣理殡卜葬其年庚寅岁也至乙未大理君果中进士第季子亦为邑诸生孺人泣谓季子曰令而父在者快足矣居无何进士除为评事巳又改御史明年御史奉　诏往督南畿学是时会　天子覃恩孺人得封如今号乃即函　制词具法服便道归蕲拜孺人上　制与服为寿巳奉孺人入南京有顷御史出试士辞孺人孺人诫曰汝今出行进退权苟妄一掷去即终其身不复录进固宜审其尤慎所出乎御史唯唯御史尝试未半忽念动辄归视孺人孺人怪御史何遽以我归令觖待试者望自后御史出竟事乃始归今吴中士出其门既籍仕版者百余人颂御史之教勤敏公精以为凌跨后先焉孺人之训成之也居三年孺人思归蕲御史疏　请奉以归又三年　诏起御史复督南畿学孺人从巳御史擢大理寺寺丞孺人以生长南方不谙北土固不肯与大理俱来大理来则时时念其母使使问兴居者趾相错于道比进少卿孺人为书报曰儿官渐达老身幸益强其毋为吾分公家念也大理手报喜乃庚戌二月讣至云孺人以正月四日卒矣大理俄惊仆地左右呼持之乃蘓则大恸曰母乃谩儿诚强何遽卒也讣者曰元日尚开合延诸族子入拜与语越三日偶眩卒实无病大理起为位哭哭无休巳时于是同年友王生维桢吊之因劝止勿哭计所为襄大事者大理遂辍哭坐桢且追述孺人始末甚详其大者曰母孺人归时及事其曾祖母陈祖母罗两母咸悦母孺人后两母且卒咸又称曰贤哉妇昌吾家者是妇也母孺人之母也华氏华氏之父方伯之弟翰林华氏因通孝经小学二义即用以教母孺人方驭童时母孺人数数称二义加训戒焉言讫复大哭桢劝之不为止桢归居数日大理伏在苫块介其门人黄门张君中舍郭君袁君三人者来为词曰冯孺人行实大理公业尝口列始末在君耳矣愿君条为状将请当世显名贵重者铭桢以为状者象也苟得象言一而足乃掇其槩而近象者着于篇竢名家采焉孺人生成化壬寅五月二日卒之年寿六十有九岁生二子三女长子娶张氏季小娶马氏今为大学生女一存者嫁为生员张儒妻其二早亡凡此法皆得书附于后 

　　槐野先生存笥稿卷之十二 

　　●槐野先生存笥稿卷之十三 

　　左辅王维桢着　馆甥渭上南师仲编 
　　策五首 
　　圣寿策 
　　王霸策 
　　上书策 
　　相业策 
　　士节策 

　　策 

　　圣寿策 
　　王霸策 
　　上书策 
　　相业策 
　　士节策 

　　○圣寿策 

　　问自古圣人、其履帝位而永天年者、皆莫若尧舜、其前莫若黄帝、顾吾求黄帝尧舜之所以寿者而不得、得三坟二典而读之、其所记则皆三圣人敬天恤民之道、未尝言寿、岂敬天恤民之道、即所以为寿、而寿之道又复有其说乎、已而读故记、乃有述黄帝之所以寿者、其要在守一而处和、而尧舜之相与间对、亦复有天德出宁之说焉、由是言之、则三圣人之所以寿者、诚复有其指矣、母其道玄玅精微、贯通无二、而人莫之测乎、诸生其为我解焉、今日在廷诸臣、皆以我　皇上之寿、不独兼总三圣、而直至万年、葢谓其道同、其德超也、今我　皇上所以敬天恤、民之道、凡着之祀典、布之诏令者、业已煌煌烛烛、照在耳目间久矣、可得观焉、唯其　圣德之蕴、则高远如天、深默如渊、即在廷诸臣未之能窥、而况蒿蓬之士乎、然吾窃以为测天者以景、测渊者以意、且固有中之者、今尔诸生、庄诵我皇上敬一之箴、非一日矣、能窥敬一箴之指、则知黄帝之所谓一若和、尧舜之所谓宁矣、知一若和与所谓宁、则岂不可以窥　圣德之万一邪、在昔华封之野人、眇小耳、尚犹致祝尧之词、周公大圣人也、思以显扬其主君之德、则数数称焉、诸生其敬陈之、吾将敬听之、 
　　圣人之道天道也、天不息、圣人之道亦不息、夫不息者气之所达也。圣人之德天德也、天无心、圣人之德亦无心、夫无心者神之所以定也。神定则固。气达则畅。畅则顺。顺则利。利则无所不治。五内皆融六府皆和矣。固则静。静则虚。虚则无所不照。万化自归。万物自正矣。夫皆融皆和、自归自正、夫是之谓弗扰、弗扰之谓弗劳、弗劳之谓得一、夫一也者、天以是清、地也是宁、圣人以是治天下、天地悠久、圣人亦悠久。天地无疆、圣人亦无疆。夫是之谓与造物为徒。与造物为徒、则亦与造物为寿。天地一圣人圣人一天地。未有两焉者也。亦其理固若是也。然不知者众、彼不知者、难以语道、又可以语寿邪、愚尝求之千万世之前而有圣人之寿者焉、则黄帝尧舜其盛矣。求之千万世之后、而有圣人之寿者焉、则我　皇上其盛矣。究所由、则皆天之不息以为道。体天之无心以为德。其为道为德、又皆不越乎敬天恤民之间。而其効则归之气达而神定。愚请为执事言之、夫三坟者、记黄帝之行政也、其述相时、其述聚财、其述崇教、其述制义、何非恤民之事。则亦何者非敬天之实。轇轇轕轕、亦大烦劳矣、然而号为垂衣之治者何也、为而不有。顺而不宰。因天地之纪。遂万物之情故耳。故黄帝之气恒达、神恒定、在位百年、得寿一百十有一岁也。尧典者、记帝尧之行政也、观其制历象以授时、恣四岳以効能、举元凯以禆政、窜饕餮以蠲害、何者非恤民之事。则亦何者非敬天之实。轇轇轕轕、亦大烦劳矣、然而号为垂衣之治者何也、为而不有。顺而不宰因天地之纪。遂万物之情故耳。故尧之气恒达、神伯定、在位九十八年、得寿一百十有七岁也。舜典者、记帝尧之行政也、舜所为以玑衡齐政、四门通明、以伐苗见威以阜财布德、何者非恤民之事。则亦何者非敬天之实。轇轇轕轕、亦大烦劳矣、然而号为垂衣之治者何也、为而不有。顺而不宰。因天地之纪。遂万物之情故耳。故舜之气恒达、神伯定、在位六十一年、得寿一百十有一岁也。由此言之、则黄帝尧舜之所以为寿者、唯在于气达而神定。然气之所以达、神之所以定者、又在于为而不有、顺而不宰焉。葢所以致天下之治者此术也。所以延悠久之筭者亦此术也。唯当黄帝之时、有圣人者出焉、告之曰守其一处、其和、黄帝拜之而遂服之焉、舜尝告尧曰、余天德而出宁、惟尧亦以为然、用之矣、然以愚观之、则夫一也和也宁也、此三信者、其指虽殊、然其道即为而不有。顺而不宰之说也。何以解焉、葢一也者言乎其心也。圆彻灵觉。上与太虚。其窍流通。浑为一体。斯之谓一也。和也者言乎其德也。静与天合。不失吾本。动与人合。不失吾常。斯之谓和也。宁也者言乎其志也。静也固静。动也亦静。无静无动。无终无始。斯之谓宁也。一者不扰、则万化自顺。和者不滞、则众物皆轨。宁者不摇、则百昌咸遂。故曰一也和也宁也、此三言者即为而不有。顺而不宰之说也。故人之为言也、言天而天、言地而地、藐不相通。圣人之为言也、言天则兼地、言地则兼天、一贯之道也。不可不察也。于戏、黄帝尧舜去远矣、愚所论者、持求之声迹文字之遗、而因推其精神心术之奥、未能身睹之也。今愚幸而身睹　圣天子之行政矣。又身睹其寿矣。其行政一皆法天之不息以为道。体天之无心以为德。其为道为德、亦皆不越乎敬天恤之间。而其効则归之气达而神定。愚敬为执事陈之、我　皇上之敬天也郊丘有祀、宫殿有祀、有祈谷之典、有祈福之典修省之典、有报谢之典、凡可以敬天者。靡弗举也。其恤民也、则养老有诏、蠲租有诏、有伤疫之令、有悯水之令、有赈饥之令、有劝农之令、凡可以恤民者。靡弗举也。其敦天之典也、则明大伦。制大飨。笃事亲之孝焉。举严父之礼焉。其勑天之罚也、则斥不肖。戮不忠。胡骑来侵、则驱之。岛夷有犯、则击之。身处宫廷宥密之中。而虑周乎四海九州岛之远。天下有不可胜穷之务。而咸取报于一日二日之间。自恒情观之、是其务至繁、而其应至劳也、而我　皇上执简以御繁。繁者自为顺也。主静以制动。则动者自为理也。缉缉熙熙、会道之微焉。穆穆玄玄、履道之原焉。譬之若天焉、阴阳之流行、四时之转移、万物之化生、轮轮駪駪而未始有息也。然而于穆之神、流者自流、不与之俱流。移者自移、不与之俱移。化者自化、不与之俱化。而所谓太乙者、未尝离次也。是故以气则恒达焉。以神则恒定焉。以寿则长久而不知所极焉。然而在廷诸臣、皆以我　皇上之寿、不独兼总三圣、而直至万年者、则固有卜焉、葢黄帝之所为寿者、一若和而已尧舜之所为寿者、宁而已、各殊其德而不能相兼也。愚尝窃读我　皇上敬、一之箴矣、其曰勿参以三、勿贰以二、与黄帝和一之指同。其曰静虚无欲、日新不已与尧舜出宁之指同。夫彼三圣人者、人抱一德、且得年甚永、今我　皇上葢兼三圣人之德而统会之矣。愚闻道什于人者、寿什于人。德百于人者、寿百于人。唯我　皇上道什于轩辕、而德百于唐虞、诸臣所谓有万年之筭者。用是道卜之也。虽然、天无心、生圣人有心。天无为、托圣人有为。故圣人之生也、必受之异焉。必厚之周焉。必助之至焉。圣人之寿、殆天乎。说乎受之异也、夫人生等气耳、唯圣人静之若山。动之若川。上知千岁。下知千岁也。故曰寿者受也。谓受之异也。何说乎厚之周也、其所居钩陈卫座。虎豹守关。天降甘以悦其志。地产嘉禾以昭其德。故曰寿者厚也。谓厚之周也。何说乎助之至也、忽不意老人献雉羹焉。山人呼万岁焉。未有所作、鬼神将告之。一有所思、鬼神将启之。故曰寿者助也。谓助之至也。由此言之、我　皇上之寿、非天而何哉。愚也生在蒿蓬之野、而游乎甸服之中、观圣人之治而不究其道。被圣人之化而不测其德。颂圣人之寿而不知其要领之所在。唯执事教焉。 

　　○王霸策 

　　问王霸之辨久矣、而竟不得其的论、且若管仲晏子、皆古之所称贤臣名大夫也、其功业具在、孔子葢溢口称之最甚、而孟子少之、以为是眇小耳、不足为我愿、夫孔孟之一言、万世褒刺之赤帜也。乃顾枝梧相绝如此、则王霸之是非、何时而定乎。汉司马迁论撰二子之功、则文深文管仲、为其既巳得君用之、不尽其才、葢犹袭孟子之说也、及论晏子、复甘意执鞭慕之矣、夫此二子者、在孔子皆以为多。在孟子皆以为少。而马迁之论、又若左管而右晏焉。若是乎纷纷不一话也。吾甚惑焉、窃尝意孟子之所为卑二子者、宁有他哉、第绳之以伊吕、则二子觉么么耳、假令二子遭商周之主、而责之以伊吕之业则二子者能乎、亦卒之不能也奖孰为能、孰为不能也、夫晏婴虽贤、恐难与仲垺、伊吕之业诚伟、仲所为相齐之政、亦往往相似、而卒不免孟子之讥、其隐居何所哉、诸生其深究焉、吾将以是而决王霸之分、观辨志之学矣、乃若掇拾陈唾、褒抑无当、则非吾所愿闻也、 
　　君子欲立事功于天下者、有其志矣而犹欲勿狥也。有其识矣而犹欲勿权也。何哉、夫王者联四海之外以为家、而霸者服列国以为长、其大小不同也。王者之泽、百世未泯。霸者生而赫赫、没则已焉。其久近不同也。岂以管仲之识而辨此哉。方其拜上大夫之爵、而尊以仲父之号也、彼亦欲驾鸿鹄之翼、而致桓公于汤武之列、其待主君非小、其所欲税驾之地、非在睫间与几下也、然竟不能如其愿者、强国环视而主君急功也主君急功、则不能不狥。强国环视、则不得不权。狥主以遂名。权谋以服众。此功之止于霸也。非其志不远。有所狥也。非其识不足也。有所权也。窃尝读管子治齐之政、而因有以观其识与志焉。何观乎、井牧画田、与王者之制产同、什伍连家、与王者之制兵同、设轻重之法与王者之币同、捕鱼之法、煮盐之法、与王者之厚生同、妾无羡食、以赡贫穷、臣无羡禄、以抚鳏寡、与王者之不雪无告同、不以饮食之辟、害人之财、不以宫室之侈、劳人之力、与王者之节用爱人同、与俗同好恶、与王者之怀保同、令卑而易行、与王者之近民同、夫其政如此、而谓管仲不辨王霸之义不可也。而谓管仲无志于王者之道亦不可也。然卒止于霸者、则桓公之志然耳。何也夫王者之政、一世而习、再世而化、三世而恩结名立、恩结名立、则人爱之若父母。从之若流水。得非有之地、抚非有之民、虽有溟渤之远、江淮之巨、不能绝矣。虽有华山之高、会稽之险、不能障矣。虽有贲育之勇、孙吴之兵、不能当矣。其功诚伟、非一世之効也。其名诚高、非一朝之积也。彼桓公者、将及其身显功名于天下。安能于吧累世之勋。而俟后不可知之誉乎。观其再会葵丘、则固有振矜之色矣、居无几何、又欲封泰山、禅梁父、自序于三代之后焉、此其器易盈。其志易骄。信必然之画。而不能忍岁月之効。名为任仲、而实欲仲之任已也。名为扶义、而卒欲并利归也。仲视桓公、犹之渔者之视钩也、鱼有大小、则饵有宜适、桓公有志、则安得不狥乎。于是遂主之好。违主之恶。葢主之愆。扬主之美。为主富国、则实仓窌、足衣食、为主强兵、作内政、连五家、国既富矣、兵既强矣、于是伐郯、郯子奔莒、巳而伐鲁、鲁矦来会于柯、巳而会诸矦于甄、已而会诸矦于葵丘、至葵丘之会、则威名大着、赫赫烨烨、烛照海内、而桓公之霸成矣。始未霸时、桓公初立、而楚魏秦晋之国最强、非彼噬我、则我噬彼、军候遉人、交至而不绝、相亲相恶、错见而无恒、欢、来则如婴童之连臂踏歌。不知其日之移也。怒至则如齐之勇夫、抽刀相啖、尽染而后止焉。夫所值之时既如此、而所事之主又如彼、此仲所为甘心就霸。名谢伊吕。而功羞汤武也。然其霸也、不残不贼、不倨不亢、不为不仁、不为不义、端在兴灭继绝、除害平戎之间、入重耳于故国、徙卫君于新丘、申尊周之盟、却燕君之送、凡此数事、悉皆合于王者之法、孔子所以称之不容口。乃曰如其仁、如其仁者、有取于此耳、语其功也。孟子所以卑管仲而罪其负君者、诛其志也。而不究桓公之志焉、此说立而后世因之庢汉司马迁、遂剿其指以责仲、而不肯相宽、乃知豪杰之立事、非得君不可以遂欲、非守固不能以善图、甚矣哉不可不慎也、若彼晏子之事景公也、承桓公百岁之余烈、而管仲相齐之政、其令甲法度、尚遵而勿失、故景公强、诸矦、宾贡不绝、此非晏子能致主于霸也、管仲之遗教然也、司马迁读晏子春秋、覩其服敝裘、乘柴车、内无衣帛之妾、外有脱骖之事、其谏主也、不惮批鳞、不顾罢免、以为此贤者之所难、遂欣慕之、思为执鞭而苛责管仲焉、此所谓尺短寸长者也。夫晏子之所难、管仲之所易也。而管仲之所能、则晏子之所必不能也。何言乎、葵丘会时、王人来致胙、桓公下阶拜、仲令之拜也。桓公之欲封禅也甚厉、仲不许、遂罢、仲何尝不强谏哉、但未尝扬君之恶耳。若令仲后百年而生、得景公而事焉、则景公之过不彰。主君日迁于善而不自知。君有美号而臣无直声也。且令齐国无贼、有贼必讨、其炳几先事之防、折萌窒窦之畧、彼晏子者且不能窥其藩屏、而况以登摄堂室乎、故曰晏子之所难、管仲之所易也、然以晏子枝管仲之任、吾知其必无当矣。何也、敝裘登坛、不足以摄带剑之客。柴车行野、不足以招丹毂之主。俭治其躬矣、而景公自奢、意尝自下矣、而御者自骄、上之不能免国之难、下之不能讨国之贼、近者若此、何以服远、幸矣哉晏子不得为管仲、不及其桓公霸日而事之、假令得为管仲、及桓公霸日而事之、必不中其怀、仲父之号、移日之燕、晏子不得一于彼、而射钩之雠、犹将复之、槛车之苦、犹将益之、鸿鹄之翼、犹将铩之、鼎足之美、犹将折之、故曰管仲之所能、晏子之所必不能也。嗟乎、管仲本乃挟王佐之才、而卒止强霸之业、本乃负王佐之志、而夺于急功之主、不能自明、人生遭遘有时、功名有命、所值之时即命也。伊尹之佐商、吕望之佐周、皆命也。若使夷吾当二代之际而出、庸巨知其不为伊尹乎、不为吕望乎、惟后之君子待伊吕太高、视管仲太卑、以为藐不相及、而不究其固有甚相若者存也、所谓甚相若者、夷吾治齐之政是已、二代之政、主在仁义、齐国之政、亦本仁义、即锱铢不爽也、所以藐不相及者、伊吕主仁义、主之者其实也。为安百姓。为保四海。而无所私也。夷吾托仁义、托之者其伪也。为服强大。为并弱小。而志不属之天下也。即若责夷吾以伊吕之业、则夷吾亦复变而为伊吕之志、不移日而可寻其端、不移岁而可举其凡、不移世而可底其绩矣、何也、其志固在也而夺之矣、还其夺何有乎、昔有人学射于羿者、而请羿之弓、羿曰、吾之弓即子之弓也、明日学射者以其弓来、羿教之射、令正其志焉、射遂精、与羿无异也射不易弓、一正志而秇遂精矣、若欲转霸为王、岂变其行事哉、亦易其心志耳矣。于戏、志也者机也、王霸之所由分、伊吕之所由高、管仲之所由卑、皆从此发焉。矣哉豪杰之立事不可不慎也。虽然、彼鷽鸠不出乎枋榆之间、跛驴不涉乎太行之路、志岂不足哉、力不能也、大鹏之南图、赤骥之千里、此独其志远哉、力有余也、并志与力而兼具焉、乃能抟九汉而致千里也、甚矣哉豪杰之立事不可不强也。至其行事之际杂以数、稍离于王道、则君子济时之微权、圣人之所尝为而不语、管仲之所善用而被诮者也、诮仲者曰、本欲伐蔡乃饰楚之罪、本欲伐山戎乃令燕君修政、本欲贫梁乃贵买梁国之绨、本欲困莒乃重买莒山之薪、诸所不足者、皆此类也。嗟乎、从古以来、立功之士、岂必尽中绳墨哉。拯溺者濡衣。救火者焦额。固其理也。禹之祼国、祼入衣出、墨子游齐、吹笙而衣锦、此皆变易平生、而济少选之务者也、若尽持绳墨、削立功之士、则伊尹吕望、皆有创残。被伊以染汤之号。加吕以钓文之名。则何辞焉。故捐擿微瑕、则宗庙之圭瓒恒缺。寸朽不录、则大厦无落之日矣。此又论人者所当知也。 

　　○上书策 

　　问昔汉臣上书于天子有四名一曰章二曰奉三曰表四曰议夫书一也而取名殊异者义各安指也汉臣言事莫良于董贾二子贾谊论制匈奴则可谓之表论遇大臣则可谓之奏乃统乃之书焉夫谓之书者又安取也仲舒陈德刑之分甚明原灾异之故甚辩其陈德刑则可谓之章其原灾异则可谓之议然一名之策一名之对者何也二子通于诸义以故言出而当世是之后世传之言岂可易哉史称贾之才达董之学精夫既才且学又达而精乃始言之当也故今言事者宗董贾宗董贾有术诸士子其尝讲之不也苟有能言董贾者异日即克宗董贾者也 
　　人臣有见于事而不能自闻故书者所以闻事也有切于意而不能辄通故书者所以通意也意之所措词贵别白指贵分明不别白不可谓之章不分明不可谓之表如此则意且不自达又安以冀人主行其说也事之所敷可否欲其有度得失欲其有裁无度则不可以奏无裁则不可以议如此则见在我且未审又安以冀人主行其说也故书而称名曰章者取其别也传称色有五章苍素杂丹缁混非章也称名曰奉者取其度也严氏曰乐一更端曰奏作止高下无节非奏也称名曰表者取其明也犹揭物于杪睹者得识之也称名曰议者取其裁也排布群言卒而断以已意决疑定纷听人主择也总而名曰书者传曰书者如也谓写其言如其意意在千里则言远意在咫尺则言近贾谊言制匈奴言遇大臣是也又名曰策者人主登士而计可否商得失则为之辨可否决得失董子论德刑是也又名曰对者人主有问焉则就所问酬之事无匿避语不滑泽董子论高园庙灾是也夫人臣进言于天子必先自定所名曰章日表曰奏曰议曰书曰策曰对此七名者贵识也未有七名昧而良于言者也然七名之义各有奥枢未有七义昧而良于言者也故贾之书董之策若对斯皆通于七名究乎七义志无沾滞语无乖刺固所谓良于言者也夫贾谊者汉才人也少而达国之体事文帝为中大夫文帝时匈奴数寇上郡云中边臣不能制朝廷不以问谊以为可流涕乃献三五之计自请授官属国愿使匈奴系单于之颈于阙下其言曰匈奴之众不过□一大县夫匈奴强汉视之以少为多汉兵弱因自视以众为寡自斯言出释中国惮虏之心张谋臣摧敌之胆犹之揭物于杪睹者皆识之也汉法严大臣有罪辄收逮系绁事得白复释之夫收逮系绁是捐弃体貌大臣下比于庶民也释之而复使在上临庶民庶民即不敬大臣矣谊太息焉因取投鼠之譬堂阶之譬冠履之譬累累数百言凡以明大臣近主尊即有罪下视庶民当为异法辄折辱之非宜已又曰上设廉耻礼义以遇其臣而臣不以节行报其上者非人类也始切望于君卒反责于臣语有节会指有端阕犹善乐者变声更调倾人听闻也故曰谊良于言者也董仲舒者汉笃学士也明于天道人事之纪其言鲜所回匿武帝弃德教之官而专任执法之吏舒以为非天意也一日帝策日伊欲受天之佑享鬼神之灵则何道舒因推天配人谓天有阴阳故人君有德刑阴不可任以成岁故刑不可任以成治然独阳亦不成故假阴以佐之则岁功毕独德亦不成故假刑以佐之则王道终斯言也显示取舍省悟人主若指苍素若列丹缁粲乎煌煌甚可观也武帝时高园殿灾又辽东高园庙灾帝以问仲舒仲舒见当时亲戚贵属左右之臣骄扬恣睢朝廷不忍致法乃因托天而比其类以为罪在外者天灾外罪在内者天灾内燔辽东高园庙者天若语可视亲戚贵属远在诸矦不正者忍而去之也如吾燔此燔高园殿者天若语可视左右近习在廷不正者忍而去之也如吾燔此斯言也直而不阿断而不惑又当实切理故曰仲舒良于言者也夫既良于言矣而人主不用其说则非二子之能与矣然亦二子之咎也何也凡人未见福而突言福者听者必喜未见祸而突言祸者听者必怒谊言事方动唇吻指意未具人主且漫漫听之乃骤取痛哭流涕太息冠其篇以发端抵冐夫痛哭流涕太息此数言者皆哀穷悼亡语也寔触人主之忌忌则恶恶则远而长沙之命下矣不专坐绛灌之徒害之也仲舒言灾异着事应以为人如此天变象此人如彼天变象彼自理测之也然造化幽杳变化不可执盛夏而蘼艹死严寒而欵冬花安可拟也苟有其事或无其应或事在此应复在彼人主将不信矣天何尝不信至令不信者则事变之说启之也仲舒方正武帝敬礼之卒不免江都相诞视所言以为不按事实也夫以贾之才董之学而为言尚犹错迕疏缺不当人主之意则言岂可易哉故言而冲激褊躁犯主之颜以危其身而无立于事臣不谓良两设俱可不要于一以眩其听隳其功臣不谓断好为隐语暗射掩击未知所指臣不谓亮米盐小谈遗社稷之大计臣不谓明言古则征引不合言今则考订未融臣不谓达愽拾泛及人主观之未睹指要臣不谓精此五臣者固进言者之所戒也彼二子者则进言者之所宗也何以宗之贾宗其志即才有弗逮则亦贾之徒也董宗其心即学有弗逮则亦董之徒也设有其才无其志则才转生害有其学无其心则学乃滋奸若二子者有其才矣不肯养禄负主其志大学之于家畧不肯坏之天子之庭其心正志大则才不弊心正则学不偏故二子之言名于当时施及百世也夫人才之生世也在一乡千而拔一在一国百而拔一在都会十而拔一选益精则才益寡若二子者言施百世百世之下莫敢与争能固百世之选也百世之士识之者眇故二子并弃于汉都会之士识之者半故或弃或取一国之士识之者众恒以自固其身一　　士则世又忽之矣故士大卑者人忽之大高者　危之若是乎偶世之难也不令人忽不令人危则中才适好矣天天生尤才不数数然而弃之危之者常未休乃顾叹曰乏才乏才夫才在天下何尝乏弃之危之才者厄在下位置在草野抑而不获施也然则君子之爱才与才之所自用皆不可弗重矣 

　　○相业策 

　　问自三代以还其号称王佐之才者无先于诸葛孔明乃其相蜀之迹率犂然可考有作必异有言必伟而宋儒或以偏才目之何谓乎汉初大功臣萧何第一何事高帝常居帷幄中持文墨议论未尝有汗马之劳也而史臣至称之为一代宗臣何以故始孔明未遇时尝自比菅乐吾观孔明之才不谢伊周而显以菅乐自比岂宋人覩其素许如此而事功又如彼乃遂为观场之见而少之乎且固有说也高帝差品诸将常取猎事以白萧何之功当是时何宠冠群臣声施海内矣意者史臣望其末光以为奇绝遂立号宗臣予之邪若不然者必有说也夫此两公者皆汉之所称贤相名大夫也其事功或就或不就天也其大体有得有不得则人尔不可谓之天也自今观之若畧其事功而直以才校则何不逮亮远甚姑舍其才而直以大体校则何为得乎亮为得乎宋人议论好穷本偏才之驳不属孟浪班固撰汉书务在核实其予何绝甚诚有观其大者诸生其深究之夫论人者譬之入宝肆评贾直也一不得常市者遂用以为低昻可弗慎欤乃若哆口无验妄施褒抑而轻摇其笔端即令奇文蔚起主司者将敝帚视之则何贵焉 
　　人君以大臣之能为能则心逸而功集大臣以天下之能为能则事治而名高名高则获在我事治则劳在人功集则获在上心逸则劳在下在昔明君之所以抚世贤相之所以获福皆不出此亦其大体固若此止矣愚葢尝读孔明出师二表焉彼其尽瘁之忠敌忾之气即鹰扬不过也其词感愤其文瑰壮即伊训不过也又尝考所作木牛流马之制焉其巧通灵其用利捷即公倕不过也又尝观所画八阵图焉分列部署上应天文下合地理即穰苴不过也孔明奇才也其诸过人者不可胜数然大率类此矣即就三事而论焉则亮之所以望抑群雄名高当世者此也其奉鱼水之欢而不能建一统之业者亦此也何者大体失也今夫人君之于天下也譬之若天焉宰相者斗杓也百官者四时也天运则杓转杓转则四时行而杓不化而为四时也譬之于人若心焉宰相者意也百官者手足四肢也意听于心手足四肢听于意意不化而为手足四肢也故天道圜地道方君主圜臣执方宰相者立于不圜不方之间所以斡旋四序挥使四体者也若乃孔明所为出师表者气既鹰扬而文复瑰壮一出则俶傥之士修词之子皆扪心退矣木牛流马之制出则伎匠之徒执斤锤而求售其巧者皆攦指退矣八阵之图出则诵鬼谷之书习黄石之畧者皆批颊退矣夫使诸技客才人皆退而不敢前引以为弗如而不肯任则亮不得不劳以故恒自立于矢石之间事无大小悉决于帐前课功程罪不爽毫发是斗杓化而为四时意化而为手足四肢也事必不可集功必不可就才累之也而大体失也所谓大体者我无能而无不能也我不足而无不足也不操铅椠而天下之文皆吾文也不事剞劂而天下之巧皆吾巧也不学兵法而天下之畧皆吾畧也人君执斯道而任相则爵禄不悖宰相执斯道而柄事则福泽无穷何以说也汉高帝之起丰沛而定天下也天下豪杰之士云附景从日以百辈来乃拜萧何为丞相所谓爵禄不悖者也天下既定论功行赏萧何功第一先封于是封何为酇矦食邑八千户位次居诸将之上赐剑履上殿入朝令勿趋已又封其父母兄弟凡十余人皆食邑有差此所谓福泽无穷者也自今考酇矦之为相也无奇也以运筹决胜不如良之智也以战克攻取不如信之捷也以挥霍先登不如参之勇也以横行直下不如哙之敢也其功为第一者以无智而使智良则良出其智以无捷而使捷信则信见其捷以无勇而仗勇参则参奋其勇以无敢而使敢哙则哙施其敢而沛公之帝业成焉故永尝挽强而曰射取江东者酇矦也未尝驰骏而曰踊跃中原者酇矦也何非能踊跃非能射取诸将之踊跃射取者悉归之何以何能使之也取亮较何何木强人耳出师二表何不能为木牛流马何不能制八阵图何不能解独以无文而用文无制而用制不解而用解遂以佐成大业而享有令名宠冠群臣而庆流苗裔也由此观之则班固以一代宗臣予何者非以何事功之谓也谓其忘巳任人恢恢乎有大臣之体也后世有佩何印绶袭何职事者则抚海内镇国家无事他求即此人乃其宗矣宋人目亮为偏才者非以事功弗就之谓也谓以抱才自用不属之人也役耳目任聪明屑屑瑟瑟殊异乎混一之规模无内无外之气象也今夫天下之事一有未治则责之相社稷之功一有未集则责之相即令相事事而擘画之人人而谯聒之??骨??骨然用力益劳而取効益远求之弥切而得之弥艰故在用人而用人之道又在乎有能而不能有余而不足萧何之驱使诸将也似于无能而能于诸将疑于不足而足于诸将彼孔明者有奇而直见其奇耳此奇者不为用也此两公之别也窃尝观于孔子矣力能举国门之关而不以力逞惧夫人之有力者不为我尽也明能见吴门之马而不以明着惧夫人之有明者不为我视也愽能辨萍实之状表商羊之异而不以愽衒惧夫人之有愽者不为我告也智能决拾塺之诬料结缨之旤而不以智名惧夫人之有智者不为我察也故其相鲁也一月而功集三月而道行不自圣也不自圣乃所以为圣不自贤乃所以为贤惜哉亮之不察乎此也夫相臣之于天下也其始而分其任于众也犹之治丝焉人理一缕人司一染巳而付之机上杼柚既成则贵人衣之不曰某工之所制也但称曰某贵人之衣锦美锦也犹之乘马焉伯乐相之王良御之造父驱之贵人乘焉而过于市市人曰贵人之马良马也不问相之御之驱之者谁也其事治功集君上悦之而获有福禄也犹之宴宾焉宴宾者酒人奉觞饔人奉膳鼓瑟吹竿客心甚乐矣明日不拜乐巳者而拜主人主人使之也犹之治宫室焉大匠为圆必以规为方必以矩方圆既成则规矩无力而主人谢大匠曰巧工也及宫室既成邦人相贺不贺大匠而贺主人主人居之也萧何有辨于此故竟以帷幄蒙福孔明不察乎此故迄用瘁毙此两公之别也虽然自二表传而逆臣懦子读之骨竦而毛竖自阵图立即江水泛滥而行次不失焉自牛马之制出历数百岁未有能解其事者此葢天地之毓灵孕秀鬼神之托精见异乃生此隆中之龙耳非庸众人也顾愚所为扼腕者念其赍志而终令万世有怜才之叹耳抑愚又有说焉从古以来号称才士者不可胜纪然往往不闻道不闻道则才不成不闻道者何也不学也所谓学者非他也唯在于忘好恶去巧故释智术除将迎栖志乎无妄之次游意乎自然之涂如是则无以害其真而知精知精则知神知神之谓知道凡彼群才得道然后广故知道则万物异聚阔大渊深不可测也性情严扃无所思慕不可诱也尘壒越纪中情洁白不可污也灵彻贯通比于蓍蔡不可欺也动作当务与时变化不可穷也得失成败先几炳见不可遁也贤人至前邪夫乘之不可溷也毁玉为王?民誉莸为荃不可诳也夫唯知道则才乃达才达则无已无人无内无外无已则无难舍已无人则无难任人无内则无丑力不已出无外则无恶功从人立此学之成也孔明讲于宁静之学葢尝闻道矣又其治蜀也亦尝开诚心布公道集众思广忠益矣固非用才自见者也而所就竟若此何也葢其才熖闪烁如灯之在帷一开一合时见时藏而不可终遏也以故观者疑之疑生惧惧则众不为使而事功隳然则君子之学也非闻道之难而体道之贵葢自古记之矣 

　　○士节策 

　　问圣人之教本以捄时行道为贤而今之君子固有谈古高节独行之士者此不可长也其谈古高节独行之士则率称引?干木鲁仲连之伦焉以为此二子者可以廉顽而立懦其说似矣乃或有称鲍焦爰旌目荆舆颜阖之四人者焉吾不识四人者之蕴与?鲁二子何似然其行皆过激非人情难继乃亦博万世之名何也嗟乎此亦后世好奇之士为之标帜耳不然则四人者皆与孔子同时孔子着鲁论其述贤人君子之行众矣然上不挂爰鲍下不引阖舆岂圣人之论撰顾于廉顽立懦者而屑越邪亦或其少之也夫高节独行士之所甚难能也然而有圣人为之轨则焉圣人之出处固不若是之必矣乃若?鲁二子其奇可以扞国家之难望足以寝强敌之谋而志在固藏其视圣人之道何如邪夫持二子以削四子则四子为小持圣人以削二子则二子又复小矣夫其逓相不及者何在乎然此四子中且亦有区别尚费品题未可以一槩量也诸生其一一第其等焉方今圣明御世山泽之儒苟具一德通一伎者咸来上谒而诚愿自効葢充满公交车矣然吾所虑者俗行无名俗事无功将无有好奇如六子者出乎吾且擿古之非以防今之趋耳母曰骈胟而枝赘矣无关世教也 
　　圣人之视天下犹一家也其视天下之人犹一身也故世有纷难必思批之世有劻勷必思定之犹之有家者顾家有身者顾身也今夫天久雨墙垣圯以为不严且有盗汲汲然不俟明日而连籞者顾家也病五日不起未甚也客有言秦越人者知禁方能已人之疾则裹金驰使而请之顾身也世有纷难劻勷之事而掉臂不顾高枕不来是视天下不如家视天下之人不如身也圣人弗为也是故驾敝车策赢驷轧轧以行未四方而弗以为惫也干七十二国而弗遇乃犹使子贡之徒摇唇鼓舌游扬于诸矦之间偲偲然冀万一之听而弗以为倦也上嘉唐虞下乐二周如有用我者执此以往而弗以为夸也及得定公而相焉则即堕三都去正卯而弗以为横也既用弗卒则即退栖于杏坛之上与七十子之徒讲道而论治焉以立百王之凖而弗以为高也用则往不用则引而退又复用又复往又复不用又复引而退圣人不厌其烦者凡以为天下也思欲批纷难定劻勷伸唐虞之志而乐行二周之道也方今海内为一既异于春秋之世而　圣明在御天下抱奇之士毕集于廷林薮窟宅皆虚而无人何者用之也令孔子生而当斯世则亦且车马不疲杏坛无讲矣何者遇之也而□之君子顾乃有称鲍焦爰旌目荆舆颜阖?干木鲁仲连之伦者以为此六子者皆能遁世好隐不没于利不牵于势此高节之士独行之贤也欣慕之焉嗟乎此犹之厌粱肉而思藜苋谢淄渑之水而甘行潦也悖之甚矣夫学也者学为圣人耳圣人出处进退之迹固在也所谓无意无必无固无我老也而今之君子离圣而语行违道而谈节出者皆卑则律以六子处者皆高则附于六子若而人者即非幻民亦属狂子愚不得不辩故愚尝谓隐有四术而君子察焉有炯然抱奇而固请不见其名曰石隐欲观我奇而令我见才一见之而辄复收之其名曰高隐度无所见而托号以覆短其名曰智隐空自以身为枯木朽株而尺寸无闻其名曰痴隐此四术者君子不可弗察也夫所谓后隐者则?干木其人是已所谓高隐者则鲁仲连其人是已所谓智隐者则荆舆颜阖其人是已所谓痴隐者则鲍焦爰旌目其人是已夫鲍焦者吾不知其何许人也第闻其衣敝衣持蔬而遇子贡于逆也子贡曰吁吾子苦矣衣敝而蔬之持也鲍焦以言擢子贡子贡亦以言擢鲍焦焦愧而立稿于洛水之上焉爰旌目者东方之士也饿于道有狐公之盗曰丘者见而下壶餐以餔之巳而知其为狐公之盗也乃吐之而两手据地喀喀而不出竟伏地而不起也夫此二子者皆古之所谓高节独行之士也亦徒闻其能不辱耳而史不着其它奇货可张设施行也夫其不辱也固昔人之所谓枯木朽株耳不亦愚乎若彼鲍子愤世不用葢与世犹未绝也乃不能忍痛须时而轻投其身于空虚无用之地此侍人婢子之所为一不得意辄効于榻前以为无复之耳昔卞生三刖其足矣乃怀璞呱呱而不去彼亦谓须识者耳卞生不肯亡璞竟剖见珍且乃获赏鲍子不闻斯道而徒以愤毙故曰痴隐圣人所不道君子所不由也荆舆者荆人也楚王使使者赍百金造门曰请先生治河南荆舆不许也遂负釡戴经而与其妻去莫知所之颜阖者鲁人也鲁君将造阖使人以币先焉使者及门而见阖阖绐使者去使者复来阖凿坏而遁矣夫君子之所为重进者葢谓其无礼耳今楚既赍金鲁亦摄币可谓有礼矣乃荆舆灭影颜阖窜迹此之不往则又何须也昔宋人有宝燕石以为玉者袭以十巾藏以革匮人不得观焉既发藏则乃燕石也观者俛首掩口而笑焉则此二子者乃亦宝燕石而惧其发藏以贾笑也乃固秘之耳嗟乎兔丝燕麦徒有其名踽鼎烹鸡岂其任乎故引而逃去而且博捐金轻币之誉以遗后世又有高节独行之风故曰智隐圣人所不道君子所不由也夫既圣人不肯道君子不可由矣而后世转称之何也以其贤于贪生而优于竞进也于戏吾窃痛后世之为士者焉较利害于毫毛之微而争功名于尺寸之间托名千金坐不垂堂何其怯也已触三面乞以一目见脱何其哀也积泽之火不捄而丽水之金顾采何其智也食嗟来之食何其苟也伏在车下泣血孙阳何其卑也突梯滑稽以叨升斗何其污也贬抑孟陬自前进御何其妬也日置驿马请谢宾客唯恐不徧何其周也得近霸王不羞牛口又何辱也四至九卿甘宦若饴又何丂也身处江湖心县魏阙又何鄙也懊不得意坐而书空又何隘也若此类者不能舍生不能遗荣令与立枯吐哺之辈负甑凿坏之伦同日而并论则高下相绝奚啻万里无怪乎后世之有述也然以圣人处之则不若是然耳自圣人而降则唯?干木鲁仲连之二子者其庶几焉夫秦将将四十万之众而东围邯郸也赵危若累碁存亡在俛仰之顷矣赵且欲尊秦为帝以免难也仲连固不肯而语中有奇殷殷乎有动众倾秦之术秦将闻之为引军去赵得不亡者仲连之力也赵欲封仲连仲连辞不受寿之金亦辞遂去而逃之海上终身不见也夫却秦存赵不亦伟乎避爵辞金不亦洁乎故曰仲连高隐言善见又善藏也魏在春秋为小国秦视灭魏若搏豚鼠耳然竟文矦之身不敢加兵于魏者则?干木在焉文矦尝欲相干木矣干木不肯也乃日造馆而请事焉秦将攻魏谏者曰夫魏不可攻也?干木贤者也而魏礼之尚可以加兵乎秦遂辍兵不行夫不就禄位非洁乎趺坐高谈令所居之邦不危非才乎故曰干木石隐言坚不可移也世之君子贤干木而右仲连者独称其让封避相以为高节独行之士也而不知二子之所以为贤者不独在让封避相在却敌免难耳不费一领甲不食一斗粟而置两国于盘石之上敌人虎视狼顾而莫敢谁何此其人岂徒沁沁泯泯居无一物者邪故即不出出即荦荦即不隐隐即冥冥譬之若神龙然能潜能见能上能下不可以形迹拘不可以网罗求也然此唯仲连能当之耳若彼干木者块处石室弹琴乐道以咏先生之风而不顾人世有拯溺之事其于圣人之出处何乎然能抑秦王之虎心不可及也仲连一试而遁秦虽释赵螫必中于他若使仲连拜赵之封而以所寿之千金为资养宾客以亲秦约与国而申誓欢乐则相贺患难则相援亦庶几哉与桓文之霸业比隆矣而卒乃逃去为德不博弁百代之烈而薄收须臾之誉非圣人之槩之然能以三寸之舌折强秦四十万之众不可及也由此观之则论士者必投之猝至之难以观其才焉才既明矣又试之非意之荣以观其操焉操既得矣又纳之死生之地以观其志焉才足以批难矣操足以遗荣矣志足以忘躯矣备斯数道而甘就闲寂终身枯槁乃称曰高隐也三者缺一焉犹属之智隐也夫智隐非杰也痴隐非情也石隐非道也高隐非圣也彼六子者皆非也即有慕其声而趋之者又以非蹈非也于乎君臣之义其在天地之间也犹之逃雨焉无之而非是履其土而欲洁其躬非也窃其名而佯弃其名非也谓隐独高非也谓出独卑非也谓世莫我知非之又非者也夫人也以身盛心以心盛智一人一心一心一智故一人不能当十人之视而视者不止十人一心不能当十心之疑而疑者不止十人彼六子者千百世以前人也千百世之下且犹揭肺腑而定藏否也矧当其时乎语曰楚璧称璞腐鼠亦称璞月旦称朔车辀亦称朔名实相溷往往有之然有卒有能辨之者甚矣哉君子之出处不可不审也 

　　槐野先生存笥稿卷之十三 

　　●槐野先生存笥稿卷之十四 

　　左辅王维桢着　馆甥渭上南师仲编 
　　策五首 
　　营务策 
　　边计策 
　　制将策 
　　兵法策 
　　黄河策 

　　策 

　　营务策 
　　边计策 
　　制将策 
　　兵法策 
　　黄河策 

　　○营务策 

　　问昔宣王之诗曰王旅啴啴夫王旅言　天子之兵也啴啴言众盛也其以威虏止暴尽在是矣我　国家自　成祖皇帝建都于燕立三大营以蓄战卒乃后又分立十二营号曰团营其时猛士徤马咸集其中蒸蒸焉称众盛矣顷岁以来黠虏数窥边关谋国之臣爰念古有细桠之屯京师不得忘备而缓营兵议者以为视昔其寡弱急无赖焉夫寡弱何由哉古者　天子居干京师则称曰居重以驭轻又曰强干弱枝稽之皆言兵也伊欲令　寡更复众弱更复强以重内以强干以威虏止暴也安事而可其为条凡几夫医贵诊切而効在针砭士贵论辩而用在兴除贤辈其筹之议之熟之复之 
　　夫谋国者有深忧则有至计有外虑则有内修何谓深忧团营之兵是也故将不获良非忧也士不充伍非忧也马不任乘非忧也器不精利非忧也兵不服习非忧也谓今时若此后时将奈何念逮后时故云深忧也何谓外虑　国家建都幽燕与胡虏邻北有居庸西北有紫荆重关险塞屯兵置守至无虞矣脱有不意关吏失钥戍卒离次逻士负墙而卧虏突一骑得饮关下之池我将我士我马我器皆弛不具将奈之何念逮关塞故云外虑也何谓至计内修即至计也何谓内修将获良士充伍马任乘器精利兵服习也初　成祖之都幽燕而北伐胡也深入数千里不见一人而还车骑辎重动数十万胡安得不惧于时设有五军三千神机三大营三营之兵　天子依则周人搜狩之典亲加校阅于是骁将猛士健马利器皆蓄其中又为之立禁私役一卒者辠私乘一马者罚将有考选之规士有练习之条马有饲牧之令器有苦窳之戒当是之时何忧胡哉宣德以来宿将旧卒消亡过半又席战胜威强之余虏既不来武亦不讲因循而及正统之季遂有土木之厄兵力之衰至是极矣景泰初谋臣効计乃选三营精卒十二万立十二营分符置将团聚操练号曰团营又为之申饬故禁士不得私役马不得私乘其它诸令皆如故而一时人心感愤为主敌忾上无保躯之将而下有饮血之卒城门三战虏人竟不得一焉已而历成化弘治正德以逮于今距景泰又且百年百年皆太平则曩所号精兵十二万者复半消亡见存者半疲钝矣虏谍者行入国中先侦我兵我兵如此是安得弗忧夫士消亡无众也士疲钝无强也无众无强在群国且不可而况京师乎传曰京水也师众也地下之众者莫如水地上之众者莫如人　天子之都大众所居故曰京师无众不可也且有众则有强无众则无强有众则京师重京师重则四方轻是之谓居重驭轻有众则京师壮京师壮则四方弱是之谓强干弱枝以今观京师轻重强弱了然可见是安得弗忧执事策愚曰伊欲令兵寡复众兵弱复强安事而可为条凡几愚请先指弊孔而后効便计初制大将之提督团营也令其将识兵情兵识将意有事而出兵将相习固足赖也而今则其形存其实失矣初制兵在团营者不得擅役诸役咸取之三营而今则不问何营半属私门矣初制诸营牧马各予草场而今则半入权家半没民田矣初制团营弓刀甲冑之属皆出诸省部送京师而今则诸省部送者皆苟且应文亡其实矣初制团营操法五日之内下阵走马二日较艺习射三日部置既定卒不再更而今则雇代之弊滋讲肄之条湮矣夫将不识兵无将也士在私门无士也马失草场而损无马也器亡其实无器也雇代充兵无兵也是岂可不为之寒心乎夫兵设而不盛是法不用也法立而不循是禁不严也禁厉而不肃是罚不决也罚决而不避是信不孚也信者何上之心置于下腹下之情彻于上耳未令而众料其必为未禁而众拟其必止故令则行禁则肃矣治兵而无信犹束乱薪而不为结也今若选将愚欲征调边群偏禆分典兵符如出军吏则仿武举之制守次待需彼其目恬白刄志甘马革既不畏胡又肯辞难信不使纨绮之胤信不开请谒之门若此将无弗良也今若选卒愚欲严私役之令申削级之条信而施之视役多少为削重轻甚者罢免又甚者谪发如是则士在私门者少在什伍者众众中抽奇奇士且出练一奇士令教十士以十教百以百教千以千教万士无弗充也今若牧马愚欲遣使躬历草场故地按视方域建标为识没权家者收之仍罪权家没民田既出租者收之与复其租信持初法夏秋马信在场春冬信给刍豆若此则有马者不藉雇直而足马无弗健也今若治器愚欲凡隶中原江南诸省不属边方者第令出材输之临边诸省责令造作彼其经战则知技论技则知长校长则知利得利则思好有以恶来者信罪之若此器无弗利也今若练兵愚欲更署部伍立一人为之长诸各诸记年貌署定令长自相识又令部伍各相识操日长视其部伍部伍各视其辈有不应籍者攻之出信罚之互相遁者信连坐若此则士有常操常操而兵无弗习也夫将既良矣士既充矣马既健器既利兵既习矣五者不缺一虏即南牧无虑也治兵在一时而安利施后世嗣是以往无忧也故有忧者无忧有虑者无虑怠弛招患而玩愒生戚也往年虏尝逼居庸矣至廑　天子之忧诏遣团营兵出击之于时兵出可当敌者无几何赖　皇威燀赫先声所被虏旋移云难定莫更以团营为计者顷来虏势益张议者渐广顾又忧措手足葢难之也何难乎有始作之难有既作之难何谓始作之难国利在营卒实伍臣利在营卒去伍也卒去伍而利归干家故利国者必不便干家固有家者之仇也夫治大疡者必创之使痛针砭甚而其病脱厘大弊者必苦之使惧掊擗严而其害已于是仇者伺之有可以罪被者以法中之不可以罪被者以危言伤之故利国者之在事也无铢两之効而即有钓石之咎四体未动而先果于口矣何谓既作之难自卒去营伍其有者以财贿买便身游都市操其奇赢以贾大利亡者贷钱行贩或佣作要直以顾其私非一日之积矣今紏而集之在伍令离市肆而就行列背游手之乐而使之执矢石之劳弃日见之利而服甚苦之事则恚怨兴恚怨兴则谤沮至谤沮不听则射矢之计入而附耳之奸効矣于是谋国之臣不尽其处中道而跌而又蒙恶声曰更张过而好生事也夫人臣之谋国也其不为利也亦且为名也而故毁其名谓不毁其名则不能危其躬也代者惩往涂目塞耳一不与仇岂有国者之利哉方今之务欲厘弊而不令人仇则莫若与共功欲练兵而不令人怨则莫若与恤私所谓共功者与之开其迷惑说以隐祸如其省悟革非与之戮力善则归之不自有也谋则就之不自擅也如此何仇之有所谓恤私者非人情而令之令卒不行其富而滑胆不任兵革者及独子而家累重者凖汉践更之法明令雇代著名在籍代者至老乃更健卒当其游市末作赢利今可拔之令出署以美号于校艺时待以厚赏而不为偏如此何怨之有不仇则不忧始作之难不怨则不忧既作之难营兵大修而国家获利谋臣毕志完名并受其福矣即若我故共之而彼故仇之是与国作仇者也我故恤之而彼故怨之是与国作怨者也仇国者不忠怨国者蔑法闻于　天子听所裁决谋臣不得擅事专断即若擅事专断也是又资仇怨之口而自危其躬也非能解结批亢者也 

　　○边计策 

　　问我　国家建都北平以宣大蓟州为肩背以辽东为左臂谓其外与虏接而内距京师不远也故　先朝谋臣于此数镇恒注算焉正德中北虏突入宣大寇白羊南逼居庸近矣已而见我军三面至虏辄遁圦卒无所得于时兵何卒办将何卒良至今人有传其事者可为训乎花当之子寇马兰谷也射伤裨将桀矣本兵请使责问求执其子偿其罪以明　朝廷之威自是朵颜诸部畏威奉贡何谋以制之也成化末海西建州诸夷数犯辽东守臣议主抚本兵议主剿卒用本兵议兴师伐之辽东以宁由是言之则主抚者非矣乃复有言剿之非者何哉今朵颜诸部海西诸夷往往窃发为二境患北虏益鸷悍莫御故就尔诸士讯所闻而知者以禆边计苟有自献而足効者即不袭故计可也 
　　愚闻正德中虏酋驻牧威宁海子威宁在宣大二镇间时王恭襄在本兵书闻乃即选大将一人参将二人督京营兵练习之又征辽东兵赴蓟州备之又檄宣大整兵备之既半岁虏不来申令营兵在练者无得怠诸镇兵亦不解忽而虏果入白羊口南响而趋居庸书连至告急乃即遣所选将所练士出击之辽东兵自左臂至宣大兵随肩背至诸军既合虏狼顾骇栗一日辄移去是岁也虏春驻威宁秋乃始入者伺我懈而冀得纵也借使我兵以久待不至弛焉彼计中矣葢虏凡大入必招集诸部落以利啖之不得利不足示信自虏驻威宁即识其计而备之若恭襄者真谋臣也又闻正德中朵颜酋长花当之子寇马兰谷也参将陈干御之花当子射干干死恭襄乃请遣使责问花当即如花当不知则执其子来归偿罪花当不坐不服则起大兵伐之以辽东兵功其左以宣大兵攻其右破灭必矣花当惧服如令夫花当夷种也轻生善鬪岂惮我兵哉贪汉财物如啖甘蔗含而弗忍唾之也恭襄习之故花当宁弃其子竟不绝汉好即如忍而不问将无忌矣今若此则是爵赏之恩予其降伏诛罚之典咎其犯顺威惠并着以革其奸而诱其衷若恭襄者真谋臣也又闻成化末海西夷之犯辽东也驱掠甚盛我军半创死本兵马端肃议曰夫海西夷降虏也今来犯是不降也剿之宜否则长骜而狎中国之恩守臣陈越曰剿必启衅抚之宜　诏从本兵议乃命将出师直临贼境诛戮俘馘以千百数赫赫烨烨威振殊俗矣夫女直尝起海西据中土非细物也犯而顾抚之是彼制我也今剿之是我制彼也其时余肃敏讥之曰宁成功干门庭之间勿远致干敌人之境斯驭夷之伯调非适时之大权也若端肃者真谋臣也夫谋臣之在事也未事而画之则为之计利害筹多少视远视近校彼校我若大贾行货度三五之数而等贵贱之利也其画定而举也不可夺不可　　　讯往迅迈飘飘乎若鸷鸟之搏也若峡水下舟而放之疾也故始无轻发卒鲜隳事后至者弗可弗稽也夫大匠以目中然未有离绳墨巧者也上医以意中然未有舍方书神者也兵亦若是而已顷岁以来朵颜诸部恒出兵以挠蓟疆丕宜置之不问且　国家所以怀夷者甚厚而久授爵降印世世弗替乃复和亲北虏市外交而死喝疆场之臣以要赏益货否则来侵弗可狃也可及其来朝谕之祸福戒勿负恩绝好其挠边甚者按依前事固求其人罪之卒之蒙罪者少被赏者多少不胜多则威不胜德不伤国重不起祸阶则朵颜可常服也海西诸夷屋居田作与中国同射猎侵掠与北虏同葢兼二俗有之兼二俗则易制也夫屋居田作则内顾重内顾重则捣巢之令得慑其奸且彼内附久则信义可责于其来侵时出锐师以逆境上名曰捣巢按且勿进令来归义兵乃解比既归义则要取盟誓文书以持后事夷即难信结我将兵之有词也如此则剿存抚情抚寓剿威海西夷可常服也至若北虏制之固有旧筭而効卒罕睹何者庸将先失之懦将后失之也何谓先失之虏将大入其兵非一日能集也又其性儇黠结营在此所向在彼倏东倏西疾干鸟举此彼丑恒态也觇者至苟得虏情能即发符征兵分地据守又于要害之口必从之路多张旗帜盛振金鼓示形以必不可犯示间以必不可乘虏众望见惮不敢逼守之无何且移去矣而将不早图遂令穿塞而入肆螫我土故曰先失之也此智不能照谋不能先故曰庸也何谓后失之虏既入塞或合十万之众结为一营而我军数万分为数处势不相当安可进取惟得利归也则所得有多寡彼丑有喜怒及既出塞辄各分散不相顾藉苟俟之归路溪谷之间阨塞之处伏兵邀击夺获畜产即以其半与之宣大之人习勇好利将奋九死应矣而将不此图遂令十来十归穷来富归虏无遗矢缺戕之劳而安取汉财如索诸寄故曰后失之也此其保爵爱身慑祸求全故曰懦也且彼既偾事矣而始罪之罪之当也无救于偾也故选将恒谈而制虏之术要不出此其若选将则莫如守臣自荐所知本兵因视所宜任之守臣得良将则外有与本兵得良将则内有恃殆无忧制虏之术矣虽然本兵守臣此两臣者尤要也尤要则尤宜择也是故　天子内择本兵非有识者弗与也外择守臣非有识者弗与也两臣者起而应择内者量力未能胜弗敢举也外者量势未能运弗敢任也上择固精下量又审则才者处权才者处权而疆圉之不固者无有也本有他长授以枢管则用非其能用非其能而责疆圉之必固安有也故两臣先识无识者弗可与也彼王恭襄马端肃者并以识胜不识其识则不用其谋故国有识者又贵识识者何也百年之计不可以目前効而见在眉睫者谓迂也独睹之计不可令众庶见而不得其指者谓诡也持重之计似怯趋时之计似轻胜计佯败取计佯与凡此皆难识故有识之士恒为不识者击之识者一明其指以示无他则谋泄事去与无识同归矣是故孔子讥不密管仲戒漏言兵且压境敌国不知其向终日治旅左右不测其为纳之死地犹如用我者置之安利犹如危我者故兵事称机谓发乎此应乎彼利害迅疾効如圦矢胡可泄也故可漏也此则有识者任两臣而择此焉可也 

　　○制将策 

　　问古之言曰君将将将将兵又曰阃以外者将军制之夫云将将是将听君制之曰将军制之则君不以制令便宜也此两言者孰当也李牧之才不溢于李广而牧秪以赵许便宜得以擅断横行匈奴不敢近塞汉诫广勿使当单于令广军出东道广失志卒败由斯而观则言将军制之者岂当乎且武帝素壮广比至行军辄抑顿之不究其愿何见哉牧虽伸威匈奴大破数十万人然先以数千人委之乃后得计夫以我易彼即所伤过当非完事也赵王何以不问夫将犹鹰也臂鹰者不得解绦旋解即弗制至搏击効能非令其飘飖荡扬安遂乎兹欲为之不制而制制之不制其术何以彼赵汉两君者似得之诸士其谓之何 
　　人君命将而假之权则将重然辨将先之矣大将持权而将其众则功成然料敌先之矣夫敌害我者也我众害敌者也两害相搏必一遭创不料则敌害我矣料之得计则我害敌矣故将有料敌之智而君假之权是与庖丁利刄而便解剥也成功必矣将无料敌之智而君假之权是驱昧子践豀壑也败仆必矣夫权者何也战守攻围缓急进退自我决之者也而人君每惜之恒从中挠之于是将自拘拘则内顾而多惮何功之成故君而握权忍不予人者不可以责功责之则将有解君不辨将　与人权者不可以悔败悔之鲜有及也李牧虽贤　赵王许之便宜则牧无名李广虽以汉帝制不获成功竟死即不制之令行其意功亦不可成亦竟死愚读史传至李牧则叹赵王贤至李广则叹武帝明今请毕其说焉夫李牧者赵才将也赵王使牧守鴈门曰牧能击胡可却赵国患牧至不与匈奴战下令曰匈奴入寇急入收保敢战者斩如此数岁王怒而让李牧牧不动如故王夺李牧将令他将代之他将数与匈奴战不利败亡多赵王窹曰牧计良是哉复起李牧守鴈门牧令却如故不出战后匈奴小入侵赵牧稍出军佯败匈奴杀赵二千人单于闻之辄大入牧乃勒兵数万人翼击之匈奴军十余万皆破杀单于遁走语在牧传中夫赵国迫边与匈奴邻匈奴窘急必出而骚赵则赵乃匈奴之苑囿也赵苦匈奴犹之附颈之瘿着背之疽未始一日忘除也牧不击匈奴实重违王指及承王让而固不击王岂不能杀牧哉知牧故多算故且令他人代之以观战守之果孰便也既一窹而召牧听牧便宜牧所不便不以强刧牧用此得意于匈奴赵国以宁即失赵二千人然前数岁收保所活者不知其几何人矣后数岁匈奴不敢扰所活者又不知其几何人矣兵家无十全之利将欲取之必故予之九亡而一存罪之可也小衄而大获宽之可也故曰赵王可谓善假权者也夫李广者汉才将也武帝时广为前将军从大将军击匈奴大将军知单于所居自走单于而令广出东道广请于上曰臣愿居前先死单于上不听广愠怒引兵趋东道与大将军相失大将军簿责广广不服自杀初广出鴈门击匈奴为匈奴所得复失之后出右北平全军几没武帝曰广年老数奇勿使当单于语在广传中夫广号飞将震于匈奴武帝岂不欲以虏所惮汉所有者愽一奇哉顾广好勇而轻趋兵出辄果鴈门之亡北平之败殊不厌帝心若曰广前两出值匈奴兵多广何得与战令匈奴轻汉故抑制之不令当前固使出东道出东道与单于相左若当前正与单于遇遇则复败亡也广死以为汉困我有将如广武帝岂欲困之谓纵之适亡之困之实保之也且射虎危道也虎而腾伤广竟射杀之与猛兽争雄兵法曰善战者立于不败之地广安知之哉当是时汉庭皆推其勇夫冐白刄蹈汤火此一校之长非大将之器也武帝雄才部署诸将如师涓鼓弦安柱调拨咸适或令同道或令异道或令从行或令专趋悉当其能李广之才与卫青不甚相远乃令广军统于青受青约束武帝善假权亦善惜权他主不及也故李牧损赵军而赵王不问非宥之也不当问也所谓阃以外将军制之也汉止广勿当单于者非少广故抑顿之也不可不制也所谓君将将者也嗟乎为将者亦难矣弛张大擅则上疑其志勋伐大显则众嫉其能才气大毅则君制其命纪律大严则众讥其苛明以其计语人则机泄而事偾不语之则谤起而身危凡此于将为患于国弗利人君不可不察也苟察之则诸患皆消不察之则诸患并集且牧岂反赵者哉王迁用郭开谗卒杀之信浮淫之说而甘坛干城之将秦兵至而赵遂无类赵自亡也非秦能亡赵也广固轻慓然气葢诸将其部下已俱矦广将兵至白首犹自为郎广安能平老而固请当前者矦心尚未忘也汉卒抑之既死广三子悉拜为郎生而柰何惜一矦哉汉固不杀广亦苦广甚矣是故人君之御将也鉴别诚精则任不谬处置得宜则责不怨战守攻围缓急进退惟将所裁吾不制于前也卒而论功罪等赏罚天子之威福行焉若曰不制实制之矣胜敌者赏没军者诛功大而罪薄者贷罪重而功微者谪铢铢丝丝计量分明制之何急也然始而约法中而调度一自外决不从中授又何尝牵缀之也故嬐人勿将无言能制贤将与权无言复扰昔有张子病肿而命医竘治之张子谓曰非吾昔也任子治焉治之遂愈夫身之与国而犹此也必有所委然后治之奈何立一将于三军之上行师万里之外而不与之便宜也又大医令淳干意能诊病决人死生文帝问意曰子治病能全无失乎意对以为病顺者可治逆者不可治不能全无失夫疾之与兵而犹此也医无全功将无全胜顺逆之势不可不参恃权而纵则君与之便宜者反大将之鸩酒也将而知此则称善将兵者君而知此则称善将将者而天下平平无事矣 

　　○兵法策 

　　问古之用兵者先为不可胜以待敌之可胜故以近待远以逸待劳以饱待饥信矣然是三者敌与我共焉待之固难而知之尤不易也故曰知彼知己百战不殆然则所以知之者何道所以待之者何术或谓避实而击虚或谓变主而为客夫如是则远近劳逸饥饱势至不常我以是待之又安知敌之不待我也惟孙子曰善战者致人而不致干人斯殆得用兵之要其指意所在亦有可原者欤方今　国家之干丑虏沿边屯戍来御而去不追较之以三者之势奚啻百位然而在我者未见全胜也在彼者未见全败也岂胜败之数无当干兵法欤抑所以知而待之者有未尽欤至如昔人坚壁飨士则匈奴远遁罢骑屯田则羌虏坐销其遗论具在亦可采而行干今欤夫审主客计虚实以全力而制其敝固筹边者所乐闻也其为我画必胜之策于篇 
　　夫兵也者两设而互敌者也必知之然后能待之必待之然后能胜之法曰知彼知己百战不殆言贵知也以近待远以佚待劳以饱待饥言贵待也避实而击虚变主而为客言贵胜也然则远近者何言地里也高垒深沟据险而守是之谓以近待远劳佚者何言士马也敌来挑战坚壁不出是之谓以佚待劳饥饱者何言刍饷也转输多蓄积富是之谓以饱待饥虚实者何处乎近得其佚遂其饱则实否则虚主客者何处乎近得其佚遂其饱则主否则客虚实主客有常形乎曰水无常势兵无常形敌而有智者出攻我要害不得不徙则远近易矣应捄烦扰则劳佚易矣绝我饷道则饥饱易矣故不为敌挠则我为主而实敌能挠我则反为客而虚善战者避实而击虚则实者亦虚变主而为客则客反为主实者亦虚未有弗败者也客而为主未有弗胜者也夫兵皆喜胜而卒或弗胜皆恶败而竟底于败者弗彼彼也又弗知己也时胜时败者或知彼而不知己或知己而不知彼也诚知彼又知己则何败乎将明其说必征事焉其证在李牧之制匈奴赵充国之平西羌此两将者明彼已审主客计虚实通于法术合乎胜道当时称之传干后世昔者匈奴侵赵而李牧守鴈门匈奴数入寇牧诫士卒勿出战第日椎牛与士卒共食士卒日得赏赐而不用皆愿一战曰吾将何怯也李牧若弗闻匈奴玩之复大入牧勒兵大破之终牧之身匈奴不复来夫牧岂怯虏者哉以为吾卒弱而虏纵以弱卒当纵虏如以卵投石必无幸矣故且待之待之数年一举而破之若口中虱焉假令牧摇于唇吻怵干邪说则丧其本谋赵之亭障卒不解甲鼓不停桴永无安枕之期矣昔者汉伐先零以充国往充国引兵至先零见先零或降或叛度其必坏上书请罢骑兵留屯田为坐胜之策书三上乃得报分兵为九校校各万人因田致谷挠乱羌众不得处肥饶之地居数年先零果不困杀其首恶杨玉以降充国书曰臣岂不知引兵远攻自避嫌疑此人臣不忠之利非社稷之福也嗟乎至言哉假令充国不力争辄以天子诏讨之先零兵强而自据善地军士困于寒苦之域罹于疲馁皲瘃之患变且不测况望县首藁街哉法曰善战者致人而不致于人李赵二子诚有之矣顷岁以来北虏穿塞为寇大入大利小入小利我军遇之辄靡屯之辄解此无他故虏兵与法合我兵乖所谓也虏合法云何彼虽千里趋战于法为远然绝涧踰垣遂有其险则夺我之近经涉川谷日夜而驰于法为劳然既入塞结营如堵昼掠夜归我军捄东则击西捄甲则击乙则夺我之佚不持粮不载刍于法为饥然一入其地即食其有困围我军饷道转绝则夺我之饱我乖法云何颓垣坏壁延敌而入不可谓待远戍卒候望力孤势弱又不番休不可谓待劳月廪冬衣踰时不给不可谓待饥且欲为待之云何他边且勿论论其至切者今　国家建都于燕西北以宣大为蔽东北以蓟州为藩彼宣大边垣既巳底绩而蓟州一路顾有遗谋虽称峻岭绝攀巉石拒口然地形延袤通胡之孔道尚众自今作之西接宣府东连山海为边千二百里诚使干济之臣戮力经营令睥聣襁属亭鄣星联虏骑望见无可奈何患可少止乃所谓近待远也戍卒所备者多故力孤力孤故势弱今可征募新军填实空缺以今边千二百里为凖每百里为一军每军五千人析为十二区每区置一将领之宽则练习急则拒守分番乘鄣养其精锐乃所谓佚待劳也司计大臣会计内帑若干外储若干月廪各衣应时给发赏赐犒予不期而至内帑不足取之外储又不足令民买爵赎罪务益蓄积虏若临边明以宣示以折其气而伐其谋乃所谓饱待饥也然虏计狡狯闪忽且欲知之云何边法故有远哨近探之卒惟远焆者未至虏营返而绐我近探者虏兵已迫惧为所得张设危言不符情实以故不能知彼既不知彼遂昧所待亦不知己胜归彼败归我独坐此耳今之边将各养死士数十人亲信既深岂忍负主若驱之哨探令与远近侦卒偕往偕来伪口不至夷情可获乃所谓知之也且欲胜之云何虏凡大掠必悉众而行捣其巢穴乆牵制之则内顾而惮远涉多设疑事离其上下之心令谋臣不用骁将堕体乃所谓避实而击虚变主而为客制胜之术也法令久弛人心不肃且将为所欲为云何曰严法董阏于行石邑山中见涧深峭百仭问之傍人痴儿马牛无有入者董乃叹曰使吾法之无赦犹入涧之必死也则人莫之敢犯也夫人不敢犯则臂挥颔招随所东西何功不可立何事不可兴也法太严则厉又欲令人亲我云何曰厚赏越王欲伐吴而未知人心乃自焚宫室下令曰捄火者比胜敌之赏趋而赴火者六千人因遂伐吴灭之夫利之所在人忘其害皆为孟贲妇人拾蚕渔者握鳣所利在此也设我欲为之而人固挠之云何曰坚其志而巳始李牧之壁军也赵王用人言谯让之已又夺之既代者弗利王乃是牧计听焉言者自失充国奏事时廷臣非议者十七人中十五人后计定上诘前非议者皆顿首谢吹竽满庭孰辨其美一一听之乃识其音夫难与虑始可与享成自古记之观于二事则吾志决矣志决则功可就矣虽然士而有志于天下者岂少哉至成功则未焉何也机有所难窥变有所难图时有所难矫埶有所难移或以敢任而坐鬻权或以周谋而目炫智或以革蠹而诬乱法或以振惰而诮苛众流言三至慈母不亲况君臣之际乎此有志之士欲为而惧其挠也彼李赵二子其志诚坚然亦遇主今者　圣人御世毕昭群情志士奋??央而作投躯而往其谁挠哉其谁惧哉 

　　○黄河策 

　　问黄河为患随地迁徙其间防避之法代有规为姑勿论即如顷者河决曹邑生民昏垫殆甚有司思患预防乃有安平镇故事之虞而持议之臣有欲穿赵皮寨者有欲穿孙家渡者其说孰优守土之臣有称便者有称不便者其见奚异方今力已困矣猥兴莫大之役用巳匮矣重以不赀之费而其役其费于时势又不可已兹且图之役欲其效力而不怨何以恤之费欲其财出而有功何以理之夫役夫众多久劳则溃费涉诸州兼取则冐托资奸我将令其役久不溃财用不滥其何道以督之夫众言淆乱必归诸一安所便安所不便安可见功捷而不至久役安可少费而成功大无厌其渎说也 
　　天下有不可必兴之利亦有不可必去之害夫利害者休戚之原也兴衰之机也利有可兴而弗知所以兴害有司去而弗知所以去仁者不为也利不可以兴而必欲兴之害不可以去而必欲去之知者不为也不必于兴利不必于去害知以度之仁以经之尽诸我者足以回天人之心是谓得时方今黄河之害非在所当必去者乎运道之利非在所当必兴者乎而执事先生恳恳焉惟是之问无亦欲察利害之原而究其说乎夫河之为中国患也久矣禹凿龙门导大伾疏九河而注之海而后怀襄之害息允赖之利成孟子所谓禹之行水水之道也继禹而治者代不乏人然议论敷奏人持所见经营规度各私其功其干利害之原率未暇致详也　明兴洪武初河尝决双河口入鱼台已而用兵梁晋间　命大将军徐达开塌场口决耐牢坡引曹郓河以输晋梁之粟永乐中运道淤阻输挽不继乃发河南丁夫　命侍郎金纯引开封河复开塌场口出谷亭北以复故道当是时不徒察利害之原明兴去之宜而　圣惪神功孚契感格亦不可诬自是百余年间凡七决矣虽尝　命大臣董治其事然亦随时补葺未闻经久之图也迩者河折而东决夏邑经曹县达梁靖接二洪其于运道有赖矣然戊申年河水暴溢曹单之地皆沼渚而滨河之民悉鱼鳖葢不忍言者且弘治五年决张秋也溃自金龙口而其所经之地莫非曹州之境今曹单之野视河水为甚低而张秋故道又视曹单为其迩故曹单一决势必寻故道而决张秋非徒南旺以北闸座尽废愚恐山东诸泉悉畎之而东奔矣此河患之在山东者诚为至切而运道之在张秋者不可不虑也决上流以杀其势开支河以分其流今日救患之策宜莫先于此者故总督重臣一则有欲穿赵皮寨之　奏一则有欲穿孙家渡之奏夫二河俱上流也而难易殊焉何则孙家渡之开昔尝因之以塞张秋五十余年淤积成阜虽经十五挑浚卒罔攸济赵皮寨之穿以达涡河虽其道里较若稍远而河身尚存易以成功然自河以南者曰二河既开则曹县之患转而之睢归毫泗矣夫民患均切也而未然之防亦不可不虞是故决孙家之渡则必由白露西华以入荆山矣而　寿春诸王之坟近淮河者可不虑其奔迫邪开赵皮之寨则必经涡河蒙城以达临淮矣而　祖陵　皇陵之在凤泗者可不忧其荡啮邪故菑害之及于民者均之可恤而其切于　陵寝者尤可畏也虽然二河诚可凿也方今财力困矣莫大之役不赀之费将何所取给邪议者谓在山东则有溜浅之夫堤白之夫在大名亦有堤夫在河南亦有河夫堤夫堡夫而岁时定泒复有椿草之银然河南之夫征银以为雇募之直山东之夫役力以备挑浚之用而力与银又取诸均徭葢自黄河兴役而经费有常所谓轮年之额办者也而明问则曰役夫众多久劳则溃财出州群兼取则冐托资奸者无亦有惩于胜国之巳事而为是忧治时之言乎愚则以为救灾恤患本非黩式穷兵之事而董理诸臣又非好大喜功之人故尚书宋礼役夫一十六万以决会通之淤凡七阅月而后成都御史徐有贞役夫五万八千以塞荥阳之决历十有八月而后集及决金龙则白康敏役夫二十五万矣复决张秋则刘忠宣役夫一十二万矣又皆成功于二年之后当时民不以为怨者得非说以先民民忘其劳邪兹果欲其役久而不溃愚则曰非姑息之可能也必与之二直以安其心锡之犒赏以作其气出给有时更休有候而又节其风雨之劳恤其疾苦之私复得仁厚之吏廵行劳来于其间有如李牧魏尚之抚士卒即驱之于必死民且乐于战矣况徒役其力而已邪果欲其财出而不滥愚则曰非浚削之可恃也必圭地以计其数因子以定其夫测深广以验工视湿燥以为节而又远迩有程稽考有籍复得廉明之吏核实经度于其间如孔仅刘晏之善心计即有污吏猾胥无所容其奸矣况用之而得其人邪嗟夫此自一时区处者言之也而利害之原则固有未悉者昔宋欲回河欧阳修曰凡动大众必顺天时量人力谋于其始审于其终计所利者多乃可无悔刘敝亦曰天有时地有势今极力于疲病掠财于残耗上与天争时下与地争势未见其为可也方今可忧之害莫切于　皇陵必图之利莫先先于漕运乃者河水东行而　陵寝无虞接河济洪而漕挽通利此葢　皇天垂佑地祗效灵　国家亿万载无疆之休端有在于此者是岂人谋之能与哉而持议之臣不审其所终自贻无穷之患争时争势强为难图之功诚未见其便者然则为今之计必何如而后可哉陈尧佐知滑州以西北水坏城筑大堤又迭埽于城北护州中居民复置木龙以护岸当时赖焉任伯雨云河流必决者势也安可以人力制哉为今之策正宜因其所向宽立堤防约拦水势使不至大?漫流尔故与其分心于难浚之二河孰若并力于尚完之曹单是故多置方舟疏浚淤淀使河益深广足为容受之地以行贾鲁之三法宽立堤防增培卑薄复旁植木龙以当奔突之劫以行贾让之三策不然则又于崔坝南岸别决小河自贾庄以达梁靖俾水有所分且免他虞是或治河之一道也如是则事捷而役不久功大而费不重矣然草野之臣不识忌讳复有进于此者晋景公时河壅不流召伯尊遇辇者日君亲素缟帅群臣哭之既而祠焉斯流矣如言汉武帝时河决金阳谷永以为河乃中国之经渎今溃溢横流漂没陵箪异之大者宜修政以应之至后世三宝之□□于祖禹崇阳抑阴之疏进诸李絅此愚至所谓得其时焉之意也慈遇　圣明在上知周仁备以建中和之极行将见其就下安流出图书以答　皇休矣愚也又何赘焉 

　　槐野先生存笥稿卷之十四 

　　●槐野先生存笥稿卷之十五 

　　左辅王维桢着　馆甥渭上南师仲编 
　　论三首 
　　善用兵者教正不教奇论 
　　圣人自有中和之气论 
　　文章根本六经论 

　　论 

　　善用兵者教正不教奇论 
　　圣人自有中和之气论 
　　文章根本六经论 

　　○善用兵者教正不教奇论 

　　兵之道贵神而用之者□密神也者言不可测也而使人测之则非神矣密也者言不可泄也而豫泄之则兵殆矣夫兵之为器非玩物也势相角而成败分焉壁相望而存亡决焉□□相败皆欲相亡则皆用奇故奇者所以徼胜图存使人不可测者也善用之者不豫泄则孰能测之不能测则令之而随驱之而往随者自随莫知所以随也往者自往莫知所以往也如是则胜道得而敌不能败也存道得而敌不能亡也李靖言用兵之道教正不教奇非愚三军而自知专能而忌人夺也正可教也奇不可教也夫攻守进退此四者兵之形也攻与之攻守与之守进与之进退与之退授以方畧竖以表帜期以时日约以止舍此谓以正出以形见可使三军知亦可使敌国闻何也兵得利则攻不得利则守得利则进不得利则退敌之智与我均也其得利与不得利可攻可守可进可退形迹暴章了在众目三军之智与我均也若之何而不可教也至若当攻而却守变守而为攻进可矣乃复退焉退可矣乃复进焉得利而不趋不得利而不避所用者不合形不用者不合势骇耳目悖方体此所谓奇也不可令三军知不可使敌国闻三军知则机泄机泄则敌国闻敌国闻则谋解而乖我所之败之阶也亡之媒也故兵道贵神而用之贵密神者所以为不可败也不可亡也密者所以为胜也所以为存也其不以教众者此也古之人有用之者齐之田单汉之韩信是已夫骑刧举数万之众以临即墨即墨小邑安能当刧单乃令男女乘城妻妾编伍此谓死守以正教之者也彼收牛聚刃买脂采苇制绛衣选壮士之数者人不知单之为单亦不告以故一夕而牛具乃加绛衣其身而灌脂束苇其尾火烧其端带刃于角穴城而出以奔燕军壮士从后攻之燕军败遁即墨得不下遂复齐七十余城向使单豫以谋示则人必相恐以为速祸将有持谋告刧而求下者此不教奇之効也韩信之击赵也建大将之旗鸣灵鼍之皷历太行之巅下井陉之口号令三军乘夜急驰此谓进取以正教之者也巳而为背水阵诸将不然信徒令之而不谕其指及赵军攻壁汉军殊死战赵军败走汉军进击斩陈余于泜水之上诸将毕贺问信所为背水阵者信乃解之而诸将始服向使信早谕其指三军闻之而生惧惧则必走汉事偾矣此不教奇之効也且赵亦有奇广武君之策是也陈余弃而不用信间知之乃遂东下赵听广武信必为禽矣故信宜亡而顾存赵宜存而反亡乃赵之奇泄之田单反言诡词以误燕将燕将惑之劓面掘塜遂以怒众而坚其敌苟刧而有间所得诡词皆因而倒用之虽有十单不能守一即墨故刧应胜而顾败单应败而反胜乃单之奇密也夫奕者背道而反击弹远以图近相对脉脉而胜负决焉者密之所就也医国厉针砥石掩其不见而着病人割皮解肌不谋而施病因以巳者密之所济也兵亦若是而已夫死者人之所惧也亡者敌之所恶也用奇危道纳生干死者也用奇刧道陷敌干亡者也其密而不以教众者所以使惧死之士不走而恶亡之敌不备也故或止如泰山或动如流水其动其止不可得而测也或恬如处子或疾如脱兔其恬其疾不可得而测也一日之内而攻守异焉俄顷之间而进退异焉变化纷纭不可执拟问之不告告者非情我所趋者非众所意众所意者非我所趋在心有余在口不足乃所谓善用奇者也虽然奇亦非易易言者机智弗圆不可用也勇力弗赡不可用也士心不和不可用也不信干君不可用也好奇而数出之则三祥而七灾间出之则十往而十利越王式怒鼃而士气遂奋再式之则不奋矣周王求玉簪而人不敢欺再求之则反欺矣何也机泄而人得测之也故奇者间道正者周行正可使由之亦可使知之奇可使由之不可使知之故有教有不教也 

　　○圣人自有中和之气论 

　　圣人所以善其符表者能治其性情而已矣夫性之所贵也莫贵于中和情之所忽也莫慎于幽独故能治其性情则容貌威仪靡弗善矣不能治其性情则容貌威仪靡弗失矣何也容貌威仪性情之符表也传曰其仪一兮心如结兮言因外以知内也又曰显允君子莫不令仪言由内而彪外也且夫性有四德情有四失气有四戾皆相沿而起相渐而流也何谓四德端而肃者貌之德也威而毅者容之德也庄而岳岳者体之德也慎而缩缩者动之德也四德不存则有四夫貌不作肃其失也怠容不作威其失也惰体不作庄其失也放动不作慎其失也肆四失之流则有四戾夫怠流而肃不可返矣惰流而威不可返矣于流而庄不可返矣肆流而慎不可返矣不可返谓之戾戾谓之不和不合道谓之失失谓之不中此恒人之通疾而粹气之难觏也圣人之生异于凡民而所操存兢业者又甚于凡民入太庙则肃肃矣然入前有肃焉所入而不肃也立朝廷则栗栗矣然立前有栗焉所立而不栗也接宾客则戢戢矣然接前有戢焉所接而不戢也无不肃即有所不肃犹肃也无不栗即有所不栗犹栗也无不戢即有所不戢犹戢也是故燕居之时异乎入太庙矣而肃未忘异乎在朝廷矣而栗未忘异乎接宾客矣而戢未忘心不忘则性存性存则情自治情治则气自醇故貌若解肃而不涉于怠肃将之也容若解威而不沦于惰威持之也体若解庄而不近于放庄维之也动若解慎而不溺于肆慎宰之也夫不肃而亦不怠不威而亦不惰不庄而亦不放不慎而亦不肆是气也诚难所名君子目之曰中和明抗厉之人则大局任纵之人则大乖也今夫冬日苦寒偏干阴也夏日苦燥偏于阳也体阴阳之气适寒燥之中者莫当干春辉春辉可以喻圣人矣是以身处捆阈之奥而声闻于邦闾之着美在一时而仪刑乎万世谓其幽独之中忽微之际能若此也夫气不可伪以发之乎性情也故圣人之学治性情而不治气恒人之学治气而不求之性情则气终不可治矣夫恒人之学既不逮乎圣人而所操存兢业者又不逮乎圣人故自生民以来恒人恒多圣人恒寡者此也或曰语有之唯上智与下愚不移圣人者天予之众人者天否之噫非然哉金之含矶玉之挟瑕此非其性与而良工治之金化转精玉化转美也斯足以证圣人之可学气质之可纯矣 

　　○文章根本六经论 

　　夫圣人之言称曰经者何也释义曰经者常也言万世可常用也故天有常星不见则为异圣人有常言不用则为乖经有六者何也圣人迭出咸各立词交明互发故累为六也夫天地之理不旋生一圣出一经作所说何也道在天地间纷纶溟涬一方不可尽故一人不能究固必待数人出前者开之后者推之畧者广之微者阐之其理始完具无缺故六经各一体不相沿也夫既不相沿也则无相悖乎夫圣人观物察则而立词圣人诚聪睿出尤不能各创一理若道有郁而弗彰物有存而未名世有变而政殊时有更而事异则寻所漏遗增埤之其已具者不复枝赘故圣人之言或开或推或畧或广或微或阐也若然者则六经者载道之器也亦称文乎夫文犹饰也器不饰则贾不售言无文则人不传故文者感爱锺慕悦目注情使人沾沾不释者也六经若不文当时即弃之何以行千万世至于今是故易布卦以经纬相错书序书以都俞造端诗纪德以比兴发义春秋明王伯以褒贬属词礼乐陈器数以问答成章人诵其言则爱则慕则悦则注至不忘也然则文章必根本六经乎文章根本六经宋士说也宋有曾巩氏者号为能文章彼其操翰命指类皆凭依道法颂说先王一时士人称之以为不诡于六经夫不诡于六经能矣然而不能翼也其失则泥也何也夫千万世之上圣人迭出其言犹以世殊故经有六千万世之下圣人既远其言愈当有修补也且所贵干文者非徒不诡于六经即云至也于以明道教议政治稽品式辨风俗商损益也古今异时则诸物异宜六经之言诚具然不能豫穷后世之变修词之士能随时论事令可申法陈教即所谓助其穷周其变也故言虽不必六经之狥而寔翼之也今按巩集其说第陈故而繁枝蔓凡枝蔓必附大木然后引而起谓为根本六经信矣称为作者未也夫栋宇之制大匠不能更然宗庙明堂各一规也律吕之节大师不能变然云门肆夏各一阕也六经之道才哲不能踰然宣情道蕴各一模也故语必袭古是贾贩而转徙也体必依物是童步而倚壁也夫道犹帛也而五色之变灿灿殊焉其质则皆素也由此言之文何尝无本哉亦何必相袭哉 

　　槐野先生存笥稿卷之十五 

　　●槐野先生存笥稿卷之十六 

　　左辅王维桢着　馆甥渭上南师仲编 
　　杂着一十首 
　　御试足食足兵议 
　　王母太孺人述 
　　雪滩释代陈子作 
　　五泉子说 
　　字侄修仲说 
　　叶母还金跋 
　　跋许石城所藏群公词翰卷 
　　许氏赠言跋 
　　匪懈稿志 
　　书李空同赠华双梧琅琊行后 【 原诗附】 

　　杂着 

　　御试足食足兵议 
　　王母太孺人述 
　　雪滩释代陈子作 
　　五泉子说 
　　字侄修仲说 
　　叶母还金跋 
　　跋许石城所藏群公词翰卷 
　　许氏赠言跋 
　　匪懈稿志 
　　书李空同赠华双梧琅琊行后 

　　○御试足食足兵议 

　　夫忾敌思奋以震耀国威者策士之志也养兵俟时以培植本根者哲人之智也岐兵食而两图者偏陋之见也随罅隙而补葺者因循之谋也是故因循偾事偏陋无功哲人树绩策士扬名夫兵之不震也国威以卑谓兵者国之防也食之不充也兵且随懦母亦谓食者兵之干乎夫骐骥之行千里也然夺其粟则跬步难之矣贲育之敌万人也然枵其腹则匹夫惴之矣国倚于兵兵倚干食其埶固联而弗可离也今昔经国者孰智于孔子其言曰足食足兵民信之矣夫加食干兵之先葢豢骐骥而丰其粟饭贲育而充其量使之千里驰而万人当也其次如汉孔明者亦不可谓弗智然尽瘁出师竟滞偏安乃亦谓运粮不继使巳志不申正犹夫夺骐骥之粟枵贲育之腹而责之千里万人之技也其弗难哉故愚谓足兵莫如足食足食莫如节费节费莫如俭欲俭欲莫如审埶夫闾阎之葢藏尽则民贫仓府之积贮虚则官贫内帑之贫济竭则国贫三贫具而国耗矣国耗不可以言足食故足食之道不在干开源而存乎节流不在干任人而存乎俭欲不在干询谋而存乎审埶何谓埶欲心侈则财费财费则民费民不支则国费国且费腹心枯寂之至也内之或揭竿外之或举烽大之或连甲不解细之或狐鼠相寻吾不知其所底矣故归诸审埶今之食其可谓匮而啬矣今之兵其可谓骄而惰矣邦家之威灵气熖其可谓贬以卑矣其贬以卑也谓骄而惰者也其骄而惰也谓匮以啬者也兹欲其不贬不卑不惰不骄不匮不啬而兵食足焉国威震焉是故惟策士先其急惟哲人究其原劝农通商者为裕图选材练卒者为通论何也孟子谓制挺以挞坚利之兵壮士具也韩洸运米未及而六军有脱巾之呼馁夺志也此可以鉴矣 

　　○王母太孺人述 

　　太孺人姓刘氏配先君文庵公先君生一子曰维桢桢年二十而文庵公即世初文庵公教桢治举子业甚力恨不旦夕就功名母刘姓醇慈念孤儿不欲劳獘精神不问勤惰顾祷于鬼神谨每晨兴焚香屈膝仰天祝曰天乎我王有世德至吾儿孤矣天庶其佑之比桢贵母刘敬神愈益笃以为儿成人神相视力之初王氏业替也会又值岁饥桢持故纻衣易斗粟来仅仅朝夕邻有嫠妇饿且死母刘收养之至损直之半以给曰即饥甚吾能活邻妇天独忍毙我乎于是闻者皆贤刘谓代饿妇报刘者必天也嘉靖丁酉蒙　恩诏得封太孺人文庵公赠翰林检讨征仕郎如桢官桢为具翟冠制锦袍进母刘母刘顾涕泣曰汝父安在谁令种之谁则食之一再御辄箱之后桢数冬进纻夏进縠皆箱之不御曰吾美此第非性所安耳癸卯岁寿六十秦俗父母六十始寿子孙为入诸内外亲礼置酒大会称觥致祝词是岁母刘从桢养京邸缺不举越二年乙巳母刘念家思归不可得桢为疏请于　上乞送与归许之今年寿六十加三岁矣归且入诸内外亲礼置酒大会称觥致祝词举癸卯缺事夫桢所祝愿吾母者即南山不啻也顾犹悼往触怀念吾父焉年不与俱也而章志扬光训孝劝德则惟大人先生立言示信俾氏有述云 

　　○雪滩释代陈子作 

　　雪滩山人者峡江人也关中陈子与山人同官每从山人游见山人莹表渊中弗激弗涅乃甚礼山人问山人曰公奚雪滩称也山人曰余葢依峡水之沜而家焉岩虚境寂则泉声瀑峡而落延漫平川席展镜澄又雪时坠玉飘绡弥滩幕峡风嘘之尘月辉之动山人则棹孤舟荡琼溆光溢波暎目旷神怡山中人访余者辄亦舟从于是滩之上遂呼山人曰雪滩而余亦自谓雪滩云陈子曰固矣今且官大夫离隐就列乃犹嗟滩恋雪必袭故称何也山人曰余爱其时如鹭斯下焉如鹤斯集焉入沙脉脉拂涧泠泠布袜凌波而不为缁敝裘行岸而不知寒虽余脱迹滩上而神往若昔终不以大夫废吾称陈子曰嗟雪滩山人躭胜矣吾为山人阐厥义夫雪泽物也冬穷雨露故膺序以着功滩汇区也时值旱魃恒分流以济暍是故同云始降者以广润也靡引弗达者以荅望也君子观于雪于是虚明以象其体氤氲以肖其气埶乎我乘则覃以泽宇观于滩于是蒙蓄以大其源鉴澈以含其用时乎我将则溢而流下山人者雪滩之思思者胜也苟绎斯义则思者遗矣山人矍然曰遐哉理乎子之论也始余欲滩之上卧如袁以偃以仰而已矣狂如孟以觞以梅而已矣放如猷以往以返而已矣兹若而言余将谢所思而余称终不欲废陈子曰称听山人然雪滩非山人实无当 

　　○五泉子说 

　　东南之水不可胜记唯海为最大次若太湖太湖于古为震泽其水延漫浩淼未可津涘既溢而流则区分支别为号不同流嘉善者称五泾焉五泾有薛子之居在薛子以居其演因而自称曰五泉子居三十年始为仕仕而政体有沿革物情有常变人事有顺逆若是弗齐固各有则薛子居学既久诸物咸具仕逾十年自有振矜表树之业以百指数皆能因政植体不怵干情不诡于众有定执焉于是人誉五泉子然又或恶五泉子挤使不利于是五泉子不得久在内谪居外服而五泉子得誉不以我为贤也即得恶不以我为不肖也为驾部郎中贵重不为忻也迨出典牧守不以抑为戚也于是王子钦焉为说五泉夫五泾之水分逝各足流日夜无休巳时非以太湖为之本哉不有则绝然望海远不直达径奔又必经九华之山三泖之浸几折而后至干其中冲飙激浪偶会不谋或使蛟龙徙其窟光景失其观固亦有之然竟归于海何者以水之志必于海也夫水之志必于海人之志必于极则何异哉然不蓄不泄不曲不达不激不奔水之道如此五泉子之行寔此与类故予钦羡嗟异非私之也五泉子曰于乎予称五泉安能若子说且予安能抵于极乎于是王子申之曰夫水之道顺逆不至海唯人亦然乃子誉不为有恶不为慑在内不为忻出外不为戚诚有合乎顺之道矣夫顺而往焉弗至哉焉弗至哉 

　　○字侄修仲说 

　　侄名吉兆从余业既冠余将字告之曰汝孩窘夺母孤孑失依几无以形振于人寰祖母氏笃怜躬抚及长甘贫嗜学命名吉兆志喜也尊其名则身爱矣身爱则亲显矣爱身显亲允如所谓吉也古人有履吉之道夙佩以自教今以教汝吉兆感泣请示之夫子尝曰君子修之吉因取修仲字之以示教也夫君子始厄衅险末跻达顺者非初以达且顺之为贪恒惧辱身逮亲罔获彛伦居也明通以宏词比类以成行师恪以广业归欲爱身显亲如吉也已昔李密六月而背父四岁而别母习行依刘以至成立当其时密免沦于危者几希密惧焉弗敢学肆崇钦以植德折节以鼎贤侍蓐殚孝砥行轶古已行饬而风高君贲而臣临英熖懋绩拔衰踞盛刘因以慈着迄今人逖悼焉密于时败学危身天下后世庸讵知有刘邪故不知修者辱身者也辱身者辱亲者也辱身以及亲凶之孽矣吉兆之谓邪久之吉兆泣下籍手以拜曰字我者叔也师也勖我者密也古贤人也体规立念吾可以勉顺祖母氏命名之意矣既退遂书其说干斋 

　　○叶母还金跋 

　　夫叶母其可谓难哉夫士习书史之业讲圣贤之则也然犹不免金惑即不为惑则又振物矜有钓胜希前寘彼以就此均之贪矣夫叶母者笄黛之流闺合之英固无所谓习书史之业讲圣贤之则也顾有此还金事然非贾名非饵世嗟乎难哉司马氏号称良史至为巴妇立传启贪人心谬甚若叶母者可以传矣 

　　○跋许石城所藏群公词翰卷 

　　今在卷者则皆吴中长老先生之作往皆有声词坛者也彼其人骨朽矣其言犹为石城君宝而藏之乃知自剖判以来未有不敝之躯诚有不敝之语也余关以西人也仕宦既二十岁矣乃始行游江南睹江南之川岭生物及其士风既歆然艳异之矣乃复获读此卷则大江者固天所以界宇宙限南北令各不相能非人为也且无论他即词调亦两之矣总之北尚风骨南尚色泽然人好南音者则十夫而九也 

　　○许氏赠言跋 

　　少华许氏者余关中诗人也乃赠与槐公诗顾皆江左陆何诸人之调谢公为余叹伏之最甚有故哉在昔有狄牙者能尝淄渑之水而别之因以调味而适于众口则许氏之谓矣余观许氏诸什总之工于形似至称谢公之诗则言宣金大吕振摛锦高霞绚可谓得象葢自陆何诸人以后独唯谢公足以当之岂可数哉然谢公顷游关中往来鄠杜之郊其为诗固有方轨杜陵或且轶之者不专仿陆何乃知许氏有遗论矣余固表出之焉夫江海所以为百川宗者以珍奇具也 

　　○匪懈稿志 

　　在昔词林诸公凡承校士之役者至所录诸文率皆宿构谓既入帘每多琐屑责应之事不得专意笔砚故也余因是亦窃效焉及既入帘与同事者慈溪袁子议题目乃遂易孟子题有谓居数日梓人请录文余出诸所构者巾笥中视之甚慊慊不当其怀于是苦之而伏在床上起复视愈益厌恶之乃辄就焚弃焉嘿坐移日不得一好语甚困至夜半忽忽若有得也乃剪灯益炷引笔伸纸遂成一文明日又成一文又明日又成一文不出七八日而诸文皆就矣遂皆入梓即其词荒秽不治然呕出心肝矣今录既已行世然稿本不欲辄废留以覆醅仍内之笥中焉昔□人咏山甫之德曰夙夜匪懈以事一人自余奉　□入帘历二十日许计目得交睫者不及三四夕□□然以不称任使为惧也余謭劣虽望山甫千里然□懈则其心有之矣乃取以名其稿云策一篇遗而不录者以皆心力所在与初构孟子文一篇亦附之稿末焉嘉靖乙卯八月二十五日关中王维桢书干贡院之聚奎堂 

　　○书李空同赠华双梧琅琊行后 【 原诗附】 

　　此空同先生诗也葢华公以言事谪官之滁因遂借马为喻又切太仆本事其间命意构词上逼少陵而骨健气逸则骎骎然凌太白之驾矣顷来晚学才弄笔扎习韵语便欲雌黄老手诚所谓几曾望见脚板者也余在愁寂中偶阅太仆志此诗编在其间因附是语以警狂悖云尔 
　　琅琊山淮海际琅琊神上诉　帝唐韦亡宋修老酿泉西涧空秋艹圉人山下开新道勾吴骥子行地龙奋鬣入燕燕群空屹立天仗下长鸣向　天子愿借上方剑斩此求马使千金买马?蒙驽可望千里至　帝斥骥归琅琊驾紫氛骖赤霞步骤尧舜轨背扛羲和车怒气酒江江水立渴吻吸海老蛟泣飓风夜袭扶桑根天吴喷薄箕斗昏绝顶望之眠不得圆方莾苍日无色亭前吹笛冻石裂崖下笛声风雨黑长安执友束生刍楚天延伫云模糊 
　　右诗空同集不载以是知先生著作逸者葢尚多也因附载于此俟搜秇文者采焉渭上后学南师仲志 

　　槐野先生存笥稿卷之十六 

　　●槐野先生存笥稿卷之十七 

　　左辅王维桢着　馆甥渭上南师仲编 
　　杂着一十首 
　　御试喜雪赋 
　　拟　赐翰林学士宋濂以所选良马并为　制歌谢表 
　　大司寇箬溪先生顾公像赞 
　　咸宁令齐子像赞 【 并引】 
　　答尹朔野启 
　　请南吉士启 
　　请东体忱启 
　　中秋延宾启 
　　寿薛渭野帐词 【 并引】 
　　赠杨刺史帐词 【 并引】 
　　孝烈皇后鼓吹词应　制 
　　南寺避暑词 

　　杂着 

　　御试喜雪赋 
　　拟赐翰林学士宋濂以所选良马并为制歌谢表 
　　大司寇箬溪先生顾公像赞 
　　咸宁令齐子像赞 
　　答尹朔野启 
　　请南吉士启 
　　请东体忱启 
　　中秋延宾启 
　　寿薛渭野帐词 
　　赠杨刺史帐词 
　　孝烈皇后鼓吹词应制 
　　南寺避暑词 

　　○御试喜雪赋 

　　时维玄冥之月北风增严万汇萧骚层郊落漠九汉泬寥墨卿牵兴于梁园郑老缨情干濡桥英辟待赏于雪宫剡人伺夜而鼓桡况夫三白兆瑞　当宁轸怀白雪逸调孰发瑰才尔乃玄陆降坎青逵升震同云叆叇冲风酿酝剪澄江之琼练无天花于千仭僊子御麻衣而抟空琼屑学杨花而吹鬂由是骚人词士志爽神怡携咏登台炯炯光迷北望燕然之山东眺扶桑之枝中观仙人之掌傍临黄金之陂山增槩而嵯峨树分葩而负奇危掌擎天而璀璨故陂积玉而陆离载盻游客则有谢家吟调孟氏风流挥丽藻以模象问梅花于琼楼载睹景物则有皓鹤拟鲜白鸥比素蔼蓝絮干回飙缀璧英于绮树由是竟日彻宵层飘迭委突矣数尺皓然千里多稼满望于甫田有年将出于太史则见蝗种毙土鼓鸣柳堤白麦垄青窈窈洒洒脉脉萦萦光摇明月之墅影浮白玉之城　宸闱览瑞以开颜群工占岁而适情三农有赖而忭舞九衢喧笑而蜚声俯仰尧天熙皞无营气调人和逸兴遹生乃啸良俦涉灵象踏琼瑶恣玩赏烨然珠玉之雰霏况尔春光之交盎逮夫暮景相禅银魄流波乾坤一色泛亭棹歌雪月在庭棹歌在阿异哉奇乎此乐如何然俄惧其躭康而溺欢也乃睹嘉祥抽冥契悟清标订新誓其蒲冲虚而六出缤纷也有似乎高人志士放怀干宇宙者莫之能系至夫匝郊原而万品葳甤也有似乎丰功伟烈霈泽于海埏者莫窥其际象圭璧以示洁错六英以示秇盻贞松而觉操倚寒梅而思俪尤愿化育恒普恊气常调　帝德增懋　皇泽弥高万代陋黄竹之咏九垓奓白雪之谣于是载忭载舞为之歌曰二气冲融瑶池蔽空　帝降祥兮坠于隰原珠玉弥阡欢声扬兮惟天惠民六合同春　帝德光兮淑和布濩百工安人乐无疆兮乐无疆兮祝　吾皇兮祝　吾皇兮恊虞唐兮 

　　○拟　赐翰林学士宋濂以所选良马并为　制歌谢表 

　　洪武九年某月某日翰林学士臣宋濂伏蒙　圣慈以所选良马井为　制歌以赐臣者　神驹在驭特分　御府之珍　睿藻传神惊覩化工之玅既闻嘶而知　德亦持　扎而怀惭臣诚惶诚恐顿首顿首上言伏念臣濂雕虫小夫驽骀拙品生当胜国之季居在深山之中窜形影以图存望风尘而增忾着鞭首事空怜祖逖之雄历块非材敢慕孙阳之遇会　真主崛兴之始正遗贤待出之时过采虚名至勤再三之驿召曲承　渥眷亲睹九五之　龙飞遂令徧历于高华未尝少责以奔走叨尘　异数首尾十年感过隙之讯驹渐空华发愧冯轩之衰鹤恒抱汗颜剪拂何施驰驱难効况乎三出三入髀消乘传之余兼以一节一趋力匮登台之后叹龙钟之已甚瞻　凤阁而不前岂期待废之躯翻　轸益阪之顾简六闲之宝骏群无留良挥五色之云篇特将貌雅不重懋德懋功之赏忽临私人私第之门臣乃想容与于赋中察风神于阶下得言得意而得象掩周王黄泽之谣和律和吕而和声陋汉帝蒲梢之曲美而知爱捧琬琰以惊心感极生悲抚樊缨而雪涕一跌之虞可免千官之眷谁先兹葢伏遇　皇帝陛下　冠古威神　御图广大用三驱以取顺驰八骏以除残日月焕乎重明乾坤帖尔再定　义降江表毕收倚马之才　诏下域中至有坠驴之笑驾驭一时之豪杰廓清万里之妖氛有如愚臣亦冐　殊奖彼奇才之蘓子甘为前驱若安国之康矦尤当退舍何悟一朝之　锡仰同二氏之荣凤臆龙　　马经而特异过堤趋　阙从人欲而不违乃知大宛之种非凡而益信　王者之言有验也所愧难报者德但徒怀褁革之思不待者年亦无多据鞍之日第当勉寻旧学坚保初忠践霜雪而全身无羡庄生之论当晚莫而求道庶酬齐主之知伏愿　朽索驭民兼金贾士永定万年之轨先登九方之明华山之战骑咸归在在歌镐君之德黄河之瑞图忽出煌煌表羲后之灵臣无任瞻天仰　圣激切屏营之至谨奉　表称　谢以闻 

　　○大司寇箬溪先生顾公像赞 

　　有峩其冠而袍则朱腰犀胸鹤厥状吁吁彼貌者谁姓顾系吴司寇是职仁者是呼胡以称仁续断吹枯讼牒盈万一冤则无维昔皋陶擅声有虞沿逮汉世阴德惟于代远风微苍鹰为徒岂惟苍鹰更号曰屠萋菲张辠钩棘仆躯民生畴重眇于葭莩仰天冥冥不闻我吁吁帝帝遥沉沉紫枢孝娥竟枉越父辄拘愆和干咎　帝德良孤以水以旱祟当其区兹孰为者深文之夫于美司寇穆穆巨儒爰究经术古训是模钦之恤之婴孤闵辜彼核彼诘我原我蘓飞鸾走驺念与之俱轻脱犯跸重用鞭蒲茫茫大楚亢极而巫召祥导和既沾既濡谁谓偶获恺悌攸孚黄口喧颂赭衣去途物亦类感省树集乌于美司寇魁颜巨颅冯冯大腹并贮江湖孔曰仁寿斯言匪迂阴隲终吉今古同符兹年既耆杖不用扶眉秀华葢目炯骊珠嶷嶷岳立矫矫鳬趋唐生在侧惊顾瞿瞿筭数焉极彭籛可逾余言罔诞征之斯图征斯仰斯脉脉动吾 

　　○咸宁令齐子像赞 【 并引】 

　　此咸宁令云汀齐子像也云汀初令蒲蒲人德之乃募工拟容用志弗忘辛丑之冬云汀属公游及华蒲父老越数十辈浮渭奔谒念往泣离持图以献若曰考公似者嗟乎召称去思张传遗像邈代音徽溘尔辍响乃如云汀所获讵可言今无古人哉余乃恫怀时政欲厥令美爰制四韵式阐孙孤赞曰 
　　伤视彼民云汀之志民用不伤云汀之事彼夺者谁失此人龙争公弗获纂公之容岩额星瞳依稀克肖秋凛春煦顾吴失玅瞻依有托无论一毛求所似公麟阁丹霄 

　　○答尹朔野启 

　　读所惠书词俊侔骈驷贯拟连珠珍等睟盘烂方簇锦固以嵬目怵衷钦容避舍则斯作者诚四六之博从文章之宗匠也紧自汉魏寝响晋宋承风降历四朝各裁一体总之雕镂金碧之章恊比宫商之韵角奇逞秀倾五内之精探异搜冥泄二仪之秘犹之郑旦娵闾不同形而共媚园椒江芷非一气而俱芬葢炳然有象蔚然有光矣世代既移华艳随落于是操觚之士侈口西京卑睨江左匪刀椠之为嫌直才情之自索尔至若君矦之词则法锺蓄声而待扣菀蓝具染而出青音不厌听色无辍观可以比肩颜陆敲顶潘张固不必托李奇之高调假相如之夙称其音自远其传勿疑也顾其撰意命篇缘抒孤愤而征词引类咸属微言则又灵均之讽谕嗣宗之避隐达者增唏昧者弗可测也君矦饱黄石之猷兼彩毫之技翌日建牙乕帐草檄龙城固无俟陈琳之为记室孙楚之作从事矣蒙采蒭言竟期布诺方有他夺敢劳后命乎哉 

　　○请南吉士启 

　　恭惟百年门望衣冠承奕世之休八斗才华文赋挟擅场之誉顾声猷之弗竞兼族姓之无闻岂意高贤能亲非耦引蒹葭而延玉树秪表轻微张箫鼓而列绮筵深惭接遇合松上施萝之雅续酒中伐木之歌感私寔切于铭心酬计将期于枉趾夙敶薄宴穆卜良辰乃于八月十有九日牛马走拥篲当门望光尘而局蹐云霄客乘槎上汉沾玉露而归来属从徒闲暇之时当灏气空澄之候命觞如鲁征乐惟秦聊将合二姓之欢情谁道罗八珍之奇品场苗何物欲维千里白驹世德非辉敢下九苞赤凤馈鱼书而遣使思鹤驾而顾吾幸诫阍人无留门者 

　　○请东体忱启 

　　伏以乔木高门许丝萝而上引华堂嘉宴拟秦晋而交欢倚玉为荣报李是愧兹者言申卑悃穆卜良辰以今月二十七日诞陈鸡黍之筵妄意冠裳之会敢谓北门之学士聊为东道之主人星聚荀家知太史明朝必奏气占尹氏望僊车应日来临 

　　○中秋延宾启 

　　伏惟浮踪梗泛漫作江湖之游逝景驹过俄惊岁月之积顷还初服幸值中秋戒酒正而命尊要兰朋而对月虽茅堂竹径远谢西园之珍木瑶华而皓魄高空颇拟南楼之遐观旷览愿寻旧辙言赴新盟惧氷毂之易驰期玉山而共倒 

　　○寿薛渭野帐词 【 并引】 

　　时维季春和风放渭川之花柳律当姑洗迟日丽雍士之河山世际升平域开仁寿祈黄耈而尚齿义重于古人介眉寿以延年情笃于今日恭惟渭野先生执事斯文正脉天府奇才问学宏深髫年已擅名于文囿器宇俊伟弱冠遂震望于儒林论文登显科三秦惊看行空之天马献策取高第四海争识绝代之人龙花封小试牛刀闾井仰严明之治夏官大展骥足豼貅归统驭之方自古直道难容于今高才多妬莼鲈驰思情怀鸥鹭之洲琴鹤还关梦断麒麟之阁陶情物外适意林间兹惟三月良辰阆苑黄鹤传玉笈是谓六十初度海屋仙人献寿筹玉液琼浆交梨火枣绮筵开华屋瑞气絪缊玉宇弄瑶筝仙音嘹喨衣冠济楚礼乐缤纷贵戚如云高朋满坐真尘寰之羽客请拟八百岁而为春乃陆地之谪仙愿祝十二会以纪寿此固人生之大快作德之余庆也仆躬逢盛事无任欢情欲罄铺张必须音什勉缀芜词用祝华筵词曰 
　　春花鬪巧正值春光好东海上来青鸟今年桃更多此会公须到嘉庆也从天佑得君寿考　看珠围翠绕听箫韶缥缈襟怀阔乾坤小金尊飞座上明月转花稍从今后海田数变人难老　 
　　右调千秋岁 

　　○赠杨刺史帐词 【 并引】 

　　伏以　天子征九牧之金以铸鼎义取安邦大夫佩五矦之玉以分封志存报　主得郡苟愧于制锦承恩终负于挥金若此遭逢可胜庆慰恭惟大刺史彬庵先生执事沿执戟之华冑挺联璧之上姿系出凤城故闻四海九州岛之畧家邻乕观尝窥三坟五典之微问学渊源神情秀朗望之罔不退舍见者倒其前徒遂使冀北千金价重燕台之骏图南万里风高越海之鹏卓尔儒林蔚为国器怀玉无勤于三献夺标真胜干五言乃者吉恊梦刀荣分剖竹英玅如终军而御才则慎瑰奇如贾谊而议事不疏顾兹剧州寔称孔道路通巴峡甸接长安非膺游刄之才宁奉解绳之旨淮南无一事而昼卧铃阁常闲河内缘万畆而时廵襜帷镇卷希心古烈高儗华峯十丈之莲抗迹时流清侔渭曲千寻之水九江已见其度乕三郡尽为之还珠春省动两岐之谣夜作收五袴之誉少年挟弹而潜亡他县不闻探囊长老扶藜而遮拜中衢愿为立石屈指计美尤恐十失五之在兹扪心嗟时将无万有一之难获适承台奖允副氓怀抑扬进退之间风俗教化所在诚使赤车下　召当彰黄霸之能　玉玺如褒乃表龚公之绩仆也角身关辅滥齿词曹由今人而观古人叹伤满目自结发以至华发揽采弥襟他人之贤及肩而已我君之政居首裒然踊跃实倍干常伦品题难混于同日情均拔薤词代歌棠词曰 
　　矫矫龙鳞随风云盘转上通寥廓　帝念西州千家万井参错驱龙下界为兹方甘雨时落到如今桑麻徧野处处人家欢乐　儿童群立华薄待行春相迓再四期约只恐　征书一朝顿下鸾阁将玉人天上归去吾曹寂寞聊且把酒浆奉寿留取一钱赠却 
　　右调汉宫春 

　　○孝烈皇后鼓吹词应　制 

　　燕山北望郁　陵阙雷鼓嘈嘈向晓发黼车行榆汁滑驰道蜿蜒盘似发　笳声鸣未歇空岭永埋明月冠冕千嗟万咄此际魂超忽　右调应天长 

　　○南寺避暑词 

　　万里骄云千山赤日人在洪炉双翼难生十洲阻向蹔卧松庐天风陡起南隅绕林壑那羡蓬壶倦游归去月中跨鹤花底鸣驹　右调柳梢青 

　　槐野先生存笥稿卷之十七 

　　●槐野先生存笥稿卷之十八 

　　左辅王维桢着　馆甥渭上南师仲编 
　　祭文二十二首 
　　告华岳文 
　　告武安王关公文 
　　再告关公文 
　　祭华岩东侍御文 
　　祭郑亭东大夫文 
　　祭刘隐君文 
　　同乡合祭马西玄先生文 
　　同乡合祭吕泾野先生文 
　　词林合祭吕泾野先生文 
　　词林合祭张阳峯先生文 
　　谒侍归展告先公文 
　　祠堂成祭告文 
　　祭甘经历文 
　　祭外舅半山郭公文 
　　词林合祭王懋中太史文 
　　同馆合祭王太史文 
　　祭先考赠君文 
　　祭叔父王次公文 
　　祭前山先生文 
　　祭孙通府文 
　　祭赠君墓文 
　　祭仲父质庵公文 

　　祭文 

　　告华岳文 
　　告武安王关公文 
　　再告关公文 
　　祭华岩东侍御文 
　　祭郑亭东大夫文 
　　祭刘隐君文 
　　同乡合祭马西玄先生文 
　　同乡合祭吕泾野先生文 
　　词林合祭吕泾野先生文 
　　词林合祭张阳峯先生文 
　　谒侍归展告先公文 
　　祠堂成祭告文 
　　祭甘经历文 
　　祭外舅半山公文 
　　词林合祭王懋中太史文 
　　同馆合祭王太史文 
　　祭先考赠君文 
　　祭叔父王次公文 
　　祭前山先生文 
　　祭孙通府文 
　　祭赠君墓文 
　　祭仲父质庵公文 

　　○告华岳文 

　　嘉靖三十四年岁次乙卯闰十一月壬戌朔越初九日庚午南京国子监祭酒华下生王维桢谨设牲醴告祈于　西岳华山之神曰顷者桢之母刘病在里中而报至京师也桢乃疏请　天子乞归而侍疾焉天子下吏部议吏部顾尼疏不行以桢徙今官令便之西于是　天子可之乃兹行过祠下徼惠于岳神唯垂明听而赐鉴焉夫祥青旤福皆天所畀桢既巳知之矣然窃闻五岳者视三公也三公不敢上僭君权然法得以告令主泽下流也桢今徙官而西者是已假桢获辠于高玄则眚当着其躬不宜累及所亲即若非辠或盭气流薄突至偶值岳神亦宜白之高玄令勑司命真宰驱彼二竖而还此四体不得令慈闱坐痿孤儿衔恤也且神血食金方职在保育群生御灾扞患今母刘灾患若此独不当扞而御之乎母刘天性醇笃事神最谨岳神所洞鉴也乃顾令疾甚礼神者蒙灾慢神者柰何哉今夫境有旱涝祷之辄应吐雾吞云效不移时若是乎其灵且异也今桢所祷为亲乞命又非直旱涝之比矣岳神顾忍使之延时日乎桢故守史官凡山灵川异不嫌特书即岳神显庇令母刘疾已桢力当撰录其事传之永永以彰岳神之惠唯垂明听而赐鉴焉 

　　○告武安王关公文 

　　义勇武安王关公祠下今月二十日家报来言桢之母刘太孺人以九月二十八日感冐风疾半身不随语言蹇涩报至桢神魄飞越不知所为窃惟大王足下英灵振于千古前知通于九天即如母病目前可复大王幸明示之脱若缠绵不能遽尔去体大王亦明示之或用医药收功或因祷祀求痊二者皆世俗捄疾者之恒道也果若从事于斯二者可以愈母之疾桢亦不惮随俗期在解亲之厄而巳大王亦明示之桢尝读汉史睹大王之英烈忠勇未始不气为之壮神与之依也仰惟大王鉴此素衷怜此哀祈露机于未　　　于将至卒之有效桢当曳履祠下手将瓣香庸展谢私且欲为大王论撰往迹阐发幽懿以补谱牒之所未具惟大王怜察之 

　　○再告关公文 

　　今者桢以老母病废之故计将具疏　上闻欲图终养第官叨侍从事取　宸断所系匪轻今疏或可或不可或就或不就唯明神示之桢将据之为行止也语曰卜以稽疑桢平生无疑事而为亲图归又未足置疑所恐恐者独惩于近事以故弗敢直遂耳又明神之灵照通于四海而察于九玄故不恤再渎再拜稽首而敬使卜之唯示之筊词焉 

　　○祭华岩东侍御文 

　　嘉靖庚子华岩叔丈东公卒其年十月十有二日将奉公窆焉而史官王维桢者公故女侄婿也以先期奠有辞辞曰我崇我肴我载我酒缟带练袍酹公柩所公气豪绝公性慷慨英魂不流瞻也如在嗟惟岩公卓哉岌岌孕华而生肖华而立侃侃者论矫矫者风光邦震代急电长虹乃世弗谐县车特早歌觞永日丘园娱老人言龙卧公曰鸿冥遥岑孤杪弋弹何惊岩月溪苌青娥白纻彭泽徜徉东山容与阅年六袠笑口常开袍峥豸角庭拥麟胎而寿而昌有先有后江东王谢关西韦杜言念贵游建节鸣驺百岁如矢乐不偿忧所嗟公者摩霄俊鹘空群逸马孰安孰危孰多孰寡所嗟公者俊鹘铩翮逸马窘步空负苍生竟阻遐鹜追惟晋阳驱车淮海揽辔都亭埋轮行行者避可谓无具者哉胡阶萋菲成此屯蹇云不为霖悠悠在山嗟乎仲尼天知子舆不遇杜甫穷愁李广失利或海或桑或帝或甿星辉月晦尺短寸长数也何常而奚为岩公伤哉乃乱曰化而往者同邪合而终者独邪岩岩者华邪百千万禩付与不朽者公邪 

　　○祭郑亭东大夫文 

　　嘉靖庚子奉直大夫工部营缮司郎中郑亭东公甫及葬时翰林院检讨王某以告在里取十一月二十六日修奠事公丈人行也再拜哭且告之曰公之死死荆楚长沙域汨罗所贾谊足幽俦屈平为冥友公之葬葬城西土窿窿艹萋萋何时化成鹤一来华表啼公死公安我悲我悼吉人弗谷志士毁造一悲声咽一悼泪横再悲再悼月惨云亭悲悼悠悠望南垓魂乎魂乎来未来洞庭缅渺衡岳崔嵬精为泽畔芷气作天南雷我握彤管赋此招魂英英郑老来鉴予言公心如石公德如醇公才如?公政如春天乎不吊负此吉人喟昔金闺接佩紫陌逐风招邀酒斝酬唱诗筒而今也素帏在堂丹旐在宇椒醑酹沙雍门歌户俛仰今昔哀欢殊科涕匪无从渐渐县河彼人曰抝哉王生孤峭违常哭死独伤胡薄此生胡厚此亡嗟嗟郑老畴当郑老畴当 

　　○祭刘隐君文 

　　嘉靖辛丑之秋刘隐君西野翁卒其子华州刺史龙坡公闻讣绝复蘓者数四已为位以哭华州人王维桢者官翰林检讨维时谒谢在里取昔人七哀之谊布奠抒忡钦风喟德爰托告于兹文辞曰曩余好此奇游兮乃东极乎蓬瀛览金台之故墟兮讯桂苑之残楹往者既不可迹兮羌延伫而怦怦翁乃产台侧而庐苑左兮洵好修而继声驱骥子于万里兮恐燕昭未之曾致蓻兰种玉杂品桂而罗砌兮视十郎其不啻谓一代之簪组兮形拘拘若桎梏侣安期而挟羡门兮遂平分此阆壶朝晞发干扶桑兮夕吸瓢干沆瀣走浮丘而避洁兮俛庞公而下拜诵　皇王之御宇兮风沕穆而熙洽信老安而少怀兮徧谷野其相狎尔其历寒燠而七十换兮更　四帝而化之洵尧舜之逸民兮揆巢由而亚之苟令德其孔章兮又何必结缨冕也彼乘轩而竟为鹤兮非斯世之所鲜也弁显融而弗履兮谅嗣彦以取偿旷俛仰其何恧兮纵偃蹇而相羊白日忽其不淹兮羌俄及乎崦嵫少微晻暧而靡光兮菊渝节而殒枝空瀛岛之泬??寥兮纷鹤怨而凤哭余岂不知古稀之洵美兮跂彭籛犹谓之蹙仰高汉之茫茫兮下哀鴈之嘈嘈伤令子之栾栾兮值风雨之潇潇凄旅魂之营营兮共夜乌之啾啾洒双弟之浪浪兮随东泒而悠悠猥余小子兮景休明而锺慕夫既不获承颜兮又重以殊路念伯夷之抗行兮附马迁而声施依太史之遗则兮握彤管而敶词乱曰燕有隐君曰西野兮含德弗耀子万里马兮既寿且祺世其寡兮桂酒椒浆我其泻兮灵乎千里假弗假兮 

　　○同乡合祭马西玄先生文 

　　天眷　皇朝　圣神聿起笃生哲人爰作　帝使于烁我公降命上玄秀毓昆仑瑞应奎躔托景风云结知　九五九五嘉乐雪汝霖雨白日忽匿梁木易颓长驾促涂吉望凶来　天子曰咨丧我股肱歼良昧理福善无征邦无笙竽士有吟啸矧我共域而不斯吊厥初鹰奋爰集石渠疏留八骏气夺万夫批鳞逆怒一麾出守淮阳卧理颕川歌母太微重焕吉士再征贾归宣室朔侍承明穆穆辟雍祁祁髦士公其贰之标立景附乃历银台乃领留均两都并蹈六馆咸甄惟　帝怀贤还公蓟　阙夙夜惟寅五礼遂发　帝曰休哉兼秩示辉朝临南署暮对北扉诞陟泰阶克毗克载云灭雨纪甿心竟背长沙悲鹏曲阜悼麟贤圣恒厄异世同尘猗欤先生身固遭时学弗阿世外若温夷中实贞厉凡夫踰闲恭人矜细于道苟合于俗宁盭至其潜机玄镜旁烛无际执权应物靡随靡滞是则上智无明末涂罕俪猗欤先生幼综篇翰遂握真论寖闳寖肆海蓄云宣聪窥玅解道寄遗编班扬接轸陆谢执鞭文明之代作者犂然大雅既逝朱瑟绝弦猗欤先生体潜声耀数短道长剑埋浮彩兰死存香　帝念前徽考谥增职隆章宠数光照中域輀轩宵戒丹旐晨飞违此皇扃玄室是依开阡京兆砦石蒿里臣义　君恩纪厥终始嗟嗟我土形厚且庬奕世育贤长发有祥乃今武功修文高陵挂剑渭南藏舟上郡辞殿四氏接零关河渐虚悲乡喟运相视涟如祖公干郊停骖景夕高城愁入邻人夜笛 

　　○同乡合祭吕泾野先生文 

　　嗟乎先生殁矣五星隐曜太华摧峯秦人加痛海内寡悰嗟乎先生少综经术壮侍　明廷疏獘列政冀寤　天听天听乃许迁贾长沙太息流涕万事参差暨移留都瞻　天弥远益保朴忠谁意旋反　圣思忽逮有　诏赐环试于成均晋于讲筵天与贞则屡踬不移岩岩立教侃侃陈词动期道合遑恤俗盭千人所依一夫或懠遂去　帝侧俾贰南曹来若泰山去如鸿毛先生曰吁我当往矣上书白老　报曰归止归止兵樊毕景是图万方念之犹俟来蘓昊天不吊大星俄殒贤者弗贤圣言安凖嗟乎先生道可康世文学其余志厄途穷俛而著书著书孔多羽翼宣尼宗朱斥陆学者以师假令先生年得耆耄遇侔旦?将勒勋旗常安号讨索也嗟乎先生殁矣不殁者名彼生无闻何若无生某等乡邑后学瞻仰在兹夺我蓍鉴同情共悲特念縻爵　阙下负土无从词不尽哀聊写深衷 

　　○词林合祭吕泾野先生文 

　　休矣西土爰有吕公身殁名立太华空同淑质自天少敦贞素年踰耳顺厥履弥固令德既昭而词孔宣阐经翼圣往绍来传圣道维何忠孝是止公实践之有言匪侈始公魁世人称温饱公志弗存食贫甘老解组归来卿曹右职扃扉匿影环堵荆棘诗赞羔羊孔称渊宪今故相观旷世同券有讣歘闻哲人其萎群绅用悼　天子曰咨讲筵故从恤典示慈道巨数奇　帝念在兹嗟嗟吕公言方蓍蔡行等瑶瑛如春之盎如砥之平蒙泛俄及霖雨空情国亡其宝士丧其程某等旧宷新悲哀不临木瞻深室远有词载轴 

　　○词林合祭张阳峯先生文 

　　于乎先生令德纯懿如玉隐璞不暴其光而辉众目书贵钦若诗咏柔嘉公也蹈之誉彻金华　天子曰咨惟汝予弼位既崇矣厥心乃栗中兴之治外攘内修论思密勿以赞　皇猷旦?翼姬萧傮佐汉今古勠力肤功咸烂洪川中济有柁斯摧苾苾和羹而失其梅顷公拜　恩佩玉煌煌朝簪骈趋贺公于堂荣杏倚伏则莫可准庆者出闾吊者旋轸事闻　九五若曰噫嘻感今追昔罢朝抚髀早参经幄末典邦礼帝聪以辟　王制聿起运遘好文大昌厥词赋成夺席奏入称奇一朝奄化万事俱尽死生定数智者勿论公达幽明瞑目长毕乃今之人思公罔极百身愿赎九原不作国中休杵贤士悲阁灵輀既戒饯宾在门舍此京室湘山望奔骑吹喧涂旌旐蔽天　皇锡异数以象生前有伤公者旅榇孤征德人不嗣视天冥冥嗟嗟否否天道忌完即贵既寿公其用宽 

　　○谒侍归展告先公文 

　　繄自壬寅言迈于京逮今旋返霜露四零在职望丘天遥壤隔怵兹逝节徒尔恻恻母也念只勑儿请告告于　天子曰汝归造既造于家爰哭于野感今喟昔谁能忘者有堂有室母即是居翁也幽扃各安其庐 

　　○祠堂成祭告文 

　　自桢髫年见考君祀先谨然惟于寝考君好贤闻礼以为庶人祭于寝也考君既殁而仕礼得立庙祀先然故宇局隘计拓而营之未能也嘉靖庚子幸改宅稍敞留地一区于堂之左拟庙乃桢却宦游未就礼称君子将营宫室宗庙为先乃桢兹顾后辠其大哉丙午桢复告还始立庙于向之虚所制四椟座迁各主于其中起新模荐孝思焉桢按典记自大夫以下不列祭及高祖之文又士祭自祖祢则止谓泽有浅深斯制因隆杀云我高祖按察君始迁华始爵寔启王裔科第诗书绵至今世濊哉先德宁忍杀之弗祀曾祖次公我王父父而王父庶子也我考君王父长子也称宗王父不得祢次公而考君为宗子寔得祖次公考君往已祭之桢又考君之长子为继祢小宗小宗固得祭三代也逮祭高祖凡四代而桢不为僭也古者代为一庙制备而象巍今庙止一楹合藏四主即祭寝者犹必及之而况得庙乎礼殇与无后者祔食于祖考制则各因代祔今屋隘更置他几不得而夭者孤者又若无依也将取岁首终凖人生殁之义以元日腊日为位招祭之又万物本天人本祖始祖弗祭如情何乃窃古制以冬至之日为坛祝拜之岁一行其庙祭以四仲之月举忌日腊日并举自余俗荐则桢母刘故刑于考君奉先倍孝能为之不为典嗟乎自宗法不讲祀典久湮即学士大夫甘自类于野人今庙规度仪法未尽符古然由是得以合先追远附于食不忘报之义仰冀诸慈冥翼咸相懋王氏宗庶庙祀永永矣  

　　○祭甘经历文 

　　谓寿必贤而公静渊顾不得年谓仁必嗣而公孝植孝子乃匮谓才必达而公崛拔台幕不越谓天从人人言恂恂转灾其身谓理御数吉人俭受于何则厚谓圣言信不善或顺善兹蹈衅总之天远默默巫咸不测古今皆惑回也弗延邓攸绝传匪公独怜有榇在旅仲容斯举征日烦暑汗马塞涂送者倾都或悼或吁秦蜀形亲我等故人视众倍辛祖奠薤诗以当别卮以当骊词 

　　○祭外舅半山公文 

　　岁秋八月有伻来诣讣而乞铭主翁纳竁予曰咤乎骇栗不制昔也何健今也何脆矍矍遗老昼饮宵继彼皆泥颓翁独揭厉嗟杯中物人曰绵世积而郁毒翻以速毙位不当才休且饭粝因觅醉乡遂游无际状杨氏为载弗漏细志掇其槩以视来裔东门之丘送车嘒嘒或绋而讴或酹而祭余岂异人柰何匏系神奔迹阻西顾沾袂日下更东羡门永闭悲离伤绝怛若受刿既以铭归贻书伉俪以赗以祀有亡焉计 

　　○词林合祭王懋中太史文 

　　语曰寄珠于人求不越宿藏剑于厘化不踰年其王子谓乎王子负器而需时蓄才而善閟乃其光益灼灼见也斯与照乘之珠断犀之剑异邪则天固靳之矣而弗能收之邪尝观夫东下之波与西逝之乌即□□等死耳顾独念贤者夭才者促蕴之虽奇施之□□悲夫昔贾生早萎李贺弗延君子曰既贤之才之而又夭之促之天其谓何乃今王子又奚异于两生云人恒言有不可诘之天今王子若此岂非不可诘者欤 

　　○同馆合祭王太史文 

　　王子之行贤者之侣也乃遽五月而疾三十八岁而死　朝大夫闻者无问识与不识皆为雪涕余等固重有伤焉王子操俭慎微密以名其德然亦以是殒其身病且剧恨犹琐屑米盐之问少恢恢大也虽然伯牛之洪也窿然瘠矣颜氏子之弗迁怒也溘然夭矣此又关人哉夫命犹幅尺也杼柚既定能益而长乎王子独柰命何若曰作善以速殃勑躬而灭性天如是冥冥也非然哉非然哉 

　　○祭先考赠君文 

　　嘉靖二十八年岁次己酉十一月丙子越十二日丁未翰林院修撰男维桢谨治酒脯果蔬设在旅舍祭于　赠检讨考君之位曰孤今者叨沾　新命迁秩修撰矣　国制翰林历九载满得升二级孤以资进非由望擢也始考君教孤令任一职効一事言至今存矣孤奉之弗懈勉勉在位柰疏卤浅细何夫词命之道关国华采庸讵可疏卤浅细能也比兹九载至孤扪心惶悖解缨待黜会　诏以例迁大哉　皇仁真不弁敝帷矣故事由修撰而又进浸显浸重且畀之艰孤于词且未良又安能肩其巨也我母先是还里权修考君祀孤殆将归而扫蒿莱矣人生进不善宦又退不明孝则忝所生甚矣孤久怀斯念因之申白可不云何梦以通钦哉仰哉  

　　○祭叔父王次公文 

　　日值上浣而月仲春桑梓在忆客来自秦余忻坐客客语逡廵次达叔氏灾丁其身是邪非邪情惊意嗔无几承讣语合来宾手讣呜咽母也怆神室妇在侍泣下沾巾幼女何知双睫津津哀莫酷斯天胡弗仁既夺余父叔亦沈沦崩肠刺骨腹转车轮俛踏厚地仰呌高旼生有夭殇叔也七旬寿则寿矣柰失所亲疾云大剧医技罔伸五日不寤千刧长泯嗟嗟我祖行备且醇二父承之兄爱弟驯我年弱冠即罹苦辛叔也视之既笃既频嗣脱于厄忽跃风尘为教寔繁勉矣良臣岂不思报石粟则贫抚今忆昔曲曲难陈灵游何所我絷　升楯末由登木瞻云惟颦叔有四男屹屹振振两我呼兄称席上珍二季积着或号千缗环过其家酾酒割鳞问欲以事靡令弗遵卒哭之悲感及比邻讣我词畧词畧意真伻来致哀兼葬是询胡兆之卜我言可循城南古丘郁乎嶙峋左爽右垲士匪常伦二父厝之翼挟股踆千秋万叶有亨无屯往余卜兹既刈荆榛垣墉外缭佳木蓁蓁顷计吁帝将以私论归徙严魄岁属良辰沉沉　九关上谒惧摈乘间入告有怀竟申先兹治奠捐帑　赐银匪物之贵斯念诚寅 

　　○祭前山先生文 

　　往桢之京时先生犹伏在浅土不谓其今归即九原也先生殁十五年而始葬葬时桢滞在史局不得与绋讴列归乃由阡路攀宰木则怆然感怀焉桢自髫年即就先生学先生若姑母咸子视之先生所督教期冀我者咸鸿巨之业非常之事以今睹世师复何如先生者也昔宋玉哀其师屈原撰九辨之章桢才驽下不逮前英欲图只言申写之安能哉世俗好华而先生朴人情好炫而先生晦凡此皆足范今传后而先生自为志述之亦自信其当无愧也晋陶潜令彭泽自解印归归而有余快至老且卒手勒祭文述平生之槩君子以为达乃今逮先生特两见耳世何有如先生者也桢忆思往训则为之凄谈述高雅又为之喜二念横胸非词末展聊陈悃愫实不尽万分一也 

　　○祭孙通府文 

　　先生殁二十四春秋矣子大亨竟不能归先生于土寻而厥配孺人亡桢小子葢怛然痛怀焉先生方廉介直罔触忌讳固狷者之高蹈孔门之遗贤也乃宦既不达卒而其嗣又阨塞窘甚此何以解也传曰天道无亲常与善人若先生者以谓善人非邪桢自任衣冠即诸记先生行履彼其时先生巳拔俗独立莫有耦者物逐运移俗因化改抵于斯会又能有望先生下风者哉桢小子高先生之节而闵其滞浅土也乃为购阡开竁与其配孺人合定万年之宅焉小子鉴之 

　　○祭赠君墓文 

　　我君距今殁二十有五年矣而男署留翰设令我君在当七十五岁耳人生以百岁为期而耄耋固时时见之我君胡不逮哉我君教我学甚笃不食其力缅怀往昔泪淫淫下矣兹且南迈取道丘园展此永思词以酹之灵知之不 

　　○祭仲父质庵公文 

　　仲父殁一岁而桢归归见其堂除虚则哭于其堂兹覩其羡门闭则又哭于其野焉桢之归也为署留翰乃取道家山展此哀悰仲父有潜德高行令黯黯不能表是桢之辠也夫是桢之辠也夫虽然有须哉 

　　槐野先生存笥稿卷之十八 

　　●槐野先生存笥稿卷之十九 

　　左辅王维桢着　馆甥渭上南师仲编 
　　祭文一十六首 
　　词林合祭王太史孺人文 
　　同乡合祭王太安人文 
　　祭赵侍郎母太淑人文 
　　同年合祭王太恭人文 
　　祭卢太史孺人文 
　　同乡合祭太恭人王母文 
　　词林合祭王太恭人文 
　　同乡合祭庞母太孺人文 
　　祭胡宜人文 
　　会祭孙太夫人文 
　　祭赵宜人文 
　　祭南恭人文 
　　哭亡女淑姬文 
　　祭妹文 
　　送亡女文 

　　祭文 

　　祭赵宜人文 
　　词林合祭王太史孺人文 
　　同乡合祭王太安人文 
　　祭赵侍郎母太淑人文 
　　同年合祭王太恭人文 
　　祭卢太史孺人文 
　　同乡合祭太恭人王母文 
　　词林合祭王太恭人文 
　　同乡合祭庞母太孺人文 
　　祭胡宜人文 
　　会祭孙太夫人文 
　　祭赵宜人文 
　　祭南恭人文 
　　哭亡女淑姬文 
　　祭妹文 
　　送亡女文 

　　○祭赵宜人文 

　　嘉靖庚子仲冬　诰封太宜人上党赵母都氏卒于渭南旅所其子四川宪君扶榇东还道出华州华州人王维桢官翰林检讨寔与宪君同年进者也谊关世好情仿生刍爰敦菲奠申以芜辞辞曰巴竹甘笋锦水饶渔子兮克孝手转潘舆大家逐子于渭之里宝婺俄沈云軿倏起剑门何在潞泽巳遥养弗从志数也尔逃川岭盘盘言归言迈素毂丹旌路人用喟宵猿昼鹤雪馆风滩孤魂独子有泪如潺予也秦人母乃晋族三徙成名爰知令淑令淑已矣而贵而荣殁有不朽何死何生西蜀使者绣斧屹屹后禄难量慈训之力灵兮于征尔家尔庭悃思轨则乡念仪刑我手椒浆我歌楚些哀缘义起余涕沾车 

　　○词林合祭王太史孺人文 

　　王氏有赫厥惟太史休矣硕人寔天作比作比伊何等芳齐美如珪俪璋将蘅和芷太史温温崇朴去侈岂俗之移唯道是止朝士翕然称曰君子皦皦令名宁独文似硕人相之克顺克理解佩荠眉动符前轨媚于士夫专爱姑妣令德允臧勿云织绮硕人之生名宗贵里兄也班生翁为孟氏懿质既贞内戒尔尔乃归于王阃誉遂起　帝制有嘉爰旌幽履幽履载扬从以锡祉吉凶何期庆吊相随大命奄勿歼此淑姬考祥元吉人皆信之仁贤不禄母载空词茕茕太史悼往伤离形匿世隔谁哉予宜比目失浪连理摧枝匹翼乖翔云胡勿悲尘掩遗琹蛛网虚帷物不毁故而人不追某等四海之人太史同池太史既戚予戚在兹生非金石谁能勿萎或彭或殇造化小儿晨旭夕没春卉秋腓理无久视达者不疑硕人克明安此长毕钦德将祀冠裳有秩 

　　○同乡合祭王太安人文 

　　猗欤阿母振王氏宗何以振之子户部公户部太公隐德隆中太公之先奕世朴冲爰逮户部矫矫奋庸刘晏经国萧何饷戎朝簪籍甚里门崇崇伊谁谷者阿母之功太公刚倡阿母柔随太公中殒阿母峻持长男户部驱事宏词中男力本勉旃小儿三男屹屹月旦称徽赫赫户部卒显断机彼苍眷德八袠介祉行有板舆御有嘉旨俄云辞堂户部摧毁岂不考终痛我令妣某等户部与游识母于子匡闺着诫大家趾美仁族恤孤邦媛同轨月落在天其辉不死母也云亡遗芳在里户部跣奔爰即繐帷绋讴伊阻望酹在兹 

　　○祭赵侍郎母太淑人文 

　　于赫赵氏实生司徒茂功淑问以翼　皇图昔我秦服戎寇边隅内困给饟利害须臾赵属保厘洪猷以纡权施经据靡滞靡迂卒使战士饱奋誓共忘躯献馘奏绩　天子曰俞既乃训俗阜财孾视惸孤循行劳来定扰返逋秦人德赵何以效吾赵有寿母有祝有呼呼曰阿母若子我蘓祝曰阿母千岁是逾人士作歌爰采谣歈作者万言一言非诬群言既集予序以传谁谓比周而德用宣赵徙度支　诏佐晋边板舆于迈逐子翩翩无何讣至月没云迁悼今喟往实用恻然我闻阿母诞膺温惠容止静专仁逮宗戚德隆誉延泉源木本令子象贤恭穆仁愿视则忘愆胡不永永副我祝篇岂云弗寿谢彼千年予系金闺母家澶渊吊阻临木望蔽遥阡将使附诔目断情连尚图石室令德用镌 

　　○同年合祭王太恭人文 

　　于铄王氏厥维藩公藩公载兴夫人以崇夫人伊何藩公之母刑家诫子既顺且矩藩公率之蚤厉云逵修能姱节仍倡厥嗣大道既隐末季靡靡如脂如韦俗移志徙矫矫藩公砥柱横流信道委命宁沈母浮孟遵仁义爰念断织骏声用章母训是力昔在辛卯逐子于秦我等诸生子与陶甄旧德允怀日月不灭母也讣闻相告凄切岂不寿考犹谢百龄岂不荣茂我愿未盈洛阳北坂蓟野望遥绋讴无从焉酹桂椒词以写之将之云翰兰萎珠沈怛焉恻叹 

　　○祭卢太史孺人文 

　　贤岂必寿促延惟命孺人奚伤灵輀既戒违此京室返彼齐疆嗟哉卢史休兹令匹溘尔云亡偏轮不转只翼不飞卢曰予殃孺人归卢遗贫饬敬人言孟光既卢历显不综内治一秉官常官常易修内治希遘卢也二良靡实弗宣如彼宫锺有声载杨猗猗蕙兰春为茂草秋萎严霜卢曰悲乎岂怨霜露所怀旧香汉滨遗佩荒忽邂逅交甫不忘矧兹周禂以歌以泣痛于蒙庄有侪来集哀卢之哀酹孺人觞于乎孺人生不踰阈冥魂干迈焉识故乡丹旐在途依方南指魂兮与翔 

　　○同乡合祭太恭人王母文 

　　繄中宪君厥初作俪寔维太张张也云殁李筮李归令德继明张有六孤李为鞠之若离于肠或世儒冠或号素封嶷嶷光光中有次公爰贰秩宗　天子称良秩宗德李曰孤等立母氏扶将初李婴疾秩宗吁祷庶几无殃其若合何殒先黄发未秋忽霜讣来自里诧矣秩宗眦决形丧是邪非邪顷之讯定一哭辄僵我曹乡人趋而就吊劝慰万方秩宗曰唶悠悠长诀予阻殊乡佥曰巳哉且乞　渥典荣施黄壤秩宗辍泣伏苫草奏彻于　九阊维　帝曰俞降制如求瑶札煌煌噫嘻恭人德则鸤鸠嘉问蘅芳彼何人斯不字遗孤霜野彷徨芳臭俱流有言之唾有颂而扬秩宗于归大隧开涂慈魄永藏有司奉　诏祀筵有楚左猪右羊灵车载发嵬阡广陌观者堵墙互美逓传以荣以大谓莫能当我曹縻兹绋讴末由回首秦疆秩宗为位群来酬之爰申斯章 

　　○词林合祭王太恭人文 

　　世传闵损王祥为纯孝者谓其母继而难事也乃慈恭人寔宗伯公继母宗伯公事既孝而恭人性复慈岂非古人之所难今人之所易哉宗伯公之母亡遗有六男子恭人顾复隐轸既如巳出彼闵王二氏之妪不能安只孤而况其六乎难矣难矣恭人卒干家讣至京师宗伯公擗踊震悼痛若弗胜彼其中诚有所不可解也宗伯公哀有间则数恭人之懿行幽芳焉曰恭顺贞叔事事在躬璧完而珠辉兰芬而月皎也夫女一德称善乃兹众休咸会即古大家奚多焉嗟乎月没留照兰死存香苟为珠璧潚沈愈光恭人逝矣何在何亡 

　　○同乡合祭庞母太孺人文 

　　语曰深山大泽龙蛇出焉其孺人谓邪方庞翁之尉内江也内江盗起攻城且陷令丞悉亡匿独尉乘城拒守孺人从后持之若曰夫死官身死夫者即古烈士之风何以加焉今侍御君在列翼翼屹屹有断鳌立极衔石填海之意斯固胚胎非凡种能有也孺人虽处在闺合然识达事理里妇有以情白者得孺人为解如病投剂酒然脱矍然寤也侍御君始为润州理狱多平反万口归明则孺人其本乎昔人谓阴德兴后仁者永年今孺人年八十七而卒又有子如侍御君嗟乎兼之矣某等乡人承讣踵趋寻兹置奠实仰休嘉而下拜焉 

　　○祭胡宜人文 

　　今兹春杪我车西还有美胡伯华声载宣断狱疾流覆甿比天政通体畅色泽而鲜悲欢倚伏节月代迁爰及秋孟翛尔黯然我讯胡伯白内子焉内子慎职戢戢勉旃沈痾既久百忧余煎余貌奚丰余色奚妍居无何顷有讣吾笺上池不効西母来延我奔胡伯胡伯涕涟凄凄百语一语一怜祀事孔修往尔治笾苹藻在涧孰荐于筵言巳而泣我劝且坚恢恢大块含载亿千或夭而折或邈以绵生不由吾去岂吾牵在昔达人谓世虚船不哀殇子不慕彭籛公何为者有泪迸泉胡伯戒辆载逝者旋引绋倾城送车盈阡我时道左臆想目睊往也素輀来而翟軿所以胡伯别意旌县生不踰阈安识山川或降或升丹旐导前哀笳何咽愁云停翩如怨如戚兹理实玄呜呼噫嘻彼姝者荃枯而存香荣为纮綖何死何生芳臭婵娟榆柳诚茂讵此比肩我今祖亡有词载篇灵窥文义谅鉴吾虔 

　　○会祭孙太夫人文 

　　夫世称姚江孙氏为凤林夫人为丹穴者葢谓其所产异也今诸君翩然振衢烨然照世矣余等以为此非独所产异也固诚有教诫之力焉在昔逆藩之变一时甘心者岂少乎乃忠烈公独死之当斯之会夫人葢痛之甚即何难于一决顾诸君未立乃忍而至今今其年九十余高矣语曰死有轻于鸿毛有重于泰山其在孙氏可谓两得之矣余等又惟下宫之难程婴不死竟以振赵氏后彼固丈夫行耳则何异焉乃若夫人葢笄黛之流品闺合之淑媛也固未始有稽古之学博声之好也乃卒与同其志世岂有两之者哉今或须眉而为妇女冠剑而在沟壑智愚之相距又何啻千里也余等与夫人之子三君者游因窃识夫人之志于其临穴乃为之词而章其休焉非谀之也 

　　○祭赵宜人文 

　　奕奕大赵门阀巍如王考司牧露冕赤车三传逾振簪笔玉除凤兮罕俪艰哉相于有姬曰牟人亦曰凰应凤之求栖于后房飞则比翼以和以倡月旦有评维赵之祥厥祥维何祀事孔勤苹蘩在豆神保聿欣岂不俭德孝养苾芬翁姑燕喜爰相夫君夫君硕硕载游于吴棘寺称平后赵前于赵入自外举案以趋君也有妇余也有夫高室鬼瞰嫉忧来于有鸟衔羽奄尔成单譬彼比目失之狂澜庄生击缶音切鼻酸吴越壤界犹隔云山旅榇斯发望望海湾夫君送之止于郊关魂逝形留痴立不还不还奈何爰即君询逝掩一抔一诀长泯吾属劝斯乃返其轮往哉宜人翩翩骎骎 

　　○祭南恭人文 

　　猗欤南氏二凤翩翩元方既殂诸孤眇绵谁则振之仲氏最贤为授弓裘以世以传有嫂凄其慰者畴前仲氏揖户恭人奉筵饮之食之既诚既虔室无二语欢无际埏产有一雏凤毛比娟恭人视之与孤同怜出必问往入则白还岂不踔厉咸策之鞭仲氏初筮式游于燕恭人既从内事忘牵宋郡掌平蜀道霄连逐君于迈遂谙世缘夫君倦游勒功代边鹭车言归随以翟軿恭人拜嫂叙离呜咽诸孤班谒拊顶摩肩当此之际雏飞刺天昼直金门夜检芸编恭人念之爰遗素笺八行珠缀总之勉旃忌哉天乎亏物之全天乎忌哉夺人所便夫君悼之影只形偏鼓缶长歌泪若灌川嫂氏拊床呼神叩玄彼胡永永此独斯年诸孤环哭踊地地穿生不由胞痛若戈鋋鴈书告哀郎君瞿然梦邪真邪骨解魂迁望云长奔秋风与旋峡猿吟啸河水溅溅郎干斯时肝肠百煎迨及门闾观者骈填伏木一呌震雷破巅翁也持之勉止语圆妪欺金母翁乃彭籛郎君听翁且泣且言医不巳疾祷祀倘存西礼白帝南礼上元东礼木公北礼星垣四礼诚毕意且返魂礼如罔効为示患原我走十洲求丹问门一拌形变数粒体温仙人闵惠患若或援诸皆弗试坐敛厚坤言巳忽仆情极声吞桢乃恭人郎君之姻亲也义托葭莩承讣废餐洎得曲折春朝罢罇江篱可荐驿道愁烦官縻敢脱执绋空纶使来会葬授令飞飜日毋辍运足毋滞跟遗书舍人蔬剪家园牲牛羊豕取具山村左罗五鼎右列三盆物俭而陋意则良敦 

　　○哭亡女淑姬文 

　　父槐野翁哭长女王淑姬之柩曰呜呼淑姬我来自外而汝不逆我于门内牵衣袖以行邪我拊木大器淑姬者以百数而淑姬不一从木中应我邪我来拜堂下省侍太夫人而淑姬惝怳飘忽不在左右淑姬安之邪我入淑姬闺合中合中唯有镜台妆匣其上委尘淑姬安适而弗理邪我观淑姬虽幼然静如山不类短折者乃顾短折夭灭亡邪我乃且哭且辍且疑且视而繐帷动香风生岂淑姬来邪我延伫淑姬来思一拊顶行倚几而抵暮矣第见窓烛摇城乌栖相呼相引八九子而淑姬卒不至淑姬果夭灭亡至短折邪他或痴如醉或毒如蛇或躁如风马或流漫如不定之河乃不死顾死我淑姬邪我齿发向颓矣而靡有一丈夫独有淑姬在而不能留岂淑姬之会厄亦高明之室鬼神瞰之邪太夫人言淑姬病忌医医来辄以被蒙面不肯启手令视脉呜呼斯固所以夭短折邪淑姬生年十三岁耳甘一死不欲踰大闲淑姬似我谁能为我起似子邪送太夫人于吴江之上时淑姬抆泪再拜哭常时未有也由后推焉百年诀绝即此长毕矣我安识之邪太夫人失淑姬譬犹独栖之鹄我失淑姬譬犹落叶之干两恸相视声如崩岩泪若县河淑姬亦恸之不邪淑姬且属纩气喘逆不能语乃瞪目视左右勉吐一词曰死则死矣独恨不得见我翁耳呜呼此语此恸何日忘之邪何日忘之邪 

　　○祭妹文 

　　阿哥槐野山人既出亡妹于土中将徙之以文为祭哭之曰瘗汝几何肌销骨朘流光不处貌亦随迁往忆敛汝纨素雪鲜头插凤钗珠缀齐肩母氏痛极亲下金细既巳置含手纩牵缠今兹发视泥沙委填爰检前仪前仪不全临穴而顾有漏下穿山流灌注万物能坚抚膺顿足泪下溅溅往事既巳嗟何及焉乃持剪刀双裁纮綖衣以吴锦上盘青莲髑髅既毁画眉补鬈枯骨再荣丑状成妍伐木易棺万世可延改竁东麓刻石纪年言告母氏母氏冁然人孰无死妥者为贤明发去斯恐变故阡导有丹旐路有纸钱祖筵列豆涧藻泽荃送车百辆缨冕婵娟往哉乐只无固留连 

　　○送亡女文 

　　阿爷槐野翁将葬亡女淑姬于城南之野乃送之以文曰城野虽旷犹迩山村望室虽隔犹得归魂岂不恋汝置汝九原亡殁异托畴其永存我有果蛤来自吴门阳羡雀茶美掩芳樽取以饯汝汝其临轩柳车被锦丹旐飞飜骑吹行歌观者云屯何死何生荣耀寔繁汝去汝忻无苦无冤时则省汝为扫丘园庶其乐之庶其乐之 

　　槐野先生存笥稿卷之十九 

　　●槐野先生存笥稿卷之二十 

　　左辅王维桢着　馆甥渭上南师仲编 
　　书三十八首 
　　与王三渠宫谕书 
　　答赵洪洋廵抚书 
　　答张安世中舍书 
　　与赵洪洋廵抚书 
　　答王序夫孝廉书 
　　与高石山给舍书 
　　与杨王泉提学书 
　　答丁沧源都宪书 
　　与赵剑门侍御书 
　　答乔景叔督学书 
　　与程松溪司成书 
　　与孙伯泉锦衣书 
　　与孙季泉宫允书 
　　与张龙湖学士书 
　　答王尧衢编修书 
　　与吕沃洲侍御书 
　　答王思质侍御书 
　　答襄陵令尚子书 
　　与刘嵩易太守书 
　　答南姜泉太守书 
　　答曹东村侍御书 
　　与孙季泉宫允书 
　　与王序夫孝廉书 
　　与袁元峯编修书 
　　与周石崖曹郎书 
　　答赵大洲编修书 
　　与敖梦坡编修书 
　　答许少华中丞书 
　　答韩苑洛司马书 
　　与郭东野侍读书 
　　与孙季泉宫允书 
　　答胡自湖侍御书 
　　答张安世中舍书 
　　与魏明瑞诸子书 
　　与张惟训孝廉书 
　　答程松溪祭酒书 
　　与孙月崖都宪书 
　　与郭龙潭主簿书 

　　书 

　　与王三渠宫谕书 
　　答赵洪洋廵抚书 
　　答张安世中舍书 
　　与赵洪洋廵抚书 
　　答王序夫孝廉书 
　　与高石山给舍书 
　　与杨王泉提学书 
　　答丁沧源都宪书 
　　与赵剑门侍御书 
　　答乔景叔督学书 
　　与程松溪司成书 
　　与孙季泉宫允书 
　　与张龙湖学士书 
　　答王尧衢编修书 
　　与吕沃洲侍御书 
　　答王思质侍御书 
　　答襄陵令尚子书 
　　与刘嵩阳太守书 
　　答南姜泉太守书 
　　答曹东村侍御书 
　　与孙季泉宫允书 
　　与王序夫孝廉书 
　　与袁元峯编修书 
　　与周石崖曹郎书 
　　答赵大洲编修书 
　　与敖梦坡编修书 
　　答许少华中丞书 
　　答韩苑洛司马书 
　　与郭东野侍读书 
　　与孙季泉宫允书 
　　答胡自湖侍御书 
　　答张安世中舍书 
　　与魏明瑞诸子书 
　　与张惟训孝廉书 
　　答程松溪祭酒书 
　　与孙月崖都宪书 
　　与郭龙潭主簿书 

　　○与王三渠宫谕书 

　　西来时辱接引、行日又勤玉趾郊别、家庭骨肉、当无踰此、怀感如何、城南游眺、幸附高躅、遂令眇小山人、尽覩终南太乙之胜。秦汉随唐之遗。至今嵬目慨中。激赏壮怀。悠然兴尚古之思。岂非我公一启廸哉。回览新兆、地形盘踞、造物与之、乃若建规定所。图久示大。此经纶非小。天相人会。关内稀俦。何言昔日有韦杜哉、离长安十日、江流塔寺、往往神驰、赋诗二章、聊纪一时追攀之意、韵倚洪洋、公词则未及也、仰求斤教??貇??貇、北去有言宠行、小子业制锦囊待之、 

　　○答赵洪洋廵抚书 

　　离侍才数日、瞻企论范、若来年岁、岂由接引之隆。乃使追攀之念深邪。昔黄射列筵而致祢衡。中郎倒屣而逆王梷。高风嘉遇、嗣代稀闻。桢也华下鄙才、实惭往彦、乃滥光遇。忘年铲岸。进之教席。又何言古人哉。曲江游览、亦思有言纪事、忽奉雄篇、辄次二章、刺目汗颜、几欲自焚、葢白雪喧节。下里增山?虫。西施当筵。嫫母掩面。骐骥驽骀、古难齐足。况此文才哉、明公权总、秦雍职统百府体周召之业有怀柔之务人士论者、徒谓擘画倥偬。旦晡不暇。乃复、工辞流翰。只字千金。非由停贮渊厚。乃尔能之邪。桢少事文墨、壮犹未就、叹白日之易下。望沧海之难穷。再起茂陵、进尘行列、岂直无裨润色、抑亦秪深荒芜也、北去蹉跎、征期几易抚巳宜藏。非薄明时。顷奉面谕、凖以春正戒途、惟明公有以教我也和列在别楮、有所抵牾、辄望点窜、兹道陈思与丁仪、固尝有之不具、 

　　○答张安世中舍书 

　　书至、始知吾兄有翁伯先生之忧、大翁伯于后者兄也。尚节情摄体、毋徒为莫益之哀。仆所为状、大要损益冯子稿、而掇节比类、冯子稿尚绮、而仆从质、又尚纤悉、仆第撮其尤章章著者。尝闻叙。事贵据大体忌散漫琐屑巨节既章。其它即畧。即脱漏。不害。稿中称争道以鞭击县尹、又乘肩舆与藩臬抗、仆悉删去、葢翁既读书稽典礼、必知分好谦。若而所云、则翁特使气而畔于理道。本以表豪。反顾暴瑕也昔晋将郄縠、诵诗书、讲礼乐史氏称之广私诛论灞陵尉、论者不与、并此证之、则仆删去两事、非谬肆讥评也。又称公平蜀盗、乃忌者挤之去、古者勤王之师、不期而会即无会忌者挤翁、翁职兵事亦得承檄往、仆于此亦删去、凡此皆据大体言也。其它遗畧者、率散漫琐屑、不备论、仆状亦繁芜、俟作者择焉、若为志、当裁三之二。归来寻二稔、块处林屋、颇就中散之性、音问稀阔、驰思曷穷、后月拟能赴吊、尽所委曲、状录二纸、一付还使、一付去使、先是尝思候凤翁、累乏便辄止、兹随具书币附去、润笔之锡、完封奉返。在雅知下、不须疑。 

　　○与赵洪洋廵抚书 

　　张生回、领悉高爱殊常、私心感诵未巳、浒西集坐新岁多所往来、又濒行益复扰扰、乃取闲烧灯、得读彻编文、据有涉理道。禆风教治理者。辄如前命、识以朱点、其它文、即非亚品、或涉率意应酬之作、欲槩取惧有瑕瑜之杂焉。然对山先生、诸所撰述、高下不甚相邈。非如他笔、美则比王。恶则便石。如此县绝者。莽先生业专汉史。自余旁涂曲户。一不杂践。故能章章合轨若是。然细读之、亦有均事均题、一意复出者、自非有具金睛、持铁笔者、鲜能删定、顾桢何知、讵可语此、公如必图、简良以传、须往定于渼陂先生。乃能称物当取、即对山亦叹服于九渊之下。可以、对山横才逸气方辙太白、诸所为诗多情景旷达之词、详厥语意、不务铅华、冲素自得。可谓上薄古作、一洗近陋、揆之文质彬彬之道、差有未合。必若李何二氏、诸体咸具、动中规模、气骨格调、靡一弗备、则入选者、十仅二三、故桢虽读诵数过、不敢肆意谬取。诚恐一斑之窥不足槩、又近日三数名公、咸谓对山宿声震世、生平自以抗迹李何二氏之右、乃今二集、各以全梓、公集秪有是、又欲索瘢、令其传不得与二氏比、非所以彰先哲、扬完美也、桢闻之惧、私自谓对山有诗、诗止此、甚少、即尽集刻之亦宜、若其文、必俟裁割一二、亦非捐美、故干文则间有采遗、独不一加点定、于诗者、坐是故耳、非谓避命惮烦也、原集凡十册、函复、仲春朔日北行、以所欲知、附闻、 

　　○答王序夫孝廉书 

　　过渭、再辱光遇、旧好复修、愧汗欲下、抵家即图扫榻奉迎、会有他妨辄止、乃勤使人将馈兼及翰谕、至自引抑如此、仆甚感之昔在草茅、孤陋寡俦、狐鼠侧目、独公念在攻玉。定交五十里之外。寺牕灯火。偕计风尘。所在追随。乃遂骥附、太托厕名张咏之后、其时谈者、咸健羡传慕、至云二子有古道焉、迄今二十年间、离合毁誉屡变屡及、然弃妇逐臣。终怀初筮。非敢佞也。执事高俊、奋庸有时、顾以显抑伸困、起愤增戚、至有西施之喻。斯葢茾黛之流。争怜妬侪之云耳。非执事所宜有。仆甚讶之、昔者鲍叔既显、夷吾囚执、二人者雅相善也乃后夷吾一举柄国、鲍子以身下之、夷吾亦晏然当之、不疑不怪、相引相推、名显诸矦功在天下、此两贤千禩之芳也。桢愚不肖、远谢鲍氏、而序夫之才、鞭驱管仲、然又负正心之学、所惓惓者、惟共求砥淬。趾美前人。期不愧始卒之谊。以有光士人之谈。如是而已。人有告者曰、子贡结驷、原宪闭门、则曲士小夫、支离坏道者之言、勿之惑也、勿之惑也方有执笔之役、填委不理、竢竣事嗣告、相将远违、期棹雪一来。慰我夙歉、如何如何、北去拟春初始发、兼旅资困我、不得所处、以所欲知、故喋喋如此、 

　　○与高石山给舍书 

　　别去忽再年、世事波云、再年之中、纷怪几出、从今观之、公虽铩羽卑飞、然业脱矰缴、未可懊哉、仕宦荣辱、关诸忠枉臧否耳、若浮沈腾抑、则数奇偶、鄙夫介中有道者不论、爰稽在昔、若湘潭大夫。长沙才子。潮阳刺史。夜郎谪仙。其时严谴远投、一身万里、可不谓甚痛哉然四贤者不悔、故四贤者身在涂泥、而名格霄汉。迹困燕雀。而道颃鸳鸿也。公卓荦蹈厉、声留省署、即一蹶非损、假令石山而在、循墨就列、结舌闭目、即猎致华崇、人或耀之、鄙人弗与也。今日所扼腕者、独念向时胜侣、渐见支离、感事兴怀、诸馆人多用叹息、不直予所私也、唯勉图令休、慰此惓惓、 

　　○与杨王泉提学书 

　　使至、辱及华翰、因悉节旄入关、秦士子望风忭蹈、若将丕变、更益岁年、其绩效可睹已、秦中先辈名家、务敦本实、已乃衍而为词、故各皆有就、近世学者、迂视前哲、颛趋快捷方式、掇摭六经细碎之语、点缀凑泊、眩观竞进、此习且十年、不有中兴君子振刷之弗可改也夫六经为议道之祖。乃学者不求观理。而务剿词。所谓截锦补裘。华而亡实者也。流而靡止、将害道蠹政、不直为文之弊、而仆窃惧焉、违侍渐远式申卑恋。并附夙慨如此、伏惟鉴教、春尽、闻有榆塞之行、塞上气候、与内地殊、幸节慎为国、不任惓惓、 

　　○答丁沧源都宪书 

　　使至、辱惠嘉音、殊慰夙积就使得审南中动定、并所弛张、大臣之体国忧民如此、念往建节畿辅、畿辅之民宜之至比为长城鴈塞、谓设有虏至、得无患乃忽夺公于南、柰百姓嗷嗷何、方今为中原忧者、独一戎狄尔、谋国之臣、论建百种、越历三岁、然绩效鲜覩、大畧谓积弱难振也。夫积弱诚难振、将遂听其弱、不为之所也。主上英明神武、注意疆圉、功才尺寸、赏辄寻丈、其振厉之志、如此之笃也、诚使中表诸臣、戮力赞襄、捐私奉公、周宣汉武之业、不足道矣、乃今顾如此、言之喟然、近传胡骑南饮下水海、葢宣大近壤也、彼情叵测、我计安出、有识之士、所危虑焉、使回、附申惓惓、兼布私戚如此、明今欲靖疆宇、安百姓、非得公辈三五、承事秉枢、弗可为也、桢碌碌班行、一无表见独企怀旧德、每抱极衷、然奉侍未期、祗深瞻伫尔、溽节敷展不尽、总惟鉴在、 

　　○与赵剑门侍御书 

　　今三晋之地、比迈虏寇、守臣不为扞御、令白骨满野、此诚宜痛愤、然　朝廷业论罚如法矣、至征兵馈饟之费、职者敢奸其中以自润、此何可不薄责示戒。省明令威哉。顾令豪杰跅???之士。缚于文墨。不获展布自効。因之见难规避。爱生轻国。何者、上下相疑、而意气局促也。汉与陈平金四十斤、不问出入、平城之围得解率牧之守赵边、市租皆输幕府、得自便宜养士、匈奴不来、凡以首厌其欲、而后责其力也。鹘鹗搏击之能。所愿一肉。乃取凤凰不食生物之仁。比德论贤。于理得不哉。直今受命承事、一无鹏鹗之用、顾乃欲如陈平李牧两人者、不可见、即得如两人者、亦弗信、以踵弊而贻患。有载年也。公等将　天子之命、往莅其土、号称摘发幽伏、振慑奸慝、而精明果执之才、又克负荷集事、若鄙人之智、则惟论材较力、其猛将策士、即有污蔑。固且宽之。贪懦具者罪之。庶几乎国无弃贤、人心感奋、死士从此出矣。夫明法伸威。蓄材宥过。此完名也、仆与剑门相知倍庸、意必采听、辄列所见如此、再枉嘉音、不任翘企、 

　　○答乔景叔督学书 

　　违久、忽奉远音、慰我夙积、因使知动定暇豫、即职事填委、不废文墨、仆闻之有愧慕焉、惠至诸篇、读之累日夜不忍释去、五七言律、学杜、于杜有得、其七言古、间复学李白、总之尽祛铅华、自见本真又其构思绵密、造语雅粹、累累如贯珠、今时修词之士所未睹也、世俗用华没实、不讲于风雅之指、每使藻缋凑泊之伎、涂乱耳目、莫有辨者、此大道之厄塞、有识者之喟惜也鄙丘信么么顾不欲辄弁窃希心于述作之途、然眩鹜多岐、未窥真筌、念齿年渐加、惧就沦没与庸俗人同死生耳、附致律诗数十首、皆属荒秽幸徼品鉴、示之得失、如何如何、京师万事日新、叨廪自愧、西南得春甚早、惟顺养为道、万里惓惓、 

　　○与程松溪司成书 

　　使来、枉翰教、并书贶、馆谊之笃如此、公抗身服义。讲圣贤之业。亦既有年、今得操化柄。造多士矣。谅所广厉指发者、宜不在言语间。将诚有所立。非作虚车。如世儒巳也。今世学士、崇华亡实、往往为治道累。高者又饰怪依玄。一物不究、托号于内修。自掩寡陋。又害道之甚者。大学天下之贤士皆集焉、人挟一技、名一长犂然不齐、于世各得以効其用、至其抑扬割正。咸就实才。不荡不偷。以禆治助化。于门下有厚望焉。桢秦之鄙人也、曾乏咫尺之能、困浅末之习、愧齿发逾壮、眇有树立、顾能寤寐贤豪、思一砥磨、即又不可得、嗟乎、河清难俟、人寿几何、将终焉巳矣、桢慕松溪公、非在旦夕、即不识面、顾甚于接肩臂、笃殷勤者、乃敢进说如此、南中搢绅多、间得致力所事、每因谈口辄有奋飞之想、缚于官守、柰何、 

　　○与孙季泉宫允书 

　　【 前阙】 常欲见之今归得顺亲愿、诚甚喜然同调离析、寔怆中抱、信知吾两人者皆同也兹旅次赵州矣、回首京国、顿成天涯、追往悼今、无任恻恻、行日初拟今寓了前诺、而所遇尽恶主、欲留一日不可得又行路困惫、竟令寒盟、私计抵家、须志定即图之、不虚、书诚家母来、言孙老夫人有眷我意、当致谢语、幸为传报堂下、弟维桢顿首谨告、 

　　○与张龙湖学士书 

　　维桢秦之鄙人也、又不幸不获厕门墙之末、乃公念秦人谅直。驱而之道甚易。故为接引、至与孙赵二史等爱孙赵二史门人也、桢即庸、不若所望然固感知遇之德。今兹谒归、实重母志、不欲夺、自令鄙生睽远至教、益复疏卤、且柰何、行且望乡山矣、固甚喜、然回首北云、则又于邑甚也。桢仕宦十年、愧碌碌无以荣吾亲。顷奉大撰、归乡里乡里人见者。且谓鄙生贤。重王氏宗。以巨公之言在也篇中论寿、尽天地万物之理、揭千古未阐之奥、皆玄言可传、顾所冀勉维桢、卒未能有、诵之汗簌簌下矣、今次赵州、在道已十日、幸风日晴和、行者不为苦、送吏回、计宜为言申谢、书成附往、诸惟台亮不周、 

　　○答王尧衢编修书 

　　扬州别驾来、承翰教、捧诵神驰、兄能念及故侣、遂因别驾、得悉动定吉贞、甚慰缅怀、频年以来、事变纷然言弗可尽、乃知高卧江濆、啸歌云月、即不能竟脱尘网、然亦今时之自得也、弟以老母客久念归、兹谒告扶侍西矣、以今月二十一日发京、行十日、次赵州、逆旅草草、念一往华山、望惠岩益邈、音讯安从通、遂捉笔荒布中曲如此、传言公今讲学、弃去文辞不理、此近世道学、自护其短之巧术。乃公柰何蹈之、弟于兹致力虽极、阃奥未臻、以能蹑踪昔人、驰声作者之坛、则未之逮也、西风顺、幸惠嘉音、不尽惓惓、 

　　○与吕沃洲侍御书 

　　鄙生慕沃洲之名尚矣、乃今覩沃洲之面、私其论吐、与其在事弛张之畧、率当实不华、简而易行、有为咸绩、乃知沃洲固经国之大儒、斯文之巨擘矣。今世学者、侈言无验、如画饼胶舟。不济于用。俗士见其若此。遂指而訾之。世忌论学以此也。仆以为论学如问途。所贵能行。至之不倦。今交游中、若赵大洲者、高自标植、庶几于道、而梦坡敖子、沈毅渊嘿、若重溟深谷、靡珍弗聚、鄙生独私切敬事之、恨天资弗类、不能逮敖子故敖子实有闳才绝秇而一不暴见、今人称敖子为笃厚君子、而不知固畧士翰卿也。鄙生于流辈中称下、顾能景慕贤哲、冀有所表树、即如巳出、亦念世不可无才士大夫、而才士大夫在世龃龉者、十指而九、此其故难言之矣、今鄙生既归、而敖赵两君、与公时出入游从、其所陈说相参、令上合先王。近振时艰。在座快听。出门可行。即俗士曲意求指、安得乎、自圣人没。道散在诸书。求道而不读书。犹入闇室辨色也。仆齿年逾壮、望道逾迷、自讼不学故至此、今拟退依岩谷。搜罗往籍。探稽世故。求所谓信古振今者、即未能伯仲时髦、亦庶几无怍于俯仰耳、窃又虑五斗相迫复就宦辙、则此言虚车矣嗟乎、日月易夕、逝波难返四十无闻圣人弗畏、沃洲谅轸此念久矣、幸爱景光、各图令名、不尽惓惓、 

　　○答王思质侍御书 

　　使至、能传问讯、并及腆仪、葢越国轻数百里来也。乃高贤敦友道、一见即故如此、往尝游河东、乱洪流。陟条山。度羊肠之险。访龙门之胜。葢历历见之、即未能禆高增深、比观达人、然触事征类、于世故有脱悟焉。以为人情懦者多畏、怯者恒难、如此、当大事、安有就也今公辙迹到河东诸所谓山川、意历历见之、将必禆高增深、建奇节标雄名、为达人旷士、不直鄙人能悟巳也、公在台中、疏凡几上、　上咸嘉纳、以能中会祛蠹也、盐法积弊。所由来远矣、抉剔澄汰之力。非公而谁。念公雅号劲直、具自本性、况复雄山大川助之乎、桢居依少华山、登少华山、望河东不远、然义不得往、瞻仰风仪、徒增缱绻、意公由今、当多纪游吊胜之作、便能寄致、即如面承论教也、 

　　○答襄陵令尚子书 

　　在京见客、数称襄陵之治、以为有古循吏贞固惠爱之节、而无近世虚恢浮夸之习、乃私窃嗟羡欣慕、谓方今俗尚若此、有一人抗迹独树、非所谓大丈夫哉、比抵乡域、望襄陵益迩、有闻尽与昔合、乃知君子无患莫已知、患在可知、圣人之言非虚哉今甲辰进士宦晋者三五公、皆以节胜、用能名、而严子在绛、年少特立、人无敢以书生易之。比属贤豪、皆嘉会希逢齐云汀观风域中、不宜泛泛槩视已也、归来守园庐、懒似叔夜、未始作书、通问四方、乃勤使使厚将、越国枉讯、其不遗故人如此、仆本乡里竖儒、乘时奋庸、尘冐词垣、久縻公饩、罔禆　国休、老亲念儿薄能享荣。惧干衅咎、乃促请告、春来折笋林间。采兰山曲。亲愿子志两遂俱得矣。执事私所好念、延千里追故道、今真爱满纸、诚破閴寂、激中肠、酒至、会雨薄寒即发封进之、北堂、不欲稽公惠也条山阻绝、瞻思徒劳、若五斗相迫、抗颜再出、聚首云霄、论心青琐、不尽不尽、 

　　○与刘嵩阳太守书 

　　重庆距京师几千里、公守重庆仅阅两稔、而华声飞照、如在咫尺、若积劳五六岁者、乃知豪杰应世、如飙动云流。域不能隔。年不能限也。往在琐闱、若所论建诸疏、一时谈者、以为难能、既又取重庆与理、此即长孺守淮阳之故事、语曰、木直思伐、乃自古记之矣、前年赵大洲还馆、为言嵩阳视民慈、与物巽、直内则如彼。服外则如此。龙化虎变。此通方大儒也。众人信之、桢今谒告在里、会姜泉南大夫之任、相见与别、托致夙积如此、大夫秦之望士、守南宫有名累资七年、乃复此调、究本与兄事体畧同、今往保宁、他日课西南政最、则两君者称伯仲矣、向负一诗赠行、唯域绝风乖、到今稽诺、姜泉行又卒卒、不及、嗣图寄往、且意公在郡、逸思豪吟、方驾临川、幸枉我数篇、当拟羊何遂和之也 

　　○答南姜泉太守书 

　　昨赴会渭南、接遇非分、而令郎阳谷先生者、益复推公之爱爱之、念古人礼非其任则避之。乃夜遂奔归。非谓陶令厌宾客也。小阮来传及翰教、眷念满纸。因知西征在即、上青天观锦水、则奇游也、何云蜀道难哉、初拟为言申赠、乃诸俗牵溷、思之竟日夜、了无佳句、然又不欲草就、惧涩奚囊、俟徐图补之、所致台山嵩阳二君书、到郡、劳使分遣、节序向暑、惟慎旅为道、不尽惓惓、 

　　○答曹东村侍御书 

　　使回、奉翰教、因知按部及凤翔、所过更新、至读边事三疏、摘发伏奸、奋不顾身之义、犯怨凌危、为国明赏罚、正功辠、皆智巧之士。所闭目卷舌。讳言于缘饰之世者。乃公抗节诋之、即令此属有泰山、然国是既昭、众让咸归、亦可以慑往慝、惧未萌矣。桢闻今之边事、其弊若此者、穷本则自庚子八月之捷始、降虏膏血涂艹野。而益爵佩印者、皆只轮不出。一矢未遗之人。乃桢痛心数年。思得一士追论之。不可值。故今睹公之白大计、每用击节、叹慕。非私之也。使言且欲移节由商洛、出次华州、俟代者、审则瞻接近矣、延伫延伫、今承腆贶称为扶侍致贺。感激百于伯情。翰中奖予隆重、么么之夫、进退罔禆、惟重违亲志。归就菽水耳。安能若所云也、惶悚惶悚、 

　　○与孙季泉宫允书 

　　抵家不十日、即为新岁、远客新归、会又此逢、倥偬可知、尽正月、新旧往来不绝、至破二月、始讫事、当是时亦思即事书情续归来之句、能乎、顷复念身有两序之役、业立质、必至倍之、不可、乃谢客捐俗、闭关二十日、皆就、起二月望、毕三月五日、已觅使欲发忽言汉且开博苑、置宾客矣、去即触口语、乃止、今知前闻从罢、始与之往、虽淹节月、汽初盟、本非有懈志也。夫两序者、咸据有说、实罔溢一语、序时读两集数过、乃为之刻而传焉、知我辠我、并在是矣、今亦不得解也、季公爱弟之甚、稿至、幸审订中裁焉。贻来两书、具得之、其和篇奖予隆重、缱绻不已、遇客便手与共读之。欲以见知己之难耳。既受册、不着一言、我辠何云、然深衷非促节可着。厚望岂急辞能宣。此往即须操尺、陈故要来、定百年之盟焉、老亲朝夕游家林茎适、然见说从宦、便复擦眉曰儿柰何又欲违我志。桢乃引太夫人为解。母乃曰、孙母惯、且子孙满前。即在旅犹家也我安能比孙亲愿若此、桢终忍甘为割裾事哉见馆中诸丈、为道惓惓、取序与诸丈观、亦宜此怀尽往、王姓者、故隶人、逐去、以官役入京师、因附之、 

　　○与王序夫孝廉书 

　　往赴会渭南、得君之遇甚厚、然非其望也昔与君有鸡黍之素。以为竟宜坚约。不为贵人改节。乃过之如此、桢思徒感不足以致报。今君且龙蟠蠖屈。正仆所欲鞭雷驱电。効力致奋之秋也。即有酬言、能听之乎、方今关内才贤之未奋者、数者必以君屈首指、葢谓流落十年、志硁硁弗为变也。即桢亦云、有志如此、乃何有一第、今至渭、乃见列廛通市。与贾人计盈缩。论废着。趋丈夫之末节。责酒削米盐之细入。欲夺而志隳。利交而智昏。众所注期于君者谓何。乃今若是邪。夫事以一成。以二败。挟策者亡羊。弋禽者废奕。大舜具重瞳不能两视。鲁输善规矩不能共作。非智不足。埶不可也。君诚贤踰二圣。才诚通。不能殖货而懋学也。夫利有微巨、万物之大分也、居有充乏、生人之大命也、此两者说长而不可卒具、惟君审订自裁焉。且夫挥金还璧。乞食卧雪之事。遐哉邈矣。不可再见。若伏之牛下。登之乎天上。初甚苦而竟快适。即非君子之上志然亦穷通苦　　　鉴也、君有迈隽逸群之才。有跳驱千里之气志一变诸皆坏无赖矣。幸招还始念。与之终初。屏居清渭之北、楗关谢事。温旧益业。名成而禄入。且万之市利也。又安事此。定交二十余年、规勉相持、不啻兄弟、言虽过苦且不自为辠君顾见让哉。天暑不欲枉车东下、秋至当使使相迎、勿责疏旷、 

　　○与袁元峯编修书 

　　抵家既三月、然冗夺过半华山见归人。顾若色喜。乃桢顾不能吐一词答山灵也。坐此无诗、元峯君者词场之飞将、朋俦之雅徒也、鄙人屏居离索、往往梦寻、比来积句盈箱。天上翰音。能从西风下山中乎。望之望之、湖海交游、如吾元峯见沧两君厚者寔鲜、故今在家、恒展两君赠言读焉。若与两君对者。秦人疏卤鄙朴、独有希古尚友之志、为两君所予、然力犹弗逮、两君不欲教之令竟成章哉、遇见沧君道此、若见季泉君、当更有与览者、不再及、 

　　○与周石崖曹郎书 

　　草野之人、云霄分　今归乃故、甚适、自奉亲课农之余。则坐室中读书　耳。窃念　国家养士十许年、曾微効米盐之能铅刀之用乃退守丘园若此、即□私愿大足。如报及一饭者何。然又以职领史氏、若采风辑事。不限朝野。乃今阙　圣帝明王之大美弗述。忠臣节士。里讴巷谣。风俗政化之所关。灭而弗传。若是者、辠益且重。负益且深。桢于是惧。乃思左氏虞卿之所为、以为庶几哉、无惭于天地之德矣、顾隘闻短技、即如前志、百振未有一举、秪立空言、终与草木同朽烂矣、或诮桢曰子四十而不试、后无几矣、即日陈言安施也。乃笑而应曰、我且作百年计、在山中、子责吾四十试乎、离隔辽绝、同人之恋彼此共之秋交鸿便幸惠德音、 

　　○答赵大洲编修书 

　　公所贻书载祖所和诗二章、有叹羁慕往之致若缘鄙人兴者、词林迁官故事、循甲次今守且逮、又柰何欲往、又公故尝求佐成均、造士以报　天子、有缺即真矣、往殆非计也、冢郎掷书干门内、飙去问之、附孙比部行、遂衔蹑而逝、不得讯乃翁动息、歉甚、归来且两月、益溷人间事、去来断续莫有巳时、往日质言、能践与否、可豫卜哉、梦坡敖丈、真醇有造非徒腾口说者与朝夕、甚禆我、乃甘作沟中断矣。第思此君不置耳。晤间幸致区区、 

　　○与敖梦坡编修书 

　　今伏华山八月矣、然忽若历朝暮、天上故人、时能相忆否、块处僻壤、寥寥无从、念未尝不在诸公间也。梦坡敦大博厚、古之长者、桢疏卤顽昧、本非等埒、公乃结为知己、私有砥磨、而桢以兄事心师之。不与貌眤面恭者类也、在家为亲朋数海内贤人君子、必取公屈一指、而筠泉兄、刚正质直、雅所敬瞻、与公相伯仲、故两兄者、我念更独甚也、七月中吏部移檄趣入、不得坚守乡园、岁杪或当握手、人便、卒卒申候、见筠泉兄、为道惓惓、 

　　○答许少华中丞书 

　　往奉华牍、称物以喻志。意隐而词微。情伤而旨痛顾。世无知之者、桢读之为大息焉、夫君子之行不同而志各有寄。陶之酒。阮之琹。稽之鍜。王之耽意声乐。谢之游瞩山水。人固谓放浪形骸阔畧礼法矣、夫数君子者、皆当世所谓贤豪人也。彼其始、岂不欲为矜矜之行。用世之徒哉。时有所不可。乃退而就此。故琹、酒鍜乐山水六物者、数君子之寄寓。乃其、情深远矣。惟公壮岁标植、皭然而不污、慎修而不爽、当是时自谓曾参不杀慈母相信。萧曹丙魏之业行可力致、此其志岂不贞固哉。旋乃苍蝇肆点。黄金遘铄。遂令韩非孤愤。殷浩书空。栖李广于南山窜楚平于泽畔。百懿不录。一眚被放。斯足悲矣。孔子曰遯世不见知而不悔、唯圣者能之、言悔贤人犹不免也。于是境殊则志迁。埶阻则情郁。故且昵近异物。假借荡怀。免忧生之嗟耳。亦若陶之酒。阮之琹。稽之鍜。王之声乐。谢之山水。皆寓也。而知者鲜矣。今谋人国者、不务亮志怜才。济时抒患。专乃索细瘢。摘寸朽。遂使全璧受疑。合抱见斥。公由是不获奋矣。桢为之大息者此也。强胡数为边害、执事者讲武遴才、念至恳也、然今日用一人焉、不能、辄去之。明日又用一人焉、又不能、又辄去之。官频易而绩隳。患渐深而莫之捄药。何者、用者非才。才者未用。用者饰名佣之者信耳也。往桢从朝士间为论真才、诚可批难解纷者、三数辈、不嫌以私其乡。听者色骇而意咈、以惑于谗口也、不见公五六岁矣、传言故尝一疾、疾巳、乃尽谢诸累、保真反初、今容发光光好也。意或天佑　国家、故乃阴诱其衷禆之颐精须用若此、得告、在家仅八月、部檄趣还、不得淹卧兵樊、遂不能驱马曲江干冈之间、攀接颜色、以慰夙昔、聊布欵曲答芳讯、见太华公、为道维惓惓、 

　　○答韩苑洛司马书 

　　自洛水南行、渡渭、抵华下人、称百里、然迥野荒涂、即快骑必竟日诣所止、此安止百里也、乃翁轻涉远道、枉讯敝庐、感激万之恒情。又杪冬严寒。氷河雪径。此宜居堂奥帷帐中。犹有侵冐。矧兹外出。使者来、谂知还车无恙、心乃始慰。奉教南辕且淹不发、谓以期亲□惟翁重抱沈痛、令分国念、桢为国之典刑轸虑、亦复戚戚今　国家大计、莫巨于防胡治兵、顾惟防胡者多、击胡者少。治兵者多、知兵者少。以此两多、并此两少、此虏小入大入、狂驰靡惮、南践大原、西掠华池、惨恶稔毒、讵忍言哉、执政大臣、若图其巨者、则必入告　天子。诏翁还。取大司马尊号畀之。坐有成功可睹见、此非臆想私谀。天下诚大、人材诚众、以指校数、与翁等埒者几乎、桢发拟在正月下旬、葢屡卜屡易沾恋慈闱、繁不能断、无亦去父母之道宜尔哉。自省浅细、即就班列、万无一禆、幸终教、无甚贻乡国羞。至望至望、 

　　○与郭东野侍读书 

　　不奉光仪、忽经再腊、岁序易流若此、南中之役、词垣栄事、乃公与季泉君为耦足称联璧江都簿郭岫以书抵桢、因知还楫北向、而簿言两君并施非分之眷甚渥、本之以桢故也、矧桢越在天末、垂恋可知、顷客过华州者、称说南中录美善、以为迩所希觏、顾不获辄睹、一快心焉、懊叹如何、僻处丘园、动息甚适、秋中部檄趣入、然五斗缠牵、安能坚守故山、征期屡卜、未即北首、诚独念割裾之难耳。此惟东野数公谅之、他人弗之知也、定计开岁戒辆、所谓芳草萋、王孙归也、岁宴卒卒、无得徧简诸兄、幸为鼎言、莫取懒慢、坐远人焉、张双渠者得迁、径赴湖南、涉行、留书一函、褐一端、俱有封识、谓便以致东野君、窃念高义不可久宿、而翰中所云、或有弗可稽者、辄用先往、有怀缕缕、欲俟面尽、 

　　○与孙季泉宫允书 

　　往书凡三上、皆值公南中之役、意旋时、当惠报音、并得睹试录一二庈且踰秋及冬之半、苦忆日夜、不获一快思焉、柰之何、醴泉与南渠二君、典文北闱、近因过客出所持录、稍一览、独典重敦雅、洗祛近时虚恢夸毗之习、所谓质而不俚、华而不靡者、独念南中录不至、然以意度之、令班倕治宫室。持斧斤。其伟大焕美可信也。桢淹迹丘樊垂白之老、不能便赴华省、比来征期、屡卜屡迁、进退之难如此、开岁五七日、马可北首无疑、所委叙述及诗册、总宜赍至、作羔鴈也、门人张生光孝以计偕来、附致区区若此、张生弱冠、负俊才玅词、往为贵邑龚笑斋所深器者也。幸因门者得入、瞻望颜色、足慰千里惓惓之慕、而张生顾又可教人也。一见即须知、岁晚且治行卒卒不尽 

　　○答胡自湖侍御书 

　　使至知及瓜期今且驻汉中俟代者、汉中有拜将台。汉帝为韩信筑。古帝玉御将隆重。于以磨砺骁雄如此。然卒赖其力以成洪业。后世废置轻眇。比之呼叱小儿。安望其効命解纷也。公登台回眺、嵬目激中、宜兴今昔之叹、固须有作、往奉大篇九章、日在吟讽、与公会斯须辄别、然读诗顾若聆玄论、接英标者、声调殊也、然吴山之言、工致婉丽、凭凌三谢矣、秦州之言、典、平戎之言雅镇边之言壮、睢云之言、则尺尺寸寸、步骤少陵、所谓惟其有之、是以似之也、初与公别之华郊、期谓尽和诸什、其会婴肩背之疾、俛仰并苦、不能据案者弥月、顷来稍平、每于卧内、口占隐度、乃复不成、岂调高和寡、朱弦发响。瓦缶难为音邪。征车北向改卜春仲、独惟眷眷垂白去留靡决、可以信进止之难矣、尚计作西征篇赠公成、即托便使致之芜词数首、远冀斤削、昔子建点窜丁仪之文、以为言之好丑。彼自得之。已何私焉。先哲遗硛、来世之矩也、力疾摇笔、附使使还报、私恋不尽 

　　○答张安世中舍书 

　　张生回、具悉、屋乌之眷、感戢何已、北征蹉跎。去乡之难如此。矧又肩背受患、连数月未平、可柰何、只今强欲出门、念破后月。即失期、吾兄养恬斗城之阴邃蓄真探由此益懋行子诚叹羡焉。赐来蒙溪翁集、读至再周、先是少华翁集、近并二集更读之、乃皆婉丽秀俊、与太微翁集、各立门涂、若以名世而传来。则一而已、可谓接辙钱郎。合券阴何者矣。桢才性驽下、鲜兼识之力冥搜之鉴、然窃观先民有作。率非形索象模必积思累纪既以得意会神。乃后成章。　本朝作者空同老翁圣矣。即大复犹却数舍。葢空同有神变无方之用。有精纯不杂之体。读一篇诗、见一事首终、虽纵横奇正、弗一其裁而粹美同也。珩琚琪珰、弗一其形、而温栗同也。至若倒插顿挫之法。创自少陵。善用之者、空同一人而已。学孝未睹其大、慢肆丑诋、以为空同掠古市美、比之剽虏、嗟乎、空同富才神解。能自作古、假令与李杜二豪、并生同代、二豪当约为兄弟、补所未逮、增所未能、故官帑失金。不可尽疑陶朱也。良骥骈足、不可谓相肖似也。空同生李杜先、不为李、即为杜、若李杜后空同生。亦未必不为空同。岂可谓李杜掠人美哉。方匆匆结束行李也、览秇有触、辄出数语、恨不与公接朝夕、得穷论、讨质是非。纸上言不多。嗣当更布、许有大珠赠行人、瞻伫不至、转增懊怀、对山先生集、及诸书、并廑虑思、有成事、即驰一介秪领、幸呼与之、吾慕蒙溪翁有年载不幸不获接面、晤时为道惓惓、 

　　○与魏明瑞诸子书 

　　北征时、诸贤送我特远、情实恋恋。若谓失所亲者。窃自念、吾于若曹奚禆哉、独戆言不讳。督学甚力。于平常软语款款者不同。乃虑诸贤或苦之。既甘意听从。又复沾慕。若等可与进道矣。修业体要、往与诸贤面指无余。诚绎思践之。即隔千里犹咫尺也。不学而徒予之慕。即日聚首。犹千里隔也。山人在山甚便、乃复违亲远游、每念一至、即欲挂冠、伻来特为省讯、并请命迎养、又不欲重逆亲志、听意所安而已、 

　　○与张惟训孝廉书 

　　去日正值炎节、常在怀思、到家称寿后、即可楗户、修业。功名淹速自有时。惟量已为璞。即刖足何惭。若庸庸逐逐、作寻常人。顾徒嗟困悼屈。人神共嗤之矣。惟训清才茂年、非池中物、其深所负而已、与子别言、甚剧、又苦皆勉、德崇业之助。其可以予为厉已邪、鄙人违亲远游、终日快快、伻来特为省讯附此 

　　○答程松溪祭酒书 

　　维桢自乡至、仅四阅月、然时从季泉君、讯问南中动、定乃适承佳音、并书贶、信慰怀思、迩者隐书渐出及睹、则皆条掇章摘琐屑之言。凭虚乌有之事。观者瞀干奇闻、争传竞好、即桢亦蒙是疾、今获丛说、即便喜、而开卷一一着目、然后已、然于道竟何见也。望江渺渺、懊不具羽翼。与秋鴈俱南。侍我松溪翁、偿夙抱焉。叹之慕之、 

　　○与孙月崖都宪书 

　　在昔井陉遣至翰贶于时附言报谢、计彻左右、桢归一岁余今复还京、还而闻公之边筹将畧籍甚、搢绅间以为上谷今独未须忧者。谓有公在也。顾驭戎贵镇静。忌数动烦劳。鹰善搏击、绦旋恒制之。命足其气。有时一发毛血洒郊矣。若令狎狸奴、吓吓鶪狗、游戏玩侮、臂而之野、鸟兔过。弗奋也。夫军一人耳。能役又能战哉。执事者虑焉、公上郡人也、饱谙边理、鄙言诚疣赘、所谓与知者道耳、桢守在词垣不能窥笔墨畦径、顾乃说兵革之务、非其质矣财察幸甚 

　　○与郭龙潭主簿书 

　　功名谓之会、会者聚也、谓聚必有散。譬诸宾宴、有饮三爵辄即去者。有留连终夜。斗落参横。倘犹未归者。若此者视主人意耳。主人意非留连、客三爵去矣。仕宦行藏、大槩类此。公在官锐精、当午道之冲、事集人悦、颂声在口、乃遽令纳绶、执事君子、不肯惜才如此公独柰何、此正三爵之喻也。公故胸次脱落、不系世故、今归当微芥蒂、不俟予说、城南山谷幽邃。可卜筑买矶。俟予归。违亲远游、非区区志也、 

　　槐野先生存笥稿卷之二十 
