
　　钦定四库全书

　　集部六

　　蚓窍集

　　别集类五

　　明

　　提要

　　臣等谨案蚓窍集十巻明管时敏撰时敏初名讷以字行华亭人九岁能诗长师事刘俨杨维桢而友袁凯洪武九年征拜楚王府纪善从王之国后进左长史事楚昭王桢二十五年乞致仕归里桢请命于朝留居武昌禄之终身筑室黄屯山命曰全庵而名其集曰蚓窍盖取韩愈石鼎聨句语也集为桢所刋行其诗舂和雅淡风格多近唐音不染元未雕绘之习张弼序董纪集厯数松江诗人而独谓时敏之清丽优柔足与袁凯方驾盖不诬也时敏又有秋香百咏还乡纪行诸编在集外别行见周子治所作全庵纪中今俱未见又时敏晚而生子楚王名之曰延枝亦有集行世今并不可覩矣

　　乾隆四十二年八月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●蚓窍集原序

　　云间管公字时敏竹间其别号也公蚤歳读书三泖之上钟山水之秀为文儒尝师事廉夫杨先生执经座下为髙弟故其心术之正学问之博文章德行之精醇用于文明盛世而功名事业炳乎其有耀也壮年时仕为楚府纪善扈从来武昌邂逅旅邸一见知为佳士读其诗风格髙古一一可追古之作者其五言乐府有汉魏体五七言律诗多出盛唐舂容雅澹譬之黄锺大吕之音孰不为之洗耳者乎别去二十年余忝膺教命来是邦复得朝夕见读公篇什愈老愈健尤见笔力所至而制作之富倍于昔时如碧海冲融天光万顷汪洋莫能窥其涯涘如华峰千仞翠屏倚空莫能陟其层顚如淸庙之瑟朱弦疏越一倡三叹有遗音何其快人意欤仆以衰迈之年得闻治世之音启余多矣公晚年由纪善升秩长史其忠诚爱君之心一于诗歌发之而学问德业其所从来者逺矣集中诗凡数百篇尝名其集曰蚓窍盖取韩子石鼎聨句之语而名之也以余观之公之作铿鍧炳耀流出肺肝钟山水之秀而鸣治世之音是奚足以名其集欤以是名其集者公之谦德也辱不鄙征言序其篇首讽咏再三不能自已于是乎书洪武三十一年正月望日楚府教授庐陵吴勤序

　　●蚓窍集原序

　　唐人有言文章实小技于道未为尊此非知言者也夫道之显者谓之文故道以文而传而文所以为载道之器也道不违乎人人之为文而违乎道岂足以言文哉况乎声音之道与政通于其淸浊髙下疾徐促缓而道之升降政之美恶俗之隆污系焉盖审音足以知政闻乐足以知德皇明受天命一海内光岳之气浑融纯全灏灏噩噩之文沨沨乎其音播之宇宙时则楚有旧学之臣曰云间管公时敏辅翼匡赞开陈启沃凡二十五年而贤王仁厚明恕寅畏恭俭之德闻于天下公自纪善超左长史属余来备员陪位得日聆其绪言余论间出示所自作诗一编古制近体通若干首舂容乎其意度铿鍧乎其节奏追琢乎其文章其言丽以则其思深以逺其义葩而正温柔敦厚不迫不切方诸古人亦未多让顾自谦曰蚓窍集夫古之人修于身者不必施于政事施于政矣无待见于言语然德之发于口者为言盖和顺积中而英华发外自有不容已者公立身行事实践其言故发为文辞和平中正其可传于来世也较然矣而公之所可以埀不朽者则不在是也贤王侈公之德欲寿其传命刻诸板余不敏僣序其朔云永乐元年歳次癸未春三月望日奉议大夫楚府右长史山阴胡粹中序

　　●钦定四库全书

　　蚓窍集巻一

　　（明）管时敏 撰

　　○四言古诗

　　素堂

　　湘水之涘衡山之阳有美一人于焉构堂维榱维桷匪雕匪斲不尚其华爰复其朴堂之翼翼人之谆谆匪谋自适爰以养亲于时兴止于时甘旨朝夕弗违惟亲之喜委顺在天穷达是宜居易而行心毋外驰奢则蛊情俭以养德用戒后昆服之无斁

　　来德堂为中都国学分教林敬伯赋

　　木之有本其干乃强水之有源其流乃长吉士好修德日以茂德为本源克昌厥后猗欤林氏奕奕名门维祖维祢曰子曰孙匪德之来曷裕其昆斯堂翼翼以示将来保而勿射维德是积我言尔铭于堂之壁

　　毘陵薛黉自号渊泉求铭其室

　　五行在天惟一生水水之有本源原于始潴之斯止孰曰匪渊道之斯达孰曰匪泉盈科后进弗停一息维静维深厥本乃立弗澄则浊罔覩山岳弗挠则淸毫髪乃明挠之澄之淸浊辨焉匪水若兹惟人亦然心而弗澄百欲是兴身而弗挠一私靡扰昔在圣贤观厥川海以近取譬道无不在允尔泓父逝者若斯我告尔铭永言服之

　　蚓窍集巻一

　　●钦定四库全书

　　蚓窍集巻二

　　（明）管时敏 撰

　　○五言古诗

　　白马篇

　　白马行且嘶玉勒锦障泥扬鞭羽林郎宿卫通金闺一朝赴邉急转战玉关西长戈挥白日髙旌巻彩霓驱山塡火井累石起云梯烽举星芒乱弓开月影底分符降赤勒飞箭定渠黎功许韩彭并名与卫霍齐主恩谅可报国难讵难挤孰甘局乡邑门巷闭蒿藜

　　逺游篇

　　御风日万里逍遥登逺游竦身青冥表瞬息四顾周目力隘八极壮志局九州岛泰山小封垤沧海眇浮沤俯视澒洞间万彚等蜉蝣浩歌挟洪崖长啸访浮邱回飊欵阊阖谒帝十二楼酌我紫霞觞遗我靑鳯裘授以长生诀歴刼三千秋从兹谢流俗大块同悠悠

　　少小从行伍二首

　　少小从行伍而今作饮徒博钱寻剧孟买剑问风胡结伴军中戏嗔人醉后扶黄金三万镒誓娶陆家姑
　　少小从行伍千金办武装日骑官廏马夜宿酒家娼（阙）已宁论死临危肯畏强蛮夷知姓字不敢犯封疆

　　铜爵妓

　　铜爵髙台上西陵古墓边君恩徒自重妾貌竟谁怜羞掩歌时扇愁登舞后筵惟余漳浦月三五夜空圆

　　二隐图

　　溪上放舟回山中负薪暇一笑偶相逢于焉遂淸话宁知有秦晋况复论王霸回首总忘机靑山夕阳下

　　星夕

　　牛渚淸且浅鹊桥西复东黄姑仙驾动天女锦机空别泪零清露离魂惨惊风如何一水隔一会一匆匆

　　监生王廷采分教中都国学植槐于庭扁曰槐轩求题

　　虚星孕良木植彼文苑中教雨既沾溉枝叶何靑葱常刑庶无犯守护克有终歳久已云茂郁然若云从诸生俨成列弦诵怡清风伊人抱良材树德匪尔同当知进修者亦由滋培功

　　秋夜

　　不寐耿长夜揽衣徒歔欷阴虫吟近砌凉飊动疎帏素抱殊未释淸欢念多违岂惟南飞鹊兹夕无所依

　　写懐

　　朝回憇公馆残阳坐来暝疎雨过髙林华月出东岭流光晨复晡朱颜岂吾永故园归何时悠然发深省

　　病后喜雨谢同寅纪善贝季翔见过

　　夜月忽离毕今晨雨滂沱秋声落庭树水气没池荷岂云三伏中感此凉意多神淸体自适顿然释烦痾明当谒公馆仰谢数经过

　　晓起

　　直馆晓晴初官淸逺尘俗怡然对简编庶矣忘荣辱遥峰拥归云髙城澹微旭落尽冻靑花江南雨新足

　　听松楼为国学林敬伯赋

　　凉飙度中林长松发淸响震荡出岩峦萧骚纳天壤初疑繁弦作复讶惊涛上倐尔若崩奔悠然亦平广大音本无声至理奚有象复动阳始生姤静阴已徃达人居髙明会兹适眞养心静听转聪虑屏神逾爽岂彼廛市间啾啾局尘坱好招陶隐居山中一淸赏

　　和陆伴读闿过梅根

　　江行惬素懐遐览匪游冶开篷望九华隐隐白云下素波明逺川靑天入平野烟树澹欲无风泉断还泻因知渼陂舟差胜习池马斯游乐未央我辈胡为者

　　过芜湖望天门山

　　扬帆下芜湖梁山在吾目大江从西来天门势如束川日波上明野树烟中绿良朋有佳制每媿貂难续顾兹欲忘言何以慰心曲

　　和吴教授晚泊大信阻风

　　楼船遡流上髙帆阻长风大江浩无际一气何鸿蒙回望天门山峩峩相长雄洪涛走其下屹立西与东不有浮海叹岂无济川功大鹏度寥廓斥鷃守卑丛物理固有定世事徒匆匆张灯启华筵一笑杯酒中

　　上慈母矶

　　危石立江中扬帆泝流上潮回慈母矶木落和尚港野阔风景明秋凈天宇广西望淮山靑持杯惬吾赏

　　蚓窍集巻二

　　●钦定四库全书

　　蚓窍集巻三

　　（明）管时敏 撰

　　○五言律诗

　　游寳林寺

　　金碧绚楼台禅关向此开水分双涧出云拥万峰来古佛遗香火残僧话刦灰黄尘吾老矣何幸一徘徊

　　独坐

　　独坐茅堂上长吟不下床乱书堆几席疎雨过陂塘野燕冲帘入汀花度水香应须存晚计次第学畊桑

　　答友人雨中见寄

　　雨声连晓夕牢落闭幽扉屋漏频移榻江寒更觅衣野乌饥自下水鸟湿还飞尔亦忘机者终同理钓矶

　　过田家

　　偶过吴家墅残阳半掩扉逺汀低树宻小径杂花稀新酒浮篘酽鲜鳞坠钓肥年来任疎懒一醉即忘归

　　郊居二首

　　移家虽偪侧只此足幽居茅屋三间小春田廿亩余人来论稼穑自学把犁锄东舍催租急烹鸡酌小胥
　　春城俯平野草色静柴门鱼蟹舟中市桑麻屋后村遣儿招社饮为客置盘飱老计能如此陶然付一尊

　　赠洪山龙门海禅师侍者眞净

　　祝髪名眞净从今净已眞诵经当作佛持律定过人江月空中夜山花物外春龙门多寳藏种种是奇珍

　　送宗师还玉泉寺

　　省师何处去古寺玉泉清山笠披云过江船趂月行拈香参祖塔乞食到王城此去传心印应知道可成

　　和季翔梦与海禅师看牡丹之作（师时以事在京栽松）

　　道者栽松去何因看牡丹相思春独苦孤梦夜初残子已空中见师应定里观归时当记取饶舌问丰干
　　其二
　　太息东岩叟艰危命若丝当知成佛日还有受魔时短发萧萧落孤心耿耿持可堪江树晚千里动遐思

　　梦游洪山寺

　　不到东岩阁重来又一年无縁能离俗有梦只栖禅客坐茶香里僧行竹影边夕阳天未晚幽思满归韀

　　从征古州蛮回途纪驿二十三首

　　晨发渠阳郡归心一惘然离家今五月为客已中年暮雨行人里春泥去马前洪江明日到沽酒上官船
　　右发靖州
　　行行过若水古驿在江皋自是登舟险终无策马劳山云含宿雨滩石漏奔涛此地如能隐尘烦或我逃
　　右洪江
　　夜过安江驿停舟不敢行乱山藏月色暗石鼓滩声千里从军事中宵感客情不眠聊伏枕天白更孤征
　　右安江
　　早行今几里又说次潼安古驿烟中入前山雨里看江回逢断洑水落见危滩浊酒虽非嗜聊持破晓寒
　　右潼安
　　江口何年驿过逢欲雨天居人张夜火使客唤春船云起崇山外江通溆浦前鸬鹚滩已过今夕解衣眠
　　右江口
　　归舟春水疾举棹即辰溪岸转山疑动江分路欲迷乾坤千里客风雨五更鸡自愧如萍迹飘飘未定栖
　　右辰溪
　　武陵溪上驿因纪武陵名树列千旗势江喧万鼓声生苗今向化落草久无兵好载铜槽酒沿山看晚晴
　　右武溪
　　王程不敢缓四日下辰阳古木将军庙春波使者航城依山势险江纳雨声长莫上观澜阁伤心在异乡
　　右怡溶
　　今日行兹驿如何是北溶云涛千数里烟树万余重江黑留春棹林虚动夜舂驿官应被酒出迓甚疎慵
　　右北溶
　　天设非常险舟航岂易过大风掀逆浪暗石起盘涡行路难如此埀堂意若何榜人殊可恠不住唱蛮歌
　　右清浪
　　歴险过髙都都前景色殊江回千石尽岸断一山孤自昔无危道于今即坦途宵征从此去舟子亦欢呼
　　右髙都
　　胜地古桃川寻眞亦偶然今来江上客未遇洞中仙碧树收新雨靑山羃逺烟不知何处路迷却钓鱼船
　　右緑萝
　　大镇开戎卫雄城雉堞连仙人曾铸鼎帝子复停船夜雨烧灯后春雷起蛰前边隅今已靖伫听凯歌旋
　　右府河
　　江上龙阳县遥遥百里程靑山云外小白鸟雨边明腊酒沽应熟春姜种已生驿人能雅致髙阁榜临淸
　　右河池
　　扰扰天涯客悠悠武口船年光双鬓里春事百花前浮世身如寄还家梦屡牵明朝过湖去风熟片帆悬
　　右武口
　　已遂南游兴归帆过洞庭浪花风里白汀草雨中靑一点尘无染千杯酒亦醒好将江叟笛吹与老蛟听
　　右明山
　　洞庭八百里势与两湖通日月苍茫际乾坤混沌中靑山僧寺雨白浪客帆风浩荡论胸次王师小战功
　　右城陵
　　养鸭人何在犹传养鸭阑野烟青草晚江雨绿波寒表驿名因胜充庖味可餐兹禽应解语岂敢学弹丸
　　右鸭阑
　　曹公兵败处今识在嘉鱼赤壁三分后乌林百战余桥浮春渡阔舟泊夜江虚千古英雄事悲凉太史书
　　右石头口
　　桃花江上驿春水卖新鱼满尺银堪此千鳞锦不如因歌悲客里每食感王余江海亲朋少谁传一纸书
　　右鱼山
　　武昌归已近今日过簰洲沙泊春回鴈江喧晚浴鸥白花梅欲尽青叶柳初柔鹤驾来天上新晴慰逺游
　　右簰洲
　　衔命来金口邮籖报驿程好风行十日残月上三更商舶停初稳渔灯照更明同袍一尊酒珍重逺相迎
　　右金口
　　江驿行初尽今晨到武昌宦情如昨日春色是他乡乌鹊知人喜驽骀怯路长家童应念我戴月候舟傍
　　右夏口

　　江行二首

　　夜度繁昌夹云帆万斛船岸灯疎树里江笛晚风前水急潮回渚江空月在川年年来复徃华发渐盈顚
　　行行几百里又过十三矶宿鴈逢沙落惊鳬带水飞山寒花寂寞江晚树依稀自笑无家客他乡亦当归

　　病足二首

　　移榻西轩下翛然意自淸焚香终日坐好鸟隔牕鸣文墨容疎懒宾朋失送迎自惭犹禄仕那得此身轻
　　老为身多累官因病暂闲春余啼鸟里兴尽落花间莫遣诗排闷聊慿酒破顾开牕看晴色一片白云还

　　斋居直馆

　　直馆斋居夜心无一虑萦茶烟笼烛暗花月进牕明老去头虽白官闲梦亦淸明朝当署祝早起候宫城

　　送僧景怡住持黄梅四祖寺

　　杖锡双峰去登登向白云焚香礼祖罢说法与僧闻萝幌淸风入松门碧霭分若无行脚念终老逺尘氛

　　丁丑仲春闻兄勉翁因门役从军不知戍所有忧而作

　　书札望平安那知报急难宦途嗟我隔亲冢念谁看烟瘴南州热风沙北地寒鹡鸰原上泪双袖几时干

　　赠僧龙翼云

　　形迹无拘碍飞行遍九垓腾空那假锡度海不须杯花落千峰雨松喧万壑雷老人应听法一日几多回

　　云谷为武昌奚瑄赋

　　空谷幽人意闲云静者心石围花下奕泉荅竹间琴鹤影苍岩逺鸡声碧树深虽云住城市何异在山林

　　侍宴

　　封内春祠罢宫中胙宴开席从廊署设乐自殿庭来中使巡筵过千官被酒回乐邦瞻盛事纪述愧无才

　　次季翔韵送陈佥卫琰征大庸蛮

　　将军名将种承诏讨南蛮虏命危如卵兵威重若山斩酋花石下焚寨柿溪间一月闻三捷长歌奏凯还

　　题蔡用强石城山房

　　絶境羣峰合幽居一径分岩花和雨落林鸟隔云闻门熟呼猿果书香辟蠧芸不因征召起终是逺人羣

　　题修江向自诚静乐轩

　　深巷无车马衡门尽日扃古苔迷曲砌春草满闲庭雨笠嫌苏戴风瓢厌许听香消淸昼永自阅太玄经

　　观孔雀朝

　　奇鸟当晴午团团展羽衣翠分双扇举金拥一屏围彩凤宜偕舞文翚敢并飞东园非有召何幸覩恩辉

　　过乌沙夹答诸僚友二首

　　晓过乌沙夹秋风万斛舟靑天云际鴈白浪水中鸥兄弟皆良会江山足胜游行行红日近佳气蔼皇州
　　黄石矶头酒乌沙夹口舟暮云随逺鹄秋水泛轻鸥赋咏陪前辈经过念昔游风帆能借便咫尺是神州

　　入都门

　　下马入都门熙熙景色温水朝沧海阔星拱紫宸尊麟凤千官集熊罴百将屯鸿胪早通籍稽首谢君恩

　　早朝

　　宫城犹下漏禁鼓巳催班初日明三殿淸风肃九关胪传仙仗里香袅御炉间幸际隆平日承恩拜圣颜

　　出都门

　　天上还家日沙边解缆时乱山含宿翠飞鸟戏晴丝野眺偏宜逺江行不厌迟正期游汗漫何幸値雍熙

　　发新河次韵

　　自忝王门禄频年此地过秋风回逺道暮雨宿新河白浪鸥边小青山鴈外多客杯相慰藉一酌总恩波

　　回从经阳逻

　　阳逻行将近淘金过浅滩草痕秋更碧江气晚逾寒处世情尤拙还家迹易安客愁虽似海未敌酒杯寛

　　舟中冩示萧雷二伴读

　　拜秩辞京国扬帆放使舟微茫烟外树浩荡雨中鸥诗美青山对杯空采石谋应将柁楼兴一望楚天秋

　　过采石

　　水急滩难上行行欲曙天人家多卖酒客路暂停船采石荒祠下黄山古塔边经过人易老搔首一茫然

　　晓发雷港

　　月暗投寒港天明发晓途鹭应寻宿侣鴈已误更奴霞映沿汀蓼霜枯倚岸芦彭郎矶尚逺隐隐一山孤

　　小孤山

　　一柱千寻直孤根万丈深云间盘翠髻天外堕瑶簪东下潮声断西来水势临古祠诗满壁过者若为吟

　　和吴教授夜饮二首

　　短鬓灯前白衰颜酒后红光阴百年内谈笑几回同礼乐雍熙日衣冠揖让风吾侪逢盛际何得在蒿蓬
　　出水鲈鱼白经霜柿实红一杯今夕会四座故人同佳句多新意淸谈有古风劝酬须尽量不必问飘蓬

　　晓发泾江

　　月黑天难曙泾江晓发迟橹声和雨合帆意待风吹小酌杯仍醉冥搜句颇奇黄花如有约开及到家时

　　次陆伴读风雨舟中

　　客路三秋雨江帆万里船惊鸥离急浪去鸟没荒烟白日长歌里青山薄醉前新诗虽寡和缓笔待重编

　　次韵过散花洲

　　赤壁军回处曾于此散花跳鱼惊过橹落鸟立行槎山逺云连树江淸水见沙风帆今日便应送早还家

　　送程彦明归扬州分韵得愁字

　　离人江上发归思满芳洲客路烟中树春帆雨外舟靑山千里别白首十年游应有璚花咏还将慰逺愁

　　题长史胡去华畵竹

　　阿翁能爱竹又与竹传神万戸不须等一枝犹可人渭川烟外晚湘水雨余春终日宜相对应忘径造频

　　寓庵

　　身世宁非寄浮生任所如心惟无滞碍迹故得安舒孔席何曾暖庄舟本自虚百年霄壤内岂异一蘧庐

　　蚓窍集巻三

　　●钦定四库全书

　　蚓窍集巻四

　　（明）管时敏 撰

　　○五言长律

　　洪武丙子三月三日千秋节

　　芳年临上已令节庆千春厯纪天开子杓回月建辰四城佳气合三殿曙光新禁钥通关早宫壶转漏频驾从星戸入乐向露台陈中使催班急西驹立仗驯烛楼晴吐日香几暖霏尘柳色笼雕辇兰熏袭绣茵虎貔雄武弁鹓鹭肃朝绅王室分封盛宗藩展礼亲南山齐献寿四境共称仁胜事宜修述才疎愧小臣

　　分题得三槐亭送凤阳知府李文为弟极刑还乡

　　凤翥羣山秀龙飞此地灵昔人曾种树今日尚名亭宻叶生仍细疎花落更馨音声来静夜精魄孕虚星雨入霏琴荐云屯黯砚屛秋阴连古市凉吹进空囹旧应三公兆今看五马停麟符荣不忝燕寝梦俄醒郡事非蝼蚁原情在鹡鸰从容辞组绶萧散向林扃缥轴诗成什银罂酒满经归装勤去仆离曲厌歌伶恋阙心应赤还家鬓尚青民今思召政谁复犯齐刑郡乘歌宜载朝绅议可听老夫将直笔为着去思铭

　　送武昌太守王德芳入觐

　　今代论多士如公复几人风姿珠树皎文采凤毛新礼乐名家子衣冠上国宾抚绥民若子发擿吏如神案牍从今简闾阎复古淳儒宫储万巻市肆集千缗黍稌村村雨桑麻处处春贤声清有迹善政美无伦客愿依刘表人思借冦恂歌谣登郡乗论议动朝绅逺过龙河上终归凤沼濵天颜恒眷顾国政每咨询何幸遭逢盛应知属望频行当调鼎鼐特为展经纶

　　题右长史富春胡去华乃父清之处士墓志铭后（处士为里人诬诉于京而卒赐金还乡以葬）

　　伤哉胡处士西淛旧知名卓行超前辈髙风起后生白云营别墅华表卜佳城剩有林泉乐浑无宠辱惊野情聊自适世累忽相婴地迥风烟暗天髙日月明虽兴埋玉叹终荷赐金荣旅榇他乡发哀歌故里迎猿啼桐水夕鹤唳黙山晴子富春秋学人题月旦评焚黄时可待衣锦昼堪行铭碣祠前立圭田墓下耕束刍吾欲致酹酒若为倾回首松楸路凄然一怆情

　　送进士万嵩会试

　　圣治开文运宾兴属俊才考官千里至多士四方来鹗荐逢三载麟经占一魁荆人无抱璞郢匠足抡材喜及簪花宴荣从擢桂回拟登龙虎榜又上凤凰台志气凌层汉文光近上台青山迎去斾绿水涤行杯良骥终腾足神鱼岂暴腮好风当侧耳伫听禹门雷

　　七夕饮谢氏偪侧轩

　　偪侧轩中饮彬彬列儁髦上庖行盛馔大瓮出新醪香霭雕盘雾茶鸣石鼎涛主人能倒屣我辈复同袍诗险才应捷杯长兴愈豪良时偏易迈嘉会岂频遭有幸陪淸赏无惭赋老饕厌厌归已夜河鼓在林皋

　　送进士奚瑛服阕赴京

　　一日登科第三年读礼书治装辞邑里抱艺谒宸居慈母偏怜若难兄更恋渠花香留别席草色映行裾帆挂春波外楼凭夕照余老懐虽怅望有喜听嘉除

　　哭先师樗隐先生

　　先生姓刘名俨字敬思以樗隐自号世业儒为钱塘人元世不仕隐居西湖之上天朝代元征入京修礼乐书方舆续编既而授广东市舶司令而疾卒敬赋长律以哭之
　　痛哭刘夫子如今隔九泉感恩惟我在卓行许谁宣汉向犹今系梁纡复后贤家声俱溢耳才望孰齐肩百氏遭渔猎羣经费讨研大镛知在序巨笔信如椽美玉虽居璞明珠必媚川荐章何恳恳束帛竟戋戋东壁星辰表西清雨露边班陪黄阁老名厕玉堂仙礼乐皆新制方舆有续编宣麻应内命行李忽南迁汉节冲蛮雨黎歌入瘴烟客庖鱼米贱商舶象犀聮省檄官将调邮书讣遽传龙蛇虽起起鸾鹤定翩翩有客书铭碣何人给墓田禺山云若惨谷水月空圆雨泣悲鹦鹉风魂托杜鹃哲人其逝矣小子独凄然膏馥多沾丐愚蒙赖勉旃斯文因汨没吾道亦迍邅踵接才虽劣心丧礼自专每伤酾酹爵况忍读哀篇感激千愁外号呼百拜前不知双眼泪何日断潺湲

　　髹几

　　髹几承恩赐书堂便老臣始知离荫室终得近华茵简牍从多积尊彝可间陈色侵书叶冷光映墨花新坐次移来稳吟边倚处频芸香微隐雾梅影暗横春赤舄应难儗乌皮讵可伦量心知并洁鉴貌信能眞独对懐殊遇相依媿此身赋成青玉案欲报谅何因

　　行马

　　行马非行马如何作马称门阑知警跸道路失骁腾外侮威能御前驱任莫胜足分如鼎峙骨立更锋棱洞戸金星映云衢紫电凝图形那是兽附尾谅无蝇曹植骄矜减杨彪贵显增陪臣日趋谒有赖一懐兢

　　送僧智益游淛

　　铁佛千年寺髙僧始得名褁香叅祖塔洗钵出王城水向三江渡山投两淛行马嘶天竺去虎过石桥迎问法心应切游方道可成归来当结社细与话无生

　　丙子秋八月偶书

　　今夏既无雨兹秋复亢阳虽云流大火未觉应清商午近风偏热宵分露不凉四郊禾未秀一圃菜全荒云起天光赤尘飞野色黄井深添汲绠江浅驻归航解渴思茶椀销愁仗酒觞蹉跎厌城市萧散慕林塘头白怜乡逺心丹愿主康老懐无以遣捉笔偶成章

　　题伴读董时贡所藏山水

　　公馆多清暇林泉惬所探人家如谷口风景似江南断径荒深藓崩崖老巨楠鲸波通海去鸟道与云参江艇维晨渚岩扉掩暮岚雨田收赤黍霜圃摘黄柑未筑清风屋先寻白石庵醉来休荷锸老去愿投簪许我闲身在从渠俗虑躭偶然忘世累聊复谢林惭

　　和陆伴读泾江晓行

　　归舟浪花白行旅鬓毛苍天上君恩厚江边客思长鸥迎回渚集鴈逐断云翔山黑犹含雾林红已被霜雨懐辞白下风忆过青阳酒尽欢宁极诗新兴未央兹行须纪胜后会莫相忘

　　和吴教授过浔阳

　　三旬辞幕府千里歴星霜水鹳和鸣橹风乌逐去樯还家趋鄂渚归路过浔阳山立双峰峭江分九泒长云泉髙喷薄烟树逺微茫箬叶寒仍緑荪花晚自芳守臣甘徇国迁客重离乡简册遗风节琵琶断泪行湿岚邮传外冷月戍楼傍老境频过此懐贤易感伤（白居易尚书左迁江州司马李子威状元出守江州尽节）

　　九月廿五日値余初度诸友以诗酒见寿于舟中赋五言长律一首以谢云

　　老去逢初度■〈冉阝〉知在客边清欢当此日嘉会胜常年古鼎名香爇髙台绛烛然仙庖能具馔官舫盛张筵新果登盘美佳肴入筯鲜庆行承彩帕寿祝荷华篇北斗长生外南山烂醉前交情何郑重礼貌极周旋一府官僚盛千秋国主贤愿同金石志永以保贞坚

　　永嘉裴季和家有竹居典簿中都国学种竹数竿想象故园之意

　　客舍仍栽竹殷勤忆故园乱枝交窄径轻筱拂卑垣曙色烟凝几秋声月在门杀青编汗简浮碧注山尊斸笋供春祀行庖具夕飱髙人频驻屐俗士竟回辕虽与山林逺终无市井喧晋贤名未泯唐逸兴犹存彷佛龟山路依稀鴈荡村南归遂幽息投老更何论

　　蚓窍集巻四

　　●钦定四库全书

　　蚓窍集巻五

　　（明）管时敏 撰

　　○七言古诗

　　墨牕为越人赵撝谦赋

　　女娲立极断鳌足羲画之先无刻木始观鸟迹制文字夜鬼哭天天雨粟篆隶变化生八分行草复作何纷纷六书古制既茫昧载籍况遭秦火焚后之作者不可数形声寥寥眇千古更论得法神妙间自信临池心独苦君居于越文献邦家藏金石书满牕磨穿青州老未已万斛巨鼎畴能扛吴兴宗人已物故淛河东西谁独步君今有志继絶学砥柱中流见孤注剡溪百畨冰雪光玄霞一斗松煤香满堂宾客看挥洒风雨飒飒龙鸾翔我嗟涂鸦手如棘屡欲从君问奇画君还许我载酒来我捧千锺劳君笔

　　尹母行

　　云间尹母年十七嫁夫三年夫病卒舅姑在堂儿在褓自分茕茕守空室家贫何以为生理纫缝得钱奉甘旨门外春风自往来寒心一寸如灰死东家议姻张绮筵西邻通媒续断弦有山可移志不改冰霜凛凛心逾坚孤儿今年三十五教养成人应门戸舅姑百歳俱寿臧华榜旌书照乡土九峰三泖清且奇柏舟泛泛淞之湄吾乡风俗有如此终古不愧尹母诗

　　李哥行

　　霸州李哥年十五出身本是娼家女誓死愿作良人妻不愿随时学歌舞白头阿■〈弥上女下〉不见容籍我花名入官府季哥有志不得酬终夜号咷泪如雨儿今未免从母命母也须当听儿语净洗容颜不食荤一钗一裙只荆苎唱歌得钱赡阿■〈弥上女下〉此身不敢辞辛苦东城酒楼花满烟五陵公子罗尊俎众中一少忽相嘲李哥出门气如虎益津县监轻薄儿不惜黄金买同处阿■〈弥上女下〉贪金不顾儿暝地甘言宻相许县监夜半排闼入李哥拒之闭其戸大言痛詈汝监邑汝何不知民父母手操白刃不容狎县监惭惶走无所霸州太守闻且惊吾州此女深可取有子读书举秀才年逾弱冠未婚娶通媒六礼议成姻一州欢传得贞妇后来贼兵犯霸州李哥与夫遭贼虏贼见李哥好颜色但言杀夫不杀汝李哥得言即誓死与夫同死河之浒乌乎李哥节义俱赫赫声名振今古我今闻之多慨慷激烈悲风起林莽他年观我李哥行贼子奸臣面如土

　　稼村赠乡人孙原璘

　　我家三里汀前住茅堂政近桃花渚学经不明欲归耕佃得官田廿余亩有书尽卖买农具甘作东屯种田父侯疆既足把犁锄饷妇尤能载筐筥田中蟊稗日自除墙下蚕桑春可取秋风禾黍既登场冬日鸡豚复盈圃全家衣食幸余饶老稚那知有辛苦东邻击鼔送农官西舍烹羊祀田祖且喜征科一事无况是丰年好官府县吏催租不下乡半夜无人打门戸官粮输足私债无一村帖然如按堵自信于焉老此身岂谓年来系簪组汨汨黄尘没马头白水青山竟虚负羡君学稼如老农久抱长材隐家墅奉亲菽水喜平安教子书诗识今古我今不蚕亦不耕素餐厚禄知何补几时上疏乞东归白头相寻愿为侣与尔击壤歌尧年五日一风十日雨

　　春江捕鱼图

　　玄眞坊中老孙子老去今年不知几绿蓑短短仅遮身自小求鱼足生理鱼仓蟹舍小蓬门一带编邻住江涘昨夜青山得雨多门前三尺桃花水大家渔具都上船水面纷然若浮蚁小儿捩柁立船梢老妇供炊在篷底大绳属网絶中流东船纔下西船起须臾两船相向开来徃风波疾如驶前船得鱼先上城后船回篙刺沙觜此宾此主尚杯盘樵青已卧芦花里醒者埀钩醉者眠东去西来随所止不欠官家鱼税钱荣辱从来不干己我家江南山水间烟树参差絶相似作客天涯未得归一见此图心独喜俸钱几时当买山小筑茅堂三泖尾白头方是谢官时也学渔家从此始

　　题胡长史雪舟巻

　　万里漫漫冻云黒六花飘飘朔风急富春江头行旅稀汀鸟沙禽饥不飞此时先生乗一舸拥鼻长吟篷底坐白鹤氅衣寒半披东西沿洄随所之须臾雪深风转大结缆归来且髙卧妻儿冻饿甘守贫升斗不思干故人东方日出征书下县官扣门来劝驾

　　仝将军歌

　　仝将军壮且武前年去年杀两虎受赐黄金百两归酾酒椎牛宴同伍意气骄矜不可当自谓千人何足数今年搏虎东城下虎亦慿陵肆其怒一抉将军双目睛可怜竟作荒郊土乌乎勇不可恃利不可取汝不侮渠渠敢侮汝不见东海之濵钓鱼父白头龙钟八十五

　　题蔡将军春击球图

　　中都五月炎光薄旭日曈昽射金阁无风无雨好端阳鼓声冬冬动城郭诸王阅武出东华打球又是常年约宫扇齐分五色云天人坐拥青丝幙虎士严屯十卫兵球场千步平如削彩门逺处放球来万夫马上俱欣跃半轮缺月地中生一点流星天际落众皆努力向前趋苦心独取仍难掠武昌将军称絶竒胆气从容有经略等闲一击过球门四面腾声总惊愕中官传旨催赐金一派铙歌半空作百万人中夺彩回人生独有从军乐从军乐乐何如贤王岂事为欢娱太平武修不可无乃知将军美丈夫雄才勇略应时须他年选将防边隅论功直与卫霍俱画象麒麟征此图

　　患足行

　　晚朝骑马归风雨忽萧瑟中涂虽泥泞马稳幸无失到家下马灯火明妻子见我欢相迎开筵举酒饮未已刁斗城头敲二更我因良马蒙君赐长恐官奴疎餧飤寒槽刍粟夜频看恩极那能有全寐促灯下堂催上刍泥滑失脚嗔人扶苍黄不知骨已折始信人间无坦途乌乎生死固有时祸福岂无命塞翁塞翁勿复论卧看杨花风不定

　　桃花歌次韵荅季翔

　　春来看花须及早莫待韶光去如扫年年花发看应迟几多狼籍被风吹今年无风亦无雨千树桃花红烂吐香尘绣毂动游人流水琼筵出歌女天气艳阳三月时倚阑吹彻玉参差百壶送酒莫停饮秪恐落花辞故枝落花飘尽春无迹着意留春花可惜花开花落一畨春与君莫作伤春客会须日日醉花前不放闲愁到酒边有花可看酒可饮但愿以此终残年

　　敬赋天马歌

　　臣闻天马不易得房星降精产西域双蹄并截白玊光一身浑染玄云色雄姿非駻亦非騋八尺乃是眞龙媒天生权奇特神骏乌骓赤兎皆凡材风尾萧萧耳双耸万里腾骧尘不动畨臣重译贡中华黄金论价如山重太仆养之十二闲立仗晓聨鹓鹭班在廷畵史皆国手乃为写眞传世间当今圣主修文德逺裔穷荒俱混一不用劳师围大宛年年拟献三千匹

　　敬赋白鹰

　　臣闻名鹰不易得众中奇者色纯白金眸星转雪为翎玉爪风生觜如戟天然逺自海东来论价可轻双白璧鹰师调养水食匀臂擎不敢离朝夕十月平原百草枯野马山牛俱辟易出笼一脱红锦鞲随人指顾无虚掷嗟哉此鹰殊可惜奋击眞如万人敌吾王育之岂为事游田要激猛士于疆埸

　　哀鴈吟

　　邻有贞妇痛夫以刑死日夜号泣誓不再天余嘉其志为赋哀鴈吟
　　哀鴈复哀鴈雄雌不相违三春北去秋南归年年稻粱充汝肥汝肥曷己时安知矰缴不汝随一朝弋雄孤其雌雌孤殊可伤夜夜啼秋霜楚天空阔云水长誓不更逐羣侣翔花开春满塘不媿鸳与鸯

　　鹰鸡行

　　白日中庭忽风过鹰攫鸡雏半空堕谁家失之无处寻家奴拾得如拳大毛血淋漓殊可伤性命幸脱饥鹰肠山妻丁宁勤餧飤爱护眞如孤凤凰锦毛渐长双冠耸可爱花阴闘时勇我虽老馋不尔烹留取年年作雏种

　　射鹿行

　　云梦泽中冬信早十月清霜凋宿草此地犹存古猎场周遭百里青山绕吾王一歳一游田麝香名马青连钱紫丝埀缰黄金勒红锦裁鞍白玉鞭骑来猎场世稀有马首忽惊山鹿走老麋鼓勇独当前羣■〈鹿外夭内〉甡甡总随后彤弓满引与月同白羽出挿生腥风回身连发踣双鹿左膘右髃毛血红妙手穿杨古无比啧啧欢声溢人耳林深伏虎莫敢行木末穷猿号不已笳鼓喧阗催解围千万人中得隽归行庖吹香出翠釜从官缕割夸鲜肥大府分封鎭荆楚农隙年年须讲武太平武偹不可无万载千秋作藩辅

　　蚓窍集巻五

　　●钦定四库全书

　　蚓窍集卷六

　　（明）管时敏 撰

　　○七言律诗

　　姚氏野春堂

　　野外茅堂不掩扉堂前风日散晴霏梨花门巷清明近春水池塘燕子飞每约邻翁同社饮更从田畯劝农归明朝我亦寻春去小试东风白苎衣

　　宴徐氏楼

　　髙宴徐家池上楼座中宾客总风流东城美酒休辞醉南国佳人自解愁晴日游丝当戸落暖风香篆近帘浮归时不用三公马短棹春波正满洲

　　答吴髙士见寄

　　青鞋布袜木绵裘合是山中隠者流举世可无刘越石荐贤谁是吕婆楼秋风泖蟹年年上春水沙鸥日日浮好为携琴并载酒三髙祠下放扁舟

　　和内兄金士廉清明日答张应辰见过

　　雨晴江路少尘沙有客寻春到水涯风细游丝低着草日斜归鸟乱穿花青山几处无新塜乔木何人是故家倩得盘游春髻子东风日日好将车
　　小雨轻风寒食后一春惟酒是生涯过江不用歌桃叶出郭先宜看杏花乱后此身犹是客醉中随处即为家白鸥信我忘机事拟买沧洲一钓车

　　清明感懐二首

　　十年宦学楚江滨老景埀埀上此身插柳忽逢三月节看花又过二分春青山风雨多新鬼白髪江湖少故人东忆墓田千阜下可堪回首一沾巾
　　客里逢春百感生况听风雨过清明杨花总是离人恨桃叶都非旧妾情小引酒杯还易醉苦吟诗句却难成不知谁是穷途者哭似当时阮歩兵

　　山水图

　　青山何处蹑崚嶒我拟幽栖久未能深谷雨来云正合大江风作水如崩林中短屐行相引渡口孤航唤欲譍今日未醒尘土梦披图长啸媿孙登

　　山水便面

　　宣和便面何从得画史当时属有才紫翠峰峦天上落青红楼阁树头开羣贤似向兰亭会一老疑从栗里来安得从容随杖屦轻舟日系水云隈

　　人日偶兴

　　宦游江汉十经春白髪东风镜里新千里此身长在客一年今日又逢人雨中柳色黄犹嫩冰后湖光緑更匀藩府官闲如化国不知谁是葛天民

　　礼部颁王府文官诰勑次审理王敬徳韵

　　紫诰恭迎被宠光驿亭初日正苍凉官坊锦织云霞烂御榻文成雨露香九五飞龙当盛世太平鸣凤在朝阳羣公拜舞天威近举首红云是建章

　　元日和季翔韵

　　嘉节金门庆履端无风无雨万人欢通班新例行中使导驾常仪忝从官列仗纔回灯影曙严兵未解甲光寒宴阑归去恩荣甚醉插宫花上锦鞍

　　御赐西马

　　金门蹴踏五云开七尺权竒信是騋近自天闲颁赐下逺从西域贡将来雄姿共拟千金价骏足争夸万里材昨日锦鞍新鞴出殿前立仗总驽骀

　　叅侍平靖州诸蛮次季翔韵

　　亲王承诏讨南蛮三月星霜歴险艰万斛楼船上秋水千羣铁骑蹴寒山孔明谩说安夷俗马援应惭入汉闗十二妖酋今尽缚皇华又报捷书还

　　军屯十万坪

　　玉帐秋临十万坪石家铜鼓夜无声千团毒雾开山寨万灶炊烟起野营自信丹心能报国谁知白首厌谈兵中官催草征南捷龙烛生花剪更明

　　丙寅元日军中次季翔韵

　　羽仗森严午夜陈千官行殿庆新春四时佳节逢元日甲子丰年见上旬鹄立久叨居侍史鹿鸣今喜宴嘉宾凯音归及烧灯候一路东风火树新

　　侍从朝京还国舟中简府僚

　　诸王入觐试功初恩及吾君庆有余圣语自天称国穏臣心何地愧才踈四夷率服英风逺九域同仁化日舒幸遇太平全盛际不妨白首曵长裾

　　钦赋大将征回

　　圣念苍生重拓边王师奏捷凯歌旋千营列栅天笼野万灶连山地涌泉鱼海于今归版籍狼荒从此靖风烟华夷一统文明日共祝吾皇亿万年

　　观射柳赠陈佥卫琰

　　将种传家属妙龄端阳射柳在王庭马看飞鞚如追电箭讶离弦若迸星度内等闲知中白眼中端的肯撩青含风细葛君恩赐自笑吾侪字识丁

　　军中寄潭府纪善杨应庚

　　奉使君初过武昌从征我已上渠阳鸡声风雨同为客马首云山各异乡千里还家惊腊尽百年依世幸身强相思恐有平安字好寄南来鴈一行

　　寄淞上友人

　　忆昔都门把臂时殷勤索我送行诗客边頼尔能相慰别后令人有所思芳草暮云愁忽忽落花春雨鬓丝丝东归艇子如堪买定拟寻君泗水湄

　　送兄勉翁自凤阳回淞

　　把酒灯前醉复倾别离无限异乡情一身千里久为客百岁几时长见兄春雨园庐青草遍暮云丘陇紫芝生白头遂我东辕日数亩圭田得耦耕

　　题胡长史所藏风晴雨嫩墨竹四首

　　记得东林腊月栽虚懐今对畵图开碧云何处忽飞到苍雪无声欲堕来尚觉暮寒生翠袖不惊午梦断瑶台故园茅屋萧萧里若个家僮扫石苔
　　万个琅玕绕舎栽拂檐金翠曙光开寻常每梦鸾笙下彷佛遥骖鹤驾来千尺洋州休制韈一竿严瀬独登台白头天与归欤便短策行吟石径苔
　　移得篔筜谷里栽柴门萧爽晓慵开林惭我向当年隠径造人从此日来六月微凉生枕簟半天空翠落亭台公家池馆平安在遥忆清阴遍緑苔
　　旧本曽于醉日栽新梢今己拂云开萧萧箨向风前落细细香从雨后来渐有微阴侵墨沼且无虚籁过琴台明年二月春雷起秪恐■〈衤朋〉儿破紫苔

　　过洞庭

　　湖上东风水似天渚花红白共春妍苍梧二女坟前路青草三闾庙下船鲛室绡机声札札龙宫珠佩影姢姢官闲更遂南游兴借榻君山寺里眠

　　国醮礼毕送张真人还山

　　真人黄箓修三日圣主丹衷息万机白玉印封天表进紫霞衣惹御香归双龙直向云中见羣鹤遥临日下飞大礼己成还旧隠耆山草木亦光辉（于时龙见鹤来）

　　赠僧白庵

　　白庵道人修白业一毫曽不染缁尘净如片月真空性闲似孤云幻寄身马为駄经行较逺鹅因听法养偏驯东林纵有莲花酿肯作攅眉入社人

　　灵鹫僧勤无逸奉使日本回授官闻欲见举寄之

　　天宇寥寥一锡飞忽闻承诏赴彤闱山中书札三年别海上梯航万里归贾岛文章终释褐曹溪弟子孰传衣白云出岫无心处老我沧江理钓矶

　　题王秉正云林清隠

　　青林白谷水云乡隠者深居一草堂百道松泉当戸落四时花雨入帘香门前车马红尘逺座上琴书白日长满目故家风景在不须重畵辋川庄

　　春晖堂江夏雷道夫典仪奉母之所

　　彩衣五色绚晴光鹤髪康强在北堂结子蟠桃千岁熟宜男谖草百忧忘孝奉慈亲知爱日忠承严训要倾阳晨昏定省无违养谁得居官不离乡

　　竹鹤图为医士仵思道题

　　此君风致极萧闲合与胎僊共一班千岁影迷苍雪里九皋声在緑云间平安莫谩传书去径造休教报客还挂向芝房无点俗长年相对悦清颜

　　赠别乡友孙汝达

　　故人契阔几经春千里停云入梦频下榻岂期今日会分金宁忘昔时贫乾坤白髪诗名在风雨青镫酒量真别后音书烦见慰莫令目断楚江滨
　　附録汝达见答
　　交契惊踰四十春每蒙存恤意频频能将宦达安醇厚不鄙迂踈处贱贫青眼总知乡义重苍颜尤见道心真从今相别希相遇秪自懐思谷水濵

　　题陈士良栖霞轩

　　泉山一室閟丹霞旧是希夷道者家晓日绮牕生五色春风珠树吐三花迎仙每服青绡帔引寿时飡赤水砂莫效昔人成痼疾从容好为诵南华

　　访洪山海禅师用季翔韵

　　今朝立春风物熙东岩阁前寻逺师烟霞丘壑旧游处金碧楼台新构时东风官马去何疾落日家童行欲疲我亦清斋不饮酒与尔结社同幽期

　　送仓使杨宗彛回沔阳

　　鴈鹜行中见孤凤采采五色之羽翰平生自是抱竒气老大何曽辞小官新诗千首不起草生纸百畨能写兰明朝挂帆渡江去花落沔阳春雨寒

　　送长史司吏吴永中役满还广东

　　早春公馆柳条黄清暇题诗送掾郎白髪簿书官事了青山风雨客程忙船从杜若芳洲发酒向桄榔小店尝归及墓田寒食后碧云东望思茫茫

　　送泸川判官孙彦博

　　新除贰守向泸川西上长江万里船行李莫辞为客逺判花政喜得君贤官盐岁汲千家井火米时收五月田缓带从容有佳兴寄诗细写薛涛笺

　　送李云仲之蓬莱丞

　　蓬莱县里神仙宅今日之官独尔清张鷟文章多中选李绅才业久知名沙门风雨龙腥过海市楼台蜃气成报政重来应有约上林三月共听莺

　　送僧溥天渊东归

　　千里孤云一锡飞西来问法候传衣几听絶壑猿声过又踏空山虎迹归离垢己应无黒业随縁只此是玄机半霄峯下栖禅处莫待岩花老石扉

　　送寳昙应禅师游峨嵋回金陵

　　峨嵋峯顶絶崚嶒不离尘凡不易登太古雪消丹壑里普光天在白云层神钟日报斋堂饭圣火宵明佛殿灯六载下山非苦行怕人云是再来僧（师是义断崖再来）

　　送庐山福上人

　　东林卓锡几经春瀑布源头自在身陶陆旧为方外友宗雷元是社中人过溪一笑千年事浮世重来几刼尘江上相逢又相别野花何处问通津

　　和鹤年丁先生宿东岩韵兼呈洪山海禅师

　　借榻东岩第几层山中主者佛图澄浮荣过眼宁非梦清苦前身本是僧斋罢云扄时听讲诗成雪屋夜悬灯虎溪有约仍三笑自媿为官老未能

　　和季翔韵简洪山海禅师还山

　　八载归来说苦空禅心只与旧时同卖将薪去谁家事种得松成几许工雨露无私沾帝泽山林有道振宗风半霄岩下行吟处秋色还归杖屦中

　　用季翔韵题胡长史所藏东坡墨竹

　　剩水残山雪后时韈材貌得岁寒枝归来内署曽持烛忘却南溪有赋诗岷谷秋阴云冉冉湘江春碧雨差差展图如在千竿里六月凉飊洒鬓丝

　　谢赐虎肉馒头

　　彤弓亲射东山虎细脔笼炊赐百官昨日雄威犹可畏今朝和气已成团庖丁尚虑风生机伥鬼应惊雪在盘剩种官田千亩麦屯家犬豕夜平安

　　题修江王玠西山旧隠图

　　君家旧隠知何处遥隔修江紫翠岑金碧畵图聊慰藉烟霞丘壑待登临水花凝露鱼依渚山叶鸣风犬吠林布袜青鞋归及早莫教猿鹤怨惊深

　　观音莲

　　不假淤泥一点栽五铢衣似藕丝裁碧云幢下分明见白月轮中自在开根向旃檀新植得种疑鹦鹉旧衔来当知五十三叅外示现应须有善财

　　双竹

　　玊立亭亭并出林不于千亩竞繁阴云霄每引凤凰下风雨或作蛟龙吟夷齐同隠髙节在皇英对泣遗恨深何当分个渔竿去独钓渭川烟水浔

　　纸被

　　万杵霜藤练色匀巻舒一幅净无尘梨花夜暖云迷梦柳絮春寒雪满身未恠青绫能见妬也胜白氎尚欺贫五更听彻金门漏得似山林晏起人

　　木芙蓉

　　渚宫仙子耐清寒笑倚西风脸渥丹绛节三朝琼作佩霓裳一曲翠为盘夜霜渔屋灯前见秋水人家畵里看可惜繁华易惆怅锦官城上夕阳残

　　月中桂

　　上界谁将此树栽广寒髙处古香来根从天地分时种花在山河影里开白兎守株依贝阙青鸾衔子下瑶台不知斫尽吴刚斧天上浮云变几回

　　灯花

　　不假天工雨露栽银釭火暖自然开两茎朱草含烟秀一朶红云度水来春色半浮珠蓓蕾风情中结锦胚胎明朝喜事殷勤报莫遣芳心一寸灰

　　和左长史史秉贤咏炭

　　大栎山中斩不存青山白屋坐来温晴生五色云霞气春活千年铁石根积雪深时神独王繁星迸处势如奔吾生违道难依世三斗逢人亦易吞

　　松牕听雨为西安杨公圭赋

　　草堂千个种长松好雨时来紫阁峯声到风枝惊睡鹤势回云壑起潜龙暮樵邻父归应湿晨汲家僮出更慵且喜官闲清两耳逢人莫说大夫封

　　白云窝

　　富春胡清之隠居席帽山尝名其室曰白云窝既殁其子去华不忘其亲乃绘为图以寓羮墙之意故为赋诗以慰其孝思云
　　席帽山人隠涧阿白云深处有行窝忽惊仙化从龙去犹想神游与鹤过门外海涛翻白石屋头山雨落青萝太行千载如今日目断孤飞泪更多

　　寒食

　　三月东风大放颠今年为客倍凄然杏花时节偏听雨寒食人家不禁烟千里故乡愁共逺一春白日梦相牵天涯草色青青处秪忆千山墓下田

　　次韵寄洪山海禅师二首

　　杖锡西来住此山道场新构未曽闲寳钟鲸吼神功在金刹翚飞佛运还大法固应超物外胜缘初不离人间千年香火今重见只在圆机一转闗
　　履迹经年不下山山中清事属僧闲日髙香积斋初散云满松床定未还佛法三乗天广大禅心一月水中间几时拨芋灰边坐细话无生第一闗

　　季翔弟惟学自嘉禾来武昌省母及其还也赋诗为别乃翁清江先生有文集行于世惟学壻于沈氏云

　　烟波楼下上行艖小暑熏风拟到家二陆弟兄尤俊伟三苏父子总才华亲闱正舞衣多彩甥馆应占烛有花媿我蓼莪诗久废况堪头白尚天涯

　　对雪

　　半年南国不雨落一夕北风吹雪来城中米价政尔贵江上梅花空自开骑驴朝士晓未出射虎将军夜不回寒斋独坐更愁寂饥鸟下啄青莓苔

　　吴善存侍父勤翁来府中教书复还乡迎母

　　逺侍而翁入讲帷又迎阿母向慈闱江亭驻马梨花发春水行舟燕子飞三接恩光新礼币一门经术旧儒衣重来具庆髙堂上寿酒频频送夕晖

　　大别山

　　南纪名山壮楚闗虎蹲龙伏大江湾登临兴在风云外疏凿功存宇宙间二水合流通汉沔一峯特立控荆蛮涧毛清荐虚祠下惆怅何人继克艰

　　黄鹤楼

　　黄鹤西飞去不回青山髙栋自崔嵬当年卖酒人何在今日题诗客未来舟系城边官柳发笛吹江上野梅开白云只在阑干外安得乗之遍九埃

　　北榭

　　旧家行乐小亭台珠箔青山罨畵开花月当时人已散柳风今日燕还来舞钿犹委宫墙草步障曽过辇路苔一代繁华易销歇白榆霜冷鴈声哀

　　吕仙亭

　　道人髙坐朗吟亭古迹因知此地灵剑气飞来湘水白笛声吹入楚山青阶前丹枣何年熟枕上黄粱几日醒快我登临尘事隔摩挲苍藓读碑铭

　　石镜亭

　　武当祠下仙人镜纎尘不染絶晶荧看来终夜似明月知向何年曽陨星天上孤鸾还舞影山中百恠敢逃形偶因登览坐良久清光照人如梦醒

　　辛未初度和季翔见寿

　　日华初上万年枝官满雄藩未许辞初度今朝犹是客老来多累又添儿黄花醉我留连酒白雪惊人唱和诗珍重同袍交契在十年一日共襟期

　　题史仲愚舎人终南山色图

　　长安壮观是终南千里秦川尽蔚蓝过雨丹青开絶壁浮空紫翠结层岚八闗地设东西险三谷天分混沌含待得锦衣归去日看云好凿石为龛

　　重赋胡清之白云窝

　　幽居逺在白云隈絶径萦纡长紫苔芝草斋房春雨闭松花牕戸晚风开漫疑世外神仙侣谁识山中宰相材今日披图重感慨海天何处鹤飞来

　　江夏刘名才及子陟皆以医呜于时鹤年丁先生徳其愈病索诗赠之

　　大隠为医在市廛千金秘诀自家传昔时曽起龙归海今日还将鹤引年旧炼丹炉留宿火新开药圃灌春泉一门父子神仙似何必壶中别有天

　　题医士张孟安懒窝

　　青年与世似迂踈一室全胜水竹居云到榻前应共宿草生阶下不教除任从野老常争席无奈邻人数借书卖药养亲甘旨备何曽头过一旬梳

　　哀鹤年先生女兄月娥死节

　　月娥帅娣姒女妇共十人死于水塟芜湖之黄池里父老题曰十女墓金华戴叔能先生为铭诗
　　姊也从容贼陷城全家殉节万人惊鱼龙应护贞魂在犬豕难亏大义明世上千年名不泯水中七日面如生至今合塜黄山麓霜月萧萧夜共清

　　题审理正蔡原辅练林墓图

　　藩府同袍十二年练林那忍见新阡亲闱梦逺风烟外旅榇恩深雨露边表石虽无翁仲贵居庐己有子孙贤哀余东望千行泪老去何时洒墓田

　　哭锺伯纪先生

　　杖策来从淛水东飘飘意气欲凌空曽经扪虱谈天下几向闻鸡起夜中鲁酒也须佳客共商歌直与古人同所知已逝音谁赏弦絶秋鸿膝上桐

　　和谢鹤年先生见寿

　　秋色南山晓共妍今朝初度会羣贤清尊谈笑同为客白髪风流半是仙目覩凤麟当盛世齿随犬马待余年过情佳句烦称道自愧迂疎敢浪传

　　叅侍赴京回国

　　听漏晓辞丹凤阙停舟晚傍白鸥沙云归林麓迷樵径潮落江汀阁钓艖秋后青天无过鴈霜余红树有啼鸦年年何幸叨陪从秪愧西风两鬓华

　　黄石矶阻风

　　老我平生江海量此行不觉为消魂黒风怒若千鼍吼白浪颠如万马奔行客帆樯廽浦溆居人烟火失朝昏千金亦有埀堂戒况是余生荷主恩

　　题陆伴读闿所藏范寛山水

　　华原真迹人间少不是故家无此图百谷泉声犹喷薄万山云气欲模糊年深更觉精灵聚价重宁论性命俱退食从容频借看此身何必到蓬壶

　　陆氏沧浪渔隠

　　子是天随几叶孙家藏钓具至今存秋风鲈美时供馔春水鸥闲日到门泛宅岂殊居甫里放舟莫拟入桃源濯缨濯足都休论且对青山倒一尊

　　定斋为张孟安赋

　　知止应无俗事闗焚香清坐对南山旧栽灵药须频采新注丹经不用删芳草池塘春水满落花帘幙午风闲此中半席能分我老去逍遥杖屦间

　　送监生马骏赴京

　　黄鹤矶头上驿船柁楼挝鼔下晴川客行二月梨花后人别东风燕子前紫极龙飞居九五沧溟鹏击起三千只今登用俱才杰好着勲名及壮年

　　题齐安董升松云轩

　　幽居长松一百个满室白云终日飘影连遥汉集龙气音合清飔谐凤韶采苓道者每相过结巢仙人还可招凉阴六月不知暑坐看甘雨倾天瓢

　　过龙泉山

　　夹口青山四面来山重拱挹水萦廽千年胜地龙泉涌一日佳城凤穴开佛子岭头云拥树仙人石迹雨生苔岳灵应为长呵护五色光生紫翠堆

　　华亭钱全庆余先生奉别廿余年尝辱埀问因寄谢之

　　乡里衣冠独老成秪将清白度平生著书己续云间志卖药寜逃世上名斗酒长歌心自适孤灯细字眼逾明愧余窃禄王门下千里何勤月旦评

　　敬和书堂新成

　　华构新成讲席深河间礼乐重推寻南荣日晷三冬近东壁星光午夜临黄巻圣贤常对语青灯兄弟久潜心金枝玉叶承家训都在青年惜寸阴

　　过皖城吊余忠宣公

　　元戎百战守孤城千里蚍蜉絶援兵保障有方文且武简编无愧死犹生神来遗庙乗云气鬼哭空江杂雨声尚忆季侯并达帅一时忠义属科名（达兼善状元为淛东元帅死于海李子威状元为江州太守死于郡）

　　奉寄茅山道士求香茶

　　茅山岁岁摘先春礞石霏霏磨作尘玄露十分和得细紫云千片制来新颊车味载能消渴鼻观香传即咽津若得清风生两腋便从羽节访羣真

　　伴读周庠求题其师叙南游克成先生双溪草堂

　　闻道双溪似瀼西草堂小筑足幽栖扬雄竒字知谁问杜甫新诗漫自题满座荷风鱼跃浪一帘花雨燕争泥白头无意蒲轮召只恐文光动壁奎

　　题谢生草塘书舎

　　芳草横塘隠者居长年闭戸只观书门前水暖生科斗座上芸香辟蠧鱼力学岂知清苦处梦吟多是黒甜余宣城风致于今逺为爱云仍玉不如

　　阅耕轩（乃乡友陈景祺员外父杰翁轩名也）

　　瑶溪一曲绕田庐日对耕耘自读书淳俗无虞那佩犊丰年有梦每占鱼倾筐敬馌朝烟里短杖徐行夕照余最爱后昆勤播获始知经训在菑畬

　　荻港雨行

　　昨朝楚岸喜秋晴今日吴船雨里行人事天时何可测青山白水总闗情久知盟与沙鸥冷那得身如野鹤轻恠底石尤风太恶空劳百丈进修程

　　早朝和吴教授韵二首

　　大廷礼乐遵周典盛代衣冠迈汉仪一统河山开景运九州岛民物乐清时迟迟化日行黄道郁郁卿云蔼赤墀虮虱小臣无以报万年宗社祝鸿厘
　　月转西城禁漏迟千官队队入朝时班陪冠佩聮鹓序乐奏箫韶覩凤仪雨露极知恩似海草茅深媿鬂如丝夔夔何敢忘君敬一片丹心在缉熙

　　次韵有懐周府奉祠宋季子

　　故人为别动经年况复祠官久不迁白髪交游惟我旧清时文物尚君贤忽怱过梦随蝴蝶的的归心在杜鹃无限相思千里外暮云春树两茫然

　　送顾谨中赴蜀府纪善

　　忆昔论交并黒头那知一别岁如流暮云春树几千里风北枝南二十秋宦海有时思往梦醉乡无处着闲愁慰情书札烦频寄老我年来倦倚楼

　　送曹公启

　　金声楚楚见雄词玉质温温识令仪春水鹅羣当墨沼晓星鸡语傍书帷忽惊沧海遗珠久始觉青云荐剡迟今日鹏程应九万别情不尽送行诗

　　蚓窍集巻六

　　●钦定四库全书

　　蚓窍集巻七

　　（明）管时敏 撰

　　○七言长律

　　审理正蔡原辅遣子还天台省亲

　　郎君乌帽越罗衫文采温温自不凡大父髙堂埀鹤髪阿翁上府署氷衔闲情白日佳山水雅操清霜古桧杉公馆挥毫知有暇客庖食蟹喜无监宦游遍歴长途辙归省俄扬极浦帆水暖船头鱼泼泼泥融江尾燕喃喃彩虹遥贯诗连轴紫气髙腾剑在函行李异乡过赤壁看花故道入黄岩国人共识张曽子邻叟争迎阮阿咸拜舞重闱通逺问平安须早寄鱼缄

　　题蓝山簿天台陈仲素先陇图

　　孝子之官万里途临行貌得寿藏图赤城亲舎云多少黄叶人家路有无双石效竒华表立一峯拔秀锦屏纡地存牛迹曽眠处山拥龙形正向隅烨烨灵芝生百本森森乔木长千株青天忽下过门鹤白日仍飞累土乌有客束刍将适越无人挂剑更归吴年登老圃收松子秋荐思亭采木奴入里上官知下马卜邻故老候归鳬荣知衣锦风云遂恩及焚黄雨露殊且喜子孙供祭扫不愁翁仲没榛芜哀余东望干将下寒食梨花酒一壶

　　题典仪柳以临九鸾白云图

　　清郎今是楚仪官鴈荡云山畵里观山似青鸾来九个云非苍狗变千端倚门斜日枫林晚拄笏髙秋草阁寒庭树鸡鸣思问寝江庖鱼美阻承欢桂因招隠烟丛老萱解忘忧露叶漙溪上樵归风且便源头童汲雨初干乌犍耕后曽秋获白鹤归时及晚餐东里迁居逢孟母西邻醵社祀丁兰天边见鴈归心切月下闻蛩旅梦残紫诰定应来绚烂彩衣重得舞盘桓板舆前引行花径竹杖旁随过药阑春酒髙堂介眉寿更图家庆后人看

　　九曲山房为寜波史孝子赋

　　四明髙士好山房云磴烟林隔渺茫小径到门通窄窄流泉绕壁听浪浪幽居宛似清风室别墅浑胜华子冈渔入误迷源口路樵归分坐石边床伤乌羣集慈亲墓吊鹤双临孝子乡芋栗早收防岁歉苹蘩预采备秋尝故交天上青云逺髙隠山中白日长秫米夜舂催酿酒松花晓折当焚香自知栗里多栽菊谁复成都别种桑念我故园三泖上几回落月梦荒凉

　　和韵过彭泽怀靖节先生

　　官船晚泊浔阳郭把酒长懐靖节贤腰折竟辞彭泽米眉攒寜种逺公莲归来松菊开三径老去柴桑受一廛晋代衣冠谁避世刘家社稷自书年虽云富贵非吾愿己有清髙独尔传千载令人吊遗迹好山青立县门前

　　射虎行

　　鄂城之南山有虎为害其威暴甚猎者咸莫敢撄王闻之挽弓上马一发毙之民皆称庆御灾捍患古人所重臣职在纪述不敢不书时洪武丙子仲冬既望也
　　黄草玄冬多虎踞青山白日少人行君王勃起英姿奋卫士前驱猛气横弓挽蛇皮如月满箭飞鵰羽若风生弦开应手神应助镞贯当心鬼亦惊腥血溅时班尾折伥魂落处锦毛倾游兵警众铜龙吼归队催程铁马鸣一路尘埃天已冥千营灯火夜初明从今境内无惊扰犬豕村村乐太平

　　敬和画碧桃诗韵

　　风流画史惜年光写出宫桃异众芳深浅旧红浑改色轻盈新碧倍生香佳人金谷颜如雪阿母瑶池鬂己霜不与杏花争艶冶肯随柳絮效颠狂靓妆姑射花钿小缓歩飞琼玉佩长勾引流莺窥翠幙留连戱蝶绕华堂题诗细咏情何极呼酒相看醉不妨带露一枝尤莹洁絶胜汤饼试何郎

　　蚓窍集卷七

　　●钦定四库全书

　　蚓窍集巻八

　　（明）管时敏 撰

　　○七言絶句

　　修竹芙蓉

　　水僊小队自成双袅袅霓旌引翠幢一夜湘君头尽白西风离思满秋江

　　题玄真诗意图

　　千峰云气涌如泉逺树微茫断复连祗有大夫桥下路青山都属钓鱼船

　　画扇

　　南州六月暍欲死一见新图眼遽明何处长林双树下矮床茅屋听秋声

　　题秋江渔钓

　　蒹葭霜落水无埃野艇维堤晚未开为爱青山不归去桥头遮莫大夫来

　　题倪元镇先生小景

　　泖上相逢记昔年风姿晔晔似神仙如今看畵浑疑梦春树云林一惘然（先生自号云林生）

　　墨桃花

　　武陵仙子绛绡裳爱向春风试艳妆一自别来颜色改可堪憔悴见刘郎

　　墨竹

　　唤取官奴秉烛人韈材休惜为传神不知谁鼓湘灵瑟千里秋风别恨新

　　题僧翠竹兰若

　　斗室秋阴不受尘个中只许着闲人欲知一体俱无象莫认青青是法身

　　赠别

　　草色青青汉水新异乡听雨怕逢春客怀不是今年恶频向东风送故人

　　题中书舎人朱孟辩墨竹

　　楚楚郎官玉雪温朝回缓步出金门挥毫写得县崖竹都是中天雨露痕

　　侍从如京道经庐州见桂花

　　山路秋花若个栽天香逺迓马头来中官折入君王手不负西风一度开

　　赠洪山霖藏主

　　上人典藏东岩阁阅尽西来贝叶书秋水莲花千百亿一莲花上一真如

　　送闻侍者游方

　　习得僧仪已絶羣龙门宗旨更多闻飘然一锡诸方去踏遍青山万里云（侍者龙门髙弟）

　　叅侍征南道中

　　一溪水清石可数千峰雨来云乱行马蹄踏踏秋风里无数好诗吟未成
　　竹寨驿前山水清官船夜泊近行营客程一月秋阴里误听湍声作雨声
　　秋行一月多逢雨路入南荒总是山烟火人家何处觅鹧鸪啼在石林间

　　书松雪翁墨迹后

　　吴兴翰墨人间少白璧黄金价尽低今日鸥波亭下路王孙何处草萋萋

　　咏菊八首

　　花神百斛酿秋香满注流霞九酝觞令节无如天上好愿称千寿庆重阳（上紫霞觞）
　　黄金地上有名花开向千秋富贵家不比寿安红与紫纷纷只解竞春华（上黄牡丹）
　　越娘初试素罗裳爱向秋风学靓妆一夜不胜琼佩冷晚香亭馆有新霜（上白西施）
　　盈盈宫额半涂黄不减花前旧様妆笑杀阿娇金屋贮香衾寒怯夜来霜（上黄西施）
　　不逐春红浅复深千枝小朶烂于金若教开作翻阶艳辜负风霜百炼心（上金芍药）
　　秋水池头看鬬鹅霜毛零落粉香多不知满地谁収拾剪作寒花照碧波（上剪鹅毛）
　　一簇竒花上苑栽彩云堆满辟寒台应将重价论千饼买断秋光二色开（上紫金团）
　　花比宫袍一色黄上林开处占中央临轩长荷君王赏带得天家雨露香（上御袍黄）

　　纪梦

　　小宴初阑罢玉笙东风庭院好春情流莺啼过楼东去一树梨花正晚晴

　　过应山县

　　百里邮亭路更遥马头黄叶乱飘萧兵余何处寻遗迹千古清风渡蚁桥

　　题米南宫画

　　碧树蒙蒙雨气含乱山重迭大江南短桥何处人家近多是当年海岳庵

　　题墨梅送弟同生回淞兼忆兄勉翁

　　汝初髫齓我离乡今日惊看过我长老去可堪为汝别楚云吴树鴈行行
　　归去看花似见兄碧云红叶暮山横东流黄鹤矶头水不尽秋风送弟情
　　大兄一别经三载昬眼裁书两涙含为说白头千里外时时心在紫芝庵（先陇也）

　　京中怀季翔

　　百壶佳酝透邻香出水新鱼满尺长阿母微醺孙在抱芙蓉湖上好秋光
　　官栁乌啼曙色催满衣风露早朝回归期想在重阳后为报黄花缓缓开

　　梦成

　　大溪溪上清风屋小草幽花分外香白鹤一羣飞不定万株树下读书床

　　题乡友胡士文所藏小景

　　十年不见故园春画里题诗半古人老去风流浑减尽东风花鸟易伤神

　　乡友顾谨中以山水图题诗见寄依韵答之

　　九点吴山梦里青逺烟疎树晚冥冥何时买得螭头舫秋水菱歌泖上听

　　牧牛图

　　四海熈熈大有年青山牛牧夕阳前谁知六国黄金印不及秋风二顷田

　　江夏奚翁自号竹隠既殁其子瑄写竹隠图以寓孝思因题二十八字以慰其意

　　孝感坊中孟氏邻为亲写竹倍思亲百年霜露凄其意不独当时泣笋人（瑄居孟子恭孝感坊侧）

　　江行

　　人家近水磨茶香江影船头古塔长纵有琵琶旧时月肯将清涙落浔阳
　　千里江行快雪晴白银为海玉为城舵楼髙处看山兴又比常时分外清
　　催舟三日鼓冬冬千里江程百丈中两岸青山看不尽此行未厌石尤风
　　三江风起白鸥飞逺水征帆一片归怪底黄尘涴吾足白头未得上渔矶

　　枕上

　　卧病兼旬不下床小庭花落燕飞忙禁中文墨如山积不道闲时日许长
　　一帘飞絮晚悠悠春去光阴肯暂留可恠飞来双燕子替人闲说许多愁

　　养鸭

　　一羣花鸭东湖上朝放春波晚自来添得痴儿书懒读持竿一日看千回

　　季翔小疾在告闻编所作因寄一絶

　　花竹林牕笔砚清初秋一雨便凉生锦囊平澹诗千首近日新编几巻成（季翔有诗名平澹集）

　　题唐马图

　　立仗纔回脱锦韀奚官骑出饮清泉眀朝若从长杨猎应试君王七宝鞭

　　题宁波乐节妇巻（其夫观傩船溺死）

　　岁俗傩船渡未休孤灯白髪几多愁至今九派江头水不尽当年妾涙流

　　出郭

　　二月东风雨脚频杏花消息未全真今朝出郭看晴景野色江光总是春

　　和鹤年先生访补衲和尚诗

　　半霄峰顶拥丹霞两策登登岂惮赊老衲倒穿迎户外山禽啼上石楠花

　　丁丑七月叅侍舟中

　　水边疎草度荧光天际微云过鴈行坐待海风吹月上舵楼髙处不胜凉
　　夜雨前山晓未开午潮孤渚晚初回东风不住吹三日无数江帆出夹来
　　苹末凉风起白波一生情事负渔蓑老来偶得看山便日日江行不厌多

　　寄陆伴读闿
　　朝回不放寸阴闲十日工夫画一山我有越笺光若练待渠清暇写荆闗
　　南轩潇洒纸窓眀曲几方床事事清暇日相过不骑马幅巾野服杖藜行

　　题畵

　　我家住在淀湖东风景依稀似画中白首曵裾归未得鸥波千顷属渔翁

　　黄州畵史王炳文自号临皋渔隠

　　短棹烟波学钓徒秋风举网得鲜鲈几时说与吾乡味为写坡仙赤壁图

　　题宁波胡公鼎雪巢

　　虚白巢中彻夜明寥寥孤鹤梦难成竹炉火暖茶香里人比梅花更自清

　　江夏奚瑛以进士出宰武城其兄瑄作鹄山秋思图寄之索题为赋絶句一首

　　毎怀难弟有难兄貌得家庄寄武城千里鹄山秋色里异乡多少故乡情

　　答僧南洲写梅见寄

　　廿年不见老花光写得繁枝逺寄将一自断桥相别后暗香几度月昏黄
　　龙门寺里梅千树开遍山南水北庄今日老禅头已白写来无色更无香

　　题吴教授所藏郭奉祠子虚墨梅

　　郎官逺寄一枝春写得冰花个个真黄鹤山房明月夜暗香疎影属诗人
　　罗浮道士是前身爱写江南雪里春今日香魂招不得看花一度一伤神（子虚已殁初为黄冠）

　　题陆二闿墨梅

　　青禽枝上月如霜梦觉罗浮欲断肠却忆故园池馆里看花一月不烧香

　　题销寒梅图

　　日影纔将一线加彩毫呵冻染冰葩直教消尽南枝雪却向春风看杏花

　　题奚瑛鹄山书屋

　　黄鹄山家城里居一城金帛走商车老夫独数贤兄弟闭戸韲盐读父书

　　书山谷道人诗帖后

　　诗因得法能追杜书自名时已配苏今日尚余真迹在月明沧海见珊瑚

　　云林先生小景为李至刚叅议题

　　故家池馆锡山阿门径宁容俗士过清閟阁空诗社散蛛丝牕戸落花多（清閟阁先生藏书畵之所落花蛛网先生诗会中题也）

　　吴农四时歌

　　家有田庐泖水东门前九朶翠芙蓉邻翁报我田官至明日花朝候劝农
　　浜北浜南雨一犁阴阴桑柘鹁鸠啼木龙闲挂茅檐下百亩新秧已插齐
　　种得红芒与白籼五风十雨似尧年髙田无旱低无潦多办今年赛社钱
　　东邻社鼔接西邻酒满槽头稻满囷官税己输私债办白头甘作太平民

　　题葛稚川移家图

　　逺从勾漏觅丹砂服食长年鬓不华从此上升当拔宅何劳跋涉又移家

　　弹琴小景

　　自曵长裾两鬓斑久忘流水与髙山而今重理弦中操天赐残年半日闲

　　题鄞江蔡胄松牕读书图

　　门外黄尘隘客车林中白日静吾庐一牕松影清风里读尽家传万巻书

　　尝榴

　　锦苞擘破万星攒颗颗红堆码碯盘若得美人纎手送尊前一洗腐儒酸

　　尝柑

　　牙盘满贮洞庭霜入爪霏霏细雾黄老去风流浑忘却擘来三日手犹香

　　题奚瑄云山佳处

　　羣峰竞秀遶侬家流水当门石径斜闭戸不知春已去白云满地落松花

　　缺题

　　平生忠义气如云诸子鹓鸾又出羣乔木故家今絶少清风千载玉堂文

　　森玉轩为医士徐琏赋

　　武昌髙士能医俗万个琅玕绕舎栽一径清风容直造扫门听我佩声来

　　过池阳

　　青山歴歴过池阳秋水蒹葭露己霜文选台荒千载后西风吹雨墨犹香

　　钱家湾夜泊

　　千里江程百丈中矶头日日浪掀空客杯易醒愁难寐半夜推篷数问风

　　夜泊鹱港

　　去去归程泝急流打头风起又维舟不因采石千罂酒■〈冉阝〉解青山万古愁

　　晚宿盘塘

　　旅行今夜宿盘塘江路无如此驿长诗句到家吟未了载将山色上归航

　　次韵青山夜泊

　　沧江木落水多湾一月舟中饱看山明日到家牵世务闲情犹在白云间

　　辛巳中秋

　　客边岁月去如流夫妇他乡共白头今夕一杯须尽饮人生能得几中秋

　　弃瓢图

　　挂瓢弃后耳纔清宠辱人间总不惊今日箕山吊陈迹千岩风木自秋声

　　题畵

　　柴门春尽动鸥波树色山光雨后多老去无官能自在醉眠江阁听渔歌
　　三泖东头浴鹄湾我家政住水云间一从失脚黄尘里不及萧然此老闲

　　畵鸡

　　蚤岁书牕共寂寥几听风雨夜萧萧曵裾今向王门先犹頼司晨朔望朝

　　蚓窍集巻八

　　●钦定四库全书

　　蚓窍集巻九

　　（明）管时敏 撰

　　○六言絶句

　　墨兰

　　青草三闾亭下苍梧二女祠前欲采幽芳寄逺月明秋水娟娟
　　楚畹光风晓泛湘皋泫露秋零我欲纫之为佩幽懐挹此芳馨

　　题墨梅送友人

　　黄鹤楼中玉笛看花吹彻春声一别故人何处江南月落参横

　　应山道中

　　栎木千株叶落梅花一树香来从骑休吹羗管山中野鹤惊猜

　　蚓窍集巻九

　　●钦定四库全书

　　蚓窍集巻十

　　（明）管时敏 撰

　　○五言絶句

　　畵菜

　　白白霜根嫩青青雨甲鲜苍生无此色四海正丰年

　　重九呈兄勉翁三首

　　异乡重九日难得好怀开细把茱茰酒殷勤劝一杯
　　千里同为客惊心节序催遥思故园菊今日为谁开
　　白首难会面今日况重阳苐恨长称寿年年在异乡

　　初度日复呈兄勉翁三首

　　客里逢初度艰难老弟兄一杯称寿酒多少故乡情
　　劝酒重持杯杯深喜不辞愿将今日意同保百年期
　　黄花开未了緑酒骧来新头白能欢聚吾乡有几人

　　送乐长蒋法宏母忧南还

　　昨日乡书至萱花悴北堂东风两行泪逆水到清湘

　　江行三首

　　晚过三江口江空水急流船头灯火起只尺是黄州
　　野色含江薄沙痕带水长东风无白浪容易下蕲阳
　　云树微茫里江流浩荡间舵楼烟雨重不见九华山

　　江雾

　　着水飞轻雨随风洒暗尘棹歌纔只尺不见棹歌人

　　夜坐

　　髙斋坐来久中宵月上时家僮初睡觉惊报早朝迟

　　小景

　　薄宧鬓成丝乡山入梦思抱琴松下者政似在家时

　　蚓窍集巻十
