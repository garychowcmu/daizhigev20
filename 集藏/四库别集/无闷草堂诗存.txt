无闷草堂诗存

傅序
林序
林序
题词
卷一
卷二
卷三
卷四
卷五
题无闷草堂诗余
无闷草堂诗余
 
 

傅序

　　光绪辛卯（十七年），锡祺获识林君痴仙于童子试场。时君年十七，早有能诗名。以君夙慧，继以力学，其于词林中出一头地，早为当时能诗诸先辈所深期许。

　　沧桑变后，避乱桐城，转徙申江，遍历名山大川，益以助长其雄壮澎湃之诗思。既返故山雾隐，遂益肆力于诗。壬寅（二十八年）春，以无聊之极，思倡设栎社，集诸同好互为唱酬，旁且诱掖奖劝，不遗余力。我台诗学如斯其盛，即归功于君之提倡，殆非过言。自是之后，所感愈多，所为诗因之而伙。年四十一，而无闷草堂诗集积稿已若干卷。

　　捐馆以来，十有七年于兹矣。我社创立首功者之謦欬，无从复接；所可接者，祗此数卷之遗音。乃时至今日，未为之传，为社友者，何以自慰？为后死者，又何以能辞其责？客年春，君之从弟林君献堂敦嘱锡祺陪同社陈君怀澄、陈君联玉同事选辑，克期梓行。忆君在日，一诗之出，人争传诵，今则诗犹是也，似无须强为去取。然于适兴之作或击钵之吟，则亦有以毋录为议者，因以勉从割爱。选辑既定，谨以数语，弁其卷端。至其诗词之工雅与其寄托之遥深，读者自知，不必赘也。

　　栎社创立三十年辛未首春，傅锡祺鹤亭序。  
　 
林序

　　曷言乎诗？情郁而不能无宣，意感而不能无作是已。曷言乎诗人？思必深，视必锐，立辞必诚是已。劳人思妇之所为，有不期工而自工者，虽诗人蔑以加也。至若言人人所欲言而又不能言，见人人所习见而又若无所见，则诗人之过人远矣。

　　从兄痴仙先生幼即耽诗，为诸生，不日课举子业而课诗。沧桑之后，诗酒两嗜，无日不饮，无饮不醉，而亦不醉无诗。所著无闷草堂诗集，含思宛转，托兴绵渺，务为雅俗共赏之音。

　　回忆三十年前，兄尝以击钵吟号召，遂令此风靡于全岛。有疑难之者，兄慨然曰：『吾故知雕虫小技，去诗尚远，特藉是为读书识字之楔子耳』。嗟乎！兄非独擅为击钵吟已也；且今之无闷草堂集中，亦体兄之意，不录击钵吟。然而吾必述是寥寥数语者，以为非此则不足以知其人而读其诗也。

　　兄下世十七年，挚友鹤亭、槐庭、豁轩、太岳日以遗集付梓为念。顾以南强善病，一再因循。去年秋褉，复有以为言者，鹤、槐二公力用选校自任，君子成人之美意良可感。而吾痴仙之苦心，亦将乘吾土文艺复兴之机共见于当世；所关至大，吾又恶可无言？

　　一九三一，从弟献堂序于雾峰。  
　 
林序

　　吾岛自斯庵以来而有诗；吾邑诗人，至丘丈仙根而大着。岛系中绝，诸老播迁，当莺喑燕哑之交，有作唳鹤哀猿之逸响者，则叔父痴仙先生是已。尝试论之：先生之诗，当其转徙桐城、歇浦间，胜赏既多，时有『小谢清新、太白俊发』之语。及其归隐故林，虽豪气未除，而机心已茁，则颇杂以『玉溪恢诡、昌谷诘曲』之风。三十以外，忧患饱尝，乃折而学陶、学杜、学韩、学白，正如周处自游侠少年、射虎斩蛟，一变至道耳。

　　初，吾辈常见先生于妓筵欢饮中，身不离席，口不绝谈。次韵和丘仙老所寄「秋感」八律，惊叹无已。迨及中岁，则又见其一字未安，苦吟移晷。及今思之，非先生之才有时屈，盖先生之益以善用其才，独奈何其不永年也！

　　修，先生之犹子也，私淑久而情谊深。少先生五岁，今兹五十有二，距先生之卒十七年矣。岁月蹉跎，于无闷草堂遗文，曾不能有涓滴之助。往岁盍簪之会，从叔灌园始议剞劂，同社赞之；鹤亭、槐庭、豁轩三君子，又力任选校之勤。坐观厥成，此实修所深感而重愧者焉。

　　抑修尤有不能已于言者，以为斯集之出，上不必思齐于古人，下不必求知于后世；乃所愿则并世才人，有能谅其抱不得已之苦衷而又处于无可如何之境遇者，时取一卷置诸醇酒妇人之侧，荐以铜琶铁板之声，则痴仙之为人，固可旦夕遇之也。天乎痛哉！

　　辛未（民国二十年）六月，兄子资修谨序。  
题词

　　鲤鱼城中春骀荡，微吟侧帽独来往；刺桐花下马蹏骄，少年意气干云上。撞破家居不足悲，早知误国是纤儿；工愁燕子惊新垒，忍死鹪鹩恋故枝。萍花吹梦沈消息，贱子关河走觅食；分作天涯海角人，怨鹤凄猿苦相忆。感时笔砚尽教焚，谈瀛客至动讯君；诗史世争推子美，罪言人解说司勋。旧梦剎尘都了了，底事景榕头弗掉？野史亭荒话赤乌，遗民集在歌朱鸟。无泪可挥惟说诗，不堪着手属枯棋；分明叱雪惊霜地，惆怅残山腃水时。漫道仙人在岛上，楼台眼底皆无恙；我来天外访安期，落花已把金棺葬。笋束遗编付阿咸，臣家痴叔本非凡；勋名一任销铜柱，箸述居然出铁函。白头嗟我垂垂老，金拣沙披时见宝；开卷纷纷堕笔花，登堂落落思文藻。隐雾人归山亦空，峰头望月天蒙蒙；每依南斗频瞻北，不信西流偏向东。江山悠悠草鸡死，藤牌未必无男子；剑南家祭莫伤心，他日谷音留信史。义熙甲子悲悁悁，人生不幸以诗传；下君浊酒五千卷，迟我扁舟三十年。

　　民国二十年辛未三月，泉州苏大山荪浦。  
　 
卷一

　　开元寺双塔歌（以下乙未）

　　泉州杂诗六首

　　避地泉州作

　　所居洪衙埕即清初洪经略承畴故第，今尚有祠堂在焉

　　清源山

　　送三兄绍堂东归

　　送吕厚庵秀才东归二首

　　寄怀八叔父允卿（以下丙申）

　　杂忆二首

　　电线

　　出门

　　题杨寿若明经（鸿乔）悼亡诗后二首

　　奉赠吴肃堂殿撰鲁

　　采茶歌四首

　　久雨

　　杂诗四首

　　题资铨侄与其师龚孝廉仲翎（显鹤）赠答诗后

　　赠友

　　游仙诗二首

　　访袭君赋赠

　　五日登清源山望海，醉后作

　　怀梁子嘉（时梁游日本）

　　戏作醉中哭笑歌

　　秋日杂兴

　　八月十四夕作

　　舅氏过海相访感而有作

　　诵铨侄追悼王兰生师诗，怆然感赋

　　同铨侄游崇福寺后小圃

　　下里歌

　　纸鸢

　　镜

　　床

　　帘

　　帆

　　杖

　　枕

　　客中述怀二首（以下丁酉）

　　舟行遇风，还獭江感赋

　　渡海作二首

　　自獭江东渡，寄家兄荫堂

　　归故居三首

　　观园中花木杂咏七首

　　咏史五首

　　杂诗

　　有感寄伯兄三首

　　变迁

　　出门即事

　　将往晋江，先有此作。

　　潜出涂葛堀即景

　　晚发梧栖口占

　　舟行杂咏

　　八月八日在舟中作

　　獭江曾节妇歌

　　自台湾来晋江寓舍独坐，怀兄子铨（时铨客榕城）

　　寄三兄

　　题彭春苓参军诗卷后

　　晚行（以下戊戌）

　　春晴即事

　　古别离四首

　　子夜歌四首

　　自长门至南台，舟行即事二首

　　赠谢傅为孝廉（贤霖）二首

　　莆尾渡

　　兴化道中

　　枫亭

　　留题铨侄福州白水井书楼二首

　　洛阳桥

　　登坚牢塔绝顶

　　闽越王庙

　　过尚书岭

　　马上作

　　重游清源山

　　将由晋江移居沪渎，示海外亲友

　　和俞子渊武林怀古四首

　　沪渎怀古

　　中秋无月歌

　　得梁子嘉书赋长句奉答

　　读梁子嘉大令（成枬）日本纪游诗卷，赋此寄之

　　赠林月香校书二首（月香淡水人）

　　题俞子渊春墟醉月图

　　江堤晓行

　　席上集唐句留别陈鹿侪秀才（景璋）

　　元宵追哭亡侄子佩

　　江楼睡起

　　春日出游

　　懊恼词三首

　　观杨树浦筑屋，赋呈家兄荫堂，兼示诸侄，将归台湾

　　留别家兄荫堂

　　沪上留别二首

　　答兄子铨送别之作

　　临别重赠伯兄荫堂

　　归里书怀，答赖二、悔之、绍尧，即次原韵

　　到家

　　闻警

　　同兄子幼春家园秋日

　　秋日卧病，寄绍尧

　　寄伯兄荫堂沪上（以下庚子）

　　暮春寄北

　　读洪月樵秀才（一枝）送悦秋归唐诗有感，次和四首。

　　夏日洪生在顾惠诗赋答

　　效阮公咏怀

　　八月十六夜小集，同赖二（绍尧）、兄子幼春作

　　古别离二首

　　孤雁

　　○开元寺双塔歌（以下乙未）

　　娲皇补天遗石在，神官鞭驱置东海；异僧手持鬼斧来，斫成双塔碧崔嵬。东塔八角摩苍穹，西塔五层齐华、嵩；天擎得此两巨柱，触倒不复愁共工。绝技通神神呵护，露盘白日罩烟雾；赵颠、朱蹶八百年，对峙苍苍尚如故。我游开元惊创见，两两塔尖金碧眩；人间若有青云梯，从此乘风登月殿。

　　○泉州杂诗六首

　　晋代衣冠族，唐藩割据场；山连百越远，水接十洲长。海物鱼盐富，天文牛斗光；有人览形胜，怀古意茫茫。

　　胜代遗民岛，金门与厦门；熊罴今戍卒，虫鹤昔冤魂。镇海楼船壮，临江鼓角喧；狂烂从此息，颇、牧在边藩。

　　万仞石峥嵘，泉山镇郡城；人言裴祖庙，昔驻越王兵。战闘有时止，神仙安可成？蜕岩临大海，登眺不胜情。

　　助教欧阳子，天南不世才；家乡三岛近，科第八闽开。少日读书处，游人访古来；遗篇那可见，石室满尘埃。

　　闻说南安县，诗人晚岁留；依刘王粲苦，哀郢屈原愁。旧隐山亭在，于今木叶秋；何当载美酒，不老岭边游。

　　九日山长在，三唐世已遐；石留遗老子，树发古时花。未到逢人问，将游恨路赊；终当与俦侣，采药拨云霞。

　　○避地泉州作

　　百口飘零乍定居，刺桐花下理琴书；故人万里无消息，日日临江钓鲤鱼。

　　○所居洪衙埕即清初洪经略承畴故第，今尚有祠堂在焉

　　香火荒凉破庙空，广庭灌木自成丛；可怜遗臭真千古，此巷如今尚姓洪。

　　○清源山

　　名山近在城东道，来年游兴今朝果；不乘肩舆不跨马，病余一试腰脚好。山花含笑谷鸟啼，引人步步登天梯；不知置身高几许，渐觉对面紫帽低。半山亭子一回首，俯视孤城大于斗；城中双塔笔露尖，城下长江一线走。更行更高喜欲狂，眼底直欲穷蛮荒；越王一去二千载，当年驻马知何方？却寻裴公尸解处，烟霞古洞黄冠住；炉香飘出石门来，时有游人占梦去。神仙有无我不知，榕根小憩亦支颐；一杯山茶解我渴，使我两腋清风吹。更登绝顶望沧海，云涛浩渺家何在？乘风我欲便东归，惆怅故乡人事改。搔首峰头泪满巾，何时海底更扬尘？朗吟飞下千峰去，故国江山愁杀人。

　　○送三兄绍堂东归

　　伯氏吹埙仲氏箎，相怜相爱不相离；尘埃洛下三间屋，风雨苏州五字诗。乱后同居差少慰，客中分手最堪悲；柴桑故径今虽在，人物应殊晋义熙。

　　○送吕厚庵秀才东归二首

　　海上楼船奏暮笳，伤心桑梓在天涯；江山锦绣开新国，文武衣冠少故家。楚客共知哀郢苦，宋人未悔画淮差；同来避乱君先返，终老东篱莫怨嗟。

　　吾人聚散本难知，分手何须泣路歧；但使三生盟片石，不应一步阻雷池。情天再补虽无术，缺月重圆会有时；珍重莱衣归故里，相思寄我采薇诗。

　　○寄怀八叔父允卿（以下丙申）

　　鲰生剧是可怜虫，二载闽南逐转蓬；流落怕谈桑海事，追随空记竹林中。恼人春色花无赖，消我乡愁酒有功；最忆旧时文燕处，梦魂夜夜雾峰东。

　　○杂忆二首

　　海外当年说甲兵，闾阎鼎食复钟鸣；春藏华屋神仙艳，月入兰房梦寐清。乡里尽多冠盖族，楼台时有管弦声；岂知今日东西廨，憔悴机、云弟与兄。

　　山边庐舍水边篱，芳卉千枝柳万枝；三月莺花佳丽地，十年寰海太平时。辋川泉石皆堪画，梓泽宾朋尽解诗；一自扁舟逃难后，故园东望只增悲。

　　○电线

　　通信遐荒顷刻间，泰西电学盖区寰；铁绳横海神龙避，铜线传声驿马闲。问答全非凭笔墨，往来似不隔河山；钟杯路管工夫巧，从此欧洲有鲁班。

　　○出门

　　匝月春霖未肯休，出门却喜日当头；路边麦浪千畦翠，风里禽声万树幽。耕妇饲牛锄野草，牧儿驱马饮泉流；田家一种幽闲乐，胜我奔波作远游。

　　○题杨寿若明经（鸿乔）悼亡诗后二首

　　夫子沧洲逸，相逢叹黍离；可怜逃难后，更赋悼亡诗。尘土埋琼树，霜风凋玉芝；廿年琴瑟好，弦断为君悲。

　　举案已无妇，应门仅有僮；飘零画眉笔，凄惨妒花风。青雀鸣台上，孤鸾泣镜中；祗应念恩爱，难作鼓盆翁。

　　○奉赠吴肃堂殿撰鲁

　　君门射策夺宫袍，衣锦还乡意气豪；霁月光风周茂叔，浑金璞玉晋山涛。人思附骥情应切，我喜登龙价倍高；往日诸兄曾受业，云亭问字敢辞劳。

　　○采茶歌四首

　　娉娉袅袅采茶娘，不采蘼芜不采桑；日暮子规劝归去，荒山草露易沾裳。

　　上山采茶筋力苦，下山饮茶喉舌甘；谁识个中甘苦趣，朝朝暮暮自携篮。

　　鹧鸪声里忆哥哥，亲拣云芽远寄他；一一枪旗侬自采，渴怀七碗莫嫌多！

　　凤饼龙团讵足珍，愿君长忆采茶人；纤纤女手缝裳好，底事提筐忘苦辛？

　　○久雨

　　掣电引雷车，阴霾蔽天宇；怨杀李花风，吹来榆荚雨。霢霂近五旬，太阳难数睹；檐端瀑布悬，阶上水苔聚。灶灌生蛙虾，栗烂化飞蛊；流潦哀旅人，隙漏怜蓬户。阴阳失调和，致此淫霖苦；燮理今属谁？莫让伊、周辅。

　　○杂诗四首

　　花底无心鸟，春来百种鸣；朝朝老屋外，如和晓吟声。

　　春日楼前望，春风陌上吹；客心如杨柳，一样乱如丝。

　　春城桃李正芳菲，故国池台有是非；山鹧亦知行不得，啼鹃偏道不如归。

　　吟虫唧唧近窗纱，银汉无声缺月斜；一阵香风扑襟袖，隔墙开遍素馨花。

　　○题资铨侄与其师龚孝廉仲翎（显鹤）赠答诗后

　　绛帐笙歌户外传，师生唱和有新篇；韩门多少谈经士，辛苦吟诗贾浪仙。

　　○赠友

　　悠悠斯世赏音难，何必穷经愁肺肝？磨尽英雄唯铁砚，束人手足是儒冠。鲲鱼得水三千击，鹏鸟乘风九万抟；我辈会须投笔去，立功绝域取高官。

　　○游仙诗二首

　　天风吹云车，直上九万里；当头阊阖开，来往古仙子。麻姑骖鸾行，白发垂两耳；知阅几沧桑？朱颜非昔比。仙家日月长，衰老亦如此；却笑下界人，采药求不死。天路逢安期，邀余浮绿蚁；大醉踏月归，托宿瑶池里。

　　瑶池非人世，户牖生云霞；中有两玉女，颜色如桃花。赠我一丸药，五色有光华；饵药脱尘网，纵情在幽遐。朝登阆风顶，暮至云娥家；赤足踏天门，只手回日车。俯望八纮内，蛮触纷喧哗；长啸吸沆瀣，要使寿无涯。

　　○访袭君赋赠

　　鹿耳鲲身旧钓游，曾闻骚客此停舟；人间壶峤三年佳，海外风烟一卷收。蓬荜无缘邀大驾，江山有福入吟眸；今朝邂逅清源郡，最喜新诗迭唱酬。

　　○五日登清源山望海，醉后作

　　去年登山近重九，今朝登山属端阳；流光冉冉何太速？前度木叶今青苍。青苍满径径屈曲，盘空高陟恣遥瞩；南风吹上蜕岩颠，俯视沧溟如一粟。沧溟尽处是吾家，当日龙舟闘水涯；邻曲馈来九子粽，闺房绣出五时花。瀛洲盛事分明在，谁料桑田变沧海；蓬根流落客怀悲，梓里凄凉风俗改。凭高东望思无穷，回首西山落日红；座上非无佳客在，眼前休放酒杯空！酒樽入手万虑绝，诸蛮山水樽前列；坐爱风光胜故乡，何辞酩酊酬佳节。玉壶酒尽动归心，下山大笑发狂吟；吟声飘荡入云际，化作诸天鸾鹤音。

　　○怀梁子嘉（时梁游日本）

　　九州岛何太窄？无地置梁君；去矣辞乡国，飘然逐海云。扶桑观日窟，弱水觅仙群；若遇羡门子，骑龙避世氛。

　　○戏作醉中哭笑歌

　　哭莫哀于嗣宗，笑莫善于士龙；千秋哭笑推二公，我窃其技逃酒中。酒中世界无纤尘，苍天为室地为茵；日月为煊烛，云霞为衣巾。风伯吹我垢，雨师沐我身，昆仑玄圃栖我神。浑浑噩噩，厥境幽独，俯视人寰，可笑可哭。佩锵锵，冠峨贩；筋骨束，性真磨。修饰边幅，顾影自豪；拜跪俯仰，有如桔槔。黄标紫标，一心贪恋；狗苟蝇营，至死不变。名利如钓，痴人入钓；察其情形，可发一笑！富家大贾，玉楼金屋；婢仆厌文绣，犬马厌梁肉；谁怜饥寒人？枕藉死山谷。厝大积薪，人谓不然；大声疾呼，反怒其颠。古风变改，世事危殆；悲天而悯人，一哭动山海。一哭哭不已，一笑笑不止；哭声与笑声，喧聒旁人耳。旁人耳聒旁人嗤，我聒旁人我不知；曹腾又入酒中地，不使旁人知我哭笑意。

　　○秋日杂兴

　　旅舍无尘事，贪闲户不开；风吹残暑退，雨逐早秋来。梦里家山远，诗中节序催；鸣蝉与落叶，并使客心哀。

　　无策济时艰，悲秋晋水间；风鸣城外杵，木落雨中山。鲤郭花如霰，蚶江月似环；异乡饶景物，聊足慰疏顽。

　　○八月十四夕作

　　树头饥鸟啼吓客，夜半开门黄叶积；庭花欲断不断香，江月将圆未圆夕。风撼边城沉鼓鼙，露零别院响刀尺；有家不归今二秋，我心安得顽如石！

　　○舅氏过海相访感而有作

　　千里云帆破浪行，间关相访最多情；客踪此夕寒灯共，心事他年白水盟。分手倏经秋两度，纵谈不觉夜三更；读书未就思乡切，相约农村去耦耕。

　　○诵铨侄追悼王兰生师诗，怆然感赋

　　小阮哀词悼故师，师才磊落实堪思；生如杜甫长为客，死胜杨雄尚有儿。从事曾持三尺剑，传家惟剩一囊诗；悠悠四载修文去，人世沧桑知不知？

　　○同铨侄游崇福寺后小圃

　　联步出禅宫，闲行小圃东；墙头排远岫，塔顶耸遥空。忍草自然绿，灵花随意红；商量此种菜，休厌在城中。

　　○下里歌

　　嗟余避乱萍踪浮，愤时怀里兼悲秋；欲凭佳境破旅愁，出郭遂作下里游。下里里中风景幽，五步十步一阁楼；粉墙画栋丹青稠，窗网绿罗帘如钓。象床角枕纱帏帱，中有无数鸾凤俦；玉作容颜星作眸，裙衣纤纤新笋抽。欲出朱门不自由，门前江水西北流；浪人万里无归舟，池鱼塞雁两悠悠。愁泪滴在鸳鸯裯，良宵宴客召倡优；丝管排闷声啁啾，华堂张灯罗珍羞。鹦鹉螺杯牙酒筹，纷白黛绿递劝酬；倾壶倒榼情绸缪，此时乐可轻王侯。顾盻何止消百忧，来日苦短去日遒；人生欢娱在黑头，吁嗟是乡足温柔。托身白云将安求，斯须山月腾玉球；树影落地风萧■〈风■〈穴上夕下〉〉，风流薮泽不可留。城门未锁早归休，毋使霜露沾衣裘。

　　○纸鸢

　　一线相援引，秋风着意吹；势狂云亦避，飞疾鸟难随。莫道骞腾后，长无坠落时；身高休更上，更上便孤危。

　　○镜

　　拂拭古时镜，圆光一片浮；本来经百鋉，直可鉴千秋。鬼魅藏形拙，奸雄照胆羞；只愁辞宝匣，飞去挂秦楼。

　　○床

　　茅舍三间里，藜床六尺余；百年何日了？半世此中居。偶踞固吹笛，频移为读书；不知王逸少，坦腹意奚如？

　　○帘

　　万缕编斑竹，双钓铸白银；玉楼高处挂，绣额着来新。月皎能筛影，花香解透春；被人嫌怨极，只为蔽佳人。

　　○帆

　　海水茫茫阔，云帆的的微；高从天际去，险自浪中归。翳日浮沉惯，随风向背飞；悠扬方未定，萍叶又相依。

　　○杖

　　南北又东西，随身一杖藜；向来相倚傍，何忍便分携？春野行吟把，秋山带醉提；慎毋化龙去，使我困攀跻。

　　○枕

　　冰簟银床上，桃花一枕头；曾经神女荐，犹记宓妃留。暇日长欹卧，仙家屡梦游；莫愁金易尽，鸿宝此中求。

　　○客中述怀二首（以下丁酉）

　　李白千金裘，杜甫三百钱；无论奢与俭，能醉即为贤。小子不自量，窃亦慕酒仙；常邀同心子，买醉官舍边。欢呼震四壁，百壶飞蝉联；有时醉红裙，丝管喧绮筵。东街西街人，谁不谓我颠；我颠我自咎，我颠我自怜。有家不归去，作客年复年。

　　城东有老僧，怜我厌兵革；投诗说六如，劝作空门客。我感老僧心，未忍弃巾帻；往往访兰若，谈禅忘日夕。路熟不厌行，事惯遂成癖；噉饭饱伊蒲，听经伴顽石。渐觉俗念灰，何但乡愁释！会心在不遥，木樨香处索。

　　送家叔回台

　　客中聚首慰蹉跎，饯别匆匆唤奈何；第一伤心歌黍麦，再三致意慎风波。中年陶写宜丝竹，遗老栖迟合涧阿；莫向黄公垆畔过，旧时朋辈已无多。

　　故乡回首白云飞，同逐飘蓬君独归；在昔庭阶多玉树，祗今门巷少乌衣。赋成思旧宵闻笛，歌就登山晓采薇；他日重来华表鹤，人民城郭是耶非？

　　归家若遇旧姻亲，小阮情怀请代陈；笔墨疏来羞说学，田园抛尽讳言贫。了无长策求名利，剩有哀歌泣鬼神；未满百年终望返，会看沧海再扬尘。

　　○舟行遇风，还獭江感赋

　　蓬岛分明近，中流鼓棹归；舟倾鱼跃入，风猛鹢回飞。险过魂犹悸，愁多泪转稀；重来解维处，东望倍依依。

　　○渡海作二首

　　云海茫茫里，乘桴亦快哉；帆飞天上去，人向日边来。水远高于岸，涛奔响似雷；黄昏阴火出，仿佛见银台。

　　平海夕悠悠，星河倒影流；鱼涎吹作雨，蜃气结成楼。天外呼青鸟，舟边狎白鸥；扶桑枝可折，寄远苦无由。

　　○自獭江东渡，寄家兄荫堂

　　书剑飘零逐转蓬，闽南三度荔枝红；千金散尽貂裘敝，一笑归帆挂海风。海风浩浩海天暮，击汰扬舲从此渡；渔郎有意住仙源，桃源暗认重来路。

　　○归故居三首

　　劳劳走风尘，一身为形役；飞蓬寻本根，暂返山中宅。叹息陵谷迁，人事亦变易；交情一雀罗，世味两鸡肋。

　　我居楠木堂，堂后旧栽竹；去时如人长，归来长过屋。苍翠扑人衣，依依娱醉目；爱之抱瓮浇，何暇嗔懒仆。

　　枯荷聚秋声，西风来何骤；回归曾几时，月圆惊已又。抚事多慨伤，泪落满衣袖；为人驱烦忧，有味是醇酎。

　　○观园中花木杂咏七首

　　离家才三年，故园遂将芜；拨草寻花径，荒葛罥我途；可怜杨柳树，啼杀旧时乌。

　　门前三青榕，幽人去时种；幸不遭斧斤，枝干遂疏纵；殷勤展好阴，视汝为帡幪。

　　可怜夹竹桃，深红间浅绿；水边篱落间，飘飘绝拘束；此君入仙源，风韵自然足。

　　我行临方池，方池多泥滓；草盛水又深，群鱼性所喜；埋没芙蓉花，西风与扶起。

　　伯也好栽兰，栽兰盈九畹；开时君不来，荏苒岁将晚；蝴蝶尔何为，穿花长往返。

　　薄言采桂花，终朝不盈掬；采之欲遗谁？所思在空谷；空谷无佳人，但见樵与牧。

　　初秋菊未花，叶亦不任摘；莫信爱花心，柔枝都爱惜；尽日东篱边，庶几遇彭泽。

　　○咏史五首

　　三晋本一家，龙战无时闲；秦人待其敝，拱手收河山。鹬蚌相持久，渔翁得意还；不知蜗角上，何用分触蛮！

　　下床卧许汜，上床卧陈登；求田复问舍，咄咄何足称。燕雀不知鹄，莺鸠翻笑鹏；世事久反复，俗论讵堪凭。

　　下邳圯上人，广柳车中客；进履久埋名，卖饼深藏迹。两贤岂不伟，屈身为贱役；天心何悠悠，英雄例屯戹。

　　楚有无双士，重瞳不相识；一朝走归汉，天子推衣食。龙性本难驯，骏马岂受勒？君看架上鹰，亦有凌风翼。

　　燋兔追阳乌，催人成老朽；黄金高南山，买得青春否？生前贵适意，身后复何有？达哉张季鹰，开怀向杯酒。

　　○杂诗

　　犬吠出深巷，鸡鸣上树木；月黑四无人，胡尘眯人目。顷者五诸侯，兵败于函谷；苏君无相权，赂秦地遂蹙。遗民念旧主，千家齐夜哭；男儿重意气，大雠须报复。专诸善烹鱼，要离能击筑；嬴政非王僚，成败恐难卜。子房游下邳，白龙改鱼服；桥边受异书，人前不敢读。于留遇真龙，运筹得秦鹿；英雄灭虎狼，万姓受其福。当其未遇时，亡命亦雌伏；古来非常人，厄穷天使独。

　　○有感寄伯兄三首

　　当日浑如醉，于今始觉差；是谁教作客？底事又归家？丝木随人弄，萍蓬祗自嗟；夜深追往失，轮转腹中车。

　　浪自投豺虎，伤心不可详；台卿长隐匿，阮籍久佯狂。饥饿非难忍，旋归何所望；仙源花好在，岁岁笑渔郎。

　　失足嗟何及，寸心难自明；昔惭殷义士，今愧鲁书生。左衽非吾意，同袍盐此情；白丝一以染，祗恨玷生平。

　　○变迁

　　被发伊川事可悲，误探虎穴岂非痴；新声谁赏焦余木，旧局全翻劫后棋。罗雀翟公宾客散，敝貂苏季女郎欺；变迁何止陵为谷，对面人心化九嶷。

　　○出门即事

　　出门多路歧，天荆连地棘；群山当眼前，俱含憔悴色。万树无鸟飞，深藏避弹戈兽蹄交康衢，前去恐不测。回车凛然归，羲光渐西昃；萧萧风吹衣，取道花林北。

　　○将往晋江，先有此作。

　　蹩躠登高山，失身落泥滓；豺虎游道旁，耽耽向人视。却行归故居，已非旧邑里；昔日桑麻田，强半成海水。无数蛟与蜺，率族来踞此；眼看平地上，浩荡风波起。我欲施钓纶，惜哉无钓饵；谁能逐狂澜，走入鱼腹死。近者陶元亮，招我桃源里；芦中呼扁舟，萍浮长往矣。

　　○潜出涂葛堀即景

　　舵楼一望海漫漫，解缆白云红树间；乡泪晒干衣上日，橹声摇碎水中山。殷勤赠剑频呼渡，辛苦鸣杂始出关；争似寒潮少拘束，等闲流去又流还。

　　○晚发梧栖口占

　　夕阳西下水东流，芳草萋萋送客舟；默倚危樯念身世，一声孤雁满天秋。

　　○舟行杂咏

　　打鼓发江干，新月照帆索；壮风不借人，暂向芦中泊。

　　敧枕舵栖底，风波梦不安；三更呼起碇，星斗满江寒。

　　水上无鸣鸡，推篷天忽曙；回望多白云，故山渺何处？

　　隔断华夷界，其如此水何！无人管来往，输与白鸥多。

　　泛泛到中流，蛟龙吹浪起；将身托轻舟，与汝同生死。

　　云水一千里，苍茫落照余；鸟飞不到此，乡信付双鱼。

　　水宿淹晨昏，岂料有今日？日上水通红，云破山争出。

　　草长渔人舍，鸡鸣老树村；篙师速打桨，此地是中原。

　　○八月八日在舟中作

　　桂落三山开琐院，群雄此日校文战；邹、郭同分市骏金，由基独试吟猿箭。有人抱璞涉风波，云是当年旧卞和；怅望玉门难自献，回思刖足一高歌。

　　○獭江曾节妇歌

　　獭江江水无纤垢，獭江奇女世希有；米清昔重林宜人，玉洁今传曾节妇。节妇贫家娘，十七嫁林郎。林郎系亦出曾子，少为林嗣从林氏；朱然先世本宗施，徐绩由来非姓李。底事牵丝月下人？错教同姓结婚姻；周公制礼鲁公犯，谁识斯人独认真。斯人守礼足千古，洞房逃去不言苦；任将沟水流东西，羞学鸳鸯交颈股。从此想思天一偶，鳏鱼骠泊雌凤孤；使君有妇如无妇，罗敷有夫难见夫。夫君去后翁姑老，夫少弟妇鲜兄嫂；举目无亲可奈何，相怜惟有阿姊好。阿姊与妇同阿爷。贫难相助空咨嗟；一男一女继夫后，啼饥号寒常牙牙。饥寒苦况难尽述，尘生甑底磬悬室；朝缲夜织博饔飧，二十七年如一日。邻翁断弦家多金，知夫客死来委禽；妇言偷活因二老，岂为多财移寸心。寸心如铁又如石，永誓柏舟不改适。终身长作女儿身，昔也鬓青今发白。白发皤然姑尚存，承欢仍不缺晨昏。赐金难遇淮阳守，行义未旌桓女门。皮金剪字久明志，含笑寻夫入九地；山埋贞骨亦生香，人谈苦节皆流泪。吁嗟节妇节最奇，令夫亦算奇男儿；此夫此妇两难得，表贤励俗知是谁？

　　○自台湾来晋江寓舍独坐，怀兄子铨（时铨客榕城）

　　昔去榴花红，今来芦絮白；入门不见君，云作榕城客。榕城在天未，水遮山复隔；雁飞不到南，书素徒盈尺。孤馆掩凄清，候虫当户织。忆昨艳阳时，咏花同倚石；如今阶下苔，已上题诗壁。空庭木叶飞，思君此何极！

　　○寄三兄

　　思乡三岁切，近里一家惊；虎口逃非易，鸿毛掷太轻。累君作宾石，哀我似台卿；壁里兼车里，终身感此情。

　　已作惊弓鸟，旅为失水鱼；冥鸿徒羡彼，涸鲋最愁余。旅馆青衫破，高堂白发疏；孔怀如见念，莫厌寄家书。

　　○题彭春苓参军诗卷后

　　翰林校书金根误，赀郎独奏凌云赋；世人顶礼千佛经，焉知网漏珊瑚树。君不见洞庭湖南彭夫子，白少镕经兼铸史，文章余事作诗人，掷地盐锵叶宫征。骚坛个个握灵蛇，如此才华有几家？不是梦中曾夺锦，便应笔底解生花。蟾宫高织登科记，咄咄吾贤遭弃置；柳汁当春不染衣，九州岛虽阔无扬意。薄海频年海畔游，芙蓉幕府竞征求；囊中自有济时策，早晚君王召马周。

　　○晚行（以下戊戌）

　　薄暮温陵道，风光可入诗；笼山云似帽，织树雨如丝。鸟语归巢闹，渔舟逐岸移；桥头人卖酒，风扬一青旗。

　　○春晴即事

　　阴雨连旬久，暗时一卷帘；风来池水皱，花落砌苔黏。画永闲方觉，春深冷转添；渊明虽止酒，小饮正无嫌。

　　○古别离四首

　　良人将远行，行李亲手检；别泪满心头，眼中无一点。

　　离筵罗众珍，鲤尾配猩唇；自家不能食，长跪劝行人。

　　执手歧路间，欲言旋复止；离情千万端，启口从何起？

　　日落长亭晚，郎行妾独返；春草妾不如，送郎千里远。

　　○子夜歌四首

　　郎如兔丝草，侬似女萝枝；一朝相萦抱，缠绵无已时。

　　与郎离别来，泪点长洗面；消瘦暗自惊，玉臂松金钏。

　　虚度春时节，三年直到今；灯花夜深吐，欲剪恐伤心。

　　手写婵妍影，殷勤远寄将；相思一展画，似妾在君傍。

　　○自长门至南台，舟行即事二首

　　长门渡隘浪成堆，欲进船时雾不开；多谢东风与吹垢，两边无数好山来。

　　入港高悬五色旗，烟中楼阁认霏微；倚樯忘却双轮捷，怪道邻舟似箭飞。

　　○赠谢傅为孝廉（贤霖）二首

　　乌石巉岩千尺余，苍松翠柏画难如；此中无数好邱壑，都付风流谢幼舆。

　　鬓丝禅榻感华年，未了青楼一段缘；十里城南珠簿下，美人争唤杜樊川。

　　○莆尾渡

　　轮蹄镇日走尘埃，树里呼舟又一回；长短石桥三十六，送人双桨渡江来。

　　○兴化道中

　　摇鞭数尽短长亭，一路云山列翠屏；日午濑溪溪上过，松花黄映荔花青。

　　○枫亭

　　太平桥畔树参差，恼杀客肠人不知；两过枫亭无荔啖，今年来早昔年迟。

　　○留题铨侄福州白水井书楼二首

　　薛萝苍翠小桃红，十笏幽齐点缀工；看竹客来云影外，咏花人住鸟声中。越王山远当■〈宀公心，上中下〉见，般若台高有路通；到此便思搜胜迹，携囊忙煞一诗僮。

　　风光一片画难成，醉后凭栏眼倍明；排闼青山如有约，入帘芳草不知名。春霞散绮群芳丽，古井无波一镜平；小住匆匆留爪迹，临歧回首若为情。

　　○洛阳桥

　　横天渴虹长万尺，下饮沧江化为石；鞭之叱之成此桥，桐城太守莆中客。往时欲渡川无梁，行人海葬蛟蜺宅；自从天堑变康庄，无复风涛阻形役。我生飘泊一飞鸿，缘在重留雪泥迹；手摩苔藓读遗碑，百五十字凝古色。碑中空记倡义人，岁久谁能识王实（考「名胜志」：皇佑五年，郡人王实始造石桥，会忠惠守郡，慨然成之。今碑中所书王实，即其人也）？将军下海语荒唐，流俗相传偏啧啧；古人利济同一心，或传或否堪太息！沈吟此事意难平，斜凭危栏日将夕；汀洲橹唱催人归，几阵松风洒巾帻。匆匆作诗别江神，何日重来看潮汐？

　　○登坚牢塔绝顶

　　七层宝塔势峥嵘，千级危梯石削成；人到云端衣袖湿，风来天外铎铃鸣。峰峦对峙分旗鼓，江水双流绕市城；半响凭栏舒眼界，全闽形胜望中明。

　　○闽越王庙

　　鴃舌诸蛮梗化多，天教豪杰挽狂波；开闽霸业传忠懿，佐汉诚心过尉佗。生辟蚕丛隶华夏，死留龙井镇山河；我来殿宇瞻遗像，落日平台一放歌。

　　○过尚书岭

　　岚光晓气雨氤氲，石磴千盘湿藓纹；人步鸟声中半晌，路从树影里歧分。荒园久废生春草，峭壁微凹补白云；笑煞山灵迎送苦，朝朝车马自成群。

　　○马上作

　　生怕蓝舆束缚人，辄于马背着吟身；山腰纵辔追归翼，溪畔停鞭数泳鳞。芳草郊原行去缓，酒帘村店下来频；据鞍顾盼忽狂叫，一首诗成脱口新。

　　游海印寺二首

　　百尺朱崖远市廛，老僧筑室此安禅；金钗塔影飘窗外，宝盖山光坠槛前。白石嵌空成小洞，绿阴匝地荫春泉；听经有约同良伴，又结莲宫半日缘。

　　借来佛阁饮仙■〈酉灵〉，宴罢凭栏醉眼醒；隔岸众山朝紫帽，过门一水接沧溟。日沈渔舍钟声起，波撼经楼海气腥；归路无端逢法雨，洗人衫鬓两青青。

　　○重游清源山

　　脚根健不道行难，物外烟霞取次看；虎乳泉清流石罅，羊肠路曲绕云端。层崖舄瀑晴闻雨，古木摇风夏觉寒；我与山灵缘非浅，四年三度此盘桓。

　　○将由晋江移居沪渎，示海外亲友

　　离家不返又移家，薄叶随波讵有涯；好在鲤鱼城小住，熟梅时节看黄花。

　　○和俞子渊武林怀古四首

　　老柏萧森土一堆，英雄遗迹后人哀；墓前铁汉应流涕，赢得千秋唾骂来（岳武穆墓）。

　　万树梅花绕殡宫，年年啼鸟怨东风；当时高士谁曾见？可笑髯苏忆梦中（林和靖墓。东坡书林逋诗后云：『我不识君曾梦见，瞳子了然光可烛』）。

　　美人死后尚深情，金缕歌残泪满襟；凄绝西泠松柏下，阿谁更与结同心（苏小小墓）。

　　绝代人难与命争，红销香歇最怜卿；祗应不惮梅花妒，芳冢长依处士茔（冯小青墓）。

　　○沪渎怀古

　　楚封春申君，乃在江水边；孙、卢扰晋室，曾于此泊船。奸雄与乱贼，到头俱化烟；祗今惟潮水，来去如往年。我登江上楼，怀古心爽然；岂无芳樽酒，捧以小婵娟？悲来不能咽，双泪流涟涟。白日无留停，百年同逝川。少壮不努力，老死终邱山；转逊遗臭者，名字长流传。古来三不朽，功、德以为先；作诗告知心，立志同勉旃！

　　○中秋无月歌

　　阊阖朦胧积霜霰，玉宇琼楼看不见；人间冷淡作中秋，酒徒败兴诗客倦。金风只解吹雨来，不肯扫开云一片；嫦娥飞上第几天？良宵却闭广寒殿。仙桂森森千丈高，岂是妖蟇可吞咽？九重高绝事难知，雾里瞻天眼空眩。霓裳曲调长寂然，蟾搜何曾暂时见；安得仙客与梯空，直到月宫游一遍。

　　○得梁子嘉书赋长句奉答

　　家本蓬莱海中住，日出咸池见乡树；劫灰飞到仙山来，身骑白鼋且西渡。一枝借住刺桐城，书剑常为闽峤行；射乌山头吊霸主，狂歌醉舞不胜情。天公为余添眼福，风送征颿来沪渎；吴姬一笑终年留，用尽金钱欢未足。到处流连似贾、胡，不知客路有穷途；只今已发归欤叹，犹载琴樽泛五湖。故人梁鸿苦相忆，昨驰尺素问消息；缄情遥寄一诗筒，夜梦逢君龙伯国。

　　○读梁子嘉大令（成枬）日本纪游诗卷，赋此寄之

　　沧海横天流，万里落胸次；喷墨写蛮笺，化作龙蛇字。奇哉作诗人，有此凌云气；闻说骑白鼋，新自蓬山至。君身有仙骨，十洲恣游戏；自度思度人，肯与世相弃。东行谒木公，却返扶桑辔；遍求不死药，医国归有具。海上方信佳，措手何日试？君昔慕孙、吴，大军掌书记。铜章七品官，空衔尚无位。弃觚二十年，未遂平生志。鳌极陷东南，青衫余涕泪。英雄岂终穷，天下方多事；速陈治安策，汉廷思贾谊。

　　○赠林月香校书二首（月香淡水人）

　　灯红酒绿画楼东，此夕飞花遇断蓬；沧海桑田多少泪，殷勤弹入四弦中。

　　柳眉桃脸画难真，消瘦红羊劫后身；好与参军作蛮语，本来苏小是乡亲。

　　○题俞子渊春墟醉月图

　　沙香洲畔草芊芊，弹指光阴二十年；天上浮云多变幻，春来明月又团圆。兰亭醉本留陈迹，笠泽扁舟作散仙；闻说酒徒俱健在，琴樽何日续前缘！

　　○江堤晓行

　　晨光照水尚熹微，行近花丛又湿衣；雾里帆来看不见，一声柔橹去如飞。

　　○席上集唐句留别陈鹿侪秀才（景璋）

　　水国春寒阴后晴，柳条藤蔓系离情；相逢意气为君饮，唯觉樽前笑不成。

　　○元宵追哭亡侄子佩

　　哭汝未吞声，年华暗中换；搴帷见明月，团圆正月半。去年当此时，系缆南台岸；箫鼓沸榕城，满街灯彩烂。与汝访连枝，酒杯乌山畔；骨肉聚他乡，谈心乐且衎。佳节应候来，旧游如梦幻；江东春物佳，念汝不留盼。红楼喧管弦，侧听肝肠断；未审长眠人，好景同谁玩？倘能怀六亲，鬼哭应至旦。

　　○江楼睡起

　　觉来窗全白，天阴日未上；倚楼眺大江，早潮来泱漭。柳岸翠迎眸，前汀平若掌；水禽波际戏，渔笛烟中响。卧病久欝陶，览兹觉神爽。惜无骚客来，同持一樽赏。

　　○春日出游

　　春江雨新霁，花柳方明媚；游伴践约来，携手名园去。到门车马屯，他人已先至。管弦音聒耳，绮罗香扑鼻。纨裤及裙钗，杂坐无伦次；大会号无遮，相逢免回避。流连未能归，匆匆日西坠。我生遭世艰，逢场聊作戏。但竭今日欢，焉知明日事！囊中有酒钱，又向高楼醉。

　　○懊恼词三首

　　青天碧海夜迢迢，花里偷吹引凤箫；不道素娥奔月去，却疑紫玉化烟消。锦衾何处贪同梦，金屋当时枉贮娇；十四年间成底事，空余珠泪在鲛绡。

　　泠然半夜御天风，处女胡为脱兔同？银汉红墙空阻隔，淮流楚水暗交通。井边玉虎牵丝惯，树里金蝉蜕壳工；斗酒御沟悭一面，两情决绝太匆匆。

　　前因后果两茫茫，一度寻思一断肠；是汝随鸦同彩凤，有谁打鸭散鸳鸯。蘼芜山下新愁结，桃叶江头旧恨长；昔也飘茵今坠溷，东风无奈落花狂。

　　○观杨树浦筑屋，赋呈家兄荫堂，兼示诸侄，将归台湾

　　哲兄卜吉地，百堵临江兴；崇制欲干云，瑰材屯如陵。梓人各献艺，圬匠亦奏能；工师颐指挥，意气何轩腾！披图觇宏规，技巧诚足称；连楼可走马，绮阁高三层。于兹宁君子，福至同川增；丁宁语后辈，堂构善钦承。念余当此去，悲来欲填膺；屏营版筑场，惆怅不能胜。花树种新活，江帆来相仍；何年重戾止？朱槛此同凭。

　　○留别家兄荫堂

　　嗟余遘阳九，弱冠辞枌榆；四方唯伯氏，生死相呴需。三霜同客闽，二稔并留吴；提携患难间，终始情不渝。百年指鸿雁，避缴誓相俱；葳蕤荆树枝，何意分中途！人事与心违，行将归海隅；当着莱子服，去乘尼父桴。此行隔河山，邈其秦与胡；离亭一杯酒，执袂惨不娱。去去勿相念，南冠命也夫？九州岛尚烟尘，念子老江湖。临歧何以赠，鱼肠金仆姑；东山若再起，持此佐英图。

　　○沪上留别二首

　　江干花落水微波，梦醒高楼一剎那；明月向人襟上照，酒痕较少泪痕多。

　　柳绵飞尽落花干，春去人归两可叹；惆怅吴淞半江水，他年王宰画中看。

　　○答兄子铨送别之作

　　三迭阳关一杯酒，黄歇江头两分手；无情春水送将归，不肯为人回鹢首。玉树阶前第二枝。韩家阿买社家宜；竹林文燕思畴昔，歧路东西泣此时。古锦囊诗赠离别，呕心句妙何须说？濡毫见汝意偏亲，挥袂令余肠欲绝。肠欲绝，恨难平，南朝词客北朝行；他日纵传枯树赋，也应萧瑟庾兰成。

　　○临别重赠伯兄荫堂

　　一别心知隔汉蕃，阳关三迭断人魂；谁能更忍临歧泪，聊复同倾祖帐樽。风雪对床空有约，飞沉异路复何言！回思畴昔提携意，不敢穷途说报恩。

　　○归里书怀，答赖二、悔之、绍尧，即次原韵

　　避地四五年，转徙江湖间；落拓愧书剑，风尘凋玉颜。游子念旧国，高堂念家山；进退羝触藩，去留两为难。飞蓬寻本根，目前虽苟安；伤哉鱼跃渊，将为鸟入樊。神州又破碎，瓜剖议早传；既无中流柱，何以回狂澜！峨冠食肉人，大抵袖手看；徒令草茅士，痛哭天步艰。沈吟复沈吟，五噫归故关；直将蓬莱岛，视作武陵源。轩冕非吾愿，世事誓不言；夸叔久绝踪，黄绮犹可攀。已矣趹踶马，从此解征鞍；愿言采紫芝，分与同心餐。

　　○到家

　　昔从海上去，今从海上还。海上何所见？万仞留青山。山中有芳树，树下即归路；落帆鳌西港，驱车乌日渡。启途未亭午，到家已曛暮；黯黯水生烟，冥冥山吐雾。入门灯烛光，奉母上高堂；兄弟两三人，彩服来迎将。婢仆解装囊，子侄罗酒浆；王家钟会郝，宋家郊会庠。相看疑梦幻，相将诉离肠。

　　○闻警

　　喧喧笳鼓震皇畿，扰扰搀枪犯紫微；舜陛昔闻群兽舞，尧天今有九乌飞。东迁难奉乘舆出，南下惊看牧马肥；安得鲁连三寸舌，为君谈笑解重围。

　　○同兄子幼春家园秋日

　　一声络纬鸣秋馆，叶落空庭人迹罕；瓜蔓缠棚绿意浓，豆花压架清阴满。翛翛窗竹舞风枝，飒飒池荷倾雨伞；同社宗雷久索居，入林咸籍相为伴。

　　墙东灶北甘隐沦，拉许排巢俱放诞；道德遥师苦县聃，呻吟时学郑人缓。尘鞿已脱幸身闲，年矢每催悲日短；烧炼倘无鸿宝术，服食愿求麋角散。

　　○秋日卧病，寄绍尧

　　弱质蒲柳衰，微生依百药；君亦卧漳滨，无聊掩书阁。长卿愁病渴，退之欲驱疟；伏枕各呻吟，垂帏两寂寞。伏枕又垂帏，秋风吹桂枝；天空夕鸟度，地迥暮砧悲。时节遽如此，中心不可持；书情桐叶上，赠汝慰睽离。

　　○寄伯兄荫堂沪上（以下庚子）

　　清源山下沪江头，别后何堪忆旧游！避乱弟兄常共屋，浮家湖海又同舟。贫添安邑猪肝累，拙抱羊公舞鹤羞；五载相濡复相呴，深情刻骨若为酬。

　　○暮春寄北

　　百里莺啼春事空，楼台罨画绿阴中；有情柳眼含疏雨，无力桃鬟舞晓风。书逐锦鳞来砚北，梦为粉蝶去墙东；人间只是长相忆，争似银蟾守桂丛。

　　○读洪月樵秀才（一枝）送悦秋归唐诗有感，次和四首。

　　变征移宫又几秋，南冠相遇总含愁；客星严濑光长在，梦境槐安去不留。笛里关山经黑劫，酒边风月豁青眸；故都乔木犹无恙，乞食吴门感旧游。

　　流年石火促容华，垂翅炎荒暗自嗟；月殿秋高争折桂，星河路远错回槎。泪盈海上鲛人宅，梦到江南燕子家；开府悲哀长只尔，御风何日佩飞霞？

　　绣被谁能盖鄂君，此乡土梗视兰熏；难为玉爪冲天鸟，何用金声掷地文！九县茫茫多虎豹，百年鼎鼎几风雪；伊人岂不悬孤忆，坛杏终身对社枌。

　　待我金丹熟九还，与君鹤驭上清攀；扶桑笑倚犹东海，丛桂勾留暂小山。两袖烟霞非俗物，数家鸡犬隔尘寰；相逢只作游仙语，不许重陈世网艰。

　　○夏日洪生在顾惠诗赋答

　　邵平瓜熟时，慧远莲开日；河朔罢传杯，茂陵方养疾。君乘下泽车，来访维摩室；蹑屣起相迎，采薪忧若失。为君具鸡黍，为君觅芝左朮相对劝加餐，乱离那忍述！朱崖既弃捐，汐社多遗逸；少卿久穷困，兰成亦萧瑟。昔如鞲上鹰，今作裈中虱；笑啼俱不敢，祸福两难必。犹喜长吉囊，各有江生笔；君歌我再和，诗成共评隙。

　　○效阮公咏怀

　　海外有九州岛，域中非一姓；王风久已颓，霸图日相竞。报怨吴入越，据要楚取郑；秦强六国惧，晋微五胡盛。于戈方北伐，玉帛又南聘；纷纷长不已，扰扰宁有竟！春、陵各养士，苏、张争秉政；君子则不然，龙潜乐天命。

　　渐渐殷墟麦，离离周庙黍；伤时泣大夫，感物悲王子。生世逢变革，痛心孰能已？风景不异昔，河山倏殊轨。二难慕夷、叔，四皓思黄绮；名义苟不亏，前修可窃比。

　　夜烛到晨灭，春华遇秋陨；金石虽云固，销铄同归尽。九转术难成，百年期苦近。况遭天地闭，又值圣人隐。焉能不行乐，只是长悲悯；饮酒服绮纨，大笑于陵蚓。

　　○八月十六夜小集，同赖二（绍尧）、兄子幼春作

　　草虫吟风长唧唧，中庭桂花香不息；清秋过半月仍圆，零露渐多夜方寂。我辈离居亦已久，何意琴樽共今夕！赖兄怀瑾后握瑜，由来声价连城璧。吾家仲容亦佳士，只我才惭步兵籍。论心慷慨及时事，执手殷勤叙离隔。回首兵尘暗乡国，二子穷山我异域；频年相望阻云海，促膝清谈宁易得！乱离未死复此会，天荒地老三诗客；流萍踪迹散还聚，离黍河山今异昔。悠悠身世总如梦，万事不堪回首忆。高岸为谷谷为陵，七尺虽在非金石；相看破涕且欢笑，莫遣愁多头早白。

　　○古别离二首

　　不独河梁是别离，欝金堂外即天涯；桃花带露春灯见，柳叶含颦晓镜知。入梦雨云翻覆易，传书鱼雁往来迟；此身悔被琴心误，分定单栖欲恨谁！

　　一炷盟香绣佛前，当时密誓致缠绵；竟成地上难收水，羞比泥中不染莲。迹辱魂惭空自怨，病多欢减有谁怜！愿将点点伤春泪，奉坠徐陵笔架边。

　　○孤雁

　　云门行断杳难寻，去去飞鸣各异林；缯缴余生悲网密，风霜长路苦寒侵。鸦啼鹊噪非吾侣，鹤怨猿哀共此心；故国回头天样远，的应一世作羁禽。  
　 

卷二

　　次韵和绍尧醉歌行（以下辛丑）

　　无题六首

　　可怜词

　　有感

　　台湾杂咏

　　答幼春（此首系己酉作）

　　游莱园小池

　　次幼春韵呈绍尧

　　次韵遥和绍尧、祝澄、剑渔、梅樵诸吟友磺溪唱酬之作二首。

　　赠沧玉次韵

　　重九夜偕庄竹书孝廉（士勋）及诸侄泛舟莱园小池

　　次绍尧九日寄雾山栎社诸友韵二首

　　次韵和绍尧短歌行

　　寿吕缦翁四首

　　筱云山庄看菊，赠厚庵秀才

　　戏赠亦仙（此首系己酉作）

　　再步九日韵赠陈君槐庭

　　哭梁钝庵大令

　　书怀赠松坞居士

　　次韵和幼春山中岁暮杂感六首

　　次和槐庭过访见赠之作

　　书感再次幼春韵六首

　　再哭梁大令钝庵

　　岁暮感怀三迭前韵六首

　　喜沧玉、槐庭二君见过次韵

　　送槐庭归尘港，即次留别韵

　　久旱喜雨

　　将进酒

　　次韵答槐庭寄怀之作二首

　　仲春偕诸子游瀚溪有感而作

　　寄上海俞生子渊

　　赠葛宇宽孝廉（世鋆）

　　醉后言志，寄绍尧

　　次韵题铨侄五月都中纪事诗后二首

　　寄铨侄日本

　　与吕生厚庵、沈生祝澄、侄幼春夜话作

　　次韵遥和伯兄感怀之作却寄

　　山堂小集分韵得至字

　　六月二十七日开栎社雅集，席上拈得仙字

　　和赖二见过青桐林精舍原韵

　　赖二留精舍数日重有此赠

　　二叔祖母罗太恭人七十晋一寿诗四首

　　九月十五夜同栎社诸子莱园治酒

　　罗蔚村孝廉（秀惠）有事渡海，纡道见过，出示漫游留别诸作，次韵奉赠，即送其行四首

　　对酒用太白韵和沈生祝澄二首

　　哀鸿篇

　　忆昔答洪月樵（一枝）即次其韵

　　会后数日，启运兄至，戏有此赠

　　哭宇宽孝廉

　　次和邱仙根水部见示之作，兼呈颂臣秀才

　　日边行，送绍尧东游（以下癸卯）

　　哭沈社兄二首

　　送侄幼春过海游学

　　雨中卧病，闻溪水声作。

　　次韵答抚松处士

　　往石螺潭道中作

　　示乌溪筑陂者

　　哭伯兄萨堂四首

　　立秋绍尧见过，谈东游事有赠

　　和抚松处士井底蛙

　　阴历六月二十六夜大风雨，诗以志异

　　前年有抚松居士者，与余唱和甚多，后知为社友陈君沧玉所托名，戏为四绝句寄赠（以下甲辰）

　　次韵谢家载昭惠紫含笑一本

　　颂臣谢丈留须，余戏赠两绝，有『长须国里如求婿，跨凤乘龙属此髯』之句。后余弟烈堂果赠一姬，喜拙诗竟成佳谶。因次前韵，再赋二章，以博妆台双笑

　　甲辰除夕杂咏

　　再步前韵答槐庭（以下乙巳）

　　鹤亭招同沧玉、香圃过其岩野草堂，即事赋赠

　　访沧玉不遇

　　谢安

　　步颂臣题帐眉原韵

　　暮春偶题

　　赠谢丈颂臣

　　次韵酬吕大厚庵题田居见赠

　　倒迭韵酬槐庭，兼简沧玉

　　春日闲居，再用倒迭韵。

　　即事寄呈谢丈，三用倒迭韵

　　酬李君友石步厚庵韵书怀见赠

　　喜诸弟侄同过草堂

　　仲衡侄至自厦门赋示

　　再示仲衡二首

　　即席赋赠沧玉、锡祺

　　步沧玉见赠原韵

　　步锡祺见赠原韵

　　与厚庵在无闷草堂迟陈、傅诸子不至却寄

　　诸子同过草堂喜而有作

　　次韵答沧玉

　　饮酒放言，步沧玉席上见赠韵

　　次韵和仲衡过田居之作

　　陪谢丈游小东山别墅赋呈

　　陪谢丈游鸳鸯湖，观邱水部种花处，今已犁为田矣，感而成咏

　　题邱大达甫鸳鸯湖草堂

　　吴氏吟香园八咏中六首

　　次韵和绍尧病起示社中诸子之作

　　夜访沧玉、锡祺寓斋作

　　与聘三步月至葫芦墩口占

　　夜坐与仲衡作

　　马鸣山阻雨

　　赠槐庭

　　答赠藻云，步原韵

　　十宜楼夜集作

　　五月一日沧玉、锡祺、笛亭、槐庭、藻云及舍侄仲衡集予无闷草堂，喜而有作

　　同槐庭、藻云、笛亭小集吕氏新楼

　　重过彰化

　　东郊

　　渡乌溪

　　过县庄

　　赠林、杨诸子

　　次和庄君云从辱赠原韵

　　拟鲍参军行路难

　　寄居三首

　　首夏田园即事

　　小东山草堂歌

　　星郎先生挽词

　　○次韵和绍尧醉歌行（以下辛丑）

　　咄哉泾渭久合流，鱼目色喜夜光愁。西施绝代负薪老，嫫母成群衣锦游。削脯贩脂为世重，龙蟠凤逸无人求；平子四愁空怨叹，左徒九歌枉离忧；顾此胶胶兼扰扰，径须莫莫与休休。怜君未改书生癖，攒眉长受吟魔役；诗成珠玉亦奚为，他日空留覆瓿迹。山冰渐解风骚骚，弱柳摇春莺欲歌。孔融客座酒樽满，谢安故园花树多；佳时不来共作乐，其奈黄鸡白日何！

　　○无题六首

　　最少年时额覆肩，彩衣嬉戏画堂前；隋珠作佩贻韩重，赵璧裁环赠绛仙。只道双鸳归宝牒，那知别鹤出朱弦；自从镜与人俱去，花落莺啼一泫然。

　　劳燕分飞十八春，相逢疑假又疑真；灯前带雨梨花弱，扇底含烟柳叶颦。不嫁东家应有命，再来南陌岂无因；深红落尽余青子，小杜诗成倍怆神。

　　来不移时去似风，依稀犹在宋家东；聘钱有约牛郎借，琴曲无缘犬子通。自古珊瑚难入网，祗今鹦鹉易离笼；寄书为问瑶台雀，待得桃花几度红？

　　天风吹去不吹还，胍胍波生带水间；一路莺啼如唤客，五更尨吠尚当关。帘前竹响闻腰佩，楼外云横见鬓鬟；咫尺蓬莱终缥缈，沾襟赢得泪痕斑。

　　未必无情洛水堤，神光离合使人迷；寻来月窟蟾偏隐，隔断香巢燕欲啼。密信枉缄红蜡泪，佳期频失紫兰蹊；填桥何处招乌鹊，生怕明珠没浊泥。

　　远山日夕雾中看，未寄鸳鸯绮一端；已恨夜光曾抵鹊，那容枳棘更栖鸾。天涯玉杵求原易，月下金针度郄难；白水青松言在耳，知卿终不负潘安。

　　○可怜词

　　水浅蓬莱又几霜，黍离宫殿忆前王；可怜梦里槐安国，傀儡衣冠易散场。

　　○有感

　　儒冠误着悔难追，卖尽聪明只买痴；束帛忽然叨异数，文章岂足报新知？如何下榻邀徐孺，并欲焚山索子推；懒漫潜夫近多病，蒲轮强上意凄其。

　　东方岁岁版图增，海晏河清却未曾；郑国萑苻时窃起，周家玁狁正凭陵。商量急把妖氛扫，次第徐将坠典兴；今日临民贵清静，盖公一语可铭膺。

　　○台湾杂咏

　　河山绣错古东宁，霸业兴亡几度经？终岁有花天气暖，四边无地海潮青。居人粤语兼闽语，分野牛星又女星；欲上红毛城上望，蛮烟蜑雨昼冥冥。

　　○答幼春（此首系己酉作）

　　繁华过眼吹石火，我未弃世世弃我；乌衣巷里封胡辈，相从东山唯汝可。白也谪仙恺之痴，江湖颇传醉后诗；谁知雁行揖坡谷，吾家阿买非常儿。春风汐社闘吟笔，南北甘陵初合一；惜哉骚坛射雕手，大敌当前亦臂失。丈夫得志乘长风，画壁旗亭安足雄；且取珊瑚归铁网，同声相应莫相攻。

　　○游莱园小池

　　小池清且浅，容得一吴舲；岸染苔痕绿，波涵树影青。芦中翔翡翠，苹末立蜻蜓；钓竹闲来把，秋风满水亭。

　　○次幼春韵呈绍尧

　　君胡为者发鬅松，求诗驱疟檄愈风？凋残文集覆酱瓿，丛杂药裹填筠筒。听君悲吟似有意，毋乃蔕芥盈心胸。大贤自古困陋巷，栾布贱时曾卖佣。何况平生慕嵇阮，寂寞政可养惰慵。眼前无数首阳岭，随地尽有桐庐江。食鱼茹蕨不饿死，何用富与程郑同？忧能伤心语不妄，少年一宿成老翁。劝君强起加餐食，收悲敛涕牛衣中。战国干戈闘未已，七雄胜负纷鸡虫。但闻苍梧远巡狩，未见舜陛鸣笙镛。人间可哀非一事，愿君毋为药店龙。

　　○次韵遥和绍尧、祝澄、剑渔、梅樵诸吟友磺溪唱酬之作二首。

　　邺中为密坐，洛下发清谈；酒盏要崔五，诗牌与祖三。剑歌欢未极，巾舞兴初酣；应念穷居者，蓬蒿塞道南。

　　琴弹绿绮曲阳春，尘尾熏炉迥出尘；好会百年能有几，风流数子自相亲。松云久卧真成癖，城郭犹存敢避人；料得未忘沧海事，莹然白袷泪痕新。

　　○赠沧玉次韵

　　风景依然世界新，飘零君作兔园宾；吟诗南国推名士，结社东林有故人。少小挥毫师草圣，平生着论薄钱神；文章此日方无用，敝箒千金且自珍。

　　○重九夜偕庄竹书孝廉（士勋）及诸侄泛舟莱园小池

　　凉风起苹末，日落林塘幽；携我登高伴，狂吟弄彩舟。舟行拂岸竹，棹进冲沙鸥；爱此一鉴清，堪洗万古愁。插萸情畅遂，采若心夷犹；遥山列画幛，密树张翠帱。露下闻鹤唳，月出见鱼游；翛然濠濮想，把酒劝庄周。

　　○次绍尧九日寄雾山栎社诸友韵二首

　　满目河山感慨多，叶飞如雨水增波；丹枫白雁生秋兴，紫蟹黄花共醉歌。头戴南冠长已矣，手遮西日奈愁何；登高能赋知无益，和汝题糕且一哦。

　　惨淡青山落叶多，海门无日不风波；登高易洒新亭泪，送客愁闻易水歌。东汉遗民推管邴，南期才子重阴何；千秋未觉风流绝，烂熳怜君日醉哦。

　　○次韵和绍尧短歌行

　　神龟长介族，性灵寿亦长；一朝落人手，桑火来见伤。蜉蝣虽微细，羽翼善飞扬；朝生暮自死，数尽非人戕。横目之民亦裸虫，谁云赋命人独丰？君不见汉、魏、六朝好男子，地下长眠呼不起；又不见神禹九州岛不长在，大半桑田变成海。滔滔万世迭相送，我今不乐将何待？

　　○寿吕缦翁四首

　　四壁图书三径花，筱云庄舍是君家；琅玕屋后千枝竹，鼓吹堂前两部蛙。劝客中山玄石酒，居乡下泽少游车；白头见惯沧桑事，懒与闲人说梦华。

　　廿载尊师拥篲勤，翩翩子弟总能文；谢庭兰玉三春秀，马帐笙歌五夜闻。代有才人通六籍，家传笔阵扫千军；祗今海外论风雅，先数高门纪与群。

　　笠屐飘然入画图，可人风貌本清癯；邴原北海称龙腹，庞统南州号凤雏。晚岁手还勤执卷，平生口不解呼卢；时危且喜先畴在，种秫栽粳课仆夫。

　　著书门户映花关，海屋筹添鬓已斑；长共灵光留鲁国，肯抛芝草出商颜。久叻世好葭莩末，曾接清尘杖履间；今日登堂逢览揆，为君杯酒赋南山。

　　○筱云山庄看菊，赠厚庵秀才

　　我性颇爱菊，手栽满东篱；苦遭风雨妒，花事今年衰。秋色殊冷淡，不堪饰茅茨；闻君有同好，培养独得宜。殷勤树彩旛，抱瓮役不辞；秋来尽圻放，锦绣铺庭墀。病起颇忆君，芳园一来窥；入门所见伙，五色纷陆离。黄白间红紫，烂若剪彩为；身到众香国，顾盼行步迟。谁言春花媚？秋花更多姿；肥瘦各有态，俱是倾城姬。恨我来稍晚，不逢全盛时；后起难竞秀，早开已半萎。落英当爱惜，为君诵楚词；泛酒秀可餐，煮茶味亦奇。不然缝枕囊，梦里清香吹。君颔我言是，折赠三两枝。将持遗细君，先压乌帽欹；更请分花苗，名品君不私。归去重种植，诀依口授施；明岁花定好，约君同赋诗。

　　○戏赠亦仙（此首系己酉作）

　　亦仙天麒麟，不可加鞿勒。三十学饮酒，一饮辄一石。胸有万古愁，江潭荡魂魄；欲排天地出，恨身无羽翮。飞扬跋扈气，醉后大嚄唶；目不识泰山，二豪空侍侧。解衣盘礡裸，呕秽恣狼籍；笑示掩鼻人，斯道在屎溺。玩世诚不恭，浩然无媿色；我生颇同嗜，酒户称劲敌。拇战亿千场，诗边闘尤力。君比我谪仙，我比君狂客。往来白社间，一笑称莫逆。近者输一着，因病绝涓滴。呻吟伏床褥，兴会无复昔。灾生由曲糵，我止愿君亦！折齿犹细事，烂肠救不得；醉死岂足贤，如何自戕贼！人生饮酒外，岂无安排策？清谈可忘饥，请君读老易。

　　○再步九日韵赠陈君槐庭

　　子昂年少苦才多，下笔琳琅满衍波；我觉捧心羞越艳，君翻刻羽和巴歌。鱼传锦字空相续，雾隔琼枝可奈何！安得推襟竹林里，焚香击钵共吟哦。

　　○哭梁钝庵大令

　　家无儋石忧天下，今人未见如君者；胸怀既与世相违，年命更遭天不假。呜呼如君真数奇，生不能免寒与饥；死不能庇妻与儿，学书击剑空尔为。与君夙订忘年契，闻君羽化泪盈袂；方嗟诗酒久离群，谁料声容俄隔世。世上干戈闘触蛮，天荆地棘行路难；我尚未知埋骨所，悲君益复自悲叹。

　　○书怀赠松坞居士

　　男儿不富贵，炼丹驻年貌；二者两无成，且从性所乐。海上有敝庐，藏书归自校；日与古人友，不为外物挠。怜君钻故纸，未收稽古效；开馆卖文字，逢人说忠孝。闻声久相思，一见如漆胶；群雄争山河，众才被笼罩。谋臣与猛将，分途各腾趠；吾党贵传道，穷通何足较。愿因汝南评，扶翼周孔教。赋诗叙鄙怀，险韵难推敲。

　　○次韵和幼春山中岁暮杂感六首

　　风物婆娑天一涯，岁华虽晚不须嗟；梅和雪折香盈手，橘带霜尝冷溅牙。北户号寒虫唧唧，南荣向暖鹊楂楂；闲愁触拨知何限？落日闻吹出塞笳。

　　霜落空山猿鹤鸣，悲歌击筑四邻惊；狂来痛饮邀车子，兴到清淡对老兵。正始风流追辅嗣，义熙人物慕泉明；只今汐社多遗逸，贫病相怜太瘦生。

　　匡济时艰仗大才，疏狂我只合蒿莱；惊涛已泊秦皇岛，妖雾犹霾郭隗台。八马蒙尘悲远去，双鱼传信苦迟来；遥闻更用和戎策，消息难真总费猜。

　　忆昔缨裙沪上游，果然人世有丹丘；吴歌子夜妖姬唱，郢曲阳春上客酬。回首欢场成梦影，投身荒岛足悲愁；佳期愿待江波绿，更泛五湖三泖舟。

　　习静荒园一榻横，神交竹弟与松兄；瑶琴最爱弹三峡，彩笔犹能拟两京。已分栖迟安蹇陋，何心谈笑取公卿；百年下潠先畴在，闲课家僮种秫粳。

　　门第琅琊集凤鸾，阿戎多病带围宽；乌衣巷口头俱黑，绿竹林中影不单。芳岁蹉跎看渐晚，哀吟抗脏和应难；何如携手江楼醉，赵女清歌张女弹。

　　○次和槐庭过访见赠之作

　　万卷藏书号墨庄，多才拔帜少年场；羊车市上人如昼，尘尾花间唾亦香。买醉百金风月夜，吟诗半世水云乡；红尘门外高千尺，不到君家灶北床。

　　○书感再次幼春韵六首

　　迢迢赤悬在天涯，祸结兵连事可嗟；易水无人收战骨，蓟门到处建军牙。关开幽谷迎仙仗，冰合河源滞使槎；惆怅瀛台西苑里，胡儿碧眼坐吹笳。

　　落日边城画角鸣，风声鹤唳总堪惊；松花江上多胡骑，木叶山头少汉兵。王气未应长白尽，夕烽偏傍邑娄明；宗臣殉国人皆惜，遥望辽阳感慨生。

　　东顾愁无拨乱才，兵尘浩浩暗登莱；楼船已据田横岛，士马空屯单父台。天子远巡关内去，将军新向兖州来；本初部下多骁杰，办贼虽能恐见猜。

　　八骏西行异浪游，流离琐尾咏旄丘；铜驼索靖言终验，豆粥公孙意未酬。龙武兵强应可恃，凤池人去最堪愁；不知傅说骑箕后，谁与殷宗更作舟。

　　鲸吞虎据势纵横，置酒燕台结弟兄；满目旌麾争略地，何时铙吹报收京。武昌未见来陶侃，河北先传失杲卿；底事闻鸡刘越石？枕戈江上饱吴粳。

　　西巡扈从尽鹓鸾，谁念舆图窄与宽？秦法变更由卫鞅，齐宗兴复望田单。君臣尝胆天应悯，玉帛和戎事大难。后顾茫茫堪痛哭，不须更听雍门弹。

　　○再哭梁大令钝庵

　　斗酒长歌行路难，霸才无主剑空弹；世间换尽红羊劫，天上飞来白玉棺。骏马未舒千里足，大鹏先折九霄翰；故人一掬黄金泪，尽日临风洒不干。

　　○岁暮感怀三迭前韵六首

　　愁海滔天岂不涯，倚楼看剑一咨嗟；入笼鹓鹤饥垂翮，塞路豺狼猛倨牙。欲借风威清雾毒，难回春意上枯槎；兰成身世无穷感，怕听关山蔡女笳。

　　少日词场偶一鸣，赋成铜爵有人惊；弹琴自笑嵇中散，餐玉心嗤王外兵。未肯鸿冥游广莫，颇思凤举入承明；谁知流浪终如此，愧汝轻裘棘下生。

　　失意当年是不才，无媒门径长蒿莱；久拚听法依莲社，敢望吟诗上柏台。多难销磨心铁锐，闲愁催送鬓霜来；自怜已戢图南翼，犹被纷纷篱鷃猜。

　　衡嵩未遂向平游，云思霞情托一邱；药镵入山晨独往，樵歌出谷晚相酬。尘生饭甑何遑顾，雨没渔矶始欲愁；学道经年粗有得，此身渐觉似虚舟。

　　早被时流白眼横，绝交又到孔方兄；无才挟瑟长安第，有梦游仙太上京。卖卜祗应师季主，著书何必效虞卿？谩言耽酒须微禄，谁许官田种秫粳。

　　无路升天驾紫鸾，少卿愁绪几时宽？三年虎穴投身险，一夕鸰原吊影单。坠劫早知销化易，畏人谁信笑啼难？死灰纵有重燃日，忍抱琵琶塞上弹。

　　○喜沧玉、槐庭二君见过次韵

　　回翔落羽倦归林，无复图南万里心；披草愧君寻蒋径，拨弦容我听嵇琴。尘扬海底休重说，思发花前且共吟；若道诗场须鼓吹，绿杨鹂语是佳音。

　　○送槐庭归尘港，即次留别韵

　　诗名十载鬓犹青，玉立长身瘦鹤形；双屐烟霞来药径，一樽花月醉茅亭。联床乍慰思如渴，分袂旋悲迹似萍；惆怅瑶琴奏流水，几时重许子期听。

　　○久旱喜雨

　　蕴隆何虫虫？赫羲烧大地；五行水干土，咎征肥遗至。青阳萌动时，野望莽枯萎；万井渴生尘，溉浇齐告匮。田形龟背圻，农夫坐流泪。苍赤帝所生，未忍沟中弃；九霄呼行雨，乖龙不敢睡；倒海洒云端，森然银竹坠。燋燥一以云，鳞塍有生意；涓滴皆黄金，欢呼拜天赐。清明杏花盛，东作犹及事；蓑笠聚陇头，秧歌慰劳悴。吾闻一德朝，七祀■〈犭各〉为祟；持鼎祷名山，言发致灵异。哀鸿亿万姓，生命大君寄；从来至人心，恻怛回天易。后代焚巫尫，暴虐非古治；时无臧文仲，谁与筹旱备？

　　○将进酒

　　白日短短驹过隙，人生上寿不满百；等闲断送黑头春，漏尽钟鸣叹何益？邯郸侠，河东贾，白门才人徐与庾，难得相逢夜三五。月窥窗，花照户；狗儿吹笛，花奴击鼓。美人笑酌金鹦鹉，绣襟红香沾马乳。樽前低唱灯前舞，珍羞络绎仙厨脯；熊白猩唇贱如土，何家万钱何足数。君不饮，更何待？身外浮荣朝槿花，世间万事桑麻海。一壶之中别有天，期君共醉三千载。

　　○次韵答槐庭寄怀之作二首

　　云树相望三载余，幅巾就我竹林居；山中供客无兼味，别后传情有尺书。扫地虻空微雨夕，啼春莺老绿阴初；一樽何日还同把，惆怅松轩月影虚。

　　邯郸梦醒已多年，闭阁空山息众缘；池上荻枝抽画笔，■〈宀公心，上中下〉前蕉叶展书笺。忘机并欲焚棋谱，食淡时教设净筵；自笑比来搜句倦，被君犹唤作诗仙。

　　○仲春偕诸子游瀚溪有感而作

　　城东散步去，良伴来相追；笑谈忘路远，足力亦不疲。草花不知名，红白开陆离。前山如螺鬟，时于树里窥。虽无风浴欢，游眺心自怡。俯盼瀚溪中，石见何累累？上天久不雨，泉眼涸经时；西畴春事动，播种不可迟。戴胜空催耕，无水将何为！吾闻大乌溪，叹干亦如斯。枯鱼泣向天，老农皆涕洟；洪流且犹尔，余川从可知。嗟嗟上帝心，临下何不慈？方今国赋重，民无余三资。昨年遭蝗炎，禾死靡孑遗；今春又苦旱，粒食岂可期！谁能诛旱魃，火速召雨师；沛然下膏泽，莫使民啼饥。

　　○寄上海俞生子渊

　　西望登高楼，申浦三千里；犹记虹口桥，共君赤栏倚。鹤鸣华亭县，花落太湖水；解携恍如昨，晼晚弥年祀。怜君五经筒，班鬓犹未仕；淹迟弹琴歌，作客风尘里。夙昔交莫逆，磋磨在文史；封壤今即殊，声容满心耳。离居欲有赠，愧乏鸳鸯绮；裁笺寄吴云，思乱谁能理！

　　○赠葛宇宽孝廉（世鋆）

　　九县豺狼满，君来漳海滨；江山非禹甸，日月隔尧天。皁帽从为客，青云懒着鞭；谁怜好才调，长欠一杯钱。

　　○醉后言志，寄绍尧

　　男儿处草莽，有志无由伸；同调尚龃龉，况乃行路人。东山花落时，醵饮会亲宾。银灯照初夜，妙伎堂前陈；皓齿歌白雪，细腰舞萦尘。逢君绮席间，爵行不计巡。小令杂谐谑，翻酒沾衣巾；半酣发狂态，笑啮妃女唇。观者如堵墙，交口詈申申。百年一剎那，浮云是吾身；醉死讵足悔，但恐为世嗔。牛角触金花，自古同悲辛。埋照不出门，庶以葆天真；一枕北窗风，聊署无怀民。

　　○次韵题铨侄五月都中纪事诗后二首

　　赤县妖氛满，腥臊战一场；将才无颇牧，圣武是宣光。宝鼎人争问，凶锋势太狂：翠华遂西幸，铁骑入朝堂。

　　天心开杀运，国事误权豪；枭獍城中舞，豺狼殿上嗥。入关仙仗远，弃屋小民逃；乱定知何日？书哀藉兔毛。

　　○寄铨侄日本

　　天运穷百六，劫尘飞蓬壶；避地吾与汝，适越还入吴。吴下风月窝，越中山水国；五载同娱游，一别分南北。汝志在显扬，书剑客帝乡；吾贫甘守拙，返棹婆娑洋。迢迢七千里，相望隔烟水；中外断知闻，叹恨何能已！今年京师乱，六龙西入关；闻道辇毂下，白骨如丘山。嗟汝年少子，陷身兵革里；笳鼓喧蓟门，何处问生死？青鸟天外飞，衔书坠我衣；开缄惊且喜，知汝脱重围。汝亲已衰老，旅食江南道；余生复何求，拜辞诣绝岛。绝岛海东滨，徐市此避秦。传闻有仙药，宫阙皆金银；地与鲲身接，向来通舟楫。为我折扶桑，乘风浮一叶；须识竹林人，相思泪濡睫。

　　○与吕生厚庵、沈生祝澄、侄幼春夜话作

　　掩关东郭外，懒拙世所轻；二仲披草来，欢甚扫榻迎。是时山花落，鴃鶗林间鸣；感彼春芳歇，欣此亲爱并。题诗五色笺，煮茗龙头枪；夜阑语往事，破窗风雨惊。自从不周碎，坤轴东南倾；蠕蠕裈中虱，一饱各自营。凤凰长苦饥，玉山禾不生；修陵植华藕，枝叶安得荣？回也困陋巷，孟荀老于行；与世苟凿枘，贤哲亦无成。吾道在固穷何用吐不平！沧江有鸥鹭，可与洗心盟。

　　○次韵遥和伯兄感怀之作却寄

　　历阳鱼鳖事堪悲，冬岭孤松性不移；报与子卿书一纸，应怜越鸟忆南枝。

　　○山堂小集分韵得至字

　　门掩麦秋雨，雀噪故人至；相将林下酌，俱向水边戏。弹琴玄鹤舞，说剑山精避；兴来且为欢，休论尘世事！

　　○六月二十七日开栎社雅集，席上拈得仙字

　　换征移宫近十年，山中猿鹤泣荒烟；久联明月遗沧海，不分星光聚颖州。斗酒开怀须作达，松枝入手且谈玄；也知樗散人皆弃，坠羽相逢私自怜。

　　○和赖二见过青桐林精舍原韵

　　久矣尘机息汉阴，幽栖四面绕苍岑；捞虾人在荻芦渚，伐木声来杉竹林。隐几据梧聊永日，清琴浊酒尚关心；知君旧是山阳侣，款段相过惬素襟。

　　○赖二留精舍数日重有此赠

　　之子佩琼华，红颜齿编贝；既为兰亭集，复作竹林会。鸣泉鼓瑟和，碧岫焚香对；清谈杂玄史，浊酒浇磊块。朝游逐尘鹿，暮吟倚松桧；逍遥邱壑间，放浪形骸外。纷华久忘怀，理乱宁置喙；神交支许流，尚友宗雷辈。功名乃祸媒，富贵为身害；但尔自足娱，何必麒麟绘。

　　○二叔祖母罗太恭人七十晋一寿诗四首

　　觥觥太守公，我之王父行；一箭取功名，门前旌棨壮。恭人昔来嫔，薳簉贤声畅；生我孝廉叔，秀出诸昆上。画戟鹓班执，峨冠雀翎扬；母因子爵荣，翚翟拜天贶。司徒石窌封，阿杜金钗饷；援古以方今，恩宠何多让？彩衣舞虽罢，兰芽茁相向；才堪宝田守，孝同洗马养。华诞逢古稀，征词耀屏幛；彤管书妇功，女史职久旷。不才忝诸孙，懿行安敢忘？愿扬圣善风，付与乐人唱。

　　丹山凤将雏，养成毛彩异；上天衔瑞图，飞来鸣盛世。昔我孝廉叔，名织登科记；入为粉署郎，出作朱轩使。固因媚学然，亦缘庭训致；吾闻恭人教，义方无不备。悯近丸熊助，惩惰折■〈嵏，艹代山〉示；今虽届嵫景，诸孙扳舆侍。尚于含饴际，丁宁开幼稚；一经勉承先，五木戒废事。贻厥有如此，家声未宜坠；会看兰玉枝，百叶长繁炽。秦时巴寡妇，世擅丹穴赀；筑台只旌富，未闻能博施。贤哉我恭人，所宝在俭慈；自奉若寒素，见义则勇为。如坻散仓栗，年荒绝啼饥；编桥压狂澜，免忧蛟与螭。德水饮万家，仁风扇四垂。行不践虫蚁，春不折树枝；人有恻隐念，一动天早知。何况七十年，乐善心不移。至诚感神明，天授龟鹤姿；齐寿与金母，永为女中师。

　　羽人重服食，谓可获高年；闇河采桂实，郦县汲菊泉。谁知此术妄，修短均由天。恭人识道纪，委命顺自然。不求五福备，唯求四德全。迈种天佑之，寿同金石坚。孙曾联五代，玉立扶鱼軿；双双花下拜，齐诵九如篇。是时华堂暮，仰见秋月悬；寿星出南极，光射宝婺躔。亲姻既毕会，敕厨铺贺筵。虽无蟠桃果，来献彩觞前；窈窕梨园伎；霓羽舞翩翩。或弹八琅璈，或鼓云和弦；何殊瑶池饮，法曲奏云仙。

　　○九月十五夜同栎社诸子莱园治酒

　　诗酒西园集上才，道南诸阮喜追陪；清风自入芝兰室，明月来窥竹叶杯。消受溪山幽兴发，扫除尘俗雅怀开；商量今日须酣畅，莫管东方曙色催。

　　○罗蔚村孝廉（秀惠）有事渡海，纡道见过，出示漫游留别诸作，次韵奉赠，即送其行四首

　　忽降文星蓬荜中，积年渴想扫俱空；杜门冯衍才方退，卖赋相如道未通。身贱逢人多白眼，时危随地有蚕丛；与君一夕谈衷曲，陡觉颜销镜里红。

　　识君名字自童蒙，当日骚坛拔帜雄；声价连城珍白璧，文章万选重青铜。即今浪迹贫如洗，犹自狂歌气吐虹；我料鸢肩必腾上，西行莫惜醉新丰。

　　处裈虮虱叹终穷，摆脱超然便不同；属国即看离塞北，孝章只恐老江东。订交意气无畦畛，入世机谋有拙工；安得青云生足下，桃源随汝作渔翁。

　　凄凄凉气入鸣虫，君去秋江正落枫；歧路不禁悲聚散，孤槎从此上穹窿。恨无纻服贻吴札，聊把清樽劝孔融。别后莫忘书报我，要知九万里抟风。

　　○对酒用太白韵和沈生祝澄二首

　　采薇入西山，抱石沉东海；孤高空留名，骨朽今安在？世儒守一经，闭门蓄光彩；不知眉睫间，浮云旦夕改；当年不为欢，景光讵相待。

　　青春流惊湍，一去不再来；昨日已落花，今日难重开。如何朱颜子，块然将空罍？但忧黄金尽，不畏白发催；倏忽百年满，赍恨归泉台。丈夫贵适意，物外轻浮埃；把酒笑二豪，蜾蠃何多哉！

　　○哀鸿篇

　　鸿雁从何来，来自沧海滨；似为饥所驱，哀哀鸣向人。弋者满天下，挟弓窥秋旻；高鸟看渐尽，幸汝得全身。奈何困口腹，终日长悲呻！硕鼠食汝苗，使汝生计钝；虽不毙弹射，饥死惨亦均。我无活汝术，目击徒怆神。凤凰百鸟王，鹓鸾为其臣；朝餐琅玕饭，夕饮玉池津。丹穴分余粮，羽族皆回春。嗟哉汝翮摧，飞去永无因。一物不得所，足伤天公仁；我愿陈此词，泣血叩帝闉。

　　○忆昔答洪月樵（一枝）即次其韵

　　忆昔游泮池，词场结交盛；识君人丛中，神彩朗月暎。示我帖括文，妙义阐思孟；夺标童子军，时畏此敌劲。诗才尤敏捷，落笔春泉迸；兼长贾董策，万言论时政。鹏翼搏扶摇，只待风月横。所愿岂温饱，欲佐尧舜圣。余亦志青云，道同陪啸咏；朝游联衣袂，夕饮将灯檠。光景宛目前，事隔两尘敻。海邦鼎革来，新学方驰竞。一唱而百和，同音若笙磬。闻人弹古词，齿冷加讥评。而我与夫子，顿减飞腾兴；落魄两青衫，老大意不称。初日出东方，弹丸被兼并。伶俜新寡妇，羞再窥妆镜；谁知耳后珠，照国非照乘。出门望新高，万丈悬危嶝；上自白玉苗，采之欲谁赠？自有此山来，积雪翠微互。登高怀美人，长啸天地暝；浪卷前朝去，云海空濎滢。成功逐荷兰，延明一线命；儿孙非霸才，穷波坐蹬蹬。靖海楼船来，一举降诸郑；从此属神州，凤历春王正。海疆本盗薮，民俗颇剽轻；滔滔婆娑洋，蛟鳄时游泳。二百余年中，揭竿乱靡竟；淡江军幕开，伏莽始稍定。方面托名臣，政治较昔胜：星罗起衙寺，丹刻俱华靓。蛛丝牵电线，羊肠通轨径。岂知好江山，拱手让他姓。几处呼仓葛，失主旋扫净。嗟余避风鸟，回惑迷本姓。飞去生处乐，饥驱还入阱；振翮触罗网，声发惧祸应。安敢华厦居，自屏邃壑靘；家世鼎钟业，坠落已无剩。愧君赠我诗，满纸犹饾饤。迩来久谢客，车马绝萝磴；闭门惟种菜，不求彭泽令；茆斋临清溪，潇洒置几登。青山隔墙头，时来竹栏凭；索性畏俗氛，与君颇同病。既远磨涅场，庶葆坚白行；回思半生事，一梦邯郸醒。诗词虽无用，未忍弃破甑；汐社自唱酬，尚有知音听。共君素位行，休悲辱泥泞；愤懑种豆歌，须防汉庭侦！

　　○会后数日，启运兄至，戏有此赠

　　莫叹佳期竟后期，小山犹及桂花时；画屏曲处歌桃叶，烛树前头舞柘枝。爽约不辞金谷酒，当筵高咏玉台诗；伯喈斑鬓垂垂老，文采风流信有之。

　　○哭宇宽孝廉

　　自古谁无死，悲君在客边；一灵归故国，万恨掩穷泉。永罢春明试，空留宝剑篇；伤心帝京友，犹盼孝廉船。

　　○次和邱仙根水部见示之作，兼呈颂臣秀才

　　生意婆娑殷仲文，芜城才尽鲍参军；年来结社东林下，不负青山与白云。

　　戎马十年耆老尽，邱公去作岭南人；眼中唯有谢康乐，五字韩亡泣鬼神。

　　○日边行，送绍尧东游（以下癸卯）

　　东有瀛洲西弱水，埋头世网井蛙耳；羡君能乘破浪风，入手扁舟行万里。万里飘飘指日边，此行采药兼求仙；回头忽与故山远，浩浩惟见水拍天。海中妖怪无不有，天吴飞舞黑蛟吼；君身自有神呵护，鬼物岂敢相攫取。风涛险绝无人域，知君恬吟不动色；耳边万斛漰湃声，祗与新诗增笔力。行行直到三神山，东皇所治隔世寰；金宫银阙接天起，扶桑千丈手可攀。我生梦亦不到处，君今游戏于其间；太乙授君药一丸，换君凡骨驻君颜。昔时羡门高寿（原脱一字），今骑招君渡西海；我亦思为汗漫游，昆仑岭上遥相待。

　　○哭沈社兄二首

　　龚生嗟竟夭，彩笔入穷泉；神理凭谁问，巫咸已上天。

　　识子自童稚，交亲十六年；惭无束蒭吊，抱病泣春天。

　　○送侄幼春过海游学

　　吾兄膝上王文度，不减谢庭之宝树；先世起家用弓马，汝独苦心向词赋。千金一字不轻下，文成每有惊人句；奇峰狂浪生笔端，掷地铿锵协韶頀。偶然游艺贾余勇，巧思亦足相贯注；围棋不落第二品，蹴鞠樗蒱皆独步。只今年才二十四，文采风流遐迩慕；但恨操术与时乖，斑斑高隐南山雾。今朝别我西游学，小弟担簦逐芒屦；离亲去里初作客，越水闽山慎行路。迩来震旦新学兴，说富言强士争骛；侏离讲习红毛文，糟粕六经谁复顾！二三儒生抱残缺，拘守人笑书中蠹；低心逐时何足羞，贵令樗栎化箘簬。物生合用斯为美，章甫适越毋乃误！汝今此行良有以，窃愿知新更温故。毋忘所能古有训，博览兼通问则裕；送汝求师浮海去，祝汝业成早东渡。离筵有酒不能饮，心逐去帆飞似骛；别后知余日夜思，莫厌频频传尺素。

　　○雨中卧病，闻溪水声作。

　　丈室呻吟拥被眠，药炉相伴日如年；不知门外潇潇雨，一夜溪声到枕边。

　　小溪涨绿雨新晴，茂树连阴伯赵鸣；屈指分龙时节近，南风一路打禾声。

　　○次韵答抚松处士

　　富贵百年内，一霎优昙华；所以源道人，甘心逃烟霞。同志如晨星，三五何寥落！君今有强弩，休穿鲁缟薄。栽兰在空谷，种榆在层霄；相去天壤间，曷由知荣凋？古人亦有言○投桃报以李；但愧东家施，颦眉学西子。

　　○往石螺潭道中作

　　肩舆出里门，一望皆稻畦；仲夏刈获了，数处亦既犁。蒙蒙丘中麻，其下有横溪；我寻溪路边，惝恍南北迷。霖潦断行径，荒莽与人齐；天晴涨虽缩，沙岸犹积泥。前村围修竹，日午闻鸣鸡。役夫皆已休，而我独栖栖；远赴田叟期，触热更向西。

　　○示乌溪筑陂者

　　久雨陂塘溃，田水绝涓滴；筑堤焉可迟，插秧时候迫。农家出丁壮，里粮从兹役，朝伐象山竹（象山在乌溪北），暮负乌溪石。举锸多如云，挥汗不敢息；虽无官吏呵，里正相督责。慎毋怨里正，里正谋汝食；努力莫告劳，报汝在秋获。

　　○哭伯兄萨堂四首

　　一战惊酉域，兜鍪旧将门；毁家万金尽，报国寸心存。海上归苏武，昭关出伍员；余生满腔血，犹得洒中原。

　　召见明光里，牙旗驻海州；主恩宜拜赐，老景复何求。韬略教儿辈，忠贞激女流；临当撤瑟夜，红粉为君休。

　　患难相依久，饥寒颇累君；取求无轹釜，和乐有吹埙。爱弟逾灵运，恭兄愧陆云；伤心江上别，奄忽死生分。

　　昔别春申涧，相逢期十年；熟知经五稔，君遽赴重泉。露夕华亭鹤，花晨笠泽船；斯游长已矣，难卜后生缘。

　　○立秋绍尧见过，谈东游事有赠

　　叶落榈庭雁始飞，秋风吹汝到荆扉；怪来语带烟霞气，新自蓬莱岛上归。

　　○和抚松处士井底蛙

　　井蛙拘于墟，何足语溟渤！井中数斗泥，是渠盘踞窟，一鸣华林园，青紫遂滥窃；居然比令仆，给廪何须说。蜂衙蚁队外，别是一官阀；鼓吹草间来，众虫畏瞋喝。汝虽性善怒，伎俩亦云劣；但能困蜈蚣，未堪制蛇蝎。胡然鸣得意，向人日喧聒？人事亦何常，锦袄有时脱。似闻南烹客，沸鼎为汝设；跳梁漫自喜，骄甚理必灭。

　　○阴历六月二十六夜大风雨，诗以志异

　　赤云夹日翔，飓母空中舞；夜来风大作，吹万声熛怒。初如奏笙竽，继若鸣金鼓；倏忽啼鬼神，杂沓闘龙虎。势欲翻渤海，响疑折天柱。丰隆既出地，元冥亦行雨。奔腾熠群动，滂濡浸后土；助虐益咆咻，挠物无龃龉。拔树倒千章，倾屋非一所；估客念船舶，农夫忧场圃。六鹢飞过来，爰居止于鲁；鸡犬俱不宁，人物多安堵。却思轩顼世，雨十而风五；时若应休征，至治难再睹。长吟记灾异，慨然怀往古。

　　○前年有抚松居士者，与余唱和甚多，后知为社友陈君沧玉所托名，戏为四绝句寄赠（以下甲辰）

　　诗家戏学糊名法，教索曹刘向暗中；自笑眼花迷五色，主司头脑太冬烘。

　　平生识宝比波斯，网尽珊瑚海底枝；赤水一珠惊创获，谁知故物掌中遗。

　　空吟下里和阳春，耳热偏忘刻羽人；远愧延陵吴季子，国风十五识歌陈。

　　龙媒本是渥洼种，一见吾能识彩毛；牝牡不分君莫笑，古来亦有九方皋。

　　○次韵谢家载昭惠紫含笑一本

　　主人情重许移栽，底事风前笑脸开？应笑分司狂杜牧，一言乞得紫云来。

　　珍重携锄槛外栽，娟娟泣露紫苞开；吴宫阿玉烟销久，今夜香魂步月来。

　　苏诗：『娟娟泣露紫含笑』。

　　○颂臣谢丈留须，余戏赠两绝，有『长须国里如求婿，跨凤乘龙属此髯』之句。后余弟烈堂果赠一姬，喜拙诗竟成佳谶。因次前韵，再赋二章，以博妆台双笑

　　老人星畔小星添，绕喙诸毛恐见嫌；便与枕边谈故事，朝云曾不厌苏髯。

　　灯前郄扇尚生疏，镜槛相偎晓起余；笑捻吟髭成八字，宫眉画出比何如。

　　○甲辰除夕杂咏

　　爆竹声中又一年，光阴三十箭离弦；莱衣戏作儿童舞，博得高堂压岁钱。

　　寿筵柏酒注红螺，大妇调丝小妇歌；亦有左家娇女在，围炉人比去年多。

　　荆树分开连理枝，萼楼长枕异当时；琴床明日春风到，坐念徽之悼献之。

　　数载黄公垆下游，竹林人物最风流；即今东阁梅花发，知否江南忆陇头？

　　四邻相倩写桃符，红纸千张墨一壶；不惜醴陵花管秃，秋蛇春蚓笑髯苏。

　　绕床喝雉烛烧红，入坐毛公与井公；若使武昌陶侃见，定将博具掷江中。

　　终年耳熟老农谈，祈谷神前我亦谙；笑倒淳于都不管，豚蹄壶酒祝喃喃。

　　○再步前韵答槐庭（以下乙巳）

　　翠黛樽前唱纥那，江头大艑泛轲峨；烟波未得从君去，孤负春来鸥鹭多（陆诗：『轲峨大艑小如豆』）。

　　敦盘十二会葵邱，酒社诗盟接胜游；最忆鹿江灯节宴，夜深丝竹醉高楼。

　　交谊蒙庄与惠施，词场个个桂林枝；吟君诗似闻邻笛，思旧山阳无限悲。

　　多心已似不捻灰，叱犊佣耕甲水隈；寂寞门庭可罗雀，故人唯望任安来。

　　○鹤亭招同沧玉、香圃过其岩野草堂，即事赋赠

　　竹绕垣墙花绕庐，华堂小住感何如？昔年宋玉临江宅，留与南朝庾信居（君所居，系传营官旧宅）。

　　君齿长余三岁耳，短长肥瘦颇相同；左家膝下惟娇女，羡尔阶兰茁四丛。

　　与子结交兄弟行，今朝拜父一登堂；入门见我泥沾胫，倚杖呼孙速暖汤。

　　○访沧玉不遇

　　诗酒盟寒不可寻，偶思一面亦辰参；我劳耒耜君铅椠，贫贱谋生累已深。

　　○谢安

　　哀乐中年感百端，东山丝竹强为欢；当今后辈轻饶舌，错把风流笑谢安。

　　○步颂臣题帐眉原韵

　　燕寝香凝宝篆灰，鸟啼窗外转幽哉；先生不作封侯梦，懒向邯郸借枕来。

　　○暮春偶题

　　相思树下短桥西，鸠语呼人去杖藜；昨夜狂风吹急雨，数重溪合一重溪。

　　棋局高低百顷田，青青一片带朝烟；不应饥死东方朔，已觉丰年在眼前。

　　听罢田间叱犊声，春风容易杜鹃鸣；东陵瓜与南山豆，课仆携锄趁雨睛。

　　翡翠双飞拂钓丝，微风吹水绿差差；池塘小立看春草，满眼江南谢客诗。

　　雅爱苏黄笔阵豪，一窗晴日学挥毫；临池功课经年废，砚匣尘封寸许高。

　　久无书札到衡茅，雨散星离忆故交；多谢春风双燕子，穷檐来觅旧时巢。

　　后园一树王戌李，结实累累若贯珠；屈指春风几场醉，等闲看到碧成朱。

　　○赠谢丈颂臣

　　同着南冠瘴海涯，白头好事汝堪夸；杏林榜卖君臣药，槐市班联姊妹花。表圣山居生有圹，王蒙水厄老耽茶；应怜谋食东陵拙，辛苦青门学种瓜。

　　○次韵酬吕大厚庵题田居见赠

　　世事纷然百不关，此身将老翠微间；病疏把酒杯觞燥，懒废吟诗笔砚闲。春水一竿垂钓去，秋云两束负薪还；惭卿比似林君复，尚欠梅花种满山。

　　地僻无人扣竹关，农书一卷自林间；荷锄良苦身偏健，抱瓮虽忙意郄闲。采药直穷云起处，种瓜常到日西还；几多幽事红尘外，莫怪终年不下山。

　　○倒迭韵酬槐庭，兼简沧玉

　　耕余有兴即看山，野老招邀每醉还；散发经旬无奈懒，著书积寸不如闲。诗情画意花三径，琴韵棋声屋数间；闻道羊求欲相访，几回煮茗候柴关。

　　○春日闲居，再用倒迭韵。

　　白袷新春卧故山，草堂人已倦游还；一帘花雨摊书冷，半榻茶烟对竹闲。琴韵涩难调指下，酒悲醒亦在心间；诗成自写东头屋，尽日曾无客扣关。

　　○即事寄呈谢丈，三用倒迭韵

　　风满幽林雨满山，蓝舆何事过溪还？已愁往路春泥滑，复惜空斋麈尾闲。日午炊烟生竹里，天寒饥雀噪檐间；此时不共围炉饮，惆怅蓬门独自关。

　　○酬李君友石步厚庵韵书怀见赠

　　竹里双扉尽日关，行吟带索向田间；才非世用宜藏拙，道在躬耕敢爱闲？鸿雁北飞啼正苦，江河东下挽难还；凭君莫说南朝事，肠断哀时庾子山。

　　一毫尘事不相关，托足何妨城市间；涤器酒炉偕隐好，垂帘卜肆食贫闲。诗中典午春秋在，梦里华胥气象还；知汝萧条家负郭，笑人捷径觅南山。

　　○喜诸弟侄同过草堂

　　剪烛西窗笑语欢，围炉促坐小团栾；山林把臂来诸阮，风雨联床得二难。喝雉狂呼消夜永，传杯剧饮敌春寒；田家客似卿曹少，草具相留意未安。

　　○仲衡侄至自厦门赋示

　　悠悠七载别离心，山馆挑灯语夜深；存没两行华屋泪，盛衰一曲雍门琴。陇西已媿家声坠，建德难将乐土寻；便合与君作沮溺，耦耕避世白云岑。

　　○再示仲衡二首

　　只道长无再会因，相逢惊喜各沾巾；客中昔是何年别，灯下今疑隔世人。黄犬不归悲内史，黑貂已敝感苏秦；横流那有安身地，斟酌家山共隐沦。

　　自别南朝到北朝，小园赋就总无寥；频年泪为亡琴洒，此日愁看玉树消。塞外韦鞴惭阀阅，辽东皁帽溷渔樵；曲肱饮水应吾道，肯厌清贫陋巷瓢。

　　○即席赋赠沧玉、锡祺

　　避俗幽居谷号愚，故人联步访农夫；孟公酒态犹惊坐，介子文穷未弃觚。经岁别离谈悃款，极天烽火动嗟吁；樽前额手聊相庆，世乱吾徒免荷殳。

　　○步沧玉见赠原韵

　　旧雨经年约不违，草堂小住莫言归；山中花木三春秀，门外风尘万事非。茶话忘形宾与主，盘餐随意藿兼薇；因君一下南轩榻，天上增光到少微。

　　○步锡祺见赠原韵

　　秋水芙蓉诗品清，一时才子比肩行；芒鞋访我离书局，樽酒留君赋晚晴。云际风高飞鸟灭，林间路断小溪横；望衡喜与庞家近，夜静常闻击柝声。

　　○与厚庵在无闷草堂迟陈、傅诸子不至却寄

　　待君君不至，昨暮又今朝；杯酒温还冷，炉香爇更销。几回扫荒径，何处滞征镳；更负青山约，能无愧久要。

　　把耒东田隐，垂纶北渚居；世人宜见弃，之子岂相疏？别恨盈春水，佳期负尺书；空教素心友，吟望倚茆庐。

　　○诸子同过草堂喜而有作

　　瓮头新酒熟，恰喜故人来；萝径闻厖吠，豆田驱犊回。看山卷帘幙，临水洗尊罍；醉话经年别，春风怀抱开。

　　相识岂在早，晚交情益亲；十年月泉社，俱是宋遗民。斯世正龙战，吾徒宁蠖伸；请辞问津者，来作耦耕人。

　　矫矫陈与傅，学成道尚屯；文章喧众口，贫贱傍人门。会面忘宾主，同心若弟昆；袖中万国史，许我细评论（沧玉、锡祺）。

　　素发被两鬓，吾宗老散仙（香圃）；因君忆令弟（俊千茂才），怅望白杨阡。刀笔人皆贱，遗文世孰传？相逢须痛饮，幸有酒如泉。

　　○次韵答沧玉

　　来年方一会，软语到参横；兵革人间世，桑麻物外情。家贫师老圃，才退愧诗名；今日庐山社，非君孰主盟？

　　○饮酒放言，步沧玉席上见赠韵

　　朝菌无晦朔，蟪蛄无春秋；人生居短景，百年忽我遒。佯狂衰凤歌，接舆真吾俦；下士大笑之，乃呼为马牛。咄咄釜中鱼，焉知水上鸥；仁义一蘧庐，久处将何求？不如纵远柁，乘老无倪舟；停棹瑶池间，婆娑王母楼。玉盘红仙桃，一食消牢愁；双成吹云和，劝我竟日留。俯视蚁垤小，稗海环九州岛。哀哉涿鹿战，蚩尤碎铜头；积骸如邱山，血作江河流。黔首为牺牲，功名归彻侯。我欲和触蛮，独唱莫余酬；饮酒入玉壶，聊与达者侔。何用学鲁儒，矩步夸纯修；游心无怀天，安识是与不。

　　○次韵和仲衡过田居之作

　　竹树连云暮色苍，草堂樽酒话悲伤；一家楚越书传雁，十载干戈劫换羊。故物道南求犊鼻，行装驴背卸诗囊；远游何似归耕好，身种胡麻妇种桑。

　　○陪谢丈游小东山别墅赋呈

　　别墅云梯上，肩舆入薜萝；新晴岩气暖，积雨瀑流多。好鸟啼芳树，游鱼戏绿波；物情欣有托，余亦憩山阿。

　　君爱东山好，云堪避世氛；樵歌清悦耳，稻陇绿侵云。胜地难同隐，斯游过所闻；回车愧流水，泾渭此中分（山下有水，分为清浊双流）。

　　○陪谢丈游鸳鸯湖，观邱水部种花处，今已犁为田矣，感而成咏

　　鸳鸯湖上种花人，一去韩江过十春；陈迹已湮君莫叹，柏庄书籍亦灰尘。

　　○题邱大达甫鸳鸯湖草堂

　　犁破嶙峋化土腴，一家梅鹤寄鸳湖；莫嗟诸弟天涯隔，山鸟山花尽友于。

　　错误岩楼数十家，锄云伴汝种桃花；我行误入仙源路，鸡犬声中日未斜。

　　万树斜春叫子规，番风已过拣花时；满山新绿娱人眼，明日春归也不知。

　　○吴氏吟香园八咏中六首

　　月池垂钓

　　密树荫清池，鱼乐君知否？平生江海意，一试钓鳖手。

　　竹■〈土岛〉围棋

　　鸟啼白昼静，竹■〈土岛〉对楸枰；林深人不见，时闻落子声。

　　小桥问柳

　　寻春过小桥，杨柳青如许；黄鸟不依人，郄坐高枝语。

　　曲槛观樱

　　三月樱花时，仙京盛裙屐；曲槛忽逢春，似作海东客。

　　假山消夏

　　缥缈壶中山，飞入竹林下；前临菡萏池，清绝宜长夏。

　　老圃吟秋

　　既放篱下菊，又开水边蓼；秋色日日佳，诗兴添多少？

　　○次韵和绍尧病起示社中诸子之作

　　短榻青灯晓夜燃，覆车重踏又经年；难除火食仙无骨，肯放屠刀佛有缘。嚼蜡细思真少味，饮醇相比觉犹贤；昨非今是君应悟，两首新诗记腼然。

　　○夜访沧玉、锡祺寓斋作

　　客窗剪烛故情长，睡触屏风倦仆僵；榾柮满炉亲煮茗，一村对酌胜琼浆。

　　萧斋听雨夜眠迟，拈韵灯前课小诗；重迭钵声催纳卷，俨然风味棘闱时。

　　○与聘三步月至葫芦墩口占

　　碧天如水薄云销，明月随人过板桥；隐隐市楼灯火近，暖风吹出一枝箫。

　　○夜坐与仲衡作

　　一番微雨过池塘，小酌茆斋赏夜凉；残月半规星数点，隔篱风送稻花香。

　　剪灯相对话桑麻，尽把山居水竹夸；不是吾庐吾亦爱，野人乘兴即为家。

　　荒山倚杖牧鸡豚，五柳萧疏夕掩门；忆昔同君学书剑，壮心岂料老农村。

　　○马鸣山阻雨

　　海村十里雨丝斜，小避茆亭卖饼家；输与林宗风度好，垫巾留作画图夸。

　　○赠槐庭

　　闭门索句陈无已，不见三年今眼明；病喜免为断胫鹤，饮须拚作吸川鲸。诗敦累夜灯同剪，客散高楼雨又晴；近事细谈真羡汝，阶前添得两兰茎。

　　○答赠藻云，步原韵

　　不上吟楼又几年，风帆烟树景依然；主人酒美鱼虾足，我欲江乡作醉仙。

　　○十宜楼夜集作

　　不饮鹿溪水，弹指俄三秋；鹿溪多诗人，云集十宜楼。平生与我好，夺帜骚坛游；相思命驾访，岂惮道里悠。主人今陈遵，爱客投辖留；别情未及叙，满案罗珍羞。嘉宾联袂至，入座偕应刘。洪生老祭酒，最初交契投；文笔雄绝岛，万物困雕搜；赠我锦绣篇，高唱不可酬。席罢复纵谈，煮茗南窗幽；焚香读古书，披图看地球。方今东西帝，争长挥戈矛；海天风鹤时，雅会宁易求。诸君舞长剑，余欲歌箜篌；时事日以非，天道与群酋。东北望绿江，遥遥战云浮；角上闘蛮触，中华一蜗牛。城火及池鱼，此事可隐忧；六鳌负员峤，久沉弱水流。窃恐卖卢龙，更有一田畴；谋臣空满朝，未闻借箸筹。吾侪亦何为？新亭泣楚囚。两国方用兵，算缗及车舟。入笼鸟虽饥，一饱焉敢谋？但愿昆明灰，莫再飞瀛洲；亲友长相保，无事到白头。

　　○五月一日沧玉、锡祺、笛亭、槐庭、藻云及舍侄仲衡集予无闷草堂，喜而有作

　　联翩裙屐访西畴，满眼溪山喜气浮；半道未携清酒候，诸君姑为白云留。也知野外无供给，随意田家有唱酬；遥比竹林人恰七，嵇琴阮啸共千秋。

　　篱门犬吠故人来，陡觉光辉照草莱；吟兴应嫌鹅鸭闹，酒怀暂对水云开。闲居物外花三径，雅会尘中岁几回；郄忆匡山莲社客，晨星寥落剧堪哀。

　　佣耕奉母岂能贤，隔断尘嚣地自偏；陶令闲情消秫酒，邵平生计托瓜田。时危碧海栽桑后，身老青山学道年；畴昔知音多见弃，诸君犹赏伯牙弦。

　　衡茆蠖屈寸心违，小集题襟傍翠微；晓雨半林鸠语杂，熏风十顷稻花肥。田园诗老忘机好，贫贱交能耐久稀；从此薜萝幽径熟，相思时一叩柴扉。

　　○同槐庭、藻云、笛亭小集吕氏新楼

　　烛炧西窗梦不成，小楼风露近三更；满地荷兰浮香气，绕砌流泉作雨声。酒渴玉川思茗饮，人来汐社续诗盟；十年鹿海须臾事，相对南冠媿此生。

　　○重过彰化

　　城郭都非鹤自还，磺溪不改旧潺湲；汉家废垒生春草，落日牛羊八卦山。

　　○东郊

　　数家水竹傍城坳，墙垩黄泥屋盖茅；曾是土牛行处路，笙歌久不到东郊。

　　○渡乌溪

　　人生到处总前缘，不过乌溪又四年；晓渡乘桴微雨里，狮头山翠半含烟。

　　○过县庄

　　茄荖山前雨涨溪，人家近在稻花西；牵情步步横堤路，芳草曾观衬马蹄。

　　○赠林、杨诸子

　　今日鲲身岛，谈诗数十家；歌风及欧美，摛藻薄骚葩。我拙将焚砚，君痴复嗜痂；未能识奇字，载酒愧侯芭。

　　数子一时秀，高斋即近邻；交因文字合，情以往来亲。欲效他山助，深惭腹笥贫；还应遭剪拂，枥马更精神。

　　○次和庄君云从辱赠原韵

　　刻画无盐费写生，瑶篇迭赠愧深情；北山人或嘲充隐，南亩君胡慕力耕。荒径几时寻蒋诩，酒杯此日忆公荣；甲城绛帐围丝竹，想见玄谈娓娓清。

　　○拟鲍参军行路难

　　黄姑织女隔天河，虽则异居心靡他；不知君心别后变，相逢犹道故情多。奉君中山千日之美酒，子夜四时之清歌；歌亦竟不听，酒亦竟不饮，翩然拂衣去，君心一何忍？回忆当初鱼水欢，两行泪落沾衾枕！

　　○寄居三首

　　寄居阮家林，贫贱谁记忆？多病身常闲，乐道心自得。绿树围村舍，白水明沟洫；阴晴山异态，远近草殊色。鸟笑春催耕，虫吟秋促织；愿学于陵隐，夫妻俱食力。

　　误着缝掖衣，治生失其道；耻为洛阳贾，学种琅琊稻。地方苦硗确，天灾忧旱涝；岁歉家屡空，亲健贫亦好。南陔采芳兰，北堂树萱草；差胜潘黄门，母子长相保。

　　言念我同父，寥落晨星少；今为田氏荆，昔是桓山鸟。东西一异居，音尘终岁杳；闻雁起中夜，看云卧清晓。华屋诚爽垲，田舍诚隘湫；倘因省觐来，荒径嘶腰褭。

　　○首夏田园即事

　　新蝉满树夕阳斜，半亩蔬香老圃家；荚破鸟衔篱下豆，叶黄虫蚀陇头瓜。途穷生事皆如此，世乱征徭未有涯；况复春霖伤早稻，空仓枉自待鸣枷。

　　○小东山草堂歌

　　谢先生有好奇癖，避喧诛茆向绝壁；堂成自署小东山，希风乃祖老安石。堂前秫田类泉明，堂后橘园如李衡；山居兼有生计事，岂徒浪博高隐名。有时凭高作伎乐，山水丝竹音俱清；中年哀乐藉陶写，一任俗儒嘲风情。先生行乐不知老，逢人便诩东山好。暮春三月山花开，倾家买酒延客来。林中扫地置盘石，平稳可以安樽罍；红妆当筵劝尽醉，诸君何可辞深杯。东山调丝西山应，猿鸟惊啼夜不定；坐久残月衣上明，相属拈题尽余兴。余亦东山客，请赋东山歌；东山草木尽识我，去年此际曾来过。重游但作信宿计，匆匆难免山灵呵；唯愿主宾长健在，年年觞咏山之阿。

　　○星郎先生挽词

　　曾下元方拜，余先识阿群；辖投怀畅饮，扫榻忆论文。谊以忘年写，情缘世好殷；佯狂偏爱我，老病却忧君。一别经芳岁，相思隔暮云；素书犹问候，凶讯忽惊闻。太息仪型远，谁知著作勤；词章吾友绍，德行里人尊。印岫舒霞绮，房溪漾縠纹；回瞻游宴处，长怆死生分。礼欠灵软送，神驰宿草坟；写哀诗满幅，寄侑纸钱焚。  
　 
卷三

　　医室喜云从社弟过访（以下丙午）

　　次和云从见赠韵

　　台中遇郑君贻林及同社庄君太岳赋赠

　　静坐

　　赠连君雅堂

　　瑞轩小集次雅堂韵

　　哭沈笛亭

　　谢张子材惠龙眼

　　赠豁轩社弟

　　赠郑济若

　　雾峰杂咏十首

　　戏次济若韵

　　病中云从有诗见忆，次韵答之。

　　读云从客中秋思，次韵慰之。

　　赠傅锡祺秀才（以下丁未）

　　往雾峰路上作

　　夏日病室作

　　感作

　　彰化道中

　　浊水溪

　　二八水村

　　林圮埔访宗人月汀赋赠

　　戏赠月汀、君定

　　次韵和蔡惠如病中有感

　　过嘉义

　　九日自台南至打狗作

　　旗后作

　　法华寺

　　竹溪寺

　　魁斗山五妃庙

　　谒延平王祠

　　次韵和谢颂臣先生山居诗

　　次韵赠张君星岳

　　寄赖雨若即次其丙午除夕书怀韵

　　访谢先生颂臣，再次前韵奉赠

　　春日题林聘三田居，并示其令阮载昭。

　　春日杂感，次粤台秋唱韵

　　春夜筱云山庄小集，限文韵

　　桃花源

　　游仙词送献弟、衡侄之东京

　　东势角

　　五桂楼

　　考盘轩

　　夕佳亭

　　社公祠

　　捣衣涧

　　望月峰

　　垂柳桥

　　凌云磴

　　荔枝岛

　　观稼亭

　　咏菊

　　颂臣先生招饮小东山生圹

　　感事

　　次韵酬黄旭东

　　病中呈谢四先生

　　赠旭东

　　十二月十五夜咏月

　　戊申正月携妓访槐庭，慰其丧妾（以下戊申）

　　哭吕厚庵秀才

　　十月二十一夜栎社诸子集予无闷草堂

　　十月二十二日同栎社诸子展吕厚庵墓

　　哭四兄熙堂

　　游开元寺有感（以下己酉）

　　半月楼

　　梦蝶园

　　打鼓港晚泛

　　次韵答绍尧

　　春日游台中公园

　　和韵答幼春（重出）

　　三月十三日瑞轩观新荷花

　　池上荷花旋开旋落又赋

　　三月十六夜闻公园笑语声有作

　　题槐庭双身小照

　　过竹沪吊宁靖王

　　题洪以南书家画兰小册

　　夏日田家杂兴

　　端午

　　消夏词

　　游圆山

　　北游感兴四首

　　沪尾

　　北投温泉

　　洪以南词兄招饮逸园

　　瀛社大会席上

　　基隆仙洞

　　次家湘沅兄韵

　　和仲衡东京苦热之作

　　送作舟归淮海

　　病中戏作

　　悔之来视疾，次前韵赠之

　　和绍尧中秋夜南社席上作

　　安平

　　罗山吟社招宴赋呈席上诸子

　　过福康安废祠

　　秋日偶成

　　秋夜启运、绍尧、锡祺、槐庭、波臣、献堂同过存，再用秋字韵答贶

　　籁轩次秋日偶成韵寄怀二首如数奉答

　　哭三兄

　　避债台歌

　　乞菊

　　弃妇词

　　书痴

　　钱癖

　　无题次邱工部韵八首

　　和绍尧病酒见示原韵

　　庚戌正月十二夜莱园小集即事（以下庚戌）

　　春日游青桐林，次槐庭韵

　　绍尧、槐庭同过，次绍尧韵

　　次鹤亭韵

　　题厚庵遗照

　　题半面美人图

　　谒先伯父刚愍公专祠

　　台中竹枝词

　　栎社诗会席上次和湘沅

　　次和谢雪渔

　　次和安江五溪

　　次和李汉如

　　庚戌栎社春会，南北诗家毕至，喜而作歌，即呈在座诸君子

　　次韵和郑作型

　　次韵酬苏朗晨

　　次韵酬徐杰夫

　　次韵酬赵芬硕

　　次韵酬王箴盘

　　次韵酬石秋

　　次韵酬郑毓臣

　　次和以南留别韵

　　瑞轩观芍药再咏

　　暮春养病瑞轩即事

　　久雨（补录）

　　○医室喜云从社弟过访（以下丙午）

　　订交栎社最韶年，笔政新操卸教鞭；未见早蒙诗宠赠，相逢尽脱礼拘牵。酌君无酒求医地，伴我暂闲休沐天；亦有草堂寄青嶂，过从约待病躯痊。

　　○次和云从见赠韵

　　幅巾入社少年时，谈吐风生五尘持；多艺久谙大和字，惊人笔有小仓诗。昂头报界应无敌，握手骚坛恨太迟；已许异书亲口授，莫违相约惹相思。

　　○台中遇郑君贻林及同社庄君太岳赋赠

　　鹿子江头识面迟，骚坛二妙桂林枝；板桥书法兼工隶，秋水才华并善诗。茅店临溪邀共醉，纸窗剪烛话相思；客中此会真奇绝，劳燕东西若有期。

　　○静坐

　　竹林绕屋午阴凉，静坐轩中觉日长；合眼齁齁闲数息，案头销尽一炉香。

　　○赠连君雅堂

　　伊川被发久为戎，望绝英雄草莽中；革命空谈华盛顿，招魂难起郑成功。霸才无主谁青眼，诗卷哀时有变风；击碎唾壶歌当哭，知君应不为途穷。

　　才华纵横策治安，江湖沦落一儒冠；神交数载凭文字，晤语移时吐胆肝。热血少年消耗易，颓风故国挽回难；愿君好继龙门史，藏向名山后代看（君将着「台湾通史」，故云）。

　　○瑞轩小集次雅堂韵

　　懒向花丛秉烛游，旧旗亭地暂淹留；题襟又得诗家秀，说剑难销酒后愁。隔巷荒鸡催曙色，打窗落叶报新秋；客中俱有还乡梦，昨夜星辰乞巧楼。

　　○哭沈笛亭

　　南阮交情两世深，修文地下去相寻；阿咸哭罢重思籍，落日悲风满竹林。

　　词场夺锦压朋僚，玉树临风怅易凋；一曲比红成绝调，可怜传唱海东遥！

　　○谢张子材惠龙眼

　　珂乡佳果荔奴夸，也许分甘处士家；香味不殊东壁好，令人回忆晋江涯。

　　筠笼满贮素书俱，驰驿迢迢十里途；敢作寻常佳果视？深情一颗一骊珠。

　　○赠豁轩社弟

　　西山吹帽枕山行，曾访元方好弟兄；别后又惊九秋半，到来深盼二难并。词坛有约嗟离合，往事重谈感死生；今夜月泉人满座，愿君诗酒尽欢情。

　　○赠郑济若

　　雅会高秋赴竹林，沿途风景发清吟；甲溪南北山重迭，吊古惟应上铁砧。

　　七载前途是凤雏，谈诗今见唾成珠；月泉社里人皆喜，添得江南郑鹧鸪。

　　○雾峰杂咏十首

　　大花厅

　　寂寂空堂海燕来，月门无锁昼长开；多年不演云韶队，积雨苔痕上舞台。

　　怡园

　　花绕茅斋柳拂门，老兄亲笔榜怡园；如今衰草鸣蛙闹，犹作当时鼓吹喧。

　　蓉镜斋

　　蓉镜斋中花木荣，鸡窗回首十年情；逋仙逝后龟山去，无复琅琅弦诵声。

　　莱园

　　郎官八载返星辰，楼阁连云又一新；鹤发鱼轩千万寿，孙曾舞彩满堂春。

　　颐圃

　　小院花深鸟弄娇，璃窗书画映明描；一生为善东平乐，不爱朱楼赋洞箫。

　　龙文轩

　　爱客时将车辖投，酒中堪隐老何求；秫田下潠年年乐，陶令闲居署醉侯。

　　青桐林

　　一间佛庙四山中，曾下书帷共阿戎；红叶白云依旧好，别来又过几秋风。

　　土地公井

　　社公庙畔一泓寒，泉喷连珠挹不干；每岁鸟溪流偶断，满村乞水向神坛。

　　轻便铁道

　　几处溪桥铁线敷，蜿蜓直接雾山隅；眼前世事谁能料？此日康庄昔畏途。

　　○戏次济若韵

　　锦字迢遥寄窦滔，香车有梦亦难遭；情天运厄红羊劫，银海风生白马涛。蓬岛何时重啖枣，瑶池往日忆偷桃；纤纤好在麻姑爪，莫为他人背痒搔。

　　○病中云从有诗见忆，次韵答之。

　　焚香闭阁卧经时，病债难填似漏卮；服药医教停举白，呕心妻劝罢哦诗。闲情花月欢场减，瘦骨云山破衲宜；惭愧故人相厚意，吟笺遥寄写乌丝。

　　○读云从客中秋思，次韵慰之。

　　良辰美景相随至，故里他乡总是过；但要诗篇答花月，不须归梦绕烟萝。谋生笔砚虽云陋，溷迹渔樵岂足多；一任天公巧磨折，固穷有术奈予何！

　　○赠傅锡祺秀才（以下丁未）

　　傅子醇谨人，家风万古亚；持身若驭马，不敢骋缰靶。早采泮水芹，声华压黉舍；若无沧海劫，举场一战霸。中岁始学诗，典则薄娇奼；静女体自香，熏染贱兰麝。生计累人深，压线长作嫁；投身报界中，铅椠少休暇。遭时多忌讳，言权谁暂假；欲为处士议，恐遭官长骂。幡然弃觚去，头巾一旦卸；知君性和易，到处争欢迓。或从鲍生贾，或与樊迟稼；才大无不可，龙蛇任变化。应笑平生时，束缚守书架。亲朋集大墩，别酒醵金贳；挽衣苦死留，归计肯中罢。我意与众殊，愿君车速驾；与君居止近，隔村望桑柘。每恨佣书出，未得常亲炙；从今多闲日，过谈晓连夜。孤陋余何忧，规劝欣有藉；永愿从君游，终始无虞诈。赋诗示区区，草率君应赦。 

　　○往雾峰路上作

　　脚底雷声起，轻车夜向东；眼明挂山烧，耳聒过溪风。屡犯垂堂戒，敢夸叱驭雄；归途幸不远，村落冷烟中。

　　○夏日病室作

　　萧疏花市似僧寮，一榻茶烟远俗嚣；地净吸来空气好，身闲养得睡魔骄。卧闲汽笛知车过，坐置冰囊觉暑消；问疾客时携果饵，挽留情话破无聊。

　　○感作

　　两字「风流」误半生，征歌休更画楼行；铜琶羯鼓无情物，中有勾魂摄魄声。

　　牧猪奴戏费光阴，破产常愁掷万金；鞭挞且须防士行，不如游艺学棋琴。

　　○彰化道中

　　闲倚璃窗望野田，晚禾狼籍卧秋烟；一风顿使丰年歉，失望西成十日前。

　　○浊水溪

　　红树青山十驿连，笑谈已到浊溪边；行人今夜云林宿，回首烟迷半线天。

　　俯听浑流响急滩，板桥过尽始心安；此溪疑是黄河水，清比包公一笑难。

　　崔嵬石柱布如棋，正值新桥创造时；莫笑黄金掷虚牝，人工能化险为夷。

　　○二八水村

　　览景谈诗乐事兼，暂时二八水庄淹；忽惊文笔落吾手，翠扑车窗斗六尖。

　　○林圮埔访宗人月汀赋赠

　　嘉政溪边辟草莱，凤凰山北起楼台；熬波海上银沙积，煮玉云中宝鼎开。破浪音曾怀大志，弹琴今且皁吾财；延宾籍甚当时驿，十五年前记我来。

　　○戏赠月汀、君定

　　宁逢恶宾，不逢故人；此语闻自汉平津。我乃故人兼恶宾，驱车访君过十驿，不待折柬招频频。同行弟兄及张、陈，挂杖蜡屐来缤纷；登君之堂君大喜，谓宾不恶席上珍。君时第宅结构新，丹青雕刻皆绝伦，照耀嘉政之水滨。君家近与曾家邻，曾家筑楼在市闉，高与凤山、狮岭同嶙峋。东西土木同时作，我恰来作张老颂奂轮。两家宗谱兼旧姻，剪灯清谈夜达晨。忘形不复拘礼文，曾家索酒面米春，林家索肴猩猩唇；予取予求应如响，醉饱摩腹何轮囷。南游赤嵌有成约，明日举手别二君。二君乃效下榻之仲举、投辖之陈遵，相留看竹东埔蜡，更请探胜龙门津；挽断青衫不肯放，令我愁听浊水车辚辚。恶宾自谓岂知更遇恶主人，为君勉强半日倚装更酌酒数巡。作诗诮君君不嗔，相与笑倒抛冠巾。

　　○次韵和蔡惠如病中有感

　　斗室清香习静时，耳根洗尽竹兼丝；寻春已觉樊川梦，止酒初吟彭泽诗。脱离火坑君自勇，步趋芳躅我能为；相期更勉藏山业，没世无名最可悲。

　　○过嘉义

　　斗大诸罗城，雄扼南北道；八掌与牛栏，双溪左右抱。其东有玉山；高压群峰倒，我来登城望，九衢风埃浩。不见北沼荷，唯见南浦草；红毛古井存，浑浅等行潦。漳镇竹数茎，群鸟晓尚噪。开台三百年，萑苇几伐讨；此城虽弹丸，守城贼难捣。高宗锡佳名，「嘉义」二字好。厥后寖隆盛，人物多国宝；文学则林、徐，武功推太保。故家既零落，邑里日枯槁。自从改隶来，官舍亦改造；黉门今书邮，狴狱昔营堡。现闻今年春，地震惊父老。屋坏二万间，瓦砾堆未扫；死者千余人，压扁髓出脑。灾地夜啾啾，鬼哭怨苍昊。废兴一纪间，此理谁能考！近者阿里山，林业冠全岛；东石港欲开，可以系船艁。铁轨通凤、基，海陆富鱼稻。地运否必泰，疮痍复应早。我无抚循责，空为同胞祷。驱车向南行，回头意懊恼。

　　○九日自台南至打狗作

　　台南南去蔗园青，此路平生尚未经；聊把新诗记鸿爪，不关水秀与山明。

　　良辰不陟白云层，半日车窗览胜凭；南部名山都看遍，笑人高占一峰登。

　　○旗后作

　　小小旗山对鼓山，夜潮来往两崖间；月斜人语菰蒲岸，知是渔舟港口还。

　　渫港机关响海边，如闻龙骨转秋田；君看细草淤泥地，明岁能容万斛船。

　　埠头经始未成功，估客帆樯泊港中；自与葫芦通铁道，米糖输出胜基隆。

　　灯台设处路岧峣，晓起登高补昨朝；望美人兮秋水隔，西风吹帽鬓飘萧。

　　○法华寺

　　破寺无僧住，我来寻断碑；荒园蝶影少，古树鸟声悲。大梦前人觉，禅宗此日衰；如闻龙象泣，雨漏坏龛帷。

　　○竹溪寺

　　溪水潺潺绕寺凉，地无人迹世缘忘；谁能抛郄城中去，看竹山门立夕阳。

　　○魁斗山五妃庙

　　遥望魁斗山，累累尽荒冢；何处吊贞魂，古庙松楸拱。惜昔明室亡，金枝落蛮壤；抱衾五丽人，相随依草莽。残喘延海滨，位号惭虚拥；时节忆中原，对泣目尽肿。草鸡经三世，澎湖失反掌；东宁霸气沈，■〈门外吉内〉■〈门外失内〉降表往。寓公死已晚，执梃忍为长；衣冠见高皇，幸保发种种。置酒别诸姬，新人善侍奉；岂知烈女心，一一感恩宠。就义君王前，争先无怖恐；呜呼王殉国，五妃殉王勇。久宜荐苹蘩，俎豆一堂享；惜哉未陪葬，两地隔灵爽。至今朝竹沪，月夜环佩响。我来读遗碑，城南闲挂杖。小名犹可识，题咏间足偿；最爱范九池，十首诗慨慷。彤管扬芳徽，万代共瞻仰。

　　○谒延平王祠

　　国能独立无小大，蜂虿有毒谁敢害？魏之辽东梁吴越，仰人鼻息真奴辈（翻杨以迥祠联语）。呜呼贤哉延平王，弱冠起义辞宫墙；割据金厦两小岛，东南七省忧海防。承恩隆武初赐姓，永历分茅加九命；移孝作忠岂得已，太师训子不以正。惟王诞降三神峰，扶舆磅礡气独锺；八旗弓马不挂眼，誓奉天子还九重。海上治兵心力瘁，江南一败真短气；苍穹白日鉴精诚，东洋出现新天地。一夜骑鲸鹿耳门，荷兰名王竖降旛；水师仍习昆明战，军食初营渭上屯。婆娑世界真天府，经纶草昧暂偃武；西来遗老如归市，北伐生蕃弥拓土。燕都君长漫销兵，卷土重来势可惊；太息天将明祚绝，大星忽落赤嵌城。如王不惭奇男子，明末群雄谁可比？勤王大业虽不成，一片丹心照青史。披荆斩棘更难忘，开辟功勋地共长；今日海邦三易主，开山庙貌尚馨香。

　　○次韵和谢颂臣先生山居诗

　　一邱自号谢家山，垂老菟裘卜此间；薇洞花开携妓赏，豆田草长课儿删。身除卖药何曾出，心为敲诗未得闲；时有门生来问字，月明林下叩柴关。

　　○次韵赠张君星岳

　　长绳难系织乌奔，老大心情把酒论；醉眼山河棋换局，寄身农圃叶归根。黄金交态嗟空手，白雪诗篇见法门；自说君亲犹未报，穷途深怕受人恩。

　　○寄赖雨若即次其丙午除夕书怀韵

　　分手嘉城岁月淹，斗衡东指一年添；甚思诗社招坡颖，可许交情缔庆廉。愧我谋生唯耒耜，望君医国有针砭；东游负笈心应决，早晚樱花压帽檐。

　　○访谢先生颂臣，再次前韵奉赠

　　身伴浮云偶出山，访君杖履向田间；酒逢知己情难禁，交到忘年礼可删。剪烛座联娇客密，煎茶吟对好花闲；笑余也似堂前燕，每岁春来一款关。

　　○春日题林聘三田居，并示其令阮载昭。

　　箫鼓连村竞赛神，茅斋鸡黍亦邀宾；我随有脚春重到，君比忘机鸟可亲。幽树花开红笑日，小池水满绿涵苹；兴来借笔题青竹，岁首风光得句新。

　　酬唱新诗满剡藤，阿咸林下是良朋；作亭长老惭刘季，从博徒游笑信陵。二顷稻田三亩宅，半床书卷一窗灯；且耕且读家风在，劫后犹存祖武绳。

　　○春日杂感，次粤台秋唱韵

　　图南壮抱久难酬，万物皆春我独秋；袖里乾坤蛙坐井，壶中灵怪蜃嘘楼。乍闻归雁悲边事，忽见桃花忆钓舟；妻子累人何日了，拂衣终拟五湖游。

　　又向东风感岁华，长堤垂柳正啼鸦；故乡泉饮胡儿马，异国花开估客槎。七曜已颁新凤历，十年谁吊旧虫沙；伤心蹈海多奇士，不及宫人死有斜。

　　华表重来陵谷迁，暮云春树总凄然；一身物化橘为枳，满地杀机螳捕蝉。泉石紫山空目极，莺花黄浦尚情牵；旧游回首如天上，坐觉今年老去年。

　　慷慨好为猛虎词，士龙先世总雄师；家风既坠陇西族，祖德羞吟谢客诗。岭上梅花招白鹤，匣中剑气吐青蜺；隐沦未觉豪情减，击筑燕歌有所思。

　　少年奇计慕甘罗，玉帐韬钤历览多；投笔功名空自许，挥戈志事竟蹉跎。闻鸡起作刘琨舞，扣角和成宁戚歌；热血一腔犹似火，不随尘劫共消磨。

　　西望神州一据鞍，奋飞无计逐风翰；生为穿鼻牛堪耻，死作留皮豹亦难。世事旁观棋局乱，穷途吐气醉乡宽；谁能苦海鲜卑语，博笑人前戏泼寒。

　　炎荒十七纪前开，破浪骑鲸说渡台；山水无情频换主，英雄埋骨易成灰。挽回沧海关天运，叱咤风云仗霸才；不信可人当代有，吾将物色遍蒿莱。

　　驱使毫端草木兵，新从诗界筑长城；三升酒助飞扬气，五噫吟多激楚声。山下蘼芜愁妇泪，路旁禾黍故宫情；此身自处无他策，师友当时鲁二生。

　　○春夜筱云山庄小集，限文韵

　　绝好亭园又会文，六朝裙屐集如云；长卿后至才居右，考叔先登勇冠军。佳节莺花春过半，小楼风月夜平分；当筵莫怪诗肠涩，须谅狂怒酒态醺。

　　○桃花源

　　岁岁花开古洞幽，居人平等各优游；分明一小共和国，鸡犬云中也自由。

　　避秦寻得小乾坤，五柳先生但寓言；岂识欧人工探险，美洲真辟一桃源。

　　洞里桑麻太古风，仙家何事井蛙同；愿推芥子须弥法，尽纳全球入此中。

　　○游仙词送献弟、衡侄之东京

　　花发扶桑艵欲然，相携买棹白云边；此行不啻登仙乐，况值龙宫赛宝年。

　　玉杯跪进帝台浆，搔背麻姑鸟爪长；小住仙都须快意，前尘休问海生桑。

　　秘阁蓬莱有石渠，大都绝异世间书；赤文绿字君能识，便是仙才换骨初。

　　三神山上遍题名，知有群仙抗手迎；借取青鸾兼紫凤，倦游归路好骑行。

　　○东势角

　　千家屋瓦红，高下翠微中；猎户能番语，闺装尚粤风。连环山不断，竹箭水何雄！始信和戎好，谣歌处处同。

　　○五桂楼

　　署额楣间旧步蟾，庭前丛桂树新添；登楼不尽看花感，攀折秋风忆孝廉。

　　树杪红楼卷画帘，天香飘满邺侯签；置身如在蟾宫里，一笑仙花手共拈。

　　○考盘轩

　　读书花下一青灯，俗客敲门未暇譍；昨日落红三径扫，破工夫为迓诗朋。

　　涧阿小筑雅堪称，门对春山绿几层；绝好午晴花气暖，鸟声唤客画楼凭。

　　焚香斗室静于僧，午睡抛书坠枕棱；诗兴忽来携杖出，青山一角柳梢登。

　　○夕佳亭

　　孤亭四柱万花邻，碧瓦朱甍结构新；面面风来带香气，晚凉消受几闲人。

　　登临携到瓮头春，落日山亭岸葛巾；待鹤未归烟树暝，笛声牛背下来频。

　　○社公祠

　　年年春赛此山阿，柳树梅边响鼓锣；受得群花供养惯，神仙艳福社公多。

　　灵风飒飒拂藤萝，玉座威仪慑百魔；时有村姬花下拜，绣裙奉献社公婆。

　　○捣衣涧

　　桃花春水浣纱时，貌可沉鱼孰姓施？隔断粉墙人不见，晚风千杵耳边吹。

　　满帘红日起来迟，已有新妆到水湄；一片砧声和笑语，引人清晓隔花窥。

　　○望月峰

　　满天星斗鹊南飞，望月峰头一振衣；尘世已无干净土，乘风吾欲广寒归。

　　扫开云雾揽清辉，独自狂歌上翠微；眼界一来高处放，争光魑魅悟前非。

　　○垂柳桥

　　初入园门第一亭，彩虹卧处柳条青；莺啼正好休惊断，斗酒双柑隔水听。

　　○凌云磴

　　盘空磴道草痕侵，笻竹扶人胜境寻；一笑如飞凌绝顶，回看来处白云深。

　　○荔枝岛

　　万颗枝头血染猩，绿波写照影纵横；临流试展君谟谱，触我枫亭作客情。

　　嫩红花穗照波明，已觉馋涎满口生；他日染成红鹤顶，一枝先折过桥行。

　　○观稼亭

　　稻花二顷小亭孤，亭后亭前尽荔奴；恰好篝车声里熟，课农兼得擘骊珠。

　　○咏菊

　　风中袅娜雨中颦，篱下含香寄此身；惆怅一枝清瘦甚，秋来无主属何人？

　　迎风软舞试腰围，瘦极偏宜金缕衣；怪底三郎爱秾艳，沉香空赏牡丹肥。

　　夜深剪烛醉花间，襟袖沾香未忍还；肯结寒梅为姊妹，秋风春日伴孤山。

　　○颂臣先生招饮小东山生圹

　　生前自择长眠地，旷达如君有几人？斗酒只鸡翻酌我，墓门车过不嫌频。

　　○感事

　　兵弄潢池乱似麻，竞寻覆辙太平车；英雄崇拜梁山泊，儿女讴歌五月花。军府弹声来刺客，讲坛鬓影簇娇娃；东南民气嚣张甚，宵旰应劳仰屋嗟。

　　前狼后虎瞰门庭，同室操戈且不停；旡首群龙齐起陆，复仇九世妄谈经。自由神已开新幕，专制魔须匿旧形；急与民权安反侧，伫看凤诏下青冥。

　　廿稘东亚急风云，速祸谁张革命军？好入明堂谋庶政，漫熏丹穴觅新君。九条礼俗多同化，一统车书大合群；国可重兴须协力，列强均势御瓜分。

　　○次韵酬黄旭东

　　曲体中郎爱女情，刀圭施药到柴荆；窗前远岫吟秋爽，篱下闲花坐月明。戛玉诗篇工闘捷，悬壶方术久传名；青年队里如君少，莲社多才暗自惊。

　　○病中呈谢四先生

　　微疾系公忧，驰顾不待车；足明忘年交，亲切如一家。雨余溪路险，苔滑石又斜；蹉跌出无心，衣履沾泥沙。入门笑语我，健步老已差；坐定施刀圭，霍然病顿瘥。先生悬葫芦，买药人如麻；女子识韩康，名满昆舍耶。屈驾肯相就，又屏驺从哗；自揣农家流，得此已光华。为我爱惜费，此念尤可嘉。顾兹一蹶惊，不啻我所加。平生相厚意，感愧欲自挝。我病动烦公，二事为根芽：烂肠因魔汤，伐性由烟花。悔过苦不早，祸发方号呀。自今立严戒，洗心归释迦；六淫无从染，免劳长者嗟。闻公好登山，矫捷追麏麚；此后愿自爱，脚力何自夸。竹兜以代步，请盐此溪涯。投诗永为好，聊用比木瓜。

　　○赠旭东

　　针灸仙家法，刀圭海上方；悬壶洛阳市，儿女识韩康。

　　○十二月十五夜咏月

　　一年有几团圆月，数到今宵岁又残；不恨清辉催我老，转欣长夜耐人看。横斜影写梅花瘦，潋滟光凝竹叶寒；天上琼楼何处是？高歌水调倚阑干。

　　○戊申正月携妓访槐庭，慰其丧妾（以下戊申）

　　迢迢访旧聚星楼，一路名花共载游；携手定军山色里，青衫红袖两风流。

　　颊上毫添顾虎头，主人画法擅西欧；多情貌我东山妓，一笑拈花镜影浮。

　　小星坠后冷衾裯，鹦鹉琵琶触物愁；故遣秋娘唱金缕，借君酒劝解君忧。

　　○哭吕厚庵秀才

　　画堂不见舞莱衣，反哺平生愿竟违；三径闲花虫语吊，一楼书籍劫灰飞。受恩欠债从今了，入地升天何处归？留得左家娇女在，长随寡鹄哭灵帏。

　　灵山后会尚茫茫，撒手人间此别长；入梦依然逢太白，招魂何处觅巫阳。一生迹断莺花海，数首诗传翰墨场；石子冈头篾钓落，这般结局最凄凉。

　　犹冀传闻讣未真，别来一病只经旬；知心岂在葭莩末，总角曾同笔砚亲。永忆过差规既往，更倾怀抱向何人；并时又失鸰原侣，瘦损苫庐读礼身。

　　翻到沧溟石也枯，年年枥马对辕驹；安知物外归真乐，不笑人间作计愚。化鹤尚迟千载后，骖鸾还共一天无；钟情怎及忘情好，空逐青蝇吊海隅。

　　○十月二十一夜栎社诸子集予无闷草堂

　　夕阳村落响篝车，客到蓬门犬吠哗；挂剑相期衰草地，连床小住野人家。寒生蟋蟀灯前语，香送芙蓉露下花；珍重题襟佳句满，茅斋四壁欲笼纱。

　　帘外西风旅雁过，语长残月挂庭柯；酒酸未足钓诗兴，茶酽差堪敌睡魔。此会敦盘哀乐半，故人生死别离多；相逢破涕真难得，莫学王郎斫地歌。

　　○十月二十二日同栎社诸子展吕厚庵墓

　　白马荒郊会葬迟，墓门一恸尽交期；玉京有路归何早，黄土无情吊岂知！死后西河抛老父，生前东野失娇儿；料应难作凌云笑，日暮枫林鹤唳悲。

　　○哭四兄熙堂

　　肘后仙方不可寻，去年一病到如今；虽偿问舍求田愿，未了男婚女嫁心。片影还乡随旅雁，孤魂入海化冤禽；最怜撤瑟弥留际，望断家人鹭岛音。

　　不得平头到五旬，皇天夺我老成人；陆机入洛青衫敝，江总还家白发新。十载盛衰门户改，几番离合弟兄亲；一灵历劫如长在，愿结来生未了因。

　　○游开元寺有感（以下己酉）

　　江城烟景正阳春，访古招提话劫尘；半壁东南犹可据，一家楚、越太无因。沧桑故国悲遗老，花木荒园说养亲；日暮倚栏听杜宇，声声似怨董夫人。

　　○半月楼

　　半月池边半月楼，画船箫鼓忆前游；风流太守今谁继？水浅蓬莱又几秋。

　　○梦蝶园

　　坏瓦颓垣夕照昏，偶随蝴蝶过荒园；东风草绿城南路，剪纸难招处士魂。

　　○打鼓港晚泛

　　一江春水一帆风，两岸楼台夕照红；欲唤桃根倚双桨，樽前为我唱玲珑。

　　○次韵答绍尧

　　无心用世唯耽酒，有口逢人便说诗；醉不愿醒歌当哭，百年当卖几多痴！

　　悠悠身世且随缘，饮酒看花自得仙；苦向红尘求解脱，几生修到火坑莲！

　　○春日游台中公园

　　娇鸟啼花报花开，大堤裙屐嬉春来；垂杨四面栏不住，远山飞入池中台。恍惚江东张园好光景，欲唤吴姬抚琴歌落梅；旧游如梦忽枨触，临水照影惊于思。此间昔筑鲸鲵观，清明麦饭无人哀；杜宇冬青几风雨，碧血染地生莓苔。山邱一变作华屋，百年罗剎成蓬莱；地运盛衰关天数，何用胡僧谈劫灰！江山风月无定主，管领正要骚人才；看花对酒不作乐，地下奇鬼将人咍。黄金入手买歌舞，醉即藉草卧勿回；身前勿计身后事，贵贱俱尽随尘埃。君看石像耸云表，英姿飒爽褒鄂推；万人瞻拜徒为尔，一代雄豪安在哉？

　　○和韵答幼春（重出）

　　繁华过眼吹石火，我未弃世世弃我；乌衣巷里封胡辈，相从东山唯汝可。

　　白也谪仙恺之痴，江湖颇传醉后诗；谁知雁行揖坡谷，吾家阿买非常儿。

　　○三月十三日瑞轩观新荷花

　　花信阑珊正断肠，绿荫怅望小池塘；水明忽照红妆影，风过犹疑翠盖香。独笑晚春迷蛱蝶，多情终日傍鸳鸯；霞朝雾夕空先赏，惭媿题诗水部郎。

　　○池上荷花旋开旋落又赋

　　何用逢时早晚争，先开先落更伤情；香留世界才三日，梦断池塘便一生。梅雨惟教青子湿，楝风不信绿房倾；洛神罗袜归何处？空忆微波与目成。

　　一现春风结幻缘，水亭芳信报今年；不祥总为非时出，无寿偏因得气先。万叶田田初满眼，孤花片片已成烟；若论解脱泥涂早，合化西方妙法莲。

　　○三月十六夜闻公园笑语声有作

　　士女梅边与柳边，笑谈声彻卧床前；嫦娥似解怜余病，度水穿窗照独眠。

　　几辈献花朝石像，几人酹酒吊城楼；总因见月心多事，何似藜床一觉休。

　　不携儿女去嬉春，潇洒书斋小阮亲；同看月明还几夕，孤帆将别病中人。

　　○题槐庭双身小照

　　何方学得分身术，镜里无端化两人；想是天涯知己少，故将形影自相亲。

　　居然子面如吾面，错认中郎与虎贲；郄笑诗人太狡狯，也同倩女解离魂。

　　双株玉树倚春风，惊座真逢两孟公；笑问红尘来几度？前身可与后身同。

　　鸢肩燕颔知无分，落落书生骨相寒；世上妍媸谁解辨，自家面目自家看。

　　百千万亿佛身多，变化神通果若何？仗汝风骚同鼓吹，愿三李白百东坡。

　　○过竹沪吊宁靖王

　　玉带歌残瘴海曲，一坏竹沪烟芜绿；欲吊先朝宁靖王，杜鹃飞上冬青哭。忆昔煤山龙驭遥，江南半壁旋沉陆；关破栖霞碧血腥，城降乌爨青衣辱。伤心金翅啄龙子，谁与天家收骨肉；辅国将军辽藩裔，受封最晚权不属。间关海外依田横，中兴敢望刘文叔；剩水残山满目愁，藜床皁帽余生足。延平父子又早殁，神州早料难恢复；■〈门外吉内〉■〈门外失内〉门中鼓舞死，楼船飞渡来杨仆。肉袒牵羊自有人，此身好结残明局；慷慨吟成绝命词，遗民掩鼻不忍读。杳杳中原化鹤归，两京陵树澹斜晖；钟山气尽高皇庙，易水风翻异国旗。列祖在天心定痛，一灵出世泪还挥；遗骸终古留孤岛，大义当年感五妃。五妃甘为君王死，一门红粉光青史；郄忆燕都社祀亡，宫人费氏遥堪比。殉国偏多美妇人，贪生转属奇男子；郑家乳臭何足道，沧溟难洗刘冯耻。吁嗟乎！霸业三传失草鸡，凤阳帝冑驾青霓；金支翠羽渺何处？东海扬尘望眼迷。一代天潢遗恨在，千秋赐姓大名齐；只今赤嵌城非旧，犹宝朝天白玉珪。

　　○题洪以南书家画兰小册

　　也同楚客解悲秋，雨叶风枝笔笔愁；卿是豪华贵公子，不知何事抱离忧？

　　○夏日田家杂兴

　　雨过村落凉，柴门绿槐影；嘒嘒新蝉鸣，黄熟云百顷。半载岁功成，报速力殊省。命俦腰镰去，陇上日方永；敢辞挥汗苦，生事依田井。归来茅檐下，月已升东岭。虽逢禁酿时，无酒劳勤黾。粗粝足疗饥，鼓腹私自幸。

　　早稻既登场，晚禾种犹未；村翁闲荷筱，卖瓜入城去。城中多贵人，博学通田事；闻有力田科，农书教奇字。图绘耒耜经，翻译占候志；儿童那解此，府寺贪游戏。何如兔园册，乡校从师易；但取食力余，姓名粗能记。

　　海畔农家流，多佃富家土；稻熟纳主人，生不识官府。自从新法施，屡问民疾苦；除害蛾诱灯，防疫牛书簿。昨者洗秋种，买盐课编户；游徼与穑夫，承旨勤鼓舞。骚然虽繁费，农事岂无补；吾侪当奉行，毋触公吏怒。

　　○端午

　　小园春在石榴酣，沽取街头酒半甔；一醉且拚从众好，独醒终去死湘潭。

　　微生尽向梦中贪，续命丝灵姑妄谈；郄怪画笼禽剪舌，学人言语强呢喃。

　　○消夏词

　　池荷香入茗瓯深，闲听鸣蜩坐绿林；不见黄初旧宾客，南皮瓜李忆浮沉。

　　半榻松风值万金，北窗睡起有鸣琴；愿为三峡流泉曲，一洗人间褦襶心。

　　○游圆山

　　萧疏松柏荫神坛，三面清江一角山；澹澹长天高鸟尽，夕阳空送钓船还。

　　○北游感兴四首

　　海邦裘带镇从容，北府牢之盖世雄；今日蓬莱清浅后，盛名还共水流东。

　　雄镇依然抗上游，虬髯事业付东流；兔葵燕麦荒园里，前度刘郎也白头。

　　西门虎帐记谈兵，兄弟平原隔死生；莫问当年参佐廨，寒潮打处已无城。

　　歌舞湖山似旧时，香车宝马日奔驰；三生杜牧寻前梦，懒作扬州荳蔻词。

　　○沪尾

　　江边柳树系归舟，十载重来怕上楼；望断鹭门衣带隔，鸟飞不到水悠悠。

　　无因击汰更扬舲，江上怀人兰芷馨；浪卷前朝何处去？观音山色自青青。

　　○北投温泉

　　十戴闻泉名，北望神长往；今朝七星墩，入眼慰渴想。兹山实焦源，磺烟喷万丈；洑流十里间，石流瀑声响。润下反炎上，德合水火两；人言疗百病，濯濯体轻爽。同行五六人，争浴汗流颡；予亦试探汤，随波聊俯仰。果然精神快，岂特瑕垢荡；因思毖彼泉，自古流泱渀。神瀵世不知，遗弃在草莽；谁欤破天荒，趋炎首称赏。如今炙手热，车马来扰攘；只恐缨上尘，污君明镜象。一笑发浩歌，屯山月初上。

　　○洪以南词兄招饮逸园

　　月照茅亭夕，好风开素襟；闭门忘市近，置酒坐花深。潇洒看书画，纵横说古今；主人既风雅，况乃遇知音？

　　○瀛社大会席上

　　大湖珊瑚一网收，群仙此夕宴瀛洲；人才不数红桥会，风雅遥追白雪楼。雨过长街消暑气，月明远浦起渔讴；题襟邂逅新知乐，力士铛边醉始休。

　　○基隆仙洞

　　打桨来游小洞天，洞深不见古时仙；燃灯曲觅岩间路，拂袖凉沾石罅泉。蝙蝠群飞争此穴，凤鸾重到定何年；料知上界真人府，旧隐难忘碧海边。

　　○次家湘沅兄韵

　　孤山清韵许追攀，俗外相期礼可删；风雅暂因提倡盛，江河肯信挽回难。沧桑劫劫愁何益？名利纷纷笑不关；今夜高楼风月好，开怀且闘酒肠宽。

　　○和仲衡东京苦热之作

　　热火坑中置此身，西风难避庾公尘；睡王自署头衔好，笑谢东华名利人。

　　○送作舟归淮海

　　归棹趁秋风，维扬在眼中；济时才自信，浮海道仍穷。旅食吟肩瘦，行囊药价空；南陔兰好采，安得久飘蓬！

　　○病中戏作

　　风流误我费针砭，药裹床头日日添；高卧多时生客骂，绮情减处美人嫌。虽然酒断涓涓滴，犹自诗吟昔昔盐；若问司勋今悔否？扬州十里梦珠帘。

　　○悔之来视疾，次前韵赠之

　　病也风流肯痛砭，散花丈室道缘添；清狂幸有知心谅，放浪从教俗眼嫌。色相空中参水月，诗情味外悟梅盐；药炉禅榻留君话，灯影摇秋雨半帘。

　　○和绍尧中秋夜南社席上作

　　管弦聒耳酒扶头，月上南楼宴未休；添得几篇诗吊古，延平祠畔作中秋。

　　醉倒诗人南社杯，西风海色满澄台；依依十五年前月，曾照兰成射策来。

　　○安平

　　茫茫天堑海门开，无复长鲸跋浪来；郄忆郑家全盛日，荷兰城畔受降回。

　　○罗山吟社招宴赋呈席上诸子

　　逢迎到处醉难醒，又向罗山忆斐亭；我恨不随鞭镫去，空依南斗望文星。

　　○过福康安废祠

　　纪功片石劫余存，下马何人剔藓痕；白简夜驰参赞死，当时飞鸟避辕门。

　　○秋日偶成

　　酒社诗场隔俊游，萧萧门掩茂陵秋；西风懒折花簪帽，落日闲拈笛倚楼。红叶欲随流水去，青山犹把片云留；最怜野鹤无心好，天外飞飞任自由。

　　○秋夜启运、绍尧、锡祺、槐庭、波臣、献堂同过存，再用秋字韵答贶

　　携家未遂五湖游，摇落人间又感秋；泉石有缘聊寄傲，风尘无地可登楼。定巢燕子劳相问，泛酒黄花且少留；朱雀桥边归亦好，东皋植杖尚夷由。

　　○籁轩次秋日偶成韵寄怀二首如数奉答

　　两场欢笑伴春游，眨眼西风又送秋；放鹤相思和靖宅，吟诗何处谢公楼。凋零荷芰霜前尽，荏苒芙蓉露下留；欲遣岁华摇落恨，算除杯酒更无由。

　　愔愔独处谢群游，楚客情多易感秋；远道有怀空采菊，乱山无处不遮楼。磨人笔墨何时了？过眼风光只梦留；瑶瑟为君弹换调，安心随遇且自由。

　　○哭三兄

　　去年儿哭母，今年弟哭兄；骨肉苦无多，鬼伯胡不情？兄病我亦病，颇闻所患轻；蹉跎阙问候，身为药饵撄。会逢秋霖久，山潦涨纵横；十里家山路，渺若隔蓬瀛。相思屡相望，相望空屏营。兄年曹孔间，六秩开一龄。谈笑却熊罢，真气四座惊，儿孙绕膝戏，捻须课葩经。老矣非耄及，小疾谅易平；矍铄竟难恃，长眠遂不醒。哀哉千古别，未及诀死生。家世陇西第，兜鍪出缨簪。阿兄割鸡才，行将宰武城；弟亦志青云，挟策干公卿。风波一朝起，人事忽变更；坎壈俱失职，俯首侪编氓。居乡骑款段，下潠田自畊；尚冀造物心，将寿补功名。何意旧头衔，遽写新铭旌！吾族推最大，兰玉盈谢庭。同生及群从，枝叶相附荣；秋风卷飞箨，十载多凋零。戚怆顾门户，屈指少老成；阿兄又舍我，对影益茕茕。我羸素善病，忧患又相寻；自知不能久，早晚会九京。生世无所欢，何恋泡电形；地下逢阿母，烦为一寄声。

　　○避债台歌

　　慷慨久无焚券事，男儿奈何称债帅；璧返珠还仓卒难，追呼短尽英雄气。君不见周赧王，当时称贷遍洛阳；床头金尽偿不得，出门畏人白日藏。南宫簃台高矗矗，相传蛰龙此中伏；补疮剜肉竟无能，耳目虽清心转恧。乃知未雨贵绸缪，急到燃眉不易谋；吾侪终不作逋客，频呼庚癸已可羞。吁嗟乎！铜山丹穴埒王者，南徐北鱼安哉也？人生又岂在多藏，但要饱温无乞假。

　　○乞菊

　　得非容易爱偏深，元亮真堪号菊淫；有事向人羞启齿，为花贬节也甘心。叩门低唤惊厖吠，和土新移恼蝶寻；分得秋光能几许？明年拟种满篱金。

　　○弃妇词

　　茑萝耐松柏，空自结绸缪；风吹桃李花，一旦别枝头。鸳鸯不偕老，团扇弃清秋；红颜竟无主，欲妆临镜愁。香销黄金屋，烛冷白玉楼；旧居似天远，夜夜托梦游。改弦妾所耻，故剑君倘求；日上望夫山，种萱以忘忧。

　　○书痴

　　误着头巾计已疏，磨穿铁砚习难除；署门力谢崔儦客，弃产惟营李谧书。身后儒林争一席，老来雪案补三余；才疏志大真堪笑，合在愚公谷里居。

　　○钱癖

　　心贪似饮石门泉，狗苟蝇营嗜好专；见汝倾身常障箧，教他绝口耻言钱。砭愚论已成萧综，射利书犹学计然；可叹守财甘作虏，不知世有马文渊。

　　○无题次邱工部韵八首

　　锦瑟华年瞥眼过，小姑独处悔蹉跎；回思旧梦迷离甚，怕见生人掩敛多。云雨无因来楚峡，风波终夕起银河；玉琴奏罢西轩月，谁听刘娘宛转歌。

　　无数仙姬控鹤归，孤鸾翅短独难飞；蕊宫伴侣心长恋，莲沼淤泥愿有违。秋雨荒寒丛桂瘦，春风富贵牡丹肥；明知否泰皆由命，漫向窗前理嫁衣。

　　品在环肥燕瘦间，三千粉黛料难攀；梦中几度经沧海，镜里何由保蕣颜。乌鹊无依空绕树，蘼芜欲采懒登山；平生待字深闺日，肯信丹青尔许闲。

　　荡荡青天白日迟，鸳鸯待阙阻佳期；人生得意须年少，天下伤心是别离。弦绝更谁知法曲，妆成空自赏丰姿；若教倚市甘轻薄，亦有千金却扇时。

　　笼鹦笯凤苦幽囚，何处离人唱石州？孤雁忽衔春色去，万牛难挽逝波流。庭前老树能禁雨，露下闲花易及秋；不信容华犹未减，蜻蜒来上玉搔头。

　　碧玉新妆艳狭斜，舞衫歌板寄生涯；从来月旦夸声价，那识风流是过差。志洁有人嗤固执，心清无梦到繁华；情知同病相怜者，只有秋阶怨女花。

　　一篇悲愤蔡姬文，毳幕衾寒策酒勋；苦恨鹍弦弹落月，久将翟茀视浮云。风沙塞外愁行色，罗绮场中枉冠军；惆怅人间忆天上，汉宫箫管断难闻。

　　关河落叶又萧萧，庭院虫吟咽素颷；未嫁美人湘浦老，相思公子楚天遥。长年作伴身和影，往事煎心颊晕潮；空把他生缘分约，此生冤业已难销。

　　○和绍尧病酒见示原韵

　　病中无酒怎消寒，酒畔无花兴易殚；寄语速开花酒戒，花娇酒美且加餐。

　　闻道新来读道书，禁花断酒赋闲居；料君总是瞒人语，偷驾花间载酒车。

　　○庚戌正月十二夜莱园小集即事（以下庚戌）

　　家园绮席快论文，酒赋琴歌到夜分；人影勾回花里蝶，笑声吹散岭头云。一年月近元宵好，几辈轮扶大雅群；为语阿戎勤设客，玉梅香雪已纷纷。

　　○春日游青桐林，次槐庭韵

　　行尽九曲溪，山鸟邀我吟；如逢故人面，丛桂罗庭阴。东风扇淑气，春寒散阴森；四山似高岸，寺在盘涡深。青桐复何有，尽化甘蔗林；当时咏花处，背手绕舍寻。不闻读书声，唯闻钟梵音；最喜香积厨，有酒洗尘襟。遥遥望白云，天际写我心。

　　○绍尧、槐庭同过，次绍尧韵

　　拥肿俱无用，人间两散人；相怜初禁酒，有梦尚嬉春。恃健狂成病，耽吟笑杂呻；填词湖海客，应怪负花晨。

　　○次鹤亭韵

　　同志兼同病，相过又一回；雨中佳客至，庭畔好花开。休话黍离恨，自珍樗散材；除非闲淡友，谁肯款门来！

　　○题厚庵遗照

　　面目犹如故，君今返玉楼；胡涂无一事，博议有千秋。契阔题襟集，寻常秉烛游；筱云庄畔过，残菊对人愁。

　　○题半面美人图

　　似将回首尚迁延，阿堵神情已尽传；螺黛半弯描月瘦，翠翘一朵压云偏。是谁偶欠添毫笔，累我空吟却扇篇；料得画师非惜墨，好花开到五分鲜。

　　侧立帘栊不转头，看人只用眼波勾；旧伤如意应留迹，新抱云和故障羞。有愿欲窥全豹妙，无因尽露两蛾修；画中重睹徐妃态，惹得湘东恼未休。

　　○谒先伯父刚愍公专祠

　　栗主重迎入旧祠，柳营兵马驻初移；十年俎豆惟家祭，百战功名剩口碑。日照扶桑尘劫换，风飘大树将门衰；不堪回忆褒忠典，泪湿青山奠酒卮。

　　当年庙貌肃清高，守令亲来荐少牢；易世未崇新祀典，传家愁对旧戎韬。结缨殉国千秋重，持节还乡一代豪；痛绝鸦军能继起，伯兄埋玉亦蓬蒿。

　　○台中竹枝词

　　连云楼阁最称佳，新盛街通富贵街；人物申韩家独伙，街头一步一招牌。

　　大墩墩下好婆娑，处处旗亭夜夜歌；闻说风光非本地，佳人来自北方多。

　　女儿生小富春乡，倚市嫌羞刺绣忙；近日别开新活计，夜深灯火绩麻场。

　　全家食力靠锄云，郎罢烟园囝蔗园；却喜深山虎狼少，桃花流水即仙源。

　　开荒筑堰障狂澜，港口西移水渐干；利比盐田鱼塭厚，桑田沧海眼前看。

　　南瑶宫畔去寻春，恰值天妃降诞辰；烛影炉烟三里雾，不知多少进香人。

　　○栎社诗会席上次和湘沅

　　谢傅墩边会众仙，君骑鹤背降寥天；德星犹记前年聚，人月重欣此夜圆。常侍登床飞白字，尚书按曲忽雷弦；掉头却向莱园去，长啸凌云百尺巅。

　　○次和谢雪渔

　　来程独后去程先，忙里偷闲约践前；笔墨劳人殊草草，莺花留客自涓涓。分流易作东西水，合曲须和燥湿弦；归语瀛洲众仙侣，明年羽驾会中天。

　　○次和安江五溪

　　芙蓉幕府隐才贤，霁月光风见性天；乡梦朱樱三岛路，诗情青草五湖船。纱灯照座同今夕，水阁题襟是夙缘；醉拍阑干歌邂逅，文星空际贯珠连。

　　○次和李汉如

　　聚似抟沙散似烟，春风珍重此诗筵；因缘翰墨群儿笑，嗜好酸咸一气联。度世君方图作佛，避人我亦托求仙；海山兜率终缥缈，且醉烟花三月天。

　　○庚戌栎社春会，南北诗家毕至，喜而作歌，即呈在座诸君子

　　男儿当画凌烟阁，横草功成比褒鄂；不然携家游五湖，万金坐致同陶朱。奈何一鸣复不跃，行歌长作山泽癯。世风尚武风雅坠，天生才人岂无意；陈芳有国容我主，漫向槐安争富贵。挽回文运起中原，我先一军张汉帜；长城不怕偏师攻，守无羸卒多精骑。南方之强北方强，与我鼎足分界疆。黄池荼火各争长，笔阵鏖战三千场。衣裳玉帛会今日，喜见三分初合一。牛耳休论执者谁，象占无首群龙吉；送抱推襟畛域忘，弹棋奏乐欢情溢。临池书罢湿云烟，刻烛诗成评甲乙；遗老不数香山九，群贤远过竹林七。满堂济济裙屐多，莺花烂熳春风和；主人奉觞客尽醉，踏筵起舞拍手歌。相约斯文延一脉，自今同室戒操戈；年年三月兰亭宴，愿合群仙咏大罗。

　　○次韵和郑作型

　　骚场旗鼓敢称雄，误作书中脉望虫；输汝蓬莱三岛路，掉头万星去乘风。

　　○次韵酬苏朗晨

　　风马驾云车，群仙聚一家；鹭鸥盟物外，珠玉走天涯。酒国莲为炬，诗城柳作衙；苏耽善调笑，笑我醉吟花。

　　○次韵酬徐杰夫

　　武峦国手一时钦，长日纹楸静者心；近更推敲诗律细，要从艺苑占词林。

　　花间绿酒共斟之，弦管声喧索句迟；惭愧南州徐孺子，坐中偏赏虎头痴。

　　○次韵酬赵芬硕

　　澄台海色斐亭春，松雪风流迥绝尘；万卷读书兼读律，不妨余事作诗人。

　　阮家林下结诗因，恨少名花伴雅人；恰好樱红藤又白，海船新到日边春。

　　○次韵酬王箴盘

　　孤山小集坐花深，金石频闻掷地音；洛苑风流谈在昔，福台韵事继从今。八分体重图书府，三字经传著作林；空谷白驹来又去，匆匆未尽絷维心。

　　○次韵酬石秋

　　瑞轩轩外月，两度送高轩；数面成亲故，离居役梦魂。树间灯照水，花底酒盈樽。修禊明春约，休辞著述繁。

　　○次韵酬郑毓臣

　　樽前叙旧倍依依，憔悴相看减带围；欲问思明州近事，如何别鹤早归飞。

　　○次和以南留别韵

　　杨梅孔雀话通家，倒屣迎来下泽车；写我扇头书画好，真卿草法所南花。

　　○瑞轩观芍药再咏

　　轻阴细雨养花天，婪尾韶光最可怜；领略玄晖诗句好，翻阶红影午风偏。

　　舞罢霓裳色界天，春魂化作此花妍；东风欺汝柔无骨，吹得飘飘态欲仙。

　　连畦锦绣闘婵娟，游戏花间蝶也仙；廿四番风都过了，让他独占艳阳天。

　　○暮春养病瑞轩即事

　　荷叶池边草阁新，笔床茶臼寄吟身；久将懒性供多病，暂与名园作主人。即事琴棋闲有趣，忘机鱼鸟淡相亲；流莺忽报烟花老，无数垂杨欲绊春。

　　未有青山可隐居，小轩洒扫即吾庐；窗延岚翠当欹枕，室透阳光就曝书。称药喜多良友至，覆杯誓与酒人疏；焚香细读闲情赋，一笑扬州梦觉初。

　　○久雨（补录）

　　终日昏昏睡不醒，出门流潦苦纵横；夕阳只在遥山外，谁扫浮云见太清。  
　 
卷四

　　次韵和太岳病中雨夜有感

　　次和太岳病起之作

　　闻槐庭东游，赋此寄赠

　　桂

　　斑竹

　　醋

　　油

　　九月二十六日小妾举一男，坠地即绝。余年三十有六，尚无子嗣，怆然有感

　　黄梅曲

　　代寄外

　　和黄西圃

　　卖菊

　　寒月

　　闻角

　　敬题吕曜初先生画像

　　宿筱云山庄，怀厚庵

　　钓龙台歌（台在福州城外南台）

　　闻悔之病，携妓骆云莲走访，醉中赋赠

　　观潮

　　再用前韵和仲衡

　　和仲侄

　　改诗（以下辛亥）

　　遥和施涵宇台南公馆即席原韵

　　又遥和归国留别韵

　　戏为抱狮图歌

　　春郊即事

　　司马相如

　　洗砚

　　新荷

　　次韵寄赠梁任公先生启超

　　次韵遥和任公岁暮感怀六首

　　赠任公

　　画蝶

　　盆梅

　　相思树

　　马援

　　郭林宗

　　班超

　　蔡文姬

　　答豁轩

　　范蠡

　　李广

　　和留仙女史集句

　　马融

　　汉高祖

　　汉武帝

　　秋柳

　　周公瑾

　　孔融

　　偶从报上见云从寄赠诗，次韵答之

　　观获稻

　　冬笋

　　台北东荟芳与诸同人祝献堂第三十初度

　　瀛社诸友招宴，即席赋谢

　　杨宅赏菊醉后作

　　买花

　　蜀后主（以下壬子）

　　昨填牡丹词，意有未尽，更赋一律

　　吴通事歌

　　和昌谷浩歌

　　和昌谷梦天

　　和昌谷金铜仙人辞汉歌

　　学书

　　袁世凯

　　孙逸仙

　　阿片

　　山行

　　枕山、豁轩令萱堂寿辰，诗以祝之

　　追怀刘壮肃公

　　笨港进香词

　　暑雨

　　夏木

　　挽陈瘦云

　　秋渔

　　眼镜

　　墨莲

　　旧历日

　　尘

　　发

　　泥

　　次仲衡雾峰夜雨之作

　　落花

　　古镜

　　秦始皇

　　枯树

　　和南强过新居韵

　　虎

　　次韵答仲衡

　　和仲衡留别园亭花木

　　次和幼春台中客寓晓起韵

　　次韵幼春归里却寄

　　聚星楼观海

　　过涂城故址

　　老鹤

　　戏赠柳田君钓鱼二首

　　自神岗赴鳌峰道上作

　　赠蔡二寿仁翁

　　猿

　　旭东遗骸至，与诸同人迎于葫芦墩驿

　　哭内子谢氏端

　　奉赠维新元老板垣伯爵阁下

　　次韵和石川庆吾秋感

　　题故郎中叔莱园梅树（补录）

　　○次韵和太岳病中雨夜有感

　　但得心安身自安，吟诗莫作孟郊寒；长安纵到居非易，来日方长事大难。求我童蒙聊复尔，归家松菊未凋残；愿君强起加餐饭，好放胸怀大海宽。

　　○次和太岳病起之作

　　低心我自不趋时，莫怪扶摇未可期；市上沐猴多假面，世间相马少真知。汉仪绵蕝空谈礼，蛮语娵隅强入诗；听取越乡庄舄叹，秋霜欲染老夫髭。

　　○闻槐庭东游，赋此寄赠

　　夫君原自有仙才，沧海初经第一回；快绝吹箫骑鹤去，五云楼阁认蓬莱。

　　凫舄乘风上碧虚，鸿龙玉狗守天居；少年日下看花好，华屋随人漫曳裾。

　　洞天月出饮流霞，应约麻姑过蔡家；昨夜梦魂寻汝去，三珠花下听筝琶。

　　一叶青莲出世间，小游仙乐几时还？锦囊画笔兼诗笔，好写三神海上山。

　　○桂

　　闇河河畔一花秋，紫菊红萸也见羞；不分如来金粟影，西风吹落鹫峰头。

　　离离瘦影画栏边，月殿当时梦尚牵；仙福吴刚消不得，困花殢酒又今年。

　　粉泊香飘感慨新，彩幡欲竖竟无因；一枝未许词人占，何苦东堂赚郄诜。

　　○斑竹

　　倒挽湘波注两瞳，龙孙从此赐绯红；星星截作生花管，付与三闾写楚风。

　　○醋

　　沾唇一滴早攒眉，滋味输他妒妇知；不道寒儒酸更甚，瓮中走入苦吟诗。

　　○油

　　银缸膏腻爇兰香，锦暮遮风夜未央；寸草有心思汲引，尽容寒士借余光。

　　○九月二十六日小妾举一男，坠地即绝。余年三十有六，尚无子嗣，怆然有感

　　多此一轮转，来期即去期；空教愁汝母，原不是吾儿。燕岂投怀误，桃应结子迟；最怜乔梓分，一面永分离。

　　不减唐家貌，硗硗头玉奇；无缘为父子，何苦梦罴罢。上掌珠还失，宜男草忽萎；蔡家书籍满，恐合与文姬。

　　绣褓银环在，开箱忍见之；啼声犹未试，鬼伯已相追。东岳魂难返，西河泪敢垂；商瞿晚始获，称说慰闺帷。

　　闭眼来人世，三光总未窥；抚摩惟有恨，仓卒苦无医。内子频呼佛，山人强咏诗；此重因与果，除是问天知。

　　○黄梅曲

　　亭子红罗堂玉照，美人倚竹娟娟笑；别后西湖客渐疏，梦中庾岭人同调。天生丽质冠众芳，香名传遍翰墨场；金铃密系朱幡中，谁不护惜加堤防。忍令东风散余香，却笑当年小杜狂；寻春较迟负春光，空对满枝子青黄。君莫待结子黄，亦莫待成阴绿。愿及花开正好时，夜夜化鹤枝头宿。听我歌，黄梅曲。

　　○代寄外

　　异乡切莫贪花柳，独客惟宜慎食眠；等是临歧分付语，关心重与致缠绵。

　　欲拈班管泪涟涟，家累驱人各一天；细说米盐郎亦厌，回文诗附浣花笺。

　　梦魂先已到郎边，难把春心托彩笺；但写牡丹亭一曲，如花美眷水流年。

　　○和黄西圃

　　小雨留人薄暮天，移樽高阁更张筵；双溪西去波涛壮，万岭东屯紫翠连。海外江山名士气，诗肠歌吹美人弦；凭君莫唱骊驹曲，看取花枝拥马前。

　　○卖菊

　　小小茅亭短短篱，数畦秋色即生涯；君看布地黄金满，便是陶家富贵时。

　　○寒月

　　迟迟清影度回廊，拥被寻诗夜未央；人与梅花同不睡，水晶帘外冷如霜。

　　○闻角

　　孤城背岭数声和，吹落英雄老泪多；夜半起来频抚髀，一痕月冷旧山河。

　　声声悲壮动关河，似比闻鸡感慨多；唤起从军十年梦，封侯事业久蹉跎。

　　○敬题吕曜初先生画像

　　一船书画归何处？三凤家风说至今；当日典型犹在望，前朝乔木已成阴。筱云旧第经过熟，芸阁遗编奖许深；再拜宜为丈人行，心香一瓣寄长吟。

　　岂有儒生怀侠骨，几闻草野报皇恩；壮君独抱匡时志，令我思招入海魂。养士郇厨传食谱，娱亲莱采舞梨园。一衿断送当年惜，余庆谁知在子孙。

　　○宿筱云山庄，怀厚庵

　　松石依然在，重来宿画楼；欲将魂共语，偏觉梦难求。萤火沾帷冷，泉声咽砌幽；西窗检遗墨，吟彻五更头。郑重籯金托，相量共老亲；嫌忘姻娅避，情历死生真。子舍开甥馆，鸰原继掌珍；自今供祭扫，慰汝夜台人。

　　○钓龙台歌（台在福州城外南台）

　　钓龙台，生苍苔；闽越主，安在哉？当年草昧无人境，全闽天地王亲开；百灵为王争效顺，钓龙之事或可信。东海本为王国土，王以人作群龙主；汉高龙种王亦同，王好龙岂同叶公。王能豢龙识龙性，王不屠龙害龙命；龙是神物王神人，我知龙乐与王亲。王偶钓龙与龙戏，王不钓龙龙亦至。钓龙井傍钓龙台，井水通海龙往来；王归上天龙归海，此台此井今犹在。

　　○闻悔之病，携妓骆云莲走访，醉中赋赠

　　君家卦山西，山东我乡里；虽云一山隔，脂车数程耳。谁能长离居，而不一相视。南渡双溪来，仲冬风日美；连村熟黄柑，翠鸟迎人语。遥识通德门，书声深竹里。闻君方示病，静求微妙理；何可维摩室，散花无天女。我非谪仙人，亦携金陵子；红纷映青袍，一路看山水。入门君大笑，忘形相尔汝；更为吟七发，霍然病良已。药亦不须尝，酒亦不须止；日入共秉烛，高谈天地始。

　　○观潮

　　百丈群飞白练寒，酒酣独立海门看；有灵曾助骑鲸客，惆怅东宁霸业残。

　　夕阳西下海漫漫，雪滚雷轰势未安；可惜我无犀弩射，空思赤手挽狂澜。

　　○再用前韵和仲衡

　　凛烈霜天下角鹰，薜萝山馆鬼吹灯；如何久住荒寒境，快马轻裘返五陵。

　　○和仲侄

　　壮志难酬世事新，聊将游戏度青春；若因三宿怀桑下，便是拖泥带水人。

　　冶游已倦归何晚，残岁难留去太匆；知否家中人忆汝，一番儿女又青黄。

　　○改诗（以下辛亥）

　　对客挥毫恐未宜，闭门索句敢嫌迟；十分意匠经营后，才到黄庭恰好时。

　　拙速由来逊巧迟，八叉七步漫称奇；运斤鼻上成风处，真有骚坛一字师。

　　捻断髭须落尽眉，几番点窜费心思；岂知精益求精处，更苦当初脱稿时。

　　○遥和施涵宇台南公馆即席原韵

　　一曲琵琶酒数行，春风吹恨入歌声；槎浮星汉人重到，柯栏仙山局已更。灯下刀环无限意，楼前流水不平鸣；数根自是飘蓬命，泪尽连枝好弟兄。

　　○又遥和归国留别韵

　　唱彻骊歌海上天，绿波春草总堪怜；美人赠佩偏无分，仙侣同舟岂有缘。梦雨易迷峰十二，慈云难遍界三千；盈盈银汉红墙外，羡煞鸾星着玉鞭。

　　○戏为抱狮图歌

　　熊罴咆我东，虎豹号我西；我后鬼长啸，我前狨又啼。厖然大物尚酣睡，问此何兽其名狮。开辟以来四千载，百兽无如汝狮大。昂头一吼元时代，四蹄蹴踏全世界；驾驭者谁奇渥温，今古英雄共崇拜。奈何如今易驯服，气息奄奄睡不足；环汝榻者欲逐逐，思寝汝皮食汝肉。狮乎狮乎死期促，何来童子佩韘■〈韦巂〉？浑身是胆气吐霓，此时鹰瞵球东西。两手放出千狻猊，玩弄猛兽如孩提；大声急呼狮起起，沉梦一破千年迷。是何意态雄且伟，认得故人连氏子；小儿游戏壮夫技，一笑相看画图里。愿儿莫作图画视，有志竟成亦如此，旋乾转坤在人耳；廿纪风云狮摇尾，看儿挥鞭九万里，吾与而翁拭目俟。

　　○春郊即事

　　数家水竹傍城坳，墙垩黄泥屋盖茅；曾是土牛行处路，笙歌久不到东郊。

　　○司马相如

　　几篇诗赋继风骚，金殿论恩异数叨；至竟巧迟胜拙速，齐名应未许枚皋。入秦曾记题桥柱，归蜀真看拥节旄；当日不逢杨狗监，凌云赋就亦徒劳。

　　○洗砚

　　岁久微凹聚墨痕，池边洗处看鱼吞；临流忽触兴亡感，铜雀台倾片瓦存。

　　○新荷

　　青青贴水复笼烟，未到花时亦可怜；解覆鸳鸯是情种，天教生小即团圆。

　　碧池照影未田田，早有游鱼戏叶边；惆怅春光难买住，水仙空费铸青钱。

　　○次韵寄赠梁任公先生启超

　　歌风空忆汉天子，大地烟尘窜蛇豕；凄绝遗山野史亭，有泪如铅和笔泚。忆岁戊戌秋八月，南海入朝正纲纪；改弦更张清庙瑟，圣人侧席心腹恃。蜀亮秦猛今再生，太阿何妨柄授以；同升弟子尽豪杰，教冑曰夔共工倕。良朋一德致中兴，大快民心民权畀；岂知皇天未悔祸，狂澜忽撼中流砥。一摘再摘黄台瓜，鸱鸮鸱鸮我室毁！间道匆匆衣带诏，钓党银铛付六理。宫中尧舜复垂帘，误召黄巾联指臂；七雄旗鼓叩关来，瑶水西巡事去矣。金缯倾国救目前，岌岌朝庭南宋比；当日谁人秉国钧，食参之肉罪难抵。回銮以来局一变，稍稍维新转针指；司农仰屋杼轴空，起视敌人又穷鄙。十羊九牧政多门，何救乾坤坠荆杞；逐臣星散海西东，死灰复燃天所使。国魂一缕续能长，谁肯煎胶奇凤觜？顷岁成王已嗣立，委裘而朝万方喜。相王摄政今周公，整顿河山及表里；百废俱举须得材，环顾盈廷厌诺唯。颇闻金鸡议放赦，故剑重求行自此。新会先生南海徒，环球寻遍佳山水。三载攀龙哭鼎湖，待呼养晦下邳圯；南海著书亦健在，师生复位早晚耳。震旦能者大有人，岂与箕子同斩祀；睡狮一醒据地吼，虎豹帖伏如狗彘。由来良医遇扁鹊，病入膏肓术能起；九万鹏程候好风，惊天事业从今始。嗟余不幸投荒裔，冢中枯骨生犹死；泥犁鬼趣苦可知，何足重陈污君耳。独叹仁人君子心，四海一家不歧视；惭愧俱为轩顼裔，西子不洁已非美。手种斋前白杨树，愁来酹酒歌蒿里；陇西家声自我坠，尽倾东海难洗耻。仰瞻高鸟思奋飞，毛羽未丰犹有俟；安得巨灵伸长臂，凭空拔之出尘滓。乌头变白更无期，发种种矣马加齿。恭闻高轩将远过，蓬莱云气东来紫。双双凫舄未朝天，游戏十洲采芳芷。七宝庄严定有人，长篇我独赓诗史；他年杜集附严诗，知有畸人逃畏垒。

　　○次韵遥和任公岁暮感怀六首

　　多君身世托沈冥，松柏经霜不改形；绝境已穷东海水，归心终仰北辰星。春回方丈三仙绿，烟起齐州九点青；天意命随新岁转，未应鸾凤久飘零。

　　穆王阿母总登仙，西望瑶池节序迁；新月依依升古塞，残阳黯黯入悲泉。上清羽卫归何日？下界风云急往年。谁念岁星沦谪久，梦中夜夜听钧天。

　　清庙朱弦改旧声，弹冠几辈庆休明；十年弃妾悲分镜，三日新娘学作羹。尽道臧孙知柳下，未闻魏倩荐陈平；输他七叶金貂贵，骑马扬鞭紫禁城。

　　民心犹似草从风，齐望丹霄日再中；仁政噢咻须有术，太平粉饰究何庸！天寒冻杀山头雀，岁歉饥啼泽畔鸿；安得才人宣室召，频将水旱奏深宫。

　　绝代雄心寄短歌，怀人望远恨如何；龙华会上因缘在，广柳车中涕泪多。入地岂能埋紫气，登天须共挽银河；故山猿鹤相逢晚，又是春风到绿萝。

　　不听瑶台仙管吹，帝乡我亦半生离；东南地圻同情泪，风月神交几首诗。坠溷花无超脱日，惊弓鸟有奋飞时；清尘浊水分头处，此恨千秋诉与谁！

　　○赠任公

　　脚底烟云大九州岛，南来又作御风游；姓名端礼门前石，儿女蓬莱海上舟。天地无情飘断梗，江上有恨缺金瓯；一杯酒话人间事，犹喜英雄未白头。

　　○画蝶

　　穿花来往急如梭，描出神情向衍波；绝好滕王新粉笔，几人依样绣蛮靴？

　　○盆梅

　　不辞风雪老天涯，傲骨偏遭束缚加；打破金盆归庾岭，人间纔有自由花。

　　○相思树

　　红豆江南唤小名，春风叶叶总离情；鸳鸯未解相思苦，飞上枝头得意鸣。

　　○马援

　　章句何须守案萤，英雄谈吐即为经；千秋刻鹄传名语，训子家书是座铭。

　　自拔西州返汉庭，据鞍何敢惜余龄；竟逢长者家儿怒，身后珍珠谤不停。

　　○郭林宗

　　不应公轩有道征，人伦东国着名称；当时雅重登龙选，输汝仙舟伴李膺。

　　婞直风高党祸兴，三君八俊死相仍；一生危行言能逊，独免黄门宦者憎。

　　○班超

　　沙漠宣威三十秋，腰悬金印幕青油；阿兄只刻燕然石，盖世功名让虎头。

　　○蔡文姬

　　家亡国破祸重临，弱质飘零岂自禁；千古伤心悲愤作，失身漫比白头吟。

　　○答豁轩

　　尽把描花旧帖焚，琐■〈宀公心，上中下〉初遇薛灵芸；从今若得金针度，绣出鸳鸯更示君。

　　缥缈琼楼耸碧空，箫声鹤背好乘风；相期凡骨金丹换，痛下千年洗伐功。

　　○范蠡

　　沼吴功就卸朝衫，三徙成名更不凡；越国黄金空铸像，江湖已署散人衔。

　　○李广

　　射虎蓝田着短衣，老来未悟出山非；封侯校尉何嫌妄，失道将军竟不飞。对簿能堪长史责，摧锋曾突左贤围；一刀断送胡沙外，才气无双是祸机。

　　○和留仙女史集句

　　亦应风月动关思，却是同袍不得知；经卷药炉新活计，晚来专赴白莲期。

　　芙蓉巷里木犀门，霞佩香风缟袂温；何事欲攀尘外契，也容河鼓过天孙。

　　○马融

　　据图刎颈笑痴呆，一念贪生是祸胎；老向权门作鹰犬，当时何苦朔方回！帐中十二金钗列，门下三千弟子来；绝代风流兼尔雅，东京儒者此通才。

　　○汉高祖

　　轵道降王拜马头，关中形势掌中收；布衣革命开新局，汤武当年起列侯。俎上杯羹脱楚囚，西归假意割鸿沟；君王闘智真长技，云梦他年亦伪游。

　　○汉武帝

　　天马西来自大宛，极东郡县及真番；版图拓到要荒外，消得山呼万岁尊。

　　临朝尽绌百家言，独表崇儒雅意存；对策春秋居第一，菑川牧豕相公孙。

　　上书献赋满金门，争及官家藻思繁；汾水秋风传绝唱，依稀楚客咏兰荪。

　　○秋柳

　　荏苒轻盈不自持，东门曾闘舞腰肢；那堪摇落秋江上，正是芙蓉得意时。

　　○周公瑾

　　赤壁矶头战舰烧，军声百万付寒潮；谁知顾曲风流客，伯业东南启六朝。

　　○孔融

　　独立朝端不屈挠，曹瞒侧目避讥嘲；暂时延得金刀祚，终见遗孤泣破巢。

　　○偶从报上见云从寄赠诗，次韵答之

　　烟波浩淼道途修，久矣华胥托梦游；漫笑院门持钵去，新亭何处哭神州！

　　○观获稻

　　打稻家家趁早冬，寒郊游眺一携笻；村童拾穗归来晚，笑指斜阳挂远峰。

　　篝车声起又初冬，山下人家半业农；闲踏前村红叶去，寻他田叟话丰凶。

　　○冬笋

　　孝子精诚草木知，霜林忽见笋离离；临风暗咒休成竹，正是高堂进膳时。

　　○台北东荟芳与诸同人祝献堂第三十初度

　　灯火如雪映楼台，一曲清歌酒一杯；不约人从千里至，有情花尽并头开。谈心此夕惟风月，冷眼中原几劫灰！愿傍岭梅铺寿宴，年年长逐小春来。

　　○瀛社诸友招宴，即席赋谢

　　钗光鬓影映高楼，一醉从教万事休；交好无分新旧雨，花娇能散古今愁。江山北府空形胜，鸿雁西风感素秋；俱是新亭南度客，可怜无泪哭神州。

　　○杨宅赏菊醉后作

　　陶公隐柴桑，逸兴托秋菊；采采东篱下，南山时在目。君非避世者，爱菊如陶公；花开日延客，置酒三径中。花艳既惊目，酒香亦扑鼻；谓余能咏花，许向花前醉。今年花信晚，十月始盛开；佳期误重九，请罚酒一杯。主人广长舌，巧为花解说；此酒宜罚君，奈何轻晚节。我时饮半醺，狂言乞紫云；不待主人诺，折归遗细君。

　　○买花

　　一生花里蝶翩翩，愿得群芳在眼前；旧梦扬州犹未觉，甘心十万解腰缠。

　　○蜀后主（以下壬子）

　　平襄疏远奉车升，锺邓西来隙可乘；汉火伤心从此灭，改元空自号炎兴。

　　○昨填牡丹词，意有未尽，更赋一律

　　莺歌蝶舞送春忙，一笑人间更艳阳；忍使唐宫忘旧宠，争夸汉殿倚新妆。锦嫣日炙煌煌焰，玉暖烟全漠漠香；恰应洛中天子气，万花低首拜真王。

　　○吴通事歌

　　武峦山边鬼昼哭，年年豺虎厌人肉；金戈铁马闘神兵，一夜群魔旗下伏。人头饮器三年欠，甘心血溅雕题剑；欲将法雨洗腥风，成佛当时由一念。惨惨髑髅满秋草，即今车马诸罗道；子子孙孙拜君赐，千秋万岁吴通事。

　　○和昌谷浩歌

　　琪花玉树三山地，几度黄尘换清水？孤负阳春岁岁来，梧桐未老心半死。杖头恰有沽春钱，旗亭青帘扬暮烟；小玉调琴侑玉卮，歌声怨抑知恨谁？云屏六曲花间护，鸾凤画楼皆有主；可怜汉殿号无双，身殉琵琶葬胡土。檐钓斜挂银蟾蜍，毵毵柳发暗风梳；请君更尽杯中绿，莫待丁东漏壶促。

　　○和昌谷梦天

　　鳞云砌就蔚蓝色，玉犬吠花天乍白；金阙争呈劝进书，仙官凤驾填香陌。旌旗变更白榆下，张翁偷跨刘翁马；此际天孙最断肠，机中泪共银河泻。

　　○和昌谷金铜仙人辞汉歌

　　汉宫不见偷桃客，青雀西飞也无迹；悔把黄金铸此身，劫灰吹尽昆池碧。东指许都几千里，灞桥柳色悲行子；前度刘郎似梦中，秋风空记歌汾水。一生泪尽长安道，月照茂陵松柏老；无复江山属汉家，区区况乃金盘小。

　　○学书

　　敛得粗心细若丝，晴窗砥墨麝香吹；近来爱仿簪花格，亲录金荃集内词。

　　合势分锋要适宜，眠时画腹尚沉思；只愁秃笔埋成冢，终逊闺中卫茂猗。

　　花映纱窗白日迟，纸光玉版砚红丝；墨猪笔虎关名誉，珍重濡毫欲写时。

　　信笔涂鸦识者嗤，何须伏案苦无师；笼鹅去换羲之帖，驻马来观索靖碑。

　　书苑千秋笔数枝，真行草隶各争奇；成名恐落锺王后，远仿周秦以上碑。

　　姜芽敛手人非拙，珠玉挥毫我太痴；便恐求书穿户限，何须远过永禅师。

　　○袁世凯

　　又向燕都见子之，欺人寡妇与孤儿；只今秦患方西起，未是奸雄高卧时。

　　优诏东山起视师，负恩倒把太阿持；禅台筑罢尧城筑，千古纲常扫地时。

　　○孙逸仙

　　早重民权唱自由，黄袍加体视如疣；漫将拿破仑相比，专制终为法国忧。

　　共和新国耀寰球，名冠中华四百州；才学征诛还揖让，亦为尧舜亦商周。

　　新君丹穴不须求，一舸迎归自美洲；扫尽五千年帝政，伫看黄种出人头。

　　○阿片

　　一炬珠江竟不然，纷纷贾舶下西天；睡狮二百余年睡，何日烟霞痼疾捐。

　　○山行

　　万树松杉倚碧山，更无人处鸟间关；不知身与诸天近，俯视邱陵总等闲。

　　○枕山、豁轩令萱堂寿辰，诗以祝之

　　寿星光射婺星躔，五月蒲觞设帨天；爱日高悬珠树杪，慈云长护画檐前。孟家大被曾为客，杨氏铜盘别敞筵；百里登堂来拜母，道南公瑾是同年。

　　○追怀刘壮肃公

　　乾坤东港谁家地，金碧楼台笼海气；日浴咸池水尽红，珊瑚万树鲛人泪。当日仙洲筑将坛，淮南丛桂忆刘安；雷声千里开驰道，铜柱萧萧影尚寒。灿烂黄金新世界，等闲掷过恒河外；空费经营一片心，弯弓六载扶桑挂。万事人间总可哀，骑麟被发莫归来；匆匆海底扬尘后，闻说昆明亦劫灰。

　　○笨港进香词

　　几度人间易市朝，朝天宫殿尚苕峣；果然玉女神通大，长共开山社不祧。

　　金宇红旗绣进香，落花风里寿筵张；璇宫不见灵来去，惟见天魔舞一场。

　　○暑雨

　　飒飒声来菡苕池，小楼连日苦催诗；炎埃扫尽嫌泥泞，好事难兼在一时。

　　○夏木

　　绿森森处乱蝉多，忍遣樵夫用斧柯；无限道旁人病暍，帡幪一失欲如何。

　　○挽陈瘦云

　　仙人偷下紫清殿，手琢娲皇石为砚；千金买赋笔如飞，噫气生风笑成电。巉绝海山碧四围，竹花不实凤苦饥；灵鳌顶上接何处，渺渺秦桥断此时。呼天无路天知否？聊且佯狂托醇酒；爱看梨园舞羽衣，广寒桂树别来久。三十四年春梦间，忽闻黄鹤呼子安；人生哀乐有何味？岁星虚位当早还。玉棺白日当空堕，蝉蜕尘中脱缰锁；末法三灾水火风，茫茫浩劫应怜我。神交方外久忘形，学到忘情却未能；拟待白杨秋月夜，绕坟来听唱诗声。

　　○秋渔

　　秋江渺渺去安之，生计全家倚钓丝；爱向芦碕招楚客，自纫兰佩赠湘累。镜空雁带凉云度，叶落鱼兼细浪吹；一舸西风无定处，羊裘未许世人知。

　　○眼镜

　　目虾师水母，不厌着篱轻；修月轮双现，看花雾一清。宁因遮隔暗，转使视瞻明；持此骄虞舜，重瞳空有名。

　　○墨莲

　　沦落红颜黑劫中，当时恨不嫁东风；无端竟避淤泥染，争笑濂溪论未公。

　　○旧历日

　　灾祥占候事原痴，况复陈编六甲推；留与儿孙知汉腊，兔园册子任人嗤。

　　不分匆匆正朔移，案头旧历忍重披；分明一卷陶潜集，甲子前朝纪义熙。

　　○尘

　　弱草暗相依，么么势力微；偶然借风助，并欲上天飞。滚滚无时已，飘飘何处归？轻狂休任性，留到雨中稀。

　　○发

　　大好头颅斫与谁，心长发短不胜悲；半生寂寂羞看镜，万事茫茫泣染丝。叫月秃鸧声最苦，经霜髡柳态先衰；江山满目空搔首，风景全殊总角时。

　　○泥

　　滑滑春郊好鸟鸣，陶家埏埴器初成；郑泉一语真堪笑，贮酒为壶祝后生。

　　○次仲衡雾峰夜雨之作

　　广庭狼籍落花深，遥夜清愁易满襟；细雨空斋闻北雁，远钟残梦忆东林。酒香不暖交杯玉，灯影偏明屈戍金；老去吹箫还说剑，市儿匿笑已难禁。

　　○落花

　　回首繁华事可悲，飘零况在日斜时；眼看榆荚飞相趁，肠断金铃系已迟。叶暗巢蜂初熟蜜，庭空啅雀尚争枝；匆匆小劫家园里，岂独长安似奕棋。

　　○古镜

　　何年大冶炼元精，敲日玻璃讶有声；多寿固应能久视，不亏总为善持盈。照人肝胆无今古，与世浮沉几晦明；此是千秋真宝鉴，玉台儿女漫牵情。

　　汉殿唐宫历几春？玉盘龙匣久生尘；百花过尽空中影，一笑擎来劫后身。显晦有时刚遇我，兴亡借鉴定何人；绿窗静里偷垂泪，勋业无成白发新。

　　双鸾开匣滟秋波，万劫情缘影里过；温峤风流佳话在，乐昌离合泪痕多。六朝金粉都归尽，一片冰心自不磨；飞去若为天上月，只应愁照旧山河。

　　○秦始皇

　　美人钟鼓萃咸京，骑虎翻思八极行；宫里但闻金镜失，海边谁见石桥成。受封松柏千寻辱，避水桃源一水清；燕市酒酣携剑去，买丝吾欲绣荆卿。

　　一死沙丘地遂分，鲍鱼遗臭不堪闻；江南王气金难厌，圯上兵书火未焚。荒诞海船徐市药，缺讹山石李斯文；只今惟有长城在，阅尽神州几姓君？

　　○枯树

　　仙鹤归飞认旧枝，荒山坐老岁寒姿；心空尽有客人处，材大终无构厦时。千尺排云犹气势，百年阅世几荣衰；婆娑月里阎浮影，羡煞风霜总不知。

　　○和南强过新居韵

　　数椽聊托此身微，未老怀安是失机；海鸟飞来风太恶，邻鸡啼罢日初晞。污人黄土时遮扇，隔水青山待振衣；犹有少年书剑在，那堪长掩故园扉。

　　○虎

　　逐逐耽耽不受鞿，自夸彪炳好毛衣；临江尾作张帆渡，下岭身疑傅翼飞。收谷杏林惭服役，听经莲座肯归依；咆哮必久遭神怒，草际须防猎户机。

　　恨他凶猛更贪饕，合锁东虞旧日牢；万迭云山营窟地，一身牙爪杀人刀。死方枕骨宁为勇，生敢撩头始足豪；瞋目草间如叱狗，会教弭耳向吾曹。

　　○次韵答仲衡

　　露白葭苍问水滨，命宫牛斗可能神？此身拚向田间老，历劫看扬海底尘。幸有十千沽美酒，不劳百万买芳邻；床头周易闲来读，梦寐羲皇以上人。

　　札札西风织妇机，江村秋尽尚炎威；瓦盆绿泛邻翁酒，竹坞香飘野客薇。闭户人今甘寂寞，定巢鸟亦倦高飞；向来白眼揶揄者，为报尘氛已拂衣。

　　○和仲衡留别园亭花木

　　蕉心雨展三分碧，柳眼春开一缝青；何用园官亲看管，花间小犬系金铃。

　　○次和幼春台中客寓晓起韵

　　一枕清凉值万金，千家栉比市尘深；风过营柳闻嘶马；露浥檐花起宿禽。众醉未停长夜饮，独愁谁见倚楼吟；东南初日真须惜，容易流光到邓林。

　　○次韵幼春归里却寄

　　莫言为庶尚清门，洒削椎埋世所尊；五亩蓬蒿初谢客，一经耒耜欲传孙。儒巾侠剑成长物，马磨牛宫在小村；淡泊虀盐吾敢恨？十年前已算牢盆。

　　满地江湖独闭门，单车峻阪谢王尊；屈身只可随龙蠖，清白还期示子孙。短梦华胥天外国，余年儋耳海南村；回头往事真堪笑，十掷皆犍五木盆。

　　○聚星楼观海

　　无数归帆趁晚潮，渔歌起处海门遥；鲻鱼秋尽将分子，更约楼头酒一瓢。

　　拍天波浪卷前朝，古迹空传利济桥；欲问福公泊船处，水花风叶暮潇潇。

　　○过涂城故址

　　秋草萋萋废垒平，廿年前是伏波营；古榕树下闲扪虱，旧事能谈有老兵。

　　太息沧桑久变更，颓垣谁识汉家营？海疆今但须游徼，儿戏还嗤灞上兵。

　　戈船下濑此屯兵，锁甲沈枪一代荣；古树夕阳鸦阵合，更无人记亚夫营。

　　○老鹤

　　独守梅花过暮年，嶙峋风骨瘦犹坚；素衣只恐缁尘化，清浅蓬莱忆众仙。

　　○戏赠柳田君钓鱼二首

　　晓出垂纶汴水涯，溪清石瘦见鱼虾；入城午饭妻儿待，归趁田翁薄笨车。

　　七日才逢一放衙，钓鱼沽酒好归家；临溪已近孤山宅，恨不打门来吃茶。

　　○自神岗赴鳌峰道上作

　　轣辘双轮响，蜿蜒十里间；隔林遥见海，下阪始知山。风劲无飞鸟，天寒促刈菅；昨朝传府帖，官柳禁人攀。

　　○赠蔡二寿仁翁

　　楼下鱼鳞屋，窗前牛首山；世家乔木古，高卧主人闲。撰杖尊乡里，哦诗隐市阛；仲由能负米，老慰舞衣斑。

　　负箧诸孙远，神山望眼中；高楼花萼感，俗物马牛风。健饭不知老，佯痴久作翁；关怀唯一事，百岁树人功。

　　○猿

　　山果为粮腹已充，自鸣得意向秋风；接联饮涧危悬树，跳掷穿云巧避弓。生就兽心贪更黠，戴来人面戏偏工；一时喜怒浑无定，只恐狙公术也穷。

　　○旭东遗骸至，与诸同人迎于葫芦墩驿

　　白骨成灰恨未灰，招魂万里海天回；少年不幸悲行路，吾道将穷失此才。三岛烟霞求药草，六桥花柳起楼台；别时壮语归泡影，浪走风尘作病媒。

　　○哭内子谢氏端

　　五伦始夫妇，伉俪谁不笃；况乃二十年，患难同颠覆？生世苦不谐，偕老愿斯足；夺我一人心，天乎何太酷！区区河鱼疾，良医手皆束；岂无海上方，不能占勿药？徽音与令仪，一朝归冥漠；静言思平生，百身嗟莫赎。

　　外家儒而医，订婚自总角；门户非所论，高堂重贤淑。当其初来嫔，冠盖盈吾族；季子未成名，苦劝下帷读。心心待鸾诰，荣亲及闺阁；每逢大比年，神前瓣香祝。不幸卒无成，青衫长落拓；负汝期望殷，至今怀惭怍。

　　岁在马羊间，亲见陵为谷；全家载以舟，辞乡远飘泊。吾母陈夫人，老态太羸弱；避地迁徙频，旧疾岁数作。我遍求巫医，汝不离床蓐；虽劳无倦容，历久心转肃。至诚感神明，危症辄平复；母得周花甲，汝功殊不薄。

　　自汝入我门，周年即坐蓐；一珠坠蚌胎，从此竟不育。上体皇姑心，小星为余蓄。我适自外归，少妇进茶酌；惊疑未及问，新房灿花烛。始知汝诚贤，不妒师樛木。常情因纳妾，闺中多反目；此举传诸人，可以愧末俗。

　　妾生两娇女，佩萸年甫六；长者名阿绵，十岁随汝宿。为姑在时生，爱若出己腹。前年妾产男，坠地夭殇速；昙花偶一现，赚汝三日哭。乃抱同姓儿，螟蛉期式谷。众雏尚无知，教养皆汝托；鬻子恩勤斯，至不暇膏沐。

　　我行神州久，世运叹衰叔；四海尽穷途，曰归食周粟。希望既断绝，不复修边幅。常恐信陵君，醇妇了残局；风雨听鸡鸣，引为夫子勖。忠规继以泣，言言皆金玉。令我大悔悟，奋起遏人欲；苟非内助贤，坠行终身辱。

　　从来富家妇，安坐事梳掠；井臼及缝纫，一切委婢仆。汝独亲服劳，不疲转为乐；敬遵吾母训，夜寐兴必夙。识字虽无多，簿记不敢略；财货出入间，毋漏宁重复。我懒汝能勤，家道赖不落。妾虽久亲炙，敢望继芳躅？

　　我自分家来，岁入仅千斛；下比中人产，生计未窘蹙。汝又善持家，凡百从俭朴；基业不增旧，坐我爱挥霍。三年飓与涝，加以新卜筑；遂割龟阴田，补疮自剜肉。汝病半因此，郁郁日瘦削；罪过我自知，在汝无怨讟。

　　天道云福善，茫昧究难度！妇德如汝贤，年合比龟鹤；奈何四十一，遽遣脱尘缚。犹记两月前，凶梦先我告。夜梦不见人，所见皆鬼箓；魂游墟墓间，自恐死期促。当时苦不信，听罢付一噱。悔不急为善，禳汝年运恶。

　　自我归故乡，三迁事田牧；去腊始定居，择地汴溪曲。红瓦映白茅，数椽倚修竹；喜无车马喧，兼复富鱼簌。相对颇欣然，考盘咏薖轴；岂知乍经冬，汝遽别此屋。空阶想履綦，纱窗阅奁盝；彼美已云遥，空庭为谁绿？

　　忽忽六年中，母逝汝又续；回思渡海时，三人剩余独。徘徊天地间，生趣日萧索；将于母圹旁，宅兆左右卜。一以待吾死，一以安汝魄；合葬祔阿母，以践生前约。千世万世后，松楸雾峰麓；魂灵如有知，庶几不寂寞。

　　我不从佛教，乡邻多怪愕；超度语无稽，三界事非确。纵令有三界，汝行无差错；定然升天堂，而不入地狱。何事动铙鼓，急急抱佛脚。我欲为奉倩，泉路去追逐。下顾黄口儿，未能忘舐犊；恩义无以报，报汝以期服。

　　汝本儒家女，四诫从少熟；孝姑及诸姑，妯娌皆和睦。下逮婢妾辈，有恩而不虐。呜呼不永年，哀叹遍戚属。阃内失此贤，是我太薄福；强为悼亡诗，愧不如潘岳。俚语述庸行，岂足相表襮；将求大君子，彤管播芬馥。

　　○奉赠维新元老板垣伯爵阁下

　　妖雾千年翳紫微，手扶皇极日重辉；断鳌炼石功成后，两袖清风林下归。

　　黄扉一到即抽身，回首青云满后尘；却向人间作生佛，德星照处物皆春。

　　神州政治局新翻，汗血功名历史存；今日明堂参末议，后生饮水合思源。

　　百八钟声警睡乡，遥遥彼岸待慈航；墨家兼爱无差等，肯使恩波阻一方？

　　○次韵和石川庆吾秋感

　　着破缔袍范叔寒，海天横笛短歌残；故人竹帛名空在，浮世风波梦未安。一笑自称苍水使，十年曾署白云官；断桥芳草皆诗料，肯为伤春带眼宽。

　　○题故郎中叔莱园梅树（补录）

　　水边竹外影横斜，春入孤山处士家；肠断夜台无驿使，凭谁为寄一枝花。  
卷五

　　春雁（以下甲寅）

　　春草

　　复澄社兄德配高夫人挽词四首

　　飓风后作

　　飞行机

　　赠叶香

　　秋夜旅怀

　　诸公赐和秋夜旅怀之作，迭韵奉酬

　　喜琅儿生

　　哭二兄

　　恭祝升三社兄令堂八十晋一

　　上京舟中作

　　关门小泊

　　初见雪

　　热海晓望

　　箱根玉泉楼

　　箱根玉帘泷（日人称瀑布曰泷）

　　与诸侄夜话作

　　和太岳韵二首

　　哭谢颂臣先生

　　乙卯端午与太岳同作

　　季夏病中，喜仲衡侄携第四姬见过，即次其重题革堂韵五首

　　乙卯六月詹园小集

　　观溪涨

　　蛙

　　新秋

　　呈槐庭四首

　　蝇

　　鼠

　　蚁

　　哭施氏孙翩翩四首

　　画蟹

　　○春雁（以下甲寅）

　　乍脱风霜苦，终愁羽翼摧；稻粱矰缴伏，江海弟兄哀。岂肯朝青帝，无时忘紫台；高楼帘卷处，社燕正飞来。

　　○春草

　　马首欲迷迷，东风满海隅；赭痕经劫火，绿色变舆图。乐府歌千里，扁舟忆五湖；西川姜伯约，肠断寄文无。

　　一雨地皆绿，年年阅菀枯；无情小儿女，只解闘赢输。服艾盈腰有，寻芳十步无；参军才欲尽，愁赋古城芜。

　　○复澄社兄德配高夫人挽词四首

　　海外还魂少异香，晨昏老泪洒高堂；一门礼让推锺琰，廿载勤劳说孟光。筑室买田家日起，男婚女嫁事方忙；不教皓首偕君子，欲遣巫咸问彼苍。

　　茆茨洒扫净无尘，井臼裁缝日日亲；弱质不曾嫌事剧，淡妆偏耻逐时新。丈夫文字供生计，儿辈刀圭活世人；向后桑榆应更好，可怜便作百年身。

　　盘匜有妇奉重闱，早得桐孙副所祈；四代同堂欣聚首，双栖比翼惜分飞。当年泪点牛衣在，一曲虞歌薤露晞；十万营齐复营奠，多情从俗未应非。

　　荆布深知捆内贤，望衡对宇住多年；过从烦作庞家黍，投赠渐无严武蝉。之子遗徽犹宛在，故人同病信相怜；与君且学庄生达，各保残躯慰九泉。

　　○飓风后作

　　甲寅闰五月，二十日巳刻，大风西北至，窗户震相击。我时病在床，强起视天色，妖云满空飞，怪雾四山羃。入夜雨又来，连朝风不息；吹山作平地，倒海泻霂霢。世情久混浊，天欲一洗涤；不然何恣睢？信宿才敛迹。我家夹双溪，开户闻■〈氵虢〉■〈氵虢〉；试登墙头望，涨起十余尺。情知临溪田，多半成大泽；悔不学苏秦，游说遍六国；苦恋此二顷，如今竟何益！况乃南溪近，直欲占吾宅。薄晚尤可危，四顾皆昏黑；水势知若何？吉凶两难测。姬人谋欲遁，摒挡颇劳剧；包裹叙与珥，并我破书册。一任其所为，实告恐相吓；逃难谁暇携，枉费忙永夕。北溪水更大，走路况难觅。南北若交攻，我家付河伯；卜居一不慎，遗害至此极！我自致途穷，呜呼欲谁责！薄命轻险艰，到此岂复惕；怦怦虽稍动，默默旋自抑。高声唤仆僮，阶渠速梳剔；庭潦入吾庐，使我不能食。荷锄冲雨风，眼闭鼻为塞；伤心给以酒，解其寒气迫。执劳与汝职，性命且须惜。纷纷墙壁坏，崩裂声动魄。铁缆系屋牢，差喜未倾侧；全家免雨立，沦胥死亦得。群儿不识忧，满室乱跳踯；叫怒索果饵，谁能即嗔斥？存亡呼吸间，人我共艰厄；海疆弹丸地，民生糠籺窄。正逢力役兴，又值赋税亟；虽无旱潦忧，挹注尚无策。降此滔天灾，天乎岂保赤！平生悲悯情，此际填胸臆。持以语妻拿，渠辈苦未识。悠悠三日间，如一大劫历。今朝水半退，风停两微滴；家人喜更生，已免毙压溺。整葺破坏余，饿死非所戚；所愧听哀鸿，而无施济力。海天岁多飓，水利未筹划；更恐好田庐，频注龙宫籍。愿陈穷者言，敬告当途客。

　　○飞行机

　　蜻蜓四翼乍凌空，列子泠然善御风；巨炮可从天外落，宋城何待木鸢攻。

　　○赠叶香

　　江山无限画楼前，旧恨新愁写四弦；才子后时宜落魄，美人未嫁惜华年。苍茫大海鱼龙气，萧瑟秋风鸿雁天；怕读箧中红拂传，白头何路着先鞭。

　　○秋夜旅怀

　　十千夜醉新丰酒，逆旅何人识马周？孤枕梦回灯晕冷，六街尘净雨声收。西风不断吹黄叶，残月犹看挂小楼；转眼炎凉无限恨，匣中雄剑欲鸣秋。

　　○诸公赐和秋夜旅怀之作，迭韵奉酬

　　莽莽平芜天尽头，凉风驱雁岁将周；前程敢望东流返，往事多随夕照收。霜鬓对花羞侧帽，酒杯邀月强登楼；叮咛市上吹箫客，莫谱清商怨素秋。

　　○喜琅儿生

　　星星点鬓余垂老，婉婉投怀汝始生；万事后人堪一笑，百年有托慰无成。承家文武流风远，阅世沧桑旧局更；翘首前途奢望在，欲教温峤试啼声。

　　○哭二兄

　　六旬过二年非夭，老马为驹事可嗟；快意黄金随手尽，回头白日向西斜。宣城博进催官牒，蒿里新坟泣暮鸦；惆怅秋风吹葛帔，遗孤谁抚乐安家。

　　三寸桐棺碧岭隈，虞歌执绋有谁来？毕生俭德家终破，累叶门风首忍回！受谏君无今日祸，解纷我愧古人才；伤心已卖田园尽，又为儿孙筑债台。

　　○恭祝升三社兄令堂八十晋一

　　昔年曾卜孟家邻，拜母登堂骨肉亲；十亩躬畊陈仲子，一门奉法郝夫人。小康身自安荆布，阴德天常报凤麟；百岁桃花源里住，不知东海几扬尘？

　　○上京舟中作

　　濯足扶桑钓六鳌，金银宫阙日初高；翱翔万里乘风快，浩荡中流击楫豪。岂有才华赋江海，只凭忠信涉波涛；南州名士如相问，为报仙山采碧桃。

　　一叶扁舟东复东，浪花万丈驾高风；三千世界鲸波外，十二楼台蜃气中。谁解狂涛回只手，坐看孤剑吐长虹；男儿有志无难事，翘首蓬山忆数公。

　　西来潮势卷沧旻，保障东南要有人；一体尚分秦越视，同舟谁念弟兄亲。百年大计忧家国，半夜高歌泣鬼神；踏遍玻璃千万顷，此身稍喜出风尘。

　　○关门小泊

　　数点青山对酒杯，片云何意傍蓬莱；春帆楼影明斜照，玄海滩声转怒雷。积雪不愁衣褐薄，东风将逐斗杓回；遥瞻上界真人府，愧少金门献赋才。

　　○初见雪

　　我年四十一，今日初见雪；天公弄狡狯，戏锯玉为屑。出门何皑皑，照昼光于月；处处水精帘，家家白银阙。人在冰壶中，肝胆俱皎洁；莹然内观心，坐觉六尘灭。只愁冷我肠，饮酒令之热；在风西北起，暮气森肃杀。松竹冻不僵，梅花香更烈，百草零落后，岁寒知劲节。古人山阴棹，兴为知己发；长安门户多，野人耻干谒。独忆谢女吟，连环思不绝。

　　○热海晓望

　　小庭花密鸟声娇，唤起幽窗梦寂寥；潮势卷来楼欲动，矿烟喷处树疑烧。东临大海晨光早，北障群山暖气饶；卯酒一杯新浴后，悠然兴与钓船遥。

　　○箱根玉泉楼

　　山拥楼前后，水随山短长；水声疑急雨，日色易斜阳。入浴灵泉暖，踏歌瑶草芳；烟云足供养，吾欲住仙乡。

　　○箱根玉帘泷（日人称瀑布曰泷）

　　飞泉千丈落，绝壁一尘无；映日成虹气，随风散唾珠。垂帘长不卷，好鸟自相呼；小坐林间石，冰心在玉壶。

　　○与诸侄夜话作

　　万里迢迢访十洲，度人自度竟无由；空劳造次探骊颔，仅得须臾看蜃楼。苦心风波终日恶，神仙福分几生修；掉头问讯西王母，桃熟瑶池倘可求？

　　○和太岳韵二首

　　扶桑花发五云中，回望蓬莱思不穷；浮海尽头求大药，升天半路值罡风。劳劳未悔行藏误，啧啧从教毁誉丛；午夜闻鸡还起舞，欲擎红日出瀛东。

　　归家金尽貂裘敝，二顷犹存耻说穷；游说不如天下士，躬畊聊慕古人风。时来鲲化沧溟上，运去鸾栖枳棘丛；却忆鸱夷变名姓，独携妻子隐江东。

　　○哭谢颂臣先生

　　我欲哭谢公，匝月诗不成；失我忘年之老友，使我执笔未下泪先零。公在甲乙间，攘臂随武夫；中兴慕罗李，耻作章句儒。失志走闽越，岭海穷崎岖；金尽复归来，父子畊山隅。少从潜翁游，青乌早研究；又熟仲景书，云是仲山授。方技一以精，车马门辐辏；避名名转盛，多才深自咒。我昨居拺东，邻近时相觅；顷又徙詹园，未疏来往迹。登堂出妻子，过饭忘主客；萧然势利外，意气相感激。栎社会文间亦至，小诗往往饶壮气；菽园诗话录两篇，中原才人识谢四。我诗肮脏公独嗜，高歌每击唾壶碎；尝言平生文字交，后有林十前邱二。呜呼往事在眼前，公乎赍恨已长眠；一生刀圭起人死，无药自疗宁非天！我归自东未及访，素车会葬丛冢边；叹公生圹手自筑，官山令严竟舍旃。大坑坑东科山上，旧游处处固无恙；百年魂魄不复返，溪山一望一惆怅。海外耆旧遂凋谢，结交少年谁可仗？人生知己能几人，临风痛哭声一放。

　　○乙卯端午与太岳同作

　　前尘隐隐梦迢迢，红染榴花泪未消；万里沧溟初饮马，一年佳节又鸣蜩。纫兰不尽离骚意，采艾愁闻屈突谣；我有绿天堪避暑，任他门外火山焦。

　　○季夏病中，喜仲衡侄携第四姬见过，即次其重题革堂韵五首

　　携姬闲到老夫家，三日茆斋小驻车；竹里诗声清似水，池边人影艳于花。雨余野簌肥堪摘，潦退溪鱼浅可叉；稍恨病躯新断酒，当筵相对只清茶。

　　四面荒溪少客寻，一家自赏子桑琴；无人中馈贫应分，习静闲门病称心。女儿青红催老境，米盐凌杂废清吟；案头新购欧阳帖，剩喜明窗日一临。

　　与人闲事竟何如，闻说傍观窃笑余；险阻偶经沧海浪，寒喧几绝故人书。渐高周赧台头债，方觅陶潜月下锄；消尽向来轻侠气，而今真侣汴溪鱼。

　　竹林与汝渐徘徊，座有庄生共笑咍；禁说交情妨作恶，强邀时誉拙寻媒。浮生忧患垂垂老，世路风波滚滚来；何日粗酬身事了，尽携鸡犬上蓬莱。

　　菡苕花开蕉竹苍，团圆池上纳风凉；将雏老凤随臣朔，新嫁青娥伴阮郎。环佩相过如一室，火云不到即仙乡；却怜播谷焦原者，六月难求阴暍方。

　　○乙卯六月詹园小集

　　共起扶文运，儒家可不祧？棹回沧海浪，茶约草堂瓢。同社来虽少，分题兴已饶；竹深荷净处，秋入雨潇潇。

　　○观溪涨

　　倚杖观溪涨，柴门俯浊流；误依鱼鳖处，未学野人游。积雨长愁涝，全生拟买舟；蹉跎苦难遂，吾命任阳侯。

　　○蛙

　　漫把公孙比，卑栖水一涯；文章着科斗，身世侣鱼虾。绝迹思奔月，虚名辱式车；草间休鼓吹，庶免饱长蛇。

　　○新秋

　　怅望新秋芦苇林，满川碎石浊流深；南云不散蒸余热，北雁初飞听好音。岂信炎凉更序节，转难晴雨测天心；西风未肯苏人病，何处医家起死针！

　　○呈槐庭四首

　　累世万金产，到君家已贫；训蒙能恤友，学佛不违亲。古寺蒲牢晓，空斋苜蓿春；扫除才子气，一任笑头巾。

　　不见经年久，谈心更老成；米薪忧活计，诗酒悔虚名。近市尘深厌，为园地早营；闲中发书读，尽足补生平。

　　我亦故家后，与君同病怜；性情迂略似，风义久弥坚。旧事如前世，闲愁集长年；西窗来话雨，往往不成眠。

　　冷眼看斯世，伤心唤奈何；稻粱无饱雁，灯火有投蛾。俭合储升斗，危休蹈网罗；枢机在言行，努力互磋磨。

　　○蝇

　　楚楚衣裳好，营营巧佞兼；出身由逐臭，生性解趋炎。棕拂挥能避，饧枝集自黏；休思点良玉，韫■〈厂外卖内〉早深潜。

　　○鼠

　　百计窃人物，性情贪且饕；不知铜臭贱，惟爱窖藏牢。忌器投常误，为文刻枉劳；迎猫向邻舍，准备买腥臊。

　　○哭施氏孙翩翩四首

　　仙家药草不回生，负汝孀亲渡海行；病榻风吹残腊泪，春城愁入杜鹃声。青莲火里灰全冷，紫凤图中绣未成；年纪玉栏刚数遍，销磨心血恨聪明。

　　担簦八岁即天涯，亲拜文宣入绛纱；夜课剪灯翻贝叶靧晓妆临镜，桃花。居然生小称闺秀，未得才名继大家；栖绝招魂蓬岛路，白头万里泣慈鸦。

　　玉京重见外家翁，变尽乡音意却通；扶病早期归有日，盖棺深恨药无功。九霄鹤去云空白，三月花飞雨尽红；我已七年元已废，不禁老泪溅东风。（先妣忌日，亦在上已）。

　　船头风起飐灵旗，夜发三山泪满衣；海阔易惊新月坠，天高谁见彩鸾飞。外家樊■〈女慝〉悲相送，小妹观香痛不归；留得垂髫遗像在，家人传看是耶非。

　　○画蟹

　　锦石堆沙破簖凉，芦花几笔澹秋光；画屏坐对江南景，欲发樽前吏部狂。

　　枫林斜日落鱼庄，不见黄头采捕郎；记得双螯好风味，春申江畔过重阳。  
　 

题无闷草堂诗余

　　高山流水

　　高阳台

　　○高山流水沁园陈怀澄

　　故人怛化十余年，怅迟迟为纂遗编。尚记过从时，江楼刻烛分笺；浑忘却，月坠遥天。东方白，相对毫无倦色，犹耸吟肩；尔时君与我，何减柳屯田。姜然詹园旧游处，只剩得落叶哀蝉。重按谱，如吹楚竹、如抚湘弦。为君藏，并为君传；每拳攀谓，是草窗竹屋，遑论金荃；怆予怀，抱琴何处觅成连！

　　○高阳台豁轩陈贯

　　铁板铜琶，歌纨金缕，江关萧瑟兰成。醉倒湘潭，梨涡聊慰飘零。藜床皁帽人憔悴，算文章，身外余名；只难禁豪气依然，尘梦先醒。卅年误入华鬘劫，算一诗一泪，久涴衫青；天上灵修，也应握手相迎。遗编恍惚骚魂在，枉教人，高唤声声；叹层云久掩骄阳，何况文星？  
无闷草堂诗余

　　台湾林朝崧痴仙甫

　　南浦（赠别云从）

　　疏影（梅花）

　　念奴娇（科山「生圹集」编成戏题）

　　浪淘沙（淡江留别）

　　水调歌头（青城哀）

　　渡江云

　　蝶恋花（学南唐冯延已三首）

　　探春慢（除夕用周草窗韵）

　　瑶花慢（水仙花）

　　探春慢（首春颂臣、启运、锡祺、槐庭同过，约同赴雾峰吟宴，再用草窗韵）

　　琵琶仙（题半面美人图）

　　喜迁莺（献堂送其二子留学东京，填此阕赠行）

　　忆旧游（哭蔡启翁）

　　念奴娇（和任公留别韵）

　　浣溪纱（次任公「归舟晚眺」韵）

　　蝶恋花（「感春」次任公韵）

　　唐多令（连雨台中卧病作）

　　临江仙（次豁轩「溪边书感」韵）

　　满江红（和豁轩「对月有怀」韵）

　　夜游宫（中秋雾峰夜宴）

　　浪淘沙（次留仙女史「落花」韵）

　　小重山（辛亥九日莱园登高）

　　青玉案

　　金缕曲

　　浣溪纱（元旦复澄、旭东、望洋见过）

　　临江仙（赠别旭东）

　　金缕曲（次和豁轩）

　　浣溪沙（诸君赐和再踵前韵）

　　祝英台近（壬子元宵，悔之、复澄、豁轩同过草堂，雨后对月作）

　　前调（次韵再酬诸君）

　　长亭怨（秋风）

　　惜秋华（重九前一日，豁轩、补牢见过，用「梦窗飞翼楼」韵。）

　　临江仙（小筑四阕）

　　倦寻芳（和豁轩韵）

　　四和香

　　湘春夜月（用黄雪舟韵，送献堂西游中国，时南北方倡分立）

　　琐窗寒（和豁轩韵）

　　前调（再和豁轩）

　　前调（三迭豁轩韵）

　　满庭芳

　　杏花天（咏杏花）

　　望海潮（春潮）

　　垂杨碧（春柳）

　　踏莎美人（春草）

　　柳梢青（酒旗）

　　○南浦（赠别云从）

　　一卷锦囊诗，赌黄河，几处旗亭曾画。琴剑倦依人，氋氃鹤，个是竹林流派。浩歌归去，两肩风月无牵挂。卖赋千金贫似旧，都付酒钱花债。故乡山水招人，羡青鞋布袜，者番尘外。松菊径犹存，园虽小，差胜洛阳佐廨。梦中彩笔，闲来聊写渔樵话；时事从今须绝口，莫遣流俗惊怪。

　　○疏影（梅花）

　　瑶台曾遇，问春风，萼绿何处沦坠？倚竹无言，缟袂障羞，憔悴软红尘里。多情我是孤山客，共索笑檐前休避；乍殢人，枝北枝南，疏影似迎还拒。这是高标出众，比夭桃艳杏，多少矜贵？放鹤亭边，纸帐迎来，明月照人欢喜。林间翠羽惊残梦，怕转瞬绿阴容易；好殷勤檀板金樽，夜夜为花沉醉。

　　○念奴娇（科山「生圹集」编成戏题）

　　一坏净土，惹词坛多少绣肠搜索？画个黄冠邱壑里，顿使山灵生色。薤露歌翻，美人香草，楚些招魂魄；柴桑自祭，笑伊求死难得。自古圆石书铭、王官置酒，题咏何寥寂？只有侯家西第颂，浪费才人墨笔。网尽珊瑚，士安作序，此集千金直；墓门展读，寿星正耀南极。

　　○浪淘沙（淡江留别）

　　门巷认枇杷，几度停车？临行重与按红牙，杯酒醉听金缕曲，明日天涯。心事诉琵琶，似厌烟花，多情自古损容华；珍重莫愁年尚少，好嫁卢家。

　　○水调歌头（青城哀）

　　击剑饮君酒，听我唱青城。戴楼门外东望，废垒暮云平。一片降旛相继，惯送王孙去国，芳草太无情；千载铜仙泪，呜咽汴河声。到今日，握金镜，几朝更？（故都乔木空在，轵道老农耕。挟弹儿童亦杳，岂独捕螳黄雀，无复树间鸣；倚伏有天道，何事日兵争？

　　花月大梁道，自古帝王都。青城当日初筑，绣错与茵铺。岂料铜驼荆棘，两作天家狴犴，新故鬼相呼；出尔反乎尔，报应理非诬。千载后，歌麦秀，吊遗墟；不知衔璧何处？瓦砾满平芜。富贵总成春梦，一例天荒地变，仁暴感人殊；重读靖康史，使我泪沾裾。

　　○渡江云

　　坠鞭江上路，皋桥西弄，曾醉泰娘家。天教残梦续，小市临卭，吹到七香车。当筵一笑，重泥我顾曲红牙；还记得题笺旧句，唱彻浪淘沙。堪夸娇腮桃晕，细步莲生，压教坊声价。谁不姤茂陵词客，独占名花。无缘便筑藏春坞，又分襟风雪天涯；肠已断，更听琵琶。

　　○蝶恋花（学南唐冯延已三首）

　　妾住吴头君楚尾，来是空言，去也非容易；纵使梦魂能识路，清江碧嶂重重阻。漏断空堂闻燕语，似解怜人，被冷销香炷；滴尽铜荷红蜡泪，锦书没个征鸿寄。

　　蝴蝶恋花花恋蝶，何事春风，抵死催教别；月照西楼圆又缺，相思凭得阑干热。落井金瓶消息绝，怕听秦淮，打桨迎桃叶；命薄缘悭无可说，断头香是生前爇。

　　宽到春衫腰更小，试抚瑶琴，只记相思调；碧海青天鸾凤杳，三生泪债偿难了。万事人间何可料，细雨吹窗，梦醒还斜照；月不长圆花易老，多情不若无情好。

　　○探春慢（除夕用周草窗韵）

　　花炮驱傩，纸钱祭灶，又到围炉时候。儿女筵前，须眉镜里，怅我朱颜非旧。看剪宜春帖，渐夜久灯昏红豆；思量往事无眠，陡觉腰肢清瘦。回首江山锦绣，记黄浦迎年，风流文酒。梦断乌衣，人归碧落，怕问当时舞袖。才尽江郎笔，漫题咏东风梅柳；销耗雄心，只要一杯在手。

　　○瑶花慢（水仙花）

　　美人何处？洛浦湘江，怅碧云千里。微波空托，谁信道一点灵犀潜许？缃裘缟袂，仿佛到曲屏近底。念佩环月夜飞来，水阔天寒辛苦。重帏深下金堂，怕不惯冰霜，密与遮护。目成肠断，应认得前度汉皋交甫。盈盈无语，步罗袜灯前起舞；愿掌中留住仙裙，莫放乘风归去。

　　山遮水隔，矾弟梅兄，正岁寒相忆。凌波仙子魂一缕，多谢春风招得。携盘却立，悄犹带汉宫月色；料芳心情怨难胜，且莫与弹湘瑟。护香帘幙重重，恼蝶使蜂媒，频叩窗槅。天寒夜永，相对处，屏底银灯闲剔。风鬟雾鬓，纵消瘦依然倾国；试尊前与赋惊鸿，借取陈王彩笔。

　　○探春慢（首春颂臣、启运、锡祺、槐庭同过，约同赴雾峰吟宴，再用草窗韵）

　　溪曲抱村，竹深藏径，闲门谁肯临候？人日梅开，新年鸟啭，迎到东林故旧。生计柴桑拙，叹仍是南山种豆；田家隔岁重来，应笑菜肥人瘦。野外春光如绣，倩芳草铺茵，晴岚对酒。击缶狂歌，插花起舞，此乐胜围红袖。无奈莱园月，又唤斑骓系柳；愿逐诗仙，春风一路携手。

　　○琵琶仙（题半面美人图）

　　斜抱琵琶，似曾共司马江州相遇。一片离合神光，衔山月初吐；羞答答避人欲去，娇滴滴窥人还住。霞晕腮边，星抛眼尾，绝代风度。试呼遍百日真真，倘真面庐山许全睹，好把张郎画笔，补一弯眉谱。怎无语侧身灯下？任拍肩总不回顾；这比背立春风，撩人尤苦。

　　○喜迁莺（献堂送其二子留学东京，填此阕赠行）

　　男儿努力，第一是须念寸阴尺璧！株守生涯，穴居天地，终古昂头何日？世上伊凉换谱，万事拘墟不得；最堪惜，惜磨牛步步，不离陈迹。眉白，吾小陆濯足沧浪，明日蓬山客。老凤将雏，小龙抱宝，万里乘风快极。桃李移根上苑，容易成阴结实；目先拭，看双珠还浦，光能照国。

　　○忆旧游（哭蔡启翁）

　　问春风蝶化，夜雨鹃啼，魂去何之？最薄才人命！甚吹花题叶，便送生涯。青衫我亦憔悴，汐社共栖迟；数往日欢场，琴歌酒赋，总惹相思。相思了无益，料三生石上，再见难期。十载题襟句，拟西窗剪烛，亲写乌丝。空名料理身后，此计未为痴；但天上人间，鸡林传遍，君岂知？

　　○念奴娇（和任公留别韵）

　　孤帆去也，恨箫声吹到满江丝雨。春尽细腰宫畔路，憔悴露桃无语。燕燕飞来，巢痕已扫，何计衔泥补？回头更望，别情应绕云树。珍重锦瑟华年，几番伤别，镜里颜非故。旧日才人厮养妇，失足已成千古。一曲青溪，小姑独自，兰佩还留取；伫闻好语，分香青琐深处。

　　○浣溪纱（次任公「归舟晚眺」韵）

　　落日苍茫赋七哀，六鳌犹自驾崔嵬；流波到海几时回？芳草总成今日恨，锦帆空记昔人来；梦中影事重低徊。

　　○蝶恋花（「感春」次任公韵）

　　罗带频宽腰似削，伤别伤春，自掩红泥阁；尽日玉钩垂绣幕，一庭丝雨添萧索。渐近黄昏风更恶，狼籍残红，命比佳人薄；空与东君留后约，已无心管花开落。

　　咫尺红墙银漠远，旧日枝头，误了游蜂恋；梦隔梨花云一片，沧溟总比春愁浅。十二湘帘垂又卷，倚竹竛竮，翠袖无人见；除却思君心不变，近来已觉梳妆倦。

　　吟到白头情最苦，肯抱琵琶，再嫁浔阳贾；日落春潮归别浦，断云脉脉含残雨。寂寞欲留春作主，绿暗西园，一梦成今古；恼杀流莺声不住，东风满眼飘轻絮。

　　冷落闲庭铺碧草，数点残英，倦蝶香犹抱；门外斑骓嘶不到，陆郎廿载长安道。可是今生缘未了，昨夜灯花，故故将人恼；望断玉珰缄札杳，宁知绿鬓为君老。

　　叶底残花无觅处，一片轻阴，又酿清明雨；百计留春春不住，朝来塞雁先归去。斜倚绣帘吹柳絮，念汝因风，飘荡谁为主？侬亦孤鸾愁里度，双栖羡煞青陵树。

　　池馆寂寥春去久，无主桃花，雨后开还有；相对一杯婪尾酒，旧家姊妹怜消瘦。倚柱悲吟今夕又，破镜空持，天许重圆否？石烂海枯千劫后，恩波长记侬曾受。

　　○唐多令（连雨台中卧病作）

　　倚枕句慵敲，蕙炉香炷销；醒无寥，睡也无寥。帘外雨丝吹不断，才昨夜，又今朝。涨绿水平桥，笼烟山黛描；小红楼，几处吹箫。惆怅茂陵多病客，空负了，酒旗招。

　　两细又风斜，小庭开槿花；问高楼燕子谁家？可惜谢池春草色，尽分付，与鸣蛙。往事一咨嗟，病加愁更加；悄愔愔，自掩窗纱。白日相思空做梦，谁念我，老天涯。

　　镇日小楼西，望遥情更迷；更吹来，暮雨凄凄。怕忆庾郎年少日，盘马地，有春泥。依旧白铜堤，裙腰芳草齐；水心亭，蛮榼谁携？一片愁怀无处诉，杨柳外，乱鸦啼。

　　暮雨暗高唐，绣衾余旧香；又争知，梦短愁长？小妹怜人消瘦甚，教驻景，检神方。歌起习家塘，采莲何处娘？断肠人，忍闘新妆。知得官奴重见否，憔悴也，却羞郎。

　　○临江仙（次豁轩「溪边书感」韵）

　　一幅流民图绘就，荒凉烟水堪嗟，不辞屐齿印平沙；溪流分燕尾，何处认人家？茅屋石田成一梦，断崖树，尚■〈奇攵〉 斜；最怜渔父好生涯，钓船流不去，依旧宿芦花。

　　○满江红（和豁轩「对月有怀」韵）

　　梦断西楼，又还对旧时凉月。凭栏久，满襟香露，木犀熏彻。曾笑蟾蜍偷药误，青天碧海无期别；甚而今，人也隔星河，愁难说。香奁镜，菱花缺；瑶琴匣，朱弦绝。剩秋风团扇，为谁重设？追悔芙蓉塘外路，归来轻步凌波袜；向西窗剪烛写难成，相思札。

　　○夜游宫（中秋雾峰夜宴）

　　一笑秋香院宇，月正照彩棚箫鼓，不醉金杯病相误；问今宵，这歌筵，恁分付？玉露零红树，听天外鹤声清苦，怕忆霓裳旧时谱；广寒宫，已难寻，梦中路。

　　○浪淘沙（次留仙女史「落花」韵）

　　崔护去年门，春去无痕，啼红独自度晨昏；谁念宫妆留半面，风韵犹存。蜂蝶正缤纷，静掩萝轩，埋香何用启新坟？但祝飘茵休坠溷，稽首慈云。

　　○小重山（辛亥九日莱园登高）

　　红树萧疏谢傅墩，残山余一角，付闲云；手攀丛桂忆王孙，登高泪，岁岁洒清樽。望远更销魂，夕阳无限好，近黄昏；可怜破碎旧乾坤，西风紧，南雁不堪闻。

　　○青玉案（赠留仙女史）

　　新词解唱黄花瘦，奈团扇秋风后；万里桥西重访旧，容销鸾镜、恨攒蛾岫，憔悴章台柳。当时误被琴心诱，泪湿向谁剖！但愿多情天不负，药炉经卷、笔床茶臼，早晚知音有。

　　○金缕曲

　　海燕重来否？问栖香玳梁金屋，甚时能彀？薄命天涯俱沦落，冷眼人前惯受，最苦是西楼分手。欲遣断云留残月，恨晓风容易吹杨柳；斟未了，翠樽酒。十分慰藉牵郎袖，道从今旧情休变，后逢终有。梦里箜筱朱书在，难觅北亭卢舅。怕则怕盟言轻负，一瓣心香齐声祝，祝东风种出双红豆；天肯许，绿章奏。

　　肠断春知否？为春来无端惹起，伤春情绪。旧院回头荒寒甚，更苦连番雷雨，讶草甲兰芽争吐。速制崔郎旛五色，莫金铃留待他家护；蜂蝶闹，向谁语？一湾银汉红墙路，销葳蕤曲池小菀，春应知处。何时艳阳时节到，芳讯沉沉如故。却恨不催花击鼓，倚遍阑干风正恶，把春愁付与流莺诉；春不管，日将暮。

　　○浣溪纱（元旦复澄、旭东、望洋见过）

　　共酌屠苏酒一尊，春随人也到闲门；帘前桃李笑黄昏。何限去年悲喜事，东风吹梦了无痕；碧纱窗下剪灯论。

　　○临江仙（赠别旭东）

　　一盏孤山新岁酒，多情来别梅花，恨无红袖拨琵琶；愿君题醉笔，粉壁待笼纱。风雪此行须自重，五湖去未携家，神州正是乱如麻；重飞辽海鹤，城郭总堪嗟。

　　○金缕曲（次和豁轩）

　　酒解消愁否？便千杯也浇不散，茧丝心绪。绣阁春寒无人问，尽日片风丝雨，噤瘁得花心难吐。十里石家新锦幛，让后庭玉树深深护；莺有恨，燕无语。萧郎隔断侯门路，梦随风化为蝴蝶，归飞旧处。春去春来人事改，正叹园林非故。忽唤醒城头画鼓，离恨转深何处写？对影儿独向残灯诉；云鬓乱，起来暮。

　　○浣溪沙（诸君赐和再踵前韵）

　　亲擘黄柑荐酒尊，玉梅花下掩重门；片风丝雨日初昏。万里看飞孤雁影，一枝横扫旧巢痕；人生聚散不堪论。

　　○祝英台近（壬子元宵，悔之、复澄、豁轩同过草堂，雨后对月作）

　　倒金尊，摇玉尘，花底越吟苦。待月眠迟，宝鸭冷香炷。夜深丝雨初晴，罗云不散，怅九点齐烟何处？感今古，谁更擪笛津桥，唐宫曲偷谱。料得灯楼，永夕罢歌舞；茫茫天上人间，海枯石烂，问此恨嫦娥知否？

　　○前调（次韵再酬诸君）

　　听秦乌，看汉月，岁岁此情苦。说甚灯期，窗下短檠炷。少年南陌遗香，旧欢如梦，叹和梦也无寻处。谩怀古，又是柯烂棋残，伊凉换新谱。茸帽梅边，随意插花舞；人生离合何常，明年今夜，更樽酒共论文否？

　　○长亭怨（秋风）

　　乍天际清商徐奏，旅雁程催，暮云鳞皱。香散银塘，水仙衣薄怎禁受？有情团扇，留不住君怀袖。檐马梦中鸣，一霎判炎凉时候。搔首，怅琼闺路杳，只听碧天声逗。刘郎去也，问谁咏菊芳兰秀？正乱叶扑簌飘阶，怕飞坠邻家鸳甃；镇西望愁予，人隔红墙知否？

　　○惜秋华（重九前一日，豁轩、补牢见过，用「梦窗飞翼楼」韵。）

　　颷馆登高，算佳期又近，传书无雁。亭树渐疏，凄凉数蝉吟晚。西山翠瞰墙头，奈画阁重帘不卷；寒浅，入霜砧正催兰闺针线。摇落对秋苑，谱商弦一曲，暮愁难剪。叹吟帻甚处坠，鬓凋心断。先期暗约鸾俦，泛菊浅幽怀偷展；遥劝，有新蟾挂垂杨岸。

　　○临江仙（小筑四阕）

　　久矣吹尘无好梦，奈何风伯相仇，瓦鸳飞遍小溪头；天应未许，中岁筑菟裘。辛苦牵萝重补屋，天寒倚竹堪愁，一枝栖息拙于鸠；万间广厦，奢愿若为酬。

　　少许先畴都在此，蛟龙与我相争，欲凭竹石作干城；朝来尾角，黄鹄报波成。力挽狂澜吾辈事，区区田舍犹轻，思将恨海总填平；临流踯躅，岂是羡鱼情。

　　家在空明云水际，白茆红瓦参差，秋瓜蔓陇豆升篱；荒寒郊落，光景恰宜诗。门外小池新凿就，池上孤岛无依，手栽桃李驻春晖；成阴结子，食报定何时？

　　家具无多车载到，贫如东野谁怜，文窗棐几略新鲜；山妻稚子，相顾已欣然。回忆廿年离乱事，崎岖随母三迁，只今遗像影堂悬；乌私欲报，肠断隔人天。

　　○倦寻芳（和豁轩韵）

　　我斟绿酒，卿倚红腔，且慢归去。小劫华严，牢落一般情绪。耳畔琵琶胡语咽，何心金屋深深住；怨佳人甚东西沟水，便吟愁句。看满目江山摇落，谁解吹红？再着霜树。绝代文章，落笔总惊风雨。勾引梅梢春又到，多情莫叹才华误；燕巢倾，问乌衣寄身何处？

　　○四和香

　　倚仗看山山正睡，鸟唤苍烟里；又近黄昏日将坠，溪水急，风吹袂。我自荒寒逃物外，赚得诗人至；漫笑刘郎门深闭，聊种菜，消英气。

　　○湘春夜月（用黄雪舟韵，送献堂西游中国，时南北方倡分立）

　　望江南，凭阑飞去骚魂。苦恨蜑雨蛮烟，楼外昼常昏。径买片帆西渡，任故园花柳，惜别残春；羡结交四海，元龙未老，豪气犹存。前程细数，黄梅节近，人在吴门。伍相荒祠，听不得玉箫呜咽，吹起风云。人情叵测，看荳萁煎到同根。池水皱，算干卿底事？伤时热泪，空湿襟痕。

　　○琐窗寒（和豁轩韵）

　　荏弱孱躯，温柔细语，劫风吹远。中宵酒渴，梦里时时错唤。算穷途相依半生，怕人刚叩情深浅；唱一篇哀些，人间天上，可能听遍？春短，知难恋；更苦是难逢，夜台鱼雁。百年有几？我亦无多时返。问天天山蘗涧松，死生流转何处见？最凄凉女哭儿啼，乍彻灵床饭。

　　○前调（再和豁轩）

　　未惯生离，那堪死别？隔重泉远。欲寻去处，妙子稠桑难唤。乍新巢双栖未安，叹伊福薄侬缘浅；忆廿年流落，牛衣鸿案，苦俱尝遍。长短，前因恋；纵早替量珠，未成孤雁。知音会意，争似倩魂难返。对灯前春风画图，绿窗鬓影长梦见；忏情痴便欲灰心，去乞伊蒲饭。

　　○前调（三迭豁轩韵）

　　梦醒春回，房栊寂寂，彩云飞远。罗窗镇掩，懊恼流莺空唤。记三生钗钿誓盟，此情海水量深浅；到如今赢得檀奴哀什，素屏题遍。发短，遗簪恋；况等是惊弦，劫余哀雁。尘缘撒手，恁便玉京先返。断肠人春心渐灰，旧时月色应照见；纵桃花赚入天台，肯吃胡麻饭？

　　○杏花天（咏杏花）

　　嫣然初破东风笑，宋墙畔窥臣娇小。暖香夜夜花丛抱，蝴蝶那知人恼！解赋道枝头春闹，有谁似尚书风调？醉锦坊中移种好，莫遣酒家村老！

　　○望海潮（春潮）

　　春来春去，潮生潮落，年年岁岁相同。鹿耳雨晴，鲲身月上，几番变化鱼龙。海国霸图空，剩苹洲铺练，桃涨翻红；吞吐江山，军声十万势犹雄。群飞乱拍苍穹，愿杨枝入手，咒使朝东。弱水易沉，蓬山难近，骑鲸枉候天风。万感倚楼中，恨浪淘不到，块垒愁胸；判作随波鸥鹭，身世托渔篷。

　　○垂杨碧（春柳）

　　风似剪，剪出万千金线；无力解将斜照绾，笛吹春又晚。不种灵和前殿，舞断柔腰谁见？替诉长亭攀折怨，枝头莺百啭。

　　○踏莎美人（春草）

　　绿映波光，碧连岚影；春工绘出郊原景，芳菲又遂岁华新；换却一番裙屐踏青人。南浦魂销，西堂梦醒，采香无复年时兴；天涯何处望王孙，最恨萋萋没尽马蹄痕。

　　○柳梢青（酒旗）

　　指点糟邱，一杆风影，青扬街头；袅娜千般，客心先醉，不待登楼。无端摇曳春愁，怕回首高阳旧游；燕外花梢，和烟和雨，卷了纔休。  
　
