
　　钦定四库全书

　　集部六

　　东岩集

　　别集类五

　　明

　　提要

　　臣等谨案东岩集六巻明夏尚朴撰尚朴字敦夫东岩其号也永丰人正徳辛未进士官至南京太仆寺少卿尚朴受业於娄谅故明史儒林传附见谅传中然史於薛瑄传末又称瑄之门人有周蕙蕙之门人有薛敬之李锦王爵夏尚朴与谅传不合考传末惟叙敬之锦爵三人事迹一字不及尚朴则瑄传列朴之名殆衍文欤谅以勿忘勿助为敬胡居仁罗顺钦多讥其近禅而史载尚朴常言才提起便是天理才放下便是人欲魏校亟称之王守仁少时亦学於谅然守仁赠尚朴诗有舍瑟春风之句尚朴则答曰孔门沂水春风景不出虞廷敬畏中至谓心所以穷理未足以尽理又谓学不难於一贯而难於万殊则与守仁即心即理之说逈异又与湛若水书斤斤以厌常喜新为戒其语录中复取陈献章论学诗一一为之笺疏指其谬误正徳之际学问渐岐而尚朴独恪守先儒不为髙论可谓笃实之士矣至其论中庸分八节独不用朱子之说则见仁见智各有所得其不为苟同即其不为苟异者也史载所著有中庸说东岩文集此本为其壻刘賔所编以语录中庸说为第一巻与文集并为一编史盖据其初出各行之本也尚朴本讲学之士不以文章为工然其言醇正固亦不乖於大雅焉

　　乾隆四十六年十二月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　东岩集巻一

　　（明）夏尚朴 撰

　　○语录

　　卓然竖起此心便有天旋地转气象
　　学者涵养此心须如鱼之游泳於水始得
　　才提起便是天理才放下便是人欲
　　君子之心纤恶不容如人眼中着不得一些尘埃
　　学者须收歛精神譬如一炉火聚则光焰四出才拨开便昏黒了
　　寻常读与点一章只说胸次脱洒是尧舜气象近读二典三谟方知兢兢业业是尧舜气象尝以此语双门詹困夫困夫云此言甚善先兄复斋有诗云便如曽点象尧舜怕有余风入老庄乃知先辈聪明亦尝看到此
　　朱子云颜子之乐平淡曽点之乐劳攘近观击壤集尧夫之乐比之曽点尤劳攘程子云敬则自然和乐和乐只是心中无事方是孔颜乐处
　　道理是个甜的物事朱子训蒙诗云行处心安思处得余甘尝溢齿牙中非譬喻也
　　不问此心静与不静只问此心敬与不敬敬则心自静矣譬如桶篐才放下便八散了
　　白沙云斯理也宋儒言之备矣吾尝恶其太严也此与东坡要与伊川打破敬字意思一般葢东坡学佛而白沙之学近禅故云尔然尝观之程子云会得底活泼泼地不会得会只是弄精神又曰与其是内而非外不若内外之两忘两忘则澄然无事矣又云必有事焉而勿正心勿忘未尝致纤毫之力此其存之之道也朱子云才觉得间断便已接续了曷尝过於严乎至於发用处天理人欲间不容髪省察克治不容少缓看二典三谟君臣互相戒敕视三代为尤严其亦可恶乎
　　李延平云人於旦昼之间不至牿亡则夜气愈清夜气清则平旦未与物接之时湛然虚明气象自可见矣此是喜怒哀乐未发气象
　　吾儒之学静中须有物譬如果核虽未萌芽然其中自有一点生意释老所谓静特虚无寂灭而已如枯木死灰安有物乎
　　上古以来人皆质实周末文胜忠信道衰故孔子开口只说忠信如林放问礼之本子夏有礼后之问深契圣人之心亟加叹赏一部论语多是此意至如乾卦言圣人之学亦说忠信所以进徳修辞立其诚所以居业也今人谈王谈伯说玄说妙反不若前辈质实也
　　圣人存许多淫奔之诗非特可以惩创人之逸志亦欲为人君父者深达男女之情严内外之辨以杜渎乱之萌制嫁娶之礼婚姻以时使内外无怨旷之人所谓诵诗必达於政此其一端也
　　敬则不是装点外事乃是吾心之当然有不容不然者寻常验之敬则心便安才放下则此心便不安矣所谓敬者只如俗说常打起精采是也
　　理与气合是浩然之气才与理违是客气
　　义由中出犹快刀利斧劈将去使事事合宜是集义若务矫饰徇外即是义袭袭犹袭裘之袭
　　圣人定之以中正仁义而主静立人极焉其下自注云无欲故静盖中正仁义是理主静是心惟其心无欲而静则此理自然动静周流不息矣观通书无欲则静虚动直可见矣主静之静不与动字对乃大学定静之静集注云静谓心不妄动是也
　　为学固要静存动察使此心未能无欲虽欲存养省察无下手处直须使此心澹然无欲则静自然虚动自然直何烦人力之为耶程子云识得此理以诚敬存之不须防检不须穷索心懈则有防心苟不懈何防之有理有未明故须穷索存乆自明安待穷索与通书之言相表裏
　　朱子谓周子无欲章话头髙卒难辏泊然朱子尝云有人要做没要紧事如写字作诗之类初是念念要做更遏捺不得若能将圣贤之语玩味入心乆乆不知不觉剥落销殒去又康斋与杨徳全序云天理人欲相为消长犹持衡之势此重则彼轻子归静扫一室取圣贤之书安坐而读之云云乆乆慕道希贤之心胜物欲自然退听矣夫以诚敬存养而又涵泳经义以浇灌之则此重彼轻又安患人欲为吾累耶
　　天地以生物为心人能以济人利物为心则与天地之心相契宜其受福於天也故曰永言配命自求多福
　　问理家曰耕读而已矣问为学曰知行而已矣问为政曰教养而已矣问养生曰去其害生者而已矣问养徳曰去其害徳者而已矣问治民曰去其害民者而已矣
　　多欲则事多寡欲则事寡无欲则无事矣
　　我朝相业当以李文达公为首虽其夺情起复得罪士论然能舍其壻程篁墩而取罗一峰为状元英庙徵聘呉康斋礼遇隆甚皆本公辅导之力致使士风丕变至今犹未衰熄是亦可取矣
　　朱子语类解敦厚以崇礼云人有敦厚而不崇礼者亦有礼文周密而不敦厚者故敦厚又要崇礼此解胜集注由是推之此一节当一句自为一义重在几个而字上不必分属存心致知葢有尊徳性而不道问学者亦有道问学而不尊徳性者故尊徳性又要道问学如栁下惠可谓致广大矣而精微或未尽故致广大又要尽精微如伯夷可谓极髙明矣稽之中庸或未合故极髙明又要道中庸又集注以尊徳性为存心以极道体之大道问学为致知以极道体之细恐亦未然窃谓二者皆有大小如涵养本原是大谨於一言一行处是小穷究道理大原大本处是大一草一木亦必穷究是小尝以此质之魏子才子才以为然姑存之以备叅考
　　有善无恶是性好善恶恶是情主张为善去恶之心是意诚意是为善去恶之心十分恳恻处
　　张子云心统性情程子云性即理也又云心如谷种仁则其生之性也阳气发处是情朱子云灵的是心实的是性性是理心是盛储该载敷施发用的又云心者气之精爽愚谓心无形体是人身一点灵处其中所具之理为性佛氏之徒只指那灵妙处为性以理为障故为异端后世儒者本学圣贤只是源头认得不真故流入异学而不自知如告子以知觉为性象山之学以收拾精神为主至门人杨慈湖论学每云心之精神谓之性故朱子辟其为禅近者诸公以良知为话头接引后学恐不免此弊朱子训蒙诗云性蔽其源学失真异端投隙害弥深推原气禀由无极只此一图传圣心
　　本是家常茶饭却恐诸公说得太甜了程子云敬则自然和乐和乐只是心中无事朱子云近日江西诸公好说寻乐予谓寻到苦澁处方有乐的好消息来未有不做工夫而能乐者此言殊有味
　　往嵗在滁城门外见人擕钱一大串偶因索断钱散在地不可收拾因悟一贯之旨盖道理散在事物上必得此心方可管摄若有分毫私则散乱无所綂矣
　　仁是心之徳如桃仁杏仁一般若有分毫私裏面便坏了如何得生意发达於外巧言令色不必十分装饰但有一毫取悦於人意思即是巧令知此而谨之即是为仁之方故曰知巧言令色之非仁则知仁矣
　　人不知而有一毫不平之意即是渣滓未浑化如何为成徳一斋尝有诗云为学要人知做甚养之须厚积须多君子一心如止水不教些子动微波
　　遗书云仁者浑然与物同体义礼智信皆仁也识得此理以诚敬存之而已又云学者识得仁体实有诸已只要义理栽培如求经义皆栽培之意以诚敬存之复涵泳经义以栽培浇灌之庶几生意条达自有不容已者然必先识此理譬之五谷不知其种得不误认稊稗为五谷耶虽极力培壅止成稊稗耳近世儒者有用尽平生之力卒流入异学而不自知者正坐未识其理耳
　　象山之学以收敛精神为主曰精神一霍便散了门人杨慈湖论学只是心之精神谓之性一句更无他说此其所以近禅朱子云收敛得精神在此方看得道理尽看道理不尽只是不専一如此说方无病
　　吾儒曰唤醒释氏亦曰唤醒但吾儒唤醒此心要照管许多道理释氏则空唤醒在
　　穷经须求古人作用处如尧岂不知舜之贤若一旦骤而用之岂不为舜害故歴咨诸职付之众论之公而已无与焉妻之二女即今所谓驸马复任为司徒百揆四岳俟其闻望昭著然后命之摄位如此犹有四凶之患盖驩兠共鲧皆勲旧之臣一旦遽处其下能无怏怏之心舜从而去之由是天下始服周公以王室懿亲位冢宰摄国政三叔倡为流言以间之周公避位居东后成王感悟迎之归三叔遂挟武庚以叛周公承王命东征而天下始定后世贾谊洛阳一少年耳一旦起而议天下之事宜为绛灌之徒所嫉伊川以布衣召用在朝有诸公为之羽翼犹不免有涪州之行我朝英庙复辟李文达公欲起康斋恐阻於浮议在朝与石国公议之石慨然托李公为荐章英庙差行人奉敕书徵之至则礼遇甚隆遂除左春坊左谕徳力辞不供职复赐敕书差行人送归当时若受职恐亦不得安其位由是而观古今人情世变恐亦不大相逺必得圣君贤相在位方可有为
　　精一执中就事上说寻常遇事有难处处羣疑并兴既欲如此又欲如彼当是时也尽把私意阁起竟不知那个是人心那个是道心故必精以察之使二者界限分明又须一以守之使不为私欲所夺如此便是允执厥中葢过与不及皆是人心惟道心方是中
　　尧之学以钦为主以执中为用此万古心学之源也舜告禹曰惟精惟一允执厥中又曰钦哉慎乃有位敬修其可愿曰钦曰中曰敬皆本於尧而发之且精一执中之外又欲考古稽众视尧加详焉盖必如此然后道理浃洽庶几中可得以执矣近世论学直欲取足吾心之良知而谓诵习讲说为支离率意径行指凢发於粗心浮气者皆为良知之本然其说蔓延已为天下害揆厥所自葢由白沙之说倡之耳故曰学者於是非之源毫厘有差则害流於生民祸延於后世有足徵者
　　夫道若大路然岂难知哉云云寻常最爱此数句明白痛快令人有下手处葢日用间事亲如此事长如此言如此行如此待人接物如此各各有个路数真如大路然只是人遇事时胡乱打过了若每事肯入思虑则心中自有一个当然之则何事外求故曰子归而求之有余师假使曹交在门教之不过如此集注乃谓教之孝弟不容受业於门恐非孟子意
　　有车马方与人共无车马时如何有功能方可不伐无功能时如何二者皆微有待於外孔子只据眼前而言所谓信手拈来头头是道如师冕见即是老者安之阙党互乡童子皆得见即是少者怀之在家则行之家在乡则行之乡在朝则行之朝在天下则行之天下便须制田里教树畜使老者衣帛食肉少者不饥不寒又如三子皆欲得国以治曽点亦只据眼前而言蔼然有春和育物气象与圣人同宜为圣人所许也
　　所谓求放心者非是以心捉心之谓葢此心发於义理者即是真心便当推行若发不以正与虽正发不以时及泛泛思虑方是放心要就那放时即提转来便无事伊川曰心本善流而为恶乃放也此语视诸儒为最精
　　人之思虑多是触类而生无有宁息时节通书所谓憧憧往来朋从尔思是也朋类也试就思处思量如何思到此逆推上去便自见得禅家谓之葛藤所以要长存长觉才觉得便断了
　　往嵗在山东答都宪唐虞佐书云近来诸公议论太髙稽其所就多不满人意如枫山先生为人只一味纯诚比之他人省了多少气力只今已是风动海内乃知忠信骄泰得失之言为有味方欲从事於此顾以学力之微无以胜其习俗之深为可惧耳
　　若贪富贵厌贫贱未论得与不得即此贪之厌之之心已自与仁离了如何做得下面存养细密工夫所以周子论学以无欲为要其论颜之不改其乐必以能见其大为先也周子此论直超脱宜其胸次洒落如光风霁月也耶
　　委吏即今之所谓仓官以大圣人居之亦只是谨其出纳使会计当而已乘田即今之上林苑以大圣人居之亦只是时其水草使牛羊茁壮长而已安能少加於是由是观之则凢居官莅政不问位之崇卑事之繁简只要尽其职分所当为而已不必强生意智乐於纷更取赫赫之声誉也至於为宰相亦只是从天下之公进退天下贤才择其才徳出众者分布要地与之共理天下之事辅成君徳上当天心使无水旱疫疠之灾人人得饭吃得衣穿则宰相之职尽矣外此何容心哉
　　朱子云不带性气的人为僧不成做道不了昔一斋受业康斋之门康斋一见喜之云老夫聪明性紧贤契也聪明性紧小儿璨聪明不性紧
　　康斋一日填地狱使人召一斋来看云学者须亲细务一斋早年豪迈不屑细务由是折节向学在书馆虽扫除之事必躬自为之不责备家僮
　　康斋有斋规凢四方来学者禀见其泛泛来往者令不必禀盖以世既无人不得不以师道自尊一峰未第时一日同廖简来访康斋不出时一斋在彼谓此亦有志知名之士如何不见康斋云我那得工夫见此小后生耶康斋令乃子具膳相待而别一峰甚不悦移书四方士夫有鸣鼓攻之不容在名教中作怪之语康斋若不闻时张东白从而和之一斋谓之曰君子小人不容并立后世自有公论假使后世以康斋为小人二兄为君子无疑倘后世以君子处康斋不知二兄安在何处不若虚心以待天下公议由是议遂息
　　尧欲求人逊之以位众以舜对取其克谐以孝成王命君陈继周公治洛独有取於孝友之君陈可见孝弟为人道之大端学者之先务孟子云道在迩而求诸逺事在易而求诸难人人亲其亲长其长而天下平观此尤信
　　心要有所用日用间都安在义理上即是心存岂俟终日瞑目跌坐漠然无所用心然后为存耶
　　尝疑腔子不是神明之舍犹世俗所谓■〈日匡〉当之■〈日匡〉指理而言谓此心要常在理中稍与理违则出■〈日匡〉当外矣如此说则满腔子是恻隠之心便说不去不若照旧说为善盖心犹戸枢戸枢稍出臼外便推移不动此心若躯壳之外不在神明之舍则凢应事接物无所主矣并录於此俟就有道正焉古人所以贵论心也
　　耳之聪止於数百步外目之明止於数百里外惟心之思则入於无间虽数千万里之外与数千万年之上一举念即在於此凢理之精微不可致诘者亦可思而通之即此是神故思曰睿睿作圣
　　象山之学虽主於尊徳性然亦未尝不道问学但其所以尊徳性道问学与圣贤不同程子论仁谓识得此理以诚敬存之而已又谓识得仁体实有诸已只要义理栽培盖言识在所行之先必先识其理然后有下手处象山之学谓能收敛精神在此当恻隠自恻隠当羞恶自羞恶更无待於扩充此与告子不知性之为理而以所谓气者当之虽能坚持力制至於不动心之速适足为心害也朱子曰以天下之理处天下之事以圣贤之心观圣贤之书象山所引诸书多是驱率圣贤之言以就已意多非圣贤立言之意如谓颜子为人最有精神用力最难仲弓精神不及颜子然用力却易云云其与程子所谓质美者明得尽渣滓便浑化其次惟庄敬以持养之及其至则一也不同岂直文义之差而已哉其他此类不可枚举试取其语录诸书观之当自见矣
　　长生乆视之说起於老庄恐是寓言人生在世特须臾耳勘不破者营营役役虽生百年犹旦夕耳若勘得破超然物表一日奚啻百年东坡诗云无事此静坐一日胜两日若活七十年便是百四十似亦有见世人不悟反信长生之说岂非痴人前说梦耶
　　井田封建或以为可复或以为不可复虽程朱亦无定论观孟子与宣王论王道二章有可复之理盖当法制未备之时且因天地自然之利而撙节爱养之既得民心为之地然后尽法制品节之详极裁成辅相之道惟其所欲为耳真命世亚圣之大才朱子训释详明可为得其旨矣善为治者法其意而用之所谓处之有术期以数年不刑一人而可复者此也盖必得圣君贤相在位选择天下贤能分布中外凢贪官汚吏贼上害民者悉去之广储畜而省冗费劝农桑而惩游惰使民养生丧死无憾然后与识达治体者讲求经制之详庶几有可复者程子云天生一世才自足了一世事正谓此也
　　今滕县即古滕国予尝过之地多山涧坡陀突兀难开沟洫雨泽水泉不潴孟子劝文公行井田不知如何经画然亦只据古法告之至其末则云若夫润泽之则在君与子矣
　　中原地势平衍绵亘数千里可为井田然地髙水下雨下即深入土中难开沟洫恐古今异宜只宜定经界以种菽麦稻田决难以人力为也
　　江南多稻田苏松处地势寛平可以画井田然多水潦其余江浙诸处山多地少广狭不同宜依程子说就其广狭为之不可画井处止须定其经界人各受一区使不失八家同井之意为便大抵南渡诸儒逺去中原止据纸上立论其说不可行
　　选诗陶后鲜有佳者独康斋五言诸作直自胸中流出冲澹和平足嗣清响非讽咏之乆无以见之朱子谓若曽用力学渊明诗然后知渊明诗非著力所能及也愚於康斋亦云
　　旧在南都与黄撝之论康斋诗渠亦记得两句云红日漏窓春睡起满庭芳草落花闲考之本集不载又宿鹅湖寺诗云荣辱不惊孤枕客四更云月吐寒光又旅次诗云虚窓一榻平安梦人在春风醉碧桃非涵养之乆得於夜气之深者安能及此
　　康斋诗好说梦字如一枝聊息梦中身又与一斋诗云老去乆於浮世淡重逢端似梦相求真能勘破世事如梦也
　　看浸种知养心之法田家浸种俟其滋润透彻然后捞起沥乾而摊之日下使燥湿得宜用稻草包置筐内至二三日后又放出用温汤洒之拌匀仍包裹如前如此者三四次则和气熏蒸萌芽悉达於外矣人之一心生理具足与榖种一般不知养之之法无由得达於外若能敬以涵养不忘不助使有春和意思则善端自然萌著又须涵养经义日日浇灌之则发荣滋长自有不可遏者所谓苟得其养无物不长苟失其养无物不消者此也程子曰心犹谷种仁则其生之性也阳气发处是情朱子曰如鸡抱卵看来抱得有甚暖气只被他抱不住便成雏子若把汤去汤便死了才住便冷了此言最善名状故并记於此
　　京口丁补斋先生倅吾郡时常行部到山中憇里之普照寺余尝侍教先生问予何如谓之明徳予以心对先生云既曰心何不曰明心说是性何不曰明性予思无以对而请教焉先生诵管子语云思之思之又重思之思之不通鬼神将通之汝且去思予退以朱子所释明徳之义反覆思之或问明徳是心是性朱子答云心与性自有分别灵的是心实的是性性是理心是盛贮该载敷施发用的由是恍然有悟自此看书不敢草草於后少有所得皆公一问之力也终身不敢忘徳近年寺废僧徙从有司购得遗址结屋数楹扁为明徳堂因书此以示子侄使知所用心云补斋名玑字玉夫邃於理学终於广东提学副使
　　予昔有志於学而不知操心之要未免过於把捉常觉有一物梗在胸臆虽欲忘之而不可得在南监时一日过东华门墙下有卖古书者摊在地上予偶检得四家语看内有黄蘖禅师对裴休云当下即是动念则非伫立之顷遂觉胸中如有石头磕然而下无复累坠乃知禅学诚有动人处於后看程朱书说得下手十分明白痛快但在人能领畧耳故曰吾道自足何事旁求
　　圣贤之训明白恳切无不欲人通晓白沙之诗好为隠奥之语至其论学处藏形匿影不可致诘而甘泉之注曲为回互类若商度隠语然又多非白沙之意且诗自汉魏以来至唐宋诸大家皆有典则至白沙自出机轴好为跌宕新竒之语使人不可追逐盖其诗本之庄定山定山本之刘静修规模意气绝相类诗学为之大变独古选和陶诸作近之朱子云作诗须从陶栁门庭中来乃佳不然无以发萧散冲澹之趣又云李杜好处多自选中来又云杜诗夔州以前如画夔州以后自出机轴横逆不可当然变大段是难事须变而不失其正若变而失其正又不若守古本之为愈也
　　白沙诗云桃花乱点钓鱼船又云红蕖浪裏枕书眠又云美人家住红云岛欲往从之江水深亦可谓风流人豪也又云青阳动芳草白日悲行人愁人知永夜逺客惜流年来雁知天寒归人看月色老去又逢新嵗月春来犹有好花枝等句真不减盛唐也
　　有学有觉篇言有学乎无学乎有觉乎无觉乎盖谓学可以有觉也先难后获一语是学之要乃千金之壶万金之诺人能从事其间自然天机活泼有难以语人者即此是觉处获处何事得山之杖临济之偈乎甘泉之注恐非公意
　　白沙论学有取周子主静之说是矣但恐未悟无欲故静之旨每每教人静坐如云敢避迯禅谤全将作圣基又云蒲巷坐破千峰月信手推开六合尘虽得罪名教有所不顾惜哉
　　周子云一为要一者无欲也无欲则静虚动直又云寡之又寡寡之而至於无则诚立明通与克已复礼意同今不提起此心做主就视听言动上下工夫渐渐求造寡欲虚静之地直欲瞑目趺坐置此心於无物之处则私根何由以去本体何由以虚乎程子云坐忘即是坐驰朱子云要闲越不闲要静越不静又云如读书以求义理应事接物以求当理即所求者便是吾心何事块然独坐而后为存耶非洞见心体之妙安能及此
　　读白沙与东白论学诗敬疏数语于下以竢有道正焉
　　古人弃糟粕糟粕非真传
　　愚谓六经载道之文圣贤传授心法在焉而谓糟粕非真传何耶
　　渺哉一酌水积累成大川亦有非积累源泉自涓涓
　　天下之事未有不由积累而成者孔子志学以至从心孟子善信以至圣神朱子曰予学实由铢累寸积得之又云予六十一嵗方理会得若去年死也枉了今谓不由积累而成得非释氏所谓一超直入如来地耶
　　至无有至动至近至神焉发用兹不穷缄藏极渊泉
　　中庸云喜怒哀乐之未发谓之中发而皆中节谓之和中也者天下之大本也和也者天下之达道也道之体用不过如此可谓明白今乃说玄说妙反滋学者之疑从何处下手耶
　　我能握其机何必窥陈编学患不用心用心滋牵纒本虚形乃实立本贵自然戒慎与恐惧斯语未云偏后儒不省事差失毫厘间
　　司马温公吕与叔张天祺辈患思虑纷扰皆无如之何诚如公论至於程朱宁有此病程子云与其是内而非外不若内外之两忘两忘则澄然无事矣又云必有事焉而勿正心勿忘勿助长未尝致纤毫之力此其存之之道也朱子云才觉得间断便已接续了此皆任其天然了无一毫将迎安排之病心学之妙至此无余蕴矣戒慎恐惧敬也敬有甚形影只是此心存主处才提起心便安才放下便无安顿处是乃人心之当然有不容不然者若不知此而以装点外事矜持太过为敬则为此心之病矣故曰以为无益而舍之者不芸苖者也助之长者揠苗者也非徒无益而又害之
　　寄语了心人素琴本无弦
　　此是无声无臭处中庸一部书从天命之性说起都说尽了方说到此所以程子云下学而上达乃学之要今论学不说下学之功遽及上达之妙宜其流入异学而不自知也此诗清新华妙见者争诵之而不知其有悖於道予不得以不辨
　　汤武放伐为纲常计耳万一不幸事败虽身蒙篡弑之罪有所不顾吾人立朝处家事有干於伦理风俗者必须极力正救其可含糊姑息置之不问耶先师一斋家居以正风俗为已任凢邻里搬戏迎神及划船之类必加晓谕禁戒每每以此得罪於人有所不恤予自知读书以来幸尊长见信不搬戏迎神已四五十年近日邻俗有搬傀儡以禳疾颇致男女喧杂鄙心有所未安遂止之因书此以示子侄
　　古者宰相制国用虽天子不得以滥费凢为家长者不能制其钱谷之出入致使子妇妄用祭祀宴飨悉为之槩惴惴然惟恐犯其怒殊失易有严君之义此纲常伦理所闗家之废兴全在於此不可不谨
　　昔在山东与诸生讲孟子首章讲毕问诸生此章之意云何诸生对云此章孟子告梁惠王狥利之害惟仁义未尝不利予云此章固是孟子告梁惠王的说话于后著之于篇都是教天下后世自天子至於庶人皆不可不知此意世人只知有利语及仁义必将讥笑以为迂濶殊不知利中只有害惟仁义则不求利自无不利譬之甜的物事吃过则酸苦的物事吃过方甜如人家长尚利惹得一家莫不尚利由是父子兄弟交相攘夺相劘相刅必至倾覆而后已若家长尚义惹得一家莫不尚义由是父慈其子子孝其父兄友其弟弟恭其兄莫说到门祚何如只据眼前家庭之间已自有一段春和景象何利如之不必逺求稽之一家一乡亦可知矣又如吾省宁王可谓富贵之极却被利心所害要做皇帝事败械送京师赐死家无噍类宫殿鞠为草莽利在何处日前过杨州得见髙尚书家事尚书为人平生亦清谨长子淇有才能干济家资致钜万死后庶弟与其子奏争财产朝廷差锦衣卫官同巡按勘问辱及妻子肌无完肤追银数万方变卖田产以足所奏之数门巷萧然利在何处说到此诸生莫不悚然时有府官在侧不觉却步举手云老先生说到此令人毛髪俱竦间中偶及此贞侄辈请书之为家人戒云
　　予在山东提学时都宪王据东昌府知府申说观城县廪増缺多欲将某县学某某挨补都宪行二司令与某议予复状云祖宗立法经权并用至精至备未可轻改如学校一事府廪四十一年一贡州廪三十缺四年三贡县廪二十二年一贡未尝以地域中边人材多寡稍异其制至於科举之设本为甄拔异材然亦镌定解额会试京师则巻分南北其所虑者深矣行之百五六十年文化大行天下皆知诵习孔子至於海濵郡县间出异材视中州亦不少让今以某县员缺欲移某县挨补则鑚刺之徒纷然竞起致使海濵之人目不知丁而后已此非祖宗之法本职不敢轻动自取变乱之罪事遂寝近时建议不问食粮月深浅止将文义考在前列者充贡有考不中等者罢归而罪提学将使偏方下邑无人才去处十数年不得一贡如何作兴士子读书殊失祖宗法意因记於此

　　○滁州省愆录

　　每事不失之怠缓则失之急躁宜戒之
　　心本有用之物而置之空虚之地可乎
　　数日警惕之意比前较缓宜时时提醒程子云懈意一生便是自暴自弃
　　偶命仆隷净扫庭中荒秽遂觉眼前寛快人能一旦洗雪此心而去其积习之染其气象当何如耶
　　朱陆同异之辨前辈已有定论细观其书当自见之今就其中摘其一二稍稍同处遂欲会而为一非所谓不揣其本而齐其末方寸之木可使髙於岑楼者耶近时诸公力扶象山之学极诋朱子之学支离盖亦未能平心易气细观其书以致然耳王钦佩尝谓予云朱子所著诸书或有初年未定之论兼门人记录未能尽得其意者亦或有之吾辈观之但择其好处今王阳明专择其不好处来说岂不是偏耶
　　鸢鱼除饮啄牝牡之外更无他念所以得遂飞跃之性人虽万物之灵心中有多少私意如何得似鸢鱼直须摆脱得开无丝毫惹绊方有此等气象
　　大而君臣父子小而盐米细事处之皆当即此是道
　　湛然虚明者心之本体本无存亡出入之可言其有存亡出入者特在操持敬肆之间耳所谓范女不识孟子然亦知心殆此之谓欤
　　示滁州学诸生
　　好问好察而必用其中诵诗读书而必论其世则合天下古今之聪明以为聪明其知大矣近时诸公论学乃欲取足吾心之良知而议程朱格物博文之论为支离其何以开圣人之知见扩吾心良知良能之本然此乃入门欵於此既差是犹欲其入而闭之门也不得不为诸生言之岂好辨哉
　　人家有三要兴积徳兴有内外有礼义兴能勤俭兴有三要败积恶败无内外无礼义败奢侈败
　　尧舜禹积累缔造深仁厚泽至太康一尸位民即贰其心以此观之祖宗徳泽不可恃还是自家能敬徳可恃
　　人生在天地间不生为禽兽而生为人既生为人又不生於海外而生於中国既生於中国又不生於卑汚之地而生於大族既生於大族又不生为庸凢而生为聪明才俊儒衣儒冠其为幸当何如耶今若又不肯向上为人真可悲也

　　○中庸说

　　中庸一书朱子分作四支以愚观之当作八节看首章为一节杨氏谓为一篇之体要可谓得其旨矣后面说费隠大徳小徳等语所以终性道之意知仁勇明善诚身尊徳性道问学等语所以终戒惧慎独之意至诚赞化育笃恭而天下平所以终中和位育之意自君子中庸至唯圣者能之为一节首章中和以本诸心者言此节变和言庸以见诸事者言盖事事有个天然恰好处至精至微故屡赞其妙而叹其难然学者岂可以难而自阻耶必察之精守之固行之果然后中可得以执矣此发其端至二十章终其义无余蕴矣自费隠至父母其顺矣乎为一节盖言道之用广所以然者则隠而难知学者宜就切近平实处用功庶几有以尽其所当然得其所以然程子谓下学而上达乃学之要是也自鬼神之为徳也至治国其如视诸掌乎为一节言鬼神之情状以见有其诚则有其神无其诚则无其神是皆阴阳屈伸之妙用以此发端至下章皆言事死之事终此章之义以起下章也虽第十七章若泛言舜之大孝无与於事死之事然舜以匹夫有圣人之徳享富贵之极致使宗庙飨其祭子孙保其业延宗祀於无穷其为孝视武王周公为尤大断章取义以例观之可见矣武王周公之孝谓之达孝者以其能通鬼神之心也非天下之至诚孰能与於此哉自哀公问政至纯亦不己为一节盖承上章治国而言也上章言鬼神之徳露出一个诚字此章言修身为政皆本於诚而诚不可以不豫故极言诚之之功於后数章以人道天道相间而言每每提出一个诚字不一而足盖以诚为一篇之枢纽在学者尤为当务之急也自大哉圣人之道至蚤有誉於天下者为一节盖言君子体中庸之功兼内外大小而言下两节言制礼作乐之事本上章居上不骄为下不倍而言此中庸之妙用也自仲尼祖述尧舜至苟不固聪明圣知达天徳处为一节盖言圣人体中庸之功兼内外大小而言下两节言至诚至圣之道本上章大徳敦化小徳川流而言中庸之极功也末后一节举一篇而约言之与首章相应程子曰中庸一书始言一理中散为万事末复合为一理始言一理天命之性也末复合为一理上天之载无声无臭也其中达道达徳九经之目事神治民之事明善诚身之道修徳凝道之功制礼作乐之具圣神功化之极无所不备故常妄谓大学之书其体方中庸之书其体圆盖以此耳朱子义理精密训释详明无可议者独费隠以下谓前三章为费之小后三章为费之大鬼神章为兼费隠包大小问政章为兼大小包费隠此后至终篇皆为反覆推明天道人道以终二十一章之意不能无疑因肆臆说於右安得有道如吾朱夫子者执之以求正焉
　　愚尝妄为此说窃谓朱子复起当不易吾言矣顾以徳学浅薄无以取信於人耳间尝出示兄子资资答云朱子亦尝分作数节大抵与叔父同因检大全中庸巻端朱子云中庸当作六大节看首章是一节说中和自君子中庸以下十章是一节说中庸君子之道费而隠以下八章是一节说费隠哀公问政以下七章是一节说诚大哉圣人之道以下六章是一节说大徳小徳末章是一节复申首章之义鄙意偶与之合独费隠以下八章有未合耳乃知朱子集注章句成於早年於中容有未定之论迫於迟莫未及一一修改耳观易箦前犹改诚意章可见因书数语於后并以求正於四方君子云

　　东岩集巻一

　　●钦定四库全书

　　东岩集巻二

　　（明）夏尚朴 撰

　　○序类

　　奖异贤能诗序

　　吾邑谭侯在湘南为名士以易经领乡荐上春官屡屈於有司正徳丁丑拜吾邑令长下车首以民俗为问佥谓吾邑僻处山中故家巨族率敦尚礼义乡里小民亦乐於耕桑无外慕特其中时有儇黠数辈黩货健讼为民害然无根据剃而去之不难也顾其才亦能集事前此为令者当丛脞急遽之时或欲驾砌以用之往往堕其术中以致掣肘败官而去者有之遂使一邑蒙刁顽之名至今未有以雪也侯曰是诚在我乃籍积嵗在官为民蠧者悉去之由是奸邪屏迹民获以安侯莅官行已一以清心省事为本门无苞苴廨宇萧然举家蔬食越数日方仰一肉间行阡陌悉减导从所至民不扰礼贤下士作兴学校尤得贤士大夫之心未逾年政声籍甚闻於当道先是铅民有与巨室为仇遂刼以威惧罪逃窜山谷据险拒捕以自固势颇猖獗朝廷患之事下有司用兵剿捕钦差巡抚都宪孙公躬至其地檄侯置幕下叅决谋议事获以平侯与有力焉孙公由是知侯可大用特书其最敦遣厚币奖异之以为陟明之地其僚佐黄君辈倡邑之士夫作为歌诗以咏其事走书山中命予序之窃尝观之中庸论获上治民本於明善诚身而悦乎亲则知居下位而得上官之爱重顾亦有道耳岂必如世俗之所为哉侯之尊府君某先生尝为博邑未几弃官而归享有髙年为乡邦旧徳侯自幼得之庭训读书纉文饰躬修行而左右就养无违礼甚得其亲心之懽守官於此恒切思慕间会予言及辄停杯惘然有古人望云思亲之意非质之近於诚明畴克至此宜其试政未几遽得上官之爱重至於如此也方今朝廷急於求贤凡有才徳而困於下僚者例蒙简擢布列台谏部寺而有服大僚者甚众未尝以科第拘也侯既受知当道行见膺荐而起大用有日尚当以古之贤杰自期明善诚身以为之本使他日见之建明措之事业光明俊伟足以流声光於无穷庶可以答孙公之知而於诸君咏歌期望之意为无负矣庸书此以俟

　　贺刘君伯凤卜居祈峯序

　　三代之教民也以有用之学后世之教民也以无用之文予观周礼大司徒三物之教本末具备皆切於民生日用之实不为无用之空言士之入学率以是教之教之无成功归之於农当是时也学无滥士野无滥农达则举其所学而措之於政不幸而穷焉则亦有以自乐而无待於其外后世先王之教废父兄之所训迪子弟之所诵习率以举子之文及其老而无成虽成而不中有司尺度然后罢而出之则举平日之所业者曽糟糠瓦砾之不如以故得志则骄纵失志则悲愁自非志气不羣之士鲜不以得失为心而丧其所守者芦塘刘伯凤氏少游邑庠从搢绅先生业举子经书传注及性理史鉴诸书有闗於举业者诵之其习为文典雅简明亦不大戾於尺度不幸屡屈於有司晩乃得廪於学而卒为巧而力者所夺用是困顿而罢归於家君长不满数尺而有英气人皆虑其抑郁无聊将举其所守而丧之而君慷慨自若议论侃侃是非无所回互视在邑庠时不少挫非志气不羣者畴克尔哉晩厌所居喧杂改卜於祈峯之下两山环抱掬为漫池前面鹤山而灵山鹅湖诸峯隠隠约约出没於烟云百里之外有山可树有园可蔬有池可鱼有田可稼皆足以养生丧死无待於他求者暇日客至则剪蔬取鱼开樽布席相与饮於堂上醉则携客而出寻壑经丘髙登逺望超然如在物外皆斯堂之助也君有二子方在髫龀而斩然露头角课农读书之暇能以古人之学自其幼而导之竢其长而有得焉然后俾之修旧业以为仕进之堦则所以成君志而昌大其门者端在此矣堂既成予与元素仲素饮而乐之有感乎先王之教也於是乎书

　　书感兴诗后

　　古人之学惟务养性情故其为诗自然止乎礼义后世先王之教废而人不知所养其为诗也率皆凿空强作不复发乎性情之正矣虽汉魏盛唐等作犹不能无憾况其下者哉予观子朱子感兴之作才二十篇耳天人禀赋之理圣贤传授之旨异端悖谬之失俗学支离之陋与夫千古史学难决之是非而超然得於独断之余者率於此发之诚无愧於三百篇之作矣然公岂尝规规学为如是之文哉盖由平日涵养之功已至故其性情所发自然止乎礼义如此窃尝考之本集至日感懐之作有顾以多言害道戒不作诗之语而此诸篇实继其后则知公之有得於言者正惟有得於多言之戒之力耳故尝训学者云平淡自摄岂不胜如思量诗句至於真味发溢又却与寻常好吟者不同真名言也后之学者徒见其诗文之妙而不知其所本故其平生为学动以著述为事以致心愈劳而事愈左言愈多而道愈晦可胜惜哉故予因书数语於后用以告夫后之君子且以自警云

　　书小陂集后

　　此康斋手删本也康斋诗文近刻於抚并少作及尝删去者悉存观者病之予昔从游一斋得见此本手自抄录居恒讽咏於兹三十年窃尝谓康斋为人严毅而诗复和平中之所养可知迨至晩作类多愁叹之语抑可见其好学之心至老弥切也凡此皆考徳者所宜知因缀数语示儿侄辈使知康斋之诗诚可以独步当世非乆於玩索者不能知也后之欲刻者当以此本为正取少作及尝删去者悉附其后庶乎其可耳

　　重刋吴氏小学集解序

　　注小学者无虑十数家然详者失之支离简者失之疎略独海虞吴氏集解视诸家为善旧刻於某处惜嵗乆板蚀字多残缺建阳书肆传刻亦复讹舛钦差提学南畿侍御某君重加校正命某郡守某君刻於郡斋而以序属予予惟古者家有塾党有庠术有序国有学塾谓之小学庠序学谓之大学人生八嵗则入小学而教之以小学之道十五则入大学而教之以大学之道周末先王之教废孔子於是诵而传之以诏后世大学小学之书所由作焉遭秦焚灭大学犹幸存於戴记而小学不可得以复见矣尚赖曲礼内则诸篇亦於记存焉可以见其与支流末裔迥别朱子因而广搜精择以为小学一书葢尝考其篇章次第其曰立教者胎教保傅之教学校师友之教具焉其曰明伦者父子之亲君臣之义夫妇之别长幼之序朋友之信具焉其曰修身者心术之要威仪之则衣服之制饮食之节具焉纲领节目不越此三者其曰稽古者所以实此三者而已其曰嘉言善行者所以广此三者而已合而言之葢前四篇为内篇三代之言行小学之根本也后二篇为外篇汉唐宋之言行小学之翼卫也立言之意具见篇章若无事於注解者然初学之士知识未开苟於训诂文义有所未通其何以为持循用力之地哉吴氏集解虽不足以比朱子大学章句之作然字求其训句求其义章求其旨颇得朱子纂集之意葢朱子有功於圣门而吴氏不为无补於朱子也我朝稽古定制大纲万目无不毕举独学校一事未甚详备葢自国都郡县莫不有学而乡校不设於闾巷设科取士悉以四书六经而诵习不及於小学太祖髙览逺识独超於古特当时儒臣受命叅详学制者未及论定而致然耶今某君视学南畿之初即命郡县皆立乡社之学又命郡守某君重刻此书以惠学者且使穷乡下邑皆得以资其讲习焉其於国家化民成俗之意岂不与有助哉

　　赠邑博林先生序

　　晋江林君世仁蔡虚斋先生之髙第弟子也虚斋邃於理学能发所见於举业程度之外士子经其指授者类能取髙科跻膴仕君领荐上春官竟以乙榜授清江教谕丁内艰去服阕改任吾邑日升讲席课诸生如在清江时退则不废诵习解经纉文悉用虚斋之教不务穿凿诡异以要时誉涖任之明年典学宪副周公某移文敦遣有司具礼币以奖之又明年侍御巡按秦公某清戎陶公某复举奖异之典视周公有加焉学中诸生谒予文赠之予旧官南都有友人归自闽中以诗寄带於予谓此带得之虚斋者予即再拜而受之居常佩服窃取韦弦之义今虚斋吾不得以见之得见其带犹见虚斋况见其髙第弟子如君者乎顾以拙学窃奉多言之戒竟不能就之将考满解任北上而诸生之请益力能无一言为君赠耶窃尝闻之英才何代无之特以师道不立故不能有所成就师道立则善人多矣昔安定先生当学绝道丧之余慨然以师道自任弟子散在四方者皆循循雅饬遇之不问可知为安定之弟子虚斋近出南闽自为诸生时即有志古人之学潜心力究推所得以淑人视安定为无愧一时出其门者类皆气象可爱林君亲承謦欬得之言行者尤深简重寡黙克举教职盖亦无愧於虚斋宜其见信於诸生受知於当道至於如此也近时铨衡用人不拘常资由教官而蒙显擢者众君受当道之知而书其最於铨曹则凡世之所谓功名富贵皆君所宜有不知何以砥砺於后以答诸公之知耶昔尹和靖别伊川而归请教於谢上蔡上蔡云吾徒朝夕从先生见行则学闻言则识譬如人有服乌头者方其服也颜色恱怿筋力强盛一旦乌头力去将如之何和靖反而告伊川伊川曰可谓益友矣林君今去虚斋日逺恐亦不能无如上蔡之所虑者窃愿以心为严师而尚友乎古之人庶不负虚斋之教而於诸公知人之明有足徵矣予尝私淑虚斋而辱交於君乆窃附上蔡益友之义亦因以自警云

　　东岩集巻二

　　●钦定四库全书

　　东岩集巻三

　　（明）夏尚朴 撰

　　○记类

　　南京礼部题名记

　　我朝立国百五十年於兹典礼修明天下乂安近年权奸用事礼之大体十丧七八赖天地祖宗之灵寻就诛戮朝廷以南京为祖宗根本之重特命白岩乔公为礼部尚书甯庵吴公为礼部右侍郎二公同寅协恭日以讲求坠典为务退食之暇乃命掌故稽之载籍得自某公以下若干人列其名氏用识於石其所不可知者缺之而命某为之记予惟天叙有典敕我五典五惇哉天秩有礼自我五礼有庸哉同寅协恭和衷哉是知典礼虽出於天所以纲纪是道使之四达而不悖则存乎其人耳粤稽唐虞有秩宗以典三礼周礼春官卿有大宗伯以掌邦礼有少宗伯为之佐其下又有六十属观其会通制其繁简虽有不同其所以纲纪是道则一而已三代以上称盛治必曰虞周有以哉洪惟我太祖髙皇帝定鼎金陵稽古建官内设六部以分理天下之事而礼部与其一总之以尚书佐之以左右二侍郎其下亦有四司为之属凡郊社宗庙之礼朝觐会同之典与夫贡举贤才賔礼四夷之事悉於此乎掌之太宗文皇帝由燕藩入承大统遂升北平为北京府部之设一视乎南京后虽迁鼎於北而以南京为留都官之多寡事之繁简不同然此实惟祖宗根本之旧以故用人之谨一视乎北京三代以下称治朝曰汉曰唐曰宋而止耳求其乆安长治未有若我朝者也岂非祖宗立国之固建官之善而所以纲纪是道者又有其人欤然自开国至於今百五十年而其人之名氏已多不可考矣将不遂至於湮灭而无闻欤宜二公拳拳於此而有不容已者呜呼礼乐兴天下所由治礼乐崩天下所由乱后之君子其亦有感於斯夫其亦有感於斯夫

　　浴沂亭记

　　每疑丰乐亭非其故址暇日寻源独上得紫薇泉於深谷中信如记中所云欲作亭复欧公之旧未果也尝赋一诗贻龙泉寺僧怀聪聊志其地而寄吾兴耳会予具疏丐还故山因移疾居寺中命僧结亭泉上欲移亭扁於此既而思之滁之有亭多矣人独好游醉翁丰乐诸亭者葢慕公之为人耳匪直以其泉石之胜也今必欲易扁置此惑矣因以浴沂扁之时或倚杖行吟泉上以为乐由泉东行数百步少折而南上有栢子潭在崖谷中其深莫测我太祖髙皇帝龙兴初尝祷雨於此有应后命有司建庙以为嵗时赛龙之所连山栢木隂翳下有平地可憇水遶其前触石喷薄可玩因除地为坛名为舞雩坛由坛北行百余步有石桥水流至此转折而东滙为小潭泓澄可爱余波溢出铿然有声傍有土台出潭上可坐十余人疏泉环台而流名曰咏归台皆取孔子与点之意朱子云颜子之乐平淡曽点之乐劳攘是知曽点之乐异颜子之乐而吾人之乐又岂若欧公之能乐其乐耶旧尝游大学得逮事章枫山先生先生一日谓予云陈白沙应聘来京师予在大理往候而问学焉白沙云我无以教人但令学者看与点一章予云以此教人善矣但朱子谓専理会与点意思恐入於禅白沙云彼一时也此一时也朱子时人多流於异学故以此救之今人溺於利禄之学深矣必知此意然后有进步处耳予闻其言恍若有悟信以洒落为尧舜气象后读二典三谟乃知兢兢业业方是尧舜气象孔颜之乐端不外於此矣故周子有礼先乐后之训而程子亦云敬则自然和乐和乐只是心中无事是皆吾心之固有非有待於外求者必从事於敬庶可知其意味之真耳岂必放浪形骸之外留连山水之间然后为乐其乐耶因以告夫同游二三君子且著诸篇以自警焉

　　游梦仙桥记

　　弘治甲寅孟春之月梦一老者偕予至一所得岩穴焉中有栖真辟榖之士视其貌甚古聴其言洒洒可爱予甚竒之顾谓老者曰是宜名隠仙岩一日以事过东山縁南山以返命一樵者导予登壠脊以望偶见一石横跨山腰平衍可度有类象山仙人桥者忽忆所梦益竒其事莫春过霞坊拜刘元素仲素谈笑及此且欲以梦中之名名之仲素笑曰宜名为梦仙桥为佳次月仲素过予家拜先君墓时宿雨初霁隂凉爽快遂至其所列坐於石乆之度桥登南山之巅而坐焉则羣峰四合间见层出灵山诸峰隠隠约约出没於烟云二百里之外下视原野旷然四平新苗交翠一色际山流水屈曲映带其中楼台墟落夹水而居者歴歴可指徘徊四顾既去复留予欲作台其上仲素以登仙名之既而语予曰梦仙之桥胜境也今日之游胜事也不可无诗以记其胜遂赋五言古诗二章予率倚韵而和之诗成序记之噫有此天地有此山川吾信佳山胜水载诸图经者不为不众独南岩鹅湖怀玉以朱夫子旧尝讲学游观於此遂名著天下留为不朽故事今此山之胜殆亦不下於南岩顾以辟处一隅虽郡牒亦莫之载其或有待於今日乎使吾人克自砥励奋然以朱子自期待则今日之游未必不留为异时故事苟徒放浪於山水之间而学问之功漫不加意则他日追想旧游之地触物感时抑恐为佳山胜水之所羞耳且一泉一石其所以闗於得失者甚微苟有所遇接见於梦如此则凡事之得失有大於此者诚亦莫非前定吾人其可汲汲於此不以古之先贤圣自期共留声光於天地之间与山川同为不朽也耶

　　积善堂记

　　兄子贞聪明刚果足以有为使能致力於学亦可以取一第见用於时幼年予尝携之出外读书粗知句读不幸予父兄相继沦丧不胜公私之丛委乃弃其业而总理家政性勤稼穑知天时地利虽老於农圃者有所不逮早起而晏眠粪多而力勤嵗之所获率倍邻壤里族游惰者兴起皆知以勤生力穑为事盗窃由是少熄予尝赋诗贻之有阿咸也解作农师之句观者皆以为然晩以食指颇繁故居不足以容改筑於其东有堂可以供賔祭有室可以备栖息檐阿崇峻廉隅整饬有足观者别筑书屋数楹延师以教子孙课农之余偃仰其间时取古书翻阅粗识大义杂植花卉於庭每到开时辄为予置酒延賔以为乐酒酣成诗率有竒气观其襟度如此亦足以有为顾乃使之老於农圃而不自知此则予失教之罪也堂成之初举酒为夀而请名於予恳求一言以为训因扁之曰积善堂且进诸子於前而诏之曰积善之家必有余庆积不善之家必有余殃夫所谓积者岂一朝一夕之故哉葢自祖宗至於子孙无不善之人自幼小至於终身无不善之事自念虑之微至於事为之著不敢以不善之心介乎其间夫是为之积行之巳诚积之既乆则其世泽流衍洋溢岂可以一二世计哉昔后稷躬亲稼穑受封於邰千百余年至文王受命以有天下卜世卜年卒过其厯视夏商为独长此无他世积忠厚故也周人世守以为家法故伯禽抚封於鲁而周公之所以教之者不越君子忠厚之道其言具载论语故能与国同休至於乆而后失之逮今子孙蔓延天下不可数计而乃知古今人同家国理一其所以废兴存亡容有异乎哉予家自先世以来素以忠厚闻於乡予先君中宪大夫先妣太恭人其存心制行又汝辈之所习见故能致有今日予窃一第以为官汝辈受一廛以为氓门闾粗改其旧岂偶然之故哉第恐子孙狃於宴安不知持盈守成之道或有狥利以忘义剥人以丰己者出於其间世泽之延促未可知也庸书此以为训其详具在六经子史取而观之当自见矣何俟区区之言耶故曰与治同道罔不兴与乱同事罔不亡又曰积徳百年其后必昌斯言岂我诬哉

　　息庵记

　　偶感异梦遇异人得荒山数亩形势为颇异穴其地得异壤焉命工为予营一寿圹圹成筑室数楹於其侧以为游憩之地自扁之曰息庵庄子曰造化劳我以生逸我以老息我以死世皆以为旷达名庵之意葢取诸此然稽之字书息训止训生葢造化之於物也生则必止止则复生通古今为一息此乃万化之机轴学者不可以不知易曰天行健君子以自强不息夫能矜持於少壮者鲜不失之於迟莫予生七十有一矣来日能几何哉要当战兢惕励体天之行深思平生之过而改之不以老耄而自逸庶几无愧於心异时得安於地下虽歴万载犹有生气否则腐同草木而已矣奚贵於息哉故曰存吾顺事没吾寜也庸书此以自警并以诏夫后人

　　郎川潘氏义冢记

　　天下四方者男子之所有事也然多拘於势分不肯以有为其或势分非所拘无所为而为者其为善之心诚矣不然则亦有为而为至无所为而止矣而何有於义哉正徳戊辰江南嵗大祲建平尤甚次年春复大疫饿莩相藉僵尸载途诿之者曰发粟赈饥掩骼埋胔国家事也守令责也吾何与独吾潘君时英素知尚义周贫恤匮不遗余力有司尝奉诏旌为义官及此目击其事而寝食不安乃设粥以饲饿者施药以疗病者多所全活其有辗转沟壑率罹鸢鸱蝼蚁之惨者为义冢城北度田六亩凿为深圹号於众曰有能负一尸以埋者与谷若干就食之徒争相负入圹而埋之不下数千人又具酒食以时祀之於是死有归生有养一举而两得巡按御史北平刘公以礼奖劝且路收二馁童付之叹曰有司得如潘某者数人则江南之民我无患矣乃为立碑於按治所以纪其事因以为守令之不职者愧邑之慕义者又恐时移事改夷为平原相与谋议立石冢侧以垂诸乆而求记於予予惟孟子曰人皆有不忍人之心是心也固众人之所同有也奈何世变日下残忍者多虽可为如守令亦置民瘼於度外顾时英者闾阎中一齐民耳乃能推其所有於饥馑疫疠之余使乡之生死均受其惠如此非有所不忍无所为而不以势分拘者其能然乎朱子曰一命之士苟存心於爱物於民必有所济故陈尧叟为糜食饿汲长孺开仓赈饥富郑公活流民於青州范文正公复流亡於浙西民到於今称之使时英沾一命之寄则其所济当不止此尝闻之殷仲堪葬漂流之棺郭元振助五世之葬后皆获报於身而并及其子若时英之隂徳虽非有为而为然为善获报将有不期然而然者时英名某於吾宗居父行其大父公讳灏尝领永乐癸夘乡荐有义方之训时英能继其志为人之所不能为而又无所为焉是诚可尚也故僭述其槩於此尚当俟作史者采之以垂诸永乆焉是为记

　　东岩集巻三

　　●钦定四库全书

　　东岩集巻四

　　（明）夏尚朴 撰

　　○书类

　　答余子积书

　　钦闻盛誉无由拜觌往嵗舟过龙江拟约与子才纯甫同出一拜以领高论偶以贱疾中止继闻先大夫奄弃荣养有失具疏吊慰至今犹以为歉开嵗到此得接手教及与子才纯甫论性诸书足见留心理学且不以疎陋见外感慰之至敬斋之学笃信程朱攘斥异教有功於吾道甚大非得执事裒集遗书而表章之将遂冺灭而无闻矣是执事有功於敬斋也为不浅但性书之作兼理气论性深辟性即理也之言重恐得罪於程朱得罪於敬斋不敢以不复也人得天地之气以成形气之精爽以为心心之为物虚灵洞彻有理存焉是之谓性性字从心从生乃心之生理也故朱子谓灵底是心实底是性性是理心是盛贮该载敷施发用底浑然在中虽是一理然各有界分不是儱侗之物故随感而应各有条理程子谓冲漠无朕万象森然已具未应不是先已应不是后者此也孟子言人性本善而所以不善者由人心陷溺于物欲而然缺却气质一邉故启荀杨韩子纷纷之论至程张朱子方发明一个气质出来此理无余蕴矣盖言人性是理本无不善而所以有善不善者气质之偏耳非専由陷溺而然也其曰天地之性者直就气禀中指出本然之理而言孟子之言是也气禀之性乃是合理与气而言荀杨韩子之言是也程朱之言明白洞达既不足以服执事之心则子才纯甫之言宜其不见取於执事也又况区区之言哉然尝思之天下无性外之物而性无不在日用之间种种发见莫非此性之用今且莫问性是理是气是理与气兼但就发处认得是理即行不是理处即止务求克去气质之偏物欲之蔽俟他日功深力到豁然有见处然后看是理耶是气耶是理与气兼耶当不待辨而自明矣

　　寄邵思抑书

　　欧阳之行曽奉小柬达否近日两辱手书感慰前书教告恳切可谓君子爱人以德尤深感激谨当内断于心不敢负知己之教也吾兄近读何书能専一向裏用功否便中无惜见示万万生在此仍寓公署中向前颇有意味近日偶理会一二文字遂觉长许多麄心浮气之病可见前辈玩物丧志之戒为不诬也吾人今日且当扫去此等见解止将紧要书册日夕玩味庶使此心不致汩没将来有凑泊处也一清铭志子才坚辞不为以书命生为之不得已勉成付去并录一通求教可否望一一批示容从容修改然后登石为佳

　　寄魏子才书

　　顷者贵乡张汝翰先生回曽附数书及所撰李一清铭志草稿一通得达左右否初暑缅维精舎安适涵养玩索之功比前又何如便中无惜见示生近来见得孟子之学亦甚细腻如云必有事焉而勿正心勿忘勿助长虽主集义而言然细观之敬亦行乎其中优游厌饫了无一毫急迫散慢意思冝其用力之久能养浩然之气晬面盎背四体不言而喻矣敢贡其说於左右不知以为如何铭志望一一批示一清襄事尚逺一时未刻石可以从容修改也草草不尽所言仰惟心照不宣

　　复魏子才书

　　贵价来蒙恵书知合宅清吉为慰生在此亦幸如昨但逺去老母已久嵗暮思归益切近以疾上请量在开嵗得命行矣欲取疾从徽寜南归一时未得请教竢到家定省之后奉约吾兄及邵思抑徐可大姜源甫为三清懐玉之游凖鹅湖岳麓故事亦生平一大快也未知得遂否承诵李立卿之言使仆闻之感刻不已然仆之所以未能刚大正坐未纯正耳此恐立卿未能尽察耳盖仆窃尝自谓颇有一二分见处特以气质驳杂未能卓然直截於身心上用功加之贱体素弱曩年以病后苦思损心不得大肆力于羣籍之间以致学问孤单诚如立卿所云所幸者夙昔好善之心未忘方欲斩截自新以为破釡沈舟之计不知列位知己何以教我也吾兄绝利一源人亦忧其未能超然有一日千里之势足见惟日不足之意但此道广大精微不可以急迫之心求之须是认得路头端的而从容涵泳於其间渐有凑泊处耳朱子谓已於六十一嵗方理会得若去年死也枉了观书有感二诗必是此时做吾辈今日窃恐未当如此计功期效也鄙见如此高明以为何如

　　复陈孝子天锡书

　　逺承専人恵书知假令崇阳由真阳遡江而上此去舟次不逺适值寺堂王先生将到弗克迎候一见以订千古之疑柰何鄙作辱光和佩服不敢忘承示所疑足见留心性理容一一谛思请教也以不肖言之此等疑义姑且置之要须直截於身心上用功庻不担阁日子候他日有得自当种种解脱也鄙见如此高明以为何如吾人不仕则已仕则须从州县做起不惟此职近民且天下之事体皆聚于此更歴之多谙练之熟他日自当有得力处况吾兄平昔孝友之行可以动天地感鬼神而况於一邑耶君陈孝友克施有政当复见於今日矣岂特闾里之荣同年之光耶所需谱文以尊命不敢辞到任后望令侍者备录华谱一册见寄庶好下笔也吾兄行实未知其详亦烦令郎一一见示为幸此去相望数千里不知能得再见否切望懋德进学以垂无穷不宣

　　答邵思抑书

　　相望千里无由奉问近者小儿在吴门转致所恵手书欣审近况清适书中云云所以爱仆者深矣敢不自爱负列位知己之教耶仆在此且逾年矣恨无朋友之助近得王菂塘先生来为太仆正此公为人严重刚果一言一行皆出中心之诚无不可法相处未几为益不少信朋友讲习莫如相观而善功夫居多为不我诬也吾辈虽有志讲学未有卓卓如前辈者此其病安在无乃议论多而成功少耶望加勉励直截於身心上用功庶不负天下之重望万万前书恐舟次匆冗未尽所言便中无惜期约或得假道一会为幸仆分理马政在镇江等处并此报知暑中草草布此余惟心照

　　答周用宾书

　　逺辱惠书知回宅未久复寓钱塘杜门却扫坐进此道喜慰之至仆在此地僻事简时有游观之适亦如从者之在钱塘但懐禄不去有愧高风多矣相别七年齿髪日衰询如吾兄亦复种种岂天上果有清愁白髪翁耶呵呵仆旧因体弱亦尝留心丹书延接方外之士如捕风捉影无著摸处近来一味游泳经训时或有会心处乃知名教中自有乐地为不我诬矣无由靣话请教奈何嵗云暮矣请归旧隠从容燕养比之旅次事事为便如何晓枕偶得一诗并录呈谩发一笑
　　天上神仙不易逢闻君也作白头翁何时直上郎峰顶看尔青天骑白龙

　　寄资侄书

　　近闻与子重辈用心看书作课工夫有次第甚喜但作文字须用仔细修削务到恰好处积习既久不烦绳削而自合矣功课之余徐将程朱之书玩味数章切已体察要之躬行之实庻有进步处区区眼前得失安足累吾襟抱耶旧见白沙文集屡称贺克恭之为人未知其详近得其子士咨所集医闾集读之乃知此公辽东人名钦由黄门退处於家者数十年屡经荐举竟不起志趣高逺而为学平正笃实虽尝讲学白沙无一点虚旷意思盖得之程朱之训为多只今声闻凛凛诚无异管寜之在辽东矣此间止有一部俟令人录出寄汝辈看吾辈沉酣富贵以得失为心者仰视此等人岂直霄壤耶老叔不足学汝辈须以此等人为法庶不堕流俗去况将来日子几何在前如此今复不悟又恐在流俗下矣子重不及书并此道意

　　与林贞夫书

　　奉别多年无由奉问殊切懐想近得令尊老先生书知添令嗣而宿疡已全去体喜慰不可言况林园静处潜修力究其所造诣岂衰谬所能知耶重以为贺生本非用世之器自分林壑久矣不意复有此行殊乖鄙愿去嵗到此尝具疏力丐还山未蒙俞允强颜窃禄深有负知己平昔期待之意执事之志逺矣但不知别后新功何如无由奉叩生尝谓有古人之心自能为古人之事无古人之心欲为古人之事难矣切望拨置他书一味留心古训切已体察冀有得于心焉则他日发之言论措之行事又岂衰谬所能知耶恃爱僭敢及此惟知己亮之生老矣所幸好善之心未衰便中无忘警切之训尤见知爱之深也不宣

　　复高宪台请主白鹿洞书

　　奉别已乆无任懐想逺承専使走山中赐之手书且审比来起处清胜为慰书中称许过情且承谕以抚按诸公之意此必出於执事缪荐三复感愧不已夫鹿洞乃昔贤讲道之所事之废兴关系斯文不小必得其人如朱夫子及近时胡敬斋者主之必能讲明斯道以淑来学顾仆何人可以尸此责耶仆资质庸下志气昏惰加以近年多病旧学日就荒落安有践履之功自得之趣如来书所云方将谢绝素所往来温理旧习黙养吾诚庻求不负初志安敢强承诸公之命抗颜师席哓哓多言而欺人哉此实不肖之心非执事莫能照察也抚按诸公处望力赐一言使得遂所辞于未命之先免厪来使重取方命之罪尤见执事知爱之深也力疾草草布此不罄所懐伏乞心照万万不宣

　　附高宪台书

　　昔在南都得领教左右乃始知吾执事之学以忠信为本以践履为功自求实得不事虚谈真得孔门教人之旨扩而充之将何所不至视近时学者饰其外而忘其中浮于言而啬于行相去奚翅倍蓰此不肖所以深慕而敬服也近者巡歴南康两诣白鹿洞书院寻昔贤之遗迹叹今昔盛衰之殊重念江右多贤之地当必有感而兴起焉者乃以鄙见条陈作兴之宜于抚按诸公之侧慨然欲举而行之咸以师道不得其人为虑既乃有以执事言之众啧啧称服以为决非斯人不可此固素行之在人夫亦大方士子造就之机也诸公欲即遣官以币上请恐失之遽乃命不肖逹其诚俟不拒然后敢至以执事饱学未施弃官而归林谷当推之以淑乡人厚风化夫亦执事之心也且不肖亦得以时就诲益以自附于君子之列兹又一人之私也尝以谕诸生择其学行志趣之可进于道亦多唯唯而行者矣凡所以处之之方亦既详备而所以道之之道敬以俟执事万勿固辞幸甚两辱教无任慰感俗冗乆失裁答并此奉谢不备某年月日贲亨再拜

　　再复髙宪台书

　　近承専使恵书遥致抚按藩臬诸公之命使主白鹿洞教事生以薄力不足以当此责任之重已作一书奉复冀平昔知己必能恳恳诸公之侧使得遂所辞矣不意复蒙敦遣教官莫华同生员熊梅等四人逺奉书币到山中礼意诚恳若终不予释者岂不肖平昔深情厚貎欺执事致执事误诸公耶三复来教惭悚不已生旧游郡人娄一斋之门粗闻儒先绪论既而一斋云亡跧伏穷山绝无师友中间虽薄游两都得数君子寻以病归因循荏苒老大无闻求之身心性情之间可怍可愧者多特执事得之倾盖之顷未能深察此耳至于六经子史皆学者所当理会亦以病废学皆未涉其源流闻见孤寡尤为可耻以此学问使豋师席以应诸生之求得不欺人自欺误人自误有负诸公之命哉生旧有疯疾去嵗承乏惠州度岭疾作遂将文慿托韶守转缴今退未几旧疾未瘳遽勉强承命数百里之外徜徉容与於弦诵山水之间此於事体犹有未安执事知我爱我之深能不虑及此乎况近来血气尤觉衰减毎遇天隂骨节酸疼殊不可忍庐山风高尤非衰朽所冝即欲舆疾往三衢寻医调理冀少延残喘倘有再命之将弗获躬俟敝庐必且获罪诸公而相知如执事者恐亦不能逭其责矣伏乞诸公处极力一言使生得遂所辞为幸且使洞中诸友知有夏某者虽不足以膺嘉命然能知耻自守亦不失为恬退之士於洞中风化不为无少助也谨将礼币奉复并遣小儿贡齎此以布下懐无任悚息待罪之至尚朴再拜

　　复陈都宪书

　　伏蒙命有司具礼币敦遣教官莫华生员熊梅等逺降敝庐令主白鹿洞教事奉命无任惭悚此洞乃昔贤讲道之所当此废坠之余欲聚江右英材而教育之此为政第一义也必得天下第一流人物乃足以当之顾生何人可以承命且生旧有疯疾不时举发虽欲趣命有所不能谨将礼币托原教官上纳霜威之下不敢尽言恐重取方命之罪谨具疏托高佥宪与达下懐伏乞俯赐矜宥万万

　　附高宪台书

　　吏回承手教足见谦虚之德第兹举非出不肖一人之私实周充之倡之而抚按暨二司诸公成之也执事之德信于人人是以有此万万不惜一来不惟成就后学亦以慰诸公之意来喻云必如朱晦翁而后可此意恐太泥古之人耻独为君子苟有所得便当推以及人庶几大同无我之地可渐而至也必待大圣大贤而后可以诲人则为善者孤矣执事愿学晦翁者也与二三子寻晦翁之遗迹循其道而相砺焉不亦大可乐乎有义理之滋而无俗师课业之烦有山林之趣而无官府案牍之扰且为时育士以报朝廷亦执事之心也何如何如灯下俗笔不悉不虔照亮幸甚近作数首录上求教

　　复提学徐伯和书

　　近蒙敦遣礼币到山无任感激曽具状遣儿侄奉谢量已达台听矣仆以病足弗克躬诣行台一拜方虞得罪左右乃蒙复赐手书副以陆宣公奏议二册拜领尤用感愧承约为白鹿洞教主敢不蹑屩相从第念素缺探讨复行之功老大无闻徒以虚名误辱诸公之知方窃愧耻之不暇安能从公遨游其间以得之口耳之末者以诳来学重为斯文之玷耶兼之庐山峯高入春云气湿蒸尤非病骨所冝幸托神交必能照亮及此也近来士风已不可言执事视学之初稍加振作人心悚惧风闻已四达矣愿公益加淬砺黙养吾诚岂直江右士风为之否变耶草草冒昧及此无任悚息待罪之至

　　寄湛甘泉先生书

　　生受知门下最深顾以德业不修老大无闻有累于执事知人之明多矣往嵗在北都极荷汲引违别以来无任倾感近得所附周生书猥蒙称道过情三复感愧不已我朝士论卑弱逺不逮元儒至正统间薛文清讲道於北而吴康斋讲道於南时则有罗一峯者以气节风励天下由是士大夫争自磨濯视古不多让风声鼓动至今犹未衰熄所惜程朱之书诵习既久不无厌常喜新之意遂有取于象山之简径遂使学者茫然措其心於文字言语之外不肯就人伦日用处痛下工夫将来恐为患不细今幸遇执事与诸贤讲学南都此实斯文一大几会也程子云世既无人安得不以斯道自任惟执事图之万万生退处穷乡绝无师友丽泽之益所幸夙昔好善之心未衰敢不黾勉以负执事期待之意伏望时赐教言以起昏惰万万承示新泉语录一时未得卒业容看毕又当请益也兹因监生潘时表行便谨此少布懐仰之意伏乞照亮不具

　　上南都李巡抚书

　　窃闻富郑公之在青州会河朔大水民流京东劝民出粟得五十万斛益以官廪随所在贮之得公私庐舎十万余问散处其人选老弱病瘠者廪之山林河泊之利听流民取之主不得禁死者为大冢葬之明年麦大熟流民以逺近受粮而归凡活数千万人公之相业实兆於此尝自言曰过於作中书令四考矣今嵗灾伤甚广而江北尤甚死者相枕席挈家南归者已不计其数阻之使不得渡江则非仁听其渡江散之四方而不知所以处之非惟展转死于沟壑抑恐羣聚为冦不能不近为畿辅之忧也明公奉命以来凡所以振籴劝分者已无所不用其极但恐粮食有限不足以及数月救荒之用一旦告乏则前功为之尽弃为今权冝之计望与诸公亟命五城兵马及上元江寜知县尽籍内外城中龙江上新等处军民殷实人户及开舗面得利之家分为三等令毎家安挿饥民一人俱不分军民先上等戸次中下等户如饥民众多不足安挿上等户量添一二人毎人日与粥三餐二三碗共计米六七合似亦易给耳限之使不得他往先正谓人得一食则不死力可以营一食者则不至矣十家内■〈走賛〉空屋一二间计可容十数人如本巷无空屋可容量给官钱令买竹木芦席傍冷更铺邉搭盖二人共与草荐一二铺用木板阁之免令受湿生病饥民死者或官钱不足以给■〈扌彗〉不得已用芦席裹之责令地方火夫擡出城外深埋勿令暴露为犬豕所伤并行直隷府县凡在城在乡悉依此法处之流民至日一体安揷此特为目前鳏寡孤独流离困苦无所归者设耳若夫贫难下户数口之家方欲仰餐於官而营生於已者不在数又俟米船至日从详区处使人人得沾实恵则所全活岂止数十万而二十四考中书令有不足言者生昨晋谒畧仿富郑公救荒遗意僭拟及此伏惟俯赐听纳今开写进呈第才识荒疎言词拙讷不足以备明公采择无任悚息待罪之至

　　与王顺渠书

　　去冬家僮归自北都得拜手教具审动履之详且闻力辞宫翰退而家居非见几明决安能及此近见邸报寻有南廱之命此实多士之幸量能幡然一起振作士类仰副朝廷求贤图治之盛心也第恨相去颇逺无由知教条次第如何近时诸公论学好举良知作话头启迪后进末为不是独恨转脚处与儒先之论有未合耳今幸吾兄与南野先生同在此吾道一大机彗也切望虚心讲论如异时庄渠与吾兄之在郡庠时庶使议论归一而诸生有所持循矣恃爱及此亮之万万

　　奉内阁费鹅湖书

　　生以薄劣受知门下久矣顾以鄙疎自外有缺上问罪罪近闻恭奉制书进秉国钧实宗社苍生之幸岂直里閈之光耶竟抱足疾弗克恭诣潭府一拜重用为歉谨斋沐奉启为布下懐伏乞俯赐原宥万万昔温公退处于洛者十有五年一旦复起为相四海仰德咸拭目以观太平之盛明道盖尝私议于下谓宜兼用熙丰之党不然衣冠之祸未艾也温公窃恐虑不及此卒如明道所言论者惜之生出入门下有年且尝窃禄于朝故敢窃所闻於执事不知以为何如无任悚息待罪之至

　　与费钟石书

　　仆在北都相聚一载误辱尊礼倍于畴昔顾薄劣虽不足以当之然亦足以见子和之能进德也违别以来可胜懐想仆二月十八日河西务发舟三月十六日渡淮自淮以北盗贼充斥幸托庇无虞初意暂还舎然后扶侍老母同行第念人事纷扰非贫所宜兼慿限促以此径到南都已於四月初二上任矣别后想进学不已更愿以逺且大者自期区区声利之习一切扫而去之惟务涵养本源游泳经义则学问不期进而进矣况辞章之末乎鄙言如此不知以为何如四方盗贼蜂起殊为可畏令正之柩不宜经年旅殡於外宜即遣护送归更为安便便中草草布懐余情罔既

　　与夏桂洲书

　　生分甘林壑久矣此出非为饥寒所驱盖遇圣明在上亦欲图以自効耳不意旧有疯疾去冬冲斥道途偶犯北风此疾复作只今手足拘挛痛不可言医者类为老年之人血气已衰恐非药石所能疗矣用是具疏遣人賫奏望于当道诸公处力赐扶植使早得遂首丘之愿腐同先陇之草木为幸力疾草草布此伏乞照亮不宣

　　东岩集巻四

　　●钦定四库全书

　　东岩集卷五

　　（明）夏尚朴 撰

　　○志铭类

　　娄一斋先生行实

　　先生讳谅字克贞姓娄氏号一斋世为广信上饶人幼有异质弱冠慨然有志於道闻聘君吴康斋讲学小陂往从之游康斋一见器之谓学者须帯性气老夫聪明性紧贤友亦聪明性紧小儿瑮聪明而性气不逮贤友先生豪迈不屑世务康斋一日填地栿召谓之曰学者须亲细务由是益加下学之功在馆中虽扫除之事必亲不以责备家僮年若干领乡荐自以学不足不急于仕退而藏修於家往来师门者十有余年后为父兄强赴会试至三衢登舟风逆飘然以归家人讶之先生慰之曰此行非惟不中必有竒祸未几春闱果灾死者不可胜计由是皆服其有神见某年以乙榜授成都府学训导先生叹曰是殆天玉成吾也乃擕妻子赴任朱子语录未刻独康斋族中有古刻一部先生遣家人擕白金一斤购求未得遂假以归募人抄完擕往舟中翻阅谓吾道尽在此矣到任两阅月即谢病而归因号病夫杜门却扫足迹不履公门与弟莲塘先生辈日以讲学为事时先生声闻已著前后郡守皆知其贤往往偕僚佐候之先生皆不报谒惟俟其初至及解任去时往途次一拜而已先生之学以主敬穷理为主早起深衣幅巾拜於家庙出御厅事受家人诸生揖唯二苍头侍焉内外肃然凛若朝廷虽逹官贵人至者必整饰襟裾而入应接之暇即翻阅古书有至言格论契於心者吟讽不已悉用朱笔圈点纸弊墨渝不能去手至夜深方入内寝未尝顷刻少懈尝谓孔子佩象环取中虚之意因制象环佩之终日不去身或者谓非孔子意然能虚中无我如先生者其去子绝四者几矣孰谓非孔子意耶议论慷慨善开发人听者忘倦贤士大夫有道信者必造其庐请教至有终日不忍去者先生虽退老於家然爱君忧国甚诚切每读邸报见行一善政用一善人则喜动颜色若事有病於政治之大者必忧形于色不啻身立其朝目击其弊宪宗晏驾先生闻之恸时以子贵受封于家朝夕哭临垂涕不已郡邑政令有不便于民者必谏止之有不善惟恐先生知之田里頼之稍安先生既殁小民困於贪渔者皆思先生之德矣嵗有旱潦蝗虫之灾先生忧叹不已吁天祈祷辄有响应乐道人善乡邻有为不义如迎神搬戏划船及建斋醮之类必痛加禁止盖其齿德既尊以正风俗为己任虽得罪士夫有所不顾然皆出於爱人之诚久之亦自信服虽仇家无怨言此岂声音笑貎为哉先生气象岩岩众皆以为灵山降神所致一日忽闻灵山白云峰頺数十丈先生叹曰吾殆死矣越数日即寝疾而卒张东白铭其墓云灵峰信之主山哲人之萎岂偶然哉时属盛暑忽隂凉数日飒然如秋逮殓毕日出如故似亦非偶然者时龙游余元黙先生分教郡庠祭之以文云先生以刚毅之质受业康斋之门明正学迪正道为世鸿儒非惟门生子姓恪遵其教凡有官於此土者亦皆有所惮而不敢为恶是诚大有功於名教也识者以为名言先生之学不事辞章之末所作诗文皆摅发胸中之蕴取其达意而止名冩心集成化丁亥始有日录册子纪其为学工程间有所得辄书数语其上平正明白多有补于世教先生殁缔姻寜藩不幸遭逆濠之变举族逮系遗文散失无存独日录数册假录於先幸存予家意者天意有在乎中间敬用纂录俟访遗逸续书於后以备考德者择焉

　　施拙庵墓志

　　拙庵既卒之明年厥子銮将奉母柩而合葬焉遣兄子浚恩具状来请铭予邑僻在山中与闽浙接壤乡先生多出朱吕真西山之门以故俗尚礼义视他邑为胜予少时犹及见长老类皆敦重质朴言必及义有足畏者近年相继沦谢风俗日趍於下求其好贤尚义庶几前辈如处士者已不多得今一旦逝去能无感於中乎因据其状而铭之处士讳宏字文裕姓施氏号拙庵宋名臣参知政事正宪公之裔也其先霅川人五季时徙家信永丰之施村复徙邑里乾封处士生感异梦既长仪状魁梧识者异之其父尝遣馈药邑令莆田陈公裕公贤令也一见器之劝之读书自是手不释卷举史文辄能语其兴亡得失大意对客亹亹谈论不倦以故贤士大夫至邑者必造其庐酬酢终日不能去居恒简出出必正衣冠顒顒昻昻望之知为长者治家严整早起受子妇揖然后处分家事家人惴惴惟恐有过以犯其怒邑大夫屡以乡饮礼之坚辞不赴正宪公歴世既逺子孙寖以微弱处士能大其门闾建祠而祀之维谨且敦请名士以教其子孙俾不坠先业亦可谓贤矣病且革命扶出正寝顾谓侍者曰吾甚安之达旦神愈精明言辞慷慨平生英迈之气不少减生於某年某月某日卒於某年某月某日享年七十有六娶夏氏予从姐也幼失怙恃鞠於兄嫂自幼至长终日不离房闼虽家人罕见其面事舅姑以孝闻下逮臧获抚教如子女子妇化之不敢以恶声加焉处士爱宾客户外之屦常满随其人而为之治具未尝有惰容予毎过之寒暄之外无一剰语终日凝坐如塑羣婢奔走受命於侧不动声气而事无有不如其意者归语家众未尝不共叹其贤也生於某年某月某日先处士卒实某年某月某日也享年七十子男二长鏊邑庠生早卒次即銮王府良医孙男五长即浚恩郡庠生次某合葬於施村猎坛之原
　　铭曰易著家人天地大义其吉其凶何假卜筮贤哉处士亦有贤配宜得吉阡以裕后嗣

　　止轩刘君墓志铭

　　君讳珹字子美别号止轩世居信永丰之霞坊曽大父讳某大父讳伯渊号直翁君性刚直是是非非无所回互人皆以为有父风尝为邻族所苦众皆劝其少屈以自全君曰我性如石可断而不可屈也晩厌喧杂卜居李公坞课仆种艺之余惟延师教子而已因更名愚坞有羣盗夜入其室胠箧而去觉戒家人勿追家人尾其后得其迹具以告君君曰我富于赀彼窃几何何校家人卒得其人送之官狱成而盗逃有司遣逻卒捕诣君求赏而后行君曰彼盗吾物执而送之官操纵在彼我何与焉众皆无辞而去后有因获盗致累者皆叹君之识度好读古书而笃信其说於世俗方技若星命地理之说俱不信尝谓六经不言此而后儒或言之此所以不逮孔子耶然君宅葬精于堪舆之说者不能议岂非存心正直而鬼神黙有以相之欤於此益信其言亦足以祛世俗之惑君读书未多而所见如此岂非天资之高耶生于某年某月某日卒于某年某月某日享年若干子男二次賔议聘予女以卒之明年某月某日卜葬龙回坂之下原去直翁之墓为近
　　铭曰直翁有子宜有父风卜葬於兹宜近直翁

　　冰溪娄先生墓志铭

　　宸濠叛逆冰溪以妃族被逮死狱中圣天子御极诏议狱开释无辜娄氏皆得原宥有大臣阅奏牍见冰溪姓名顾谓同列曰是即所谓楼上先生昔尝不受宸濠衰服之命岂有从逆之意耶不死当见原士论惜之逮系之初众皆惧祸不敢近独其婿太学生上泸余锭奉其父英薮之命周旋其间不避艰险及械送臬司遣人潜随其后为之给衣药服食晏然如在家时不幸以疾卒其衣衾棺椁殡殓以礼某年某月某日卜葬上泸之郭墩予以门生得相役而视其■〈穴上之下〉锭以墓铭见属义不得而辞也按冰溪讳忱字诚善其先信阳人元季有讳子福者逃难南奔遂家上饶之盈济坊曽祖讳德华祖讳思显赠河南道监察御史轻财尚义乡称长者妣杨氏父讳谅字克贞成都训导封南京兵部职方司郎中号一斋受业聘君吴康斋得河洛之传妣余氏幼有竒质落语辄惊人顾为文不能徇时好以故连不得志於有司晩由嵗贡受归安训导未几即弃官而归忿其兄之所为托疾不下楼者十年自号病阁户部侍郎邵二泉呼为楼上先生及兄死作下楼歌以讽之国母之丧类受衰服独冰溪以吊服从事且力陈古义却之几为宸濠捶挫以死頼都宪王阳明救解得免生於某年某月某日卒於某年某月某日享年七十娶王氏生三女长适杭州府知府永丰吕夔次适锭次适李某皆同邑人也侧室杨氏生男仕幼名瑞松女一皆幼宸濠逆节将萌娄妃泣諌不从事败妃死槛送京师毎食必取饭呼娄妃食叹曰恨不用尔之言至此湖广参政同邑郑毅立之以诗哭之曰道义传心有定论贤妃原是一斋孙夫以一女子尚知用祖之训识君臣大义曽谓贤如冰溪老且死而乃亡父之训甘为逆贼之党耶因志其墓而系之以铭
　　铭曰有山苍苍有水洋洋是为陈克斋之乡公死有知当撰杖履与之徜徉

　　教谕潘德夫墓志铭

　　予友潘德夫不幸卒於官赖诸生得成殡殓之礼妻子旅寓数千里外而川蜀道险虑无以归时同郡郑立之以鈇钺镇成都而同邑郑文川亦在臬司皆与君有旧好闻讣嗟悼不已时出符传命有司给官舫送之归江行数月如履平地而无风波盗贼之虞人皆以谓君为善之报归未数月适典学徐公至以表章贤哲为事学中师生具事状白之兼得其实遂祠祀乡贤乡人无异议焉厥子时恢将卜葬而以墓铭属予予旧游娄门赖君启迪居多君之志行莫详於予及今不为之撰述后欲考论乡贤以正祀典者曷从稽焉乃不辞而为之铭使刻而掩诸幽并以告夫后之君子君讳润德夫其字姓潘氏号玉斋世居信永丰县前之南洲君端庄诚悫见之童稚甫就外傅即知勤诵习从叔宪副公珪见之喜顾谓其师曰是子可教冝善导之稍长从郡人娄冰溪业举子冰溪大器之擕以见其父一斋先生遂收置讲下一斋严毅英迈慨然以师道自任诸生中独致重德夫尝谓潘生可谓文质彬彬者矣至辄留宿语连日夜不倦尝顾谓君曰致礼以治躬外貎斯须不庄不敬而慢易之心入之矣致乐以治心中心斯须不和不乐而鄙诈之心入之矣此礼乐之本身心之学也君佩服其教不敢忘由是言动举止率循矩度而胸次坦然无纎芥可疑望之者皆知其为君子家故富於赀至君父已贫君取束修为养父母兄弟安其孝友冠婚宾祭未尝以贫废礼人以为难在庠邑士论归之典学李崆峒尝进诸生以人才为问众以君对时君居忧於家李公命有司以礼存问且欲延见君以衰服不敢见往拜於门李公嘉叹以为知礼为文平正典实不事绮丽能发所见於笔墨畦径之外屡试居上游顾厄于数竒竟不得志塲屋晩由嵗贡授辰州麻阳训导麻阳僻陋人鲜知学君至日升讲堂课诸生解义作文根极理致拳拳以务本敦俗为训诸生多化之者予友张常甫视学湖湘雅知君学时就麻地择诸生十余辈俾廪麻阳而就学焉六年升成都彭县教谕君已老矣犹日课诸生如在麻城时退而燕居焚香黙坐时取古书翻阅而涵泳其义间发为诗类有冲淡和平之味非中有所养者能如是乎欲谢病东归与予寻旧约一旦寝疾而卒岂亦予之不幸也德夫生於甲申年九月卒于丙戌年正月享年六十三嵗娶张氏子男三以卒之明年卜葬十六都汘洋岭之南原
　　铭曰昔在一斋讲学小陂河洛之传实在于兹君从之游学得其师匪善曷敦匪教曷施腏祀乡贤匪众之私

　　监察御史李君墓志铭

　　吾友李子芳卒之年厥子廷玉方在髫年及此始克卜地启殡而襄事焉先期走予山中求志其墓予不能辞乃据其事状为之志而铭之君讳艾姓李氏子芳其字也别号灵崖世居上饶辽源之鳯村其先素以财力雄其乡元季能纠集乡人据险阨立营寨以捍红巾之难乡人皆获安堵如故至今父老犹能言其事君生有异质早游邑庠受业同邑娄冰溪先生冰溪讳忱字诚善先正一斋先生之子辽源抵郡城百五十余里两蹑峻岭若登天然往返皆徒步虽蠒足有所不顾时从氷溪游者甚众僧舎不能容乃就栋宇高处因梁架木为阁悬寄檐牙犹鸟巢然终日闭户读书其中至夜分篝灯假寐几上少顷即起诵读逹旦如是者数年冰溪悯其勤作诗赠之有读残萧寺三更月踏破青山万里云之句为文屡更窜易积成巻帙动盈几箧士子争相传录由乡荐登弘治乙丒进士简入翰林为庶吉士诏命大学士东阁张东白先生教之东白讳元祯字廷祥与一斋先生为交邃於理学为海内文宗君受业逾年所学大进正德丁夘擢北道监察御史时阉宦刘瑾居中用事贼虐諌辅中外以言为讳君偕同列傅元等三十余人上疏极諌瑾怒传旨罚跪门一日时盛暑跪久率僵仆至有死者君独挺然不挠奉命按治两广潜奸宿弊洗雪殆甚贪汚屏息未几丁内艰归哀毁逾礼服阕竟被诬不复起士论惜之事亲以孝闻兄子壁早卒字其妇加厚为立嗣充产业赡之弟英为姚源羣盗所获君不避艰险极力营救得免於难盗势猖獗兵力无功率诬良民为盗君为白于总制都宪愈公得解释者甚众乡人死于冦者悉收其尸骸瘗之李氏族大以蕃故有祠堂甚巨毁於冦君合族众议复之规制弘厰加旧祀田为宗人所侵者谕以大义悉复之嵗时率宗族奉祀唯谨推其余増置田三百余畆并建义学延师以教子弟及乡邻有志於学者避冦徙居郡城之西街得周公墩构书斋数楹课仆种艺之余不忘诵习倦即杖履行吟以自娱时与冰溪及门人费子和辈往复赓酬毎有佳句为冰溪叹赏晩抱羸疾予往候之连榻晤语议论慷慨早年英气不少衰享年若干卜以今年葬县西龙潭江家山之源娶韩氏男一即廷玉邑庠生
　　铭曰太上无言太上忘情孰谓灵崖数尺之墓下有东岩百世之铭

　　刘东皋孺人周氏墓志铭

　　孺人姓周氏世家信之永丰大南岭后父溥广东阳江县令母王氏年二十归于霞坊刘东皋先生东皋讳珠字子明广州府经厯事舅姑以孝谨称东皋夷简质直不以内事经心孺人综理于内早作晏息事无巨细处之各有成法闺门整肃寂无人声东皋甚冝之性严而仁恕抚御僮仆有方虽挞之而不怒桃源盗起喧传攻及邑里里中望风奔窜而乘机投间攘夺者众孺人从容暇豫料简衣服器用及文集之类分命羣仆之机警慎密者藏之寻遇火灾一无所失东皋叹曰使汝为男子才不当过我耶家富于赀而厚自节约唯供祭祀宴宾客则必躬治酒馔极其洗腆而后已予官南都时先妣在家议聘其女以室贡子予恐孺人恩养太过异日时或不能安我之贫及归事予唯谨闲习女工无不如法嵗值少歉察其意未尝有几微见於辞色询之皆孺人之教且有次第古人谓子之不肖皆由母蔽其过而父不知观此尤信孺人屡举子不育惟一女即配贡恩能逮下晩得二男抚之不啻已出以今年月日卜葬里之郭山东皋具状嘱贡子求铭於予予以多病废学戒不作此久矣重东皋之请且德孺人之能教我子妇也因不辞而为之铭
　　铭曰易系家人以严为贵妇子嘻嘻悔吝随至贤哉孺人黙与易契卜藏於此宜昌厥世

　　南京工部主事李君墓志铭

　　君讳沧字一清姓李氏初号石泉后以弥文且近名遂去之世为金华永康人其先有讳逺者唐杭州刺史其子暘为参军破贼有功遂家於杭暘之孙德明为永康始迁之祖曽祖讳秉良尝代父诣狱而卒人称其孝祖讳仁仲父讳鉴母蒋氏兰溪枫山章先生尝志其墓君自幼凝重不妄语笑常侍父母侧承候起居如成人见者莫不叹异甫长即有志读书事师惟谨年十四补邑庠生弘治戊午领乡荐赴春官落第南归适父疾博延名医汤药必亲衣不解带者月余及卒哀毁骨立葬祭悉凖文公家礼服除入太学时枫山先生为祭酒甚器之正德戊辰登进士第奔母丧哭至绝而复苏者数每以不得躬视汤药殡殓忽忽如痴醉者两阅嵗遇忌日辄涕泣曰今虽欲尽孝敬不可得矣仲兄患足疾毎自外归必至寝前省视祁寒盛暑不废家事无巨细必咨禀而后行季兄泽早世遗孤友杜方在抱抚育教娶若已子卒以成立服除拜南京工部营缮司主事莅官廉慎有为时冡宰孙公为工部尚书雅知君凡有造作悉委之君条其材用徒庸率减前所计者什之五事不劳而集孙公甚敬信之遂差督甓仪徴君措置有方凡前官踵袭之弊非职守所当为而有病于人者悉罢之舟航往来及居民商贾之在仪徴者皆称便仪徴当漕河之冲宦官有道此者至辄欲启坝以行君具以法难之类慑以威屹不为惧或赠以文绮之属君亦辞不受平生有守类如此逾年竣事而还复差司龙江竹木抽分厰君以疾辞时石公以吏部侍郎掌工部事曰此非李主事不可必需其愈而遣之不得已起而视事执法益严虽宦官同事者咸惮之冡宰陆公闻其名方欲擢置吏部以自助不意寝疾而卒实正德十年七月十七日也享年四十有一病革时顾谓其所亲曰吾即死慎勿须材于公家为吾平生之累及卒无以为殓货马卖屋始克归其柩贤士大夫相与吊於朝行旅之人故有德于君者相与哭於野门生耆老之在乡者相与白于有司为立里门以旌之非诚所感其能然乎友人王诞敷以诗哭之有伤心病革买棺言千古须同易箦论之句识者以为名言配徐氏子男一名彬臣侧室某氏所出尚幼以卒之明年某月某日卜葬於霞里祖茔之傍去家数里而近一清为人诚笃果毅好义乐善不啻饥渇之於饮食游太学闻枫山论学慨然有求道之志及官南都日以亲贤讲学为事退食自公辄闭户不出潜心六经语孟及程朱文字以求穷理修身之方凡异端之说及近世辞章功利之习一毫不以经心尝曰人之为学当从人伦日用上实下功夫庶几步步著实不为空言予尝举论语数处微与文公不合一清不以为然予曰程朱论学及解经要义虽圣人复起不能易也至于文义之间岂无一二可疑处耶一清曰是固然矣但吾辈今日且当谨守儒先之训未可如此立论予深以为然呜呼一清之质近於道矣而学又不失其道天假以年则其所造非予可得以知而不幸賫志以殁不亦重可哀乎世衰道微异说蜂起程朱之言又将为天下之大禁予为此惧而力不足以振之方欲求助於人以为内修外攘之计得友如一清者而又一旦化去踽踽凉凉独学无助则所哀者岂直朋旧之情而已耶因志其墓而铭之
　　铭曰昔在孔门参以鲁得君惟质鲁故其学力垂绝有言事符易箦后欲知君视此石刻

　　亡友刘君元素行状

　　君讳绚姓刘氏字元素号定庵世居信永丰之霞坊曽大父斯清大父宗礼父伯安应诏输粟旌为义官俱以善称於乡母徐氏君幼有异质书过目辄成诵少长即肆力于学下笔衮衮有竒语年十三补邑庠生典学使者至得君之文读之惊叹曰此子必魁天下自是声闻日起屡必居上游然君性作文好竒古不肯少徇时好以故久困塲屋年三十二始与弟绘同荐于乡正德辛未会试京师寝疾而卒贤士大夫吊者相属于途如有爵者之丧然予昔与君同业举子恒窃以为不多让及在太学一日督课甚急君退即操笔疾书不属草两月程课不终日而毕予疑其为应文逃责之计及取视之辞气浩发议论层出予始叹其不可及时同逰太学者多四方名士皆以天下竒才目之而竟止于此岂非命耶君早嵗豪迈好使酒以气加人醒辄自愧或闭户数日不敢出及闻郡人娄一斋先生讲学于家得其议论慨然有志于学自是不敢纵饮与予同处山寺者数年终日危坐潜心六经语孟及程朱文字毎造一斋质所疑一斋深器之继逰太学师事祭酒兰溪枫山章先生退即执经请益於燕居枫山甚爱敬之事关出处之大义必召与之商确君亦尽言不敢隠作书力陈古义以风之枫山喜曰可谓爱人以德矣尝读书山居有处女造其室诱之君不为之动又尝处家居楼上邻有侍子蹑梯以上视归於君不顾去而复至者三君正色叱之下予尝问之君岂无欲者耶君曰乌得无欲第有邪僻之心时即觉面发赤身热如焚虽欲为而有所不能毎论古人忠义之士辞气慷慨激烈听者竦然闲居燕饮必歌杜诗及岳武穆文文山诸作以侑觞观此则其志之所尚可知矣所著有诗文若干巻藏於家辞严义正类其为人生于成化三年六月十二日卒于正德六年四月十日享年四十有五娶杨氏子男三长朝俞先君一年卒次朝举次朝宗女三皆适士族以卒之又明年葬里之杨坞去家五里而近予尝读欧公之文见其铭当时宗室之墓虽贵且显者亦不过叙其三代勲爵及生死年月间有行之可取者据事书之数言而止耳至於贤士大夫或铭其墓或序其文累千数言不能自己惟恐其湮没无闻于天下后世其心公矣今先生大人主盟斯道非若欧公以铭章自任而已如刘绚者虽不幸賫志而没然能以正自守不为淫邪之所惑虽古鲁男子不是过也伏乞一言以表其墓庶不没其为善之名幸甚谨状

　　东岩集巻五

　　●钦定四库全书

　　东岩集巻六

　　（明）夏尚朴 撰

　　○祭文类

　　祭娄一斋先生文

　　节彼灵山大江之南岷峨之英万古攸含维北曰徽朱子聿生南则吾信先生崛起先生之学朱子之道二三百年后先迭照维昔康斋讲道小陂先生弱冠往而从之领荐以起分教西蜀寻即告归了无拘束洞视千古以道自期乃所愿学必曰仲尼仲尼之学具在六籍濂洛闗闽以羽以翼先生如此沈潜有年寥寥绝学卒以言传礼乐性情身心之学表裏洞然无所不乐事物之几知止有定唯善变通随感而应刚大之气充塞天地顾兹流俗独立不惧逮兹晩嵗徳学日充辉光宣著天下闻风进不获施退未及传尽发所见著之简编程朱绪纶必提其要删述之功往圣同调六经奥旨必解其疑脱落训诂洞见精微爰定三礼以诏后世缮写未竟先生已逝予末小子僻处穷乡进承杖屦几易星霜方矢厥心以卒所业天丧斯文竟此永诀渊冰之戒幸获与闻敢不黾勉是行是尊精爽在天隂佑吾志俾克有成斯文罔坠呜呼尚飨

　　祭刘士凤文

　　维灵生有竒质夙负逺志落笔吐词煜有竒气早领乡荐遂掇髙第拜官南曹甫及五祀直声著闻孰不敬畏退食自公游心六艺黙契潜修岂直章句愿与时违罔溺於仕疏方上请遽以忧去读礼既终若将卒嵗孝廉之行至死不贰云胡不淑奄忽云逝哀动士林孰不陨涕贤哉邵公典学於是亦有徐侯敦尚行义奉祠於乡力抚其嗣匪私於君风化攸系卓彼一峯千载之士君位其末庶几无愧予忝同年同官南署误君知爱谊比昆季逾年闻讣哀悼罔既相去千里无由吊酹兹过邻邑望墓兴喟薄奠一觞用写诚意呜呼尚飨

　　祭王诞敷文

　　维我诞敷英迈绝俗胸次洞然了无拘束游心艺苑沈浸醲郁发为文辞清风穆穆莅政南曹类非闲局才名藉甚当道推毂出守名邦载叅岳牧遗爱在民如春斯燠方期大用以究所蓄天胡不愍而夺之速昔在金陵误君之辱道同肝胆爱逾骨肉为别未几郡斋同宿陈榻孤风古今一掬退处於家音问莫续出处存亡无由可卜逮兹问讯墓草已宿吉人云亡云胡不哭君富於诗遗稿在椟匣琴流水知惟我独幸君有子斯文可属后欲知君於此三复遥持一觞用写衷曲君如有知能不我烛呜呼尚飨

　　祭姜石泉文

　　惟君才堪世用名与行符貌虽不逾于中人心则特雄于万夫居家孝友言无间于内外莅官廉介事罔择于精粗厉难进易退之节守先事后食之谟当代之典章叨之於人者源源其不竭先民之成训储之於胸者耿耿其有余是诚方今之贤士为吾党之通儒不幸愿与时违命不我扶三子连丧君亦殒躯孤榇遥遥归自苍烟之外寡妻戚戚寻卒荒城之隅士林为之兴哀况同年籍而肝胆之相孚者乎所幸嗣后有人实先公一脉之流注托身有所与茶山五贤而并驱达人大观视死如无天道有知岂於君疎予忝末契嵗月云徂伤哲人之已往觉吾道之益孤薄奠一觞有泪沾濡呜呼尚飨

　　祭太史黄慎卿文

　　惟我慎卿英特罕类清才卓识见之童稚胷次洞然已无疑滞遇事敢为罔屑於利早游乡校潜心六艺含英咀华不溺章句文拟亦山蔚有思致芒洲留谶拟魁多士孰谓君名亦在第二事符诸古事亦云异君所自期岂在科第遨游翰苑英才攸萃众骛於名我求在志桐江炳灵大用可至天胡不憖竟止於是囊无遗金萧然布被赖彼诸公得终末事予以薄劣幸托末契夜雨连牀义比昆弟南北相违无由奉侍每读来书如剖肝肺方图论心遽已先逝追念畴昔曷胜陨涕情以事阻末由往酹拜瞻墓道宿草交翳迟迟一觞中实自愧呜呼尚飨

　　祭锦屏周松亭文

　　维我松亭风流儒雅家有徳人乡称长者晩结幽居以近楳野杖屦徜徉松醪独把予托末契谊比姻娅屡获登堂与公持斚兹过墓道歛衽下马薄奠一觞哀情曷写呜呼尚飨

　　东岩集巻六
