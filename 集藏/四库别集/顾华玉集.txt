　　钦定四库全书

　　集部六

　　顾华玉集

　　别集类五

　　明

　　提要

　　臣等谨案顾华玉集明顾璘撰总四十五巻璘有近言国宝新编别着録是编凡分六集一曰浮湘藁四巻由开封府知府谪全州知州时作二曰山中集十巻移病家居时作三曰凭几集五巻四曰凭几续集二巻皆官湖广廵抚时作五曰息园存藁文九卷诗十四卷并刻于嘉靖戊戍附録曰缓恸集一巻官工部侍郎时伤其亡女之作朱彛尊明诗综称其尚有归田藁今未见不知其佚否也明史文苑传称璘与同里陈沂王韦号金陵三杰后宝应朱登继起号四大家然璘与登羽翼李梦阳而韦沂则颇持异论又称璘诗矩矱唐人以风调胜今观其集逺挹晋安之波近骖信阳之乘在正嘉间固堪以之首举者也

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　浮湘藁巻一

　　（明）顾璘 撰

　　申思三首

　　戚戚岁云暮我行适潇湘兄弟持我泣父母泪縦横云有薄田畴卒岁具粢梁胡为去万里骨肉相乖张局蹐诉父母儿自恋家乡举事触眀宪置理窜南荒程期若星火不得少留行勿复逺思念兄弟善持将吞声出门闾沉痛絶衷肠
　　白日匿西景扶桑复东辉岐路南以北往来更践之人生百年内赋命良不齐凤凰翔九霄闻韶下来仪朝食丹山粟夕饮天汉涯驽骀服鞭策曲阪驱且驰驱驰岂遑恤所嗟意乖违一为北山叹聴者心伤悲苍天髙无极悠悠当诉谁
　　南征上衡岳长顾望旧都日月光逥薄锺陵欎苍梧朱凤何葳蕤竹实日摧芜虎豹对我号枭鸱噭相呼我行迫日暮驽马忽匍匐战兢伤心魂栗栗忧道途朅投主人舎胁息告勤劬怜我客异县携我就大巫服我勾漏砂佩我太乙符再拜谢主人归来始安居弃置勿复道多忧令人老

　　自龙江发舟至京口江水如镜呈陈大鲁南

　　海门东下大江平画舸夷犹尽日程绿树倐过瓜步堰青山背指石头城离筵醉酒思髙枕独客辞家慰逺行况有故人同晩泊西津相引看潮生

　　金山寺

　　俯槛江心寺涛声两带分天晴秋见海山润午生云短棹今重到名泉昔有闻西风吹别酒斜日未成醺云雾空江水维舟陟翠岑坤灵开别岛佛界净空林岩洞攀跻险鱼龙窟宅深行逢黄叶下秋思转萧森

　　虎邱寺

　　逺游访名山虎邱得初陟溪门乍深隐石径转崔嶪阴壑注鸣泉风林振疎叶岩僧解将引探古恣幽蹑波沉贞娘魂灰冷生公业伤哉剑池名祗见寒流渫酹酒呼干将千秋激豪侠

　　石湖同陈亨父泛饮

　　浩渺石湖水泛舟宜素秋羣山倒波下树拂青天流白日光荡潏蛟龙互沉浮长风激箫鼓放歌销人愁觞行金逶迤鸾刀荐羣羞请君但酣饮岁月不我留越城空黄土范碑委榛邱陵谷恒变易頋之増烦忧

　　吕翁南庄

　　渔樵三五戸恬淡自成村乱竹深藏宅平田近绕门松髙巢水鹤花老过河豚长醉丰年酒还思零雨恩

　　苕溪同刘西安元瑞话旧并棹至武林港别去

　　念子苕溪上孤舟逺过従去乡身万里对酒意千重岁计看秋稼离心寄晓钟柴荆期白首何日定行踪良晤殊方重交情晩岁深两溪秋并棹孤烛夜论心谑浪输肝胆飘蓬变语音因悲辞骨肉转忆向山林

　　岘山浮碧亭呈黄湖州子和

　　平湖短棹镜中来翠岫红亭罨画开雾树散分洲渚断云峰横带海天回登髙共续黄花节藉草仍探白石杯传道使君多暇日每携宾従恣徘徊

　　西湖

　　羣山窈回合豁尔开洪区澄波汇且广宛在都城隅灵秀自天辟台观絶世无虹桥荫芳树烟渚发红蕖兰桡闘转捷越女夸容姝莲歌荡人心挥金盛中厨靡靡即欢宴岂遑頋菑畬但苦白日暮西风吹水枯

　　游静慈寺因访孙山人一元

　　晨游招提境爱此幽胜偏南山峙其后西湖漾其前华标凌波起邃阁承崖悬修竹挺寒翠长松濯秋鲜岂惟会禅悦亦以招灵仙吾生厌尘网久懐奉真诠刀圭脱相授情爱亦易捐攀援洪厓侣翱翔凌紫烟

　　孤山

　　孤山葱而欎仰止林逋宅舍舟入荒蹊森森荫松栢往代云龙会夫子戢鸿翮皋夔道已沉巢许心所获岂无桃李颜寒梅自贞白皎皎空谷遗长愧缨冕客西瞻岳山坟凄其暮烟碧

　　灵隐寺

　　水泛趣已绵山行路仍窈迤■〈辶里〉经层峦花宫冠林杪峭壁槩微霄下映楼观小崖倾树孤撑亭逺泉重缭萧条僧气闲肃穆人声悄来游属秋暮蕉叶青袅袅入径薫名香憩涧狎幽鸟顾瞻桃源幽捐佩苦不早寄言都城子来者一何少诛茒傥吾遂庶离寰中扰

　　飞来峰

　　灵峰自何来嵚嵜待苍凤羽翮不肯敛时时欲飞动海云结轮囷■〈山含〉岈互勾控虚房缀悬蜂横梁亘垂蝀巨灵苦雕削真宰资玩弄初临侧躬入稍深复轩洞蹈危若浮槎瞰空疑覆瓮洼深日影坠谷转风驭送阴森絺衣寒踯躅芒履重班荆趺旧席剜苔纪新颂归来眠不穏一夜劳噩梦

　　岳王坟

　　崔巍中兴业浩荡英雄才刺身誓日月驱甲鸣风雷艰哉朱仙镇天地划再开君王亦何意自巻旌旗回中原本吾土突骑胡为来家昏鬼蜮啸国破长城摧宰木空南向厓山益悲哀举觞酹宿莽歌罢魂俱颓

　　桐庐江行寄汪佥宪一夔

　　晓发富春渚暮望桐庐宿江空寒水净岸转云峰矗孤帆缅逶迤霁景聊寓目渺渺沙际村浮烟霭丛木垂岩杞菊班覆垄禾黍熟兹方静无虞生理见耕牧髙贤莅行台敷政况清肃睠尔鸿雁居幸脱豺虎毒沉忧正浩荡且用慰心曲

　　严子陵祠

　　垂纶客去今千载犹见髙台对碧流几戸蓬茒余凤种万方戈甲一羊裘天空大泽星辰动露下秋山草木愁岂料平生逃绂冕却遗名姓在乡州

　　常山道中

　　旅况逢秋尽山行叹路賖旱来无野渡乱后少人家橘柚寒多实夫容晩自华愁云黯无极肠断楚天涯
　　迢逓常山道千岩落木风客程忧患里秋色乱离中问俗嗟生理逢人说战功伤心乌桕叶黙黙不禁红

　　泊弋阳溪

　　孤帆逗何处残月弋阳溪晩水澹相照寒鸦惊自啼逺游惭薄养多病忆幽栖岂是懐荣禄来过楚水西

　　寄广信朱太守亨之

　　南州腰笏始经年美政相传过昔贤洞冦买牛捐带剑野人无吏索租钱霜前禾黍孤城雨月下弦歌万井烟惭愧樗材亦何用皇恩又遣到湘川

　　雨中溪行杂诗

　　十日溪中舟格格响溪石孤篷过鸣雨忽失沙上脊
　　暮雨寒溪急秋烟逺岫微扁舟冲浪去何日顺潮归
　　暮程投野镇逆旅恋乡人怕有金陵客逢舟借问津
　　悬薄者谁室宛在水边居停舟试借问髙人或姓徐
　　秋容殊可悦客棹且须迟霜叶飞红雨烟岑抹黛眉
　　小舟乱如叶沉雅深渊中衔鱼自飞起不敢惊蛟龙
　　尽知为客恶还见别家多风雨空愁在山林奈晩何
　　楚天寒信迟况入小春月冉冉横山烟青青缀林叶
　　逺客经时节孤舟积雨寒无心争道路嬴得梦魂安
　　沧波生暮霭渺渺钓船归细雨寒蓑重斜风并棹稀
　　艰难伤物役澹泊爱舟居晩饭客遗酒夜灯儿读书
　　云断雨声歇水清天影流苦吟双短鬓髙枕一扁舟
　　山水行踪美风霜岁序阑髙堂遥送喜游子且加餐
　　日暮争渡喧天阴野风急孤客来何迟萧萧荷锄立
　　晩云横树薄寒雨入帘微川净鱼堪数人间鹭不飞

　　过余干

　　古城云暝草萧萧废井人稀昼寂寥三戸凋零伤旧楚百年熈皥忆先朝江头白骨乌鸢噪洞里黄巾虎豹骄闻道将军饶战略不应多垒遍苍郊

　　独吟

　　湘浦孤舟玉露寒戌楼鸣鼓烛花残青云怅望孙弘阁白首飘零子夏冠秋梦过家惟伏枕月华临水独凭栏参差欲就淮南隠已见山中桂树团
　　平川渺渺客愁生极浦丹枫映晩晴江水正连杨子渡离人何赖楚歌声天涯一郡空劳梦云里千峰不辨名长路栖迟阳月尽繁霜揺落瘴烟清
　　戎马中原鬓已华一麾迢逓向天涯荒城白屋犹征税故国青山更别家秋梦南归江汉阔暮程西望斗牛斜扁舟独宿空滩冷野戌悲风急夜笳

　　章江留别李宪副献吉屠少参文魁

　　恻恻伤逺别睠此清江流悲风激长薄浮云隐重洲去家邈千里惘然増百忧弭棹适洪都果谐心所求良友始邂逅道言互赓酬感叹风波事委曲舟车谋倾觞逺饯送毕景情未休嘉晤殊慰悦旅泊何淹留

　　豫章江上逢方大参文玉

　　甆罂酒湛碧玉浆雕盘鸡割黄金肪故人停舟劝我饮卷帘四座临苍茫江山信美客抱豁白日未午空罍觞气酣谈剧増叹息悲歌起舞江云黄忆昔先朝侍东署冠簮济济朝明堂芝兰闲馆重交结金玉艺苑腾文章一朝风尘忽澒洞故旧转盼多凋伤纷纭羣盗乱中土大夫负剑従戎行与君相逢江水上值予憔悴流南荒赠予荆南玉练纸相邀作赋庐山阳羇懐龌龊那能尔眀朝拂曙下潇湘

　　临江丛竹间虎

　　西林白日暮溪上无村坞牵夫仓皇啼入舟幽丛虓虎几噬汝舣舟侧望白额狞双睛■〈火霍〉电对人怒吁嗟尔虎太不武近渚鼋鼍肉磈礨岩穴豺狼饱而舞尔何不往搏食之顾来溪头惊我小儿女惜哉我无蛇弓鵰羽箭一发毙尔腊为脯呜呼豫章猛士千百羣安知无一李将军

　　暮泛秀江

　　桂岭望何极孤舟行转迷秀江斜景里衡岳乱云西宿雁冲帆起哀猿傍客啼多愁厌乡梦夜坐听鸣鸡
　　逰梁方失意适楚更悠悠寒野牛羊夕空江雁鹜秋腐儒悲末路幽兴狎扁舟欲向桃花水垂纶待白头
　　路转清江外舟移锦石中爪香分绿橘目艶对丹枫检药防山瘴陈诗叙国风冒霜梳短发应愧鹿门翁
　　石壁攅江狭风樯逆浪飞渐看湘国近转与客心违芳桂临波发遥岑隔雾微眀妆浣纱女妍笑竞斜晖
　　蓬舠依濑转筦簟枕肱眠急浪鸣舷过危峯就幕悬茭蒲时碍楫鱼鳖不论钱自喜幽襟洽浑忘物役牵

　　严太史惟中东堂

　　新堂诛茒仍故墟寒溪度郭鸣阶除春风入帘语巢燕朝日映戸坐看书酒熟时来长者辙山深何厌廛中居诗筒独驱一黄犬尘壁宛挂双银鱼

　　赠严太史

　　皇风振休藻夫子播清芬兴洽山水际心将贾宋羣市朝思大隐封域藉髙文讲幄虚懐切诸生待问频古称兼善义众拟上公勲莫学桐江叟终身逺汉君

　　宣风馆题壁和王大伯安

　　候馆哦诗销烛痕地炉煑茗恶溪浑叩门乞火有邻父打鼓报更还近村仲冬寂寂野霜落残更凄凄山月昏苦遭砧杵逺相聒独忆故园伤旅魂

　　浯溪

　　系舟浯溪下策杖登崇台嵚崟石壁古手拨苍云开娲皇彩烟灭遗此青瑶瑰元公性竒崛首发雕锼灾灵光落台斗照耀衡湘隈白日映寒野旷望江流回山僧指陈迹故宅久已灰污尊依然好饮者安在哉感叹惜形役长歌下崔嵬

　　初至全州

　　跋渉既累月始闻及清湘长风巻舟幕忽见湘山苍黄发数老叟迎予具壶浆面色颇黧瘦草际各跄跄拜起问生理辄言困兵荒云望使君至冀免沟壑殃我闻老叟言垂涕意彷徨比岁牧梁宋兵戈剧流亡逮此越万里民瘼乃同方忆昔始观国徒行不赍粮皇舆非改辙恵泽恒汪洋闵兹丰俭故所罪吏非良噬肤遂及髄割肉救疮疡天髙不能愬仰失日月光矧予既朽废岂有仁风扬登途入城府恻恻心自伤

　　答孟望之侍御时谪桂林郡博

　　燕台对酒感离羣麓口移舟更失君万里飘零同落叶孤城惆怅各停云书回桂水交情切人对星岩藻思芬遥想髙斋长隐几应怜案牍日纷纭

　　积雪（湘南旧无积雪是冬深尺）

　　楚水浮烟敛湘山积雪晴瑶华垂古木素月满寒城吏散公庭静溪喧客棹轻仆夫早严驾吾欲访袁生
　　南雪旧希见苦寒今乍逢空林愁虎豹积水喜鱼龙瘴疠全寛客祯祥复慰农千山如削玉长望倚庭松

　　再答孟侍御期予入桂林之作

　　春风桂岭忆同游腊雪湘江独倚楼星汉依微天北极岁华揺落水东流山蔵散吏衣冠懒云掩荒城鼓角愁正月望君騘马色纫兰搴芷共淹留

　　除夕喜金曼甫至

　　天涯除夕倍凄然客舎逢君转自怜瘴海风霜凋旧质荒城鸡黍对新年来时闾井人多换谪地音书鴈少传华胄正湏扬藻业腐儒惟欲傍瓜田

　　同金曼甫饮儿屿呈诗乃和之

　　圣世思柔逺孤臣敢爱身中年为客倦寒梦到家频道废伤新岁颜衰愧古人乡园今万里梅蕊为谁春
　　杜陵飘泊日骥子逺游身夜读居家惯羇吟对客频流年非孺子乡国有贤人桃李无贞性繁华祗竞春

　　上元十二夜饮蒋方伯诚之第观灯

　　日色渐落天宇澄月华灔灔东方升锦堂鸣钟集嘉客玳筵珠履纷相承饮君天台沆瀣之玉醴观君钱唐错采之华灯佳辰髙会感人意清歌绕梁乐何胜君家贵盛不可言于今海内称徳门公居岳牧领全蜀次公秉钧调化元英雄想望见颜色愧我流落叨攀援歌牛枉侧桓公聴弃马虚伤田子魂青云轗轲徒垂翅白日留连且举樽公将整驾登西路予亦懐乡欲归去共惜相逢不可长它年一笑知何处

　　春日寄徐伯川兼柬孟侍御

　　寻花东郭傍残曛伐木空山动鸟羣髙士难逢徐孺子故人犹恋孟尝君虚疑鬓髪经年老屡喜诗篇向客闻已办盘飱开竹径会湏车马驻江濆

　　浮湘藁巻一

　　●钦定四库全书

　　浮湘藳巻二

　　（眀）顾璘 撰

　　正月乡饮赋一首

　　国典崇先训礼饮及元辰鼔钟閟宫间乐兹黄髪宾牺尊湛醇醴肴核旅百陈鹿鸣侑行爵献拜敷皇仁缅彼虞周代养老叙彛伦执匕躬馈醤天子屈其尊四海渐美俗负戴不及亲蹇予负眀谴具位牧斯民顾惭唯风徳何能冀兴仁爰申孝弟义庶以诏邦人

　　湘山初游

　　湘国湘山天下稀青春幽览歴岩扉云疎列岫攅空起雨歇新泉出树飞石势参差依酒案佛香清净绕人衣南迁得就长歌地不用凭髙叹未归

　　春思

　　正月湘南春可怜李花如雪栁垂烟殊乡剰借芳菲节莫向东风惜酒钱
　　粟家渡头春草齐栁侯祠下早莺啼傍人莫笑山公醉请看城头白日低
　　来时江草带霜华忽往城南杏已花把酒对花如建业离人何事不思家
　　庭前古松髙百尺屈干回姿如老龙我欲据床还散髪簿书堆案不従容

　　吊宋刺史栁仲涂书院废址

　　昔贤政多暇学道恒山居遗构俨像设流风激乡闾时代屡迁易胜观鞠为墟居人伐嘉树野火灰堂庐有作不肯述益叹今人疎始闻慕芳躅既来乃重歔指顾亭台迹叹息经营初林涧有余愤曲水但空渠誓将理荒秽心逺力不如朂哉同官客勿俾初愿虚

　　送鲊孟侍御孟有歌罢无鱼之句因嘲之

　　广文今在桂林居徒壁曽无担石储我儗封筒遥送鲊君毋弹铗更歌鱼

　　春日盘石江上

　　歴歴春山色留人坐不归空园花自发芳草雉争飞多病懐乡切端居出郭稀尘冠将白首无乃负渔矶

　　夜归值雨

　　沉沉城郭近咫尺路行难静夜千山雨长林二月寒石泉惊马住野水溅衣残未覩眀蟾色何因厚土干

　　郡圃桃花为风雨所败

　　寂寞山城二月阑桃花无数倚春寒可堪绰约风吹急更着离披雨打残

　　游龙岩

　　龙飞何日起苍岑洞壑蜿蜒窟宅深玉乳垂花春不尽石田承雨昼长阴盘云座古留仙迹流水声寒净客心拟约东风重载酒碧桃迷路恐难寻

　　题龙岩额有赋

　　苍崖积鐡古中空若天开轩豁容万夫窈曲千丈回不知寒泉水潺湲自何来向非神龙力山鬼空虺隤石田莽重迭上有仙人台淋漓湿元气玉黍长蓓蕾青春始来游桃花映樽罍主人邀痛饮酣歌日西頺独扫菁茅帚书破岩上苔巨灵拍掌笑大刼俱扬灰吾意在山水短长安计哉

　　寄西蜀郭佥宪鲁瞻

　　长歌寒女素丝诗直道难逢郭泰机白简威名西蜀逺青云朝省故人非身危独洒潇湘泪道拙空懐草木衣东望乡关万余里归心江汉转依依

　　懐王车驾钦佩

　　落落王车驾门庭不可私官聮同故国离别已多时艺絶围棋赋情闲洗墨池唯应谢太傅风雨共幽期

　　懐陈文学鲁南

　　金马文章署斯人气不羣玉阶今对策吐论动眀君惜别钱唐水懐乡桂岭云几时书札到踪迹慰相闻

　　寄罗八廷尉质甫

　　万里乡园地音书望不来桃花三月暮客思转悠哉江动卢龙树春深凤鸟台时时一舟楫遥向梦中回

　　古意送蒋中丞抚赣州

　　峩峩衡山岳奠彼朱方尊洪蒙判清浊屹与三光存旷视眇六合泰华相弟昆培塿一拳石琐细安足论蹇予窜南粤始获窥■〈山赞〉岏穷髙歴参井大观惊心魂仰凌云汉阔俯厌匡庐繁匪见东海若讵惭河伯源
　　其二
　　驺虞含利齿噬肉不戕生麒麟虽有足罔蹑春草茎仁者贵物命重徳靡淫刑中山放麑叟乃获秉钧衡斯鞅屠黔首伤哉国同倾茫茫楚粤会圭组罗百城春阳彻幽照草木咸敷荣但恐豺虎吼鸿雁靡时宁我愿化咆哮允谐鸾凤鸣毋遗沟壑下恻恻吞悲声
　　其三
　　直道易摧折烈士匪阿亲志义茍不逹抱关甘隐沦往昔股肱宰吐哺接贤人所以风云气长随龙虎身四岳举眀圣天下称尧仁鲍公进仲父齐桓霸图新圣朝理文化羣材登凤麟东方列城士承风望车尘愿公广末照勿弃舆台臣

　　饮栁山上

　　白日空山静青春结驷来江横羣水合野阔万峰开栁子弦歌室章公射饮台并余芳草色黙黙对衔杯
　　把酒髙台畔青山落案前飞花三月雨垂栁万株烟胜地堪吾醉清风愧昔贤尘缨何处濯深涧有寒泉

　　春日湘江偶泛

　　春日湘江江水深春风荡桨一开襟羣山夹浦青无尽芳树揺波绿更沉细雨忽来沾客鬓啼莺何事响前林长歌漫倒清尊酒独坐终伤异域心
　　下马江亭入画船緑波芳草媚阳天娟娟秀石垂萝上泛泛轻鸥逺照前胜赏并催幽兴发髙辞空羡古人传驱驰已负深春月潦倒空悲谪宦年

　　首夏江上

　　万里归心倚钓丝空舟无伴独吟时江涵逺树沉沉净岸隐髙帆黙黙移白发行藏愁对酒黄尘悲喜笑观棋古来竹帛苍天事惟有陶公老不疑
　　不见春花忆故乡更愁炎月滞炎方柴门旧对沧江迥野服无如白苎凉海内形容犹道路天涯恩泽更农桑何时挂却尘冠去散发行歌与世忘
　　落日子规啼近林空江愁坐独沾襟古人旷放岂复及壮岁飘零违寸心诏发金鸡何日到梦投朱鸟万峯深青鱼白饭殊堪饱去国辞家自不禁

　　同海阳舒教谕登湘山絶顶因赠别

　　兀坐不快意起登湘山头九疑峥嵘忽到眼洞庭湘浦遥争流盘空苍磴路险絶四月爽气疑清秋波涛微茫指海南彷佛十二仙人楼欲行更止魂惕栗声动河汉惊牵牛舒君好竒更豪宕攀援絶壁枝撑幽拂拭苔花坐崖石把酒长笑观潮州下窥城郭弹丸小但聴两耳风飕飗西瞻苍梧吊虞舜满江泪竹湘灵愁尉佗孤坟竟谁是纷纷白草埋荒邱忆昔楼船下南粤连天雪甲横戈矛祇今陵谷已非昔况乃杨仆诸王侯古今成败等翻掌天地逆旅俱蜉蝣与君且醉苍玉瓯对面但喜莫复忧眀朝解缆灵川水却望湘山思旧游

　　寄七弟英玉登科

　　爱尔能文早吾家玉树枝年居三十下名动九重知礼乐开黄巻衣冠上赤墀泥金遥送喜万里慰流离
　　兹晨金马诏复尔映蓬门耕读吾家业搜罗圣主恩蜚腾才岂乏盛满戒俱存莫向青云上徒惭简册言

　　答孟望之

　　长忆孟夫子题诗过郡山舟樯春不到庭馆昼长闲瘴海身飘泊云溪梦往还何时薜萝月双照逐臣颜
　　葡萄阴夏院急雨响深更醉里忘乡国天涯恋友朋髙斋回夜爽虚阁殷滩声无限幽居意懐君百感生

　　夏季试诸生作

　　朱炎启长夏恱兹天宇新公庭幸休暇展席招儒绅羣材竞崇术挥毫各融神摛文析疑义吐气干青旻皇皇宣尼业六籍秘道真蠖伏继删述龙跃思经纶穷逹委大运所贵在一身曹刘惑初驾竟汨班马尘斯意倘有获要我于迷津

　　盘石崖下泛舟

　　盘石江头景殊絶放舟幽兴几人同风飘鼓角晴波外雨洗峰峦夕照中狼籍椰樽浮酒白清泠氷碗削瓜红寻僧更访山腰阁半醉题诗峭壁东
　　羣峰积翠水萦回仙舸分眀画里来百丈澄潭揺草树半空盘磴见楼台风流赤壁谁应继潦倒沧洲晩未回闻道西畴秋稼好不妨迂叟日衔杯

　　送舒教谕赴海阳

　　憔悴行吟地逢君意洒然同歌湘水曲何啻竹林边待月收银烛鸣箫转画船莫言春色尽长觉野情偏
　　荒郡少人事清筵时对君投壶惊涧鸟题石扫山云暂喜羇愁减俄闻去路分转嗟尘世短离恨日纷纷
　　沧海潮阳郡青山刺史祠遗文真作者直道更吾师采藻懐眀荐歌芹托盛时寥寥前圣统无使后生疑

　　次孟侍御酬何舎人仲黙见寄之作

　　京洛何平叔传诗动我哀同时座上侣共向岭南来暮笛梅花落秋醅竹叶开相期不相见怅望碧梧台

　　秋懐三首

　　久客懐骨肉况尔临秋风公余辟闲馆举目惊衰桐附书南飞雁何时至江东
　　秋风西北起浮云终日低悲哉金天气万物惨以凄独客对湘峡中夜闻猿啼
　　落叶随去水回风或停之风止且复流赴海终有时嗟我系此乡欎欎无还期

　　移疾

　　独卧藜床懒报衙古槐啼鸟似山家愁中不记秋深浅起看东园桂子花
　　山头雨晴泉入池黒牵牛花开满篱闭门三日簿书歇恰值逺人来问竒
　　药裹蛛丝手自开湘帘揺浪动髙斋吴僧独在山中住也着袈裟问疾来
　　秋至一月暑仍酷西风忽振庭梧飞白雨连山云匝地满城儿女觅秋衣

　　栁山诸诗

　　静观寺
　　独游秋山静偃蹇羣松苍田家榖新熟平郊散牛羊野草摇众色寒花净孤芳悠然忽终日尘鞅聊相忘
　　咏归亭
　　爱此羣石秀披襟就清风羽觞泛回涧不觉匏樽空醉歌幽兰曲行穿疎竹丛浴沂有遗叟俯仰将无同
　　杏坛
　　渔父讥仲尼孤凤遂辞楚谁留坛树枝揺花映江渚眀眀虞夏谟白首困行旅临河歌猗兰千载复谁语
　　熈熈亭
　　亭下涧水清亭上髙云浮鱼鸟各有托遂此岩居幽虑澹已忘遣境空复何求相期碧草色共对苍山秋
　　俟贤亭
　　古人不可作髙亭复谁俟赭衣供井税寂寞循良事白日照闾阎凭髙堕清泪春风杂花低何因见驯雉
　　登春台
　　髙台倚青嶂下顾城郭间茅居散花竹雨余春意闲相将理农务朝畊暮来还寄言长民者勿使恵爱悭
　　仰髙亭
　　縁云陟盘磴俯见飞鸟脊侧身最髙峰去天不盈尺星陈上皇宫风举神仙舄长啸落遗音沉沉洞庭碧
　　极髙眀亭
　　倚杖絶壁上烈风従空来苍梧亘千里万壑秋阴哀思将谒虞舜上歴金银台浮云暗南极为我湏臾开

　　去年予谪湘源朱升之副使以二诗寄慰兹闻升之调按滇南凄然奉答

　　题诗慰我潇湘谪洒泪看君巂外行怅望故山俱万里苦吟秋月向孤城风摧羽翼青云隔尘满头颅白发生世事近来无所爱溪门春起欲归耕
　　曽揺彩笔歌天马更借单车访碧鸡栈道西盘秦塞险滇池东压楚宫低行台日月无来信世路风波少定栖莫向空山求薏苡马援祠庙使人凄

　　宿灵家山僧居

　　夜宿招提舎秋云冷石堂天河斜挂戸瀑水静依床迭岭攀跻险虚空梦寐凉眀朝登寳顶期与玩神光

　　游覆釡山诸诗乃无量主人成果地也

　　灵家山
　　灌木攅云猿啸悲崩崖截涧马来迟龎眉老衲忘人世只取朝山记岁时
　　苦炼庵
　　竹里流泉殷地喧古堂犹是给孤园山厨笕水深龙穴石岭寻蹊聴鸟言
　　七十二峰
　　七十二峰髙下悬天梯云栈互勾连芒鞋竹杖空林里一路行吟破暝烟
　　大峰
　　城中遥望碧氤氲拟是瑶空一片云来上峯头看气象分眀平对玉宸君
　　小峰
　　天低石角云长拥风掠岩腰树半摧秋气忽寒髙隼避午阴将合老龙回
　　定心桥
　　石壁上接浮云齐下临不测之回溪道人来往浑闲事时有惊猿落树啼
　　扫阶竹
　　髙岩短竹余一尺纎叶袅袅青鸾毛空山无人月华冷西风满地秋萧骚
　　神灯（是夜散见诸峰凡十二点）
　　云间疎焰冷光凝千古空门不尽灯一宿林中惊乍见却留残语付山僧

　　九日登栁山

　　佳节登临感岁华苍梧云影向秋赊髙空独鹤翻风去返照澄江抱郭斜南国音书催白鴈东篱归兴倚黄花衰迟自爱茱萸酒瘴疠谁悲薏苡车

　　湘山杂诗

　　古塔
　　古塔已千载白骨为黄金寒灯耿不灭照见西来心
　　云归庵
　　松林有茒宇白云往还来山僧爱云好柴门夜长开
　　飞来石
　　谁骑苍鸾来啄破苔花碧经年不归去化作山头石
　　甲亭
　　不信湘中好江山天下稀如何万里客终岁澹忘归
　　卓锡泉
　　老禅卓锡处石上泉犹清红尘不相染唯有苍苔生
　　玉虹泉
　　一条寒泉色迤■〈辶里〉穿石下秋雨何处寻犹余白虹挂
　　法华泉
　　寂寂空山深荒泉四时冷唯余月眀夜山猿弄孤影
　　玄通洞
　　下窥杳无极仰视白日微山人把火入照见石燕飞
　　狮岩
　　绿草断行迹鍧然石门开分眀洞天里不遇仙人回
　　露胜亭
　　髙亭行处尽逺岫望中微日月开禅观云霞护客衣

　　寄大梁贾道诚兼简王左诸贤

　　不见贾生久天南空断肠雅文清庙瑟儒术仲尼堂心事疎鸿鴈贤罗失凤凰乾坤正澒洞愁絶尔摧藏
　　秋至梁王苑何人赋最多传书堪白首欹枕即黄河兴忆登台饮悲怜击筑歌无端洞庭渚终岁浩烟波

　　寄贺长史王景旸乃子登科

　　董傅儒流重韦郎世业新陈诗闲白昼学礼富青春大府髙槐色皇都走马尘此时金殿上直欲醉逡巡

　　湘中送荣老还金陵永宁寺

　　揺落三湘外经年爱尔来故人书捴至异域眼俱开放逐怜亲友悲欢向酒杯衲衣经雨暗横笛伴秋哀试与寻风洞何如对凤台寺幽词客满松古老师栽梦寐惟吾土羇累愧不才江山孤兴减瘴疠暮颜催澧浦难捐佩龙门异曝鳃相看移去棹转见脱尘埃烟水滔滔地随縁易往回

　　奉答乔衡州

　　荒城闻系马使者有题封尺牍惊文古绨袍感意浓霜清楚泽水云霁祝融峰咫尺神交地经年阻过従

　　甲戌除夕

　　南郡迎春律东风罢雪花毳衣辞冷节蓬鬓受年华性僻为邦简身危去国赊祗应与田父归种故园瓜
　　堂吏封州印家儿献岁盘春兼梅蕊浅兴落酒杯寛瘴疠全生足驱驰向晩难不遑将父母何以慰承欢
　　岭雪初消臈红泉已动春两年迁客地万里独吟身黄鹄长垂翅苍鹰不附人山林无限好犹自恋风尘
　　细雨知冬尽催花故媚春潇湘逢献岁幽独正愁人岭海犹迁客乾坤有战尘何时一尊酒相对白头亲

　　湘江行寄孟侍御

　　逐臣逺系湘江上散髪行歌日悲壮郡门江水急东流廨宇山云作炎瘴去年花发悲阳春今岁花开更泥人种瓜不及青门客懐橘空思白髪亲少年意气干云起中路摧藏乃如此徒劳殴血走风尘不救折腰临督史桂林夫子旧同心献玉君门共陆沈千首楚歌犹跌宕一瓢颜巷自萧森春风闭戸意何如遥遣娇儿奉素书倘蒙大府眀公檄莫惜荒城使者车

　　寄蒋中丞

　　山拥罗浮万仞青水涵章贡混沧溟春深乌府文书简白日垂帘诵五经

　　浮湘藁巻二

　　●钦定四库全书

　　浮湘藳巻三

　　（眀）顾璘 撰

　　春夜歌立春夜试灯同张陈二进士饮后作

　　东郊春旗平旦回泰坛灯光夜复开太平天子运元极佳辰令节参差来湘南小臣复何有阳和亦到寒城栁巷陌罗旛挂玉叙楼台画烛临朱牖家家夜坐吹笙竽对此忘却居边隅千金斗酒不爱惜五夜宴客同欢娱陈孟公张子房两枝玉树临中堂髙才八韵并倾座少年百步能穿杨驷马初过桑梓里双星更度银河水日射金屏孔雀飞池开锦浪鸳鸯喜洗觥酌君君莫辞人生难得似君时且趂春花欲烂熳与君终日醉如泥

　　相忆行寄鲁南钦佩

　　金陵帝城行乐多荏苒独奈春宵何楼台压空云构丽通衢曲巷相盘佗城头月起光如日万户华灯映街出风窓雾阁隐玲珑寳马香车意非一虎头桥下是吾庐清夜邀宾乐有余漏转几回飘火树酒酣千遍倒砗磲座中髙客让陈王风雅纷纭翰墨场学士争观杜陵赋尚书不怪孟公狂嗟予中路忽分飞戢羽湘江久未归明朝客舎逢元夕独坐思君泪满衣

　　元夜

　　眀月满千门时清乐事繁酒香浮夜市花影袅春旛漏静鸣箫逺灯辉狭室温苦吟酬节序飘泊任乾坤

　　春寒

　　燕寝文书静春寒物候迟满庭犹宿草何日且黄鹂云逺三华树江深二女祠不湏添细雨愁绪已如丝

　　柬陈宋卿

　　颇恠陈无已寻诗日闭门空庭疎系马细雨负清尊节序过梅蕚春阴积藓痕不嫌官舎冷烧烛对黄昏

　　东园分菊苗有作

　　解带理荒圃及兹春雨余丛菊被嘉泽芳苗欎以舒伐根辨众色间植周前除汲涧沃新壤秉锄散故苴匪惜悁勤意爱尔气清殊秋华既幽靓夏叶亦扶疎霭霭轩楹侧颇慰陶潜居

　　湘南二月大雪戏作春雪歌

　　桂岭长年冬欎蒸湘江今岁积春氷北人饮酒歌黄竹愁杀桃花与葛藤
　　二月雪花飞楚关浑如李白对燕山祗愁晓日融城湿讵惜飞花罥鬓斑
　　山郭桃花且未红扑檐栁絮太匆匆山公乆醉浑颠倒不记湘南二月中
　　四野荒云接地齐雪花如掌下寒溪招邀白鹭翩翩舞孤负黄鹂恰恰啼
　　绕郭千峰玉作台连林素缬尽妆梅同谁跨马腰弓箭山口盘旋射鹿来
　　南方食麦胜食土瓦砾不救饥肠苦今年春雪如陇西蒸饵家家作端午

　　雪霁登湘山露胜亭

　　胜地意何限新晴还独过众山残雪满孤嶂烈风多浪迹留岩壑幽襟到薜萝俗尘休见染欲此问维摩

　　得徐伯雨太平书奉答

　　残腊江门望使车新春忽枉丽江书嗟予已作三湘别念尔那堪万里余絶域风烟居暂定深山官府事应疎絶怜雅兴耽诗律满纸琼瑶愧不如

　　赠周典膳

　　宁亲西下马蹄劳文采惊人一凤毛南粤江山归陆贾梁王宾客羡枚皋薇堂祝寿花眀酒风动题诗月满袍异域逢君又伤别离心春水共滔滔

　　送张进士自全州成婚归桂林

　　马卿持节下江乡鸾镜新欢得孟光寳剑龙鳞横北斗金屏雀影照东床九天礼乐周京盛三月烟花粤徼香采服即看宜寿酒门楣还喜映岩廊

　　清眀病中作

　　万里清眀节三年放逐臣已无花共照况有药相亲岭徼饶蒸雾江湖一病身圣朝容腐朽归去老垂纶

　　偶题

　　道穷何叹拙身病始知衰座有青山对门无俗客来浮名消短鬓雅兴寄深杯颇笑刘伶辈沈冥负尔懐

　　卧病四首寄诸兄弟

　　南州瘴雾三年客西塞清江万里家春断壶觞疎竹叶病移衾枕失桃花英雄自分填沟壑魑魅空劳砺齿牙独有苍天能料理底须医卜浪矜夸
　　江汉滔滔绕上阳五龙京阙拱髙皇舆图四塞青山固陵寝千秋翠柏长绮丽春风开画障郁葱佳气护金汤苍苔白石青溪曲爱有巢由旧草堂
　　细雨浓花思不禁春山何处独登临髙鸿实寄传书泪老马虚驰伏枥心肺病闭门聊穏睡穷愁抱膝且长吟闲情已逐归云尽独奈人间枳棘林
　　十日春阴槲叶齐午窓吟坐到鸡栖归期漫阻桃花水客泪重沾燕子泥万里弟兄空梦寐百年岐路尚东西请看舎侧垂杨树已映东桥旧钓溪

　　病中忆鲁南钦佩

　　空斋髙卧动经旬逺梦天涯忆故人典礼近闻刘向起草玄犹柰子云贫江楼积雨鸣长夜山郭余花堕晩春人世几何将白发年年离恨独伤神

　　寄文征仲

　　儒林挥笔掩羣贤湖海倾心二十年藻鉴尘埃无伯乐规模乡国有颜渊黄花别泪临湖水白鴈乡书断楚天山馆穷愁欹枕日拭君图画转凄然

　　遣懐絶句

　　月落猿声苦风髙虎气腥山雷春送雪江雾夜藏星
　　花豹金钱背文鹇蜀锦毛厨泉山笕细江稻水车髙
　　猺女招歌剧蛮郎步射强花环垂耳大竹弩挂腰长
　　涧冷菖蒲翠山春踯躅红草惊秋尽火树厌夜深风
　　夜静云生室春深水到门松髙多绣顶兰古自悬根
　　野鲜苍兕猛山鲊鹧鸪香市笋挦苞出仓禾带把藏
　　不忌枭鸱暮何悲杜宇春蛩催三月织鸡报二更晨

　　送阳春歌和陈宋卿

　　南风吹春辞九垓百舌怨诉黄鹂哀老夫卧病亦强起把酒劝花俱一杯我家旧住金陵曲开门正对梁王台桃花盈蹊栁映地年年爱见春风来千金买鞍装骏马山髙堆粟成新醅云台功名不足取富贵于我如蒿莱古人白骨穴蝼蚁亦知王乔安在哉一従弃掷向湘水辕驹局促惭非才羇栖厌见春色至教儿刬却东园梅縦有韶华满郊薮弄花鬬草随婴孩青春尔今去勿为吾徘徊吾衰今乆矣吾视天地万物真浮埃

　　湘山寺同客作

　　一麾迢逓天南头名山颇惬平生游日饱窓中列岫色更起策杖穷岩幽窈曲烟霞入空翠招邀不识神灵意自従窜逐得逍遥始叹风尘昔蒙昧升堂笑问无量师尔住青山今几时翻经愿従弟子列洗钵愧乏头陀姿诛茒小乞岩前地痛饮狂歌日来去聴法闲看虎伏时懐乡莫近猿啼处幽花细竹俱堪怜烧丹服药期长年费公未启王屋鼎华老谬语天池泉神仙渺茫竟难测古往今来岂终极但愿道路风波平江上故园归即得

　　楚歌二首

　　侍御李君师文伤余逺放为楚歌二章遥寄全州予亦念君乆废怛焉会意辄继来响
　　灵淼淼兮焉穷下无极兮幽宫登岷峨兮逺望波龙鳞兮扬风赤螭兮黄鼍喷雾雨兮骈罗望子之驾兮伊迩交不缔兮奈何睠予心兮东归君不顾兮畴依将以承兮巧笑揆皇道兮虑非荪壁兮兰堂结桂枝兮芬芳羌离合兮有期聊容与兮徜徉
　　右天吴
　　坎坎兮击鼓望君山兮屡舞陈烦辞兮仰空渺夫君兮何所波四漫兮汤汤会百川兮同量津无梁兮不可以涉测地弥广兮度天愈长驾兰桡兮扬桂旗飘风起兮又汩之浮余瓠兮水际理余佩兮川湄众纷纭兮磔肥牛顾玄醴兮増余羞陟虚坛兮伫立徒终岁兮离忧
　　右洞庭君

　　和英玉览栁山图见寄之作

　　昔人弦诵地古木已如兹恵泽宛犹在池台空尔为棠花依涧发薜茘绕墙垂更扫苍厓石新镌水部诗

　　闻英玉拜南京屯田主事戏寄

　　二月除书飞帝京屯田新注省郎名亲庭乡国捴在眼把酒赋诗无限情三径盘桓花歴乱九关开阖虎縦横金门大隐无人识方朔应传笑贾生

　　答乔衡州汝修

　　传道衡山郡棠花满路春寂寥循吏传将老见斯人玄发丹青地孤标玉雪身平生倾倒意絶域为谁亲
　　鲍叔元知我陶潜乆悟非身经畏途老梦想故园归失路沾青眼余生乞采衣相过知不逺长望岳云飞

　　寄内并示二儿

　　满堂风雨烛花残独客思归坐夜寒遥想故园当此夕画楼眀月影团团
　　小阁书声夜漏稀东归潘岳奉慈闱湘南山水虽云美不及桥阴旧钓矶

　　和英玉闻秋佳亭新移怅然作兼简王礼部钦佩

　　秋佳亭子临秋水伐木新移向近陂小径有时迷客入长杨无数遶檐垂即看野鹊春来喜莫怪羣鸥晩下疑寄语东邻王礼部好携樽酒数追随

　　答李川甫

　　昔予牧大梁庠序多俊民峩冠列广座雅论何彬彬思慕信陵义宻尔申交亲输心誓白日永懐越千春惊风西北起奄忽暗流尘巾车一何迫泣别长河濵生死忽乖隔泪下沾衣绅
　　南迁度湘渚湘渚阻且深蛟鱼凌波起骇浪如髙岑岩峦仄无地草木多毒淫三岁栖絶域长恐遂幽沈鸣鴈自北来衔书置庭阴开椷览流藻乃是潇湘吟薄俗昧交义贵贱异中襟与子絶会面庶以眀逺心

　　杨仪宾东皋

　　路转漓江曲林间逸士家避人成独往隐几坐无哗舞鹤穿行径游鱼傍钓车时闻萧史辈驻此共飡霞

　　江上送马锦衣按事回

　　贞士不可见凄凉饮氷言徒惭金吾使万里驰輶轩马君伏波之子孙西观桐柱迹犹存江上相逢多意气髙歌一曲下湘沅
　　其二
　　雅歌皇华诗送行倾玉巵薫风吹船下湘渚回首谁怜斑竹枝君来安坐人莫窥判如南山何可移汉庭贤士虽无数四海偏夸张释之

　　初闻望之量移汶上

　　逐客承优诏宁亲得近居主恩天地大臣节死生余鲁邑鸡初割长沙鵩已袪余欢兼旧侣应免塟江鱼

　　江上迎望之逆风舟不得进

　　两年望君君不来渇心卷水生黄埃昨闻津吏报君至秉烛传更夜无寐晓雨移樽江上迎南风吹船船倒行五里停篙十里泊侧聴鼔角前湾声君乘画舫荡双檝涧壑下泻滩流平眼中迟速亦复尔何况出处关人生万事未须问会面安可轻与君月出共舟去山水湘南无限情

　　江上感秋呈望之

　　昨日梧叶落今日苹花开秋光向人不相贷客子感物令心哀三湘水阔髙云凝羣峰雨余游气澄岂无清欢待尔至转恐欲别愁难胜我留絶域更谁依君望家山只欲归若到襄阳骑马处闺人应理旧斑衣

　　共泛东潭饯望之

　　髙人同野兴移棹水西东岸仄垂萝古沙虚积蓼红哀筝凄断壑轻帻倚秋风更有浮萍感俱忘痛饮中

　　赠别望之兼寄诸相知十首

　　五岭炎蒸地三年共谪居送君南鲁去予意独何如大舶依流水归心指故庐江门今夜月相对暂踟蹰
　　相逢殊不易相别且従容落日留羇鸟惊雷起卧龙独吟江路永多难故情浓回首伤心地无劳望桂峰
　　白发倚门久清江催棹频荣枯知圣泽瘴疠脱危津乌鸟心偏苦骅骝气有神风烟千万里愁杀未归人
　　何处瞻飞舄秋风汶水波黄尘清市井眀月照弦歌宓子非凡吏宣尼有四科平生霄汉意摧折未蹉跎
　　直道台端谪清风岭外还诸生依日月雅兴发江山痛饮神逾炯哀歌鬓已斑看君置心迹浑在古人间
　　昔别空同子封书发豫章君今还汝水渠已客襄阳苦别交亲老时名岁月长斯人常坎坷天意竟茫茫
　　不见边丞久于今更四年衡湘悲鴈絶台省贺莺迁屡梦攀嵇叔无诗寄郑虔经过问消息漂泊已华颠
　　旧游纷雨散京国祗崔何东观摛辞贵南天洒泪多云深愁问信月好忆聮珂赠别留长句时时发醉歌
　　汶阳临大道喜近赵东曹窜地传书数他乡念我劳名髙连泰岳心逺折江涛拟共观周礼无因接誉髦
　　吾生堪太息世路易浮沉物色悲游子风波损壮心同人桂林少积水洞庭深渺渺伤神极还愁老欲侵

　　夏日雨中与客饮朱别驾宅

　　闲馆投壶白昼长桤林鸣雨送飞觞千山湿翠云垂地万壑平流水映堂尘世几回逢酩酊瘴乡三伏遂清凉休辞枥马喧东道爱对庭中短烛光

　　赠靖江王孙

　　大雅诗书志髙情洞壑居风流宜鹤氅云气绕鸾舆摛辞过梁宋召客得应徐投簮吾未老犹可曳长裾
　　紫阁投朱绂青山卧白云凤笙流秘曲鸿寳枕灵文近得临卭客飘然思不羣时传古词赋为我洗尘氛

　　快哉行（七月十六日殪二虎作）

　　东方日出晓衙集壮士冲关突然入背负猛虎手强弩短镞棱棱血犹湿斑文白额委中庭空闪金眸洒寒泣我嘉壮士饮之酒拔剑刲羊发仍立观者如墙方笑呼杀声落日喧城隅众豪复提一虎至洞胷直贯长蛇殳垂头狼藉类黄犬猛物失势堪嗟吁快哉二害同日尽何啻并殛凶饕徒田家儿女开戸寝余恵况及犬与猪可怜尔虎何太愚鸷害自古遭神诛尔类好杀终亡躯胡不早走深岩居转易猛性为驺虞为民献瑞登王都

　　月

　　秋月光如洗髙台夜转寒江流铺雪去松壁影龙蟠玉兔栖难稳苍猿涙欲干楚天多雾雨坐对判更阑

　　题张东海草书后

　　絶代风流逺名家草圣传龙蛇余万纸鸾凤渺孤骞俊拔归张旭萧条老郑虔天南看旧帖三复叹前贤

　　挽李将军

　　早穷黄石略逺佐伏波军入幕推英选横戈策壮勲驱驰仍白首特逹且青云逝水悲雄剑长星落古坟范増心未已李广命何屯阀阅遗骠骑文章起凤群将门收藻色史阁播清芬偃蹇蓬蒿子那能百代闻

　　寄上司马白岩乔公

　　北斗枢衡控上都南台司马握兵符河山地正乾坤位雨露春融造化垆分陕雅推周有道戍江应笑晋非圗朝廷白发忧相倚寰海苍生望已苏幕府吁谟趋老将锦堂觞咏列文儒心当大任何曽动身致升平得自娱谢墅赌碁花正好秦淮吹笛月同孤王风竚聴歌麟趾公子振振见玉颅

　　浮湘藁巻三

　　●钦定四库全书

　　浮湘藳巻四

　　（明）顾璘 撰

　　将赴灌阳

　　累岁倦行役兹晨仍灌川路危纒岭脊草盛隐人肩逐客穷愁地荒城大有年不才寛罪谴何以报皇天

　　入金盆山访唐孝子

　　旧闻刲股事今见结庐情笃行关风俗残躯效死生秋原双泪苦春草寸心倾独夜悲风切偏闻宰树声
　　秋日观风地青山五马荘荒庐依大塜乌鸟泣衰杨孝子人伦重髙贤世绪昌磨崖传故事林壑借余光

　　至灌阳平赋作

　　我闻黄虞民罔识官师名老翁被素发壤歌如孩婴季世广法令民心始忡■〈忄营〉马牛急租税鸡犬纷斗争兹邑苦穷僻曽巘纾荒城谓云华胥国颇遂桃源畊咨诹逮幽隐转痛闾阎情山深吏治猛里胥日縦横执热不以濯煎膏难及明府帖増新役赋籍何由平水枯网罟乱孰使鱼不惊投笔坐长叹泪下沾緌缨

　　中秋日学宫试诸生

　　宴坐中秋日云晴灌水阳玉麟横郭见文笔映波长隐几饶幽胜登堂总俊良英灵占萃聚神采爱舒张颇讶遗珠逺谁云古道荒多闻沾栁教妙悟近周乡僻壤縁人胜儒绅贵志强嗟予牵世网垂老觅亡羊

　　学舎见紫薇花

　　学宫古苔满阴壁一株紫薇当戸新矜持幽意故逺俗点缀秋光时近人

　　中秋县署值雨

　　此夕中秋月他郷两度圆孤云生夜翳万象失秋妍雨气饶侵客风期又来年谁能揽眀镜烂熳挂青天独客佳辰思空山积雨愁縦能斟绿蚁何处望琼楼岩桂萧萧落江云冉冉浮愿余吴地影聊破老亲忧

　　华山对雨寄陈鲁南索画

　　众壑行云逓有无灌潭秋影照人孤题诗寄向王摩诘乞写华山对雨图

　　灌江见夫容因忆王礼部钦佩许予作此赋未至聊寄一首

　　两度湘江见尔开水清沙逺转悠哉池头旧日西风面正对东邻作赋才

　　闻灌人云有栁子厚遗迹因策马往寻歴大源塘入仙源洞不得其处而返

　　栁侯昔放逐颇好山水事观其着文词动以喻来世逮今岁月改陵谷莽迁异我行徂灌川闻有招隐地懐贤慰遐想吊古积幽思尘馆休吏衙秋原散游骑度岭疲登顿涉溪苦沾渍空潭激哀流古木堕余翠穷搜尽阳景屡剔断碑字岂无会心观往往悖图志兴尽且须返聊以展同致

　　寻山

　　曲坂凌虚度七盘仙源何处问三韩溪门古木苍云湿涧道踈花白雪寒短髪漫冲霜霰老青山聊拨簿书看须知野兴秋难禁莫怪岩阴日易残

　　华山舜祠

　　隐隐苍梧映郭门滔滔江水抱山根群峯独捧重华庙大地谁言五岳尊云暗九疑迷塟地月眀孤竹见啼痕长将涧藻修寅祀愿就琴薫仰徳温

　　访仙源洞得道人蒋馨故栖石题

　　水曲桃花暗灵岩信有僊虫书留古洞鹤驾去何年白犬眠金灶苍龙饮玉泉愧非嵇叔夜来此竟空旋

　　小泛得黄楼诸山之胜

　　不奈城中役重寻水上游秋光俱白舫山翠忽黄楼竹覆溪门净云藏石洞幽诛茒饶野意留语报沙鸥

　　游通真岩与数子商作思栁亭

　　荡舟縁西溪风物始虚爽忽得通真岩众喜得竒赏石壁倒千仞洪涛潄中广通天贯灵窍云气恣来徃玉髄堕阴滴莲花抱烟长居然神仙窟所愧系尘鞅缅懐栁愚溪千载寄幽想其人虽已没精华尚星朗愿言作新亭延此烟月党今古两悠悠江波日东响

　　出灌江峡

　　羣山髙束灌江流雪浪清秋洒客舟古木倒垂云上下乱滩交泻石沈浮猖狂阮籍穷途哭浩荡王阳度坂愁料乏云台酬马革愿携霜鬓老狐邱

　　宿白水渡

　　积水吞寒濑孤舟宿暮烟邀人壶蚁泛作赋烛花悬发变风波境神惊四十年壮心空感激夜起拂龙泉

　　归自灌阳望湘山口占

　　十日别湘山见如故人面何况石头城是侬旧乡县

　　白露

　　乙亥登髙作也年榖既丰朋游斯乐览物寄懐仰咏皇泽
　　白露凄凄原草具腓日月于迈载授我衣北山有堂江注其麓薄言出游以写心曲山木斓斑江云差池乐以旨酒委蛇委蛇尔樵尔渔来往无怒尔农获斯黍稷如岵戋戋守臣实蹈百愆何以逭之曰维丰年丰年伊何维民之徳民之颂之天子之泽

　　寄叶澄

　　髙士多异标骅骝隐竒骨拙匠昧玄理纷纷写毛发曹覇画马权竒髙裴公之面飘三毛始知能事贵得意耻与形相论纎毫燕山叶子心目灵少年刻意工丹青闭门解衣日盘礴兴起落笔通幽冥我谒南曹大司马五岳峥嵘走堂下烟霞■〈火霍〉目不敢前熟视乃知是君写一谪潇湘今几秋思君不见増烦忧絶怜山水最竒处苦乏妙笔移沧洲覆釡峰湘江水世传蓬壶无乃是我有长绡寄向君烦君写入茅庐里欲访形容问吾子

　　盘石秋望

　　信美江山映郭西清秋覊客思凄凄黒波跳雨蛟龙鬬苍峡摧云虎豹啼万里辞家饶白髪一邱归卧有黄虀蛮烟毒雾伤心地马援何因到五溪

　　酬王钦佩见懐之作

　　长忆西邻海雪荘主人従宦日徜徉穿花跨马趋东省斸笋烹鱼上北堂静室幽兰无限意小山丛桂几回芳天涯逐客归期逺岁暮懐君枉断肠

　　酬陈鲁南见寄青溪看月之作

　　青溪明月引长唫湘浦寒云滞客心归思不堪枫叶尽故情俱向楚江深荒城寂歴山当户旧叶凋零鹊绕林身世与君同未逹却怜霜鬓映疎襟

　　酬刘元瑞黄州见寄之作

　　秋风旌节过黄州杪岁椷书到岭陬交谊死生归气槩词华今古接风流江翻荆口天齐落山转滇南地半浮闻道柏台多暇日况逢陶谢好同游

　　奉次司马泾川张公打鱼短歌

　　渔舟晓集澄江湾设栅布网如重关两曹分张鼓齐发风雷簸荡波涛间大鱼踉跄浮额鼻挺义入水喧羣蛮小鱼往往脱疎目获少不怪阳侯悭割鲜矠藁总民力地利在余焉敢匿载登鼎俎享羣公退食庶几无赧色羡余颇餍仆隶腹细琐亦任渔人得堪叹结绳遗祸阶物命公然恣人食南台司马初辞官香秔细脍且加餐倘闻涸辙遗枯鲋更借西江万顷寛

　　对雪

　　山郭阴沈雪片稠冻云重迭傍城楼风回乱木飞花合夜静寒窗素月流北望自谁旋气轴南迁今始问冬裘欲留蚁酒临春赏正恐鹑衣彻夜愁

　　谢平乐张太守恵莲花酒

　　暮冬雪寒风飘飘湘城冻酒甜如蜜倾杯欲饮复推去空对江山坐终日漓江太守神仙人双罂逺致莲花春开轩晓起试三爵顿洗百斛胷中尘髙歌梁甫曲脱却渊明巾眼前万事底须问且从烂醉陶吾真

　　丙子元日于郡斋作四十韵

　　南纪江潭逺东风节序移流年伤久客多病负明时稼穑功何补莺花兴匪宜岭梅虚照眼江栁莫揺丝忆昔为郎日承亲乐在兹都城依斗极画省缀云司禄米供调膳家园奉杖藜闲情潘岳赋燕喜鲁人诗棣蕚连庭发槐阴拂地垂书编长枕藉酒斚亦淋漓契合多良友招邀慰所思声华倾座重精白寸心知松桧寒逾劲骅骝老不羇已堪征道义况更得师资西汉才方盛东周梦岂衰立谈期化理倾倒絶猜疑中路罹多难専城试一麾梁陈髙贼垒河朔走征旗苦乏勤王略空懐报国私援枹临矢石饮血抚鳏嫠仅免投豺虎方思伴鹿麋愚蒙仍触法覆载本含慈斧锧逃轻典丹青发朽姿恩波犹五马窜地异三危水镜开城观星躔压地支国风饶比兴民俗重耕犂桃水居人乐华胥帝载熙颇容山简醉未释贾生悲信美非吾土浮名已后期形容麟阁逺羽翼鷃图卑即事惊华髪无阶叩赤墀大欢惟菽水野性一茅茨纳履思投足谈经得解頥文章闗不朽气格许谁追能事输前列洪钧贵自持陶镕兼物类浑朴断人为郁郁希游夏劳劳去管伊行藏俱自得筋力岂空疲细雨衣襟净深山卧起迟时寻老渔父同钓楚江湄

　　连陪诸公栁山春游

　　湘州城北古堂幽十日春晴两度游山畔数亭俱可醉林间孤涧亦销忧巗峦气色迎车发草树风光绕郭浮况与羣公陪胜践岂输山简习池头
　　春雪初晴翔凤楼春烟已扬赏花眸江山面面因亭胜物色年年赖酒酬异代风流如昨日几人迁放得沧洲栁丝桃蕚参差暖堂上疎帘渐可钩

　　赠陈宋卿

　　落落青云器天南一凤麟诗书过目得孝友发情真旧笏传华胄髙词见古人腐儒迁谪地幽抱为谁新

　　以竒石献泾川公辱报长歌辄答一首

　　湘西石洞涵杳冥湿云倒结莲花青山童采斵送官舎风雨黒夜号山灵蛰龙惊雷耸头角怒豸蹲岩犹扑朔峥嵘石柱髙几许眼底分眀瞻华岳簿书堆案烟霞愁尘颜龌龊真可羞碧山学士负仙骨此物正合供幽求绿蒲朱草映涟漪净几踈帘日咏诗不夸醒酒千金价独玩通灵五色芝

　　悼李千骑

　　渭濵久寂莫何人应非熊不识一丁字空持六钧弓桓桓李将军诗书浩填胷草檄鞍马畔折冲樽俎中虽孤云台画至今称英雄

　　赠别陈宋卿

　　把酒夭桃下飞花逐浪流湘江春二月无奈别离愁钓渚衔沙岸书堂枕石邱眀朝懐旧赏独倚郡南楼

　　栁山石壁凹深泾川公每至坐卧其中余遂表为司马岩并纪一诗

　　北山多幽踪灵怪具兹石窈曲壶峰房巉岩老蛟脊寒泉界遥青烟萝缀疎碧云构俨成居神仙合来宅司马真天人辅世应帝谪税驾归故乡徜徉此投迹草树征文章烟霞卫巾舄俯仰皆有余动静随所适我愿标嘉名大刻示无易盛美垂千秋留光照山泽

　　观玉柱岩作

　　列炬窥玄府搴裳歩紫坛石田云子白龙井玉浆寒巨栋垂千尺幽房隐百盘仙灵多幻化造物自雕刊异境今初辟清游午未还烂柯如有遇何用恋尘寰

　　辩蛤和泾川公

　　渔海穷潏泬猎山歴■〈山含〉岈生人胡多劳养此六六牙圣哲着礼经细不遗蚁蛙食鼋不染指因以倾厥家末俗贵珍异载籍纷喧哗美哉尔石蛤奚免网与义黄鹄终见炙安可矜髙遐修胫雪长荇腴中剖团瓜烹以实下豆亦慰宾筵嘉南荒盛虫族大者蛇与蟆琐细及百种射影兼含沙食者苦呕泄伤者困疮瘕例举混美恶颇笑昌黎差幸蒙匕筯赏重以褒辞加河豚自此贱况复论鱼虾

　　辱泾川公恵诗谈止足之分奉答三章

　　泛览前古志衋然増中酸贤圣困胼胝黠侠炙人肝门丙子岁山民初发之雀叹贵贱市犬惊悲欢是非乱无定千载劳铅丹徒令腐儒辈怒髪时冲冠璘也生最晩履道惭孤寒南迁济湘水始陟横渠坛玄功无弃物朽骨蒙雕刋孤羇恋恩义逆境知忧患鹪鹩自云微冀饱鼠壤残营营飞蛾翼竟为烈火燔近枉大雅什益闻逹生言如病居膏肓得投俞扁丸波涛息中境魂梦寂以安朅闻青春尽期诣西园观遥携林中弈试洗花间盘斯游漫成阻后约良非难蒲轮颇安穏何必忧轾轩
　　其二
　　泾公鼎鼐器一徳调咸酸委身奉眀主即事恒披肝云龙际嘉会鱼水投至欢秉笏四十载寸衷晩逾丹班马记言笔房杜进贤冠所至见挺直凛凛奸谀寒朅来守留京建节上将坛军容一时肃政蠧随手刋遂令鸿鴈居悉逺豺狼患翻然忆莼鲈匪谓伤秋残叩阍累十疏缨冕先自燔止足不殆辱永懐伯阳言回驾太勇决何啻如转丸至今四海心忽忽忧危安嗟予愧河伯谬向东海观时沾勺水益已足盈盂盘曲士束小教语大固所难且愿待函丈日聴歌虞轩
　　其三
　　食桂亦足辛食梅亦足酸至味贵适口安用珍龙肝夸毗好怪异旁观损人欢杨雄抱清静车毂恶朱丹杜钦事薄游龌龊簮小冠有名映千古何必论饥寒赫赫卫与霍巡游扈祠坛出师燕然北功成竟镌刋髙明鬼所瞰竟致倾覆患鹊巢岂不髙飘风自见残象齿徒云长厥身因以燔所贵儒者事功徳与立言富贵真小物一掷轻弹丸贤哉大司马遗子独以安戒酒虽短章齐物因大观巨细罔玷缺完此白玉盘髙朗惟日月自卑仰弥难发蒙及小子志气豁且轩

　　晩庭纳凉作五平诗呈泾川公

　　林风揺髙梧山云飘秋霖飞泉揺城西声垂湘江深空庭当凉宵端居清人心齐纨停轻挥絺衣开疎襟遥钟従何来悠然流余音琴丝烦空弹壶浆慵孤斟檀烟生陶垆闲忧几销沈髙歌昌黎诗千秋期追寻

　　和泾川公纳凉以五平属上去入声作三诗

　　烦心如枯鱼展转想斗水凉飙従西来猛雨爽我耳初临前轩看返洒已满几青松披鲜云野景晩转美庭花瑶簮长韡韡拟缟李谁懐逢秋悲且展解暑喜泾川神仙才匪与朽腐比新辞敷烟霞缥缈起短纸
　　其二
　　劳劳南州符讵遂闭戸卧休衙经旬居茂树恣意坐生涯嗟蓬飘世事付甑破民忧疮弥深岁序梦易过江鸥邀东还戏棹见万个长风驱洪波聚散互荡簸髙人逃深岩静啸厌众和阳城何其愚计驾奏下课
　　其三
　　蓬莱従灵仙絶粒食白石何如临清秋忽释触热厄江云翻鸣涛洑沫雪一尺疎篁揺凉飔隔屋叶摵摵清泠留侯居月阁辟七夕陶情时开尊博剧或设奕伊余婴离忧契阔薄物役公母懐南征卒乞别北客

　　八月一日舟下漓江

　　云间千壑泻漓川日下孤帆出晓烟万里行踪始安岭九秋晴望泬寥天江山故作殊方色道路今酬逐客縁风洞星岩应可到还家嬴取故人怜

　　兴安陡江口号

　　江擘山头出舟骑石背行问君縁个事辛苦作南征

　　试院呈同事陶判府

　　归心遥下楚江东尘鞅犹牵粤徼中兴在山林如倦鸟老持文墨愧雕虫流光坐数经檐日秋思争随落叶风不有多情陶判府雅唫髙论与谁同

　　夜游韶音洞同徐萧二君

　　重华昔南狩乘云苍梧岑元徳被千载山川渺崇深伊谁慕遗迹号此空江浔坤灵唘虚窦孤嶂丛篁森南风従中来锵然协韶音上有孤凤皇扬采仪青林游览值初夜盘桓剧幽寻二子兴不浅髙歌五弦唫榜舟渉水府秉烛跻嵚崟依微歴石径寒露清人襟照壁颂古文时赴役场屋虫书黯销沈感之叹陵谷浊酒聊共斟赋诗亦何谓祗以昭遐心

　　北觐将归呈泾川公

　　紫微髙拱五云端清夜焚香正北看幸履阶墀瞻日月敢辞舟楫犯波澜江湖自笑虞翻老故旧谁怜范叔寒卧病山城长闭阁临岐空惜岁华阑

　　奉和总制陈公江西平贼诗

　　栢府勲名冠两京淮西还仗白旄行登坛气色无群盗报国谟谋有太平万壑鼓鼙声震迭五营刁斗令分明纷纷骄将皆儿戏岂识辕门节制兵
　　春风花发楚江西犂鼻峰阴罢鼓鼙已见妖狐青冢血不辞归马锦障泥东溟倒洗群方凈北斗髙悬万象低为喜洪钧开泰运庙谟仍报定燕齐
　　南国同歌时雨施丈人威徳称行师风云气胜旌旗转日月功髙带砺垂金马史臣争点笔杜陵辞客莫忧时衣冠不改先朝乐长捧龙光集凤池
　　白扇闲麾野翯翎前军佳气贯台星班超虎食元殊相吕望鹰扬独暮龄忠荩向天回太白英雄于寳胜空青従来康济关吾道莫叹频年辙未停
　　海岳分眀属吐吞太阿聊尔试盘根江湖尽转澄清色豺虎潜沾肃杀恩凯奏金笳翻旧曲功铭铜柱勒新痕遥闻献馘龙楼下赤羽雕戈丽午门

　　登石鼔书院合江亭

　　滚滚双流合棱棱独渚髙亭台含气色城郭俯波涛望岳川途迥懐贤意绪劳江风吹客鬓秋思两萧条

　　长沙阻风呈陆郡伯良弼

　　五日长沙浦颠风滞客舟江神吁可怪地主幸堪留乡梦揺灯影闲情倚钓钩若无文酒乐何以慰羁愁

　　谒岳麓书院

　　瞻彼衡岳麓松栢何青青苍云被曽阜石室延空冥朱张命世儒潜兹考遗经悠悠过化迹仰止犹华星蹇予泊湘渚风涛限扬舲挂帆决所济杖策临幽扄薫香谒虚位周览循阶庭物色信多美山川郁锺灵后贤力绍述堂构逓经营群植拟孔林曲池方兰亭既云备游息亦以宏髙明兹方盛才彦礼乐遵仪刑精修诣阃奥庶续千秋盟母为汩尘土永以羞岩峒

　　○诗余

　　一丛花（湘南见池上梅花作二首）

　　东风花发小池边移种是何年江南旧日看花处更回首多少山川聊折一枝瓦瓶斜插惆怅早春天
　　凌波何处见铢衣池畔月明时春风莫作颠狂态好堪耐璚雪葳蕤楼上笛残陇头书逺人在楚云西

　　采桑子（甲戌正月十三夜风雨作）

　　华灯光射银屏影斗起春光月转回廊罗绮风飘满路香金陵自古豪华地不似殊方堪笑潘郎流落天涯独举觞
　　春城箫鼔无端闹说近元宵华烛髙烧偏对良辰更寂寥斜风细雨敲窗戸又送萧条愁病无聊何日行歌白下桥

　　摸鱼儿（春寒作）

　　向小园花丛飞数蝶懊恼又飘轻雪倚画栏独望湘山影缥缈半峰残月风料峭罗袂生寒黙黙愁难说家乡万里想绿草池塘碧桃院落更自伤离别柔情结看湘娥旧恨班班竹上难灭　问东皇何日金乌扑帐春云热扁舟独自归去髙堂菽水同欢恱班衣笑舞再莫道中朝绯袍金印门前建旌节

　　诉衷情（桂林徐伯川屡约不至有词见寄作此答之）

　　瑶笺新调写乌丝字字说相思传闻几度来也又盼过落花时　停画舫驻金羇枉参差干天何事伏雨阑风故误佳期

　　念奴娇（湘山懐古）

　　振衣嵂■〈山上兀下〉洗长空初过一天新雨万壑千峰争耸秀犹有微云吞吐扑地闾阎横江城郭总是闲尘土寺前松桧让渠曽见今古　漫说衡岳巡游郁林开拓身后还谁主泪竹斑斑空洒血玉辇而今何处水底灵均江边刺史蔓草埋荒宇举觞浮白竟须烂醉休语

　　浮湘藁巻四

　　●浮湘藳后序

　　乡进士门生江左金大车撰
　　诗也者志之征也志藴诸中而言出焉言之不足形诸歌咏而诗成焉是故之其所乐而畅如也之其所戚而凄如也之其所思而悠如也之其所激而愤如也之其所困而郁如也虽言以材逹人以代更而迹有显晦情有惨舒各随所之焉君子遡辞以审音揆衷以度徳作者之志可窥矣吾师东桥顾公以直道忤权奸谪刺全州感时触兴一寓于诗题曰浮湘藳纪其地也愚尝受而卒业焉其气隐欎而弗舒其辞冲寂而弗华其调悲楚而弗耀其忧心之存乎其抱济世之志而弗获伸矣乎是故以恤民隐以敦礼教以尊遗经以咏皇泽以表懿风其经纶之藴不得大行于天下而思试于一方有遗忧者矣夫君子之得志也雍雍衎衎如将有获非其逹之谓也幸其道之行焉尔其不得志也遑遑奕奕如将不胜非其穷之谓也忧其道之废焉尔道行则泽漙道废则民殃君子每用情焉昔少陵之志自比稷契而忧国忧民虽一饭而不忘托之声诗邈焉寡俦匪辞则工志所寓也读公之诗而不知其志非知言者也公今歴官御史中丞阶则崇矣而卒不获大伸其志诸门下士乃请是集梓行之其有感焉乎哉乌乎后之尚友于公而求其志者将于是乎有征矣

　　●钦定四库全书

　　山中集巻一

　　（明）顾璘 撰

　　○闲适诗共一百七首

　　初至山中

　　杨子疲执戟龎公息岩阿所志既匪同仕隠乃殊科蹇余究坟素弱冠挂贤罗一往四十年功鲜忧患多朅来返初服城郭困经过睠兹空山曲閴寂患微痾乔松周四厓嘉谷被前坡鸣禽戏丛筱游鱼泳清波尘氛一以逺形神稍相和况有旧田庐偃仰可婆娑疏食茍无恙永言憩烟萝

　　新理松坞草堂

　　家世本呉趋明代徙东楚服勤传素业展转力田畆逮余薄劣资怀笔干斗釜鷃翼希鹏圗抢榆唯自苦眇哉竹帛心仰负三圣主解龟返田园荒凉旧茅宇羸躯倦城邑衰志慕林薮伐木理摧栋荷杵筑环堵茍完栖故书所重守先墓岩崿倐生姿卉木咸就序流云畅疎襟清风待挥麈但恐尼父讥垂老学农圃

　　松坞草堂新成杂兴十二首

　　空山卜筑敢辞烦城郭逢迎太近喧老病移家唯药物野人乗兴自丘樊频来白鹤如求友旧种青松巧护垣已办鹿车供出入竹林多类辟疆园
　　野日迟迟阴更晴山人睡起絮袍轻松梢宿露因风堕草际浮云傍水生一壑无多堪独往百年强半复何营神仙服食长相误不及清尊对客倾
　　山畔堂成祇自怜凭髙送目慰余年江横木末风帆转寺隠峯西午磬传野兴夤縁双短屐斋居颠倒一青毡嘉宾莫为忧岑寂涧溜园禽尽管弦
　　何代新亭动客悲皇都髙拱控华夷梁陈割据今谁数王谢风流空尔为王气接连天北极江流襟带海东涯平冈极目烟霄迥鸿鹄冥冥信所之（地近古新亭）
　　投簮本意弄斑衣痛哭郊原万事非玄壤遗封空石马白头残喘尚荆扉乾坤有恨身同尽五十无闻愿已违细雨山前新草长寸心何以报春晖（堂在先墓侧）
　　牛峯东南髙触天大石小石西苍然疎帘对隠乌皮几浊酒闲吟白雪篇六代英雄埋野草一川花柳媚江烟无端人世升沈事莫近山翁醉舞边
　　衰年多病自宜休避地栖岩事事幽风槛落花催酿酒雨窻啼鸟唤梳头柴桑剰着陶元亮款段何孤马少游野衲村翁俱接近茗杯香篆足淹留
　　万峯云气入髙斋谷口冥冥细雨来实喜芳春能润物虚疑残腊早闻雷谁家健犊临田出无数寒鸦绕树哀已约新晴扶杖去东风留绽野塘梅
　　茅庐寂寂倚双峯懒散无心拟卧龙阶下水流分细涧檐前云宿拥髙松何颙独有谈襌癖阮籍偏于作吏慵早识人间行路恶肯因书剑悞明农
　　郭外新移野老家旧书犹载两牛车樽空北海虚耽酒地薄东陵漫种瓜小径冲门分野竹短篱临水透溪花优游行乐元无尽落魄浮生讵有涯
　　五岳殊方谁竟游诛茅吾自爱吾丘林峦歴歴罗窻户竹树萧萧拥道周梁燕每惊春梦破野云能伴醉乡留欲看明月生秋海指点东岩架石楼
　　手种桃花傍短墙老人殊自爱年芳风晴数蝶穿红蘂日出孤莺啭绿杨薄饭时兼芝菌味春衣浑带薜萝香前朝戴墅知何处芳草还生麋鹿场（旧名戴墅村）

　　种柳

　　桓公居汉南覩树感摇落而我濒衰年甫植数枝弱来者方无穷何必在身乐

　　移松

　　小松擢新茎春雨欣初移从今逮何日始见虬龙姿峩峩栋梁具念此乃知奇

　　引涧

　　山涧雨新溢黄流浩纵横晨兴事疏引下汇方池清物理各有因匪人曷由成

　　洗竹

　　林竹有佳色蔽翳空山阿一为伐榛莽遂露青瑶柯幽怀寡相契落目聊行歌

　　落梅篇

　　金陵野老栖空山肺病养恬长闭关端居十日阻春雨梅花零落溪山间老干横烟惨难诉残英覆地嗟谁数蜂黏香粉下苍苔鸟啄璚瑶涴黄土城中看花长恨迟来时池水含氷澌冷蕋犹封去年雪韶华未动新春枝凖拟入山开病眼一日遶花千百转酿酒期邀友朋至揷篱苦避儿童剪丘壑萧条还自爱荣华飘落那相待始知春厌衰病人转觉天厚雄豪辈君不见五侯七贵开名园梅花当春如雪繁和风丽日依期至玉笛银筝对酒喧开时令鼓催青阳飞处仙娥点靓妆花将地主相矜盛人助花神剰鬬狂物性随人异哀乐我心与尔甘寂寞且寻世外逍遥游开落荣枯付冥漠

　　夜雨

　　夜雨卧山斋山空百泉响飞岚度虚棂孤灯燰幽幌余花愁尽落细草忻初长春梦莽纒绵独绕丘原上

　　晨起新霁

　　朝日出松际幽禽语窻间盥栉事从缓行坐意弥闲方沼水新绿曲栏苔旧斑林风会人意逺送孤云还

　　复雨

　　新晴动方起复雨静更嘉反关向幽室焚香诵楞伽白日隠重云青松坐羣鸦明晦齐一观嗒尔何咨嗟

　　对雨

　　密密春林雨沉沉昼日云阴阳随气序膏泽自吾君积水鸥鳬下条风草木欣残躯胜耒耜何敢废耕耘
　　山迥雷声近春深节气殊江天云雾湿林壑画屏纡鸟困投檐戸溪狂掠坐隅老夫不出戸无意问泥涂
　　春睡起何迟茆厨湿未炊竹梢欹拂水花片舞过篱老病消浮念迂疎冷旧知独怜山郭雨能与静相期

　　宗伯严公枉驾草堂惠诗因谢

　　寂寞山人宅能劳长者寻烹葵同薄饭刻竹动髙吟草藉星辰履云谐鸾鹤心寄言泉石畔曽见几华簮

　　遣兴和三弟舜玉

　　三月余寒散缊袍夕阳行药过东皋金花抱雨松枝重紫箨穿云竹笋髙逺蹑烟霞逃世网细吟风月调朋曹春来病骨殊轻健尽日登山未觉劳

　　幽居和徐禹亮

　　弱云横路飐逰丝春去山花不自知门巷草深玄鹿乳池塘烟暝白鸥饥风鸣竹屿寒潇洒日照荷衣翠陆离多病迩来人事减深岩髙卧复何为

　　苦疡出息东郊田舍

　　东庄久不至偃蹇废田作新桃堪系马旧树已巢鹊儿童诧相问黄犬吠颇恶自縁容鬓改敢怪尔辈错吾生知有涯尘鞅苦自缚每云遗冠裳乃复恋城郭疮疡非我灾相邀就林壑心源儵以静口味日应薄循畦摘嘉蔬披草采灵药患去四体轻尘逺六根脱溪流日洗耳保此长寂寞
　　明月入我帷照见床头书揽之起坐读冥心向黄虞君王既神圣黎庶俨如愚礼乐少虚文法令颇寛舒民力尽耕凿暇乃事畋渔生无冻饥苦死也何羡余浩荡宇宙间聚散任所如周公太多事六典过爬梳遂令斯鞅辈展转生虫蛆燎原日以甚伊谁之过欤

　　幽居十二咏和鲁南

　　煑茗
　　为有余酲在还牵睡思繁汲泉敲石火先试小龙团
　　焚香
　　烟生沈水细火宿博山温鼻观自相媚无劳矜返魂
　　洗砚
　　旧污涤乃去新美凈乃留清清池水侧与尔勤交修
　　检书
　　眼迷四库籍手倦三絶编愿寻槖驼传送此龙钟年
　　扫径
　　清心唯素月满意祇苍苔落叶时相妬那能不扫开
　　卷幔
　　每报庭花发烦余卷幔看东风先会意吹搭小阑干
　　移榻
　　花开前后圃月照东西檐总为怜花月移床不自嫌
　　拭几
　　游尘彼何物暗我凈几光拂拭诚多劳憎爱各有常
　　养蒲
　　芳根恶浮尘纎叶爱澄露它生愿化汝濯濯居凈土
　　灌花
　　众芳植庭曲地润花自饶物情茍相赖可惮抱瓮劳
　　摘蔬
　　右丞斋露葵拾遗饭苍葈朱门竞肥秾野老独宜此
　　种树
　　种树取柔条人言老难待所贵适目前胡为计身外

　　喜雨柬东邻陈叟

　　草阁平池细点分柴门杂树乱声闻游龙倒吸沧江水舞鹤低翻紫阜云田舍病来怀稔岁山瓶喜极判沈醺莫欺老手扶犁怯荷策驱牛未让君

　　复雨

　　松林云气拂人流茅屋雨声鸣不休庭潦旋添鹅鸭喜稻苗先慰鴈鸿谋疎帘寂静宜书巻野壑苍茫忆钓舟寄语邻翁多酿酒放歌沈醉送清秋

　　作亭后丘之上名清旷系之短吟

　　蓬莱微茫不可求匡庐迢遰非易逰掌中佳景任揽撷不如后圃登吾丘吾丘清旷招逺风谢客妙语遗山翁古今乐事留宇内天地于我何终穷天印苍苍锺陵紫左右倒影山杯里白鸟南穿楚岫云片帆东落呉江水卢鸿草堂何处开陶令柴车日往来花间筑室搘丹灶石底穿池立钓台形胜随心动生趣讴吟触口皆成句无官迹已混樵渔有家誓不关婚娶髙空鵰鹗横秋目近舍流莺鸣夏木但愿丰年秫米熟山翁烂醉死亦足

　　午日

　　五月五日在田舍城郭风光应自新燕女彩丝纒蝎尾呉儿画楫斗龙鳞山中祇见榴无色病后初知艾有神落日一杯桑柘底邻翁相对野情真

　　东郊田舍戏占

　　北望紫山横紫烟南窥天印削青天柴门古木行荒径柳堰回溪抱野田蕉叶舞墙凡几处藤根萦石自何年穿巢鸟鹊初将子落簇红蚕已上绵行客卖茶微雨里农夫依饷古槐边身抛岁月何须记地逺尘埃亦自怜卖却异书多买犊收将狂性且逃禅申屠即树成居屋陶令逢人馈酒钱云至剰添闲伴侣花开新得小婵姢眠惊鹤啄弹琴石坐爱鱼吞洗墨泉四大有生皆梦幻一真无累即清玄所希畏垒庚桑子莫羡丹阳葛稚川

　　忧旱二首

　　南国久无雨皇皇六月交池干鱼伏网林热鸟移巢淬魃临祠庙迎龙就涧坳祇愁秋稼尽何以度衡茅
　　野人遗世虑水旱独关渠垤鹳鸣何验江龙饮亦虗田畴堪一哭祷祀竟何如夜坐看星月临风益叹歔

　　松坞答鲁南对月见忆之作

　　良宵爱对空山月赤旱愁侵独坐人江鹳不将时雨至林乌还带晩霞新家依百亩心同切地隔孤峯梦亦频野寺相随又相别人间离合本无因

　　秋至亭上

　　关心唯碧树豁目更苍岑雨喜蜻蜓出秋惊蟋蟀吟狂歌穿竹响瘦影照池深岂好逃城市喧嚣自不禁

　　屏山田舍

　　小溪风露带渔舲曲坞松杉接草亭夜久野云横树白秋髙山色过江青长亲拙政知农事暂学清斋适性灵独笑呉中狂处士强将身比少微星

　　食菌

　　嵇康食石髓安期枣如瓜虚无不可致想象生咨嗟深谷隠松桂雨露抽灵芽名齐金光草品异仙掌茶采采供晨飱色莹味亦嘉金膏溢齿颊五内生云霞腥腐一以荡神明发精华吾闻古灵僊饵芝乃升遐从兹谢厚味服尔登云车

　　中秋山中夜起玩月

　　中秋万古月城阙玩每同今年展奇观对此空山中圆魄出东岭海气开洪蒙长风扫浮翳清辉荡遥空呉山翠千点错列指顾中澄江动虚影下彻鼋鼍宫天地同一色苍茫浩无穷顾兔露其爪冥冥避髙鸿把酒发商歌声激河汉东古今一瞬息过客犹转蓬而我寓宇内薨薨侣微虫生存不自乐溘死徒忡忡鸡鸣且莫寝坐迟初阳红

　　山夜

　　秋气振庭枝山空响易悲草寒蛩语涩树老鹊巢危古道因书得衰颜赖酒持未忘蝉蜕念真笑虎头痴

　　积雨

　　积雨蓬门客过稀野人吹火炙寒衣禾畴乳鸭鸣相乱柳径愁鸦坐不飞抱膝漫吟梁父曲劳心真厌汉阴机清泉白石从吾好驷马髙车悟昨非

　　秋思

　　露下风髙燕鴈斜秋光平落楚江涯霞绡堕树飘枫叶雪浪排溪涨苇花爱酒虽贫多酿黍避人无事逺移家经旬积雨怜衰病断絶门前问字车

　　野步

　　出郭病身健还山秋日长云光漏疎木岚翠集虚堂逺害愁防虎全生拟牧羊那知岩壑外随步有康庄

　　野兴三首

　　花岩控牛岭连峰碧嵯峨秀色亘千古我生能几何行几苦难屡筑室枕其阿坐卧长对之所获庶可多朝云结丹绮夕月流金波采之炼真液永以蠲沈痾
　　落日满秋野独步登平丘山经夜来雨寒泉出溪流缅懐古时人开荒广良畴深山寡人力劳此千岁谋去者水长逝存者纎云浮往来但瞬息百虑徒煎忧不如饮美酒坐啸空岩幽
　　苍隼摩天飞黄鹄志千里秋空莽寥阔快尔南溟徙浮云东北生风雨飒然至六翮困沾湿吹之堕寒水南山松桂阴西畴稻粱美万事难预期不如早栖止

　　夜坐

　　白露中夜寒蟋蟀鸣床下簌簌葛衣裳惨淡谢炎夏闺人戒机杼田畯课场稼睠此岁载阴蹇予日多暇朱颜黯以苍短发不盈把商战讵能肥蘧年未知化兀兀迷陈编何以酬夙夜

　　邻叟见过

　　场雀惊且飞篱犬隔树嘷开门见田父饷我携浊醪寒暄甫及席首陈入城劳继云太庙灾策免数大僚京兆岁大比荐拔多英豪请君望泰阶清平在崇朝闻言谢田父野语胡大谬我袖恨不长无以掩君口进退国大政柄在相与后挥霍如云雷小民但奔走尔我服稼穑所忧唯百亩出位而妄言它人恐相诟山厨蒸藜熟与君酌君酒明月生东山移床就衰柳

　　幽怀二首

　　文章经纬业制作贵有程六籍出元圣道奥非华英自从删述来尔雅存西京马迁缀古史笔力驱沧溟苏李起介胄诗辞霭和平今观宇宙间日月垂天明小儒竞绮丽琐屑如繁星吾衰志未泯愿缔诸贤盟扬雄强模拟何啻苍蝇声
　　昌黎文章伯后代罕俦匹李杜虽云雄气格差甲乙奈何赋长篇退让如自失想象巨刃扬魂魄生战栗乃知作者苦穷探极幽密譬对百战场动静慎师律守正兼设奇变化贵神出左车井陉谋淮阴几见绌多畏乃胜人名家有深术

　　散步

　　理生就田畴辞喧出闾里自叹乏髙风时归念妻子栖鸦迷夕岚浮鴈唳寒水散步数羣峯日从天阙始

　　中秋对月和罗女文

　　髙秋明月满天凉露坐风生薜荔裳蟋蟀近床还独语蟾蜍离海已深藏人间忽敞清虚府地上平铺雪霰光笑玩素娥敲药杵不劳银汉问舟航

　　雨后漫兴柬罗女文

　　春花落尽垂杨低竹林鸣鸠相应啼夜来久旱得微雨门前细草青萋萋饮虹桥头西日落桥下水光摇草阁莫嫌野客杖藜来瀹茗摊书殊不恶

　　东野

　　天印山如天斵方秦淮水萦练带长夜坐船头看明月垂虹斜挂几飞梁
　　东山茅屋野人家谢傅蔷薇春着花入市懒骑从事马开园时种故侯瓜

　　新凉夜坐次彦明二首

　　独鹤夜何事松头栖复迁树凉占老态禾熟受丰年细竹枝枝袅明星个个悬年来知物化无意更求仙
　　残暑金风改中宵白露寒秋期来朔鴈野服罢齐纨蛩响喧阴壁荧光点石栏荷衰叶更起留伴蓼花看

　　八月四日热

　　八月江南毒热新火云欝欝尚蒸人井梧叶落太伤早庭户蚊喧难及晨不见金天流素月思沾玉露洗黄尘重寻箧笥开纨扇始笑西风误认真

　　许彦明过荒斋看菊

　　寂寂柴桑宅黄花但满园相将秋意晩无奈晓霜繁珍重殊方种艰危隔岁根玩来终澹泊莫向美人言

　　雪中承刘司马许顾二司徒见过

　　北风吹雪拥篱根髙驾翩翩午扣门倒屣自怜庭户湿围炉同待酒瓶温江山积素看松翠闾井占年喜麦蕃茆舍萧条虚盛赏殷勤烧烛伴黄昏

　　宪府王公载卿命酒期过草堂阻雪不至奉简一首

　　不诵清诗三十年晩城佳会又虚传书来送酒春生户兴尽回舟雪满天独向琼枝劳怅望非干霜简絶攀缘江梅近暖参差发还拟乗骢野水边

　　和陈鲁南遂初斋漫兴

　　投老书千巻栖真屋数楹放形依鸟宿仰面看云行雪棹谁乗兴风瓢莫弄声归来追往事无味是浮名

　　除夕二首和女文鲁南

　　时序惊心独倚栏敝裘犹耐故年寒饧餻饷节乡风旧秫米逢秋酒债寛萱叶向阳铺砌绿茶花冲雪透林丹青山已结登临约且喜篮舆老更安
　　条风中夜转东方醉恋残年更举觞白发空添寿者相朱衣曽玷大夫行贪闻雪垄遗蝗陨爱见春林旧柳长闾里髙人多典则追随何忝郑公乡

　　除夕

　　桃茢驱傩画荜门椒花颂寿泻芳樽生涯喜傍农夫老社会惭登大父尊长有蠏螯持左手更添莺舌弄前轩天时代谢非吾事莫为増年意转烦

　　和徐子仁除夕

　　蓬鬓休嗟老不堪余生都已付沈酣身旋蛙井元无几岁歴龙飞又十三江草向人寒更绿塞鸿何事早辞南年来结念投禅寂且喜维摩屡放叅

　　和舜玉春日偶题

　　小园泉石占清华竹坞松堂静不哗悬薄护寒藏橘实曲池■〈奭斗〉水灌兰芽缁衣老衲时求饭纱帽幽人共煑茶门外东风摇五柳居邻闲拟似陶家

　　和鲁南元夜雪

　　雪飞元夜玉盈除灯射玻瓈烛影虚林借月华疑宿鸟池添氷力困逰鱼春愁正赖寒欺酒老眼空劳夜照书火树银花交映地留欢休问五更初

　　雪夜观灯和彦明二首

　　春夜邀宾景物宜雪华灯焰两争奇鹤翻玉羽迷僊驾龙吐骊珠照酒池乐剧不辞金管噪坐寒频唤画屏移祇缘郢曲髙难和岂是东君赏兴疲
　　雪花凝素照虚台薄暮谁披鹤氅来酒熟似邀灯节至梅开应被笛声催临觞幸免当官累投辖惭非劝客才莫笑田家无所献火轮氷柱亦诗材

　　和鲁南新春

　　白雪酿寒仍送腊红灯窥暖巧偷春神君彩仗鞭牛早逰女罗旛缀燕新泉石投交忘主客齿牙垂老厌酸辛闲门旧友皆星散唯有陈雷晩更亲

　　闲居四首

　　太湖之石紫崔嵬溪上茅斋对尔开指点庭心分泰华依稀岩背宿风雷双飞鹊鬬穿晴树百转虫书印古苔明月不知吾懒散夜深来照读书台
　　黄阁朱楼槩太清江山襟带旧神京开园更拟闲居赋近市非干大隠名聊养孤豚供菽水尚劳羣雀恋柴荆薫炉药灶真余物合伴狂夫过此生
　　城郭秋阴袭苎袍林园稀到长蓬蒿蟏蛸傍树生罗网野鹤临池惜羽毛年长渐惊朋辈少形枯真悔簿书劳追欢未断清尊酒左手犹堪擘蟹螯
　　种柳今春拂地垂黄鹂来挂最长丝髙城过水衔青嶂古树摇花照绿池猿鹤忘机堪结侣马牛多病枉逢时扬雄错指玄经好覆瓿他年总莫知

　　答许彦明见梦二首

　　浪迹唯方外劳生总梦中逺公开凈社玄度有髙风尘世闲难得禅机病易通所希情性合何必往来同
　　禅宫元寂静况复雨连阴座有僧同饭门无客见临妙香团狭室逺磬落髙林谁信城中梦超然契此心

　　和陈太仆生辰二首璘与太仆及惕庵总宪公同生时惕庵亡矣

　　天当流火生同日人羡乗车贵一时忍望列星悲傅说愧颦衰貌对西施山中学道丹谁授花底闻歌酒莫辞敢谓风云随变化愿从泉石尽交期
　　秋来卧病怀山阁老去逢生怯酒尊拙政幸能追骑省逺游初免怨王孙亭亭野鹤闲过砌寂寂云峰对掩门点检交知还自惜白头今见几人存

　　雪中和王存约刑侍五首

　　杪岁呈三白农谈喜及时麦传全稔信松挺后凋枝海冻愁龙伯沙寒泣鴈儿唯有袁安舍髙眠竟不知
　　积素明幽馆为祥表盛时风回先带霰气暖不封枝被鹤无髙士悬鹑有冻儿君王忧四海多少自应知
　　天地云同色江山皓一时梅狂花覆野柳困絮黏枝鱼蛰坚氷壑鸦迷返哺儿侯门炙朱火寒透不曽知
　　璚楼无尽地玉树不移时地脉消氛祲园容发故枝裘轻飞猎骑酒碧■〈贝贰〉歌儿灞涘许情好惟应野客知
　　南国穷阴候东楼独坐时兴牵孤棹水情遶野梅枝爱酒闲中圣慵书卧遣儿衰年疎懒意还赖故人知

　　春夜饮女文宅大醉翌日病眩负黄怀季之约诗以识过

　　东桥老人田野客一生爱酒肠腹窄春来忽到罗含家银瓮盈盈摇琥珀倾壶便饮不须劝连举兕觥过累百据案狂歌惊四邻但笑诸公太拘迫玉山欹仄夜方归不寐坐倚平泉石天明始觉中圣人眼光错莫乱朱碧地如车轮忽旋转欲立还惊足盘躃黄公临垆复召我安得奋飞生羽翮乃思旨酒古有戒人生乐极终何益

　　元夜奉诸公饮瞻辰草堂

　　老去风情异少年元宵留客纸灯前清筵素月宜觞咏绣陌香尘隔管弦火树逺飘烟霭处星河斜挂雪晴天更阑不醉休辞去回首欢娯易惘然

　　山庄即事和周子庚

　　十年无梦到东周坦腹髙眠杜若洲狂吐肺肠投瓮盎老持骸骨付菟裘当楼月上山回昼接畛风鸣麦弄秋笑坐胡床歌散调不须吹笛也风流

　　漫吟

　　万事浮云莫问天发毛元解记流年春秋按节投花种儿女分畦理芋田辟地多方求怪石买山初意为流泉城闉自古称佳丽独笑先生野性偏

　　柴门

　　翠盖平遮松栢林画屏分映两青岑坐收秔稻三秋色行踏垂杨一径阴雨突烟沈人卧稳风帘花落燕巢深幸无奇字藏书箧不惹輶轩使者寻

　　九日亭上独酌六弟送盘飱至有怀

　　九日山亭独举杯盘飱逺送白衣来乾坤大梦堪髙枕林壑衰年切孔怀近水脊令还自得傍厓黄菊未全开茱茰且莫迎霜落后至还期揷帽回

　　九日喜何叔皮至山庄

　　山馆际佳节川原秋气澄白日照禾黍颇适幽居情曳杖登髙丘停车延友生契阔良已展欢悰亦交倾浊酒写情愫三爵匪充盈古处道所贵浇漓安可征风凄碧草变露湿黄花荣感兹时物改朂尔没齿盟

　　夜观陈鸣野画草堂壁作歌谢之

　　草堂素壁烛影孤照君夜作山水图墨华如云生手底髙耸山岳卑江湖连林老树根株古蛟龙盘拏撑爪股颠厓忽挂飞萝茎长绳系日垂青冥天台石梁宛在眼武夷幔亭亦非逺桃源可觅秦人家竹林似近梁王苑爱君胷次多崛奇灵区胜概任尔移荒村每恨少迭嶂草堂特地生幽姿猿惊隐隐号清夜麋鹿依稀走阶下只恐城中好事知天明户外喧车马我有穷愁愁不醒感君遗我夫容城年年酿酒三千斛闭门独醉云中行

　　望雪怀陈鸣野二首

　　野雪清如许髙人不见留谁家金帐酒能及剡溪舟羣木瑶华积千山素影流幽怀狂不定孤啸一登楼
　　风急雪纷纷楼髙野望分霏霏过树逺片片洒窻闻林冻玄■〈犭员〉哭云迷白鹤羣正思陶隐士漉酒共清醺

　　饮女文宅冒雪夜

　　归醉后那知雪片稠瑶花千点集貂裘清吟乍别梁园宴豪兴能欺剡曲舟素羽风前迷鹭渚玉鳞云外见龙楼颠狂欲上城西阁坐玩寒江练影流

　　闰十二月三日蒸燠其夜迅雷大雨同鲁南纪变一首

　　季冬闰月忽暄燠惊见蚊■〈虫民〉当户飞自缘雷雨好解作谁道阴阳难范围四时吕览有定令五事箕畴无少违为检金縢看故事分明人道应天机

　　元夜楼望

　　夜阁临衢倚醉凭江南佳丽尚堪称春光竟惜千门月节序仍夸九市灯香雾横街人似锦歌钟何处酒如渑长吟秉烛星桥曙犹记狂夫少日曽

　　山中集巻一

　　●钦定四库全书

　　山中集巻二

　　（明）顾璘 撰

　　○游览诗共八十四首

　　登太岗慈善寺

　　野寺冠山椒溪门下弘敞荒蹊縁涧入危磴蹑云上松花风际飘麦苗雨中长髙树倚岩生特立气森爽何年刼火余绀殿灭银榜徒闻佛道尊胡乃失龙象悠然憩前轩云峯矗相向下有良田畴平视如指掌春莺流逺音修竹惬幽赏何必五台山始可资静养斜阳且归去暇日期再往

　　宿祝厘寺晩浴

　　山居少尘事行吟步髙舂连林不知逺倐度云间峯寺门幽径熟婉■〈女恋〉抚长松禅老款虚室情亲色弥恭玄论烬华烛疏食临暮钟浴我清净水形骸缅冲融虚襟释滞念真炁生灵宫蒲团结跏趺宛坐青夫容就枕忽成寐梦觉忘所从天明返蓬户日出山烟浓

　　游丘常侍山园二首

　　山蟠大野翠堪怜树老深岩忘岁年画阁地清临水见紫泉声逺隔花传前林别墅通三径暇日禅床借半毡叨际圣明空懒散狂歌时复和薫弦
　　采芝深谷赋归休幸有邻庄水竹幽画障日开山九迭素封秋倚橘千头长悬片月延僧住满放闲云伴客游桐叶已齐春去久翻阶红药为谁留

　　与陈大鲁南游天宁寺二首

　　野寺青霄畔攀厓扣法堂山铺平野阔江绕大都长凿石开花坞梯云架竹房城中车马客谁解就荒凉
　　峻岭香台峭髙林夏气清山分龙阜色涧别虎溪名野酌临归鸟昬钟吼卧鲸坐依云雾窟那有市朝情

　　同鲁南祝禧寺结夏八首

　　酷暑欺吾病空林共尔寻云髙羣木爽日落半岩阴散发忘宾礼清心恱梵音坐依禅榻畔幽思自萧森
　　断酒狂全减抛书懒更成山深人事息僧老道心平坐石分松影横琴理涧声夜凉清不寐披草月中行
　　身住清凉界那知有欝蒸蒲纎梳翠发瓜冷嚼红氷病退生为我家忘味近僧老禅麾麈尾时见落青蝇
　　爱尔山中静犹憎蝉噪繁松杉气无暑宾主坐忘言翰墨陶真性瓜蔬点薄飡悠然泉石味难向贵人论
　　翻经非有愿击磬果何心偶尔依莲社翛然近竹林松风余万顷萝月抵千金莫买深山隠禅关日可寻
　　金堂虚隠雾石壁冻含霜坐久收葵扇吟多问豆浆虎眠浑不猛鹤舞暂为狂满目无尘事虚襟亦自凉
　　祇园不尽景留客易经时野竹团寒翠池莲散素姿茶香修夜供杞菊订秋期吾已嗔吾扰无劳大众知
　　净社难求友髙人合在山泉甘出石井树老映苍颜暑月谁偏爽劳生今始闲秋风何日至迭巘拟重攀

　　同诸客雨后登牛山絶顶

　　晴峦临晩照悬磴蹑秋空地胜羣贤集天清四望通猱升攀仄石鸾啸激悲风独仰皇居近彤云护紫宫

　　登牛首两厓颠

　　双阙峙天表巨鳌戴云浮秋空气先爽预惬登髙逰攀縁千仞起曲折百盘周苍林忽在下手挹河汉流累累搘机石荒池饮牵牛峥嵘罗众山俯视但微丘北瞻黄金阙五城十二楼髙帝圣图逺设险开皇州鼎湖不可望苍梧云影愁长江渺一髪孰与吾乗桴舒啸振铃阁诸天风飕飗落日下西岭惨怆増人忧

　　登华岩

　　花岩久不至修竹倐满岭息驾大观堂尘目快秋骋短衣陟中峯仄见西日影天低鵰鹗近云重松杉冷列嶂难为雄长江不知永牛山亦下对楼观缀佳景庄严侈象教喧卑薄人境扪萝步兢兢憩石心耿耿它生果无因兹逰固何幸风林忽暮钟谡谡动深省

　　祖堂寺逢海天僧

　　古融始入道开山此为家疏泉策两虎啮洞驱神蛇天龙作人象献供持岩花一闻真空诠振锡却诸邪跏趺了无事竟乗大牛车影堂灯悠悠白日长西斜幽寻入山麓庭宇忻静嘉门深蔽古树涧冷生青霞柿实寒少叶桂枝蠧仍华老僧余道气款语谈楞伽自言非中孚请馈仙掌茶相送过溪别归路喧昏鸦

　　宁海寺访达公不遇

　　禅龛寄林杪信是髙僧居蒲团间陶钵不置贝叶书幻火恼维摩饭蔬长晏如诛茅辑佛宇凿地延僧庐有金尽布地只衲不留余入林拾橡子一室但空虚侍者守松院迎余驻柴车焚香设清供道念为之舒朱门厌腥腐驷马驰双旟岂不羡荣贵反侧多忧虞颓年向短促薄俗背迂疎永愿结莲社优游度桑榆

　　弘济寺江阁

　　北山髙无极江水下浤深飞阁嵌虚无宛挂垂萝阴危柱袅相拄棂轩控千寻游目信絶奇蹑足惧弗任旁临得平坂云水际萧森参差罗髙木倾仄悬灵岑洪波动其前浩渺空人心劳歌不自慰浊酒时一斟天长去鸟没日落清猿吟欲止神悚惕踟蹰下空林

　　燕子矶

　　名山意自胜临水趣转幽况兹燕矶秀复枕澄江流孤根托何所上抱云中楼空冥瞰水府下见鼋鼍逰冲涛荡危石翻恐地轴浮元气旋混茫长风吹不休西来迭浪色发自岷峨陬杏霭众山影依微行客舟徙倚白日暮极目令人愁

　　关祠

　　汉季昔鼎沸孙曹窃王疆帝胄拥剑门龙虎争奋张桓桓万人敌东盼无荆襄运移见倾覆孰云谋匪臧生为呉国仇死食呉人乡烈气横四海遗灵戴今王江边庙门古松栢寒苍苍英爽如有临风起旌旗翔君看祠前水万古东流长

　　崇化寺梅泉

　　昔游岩中寺梅花覆寒泉不到三十载梅摧秖空岩陵谷幸无改岂嗟浮物迁清源出细窦浅草涵微涓山僧诵经处独有龙蜿蜒冲襟静相照尘鞅忽已捐潄齿叙幽事洗钵修凈縁古殿夕阴起苍林生逺烟佳兴不可尽延伫情悠然

　　嘉善寺观石壁

　　苍石斵苍云谁遗空山里藤萝覆细路披烟得奇诡巉岩负龙脊■〈山含〉岈露鳌齿修竹照人青幽花傍泉紫树古走危根欲断不可止金陵百名胜无地可胜此老禅堕贪痴秘匿胡乃尔天地终刼灰况我二三子取笏端下拜托交自今始

　　幕府山望江

　　昨梦江上逰巨浪动枕前今登山头望江色转可怜青峯几千仞倒卧中流天人声落浦溆树杪浮行舡物理反相媚乐意良已偏因寻达磨室仰叩西来禅面壁恐心死渡芦事亦颠不如结同好啸咏攀云烟一醉更一醒明日还复然

　　顾氏北麓草堂

　　谷口花冥冥井上梧桐清山人筑岩户避俗兼逃名种黍牛犊长养蚕桑柘成野外无别储浊酒贮甆罂上以奉坟墓下以延友生客来款茆檐山大了不惊大儿富文史楚楚解将迎药院共游衍松林屡经行三宿竟忘返屐齿缅已平乃知隐沦者秖在王都城

　　登茅山三峯四首

　　上界灵宫悬碧落层峦飞步蹑彤霞尘身乍礼金银阙天路疑逢龙虎车三洞南盘通海峤五云西拱见京华清游胜览欢无极却叹人间日易斜
　　迢遰三峯得峻跻到宫唯见众山低天池水碧苍龙伏岩树风髙白鹄栖云际瑶坛开日月林间丹井隠虹霓仙人只在华阳境松叶桃花咫尺迷
　　头白逰山恨已迟遍寻灵迹慰幽期云根变幻阴晴石海眼潜通霹雳池絶壁传觞临过鸟深林炊黍茹生芝踟踌陵谷伤今古不见前朝宰相碑
　　东南佳气拥三山台殿参差指顾间福地岩峦天下胜神君笙鹤夜深还林衔落照秋仍丽人对寒云意转闲晩下前峯明月起更临幽涧弄潺湲

　　龙池

　　蛟龙宅大海山椒非所藏吾疑蝘蜓种野语谁张皇祷祠兴云雷歴代纪祯祥神物变乃尔化理焉能详

　　喜客泉

　　嘉客入门笑灵泉应之翻岂因孟尝死化此山中魂迸珠疑贯缕罗星或按垣喜余果何事欲叩竟无言

　　华阳洞

　　穹厓积铁古下嵌仙人宫流观洞天记渺与林屋通把火惊石燕吹箫动潭龙微茫失归路返照秋林红

　　巧石

　　三茆奠神皋灵槩萃兹谷怪石非一状蛟虎争起伏苔花烂如绣藤根走相束残醉吾未醒曲肱枕云宿

　　左纽栢

　　仙翁炼金鼎化自秦汉前祠树岁月古霜皮相纠纒道家骋神怪谩语诬人天吾嗔雷君忍一火无留烟

　　隠居墓

　　薄俗昧上善髙贤葆清真图牛惮为牺古墓今犹珍松风有余听草露无长春徒使轻举士依稀慕芳尘

　　曲林歌赠曹君时范十首

　　华阳隠居空旧名曲林精舍筑新成山头一片青苍石领畧髙人万古情
　　大茅峯头多白云谁能持取赠东君髙车驷马当年事海思霞情后代闻
　　灵踪古迹盖江南中馆居中日可探云洞斜封埋壁地石峯髙揷积金庵
　　楚王涧前秋水生泠泠遶舍玉琴鸣道人独爱林中静泻向圆池一镜平
　　山腰石楼风露新桂枝蕉叶拂游尘幸无七贵倾髙盖长礼三峯作大宾
　　元符宫连秋树林烟峦雾壁昼阴阴芝潭对饮斑文鹿竹坞孤飞雪色禽
　　凋尽山中宰相松长风无地吼蛟龙曹公种子苍髯老更引寒涛响后峯
　　匡庐江涛不可经武夷南天空自青何似三茅近京国纒聨王气会仙灵
　　曲林主人踪迹奇前身陶公安可知修殿灵官投化主朝山香客拜生祠
　　方瞳墨发地行仙谁信山翁七十年兴剧夜游轻猛虎身轻朝陟俯飞鸢

　　茅山步虚词

　　太仪拓洪宇灵山开福庭洞天窍华阳地肺浮金陵展公始羽化茅君遂遐升王老发玄旨上元授真经乗风出埃壒飡霞谢膻腥三真登虚府九锡冠仙卿百神镇侍卫八极恣游行金堂日星耀玉洞烟云冥天地咸得一万古歌清宁

　　还家同金士希诸君游牛首

　　金陵山水四方闻天阙嵯峨更不羣台殿散临云外起冈峦遥向日边分幽人兴发清虚界正月春生锦绣文莫怪还家先到此他乡魂梦每殷勤

　　早秋过斌公山房和许彦明三首

　　钟磬花台寂云霞松坞深石林秋不热水国昼多阴结束非吾意逍遥近佛心莫言追往昔聊喜悟来今
　　青嶂白云蒸髙台野客登鸟迷方外路云护定中僧对酒狂何在翻经老尚能摩挲岩下石坐语记吾曽
　　济胜无强足幽寻亦据梧僧门逺市井秋色澹菰蒲定息看香篆逃禅托酒壶浮名百年祟遣尽莫重沽

　　永兴寺结夏

　　濯髪莲花水清风满面吹松髙迎日早僧老下床迟施食鸟频至翻经鹤静窥物情浑不逺幽兴自相宜

　　九日同太宰严公城西泛舟二首

　　九日江门芦荻秋登髙何似泛兰舟城临曲水天河转地接仙台苑树浮佳节壶觞随酩酊上公轩盖倍风流迂疎独笑陶彭泽漫揷茱茰亦满头
　　兰桡东荡曙烟开菊斚西冲落照回夹岸山岚飘几席遶城波色动楼台都人节序遗风旧词客秋吟发兴哀偃仰皇州多胜槩挥毫何以继仙才

　　同陈鲁南雨饮永宁寺

　　南山飞雨滴残巵野寺鸣钟客散迟醉眼耐薫红杏色韶华催换绿杨丝衰年感旧重重恨故苑寻春步步宜拟上花台观淑景湿云横路正低垂

　　次赵克用游灵谷三首

　　禅宫寄在万松深绀殿阴阴入紫岑古碣长留开士影颓廊堪惜画师心嗟余卧病虚春色爱尔清斋听梵音石室乗凉十年事诗成幽兴转难禁
　　入山飞翠满衣襟一径松萝曲坞深龙寝云髙横王气鹤林风定凈襌心开堂为有真僧出避地应无俗累侵响石灵泉多胜迹与君扶杖细相寻
　　紫厓苍巘隠云房春尽唯闻药草香风磴喷泉晴欲雨石林含露午生凉醉怜半落花辞树坐叹西飞日转廊回首碧城灯火乱淡烟疎柳路微茫

　　同鲁南宿天界竹居

　　白首同归桑梓日旧游山水得重过聊依僧饭炊菰米更理渔蓑缀薜萝花老不知春事尽竹深偏爱雨声多旁人莫讶追欢剧歳月翩翩奈尔何

　　同鲁南天界方丈对雨

　　与子避俗祇园深髙阁雨鸣如洗心芳草杜门无马迹墨云纒树有龙吟堪怜把笔临池水况复衔杯对竹林终歳驱驰城郭里幸于支遁此开襟

　　祝禧寺羣公游集二首

　　桐馆延髙驾霞门集绣裳山深寒隠日松老翠含霜共洽壶觞兴仍探翰墨场临风意披豁飞镝试穿杨
　　旧国开今代新亭异昔游江山衔日转宫阙抱云浮胜赏羣公得髙情百世留蹇余丘壑陋觞咏托名流

　　和徐子仁游虎丘四首

　　胜地遥相引清川澹自临散怀盘石大洗耳剑池深僧气饶云月岩居傍竹林坐来神易怆松籁莫哀吟
　　溪门藏曲坞入寺始知奇石悟生公法山传白傅诗浮云催短世裋褐傲清时莲社容吾酒终当共尔期
　　漫踏书台路那逢讲席人泉争惠山品地避子城尘幽林云隠见峭壁玉嶙峋本性宜岩穴劳生负此身
　　诗书贫自得云水老何厌世味僧边减山容雪后添狂摩试剑石醉眺大呉岩莫笑归期缓名蓝客易淹

　　夕阳同王礼部陈太仆过东山僧房

　　落日过山寺怀贤伤古今谢公去已久渌水歌声沈云壑延髙驾风林凈夏襟倾杯莫愁晩明月在东岑

　　和鲁南永福禅房二首

　　支公本是禅林秀更爱祇园在近乡问柳寻花唯竹杖解衣支枕有山堂云浮世界知空寂雪满头颅叹老苍闻说庵摩罗结果灯前攀取一开尝
　　山人每为看山出唯有山云不待期草长乍经春雨后江明偏近夕阳时前林犬吠僧归逺古殿钟鸣客散迟除却陶潜贪酒盏不知莲社复容谁

　　秋日寻城东诸山颇歴深险得诗八首

　　秋日端居愁不眠出门骑马踏苍烟衣沾湿翠经厓崿耳洒寒声接涧泉梦到桃源询往代疑逢石髓见灵僊金陵岂独称佳丽咫尺名山是洞天
　　马首遥随碧涧东人家多住白云中龙泉沸处还生虹虎洞腥来自起风向子正当婚嫁毕阮生休叹路途穷曽闻天汉支机石肯信髙岩不可通
　　紫山东转接江门万壑千峯拥孝园逺结云霞连海岛回瞻日月蔽昆仑牵萝步入岩间寺选树来倾石上尊猿啸正堪淹白昼鸦栖浑已报黄昏
　　鼎邑元当万方会桥山今集百灵朝宫城抱日云常绕陵树擎霜叶后凋衰晩空林从坐卧太平深谷有歌谣此中合共渔樵老丛桂淮南莫更招
　　盘空石路草纎纎白鹤仙人尚有岩松偃即披云作盖瀑飞还挂水为帘采芝绮夏何须出食蕨夷齐亦太廉种黍满田长酿酒栖迟何叹岁年淹
　　六代干戈龙战残青山依旧绕江干石麟不省玄堂改漆阁徒伤翠栢寒庾信归来空有赋陶弘老去竟何官飞鸿欲避林间犬万里冥冥振羽翰
　　官路桥东锦石峯平原开出玉芙蓉髙标云雾天中积逺势波涛水上重喜近鱼梁堪把钓拟修丹室预栽松紫苔苍藓饶秋色埋骨它年莱尔封
　　竹杖逶迤蹑紫霞羊肠山径莽横斜林深更隠彭城馆寺古犹传谢尚家阴洞闭云飞石燕寒藤悬树堕风花周颙去后移文在此地何人领物华

　　冬日同诸公饮凭虚阁

　　寺阁吟诗腊月中拥裘行酒气弥雄江山过雪生新色天地凝寒渺太空独去鹰鹯迷落日后凋松栢倚髙风须知霜月光偏胜莫道氷林赏易穷

　　卜得彭城乐丘漫赋用鲁南韵

　　买山初费卖文钱预卜新丘古涧前旧日髙人招隠地此生逆旅待终年烟霞寄傲深成癖去住忘情澹入禅白发光阴知几许紫泉丹壑且夤縁

　　雪后归自南郭

　　雪后帝京聊骋望氷天悬影照人寰遥瞻丹凤分银阙周览青龙展玉山广野漫铺明月色白波摇动大江湾多情独倚新亭树更爱长风洒醉颜

　　祝禧寺望积雪

　　岩谷素华积禅房朝倚阑为怜珠树丽宛坐雪山寒白以空为色氷因冻作干太阳休见恐生灭本同观

　　山中集巻二

　　●钦定四库全书

　　山中集巻三

　　（明）顾璘 撰

　　○明顾璘撰赠荅诗共一百八首

　　陈鲁南学士自山东寄遁志十絶和之

　　门接登山径窻临洗药泉草堂幽意足况复近皇川眺迥苍茫外探奇紫翠中忘机同海鸟脱迹比云鸿清玄非晋代岩壑胜山阴羣从差强意时来醉竹林携樽登树饮抱被枕流眠本性疎狂甚非关慕昔贤真闲聊野服至乐止人寰肯为神仙误虚寻度索山新亭髙处望今代异风云紫殿开京观龙成五采文星散南山寺乗春取次登封筒来往数随处得诗僧牛峯悬殿阁对削献花岩感慨千年杏摩挲十丈杉江动新林浦天垂大石峯四围山万点云海濯夫容旧路石冈僻新堂松坞深春风猿鹤侣扶杖逺相寻

　　寄荅陈大藩叅二首

　　官重今方伯旬宣事独贤情飘五湖外诗出万人传玉署虚仙籍春江梦钓船祇愁鳬舄影难离紫宸天
　　卧病春山里劳君省阁思衰颜丹鼎笑晩计白鸥知应接才仍拙渔樵兴颇宜万縁空欲尽犹自未忘诗

　　贻霷僧

　　埋头不振苍龙锡合眼犹持白马经门外任教双毂转堂中长对一灯青

　　赠金山僧圆济

　　山僧扣我门秀发金山骨相见了无言空庭踏秋月

　　送斌上人游杭州（有序）

　　上人禅业清净解楞严法华妙义余与石亭陈公时往谈说辄移日不倦今晨挑包荷锡来扣山居云将东游呉越访诸名山叅大知识以证圆觉请余作偈导之余不善偈为赠一诗因忆杭州郎沈诸君陶谢流亚也往开莲社畅尘外之风不愈于缚禅寂乎尔行矣请择于斯二者
　　斌公禅林秀前身海潭龙明珠濯清水本性长玲珑少事大虚老空门初发蒙拜趋陈庄座金箆刮双瞳低心达磨壁捧钵曹溪宗天界大丛林跏趺坐堂中头陀满四座发难如扣钟吾衰谢抖擞卧疾维摩宫与子强荅问而岂明真空支许方外交聊以息微躬今晨告余别游方海之东礼佛普陀岛叅禅雪窦峯青莲被寒沼白月悬秋穹行色有佳景归云无定踪我有振衣地寄在杭万松浩渺湖海接逶迤岩壑重尔往结莲社陶谢将无同长谣写心曲托寄东林风

　　分题得秦淮寿龙致仁

　　秦人凿淮古城碛秦时流水今如昔地下黄金空自深天门紫气逾辉赫六代烟华涨锦云龙江鹭渚澄青碧形胜今开天子都风流更隠幽人宅幽人抱艺入承明能使四海传髙名翻然解组归淮水笑弄渔舟自濯缨闻道舍傍葛仙井的烁丹砂彻夜明与君共泥紫金鼎手把霓旌游太清

　　寿姚孟恭七十

　　修竹老翁何所求紫芝歌动傲王侯逃名岂羡金门贵学礼仍看玉树稠大道长生唯药鼎清谈终日有茶瓯堪夸世范传儒素已许乡评占胜流

　　寿易太守士美

　　清修乡国老文儒后辈跄跄总不如黄霸有才聊试郡伏生从少已传书髙才晩剖荆山玉美政新还合浦珠林壑光阴方洒落莫教门外候安车

　　答汪中丞见怀

　　雅望同归天下贤知心初附白头年拟将东海论交谊几向西湖费酒钱石涧行临三竺水茅亭吟对万松天相望千里能相忆满纸髙情护碧烟

　　送林伯章

　　金陵帝城天下会名胜从前特称最观风季札自何来巍冠峩峩垂缓带龙山虎阜翠烟浮曲浦澄江素月流唱罢骊歌向人别城西一访谪仙楼

　　赠秋官叶敬之奏最北上

　　三年持法白云司直道人歌张释之竹简下帷工旧学桃花留县有余思每縁正气瞻台岳幸接交情老鬓丝才俊尔来多近侍看君摇佩入丹墀

　　赠沈少刚

　　东浦清清连太湖太湖水光秋可娯美人乗舟明月底戏引骊龙出弄珠黄公垆头沽酒醉一曲呉趋天下无请君早出济黔首归来东浦随吾徒

　　赠胥大夫

　　洞庭水波混天色君山嵯峩奠江国岳阳楼头一开眼造化髙深坐中得紫绶若若方离腰浮生万事如云飘采服诸郎逓起舞醽醁满泛黄金瓢醉醒不复问天地日倚南窻咏松桂仙老休传九转丹大夫自度三千岁

　　雏凤行贺李少宰梦弼生子

　　雏凤本出西昆仑百鸟奉之巢帝阍大声皷鸣震海水羽毛焕烂光朝暾衔书献瑞降神德门乃为少宰之子司徒之孙英物生来不嫌晩秀骨堕地人传喧犀顶双开日月角公侯异种由根源邺侯万巻行可展立地便见乗华轩家书飞鞚入东省看君黄气眉棱鶱两乡竞作汤饼宴莫惜烂醉双金樽

　　相士呉立

　　希夷漫让麻衣术御冦元藏杜德机燕颔纷纷食肉相龙门寂寂钓鱼矶

　　赠谢应午

　　志士抗髙节末俗寡所谐出门各有务畴能喻中怀契合将焉托睠此庭中槐孰谓尔无心达性乃弗乖荣谢委时义强干屹不摧吾志茍如此何必求形骸

　　赠马大承道超贡上礼部

　　金膏水碧不易得马生才华倾众人昂藏场屋每脱畧一跃便致青云身圣朝礼乐复元古隋唐科目安足数玉阶独对天人篇举头思与夔龙伍乡国从来盛俊英蹇予乖剌老无成拂君宝剑出门去早取千秋万古名

　　赠恽司勲器之

　　干将无留割奇骥刷千里磊落恽司勲天才豁所委研精综天人识微洞玄理排荡五行家力破管郭垒领郡懋循良司农广储峙策功龙飞乡天子知姓氏三命登吏曹士类鉴如水古称裴叔则朗照宛相拟奏绩明光宫履声彻阶戺留之置左右启沃自兹始

　　云厓

　　匡庐苍苍五老峯彭湖倒蘸青芙蓉峯头云气日五色散落厓谷生春容子晋吹笙紫宫里拄笏看云时隠几云兮云兮心共闲不逐秋风渡江水

　　赠黄仲实太常

　　嘉遯息岩壑朋游寡谐亲匪兹慕狷独动静理自因同人念蓬宇惠然逺来臻契阔既以展觞豆亦间陈冲襟共披豁时卉况鲜新神圣恢皇纲朝有明哲臣流惠及畎亩粒食终垂纶

　　赠马督府

　　将军美白皙朗然玉山行胷填六韬书胆气森纵横往年镇幽朔军令肃且明弯弧揷白羽破的矜骁腾设伏杀强虏开边广屯营犬羊悉败北咋指逃榛荆太行竟为险嶻嶪亘长城千秋屏翰地再见李乐生时平纳虎竹袖手居留京读书不出户缓带含余情调笑射杨叶猿猱屡号惊云间鹙鸧羽往往落虚抨把酒登凤台北望烟云平醉拔龙剑舞绣涩鬼血青颇闻燕赵士踊跃思雄名朅来拜新诏起握南府兵骅骝试按辔无乃枉其能近者居延塞烽火剧流星天子日侧席筹策劳公卿君今谒丹陛嵩呼致忠诚何不请长组奋臂抗先旌蛇矛耀白雪直捣单于庭丈夫贵许国退逊非豪英子仪伏回纥充国制先零岂必待擐甲折冲由先声畸人卧山谷十载怀相倾簮盍虽云乐所希王国宁

　　于淮水东赠徽守王行之二首

　　王尊元直道顾凯一狂生邂逅风波地相看义气倾云消山自得秋近水偏清握手旗亭暮那堪去住情
　　新安江见底击楫兴如何日转双旌影风传五袴歌名髙翻借郡道古拙催科此地贤人众毋辞握发多

　　柬金许二生下第归卧病

　　二仲来疎榻满尘青青林竹映阶新还家颇恨垂髙翼闭户应怜养谷神长路风云难适意故山薇蕨有余春闻君已断窥园路更注春秋绍获麟

　　和罗女文悼妾二首

　　斗帐红罗杂组裯阳台云散梦无由灵飞月殿仙为侣鬼落星宫命见仇金屋旧恩何处所银河秋望此生休欲知清夜伤心地画烛烧残独倚楼
　　水榭花台失旧踪新秋风雨罢芙蓉也知尤物终先坏恨杀倾城不再逢堕泪难禁圑扇赋埋愁空起若堂封魂归莫向家乡去楚水淮山一万重

　　送广宁伯还京（代人作）

　　江上楼船画鹢飞波摇采眊倍光辉功髙大室山河誓令肃行营虎豹威白露迎寒沾客斾彤云开霁引朝衣独怜南府多宾从离恨依依望转迷

　　赠蔡别驾（复元）

　　苏台对酒忽经年淮水论文更别筵丽藻流传都下赋甘棠歌颂召公贤宫袍晓湿锺陵雨官舸秋回震泽烟台内借筹均二税愿将周礼赞成宣

　　短歌赠罗女文二首

　　钟山嵳峩入紫冥百灵献秀开金庭大江奔腾龙虎跃千峰散落南天青道人筑室天印下丘壑重重到茅舍谢墅花骄罗绮春秦淮舟泛星河夜人生强健早归来日月持光送酒杯麟阁功名有时命何须长恋黄金台桥东曳杖隠沦客抱琴来寻莫相絶
　　世路羊肠莽荆棘江上渔舟独潇洒五湖何地非吾家相逢并是同心者北风起兮雪片飞山川摇落鸿鴈饥地映呉天白如扫唯见松栢青依依大鱼浪跄飞不得小鱼僵死手可拾妻孥白饭尽一饱岂向朱门乞残炙黄天荡深万鱼聚我与老翁荡舟去

　　送杨督府还关中

　　林塘小隐帝城隅时枉元戎问腐儒倾盖交情唯古道填胷兵甲有阴符廉颇去国仍强健萧相成名在转输归去灞陵秋猎晩莫嗔醉尉夜喧呼

　　送彭年

　　画舸来自呉江水皇州踏遍诸名山天门表里金银阙陆海东西虎豹关横笛正逢秋月满题诗浑乱锦苔斑柴门久待嵇康驾愿尔栖迟且勿还

　　寄蔡九逵

　　缥缈峰髙碧雾重仙人楼阁隠玲珑新文出世诸生法大道行天万古同未见江湖征李泌每劳卿相问王通休夸林屋烟霞胜霖雨苍生望未穷

　　寄王履吉

　　石湖东畔草堂低日日乗舟泛越溪鼎转丹砂驱鹤守匣封雄剑恼鸡啼林中饷客蒸黄独涧下褰裳弄紫霓爱尔棣华情不浅诗成强半忆征西

　　送罗诚甫访新安王太守

　　黟江水澄清见底黄山裳发暖薫人京华欲问新安政十月闻君踏早春

　　沈懋学游金陵归杭（六首）

　　王会车书一统尊神京南北控乾坤长江险作雷霆鬬锺阜髙为龙虎蹲
　　呉越千山断续青西湖那似大江澄东来歴歴看形胜独见彤云护紫庭
　　茱茰锦带系呉钩半醉来登太白楼唤取美人歌白苎任教明月下西洲
　　君到金陵秋气新紫茰黄菊照江滣崔嵬一片龙山石又见荆南落帽宾
　　青山一洗烟华色徐庾空流怨曲长才子来观商邑盛却歌殷武颂汤王
　　词锋撇捩鲍叅军画法侵凌郑广文长傍牛车歌白石空传鹓侣满青云

　　赋陆如愚白溪上

　　倒注银河水潜通石涧泉月寒铺素练云凈濯青天照影须眉见澄心氷玉悬时看气五色隠隠发龙渊

　　送王子新游溧川

　　王生龙凤姿夙慕嵇阮踪举目局四海何心顾樊笼词标文苑秀书拟絶代工端居不出户华誉溢金镛浩荡五岳怀婚嫁犹未终问讯罨画溪结想三茅峰采芝共谁飱石髓或可逢顾予疲薾人枯鱼困泥中望望紫烟驾引领遡长风

　　送许彦明往松江二首

　　结友不知心履綦空累百与君山林交心迹两无隔不见辄相思相见终昕夕岁暮诚寡徒缱绻荷三益今晨叩蓬户车马有行色臣恣山水游亦以衣食役畬田间三泖霜落事秋获言念四体勤顾此十口迫浮生寡欢悰玄发亦已白天寒早返驾勿作久游客
　　东呉多胜友逺念因君劳累岁不一见每惭平生交扁舟过苏台览胜虎山桥笠泽控海口登丘望云涛髙词竞摛锦古意相投胶水国早寒夜雾尽霜月髙清宴出美酒鲈鱼解鸾刀窈窕子夜歌依稀白云谣因之发幽兴并令尘虑消

　　赠汪生然水

　　爱尔温如玉丁年即善诗名从三辟重身作五侯师醉月淹京国观涛歴海涯还家事幽讨长下读书帷

　　题濯足图寿陈隠翁

　　尹山山下湖水浮仙人髙居湖上头岁取灌田供薄饭时来濯足弄扁舟尘埃濯尽玉体清手攀琼树踏云行子孙学文兼学稼咫尺不入夫差城我心爱之恨莫从茑萝空思附长松遥持海上千年酒寄向湖东七十峯

　　赠雪舫君

　　北风天地肃大雪何缤纷长江夹万山千里同一云江水东北流素光霭氤氲恍如黄天荡歴乱鸥鹭羣又如海门口白蜺驾龙君道人发髙兴放舟龙江濆燕矶风飘飘石帆浪沄沄中流自鼓楫前浦金焦分手持一斗酒坐玩波涛文浩歌黄竹篇十斗乃微醺登舻指东海蓬阆穷无垠誓把安期袖看曳飞琼裙回风却返棹未得通殷勤下顾浊世士尘网徒纠棼归来雪微止西山带残曛却笑剡溪上杯水安足云

　　赠朱子价

　　入洛新传小陆才通家能为李膺来清风坐发幽兰咏逺兴春流曲水杯旧树阅人经两世啼莺向客啭千回翩翩彩凤云中翼徙倚髙梧病眼开

　　送王九之入京

　　澄江馆前江水流征帆五月下扬州玉京台省多知己会听常何荐马周

　　赠苏州教授钱宏甫二首

　　传道青鞋入旧京乱山何处觅经行因君却梦西湖色一夜垂杨满目生
　　苏湖敎法胡安定汉代醇儒董仲舒组绣空文麾旧习虚无髙论大新书

　　书画上赠总宪王公

　　烟霞地隔青林逺日月天回紫殿深浮世行藏非二道达人忧乐本同心

　　陈九皋将游五岳过余赠诗輙答四韵

　　白鹤东来毛羽奇翩跹上国振光仪云随五岳仙人仗锦烂三都才子辞过眼江山皆有色悬壶日月漫无期嗟予老病蓬茅下烟水逍遥剧梦思

　　与王佺

　　长安季主洞幽明市肆谈玄折贾生抱病老人茆屋下倚风欹枕听江声

　　和答同年朱君佐邦伯二首

　　四方纲纪日夫子耀龙光小试关民社髙才失庙廊风严松力劲草盛豆苗荒耿耿循良传千秋数赵张
　　驰驱空病骨偃仰负清朝独采山中药期寻海上桥怀贤归水镜忧国望星杓千里闻金奏泠泠胜九韶

　　赠王光禄克明迁北寺

　　燕山控华夏中天开紫京圣皇握宸极万国朝繁星金陵旧丰镐庶府罗公卿夫子光禄彦雄才能发硎讨叛奋南楚四海驰英名五等未儋爵三命讵为荣密勿紫泥诏宵旰侧席情简知由一德而岂资割烹五味济其和雍雍事调羮髙爵日以峻泰阶行且平山人伏岩谷永愿歌德声

　　赠别张汝益还松江

　　金陵菊黄酒如乳呉船系在江亭树玉尊狼籍犹未收浮云已暗君行处草堂索莫増离愁羡君髙义古人流缊袍不耻狐貉立千金一诺怜交游爱而不可见去亦何时来明来挟策朝天去迟君一醉凤凰台

　　赠邬户部佩之入贺元正

　　魏阙元正会万方镐京奉使羡仙郎旌旗过岱冲祥雪冠佩朝天近御香龙护衮衣当五位凤调苍律应三阳两都拟就张衡赋并献丹墀荐寿觞

　　哀歌行吊周封君

　　君不见太阿铮铮豺虎雠铅刀绕指矜和柔又不见寒松苍苍澹无色桃李荣华耀朝日芜阳封君不可起前辈典刑今遂已片言乡党倚泰山千金散义如流水蔡邕不愧有道碑泾野倾心逸民史呜呼故老凋丧人则哀髙门赫赫空成灰

　　寄寿仲宪长与立

　　淮南小山真得地洛下耆英最长年入竹琴尊明绣服倚云兰桂布芝田门庭旧训乡人法服食奇方海客传后圃种松今已长称觞应傍老龙边

　　寄寿方佥宪时鸣

　　清朝早脱惠文冠石浦云涛拂钓竿伯仲大名天下重行藏全节古人难居山岁久松鳞老闭户秋髙桂树团青简丹砂皆长物酒杯花蘂足交欢

　　和女文自寿二首

　　天印峯头望太空海天冥漠快髙鸿烟霞窟宅将俦侣玉雪襟怀见始终曳履那沾东郭雪枕书长占北窻风虚无大药千年鼎潦倒沧洲一钓翁
　　风尘无路上渔蓑林壑逍遥乐事多花底笙歌传酒赋水边台榭散行窝素心一任浮云变华发其如大药何新买小山皆种桂绿阴青子任婆娑

　　送谭子羽归真州

　　乡国富才英谭生最清发众中挺眉宇开云见华月腹笥书峥嵘罄折口恒讷贤关三千士让尔名突兀长江隔家林定省暂归谒槐黄赴秋闱一战建奇伐手持青瑶篇腾踏献金阙

　　赠斌老

　　山僧无事睡方浓夜半何人忽打钟背却松阴还露坐月轮髙照殿西峯

　　送徐禹量逰溧阳

　　宝剑青骊照国门飘飘豪气识王孙车前挂得椒浆去濑渚先浇烈女坟

　　赠孙三

　　江左孙郎义士风解披心胆结才雄耕田帝力果何有避地隠沦将尔同淮水皛茫云雾外草堂疎散竹林中更怜天印山头月长照樽前酒不空

　　挽白岩太宰乔公

　　世业韦门盛时名魏相优铨曹标宿望留钥领诸侯庙议山难转人才网尽收金天髙太华沧海纳羣流国有蓍龟在人传藻翰遒江山饶赏咏剑履独行休再拟经纶起俄成汗漫逰丹青归大化帷幄罢前筹殄瘁邦家恤风猷史阁修旧交纷雨泣异域眇云愁一奠犹无所相知岂尽酬唯应晋川水遥会海东陬

　　送刘生承恩归太原秋试

　　麟角凤嘴见者奇火齐木难光陆离太原刘生气殊众年甫二十髙名驰韦贤相业更三世戴圣明经传博士白壁风仪不动尘洪钟扣答如流水宝剑腰悬明月光秋闱小捷何足当看拖内殿青丝履笑踏君家白玉堂白玉堂非难取胷中家学贯伊吕千秋万岁奉明主

　　清旷亭酌酒同许隠君赠别臧子明进士春试

　　卧病空山孤草亭玉人髙驾扣岩扄开樽胜地临千嶂挥麈清风倒六经三月杏园看走马几年书阁照囊萤丈夫事业须强健羡尔登朝两鬓青

　　和赵克用自寿

　　髙人定性谢韦弦可怪临书尚作颠白发交游多后辈青山行乐有前缘忘机尽散谈棋社好事仍抄种树篇尘海风波终日异醉乡泉石自年年

　　寿华母

　　莱妇仍闻住帝城班姑何必敎宫庭家规累世传为训子姓成行颔不名舞鹤自能翻寿曲蘐花元解散忧情琼筵绣轴寻常事总让髙门孝友声

　　寿徐禹量母

　　绮阁斑衣呈寿酒玉山丹实走仙桃传诗令子人伦重开国元功地望髙河鼓双星争送巧秋千百索逓分曹相夸彩线清灯下闲绣宫云满素袍

　　赠仲庵邬封君

　　俗士各有营髙人澹无欲缔构青霞居吟讽紫芝曲境空遗安排形忘破羁束庄生赋逍遥老氏捐殆辱杖屦金焦峯梦寐江树緑有子奉滫瀡无烦问缾粟

　　赠顾生斯道

　　昆仑鲜顽璞丹穴无凡禽吾宗着东呉挺拔皆秀森羡尔甫弱冠器宇遂澄深神驹未展足龙泉敛银镡耽玄托雅志和众敞虚襟古称黄叔度汪洋浩无浔若翁信不忝克肖生宁馨朅来游建业周览龙虎岑髙歌临长江泠泠有余音顾我山中居慰意良已深弹琴对秋月款语修竹林明朝动归檝遥悬天末心

　　金元宾自呉赴山中商定王履吉遗藁临别有赠

　　王子不可作遗编重南金珊瑚逸海底铁网劳行寻元宾奋髙义搜罗逮幽沈玉札聚缃帙虹光耀词林玄经不覆瓿侯芭名至今完此连城宝重尔传灯心四海莽寥阔谁应嗣知音

　　送呉铣入楚

　　岳阳楼头江月辉洞庭湖边燕鴈飞秋深独客兴方逺天际孤帆风正微九日他山茰菊酒百年空谷芰荷衣武昌沈约多诗兴听赋蒹葭赠尔归

　　田舍闻柴京兆致仕

　　卧病空山秋草深愁闻京兆谢朝簮吾民薄分去慈母野老独吟伤寸心茂树清流从所好朱弦瑶瑟有遗音扁舟东下三江水极目浮云白日阴

　　和严太宰生日

　　丰镐几年淹吏省虞廷多士望朝衣台衡地重公何晩金玉文髙世所稀共识皇情优且渥莫疑吾道是邪非传闻稷契频推让黄阁风清正启扉

　　赠陆司谏浚明游金陵还呉

　　陆子入金陵飘飘若神仙足着逺游履髙咏名都篇朝攀虎踞石夕弄汤池泉穷搜六代迹下拍灵运肩它人安得近相携唯惠连睠余卧江海杖策枉茅檐会面惊发改吐心知性偏问渠解绶故举眼睨青天呼酒不停饮竟醉眠花前凌晨告别去往就丹阳船浩荡震泽水相望空云烟

　　山桥候送王道思

　　念与髙人别郊圻出饯遥阳乌先羽节夏叶暗河桥凤起文堪羡鹏抟势莫招愿旉邹鲁化终赞圣明朝

　　寿杨山人

　　巾舄飘飘山泽臞偶然游戏入皇都花前丝竹堪陶写橘里碁枰絶呌呼旧说登仙多鹤骨谁家生子尽龙驹汉廷丞相张苍老羡尔能传大药垆

　　题印空巻赠楷僧

　　皎月天空那有影寒潭风动始生鳞心从定后离尘刼眼在无中见法身可信住山元是幻也知荒殿不须新须弥亦合俱推倒临济曹溪若个亲

　　赠施子仁入汴二首

　　君上夷门瞰大河遶城秋色起洪波梁王宾客知谁在莫唱蓬池阮籍歌
　　熊轓皂盖大梁游回首金陵二十秋闻道西关子城下鴈鸿飞尽水空流

　　郊居寄陈九皋

　　髙人栖道院逸思满秋山鹤立天坛净梧飞露井斑幽探行独影丽句动羣颜可信金陵胜皇居紫翠环

　　陆浚明再逰金陵

　　一片行旌去复来名山千迭系髙怀不辞淮水迎风棹要纵秋台玩月杯李白绮裘人竞看谢安歌扇客重开雄豪今古知谁识玉笛胡床漫自哀

　　赠张济民

　　长桑饮上池能见垣一方华陀得神授为人涤肝肠岂不絶尘轨终然称谲狂张生仲景后起自秦越乡少年读素问淹贯灵枢章执脉炳内照先几决存亡声名彻四海岂独传维扬访余空山曲相留但壶觞形骸委大化何心扣灾祥唯有好山癖所愿足力强囊中有灵药请授一匕尝

　　送陈九皋还山阴

　　秦望山人草木衣能令岩壑动光辉逺逰呉楚诗名大长揖公卿礼数稀摩诘风流兼善画嵇康豪宕本忘机都门不久留君住手把幽兰赋式微

　　赠别张榘还真州

　　长江水如一匹练与子隔江少相见春来对酒花满枝冬去寒林积氷霰人生万事在少年功名早奋三才前旧穿杨叶有妙手此飞便合冲青天尔不见汉家文学称扬雄晩诋词赋为雕虫它时得路展经济后有韩范前夔龙

　　哀摄泉居士三首

　　天意真难测仁人竟不延长辞淮水月何赖摄山泉尊满仍余酒囊空岂剰钱想应生灭际已悟大乗禅
　　玄度先朝露逢时辄损欢城春花月惨江晩水云寒苦调悲邻笛清风忆素冠山南多旧寺那忍过长干
　　感激投胶契酸凄属纩言白头余积恨黄壤誓酬恩往事成今古交情接子孙独怜孤凤羽能慰九泉魂

　　答蔡九逵新春旅怀见投一首

　　把耒空山学治生雪寒人静始归城倐惊江槛新梅色犹记春梁乳燕声过眼岁华添老鬓闭门交态任浮情中郎好古翻多事爨下仍听朽木鸣

　　寿张时琢（东海翁子也）

　　海翁醇儒冠文艺乃余事岿然英宪朝海内勤仰企天人骑箕归龙种发神骥伯仲忝周旋晩交属其季诗名动岩壑家鸡习书字穆穆孝友姿五常白眉异庭阶衍芝兰诸孙更妩媚西来乞我词献寿为遥致既惊瑶环相益叹箕裘世大德享未终后嗣宜尔炽祝君寿千年孙子据髙位源源余庆流乃尽天报意

　　送杨晋卿赴桐乡

　　飘飘黄绶早临民乡国髙才每羡君官棹近连藩省水县斋长对甑山云蛟龙遇物多濡泽奇骥追风自出羣世徳循良应不忝祇今台省重求勲

　　山中集巻三

　　●钦定四库全书

　　山中集巻四

　　（明）顾璘 撰

　　○赋咏诗共一百二十二首　词六首

　　以铁冠寿徐子仁

　　干将炼神剑遗我铁一丸道逢洪厓公为制头上冠形模半月偃金波错微澜晶荧金天气照耀素发寒赠子介眉寿缀之瑶华簮偃蹇青林侧魑魅焉可干

　　题丛篁白兔图

　　赠乔太宰公千岁灵毛雪点干九秋仙杵玉声寒为怀修竹长洲苑暂下天边明月团

　　咏幻住庵辛夷花寄袁尚之

　　野寺春风二月余辛夷着花红锦舒诗人梦把一采笔佛海幻出秋芙蕖芳菲宛入右丞坞馨香儗载灵均车明年欲棹酒船去袁宏雅兴终何如

　　瓜

　　青门子母互勾连五色如云亦可怜试问故侯提剑舞何如髙垄枕锄眠

　　题许经歴词所藏杂画册

　　画山贵生气画水如欲流哲匠精思得神解俗工乃向丹青求僧繇以来到马夏一变精工入萧洒后来沿袭失本真巻轴颠狂恣麄野许君天机深爱画得玄理收摭满缃囊笔力尽奇诡层岩迭嶂通杳冥草木生态俱含情神游飘飘凌八极紫芝宫阙芙蓉城由来妙艺贵赏识如君精鉴不易得君不闻中郎不向柯亭宿龙枝终然作枯竹

　　赋陈中丞家杂画五首

　　骏马在异骨权奇揷面髙人间那乏此难遇九方皋
　　牛可理百亩书能知经纶耕罢究千古阿衡果何人
　　作诗惊百代何辞苦雕裁方与元化冥岂知轩车来
　　山中千岁鹿毛如白雪花御尔恣来往稳于蒲轮车
　　海上鳌峯万迭青归来铁杖带龙腥黄尘世事如翻掌都付仙公几梦醒

　　红梅素帐

　　皎皎呉绫雪莹累累梅蕋红殷五夜瑶台素月千羣玉女朱颜

　　修竹吟和邬户曹佩之十二首

　　二月金陵桃李花春风吹醉五侯家修修画省篔筜谷玉气蒸云化碧霞
　　蓬水浮筠路何许月明共接飞仙语云边青凤去无声遶徧幽庭独愁伫
　　落花风雨逗余寒春恨诗成醉懒看晓起前庭新竹长墨华书满翠琅玕
　　出墙初见雨梢齐拂石还怜露叶低清影静摇明月苑碧沙寒漾浣花溪
　　摊书独据乌皮几洗砚时临墨池水日斜何处散幽情散发行吟修竹里
　　纎纎细竹映虚廊紫笋穿苔自布行时有髙人来啸咏他山十丈漫为长
　　空堂三伏转清秋满院重阴泻碧流竿溜素霜寒挺挺叶含轻吹晩飕飕
　　荒云漠漠荆江浒霜霰萧条残野■〈古〉堪羡仙台尺五天枝枝碧玉承春雨
　　籊籊淇园青竹竿移栽华省映朱栏吟空鸾凤清风逺堕地龙蛇白昼寒
　　灵女双双下紫霄踏歌江渚采兰苕凭将嶰谷伶伦管送入钧天协凤韶
　　竹君不及花奴色可惜相知眼中少阮籍元非曲糵徒王猷独擅人伦表
　　小径中林宛转通薇花秋晩堕疎红三三五五含香侣耐可婆娑退自公

　　寄题文征仲玉磬山房二首

　　曲房平向广堂分壁立端如礼器陈拊瑟便应来凤鸟折腰那肯揖时人词华价并金声赋寿酒欢生玉树春法象泗濵真不忝画梁文藻翠光匀
　　小构山房护竹垣道人行坐自云寛湘帘散映图书乱石枕横搘梦寐安世禄后先三曳绶诗怀今古一凭阑堪怜海月经檐白正照前溪绿水寒

　　题宜男便面寄朱铭甫二首

　　宜男照耀后庭春笑杂兰芽揷鬓唇良夜绣帷传吉梦双双抱送玉麒麟
　　北堂灵草忘忧种南省尚书积庆家欲颂螽斯歌子姓试开纨扇数丛葩

　　丹泉歌赠顾生

　　葛翁炼药呉山巅丹砂入井流丹泉洞门一闭緑苔灭至今宝气横青天山人筑室幽涧东飞泉洒壁秋霞红饮之不饥复不渴碧眼渐换为方瞳买药金陵未归去月明猿鹤空延伫束取阴符向白云烧丹直傍泉飞处

　　宗伯严公御书楼三首

　　宗伯楼成气概雄赐书遥拜渥恩隆千年圣泽传金版五夜文光贯玉虹稽古桓荣元好学谈经刘向独输忠欣承明主崇儒日一体君臣志业同
　　重楼髙揭楚云低中有图书护紫泥子姓传家开阀阅山灵潜地守封题芸箱积架无残蠧月案研朱有降藜恩宠自天光价重邺侯遗事岂能齐
　　楼上新藏万巻余法筵元是旧陈书虞廷际会风云合孔道光辉日月舒未许旁人夸宠数自怜家世得菑畬遭逢却叹千年事空使孙通起汉初

　　严子寅小阁

　　幽栖易为足容膝岂愿余日览陶谢篇时临苏董书乐此永昕夕自顾无斗储往往赋佳句驰声满乡闾

　　周臣为余写水墨山水大障徐子仁特赏其妙口占谢之

　　峥嵘华岳三神峯移置草堂云雾浓泉飞树挺气生动羽人彷佛中林逢周生作此特神妙髯僊见之欲狂呌眼中失却梅花翁人间岂乏锺期老

　　刻丝梨花

　　素娥春舞翠绡衣宴罢梁园月影微水底灵鲛何处见却偷娇艶入仙机

　　牧牛图二首

　　牛背泽且适牛肩髙嶙峋登之挽其角欢如就文茵原草被雨绿芳树夏叶新行歌重阴外何羡輶轩尘
　　牧儿三尺棰乌犍唯所使吻渴不及泉奔逸顾乃尔大德在顺情民物同一理驭众有安危毋谓悉由己

　　施子仁湖山画障歌

　　呉趋祇夸金阊丽何如震泽东山美夏后旧导三江流范蠡初逃五湖水波心罗列七十峯蓬壶散揷碧海中尘寰断絶烟岛逺灵桥上与银河通栖岩架壑多隠居楼悬阁转傍青虚侯封共指千秋橘饱饭仍兼万顷鱼此中遗逸盛才杰乐志披心任交结春申宾客广文词庆忌后人能射猎人生有縁生福地有酒长对包山醉但持緑鬓傲林泉何用青衫走城市不到山中三十年忽开图画兴翻然春来裹茗摇烟艇与尔先尝悟道泉

　　鹤泉歌为王伟纯赋

　　白鹤夜啄飞霞峯山头泉飞如玉龙泉鸣鹤唳天地肃长风吼彻千岩松泉上髙人毛骨灵十年洗心笺六经文词出口戛金石已却烟火辞膻腥当今圣人出礼乐昭典刑尔栖林泉胡自宁巍巍阿阁五云上试展垂天彩凤翎

　　栋塘行赠李封君

　　山翁种栋野塘上岁久根株如邓林髙标上拂星汉迥长枝下盖千人阴气凌风雨力排荡根盘厚地穷幽深甬水回波恣润泽龙山飞翠连萧森玄蚁移封不敢近游龙挂影时兴霖白鹤生子于其上露下青天扬逺音山翁依之结茆屋百里亭亭望乔木手校诗书课子孙身备人伦化乡曲万石何惭古朴风太丘善变浇漓俗憩阴看山谁与语投竿取鱼非所欲有子乗骢清四方顾此讴吟意恒足君不闻陶令五柳垂清风王氏植槐生上公李翁之栋兼二美家声世泽何终穷

　　阳湖曲赠王礼部直夫十首

　　阳湖在何许乃在娄门西云水相澹泊能令髙士迷
　　阳湖媚烟霏不减欹湖道宛转子夜歌赓酬有同好
　　扁舟荡双桨琴床兼砚几旖旎傍丹铅笑杀鸱夷子
　　鸂鶒对人浴鵁鶄夹船飞物性各有适幽怀澹忘机
　　生事在湖水与世了无陵浅渚拾紫芡深潭挦碧菱
　　阳湖信自好五月荷花鲜移舟就杨柳惊问逰女船
　　震泽浩无涯三江风浪恶弥弥阳湖水艇子随住着
　　长洲不复苑齐云那有楼阳湖清浅水千载长悠悠
　　舟居无往来端坐披白帢闲钓季鹰鲈戏牧龟蒙鸭
　　明湖落天影澹澍古城边春风艶阳月满镜百花然

　　金陵八咏和湛宗伯

　　牛首山
　　天开双阙定神京罗立千峯拱卫成形胜金汤夸百二紫烟长抱日华生
　　观音岩
　　江横北郭水浮天拔起灵岩紫翠悬夜向空冥歌海唱鱼龙掀舞佛楼前
　　灵谷寺
　　曽是前朝古佛坛天皇留此侍金棺松杉十里苍云暗陵寝千秋玉露团
　　雨花台
　　古台开士说金经传道天花落紫冥广舌不来尘海变春风唯见草青青
　　东山
　　相公逰时花满蹊尽道秦淮胜剡溪回首洛阳轻一掷江南花月使人迷
　　梅花水
　　泉生石底无泥滓复映梅花清可怜山人濯缨明月下一夜髙咏蘂珠篇
　　清凉寺
　　禅宫逺嵌碧山幽亭榭凌风居上头举酒天边賖月色振衣林表拂江流
　　鸡鸣山
　　金陵佳丽四方闻鸡岭平窥锦绣文万井烟花纒碧树九天楼阁护彤云

　　谢许司徒惠金露酒

　　莲城名酝美走送荷情亲芳露承僊掌清风近圣人药和宜老病梅赏称先春野客惭空腹陶然得醉醇

　　和陈鲁南遂初斋四首

　　地萦淮水曲门枕市桥头城郭烟花遶山川紫翠浮开林通鹤径架槛弄鱼钩兴洽蓬壶外飘飘赋逺游
　　涉世齐诸妄冥心近四禅有言皆象外无物逺尊前古帖临池搨春酲枕石眠悬车自吾志何必问行年
　　旷志髙云上浮荣逝水东狂歌随楚老力稼习豳风道盛宾长满心清室屡空挥毫多妙墨谁谓晩疎慵
　　洒落陶元亮孤髙管幼安葛巾逢酒漉木榻借书看嘉树光风转遥山积雪残苦吟近成癖终日懒衣冠

　　以紫珉瓜杯寿女文侑之以诗

　　东陵五色瓜精彩化云英堕地结紫玉流光烛岩扄仙人夜采掇剖之为巨觥神工谢雕琢朴质疑生成泻以丹霞浆日月炫晶荧长跪献翁寿雄饮吞长鲸五内忻灌沃上药资流行三载换緑髓十年骨尽轻出入紫烟表寿与天齐倾

　　谢顾新之惠緑萼梅

　　阆苑仙人萼緑华天风吹送蔡经家烟纨夜透氷肌白正映西墙素月斜

　　题徐翁仙老障子

　　长松并立摩髙空深山何日无清风倚树不语者谁子眉发似是商山翁白石可饭泉可饮下视浊世飞尘红

　　水僊

　　翠罗裙带玉搔头渺渺湘波素月流莫遣紫箫吹断续碧天寒露不胜愁

　　题画

　　千峯流云送鸣雨万壑长风战髙树拥盖山人何处归林深野寒日将暮日将暮行路苦天地阴阳倐忽殊山人慎勿轻出户

　　题征仲云山

　　江声喧草阁雨气湿枫林云外青螺影匡庐几许深

　　为全老作世尊像偈

　　我闻大世尊清净心即是若求庄严身亦复堕诸妄居士设此相妙在无相界有无悉归空佛宝咸具足一切供养众当作如是观

　　以藤枕赠鲁南辱谢四韵次答

　　石床筠簟鬬清芬把赠应知薄绮纁虚质含风延爽气碧丝萦雾动波文琅玕比德应无玷玛瑙论材漫有文卧向北窻魂梦稳海涛千里隔南云

　　梦中天子命咏玉觉后记

　　至宝终难璞里藏琢磨今始见蟾肪连城共重千金价陈器还増九庙光独秉珪璋勤对越时摇佩璲动琳琅愿教圣主崇明德大鼎神龟共久长

　　汪中丞乃子子睿秀才持西湖图索赋长句

　　同人昔泛西湖水锦缆牵船镜光里云雾难穷夹岸山楼台乱拥前朝寺吹箫夜登保叔楼青林明月影倒浮逺窥天竺西方景近指蓬莱东海逰当庭挥翰疾如雨簿书不得妨歌舞风流苏白疑可招意气雷陈暗相许鸾鹄分飞西复东尊酒放歌难再同汪生提画忽示我竚立感叹怀髙风看生豪气吞四方转眼便登氷玉堂承家节操岂相忝东人歌颂长洋洋穷岩旧诗如可识为掬湖波洗苔壁

　　题王凤梅小画

　　草阁柴扉映水开云松不着市朝埃扁舟载得蒹葭兴何必溪山雪后来

　　寄题张希孟都阃隠居四首

　　石出江门蹲玉龙白云横束括苍峯幽林坐啸无人见祇听鸾音振万松　石门精舍
　　永嘉城北水心寺寺下髙人凿石居向老拈杯浑懒慢满床抛散六韬书　水心别业
　　山夹回溪抱日流荷花百里锦云浮人间掷却黄金印长破苍烟弄钓舟　东溪
　　龙湫瀑水逺闻声鹤岭仙云变采呈瑶草满亭抽碧玉道人趺坐学无生　逍遥亭

　　丽卿宅观灯席上赋

　　美酒华灯乐此宵词人髙会庆清朝条风累日春初动明月千门雪半消未许峭寒欺鹤氅且传新曲度鸾箫江南旧胜依稀在罗绮尘香十二桥

　　赋料丝灯

　　画架髙悬宝炬红文绡光透彩球空云霞巧织天孙缕水火潜输鬼国功珠箔玲珑宜映月玉屏虚薄自含风殷勤万里提携意消得词林赋咏工

　　简亭为殷奉常赋

　　山人苦多事却走林中居孤亭结疎竹一榻了无余手抚陶公琴口诵庄生书赤足不裹袜直钩时钓鱼客来自倾壶醉卧方蘧蘧毋劳问名氏葛天之民与

　　寄题袁永之列岫楼

　　髙楼隔金阊乃瞰横塘水画栋切云浮雕题翼风起旷望临大荒川原敞千里洞庭七十峯罗列窻户里矧兹灵岩近松桧森可指美人楼中居懒慢谢冠履轻举希灵仙髙卧儗豪士支頥对青苍傲然薄城市林烟润琴丝湖月漾书几举酒歌慨慷神逰荡无涘玄晖傥可作讵羡郡斋美

　　薛吏部君采园四诗

　　牡丹亭
　　朝下天老堂夕归卧丘樊挥金买花种长恨不满园牡丹花之王千本岂厌繁火齐大盈尺锦障罗成藩日张金谷宴娙娥满前轩丹粉艶华色含情各无言但觉麝兰薫潜恼蜂蝶魂此时对美酒春风散微暄髙歌清平曲竟坐空百尊谁能逐驹隙束带游朱门
　　莹心亭
　　秋至金气肃池水日澄停游氛夜消尽彻底青天明道人心源寂尘事了莫婴饭余隠几坐兴起縁池行鸥鸟飞相亲鯈鱼乐无惊羣动各自得生理澹且平与尔两无取谁复思濯缨
　　大宁斋
　　众人皆弃我我始有一身百年握重宝何事殉他人伊尹乐兼善引世以自任阿衡虽达志五就亦艰辛列御忧五■〈将上食下〉老耼西出秦放形无何有混混泯疎亲松栢中栋梁丹雘损其真檏■〈木敕〉山中樗庶以全吾神
　　退乐园
　　薛子蚤登朝吐辞惊众人蛾眉遭众妬局蹐长不伸自从返初服遂与渔樵邻心清故无累迹逺乃遗尘开园当近郭树艺招阳春时卉循节改亲交叙情亲列席藉芳草漉酒脱絺巾醉来任聚散岂复知主宾寄言谢当世结束非吾真

　　于按察泉庄杂咏

　　左山
　　青苍万古色日日落吾几吾已忘吾生山乎尔谁氏
　　上泉
　　错落万顷田潺湲百丈泉山人日秉耒饱饭对山眠
　　清流关
　　颇笑古函谷晓出鸡鸣客四海今一家岩关石门坼
　　赤湖
　　古邑今为田城闉复何有时见遗世人长歌一回首
　　云屋
　　茅屋依青嶂松枝拂户低鹤来休便住留着白云栖
　　月池
　　清池如半璧下浸青天月依稀玉兔边侧露金银阙
　　院卉
　　园花满百种种种足春光百年春尽醉纔得九千场
　　园蔬
　　盥口就晨飱青菘间黄独还闻石家厨啖乳荐豚肉
　　逺嶂
　　窻中列逺岫傲杀谢玄晖地是烟霞窟身仍薜荔衣
　　平峦
　　翠屏髙千尺行坐日相对宇内有红尘尽在岩峦背
　　鱼沼
　　众鱼聚浅水谁谓鳞甲微中有赤色鲤雨即随龙飞
　　鴈畴
　　昔飞逺塞外映月落虚弦今向仁人侧随阳宿野田
　　柳堤
　　手种春杨柳盈盈緑满堤居人不自觉过客竟须迷
　　篁径
　　竹下有幽径本为裘羊开清风满庭户时闻抱琴来

　　对菊十首和鲁南

　　羣芳摇落候生意独欣欣欲趂霜前赏曽劳雨后分黄金开正色紫麝散奇薫愿以兰为友那知竹是君
　　幽藂多傍砌凈植故当轩叶抱孤根起花分五色繁石湖方勒谱栗里漫开园请看东篱下成蹊岂待言
　　种来分小径护处揷疎篱欝欝凌霜叶亭亭阁月枝气清浑絶俗香逺更忘私本爱金风爽谁云独后时
　　漫尔称花品天然谢俗妆金精应太白土德正中黄雅韵宜丘壑贞心傲雪霜颓龄如可制永愿荐壶觞
　　丹桂香残后名花见亦稀一枝零晓露三径总芬菲饮水人多寿飡英世已违唯余黄染色犹近内家衣
　　孤标霜莫祟弱植露多恩为问重阳月谁言芍药尊品奇千里致根老来年存千古知心地萧萧五柳门
　　浊酒嗟何至清吟幸可酬独怜盈把色掇取一篱秋制枕功偏永缄书意更幽骚人歌令德兰蕙本同流
　　鬬种矜多叶临开爱独枝名髙隠君行情逺逐臣词惨冽神逾王摧残性岂移不随梅共落玉笛任君吹
　　直干依孤竹繁丛混众蒿幽香一散漫秋意失萧骚落帽山人醉移尊使者劳郊居日相对随兴坐亭皋
　　黄菊真宜晩霜寒色转鲜栽培元得地服食拟登仙丹粉休论色笙歌别有天杜陵憔悴客相伴草堂前

　　赋陈鹤飞来山房

　　何年泰岳峯头石飞落东溟海上沙云气抟成丈人影霞标开出隠侯家

　　题徐禹量画上

　　山人学稼筑郊居已与人间万事疎走狗飞鹰身手倦独临残照看农书

　　雪

　　白雪吹花散草堂晩檐争舞北风狂微阳力战重阴候素影潜回午夜光髙步即思行鹤氅清酣无谢荐羔羊郊原万木皆摇落独见中林古栢苍

　　雪和鲁南二首

　　雪积寒城晓人眠野屋深二仪元气合万木早春临白掩羣峰色青含寸草心潭氷知彻底犹有冻龙吟
　　雪飘何所似玉树落晴菲杂霰融还冻因风集更飞糟床催猛注书幌借余辉灞上骑驴者红炉肯漫依

　　绣球花

　　不惜荆山玉装成素锦球春风解怜汝抛掷与谁收

　　白芍药

　　绣幄千金种朱门百宝阑一枝烟月影偏耐道人看

　　和鲁南后腊月六日对雪三首

　　岁暮风仍积春临雪并来寒声偏恋竹阳信早传梅点树疑花缀迎风学絮回卷帘同客赏还爱蚁浮杯
　　向老年増腊多情雪媚人神京移白玉絶调抗阳春润麦欢成泽凝阶幸灭尘最怜丰稔瑞先慰草莱臣
　　地逺平能布帘踈巧解寻云低围素野松劲擢青林食尽乌难下池融水渐深闭门僵卧客何有畏寒心

　　夜雪

　　色换虚窻曙寒侵陋室穷鴈迷天一色鸡唱夜方中客棹帆应重熏笼火不空此时锺岳影白昼宛疑同

　　题蕃王阅马图

　　辽西畨儿好鞍马一生射猎长城下权奇岳耸汗血沟不惜千金鬬髙价蕃王虽老心未衰沙场爱养蛟龙姿日中牵出自阅视剪鬃刷尾调奚师屏间美人夸眼力能按马身知马德就中选出千里蹄左右相看俱动色祇今朔漠凈风尘良马皆充上国珍畨儿不敢向南牧岁岁来称献马臣

　　竹泉诗为邵正甫作

　　南山青青修竹园下有泉水流其根云中有源深且逺涧底无泥清不浑月明似见鸾凤浴风过忽听笙竽喧道人睡起自洗耳散发石上开清尊

　　○词六首

　　木兰花（答介溪礼书二首）

　　望紫云宫阙曽出入更行游向凤阁挥毫龙墀曳履籍甚清幽千载明良庆会天地德独抱寸心酬鲁史专行笔削虞廷迭和歌讴　华旃日侍岂畨休殿东头朱扉黄阁班行回回岁月悠悠遥想而今乐事西苑畔碧树正清秋玉醴长沾凤斚绣袍紧趂龙辀
　　慨山人老矣逃涧谷息朋游尽细竹成园寒松夹坞自占岩幽天与清风皓月从受用不费一钱酬管领匡床石枕安排野调村讴　余生莫更赋行休眼前头清闲滋味无何境界尽已悠悠莫笑先生太赸些个物相伴度春秋浊酒新烹郭索闲窻静听钩辀

　　点绛唇（元日阴）

　　残雪明阶擈帘微雨东风峭狐裘貂帽可信春曽到令节神京合遣阳光照天公抝暖颠寒倒一任梅花恼

　　意难忘（鹭洲宅赏灯）

　　光烂红灯正珠帘尽下玉斚髙擎银屏烘夜影火树迸春星人散诞岁丰登对伟丽神京雪尚凝微风料峭澹月疎明　那堪主客多情任铜壶漏水报过三更传香添鸭鼎选曲度鸾笙连夜醉不须醒更告与良朋尽元宵都无十日莫拣阴晴

　　玉连环（和石亭赏灯）

　　彩棚灯障千花簇影摇红烛更阑客醉且淹留月影在阑干曲　满座锦衣花幞雅吟追逐不须檀板共金钗如此乐今生足

　　临江仙雨（中柬谭子羽）

　　抱病登楼无意绪满城寒雨蒙蒙一樽何日与君同卷帘芳草碧呼酒夕阳红堪恨赏心多不偶依然枉却东风扁舟归兴莫匆匆江梅他自落别有海棠丛

　　山中集巻四

　　●钦定四库全书

　　山中集巻五

　　（明）顾璘 撰

　　○赋类

　　适赋

　　华峰子时之逸民也清标高格碧髯彤颜或者谓其有絶俗之风伦出尘之骨干也尝考盘于白华之阳喜呻吟乎南华之章朓屐恭■〈敝上毛下〉房杖然缰时逍遥乎华峰之麓或登赏乎华峰之岗兴至独往物我以忘矢心永乐结盟相谅乃自号曰华峰子也室堂之偏巻阿孔肠拓名囿布羣芳结孤台跨长冈灵筠百尺夏木千章葳蕤纡郁■〈火燕〉煐葱苍奇花错陈怪石交相枝构虬惊叶团掌张蕚浴日以移姸鸟命风而流唱当是时也主人出坐客至呼簋言纚纚其不穷志飘飘而孤举纫兰佩之陆离制荷衣而容与修洵雅洁禔禣倎俣掲轩幌而云流拥茨亭而山出引清奏而鱼游抗高音而鬼哭柔风爽腋蹴踘回而窒僚丸明霜涤场弓矢调而愁羿日退则时舞袖临阶或过庭问礼是以和心神固膂力不事乎虎顾熊经而自胎其鹤龄龟息止山子叹曰善哉华峰子之适也客有进而言曰若知其致是也乎其上焉以后坂翁之为父绳武而光贻燕以祉下焉以新泉甫之为子琬琰待沽瑰琦映席惟夫作之有人述之有继是以谢鞅掌于衷营获悠扬于广适也止山子曰然哉夫人并生天地之间物我相形得失交着不能不启牖于谋图而懐机于知虑也是故私窦通而众欲投嗜端燃而饕门燥眈眈虎视仆仆形劳故惟无畔援于歆羡乃乐吾生之闲休盍观诸物乎雕笼熟粟非冥飞之所愿属彩絷镂膺非林走之所托性无他求其适耳是故至人漠富贵于浮云倐乾坤于逆旅方其适也将不知寥廓之为容会运之为久沈藏之为无貌色之为有挈日月于弄丸幻万物于刍狗谢法制之牢笼齐羁系于断藕是以轩服不足为之安锺鼎不足为之饱誉流不足为之芳黼黻不足为之绣眞葆玄元彭眈先后陶朱执鞭王谢引骤虽万乘不得以臣邻况五陵而可以执而友耶客曰旷哉子之言也至人之适华峰子其或几乎止山子曰吾将言其适也未言其至也精明所之出闇入知望境投趋登堂造室

　　逸士赋（有序）

　　晋上清节吾于隐逸传得五柳先生一人耳观其诗原之性情畅之天眞而冲淡之味萧散之姿孤高之节有如寒泉出石青兰伴谷独鹤翔云疎桐倚月每叹饱清风于百世而恨不得相与论志于一时也时客有携五柳图请言为柳塘翁寿者邱子曰吾之慕陶久矣吾不得靖节而见之得见有似于靖节者吾爱焉吾不得似靖节者而见之得闻有似于靖节者吾爱焉夫自周道衰而士弃徳世皆朶颐腥鼎附体牺文以夸餍耀间有懐异以矫趋者亦惟取终南为快捷方式耳柳塘翁信能澹然无欲与世相遗而少似于吾靖节吾当为其赋之赋曰繄天地其逆旅兮日月吾之轺轮惟造化烁炉锤于神巧兮迭诎信为之始终羌万彚胞贯于坱圠兮奄蜉蝣之寄踪惟达人之洞■〈山尻〉■〈山宒〉而趋悟兮无畔援以歆乎华荣颦腐鼠竞鸢乌之吻啄兮将裵回擥辉而奋翥于岗桐葆吾眞于贞一以不解兮竢修短而顺享乎旻穹开三径以成趣兮来五柳之清风依稀乎吾陶翁之不汨兮卧北窻之羲农祝子之寿考兮乐斯志于无穷行将考盘于子所兮与子弄丸于天宗

　　升平赋

　　夫自桃谷迷津遗恨武陵渔父芝山兑道流声商洛碁翁遂令后世躭情肥遯荐志陆沉者莫不属心高洁景止芳馨焉然予尝读高士传及桃花源记未尝不怃然罢巻慨其所遭方嬴氏之乱天纪顾民生之如露晞号严迅震法密凝脂当是时也揺首犯禁重足懐疑是故知者逃名达人远迹奋鸿举而甘豕游避危机而谢缯及恐恐焉入山不深投林不密则其所以种朱桃啖青芝放身长往与世相遗者乃其不得已也而又何乐乎缔观其歌夷考其事则慨唐虞之世远托深谷之逶迤懐富贵之忧大甘芝草以疗饥率妻孥于絶境乐草木之无知世秦服而昧汉况魏晋之推移则其情可悲而志固可识也肆今吾人忘日月以优游顺阴阳而消息夏葛冬裘倦眠饥食羸稚相保上下各适傧笾豆翕兄弟静琴御衎家室时宾四邻或来三益俯仰寰区雠论今昔感莵丝于女萝固纒绵而交结廛城郭以憩幽林登垄邱而扫红叶死徙同乡桑麻连业乐彼逍遥顺其生灭夫所以获此者岂无自哉当我皇明启运万姓攸隮列圣建中四方来极文承武开渐仁摩义所以垂今百有八十余年重熈累洽林凤郊麒烽寒斥堠兵寝潢池民稼而饔妇桑而衣是以天下皥皥四海祁祁爰击壤于康衢忘鼓腹于帝力而曾莫知其故也昔者武成奏功归马牛而士女来绥宣王复古歌鸿鴈而流离安宅夫当倾否亨屯之余乃遂其室家胥庆之愿则吾人丁久安长治之世而保其休养生息之乐者其相去亦已远矣况于草昧而引去者邪使后世有桃源翁芝山老未必不自叹惋而追赏吾人之遭幸也诞今享有诸乐咸不自知因感而赋升平焉

　　山中集巻五

　　●钦定四库全书

　　山中集巻六

　　（明）顾璘 撰

　　○叙类

　　赠喻少府归豫章

　　喻子簿崇持简而守默抱直而屏谀君子庆其必得于上下喻子曰繄古先王大同而不有分定而相忘上安下协是谓太康古道惟郁名乃用趋剖同为有功惟已出上者亢其位下者甘其屈此簿属所以难也虽然其能舍吾志以从人乎于是守官三稔秪承庶正分惟谨不以重唯疾趋为谨业惟修不以承意集事为修君子谓其能立莅兹有民呐呐然示人若讱粥粥然示人若无能问之故曰言以加民治之厖也能以乗知政之扰也蓄徳以观民作乂也君子谓其达本有弗若于训抵于法明而刑之有难色问之故曰教之以昧民乃作伪奈何肃刑以逞乎君子谓其知爱行不干于时故闻弗达一日畅然歌于庭曰十畆其堂兮沃有桑缅彼邱阳兮乐且康时姑苏唐子摄于崇闻其歌而曰喻子其解民事乎殆将隐矣趋而入喻子曰来何适也子知夫物乎鹤不能备其彩以满人之爱也乌不能变其声以夺人之恶也况于人乎吾固不能逐逐于时也吾其归矣不谋不卜不欲变于是唐子出谓子霄曰信已者仁之勇也惠人者仁之顺也达时者仁之则也喻子其有道之士乎子其昌乃言张乃行吾将号于众以振俗子霄曰嗜善若饥揄善若售厚之道也吾何爱于言

　　赠建州守鄱阳詹公奏政

　　肆我圣天子奋治中兴惟安民知人是急累谕宰臣慎重守令夫民邦之桢也令民之怙也守令之纲也是故统令在守裕民在令寿国在民宜国家将是务急也岁丁亥鄱阳詹公以衡部郎出守建州夫建闽之大国也匪才弗任公至谓其寀曰治大国犹治甫田也勤乃薅无俾莠骄以妨我嘉实也夫下玩则行犯上玩则回刑行犯治之梗也回刑民之冦也是故治世之政上有直刑下有顺民佥曰俞旣敷政滛善者刑无舎圮族者刑无舎匪彝者刑无舎侮文者刑无舎勇以干分者刑无舎于是四民攸墍羣宰举职期而政兴三年而治成公乃报政于天庭时汝叅军摄崇事民化于公之政可卧治冬十月公取道于崇其小人曰行必得君愿藩臬我土以惠我有众其君子曰行必得君将弼我天王以大惠于天下汝子谓子霄曰试卜之遇渐之巽子霄曰自下而上曰渐大顺于人曰巽艮山也巽风也风行山上被物广也其辅政以渐惠于多方乎于其行纪兆以赠不敢致其私爱而豫为天下之公贺也

　　送范浯洲北上

　　浯洲子将北征过止山子为别有忧色止山子曰吾闻诸夫子丘也东西南北之人也子能乐一邱一壑也乎何别之难也浯洲子曰咈吾闻君子居顺则事志困则事禄吾将以事志也非事禄也忧进也非忧别也葢重进则位升位升则志光是故君子慎进而后悔亡止山子曰咈昔函冶氏得艮剑献之齐侯齐侯不以良还之爱不及镒越人载千金折而不售一剑也轻于齐而重于越君子忧非良耳良必无独知子忧不亦惑乎且吾闻欧治子之道矣恃刚则缺恃芒则钝宝良者之过也是故函之仁以韬其精饰之礼以文其用淬之义以养其断砺之知以全其锋将焉往而不利哉浯洲子作而喜曰子其良冶乎笵不遗物

　　赠邵北渊明府报政

　　惟我国家分职庶位三载乃考续以上下其秩监古制也惟按臣广耳目于四国巡其守土察其俗尚体其情隐征其治迹稽其声实有嘉续焉夫然后与报闻于上酌古制也北渊邵侯初拜上高令甫期月更贤崇安旣敷政崇之民富人诅之穷民讴之侯恐而疑询之故或曰侯之政先农野而后富室急公赋而缓私税故民之向背乃尔侯曰咨皆民也夫奚而不字夫治民犹治水也疏其壅滞后缓先急则利渐且及东堤西防左漰右壑其伤实多夫势有所弦组行有所后先事有所巨细义有所重轻情有所若逆顺而循之治之则也两而参之政之厖也夫富羡其畆耕食其力羡畆者给人者也食力者给于人者也蠲此锱铢助彼钧石损此丝缕益彼寻尺夫谁而不可诗曰哿矣富人哀此惸独是文王之所先也夫国取于民惟制是经上之礼也方物毕献罔敢用怠下之义也纡徐以市恩容与以纳逋挛连箭征夫然后尽取之一朝民不以急乎是故积而取之重其困也分而出之疏其力也传曰用其一缓其二王政之所不废也而煦煦而沾沾而求悦于人人非所能也君子闻而叹曰易有之君子以裒多益寡称物平施其侯之谓矣时当道有谋迁崇学宫者侯私忧曰兹役也民无困于财力者乎谋旣协乃曰崇有废寺之产足充材甓民且涤场可输力征兹其时也乃鸠工程役而敕之曰惟棘惟度其毋废我穑事七越朔告成乃功富无困征农无困力于是讴者继诅者一君子曰侯其能崇乎政谋于义不谋于民于时侯以报政行士人相与饯之郊子霄扬爵而寿之曰侯行当懋官侯惟大崇政以敷治于多方絜矩之义备矣益乃位损乃志是谓不有其始侯其图之侯起而谢曰藉二三子之力倘末及大王之宠灵敢不奉以周旋祖饮而别

　　寿彭母丁氏

　　彭子遂与邱子尝游晋安返于延津彭子得目疾阻道于建安一日心恻谓邱子曰必遗母忧问之故曰心恻既明日至自崇者曰彭子之母疾且笃彭子忧之邱子请蓍之遇复之頥蓍者贺曰吉其辞曰维鸠于飞其子及及载翔载集爰得我食彭子疑邱子曰复亨出入无疾朋来无咎反复其道七日来复利有攸往又奚疑也夫坤母道也居而志在外震长男也出而志在内是故心动则神驰心郁则气雠其疾之由乎坤震会而为复阴至七而阳复子母之会近在七日疾其交复乎坤土也坤而复生道盛也震雷也雷而复声远闻也母亨子其将得名乎坤变之艮艮山也其寿之祥乎诗曰如冈如陵三寿作朋复变之頥頥养也震釡象也艮居上所以受养也上九之象曰由頥厉吉大有庆也其子之终孝乎吉又何疑既七日彭子归子母之疾寻复越明年而母寿六十或谋诸邱子往修庆事邱子曰往年观彭子母忧而心恻可以觇子之能孝子出而忧瘁可以觇母之能慈母徳子贤有足征矣吾请以昔蓍终之夫坤而艮也彭母之寿其得安贞之吉乎进此固弗艾也已复而頥也彭子之孝其为上九之养乎进此其弗御也已兹其庆之始也是言也蓍之辞也神之告也非邱子之言也佥曰然往以蓍征终以蓍信亦理也哉

　　赠旌奬汝文川叅军摄政崇安

　　汝子摄崇政简而民安之既三月道靖而商歌年登而农庆深谷有老人曰今者神人胥和国其有君子之治乎倚杖出而观政时柱史东浙虞公闻而旌之以励庻正或告邱子曰崇之君子聚而谋礼将实篚修敬造公堂而享焉子盍往之邱子曰不知所谓曰将以言其获誉也邱子曰示民饰声非所以昭训也复有告邱子曰崇之小人聚而谋礼咸箪食壶浆登公堂而享焉子盍先之邱子曰不知所谓曰将以言其获上也邱子曰示民习谀非所以昭训也汝子其将不享乎昔汝子之摄崇也予进而谒焉尝与之论治汝子曰敦实成徳名浮损志今之摄崇也予复晋而谒焉尝与之论人物汝子曰职命自天定志由人夫朂人以实嗜誉非情也示人以命援上非义也缔观其出政也民之有争化之修睦使自相枉直晦其廉也冲雅自饬人无私谒尝曰非谢之也民直不干耳晦其廉也其上交也无谄容其临事也无执从尝语人曰分以舆礼舎礼谋恭非所志也政在宜民泥法妨义吾不忍矣夫誉处之来物之寄也汝子必不以为华是故旌别淑慝邦之典也政之纪也物之则也于汝子奚与汝子闻之曰邱子知予哉敢不勉而使子言之弗信

　　送竹邻呉少府入觐

　　今之谓良吏者于其才焉已耳是故文簿书者为业修棘征输者为能贤果听断为勤敏按臣以是求监司监司以是求郡守郡守以是求宰职则今之仕者得无以是贤乎夫簿书古以稽实今以饰欺征输古以定民今以病下听断古以殉直今以殉其好恶则今之所谓良民之所谓蠧也我崇位闽上游山高而土寒地冲而役重故民易以困急或长贰以艮称才愈优政愈敝而民愈促呉君丞崇适宰以艮擢呉以贰摄政易以近民静以居业慈以惠物寛以悯过政不烦而民不扰时按臣监司郡守问之簿书则曰案牍未清也问之征输则曰民力未纾也问之听断则曰民志未孚也让之退而叹曰夫讼贵平不贵断赋贵均不贵聚簿书贵情不贵浮吾不能以是职矣或语之曰上以是求之子而子不以应吾惧子之于誉也呉君曰君之命臣以为民所奈何弃民以要闻于上君子闻而善之夫徳萃涣之本也才理涣之器也徳以基之才以出之古之所谓良吏也今之为政者才足以售艺其蛊于民者幽以深钝足以养拙其疎于治者章以浅章以浅犹可禆也幽以深不可为也是故与其才也而宁钝与其艺也而宁拙兹呉君将述职不知今之宰相所以求于羣辟者亦犹今之按臣监司郡守之于宰职与否而民所依以为安者则在此而不在彼也于其行疏此以赠或因得闻于宰相

　　送宋穆斋照府还任建州

　　子霄学古而未能信恒缔观今之从政者以征学焉夫位民上者政有所乖顺泽有所屯究众有所戴贰皆由民隐之壅达焉耳壅而弗逹有三病焉明不足以烛其情其病也蔽动不足以宜其政其病也僻行不足以厌其心其病也欲崇久而无政职此之繇哉岁丙申崇宰迁秩民起而告病当路者曰崇急矣乃慎其所委而误信于所任政由旧而敝日滋民又起而告病当路者曰崇益急矣若之何时文登宋侯为建州幕宾行浮于位于是委崇篆焉至而叹曰纪纲者民之闲治之干也是故政之有纪纲犹国之有墉家之有垣也垣圮而墉败侮将及矣其何以卫民夫维蔽而后纲纪缺僻而后纲纪乱欲而后纲纪壊是故缺则民玩乱则民忧壊则民携夫谁而与于治宜崇民之病也于是贞其号令察其向反修其坠阙剔其敝习程其章度肃其防戒甫三月而纲纪振兴始而森如而民畏既而井如而民驯卒之晏如而民懐宋侯喜曰民畏而后知政民驯而后知义民懐而后知教治可几也已冬崇宰至侯将还政归建州民相萃而忧曰何以获侯之终惠以观善政之成既而相谓曰安知我宰之来不犹侯之子我乎哉安知侯之去不以其子我者以告我宰之子我乎哉吾人可无恐矣子霄曰观感应而信王道之易易也宋侯告我多矣

　　寿黄粹翁

　　邱子卧静于止止山中客有以黄翁之寿来言者邱子曰尝闻子粹翁之治生也植之以勤培之以俭故达且茂也夫风鹏不任其翅不能扶揺乎九虚神骏不任其足不能驰骋乎千里劳则获不力不振道之顺也市中之井泉不盈尺山下之蒙流而为泽无他积与耗之分尔宜其寿也客曰勤俭寿乎邱子曰寿之辅也又闻子粹翁之治身也重恩报谨然诺夫重恩报厚也谨然诺信也天不积厚不能冐万有地不积厚不能奠众形况于人乎日月不守信不能售其贞明四时不守信不能集其岁功况于人乎宜其寿也客曰信厚寿乎邱子曰寿之基也夫人之生心为气主气为神驭神气之藏性命之乡也是故勤则无怠心俭则无侈心信则无欺心厚则无偷心不偷则神不贼不欺则神不浮不侈则神不耗不怠则神不眊夫神之所萃气之所赴也会神于静与道为命会气于顺与道为性会性于命与极为真寿不足言也子粹翁质美而未学守其有固足以寿达吾绪论启其戸牖可与天地相悠久惟子告之

　　送程贞父应选贡北征

　　惟我明选士有三皆监古也惟岁贡得周遗制世惟辞章竞而本实荒法久而敝士画而不奋于是乎朝廷曰贡不如科天下亦曰贡不如科圣天子奋治中兴复古更化诏天下贡在得贤罔攸滥否有常宪于是有司进乡之老与其里之长敕而告曰于汝乡汝里有积学以待问蓄徳以待庸者乎有则以告有而不以告惟汝辜于是庠论其隽乡纪其德里呈其行宪臣雠其艺而宾兴之君子曰选士之法壊祼袒视情坊范葢至士葢轻古制复贤其至哉嘉靖壬辰程伯贞子应崇贡既行邱子上父会蓝子周子徐子范子任子于干溪以觞程伯贞子贞子曰某惟粟妄抱四方之志敢不徼恵于二三子以终所贶邱子曰子治易有司广经明行修之士而选于子易其备矣观之辞曰观国之光利用宾于王夫天王宾之戒以盈也故谦之辞曰无不利撝谦夫君子不以能上人撝其谦也孚于有众是以利也贞子曰敢不戒溢邱子曰谦而不已业乃废故干之辞曰君子进德修业欲及时也子其毋忘初心贞子曰敢不勉以辱君子德邱子曰上行不已道乃困故坤之辞曰敬义立则德不孤夫临事知难曰敬见可而动曰义协于上下曰不孤惟子图之程子再拜曰子言尽矣遂为别于是诸子击觞以为节歌巻阿之九章程子继音而谢曰兢兢征夫长懐靡及中心藏之何日忘之君子于是乎知程之行不负于上下

　　赠无尽上人

　　邱子讲学于云山僧舎浮屠氏无尽者年六十其徒请言以纪其寿邱子许之时相与游者不悦曰孔墨楹立而道璋判宣父以攻子轲以辨彝训聿章开我后人今夫子之与之言也言而上之溃其坊言而下之弃其忠无乃不可乎邱子曰子蔽于时哉昔者周德衰而左道炽将以瞶眊于天下孔孟忧之其攻而辨之也恐恐然弗缜弗严是惧故歴越千载吾道丕明頼厥弼也肆惟我祖爰敷文德抵于海隅明体而视之礼画式而视之规俾服裔于佛老者咸执从于礼乐祀祭朝庆之辰俾得缔瞻君臣上下幽明之节化久而孚故今问释于释释曰不知问老于老老曰不知则今之谓释者守其冠服宗其称谓焉耳其服征输税奔走王政致爱馈亲执丧三年皆相忘于尧舜之习辟之鳞泳于水而忘于水也君子曰归斯受之矧入之久而顾欲言以出之邪且无尽慧而能谨敬贤如弗及恭礼如调饥珍文如护贝毖行如执盈其必深探吾道之中正直画于其教而潜以赴之矣吾将与其进也而奚病二三子喜曰夙闻末世之教有三今知圣人之化维一尔因述以赠无尽无尽笑曰邱能爱人

　　赠顾少府述职

　　邑之有簿明勾稽一赋税裕国定民其职也夫军国之需朝廷责之藩司藩司责之郡郡责之县县责之簿簿不能遍谕于其民又责诸其里之长勾其所已输稽其所未入按籍而刑罚之絿则失上弦则失民是故簿亦不易职也或曰国有常赋敛有常期君子行所无事亦何难于簿哉昔人尝言之物或过求难于抱影事或倚办急于奔星是将任怨于上乎将任怨于民乎则簿亦诚难矣昆山顾子簿崇至而叹曰民国之干也财民之归也夺其归失其所以为干国将奚依于是岁征每缓征而后期数为监司短之顾子曰得罪于上患在主簿得罪于下患在吾民主簿可患吾民不可患故崇里巷无胥吏之呼而民得以优游卒岁不知邑之有簿者皆其恵也岁辛卯顾以摄宰述职天子曰能恵宜于簿再莅崇无改昔政越三载甲午顾复以摄宰述职诸里之长咸依依焉邱子曰民心不可以强致恵之萃人也如此夫政所以利民亦所以利国也中正惟则上下交裕治之成也与其先国而后民无宁得勤抚字拙催科之阳城为保障不为茧丝之尹铎其末世之良吏也乎于其行敢以是说为当国之进退人才者言之

　　寿安溪岳处父夫妇双寿

　　邱子读书武夷山中坐伏羲洞取易而观天地万物之原时彭子以岳处父夫妇耆年疏其行征文为寿疏曰处父矢志林壑嗜乃俭朴稽古自师适分而乐施政于庭式榖是似内相克敬闺门雍穆邱子叹曰予方读易于乾坤而得天地之性情焉于否泰而得天地之功用焉干之文曰大哉干乎刚徤中正坤之文曰坤道其顺乎承天而时行夫处父履遯无慕刚也稽古不怠徤也懋行而休中也刑家而从正也不亦近干之义矣乎厥配不违有终含美无誉是谓顺承之道其得坤之常乎夫徤而不息干之寿也静而有常坤之寿也法干效坤享年永久夫谁曰不然夫天地顺其性情安其功用则上下交而为泰不交则否否者原之乎乖者也泰者原之乎和者也是故阴阳和则天地泰君臣和则邦国泰夫妇和则家道泰是故五行布而三光正四时行而万物通天地之泰也四维张而九畴叙庻绩熙而兆民植邦国之泰也父父而子子兄兄而弟弟夫夫而妇妇家之泰也是故天地泰寿在万物邦国泰寿在社稷家道泰寿在祚胤葢泰者大也诸福之萃大有之庆也而况于一身之寿乎请书之取征于其子

　　大观之游赠金子

　　金子将游京师邱子语之曰今之士勤占哔以鸣学竞雕锼以鸣文申刻论以鸣义执径行以鸣节彼所谓豪杰之士也夫乾坤之清宁艮坎之流止日月星辰之悬象风霆雨露之变易寒暑昼夜之往来昆虫草木之消息会运之升降帝王之禅继圣贤之潜显制度之损益锥简之纵横人道之纲纪声音彩色之错纷象数形体之同异皆文也是故俯仰得于观察感遇豁于登临参伍通于变化探索入于髙深反身体于性情考问协于古今静观会于象意酬酢顺于感应皆学也是故君子必交万变而后尽文知周万物而后尽学全体不息而后尽守旁行不流而后尽义吾所谓豪杰之士者然也岂守井甃之乐负篆璧之能者得窥其户径邪今子之远游也出闽关下湘楚度呉粤望齐鲁遡淮徐抵燕都吾知登崇岳而改观济惊涛而新目会物采而辨方闻歌謡而采俗縁礼制而顾趋仰帝居而敬度萃衣冠而雠论感兴亡而吊古一宠辱而定志歴夷险而增慧则会其万足以博天下之文贞于一可以一天下之学夫然后虚中而应不固必以梏其守权定而从不适莫以戕其义是则大观之益也不然交于外适以夺其中所谓出之弥远得之弥少者也传曰一乡之善士斯友一乡之善士一国之善士斯友一国之善士天下之善士斯友天下之善士夫曰乡曰国曰天下非以众寡大小言也第善之次耳子之兹行也亦可以自考金子曰敢不敬训

　　送蓝汝汲领岁荐之京

　　邱子少而狂壮而不返动而咎于俗邱子惧而疑曰吾行非邪何困乃尔也旣而得程伯贞子刚植不仆而相与翼焉于是执而不变继又得蓝子叔汲通敏不滞而相与翼焉于是信而不惑矢相砥淬而免于戾时圣天子吁俊更治诏下诸监司举经明行修之士岁一人焉壬辰崇简程伯贞子而宾兴之明年癸巳简蓝叔汲子而宾兴之佥曰得人夏蓝子行过邱子为别邱子曰吾之有二子也犹墉之有干车之有辅也舎若辅去若干吾惧及矣子行吾其隐也何以与我蓝子曰吾闻穷达曰命庸舎曰人见可曰时殉正曰贞故君子定志以懋贞变通以趋时虚已以竢人体道以居命所以造徳也故知遁不变谓之固戒哉惟子邱子拜而曰霄不敏敢不铭诸牖蓝子曰自吾之得子也犹畦之得锄近锄则治逺锄则芜吾今惧子是远矣何以与我邱子曰吾闻至足不富于禄至贵不华于位至明不眩于俗至勇不夺于欲故君子反直以养勇穷理以养明尊义以昭贵蓄仁以昭足所以立业也故知进无义谓之溺惟子图之蓝子拜而曰渫不敏敢不志之轼遂为别

　　寿双溪伯兄艾年

　　双溪伯子云霄同曾祖之兄弟也及艾萃族之众凡若而人皆同髙祖之兄弟也率其子侄章其物采戒其牷醍陈其音器属云霄修其颂辞往为之寿云霄曰咨吾闻之太上有民德而忘分其道曰淳中古有民分而忘礼其道曰化下古有民縁礼而饬其道曰治是故徳衰而后分辨分夷而后礼始礼敝而后文炽文废而后天下之情四溃是故古人重分而爱礼今人重礼而爱文虽然文以舆礼礼以闲分分以位徳故君子之于礼也不以文废昔者先王重养老之礼所以教天下之孝也重昭穆之礼所以教天下之弟也重宗子之礼所以教天下之睦也孝以仁其老弟以仁其长睦以仁其族仁立而亲亲之义尽矣兹役也三善之道备焉尚齿以昭敬也隆长以昭叙也敦族以昭厚也在昔先民之训曰人人亲其亲长其长而天下平道不亦重乎古礼不讲俗日下偷厚薄亲疏长幼之分日以■〈氵枭〉裂君子无宁縁文而爱礼哉夫厚薄乖谓之纰徳亲疏乖谓之纰义长幼乖谓之纰礼三纰作俗日不可为矣吾乐兹役之能懋俗也夫萃族可以观仁萃爱可以观义萃敬可以观礼萃顺可以观报众美萃可以观徳诗曰俾尔戬谷罄无不宜言所萃之多也伯子其将辑熈于纯嘏乎佥曰善于是子轲子权以长于有众则尸礼子昉子柄子林子万以达练董所有事而统之曰岱曰瀚曰桓曰朴曰敦曰旦以恪而颛所执不以摄惧劳而或弛也曰云门曰云台以尝学问节文其所习命之摈以佐礼云翰云霁云鹤云鸿授之声歌以侑觞曰良材曰一桂曰一柟曰京曰所道曰之道咸与旅酬之礼故以少从时伯子率诸子盛冠服迎之表门之左再拜而升于两阶礼旣成乃延诸父之长以次陈席卑尊咸集萃族而大享焉诸子起而歌行苇再歌常棣其声纡纡然司歌者起而歌角弓以和之其声殷殷然君子闻而曰邱氏之族其后乎上下和而能敬

　　赠胡丹山少府还政瓯宁

　　崇小国也当七闽之冲不百里而服邮传之役凡三舍岁产不足三万而供具无虚日莅兹土者皆以为繁剧之国或任才以逞令有所必行政有所必从罚有所必加役有所必征供具有所必费刻期以集事凡里胥之役于官者蹶蹶焉相率于路穷力张喙而应接弗暇自谓优于其位不知政日修而民日困上恬下惫久矣崇之为敝国也岁辛丑崇乏长贰时胡子簿瓯有懋声当路简任而委篆焉胡子叹曰木烦于振风者不秋而脱水烦于危川者不激而号物烦则病民烦则困知其所由困则知所由安之矣于是缓不棘之役省得已之费去妨民之政无从已之令有质平于庭虽得其情必曲谕以义使自相悔劝事有咈于情亦不轻棰扑以将其怒未数月民是用亲里胥之徒获就其业以供其役而从容于寝哺之安境治帖然若不知有县官者邱子叹曰吾尝读诗至无羊篇而得牧民之道今于胡子征之夫牧以牧为事者也纵其降饮寝讹之适而事于薪蒸雌雄之获是舍所有事而职思其外矣诗人何以取之惟其不以牧牧之乃所以蕃其牧也使谋地而日驱之引絷而时聚之虽刍若邱陵失其所以为性为牧何哉葢劳逸异情顺之则适扰之则困大都然也此任才者所以勤而寡功而相安无事者之速效也太上之治耕而食凿而饮出作入息而相忘于帝力夫岂有他无为尔胡子之政不能使民之不知亦可语行所无事之知因其行纪其事以赠且以告作聪明于多事者

　　寿范母

　　徐孺人者浯州范伯子造士之母少府石泉翁之妻也初少府翁将仕请母即禄母曰吾勌于勤惮道于回远汝惟懋乃业吾蔬食且旨汝罔懋业吾将禄食不饱往哉勉徳事君毋以予故翁退有忧色孺人请曰夫子将有君而不色豫何也翁曰岂予知哉昔人不屑斗筲之役以违色养表陈情赋思归是亦人子也奈何去母从君吾悔吾志也孺人曰窃闻之善亲者养志其次养体善子者劳之义不败之以姑息今夫子仕游而母不闾望知母将义之劳不知夫子将志养乎体养乎吾闻欧阳子谓无离忧者无志乐亦君子所与也而谓非邪翁曰予行将女以相则母氏奚依孺人曰妇人之道义莫重于从礼莫大于孝夫饮食衣服细故也羁旅之从用具孝敬承事礼之大节也敢不敬事请以羁旅辞而愿待命于姑所也夫臣业或■〈垂夬〉君子之羞妇事罔饬将谁其咎往哉勉徳事君毋以母故翁谢曰女惟克顺吾无懐矣乃戒装以行时翁之子在总角翁曰随母曰居孺人曰吾训诸于是祗承于姑敬而能礼恵而有恪和徳而孚衷动顺而便体备物而用具先事而投隟且日训子以亲仁来善师业圣贤爰乐姑志故翁虽贤劳王事间关在外凡二十有年而母頥享康乐不觉翁之去其左右而翁亦得以摅其抱而立其位无内顾以乱方寸者皆孺人有相之力及翁致臣母尚豊颜强力心神不衰而子亦徳业大成邦人推慕故君子每以刑于颂翁而以安贞之义归孺人也夫担荣爵而享尊逸性岂于人殊哉孺人去此而甘独旦以周旋于姑侧不忍一日而逺去者必其性分之不可解而天下无足以夺之也其去众人奚翅十百岁癸卯孺人年六十因书其行槩寿之以俟职史者之采以告天下后世之为人妇者

　　赠董东屏明府膺奬

　　崇七闽之喉国也仕游者往来于南关日相踵武居土之民富其糇粮饰其骖乘备其供帐戒其从卫执其徒役日不遑处是故民日病而财用日困守土之臣于送往迎来俭则失上丰则失下失上则谤兴失下则怨生崇亦难宰之国也东屏董侯拜崇令或为之恐曰国之敝也如之何侯曰吾闻治敝民犹烹小鲜也是故民扰则疲鱼扰则饦善调者定之以静而熟之于渐耳是故不患国之无政而患治之无权也奚其敝旣至首与民相约曰吾无新若令以眩女听无更若政以乱女从女唯闲女分职女业吾民之良也于是开诚以比下镇静以休力裁节以舒用扩度以容过缓期以视成甫期年上下相安崇国用治于时御史南湖徐公巡其疆土嘉其政尚而旌其治绩以为诸郡劝于时二三君子相率为侯寿命辞于子霄霄曰诺敢不供笔墨之役以从执事乃言曰夫庶臣分长牧之责其业官也涤志明义修其洁也守箴恪位贞其度也鞠躬尽瘁坊其瘝也因时立政酌其动也四者庶臣之所以自成匪名之务唯夫按臣有耳目之寄其业官也周询广诹懐靡及也旌别淑慝明典章也章采树声广劝惩也升贤引能成忠荩也四者按臣之所以自成匪市之私也夫在下位者业下不畔援以歆名在上位者业上无党比以树私二者势若相戾而实相成也今董侯以静定牧众不更张以自逞不炫耀以谋誉是图其所以宜民而不图其所以自宜侯之仁也徐公以综核采实不上政于纷更不録才于炫耀是取人于所知而不取人于所求知公之明也吾闻有道之世明于得人而仁于得政是故观动可以知政观政可以知徳观徳可以知治世道之升行于此卜之

　　寿表姑曁氏六袠

　　予尝读礼经至内则见古昔后王命冡宰降徳于众兆民当是时自朝廷宫壸以及委巷闺门之间莫不有女师姆训以教其妇人女子所以养性情之正习礼义之闲者莫不备至及读二南诗仅二十有五篇而十有九篇皆为妇人之咏夫二南纪文王之化何南国之风顾无足采而独于妇人女子之诗居多是知闺门为敦化之原夫妇乃刑家之始古之王者所以深致意焉故于内则而得王政之端于二南而知王化之成末路教荒驱善疎术虽丈夫子有终其身不辨点画者况于妇人女子尚望其知学乎宜其行靡靡而俗混混也然予尝谓教有湮逹而性无今昔世岂无懿质懋行潜合古人之教者乎得若人表焉闾党之间使凡妇人女子习闻而奋兴将必知所骋取以自善亦足为轸转风俗之助时予表姑有曁氏者早适畏轩呉孟父孟父初业儒日以宦学逺讨为事而曁于内政周举无坠不少分其营虑以坊所业有所来之贤则精具燕俎以应其罄娯之飨旣而孟父洗志于进取遂与宴然邱壑赞其嘉遯及中岁不育乃数请备副贰以为似续计于其所生而鞠训之勤视如已出其视昔之剪机为喻解佩无爱樛木成咏更饰以就隐感诚而自讼者当不多让矣则予谓表焉闾党之间足以轸转风俗者非邪岁甲辰曁跻寿六袠张子鹏以戚属请言于范子仲梁梁曰予分壻也阐徳为阿孰与传信于公邪乃让于邱子伯霄霄固让不得命因论教化抽绪于闺门而风俗薫袭于观感使世知师而承之则于凡为人妇为人母之道将无缺矣夫以一而风百以百而风于无穷俗不其几乎吾闻寿之为言久也传曰久莫久于立徳寿莫寿于令名夫善俗立徳之章也立徳令名之干也考成有终请以纪寿

　　赠张南畴迁教泷水

　　止止山人将禄隐于下位乃谋诸心曰民社匪寄案牍弗劳率礼度而周旋托师道以自重莫如教职于是遂乞教职旣而感宣父于乘田委吏必敬厥业则日求所以立乎其位者恒恐恐焉或曰师道莫如严是故孟处宾师泰山其岩游杨立雪程道以南故曰师严而后道尊道尊而后人知敬学山人以为然及观南畴张子典司崇训则心易而气和简外而愿中体敬而达恕其为教也和徳以观之粹容以比之巽说以绎之顺节以造之人未尝见其有严颜厉辞之变士皆得其展布志意摅其见知从容于辞问之间以就正焉退而往往有坐春风之叹君子曰载色载笑匪怒伊教张有之矣于是化日洽而闻日流岁甲辰乃迁教泷水山人感而悟仰而叹曰吾得师矣昔舜命契为司徒以亲百姓首敕之曰敬敷五教在寛易于蒙之九二取包蒙之吉在上九有击蒙之戒旱麓之诗美文王也咏其作人归之岂弟则古人所以教者固在此而不在彼也夫天下之物涅之可以更其色熏之可以夺其气亦曰袭染于渐非力致而强取之也使进而不顾其安授而不谅其材去辅而不反者几希则南畴张子养材于裕者其有所授乎然则所谓严者果非邪曰惟夫模范失则受直而怠事于是乎有严之说以矫之夫严非严也去其寛非所寛耳是故张而不弛文武不为弛而不张文武不能则张弛之道固寛严之济也虽然山人别而言之治已莫如严待物莫如寛是故慎言动之节严义利之辨戒谄渎之交达用舎之命是君子之善用严也优之游之以俟其安餍之饫之以俟其化若江河之渍膏泽之润是君子之善用寛也南畴子之教崇者吾旣得之不知其将以教泷水者犹夫是也抑复有他说乎诗曰古之人无斁誉髦斯士子之行其无斁哉

　　山中集巻六

　　●钦定四库全书

　　山中集巻七

　　（明）顾璘 撰

　　○记类

　　宾菊堂记

　　宾菊先生治周易顺阴阳之消息谢闻达于当时结白云之庐开青草之池垒石而甃编篔而篱鉏云竟亩种菊成畦惟时金风振宇玉霜肃林羣芳驾艶瑞品流馨负众彩以呈姿殿百花而不伐临风横态舞日生媚先生瞻对终日沉坐敬止乐而叹曰真吾之佳宾也左右曰何哉取尔也先生曰盍观乎其含化者如待沽以自韫展荣者如应期而观光挺而拔者如贤秀拳而曲者如蹇藏疏者如特立不仆繁者如连茹而将倾而顾者如语翘而拱者如望其交加也如亲其次苐也如让其正而直也如端人向而辅者如明相淡者如清修之彦丽者如贞淑之荘就凋者退于功成吐华者展其含章困霖而披者如沉醉乗颷而鬬者如大壮羣品咸宾乃聚斯堂相观而善乐不可忘子霄闻而叹曰昔者孟尝君客珠履三千萃庭千古为侈卒为鸡狗之雄贻君子之鄙今先生羣芳是宾辅仁于已其视田文之门何如也自晋以还卓哉靖节开荒径谢彭泽日与田翁野老忘机而侣相饮而陶抚景而赋诗感物而寄傲将不知俯仰之髙深升沉之明晦鬼神之诎信形色之散聚况区区富贵贫贱亨屯顺逆能少挂其膺臆哉今先生之居此堂也陶翁之乐克备有之敢为先生寿于是先生载色而兴抗音而歌曰结庐人境心逺地偏采菊东篱南山悠然又歌曰曷彼秾矣烨其华矣我有嘉宾德音懐矣君子与其有陶之风焉

　　画锦堂燕记

　　惟岁壬辰范子叔致政归自慱罗且陟艾张子伯开彭子伯遂谋诸子霄丘子先期简于四郊爰集厥旅讲修庆秩仲秋既望之三日癸已藉溪连子钟子汶彭子雅至自东郊剑嵓程氏云鳯子仲文奎子孟亦至自东郊屏峰丘仲甫干亨氏云门氏至自西郊平川董仲子大爵至自南郊暨中城彭一德子孟翁一秀子季徐子伯佶相与会于止山草堂恊敬而戒豫甲午之旭卜从陈乐树彩纳缯而发子叔之子梧偕弟桐御于道子叔御于门三揖而入让而升堂敬交以成礼乃陈几缛献酬旅错乐具和奏子叔曰二三子惟兹宠辱敢请卒贶以承训德于是乎伯开赋泂酌子遂子德子秀子佶和之子叔曰昔藉天王之宠灵辅牧惟民罔敢施厥恶以怼于有众其何能德子锺连子赋采繁子汶子雅和之子叔曰匡辅之猷进退之节盛德者当之不敢拜辱子梧进而曰公侯非儗固所辞宜恪共于有位闲于勇退夫子有之请受其卒章仲甫干亨氏赋陟岵之二章云门子和之子叔曰垂白倚闾其何能自贻伊阻乎犹惽顺德惟闵牖子衷子鳯赋小宛之三章子奎和之子叔曰翼善不败实二三子是依义方愧也子爵赋鸤鸠之卒章子叔曰绵德比俗其何敢贪天之佑以为已助子霄晋而不赋子叔请之子霄曰重辞曰渎又何赋也夫张子之言君道也连子之言臣道也子叔父仲甫之言子道也程子之言父道也董子之言天道也是故能牧之谓仁能臣之谓义能子之谓孝能父之谓慈能若于天之谓敬五者行于不替何德如之吾闻之古人之燕左监而右史广儆修昭纪训也卒礼而不乱懋德而不荒是谓能享其得而无録霄不文请为直史子叔曰爱德之辱浮实是惧载锡永训敢不顾諟以对扬休佥曰録子霄拜而録

　　游武夷记

　　张子讲学于崇将归泛舟穷武夷之胜其徒二三子从焉遡流而上观大王峰曰羙哉壮乎严而纾镇而毅矫而不回可以观德矣观兠矛峰曰武哉恍恍乎弗可御已进善其足兴乎观铁障峰曰二三子慎哉障以防欲惧其弗崇障以蔽心锢将奚通是故君子贵善用也观玉女峰曰羙哉溶溶乎肃而不厉婉而不亵峻而不危正而不倚丽而不饰其圣德之至乎诗曰云谁之思西方羙人文王之谓也有余慕矣观大藏峰虹桥栈列仙槎横壑曰幻哉神乎莫之悟也已夫流峙之崇深陵谷之变态吾不知天地其几刼矣风灯泡沫其紫阳之感乎过金鸡岩闻洞声相应曰二三子听之夫虚则通通则应天下之道感与应而已矣可以观学也谒紫阳书院登髙明楼望大隐屏曰羙哉浑浑乎鬰而不乱廓而不荡区而不涣涵而不隘回而通夷而辨非大儒之居其谁能収之有遗刑矣观仙掌峰曰君子贵平也观天柱峰曰君子贵玄也观题诗岩曰君子贵艺也不贵名也观茶灶石曰君子贵用也不贵弃也观天游峰曰崇履非难崇德非难观鼓子峰曰不闻非病不实是病穷九溪而后返曰曲而通利而恒循度而趋可以观知矣观一线天曰竒哉数之原乎画一而象着乾坤定而八卦列可以玩易矣登三仰峰曰昭明哉其治世之气象乎萃羣秀而位之卑尊定小大宜可以观政矣巍乎其不可踰也可以观极矣恢乎其不可量也可以观度矣虽峻造弗是过也乃返丘子曰张子其能师也乎心通乎道故忘物言通于训故道章二三子识之乃记

　　佩兰记

　　袁子爱兰开九畹种之风露交香萧艾俱化一日掇其芳英纫以为佩援琴而鼓孔子之操曰兰非众草伍深谷能独芳緑艶不自媚当为王者香其友闻而曰得无袁子出乎访之果出咸赋同心之言以赠之于是度闽关下楚泽歴吴越齐鲁之郊所过香名满耳至燕圣天子闻其清馥拜贵溪令至则为治馨香人服媚之未几秋风拂佩遂动九畹之思即命车复开九畹种之止山子慕风而造其室袁子握手若故知享之酒酣袁子出其友所赠之巻相语曰今者与子同心独无言乎止山子曰昔子之徃也诸子赋其出今子之来也吾当赋其归矣遂醉摘兰英取茎扣尊而歌于九畹之堂歌曰渊明爱菊君爱兰渊明归来君亦还异世气味絶相似同有诗声天地间于是引火更酌颓然相对如梦寐亦不知歌声之为兰臭兰臭之为歌声也

　　萝峰记

　　江子托迹于江湖之间而自别其号曰萝峰主人丘子曰吾闻诸尼父山水异形动静妙会若子得无仁知兼体者与汪子曰否吾奚敢能托适已耳丘子曰子能言子之适乎曰鄙人之国去东北二十里许有松萝山焉吾考盘其北而南其山惟山之半石壁嵯峨惟山之巘松萝交错孤峰亭立列屏张幙拂天关于空蒙拒地维而盘礴崟崟嵚嵚鬰鬰盈盈傲踈帘而抱秀排衡闼而送青登堂若拱出门如宾开一方之雄镇贯四时而长春方时之晴霁也风交垂莜春花落而香浮月浸踈萝寒光凝而翠滴惟时阴暝则老藤蜒蝘惊虬起而动云雷接叶帡幪高螺拥而笼烟霭顺时变态旷心怡神每忘言于独坐时举酌而相亲乐哉此峰永矣订盟故引之以为已号非静与性宜如仁者所乐也丘子曰否子慎所适哉夫君子善用其情则感象而得师不善用其情则玩物而丧志同行异情彼得此失是故君子逺取诸物近取诸身恊于克一乃成其名盖因物则悟象因象则悟性在物非逺而在我非近也故曰得象者忘言役情者滞物子日求之行当自获视彼仁者之乐于吾行乎奚悖汪子晃然曰由子之言万物偹我岂惟萝峯哉岂惟萝峰哉

　　山中集巻七

　　●钦定四库全书

　　山中集巻八

　　（明）顾璘 撰

　　○说类

　　广图说

　　徐子之昆弟将异居其友图管鲍为赠丘子因图以广义凖经以昭伦作图说以贻之其义曰圣人则心其次循言其次悟象则心者无迹循言者利行悟象者振志是故易感莫如观象启性莫如绎言速化莫如养心圣人逺矣则心者微循言而入感象而起其君子之志乎今夫天下之物孰为大道尽之矣道孰为大伦尽之矣伦有五其四曰昆仲也其五曰朋友之交也古之圣人观物而知通观感而知化观性情而知乐观音声而知文故播之雅曰棠棣之华鄂不韡韡凡今之人莫如兄弟乂曰相彼鸟矣犹求友声矧伊人矣不求友生雅以正国棠棣其肫肫乎亲亲之道至矣故先之伐木有伦哉其尊贤也故次之传曰弗顺于亲弗信于友昭其叙也亲而弗弛故而弗弃厚之道也是鲁之世训也知叙则行不迷知厚则道不废管鲍之义今古与之笃友者慕图之有足感矣徐子于其弟亲也异其居势也顺势于情无垣于势伦尽而风逺矣或曰昔人羙仲山甫云侯谁在矣张仲孝友惟贤者致贤善诸友必善诸昆弟可以观徐子矣

　　达斋说

　　张子伯海以达名斋有取于水也访义于丘子丘子曰思无泥理文无泥辞售无泥取达乎张子曰不丘子曰获上无泥志冝下无泥令流逺无泥声达乎张子曰不丘子曰言而无跲行而无踬从心所欲从容中礼达乎张子曰达丘子曰善夫子之志达也请语子山下出泉蒙达之本也流而不息达之实也江汉朝宗于海达之至也是故养其初之谓蒙缉熈其学之谓不息致其道之谓朝宗于海是故善学者其达也如流水不善学者其达也亦如流水盖善则达而不已不善则达而日卑可畏也已张子谢而歌曰水乎水乎逝者如是夫载音而去

　　爱云说

　　云敷泽雨下土苞者甲者萌者达者华者实者槁而零者皆浡然兴莫之或御用不既溥矣乎然咸归功于泽云弗与焉今读雷处士传自托爱云观其行皆轨动以风世务施而不德之事人但知为隐君子是能退然不有其有故莫之或知爱云得无取象之然乎今厥孙龙津子业儒志在民物不知亦有得于王父者不有得充而拓之相业也

　　云岩说

　　丘子尝游于白塔山抵万仭之巅据盘石而坐俯首而纵睫焉时晓云初隮充斥六虚万彚潜形漂漂漠漠鬰鬰英英有如混沌肇开刚柔未立而浑乎无际又如溟渤汪洋波涛翻沸而茫乎莫测也丘子顾左右曰真大观也顷之旸谷寅宾巽鸣天籁忽尔练飞缟断轮转盖县或荡胷而度或捧足而团或飘扬而奔腾迅倐或徘徊而意态俱闲诡变骇眸千态万状丘子复顾左右曰真竒观也又顷之耀灵既晼碧落长澄则敛迹藏踪神驱鬼策而杳乎莫知其所也于是丘子振衣而起浩然而叹踌躇万仭之冈而莫能去也左右请曰先生若有得而又叹何也曰非尔所知夫君子之道如云无心故天下用之足以冒四海而润万物则与时巻舒随在安闲至其成功敛焉以退不同物而滞迹不与时而争能故其始也天下莫知其有而终也天下莫知其无其有感于云乎左右莫之喻越时晋安郑子持云岩巻相视丘子因述昔游以相语郑子喜曰善夫子之能道我云岩也请书之乃为之染翰焉

　　半窓说

　　雷子结屋读书而南其窓于时抚巻而会心参化而悟象缘感而畅音多于窓坐焉得之乃自号曰半窻子丘子曰半之义何谓也雷子笑曰瓮牖耳仅足当他窓之半非有说也丘子曰否不然也夫半全之分也君子体其全而处其半谦之道也是故用其全则尽物而不足用其半则资深而有余君子所以居谦而自亨也故易谦之辞曰天道亏盈而益谦地道变盈而流谦鬼神害盈而福谦人道恶盈而好谦夫谦有而不居之谓盈所以用其全也吾尝博观古人之道周诗祝其君曰如月之恒夫恒半也不言望而言恒何也盖望则亏继而恒将就进也孔子观庙器而注之水中则正满则覆可以观戒矣老子曰大成似■〈垂夬〉有其全居其半■〈垂夬〉之义也人亦有言留有余不尽之利以利天下留有余不尽之福以遗子孙留有余不尽之用以还造化请广半窓之意雷子曰子之言则吾岂敢吾尝坐窓之下时见春草流青夜月流素掩映之间但见其半而景意不穷故吾乐吾适乃名吾名而奚有于子丘子曰有而不居吾固嘉子能以谦道有终也或闻而曰丘其纳约自牖

　　○跋类

　　跋青山双璧巻

　　傅氏二子幼善属词皆蚤死君子惜其不寿丘子曰寿之义曰乆存没年也非寿也百岁曰期亦且死泯泯而委之壑何众也二子才以言见必名以言存庻几古人谓其次立言虽乆不废者则视泯而期者孰为乆近丘子曰二子寿

　　跋武冈守傅公交际书简巻

　　公没于宦启笥惟交际书简若干幅郑宜人藏而归之授其二子二子着重而藏之示守也丘子曰公贪于官可以观臣道矣重于交际可以观友道矣宜人知义其所藏可以观妇道矣二子知守而弗失可以观子道矣一事举而彛伦具可以观傅氏矣

　　跋林丰二翁诗巻

　　见素翁成化间疏光彻天地五溪翁嘉靖初疏明争日月见素翁为御史中丞抚江右如氷雪征西蜀如震霆位司冦如秋霜五溪翁魁天下如景星位内翰如春阳晩谪漳海如闲云于戏兹二翁之至文也诗其余耳

　　跋周少叅汪刺史与傅丁戊诗文巻

　　丘子曰干旄咏息下贤之礼废孟篾既死友德之义荒今楚八厓公叅知藩政白泉公为郡刺史皆以二千石大夫下布衣慎宾客礼使二公相必握沐必吐哺以接天下士其文章必郁郁乎骎诸古之盛兹特其文之一与

　　跋董氏世德録

　　东屏公治崇之明年政简而庭清民安而吏习因暇出其所藏世德録若干巻载谋重梓子霄歴覧而言曰窃闻之次以相继之谓世善以成性之谓德是故君子兼善于通独善于塞时而出之为可继焉已耳缔观董氏自唐侍郎乂公以下凡若而人其出也皆推道鸣义上而为良臣下不失为循吏自宋盘涧先生以下凡若而人其处也皆翊经正志上而为名儒下不失为髙士前芳后武父作子述歴有时代而似引无替古今可多见邪今东屏公为政一无所茍其将世德作述也乎夫修德以启世仁之训也修籍以纪实义之承也修孝以事先礼之本也修文以诏后信之征也是録修而四善备世德之光也于是乎跋

　　山中集巻八

　　●钦定四库全书

　　山中集巻九

　　（明）顾璘 撰

　　○觧类

　　贲丘觧

　　贲丘先生初事儒而飬器于乡校事母至孝时将试策于主司筮而得贲之六五乃感于象而叹曰贲内离而外艮也夫离为文艮为止国外而家内也君外而亲内也内文外止顾遗亲而急君邪吾饰其躬以事其亲何贲如之遂陈志求飬于是矢心丘园竭菽水之欢乐曰用之常而慈爱交辉焉或谓之曰吾闻君子之事亲也大孝尊亲其次显亲其次乐亲子安于素乐则乐矣而谓尊且显则未也贲不云乎观乎天文以察时变观乎人文以化成天下子盍图之先生曰六五以阴为贲之主象在丘园盖阳进而阴退也阳动而阴静也阳显而阴晦也吾奚惑及亲没守贲益坚遂自号曰贲丘示志也因复质义于止止山人山人曰富哉易也夫五君位也六以阴柔居之有下贤之象故其辞曰贲于丘园束帛戋戋又曰吝又曰终吉夫帛招之旃也戋戋浅显之貌故贲于丘园也今圣天子广求山林隐逸为国家得人其将有束帛而来者乎虽先生抱贲不渝若可吝矣茍从人以成贲之功不终吉邪先生笑曰否凉德绵行犹帛之戋戋在束无足多也惟不荒我园丘遗怨猿鹤贲在中也吾守吝以求终吉他又何慕然自六五进而生上九有子之义上九之辞曰白贲无咎上得志也吾将以白为训使儿曺补贲之过而无咎焉或上而得志吾愿也山人曰善用贲

　　素轩觧

　　素轩子早学孔孟而以所学善其身行年五十林卧霞栖充焉内足不愿乎其外也因后溪子问寿于止止山人山人曰吾静观天下之物素则浑坚华而易靡是故惟素为最寿曰可得闻与山人曰吾尝游蓝原之埜饮于素轩之下观其凿池数亩引流千尺双涧澄萦百卉环植亭约波光楼依云直下虬枝于前楹屹盘石于中坻花次第而长春竹扶踈而藏日朝濯缨兮暮濯足静洗心而动洗耳风交疎栁卧壮牕之羲黄月倚髙梧泛小舠于鉴碧兰佩箨冠翎氅■〈革京〉舄南熏鸣琴髙舂玩易时则呼月招云歌狂兴逸缕银丝而傲氷霜浮金鬰而扬芬苾忘大小之徃来同鸢鱼之潜戾此其为得之素而胎之乎寿者也后溪子戄然曰子之言素得无绚乎山人曰子何隘于知素也亦不闻乎昔者凋林剪彩花砌甃钱其苑囿也金龙吐斾玉鳯衔铃其户牖也乳■〈犭屯〉饴釜画夘雕薪其食享也雉裘鹬冠锦幛肉屏其服御也山节藻棁而室龟约軧错衡而轩鹤其玩蓄也是以士夭身大夫夭家君夭国万乗而夭其天下然则素轩之素也何有于绚邪是故君子乐彼日用与物相忘礼闲弗越义路是蹡不僣不滥匪琢匪章罔炫已以矜物无饰表而中戕是皆素之为义也惟夫有诸已之谓德及乎物之谓仁惟徳惟仁惟寿之桢吾故曰道莫寿于素也素轩子闻而喜曰富哉素义我行其无贰

　　仕难解

　　浯州子将仕止止山人亦托干禄隠行将有别乃感于时作仕难以遗之曰昔者山人与子共灯火时尝语山人曰丈夫子须特立于时毋湼于俗茍与草木同凋朽非所以谢造化也山人曰子之言然既而子宦学成均山人亦奔走圗飬虽相逺去而砥砺前言洎今弗怠顾今之世举好尊而悦谀茍有分位相临则责备罙至欲方履而蹈直已而酬或显则承羞幽则敛妒取疏而败名卒无以售所志茍欲位升而闻流展其志意广其眉睫非淟涊媚幻不可必得而君子终疾首不屑也今山人托禄隠于教职乃今之卑官犹得藉师道以自重周旋仪度可谢奔走以避谴怒子行将有民社得无分位相临之势乎簧舌罄腰脂容韦体非所便习而谓能将有遇耶夫刍狗簮绶非人所难君子贵投身于磷淄而免也将执故不渝抑变武以殉之与或者曰尺蠖之屈所以求信与其悍悍无益于时无宁由由以偕俗也或者又曰宁范驰驱而不获计枉直于寻尺之问而降志辱身虽泯泯于屠市钓荒有死不为也二者将安从哉山人为之解曰夫人刚则失物柔则失已二者偏之为疢耳夫君子之道有似刚而非者义之正也有似柔而非者徳之谦也夫列爵所以辨分分定则礼立礼立则和行君子所以重素位正之秉也善蓄徳者不以其所能者先人不以人之所不能者媿人故大知若闇盛容若愚谦之从也二者相错以酬于天下吾知其免夫是故君子不窥径以求捷不捐阶而自沮道之光也至于遘不遘乎时庸不庸于位命之尸也子能执以试诸磨湼之问乎浯州子笑曰吾闻之安贞之吉应地无疆地道也妻道也臣道也丘之言然

　　○辩类

　　怪辩

　　丘子游山与翁子夜宿武夷之高明楼中夜有怪作人语倚门不进曰同游不乐乎何睡之蚤也丘子应之曰我戴晨而逰抱日而歌汝胡不吾和而同吾乐胡深暮而来也怪应曰不能丘子亦应之曰我亦不能怪叹而去丘子就睡翁子蒙头屏息不敢语明日路问丘子曰物之常人之怪也人之常物之怪也翁子曰语胡而通丘子曰物常其常我亦常其常耳翁子曰能役乎丘子曰彼不能变怪而常所以物也我不能变常而怪所以人也翁子曰能害乎丘子曰彼之于我犹我之于彼也翁子曰能去乎丘子曰天地自然之理尔理可去邪翁子之疑释

　　啽呓纪辩

　　止止子曰蕉鹿具而寐寤混蝴蝶交而物我忘梦觉之不辩乆矣是故昼夜者促梦也今古者大梦也孰为啽呓而孰非啽呓邪人亦有言尭舜梦治孔孟梦教禹梦水稷梦稼周公梦礼乐泰汉以下各以其知之所能为梦而六经百家皆其啽呓也然与不然其实境今安在哉然则华胥散仙之纪啽呓者啽呓也非托也且其日以游仙为事不知其以世为梦而求觉邪以世为觉而求梦邪散仙笑曰是亦子之啽呓也

　　医辩

　　蓝子者学于老氏淡然于外物而嗜于医或告之曰是亦欲焉已耳夫情有所偏重志有所定趋而能谓无欲邪吾闻有道者心无所系而适适尔也蓝子曰执术以求直天下之通志也役役焉耳吾将工于济而不工于报也吾将得术而忘术也吾将一物我而忘之欲天下皆我忘也吾将以求仁也而子谓欲不亦异乎君子于是乎多其能术于时或有病气者鸣而走痛治者曰痰热中鬰气由邪道耳剂之寒而疾日益或又曰郁乗温则散抱寒则窒乃剂之温而疾日益蓝子曰二者不知中和之道也温凉并施寒燠兼剂夫谁而忧治丘子曰有是哉子之昧也吾闻医之道辅其弱抑其强而已矣何有于是蓝子曰人之一身犹天地也天地之气阴阳而已矣在人之气寒燠而已矣阴阳相胜则天地疾寒燠相胜则一身疾善者调而和之是故天地之气和则春无凄风秋无苦雨冬无愆阳夏无伏阴而万物不疾人之气和则六脉不乱五内不伤九窍不窒七情不郁而百体不疾夫益弱而损强治之善政也益之益之弱将强至损之损之强以弱惫是岂利于和物之道哉是故善将者无定算趋其利于势则强弱皆精兵也善治者无定法趋其利于从则善恶皆驯民也善医者无定方趋其利于性则温寒皆和剂也故曰胶漆之子不能授以弄丸之巧藜藿之家不可语以大烹之调无他所执者固而所知者拘也丘子戄然曰达子之说可以使功可以使过可以任贤而位能相之道在是矣作医辩

　　玄虚辩

　　玄虚子养真于石洞之白室一日过止止山中止止子相与坐于草堂而问曰玄虚之旨可得闻乎曰守吾之静养吾之虚虚乎其虚乃玄之居止止子曰敢问何谓虚曰守吾之静探吾之玄玄之又玄至虚之门曰曷二乎曰玄为虚祖虚为玄毋合玄与虚至道之府曰然则子之道外静则无事矣曰子之道不云乎吉凶悔吝生乎动者也是故耳动于声目动于色味动于口臭动于鼻意动于顺体动于适夫惟动之不已则六根相抟众欲投之如水赴壑于是闭玄窍以张王据虚台而跳跃或投富贵之炉锤或抱利名之槖钥竞徙薪以就燃甘搧焰而同铄则其为害也不亦虐乎是以吾将収吾明回吾聪安吾息淸吾唇降伏意魔拔去动根存三抱一守静合真于以周流乎六虚之表而出入乎玄■〈牜乚〉之门也止止子曰吾闻守静之家尚无为贵自然以子之言必致此身于枯槁絶物而后已则亦勤且苦也夫阴阳者道之体动静者道之机感通者道之会死生者道之纪故君子养静以闲动玄虚以待应守正以竢死尽性以至命不亦循其自然而安其静定也邪今充子之操虽遗世独立重关深林不能不以草木为徒泉石为邻昼夜为交寒暑为宾则其触外感中安得斩情而冥其灵邪吾闻古圣人之行至其为用也神故不疾而速不行而至发微而不可见充周而不可穷非天下之至玄其孰能与于此其为体也静故无思也无为也寂然不动感而遂通天下之故非天下之至虚其孰能与于此故曰体用不离与道为体动静交定优入圣庭玄虚执而不下既三日复来山中止止子相与探伏羲洞大演周易乃怃然仰太虚而叹曰至玄之道尽在是矣既别去复请言于止止子止止子曰至玄至白至虚至实先天者极后天者迹迹不离极极而离迹浑乎无端超然自得

　　儒辩

　　蓝生以秀选入儒学丘子揖而进之曰圣人以儒设科子事于儒而知所求乎哉昉周官有曰儒以道得名夫道物之则行之极也昔者鲁哀公问儒于孔子孔子数儒行而备对之说者谓非孔子之言直战国之习盖以为汉人语也予于是益慨今世之不知儒其去汉人又逺矣夫汉人犹知儒者戴仁而行抱义而处慱学待问懐忠信以待举先劳后禄难合易去于道不亦近乎今之为儒占毕于章句刻画于词艺窥快捷方式以前人务临深而高已其视汉人之命儒何如也夫儒之学曰明德新民止至善是之谓天德王道而已矣士之命志于儒也必思国家所以设学校以育之将以陶吾之德也设科选以升之将以登吾之才也其博学强识必曰吾致吾知也修辞立其诚必曰吾居吾业也有司知之进吾进也其不知之非吾事也上而宰相知之进吾进也其不知之非吾事也是之谓君子以成徳为行日可见之行也使博学而强识恐恐焉人之不吾知也将以昭焉修辞未立其诚恐恐焉人之不吾知也将以昭焉其为儒也异乎吾所闻矣昔夫子语卜夏曰女为君子儒毋为小人儒儒一而已矣君子小人于是乎分可不慎与可不慎与诗曰令终有淑葢言君子善慎始也子知所正志哉

　　山中集巻九

　　●钦定四库全书

　　山中集卷十

　　（明）顾璘 撰

　　○传类

　　髙石门传

　　世之慕旷达者皆谓嵇阮刘李诸贤得醉乡之乐为能飬其真以成其名丘子曰醉乡之徒乃负其不覊以俛仰于时不得直其志乃托诸酒以自广焉耳当其酣■〈酉面〉沉着任真率出绳度以傲睨一世真若有以忘天地之为髙厚日月之为晦明古今之为乆暂与万物相忘于无何有之乡矣使其酲解寤寐或触而感其能释然于懐邪愚谓醉乡之徒非真乐也晋安石门子早善属词不乐进士业每谓文至牵饰比偶犹之留须眉以傅脂粉无足学也遂洗意爵禄之门而结霞上之居又自号曰霞居子善画善隶草善八分书家贫性嗜酒日以饮为事御饮輙尽醉醉则狂叫放歌由由焉任所适醉甚则散髪赤脚飘然举舞仙幻宇宙又自号曰峯仙子由是孤洁一世知名海内时轩盖造之廹则见之求其所能则不得盖不欲以所能工媚也及醉则虽寻常人投之楮素欢然挥墨任意纵横而结构峻古意态突兀醒则虽工意为之皆所不逮盖其适在酒而神在醉故邪乡有宋子者与之善疟岁弗愈一日造问之宋强疾移榻就堂相见因享之酒酣宋出素请畵遂染笔写鞠数本倒垂悬厓而掩映于江波之间香姿隠隠有飘拂流动之状宋子冷然踈爽因再请复冩竒石亭立双竹凌空萧萧数叶风韵若有闻焉宋跃起视之毛髪俱竦是日疟不复发而就差焉时为之语曰少陵有佳句不若霞仙茟醉后扫丹青徃徃神鬼泣其妙入神态有如此者夫求乐而得所乐乐在物也乐所乐而忘所乐乐不在物在我也石门子于酒视醉乡诸贤托以自广焉者何如也岁癸夘行年五十疾革梦有画舫载巵促其登舟者遂呼家人进之酒再饮而卒先数月武夷霞峰子卒相去千里不及有闻垂没之日曰霞峯子先我徃矣此人志在当时不酬所欲惜也闻者谓其讝语而不知其守灵不乱而能前知如此既没闻者惜之北子曰孰谓忘势分一贵贱者顾不能了生死邪夫生寄也死归也彼不悲而人悲之不能使彼之不悲人也石门子姓髙氏名濲字宗吕居石门山贫以自耕又自号曰庖羲谷老农氏云

　　文信侯传

　　文信侯者姓石氏名方字文古先世事混沌氏兄弟分镇诸岳尝从女娲氏立大功封爵不及遂隠焉其族由诸镇居布天下五方殊习而气类遂分家于越之青田山者其本宗也子孙视他族尤为温克秦汉以来朝廷闻其贤遣使奉金聘之既至质而少文因未命官乃痛自琢磨日就规矩而习好古史籕氏书于是文雅日着上悦赐之彩命就史馆授著作佐郎于时国家有聘问交邻之礼于词命经其润色者益信重于其国天子以善于其职封文信侯食邑南方雅好仙术于是辰州贡丹砂蕲州贡艾他随方物或贡鹅翎贡絮贡萆麻贡芝麻膏以供丹事乃铸颜渥如頳如见者咸爱重之而朝廷信任益笃但性刚或馆寓不得其所輙怒自伤由是宠任少衰间取有庳君子孙之齿者与木氏代其职而规度悉遵石氏无能改于其业而石氏世官亦罢置不常他族间有文彩精粹贤于本宗者率多取显于时不废其世爵至我皇上特起金氏为之専从事上卿执政者有宻闻许直逹禁闼而其职益重矣

　　茅中书传

　　茅君名聚字约之初为中山王护卫卒岁经烽刃有死不去王嘉其忠分封其子孙共有疆土茅氏之族遂广焉歴勾芒氏祝融氏之世族类皆柔弱罔克任事故无登用者及白帝西廵所过以肃杀为事茅氏始化其习稍稍劲直可用而世犹以微族见遗秦始皇时忌古史刚方不便事于是蒙将军迎上意荐羊氏居史馆为中书以柔顺便旨歴世因之遂为世官当时无有知茅氏者茅氏不用散居南荒者反侧不常汉世祖兴命伏波将军讨平之乃树铜柱视功宣天子之命令曰吾居夷者夷之居中夏者中夏之自是茅氏据我疆土者悉风靡效顺及宋以来欲史氏大书以昭垂于后始病羊氏软美顺从非古良史于时有荐茅氏者乃遣采访使以其先世为卫卒持兵刃招之一时连茹彚征上命爬疎汰其柔不克立者余悉以次整齐之虑其涣散不用命茅氏悉受约束诏金汤侯以风灰元酒饮之令醉乃梃之少剉其刚悍之性明日即拜中书果丰神劲厉大非羊氏所及羊氏自此不得职因诉其世居史臣有功与茅氏争位上遣石方镇乌中丞白内翰治其讼三公会辨于庭谓茅氏刚而疎可大受而不可小知羊氏柔而宻事无纎细未尝胡涂宜各録用以器其材上可其奏于是并位中书焉

　　景荣传

　　工者景荣氏巧人也精于制器凡厥施巧虽大匠莫之喻者葢忘于法而得之心也有索其器必越数月然后得或期年得或一二年得或四三年得迟回而出之昭其重也命以众之能则辞设难以困其知则踊跃穷思以应之戹于贫必窘饿然后出一器而鬻之市好事者奔之仅免则否弗病力焉一日见北子北子曰广若巧则富若直何忧于贫对曰小人工于巧而不工于求富也取者弗诚我且弗轻以众遇我心且弗乐又何枉其巧为亟亟器于家仆仆衒于市虽得之如倚顿则如死于饿北子怅然曰今之工仕者不泚若人也其几作景荣传

　　楚人传

　　楚人有入闽业鎻钥者居清宪河之上巨足求履于市弗可称者乃嘱皮氏为制之成持以鬻之又弗称楚人自愤曰约而还之是不信也取而寘之是不情也终身而不履是亡礼也遂引槌凿刖左一趾喷血满室不色变又刖其右趾雀跃于河之干濯以就履焉视者环堵而愚之楚人莫之顾傲然若得北子闻之曰使天下皆能痛治其私以循厥度如楚人之勇焉俗其几矣其后北子遭之途果无二趾

　　山人操舟传

　　止三子与程生君正将适越舟次城村有山人将之市呼渡甚急渡者曰舟楫具盍自渡而呜呜然也山人遂取楫放舟未中流漂荡而下山人惊悸不自支将遡流而顺鼓欲左舟而右楫颠倒失措而舟愈荡有浣童子绐之曰急跪拜可止山人即跪拜环江而视者为之拊掌絶倒山人力穷乃呼救甚哀为有力者泅而渡之止山子顾君正子曰子识之学不逹于经济使居位操政柄不至颠倒谬戾而沦胥以败如若人者几希其能免天下后世一拊掌邪故曰上者舟也下者水也水以载舟亦以覆舟葢善操则济不善操则溺

　　○箴类

　　礼义亷耻四箴（有叙）

　　予尝善管子之言曰礼义亷耻是谓四维四维不张国乃灭亡夫礼不立则乱兴义不殉则悖生亷不饬则秽及耻不逺则辱至四者有一于此未或不亡可不畏与因大书四字于堂壁复为四箴以自警云
　　天地定位乃立厥体万品流形杂然终始三千三百人道纲纪如圜有规如方有矩出入不由刺兴相鼠物得而叙嘉会尔止君子之门敬哉率履
　　右礼箴
　　万变之质此心之权列敌度宜匪利其眩议而后动拟而后言刚以断之方其外焉利用惟和乃罔后艰无适无莫与时周旋砥焉大道敢不顾瞻
　　右义箴
　　哲人持介乃徳之隅是非克明取舍不渝万钟不足一芥有余得不我加失靡身累胡冒货贿为天下罪借曰冥顽职性斯戾不监饕餮千载形秽
　　右亷箴
　　人有圣贤亦惟我族有腼面目乃禽乃犊惟奋作鋭忍辱曷续甘下以居聚流于谷天匪我啬胡为不淑弃善若块护短如玉百尔君子谁无羞恶
　　右耻箴

　　山中集巻十

　　●山中集跋

　　诗之敎曰温柔敦厚夫心正而后辞顺辞顺而后声和声和则温柔敦厚举之矣周辙东而雅亡孔圣删而絶响敎学不明治心无术是故性情戾而声淫趣乡卑而言陋诗道熄矣虽然文与世相升降制格变而道存律调殊而声一后世言诗率以盛唐近之以其浑含有三百篇遗意焉他其无足兴乎吾师止山先生早治诗以明经进时其吟咏葢得之三百篇者而以唐人之音律发之耳献忠恒侍于先生辞温而气平能羣而不比论学必要诸心而不执于闻见论事必质诸义而不滞于成言是知其诗皆原之性情成之学术其为敎者即此焉在尝得其北观集与在门二三子私相笔授虑其弗广载谋梓之先生夙负四方之志学浮于位而随所履歴感斯咏焉有山中集南行集东游集西居集北观者乃观光于北时所録特其一耳尝并请登梓先生不可于戏玉抱润不以璞固而蔵辉珠含光不以浦渊而沈彩县知诸集终当并珍于时也嘉靖丁未苍梧门人李献忠谨识

　　岁丙午吾宗师止山先生既莅敎元锳进而问学先生曰心有所汇虽瓦甓可以语道趋眩于的即谟训亦为粕烬子无泥焉既数月进而请益先生曰道岂多乎哉比类则通株守则固子无疑焉又数月得先生旧所著诗文数十巻庄阅间輙复收之曰是未足以敎也元锳作而曰昔闻诸先生夫茍善学奚物而不资夫茍不善学奚资而不物是故观鸡雏而得仁观怒蛙而得养观担夫争道而得书夫亦人之学也况先生所著人伦备而物理该而谓斆学将不在是也则弟子焉惑先生咲而不答于是得北观山中二稿卒集焉因与同门者载锓之木用鸣吾人之笃信且以广所闻于先生者门人石元锳顿首跋

　　●钦定四库全书

　　凭几集巻一

　　（明）顾璘 撰

　　出蒲圻饮廖学士山庄留赠

　　云峯缭绕午桥庄学士邀宾坐草堂细指江山论气槩久瞻星斗焕文章青霞覆道干旄润丹桂飘庭语笑香大石岩岩堪下拜野人休讶米公狂

　　谢马户曹饮别桃花山下

　　旗亭嘉树露华清征马投南恋别鸣十里壶觞劳晓饯一川禾黍快秋成桃峯路接烟霄色石道风飘鼓角声老卧东山空再起了无分寸答苍生

　　通城山中赴岳阳

　　本作观风使何辞度坂行干旄惟帝命田野有民情石出泉争响林幽树漫生那逢古召杜罗列在连城

　　初出岳阳期登岳有赋

　　浮湘未了岳峯縁梦寐烟霄二十年问俗再逰荆楚路乘风须到祝融颠神驰沧海看红日路指朱陵上碧天赤帝肯分宾友席莫教云雨暗山川

　　九日风雨同昆山张水部诚之饮岳阳行台

　　霜台对酌重阳酒同在他乡似故乡万里江湖楼阁迥百年家国鬓毛苍鸿飞岂为秋田下菊绽从知旧径荒雾雨君山登未得西风休为孟嘉狂

　　雨中旅懐用前韵

　　南天九月披重褐可信寒生自水乡多病怕逢秋雨积小晴欣见暮山苍云迷巴国行来逺江涨呉田别后荒自理行藏还自笑接舆谁道是真狂

　　观湖二首

　　来为荆楚使爱览洞庭湖一水天髙下诸方地有无行舟随鸟尽飞阁带云孤忧乐平生志阴晴任尔殊
　　七泽名何辨三湘水既同影揺坤轴动形凿楚疆空浩荡吞南徼平成赖禹功中流操楫者破浪慎长风

　　观洞庭张水军

　　楚南洞庭天下险冦盗不与潢池同干城颇设诸将在格鬬正赖三军雄秋髙日晴水如掌传令千艘出湖上画鹢分张羽士林青龙独拥中军帐旌旗照水云锦明鱼龙下伏不敢惊三步五步一齐止左哨右哨连行营健儿使船如使马变化风霆殊整暇须臾一舸逺飞回戏缚生俘献麾下船头将军红绣袍横弩坐射波间鳌两行金鼓震水府万夫大喝江云髙呉王余皇诚可嗟黄盖艨艟未足夸若将逺较昆明水定数威雄胜汉家

　　自大荆驿往平江

　　霜重林木踈日出山雾豁襜帷发荒馆鸣鸡乱相聒岂不惮险艰我职在咨度穷岩蔽白日幽隠难自达吏鲜拔薤能单羸困豪夺赤子堕眢井陫痛焉可遏拔剑淬清水为尔试一割

　　平江江邉马上作

　　信马微吟野水边水光人意静相怜祗今吹角归城府何似持竿入钓船

　　翠华岭

　　迭岭各殊状翠华云霭霏深溪鱼下见半壁鸟平飞磴路客行少野人生事微林峦虽满眼佳处亦逢稀

　　晓发有感

　　荒林昨夜试新霜晓起桑榆一半黄行子不知身是客白头犹自别家乡

　　浏阳山中

　　老来重作宦逰身车马空岩起路尘日出寒云犹恋岫地偏幽鸟不疑人行藏已被青山笑税敛空悲白屋贫安得简书无一事壤歌相伴葛天民

　　山行有感

　　草径縁山百折回霜台旌斾几人来可怜万丈幽岩外白日无光冻馁哀

　　漫兴

　　劳生浮世已苍颜习静空门又出闗身被朱衣惭再命手持黄纸歴千山林庐乞火征徒饭寺阁鸣钟宿鸟还莫怕尘缨无处濯半厓悬涧碧潺潺

　　喜山中幽槩

　　楚山秋色满熊轓涉涧攀岩不弹烦菊放那逢元亮酒竹深空爱辟疆园村墟尽理桑麻地老稚稀闻市井言鸡犬数声云雾里祗应风景是桃园

　　蕉溪岭

　　蕉岭何嵯峨峻极侵汉耸岩峦势崚嶒草树影蒙茸羊肠仄径回螺髻尖峯拥危讶天与摧突疑地俄肿曦轮仅平过星纬翻下拱罡风劲而冲游气蓊以壅循厓必蹲躬蹑级难举踵聫升贯行蚁疲卧缩僵蛹髙隼翮每抢健马息亦慂韩愈岂虚哀王尊乃真勇轻舆苦陟降牵掣资众捧虽谢脢腓劳屡动毛发竦昏黄履坦道虩虩抱余恐

　　解嘲

　　三千道路内台臣六十光阴旧逸民烟雾窟中行画障简书丛里布阳春身将许国那堪老性惯耕田岂厌贫寄向钟山猿鹤道暂时相逺莫相嗔

　　再过蕉溪岭往长沙

　　云梯石磴细盘旋人蚁成行上九天霜叶点林时五色岩泉飞涧只孤悬风烟百粤虚无里舟楫三湘指顾前追忆旧游惊鬓雪独余狂兴似当年

　　野饭

　　轻车度岭歇野饭趂墟烟半席小茅舎一杯幽涧泉民情懐使节露积喜丰年寳剑氷三尺豺狼尔莫前

　　入长沙

　　岩城鼓角拥储胥郡将横戈导隼旟汉国提封存万户楚骚哀怨起三闾清朝礼乐无荒逺内史巡行自古初衡岳动揺应愧尔召南歌咏正愁予

　　重到岳麓书院

　　不到书堂二十年浮湘迁客已华颠惟应岳麓山前树曽记哦诗曲水边

　　贾太传宅

　　汉文亦令主胡乃弃贤人本志茍非合多言徒累身贾生八九策绛灌固宜嗔长沙一谪宦旧宅遗千春清泠井泉水孰谓非公神

　　长沙陶公祠

　　典午厄阳九强臣犯京阙匪慑勤王师社稷几沦没桓桓长沙公上游秉旄钺志虽屈扫除功已安■〈揑，木代扌〉杌旧邦仰遗灵明祀耿无歇

　　岳麓书院

　　大道隠浮华稽疑在明哲心交限千里命驾勇所决幽讨向空山三月语未辍微言世非逺横议今复烈愿因江汉流一濯永清澈

　　熊湘阁（宋忠臣李芾死节处）

　　天运将移易孤城安自全家辱等身辱十口同时捐义士舞白刃烈火扬朱烟伤哉熊湘阁浩气横云天江山今中土四望风凄然

　　独燎

　　冬巡仍野宿独燎向更深报国将何事临民负此心风灯揺短晕霜角袅哀音百感方无那猿啼况近林

　　荷塘馆晓发

　　戍鼓沉沉漏短长百年浮迹此荷塘三更早报荒鸡月独树寒翻野鹊霜人影候门排节钺邮程呼烛倒衣裳此时天上朱门客髙卧方添燕寝香

　　杂兴六言六首

　　碧水澄溪日莹黄茒覆陇霜干鸟下平原片雪人登峻岭千盘
　　古寺厓悬迭阁危桥涧架孤亭泉水归池始静墟烟过树犹凝
　　路絶每稽厨传山深罕识行旌人过荒村犬闹笳嘶逺岫云惊
　　轩冕煌煌独贵干旄孑孑谁贤正恐五浆先馈空令一榻长悬
　　境向静余生动身从冗地求清嘉树阴边聴讼流泉声里传更
　　光阴逝者皆客行藏寄也非吾野宿身仍畎亩乡心梦失江湖

　　懐学稼郊居

　　中岁抱微痾乞骸归林下衣食寡所营因之学耕稼披蓑唾老手鞭牛自芸耙四体虽力勤丰稔荷天借壅瓜复畦芋妻孥获存藉岂云偕隠沦聊取御冬夏今春应诏起楚台策髙驾法家贵深严迂疎非流亚黔黎茍无补安用积罪骂次且答皇情归与旧茆舎

　　懐松坞草堂

　　先公埋玉山种松千万株直干老龙立清阴髙盖敷逶迤石冈南秀色纒灵区肯堂仅数楹养痾遂闲居著书托游息种黍给朝哺虽乏鸡豚产颇辨杞菊厨嘉宾或至止雅歌每倾壶柴门锁秋雨菊径将无芜

　　懐屏山小隠

　　爱山久城癖筑室依山阿指山作屏障日玩青嵯峨春夏云霞色秋冬霜雪柯荣悴虽殊观我心矢靡它荣名果何物委身任风波缨冕困微官无乃损天和请辨主宾分所得谁为多

　　懐息园

　　我非仲长统乐志开家园邻人助幽胜陂池广无藩鱼鸟以类聚花木逐年繁种梅亦结子种竹亦生孙居家每涉趣近市复辞喧煌煌都城侧寂尔成丘樊丘樊不自爱乃从兼善言兼善本大义无施成素餐孟轲去已久此义当谁论

　　六忆

　　罗印冈
　　忆昔观光初羣龙起乡国骏马聫华镳出入动生色升沈四十年风波转倾仄存者仅三人华发亦衰逼刘公去呉兴独幸奉君侧芝兰晩逾馨金玉久无忒枵然野人腹恒饱君子徳为别甫踰时言念靡终食惠书竟长纸在逺心益恻谅哉岁寒交终古不多得
　　陈石亭
　　流观文章苑君才如锦机触手生万象五采腾清辉神情既効能理性亦洞微蜚声天壤内调絶和益希蹇余朴拙资磨琢夙有依瓦缶附黄锺巨细本相违欣欣里中儿谬许谐音徽韩孟岂其伍皮陆是邪非所幸山水际时从萝薜衣赋咏尽花竹游衍遍岩扉临衰忽分散梦想恒渔矶微念早相遂白首终同归
　　赵雪岩
　　年殊交匪僭道合意自谐吾慕淮阳公抗俗敞髙懐山岳凝莫动江海荡无涯不言与不笑一静众妙该冲夷自为寳任取世嫌猜乡闾称长者翕尔归于■〈髟上思下〉蹇劣愧非偶狂斐得所裁温温琼瑶泽时获沾尊罍不见倐三月鄙吝萌旧荄安得一披对青天云雾开可念不可即展转令心哀
　　邵前川
　　邵公神仙人中散或可偶攀龙翔九霄误落风云后浊世糠粃目何足识琼玖拂衣早归来万事付杯酒时过竹林园兄弟共宾友顾典千金裘多多备瓶甊激烈梁甫吟烂醉时在口好携两玉童清歌击秦缶长使蛙黾肠慷慨容十斗别来念此乐几欲弃官走赋诗遥寄之请君试翘首人生有真懐捐佩当不久
　　赵鹭洲
　　鹭洲情坦夷与物澹无竞两世早弃官金绯一门映萧然就耕稼素业乐清浄生男真圣童诗书发天性我生寡徒侣爱君岂面敬弱女虽非才丝萝托嘉庆匪祗终交期实欲通子姓形骸无尔汝岁月有衰盛愿言慎眠食永以娯寿命
　　徐九峯
　　篆法久衰絶中兴有徐翁铁笔渍膏泽屹尔纒蛟龙李斯作者圣后世安与同得意且遗象举世乃归工商鼎欵识古孔碑额画丰迩来出新制彷佛传遗风惜哉翁已老无金铸其躬洞庭水之大衡岳山之崇安得置其间大书刻穹窿东望乏鹏翼浩歌意何穷

　　寄内

　　与子为夫妇侵及五十春糟糠逮鼎食同事白发亲儿女俨成行孙枝复侁侁顾瞻亲交内偕老几何人世短恩义长千金当一晨如何衰暮年离别各艰辛钟鼎难自期金石非我身念之不自慰将思解朝绅

　　寄诸儿

　　居常理家教恠尔逺诗书对面起嗔恚恩情乖本初朅来逺离别音耗闲居诸岂无公家饭念尔靡来胥童孙及稚子渐已分龙猪茍能应门户岂必乘轩车天意难预识多忧徒自拘采衣但在目至乐固无余

　　寄诸弟

　　我顾本着姓家运递衰荣逮我封君行隠徳益休明爰及昆季列英英萃瑶璚孝友笃同气文藻各驰声林竹交晩翠池草竞春生今兹大江右隠起王谢名我衰复干禄尔乐俱躬耕愿申止足义终谐孔懐情

　　至日雨坐

　　冬至野城逢冱阴万山云隔雨声深吹葭谷底寒灰湿校线宫中昼景沈阳道愿随君子长岁华愁向老人侵闲情恐被苍生误万里烟波滞客心

　　问讯全公

　　禅有大知识圆明乃其奥累刼修性灵凡士讵易造早脱梦幻尘期觅安乐道南山逢全公澹泊颇同好招邀无碍子结社恣髙蹈作佛无妄想习静有真操空岩小茆斋旬月常一到逍遥数年余已觉平竞躁朅来秉台麾静念每潜悼行藏有机宜勿谓吾已耄

　　独坐

　　家逺三千道年衰六十秋残躯余畎亩荣望岂公侯古昔观风政迂踈学道谋倘输分寸力归去老狐丘岁晏宋玉长嗟秋气悲天寒

　　岁晏

　　益凄其浮云一望江湖逺短日微明草木衰实少阳春祛雪霰虚令羸老拜旌麾埋轮揽辔俱前哲转愧迂踈负盛时

　　茶陵山行值雨

　　山行殊跋涉急雨况纷纷涧水横侵道墟烟重积云马羸鞭不起鸡逺聴微分数问邮亭憩应怜仆从勤

　　雨中观云阳秀色

　　灵峯出云昼蒙蒙秀色不与他山同望之紫翠拂天起宛转数迭青屏风单车飘飘转山麓寒水盈盈带氷緑冠缨相傍尘自清十里搴帷意难足灵药定隠韩伯康白石或放初平羊待余捐佩逰五岳此地愿借开丹房

　　赋云阳絶句拟作灵光亭

　　玉琢云阳练折溪虚无灵气隠虹霓山川未许含光焰化出天宫太乙藜
　　嘉靖丁酉冬行部入茶陵经云阳山覩其秀润特异然则西涯挺生龙湖继起信有地灵然哉因赋絶句付郡吏并命作灵光亭于岩阿永标竒胜

　　车中杂言十首

　　前鱼弃龙阳余桃罪子瑕请看恩易尽毋矜色胜花
　　虎背危可骑龙鳞逆堪折宛转母子间亦掉茅焦舌
　　西域开何益雄哉汉武才殷勤谕父老书生非本懐
　　耕莘起三聘钓渭载后车遇合非汤文终然老农渔
　　本无戒饮意累月断开壶恠得阮嗣宗祗念黄公垆
　　山鸟啄山果飞鸣髙下丛适性乃真乐岂羡黄金笼
　　事向动中至思从静余生昼夜每递代内境何由清
　　一日修一事王官森如林逝矣运甓子谁哉念分阴
　　穷岩数椽屋名姓系王民穷年办租税不见官府仁
　　襜帷穏于榻行炉火微温不知外寒暖侧聴舆人言

　　新晴

　　积雨寒生冻新晴令借春日穿深树白雪点逺峯新马足偏宜道狐裘不恋人崔巍衡岳上堪礼祝融神

　　自叹

　　自叹百年客离尘复入尘闗山南徼路风雨独行身向物情俱淡还家梦已频须知千白璧难买一阳春

　　安仁晓发

　　扬旌伐鼓晓匆匆三五明星碧汉东寒日映霜浮白雾长林穿谷起鸣风舟车路遶天涯遍簿领期催岁序终苦竭衰羸元不惜祗愁民社竟无功

　　看山词

　　生在江南地始逰湖南山江南看山山在地湖南山在青天间髙者大岳衡山灵散为诸山无尽青天门玉帝窥彷佛旌节导引龙鸾形飞泉喷薄石齿齿洞房窈窕云冥冥忽然浩荡开巨壑万顷波涛揺洞庭邈哉鬻熊开国年昭平丧乱殊纷然伍员申胥小竖子国运兴败随之迁仲尼书社竟难就白公岂知日月贤接舆识威凤乃歌灵徳衰河滨鸣犊不相待却望龟蒙归去来

　　谒岳神庙

　　万山如马赴湘沅衡岳超腾势独尊派别昆仑蟠楚蜀位均嵩岱奠乾坤车书一统提封逺云雨诸方徳泽存七十二峯髙屏翰天皇元自重南藩
　　九成台殿神居迥百里松杉石道賖海内名山惟五岳天南星汉此孤槎来随使节修禋祀愿祝威灵保帝家主器皇储新定位千秋万岁乐无涯

　　宿云开堂

　　难逢魏母彩鸾车聊试弥明石鼎茶翠羽金支云缥缈紫厓丹洞石■〈山含〉岈五峯黛色消晴雪万木灵晖散晩霞愿借双公玄鹤羽月明骑上太清家

　　半山亭

　　云为衣履石为梯白日青虚步可跻天近祗疑三界合烟开浑见四方低寒松挂雪明前嶂瀑水轰雷下别溪早晩台端捐佩去诛茆来与道人栖

　　登祝融峯宿上封寺

　　人间长望祝融峯天上今登赤帝宫山势总朝星极北海门遥见日华东清严辛借千林雪浩荡真披万里风莫笑题名岩石畔髙情聊尽百年中
　　芒屩桃笻踏紫岑蔚蓝天外快幽寻烟霄逼近星临大海色微茫日出深下界俯看惟一气浮名回首澹无心神仙总谓非灵骨岩穴真看敞素襟
　　氷雪髙岩树半残罡风侵夜不胜寒斋临老衲翻经石步上仙人礼斗坛望逺正须峯万丈探竒何惮路千盘清欢窃荷皇天惠强健衰年最所难

　　上下诸峯间作

　　紫盖峯头弄白云朱陵洞口谒玄君湘妃竹点苍梧泪神禹碑传玉薤文未遂著书藏石室空嗟提剑傍人羣中林散发何由得徙倚西岩到日曛
　　蓝舆晓御八风轻重迭青山接续迎画壁倚空看石势玉琴喧涧得泉声人疑天上重开地峯向云中自现名试傍紫霄瞻绛阙崔巍如见九重城
　　岩松挺挺大夫身石涧泠泠静者神云盖不迷韩刺史书堂曽隠李山人英贤旧迹风俱逝旌节初逰雪正新唤取邹阳吹暖律愿教寒谷转阳春
　　丹山碧水傲仙真絶涧荒途隔世尘道学共尊胡父子衣冠能避晋君臣长镵采药知何日白发游峯有夙因肯许移家分一壑为君当面解朝绅
　　南岩元居大火功霜寒松桂自青苍穿林马踏烟霞色煮涧茶分药草香天畔星纒窥翼轸雪余风景忆朱张衰残万事皆慵懒独有登临兴尚狂
　　玉书金箓纪先贤野老都无一二传石上剜苔寻古刻岩阴开雪引灵泉销沈盛事堪长叹料理闲情只自怜问讯邺侯三万轴不知埋向若峯前

　　方广寺

　　寒溪十里带残晖古木阴阴一径微僧饭汲泉和雪煮客堂明烛见云飞田开白石分千叠山拥青屏匝四围行尽衡峯多佛宇无如此地好归依
　　一宿霞门便出山泉声雪色送君还金书尚荷君王宠石髓难医俗士颜洞府逍遥尘土外冠裳惭愧去留间武皇亦说捐妻子何事吾人过尔悭

　　往来道中漫兴

　　青山夹道引行舆百迭屏风步步殊雾窟尽容玄豹隠风林时聴白■〈犭员〉呼赋传台岭行仍逺啸比苏门兴更孤安得龙眠李居士写余衡岳访真图
　　糁径清霜午未消背岩寒日照难交天分福地藏朱鸟地拔危峯出紫霄虞舜巡来羣后会祝融居处百灵朝江湖满眼千山小始信人间五岳髙
　　壮观平生属此逰快心真胜拜通侯虚空秀岭呈丹凤陆地仙人隠率牛木食草衣那送老酒瓢诗版暂忘忧不知曲曲寒溪水洗耳何人据上流
　　登山不自见竒峯平地方怜紫翠重石壁半含残雪冷烟林斜映夕阳浓深溪絶岸危桥接古洞无仙乱草封问法拟投兰若宿回风先报隔林钟
　　水木相牵野念兴草堂归夣绕锺陵久知白石饥堪赖况说青山盗不憎老陟乌台真失计生图麟阁本非能锄瓜壅芋生涯在底用求田向越僧
　　晴峯早布雪迎人归路仍飘雨浥尘地主莫言乘暇日山灵真为借佳辰穷髙一览乾坤小志恠初惊耳目新信道宣尼登泰岳呉门白马望皆真

　　凭几集巻一

　　●钦定四库全书

　　凭几集巻二

　　（明）顾璘 撰

　　衡台对雪有懐

　　衡山吹雪散瑶华且喜湖南岁事嘉云暗髙峯回旅雁水寒平野噪饥鸦殊方腊尽仍为客好景情多倍忆家江左故人金帐底聴歌谁肯念天涯

　　宿排山道院二首

　　苦厌尘缨縳欢投道院清不逢黄石异惟见紫芝荣涧水増茶品山光冷宦情寒宵得洗耳金磬杂经声
　　动静不可执山深生暗喧霜寒警怨鹤风逺啸哀猿供饭夸云子为官号漆园儒家衡斗政莫与道人言

　　排山晓发

　　五更吹角起征夫百里传餐戒晩厨乌府自惭成忝窃熊轓那敢惜驰驱尘埃长逺云生榻瘴疠全消雪满须惠爱倘闻千里洽江湖从遣一身孤

　　冒雪往会钱邢二使君

　　五更吹角起征夫均有程祗今湘水棹何异剡溪情瑞采千林雪皇华万里旌天涯分袂意留语记芝城

　　祁阳道中雪

　　南雪常传到地消湘东今见踏琼瑶水铺练带平争白树簇银花静不揺野色倍添梅蕚宠土膏先动草心骄天涯莫自伤迟暮早报丰穰慰寂寥
　　潇湘之景清且妍雪中行吟更可怜乱峯插地万圭出髙鸟背云孤鹤鶱连林古木各生意一望江天弥素烟惜哉相如未始见作赋漫为梁园传

　　熊罴岭望雪

　　熊罴岭头望雪花千林万壑玉交加若为扫尽浮云色夜拥狐裘看月华

　　夜至祁阳以録囚行

　　篝火荧荧夹道明夜江寒浸百家城天王不弃南荒逺直布阳和及死生

　　祁阳懐故通叅程徳和

　　特达千人俊醇良万石君遗书留学阁宿草满荒云后辈推耆旧南曹奉徳熏颇伤身后事不愧墓前文

　　题笑岘亭

　　浯山窃笑岘山碑也自磨厓向水涯陵谷变迁皆瞬息不縁金石有名垂

　　污尊

　　元公古天民污尊表其徳堂堂刺史身甘隠漫郎宅

　　元颜书院用钱给事韵

　　元颜惊代杰精爽结灵云运屈英雄力山垂琬琰文皇图天自逺世变雪徒纷倚杖看碑客凄然仰徳芬

　　漫郎宅用邢侍御韵

　　炯炯舂陵作丹心白日明几人能体国遗爱在専城使节临湘楚心香仰法程看公流浪迹宠辱底须惊

　　辱奉钱邢二使君髙山寺留别

　　别思凭髙集征途向粤遥岭梅春候转湘浦雪痕消斧钺随王命蛮夷拱圣朝澄清聫辔去双璧聴新谣

　　朝阳岩奉饯钱邢二使君

　　水府攀跻险云房结构重晴筵移瓮蚁胜侣得人龙古刻曽谁在今逰不易逢黄昏仍秉烛明发有离踪

　　十二月念六日出永州值迎春新霁

　　江城鸣鼓晓迎春霁日和风应候新苍帝早矜时令正紫微元握斗枢均梅花弄粉相将出栁眼舒青太剧真曝背老翁皆报罢莫愁穷谷有悬鹑

　　全州唐宗周文世范访于芝城行台

　　雪后扁舟拨棹来湘江何减剡溪懐灯前软语浓于酒庭下春光早报梅棠树尚留聴讼处栁山长忆读书台殷勤白首相逢地不尽行台五夜杯

　　澹岩题石

　　玄云结宇白日回光神灵所辟仙真斯藏

　　游澹岩

　　楚南多名洞澹岩絶幽竒崇山豁中空石壁支云欹匪伊神灵凿讵备房栊施夹径周窈窕盘折乃尽窥天窻白日皎百用宛相宜初闻避世士倾家乐兹移世往祗虚宇好事纷游嬉森罗尽深刻漫读知为谁唯输振代豪屹尔髙名垂以兹叹物理不朽由人为微生亦蛙黾难与千古期

　　潇江泛舟入道州

　　潇江清且驶舎车泛轻舠稍恬荡漾趣暂谢登顿劳石脚揷潭腹危峯迭争髙牵夫不可度孤猿攀树号滩水日倾泻触石怒成涛逰鱼掷影过尾赤惮所遭絶流百具备嗟尔将焉逃信哉法网密民生始嗷嗷周公有令典无取斯鞅曹

　　丁酉除日道州作二首

　　驱驰惊道逺衰白感年除浮世皆为客他乡亦可居酒杯从仆进风物向春舒眷恋残更漏挑灯展旧书
　　老来怜岁月除夕每题诗正自悲揺落那堪怨别离家园繁节物耆旧俨光仪赋就宜春帖淋漓映户施

　　戊戌元日道州作二首

　　圣寿冈陵固蛮荒岁序新熊轓随使节虎拜庆王春礼乐周天洽阳和播物均愿明四门目照尔万方人
　　潇水碧于玉潇山青满天褰帷临胜地驻节度新年岭近梅花盛林和桂叶妍空庭无讼牒端坐咏诗篇

　　舂陵懐古二首

　　道丧余千载天南得异人玄图开太极絶学指迷津庭草长交翠池莲不断春愿因风月地潇洒挹公神
　　舂陵贼退作洒血示中襟狼狈干戈际勤惓禹稷心溪清甘寄宅运去阻为霖工部惟良语仁贤痛至今

　　全州蒋司空景明来会于道州白鸡营

　　虎榜同袍旧鱼书隔岁盟闗山千里驾鸡黍百年情容鬓非前少勋名属晩成湘南谢安石早出为苍生

　　新晴

　　献岁晴偏好新晴暖即随树怜迟旭映草爱惠风吹逺岫分青霭平池荡緑漪縁原车马健偏与省方宜

　　月岩

　　灵岩象唯月盈昃巧为妍正掲团圆影旁分上下弦龙开厓畔石日转窍中天雕琢须神力伊谁测帝先

　　人日寜逺山行三首

　　人日轻云漏日华髙山晴景应吹笳东皇挈取阳和气散满衡湘十万家
　　万岭千峯蔽楚天盘厓石路马啼穿秦人住向桃源里犹想重华问俗年
　　上下邮程祗在山白云苍雾苦跻攀闲情独被梅花觉引领春风破客颜

　　谷日桂阳山行雨

　　谷日风兼雨农家抱岁忧占书期不验王政戒先修野色抽寒麦春声唤暝鸠行人本田父荷笠爱驱牛

　　郴州十三夜试灯

　　今夕何夕春灯明此乡何乡非我城物华满眼各殊态月色映阶无限情梅花乍逢已烂熳萱草欲发初分明却忆故园诸酒伴锦屏围夜坐吹笙

　　元夕

　　上元佳节在山城逝水流年忽自惊灯火殊方同节候歌钟何处起春声衰残断酒江梅笑飘泊懐乡鬓雪生四海幸逢阳道泰官曹端坐咏升平

　　郴台官梅

　　郴州行台风日妍官梅两株清可怜祗縁老干临髙榭故着繁花媚逺天遶院蜂声喧不去隔江鱼素渺谁传修篁怪石俱无赖点缀幽情向客边

　　至郴访司马李贻教同年夜话二首

　　仄迭郴阳坂懐君夙驾过风神清不减著作老仍多饮量开江海幽栖脱网罗素丝劳枉赠疲薾奈吾何
　　屈指分携久披心旧好谐悬灯如梦里接席自天来世变秋云改民穷泽雁哀莫嗔无酒兴深语阻衔杯

　　乍暖

　　阴厓春令几时回即有山花映路开氷雪祗今无处着栁丝桃蕚莫疑猜

　　度岭赴耒阳三首

　　斜日半岩阴回溪百丈深蹬危元借石叶老不辞林
　　元夕村村鼓春山处处花韶光宜对酒行客倍思家
　　椒团黄粉腻栁染翠丝匀献颂宜新岁攀条怆逺人

　　口占次郑时明国学梅花诗韵二首

　　玉体珠衣岂洛神前生姑射是元真芳菲管领先天气风格依稀絶粒人明月池台横浅水艶阳桃李隔红尘广平见说心如铁别有调羮万斛春
　　闲将标格品花神独许梅花自有真雪里清香无俗艶水边潇散一髙人盟心特挺氷霜节透骨那薫脑麝尘招引东皇回淑气任教红紫领余春

　　耒江夜行

　　耒江春浩荡兰棹夜夷犹风止灯花喜天空角响愁滩流嗽欹石岸犬吠行舟累月劳车骑篷窻得暂休

　　重到石鼓书院

　　石鼓灵踪渺不存朱陵仙洞已无门洋洋弦诵歌邹鲁只仰朱张道学尊

　　花药寺（宋徽出家处）

　　古佛祗阇苑前朝帝子居龟龙纒石碣虎豹守松庐尘海波翻覆人天事有无想临烦恼障应悔就金舆

　　春意三首

　　正月垂杨緑映堤傍山新溜碧澄溪暖风消尽寒岩雪换得黄鹂向客啼
　　日满髙原云满汀天涯随处草青青山茶落尽樱桃发遥忆家园载酒亭
　　郴南周览几山城更向澬州问客程春色平铺三百里梅花千树伴经行

　　逺笔铺夜坐待药

　　老境形神减征途药饵随长勤应损寿多病渐通医公事谁能了仙人不可期凭将行止意清夜叩灵龟

　　大云山

　　衡岳有余秀大云如削成春烟浓染树晴嶂曲连城采药懐仙隠经丘畅野情飘飘霞外赏真薄世间名

　　髙楼寺二首

　　静夜宿髙云心清逺世氛竒峯移座得鸣涧下阶闻瓶注杨枝水灯翻贝叶文经年尘土面借尔妙香薫
　　萝径冲云入松房聴雨眠佛旛揺殿吹野火照蛮烟院静那成梦形劳不近禅闾阎茍无补空使负林泉

　　晩投髙楼寺读石沙王侍御诗爱其竒戏拟四韵

　　乘春问俗行何逺望寺停车兴亦竒激涧水喧髙下石晩林鸦竞后先枝岩藏峭阁鸣钟隠雨湿流云出树迟一様江南风景好踏青难共美人期

　　入寳庆

　　林稠庐落聚垄断路岐分旷野迎迟日长天失过云金汤城据险斥堠野屯军长吏岑曦似边笳夜不闻

　　寳庆府澬江之上有石矶焉当水之冲甚峭特旧固无名余偶登之题曰砥柱矶系四韵

　　昆仑一巻石飞落碧江滣尽日浮佳气中流立此身楼台悬峭景桃李点芳春阅尽狂澜色何须顾水神

　　出寳庆四首

　　十日澬城未出门登车芳草暗平原深红浅白花无赖转为春光一断魂
　　过雨泉声遶树来隔云山色映花开吏人若过桥东少唤取村翁共酒杯
　　树树桐花素雪披行台迎暖试罗衣逢春到老能多少一度韶华忽已违
　　细雨沾衣不见飞隔墙桃李雾中微家园酒熟梅如豆稚子应怜客未归

　　禽言

　　行不得哥哥
　　楚山造天楚水扬波轻舟良马败亦孔多二物不备将奈楚何行得不得寄言尔哥
　　不如归去
　　置酒髙堂佳殽且庶白日未晡有狂者倨我性亶愚惧不我与不我与将必有处不如俛首及昼归去
　　姑恶
　　姑兮我母胡寜我虐弗慎于仪衅自下作母也尔容姑乃义合上行其义怨者归薄是究是图诚匪姑恶
　　泥滑滑
　　终风发发周道如刷零雨沾之足不得札匪足不札覆车及辖尔行弗时勿谓泥滑
　　婆饼焦
　　阿姥作饵妇也烧之承令弗虔火则燎之古有顺妇叱犬摽之尔婆有饼宜尔妇焦之
　　看蚕看火
　　蚕生于原匪温斯瘅火以炀之烈则杀我尔将崇利毋贻我祸既看我蚕请看尔火

　　武冈道中雨二首

　　界石记州名旗亭报客程山行频陟降春雨易阴晴树引荒涂直花撩客眼明蛮方行欲卷翻忆武昌城
　　风狂花片轻春事恼闲情急雨潜鱼起新雷乳鸭惊浮生悲代谢大造剧生成笑断杯中物来干身后名

　　宿兰桥山馆大雨

　　山雷划辗长空过檐雨平添积水深去住总闗神物筭阴晴何与道人心

　　雨度车轮岭二首

　　野馆三更雨山溪一尺泥王尊驰折坂马援下蛮溪髙举羞鸿翮长途厄马啼圣朝方用壮冉冉独龎眉
　　山泼风前雨人浮道上波农家戒耕作行者答劳歌云暗遥峯少春深縁树多行藏两孤负身世转蹉跎

　　宿西桥铺聴雨旧有西桥月色之榜

　　西桥月色昔人游南楚春光野客收堪笑地灵多爱惜一宵鸣雨送羁愁

　　空山

　　空山行尽不逢人三户曽传旧楚贫幽冀如山收贡税丹砂仍备尚方珍

　　至武冈望云山可爱因忆金陵东郊武冈山甚动乡思

　　楚国春花伤客情台居频梦秣陵城名山忽向殊方得客路如从故里行碧水护田生野兴黄鹂穿竹送歌声归时若上崇冈望正想南云万里横

　　自武冈行邉往靖州

　　清昼行邉列校随貔貅十队拥军麾青山得云美如画骏马当路平堪驰泉明寳剑悬金甲风引崇牙扬绣旗老手十年椎钝极更来横槊一裁诗

　　饭山口堡

　　平峦髙捧百夫城四野花开战垒平饭罢独行观戍卒枕戈闲调凯歌声

　　度枫木岭

　　初谓山拂天飞鸟不可度逡巡蹑危磴乃即我行路百折顿攀援十步九回顾髙林忽在下衣襟有云雾倒景犹照人平地黯将暮方当日月过似可捉鸟兔飞瀑如天河所少鹊成渡东北望故乡江流莽倾注长风动万里独立难久竚

　　岭傍深溪见花栁甚幽

　　孤峯天畔絶人家山杏山桃夹路花欲访韩终求石髓洞门深锁一溪霞

　　出武冈闗

　　连岭横天白日微溪流下堑客行稀山花照水开还落野雉出林鸣且飞万里承恩虚仗钺九重柔逺正垂衣巡行本欲输筋力敢谓乘春布徳威

　　度磨石岭

　　磨石岭头春日晴白云如絮遶车生前生似得丹砂力长向青天掉臂行

　　度火甲诸小岭

　　大岭何如小岭多车如鸟翼倐经过千岩万壑穷竒状阆水蓬山更若何

　　度退田安乐诸坡三首

　　平峦絶顶路逶迤飞盖青霄引画旗只恐人从千里见误传旌节降云师
　　千仞峯头见日光起挥袍袖拂青苍蛮天且喜浮云尽拭目长安紫极傍
　　仰随飞鸟起髙天俯逐逰鱼坠九渊若遣王阳经此地定知中道即回鞭

　　青靛山

　　望望青瑶柱登登碧汉梯石角垂髙壁泉流响暗溪朱萍仍布沼紫蕨乍生荑好寻黄石约相傍偓佺栖

　　靖州吊宋义卿

　　皇天不吊颜公死湘水无情屈子沈强圉一身闗国体忠贞千古动人心精魂白日涛犹怒祠庙空山栢已森宿草孤坟何处奠只余清泪洒衣襟

　　靖州阅武

　　圣代舆图广襟包及夜郎连城严屏翰万旅肃封疆星驾行春逺霜台校武强六韬呈战畧五善肃边防花暖蛮烟息风雄士气扬戈鋋寒雪色旗帜锦云光力羡争超距材精许擅场射鵰飞迅镝走马背长枪本藉皇威大还资国器良辕门推毂重帷幄运筹长羽扇吾真忝干城尔各当紫宸宵旰虑应免顾南荒

　　登飞山

　　渠阳众山内飞山鬰岧嶤平嶂蟠近郭孤峯插层霄仰攀万丈梯弱袂飞狂颷股栗不能定地轴如动揺云房妥明神百灵俨相传风雷在左右倐忽应招邀丰凶非所遗祈报争喧哓苗夷伏石陛犦牲时献膋磴边数小树野火不敢烧谁云俗尚鬼实以威灵昭神道可设教勿谓同昏妖

　　谒鹤山祠

　　魏公圣人徒志比曽闵肩讲道振西蜀学子从如烟一朝动九重黄纸飞传宣郡吏俛负弩小夫争执鞭持议或矛盾风云俄变迁时相既侧目众口森戈鋋汉世锢党人唐贤投浊川渠阳一掬水岂纵蛟龙旋所赖坦荡怀安土乐其天福坡采秋薇书堂酌星泉教覃儒化逺身老士节坚啾啾鬼蜮辈粪壤何足捐空堂仰遗像清风犹洒然残编等白璧愿为浮世传

　　出靖州

　　黄鹤秋云已来年五溪春色异风烟池心溅墨生科斗花血流红绽杜鹃孤负江南挑菜会了还天外挂弓縁比来湿病全抛酒且喜家贫省秫田

　　下双厓岭入会同

　　双厓分剑门石道中贯出危如坠渊下经过已非一所荷皇天慈惠我得晴日翩翩转轻舆荦确千怵惕嗟尔氷雪晨行者慎其术

　　下松厓岭入黔阳

　　荒云莽苍石厓横不见青松但有名嗟来诛求贫到骨肯容材木遂生成

　　石亭寄诗和答

　　休官独向山中住久厌疎狂学孟公盘薄解衣时作画跏趺临水亦谈空松萝野兴宜明月海岳文光贯彩虹愧我离君走尘土髙情徒寄梦魂中
　　石亭避暑祝禧寺作晓夜午暮四诗寄余春深始达予适在五溪泛舟遂赋舟景答之真天上人间也为之怃然

　　舟晓

　　溪流涨新绿稍浣尘中衣岸草媚春色林霞开曙晖樯燕惊忽去水烟晴渐微倚篷悟节改轻风飞絮稀

　　舟午

　　窻中日气暖杜若花微芬舟轻后浪迈野晴前嶂分炊烟隔浦见莺声临岸闻兰桡兢利涉界破波心云

　　舟晩

　　扬帆背落日云昏半溪阴归鸦已喧噪游鳬尚浮沈奔程促橹节警戍悲笳音龙标夕烟暗悠悠伤客心

　　舟夜

　　道人爱夜寂习静虚舟中开帘恐辜月系缆讵忧风眼鸥恋暖渚归雁喧晴空乡心不及水坐驰徒向东

　　自沅溪拥小队泛舟向辰

　　双橹夹船鹅鹳鸣五溪春日照行营朱旗耀水翻风影画鼓凭厓殷谷声蛮洞卉裳趋使节辕门花帽拥儒生当年铜柱劳筋力此日轻裘凛甲兵

　　黔阳顺流下滩

　　云锼岭脚跨盘涡恠石浮沈万骆驼一片轻舟飞箭过却疑槎影渡天河

　　寄寿陈石亭

　　梦里钟山万仭青江天东望少微星当朝旧擅扬雄赋有子新传卜氏经止酒先生逃净社焚鱼学士住岩扄遥怜耆旧称觞会独少尘容在画屏

　　凭几集巻二

　　●钦定四库全书

　　凭几集巻三

　　（明）顾璘 撰

　　五溪曲六首

　　皇天辨下土夷夏各有防冠冕与椎祼人兽本殊方三五圣哲代建国但中疆有苗或侮予干羽舞阶隍悠悠七旬内卉服歌来王
　　五溪何滔滔夷落限穷岑天王主岳渎衡山屹南临秦皇苦多事汉武志亦淫楼船渡牂牁铜柱开鬰林舆图自此广戈矛长见寻
　　殷宗伐鬼方三年始休兵淮南谏南征瘴疠哀羣生山多蛇虺毒水有含沙腥茍非蛮种类白骨死榛荆寄言兵家子勿与絶域争
　　白金如流水丹砂血色殷羌儿急衣食闗市委丘山珍异虽云贵采掇良艰难不见乳穴记戕生犹等闲所寳在五谷逺物何足悭
　　百里屯一军五十置一堡舂陵达酉溪士卒聫部伍财粟日转输外御苗夷侮况复粤嶲间岁益征戍苦楚人今凋残请勿拓边土
　　孤戍髙山颠鸣角夜呜呜月明尚苦颜况临风雨途主将位日贵重帷锦模糊李牧今去久谁闻捐市租哀哉古人言一功万骨枯

　　出武溪

　　龙标逺在夜郎西鼓楫扬歌下武溪却笑伏波无猛气水鸢何事动悲啼

　　见水上飞燕

　　辰溪燕子点波飞恰似江南带雨归对入画梁相并语满庭红艶发蔷薇

　　返辰州

　　生憎江草唤愁生闷见垂杨暗古城隔岁家山仍北望五溪烟瘴返南征闾阎未报寛租税轩冕空嗟拂性情岁岁深岩求大木不知陵庙几时成
　　满江烟浪一官舟直指巡行遍几州楚国封疆通塞徼庾公江汉盛风流飞鸢堕地还苍水瘴岭愁人易白头五栁先生真傲吏暂来彭泽即归休

　　石壁

　　一水回流抱古原两山对起立江门崩厓半出溪心渚古木斜悬石背根逺见虞罗伤翠鸟时逢洞穴羡苍猿摐金伐鼓劳生地不及渔竿弄晓昏

　　风作

　　乘船休谓逸便有阻风愁且任鼋鼍势谁同鸥鹭谋病多休对酒岸近一登丘满目凄凄草王孙怨薄游

　　大风

　　白波飞舞雪山摧苍野喧轰万壑雷猛势欲翻坤轴侧大声遥向昊穹来昆阳虎豹寒应栗瀚海鱼龙倒却回有客披襟还借问此中噫气为谁哀

　　辰沅之间

　　武陵西上酉溪东信有仙源不可穷峭壁凌空欲飞起淡烟临午亦空蒙舟从镜里移丹鹢水向云边挂白虹何处招寻陶谢手恣渠挥笔竞才雄

　　过壶头山

　　伏波兵甲驻壶头南望蛮烟泣楚囚马革里尸徒尔尔兽心回面竟悠悠愁闻鬼域凭岩隠怕见虫蛇出浪游万里枉开秦汉土九围元拱帝王州

　　闻客谈桃源诸仙

　　瞿桐石上千年树桃老川边满目花钟鼎误人空老去不如来此学飱霞

　　武溪滩

　　乱石当流奋虎牙扁舟飞出浪前花瞿塘象马何如此猿声休自怨三巴

　　江上石峯

　　江上青峦映碧空垂岩花叶飐春风楼船荡浆开帘去忘却行人是客中

　　次韵呈陈兵侍髙吾杨太仆闻山二年丈兼自述三首

　　东山归卧久何日理安车待月桥临沼吟风竹满墟道髙公望属心逺俗尘袪白首枢衡地经纶力有余
　　暂辟留侯谷聊巾陶令车清风髙省阁礼俗变乡墟庭晓鹤常报座寒蝇自袪峥嵘康济畧仍在笑谈余
　　偶回驱犊手来上画熊车问俗仍周史扬旌漫楚墟凤麟忻并覩豺虎叹何袪直道三王化空懐百代余

　　次韵答闻山

　　逺至逢今雨相逢叹曙星云披瞻北斗龙卧近南溟醒酒无竒石谈玄只旧亭雷陈居接近笑傲共岩扄
　　实少匡时策虚传拙政声中台惭宠命倒囷负鳏惸访旧春生座论诗雨满城最忻髙士侧下榻领深荣

　　再次答髙吾

　　麟阁终当画鸥波此暂盟冥鸿霄汉志野鹤水云情按剑心长逺传经草渐成丈夫随出处终不负平生
　　不畏羊肠坂遥寻雁塔盟风波悲往事云月见髙情技笑飞鼯尽名嫌画虎成还思万松坞种麦了余生

　　避洞庭取道安乡山行自嘲

　　宗悫破浪思长风而我取道行山中人间祸福岂自料古人意气真豪雄何不髙挂十幅篷飞桡直渡冯夷宫岳阳楼前望夏口月明吹笛楚江东

　　安乡晓发

　　缺月尚中天残星落落悬露寒蛙不噪草暗蝶犹眠病怯春衣减行妨野水连老农乘雨过相并理畬田

　　次韵寄答九峯征君

　　道许心交密诗传醉墨温乡闾称丈行艺苑服専门花月台端瑟江云树下尊何时分一座谑浪睨乾坤

　　罗简翁去秋梦余赋诗见寄经春始达次韵奉复

　　题封入手移春月离别经心属暮年交谊拟同泉石老宦情惭被简书牵山中耆旧诗谁健江上形容梦独悬细卷瑶笺藏箧笥子孙他日会相传

　　华容马上

　　白马朱幩不动尘豸袍龙剑照青春多忧敢谓先天下拙用真惭对古人万事推移心匪石百年衰病鬓如银经纶本属当朝杰懒慢终随击壤民

　　岳州临江驿见亡友凌溪子题壁怆然兴怀倚韵追悼

　　滇海形容老瘴烟文章惊代已徒然谗多城市俄生虎运去英雄莫问天旧学传家今有后新诗题壁迥无前颜回子夏元方驾何处修文作地仙
　　鹦鹉才髙失帝庭人间穷达转冥冥久将尘土抛金紫自慱声华付汗青避地盟寒空卜筑招魂歌就或来聴笛声莫怆山阳舎琴操期闻中散灵
　　词笔飘飘压两都当年声价许谁俱争传庾信雄江左竟误虞翻落海隅友道金兰三世合诗篇陶冶万人模扁舟旧约江门路千古伤心甓社湖

　　哀按察华容八厓周公

　　海内诗家流按察名不细仰溯风雅源俯拾文选例词锋捷如神学海荡无际洒翰迅风雨旁视惊巨丽士衡允如流正平岂停缀居诸几何间充栋积篇系竒葩灿繁英野鹤抗孤唳众人恶其上转面生怒恚矧兹豪士怀髙论激当世万乘犹可干岂复避贵势铄金每潜机下石憎毒厉青云竟塌翼黄壤俄挥涕楄心愤难平几欲愬上帝观风临徳乡感旧重悲逝惨怛堂上容酸凄草间祭结念江汉灵愁云暗松桂

　　自嘉鱼挂帆归武昌三月晦日也

　　蒲帆满驾顺流风黄鹤楼台在眼中栁色已经春候尽城闉何啻故乡同尘埃白发空奔走岩谷苍生自困穷万事闗心无料理漫芜瓜地国门东

　　附録

　　登庐州镇淮楼同项守饮后作

　　天畔飞楼谁构成画栏朱槛倚空明江湖一片当窻泻云雾千重对酒生独立淮淝雄旧国俯听弦诵蔼新声夜深灯火同星散不尽风流地主情

　　坐蕲州西池驿作

　　衰年重作宦入楚问民风岂谓山川异还嗟杼轴空官常存国典惠泽自皇躬千里旬宣寄安危仗数公

　　赠郑主事观兊运还京

　　使君才调出羣雄来试萧何馈饷功坐运军储轻在掌笑吞云梦浩填胷南征羽檄飞星过西涨川波洚水同圣主深宫忧万里归朝何以献民风

　　赠冯巡按孟元得代还朝

　　君来祇见衡山动君去犹闻汉水清公辅眼中须屈指别离江外独闗情霜飞归路秋仍肃日丽髙天道正行宣室若承明主问楚民皆喜罢南征

　　黄鹤楼野望

　　黄鹤楼髙玉笛哀江声长遶碧窻回孙刘去后空残垒夏鄂登来有壮怀重镇旌旄虚窃禄荒洲词赋独怜才乡闗只在烟波外何日扬帆破浪回

　　三弟舜玉六十

　　仲兄官未罢爱弟寿仍髙白首违琼树青山落布袍乡评元独重酒兴近谁豪却恨埙箎会无因附尔曹

　　喜雨二首

　　雨声来夜壑天惠洽秋成自有神龙作那同旱魃争白波俄满眼黄稿尽回生六事桑麻责君王本圣明
　　儿童沉蜥蜴道士召风雷人事空多枉天心自欲回时非汤世运地薄楚人哀云汉忧方剧聊输笑口开

　　新竹

　　犊角初穿地龙稍倐过墙孙枝髙胜母野色翠侵堂林许清风入人将俗抱忘难逢嵇阮辈终日弄壶觞

　　午日以杏实榴花馈开府谭公

　　蜜脾已酿东林杏腥血仍妆后苑榴莫道端阳浑寂寞也修时令荐王侯

　　寄贺李序庵相公新第次浚川公韵

　　天衢甲第丹霄迥楼阁虚明望转微海日重光开冉冉宫云五采映霏霏喜延宾客时分席静玩琴书昼掩扉退食从容无一事愿歌隆栋荅垂衣

　　寄贺夏桂洲相公新第次前人

　　天上神仙居有府海中楼观浄无尘檐甍直捧丹霄日竹树长含碧苑春梦兆麒麟生蕙阁文裁鸾凤赞枫宸攸寜实荷周王宠近市元非晏子真

　　入园偶题

　　菜陇横斜竹径成海榴红喷亚枝明台居理得山林景不负衰翁入楚行

　　赠李户部孟川

　　不识干将利聊看试象犀使君监楚饷五月渡淮齐逸气凌黄鹤髙才亚碧鸡襄阳闲点笔传满白铜鞮

　　旱

　　楚困那宜旱雷藏不肯鸣増（是年入夏犹无雷）苍天乖岁令赤土废春耕巢燕愁泥竭池鱼怕火生不知从政者何以格神明

　　夜坐见萤火有懐故园

　　髙城萤火夜深飞带雨中林转细微腐草余光皆物化乘风髙举亦天机流年过眼催仍急浮客怀乡叹未归义范堂前皃女小遶庭团扇扑帘衣

　　过冯子和新亭次答

　　松筠手种待成阴髙士常怀出世心正望蛟龙作霖雨肯容麋鹿恋丰林花烟拂座扶春醉萝月窥帘伴夜吟惭愧西台尘土客偶来何解抱清琴

　　池上有怀张水部

　　江涛渺渺暮云阴南去轻帆怅客心雀舫暂停开省阁骊珠频出动词林芝兰并秀参差见黄鸟相求上下吟永日临池空洗耳迢遥难近子牙琴

　　雨后池亭偶坐

　　雨过回塘新水平镜轮圆印碧天明贪鱼属玉浑忘去抱叶蜻蜓忽自惊吟处爱当芳树立兴来思荡小舟行台中饱食惭无补不及垂纶称野情

　　六月六日大雨用前韵

　　六月六日雨如注遶庭悬溜决清渠不是太阳相避却祗应知我腹无书

　　古城寺山与东皋公晩酌

　　寺古仍临水灯明更泛巵共怀临海作重对白头时往事浮云变生平皎日知殷勤家国语不记下山迟

　　赠润夫黄门

　　昔爱仁人政今传直谏名采衣归暂乐青琐贵非荣门阀灵椿茂才华汉水清论交千载上吾愿取西京

　　仰止吟为黎师召兵侍作

　　眼中磥砢万文峰俨立大贤为世宗丈夫有灵塞天地肯不拔地争巃嵸朝亦一仰止夕亦一仰止平生积小以髙大巍乎山哉何愧尔呜呼武公九十犹勉■〈施，冉代也〉愿献他日攻玉篇

　　南江吟为孙从一按察作

　　汉水东流散百湖家家悬镜写菰蒲锦袍独坐扁舟去月里垂竿钓鳜鲈
　　承天楼阁似京华江上人烟簇锦花直到东头髙栁里孤撑草阁伴渔家
　　汉江龙起万方清旧渚何殊兴庆名使君家在新丰社长沐枌榆雨露荣
　　文武遗风江汉流水濵游女絶思求观风今值黄虞世唯见溪翁击壤逰
　　入郢雄心笑子胥仲尼书社总成虚不如载取中山酒来就江心丙穴鱼
　　四面方城开楚都凭将汉水壮雄图神灵一统归今代散与髙人作五湖
　　西上襄阳百里程揺船买酒醉樊城接■〈罒离〉堕却无心拾杜预碑犹水底横
　　我爱前贤太白豪欲呼此水变春醪四海清平身不老与君终日醉蒲萄
　　洪波吞却内方山大别都来一掌间伏腊移舟祠大禹鱼龙窟里棹歌还
　　我泛南江望汉阳碧波千顷浩汪洋使君度量元相似何物艨艟不可藏

　　江雨

　　江流愁太溢更遣雨添波气逐阴阳变天公奈尔何

　　寄梁俭庵罢司徒归乡

　　诏下天门许罢官明王亲赐老臣安十年大计黄金贱六省清风白日寒直道功名元自得野人征税复谁寛东门瓜地相邻并欲拟投簪续旧欢

　　寄唐渔石司冦赐告归养

　　横玉纡朱八座身重闱列鼎百年亲君王孝理先三事司冦髙风动万人平法正资于定国陈情偏奈范纯仁中堂问寝余清夜还向深山礼北辰

　　汉江独泛

　　水云蒸日楚天浮满眼江湖伴客愁三国雄豪何处问卷帘犹自见荆州
　　郑生风骨岂超尘水府能逢解佩人青鸟去来烟漠漠渚兰汀芷自含颦
　　三日楼船听棹歌江湖归兴满渔蓑功无铜柱长为客浪笑壶头马伏波
　　郢城遥向武昌还千里风帆三日间直到汉阳聊舣棹推篷先措八分山

　　所见

　　襄河西溃水连天禾黍翻成鱼鳖渊鬻却儿童修网罟移家江口就渔船
　　贾客牵船入郢遥泥行千里水齐腰青楼锦瑟谁家子一醉挥金太剧骄
　　鬼薪白粲动成羣刀笔铦锋自舞文郑国不縁诛邓析孙侨黒白讵能分

　　凭几集巻三

　　●钦定四库全书

　　凭几集巻四

　　（明）顾璘 撰

　　○词

　　蝶恋花（巴陵山行）

　　秋色那知行近逺翠竹丹榆递换撩人眼导骑纔随山麓转渔舟又渡溪流浅　数过竒峯千万点野兴踈狂转逗身轻健悬崖絶涧皆平坦寰中只奈人心险

　　蓦山溪（平江马上）

　　肩舆谢却旷野独鞭骢马县令小家风似道桥翁踈野笑渠岂解潇洒念本来旧面目无虚假不在官髙下　当年庾亮玩月荆州夜酾酒向江楼顾官属与之同把而今遥想此老兴飘飘风流尽堪模写莫对时人话

　　潇湘逢故人漫（过浏阳石洞岭）

　　山城晓发正初阳微暖宿雾方消林涧路迢遥爱云峯翠滴霜叶红烧旌旗宛转又何知步入丹霄回望处江湖满地不禁烟浪滔滔　村墟逺几家烟火道迩来闾阎生计萧条试说向当朝正海晏河清雨顺风调知他甚事掇薪火漫燎鬓毛焦且休谈观风设教烦公少损征徭

　　望江南（离思）

　　澄江水别后几回潮黄鹤笛声愁里咽青龙山色梦中遥秋空正泬寥　记来时杨栁暗河桥箫鼓临风喧祖帐旌旗和月引征轺离愁何日销

　　如夣令（晓行）

　　红日海东乍吐消尽千山宿雾无数暗栖鸦歴乱林梢飞去安步安步锦石碧沙江路

　　满庭芳（见村社）

　　黄菊摧残霜寒云冷村墟别有风情白苹红蓼相映水痕清且喜时和盗息是人家仓廪丰盈击社鼓迎神答愿儿女笑歌声　茅堂开浊酒橙苞剖密芋乳堆璚任相逢简礼烂醉呼名爱杀人间真乐休打算宪府神京推恩念几时酬却归伴草堂灵

　　水龙吟（见水田乐之）

　　潺潺碧涧归田山人自识山家趣开春阳动土膏融暖便修农务黄犊翻泥青秧刺水爱逢时雨但完官两税供家八口万事何思何虑　细数古来豪杰犁锄边尽多乐处伊尹深耕孔明薄种甚生出处江左夷吾终南快捷方式岂堪俦侣判穷达由天巻舒在我证却此生公据

　　烛影揺红（攸县山行遇雨）

　　微雨空蒙青山一带如烟隔緑杨霜后正凋枯特地蒙恩泽野草何知喜悦谓春转江湘二月冻云覆水朔吹鸣条较来还别　仄径游泥马蹄滑处频蹉跌天时人事好商量合变峯头雪大地园林寒彻尽飞起滕王蛱蝶衡山南去报个丰年腊前三白

　　踈帘淡月（攸县冬至风雨）

　　深沈台院独自在他乡怕逢佳节春尽离家忽地一阳时月雁书不到衡阳外盼闗山几多重迭满城寒雨一庭衰草助人愁切想儿女家园欢笑道而翁拥旄持节体国勤民掲天勲业吾衰不似当年矣对大川怅无舟楫竹篱茅舎不如归去当家温热

　　如梦令（雨怀）

　　夜静猛风将雨落尽紫榆千树行客忆江南渺渺碧天穷处无绪无绪独与寒灯宾主

　　少年逰（念往）

　　南山豆陇东门瓜地天与十年间傍水栽松向风调鹤俗事了无闗　东君送上观风驾逗留几时还薄暮浮云清宵明月目断过江山

　　忆秦娥（旅思）

　　王程迫旌旗催度金陵陌金陵陌一畨回首一畨头白　飞篷逺逐天涯客江梅又报年华来年华隔莫教孤负旧京春色

　　长相思（同前）

　　山花香水花香宛转湖南官路长怕见早梅芳　愁三湘度三湘烟水无边是此方登楼堪断肠

　　玉烛新（寄俞鲁用）

　　飘飘黄绶客向溟海东边叅陪鳬舄从来短簿非凡事认取凤凰毛翮春秋满腹舌澜翻曽倾词席数斗后豪气凌云看舞玉龙三尺　今栖枳棘丛中且奔走风尘奉行条格丈夫舒巻随时耳聊布苍生膏泽鸡羣野鹤当自有知音求索从容展经济雄才治安长策

　　渡江云寄（徐君叙）

　　葛巾新折角道衣儒履谁识旧王孙帝城髙隠处寂静槐庭碧栁暗朱门鸿儒上客长不断载酒论文尽永日调琴对局生怕鼓钟喧　堪惭一身潦倒两世攀援但柴车每造桂亭深醉来自散坐久忘言春风一别江门路剧相思最是黄昬更无奈楚山暮雨啼猿

　　过秦楼（寄王子新）

　　虎卧天门龙腾凤阙书法王家元妙画烂衣襟磨干池水透得旧来闗窍更狂僧醉圣探竒掇隽纵横颠倒爱青年方盛髙名歘起万人称好　叹拙手勉强挑戈依稀拨镫那识就中天巧欲取金丹并携洛赋子细从君论讨只恐挥毫迟留迅疾肘腕不禁衰老判千金买纸如山倩渠长扫

　　虞美人（自嘲）

　　少日功名蹉跌过老去还将那楚台风采竟如何堪恨笔端无力挽頺波　澄清四海男儿事李范今谁是曽看舞袖笑郎当请公当筵自问短和长

　　谒金门（雨声）

　　声滴滴似近小窻偏急独客羇怀正愁寂谢君撺断力　夜静颠风寥歴飒飒几畨如织家逺长凭归梦觅此宵归未得

　　苏幕遮（晩行）

　　日西沈寒又作掠面斜风欺负征袍薄逺近村墟烟漠漠宿鸟归林何事闲喧聒　算归期无定着腊尽春回客意偏寥落向老重教名利缚雪月风花白地成担搁

　　摸鱼儿（十二月十四日自衡入永）

　　逺山低半留残雪望中清景殊絶寒云渐逐西风散村落午烟揺曳行路客被簿领沈迷又度隆寒月岁尽阳回何日是春来早梅花蕚看透几分白　忆江左多少闗河分隔异乡空望明月衡阳飞雁都回矣欲寄音书那得情如结更断酒抛诗幽恨凭谁说霜髯雪鬓不奈老年华禾畦麦垄觅取旧生业

　　倦寻芳慢（书怀）

　　闲穷往古万变荣枯总归无有乐善安常本是自家操守马革功名蕉覆鹿麟台画像刍成狗太虚中看彩云浊雾谁工谁丑　堪笑杀子兰谮毁亷蔺交欢枉多生受坎止流行物理本无纷糅天日清和聊散步风波变动须回首牢把定此心中外一生前后

　　花犯（冒雾往郴）

　　晓鸡鸣登车就道残星尚明灭水雾山云偷晓弄阴晴四望凝结太阳髙起青天上有光难下彻更莫论竒峯佳树一槩浑遮隔　阳回时候想南园绿草意欣欣思换春色愿浄扫昏霾满地飞蝴蝶喜行客身躯麄拙请毒瘴蛮烟休见吓三饭外清心寡欲任尔天寒热

　　兰陵王（武冈春晴）

　　晴光好正映李花秾缟连朝恠山雨林风适与东皇助工巧染垂杨野草布满青青行道升平世遍五岭三湘处处韶华动欢笑　谁家儿女闹竞院落秋千彩绳飞袅江南此景知多少轻风南陌上寳马穿花金龟换酒恣颠倒祗愁城闭早　烦恼想当日拉酒伴诗朋着意寻讨青鞋踏遍闲亭沼自背却乡井一齐都扫商量出处谁胜休只恋旌纛

　　白苎（浴起）

　　浴兰汤起坐向芝房桂室薫蒸百体顿觉形神和适视盘铭警戒安能及且落得清泉疏瀹尽三冬垢积聊抖擞白袷单衣更换着飞云旧舄焚香静憩相与澄观定息量浴沂此怀能几人窥测　堪惜灵均作赋谢客传图火风假合妄比金身玉质岂解识虚空来去消息神竒臭腐从何生五藴翻腾声色古有形骸土木嵇康让他知得更羡庄生直认身为客

　　减字木兰花（春画二首）

　　緑阴亭沼天南二月春归早起觅残红万点随风西复东　檐牙乳雀啄破苔花新试角栁外黄鹂欲弄新声不住飞
　　柔萱如带轻风粉蝶狂无奈院静人间坐数行云度逺山　惊心节序满庭忽见吹飞絮莫忆家乡碧水无情千里长

　　瑞龙吟（辰溪舟行）

　　辰溪水想是银汉分流桃源旧沚楚中胜槩竒观潇湘云梦参差难比峯峦美可信舟移天上人行图里稍经蕙浦兰汀忽惹闲鸥一双飞起　曽访苏公赤壁栁侯黄庙而今荒矣岂似万丈丹梯千重云垒天翻地覆紫翠无成毁试卷起踈帘危坐游丝飞絮亦为春风喜清明两岸开桃李戏作穿花士笑伏波衰萎向门生哀咏自伤边鄙

　　眼儿媚（舟雨）

　　逍遥老子怕闲愁冒雨荡孤舟烟开栁岸风生桃浪人渡兰洲　青山万点分浓淡云气学波流倚窻无事吟残飞燕数遍眠鸥

　　蝶恋花（同前）

　　画舫轻揺风外橹带雨声微乍似新莺语午夣遥随江燕去醒来尚遶青枫浦　覊游枉却流年度故国桃花落尽长松坞载酒何人来扣户残红踏遍亭前土

　　菩萨蛮（二首同前）

　　青山雨洗精神出趂得帘开飞送入鸂■〈氵束鸟〉逞毛衣船来来故不飞　落絮生萍叶水面留轻蝶沿溪菜吐花池塘鸣乱蛙
　　溪行五日逢城郭耳静愁闻喧鼓角到岸喜新晴登台却趂情　杜宇无幽绪唤得春归去春归了不闗花开元耐看

　　凭几集卷四

　　●钦定四库全书

　　凭几集巻五

　　（明）顾璘　撰

　　○赋

　　祝融峯观日出赋

　　嘉靖丁酉仲冬几晦姑苏顾璘巡方至衡谒岳神讫乃登祝融宿上方翼晓观日出景象特竒遂述而赋焉赋曰维南衡之崇岳标祝融之危峯下蟠据乎厚地上峻极于苍穹匪丈引之可度尽他山其难比隆睇四极而无蔽又何限乎寰中观其嵚嵜崒嵂直上莫止扪厯参井靡髙弗至蹑浮履霄帝居或指足踠汗栗不敢俯视何其髙也若乃斗杓既仄启明未升漏刻己尽荒鸡甫鸣天莽苍其一色泯万动犹无声谓日出其可覩乃跂望于髙亭尔其游氛且凝灏气欲豁万里乍近沕沕穆穆睠彼阳轮尚尔渊汨冥迷辽漠恍不可度少焉先景上烛髙汉舒白如火将炎太暗微晰羣望方勤目不移盼积霭倐裂闪烁惊电骇指失呌乍见一线漂沈揺曳涌出波面烛笼外赤鳬卵中黄上殷下闇半吐半藏依微滉瀁如觌海色水火交争良久乃脱于是金乌髙举若木影离羲和叱驭八表驰晖所可疑者视扶桑于咫尺东旷望而无穷日迟天于一度何环周之莫同参浑仪与宣夜犹想象其若懜大哉天之为天也固致诘而难终

　　廵方赋

　　乌台大夫衣绣豸之服乘画熊之轓环行下邑周访穷岩轸民瘼之益剧输精思于已殚方凭轼以省咎忽不知涕泗之横潸俄而厖眉老人鞠躬次且而进言曰夫旱苗兴于一溉渇吻津于望梅翳我山氓困极甚幸夫使君斯来矣今观颦蹙无聊之状岂有不足于私怀乎唯兹巡行磔一豪则百夫展色黜一贪则万堵贴席稂莠既拔嘉谷乃粒乱丝不棼纲纪咸秩释滞格者若积汗蒙濯服新令者若离羽就戢公如不至则悬者孰释其缚压者孰发其石乎今也柔良承风而趋先凶慝望影而辟易所谓曝寒檐以斯须之阳濡涸辙以升斗之泽斯亦蠲疾疢于什伯也何厚责过望不释若此耶大夫曰谢父老甚苦奈何惠我犹未忠与吾闻王者立政以道为公阴阳陶冶云雨帡幪衣人帛者唯树桑饱人食者惟重农何尝分箪救饿挟纩被寒力琐屑以为功乎楚虽一藩幅员万里山泽绵旷材筱修美白金丹砂羽毛革抵生之波兴积之山委贤哲何以广仁吏才因而致理也乃若荒间大野隠隠鳞鳞将不可使尽垦而举趾乎惰子游女食非其力将不可使条桑以治枲乎长林巨浸生息繁滋将不可时取而阜利乎秕政冗役如穽斯布将不可芟薙而更置乎非仁非贤其何能国吏顾不可以训法而归亷士顾不可以迪教而广志乎古者成都之守俗化太丘之令盗耻节义之岛由一夫君子之乡由一士矧余总节度之权宜为天子之命使顾且倚刑威以紏邪繁科条而议制其何以弘济广被也斯固鲜学寡闻弗克自树于当世较然明矣已矣父老吾诚不能应安民之命请终返乎明农之事

　　○序

　　常徳府志序

　　按周礼大行人掌四方邦国之志说者曰即史也愚谓史者左右史所纪详于人主言动志则山川食货刑法礼乐之类皆是也秦燔先王典籍后世无传焉至汉灭秦入闗萧何先入丞相府收秦图籍贤者韪其意岂不谓图籍者王制官政所闗切乎故司马氏史记作八书班固汉史作十志皆王国之大政譬之人身手足耳目具而后成人必不可阙也是故观其志可以知其政矣近世乃不然张皇形胜藻饰艺文徒以备方册之玩率非其本实耳呜呼志之设谓何乃亡本实至以侈观乎不如无志愚行部至常徳府考问风俗畴咨政理诸生乃呈郡志一编曰咸具是矣愚受而读之乃少司马髙吾陈公洪谟所著志凡十目曰地理曰建设曰食货曰学校曰祠祀曰官守曰兵防凡疆域之经纬财赋之剂量政教之纲维灼如指画可备损益志之体也曰人品则举乎史矣曰艺文所以征此者也曰方外盖国典之所不废殆兼苞与发凡举例必先其大皆迁固书志之正法一切非今人所主存也昔韩宣子适鲁见春秋曰周礼尽在鲁矣今愚见司马公之志将谓常徳何哉遂序而传之以为四国式庶几乎繁文之损自楚始矣

　　髙吾诗集序

　　兵部左侍郎武陵陈公尝筑室髙吾之山读书其中自称髙吾子东桥顾璘问俗其邑往候之接殷勤道故旧三日不能去乃为说髙吾之义曰人唯不尊其身故不知吾之髙斯终下矣知尊其身者非仁不广爱非义不立方非礼不饬躬非智不发虑非信不固节夫然后卓然为万夫之望盖以吾自髙乃能髙吾于物也公曰有是哉吾有身惴惴自牧不敢狎孺子而矜刍荛犹恐有失于道何知身之尊乎璘曰非是之谓也君子之求道也患不尽于物故抑而下诸庶民其待身也患不贵于道故举而配诸天地惟下下则尽其道惟髙髙则尊其身下下髙髙并用而相成者也公何让乎哉公自为士以至登公卿莫不以古人自期待故随宦所成輙出物表以其树功之显故必进进诸岩廊之上则士大夫宗之为领袖以其执节之峻故必退退诸丘壑之下则苍生望之为霖雨非公自髙其身而能巍巍若是乎哉公笑而不答乃出所作诗一编授璘为序捧而读之声律体裁即所谓期古人而出物表焉者虽作之殊地要自髙吾山所养发也为题曰髙吾诗集云公名洪谟字宗禹同璘举弘治丙辰进士方以兵部侍郎致仕居于家

　　闻山诗集序

　　凡天下巍然隆起皆山也曷尽闻乎得人而闻于世者众矣众则不暇悉举请举会稽之东山璘尝陟其颠不大竒特今与会稽秦望诸山并闻天下不以谢安石为之标乎安石初居是山未起与王逸少诸君盘桓泉石天下望之者以苍生为忧及出辅东晋中兴却苻坚平王敦之后复筑吾江左土山以寓旧好亦号曰东山至今佳名不泯呜呼人望所属乃能光重山水如此乎吾榜太仆卿杨公初自诸生举进士选入翰苑时大司徒九峯孙公方居文选领袖缙绅乃以文章道义引为忘年友名翕翕动京国隠然楚南一安石也厥后厯谏垣数进谠议陟卿寺益持大体时方以公辅见待公遽拂衣谢归筑室闻山耕樵自给不求当世其雅度冲夷恬于岩壑固若是逺乎方今民物凋瘁庙堂求戮力共济之贤属公甚切愿杖策一出整顿康裕就京圻择佳山效安石土山故事以移闻山于天上复成宇宙嘉话顾不伟也公幸母忘于苍生公为诗有天趣律调音节不厌绳削期于必合盖风雅之正音也读者常识其致固无容于多言公名褫字介福武陵人举弘治丙辰进士号闻山山人

　　题少傅桂洲夏公应制集后

　　自昔大人竒合莫不本于问学夫问学以养则深以包则巨对扬施措咸适机宜故能使堂陛之间驩欣交通若鱼水盐梅之相得复何间然之有非是则幸矣伊傅最盛见诸训命纯粹为精秦汉以下弗论论诸本朝髙皇帝之于刘宋帷幄坐论苑囿同逰何其亲密哉今观覆瓿龙门之编海藴日耀乃知迓宠结知胥此焉出不然神圣首出而岂他道可投合乎至今则少傅桂洲夏公再见矣惟主上睿资渊性同符髙祖一时臣下莫能为役独少傅公初在諌垣言事露其芒颕其后经畧三晋兵事具合庙谟既而抒忠守正持论朝省陈礼乐之制撰风雅之词无不大当上意益委腹心恩宠优渥鲜克与俪海内之士畴能测其万一哉曩辱不鄙示教奏议若干巻既覩器畧之大未暇序赞今再诵应制集益仰天才超迈譬之神龙天马絶出寻常万万矣观夫机神所属应答如响吁谟仰济脗慊斯深遂使都俞喜起之风还在廊庙至其图回治理赞决机务以措天下于泰山盘石之安者又非疎逺所能悉斯殆宇宙间明良一大会夫岂偶然之遇也乎然非其问学渊闲左右逢原则亦安能契合无间若是其深也古称伊傅朝美刘宋于公后先比徳矣吁盛矣哉辄敢僭题绪言于末简使天下后世知大人竒合有本非可幸焉者也

　　题靖阳沈生辨禹碑集前

　　余登衡山陟祝融之颠下寻方广经峋嵝之麓未上访从行道士云山无禹碑虽岩间或有古刻皆已磨灭不可识矣沈生所得碑本乃嘉靖初长沙太守新安潘君镒得于岳麓书院后小山草莽间剜苔剔土搨传人间盖宋人所模刻也生误传以为禹本刻甘泉亦未之考盖禹去今数千年衡山石质疎厉当时无碑碣必刻之岩间风雨氷雪之所剥落泯没久矣计宋时亦已无迹故欧阳诸公集古録等编皆无载此又贵于宣王石鼓使有之岂皆或遗之哉度宋人此刻亦前古流传搨本余初见亦疑禹称王不宜称帝今乃知帝禹刻三字即宋人所题偶误耳余昨经寜逺搨九疑山蔡伯喈隶铭亦出宋人所补幸有题识可考则汉刻山岩者在宋已灭况三代之初乎泰山石坚故秦刻犹存昨观衡山前代题名唐惟李义山三字在祝融尖六朝以前无存者大扺山石易损故耳岂前此一无题识邪然上古书迹自是异寳虽传刻固可贵也古者书法之兴皆取象山川虫鱼草木之类禹精于水今篆体皆有流水形出禹无疑独幸沈生精思妙契释文见义谓非神授不可也杨殿元用修在滇南释之仅数字不同尤可见人心之灵圣迹之妙天然符合有莫知其所以然者否则千载之下万里之外安得不约而同若是乎嘉靖戊戌二月既望东桥居士顾璘书于靖阳行台

　　题登衡小记前

　　鄙人自入楚台旁皇案牍屏絶文艺者两改火矣比登衡岳在车者四日宿道院僧寺者三夕絶无公事览观竒伟托寄幽遐隠括情景缀而成篇有若不能自己焉者至郡命吏人録出凡文与诗至满若干首昔晦翁游此与南轩倡和得诗累帙乃愓然警曰吾党数日得无荒于诗乎遂禁不作今鄙人既还视事所谓鞭朴喧嚣牒诉倥偬者已交至于前应接不暇给矣欲再取所録一讽咏之竟未可得尚何忧于荒哉是无待禁用藏巾笥俟他日归呈诸泉石旧侣知余膏肓痼疾盖若沾沾云尔

　　书楚台赘録前

　　余视楚台浃岁小史捧帙跽进曰台政日萌而月荟今岁且周则壅矣弗辑而检之必有遗忘复出之患将为法守忧余曰不已赘乎善言人斯诵之矣善政人斯循之矣否犹涕唾然出则弃之而何有于辑哉祗赘耳然性好忘其曰检之云者或有取于尔勤矣抑孔子曰三人行必有我师焉择其善者而从之其不善者而改之茍存其大都傥亦少为改者资乎于是芟其繁猥存奏疏若干道案验若干通批荅若干条

　　○记

　　逰衡岳前记

　　嘉靖丁酉姑苏顾璘以都察院右副都御史建节抚楚维十有一月巡方问俗自长沙赴衡期谒南岳属雨雪冱寒弥旬弗解至安仁始见日入衡乃霁煦若春半念七日厥明同按察副使姜君仪谒奠于庙讫事乘笋舆由中岭登山过集贤峯麓望胡文定书院不及谒访邺侯宅皆无知者沿络丝潭逶迤以上水声潨然盈耳左右望天柱紫盖诸峯掲在云表诸嵂■〈山上兀下〉崚嶒如它方名山者支分迭出不可指数即所谓七十二峯也问从行道士多莫举其名从者持旌戟前后列行续续如行蚁渐陟霄汉人不自觉午至半山亭饭问所谓祝融峯者尚不可望再歴侧刀峯益峻絶夹径多竹树积雪披压拨塞履危凡几陟降乃见祝融两尖犹未即至盘旋半厓度飞来船石观宋徽寿岳大书再经观音岩则巃嵸■〈山上累下〉岢穷竒峭之状盖山之胜处在是也晡时至絶顶见石上唐宋人刻名甚多畧知李义山陈从古数公余不悉记踏雪寻太阳泉冻结不流下循石壁题名过会仙桥立悬厓小饮而返宿上封寺劲风终夜震撼户牖僧云四时长然虽盛夏亦拥衾当昼无汗岂所谓罡风者乎其髙可想翼日黎民被貂裘登望日台观日出如火轮涌起水底迟回揺曳渐上髙汉竒莫能状凡此皆以晴霁得尽其胜至二十九日出方广归城中途而雨是后遂阴晦雪霰连集矣或曰使此行前后一二日皆不获遂亦可谓甚幸矣哉夫五岳名山也歴人甚众相传为故事者特鲜将难其称然乎泰山以孔子小天下传特出孟子寓言固非其实嵩山传汉武三呼万岁之事颇涉虚诞亦着为典盖孔子大圣汉武天王也其尊大实重于岳茍有寄托则交赖以为胜故传不朽何必事有无哉若衡山所传乃韩昌黎开云朱张霁雪二事其实亦偶然语耳今书林艺圃夸诩欣艳张为七十二峯之藻色言必举之不亦系乎其人哉璘今日之逰较诸三公之迹若犹有竒焉者然过则泯矣实以璘莫为之地也然则人士微眇欲驰声千载之下事岂在大要亦先修其大者为之本乎因感兹事遂书为记以警

　　逰衡岳后记

　　夫登山者贵知其情不在势也衡岳之逰不至祝融不足以知其髙不至方广不足以知其邃余初至岳下道士指天柱石廪紫盖夫容四峯导予望之仰面极视排汉碍日若云可望而不可登危乎髙哉既歴香炉道间则四峯之椒皆与身等方诧步履在空外及坐半山亭乃下指诸顶疑前旧见非是也至登祝融之颠俯视四极苍然一色山川杂陈琐细莫辨风自逺来其力甚劲候与地下絶殊比晓观日出海体象洞见近若强中东余游氛浩漫无际限以扶桑其外尚逺乃叹寰宇所周仅当天地之中耳再寻天柱诸峯皆培塿丘垤隤乎其在地矣记曰祝融去地二万丈岂其然乎然灵岩怪石僧寮佛宇深者仅托涧阿林■〈土幻〉之间可一覩而穷未足言邃明日乃下西岭歴南台出诸峯至平地回望苍欎始若不可量复陟某岭入山寻方广之道峯回涧折径尽复通髙下连嶂阴晴异壑有溪迢迢夹厓而出触石澎湃声自逺至中多菖蒲水草青被石上两厓乔木挺生阴若洞房日照弗入积雪缟地间有山茶杂生含蕚未吐自午达昏上下坡陀几二十里许其状如一入寺复极幽奥髙山壁立类城郭状有宋徽金书榜曰天下名山悬正殿额假榻闲房夜静泉溜益喧聒寺僧云自此入西南山益深水益清几不可穷矣夫然后知衡山之邃乃若此也夫名山之在天地犹圣贤之在人类也匪髙莫立其体匪邃莫造其微髙而易踰丘陵类也邃而易尽苑囿类也故尧舜乐民之治而揖让汤武忧民之乱而放伐皆举古今未有之事特立独成拔乎羣伦之表其髙如何哉至若精神心术之微天理人伦之极穷神尽性愈深愈宻探之莫测其端究之莫悉其奥诸人固不易及岂亦诸人所易窥乎所谓邃已此之谓圣人是以树置卑者众易踰藴藉浅者众易尽易踰易尽山与人皆非其盛者也作后记

　　竒会亭记

　　会何云竒也地非通道期非王程壤连楚粤之交人殊出处之迹同心久离而暂合同年多逝而仅存不谓至竒也乎嘉靖戊戌王正四日璘以职事问俗道州去全州百三十里同年少司空竹塘蒋公曙时谢政家居闻之跃然单车来会于白鸡军营盖自丙辰同登至此四十三年为别亦二十年矣一榜凋谢存者无几吾两人昔并壮颜今已白首乡国相去四千余里气谊投合每许胶漆日以暌絶为恨庸讵知天作之合乃有今会乎秉烛衔杯款语达旦天壤间事固莫乐于此亦莫竒于此也遂名假宿草舎曰竒会亭刻记岩上百世之下必有得吾两人之心于言外者各赋诗四韵别去副都御史姑苏顾璘书

　　养竹记

　　行台隙壤植竹不记年所矣■〈执上目下〉御弗戒采竿食萌索然就尽丁酉余至已夏仲荣候过已亟护其后发者仅仅得数挺除秽剪繁稍存幽致秋冬南巡弗获壅培逮戊戌春晦始返于台即申谕羣小视卫惟谨时雨既沃土膏乃融铦萌微见叅错竞出始求之累累然如犊斯角甫冒茆特生再望之林林然如矛斯卓已森乎其前矣由是释箨为筠布条为叶不踰月而翠荫蔽于轩序呜呼快哉夫物无所戕乃生其易如此此天地之仁也况得其所养者乎古人论民休养生息二十年则可富可教此义不可不熟因刻于石以告诸将来茍戒其下之毋戕则吾党采竿食萌固享其利无穷也

　　○铭

　　笔铭

　　言而不朽惟汝资臧耶否耶

　　砚铭

　　泽者柔砥者刚用之所先匪以阳

　　墨铭

　　晦为之体明为之用君子法之乃善其动

　　纸铭

　　幽而显者子之功也近而逺者子之穷也一以贯之与天齐终盖存乎眇躬吁其念哉

　　冠铭

　　成人有贵自束髪始优游皤如唯尔之耻危且结缨庶几君子

　　服铭

　　非法斯戾不衷斯灾文质有度唯义是裁

　　带铭

　　斯上帝之命弗修其职则丧其重

　　履铭

　　称名曰礼式表慎微彼颠而蹶动也或非

　　舟铭

　　安危有几在备具而审时君子毋徒以流连为嬉也

　　车铭

　　乘者大夫负者厮徒贵贱之别惟尔其图之

　　床铭

　　夜不夣昼不寝尔职维其人

　　席铭

　　孔子曰席不正不坐偏倚箕踞非过耶

　　几铭

　　物也老老而尊尊者也吾少也贱则有司存

　　镜铭

　　匪平匪明鉴则枉矣而今而后善自养矣

　　栉铭

　　朝理吾发神斯清矣夕理吾发寝斯寜矣理乱之悬大象斯征兮

　　剑铭

　　杀一不辜得天下不为不贵尔利贵用之宜

　　箧铭

　　其藏不可窥心则知之

　　○祭文

　　告岳神文

　　徳有善恶报有吉凶天人一理惟帝宰之故官师执赏罚于有位鬼神司祸福于冥冥所以治幽明而安人鬼也惟神雄峙大岳作镇南维膏泽下土屹为世望璘不敏猥秉节钺临制兹方幸获与神相为表里国家奉神以禋祀养璘以厚禄所属实同惟神聪明正大无隠不烛璘则尘浊蹇劣易于蒙蔽凡民之良暴吏之廉污虽夙夜究心无补阙漏得无仰丐于灵慈乎兹者行部至衡敬谒祠下陈牲奠浆特申虔告伏惟神鉴其愚不爱开翼俾璘免罪于国亦神所以效能于帝也若璘怠于职任枉于吏民亦难遁于明聴神其无废至公以咈帝命璘不敢悔

　　沅州修书院成告薛文清公文

　　维嘉靖戊戌月日巡抚湖广右副都御史后学顾璘问俗沅州访故大理卿文靖河东薛公书院堂庑就圮时祀久禋遂命知州周积僝工秩礼用虔尊向以风来学谨具牲酒之奠命积代祭敬昭告曰圣人之学躬行以为之本言非其所急也行至焉而言不逮固亦圣人之徒多言而不能行其去道也益逺矣孟子曰行一不义杀一不辜而得天下不为是圣人之所同也夫何系于言哉曽氏颜氏学为孔子固止乎克己于视聴言动三省于人已师友之间而已岂不的然其可见乎宋儒周元公二程夫子上继絶学于千载之前诚敬践履之外何假多言为也季世浅儒支离训诂驰骛玄逺殆与异端横议之学无异故曰道丧于小成言隠于浮华不亦大可哀乎恭惟先生会际圣朝崛起三晋璘生也晩不得亲炙其道夷考名臣録所载公之嗜义如饮食逺恶如探汤去就辞受之节确乎死生祸福之不可夺玩绎所著读书二録有为必思有得必记省察以慎几微体验以固操执知行之序坦如堂阶义利之辩较若黒白其于所谓不行不义不杀不辜之道凛然不敢失其尺寸故道明徳立卓然为一代之杰使圣人之道不坠于当今圣人之学可传于后世非公其谁与归视诸行不由道而恃言以为教者祗谬且赘终亦何益于传耳公监银矿于沅薄利缓征衣被沅民至渥则夫今日屋室之辑俎豆之报其孰曰不然又孰曰不永固非璘一人之私愿也谨告

　　祭东山公文

　　维年月日具官某谨修特羊斗酒之奠遣训导某致祭于大司马东山刘公之墓曰维公输忠契合之辰峻节艰危之地卓然一代之杰人鲜企及矣金石既陨徳流弥光璘观风楚藩爰式仁里瞻望靡由涕泗横积清醴寓忱庶明仰止尚飨

　　祭大司马逊斋李公文

　　大司马逊斋李公之墓曰公蚤奋髙志晩树伟名视爵位之崇如鸿毛也璘最不齿于俗独滥心赏方璘在岩壑之幽公独言于庙堂之上虽闻者不屑受知则深今之感念抑岂以引荐之私也乎璘今再出公已先谢爰经旧里无任含情不知浅薄所効果有当于灵鉴否与幽明匪殊幸相开启以副楚望非特璘之幸也

　　祭八厓周按察文

　　江西按察使八厓周公之墓曰维璘奉公于官聫得公于道轨不可不称知心为别几何存亡异路所不昧于公者见于序赞数辞兹者入康成之里抚彦升之孤亦既痛心而陨魄矣乃録芜辞侑以清酒専遣儒吏焚之墓下公不弃余尚其昭鉴

　　祭沈崇实文

　　维年月日具官某谨以牲醴之仪致祭于陜西按察司副使年兄沈君之灵曰君昔蚤奋气横九区比及晩退言噤形枯契阔来觌既惊且吁居几何时溘焉告殂呜呼痛哉君强力足以任重精察足以洞微果决足以断议通敏足以应机视公卿无难致遭谗媢而中归又不使之偕仙人之难老竟疾苦而凋萎岂才贤之多厄抑幽漠之难稽自往古而已然又何叹于今兹余独伤同袍之寥落酹清醑而増欷尚飨

　　祭龚叅政文

　　呜呼龚君徳则璠玙才则豫章天下望之者莫不曰将荐清庙而柱明堂兹叅湖藩之政余独幸其且展秕政之斤斧遗瘵民之膏梁目未转盼溘尔云亡慨仁者之不寿值天道之非常呜呼龚君英爽不昧必知幽明之故余不得而诘其详也灵輀将返奠此清觞上以重王国之恸下以导楚民之彷徨

　　○书

　　启序庵公

　　山岳出云小草亦润大贤广度微才必收故秦誓表其休休周诗颂其济济忝惟门下首秉国钧风动海宇恢大纲而罗细类挽热物而濯清风士类弹冠民庶帖席璘久沉山泽之癯遽秉节钺之任感恩知自俯已懐惭辩通国之匡章罔疑众口起居家之苏轼独断一心誓竭迂愚期全晩末茍无孤于任使尚何计于驱驰

　　启桂洲公

　　猥以畎■〈亩卜〉之余生再临节钺之要地敢忘所自实惧难承窃以以人事君相臣大体因才授任政府平衡若璘者徒以绨袍之故欢遂属専茵之重荐用马识道冀暮齿之或能驱蚊负山恐绵力之将败承恩鲍叔愿将致戒于巾车观行宣尼期免贻讥于朽木初任多冗申谢不周伏冀垂亮微忱寛照重罪

　　启松皋公

　　窃念无书乃荐温公见取于元城不请而言祁老何恩于叔向在古仅见于璘实惭恭审门下世秉枢衡两朝之人才由之进退身当柱石四海之公望系其安危乃于当轴之初遂及同袍之贱谓汲黯之戅直或有取乎愧颜驷之衰迟无能为已饰之丹艧幸再起于沟中收于桑榆冀弗玷于榜末

　　启浚川公

　　脱叔向之囚入朝谁托登山公之启在野奚堪窃念璘少萦簪组谬许同心晩隔泥涂倐云白首讵意簿书之末技尚劳衡鉴之兼收老马识途幸见怜于管仲旧剑出土敢终负于张华

　　启介溪公

　　白驹空谷久絶意于弓旌彩凤髙冈每遗音于草木元城手札敢上温公巨源私囊不忘嵇老自甘独往敢望同升恭惟门下以一身系天下之安危以片言定人士之轻重方当入朝之始遂援合志之俦腐草生光虽微虫之莫数柔萝上汉髙髙木之相怜怀恩有由刻骨无已

　　与后渠书

　　契阔久踈懒致罪何言比岁起废幸从大贤后入楚以来谓左右旦夕入京因循阙候状何乃至今絶闻邪不足论不足论比来形神当复壮王如旧璘则老矣鬓尽白须犹苍然三年前与蒋子云痛饮几痿至今小饮则湿病百出豪兴索然矣公尚能百榼乎六十后恐宜少损之勿谓璘衰也文字仍工苦否璘惟信手拈出取适情达意而已甚爱薛君采茍以旧作名家今一切为浅语何其达邪此亦外物不足以愽一生也如何如何璘已乞封茍遂此念秋冬当引去过时果蓏自不适口勿俟吐出也辄因一笑暑令万万加爱是顾

　　寄薛君采

　　离家时见盛价云尊体未强甚念后来询得的耗无任忻忭比静久想泰宇益广小物何足以挠之但国家于公不当不早用耳近得渔石书云闻君采髙人闻近来専毁中庸此论不知何由起若中庸则真不可毁岂病其言神化太髙恐后学驰于玄逺邪此乃子思传道之书不得不言吾道之极致以破老庄虚无之论不可与论语教学之言一并观也冗甚不及细谈新刻论语类抄序亦畧及漫往一览髙见幸垂示荷荷

　　寄王道思

　　入楚后屡见齐使不得公书甚讶问之陈佥宪约之亦云往来有书愈疑之昨得手教乃知少书之故云云感慰无已承荣擢且释考士之累甚为知友喜然国家人才近日甚敝非公等贤者转移其间不知士风文体当何所极也仆近上士习疏论此当道竟不覆是谓迂言非是耳勿论勿论前承教圣人之学别有授受仆已于赠言畧及之不知髙见谓然否圣人之学即小学大学具已所以圣狂异途只在天理人欲之别至于为贤为圣亦只以勉然安然定之如今时所言静功乃禅家径造直诣之旁门切不可认为笃恭之妙用也公天资絶世亦置疑其间岂程子所谓今之入人也因其髙明乎灼见如何万万因便垂示士林领袖所系非小幸勿姑息是望

　　凭几集巻五

　　●钦定四库全书

　　凭几集续编巻一

　　（明）顾璘 撰

　　○杂诗

　　寄和三弟舜玊六十自寿

　　壶头空老伏波公欵段乡园羡尔雄隠者风流高物外诞辰家庆正天中（馋五月也）身强阅世初称寿诗好逢人不讳穷俯仰乾坤俱白发趋庭犹记两儿童
　　紫气青牛逺度关华阳近在秣陵间久懐松坞同烧药且喜丹砂已驻颜修竹林深春酒缘棠花楼晩布衾斑优游羣从追欢地应笑衰翁独未闲
　　闲身爱向醉乡眠百畆唯营种秫田尽有莺花娱胜日不须牛酒赐高年园开涉趣常携客志在逃名莫问天王衍元憎阿堵物床前聊免积余钱
　　鸿宝传来石枕函悬壶久矣脱尘凡紫霞自醸山中酒青鸟时通海上缄万事虚舟何解怒一官腐鼠不生吾今苦忆林泉好为剪秋荷制短衫

　　雨过

　　风雨秋随至园林气一苏院凉蛩独语巢晩鹊相呼客意踈团扇山光近酒壶满庭飘落叶能不忆莼鲈

　　寄七弟瑮

　　士龙富文薮子由蓄词锋平生伯仲间敛手让精工世人贵齿发恣口妄雌雄矧兹盛徳士乃示外愚蒙吾家惠连氏马羣一蛟龙浩气腾虹霓耻随蛇与虫仕宦十五载囊槖唯屡空吐论忤当路拂衣甘困穷悬室无儋石反关卧雪中揷架十万轴伊吟日填胷下笔掩前古只字无雷同金玊苦珍秘四海虚承风饭糗似黔娄嗜酒非扬雄太息天壤间何人测深衷

　　赠文征仲

　　志士厉高节夫君狷者流举足唯大道邪径焉肯由田仁甫弱冠却赙矜清修元城寡内欲亦自既壮秋掩面过行女闭门拒王侯天然氷玉操不与思虑谋师资快吾党少长咸低头五车聚腹笥发咏崇温柔鲜云澹华泽美玊辞雕锼待诏入金马玩世存薄游脱冠挂神武遂返莼鲈舟頥神击磬室放歌埋剑丘掉笔弄图画尽掩松雪俦乃惊铁石肠遗韵仍绸缪伯阳信龙物变化不可求

　　赠蔡九达

　　文章有神秀譬彼造物宰变发云霞章焕为日星采自非研精人妙解讵能逮糟粕莽成苴疮疣祗増痗蔡君事鑚攻搦管四十载攀危屡登天会极已归海谓兹耀烂间乃有黯者在玄珠得罔象至味失鼎鼐翻然恣挥洒涂辙忽而改天机互奔凑神化絶需待有灵驱万象无色备五彩遂使郊岛徒总获刻薄罪蹇予离羣久索居益荒猥日诵林屋编充然慰饥馁

　　和荅冯三石劝其此上二首

　　勿薄淮阳守家居竟来年颇闻宣室召将起贾生贤郡政氷霜体词林锦绣篇青云公望逺玄发万人怜
　　金玉千钧价人间有至公仁心多政拙直道岂诗穷入相需黄霸推贤愧郑崇虞廷车服宠明试待论功

　　邵前川纳妾

　　灿烂衾裯展洞房双星秋夜渡河梁玊台固是老奴物金屋雅宜娇女妆云发绕鬟光可鉴蚌珠归梦兆应祥华筵汤饼休偏我已办犀钱贺弄璋

　　赠陈行人邦修

　　末俗滥文词华盛本先拨寕知昭苏化本自渊静达二曜天地精沈晦乃真括向使恒照临光应有时夺陈君起天南理性早疎豁探玄自太始析微辨毫末阎浮烦恼障勇猛归一喝乃知英明人灵根本来活楚台三日谈泠泠慰饥渴情缘多纠纒慧剑资剸割学道岂在年所贵知解脱

　　谏议润夫使君自应城数百里访余武昌适值中秋风雨大作且公私见夺不克夜叙殊负良晤明日送于黄鹤楼匆匆别去意所难尽缀以短诗

　　隔面倐十载枉寻适中秋况临江汉渚聚兹黄鹤楼明月好负人光暗鹦鹉洲凄然作风雨翻为别离谋携樽晓出饯挂帆且须留缱绻故旧情隠轸江湖忧同心语难竟何啻胶漆投君行侍青琐献替匡宸旒云霄树鸿业映楚诸前修吾衰忆林壑旦夕归狐丘进酒莫拒满后会良悠悠

　　赠沈君华甫赴常州别驾故南京人

　　武昌二沈推难弟别驾毘陵岂足多千里分符看制锦万言挥笔诧悬河王畿密迩官仍贵民力东南困若何经过故都寻徃迹应招耆旧一长歌

　　赠苏州节推陈君天佑赴任

　　星文高执法地望切专城司马家风峻王畿宦籍荣吴都包海阔震泽际天清此去悬霜月偏临万戸明

　　秋日同总镇二公饮黄鹤楼三首

　　虎帐同分圣主忧时平聊共赋高秋江经神禹多平土山去仙人有故楼风起鱼龙还自骇醉来弦管欲生愁亭前石镜知何在明月依然照白头
　　高楼骋望楚天寛千古闲情一倚阑黄孟史家称最孝孙刘王业恨偏安休怜徃事成翻掌且对秋风一正冠说与幽人应愧杀渔歌遥起蓼花滩
　　楼前野色散秋容楼下浮烟晩更浓江汉水深龙窟宅衡庐天逺楚提封蒹葭白露愁归客禾黍黄云慰老农宾从满筵笳鼓急庾公那得任踈慵

　　朱侍御子宜别山亭

　　高人厌嚣閧结构临幽深井络仅尺咫窈然得山林江清动城表竹密罗庭阴风籁浣尘聴野容延赏心上奉白发欢春酒时开襟下偕连枝乐埙箎和且湛闭阁复晏坐累遣虑已沉潄齿诵玄书焚香挥玉琴冥鸿渺天末悠悠遗我音

　　汉川道中六言二首次郭雨山中丞屏间韵

　　空林残照啼鸦逺水寒烟飞鹜春风何日归来吹暖野田茅屋
　　绿橘霜寒已熟黄花岁晩初香可惜山人野兴不逢故里秋光

　　应城晓发

　　秉烛通窓暗披衣起漏残乌啼台树晓蛩咽井芜寒向老嗟行役为官愧素餐循良求不易冻馁待谁安

　　景陵五华山（道士言上有伏羲炼丹台）

　　五华山顶炼丹台方士虚传太皥开未悟先天真水火却依炉鼎拨残灰

　　吊司成鲁公振之已有园

　　郢水秋风入草堂仙人归去白云乡莎衣芒履难重遇唯有中林橘柚香（公号苏橘）
　　苍鳬散尽水盈洲白鹤那因陇稻留两两凤雏毛五色背人常自宿丹邱（两郎进士不居城市竟不获相见）

　　野田见菊

　　陶令柴桑菊满阑得钱呼酒毎盘桓熊轓虎节成何事却引黄花道上看

　　沔阳湖濵

　　苍菼暗湖云长杨夹径分风晴宜蝶性水断失鸥羣举目堪垂钓劳生漫学文钟山旧猿鹤应笑老征君

　　赠北村路中丞赴晋阳

　　路公廊庙器特达莹珪璋学道出邹鲁雕文陋班扬举政必王道岂随俗士行手挈万黔首盎然履虞唐初提北门钥燕冀尘不扬再拥南邓麾按堵清四疆天子爱雄才三命迁晋阳譬如大旱雨所至民悦康韩范在边重何如立朝堂谋国有深意中外非公量

　　议修沔阳堤垸览童司成士畴河防志示官吏

　　汉沔古沃壤凋残慨今兹禹书竟谁修洚水仍尧时鳞鳞烟火居化为鱼鳖池惰吏诿天运素餐寂无施我行践淤泽流亡痛仳■〈亻离〉兴言乗橇绩永叹涕泪滋载考太史编河防炯然垂伟哉维扬守长疏列安危屯膏罔终惠徒劳呌天墀感之起中夜墨檄纷四驰版锸及冬举贵不病农时丁寕戒群吏开岁期耘耔匪躬乃臣职勿间灾祥疑

　　又别北村

　　结交三十载会面苦不易相逢郧楚间复判三晋辔昔见犹朱颜今并黄发次唯公展经纶麟凤见灵异神化俟丹青台鼎有余地蹇余耕牧身中台本非位倚玊聨旌麾日抱鳏旷愧终当乞骸归初服返荷芰愿公加餐饭力任天下事

　　垂泪一首

　　十月南湖水拍天屋庐漂尽少人烟河防不救柴林院王赋谁蠲汉上田疏排后代无神禹生息何方有计然衰老空垂忧国泪几曽恩惠及颠连

　　行汉水堤上大似秦淮风景因念俞鲁用之亡

　　汉江江上玩晴波恰似秦淮月下过归去扁舟载箫管谁人复唱采莲歌

　　望湖濵红蓼甚丽

　　湖外秋容淡晩霞桃源何处泛来花西风也自嫌寥落点缀芳菲付水涯

　　湖濵作

　　雾渚烟汀散客愁江南佳丽梦中游群飞白鹭浑翻雪翠滴垂杨不受秋凶岁萧条伤稼穑野情摇曳傍渔舟年年负却莼鲈约岂为人间斗米谋

　　汉沔诸湖二首

　　神禹导江流东归入沧海三澨阻大别旷壤实潴汇鬻熊开荆疆纵猎固斯在坤舆获所安流峙各无改云胡后代人邑聚擅高垲曲防破先制鱼鳖遭俎醢履畆料租庸妄言广财贿籍定牢弗刋始重黔首痗水至循故区徃徃归岁罪岂知小智私祗以増冻馁何当铲纵横一洗谢真宰
　　大哉云梦泽浩荡吞荆襄分为百湖陂委折各有防水阔混云日鱼多聚■〈秋鸟〉鸧天寒见洲渚网罟映地张扁舟垂纶叟楚歌乐洋洋昔闻汉阴老无乃斯人行西伯茍不遇六韬沉渭阳

　　赠水部张诚之采木南楚有功擢山东宪副

　　圣王御六合孝敬百礼崇祠坛及寝殿如天开法宫大木出南楚肃诏腾雷风层厓伐梓楠斧声震高穹万牛痏肩领巨筏亘长虹山灵献材异波侯开道通贤哉张使君来秉玊节雄岂不念王事而哀切民穷献谋广财用厚直来商工优优播慈令蹇蹇竭匪躬譬如求才俊杰者必登庸梁栋入内苑■〈山截〉嶫起天中巍然覩巨丽伟绩归司空落成大庆赉锡命先有功曰君氷玊操风纪责所隆煌煌獬豸衣执宪山之东授官副雅望万口称嘉同青云快翔翥展翼随鹓鸿台斗岂足践令誉歌永终

　　沙阳晓渡

　　水阔残星小汀寒宿雾沈马声喧橹乱灯影照江深汉沔非吾土风霜滞客心驱驰何敢惮筋力尔须任

　　马上见霜

　　十月繁霜满原草汉南栁枝犹自青长路独怜尘滚滚老人休怪鬓星星从来沙苑皆骐骥何处松根少茯苓终岁簿书催物役几时还续太玄经

　　小江口

　　汉水霜前落微波一苇通沙然红蓼色岸袅白茒风兴在烟霏际年销马迹中浮云休蔽目流盻送归鸿

　　落日过白鹤寺山僧邀读元将破宋碑

　　慨息元军破宋诗老僧邀请读残碑山中竹院堪幽赏无奈斜阳欲下时

　　饭旧口

　　霜舟乍渡沙阳水午饭仍趋旧口烟楚国山川行欲遍祗凭诗兴送流年

　　登阳春台

　　楚客歌阳春和者纔数人调高少知已絶徳难为邻荒台满碧草四顾伤我神不知当年士果为何国宾慷慨三闾子离骚风雅陈明明君臣义照耀天地新斯人虽沉湘万古仰芳尘荒哉高唐赋淫哇何足珍与君登高台瞻望郢城树龙飞登九天故宫莽云雾日月相蔽亏江湖各奔注优游丰沛间父老日歌舞先皇流仁风桥陵万神护蛟龙纒穹碑金字勒长赋草木藉华滋新冬岂寒冱唯兹盘石崇乾坤永同固徘徊咏丰芑日暮更延竚

　　与王司礼焘马司谏汝彰卢氏园燕坐言别

　　台居倦文牒野步惬园田既偕金宫彦复招青琐贤旅泛暂聚合心赏相夤缘踈罗罥高壁密竹媚清涟岁晏众芳歇时菊亦解颜共伤节序改况轸别念牵去任殊道路南北间山川引觞竞浮白临乐恶繁弦感此羇游情慨余薄暮年终当解龟组农圃安自然

　　郢中对雪十月二十二日

　　我游郢中地孟冬风凄凄不闻白雪曲徒见白雪飞羇旅节忽改自顾寒无衣四境遭水潦黔首况啼饥帑廪率空匮漂荡靡托栖政理属舒巻咎责果安归将反牛羊牧俛焉歌式微

　　哭陈石亭

　　吴楚天一方书至每不易哀鸿从东来属我墓间志痛哭裂肝膓天道乃乖戾平生金石交中心两无异公今弃我去如丧左右臂哀哉遂初堂庭树日憔悴他时一杯酒空洒林下泪

　　哭徐九峰

　　宇宙同一寓死者为过客公年岂不高痛惜如夭折乡国信多才雅道洞明哲古篆今不存高辞难再得吾生有幽抱出户谁与说不闻子期亡伯牙弦遂絶知音古来重日月増哽咽

　　哭金子有

　　后来骐骥群金生千里驹云衢虽未骋剪剔毛骨殊一经发乡荐俊气盖九区穆穆孝友姿允为邦国模造物常忌才玊树望秋枯颜渊竟短命黄宪乃先殂异地空泣血何由奠生刍

　　黎司空山堂对雪

　　高筵对雪多清兴况复江天落草堂漠漠冻云低野树霏霏风絮过山墙寒疑点缀侵帘影坐判虚明映烛光莫怪夜深吟不就旧歌元让郢人强

　　过云台山闻山中有普明寺未至

　　云台路接短长亭十里烟林不断青说有禅宫如海藏山僧来现老龙形

　　丰乐河

　　丰乐河边杨栁踈半黄浑似早春初晴风不着行人面欲问桃花开也无

　　黄宪墓

　　尔年昔不永尔墓今犹存英英弱冠子谁遽探清浑广哉郭有道成美由片言

　　淳于髠墓

　　笼鹄诚谲诞斗酒亦颠狂谈言虽微中滑稽令人伤不如鬼谷子黙黙能深藏

　　马上忆曩在全州送孟望之归汝有襄阳骑马之句今亡久矣长途独暮凄然沾襟

　　湘国题诗赠使君襄阳归马踏归云垂鞭此日斜阳道泪雨遥凝汝水坟

　　入襄阳

　　黄龙山北树含烟白马亭东水拍天传道樊城风景好酒家楼阁镜中悬
　　龎公爱就鹿门居孟子愁封北阙书此地高人多隠徳青山应笑碧油车

　　大堤曲

　　大堤多美女颜色春花殊逢人解巧笑但笑秦罗敷传道楚王宫细腰金屋中自甘馁为鬼争効体如风大贾千黄金买面不买心东家登墙者绣履蹋罗衾婀娜堕马妆谁言近不祥客性喜逐臭唯夸鲍最芳白石映寒氷徒矜汉水清游鱼不肯住空名何足荣

　　羊侯祠

　　叔子不鸩人敌国亦信之赤心动金石黔首岂相疑千秋堕泪者何必见墓碑

　　习家池

　　山简游习池长携葛强儿民牧多政理倒载亦何为怪底强仕年不为家翁知

　　襄阳镇南楼

　　高楼特起镇南邦城郭飞云度碧窓东流汉水声长绕西踞郧山势总降望里封疆分汝邓古来耆旧有诸龎吾衰不及秦公子伟观浑无健笔扛

　　十一月二日自襄阳赴谷城将游太岳

　　晓出襄阳郭暮投谷城徼地势益高衍山形稍奔峭风霁云雾豁残阳露微照天乎借良辰人也谐宿好明登崒嵂间千里骋遐晀

　　界山

　　山巘隔尘氛入山皆碧云清涧饮猿父白石起羊群物华暄寒异世界人天分将邀东方子同会上元君

　　入山

　　万山西来高武当灵区物物非寻常溪边石黛转争碧霜后草花犹自黄栖岩人共鸟鼠穴行空马逐鹓鸿行不知王烈在何许明朝可逢石髓尝

　　山行絶句十三首

　　开戸霜如雪登车日胜春举目见千里独慰游山人
　　天如碧玊版群山各写形高空无障翳龙凤互鶱腾
　　青山八百里蟠结千蛟龙头角忽耸起秀出云间峯
　　高低度岭频清浅涉涧屡恐已入天宫山空无人语
　　涧口架飞梁山腰束微路悬厓有茒屋尽是赍粮戸
　　开山种云子汲涧探乳泉可羡岩穴民得养龟鹤年
　　山风一披拂千林舞寒叶恍如艳阳时花丛闹狂蝶
　　苍厓切云高深涧万丈下低头聴泉声风雨号静夜
　　径踏云边石衣飘树杪风绣鞍行一马玊管引双童
　　胡然掠云起忽尔落涧行幽丛不见底潏潏闻水声
　　涧道苍杉林云寒白日阴石壁相映起肃穆愁人心
　　槎枒半折树倾欹欲堕石行人如飞僊渺渺下青壁
　　磈砢万石底滴沥泉一泓裹茗欲煑尝未有龙头铛

　　遇真宫

　　唐皇礼果老汉帝延河公金门一遗步玄圃渺烟鸿冥冥三仹子轩圣慕其风使轺穷沧海灵岳虚瑶宫青鸟竟不来鼎湖恨何穷

　　玉虚岩

　　九渡越清涧七盘转层厓高树落余雪阴壑青夏苔云龛举歩险风穴流音哀方隅问屡眩昏旦候莫谐路尽益岑寂俗驾何因来

　　题玉虚岩四句

　　苍云抉肤碧玊琢肋真宰运斤成此仙宅

　　紫霄太子岩

　　王子炼神鼎乃逃高岩居金银结真气天人传玊书磨针悟志苦揷梅知化殊千乗虽云贵九霄乐有余长令电露子怅望龙鸾车

　　南岩雷神洞

　　雷神栖何所岩洞深杳冥幽林蔽日影寒涧余龙腥经年尚留雪当午仍见星石竒出变相境胜通神灵谲怪山海事流传信前经

　　五龙宫

　　日出雪仍积林深路不分行过千涧道来谒五龙君仙人余故宅玊简空灵文对此烟雾窟徒然惭垢氛

　　五龙隠仙岩

　　寻真极玄览访古穷荒遐载凌青虚界遥扣洪厓家徃古列仙人悉此炼丹砂经台照白日石洞空桃花何时遂辟谷潄齿来飡霞

　　登天柱峯次路北村院长旧韵

　　天柱峯高白日晴华嵩相对最分明扶桑倒射东溟影银汉平流上界声空里金宫陈帝座云边铁锁度人行不缘旌节巡方岳孤负尘埃过此生

　　进士蒋君养孚会余天柱峯下授宗伯公移

　　仙山高处幸逢君缥缈宫袍五色云身到峰头金殿里手持天上紫泥文诗成似有神灵助境胜休传俗客闻好取姓名深篆刻长令岩壑借清芬

　　赠蒋佥宪芝赴云南

　　爱言干将器利刃能吹毛武昌盘错地断割手不劳尽令十万家同口兴歌谣我持行台政舒惨赖所操岂唯逭罪咎实已弘甄陶每思四域内安得皆君曹如古元道州独重工部褒天官论嘉绩奏授獬豸袍乃不奠三楚复秉滇南旄逺人何足平早愿归中朝别我郧襄野征言意忉忉行囊无所赠独解王祥刀

　　郧洲晓发时已膺司寇之命二首

　　解缆郧洲雾开窓汉水清乱山舒野望急浪快归程摇落岁华晩驰驱使绩成东风何日至弭棹石头城
　　天青江雾重霜白石林疎官满抛公事情闲悦道书试论麟节贵何似鹿门居再过襄阳去羞逢龎老锄

　　郧江张帆

　　两崕倚列障一水中逶迤挂帆沿流行日影互迁移石濑扬飞湍风潭蹙文漪瞬息踰百里长年岂知疲导舸角鸣乐悠悠转朱旗游目恬野趣浩荡忘前期

　　登岘首

　　岘首瞰长江高深属遥睇两仪拓雄观况值风日霁水浅别洲渚林寒出松桂旷然洽今欢遑以悼先逝羊公经世人兴懐局千岁立徳竟长冺长闻泣遗惠

　　同路中丞登鹿门山颠

　　维舟访嘉隠凌崄跻峻巅逺水浮白日迭岭霾苍烟龎公去已久讵识躬耕田何功勒锺鼎卒使高名传赫赫刘荆州遗安让其贤此道今岂有流尘暗弓旃

　　望隆中山

　　云山如龙蟠紫气腾晴空缅想诸葛贤引领望隆中间气产王佐弱冠称英雄白水真帝子三顾屈其躬摧曹发妙略复汉悬精忠大业虽不就兵圗传无穷君聴三峡水哀响流长风

　　渡襄江懐孟浩然

　　孟公本逺俗垂钓汉江水雅志岂在鱼玩弄云烟美沉浸颜谢场唐风美新制右丞虚荐言工部实知己飘飘鹿门游何心慕金紫

　　宜城冬至

　　去年冬至攸城雨今岁宜城晓日辉暮景两年愁作客故山千里幸言归莺花入梦撩春兴儿女承欢动舞衣北阙简书恩似海老翁非欲羡轻肥

　　至日徃荆州一带视水利

　　葭管阳生日天门诏下年未能辞簿领何敢厌山川禹凿功非旧民饥食最先荆州喉舌地抚字赖多贤

　　荆州明月楼

　　楼中望明月清光白如昼寒江回逺天冥鸿掠高宿对之逸兴飞翻然振长袖岂无一樽酒良友不可遘缅懐庾征南风流絶前后

　　曲江楼

　　曲江黄阁老滞此天南州直道既为衅谗巧亦易投载歌铄金诗明夷多隠忧贤哲通塞地天运非人谋唯余楼前水佳名永同流

　　仲宣楼

　　公子跌宕士作赋窥才雄刘表不解用遗之归曹公君看大厦就得无资众工慷慨从军作亦足扬魏风登楼想高韵木落寒山空

　　凭几集续编巻一

　　●钦定四库全书

　　凭几集续编巻二

　　（明）顾璘 撰

　　○杂文

　　登天柱峰谒玄帝金殿赋

　　吁嗟高哉瞻望弗及矣攀援跻陟惫莫为力矣一重一峰路不可穷一峰一天上乃穹窿勾云结雾构接聮通容足之外悉为虚空乃若根蟠楚蜀势抗华嵩奠北极之玄武卑南天之祝融沧海一勺扶摇上风俯视庐霍坡陀迷蒙抑何如其雄哉唯我文皇之御宇内宅中圗大向离中华谓此神君宜镇幽遐非高弗位非虚弗家秩望妥灵测圭崇厓削危标而成砥开紫极以布基列万冶以镕金范法宫而建仪仡仡兵将蓄猛山立文蛇大龟蟠纠胁息扬光吐辉闪皪耀熠日月经之诡道相歴雷车电鞭来徃辟易故万神詟其威灵四方希其响肹也璘尘质凡垢忝分符节云和日明来礼嶻嶪踰襄度谷靡步非陟天门沉沉千盘万级铁锁仰攀布绊前拽望之愈遥足重气结载奋载憩乃至其极望长安而莫覩魂怵惕以长征览九州岛之浩荡感王道之平平于是敛袵肃容再拜陈谢意惬形舒翩然而下

　　游太和山前记

　　曩昔闻客谈太和山高且竒宫观伟丽皆天下所无有窃疑未信嘉靖戊戌冬余以台务巡方至襄乃谋观其胜十月二日出襄阳信宿于谷城界山道中见冈阜迤逦相属人曰此即山麓也盖相去二百里已然矣四日入山将至遇真宫则童冠羽人数十提香鸣乐持旛斾来导悠悠然度灌木溪桥之间恍陟仙界自是凡过一宫观皆然是日宿玊虚五日晓循涧道徃寻玊虚岩凡三里始至径险石益竒灵草异木青葱不类人境平时人所不至也宿紫霄六日乃登天柱峰谒真武君金殿歴路门者四皆金榜石蹬曲折不可计旁皆有石栏铁锁人攀援以升或惫则引布推挽凡数十憩乃跻其巅平台设真君殿殿可三咫许冶铜为质鋈以黄金栋柱门屏题甍并具其像与四天兵皆铜精工踰土木非竭天下之力不可作诚尽胜矣哉其上四望莽苍凡山皆下莫见唯北见华山隠隠耳拜礼赞叹徘徊良久始下入南岩石壁无古人题识唯今少傅夏公大书福寿康宁四字殊雄伟其雷神洞舍身嵓皆险峭可骇初七日问山北僻道访五龙宫景甚幽邃涧泉清泠可聴时从高厓低缘涧道不啻千仞如飞鸟翩然下青壁爱且悚惕荒茅密竹闻徃时多虎今人盛亦不见也苍杉参天有大十围许者时成林亦他山所无间访岩居道士问呴嘘吐纳之方颇指锺吕孙陈诸仙人居处相示使古无仙则已有则不居于斯安徃哉八日仍抵玊虚得故人司法陈羽伯自南阳至乃共再宿而别入均州游净乐宫至紫霄亭云是真君诞所或有之云山游凡五日歴宫九皆絶工丽坚壮而南岩五龙多石为幽观凡十一多居岩阿仁威观前有白石特竒余题曰玊麟榔梅旧木已无今乃后植者庙凡三因事而作无幽槩嵓名者五玊虚太子隠仙尤竒涧不可数九度磨针特名重真君也凡宫殿皆拟天庭帝座之崇严虽行寮寄寓皆费中人百家之产莫状其胜志云聚南五省之财用人二十一万不知作之若干岁信有之乎按真君其书所传本清修得道士也其后乃有大威力所显于宋元及圣朝如此唯我文皇大圣首物垂训作事为天下法非真君有大功于国大惠于民报典奉祠乌能臻是哉遽未可考若客谈则固叹其未尽矣

　　游太岳后记

　　夫险易者地之理也幽明者物之情也广大尊崇皆易也而人道宜之故曰明竒峭险邃皆幽也而鬼道宜之故曰幽地形殊类物用相成莫知其然而不能不然此则天之道也天且不违况于人乎况于鬼神乎今夫君王侯伯之居必大都广土日月所照人物萃之否则舟车难通政教难达人道斯妨矣神灵仙真之栖必深岩幽林云雾所积怪妖凭之否则精气莫潜变幻莫作鬼道斯诎矣由此言之两间之内凡山川之幽险为仙佛依不为吾人有断断明矣夫五岳天下之名山也其神坛壝恒居坦明之地其幽乃有异类托之故曰五岳视三公不其然哉今吾游太岳观灵峰峭壁空岩阴谷信天下之絶竒矣然止于仙鬼所附清虚所修无礼乐政治之用以达诸人事卒归阴道已矣将希诸聚落井邑且不可得敢望大都广土类邪易则大险则小固天道之不可易也客有闻而作者曰岂唯山哉高明洞达大人之度也斯贤圣同域矣卑塞险暗小人之趣也斯鬼蜮同流矣请以子相山之道相人可乎对曰吾乌能达于是其理或然因书为后记

　　王履吉集序

　　呜呼观今滃然云兴灿然星耀岂不有羡于当世之士哉然性缘情汩志以习乖考之温仁成徳固已鲜俦矣姑畧言之自视有余者骄视人有余者妬骄妬所终败于人国乌用士为也得夭犹幸若吾友王履吉氏遹发乡国早闻四方龙凤为章山海为藴不谓有余既甚者乎然逡巡若处女俯诎若蒙士自余所覩未尝失色于人及其遇一善觌一才若饥渴之于饮食不厌不止故年殆强仕而海内胜流什五齿交矣乃抱疴长终玊毁牖下呜呼恸乎人皆曰履吉之才不可再得也余独曰履吉之徳不可再得也盖伤人国焉其兄太常履约氏刻其诗余得而论曰古体五言沉郁有色可愤可乐盖类曹植鲍照七言跌宕浏丽号幽吹而霭春云盖类杜甫岑参近体亦步骤杜岑而自摅神情殆与盛唐诸家相雄长可谓诗人也已特非其致也所取于履吉者非以此

　　重刻刘芦泉集序

　　余自弘治丙辰举进士观政戸部获与二泉邵公国贤空同李君献吉芦泉刘君用熈友未几余谢病归用熈意古寡徒遂絶问遗然余甚爱其诗藏其数篇以为有杜法时献吉名尚未盛后用熈入吏部守京口谢归益闻其著书不逐世好竟汩没长徃矣呜呼孰谓斯人而止斯任哉今年来莅楚台访其子乡进士箐得所著易礼诸传疏遂授诸属刻之其诗文尝刻于元山席公板恶且漫因为再刻以传夫国朝之文本取醇厚为体其敝也朴弘治间诸君饬以文藻盛矣所贵混沌犹存可也然华不已则实日伤雕不已则本日削不几于日凿一窍已乎吾用是益贵芦泉之文观其与毛公书之论诗思斋序之论文岂无力以进斯技盖本志止于此请读所赠唐文载序云云其要诸后来者如何哉世毋浅乎芦泉也

　　损鉴序

　　易损之大象曰君子以惩忿窒欲呜呼身所当损止此乎俛而思之忿胜气也凡意弗平皆属之忿固不可胜计矣欲邪志也凡意有爱皆属之欲固不可胜计矣君子苟志于克己复礼之功以希静虚动直之域其视外物之所交内念之所作孰非忿欲之类当损乎用是益知方寸之多扰矣璘不肖窃亦勤志于此损而复有有而复损犹未已焉故于观书之余取古人之言资于损者集之一编题曰损鉴盖反复诵味以自照焉有涉二氏之教者并录不弃缘二氏以虚为宗于损为近譬之乌喙赤戟取其攻病姑畧其性味也先正东坡苏子尤洞斯趣今采其语居多

　　题郭杏东作双崖疏藁序后

　　嘉靖丁酉八月十九夜翰林学士仪封杏东郭公卒于京师是夕为兵部侍郎双厓樊公作云中疏藁序成朗诵数过就枕而逝今读其文明整慷慨气贯金石不应倐忽殒灭也人人疑之璘则曰死生之际明者或亦先觉故好言其平生至于乱与不乱则君子之所养固与人殊也曽子曰人之将死其言也善言反本也夫双厓保云中之事发乎忠义天下所共仰杏东道同轨心同归欲为文传之此岂寻常然诺之比乎方即化归真之际援笔属词精诚之所感发鬼神之所开启有莫知其所以然而然者要之其人与事炯然于心素定矣气安得乱之乎昔人有絶命辞遗令等文皆成于临终之顷彼非人而杰者尚然况君子乎璘于是见杏东所养之固而叹双厓忠义感人之深也乱不乱无足疑

　　文端序

　　文始于六经正学也其大壊乃有六朝绮丽之体衰宋琐弱之习比见楚学诸生为文率务奥竒而不知适入于壊尝教之读西汉书矣惧其学之无本信之不笃也至荆学乃命教授杨竒逢取易传尚书礼记各数篇以为准的次四书长篇始及于西汉其究至程朱诸先生文而止抄为一编付李守士翱刻之用布于诸郡学宫题曰文端端始也正也引其始以归于正将不由是乎俟其自得必知取全书优而游之以臻大成庶几为天下之正学道固在其中矣若夫文选文苑诸书正词人雕虫之小技吾方悔其少习乃所愿诸生勿蹈吾后也

　　明故山西行太仆寺卿石亭陈先生墓志铭

　　先生吾南都文人也颖异蚤见躯不甚长神采朗秀眸子可照少好苏氏之学笔势澜溢人谓其类东坡亦自号曰小坡中岁再变其格诗宗盛唐文出入史汉归于简古晩益好著述浸淫理奥不以绮丽竞能厥趣逺哉璘自登第后相结为文友倾心四十余年切契许日益胶固真如兄弟骨肉顷年先生以山西行太仆卿璘以浙江布政使各请老居山中与诸耆旧大夫修净社甚欢丁酉璘召起为副都御史抚楚与先生别殊怏怏戊戌秋忽以讣闻实卒于六月二十六日璘哭之恸其子时万等致礼部主事许子谷状来请为墓铭呜呼吾与先生交期止此邪乃又不获执手永诀痛矣夫天道负人每如此也恨恨何有穷日乃志曰先生名沂姓陈氏初字宗鲁后改鲁南号石亭居士本宋丞相秀国公升之之裔曰泽以言青苖谪四明为靳人曰珤国朝以医征入太医院始家南都其详载长沙公传中长沙公讳钢称迟宜子即先生父初为黔阳令再擢长沙通判皆有遗爱祀于土母金安人以成化己丑七月二日迟宜公先梦释氏奉明珠入室旦生公五岁能属对八岁能摹古人画十岁能诗十二岁能举业率竒拔惊动长者总角着孔墨辩赤宝山赋诸文传诵人口自是行谊文学日益隆茂辛酉始举乡试暨丁丑始举进士虽久处韦布时名烨然出人上阁老野亭刘公太宰白岩乔公少宰柴墟储公宦南都时皆海内具瞻乡定山庄先生负学行高望皆引为忘年友既仕改翰林院庶吉士除编修与修武宗实录推内馆教书癸未礼部聘同考官甲申与编修邹守益等及与修譔杨慎再论大礼实录成进侍讲赐白金文绮随充经筵讲官譔讲章善寓讽劝上问宰臣知其名丙戌授册封楚王踰年出为江西布政司叅议先生素抱经济乐于惠民于是备设科条以杜奸完赋同官惊服进山东左叅政按沂莒滕费诸郡邑察其灾荒发官帑市牛百余头给民垦艺且寛其税朞年皆熟又为蠲除种马薪木运布诸征民获苏息尝至巨野察有盗将发调卒袭捕散之即言于中丞职兵者不谓然已而盗竟破县去众许其略尝遇执政于徳劳之曰先生久外将召矣对曰齐民困甚茍行吾疏胜受徳意大忤吏部举河南福建布政司皆不迁遂改山西行太仆卿再上疏请老归筑遂初斋于家园杜门著书絶意世事乃今天不爱贤遽尔见夺苍生已矣又如乡国何哉先生孝友忠信出于天性事二亲死生情文备极人所难及素廉于财长沙公没后营弟妹婚姻贷以备礼及贵周恤南都与四明族属徃徃曲殚心力尝有大臣后流落不能归葬必圗为之所居京凡乡闾人急难匍匐拯之唯恐后盖平生举事造念率归忠厚固不可以数计也所著书有皇明翰林志金陵圗考金陵世纪畜徳录诲似录花岩志游名山录晤言诗谈总若干巻诗文拘虚集若干巻又金陵志山东通志南畿总志皆出笔削状谓其清修厚徳文藻惠政合而归之有道仁人吾乡称为实録初配杨继马妇徳并茂马尤能文赠封皆淑人子男四伯时万乡进士仲时亿叔时兆皆才哲方向进季时（阙）尚幼孙男几女几其兴盖日炽云卜己亥（阙）月（阙）日合窆于杨淑人之墓墓在岔山祖茔兆内铭曰文以章物唯道是则发藻于才立本于徳小儒偏长下乃剽窃于唯先生秉徳自天企彼四科庶几闵颜乃述乃作是谓善言达诸大业仅试旬宣乗云御风言返天门有遗在壤瘗玊彼岔赫赫其光烛于九原匹躬斯已百代攸闻

　　前吏部侍郎燕泉先生何公墓碑

　　嘉靖甲申国家用今少傅张公孚敬等言更议大礼固一代典则内阁杨公廷和等各持论不合时二家附和者甚众非必自能深考极论以折衷礼制甚者懐观望圗以国为玩唯吏部侍郎何公孟春前后三上疏劝从初议辞意明恳实由其衷间得张或问十三条即夕具疏辨析尤尽复偕百官伏阙以请且号泣于廷岂蹇蹇匪躬勿欺而犯者耶上怒夺俸一月调南京工部旋引疾归及明伦大典成诏削籍所谓求仁得仁又何怨也天下愈重其望夫君子之事君也有所见于道则言之不隠有所得于道则行之不挠曰吾求忠国家利生民以无负所学而已穷达祸福有天命存吾何虑乎哉斯道也圣贤之所共由而世俗之所不及知也呜呼何公真君子哉既没之三年璘以职事观风于郴拜其墓未有碑衋然伤之曰古者高行士皆有碑况公大卿邪属其子仲方为碑璘乃叙曰公字子元先世庐陵人迁于广元有为都统镇郴桂者因家郴至公曾祖义坚为合州同知后贵矣祖俊云南按察佥事父说刑部郎中以公贵俱赠通议大夫吏部右侍郎祖母廖继李母李俱赠淑人公少颖异称竒童长游李文正公之门文正尝称曰子当表吾楚登弘治癸丑进士第任兵部主事贠外郎郎中大司马马端肃公刘忠简公大见器重曹无滞政尝使山陜清马政条目毕举还上五事并劾抚臣不职朝论韪之为河南叅政称仁明擢太仆少卿究极马政利害兵部着为例武宗朝尝欲取马价他用公力言不可竟止晋正卿拜都察院右副都御史巡抚云南多所兴革详见抚滇条约讨十八寨叛夷立永昌府増五长官司五守御所岁増赋若干石升俸荫子皆辞不受召为南京兵部右侍郎寻改吏部以引拔人才为己任与乔太宰宇林司寇俊彭司马泽汪少宰俊同心谋议时望治平焉天性至孝父卒扶榇舟还遇飘风人各奔免公誓与榇存亡独守不去竟全母病痿不能言公色养必得其心尝扶母避寇临急弃椟以脱母比还则椟犹在人以为神庇公神充于貌临事敢言人信其刚直然仁厚俭约着长者风博访师友虽歴数兵法皆精其学诗文少骋荘骚后一归于义理所著书有余冬序录六十五巻闲日分义百巻皆讨论今古叅订是非为学士矜式政事所纪则又有抚滇条约军中耳学平夷录备荒书恤刑书奏议藳通数十巻注孔子家语陶靖节集易疑初筮西涯拟古乐府行于世所居有泉以燕来去时消长故学者称燕泉先生子二长仲方已举于乡有节操次仲平方力学向上公以丙申年五月一日卒春秋六十有三塟永寕乡祖墓兆内尝语方曰吾于忠孝大节幸无失虽以士礼塟宻迩先墓奚憾哉璘为赞曰烈烈何公气贯日星靡言不直矧切国经白刃可蹈朱绂何荣于道无枉生顺没寕孝徳唯风学泽唯海鼓之润之百世攸在前作有基后述无改乃复乃昌竚焉斯待

　　祭陈石亭文

　　维年月日具官某谨致香帛牲醴于南都命子屿敬祭于山西行太仆寺卿契兄石亭陈先生之灵曰兄生吾国文如丽锦行如美玉徳如庆云量如虚谷盖四海之特见非一方之可局璘何人斯敢与追逐所幸年随雁行而生得以志同切磋以老故尔长资丽泽获偕终好穷通出处无替毫眊忽四十余年同臻于苍皓矣虽司马之于纯夫每许以异姓骨肉而东野之望昌黎实效矉以贻笑也璘昨适楚别兄甚强唯衰晩之暌违各衷臆之陨伤岂浃岁之不觌遂永隔于幽明令子来告将卜永藏属以不朽志在玄堂泪尽于辞实摧肺肠薄奠附陈物岂馨香惟兄昭格无间存亡

　　启桂洲公论显陵形胜书

　　比拜手教感切至深念公上应顾问赞万机下酬四方咨启神用固无停乃复念鄙人如此邪何云希阔耳不敢望不敢望璘辄有献顷者奉命告谢纯徳山得纵观我献皇陵寝之盛其山东自京山中盘诸大山发脉而来再起于聊屈蜿蜒而西屏聨障迭至今纯徳山而止乃干龙之尽处以其过北更无山前界汉江是以知之所谓界水而止亦曰势如万马从天而下也或言主山太小两沙太直其理殊未切凡言主山非指塟地之山乃泝其龙脉所起之处正不贵其逼近如中盘五泉聊屈等山皆崔巍秀拔接于百里数十里之间何谓小乎楚地山多正嫌其偪仄阨塞而难于寛广此地自陵山以北龎厚寛舒四望千里俨有京都之象光岳所聚非偶然也两沙为修筑墙宇欲成制度稍去坡陀今望若直然大势则青龙回而作岸极得环抱何可谓直乎其南五泉之野古有曰天子墓在今俗呼天子冈旧志载其灵变盖异兆也古者天子所兴之地必有符谶物象之祥岂可不信乎璘又谓天下之地各有极贵之处今都城与天寿山诸陵据燕冀督亢之胜不俟言矣古称芒砀有天子气则我高祖奋起又祖陵据为宅兆金陵曰龙蟠虎踞真帝王都高祖既定鼎于此又为鼎湖升遐之区杭州曰龙飞凤舞至于临安我太皇邵太后适出其地锺灵之所固已凑合于皇家矣今荆郢之间亦海内一大都会自春秋楚庄称霸以来代有窃据而偏安者亦其地气素贵也国朝郢梁祚薄而不能承乃大发于圣宗自献皇埋玉以来我主上当阳御极圣躬康强皇嗣迭降景福嘉祥可谓极天下之美善无加矣仄闻道路之言云皇上孝思诚切若有迁陵之议璘逺臣疎贱不敢与闻欲言中止者屡矣窃比富贵之家塟地得吉尚不敢轻动况万年之宗社乎左右乃国之亲臣位在辅佐不可不极言虽少违主上之孝而实臣子之至忠也且商周迁都未闻迁陵况我高祖不迁祖陵太宗不迁孝陵此数圣人必有深意不可不慎无俟后日稍有虑悔噬脐难及昨镇守张太监谒显陵至省见璘亦曰美哉陵山之盛长陵可以颉颃诸陵皆不能比渠乃内臣熟见国家规模其言亦如此可以占人心之同今诸臣不敢言者恐未见之耳若再奉此议执事宜请遣大臣稍知堪舆学者来此遍观熟视庶知璘言不妄不胜拳拳及此幸勿以为愚也

　　启介溪公

　　吏还辱示贺二相新第诗语格精严正燕许的派海内风雅当为一变若诸硬语麄气强附杜门墙者乌可云被金石哉禅宗必正法眼方具大知识难与众人言也尊仰尊仰兹上拙疏为九峯司徒公请谥前辈典刑安可缺此谅门下必有处不敢多言显陵祭祀仪注既以谨礼亦以省财此方民力竭矣伏乞照察秋暑方阑瞻望遐邈万万为天下加爱是愿

　　启浚川公

　　吏还辱示新得二目思深义精益仰晩节研究之力周公所谓继日待旦者想皆此类也尊官大人任天下之重皆能力此以为权衡之本何患泛应之不当哉宗社所頼钦仰钦仰近得苏州所刻有涯集冲夷爽朗絶类其人孰谓言不可知人大抵艺文苟涉其界不须深求亦占精力若君采近来著作尽去从前脂泽似为得之空同后渠之诗文璘嫌其老而益工不知此义是否或贱性偏着耳望有以示教高子业集附览可惜此人夭去临政处世甚觉寛阔今不得已重其遗文其实非所重耳难尽难尽秋暑方阑万万为国加爱是愿

　　与吕泾野

　　久不奉问多罪时于过客承道履安胜为慰近浚川书至示仆中庸喜怒哀乐一节谓未发之中已发之和皆由君子存养省察乃始有之非谓人皆然也璘窃以为不然盖此节正子思明率性之道不可离之意专言凡人性情皆具道之体用未有不中不和者也唯君子存养省察驯致圣域乃有位育之效其存而不中发不中节者皆众人私欲之害非道之本然如此则前后发明义始完足而于道无病若如浚川之论则人必由学乃能仁义亦成何义哉此于学甚切万万因便教示以定取舍幸甚

　　寄后渠

　　邮使还得奉手书甚慰久絶同心之言奚翅如兰把玩不忍释公果悔嗜酒攻文之癖则万年之庆然结习极难除恐见猎复动耳如何如何文序诠古人之文死者自当心服璘精神衰耗祗见此道非用力可尽所谓得之于心应之于手虽陈言然至理实不出此譬之圣人之道动容周旋中礼者安有点检其间必至耳顺从心乃神化之域也作者其始病于有意其终病于有迹自曹丕立意为宗一言启六代雕镂无穷之祸孟子曰始作俑者其无后乎五经四子姑勿论歴代文人吾所深服者屈原庄生荀况贾谊太史公其人皆直吐胷次无所钻研粉藻于笔墨溪径故文词明直意味深永可续诸经传视左传国语犹夷惠也其后韩愈氏独得其宗当观其原道诸作为的若进学解诸文必其少作未可论定宋欧王苏氏父子所见甚确老苏得矣王伤刻欧苏伤易乃其天性使然犹师啇之过不及不可深病也六朝之非不俟更谈若扬雄王通与栁宗元诸君皆见其末未见其本栁氏晩年觉之故栁永之作极可诵惜乎不久而遽没也诗则风雅之后唯汉十九首及建安得其传两晋若阮陆左郭靖节诸公犹有存者可怪宋谢氏一出倡为刻画凿死混沌即他日西昆之义山学者靡然从之而末流遂至陈隋之靡丽古风尽灭可为痛哭至唐陈李崛起苏州继之真可谓大雅工部及王岑诸公格律雄健当孟氏泰山之岩岩谓非圣人之徒哉高氏品彚槩题李杜曰大家而别于正宗未尽是也仆衰矣无力供簿书矣得遂赠典后将请归去计与足下相对无时因贵乡马司谏便辄奉此书望赐教订以代面谈余唯加爱是愿

　　书甘泉赠路北村文后

　　诵甘泉东西南北皆可至道之论惘然若失然则杨朱之泣岐真异端邪而后世翕然许之何也它日至南都相见甘泉当与细究之

　　跋王阳明与路北村书巻

　　阳明尝与余讲学力主行即是知之说其言具载其传习录余以为偶出竒论耳今观与北村书取子路何必读书然后为学之言乃知其学亦不必专信孔氏也此其独徃之勇何必驰险冦虏降王类邪

　　左警辞

　　言行拟之古人则徳进功名付之天命则心闲报应念及子孙则事平受享虑及疾病则用俭

　　右警辞

　　好辩以招尤不若讱黙以怡性广交以延誉不若索居以自全厚费以多营不若省事以守俭呈能以诲妬不若韬精以示拙

　　凭几集续编巻二

　　●钦定四库全书

　　息园存稿诗巻一

　　（明）顾璘 撰

　　○赋

　　述征赋

　　嘉靖元载天子册皇后于中宫朝仪载辟坤徳斯贞帝宗乃昌万方胥庆臣璘列职东藩与观察臣廷用祇奉懿典以朝京师际大礼之光荣欣斯役之有适自惭謭陋敢效赓扬而躬逢盛典欣忭之私有不能已于言者乃各作赋以摅义展怀焉若履险乐平倦勤图逸则衰臣之私衷故见诸卒章云尔
　　睠龙徳之玄穆兮衍皇胤之蝉聨释屏翰而履紫微兮维义钧而卜贤恢明烈以丕承兮踵遐轨于周宣赫于变于既期兮畅声灵乎八埏缅内则之正位兮亶王化之斯由咏关雎之风始兮曰窈窕之好仇虞令徳之不易兮厪寤寐之殷忧俔天妹于魏墟兮协任姒之徽柔仰乾坤之合德兮储万国之嘉福绍宗承于罔极兮溥臣工之欢祝顾薄质之靡靡兮叨东藩之下牧修大礼以奉职兮抑何惮于匍匐曰献岁以扬舲兮遂厯览乎故吴慨艅艎之漂没兮哂夫差之左图槚欝挺于国门兮哀莫返夫伍胥虽范蠡之逺害兮终货殖于陶朱越大江之天堑兮山崖崄巇以中峙割南北以界分兮壮地险而争利吴蜀日寻于戈鋋兮五胡扰而未既茍厥德之弗修兮胡金汤之足恃渉海陵与淮壖兮禹书固卑厥壌覩今兹之庻富兮乃究夫地利之升降信戮力而卒禽兮舒守道而出相夫既弗谌于文武兮兹西都之日丧徐方膴膴其疆理兮引黄河之洪流王偃么而兴峙兮速周穆之见囚悲重瞳之暴戾兮冀裂鼎于鸿沟天道错辅于善人兮奚介心于恩雠邈泰山之不可登兮指曲阜曰圣里俨金石之遗声兮若洋洋其盈耳将担簦以裹粮兮从诸生以观礼六艺殽乱而莫征兮愿折衷于夫子厯平原之故郡兮吊尚书之精忠■〈立乞〉孤城以扞河北兮回突骑于奔风遡易水以适燕兮壮士嘘气兮犹成虹岂剑术之或踈兮怅雄图之不终穷潞渚而登涂兮肃四鸾之锵锵望阊阖以祗入兮灵宫矗其云翔呜委佩以便旋兮缀鹓鹭之末行捧玊函以跽进兮觐咫尺之龙光腼微忱之不足呈兮荷纶言之下逮沾既醉之恩釂兮如湛露之汪濊瞻商邑之翼翼兮森旧章之具在集咎夔以德辅兮颂天保于昭代乱曰天清地醇兮范我形蠖屈跧伏兮壮乃行驰骛道路兮辙靡停老服斯役兮王化成两疏宦逹兮去国城马生薄游兮全令名造化啬施兮谁与并舍动即静兮庶娱我生

　　楚颂亭赋

　　黄门史君从道种橘后园亭其中名曰楚颂上泝骚人之怀下终苏子之乐意亦广矣南都顾璘乃掞而赋之其辞曰
　　粤后土之磅礴兮遗偏美于东南衍泽壤之膏沃兮发羣植之茂繁唯四气有所私兮羌独杀其隆寒日月交以煦育兮雨露下以沾涵阳离宛其蒸蒸兮固物性之所安有嘉木之秀出兮后皇名之曰橘既受性之芳馨兮又秉志之专一乗青春以敷荣兮殆杪秋而成实烂黄章以外文兮内实含乎精白森剡棘以颕利兮示刚以为卫也不顺迁而茍生兮宁从枳吾不悔也充包实以致贡兮将以报吾所生也备五药以利用兮匪自伐以干名也唯嘉木之备此众美兮固后祗之攸珍丰隆庇其枝叶兮玄武守其灵根鳯皇下啄其蠧兮麒麟择荫而来驯茍非灵仙之与幽逸兮夫孰得而长新唯灵均之抗行兮乃宻契于南楚愿寄情而申颂兮节交固而心苦牵菌桂以俪美兮缀椒兰以为伍植尧舜之明廷兮艺夷齐之芳圃唯盛善之得善兮髙名抗而不下嗟末俗之瞶瞶兮彻醇■〈施，酉代方〉而漓之登菉葹而要萧艾兮桃李黙而成蹊摈芳洁而好秽兮咸色艳之从嬉岂予性之澹泊兮固知者之益希嗟海南之迁臣兮绍灵均以自涓指阳羡而问舍兮既与予而成言慨美要之多败兮情耿耿而莫宣飘风逝而迹灭兮眇虚名之耳传旷宇宙之寥廓兮俟成败之有期亦孰知灵均之同志兮阅今兹而得之唯金渊之奥区兮实美人之所降灵昭融以内辩兮外沈抑而忧章琢良珵以充佩兮畏行声之逺扬研精义以正行兮蹈规武于先良鳯鸟之具文兮岂岩穴之曀藏排金扉而入瑶室兮思谔谔以展忠也处雌伏而独昻兮众方恶其雄也豺虎跳梁于中林兮取所憎以实爪牙鴈衔莽以髙举兮固知避乎网罗望故乡而遄征兮返初服以为华岂富贵之不可乐兮视性命其孰多欲娱心而扬志兮信莫美于众芳矧嘉橘之异秀兮非百卉之能方泛洞庭以致之兮又南踰乎荆湘萃嘉植而列树兮纷蓊欝而纵横饰栏槛以増观兮日偃蹇乎林薄览芳菲以永慰兮羌独美其后落心隐忍其有托兮岂时俗之所知世流从以多变兮又孰若兹芳之能祗掇遗实以三缄兮固将贻乎逺人恐中道之多故兮又物微而招嗔思蹇产而内遏兮仰矌阆而莫陈卒怀美以狷处兮用申娱于所珍重曰物失时而无当兮吾既获情于前修道不可以众说兮姑容与而独游睇兹壤以托足兮又何吾生之足忧

　　宜禄堂赋

　　夫自楝宇以来至于轮奂之代堂观之盛极矣宣辅神明囿养德艺咸资厥用匪徒肆安云尔稽古春秋贤哲之令式或辟埜表逸或树槐兆兴莫不事以号彰地由人胜虽显晦殊致其要同轨焉淮南朱先生履道用宾三令巨邑上德缓刑遹昭休闻继轸读礼之戚遂尚挂冠之志长子应登握兰省局仲子应辰给廪学官褎然竞爽实丰鼎养乃有栖息之堂号曰宜禄揆德考言厥旨懿哉大易曰积善之家必有余庆雅颂之报德恒祈爵禄子孙之昌若斯堂者可谓事绍前美名应典义者矣东吴顾璘窃辱游从之末未展诵祷之愿爰因诞庆乃遥赋焉赋曰
　　唯兹堂之闳启乃明哲之攸居据吴楚之名会应斗牛之奥区究瓌材以搃萃纷磊砢其相扶桂栋棼紏以揭孽杏梁偃蹇而横舒欝穹窿以静穆豁显敞而通虚凖奢俭以合度咸协正于垂输观其面衢背市趋阳舍阴风气匝合日月代临飞梁屹其相翼回川缭以浤深居鳞次以骈列实义里而儒林于外则有嘉树交植丛筱萦回盘欝冬桧敷披夏槐璚蘂当庭芍药翻阶扬荣布荫异色同荄栏楯掩翳纡直迭见歩櫩重回物采殊变周隅靡广日不穷盻发志怡神居者忘倦其中则屏风藻缋垩壁含光刻方连络玲珑夜明帘薄重匝内不见阳隆冬煦燠盛夏清凉备物有容分陈按方左图右书充溢两厢亦有琴瑟间设于旁沉沉肃肃煜煜煌煌盖埃堨所不近而幽贞之宜藏者焉唯夫先生解组而居之也释喧嚣之烦虑澹清虚之冲襟泝玄风于邃古骋逸驾于来今悼湘累之徒化慕柴桑之可钦恻行道之多露宁闭门以陆沈于是敛尘容修静理整员帻纳方履褒衣半结兰佩双委延蒙庄之隐流究老氏之玄旨或弹琴以永歌或选辞而遐诣或据梧以坐忘或玩芳以徙倚虽偃仰于一区固神游于万里穷四序以愉乐盖不可以殚纪至若玄冬将半潜阳始萌霜融日出天朗云澄乃届初度百体和平则有龎眉故老峩冠友生威仪且闲三揖而升宾筵既秩寿斚徐行酌金茎之灵液诵大雅之遗声殆既醉以宴息觉神超而体轻于时伯子驰函献赋仲氏雍雍奉履于户覩孙子之绳绳乐兄弟之无故垂正则于有家蠲羣忧于内顾睇重楹以舒颜履中庭而安歩调醇气以长存同斯堂而永固引百禄乎蟺延庶嘉名之无负

　　送逺赋赠陈侍御琳赴谪所

　　出国门之莽苍兮渺长路之悠悠泝江潭以遄征兮将从役乎炎洲伐菌桂以为檝兮刳贞松而为舟驱湘渔以方之兮要尼父与之同浮获予心之所安兮虽颠隮其何悔茍调剂之中制兮啖荼堇以为美缅修名之有则兮非矫饰之可希指九皇以矢心兮百神下而察之冀皇路之无颇兮何顾乎予之中私遗绵力以它效兮奚芥蔕于崇卑嗟青春之凝冱兮属戒行而淫雨风披离而熛怒兮云触石而游宇潢潦滉瀁以弥望兮泥淖纵横而淤沮心一日而九驰兮车欲发而龃龉友生瞻望而野泣兮沥桂醑而留连青衿遮道而攀辕兮足顿地而呼天怀徳义之渗漉兮固去而不能舍也兰蕙逺而逾馨兮岂惜夫知者之寡也鳯皇跱乎丹邱兮余音嘹唳而振八极贤哲耿介而抗行兮四海尚其明式众増羡而侈美兮予独潜悲而于邑俾余躬之昭昭兮宁均戴乎白日乱曰桂棹夷犹越南荒兮■〈氵裔〉■〈氵裔〉江流经旧邦兮登甘献醇承北堂兮善以为宝乐何央兮抉幽展屈惠彼方兮皇鉴其昭道将昌兮鸿名骏烈允无疆兮

　　雪村赋

　　彭城之野有髙士焉隐居衡门履道抱艺厥声四闻乃有名逹之流款焉过存载瞻其庐榜曰雪村冬官大夫叹曰子诚吾徒也夫人孰不知春林之娱也阳气奋盈华叶纷敷条风煦日暖人体肤荡心冶游挈榼提壶乐而忘归与时俱徂子不慕此其志诚殊岂不谓夫朔风且阴上天雨雪飞璚积瑶髙下同白云龙削素吕梁氷立郊居閴寂车马断絶古木既僵修竹緑色冻鹿饥乌来就人食子于是时拥炉支膝稚子举觞老妻行炙哦诗写图逮夜未息俛仰古人宛其在席旁视俗子天壤悬隔髙士唯唯未出言说观化老人进曰浅哉大夫之言岂足论于髙明者哉夫雪以至洁为体善化为灵弗累于物乃全其清髙士之居彭城也抗志霞表善鉴物情稽偃王之委国厌膻德之丧精抚魋生之石椁悟朽骨之无成刘项之迹溘焉泯矣何异乎触蛮氏之争矧萧曹之与綘灌诚附骥尾而效苍蝇是以韫玉图史之林脱屣王侯之廷雪哉雪哉固将从其变化岂徒效其清冷邪髙士冁然而笑愕然而惊非有惠子孰知庄生于是虚白先生抗肘而上曰髙士之志受抑于大夫故快心于老人抑犹末也愿撤藩篱以扬道真唯天多恩何贵霜雪敛于不用乃归藏之泽唯地多方何贵邨野处于不争乃顺受之所多恩多方厥道乃张不用不争厥道乃凝可以养德可以养生庶曰皓首观子于成髙士再拜再谢然后二子豁然自释咸知雪村之所由名

　　鸣蛙赋

　　嗟余病之眩瞶閴虚馆而澄神何污池之湫隘聚羣蛙以为邻遭暑雨之淫溽鸣声沸其聒人増予怀之烦瞀竟长夜而逹晨尝观夫蛙之为状也蠕动沮泽化始科斗匪鳞匪介形质甚陋修胫何趋怒目何诟囊气于腹鼓声于口呱呱阁阁不中音奏羣喧众噪不辩谁某幽人掩耳覊旅疾首矧予卧病无所避走将垂饵以毙之又不足以充君豆少焉阴曀既澄皎日初出鸟鸣嘤嘤蛙声尽息予乃策杖临水倚嘉木而叹曰吁嗟万物随气陶镕音量异度莫可齐同干鹊何吉鸱枭何凶呜鴈何拙鹦鹉何工故唐虞受禅舜禹雍和汤武放伐伊吕攫拏七雄虎鬬颇牧横戈稷下滥说百氏諠哗大化斡以轩轾虽天地其奈何星何塞而灭景雷何侈而轰车彼众籁之噭啸一唯噫气之所加万化诚莫逃于天倪吾又何怪乎鸣蛙

　　诮沙燕赋

　　河朔之野川厓壁起有鸟曰沙燕穴居鷇化以陋见全厥类日伙人舟过惊则飞噪凭怒余与八厓子恶其骄也并作赋诮焉
　　嗤彼沙燕翾翾川湄不巢而穴托体何卑族类冗琐毛羽■〈衤离〉褷大不盈握弱靡自持象恧玊钗栖惴华榱祥乖玄卵贵失乌衣堁块堇户鼠壤资饥朗日弗照清风鲜吹童稚攸害蹂轹横施莫假矰缴矧乎罔罝呜呼是淫噪而杂处恶湿而居下者邪是獭以为鱼鸢以为鼠者邪是泥啄而风举者邪是旅羵羊以为厉薮者邪羽不饰旌旄肉不登鼎俎狡伏而恶寒躁动而附暑譬之人伦穿窬是伍请付之鬵釜

　　息园存稿诗巻一

　　●钦定四库全书

　　息园存稿诗巻二

　　（明）顾璘 撰

　　○乐府杂诗

　　将进酒

　　今日何日景媚辰良嘉客四五杂坐高堂主人罗广宴炮兔炙肥羊金壶注清酒放歌笑千场安能坐愁郁徒使须髪苍君不见阿房峥嵘高入天楚兵入关三月烟又不见柞宫桂馆通沧海茂陵孤坟竟何在不如刘伯伦杯行到手不肯停天地且以为席幕睨视贵介如螟蛉今日乐相乐急管交繁丝清歌声宛转华烛光参差对酒不痛饮孤负夭桃枝拔剑自起舞向君肝胆披黄金去还来国士难与期男儿堕地抱意气何用碌碌钱刀为

　　扶风豪士歌

　　蛟龙一勺水四海观滂沱举头笑凤皇空鸣岐山阿扶风贤士昻藏身中隠磊落之经纶时来仗策谒明主襟期直与夔龙亲世事悠悠不自保反复浮云变昏晓丈夫有志不得伸抱关老却夷门道君不见长沙贾傅称少年口吐礼乐翻云烟堂中綘灌一侧目枉杀吴公推毂贤又不见汉家旧日李将军百战孤军陷塞垣可怜狱吏揺空笔遂令妻子俱烦寃焚却头上冠且制芙蓉衣君看避矰鴈直入青冥飞鲁连竟蹈东海水夷齐独采西山薇生乏功名映麟阁何用失路长依依对君解却腰间剑归觅磻溪旧钓矶

　　伤歌行

　　青春欲去不可留白日欲落花含愁银鞍白马分明别故苑夫容伤素秋不惜红颜坐凋歇可怜君恩难再得夜簟香销巫峡云寒衣泪落秦关雪掩却青铜镜不忍生尘埃且留兰膏烛有心莫成灰风吹蓬枝徃复回去年团扇今年开小物无情尚如此何独君恩无去来买赋无黄金挑丝不成锦欲因魂梦逐车轮愿君莫恶珊瑚枕

　　春日行

　　汉家三十六离宫桃花树树揺春风武皇当年正好武天马七尺如飞龙清晨蹋踘过新市薄暮鸣鞘入禁中中人尽戴鵕■〈义鸟〉冠猛士半跨黄金鞍弯弓向云仰射鴈一发两禽皆道难大官赐酒砗磲瓯一春击尽千肥牛撞钟伐鼓献竒舞灯前变幻鱼龙浮宫门沉沉金钥收明月挂在城西楼东方渐髙复来游

　　羽林郎

　　胡姬酒家女年纪十五强白日自当垆肌肤雪色光两鬟垂过耳美目泛清扬窈窕衣纨素珍珠缀香囊盈盈曵丝履红罗双鸳鸯自持耿介性不解闺中藏使君且莫近况复羽林郎自有蒲菀席何用黄金床自有清樽酒何必玉壶浆富贵徒旦夕礼义古所防作女茍无体不如犬与羊寄谢道上露慎勿沾我裳

　　登髙丘而望逺海

　　豋髙而望逺不见天地端日月互上下东西如跳丸长风自何起瀛海翻波澜六鳌正抃舞五岳无时安恍惚青天中仙人跨飞鸾邀我谒帝室金门欝盘桓青龙对人怒玊女倾笑欢彷徨返故路北斗方阑干坐地仰天叹三日不能飡

　　东门行

　　出东门拔剑击门关唶它人驾驷马富贵遨游王侯卿相间嗟我独何欝欝中夜忧晨飡生不得五鼎食死当长逝不愿还少妇牵衣悲啼听妾致一言舜禹疾走以避位讴歌颂其贤黄头棹郎铸山而饿死卒不得怀一钱伯夷食薇蕨盗跖乃炙人肝恶来髙位纣杀比干万族各各有生命上悬沧浪之天富贵与贫贱自计诚独难

　　怨歌行

　　白日何皎皎浮云变重阴忠义虽云烈谗巧间君心子椒毁屈平宰嚭恶子胥怀沙沈湘浦鸱夷弃五湖大义贯金石何能顾微躯居髙忽下议卒受傍人愚楚王终俘虏吴国竟丘墟杳杳九泉暮衔恨当何如我欲竟此曲此曲伤君神徃者勿复道寄谢后代人

　　公无渡河

　　愿公渡沧海不愿公渡河海水有定性河水多回波金堤失上策瓠子遗悲歌山陵且震荡将柰公身何白骨塟黄流化为鼋与鼍不信妾言苦请观龙门津自古断舟檝公今徒杀身杀身亦不易竟使傍人嗤妾言公不听公心妾不知箜篌之曲令人悲

　　善哉行

　　前有江水东注其流日月出没直与年雠髙车驷马其忧孔多握金而泣孰与行歌夷齐抗首枵腹泉下伯阳和光均谓贤者炰羔脍鲤速我亲交以何解忧唯有游遨游遨四方金门玉堂不如羸马■〈敝〉■〈薛〉故乡

　　独漉篇

　　独漉独漉水多泥滑泥滑道阻伤我车毂持膏作烛将以照夜虚花掩光不逮盘下猛虎在山百兽畏威陷穽三日垂首诉饥铁生矿中入冶为器剑负威神锤则委地男儿生身万事纲纪突梯无施不如女子

　　长歌行

　　神龙跃溟海天地生云雷猛虎啸深谷大风山木摧灵物固有象烈士自有怀经纶万物理上与圣哲偕三光鉴丹府百神司形骸举手奠山岳挥霍云雾开功成不受赏长揖归草莱嗤彼鼎彛业琐琐何为哉

　　独不见

　　忆妾嫁君日云发未成鬟飘揺红罗带窈窕秦珠环董香闭绮阁对坐春风闲许妾心不移长指门前山讵意青楼女巧笑矜朱颜春风忽飘转一徃不可还君如云间月举手杳莫攀妾如归海水日夜空潺湲

　　秦女卷衣

　　拂拭君王衣宛转五龙文光华动宝席恐是瑶台云贵人金屏侧天语杳莫闻愿持小星义誓以奉朝曛

　　上之回

　　回中道何逶迤千乘雾列万骑云驰北厯萧关戍东谒汾阴祠金币四方至牛马尽为牺君王劳玉体侍从敢言疲

　　战城南

　　严秋朔气至敌骑冦邉城军符星流急中夜起征兵鱼丽按图列龙韬应机呈前军白刄交格鬬声鏦铮控弦若满月飞镝竞先鸣流血原草赤填尸坑谷平洗兵下陇水献捷奏承明天威赫神武戎狄震且惊孰知折冲略乃由一书生伐谋贵庙算匪在多战争

　　塞下曲

　　千里骅骝丈八矛男儿画地取封侯黄昏塞上传烽火一夜吹笳坐戍楼
　　百战摧胡未许强马前生缚左贤王麟符鹊印须臾事只博凌烟字一行
　　黄河氷厚马横行朔气棱棱古铁明恨杀夜来风雪紧匈奴逃出受降城
　　破产潜收古湛卢愿驰西域斩休屠十年未拜千夫长聊试邉城牧马奴

　　古壮士歌

　　山西壮士何才雄虬须燕颔生英风青春挟槊三邉外白昼探丸九市中一身列侍麒麟殿跨出龙驹万人羡狐腋朝裁赵客裘鹈膏夜淬吴王剑生年十五事横行肯学操觚记姓名当衢贾勇万乗避临危重义一身轻田文鸡狗真余子有足不曵春申履眼前国士稍倾心慷慨桥阴为君死

　　长相思曲

　　长相思在何处吴岫云深隔江树江树临春花正荣人今已向天涯去璚楼绣户横兰烟中有緑鬟金骨仙星河隐约秋期杳坐卷朱帘望月圆

　　明妃怨

　　掩抑哀弦别上都玉颜那遣嫁匈奴人生觌面犹相忽何况君王隔画图
　　翠娥颦雪度龙沙欲悔还愁却自嗟争似后宫无履迹此生长拟见中华

　　白苎辞

　　玉房围氷夏气清黄金作柱横鸣筝风纨雾縠丽且轻君王近前娇不迎牵俦顾侣若有情情有余言不足团扇掩唇扬妙曲五花绣茵坐相促

　　春江词

　　荏苒际韶景纒绵结芳情荡舟清江曲云物丽波明夹岸花齐发间渚草新生唼喋游鱼散差池飞燕轻名都胜侣集终宴众欢并衣香袭芳芷酒影含飞英陈词拟吴趋选乐杂秦声讵羡镜湖隐匪矜龙池荣乐莫斯会乐白日且徐倾

　　懊恼曲效齐梁体

　　小时闻长沙说在天尽处人言见郎船已过长沙去家鸡各有埘海燕各有窠郎家扑天屋作底爱风波玉刻莲花斚碧酒湛若空与郎双杯送出门耐霜风春风上燕京秋风下湘渚黄鹄有六翮定自不及汝

　　粤南曲

　　白豕兮黄羊竹挺挺兮茎方顾异物兮心濳伤我何为兮客殊方北风吹衣兮思故乡

　　夜雨叹

　　朔风吹雨西北来南山昼晦夜不开寒声悲凄杂霰落暮色黯惨兼云回仰窥箕斗不辨影俯晀八极弥黄埃羣鸡啁啾登树语城角断续余音哀此时野人正愁欝短漏颇柰铜龙催残灯微明鼠上下兀坐自画炉中灰北漠羣胡践邉垒西江狂贼生祸胎主上动色念沟壑何况司马诸行台长星流天火堕地荧惑扰纪何为哉去年三吴遭赤旱万户鬻子无遗孩今年州司索官帑肉瘠不捄疮痍灾空田苍茫飞鸟尽野水震荡惊鳞摧备民谁继子产智足国正望夷吾才龙鸣剑匣壮士老黄金台古空崔嵬海内故人掩关坐尺书累岁谁为裁阳春何时动羣蛰九域浩荡扬风雷江河倒洗皇路净台省洞逹无嫌猜花明草媚日杲杲男耕女织天恢恢野人多病有归处养鸡牧豕王城隈

　　霖雨歌（有叙）

　　圣皇御天大厯踰纪明德布昭利气攸洽木饥水毁之灾絶书史氏迩者骄阳厄于南国麦不入土汲井见鲋爰有股肱元僚暨诸承事斋禋露祷蜚蠁濳逹玄云宵兴解泽下施欣欣然咸嘉天人之符也畎畆末臣守痼蓬室譬诸草木咸荷生遂于是按义作歌谐诸巷颂若曰协以宫征承之宗庙岂不悖谬乎歌曰
　　干枢尊坤极静人之灵感斯应于皇德歆帝心愍下土施丼霖霖之絶土膏歇物以残民益慑霖之来天睠回物既苏民乃怀霖之沛汪且濊海灵翔潢泽溃霖之足灵爽伏沃八埏蕃百榖人已悦神益和精禋举戬福多昉天邑流海宇国祚隆永无圮
　　其一凡三十二句句三字
　　赫赫皇邑戢戢王基亢阳肆烈下民其咨天子有德百僚师师奏假且严受于神祗霖雨既降百物咸熈鞠哉之咏嫓美周诗
　　其二凡十二句句四字
　　帝里骄阳三月外神车灵雨万家中为欢解泽周穷壤共喜皇情逹上穹
　　其三凡四句句七字
　　东隅气举屏翳乗风奔龙腾鲸掉横飞厉天门玄泽滂沱飞湍激昆仑如绳如麻下注广且繁
　　其四凡八句四句句四字四句句五字
　　玉宇垂玄液瑶图纪上祥尧云方荟蔚舜海转汪洋气合晨楼暗声兼夕漏长桑林奚用祷明德迈前王
　　其五凡八句句五字
　　帝载恊天应王仁同化游冬原偃赤魃春亩茁来麰泛舟川可济濡绠井堪汲元功布黔黎休征顺皇极
　　其六凡八句句五字
　　招灵师兮海之浒来无从兮去无所溥神功兮被下土四民阜兮永安堵
　　其七凡四句句七字

　　武皇南巡旧京歌

　　紫盖黄旗拥六军金陵王气日氤氲龙君渉海移三岛鳯女排空结五云
　　北固江涛控海门南都山势迭昆仑金宫暂启双龙见玉帐遥临万马屯
　　狂鲸吹雾暗江潭圣主仁恩似海涵聊唱大风过泗上即飞霖雨洗淮南
　　緑水朱楼佳丽城君王行处彩云生烟花一望三千里遥送春风入镐京
　　赵国新裁短后服汉王遥嗔侧注冠且挥神剑清方岳莫着褒衣聚将坛
　　千年宝厯自南开八叶神孙暂北来日月更临龙虎阜云霞重抱鳯凰台
　　朝闪龙旗入建康暮收飞檄定吴疆会稽勒石羞秦帝沧海歌云笑穆王
　　青龙山北接飞猱白鹭洲东射海鳌不为芳春浪行幸寝园聊待荐含桃
　　金陵千古帝王州髙庙衣冠月出游传语三邉貔虎士莫须喧近鳯凰楼
　　旧都何让古新丰父老称觞拜舞同金马词臣休候直独宣京兆问民风
　　射虎南山黒雾摧斩鲸东海白波回吾皇一出清天下岂为扬州花月来
　　白髪棃园老乐师锦胷花帽对弹丝行宫只奏中和调解厌南朝玊树词
　　石壁斜临玄武湖中开天府贮民图文鱼在藻承皇泽来傍龙舟夜吐珠
　　幕府山根江接天昭明楼下月横烟六韬自可销长夏不荡兰舟唱采莲
　　朱雀桥连翠柳衢银鞍丝鞚锦模糊君王行乐千人出遥认飞龙天马驹
　　六代繁华何足夸而今四海共为家暂看吴苑环城水终忆燕台夹路花
　　燕京地图天下吭干枢髙运整羣方南巡净扫风烟色北上长悬日月光

　　张侍御平海凯歌

　　将军受脉庙谟同御史临戎使节雄早向海滨销白刃却归天上拜彤弓
　　绣服南行草树荣楼船南下海波平儒生旧负勤王略天子新闻破虏名
　　阊门晴日射金戈马上常麾白羽过貔虎晓屯云作阵鲸鲵夜斩血成波
　　南郡氷霜肃宪威东吴山水拱皇畿青春冉冉江花发白日迟迟海燕飞

　　宫中词

　　太液红云重昭阳素月斜龙香浮蕙草鳯辇过桃花翠扇揺歌席银屏隐卧车双双紫鸾羽飞上玉皇家
　　复道通瀛海周垣隐洞天云随珠佩女霞覆羽衣僊秀艳踈丹粉濳悲咽管弦春光闲永巷愁坐惜流年
　　诏省长杨猎虞人夜启关霜鹰腾紫籞天马跃朱闲宝剑秋莲色琱弓朔月弯非熊谁协兆看载后车还
　　绮阁延朱夏花阴昼漏长研砂养蜥蜴刺绣学鸳鸯细字中官扇竒熏外国香午窻兰玉梦惊起谢君王

　　拟宫怨

　　水殿夫容隐暗霜夜临新月自焚香窻间画扇含秋思帐里华灯隔御光四壁椒涂花霭散六宫莲漏水声长君恩未必縁歌舞无那昭阳掌上狂
　　紫殿繁华梦已沉掖庭苔色晩阴阴浮云变态随君意朗月流辉鉴妾心屈戍横门金鏁冷辘轳牵井玊瓶深空将锦瑟传哀怨寂寞谁听空外音
　　翠靥金蝉入帝家拟将新宠属铅华君王自信图中貎静女虚迎梦里车帐殿秋阴生角枕屧廊空响应琵琶含情独倚朱阑暮满院微风动落花
　　汉皇宫殿月明时曽侍宸游百子池舞马登床春进酒盘龙衔烛夜观碁御前却辇言无忌众里当熊死不辞旧恨飘零同落叶春风空遶万年枝
　　咫尺长门万里遥耻将裠绶曵纎腰盈盈璧月沉鸾镜渺渺银河断鹊桥上苑旌旗回夜猎建章钟鼓散晨朝此身不及双栖鳯处处随君听九韶
　　流苏帐冷璅窻虚云月差差度玉除百岁精灵悲故剑九重恩宠附前鱼莲花有恨凝芳履竹叶无光引属车人意已踈言更浅莫将词赋倚相如
　　不见彤墀日月旗庭隅草木掩清辉金舆到处无新故玉貎从来有是非暮雨楼台双燕入春寒池馆百花稀监宫一去无人语独自含颦咏緑衣

　　拟夏日宫中行乐词

　　紫霄不与下方同秋爽常回六月中风羽对揺云母榻氷池全浸水晶宫
　　玊面朱唇映月明影娥池畔绕花行夫容不耐凋残色祇恐新凉一夜生
　　雾縠云绡细欲无倚风临水弱须扶玊鱼疗渇辞盘露纨扇伤秋对井梧
　　天子宫中调五弦南薫新曲万方传向离一一遵尧典解愠人人颂舜年
　　九成台殿碧山陲云雾寒交玊树枝金舆归晩宵钟彻和就岐王避暑诗

　　唧唧曲慰友丧女

　　唧唧复唧唧问君何所忆生女长不成门楣待谁立
　　容色比桃花持将结贵家东风不作恶作底委泥沙
　　拜月甫离怀咏雪可怜才鹓雏堕逝水一去难重回
　　阿爷仰天号阿母蹋地哭不忍舁黄土脉脉盖汝骨

　　采樵歌效竹枝体

　　万岭千山春日晴女郎逐伴采樵行歌中暗恨无人识惟听云边袅娜声
　　利斧樵山得大枝良媒结好有佳期十八女儿空谷里玉面花颜谁得知
　　侬家兄弟舌翻澜百丈清潭一泻干深山黒夜独归去肯信侬心铁石般
　　阿母朝饥待早糜还家常怪得薪迟快刀留惜不将用空手攀枝那得施
　　松栢留栽作栋梁安排桃李引春光荒榛乱棘唯须剪刺手钩衣不易量
　　腰镰空出负薪还上岭身轻下岭艰东方黒云将雨至培塿险过太行山
　　近林萧条无可薪逺山猛虎啮生人寄言城市游盘子何地生涯不苦辛

　　息园存稿诗巻二

　　●钦定四库全书

　　息园存稿诗巻三

　　（明）顾璘 撰

　　○五言古诗

　　拟古十一首

　　四方多岐路出门难与期逰子适万里三岁间音徽不惜离别苦但恐中心乖人情非山岳感物易迁移释我金跳脱缄书寄君侧愿视故人心勿视新人色
　　髙楼临大路中有倾城姝夭夭若桃李的的如明珠欵欵理机杼洋洋诵诗书荡子久从征岁岁空床居借问女何名云是古罗敷
　　日月经天流四时相代序青青园中草奄忽殒霜露冨贵始为娱死者恒不具阳春扇万物仓庚振其羽翩翩春罗裳冶逰经鄠杜郊圻多■〈目匿〉亲速我诸舅父华樽芬狄香烹鱼割肥■〈羊占〉缱绻歌王风灵锺间鼍鼓为乐贵及时多忧徒自苦
　　良时置髙会四座罗嘉宾佩玉雍雍至天子解威神羽爵交上下犠尊络绎陈主垂彤弓恵宾沐湛露仁工歌赞令徳何忌谗谀人感激千载会爽然倾一身岂无父母恩王国如至亲
　　髙楼在何所乃在骊山隈复道通天行华旗揭轩阶赵女理长瑟朱弦一何哀流响入青云飞鸟尽低回顾瞻邯郸道白露沾蒿莱昔日繁华处但闻狼与豺安得周周羽衔尔栖丛台
　　涉江采芳桂日暮且徒还岂无葳蕤色所往固迷端人生多忧患白露凋朱颜盛年失道路皓首空长叹
　　烈风吹西园繁霜中夜落彼美三春花颜色尽销铄蟪蛄潜空野潦水息大壑鹰隼厉羽飞商气日以廓古人重交欢大义良不薄临命沉黄垆永不负然诺野鸟多采章檀园亦生箨贵盛非云美贫贱讵云恶瓶罂各有量贵子善斟酌
　　河洲双鸳鸯比翼乗春飞嘉禽非好合天道有雄雌贱妾充君室婉■〈女恋〉希光仪十载絶音耗六礼靡时施容华岂不惜礼义焉可亏噭噭鸣鴈翔悠悠感我思
　　青青山上松下有千载苓采之遗君子愿以延遐龄人贱物亦鄙陋质难为呈弃捐勿复道叹息此微诚
　　昊天何皎皎列宿舒荣光经纬备万象乃是太阳英精爽一相失殒落随尘扬文豹泽以雾神龙俟云翔物理资化迁谁能越其方玄机茍不会百尔慎所
　　将桃李生东园开花倐垂实狂风动地起荣落间欣戚人生苦多故通塞会所值百年复几时玄髪忽已白嘉会茍参差吕望老渔泽时乗风云会木石生羽翮所贵崇令名髙爵非所恤

　　朂志二首贻沐君

　　贫贱忧不足富贵思有余刀锥竞蝇睫愤郁谅何舒彼美函闗叟冉冉驱牛车贤哉颜氏子箪瓢恒晏如沐侯本雄达■〈糹九〉绮夙所居战胜愿为勇道积生膏腴迈心絶浮艳逰目阅冥虚俟彼天光发永以谢昏衢
　　大易重居豫如石乃称良五子忧国乱兴歌戒淫荒冨盛难为居徳薄固生殃桓桓簪缨裔秉麾镇南疆朱门逈且深列鼎坐华堂况乃寳玉窟四海矜兹乡愿言砥清操为国扬休光先民四知训懐哉安可忘

　　赠别刘元瑞因懐都下诸君子六首

　　矫矫双飞龙蟠彼洪川扬歘乗风云会羽翼周天翔与子生南国丱角两颙昻弱冠改初服谒帝升金堂聨翩就下列茝佩曳兰禳皎洁中懐曲持以比珪璋
　　帝城何巍巍九门十二衢飞观凌云表王侯夹巷居它人盛驰逐白日恣驩娱流尘泛髙盖轻风振华裾索居寡俦侣旷志眇相疎低心弄柔翰散帙览贤书永谐金石交此乐良已纾
　　楛矢恋急弦大义难久安飘飘逰宧子岐路多离叹双鹄逰河沚飞鸣乐且闲风波一乖别怅望伤心颜颜伤有时怿心伤何亡寛迢迢滞西北黙黙限东南无舟济江海会面诚独难
　　严风切肌骨大壑层氷坚百草悴中野繁霜下青天念子涉长道过家■〈辶藐〉以绵孝义隆所愿匪以亲交然清晨策驽马携手此河壖上问王国事下以叙乡园信宿不能寐宛转展离言
　　置酒东城曲广燕罗众宾玉樽湛清醑鲙鲤办厨珍献酬一以渎见子各谐亲既来不旬日又不履城闉道逺别日促百念未及伸哀歌激齐瑟慷慨伤心神
　　民生信多故天道广且慈白日烛下土回光彻幽微秉节厯皇甸四牡騑以驰孟春阳气应万物发华滋周行布嘉会缓狱宪天施先民有遗轨慎刑释其疑鄙哉夸毗子察察于渊鱼

　　送程通参归黔阳展墓

　　楚水不可极东南烟浪深孤舟日千里渺渺浮乡心清世逢孝理赐归展邱林风木九原泪苹蘩二南音黔阳八月交霜露增萧森乌哺就衰草獭祭临寒浔时物各生态周览伤中襟义范式闾井薄俗归所钦嗤彼季子归独谓多黄金

　　梧竹亭雅集（得树字）

　　朱明启初节朝日丽芳圃清风起苹末髙林泫零露嘉梧既繁蔚修竹亦交互浩浩清淮流交交鸟音度真赏方在兹岂谓春物暮达士守闲寂尘鞅寡所务髙堂良宴会斗酒集亲故炰羔间蒸猳脍鲤灸■〈鹿外加内〉脯酬酢展光仪情亲见童孺既醉无庸归染翰极欢趣兰亭緑竹金谷盛文赋匪矜千秋名聊以慰良晤顾惭蒹葭姿何能倚璚树

　　送储司徒入京三首

　　紫微耀中天列宿驰清辉巍巍四门辟羣贤歘来仪明公秉淳懿皎皎金玉姿北起既凤翥南迁亦鹏飞止水鉴羣类凝霜肃台威抗志秋汉逈振藻春林菲于今乃独秀视古允同徽
　　煌煌整严驾肃肃赴明召矫迹登中台于兹辅邦教九赋正王度六礼率先道防淫广同风训物释异好小人思恵泽君子仰华照愿言王国桢永为神所劳
　　瞻彼冶城曲风物何融明嘉树参差发谷鸟下上鸣理棹及兹逝踟蹰郁离情列筵总髦士陈诗并朝英眷眷依兰思欣欣拔茅荣嗟予抱陋质亦得奉休声虽蒙畧年义投报愧身轻

　　试院独坐感懐

　　浃旬限清禁劳形理贤罗南檐白日影入室渐已多轻葛不可御秋风振庭柯蹇予寡筹策五马临大河仰懐保厘忧俯惭来暮歌生身匪金石岁月犹惊波悠悠阅晨夕郁郁将奈何

　　费少傅书楼

　　髙楼渺何许宛在横林深龙溪既萦带珠峯亦前临先公植嘉树苍蔚敷重阴神灵蕴从昔天造开方今太傅卧东山雄构结丛森寳书数千巻缥囊疉璆琳探玄阅道论坠绪穷幽寻管乐莽荆棘伊傅漫为霖害马苦捶策朱弦间希音旷然华胥逰独契黄虞心杲日鉴缇幕清风荡絺襟烟光泽幽卉气序喧鸣禽倾杯稍醺洽览物自讴吟不复知有我此乐当谁任

　　玉辉堂成有作

　　朔风吹日夜雪霰正飞扬太阴天气肃积素明瑶光蔓草总芜没青松郁苍苍骋驰临帻峯闾阎皓迷茫兴懐属冻馁悲歌慨以慷被褐者谁子英英登我堂郑君闽南彦应黄秀兹乡宛彼三白凤矫首云中翔聿瞻璠玙色载摅追琢章玄言极太始雅意遗岩廊俯论九州岛事浩气不可量清辉被栋宇隐隐回晶芒枯槁籍华泽忻如兆农祥胜事宜昭垂嘉名允相将愿言誓贞白千载传芬芳

　　董子祠

　　周道昔云季王风荡无章宣尼辑麟史诛赏慎天常秦灰讵终泯汉教方再昌夫子隐龙徳下帷正迷方发愤缀道论述圣冀升堂统真建礼乐稽疑质灾祥斗酒碍吞舟鱼目妬夜光迢迢江都相郁郁东南行王泽永凋歇明畧不获张作赋悼迟暮空文竟谁偿蹇予缅遐代祇役迈维扬弭棹讯幽逸慿轼仰堂隍朱轩覆重墄琼栖妥灵相礼崇祀弥肃迹往徳愈芳怀贤轸遥眷悠悠圣谟长云龙古难际恻惋令神伤

　　漂母祠

　　步自城西门古祠蔽荒垣借问道傍子云是漂母魂慨昔逐鹿代英俊殢邱樊桓桓淮阴侯韬钤富心源龙蛰厄丛蚁豹隠翳霾昏少年恣凌侮列卒同趋奔范雎身屡辱张仪舌徒存流离伏河涘狼籍蒙壶飱草具固云鲜居穷易为恩献块获晋赏羮颉列汉藩矧兹贤妪惠兴哀逮王孙既启万户封竟残千金言

　　答谢生

　　夫六籍攸始标道立经游夏以还摛章宣义古今殊致可畧而观然朴质鲜青黄之饰华滋乖情性之源揆之文质咸乖厥宜故达艺者折衷于屈马蹈轨于曹刘斯云至矣俗学滋弊雅音响絶晩遇吾子振颓沃凋抑以二董汉始双韩唐季者乎竒之羡之曷其有极适荷大篇见投濯尘刋腐敷其精英可谓沉重渊而出玄珠剖荆璞而呈夜璧斯世斯才诚不易得所称贱子云云心实惭之不敢引谢久游吏局少业悉荒兼迫衰途藻思日塞无以承丽泽之惠聊述鄙辞用摅爱助幸吾子教之而已
　　楚南有竒士毓秀自荆衡气涵百川润才苞羣彚英操觚涉词苑仰蹈作者程璘■〈王扁〉藴玉藻■〈勹外盍内〉沓腾金声落羽讵云失登龙咸尔荣遇我齐鲁郊泻心类平生继枉琼瑶作侈价溢连城大雅丧久矣顾兹心震惊矧闻伟丽士矜气靡和平具美鲜疵徳羣彦嘉令名吾衰伏岩壑愿尔充国桢

　　张处士园葵

　　逸士逃江海息影卧邱园育物莳嘉植冥心观化原百卉各尔媚乃睠倾阳根丹蘤耀朱夏翠茎承露繁卫足智以周凌寒道弥存众美既有合贞性固宜敦撰徳拟松栢袭芳偕兰荪永懐慎勿伐玄契渺忘言

　　上职方叔父封君寿诗

　　葛仙隐方厓陶公栖曲林邦圻聚灵薮往哲寄幽寻季父慕嘉遯卜筑东山岑丹榆夹门径平畴间清浔劳形理耕织旷望悦髙深亲交集近局浊酒时共斟岂必丝与竹俯聆清涧音机心一以息宴坐但冲襟醇和会玄理恺悌契神心渥颜永无改万寿乐且湛爱子解组归娯彩兰堂阴列鼎力岂逮苦节播休音箪瓢进菽水俯仰展欢忱内盛匪外备物理征在今

　　东郊田园四首

　　璘本江东腐儒无廊庙之骨从宦三十年濩落下就谢归秉耒遂与野人相亲养鸡牧豕能任蓑笠击缶醉歌礼法俱废或肃容对客如猱狙御衣冠随即褫去闻谈官政如爰居听锺鼓目掉心眩乃知情质烟霞不可以强变也新营田园輙赋此篇
　　陶公归桑里谢客营石门于世既无竞努力事田园春还理荒秽良苗应时繁岂不念岁丰天道难预论列槿藩草屋艺蔬备晨飱郊居渐成趣益厌城市喧菽水茍无阙万事奚足言
　　出门见青山幽意日潇洒修竹遶舎东流水在田下衣冠不须着犁锄亦时把日与山翁游礼貌乐疎野风俗重时令相邀作乡社浊醪满浮蚁蛙鱼剖新鲊交酬各酩酊至乐絶无假长笑宇宙间谁是忘形者刈麦思时旸分苗望时雨彼苍于农人迁就亦良苦好雨从东来原田白膴膴老穉荷蓑出緑缛纷可覩引耜骧且鸣余欢及家牯连岁荒负租颇遭官长怒今幸占有年且愿给公赋絮酒兼灸鸡殷勤祝猫虎散步龙山麓石马髙嶙峋芜没野田侧行列不复陈不知何代墓感叹为沾巾慨昔六代交紫宫架天津虎鬬尽英辟鹰扬皆贵臣回眸耀白日吐气贯青是见者恒辟易况敢托交亲讵知百世下骨肉化飞尘樵牧无人禁姓名亦已湮念此返田舎秫酒正芳醇倾壸且一醉兀兀忘吾身

　　陆如昆紫芝亭

　　彤云垂灵液瑶邱孕芳根奕奕粲三秀粼粼含五文云何兆嘉祥允兹昭徳门柱史秉贞性忠谏排帝阍云衢一失路六翮敛不鶱天道往斯复物理轾乃轩盲风郁前美庆源开后昆一发产祥麟再发翔文鹓眷言食旧徳为园树崇勲聊歌瑞芝曲用以喻兰荪

　　赠黄秀才

　　省曾见访养痾伏园庐秉耒顾微养艺苑嘅荒落宾阶缅虚旷黄生大雅流金玉振髙响念我来飘遥澄江进吴舫霞裾泛秋尘羽爵洽朝饷披襟神偕畅析疑道弥广缱绻淹旬留契合终古赏临岐重解携竚立增惋怅

　　四皓

　　髙士遗世网一往岂再招飞鸿絶四海弋者徒为劳已轻髙祖业况顾恵储邀留侯一何诡皓首忽来朝物色果谁识国本竟不摇叹息紫芝曲空令来者嘲

　　髙司寇盘谷宗祠诗

　　永嘉辟灵壤茗屿启神凿公孙兆南逰开荒此栖托兰荪日以滋瓜瓞荐绵络仁人重同本亲义惧疎薄蝉聨大宗祠巨榜照寥廓
　　崇祠象云构盘谷缅逶迤岩峦倚棂槛松梧荫阶墀宗祧肃天序烝尝展时思既覃亲睦恩亦慎长少仪昭昭世家体懿则良可规
　　司寇国桢干履道先厥躬绳武念有始贻谋逮无穷族恵广晏子祖徳述谢公礼容迩既洽义烈逺弥隆唯兹教家理恊彼调元功

　　息园存稿诗巻三

　　●钦定四库全书

　　息园存稿诗巻四

　　（明）顾璘 撰

　　○五言古诗

　　客居杂言七首

　　睠睠都城隅流云泛春陌余寒散林莽羣芳展佳色赖此清尊酒慰我逺游客独酌临髙堂清吟迟华月
　　客思何悠悠堂深澹孤烛遥情续更漏流光变春服道拙幸逢时名微耻懐禄青云有修程所向贵知足不读老氏书何以蠲殆辱
　　迟阳照东轩淑景媚清晓暖吹荡轻花晴光悦幽鸟披衣俯前楹茸茸见新草感时思故乡懐人伤逺道南望登髙台长河波浩浩
　　端居忽成月颇协幽求盟探书仰圣蕴染翰输芳情开轩枉俦侣促膝叙平生所乐幸有谐虚名何足营
　　草生不择野雨落不选池旷哉天地心含弘本无私楚弓昧得失魏寳恣夸毗秉心戾大道菑害良由兹
　　闭门散书帙览古复观心卓彼圣哲徒逢时善升沉在埜道为土登朝身即霖垂辉照千古耿耿流华音
　　象弟慕琴抵盖井入舜宫管蔡腾流言周公安得忠利害茍相轧骨肉且莫容海深舟可济山险梯可通梯山畏天雨济海忧天风风雨固弗测我行焉不穷愿言铲髙深坦坦四域中

　　夏日观画障作二首

　　端居抱烦郁赤日悬庭央展图挂素壁暗爽生虚堂潏潏水鸣濑萧萧树含霜道人多浩思坐阅羣山苍把笔念明哲空令毛髪凉
　　秋容旷千里冉冉入舟墨山霭朝夕云湖明满堂色林声隐潇飒崖势宛倾仄扁舟鼔枻翁图史昭隐徳深衷谅有在沉冥讵能测

　　植竹

　　山人抱冲襟幽居植修竹灵籁间风雨疎阴静炎燠至性茍相成浮生澹无欲聊持一樽酒长歌片云緑

　　晤言

　　抱道思避喧结茅在空谷忽枉同心人来共山中宿落落泉挂岩萧萧叶辞木林寒物态减岁晩天气肃幸有盈樽酒可以慰幽独

　　知山堂雅集二首

　　嘉会终夕景初星映寒池寂厯山水思聨翩风雅辞清夜方向永旧欢良未移无为坐乖别忽复懐今兹
　　晏坐清觞疎苦唫寒烬落幸逺丝竹喧转羡幽抱廓留欢就闲轩延望倚虚阁寄谢招隐篇居然得邱壑

　　有赠

　　寳剑千黄金相逢托相赠千金良已多谊气乃足称匠石不虚斵子牙轻众听凤凰鸣青梧耻与羣鸡应朂尔抗髙风相将谢卑佞

　　行药至溪南偶成

　　抱痾掩荆扉出户已寒节新晴步南溪草际见残雪仰视日光微始惊天气冽敝裘有余温浊酒堪独啜羸躯尚能存暄月会当别

　　碧溪

　　落落髙梧阴俯瞰寒流碧微云过疎雨秋容澹无迹鱼逰緑藻晴鸟下青芜夕兴至每垂纶歌罢还岸帻渔父两三人时来共争席

　　清风

　　幽居屏羣虑散髪坐虚宇清风巻帷入偶尔成宾主歌谐众籁鸣醉散长襟舞列仙眇何之神逰越千古

　　筑室

　　蚤懐嘉遯志筑室山之偏室中何所有古书且千篇飞云流空净皎月当户悬独览髙士传遥心两悠然

　　赠孙思和

　　东林一片石緑藓生秋痕时招葛巾客对坐倾匏尊俯爱涧下水仰观枝上猿谁能策羸马日夕依朱门

　　燕台夜赠人

　　寒宵漏方永华月生髙林道人有幽抱起步东岩阴凄恻海内事浩荡平生心髙歌燕台下曲尽意弥深

　　古意

　　青青琅玕叶粲粲黄金花枝叶相纠结不殊松与萝雅操厯霜霞幽意谐岩阿岂无众草色不久当奈何

　　湖上

　　舟聚湖水浑舟散湖水清潜鳞畏夜泠浴羽骄冬晴潮回沙篆合风过波文生片帆挂暝色乗月中流行弱橹泛浪怯长篙触石惊艰难渡前浦寂寞泊孤城冒险谅知悔所志功与名何如泽畔渔扁舟寄身轻揄竿踞溪石长歌对沧溟

　　春日奉懐边庭实期游道院

　　思君昔去逺迢迢千里程见君今且迩峩峩限严城逺别心尚缓近别苦牵萦弱栁布芳景流莺变新声羁栖独成感荏苒空含情愿携同心侣共恣中林行行歌踏瑶草逺眺春烟生

　　逰道院一首倚前韵

　　青春客京国王事靡见程佳辰结俦侣览彼夫容城髙兴如逰丝缥缈云中萦花屿列棋局松林听经声偶然谢尘鞅亦慰烟霞情俯瞰碧草出仰视白日行乗时不娱乐偃蹇虚吾生

　　对灯次金大仁甫

　　西轩夜深沉燃灯坐相对丹虹卧腾光朱虫聚成軰雨熖拂檠低风辉袅窗碎烛幽犀角灵投炎蛾腹溃堂深望转孤漏永剪还再红烬堕寒灰苍烟浮夕霭凌寒气弥和待旦心非昧随君照逋亡仁功起残废

　　赠半隐老人

　　南山秀中野山气秋逾清云髙碧松偃月冷丹枫明猿鹤对巢语烟霞遶林生中有緑髪人石上吹玉笙寻丹勾漏井醉酒维扬城锦韀饰白马豪侠类横行谁知守雌意黙黙解天刑

　　赠吴山人

　　昔逰洞庭麓萝阴覆君堂开窗湖水緑举酒橙花香别来婴时网欲济苦无梁东风送君至烟霞满衣裳冷冷泉石谈洗我尘上肠山僧忽已化阶树今渐长叹息浮世事因之念沧浪

　　赠姚山人

　　我爱震泽水浮烟陷人寰房栊间草树风景如蓬山问君果何为来逰京华间卖药御风出买书乗月还青春忽已暮石上桃花斑相思眇难见极目髙云间

　　不寐

　　虚堂生夜寒残烛照孤寝自抚平生心辗转不安枕浮云久弥烦往事静堪哂立徳既已违催科讵能忍悠悠古循良空令急相轸

　　发县东门道

　　县軄苦烦促出郊始悠然油油野田黍嘒嘒髙枝蝉物情固匪异客感自增妍新雨夜来霁游云尚浮天灵曜隐乔树清流溢广川览兹会佳赏劳役非所牵长恐坐衰歇戚戚悲华年

　　东郑生

　　图史聊足娱胡为苦多营经旬谢宾客春草当门生白髪午未栉青山时独行萧萧树上瓢莫与风俱鸣

　　赋得霞觞寿吴翁

　　金母酿玄醴日采扶桑霞灵光化浮蚁片片扬榴花神仙善幻相阴阳注精华酌以美颜色炯如三春葩真气固元命令人寿无涯愿启长指爪献之山翁家

　　杂言送延平朱使君十三首

　　亰华季冬月雪满十二街饮马凿坚氷王程指天涯云鹄下辽海霜鸿渡长淮形影望不极厯乱平生懐
　　使君金闺彦英气横四海锺悬抱洪音剑动发殊采文林千秋契宦辙一朝改风江波鳞鳞行舟何处在
　　北风吹河水晩溜明寒澌舟师理长缆指直不得维感时抱虚警惜别呈苦辞君今在江湖遗我千里思
　　灿灿青云器振藻耀词埸众中每挥翰吐气炯虹长纵横敌枚宋调笑卑曹王腐儒苦龌龊低眉讵能扬
　　晓出石城门古道映寒日昔人经此地离别已非一江回旧市改水浅新洲出君当树荣名契阔非所恤
　　朱轮何煌煌树羽拥朝俊心将秋水澄气带春林润古道暎青编来勋倚玄鬓豁达廊庙姿驰驱试侯印
　　金陵四方会皇都六代陈留欢歌子夜行乐赋阳春逰轩方结驷离舟忽在津更向携手地独忆同心人
　　残月照虚牖饥乌起前林物色岂殊昔今晨伤我心揽衣出庭户载酒候城阴赠子涉逺道何以比南金
　　天马逐流电善御得其良丈夫负烈气所贵慎王章羣黎爱膏泽众草恶严霜赫赫学锦士徒为知者伤
　　郡城何巍巍画阁映空起展旗散羣峯化剑余寒水带腊茗舒黄迎秋荔垂紫遥谢列岫篇清唫会当拟
　　江左金兰社怜君最英妙平生氷玉心皎皎两相照衔羽附孤鶱颦额蒙羣笑叨承大贤容谁云本同调
　　寒江澹无影孤帆稳如停淮南雪初霁逺见羣山青芳树集乌鸟髙原飞鹡鸰故乡本伊迩之子不得寜
　　紫丝约金勒五马如锦新云开海色霁雪尽林芳春搴帷省殊俗慿轼礼嘉宾寂寂杨子业非君谁见珍

　　野亭公杂咏六首

　　野堂
　　晋公归緑野开堂近林邱遂扫车马迹时招麋鹿逰羣盗近方息髙卧吾何忧白云宿檐际来自商山头
　　野阁
　　小阁何亭亭临郊俯清樾虚栋驻山云闲窗纳林月浮烟坐来消飞鸟望中灭冲襟寂如水那知有炎热
　　野山
　　谁铲太嵩角置向莘野前相看仅寻丈宛若万仭然清华发草树秀色生云烟下有谢安石闭户方髙眠
　　野泉
　　苍郊雨新过清流泛平池渟泓鉴万象应物初无私禾黍渍余润萍藻含华滋本来絶机事桔槔尔何施
　　野圃
　　植蔬既展甲种荳复引苗主人久不来蔓草忽齐腰微雨晓初霁园丁载芟穮剪草自剪草慎勿伤良条
　　野篱
　　挿竹遶荒畹扶疎亦成藩牛羊絶来往养此幽兰根芳菲与众赏何用髙重垣况对南山色可以倾吾樽

　　宗伯邵公寿藏诗四首

　　彗山一片石万古沉荒烟虽留蝌斗字精光暗当年邵公命世佐埋玉封髙阡移尔置道左佳名永相传
　　二松何代物挺峙（阙）青冥长风度万里吹散波涛声天意庇明徳宛遗卫佳城行人过山麓仰止余阴清
　　前山石盘纡后岭秀不如龟龙奠经纬松栢守门闾邱中旷以奥结构千载居下置青玉几上覆白云庐
　　公昔构斋居泉源益清冽公今作生墓泉溜互环折诸方仰灌溉万类鉴澄澈乾坤第二泉彷佛为公设

　　赠别周别驾王司理入京十四首

　　湛湛灵江水东注沧溟深不知结交义讵明离别心匣藏青萍剑囊韬緑绮琴因君罢拂拭缄愁谢知音知音日以逺离恨方自今
　　访古逰天台八极神飘飖笑逢两仙人把袂申久要飨我白玉醴侑之紫鸾箫清欢意何极冉冉暮复朝流萍忽飘散怅望空魂销
　　髙人难邂逅龌龊徒为众百鸟漫喧啾何如一孤凤与君结兄弟胷次两空洞咫尺每相见倐为千里梦长亭一杯酒恻恻不忍送
　　海风吹洪涛髙浪逺明灭飞流溅林莽散作巾峯雪青松抱寒苍梅花寄愁絶郡斋敞疎帷浊酒正堪啜如何同心人苦欲话离别
　　周子观定海下窥东极深王君夸鴈宕厯遍青瑶岑我有山水癖闻之热中襟短屐蜡已屡长笻锵有音今将别我去何时共登临
　　剖符守东海所职在黔黎才疎寡恵爱莫救饥寒啼多君美无度三益开我迷常恐胶漆解讵意参商睽君行树鸿名余当还故溪
　　岁华不可留日月去如水蹉跎风尘间奄忽将暮齿丈夫参三才万物听纲纪时来值嘉会乗云附龙起公等非凡才腾踏自兹始
　　青青陵上栢岁寒无改柯四海为兄弟所贵心靡他管鲍白头交萧朱晩节讹贞心如砥石反复任风波愿因折麻地载申伐木歌
　　行行及辰良律转寒序毕东风来几时江草忽青出幽鹭濯轻澌疎梅耀迟日兰棹从此逝佳兴谅非一倘赋清水篇贻我慰萧瑟
　　周瑜擅风雅王粲多文章皎皎氷雪心荧荧金玉相近爱莫为助逺别令心伤赠君青桂枝物微意彷徨慿谁报天子并置黄金堂
　　赤城山水窟胜观标灵竒鳌峯控东海瞥见扶桑枝窈窕桃李园惨淡蛟龙池前逰忻共赏后会杳莫期风景宛如昨黙黙劳相思
　　圣皇御六合神武由天开按剑清朔方万里无飞埃猛士若虓虎超乗四方来期门赋羽猎正乏相如才行行入幽冀莫羡燕昭台
　　斯人多疮疣君门嗟万里先民喻安危即事指舟水银章挂君腰承宣軄所委奏功赤墀下愿言报天子不闻四郊乱无乃大夫耻
　　霜风撼庭戸夜坐披貂裘离心似江水宛转随君流忍寒作悲吟一吟四五休此夕复何夕令我成白头短篇本非苦长别增烦忧

　　徐学士子容薜荔园十二首

　　思乐堂
　　久家湖山上解揽湖山竒先君嘉遯地堂构开洪基嘅昔未穷乐贻今无尽思伤心夜台日不照春园枝
　　水鉴楼
　　清池若明镜照见池上楼开帘对秋月影动青狐裘崚嶒金银阙毛骨寒疑秋莫教弹剑舞夜久惊潜虬
　　风竹轩
　　幽轩绕丛竹四壁风凄清端居不出戸日夕闻秋声炎暑永难至尘氛何自生翛然览元化黙契千古情
　　蕉石亭
　　怪石如笔格上植蕉叶青苍然太古色得尔增娉婷欲携一斗墨叶底书黄庭拂拭坐盘薄风雨秋冥冥
　　观耕台
　　微雨开青春田家事东作早起临平台间与僮仆约鞭牛莫鞭腹束草莫解缚腹溃伤神明草散滋蔓恶
　　蔷微洞
　　百丈蔷微枝缭绕成洞房密叶翠帷重秾花红锦张对着玉局棋遣此朱夏长香云落衣袂一月留余芳
　　荷池
　　红莲日相鲜白莲色如故秾华多改移澹泊无外慕众人爱颜色君子乐贞素荡舟方池阴日暮独延伫
　　栢屏
　　壁立青玉屏下见古栢根相怜岁寒叶郁作苍云屯贞姿洗霜雪老气横乾坤名园非此种谁可当君门
　　留月轩
　　明月出海底挂向珊瑚枝玉镜飞不去中夜光离离满持洞庭酒长歌谪仙辞西风吹桂影潋滟翻金巵
　　通泠桥
　　横溪断山麓危梁架云径飞雨鸣寒泉泠泠发清听庄生濠上逰孙公天台兴无劳千里逰即此托相赠
　　花源
　　灵源出山逺曲溜通溪斜春风自何来片片浮桃花我闻林屋岩中隐神仙家遡流一相见共尔希飡霞
　　钓矶
　　子陵隐严濑吕望栖磻溪龙潜息云雨虎变扬虹霓徐君一片石乃在震泽西功成拂衣去名与二公齐

　　林廷尉以吉四咏

　　先菊庵
　　嘉华耀令节岁寒羡孤芳君子先时降贞素乃含章馥馥掩兰芷亭亭凌雪霜嗤彼桃李花徒然骄艳阳
　　莫庭
　　鲍鱼相与化下流难为居肃肃义方训永懐犹厥初既掲座右铭复置懐中书彷佛聆謦欬陟降临庭除
　　石厓读书台
　　峨峨崖上台万巻此俱积玄圣閟其神幽讨悉肝膈吐之经四方廊庙行旦奭轮扁愚蒙人何足语心迹
　　瞻紫亭
　　朝瞻紫峯明暮瞻紫峯晦华表白鹤归云端见冠佩天地无终穷日月互谢代血泪如流泉迸注难自爱

　　息园存稿诗巻四

　　●钦定四库全书

　　息园存稿诗巻五

　　（明）顾璘 撰

　　○五言古诗

　　观郡守胡公所开虎坵新迹

　　胡公絶代才宰物有精识剖符镇全吴挥霍破余力公庭寂无事恵化浃疆域虎坵古名阜标榜厯千亿岂乏岩壑姿往往厌偪仄公来登层巅四顾生壮色海岳气苍茫旷然吐胷臆剖垣发蒙蔽芟秽出嘉植洞庭七十峯厯厯移坐侧古人总含愧神鬼难秘啬华构篏青巘面势各有得匪唯拓形胜实以表名徳竒文掞精灵光映斗南北古篆蛟龙蟠穹厓示深刻裁成演心神丕变昭政式奕奕千载名永以重吾国

　　子鱼南轩看菊

　　新霜下庭除寒气薄丛菊幽花泛余馨残叶抱枝緑佳人惜流序玩此竟昏旭开筵叙同心漏转更秉烛飞觞不停手既醉情益属忆余别君堂三岁始再复前时笑歌人今日半成哭君颜渐非朱我髪素将秃悠悠百年期流转亦何速功名有天造升髙易颠覆不如邱园中放浪展心曲月出但髙歌无用太拘束

　　与王氏履约履吉文氏寿承休承袁氏补之永之六贤上方山玩月

　　幽懐洽清夜兴言陟穹窿寒景自憭栗况兹山间中明月出海嵎浮云净遥空二八轮正满桂影虚玲珑河汉近人泻衣袂多烈风俯窥震泽外一气涵鸿蒙慿虚意戃恍酒酣兴弥雄浩歌楞伽岩向振冯夷宫山川阅今昔代谢焉可穷今兹欢乐趣往者谁复同吴越且黄土安问陶朱公不如林壑间偃仰息微躬神超形无阂道合契有终彷佛絶尘境髙举凌烟虹

　　和何司空委心亭题壁四首

　　司空夙颖脱五车富诗书摛文南宫选老师谢弗如兵曹执枢要策足跃天衢道腴笃真想声利诚阔疎矩步匪蹢躅义路岂回纡所志在忠亮而遑顾其余以兹三十载中外恒迭居朅来谢帷幄南食建业鱼君子重求已匪以外牵拘皎皎金玉心不殊在蓬庐
　　仕止辩时义岂徒决归休措意非中和亦复乖天逰阳至百物熙商清火西流一为机心间徒愧海上鸥所以鲁东门迟迟出尼北陶公会末造矩矱难与俦山林岂不美堂陛贵献酬仰懐海岳恩吾力讵承不古人当龃龉遥情属沉忧道有均休戚贞则宜黾求
　　髙名耀寰宇白日行青冥大旱思为霖睠焉系羣情胡为念独善渺渺懐南荆安石昔岩栖幡然慰苍生昭烈厪三顾永懐遗孔明尧舜兹御天泰阶既已平海鹏负风力九万将南征君子欢在朝小人乐深耕后图良未艾宿好讵可萦岂不见伊叟匪忻竹帛名
　　蹇余抱孤劣戢羽还故山惕然觉昨非奄及知命年为山念覆篑结网薄临渊先春旷麓蓘而敢効禳田司空悯弱质引蓬置麻间猎道六籍内论世千古前延颈瞩霄汉藐尔披云烟出幽喜迁乔敢希泰华颠但恐筋血枯夙夜多余闲离羣复索处白首徒纷然

　　桂洲诗代夏公谨给事述

　　夏子情悠悠遮我赋桂洲桂洲亦有始请从先世起双溪何滔滔中洲坦如砥羣峯互环带错落奠屏几琵琶特竒峭西回■〈戚〉髙趾其阴倚灵象儒先托仁里其阳抱龙虎仙真夙攸止桂树纷笼葱盘据固根柢华叶扬芳馨林壑被余美吾宗聚庐居瓜瓞既多祀滋洲昔知名爰且因夏氏家运值陵歇洪涛忽沦汜皇曾仅一线伶仃迫它徙延绵桑梓区颠倒鸠鹊垒孤坟没寒莽吊望增颡泚皇考役四方归榇获所委桐槚渐可材町疃日荒圮贾宅空废井孔壁漫残史凄凉首邱念蹉跎岁华靡顾攀桂树荣沉忧卒难理傥云返柴荆永懐钓溪水

　　答谈舜耕卧病池馆见懐之作

　　朋游苦星散君今复多虞抱痾忽经年寄我空中书青鸟翔云间翩翩来旧都岂不限江海辛苦为谁踰书言久契阔欲往阻舟舆芳尊湛桂醑美人安可俱明月遥相望眷此两踟蹰君昔战艺苑有才敌相如王门弃白壁空谷生秋芜唯余东园石不废髙人娱幽懐日已逺世网日已疎天运谅有复委心随巻舒

　　别摄泉

　　今晨对君饮庭树惨已黄燕齐十月交北风凛难当黄金不须惜盛办貂狐装邮亭选徤马去路生辉光令子鳯凰羽天衢定髙翔兰台清华地气骨自可量江南故人少愿君早还乡共指红药丛花开日相望

　　与田司封雅论呈王考功

　　世路多曲径人命有定録野鸟乱雌雄塞马分倚伏徒驰烈士心讵厌小人腹颓颜感秋蒲逆境伤暮鵩采药懐名山栖衡念空谷晔晔紫芝饵飘飘緑荷服桃花夹门生兰叶依井覆焚香讽灵言酌醴延静福遥迎老君牛永辟留侯榖玄契属君启雅志匪予独为讯王子乔何年谢微禄

　　赠叶原静逰鴈荡归金陵兼呈大司马乔公

　　泛览名山图鴈荡天下竒天吴举蓬岛乱掷沧海湄巉岩老蛟脊诘曲盘桃枝攅峯蔽青冥星斗昼陆离灵湫倒银汉六月飞寒澌仙人隐洞府玉简灵文垂白石充糇■〈飠量〉紫芝可疗饥凤笙乍缥缈鹤驾时逶迤緑髓茍未变丹梯讵能窥叶子道者流夙禀烟霞姿去冬游武夷未惬心所期今春策短杖直往了无疑天台逢李生拍手欣相持遡流问桃水探穴寻仇池俯瞰不测渊仰凌万仭危端坐天柱峯要观日出时扶桑射东影瞥见苍龙■〈髟上目下〉太湖仅一勺匡庐忽平夷呼酒酹苍梧凤鸟来何迟浩浩浙江涛伍胥今谓谁桃花落已尽芳草含碧滋啼莺劝客饮正与烟花宜满举白玉斗吞却东南陲坐觉方寸间云峤相撑搘归来回风亭目光如玻璃磈磊作竒画琳琅吐新辞颠倒雷电走苍茫神怪悲十日说不辍齿颊生凉飔四座烦郁散听者俱忘疲灵秘自此泄海若安能私还拜大司马请陈贱子诗定知■〈山赞〉岏势纵横列阶墀迢逓金银阙梦寐如见之谢客休挂席孙公应解颐何必举五岳髙下论等差至乐有同好难与俗子知

　　赠别同年王大参唯忠

　　孝皇丙辰岁临轩策贤良嘉运属休畅羣才兢腾骧摇笔演明畧阶墀殷琳琅天颜豁开纳宰辅勤明扬蕞尔泥涂身并遂云霄翔服官列庶位展义各均当述作备文物论思补遗忘彬彬慎六軄肃肃司羣方小大虽异适风烈互成章王度凛绳直而谁越官常公曹幸暇豫朋从蔼相将郊圻阳春候出入俨颙昻朱楼上客座赋咏飞羽觞通家披露驩胶漆难比量绸缪誓靡隔没齿奉轩黄匪若萧朱俦晩节竟参商中路厄阳九昏阴暗岩廊明明圣哲姿垂拱示贞藏青霄走罔两妖彗扰天纲诛求竭井里流窜连冠裳赤眉称乱首万姓疲■〈扌匡〉攘翠华无时出六军行褁粮众人贵附和直士死路傍吾侪婴祸网骈首投豺狼穷途莽星散音耗眇相望壮者半投窜耆宿多丧亡时观礼闱籍涕泪空彷徨皇天眷周厯中兴启宣王四凶润齐斧元恺森朝行宿雾一朝豁赐环皆老苍春风洗颜色仍余旧氷霜武林大藩岳与君忝同堂生涯百忧后感激意弥长努力奋末路愿收桑榆光相期举反侧置彼席与床提携双玉龙永夜謌慨慷长啸登吴山引首望八荒至哉虞舜徳威凤来何乡逢时乐无度陈义规太康清秋万寿节献表合四方当君整冠佩告别两仓皇始饯出国门再饯临河隍持袂累成泫沉痛咽中肠匪以私■〈目匿〉故重为同袍伤君才久外屈清庙需珪璋我官已踰分敞（阙）思鱼梁祇恐遂乖隔薫身失兰房所愿崇一徳安国系苞桑仰謌天保什用抵伐木章

　　周氏世寿堂诗

　　神尧御宇宙举志法三王政始重养老下诏闻万方昆邱寿谊翁徳俪四皓行年纪百十六眉鬓若秋霜召之上殿见作步甚康强清问得孝理赐归教其乡郡有魏太守治行尚循良老老率先训宾主体相当降阶奉几杖亲涤豆与觞临郊再拜送观者尽称扬阖郡感滋化斑白不自将老翁既仙去孙子皆淳龎明智诵诗书强壮力耕桑三世并上寿为国增休祥四世产玄孙俊拔如凤凰三命作观察肃肃振王纲信哉仁者后终然柱岩廊乡里表厥宅名曰世寿堂遐迩传盛美作颂比丝篁蹇予附末响朴拙匪成章太史倘有述终始差较详

　　寄朱升之

　　少小负竒气唾视豪侠流腰悬苍龙剑未肯干王侯挟策逰京师天子忽见收濩落风尘中倾盖罕相投逢君东华省金兰结绸缪陈义比皋契摛词狎曹刘虚名附骥尾隐然横九州岛中路忽分散风波起离忧天南瘴疠地鬓髪各已秋黄鹄畏弹射苍鹰耻随鞴买田西郭门将以备瀡滫年饥水弥漫鸿鴈不自谋郁郁斗釡间抚膺发长讴借问五湖水何处容吾钩

　　送梁子材入京

　　苍隼立臂鞲侧目望丹霄骅骝伏刍秣志在千里遥抚军磊落器英妙称誉髦旷志局文史投笔诵龙韬举意万人敌一剑耻所操扙策谒司马气吞四海豪对众弯雕弧百步猿先号名亚虎榜列价重龙门髙还乡拜慈母走马升仙桥寳■〈王央〉珊瑚鞭锦带双飘飖天子调薫弦海晏无淫涛蛮夷一虮虱边鄙闻绎骚雄剑鸣夜匣怒髪如扬翘报国指天日奋身岂蓬蒿翻然赴京阙六月方炎熇挥汗宛成雨驱驰甚烦劳伐谋负多算贾勇挺竒标南征慕马援北游希班超峥嵘云台业慷慨誓所遭烈士执髙义顾盻轻儿曹

　　赠徐一之

　　质如荆山玉辩如巴江流清言析玄理晏坐消人忧挟策献南宫五上未见收精深田何易烂熳东南州今王好儒学贤罗姿旁搜小者待金马大者封公侯君行叩阊阖吐论锵琳球天颜一顾笑朝省皆回头快哉风云会密尔胶漆投伊吕草泽人功成与天流古来尽如此乖合非人谋

　　书张大夫事

　　张氏大王父髙皇之故人执殳从前驱﨣﨣称虎臣请老解冠剑归耕长淮滨击壤歌神尧何心瞻紫宸一朝召上殿慰谕展情亲手持黄纸符授尔軄宣旬衡鄂大岳牧藩翰广敷仁淮阳劳长孺河内借宼恂殊恩报思称臣节实致身全归保终始天造良无垠贤孙述兹事奕世宠如新大哉神圣谟求贤本因民文武唯所用功成任洪钧请着大史策垂训诏千春

　　密止堂贻王锦夫方伯

　　良贾贵深藏上徳戒睢盱金人三缄口内葆恒有余繄君景前哲履道抱寘虚逺彼市朝喧闇然林中居丛木既荫蔚岩壑亦回纡素琴不安弦对之万虑除寄谢车马客毋来骇吾庐

　　赠丁温州敬夫

　　秋草凄以黄鸿鴈衔哀思赭衣供井税寂寞循良事穆穆丁温州恺悌自天懿制锦输良材展骥控遥辔薤拔少强宗风清无黠吏环海数县侯奔走敷徳施露冕循郊圻戢戢驯野雉颇闻沟塍畔狼籍广遗穂天南百万象庇覆罔不至舆人兴长谣聊以存国志

　　息园存稿诗巻五

　　●钦定四库全书

　　息园存稿诗巻六

　　（明）顾璘 撰

　　○七言古诗

　　送按察周仲鸣赴云南

　　东风满目悲春草使君逺渉滇南道万碛千山路眇绵车烦马顿人愁倒阴洞生狞白象牙古崖错落槟榔花西隅漠漠窥天际北极低低见月华乌蛮号令归王制绣服威仪尊汉吏共言俗逺要人和却嫌才大为身累东门别酒玉杯深上客离歌拭泪唫翻然上马扬镳去不似寻常儿女心

　　送陆良弼赴云南

　　东吴陆氏古称雄今日君家迈古风父子弟兄纡紫绶麒麟偏在一门中与君作宦汉西京十载追游畅性灵飞觞谢传围棋墅弹剑周郎洒泪亭春来秋去欢无歇星流雨散从今别君提矦印赴滇南浩荡青冥动双节雄才健笔人不如况乃腹内多诗书盛年黄霸初为郡紫阁归来日有余

　　答徐昌榖博士

　　前年共饮燕京酒髙楼雪花三尺厚酣歌彻夜惊四邻世事浮沉果何有一为法吏少书来心结愁云惨不开昨传学省移新籍坐啸空斋日几回

　　君莫悲歌慰许侍御丧子

　　玉颅双角硗硗起圆碧凝光射眸子鸾刀镂马竹尾长翩翩入花如鳯凰妖魑潜酿星垣厄愁云压空空夜白仙媛飘裾挟玉童调龙御鹤三山东桂树光销兰甲脆绣襁褵■〈衤走〉湿秋泪饮君酒君莫悲人间百事会有时君不见汉庭狱吏髙朱门司徒何得无良孙

　　赋得落星穴送李师文宰将乐

　　海风吹星落天地寒芒烛地光参差金精不向土中死龟山剑水含灵姿世代悠悠挺人杰一巻遗书字难灭神骑箕尾轶浮埃道焕奎文照余雪李矦墨绶飞双鳬仙槎夜挽郎星孤余杭旧恵有残碣莫惜吊古过平芜

　　赠周子庚太仆行边

　　寒沙射日明衣铁苍巘擘云千丈裂闗河南北气全殊八月阴山即飞雪丈夫勲名在逺道玉关铜柱非徒老鹏抟九万回天风下视燕然一丸小

　　石峰歌赠陈侍郎玉畴

　　髙哉乌石之青峰天梯挂地腾蛟龙星辰照耀翠光发云雾吐吞岚气重寒泉古木絶尘滓菖蒲芝草秋蒙茸东南名山亦无数爱此奇峭多灵踪紫薇大夫有道者清标秀骨神所锺十年读书住峰下揽结邱壑归心胸乗风一上赤霄逈步武稷契矜遭逢苍生洗濯足霖雨学士仰瞻称岱宗秪今台鼎逼掌握洪波砥柱殊从容功成拂衣岂难事仙人有待巢云松武夷神君幔亭女金枝翠盖期追从须君峰顶荔枝熟来借江心桃竹笻

　　李大夫寿歌

　　李大夫真天人骨青髪黑善养真昻藏野鹤七尺身中隠磊落之经纶献策早充观国宾豸冠直谏惊羣臣低回郡县岂塌翼霖雨一洒苏疲民石梁雪窦古名胜东风坐玩桃花春珠玑往往落挥翰五言破的如有神翻身岳牧已腾踏转盼台辅非逡廵大夫髙义超风尘长歌拂袖辞要津敬亭天柱吾故物青霞倒映莲花巾空厓烧药紫金鼎白日饮牛青涧濵千秋万歳乐无极人间富贵安足珍

　　夏山歌赠张常州大轮

　　夏山髙山髙入云杳莫攀乃在东海之畔金华之间攅峰抱壑飞瀑白古木碍日垂萝斑张矦昔未遇结茒连翠微胷蟠五千巻落笔蛟龙飞时随牧羊子飡霞疗朝饥乘兴厯参井误触织女机献策明光直紫微専城畿辅拥朱衣万家冻馁今何有十郡诸侯似者稀公庭书闲无鸟雀燕寝香清拂罗幕梦魂千里长周旋一片青苍枕前落祗今当宁爱贤才君矦且勿思草莱待得功成铭鼎鼐却逐山云归去来

　　剑池歌送李司法赴苏州

　　干将乃是金天精爪髪堕炉神剑成龟文缦理踊髙价骏马千匹三都城盘鱼腾光壮士死阖闾耻作吴公子鳬鴈长埋白虎峰蛟龙竟化寒池水池水泠泠百丈深春花覆水红香沉池头歌舞日欢赏地下谁识君王心君王已去河山改千年符竹纷光彩画戟红旌绮句飞韦布风流至今在使君才俊倾梁园登朝执法临吴门秦镜光明照人胆汉网踈阔流余恩青春多暇应出游剑池正对齐云楼不厌桥东老居士时来散髪共扁舟

　　东原行赠金士希

　　蓬莱近在都城隈髙原如掌风尘开长江迭送波涛色锺岳横分紫翠堆踈林旷望豁心目四时花艳纷相催皇居咫尺接灵气云霞缭绕金银台橘洲桃水竟恍惚终南太华空崔嵬先生泉石性所好紫绶裹体心潜哀専城虎竹弃如土梦想此乡归去来挂冠散髪对髙木闲门白日生苍苔手提长镵劚春雨东陵瓜田身自栽兴起髙歌拂衫袖虬髯仰将何毰毸江山开辟几千古孙郎突来生祸胎干戈六代闘白骨四十二帝翻云雷旌旗紫盖转灭没琼楼绮阁俱飞灰当时岂无攀龙附凤侣功成运去多嫌猜良弓已随髙鸟尽至今空泣英雄才不如有田尽成秫当春泼作葡萄醅砗磲为瓯玉为杯买金便铸十石罍上药浸之可养性烂醉勿论西日颓傥予出郭来相访莫遣醒醒骑马回

　　松谷歌赠戚侍御

　　金华之山峭而突岩壑空冥含大谷长松落落荫其中连林直上苍云矗苍云拂天不可干白日漠漠生秋寒栋梁森立鬼神守琥珀下閟蛟龙蟠谁其居者戚夫子茅斋髙栖青壁起双溪泠泠三洞幽灵峰下瞰芙蓉水闭户著书三十余翻然载笔登公交车澄清天下独揽辔素心不啻山中居青鞋草衣日在手富贵浮云亦何有致君尧舜却归来谷口青松两无负为怜向日牧羊徒空然叱石何为乎

　　相逢行赠何司空子元

　　去年见君丹禁中今年逢君旧京道问君年来亦何事笑而不答颜自好朝廷礼乐非等闲大臣执论安如山师丹祗知正庙议朱云非好犯龙颜龙颜转变分怒喜臣节坚贞等生死只今义烈贯云霄大爵髙官安用尔蹇予结交三十年一见知君是谪仙文章落笔波涛用风骨当朝玉雪妍司马分曹力有余两河藩翰亦区区天闲来牝三千颂栢府风霆万里车台衡虚位需调爕太史濡毫叙功业霖雨方谐天上欢浮云忽作江南别江南佳气郁巃嵸洛邑秦关未可踪滚滚江流传渡马苍苍山邑号蟠龙谢傅东山几落花荆公精舍自啼鸦由来胜槩归髙品再喜斯文得大家我家住在清溪曲终日闲持一竿竹不怕宫袍混草衣时来共咏春波绿

　　溪壑髙闲歌赠史巽仲

　　句曲之东阳羡之西屯云疉雾郁为灵溪洞天三十六杳莫窥端倪天皇秘金简勑授仙人栖仙人旧居青琐宻蹑足星汉攀虹霓胷填百万经济畧沛作霖雨滋黔黎钧枢侯印立可握忽然长啸辞金闺金闺虽云贵荣华易销落何如中园移取蓬莱山雕斵烟霞置楼阁玉女成行备洒扫灵君对坐烧丹药丹药功深九转成羽翰身变八风生时朝天上黄金阙那顾人间白玉京

　　异风行

　　季春之月日应栁野客维舟汶川口此方赤旱罹百忧复尔颠风示灾咎黑云勃郁西北生轮囷直上掩太清嘘烟噫气塕然至白日不得为光明沙飘石走樯柱折鸡犬窜匿皆狂鸣草茅半卷向空落大麦小麦扬枯茎阴霾沉沉血色赤赫如伯益烈火焚榛荆万窍雷呼动天地又如真宰下与羣妖争宋郊六鹢飞且退昆阳虎豹各战惊蓬窻孤坐不敢寐旅魂惨怛伤和平忆昔壬申羣盗起梁宋灾征每如此十年白骨撑乱麻父老悲号未云已祗今尧舜居明堂辟除凶慝登贤良璇玑方调七政理此事乖剌诚何祥世无瞽史知天道独立沉吟向苍昊

　　重别行送李川甫还沔南兼讯李献吉

　　长安道上春雪飞薄暮逢君疑是非揺鞭驻马一相问雪花乱点白鹇衣江海茫茫重相见客舍张灯促青宴愁兼别涙堕金尊漏转寒更涩银箭君今三十方少年秋云刷羽抟云天簪裾色动麒麟殿词赋声倾玳瑁筵沔南作牧殊辛苦抱哺黔黎一万戸近闻四岳举循良须知黄霸先台辅楼船吹篴汉江流乗月经过黄鹤楼往时崔颢题诗处复见新句凌髙秋嗟予垂老气凋朽天台峥嵘亦何有寂寞桃花何处吟纵横豺虎空奔走送君将归旧思翻怅望南云回白首倘过夷门见李白问渠诗兴春多否

　　张司徒所画山国图歌

　　滇南一道盘云上永昌巍巍更相望水流直下洱海深陆地夫容矗相向小石纷磊磊大石髙盘陀连空互撑迭仰睇青嵳峩攅峰揷牛斗飞涧悬天河崩崖倾断下无地但见猿猱挂罥号烟萝丹砂空青的皪岩阿寳玉夜烱灵光荡摩天门洞开紫宫逶迤玉女对侍星官骈罗至髙之极始见此辽絶下奈诸方何马蹄缄铁尚不得度行人跛鳖焉能过我生水国多见水不图山髙乃如此画家山水贵相半吁嗟谁悉寰区理南园大老司徒公维山降神为世雄晩张能事发新格尽吐磈礧之心胷引缣迅扫鸣长风颠林倒壑貎不同苍云黯惨喧霹雳白日照耀开鸿蒙蛟龙盘拏古木死蝀螮漂疾飞梁通千峦万嶂堆墨华忽然平旷披风沙飞榆开凿嶲君国桃源点缀秦人家孤城四面削玄壁危楼仄立明丹霞时清颇知官府静化逺亦爱蛮夷嘉老翁戏猎逐黄犬娇女明妆簮素花形胜分明在指顾风俗想象増咨嗟腾冲靡莫余千里部落微茫分逺迩更挥淡墨洒余姿遂使天涯穷尺纸昨逢伯子示此图瞠目惊叹从前无乃知山岳气磅礴不用滥漫谈江湖今之好山有二老太原司马吴门都见此寄书定相索公乎公乎须写数本万里络绎传吾徒

　　昭君写真图引

　　汉宫九重类天居宫中美人粲璚琚姱容淑态意非一网戸文窓烟雾虚就中絶代称明君锦江波浪巫山云素月嫦娥独光彩明星玉女徒缤纷君王行幸恣欢■〈目匿〉蛾眉短长难具悉可怜睇盼隔重霄竟使画图欺白日金珠不操静女手丹青更甚谗夫口妍媸反复在锱铢移爱为憎忍相负明珠万里沉胡沙哀歌一曲留琵琶今看青塜千年草岂是夭桃三月花君不见无塩入宫粉黛羞齐宣美誉雄诸侯樊姬进女虞邱罢楚荘持麾霸天下君王重色后隠贤吁嗟画史欺婵娟古来治乱各有始为君三复关雎篇

　　阳羡山歌赠吴隠君

　　东临具区水西见峨眉青谁将阳羡山倒景浮重溟此山上应须女星雕琢云雾开仙庭桃花洞户列千室夫容旌旗朝百灵神人种药留岩崖化为苦草黄金芽水品流传逸士谱月团飞上天皇家山南今有樵渔客八十须眉未全白日饮茶浆茹紫芝尘胎暗脱双曈碧鹤鹿呼名任驱使龙鸾整驾当朝夕曽闻至人言此翁千秋自会生毛翮我厌尘寰思玉舄名山相去况咫尺鼓楫何时罨画溪称觞一访烟霞宅

　　范氐娱永堂歌

　　草堂宛在淮之阳周除万顷清湖光鳬鹥鸂■〈氵勅鸟〉走阶下青蒲碧栁揺潇湘传家矗矗列图史宴客稍稍鸣丝簧堂中老翁八十强龎眉皓首神扬扬万事唯知道古昔一生不省干侯王河上仙公道书就汉阴丈人机事忘翻匙红稻美且足出水白鱼鲜可尝颇矜清世得笑傲况有令子传芬芳我知老翁应寿昌膝前簮组欢称觞虽无磻水非熊载且拜天门彩凤章

　　午谷歌赠周别驾仲仁

　　终南之阴子午谷秦关襟带纷回复渭水斜连紫阁峰石脚揷入黄河腹云霞勃郁非人寰灵仙往往游其间青牛流沙去不返洞门白日苔花斑周子倜傥士致身青云里不肯忘岩栖呼此为宅里只今揷笏领苍生片言折狱称神明台衡要路在转盼丈夫大业终峥嵘种松日长虬龙枝白髪还山应未迟江南杜老有髙兴待尔相邀游渼陂

　　五马图歌赠郑绍兴

　　画图五马云锦文谁其有者郑使君房星降灵渥洼裂龙种迈出驽骀羣金河蹴踏精爽振玉珂脱落权奇分使君人异马亦异气槩万里含风云四明美政那可状闾井小儿知礼让风化浑期太古前功名特出诸侯上昨乗此马朝王正锦鞯光照长安城天闲騄駬盈万匹此马一过人皆惊郑君五马真絶奇塩车局促将何为穆王正要追风足报尔王良伯乐知

　　砥柱歌上陈留刘相国

　　黄河之源出昆仑万里震荡排中原行云翻空日月闘急雨倒海雷霆喧下民咨嗟上帝怒乃遣神禹清乾坤手握巨斧开龙门中标砥柱气势尊白波一道永深穏青山两岸无崩奔从此平成歌帝载休气荣光应清代效灵已见出图书论功不用夸嵩岱柱乎柱乎安无颇狂风恶浪柰尔何

　　五老图歌寿祝封君

　　天地乃万化之门阴阳乃五行之根太始逮今几万载一气不息绵绵存瞻彼五老霭若云屯降神玄漠凝质胚浑眉垂暮雪颜映朝暾玄冠朱绂素旄青幡履彼黄道出入氤氲非五行之变化果孰得而究言灵风结驷马迅雷走骈车列缺叱右御须臾周太虚上帝洞天三十六勑守互代羣仙居息驾广漠野晞髪扶桑津西观蟠桃树一花三千春曽同二龙父下应宣尼辰六经始烂熳照耀垂生民不须神鼎炼大药尽使寿域回清淳祇今皇帝轩辕身山林父老华胥宾迩闻牛渚生至人长生寳诀传更真飡霞服玉好颜色坐玩风扬东海尘

　　西江渔父歌

　　西江老渔父举步隘九州岛逺寻炉峰踞庐阜钓竿直拂番湖流修纶巨饵知几许长鲸一掣皆吞舟楚人分膏更饱肉鲂鱮琐屑休深愁兴来杖策谒明主礼乐纵横迈三五拾遗补过列明光尽使苍生获安堵旬宣暂尔下钱塘翻斾春风覆斾玉闲探禹穴上会稽望极海天无尽处归来向予言拍手笑无已君来海滨游未知海中事海上三山时动揺其下负戴六巨鳌我欲钓鳌置山穏长风未至心徒劳君不见磻溪玉璜事幽眇太公望子今将老又不见泽濑羊裘传者讹故人待我知如何不然便可拂衣去莫负西江万顷波

　　文仙石歌送田景瞻

　　髙平仙人栖穏处长林迭嶂含风露仙人一去不复还山中白石长如故苍龙时上石床眠老鹤犹窥丹灶烟金枝翠盖知何所洞门月色长娟娟南州太守有仙骨分符亦得烟霞窟平郊微雨动朱轮多少髙情坐超忽春城春物好融神扪萝曳履上嶙峋倘逢石髓归来日好忆东曹抱病人

　　松居歌赠金元美

　　帝城飞甍接清虚道人独在松岩居金花飘庭野风细翠叶拂槛凉阴踈身披鹿裘皎如雪日把一巻神农书斸芩采子炼大药玉杵夜捣银蟾蜍偶然悬壶秣陵市手活小儿千万余五大夫封等尘土十八公梦今何如徂徕峯头絶人路列仙同游驾云车

　　广成仙人歌赠秦隠君

　　崆峒嵯峨入紫冥中有至人云广成呼吁元化为气母偃仰天地同长生昔日轩皇御八荒谓言得仙贵可忘万乗亲过岩穴下俯首不敢窥藜床洪言如钟剖玄旨金液融光化尘滓白日骑龙登绛霄下视六宫如敝屣海变陵迁春复秋瑶台金阙漫悠悠云谁象外得真悟东海隠君秦少游隠君颜色少如童八表冥冥睇逺鸿桃花洞口人烟静橘树州边歳事丰广成仙今安在青山拂石长相待何时招手一归来鹤驾飘飘度云海

　　逺招十五疉

　　按察陈君亮之沉命岭南年纔不惑（璘）忝知心伤其旅殁乃作逺招十五迭歌之灵筵幽明不逺庶见悃愊云尔
　　歳云暮兮风萧萧索居逺想心无聊魂归来江水迢抚膺泣血歌逺招歌始倡兮天地愁英灵秀骨当王矦二十操觚见天子三十驰名盖九州岛四十金章方熠熠长松忽萎天南头蓍龟无灵相失验古来贤逺为神仇魂兮莫嗟当自尤
　　歌再迭兮忆畴昔川岳含精孕双璧太邱之名风雅宗元方季方俱籍籍盲飙震荡沧溟翻棣蕚凋伤鹡鸰只愁生闾里惨无光闭户哀号失朝夕魂兮飘飘粤天碧
　　歌三迭兮思旧恩明公遇我如弟昆三年驱鸡走下邑手挈驽劣还君门风尘折腰半失坠如我在枳何宜存誓填沟壑无死所地轴倒陷摧昆仑仰天痛絶声长吞
　　歌四迭兮忆将离孤舟理檝江之湄临觞醉语共被宿满口王事捐中私壮年分携各慷慨讵意永隔存亡岐魂兮遗我长相思
　　歌五迭兮去路长岭南迢遰通炎荒穷崖少人岚气■〈覀上心下〉草间跳蝮如龙骧不见汉时征战苦极谏乃有淮南王圣朝职贡化平上君胡为乎独罹殃魂兮慎勿留其乡
　　歌六迭兮归路逺水惧波涛陆愁坂山魈木魅闘峥狞林薄阴幽窜狐鼹公有阴功载金箓炜炜神光烛诸巘皇都旑旎飘云霞寳幢玉节开行幰魂兮亟归莫迟晩
　　歌七迭兮气难平天心倒错无权衡八荒纳纳恣羣动禄寿乃与髙才争万金璚玖易缺折矿石匝地顽然生布衣白髪骑欵叚何用乡里称贤明魂兮谬致生前名
　　歌八迭兮心欲絶野哭江头涙双血兰枯蕙死荐筵空衰草酸风烛明灭空冥精爽独归来凛冽平凝万山雪氷飡水饮御清虚回厌南中独炎热魂兮归来皎而澈
　　歌九迭兮君有家桂楣兰■〈木边〉芳且华图书充筵宾客美豆笾圆方肴核佳愿君亟归栖故处鬼神呵护无龙蛇魂兮归来乐无涯
　　歌十迭兮君有亲胸蟠藻绣含真淳七十狂歌颜美好禄米顿减忧其贫愿君亟归在左右庇护杖履延长春玉山有禾瑶水液何为黙致资元神魂兮归来孝且仁
　　十一迭兮君有兄儒林腾踏扬鸿名三千文学满邹鲁拱立阶下观仪型愿君亟归相出入累累百福资和平魂兮归来友爱成
　　十二迭兮悼君妇今年孀居去年娶迢遥万里好将归故山年年哭君墓知君身后百不忧阙里清风被裙布魂兮归来慰朝暮
　　十三迭兮悼君子捴角茕茕尚儿齿眉棱削玉骨揷犀一疋龙驹跃秋水冥漠知君爱不殊袪除灾难通文史魂兮归来歆世祀
　　十四迭兮伤同心蚤年种树晩思阴誓输筋力康济毕悬车息马还中林柴荆不逺数来往儿孙更抱开长襟虞渊白日忽舍去使我无意于冠簮魂兮托梦时相寻
　　十五迭兮歌已终声微涙尽心难穷九原锺逢不可作髙山流水悲枯桐英雄去矣余浩气万古潺潺江汉东魂兮为我流长风

　　挂剑图

　　延陵公子有道者义气千秋动华夏去时寳剑心许君死后仍来悬墓下白日青天一片心岂因生死惜千金寄言反复轻薄子三歩腹痛休哀吟

　　秋浦歌赠观察汪徳声

　　髙堂谁张秋浦图秋浦佳丽天下无长江西来一回薄齐山秀结真蓬壶千峰夹水逓隠见峰削莲花水明练巨灵鬼斧力雕搜羽仙翠盖长游衍山山时见白猿行树树倒挂朱花明疑从瀑布观庐阜似拂霞标过赤城敬亭铜陵相对起玄晖太白多称美地灵必有杰人生于今特出汪夫子汪夫子非等闲眉宇朗朗行玉山豸冠中外二十载绣衣铁斧诛谗奸天子书名御榻上转眼黄枢拜卿相勲业争期郭令公田园晩忆陶元亮我今归去弄烟霞秋浦相望一水赊何日共君苍玉峡提携日月炼精华

　　息园存稿诗巻六

　　●钦定四库全书

　　息园存稿诗巻七

　　（明）顾璘 撰

　　○七言古诗

　　醉歌赠别刘希尹

　　江湖之情廊庙器厯城刘郎无乃是髙云塌翼堕泥涂青衫来醉金陵市金陵市上少人知击筑正遇髙渐离十年闭户淮水畔雄剑绣涩长低眉喜君下马握君手但说家饶步兵酒眼前肝胆向谁倾身后功名果何有龙蟠虎踞古名都走马背枪多壮夫陈编烂简不足数英雄快意无时无新亭洒泪河山愁北山移文林涧羞谢公坦荡称逹者美人一去空江流君昔提衡当吏曹龙门拔地吹波涛一朝謪宦归江海雀罗挂户生蓬蒿此去朝元谒金殿世情冷暖应自见翻身台阁虽等闲著作林壑须轻健泰山巍巍五岳尊上有日观通天门与君共坐东岩下静玩桑田海水翻

　　赠刘钦执

　　刘君十五攻文章胷次隠隠含星芒射策甲科屡摧挫上书太学空昻藏落魄尘埃少相识日抱阴符事黄石严生卖卜不论钱匡子传经徒凿壁生乎顾我长开颜相思来过天台山入门正值新酒热烂醉共话烟云间夜长风狂银烛冷雪花洒面衣斓斑劝君且莫求神仙武陵桃花迷歳年劝君且莫学剑术五矦骄贵轻才贤诗书满腹不饿死古来豪杰尽如此君不见商王图画求宰臣直是穷岩版筑人

　　送陈子鱼往霅溪访刘南坦

　　故人归耕霅溪上白日闭门无客往扁舟乗兴吴门来一片髙情落烟桨越王台西春雨深震泽波涛方泱漭杨花几时飞已空碧草青蒲抱堤长草堂相逢将奈何但云酒熟来经过倾壶一醉便归去莫问门前张雀罗不见刘君幽恨积凭君附书报衷忆人生强壮岂长得何用驱车逐南北

　　周别驾宅看花

　　周侯方庭大如案四叙种花香不断日髙散衙一事无手汲清池自浇灌鲜英的皪赤瑛珠宻蕚纷披紫丝幔芳根异种多难识粉蝶黄蜂暗相唤西邻迂叟饶闲情叩户时来索花看一来一醉酒千锺月俸依稀费多半君侯莫厌频来过人生乐少忧患多与君聚散同落叶不醉花前将奈何

　　平寜藩后上乔司马

　　太行西横天下脊降神昭代生乔公突如大岳起中域培塿琐细安能同又如巨壑动千顷澄鉴品类含光融今之留都古丰镐九庙翼翼崇玄宫周南节钺帝所授文武韬畧雄江东羊祜绥懐亘千里萧何填抚熙羣工石城锺阜倍生色龙虎吐气长葱葱去年刘濞逞凶犷乌合羣盗持刀弓出门北望色沮丧髑髅已属提携中亚夫髙卧足不动兵符飞羽须臾通上游屹张掎角势诸道兢奋勤王功舳舻百艘竟崩溃烈熖一举鲸波红我皇英年孝且武金戈铁甲临元戎乔公泣血扣马首小丑讵足劳皇躬献俘受馘大礼毕跪捧翠华回六龙三军凯还伐金鼓声动海宇连穹窿明堂奏颂朝贡入解泽下沛苏疲癃勒功且立会稽石铸鼎直尽荆山铜云台功臣谁第一国论共闻归发踪侯王圭壁行照耀山河带砺何终穷■〈土粦〉也都门老宾客十年江海嗟飘蓬喜闻乡国再安堵遥逐父老歌清风但愿天子寿考亿万歳置公左右开宸聪刍荛之言无少蒙永絶前日忧忡忡

　　己巳十二月十四日夜雷

　　歳暮月望夜云午南山殷雷夹鸣雨蛰虫惊诧鸡走藏青帝玄冥果谁主巫咸上天瞽史亡空台无人识妖祥披衣起坐残烛下一夜不眠愁思长

　　寄髙州太守陈洪载

　　雪霁寒鴈髙登楼见明月故人在南海幽思坐飞越忆南宫罗众宾感君遇我最相亲解韈误承王子重推金偏念管生贫青春纵酒长干道白日行歌淮水濵髙凉迢遰别经年美政纷纷过客传海畔明珠还夜浦花间驯雉满春田平生万巻不虚用坐见古人归席前男儿立身贵磊落安得瑟缩推谁先为报田郎近为郡可无书札问湘川

　　送陈漳州宗禹

　　九龙山前春草生麦苖覆垄雌雉鸣使君五马齐雪色锦韀左右垂朱缨玄发清扬负才局两都豪士倾心腹山人闻君佩印来两两卖剑牵黄犊炎海风清不起波满城明月照弦歌想应露冕经行处把酒题诗奈乐何

　　送刘养和入台

　　四月江南路积雨开新晴省郎跃骢马健作青云行看君皎皎扬英姿回山倒海自有时匣中龙剑皎如雪那肯绣涩空藏为玳筵酒尽双金樽仰天烈气不可吞男儿奋臂报知己岂顾一饭哀王孙

　　李少叅宅林良花鸟图

　　写生之家不易得崔白以后称黄筌国朝林良亦神妙意会物象皆天然何年画此双孔雀尾上金钱犹烁烁疑从五岭翻然来飞入君家翠绡幕众鸟琐屑未辨名鳬鹥燕雀各有情白昼如喧杜陵宅青春忽近长安城攀条啄粒相颉颃时和自见万物昌新蒲浅水云淡淡落花飞絮风茫茫髙堂展图感我私却忆先皇临御时朝廷无事友朋乐日聴春鸟吟芳辞一从羣盗乱中土万姓仓皇执金鼓东村西落少人家燕子那寻旧门戸虬髯将军才且武一洗羣盗无死所见画还思熙皥时题诗却欣流离苦春来百物倘如旧劝君有钱多酿酒

　　题柯行人所藏秋水纎鳞图

　　伊谁掇取潇湘水铺向长缣光弥弥碧牵文藻舞风柔黄落衰荷抱霜死中添淡墨为羣鱼鲂鱮琐屑各自殊纎毫尾鬛空明见万里江湖气势舒姑苏野老困奔走震泽扁舟落谁手展图漠漠云水生便欲垂钩挂鱼口君失此图何许年完璧再返非徒然请君袖取入京国天边时一赏林泉

　　安平镇

　　安平镇前石岸髙飞薨夹水压巨鳌千门碧栁起春色安居岂知排难劳昔日孝皇君万方河水忽决黄陵冈洪涛荡汨失齐鲁神禹不降蛟龙狂此地崩颓运道改巨舸连翩落东海下民昏垫轸尧心朝廷经济需元宰司徒刘公社稷臣一心报国摅精神胼胝身任四载苦版锸泪堕千夫贫沉船坠埽黄泉下铁石如山不论价五丁叱咤驱风雷功成遂絶奔湍泻宣防竹楗何足多野哭一夜回讴歌司徒哀痛转谦抑中官武将碑嵳峩碑嵳峩庙赫奕庙中牲牢今络绎呜呼谁人独惭色

　　送沐将军兄弟归滇二首

　　将军白晳美青年滇南世世操兵权君王重是攀龙裔推毂亲呼玉案前揺旌击鼔归荒服驻钺张油向宗国五鼎陈牲入旧祠万烛迎鸾出华屋城头日出征马鸣五矦供帐花连营紫衣官妓呈瑶瑟锦带家奴抱玉瓶曲罢扬鞭凌逺道万里长风动秋草土吏椎牛劳后车山氓驱象迎前纛诸蕃叩地当行轩世世乐受君家恩古来却縠称儒将谁似风流在一门
　　楼船倚江扬大旗回风簸日光离离百夫转舵橹如翼千里只作终朝期金吾将军年絶少牙弩射潮闲调笑酾酒金陵王浚城焚香赤壁周瑜庙爱君文雅真特竒大兄金印镇西夷府中寳劵山河誓阃外丹心草木知君到滇南春物美鹡鸰飞处棠花紫未开姜被说家园先降韩坛问天子青萍切玉能成灰奔尘絶电须龙媒上将用才多为国它年看荐谢玄来

　　宗伯毛公宅画菜

　　贵家金屏冩生者竞取纎秾鬪髙下独怜意匠非世情戏点嘉蔬气萧洒琅玕作叶璚瑶根笔底畦径移西园菁华荏苒过雨湿紫翠厯乱凌风翻黄花丹缬各未吐胡蝶蜜峰俱已喧南宫宰相白玉堂挂之素璧生清凉谁为灌溉剧抱瓮我欲采撷盈倾筐岂无犀盘象筯大官肉肥腴不快水雪膓对此薄饭每易饱踈帘欹枕青春长虀盬之味安能忘鸣呼虀塩之味安能忘

　　碧云寺

　　山中楼台一何丽路人告是碧云寺入门莫问造者谁建寺以来初见此黄金为中门白玉为四墙檀心及桂枝斵作栋与梁班倕督工墨颠倒穷肺肠但令伟丽后莫比不用局束循王章主人退思坐中堂精神动天天为忙山灵擘洞石开裂海若驱水龙彷徨眼中诸寺失颜色可怜草木俱辉光吁嗟尔山何幸哉昔闻硗确弥蒿莱牛眠应兆亦偶尔绮绣杂沓从天来尔不见列侯金印何累累城踰百雉圣所裁又不见闾阎流冗多饿死沟溪白骨无人埋揽衣上马不忍顾临风长叹令心哀

　　沈生来天台示予董子繁露

　　沈君布衣人藏书满千巻开口谈黄虞何心耻贫贱我生与世多乖张交谊向君偏缱绻九月山城桂花白尘飞郡斋无过客蹇驴箬帽云中来忽若炎天堕松雪解囊乍读繁露书举觞新荐望潮鱼生逢竒事即快意何必歌舞为欢娱我亦未得乐君亦不肯留仰视天台路坐负桃源游会须共钓石湖去莫遣歳月共悠悠

　　哭马原思

　　斯人不可见荒台空暮云素琴漫发子牙指狂书岂及羊欣裙骑鲸上天归玉堂后米英俊日凄凉空余故宅髙槐在清阴满院断人肠

　　寄题俞鲁用分绿轩

　　江南五月百草长芭蕉遶檐十尺强踈棂曲槛静相映坐觉幽绿生虚堂波文隠约微风动红尘不到苍云重榴花照眼徒为繁葵枝孑孑将何用太湖灵石髙突兀此外唯须数竿竹名园广宅非君心一咏一觞殊脱俗我欲入轩分半主独恨终年走尘土郡斋秉烛为君吟萧萧一夜闻秋雨

　　送京兆闻君移顺天

　　巍巍京兆古所雄民之父母称闻公昔传赵张不易得今见徳政将无同去年饥馑多流亡沟壑白骨寒秋霜今年甘雨起枯槁禾穂满田如帚长南车北驾情悠悠风吹甘棠驯雉愁冦恂河内竟难借汲黯淮阳谁见留折杨枝揷江路杨枝他年作髙树万歳千秋忆我公香火常来乞晴雨

　　题王元章梅花和韵

　　墨池五夜飞玄霜素灵幻出梅花芳草堂忽尔见春色气序不得由勾芒空山惨凛层崖裂千枝万枝缀琼雪水晶屏风踈影寒举头却见黄昏月江笛横飘黄鹤韵迁人莫报长沙信欲取寒芳寄逺书转愁旅思催蓬鬂帘外青香扑酒缸千金莫惜日飞觞解道明珠交玉体风流独羡陈思玉狐裘蒙茸不知冷醉卧花前不须醒梦来直上罗浮巅占却默林千万顷

　　题唐子畏山水图

　　赤城霞气连东海九嶷绵绵舜陵在曽逰两地纵竒观迭嶂填胷何礧磈洞庭波涛拍云天吴江长桥絶可怜扁舟夜携二三子髙歌月下招灵仙归来草堂老无力山水迢遥苦难得苏台居士好画手一幅尽冩苍茫色林壑髙深气杳冥空潭飒飒水风生开帘对此坐清昼彷佛邀余万里行

　　题王元章梅竹巻次祝鸣和

　　画家妙品古亦稀髙人每号无声诗浅夫拈笔率信意岂解盘薄凝深思聊希形似即满意难与神化论等次子乔老仙烟霞骨劂出心肝洗尘俗身化西湖一树氷气吞湘岸千竿玉映缣姿态闘纎秾转手枝柯分直曲山空自喜野人同歳寒敢谓吾曹独补之墨梅称絶伦与可冩竹恒逼真今之画图兼二妙始信苦学能通神草堂六月气凄爽彷佛坐我清江滨白头岂知老将至对尔真足忘冬春忆昨青阳廽绿草横斜桃李长安道一夜飘风厯乱生可怜花叶纷颠倒尘世繁华有盛衰朱门一闭无人扫与君开巻玩髙标絶胜对客谈虚藻

　　赋煮茶图

　　朱门酒肉如山海沉湎徒云性灵改松关冥坐真天人朗如玉树生华采涧阿霁雪新泉清风吹石鼎茶烟横悠然对语白日晩俯聴万井苍蝇声

　　秦翁

　　江南贼来万室惊太守仓卒呼乡兵翁持黄金募壮士长殳短剑如坚城猛势凭陵贼逺徙众欲论功报天子老翁掉头不相顾独弄鱼竿下烟水君不见古时鲁仲连一书飞矢聊城全功成却赏蹈东海慷慨长为人所怜翁今持此亷退节何惭青史共称贤

　　邹平王画竹为罗子文赋

　　冩竹贵神不贵色画师俗笔难为力古来能事自天成萧郎文老何由得国朝作者夏奉常祇今仅见邹平王金殿昼闲一挥洒遂令缣素移潇湘兖州太守得真迹草堂白日寒云积风叶当轩簌簌鸣霜柯倚座森森碧清泉怪石映带成即恐春笋惊雷生炎天对坐毛骨爽便欲掉臂林中行呜呼絶艺不可遇千金竞买珊瑚树君不见寒士潇条土木形遮道时逢贵人怒

　　送刘方伯赴河南

　　梁宋繁华古无比凋残近自丙寅始私门剖刻尽锱铢羣盗诛屠及妻子我分虎竹当乱离膏盲之疾安可为公为方岳会昌运拨乱扶伤又一时春风病草回青未一望伤心堕清泪

　　同祝鸣和赋长歌赠方思道

　　诗人雅尚唯林麓脱畧功名轻汗竹有时大隠入金门瞥视浮云立幽独棠陵山人少工诗风云万变含精思东南名胜不可数悉化肺腑生神竒狂逰狭小四百寺醉醒只在西湖里澜翻笔势雄万人观者如墙尽称美昨宵醉后抱膝歌佹词怪语何其多旌旗缤纷跃天马钟鼓飒沓腾江鼍看君工诗已成癖把笔千言不须廹耻裁旧体驾曹刘直舒豪气吞元白横絶四海如冥鸿伯劳飞燕徒西东今年泰岳登日观巨篇失却东蒙峰归来过杭留小草顿觉风花动流藻吾衰愧乏倚马能呕血破研长枯槁

　　送潘方伯归卫水

　　桂酒兰舟湖水傍西湖六月似探荡众宾赤汗洒成雨羡君道服南熏凉髙歌返棹日将暮青山倒映浮云黄荷花絶胜美人面劝客留连各尽觞白壁青蝇岂堪数富贵何如道傍土君不见二疏脱畧东门归赫奕髙名照千古

　　红拂图

　　红拂萧稍紫麟尾夜半蒙羞见君子佳人絶代失相知越国麄豪一何鄙天造草昧兮臣择君幽愤结遏兮女求士巻衣杖策趋军门末路英雄傥如此兰心夭娇含风云莫歌行露嘲文君

　　赋芙蓉小画送罗汝文赴镇逺

　　钱塘十月交清霜落江水芙蓉蘸澄波颜色胜桃李可怜桃李三月花红云碧雾竞繁华亦知霜霰饶寒苦素心所好何咨嗟君今五十已有余南嶲犹乗郡守车强赋幽花赠君别临觞三叹意踟蹰

　　送厯下陈生因柬花泉子

　　齐城七十何彬彬国风阔达多才人田横海岛五百士孟尝门下三千宾当年义气振四海至今作者犹殊伦陈生遇我燕台下鸿翔凤举惊青春回鞭走马复东去落花飞絮悲行尘我欲因之向厯下华峰一访平生亲笑骑天门双紫麟周揽豪杰同逡廵上朝玉帝泰岳顶下见羣仙沧海滨丹砂入口生羽翼呼吸日月存元神惜哉此志未易遂送君竚立空沾巾

　　京师三月谢张愈光恵料丝灯

　　客从滇南来京师遗我采灯光陆离伊谁鬼物歘作此玉缕细滑明波瓈娲皇炼石结灵液织女摛锦盘文丝苍龙拔髯老蛟泣毕献技巧争神奇空斋秉烛试张设五色炫烂惊妖魑东方月出相映射还似鳌禁元宵时便呼斗酒纵春兴忘却江南归已迟丁寜箧笥好珍袭明年相对还相思

　　赠钱实夫

　　君不见苍龙鬐风雷未遇藏深池又不见丹凤毛失路惨淡依蓬蒿乗云忽起沛霖雨向日长鸣冲紫霄钱君磊落方少年立地可以升青天髙堂白髪须斗禄黉宫墨檄来翩翩世人相见莫漫怜寳剑腰下悬秋莲丈夫勲业在反掌应侯蔡泽非徒然

　　沈金吾东麓

　　锺陵之山天下无东麓佳丽倾南都五云宫阙抱龙虎万井烟花张画图金吾将军连梓里甲第髙起临方壶锦觞醉月调鹦鹉玉砚吟春教凤邹日领皇恩承雨露时余飞梦绕江湖

　　送南丰曹明府

　　曹侯若孤凤不与羣鸡同挥毫振风雅岸帻轻王公见余燕京市把袂披心胷放歌登楼饮击筑意气雄新持县印南丰里墨绶翩翩映秋水鸾刀莹雪初发硎得君乱丝为君理西江赤子罹罔罗频年妇女持干戈愿施单父弹琴手聴取亷公五袴歌

　　赠谢少南

　　江左才华纷秩秩中间小谢最清出逢人咳唾吐云霞况复填胷富经术今年攀桂登南宫大鹏击水乘天风璠玙声价吹嘘里锺鼎功名指顾中东桥野叟病且老每望长安絶西咲致君尧舜在英年殷勤送子龙江道

　　赠许仲贻春试

　　淮河氷壮不可涉徐方走马蹄冻裂念子苦寒当北征到京恰换阳春月南宫栁丝揺绿烟曲江杏花红欲然三三五五少年侣半醉题名鴈塔边

　　云泉歌

　　苍厓积铁苍云鲜中有百丈之飞泉银河西倾鹊桥断玉龙下挂天梯连仙人爱向山中住日玩云泉不知去清凉一濯毛骨寒红尘飞来无着处

　　许彦明白莲诗巻沈石田画金赤松题

　　珍图白莲何皎然盈缣风露临秋鲜丹青岂同俗匠伍贞素独与幽情便璚瑶满池琢不碎翠叶雨重欹仍颠盛开欲落比云散乍踈复密如星聫何不放笔铺十顷中间荡漾吴姬船娇歌艶曲互酬荅氷肌玉面矜婵娟风流领袖自石田好事遗之归摄泉赤松郢倡复絶世后来和者难为前我欲西湖招胜侣金樽美酒斗十千林逋宅前放舟去六桥曲曲相回旋古人今人尽如此安得寿命金石坚人间富贵草头露不须锦瑟调朱弦与君雪藕擘莲子共唱新诗湖上眠

　　题杨司徒古松障子

　　昨从山中还草堂入门云雾迷日光问之惊怪胡致此司徒画障悬东墙几株古树形突兀老龙怒立当我屋泰山东岩五大夫参天气势无巻曲雪柯霜干当夏清耳边谡谡风涛声俨然邱壑在左右始信妙画通神明司徒应诏天上来卷亷清昼坐髙斋不须把玩山林趣正尔相资梁栋材

　　夜饮西麓道院得秋字

　　天坛露下丛梧秋故人置酒消我忧清欢不知白日晩明月忽照城西楼道人横笛试一呌寒龙水底声啾啾何不髙张二十五瑶柱邀取湘妃弄月游

　　题罗侍御所藏周必都古松障

　　昔年我登柱史堂古松画障何昻藏樛枝从容豸角劲霜皮错落龙鳞苍不知墨干凡几尺气势直欲凌云长移床盘桓坐其下六月不热回清凉毕宏韦偃骨已朽乃有周老传芬芳祇疑画手太竒崛人间无此真栋梁昨经南湘湘水曲夹道万株俱突兀根老居人忘歳年阴深过客逃炎燠郡斋正当苍翠中三歳卷帘看不足鹳鹤秋栖不敢定猿猱夜度愁还哭有时枕书相对眠宛在君家画图宿君今作牧向东鲁泰山大夫更竒古我诗恐未尽君意请君自作乔松谱

　　息园存稿诗巻七

　　●钦定四库全书

　　息园存稿诗巻八

　　（明）顾璘 撰

　　○五言律诗

　　山中晩兴二首

　　古原浮夕照灌木转晴风人影梅苔上鸡声竹树中炊烟通壑瞑积黍验年丰长吏无苛政农家乐事同
　　野旷少人烟云霞起暮天饮牛临古涧射雉出平田林屋松然火山醪榖筭钱班荆有遗老髙论上皇前

　　秋居杂诗六首

　　披襟临莽苍览物玩芳华庭宇清风满琴尊逸兴赊梁空归社燕林暖缀秋花却叹居年久西飞白日斜
　　翠筱萦三径金飙肃九秋蛩声依废井鴈序落平洲竹霭寒浮水岚光晓近楼蹇予幽兴逺踪迹转淹留
　　自谓浮生晩何嗟未路新驱车登古道敛袵向时人梦觉求衣早愁深揽镜频永言周道盛谁见泣祥麟
　　冉冉旧林泉风光满四筵鸟啼连树响鱼戏点波圆方域文明昼郊圻大有年聊歌击壤曲共和庆云篇
　　病却林塘爽园扉尽日封寒声连蟋蟀秋色罢夫蓉土木形偏野云霞思颇浓茅斋殊不恶窗户引羣峰
　　落景掩衡门虚檐蚊乱喧天空凉露早月淡小星繁帘晃兰膏烛庭薫桂醑尊悠然歌古调何厌处山樊

　　送髙介夫入京

　　歳令初回斗河流已过氷风烟春岸草儿女夜船灯驿路縁云上离心对月増慿君语朋旧多病苦骞腾

　　送郑信卿春试

　　元正初吉日逰子北征时马色经山疾莺声过水迟忍能江上别如与杏花期何处袍堪染南宫栁万丝

　　秋兴和金大仁甫二首

　　物候催巢燕秋声报野蝉树深全隠屋池小恰廽船白鸟梳晴羽丹榆缀古钱故园栖遁乐留语记兹年
　　葵老初辞蝶槐踈不翳蝉卧凉收簟竹饮减怯觥船自蜡登山屐长赊对菊钱浮生最难得邱壑度丰年

　　客舎闻李侍御师文至未获晤对怅然有懐

　　乘骢来日下聚梗及春边拟得论心喜犹迟见面縁梦魂悬此夕容鬓忆当年迢遰严城隔灯花望不圆

　　鳬塘

　　弥弥平塘水寒鳬静自羣日斜双影下沙逺数声闻菰米飘香雪夫容护锦云主人机事息长对阅朝曛

　　经钟山

　　鹿饮红泉细猿啼翠壁重仙云凝舜塜王气拂秦松地接金椎道山蔵玉检封鼎湖长在望何处仰宸容

　　送赵生

　　白马餙朱愤回鞭驻荜门国风吴季札家世赵平原闘饮投壶捷停歌说剑喧归途多緑草黙黙望王孙

　　吊程公子

　　书剑早从军南征誓策勲弓刀争白日图画失青云地逈魂长往天髙语不闻英雄长扼腕挥泪洒孤坟

　　送陈断事

　　宦辙红尘畔时名白髪前星移骠骑幕江动孝亷船祖席橙分蟹离亭树罢蝉秋风将别思天外两凄然

　　观音阁望江

　　尘服乍辞鞍花台共倚阑林端慿树短阁上见江寛地拔千寻险山藏四月寒东流为谁逝终日浩漫漫

　　卜居

　　为爱红尘逺何嗟白屋贫琴书唯旧物花竹有新邻偃仰堪吾寄萧条免盗嗔携壶颜巷口半是问奇人

　　秋葵小画

　　惨淡生绡色秋花擢露森黄匀涂粉额赤抱向阳心节序谁云暮风霜尔独禁草堂披拂处黙坐寄情深

　　赠李副使献吉江西视学

　　輶轩分羽节髙义岂为荣南省文儒化中朝国士名嵩云兼雨动楚月出江明莫道风尘暗君行自有情

　　赠侯员外入秦册封

　　皇泽开新国文星出上都河流经雨涨山馆带云孤下榻淹髙驾开襟接壮图炎天正烦郁何幸对氷壶

　　寄潘侍御宗节

　　兵甲纵横地音书久不来豺狼当道吼鸿雁向人哀奔走成何事沉沦惜异才圑山南望逈千里漫黄埃

　　祭敬甫墓下凄然作

　　故国秋风至髙坟宿草生独修苹藻荐何限死生情水净孤潭影风流宰树声重临石苔路空忆旧经行

　　八月十三夜与文济时范质甫城西泛舟逹秦淮三首

　　落日清川里轻风已自凉秋懐生白舫山翠扑胡床问路疑天上停杯待月光何人横铁笛吹过斗牛傍
　　六代烟华地狂歌得夜游山河横王气水月弄清秋木落长干寺云残太白楼共君须痛饮沉醉傍沧洲
　　浩荡平桥饮留连落月西衣冠洛阳社风物武陵溪逺泛移龙窟髙吟振鸟栖不知今夜景能使几人迷

　　赠张征伯（求昏江南未遂诗以赠还）

　　俊逸张平子才名动地传文章侵大雅腾踏正华年未射金屏雀仍还雪夜船离尊不相送愁梦隔江烟

　　吴都台东湖书屋八首

　　梦想嘉鱼里东湖有钓矶遥闻精舍胜似向故园归礼乐摊黄巻亭台坐翠微曽经逰息地草木自光辉
　　水汇苍梧郭天开緑野堂云山秋滳翠水井夏生凉药满寻山径花垂点易床少须康济罢散髪任徜徉
　　满目浔漓水涵虚净客心尘埃飞不到弦诵有余音坐傍梅根瘦行临竹坞深湖头鳬鸭队来往自浮沉
　　拂座松枝古填门石壁青聊垂马融帐独坐子云亭问字诸方集谈经弟子聴人传南斗畔光彩应文星
　　五岭精灵聚当朝更曲江大名千古敌直节万夫降化俗身为度摛文笔似扛如闻邹鲁教今日在南邦
　　曲曲开幽径迢迢接故邱苍云深洞壑白露满梧楸莪老诗篇废苹香祀事修慈乌千万个啼断北林秋
　　山林元自僻栖息易为安邺架书千巻严滩钓一竿桄榔披露重薜荔挂云寒门外无车马时时岸鹖冠
　　市逺寂无哗身闲乐更赊静中全道气物外送年华避暑探孤洞寻春聚百花髙歌紫芝曲余响落青霞

　　崔司成后渠精舎八首

　　汩汩寒渠水迢迢落太行震雷崩断石悬溜别清漳灌注分林麓栖迟得草堂颇传崔子玉新有浣花荘
　　清渠横舍后碧色动城隅寒掠垂檐幕光揺揷架书斜风飘白鸟落日倚红蕖渺渺江湖兴投竿岂羡鱼
　　司城捐佩日归去濯清流云水传青眼鸡豚共白头雨添双棹兴花动四邻游欲看西山色林间更起楼
　　幽栖临水濑野兴洽春郊帖石成鱼笱分泥上燕巢琴尊宜暇日农圃得新交已识玄仍白无劳客献嘲
　　闻道铜台下鸬鹚旧有陂新渠自谁凿春水亦涟漪枕席心愈静园林物自私相望淇澳近移种竹千枝
　　开园非洛下抱膝且隆中出处关吾道文章有至公祗今瞻岳立谁与叹途穷一息图南翮仍抟九万风
　　学士还书屋银鱼向壁悬王通才不小刘向论何偏抱瓮开蔬圃披裘弄钓船那知升斗水中隠蛰龙眠
　　小筑家林接幽寻野兴通雨麻翻径緑风枣堕阶红地僻衣冠懒心闲著述工渠头秋水至东望意无穷

　　赠何司空子元

　　白日难廽照丹心尽此生司空官岂左集议礼多名国是归牵引皇衷自圣明玉阶沾泣日真见老臣情

　　赠徐堂

　　小阮龙驹子长途拂剑归毘陵三尺雪寒满黑貂衣骨肉行踪散风尘客鬂稀平原招不起豪士竟谁依

　　哭李师文宪副二首

　　激烈先朝疏沉沦积歳年初闻登宪府倏尔掩黄泉伯道终无子冯唐岂乏贤彼苍犹忌刻那望世人怜
　　谁夺千金璧俄崩万丈松羁魂逢鵩鸟直气化蛟龙吏道循良传人伦孝友容长号呼不起泪满若堂封

　　哭景伯时中允

　　中允璠玙器临年失庙廊江山空尔秀科第竟谁光志屈经纶略名蜚翰墨场石渠刘向陨徒使汉庭伤

　　寄颜唯乔

　　顦顇淮阳别归田近若何应知闭户后祗是注书多龙去逃江海鸿飞挂罔罗雪深僵卧夜县令莫相过

　　赠别刘元瑞还寄苕溪四首

　　出处意谁测去家今几年病辞乌府节归泛太湖船琴鹤居何定莼鲈味独偏长歌自南下不问买山钱
　　仗钺临雄镇输忠翊大廷紫霄搏鹗隼白日走雷霆即拟参元化何因赋独醒风尘闻望眼厯厯太行青
　　不筑江东宅仍寻苕上庐乾坤俱传舍邱壑且樵渔托迹龎公隠陶情逸少书终泥紫金鼎安坐讲玄虚
　　郊居尘事息嗒尔寄禅房菜甲供晨夕松林傍雪霜客来幽兴起官罢病身强颇笑陶彭泽醺醺混道场

　　寺宿再别元瑞四首

　　寺阁悬灯宿幽期记昔年风烟几分手湖海各回船疏广辞官切稽康习性偏相逢多贳酒嚢罄莫论钱
　　余病隠吴市君归辞汉廷鹤栖宜独树龙卧恶惊霆江月维舟久风泉唤酒醒南山多旧意相赠十松青
　　世业刘公干仙才汉子房翻身下霄汉砺齿潄氷霜闭戸诗书逺还山步履强时应振余韵烂熳压词场
　　赫赫中丞贵归与一草庐委心同野马垂钓即溪渔节映氷壶立名遭汗竹书平生行己意披豁对青虚

　　东园分韵

　　竹坞红亭隠松岩碧磴悬云光浮蚁爵秋律应鹍弦缓坐延明月髙吟对暮天不因开洞府何以狎羣仙

　　雨再逰

　　细雨秋尘净林亭异昔观清逰吾屡得宻坐客齐欢草树春无净池塘暮转寒殷勤岩桂色已谢两廽看

　　饮振之馆限韵

　　髙馆临槐栢清筵引桂觞淮南秋望逈江左故欢长气色琼枝映词华翰墨香只应今夕会星聚比陈乡

　　寄吴县杨尹

　　满目循良事贤侯即古人弹琴变民俗飞舄杂风尘棠树千家颂桃花百歳春枳栖难久滞天上待持钧

　　寄沐叅将崧

　　异姓王孙贵偏裨将帅雄威行蛮部落名并古元戎缓帯辞兵印长歌缀国风不须伤薏苡天聴自多聪

　　嘉郑老至

　　郑老交亲久新诗近见多好竒逰泰岳为客傍黄河故里余松菊幽寻更薜萝养痾茒屋下爱尔此经过

　　寄水南田勤甫

　　耿耿绨袍赠频经洒泪深相看万里别独抱古人心岐路俄星散髙才竟陆沉辞官真得计怡老乏黄金

　　宴守溪相国园亭二首

　　黄阁辞荣早丹邱托兴遥蓉池窥海岛芝馆踏烟霄卧处苍生望忧余素髪飘当筵心尽醉秋爽讵能销
　　窈窕平泉宅清华独乐园烟霞深晩景花竹霭春温招隠临丛桂懐仙倚洞门自惭尘土质聊尔奉琴尊

　　逰虎邱二首

　　画舫踈帘雨溪门落木秋黄花仍对酒白髪两登楼古井泉香发荒池剑气浮驱驰吾已懒谁共老兹邱
　　故园初入望嘉客且同盟倚槛观秋稼吟诗对晩晴浦寒鸿雁起天暝水云横急管休催发悲歌正有情

　　赠子鱼

　　与子三年别重来鬓已苍论心风雨夕下榻水云乡画阁灯花暖秋杯竹叶凉怱怱行止意相对两彷徨

　　赠吴医

　　更入壶中市新林种杏多闭门看古典汲井起沉痾爱酒狂方朔能医老华陀茂陵方病渴爱尔数经过

　　将往吴下成少子婚罗质甫徐一之俞鲁用泛舟送至令桥二首

　　千古秦淮水离觞我軰来山河形胜出舟楫画图开秋色丹枫映覊懐片雨催吟诗别亲友重发谢公哀
　　婚嫁人间累犹然及老夫未成逰五岳先遣入三吴恋别停孤棹刘欢倒白壶摩挲葛仙鼎相向叹迷途

　　十三夜质甫诸君别去乗月行舟

　　霜月明如昼沙溪见底清客疑灯下坐舟向镜中行读易无昏字看山辨逺名祇应归棹上翻遣别懐生

　　溧水道中值雨

　　旅次畨畨雨山行活活泥长途添马病午饭迫鸡栖作客欢应少劳生晩尚迷误辞贤宰约忍聴仆夫啼

　　野店

　　急雨官塘道篝灯野店门茅茨连雾霭车马帯泥痕男子四方志王孙一饭恩年来乍安穏无乃咤心魂

　　逰光禄史巽仲宅溪山不值光禄

　　咫尺千峰聚周回一水通壶悬蓬阆界槎犯斗牛宫野竹排云碧溪花傍雪红无劳见安道幽兴自难穷

　　夜度九里湖

　　烟波东郡阔此水亦无垠风起揺坤轴云生抱月轮蒹葭秋后思江海病中身夜舫迷茫去逢谁可问津

　　暮雨登上方山

　　暮踏孤峰雨苍茫下界分平湖铺大野髙阁挂行云霜气明枫叶天寒呌鴈羣拟投僧舎宿清梵夜堪闻

　　陆子潜子逺携酒过宿赠一首

　　二陆吾邦秀携壶问草亭醇醪雨中醉寒烛夜深青寳气腾双璧人伦赡六经坐余玄论洽倾耳为君聴

　　寿太守姚大章

　　耆旧襄阳满躭吟复此翁名跻作者列身有古人风避宠辞朱绂含精守绛宫谁云眉覆雪转觉面如童

　　除夕和边太常庭实

　　守歳椒盘宴欢然傍老亲诵诗从稚子分肉遍邻人菽水惭三釡柴荆寄一身青灯能送喜金蘂夜开频

　　正旦

　　乾坤仍献歳车骑正归休礼乐今王作门庭旧客留老余躭酒癖贫有买书谋所愿皇舆正吾生岂浪愁

　　宿宜兴东坡祠下

　　先生聊一念遗庙竟千年不返辽东鹤长悲阳羡田月髙羣木影人语一溪烟世事皆春梦吾今且醉眠

　　瓜洲江眺二首

　　把酒临江阁洪波满目来却看浮玉树青壁转崔巍水鸟孤飞下风帆万叶开古人输郭老赋味尽雄才
　　日峤攅红树云湍拥碧沙春生江有色地尽水无涯虚阁归晴望深杯领物华乱山西去好隔岸认吾家

　　望焦山莫至

　　石闘东溟起云含北固青江山分气槩风雨走精灵处士轻龙诏仙岩秘鹤铭由来玄圃路少许俗人经

　　饮仲氏山池二首

　　凤叶揺新竹虬枝结古松宛临三畆宅翻上九华峰池净深深见花繁处处逢爱君多美酒留赏兴从容
　　池月衔楼影岩云沁酒香扣门无俗驾开宴有韶光暗水鸣轩砌幽花近石床淮南招隠地丛桂更芬芳

　　舟次对月二首

　　穆穆春宵月沄沄春水流直窥千尺下寒影动琼楼烟草迷晴渚风花入夜舟关山吹玉笛遗韵渺生愁
　　孤舟明月好春思结川云岸暖桃花近洲香杜若芬良辰空作客薄宦未离羣不分清辉隔钩帘过夜分

　　舟胶

　　川涸唯泥滓舟胶不可过安山一步地千里渺银河雨泽经春断风霾彻夜多欲寻沧水使长楫请余波

　　暮春四首

　　旅次移春色沙暄碧草深逰丝横渡水飞絮巧穿林物态催年序风光搅客心不禁苍鬓短衰白忍为侵
　　故国春残日暄风绽牡丹诗成传绮席人醉倚朱阑久种能多蕚无言独耐看十年虚此会何用系微官
　　暖觉春衣重闲知昼漏长蛙声今日有花片晩来狂懒性憎书札衰颜信药方絶交非逹论那敢学稽康
　　齐鲁春全旱焦原麦不肥幸逢天子圣端怪雨师非世难占农务吾生指钓矶悬鹑行满眼空着大夫衣

　　荅边太常华泉二首

　　逺别书盈箧相逢泪满襟年均谁黑髪交久各倾心并棹清川永开樽短漏沉与君论旧迹转觉爱光阴
　　坐挹松筠气追怜玉雪姿先朝名独盛直道宦犹迟骨肉交情老风波世路危苍生方切望天意更谁疑

　　赠唐员外云卿二首

　　特逹青云器蹉跎白首郎行藏身自得今古意何长秋日饶诗巻江天一草堂空怜贾太傅流涕吊沉湘
　　京口通乡井台南接宦逰谊先倾盖宻诗及倒嚢收黑绶真微物清谈足胜流新裁芰衣就应许并渔舟

　　夏日桐岩道中二首

　　野日正矜午岭云难自凉祗愁山石裂渐觉黍苖黄物役煎衰鬓吾生习瘴乡眼中多茂树安得置蔾床
　　居人犹洒汗行子独何堪鸟翼垂难戢龙鳞渴未安只疑临火井谁暇乞氷盘稍待凉秋至萧萧见尔残

　　饮定公竹院分韵

　　片雨飘庭竹微凉泛坐隅不须千亩盛且喜一尘无避俗逃金界忘情倒玉壶眼中清供满余赏及盆蒲

　　舟次呈林郡牧杨司理二首

　　昔结萧朱绶今登李郭舟秋随人共爽晩觉意俱投古树分堤緑回川抱市流踈帘同慰藉无酒亦销忧
　　十日仙舟并三秋逸兴多天空披积雾河润饱余波星斗连樯宿风烟舞剑歌百年饶意绪倾倒柰君何

　　经贼处复闻警

　　举目堪流涕萧条战伐尘野花摇白屋江燕啄青苹将帅恩私厚朝廷法令新连城忧盗贼嗟尔异方人

　　蔡林屋举酒爱日亭玩月

　　露下碧天凉空庭明月光幽人爱丛桂举酒近池塘河影填乌鹊箫声下凤凰莫教秋兴浅不尽夜歌长

　　同诸君逰碧峰寺

　　净域秋如昔佳宾胜在兹壶觞牵野兴歌咏发岩姿殿古髙云积林深落照迟莫留残醉去他日怨暌离

　　宿逹公房

　　旧地人重宿劳生梦一醒乱峰明积雪虚殿纳踈星僧髪老逾白佛灯寒更青悠然生道念对坐阅金经

　　送同年王奉常赴阙四首

　　鹏运方南海莺迁更上林礼容恢国步人望简天心朱绂羣公列彤墀委佩音台衡应不逺四海望商霖
　　王氏名流众韦家相业优满床乱簮笏夺目见琳璆一卧留丹壑崇班尚黑头鼎彛千古业晩节会须收
　　虎榜论交后差池有歳年相逢俱暮矣懐抱各依然余钓东南水君还尺五天离愁将去棹冉冉隔江烟
　　观风来几日览胜有余情汉阙留关右周王重镐京乾坤纒水府龙虎抱山城纸价休惊重班生两赋成

　　张叅戎园十首

　　时物易代谢名园偏较迟松杉无改色花卉逓生姿托兴双樽酒澄心一镜池请看新种竹取次发孙枝
　　郁郁吴山色居然隠几看岩峦排闼至风雨卷帘寒尽日开图画伊谁振羽翰差差龙凤岭飞舞绕朱栏
　　兀坐华轩下相邀待月生未看离大海先喜照前楹庾老情非浅陈王赋欲成绕池多少树萧索送秋声
　　迟日散花影离离幽意新美人娇写照狂客醉留春醒酒宜眠石搴芳莫动尘年来空色相己悟净为真
　　东风吹玉蘂晴雪谩离披石径寒香积苍苔晩色宜多情沾短屐故作泛残巵无限相思恨君聴横笛词
　　一春长病酒小啜向寒塘掬得梅花影添留齿頬香填胷无俗物吐论发余芳悟取清冷味何须列鼎尝
　　月痕如半璧下印碧池深光动虚无境寒龙不敢吟空林垂露采清夜净人心坐尽西岩影悠然万籁沉
　　石洞夜何扄云归宿杳冥海天藏蜃气山雨带龙腥大隠聊同憇髙飞本自灵翻然看出轴万里震风霆
　　怪石■〈山含〉岈立雄姿对吐吞平泉三品贵泰岳丈人尊摠谓云根秀谁当砥柱存定教狂老米袍笏拜辕门
　　将军池下水洗砚变成玄地觉风流胜人疑造化偏龙蟠云共黑鹅戏雪矜妍报尔山阴县王家旧事传

　　送紫光禄入贺嘉礼二首

　　十年天禄阁白首老杨雄直谏名犹戅新诗语太工遥瞻温室树缓步禁墀风应傍炉烟里还过青琐东
　　礼正羣心协恩覃万国欢月轮重合璧云鉴更翔鸾露草沾行佩风花擈去鞍新笺文尔雅传书九重看

　　永寜寺春逰和殷文济二首

　　胜侣皆灵运名僧有道林行歌穿竹径醉舞占花阴寺好偏宜古山幽不厌深春城无限酒爱向野间斟
　　有懐思痛饮无病爱春逰地主全双美禅心破百忧鸟啼连树响花落照溪流莫怪城闉隔山中醉可留

　　宿祝厘寺值雨

　　名山堪避俗好雨更宜人尘浄竹林翠堂虚金气新焚香残夜火荐粥煮秋莼转觉空门趋能令客意亲

　　答摄泉见寿

　　迹忝绯衣后心踈白髪前常时来古寺独坐聴鸣泉露榭临花饮星床傍鹤眠有书浑懒读将欲废丹铅

　　内官坟祠

　　寂寞近臣祠天恩不在滋塜寒长作磷树蠧半流脂未覩铭功鼎空传护勑碑遭逢固应有王制恐非宜

　　秋日与诸文士息园宴集各赋一首

　　上客东吴彦芳樽修竹林飞觞催染翰列炬耀华簮蕉叶暮阴合薇花秋序深清言蔼羣玉雅义重兼金

　　孟中丞后园

　　客有丹霞想官居洞壑随松云沾散帙竹月照衔巵吏隠谁兼遂风流众所推时邀二三子髙咏习家池

　　张郎中宅晩集同孟中丞

　　曲榭临秋水芳筵及暮钟稽康真野鹤郭泰摠人龙赋接风襟爽杯浮露醑浓霜威方豫悦玉漏合从容

　　秋日郊游同刘希尹祭陈中丞墓

　　翠壁含纎雨丹榆醉晩秋幽寻今雅社胜槩旧皇州时序登临兴江山浩荡愁侯巴情不极肠断子云丘

　　同刘子登雨花台

　　登台秋色逺对酒暮云生海气浮金阙人烟接锦城伫谈王霸迹转见古今情江水东流急滔滔无尽声

　　送盛箴

　　博学苏明允多才盛孝章计偕随汉荐宾发自周乡雄剑照秋水青袍含御香遗珠君莫叹天子重明扬

　　朱氏园对月

　　清秋多逸兴月出更相宜城郭沧洲迥园林白露滋竹深邀送酒鱼跃喜鸣丝忍向寒光底徒归不咏诗

　　送袁经歴归信阳

　　旧业申台下归心汝水东人皆干厚禄君独有髙风学圃家园侧逃禅野寺中青天云雾豁流目送冥鸿

　　吕太史仲木舎对菊三首

　　客心惊日月对尔惜年芳取醉开金盏流馨满玊堂不辞霜霰苦聊伴鬓毛苍寂寂青宵半含情傍烛光
　　幽贞移楚泽摇落对吴天采采三秋后依依独客边深杯摇素月孤烛耿寒烟一别陶彭泽何人更尔怜
　　飘蓬俱异域聚面复都城幽兴闗时物衰年恋友生黄花堪一醉白发苦多情坐久浑忘去邻鸡且莫鸣

　　许彦明过息园同作

　　永日青林静来过赋采薇琴尊留晩兴泉石借清辉翠筱经年宻丹榴过夏稀秋风知尚早梁燕遽先归

　　保叔寺

　　阁饮云相对钟鸣客倒听林风兼夏爽山霭过湖青济胜身俱健逃禅意己冥诗成多秀句转益道心灵

　　和刘光禄观潮

　　把酒惊潮至鸣丝且罢弹钱王莫漫射枚客正须观涛卷日争白鲲腾天譲寛当筵疑溅雪醉舞不知寒

　　九月八日饮振衣亭归有怀三首（亭余作也）

　　胜地湖山槩浮生啸咏情崖倾松径仄亭逺石门横暇日衣堪振秋天酒共清城昏合归去林月向谁明
　　落日山亭饮含情迟月华髙秋何负我逺客正思家桓老开萸酒陶公把菊花匏尊空野兴菽水自天涯
　　主客临髙赏江湖近座流长筵欺短日浊酒傲清秋亭榭开新迹风烟惬壮游不知千载上谁醉此山头

　　赠枢使李竹坡四首

　　台郡论交日青云属望劳韬钤顾荣扇契合吕虔刀王事输肝胆军容肃羽旄毎从公退处杯酒接风骚
　　薇垣叅下列枢府喜同升迹忝双龙起才看一鹗腾诸侯趋紫绶直道引朱绳独立将军树谦光众口称
　　忆遂楼船后朝天上赤墀衣冠同拜舞殿陛借光仪击楫春江稳投壶夜漏迟往来行乐意披豁慰支离
　　垂老东藩长官聮复对君交亲方有数勲业更超羣气压麒麟阁春生虎豹军吾方栖退舎端坐羡风云

　　息园存稿诗巻八

　　●钦定四库全书

　　息园存稿诗巻九

　　（明）顾璘 撰

　　○五言律诗

　　都城春雪

　　白雪尔何意经春犹漫飞节移青帝令寒逼逺臣衣物态伤揺落天心惧隠微客居愁不寐开阁望朝晖

　　答郑礼部继之

　　寥落混风尘怜君意独亲同吟山郡雪稍醉帝城春海月通幽思宫莺咤逺臣期寻石梁去还待谪仙人

　　同蒋参军子云七弟英玉登青龙山

　　蹑履青龙阜天虚四望幽山河吴楚槩城郭古今愁杯就髙云泻诗临怪石留多情红叶树邀醉梵园秋

　　同二子宿祈泽寺

　　寒宵宿古寺爱尔且淹留忽向蒋生径仍登谢氏楼词华依玉树行李敝貂裘为乐须闲散那能待白头

　　龙女泉

　　神女乘云去灵泉满涧清蛟龙余窟宅雷雨变阴晴乐饮来浮斚劳歌对濯缨还期明月夜同聴佩环声

　　古银杏

　　突兀蔽庭户长绳那可量抡材掩荆楚问歳失萧梁云实时堪结雷枝半已荒离竒难尔用匠石转神伤

　　画胡

　　厯厯尘沙貌棱嶒怪尔殊寒云纒毳服猛气映虬须万里明王贡羣方混一图追伤衰晋末无力斩休屠

　　夏仲昭画竹

　　石瀬涓涓水风篁袅袅枝尘途贪见画草阁梦题诗枕簟横秋薄樽罍过月迟苍林殊可老朱绂果何为

　　闻边廷实已有三男戏寄

　　商瞿四十后已有几男儿满目麒麟种惊人鸑鷟姿问名堪屈指学语遂传诗想象提携乐闺中卧每迟

　　赠陈鲁南上陵

　　松栢西陵路词臣冷节来衣冠瞻汉寝弓剑拜轩台细雨春山湿明星夜殿开年年挥涙地不得长苍苔

　　与太史鲁南逰西山二首

　　城阙三千界烟花一万重漫乘金腰褭同玩玉夫容景色伤心丽春光引兴浓来逰乗暇日佳处合从容
　　净域藏春逺覊逰出郭迟马骄翻碧草莺老宿深枝行乐浮生梦风光故国思谢君催晓发垂老遂幽期

　　饭普恵寺

　　绿树邀行骑青山拥寺门不劳钟磬响久厌市朝喧解带榆烟午钩帘竹日暄老僧锄菜甲随意具盘飡

　　登平坡寺

　　云里平坡寺门临碧嶂悬山河回万里日月会诸天短杖扶吾老空林续胜縁去城纔咫尺浑已隔人烟

　　饮普福寺泉亭

　　夏木双崖合寒流一涧纡云髙山路细天逺草亭孤看竹无车马浮觞即画图吾侪乗兴处不与俗人俱

　　逰花岩洞

　　踏云寻古洞风袂晩飕飕花引三天路山藏四月秋金鳌扶殿阁玉马戏王侯曲涧东流水滔滔入御沟

　　五月四日二首

　　午日明朝是愁添早闭门榴花新节序芳草旧王孙望渴回銮诏名虚赐扇恩幸除朝贺籍髙卧类江村
　　客况无佳节宸逰尚故京龙舟竞渡逺鹤髪倚闾明南苑愁移仗西江望洗兵早闻班瑞罢家庆拜升平

　　朱临安僧舍榴花

　　北地花开少红榴五月繁深丛偏弄色落日故当轩白髪羞春事清尊恼客魂莫教人散后独自忆家园

　　懐周太仆子庚

　　伯冏修王命东廵遽未回行台卿月好谁与对衔杯虎旅方扬斾龙媒正选才千羣阅清峻留盼及驽骀

　　送张含还永昌二首

　　去国虚春事还山恋月华鸿飞入烟雾龙卧傍泥沙文许诸儒列家怜万里賖同临嘶马地愁思极天涯
　　汉道于今盛君才过古人少陵无近习灵运有前身鸑鷟生殊种骅骝气自神司徒真不忝朗誉接秋旻

　　台郡元夜

　　夜景圑花市春愁豁草亭灯轮衔海月火树迸林星令节仍飘泊狂歌几醉醒只思梅栁曲归卧故园聴

　　春日病起十一首

　　抱郭青山丽侵门碧草长闲居悲物役病起惜春光看竹仍扶杖临花暂举觞莫嫌多意绪蓬鬓已沧浪
　　治郡衰逾懒辞家病更悲清心五湖水归路片帆迟絮舞过闲幔蒲生满故池丁寕踏青社已过落花期
　　一月摊书巻悠然识故吾久懐沧海钓犹系赤城符竹帛书能事丹砂却腐儒携家将白髪吹笛洞庭湖
　　幽兴关生物呼儿灌果园海风春易盛林日午増暄影动葡萄蔓芽香枸杞根苦嗔鸡犬恶伐棘补篱门
　　野情随歩屧春色映罗衣树彩丹青杂花香脑麝迷云踈吹片雨江逈动斜晖无限登台兴犹嗟足力微
　　谷口新晴景山禽满树悬翻飞清浅水羣噪艶阳天挟侣争巢闘调声学语妍稻梁须自爱林外有鹰鹯
　　迢遰燕京道音书海畔稀几年劳按剑万国忆垂衣彩凤梧桐老骅骝苜蓿肥中天看太白亭午尚光辉
　　久作天台吏虚招地主名云深华顶色春逺石梁行药草传神圣桃花脱送迎荒凉刘阮迹千古独含情
　　尽揽羣松色聊分片石青风烟兼万壑天地此孤亭发兴含萧逺吟诗动杳冥废兴他日事书记误丁寜
　　三月雷犹伏愆阴奈尔何土龙行雨少海鸟避风多瘴疠忧仍剧安危望非他尚余朱绂在那忍议征科
　　自怪山中住邀人更冩山为期风雨夕长对户庭间雪片冲炎落花枝积歳斑殷勤谢真宰烟景浪相悭

　　歳暮

　　垄麦已青出春风隔歳回天时频自换人事转堪哀雪少冬全热云昏昼且霾傥闻关政理调爕望塩梅

　　春雪

　　先腊望不至经春何太狂弄寒迟麦候积素妬梅妆客馆狐裘敝邻家蚁酝香今年好元夕切莫负灯光

　　陈中丞园

　　栢府辞朱绂蓬山敝素襟楼前得湖水庭际散园林雾阁穿龙窟风筝咽凤音花时多酿酒能费几黄金

　　道院齐树楼

　　梧桐髙十丈虚阁正相齐户敞龙飞入檐垂鸟下啼山光开画障人语落丹梯夜有逰仙到流云湿暗题

　　挽程良用侍御二首

　　结绶为兄弟通家及子孙髙才先见夺天道竟难言玉树光埋没江潮气吐吞伤心甬东水犹有未招魂
　　同年程柱史抱道迈时贤路絶青冥上身摧白髪前声名天地老魂梦死生悬宿草芊芊逺空歌薤露篇

　　答徐昌谷博士

　　旧爱张廷尉今知郑广文髙情踈法网丽藻播词芬台省尔何恋交情殊有闻南楼望明月一倍惜离羣

　　会稽杂咏同周观察作八首

　　沧海临东极稽山建国标楼船三岛路玉帛万方朝旧迹开王会清风彻使轺如闻穷徼外将献越裳謡
　　勾践城何处西施宅有村山灵销霸气春恨倚香魂野鸟空啼血溪花不解言怒潮来往地应愧到呉门
　　王谢人伦表风流异代师能书垂典则髙卧系安危古木围棊墅寒云洗墨池苹蘩何限意谁遣到荒祠
　　旧传山水郡未到问竒观禹穴灵文秘秦碑古篆残梦魂飞月下台殿隠云端爱杀长康语千岩秀色攅
　　莫惜无飞雪乗舟向剡中聚沙春鸟浴背日晩花红书巻追随满诗人赋咏工玉郎傥同载髙兴讵能穷
　　春草孤舟逺春波百顷开镜湖犹在眼贺监不重来酒换金龟去身辞玉署回文章真小技跌宕见髙懐
　　城阙经营固山河控带深絶怜南渡事非复上都心铁马沉云海铜驼委棘林祇余今古限挥涙向登临
　　十日山阴道青山应接重泛杯虚酒兴拂幔恼花容簿领回回乱渔歌处处逢支公如可访捐佩入云松

　　送陆进士伯载还京四首

　　明珠光照夜因尔叹才难纪事金书秘寻真玉洞寒衣随行处敝剑就醉中看去事天皇侧攀云坐紫鸾
　　古寺层岩曲招寻屡为君石门通细径江木冷遥曛崛起真龙性幽栖但鸟羣归朝留旧迹泉壑借余芬
　　路异行踪改交亲别思多簮裾趋凤诏丝竹泻骊歌古道嗟翻覆清言寄切磋西湖他夜月千里奈愁何
　　礼就先朝典行萦故国思身将旌节返文动庙堂知准拟留司草无劳赋采芝天光开凤诏春水正漪漪

　　寄刘元瑞

　　苕水清如许怜君得洗心暂辞朱绂贵来卧白云深芝涧多灵药茅庐一素琴王程愧余急相望阻相寻

　　和七弟英玉始逰天寜寺

　　古寺堪幽赏长歌醉却回岩虚留晩照谷暗隠晴雷对此忘晨夕谁能数往来池塘春草思还爱恵连才

　　雪中郑少谷黄石龙过郡

　　大雪满山城惊闻屐齿声本非安道室真接剡溪情小阁梅花笑寒灯秫酒清相看兴难尽楼鼓下三更

　　寄答孙太初

　　潋灔西湖水何如太白山南峰烧药处石上锦苔斑寳剑横星气霞浆换雪颜题诗投俗吏三复愧粗顽

　　祷雨志感一首

　　露祷周羣望灵威俨在兹黑风吹水立白雨夹云垂喜溢农夫稔恩沾造化私不才叨郡绂端合坐吟诗

　　柬王存约司谏

　　司谏南迁日还家草木香海云秋不散何处望潮阳奕有商山乐辞无楚水伤唯余青琐梦万里绕龙骧

　　雨中送王存约司柬南行

　　千山风雨急离况转萧森栁色春难透梅花冷不禁谁嗟行路险独抱古人心瘦马蓝关句烦君细细吟

　　息园存稿诗巻九

　　●钦定四库全书

　　息园存稿诗巻十

　　（明）顾璘 撰

　　○五言排律

　　丙子元日于郡斋作四十韵

　　南纪江潭逺东风节序移流年伤久客多病负明时稼穑功何补莺花兴匪宜岭梅虚照眼江栁莫揺丝忆昔为郎日承亲乐在兹都城依斗极画省缀云司禄米供调膳家园奉杖藜闲情潘岳赋燕喜鲁人诗棣蕚连庭发槐阴拂地垂书编长枕藉酒斚亦淋漓契合多良友招揺慰所思声华倾坐重精白寸心知松桧寒逾劲骅骝老不覊已堪征道义况更得师资西汉才方盛东周梦岂衰立谈期化理倾倒絶猜疑中路罹多难专城试一麾梁陈髙贼垒河朔走征旗苦乏勤王略空懐报国私援抱临矢石饮血抚鳏嫠仅免投豺虎方思伴鹿麋愚蒙仍触法覆载本含慈斧锧逃轻典丹青发朽姿恩波仍五马窜地异三危水镜开城观星躔压地支国风饶比兴民俗重耕犂桃水居人乐华胥帝载熙颇容山简醉未释贾生悲信美非吾土浮名已后期形容麟阁逺羽翼鷃图卑即事惊华髪无阶叩赤墀大欢菽水野性一茅茨纳履思投足谈经得解颐文章关不朽气格许谁追能事输前列洪钧贵自持陶镕兼物类浑朴断人为郁郁希游夏劳劳去管伊行藏俱自得筋力岂空疲细雨衣襟净深山卧起迟时寻老渔父同钓楚江湄

　　送萧侍御提学南畿得扵字

　　柱史岩廊秀髙名逈不虚融心标礼乐丽藻润诗书骋骥鞭何力屠牛刃有余一飞横宪府累疏掖皇舆蹇谔惊刘向精深仰卫蘧周南分节钺孔道頼菑畬宿雾披先路文星下直庐英流从妙选化理属端居时雨三千外长风九万初神清衡鉴彻心逺简书踈士习非铅椠人伦自里闾醇儒终得效直道果谁誉五月西都饯金盘脍白鱼三江南下舫瑶水艶红蕖良契芳兰宻新诗烂锦如迂踈叨末照何以答相于

　　逰张公洞

　　风雷开洞府传自赤乌年峭壁斜倾地盘云半覆天林抽千挺笋池绽九华莲螺殻回旋入蜂房芥蔕悬虚窗通白日奥室聚苍烟石髓滋璚蘂丹炉闭雪铅吴山唯此胜张老是何仙轻举应霞外冥搜破物先缅余问桃水遂尔涉芝田憇涧心方寂寻真兴已偏步凌青嶂出杯倩紫云传落景幽襟积飘蓬去路牵永懐飡大药从此谢尘縁

　　溪南别业

　　数亩溪南墅林塘盛物华逍遥居帝里诘曲转仙家菉竹春稍并梧桐夏叶遮髙人拜竒石公子送名花大隠宜居市清吟属退衙望中云峤近醉后葛巾斜池系山公马林藏邵子车畅情酬日月拓地占烟霞雅抱元无累浮生讵有涯平泉多节目梓泽漫豪奢祇取袪尘俗无劳后代夸

　　赠严太史

　　皇风振休藻夫子播清芬兴洽山水际心将贾宋羣市朝思大隠封域藉髙文讲幄虚懐切诸生待问频古称兼善义众拟上公勲莫学桐江叟终身逺汉君

　　寿许冡宰

　　肃肃羣公表经纶恊大猷髙名悬白日正气凛清秋迁谪君臣分安危社稷忧孤忠排众楚逺梦恋东周郡化余波溢军容古法修迟迟登汲黯侃侃见韩休荐徳舆情共图王庙略投艰难支厦木契合济川舟赤舄星辰近文袍彩翠浮殊恩沾赐予庻品属甄收礼乐恢天歩冈陵迈海筹词林森玉树鼎位入金瓯柱石人方倚丹青地已优愿乘川至运千载奉宸旒

　　送田景瞻赴寳庆

　　汉署论交日周京乐化年春台调玉烛清庙协朱弦北斗枢衡正西都徳政偏升平歌有庆典雅见多贤自忝蚊虻质俄随鹓鹭肩断金深契合奉玉慎周旋吝对黄生耻贫逢鲍叔怜经纶精化理藻鉴表官聫黙黙长埋采寥寥独守玄知音空四顾立徳眇孤骞漫以文为友还因静拟仙飞觞临水饮下榻对花眠雪苑相如赋春江太白船髙情随旷逹盛事足留连喜接披心槩惊违握手縁明庭鸾诏下大郡虎符専聚散浮踪别施为宿望悬万山分楚道五马下湘烟问俗悲填壑推心戒察渊艰难三户后怅望九疑前江汉东周梦风波吊屈篇古人应已矣吾道固依然即事看龙剑临分赠马鞭余春生客路积雨间离筵膓断双轮转神驰尺素传丁寜两乡月好向望时圆

　　送费学士南试还朝

　　拜命临黄阁趋程下赤墀征才承汉典奉使咏周诗禹甸今王重郄林夙望宜龙光占剑出汉影见槎移藻鉴涵羣品文章得主司朱衣窥暗烛黄绢奨髙辞爱国唯崇雅和衷更絶私泪削荆客玉囊脱赵人锥物论归华衮皇恩动锦旗礼卑门士仰兴逺地灵知谒圣瞻龙阜懐贤访凤池山河佳丽色井邑太平规行纪传诗巻离心对酒巵城回秋草遍江逈暮潮迟省俗舟沿泝归朝佩陆离相将南浦上空有折麻悲

　　挽白司冦（代王中丞作）

　　海岳当昌运星辰降硕贤弓裘门下族龙虎榜中仙早擢留都辅初从琐闼迁谏行焚草札政洽示蒲鞭大道风云合清晖日月悬西台分节钺东海靖尘烟地峻忠逾着天髙眷独専股肱三圣宠帷幄六师权雅量涵羣品仁风动九渊论全攀槛吏才省治陵钱借箸筹邦计乗橇道运川公才萧相国使节杜延年执法尚书省陈经太子筵麒麟腾赐锦鸾凤翥封笺疾病君王问勲名儒子传典刑存柱石契合应熏弦老乞闲身退归持御墨鲜烟霞贻鉴水花竹访平泉菱美家依港禾登义在田亲知疏传会诗酒白公禅洒落寻园绮逍遥问偓佺年抛红日外梦断白鸡前化鹤仍归岛骑箕更上天池台余月榭旌旐展霜铅树冷徐君剑江空范蠡船圣朝隆具礼史阁缀新编马鬛孤峰耸龟跌万字坚始终公事定生死故情怜莫聴山阳■〈遂〉临风正黯然

　　咏雪和徐黄门宣之

　　宻雪先春落长风匝夜吹乱抛和霰急缓舞下云迟响散楼头瓦光揺殿角罳泽坚龙背冷树重鹊巢危梁苑初迎客周田遂及私清严天独赋皎洁物难移表瑞恒居腊憎炎不附离凝华承赏鍳知止释穷悲地下齐蝗避山中越犬竒颜心几欲化孔徳竟谁缁入野亲蓑笠临轩逐履綦论功霖可并望景月还宜肃气收玄律丰年惬素期骚人兰俪曲穆后竹申诗郢唱今称絶赓成愧与持

　　定上人院内竹

　　定公庭内竹雨后色逾新细韵兼僧梵凉阴助酒神修纎摇翠羽潇洒辟红尘尽日对君子别家逢故人去来期结夏休厌扣门频

　　乔衡州母夫人

　　慨息夫人节艰危烈士心盛年孤影立中路百忧侵泪苦惟啼血儿娇况在襟机丝秋壁静篝火夜堂深突尔看纡紫终然慰脱簮金珠收宠数阃合正规箴转叹君臣际空为板荡唫

　　湘中送荣老还永宁寺

　　揺落三湘外经年爱尔来故人书摠至异域眼俱开放逐怜亲友悲欢向酒杯衲衣经雨暗横笛伴秋哀试问寻风洞何如对凤台寺幽词客满松古老师栽梦寐唯吾土羁累愧不才江山孤兴减瘴疠暮颜摧澧浦难捐佩龙门异曝腮相看移去棹转见脱尘埃烟水滔滔地随縁易往回

　　髙司冦义塾

　　圣代人文备名家义塾修先公垂典则奕世衍弓裘礼自儒门有规仍古道求移风期至鲁设教慕从周造物开灵秘揆方协逺猷山川划増胜堂构焕相缪子姓青衿集诗书素业流光仪歌振鹭异种跃骅骝瑚琏须追琢丹青岂赘疣有才终大用唯哲善贻谋礼乐关王化贫穷匪士忧颇闻弦诵习今已遍东瓯

　　○七言排律

　　上乔司马

　　北斗枢衡控上都南台司马拥兵符河山地正乾坤位雨露春融造化炉分陜雅推周有道戍江应笑晋非图朝廷白髪元相倚寰宇苍生望已苏幕府吁谟趋老将锦堂觞咏列文儒心当大任何曽动身致升平得自娱谢墅赌碁花正好秦淮吹笛月同孤王风竚聴歌麟趾公子振振见玉颅

　　息园存稿诗巻十

　　●钦定四库全书

　　息园存稿诗巻十一

　　（明）顾璘 撰

　　○七言律诗

　　寄和赵户曹叔鸣西寺游瞩二首

　　水香花气凤楼西宿雨初晴御苑泥万里晓含萧寺暗五云春压汉宫低行经绣陌啼莺满廽望苍郊逺树齐独念江南愁病客竹窻斜月卧闻鸡
　　逺公精舎禁城西陂水芹香紫燕泥斋鼔逈依双树起禁钟清度百花低春阴海日光犹薄地冷山萱叶未济向晩绣旗盈辇路竞看公子鬬回鸡

　　同潘朝贡分山题寺壁

　　江城南畔拥羣山野寺萧条万壑间客径逺随寒涧入禅扉长倚夕阳关澄潭气冷游龙伏隅地冬深徤犊间拟结静縁嗟未得小桥羸马共君还

　　卧病寄京中诸相知

　　沧流翠巘故城隅寂寂门无卿相舆霄汉独悬归后梦风尘谁寄病中书春花逓映溪船逺秋水平揺草阁虚泰畤侍臣休荐引恐无词赋拟相如

　　邹水部监真州水利出饯不及因寄

　　桂楫夷犹緑水潺离亭尊酒杳难攀江头别恨逢凉雨天外诗情见逺山驿马深秋迎客徤庭花清昼对人闲遥知覧胜多新咏好慰紫门病客颜

　　吴门懐古

　　南眺荒原思惘然阖闾城古澹苍烟吴宫已没弹丝处胥渚犹伤赐剑年渺渺晴湖浮逺岫萋萋春草下平田长洲废苑那堪问落日祇余麋鹿眠

　　送徐宪佥成章饬兵河南

　　棘矢蜚腾慷慨名外台风纪望澄清龙章独擅三司宠虎竹兼分一郡兵河水东浮通故里嵩山西起作长城到来申伯遗灵地秋日苹香野庙晴

　　代挽程公子

　　青春提剑逐轻车料敌非徒读父书李广有功终不赏马援多谤欲何如蛮方雾雨孤生后故垒风云百战余安得汉家思旧业为开烟阁冩新图

　　清公山房

　　斜日髙台霁景鲜共超尘界望诸天虚檐直架长松外古塔平临落鴈前野烧山河千刼地秋风禾黍万家田岩僧阅世头今白端坐蒲团说往年

　　元夕和汤将军

　　皇州春色媚良宵灯火光连十二桥佳丽山河元自美升平歌吹晩偏饶千门皓月迎人转九陌秾花映客娇遥想宸游清禁里阳和先得应云謡

　　答徐昌谷

　　十年书札阻交亲忽枉篇章转愧人何日行台堪倒屣殊方离恨久伤神杨雄摠畏才难敌王翰还要晩共邻肺病一春抛酒盏问竒虚负故园宾

　　慿虚阁送刘元瑞入浙校书

　　画阁虚明瞰逺空髙秋酾酒对长风青莲法界炎蒸外碧草离心怅望中年少说诗推子夏家贫好事羡杨雄归依自是诸生愿莫以周流叹道穷

　　述谢陈亮之邦伯时自广平被召

　　铜章叨拜庻官中先达从君见古风乡谊每劳开阁待民情长许置邮通才踈谬得淮阳召身在应懐鲍叔功已幸枳栖能脱迹唯扵离索叹西东
　　匹马今为赴阙行腐儒初荷一官成图书向客翻多累城郭今年自有情隅地桑麻归昨梦讼庭槐栁识平生堪怜少小逢明主未有前朝卓茂名

　　都下送史禹臣赴南台

　　草深洲渚郁蒸天南客移舟晓涨前庭下学诗懐往日台中持简及芳年家支月俸供调膳手采乡风进奏笺为说里门诸父老竞看车马过升仙

　　同刘考功送乃壻姚秀才毕婚还成都

　　羊车掷果见潘郎鸾镜同飞得孟光采服辞家初作客金屏移席并还乡东逰文物周京盛西去风烟蜀道长氷玉已看人共羡门楣今更待君强

　　卧病寄钱元抑

　　潘卧愁多病不禁南楼髙枕独长吟懐人更度西风节望逺徒伤故国心芳草卷帘空暮色乱山回首正秋阴遥怜积雨凋新稼歳计应资卖赋金

　　赠黄刑曹

　　楚水东来望旧京参差宫阙丽秋晴城隅古寺行应遍湖上青山画不成官注闲曹如寄隠地余王化好明刑南川况与慈闱接早晩吴船得送迎

　　乔奉常席上次韵别诸君子

　　别馆张灯二鼓声词林觞咏接髙情羣龙喜奉云中会匹马愁分雪后程春尽乡书先鴈到山寒归路怕风生江南回首瞻依地明月苍苍满帝京

　　寿罗处士

　　芳草闲云伴歳华曽无名姓到公家陈君坐拥儿孙盛费老壶悬歳月賖金检秘文垂薤叶玉樽春酒浸桃花东风散满枌榆社处处看山到日斜

　　得郭侍御鲁瞻书

　　豸冠髙卧赋闲居海上青山入座隅归去栖迟唯一壑春来消息有双鱼篮舆傍水寻僧寺茅舍垂帘看道书闻说申生方注易莫教门外候安车

　　答何舎人仲黙

　　严城寒夜共闻笳马首西来客路赊落景离心临碧草故山幽兴绕黄花髙歌旧忆燕京市多难今逢洛水涯到处交亲争下榻鲁人元自敬东家

　　送王侍御子衡廵关中

　　经过故国逢迎处忽忆先朝宴乐时此夕寒樽须尽醉明朝岐路又相思风光不改长安陌草色应连太乙祠行部岂唯山岳动知君幽赏盛文辞

　　送荘伯仁还彭城

　　千山积雪映朝晖匹马东归旧路微梁苑楼台行处尽辋川图画眼中稀兵戈满地愁看剑桑梓何年对掩扉懐抱向君输未得玉壶清酒重相违

　　送时将军平蜀冦

　　百战曽闻静虏尘七擒今见破黄巾蛮方帅印提金虎内殿恩袍刺玉麟万里风烟归指顾一生忠义属艰辛云台拟画封候像铜柱无劳羡古人

　　和少传陈留公夏日野庒卧病之作二首

　　茅斋寄在古城边堂下犹存旧砚泉芳草闲门无俗驾乱鸦踈栁对秋天艰危周勃安刘后慷慨温公入洛年圣主赐金堪养老故山醇酒且安眠
　　闻道裴公返近郊野堂潇洒自诛茅城隅古道人孤往门外新松鹤已巢京洛上公时问讯江潭渔父或求交向来丹毂非吾愿白首谈玄任客嘲

　　赠臧懐庆瑞周

　　海内争传国士风梁园倾盖意何穷已闻徳政过黄霸更爱儒宗自鲁公客久授衣秋色里夜寒弹剑月明中离愁祇隔长河水莫遣双鱼恨不通

　　早秋日宴宗伯乔公宅

　　南宫新第早秋凉东阁延宾逸兴长莲荐碧房浮玉碗梧飘黄叶下银床孟坚奕旨精玄理逸少诗筵重罚觞暂向门墙依北斗预愁飘泊向炎方

　　代范祖教酬朱青州

　　海内朱轮俱赫奕下贤谁是信陵君能将直节全元亮肯以私交负孺文古道分明如皎日世情翻覆祇浮云酬恩独有诗堪寄极目青齐鴈影分

　　寄寳应范老

　　竹杖纱巾映白头淮南耆旧让风流身闲对酒忻无事禾熟逢人说有秋花坞云香歌扇动鹭湖天晩钓船收怜君住处堪乘兴拟傍清溪共饮牛

　　和赵金华叔鸣除夕早朝

　　紫极开春御气清青阳临午圣颜明风前羽葆揺龙影云里箫韶下凤声蕃使总陪端笏列近臣长傍禁阶行腐儒谬接専城寄惭愧来朝朱绂荣

　　元日早朝呈同觐诸君子

　　宫云拂曙金旟列禁雪迎春玉殿开礼乐摠兼三代出衣冠遥会万方来嵩呼共捧龙笺上镐宴还沾栢酒廽同覩盛仪谁更纪词林独有长卿才

　　答徐昌谷广文

　　杨子翛然居学省闭门安坐日谈玄共嗟朝市留真隠转见风流胜昔贤深巷马嘶闻过客古台花发动韶年逢君却愧尘埃悮苦忆江南种秫田

　　出京和殷伊阳文济

　　白日浮云暗凤城逺臣辞阙倍含情愁经异域逢春色忍别前溪对水声马首东风犹自急山腰新月为谁明与君莫近芦沟宿水冷沙寒鴈鹜鸣

　　见道上老马

　　霜毛凋尽锦云斑落日长鸣大道闲老去谁铺金埒卧战时曽度玉门还尘沙风断三千塞苜蓿秋空十二闲愿取敝帷终恵养敢希枯骨动君颜

　　过肥乡柬郭侍御于藩

　　晓风吹马度清漳遥指幽林问草堂骢马归来成隠逸黄鹂啼处有春光愁多更厌干戈满别久应怜鬓髪苍独愧腐儒无所用报君将欲赋沧浪

　　过广平旧邑柬孙令

　　春风旧邑经过处城郭依然感客心眼见故民多识面手栽新树己成阴郊迎父老羣相问地主仙郎日对吟闻道近来歌杜母愧无前誉比南金

　　赠陆良弼赴楚雄陆旧守云南

　　京国逢君更送君浮生离合类浮云长才出众仍为郡久别生男已解文滇嶲苍山酬旧约循良青史继前闻东曹故友无多在莫遣音书滞鴈羣

　　答张愈光留别

　　淮南阻絶兵戈际冀北逢迎瘴疠余万里知心仍此别他时携手定何如荒台修竹经梁苑匹马孤烟度楚墟彩服到家安穏甚早挥潘笔赋闲居

　　送池州施司理

　　长才竟失金门第大郡聊悬黑绶行断狱好师于定国赋诗还继谢宣城家山日送登楼色江水秋回绕郭声土物况宜调膳美白鱼青笋饭香粳

　　同汪希会钱塘观潮

　　使君驻节钱塘口曽见江潮突兀来雪影障天千仞白雷声喧海两山开孤舟簸荡行难穏往事销沉去莫回南渡君王吟赏处峰头空指旧楼台

　　息园存稿诗巻十一

　　●钦定四库全书

　　息园存稿诗巻十二

　　（明）顾璘 撰

　　○七言律诗

　　庚辰元日

　　诸侯玉帛会长安天子旌旗下楚关共想正元趋紫殿翻劳边将从金鞍沧江饮马波先静黄竹回銮雪正干北极巍巍天咫尺五云长护鳯楼寒

　　赠玉枕山人

　　石洞霞生玉枕阴下窥南极海波深仙人筑室虚无里俗子传声何处寻终岁著书藏古穴有时清啸落空林知君自爱逍遥乐莫话人间出处心

　　白羊口清泉次周太仆

　　碧涧清泉映地来黄尘白草向人开澄心不乱秋云色照影还牵独客哀曾洗甲兵清朔漠拟浮舟楫望蓬莱赋诗亦有临流兴揽辔惭非跃马才

　　送徐登州用中

　　送君相对恋残曛乡里衣冠最出羣手绾虎符临海郡腰悬龙剑动星文行过泰岳逄春雪望尽扶桑隔晓云待到政成观蜃市新诗应许四方闻

　　寄寿大司徒洪洞韩公

　　台省巍峩一正臣太行氷雪洗心神云霄羽翮回孤鳯丘壑风流接古人卧稳朱衣长在箧忧深斑鬓总如银诸郎籍籍专城贵走送琼筵寿酒新

　　鲍太守新堂

　　鲍叔新堂泗水濵虚檐潇洒隔风尘巧当竹径开庭户直取云山作主宾病起马卿多懒慢位高文子亦清贫疎帘曲几观书地白髪投簮兴更新

　　宿香山寺

　　禅宫高起万峰头曲径幽林不可求佛向海中移碧水人来天上坐朱楼垂垂星斗凭阑见飒飒云对酒愁借取西岩明月影直依旌斾望扬州

　　自香山往卧佛寺马上作

　　马首青山处处新林间幽径逈无尘楼台映水皆成画竹树含烟不让春潦倒欲谋千日醉升平那送百年身五侯歌舞欢娱地野老凭高独怆神

　　送郑继之归鳌峰

　　四月燕山雨雪寒省郎多病复辞官路经海上三神岛兴在仙人九转丹玉洞桃花留笑靥沧江秋水湿渔竿尔家谷口空长往安石东山望未阑

　　与夏徳澍游戏龙院暮归

　　城郭谁知涧壑凉秋天何似野情长烟峰九迭迎曛紫云木千章过雨苍满地山花清爼豆高飞溪鸟避冠裳同游况有天台侣共绕流泉话石梁

　　九日登巾子山

　　隐几朝朝爱翠微佳辰来醉菊花巵千门落照低秋影万里长云接鬓丝击鼔每疑高塔动临崖方见古松垂风光絶好乡闗异北望长唫有所思

　　寄赵叔鸣

　　澄江潇洒散柴门暂弄渔竿玩晓昬九鼎犹增淮海重数篇谁赋泰山尊黄尘白浪归心逺药褁书籖旧物存与子同袍未同趣高城吟望几销魂

　　入康谷

　　岩峦嵂兀步凌兢时有人家住翠屏磴路盘峰云曲曲山田开石水层层高林落照悬余霭古涧流泉咽断氷不识前朝陵谷变独寻残碣问山僧

　　宿康谷晓归

　　山寺鸣鸡促晓驺篮舆冲黒过峰头天低路向云中落雾重山如海上浮竹叶随时供野酌桃花何处问渔舟松泉满眼行将尽已动红尘簿领愁

　　寄陈鲁南

　　羡子谈经侍石渠鸡林声动四方初家僮可解呼君实监吏无劳荐子虚紫禁花深揺委佩玉堂云逈下公交车新诗寄我侵骚雅潦倒泥涂愧不如

　　春日游永庆寺

　　城郭晴光荡客车古岩高寺切青虚莺花不断人天界龙象长依水竹居云里壸觞吞海色山中风物似秦余灵踪咫尺长难到莫怪归迟月满衢

　　游云峰寺

　　层峰行尽入岩扉石上烟霞点客衣云净海天诸岛出雨晴山郭乱花飞清歌送酒惊春鸟缓步寻芳带晩晖闻道真僧长闭户欲来谈法共忘机

　　谢答景伯时往岁见寄之作

　　移官东海已经年长忆潇湘洒涙篇鸿鴈独能踰岭去梅花何意向人妍艰危转觉同心贵懒散空劳众口怜（景诗云他年应自忆全州故云）齿髪似君情独倦只应归种汶阳田

　　闲居对雨忆钦佩

　　山馆雨声鸣不休空阶野泉交互流己思吏散得高枕无奈花发增烦忧风波中座忽反复乡关在望空夷犹安得王郎共促膝一写幽抱登江楼

　　补寄张司马九月六日忆湘山寺旧游一首

　　遥忆东山张太傅去年今日共离觞清江画舫愁中别古寺寒松梦里苍黄菊再逢非旧客白头相见定何乡题诗欲寄衡阳外目倚西风送鴈行

　　春忆野亭少傅

　　夷门回首限风烟遥夜天涯有梦悬颂徳敢言三代下受恩今忆十年前安危海内占容鬓贫乏山中倚俸钱早晩上书辞郡绂野堂还借片云眠

　　寄答陶世和

　　十年京洛事堪伤归卧稽山鬓髪苍祖徳未忘陶靖节乡贤还见贺知章龙墀旧疏今谁记虎榜同人倍有光珍重寄书秋又晩夫容零落满溪霜

　　赠别冀承忠

　　揺落空山独送君十年多故叹离羣归期梦隔淮南月世事愁翻海上云共有深襟封旧恨不劳寒烛引残醺神驹自昔非凡种看取行嚢寳剑文

　　正旦雪

　　除夜残寒结海云新年瑞雪晓氤氲梅花映阁参差见竹叶临窻浙沥闻色点朝衣随拜舞春生农扈启耕耘遥思圣主西征地椒酒传宣遍六军

　　赠别舒广文还湘南兼寄故人二首

　　曾下湘皋采菊英漫劳朋旧记微名轩车己作三年别城郭仍含万里情海畔来同河朔饮灯前惊听楚歌声浮云世事多翻覆莫对青山意不平
　　湘南山水最宜人风物萧萧絶世尘盘石江清见鱼影甲峰松古长龙鳞幽栖问字吹藜火烂醉回船倒葛巾旧种桃花今在否相思烦为赏余春

　　补寄张司马戊寅九月六日诗

　　山城菊蕋两逢秋湘水夫容万里愁社稷独懐宋司马神仙难觅汉留侯诗成緑野人谁寄酒散黄金客未忧台海东边寻旧约不胜幽梦落沧洲

　　侯城里

　　万壑千厓控海门愁云不散昼长昏王裒枉积林间泪荀息难招阙下魂直以孤忠悬日月不劳遗草落乾坤椒浆欲奠知何处古木含风自吐吞
　　一点麻衣入帝庭九天风雨昼冥冥云迷杜宇逰魂黒草染苌弘野血青四海衣冠牧节槩万年宗社属神灵英雄已去心难死长倚南箕化列星

　　同李别驾登巾峰

　　腊月己去正月归梅花满林飞渐稀海峰积雪白垒垒江树映日寒辉辉丘壑对筵须纵酒朝廷旋凯正垂衣台南物色殊堪頼秉烛题诗兴莫违

　　辛巳元日回风亭作

　　元日东风花气香即看蝴蝶过茒堂山含碧雾霏霏色时隔丹霞闪闪光楚水旌旗收战略汉廷诛赏布王纲何时栢酒开春瓮醉舞斑衣白髪傍

　　春日与客宿金山二首

　　江上春山青可怜角巾同泛过江船峰光仄起通人径海色平铺到酒筵烟月光揺洲树动风涛声撼石堂悬驱驰乆恨妨清兴徒倚废知废夜眠
　　灵峰为爱及春游冉冉风烟数倚楼海上帆樯夷夏接江间台殿古今浮行逢嘉树韶华动坐傍高云客思愁鐡瓮不孤开大府紫宫遥拱对神州

　　答周观察独泊焦山

　　江心高嶂拥青鬟羡尔维舟紫翠间明月满山春淡淡长风吹浪夜潺潺寒鼍下抱孤根宿独鹤遥横别岛还怅望烟萝虚胜践沧波愁为洗尘颜

　　过扬州有感

　　前年客棹经芳甸武帝龙旗烂锦川北日芜城仍对眼五湖云水共凄然春光泛滟璚花月旅思纒绵碧草烟俛仰不堪陵谷变白头唫坐向江天

　　饮凌溪新园

　　二月扬州淑景新西园花月解留人仲长乐志因逃禄潘岳闲居遂奉亲行坐不离醒酒石逢迎俱是问奇宾看君种树今盈尺会见欹檐合抱身

　　沛上懐古

　　汉祖还乡歌大风高台提剑气成虹闗西父老三章约垓下河山百战功祇见枌榆生故社屡闻鸡犬变新丰经过又是高阳侣醉折桃花荐酒红

　　送牛总兵赴贵州

　　当朝郄縠最知名开府西南握重兵白社分茅专节制乌蛮锁甲避先声威行铜柱提封逺官挿金貂阀阅荣更忆雅歌同燕语俨然风度古儒生

　　天津喜雨二首

　　赤旱弥冬复度春今晨飞雨落江津雷声出地喧羣蛰云气行空走百神即有鸬鹚矜水影尚余麰麦感皇仁迂儒破闷开金盏卷幔凭阑晩兴新
　　灵雨乍破风霾昬洒空胡不即翻盆林花一洗仍春色川涨初来已旧痕沂浪同时（缺）泛泛衔泥无数燕翻翻羣情共荷桑林祷剪瓜斋心慰至尊

　　赠李一之都阃

　　将军心胆向人倾缓带垂腰玉剑横韬略全过汉飞将交游半是鲁诸生风江画楫春同逺月席金杯夜更清莫道腐儒浑落魄醉深犹自索谈兵

　　赠张含还金齿

　　上国遥携爱弟来人传二陆总奇才承家文学岂易得失意天门仍暂回马色飞云开万里剑光冲岳照三台堪怜南去风流逺咏尽寒斋蜡炬灰

　　桐江夜行

　　画舫悬灯一水遥炉烟相伴坐良宵江云掠幔寒仍重山月垂波静不遥岂有风猷宣列郡漫输心膂答清朝严陵滩上垂钦石犹见残星动紫霄

　　重过严陵钓台

　　千年钓叟披裘地客子张帆两度过朱绂频经风雨后青山其奈古今何松杉落落连祠屋苹藻馨馨满涧阿叹息云台诸将相几人图像独嵳峩

　　衢州道中呈子贤宪佥

　　江上相逢衣绣客青云高况映霜天玄谈屡接清尊酒丽藻初传寳剑篇长路羣山催染翰中流明月照行船淮南桂树空揺落岁暮天涯共惘然

　　雪后泛湖和周子贤

　　西郭羣峰积雪寒画船湖上倚篷看楼台隐见青松色芦荻萧条白鴈滩沉醉放歌新岁始阳春和曲古来难期君尽访山中寺细草微风石路干

　　登南屏山絶顶

　　雾璧霞岑路有无下窥平地散江湖青天咫尺星辰湿沧海周回岛屿孤吴越向来悲粉黛乾坤何处觅蓬壶清尊坐接流云饮白日苍茫对画图

　　江西乱后侍御朱守忠检勘公牍还会余会稽感事羡才敬赠短律

　　柱史西行早却回观风几夜宿霜台江山满目生春草城阙伤心变刦灰諌疏直论天下计班行真见古人来共知吴濞千黄钺秖恐无辜润草莱

　　寄许州七弟瑮

　　千官扈从羡能文谪牧新声天下闻落魄吾家苏季子风流南郡小冯君鱼龙路怯黄河险鸿鴈声愁碧海分莫上吹台瞻越峤五湖回首隔重云

　　同涂明府游南明山石佛寺

　　背郭岩深洞户重风回云窦袅寒钟相邀县令飞鳬舄同上仙人玉局峰溟海倒空浮日月台山分壑走蛟龙期吟胜槩题僧璧倚遍前林四五松

　　入鴈山二首

　　落日双旗度竹村灵峰厯厯引輶轩秦人避地空桃水谢客开山自石门松栝藤稍俱刺眼断崖巉壁易销魂扪萝欲上招提宿转见云深细路昬
　　春归幽谷见桃花问讯安期海上家石壁虚无通鴈荡星河漂转坐龙槎林香定有千年药云起皆成五色霞且访名山消俗虑未论勾漏隐丹砂

　　风洞

　　幽涧泠泠洞壑哀灵风不断石门开鲸波直撼三山动鹏翼遥搏万里来日落余寒飘大野酒醒孤啸发层台披襟拟赋青苹色惭愧同游宋玉才

　　灵岩寺

　　削壁回峦翠且重寺门云雾昼蒙蒙银河暗注苍龙水玉女高栖白鴈峰僧住寒岩殊寂莫客游春日倍从容侵晨车马还城邑漫指层林忆旧踪

　　石梁寺

　　阴洞龙宫鎻石梁寳珠中夜有虹光千章古木藏风雨六月飞泉洒雪霜逝水年华流不尽孤云禅观澹相忘坐沾空翠清毛髪絶胜醍醐灌顶凉

　　能仁寺

　　竹树烟生暮景沉西岩高阁逈难寻幽溪锦石垂花丽古殿寒云接海阴荒径散分灯火乱春山数劝酒杯深经过胜地浑难并不负幽人十载心

　　龙湫

　　龙湫之水从何来昆仑倒注青天回絶壁风吹动高练暗潭石转喧晴雷终年野僧对闭户暇日老翁来洗杯酒酣且去莫狼籍玄猿瞰客啼声哀

　　宋陵

　　玉辇横江一苇通青山聊此凿玄宫兵戈不救长河外剑履终沈瀚海东末路强胡休自得中兴诸将果谁雄当年定鼎虚筹策千古愁云泣梓桐

　　登卧龙山阁

　　飞阁凌空爽气清半岩栏槛压高城天分岳镇千峰合海坼江湖万派明共喜泛霞来送酒便须乗月坐吹笙仙人宛在金银阙不见秦皇石路成

　　游阳明山

　　涧道横遮松栢林紫泥遥护洞天深香炉絶顶应须到石伞遗铭尚可寻禹穴乆疑神圣迹秦碑堪痛覇王心往来身外无穷事不及当歌酒满斟

　　岳坟

　　玉厯将穷宋鼎移长江东下水如驰皇舆播越边尘暗岁币和亲国论危殿陛有谗难自拔英雄无主竟何为厓山海色连天尽精卫空衔万古悲

　　约逰天台不果缅懐周观察已遂高跻用寄

　　不到天台古石梁羽衣金节闭云房尘埃实少神仙分药草虚传服食方海曰弄光开曙早城霞悬采建标长闻君直到华峰顶倚醉题诗献玉皇

　　赠王唯忠赴江西左辖

　　昻藏云路识英雄薄俗浮沉耻见同南楚苍生今有主中朝清论总归公松筠厯厯氷霜节竹帛明明社稷功白髪同袍悲聚散一尊愁对海潮束

　　乞骸后奉答周观察子贤

　　燕河舟檝三春水浙路旌旄十郡山海内交情倾葢晩江南归思乞骸还青霄气偃松杉老丹壑秋深杞菊斑祇恐逺游辞膝下敢云高举出人间

　　庆礼毕辞朝口号

　　晓漏遥辞丹鳯门炉烟近对紫云轩金函拜表趋王会玉馔宣筵识圣恩宫花影转千官肃海日光临九极尊愿使逺臣分岳牧长瞻明主正乾坤

　　赠大司徒秦公入朝

　　寰宇大名悬日月台阶高步絶云霄新迁天上司徒贵重惜周南建节遥剑履班齐黄阁老威仪光映紫宸朝从今画省歌财阜长倚熏风和舜韶

　　遥和太宰乔公致政

　　赤冩飘飘别帝乡高风肃肃动朝行天曹藻镜还多士国典蓍龟祇旧章安石山中聊独卧温公天下竟难忘惟怜杖履追游客各自烟霞老一方

　　息园存稿诗巻十二

　　●钦定四库全书

　　息园存稿诗巻十三

　　（明）顾璘 撰

　　○七言律诗

　　残腊书懐复殷文济

　　江上故园松菊荒归来高卧旧茅堂颇怜修竹新移雨遂有疎梅逈破霜原宪岂知贫是病陶潜元倚醉为狂肯携碁局时相访未乏清风助晩凉

　　正旦偶兴

　　斗柄东回耀碧天山林欣度汉文年乡风一醉屠苏酒王政三垂琬琰编日抱海霞通曙早花融城雪占春偏已闻云物书祥兆野老从今且晏眠

　　十三夜试灯和南原

　　画障银灯照夜初月华如雪满庭铺烟横庵陌迷行马春入池塘起睡鳬文雅风流仍旧社太平恩泽在皇都祇惭胜日淹佳客除却清欢一事无

　　徐君叙宅与诸君悬灯赏梨花

　　银烛高悬玉树寒素花流影冕朱阑惊看月出层柯里恶说风吹一片残弦管横催春烂漫房栊斜见雪檀栾明朝此乐知难续莫惜殷勤醉后看

　　和龙致仁秣陵山庒

　　负郭青青二顷田荷蓑驱犊下东阡贫资禾黍成婚嫁老伴渔樵度岁年陶令秖知归去乐稽康无柰性情偏悠悠一水东城下已得吹箫夜放船

　　寿赵雪岩

　　五月五日夏令分白头宾客寿田文榴花弄色明深树竹叶邀欢到夕曛棋局不输安石墅墨华长满阿欣裙江南剩比燕京乐令子无劳望白云

　　过蔡九逵鸡鸣寺客舍承诗见谢率尔奉答

　　高人学舍无官事依旧幽栖坐碧山永日读书云阁静新晴开户藓花斑李膺未仕多推引蒋诩何人数徃还桃竹诗筒劳枉赠丹厓琼树逈难攀

　　送伍中丞还石首

　　拂袖金门不可招中丞清节楚山高西江义旅双龙剑南国干城一豸袍九鼎铭功藏石室孤舟垂钓入云涛丈夫出处俱无忝银汉遥瞻彩鳯毛

　　和文济迁居二首

　　大隐何劳访碧岑帝城佳处即云林阴阴栁覆溪门静宛宛莺啼竹坞深安石东山堪独卧孔明梁甫莫悲吟鳯台雪霁多佳景不负扁舟五夜寻
　　碧烟虚槛树千章最爱疎桐挂月光胜地别开碁局墅仙人新住水云乡西邻修竹青稍细南郭羣峯翠黛长闭户注书稀出入莫言门外有风霜

　　次华泉早春鳯凰台

　　古台谁见古人游台下秦淮今自流鳯鸟不来空故国梧桐千载倚荒丘云间雪霁芙蓉殿江上春生杜若洲圣代登临多乐事侧身天地更何愁

　　送彭给事汝寔奉母夫人还蜀

　　灔滪霜干石道微南舟安穏奉慈闱江鱼白白供行馔峡树苍苍媚采衣华国文章多丽藻过桥车马盛光辉朝廷衮职须公补且莫山中恋蕨薇

　　郑作至问讯空同

　　北里筑居何岁成南山种豆苦逃名百年丘壑真长往千里骅骝羡独行每见披裘过道路漫闻挥翰动公卿神仙竟合邀中散婚嫁何劳问向平

　　送林贞孚还闽

　　北阙上书何所求南宫卧病倐经秋秪縁礼乐须幽讨岂谓云霄竟薄游江汉趋庭宜彩服乾坤髙枕对沧洲承家禾止今方岳司马流风盖九州岛

　　送吴与成会试

　　瘦马狐裘犯雪风青年文藻动南宫谁应避舍推苏轼己忝通家识孔融燕市醉歌春未逺吴门髙论夜还同临行把赠干将去共惜池阴老剑工

　　次南坦同白岩公登苍岩聨句

　　苍岩髙出太行颠下瞰南州数点烟海外忽来玄鹤驾人间重见白云篇行藏玉雪谁相染咳唾珠玑并可传不向山林瞻气象岂知台省有神仙

　　逰故相守溪公园亭（见中舍君新栽花木）

　　丞相园亭旧数来平泉花木后重栽武陵桃花逶迤转太华莲峰绰约开月出众宾俱酩酊云移髙阁更徘徊门墙恵泽思无尽踏遍三槐树下苔

　　陈君汝璧自永嘉来南都省其伯兄摠戎公且缔新婚

　　爱弟新从东越来埙箎声彻凤凰台他乡棣蕚生春兴故苑杨花搅别怀幕府眠云应共被皇都览胜几衔杯风流将种真无忝看取金屏射雀才

　　送祝时泰守思南

　　朱轓南去领提封清代蛮荒圣泽浓云转舟车通万里烟含城郭拥千峰印台地重蹲金虎剑匣尘清卧玉龙尚有经纶需大用不妨吟啸暂从容

　　会陈亨父

　　西园虚阁对髙林闭戸焚香养道心胜地几年频怅望归帆千里一开襟云深独鹤萧萧舞海近寒龙细细吟明月倚阑无限兴莫因人世叹浮沉

　　十一月五日同子鱼风雨舟往治平寺访履约履吉

　　伍胥城东月映楼越王桥下雨随舟石湖喷薄鱼龙气水国沾濡鸟雀秋竹径松房人隠隠酒杯香篆夜悠悠平生白首相知侣对宿空山兴转幽

　　唐京兆应韶侍母夫人还楚

　　太君归棹下清虚京兆承欢奉起居千里遥将春色去一封偏荷宠光余桃花夹岸明衣绣荇叶浮江簇馔鱼莫傍庭闱怀定省都亭竹马待还车

　　送郗武库元洪入京

　　三年帝厩闲骅骏一日天书降凤凰时论同归小司马朝班重识旧鹓行风神玉雪窥清润文藻江山助浑茫豪俊从来须大用看君飞步入岩廊

　　宜兴谒东坡祠

　　学士祠堂傍水扄蜀山萧索向谁青归魂省识毘陵道好事空传楚颂亭万古云霄瞻气象满林风雨护精灵湖东月出光如许照见燕山相国铭

　　寄陈宗禹中丞

　　暂下乌台短鬓青楚南新望少微星书成自去藏衡岳月出时闻钓洞庭江海澄清风宪体松衫夭矫岁寒形空惭叔夜非俦侣漫点封章误主聴

　　送刘叔正宪佥入蜀

　　巫峡巫山雾雨蒸绣衣持斧下青冥从来直道非时好况复髙文絶代能野鹤昂藏寒自警海鹏寥廊气弥腾诸生鼔箧江南北泰岳云髙望不胜

　　寿郑户部唯东母夫人

　　北堂酒浮金爵光东曹带系银鱼长栢舟节操氷霜逈翠翟威仪锦绣香列鼎端居余庆泽称觞词客盛文章从今老福如川涌看列孙枝玉树行

　　对雪二首

　　千峰急雪洒茒檐乆旱微阴冷亦堪独赖诸公忧冻馁不劳明主顾东南髙标一任寒梅得余润偏宜宿麦含薄暮倚栏看絮舞鬓丝相伴两鬖鬖
　　孤城日落云垂幕大地阳回雪舞花采石江涛氷磈礧蓬莱宫树玉横斜清光恍彻三千界朔气平侵十万家半夜兎园宾客醉拥炉挥翰气成霞

　　赠王司冦乞养归台南四首（王旧尹应天）

　　千岩万壑乞闲身风节分明见古人爱下更无包孝肃恋亲谁似范纯仁天颜咫尺传优诏海角逍遥理钓纶明发都城新雪霁甘棠何限总含春
　　抗疏曾闻动武皇一麾迢逓过沅湘青冥直气干星斗白首孤怀映庙廊韩愈归朝公望重王阳辞阪圣恩长行藏歴歴俱无忝拭目台南皎日光
　　脱身霄汉赋闲居暂息鹏风九万余母氏在堂思戏采人生当路几悬车烧丹试凿皇华井闭户应修禹穴书料得晨昏调鼎味长将竹笋脍江鱼
　　天台石梁天下竒龙湫鴈荡碧逶迤平生蜡屐今方用向老奚嚢每自随海浸楼台云五色洞藏花竹露千枝知公此去能髙卧秪恐商王起梦思

　　赠张秋厓虞卿

　　柴门风雪印行踪竹杖新辞鴈宕峰中散独行如野鹤老耼一见是神龙英雄蹭蹬谁青眼道徳希微又赤松欲拨红尘携手去匡庐石上话从容

　　送金子有陈羽伯春试

　　乆抛铅椠伴樵渔二妙年来谢起予粲尔乡邦生鸑鷟居然清庙对璠玙辞家并赴看花约理国无忘种树书天子秪今过舜禹许身千古欲何如

　　上邃翁寿和文济二首

　　鹄立鹏抟五十春玉阶揺佩上星辰黄扉大业闗元化白首孤忠动鬼神寿亚潞公凡几岁名齐温国竟谁人纷纷寒士歌恩泽厚禄千锺祇自贫
　　玉烛均调四海春风云嘉会庆兹晨朝廷礼乐前无古台阁文章妙有神宝厯天长遗大老金门地逈隠仙人休怜道貌殊清峻夙夜常忧白屋贫

　　与陈石亭雪后逰牛首山

　　隆冬季月岁云徂策马牛山兴不孤削璧倚空云点缀古松沿涧雪模糊堂垂塔影传灵怪人转岩腰学画图形胜江南无可比武皇龙驾合踟蹰

　　逰花岩

　　风林下马叩龙宫雪磴扶笻踏虎踪把酒峰头看海月开门庭际俯云松钟声夜傍诸天动岩翠寒交万木浓苦说移家身已老暂来犹自未从容

　　和望之中丞春日对雪二首

　　春风拂拂自东开春雪盈盈落凤台江栁破寒先舞絮宫花应候尽妆梅霏微向日相矜媚轻簿迎风却倒回野老茒斋方卧穏叩门休报大夫来
　　大壑春生氷欲开青皇将雪下瑶台先教润泽苏原草故送清寒勒野梅鳷鹊云髙鸿影度卢龙江动练光回东郊前日迎春侣裘马翩翩射鹿来

　　己丑元旦和陈京兆佑卿

　　不上王矦典谒笺独吟风雪度新年柴门絶迹无车马秫酒陶情谢管弦却老自泥烧药鼎求闲何待买山钱喜闻京兆寛租税白日沉沉祇醉眠

　　送姚文进秀才迎妇

　　三传精华已彻微少年文采眼中稀龙驹得水呈图出凤侣迎春入镜飞内馆芙蓉生绣褥后庭萱草待班衣由来骨相非凡种日下人当荐陆机

　　春日逰髙座寺二首

　　佳辰聘望给孤园白祫初成气候暄春日渐添风物美空山真隔市朝暄歌催酒盏当筵急坐爱花枝满目繁眼底同君聊一醉吴台梁苑底须论
　　花发其如逸兴翔春山酾酒惜年芳台高忽见江流近寺古惟闻松栢香并逰骄马花边去独啭新莺竹里藏寻壑经秋共忘返还怜白日转添长

　　和望之惜园花尽开之作

　　十日春晴花尽开一年春事半莓苔踈枝宻蕚相将盛粉蝶黄峰莫浪狼漫举金杯当月榭谁吹玉笛傍霜台芳菲未忍随流水遶树攀条意独哀

　　吴太宰新堂初成有鹊来巢

　　相国新开緑野堂堂前灵鹊早呈祥来依乔木营门户欲傍青云化印章幽砌颇宜迎客噪髙檐何碍顺风翔雕梁画栋相鲜地最爱诗题素璧光

　　春日顾吏部武祥张兵部惟静携酒过息园重辱佳篇漫谢一首

　　清溪竹径乆荒芜二仲逢春试玉壶即有荆花当戸紫更多萱草映阶铺衰颜屡喜依璚树秀句时惊落蚌珠髙驾往来殊不恶莫因踈懒厌潜夫

　　寿姜节举人父母

　　七十二峰如列戟太湖深护隠君庐家贫莱妇能逃禄身老龎公不著书生理剩栽岩畔橘旨甘时荐舍前鱼青春令子方腾踏云路遥乘驷马车

　　赠朱铭甫还松江

　　太学贤名众不如九峰归省老尚书才华独擅三都赋门阀重高驷马车吴苑天寒收橘柚松江霜落荐鲈鱼遥知彩服趋庭后读尽家藏万巻余

　　送陈子文赴广西

　　八桂西瞻岳牧尊使君持节下湘源星岩风洞山殊秀雪片霜华地不暄永日赋诗薇阁静青春行部绣旗翻从来逺地多名宦铜柱犹闻颂马援

　　送陈京兆佑乡还南海

　　疏傅悬车縁底事温公避位本初心蛟龙逺适江湖性鸾鳯高辞枳棘林多病逢人求大药有懐浮海发孤吟移家勿向罗浮住使者来征恐莫寻

　　西爽草堂

　　草堂寄在国门阳西岭蟠回入户苍含云洞壑泉台逈碍日松梧露径长岁岁采苹修爼豆重重栽竹护垣墙南州高士今难作唯聴慈乌吊白杨

　　送王文光宰定海

　　曲江落羽人皆惜东海分封众所荣喜见疲民投父母愿因明主致升平花间草长逢驯雉谷口春归聴早莺看取汉家循吏传独怜卓茂最知名

　　孟中丞命酒息园集诸文士赋一首

　　山人避俗野园开宪府邀欢载酒来浮杯岂让山阴会授简还征邺下才暂遣闲云依绂冕更呼明月照池台锦筵烂漫唯须饮画烛阑珊未拟回

　　登清凉寺后西塞山亭四首

　　霄汉秋高烟雾开旧京西望一登台皇居逈映锺陵起海水遥吞鹊镇来半岭颠风频落帽孤亭斜日更衔杯乾坤转盻皆陈迹况复浮生白髪催
　　晩上高亭对落晖万山寒翠湿秋衣江流一道杯中泻云树千门鸟外微古寺频来僧尽老重阳欲近蟹争肥霜枫恶作萧条色故弄残红绕客飞
　　山阁难禁宋玉悲六朝遗恨满残碑青山自拥蟠龙势玉树空传落燕词寒节授衣伤老大醉乡随锺愧支离歌筵舞妓非前代文采风流又一时
　　剑化人亡有故城东来海气带龙腥烟花楼阁三千界锦绣河山百二形老托神京堪自隐醉眠秋涧不知醒长江只在朱阑外莫遣哀歌动杳冥

　　梅开答孟中丞厌客之嘲

　　骢马能过问野梅柴门何惜向阳开空劳野客巡檐笑实少高人载酒来地僻谁懐元亮宅月明深负谪仙杯须知竹下三三径本为招邀二仲裁

　　和许隐君游西湖

　　千峰万壑断飞埃百顷湖光演漾开大块丹青随意得炎天氷雪傍舟来不禁杨桞牵衣袂况复荷花近酒杯曾是君王游赏地采云犹护旧歌台

　　拜岳武穆庙

　　水白云青庙貌明墓门乔木尽南生天高竟吼三人虎国破谁摧万里城望断白龙无死所歌残黄鸟有余情海波东去厓山逺精卫千年恨未平

　　文征仲翰院约游西湖不至次韵奉嘲

　　懐君不见动经年有约犹悭访戴船草阁自含悬榻愧莲舟终少聴歌縁徒闻避俗称高士未必寻幽损大贤落日倚栏空伫立海山千点澹苍烟

　　和许隐君留别

　　丹山碧水古王城处处登临滞客程幽壑风烟须纵酒暮年朋旧独闗情劳生苦觉沧洲逺别路空余白髪明客里送君秋又至临岐休怪旅魂惊

　　天真寺访薛尚谦因懐伯安王尚书

　　江边寺里为君来絶璧高亭对酒杯万里海波冲鸟落半天风雨挟龙回苍松解引寻真路宿草空伤济世才莫上书堂歌伐木寒泉呜咽使人哀

　　湖寺观雨

　　湿云吹墨溅湖波急雨翻盆落涧阿江郭众山当面失寺门孤树柰风何浮生白髪余高兴暇日清尊且浩歌蓑笠醉归还自笑晴天曾得几回过

　　和刘光禄观潮

　　江楼再上思前事十度流年指一弹满目波涛还自至旧时宾客不同观玉龙气涌澄江动雪练光揺大海寛欲挽灵槎上霄汉祇愁风露弄秋寒

　　游三竺后暮泛西湖归城呈汪按察

　　风度疎钟出万山天成楼阁挂岩间松林落日晖晖白石涧幽花细细斑修竹禅房堪载酒乱峰云树暂怡颜兰舟荡漾西湖水怅望严城暮始还

　　云居送蔡武库赴南曹有懐故国

　　云寺迢遥来送客松关缭绕不逢僧堪怜把袂临秋草转愧斋心对佛灯旅况乡愁依去棹月华风影乱寒藤高岩总是销魂地天畔危栏莫尽凭

　　思归和刘介夫中丞

　　寒月满天鸿鴈飞中宵独立明星稀栖迟东省愧官俸怅望西湖思钓矶采服家园三径逺白头天地一身微才迂岁晩竟何补早晩孤舧江上归

　　息园存稿诗巻十三

　　●钦定四库全书

　　息园存稿诗巻十四

　　（明）顾璘 撰

　　○五言絶句

　　春日郊行三首

　　条风曵微云山色差可美日出湖上行春光满湖水
　　麦垄揺新叶梅塘泛落花前村天欲雨云里见人家
　　白石明春泉苍林暗春雾马蹄从东来失却山间路

　　寄杨太康

　　明月生遥岑清光转华薄楼上忆君时秋风动罗幕

　　送客归吴

　　草际日华淡水边云意闲翩翩五陵客骑马入秋山

　　与陈鲁南

　　浮云淡秋水落日横暮山与子有幽抱时在山水间

　　幽人

　　竹静风己归亭虚云自过幽人了无事坐玩闲芳堕

　　咏扇画寄诸故人八首

　　咏松寄乔白岩光禄
　　青松髙千尺知是何年栽独有憇阴者时为清风来
　　咏山水寄易后斋进士
　　故乡宛如昨近郭多池台一别同心侣无因子往来
　　咏葵寄郭东厓侍御
　　花色亦何贵画葵爱葵心岂无桃李颜要非君所钦
　　咏芙蓉寄张南园太常
　　旖旎芙蓉花荡漾木兰檝相思隔湘水欲采不可得
　　咏菊寄潘团山侍御
　　寂寞东篱下幽花裛露黄自縁寒节至不是爱秋霜
　　咏桂寄王阳明主事
　　明月皎如银中有丹桂影怀人坐良宵衣裳露华冷
　　咏芍药寄李崆峒郎中
　　春芳已揺落一枝开庭阴迟暮不自惜东风讵知心
　　咏菊寄何白坡中舎
　　寂寞三径下亭亭带晨霜行人爱嘉色君子怀清香

　　夜泛

　　四冥波浩浩一苇向空渡月近星斗寒始识天上路

　　忆殇女

　　爱尽哀还积年踰恨未除空阶残日里愁见旧罗襦
　　客里维舟夜怀中拜月明迩来三五夕见月倍伤情

　　衡山杂画二首

　　岩壑飞尘絶孤亭压水云偶来乘野兴非是厌人羣
　　雨霁春湖阔扁舟坐不还放情亲白鸟觅句赠青山

　　叶澄杂画四首

　　雪积千山素行歌履迹穿腰间有樵斧猛虎莫当前
　　钓竿青袅袅孤影照云汀莫遣青天上浮光动客心
　　古琴调古调今人谁爱闻独往山中去因声寄白云
　　平湖泻明镜上有修竹林把酒对山月谁同秋夜心

　　和张水部杂咏八首

　　栁溪
　　春雨夜来急溪流朝已深栁丝揺浅緑垂影到波心
　　桧径
　　苍桧夹芳径葱蒨饶佳色霜天独不凋然后知尔徳
　　看竹
　　水曹爱看竹一日分几时峩冠不须着美酒聊自持
　　蕉雨
　　髙叶战风雨歴乱不堪数诗思与翩翩坐深良独苦
　　荷风
　　峩峩红粉妆冉冉出清滓风来忽倒垂照见新莲子
　　水亭
　　清溪坐来澄白鸟望中度酒熟无人开诗成有神助
　　江楼
　　野望面苍茫海思坐超越云生鹳鹤林日射蛟龙穴
　　鱼陂
　　朝衔新藻游暮托淤菹息幸无涸辙忧不望监河泽

　　和见素林公云庄杂咏八首

　　英英岩际云相将庇幽独肓风自震荡慎勿憾我屋
　　朝暮耕鲜云结子如黍密煮作山中饭还共山人食
　　孝思亭
　　苦心日宛转九原竟寥寞服尽泪随尽此道今人薄
　　髙风亦有隳明祀亦有匮千秋万若心直与云山对
　　见素洞
　　白玉开洞房药田元气湿老龙雨四海向晩随云入
　　临沧亭
　　隔海望三山银涛立青璧神逰挟飞仙玩弄扶桑日
　　三影池
　　三峰峭而尊凝神入虚靓青天动光彩灭尽浮云影
　　隠屏
　　石屏在岩幽不习见冠盖时有明月期散髪坐相待

　　赠严别驾

　　春到鹤林寺川鹃花最红使君幽兴剧独步问东风

　　萧侍御丽川杂诗三首

　　曾行丽川路解道丽川景山停鸾凤形水动鱼龙影
　　星岩七曜丽风洞四时秋玉壶揺小艇日日醉中流
　　羣峰夹江流十里余百折春来诗兴多凿遍千岩石

　　秋霁会王履吉朱振之诸君

　　良友四方至秋月此宵明斗酒集虚馆踟蹰无限情

　　秋海棠

　　阴叶翠瑶湿薄英红粉香絶怜秋苑下复尔见春光

　　兰

　　幽兰两三花清香暗中起日暮望美人盈盈隔湘水

　　画竹

　　阴丛含雨气燥叶领风声即是图边见犹令客况清

　　书画上二首

　　平江浮夜色逺鴈带秋声渺渺孤帆去前山月正明
　　微风被芳渚菰蒲乱如髪为问红莲花含香待谁发

　　题画二首

　　吴山碧相续具区深不流孤舟行薄暮短髪照清秋
　　野旷平峦小云寒古木垂自縁诗思苦非闗归骑迟

　　雨山图

　　云滃雨翻盆千厓互吐吞归人愁路窄切莫近黄昏

　　凤仙花

　　碧玉青楼女盈盈妆粉红不应试醮甲翻令妬守宫

　　倦绣美人幛

　　罢绣非闗暝含愁讵为春秪恐燕台下花月解留人

　　白莲便面

　　玲珑白玉斚置在翡翠盘清池明月夜怪尔生秋寒

　　史知山纳妾以翠珉斚为贺

　　碧玉雕螭斚鲜于翡翠毛美人春夜饮芳晕渍樱桃

　　定公房小画二首

　　斵来东海骨长惹老龙争写作如来供犹含风雨声
　　洗尽尘埃色湘江暮雨余谁将明月影留照草堂虚

　　对菊

　　野客爱寒芳经旬再举觞名花不在色美酒独宜香

　　○七言絶句

　　阻浅拨闷十首

　　船腹沉泥尾生坼风日更燥莫禁当鸬鹚鸂■〈氵束鸟〉喜川涸滩上衔鱼来去狂
　　白昼风号夜不休那能寸水为人留千艘并注江湖想万室兼怀云汉忧
　　上闸闭水絶涓滴下闸水生辄复开我舟公然阁平地碧波银浪曷从来
　　七十二泉元自多水曹疏导力如何宋公不作陈老死沙满涓涓黒马河
　　尺水无柰众相争大官髙艑鼔先鸣估人漕卒且安坐勿谓尔曹舟重轻
　　万方舟楫赴天门表颂椒宫庆至尊海若纵无波泛辙云师湏遣雨翻盆
　　三日不下一闸门几时端可到清源老夫白饭尚可饱漕卒赤拳谁可论
　　正月楼船发古杭三春■〈弓且〉棹汶河傍未愁緑酒追行乐却恨班衣逺故乡
　　吴苑出门春草萋汶川行色栁依依故园蔷薇絶堪赏候水阻风归未归
　　岸头古栁緑丝轻傍石系舟非我情黄鹂不知客愁思时来底枝送春声

　　苦热絶句十首

　　斋中五月暑太甚纵到天南知不如岂是衡山移岱岳东蒙分与祝融居
　　作书海上讯龙公耐可停舟烈日中天外洗尘须法水波心清暑借离宫
　　家住江南古帝城江风长夏遶门生不知头白縁何事两月官舟触夜行
　　迎风观上天如水寒露台前月似霜好待甘泉新赋就持归此地献君王
　　原尘勃勃草全稀林木炎炎鸟不飞纵酒须逃十日饮乗风那挂一絺衣
　　赤云西拥火为峰红日东驱烛作龙闻道峨眉多积雪若为飞去荫长松
　　周武殷汤在眼中今王圣徳古人同禾枯即洒桑林雨道暍仍嘘栁下风
　　西照人家昼掩门船窓浑是暑风屯清川沸作汤池热凉樾蒸为火树繁
　　云中夜滴金茎露天上冬藏玉井氷安得九重怜肺病一时传赐解炎蒸
　　葵扇桃笙湘竹床卷帘髙卧汗如浆何如赤鲤澄波冷不及玄蝉密树凉

　　积雪楼上把酒四首

　　髙楼映雪雪生光云外神仙白玉堂枉杀相如新赋就定从何处谒梁王
　　雪满空林万木寒玉峰巉■〈山爵〉倚楼看银瓶酒緑狐裘热六六文窓夜不闗
　　楼上题诗满砚氷城头残雪晃踈灯瑶台月白青云冷下有寒潭漾列星
　　啾啾寒雀拂檐来榾柮炉深欲作灰雪上红缨髙大过王孙西去猎黄台

　　公宇纳凉四首

　　庭树重重拂院西更无残日透帘闱胡床一片堪吟啸却付余阴众鸟啼
　　散髪乗风怯病身出门途路触黄尘每愁入夏妨髙兴不似青春解着人
　　跋涉山溪气欝敲日中生恐鬓毛焦南薫忽借闲庭爽羽扇氷浆总不消
　　不愁赤日遶檐来但取清风洒面开尘事尽抛心似水使君何必愧无怀

　　偶题

　　云连树色千嶂合雨挟泉声一道飞尽有山林溪涧趣好将佳境畅天机

　　舟入天津

　　天际乱山横暮霭水边乔木起秋风扁舟欲过聊停棹明日京尘便不同

　　村居

　　山回水合树成村不是桃源是鹿门但有扁舟能送酒莫言人世五侯尊

　　再过仲木舍对菊四首

　　旧摘黄花半已稀重来相对莫言归甆罂緑酒深如海判取新霜点客衣
　　陶令旧无栽秫地杜陵新借浣花堂白衣緑酒今重至翠葢金钱晩更芳
　　岁寒心事特相亲莫恠留连倒葛巾夜半苦吟寒烬落锦屏愁杀按歌人
　　露渚芙蓉次第残风林桂树不胜寒青霜素月萧条地独有黄花耐晩寒

　　月夜饮九峰山人快园二首

　　露橘霜榴接叶存古藤修竹覆阶繁谁家池馆深秋后能遣髙歌尽玉尊
　　桂树檀栾荫小山夜深留客不知还池头月起光如镜更为殷勤照醉颜

　　丽江同萧侍御作二首

　　笑共江妃采采霞锦袍乘月坐浮槎桃花两岸知何处中隠秦人数百家
　　圣主乗龙日好文髙贤簮豸起青云长才渐入麒麟画雅兴犹悬鹿豕羣

　　同黄叅军登巾子山二首

　　上客牵萝到石门老僧分涧引瓠尊青山万点浮东海落日慿阑望不昏
　　一上髙亭野兴幽坐慿松顶瞰江流海中楼阁三山霁天畔风烟六月秋

　　康谷道中见梅花

　　万木萧条积雪寒空斋愁坐岁华阑春风十日知多少己得梅花道上看

　　鸡鸣寺访钱元抑遇雨

　　触热寻君汗似浆坐依髙竹挂冠裳浓云忽送空林雨人与青山相对凉

　　夜泛罨溪

　　铜棺山月二更生罨画溪流百里平一夜棹歌歌不尽倚蓬斜坐到天明

　　自荆溪问道往锡山

　　荆溪一水逶迤去震泽羣峰歴乱来纵使路迷都莫问秋光随地可衔杯

　　京城西湖漫赋

　　万顷澄波浸太清先皇开凿拟昆明锦帆不羡扬州路橹橹谁夸下濑兵

　　寄李献吉二首

　　一醉洪都金屈巵再唫台海赤霞辞梁王台上青春月共折桃花未有期
　　太史论文战国同杜陵诗体次王风即看今代词林伯未觉前贤采笔雄

　　赠寄张童子合二首

　　羡尔伯兄来万里锦嚢诗巻烂珠辉今看十岁能长赋何用从前咤陆机
　　麟子凤雏难可见碧蹄丹喙定堪夸词源莫倚翻三峡经笥还须富五车

　　赠夏敦夫守恵州二首

　　问于胡为到海陬仙人共去住罗浮莫辞荔子开樽酒无柰梅花绕郡楼
　　欲采芙蓉赠使君满江红锦涨秋云相思莫道音书逺南海春来有鴈羣

　　髙吏部公次奏绩自大江携弟入荆州却赴京师

　　猿声霜夜忆三巴姜被凌寒路不赊直到荆州始分手将诗徐转入京华

　　送徐来秀才

　　日彩浮金丹阙晓烟光凝翠碧山秋长安旧路天西北醉里题诗送客逰

　　送杨进卿入呉二首

　　茒堂寄在石湖西麦垄桑田咫尺迷爱尔通家好倾倒放舟频过越来溪
　　出门随意得青山云树秋髙满目斑一醉一醒堪潦倒不须身挂利名间

　　赠吴煦

　　緑树凉生十畆阴柴门永日少相寻纨衫不碍跏趺坐石砚聊随散诞唫

　　汴中逢殷文仪将赴蒲州省乃兄刺史二首

　　异域逢君感乱离春残何处见花枝江南纵有池台在不似当年对酒时
　　河濵垂栁系行舟坐对青春未解忧池草萋萋千里梦逢人先自问蒲州

　　松泉

　　空林急雨暗苍烟松下寒泉落涧泉满耳尘埃湔洗尽道人中夜不知眠

　　美人幛子二首

　　晩多幽思不成妆徙倚闲台玉漏长明月渐低天杳杳梅花枝上有新霜
　　雾縠微凉玉露清银河西畔水盈盈桂香蟾影秋无限一曲霓裳万古情

　　春燕

　　緑树花飞半作泥江南新燕已来齐雨声不与幽人约暗送春光出小溪

　　海棠花

　　嘉州名花香触人调朱弄粉淡含春沉香亭上微醺处可怪君王不忍嗔


　　梨花

　　一枝繁雪亚墙东千树夭桃枉自红肠断不禁明月夜缟衣珠佩倚微风

　　同文征仲赠许隠君

　　一别西湖今几秋重揺兰棹伴君逰碧山楼阁悬明镜压尽东南数十州

　　送叶户部瑞监税还南都二首

　　杭州北闗天下通大艎小艓往来同寛税幸逢尧舜理无人不颂使君功
　　北峰南峰夹西湖烟景四时张画图暇日使君揺艇子新诗的的似明珠

　　承朱臣策张汝益顾世安自松江送菊至东省谢以短诗二首

　　离披五色散秋容三泖风流得坐逢好语繁霜知爱惜寒天留尔伴青松
　　后圃香云拂晓台吴船新送菊花来深秋客思浑无赖野兴峥嵘特地开

　　题周臣画二首

　　迭嶂寒松护碧霞一溪春水夹桃花山■〈土幻〉若见渔舟入莫问人间旧岁华
　　石壁烟霏夏清清水光人影静分明纶巾羽扇者谁子来共沙头赋濯缨

　　○六言

　　小画二首

　　斜日云横薄暮空江木落髙秋云外稻梁自足人间矰缴何求
　　泽苇江枫共逺玄鳬白鹭争飞借问渔舟安在欲来垂钓妄归

　　息园存稿诗巻十四

　　●钦定四库全书

　　息园存稿文巻一

　　（明）顾璘 撰

　　○序

　　谢文肃公文集序

　　或问谢文肃公之文璘曰是醇气之积也夫文章盛衰闗诸气运而发乎其人非运弗聚非人弗行岂小物也哉昔周之盛也文武成康迭兴谟训雅颂之辞尔雅深厚意若有圣人之徒操觚其间何其若是善也幽厉以降辞命寖繁黍离板荡之篇气索然矣非行人史官矫诬眩众则覊臣弃士哀思悲鸣以纡其愤懑者也即国家何頼乎是故观文体之险易可以知气运之盛衰而人材由之矣唯我皇眀圣祖神宗体道敦化至宪孝二朝盛矣礼乐声敎之泽醇龎湛濊盖天地一大运会也时则有鸿儒宿学出乎其间吐发正义抒扬宏辞以润色治理培植道脉何其符合欤如丘文庄公程篁墩公吴文定公李文正公及谢文肃公与今存者不述皆馆阁之望儒林之宗也考虑徳艺其浅深厚薄何如哉盖不俟百世乃可知也璘执此仰叹有年矣比来守台州文肃之孙必祚见其遗文若干巻盖文正手选者其文明健闳博根柢经传以刚维人伦为宗以剖白事实为用以抑扬邪正为志以遗外声利为情诗与文同致合发情止义之则鍜炼驰骛莫为有无盖其所负者独逺大矣呜呼公居朝汲汲于为忠而常恐愧乎其禄居家汲汲于为义而常恐愧乎其生是以方进而輙退既老而益勤克其极虽周召由是也岂不曰圣人之徒乎璘故曰醇气之积合世与人言之也僣偷之罪无所于逃所冀同好之知我尔曰桃溪凈稿仍旧名也刻在学宫

　　司空罗公外集序

　　读罗司空传夫然后知先皇作人之勤也用才之允也贻谋之深长悉也先臣之效官不于其躬也社稷不其有利哉初文皇帝开巾秘之馆选二十八臣陶铸其间非有所凖于成事也厥后鹏鶱岳立骈迹而兴以表见于当世如司空者非一士岂皆定于天乎抑亦砥蛎激昂有所感会云尔夫若司空我仁宗自翰苑迁之御史宣宗自御史擢拜司空亦唯其才是任其所踈阔于铨格逺矣非上有灼知下絶谗慝抑何能议于绳墨之外若此乎故司空居翰苑则文居台諌则谔饷边则敏而惠使外则节而礼易地异施应给不乏孰任匪职俛焉不怠于其清浊散要之阶无几微望于其间亦岂非社稷之心乎夫帝王之代官唯其人人唯其功是以百僚师师九徳咸事殆于季世越乃成宪道用下衰皆公植党之风竞方命离次之法沮人臣之志始藐焉于其国家矣璘读司空传考其际会行事安得不为之三叹乎公之孙溧阳簿廷相刻公外集以贻于世其传实存故僣述如此公名肃字汝敬以字行别号寅庵仕终工部侍郎其出处履厯具见斯集兹可得而畧也

　　大司马王公慎言序

　　天下之言伙矣神解为上夫道縁率性奚有于解哉然物聚而类广时易而变生位列而分别由是幽深轇轕不可究而原者非自外至皆道之实际也惟夫狃常袭故徒任口耳是以泛而不洽守而不化学焉弗通于微政焉弗周于用几何不为说铃已乎爰有上知之士澄心以浚源穷经以植本辩物以通方体事以践迹斯乃镂精内注掞义旁通叙学则达乎圣奥谋政则贯乎王纲融而宗之不固前闻约而綂之不诡物则卓乎达神解之机而成一家之言矣呜呼灵禀罕遇管窥易蒙旁求斯品厥亦艰哉顷者大司马仪封王公枉余中林接论弗逆乃出所著慎言十五篇俾相（阙）订闳深洞达超诣玄精上索干枢下该物变人伦运世学綂政模参伍选析必要圣轨至其原五行则先水火辩性质则主縁生论学术则贵经练取施措则尚神识殆所谓神解之机不束曲教而成一家者已璘也质闇学荒何足以知之昔王充着论衡蔡邕得之閟不肯传人亦异邕有得今其书具存特枝辞耳乃犹沾被若是使是编出人间其于来学发蒙脱梏不犹掲日月以烛冥涂孰不进于解乎公奚閟之未传也愿序以请

　　严太宰钤山堂集序

　　顾璘氏曰余读太宰介溪先生集获见古文之在今也集既出而复閟拟为书报之其畧曰文章之道与政同也其具质文而已矣质以立体文以泽用本末相维贵适其中然义有轻重故取舎择焉质过则野文过则华与其华也宁野故治先尚忠礼贵反本孔子之从先进其义一也道丧俗敝然后色泽雕镂之文兴岂不艳哉本之则无卒归浮伪而已矣夫浮伪者士之恶也顾引以为业也何居又为大者曰六经夫六经圣人之学不可以强几也有强焉者浮伪之类耳君子不视常闻君子之教曰骚赋期楚文期汉诗期汉魏其为近体也期盛唐此数则者文以质化言由性成古今同韪所谓适中岂非词教之正宗文流之永式乎茍操笔者断断乎不可舎此他适矣今人士论文于宋齐梁陈之间率皆丑其不振徐取其业观之则尽是物也犹曰第师其辞不师其体呜呼辞既然矣体又安所求哉是罔人而已矣粤自前元袭衰宋之纎弱世无文矣比其乱也贤者振于幽遯醇气酝发昌运乃开我高祖皇帝綂一圣真铲雕濯采返之古朴于时上倡下和浑噩浤深建皇极之典则东浙诸公为盛蔓延熙洽之朝过崇白贲闇闇然几于无色矣宏治以还作者翩起挺望南北承学翕然向风宗为领袖南楚则介溪先生称特焉居翰苑三十年穷究淹贯挥翰成业刋陈批俗允蹈先格其文以厚人伦析事理为典训辞尚眀直意归敦大俨然临朝端笏之风其诗寄兴清逺结体温厚意深妙解达乎天机视庆厯诸贤惟恐歩骤之相及也总其大致所谓文质彬彬然后君子斯文运极隆之会矣或者乃曰日中则昃木膏则蠧文之所极滛溢乗之末学屡变吾安知其底止哉夫清庙之音一倡三叹邃矣代以濮上之繁节则听者骇耳温润缜宻良玉之容也珷玞雕锼其前则观者瞪目何则凡情易流邪道善眩也如临之以旷质之以和是非乌能罔邪故先生之集一出吾幸夫雅学之有规矩末流之有堤防矣乃闻间者将复閟而蔵之岂惮夫呶呶之难调乎夫絶浮存雅与拨乱世反之正文与政责均也先生未絶意斯人之溺乎毋多让焉惧传之不亟者方众书草具属委璘诠校其集遂括畧书语缀之未篇

　　开国功臣録序（代作）

　　皇明之兴高皇帝以神灵睿圣不阶尺土而綂一海宇再造华夏帝王之烈于是为盛于时文武之士崛起淮泗翼奉辇毂运筹发踪攻城野战之士不可胜纪传至于今盖百三十余年其显融特盛盟带砺而勒金石者人人习闻其或未封先逝或功高罪大因以相掩者皆名随身灭功与爵亡虽其子孙有不知其祖考之迹况他人乎是亦大可痛惜者也夫食糓思稷践土思禹君子谓之知本今吾承平之人去鳞介即冠裳离战闘死伤之厄以游文明雍熙之化庸非诸君之赐哉享其惠不显其功凡知义者咸知耻之况乎有道而生于其乡者哉定逺黄君良贵生于圣乡今之所谓有道也及诸公遗泽之未斩慨然有作攟摭搜罗发微抉隠询诸耆旧世族之家采诸残碑断碣之载参之往籍定为一书自某至某凡得若干人为録若干巻履厯绪业一览毕尽将以传域中而慰地下可谓知本者矣昔炎汉之初萧曺张韩之功固伟然大也非司马氏述而传之于武帝之世其后班固之史何所考焉夫纪事之籍近则详而实逺则畧而失真愈逺愈失其蔽也罔然则黄君之作固他日之所稽也其可少乎哉或曰开国之功甚伟其事甚大国史所载弗论也已其所遗逸当世深山穷谷之中岂无良史之笔修而蔵之何待今乎呜呼是不可得而知也即有焉详畧得失之间所获多矣使其无有则黄之作其可少乎哉

　　家事録序

　　读栗庵王先生家事録其善于行礼者哉夫礼也者人情之本轨物之则也自天子达于庶人不可以斯湏去身者也去礼则乱生稽古三代致治以礼其制宜详尊卑隆杀之差必有仪节然后能四达而不悖秦火以降所仅存者多王国卿大夫之制庶族贱品莫克举之呜呼庶人与天子同学先王之意岂遂野鹿斯人已哉其隆杀繁畧之节顾今无可考者斯録之所由作也存其本不泥其文举其实不备其物孝弟礼让之训若举物号以诏盲子谆谆焉唯恐弗闻也流俗异端之戒若作堤防止水之滥惴惴然惟恐弗固也故曰善于行礼者哉传曰人域是域士君子也外是民也夫茍知爱其身者无亦士君子之勤而民是逺乎其曰家事録者先生自谓云尔先生名瑭字良玉以广信守致仕谨身笃行得礼之本者欤

　　会心编序

　　客有杂坐谈古今文者其一曰邃古之道修于仲尼六经垂焉六经者礼义之綂纪文章之凖绳也以谈道者探其精以摛辞者轨其度又奚取诸子之纷纷乎其一曰风随世迁简繁成变文由变生古今成体故才哲迭迹而承学有由然矣兹欲纪宴逰之迹而上拟冠昏之义不亦逺乎哉文章异体存乎世变莫可废也新昌令洪都涂子者从而平之曰旨哉二客之言几备已乎文章之难患之久矣不根六经无以成学不叅诸子无以成体诸子者文之变也上世之事简而大后世之事详而纎故文体由之譬之衣服宫室适今之制众矣何必强同古原而令乖戾不谐也乎反其敝存其实由今之辞道古之道虽圣哲不易也或曰诸子太繁奈何涂子曰才有近似道有独得观古人之书茍有会于心焉则镂精而内注神变而时发虽守一氏俗如矣何必多乎哉语曰鼹鼠饮河不过满腹此之谓也抑诸子之文今体也若犹未免为今人也安可废乎二客遂去余适过新昌游南明之山涂子因间以告余曰得之涂子遂以所读韩栁氏以下文若干首请刻为编以着学文者之例余因题曰会心编谓存其所会非选録也并次第其语叙之涂子名相字梦卜以起家为贤令盖稽古之力也

　　闗西纪行诗序

　　弘治丙辰间朝廷上下无事文治蔚兴二三名公方导率于上于时若今大宗伯白岩乔公宇少司徒二泉邵公寳前少宰柴墟储公瓘中丞虎谷王公云鳯皆翱翔郎署为士林之领袖砥砺乎节义刮磨乎文章学者师从焉璘方举进士得从宴逰之末奉以周旋窃见诸公契谊笃厚切切以艺业相窥疑无猜嫌虽古道徳之世无以加也逮今上御极以来羣盗并起向用武力学者耻言文事加以逆瑾中害善类好修之士凛凛以言为讳然浮靡之习既昌而忌疾诋害之意起人务自异不相输衷矣抑其势然邪癸酉夏璘赴湘南谒白岩公于南京示璘闗西纪行一编乃祭告华岳日所与虎谷倡和诸诗计同行旬日耳大篇短章如向斯荅凡若干首正者凖雅则竒者抉幽险君臣师友之义发乎胸臆而靡所不同前辈风谊宛然复见葢不觉其羡慕之久而继之以歔欷也呜呼文章与时运相盛衰风俗之变自贤者始淳浇同异之间矫而复之顾不在吾徒也邪遂懐而刻之湘南俾后来之士得览观焉匪徒以其文也

　　东园雅集诗序

　　夫名胜者天地之灵标文章者江山之藻色遐阻不足以伟观故方域宗乎神京微眇不足以大承故川薮主乎世胄徒大不足以振竒故妙用裁乎幽抱徒物不足以名世故事实托乎雅言盖地隆则灵族尊则显情幽则迈言清则华具四盛者其唯东园乎东园者中山王孙锦衣将军徐君申之所筑也在南都东城隅去赐弟仅数百武许盖别墅焉迭山疏池力夺天造崖壑广逺囿在庭宁嘉树丛生华构间起踈宻有象采朴适衷俪诸前古岂曰无间然曲阳引水而犯礼竒章品石以宣骄即玩成愆于斯为劣矣当夫芳时令日秩筵永燕则有王公大人缙绅先生与夫江海间游之士宴集乎其中尊簋陈乎商周殽羞备诸山海交必以礼言而成章叙景则陶铸极于崇深舒情则放诞齐于冲邈琅函湘帙宝袭而锦呈蔼乎道徳之膄郁乎烟霞之馥岂徒季伦金谷托潘陆为丝簧晋卿西园藉蔡为藻缋而已哉诵斯知之弗俟赘已噫嘻盛哉唯我皇明之有南都犹周丰镐汉西京也龙山虎阜长江大湖之胜盘鬰滉漾控天下之上游可不谓百二乎维居守保厘则中山孙子恒执其柄飞龙羽翼长夹辅于二南盘石根砥实卫翊乎九鼎故江淮以南晏然永宁者伊谁之功也乃若瓜瓞之英进未膺推毂之寄退不为山泽之臞抱明质以间居挺幽襟而特起又安寄其高朗乎是以东园之筑匪唯招名流广文赋以润饬于侯门抑亦引升平之渥泽招佳丽之奥区用辅相于皇邑云尔古人有言曰名园之兴废洛阳之盛衰也洛阳之盛衰天下之安危也亶其然乎园有亭榭并太宰白岩公前为南司马时所题园曰小蓬山夐哉仙乎游诸霞外矣堂曰逺心迹近而神超其大隠之道乎亭有六曰迎晖曰摠春顺天之时于山熙熙尔扬而畅也曰一鉴曰观澜察地之理于水渊渊尔阴而寂也曰萃清资之竹者深矣曰玉芝丹室所以全其身乎归云洞息也拄笏峯固也司马公所教于徐君者如此

　　新安唐氏永懐册序

　　璘闻显姓茂族有贻必先岂惟基庆迓休延及支裔抑亦重綂正方得所似续云尔新安唐氏其茂且显者乎何其多贤也初璘为广平令识今按察公于平郷恺悌宜民遹骏有誉璘退然惭之几不敢履乎其位继又闻其季氏起进士为名御史继又闻其羣从殿元公以多闻崛起至动鬼神多所见竒兆竟魁天下其它子姓彬彬继起不絶固心骇之夫何唐氏得天之厚禀性之良萃兹一族也乎非有道焉不至是也今获读乃祖槐川翁墓表且表仇太君之节然后信璘之善观人之世矣槐川翁孝而能思弟而能俭任而安直而义处隠约而能理人视其先世若教授公之道诣山长公之笃行纪善公之牧爱虽所遇罔齐亦谓不替其范矣仇太君之为节也力贫躬苦抚孤安嫠卒保其家而兴其子孙有下国贞臣托孤之烈守国之艰焉由是二道以内外范诸唐氏以家则子以国则臣譬之饮食习调剂也而奚多贤之骇故福禄显融皇天所以应徳厚善亦若磁砥在侧金乃就之有不能以释焉者天人相与之符何其昭哉是故观唐氏之先可以知人道矣诗曰贻厥孙谋以燕翼子其先有焉观唐氏之后可以知天道矣易曰积善之家必有余庆其后有焉观察公思述祖徳彚其铭诔之词附诸家乗璘故得而序之

　　司马侍御荣孝册序

　　夫孝子之尊亲也尊身为大谨行厉官所由尊身之术也志意修道义立身处高明之域徳标羣物之表君上曰职执友曰贤后生学人曰师遡所自生而致隆于父母岂非孝之盛哉夫士莫难于厉官仕宦而居乡闾恒见格阂御史为尤甚谓法吏也法理尚刻近■〈目匿〉尚和取舎违则毁誉丛发吾乡患之久矣唯贤者道以一情才以达政然后平直公确而两顺其常司马鲁瞻自擢进士即授斯职其来居之也虑动慎交是非不尽于口喜怒不戴于色中心县辨若衡称物剖别剸裁顺应而不留入临公庭其体也肃肃出游里门其气也雍雍凡受听断者莫不退悦而内服三年誉于国中而达于四方问其先君者则感而叹曰何生徳人而早亡庆在来者问其母夫人者则祝曰是宜鼎食去年天子推孝覃恩赠其先君爱芝翁为南京广东道监察御史封母夫人吴氏为孺人告于墓寿于堂乡人又莫不称庆过其门忻忻如也鲁瞻则告余曰吾父绩文砺行求仕弗遂而为医大有惠利于人人吾母茹贫矢莭力教诸孤以无坠门祚皆天所笃是宜膺天子宠命慰诸存没不肖唯沗于前徳是惧其何显扬之有璘曰孝哉司马君修其实不有其劳斯其盛哉夫国典人所同耳其或不宜于众而诮以为负适贻多惭今吾子处难而得众际庆而致誉可谓尊亲之善孝之成徳也已诗曰岂弟君子神所劳矣此之谓也鲁瞻曰某不肖将谒诸大夫声诗以昭先懿以侈君赐愿惠斯言于首简璘曰诺

　　杨秀夫挽诗序

　　方予举进士试事户曺时壶闗杨秀夫为郎中英毅朗润颜如卓玉不以予为不肖遣子弟问经义缔为道义交既而吏部奏君拜嘉兴太守别去踰五年以会州太守入觐会予都下劳悴之余颜始苍然黧也又三年擢两淮盐运使道南都会予而鬓已华矣又三年君任浙江大叅遂以讣闻呜呼痛哉予多乖寡偶海内知心如君者不啻三数人耳十年之间甫三觌面壮老异态竟为死别其视斯世岂不真若鸟之寄栖来去倐忽无定哉君渊沈广博通知国家大体甞从逰击许将军征哈宻能言邉事述山川险塞夷虏种落指画屯田战守便宜方畧如在掌上使人听之奋起予心器君谓旦夕且致公辅其出为郡守固有忌之者也及其经冒险阻劳瘁困剧乃能振举废乱益大其声名其晋居大藩是又有知之者也忌者挤之名乃日逺知者扬之寿乃不延祸福反复之端乌能究之哉其所不朽又皆君所自致造化且不能与其内也况于人乎予于是益有感矣其孤江等以大夫士挽词一巻赠予序幸其有以出予哀也遂序而归之

　　夔夔先生挽诗序

　　夫人欲相逐于死生之际固未易言也时顺逆不常事机或会与否或先为之约而不逢或有其心而未之効举未可以言遂也夔夔先生吾乡笃行君子也中葆贞素外修文辞事亲孝交友信自进士起家为郎官有典法为郡守有惠爱视予晩末固陋之质殆若騠駃之于驽骀奚啻相去十驾间哉顾睠睠下取不置予忍终负也自予为吏部郎中先生以少子议昏弱息且曰吾儿慧吾老矣不及观其成君幸教之予时惶惧谢不敏然意甚盛不敢不敬承正徳庚午岁予出守开封先生固无恙辛未夏或得先生书发缄乃易箦时所托曰某已矣不复相见丧塟丰俭唯君喻之以礼婿半子也君幸教之吾目瞑矣字已弱脱失常固端整不少茍呜呼先生之视予岂不厚甚矣哉死生之言入于肺腑每一念之未甞不泣下也于时盗乱境内次且遣吊而先生已殡且蔵所谓丰俭以礼者不得赞一辞所幸诸长老先生及诸子弟殡蔵者一举于礼而无遗憾在予则固负之矣唯所属教少子者冀得以殚吾心今不幸又逺谪数千里外妻孥不能自将又安能挈人爱子狷狷然赴岭徼之南乎此予所以痛心汗背而愧于地下者也昔季札重徐君一顾之诺弃千金之劔而不恤乃予以葭莩之亲死生之托独恋恋于冠佩之末而莫之遂亦独何心哉时有可不可方俟其会吾婿朂之予日望之也濵行叔子璠以士大夫挽诗一帙属予为序予不暇陈君之心爰发予哀标诸首简用明斯谊焉

　　九日逰栁山诗序

　　九日登高古云辟不祥也后传为故事至词人学士侈以赋咏益重其辰焉盖九阳数也日月并得其数为君子所利且序当三秋节爽气澄万物告成尤于登览为宜古人之意或取诸此安在辟不祥乎正徳甲戌是日予与别驾朱君挈榼登栁山之巅乃招杨范二郡慱蒋文江三进士共追斯乐天日朗霁极望幽遐兴合谊投无不沾醉乃各赋四用畅厥致云

　　翫月诗序

　　中秋翫月古也昔人云稽于天道则寒暑均取于月数则蟾兎圎不其然与然风雨弗时人事靡一所遇既殊而感慨系之故良辰佳会古今以为难得也维正徳乙亥之秋八月十七日至十九日夜天宇并齐明月有辉时家弟英玉与李君师文陈君鲁南卫南王君钦佩咸在江南故乡于王氏净香亭为翫月之会宾筵迭张雅兴互发情景毕会契谊交倾斯亦文苑之胜事焉独予流滞湘南不与斯会而诸君临文兴懐亦屡屡见诸辞矣呜呼吾从诸君游旧矣或浪迹山水之事或兴言离合之感靡不神情内契惠然肯同然自牛山赋咏之外鲜克偕集矧夫盈缺常度岁仅十二钟情留赏萃于数夕者哉固有意适而欢欢而生感感极复悲者矣此陈诗之大致也越明年予迁天台过家获诵其诗追念是秋予客灌阳值雨亦有诗二章并録于后览斯巻者庶有会于同心

　　东湖亭纳凉诗序

　　正徳辛巳六月六日实圣主继统之二月也于时涣号自天黔庶跃舞屏奸进良再启康乂何其畅哉郡务旬暇璘乃集嘉客尚书郎礼部陈君子直吏部余君仲栗刑部高君汝白大行赵君宏道秦君从熙与诸僚俊纳凉于东湖之浮碧亭水花幽恬林薮靓茂快雨清风荡涤烦暑脱巾行觞如凉秋序逮月出而后言归也璘性好逰昔在南曺与陈鲁南王钦佩诸君盛追山水之乐盖自丁夘以来十五年无是舒舒者矣乃今复及见之甚幸哉吾生也夫今王陈各在一方璘幸逐诸公于此然陈秦以使事过家旋且别去余君等亦彚进伊迩矣若吾寮寀固东西南北之人非有定迹也自今固知多乐但不知此身复在何处同会者复得几人相对耳盛衰聚散之变岂不重有感于中乎用是各赋诗以识兹会庶他口诵而懐之知哀乐所从兴也诗以竹深留客处荷凈纳凉时十字为韵客居前璘以下主也序诸后（自得荷字）

　　近郭乗风出幽亭引兴过凉云停涧竹踈雨响池荷泽逺从天降时清柰乐何顿忘三伏暑遥拜五弦歌

　　静乐得言序

　　真州黄子致为臣而归耕于江浒日取其居官时贤士大夫所贻静乐之言或居而读焉以玩其义或行而歌焉以验其情既乐静之乐而又乐其言兹将梓而寿之以永其乐于无忘属余题其首简余惟人动斯劳劳斯戚静斯逸逸斯乐乐之生于静也审矣逸乐之极茍无善言以养其心则情欲挢起而或向于动所谓劳与戚者又从而代之矣安能保其终乎黄子先乐以静继乐以言吾知静保于乐乐保于言黄子之乐终无穷矣于是乎书

　　春江游燕诗序

　　嘉靖丙申春三月南泠蒋子自真州渡江访余兄弟于清溪之曲诸贤闻者沓至并一时名徳或开筵以坐花或命驾以览胜临觞赋诗咸中金石非徒穷浃旬之欢盖将绍千古之风矣蒋子将还余为集为巻轴内之行囊以传故事夫诗生于情情生于慕慕生于徳蒋子一税驾间慕者之众如此真令徳之风也乎吾兄弟何幸而为之友也后之观者毋秖谓游燕云耳

　　赠吕泾野先生序

　　泾野吕先生可不谓天下之士哉非以其科名也观其言必由中行必由道其事君也耻不若舜禹其交友也惟恐不竭其情以善养人人有不归于善愀然若挤之穽也居江南四方来学之士户屦常满璘闻其教曰孝弟以立徳志义以明操诚笃以积真入圣以标凖呜呼使其道大达于天下其去平康正直之化殆庶几乎斯谓善为人师也已今天下之师三曰文辞曰经义曰道学文辞者选辞炼文拟量作者掞国家之章采诚不可缺然其务华失实不底于大义使人荡而忘本君子所惧也经义者抱六艺之遗寻绎衍说渉猎支肤不为无助然破裂圣真假筌蹄以干利禄一切不求之身徒美口耳而已道学者谈性命之微别天人之分虽未必实有诸已然指示门户分析幽眇庶几究大道之实际及其敝也立异尚新不遵先圣之途轨槩执玄论渎诸孱孺失区别之教悖善诱之法使人躐意高逺废下学而希上达视前二端取利差大其害亦随以甚孔子孰先传焉孰后倦焉又曰中人以下不可以语上也岂有所隠于小子乎等固若是也是道也可以自成不可以教人璘甞曰夫圣贤之言或以教学取诸切已论语所记是巳或以明道究厥始终中庸所述是已弟子者犹未知孝弟而遽语以天命之原笃恭之极得无长其伪妄也乎故一贯之教非曽子子贡不敢举以告之惧罔夫三千之徒也璘为是忧焉久矣是以闻泾野子之教及奉其心腹恒乐为之执鞭也先生今奏符台之最枉过言别曰吾且归高陵矣璘恐东南之士遂失所师故具是说进之先生果未履钧轴邪庶几一来以惠吾乡小子尚亦有据依也

　　息园存稿巻一

　　●钦定四库全书

　　息园存稿文卷二

　　（明）顾璘 撰

　　○序

　　赠太子太保兵部尚书鳯山秦公归无锡序

　　夫进退人臣之大莭也所谓大臣者其言行由乎道不由乎俗故其于进退也听于已不听于君由乎俗则因陋袭非以就功名言行或非其正听于君则牵前掣后以全禄位进退或乖其宜古之君子徳义范乎人人声光扬乎百世自伊傅周召以至韩范司马诸公可数也岂不谓其一进一退光明洁白如青天皎日之不可缁翳者哉自浮沉俗胜典刑寖微匪躬盛莭始若麟鳯之间见君子每为之寤叹矣殆今太子太保南京兵部尚书无锡秦公乃独作起而振之公奋郎署陟藩臬其所筹邦计作人材必尚大体守道宪古先国后身言行所立一以公辅自待未甞狥俗俯仰而大业伟望实成于抚绥鄂汉之间于是圣天子居兴邸简在渊照深矣继登大宝召置左右先命为南京兵部尚书赞制机务保厘靖谧士民倚为父母旋入为司徒邦国頼之议或弗恊归而家居者数岁复召起为大司空未几主上恤其忧勤再行留务公至之日上下忭舞如被时雨谓疾痛有所号也公又以年至请谢词动上眷温诏优许养以夫廪遂其晩节然则公之进退可不谓听于已不听于君耶视古诸君子无少愧让矣惟我南都之人有位嘘叹无位悲愁莫不谓圣主徒恤老臣而遗我臣庶公徒尚完徳而靳其后恵也郊市閧閧踰旬未巳璘童子时尝见三原王公去留都人情有此数载后起司铨衡竟为一代之名佐公后来名位过王公与否有天命在何敢为公庆而独人情所归如此深幸老成徳爱之再见也故不以悲而以喜相贺焉公行之日野人不能随饯送之尘六军都綂都指挥李光荣指挥周平以下合若干人追恋徳惠设祖帐都门外而来征璘言为颂遂书此其上

　　赠少司马莪峰潘公入京序

　　夫世家之兴以贵乎抑以贤乎是故将相鼎贵履衡握枢簪缨珪组蝉聫累叶贵之谓也道以饬躬业以辅世诗书礼义前后相承贤之谓也以贵则魏晋门阀众矣而陈荀王谢之族珠渊玉穴覩者艳羡不以多贤为之地乎究观汉唐之世闗西之杨以震显河东之裴以度重是则贤者有闗于世系又在贤不在众矣今天下宦族之盛不过数姓其一为婺源潘氏潘氏谱牒璘未获见闻自唐以来称贵矣乃再盛于明代今则有司冦司马司空三公及岳牧郎曺诸君子一时并显世谓之难得然其徳学行业温醇敦大莫不冠冕士林岂不尤难得乎璘无似间得承侍其间一望颜色唯司马莪峰公在南都独宻时薫炙焉以蠲鄙吝今乃去此而迁之京璘又乌得不増眷恋耶夫唯莪峯公大贤也是以任事而绩効着执宪而风采扬居留台佐本兵则屹然为周南之伟望明天子召诸左右诚为社稷计自今出将入相举天下安危而系之身偕昆弟子姓并树功名益大其家以与古陈荀王谢相甲乙其于人才世运顾不増九鼎之重哉此天下之所共愿非璘所得顾其私也公之行都指挥张侯辅以下将士合若干员咸愿颂祝造余郊居请言上之此又见公得人之深如此遂不让而为之序

　　送顺渠先生谢病归武城序

　　夫儒者之学修身慎行以安国家平天下为已务视圣人之道有一焉不行于时天下之人有匹夫匹妇不得其所其心戚然曰唯我罪故古之人幼则务学长则贵仕诚志于安人也传曰三月无君则吊岂谓其急也乎哉孔子孟轲大儒也行不税驾居不暖席以厯试诸侯之邦果乐冠服慕钟庾然乎闵王泽之不覃于时也君子之仕其急若此然有不可仕者二（阙）乎人之本朝而道不行则虚位身病焉莫修其职则虚禄焉有君子负其禄位者哉故居常则进有故则退一龙一蛇不失其身斯谓之儒者矣武城王顺渠先生学孔子孟轲之道而志于天下筮仕正徳间以主上好武弗克致用乃请为教职未几召为天官郎以病谢去家食十有余年当主上厉治复召为郎擢置宫僚道骎骎乎行矣乃又以病谢去旋即召为南京国子祭酒感激知眷慨然以儒道教四方之士雨被风动罔不振发然用志过勤火自内作或旷日弗克视事曰士可以縻禄乎哉遂具疏乞骸主上温然眷欵暂许归养于是六馆之士怏怏失其依归其受讲授者数辈来问于东桥子曰道在身不在政教在率不在言顺渠之病何病于政乎诸生薫徳而化望景而从虽闭阁而卧教犹是也何以去为乎其去也或有所托将立言成书衍孔孟之道以遗百世乎非取一时一官也东桥子曰否否程日而受廪者官宪也计功而畧迹者私议也居官而私议不几于自恕乎顺渠子病而废日必不安于中不安必去吾子何求之深若著述则仲尼六经道之元气不可无也虽孟轲氏殆亦六翮之一羽乎至余子腹背之毛固不足有无矣顺渠子志于大岂以腐后世口耳为哉吾知归而静则必体平平则圣天子必召之出出且握天下之枢衡矣复圣人之道定四海之民此其事也吾请与子静观焉毋多谈

　　送太常牛公归南阳序

　　西唐牛公之为南奉常也齐明而间处肃恭而临事懋修之绩不溢乎仪章靖共之勤不盈乎晷刻属四方多眚上下交修公曰余位高功寡不当然耶乃上疏请解印绶以赎过愆天子赐允归第东桥子闻而叹曰谅哉牛公何执义之固而责已之工乎夫君子之仕也效智竭忠以期无忝其职大小广约唯其所授安焉所谓义也力优地局系乎职也志勤事悖悬于命也君子义之与度而奚二者之患公之归也何居也昔公居吏部别才如鉴试功如衡视人材之在四方犹指之掌论者谓其有生生民利国家之功宜秉钧轴以惠天下直少需耳顾乃为太仆为太常弗逞所畜则恒下帷絶编博极羣籍益自广拓遇诸缙绅大夫论当世之务援古究始敷治推乱俾凿凿可见诸行事此璘所洽闻天下所共望者也今也遽听其归岂圣天子谓尊官大吏与天为近或有谴怒姑使避位逊禄以■〈衤襄〉之乎行且有意乎其后矣不然公未宜有此行也中丞孟公闻璘言大解于心遂书之供帐为祖道赠

　　送太常少卿黄公归南海序

　　国家因事建制操诸一切之格有当弗当是谓官政臧否是非自一人达之天下不谋而断不约而同是谓公议二者恒交胜于天下之间官政所与公议则夺之君子弗荣也官政所夺公议则与之君子弗辱也众寡广狭之情道所由出焉尔属者灾变荐告公卿大臣率引咎还政天子允赐则归不允乃复就位太常少卿南海黄公与有赐归之命邸传至缙绅大夫咤曰以天子神圣乃舎黄君岂违逺弗彻耶闾阎小民视其装出都门则曰是公亦去邪凡隶奉常之役者又相泣曰岂细民不造天靳君子之泽邪呜呼公何以得此声于人人间哉璘甞闻诸给舎汪君曰子任朝廷直臣朋游益友也曩者西戎之事犯众持论岂不伟丈夫哉太史林君曰黄君前后在諌垣十有四年凡权近祁请必据法叅格或已行则抗疏请止必止乃已用是为左右所衔三拟崇要皆报罢鲠直益厉太史伦君曰毅庵乐易诚直论事必先大体锄奸剔蠧不避险（阙）君子斯劝小人斯畏可以为大臣矣由数君子之论以揆今日人人之言则公议所与可谓同矣书曰天视自我民视天听自我民听若公谓宜于天乎不宜于天乎天子固神圣公且必归恐不得高卧于罗浮之间也

　　送应天尹闻公迁顺天序

　　惟兹嘉靖二载江淮之间大侵南都物价踊贵四民困蹙疫疠大作道殣相藉众心摇摇云昔未有部使者谓天下根本不宜弗固飞章告匮乞广绥安之方于是冢宰请于天子乃命甬东闻公自南通政擢为南京尹是举也天子厚本而笃惠冢宰简任而进贤贤人力劳以宏道孰曰非治兆乎公来入大府愀愀然如不胜皇皇然如有所失公飨不御私交不亲发蔵省赋缓征弛役刬苛繁剔奸蠧任能布才各效其虑三月而市肆和民乃底安于是黄发之老相与扶携而歌于路曰庶几复见先朝之乐乎在朝夕矣今年八月之朔忽传言公移尹顺天吏民骇顾如去慈母失南都犹古丰镐也在昔二南分治厥体（阙）均匪若五服之列而有所轩轾今天子岂谓南都逺可薄而必置公辇毂之间乎抑今二京等耳曷取数数于大贤之躬也哉或者陟明之次势有相因然乎如我公懿徳俾居天子左右以绥四方则吾人之沭浴膏泽又奚啻今日若也彼私其恵利以贻安一隅者斯妇人孺子之慕其何图于邦家之有璘辱于君子者厚固于其去也不敢以私献戒涂之辰台南王公既来代过予而问所以赠公遂僣陈此

　　赠右方伯刘公赴河南序

　　圣天子入践宝祚厘正庶政既罢去公卿大夫不任职者乃选方岳长吏入参左右又重迁其贰以备秩序于是真定刘公自淅江右参政擢拜河南右布政使嚱吁称哉盖至是公既仕二十三年更天下之故众矣夫皇天生才与众殊等也其所培植成就之意务厚且勤岂繄有物以宠惠之无亦俾更天下之故练而广之以充其具也譬之金玉将俾之干莫为瑚琏必先鍜炼琢磨而后神明之器完齐庄之用达矣古者传说管夷吾覇王之佐也孟子歆其贤圣而谓得于胥靡士师之穷岂唯二子哉虽文王周公亦莫不有然者考其渉厯可知矣皆天意也今之称公者咸曰天下之巨才也明毅简肃临事如破固天生之而亦孰非天所成之观其居庠序之日久则修之逺矣既仕为御史当逆（阙）之际竭心固莭树其义声遂拜太原大守太原三晋之会都也供亿浩繁无爽应济遂拜淅江右叅当东南钱赋之半比年之事急矣条画适宜上不忧乏下不告困兹三仕者皆仕之难其时又有大难为者陈才以充具积劳以就功公皆易为之讵不可以观天意乎夫大臣辅弼天子任天下之政贵无失也无失在练公自此升矣璘敢不为天下贺且述皇天生才之意以告诸称公者焉骊轩在涂大方伯张公以下设祖奉别遂用璘言为之赠

　　赠方伯潘公致政归卫水序

　　大哉君子之行乎观于进退之际可见矣夫进退亦大矣号曰富贵贫贱斯亦生人忧乐之分也夫人得无甘苦其间情也有义焉君子奚情之殉记曰三揖而进一辞而退言有难易也盖进主行义所以正始退主乐志所以保终难其所甘而后无邪枉之行易其所苦而后有狷介之莭是以君子于进也宁后时而不为捷于退也宁悻悻而不为濡大道所贵非所语于众人也叔世士大夫不有附权躐资以干融峻贸贸然夜行而不止者乎斯君子弃之矣孔子孟子大圣贤也驱驰四方于数十君而未遽委（阙）至色礼稍忤则纳履去之唯恐弗速岂不诚善进退者哉若卫濵潘公亦犹行孔孟之道而不失其方者也公自举进士入諌垣凡十余年而后为都给事中人谓公卿可立致乃以不附逆瑾出为汉中太守瑾诛始擢为叅政无左右华要之交竟淹两考始晋为右布政使又踰年公窃笑曰知我者寡遂上疏乞骸以归视古致仕之期犹八年未逮吁亦伟哉夫士唯无忘于富贵故惉懘进退而悖道从欲犹之负贩云尔考公平生凡进必靖恭逊慎若持盈履危择地而蹈之且犹蹊径是戒故若彼其难也今其退也朝请命夕治若举敝器委腐壤扬扬弗之顾也岂非善处进退真君子之行耳诗曰庶几夙夜以永终誉公其有终矣同官诸公仰歆高义而莫之克从属璘昭序大致扬诸祖次以赠

　　赠严州太守盛君斯显序

　　夫太守吏民之表邦国之干也任之农桑生养之政使利民生任之征繇庸调之政使制国用任之学校选举之政使育人才任之法比鞠谳之政使弼王化所以佐天子安兆民守特为重使士大夫得方数百里之地指挥五六县尹俾斯民饱徳含醇以游三代之盛顾非所大愿乎乃今有弗然者俗累之也体貎仰于上毁誉怵于下举肘见掣动唇触讳长才宏议无所于试岂国家设置之意端使然哉固有执其咎者间有特起之士信于道弗惑于俗修于已弗求于人炜炜乎策功而树名斯乃豪杰之士百一之俦也今年大觐黜陟兵部武选郎中盛君斯显得守严州人皆曰盛君不足于藩臬而乃守郡乎璘曰噫不然也今天下之政御史总揽于上守令分理于下藩臬殆枝指赘疣类也守不犹愈乎若斯显抑何患于守也斯显初在吏部凡文吏清浊臧否考察必以实及其迁兵部凡将吏清浊臧否考选必以实乖合毁誉一切不置于心殆所谓信道修已豪杰之举动焉者也执此以往上知有国下知有民外知有职内知有道凡守所得为者毕力以举之而何有于俗累哉矧严在两淅称易治譬之举镆铘割凝脂无烦余力矣其伯（阙）大摠纪值庵公直道从政当海内之重望过家取斯言质之必有告也余杇人何足以图之

　　赠郑子唯东守徳安序

　　三山郑子将守徳安过东桥子曰淮不佞甞为司徒郎恶夫惰也而好举废或失则烦恶夫隠也而好直言或失则激亦既有惩矣今且从外吏之后将亦不利于斯道乎东桥子曰恶是何言也事茍不废安常为功何尚乎首议人茍无过与善为徳何取乎过论君子之取舎揆诸道而已矣夫何容心之有是知其废而不举者是见大厦之颠一木也知人之过而言不直者是见沴厉滋之以参苓也陷人于败亡谓之不忠况以从政乎哉太守百度之纲举之犹惧其废况惮烦而安惰乎承上临下言不直则养蠧于政且流之民也况畏激而强隠乎子行矣率子之故与道为徒虽三公犹是也至于毁誉利钝人作之天成之吾又何与焉

　　赠方君赴山西宪台序

　　璘不佞窃伏畎亩不复与闻国家之政久矣时士大夫枉存道当今魁梧贤哲之行事未甞不歆羡焉意谓仕者之有人然后吾党居者之获安也前年客有惠铎训敷言检之乃闽健庵方君令徳清时所著以教民者布利以厚生敦本以崇化其古之遗爱乎今年又获诵方君为御史所著屯田事宜原制申令广惠饬禁盖虑无不周施无不宜矣乃喟然向隅叹曰政唯罔图废厥先患唯罔除敝厥后使司政者皆若而人布列中外王政不足举也迩者大同悍卒戕主帅负城通虏震撼边圉众惴惴恐方君毅然上讨正方畧数事当道韪之无何擢拜山西按察佥事整饬兵备用才也夫天下事常患不得其才才常患不得其用以长才济难君其快于所遇哉是故植患有本成功有机唯贤哲遏乱于未萌扶颠于既坠此岂可与俗士言乎如诸逆卒本赤子也至于反刃内向胥烂鼎镬岂其本心哉要之必有廹蹙其间而莫能为地者今扫荡削平皆将帅力耳以宗社灵长之庆夫何足虑独念夫平定以还安其反侧疏其壅垫作其亲义繁其生息开其康乐贻以子孙之泽永保疆场其有病乎此者在上必紏之在下必黜之顾岂非按察事乎此健庵所饶为者璘何容喙耳虽老且朽敬当倾耳听于下风留守左卫指挥许侯信等谒赠言于璘輙书以复

　　赠刘叔正守永平序

　　自文士鄙郡县不官于是守令无高贤矣守令无高贤则治教无善政斯民安得蒙其泽乎此士人自便者之为非国家用才安民之义也立功立言大小有差欧阳子亦曰文章止于润身政事可以及物呜呼上天生才岂欲其自润已哉既曰负天且自负也守令责兼君师正患其难称而可鄙也乎哉惟有道者乃异乎此东阿刘子叔正负文誉于海内先为御史迁尚书郎并有骏声今乃擢永平太守时人皆曰非所宜处刘子奉檄惕然忧所以为治教者皇皇如不及以璘甞厯郡县欵门问政至再三不厌夫刘子今之文士又高贤也永平借以为守乃不鄙其官而独忧其难不见已之有余而勤问于不足虽治天下沛然矣尚何患于一郡乎璘喜自便之风变始于今而高贤及物之政国家頼焉者广于是乎赠

　　补贺方矫亭先生擢淅江布政司叅议序

　　矫亭先生初拜淅江布政司叅议两淅大夫士仕南都者为征贺言于人人则皆辞曰方君雅望翘然缙绅之特也仅仅斯擢犹然以为华乎盖无辞以名贺者踰年东桥子归职方石窓子又以及焉且语之故东桥子曰过矣夫士志道宦志业奚有于名位哉余请贺之今夫天子之吏多地矣内曰近外曰逺执权曰要弗任曰散艺文曰清簿书曰冗莫非士所居也唯其所受敬修其共是之谓业而道存焉夫茍乐其华而厌其弗若将谁与任大雅云予曰有疏附予曰有先后予曰有奔走予曰有御侮言文王之世百职修而王道成也夫何间然之有若夫论徳而官程才而任斯太宰代工之责君子弗与焉奚为无辞于矫亭也夫淅东南之大藩据天下之冲财赋最巨叅司者上贰方伯为诸侯之表任固重矣哉正已以率吏宏化以导民广惠以裕财展才以集事君子之学其几矣而谓非上焉者无抑习常眩俗之论与矫亭渊而广易而厉多闻而善蔵盖文王之士也其有所授将道谋之不遑于名位乎何有余请终贺之居无何石窓子讯曰矫亭迁矣铨司果不足于前擢改拜山西按察副使视学政殆用其文焉东桥子筦然曰铨司其明哉抑其公哉于矫亭乎何有请并以贺

　　赠司空方君擢两淅盐运同知序

　　浮梁方君汝贤以都水郎中擢拜两淅盐运同知众嗛嗛弗平陈君国华曰切玉之剑不以剖石千里之骥不以服车物有所宜器有所长此理之恒也方君之才巨矣早以文学登上第扬厯中外司民而民懐任事而事治理棼割腠何措匪宜纵不得陟台省即藩臬何少乎顾得一鹾司使局焉弗逞命所会若是乎敖君子发曰否不然也仕无中外才杰则尊职无华闇绩懋则显故铨人者唯才是抡而弗于其人地也今国家之利仰于鹾而鹾司在天下者五淮最巨淅次之豪夺奸蠧者下之患也贿偾庸弛者上之忧也唯是铨司擢方君将国家是务厚而岂遑方君顾乎矧陟明超隽必先诸难试难以发其才越资以表其异庸讵知非大用之阶也夫璘闻而告曰事有憾不足以咎天者怨也恃有余以征人者幸也怨则昧义幸则侥功斯二者非所以望诸朋友也夫君子之仕也非崇卑之患而弗尽其分之难尽其分则尽其道矣其遇也虽伊尹阿衡吾与与尔其不遇虽孔子乗田吾由由尔矧方君所居亦宦格宜然者乎肃官箴裕国用轸民隠率是而往吾不知其它也二君曰然愿书为方伯赠

　　送夏惇夫守惠序

　　惇夫既拜恵州之命枉吾庐问之曰某不恵忧富贵而乐贫贱甞逃诸山泽矣辱天子以郎召惧沗嘉会次且以来从事固且奉成例叅末议悠悠然居之矣今乃领民社之寄崇哉艰乎吾恐不闲吏事而将有罪积也子甞三为郡岂亦有以开我乎璘曰道有所重言有所偏一乖一宜难以两喻今吾子所谓难皆易易者也吾所谓难而人不可及者唯子之心乎冲乎逺泊乎无欲盖蓦乎其上矣今之吏辩者竞异察者摘微猛者重威健者务作竞异则乖乖斯离摘微则刻刻斯急重威则残残斯怨务作则劳劳斯竭四者皆政之恶民之祸也其端生于不能无欲以故干诸功名之阶出入机械之涂而荐进于恶其究至于丧徳而陨位殆甚矣子甞忧而逃焉固去之逺矣率所举武其何荆棘之见柅乎故曰正其本万事理此之谓也若夫郡政则案牍问故期会督吏庶事课属庶政责令举纲视成简能汰恶虽端居堂序之间而治已四达矣子又何问为惇夫曰政在是乎吾将力之矣抑安恃夫成心

　　赠戴辰州序

　　南京户部郎中戴君逊之出守辰州姑苏顾璘往而告曰君知夫天下之患之所由乎夫患生于激激生于敝敝生于循甚哉循之害甚于水火亡弗觉矣夫刚柔之体国家代行焉循柔者废废激乃刚循刚者残残激乃柔刚柔道也循而究之乃召祸乱故善变者不循亢则调之抑则举之顺成而不敝和平而不激谓之曰盛治古之人若萧何曺叅惩秦酷烈解弛禁斯豪杰之独智也岂与俗士云乎哉我孝宗皇帝御极仁恩优渥哺民于懐痛恨任事之臣养蠧积污罔称徳意逮今上赫然励精本意振废而已而郡县之吏遂至滛刑暴敛乖伤民情此皆循之过明者所共见也犹之爇火于庭拥薪灌膏又从而风之几何不焚栋也哉今荆襄冦盗克斥主上以辰州授君所望于蕃翰干城者甚重君强健高明执天下之事犹权衡物不爽其则所谓豪杰者也夫豪杰者士民之表恒离俗以致功名今往矣辰州之治果循而成之乎抑变而调之乎弛张盈缩盖取诸胸臆有余也璘不肖何足以知之翌日见南都诸君子赠诗一卷言率同也乃僣书前言为之序

　　送朱延平循良属望诗序

　　夫长民莫先于道徳道徳衰而后有教诲教诲衰而后有法制法制衰而后有刑罚刑罚者末也道徳三变而后至是也太上安民其次治民最下刑民刑民者极矣古之长民者有亷洁有强干有慎有寛有循良有污黩有酷善恶之成名不可以指数也太史公作史记立循吏酷吏二传而已其它行不详见焉是诚何说哉循者道徳之归也酷者刑罚之害也二者善恶之凖而取舎之趋也是故长民者有天之道焉有父母之道焉天道则生父母则养生之养之取道徳舎刑罚斯已矣不可以多求也多求则惑惑则败班范作两汉书纪郡县之吏于二传之外亦无所加诚知其极无所复之也故曰天生蒸民有物必有则循良者长吏之则也道贵于当何必高逺哉故曰至圆不能加规至方不能加矩此之谓也淮南朱君升之拜延平太守治装上道璘与文学陈鲁南考功王钦佩征诗赠之亦惟取两汉循良为望诚贵其当也或曰少焉夫升之自弱冠以来即负海内重望要其终岂止以一吏自效然居位谋政君子之道也过行则乱过思则狂过望则谀不及则废吾■〈党阝〉与升之交离形体出肺肝久矣知升之之不为乱且狂审矣抑又安能舎君子之道（阙）为谀言也乎人虽百疑之固不可易也因序其意以置诸首简

　　赠安庆太守陆君钶入觐序

　　徐君公叙备皖城顷白事大都督府过予论戍江险要之利余曰止止毋多谈兵上人和由今之制非子所得专也徐君曰先生不闻郡守陆君之治民乎聚其所欲去其所恶刑法唯恐残其肤征敛唯恐移其食一年民有私蔵官有库实二年而百姓歌之老穉巷舞妇女庭嬉风行化孚闻者易虑士劝于学吏劝于亷过则内悔不烦督罚先生所谓人和得无近之乎璘闻而叹曰有是哉奚惟即戎抑可以赞皇化矣夫民之弗辑久矣不肖者为残为废唯病之滋其贤者乃饰吏牍以猎虚声亦犹为之病也其何兾于安堵乎仁哉陆君心无遗力政无遗恵黙然诞敷不显其光古所谓循吏斯其然欤璘甞闻陆君先为驾部郎中悯南都供御官舰师卒匮惫奏立朋役之法莭其才力盖国家百余年来众人知忧而莫知为计者也呜呼达哉其通变以宜民者乎仁且达虽微子之言吾固知皖之不足理也子其有頼乎徐君既别去越数月陆君乃将入觐徐君复走书词林俾歌其政闻之当路幸其不以崇阶夺贤守也谓璘颇详退以为序

　　赠张将军守浦口序

　　天下之大势二太行界东西之疆大江限南北之堑经野者立圉用武者竞利古今同然莫可易也南都国家之旧京九庙百官同制并建盖控制六合之雄畧而形胜倚大江为重在畿内设四守备曰浦口仪真安庆金山所以布爪牙固干城以共成四塞之险者也畴昔之迹黠盗覆于金山逆藩败于安庆金鼓之声不得惊钟虡者岂非列镇为之强干乎前守安庆有杨侯进之者今登督府守浦口有佴侯元素者今迁闽阃皆南都虎臣之俊也今府君左卫指挥张侯廷佐又拜浦口之命实代佴而升呜呼何江左之多贤哉抑自吴晋之代鹰扬虎闘英雄特起众矣如瑜焚赤壁玄拒淮淝固不可以猛力视也余闻张侯领京营六军教训简练具有古法沉机捷辩响应靡穷本杨佴之伍也兹行也増大江之气扬吾国之风藩翰皇京垂休竹帛又岂于瑜玄多让乎哉其友倪生国英軰征言散人搦管长挥用发羣意

　　送佴元素赴闽阃序

　　世言文武二道岂其然乎由艺则二由道则一君子不谓艺也夫细思者短力猛鸷者违方标其所胜名以类分若手足之不相能冰炭之不相入虽智者谓其二矣然圣人之道体无不该用无不利故君子学以聚之心以藴之身以践之业以成之以而经纬焉曰文以而蹈厉焉曰武会其所值措其所宜其何专艺之有伊吕修于耕渔之间而建吊伐之功岂甞试于桴鼓之侧乎是以君子学道以为宗应世以为务非剪剪焉偏长小成以竞诸功名之阶而已国家设武举一科罗将相之才然必举于文儒试以谋议自宏治兴行以来往往豪杰由是出矣吾郷佴君元素其一也元素沉毅庄直勇奋智蔵能读诸经史及司马兵法早游学宫应文举不第往就武举一飞冲天非所谓杰出者乎由能学道应世故翱翔云路随所去就而易易若是也初试事甘肃习西北边畧气量拓迈继还南都摠水军守浦镇声闻日流乃今拜入闽都阃之命余闻元素始祖某公布衣仗剑从高祖奋起为都督府同知固亦闻伊吕之风而兴起焉者传曰公侯之子孙必复其始噫嘻元素宣皇威于南徼绍休烈于前闻将不在兹行也乎锦衣袁君世杰笃君姻好属余赠言请举文武同异之说为二君承教焉

　　息园存稿文巻二

　　●钦定四库全书

　　息园存稿文巻三

　　（明）顾璘 撰

　　○序

　　赠李元任序

　　夫士欲相谓知心岂不难矣哉璘观古今人才智相倾权势相轧构谗飞谤立兴矛戟若此者是豺狼也斯亦众矣下是嘻嘻愉愉见善不嘉见过不规悠悠然若坐市门视路人之徃来若此者是牙侩也滔滔然皆是也有近焉者扬其善掩其恶慎其礼节恤其患难斯可以为友矣未尽知心之道也夫所谓知心者渊然而合泊然而亲知其志不俟其言知其才不俟其功旅犯而不怒积毁而不惑斯尽之矣呜呼其难矣哉若李君元任于璘有是矣元任于璘生同里业同术元任先举于乡璘先举于礼部盖二十年友矣其始见元任之容质直少文发言由中曰坦哉中乎其简而易亲者乎乃乐与之友也既而见其文博洽而理曰奥哉文乎其深造者乎又久而见其固穷寡求泰然其容曰固哉节乎其内葆其直者乎庶几乎泊然亲矣今年奉命理饷河南见其疏通而核不烦而辑民忘其贵士忘其功璘乃叹曰简哉政乎其修已而遗人以安者乎居河南五越月终日相语不移其初由是璘之视之犹已肝胆璘固简陋无足取元任视璘亦不觉其油油然深矣若世之所患者斯免矣夫以元任里闬之旧踰二十年始洽呜呼士欲相谓知心岂不难矣哉大梁诸生窥元任冲然居公室之中乃横经升堂雠问疑义五月之间咸大有得闻其事竣而归惘然若有丧也瞻恋之不足乃咏歌之咏歌之不足乃请予绎言之予言岂能足乎哉聊述璘与元任知心之概使二三子观之今而后知有托也

　　别郑继之序

　　晋安郑子养痾武夷之下杖策裹粮东观于海返于天台访应黄氏二子者语焉莫逆于心相与讲道于委羽之阳浃月而后出将至郡余徃逆之郊见其容充充然若富子岁饱膏腴而发其泽其气渊渊然若大人处宻勿既致理而燕闲其居也叹曰异哉诸君其浸渍窖奥而尝其深者乎其晤言有融亦既亡其积碍者乎夫何其表之若是殊也遂止之帻峰精舎与之谈天地万物之理及古今天下事是非成败人物臧否屈伸之变莫不犂焉的焉漫焉会焉虽予之心亦莫逆于三子者之心居浃旬郑子且告行余请曰子将致其所具而康斯人也乎郑子曰未也方且铲精斵明涂游于天下以求名徳之论遽斯人之能康余曰抑扬扬忘人已乎郑子曰吾乌敢忘任其会也余乃兴曰璘闻古有达人者居若遗之行若性之是以将有委焉而功格于上下伊尹曰农吾老焉耳太公曰钓吾老焉耳唯无求于世而后世之求之者众凡今之人丧于有求久矣子几无求者哉行矣吾将濯吾耳以闻世之所以求子也遂与二子行觞以为别

　　赠别王道思序

　　夫天将兴一代之文必生天资絶出之贤力学好古以成其业考之前代可见已今余观于海内若王子道思其人也道思弱举进士为郎读书过目成诵文词烂然甞主广东试事刻文甚奇余以故志其名今年来为南京礼部主客郎中会余余称其试文乃蹙然曰公罔某邪某初学文好拟古最先六经语已而学左氏又之迁固试文则是物也殆扬雄所谓雕虫技乎近乃爱昌黎为文日见其难及不知昔者何视之易也璘惊曰有是哉今英贤并易昌黎文而浅晦庵于道子睿质强气乃逊志如此乎再会则又曰古之圣人必有学后世或失其传故秦汉而后虽纯徳笃行之士盛矣终不可以称圣岂所谓得其门者或寡乎余因敛袵向之曰子真絶出人也今天下有大患二异端恶徳不存焉学道务虚学文务奇其究至于荡人心伤国体非细事也夫圣人之道自洒扫应对以至精义入神初无二物在安勉之间耳今学者遗躬行而索虚无盖不知圣人之静为无欲而以为无事也顾又曰非佛老之玄寂非罔乎至于文则明道达意止矣浅深大小唯其所造六经异体非羣圣人之殊致邪拟之虽肖绘工耳故君子丑之道思曰今之贤者其言皆异于是某请识之又数月道思乃拜山东督学之命二者则其所从政也诸公赋诗赠之余遂书前说为引是非之衷愿君子终裁之修大业以承天意其在此行矣

　　赠杨子任监税芜湖序

　　杨子子任将监芜湖之税病其杂也愤而作曰吾闻袭芳者唾鲍肆持节者逺污泥财利之柄髙士所恧政闗聚敛仁人蹙额吾何事于此乎吾宁纳檄于省乞骸于朝潜伏以从吾好安能抑志苦身以蒙世俗之疑议乎东桥子闻之笑曰异乎吾所闻莫非政也子取其清孰处其杂择便而顺私此巧宦之所希也而谓吾子为之乎君子务强夫已之所不可易而不患夫事之所不可为故徳成于独立功絶于羣疑夫然后谓之贞固良玉磨而不磷其质坚也水华泥而不滓其性洁也伊尹放君人益颂其忠柳下惠昬夜懐女人益信其介非以已胜者乎子之执是政也公私别则官政清矣义利严则中徳固矣毁誉置则浮言沮矣若夫操筹而挍权金而贡乃斯职之所有事也抑何与于我乎子节髙而器远人方以公辅见期幸毋浅焉自视而令有道者窥子也明日子任遂束书裹粮告行而去

　　赠谢应午迁北省序

　　嘉靖癸巳天子迁用在廷臣工南京刑部尚书郎谢子应午乃调北省人曰南北异乎东桥子曰职则均也北近南远北谳天下之狱责益大贤者固宜居之斯选而调之意也抑贤者自効岂以远近大小异哉夫刑民之司命国之威宪也不曰中正明决尽之乎然有四善焉一曰弼教本二曰慎法守三曰质经义四曰达治体夫事有致重情有由来执法伤教不如无刑古之人有行之者王尊卓茂是已美阳则射之宻掾则释之斯裁寛猛矣故曰弼教本法归于当虽夫子之令不可从权贵之势不可夺古之人有行之者张释之所持于廷尉乌能动之哉故曰慎法守冒天下之道在经正天下之情在律情无穷道有定故法有所遗则凖经以制刑孰有加于圣人之道乎古之人有行之者黄冒窃戾园之名众且惶惑不疑举春秋之法绳之虽戾亦聩耳故曰质经义刑以定国也刑一人而国乱则尚轻纵一人而国衰则尚重古之人有行之者公孙弘论诛郭觧侠气夺谷永论释岂非所以深明刑罚之微权乎故曰达治体夫先王议事以制不为刑辟刑书者后世之事也应午毋执一焉则官守善或又曰官守者守之则已非若言责可议也噫是非知道者之言也治天下有道行之为官守议之为言责不粹于天徳不合于先王谓之非道非道可谓善乎使应午有言责亦犹官守也谓异焉者非吾所闻也

　　送判府王拱之闽南购大木序

　　正徳己卯皇帝重建干清坤宁二宫征才海内使者莅浙藩檄判府王君拱之徃购大木于闽南徒御在门矣余与耆旧大夫设祖赠别耆旧大夫曰武夷天下名山也东海天地之壑至大水也判府君徃则入名山斧大材归则乗巨筏以临汪洋浩瀚之浸亦天下之壮观矣乎其尚毋岁月之淹以阙我民望则吾郡之惠也璘曰国家需材成巨室分命及子子知材难乎夫木犹人也古之人貎恭色庄以偾人家国非一姓矣子所悉也木之不材其何以异是故有肤挺而理邪外固而中蠧岿然轮菌而液樠是病肖楩梓豫章而实则樗栎之弗若皆不材类也举足以偾宫室斯选者之咎子其慎之哉判府君再拜曰敢不嘉大夫之荣而兢兢吾子之训行虽剧请书而懐之以善斯役

　　赠沅州学正舒道征序

　　舒子道征既领沅州教事过金陵宿于予而有请余视其容温春其文波涌其何有于一学职哉进且未巳窃亦愿有告也夫君子之生也仕学两端而已今兹仕之始以道教人则学之成也始也贵端成也贵大是故君子谨礼而笃是以有庄敬之容履道而固是以有忠信之教徒和则媚徒顺则随凡仕咸病奚止于教乎是故君子之为文达于既盈敛于既慱去其杳滓存其神明刋其枝叶立其本根斯文之大也故读之者可感传之者可法毋徒取繁缛而已矣繁缛者饰也六经之文不饰子行矣诸生将于子乎取法慎毋示其饰哉

　　送冯子静序

　　北郭冯子静氏拜柳州融县令抚军梁子材曰人亦甞言楩柟隆栋珪璋特达其然乎其不然乎吾观子静之少也资颕才俊仪冠卓玉吾党器望之谓至今且枢鼎矣乃逡巡庠序殆四十始随计得远方令事固不可以逆覩耶东桥子曰吁不然人患无具耳蚤暮奚足以定之公孙弘垂白牧豕山东一老农也及应贤良登金马门遂陟丞相封列侯传之后世岂谓迟晩乎今之士唯贡近古即周乡举里选与汉郡国岁荐士耳所得实行居多视科目较一日空文不论平生者相去远矣矧天子方鋭情复古谆谆以诏有司而士且彬彬然兴乎子静孝弟温良言必顾行此行也率悃愊之素以趋功名之会则吾党昔所器者断可期矣子将谓楩柟枨户而珪璋茍以■〈亠执目，上中下〉御也世岂有是理哉已而吾诸弟■〈王方存〉也告曰仕者鄙远民而蔑礼教独不曰居夷桴海何心乎子静曰子厚之爼豆于柳也何以不敢不图也瓒也告曰惰多遗忽多谬子其勉旃子静曰佣惰则逐于主行忽则蹶于途况食人之禄而泄泄以负责人也忍之乎瑮也告曰女滛士污大丑也人言远方毋洁洁则生祸犹言野可倮也而世无不衣之人愿子饮氷而食蘖可也子静曰吾知辨于舜跖耳足至则心至焉何谓远近乎东桥子闻而复于子材曰吾子何惑乎子静言必道也法必贤也归必圣也他日征明堂清庙之具于西南者必子静也夫吾数人者相与祖而饯之遂书斯言以为左劵

　　赠博罗令罗君唯昭序

　　泰和罗君唯昭故司成氷玉先生之子初以荫授南京刑部检校迁都察院照磨以勤慎闻今擢博罗令尚书郎李君某等征言为赠璘窃有感焉夫任子者抑犹行古之道乎虽三代之盛所不废也昔者先王先君嘉心膂股肱之佐延赏选劳以及其子孙诸侯世国大夫世家用卫于公室是谓政典其子孙之有国家亦罔不曰图报于我先王先君惧弗克忠图嗣于我祖考惧弗克徳是故世禄之族代有令人独不观伊吕周召之后与春秋列国公子之炳然者乎岂其报礼之重象贤之勤是以敏徳効功少所颠坠也世降道衰上鲜为公下鲜由礼举公器以赏私劳而天下弗劝然其贤而特者固唯古昔之慕君子谓其忠且孝焉今若罗君之守官几可语于古道矣初氷玉公仕于成化弘治之际与文正李公文肃谢公及当时三数名流为道谊交誉望隆起海内拟为台辅而公早世厥施未溥将不在其子孙乎夫博罗者岭南巨邑去京师远甚不为众惠久矣君兹行振今典师古哲酬天子之厚施敷先臣之蓄美沛旷泽于遐远永终誉于方来博罗氏之民其将有瘳乎昔杜少陵赠魏郑公孙为交广少府既举其先烈终必致公侯复始之望余敢引以祝君君幸毋卑州县也

　　送杨郡博宣成书院讲易序

　　夫圣人之道广矣大矣孔子雅言诗书执礼又其言曰兴于诗立于礼成于乐加我数年五十以学易春秋实所自作孟子曰春秋天子之事也由是观之六籍者岂非学者本始哉经解别其教昭昭矣后世儒者徃徃盛推其功用自汉以来列之学宫各立师授有以也故学者博识详说不考信于六艺谓之不经国家以经取士积习累叶旁畅曲达言义理者析秋毫矣而通辨之士乃或掇华废实茍罔资位仕宦绩效日赞于前有道者以为惧廵按广西监察御史莆田林公按治之初偕藩臬大卿议集师儒讲五经同异于宣成书院于时聘经师五员召诸郡成材生员至者三百人甚盛举也全州学正杨君苇以易师聘且行予唯六籍之教修身以达之天下匪徒以文也已师儒之职传道解惑育徳达材正之以行纠之以刑率三年六年视其成否以进于王国其法具在周礼大司徒亦匪徒以言已也君兹行萃诸生俊秀者相与绎羲文周孔之道以求其心斯古之教也蠲故习图新功俾底于大成至当以无忝于学士其为国家利博矣哉如此则我林公亦懋有休泽以流于粤之人以光副天子之宠命唯君等惠其或恃言以设教饬位而鲜功则诸郡邑之学固完而奚取道路之仆仆乎吾知杨君必不然也为我语诸君与诸来学之士举大者不安小成否则名囮也又徒言之不若幸勖之庶几有成焉

　　送陈于岳序

　　吾甞慨三代以后学者之业不专故下无成材上无善治古者六徳六行六艺之教本大而目详虽俊秀之士终身修之有不能尽奚暇外慕乎汉兴以来昉有科目求于士者日浅韦褐小生挟数册书闭门强记皆足以射声利而钓官职其颕异过人者才智有余而名誉不足安得不为支离汗漫之习乎出于异端则入于技艺出于技艺则入于货殖游侠之邪能者倡之不肖者和之此士习所以日分而人才所以日降也吾蓄是说不敢以语人其居教人之职又无与予深交者无可于托今年吾友陈于岳亲老请禄得掌丽水县学教事于岳和粹髙明业专材成且与予同志非罪予者畴昔郁郁之懐安得不一吐乎行登丽水之堂为我语诸生曰三代之教故典斯存今科目之学虽不可易而学之有道焉也经未明乎则专于经既明乎则六艺之习专其一以致用唯徳与行则专心逊志俛焉以终其身有为支离汗漫之习者则大司徒造士之法吾不汝假如此积三年六年三代之教将不自丽水始乎于岳之门人负其师之为亲屈也谒予请言以劝其举进士激厉焉为御史此在吾于岳易事也予方恶学者之志不专故不要其后而独论其职

　　送蓝本和掌教遂昌序

　　吾少读书至孔子曰善人吾不得而见之矣得见有恒者斯可矣甞疑待天下若是薄也乃今始知其难夫谓有恒云者岂不曰见诸言如其行施诸事如其心行与心一言与事符则终身由于道而不变虽圣人君子无难至者况善人乎吾所友于乡国四方之士亦既众矣始而得什五焉徐而察之得什三焉又久而验之得什一焉乃知有恒者之难得而叹圣人不我诬也吾友蓝君本和魁岸凝毅言论侃侃遇事义形于色不作矫伪庶几所谓有恒者与以易学擢应天乡举今拜遂昌县学教谕且舎予去夫求友甚难得君焉而又远去得无戚戚其间然君去以教人为职予既不得留乃幸予私怀得有所托也今天下之俗患在于少诚实修文词而忽徳行喜逰谈而废道业贵浮华而贱朴淳士修于家率如此故其出身致用见势则附见利则眩见忧患祸害则惴惴然以恐而无所不至波荡草靡不复知有善人君子之事国家率受其祸此则无恒之过也使得吾蓝君数十辈师儒之职彬彬焉错列于天下俾后生小子闻其言见其容貎观其所行事日改月化相渐以诚而消其不肖之习其于国家之利岂曰小补之哉予失一友一方得一师余又何戚戚也

　　逆蒋汝正入京序

　　汝正御史中丞梅轩公之子大宗伯敬所公从子也大宗伯未有子时甞以汝正为后今以前少宰之勲当任子故以汝正徃入胄监服天子荣命宗伯公之意厚甚矣哉汝正英年笃学故人亲戚爱者咸曰子务敏学绩文以策上第为门阀重毋画于是是不足尽也余闻之曰善哉言亦故人之私非天下之公言也夫论士于三代曰禹稷契皋陶伯益伊傅周召下及百执事之臣诗书所称为圣贤为君子或颂其徳穆穆师师而已未闻曰某出世阀某出征举琐琐然以登进之路为重轻也两汉以后乃有对策设科之制所取于士者策文书判诗赋经义大率言语类也呜呼士果可以言语尽哉其入仕也以内外为轻重以远近为散要以繁简为清浊士大夫之心日逐逐于得丧荣辱之间且犹不可继何暇议徳行之浅深乎此人材所以不逮古昔后来者日寥寥也今时若梅轩敬所二公自为诸生时已毅然以道徳为己任言必称先王行必本仁义乡人望其家莫不曰徳门士大夫观其举动莫不曰社稷之福其文章之美爵位之隆不与焉汝正前居中丞公膝下闻诗礼之教稔矣今徃侍宗伯公唯日孜孜修徳象贤以克肖世美如伊召子姓盛矣若夫登甲乙取青紫凡明敏藻饰之士皆可能之何足为子愿乎汝正勉旃勿以予言为迂也

　　赠周针医序

　　殿讲石亭陈先生长子曰时万士族之佳子弟也乡人好之丁亥正月小疾医汗之过阴耗而火炎眩掉格塞呼莫应饮滴沥莫下咽目瞠视手足木强诸医墙立无措气翕翕向絶委之弗救诸见与闻者莫不惶痛时石亭使于楚余与半窓罗君任其托乃为召客议凶事客有许君彦明引金君载阳至且视之载阳曰脉未宜絶刼病起死莫速于针盍延周君图之余两人跃然遂骑迎周君至则秉烛矣周君曰殆甚矣乎吉凶立决其谁承之余两人要之曰死分也生功也吾侪固存勿重厚虑君乃启囊探针审病则脉刺诸人中之穴炷火而守之众环视莫敢出气有顷针蠕蠕动孟锡乃微咳若且有觉目瞬体柔夜既半吐凝涎半盂遂索饮将旦矍然曰吾梦其窹乎不知向者何之也遂索糜食众莫不踊喜自亲戚上下传之公卿大夫一日殆遍顾子曰甚矣圣人之生斯民术幽微矣究腑脏之经悉营卫之运察其治乱调其损益而行之针火是以应天之化循气之纪功应若神厥后愈遍述而传之骇异变幻震动耳目甞或疑其无有乃今信之矣若周君者袭其器数而妙应若此况其深乎圣人不作斯民之夭阏又何可胜道乎此一事耳余有以知天数之不可强也人谋之不可废也医之道神而圣人之去凡人甚悬絶也石亭还将徃谢周君命余述其颠末以告诸人人

　　寿光禄陆俨山先生序

　　称生人之福恒曰禄位名寿夫亦有辨矣禄位命于君也寿命于天也惟名则自已出立名而禄位随之斯寿有光荣而享于无极矣名也者人道之精华士林之标望所谓无翼而飞不火而照者也斯非人情所同好乎孔子曰君子疾没世而名不称焉盖贵之矣何耶是故道徳以为本才力以为干文章以为华功业以为实名之所起岂易易云然哉夫自一乡如干人而得名为士又如干士而得名为才又如千才而得名为贤亦褎然特矣自是进而一国天下称名曰贤其度越人伦又不知如千万万也夫茍至于名天下贤岂非福之至大至大者乎余登朝四十年周旋海内人士众矣其以天下贤名者仅可屈指吾东南不曰云间俨山陆先生其人乎先生发觧于乡登第于朝职史于翰苑造士于司成肃教于外台宣化于行省所谓文章功业者绪见时出而名各炳炳皆自其道徳才力者致之非徒致也诏进光禄则天子之下卿也禄位骎骎乎盛矣天下之望先生莫莫不怏怏然以为论徳之阶懋功之具弗称乎其名然则声光之所震动不亦广且逺乎由是陟三公极臣位然后乃可厌羣望也是先生之名既荣乎禄位矣去年寿六十居蜀表弟顾世安氏不获捧觞致颂今及其过家乃谒余为词补之夫以众人所取于禄位者如彼则夫祝先生寿者固若鸤鸠之诗虽万年不足也名之所以为寿荣者又何如哉世安祝先生以寿余独颂先生以名昔者伊傅周召以及孔孟皆是物也谓寿至今永可也先生谓余言然乎否乎至于禄位君自命之天下自望之在先生则土苴耳此诸福轻重之辨也颂于是至矣

　　补寿简公六十序

　　简翁者印冈罗先生六十请老时所自号也璘曰何居翁曰某治兖铨司论曰宜简乃移镇阳治镇阳御史又论曰宜简再移石阡然吾镇阳之治简矣虑无以应石阡也遂请老而归今且惛惛以居泯泯以游抱吾之简乐之终身故甘斯号也璘曰君子哉善受人言抑人言翁简岂诚有之乎璘方效徳不遑而翁见踬命之不可强也如此翁少力学愽而有要探本六籍证义百氏罔不注乎其心听其论天下之务至辩而弗穷至理而弗滥为莆司理其政察为南台御史其言谔其治兖也举二十七属之政若错阶序之间令之风行禁之防止吏不覩督责之威民不奉号召之格方武皇帝南巡兖居繁会自车马糗糒之外不载供藉监司问以佃游之备近幸之饷曰非守宜职是以有镇阳之迁翁曰镇阳鄙而夷适用吾简于是因俗设教罢出苛令庭无诤辞则读易演骚衎衎如也率其所操寛然优于郡国虽天下之大不足理也彼课功论才之司动以简诎岂仲尼所称子弓非邪余求之不得其说故以归之命翁无所怨尤且引以为规又安取于余言抑老子有言曰毋劳尔形毋揺尔精此简之至徳山泽之士长生久视之要道也翁今有得乎吾不知其所终矣归既越岁踰六加一诸乡大夫即其诞辰举觞追寿而以辞属璘遂述斯言为祝翁既不得彼其必得此也

　　寿印冈先生七十序

　　嘉靖甲午印冈先生行年七十神充体强无有衰相距丙辰筮仕盖四十年矣同榜官南都及退家食者仅四人在不亦难得乎四人者图所以寿印冈宜有深于人人者大司空绍兴何公曰唯天降福于大人视其功徳以为隆替隆莫如寿公初为推官明清庶狱入为御史执宪以忠上若豫发宁藩奸逆不党众诬蔑司马张公澯事尤卓卓再出为郡守宁犯天子之威而不忍耗民财仁心直道如此位乃不尽其报其意殆隆于今日乎廷尉南海洗公曰石刚故存水柔故散人之莭固者体故宜永乎印冈自外吏入内台人曰达矣而公不加盈自会郡迁南鄙人曰抑矣而公不加歉所谓确乎其不可抜也夫安得而摧毁乎按察江左龙公曰吾闻寿者得于静印冈之归田也泯泯而处蛇蛇而行手不理笺记之牍口不议公府之政目不视黜陟之条耳不纳毁誉之声形无或劳精无或摇其年又孰得而或挠也璘乃进曰善哉三公之祝美矣尽矣何稽之天洗征之物龙取之身印冈之功徳莭行罔不宜寿矣璘又何言哉虽然不可徒贺也愿衍其说以附诸称觞之后夫人生气候有盛衰气强由志志强由道也古之至人持莭以御气守道以定志夫然后炼气以保生而体无老少之殊是以长永焉记言之君子向道而行中道而废忘其身之老也印冈先生动而効功定而矢节静而葆真不以其身一日或懈干道守道不分物乃难侵传曰道生万物况于一身乎苟谓养生不本于道者岂足语天人之微乎印冈行年七十而无衰相可以觇守道之力矣三公之祝美矣尽矣不可以有加矣璘又何言哉

　　寿摄泉隠君序

　　余甞闻长老言宣正之间吾乡先辈丈行醇愿质木好行古典耻言人过何其厚哉吾毎以不亲见为恨今渉世五十年所以朋侪执友之际苟得若人焉未甞不爱慕缱绻乐与之披心今摄泉许隠君其一人也隠君之操行也弃末俗而从旧风肫肫黙黙有古笃行之遗轨吾何以观其然哉世俗诡文饰貎厌常自奇辑威仪为羽翼驾声誉为笙簧其修身有如此者隠君则择言而言择地而蹈知白守黑居进若退信古昔尊先王如蓍龟鬼神之不敢侮故其肺腑之奥无隠慝也世俗聚货竞奢喜名盛大吉凶之礼简情而烦文舆马仆从外内必备其植家有如此者隠君则临财戒得处丰戒盈器服必称其用婚丧宾祭必顾其力食不谋肉出不谋马族戚知旧不使怨其不亲故其戸庭之迩无溢行也世俗势交赫如利交绸如匿怨而市好朝亲而暮雠饮食宴私人莫之间而忻戚不与同情其交友有如此者隠君则以善相求以心相原合不见其宻离不见其疎忧人之忧急人之急如在其身与余交三十年而未甞闻其言人之过故其交友之众无怨言也由是观之吾不知宣正诸老翁其操修酝藉竟孰为上下也邪是又不敢论其世也隠君爱摄生闻摄山多药草可养性命毎毎迯隠其中故自称曰摄泉居士老子曰善摄生者陆行不遇兕虎入军不被甲兵言自全之极物无所投其害也由前所疏无隠匿无溢行无怨言者其自全孰大于此物莫能投寿固安可涯涘邪今年寿六十国人来称觞者多举神仙瓌玮之物唇腐莫毕其说余请以隠君之徳自为隠君寿之故申之以老子之说也君有令子曰榖以文荐于乡孙亦殊异得天且然物尚何言哉

　　寿梅南君序

　　梅南君与予友几三十年矣始见于南濠之上君时未三十读书好谈时褒衣曵履退然一儒生也人犹侵易之又十五六年余窜湘南过吴再见君君握重赀为鱼盐大贾日执牙筹坐中堂僮仆累迹頥指目令奔走从意州郡有大举动必召君计划动适几宜人尊之曰丈行又六七年余自台州入朝过其家尽传家事付儿辈已筑园种树作虚阁眺望湖山日谈范蠡陆鲁望之幽事曰古今人贵同趣耳何拘形迹哉嘉客时至倾壶叙欢官政市井一切掩耳乡里爱而依之四方贤士望其庐欢然如归也呜呼梅南君其善居斯世也哉夫人生亦大矣虽出处有命苟不自树立而泯泯碌碌屈体人后徒羞贱贫者真亦自负矣乎君少而慎修壮而强立老而静藏善变若龙蛇顺代若四时众犯之不加贬众附之不加溢君真善居斯世者矣毎见士大夫侥利幸得訑訑奋张莫克自制至临利害则首鼠两端持禄若锢锺鸣漏尽贸贸焉往驰而不止其视君贤不肖何如也前年君寿五十众皆贺余不及贺今年还郡始克叙平生之概寄寿之俟百岁时当与再定君必无替于今言

　　寿张翁序

　　翁钟山隠者也少不治文字淳懿敦信尚邃古逸民之节附郭有田二顷以耕为业或漫逰湖湘淮扬间托商以自资与家君愚逸翁缔交五十年凡更利害患难均任之不巧于自便财货有无相通弗校彼我家君兄呼之两姓子弟呼伯叔唯敬唯爱一如族家体婚姻庆问内外壶榼徃来续于道自中表姻连而下其恩义礼节之宻什伯不相逮夫道义之丧久矣亲戚友朋之家悦则亲弗悦则疎相拂焉则倾夺以雠丰已而俭人薄中而厚外睚眦生隙茅盾覆宗者不可胜数故晏婴见称于孔子而朱育刘孝标叹惜痛恨于季世岂不谓是哉家君凡所交内必推诚其负而背去者亦屡屡见矣若翁者忘形笃义久而弥亲岂斯世易得者哉易曰天之所助者顺也人之所助者信也翁宜得天之助矣今年寿七十颜渥髪苍形神壮王子经与予同齿而诞月居后予谓之弟谨朴有父风童孙嶷嶷如王诸婿若甥并良俊所以亢宗风成宅相者盖已勃然其不可遏然则谓天道无知者岂不大妄乎诞日诸子婿置酒张乐集故老宗姻申诞庆以饷岁事赋声诗以侑觞筭固隠居之至趣莫齿之嘉乐也璘执爵其后不可以无言爰述亲谊之所由始俾覧者知翁厚徳

　　寿李君唯汉序

　　洪唯我皇祖握剑起濠上为天下王一时附会风云之侣何其雄哉非天意不至于此非独当世其躬然也至其子孙亦徃徃杰出与常人殊余家南都数游诸世族间见徐沐汤邓羣公子气岸干局志烈才艺率磊落融朗有英雄之流风视闾里寒■〈齿〉之习大不相近每心醉焉乐与之交无厌也譬之麟子凤雏其鳞介羽毛即堕地已絶于凡禽何必髙歩长鸣而后为珍瑞哉甞与四桐子论兹事四桐子曰子亦见吾南郭李公子唯汉之概乎请举其大唯汉者太师韩国公之后临安公主五世孙也自乃祖不知何自削籍贵阀华胄于是乎在君开明倜偿乐与豪俊逰手致千金之产视义施散不甚顾惜早丧兄事嫂尽礼成三孤侄稼孤女于吾儿继文不啻已出年甫五十即以家政付诸子筑别墅于牛山之阳浪迹登临饮奕之际游无遗地乐无失时古所谓逸民者殆庶几乎余闻而叹曰韩国事皇祖帷幄有留侯卫公之勲而带砺早替毎为之慨然闻斯固乐其有后矣天道岂终谬哉徐沐之世■〈立乞〉然同休汤邓继兴乃在孝代语曰公侯之孙子必复其始然则复韩国之旧以昭庆绪将不在斯人也天审若君言天方宠锡之厚抑又何赖夫人爵也善语李君余方结侣林壑且求之乎南郭也乃丙戌仲夏之望四桐子忽欵吾庐曰前所称李君今之日其六秩之诞也敢与子贺余方有家冗且惮暑而不能出遂书所愿者先之

　　寄寿王母吴太宜人序

　　嘉靖戊子春正月客过东桥子曰屯田永溪王君母太宜人寿八十其诞则三月五日里俗以岁首称庆盍徃焉既旅进修仪而退未几王君负谤还吴乃及诞日申庆于故里客复告东桥子且纂言为祝东桥子仰而叹曰盛哉宜人之祉几备矣哉曩戊寅之岁寿七十王君为处州别驾吾在台州闻其举贺也太守朱衣捧觞前跪为寿倅贰以下序进致祝县大夫慱士以及耆长史胥列拜阶下酒行乐作慈颜为之一粲观者啧啧称盛时则未有封也虽荣而未贵今也翟冠象服曵佩而坐堂上戸外之宾鸣驺飞盖至者皆公卿郎将之贵绮绣杂沓觥筹逶迤其视前举益盛矣旧闻太宜人语人曰使我饮建业酒何如阊门水乎谓子姓亲戚相逺虽贵未适也比归故乡则凡所爱念咸拜膝下贺者入门皆姻娅内子体便礼仪耳熟音声口慊殽羞果蓏之味良与老人为宜然则视前举又孰多乎哉夫君子之修身苟求其是而已匪计诸得丧其事亲也茍求其安而已匪要诸有无永溪砺徳如玉守官如女然以谤去位而士大夫益称其贤所寿乎宜人抑既多矣矧其归也又宜人之所安乎由此而耄庆期庆不知乐事复当何如永溪宜有味于吾言也

　　寿叶母太孺人九十序

　　太孺人吾台某邑令叶君守正之母侍御一之之祖母也诸耆大夫为余言太孺人行年九十容貎充泽视微啮坚有童子能家倚中峯之麓日常弄孙曾以嬉下上亭榭间无休武有小惫则饮巵酎即愈不药石殆古所谓地仙者流与璘闻曰异哉吾郡之祥也已奚仙之足云唯邃古民俗颛蒙不竞不慆故天真不凿而人获寿考季世荡焉湛于酖毒于是髪弗华者始众岂独气数然哉唯深山长谷之间乃有不然者吾台其一处也台居东海之滨崖阜巉阻不通都会小人力穑而俭享敦恪向方君子强义勤礼亢节概以为风声论者谓有古之淳风焉风淳则其气龎固而弗散弗散则永宜其民之多寿考也矧叶氏世修其懿以锺于太孺人之躬而令尹及侍御君服教象贤勿替引之所以培徳续休者益笃又岂诸人所易及乎夫邃古之风征于台而叶氏者独有承焉斯谓之祥也固宜余又闻终南中有老人年至数百若吾天台委羽间不啻过也太孺人倘其人乎且将观令尹君黄发击壤以弄雏左右或可几也殆且将观侍御君蓍龟人国以享五鼎养亦或可几也所谓仙人者乌足云云此党乐贺意也

　　寿赵孺人序

　　顾子之仲息嫔于俞季子琏于是夔斋大夫即世三年矣赵孺人勤抚惠以树其家声隆隆然亢乎其先今圣天子改元之岁孺人甲子五十春正月某日实维始降余内子沈将贺之请于余曰某不佞笃懿亲之义驰信使越数百里以践孺人之堂繄我妇人之馈不越乎榛栗枣脯之实刺绣组织之工已尔其微锱铢而可云献乎光昭孺人之令徳以表于内外唯夫子之言是赖曰内徳唯妇实闻请举其类内子曰吾闻之仲息孺人悼俞大夫之逝也黜华裒丰以礼自闲凡祭必罄哀其处尹恭人易居均享戒诸子姓曰不以我视恭人者有如皎日训二孤以义方必俾克立今既有年所矣叔璠登于国庠季琏选于京庠犹日孶孶课之犹社师之于幼子也至御臧获则恤其饥寒劳苦而煦育之不使怨乎不具此其概也乎余曰至矣备矣妇徳尽于是矣执徳不忘其夫贞也居富不忽其长敬也爱其子必谨其教义也懐其下必恤其私仁也体贞率敬执徳广仁善之积也易曰积善之家必有余庆吾知孺人之庆不唯于其身而且于其子孙累累然至矣今之寿其始乎内子曰善于是缄牍裹馈肃拜者再召使者授于门外以登诸涂

　　息园存稿文巻三

　　●钦定四库全书

　　息园存稿文巻四

　　（明）顾璘 撰

　　○记

　　瞻辰堂记

　　天以北辰为枢枢居其所而运大仪四时正焉百化流焉故辰为中为极象大君也圣朝都燕居北上应辰极四方戴为宸居余家南都实北向先验封公名正寝曰瞻辰不忘尊也公之言曰安天下者天子也三公以道格心六卿以政赞治百司羣工各以其官修其职事一人既正庶绩咸熙斯天下乐其乐矣否则责在有位而天下亦同其忧方今干枢正万方共矣此圣主任贤百僚承徳之嘉应也吾侪野人征繇不及官政不闗安楝固宇饮食衎若顾乃优游朝夕罔惟所自无乃闇陋已乎天清辰明玄夜方寂端服望拜归我帝力复为之歌曰紫极巍兮瑶光明万姓归心兮四海清我畊而食兮寿且宁皇泽荡荡兮安能名于是诸孙受之教诸会歌而肄焉璘在膝下谨识册书以传诸家乗

　　义范堂记

　　义范者我先毅皇封先臣验封公制也不肖臣璘谨拜首稽首掲名堂颜上侈皇赐下昭世训兢兢念哉乃召孙子蒲伏末阶申谕若曰若等知先公得此于先皇者乎夫义天之制人之执所以别于利也国不义则无众家不义则无亲士不义则无友其为道也至重利以间之而能施者寡矣我先公不占一命义施于家而不被于逺观其总家政五十年友三仲父若饮食若衣服若婚姻必相均一不殖私蔵不辟子爱伯大父既异居顾养靡替恤二姑之孤之衰咸假有家可谓施父族矣奉舅大父于家养其老而厚其终可谓施母族矣勤母氏兄弟子姓之丧塟婚姻凡十余举可谓施妻族矣至其脱急振乏己责灭券力人所不肯力忘人所不能忘又可谓施及朋友有众矣凡是四端皆乐之中心行之永久而无矫饰是以孚于国家达乎天子以有今王言之华国人诵之无贬词子孙宝之无惭色我先公亦何忝于厥世哉顾余謭有禄仕孳孳俛焉而弗克嗣续于万一所谓不肖之行无足言已若等其懋修哉其仕与否有天命存均之人也均子孙也富贵贫贱唯其所逢必义是蹈而罔规于利庶几逭我于罪且不徒为先公之羞况夫好义者昌好利者亡先训炳如也若等其懋修哉是为记

　　松坞草堂记

　　我顾氏苏人也自曽大父府君始塟金陵石冈之南今四世矣其山自石冈崒立横亘东鹜支分蜿蜒而偃踞于此旁为曲阜南纡以环前对若几焉都人往往诩为胜域其势窈合成坞东坳砥平余乃迁故庐其上以修祀事以托隠栖四山皆先二世植松不啻万木巨植鳞皴穉枝羽簉即云连幄因风鸣竿惨舒异观忻戚殊念余每来居之情有所属恋恋不能去题曰松坞草堂懐先泽也复为记曰吾子孙来居斯堂乎修时祀已榱桷瓦甓毁则新之树木竹筱败则易之或秉耒而学稼或蔵修而绩文一举手措足焉必曰吾何以绍先人又其上者曰吾何以光先人由是行墟墓之间以游廊庑之下汔可无腼颜者其或挟羣小以朋游贮声色以滛泆多其木伐以为薪美其地货以为利斯谓不仁不孝闾里弗唾焉矣玷名教辱宗祊不亦甚乎然则今之辑是堂者斯顾氏罪人也已

　　息园记

　　东桥子筑园居室之后袤五十武广半损之中取纎径通歩余尽莳植以延丛缛修竹后挺嘉木前列周除芳卉美草期四时可娱（阙）甞曰迭山郁树负物性而损天趣故絶意不为中亭曰爱日本以奉先验封公养天乎今无及矣虚窓凈几宜饮宜读西有谋斋三楹置诸孙读书于中占毕可悦耳作载酒亭以待夫问竒来憇者东有小轩曰促膝诸故人至解带密坐谈农圃医药之事恒至移日相向为縁率室居则掩视纳息存吾元和起则观童子理图史之帙时寄雅抱合而名之曰息园其南乃有广圃连数十顷颇杂池沼屋庐其中达于清溪非尽顾氏有按志当为谢尚江总故宅今废为墟而齐民业之阛阓间所絶无也柽榆蒲苇掩映森蔚风静鸟鸣音变巧慧夏莺好飞移往来择荫暂息倐尔逝去鹭散立青苍中皎若积雪时惊起翻回水上久乃复下居人多莳蔬养鱼杂治生业或星散居皆有径可往吾园开户向之笼取其胜时与二三子曵履周游无异深林穷谷之趣此又郷邻所以息我者与夫息之义止也生也形贵止神贵生动而不止形乃日败静而不挠神乃日生一止一生寿乃长久然则息也者宝形养神之道具是矣造化遗我以年先人遗我以地邻里助我以胜我顾纠纒外物而不知形神之为贵殆庄生所谓颠倒之民乎

　　屏山小隠记

　　凡居恒藉山水为胜山以屏水以鉴非徒尔也屏于山则端凝尚体峭厉尚节而吾有得于实鉴于水则量以容广智以澄别而吾有得于虚若夫日月烟云之丽草木禽鱼之生晦明惨舒之变以达其用以成其文一皆有助于徳此真知山水之情者然也吾南山之居逺水而独近山故唯屏焉是頼山北环而南正北如驼如象势若奔凑者为小石大石迤东伏而忽起曰戴山特高且竒者曰牛头花岩祖堂三大峯逶丽南回其上佛宇绀碧可覩正南与吉山对独立不倚形凹突如笔格诸山旦暮异彩紫翠交映雨作则吐云蒸岚因风蔽亏或有或无不可辨过是冈峦连延弗断然不甚高而亦无名西南苍林郁然而近曰庙山西山高者在江北卓青横黛隠隠来赴如人知心梦寐潜达吾庐处其间藐焉回兵之麓顾左左见顾右右至前瞻后瞩皆莫避去或角巾杖履出户四望山所露见悉为我有使吾舎城市而婆娑于此凡以屏故故取以名吾居有笑者曰牛头花岩名阜也游者沓至至则得之诸山则此方之人所环居也子独屏之何邪子谕之曰凡言得者以心不以目余强盛时志在四方每欲抉云汉攀日月垂光旗常之上时一至山率目寓心往弗能有之而山亦不吾与乃今动踬神恧度无所用其愚然后一笃于泉石始骎骎入今无间矣倘诸人犹吾少心则固有胜者在也虽家山中殆天壤哉亦遽曰屏焉屏焉吾不之信

　　清旷亭记

　　东郊课畊之庐临淤田医灌木居之郁郁夏月尤病乃相后圃有丘突然且高且明四顾甚畅于是诛茅而亭之删繁理秀风自逺至气爽意开不识炎暑南尽天印北尽锺陵东尽青龙西尽都城以至幕府皆金陵名山也一坐间得之可谓不胜乎客以清旷名之取灵运诗语也顾子起谢曰善哉名亭教我矣抑知斯亭之所以清旷乎由地高明耳惟人则亦有然者夫不溷于物之谓清不牿于物之谓旷古之圣人皆然不然不足以言圣第今未可造次论也后之人有陶元亮者吾慕其为人观所著五栁传与归去来辞何其洒然异哉究厥所操不事二姓蝉蜕一世志先为之地也人惟用志卑暗则富贵贫贱干其情毁誉利害束其动跋前■〈士冖田疋，上中中下〉后日蹙蹙然窘矣君子知道义之贵履而乐之以有诸身超然立乎万物之上是以可欲弗欲可忧弗忧环宇内性外之物举退聴于千里之外灵襟湛然以道取舎孰敢溷而牿之无溷无牿不亦清旷乎故曰极高明极则过人逺矣吾作亭得进徳之方敢不谢客之教

　　载酒亭记

　　东桥子学圃多暇时有好事之宾命驾载酒欵于息园讨论古文竒字辨义析疑日乐其趣殆且薄刍豢而鄙丝竹矣无所于憇乃结竹覆茅作亭西隅以展游息未知所名客有遗俞紫芝小篆载酒亭额者若指杨子云问竒事适与意会遂掲之楣甞考子云生汉季清静淡泊逡廵执戟踰三世而不迁笃志太玄法言之文以传百世乌可谓不贤乎然浮沈浊世不择所托至其晩节投阁以歆累符命以莾丧又何其惫也多闻将焉用之哉或曰雄非愚人也欲茍生成书耳生既茍矣书于何有此又惑之大者也呜呼见不明则志乱志乱则交渎交渎则胥溺并丧以没于邪虽它美莫之赎不亦可惧也夫

　　郡圃秋佳轩记

　　余家江南有亭临池曰秋佳荒芜无足爱自余謪湘中离亲戚去闾井日思返乎故郷虽是亭亦未甞忘于懐郡圃故有池乃作轩其上以象之慰归思也踈竹前挺芙蓉后耀杪秋揺落蔚有佳色时释簿书而来咏謌其中油油于于若使吾身周旋故园之侧去其离索者不亦大可乐邪或曰湘中山水甲天下当以金陵诸名胜或莫上下又何一池一亭之足慕乎余曰不然人情懐土君子重去其乡汉太公养以天下不忘新丰谢安石位太傅道行廊庙且犹筑丘以象东山古人之情有同然矣矧予覊旅之吏乎由是言之则斯轩之可乐虽等以湘栁诸名山余不知孰先后也因为文以识东壁俟夫知余懐者

　　雨逰花岩牛岭记

　　牛头山与献花岩对峙并金陵胜地在郊南二十五里许陈氏孔彰居相近故主予辈为是逰自春凡三易约乃定于四月十又二日曰虽雨必往至日晨风飒然纎雨断续余与锦衣徐君君叙策马出郭门径趋花岩时避雨道旁农舎比至寺雨盖急侍御王君士招行后五里假盖野人乃获至衣尽沾湿南昌守罗君质甫先宿方山别墅泞不得至时孔彰餐具亦阻于途予三人蹑屫登夫容阁高倚空际云雾生自下方疾风横过开阖明晦倐忽万状木叶滴沥悬涧泉落四璧嘈然莫听人语相顾叹曰霁逰者安知此竒哉下饭僧寮君叙以大夫人无宿命荷蓑苙而去孔彰始携二子负尊罍至欢然共酌夜分乃已遂连床卧谈古今且寤且寐不知倦惫之去体雨竟夜有声衾枕皆润薄寒袭人殊异城市其实身卧云雾中也晨起宿霭抹半峯间逺近崖崿如人新沭毕露情采兴不可遏遂乗马沿岭背为牛峯逰至则残雨复落不可登陟小饮天阙丈室徘徊睇望神逰万峯之间乃诵杜工部诗曰荡胷生曽云决眦入飞鸟殆为今日设乎雨既止日亦且暮遂别寺僧出山夫兹逰值雨为劳然情景竒胜亦复相称乃知忧乐之方得失之迹固不可以意校也所得诗凡若干篇

　　万松山始开石路作三亭记

　　万松之胜以石石乃在莾间不可以歩嘉靖庚寅璘长东藩适观察使池阳汪公珊枢使台南李公节同在三司休澣登焉顾瞻羣石蒙医飘泊标见而秀弗逞乃相与叹曰地有材而俾弗见非吾党之过与于是乃议疏抉之役召吏鸠工厚之直饩斩荆棘芟蓬蒿凡延蔓为石障者去之必尽然后平险通碍蜿蜒石间因高卑为之径夫人始得歩观焉见石之端伟壁起者若正人立朝岩岩然有不可犯之色磊落亷厉陈竒献异者若众士布列効其功能其鎻屑参错四散不可穷者又若方聚羣分物物各安其居也呜呼胜哉翌日僚佐诸公林壑高逸咸来赏视又相属曰功则伟矣非有台榭为游憇之所则迹少而径将荒安知来者不如前之芜没乎众皆曰然于是相地面势作三亭焉路自书院门西而上达山颠留月岩凡若干丈又自山半而下达圭石凡若干丈前山之亭曰振衣璘作后曰池阳汪公作李公作于山麓曰秀水于时僚佐布政使司则具官某某并一时胜品或谓与地灵相感会云是岁冬十月望日左布政使姑苏顾璘记

　　临海县学讲堂记

　　余始迁临海县学于北山之麓郡民周臣捐百金作讲堂半山间平挹诸峯俯瞰阛市具得郡之胜落成之日余往劳之乃进诸生谓曰学圣人之道自讲习始必有恒居焉而后师友聚于斯朝夕业于斯无涣散荒怠之习以坠其学庶几有成焉然非静深无以宁志非高明无以发虑此其区也乎居其区不事其学事其学不务明其道虽堂堂乎衣冠孔氏余则曰非孔氏徒也譬之兹堂前此恶壤耳经营缔构之工具而后庭戺轮奂炜炜若此继是茍不辑又将涂以污浊塞以荆棘复荒为恶壤可立俟矣可不惧乎哉诸生曰谨受教请刻石堂壁将以无忘斯言于耳也

　　应天尹王公生祠记

　　应天府居国家留都职任政教率同郡格而綂体平大内供御府监局外承百司征求毛委率同顺天府然去天子既逺权力差损尹尊官大臣迁自卿寺与藩臬之长茍厌事自崇受成邑令则势诎弗支悉贻艰于我民厥惟病哉病之大有三曰冗役滥费乱赋壊烂莫视久矣南渠王公来任斯职躬视庶务不自爱其体力知则必为为则必尽甞曰仁心上溢而泽不下究财力下竭而情不上达唯我责故早夜皇皇以图康济一政不得其理一夫不安其居若止于棘居任三年疏请于上者凡十数事牒申台省檄布属邑者吏厌于书我民歌颂至今厯厯在口其革诸蓝縁入神帛堂新匠一百八十有九户岁竹匠一百六十有八人铜匠三十有二人守库夫一百二十有八人部薪夫长三百一十有六人花园夫若干人皆裁役之冗也减齐庶供应制中使浮饩籍记县司所糜丁钱使诸司不得恣取及罢去本府一切无经之役皆以节费之滥也议罢京邑种马议发内库供织神帛议轻荒税以苏流亡议料田出赋使贫富适均议盐赋出纳以银不必易钱皆以理赋之乱也此余所谓三大病者爬梳涤濯咸破旧憾至若政教常恵竞爽循良又未易一二録呜呼公其我民之父母与抑前诸政其间忤内旨挠权近犯众怒冐浮议皆政人之所讳为非公立政以心立心以诚急民而缓位先国家而后其身其孰能必举且致累十数无倦哉呜呼公真我民之父母也公既擢少司冦请养太夫人去位民懐其徳益甚相与立祠肖象爼豆于聚宝山下璘上元人也适请养家居闻公政与民心如此乃为撰记勒石传于永久叙曰公名爌字存约台之黄岩人初举进士授给事中事武皇帝以直道贬岭南今上超致大位今其还也天下日夕望为公辅云

　　南坦子埋佩刀记

　　南原王子既没塟诸国南之野南坦刘子自越来奠解所佩滇南刀埋之墓前曰南原子甞顾斯沾沾尔吾何爱为哉顾子曰南坦亦犹袭古之义也与哉昔季札使鲁过徐徐君爱其剑未与既还徐君亡乃挂剑墓树而去与今南坦子之事何其类也夫君子行已之情焉尔何谓袭云乎哉袭而强之与嫌而靳之者皆伪也君子无伪夫朋友之交笃其义也笃其义斯浃其情浃其情斯通其财矣是故求而弗恧与而弗有施而弗恵无间于死生焉斯义矣生诺而死违可以谓义乎哉南坦子之所操也达诸天下确然信矣敢不识之

　　处州君省吾斋记

　　正徳庚辰璘与处州君会朝于京师处州君先至一月璘乃至蹙然谓曰子亦见大都之情乎吾不胜爱憎交于前而毁誉之言听听也岂若处山泽之幽可以曵吾履乎璘曰子方忧人甚乎吾几释然矣且人情亦何取衷哉吾甞被华裘而适市其子弟艳予而要之揖长老惮予恧也避之户内夫裘则华矣而好恶移诸其身人情亦何取衷哉吾闻之人道至大一心至微百年至速也以至微尽至大而祈于至速之间日有孳孳且犹殄阙是惧奚暇役役然以爱憎毁誉之故效犬马驰哉处州君曰不已悍乎璘曰否忘已曰悍忘人曰专故君子有省躬之忧而无狥众之戚是故可欲莫如善爱与誉系之抑有否者君子省诸已焉不谓非恶而遽安也孔子曰众好之必察焉众恶之必察焉不狥众之谓也孟子有不虞之誉有求全之毁省已之谓也夫狥众则贰贰则迁省已则专专则勇以此为善则徳日固而有缺成以此去恶则过日逺而有功君子之学如斯而已矣而奚暇憎爱毁誉之为忧处州君曰约哉修身之道未耄以上敢不服子之言余甞以省吾名斋未有言也愿书子言为之记

　　灵征记

　　柴墟储文懿公正徳癸酉以吏部左侍郎告终于南都子■〈温页〉扶柩归海宁之第丙子涂甃攅于墓舎丁丑十月启而塟诸制域发视棺上变生黝墨成绘画文具画家鳞皴烘染之法前则倚石枯松旁出二筱茎叶咸偹左则梅株夭娇稍缀数花其杪右如左而树差短全无花古雅萧散非俗工所能为后有文隠隠未就吁亦异甚矣哉殆有鬼神为之其间者家人惊愕走闻州大夫驰驾来视削而究之深入木理于是四境喧诧观者填溢莫不骇叹以为神异■〈温页〉乃拂楮于上模其大都蔵于家庙余闻未信今年■〈温页〉来吊余垩室乃示且问曰是何道与余曰灵所征也非异也夫灵气寓于两间生人为圣哲文秀其发于天地则为卿云景星麟鳯芝草之祥彼此更见有无定质龟龙呈文是为图书果孰使之然哉昔公孕天地之灵端方秀睿耀诸徳艺天子祝其万年以遗楷式乃不登于下寿其精华之所藴蓄固宜有未尽也殁而归诸大造必且为神灵精昭著或体物而示象盖理所宜有无足恠者譬之椒兰之泽渐物成芳嘉种下符蒸且为菌谓公之灵不能为此岂达于天人之际者乎或曰图书为祥大矣是固非祥也与夫祥以和致大者闗百世其次天下其次家国未有徒至焉者谓是为公家之祥固宜璘特本其征见者为之记余则不暇论也

　　东山君记

　　靖江某王几世孙中尉君生有雅抱好岩壑幽胜之事甞拄笏望国东诸山曰吾几席岩峦饮啖烟霞足了一生宾客相从者因号曰东山君无涯子孟洋为来请记璘曰善哉东山君之心足以保其家国矣三代之际同姓伯叔夹辅王室功登太常名施到今当其时鞠躬戮力奔走附疏于王所罔敢或豫周公大圣人也行有不合坐思待旦以致其勤况其它乎自汉以后因事更制同姓有国者皆令县官治其事诸王食租衣税而已国家持此隆亲亲制海内得以两全由是宗戚之功烈罕见于世贤者无所于施率笃意于古书雅乐泉石图画之事盖专一其好以禁其邪心抑其势然也东山君居宗室藩辅之尊锦衣玉食其为可乐者甚众而独乐乎此可谓能自择矣夫为可为于可为之时以効其功忠也其致智也乐可乐于可乐之地以谨其度智也其致忠也智且忠庶乎君子之道而永保其国家矣君不既贤矣乎吾又闻君读古书乐琴瑟与宾客赋诗恒絶出若是则东山之乐由其中不由其外益可重也已是为记

　　曲林祠堂记

　　夫祠者尽敬致报之道也曺子何为生有祠哉厚施于弟其弟即所乐之曲林爼豆而奉之所以致报且垂诸后也传曰郷先生祠于社礼固宜然与且曺子何乐乎曲林曲林者陶隠居之故栖也曺子抗霞外之志方赫赫为御史时即懐引退覩中馆遗墟萃三茒之胜遂购而有之于时虽未获周旋其中恒寤寐在是矣故自称曰曲林子仲氏曰吾伯子之乐具是则像焉以寓其志因而传之百世愿无替也君子谓之礼何与夫祠之系于典法也亲亲尊尊贤贤必有居也故祖考祠于所生鬼神祠于所主圣哲祠于所法皆以致报而尽敬礼之经也其大者也达而广之其等虽有差茍无伤于教亦犹典也故曰礼可以义起岂天造地设而致然乎夫曺子之居家也事父母孝处兄弟友弟某少孤鞠育成就恩至笃厚甞有危疾輙潜祷于茅君愿损年以延弟余前所谓厚施者指此推而及诸族则捐金以恤贫置田以广义立家约以戒不淑由是同姓之亲无不归其徳者其为御史修职之所宜言人之所讷其劾廵按不职及辅臣误国二事尤峻直无何升广西按察佥事乃冁然笑曰吾言果不当然耶吾不以曲林易恵文也遂挂冠归益修睦族厚郷之义由是一邑之人无不归其徳者此所谓郷先生之行也故曰祠之亦典也夫末俗繁文亦众矣事有出于情实附于礼经可以奬善兴仁昭诸来世固先王之所不废又安取于刻核之议乎此余所以记祠堂意也曺子名鍷字时范句容人登正徳戊辰进士事孝武二宗今寿考居于曲林

　　迎勅轩记

　　轩何从名侈荣也荣不可侈乐乎亲虽侈奚病唯天子践祚之岁勑秋官大夫三衢方子豪平谳齐鲁之狱七越月而牍具既邮报内庭乃取道归省其封君煌煌鸾书昭贲里闬而华构适成封君欢然喜曰归来乎儿生斯冺乎乃斯士耳今兹还也乗大夫之车为天子命使司祥刑功泽溥洽仪观韡然乃若以蓬藋之室迎金泥之书蔵之箧笥方氏不大有荣乎善乎张柱叟名吾轩吾无敢辞也姑苏顾璘记曰若生子教之义方贵有成也夫岂特轩冕旌越之饰以耀诸观瞻要亦有名徳之实以为之本耳本具矣以饰则华而歆艳者众茍无其本虽饰何观今大夫有才焉以济繁有文焉以昭逺有节焉以立轨有识焉以明刑有仁焉以惠众五者不愆而守之良易谦卑之懿可谓具矣故宦成名立不媿乎其亲也食不浮徳不媿乎其官也肯堂有终不媿乎其居也推孝达忠不媿乎其事也率五本以遂四安斯轩之名秪见其荣耳何嫌于侈乎璘不佞请书为记

　　晩静阁记

　　璘自开封謪湘源过故郷访九峯征君徐子仁游于曲池之上仲秋水澄芙蕖菱藻靓丽可悦有阁屹起梁而登焉渊沕无尘坐语忘返阁名晩静客有诵工部之诗曰君淹留嘉宾于此邪君曰然抑有寓然也属璘记之璘曰夫日出为旦旦则兴是故动静分焉日中为午午则事是故吉凶生焉日入为晩晩则息是故忧乐冺焉息也者静也此天地之定气人之所归也君自少濯砺文行志行当世之务年未三十名满人耳又好工诸家书超古蹊径海内好事者操金币及门几絶其限骎骎乎向于动矣深嫉巧毁之人从而媒糵厉阶竞以祸君君曰吾早不为马少游几与栁子厚苏子瞻为犬马矣茍不止且覆吾宗遂杜门息交絶意斯世搜萝前闻以藻术业及今二十余年道明心愉养和守固家之所储悉以辑池观草木之玩日与宾客从容其中不出轩序而具山林之乐不镂鼎彛而获百世之名孰非静所得乎宜哉益乐于晩且咎其往也君曰静乎静乎不挠吾精不匮吾神吾斯与归矣又何用役役舆马之间与造物为奴隶也夫璘方踬于动有离羣逺适之戚慕君之志遂书是言于阁以订终好

　　来雨轩记

　　知山君有轩居丛竹之间曰来雨东桥子游而息仰天而啸曰事有同行而异情知山君于杜子果若是同乎抑何校于客也昔杜子四十无位卧病长安宾客弃遗青苔及榻故闭门窃叹其客曰旧雨来今雨不来诚有感于贵贱之际也知山君二十宾兴三十登庸入金闺司衮职日月献纳功加上下丈夫康济之愿庶几焉尽之一拂其衷解带脱绶退归故郷家本公族兼素侯之奉崇礼范饰藻业传之云仍及其暇日则旁究彭籛之学期与大化终始由斯言之进亦乐退亦乐非所语于盛衰者非唯客不择君君且将择客矣故客唯其人则命驾以访置驿以迎唯所施报无乎不可茍非其人虽闭户以拒可也又何校于其来若杜子之叹非所以叹君也皆翟公罢官书门人多狭其语余请署君轩扉曰嘉客雨来幽轩洞开恶客来雨吾穆尔主一阖一开乃适予懐一纳一拒道固其所君愕然曰有是哉相顾大笑记壁而别

　　介寿堂记

　　东桥子请养于田初问诸南原子曰璘去闾里久矣年钧以上则旧所周旋也已谁哉后之英乎南原子曰庠序之间彬彬如也盖多有其人焉有若陈生鳯者秀而渊粲而且理可语于游夏之业矣居无何陈生执经奉贽盘辟以造吾门乃与之讲道析疑踰年而不懈沛然若决江河下注而不止也森然若陈武库矛戟毕见而神惴肃也表吾国者其鳯也乎间甞请曰鳯也有父行年七十孝义敦固郷党称逸老焉褐衣藿食无斗粟之奉鳯也耻之乃筑室淮水之上虹桥之东艺圃而蔬树菓而荐洁尔肴浆怡尔昕夕将适吾亲以解于鳯之私同门之士号其堂曰介寿夫子其何以教之东桥子曰异哉二三子之寿人亲也抑视诸眉睫之间乎夫孝子之事亲也修之以徳义和之以心志敷之以文辞夫然后功烈以表之名誉以昭之故能保其爵禄而大其家邦此之谓盛节此之不务必曰华宫侈服旨味备物以为养是犹养生者遗其精神理其药石者也安在其知轻重之分乎生也天下之才也基道构艺何修而不至以是介诸逸老之寿虽鲁闵之行其何以加于此二三子顾以为逺乎璘不佞愿书以此非敢窃比于孔氏也

　　中白记

　　永嘉王生伟立筑岩洞而居之内含石耀外映天光榜曰中白国人遂称曰中白子问义于松坞山人山人曰白者无色之谓又分辩也中不可以言色其无欲乎无欲则清清则辩天下之物如别黒白奚有于差谬乎要不越乎是非邪正两端而已辩乎此则所执必中所由必义道自已出矣夫无欲亦难矣乎学之道一曰审义二曰信命如知夫是非邪正如熏臭之不可乱则凡天下之所同恶者皆不妄为矣如知夫富贵贫贱如寒暑之不可强则凡天下之所不可希者皆不妄思矣为无妄为思无妄思几无欲矣中不既白矣乎中白则外自辩矣易曰敬以直内义以方外其斯之谓与伟立曰谨受教

　　南可堂记

　　英徳朱君道叔佐予守全悃愊无华能外得失以自适予与之深甞属予曰吾英在岭南多佳山水山有竒石天下致以为玩某家邑南有堂三间得地之胜吾往年罢官家居角巾宴坐隠几而观之凡渔舟鴈骛烟云竹树举不出轩序而见诸目睫因名南可先生幸记余曰凡物当其理之谓可适情者亦云然理寓于物故一定而不可易情发于吾心随所寓而无不得奚以南北云乎故情有所适则环堵蓬蒿浩然与天地万物周游上下凡山川鱼鸟之类悉吾玩具要不足为有无也若有所累则虽山川映发于前后鱼鸟出没于左右犹置墙壁之中一无见矣乃若吾子之情冲夷澹泊虽无是堂与英之山川鱼鸟固乐也顾独以南为可不亦狭乎君答曰余固即所居者言之也使吾居果北或且东西也余安得不以为可乎余乃冁然大笑曰达人遗物至乐无方所寓则殊不失吾常彼择地而居待备而足者乌足以知吾党之情

　　重修湘山柴侯庙记

　　湘山之东有柴侯庙代着灵应郡祀之严兵荒以来庙圮不治大宗伯蒋公读礼时始捐金率郷人辑之予至之明年庙成具状请记予典侯祀夫将安辞侯之灵应前志多传之是以不论论其所由神夫天地间一气而已幽为鬼神明为吾人岳渎山川气之所聚必有精也是谓之神犹血气生人而精发乎其心也人之死也气反为鬼聪明强正则魂魄之精合于大化妙应而不冺亦犹岳渎山川之神无形而有灵也故古者忠孝义烈之士其死往往着神应于世吾于柴侯夫何疑乎哉按志侯仕唐守邢州弃官来居覆釡山从寂照法师修无为之道没而为神民祠至今要其避世捐荣利必有大过人者志又称郡人初作侯庙时有巨人至引掌自言甞用此掌鼓众遏黄河逆流夫邢黄河迤北郡也岂侯任官时有治水绩邪传曰用物精多则魂魄强其此之谓欤宜其精爽神应与湘山之灵恒洋洋也庙本在大陂宋隆兴元年勅赐显佑庙嘉定十一年复封为威信侯此固其行祠今号曰湘山柴侯庙其曰湘山王者则法师遗文所称述者也凡今次辑庙姓名并金糓之目具刻于碑阴

　　息园存稿文巻四

　　●钦定四库全书

　　息园存稿文巻五

　　（明）顾璘 撰

　　○墓铭

　　浙江按察副使李君师文墓志铭

　　嘉靖二载甲申夏四月十日浙江按察司副使李君师文按部于定海暴卒踰旬讣至南京余往哭于其家仰天呼曰国之贞臣也命止此乎初李君为御史当正德初太监刘瑾等始乱国纪君抗章请诛犯众怒矫诏系锦衣狱庭扑三十罢归髀肉尽销不死瑾犹衔之踰年复擿旧牍得君名文致微过诏于南京庭扑五十囊举而出人谓死矣已而肤附骨生竟活意其有神相乎瑾伏诛废者率起君独以先击刺贵要多抑不得用家居一十六年今上御极乃起之守饶甫迁今官遽已呜呼君得气之贞会命之厄人将奈何哉君将葬葬宜有铭余事也且金君明卿列状至乃序而铭之君讳熈师文其字也先世蘓人入国朝始为上元人父昊浙江布政司左叅议母王氏继母赵氏俱恭人君清夷简重才行修美孝于亲友于兄弟交友以胸臆初仕为将乐令不以少而鋭既起守饶不以废而倦意所注错准古条格去官之日玩无奇石器无精瓷君子曰廉为御史居桑梓之间执宪行法亲戚无敢请谒居家时杜门息交虽公卿存访仅一往谢而已居饮虹桥侧时辈称曰饮虹先生亦况其负气而善藏也喜赋诗所存有尚友集明农稿初娶罗氏赠孺人叅议罗公仲祥女明慧柔则既贵而殁生一女适明卿子昆继娶王氏封孺人无子以其弟黙之子瑞为之后君生于天顺乙酉某月某日生三十一年登宏治丙辰进士第今年甫六十尔寿邪天邪葬在凤西乡李家库祖茔之次铭曰为龙为蛇有烈者存匪气斯干而道则根灵光融融视诸墓门

　　陜西按察副使徐公墓志铭

　　嘉靖辛卯秋八月璘休居有凤阳徐氏两生来谒视状则故同榜徐公儿也与之坐问其家仅仅度岁盖廉吏子孙率然无足怪者已而起拜出其从兄进士行健所撰尊公行状及维扬乡进士马君驸所撰传请曰于是大人殁且葬十有八年矣墓尚未铭凡以恕等弱且窭故迟迟迨今呜呼徐公在吾榜特着尤推心于璘矧其子孝思若此铭安忍辞叙曰公名聨字成章长淮卫人其先本南丰人曽祖梅始籍于卫父景春以功升百户进阶武畧将军嫡母李氏母髙氏生公沉毅简逺学诗补郡学生宏治乙卯举乡试丙辰第进士言必法行必端不茍交接为众严惮拜南京大理寺左评事明习法比狱多平反尝率同官劾罢刑曹舞智乱法者一时无敢故髙下手厯九载转左寺副寻迁右寺正乙丑升河南按察佥事整理信阳兵备其地当四省交会多山谷盗匿为奸公静镇仁煦察见善恶不知难治以母丧去位百姓遮泣郡县致赙咸不受己巳服阕复授前职得巨盗盗赂镇守太监廖堂求脱公执不变廖欲中以他祸竟不得间而止升陜西布政司右叅议时吏部尚书张彩当权有欲为营私第者假官政檄取帑积公掷地不从升按察副使理肃州兵备适有边警乃置家口于巩昌单骑即戎指授方畧虏不敢近由是谨斥堠厚糗■〈备，飠代亻〉精简阅军声大振乃禁诸将侵渔及絶入贡哈密土鲁畨诸夷私觌内外帖服方经画逺图辛未得瘖疾遂乞致仕清修苦节视平时加峻居五年卒于家盖正德乙亥九月九日也年五十有七公为人孝友忠信笃厚伦理丧嫡母毁瘠如丧武畧公时少受学从兄训导公海终身师事维谨同母兄继以诖误戍威逺公遇于逆旅毕力赆护携其子女赴官教育子即行健也及请老归复逊故居与兄友爱益笃寡嗜好仕宦垂二十年图书之外无长物每去任凡有司器什必按籍检还信阳尝有小罂贮药出药还之为文有典则晩益深造非御公牍手不释巻所著有畏斋稿若干巻藏于家娶田氏封孺人侧室张氏倪氏三子孟行恕仲行义皆府学生季行已三女其二适陶镇沙栢一尚幼呜呼天下之业成于志节顾世不易得吾榜得公乃不践公辅竟废于疾天何可诘哉用是饮泣铭之铭曰孰铸大鼎庸烹小鲜中道而颠又孰使然以钦以悼千载之下咸视斯阡

　　武略将军刘公墓志铭

　　武略将军刘公者西安知府刘君麟之父也初璘与刘君举进士俱弱冠窃见刘君行己若处女应事若大人上书言事犯天子颜色驰其声于四方心甚伟之一日得拜将军于邸舎论议谔谔礼甚恭下其敎束刘君犹若社师导蒙儿然者退乃即刘君问故君曰大人敎家固严麟生五六岁即置膝上口授古诗及古名言步趋必准规矩成童授四书史略废课限即笞大人早备行伍毎四鼔輙起坐读所録将鉴即呼麟起立诵所授书闻敎场鼔节严乃进粝饭率三四器即跃马去归必冠带不入市肆饮或月一肉食而已母无故不令归宁麟无故不废书不入于市诸女无故不闻戸外麟未就外傅诸女未适人时凡市井果饵器什不识也璘叹曰有以哉无惑乎刘君生世胄独褎然也竟相与为莫逆交正德辛未璘守开封刘公守西安忽徒跣过郡舎哭且拜曰吾大人亡矣今奔葬需子为铭时大盗刘六乱境内璘方治军旅未遑也越二年谪全州乃得承命按状公讳苍字伯春行春一先世本南阳白水人宋开寳中有讳正卿者依兄兴仁监正常卿来家安仁始为饶人传五世至俊康行康三者洪武中率万人来归髙皇帝命为山西朔州卫正千户传孟庸失之孟庸子甫复以武功授副千戸改南京鹰扬卫卒无嗣以孟庸弟孟雅孙曰辅曰翼曰亹者逓继亹即公父生公九岁见背公自安仁来授官十五入武学能读孙呉诸家兵法学赵松雪书食禄五十年不闻其过务行长厚僚佐有支军粮误浮本数当抵法君适不与乃自补署文案事白人异其故公曰某素谨且吾儿方称奉法吏人信为误若诸君何以自白尝督军采官氷天未别色一人或仆氷间众不避蹂践几絶公遮絶挽活之又尝得遗牒于途乃逺方人入粮戸部所给者公往候其处三日一人号顿至且曰某家坐此死狱者五六人矣复失奈何公还牒其人出金帛谢不受成国庄简公守南京置公幕下记校将吏功过黜陟咸当人莫知其由公终广洋卫副千戸诰封武略将军初娶胡无子卒继娶蒋亦先卒江阴卫指挥忠之女生子一即麟娶南庄公主曽孙女胡女三长适南京留乎后卫指挥杨泰次适南京国子监孙助敎长子迁次适福建按察司彭佥事长子慎之继娶曳生子一曰凤女二俱未婚孙女一聘兵科周给事中长子诗孙男一曰牗聘长兴处士呉珫孙女公生正统甲子二月十有三日卒于正德辛未八月十日其葬也以壬申六月十有八日墓在呉兴夏驾山石鼔之南第三陇上铭曰维兰有华爰视其根维豹孔武乃变于文矫矫虎臣善饰其身复淑其后昆名以永存式昌其门

　　明故仁和县令陈公墓志铭

　　顾璘曰甚哉郡邑吏之鲜才也理棼以达惠穷以仁胜侮以强刬蠧以廉四者备而后无阙职矣何其艰哉若吾乡仁和县令陈公岂不濯濯然称乎是己仁和居东南都会财赋重困且附省城藩臬司临辖使者道出旁午迓见厨传之节率日数畨未厌公为令戴星出入案无停判然笃意爱民不以毁誉祸福置虑虽政出监司有戾民者必请更令岁旱请减民租什五监司曰二亦足矣公曰灾应如此奈何厉民以丰国乎卒守前议方冬发民筑海堤民多冻死公曰邀逺利以蹙近害民何以堪遂罢役有权珰至杭修梵敎谬声张为侵敛公执义辩折竟免滥耗其它政由己出者悉岂弟有则协于羣心踰年政成野有歌颂乃兴庠序之敎毁尼舎増饰学宫建社学十许所导迪详至礼俗日振凢御史岁廵罔不旌礼之尝上御史呉公一贯时政十二事曰爱民力正风俗崇节义戒侈靡惠良善屏豪恶育人材厚彛伦惧刑罚长仁爱谨出纳清囹圄盖推已效之绩达诸人人呉公荐之铨司将擢华要忌者以飞语中公遂去位乃买田南郭窜迹养恬终身不言仕进之事殆今老且卒矣呜呼民失父母久矣有良如公而卒莫大施天固靳王泽于斯人耶何其不幸也卒之六月将葬其子府持乡进士李晓状丐铭于璘其何辞按状公讳荣字仲仁其先括苍人始祖朴元湖州路通判二世祖德一元中书省丞髙祖尹嘉国初赠奉天观察使曽祖道成湖广左布政使祖某以闾右实京师始为上元人考某妣吉氏公生而颕异器干伟岸为诸生即有令闻中成化甲午乡试拜斯职孝友恭信孚于内外配张氏克谨妇德子男二长即府张出今年中礼部髙第值公丧归娶盐运副使李公用文女次庭侧室髙出娶欝林守王公勋女女四伯适刑部左侍郎朱公铨孙云先逝仲适抚宁尹徐公夣麟子鸣玙叔适御史邹公子转季早逝孙男二长南龄娶罗氏次东龄娶童氏公生正统丁夘二月一日卒于正德庚辰四月二十三日年七十有四墓在李家库山之阳从先兆也铭曰有龙矫兮歘沛而雨帝悭泽兮中乃处灵之藏兮今返其所茂士怏怏兮惋尔中古

　　故崇府左长史黄君元质墓志铭

　　君讳琮元质其字也先世本抚州乐安人系出山谷后裔大父伯夷公有四丈夫子其季曰度浩君父也娶栁氏居乐安既生二子曰琼曰瑛成化间应闾右之役来南京观都会丰炽曰此弗宜居乎乃附籍上元已而曰吾忘吾乡乎仍号望云以见志故上元之黄氏自公始居六载而生君颖秀絶出逸而多韵补应天府学弟子员间作平蛮金陵二赋文誉腾起举宏治乙丑进士遣纂修湖省孝宗实録归拜青田令时逆瑾擅国秕政蔓作君举意髙逺不规规与俗俯仰遭忌谪长乐学谕划然叹曰所不足于县令者果予也夫教吾所乐也乃升堂讲授期以其学传诸弟子及瑾诛吏部檄君为郯城令时盗冦山东城恶弗可备君至二十日而堑成又三十有四日门圉完民恃无恐谓山东之困弊于马着马政二篇行于官作问官祠祀孔子及郯子自为记大抵欲学者知孔子之圣由问学至也升横州守益练牧惠之体民无隐瘼得秦少游海棠桥址于荒墟乃拓置堂宇以风起夷俗擢拜岷府左长史以栁夫人年髙再疏乞养侍奉之暇灌园艺圃泊如也及栁夫人卒致哀尽礼且痛望云公先丧时贫不得为悦合窆为若堂之封服阕值今上继统谓王傅宜重故君复有崇府之命方抉污振颓输其嘉猷昊天弗吊中道摧殒呜呼哀哉夫文与政弗兼久矣君抽思则藻展事则练其可谓通才者与然用不副才年不副用斯天之靳也唯文烨烨可以永世所遗诗文若干集曰宗说曰求志稿曰行义稿曰楚征日録曰青田稿曰谪逰稿曰郯城稿曰岭南日课曰续课曰东归稿曰乞养堂稿生于成化庚寅十二月十九日卒则嘉靖甲申二月十七日也配燕氏子二伯畊娶任氏仲牧娶丁氏能世其学女三孟适张昂仲适江铠季尚幼孙男二其子自汝阳奉柩还上元卜今年月日将葬君于夹冈祖茔之次乃持尉氏学谕丁孔章状乞铭于余余不得哭君殡葬而铭也奚其辞铭曰骏乎骏乎局靡驰衔以瑶珥为世仪斯名永嘉千祀垂

　　摄泉隐君许彦明墓志铭

　　彦明许隐君耿介沈黙处富不盈居贱不诎人鲜与合独与姑苏文征仲南都陈鲁南王钦佩及余四人为宻友四人者亦爱隐君无他乐为倾倒时时赋咏相酬和摅展情素不相较浅深工拙也其子榖从余游嘉靖乙未举礼部第一声动海内南都公卿贵人咸走贺隐君隐君唯唯无几微矜张色莫不拟其福量之逺乃丙申六月疽发之背却药安卧家人强之医则曰我命在天不在医数诚尽药将奈何比剧自制棺起卧其上曰床笫暂也依此为长召鲁南及余诀别但言负负无可报了不及他事遗榖书曰我亡如风月清明絶无罣碍居官当师古人丧葬从俭亦无他辞是月二十二日竟卒得年六十有八呜呼不昵生不戚死可不谓达也乎哉踰三月榖归自京师哀且定卜丁酉正月二十二日葬隐君于安德乡王家山祖墓之次持御史谢君少南状乞余为铭征仲书石鲁南篆题其盖并先好也遂不辞为之叙曰许氏本福建侯官人国初徙实京师始占上元县籍今为南都人父荣读书精医卜朴直成徳母黄氏生隐君克肖焉君名镗彦明其字也外龎中理事其父母能备色养堂室几杖必适所欲二老并寿与乐俱终伯兄不事生产积逋见困力为偿复略无顾恡寡姊贫迎归奉终厚其殓葬其它姻属赖以生死者尚众故终老无余赀平生不言人过虽遭侮谤不兢不怒谋事精慎不失人任雅好山水金陵名胜无不至乐与禅宿游清斋玄论坐以终日尝因事南游三茅虎邱以蹑武林泛西湖北渡淮涉沛厯齐鲁至燕览西山诸陵之槩赋奇吊古往往寄懐其间登摄山爱其泉因自号摄泉居士乐养生也晩乃买田东海上期扁舟往来效张志和陆鲁望之乐孰知一试遽止耶诗务道情不为奇怪语曰作室不固基而绣其棁节非吾所能有嘉会斋稿若干卷藏于家钦佩尝曰昔韦中有潇散闲旷之趣者仅一摄泉今亡矣吾党哀可知已初配汪氏继贾氏生子男一即榖初授户部主事旋改礼部女一适福建布政司经歴王君经之子延祚孙男四曰恒吉元吉贞吉逢吉贞吉三岁而夭铭曰唯仕匪易隐也亦难不亢不随居道之间有翘者男载振其翰泉室其永安

　　明故乡贡进士张唯忠墓志铭

　　张君唯忠讳翊本姑苏长洲人也洪武初易置海内编戸徙其先世于上元遂为京师人君以上四世皆善人不显父讳晟倜傥有风谊尝愤愤思大其家谓儒者取青紫在诗书非真天人也吾老矣责在儿辈乃大购古书藏于家君性沈逺知父志力修学业能读厯代史记及国朝典故居常非定省及父召不逾戸限或出过市里人不识为张氏子也家本在市凡俚语玩剧一切不通晓毎对客自寻奥义谩不知客语云何唯唯而已人多以为痴尝从司勲陈宗之受尚书宏治甲子以应天儒学弟子员中乡试再上礼部不偶其勤学在馆如家在舟如馆不夺于可欲及家家人问京国事与所过城邑皆不知也试事大理日取狱案勘详轻重曰用世贵知律否则腐学究耳其学虽天文地理星卜草木之书无不渉猎非以干禄为也今年夏梦神语曰金公请作调觉而愀然曰金秋气也调与吊同音秋人将吊我耶一日往别墅有自城中来者曰某坊火君曰吾里也恐毁吾万卷急驰马归马羸多顿逺得疾竟以九月六日卒生纔二十七年而已尝补苏伯修名臣事略缺遗纂定元名臣言行録四卷又采宋史临奠大臣之礼为一编曰临奠録示大臣宜厚也夫六籍道衰学者率汨意于利禄自子夏髙弟且曰出见纷华盛丽而喜况下者乎唯忠五岁露芒颕太常陈公师召呼为徳美而不名七岁属对过人十三知读书二十二举乡进士世所尝言聪明者易流而君恂恂谨愿如此岂所谓笃信好学者非邪惜乎未见其止也母周氏前母罗氏配郑氏与君居年久耳熟文义至能属辞男曰鹤龄女曰淑贤皆幼君疾革遗言属执友陈鲁南为状十月某日将葬君于建业乡张家山之原其弟翱持状来请铭铭曰颜氏好学以夭终也噫兹有同志夭复同也噫岂曰斯道不可宗也噫天乎天乎莫得而穷也噫

　　华亭何隐君墓志铭

　　余前耕秦淮之阳闻华亭柘林有两何生出曰良俊良传文词烂然如晋二陆氏四方惊且艳之余曰柘林下瑞安得生异材如此乎华亭人曰何氏故法家胜国末有名某者判雷州国初其弟广为御史有声殿中归徙去上海余子孙留华亭陶宅里传四世曰复者赘柘林李氏生泉以刚方见惮生二子长宗胤次宗本长君渊塞善谋画次君倜傥筹策有文理内外夹助腾起乡邑中为豪雄人然不获遇合展拓才抱故敎二子以儒发科非徒其资异也未几两生以文学优等拔贡入国子监朝夕过从吾庐知其贤益审今年二月良俊衰绖来见且乞铭其父墓余何能逆良俊实次君生而以为后于兄按状君讳嗣宗胤其字也兄弟相友爱初次君气轩举意狭柘林莫肯居君曰自曽大夫徙此虽未有恢廓世不坠义问兹土南负海北枕广原种艺不惮水旱且鱼盐可贾民俗椎鲁易兴事见功吾兄弟拮据其间何患不大于是殖丰美田产多买奴仆芟辟灌莾广其水利无风雨寒暑身自临视其下人人効功能生息遂十倍于昔乃构堂宇立庙寝参准古礼修丧葬嫁娶燕聚问遗之仪自是华亭人称柘林为仁里郡中贤豪及隐沦之徒闻隐君兄弟名争来内交贤者得合不贤者多见却谢亦不怨次君又好图史小学诸家好事者亦多游从时时具酒食相欢乐不倦咸为语曰人中磊砢有二何又曰仲子英英标出长公好顾养贫乏逺近待以举火者凢若干室举贷度不能偿辄毁其券尝督里中赋里中人称平见礼于郡公与县大夫时辈莫敢敌等年踰五十輙叹曰死生旦暮耳政使百年吾已过强半矣安能偪窄自苦以需短漏乎于是寳俭守黙或终日无一言自称曰讷轩老人惟种树养鱼自怡而已郡公延乡饮及奉诏加力田冠服皆不就兄弟未尝异财见子孙既长乃曰木大则支水溢则别吾不忍子孙他日有言乃营别室处良俊令良傅与其兄良佐居旧宅比疾剧遗令良俊曰施徳自亲广爱唯众善睦父母之族及姑姊妹之家母虐僮仆此外宾里邻敬长老不皎皎先物吾目瞑矣良俊涕泣拜承敎越数日卒实嘉靖乙未九月二十日享年七十有九配张氏不愧其俪生三女其婿为费勉俞介禇悦初育翁氏甥宾为子先卒良俊实母侧室卫氏又育次君一女适顾应録孙男五懋学懋才懋徳宾出玄白良俊出白继良佐之后即其家友睦可见已君以卒之年十二月二十八日葬于半冈东祖茔之次逮今丁酉春三月朔始克铭之铭曰不落落为奇居贱而身弗卑究其报视其儿墓前孔道何逶迤后若干岁石马施

　　陈府君亨父孺人主氏合葬墓铭

　　府君讳蒙字亨父其先汴人徙呉为呉县人以医鸣自从父太保公镒从弟按察僎贵屹为望族曽祖佶祖濙濙二子考榷妣张氏府君实生于伯校而为后于榷体貌魁岸夷朗有大度少孤生业中落弱冠后即拮据振起其家遭疾病讼狱与诸谗怨丛集拨捩排抵气益安裕里中长老人惊曰此陈氏巨栋既累资至万金乃笑曰吾分素薄安用厚藏以媒祸乎于是内修仁让外重交结不复以积贮为意布衣逶迤退然若儒生然好义重诺翩翩国士之风也没之日其从弟文艺状其行曰申严家庙祀规特建太保公祠刻其遗文饰闺门修先墓皆倾囷为族人倡沈毅善谋凡贤豪贵游乐与谈议守宰见之必礼至去为公卿犹问遗不絶尝监修郡县学并建金乡侯祠如营居室用阙辄自继之不言于官以故学士歌焉凿凿皆实録也俗敝无贤不肖皆有号殊厌人府君种梅别墅亦自称曰梅南主人呉及四方人则乐称曰梅南梅南不举其字即知为众所好矣素敬鬼神岁己丑往祠武当山病归十日卒若府君可谓善人矣乃死于祀将谓鬼神何哉孺人姓王氏同邑望族性严肃内政皜皜宾祭之奉不烦府君无不修洁先府君三年卒府君生于成化庚寅六月十四日以嘉靖己丑四月九日卒享年六十孺人生于某年某月某日以某年某月某日卒享年若干子男一曰鳌温良可继府君末岁复得一男命名曰垹曰鳌未有子善育之旋夭女一适钱帛孙女三长适刘管次受王科子有龄聘鳌今生男一曰实为府君冡孙初鳌于己丑十二月二十有二日葬府君于呉山上金村新阡即属余以志铭乃余忧病相仍今五年矣始克成诺所恃府君知心必不怏怏泉下也铭曰修于独闻于国宜于人惎于神维兹玄宅以永安乎二德

　　乐稼火君国用墓志铭

　　火君讳城字国用扬州人倜傥有气度家饶于财能逡廵谦约以下儒生诸儒生多与厚善故太子中允景伯时自穷时相交知数向余称其为人余以伯时方贵盛游者固自厚不甚入心比伯时卒遗孤孑孑门戸衰落曩时亲眤人多不相往来独火君顾念益笃时时遣人过江问遗踰于生时伯时有遗文数十巻火君出百金梓行之曰吾不忍故人精华遂殒于地此庶几贵贱死生无替交态者乎余与尚寳卿吕仲木叙景文颇着其事意倾爱之乃嘉靖辛夘九月七日火君卒其孤钧卜葬于甲午某月某日乃奉戸部右侍郎叶公状乞铭于余按状君先世本朔北贵族胜国时南徙其支系居里皆莫详入国朝髙祖讳某有翊从功始授扬州卫左千戸所副千户传至父晟髙才能官晩进指挥佥事母张氏封宜人有三男子君为仲少无童心长而丰颅重颔仪观凝整沈机善虑其父官政与诸族人外内事多咨决人所难措画能数言尽其肯綮由是名腾起彻大都凡尊贵人及豪贤士皆乐过从谈议早贾鹾益富视鹾贾华侈虑不足善后乃买湖田若干顷躬蔍蓘获刈之事如农夫勤自称曰乐稼或问曰君乐乃为稼抑稼而乐邪则笑荅曰吾勤斯获斯妻孥食于斯子孙业于斯不知其它遂大书足矣二字掲于堂示无他慕性损俭箧无华衣庖无兼肉酒不甘味居不饰采尝输粟膺冠服矣非公谒不施于身唯治亲丧葬务周于礼敎子延师友则岁费百金不爱人咸服其丰俭有度也又能忧人之忧急人之急族党婚丧不能给辄补其乏尝恨无位惠穷困值江淮疫疠乃合良药施诸病者全活甚众其仁心绪见类如此距生成化乙丑十月十有五日享年六十有五配饶氏继张氏林氏刘氏黄氏邬于孙侧室也男子三长钺先卒娶叶氏次即钧府学生能力学待问娶黄氏次镃聘张氏女三婿太学生陈铨及乔坚沈俸孙男一小字重阳保孙女三俱幼墓在城西双墩之原铭曰履盈若虚提提其居家步用舒友也崇义乃敦既世薄俗是厉彼峩者墩有閟其坟昌于后昆

　　明故隐翁姚用恒墓志铭

　　姚氏金陵着姓先世本仁和人明兴以闾右迁实京师始为上元人初文玉有弟文俊最良二兄卒身独当户家累万金恒自御布素好施赈人以匮急赴告多寡无不应以故义声洋溢都人号曰三老士大夫称曰朴庵处士年殆百岁始殁文敏生宗启以子源贵赠南京中军都督府经厯隐翁实其次子名淇字用恒少孤奉母汪氏孀居克笃孝爱十岁治尚书十二能文最为朴庵君所器爱择同里周彦清女娶之与之对室居朝夕规诲三岁不闻夫妇步语声益知其谨厚乃传家政令与其子宗旻共治之翁持巨赀商江淮间出纳明慎内外归心凢家婚丧悉准礼法不殉时好克勤俭广恩义无改朴庵之风尝植竹于庭自称侣竹翁曰性直心虚我庶无愧耳太仆王钦佩称其有士行司业景伯时谓为姚氏白眉邦人以为确论应天尹黄岩王公正人也特宾之乡饮年八十有七能于烛下作小楷笔意清劲寝疾弥留言语不乱临终喻子孙扶掖沐浴易服而逝盖嘉靖已丑九月二十八日即隐翁所养若此以考见朴庵家范之遗姚氏之兴夫岂偶然乎哉子男二长桂周出次楫侧室汪氏出今为朴庵孙用深后孙男四曰勲曰焕曰燧曰点并颕秀而焕早卒孙女三长适府学生罗楠今寡次适徐敔谭翀皆太学生有文誉曽孙男一曰应寿女一尚幼皆桂所生楫孙男二皆幼将以是年十二月十四日葬翁于安徳乡岔山祖茔之次桂持户部员外郎杨君谏状来丏余铭乃铭曰姚之先兴以义维良孙绍其世昭祖徳绥福履祔玄堂永安只

　　姚子东墓志铭

　　子东吾江东茂族也江东沿呉晋流风旧多国士其衰则殖富作雄傲睨贤徳为四方耻乃若子东娟秀特出异夫人人子东冲而章广而能下亲贤乐善惄如饥渇八举弗第砺业弥坚初居应天学一乡之名士乐与为友既入太学天下之名士交履其门喜赋近诗意兴闲逺作字务师古人不好服玩独爱藏法书名画客至鉴玩移日意豁如也尝见凤凰台东有老栝苍欝可亭遂购得其地作候凤堂因号曰栝原居士今年夏忽自歌曰髙台峩兮蔓草生凤凰不来兮栝且倾四月三十日遂以病卒乡闾涕泣无间贵贱将以十月三日葬于岔山祖墓弟轸持文学管子山状乞铭于余子东厚余者今弗作矣铭恶忍辞按状子东姓姚氏讳奎其先浙之仁和人父兰母尤氏生子东于成化戊戌十一月十日孝友仁惠动则形见服父丧致其哀也勤母养致其悦也友爱弟不私其躬也抚孤甥不私其家也善先友后忠所亲也施及流人溥其徳也孔子所谓富而好礼非斯人也乎配陈氏有妇道无子侧室髙生一女子东卒之夕亦死今且孕人皆曰尚有天道且子东有言曰使吾弟嗣吾终不嗣何病乎君子谓其厚铭曰庆源绳绳于尔振乎生也或啬遗尔娠乎毋谓天逺视其人乎

　　洞庭友朴陆君墓志铭

　　陆君之先本江陵侯逊之苗裔子孙散处三呉代有显荣其嘉遯者乃居洞庭山中元季有讳泰五者轩举不群意隘山泽乃挈家往客淮西富雄中原值乱复还于山树业如故五传至伯良为友朴君父亦负四方之志当路议广江南马政发愤上书极论弗便之状事竟获寝众归其力生友朴君体干魁梧性度渊厚以醇谨着尤修孝弟之行伯兄均显蚤亡君惧伤父母心服劳承欢就养曲备护二女殆如已出父母忘失长子丰财而力义多智而守雌不峻独行不府众怨宏治间秦晋大饥愿输粟往赈授承事郎叹曰损益盈虚天道也出有济乏国章也顾烦君上荣我乎乃遣子豸补郡学弟子员冀效世用久之弗第遣入太学曰吾岂固为门庭图将昭祖德以酬国恩非仕无阶耳暮传家政独与耆旧大夫觞奕为乐称其山栖也嘉靖癸未六月九日寝疾卒将以乙酉某月某日葬于蒋坞先墓之次豸乃乞乡进士严君澜修状属姜生节来南都谒余请铭其墓按状君讳奎字均昂友朴其别号也生于永乐癸亥享年八十一配王氏慈顺寿康范诸其家子男二长即豸次彖女四其婿曰朱继珵叶珑张节叶性孙男四曰元臣元爵元兆元士孙女三铭曰有贻者先嬗乎尔延有承者后脗乎尔遘隆隆蒋坞亦孔厚后百斯年作崇阜

　　金处士墓志铭

　　处士讳纯字尚德其先姑苏呉县人国初易置海内曽祖某隶籍锦衣遂为金陵人处士坦夷谅直能委心任物凡世俗阴诡矫饰之事一切刬去之不留于中能与人交故终身无怨敌尝曰呉俗浮故京俗夸皆吾土也生而沿之如草木焉服其土奚取于吾人其刻厉如此商于青齐燕赵呉楚瓯粤之间青齐燕赵呉楚瓯粤之人日与之为市不见其争及其久也为之主者忘其客为之仆者忘其富家居客至辄止饮不厚供具值兴尽客或欲去不强为悦也善成人之谋纾人之急客有赖处士脱于难者怀百金为谢乃正色挥曰非纯之心室中潜盗出有皦日盖天性固然也有三丈夫子仲子舆服家政伯子轩季子治周易与璘同师志广业精咸负逺大具虽伏未仕乡人望处士之闾固己隆然矣论为善之报必曰曷视诸金君薄其身而厚其子彼阴诡矫饰者往往夭絶至其子孙或什伯不相逮又焉所用乎正德三年十一月十九日处士卒将以是年十二月某日葬于凤西乡孔家山之原轩等持吉水知县凌君云翰状乞璘为墓铭铭曰莫非土也兹原维处士之藏以德而名以贵而封处士将兹原之光伊谁兆之允成其臧

　　明故周君用谧墓志铭

　　君讳宁用谧其字也其先庐陵人自大父子昌始籍上元居南都父端母刘氏家素饶君生而早孤能强立不坠节缩冗费杜止华习非衣食之物不以入其家视里中游闲子弟避之唯恐不逺治家甚严诸子居常侍食未尝命之坐诸女未有家者不得踰壶限尝敎之曰家政犹国也非勤弗获非俭弗聚非严弗齐三者阙一焉家其替乎于是授诸子生业俾各事事乃买良田自耕寄情树艺之乐作静室扁曰隐斋志息喧也今年嘉靖甲申五月一日以疾卒距生成化乙酉十二月初八日春秋六十配沈氏克相内理生男子三孟曰溥娶胡氏仲曰洋娶蔡氏季曰济娶朱氏女子三适郭枢张济顾■〈山直〉■〈山直〉余兄子也初伯兄择妇语媒妪曰吾家近市不习为农少子弱弗克攻苦为士将令学贾妇翁得良贾乃可依妪曰上河周翁谨恪能敎家宜托郎君于是周之季女归于顾溥等将卜月日葬君于凤西乡孙家山之原持乡进士沈君观状乞铭于余乃铭之曰躬嗃嗃正厥仪居末业家政施后而良奕且垂閟幽宅安于斯

　　故太子太保兵部尚书王公夫人田氏墓志铭

　　夫人姓田氏讳某金陵人赠太子太保兵部尚书竹堂王公敞之妻处士仲实君之女也生有贵状处士君慎择宜归闻太保公才誉遂嫔于王氏妇德茂着璘举进士时太保公方为兵科都给事中厥后累迁至太子太保兵部尚书璘以里闬后进获游门下公融朗乐易交友务尽厚凡乡之贵贱人至京必召与饮殽醴丰旨僮仆侍奉谨恪门内秩秩大不类尊贵家声势太保公语人曰吾毕力于官政凡此皆夫人相我也及谢政屏居岁时伏腊为酒馔以召亲戚知旧相与娯乐视仕宦时无替太保公又语人曰吾倦勤于人事凡此皆夫人乐我也是以人咸知夫人之贤太保公殁且葬殆十有八年矣为嘉靖壬辰十月十一日夫人卒仲子仝将次年三月十七日启窆合葬来乞璘铭乃又读吾友荆州太守姚君原学状云夫人孝谨慈惠善处盛衰之际初太保公以从子荫补国子生当官盛时即乞骸骨二事并髙行夫人劝成之力居多若然则校义取舎明决不吝岂不毅然如奇男子哉长子会夫人出荫锦衣卫百戸先卒次仝幷二女侧出二女之壻曰刘芳白云孙镇聘赠光禄少卿蒋公孙女孙女三长适吕应登余尚幼墓在上元县东山之原铭曰维盈若虚善偕行呜呼柔顺德乃成玄室共藏其永宁

　　王太安人呉氏墓志铭

　　嘉靖甲申呉楚大疫人多死者乃若吾友王钦佩氏横罹其厄初三月内君张卒钦佩哭之哀乃病太安人忧甚遂亦病四月二日竟卒钦佩曰天乎奚生扣地求絶者三舁卧棺下蓬跣呜呜吊者莫不哭吾执友二三子夺迁之室日进勺粥数月而痞见医曰疾名伏梁郁其甚矣夫踰年竟槁死尝属余曰子必铭吾母之墓璘悉母德而哀君之孝曷敢辞诸他人志曰太安人呉姓以钦佩贵封其先山后人胡元时大显贵入国朝祖讳良（缺）武功拜五军大都督父政母冯氏生太安人于（缺）夙备四德能读孝经列女传诸书不轻许嫁既笄乃归竦斋公公方严难事太安人内不见惰容外不闻言声独见宾礼事杨大姑以孝承徐夫人以恭接诸媵娣以惠凡壸政内议听制明截屹然为家主公以给事中言事谪普安判官太安人从行跋涉艰瘁恒有嘉容盖知有荣于逺窜者生钦佩颕异敎育成就毎取陶孟故事为则好瞽诵小说使家人女妇闻贤孝之槩尝论鲁义姑事曰妇人内夫家后子而急侄礼与谁哉义者虔于奉佛熏供必亲竦斋公有疾辄灼肱请祷公没而值忌辰亦然凢灼百余瘢太安人性多畏日恒兢兢老弥甚故钦佩乞归以侍然卒没于忧也母子慈孝之际何其哀哉太安人春秋七十有五子一即钦佩举进士以修正表见当世厯官河南提学按察副使请养太安人既没擢南京太仆少卿踰年亦卒自有志公二女咸母太安人长适湖广叅议方公子宏纲次适都察院右副都御史刘麟孙男一曰逢元女三长适南京刑部右侍郎张公子恕次适南京戸部员外郎李君子芹次适徐应坤逢元将以丙戌二月二十九日启竦斋公之窆合葬于祖堂山之原璘乃铭曰夫君乎履忠暨厥子乎孝且恭猗夫人乎允承其中宜万年乎息幽宫

　　顾孺人墓志铭

　　顾孺人者史处士之妻御史良佐之母也生而贞慧长而恭黙习事通道不烦姆训其所闻于人人悉不类常妇女为也纯皇初诏举天下经明行修之士有司奏处士名行应举下郡吏趣上道处士少孤独养老母行止且弗决孺人曰夫何疑哉夫何疑哉人尽臣也子实无二顾养而废仕其谁曰无君子曷辞焉处士遂辞不就既而叹曰甚矣疑之生祸也微子言吾几失进退之衷哉后良佐拜监察御史今天子践祚之二年以言事忤旨遣锦衣使者械系入京师城中竦然良佐辞就执告以无恐孺人曰是非义也死生命也视义以行视命以终事莫不然矧于君臣汝今盖吾君之臣矣吾弗克汝爱又何恐之有狱成奏御天子赦为齐民归拜孺人孺人乃泣曰德薄宠厚谓之不祥吾不意汝之来矣荷圣慈活汝使更为母子惠莫大焉退修汝德毋怏怏以益过呜乎妇人孰不欲贵其夫孺人称孝焉弗有其利也孰不戚其子之祸且失位孺人称德义焉弗有其害也古称老莱子之妇范滂之母善为妇为母若孺人者近之矣今年秋以疾终于常州次舎良佐舁柩归属璘作状乞考功王钦佩铭钦佩疾复以属璘其何能辞孺人年八十生为宣德已酉十一月十有五日卒为正德戊辰八月初四日子男三为良辅良佐良弼子妇三为郭氏李氏龎氏女一壻为朱氏子纲孙男二为崇简崇古葬之地为凤西乡向山之原葬之日为十一月日处士讳玮字符昭号缉熈道人铭曰柔也妇刚也男孺人之行也吁其难 

　　徐母汤孺人墓志铭

　　汤孺人者雪樵徐处士某之妻也初吾友太仆少卿王钦佩有爱女愿择善人为婚闻处士贤且孺人内则整整遂以女归其仲子应坤应坤果端恪有行因事余为父执余家亦与其兄弟相婚姻知其家世为悉今孺人卒且葬应坤以墓铭请夫安得辞孺人本金陵望族父贵母沈氏生而静婉早知孝敬既配处士事舅姑如其父母生事死祭必尽妇宜柔巽勤恭克主家政条其所成若谨储备以裕用修仪节以立范周乏絶以广仁戒华腆以慎礼皆女妇之令德自是处士家声大张而徐氏益重于国多孺人助也及处士膺末疾适会炎月汤药扇浴偹効劳苦及其殁也恸絶至再丧尽其礼忌尽其哀中诚所发匪干外誉每训二子曰谦损接物寡怨之道也凡尔臧获宜子视之处士先娶禇氏早卒未有主比处士终丧乃命应坤并设主于祠曰岂以我故而令若父亡礼邪且示吾隘也其眀大义类如此长子应干先卒次即应坤女二长适张宪次适梁鏊亦先卒孙女二长适孙钺次适羽林右卫指挥伍永昌俱应干生孙男一曰某则应坤所嗣再从兄斆季子也生于天顺戊寅十月二十九日卒于嘉靖庚寅十月二十三日寿七十有三将以辛夘某月某日葬安德乡石湖西村以合于处士之封乃为铭曰爰古家国兴以妇吁嗟徐宗有汤母石湖之封并邱首亿万斯年宛相守

　　刘介妇乔氏墓志铭

　　东桥子耕于国门之东郊有孺生褒衣逡廵欵衡门讶之山泽间安得斯人视其削则大司马紫岩刘公仲子承恩固贵介也而循雅乃若此既见出状以其妻乔氏墓铭请妻又故太宰白岩乔公从子于璘皆有世谊遂不获辞次且数月刘生归晋举乡试第二人复以书至曰今日之幸固我世徳之庇吾妻实亦有相之力也归土有日愿卒慰诸幽乃按状志曰妇名松乐平人曽祖毅工部侍郎祖凤兵部郎中俱赠少保吏部尚书父宗光禄寺卿太宰公兄也刘乔俱太原世族姑夫人某与其母淑人黄居亰师通家往来厚时妇方八九岁见其温淑寡言举动异常女爱之乔亦爱生颕秀遂为婚姻未几光禄公卒无子妇丧之哀毁事母尽孝母忘未亡比当归刘沾沾不能出时太宰已致仕家居乃拜恳曰吾母老无依唯叔父是赖泣数行下既为妇敬顺庄睦末尝见疾言遽色资装虽有金绮非岁时见舅姑不服姑在南都念长子及三女不在侧意恒怏怏辄抱幼孙嬉戏于前以相慰乐有疾调膳尝药衣不解帯姑视之俨然一孝女也生常夜读则执女红相伴稍倦即以废学为讽生以茂才选入河汾书院讲学即劝之行曰逺去庭闱乐明公造就幸甚愿毋内顾专精道业为世名儒岂不伟乎毎生与诸生讲会则亲执中馈以厚馆谷虽中夜必兀坐中闺待之曰子能夜以继日吾忍安席及生乡试下第耻见之乃迎慰曰士知积学耳遇不遇有时顾乃郁郁自损邪其明达有辩多类此生儿甫能言即口授小诗动以安详恭敬为训少纵即诃之不徒为慈也甲午正月举一女忽疾作暴卒实二月一日无何女亦没得年二十有三而已子名珙呜呼刘氏之妇何懿徳夙成如此哉良由世家诗书之泽入耳熏心以成其习非独天性然也今考其行事于姑为崔孝妇于夫为乐羊之妻天假以年使壮且老则敎子范后虽陶孟非难几耳既生之复夺之天意胡可原邪墓在某地即刘氏制域之次铭曰玄黄由渐匪天则然琼玖易折匪躬斯孽既大其偶有昌在后赫赫方来于彼泉台

　　雷州知府易君妻王崔二安人墓志铭

　　嘉靖乙酉冬后斋先生归自雷州甫二旬而崔安人卒先生哭之恸曰天丧内君吾奚以家乃拜执友南昌守罗君质甫为状叙其德懿拜璘铭诸墓石且曰先妻王安人葬亦未有志子其并纪之璘与先生居比舎悉二安人其何辞志曰王安人讳淑方里中王隐翁女庄严沈简不妄言笑年二十归先生家方困诵读刺绣尝共一烛率至夜分不寐营办姑养捃摭家累力任其难而俾先生专志于学及膺戊午乡荐三上礼部不第家益索安人持之愈力且虑先生无子慨脱簮珥聘一妾其事啧啧在人口宏治乙丑八月五日以疾卒崔安人讳慧英守御浦口鹰扬卫指挥崔公钰女生七月而孤少有秀质母储难其配故以继室先生归二年先生登戊辰进士厯官中外殆今服金紫可鼎食矣安人素衣疏食以俭率家若不出纨绮族先生初虑雷州逺难往安人曰逺独非郡乎唯贫乃明夫子之操及被构致政安人曰归与归与夫子之命也人乎何尤初王安人有长女适南京通政夏公崇文子宏济后还湘阴侧室关氏生子一曰同女一安人怀逺抚近一如已出敎同读父书为聘妇姚氏比病弥留曰同儿长矣速娶妇来承我宗祀及见新妇拜床下环佩铿然曰吾瞑矣夫明日遂卒盖十二月十三日也呜呼二安人之归先生王一十七年崔二十年终姑之养成夫之宦举不可以云促也勤而居贫俭而履贵铮铮然操贤媛之节以闻诸乡闾亦何负于斯世乎安人之号俱以后斋刑部主事初考拜命葬同窆在某乡之原后斋姓易氏名蓁字士美本吉安人今籍居南京璘忝通家故举其号称先生云铭曰愒兮怼兮不可以处匮僄兮凭兮不可以处盈二媛迭修兮厥家用成幽魄并栖兮玄壤其宁

　　赠承德郎南京刑部浙江司主事野全谢先生同继室赠安人汤氏合葬墓志铭

　　国朝诗至成化宏治间再变维时少师西涯李公主清婉尚才情吏部郎中定山庄公主浑雄征君白沙陈公主沈雅并尚理致名各震海内吾金陵有二才子曰谢氏子象徐氏子仁凌踔词苑陶冶其模廓谢得其雄徐得其婉名亦不细初谢公八岁善诗客命赋暮秋援笔立就至紫塞风寒鴈叫霜客惊叹呼为奇童稍长从工部郎中呉公元玉学见其诗曰深林下马苍苔滑野寺入门秋爽多击节鉴赏谓虽长宿不易逮自是日就深博吏部侍郎柴墟储公静夫为南考功作檀园诗社引与诸文士聨句往往出奇絶众器局儁朗才情绮丽负气自好不与俗伍与达人髙士论古今商文艺据案髙谈如倒囊椟或酒酣引纸命辞常屈一座兄弟四人各善诗画风流清迈时拟谢庭诸郎公侯贵人往候与之分庭抗礼藐不加意毎应举率用古文字作经义累十举不第乃掷笔于地曰吾本不乐为此奈何效老骥局蹐车下邪且鹓鸾其仪者立朝鹿豕其性者居野吾乃今知既往之误也退耕国门之南自号野全子乡人称曰野全先生又以其美须髯行九称曰髯九翁所著有采毫録东村稿西游录在客稿日得録广陵杂录湘中漫录总若干巻临终嘱其子少南曰尔能贵我乃图志吾墓弗能毋以士题墓门吾所厌也既葬若干岁少南乃举进士任南京刑部浙江司主事遇诏恩赠公如其官以文行茂异寻召入朝改监察御史今年妻亡乞假护子还得拜墓下属进士陈君凤具状幷载母氏汤安人懿行请余合铭之呜呼先生魁岸磊落茍得势发所停蓄振起颓政转移卑俗譬若举羽顾今赍志长逝而使吾徒永叹于梁木今且忍铭之哉且忍不铭之哉叙曰公姓谢氏初名璇字文卿一字子象梦神授其名曰承举遂行焉先世赣人国初徙金陵后从文皇驾迁于京三世烈考讳芳仕终永州知府致仕归南京始籍上元妣张氏封宜人公生于天顺辛巳十月二十有八日卒于嘉靖甲申三月十有七日春秋六十有四安人汤氏厥考文玹东瓯王四世孙公初娶李氏礼部郎中秉中女继娶贯氏锦衣卫贯指挥女再继安人生于成化丙戌四月十有一日卒于正德庚辰九月六日春秋五十有五卒后受今赠生有令资精女工备妇德为谢氏壸内法详见任子仲修志语中墓在江宁堈墓村前二安人皆葬祖墓圹内公改卜今阡唯安人祔焉子一即少南女一适府学生刘阶孙男二长曰懋坤次懋垣孙女四其二已纳聘乃光禄卿王公以旗太学生徐君敔之子二尚幼葬于乙酉十二月四日至乙未十二月二十五日始克埋铭石也铭曰昊天弗云龙伏为蛇矫矫扬采其光满家生子于飞泽弥四宇雄雌偕藏永安泉户

　　息园存稿文巻五

　　●钦定四库全书

　　息园存稿文巻六

　　（明）顾璘 撰

　　○墓碑

　　明资政大夫南京都察院右都御史张公神道碑

　　公讳琮字廷献江宁人也其先本苏郡呉县人国初始徙今籍曽祖豫以伯祖文僖公益封征仕郎行在中书舎人祖晋赠通议大夫都察院右副都御史父翱赠资政大夫南京都察院右都御史前母髙氏母李氏俱赠夫人公端凝静恪弱不好弄既学易于方伯呉公彦华遂厉问学见东莱读书记悟曰吾乃今知学非过目成诵为竒抑在为之不厌耳立限诵读日造弘博好亲仁贤切劘于德义在郷如故副都御史陈公镐按察副使陈公钦太仆少卿王公韦在太学如大司马彭公泽咸所友善恒自叹曰人于己喜闻善于人喜闻过反是思过半矣成化丙午举乡试弘治庚戌登进士第任工部都水主事三年调礼部仪制主事厯员外郎郎中凡十余年升陜西布政司叅议丁李夫人忧服阕值太监刘瑾乱政以先在仪制停晋邸绍封事降知济宁州拔迁山东道监察御史巡按甘肃寻升湖广按察司副使抚民襄阳迁贵州按察使歴四川左右布政使正德己卯丁父忧服阕补广西左布政使嘉靖壬午升都察院右副都御史巡抚湖广甲申升南京工部侍郎旋改刑部丙戌升南京都察院右都御史已丑以疾乞休疏四上始得请致仕仍岁给人夫月给禄米以示优厚公操执简重临事不轻发深思详画务当礼法故大小官政氷清岳立人不敢以私意请亦不能以浮议夺居仪制时孝庙不豫免贺长至节东宫亲王如故事公白尚书曰东宫礼再议亲王断不可举已而有旨如公议占城世见请封有惮渉海者倡议止行公曰占城自祖宗以来遣使就封无故止之何以示信卒行之提调掌行国家吉凶大礼及藩邸封典稽古凖今损益与夺不失尺寸大学士南海丘公浚洛阳刘公健咸谓公器识可任逺大知济宁一月地当水陆孔道日省民供给钱数千至今颂不辍口巡甘肃当安化叛后正法广恩抑强植弱举贤吏劾不职人情帖然深履虏酋营窟示以威福莫不震戴此皆御史巧宦者不肯为公易易行之为按察布政使各有大体巡抚时值修缮显陵综理精宻民不告扰又活饥民数十万平德安芒部等处妖逆数十辈皆不烦余力绩用丕着总宪南台时当考察庻官公曰进退人才大事也古人云恩欲归已怨将谁归于是察核慆邪者咸见罢黜士论允服庚寅九月三日卒于家讣闻天子闵恤诏赐葬祭有加乃今殊典也夫大臣上近天子体大责重以安民济世为才格主守道为德凡烦苛躁狭非所语于其职也公自为诸生及小吏时已见端绪虽跻崇峻矣施用不竟岂非天命哉男七人恕举乡贡志京学廪膳生悊国子生余虽长少异观并世德善墓道既成法宜有碑恕等委之小子再辞不获遂序而铭之铭曰唯臣承天大乃佐辅匪笃忱恂职罔克举稽古名世有烨其辉治乱异绩厥道同归穆穆张公秉德不二山岳端凝基自小吏工虞裕用仪曹慎典执宪西廵厥操蹇蹇夺藩典州崇卑何尤厨传弗饰民瘼用廖外台岩岩正是岳牧弼教宣猷以奠王国帝曰良宪惟女纪纲出贞吏治入振王章冦乱是弥憸黩是黜岂不■〈艹聚〉怨畏旷司直群望方崇公曰止且鉴于天道荣保悬车邦人弗惠耆德告哀王室虽遐言恤愸遗惇大笃诚今也则鲜末俗畴希先进斯逺孝子显徳式图永遗唯石弗朽刻此铭诗

　　四川叅政叶公墓碑

　　公姓叶氏名天球字良器婺源人其先出春秋沈诸梁叶公之后居南顿汉季太中大夫望始渡江居丹阳至都綂公绩始迁歙承直公林秀迁婺源之中平细三公梦志迁今外庄环溪梦志生友友生亮亮生炳炳生朝宗朝宗生玄否玄否生观武玄否为公曾王父观武为王父皆隐力善称长者父兆允多闻善诗以子贵封文林郎崇仁县知县赠中宪大夫东昌府知府母游氏封孺人继赠恭人生四男子公行三幼颕解从封君商坐肆独吟诵乃遣从仲兄饶州公天爵授礼经于崇仁不任贵势与寒士攻苦大通其学选克邑弟子员输粟入太学并试髙等癸酉中顺天府郷试甲戌登唐皋榜进士第授户部云南司主事动谨道揆不怵祸福监京城太仓有巨璠纵卒索运官钱暴甚公縳卒寘之理督运宣府力寒就道其纳郡县输不为嬴羡曰足斯已矣何必厉民植官监淮阳仓设格窒中贵贿孔比还中贵贿以金赆且谢曰辱拜寡怨之赐敢以此报公却之去之日官场有薪蒭余直甃石歩民颂其弗私监居庸仓适武宗北巡费巨而储罄画上招商策尚书犹豫公驰见请曰事己急非此莫办公主于上某持于下必济毋多疑乃简约顺情固闭托冒减常价三之一趋者糜至凡得刍粟十余万一日道榆河突传驾至伏谒上望见遣问报者曰主事叶某即疏乞回銮并劾郭太监者上颔之去已卯迁江西司署员外郎受知大司徒委摄诸它司事庚辰迁福建司署郎中时南巡多故能叅决群议相于国家辛巳升东昌府知府郡号冲剧公至询民利害期与更始善摠条纲授僚属以事故自处整暇百度聿举初立团甲法籍民丁业出入民莫为邪差州县瘠沃为三等凖定繇役轻重荏平迁民苦赋重谓地兼于土著公白当路即县郷履畒料赋洒然趋平流亡来归广给牛种俾服作业税不以逋告壬午癸未饥为请蠲贷广储备处流亡劝分弛禁民得免死且弗为盗尤笃意风俗人材旌孝节正文体大有改化余若修废拔强辩狱止盗特出经纶绪余未易一二録尝愧外吏工阿上容亡丈夫气故东昌所操一如戸部时昭圣太后北上或备所过供具公曰圣善广照南北异宜难相学也乃率礼修仪卒克毕事郡武吏故任侠逞首劾桀黠罢去余悉敛手监司执三囚罪死公按法当释卒论出不顾漕卒怙势闭水聚殴津吏关市骚动公縳杖数人始定督运都御史过郡怒问郡杖吾漕卒邪公曰知治不法不知漕卒都御史衘其戅比掌内台乃风出按御史奏移登州太宰乔公曰东人殊宜叶某遂格不行丁亥进河南布政司左叅政管郡事旋实拜四川右叅政民涕泣遮送公素羸加之忧勤七月至京口疾剧时子玢以南京户部主事监仓凤阳还侍侧瞠顾曰死吾安也报国维汝端坐而逝得年四十有八公学术醇实读书务得意不袭成说诗文典雅雄浑由乎其衷尝谓古人尚行故内外符今人尚辞故言行背事求无愧于心毎以清谈虚立门戸为深耻是宜孝友信义孚洽伦类人无间言所著有上谷稿淮南稿砚庄稿荏山行稿娶汪氏封孺人加封恭人子一即主事君学行并有闻孙一懋之孙女二己丑五月葬于来安镇后山之原制宜有碑主事谓璘与饶州公同榜交知为深属为之铭铭曰叶氏之先实始南阳厯歙徂婺支蕃以昌爰毓封父有特斯男二美竞爽迭为邦翰穆穆东昌晔其如璧筮仕司徒秉道独立经国理财曰唯惠民掊克是杜吁谟用勤强御靡耎巨费靡匮遹骏其声干旄斾斾侯于东服作民父母以哺以鞠罔俾失所歳饥我食赋乱我理附我颂我死弗它徙济济髦士行歌采芹展也政成视尔作人方岳甫迁大命用颠厥施罔究天也则然孝子永怀述事昭德勒铭女堂百世有烈

　　张氏世德碑

　　世家巨族之兴夫岂徒哉其始也必有敦固忠厚之本为之基故种德累行而燕翼之业垂焉其后也必有敷施藻润之度为之饰故席宠亢宗而门阀之泽弘焉莫为之始则源浅易竭莫为之后则炎微易泯今夫豫章生七年而后可知其本大也荆玉琢磨而质乃见其理密也是以西京秺侯笃慎开国其孙渉乃以明经见称东京好畤按剑拔起其孙秉乃以博学自树文武济美前后交映掲云霄之望掞龙虎之章当代仰其世业后世歆其胄华巍巍乎莫之及矣余读温州张氏谱牒观其上世聿兴与今都指挥浩所承传未尝不叹羡于斯也侯固今有文者稽昔始祖百戸公讳四本河南光州布衣沈毅好义慷慨有略直太祖皇帝驻兵庐州遂仗剑从附陷阵突前屡预克捷授所百戸洪武二十九年卒塟通州子贵嗣亦勇壮多智遹绍父风从太宗皇帝起兵靖难自雄县至渡江入京攻城略地大小凡百余战并着上功洪武三十四年升山东大嵩卫正千戸永乐九年乃从英国张公南征交趾屡犯险固剿殪夷酋进大嵩卫指挥佥事居英国幕中来往交趾拨乱解纷劳勚日茂宣德六年奏迁温州卫乃世继焉曰鹏曰钢侯祖父也代领海防并砺官箴有华勲系逮侯而家世益大诗书之艺贲焉润身折冲之略屹而敌忾正德壬申诛江右逆冦有功进指挥同知荣问日流由是都御史陶公琰监察御史王公尭封鲜公冕连章推荐进浙江都指挥佥事分符秉政大沛厥施煌煌乎炳炳乎虎臣之特也功崇礼重遂得诰封祖考皆明威将军上轻车都尉祖妣宋氏江氏母叶氏皆恭人人道允修天宠攸协上光义方下裕似续兹非有启有承积仁流庆而能暴兴若是也欤然丹青之饰増辉素朴枝叶之荫庇及本根君子谓张虽旧爵其业维新矣侯惟簮组其延先泽有渥而金石未镌世德罔耀咎在厥躬乃砻贞珉爰树墓道璘也不敏仰承雅托嘉此孝思弗克终逊敬勤铭词用告罔极铭曰于赫高祖奋旅逐胡率土有杰靡不应呼桓桓张侯握鼎超距聿款辕门来佐神武雷奔虎腾奄有战功策勋承家用亢厥宗孝子孔力克绍克济翊我文皇载振先绪南征交夷赞筹綂军朱绂辉烨乃来于温唯孙及曽振振弗替官着允修衍于来裔卓哉玄孙璆琳瑶琨武烈既抗爰饰于文建节执枢门阀有烂譬彼巨材青黄是焕乃顾乃懐兹唯世遗肆今弗图后胡迪斯灵涂皇皇穹石如峙不显唯徳百代攸视

　　○碑

　　茅山重修玉宸观碑

　　夫道其邃古之事耶以虚无清静为宗以因应神化为用其静也天其动也神无为而民自化无欲而民自正非邃古之代不可以行之也以之御世则渊黙和平之化成黄帝轩辕氏是已以之治身则葆性全神之道修广成老聃是已岂惟三圣哉自盘古以至三皇率是道也逮世再降民伪滋而法制出安得以无为治之故帝王之治贵德不贵政虽不获尽用其道而不能不用其情以道为生人之本不可舍也下至汉代文帝用以小康曹参假以宁一而黄石盖公隐君子之流犹各负其所得以髙一世岂不信然乎哉末世言道乃一切流于神仙轻举与夫鬼神符祝之说欣欣焉希于祸福之涂良可鄙已句容雷平山玉宸观者世传高辛时展真人修炼之地歴周秦魏晋以还有姜杜杨许继起至梁天监中陶真白居之称朱阳馆立昭真台道业为之一张夫晋以前诸君非史传所载不可考已若真白脱屣浊世游神八极岂非盖公之流亚乎使得其君任之则粟陈刑措之化庻几可致未可谓斯道之弗效也歴唐而后太宗以桐栢栖真改曰华阳观玄宗以玄静修经改曰紫阳观至宋太宗祥符乃定玉宸之号至今传焉所谓金陵地肺华阳洞天此其奥区也不然何羣真过化歴代褒崇灵贶昭继若此也乎传至国朝禋祀靡替嘉靖间遭欝攸之厄殿宇煨烬名碑古栢毁断几尽道士鸠材营构再火再空有扬州山人张者夙禀清虚行业精白爰弃妻子修道勾曲乃竭皈依之诚奋兴复之志广募砖甓洞建石宫于是少传魏国公徐鹏举太监陈公林倾囷为倡众心欢同不数载而大工吿成规模甚为壮丽敦固可冀垂无亿又铸铜象若干躯永肃瞻向措其余财复构诸宇廊庑斋厨焕尔一新可谓希情无上图功不朽者矣夫道有兴衰时也业有成毁数也谓道无衰寒暑曷因代谢谓业无毁天地曷因开辟善振其衰而后玄风恒流善营其毁而后灵区永奠然则崇慕清真餙举废坠不能不有望乎其人也山人之功不其伟哉于是众信归诚咸愿勒石纪成以诏来裔余尝躬践名岩目覩劳绩遂秉笔特书不事多让焉复为铭曰勾曲神皋是曰洞天展真錬化玄教开先于穆茅君发迹汉炎帝降九锡灵向弘延琳宫玉府群方具瞻孽火肆烈遭运适然鞠哉幽士秉志维虔谓木易毁易之甓砖崇垣屹屹穹宇言言金像俨设神兵拱旋大壮斯固回禄永蠲玄风惠畅天子万年泽及九有富寿无愆

　　○墓表

　　长洲杨处士顺甫与其配吕孺人墓表

　　璘去苏三世始还尝问乡国氏族于中丞毛公图所宜近毛公既歴叙缙绅大夫诸名贵次及隐沦之儁曰有杨处士顺甫少穷经为士不振惧失养遂弃去服田事又贾湖湘间大拓赀产慷慨髙气岸不与俗谐疾恶如雠见不义輙面斥不相贷性好赋诗结漕湖诗社感时遇事喜怒悲适言意所不尽一发之咏叹积十数巨帙曰吟秋藁曰湖湘纪行颇传于人璘曰异哉处士古人言穷然后能工诗何处士富乃能乎毛公曰处士有妇吕孺人善治内若能吏之治官耕织务时家无游童逸妾谨宾祭牲酒葅醢必精必备教子若女咸有法宜大约归诸勤俭门内井井故处士应征徭接宾客之外无所顾虑得一尽力于诗璘曰妇徳之益如此哉又二十余年与其子中和等姻娅徃来密益口悉其家政处士及孺人先后卒已中和等乃持其姊夫汀洲太守刘君綗状来请表其墓其何容辞按状杨氏长洲旧族处士生景泰辛未某年某月考讳舜民母某氏正徳辛已三月十三日卒年七十有一塟宅西锦藤巷新阡太仆少卿都氏穆志其墓吕氏亦长洲人居黄埭孺人生景泰壬申六月十一日考讳岐母陆氏年若干归为处士妻嘉靖甲午八月九日卒年八十有三合于处士之窆翰林待诏文氏征明为志其所序德善大略如毛公言又载处士有寡姊无告迎归养之厚割膏腴田若干畆入郡学供释菜孺人善待侧庻视其所生如已生处士毎以侃直见雠恶少孺人輙暗为遣谢俾无深衔此数事世俗所难非二老能见大义不及是也有三丈夫子长即中和次元仪次元仁孙男女合二十六人曽孙六人兰馨玉采薫映闾闬呜呼盛哉惟吾苏以多贤跨天下德艺彬彬如邓林之难为木盖其大者众也以处士之所操执名仅驰于乡井身不显于位着岂非地势使然哉观其别白清浊见义勇为刑家裕后之道举足为浮竞硎范使居他邦岂特末见已乎凢今过墓下者要亦钦其风谊思所向羡毋但校诸隠显出处间也

　　○行状

　　通议大夫南京吏部左侍郎储公行状

　　公讳巏字静夫别号柴墟本毘陵茂族元末始徙海陵曽大父讳某字仲文倜傥负义尝隆冬载布数乘入辽遇警道阻人多冻死遂立市门散之又尝行道中得遗金归其人其人分谢悉不受此其种德所自夐哉厚矣大父讳玉字景荣以公贵赠通议大夫戸部右侍郎父讳信字宗实累封至通议大夫户部右侍郎母王氏继母董氏俱赠至淑人公生而颕异六岁读书过目成诵九岁善属文选克州学弟子员十六食廪应乡试名闻京师成化乙亥年二十三王淑人疾祠药不愈乃刺股救之延数旬卒时尚未室宗戚强公娶公顿足号天足指俱碎乃己淑人遗命勿塟先兆内家贫无资公极力别营墓域毎旦伏哭塜上夜则苦诵读以图显扬癸卯举应天乡试第一归至仪真即号泣赴家痛母氏弗及见也甲辰会试礼部第一廷试赐二甲第一观政吏部太宰济南尹公欲选为属公恳求便养遂授南京吏部考功主事寻升郎中弘治甲寅太宰巨鹿耿公奏改吏部考功郎中公留意人才考注臧否无不曲当一时人士竦然戒曰储君阳秋可畏居南部时考察庻官有悍吏肆暴不法或惮黜之生乱公毅然赞罢之北部当朝觐考察虽执政亲戚不职者咸无假借天下服其公丁已擢太仆少卿次年遭董淑人丧辛酉起复仍补旧軄行部禁吏迎送除民苛费及马政积弊乙丑升本寺卿首举马政便民者四事疏于朝语在奏议中悉见施行誉望日重性狷介寡合执政不相悦奏擢都察院左佥都御史緫督南京粮储厘革仓庾宿弊裁省供费及条陈应议四事多所惠益正德戊辰擢户部右侍郎己已迁左侍郎督京储其莅政一如南都沉静端毅中贵同事者咸见严惮时逆瑾用事大臣多为屈损称公为先生而不敢慢庚午春以疾乞休诏赐乘传还仍勅有司候病痊奏闻起用同事太监蔡用素重公亷馈白金五十两为赆辞不受冬十月仍起为左侍郎辞不就壬申春复起为南京户部左侍郎时四方多故京储虗耗公筹划深远务善后图癸酉正月改吏部左侍郎时方望其大用遽以疾终公体貌清羸若不胜衣端黙简重凝然具台阁之器为文简古多思尤深于诗冲澹沉蔚兼晋唐之风士林寳之为训好贤惜才凡海内知名之士无老少逺近咸见推引阨穷弗达者必思振起之辟逺非类不恶而严未尝有不善人至其门也初璘举进士今司徒无锡邵公尝相语曰子持身当以柴墟为方终不为非人累其见推重如此毎与学士大夫语必政事文学等事否则端坐终日而已人莫敢言其私居常与家人言亦恒引古贤孝贞烈故事为训絶无燕眤语事亲至孝侍郎公年八十在堂少有违逺凡饮食衣服之养顾虑周至两蒙恩赐绮币悉制衣以为悦自主事至侍郎四奉勅诰推封每临母淑入忌辰必斋戒祭祀以致思平生须发爪甲不敢弃遗藏至数大裹竟以殉敛其谨身慎行此可类推巳晩为朝廷倚重故诰辞称其雅操不群长才杰出学有本原志存贞固简在固已切矣易箦时召璘与车驾主事王韦属以后事至不能语犹举笔作国恩未报亲养未终八字泣数行下无一语及其家事非素养坚定乌能至是哉公初娶周氏十有七年而卒志称相夫多贤累赠至淑人继娶朱淑人寳应封御史朱公之女通古经传惠妾媵育遗女咸称于人女三长适陜西按察使仲公子承佑早卒仲适泰州守御所千戸周沐皆周出季未适侧室严出无子以从弟昆子灦嗣云生于天顺丁丑九月二十一日亥时卒于正德癸酉七月十一日未时享年五十有七所著有柴墟文集若干巻奏议一巻駉野集一巻其传世式后无疑也璘浅陋辱公不鄙诚不足以知公其所知者文又不足以发且将适湘南程期廹急焉能图不朽之事第心已许之又虑失此无以报公故掇拾为状十不具一所恃庙堂巨公为其心交阐幽发微埀之金石庻大贤之迹来世有贻云尔

　　佥事潘君宗节行状

　　曽祖恪不仕曽祖母杨氏祖岳云南道监察御史祖母徐氏封太孺人父积四川布政司左布政使母王氏继母许氏封夫人潘氏居庐之六安州六安当淮淝之冲世乱多兵火故上世谱牒无考五世祖讳霞元末千戸緫管緫管生万一万一生仁三仁三生恪恪生岳有子五人其三曰积举进士仕天顺成化间累官四川布政司左布政使亦有五子其二为佥宪君名镗字宗节能言即解记诵七歳赋诗輙出竒语惊丈行十歳能读史畧论古成败十六侍布政公入京公疾不脱冠带而养周防仆御内外无失才行已绪见十九娶单孺人甫四十日忧布政公赴蜀道险力请侍行居三歳始还实成化丙午遂举应天府郷试逮弘治丙辰登进士第授满城令恺悌子育不设厉禁凡征输善量缓急常获寛省邑有巨猾张某者好败官政或讽君杀之乃笑曰独非民邪吾知自检而已丁布政公忧去任治装不满一车父老与诸生遮道泣送曰乃今见古亷吏相随数百里乃舍去树碑颂其遗爱居丧哀毁骨立殓塟有礼服阕除滑县知县滑为畿辅大邑赋重民玩前令率坐废君下车首听滞狱风行雷断五日而囹圄为空乃理逋赋壅蔽者曰民犹水也塞则溃疏则流于是解棼剔蠧犂然有条人人以为惠争先输纳阅三月而租入大集郡守韩公叹曰民岂不可化哉何滑民昔狡而今良也县籍口赋里胥故多为奸君誓诸社曰所不惠于民者神有显殛籍成踰月忽有抱策愬庭下者曰某等负公作奸者尽疫死某幸生愿正此籍因许厘正为式人谓君诚信通于人神初至滑前令擅移官帑银数千两籍乱不可稽君曰殆哉殒身非予其谁掩此乃检括规画俾克其数竟不令前令知也被征去府人出羡金二百为赆君曰欺人不诚黩货不贞吾岂以毫末而败吾素令籍之库父老请立石以识君曰无庸苐无忘今日可也甲子拜四川道监察御史首论时务大计四曰审大势权时宜重将权倡士气太监髙鳯荫从子君曰此王振曹钦之渐不可长也请加黜罚奉命劳军辽东亷公有威邉将敛手归上备邉五策曰酌戍守之冝悯戍卒之苦处将来之用豫未然之戒革科敛之弊皆中肯綮一日北风寒甚思许夫人年老阙温凊上疏请养得改南京湖广道无何内降削籍明年秋七月诏罢党恶君与焉盖正德丁卯也家居以御史罪前后输米三百石鬻产供命唯恐后庚午诏复冠帯文安贼冦六安郡人视君为去留君谓子弟曰我世臣也当为国捍惠若等宜避地以存宗祀遂与守臣设策拒守城被围者三日竟得不陷癸酉起授广东按察司佥事持法平恕人不以为寃有县丞杨某者以贪见黜辞去泣下不已太守李君叹曰焉有夺人官乃感泣者哉吾不知潘公何以致此有知县黄某者懐百金见谒君曰与尹处及期而不见信是吾不德也若暴尹罪以章已亷吾亦不为黄惭谢去广山猺摽掠为近鄙患君奋计率兵夜捣其穴诸公首鼠两端君曰我任之毋忧公等也功成不失一矢众咸叹服有韦氏兄弟争财乆不决君开谕义利自相引伏乙亥君年踰五十乃叹曰颠毛种种矣犹俯仰逐人后志其终不可行邪遂上疏请老铨司下檄慰止御史丁君浚曰请小屈以易腰帯君笑曰归敝庐后当卉服与野人俱带且弃去何有于金复上疏不待报而行盖入广徃返仅一年耳归五年遂不可作矣岂非天命乎君孝友之诚出自天性事继母许夫人曲尽颜色寒燠饥饱躬自慰问珍菓名酝献而后尝谨于祭先非疾病不敢不亲尤重立春之祭曰谓有僣于礼乎非此则祧与殇不血食矣吾其忍诸祭毕会宴昆弟子姓务尽欢爱凡临父母忌日则素服屏居不御酒肉善事孀姊俾安其节处诸昆弟及兄弟之子内不吝情外不吝力推至宗■〈尚阝〉及母族妻族虽亲踈有差无不各当其分性寛大明坦能恕人所不及忘人所不道与人交不设城府乆益诚信其为学有源委不事枝叶尝曰古人之学惟求此心今人外心以为学故汗漫无归凡与学士谈圣贤之道如啖饴蜜甘而有余味也文尚气骨下笔輙千百言竒正变化具有绳度作诗冲淡尔雅酷爱陈拾遗及韦栁古诗故拟古之作恒得其髓初号石湖后田于团山之间更号团山野人所著有团山集十巻藏于家示儿编未成书而卒生成化乙酉冬十二月十八日卒于正德庚辰八月二十八日春秋五十有六卜塟于望江之原去先兆一里许配单氏封孺人先君十四年卒继室黄氏男女子六单出者四男曰子嘉女孟适指挥使刘定仲适庠生江稷早卒季适指挥佥事乔志道黄出者二男曰子寿女在室女孙一聘指挥同知之嗣子笏君葬既乆子嘉学于甘泉先生之门惧先德无征于将来乞铭纳诸圹来请为状璘念团山之交非特同升已尔实相知心焉盖同为畿辅县令时得之至深也唯吾榜当孝庙景运号多贤哲方释褐通藉时如某君某君数十辈人已拟为公辅之器团山其一也逮逆瑾擅政摧折正直诸君流窜输作遂多丧亡其不遇焉者亦自凋谢灭没而其存者今可数矣何其落落邪虽祸自逆孽兴然天道舛错亦往往相符诚可怪也若吾团山乃复夺于厌乱之后安所归咎哉璘词笔浅薄不足以状髙明而发精微其所深知者畧见言表唯先生神会其致勒之不朽以慰幽明是非璘所及也谨状

　　○传

　　长沙通判陈公传

　　公名钢字坚逺南京人也其先本建安人宋昭化节度公申之实丞相秀国公升之之弟有子泽以言青苗贬明州遂籍为鄞人国初有名珤者始以医征籍太医院家南京子某实公父也医有竒効京师语曰陈君剂何待二生公颕异太医公曰儿学医当复入神公不爱学医独爱读儒书寓书族伯都宪公濓劝太医公乃遣之从儒师金克明授诗经遂举成化乙酉乡试举进士不第授黔阳知县公性岂弟治事通大体初至县稽民丁税多寡均定徭役招复流离辟硗田数千畆给无业之民置养济院衣食无告积义仓粟俾民不怵荒歳省刑抑讼杜吏为奸居一年庭无烦寃野无冻馁公曰民可教矣乃置社学修孔子庙兴孝弟礼义之教楚俗居丧击鼔夷歌乃谕歌古哀词民知向风老者语子弟曰微陈公汝其终于夷乎公曰民可役矣沅湘二江合流县城下数决坏民居公作小舟数十舠募民采石甃堤自南门抵西门亘千丈水乃不溢县南山间有三里厓路狭甚石坚不可凿辰沅诸路军往戌靖州夜每堕崖下死公督邮兵积薪烈之淬以醪酰拓广其路丈许外缭以索行者不害掘地得古义士张捍碑及宋令饶敏学寳山书院碑乃建书院于赤寳山下祀二公于后寝将图新县治忽大水漂木数百至乃底绩又建面山草堂休沐读书其中以考得失凡兴作民如子来知以佚道使也公病民忧惶祷神虽老羸者亦拜稽竟日曰愿以余年报公病愈过市妇女子望之皆曰公貌得无少损邪邻县猺夷与民争田不决监司檄公往公开譬切至咸踊跃服舆公出山尝过他县道旁小儿捕雀为嬉问知公名儿相顾曰公必恶我等戕物命悉纵雀去官满当代民上状乞留监司不许公行驾小舟送于江者数百里争献疏菓公品取少许还之杀羊豕设祖道礼成颁惠无不攀泣归为立生祠监去思碑曰以无忘仁人于世世拜长沙通判察吏民所苦苛礼冗费悉刋除之决疑狱出寃民民祠于家监修吉王府程工节用倍省其费王嘉公忠亷屡赐金帛皆谢不受议复岳麓书院初渡江有僧来迎公曰安知迎予僧曰夕梦绯衣使君来访书院故址是以来公喜掘砌得故甓识曰陈某造适同公名益大喜乃白吉王得故殿材成之祀晦庵南轩二公于中弘治丙辰奔继母丧归得疾卒长沙人闻之无不泣下乃请诸监司从祀于岳麓书院公居长沙黔人歳遣子弟一人来问安卒之数月乡人过黔者云公卒黔人痛哭罢市后邑令以春秋祠山川后一日祀公于祠歳为常至今长沙与黔人来南京者多就其家乞公像拜哭之公弟镜官亦终武昌通判以亷谨闻子四长沂文学行谊并有闻论曰人尝言叔世民诞不可率以德一功刻深为治何其薄哉通判公循循守道迟久化行而渐于匹夫匹妇之心要不可以智袭庙食百世有以也士大夫学道致身与卓茂侯鲁中牟并传盛矣何必髙位哉

　　南原王先生传

　　先生姓王氏名韦字钦佩上世自睢徙江浦再徙金陵子孙遂为南京人父徽强直有大节成化间为给事中劾大权贵忤旨谪普安州判谢归弘治初三原王公为吏部起为陜西叅议以直道处巡按御史不合遂乞致仕先生既负异禀复闲家训徳器遂蚤成不为不义不交非人自诸生时屹然有公辅望莆田林公俊海陵储公巏并引为忘年交又与陈沂顾璘友善切劘为古文辞独爱唐风意兴萧逺士林往往称服警语举进士选充庻吉士以才第当授翰苑顾叅议公年髙请南便养授南京吏部考功主事考课功行及举五年考察之典力持公论不少假借百司并见严惮从弟由国学生试政欲言文选求闲曹乃正色曰安有身为铨司为兄弟择利便者乎南曹权轻且然使居此当何如也竟不以言后居忧服满改除南京兵部车驾主事所摄有快船者主荐方物领以中贵故擢卒之长率被诛索破荡无所排救先生厚其资给损其班列严其节制害遂减半升仪制郎中政与国学相关旧格以诸生衣冠流一切姑息其一二事目颇伤礼教先生曰政尚法不尚情茍以情选何所不至驭民以刑驭士以礼礼有弗协于士何观于是厘正条布虽喧閧终弗少动擢河南按察副使督学政迪以礼法绥以恩义士咸归心以呉太夫人老不能迎养遂乞致仕值忧擢大仆少卿卒于家先生性纯孝其奉叅议公礼恭气和养豊惠备故公在晩暮清不知乏老不知衰呉太夫人性多恐左右就养未尝有大声遽动其丧之也适病在床哭必恸絶水浆不御数日遂毁损至槁以没四方闻而衰之子逢元亦有时名先生尝曰生儿贵佳不必仕宦故逢元精究文艺不应科目论曰吾登都城望锺印诸山欝欝葱葱隆偃辟翕兴云雾以敷泽采何其龎厚邪是宜生人之多贤也若王氏父子文行卓卓灿然麟鳯见诸郊薮岂徒然哉而卒不获大施海内殊为可怪及观大江汹涌日夜泄尾闾不息又慊然憾矣不然如近时李按察熈景中允旸噐中瑚琏而卒早丧文学金子琮谢子承举皆有文不第以死抑又何说哉闻诸人言如使都城左右有大泽比呉洞庭杨五湖庻几锺水豊物而气不散越党亦有辅相之冝乎或曰天地之英率难锺而昜散此又物理消息无容置意也

　　东园金先生传

　　先生名贤字士希江寜人上世本籍永平曽祖洵国初始徙江寜先生性资颕敏魁岸闳逹有巨人度少学易于呉公彦华之门穷探妙解有声庠序于时晋江蔡氏着易说行海内乃与董生林辈推衍传授尽其精微以之发科登进士第乃叹曰圣人精藴尽于易矣而妙用见诸行事则在春秋学者不通春秋终不逹圣人之用遂取三传及诸家之说研究异同发所未发着纪愚若干巻其自序畧曰昔壶遂问于司马迁曰孔子何为而作春秋哉迁曰周道废孔子知时之不用道之不行也是非二百四十二年之中以为天下仪表逹王事而已矣夫平王东迁周室虽微遗法尚存礼乐征伐尚或自天子出及齐桓主伯天下宗齐而礼乐征伐自诸侯出矣溴梁之会群臣主盟降自大夫出矣阳虎作乱季斯见囚又降自陪臣出矣此春秋之大势天下几于无君经不容以不作也若其诛乱臣讨贼子内中国外呉楚崇仁义黜诈力尊君卑臣贵王贱伯程子所谓大义数十炳如日星众人皆可得而知之至若有功者或不録有罪者或见原如齐桓违王志而令世子反或许之郑文承王命而背首止乃致讥焉晋厉弑于臣而书国蔡昭弑于臣而书杀晋昭征令欲示威也而或取其功呉师从蔡欲谋楚也而或进其爵桓公无王定公无正权衡独裁于圣心是非不狥于众见此则程子所谓微词奥义时措从冝者也学者非深于道其孰能识之哉或曰仲尼之意发于传左氏述事公榖研理广发于诸儒大备于文定尽矣纪愚何谓而作也曰今夫山草木生之而樵者不能尽采今夫水鱼鳖生焉而渔者不能尽取圣言渊微义理弘博传者虽多而各有所得探之益深推之益广譬之饮河者各充其腹而源不竭此纪愚所由作焉夫先生之学识其大者如此故其逹于政事恒以王道为心不殉俗矜张以希近誉初为仁和知县事上以诚接宾以礼御众以义莅事以勤文而无害寛而不弛竟与杭守杨孟瑛疏复西湖数百余顷民頼其惠召入为兵科给事中时阉瑾擅国流毒荐绅先生独持大体不亢不随尝勘淮安狱正知府某罪明周给事自杀之寃虽拂瑾意而莫之能害他如论宗室寘鐇逆谋议圻辅平冦利害于时都御史有治军无状滥杀无辜者并见奏黜君子谓之有识服父丧再起转右给事中时瑾既伏诛钱寕继起乱政以事见衔求补外避之遂出知大名府下车以后清淹禁止横政绳长吏之桀鹜辩黠盗之牵诬民以安堵乃缮城浚池兴举百度修子贡祠又以狄梁公冦莱公有惠于郡为建祠置祀刻元城刘公语録以兴学者地濒黄河民罢障塞乃建议请疏支渠分杀其流俾无泛溢为害台臣是其议而不果行郡藏有籝金三千两不登于籍吏言之先生先生曰吾不忍厚私以负国家遂白御史籍之官入觐言官有不悦者漫词诬劾乃改知福建延平府先生曰官非吾志矣不徃则迹不明因之郡受事者七日即上疏乞骸不俟报而归旋得请致仕日与朋旧为乐公卿不先加礼未尝徃见孜孜以兴起后学为念讲析疑义终日不倦譲旧业于诸弟仍出归橐之余治其家室婚嫁其友王太仆韦殁尝贷白金百两以上徃哭之即曰嗟嗟钦佩毋念吾逋以恤而后于是义声重一时嘉靖戊子大礼成推恩进亚中大夫年七十一卒于家子男四大车大舆大輹大軏大车郷进士有文行大舆府学生善诗并称于乡论曰六经道之纲也茍举其纲万目咸正今仕者治经用世徃徃棼紏耗乱而乏治理以文不以道也金先生学易与春秋皆尽其微斯身心与之化矣故治民则惠司言则直岂非纲举目正之效耶夫然后知六经可贵而圣人之道果济于世用不诬也

　　谢孝子传

　　谢孝子名广字志浩祁门人系出南唐银青光禄大夫诠之后由大岭三迁而居王源由诠公十六传至忠是为广父母汪氏父性涓逸出贾梁宋闻神仙遐举事志窃慕之遂逰名山求至人以图不死不归其乡广幼母教之学年十六授春秋于从祖方伯廷宪公读颕考叔遗羮事废书泣曰古人一羮不忘其亲余有父失养不顾独何心哉抑闻朱寿昌失母求之五十年竟获广不生空桑乃忘父母耶顾母氏无他兄弟侍养即纳妇李入门七日决计出行纒担簦誓周四方以冀必见次大梁得父于小窑旅邸号泣抱持如得再生父摩其头曰儿孱孱远来良苦今与儿归矣相依旬月恋恋顾慕如婴儿信父已变前志顾乃绐广徃汴北取浮赀云同归会伯龙起偕兄禄自鲁山来会因托二人代侍縁父惑彼道深得间即脱去灭迹矣比还躃踊几絶莫知所适忽传父在鲁山即匍匐徃寻弗得有郭驼氏者儒生也哀之因馆谷为图计诸儒生来唁尽怜爱之欲挽留就学取科第云尔父闻之必来广以书复诸生其畧曰舜不得亲虽摄天子之位犹怨慕而懐忧若余则失其亲矣乃欲务虚名沮实念是诚何心邪仕以求忠安有不孝而可为忠乎已矣吾求吾父矣辞旨恳欵诸儒生不能强咸叹曰孝子孝子听其辞去歴陈蔡郑卫之墟达于荆襄反于河上皇皇如追戚戚如丧舟渉陆跋弗御酒食夜则稽颡北辰以控精恳凡诸寄宿之舎輙劝人修孝弟行感动甚众人亦毎毎导送穷索幽险渺不得彷佛母在家病作族党寓书召之归归乃持母泣曰天何乎置我于蹙蹙间邪人有襁抱称孤者毒矣我幸有父而不得见有列鼎调膳者福厚矣我徒有母而不得供菽水虽谓非子可也仰天大号闻者酸鼻既侍母疾愈闻武当有道人影响类其父即衔哀辞母以死为誓严戒歩拜以徃腰赀贩贱营给口食至则非是又闻终南山中多学仙侣乃冲暑雨蹑氷雪歴风涛崖磴之险深入穷探艰苦万状足痹且跛竟不得遇匍匐河汴又十余年形羸发秃怅怅待毙而已家又报母大病仓皇吁天挽舆兼程归至家跪床下泣曰儿罪当诛求父弗得复弃母养天地不覆载矣于是躬奉汤药衣不解带唾涕必手承之踰三月而母安又数月乃复逡巡进曰儿初意父志神仙索居方外穷矣事乆不可料尝闻河埠馆人云有徽商毎二三年驾巨舶一至货尽即去述其容貌行事傥而翁乎儿因置行箧在彼计今秋冬当来欲徃候之天其或者遂此也母许之乃舆痹徃候踰年又不至彷徨计无所出长号而归母亦老且病矣日维率妻子竭力供养结楼日北望冀父来归又以意绘像朝夕哀临或夣挽父裾不能留则号哭逹旦至动鸡鸣凡饮食及其所嗜輙投筯不食殆母氏以天年终乃具父衣冠招魂以窆焉哀慕之心至老不替也年六十有九忽疾作且起命制衣衾仍口占曰正气还元造余辜积厥躬一生行止定千载是非公遂卒卒后二十年其子祚録其孝德委悉成帙谒余为之传予读之移晷乃尽讶焉踰年未敢捉笔问其乡人曰信然乃作传着其槩论曰父母所由生也是谓之亲生致其爱死致其哀岂待虑而能哉其或事变外迕弊精殚力以济所愿固亦天性之自然非有加乎其外也唯夫世教衰替耰锄德色徃徃路人其亲而后孝子得着其誉吁亦痛矣如谢孝子之事间关险奥忧愁疾苦亦云穷矣而持念专笃至于盖棺犹抱遗憾斯天性纯良无惭于薄俗者乎其可谓笃行士矣

　　周汝衡小传

　　周汝衡苏人也上世善阴阳星歴之学国初征隶钦天监遂徙家金陵又以医行至汝衡资絶人见世工率习近世脉诀方书诸杂家说不究本原即见病莫知从来一切揣度施治乃悉屏去众习书独取内经本草难经等书彻昼夜读务穷精奥初为小儿医輙有竒効声称歘然时有杨茂者学古大方脉医群工视为迂怪背笑之独考功王钦佩与余等数人尊信之时时頼其效汝衡好其论议独相与徃来讲究甚密益歴阃域由是吾党并重汝衡后杨茂死南都病家独争迎汝衡凡汝衡至诊病立方多与众殊指诸富贵家所馈金钱恒倍它工汝衡独知斯道深永或失手则杀人重于用药遇有故輙不赴人召及赴召或见病疑輙不投药大率如仓公所设意凡以重故诸人弗测所操或谓其难致汝衡终不言又善谈名理及神仙幽怪家说毎过士大夫言即移日多失诸富贵人召故所获金钱反不逮它工士大夫乆益愈重汝衡余家人病无贵贱必迎汝衡汝衡无不至药亦皆应手効余尝问之曰若子于医可谓入室矣乎汝衡曰噫嘻言过矣言过矣夫医者圣人之学也非盛德莫能操其虑非明哲莫能通其说如铨者尚未能瞥藩篱安敢望堂阶乎是故士有能知草木金石昆虫之药辨类审性析经致能弗乖其宜弗乱其忌是谓知物知物者巧士有能知人之疾病淫于四气薄于五脏动于七情见外知内按微知巨占始知终执生知死由是以审施汤液醪醴针砭按摩之治是谓知证知证者工士有能知脏腑之所表里经络之所离会荣卫之所辅胜命脉之所消息选物设方制于未形体微发虑决于众惑是谓知生知生者圣士有能知天地之情阴阳之本变化之因死生之故立教布法使人专气含精以握枢机汰秽葆真以固根柢疾疢不作神乃自生是谓知化知化者神夫神圣者上智之能事未易冀及工巧之道术学之所造也医不臻此不足以名业请借事实譬之是故不知药理盲投钩试是将兵者使人以弓刺而引矛盾射也察病不定揣摩施治是相国者昧国所患而寛猛倒施也尚焉得为将相乎哉此败乱所以接迹于天下也铨为此惧是以闻召如赴难临病如对敌探匕握勺兢兢如不得已心有所重也今怒者乃以慢诋安得户说而家告乎已矣已矣尽吾之心慎吾之术茍餬吾口而已请勿以医名我可也东桥子敛袵谢曰仁哉汝衡知道之难而不轻治人其所全活可胜量哉昔者齐桓公欲相鲍叔牙叔牙曰如欲霸天下必管夷吾可相秦始皇欲以二十万卒伐荆王翦曰非六十万不可此真知将相之道者也故卒有功于人国汝衡之于医殆类此夫余患世之人终不知汝衡为作小传

　　○祭文

　　开封告山川社稷祷雨文

　　璘懈职鲜仁忝于命吏神鉴弗豫移罚我民东作告兴雨泽弗降甫苏之众复惧捐瘠璘食其力实深忧愧谨涤躬自荐愿当明殛早濡甘泽以安庻人唯神聪明璘言不缕

　　祭大司马静庵胡公文

　　唯公亷厉端执不为融通明白坦洞不为隐匿秉节如岳虽危不欹嗜义如食虽老不怠故其歴官也剸繁剧其若割临鄙夫而见化履外台则逆夫寝谋立中朝则佞士巻舌所谓蹇蹇匪躬国尔忘家者也璘尝语人曰矫哉胡公若乆处中台必能使志士大行懦者有立乆处邉圉必能使士马精强中国安固古所称社稷臣非其人乎呜呼恬心易退率尔拂衣再召司马逡巡弗就苍生方憾其髙卧梁木遂至于永坏抑独何哉四海兴嗟曷其云已公之生也不以璘为不肖南都被召俯焉下问许其契合及其没也璘适造门甫闻疾作握手相顾遂成永诀璘何人斯而叨此宿谊于公侧乎公殡无期璘去伊迩生刍白酒来泻哀私公神洋洋冥漠如格

　　祭乔衡州文（乔溺于皖）

　　屈原被谗怀沙楚湘太白沈忧汨没佯狂猗我乔君身尊道昌事既弗类天胡见殃呜呼君为子则孝为臣则良于民则柔于已则刚处浊弗玷玉则珪璋任重弗挠材则栋梁何寿乃不称其善事有大戾其常天岂假君为江湖之神化蛟龙之祥奠厥海岳以安四方不然则竒崛之气文采之精震荡勃欝何所发扬也君有贤子善服义方君有贤配善事髙堂勿忧垂白之失养而龆龀之皇皇也故人之义永乖隔矣幽明虽殊宛同此伤衷寄于言泪寄于觞精爽伊迩来格洋洋

　　祭王南原文

　　维年月日友人某敬具殽羞清酒顿首跪献王母呉太安人柩下乃献于亡友太仆少卿南原王君与其配张安人之前再拜哭曰呜呼痛哉茫茫天壤积此疚哀二世三德累然并摧有孤茕茕乳孙去怀孰使庆门而罹百灾呜呼痛哉君禀茂质金纯玉粹立德行仁始于孝弟耿介所操位贱身贵擢之匪光抑之匪坠厥考有烈克绍克类秉钧敷化公望攸企卿阶甫升遽尔颠蹶呜呼痛哉嗟余小子谬曰同心葭以间玉材固匪任君弗鄙我契托弥深善必加砺过必加箴庻几夙夜以奉德音居既比屋乐亦共襟孰有美酒不尔同斟君今已矣心迹俱沈素车载发黄壤斯临遗恨千古悠悠自今觞豆言别知君我歆词所难既尚鉴于阴

　　祭王履吉文

　　嗟嗟履吉粹德弘器孝友温恭不习而利颜曰近仁黄曰化鄙学道夙成庻几嫓美嗟嗟履吉弱岁多文金声玉色四国流闻乡岂乏才巨细有伦徐祝既丧今逮于君有识兴叹谓大运存嗟嗟履吉竟失禄仕云何弗能屡黜于试譬之骅骝抟鼠非技顾此域中事亦多悖浮沈小物曽是足齿嗟嗟履吉朋友之良文蔡丈行乃输肺肠璘室则逺义犹一堂言誓白首今也则亡嗟嗟履吉慈父仁兄奄尔永弃孰侍孰从有孤濯濯孰抚于成莫仁匪天胡忌哲明化者长已尚恤其生嗟嗟履吉非子谁恸死生之情于斯为重丧也莫奔敛也莫赗椷词致哀空言谁控唯子神明鉴此潜痛

　　祭罗敬甫文

　　呜呼敬甫忆与君别君病在寝遭罹大痛泣涕沾枕余抚君床黙焉中伤伶仃弱质岂胜百殃毎逢党里首讯必君徃觐在都忽以哀闻呜呼敬甫英年懋学如骏之驹腾踏云汉何逺弗如人孰无终嗟君太早岂无騃愚皤然俱老薄俗寡义君敦孝友庭中雍雍世德弥厚雅道弗振君博前闻下搜稗史上括皇坟吾乡晩后望君为英君今已矣山川失灵缅念同心唯四三人愧君于予独托懿亲不鄙孱子委以令女固曰非偶骨肉实齿易箦之念属予不忘闻言内陨益切惭惶君母吾母君子吾子亲故之怀乃在生死

　　祭祖母太孺人文

　　正徳五年九月七日璘在开封闻大母太孺人陆讣至为位哭踊五内如割越十日遣吏人还致牲醴之奠乃泣血顿首稽首而致辞曰吁嗟乎天邪吁嗟乎大母抚我孙子恩何笃邪方其幼也见嬉则喜闻疾则悲日欲其笑不欲其啼及其长也士也恐荒商也恐荡日抚而祝俾勿予丧鞠我哺我疾病药我饥劳有容觇我恤我凡我孙子或在或天凡三四十人吾大母忧煎而及老也恩何笃邪璘自筮仕恒惧逺遗唯我大母亦逺之悲一载在朝请告而还三载在邑迁秩而南五载在舍既乐且躭孰曰无酒菽水其甘维夏告行载抚载怜云何在郡甫三月而以讣传也天邪大母今永捐矣大恩恢恢报无縁矣何其痛邪吁嗟大母孝让慈良根于秉彝闾里孩孺无不知也恭俭端肃为家仪刑内外女妇无不师也今兹逝矣云谁不悲凡我子孙悲何如之林林孙子哭踊于堂璘独何为在天一方悠悠苍天仰愬维黙瞻望于南我泪维血遣使南行长跪陈辞大母慈我下鉴哀思

　　祭三叔母冯安人文

　　维嘉靖九载庚寅六月璘起家守藩甫三月耳家人匐匍来告叔母之丧心摧骨崩痛何可任唯我父叔之世早丧其季叔父以上皤焉俱存迩岁不造先慈见背今春降割奄及仲父胡忍复闻叔母之讣邪既哭虚位遂载牲帛遣吏归奠乃申告曰唯吾叔有家造于崩析唯吾叔有子贤闻四方相之教之母德寔厚贞慈惠柔崇其德也明断详则崇其言也端饬雅俭崇其容也组绣缀制崇其工也乡国咸矜况我家族倐尔永弃伊谁弗悲且我令弟有行如玉有文如锦方显輙沮既困且灾谓天道不谬吾不之信也哀哀叔母姑享此忱谨告

　　祭五妹文

　　唯我兄弟尔生最晩亲心则怜有家独逺良人少孤旧业日零尔善处命中壸唯寜克孝克顺是曰女德唯良弗慧时遗尔极扶衬西江翘望言旋天胡降割遽以讣传呜呼痛哉生也戚戚独逺父母没也茕茕复去乡土人谁弗悲矧我同气少者先凋痛裂五内遣奠致哀享尔性醪竟尔有知慰此迢遥

　　祭亡妾文

　　昔甲子之岁五月廿二日予始纳汝逮今丁卯之岁汝亦以是月是日弃予而死孰主张是而为是可讶也数亦有心于其间哉生甫二十年为妇甫三年来日悠悠汝去不享身无遗孩死不见母生人之悲莫毒于此呜呼痛甚也已汝本燕女予本呉人相去数千里孰使之合又孰使之离也其数短遽若此曷不为造物者不为是离合而使予与汝无是长恨也幽者以为戏明者以为苦殆造物者之咎邪自汝从予面无嬉嫚之过背无踰犯之请刺绣剜缀之业目觌手应予内多汝淑而不以言恐汝之骄而弗汝假也怜汝去父母兄弟寄身于予而弗汝厉使汝将予忠也是皆思终身之规而过计若此今也若漂萍落叶暂聚即散回念前事可胜悲邪汝病向愈予念已释在公怱怱忽尔告变维此大病寔有几微予不能早詧而亟药使汝竟死是予慢也痛何可言汝今合化归真气必有灵宜邪枉邪谓之何哉入室莫觌出野见柩壶浆豆馔来写此哀

　　息园存稿文巻六

　　●钦定四库全书

　　息园存稿文巻七

　　（明）顾璘 撰

　　○杂铭

　　约庵铭

　　正德庚辰之岁璘来京师太仆少卿周君见于舎曰吾窃幸乎子来吾方有解于中未以语人请质之子始吾论学耻弗慱也故綂览圣经泛渉群言多识广思唯恐或漏作为文章既被云汉囊山岳且而慊慊焉羞其鄙琐今也多言而患支多诵而患驰苟有会焉兀兀终日而已始吾论才曰震奋为雄旷朗为特剸裁巨细弗见棼糅者斯天下之通才也古之人广谋若平宏辩若谊吾甘埶鞭其门今也覩沉黙渊宻之士外木而中理动简而节周有余味矣服今吾取其素也味今吾取其薄也居室今吾取其适体也交际今吾取其不废礼也推之百物靡不以约为尚乃筑庵称约志吾警焉岂释故郎新有游于道阶乎抑气衰志颓将戋戋自居龌龊以茍终乎物有自蔽道有自疑故目不视面烛不辉跋明所弗逮也乃今愿得承教于子于是璘乃正容起贺曰善哉先生之学乎所谓黜华掇实舎凡而埶要者也按约之义为省为束为要均道本焉是故大飨之玄尊大路之素帱省也服之用大带射之用拾束也稽数以筹张网以纲要也匪省则华华则滥质匪束则散散则滛志匪要则泛泛则隳功故君子之学省焉而后质固束焉而后志庄要焉而后功笃三者既修圣人之道具矣然则先王之务约也又何以加诸璘不佞无以复髙明愿修铭于庵以相厥志乃铭曰
　　道本一原物始大朴维皇建则贵顺恶凿浇风既澶繁缛纷错士尚弥荒靡所止托君子孔忧遡懐浑噩爰究道真綂兹守约内存必专外动必确岂无多方匪我攸学

　　率性堂铭

　　于维人心其静曰性率厥善端动罔非正或诱于物乃滛于私以匡以直教训是资维我民斯亦罔咸觉先民孔忧爰迪于学选秀肄业临兹髙明民之听之弦诵洋洋维子允仁维臣允义慎厥大闲百善从类余罔有识言则圣谟有来斯觌毋谓尔诬

　　育德亭铭

　　乃决于汗乃释其蒙胡斯人斯抱闇以终

　　逵池铭

　　有源乃来乃盈乃流君子学道胡不是求

　　省斋铭

　　人心难持譬彼奔马衔橜或弛几败乃驾持之维何反听内观善邪恶邪贵察其端孔曰慎独汤曰检身维圣斯惕矧畲士人参也则鲁道续厥躬考德絜义三省之功梦梦百为省则有觉持志弗迁立德乃恪灵府渊沕鬼神其森匪曰既圣孰敢从心

　　全懿堂铭

　　妇德莫大乎节从一守贞节之体也妻不贞于夫犹臣不忠于主是谓之悖其何语于懿乎安吉陈安人都氏年二十七丧其夫君备厯艰难执节以终斯无忝于妻矣矧其为女则孝为妇则敬为母则慈邵宗伯撰其墓志乃言与行皆中闺之令式王国有典既表其节以风天下大夫耆老曰令人多善泯不尽彰郷国之耻也又即其堂颜曰全懿上昭备美下训来世其子礼部郎中良谟闻人也事母称孝图阐先德乃谒姑苏顾子请为之铭铭曰唯人秉灵性备五常妇德匪一承夫为网卺酳既同爰矢生死罹变则它禽心是耻王泽斯微凯风兴尤不有贞操内则曷修矫矫令人金玉其衷曰嫔君子夙履敬恭昊天弗慈猗兰中伐岂爱我生有孤孑孑弗膏弗沐辟纑夙夜教尔伊何云慰泉下困心瘁射嗜荼如饴岂无逸豫惧隳天彛令人孔善爰始童孺以妇以母德罔弗举天子锡命既旌其节具美弗昭群心则阕中堂言言标曰全懿匪以荣观风教是暨孝子克念寔永其思孙支绳绳视此铭诗

　　○赞

　　左丘明像赞

　　序曰仲尼作春秋讨乱贼以匹夫之贱执天子之刑何其峻哉非微文隐义不可以行世斯渊然奥深矣乃有左氏罔罗史氏旧章而悉焉俾学者得所考见故曰北明素臣也至其命辞尔雅建百代之则抑非伟丈夫然乎锡山二泉宗伯相公尝命燕杜堇氏绘春秋故事北明列焉璘为之赞曰周京东迁皇綂乃阕不有素王三极奚列惇典讨罪春秋斯赫既明且玄譬彼日月乃有作者潜精采撷比事析疑发凢启格唯深唯几罔不昭晣豁尔云天作我羽翮文垂世模有永称杰

　　中丞周约庵野服像赞

　　宠辱既捐故能泯于物我内宇既泰故能乐乎山林非夫逹人大观君子乐天其孰能与于此敬观中丞约庵先生神气克王风仪萧散其所处于出处之间定矣乃为之赞曰
　　道胜乃肥神充故泰髙视物表独见其大手补衮阙身为国桢为而不恃孰知其成张弛维时一龙一蛇菑畬树艺施于有家温国洛涘安石东山群望孔棘我心寔闲

　　少司空何公子元像赞

　　堂堂司空王国之望维学渊微维志忠亮弱冠登朝逮兹华艾謇謇匪躬靡劳弗瘁执钺滇嶲秕政毕刋复尔郡邑反侧以安归贰铨府衡鉴斯朗拔幽扬陋四海均仰宗礼廷辩如锺如砥岂不尔随万世攸视维象严恭瞻罔弗竦矧聆谠言胡不震恐贞臣在中社稷允頼我仪祝之亿万斯载
　　又赞
　　中兴之运南衡之灵生本神契德以道凝学标士则议正国经侃侃良辅王室以宁

　　少司马雪洲黄公赞

　　少司马仪真黄公好古敦道百行咸辑至于表物范俗亷节尤厉当其摠辖湖藩衣大布之衣饭脱粟之食及进尹留京晨兴徒嗽浃旬再肉士林苦其过峻公丼而行之两陟台省终始如一呜呼士德滛于侈溢乆矣公澡雪污泥之中以白自见要欲有所风示乌可与封已厚享茍适其生者校其劳逸也哉清范如存九原弗作乃歆盛美赞而扬之赞曰肃肃司马秉德维清茹苦服介守白居贞俭以厉亷爰自筮仕豆羹或盈赧颜兴耻厚禄曰富吾履吾素崇阶曰尊吾义是敦百用斯经群吏斯餙我躬罔裕四方其式维昔阿衡一介弗取鲁相子休园葵是去先民有则岂不尔希巍巍令誉千古同归

　　大方伯平轩李公像赞

　　浙江左布政使平轩李公仕于宪孝武三宗之庙与其弟赠工部尚书舫斋公聮第甲科蜚声郎署朝端谓之二鳯公温文广朗领袖缙绅后以直道回翔方岳感事悬车正首林壑璘早奉周旋受教多矣既亡二十年嗣子原性乃以昼像示观属题颂语盖并夫人韦氏共为一轴因叙淑德焉
　　方伯蔚兴于明治朝金锵玉朗冠彼郎曹二鳯接翼扬辉烟霄乃迁方岳旬宣允劳公辅伊迩雅志难招一辞而退灭影林皋婉婉淑德内范齐标孝子绘像百祀其昭

　　教谕舒君朝举像赞

　　坦坦心宇饮醇者慕谔谔言锋逆耳者怒慕以征道怒以征操四海寥寥庶有同好

　　杨逺林像赞

　　莫挠者性莫兢者心仪刑孙子嘉遯山林玩世则奕陶情乃吟景福攸集洋洋德音

　　义夫马仲叟赞

　　马仲叟者姑苏鐡瓶里人也质木沉毅有笃行君子之风于其伉俪贫不食盟丧不继室从一而终若女子于丈夫然者斯亦人情所难矣或以礼规其过厚几以其所易以便乎从薄者哉余从而赞之曰桓桓焉叟执义维烈天降有贞俗染罔湼女也从人之死靡他士也二三揆衷则那睠彼鸿鴈不二其逑胡斯人斯乃弗尔侔有男翘翘有孙济济无乏我后奚乱我配先民有作曰曽氏贤维叟懋德亶乎与肩

　　莲华石赞

　　柳山径旁数石有文如花大类组绣所为侍者曰此石莲花不常有之有宜为祥因以名石并为之赞曰湘祗秉灵擢秀于石锼霞抉云诡变呈质精腴中弸晕结肤华服名垂休永祯邦家

　　○说

　　政说

　　凡位皆为下也政也者效于其位者之事也弗戾乎下斯可以为善矣是故雨露下济而万物生霜雪下肃而万物成天之政也匪时而动则憾之岂乐利恶害者固凡物之大情也邪政之所出诡道拂情民用不堪谓之虐政虐政之所号者灾必逮夫身古之人求免夫虐政之号灾身之由者无他焉积众人之思以殉夫细民之情而已矣周礼内史外史御史之官掌四方之志以逹于王小行人采诗四方以观民风官师瞽御各执艺以諌士传言庶人谤于市于时周公位冡宰勤吐握之节以延天下之士幽隐纎悉咸通于朝上无弊政下无穷民率是道也末世人贤其才弗顾其下而用言之道废用言之道废而天下无刑措之治矣振废侮强自持曰刚其弊也暴优柔抚懐自持曰仁其弊也废勤事乐举自持曰能其弊也乱疏幽抉隐自持曰明其弊也察沉潜玄黙自持曰静其弊也隳五者自贤而不用人者之过也欲善其位不亦难乎是故先王之政逺矣为政者诚使细民之情通于守令守令之谋信于岳牧侯伯岳牧侯伯之职辨于冡宰冡宰之虑尽于天子其庶乎言无弗庸而政之戾乎下者鲜矣然则其戾乎下者吾无恶夫人之自贤也已

　　读书图说

　　辽阳王生持杜堇氏所绘孔子读书图请于予曰古者圣人立言以成书书自圣人有也然则孔子之所读何书邪予对曰六经是已孔子曰我非生而知之者好古敏以求之者也伯鱼过庭教之学诗学礼晩年读易至韦编三絶斯旧闻所记昭昭矣盖易书诗礼乐之文伏羲尭舜禹汤文武周公所传也是天地之藏也民物之则也孔子虽至圣安得不师之邪中古无百家杂说之言师舎是无以教弟子舎是无以学故业专而道明天下之治定独慨夫今之学者与古异矣始丱角为童儒未烛大义负其髙明驰意于荒忽诡诞之技取庄骚杨雄氏之言而影响刻画艰文竒字读者不能句朋徒相誉号之曰才举六经之文以教之则曰是学究所习非所以为文然徃徃上第进身为时所华后生相师不悟其非而伏羲尭舜禹汤文武周公之道日晦故予尝为之说曰六经重则圣人之道尊而天下昌六经轻则圣人之道丧而天下乱恶师之不正也王生将求仕者也则习一家之言举足以眩俗而于名如欲学圣人之道为孔子徒则不可不自六经始生之尊君长史公予同年有道之士也其过庭之教必正矣王生勉乎哉

　　靖江奉国将军思聦字说

　　奉国将军怡桂君乃辅国将军止庵公仲子靖江庄简王之孙髙皇帝四世孙也赐讳曰规晤宗英之间字之曰思聦尝介国宾杨仲佩以来属璘说其义璘唯晤听也耳之职也听耳之德也聪不聦则失德失德则失职失职则谓之聋乌以耳为哉夫听抑何以为聦也书曰听德为聦传曰耳不职德义之言为聋凢人靡不然而王公大人为甚盖王公大人位尊飬备隐居深宫之中金石筦弦之声仆御嫔妾之言日接于耳易惑也茍非悦诗书亲方正以自审于德义之经则雅郑是非杂进交夺鲜有不乱于听者乱则聋弗乱则聦其相去亦逺矣君其可以不思乎哉抑闻怡桂君家居孝友谨于嗜好而独乐花卉泉石之事尤爱植桂故引以为号城东有雉山作万卉庒其中游衍啸傲冀逺尘俗山有数嵓而莫胜于虚谷故又号曰虚谷子由是观之则君之审于德义乆矣其进于聦也夫何逺之有故说之以为成德之端

　　云心子说

　　滁阳于大夫昔隐于琅琊之山学伊吕巻舒之道见岩岫出云朝游广宇夕宿幽澳合而雨离而霁燥湿幽显之宜于是焉出殆有心乎为之然倐忽无常有无化迁超虚轶灵以合诸大空卒莫知所以为心也乃叹曰符我乎云心请师之以代吾名且名于世客有闻而嘲者曰夫物有生而后有质有质而后有精有精而后有心有心而后百灵聚万变生矣惟人为最是以下至于跂行喙息肖翘蠕动之微苟有牝牡之合利害之虑举可以言心至于云则阴阳之蒸天地之气也风嘘则行泽竭则止凑则异变漓则寝泯惝恍灭没几不可物而曰心哉心哉诬甚矣乎大夫划然笑曰吾尝闻视短者不可与望莾苍之色听重者不可与议窈眇之音今客无乃似之乎心藏于身而弗逹其情吾闇不至是也愿为客谈夫思发于心而思有为思者私虑审于心而虑有为虑者乱易曰天下何思何虑贵无心也矧出处之大致乎客徒知鸟兽之不可以无心而不知兽陷于穽鸟囚于囮鱼槁于饵者皆心为之贼也戚戚者忧憧憧者困丼（阙）毂之荣者贻鑚穴之羞奋旗常之约者陷亦族之悔此世所谓机心者云尔何足知云心之义乎乃从而歌曰神哉斯云任无成心举之无上潜乎至深弥天广帱肤寸丼霖和兮表庆怒兮示祲符同玄造应合君临所谓寂然不动感而遂通天下之故者斯君动静之箴欤客闻而惭汗发浃背大夫乃用其道以游于世几三十年而未尝少踬信哉无心之用大矣

　　介立说

　　汝阳林子意古行洁特立逺视西望太行之支有山曰介立此吾志也盍徃居焉门弟子遂称之曰介立先生或诮曰林子欲立乎请毋以介为也介者辨也察于几微校于毫厘之谓也介则审义审义则违众违众则颠仆之不暇何立之能希故太上不德伯阳上容务同其尘也独不见堂阶乎亷隅则先刓矣原宪饿于鲁屈平逐于荆其何能洁且忠乎东桥子曰君子计其是非细人计其利害同击而异响者殊噐也司虑而异趋者殊道也林子之所谓立者岂通塞之间已乎夫立也者基于道定于志固于操敦于仁不陨获于富贵不馁屈于贫贱不摧沮于死生夫然后谓之立矣其始本于介也不介则不审不审则趋于恶恶之所趋无所不至焉昔者孔子摄相于鲁尊位也膰肉不至微罪也孟子食万锺于齐厚禄也言之未行庸态也若可犹犹然次且俟之二子税冕弛服决然去之而不可挽岂审始于介固知终之必敝乎是以矩立于中正而不隳道抗于百世而不贬后世虽有穆生者鸟得而议诸矧夫诗书所称古之逹者若伊尹之致三聘传说之来夣求修于耕筑者可知己岂阿世（阙）容强作之合而能致然乎君子内道而外物谋已而不谋人林子之立必非通塞之谓也它日林子闻之曰东桥子之言吾志也愿书而懐之

　　静乐说

　　或问天地善代万物轇轕其趋动也人生而动五官百支与接俱闘弗能一息静也乐安从生乃若司徒黄子自称静乐也何居东桥子曰噫非此之谓也人之生也有形有心形不能不动心固宜静也子恶形动将无木石吾人也乎凢人之形动之地十有九静之地十有一东方作矣万物同兴五官綦于声色臭味也致欲四支綦于运动也尚用迹交情触则机应而大驰不言而喻不劳而成所不动焉者唯湏臾寐耳然魂夣所乗天飞而渊渉百劳为之潜萃其果静矣乎此皆天机之所必生人事之所必有不可除也按是求静所谓访礼于市索芳于鲍鱼之肆也不亦逺乎抑有心焉天精所归宰百体御万物大小无量出入无时显微无象乌乎动乌乎静神乎神乎捴两瑞而握其机不可以物名也吾茍欲其静焉则定以止之虚以澄之大以居之明以通之使其冲夷澹漠与天游息五官四支各顺其令好恶不凝于物忧喜不栖于情形静固静形动亦静静为内主动无间入至乐于我乎备斯德全矣若夫形骸之末偶静偶乐犹金贝暂寓于室而遽去也曷足以言有乎吾又闻黄子有江墅尝徃居焉则不闻朝市声人故号之曰静不知此乃吾所谓动之地也如吾之说则黄子之静虽朝市恒在焉翌日黄子闻之谢曰善哉先生之说吾静也其谁挠之哉愿书以喻吾意

　　杂说五章

　　天下之道多术矣不究其说不可遽非之也不习其事不可遽易之也是故君子穷理而尚行则邪说乱行无自而入焉
　　天下之无公好恶乆矣非偏则私两善异趋而恶其异两善同蔽而乐其同是偏也君子之过也见人之善名相形而恶生焉知人之不善情相比而爱生焉是娼疾党匿之私也小人之大恶也君子成过小人成恶欲天下国家之安且治得乎
　　夫仁义必有令闻之施君子弗几也小人则汲汲矣譬之朝植者夕过而望荫顾其树犹萎然则弃之矣或问富民曰节用问教民曰修身曰已乎曰未也已节而后禁无不止也已修而后令无不行也其法则周礼尽之矣善哉孟轲氏之告滕文公也其王道之纲乎
　　顾子居湘南见山川之美仰而叹曰大哉天地乎人乌得而尽之足迹有未逮耳目有未及遽以量天下者皆浅夫也始吾之未至顾安知湘南之山川若是其美乎虽闻不信也然则吾之所未至者其美伙矣今夫天下之才以吾之郷党师友亲戚见闻之间吾固知之矣然
　　天下褒衣而趋吾不识其颜面不知其姓名者不知几千万人安知人人不有迈乎吾所交者藴其中邪而今而后过三家之市而不知轼焉者譬之恶人其犹桀纣之愚也

　　○解

　　天解

　　世儒多言天道吾惑焉昔者子贡曰夫子之言性与天道不可得而闻也夫子罕言天道世儒乃多言何哉或曰世衰教微愚不究理道一切侥幸于利害祸福之际儒者患之故言天道以断其疑止其欲使不至于猖狂无极也亦孰知愚者难悟并为善之意亦复衰止乎故王莽曰天生德于予汉兵其如予何此说天者之害也愚谓天道之本质力功効因量召应者也言自然者亦近之主宰之谓帝赋与之谓命其实一也率其当然无所因就是之谓道适然而然莫之致而至是之谓数数也有道焉君子不谓数也马必以乘牛必以耕刀必以割绳必以束舟必以浮车必以载克任则胜不克则败此天道也其或有颠蹶折絶覆溺之祸者皆数之适然非吾所能虑吾虑其克与不克焉尔颜渊之夭盗跖之不诛失其常者也若天地之怪变然故儒者数称焉弗可以自沮也书曰惠迪吉从逆凶易大传曰积善之家必有余庆积不善之家必有余殃此天道之本也文王系比之彖曰原筮元永贞旡咎此言自审有德乃免咎也周公系履上九爻辞曰视履考祥其旋元言此言自考旡亏乃得元吉也此君子承天之意也谈道行义而欲外大禹文王周公孔子之教者吾不知之矣

　　月坞痴人解

　　永昌张伯子学道于太保之坞好月而忘世余闻之乆矣与之解后于京师乃解之曰奚为好月而忘世者乎请以月喻夫日月阴阳之精也行天而逓明月轨缓日不及日者十三度有竒数视日离合而光亏盈焉一离一合时乃望朔一亏一盈化乃晦明夫孰使然哉盖日阳主动厥数有余月阴主静厥数不足有余不足之数错糅乎其间夫然后寒暑昼夜之变生而岁功成焉诚使月并日轨与天齐度则莫晦莫明莫望莫朔而阴阳之数胶矣数胶则动静息动静息则天地几毁乎今子之忘世静也独静而废动胶也故圣智不胶夫君子之于道也虚则聚之实则宣之通则沛之塞则括之聚以崇德宣以效材沛以广泽括以寳贞显晦不执适从其时而已是以龙蛇其生而曲士莫究其变谓之曰神故曰阴阳易施天地之宜动静殊虑圣智之趣也今子诵说诗书腐齿脱頥以贮之肺肠之奥亦既有年矣君弗得以为丹青民弗得以为雨露是为简册舆隶而徒以发愤于麋鹿也圣人之教果若是乎哉譬之好月即晦索魄而不覩即望之昭昭可谓尽月道乎伯子蹶然起曰昔者知月有明晦今而后知动静犹是矣尝有至人名余痴其殆谓此乎非子言吾几于胶也

　　○辩

　　道术辩

　　司封郎中頋子武祥出叅东藩问于东桥子曰闻之通人曰吏道贵术圭也颛得无患于是乎东桥子曰夫道贯万物正庶事者也吾子以守道闻乆矣乃以术患何哉夫以道事君忠也术则竞巧宦以道接人礼也术则饰謟容以道御吏信也术则纷窽言以道临民仁也术则隐杀机道也者圣人之涂也术也者世俗之岐也吾子志圣学者而奚世俗之惑惑世俗者俗而已吾闻君子不汨于俗乃通于圣吾子以斯言为然乎

　　杂辩三首

　　或问曰鬼神阴阳之气也乌乎灵顾子曰气之所聚精必归焉精也者宰万物而善应者也故山川土木风霆雨雹之应通乎人道矣又问曰虽精亦气也恶乎能灵曰人之生固二气之聚也血肉凝而为心渊然中处精者居焉故具众理而应万事其神广矣及其死也则精者散焉复为槁木也已谓鬼神为气而弗灵亦将谓人心为血肉而弗灵也可乎是故气聚必有精精斯灵矣灵则无不宰也虽圣复起不易吾言矣
　　世尝指士大夫通塞曰命岂不信然哉抑予尝为知道者言人生有命一通一塞是已若国家之兴亡则一时人士所槩祸福焉不可以人人征也汉高之兴吹箫屠狗贩缯之徒悉位卿相岂其五行皆当拔兴之数哉故太史公曰髙祖功臣之兴时如此云盖究此义也及其亡也党锢之祸遍天下非必诸君亦会其凶度若是同也盖国运系之矣国之将兴福逮乎天下焉国之将亡祸逮乎天下焉大举小从天之道也譬之火炎都邑斯都邑灾也而欲切切焉戸推其厄岂不泥甚矣哉听者然吾言
　　或问湘山浮屠之中有唐僧真骸至于今存盖数百年矣土人祠祷輙应若是其神乎顾子曰人之身犹木也生则气附死则气离气且离矣灵将安附夫楩楠杞梓其伐也能使材充栋梁备噐用已矣顾安能使其枝叶扶疏而上出乎彼人者今亦槁木而已人固严之而谓其有灵者愚也或又曰祷而应何哉曰子不视其所托乎山川之灵是谓鬼神四海五岳是已湘山之在南粤兴云雨蕃草木育禽兽百物成化万民归心化之所成是谓神灵心之所归是谓感应彼托而居之其智固逺而南方之人无贤不肖哓哓然举造化之情而归之槁体岂非大惑矣乎今夫聚土木之像而祷祠应者精发乎其人也夫既有若湘山者虽无若人居之吾固知其灵矣又问曰其骸之不壊何也曰若今之皮革然率不信宿而壊者也苟法存而噐藏可历数十百岁无壊曰其始能自存之何也曰彼道也圣人所不语吾乌乎闻

　　○对

　　野亭对

　　客有问于璘者曰人道之经有号有名名以制义号以别称人各异趣贵当其情若太宰刘公托号野亭何名实之背驰而显晦之径庭乎夫大人之生应运辅世以德为根以行为植以言为华以功为实名震四海而不为夸位列台辅而不为溢锦衣绣裀而不取于布被鸣钟列鼎而不屑于藿食盖泽在生民功在王室故皇天降之以命王者宠之以秩鬼神佑之以福百姓奉之以力若报施之宜然匪推让之虚迹故大舜之受百官神禹之搃百辟尚父之受玉璜周公之履赤易皆偃然安之矣若夫野云野云者乃江海间逰之地田氓鄙劣之习诚细民之攸行非大人之宜及是以相鼠之刺无礼虎鞹之讥徒质有由然也公乃引以为号诚非某之所识璘闻而笑曰固哉子之见也语九垓八埏之广者不可以示虻蚤述徃古来今之运者不可以训蜉蝣不通道德之源难以言大人之谋矣璘请放而言之可乎粤观徃纪乃帝乃皇混沌未凿肇启洪荒缀羽掩体茹毛实膓法令不设民罔弗臧视啇周之际有若颛蒙而淳龎者此代之野也九域之内疆分界画乃有广壤不置城郭草木蕃膴田塍钩络质任自然匪以智作视市朝之（阙）诚有若闲淡而寂寞者此地之野也四民居方则有农夫任力作劳食其公余以薄为飬恶衣敝庐不尚礼节终身晏如视冠裳之流有若朴质而騃愚者此人之野也在人又有厌弃诗书脱略仪章言出无文貌动不扬应物举事椎鲁莫当蠢蠢碌碌不狷不狂若此者皆野之类也以客观之太宰公睿哲通神明德行拟金玉谟谋动风雷节操凌霜露登金门入瑶室翼啇周之声灵履朝堂之邃宻抉文史之精华标冠裳之轨则论思圣猷经纶皇极盖三十余年而未尝承簿书法理之责非天下之至文孰能与于此如前所陈客固疑其不屑也客曰匪尽弃之固亦有焉礼失则求谋小则获稽之徃训仅以时措若徒野而已矣无以文为则相鼠无礼子成徒鞹也岂其然哉嗟乎执名而不询义是童观也论迹而不求心是瞽说也如客之言所谓知其一不知其二者也是故蒙庄战国之散吏也愤世疾俗放言驰议至欲剖折斗衡灭弃礼乐以还华胥之域曹叅炎汉之良相也尚清净遵画一笞诤子狎醉人而欲一切罢其苛律彼皆厌文法之弊思大道之反发孤愤于群迷负小善以争远其志犹若此况夫大雅奫沉人伦表异又岂无通变宜民之感乎客不见夫道德隐微百雅勃兴刻画虚噐张皇不经智胜者富资重者荣农惰其力士轻其名啇滥其货工滛其能上薄三光之明下汨万物之情虽智者左扶而右持祗益其败而莫救其倾也故太宰公崛起寰中髙视物表慨采章之丧质忧江河之澜倒乃浩然而叹曰使我揖让啇周之庭手画典章比迹姬召岂若浑浑黙黙与道为化而奉无懐大庭之神教乎使我被绣鸣玉出入象魏之阙足不践土岂若仰奉茨室端侍土阶而共天下脱奢泰之苦乎使我征才拔隽吐发英华以光大国家岂若孝弟力田各保其躬而令愚智不相加乎故曰丽物若伪丑噐多牢华璧易碎金鐡难陶言多方者中难处也动饶术者要难求也意昌慱者情难足也性明察者下难事也通士以四奇髙人必有四难之患故士不贰其主国不疑其臣上不有其法下不备其君吾将铲吾文理黜吾聦明无将无迎履野为庭无噐无形守野为城俾皎皎者晦戞戞者宁呌呌者黙忽忽者贞合千古而比德举四海而依仁从尼父之先进恊文王之同人然后守吾之野反吾之亭问耒耜而教稼穑以相忘于大均此则太宰公之志璘之所尝窃其毫分者也若夫晏婴之固仲由之勇周勃之强汲黯之戆又皆狭局浅中效野之纷纷者耳曽何足以拟伦哉客乃肃容正襟起而谢曰大哉野乎大人之能事毕矣微子之言几于鄙倍矣夫

　　述卯素翁对

　　卯素翁居于国南之里德和而神康行年六十有婴儿之色东桥子曰何居曰吾观吾始生审天地之德究人物之初得所飬身焉吾始生于二月其时仲春其位卯卯者冐也言万物冐茆以生乃有质也有质无色之谓素列子曰太素质之始是也卯曰生生曰质质曰素茆者化之逹天地之德和焉素者质之本人物之初具焉德不和则性情乖初不具则醇朴漓既乖且漓形乃用伐古之圣人爱利万物含真抱一比于赤子远此道也吾渉于世也因卯悟生因生悟质因质悟素故吾将惧驰鹜以浚吾生乎宁塞兊而沃渊将拓仁乎善亲亲而容众将逹施广类肖于生生乎居善药以兼济将恶多文以餙伪乎恒汶汶没没以居将恬兮自愉汨兮自好乎深藏晦息而弗显其色凢此者皆所以存吾素逹吾卯也卯以生生为德仁由以施素以寡用为体义由以制仁义修而吾飬具矣又孰知其它东桥子仰天而叹曰渊乎微哉叟之道乎盖古之圣人长生乆视之旨也何示人以非象之象而令里之老穉乆眩瞀乎吾闻叟居家刻白兎而弄乃语人曰吾卯素若此诚有之乎公抚掌大笑曰先生谓吾兎几若轩辕之龙虎荘生之鹍鹏乎殆非与苏长公有言曰喻瞽人日曰类而烛类而盘遂有扣盘扪烛之误里人之言无乃近是与吾不敢以告先生东桥子唯唯而退遂述其说以喻诸里人翁姓马名鉴字大昭善读本草素难诸书盖隐于医者有二丈夫子曰应龙者深于易将文翁之素而逹之生人者也君子谓之良子

　　○述

　　荷峰公述

　　髙安荷峯公以御史中丞节抚南畿踰年政成颂声大作野史氏曰公之莅政也精明果断日照雷击植善如滋屏恶如削墨吏秕政濯栉殆尽寛征啬费民忘凶年侃侃然以报天子安苍生为已任然中扃洞如已事弗留故人安其严而懐其惠说者谓其嫓文襄俪三原才节乃交胜焉亶其然耳东桥子曰璘支离畎畆不敢与闻政人之绩乆矣若中丞公之休懿日震耀于耳目其谁曰弗歆谓休运淳气之所锺固也又何必髙安云乎诗曰维岳降神生甫及申意其郷必有高山大泽储灵发祥以生斯人也何其伟之特异乎野史氏曰旨哉子言信有征乎髙安之野大有山焉嶐崇纠邃标南筠之雄镇旧传有灵僊集峰下池荷尽花遂名荷山公世家其阿族系繁衍诗书发解者相属而甲第翘出自公始邑故多台省华要阶三品陟上卿亦自公始然则谓公非降神于兹山可乎不可乎故郷闾学士称公曰荷峰先生匪我诬也东桥子曰气有感会瑞有征符天地储精阴阳成化山川孕灵乃发才杰一启一承互体交变语曰沃土人肥丹穴人智此之谓欤璘未覩荷山之巨丽敢于公乎征焉端凝敦大征于体峭厉峻截征于节发育征于用畜纳征于量变化征于政华缛征于文是公于荷山驱其巍然者而表之四方也诗曰节彼南山维石岩岩谨端拜于阶墄之下野史氏曰辩哉说尽于是矣请録为荷峰公述附之郡乗

　　○问

　　东冈问

　　东冈先生流观东海息驾赤城之澨姑苏顾璘执篲馆下有间进曰先生所称东冈子者其义可得闻欤意者先生髙朗卓荦尘秽斯世且将陟蓬莱之椒蹑扶桑之北以放意乎至人之道而为是远举也抑亦登太山临日观视日月所出以窥造化之根荄者乎非先生异人不足以应是号也先生笑曰乌有是哉直卑卑耳吾髙宻之东有冈隆然其下沃野可田先司马公诛茆为庐种树为薮思以乐志而息躬卒乃藏焉子孙保之若社吾乗轩出入者三十年夣寐以之蒙以为号存吾常也如子言岂不大有径庭也乎璘曰噫嚱吾闻大人龙变曲士守会稽古才士被褐衣而懐天下居穷巷而志万里标胜列奇自干青云者指不胜屈实亦微渺非伦也岂若先生之才为世雄乎爰自弱冠起家翱翔省署轩翥藩臬恒驾人上既陟中枢而复邅回外台者适也天下汲汲然兴霖雨之望乃若噐远而言近光崇而处卑岂欺我与先生曰异乎吾所闻君子视不下带而道存思不出位而业成所以贵近也士有放心狂驰者谓之夸节故终身荡然不知其所归昔伊尹之志不越莘野传说之志不越岩下虽阿衡左右之勲光昭异裔夫岂介乎二子之衷哉子初言若诞诞则荒志再言若矜矜则丧节皆非进退之义也吾进而行焉望吾东冈其思也依依退而藏焉处吾东冈其乐也泄泄非东冈固不知所托也幸无以易吾志璘于是再拜唯唯而退

　　○篇

　　定成一篇赠何司空

　　夫学慱斯精精斯明明斯定唯定也故独立而不惧功大而不疑何谓慱广览群义参伍异同总其端也何谓精穷神研几靡微弗析辩其介也何谓明中清虑察物至斯照通其用也何谓定举之无大履之无危成其业也定也者万事之干其大人君子所自树者乎是故伊尹建桐宫之议周公执管蔡之伐非有已事鉴也茍置小疑于上下昆弟之间其何胜于流言乎夫小夫不可以大受其虑摇也枉士不可以直道其心蔽也故木揺者风拔之矣目蔽者足蹜蹜矣内不先定奚望其外乎是故砥柱当大河之冲深柢乎九渊大蟠乎孟津洑流下激洪涛上荡贯万古而无损于毫末者岂藉异物相维持哉有诸已而已矣故天下之务非定不立凡顾瞻携贰首鼠两端者乌可以临利害决死生哉璘观少司空燕泉何公之道其定成者夫公之业在四方简策不可胜书请论其大者若继綂议复永昌郡讨十八寨之冦三事是已夫尊亲之礼苟隆宗庙不知其它也疆场之事茍利社稷不知其它也事孰非臣哉而或有不然者其故有十寡闻者闇自任者偏沮难者怯循故者茍揣主志而曲承者佞射利而自封者污知之不为者罔为之不力者偷专顾已之利钝不恤君国者奸蔑视民艰厚飬以安乐者忍此十者国之痈疽畜毒必溃其原生于不明不明由不精不精由不慱故曰知者不惑勇者不惧噫嚱何公其知勇大矣知宗礼有大防何惮乎主威知邉圉有隐福何安乎故常知国梗宜亟拔何恤乎师旅夫茍以死生为患若者孰知夫道之不可违也夫茍以利害为校若者孰知夫君之不可负也由此言之非道非君厥志不存如其道也如其君也白刃可蹈而况于祸患乎诗曰我心匪石不可转也我心匪席不可巻也斯何公之谓矣

　　视度一篇寿周中丞

　　璘闻先验封公之教曰相树视土相人视度度者受物之量也大度则大受小度则小受岂唯名位是征虽福德寿考罔不于是焉系璘持是以观郷国四方人士十不失二三也今中丞约庵周先生其最明著者方璘为吏部郎始识先生于今司空刘公元瑞坐许时宾客盛集约庵方为郷进士礼恭气间谈古今论经史如发囊启椟绎绎不絶略无几微见于穷逹之际璘心伟之未几举进士给事谏垣论议天下大事洞见条绪举贤击佞一以国家为心不置好恶然谦谦自牧恒若不胜其忧畏者此其心岂有炫艳于其职哉拜太仆少卿太仆马政猥冗剸裁勤辑弗厌其剧进佥都御史初抚延绥再移宣府皆今邉陲难居地也御外安内举偏振衰二方戴如父母以谗去位人之望之者唯曰不置先生乃忻忻然归卧毘陵若将终身焉尔夫士居穷率馁缩及践华要则声张自多其仕宦每不乐冗琐或功大而抑又快快不堪处此皆度有所不足故也先生被褐而泰履显而夷理棼而敏居难而振及其违也则由由于于不知其去来此其广心浩荡乌可以时俗窥测哉璘不知先公之言何从授尝比量事理见其不可易者如此徃居湘源视湘水出兴安容杯耳至全永则胜舠矣衡潭之舟乃可千斛由洞庭而下虽艨艟一羽也岂非水愈大则所受者愈重乎它日又至台而观于海凢涯涘之艇皆前艨艟类也巨舶自远至则岿然如山其舵非百夫莫持夫人之度茍海也其所受岂可以稽数乎若先生名位福德寿考之数璘固不得量其后也一日举是说告诸亲戚子弟之秀陈生时亿起而请曰公所视于吾舅者诚然也吾舅今年寿六十亿将徃称觞焉而不得其辞愿掲于轴以喻夫来贺者

　　○引

　　重刋湘山事状引

　　宋进士蒋擢撰湘山事状十二巻载寂照法师颠末甚备蒋君儒者何慕为此邪盖法师事世俗所传多不类人用益惑必有纪者乃可论其有无非直为彼道资也板乆壊郡人重刻于寺余过而见之因题此为观者告

　　附骥集引

　　璘守相源既二年索居无徒旧学日坠徒惴惴耳乙亥冬大司马泾川相公致政来归不谓璘为不肖引之大雅剪其荆棘示以周行虽驽蹇局促莫企髙歩庶几知所鞭策乎太史公曰苍蝇附骥尾一日而行千里贵有依也璘所得与公倡和者何以异此既彚为集遂名附骥云

　　桃源书屋引

　　桃源秦人避世地也方暴兵横闘亦莫至其处静可知矣台郡治负大固山而司法之第尤邃斋阁深窈不闻市声林岩霏霭旦暮在户故昔人号曰小桃源余生侍尊翁司法君来读书其中因以名屋乐境之静也生方英年吾常忧其恶静而好动乃今寓志如此可谓知矣武侯曰非宁静无以致远言心静非言境也生知境之静则心之静不远矣呜呼境静者兵莫戕心静者欲莫乱然嗜欲之害甚于兵也生毋易哉

　　乔衡州哀辞引

　　迩时四方多故百姓迫饥寒多起为盗削刈数年乃已朝廷营内殿括用诸道取材楚蜀事亦甚巨天子思得贤人居郡县以寛舒其民故于赐赉拔擢之命徃徃崇厚不甚惜呜呼贤者当此时冝有以自效垂功名于后世矣夫何俗习恬愉惰弃民事甚者豊已瘠下仇视所部如璘軰则又选愞弗振无益利害驰虚心耳才难不其然乎若吾衡州乔君真可谓之贤者矣衡州去吾全五百里璘又与乔君相善知其政持详君平易近民在郡五年兴废举坠吏无所干民无所议大畧与汉黄覇治颕川事相类至于睱日焚香闭阁与诸生谈经赋诗则又有韦应物之风覇所不及也乌乎真贤者哉今年三月以书抵全云报最吏部璘喜跃者累日谓君之贤乎于上下必且引擢卿相如汉故事以大厥施于天下也既而其子栋乃以讣来谓君以四月十八日道卒舒州且遭水厄焉于乎天岂不欲斯人被仁厚之泽邪何夺吾乔君之速也既痛哭乃为文寄奠以写余哀后思所以永君者不得作哀辞二章以代执绋倂书此为引俾凢知乔君者咸致哀焉于乎岂徒哀乔君寔哀衡民且哀天下也

　　李别驾东征八咏引

　　儒者以诗书发迹居常治理建议恒出所素蓄易易耳若夫军旅金革之事未之多学则宜有所诎此固武人所常訾笑也今观李侯济之从王中丞讨宁藩事何其雄伟不常而又武人万万所不及何哉盖君子之学无所不该其于兵家者流所谓六韬八阵穰苴孙武之书固常诵说其文而槩之乎心不幸有事主之以忠义发之以智勇以身先众何兵不强以顺制逆何敌不克乂奚小丑之足云云乎乃知不经事变诚不知儒者果足济用而闇忠义于大闲者虽习兵无益也尝闻少司马王公荐李侯等疏口义重勤王引兵策应心坚讨贼誓死効劳可谓得功业之本矣书为东征八咏引

　　息园存稿文巻七

　　●钦定四库全书

　　息园存稿文巻八

　　（明）顾璘 撰

　　○书启

　　谢刘少傅书

　　璘不敏辱守大邦贻害民社不能早自引退以谢神人乃又悖昧自好不达时宜竟致祸辱此天降罚非若等所能为也日月鉴临实无怨悔行时蒙教言勉以大义鄙人绵力兢兢自誓幸保不坠往复更无及此论者益仰大君子涵养之力到家事定儿軰又言门下随有十金之馈厚恤妻子汗背惊骨无所措躬唯不肖从役本郡三年扵兹未尝有毫髪礼遗奉报仆御乃今夺圣主养老之惠及于僇人施报不类何能为心缅惟前事已往不足更言初欲极陈底里申闾阎之痛明冠绅之节继念上无相知之人相与暴白徒怨结祸深孤立无与老亲在堂忧鬰可惧遂隠忍就窜甘为儿女子之行甚可丑也恐高明未悉辄复覼缕惶愧惶愧向所委九老图无恙然不甚佳欲更寻一图题诗寄奉不敢乆负也去路日逺书问难数通北望涕泪无已离汴时闻台候违和知是旧恙会当平复矣叅奉无期伏乞慎起居善药物自爱

　　启杨邃翁

　　伏承逊避大位坚闭户凿坯之节天下增仰我公赴邉日璘尝献书有功成身退之议其时主上止以邉事见召故为公深计亦唯始终使命而已今闻主上虚端揆之位倾心见托侧席以待此又一时也且朝着之间情志乖隔士夫隠忧如膏藴火此非有耆德重望者主张消弭扵上后事固未可知我公素任天下之重固当捐已奉命就弘济之大业奈何谦谦凝滞与一节之士论尺寸邪可以仕则仕可以止则止孔子不过若此璘恐天下望治者遗咎前启輙尽鄙言公幸勿以为佞侍老母疾不能多文然语亦止此伏冀早决行计天下幸甚

　　启张司马

　　近者家父书至云门下眷念渥厚至不能承使不肖感激不觉泣下也不肖愚戅触法投万里之外弃捐菽水甚非父母老年所堪故去秋家父病疽亦縁忧鬰所生比来亲戚故人见璘乆弃顾视老亲多不逮旧此人情之常不足云及祗恐老人觉之损其欢趣门下乃独施恩扵涸辙寒灰之中真大人盛德也又闻门下威德大着京师内外望旌旄之出莫不动色相喜所谓走卒知司马也仰戴仰戴不知高明何汲汲以辞荣谢累为念至上十余疏不已璘窃惑焉璘都人也自少闻三原王公叅留务时闾巷小人日谈其德如稗官野史称说古人之事琅琅可听于时不知世事不能追求其故自有知识以来歴见名公居此或乏此声按求其因盖縁王公加志小民茍有惠利虽取谤触怒亦所必行故人乐称之今传闻相公之迹絶类王公惜在逺地未悉施为之详耳然璘向在闾里颇知乡人所苦诸事大抵军苦占役纳钱及做工之弊民苦内府供亿及勾补班匠班钱商贾苦工部陪纳之淹滞凡此必皆相公所已擘画今诸人喜颂由起者也冐昩具上用备采择汉人云河南帝城多近臣故不可问宋以开封为京兆多假重臣守之故包孝肃公着声亦以权贵敛手为政本今应天即汉河南宋开封也京兆权轻往昔故假镇扵大司马唯相公耆德重望天子眷注既如此军民仰戴又如彼凡百举动少为留意则祖宗恩德可长存扵根本之地宗社幸甚斯民幸甚正不必辞荣为洁觧累为安也冐渎死罪

　　启白岩太宰书

　　先民有言大臣以人事君言天下至大任天下之责至重非一人所能独理故君望之我而我望之天下之贤皆所以承天意为生民非可以私意于其间也古者四岳佥荐禹益夔龙让拜干庭其来乆矣春秋晋祁奚举贤内不避亲外不避仇君子与之其它不可胜道也后世用人专责之宰相国家则专付之冢宰盖其职也璘不悉当代之故其于贤冢宰姓名不能尽知所知者若西蜀蹇公义河间王公翱济南尹公旻三原王公恕与吾乡倪公岳皆执公方之节悬明睿之照有道之士所共推服璘窃谓冢宰用天下之才必恊天下之论而后足以服天下之心斯天下之善名归之矣然天下之论不齐至于有道者乃定最下者取合小人其上两端又其上取悦豪杰最上乃求合有道之士盖有道者非求而合之道同则无不合也唯公以间世之噐收海内之望非一日矣自璘居门下非不乆且宻矣未尝见公有惰慢之容毁誉之言端严惇愽如岳之重如海之涵蹇尹二王璘不得而知之若倪公则尝奉以周旋公寔类之也兹当新主御极适有数客会于璘所咸举手相贺谓皇天笃眷社稷诚得某公迁居某位某公起居某职则天下之势一变可复祖宗之盛再变可追唐虞三代皆无难者乌乎公负天下之望如此璘安得不为公贺不为公惧又敢不为公告哉缅思孝庙之世公与邵二泉储柴墟王虎谷诸公并起一时皆公辅之噐今数公或已老病或先下世唯公岿然当轴任国家蓍龟股肱之寄方当羣凶用事之秋公独留守南京飬高全晦脱然不为所染岂偶然哉璘唯上天之厚国家与公之答天意寿国脉者皆莫大于人才虽公所藴万万高出璘等璘之拳拳効忠者固不敢舍此他言也盖羣才既叙则百政自熈事事而理者非大臣责也宋陈同父曰有察举而后有铨选有铨选而后有资格其意盖谓世道既降大公为私一切任法犹为可行此亦有激云然璘谓行资格而不失铨选行铨选而不失察举行察举而不失乡举里选佥荐拜让之遗意然后称有道之举动而不缪天下之公论也天生才局品类自别代天命德乌可混施国家五爵九级之阶配之人品或乃宜然殆类天设然则后魏中正九品之法固不可着之曹例独不可存之心鉴乎山涛甄别人伦载之启事千载以为美谈何后世之不可行也凡言不可行者皆私耳岂有上承天意下受国托近系公议逺垂令名而可以毫髪私意千之者乎唯门下自通籍以后居铨曹逾二十年凡今之公卿岳牧皆尝揣摩而度量之熟矣取诸胷中若分五色瓣四方虽百举无一失此天下所以未事而先贺也璘恒常扵公止以文艺小技进渎不敢言及兹事谓公未履此位恐以为谀及今廹然至矣一旦命下礼遂悬隔又不敢冐以此言进有懐不吐非所以为忠也展转旬月宁坐近谀之嫌而不敢取不忠之罪唯兾照詧幸甚旧着治原一篇谨録并献暑甚勒状不庄又恐公旦夕北上不及奉览潦草殊甚无任惶悚战栗之至

　　启敬所蒋少宰书

　　先民有言太上立德其次立功其次立言君子之道信无踰此三者矣五帝之臣浑然同化三王之臣除乱致治故当时蒙泽后世称圣蔑以加矣春秋而下贤人君子不能以无为为德又不能有为以树功于是引先生之道而推已所志载之空言以垂后世若孔子孟轲以至杨雄王通之徒皆是也言虽有巨细醇驳之殊其心一也孔子曰吾志在春秋桓谭谓严尤曰杨雄之书必传顾君与谭不及见也王通亦曰帝制絶元经兴斯一圣二贤之心略可见矣唐宋以来韩愈栁宗元欧阳修苏轼之属抱道游世或窜逐囚锢不究其志各发为文章斐然成家固已下立言一等矣然亦传之至今不朽由是观之君子之道不在彼则在此章章明矣璘少举进士得从先生长者游闻先王之绪论窃亦有志于当世之务于今盖二十年矣三为郡县之吏力不逮志徒劳无益耻饰厨传以称过客而不能奋然逺于俗态闵转死之民思以仁之而不能释鞭棰征科之格食人之食厚遗其忧不辞其名而悉去其实故刑祸流窜皆天之所以降罚也虽去更效一官亦若是止耳是天之降才本殊也今已旷父母之养捐子女之爱茕茕一方吊影而处此固非得行其道者也程量所有其赋命原薄亦审矣其不可与于功德亦明矣传不云乎俟河之清人寿几何幸今齿髪未堕耳目之聪明犹可肄讲习若碌碌待耄曷若退而深藏从东南隠君学士考三代两汉之书以上穷尧舜禹汤文武周公孔子之道学为文辞得少比杨雄以下诸君子之下列生无忝于父母死不与草木同尽不犹愈扵已乎唯门下爱璘过甚即魑魅之齿夺而置之袵席之上是不忍璘之身遽灭殁也而况于其心乎况于其道乎颜渊曰子在回何敢死夫子之身固门人小子之所依也璘之视门下盖若此昔者房玄龄问立功立言文中告之以量力夫力者才之限也时与泣亦存焉量其固陋策以终始在门下察之而已近所作杂文数首方有事期会不得缮写谨上古诗十四篇呈览可进与否幸赐教诲愿次第以上期有沾益乃已死罪死罪顿首顿首

　　启见素林公

　　璘自髫年闻公姓名若与司马温国范文正齐等及长始知为今人奔走宦途几三十年道路违左不获一拜阶下承奉教谕长恐溘先朝露使后来者追笑无穷去岁修学之役本有司贱分林学职不量彼已輙以上干尊重不意谦光逮下竟拾微名置诸不朽之后觐还始克覩之喜惧累日毎过石下流汗浃背古人云伯乐一顾价重十倍此岂特一顾已哉感激诚不能己巳张教谕去便谨状具谢伏唯照詧

　　启见素公

　　伏承台候万福圣眷殷注天下幸甚顷者叅从过杭璘适从驱驰之役不得伏候起居死罪死罪以平生瞻依之勤顾不使一望眉宇此天靳薄劣也敢不省惕荷留书为念抑岂晩后所堪唯深感激耳台府清肃乆不敢冒进笺谢谅蒙照原恭审道施治朝廷论内竖乞匠之疏凛然大防何啻万钧九鼎之重诚使前时之事思患预防有公如此何至泛滥莫救乃知公居林下若许其乆皆皇天眷佑宗社之厚意也悚畏悚畏璘方主上御极之初窃不自揣亦尝拟着一疏意谓朝廷莫大于体统天下莫大于风俗体统者大臣之责在庙堂必有至计不宜小臣轻言故专论风俗一事继见言议纷然恐有干名之嫌遂尔中止心实耿耿兹敢窃録原稿布露左右傥少禆坐论绪余采纳注错非独末学之幸而已僭妄死罪去岁张学职附下手翰不乆始得展诵所谕夏银台笃行乡评皆然踈漏之罪获奉指教祗服无已

　　启幸庵彭公

　　自公之西天下之人莫不惋叹而翘望者至若受知抱德之徒则又倍万其情亦非有所私也近日获见所寄叶侍御一之万里神交巻其于两河往年之恩戚戚动念一诵一泣嗟何以堪乃知大君子推心汲引往往如此真秦誓所谓休休有容者也师仰何已伏惟圣君更化天意将兴太平必先召公天下所望必有以相副公之所自许必有以比德伊傅使后学小生知贤圣由人不多让往古也无任驰恋之至

　　启彭宫保

　　往者河南之盗攻城壊邑吏民懔懔莫必其命荷门下受钺而临之一鼓殄灭颂功之士咸谓其迈絶今古此固英雄之长略贤哲之异才出扵寻常万万之上乃克致此下视璘等龌龊尾琐之流奔走厮役之吏不啻蠕动小虫何足动视若璘等亦惴惴奉职祈得免罪谢谴足矣抑何敢望阶墄之末光乎唯执事海纳日照纎细不弃视璘孱懦尸位不以为不才捍御无效不以为不武饮至之日达于圣明荐于冢宰谓璘可任于时璘方获大罪拘圜扉之中故旧亲知莫肯相近恐祸之速及独门下昌言如此使垂渊之命増九鼎大吕之重非唯得缓刑殛又得一命于善地父兄妻子之感虽九死不忘岂能报之直衔之耳四月已抵家得见父母南风方作未得赴任俟秋后乃可行西望勤拳之际闻余锦衣有南使之便少布区区伏唯照詧侧闻蜀冦之平又在旦夕益仰大贤之才歴试至难无不厎绩它日国家大事大疑系属天人之意固已定于是矣钦慕无已五溪淫热军务多劳伏唯为天下珍爱幸甚幸甚

　　启孙九峯公书

　　伏唯我公还朝社稷幸甚夫司徒大位非唯均节国用省薄民赋以惠泽天下其丰俭贞衺之则匡辅君德尤为切至方龙飞之始海内望公不在冢宰则在此位既见邸传莫不举手相贺盖纯德笃行圣主简在特深以之效忠视诸公固易为绩非佞非佞前后劝学二疏师保大忠无踰于此孟子曰人不足与适也政不足闻也唯大人为能格君心之非格心之要务学为急道明德立何治不成是以末学下吏益用尊仰新政方肃不敢渎上笺敬延后至今实非门下之体伏乞垂鉴悃素不加重罪幸甚幸甚

　　与左宪王子衡

　　国家之有宪台犹天之有雷霆无则不震人身之有筋骨无则不强其政则旧典与今令甲具之无俟言者然自开国逮今先臣善是职者亦仅仅数公岂不至难称哉近者主上以此职召公士无贤不肖莫不踊跃意谓贞度肃僚云者公素具而优为之天下当一大振诚是也璘于其间独为公忧而于国家之忧又有大者公此行有三难台政不与焉主上神圣刚健万机咸自宸断然小愆机宜臣下莫敢言公不格而正之则职有所阙天下安危系在二三执政恊恭和衷尚虑罔济今闻之道路矛盾时有公不孚而调之则势有所沮御史执法也一不由礼则法随以隳今俗陋甚矣持矜亢烦苛为宪体工报复诬讦为风力侵冗杂细琐为才干不知自谁作始而沿习胶固莫觉其非虽总纪居上一不相容则众怒羣攻必觧其柄而后已是诚何道哉公不率而革之则体有所妨此三难在公者可尽在人者不可必璘以为公忧也度公之心必曰吾知以道事君不可则止而已持是说也使三者有一不达皆道之不行矣公投劾而出纳履而归夫何难哉璘所以为国家大忧者正在于此夫国家凡用几十都宪而始得公天下有志纪纲者从来凡若干人而公始得此位上下凡若干年而今始遇大圣人出几会之难千古一遇若乃易易弃之岂可复得以此思忧其大可知韩愈氏曰圣人畏天命悲人穷乃知道之言非好仕也静言念之其轻重难易之分诚宜苦心极虑反复思维以求必得其当而后可如昔者乆庵所论纳牖遇巷之说真格君辅世之机行道立业之本不可但以枉尺直寻为喻而直拒之也璘非为谀者世俗之事唯恐其不直公之事唯恐其不婉诚为斯道与国家计也惟熟兾而深存之幸甚幸甚

　　复浚川司马公

　　辱示诗文百廿二篇皆庚寅一年所作何其多邪公至南都举十数大政宏规既张积弊悉刬皆前十余公所不能足矣乃出绪余又及此事并臻精到岂徒多为也颙仰颙仰诗文绰有定力在士林亦自有定价朋友之谊不贵相谀姑未赞叙所论名理诸文脱落拘挛之见独往独来盖秦汉以前作始立言之学非近世学究沿袭诵记之习也璘也浅陋不足与闻今既承命矣勉复数语以佐商确是亦请益之愿若曰丽泽相滋则何敢附大方尔

　　启浚川

　　公台鼎爕理之噐暂局今任此天遗留都军民之福甚幸然以职在本兵二年以来爬梳洗涤军卫遂获安枕若谓有司事体稍逺迟迟未议故疲民阙然兴望縁公所任即古分陕留后之责保厘之惠何限军民本朝此任初但推六卿有望者相授故广宗崔公恭以太宰叅赞后因军卫之事多涉兵部遂专用司马非谓民事本不相闗也三原王公恕无事不统无弊不言至今京民有俎豆之愿厥后诸公渐失本务可惜耳惟青溪倪公岳于朔望议事之际尝受诸司愬词送查或咨行处报一时为之翕然公逺继周召近迈王倪当励精之朝视极敝之会安忍惜举手之劳而不活垂死之众乎禹稷视民饥溺咸若由已伊尹以一夫不获为已之辜盖知天之所任在我故不得不受其责今天既以留都之民任之公矣又安得辞其责乎前承面教仰见体国之忠保民之恳輙敢以乡民所疏者投上伏兾采察近闻当官者茍以报府数目上塞尊指盖恐府县嗔罪此又蒙蔽之害与不究何异若乗其来愬即委人押取见季使用底籍一检则某事所费几何某物所值几何具得事实然后利害可明兴革可议矣畎亩病夫诚哀乡邻之困上禆清听不知避忌万万隠秘勿令知自璘出为惠尤大也

　　启严介溪侍郎

　　属吏至获奉手诲温慰教导感激为深若望璘以举两浙之政则今衰矣无能为也初念君相逺照拔璘废退之中弊精殚思研究百度冀酬恩遇三月之后遂至掉眩外作结阂内壅几至大病即今程课功効万分无补乃知民穷财匮非大豪杰图回干理安可期阜成之绩邪如璘者但当归锄百亩供奉老亲是其分也图去未得不敢多谈邮吏入京谨上状奉候起居略陈梗概伏唯照察

　　启唐渔石中丞

　　璘蹇拙跧伏无所比数自分填壑乆矣乃闻高明不鄙谬见引荐初闻丹厓大理之传自量非类必无此举昨复闻之东溟叅戎虽过情可愧然不敢不之信也猥琐小工门下何取引以代大匠斵邪古人有言少也不及有为今老矣无能为也璘今已及其时望门下勿以为念也自门下入京璘倐辱恩命遂叨此任此必门下以不肖误当道之听今既数月矣弊精殚思冀以酬知己之遇毕既衰之懐如理丝益乱割胾益阂竟不得其条绪中其肯綮无所短长之效已可见矣非敢不忠力不足也旦夕当且引去供养老亲愿门下勿以为念恐损大智也因邮吏上状略陈区区以申谢悃万万照察不罪迟后幸甚幸甚谨状

　　启闻石堂侍郎

　　璘侍德范奉明教之日乆矣荷门下知照亦已深矣躬耕畎亩以奉老亲陶写邱壑以安短用乃璘平生之分不知门下何取毎毎以致用见期今果引置贵藩之长非门下谬见推引何遽至此邪悚汗悚汗今既数月矣亦欲弊精竭思毕既衰之志然才力不逮竟无条理或者职任不明而僚属未修本务权力不专而枢机末由斡旋断割惧伤羣情变革惧生浮议凡此皆璘之才力选愞不足以胜此也毎毎自数终（阙）终负教爱邪因邮使之便奉候动静輙陈区区伏冀照察幸甚前贤郎回获奉温慰谨附谢不备

　　复许函谷通政

　　读公著述复见古人读书穷理之意信心而不信耳大要归诸至当而已左传所载诸家卜筮赋诗等事各具一义义理圆融切扵制用不徒诵说而已虽秦火之后不复闻圣贤说经之详今诸书散见孔孟所引诗书之言亦多断章取义不拘拘于章句盖义理乃其精微文辞特糟粕耳至宋儒始守师说泥章旨而立主意虽扵文字之际有所发明卒使六经之旨拘牵执滞而无曲畅旁通之趣实训诂之学为之害也公独得之见超脱羣疑尊仰何已诗考多宗小序古人固言之小序虽未必作于子夏大抵去孔氏不逺必有源流授受之因岂千载之下可逆探而轻改也辱垂教极感开导仆侍老母疾日从事药饵食饮之间不得奉复使者数至草具鄙意先上诗考并封还周易盖贱子本经尚有一二疑义容再请益余唯照亮不具

　　复黄仲实

　　承点教鄙文开发蒙蔽幸甚友朋尚谀乆矣乃获高义于君子之侧殊用尊仰非止文字之益也尊道篇三视字鄙意本谓即流以求源推所自以明所出视字之义若反观云云也务语新意反不达诚如尊谕所疑欲改定本字又似节次相生太极天地人道遂分前后殊乖义理不如观字似或浑涵高明谓何如邪若谓太极非可视之物则观字亦恐未当但古文观理观心悉以立义或亦可通望旷然终教勿事姑息也别谦篇盖愤薄俗误以谄谀退避为谦动执恶盈好谦之说以惑承学故以别名篇因先儒训谦曰有而不居故衍发其义以申矫枉之辞意所切激抑扬不能无过其余定志乡正诸篇皆有此蔽此分量所及不敢强辩如下药姑取适病未暇他论耳若夫君子之言周徧而不遗公平而不颇岂所敢望乎承命更转数语恐于本意相戾祗服固多矣数日值家冗裁复迟后幸不以护疾见弃也

　　复蒋中丞书

　　辱手书慰谕温至祗拜厚情特奨借太过非所敢当耳仆荷圣主厚恩出之赭衣之下复置民上虽万死不足报谢况诸公生全知遇亦非踈微后学所可易得古人云士为知己死璘岂草木类邪仕宦者尝负于官官何负于人况仆所居不卑也禹稷思天下有饥者溺者谓由已致何也身任其事故不得辞其责耳仆已任一郡在已矣闾阎田野之间不得其所者不可稽数岂敢以一郡为不足邪此甚狂诞者之意不敢效也但老亲在家去秋发一疽甚重今虽幸愈甚非人子之情有少女即今纳婿乃故南安守俞勉诚少子勉诚易箦时实有托孤之责于仆今逺地不能教之负其地下之望且妻妾子女在家委累老亲既不能养又不能安之是禽兽也故屑屑求去意盖出此若向得近地茍遂此数者虽抱闗击柝古之大贤不耻为之况仆乎哉窜逐之人于尊官达人之前不宜及此恐涉有求蒙书词见谕惧不察下心且谓狂诞乃重得罪于名教故略陈梗概伏唯照詧

　　启广西二司诸公

　　璘情事廹切文牒覼缕烦渎门屏悚愧悚愧大廵先生之爱深厚委曲使人感激不能言而苦切愈不能已然璘之求退非茍为激切可以中止盖亦筹之熟矣夫士君子之进退出可以建立入可以为荣其亲悦之则进以为乎君出不能有为入可以为养其亲欲之则退以为乎亲此大义也璘闇劣无状圣主不忍加刑薄示窜罚恩至渥矣古者得罪黜罚之臣多一岁半岁以病自免所以上全朝廷之惠下保性命之期也今圣朝于大罪之人不即罢斥仅置逺地正使诸人自为之所若复冒利干宠不能自择岂人臣守身奉上之道乎况璘有父母在堂钟爱甚笃屡有书来促璘致仕事变无穷亲年有极与其希难至之宠孰若图易尽之养为足以尽其心也且璘系守土之官别无公干可以省亲岁月悠悠后事难料所以昼夜痛心而必欲求去正坐于此又违逺兄弟离弃妻子羣忧满腹百病集体伶仃弱仆饮食莫调屋庐萧然雾雨莫卫万一填弃沟壑祗令旁人见笑古人云死生亦大矣其可不念大廵先生台墄尊严不敢輙以书上唯门下见察深至故敢再渎乞为转白此心俾璘早还故乡见父母瞑目无恨

　　谢唐应韶

　　璘蹇拙寡用邅回郡符为亲窃禄极知无补荷台下纳污拾朽不赐黜罚足矣昨得邸报乃置荐剡之末感愧切中汗栗无已夫采贤取善不遗细微者贤者之达智也慎微保终固执平生者鄙夫之小节也今以小节之陋过蒙独智之赏璘之感德实倍众人临书仓卒言莫能既前日省下闻老亲有疾张皇趋视失长者之约昨离南京会冦京兆又知节钺先驻新河颇乆竟以不知失候罪积邱山即觧谢无益聊明鄙人之心而已南还道体想益佳伏唯眠食加爱起赞新化是愿

　　与王伯安鸿胪

　　自觐时相别至今已五阅岁仅仅一通书问痛念人生能得几回别也璘往年过杭不欲与达者将迎因止湖上寺中后闻执事在城中亦不敢复通执事或不知璘在外也遂失良晤于今为悔谪来颇与静便唯思亲一念唯日耿耿正思执事往日谈滇中之乐于时漫为悲喜乃今始知其味也南都甚优裕第长才重望不得乆安即今诸相知几人得聚逺方不相闻亟欲知之家尊书来道执事下眷甚勤感不可言家弟瑮亦稍知所向倘得侍左右何任通家之庆也复

　　蒋车驾（淦）

　　得令弟送到手书并小弟家信感慰无量奨谕过厚抑何敢当仆颓废以来神志乖阻乏振厉疏濯之气甚负贵郡汲汲求退正以让贤安民而已茍得衣采弄雏于老亲膝下足矣夫复何念来教乃欲引之古循良之列徒令汗背耳郡志尝欲要宋卿修之以郡中无歴代全史恐建置沿革与守令乡贤姓名事迹无所于考若旧志则徒劳也杨郡愽所修名胜纪亦草草盖山形水源及阨塞险夷陂泽硗沃所闗于民生吏政者甚重彼特具名胜一端姑为贵郡发藻色耳此事湏在京诸公分任一目穷讨极论总定于相国手笔然后为不刋之书也万万留神幸甚

　　与田景瞻

　　黄府主过州始得询动静闻太郡君奄逝不胜悲痛荒僻未縁奉慰心恒如割即辰巳近小祥唯损哀强食为尊君色养幸甚璘不肖得侍左右数年销劘鄙吝少窥古人万分之一实荷宏益于时宴坐雅谈不知人间有忧危之事竟不知请益自今追念真孩童耳别去开封兵戈倥偬百责交萃率以鄙心应之不知所裁竟陷大戾待命非所获圣主曲照赐之更生其中忧戚万端兢兢自持幸免败壊此景玉所见不俟尽言投荒今已二年违父母捐妻子独二仆相随时得家书神气俱殒老父去岁疡患幸痊近者家难崩析又有无家之累需璘为计屡乞归田台司不察人情类以好语相慰欲拜疏求去说者以怨见恐又不敢举无可奈何正思执事往时举意坚决得释无穷之患几微之际愧不相及遂至此耳夫复何言闻家居颇安已尝有奏荐者大抵非当路相知度可有为断不必出即今若子和升之诸公亦陷墨白之间谁为相理此可浩叹耳公今在垩室未敢多谈临书不胜惘惘

　　与刘养和

　　承执事以佳楮二番索不肖旧诗甚荷不肖诗不中法度不足陈且今日天子召执事非特文章小技而已事有至大者不肖又未敢谈姑举至切一事言之今南方盗起江西有王承二四川有蓝四唯郧阳刘烈最盛闻其众已十五万人虽未必然大约成聚矣又闻其赏降纳叛各有条约妄称尊号改元建官此虽狐鼠之态然亦动揺小民之心又闻部遣贼魁分攻郡邑旗帜以不杀一人为号传檄四境张诬朝廷之失以无为有用激闻者昨烧絶岳州城陵矶又入夔州府又杀应援官军声势烜赫今闻所过市井畏其荼毒皆设香花牛酒迎拜心虽非降迹亦可丑风闻逆党潜至凤阳又播狂言欲取金陵虽宗社灵长之福足以扑灭此贼万軰万万不足忧然在我之事多可寒心以今南都形胜都会城郭宫阙为天下之根本凡百逆冦谁不侧目甲兵粮饷执事所知握兵之将谋事之臣又执事所知今狂赋皆据上游倘武昌自保九江失防■〈舟鹿〉舻连艘一夜而下将何以应之乎今城中言者皆曰其事尚逺不知缮甲兵积粮饷简精鋭部偏禆可一呼而定乎亦积岁而后备乎若积岁而后备则及今为之亦已晩矣古语曰天下虽安忘战则危安不忘危恐非过计不肖孤陋无可告语执事此行庙堂诸公必有以南方之事相问及者此事非细论都会则北都为南都之头颅论事势则南都为北都之命脉然贼冦视北都地逺势坚未敢指议如少得志必走南都耳万一只轮不完一矢失利则东南之事险不可言故此方之患不宜置之度外也至于贼势猖獗亦未闻吾党有消铄之术鄙意谓拨乱之法当自所萌往者贼起以征诛繁刻民心失望今日兵兴又用其民复食其税如火益热宜以往者掊克之财济今日征调之费灾伤剽掠之地悉蠲其租民心驩然贼气自丧仍谕贼党能斩刘烈降者赐以千金爵以侯封如此则人人懐疑此贼孤立矣此皆常谈不足为执事举者言及遂言之耳幸善秘毋为有略者所笑途次加爱千万留意国家大事报超异之知副豪杰之望幸甚

　　荅徐伯雨

　　初得太平除目谓必畿辅尝奉一状不达后传今郡甚疑继得其故亦不复怪所谓不容然后见君子也日夕望过荒城昨得鲁南书云公由岭路上路今果得到郡手札怆怏成泣耳道路甚苦幸至郡承太夫人及阁内俱安余无足论殊方饮食难近乆当安之君子素其位而行古人既行之吾軰亦何患也郡民乆习于苖今且抚之数月后可制婚姻宴会之礼顺流与之更始此軰从化感德过于中州之民盖近世仕宦以苗人待之无真德实意相及耳观韩栁二公遗爱潮栁岂无故邪然执事何待仆言恐高才见抑因且鄙夷其民或至懈怠輙用缕缕亦友道宜然耳南中气热若使人中满而下弱调摄之道在节饮食忍嗜欲为第一璘居全十五月竟不生疾或亦独处之功望珍重幸幸南都自十一月后亦无书王钦佩已转仪制正郎朱升之复督滇南学政差为快意余无故人事可报也

　　荅潘宗节

　　春间得执事去岁七月书教爱极至特责不当罪不敢黙受且伤鄙拙之懐至不为高明所悉况复它人或中情已亮但借文加谴则不肖幸甚未悉高明果出何意不能不言不肖官极闲散然辰入午出被衣冠对吏人一切与冗局同状又居故郷亲戚友朋吊庆宾祭不敢废礼家人满百口喜庆疾病悲欢代至性好出逰又乐与人谈古今嘉事恒夺吾暇日精神目力执事可度而知者毕此数事所余几何加以病懒膏肓睡亦不足尚何望文学之业乎虽有所作并是酬酢祗应之具苟以逺罪而已岂足陈于作者之侧也所以三命三违直坐此弊岂于知已更萌他情执事乃谓爱愽情分大有可惧昔韩愈以此意责陈给事吾不知给事何如人是必任势养交如今时熟烂不情之流执事何忍加之不肖乎幸发之不答文字事中薄乎云耳然已与若人同观矣痛恨操行不白为高明鄙外如此也执事引卢李险怪自况以取善不广责之不肖若执事所示雅作实大声闲正今之韩愈不肖所求为师者何乃云云邪此直文字中往来之语非真以此望不肖不敢深辩也拙作数篇呈上乃知往日之慢直为愧耳非有所吝也承夏来已续弦孔嘉之庆如何可言容赋一诗为贺贱子今岁又得一儿余并如昨不一一蒲履一对扇一柄漫往盖乆欲奉寄未得失时可笑余唯为道加爱

　　复乔衡州

　　掾吏至辱手书兼之多贶鄙人何敢当苐深感激初谓逺窜炎方遗老亲之忧既应诏旨便当乞养实非有择于仕宦逮今屡图不遂且计入觐在即遂已安之抑恐戚戚旅居婴雾露之疾増不孝耳承以李士修事见慰安敢谓裕如者若忧戚玉成进长尺寸不敢不勉也敝州诚冲要以蚊负山诚有不胜所恃毁誉得失乆矣无情故不觉甚苦耳此未易以书尽也旧业日荒神志不逮于昔少陵栁州之事一切絶念捧览来椷诗辞书法直逼古人益愧凡陋耳

　　与萧东之

　　迩来归念日剧百事无悰乆缺裁问多罪仆已蒙大廵朱先生准拟应朝昨具禀离任蒙以科场之役不许早行闻命以来忧苦殊切仆之情事尝控诸监司转达视璘微陋莫肯相恤为一启齿故覆盆之懐不得不抑于门下万勿以不入公府之节严拒固絶幸甚幸甚仆初赴任与老亲相约应命之后即请归养不意孤覊三年百图不遂此执事所知去年老父因忧发疽濒危幸复又以家难崩析旧居推让诸父今老亲与妻子僦屋而处璘命蹇恶又丧一婿一女在家子女廹临婚嫁因不孝逺放此累俱在老亲闻璘应朝二月间已遣家人至武昌诸处相迎近书来云望璘不至中夜起坐殊方闻之中心如割恨不飞越以慰其情夫一物失所仁者恻心况大廵先生仁恩广愽万物仰泽若璘获罪之臣失飬之子永废之人而乆衰之命又窃郷曲之后冠裾之末安得不少垂怜乎苐诸公不肯为璘一言璘在下僚又不敢以状径达是以下情未获伸耳且璘方寸乆乱日对吏民直如土偶纵使执役场屋万万无益况连年乞休就飬今已有便可归又复逡廵不请强逐诸贤追附荣名宗族故人必生短议璘此行求退决矣不敢多言冒犯尊严万乞委曲数辞得获矜释上安老亲下善归计结草剖心不足为报

　　与应元忠

　　乆阙瞻奉既苦鄙吝之萌且伤离索何如为懐比来道况想佳采飬足乐非如尘途煎廹可鄙也輙有渎启郡江中津桥判官王拱之重新已成敢乞左右记事于石盖此桥本有岁租充修治之费职此者或惰或私遂废前惠王君乃肯举此宜特书表之使后来有劝非为渠张虚声也专遣黄学谕赍状奉白万唯不拒幸甚

　　息园存稿文巻八

　　●钦定四库全书

　　息园存稿文巻九

　　（明）顾璘 撰

　　○书启

　　复陈鲁南

　　家人至辱手教慰甚荣僧去道仆事过情故蒙过奨彼所谓肉眼安能别世尊邪闻京兆白公延执事与子仁修应天志甚盛举也本府自吴晋以来遂为都其诸公遗事与本郷人物闗系大与他郡不同公等必有大观何俟仆言若兴置沿革及山图水经一考可见不足烦公等耳近代吾郷人物甚寥落不知公等作何条格去取谅不似班固九品人物表踈谬也韩退之惧作史有人非鬼责此言去取难公耳李习之言作史须笔力高简乃可传自谓不让班固陈寿此言文章之难耳志亦史类也由李公之言公等自有余由韩公之言不可不察仆近作近言十余篇中有郷正一篇述近时贤者以教子弟亦不敢多及兹欲寄览恐启纷纷者之议姑已之耳何幸乃得闻愽洽君子之议庶扵晩年得所取裁也近时苏松二郡志如何严唯中袁州府志都玄敬黄山图经李懋卿东莞志邵国贤许州志各自起意例须取参订璘收有长安旧志一本惜不得到家检奉子仁收天下志甚多想不乏此作志不难正唯发凡起例为难耳又本府若上元之明道书院溧阳之水堰皆厚生正德大事须检寻遗迹就请白公兴复盖百五六十年方遇明公一举若又空言无施不获实惠贤者难遇幸勿失此机会也又税粮后当具供亿一日查内府及诸司供亿近年与国初多寡之目庶仁者有恻悯之意此不为徒作也廵抚东溪邓公直道君子璘前在开封深知其心此数事若请白公白而行之皆无难者梅损斋罗印冈王南原俱曽一讲否必集众思庶无遗憾言不能悉

　　与鲁南书

　　昨得家尊书云执事有书先付宅邮虽未获领知必有以教我也到家已几时宅眷想并安胜且叹且慰夫今天下学者诚莫盛于吾东南矣执事翘楚吾国亦乆矣举其所得以应今科举之格虽裒其什伍有余也奈何垂翅而南者至三四不已乎夫吾国之贤者行如师文屡议而不征文如执事屡举而不拔非运命蹇恶则土气浅薄不足以两胜然耳凡后进之士饬行绩文者莫不有怠心然君子之自信则有不然者凡谓之有余者皆例观于有位者之行与得举者之文若二公岂不赢矣乎虽妇人女子知之也然仆则谓圣贤君子之道六经诸子之文亦非仕与学者限于禁而不得为者也柰何排其户不歴其奥乎乃所愿二公操修濯砺月求增岁求益其进与止一视于道而不例观于今之人其不征不拔者天也人之罪也其在我者固将与颜回原宪孟轲扬雄之徒抗颜而不愧岂非豪杰之士哉此固难与俗人言也璘窃见方今进言者当故人亲戚阨困摧抑往往举时运好恶之说投其愤以觧其志是谄谀之道也窃甚羞之唯执事照詧

　　寄陈鲁南

　　数月不得公书驰念为劳前此尝数奉问次第想达人回俱望示报深山逺海絶无足音之及幸相恤也圣主西廵贤公卿论议必确扈从必众此无烦逺臣忧者所虑民不胜役府库不足供饷奈何奈何公未尝歴外在外之事尚有不及知者璘备尝之矣今吏治颓废民病已在膏盲非尽去害治之物虽伊皋不能化斧钺不能禁今万乗一旦临幸督以征伐恐失期悞事闗系非细此则逺臣所不能安席者也奈何奈何

　　与陈鲁南

　　春来数奉教札知簿领意淡烟霞兴浓固高人之本致璘忝相知又在林下何必隆虚奨而拂实念然执事事体有未同于虚薄者数端璘早仕宜早退物理也仕宦悉在冗局非就林壑几误此生于身宜退也又踈直之性与人多忤无大过恶动輙遭谤身非木石不能不动于中得失轻重何如哉于人事宜退也官已至京台京城出入得免贵达呵辟分非退也执事高才晩达羣望属心未宜退乆处玉堂方试旬宣下膏泽于斯民宣风猷于列郡未宜退盛徳广容所至尊仰所谓在邦必达也未宜退黄阁伊迩引退衡茅家在京师出御欵段贵势辟除不避耇老虽汪度不校甚非尊贤老老之体故少需一迁以成雅观非狥俗也未宜退已与贤郎軰谆谆言之想道详悉万万垂聴承寄下先君挽诗就墓泣读何任悲痛交情世谊感刻肺腑璘今春长居墓舍旧时草堂移入山中数舍四面竹松号曰松坞前通古道可步寻诸寺有福全古昙果斌诸僧谈禅和诗皆有能事后有崇冈饭后一登南对牛峰石岭西望大江令人洒然忘虑去公别业仅可三里仲子亦尝步造它日与公乐事无穷只少耐耳胷臆之语不敢不尽于左右万万不以为陋前手书承道所不遗故旧数事及寄刘邦直书此公至性在仆何待今日乃知士大夫以心术为根本以伦理为植干以学问为菑畬以事业为结实以文章为花叶虽不能备不可不勉近来习俗直以声势相加面目可丑谨闭门退让更复何言东原近衰多病视之令人损欢许彦明最宜数造闾里后生讥评不已几至生祸可发浩叹文衡山老性寛涵画品精进秋间欲迎来数日倾倒世如此老亦无几人王雅宜病后诗律甚畅但柴瘦可危吾郷印冈诸公俱健但少来与仆共谈耳因和诗奉复漫至此际勿讶勿讶参对未有期伏冀多爱是慰

　　寄李元任

　　公前年留浙因与诸监司少合仆伤于虎者故特逺嫌疎问想不讶德安之拜知公必宜于民而乖于俗后闻果然敢不谓知己耶昨覉寓京师士论咸与仆同乃知君子贵在修已毁誉祸福诚不足轻重十月至台见周同寅称公行节政治并俪古人益増同袍之仰愿有告者时人之情与古道殊絶居今之世行古之道必大同小异而后推行之逺所谓智圆行方则其大略也公方寸具有尺度鄙懐所畜漫以请益如何如何晩休闻周公子早发呵砚草草言不能尽余唯保爱是愿南坦山居甚适昨当道又将置诸覊枻之间造物戏弄如此良可笑也

　　与金仁甫（少作）

　　自四月上浣奉辞足下命驾故乡五月乃至墟墓榛芜祼献无所九族凋匮礼废莫举顾之恨恨不能为悰然内无廪饩之余外不可邀郡邑之助含痛忍情以俟来日知如何也东吴名区雅称伟观仆性踈野以赏为好先图陟虎邱之颠泛震泽之渚访僚差之宫吊离胥之墓穷搜陈迹下达韦白招要豪杰演绎风雅勒名纪文传之百世亦何伟哉然至乐难觏佳期不常遂使俗态忤心天弗佑意既鲜仲叔含菽之爱徒有孟公闭阁之困未沾仲举下榻之恭已蒙子思沟壑之辱仆负埜气岂能堪之兼以炎溽相仍将迎困剧故归念遄疾赏趣潜沮沛然言旋实非悻悻所幸接诸友生多所茂异若文壁蔡羽徐贞卿邢参之徒藻词成章雅论合则虽方古作者未能卓然而硕学茂才固今之隽杰者矣毎一接席欵语移日逸气遐志颇协鄙心劳劳逺征负此为得传曰见贤思齐焉诗曰珠玉在前觉我形秽外览诸贤内察浅薄岂胜自丧用是负形秽之耻亟思齐之心兼旬以来愧近毫楮纪行之册缄白而还岁月且逝盛名难立唯仆与足下及贤子弟共朂之耳初归老母在病方悔逺游且弱躯畏暑未即出见临风草草聊述下情鉴察不宣

　　答友人论文（少作）

　　仆闻达者痛乎卑俗狂士亟称古人虽傲睨凌厉废中和之经然旷志峻节固一世之雄也仆度德程力不逮懦夫岂敢望此事哉然思不弛心语不辍口着之毫楮呈之友朋至再三而不厌冀豪宕之士一进乎此使已摅懐古之幽情释悼世之积忿耳何必在我邪夫文章士之业也孔子修六经以建百世之则而百世弗能述盖折衷理道之极经纬天地之章子渊不能得其止游夏不能赞其辞身殁向絶亦其然耳下是左氏蜚声于东周庄生逸响于蒙土灵均哀鸣于汉上太史建议于西京谊舒子卿渊云褒向扬芳撷藻前后相属而汉之文章炳然于金马石渠之署虽纯疵相形遐迩异趣要皆作者之殊别也乌可訾之哉仆虽殚力竭智不敢望其下体然仰探六经下逮数子未甞不拊膺击节怅然逺懐执事之才百倍于仆其于古人皆可超其躅而拊其背顷者获读拘虚集所载才丽学侈诚今闻人也惜其选义沿近习体物乏沈辞比量作者尚出其后岂殉俗之趣未尽纳诸古哉独长书十余章宛悉情事读之悢悢填词数阕轧诸宋人吾爱之重之而不为执事称者先其大耳夫今之同志寡矣同志如执事才且茂异复尔乖刺谁能黙然盖登危者骇步入静者疑影今之视古岂特危与静已乎吾恐既疑且骇则必反走而下趋矣执事不弃謭陋惠然下问仆亦不揣本未谬进不惭之言盖友道贵直谅君子之爱人非茍为姑息而已昔刘季绪才不如诸贤而好诋诃文章曹子建论其非吾固谓子建失论也今有南威西施之容毕妆而鉴焉鉴之所不及在侧者能诲之岂在侧之容固美于南威西施哉妍媸都鄙其辨一也如有不自美其容者仆能效在侧者之勤矣执事毋内罪之

　　复赵具区叔鸣

　　自金山别后尊仰日切见吾兄精修力学不知老之将至益愧浅陋虚生无益也承示二典会注用心良苦然补得朱子未了之业为千古一大快望决意成此一书更正得礼记注尤于后学有益所恨贱子居相逺又在都城为人事所累不得少侍讲授耳二典注未得细看亦未有复皇恐皇恐前王都司殷石溪回俱道吾兄相念感佩何已

　　遗七弟英玉书

　　四月十八日郷人谢钺者驰传至州始知吾弟得举进士殊为喜溢父母兄弟在家当复喜甚也书生之事且脱章句之习为快何如念唯吾祖宗以来隠居吴中躬耕山泽勤苦淳厚不侵于物不戕于天昨过展墓会诸族人尚不识城市之态即可知前人矣祖父二世迁京师富而能散循礼敦义此尔我所亲见世积之庆初发小子德谊浅薄不克负荷故踣蹶屏逐至于此极天其意者在吾弟乎朱张顾陆乃吴中大姓公侯之后必复其始要在有道者乃能振扬吾姓不显乆矣近始有二三人发于郷曲虽派系不可别要为宗人吾弟可不勉乎吾弟行业固宜取上第然交游中祝希哲陈鲁南赫然其声又复落羽文蔡诸君尚失郷举此岂可谓非天乎天之所厚必有其由顺之则吉逆之则凶大可畏也向予入官少于英玉不知仕途情状径意直行至今二十年矣虽复低眉敛袵趋走堂下指其项者犹众过诚在我古之君子盛德容貌若愚况余德未盛而貌又非愚者乎娄师德不拭唾面王文正不发过于僮仆推而广之何事不忍何人不容有容乃大有忍乃济理势所必然者予经忧患始克觉悟愿强其志姑弱其气非教吾弟谄也景前溪吾友也尝友视吾弟今已为座主吾弟直当居门生之列盖昔者之友生于予而今之座主生于吾弟固自有宾主之别不可茍也若已误当即改之此名教中所重勿狥其私朝中诸闻者多予故人徐宜请见勿与抗礼古人云大贤吾师又曰事其大夫之贤者此成德之资修身之要不可不勉进士无职事慎言动勤朝叅戒嬉逰修文艺此其大都诸不能尽前溪必能教之所患吾弟听之不察行之不力耳所欲抄崇雅文类今更名古文类书吏少善书者后当抄寄然此书亦未定正俟勘详也即今且取五经六子史记汉书离骚及李杜王岑诸公诗昼夜讽读更进一格自见得别文选且缓看魏晋以下枝叶太繁恐为所蔽同榜中有三原马理者闻其为有道之士宜朝夕与游且致余意四方名士予不及知之吾弟善交之并报余知也广平都进士及开封李川甫诸君全州陈蒋二君宜与笃厚盖三方之人视余不薄报施欲相称耳余居此风土不苦但远违父母少音问征徭讼狱无惠于民乆在仕途今复仆仆饬厨传以称过客举鞭朴以急催科大不得于中耳若可遣且茍禄俟之如更拂意便乞东归矣既有吾弟门户不坠余可释负也屿儿已知向学举业旧文望寄付之

　　与陈鹤论诗

　　与足下一见即出郊居野人岁计牵系不能不然无足为髙明道者念所论诗说衷臆耿耿未尽畧为一谈国朝自弘治间诗学始盛其间名家可指而数今亡去有集传世者三人李献吉何仲黙徐昌谷三人各有所长李气雄何才逸徐情深皆凖则古人鍜琢成体纯驳优劣可畧而言大抵皆作家也今虽后贤翘起孰不同声归许哉然三贤皆余友尝共讲习而商订之者知其渊源所自未尝不择法于古人李主杜何主李徐主盛唐王岑诸公皆因质就长各勤陶铸是以立体成家咸归伟丽夫岂茍然而已哉诗之为道贵于文质得中过质则野过文则靡无气弗壮无才弗华无情弗藴杜宗雅颂而实其实其蔽也朴韩昌黎以及陈后山诸君是也李尚国风而虚其虚其蔽也浮温庭筠以及马子才诸君是也王岑诸公依稀风雅而以魏晋为归冲夷有余韵矣其蔽也易而俚王建白乐天以及梅圣俞诸君是也呜呼诸君并名世之才而学诗之蔽犹至于此诗可易言乎哉余又有说今世论诗者言风雅则妄耳上汉魏次李杜王岑诸贤今贤虽众俦能訾议则词林之规矩在是的矣举六朝则曰靡弱举唐初则曰变体未纯虽承先生之常谈其实确论乎外是谬矣奈何临楮洒翰率就其所非而弃其所是缀叠双声比合五色虽呈灿烂实昩性情岂中道难从而偏长易勉乎抑新竒易以惊世乃违心以腾名乎杜子曰文章千古事得失寸心知此当要诸后世不可茍悦于目前也或者谓杨雄太玄可覆醤瓿桓谭以为必传顾吾与子不及见耳斯所谓良工独苦者乎余老衰不能复振幸皇运之休明慨英贤之太过抑遏莫语安得不尽于足下哉载观前代之文弊萌于所胜变生于所穷盛衰相因闗系非细汉承亡秦纵横之余建武一变文章尔雅其季乃至委靡不振唐变六朝开元之音几复正声宋变五代元佑诸贤遂倡道学及其季也各有纎琐繁芜之陋文盛则运盛文衰则运衰荘生曰世丧道也道丧世也世与道交相丧也可谓洞见几微者矣国家今日之文不知一变而盛乎再变而衰乎不可不深长虑也足下示教新编雅志高邈将以扬风雅之坠绪故辞旨气格直追李杜而上之展读再三终夜忘寝特其间六朝唐初之语时亦有之余窃疑焉岂风俗之变贤者不免或众耳难偕茍为同声与是二者皆非足下所宜有也间禀独见必有定说千万开教以袪茅塞幸甚幸甚

　　与葛惟源

　　前承手教益见鋭情斯道甚幸比日方治殡事不克裁复恐足下谓仆自是乗间輙尽区区足下谓前二诗皆明真心非虚辞比仆诚不能通觧字义难究旨归似所引用多用内典梵语然吾儒读内典有法先须勘定是非然后取所论真妄有无大限以证吾心虚灵之源或有叅悟之益若愽引强记务袭梵语以易华言则驰心外妄不唯失真空之本且増一障矣足下谓非虚辞又増一障矣经云口有四恶绮语其一此非绮语类乎夫道则华夷同也其梵语即皮衣腥食之类不可施于中国足下将舍中国膏梁纨绮之美而从彼衣食乎必知不能奈何独欲袭其言语乎韩愈有言非三代两汉之书不读非圣人之志不存仆甚尊信其言学茍得韩氏亦有基矣毋甚高论先正所谓大军游骑出太逺而不知返也足下郷国后来之英仆恐涉贤智之过故数数以此进交浅言深极知不宜要亦好贤与善之诚非有他也唯不以戅直见罪幸甚竒书不必搜访所谓玩物丧志亦在此等唯一意五经日渐月渍余书自觉无用矣内典姑俟近老读之用消尘念今方有四方之志恐为其颓堕耳不尽不尽

　　与王汝重

　　迩来教学者輙谈性命不务躬行亦是大病或曰验天理或求良知乃省身体道之宻功非教人入德之始事也论语曰子以四教文行忠信又曰性与天道不可得而闻则圣人教人以践履为实地而不以玄虚为空谈今人务名而不务实故倡此论姑自论语大学中求之当自有得若厌卑近而务高逺反近于伪终不可入道矣

　　○议

　　拟上风俗议

　　窃唯风俗者治道之标凖本源君上化成于下其污隆治乱视以权舆非国家细故也故尧称比屋可封舜称羣后德让虽神化至治舍此何稽前代愿治之主观风考俗反身自修一有未醇皆为德累恭惟陛下以孝皇从子入继大统圣神文武天纵全德即位一诏宏纲大法具布端倪疵政匪人罢革殆尽加之廷臣献纳日浸详宻诚无待于踈逺小臣僣言而冐进者然风俗一事私忧过痛乆矣安忍今日不一陈之窃念国家风俗当祖宗时道德齐礼酝酿醇诚无可间议近年以来因恬于承平纵侈于贵近颓靡于卑佞壊乱于小人人心波流士气扫地伤害治体亏损国脉有识之士咸所痛心臣请得一一悉数于后往者法令昭明宫室衣服各遵礼制今权门势宅雄据坊衢佛寺生坟费踰陵寝盈朝横玉染及缙绅下贱锦衣倡自京辇虽明诏已去泰甚臣恐根株未拔日滋蔓矣往者馈遗饮宴通情成礼斗酒幅帕可荐王公今自刘瑾肆行贿赂廖鹏横恣骄奢苞苴金帛士类公行玉食琼筵贵臣相学贪鄙成风廉节日丧矣往者交结近侍惧蹈明宪依附权幸犹知自耻今候门望拜不俟昏夜茍得交纳夸挟旁人甚至礼奴仆如宾客延估贩入内室委身沟渎全无顾惜矣往者官司承接各有体统上不贵凌下不贵謟公事是非得相辩析今藩臬重臣缄口俯躬态如女妇郡县长吏庭趋巷跪愿比奴隶为之抚按者不劾其佞反赏其恭悮事悮民臣不知其纪极矣往者书状体式尊卑异施彼已称谓亦有限格今尊人务于无上卑已务于无下绯笺谩刺谓曰致敬书帕通行谓曰免怪圣朝以礼让为国臣下所习如此臣诚不知所谓矣昔也尚德今也尚情昔也务厚今也务薄昔也贵俭今也贵奢昔也取诚今也取佞臣自弘治丙辰入仕之初先軰已叹风俗之变然犹是非明白士知趋向自焦芳居内阁行挤排援引之术士皆务奔竞而耻廉退张彩居吏部用飞扬捷疾之才士皆尚虚华而鄙道义江河之变日趋日下荣利所诱人谁不从此臣所以私忧过痛不能自已者也夫春秋行法自贵近始京师者四方之极近臣者逺臣所望也今礼制施行者乃如此风俗之变始于贤者士夫者时人之领袖方岳郡县者吏民之表率也今俗尚习染者又如此虽今闾阎恶俗甚多可革上犹未也下复何言此在陛下变之甚无难者贵在必行祖宗法耳臣谨按祖宗之法凡官民房屋不许造五间九架及坟茔碑石各有品级今京城第宅坟寺踰僣未革何可责四方也祖宗之法玉带本一品服今尚书未进师保皆二品官太监则四品耳一槩滥服未见缴还何可责小官也窃意陛下昨者明诏所以不尽革此者重失臣下之心耳陛下欲兴唐虞之治奈何轻祖宗之法重臣下之心乎若欲遂臣下嗜欲之心臣恐他日不止此事也即此推行何弊不革伏乞陛下俯览臣言勑下该部断然施行则帝王至治可徐议举行矣

　　○策问

　　三道

　　甞谓伊川先生曰学者先要会疑乃知疑者所由进学之门也不疑则不思不问不思不问则义理无得于中达诸天下国家之事莫之适从矣岂所谓穷经致用之学乎愿以愚所疑者质之诸君夫未明求衣与卫士传餐勤政同也何以别其异旁求俊彦与无遗寿耉者用人异也何以要其同君臣大闲有猷则宜入告彼当羣后庙见之际遽发三风十愆之训似伤于直兄弟至亲有过则宜为讳彼方受命东征之初遂有致辟之誓似近于忍君臣相同自古为难而侍对遄台者乃曰如以水济水戎狄是膺诗固云尔而谏征犬戎者乃曰耀德不观兵建章华之台本备游观而进言者叙曰若于目观则美缩于财用则匮则经始灵台文王固非欤希后妃之幸方郷学术而纳说者屡陈建九女之制求窈窕之质则不迩声色成汤亦非邪太子天下之本不可不慎知谏议者疏十九上须髪为白何急遽也赏罚天子之大柄所宜独断贬道州者诣阙乞留至二百七十人何比周也均输榷税始元大夫以为安邉足用之本而贤良文学一切罢除无乃近废食之愚入直藏剑至和天子欲宥门监守卒之罪而御史力乞法外重行无乃类吹毛之刻近臣在车不下纵不可宥至引至朝堂欲处严罚岂所谓不齿路马之义乎佛骨迎入禁内虽非所宜至比之梁武言及国祚岂所谓纳约自牖之体乎凡若此类未易悉举是非可否愿着确然之论以相长也
　　问礼之可以为人国也乆矣与天地并谓其禁淫慝辨名分齐百行序万物君人者不可以一日无也古者圣王率由是道以臻至治记传言之详矣其大经大法可畧而言之欤降及后世外风俗而务政事不务天下回心向道而专责于簿书期会之间识者固已叹之矣乃若有志之君宗祀明堂议定冠冕车服之制与夫诏行郷饮酒礼当时治号小康斯亦可验然亦有升车正立善修容仪或召僣乱之祸建圜邱社稷行朝会大礼无救国势之削视夫礼文未遑与变革六典之说彼此治効相去逺甚为国果不贵于礼乎请着其说以定国家取舍之辩
　　夫士大夫所以立斯世者进退死生四者而已故处之贵尽其道使进以干禄生以茍活退以忘世死以干名是谓求利也求利者庶人之事非所语于士大夫之行也古之人起草庐为相奋布衣封侯与莘野傅岩之事均之为出挂冠东门凿坏而隠与首阳渭濵之隠均之为处直谏剖心于今为烈而抉目东门懐沙湘水者其死何异佯狂为奴大圣称仁而槛车就缚投阁求免者其生何殊然论者固已辩其是非矣故士大夫闾居讲学必务讨论之精临事应变必务操持之力毫厘不差终始无玷庶几炳炳烺烺与道合一中古今而特立参天地而俱存

　　○连珠

　　四首

　　盖闻商金应乎旻霄鸷乃秋厉日火舒于旸谷鸡故晨号气必先事而召物以同类相招故后夔德和执柷于戛击之庙恶来性悍秉钺于炮烙之朝
　　盖闻兔营三窟习狡乃得全生狐伏千年化妖遂至害物虹乆遏而气淫蝎再螫而尾毒故浮沉冯道更数主犹立于朝谲诈曹瞒传二世乃窃其国
　　盖闻海濵逐臭难与语沉水之芳漠北被毡岂复知齐纨之丽异道不可以同谋成性固难于中徙盈朝好佞比干发纣恶而剖心举世希荣巢父厌尧言而洗耳
　　盖闻凤凰以瑞彩应图搏击短于鹰隼蛟龙以神化泽物跳梁拙于狙猕故大人贵在广运君子难以小知寄命托孤顾讷于钱谷之对谋王断国不屑乎簿书之期

　　○跋题

　　跋龚襄时望所藏文征仲邵二泉书二首

　　泉翁书初临鲁公晩乃饬以已意骨气突兀令人不敢亵玩翁端凝恪固纯孝发于天性固亦有相类邪时望幸遇后生求前軰见重之本毋但指字画云也近时人多善书如衡山沉着痛快者絶少盖于魏晋法书无不临搨是以得其骨髄时望所藏千文与吴中石本结体小异观者虽识其神情然后可与论师承也

　　跋寄程惟信巻后

　　余书此巻欲复惟信未得便邮而凶问随至矣鸣呼痛哉壮者先凋老人益用感叹矧夫美玉毁碎楩楠摧折重为清庙明堂惜邪挥泪重题以归惟时既报冥漠且存永慨又不在拙书云云也

　　书衡山归田诗后

　　衡山先生负迈往絶俗之气小试院职意有弗乐即拂衣归田其所乐于邱壑者如此假令强颜低眉茍积岁月得失视此何如哉士大夫居处自有余地人贵自择之耳

　　书储公行状后

　　公既没之十年为嘉靖二载癸未礼部请谥曰文懿又五年为嘉靖七载戊子吏部请荫嗣子灏为国子生皆异数也国朝大臣谥皆出特恩三品尤难今甲任子以三品以上尝考绩者为限公虽乆涉卿阶所歴未践是限非名德表着为众所推二典皆不可冀也呜呼亦天道与前事赞成于刑部尚书莆田林公俊吏部尚书太原乔公宇后事成于大学士京口杨公一清吏部尚书广信桂公萼夫天道恊公议归矣使无当路者推挽其间则停阁报部者非止一二璘于此安得不为公庆幸哉古者进贤受上赏想达之幽明皆然今年灏来南都奠我先验封公敦世谊也属予録前行状因并书二事补遗以为信史张本

　　书吴文定临懐素自叙帖后

　　文至庄诗至太白草书至懐素皆兵法所谓竒也正有法可循竒则非神觧不能及观文定所临懐素此书用笔结体谲诳恍惚几不可为象矣若真迹不知又当何如耶令人遐想无已

　　书兰亭巻后

　　检书苑菁华唐何延之记兰亭四十有一人内有支道林不知龙眠作图何据除去亦不损前数云又不知今所増一人为谁也岂厌支老缁流邪旧传其好养名鹰健马云爱其神骏其胜韵何必减士类耳若参置其间更觉逺俗人各自有见姑识之以俟愽辩者

　　题王子新所书兰亭巻后

　　兰亭禊会人物艺文并风流之胜品重以龙眠之画其传益盛真本今不可得绍兴与周府石本特传其彷佛耳吾国王子新英年遹起遂擅海内书名或者议其真书稍肥余谓庄厚沉着脱去佻巧独得锺繇遗法赏爱为极故命工模兰亭石本图为地意不在画乃索子新悉书诗文其上真行杂出自发天趣实无模仿于前人也吁亦超逸矣哉百世而下考定禊帖当以子新所书自为别本不得谬相比拟强加雌黄徒使知者笑耳

　　跋石亭陈子所书心经及观音普门品经

　　心经是圆觉妙义彻上彻下道也不识此义不可称佛弟子普门品乃摄世化度之说菩萨以上果矣妄摄思念则堕诳业石亭翁书此二本遗宁海达老设意有因达老精修白业宜量力进步徐登十地勿便涉水救人失却自家脚也

　　跋衡山诗巻

　　征仲七言诗惬当飘逸唐风宋语两相融化自是一机轴也海内可多得邪此巻字多而精于彦明尤见友义

　　跋马原明所藏石亭诗巻石亭居士好游游必有诗乃其胷中磈磊之气遇江山竒处輙发非求助于江山也毎游余多同诗亦多同作才情不逮逺甚然甚頼其激昂此巻原明属予録数诗于后貂文烂然何取狗尾之续邪今予两人俱归林下俟它日倡和仿皮陆松陵集中故事重书一巻付原明讽咏何如也

　　题秋原游瞩巻前

　　嘉靖戊子之秋余与摄泉居士集吴中诸贤为碧峰僧院之游是日也论心览胜接坐交欢赋咏画图成于宴次不可谓不胜也又五年癸巳居士乃聨之为巻再以示予予唯人生宇内聚散离合如游尘落叶倐忽无定所唯托诸文词之间则后来可以永观交情事变因之有足感慨焉者此会至今方五年耳贞夫子南举进士居京师履吉诸君星散在吴石庵戸部则已为泉下人矣独余与摄泉相对故里岂无慨于其中乎不知更五年后观此又当何如也然则近故旧不相娱乐及以细故絶旧欢或相訾怒者可谓善居斯世也乎

　　题饶介之诸贤懐古诗巻后

　　文以立意为宗辞乃色泽耳正恶其胜本此巻自饶倪至吴吕诸公皆吾东南前后巨擘其诗寓精深于简古驱故实于议论有一唱三叹之风若使今人和之辞华不啻倍此而格律意致吾不知其谁胜耳近时英流至云虽盛唐亦不及齐梁正所谓先进于礼乐野人也因书巻尾以复衡山翰院能无感于时变乎

　　跋枝山所书古诗十九首藏文寿承家

　　书法初见笔阵图至孙过庭姜白石尽矣大抵拘则乏大趣纵则无法度加之矜持又生俗气不可观须完字具于胸中则下笔之际自然从容中道今人唯祝枝山文衡山得此法知音者希也今观休承所请枝山书古诗十九首为之怃然自恨骨格已定爱之不能学在休承诸君勉之耳

　　跋周别驾所收吴伟杨妃春睡图

　　余于别驾午谷君所见杨妃春睡图是吴伟笔无疑伟资超放落笔即脱凡界此图有小慊乃是讲授未至其劲健飘逸俗匠安可望其藩篱邪后题乃繁昌徐元定书元定初名杰字兴之举成化甲辰进士豪岸不覊仕为淄川令落职遂以字行更字符定文辞俊拔风神爽朗放言负气意不可测虽于道义匪宜视龌龊突梯之流虽千百何用耳文征仲性狷介文词不作艳语乃有此篇又注意作章草要亦有取于二子然与观者当鉴于骊黄之外毋但指点形似使驽骀窃幸也

　　息园存稿文巻九

　　●钦定四库全书

　　缓恸集

　　（明）顾璘 撰

　　俞介妇顾女墓志铭

　　女讳敬字静媛南都人工部左侍郎顾华玊长女也生十四年嫁为惠州知府俞公勉诚季子琏之妻十九而寡伉俪甫三年婿得竒疾扶侍者二年食馂其余未尝就案卧蹲其侧未尝就榻夜则沐浴露祷倾恳鬼神备诸辛苦婿卒誓不再适立兄子岘为后姑赵氏难事能尽孝曲致其欢居十年姑丧岘幼遂还顾氏时俞氏有田千畆女仅取百亩曰养生送死具矣余聴婿兄璠均养诸子事父母笃孝温凊定省无或废供奉饮食或疾病汤药兢兢唯时凡菜果父母未尝新虽得之不食悉毁金珠文绮之具举义惠贫咸有恩礼力勤茹淡经营郊墅曰吾父好田居治此以待其休奉佛甚虔絶荤习静遂悟空寂余间叩所诣时臻妙义初诞于广平县舍沈淑人无乳官次惮置乳母遂哺育之故单羸至是益弱已亥冬余督工承天久因迎之来既见神采秀朗攻书史精女红差强徃时庚子五月忽疾作医胗之曰荣液内竭不可治余始怛恨无及矣其心唯以不逮终养为憾余并洒然至分给衣物与诸人谈笑挥之略无悲色至七月二十三日未时沐浴易衣乃卒耳目鼻舌精明如常自始病至属纩善言尤多有别录距生弘治辛酉闰七月二十一日未时年仅四十呜呼吾女明贞孝义宜成徳长世为家范乃先吾卒其苦恸何如哉诀云坟墓愿近父母遂卜于彭城山原以（阙）年（阙）月（阙）日塟而铭之铭曰灵胡丰年胡啬有其宰之贻我恻郁乎纠纒永无极

　　遗思（凡十一则）

　　吾女明慧善虑整厉能决然制于壸内之仪毋自遂焉吾察观行事得其微每憾其不为男子兴吾家也吾尝病诸子至夜既退女濳留不去衣不解带吾遭先丧擗踊日女执糜时进以哀致恳需食乃退见其孝内外亲属贫窭者捐私藏以助衣食衰老者率众备其衣棺见其义方吾召起女独邑邑曰仕过时矣茍尝其荣宜早退也覩吾遗后无厚藏则庆曰吾家之后可无大败见其亷闻人之灾必悯其何由致见被毒祸者必忿所加之人好活物命凡跂行啄息之微虽触不害见其仁至其广施厚捐曰种徳造福云云者虽其崇佛信鬼之诚亦仁慈之性偏也若语人伦政理于道多暗合焉徃言忽之冺矣今录病次之语如左曽子所谓其言也善也病次闻余赈遣流民还籍示令投牒给发女曰恐有病而不能赴告者不如按戸悉索庶无所遗果再得数百人
　　闻工次施药曰药品一不备则反伤人宜验而后发病且革叹曰富贵功名一切皆假也唯三寸气真耳吾今是也父辩之宜早休
　　又曰父尝教我曰出嫁女无夫与子服制与在室同吾虽有嗣子在俞氏然复归顾氏十年矣不可谓非家没后请以少弟峻设一姊主祀吾别室终身何如余允之病食莲子取诸李宫监所一日或后余将速之女曰但速于主者勿闻李公恐贻其责是重吾愆也
　　属纩之前一日或荐一女道士行按摩法女觉其不效晨附余耳语曰吾殆矣此人以医名宜早遣还若及吾没则不知者归罪其身败其业矣至未遂絶弥留之际用意若此何其仁明哉
　　卒之前七日形已羸甚强侍者易去纱帐锦褥曰非吾淡泊所宜又三日索藤床藉之佯对余曰适凉耳濳语左右曰将便沐浴也及殆先命栉髪颒面次浴犹视且语曰佛氏侧卧而终吾今患利下仰焉殊亵也易中衣乃暝初迎二医议药既数日辞曰以吾一妇女逺集二医不已甚乎且废二氏生理尤不安也请却其一
　　每父母视疾必先止曰母悲徒相増恸且死者虽百年不免尝忆内典云撒手纵横何为复牵绕乎命开箧取衣物分给家众有差戒曰勿谢至絶未尝涕泪
　　遗戒妹曰宜戒骄傲他日舅姑一不见誉即辱父母矣勿精组绣女人能成三衣乃实用也戒弟曰弟似慧当率父教以绍科名吾九泉望之也终身勿废吾祀至子孙则任之耳又告余曰女察宾侄醇谨期育而成之今不遂矣归求严师遣就郊居励成其学毋徇膏粱之习将瞑余问曰金刚经尚能记否曰虽发挥皆了了于心但力不能诵矣
　　余见墓志

　　哀曲（凡十三章）

　　幽明间长途欲觌两无因平时骨肉子一旦化参辰影响不可即况覩形与身器服委空室书史积流尘举目増哀思怛然陨我神
　　父子情至戚矧重孝义兼既嫁失所从归养踰十年定省无爽候食饮以时蠲余衷茍有拂左右善承颜以兹乐生理桑榆得相延溘然舍我去衰息何由全
　　死生同一体达士妄传称我今抚旅榇五内自摧崩形毁重临视遗言忍为聴中堂出几筵白日暧孤灯凶语不复讳素帷列丹旌最怜顾弱弟丁寕托尝蒸顾非木与石一恸谁能胜
　　迎尔故乡来入门百忧释客居虽草次聊尔乐昕夕盲风何从生变故一朝积粲粲璚树枝零落委泥泽安得海国香薫尔返魂魄泉台无朝阳长夜何时白
　　尔生闺中英罕至大门前余宦越千里相携涉山川风波既愁苦旅丧何烦寃溷尔清净念重冥归我愆千秋郢春楼结恨沉荒烟高空耿素月澄水漾青莲鸣佩去逍遥一洗诸尘缘
　　采采岩际花纎纎庭阴草植此非闲娱延芳媚余老微物甫华滋弱质竟先槁幽亭俨如昨愁践上山道凭楹气填膺直以彻苍昊
　　尔善合为佛尔灵合为仙二途设无就彼道亦徒然济物逮纎眇研精达幽玄茫茫恒河界女妇几相先世无少君术致尔问因缘愿因西王母招引登九天
　　穷矣寡妇赋强哉女贞篇天道有厄会我心无转迁尔生四十载二十丧所天五岁仅相保半世镇忧煎华饰既久卸滋味亦长捐物理茍相准寿命宜少延罹此毒祸极诚憾天地偏
　　廿载称未亡得亡复何怨虽违养亲私适获从夫愿百年同一终所贵名徳建颜冉古贤人修短未足恨以我亲爱情慰藉穷尺寸强言终谬悠聊以舒愤懑
　　筑室依淮壖南山在庭戸榆栁荫前堤花竹罗后圃俯钓清流驶仰耕平田膴云将待吾休栖迟尽衰莫区畛今已成菽水竟谁哺他年涕泪澘纵横渍丛树
　　秋蝉酸恓吟蟋蟀呜咽鸣物生有常候感怆自殊情中林众鸟集百尔无和声念尔病时语遗音恒怛惊低头展转忆心刺如刀兵我生谅能几此恨应同倾
　　吾爱老氏言良贾善深藏涉世苦烦嚣闭关守吾常观心想神聚遣物希虑忘举目知者寡入门尔同方慰我尘劳还却扫即焚香清言托虚寂万有顿销亡虽难彻玄理且得扫粃糠不知从今去孰诣无何乡以兹痛生理终老衔悲惶
　　上智秉神照履霜洞几微疾疢窥未作调剂斡天机齐侯愚蒙子扁鹊空繁辞二竖穷膏肓药石复何施尔病亦有初积岁隠倾危闇余乏先觉弗察形神离燎原势忽炽杯水已后时搦髓固无及况无华陀师日月罔终极懊恨永难追

　　琴操四曲续制

　　女亡踰月思其苦言不能解于心掞为琴操四章伺善弦者谱而声之庶几一倡三叹有以托吾哀也
　　思终慕之操　女曰以子丧亲者顺以亲丧子者逆吾无慕乎斯世久矣天胡使我复罹此逆而至此极乎
　　父母生我兮积劳为恩仰天匪高兮局地匪深繄图报之兮既女其身所期奉终兮竭力以摅勤罹兹颠倒兮天何因我不获于天兮负吾亲
　　逺将归之操　女曰我死魂魄当归故乡然以一女子何能独徃耳愿且留此依父母还慎勿先遣令伥伥也
　　江湖迢逓兮有神司疆女魂孑孑兮敦御其强吾亲既留滞兮愿亦栖旁居高明兮食馨香王事成兮归故乡兰桡桂楫兮从之以翱翔
　　安大命之操　女曰身之不禄命也医云薄味致羸妄矣哉匪兹损养虑且蚤折矣又谚曰阴徳延寿亦诬女无微弗恤几二十年矣顾不可以为徳乎命云命云可以塞诸怨矣
　　物生两间兮大命为机殀寿不贰兮修身以俟时多仁莫为永兮鲜味莫为羸颜冉大贤兮何行之疑嗟无奈于化钧兮亲毋我悲
　　乐养存之操　女曰违养大憾也淮壖之墅树艺构筑成矣凡为父母作焉愿今朝夕乐之吾虽死而养存也
　　原田膴膴兮淮水泱泱我庐其垲兮载垦其荒兾承二亲兮黄髪是将天不见佑兮去高堂维儿有忱兮岂间幽明愿佐杖屦兮终桑榆之光白骨虽尘兮养犹常缓恸集
 
