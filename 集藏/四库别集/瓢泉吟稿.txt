瓢泉吟稿 元 朱晞颜


　　钦定四库全书

　　集部五

　　瓢泉吟稿

　　五卷

　　别集类四

　　元

　　提要

　　（臣）等谨案瓢泉吟稿五卷元朱晞颜撰考元代有两朱晞颜其一为作鲸背吟者其一为长兴人字景渊即着此稿者也晞颜始末无可考惟吴澄集有晞颜父文进墓表载及晞颜称其能诗文而为良吏亦不详其为何官今以集中诸诗考之则初以习国书被选为平阳州蒙古掾又为长林丞司煮盐赋又曾为江西瑞州监税盖以郡邑卑吏终其身者其集藏书之家罕见着録惟焦竑国史经籍志载有瓢泉集四卷而世无传本顾嗣立録元诗三百家亦不及其名今据永乐大典所载抄撮编次厘为诗二卷诗余一卷文二卷又牟巘郑僖原序二首尚存仍以弁诸卷首集中所与酬赠者为鲜于枢揭奚斯杨载诸人故耳目熏濡具有法度所作虽边幅稍狭而神理自清牟巘序所称拟古之作今具在集中颇得汉魏遗意异乎以割剥字句为工其杂文亦刻意研练不失绳墨惟郑僖所赏曲生菊隠二传沿毛颕革华之体自罗文叶嘉以来已为陈因之窠臼僖顾以竒赡许之殆所谓士俗不可医欤

　　乾隆四十六年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●瓢泉吟稿原序

　　前辈教人静坐正欲使学者于静处下工夫设不得已处事物应酬狎至之际有所摇夺将遂成间断乎天下之理散在事物观于静未若观于动求于简未若求于繁为得也为诗亦然退之尝谓吏人休白事公作送春诗郑五作相亦谓诗思在灞桥驴子上此犹戱语若孟东野喜平陵水木幽深每坐石上吟哦至暮乃归曹务尽废则诗与事果判为二矣谋于野则获于邑则否以禆谌一人之身心随境迁智愚悬絶又不可晓岂东野之诗亦求之于野乎朱晞颜年甚少笃志于学士大夫多従之游顾其居近市盖廛隠也坌壒之蓬勃里巷之喧啾车马之阨塞日旁午于前而晞颜方乃挟册危坐若摆落世事初不介意然其承亲宾友泛应曲当未尝废事亦未尝违俗而诗輙成轴纸长三过读之愈出愈竒拟古则不失古人作者之意咏史则能得当时之情至于他诗各有思致大抵老苍隽健尤非近学所能窥俗情所能汨良可喜也予谓晞颜傥能于事物应酬之际常存主静之心不为外夺则此理卓然随在而见亦随在而有得何莫非学学进则诗益进他日又当求之于此轴之外庚子夏五月十有八日陵阳牟巘序

　　瓢泉朱君曩仕予乡州交分相得也当是时君之才气鋭甚自谓天地间风月无尽蔵平章在我化裁在我故日以诗謌与骚翁墨客相颉颃不厌别二十余年复胥会于钱唐而其气益鋭诗益竒其骞腾迅迈如大鹏御风之脱氛壒也其连轩清警如舞鹤出林之引圆吭也人所彳亍我独纡余由是知坡老所谓昌其诗不如昌其气者益信君尝丞长林鹾事厖茸窽导棼疏日就成绪乃能与李君五峰恣覧雁荡山瓌容玮状倡和彪休风云协其律吕烟霞为之澄廓于时运使本斋王公方廵视其所职也即改容礼貌之无操约镌谯意其在江西事尤剧吟咏不废以是知君之才周于世用不独昌于诗而已至其为文规绳古制不事浮靡曲生菊隠二传尤为竒赡幽蔚又不独昌于诗而已予尝观吴草庐先生为其先翁墓表称君能诗能文有猷有守可为良吏为闻人盖纪实云郑僖序

　　●钦定四库全书

　　瓢泉吟稿卷一

　　（元）朱晞颜 撰

　　○赋

　　用中赋【并序】

　　友人李季和咎余性褊贻书勉以用和之道因思古人西门豹偑韦欲其缓董安于佩弦欲其急乃托物以自儆余谓二者皆非中行不免一偏之溺也作用中赋
　　伊昔哲士知性所偏志在惩过佩韦佩弦以急则絶以缓则延不缓不急曷求其全彼韦之徳顺而勿皴纡徐不振奚为取妍彼弦之直皇以是宣张而弗弛畴能破坚火之炎上烹饪是专苟失其宜祸贻燎原水之润下利泽取先壅而勿疏渐至决川刚以济柔方以处圎义内敬外中和至焉仰惟隆古曰圣曰贤言行之粹光曜简编羑里之囚渭阳之畋赫赫师旅西土以平畏匡厄陈逐宋去桓诛卯堕费孔道炳然媵臣负鼎耕有莘田桐宫放甲拯汤之颠羽忍而愎斯佞而便徐偃昏懦弘羊迍邅伍贠谔谔祢衡悁悁贾谊赋鵩屈平问天咸家破以国殄卒身殒而名捐纷自任以无守故沿流而失源悼前辙之可鍳嘅遗躅之犹传抑存养之失理斯执中之无权征吾道之否泰审去处以周旋践撝谦之盛徳体夕惕之干干疚内省于未孽何忧患之能纒夫岂曰弦之劲劲兮美其秉直韦之申申兮服其顺獧眷二子之有激爰假是以为言悲吾生之不谅或昧昧于斯愆輙援笔以抒志庻用中兮勿迁

　　龙溪赋【为瑞州路监郡李公寿龙溪其自号也】

　　葢闻昆仑之坻河源所出龙门下趋以拯昏垫或斜缭以为川或中涵以为泽始浩瀚于无垠亦茫洋于眇忽爰有深窈邈乎难穷风霆所激蛟龙是宫适蜿蜒以自处岂腾跃之无従惟至神以蔵用故造化莫得而言功至若潢污沟洫易盈易竭资濡沫以相煦求升斗以自活夸海若而志满蹈坎井而跗灭非寻常之宛转奚小大之可优劣是以蔵之也穷九渊莫得而为之珍用之也惟万物不能以与其仁一隠一显一屈一伸旁薄宇宙呼吸风云苏焦原于旱暵回枯卉于阳春且夫夭乔至性与化开阖族类虽繁实长万甲匪翼斯骞有鳞斯绂繄神运之变化抑阴阳之轇轕方其九五在天君徳巍然锺一时之庆会寕乆晦而于田顾亨奋于云路斯振拔于神渊竟冥升而化物倐干转而坤旋尔乃河伯改观江妃沮色献两涯之牛马拥万灵之琴瑟发鱼吟于幽旷起蛟舞于深僻邈千寻之晴藻贮万顷之澄碧至矣哉鼎湖丹就胡髯下垂锵钧天之广乐侍玉府之羣姬攀弓剑而直上遗鸡犬而莫追与天地以终始誓河山而固之

　　○五言古诗

　　拟古十九首

　　行行重行行道路阻且修游子日已逺缓帯令人愁鸿征尚投塞狐死亦首丘物微胡不尔况在人情不富贵岂不有出处安可苟髪白不再玄旧游骨应朽愿朂瓜李心为君报琼玖
　　青青河畔草悠悠陌上尘春风日飘转变故复变新昔为闺中嬖朱楼敞十二芳妍夺主情列屋不成媚今为荡子妻空床伴憔悴伤哉蒲柳姿膏沐不能理
　　青青陵上陌采采畹中兰结根在涧谷清芬被人间维彼岩廊姿贞坚世所难君子每自器圣贤岂其患所以懐璞者抱月号空山
　　今日良宴会欢情具难忘玳簮映珠履佩玊鸣锵锵芳馨杂盘馔宫征明丝簧乐剧不计筭一酌累十觞主人醉欲呕倦客徒自伤谁言万里游共此灯烛光
　　西北有髙楼飞阑构缥缈楼中有佳人絶世颜色好当窓挥五弦徽音一何俏弦促心绪繁哀怨不成调安得万里风吹落邯郸道
　　渉江采芙蓉终朝不盈撷本以寄所思神魂忽飞越常恐生弃置芳妍日消歇几欲佩秋风衣冷不堪结
　　明月皎夜光浮云为之清一樽饮露下肝膈倾秋氷昔我去里社意气轻死生相随霍嫖姚献获劳先登嫖姚今已贵金紫盈朱门康庄森棨戟甲第连青云安知天下士霜露颓冠缨丈夫有如此当策中原勲
　　冉冉孤生竹托根在山阴藤萝忽纒绕宛转交相仍来为君家妇君戍交河城携离虽未乆奈妾当新婚思君不可见涕泣徒沾襟欲寄机中素弱羽无由慿不如兎丝子结托相慿陵偏得春风意青青日向荣
　　庭前有竒树势欲排云齐西风正激烈枝叶沉沙泥芳馨清可掬逺思成徒为翻怜百鸟巢悲鸣怨髙栖
　　迢迢牵牛星逺阻天之河煌煌天帝孙终岁弄飞梭星渚鹊代桥环佩鸣相磨欢游一何短方驾回羲和依旧天一隅澄汉生微波空余机杼繁不识离绪多
　　回车驾言迈路逺飞尘沙秋云乱黄叶暝树啼昏鸦颇感万里心縦横羁天涯猗欤靖节翁三径自成家至今霜下杰千载尊黄花
　　东城髙且长飞堞起层雾城旁宅一区长年锁风雨香径与雕墙离离暗禾黍云是五侯居昔年贮歌舞今为泉下尘空聚一坏土强镞发阴机鱼灯耿泉户空有石虎狞不解断斤斧日暮陇头风萧萧白杨树
　　驱车上东门倐与故人俱故人何为者祖帐光路隅白髪紫缕巾赤马黄金涂名声迈朝列事业光璠玙一朝乞骸退何异敝屣如人生贵知止莫作壁上枯感君语亹亹不记行区区路逺日已夕且莫驱吾车
　　去者日已踈来者日已亲且勿踈去者曽是多亲人寒暑互转圜生死同昏昕巍巍北邙山垒垒多丘坟狐兎穴苍窆蒿莱翳佳城金贝悉羽化吊祭空腥荤岂无一杯酒相与娱青春
　　生年不满百常懐千岁忧白髪不少假转眼春复秋人生妄自必殁后真贻羞有歌在座侧有酒盈金瓯不乐徒自械不饮空自囚一室有代谢寕为他人谋
　　凛凛岁云莫祁寒俄迫期霜风正萧瑟冷意侵床帏一念动万感起作中夜悲夫君久为贾逺在天一涯掩袂只自伤何以慰所思客従逺方来遗我一袭衣开缄欲试之中有三致词上言情勿离下言久当归妾心如素丝丝尽色不移
　　孟冬寒气至草木多凋萎抚景悲吊影感妾芳妍时笑颦俱有情入目分妍媸以色事君子色故宠即衰况当避妍初会少多别离久间不获写夣寐或见之私衷苦未竟晨色已熹微愿逐塞上风和寒入君衣
　　客従逺方来遗我双南金感君千里意致此百炼精非无跃冶姿诡异世所惊寕逐炉锤巧勿与冶人轻
　　明月何皎皎清辉映中庭流光绕曲房耿妾贞洁心悠扬川上云变态如君情事君未旬日已觉成因循一身不能保况保百岁亲空有旧时月来照新啼痕

　　觉衰呈汪桐阳教授

　　清晨揽明镜未觉朱颜非珠盘莹赪玊色映虬髯辉尚期青云到肯将白日违胡为巾栉间见此一缕微初疑素丝委渐作秋蓬飞苍苍化为白鬒色日已希念兹种种者投老应无几颜朱岂能驻并逐流年归回惭庭下花妖艳争芬菲春风互开落不息生生机吁嗟人世间形悴神何依谁能资点染取媚同脂韦行将半簮雪独钓秋风矶
　　有生异飞搏独恃齿牙强配兹柔胹舌饮啖充胃肠固知刚早折何乃先唇亡今年渐摇动颇与食物妨盘飱忘干肉鼎脔珍我肪愁吟怜饼餤歌笑嘲踈狂槎牙怯潄水龃龉艰焚香时时畏脱落对案心彷徨翻怜髫齓时齿毁儿不伤及兹纔一落不复夸坚良祗愁落向空状类同吃羌従今并嚼蜡世味俱相忘
　　平生判青白好丑悬心胸看朱忽成碧转首今一翁絶怜窓底月坐废诗书工磨研正亥豕反复寻鱼虫当时擅轻俊下目一纸空天工忘听察障此阿堵中文章不可恃信足欺盲聋欲求一匕药刮膜开双瞳尝闻先逹言目与心神通废书减思虑逺胜金篦功便当逐一散挥弦送飞鸿
　　小少慕崔李结交俱欲仙任逹日縦饮醉袒冠裳偏相嗔问斗石鲸吸供百川谁知鸬鹚杓近断山翁縁千锺愧昔守百榼惭前贤诗豪逊醉白草圣讹张颠深杯辞百罚一引先颓然平生持螯手坐觉成拘挛傍无骂坐客恶语相嘲喧又无执法吏秉笔当樽前得非肠胃间有物今飞蜒座中发深省年已居人先自怜腰膂弱不复浮酒船为问荷锸人醒醉谁能全臣今亦知趣差胜馋流涎

　　答汪桐阳所和觉衰四首

　　朝看青如丝暮看雪满颠髙堂几何人掩镜悲徂年吾生亦何悲所悲乃吾天周公不我梦楚凤犹髙骞璠玙与钟鼎事业将谁传逝者信如斯一白何由玄相期努筋力犹有童心焉
　　吾闻汪夫子失笑韩昌黎朝起抄烂饭合口穏送之当其仕四门竟死遭时讥公今已退休仕进非所期嗟余落宦途两车牙莫支鱼虾不能饱大肉将安为终当迹公去潄石沧江湄
　　人生具两眼自可观竒书竒书苦易尽两眼光有余天上何早计盗我明月珠因书渐废眼因眼书益踈眼废心自明书废贤亦愚但当减思虑朝夕痛扫除倦来枕书卧莫为看花驱
　　幽居谢人事门径絶送迎曲生真觧事入室如有情呼儿供细酌我歌尔其聆歌词非不佳未乐愁先并谁能逐愁去千日时一醒君家富良田种秫当早成翁虽不觧饮持以慰狂生但当师饮湿细糁东坡羮

　　题刘山驿和鲜于伯机韵

　　我昔爱山水嵩华扪絶顶临风发清啸笙鹤吟夜永至今山屐踪记忆犹故井三年东海濵健歩无由逞杖屦谢追游真成杀风景东还腰膂轻散策度苍岭平生走黄埃厯此心顿醒万景毕横陈妙处在君领危亭俯层冈已觉异喧静羣峰互起伏翠迭浪千顷又如岀万姝列侍风鬟整蜿蜒龙赴壑赑屃龟负鼎慿轩试凝眸倐若丹青炳众态备媸妍造化机自警雨晴春洗妆木落秋脱颕缅思旧经行一一皆夣境畏途事﨑岖喟然发深省何当従冯公山中奉朝请

　　箫台周心乐以濓溪自家意思扁其所居之室为赋短诗

　　真人絶浮伪一室逃虚空轩窓敞寥廓八面俱玲珑悠然会众妙纳此灵襟中鸣琴弄秋月洒墨吟春风至令千载闲黙与前人通驴鸣共草色是乐真融融痴人不觧事说夣追前踪蒙头但熟睡日影东窓红

　　题苏上人庵前古松

　　人生百岁间忧患长苦半况乃万境殊天咎不可玩每思山水佳安得一汗漫信知樗散姿天意良有惮日师古佛流一慧破诸暗颇资象教力春花悟空幻露袒憇长松老结林下伴风寒梵呗腾日夕钗影乱谁将露电身植此氷雪干似闻入山初苍髯手堪挽只今根下苓磊砢鳬鹤满颓光倘能延俗骨安可换慎勿假斧斤绋缚共一爨

　　古心斋为朱鉴子明赋

　　世俗相诟病美刺非妍媸纡徐极狡好肮脏多瓌竒我面寕似子子我不自知至哉虚灵中有物窈莫推羊狠类渥丹麟绂生蒙倛圣狂惟自克是故几于危尧舜去已逺厥鍳犹可师明徳始自明令闻日四驰咨嗟今之人方寸有险夷作诗以铭子聊用自觧頥

　　中秋不见月

　　今年端正月不见白玊盘封姨约丰隆苦意相作难似疑妬孀娥婵娟满人间凝尘掩明镜舞影停双鸾林间金背蟆纳景泥蹒跚何如草根萤熠熠明夜阑絶怜风枝鹊飞遶何时安嗟余老无术戏挟清光寒会须期隔岁飞歩凌天坛

　　题松泉卷録【事宣差仲杰号也】

　　青松生崇冈抱负岩壑姿上披苍龙角下絶黒地维沦涟散清影蔚若玄云垂中潜飞腾意鱼鸟不敢窥余辉被寸草一一含华滋愿言敦令徳永此终岁期

　　题春晴会饮分得石字韵

　　江亭枕烦嚣积雨断行客奔流疾征驶浮鹢散沙碛我虞课计虚愁坐意转剧慿谁排云手为拯阳乌厄兹晨天破悭初日下林隙波摇金破碎花委锦堆积岂无行乐心苔径妨醉策小人居近市朝夕谋有益拥篲过髙轩门巷多辙迹殷勤接杯酒谈谐慰离索侧闻埙篪音逺胜瓦釜百共称会面难此日良可惜乃知朋游欢讲觧资丽泽北里足笙竽门阑溢春色列屋贮娇妍黛緑仍粉白平生浮华姿许史久通籍丈夫各有志重寳匪金璧嗟余晚闻道无行可干泽朱墨手自操豚鱼争寸尺终当老清颍投竿坐矶石

　　游玊泉分得雨字韵

　　山中风气佳清泉流石乳方池巧截肪涵秋不知暑波光浄无尘照映色苍古灵鱼忽飞来龙性欲掀舞分明跃冶姿幻此一沤聚凭阑眼为开鳞鬛真可数骈然离复合小大自行伍倐焉去无踪散漫失烟雾但知圉圉乐不救焦原苦何当挟飞霆一泻天瓢雨

　　饯吕子敬赴漕台

　　北风吹海波寒气已惨栗岁功方告成上计仓廪实大府督先期列城羣彦集公来亲奉辞王事有逺役入登和钧堂谘诹侍前席力陈功利源首先二三策民实吾同胞苛痛体均一商贾趋懋迁负贩致其力上以奉王供下以合民食嗟余忝命吏三载贰下邑适丁岁屡艰课计虚所入使车勤逺人问俗考肥瘠念兹灾疹余推额减其籍寒者煦之温饥者哺之粒向非大府严云雨手转剧公归被顾问为我对以臆倘能出泥滓穷困非所惜相期在岁寒梅邉问消息

　　寄茂枯林上人

　　吴山一何丽湖水清且弥天髙灏气浮我行适其时陂长秋意住苹末来清飔扁舟日来往薄宦焉能羁山中耆旧人吟啸相追随茶笋尽禅味风月多襟期胡为滞江表一钵营朝饥何当归来乎共赋丛桂枝

　　游何山吊胡安定坟和马侯徳昌韵

　　髙人迈幽赏意极千里豁闲寻水山佳众景入寥廓扪萝絶鸟道竦韘出林末居然净梵天金碧焕郛郭飞构上凌云日轨度檐角倒景压重湖奔雷破宫壑微径下旁通晨昏钟鼔合相传晋何楷勲业着麟阁筑室向兹山深求洞宫脚尽洗浮华姿玄黙守栖泊至今香火縁英灵宛如托书生仰前修髙堂哦泂酌遗徳俨可师丹青真炳若谁怜苍窆间草树半凋落粢盛修岁常加笾无处着朂哉贤侯心直欲虎口脱还将举冠舄卜吉慰索寞歆飨惟徳馨吾罍犹可濯世岂乏雅士同好卫公鹤新诗有余师衔璧当面縳

　　赋豆腐

　　秋风入荒落疏篱构霜蔓枯萁委蝉蜕老荚剥羊眼离离珠走盘圆净真可贯谁将蚁旋手倒注入空窽殷殷雷转岩啧啧鱼吐泫居然盆盎中零乱舞鹅观伟哉就鼎功囊封有竒粲余习尚儒酸点染形质幻俄惊赵璧全却讶白石烂全胜塞上酥轻比东坡糁固知滋味长尤喜齿牙煗那资糠粃余杂糅出肤浅终惭菉葛纎生被脂粉涴飡玊定有方咄嗟良可办

　　简李五峰

　　今我忽不乐长思草泽中狂歌友樵牧行乐意所従一出风尘下蹋翼栖樊笼粱肉非不佳快意野草丰别君踰半载茅塞心有蓬俗物纷满前推挽难为容何由座置君胜日支双笻勃窣三家陂把菊临西风村酒不须贳此乐谁能穷

　　赠赵古滩

　　南山有孤凤振翼鸣朝阳竒毛烂五色焕若春云翔朝茹玄圃芝暮饮瑶池浆丰仪太平世金石何铿锵嗟哉林间雉下溷蓬藋场清泉一自照頋影怜文章羽毛非不佳所贵非祯祥何能逐孔鸾共际圣廷光

　　题二牛三牧图

　　川平草树深见此两觳觳上有刍牧儿前倨后何伏曵尾者谁子设意巧相覆纷纷车马尘危途多侧足

　　丹岩聨句【李孝光同赋】

　　山径盘诘曲扪萝度层巅阴崖日色死【景渊】阳谷天根连星陨魄未化【孝光】秀结形逾坚跳空雨飞雹【景渊】转石散紫烟拳急绣球迸【孝光】囊探赤丸鲜晶荧怒目瞋【景渊】崫嵂髙骨观玄鸟遗坠卵【孝光】蠙珠涌流泉惊麏惮激射【景渊】伏鹄思腾骞月斧屑玊饭【孝光】火鼎盘丹铅狙公嗤拾橡【景渊】志士乐转圜羽人委灵迹【孝光】巫俗相讙传安期邈不返无従巢神仙【景渊】

　　○七言古诗

　　韩伯皋佥事移湖学讲堂时倪仲深作教韩为作堂记予因赋此诗

　　春风采采宫芹香宫前泮水涵晴光鳞鳞瓦影落晴昼鱼自在藻鸢自翔盛时学士多俊造两庑弦诵声琅琅藏修游息俨有序丹雘炫耀聨宫墙喧啾一扫众境寂爽垲坐阅松柽凉吴兴先生适用材时论已许收栋梁悬知述作有本始上顾宪纪司翕张雄文师表动一世籍湜喘汗汉走僵昔之人品今可见光焰万古开天章推尊孔道頼韩氏岿然丰刻在斯堂

　　送郑有常学録之金陵

　　康乐城西斗酒邉狭斜驱车逢郑虔秋风萧骚两鬓雪苍颜犹带东山烟相看欲问心自语老翁笑指行藏处髙堂素壁蚓行春静院清风鹤翻露年来漫浪湖海间欲将老眼驱江山自携破砚伴行脚天公未厌斯人顽金陵自昔繁华地六朝风物今余几凤凰台下草连天落日征帆满江水

　　题梅正傅学正思原图【梅都官舜俞宣城有庙岁祀不絶】

　　江汉可游河可泳渉卬已入诗人咏何人绘此思原图直欲源流接清近嗟哉宗法久已湮服属终缌亲已尽礼亡世逺情益踈骨肉沦胥相诟病吾身而上幸可推百世犹能系其胤昔人敦义致所思岂但拘拘传谱引是图命意良有然一覧令人发深省名门徳业世所钦圭组蝉聨互辉映都官清节死不渝祀事孔时官守谨舒王虽贵魄已沉巵酒无人酹松影我诗浅陋不成章要与水山相久永

　　登朱荷洲南楼

　　少年足力便■〈山上欹下〉崟登髙捷若飞猱轻清风八咏久芜没明月双溪今震凌我生游厯半天下胡床到处乗清夜兴来不减庾征西才踈应愧宣城谢穷年飘泊东嘉城低眉矮屋嗟愁生拟寻思逺豁滞积飞阑窅漠无由慿湖中荷花娇觧语兰舟荡漾移愁去月明沆瀣翠盘低冷香滴透洲邉雨清波倒影涵青红恍疑飞堕蓬莱宫回看绣栱光烂目危梯直与银河通羇人忽动登临兴阑干面面和云凭摩挲倦眼试新晴山色溪光俱入咏要看山水写真时烟云杳霭秋蟾辉竟湏携酒共君醉援毫发我胸中竒

　　独愚斋为苏敬之作

　　参军晚着従事衫白头驱马风尘间遇民以义不以利照彻万类穷神奸不私小智厌变诈子孙何用夸移山多财殖产虑益过忍穷不计囊中悭萧然偃仰惟一室斋居慎独师曽颜忘吾丧我漫不省直与木石同坚顽奴颜婢膝事软媚升髙附势劳跻攀栁州昔日困僇辱始以巧幸趋机关伾文执谊窃政柄贞元党与倾朝班一朝祸变不可测同时斥逐投荆蛮知愚后世自可辩至今潇水流潺湲

　　题开元商学士所作眉山春晓画壁

　　殊庭旭日移清樾滉漾晴窓明积雪山翁觧帯凌清寒一扫穷阴幻银阙流澌溶泄春浪生蛾眉洗妆鬟髻青盘空飞磴三百里彷佛中有巴猿声参差古木縁云立独拄西南天半壁卧看参井悬髙秋不假丹梯手亲摘人间无此山水佳何年瀛海来仙崖不应苍翠掩春昼云气日夕屯空斋

　　题李遵道松竹泉石画壁

　　李侯画手名天下一纸千金不当价笑将城市换山林収拾烟云归一罅苍松偃蹇怪石撑修竹萧森冷泉泻玄阴低户雪垂垂颠倒黒蛟寒不化雄姿幽态两竒絶坐觉清寒逼长夏道人宴坐心目开忆得穷幽上嵩华瘦笻倚壁鹤同癯门外红尘朝没马君不画一匡庐山清风满谷声珊珊何当着我茅三间

　　题金緫管所蔵王宰临本长江万里图

　　五日一石十日水王宰能事称子美何因写此长江图万里风烟来眼底闭门读书期致身天下国家几何理人生积力乆乃知岂但区区事华丽九江絶险禹所经中涵万古英灵气丰功伟绩想余风覇畧雄图见遗趾逐臣去国逺于天迁客投荒半为鬼贤愚虽异迹未陈厯厯江山旧游憩展图一过深起予叹息画师良有意従险入易蜀道难积微至着牛溪始毫端妙刮造化窟咫尺丹青得玄髄百年等付桶底间瀛海蓬山曽可苇我诗迟拙不堪传较似诸君发蒙耳

　　江西道院

　　神仙荒诞不可推独余清浄为吾师盖公堂上日初永吏舍羣饮相恣睢治平不挠俗自化尧舜垂拱称无为一従相国去汉室此道汨没谁人知筠江江上有故宅丹气纳烂霞争辉相传八百驻笙鹤碧落有路通岩扉我来歴覧拭遗扁华屋突兀争翚飞信知上界足官府堂庑深静行逶迤列曺简重喧竞息未必吾气为居移使君知理过伯始坐看千里春熙熙

　　拟张侯复胡安定坟

　　古昔典礼崇圣贤墓有卒守祀有田粪除封殖严省谒邦伯政教急所先文昭徳业盛湖学道统得与洙泗传堂封近接萧寺侧儒墨利钝纷戈铤城堙隧塞宰木仆忍见图牒埋苍烟吁嗟士气乆不振笾豆有享来墓前使君下车申大义坐使故里开新阡逃空设教事两立共际明治相昭宣髙薨伟表动原色松槚一夕回清妍愿输笔札为公赋要与灵光嵂兀俱岿然

　　游江心寺

　　孤城掎鹿天南东佳山隠隠江溶溶白日穿漏浪花碧一刹崒涌青莲宫侵门浄洗尘万斛襟带疑与银河通帆樯潮汐聚鳬鴈钟梵昬晓惊鱼龙参差楼观眩金碧玲珑窓户浮青红琅珰夜语山殿逈缥旛昼落秋坛空飞涛怒卷髙下雪壊塔倒挂东西虹幢幢僧寳珠出海寥寥天乐香飘风吟笻静探骤下石弹射不到禽邉松我来荡底觅双鴈憩此一夕心神融祇疑海若盗坤轴夜半踏转金鳌峰孤亭徙倚意恍惚乗飙欲堕长波中慿君为我绘禹迹髙堂虚廓烟霏重

　　谢李宣差惠采石酒

　　仙人手醸春云液粼粼满贮澄江碧透封清带蜜脾香醉魂飞堕危矶石使君玊食来天家日给上尊承世泽年来浄洗豪华姿苦茗清谈留坐客独怜樵悴泽中吟遣赐殷勤慰醒魄枯肠顿扫糠籺余入髄春风散无迹自惭监税常苦贫得遇监州百忧释但教有酒有螯持醉饱从今肯求益

　　上吴佥事

　　死寕触诽谤木莫受吴公片言辱生不求冠军侯但愿吴公一语褒吴公名节重九鼎一时士论推阳秋昔人酌水贪泉上起亷立懦传清唱公今结屋西湖濵曰潄清泉追逸响十年作吏真饮氷粟帛不曽充内帑直声肯避贵人嫌台阁至今称木强袖中白简粲霜花头上豸冠驱罔象苍鹰侧翅在秋霄狐兎悲鸣潜草莽可怜豺虎亦惊惶政恐老拳当巨颡人言弹击是公才公岂有意于斯哉愿言天下万姓耕凿尽帝力坐令虞芮归吾来

　　团扇词

　　吴纨一尺秋霜寒氷绡玊麈裁合欢团团素影落懐袖何人月下乗青鸾二八佳人秋水色提携未忍轻抛掷闲寻小草戏流萤儿家庭树秋风生秋风萧骚日夜来明年何处荷花开

　　瓢泉吟稿卷一

　　●钦定四库全书

　　瓢泉吟稿卷二

　　（元）朱晞颜 撰

　　○五言律诗

　　贺先上人奉母归乡

　　早岁孤迎养庭闱草自春那知清野乆却喜白头新楚水寒摇锡蛮花净熨巾怜君辛苦意羞杀倚门人

　　经芜湖

　　平芜连楚甸古县接通津酒色澄江雨茶香客焙春鱼盐通逺贾鹅鸭共比邻昨夜乡山梦长吟到白苹

　　普照寺晚步

　　晚凉闲散策一径入松深毎到钟鱼地便生泉石心水花香晚殿凉月堕空林后夜相思梦懐君倚柱吟

　　独客二首

　　独客筠江上嚣然傲世纷市喧趋旦合帆影过桥分仕与贤愚滞名因课利昏髙安有遗迹莫惜访前闻
　　世路艰于棘生涯兀似禅尚牵诗酒债未断簿书缘役役徒千里悠悠付百年何时脱羁馽一棹浙江边

　　别蕲县尹二首

　　渐老难为别江亭首重回风尘头共白湖海气全灰我岂千金帚君非百里才试将遮日手一棹载诗来
　　吹箫台上客来此惜分携别泪多兼酒行囊半是诗篮舆乗晓月野饭煑秋葵应忆栖栖者山阳夜笛悲

　　瓜洲

　　古驿临官渡人烟聚一墟江分南北限山断圣凡居落日孤飞鹜寒潮逆上鱼乡关何处所城郭带烟芜

　　秋色

　　微吟愁独客马上思纷纷古道下黄叶空山生白云轻烟浮宿霭凉雨澹斜曛望入苍茫外西风黯不分

　　赠周可竹

　　凋丧兵戈后清淳簿领前老将琴作伴闲与酒为年俗眼多嗔白君心独守玄惟应松下客相见故依然

　　吴兴杂咏

　　吴兴山水窟清逺古今闻水入孤城合山来别县分寒川明野烧晓碓湿溪云试买乌程酒微馨透客醺

　　○五言长律

　　金山寺

　　江山清絶处一刹涌青莲门挹吴山翠堂凝楚岸烟金银开世界龙象护人天晴耸危梯直阴穿古洞连妙香清五藴胜境断诸縁晓雨龙听讲秋风鬼唤禅廊深僧呗合山匝寺钟圆怪石虬蟠墓惊涛雪溅船宗乗湖海集诗老古今传地尽东南坼江空象纬悬青冥知有路爽气欲无前唤起乗槎兴清辉近斗边

　　和张伯雨寄掲曼石学士时掲奉旨祀岳渎留杭丐老

　　昭代频纡眷严祠侈报功名山登异数盛选属明公雅志甘投散新诗益启蒙乾坤锺间气湖海挹髙风剩喜词臣旧还欣地位崇归桡先顺济予告亦留中李令千奴富相如四壁空那知心暗折转觉鬓先蓬翰墨追遗老江山迟此翁鹤归横碧海花发上离宫故国人懐楚仙都客自洪君如濵寂寞谁复起疲癃落落真堪数堂堂讵可攻二疏増汉重五鬼固韩穷年至寕繁事官优岂厚躬春山乗欵叚晓枕唱玲珑娱老书千帙归休屋一丛重逢千里异近别十年匆技短株难劂音希叩必鸿已应惭宋玉一赋大王雄

　　○七言律诗

　　和梅村方州判元日早朝韵

　　鳯厯初颁又建正千门队仗蔼讙声风生翠隼旌旗合日转苍龙观阙明北极星辰趋玉几西池仙子进霞觥逺臣亦解相如赋愿列词官窃宠荣

　　立春日试笔呈元播府推时举经厯

　　泥牛击罢晓寒轻春满黄堂碧玉觥衰齿已应怜饼餤老懐犹自惜歌声彩鞭争道尘初动画鹢浮江水暗生惭愧监官苦羁馽东轩坐觉岁峥嵘
　　东风一夜泮冰澌晓日移春上故枝朱户泥金题翠墨玉盘纎手弄青丝老将岁月销衰鬓闲与江山觅好诗剩办春晴供胜集从今挑菜不须迟

　　简赵仲时

　　不用区区叹陆沉古来才大亦难任且须自寳连城璧莫为人疑跃冶金宫锦色繁春仗丽天书光烂夜堂深他年诏直层霄上应有青藜识此心

　　简王奉礼

　　世系名门礼数娴妙年声望耸朝端玄丘夜直金镛静丹陛春朝玉佩寒喜溢天颜承雨露名通仙籍簉鹓鸾自怜饥死东方朔愿乞余甘窃大官

　　次李竹所先辈韵

　　忆昔南宫角俊逰髙名何事间陈楼汉廷素擅无双誉兰省今推第一流吟策追随梅涧晓书灯深窈竹房秋遥知近注潜夫论应是斯人可得俦

　　送吴叔巽赴湖州録事

　　汉廷策第拜殊恩一日声名四海闻黄甲共推名进士青衫独识老参军唫鞭细袅清苕雪游屐闲穿古弁云从此风流多胜集好将余论起斯文

　　贽管文秀博士

　　簮裙缓引步龙楼毎得鸣珂侍宴游银笔从横禆献纳玉堂清近接风流昼帘花静琴心逺午枕香残草梦幽盛业只今烦润色先声已到鳯池头

　　赠松间张内舍

　　徳业由来裕后昆笙竽应不羡髙门佳儿足付万金产寒士时懐一饭恩近为云山通井臼毎因水竹置琴樽孙登肯愧淮南客吟啸逢君未足论

　　赠娄贤佐

　　东吴望族君家最倒指风流尽逝波緑野池台春草遍古槐门巷暮蝉多诸郎冷落传缃素故老依稀说佩珂独有玄成经术在骁腾无计柰君何

　　寄刘云庄

　　忆向江湖诵子虚锦囊初见出骊珠穷途剩喜逢佳士小伎终惭谒大巫四壁愁吟蛩对语一灯清影鹤同孤采诗问字俱吾事还许乗闲载酒无

　　呈学士张师道

　　紫鳌云气欲飞骞粉署髙邻尺五天秋月新窻寒贮玉晓风宫殿翠生烟赤墀独奏三千字银笔闲题九万笺共说丝纶专世美几回夜直赐金莲

　　呈鲁子翚学士

　　衰迟谁复念陈人一室聊堪信屈伸自笑赤贫难使鬼那知拙宦不谋身十年风雨江湖梦千里家山笋蕨春曽向南州拜髙节归来丘垄倍思亲

　　逰寳叔塔下方和季子竒韵

　　楼阁参差鹫岭青松杉依约纪经行半篙春水斜穿屋一带苍山逺入城此地钟鱼真警俗平生泉石最关情好风一晌吹檐卜顿觉庐能鼻观清

　　呈山斋卫治中

　　画绣争看负弩驱先声自昔满乡闾传家旧有堆床笏知己今惟一束书夜月灯前闻鹤后秋风江上忆鲈初到头藏用须由命且莫区区叹术疎

　　和张同知安溪留题

　　古驿荒凉小似舟解装随分此淹留风前残杵敲乡梦雨底寒灯照客愁山接重冈循县转潮回暗水入河流世间名利真何物投老驱驰可自由

　　简杨仲弘院长归思

　　慷慨樽前抚剑歌自怜侠气半消磨不惟逰子青衫薄无奈髙堂白髪多东阁梅寒清入思南湖雨暖緑生波一春折尽刀头梦欲向玄真觅钓蓑

　　书况

　　十载风尘倦徃还细看巾帽一汍澜愁多白髪三千丈路折青泥百九盘丘嫂漫嗤仪舌在故人谁惜范袍寒天涯多少驱车客不信人间行路难
　　老去身慵忆壮逰尊前无计破牢愁青衫不掩功名泪白髪难藏富贵羞风雨可堪鸡废职稻粱那计鴈为谋因思自鬻于秦者何事当年乐饭牛

　　桃源古宫

　　步入烟霞缥缈间恍疑身已脱尘寰风生万壑喧仍静云出层峦去复还世上几更新厯日洞中犹是旧溪山留侯不作避秦举到底赤松相与闲

　　碧落堂

　　岗势萦回入缭垣坡陀崇级上攀縁八窓空阔浑无暑一罅髙寒别有天隠隠佩环迷洞府悠悠钟鼓隔山川我来俛仰嗟陈迹浪说仙家八百年

　　会丘静山

　　投鬛何年遡北溟相逢把臂话平生故山路逺难为别上国才多易得名短褐风霜纫紫鳯长钩尘土结青萍男儿一掬英雄泪莫向西风恨不平

　　鄞县半山亭和郑宣使韵

　　曽向钟山酹夜台几因登览首频回髙人已逐飞鳬去此地还应化鹤来古碣迷漫横断草闲花颠倒卧苍苔我来俛仰成今古分付城头角自哀

　　寄郑天趣

　　谁道分司此避乖一轩安止信悠哉庭无抱案丞何负吟有诗盟郑不来列屋堆银排夕浪明珂暎玉破寒梅相逢对饮须成醉莫问春风几日回

　　挽水云居士

　　天才矫矫欲干霄试捷东还王气销处士衣冠栖别业名门谱牒记前朝寻松访竹诗题在占水分云鹤梦遥好觅丰碑旌隠节大书琬琰上岧嶤

　　简袁晞颜都事

　　清时簮绂尽英游才业如君第一流珥笔早曽趋左辖封章毎得近前旒纵横伧父三都赋慷慨元龙百尺楼海内正须烦卧治莫将清兴到沙鸥

　　侍老人种松

　　桃李春场一閧空暮年心事只青松饱知桤木三年大絶厌花枝百日红岁晚风霜坯屈蠖夜深笙鹤度天风他时愿结鸡窠伴为问岩前十八公

　　秋屏阁

　　闲来倦足凌飞磴试倚危栏眼为舒落日空明金破碎轻云点染翠扶疎凄凄逺笛归人暮漠漠平沙去鸟孤何事斯逰嗟独晚春江恰值雪晴初

　　首夏会饮奉酬晴山晴川二先生见惠之什

　　积阴连闰过芳春气转清和物候新信美江山非我土絶怜天地老斯人曲中有误周郎顾琴上无弦陶令真自愧不才床下拜底知孰主孰为宾

　　追送唐子华照磨之任嘉禾

　　才华秀发蚤诜诜大府宜君被选抡天下昔曽陪画史幕中今喜得诗人清时事业行将见诸老风流迹未陈何日鸳鸯湖上水相期一洗簿书尘

　　寒食感兴

　　春事骎骎欲向阑病夫随分为凭栏愁怜甚雨花多瘦老觉殊乡食更寒两屐晴泥妨醉策一溪春水足渔竿年来触物多悲感莫向垂杨陌上看

　　题岘山亭

　　青山缭绕倚丛台名迹空存尽草莱岘首有碑空堕泪门前无客且衔杯春晴鱼鸟从人乐日暮牛羊下垄来相对欲谈今古事野僧一笑领花开

　　登楼晚眺独

　　客乡心被酒收和愁分付上层楼西风永巷孤砧晚落日空江一笛秋紫翠回还山作县青黄点染橘成洲狂游自笑君兼我悔不睢阳二顷谋

　　调饶汉军教授

　　青衫何事尚尘泥乆客人情自惜归亲老已知为客误家贫未是读书非楼空晓雨浮呉逺笛冷秋云渡浙稀十载长安资桂玉东风老尽故山薇

　　杨梅和蒋逺静来韵

　　的皪筠笼晓露濡病中初见气全苏风酣鹤顶寒生粟日炫龙睛怒迸珠不比金樱擎翠笼还同朱李荐芳壶才疎羞对君家菓还有当年捷对无

　　和张州尹节饮食诗韵

　　扰扰人生百岁强自须饮啄济身康熊鱼未必能兼欲藜藿何尝有别肠澹泊存心惟味道肥甘适口或罹殃万钱一筯真同饱未数何曽得计长

　　戏简袁徳平山长

　　年来破砚不谋身颇喜今朝饭瓮新独客不须书咄咄诸生应复颂陈陈一官己厌麞头相三釜终怜鹤髪亲莫为清香生怨泣使君应念乞墦人

　　逰四明山杖锡寺

　　痴儿公事退还休拄筞仙岩最上头莫但驱车行偪仄且须槖笔赋深幽百年古木縁云立五月惊雷破峡流试扫苍崕看藓迹昔人曽有记逰不

　　拱北楼

　　屹立东南一柱齐悬空栱桷尽翚飞雄吞二景开黄道逺接三辰入紫微春树已随辽鹤返秋云不隔塞鸿归长安只在蝉蜒处莫向西风赋落睴

　　忆旧逰

　　云边回首忆清逰信美江山有此楼杂沓市声还岸曲参差帘影入江流西风断鴈孤城暮衰栁残蛩候馆秋愧我东轩尘拍塞危阑何日与君俦

　　次陆撝谦瓶梅韵

　　陇使殷勤寄折枝氷人犹带故人诗楸枰有着花频落棐几无尘影倒移香透吟魂牕蝶遶愁凝妆额镜鸾知多情莫厌春无赖看到青青子结时

　　冷泉

　　一泓湛碧气凝秋转石来从鹫岭陬六月地寒无死脉九天风静有飞流浄涵阑影衣初湿逺夹松声耳更幽最爱泠泠供客醉几人着意到巢由

　　梅魂

　　幽香和恨结氷枝栩栩翻疑冻蝶知几度春风寒不化一规霜月冷相窥醉迷驿树青禽在怨入胡沙佩玉遗爇尽竒熏招不返自吟哀些酹清巵
　　芳心元不为春劳脉脉离愁黯欲销一种幽情骚不挽百生清怨笛难招静依淡月临江驿暗逐寒云度石桥蕙歇兰衰悲吊影空山千古恨寥寥

　　简茂枯林上人

　　老去逢迎入郭稀相看还觉故吾非三生忆我参同梦一着输君落钝机岁晚鸥波烟水阔秋髙鴈渚稻粱肥重来应被梅花笑谁为缁尘涴素衣

　　跋茂枯林集句题东坡画像

　　秀毓峩嵋徳望髙风流元是玉堂豪冥鸿匹对天边鹄痴虎精神颊上毫生气百年存大节哀歌九些续余骚紫云饭饱秋堂寂一穗炉熏对和陶

　　赋马思琵琶研

　　眉子空颦病眼羞谁将雅意曲中求剩裁汉月传宫样逺割溪云冩塞愁切切小弦玄墨雨庚庚横理紫筠秋平生不解移宫羽空伴书萤死案头

　　悼马毙二首

　　忆从按辔试初程振鬛风前听一鸣小队郊迎争騕褭短衣野猎任纵横晚凉栁下亲看洗夜后槽间仆代更谁信死生难倚托敝帷一见惜深情
　　昨宵中廐失羸骖腰脚虽顽信不难有竹不妨门可欵无车何事铗空弹花间小集追聨辔月下微吟忆据鞍好乞赢钱买驽蹇老夫端要遂廵官

　　○五言絶句

　　送俞君实十首以长因送人处忆得别家时为韵

　　病骥秋风里盐车道路长他年践霜雪矫首看云骧
　　良机间不作成事毎相因善处囊中颕知非碌碌人
　　秋风吹客帆江上遥相送明月更多情来照离人梦
　　莼鲈秋正好江海未归人若遇严陵濑无烦鱼鸟嗔
　　长条不可攀落叶知何处不似暮春时漫天作飞絮
　　未别何人惜别去令人忆古来离别间有泪多横臆
　　郢人运风斤妙去心自得君才出轮扁斵削无留迹
　　英英露下兰香与凡熏别埋没萧艾中佩冷无人结
　　平生余耳辈昔日鲁朱家同难不同乐悲歌日易斜
　　浮云归岫日流水下山时出处岂无意世人难得知

　　市汊驿十絶次韵

　　零露下阶草闲庭月影空独眠浑不寐一鴈度西风
　　区区乗传客得似贾胡留我亦黄埃底空惭鲈鲙秋
　　一灯明古屋四壁乱蛩声千里关河梦五更风雨情
　　翩翩沙际鸟冲雨去何之羡杀前汀鹭翛然立水涯
　　马龁枯萁晓梦回山月残一鞯秋色里偏觉毳袍寒
　　路转村逾僻江平岸欲无片帆明夕照天遣画成图
　　古驿经过少空庭鸟雀多我来正摇落奈此岁年何
　　西风波浩渺我欲访三髙安得翼鸿顺归舟捷似舠
　　江花随意碧照水可怜生不见采莲女暎妆羞月明
　　丈夫四方志不识别离愁风里挂帆去寕辞云路修

　　山翠

　　羣山喁喁来跃入千层翠漫垩有余斯我欲斵其鼻

　　古意二首

　　妾有古明镜光彩分妍媸君面虽可照君心未必知
　　妾心如镜背苍翠磨不灭君心似镜心妍丑随人设

　　题夹山玄真渔钓图

　　榔板从喧寂丝缗自浅深烟波同是客谁识得鱼心

　　咏蕙

　　居然丈夫质嶷嶷萧艾中自非鈆华种桃李若为容

　　○七言絶句

　　江亭十絶

　　春江流水曲尘波亭上羇人奈若何底事同来不同去又添新雨入漳河
　　岩花红白栁深青箫鼓丛祠竞乞灵可笑监官祝如愿今年仍似去年醒【江北城隍庙春祠颇盛】
　　暑雨初收积潦深虹桥髙下任浮沉痴儿了却公家事卧看西林度夕阴【亭侧有浮桥对望西林书院】
　　迥江亭北石阑东荷气吹香逓晚风一夜扁舟发章赣数声欵乃月明中【郡有石桥横江甚雄壮】
　　江浄秋清鴈影空参差落木飐西风秀文几树堂前桂得得吹香入座中【郡学秀文堂有老桂】
　　红鳊白粲楚江秋升斗来为口腹谋世事自来如意少忍堪无蠏有监州
　　轩窻小小客情舒榾柮堆红拥地炉荡暖破除晨粥了此身还似在家无
　　辛苦携家累左迁亏赢自信且随縁鬓毛衰飒缁尘遍又与梅花度一年
　　平生心迹与天通刻画无私任化工堪笑东轩旧桃李等闲开落媚东风【东轩盖苏子由旧廨】
　　百折奔腾万马驰区区欲把此江迥阑边鸥鸟忘机乆飞过涛头去又来

　　寄唐子华照磨二首

　　春透江梅向暖枝清香已许冻蜂知遥思东阁无余事排遣东风正费诗
　　江汉飞飞鸿鴈秋孤羁未足稻粱谋谁怜独客悲摇落梦入寒塘月满洲

　　曹娥纯孝祠

　　纯孝祠荒草自春江山依约髻鬟青行人不识夫人意只把金钱愿乞灵

　　寄卫戴叔三首

　　西湖春色滟歌钟十载分携一梦中今日归来头并白满林黄叶卧秋风
　　畦蔬遶舍稻粱新白酒黄鸡不负贫何事匆匆乗传去青山元不解随人
　　少年惊座纵雄谈作掾输君只语三不用归来夸舌在试烹石鼎与同参

　　午睡偶成

　　闲门尽日逓凉熏八尺蕲藤展浪纹睡乆不知团扇落更无来客为书裙

　　龙门汲雪芳林之址两山如戸旁有石泉夏旱不竭汲以煮茗味极甘美

　　山深万木偃蛟龙岩罅渟涵一水中自拾堕樵供石鼎细聴飞雪洒归篷

　　鸟洋观鱼

　　桃花飐浪龙先化翠网曽牵出万艘拨剌金鳞轻拾块南风一席乱云浮

　　题两猿图

　　穿林饮涧啸秋风活计虽殊乐意同自笑平生山野性一生何事着樊中

　　题星翁尧民诗卷

　　白榆厯厯满天街廓落薇垣帝座开东壁图书羣玉府好曕奎画候兰台

　　南浦朝云

　　一缕微升海峤东悠然飘泊信无踪赤乌苍狗浑闲事卧看东西三四峯

　　牡丹菊

　　谁幻秋芳五色竒漫教姚魏识东篱可怜一寸风霜骨絶似徐娘老大时

　　丹岩拾翠岩产石赤白色圆转如珠世传仙灵遗迹春游士女拾以为玩

　　山蹊雨过绿初肥的的啼红暎落晖鬬草归来喧笑语春风满袖湿珠玑

　　瓢泉吟稿卷二

　　●钦定四库全书

　　瓢泉吟稿卷三

　　（元）朱晞颜 撰

　　○诗余

　　浣溪沙【谢张鲁瞻惠纸笔和来韵】

　　湘管娟姢弱鳯翎霜毫楚楚醉猩英就中心早可人情　渐老江淹无好梦输他年少意纵横只堪闲冩换鹅经

　　前调【寄赠】

　　银海清泉沉玉杯恰篘白酒冷偏宜水林檎嫩折青枝　争看使君长寿曲旋教法部太平词快风凉雨火云摧

　　菩萨蛮鸟洋【观鱼】

　　鲲鹏己向天池徙瀺灂凡曹争几水莫信鼔风雷俱堪作鲙材　轻舠风送捷触网黄金裂谁谓我非鱼知我鱼不如

　　前调【寄友】

　　乡关散尽当年客春风寂寞花无色长日掩重门江山眼外昏　画图髙挂壁嵩少参差碧想见卧云人松黄落洞门

　　前调

　　芙蓉红落秋风急夜寒纸帐霜华湿枕畔木瓜香晓来清兴长　轻舟青箬笠短棹溪光碧去觅谢三郎芦花何处藏

　　太常引【送乐清宗晦山长陈辅贤】

　　青衫结髪聚秋萤三馆早蜚英出为主宗盟总祖述吾家考亭　相逢台下卧看秋鴈一笑暮潮平驿路栁青青问底事春风世情

　　栁梢青【客懐】

　　狂踪怪迹谁料半老天涯为客帆转霜风船随江月山寒波碧　如今着处添愁怎忍看参西鴈北洛浦莺花伊川云水何时归得

　　月中行【追补泰轩録事母夫人寿】

　　广寒折得桂枝迥嫫母惜多才九重春色锦江来齐劝九霞杯　玉堂有客移宫羽歌词丽总是诗材我惭弱水隔蓬莱几许碧桃开

　　南柯子【龙门汲雪】

　　逺脉通蛟穴清泠泻翠苔砖炉相对竹房开容我笼头纱帽白云堆　碧涩中■〈氵霝〉雪金沙二月雷缻罂千里走黄埃嗟尔苍生亿万堕颠崖

　　唐多令【中秋】

　　凉影下青鸾晴空泻素盘漾玉壶千顷多寛老桂散香风露浄霜兔莹骨毛寒　老子倚栏干不辞终夜看有谁人共此清欢为问姮娥今与古能几见正端端

　　临江仙【过腊】

　　堪笑一场颠倒梦元来恰似浮云尘劳何事最相亲今朝忙到夜过腊又逢春　流水滔滔无住处飞光忽忽西沉世间谁是百年人个中须着眼认取自家身

　　蝶恋花

　　挺挺双清临净练羽佩飞来颇觉逰情倦獭髓新痕开半面前时一似湘皋见　流水回云春不艳怕有生香引得蜂儿健净几明窓斜日转如今不许幽兰占

　　千秋岁【寿王推官母九十一是日小寒节】

　　嫩氷池沼泽国寒初峭梅乍折春纔早朱门歌管矗绣阁沉烟袅欢宴处神僊一夜离蓬岛　九十过头了百岁看看到须聴取千年调人夸嫫母妍我觉彭籛少强健在看儿厯遍中书考

　　蓦山溪

　　西真姊妹只这梅花是乗醉下瑶池粉胭脂何曽梳洗氷姿素艳无意压羣芳独自笑有时愁一点心难寄　雪添蕊佩霜护盈盈泪尘世悔重来梦凄凉玉楼十二教分香去说与惜花人云黯淡月朦胧今夜谁同睡

　　洞仙歌【庆张闾总管母八十】

　　人生八十是世间中寿七十由来古稀有况君侯已树开国殊勲曽异数周鲁瞻前拜后　玉麟分上瑞千里传讙鸾诰金花烂晴昼象服照青春秋香荐北堂巵酒问阿母西池底时来试为数蟠桃几畨开否

　　鱼逰春水【寿徐仁静其壻乐鲁常】

　　兰室余香藴射雀屏深清昼永红旌微动帘展浪花移暝重碧先拈翡翠杯戏彩低窣鸳鸯锦人在蘂宫春生蓬境　尽说而翁少颕记得遗环故时井而今犹自风流朱颜緑鬓百年应惜铜仙在九里争传清河润山兮寿兮以仁能静

　　扫花逰【送人】

　　津亭栁色正舞翠毵毵乱侵歌袖骊驹送酒竞东门祖席宾僚勲旧白髪青衫愁絶风流去后黯回首但梦遶藩垣帘影清昼　遗爱曽未乆闻里役均输力排豪右喧传万口道调元赞化是经纶手鼎铉虚贤分内功名信有事非偶看金瓯姓名还又

　　庆宫春【送袁仲野归绍兴】

　　彩笔传歌青衫提劔幕中谁似风流使檄聨芳宾筵接武后尘每继清逰晓云春梦试回首星霜再周仙曹书满荐剡交推一鹗横秋　扁舟乍可夷犹一镜平湖数点轻鸥醉客疎狂骚翁豪放二公同是朋俦仕而犹隠料出处胷中已筹故山虽好未许归来一赋休休

　　满江红【寿推官焦元播庆六十】

　　风鹤翩蹮记昨梦天锡九龄从头数再周甲子屈指天星上界僊人足官府人间岁月自峥嵘庆明时生甫又生申维岳灵　珠盈掌金满籯浮瑞■〈涑鸟〉啭春莺是乃翁阴徳心事分明笔下万言多活国胷中三尺乆持衡慰来苏为雨福苍生腾颂声

　　前调

　　弹铗归来更谁叹有鱼无肉念良夜向阑相对旧欢难续一夕乍寒秋枕梦十年重剪西窻烛筭人生得意待何时蕉隍鹿　樽有酒妻堪熟书挿架儿能读傍虚檐翠云低亚万竿如束数点苍山遥入户半篙春水斜穿屋便门前车马寂无人从教俗

　　满庭芳【和赵仲敬咏雪】

　　翦水飞花裁冰作絮龙宫不管严寒斜侵风帽吟鬓忽衰残谁念梁园倦客黄金尽作赋才悭飘流久寒欺敝褐犹事马蹄间　儿时曽纵猎呼鹰野外落鴈云端猛呼酒霜鞲湿遍红鸳倚马酣歌秦妓紫貂暖不上裘舡今迟暮翩翩孤剑寂寞渡桑干
　　寒压衾稠光揺书幌夜深香梦初残细聴窓户簌簌响春蚕风劲时时堕砌分明认山溜潺湲呼童起疎梅耐冷修竹报平安　晓来拥被看闲庭舞鹤古瓦迷鸾待戏挽银河飞步天坛秪恐琼楼玉宇最髙处无限清寒凭君问九关虎豹香案五云间
　　榾■〈木屈〉炉寒梅花帐矮篝灯愁坐更残欲眠还起身已怯吴蚕夜静珊珊入竹依稀聴石上清湲遥知道东皇赋瑞和气满长安　明廷多俊彦清班振鹭健笔翔鸾笑儿女才卑空占唫坛竒絶邹枚赋咏玉蜍冷宫袖呵寒君知否玉堂清近终不似人间

　　汉宫春【赋吕子敬梅斋月】

　　梅与月兮问雪香秋影几度黄昏相逢惊诧涴尽京洛缁尘空山耿耿镇无言色笑相亲应顿悟风前笛里三生石上精魂　一自心盟重订便神交契合随寓吾真萧然水边林下炯清辉冠玉羙丰神应酷似家传清白正献前身

　　八声甘州【题西山爽气楼】

　　向青汜坊底午桥边新买屋三间有嘉蔬半席修篁数个分占寛闲着取层梯直上阑楯出髙寒不见终南径惟有西山　门外红尘似海待抽手版同拟君看对熏炉茗椀扪虱纵雄谭笑当年多情王粲赋终非吾土泪空弹任俗子卧之楼下那许跻攀

　　天香【寿桂金堂竹泉总管】

　　碧玉横陈黄金细屑天然画堂风景古月浮香冷风度曲不许一尘侵近沉沉永夜漾水色牕轩秋净如识岩前气韵端知岁寒心性　繁华漫夸红紫颜色直宜相并纵有交承梅菊也应推逊自是蟾宫僊种尽消得婵姢伴清影为乞姮娥云阶鹫岭

　　声声慢【赋柑花】

　　瀼瀼微露熏骨浓分清暑絶点珠玑不梦风寒繁艳自有氷肌尽任蛮烟瘴雨向炎洲偷换朱衣情縁短絶无芳梦飞度江陑　犹记传来纎手蔼香名三日赏遍吴姬纵使馨儿妖丽谁与心期伤情坠楼恩重忍尘沙玉瘗珠遗余韵在返清魂环佩夜归

　　东风苐一枝【送人】

　　晓渡呼云秋山访鴈吟情先趂乡梦暖风轻约行尘草色一川翠涌元戎小队溢紫陌簮缨光动看碧油沙际陈兵玉勒桞边飞鞚　陪宻幄折冲需用赞上幕典刑増重发硎初试牛刀储才正须药笼清时异数有天外好风吹送想驿亭筹笔风流应忆剪灯曽共

　　桂枝香【寿马宣差咏桂】

　　何年月地有白鳯飞来与秋游戏碎屑黄金馥馥暗熏沉水如来粟界开全未直着得许多清气饱谙风露自应韵色独髙人世　更不羡犀帷富贵羡鹫峰前度秀分云外弹压西风谁数锦英华丽幽芳素抱岩楼志笑当时满门桃李等闲乞取长生妙诀广寒宫里

　　木兰花慢【送陈国材都目】

　　拂溪藤香润缄翠墨寄深情忆月满萧台春回炎海驿骑宵征相思顿成春梦恰方州接武叙前盟愧我弓刀分倅多君案牍劳形　佳声宾佐喜逢迎曹局赖经营更尊爼谭谐丰襟清旷逸思纵横正好相依晩歳忽欢传梅菊已交承粗喜分携不逺春来把酒江城

　　前调【陈伯永竹院有魏鹤山题扁名公留题】

　　信吟笻到处尽可欵个人家见碧甃横陈粉墙低亚乱锁烟霞森森万竿如束倚虚檐风影自交加一点尘无几研十分清到窻纱　堪嘉玉立瘦穿沙池色净无瑕向良夜移床静临书帙闲试茶瓜明月清风仍好但秦宫梁苑遍栖鸦零落残香秀墨春衣拂遍苔花

　　齐天乐蓟【门寒食】

　　青烟一夜传宫烛朝来管弦都试寳扇传歌银缾索酒栁下骄骢曽系怜红妩翠任栲栳量珠伴春俱醉不道无情花残春老顿容易　人生几何适意甚前时风度今畨情味楚褐凝尘涛笺封泪愁在断鸿声里情丝恨绮尽付与风檐燕儿论理不似流红解随东去水

　　前调【与周可竹会饮和韵】

　　浦潮迎送朝还暮忽忽燕来鸿去北牖分茶西窻剪烛离合人生由数狂朋恠侣记筹酒勾吟几回凝竚絮影苹香梦中犹是少年路　词华今度尚在奈相如渐老无计重赋露底氷弦梅边玉麈留得风襟如故情髙万古想脱剑呼樽气吞寰宇不管春山子规啼夜苦

　　昼锦堂【寿孔竹所】

　　朱户粘鸡钿钗簇燕恰颁三日王春记得当年佳梦始绂祥麟杜陵天近衣冠盛谢庭春暖蕙兰馨人争羡青鬓未饶恩袍草色光凝　佳音须侧耳聴报取日下蜚声茧纸涂鸦天上寳墨犹新蛰雷先奋三冬暖便风终快九霄鹏君须念早晩小儒终期一报平津

　　渡江云【题郑天趣三湘集】

　　渺寒云万里孤舲载雪逐鴈渡三湘倦逰频选胜抚劔延年贳酒过滕王清泉自酹秋草合贾傅祠荒筭都是伤心吊古和月贮吟囊　难忘雪边梅屋雨底荪房料裁云缝雾应自有知心老妪相与平章澧兰沅芷曾亲撷返醒魂犹带骚香看未足渔歌又起沧浪

　　念奴娇

　　倦懐无据凭危栏极目寒江斜注吴楚风烟遥入望独识登临真趣晩日帆樯秋风钟梵倚遍楼东柱兴来携手与君更上髙处　隠约一水中分金鳌戴甲力与蛟龙拒拟访临皋清夜鹤谁解坡仙神遇断壁悬秋惊涛遡月总是无声句胜逰如扫大江依旧东去

　　前调

　　怒涛驾雪躏千骑争赴危坡奔注髙阁凌空图画出邈邈荆扬佳趣梦泽云寛邗沟霜净影落晴檐柱南来王气销沉榛莽深处　堪笑亡国危机沉江铁鏁欲把东吴拒司马佳儿那解事神筭真成天遇商意悲凉宫词凄苦忍聴临风句无情江水不将遗恨流去

　　水龙吟【简周晴川教授会饮和韵其兄晴山有吹埙吹篪词稿】

　　一春剰雨悭晴闷来闲检床头厯农占应候今朝甲子初开霁色草径泥融栁桥风劲尚妨吟策有幽轩水净官窑春透尽可一觞闲集　重碧满浮云液奈长歌此情无极觥筹交错埙箎迭奏席珍连璧列屋修蛾主家阴洞漫然倾国任魂醉直到芙城待问似它丁石

　　喜迁莺【永嘉思逺楼端午】

　　香尘盈箧是旧日赐来宫罗迭雪服艾衣清浴兰汤暖输与个人娟洁性巧戏拈针缕蹙得虎儿狞劣鬓半亸贴朱符翠篆同心双结　愁絶追楚俗独吊湘累日暎沉菰叶彩鹢浮空鸣鼍聒尽十里翠红相接漫有倚空栏槛谁把朱帘髙掲归去也聴叩舷儿女尚传歌阕

　　宴清都【饯提控令史林君瑞】

　　试倚江亭棹来执手问君归计何早宾僚攀挽元戎举辟正堪谈笑青衫两见书考且暂屈致身未老料鹍鹏须奋天池骅骝寕恋篘草　堪夸健笔挥斤长材破的积案如扫霜台器重兰省优容十连仪表平生不在温饱但行志功名尽了便归来说似梅花清樽细倒

　　一萼红【盆梅】

　　玉堂深正重帘护暝窻色试新晴苔暖鳞生泥融脉起春意初破琼英夜深后寒销綘蜡误碎月和露落空庭暖吹调香冷侵芳梦一饷消凝　长恨年华晼晩被柔情数曲抵死牵萦何事东君解将芳思巧缀一斛春氷那得似空山静夜傍疎篱清浅小溪横莫问调羮心事且论笛里平生

　　大圣乐【至日与周晴川兄弟会饮】

　　霜护庭鸳春生炉兽早梅初破喜至景渐觉迎长刺绣五纹赢得儿女情多老侵寻愁添岁月尽门外今朝无客过慵身在且应时纳祜浅酌髙歌　人生有几胜选苦不分千金换翠娥便次公酌我公荣如子奈此欢何霜竹喷云风瓢激树得似埙箎清意呵休眉锁问朱颜去了还更来么

　　过秦楼【客中端午】

　　水碧纱幮月圎纨扇悄悄午窻曽共袪愁楚艾照眼安榴节物把人船送无奈长昼如年莺趂吟情蝶迷乡梦怅归期多误暮云凝望乱愁如葑　谁念我闷对骚经慵寻遗谱冷落赴湘琴弄醒魂正渇筩碧初干买健聴人呼粽不似归来故园同泛香蒲频倾春瓮尽痴儿騃女齐唱湖楼兴动

　　苏武慢【寄赠】

　　枕海山横陵江潮去雉堞秋风残照闲寻桂子试聴菱歌湖上晩来凉好几处兰舟采莲逰女归去隔花相恼奈长安不见刘郎已老暗伤懐抱　谁信得旧日风流如今憔悴换却五陵年少逢花倒躱遇酒坚辞常是懒歌慵笑除奉天威扫平狂冦整顿乾坤都了共赤松携手重期明月再逰蓬岛

　　贺新郎【寿清尹靳从矩】

　　县古槐成幄燕泥香繁红坠两半帘花落一夜江皋黄犊雨万顷緑云喷薄聴四野田家欢乐堂上琴声堂下水昼庭空自下风檐雀喧竞少尽不恶　竹窻暑净巾斜着傍筠轩闲舒啸戏舞翻霜鹤棐几藤床挥玉尘丰骨棱棱如削炯一叚清氷秋壑待得河阳桃李满向雪堂细订梅花约须唤我共酬酢

　　前调【归鴈送刘季和韵】

　　云影低平楚看翩翩离羣避暖去寻孤戍犹记登楼看瘦字零落西风无数把徃事书将空处乍别榆关秋梦逈向江南睡足菰蒲雨天欲暝雪初絮　江空歳晏衡阳度尽冥冥稻粱谋拙弋人何慕行断惊飞悲吊影谁念嘹风最苦算只有天涯羇旅莫聴城笳迷去翮被落花飞絮相萦住输海燕笑迟暮

　　哨遍【题坐忘斋】

　　一室退藏隠几坐观黙会人间世惟集虚抱一自斋心黜聪明形骸之外回益矣冥然如丧吾志乌知礼乐非仁义彼造物何知息黥补劓徒劳巧任私智但忘年忘义乐天倪好恶情都忘物皆齐鳅与鱼游鹿与麋交将无同异　噫请试言之彼知忘此此忘而海上多矰■〈矢敫〉翁鸥弓两忘机想蝶梦庄周周迷蝶梦籧籧自适无非已便是是非非非非是是由来非马非指我而今鱼兔都忘已又岂知筌蹄为得计问臧谷亡羊何累塞翁得马奚喜得失成何济顿忘世味箪瓢陋巷乐以忘其忧耳便教有酒也忘归任忘形相汝相尔

　　瓢泉吟稿卷三


　　●钦定四库全书

　　瓢泉吟稿卷四

　　（元）朱晞颜 撰

　　○序

　　送归安县丞沙德润序

　　泰定五年春二月归安县丞沙君德润满解将归其同年夏溥张世昌合郡尝所往来者为歌诗以饯且属余序余尝漫仕司浙东长林煑盐赋知丞之职为详因不固辞夫以一邑之政居其位而任其责者或四人焉五人焉簿尉位卑且有分职凡狱讼赋役簿书期会文牒所移必先由是而达乎上因得市权钓吏以规一己之私令长秩尊専判署临决可否于一邑无不当问丞居其间似不相渉者士大夫处此率压于上偪于下淟涊怯恧益相訾謷而数怠其事是岂遵制贰令之意乎今沙君德润则不尔也君少年决科筮仕来丞兹邑其事长佐必尽礼遇吏卒必尽诚不拘于势不狃于习酌中可否一归于正使上下勿为嫌举邑传诵知有吾丞亦岂徒然哉踰年政成因自奋曰吾不负丞矣吾寜负吾士乎一日进邑敎谕杨某谓之曰子知设敎之意乎盖将以化成俗美耳令邑有养而无教吾与子寜不共负斯士乎因相与咨议顺民俗之所趋举庠序之所阙储材计役新泮宫而落之此宜非丞职任所当为者又焉知不以其所处而狭其所志乎余尝病夫今之士平居服食趋尚每冀一命谓必当有为以尽其力一旦蹈之则曰是非吾职也吾岂为此者哉及居其职则又曰是职非吾所可为也必若是而后可嘻天下之事抑必若是而后可为乎其不若是将终不可为之乎苟能以平居未有得之志处既有得之位而不为外夺则其必大有得于时也岂易量哉今足知吾德润之平居所志将不止于此则将拭目以观有若斯邑学宫之盛大光明而垂于后者矣德润庸何辞

　　送谭晋明序

　　余友唐子华示余周本心待制所作何大工传何盖善酿者也因戏谓子华曰善酿者宜得寓名篇什间曲生风味世所通称乃不得与毛颕黄甘齿是一遗事遂系其世而传之置之几席以资谈笑会余来瑞江为郡监税日坐尘坌呌嚣隳突规规然与人争寻尺以为计官卑才劣人少过从又土风鄙陋无髙人韵士时一陶写以袪胸中之积良可叹也辛未冬十月临川谭晋明文以其舅氏乐鲁常副于务事来省因得相与周旋接殷勤话欵宻酒边适道所传曲生事出而示之晋眀亟读亟饮乃相视大笑以为乐惘不知彼之所谓寻尺者果何物哉晋明年少气盛志强才逸其风仪词旨非直伯仲诸生之间盖将挟其所有资其所无虽前席之问有出乎鬼神之外者是岂三太息五流涕而已北风戒严俶装言迈有足以振湖海之气矣子行乎哉遡长江度采石有李谪仙之故塜在君其为我酹之

　　送唐子华序

　　江阴楚境西春申君之故邑也长江际天葭薍丛出连艟巨舰潮汐洄沿每临流寓目则荒烟苍莽之色与日俱暝犹可槩见当时雄杰之迹今州设置既乆畜产滋盛生齿繁伙版图职贡直趋省曹乃得与列城齿凢州之廨治廐库庙学坛壝与夫邮亭候馆游观敎阅之所皆已治葺宏丽视昔有加焉然其风物之旧民俗之习此必在渐摩敎育而后有以迁化之是亦今日一州之所务又何假外物矜饰哉予友唐子华以选调为是州博士子华博学多闻才识通敏视其貎若不胜衣者而其刚明果毅之志盖非可以迂阔而目之也始子华以郴州敎授改调处州路青田县柔逺乡廵检始行人谓子华素懦又儒士不习武事多难之子华独决然勇往予时司长林盐赋境壤相接一日子华驰一价抵予因问之则知子华既至撤枹鼓散兵卒独引僮奴一人径造大姓家与之揖逊为礼或持酒脯以往谈笑为乐因得推致腹心乆之人知无他意多乐便之故终歳不闻有冦盗之患予闻之愕然然亦未通其要也子华继以丁难奔赴未几予亦满解南归每胜日必会会则谈谐饮酒为乐一日迓者踵门子华治行将有日矣予乃持觞以饯之因戏为之言曰禹稷颜子同道易地则皆然曩君在牧溪时多行简便之政意必有弭伏之方非但休息而已且澄江为浙右望邑风俗轻悍有三楚之遗习谚为沐猴而弹冠者盖亦讥之耳今黉舍粗设敎养之具阙如也君行将莅事得无蹈袭前政还复散诸生撒俎豆安居暇食日与乡之贤豪登芜城酣歌抚髀持酒一酹春申之墓乎将益充君诗书之府修君道德之实升堂讲解考古证今以明先生之道变易污俗称为礼义之邦使为州者得以坐镇雅俗而君亦宴飨诸侯之庭赋沨沨洋洋之章观民风而歌帝德逺继季子之尘乎子华曰夫俗有美恶政有善否时有通塞此三者为仕者之通患也始吾居牧溪时山境僻逺民俗椎鲁惟以耕凿自给有大姓数十岁以屯积为业遇凶荒则细民仰食以相捍蔽卒有椎埋窃发之奸易为擒捕独畏避官吏赍科供亿之事急则禽翔兽骇逃遁山泽间縻歳月不可得虽设健校数十率多山野庸民莫晓操兵挟矢事驱之则撞搪呼号隳突后先莫能効用假有旧役三五人稍知官理然又狙诈险狠并縁为奸不可驯致故吾觇知其情一以清凈为方此亦老子知白守黒之术也今澄江之行职在敎养又焉可一其施设哉吾将行吾之所行学吾之所学博以充之顺以逹之吾亦奚知仕之善与否也吾其行矣余无以释遂书其次第为序

　　送施景颜序

　　物常患于不偶惟穷理者能尽其性力常足于非才惟志学者能养其气余于此未尝不重有太息也友人施德渊才识朗秀器量弘逹余乡之佳子弟也一日适遇于嘉禾逆旅中观其充然以舒索然以居余固弗知其为何如者与之语则愀然有不怿之色固问之则曰渊不敏少而学于观光俞先生之门将欲竟其业而先生亡矣及长先君俾渊肄业郡庠然卒以家贫事剧迫于志养不能资笔研而上与计偕以观上国之光遂乃勉就推择试补江淛儒学提举司吏役以规升斗之微于今四年矣然而继丁先妣之艰匍匐就道暨至终丧复役曽几何时今复以先君之丧来赴时月流逝于今适已禅服有司虽尝过举而渊累息兢惕未知所择自意一趋两蹶是非命欤然存殁之念每婴于心诚惧夫将遂湮微废坠先人之业而即死于地下矣余乃释之曰子知耕者之事乎夫耕之道始而经其疆理芟其草莱覃其锄耰揉其耒耜沮洳其区粪沃其垠然后播其榖艺其殖涝则疏其浍沟涸则溉其禾穟旦旦而视之日夕而耔之以至于雨露之所滋风气之所逹函其颕栗其实方且蕃然以硕唪然以瓞则其为有秋之望盖亦勤矣苟其耕耨之不习播殖之不时为茛莠为稊稗以虚廪庾之计又安能専美于如坻如京之咏乎至于丰凶之数肥硗之宜则亦顺其天时尽其地利而已矣于余何预焉今子之才具既已立矣禄仕之阶亦有所自矣至若劳瘁之迹忧患之故审矣吾子循而蹈之扩而充之又何虑乎名之不令仕之不逹而遽以此为怀哉且吾闻之物之乆滞者必通天之乆胜者必定子而持子之志俟子之天则将有不可必而勃然者矣吾子何患乎于其行序以饯之

　　送张信甫序

　　宋兴三百年其间设科之盛前代莫及自干德初始循唐制革五代衰陋之弊申延对之科严考第之法至景德中培养成材得人为最熈寜间王安石作相以私学取天下士行新法作经义去笔削一经目为断烂朝报任情穿凿牵合不伦海内翕然慕而一变渡江以来用议者请始以词赋经义别为一科与论策通为三场号称时文故学者务为新竒琱锼之语以迎合时宰之意岂非以世运衰微文物凋丧与时升降而然耶暨圣元肇兴混一区夏废而不设然儒者进取之阶率多循资而进虽有茂才之科多为有力者之所钩致故怀才抱艺之士老死衡门不得以尽其志方今圣天子文德诞敷侧席求治诏天下经明行修孝义之士里选而宾兴之登于有司考中其第以礼敦遣大比京都进士第一名六品服自甲科而下各出身有差其为荣观盖可想见吾徒何忍而负之予农家子弱歳好弄踊跃筑埋未知进修之道及壮读书通大义遂晓夜孜孜为学不倦每感厉奋发思欲以文字自逹奈家贫亲老迫于志养常辍笔弃研求为菽水之欢未几朝廷开置右学选择俊秀用充其科予以少年首被兹选因鋭意记诵究通其方乃以时义贡于王朝较艺棘闱俾授斯任是皆文字之功予又何幸昔扬子云乘輶轩使诸国采方言以鈆椠擿而记之多识竒字遂为儒者之宗今天下车同轨书同文凢舟车所至天之所覆地之所载日月所照霜露所队版图职贡悉同其文又岂特鈆笔而已安阳张信甫与予同年端愿好修雅意经史捧檄渡江帅正湖学今将秩满北行比至京师意必见君门射策之盛敎授宋明义作为歌诗以宠其行辱征余序余因慨然有感辄笔数语少伸其志且为天下士子之贺他日亦将为信甫之贺云

　　送陆撝谦教授序

　　武林陆先生元德以平阳州儒学教授满解西归凡州之长吏僚属洎士之秀嶷者相与赙而饯之州蒙古掾朱某闻而趋俨而揖曰先生果行乎哉曰然朱子曰是未可以遽也愚将有言焉先生曰乌乎言朱子进而言曰方今季冬歳聿云莫寒气凛冽雨雪载途适齐民塞户先王闭关之时矧钱塘相距昆山仅一十五程许山川阻修道路梗涩有蛟龙蜿蜒之怪豺虎荧惑之虞先生老且惫其于兴居饔寝之适得无劳乎姑少止以俟暄暖先生幸或聴之先生曰辱子之知深矣爱之至矣吾官于兹六载矣年及耄七袠矣其出处之分去就之计审矣明矣越若去年秋吾以病痼将解印丐归招诸生觞而执别者屡矣今幸已满代又幸而疾少瘳今不去将奚辞吾有重裘席帽可幛风雨仆马资粮粗给宿舂虽老惫尚拟于山程水驿间贳酒搜吟问梅索笑以舒吾抑鬰之积岂不快且乐也又何以劳为乎吾其行矣朱子曰凡人之生也名驱利役苟苟逐逐殆将以求适于己而已今昆山虽僻陋逺处海陬有山水之秀井邑之繁士族之盛风土之宜至若楂梨柑橘鱼蠏鸡豚嘉蔬美窳清醥精凿之属皆足以养生而悦口又何必之楚之呉而以鼋羮鲈脍为得哉愿先生毋亟行聊以卒岁先生曰噫是何言欤夫啬于己者丰于人逸于体者劳于心啬乎已者失惠劳乎心者失仁始丰之终约之始役之终乐之吾将约其所有乐其所无以推吾之志以全吾之天彼口体之适又安足云乎哉始吾作掾时升堂皇坐皋比稽经考古讲道解义日孜孜为己任凡金榖出纳之数一俾计吏恬不为问日饭一盂蔬一器冬一裘夏一葛惴惴承事惟惧勿谨是不亦啬于已而劳于心乎今吾无官守之责时引领西望慨然长叹吾非木偶寜忘首丘之思乎惟钱塘为江浙一都会而苏湖又鱼米之地祖父庐墓姻亲朋旧皆在然每岁时接杯酒话缪宻徜徉闾里间以佚吾老终吾之年其为约且乐不亦至矣乎吾秣吾马吾膏吾车子母喋喋为也虽然吾闻之富者送人以财贫者赠人以言今诸生学古道者也虽贫蔑赠能无言乎朱子退而言曰先生之行决矣先生之道大矣余小子安得而留之乃率其徒为歌诗以饯之诗曰北风凛兮寒栗栗播坤维兮沧海立彼若人兮云徂征夕怛怛兮朝恻恻水有龙兮山有虎行惸惸兮去何怙鼓桂枻兮乘骊黄鬼辟易兮神呵护怳遐陟兮归故乡曳兰裙兮飘芙裳褵明月兮佩夜光饮坠露兮餐秋芳羌靓好兮修娥眉畴妒幸兮夸巾裭固真茂兮刑德仪锡永焘兮跻耆頥骋逸轶兮奋髙鹜俾后尘盍从而追之

　　○记

　　容安堂记

　　世固有大人君子居广居处显位揽天下富贵之资以为一身之奉履敝珠玉耳厌鼓钟言从计行事与心会曾莫有一毫拂乱其所为者然而焦心竭虑疲形劳神乃不能一日安于寝食之间以为有生之乐其故何哉且人之生也万善具焉大而天地之广着而万物之殊严而父子敬而君臣至于一事一物之微莫不有可乐之地是以圣人称颜子一箪食一瓢饮在陋巷人不堪其忧回也不改其乐以明夫道之所存即吾乐之之事也后之诞者乃欲以外物而求之不亦谬乎此东晋嵇阮之流卒为名教之罪人也哉惟陶潜以迈徃之才髙出当世不肯屈身束带往见督邮輙赋归来退乐故里顾其名节炳耀风厉千古是非外忘世故内有所安笃于道者不能尔也华亭沈用之少以吏能厯试州府考满选调西安东流二县幕职虽日处簿领之间而其意趣雅淡志尚髙古要不为尘俗所夺每慕渊明三径之乐及其归也乃于居室之西偏为屋三楹中列图史旁莳花竹以为晏休之所扁名容安且寓景陶之意其子壻柳德逺过余言之余是以知用之之能安于乐者也闻之古人之言曰夫结驷列骑所安不过容膝食方丈于前所甘不过一肉今用之之安有取于是是则所须非广而足能有恒殆犹歠之一饱饮之一盈抑欲顺时乘化易于所安是非絶情用世希合于旷逹之俦虽然用之之年尚强进未巳苟能推其造膝之度弘其兼受之资施之民社逹于朝廷之上则吾益知用之之不以为安而忘天下之忧又岂遽以一室之乐为乐也用之其颔之乎

　　有余清亭记

　　昔人命竹字之此君盖不欲直斥以名被之尊显之号其见贵重于当世也若此彼其挺生周阿潇洒于风尘之表泠然清气凛出凢材故幽人韵士每有寓托见之篇章盖所以资泉石之胜也东昌宋公春卿始来毗陵实主幕事以亷直见称其郡之别驾知公素贫不治赀产出私钱若千缗为买宅于城南之陬以居之公乃剪除榛莽杂莳花木雅有山林之趣无何公以选调连仕东南芜废滋乆近由湘中归老其地因得留意灌溉以复于旧舍东修竹百挺阴翳林立慨然潇湘之思构亭其中橅乐天所赋掲之楣间以为游息之所余尝从事浙东帅幕知公操守益坚盖非有得于一己之私而盗小亷独洁之誉者敢因斯扁用布其愚说焉夫清之为义在学者则有澄治之功沙之汰之惟务求去其尘滓之溺而后渟涵演迤汪濊静深乃能遂进于诚明之地苟其日力之不至则猝然之顷雨集而沟浍皆盈抑恐不免于同流合污之弊矣今公涵泳积乆清明在躬旦而处于斯亭之中或觞或咏或笑或黙丽日在天清风在户彼之参立于吾前旁午而狎至焉者吾则宾于名实之表囿于物我之外来而能集动而能凝虚灵湛寂表里莹如以之求吾身则无不足之欲以之烛万化则有无穷之理渊乎旨哉虽使淇澳诗人之颂沧浪孺子之歌将有不尽公斯亭之义也

　　回江亭记

　　位有至卑而其名与天地同传者江海是也盖其积深润下吐纳百川沾溉焦枯疏涤污秽注焉而不溢趋焉而不竭凡物莫能与之论功者非以是欤瑞州有江介乎郡城之中宜春万载众水交汇东流而入于鄣江之南有故邸其前楹为税司厅事依楹慿岸隙地深广丈余岁乆不治晦而弗着会其赢为小亭于旁虚檐曲楹桥影波光下上辉映一郡之胜举而得之因摭涪翁所咏以回江为扁盖亦取其义焉尝读旧史颇究东坡颍滨出处大节当其论列危疑之顷慷慨忠愤形于词章真有万牛不可回之势其视死生荣辱同一趣舍故屡遭迁逐名节益显是非持志之固向道之深能如是乎今郡志所载二苏事迹厯厯可考至若对床同梦清兴逈发此又两翁之悟旨也诗不云乎泛泛杨舟载沉载浮今是江以谪者得名则处卑自着同污独洁于余深有愧焉

　　湖州路重修録事司记

　　宋承唐制置録事参军凡部内政理善恶簿书稽违会计当否皆得以纠録之盖一郡纲辖之地暨皇元肇兴混一区夏庶务更新废而不设令路府更置録事司秩二百名割旁县旧隶关内之地以分治之邑有令长有人民有狱讼有徭役而独无丝粟之征视昔録事参军之职任重而责専名同而实异特负郭之一剧县也地饶位偪介乎四塞之冲阛阓杂沓生齿繁伙椎埋僄狡之奸米盐锱铢之讼至纎至悉日常险健于庭况其四郊憧憧邮传迎饯之迹旁午狎至供亿抢攘疲于奔命然编氓之籍大之不能等次之下邑而上承下抚法目烦苛率倍蓰于百里自非精强应变之才未必不致尤责也至元某歳东平李君某父衔命逺来始即亡宋南倅厅事之址易圯就新草创斯邑地近府治偪居子城之陬位置卑仄材木琐细浸滛穿漏大不克称用是后来之士积十余政率以偷安搜猎为能苟且岁月隳而弗图至大戊申厯山苏君某负时能声适被斯选至之日环视栋宇怃然叹曰嗟乎政由人举官以治称今兹室之陋若是殆非所以昭示令宪也易不云乎君子见几而作不俟终日余闻先时刑部尚书广平马公作牧兹土政行民洽遭歳大穰因废治材程工即事由丽谯及府治以下至于庖湢廐廥之所皆撤而新之栱桷翚飞舟艧焜耀他郡莫及而此坏屋逺不踰跬歩之内曾不能郢正匠石之下庸非不幸抑亦当时执事者过于计虑欤余新即政志欲改作诚惧夫政教之未修民之难与虑始也乃退而思念是室之陋虽有挠攘之忧苟能一日而不忘其必葺则尚冀朝夕之安其有不能苟安于朝夕者頋犹有大者焉遂力为政凢庇于民者举而行之蠧于政者掲而去之律奸贪绳枉直豪强敛迹井邑讙然岁再周而政成士若民相与聚而谋之曰吾侪小人朝不及夕今天惠贤宰使煦育吾民获遂盖藏之私今视事之署梁木倾颓危焉将压卒有倾仆则吾民之罪曷所逃哉乃共裒余力以陈于公公为出已帑三百千及其长佐逹噜噶齐某録判某典史某共捐俸入之半以为之助始经工庀材拓地起废画宫于堵率身寻引之间崇卑广狭靡不竭思役兴会同僚各以靡盬他适公又不以寡助为慊惠意承志勤勤渠渠昧旦坐堂上剸决繁剧曹无留务然其圩墁瓴甓之费佣偿食饮之直左筹右画曲尽其道虽侵星触暑挥汗废食益不以劳为惮不踰月而落成屋不呈材民不病役君子谓是役也是足以观政矣后之人有慕公之德欲求公之为治者请视斯署其或可以继志焉

　　瓢泉吟稿卷四


　　●钦定四库全书

　　瓢泉吟稿卷五

　　（元）朱晞颜 撰

　　○传

　　曲生传

　　曲生者晋之曲沃人也名之醇字叔雅风仪酝藉辞旨芳洁善和容多与可通贵贱皆以生见称颇器重于当世生之先有力牧者当轩辕时以耒耜教民有功始封诸有邰因冐姬姓世为廧官七传而至帝喾曰髙阳氏髙阳之后其别子稷以八政佐禹为司空因举使治岐陇之地衣食滋殖日大以蕃乃徙封于莱其子孙号牟娄氏实生之自出也生资禀柔粹能克己磨励善治择以矫揉自饰故人乐为推挽煦蒸之使得尽其能时夏人仪狄素知生材脗合令式乃宾兴而登贡于禹欲以尊爵禄宠使为法于天下会禹与梅伯共论调燮之道且尝试之而禹颇恶其言之甘乃昌言于廷曰后世必有以此亡国者因屏不用由是遂见絶生后遭值季世为过浇所挤至与斟灌斟鄩自相鸩毒竟以身败故礼法之士缄口自持莫能为之清白而生终亦自泯没无闻厯商周战国之间其子孙或显或湮虽有微劳班班可见然世无大人君子考其徃行焉至鲁哀公时孔子以礼乐修明先王之教与其徒言偃宰我始以生为尸祝相与揖让于俎豆之间而制其登降之节献酬之数着于诗书用防后世之乱生之名乃复尊显及秦苛法置挟书之令设羣饮之科寖亦不用生乃韫椟齐鲁间不沽名誉而自污矣逮汉室龙兴髙皇帝会项羽于鸿门因左司马曹无伤受谋臣陈平之策生乃托辞逃难归璧方获侍上及天下既平上追忆故旧赐宴前殿使生交欢以致其情当时羣臣酣论纷争上始厌薄之虽岁时一见于长乐未央宫然亦莫之惜也今上即位始大用儒术旁求俊雅以阐大猷生方困顿瓮牖之下偃仰床箦间日与涪翁齐大白操觚论注以雅量相倾下而时人輙多生之不醨且少大白之隘也上之明年将有事南郊诏诸博士孔安国等草定祠礼多繁秽不精一时大臣公孙弘之徒无所裁正有齐人晁错尝从生学乃拜疏荐之其疏曰臣闻西土之人有曲生者望出炎轩代有勲爵适遭浇漓之季不得入苞茅上奉王供以延世禄乃退托儒术敎授于齐鲁间浮沉自晦瓢饮志乐故时人莫知所趣而为之造请焉然其学业醇正德量宏深盖自周孔以来去中圣人一间耳厥今汉儒盗窃糟粕之余糜烂分裂逮至百家滥觞益甚求大中至和之道惟生一人臣味其巵焉研穷妙理扬道德之光至于睟面盎背过不自知诚非楚醒餔啜之比今圣上咨询典礼严事亲郊而博士诸儒少希风旨臣恐神明降嘏不称德馨如使斯人秩之帝筵必能克享天心以昭明应疏奏上嘉之乃遣使以安车蒲轮召生于汉水之上生即起应诏待命于石渠之馆上拜生光禄卿令与诸博士采定仪式以闻生乃考求遗制酌中可否定为一代之礼上颇嘉纳焉有司择日行事设坛壝于国门之南凡牺牲玉帛乐县之属一如常仪仍特诏以牺尊象尊着尊山罍各二盛陈坛上置生其间如期上与奉礼侍中偕生奉爵升自阼阶至于帝所祝史具上名及生名已礼毕上乃还宫始置不问一时荣之未几上谷汝南诸郡奏醴泉溢者一十二所又内臣奏甘露降于庭天子以为祠祀之祥由生之大礼成也因赐民大餔罢榷酤之禁使民得以酒醴遗饷为礼至是生之名布满天下为之谚曰弦之劲劲不如弓之獧獧盖言曲之功多也甘露元年天子因司马相如之言开炖煌张掖酒泉诸郡上即以其地赐生使食其赋之入封生为酒泉郡公二年大将军卫青霍去病克平朔方定襄而匈奴昆邪诸夷皆来朝天子以四海晏一百姓殷富欲侈大其事以夸后世乃东封泰山禅梁父祀太一五帝诸神天子以生习熟仪礼每即事必置前列而生颇亦附会上意与五利将军栾大采定祀神枣脯与其方色荐羞之具故上尤亲爱之其大臣田蚡尝因灌夫致生其家蒙以骂坐之辱每欲沮生之宠輙以此短之而上终不之信也时天子乆临万几颇亦厌倦思导引辟榖之术以自延永尝坐便殿与侍臣言生之才輙太息曰曲生风味不可忘也即使内谒者王治中召之而生不俟驾竟倒载以见上因笑谓曰卿岂折简可呼者耶对曰臣今亦时复中之耳因顿首谢上使卫士掖之置之衽席之上与之相对弥日酬酢不倦上益为之甘心焉即勅小黄门每朝会赐生上殿不名跪拜给扶以示优异天子春秋既髙近侍之臣或得以声色畋逰蛊惑上心朝政日废公卿大臣颇欲以危法诋生生遂弃印绶归隠姓名于桑落村将有遗世离俗之志然生以泛应多可故闻其名者輙扶携以往而生之居宾客盈座无虚日生亦接纳不厌罄有无以供其需虽田夫野老樵叟乘兴而来率尝兴尽而返无贤不肖皆得与之游且不以清浊自暴故人益狎之或至袒裸呌嚣狂歌自恣一听人为尤不以此为隘也独骚人韵士托交最真因寓名篇什间故世之任逹之士每以生为逋逃渊薮有以纾难养生而遗其口体之好而已顾姓不喜释老每遇之輙为笑谑其豪家贵族尤所推重如欲致之必为盛设呼召伎乐水陆毕陈然生颇亦矜负至輙危坐其中頥指气使而一座尽倾或连昼夜忘返虽王公贵人见必折节尽礼是以曲生之名称重一世而人皆得假意焉生之出本农而儒者也故其禀俚而少文鲁而多雅今世之所谓冠婚丧祭与夫朝聘燕飨之礼无不精熟又多能古仙人方伎善导引辟谷之术然其外形骸变昼夜齐死生此又生之逹识也其亦有道者欤其出处无常故不知其寿年之永短与其世代之所终其子孙蕃衍散在中国居宜城者有陆氏齐下有杜氏呉兴有乌氏程氏其仕为从事迁居青州与平原执督邮之役者皆生之支流也独酒泉张掖之曲袭生之爵与传其世太史公曰生之称始于战国之世如毛生穆生秦之卢生侯生盖当时尊老之号至汉郦生贾生资儒术负才气以干当世之主黜而不用曲生此其流欤然曲生以圣贤之糟粕用显于时岂孔子之所谓沽之哉我待价者也嗟夫

　　花中隠逸传

　　傅延年者南阳郦县人也其先节华望出蘜氏为神农臣有德于民又善养生术故神农在位一百二十年享寿最永皆节华摄养之功也其后闻孙治蘠愽学洽闻多识草木之名周公着尔雅治蘠预删定由是名显后与蝈氏有隙为其所焚其子有黄耻焉遂去草改姓鞠氏隠居不仕以述先人之志研考经典尤明厯数工测气候着月令一书行于世世乆谱系不明或书从革或书从草有黄生日精日精生周盈周盈生传延年及阴成阴成寻遇异人授坚白论分■〈木片〉他处自成大族子孙居颍川者号回峯氏居汝南者号茶氏居上党等郡者号羊欢氏居河南者号地薇氏惟延年独居南阳明黄老学世修养生之术延年性恬淡刚介多雅操明目善视察见秋毫然素不喜臧否人胷中略无芥蔕潜光晦迹不求闻逹每以丘壑自娯翛然有古君子风真隠逸者也平居多可而好与易亵而不污虽庸人孺子亦不与之校昔王子乔好神仙闻延年有养生术尝授康子丹诀冀受其学屡召之不肯往遂遯于荒野乔冐蓁芜披蒙茸下手至地卑礼以请辞不获已乃曰子欲长生当斋戒沐浴俟我于甘谷之上每遇三月上寅授汝以玉英六月上寅授汝以容成九月上寅授汝以金精十二月上寅授汝以长生乔如其言候之果然因得四物炼之百日丹成服之身体光泽一年齿落更生二年返老成童服之千日飞升上京逺近闻之翕然相从于是指甘谷之水示人曰饮此皆可上寿当时徙居谷中二十余家仰饮此水寿皆至百二三十其年有不及百则谓之天其修养有如此者暨屈平被谗见放愁吟泽畔几至乏食延年喟然叹曰乌有竭知尽忠而蔽障于谗者裹粮以从助之夕餐其仁惠有如此者一日薄逰浔阳过栗里解后五柳先生輙与班荆道旧旁若无人冷然清气与秋俱髙王弘闻之载酒以往竟举杯大釂不交一谈尽醉而别其骚放有如此者及西帝宸逰搜访遗逸于穷崖邃谷中延年方与十友十客逍遥彷徉若无所闻者青女遥见构谗于帝曰若軰何傲物如斯帝乃震怒而十友十客神蘂形茹憔悴零落之不暇独延年正色以待风采愈爽终不肯惮帝亦引避以遂其髙其节操有如此者至唐天寳间上思见之召至阙下龎眉皓齿上乃厚礼而问之曰卿年几何曰臣不知其几尝见嬴刘扰扰之后忽若迅电耳上壮之曰异哉若人其广成之徒籛铿之俦欤卿名延年信不诬矣上又问曰卿何为不仕对曰臣非不欲仕也恶夫栀貎取容以求媚于世者寜与商山芝翁首阳苓叟没而同传庶结根于桃李之场以自卫措足于荆棘之地以自安者亷而有立臣之愿也上益壮其言曰如卿者可谓混蒿艾以自晦岂得与草木俱腐者哉亟放还山识与不识皆尊之为寿客后不知其所终其宗枝繁衍分布海内何其盛哉龙门刘氏东阳范氏皆善氏族学虽访其遗得七十余家作为谱牒卒亦不能发扬潜德濓溪周子讲学于家以公道自任每曰不去窻前草与自家意思一般以至芟繁掇华抜其尤者乃得一人焉究其本枝实延年之苗裔也喜而作曰髙山仰止景行行止吾今而后得尚友延年于千百载之上矣语曰君子耻没世而无闻若之先劳勚若斯胡可使后世无德而称耶以其喜学圃好莳花乃佥谥之曰花中隠逸云太史公曰易称遯之时义大矣哉其身退而其道伸延年之谓矣观夫饰智巧以趋势利务矫激以沽名誉者闻延年风盖亦知愧焉

　　○题跋

　　题无尽藏藁后

　　藏之为言藏之之具也名之无尽变化之适也而万物得以寓形焉苏子赋前赤壁末章谓江上清风山间明月有声色之可取用而无禁不竭为造物者之妙因以实无尽藏之名固已佳矣今余用以名藁而或者疑之是岂无声色不为造物者之私乎若夫江山风月寓形万物之间取之用之虽曰无尽然耳目之接得无尽乎且吾身为万物之始而众理毕备至于精思极虑则大而天地之广小而草木之微幽而鬼神之迹皆得探而丽于性情之间是岂止槖钥中之一物乎以是名藁不为过矣

　　题山居图

　　石田茅屋苔径苍然此山林之士之所乐也苟无其志则云林月峤适樵牧往来之冲尔孟子云居移气养移体苟富贵者又安知不为居之所移乎观此则知居之大矣

　　题戏猫图

　　猫之为物盖以捕鼠为功观其长门昼永饫鲜卧茸殆若无所用其技者至于空斋夜静暝伏阴窥积威一发精爽落地虽狸猩有不能骋其捷者世岂以无鼠而蓄不捕之猫耶今观是图幽花丛石牝牡相戏何画者遗其用发其微抑欲极其艺之精而笔之也吾无以识之

　　题陈克明环籁小藁

　　学诗如学仙时至骨自换或曰仙可学乎曰仙不可学至若脱畧陈腐变化气质则几仙矣诗道亦然瑞阳陈克明以一编抵予问其方予以前所闻语之子能吐其故纳其新日鍜月炼务求去其凡近之习而造乎希夷之境则虽一刀之末洒然轻蜕以之冲举寥廓唱喁太清何俚俗比竹之多云也克明其勉之

　　跋周氏埙箎乐府引

　　旧传唐人麟角兰畹尊前花间等集富艳流丽动荡心目其源盖出于王建宫词而其流则韩渥香奁李义山西昆之余波也五季之末若江南李后主西川孟蜀王号称雅制观其忧幽隠恨触物寓情亡国之音哀思极矣洎宋欧苏出而一扫衰世之陋有不以文章而直得造化之妙者抑岂轻薄儿纨绔子游词浪语而为诲滛之具者哉其后稼轩清真各立门户或以清旷为髙或以纎巧为美正如桑叶食蚕不知中边之味为如何耳最晩姜白石尧章以音律之学为宋称首其遗词缀谱逈出尘俗真有一洗万古凡马空之气宋亡以来音韵絶响士大夫悉意诗文名理之学人罕及之惟遗山中州一集近见流播寥寥逸韵独出骚余非有高情逺韵者不能学也今观庐陵周氏兄弟所赋乐章则知二公所学又非止老师宿儒骚人墨客之一二得也盖其灵襟融会万吹一律故能以之前者唱于后者唱喁而不自知其作之妙自今词家观之真江湖一家数也余尝评伯恭之作絶类白乐天闲退时卧香山命小蛮樊素持衣捉尘谈谐谑浪出入闾巷而其忧时剀切之意初不为外物少衰也伯淳则又如杜牧之少日侠逰名都沉酣花柳时青楼紫曲雨约云情更唱迭和然其千金百斛之费益不知其所可靳惜也余谓才情韵三事惟长短之制尤费称停大抵才胜者失于矜持情胜者失于刻薄韵胜者失于虚浮故前軰有曲中縳不住之诮信哉言乎杜子美诗云美人细意熨贴平裁缝灭尽针线迹吾于周氏之作亦谓此伯淳其然乎

　　○赞

　　唐子华画像赞

　　而目荧荧而骨棱棱了然如澄汉之星凝然如絶壑之氷邈乎人可得而为朋确乎吾或可得而强为之名想其刻画万古之精掀舞坱圠六合之尘发幽藻探玄冥犹使夫千载之下因其遗而识斯人也耶

　　顾君泽真赞

　　彼其之子其肖维何将以为漆园之隠吏兮胡为乎曳涂中之尾而转之清波抑以为痴絶之虎头兮又何假夫颊上之毫以神仪漫仕犹隠兮何修乎名之令嘉其谑浪笑傲睨世而不废啸歌者欤

　　自写真赞

　　有颀其首有阚其容斯圯下奔亡之孺欤抑行间新进之蒙欤桀黠跌宕偃蹇怅怳决危疑赴急难虽千金有所不居去忲侈守穷约有一箪而奚足多尚且行且止孰贤孰愚以时偃仰出与道俱苟有用我者其殆庶几乎

　　瓢泉吟稿卷五

