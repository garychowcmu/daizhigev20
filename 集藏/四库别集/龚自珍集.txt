龚自珍集

辩知觉
嘉庆甲子，自珍从严江宋先生读书。先生问焉曰：伊尹曰：先知知后知，先觉觉后觉。知与觉何所辩也？自珍对曰：知，就事而言也；觉，就心而言也。知，有形者也；觉，无形者也。知者，人事也；觉，兼天事言矣。知者，圣人可与凡民共之；觉，则先圣必俟后圣矣。尧治历明时，万世知历法；后稷播五谷，万世知农；此先知之义。古无历法，尧何以忽然知之？古无农，后稷何以忽然知之？此先觉之义。子贡曰：“夫子之文章，可得而闻？”此先知之义。“夫子言性与天道，不可得闻。”此先觉之义。孔子学文、武之道，学周礼，文、武、周公为先知，孔子为后知，此可知者也。孔子不恃杞而知夏，不恃宋而知殷，不乞灵文献而心通禹、汤，此不可知者也。夫可知者，圣人之知也；不可知者，圣人之觉也。

说月晷
徽州人造月晷，系以诗，髹而书之，予读之弗善也。为之图三十，合朔至晦，备矣。又为之子目，各十有二，时加子至加亥，备矣。总为图三百有六十，以楮皮为之仪，我坐北面南，左东右西，以定月之所在，其魄墨之，其明粉之，加金以肖其曜，自以为贤于徽州市之所为。扬州罗士琳过而大笑之曰：子未知里差。天下一千三百五县，宜每县为三百六十图，当有三十七万九千八百图。子又未知岁差。夫日与月合朔时，所加不同，一千三百五县之三百六十图，月月不同，每月为三十七万九千八百图者十有二，每岁又十二月之，其图无算数。假子神龟之年，不足以役图，与子千里之封以为宫，不足以庋之。予乃然于不艺不学，忝为士大夫老，与夫市估髹师，同为罔知识之民而已矣。乃再拜求罗子教我以浑天之术，两仪之形，求七政之行之所在。

徽州歌诀云：“三辰五巳八午升，初十出未十三申，十五酉时十八戌，二十亥上见光明，二十三日子时出，二十六日丑时行，二十九日寅时见，晦与朔日卯上并。”附录。

尊隐
将与汝枕高林，藉丰草，去沮洳，即荦确，第四时之荣木，瞩九州之神皋，而从我嬉其间，则可谓山中之傲民也已矣。仁心为干，古义为根，九流为华实，百氏为杝藩，枝叶昌洋，不可殚论，而从我嬉其间，则可谓山中之悴民也已矣。闻之古史氏矣，君子所大者生也，所大乎其生者时也。是故岁有三时：一曰发时，二曰怒时，三曰威时；日有三时，一曰蚤时，二曰午时，三曰昏时。夫日胎于溟涬，浴于东海，徘徊于华林，轩辕于高闳，照曜人之新沐濯，沧沧凉凉，不炎其光，吸引清气，宜君宜王，丁此也以有国，而君子适生之，入境而问之，天下法宗礼族归心，鬼归祀，大川归道，百宝万货，人功精英，不翼而飞，府于京师，山林冥冥，但有鄙夫、皂隶所家，虎豹食之，曾不足悲。日之亭午，乃炎炎其光，五色文明，吸饮和气，宜君宜王，丁此也以有国，而君子适生之，入境而问之，天下法宗礼族修心，鬼修祀，大川修道，百宝万货，奔命涌塞，喘车牛如京师，山林冥冥，但有窒士，天命不犹，与草木死。日之将夕，悲风骤至，人思灯烛，惨惨目光，吸饮莫气，与梦为邻，未即于床，丁此也以有国，而君子适生之；不生王家，不生其元妃、嫔嫱之家，不生所世世豢之家，从山川来，止于郊。而问之曰：何哉？古先册书，圣智心肝，人功精英，百工魁杰所成，如京师，京师弗受也，非但不受，又裂而磔之。丑类呰窳，诈伪不材，是辇是任，是以为生资，则百宝咸怨，怨则反其野矣。贵人故家蒸尝之宗，不乐守先人之所予重器；不乐守先人之所予重器，则窭人子篡之，则京师之气泄；京师之气泄，则府于野矣。如是则京师贫；京师贫，则四山实矣。古先册书，圣智心肝，不留京师，蒸尝之宗之子孙，见闻弇婀，则京师贱；贱，则山中之民，有自公侯者矣。如是则豪杰轻量京师；轻量京师，则山中之势重矣。如是则京师如鼠壤；如鼠壤，则山中之壁垒坚矣。京师之日苦短，山中之日长矣。风恶，水泉恶，尘霾恶，山中泊然而和，洌然而清矣。人攘臂失度，啾啾如蝇虻，则山中戒而相与修娴靡矣。朝士寡助失亲，则山中之民，一啸百吟，一呻百问疾矣。朝士僝焉偷息，简焉偷活，侧焉徨徨商去留，则山中之岁月定矣。多暴侯者，过山中者，生钟之思矣。童孙叫呼，过山中者，祝寿考之毋遽死矣。其祖宗曰：我无余荣焉，我以汝为殿矣。其山林之神曰：我无余怒焉，我以汝为殿矣。俄焉寂然，灯烛无光，不闻余言，但闻鼾声，夜之漫漫，鹖旦不鸣，则山中之民，有大音声起，天地为之钟鼓，神人为之波涛矣。是故民之丑生，一纵一横。旦暮为纵，居处为横，百世为纵，一世为横，横收其实，纵收其民。之民也，壑者欤？邱者欤？垤者欤？避其实者欤？能大其生以察三时，以宠灵史氏，将不谓之横天地之隐欤？闻之史氏矣，曰：百媚夫，不如一猖夫也；百酣民，不如一瘁民也；百瘁民，不如一之民也。则又问曰：之民也，有待者耶？无待者耶？应之曰：有待。孰待？待后史氏。孰为无待？应之曰：其声无声，其行无名，大忧无蹊辙，大患无畔涯，大傲若折，大瘁若息，居之无形，光景煜烩，捕之杳冥，后史氏欲求之，七反而无所睹也。悲夫悲夫！夫是以又谓之纵之隐。

明良论
一
三代以上，大臣、百有司无求富之事，无耻言富之事。贫贱，天所以限农亩小人；富贵者，天所以待王公大人君子。王公大人之富也，未尝温饱之私感恩于人主，人主以大臣不富为最可嘉可法之事，尤晚季然也。《洪范》五福，二曰富；《周礼》八枋，一曰富。臣之于君也，急公爱上，出自天性，不忍论施报。人主之遇其臣也，厚以礼，绳以道，亦岂以区区之禄为报？然而禹、箕子、周公然者，王者为天下国家崇气象，养体统，道则然也。孟子曰：“无恒产而有恒心，惟士为能。”虽然，此士大夫所以自律则然，非君上所以律士大夫之言也。得财则勤于服役，失财则怫然愠，此诚厮仆之所为，不可以概我士大夫。然而卒无以大异乎此者，殆势然也。士大夫岂尽不古若哉？廉耻岂中绝于士大夫之心哉？然而古之纤人俗吏少于今者，诚贵有以谋之至亟矣！三代、炎汉勿远论，论唐、宋盛时，其大臣魁儒，大率豪伟而疏闳，其讲官学士，左经右史，鲜有志温饱、察鸡豚之行；其庸下者，亦复优游书画之林，文采酬酢，饮食风雅。今士大夫，无论希风古哲，志所不属，虽下劣如矜翰墨，召觞咏，我知其必不暇为也。今上都通显之聚，未尝道政事谈文艺也；外吏之宴游，未尝各陈设施谈利弊也；其言曰：地之腴瘠若何？家具之赢不足若何？车马敝而责券至，朋然以为忧，居平以贫故，失卿大夫体，甚者流为市井之行。崇文门以西，彰义门以东，一日不再食者甚众，安知其无一命再命之家也？远方之士，未尝到京师，担笈数千里而至，乐瞻士大夫之气象丰采，以归语田里。今若此，殆非所以饰四方之观听也！谓外吏富乎？积逋者又十且八九也。夫士辞乡里，以科名通籍于朝，人情皆愿娱乐其亲，赡其室家；廪告无粟，厩告无刍，索屋租者且至相逐，家人噭噭然呼。当是时，犹有如贾谊所言“国忘家，公忘私”者，则非特立独行以忠诚之士不能。能以概责之六曹、三院、百有司否也？内外大小之臣，具思全躯保室家，不复有所作为，以负圣天子之知遇，抑岂无心，或者贫累之也。《鲁论》曰：“季氏富于周公。”知周公未尝不富矣。微周然，汉、唐、宋之制俸，皆数倍于近世，史表具在，可按而稽。天子富有四海，天子之下，莫崇于诸侯，内而大学士、六卿，外而总督、巡抚，皆古之莫大诸侯。虽有巨万之赀，岂过制焉？其非俭于制，而又黩货焉，诛之甚有词矣！今久资尚书、侍郎，或无千金之产，则下可知也。诚使内而部院大臣、百执事，外而督、抚、司、道、守、令，皆不必自顾其身与家，则虽有庸下小人，当饱食之暇，亦必以其余智筹及国之法度、民之疾苦。泰然而无忧，则心必不能以无所寄，亦势然也。而况以素读书、素识大体之士人乎？夫绳古贤者，动曰是真能忘其身家以图其君。由今观之，或亦其身家可忘而忘之尔。内外官吏皆忘其身家以相为谋，则君民上下之交，何事不成？何废不举？汉臣董仲舒曰“被润泽而大丰美”者，此也。朝廷不愈高厚，宇宙不愈清明哉？

二
士皆知有耻，则国家永无耻矣；士不知耻，为国之大耻。历览近代之士，自其敷奏之日，始进之年，而耻已存者寡矣！官益久，则气愈俞；望愈崇，则谄愈固；地益近，则媚亦益工。至身为三公，为六卿，非不崇高也，而其于古者大臣巍然岸然师傅自处之风，匪但目未睹，耳未闻，梦寐亦未之及。臣节之盛，扫地尽矣。非由他，由于无以作朝廷之气故也。何以作之气？曰：以教之耻为先。《礼》、《中庸》篇曰：“敬大臣则不眩。”郭隗说燕王曰：“帝者与师处，王者与友处，伯者与臣处，亡者与役处。凭几其杖，顾盼指使，则徒隶之人至。恣睢奋击，呴籍叱咄，则厮役之人至。”贾谊谏汉文帝曰：“主上之遇大臣如遇犬马，彼将犬马自为也。如遇官徒，彼将官徒自为也。”凡兹三训，炳若日星，皆圣哲之危言，古今之至诫也！尝见明初逸史，明太祖训臣之语曰：“汝曹辄称尧、舜主，主苟非圣，何敢谀为圣？主已圣矣，臣愿已遂矣，当加之以吁咈，自居皋、契之义。朝见而尧舜之，夕见而尧舜之，为尧舜者，岂不亦厌于听闻乎？”又曰：“幸而朕非尧舜耳。朕为尧舜，乌有汝曹之皋、夔、稷、契哉？其不为共工、兜，为尧、舜之所流放者几希！”此真英主之言也。坐而论道，谓之三公。唐、宋盛时，大臣讲官，不辍赐坐、赐茶之举，从容乎便殿之下，因得讲论古道，儒硕兴起。及据季也，朝见长跪、夕见长跪之余，无此事矣。不知此制何为而辍，而殿陛之仪，渐相悬以相绝也？农工之人、肩荷背负之子则无耻，则辱其身而已；富而无耻者，辱其家而已；士无耻，则名之曰辱国；卿大夫无耻，名之曰辱社稷。由庶人贵而为士，由士贵而为小官，为大官，则由始辱其身家，以延及于辱社稷也，厥灾下达上，象似火！大臣无耻，凡百士大夫法则之，以及士庶人法则之，则是有三数辱社稷者，而令合天下之人，举辱国以辱其家，辱其身，混混沄沄，而无所底，厥咎上达下，象似水！上若下胥水火之中也，则何以国？窃窥今政要之官，知车马、服饰、言词捷给而已，外此非所知也。清暇之官，知作书法、赓诗而已，外此非所问也。堂陛之言，探喜怒以为之节，蒙色笑，获燕闲之赏，则扬扬然以喜，出夸其门生、妻子。小不霁，则头抢地而出，别求夫可以受眷之法，彼其心岂真敬畏哉？问以大臣应如是乎？则其可耻之言曰：我辈只能如是而已。至其居心又可得而言，务车马、捷给者，不甚读书，曰：我早晚直公所，已贤矣，已劳矣。作书、赋诗者，稍读书，莫知大义，以为苟安其位一日，则一日荣；疾病归田里，又以科名长其子孙，志愿毕矣。且愿其子孙世世以退缩为老成，国事我家何知焉？嗟乎哉！如是而封疆万万之一有缓急，则纷纷鸠燕逝而已，伏栋下求俱压焉者鲜矣。昨者，上谕至引卧薪尝胆事自况比，其闻之而肃然动于中欤？抑弗敢知！其竟憺然无所动于中欤？抑更弗敢知！然尝遍览人臣之家，有缓急之举，主人忧之，至戚忧之，仆妾之不可去者忧之；至其家求寄食焉之寓公，旅进而旅豢焉之仆从，伺主人喜怒之狎客，试召而诘之，则岂有为主人分一夕之愁苦者哉？故曰：厉之以礼出乎上，报之以节出乎下。非礼无以劝节，非礼非节无以全耻。古名世才起，不易吾言矣。

三
敷奏而明试，吾闻之乎唐、虞；书贤而计廉，吾闻之乎成周。累日以为劳，计岁以为阶，前史谓之停年之格，吾不知其始萌芽何帝之世，大都三代以后可知也。今之士进身之日，或年二十至四十不等，依中计之，以三十为断。翰林至荣之选也，然自庶吉士至尚书，大抵须三十年或三十五年；至大学士又十年而弱。非翰林出身，例不得至大学士。而凡满洲、汉人之仕宦者，大抵由其始宦之日，凡三十五年而至一品，极速亦三十年。贤智者终不得越，而愚不肖者亦得以驯而到。此今日用人论资格之大略也；夫自三十进身，以至于为宰辅、为一品大臣，其齿发固已老矣，精神固已惫矣，虽有耆寿之德，老成之典型，亦足以示新进；然而因阅历而审顾，因审顾而退葸，因退葸而尸玩，仕久而恋其籍，年高而顾其子孙，傫然终日，不肯自请去。或有故而去矣，而英奇未尽之士，亦卒不得起而相代。此办事者所以日不足之根原也。城东谚曰：“新官忙碌石??矣子，旧官快活石师子。”盖言夫资格未深之人，虽勤苦甚至，岂能冀甄拔？而具形相向坐者数百年，莫如柱外石师子，论资当最高也。如是而欲勇往者知劝，玩恋者知惩，中材绝侥幸之心，智勇苏束缚之怨，岂不难矣！至于建大猷，白大事，则宜乎更绝无人也。其资浅者曰：我积俸以俟时，安静以守格，虽有迟疾，苟过中寿，亦冀终得尚书、侍郎，奈何资格未至，哓哓然以自丧其官为？其资深者曰：我既积俸以俟之，安静以守之，久久而危致乎是，奈何忘其积累之苦，而哓哓然以自负其岁月为？其始也，犹稍稍感慨激昂，思自表见；一限以资格，此士大夫所以尽奄然而无有生气者也。当今之弊，亦或出于此，此不可不为变通者也。

四
庖丁之解牛，伯牙之操琴，羿之发羽，僚之弄丸，古之所谓神技也。戒庖丁之刀曰：多一割亦笞汝，少一割亦笞汝；韧伯牙之弦曰：汝今日必志于山，而勿水之思也；矫羿之弓，捉僚之丸曰：东顾勿西逐，西顾勿东逐，则四子者皆病。人有疥癣之疾，则终日抑搔之，其疮痏，则日夜抚摩之，犹惧未艾，手欲勿动不可得，而乃卧之以独木，缚之以长绳，俾四肢不可以屈伸，则虽甚痒且甚痛，而亦冥心息虑以置之耳。何也？无所措术故也。律令者，吏胥之所守也；政道者，天子与百官之所图也。守律令而不敢变，吏胥之所以侍立而体卑也；行政道而惟吾意所欲为，天子百官之所以南面而权尊也。为天子者，训迪其百官，使之共治吾天下，但责之以治天下之效，不必问其若之何而以为治，故唐、虞三代之天下无不治。治天下之书，莫尚于六经。六经所言，皆举其理、明其意，而一切琐屑牵制之术，无一字之存，可数端了也。约束之，羁縻之，朝廷一二品之大臣，朝见而免冠，夕见而免冠，议处、察议之谕不绝于邸钞。部臣工于综核，吏部之议群臣，都察院之议吏部也，靡月不有。府州县官，左顾则罚俸至，右顾则降级至，左右顾则革职至，大抵逆亿于所未然，而又绝不斠画其所已然。其不罚不议者，例之所得行者，虽亦自有体要，然行之无大损大益。盛世所以期诸臣之意，果尽于是乎？恐后之有识者，谓率天下之大臣群臣，而责之以吏胥之行也。一越乎是，则议处之，察议之，官司之命，且倒悬于吏胥之手。彼上下其手，以处夫群臣之不合乎吏胥者，以为例如是，则虽天子之尊，不能与易，而群臣果相戒以勿为官司之所为矣。夫聚大臣群臣而为吏，又使吏得以操切大臣群臣，虽圣如仲尼，才如管夷吾，直如史鱼，忠如诸葛亮，犹不能以一日善其所为，而况以本无性情、本无学术之侪辈耶？伏见今督、抚、司、道，虽无大贤之才，然奉公守法畏罪，亦云至矣，蔑以加矣！使奉公守法畏罪而遽可为治，何以今之天下尚有几微之未及于古也？天下无巨细，一束之于不可破之例，则虽以总督之尊，而实不能以行一谋、专一事。夫乾纲贵裁断，不贵端拱无为，亦论之似者也。然圣天子亦总其大端而已矣。至于内外大臣之权，殆亦不可以不重。权不重则气不振，气不振则偷，偷则敝。权不重则民不畏，不畏则狎，狎则变。待其敝且变，而急思所以救之，恐异日之破坏条例，将有甚焉者矣。古之时，守令皆得以专戮，不告大官，大官得以自除辟吏，此其流弊，虽不可胜言，然而圣智在上，今日虽略仿古法而行之，未至擅威福也。仿古法以行之，正以救今日束缚之病。矫之而不过，且无病，奈之何不思更法，琐琐焉，屑屑焉，惟此之是行而不虞其陊也？圣天子赫然有意千载一时之治，删弃文法，捐除科条，裁损吏议，亲总其大纲大纪，以进退一世，而又命大臣以所当为，端群臣以所当从。内外臣工有大罪，则以乾断诛之，其小故则宥之，而勿苛细以绳其身。将见堂廉之地，所图者大，所议者远，所望者深，使天下后世，谓此盛世君臣之所有为，乃莫非盛德大业，而必非吏胥之私智所得而仰窥。则万万世屹立不败之谋，实定于此。外祖金坛段公评曰：四论皆古方也，而中今病，岂必别制一新方哉？髦矣，犹见此才而死，吾不恨矣。甲戌秋日。四论，乃弱岁后所作，文气亦何能清妥？弃置故簏中久矣。检视，见外王父段先生加墨矜宠，泫然存之。自记。

保甲正名
嘉庆十九年冬，奉上谕行保甲法，大吏下其条目于所司，大略云：悬牌于门，书长若幼之姓名、年齿；有习邪教者，准五家首之，无则五家连环具甘结。地方官一岁两次编稽核之，申报上司。龚自珍曰：此《周礼》相保法也。相保，犹相受、相赒、相宾也，非保甲法。保甲法孰为之？宋臣王安石为之。其条目如何？曰：新法每十家籍二丁，授以弓弩，教之战阵。呜呼！《周礼》固无是矣。三代以上，兵民不分，弓弩战阵，有教之者，而非司徒之事。司徒之官，则无此文。保自保，战自战，不得合为一。《传》曰：“家不藏甲。”卿大夫之家，尚不藏甲，编户齐民，何有甲之名？三代以降，兵民分。朝廷既养民以卫民矣，事势画一，民不宜更以武力自卫。民当尊君亲上，问鸡犬田器而已。宋臣吕祖谦之笺《周礼》曰：“五家相保，则奇邪不混迹其中。”王守仁之与父老约：曰孝弟廉和，曰谨门户，曰门牌不实不尽者罪家长。如此而已。夫射虽六艺之一，安得尽天下男子而知射？亦犹书、数居六艺之二，安得尽天下男子而知书、数乎哉？十家环堵宴然，为地几何，何以为演武之地？十家各有生计琐屑，乡饮读法，近世尚以为烦扰不足行，安得讲武之暇？十家各授弓弩，尽东南竹箭，不能给弓弩之材。十家二丁，谓之兵乎？谓之民乎？谓之民，则十家有在官之庶人二，不农不贾以习战，必乱民也；谓之兵乎？则不如明增兵额。是故安石新法竟不行，使不幸真行，则明季以来闽、粤械斗之风，宋世早有之；不但闽、粤，且遍寰中，寰中何能一日安？故曰：王安石之法，非古非今，古今亦无曾试之者。圣世所用，实是《周礼》，而用王安石之名，大不可也，宜改曰五家相保法。或问曰：王安石法，信如人口讥议者耶？答曰：何为其然？安石心三代之心，学三代之学，欲教训天下之人材，毕成三代之材者也。但其虑疏，其目疏，故集天下之口。

地丁正名
国朝有实则尧舜而名则汉武帝者一焉，地丁是也。古者田曰赋，以田计也；关市曰税，以货计也；口赋亦曰赋，以人计矣。以田计者上古法，以货计者中古法，以人计者，董仲舒曰商鞅法，贡禹则曰实汉法。我仁皇帝永免滋生人口之赋，并入地赋，有赐蠲、赐缓、赐赈，而无赐复。寰海之内，无一人不复者也，仁莫大焉！事莫简焉！《诗》曰：“思文后稷，克配彼天。粒我烝民，莫非尔极。”我仁皇帝革二千年之苛政，此配天之实也。其实如此，其名未改，邸抄、搢绅书，仍称地丁，是实后稷而名商鞅、汉武也，名当亟正者此也。或问之曰：我朝取于民者，杀前古远甚；乡愚无见闻，又不读史，则不知朝家百典千式万官亿条例所出，视前古丰杀污隆何如也？告之曰：国家万年，毋敢议所以赢于入者，然而不禁议所以啬于出者，仆尝私忧焉，又私议焉，兹不宣也。

乙丙之际箸议第一
岁辛酉，近畿大水。越七年戊辰，又水。甲、乙间，东南河工屡灾。客曰：近年财空虚，大吏告民穷，而至尊忧帑匮。金者水之母，母气衰，故子气旺也。一客曰：似也。子亦知物极将返乎？天生物，命官理之，有所溃，有所郁，郁之也久，发之也必暴。且吏不能理五行使之和，必将反其正性，以大自泄，乃不利。今百姓日不足，以累圣天子惄然之忧，非金乎？币之金与刃之金同，不十年其惧或烦兵事，赖圣天子维持元气，建本甚厚，亦弗瘵也。越六年癸酉，兖、豫役并起，四越月平。龚子曰：其溃者，其纵之者咎也；其郁者，其钥之者咎也。是以古之大人，谨持其源而善导之气。《乙丙之际著（塾）议》作于嘉庆二十一年和二十二年（１８１６～１８１７年）间，前后共写了２５篇，现存１１篇。

乙丙之际塾议第三
客问龚自珍曰：子之南也，奚所睹？曰：异哉！睹书狱者。狱如何？曰：古之书狱也以狱，今之书狱也不以狱。微独南，邸抄之狱，狱之衅皆同也，始狡不服皆同也，比其服皆同也，东西南北，男女之口吻神态皆同也，狱者之家，户牖床几器物之位皆同也。吾睹一。或释褐而得令，视狱自书狱，则府必驳之，府从则司必驳之，司从则部必驳之。视狱不自书狱，府虽驳，司将从，司虽驳，部将从。吾睹二。视狱自书狱，书狱者之言将不同，曰：臣所学之不同，曰：臣所聪之不同，曰：臣所思虑之不同。学异术，心异脏也。或亢或逊，或简或缛，或成文章，语中律令，或不成文章，语不中律令，曰：臣所业于父兄之弗同。部有所考，以甄核外，上有所察，以甄核下，将在是矣。今十八行省之挂仕籍者，语言文字毕同。吾睹三。曰：是有书之者，其人语科目京官来者曰：京秩官未知外省事宜，宜听我书。则唯唯。语入赀来者曰：汝未知仕宦，宜听我书。又唯唯。语门荫来者曰：汝父兄且慑我。又唯唯。尤力持以文学名之官曰：汝之学术文义，懵不中当世用，尤宜听我书。又唯唯。今天下官之种类，尽此数者，既尽驱而师之矣。强之乎？曰：否。既甘之矣。吾睹四。佐杂书小狱者，必交于州县，佐杂畏此人矣。州县之书狱者，必交于府，州县畏此人矣。府之书狱者，必交于司道，府畏此人矣。司道之书狱者，必交于督抚，司道畏此人矣。督抚之上客，必纳交于部之吏，督抚畏此人矣。吾睹五。其乡之籍同，亦有师，其教同，亦有弟子，其尊师同，其约齐号令同，十八行省皆有之，豺踞而鸮视，蔓引而蝇孳，亦有爱憎恩仇，其相朋相攻，声音状貌同，官去弗与迁也，吏满弗与徙也，各行省又大抵同。吾睹六。狎富久，亦自富也。狎贵久，亦自贵也。农夫织女之出，于是乎共之，宫室车马衣服仆妾备。吾睹七。七者之睹，非忧、非剧、非酲、非疟、非鞭、非棰、非符、非约，析四民而五九流而十，挟百执事而颠倒下上，哀哉，谁为之而壹至此极哉！

乙丙之际箸议第六
自周而上，一代之治，即一代之学也；一代之学，皆一代王者开之也。有天下，更正朔，与天下相见，谓之王。佐王者，谓之宰。天下不可以口耳喻也，载之文字，谓之法，即谓之书，谓之礼，其事谓之史。职以其法载之文字而宣之士民者，谓之太史，谓之卿大夫。天下听从其言语，称为本朝、奉租税焉者，谓之民。民之识立法之意者，谓之士。士能推阐本朝之法意以相诫语者，谓之师儒。王之子孙大宗继为王者，谓之后王。后王之世之听言语奉租税者，谓之后王之民。王、若宰、若大夫、若民相与以有成者，谓之治，谓之道。若士、若师儒法则先王、先冢宰之书以相讲究者，谓之学。师儒所谓学有载之文者，亦谓之书。是道也，是学也，是治也，则一而已矣。乃若师儒有能兼通前代之法意，亦相诫语焉，则兼综之能也，博闻之资也。上不必陈于其王，中不必采于其冢宰、其太史大夫，下不必信于其民。陈于王，采于宰，信于民，则必以诵本朝之法，读本朝之书为率。师儒之替也，源一而流百焉，其书又百其流焉，其言又百其书焉。各守所闻，各欲措之当世之君民，则政教之末失也。虽然，亦皆出于其本朝之先王。是故司徒之官之后为儒，史官之后为道家老子氏，清庙之官之后为墨翟氏，行人之官之后为纵横鬼谷子氏，礼官之后为名家邓析子氏、公孙龙氏，理官之后为法家申氏、韩氏。世之盛也，登于其朝，而习其揖让，闻其钟鼓，行于其野，经于其庠序，而肄其豆笾，契其文字。处则为占毕弦诵，而出则为条教号令；在野则熟其祖宗之遗事，在朝则效忠于其子孙。夫是以齐民不敢与师儒齿，而国家甚赖有士。及其衰也，在朝者自昧其祖宗之遗法，而在庠序者犹得据所肄习以为言，抱残守阙，纂一家之言，犹足以保一邦、善一国。孔子曰：“郁郁乎文哉，吾从周。”又曰：“吾不复梦见周公。”至于夏礼商礼，取识遗忘而已。以孔子之为儒而不高语前哲王，恐蔑本朝以干戾也。至于周及前汉，皆取前代之德功艺术，立一官以世之，或为立师，自《易》、《书》大训杂家言，下及造车、为陶、医、卜、星、祝、仓、庾之属，使各食其姓之业，业修其旧。此虽盛天子之用心，然一代之大训不在此也。后之为师儒不然。重于其君，君所以使民者则不知也；重于其民，民所以事君者则不知也。生不荷耰锄，长不习吏事，故书雅记，十窥三四，昭代功德，瞠目未睹，上不与君处，下不与民处。由是士则别有士之渊薮者，儒则别有儒之林囿者，昧王霸之殊统，文质之异尚。其惑也，则且援古以刺今，嚣然有声气矣。是故道德不一，风教不同，王治不下究，民隐不上达，国有养士之赀，士无报国之日，殆夫，殆夫！终必有受其患者，而非士之谓夫？

乙丙之际箸议第七
夏之既夷，豫假夫商所以兴，夏不假六百年矣乎？商之既夷，豫假夫周所以兴，商不假八百年矣乎？无八百年不夷之天下，天下有万亿年不夷之道。然而十年而夷，五十年而夷，则以拘一祖之法，惮千夫之议，听其自陊，以俟踵兴者之改图尔。一祖之法无不敝，千夫之议无不靡，与其赠来者以改革，孰若自改革？抑思我祖所以兴，岂非革前代之败耶？前代所以兴，又非革前代之败耶？何莽然其不一姓也？天何必不乐一姓耶？鬼何必不享一姓耶？奋之，奋之！将败则豫师来姓，又将败则豫师来姓。《易》曰：“穷则变，变则通，通则久。”非为黄帝以来六七姓括言之也，为一姓劝豫也。

乙丙之际箸议第九
吾闻深于《春秋》者，其论史也，曰：书契以降，世有三等，三等之世，皆观其才；才之差，治世为一等，乱世为一等，衰世别为一等。衰世者，文类治世，名类治世，声音笑貌类治世。黑白杂而五色可废也，似治世之太素；宫羽淆而五声可铄也，似治世之希声；道路荒而畔岸隳也，似治世之荡荡便便；人心混混而无口过也，似治世之不议。左无才相，右无才史，阃无才将，庠序无才士，陇无才民，廛无才工，衢无才商，抑巷无才偷，市无才驵，薮泽无才盗，则非但鲜君子也，抑小人甚鲜。当彼其世也，而才士与才民出，则百不才督之缚之，以至于戮之。戮之非刀、非锯、非水火；文亦戮之，名亦戮之，声音笑貌亦戮之。戮之权不告于君，不告于大夫，不宣于司市，君大夫亦不任受。其法亦不及要领，徒戮其心，戮其能忧心、能愤心、能思虑心、能作为心、能有廉耻心、能无渣滓心。又非一日而戮之，乃以渐，或三岁而戮之，十年而戮之，百年而戮之。才者自度将见戮，则蚤夜号以求治，求治而不得，悖悍者则蚤夜号以求乱。夫悖且悍，且肙然同然以思世之一便己，才不可问矣，乡之伦有辞矣。然而起视其世，乱亦竟不远矣。是故智者受三千年史氏之书，则能以良史之忧忧天下，忧不才而庸，如其忧才而悖；忧不才而众怜，如其忧才而众畏。履霜之??，寒于坚冰；未雨之鸟，戚于飘摇；瘅痨之疾，殆于痈疽；将萎之华，惨于槁木。三代神圣，不忍薄谲士勇夫，而厚豢驽羸，探世变也，圣之至也。

乙丙之际塾议第十六
有匹妇之忧，有城市之忧，有人主之忧。匹妇之忧，货重于食，城市之忧，食货均，人主之忧，食重于货。夫货，未或绌也，未或毁也。以家计，患其少，以域中计，尚患其多。何哉？孝者以奉亲，悌者以事长，睦者以恤族，任者以急朋友，侠者以无名，放者以无节，虽千万不钧，其在天地间则钧。埋之土中，取之土中，投之水火，取之水火，不出天地之间。人主者，会天地之间之大势，居高四呼。博货之原，则山川效之；啬货之流，则官司钥之；重货之权，则名与器视之；货在宫中，鬼神守之；货在朝野，吏民便之。其敝也，贝专车不得一匹麻，有金一斛不籴掬粟；又其敝也，丐夫手珠玉，道堇抱黄金。知黄金珠玉之必无救也，是故博食之原，啬食之流，重食之权，总四海而忧之，不急一城之急，一市之急，矧乃急匹妇之急矣。食民者，土也；食于土者，民也。凡民以有易无，使市官平之，皆以稻、麦、百谷、竹、木、漆、陶、铁、筐筥、桑柘、葛苎、蔬韭、木实、药草、牛、驴、马、猪、羊、鸡、鱼、蒲苇、盐酒、笔楮使相当；其名田者赋于官亦用是。百家之城，有银百两；十家之市，有钱十缗；三家五家之堡，终身毋□畜泉货可也。畜泉货，取其稍省负荷百物者之力，便怀衽而已，不挈万事之柄。行此三十年，富民所吝惜，非货焉，贫民所歆羡怨叹，非货焉，桀黠心计者，退而役南亩，而天下复奚扰扰贫与富之名为？请定后王式：曰泉式，其质青铜，其轮周二寸半，其重八铢。银之色理有常，其枚无常，其价嬴缩有常，其品二等。

乙丙之际塾议第十七
三代之立言也，各有世。世其言，守其法。察天文，刻章蔀，储历，编年月，书日，史氏之世言也；规天矩地，匡貌言，防狂僭，通蒙蔽，顺阴阳，布时令，陈肃圣哲谋，教人主法天，公卿、师保、大臣之世言也；言凶，言祥，言天道，或譣，或否，群史之世言也。群史之法，颇隶太史氏，不见述于孔氏。孔氏上承《尧典》，下因鲁史，修《春秋》，大书日食二十又六事，储万世之历，不言凶灾。日食为凶灾，孰言之？《小雅》之诗人言之，七十子后学者言之，汉之群臣博士言之。诗人之指，有瞽献曲之义，本群史之支流。又诗者，讽刺诙怪，连犿杂揉，旁寄高吟，未可为典正。七十子以后学者，言君后象日月，适见于天，日月为食，汉臣之所昉也。汉臣采雅记古仪官书，造《周礼》，又颇增益《左氏传》，皆有伐鼓救天之文。众儒哗咎时君，时君或自责，诏求直言，免三公，三公自免。大都君臣借天象传古义，以交相儆也。厥意虽美，不得阑入孔氏家法。曰：古之公卿、师保、大臣、太史氏，不欲借天象儆人君欤？曰：立言各有绪，立教各有统，立官各有方，毋相借矣。大臣者，探本真以奉君，过言有诛，矧旁饰卫言？故慎毋借言矣。夫恒旸而旱，恒雨而潦，恒燠恒寒而疵疠，妨田功，妖人民，古无步之之术，虽有占譣涂傅之言，取虚象，无准的，无程期，箕子推本狂僭，孔子直书水旱，目为凶灾宜矣。人主不学无艺能，虽借言以愚其君无所用；人主好学多艺能，必有能自察天文，步历造仪者矣。将诘其臣曰：诚可步也，非凶灾；诚凶灾也，不可以步。借言者何以对？将大坐诬与谤。于是又有恒旸而旱，恒雨而潦，恒燠恒寒而疵疠，当儆人君，人君反不忌，虽箕子所寒心，孔子所危言，反坐诬与谤。言可以不中法乎哉！言可以不中法乎哉！其慎毋借言。后之择言者何守？载笔治历，守《春秋》；言咎征，守箕子。或曰：《易》曰：“天垂象，见吉凶，圣人则之。”《说文》示字，谓日月星为下垂之象形也。是日月星有吉凶，非《洪范》之旸雨寒风。应之曰：日月星之见吉凶，殆为日抱珥，月晕成环玦，星移徙，彗孛，日五色，日月无精光，日月不交而食谓之薄之类。群史所识，有其占譣之书，今也亡之，古也有之，《系辞》所称，亦若是而已矣，而岂谓日月食之可推步者哉？自记。

乙丙之际箸议第十八
君不敢于臣，父不敢于子。死于市者，朋友哭之。达官畏鬼，士以水火、盗贼、风雨、歌笑、涕泪、女色饰文章。有闻如雷，曰不祥之大者。以鸟兽治大官，大官以鸟兽治有司。鬼以水火、风雨、盗贼贼士，鸟兽以水火、风雨、盗贼予人国。或以为祥，祥告于堂。不祥讳于床，鬼发其藏。祥而不祥，衰世讳之。不祥之祥，圣者以飨帝。

乙丙之际箸议第十九
博矣夫！大圣人之知物也。自珍壬申春出都，近畿小旱，车夫以棰柄击道旁土，幞幞然落，形如棰，讶之。明年入都，又旱。与山东一老父谈，言：吾土粗不受水，受亦即竭，安得南边松泥耶！又三年，发旧邸抄读之，乾隆初，有言东南之土肌理横，故宜水，西北之土肌理直，故不宜水。朱批曰：所奏情形是。于是积数年之疑豁然矣。田夫、野老、驺卒之所习熟，今学士大夫谢之，以为不屑知，自珍获知之，而以为创闻。岂知先进言焉而毕了，圣天子处九重之上，闻焉而毕识，叩焉而毕宣，则岂非睿知天纵，而又宏加之以圣学者耶？元虞集、明徐孺东、汪应蛟、董应举、左光斗、朱长孺之伦，皆言西北水利，其言甚美。意者西北地大，土理类东南者必有多处，数公其皆亲履而辨之欤？智者定议，能当巨疑，斯亦甚可疑之一也。箸诸简以问之。

乙丙之际塾议第二十
圣清田赋薄东南，民乐其田。请籍田数：苏、松、太仓一道，名田一千七百万亩有奇；常、镇一道，名田一千二百万亩有奇；杭、嘉、湖一道，名田一千六百万亩有奇。大凡起江滨，尽浙以西，东际海，千里无旷土。辟草莱，垦土地，似是功臣，而孟轲氏以为民贼。汉臣治水，必遗地让水；乃后世言：乌有弃上腴出租税之土，以德鱼鼋者乎？今之言水利者，譬盗贼大至，而始议塞窦阖门也。兴水利莫如杀水势，杀水势莫如复水道。今问水之故道，皆已为田。问田之为官为私？则历任州县升科，以达于户部矣。问徙此田如何？则非具疏请不可。大吏惮其入告，州县恶其少漕，细民益盘踞而不肯见夺。夫可以悍然夺之、徙之，不听则诛之，而民无乱者，必私田也。今田主争于官曰：我之入赋，自高曾而然。赋且上上。夺而徙之，两不便。湖州七十二溇之亡，松江长泖、斜泖之亡，咎坐此等。且夫沙可涨也，亦可落也，水变化为泥涂，泥涂变化亦为水，官不徙之，水或徙之。自今江之堧，海之陬，太湖之滨，汐潮之所鼓，茭葑之所烂，凫雁之所息，设有一耦之民，图眉睫之利，不顾冲要，宜勿见勿闻，有报及议升科者，罪之。乘无事之年，删无益之漕，徙无漕之众。

乙丙之际塾议第二十五
闻之聪古子，聪古子闻之思古子，思古子闻之谛古子：居廊庙而不讲揖让，不如卧穹庐；衣文绣而不闻德音，不如服櫜；居民上，正颜色，而患不尊严，不如闭宫庭；有清庐闲馆而不进元儒，不如辟牧薮；荣人之生而不录人之死，不如合客兵；劳人祖父而不问其子孙，不如募客作。载籍，情之府也；宫庙，文之府也；学士大夫，情与文之所钟也。入人国，其士大夫多，则朝廷之文必备矣；其士大夫之家久，则朝廷之情必深矣。豪杰入山泽，责人主之文也；劳人怨士之憔悴，觖人主之情也。故士气申则朝廷益尊，士业世则祖宗益高，士诗书则民听益美。其言如是，是善觇国哉！

平均篇
龚子曰：有天下者，莫高于平之之尚也，其邃初乎！降是，安天下而已；又降是，与天下安而已；又降是，食天下而已。最上之世，君民聚醵然。三代之极其犹水。君取盂焉，臣取勺焉，民取卮焉。降是，则勺者下侵矣，卮者上侵矣。又降，则君取一石，民亦欲得一石，故或涸而踣。石而浮，则不平甚；涸而踣，则又不平甚。有天下者曰：吾欲为邃初，则取其浮者而挹之乎？不足者而注之乎？则桑然喙之矣。大略计之，浮不足之数相去愈远，则亡愈速，去稍近，治亦稍速。千万载治乱兴亡之数，直以是券矣。人心者，世俗之本也；世俗者，王运之本也。人心亡，则世俗坏；世俗坏，则王运中易。王者欲自为计，盍为人心世俗计矣。有如贫相轧，富相耀；贫者阽，富者安；贫者日愈倾，富者日愈壅。或以羡慕，或以愤怨，或以骄汰，或以啬吝，浇漓诡异之俗，百出不可止，至极不祥之气，郁于天地之间，郁之久乃必发为兵燧，为疫疠，生民噍类，靡有孑遗，人畜悲痛，鬼神思变置。其始，不过贫富不相齐之为之尔。小不相齐，渐至大不相齐；大不相齐，即至丧天下。呜呼！此贵乎操其本源，与随其时而剂调之。上有五气，下有五行，民有五丑，物有五才，消焉息焉，渟焉决焉，王心而已矣。是故古者天子之礼：岁终，太师执律而告声；月终，太史候望而告气。东无陼水，西无陼财，南无陼粟，北无陼土，南无陼民，北无陼风，王心则平，听平乐，百僚受福。其《诗》有之曰：“秉心塞渊，騋牝三千。”王心诚深平，畜产且腾跃众多，而况于人乎？又有之曰：“皇之池，其马喷沙，皇人威仪。”其次章曰：“皇之泽，其马喷玉，皇人受谷。”言物产蕃庶，故人得肄威仪，茹内众善，有善名也。太史告曰：东有陼水，西有陼财，南有陼粟，北有陼土，南有陼民，北有陼风，王心则不平，听倾乐，乘欹车，握偏衡，百僚受戒，相天下之积重轻者而变易之。其《诗》有之曰：“相其阴阳，观其流泉。”又曰：“度其夕阳。”言营度也。故积财粟之气滞，滞多雾，民声苦，苦伤惠；积民之气淫，淫多雨，民声嚣，嚣伤礼义；积土之气毛，毛多日，民声浊，浊伤智；积水积风，皆以其国瘥昏；官所掌也。且夫继丧亡者，福禄之主；继福禄者，危迫之主。语百姓曰：尔惧兵燹乎？则将起其高曾于九京而问之。惧荒饥乎？则有农夫在。上之继福禄之盛者难矣哉！龚子曰：可以虑矣！可以虑，可以更，不可以骤。且夫唐、虞之君，分一官，事一事，如是其谆也，民固未知贸迁，未能相有无，然君已惧矣。曰：后世有道吾民于富者，道吾民于贫者，莫如我自富贫之，犹可以收也。其《诗》曰：“不识不知，顺帝之则。”夫尧固甚虑民之识知，莫如使民不识知，则顺我也。水土平矣，男女生矣，三千年以还，何底之有？彼富贵至不急之物，贱贫者犹且筋力以成之，岁月以靡之，舍是则贱贫且无所托命。然而五家之堡必有肆，十家之村必有贾，三十家之城必有商；若服妖之肆，若食妖之肆，若玩好妖之肆，若男子咿唔求爵禄之肆，若盗圣贤市仁谊之肆，若女子鬻容之肆；肆有魁，贾有枭，商有贤桀，其心皆欲并十家、五家之财而有之，其智力虽不逮，其号既然矣。然而有天下者更之，则非号令也。有四挹四注：挹之天，挹之地，注之民；挹之民，注之天，注之地；挹之天，注之地；挹之地，注之天。其《诗》曰：“挹彼注兹，可以饙饎”；“岂弟君子，民之父母。”有三畏：畏旬、畏月、畏岁。有四不畏：大言不畏，细言不畏，浮言不畏，挟言不畏。而乃试之以至难之法，齐之以至信之刑，统之以至澹之心。龚子曰：有天下者，不十年几于平矣。

越七年，乃作《农宗》篇与此篇大指不同，并存之，不追改，使备一，聊自考也。乙未冬自记。

阐告子
龚氏之言性也，则宗无善无不善而已矣，善恶皆后起者。夫无善也，则可以为桀矣；无不善也，则可以为尧矣。知尧之本不异桀，荀卿氏之言起矣；知桀之本不异尧，孟氏之辩兴矣。为尧矣，性不加菀；为桀矣，性不加枯。为尧矣，性之桀不亡走；为桀矣，性之尧不亡走；不加菀，不加枯，亦不亡以走。是故尧与桀互为主客，互相伏也，而莫相偏绝。古圣帝明王，立五礼，制五刑，敝敝然欲民之背不善而向善。攻劘彼为不善者耳，曾不能攻劘性；崇为善者耳，曾不能崇性；治人耳，曾不治人之性；有功于教耳，无功于性；进退卑亢百姓万邦之丑类，曾不能进退卑亢性。告子曰：“性无善，无不善也。”又曰：“性，杞柳也；仁义，杯棬也；以性为仁义，以杞柳为杯棬。”阐之曰：浸假而以杞柳为门户、藩篱，浸假而以杞柳为桎拲梏，浸假而以杞柳为虎子、威俞，杞柳何知焉？又阐之曰：以杞柳为杯棬，无救于其为虎子、威俞；以杞柳为威俞，无伤乎其为杯棬；杞柳又何知焉？是故性不可以名，可以勉强名；不可似，可以形容似也。扬雄不能引而申之，乃勉强名之曰：“善恶混。”雄也窃言，未湮其原；盗言者雄，未离其宗。告子知性，发端未竟。予年二十七，著此篇。越十五年，年四十二矣，始读天台宗书，喜少作之暗合乎道，乃削剔芜蔓存之。自珍自记。癸巳冬。

西域置行省议
西域置行省议
作者：龚自珍　清
本作品收录于：《定庵文集》


天下有大物，浑员曰海，四边见之曰四海。四海之国无算数，莫大于我大清。大清国，尧以来所谓中国也。其实居地之东，东南临海，西北不临海，书契所能言，无有言西北海状者。今西极徼，至爱乌罕而止；北极徼，至乌梁海总管治而止。若干路，若水路，若大山小山，大川小川，若平地，皆非盛京、山东、闽、粤版图尽处即是海比。西域者，释典以为地中央，而古近谓之为西域矣。

我大清肇祖以来，宅长白之山，天以东海畀大清最先。世祖入关，尽有唐、尧以来南海、东南西北，设行省者十有八，方计二万里，积二百万里。古之有天下者，号称有天下，尚不能以有一海。博闻之士，言廓恢者摈勿信，于北则小隃，望见之；于西北正西则大隃，望而不见。今圣朝既全有东、南二海，又控制蒙古喀尔喀部落，于北不可谓隃。高宗皇帝又应天运而生，应天运而用武，则遂能以承祖宗之兵力，兼用东南北之众，开拓西边，远者距京师一万七千里，西藩属国尚不预，则是天遂将通西海乎？未可测矣。然而用帑数千万，不可谓费；然而积两朝西顾之焦劳，军书百尺，不可谓劳；八旗子弟，绿旗疏贱，感遇而捐躯，不可谓折。然而微夫天章圣训之示不得已，浅见愚儒，下里鄙生，几几以耗中事边，疑上之智；翦人之国，灭人之嗣，赤地千里，疑上之仁。否否。有天下之道，则贵乎因之而已矣。假如鄙儒言，劳者不可复息，费者不可复收，灭者不可复续，绝者不可复苏，则亦莫如以因之以为功，况乎断非如鄙儒言。因功而加续之，所凭者益厚，所藉者益大，所加者益密，则岂非天之志与高宗之志所必欲遂者哉？欲因功而续加之，则莫如酌损益之道。何谓损益之道？曰：人则损中益西，财则损西益中，两言而已矣。今中国生齿日益繁，气象日益隘，黄河日益为患，大官非不忧，主上非不咨，而不外乎开捐例、加赋、加盐价之议。譬如割臀以肥脑，自啖自肉，无受代者。自乾隆末年以来，官吏士民，狼艰狈蹶，不士、不农、不工、不商之人，十将五六；又或飧烟草，习邪教，取诛戮，或冻馁以死；终不肯治一寸之丝、一粒之饭以益人。承乾隆六十载太平之盛，人心惯于泰侈，风俗习于游荡，京师其尤甚者。自京师始，概乎四方，大抵富户变贫户，贫户变饿者，四民之首，奔走下贱，各省大局，岌岌乎皆不可以支月日，奚暇问年岁？嘉峪关以外，镇将如此其相望也，戍卒如此其伙也，燧堡如此其密也。地纵数千里，部落数十支，除沙碛外，屯田总计，北才二十三万八千六百三十二亩，南才四万九千四百七十六亩，合计才二十八万八千一百零八亩；田丁，南北合计才十万三千九百零五名，加遣犯有名无实者，二百零四名。

若云以西域治西域，则言之胡易易？今内地贵州一省，每岁广东、四川，皆解饷以给。贵州无重兵，官糈兵粮，入不偿出，每岁国家赔出五六万两至八九万两不等，未尝食贵州之利。内地如此，新疆尚何论耶？应请大募京师游食非土著之民，及直隶、山东、河南之民，陕西、甘肃之民，令西徙。除大江而南，筋力柔弱，道路险远，易以生怨，毋庸议。云南、贵州、两湖、两广，相距亦远，四川地广人希，不宜再徙。山西号称海内最富，土著者不愿徙，毋庸议；虽毋庸议，而愿往者皆往。其余若江南省凤、颍、淮、徐之民，及山西大同、朔平之民，亦皆性情强武，敢于行路，未骄惯于食稻衣蚕，地尚不绝远，募之往，必愿往。江西、福建两省，种烟草之奸民最多，大为害中国，宜尽行之无遗类。与其为内地无产之民，孰若为西边有产之民，以耕以牧，得长其子孙哉！当行者，官给每户盘费若干，每丁盘费若干。议闻。又各省驻防旗人，生齿日繁，南漕不给，大率买米而食，买缎而衣，若遣令回旗，京师内城不能容，若再生育数年，本省费又无所底。驻防者，所以卫天朝也。八旗子弟受恩久，忠义其所性成，苟有利于天朝者，必无异心，无异议也。各将军议酌，每大省行若干丁，中、下省行若干丁，盘费宜视民人加重，以示优厚。议闻。其迁政，暂设大臣料理之，七年停止。议闻。先期斩危崖，划仄岭，引淙泉，泻漫壑；到西，分插南北两路后，官给蒙古帐房一间，牛犁具，籽种备，先给大户如干丈，中户如干丈，下户如干丈，不得自占。旗民同例。除沙碛不报垦外，每年，一奏开垦之数，十年，再奏总数，二十年，汇查大数。每年粟面稞蔬，皆入其十分之一，贮于本地仓，以给粮俸；其地丁钱赋，应暂行免纳，俟二十年后，再如内地交谷外，另有丁赋例。有丁赋后，再定解部额。现在交粟面，暂勿折收银钱，亦俟二十年后，再如内地折银钱例。设兵部尚书、右都御史、准回等处地方总督一员，兵部侍郎、右副都御史、准回等处地方巡抚一员（或如直隶四川例以督兼抚，不立抚似亦可），布政使一员，按察使一员，巡道三员，提督一员，总兵官三员，知府十一员，知直隶州三员，知州二员，知县四十员。府州之目十有四：曰伊东府，曰伊西府，伊犁东西路也；曰库州府，库尔喀喇乌苏也；曰迪化府，乌鲁木齐也（原设州）；曰镇西府，巴尔库勒也（原设）；曰瓜州府，哈密也；曰塔州直隶州，塔尔巴噶台也。以上北路。曰辟州府，辟展也；曰沙州府，哈拉沙拉及库车、沙雅尔也；曰苏州府，阿克苏及赛喇木也；曰羌州府，叶尔羌也；曰和州府，和阗也；曰吐蕃直隶州，乌什也；曰砖房直隶州，喀什噶尔也。以上南路。伊东府设县四：以府城为伊东县；以乌哈尔里克为绥定县；以博罗塔拉为博县；以干珠罕为珠县。四至核议。伊西府设县四：以府城为伊西县；以库尔图为图县；以古尔班萨里为絜县；以烘郭尔鄂笼为鄂县。四至核议。库州府设县三：以府为库县；以乌里雅苏图为旧营县；以晶河为丰润县。四至核议。瓜州府设县四：以府城为瓜县；以苏木哈喇垓为旧堡县；以赛巴什达里雅为湖县；以塔勒纳沁为土城县。四至核议。塔州设县二：以州为塔县；以雅尔为肇丰县。四至核议。其镇西、迪化两府，现在章程已善，毋庸改议。南路辟州府设六县：以府城为辟县；以纳呼为东辟县；以洪城为洪县；以鲁克察克为柳中县；以哈喇和卓为高昌县；以吐尔番为安乐县。四至核议。沙州府设州一县四：以府为沙县；以库车为龟兹县；以硕尔楚克为旧城县；以托和鼐为鼐县；以沙雅尔为沙城县。四至核议。苏州府设州一县五：以府为苏县；以赛喇木为毗罗州；以帕尔满为帕县；以托克三为四村县；以拜城为拜县；以库什塔木为小城县。四至核议。羌州府设五县：以府为羌县；以巴尔楚克为新迁县；以呼拉玛为玛平县；以哈喇古哲什为哲县；以裕勒里雅克为西夜县。四至核议。和州府设四县：以府城为球县；以皮什雅为琳县；以玉陇哈什为琅县；以博罗齐为玕县。四至核议。吐蕃州设县二：以州为明定县；以森尼木为森县。砖房州设县三：以州为砖房县；以塞尔门为塞门县；以英噶萨尔为依耐县。四至核议。武官副将以下，文官同知以下，应如干员，另议。总督驻扎伊东府，巡抚驻扎迪化府，提督驻扎迪化府。分巡安西北兵备道一员，分镇安西北镇总兵官一员，同驻扎镇西府；分巡天山北兵备道一员，驻扎伊东府；分镇天山北镇总兵官一员，驻扎塔州；分巡天山南兵备道一员，驻羌州府；分镇天山南镇总兵官一员，驻吐蕃州（非辟州，属之安乐县）。督抚必皆驻北路者，北可制南，南不可制北。昔者回部未隶天朝，无不甘心为准夷役者，亦国势然也。设采办红铜事务监督一员，用内务府人员，三年更调，驻扎吐蕃州。其甘肃省嘉峪关设监督一员，专司内地往准、回贩易之税。除稻米、盐茶、大黄、布绸外，一切中国奇淫之物，不许出关，以厚其俗；除皮货、西瓜外，不许入关，以丰其聚。铜务关务，皆所以剂官俸，给兵糈也。其哈密、辟展两郡王，皆赏给协办府事官名号，朔望祭祀，及大礼排班，在道府之下，同知之上；各回城伯克中，皆遴选一员，赏给协办县事名号，朔望祭祀，及大礼排班，在知县之下，县丞之上。甘肃省以安西南路为尽境，准、回省以安西北路为首境，立界石。新迁人等，及旗人回人等，未能知书，应请于三十年后，立学宫，设生员，举乡试，现在毋庸议；其镇西、迪化，现已设立，姑仍旧交巡抚考试。戈壁无水草处，地方官踏看，有可簸采金屑之地，酌立条规奏闻。官缺在北路者，及临戈壁者，设风沙边缺，如内地烟瘴边缺之例，速其升调。凡近碛之郊，处处设立风神祠、泉神祠，岁时致祭，仰祝上帝，地出其泉，风息于天，以宜蔬宜稞，颁祝文焉。大郭勒之在祀典者应几处，核议；大达巴之在祀典者应几处，核议。文移官事，往来经戈壁，皆带泉水，应颁制西洋奇器，物小受多利行者；又宜颁设高广护风之具，田中可用者（详萧山民人王锡议），令仿造。夫然，而屯田可尽撤矣。

屯田者，有屯之名，不尽田之力。三代既远，欲兵与农之合，欲以私力治公田，盖其难也。应将见在屯田二十八万亩零，即给与见在之屯丁十万余人，作为世业，公田变为私田，客丁变为编户，戍边变为土著；其遣犯毋庸释回，亦量予瘠地，一体耕种交纳。既撤绿旗之屯，当撤八旗之戍。中国驻防旗人，往者别立册籍，以别于民户回户，既有旗户名目，与回民有田籍者同，故撤之而不患无所归也，应请将将军、副都统、办事大臣、领队大臣、印房章京等一概裁撤。其驻防之满洲、索伦、锡伯、蒙古弁丁等，戍安西北路者，作为安西北路旗户；在天山北路者，作为天山北路旗户；南路者，作为南路旗户。伊犁将军所领兵最多，伊东、伊西地亦最大，出之行陈，散之原野，势便令顺，无不给之患，应与自内地驻防旗人新移到者，一体归地方官管辖。但有事不得受知县以下杖责，交纳时，应比民户回户，酌减十分之二，以偿世仆之劳。

如是，则又虑其单也，应请设立办事大臣一员，驻南路极边羌、和二州之地，统领满洲兵九百名，蒙古索伦兵七百名，锡伯兵四十名，绿旗兵六百名，共计二千二百四十名，以控藩部之布鲁特、哈萨克、那木千、爱乌罕各国。掌各国之朝贡之务，铸总统西边办事大臣印一，敕文一，秩正二品，受准、回总督节制，与提督、巡抚互相节制。布政使以下，具申文，总兵官以下，带刀见，以昭威重。其驻防兵丁，于现在议裁彻者，遴留至锐者，其军装器械月饷，应照内地江宁、荆州例。岁一阅，三岁总督一阅，十岁请旨派威重大臣来西一大阅。布鲁特、哈萨克之人咸侍，是为天朝中外大疆界处。以上各议，现在所费极厚，所建极繁，所更张极大，所收之效在二十年以后，利且万倍。夫二十年，非朝廷必不肯待之事，又非四海臣民望治者不及待之事，然则一损一益之道，一出一入之政，国运盛益盛，国基固益固，民生风俗厚益厚，官事办益办，必由是也，无其次也。其非顺天心，究祖烈，剂大造之力，以统利夫东、西、南、北四海之民，不在此议。谨议。（议自珍筹之两年而成，恐尚有小疏略及小窒碍处，刻之以呈教于当代大人长者，幸随句签驳为感。自记。）



北路安插议
土尔扈特之归也，自乾隆三十六年，后于库尔喀喇乌苏、塔尔巴哈台两处，有赐渥巴锡等游牧地。如立行省后，不可使与民户旗户无区别，宜各建一大城居其酋，听出城外旧有水草处数区，仍令安牧，岁时酌令入牲畜于布政司，则蠲其例贡，一切封爵翎顶如故。谨议。

壬癸之际胎观
第一
天地，人所造，众人自造，非圣人所造。圣人也者，与众人对立，与众人为无尽。众人之宰，非道非极，自名曰我。我光造日月，我力造山川，我变造毛羽肖翘，我理造文字言语，我气造天地，我天地又造人，我分别造伦纪。众人也者，骈化而群生，无独始者。有裸人已，有毛人，有羽人，有角人，有肖翘人。毛人、羽人、角人、肖翘人也者，人自所造，非圣造，非天地造。其匹也，杂不部居。裸人之不与毛、角者匹。其后政，非始政。后政也者，先小而后大。五人主为政，十人主为政，十十人主为政，百十人主为政，人总至，至于万，为其大政。有众人已，有日月；有日月已，有旦昼。日月旦昼，人所造，众人自造，非圣人所造。乃造名字，名字之始，各以其人之声。声为天而天名立，声为地而地名立，声为人而人名立。人之初，天下通，人上通，旦上天，夕上天，天与人，旦有语，夕有语。万人之大政，欲有语于人，则有传语之民，传语之人，后名为官。或以龙纪官，隶天之龙为首，不咸之水龙次焉，咸水之龙次焉，隶畜之龙次焉。或以云纪官，隶上天之云为首，隶天之云次焉，隶名山大川之云又次焉。或以鸟纪官，隶天之鸟为首，隶畜之鸟次焉。龙、鸟、云，天所部，非人所部。后政不道，使一人绝天不通民，使一人绝民不通天，天不降之，上天不降之，上天所天，又不降之。诸龙去，诸鸟不至，诸云不见，则不能以绝。比其久也，乃有大圣人出，天敬降之，龙乃以部至，鸟以部至，云以部至，民昂首见之者，天之藉也。众人以为天，大政之主必敬天，名日月星为神，名山川为祇，名天之人亦曰神。天神，人也；地祇，人也；人鬼，人也。非人形，则非人也。民之初，寿无纪，官不能纪远，寿不能如初，传纪之极言寿，卑矣。曰三万岁。曰八万千岁。

第二
既有世已，于是乎有世法。民我性不齐，是智愚、强弱、美丑之始。民我性能记，立强记之法，是书之始。中方左行，东方左行，南方左行，东南方左行，东北方右行，西南方左行，西北方右行，北方右行，皆曰文。文之孳曰字，字有三名，曰声，曰形，曰义。民我性能测，立测之法，是数之始。数始于一，极于九。凡地之上，天之下，空尽实之，必立九以求实，谓之算。算之大者，曰测日月星；曰测地。日月星地既可测，则立之分限，以纪人之居世者，名之曰岁。曰春夏秋冬，是历之始。民我性能分辨，立分辨之法有四：名之曰东西南北。以高为北，庳为南；南方日所出，北方日所入，以为东；北方日所出，南方日所入，以为西，是方位之始。民我性善病，盖有虫焉，以宅我身，则我身病，是病之始。于是别草木之性以杀虫，是医之始。裸人食毛羽人，不知所始。食毛羽人，亦病之始。民我性能类，故以书书其所生。又书所生之生，是之谓姓，是谱牒世系之始。一人生二子，则有长幼，则宗之始。有宗牒已，恐其乱，故部男女，是禁男女之始。佃有公、侯、伯，有土之君始。民我性不齐，夫以裸人食毛羽人，及男女不相部，名之为恶矣；其不然者，名为善矣，是名善恶之始。

第三
有天下，有大国。宝应出，福德聚，主天下。宝应不出，福德不聚，主大国。有天下者，都中。有大国者，都西北。大国之君，有古纪，有近纪，亦以福德为差。夫始变古者，颛顼也。有帝统，有王统，有霸统。帝统之盛，颛顼、伊耆、姚；王统之盛，姒、子、姬；霸统之盛，共工、嬴、刘、博尔吉吉特氏。非帝王之法，地万里，位百叶，统犹为霸。帝有法，王有法，霸有法，皆异天，皆不相师，不相訾，不相消息。王统以儒墨进天下之言；霸统以法家进天下之言；霸之末失，以杂家进天下之言。以霸法劝帝王家，则诛。以帝王法劝霸家，则诛。能知王霸之异天者曰大人。进退王霸之统者曰大人。大人之聪明神武而不杀，总其文辞者曰圣人。圣人者，不王不霸，而又异天；天异以制作，以制作自为统。自霸天下之民，以及凡民，姓必黄炎；惟太皞、黄炎、共工为有胤孙，非古之凡民皆有胤孙。古之世，语言出于一，以古语古，犹越人越言，楚人楚言也。后之世，语言出于二，以后语古，犹楚人以越言名，越人以楚言名也。虽有大人生于霸世，号令弗与共，福禄弗与偕，观其语言，弗可用；号令与共，福禄与偕，观其语言，卒弗可用；于是退而立大人之语言，明各家之统，慕圣人之文，固犹将生越而楚言也。

第四
心无力者，谓之庸人。报大仇，医大病，解大难，谋大事，学大道，皆以心之力。司命之鬼，或哲或惛，人鬼之所不平，卒平於哲人之心。哲人之心，孤而足恃，故取物之不平者恃之。或以妒正性命，丑忌姣，曲忌直，父亦妒子，妻亦妒夫；或以攻正性命，细攻大，貌攻物，窳攻成，侧攻中。细攻大，将以求大名，侧攻中，将以求中名，谓之舍天下之乐，求天下之不乐。君子有心刑，大刑容，中刑绝，细刑校。道莫高于能容，事莫惨于见容，大倨故色卑，大傲故辞卑，大忍故所责于人卑。伤生之事，异形而同神者二：一曰好胜，二曰好色。何以同？其原同也。五伦之事，天人互孳，人天迭为始，知不死之说者，亦不耻欲寿命。欲寿命有三术，惜神一，生物二，离怨憎三。大兵大札，起于肉食。大亡大哀，起于莞簟。大薄蚀，大崩竭，起于胶固。

第五
万物之数括于三：初异中，中异终，终不异初。一匏三变，一枣三变，一枣核亦三变。大人用万物之数，或用其有，或用其空，或用其有名，或用其无名，或用其收，或用其弃。大人收者一而弃者九也，不以收易弃也。享，弃之积也。忌人者谤以所反，夺所恃也；媚人者誉以所反，绝所虑也。静女之动，其动失度。哀乐爱憎相承，人之反也；寒暑昼夜相承，天之反也。万物一而立，再而反，三而如初。天用顺教，圣人用逆教。逆犹往也，顺犹来也。生民，顺也。报本始，逆也。冬夏，顺也。冬不益之冰，为之裘，夏不益之火，为之葛，逆也。乱，顺也；治乱，逆也。庖牺氏之《易》，逆数也；礼逆而情肃，乐逆而声灵。是故教王者上勤天，教子上勤父，教臣上勤国君。

第六
有域外之言，有域中之言，域外之言有例，域中之言有例。有以天为极，以命为的；有不以天为极，不以命为的。域外之言，善不善报于而身，历万生死而身弥存；域中之言，死可以休矣，善不善报于而胤孙。是故夫有尺土之氓，则立宗为先，及其有天下，师彼农夫，谓将以传福禄于后昆。呜呼！既报之后身，又禄之身后，不亦劝乎？既报之于后身，又芟刈其身后，不亦伤乎？是故大人毋辨、毋惑、毋眩瞀，而惟为善之是坚。大人之所难言者三：大忧不正言，大患不正言，大恨不正言。忧无故比，患无故例，仇无故诛，恨无故门，言无故家。

第七
圣者语而不论，智者论而不辨。大人曰：天下方安小伪。小伪不可安，不如以大伪明于天下。言伪忠，禁伪教，德伪情，道伪圣，礼伪自然。域中之言，名实其大端，兵为其几。有名，天下兵集之有辞矣；无实，天下兵集之无患矣。有名无实，是再受兵；有实无名，是再却兵。无名伪有名，耻；无实伪有实，败。名实中，不败，战亦不胜。有名伪无名，霸。败果何丧？败者不能言；霸果何获？胜者不能言。非不能言，本无以言。故曰：万物不自立。有说十之一，无说十之九；无说十之一，始有说卒无说十之九。善非固有，恶非固有，仁义、廉耻、诈贼、很忌非固有。或诚耻之，万人耻其名矣；或诚争之，万人争其委矣；或诚嗜之，万人嗜其貌矣，或诚守之，万人守其蹊矣。女子十五，避男子于圊窬，恧也；女子七岁，避男子于路，非恧也。恧之，谓之有说；非恧而恧之，谓之卒无说。万物名相对者，势相待，分相职，意相注，神相耗，影相藏；势不相待，分不相职，意不相注，神不相耗，影不相藏，将相对之名不成，万事皆不立。万事不自立，相倚而已矣；相倚也，故有势。万理不自立，相譬而已矣；相譬也，故有辨。相倚相譬也，故有烦惑狂乱，有烦惑狂乱也，故有圣智。大人之听众人也，耳击之也，曰：皆然；目击之也，曰：无所否。何谓无所否？众人之名亦与名，众人之守亦与守，众人之争亦与争。麟凤能游肖翘之族，而与蠛蠓辨，或觌为细也，或觌为巨也，或觌为神怪也；同则是，异则是；同同则是，异异则是；是则是，非则是；乖则是，合则是。浑而大圜，其精如不完，其貌如不全，不名一，不守一，不争一。众人之情恒完，貌恒全，名一，守一，争一，曰：尽之矣！有所蔽，故有所乐；多所蔽，故多所乐。弗惊也，弗疑也，弗慕也，何乐之有？诗曰：“昊天孔昭，我生靡乐。”盛德有福者，忧患避弗及，智慧废弗用，名之曰顽；顽以完其初，死必上跻矣。盛德无福者，忧患入之，智慧出之，名之曰劳；劳以不完其初，死必旁落矣。神矣夫！父母物之民，智慧之所出，忧患之所入，入亦无算数，出亦无算数，入亦无比例，出亦无比例。虽则用智，惨然而哀；虽则用慧，惨然而哀；或则抱忧而食患，不忍用智慧焉而哀；或则介忧而胄患，不忍用智慧焉而哀。其生也，名曰哀民，字曰难测。其死也，名曰最上，字曰无上。智慧之积，无上者之体；哀惨之积，无上者之用。体常静，用常动。神矣夫！父母物之民。

第八
万物不自名，名之而如其自名。是故名之于其合离，谓之生死；名之于其生死，谓之人鬼；名之于其聚散，谓之物变；名之于其虚实，谓之形神；名之于其久暂，谓之客主；名之于其客主，谓之魂魄；名之于其淳浊、灵蠢、寿否、乐否，谓之升降；名之于其升降，谓之劝戒；名之于其劝戒取舍，谓之语言文字。有天，有上天，文王、箕子、周公、仲尼，其未生也，在上天。其死也，在上天。其生也，教凡民必称天，天故为群言极。

第九
群言之名我也无算数，非圣人所名；圣何名？名之以不名。群言之名物也无算数，非圣人所名；圣何名？名之曰我。域中之极言曰神，乃曰立元神，乃曰元神返而已矣，元神得养而已矣，去非元神而已矣。域外之言曰：返之去之，不如因之，不如从而尊之；因之无所袪而已矣，尊之无所加而已矣；因之有差，尊之有差，名之有差；名之以不名，亦有差；域中之所名，无能以差。蠢也者，灵所藉力者也；暂也者，常所藉力者也；逆旅也者，主人所藉力者也。生亦多矣，大人恃者此生；身亦多矣，大人恃者此身。恃焉尔，欲其留也；留焉尔，欲其有为也；有为焉尔，不欲以更多也。是之谓大人之志。

农宗
龚子渊渊夜思，思所以探简经术，通古近，定民生，而未达其目也。曰：古者未有后王君公，始有之而人不骇者何？古者未有礼乐刑法，与礼乐刑法之差，始有之而人不疑惧者何？古者君若父若兄同亲者何？君若父若兄同尊者何？尊亲能长久者何？古之为有家，与其为天下，一以贯之者何？古之为天下，恒视为有家者何？生民之故，上哉远矣，天谷没，地谷茁，始贵智贵力，有能以尺土出谷者，以为尺土主；有能以倍尺若什尺、伯尺出谷者，以为倍尺、什尺、伯尺主；号次主曰伯。帝若皇，其初尽农也，则周之主伯欤？古之辅相大臣尽农也，则周之庸次比耦之亚旅欤？土广而谷众，足以芘其子，力能有文质祭享报本之事，力能致其下之称名，名之曰礼，曰乐，曰刑法。儒者失其情，不究其本，乃曰天下之大分，自上而下。吾则曰：先有下，而渐有上。下上以推之，而卒神其说于天，是故本其所自推也，夫何骇？本其所自名也，夫何疑何惧？儒者曰：天子有宗，卿大夫公侯有宗，惟庶人不足与有宗。吾则曰：礼莫初于宗，惟农为初有宗。

上古不讳私，百亩之主，必子其子；其没也，百亩之亚旅，必臣其子；余子必尊其兄，兄必养其余子。父不私子则不慈，子不业父则不孝，余子不尊长子则不悌，长子不赡余子则不义。长子与余子不别，则百亩分；数分则不长久，不能以百亩长久，则不智。农之始，仁孝悌义之极，礼之备，智之所自出，宗之为也。百亩之农，有男子二，甲为大宗，乙为小宗，小宗者，帝王之上藩，实农之余夫也。有小宗之余夫，有群宗之余夫。小宗有男子二，甲为小宗，乙为群宗。群宗者，帝王之群藩也。余夫之长子为余夫。大宗有子三、四人，若五人，丙、丁为群宗，戊闲民。小宗余夫有子三人，丙闲民。群宗余夫有子二人，乙闲民。闲民使为佃。闲民之为佃，帝王宗室群臣也。古者无文，用探稽而可知也。请定后王法，百亩之田，不能以独治，役佃五；余夫二十五亩，亦不能以独治，役佃一。大凡大宗一，小宗若群宗四，为田二百亩，则养天下无田者九人。然而天子有田十万亩，则天下无田亦不饥为盗者，四千有五百人。大县田四十万，则农为天子养民万八千人，什一之赋尚不与，非以德君也；以德而族，非以德族也；以食有力者，佃非仰食吾宗也，以为天下出谷。然而有天下之主，受是宗之福矣。百亩之宗，以什一为宅，以什一出租税奉上。宅不什一，则不足以容鱼菽之祭，不足以容舂揄；税不什一，则不足以为天子养官属及选举之士。以什一食族之佃，佃不食什一，则无以戚期功。以什一奉上，谊亦薄矣。以什一戚期功，恩亦杀矣。圣者立法，以中下齐民，不以上齐民。大宗有十口，实食三十亩，桑苎、木棉、竹漆、果瓜十亩，粜三十亩，以三十亩之粜治家具，家具始于缚帚，缚箨以为帚，冶泥以为釜，厥价陶三之，机杼四之，灯五之，祭豆七之，米斗直葛布匹，绢三之，木棉之布视绢，皆不得以澹泉货。百家之城，有货百两，十家之市，有泉十绳，裁取流通而已；则衣食之权重，则泉货之权不重；则天下之本不浊，本清而法峻，诛种艺食妖辣地膏者，枭其头于陇，没其三族为奴。宗为余夫请田，则关大吏。佃同姓不足，取诸异姓，为变法，关群吏。丰凶、肥硗、寡庶易不易，法不尽同，关群吏。国有大事以宗徙，徙政关大吏。余夫家五口，宅五亩，实食十亩，以二亩半税，以二亩半食佃，以二亩半治蔬苎，以二亩半粜，自实食之外，宅、税、圃、粜、佃五者，毋或一废。凡农之仕为品官大夫者，则有禄田，大官之家，父有少疾瘯、寒暑、湿干，不以使其子，山川鬼神则使之；子有少疾瘯、寒暑、湿干，不以诉其父，崇有家也。田一品者四世，二、三品三世，四品二世，五品一世，皆勿税，勿予俸；六品以下予之俸。婢妾之养不备，则不世；祠祭弗如式，不世；不辨菽粟，亦不世；食妖、服妖，不世；同姓讼，亦不世；督有家也。家受田、归田于天子，皆关大吏。稽其世数，关群吏。本百亩者进而仕，谓之贵政之农；本仕者退而守百亩，谓之释政之农；本不百亩者进而仕，谓之亢宗之农；本仕者退而不百亩，谓之复宗之农。仕世绝，本大宗者复为大宗，本小宗者复为小宗，本群宗者复为群宗，本闲民复为闲民，贵不夺宗祭，不以朝政乱田政。自大宗以至于闲民，四等也。四等之农，与其进扞而国也，姑将退保于宗；与其进保而宗也，姑将退修于宅。是故筹一农身，身不七尺，人伦五品、本末原流具矣！筹一农家，家不十步，古今帝王，为天下大纲，细目备矣！木无二本，川无二原，贵贱无二人，人无二治，治无二法，请使农之有一田、一宅，如天子之有万国天下。姑试之一州，州蓬跣之子，言必称祖宗，学必世谱谍。宗能收族，族能敬宗，农宗与是州长久，泰厉空虚，野无夭札，鬼知恋公上，亦百幅之主也。江铁君曰：商之衰，农不知宗，故公刘立之。周之衰，农不知宗，故管夷吾立之。周之盛也，周公、康叔以宗封。其衰也，周平王以宗徙，翼顷父、嘉父、戎蛮子，皆以宗降。汉之实陵邑，以六国巨宗徙，国以农徙也。农之主伯徙，则亚旅尽徙。若无宗法，上安能旅徙而族封？有司之令梗塞，国安恃此散无友纪之百姓哉？神尧亦弗得平章矣。

陈硕甫曰：《礼运》曰：“天子有田以处其子孙。”不曰有天下国家。《周礼》“九两系邦国之民”。一曰：宗以族得民。民之宗如何？《左传》：“师服曰：“士有隶子弟，庶人工商，各有分亲，皆有等衰。”是其注也。近世回部、蒙古有旗分，有族分，或以族降，或以族徙，或以族开垦，其叛者亦以族，盖世酋无析产之俗，故世世富足，令群支仰赖以活，而苗裔能言其先派，有至数十世之多者，此文之旁证也。又柳子厚《封建论》，亦先有下而渐有上之义。亦此文旁证。

自记曰：宗法立，专隆大宗，以士庶而为强干弱枝之谋，仁欤？应之曰：“子之言，知《鸤鸠》诗人均平之小义，而不知《大易》长子主器之为福也。先王正天下之大分，分定而心安，义即仁也，无贵贱一也。

附：图一（大宗图）大宗子甲袭大宗百亩，父六十而袭。

子乙立为小宗，别请田二十五亩，即余夫也；余夫不见经，惟见《孟子》及何休《公羊传》注，正可证吾宗法。子丙

丁皆立为群宗，皆请田二十五亩，皆余夫也。孟子、何休皆不言余夫是何等民，故以宗法定其目焉。

戊为闲民。若依古制，每夫百亩，田何以给？故立四等之目以差。

图二（小宗图）小宗

子甲袭小宗之二十五亩，父六十而袭，父母老，必养于宗子之家；故大宗以十口率，小宗以五口率，虽过是，亦足食。子乙立为群宗，别请田二十五亩。

子丙闲民。

图三（群宗图）群宗子甲袭群宗之二十五亩，父六十而袭。

子乙闲民。虽尧、舜不能无闲民，安得尽男子而百亩哉？周之农，必有宗法，何疑。

农宗答问
问：百亩之法，限田之法也，古也然乎？答：否否。吾书姑举百亩以起例，古岂有限田法哉？贫富之不齐，众寡之不齐，或十伯，或千万，上古而然。汉以后末富，三代本富；汉以后以财货相倍蓰相十伯相千万，三代以田相十伯千万。相百也故曰陌，相千也故曰阡。大抵视其人之德，有德此有人，有人此有土矣。天且不得而限之，王者乌得而限之？且夫后世之末富，以财货相十伯千万，世宗莫得而限之，三代乌能限田？三代之季，化家为国之主，由广田以起也。

问：汉代众建诸侯而少其力，其义何若？答：此为汉主谋诸侯王之善，非诸侯王自谋之善，王子侯而诸王竟不振。贾谊、主父偃，汉之忠臣，其汉诸侯王之忠臣耶？

问：宋张氏九世同居，流俗以为美谈，何必有大宗？答：鲁以相忍为国，非姬周太平之鲁可知，况以相忍为家，生人之乐尽矣，岂美谈耶？

问：既立农宗，又不限田，如此天下将乱，恐天下豪杰，以族叛，以族徙，以族降散，则如何？答：此亡国之所惧，兴王之所资也。孟子曰：“为政不难，不得罪于巨室。巨室之所慕，一国慕之，一国之所慕，天下慕之。沛然德教，溢乎四海。”孟子筹之至熟矣。如此一代之祖，可省十年用兵。



送吴君序
十八九读古书，执笔道天下事。有执予裾而讯者曰：世固无人，慎勿为若言。则怒喙之曰：否！奈何无人？入世五六年，窥当路议论颜色，车敝敝周乎国门。又有执予裾而讯者曰：世尚有人，安用若？则又怒而喙之曰：否！奈何有人？始之否也，不知其无也；继之否也，不信其有也。东西南北以为客，游海然而心茫洋，目迷澌，乘孤舟洄乎大漩之中，飓浪讧作，魂魄皆涣散，怪鸟悲鸣，日暮冥冥，求所谓奇虬、巨鲸、大珠、空青卒无有。已矣！退而归于垤。心已定矣，睫已合矣，槁乎其如息，傫乎其不任负载。然而有叩吾门，贡吾以奇虬、巨鲸、大珠、空青之异者，疑十而信一。疑十而信一，则是志已忘也，志忘则欲其惊也难。且劝复往，则必色色恐矣。求凉而饮冰，求热而炽炭，求绝交而寂寞，求得朋而奋起，不亦顺乎？何居，吴子之以炭投我于冰之辰也？意者造物使予不平，凡所求焉，无一而使之平，始之否也则缪矣！继之否也又缪矣！吴子来，是造物者杂以冰炭投于余之心也。吴子请行，其复之于海乎？倘见有少年孤舟独行者，邮以肨予，予请复往。

明按察司佥事金君石阙铭
嘉庆二十一年八月甲辰朔，越一日乙巳，文林郎钱唐金应麟，始使石工某，为明按察司佥事造此石阙，用钱若干缗，役工七十有□。君姓金氏，讳应奎，字曰封风，钱唐人也。明嘉靖二十三年进士，官吏部文选司主事。禀性刚毅，不媚柄臣，浮湛十年，始循常迁，改河南道御史，出为山东按察佥事。河决东郡，宣防有功，再迁四川按察使。中贵冯保，私僮百指，为暴乡里。以人疾首，君杖遣之，直声闻于朝。小人道长，义不胜邪，遂坐劾君。君受劾归，不问世事，恬愉冲夷，沦隐以没，年七十有一，实明隆庆八年，葬钱唐之仁寿原。越二百载，高岸就坻，樵苏是侵，一坯眇焉。应麟然心伤，爰纠其族，既封既树，立此高阙，峨峨翼翼，以旌遗闻，以播于后昆。铭曰：于惟金君，明允塞渊，江介之光。升于朝右，官亦不遂，曰德之刚。乃吏于东，天险勿翕，恃君宣防。东人讴矣，西人求矣，岩岩厥疆。有<豸区>有豻，气使大僚，以役封狼。君暴创之，吏咋而觳，遂褫公章。西人啼呼，朝亦弗諟，以老公于乡。重曰：瞻仁寿之佳原，宅江湖而兆正。考耇德于乡邦，剥玄石而失姓。惟世泽之必钟，感文孙之哀敬。揽刻辞而无爽隘兮，总英灵于家乘。君配邢，子□。君弟□，陕西西安府同知。西安之九世孙应麟，嘉庆十五年举人，以文学声于时。同郡后学龚自珍为文刻石。

宋先生述
君姓宋氏，讳璠，字鲁珍，浙江严州府建德县人。曾祖载，祖纪勋，父圻安，选拔贡生。自祖以上仕否，及妣氏族，俱未详，弗可述。君幼以孝闻，力于学。其治经也，总群书并进，天旦而起，漏四下而寝，不接宾客，瘁志纂述，大书如棋子，小书如蚊脚，墨书或浓或澹，朱书如桃华，日罄五七十纸。如是者不计年，当可得百余万言，扃一敝箱中，不知果成书与否，又不知欲成何等书，身后无可问者。嘉庆七年，以选拔贡生来京师，主刑部员外郎戴公家，以戴公荐，来主吾家。训自珍以敬顺父母。举嘉庆九年顺天乡试，十五年岁庚午卒，年三十三。无子。浙中传君晚年信疑龙家书，迁家兆，手一卷书，督畚锸，有白眚起地中，触君身而死，其诬欤？其有之欤？吾家自宾客群从，逮老仆婢，至今皆称之曰宋先生。嘉庆丙子春，武英殿校录、副榜贡生弟子龚自珍谨述。

送夏进士序
乾隆中，大吏有不悦其属员者，上询之，以书生对。上曰：是胡害？朕亦一书生也。大吏悚服。呜呼！大哉斯言！是其炳六籍，训万祀矣。嘉庆二十二年春，吾杭夏进士之京师，将铨县令，纡道别余海上，相与语，益进。然愉，谡然清，论三千年史事，意见或合或否，辄咍然以欢。予曰：是书生，非俗吏。海上之人，以及乡之人，皆曰非俗吏。之京师，京师贵人长者识予者，皆识进士，亦必曰非俗吏也。虽然，固微窥君，君若惧人之訾其书生者，又若有所讳夫书生者，暴于声音笑貌焉。天下事，舍书生无可属，真书生又寡，有一于是，而惧人之訾己而讳之耶？且如君者，虽百人訾之，万人訾之，啮指而自誓不为书生，以喙自卫，哓哓然力辩其非书生，其终能肖俗吏之所为也哉？为之而不肖，愈见其拙，回护其拙，势必书生与俗吏两无所据而后已。噫！以书生之声音笑貌加之以拙，济之以回护，终之以失所据。果尔，则进士之为政也病矣。新妇三日，知其所自育；新官三日，知其所与。予识进士十年，既庆其禄之及于吾里有光，而又恐其信道之不笃，行且一前而一却也。于其行，恭述圣训，以附古者朋友赠行之义。

江南安庆府知府何公墓表铭
嘉庆二十年，龚自珍娶于山阴何氏，实知府裕均从女孙。明年夏，知府公卒。又明年，丧归山阴，其孤盐大使镶、通判衔篯以行状来乞铭。状繁不次，次其要。公姓何氏，讳裕均，浙江山阴人。祖经文，官知府，赠荣禄大夫、河南巡抚。父掞，官知府，妣吕恭人。公之仕，始通判湖南宝庆府，同知江南徽州府，遂知山东莱州府。黜，复起，知江西临江府，又知江南池州府，卒于江南安庆府任，年六十七。历六郡，完密平和，善管守，属县无亏蚀。其处家也，以友兄弟闻。凡兄弟之子若孙皆育之，其女善嫁之，远兄弟皆赡之，犹子、诸甥侍左右，肃然立，见者知为礼法故家也。卒之日，无寸椽一瓦。配陈恭人，侧室韦，子二，韦出。自珍以婚姻之故，习其门内，习其乡，征于余妇，状皆信，乃铭。铭曰：是孝友有政声者之阡，越之君子，尚封树之可也。

王仲瞿墓表铭
乾隆末，左都御史某公，与大学士和珅有连，然非闇于机者，窥和珅且败，不能决然舍去，不得已，乃托于??矣颠。川、楚匪起，疏军事，则荐其门生王昙能作掌中雷，落万夫胆。自珅之诛也，新政肃然，比珅者皆诏狱缘坐。某公既先以言事??避官，保躬林泉，而王君从此不齿于士列。掌中雷者，神宝君说洞神下乘法，所谓役令之事，即以道家书论，亦其支流之不足诘者。王君少从大剌麻章佳胡图克图者游，习其游戏法，时时演之，不意卒以此败。君既以此获不白名，中朝士大夫颇致毒君。礼部试同考官揣某卷似浙王某，必不荐；考官揣某卷似浙王某，必不中式；大挑虽二等不获上。君亦自问已矣，乃益放纵。每会谈，大声叫呼，如百千鬼神，奇禽怪兽，挟风雨、水火、雷电而下上，座客逡巡引去，其一二留者，伪隐几，君犹手足舞不止。以故大江之南，大河之北，南至闽、粤，北至山海关、热河，贩夫驺卒，皆知王举人。言王举人，或齿相击，如谭龙蛇，说虎豹。矮道人者，居京师之李铁拐斜街，或曰年三百有余岁矣，色如孩，臂能掉千钧。王君走访之，道人无言，君不敢坐，跽良久，再请，道人乃言曰：京师有奇师，非汝所谓奇也。夜有光，如六等星，青霞绕之，青霞之下，当为奇士庐，盍求之。王君知非真，笑曰：如师言哉？己巳春，见龚自珍于门楼胡同西首寓斋。是日也，大风漠漠，多尘沙。时自珍年十有八矣，君忽叹息起，自语曰：师乎，师乎！殆以我托若人乎？遂与自珍订忘年交。初，君以稚年往来诸老辈间，狂名犹未起，老辈皆礼之，至是，老者尽死，同列者尽绝，君无聊甚，故频频与少年往来。微道人，亦得君也。越八年，走访龚自珍东海上，留海上一月，明年遂死，则为丁丑岁。自珍于是助其葬，又为之掇其大要，而志其墓曰：君姓王氏，名昙，又名良士，字仲瞿，浙之秀水人。乾隆五十九年举人也。其为人也中身，沈沈芳逸，怀思恻悱；其为文也，一往三复，情繁而声长；其为学也，溺于史，人所不经意，累累心口间；其为文也，喜胪史；其为人也，幽如闭如，寒夜屏人语，絮絮如老妪，匪但平易近人而已。其一切奇怪不可迩之状，皆贫病怨恨，不得已诈而遁焉者也。卒年五十有八，有集如干卷。祖某。父某。妻金，能画与诗，先卒。子一，善才。墓在苏州虎邱山南。铭曰：生昙者天也，宥昙者帝也，仇昙者海内士，识昙者四百岁之道人，十八龄之童子。昙来！昙来！魂芳魄香，思幽名长，山青而土黄，瘗汝于是。噫！

资政大夫礼部侍郎武进庄公神道碑铭
卿大夫能以学术开帝者，下究乎群士，俾知今古之故，其泽五世十世；学足以开天下，自韬污受不学之名，为有所权缓亟轻重，以求其实之阴济于天下，其泽将不惟十世；以学术自任，开天下知古今之故，百年一人而已矣。若乃受不学之名，为有所权以求济天下，其人之难，或百年而一有，或千载而不一有，亦或百年数数有。虽有矣，史氏不能推其迹，门生、学徒、愚子姓不能宣其道，若是，谓之史之大隐。有史之大隐，于是奋起不为史而能立言者，表其灼然之意，钩日于虞渊，而悬之九天之上，俾不得终隐焉而已矣。大儒庄君，讳存与，江南武进人也。幼诵六经，尤长于《书》，奉封公教，传山右阎氏之绪学，求二帝三王之微言大指，闵秦火之郁伊，悼孔泽之不完具，悲汉学官之寡立多废，惩晋代之作僭与伪，耻唐儒之不学见绐，大笑悼唐以还学者之不审是非，杂金玉败革于一衍，而不知贱贵，其罪至于亵帝王，诬周孔，而莫之或御。盖公自少入塾，而昭昭善别择矣。既壮，成进士，阎氏所廓清，已信于海内，江左束发子弟，皆知助阎氏；言官学臣，则议上言于朝，重写二十八篇于学官，颁赐天下，考官命题，学僮讽书，伪书毋得与。将上矣，公以翰林学士，直上书房为师傅，闻之，忽然起，攸然思，郁然叹，忾然而寤谋。方是时，国家累叶富厚，主上神武，大臣皆自审愚贱，才智不及主上万一。公自顾以儒臣遭世极盛，文名满天下，终不能有所补益时务，以负庥隆之期，自语曰：辨古籍真伪，为术浅且近者也；且天下学僮尽明之矣，魁硕当弗复言。古籍坠湮十之八，颇藉伪书存者十之二，帝胄天孙，不能旁览杂氏，惟赖幼习五经之简，长以通于治天下。昔者《大禹谟》废，“人心道心”之旨、“杀不辜宁失不经”之诫亡矣；《太甲》废，“俭德永图”之训坠矣；《仲虺之诰》废，“谓人莫己若”之诫亡矣；《说命》废，“股肱良臣启沃”之谊丧矣；《旅獒》废，“不宝异物贱用物”之诫亡矣；《冏命》废，“左右前后皆正人”之美失矣。今数言幸而存，皆圣人之真言，言尤屙痒关后世，宜贬须臾之道，以授肄业者。公乃计其委曲，思自晦其学，欲以借援古今之事势，退直上书房，日著书，曰《尚书既见》如干卷，数数称《禹谟》、《虺诰》、《伊训》，而晋代<寸>拾百一之罪，功罪且互见。公是书颇为承学者诟病，而古文竟获，仍学官不废。公中乾隆乙丑科进士，以一甲第三名，授翰林院编修，屡迁至礼部右侍郎，诰授资政大夫。周时有仕为漆园吏，著书内外篇者，其祖也。曾祖讳某，祖讳某，考讳某，妣氏某，皆封如公官。妣封夫人。子□人，某、某，述祖以文学最有声。孙□人，某、某，绶甲最有声。公以乾隆五十三年卒于官，年七十有□。以嘉庆□年葬某山某原。公它所著尚有《周官记》六卷。公性廉鲠，典试浙江，浙巡抚馈以金，不受，遗以二品冠，受之。及涂，从者以告曰：冠顶真珊瑚也，直千金。公惊，驰使千余里而返之。为讲官日，上御文华殿，同官者将事，上起，讲仪毕矣。公忽奏：讲章有舛误，臣意不谓尔也。因进，琅琅尽其指，同官皆大惊，上竟为少留，颔之。是二事者，于公为细节。谨附书。铭曰：大儒庄君既亡，粤嘉庆二十有三年，绶甲始为书测君志，以告绶甲友；其友籀其词，肯铭，乃克铭君于武进之阡。（嘉庆戊寅，庄君绶甲馆予家，一夕，为予言其祖事行之美；且曰碑文未具。是夕绶甲梦见公者再，若有所托状。明日，绶甲以为请。越己卯之京师，识公之外孙宋翔凤，翔凤则为予推测公志如此。越壬午岁不尽三日，始屏弃人事，总群言而删举此大者以报。自记。）

书金伶
金伶德辉，以字行，逸其名矣。吴人。乾隆中，吴中叶先生以善为声，老海内。海内多新声，叶忖而律之，纳于吭。大凡江左歌者有二：一曰清曲，一曰剧曲。清曲为雅宴，剧为狎游，至严不相犯。叶之艺，能知雅乐、俗乐之关键，分别铢忽，而通于本，自称宋后一人而已。叶之死，吾友洞庭钮非石传其秘，为第一弟子。德辉故剧弟子也，隶某部，部最无名。顾解书，以书质钮，而不以歌。一夕歌，钮忖而律之，纳于吭，则大不服。钮曰：毋曰吾不知剧，若吾所知，殆非汝所知也。即欲论剧，则歌某声，当中腰支某尺寸，手容当中某寸，足容当中某步。金始骇，就求其术。钮曰：若不为剧，寒饿必我从，三年，艺成矣。曰诺。江左言歌，自叶先生之死，必曰钮生；而德辉以伶工厕其间，奋志孤进，不三年，名几与钮抗。乾隆甲辰，上六旬，江南尚衣、鹾使争聘名班。班之某色人，艺绝矣，而某色人颇绌；或某某色皆艺矣，而笛师、鼓员、琶瑟员不具；或皆具而有声无容，不合。驾且至，颇窘，客荐金德辉。德辉上策曰：小人请以重金，号召各部，而总进退其所短长，合苏、杭、扬三郡数百部，必得一部矣。鹾使喜，以属金，金部署定，其目录：琶瑟员曰苏州某，笛师曰昆山某，鼓员曰江都某，各色曰杭州某，曰江都某，而德辉自署则曰正旦色吴县某，队既成；比乐作，天颜大喜。内府传温旨，灯火中下珍馐酝、玉器、宫囊不绝。又有旨询班名，鹾使奏：江南本无此班，此集腋成裘也。驾既行，部不复析，而宠其名曰集成班，后更曰集秀班。德辉既以称旨重江左，遂傲睨不业。钮生屏人戒之曰：汝名成矣，艺未也，当授汝哀秘之声。明日来，授以某曲。每度一字，德辉以为神。曲终，满座烛尽灭，德辉窃谱其声而不能肖。其年秋，大商延客，召集秀。乾隆时，贵僚贤公子，喜结欢名布衣，当佳晨冶夕，笙箫四座，被服靓耀，姚冶跌逖，时则必有一人，敝衣冠，面目不可喜，而清丑入图画者，视之如古铜古玉，娑娑然欢奇杂厕于其间以为常。其人未必天下奇士也，要之能上识贵人、长者、大官走声誉，下能??名僧、羽士、名倡、怪优、剑侠、奇巧善工之伦。以故非非石不能致德辉；而德辉试技之日，主人以德辉所自荐也，非石为上座。既就夕，主客哗，惟恐金之不先奏声；既引吭，则触感其往夕所得于钮者，试之忽肖，脱吭而哀，坐客茫然不省，始犹俗者省，雅者喜，稍稍引去。俄而德辉如醉、如[B178]、如倦、如倚、如眩瞀，声细而谲，如天空之睛丝，缠绵惨暗，一字作数十折，愈孤引不自已，忽放吭作云际老鹳叫声，曲遂破，而座客散已尽矣。明日，钮视之而病。钮悔曰：技之上者，不可习也。吾误子，子幸韬之，而习其中。德辉亦悔，徐扶起，烧其谱，故其谱竟不传；而德辉获以富，且美誉终。德辉卒时，年约八十余。无子。有弟子曰双鸾，非高弟也，能约略传其声，贫甚，走南东，至北子。嘉庆己卯冬，非石在予座上，字谓之曰：双鸾早出世十年，走公卿矣。龚自珍曰：非石今傫然在酒间，为予道苏、扬此类事甚伙。金德辉事，自甲辰起，大约迄癸丑甲寅间。噫！江东才墨之薮，楼池船楫之观，灯酒之娱，春晨秋夕之游，美人公子，怜才好色，姚冶跌逖之乐，当我生之初，颇有存焉者矣。

朱殇女碣
朱山人游东海，望姜女祠，海中孤坟，云水环壅，天色垂缥，俯之幽然，心动而识焉。役返，其女殇，家人葬之东直门某村；翌日，自往哭之。地多野潦，旷浪无垠，目穷魄动，触其前境，神思无形，乃成谶兆。告其友龚自珍言如此，乞书于碣，道光元年冬也。

杭大宗逸事状
一、乾隆癸未岁，杭州杭大宗以翰林保举御史，例试保和殿，大宗下笔为五千言。其一条云：我朝一统久矣，朝廷用人，宜泯满、汉之见。是日旨交刑部，部议拟死。上博询廷臣，侍郎观保奏曰：是狂生，当其为诸生时，放言高论久矣。上意解，赦归里。

一、大宗原疏留禁中，当日不发抄，又不自存集中，今世无见者。越七十年，大宗外孙之孙丁大，抱大宗手墨三十余纸，鬻于京师市，有茧纸淡墨一纸半，乃此疏也。大略引孟轲、齐宣王问答语，用己意反复说之。此稿流落琉璃厂肆间。

一、乙酉岁，纯皇帝南巡，大宗迎驾，召见，问汝何以为活？对曰：臣世骏开旧货摊。上曰：何谓开旧货摊？对曰：买破铜烂铁，陈于地卖之。上大笑；手书：“买卖破铜烂铁”六大字赐之。

一、癸巳岁，纯皇帝南巡，大宗迎驾。名上，上顾左右曰：杭世骏尚未死么？大宗返舍，是夕卒。

一、大宗自丙戌迄庚寅，主讲扬州安定书院，谭诸生肄四《通》。杜氏《通典》、马氏《文献通考》、郑氏《通志》，世称三通；大宗加司马光《通鉴》云。

一、大宗著《道古堂集》，海内学士见之矣，世无知其善画者。龚自珍得其墨画十五叶，雍正乙卯岁，自杭州如福州纪程之所为也。叶系以诗，或纪程，纪月日琐语，语汗漫而瑰丽，画萧寥而粗辣，诗平澹而屈强。同里后学龚自珍谨状。

同里张烩南漪、王曾祥麟征，皆为杭大宗状。此第三状。详略互有出入。自记。

武显将军福建海坛镇总兵官丁公神道碑铭
乾隆中，国家修大刑于闽岛之外，福康安公、海兰察公先后成大功以去，光于祀典。凡百戎臣，或有赏及后裔，名附史官之牒。其有官不过隅镇，名不挂勋籍，身历百战于狂涛巨鲸间，几为忌者挤致之以无名之死而危以功名终，则有通州丁公。按状：丁氏出自齐太公之孙丁公，世霸营邱，末胄播迁，入本朝，家于江南之通州。曾祖某；祖应举，江南狼山营守备；父国升，苏松镇游击，皆封如公官。妣张，生妣陈，皆封夫人。公父官松江，遂家焉。公讳朝雄，字伯宜，以松籍起家，由右科历数官，屡迁至福建副将。四十八年，岛贼黄在庄叛，公佐黄仕简讨平之，列军功一等。闽事之荄也，公知林爽文有谋，必屯兵东港，以与凤山为犄角势。及凤山警，公方赴引见北上，半途驰还，白总督常青：贼不足虑，请假某兵剿东港，且断其粮道，即凤山溃矣。因进指画缓急状。常青不听，惟专意凤山，檄公偕总兵郝壮猷趋鹿子港，擒贼目杨朝派，克凤山。非公意也，人以为公功。贼果大炽，益蔓延，檄公守鲲身，又檄公守郡城。公于鲲身，则招土番千人，敌贼万众，矢石俱尽，而贼目潘猛挥乌龙旗不下，公命守备邱嵘拔之，猛走，鲲身平。公于郡城，则战少守多，未至，先破贼中途，路始通，遂遍阅城楼、屯栅、池隍，不治者整之。时总兵柴大纪守诸罗，公守郡城，三阅月，皆食豆饼，发触冠数寸，贼不得逞。诸将恃以成战功于外。之数者，亦非公意也，人又以为公功。至是而讨东港之命下矣。常青非公无可使，而以八百人与公，请益，则曰：战不利，则守舟中，舟不可守，退而益兵。公曰：为国死，命也。大人即不发一兵，某亦往。拂衣上马行，至东港，贼众且数万。先时海中有淤浅，虽潮至，舟不通，贼以是不设备。伪军师吴豹、伪将军洪贺，纵饮酒。天大雷雨，水暴长丈所，公坐艅艎，指挥缚群酋，遂登其炮台，贼大惊，急近战。公曰：我幸踞炮台，天也。遂发大炮，诸火器继之，光尘蔽天，贼尸抛满崖澨，获伪将军李老合，逐北三十余里，乃倚山为营。夜半，忽有数百人大噪过溪，公戒众勿出；少选，又有数百人，直扑大营，公益不动。天明，尽掩之。军中不知其谁何。迹其尸，皆赤发而裸，盖番人乘间为声援者。公踞地势，故无恐。林爽文遣其党来援，公筑垒围之，贼溃围出，公料其必奔茄藤，先令守备郑其仁，以步卒三百伏于路，而亲自中道追之，贼遇伏卒败；余贼遁，将渡溪，公挤而溺之，遂获豹、贺。东港平，时乾隆五十一年某月也。计大小七十三战，八百人扶伤痍以完，智勇无出公右，而常青蔽不以上闻，第令公摄海坛镇总兵官。福康安公至，始奏即真。公仍留台湾防御，比林爽文就擒，始莅任。海坛固雄镇，环海，大盗时出，侦问斥侯稍疏，即大为民害。公督率舟师为游兵迎捕。盗林鋋舵、林明灼者，海之酋魁也，公得鋋舵于浙江洋，而明灼适以戕参将张殿魁事闻。高宗纯皇帝震怒，严责总督伍拉纳，伍惧，以责公，公请身任。一日晨出，飓雾四塞，公喜，谓诸将曰：今日得报张公矣。遂令众船齐进，果遇明灼于大麦洋，俟其近，力踞上游，纵大炮，连毙贼头目，明灼知不免，跃入海，叶把总钩得之。功状始上闻。有旨召见，未行，而总督又调公台湾镇总兵官，渡台后，复还公于海坛，摄水师提督。五十八年，以捕会匪功，奉旨加四级。五十九年，循例入觐，途次病甚，乞两江总督苏灵阿代奏，乞骸骨。上方向用公，特旨令回籍调理，俟病痊即行奏请陛见。冬十有二月某日，甫入上海县境，卒于舟中，年六十有七。公轻财爱士，官闽时，有广东举人曾中立，欠谷数千石，有司以军需不给，将置之法；公奇其才，代偿之。后曾为义民长，以战功赏巴图鲁，仕至理番同知。公配陈，封夫人，后公卒。公有丈夫子二人：廷珊国学生；攀龙武生，苏松镇左营守备。孙四：钟杰武生，浙江千总；钟琪国学生。以嘉庆二十一年十月初二日，奉公暨陈太夫人，合葬于松江细林山祖茔之侧。越九年，神道之文未具，钟杰等以公捍大患而世莫闻，愿文章之士发其光，则与载于官书者，异日出入必互见，故来乞书于碑。铭曰：告下车者曰：是百战百胜者丁将军之墓。再告下车者曰：是百战百克而无炳炳于时者。三告下车者曰：是将军之孙钟杰、钟琪泣述功烈，有于其心，是为史之别子龚氏之言，用卒告阐烈之君子。今年实道光五年。

孔宪彝母碣
阙里孔宪彝，其气儒者。手状乞铭其母之阡。按状：孙氏，浙产，归孔昭□，生三子，宪彝仲也。逮事威姑，先所天卒，春秋三十。能刻缪篆施金石，组紃之事，丝竹、笔牍之艺，靡不通妙焉。铭曰：璇珠辉辉气质温，必有圆折钟厥源。吾郡葩华莫若孙，车来阙里高闬门；东鲁丧矣西湖媛，此有式者鲁后昆。

工部尚书高邮王文简公墓表铭
公讳引之，姓王氏，江南高邮人。祖安国，礼部尚书，谥文肃。祖妣车氏、徐氏。考念孙，四品卿衔，前分守永定河兵备道。妣□氏。公乾隆六十年举人，嘉庆四年进士，由翰林院编修，累官礼部尚书，改工部尚书，卒于位，赐谥文简。生乾隆三十一年，卒道光十四年；明年十有二月□日，葬于州治之赐茔。公典乡试事四，典会试事二，龚自珍则其典浙江乡试所得士。公之学，及其著书大凡，尝不以自珍为不可裁而请之矣，其行谊始末，自珍又窥其数大端矣。将葬，公第四子寿同，则使自珍表诸墓。自珍爰述平日所闻于公者曰：吾之学，于百家未暇治，独治经。吾治经，于大道不敢承，独好小学。夫三代之语言，与今之语言，如燕、越之相语也；吾治小学，吾为之舌人焉。其大归曰：用小学说经，用小学校经而已矣。又闻之公曰：吾用小学校经，有所改，有所不改。周以降，书体六七变，写官主之，写官误，吾则勇改；孟蜀以降，椠工主之，椠工误，吾则勇改；唐、宋、明之士，或不知声音文字而改经，以不误为误，是妄改也，吾则勇改其所改。若夫周之没，汉之初，经师无竹帛，异字博矣，吾不能择一以定，吾不改；假借之法，由来旧矣，其本字十八可求，十二不可求，必求本字以改。假借字，则考文之圣之任也，吾不改；写官椠工误矣，吾疑之，且思而得之矣，但群书无佐证，吾惧来者之滋口也，吾又不改。又闻之公曰：吾之学，未尝外求师，本于吾父之训。先是兵备公校定晚周诸子、《太史公书》，一时言小学者宗之，公所著书□□卷，谓之《经义述闻》。述闻者，乃述所闻于兵备公也。通说四十余事，又说经之大者，在《述闻》之末。又闻之公曰：吾箸书不喜放其辞。自珍受而读之，每一事就本事说之，栗然止，不溢一言，如公言。公之色，孺子色，与人言，未尝有所高论吴谭。年近七十，为礼部尚书，兵备公犹在，比丁忧服阕，再补工部尚书，而公旋卒矣，公终身皆其为子之年。门下士私相谓曰：以王公名位齿发，而辞色如子弟，所学殊欤？所养殊欤？其诸人论归之师，海内归之福也欤？公以事亲为读书，以读书为事亲，门内之士，勉勉颛颛，人知之。立朝循典常，俟乾断，无所表暴，天下颇无由测公。嘉庆十八年，巨逆林清以七十七人入禁门。既殄定，有议加筑圆明园宫墙高厚者，有议增圆明园兵额者，公皆不谓然，具折上。睿皇帝大动容，召对良久，乃罢。上谕军机大臣：王引之言人所不敢言。其事卒见施行与否，海内弗知，其奏牍何辞，海内迄今弗知也。由此例之，公之风旨，其视徒表暴于道路者何如哉？公配沈，继配范，子四：寿昌、彦和、寿朋、寿同，范出。孙七。铭曰：璞之瑟瑟，外有文也；镠之沈沈，中有坚也；君子肖之，以事其亲也。於乎！欲事亲者考斯，欲事君者考斯，斯人而不敢承，孰为大道？

赠太子太师兵部尚书两广总督谥敏肃涿州卢公神道碑铭（代阮中堂）
道光十五年秋九月，兵部尚书两广总督一等轻车都尉涿州卢公卒于位。既闻，皇帝震悼，赠太子太师，易名敏肃，恤如礼。明年夏，公子户部员外郎端黼，以公丧至自广州，某月日，葬于州之赐阡，如礼。体仁阁大学士阮元作而叹曰：若卢公，可谓劳臣也已。公通籍睿皇帝朝，今皇帝御极，一纪有余，寰海内外，若西若东，若北若南，小大之事，苟异日宜书者，公罔不在，公所在事，西东北南，上罔不委任；上任之矣，公罔不得众力；得于上，又得于众，功罔不成；功成矣，厥后罔不善。上以实任，公以实应。微独上信公，若京朝官，若外吏，若僚佐，若游士宾客，若伍，若民，莫不曰：今皇帝御极一纪有余，小大之事，则未有历试历效，始卒称恩礼如卢大人者也。卒之日，讣至之日，远近失色。呜呼！可谓劳臣也已！曾祖振裔。祖某。考士夔，妣氏某。本生考某，妣氏某。公讳坤，字静之，卒年六十有四。配氏某，先公卒。阮元乃铭公之神道。铭曰：涿郡之卢，熠自东汉，时惟范阳。代有伟者，允文允武，大炽于唐。汴宋以降，卢少替夷，俟公而光。五岁濒弃，神妪活之，凭谶告祥。卒如神言，辙满天下，名德浩滂。起家文辞，观政于曹，翠翎英英。出治南服，又历试旃，以知宣房。龙飞自天，浃旬三迁，电发云骧。初抚关中，师彼周《雅》，乃积乃仓。乃兴水田，以实雍州，西陲用兵。西陲用兵，将相云会，公职转饷。转饷如何，十万西师，勋命一方。犎牛三万，役夫又万，执算庚庚。算定檄飞，自送大军，夜出敦煌。帝甄西功，公不搏贼，公乃纲纲。既甄既蒇，休公于晋，羽毛回翔。西事再讧，公请复西，帝还其疆。帝命作督，于江汉浒，江汉汤汤。沱潜为田，龙鱼失居，乃怒而张。夺此波黎，予彼龙鱼，以奠荆襄。有觋有猺，负峒阻碉，不赋而禳。公曰火攻，扈扈虎虎，绯旗赤常。帝曰趣之，炎灵速之，既犁既康。使者汗矣，帝问南矣，公偃在床。迤逦而南，移节迁旗，岭海洋洋。狝猺所蔓，小冲大排，弭首如牂。乃问盐铁，盐官告赢，铁官告良，岭云白矣，海氛墨矣，岭柝夜狂。吁嗟岭海，大窦大痔，海人来商。不曰驱之，揖而妪之，追咎有明。瑰丽淫葩，巧工所都，诱我篚筐。遂瘠南东，丧金万万，食妖大行。维海之南，有越南国，翳古越裳。维海之西，有英吉利，隆鼻高眶。环伺澳门，以窥禺服，十伍其樯。鼍鸣地中，长鲸和之，擘波浪浪。澎湃百年，自互市始，大原我详。公姑仍之，又姑持之，亦持亦创。仍之如何，以澳居夷，勿汝磔攘。持之如何，自诛食妖，以肃津梁。创之如何，楼船炮台，虎门中央。窥公之心，信公之意，公实茹藏。罢关绝市，粤乃大治，异日其扬。天不俟公，不苏东南，公也暴亡。凡公所莅，圣清所覆，禹迹芒芒。我书公劳，十不六七，塞满九阊。后有式者，天禄辟邪，鬐鬛飞扬。

送广西巡抚梁公序
一
道光十五年夏四月，皇帝使军机大臣，字寄闽浙总督，问前江苏布政使梁公起居状，公伏地。闽浙总督以公病痊闻。秋九月，公至自福州。至之日，甘肃布政使缺，以畀公。陛辞日，谕曰：朕召汝出，非徒畀汝布政使也。姑去。公受甘肃事不两月，十六年春，直隶布政使阙，改公直隶布政使。公在道，广西巡抚阙，又以公为兵部侍郎、都察院右副都御史、广西巡抚。五月辛酉，公至自甘肃，宿于西淀；壬辰召见，癸巳再召见，凡七召见；戊戌陛辞。是日公入城，凡与公同贯官京朝者，与公科名同岁者，与公昔同曹，同直军机处，及其后进者，锵洋漎萃，争请公过其私邸。而户部侍郎歙程恩泽、内阁中书大兴徐松、光州吴葆晋、宗人府主事仁和龚巩祚谋合宴公。先期戒公曰：古者先祖后饯，今反之，愿及公之未祖，饮公酒。且曰：以昼之长嬴也，与曹署之多闲也，愿脱略主客毕一昼。公曰善。遂宴公于葆晋家。毕宴登车，谓恩泽等：吾此来无如此日乐。是公入城之五日，又五日，公戒严具西南指。

二
公有悫德，以邃于里，躬履实蹈，不暴其外，广西士民，必有能好是德者矣。公有矩德，以蕝其外，正视绳行，无间其里，必能正其人心矣。公有肃德，其躬棨棨，其行简简，其謦无声，其言明且清，其醉饱衎衎以无失，必能纠其吏慝矣。公有俭德，被服儒者，广西近广东，淫巧易至，食妖服妖易至，公必杜其习以丰其聚矣。公有文德，大畜古训，六籍百氏，浩汹周知，广西非经籍区，公必开其僿，进之以江左之见闻矣。公有聪德，察物处事。公有敏德，日治数事，或数十事。公有恬德，啬取丰予。公有良德，与吏民为坦易。公治一行省，移治他行省，历十八行省，无不宜者。公此行，酾河江以灌一木，任农、稷以粪一区也。龚巩祚曰：今天下大势，巡抚之在其行省，有所不得为者矣，有所得为不暇为者矣。有事实急，众人缓之，而亦不得不缓为之者矣；有所得枝分为之，不得扼本末以为之者矣。公此行，巡抚所不得为，卒末如何；苟所得为，知公必肯为，而不以不暇为为谢，不以不得独为愠而谢，不以众人缓之，徇众人而谢，是又公有孚德上信于天子，下信于朋友也。

三
版图起辽海，涉海而西，置行省者十有八，尽版图以纪行役，相距至万有三千里而极。梁公起自卧病，期月之间，自东南之福州，至于西北之兰州；今又将如西南之桂林，而中间再至京师，通计行役二万一千五百里。西周之世，其奉使之公卿自言曰：“駪马先征夫，每怀靡及。”如不胜瘁思。然《皇华》之诗，所役远近，说诗者无传，不得闻。尹吉甫伐镐方，刘向说曰：周都去镐千里；而当日之诗人曰：“来归自镐，我行永久。”如闻劳问太息。仲山甫以王命城营邱，四牡八鸾，日行一舍，而《嵩高》之七章亦曰：“每怀靡及。”其卒章曰：“式遄其归。”周去齐虽不近，尹吉甫胡虑其不归，至厚祝其遄归，以慰其心耶？以今日度西周，梁公所行役，倍之十之，殆于百之。吾知夫急公者，古人之义也；怀私者，古人之情也（《国语》“怀私”为“每怀”，一作“怀和”，郑司农斥之）；又知夫美其德，纪其旬宣，颂其燕喜福禄，而侈大其受命于王，车旗之庶、锡赍之多者，古之宾客，再拜辟席，择言之所言也。而太息相劳问者，古之朋友，备言燕私者，能知之，能言之，宾客不尽知也。今巩祚之言曰：梁公其有怀乎？溽暑永昼，骙骙駪駪，不遑息，日斜马嘶，休于旅舍，能无怀乎？高牙大戟，僚吏旁午，簿书束束，不皇他，衙鼓夕沈，吏士就闲，公独居，念去京师且七千里，能无怀乎？闽中富烟云、竹木、泉石，公之养疾也，如将不出，今感激而出矣，臣躬非臣有，皇念臣居？虽然，不益难为怀乎？又念昔之日，京曹清暇，摩挲器物，辨别款识，搜掌故，谈人材，乐甚。不但昔也，昨日之日，与吾曹游，香清荈甘，无所不言，今已邈然，此在流俗士夫所必不怀，而谓我梁公者能无怀乎？公西南矣，强饮食矣，巩祚无清风之辞，其害以慰公矣！

潘阿细碣
女阿细，黔潘氏；嫁琅琊，夫甚贵。事夫良，颇识字。夫远戍，出居庸；居庸关，莽万重。行仓皇，不可挈；托弱小，友朋职。我妇何，割屋宅。细有钗，直十金；何贷之，籴米盐；久不偿，惭以怵！细甚侠，无德色。望夫台，细徘徊，凉风厉，夫不来。细悲吟，泪霪霪，子先岩，辰以奄。莫含之，莫襚之，报钗德，铭瘗之。居庸关，天之西，夫不归，冢萋萋。彗无漆，愧钗德；树之枣，心甚赤！

曹尚志碣
里人曹文昭，乞为其父刻墓之石。谨读状：仁和其籍，曹其氏，尚志其名，七十有二其年。不贾不仕，不客卿大夫，无饰言，无饰行。晚好西方圣人之言，不博其义，但持名字。其死也，西面称名，泊然化。龚自珍曰：东城单照、吴树虚、龚唐而下，多悫行潜异之民，不泊没生死，曹君又其一也。里仁为美，吾里真仁哉！

送钦差大臣侯官林公序
钦差大臣兵部尚书都察院右都御史林公既陛辞，礼部主事仁和龚自珍则献三种决定义，三种旁义，三种答难义，一种归墟义。中国自禹、箕子以来，食货并重。自明初开矿，四百余载，未尝增银一厘。今银尽明初银也，地中实，地上虚，假使不漏于海，人事火患，岁岁约耗银三四千两，况漏于海如此乎？此决定义，更无疑义。汉世五行家，以食妖、服妖占天下之变。鸦片烟则食妖也，其人病魂魄，逆昼夜，其食者宜缳首诛！贩者、造者，宜刎脰诛！兵丁食宜刎脰诛！此决定义，更无疑义。诛之不可胜诛，不可绝其源；绝其源，则夷人不逞，奸民不逞；有二不逞，无武力何以胜也？公驻澳门，距广州城远，夷灊也，公以文臣孤入夷灊。其可乎？此行宜以重兵自随，此正皇上颁关防使节制水师意也。此决定义，更无疑义。食妖宜绝矣，宜并杜绝呢羽毛之至，杜之则蚕桑之利重，木棉之利重，蚕桑、木棉之利重，则中国实。又凡钟表、玻璃、燕窝之属，悦上都之少年，而夺其所重者，皆至不急之物也，宜皆杜之。此一旁义。宜勒限使夷人徙澳门，不许留一夷。留夷馆一所，为互市之栖止。此又一旁义。火器宜讲求，京师火器营，乾隆中攻金川用之，不知施于海便否？广州有巧工能造火器否？胡宗宪《图编》，有可约略仿用者否？宜下群吏议，如带广州兵赴澳门，多带巧匠，以便修整军器。此又一旁义。于是有儒生送难者曰：中国食急于货，龚汉臣刘陶旧议论以相。固也，似也，抑我岂护惜货，而置食于不理也哉？此议施之于开矿之朝，谓之切病；施之于禁银出海之朝，谓之不切病。食固第一，货即第二，禹、箕子言如此矣。此一答难。于是有关吏送难者曰：不用呢羽、钟表、燕窝，税将绌。夫中国与夷人互市，大利在利其米，此外皆末也。宜正告之曰：行将关税定额，陆续请减，未必不蒙恩允，国家断断不恃榷关所入，矧所损细所益大？此又一答难。乃有迂诞书生送难者，则不过曰为宽大而已，曰必毋用兵而已。告之曰：刑乱邦用重典，周公公训也。至于用兵，不比陆路之用兵，此驱之，非剿之也；此守海口，防我境，不许其入，非与彼战于海，战于艅艎也。伏波将军则近水，非楼船将军，非横海将军也。况陆路可追，此无可追，取不逞夷人及奸民，就地正典刑，非有大兵阵之原野之事，岂古人于陆路开边衅之比也哉？此又一答难。以上三难，送难者皆天下黠猾游说，而貌为老成迂拙者也。粤省僚吏中有之，幕客中有之，游客中有之，商估中有之，恐绅士中未必无之，宜杀一儆百。公此行此心，为若辈所动，游移万一，此千载之一时，事机一跌，不敢言之矣！不敢言之矣！古奉使之诗曰：“忧心悄悄，仆夫况瘁。”悄悄者何也？虑尝试也，虑窥伺也，虑泄言也。仆夫左右亲近之人，皆大敌也，仆夫且忧形于色，而有况瘁之容，无飞扬之意，则善于奉使之至也。阁下其绎此诗！何为一归墟义也。曰：我与公约，期公以两期期年，使中国十八行省银价平，物力实，人心定，而后归报我皇上。《书》曰：“若射之有志。”我之言，公之鹄矣。

附：复札
定庵先生执事：月前述职在都，碌碌软尘，刻无暇晷，仅得一聆清诲，未罄积怀。惠赠鸿文，不及报谢，出都后，于舆中绎大作，责难陈义之高，非谋识宏远者不能言，而非关注深切者不肯言也。窃谓旁义之第三，与答难义之第三，均可入决定义；若旁义之第二，弟早已陈请，惜未允行，不敢再渎；答难之第二义，则近日已略陈梗概矣；归墟一义，足坚我心，虽不才曷敢不勉？执事所解诗人悄悄之义，谓彼中游说多，恐为多口所动，弟则虑多口之不在彼也，如履如临，曷能已已！昨者附申菲意，濒行接诵手函，复经唾弃，甚滋颜厚。至阁下有南游之意，弟非敢沮止旌旆之南，而事势有难言者，曾嘱敝本家岵瞻主政代述一切，想蒙清听。专此布颂腊祺。统惟心鉴不宣。愚弟林则徐叩头。戊戌冬至后十日。

徐泰母碣
侯官林氏女，为上海徐兆洙妻；期而寡；遗腹子曰泰。泰从林受《孝经》。既长，好文章，笃于朋友，龚自珍友之。告自珍曰：吾母平生再刲股，一疗吾外王母疾，再疗吾王母疾，皆愈，亲族无知者。寡十四岁而卒。卒岁余，吾祖母病眩瞀，家人恐，病者忽自语：愈矣，适四娘立吾侧，饮吾茶，果愈。侍病者皆泣。四娘者，吾父于诸同产季也。道光十九年，诏旌上海县徐兆洙妻林氏，泰立石墓侧，使自珍铭。铭曰：生以肉疗母，死以魂翼母，宜有德有文之子炽尔后。

送徐铁孙序
龚自珍曰：平原旷野，无诗也；沮洳，无诗也；硗确狭隘，无诗也；适市者，其声嚣；适鼠壤者，其声嘶；适女闾者，其声不诚。天下之山川，莫尊于辽东。辽俯中原，逶迤万余里，蛇行象奔，而稍稍泻之，乃卒恣意横溢，以达乎岭外。大澥际南斗，竖亥不可复步，气脉所届，怒若未毕；要之山川首尾可言者则尽此矣。诗有肖是者乎哉？诗人之所产，有禀是者乎哉？自珍又曰：有之。诗必有原焉，《易》、《书》、《诗》、《春秋》之肃若泬若，周、秦间数子之缜若聿若，而莽荡，而噌吰，若敛之惟恐其坻，揪之惟恐其隘，孕之惟恐其昌洋而敷腴，则夫辽之长白、兴安大岭也有然。审是，则诗人将毋拱手欲，肃拜植立，挢乎其不敢议，愿乎其不敢吴言乎哉！于是乃放之乎三千年青史氏之言，放之乎八儒、三墨、兵、刑、星气、五行，以及古人不欲明言，不忍卒言，而姑猖狂恢诡以言之之言，乃亦摭证之以并世见闻，当代故实，官牍地志，计簿客籍之言，合而以昌其诗，而诗之境乃极。则如岭之表，海之浒，磅礴浩汹，以受天下之瑰丽，而泄天下之拗怒也，亦有然。徐铁孙者，家辽东，先世扈王师入关，为正黄旗汉军人。康熙中，徙广东，隶广东将军，为广州驻防人。金戈铁马，其世胄也，而徐君用经术起家，登甲科，为剧邑令，以诗睥睨东南。友其人者，淳闷如适辽，雄奇如适岭、海，本末具如吾言；东南知徐君者，本末毕如吾言；乃书是言以弁君之诗之端。抑又有异者，自珍生北方，一窥临榆，未得溯山川所原本。年四纪，居江介，不乐愁思，益思游以振奋之，忽然丐徐君磨墨，为荐士书，贷厞屦，将粤行。且曰：自粤归，则闭户不复游。徐君诺。多矣哉！天下山川首尾，徐君既扼之，怒未已，其又将扼予之游事之首尾乎哉？

纵难送曹生
天下范金、抟垸、削楮、揉革、造木几，必有伍。至于士也，求三代之语言文章，而欲知其法，适野无党，入城无相，津无导，朝无诏。弗为之，其无督责也矣。为之，且左右顾视，踆踆而独往，其愀然悲也夫！其颓然退飞也夫！智者闻之，则曰：此豪杰也。胡以言之？古未曾有范金者，亦无抟垸者，亦无削楮、揉革、造木几者，其始有之，其天下豪杰也。或古有其法，中绝数千岁，忽然有之，其天下豪杰也。今夫士，适野无党，入城无相，津无导，朝无诏，而读三代之语言文章而求其法，弗为之，其无督责也矣。而为之，其志力之横以孤也，有以异于曩之纵以孤者乎？虽然，夫士也闻之喜，喜奈何？曰：吾之志力，可以有金而淬之，范金者弗吾逮也，吾且大贤。吾有垸而方员之，有楮而缋之，有革而髹之，有木几而雕镂削治之，愈密愈华愈贤，吾又大贤。智者闻之，则大声暴诃之曰：止！夫横者孤矣，纵孤实难，纵者益孤，夫汝从而续之，不难其止。呜呼！龚子未得为智者徒也，然固习闻智者之言也。里人曹生籀，士也。其所学，其所处难与易之间，适类乎是。闵其孤，识其豪杰，不愿其为天下范金、抟垸、削楮、揉革、造木几者姗笑。作《纵难》。

书果勇侯入觐
本朝既百八十有六载，汉人籍而身膺世爵者，公则有黄芳度、岳钟琪；侯则有张勇、施琅；伯则有文臣张廷玉，武臣孙思克、王进宝、赵良栋；皆有功德，皆以爵终于其位。而今太子太傅固原提督杨君芳，封为二等果勇侯，位在二十六等之第六等，赫然与靖逆、靖海齐名，增汉人重。凡宿卫之臣，满洲辄除干清门侍卫，其有异材，重以贵戚，乃擢御前侍卫；汉籍，辄除大门上侍卫，日直不过阈，领侍卫内大臣辖之，如外弁之见将帅，其有材勇，擢为干清门，而班之崇极矣！今杨侯特授国什哈辖，汉国什哈辖，内臣惊为未闻。汉人袭父爵者，出为弁士，入为侍卫，父祖功最高，入拜散秩大臣，而荫庇之荣极矣！侯有子曰承注，自以生员起家，赐文举人；他日当补文臣，内可致九卿，外可致督抚。汉人袭爵者，施琅、孙士毅皆诏入旗籍，汉军都统治之，而杨侯官籍，以贵州行伍达于兵部，不改。承注以贵州举人达于礼部，不改。父子回翔，立外廷，奉外事。昔周中兴，威重大臣无如尹吉甫，吉甫归镐，客有张仲，今大臣数杨侯，杨侯朝，客有徐松、张琦、魏源。源也雅材，龚自珍友之。噫嘻！美谭。并世之士，跻追周《雅》，后或继也，前莫闻也。侯之入觐何自？自喀什噶尔也。其年道光九年，其月四月廿八日乙丑，自珍既与侯相揖于西淀军机处直房，明日，书是以多侯。

书叶机
鄞人叶机者，可谓异材者也。嘉庆六年，举行辛酉科乡试，机以廪贡生治试具，凡竹篮、泥炉、油纸之属悉备。忽得巡抚檄曰：贡生某毋与试。机大诧！初蔡牵、朱濆两盗，为海巨痈，所至劫掠户口以百数；岁必再三至，海滨诸将怵息！俟其去，或扬帆施枪炮空中送之，寇反追，衄不以闻，故为患且十年。巡抚者，仪征阮公也。素闻机名，知沿海人信官不如信机；又知海寇畏乡勇胜畏官兵，又知乡勇非机不能将。八月，寇舶定海，将犯鄞，机得檄，号于众曰：我一贫贡生，吮墨执三寸管，将试于有司，售则试京师，不售归耳。今中丞过听，檄我将乡里与海寇战，毋乃咍乎？虽然，不可已，愿诸君助我。众曰：盍请银于文官？不可。盍假炮于武官？不可。事亟矣，何以助君？叶君则揎臂大呼，且誓曰：用官库中一枚钱，借官营中一秤火药而成功者，非男子也。飞书募健足，至行省，假所知豪士万金，假县中豪士万金，遂浓墨署一纸曰：少年失乡曲欢致冻饿者，有拳力绝人者，渔于海者，父子兄弟有曾戕于寇者，与无此数端而愿从我者，皆画诺。夜半，赍纸者返，城中村中，画诺者几三千人。天明，簿旗帜若干，火器若干，船若干，粮若干。机曰：乌用众？以九舟出，余听命。是日也，潮大至，神风发于海上，一枪之发抵巨炮，一橹之势抵艅艎，杀贼四百余人。九月，又败之于岸。十月，又逐之于海中。明年正月，又逐之于岛。浙半壁平。出军时，樯中有红心蓝边旗，机之旗也。自署曰代山，其村名也。朱濆舰中或争轧，诅于神，必曰遇代山旗。阮公闻于朝，奉旨以知县用。今为江南高邮知县，为龚自珍道其事。

凤山知县常州汤公父子画像记
乾隆五十一年，台湾民林爽文叛，凤山知县武进汤大绅死之。大绅子荀业实从，大绅创，荀业左右翼父死。常州人谋曰：父死忠，子死孝，宜建忠孝祠以祀。纯皇帝谕祭之文，在丽牲之石；海内士大夫，为歌诗甚多，甚信甚备。荀业有子曰贻汾，以荫授云骑尉，官浙江副将军。既致仕，居江宁府城北之纱帽巷，仁和龚自珍访之。拜凤山君像，儒者也；又拜太学生赠振威将军崇祀忠孝祠赠公像，益悛悛有子弟之容。曰《与竹居诗》者，仅半卷，赠公所为也，其言冲平夷易。副将军诏自珍曰：昔之日，狂涛怒鲸间，家尾巢陨，荡乎何所遗！画像以不似而先弃，诗以不自惬而先弃，凡今所存，皆以弃而存。呜呼！至人之于忠孝名节，炳天地而礻暴史册者，大抵遭遇时势，卒然而成之，必非先有规模于其胸臆者，洎其然也，庸距有迹乎？亦若是而已矣。距凤山事五十有五年，仁和后学龚自珍再拜记。

顾学士像题辞
始予读宪皇帝谕，知南汇顾先生入翰林事。识其事，羡其遇，眷眷其人；已识其曾孙王几江南，识其孙榛京师，益闻道先世事。先生像一卷，榛所守也。毣毣然，迈迈然，朱文正诗称可以岩廊，可以丘壑者是也。江左文献林，名卿之胄，不百年不能举先世通籍岁，遑识其它？文采之泽薄，不如忠孝之蹠远且长也。榛乞书卷尾。

为家大人丙辰同年祭江西巡抚阳湖吴公文
溯睿皇之初元，聆春官之优诏。策贤良于帝廷，应景运而腾踔。繄先生之晚达，抗一时之英妙。帝开华省而进群雅兮，翔东华以释騑。又排枢禁而领掌故兮，益练才于政要。挥羽书巡风霆兮，跻皇言于雅诰。当同年之奋迹兮，走骃骐于周道。览皇华而如晋兮，采唐、魏之佚调。俄栖解豸于厥膺兮，每焚草而密告。帝畀之以一郡兮，指括苍以吟啸。忽回翔而中铩兮，起东海于再召。遂扬历于大用兮，历再纪而宣劭。半九州而亘南东，皆车马之所劳。积通达故和平兮，异敫者之为暴。特精悍于西江，焕神明于垂耄。曰承前躅之养痈兮，丁南赣之多盗。方下车而矢杰攘兮，三岁挞而垂效。帝曰久汝于南服兮，岁及辰而来报。卒罢市之上闻，悟积勚之所耗。昔君陈之施政，王探本于惟孝。腾万口于榆兮，想门内之熙皓。呜呼！才辈出而辈徂兮，等春华兮秋摽。百四十人存六七兮，数江湖与廊庙，齐失声于弱一个兮，聚晨星而相吊！

刑部主事番禺黄君妻周墓碣铭
岭南有女子焉，哭其母，又哭其父，又哭其兄，又哭其殇，遂先所天卒。女有女弟二，相爱，以哭其女兄，相继卒。笃矣乎！一门之内，啬于年，丰于思，郁于性，薄于祜，天钟之，天皆疢之，有如是乎？所天既贵，告其友仁和龚自珍云：吾妇卒之日，吾方北游，莫视??；兹窆有日，愿书其表隧之石。自珍乃次之曰：山阴周德瑞，客岭南，占番禺籍，生聚荣，聚荣生女子子，适同县黄玉阶，中道光丙申进士，官刑部主事，赠妻安人，晋宜人。以不及刑部君之贵，食贫茹艰，婉惠逊顺，自姑章及三族，无间言。生嘉庆乙丑也，卒道光癸巳也，春秋二十有九。宜铭。铭曰：人生两间，哀乐固无极也，贤智过情，不肖不及也。矧后媪之积痗兮，非女子之善戚。仙吾不可期，佛吾不可思，为鬼果如为人之聚首兮，又惝恍而弗敢知。女子之征，亦寥廓也，匪骨匪肉，翔所谷也。黄子无聊之言，则曰夜台乐也。

海门先啬陈君祠堂碑文
开国以降，奇杰之士，达节之民，挺环怪之姿，躬淳古之行，生而魁于凡民，没而当祭于社者，不有文事，其无称乎？先啬陈君，厥讳朝玉，字曰璞完，江南县人也。幼有异禀，肤色黝漆，脐洼若臼，环腰有白文，其圜中规，相人者言，是为玉带围，当奇异。稍长，衎然魁颀。故其乡之人，尝已疑其神。年十三，让产伯兄，鸿鶱凤逝，去之无迹。是时皇政熙清，后祗效灵，海之君王，来献土壤，以福吾黎元。通州、常熟间东地，望洋无极，潮退沙见，豁然划然亘二百里，君履其侧，四无居人，苍芒独览曰：吾当屋于是。率妻来迁，创草屋，斫木为耜，冶釜为犁，夫任半耦，妇任半耦，一耦之力，旬有五日，水咸者立甘，沙疏者立坚，沙肤窳者立厚。秸苗既成，龟鱼大上，不封不爵，乐衎自保。于是远近之民闻之，佥曰神哉！稚请于长，长请于老，莫不削薪以为之耜，投刀以为之犁，卖蒙以求牛，怀穜，储瓶缶，挈大男，衽幼女，效君而归君，愿为海农，洋洋载道。于是稚请于长，长请于老，老谒于正，正谒于吏，吏白于大吏，天子籍其地以为海门厅。不十年，群姓益众，皆造瓦屋，炊烟起如海云。国家岁入地丁漕米，累千近万，为江海大聚。君生康熙某年，卒乾隆某年，年七十四。妇刘，年九十。君之屋于海也，几六十年，不蓄墨楮，结绳而治。岁终，夫妇解绳之糸介以计事，事纤芥无忘失，寿考以为常。君卒将百年，君之曾孙贡生奂，以经明闻于时；玄孙翰林院编修兆熊，??禄于朝，乃召其乡之人而谋之曰：古者伊耆氏始为蜡，飨农，先农也；先啬司啬，皆农之配也。今法，凡城鄣大聚，皆得立蜡祠，吾祖宜为先啬。始吾祖刈杀此土，以利后之人，生有奇异，如天之公侯。今海门厅士姓，无吾陈氏旧且大，宜为祠祠吾祖。皆曰：田父老之志也。于是既为祠，奂、兆熊以状谒内阁中书龚自珍，请书于其祠之榜，又因以为乐石之文。龚自珍则大书之如是。状又称君不知书，乃能作书，点画英硕，神明所流，匪道匪艺，不可得而详也。颂曰：生为功民，众疑以为神；没为功神，尚其福吾民。琴瑟士女，以招君兮；豆觥明粢，以报君兮；文此乐石，以震耀君兮。以大旌于海滨，且以劝田。

金侍御妻诔
金侍御妻曰韩，宜于姑而死。死之夕，姑于三千里外梦之如诀者。初，夫妇上书母，母报问。侍御取继娶，有献于姑，不报。或问之，曰：思故人也。侍御迁一阶，驰书贺母，亦不报。曰：吾伤故人不及见。侍御具状乞文。鸟名姑恶，谁当雪之？蔌名慈姑，又谁植之？遇人不齐，民生万千。孰夭其恩？孰疢其年？死生之际，亦孔不昧。魂逾湖江，以诀缚爱。有泣在膺，有聚在房。舍图其新，我箴不忘。

叙嘉定七生
嘉定七生，龚自珍获交其一焉，曰恬生。恬生言：某之乡有六生，与某相引以为重，其执业均也，笙诗鼓簧，而镈人应于堂也；其相侈以名声也，如草木之感风露而芳香也。图形以传之，又愿长言以宣之。自珍曰：美矣臧矣！丽矣堂矣！毋相忘矣！愿有以献。江以南与西北异，水土浅醨，嚣外窳中，蝇聚而蚋散，士之相为友，年齿若则以为友，家世若则以为友，科第若则以为友，匪性情之是友，匪气谊之是友，始则假借牵引，真相惇厚，声名出己右，憎不想左，死呶呶诟不止，吾愿之七生者之七而一也。自珍又曰：年齿若则以为友，科第若则以为友，家世若则以为友，谑浪诡随，媚肤诡骨，捷如鼯猱，一夫摇唇，百夫褰唾，记称剿说雷同，晏子以告齐君，而《商书》谓之恶德。又有中年所业垂成，就见它人所嗜好称说，必强同之，华山旋其面目东向，太室厌其中处，以求同于岱宗而止，是造物者混混失面目也。吾又愿之七生之一而七也。自珍少游燕、并之市，之南方，求科名，北南宾客之辱者，十于七乎？百于七乎？他日复之燕、并求科名，宾客之辱者，十于七乎？百于七乎？不飞不鸣，人犹以为倾；不鼓不考，人犹以为媚。翙翙吾颜，了了吾行。抱秋树之晨华，指太阴以宵盟。盖知夫时之不我与。又知夫区区之未可以骤明也，故恒潜于幽而块于处。恬生曰：子之言文，愿传语六生而纳交焉，书之。遂书之。六生者某某，恬生名彖，姓陈氏。

记王隐君
于外王父段先生废簏中，见一诗，不能忘；于西湖僧经箱中，见书《心经》，蠹且半，如遇簏中诗也，益不能忘。春日，出螺师门，与轿夫戚猫语，猫指荒冢外曰：此中有人家，段翁来杭州，必出城访其处，归不向人言。段不能步，我舁往，独我与吴轿夫知之。循冢得木桥，遇九十许人，短褐曝日中，问路焉，告聋。予心动，揖而徐言：先生真隐者。答曰：我无印章。盖隐者与印章声相近。日晡矣，猫促之，怅然归。明年冬，何布衣来，谈古刻，言吾有宋拓李斯郎邪石。吾得心疾，医不救，城外一翁至，言能活之，两剂而愈，曰：为此拓本来也。入室径携去。他日见马太常，述布衣言，太常俯而思，仰而掀髯曰：是矣！是矣！吾甥锁成，尝失步入一人家，从灶后秋户出，忽有院宇，满地皆松化石，循读书声，速入室，四壁古锦囊，囊中贮金石文字。案有《谢朓集》，借之不可，曰：写一本赠汝。越月往视，其书类虞世南。曰：蓄书生乎？曰：无之。指墙下锄地者，是为我书。出门，遇梅一株，方作华，窃负松化石一块归。若两人所遇，其皆是欤？予不识锁君，太常、布衣皆不言其姓，吴轿夫言：仿佛姓王也。西湖僧之徒，取《心经》来，言是王老者写，参互求之，姓王何疑焉！惜不得锄地能书者姓。桥外大小两树依倚立，一杏，一乌桕。

吴之臒
臒不知何辈流，其籍吴中，大略生乾隆时，卒嘉庆时。读其言，百忧之所窟，众香之所宅。其行无有畔涯，其平生甚口，其言尽口过也。过其里之子弟曰：若为子弟，而清淳之质亡矣。过其父老曰：负所见闻。之都市，益过其父老曰：上古饲狗之盆，万年犹不以荐器。之其州之大聚曰：州将溃。或问之曰：贫者诈升斗乎？富者膳飞走乎？事令长不父母乎？皆曰：否！然则州何为溃？曰：父老死矣，子弟不得为他日父老。问何为？曰：无积，不以。读大聚之条约，则哦《礼经》之文曰：“土敝故草木不长；水烦故鱼鳖不大。”之京师，过其郎曹曰：古也刚愎，今也柔而愎。过王公大人之清正而俭者曰：神不旺，不如昔之言行多瑕疵者。尝怒人而弗绝也，曰：容之甚于绝之！过愿者，诵《巧言》之五章。当此时，天下闻此臒言如此矣。顾臒少年受人片誉；越五十年，遇其曾孙于市，脱百金之裘赠之，亲为驾，载之归舍。龚自珍曰：予不识臒，识其弟子，数数称慕其师。予曰：从子之师之道，逐道也。客于门窬，逐于巷市；客于巷市，逐于州都；客于州都，逐于朝；凡七见逐，而终不怨其师。

书番禺许君
粤之东，维帝南服，而天下之雄也。其山怪，其土阻，其水大壑，其物产英诡，其人沈雄多大略。其大政三：曰榷盐，曰舟师，曰互市；三者恒有联，事相倚也。番禺许君，家受盐，董全粤盐，能靖民之悍然与士争利者；既起家，顾不屑自封殖。曰：粤天下雄也，纾朝廷南顾，而下为里柝忧，其海氛乎！吾当身任之。治海之道有二：曰得卒，曰得船。乡勇之老于海者，视官兵其生熟相万也；私船之法式，视战船之造于官者，其狙钝相万也。尚书百文敏公，方锐茹群言，君进指画缓急状。文敏曰：具如君言。则退而自具舟，神机鬼式，百十其舸，疾于飓风，曰红单船；龙首鱼身燕尾，首尾自卫，曰燕尾船。又立募潮少年万人为乡军，军于珠光里，而自将之，日散千金，自为守。其年，败贼于大洋；明年，盗魁自缚献百数。文敏爵轻车都尉，粤遂平，实嘉庆十五年某月也。粤大祲，君忾然曰：夫互市之耗中国久矣，独来洋米，可以偿所失。今法，洋米至，则税以拒之，又空反以窘之，米益少，客益多，主客皆饥，是与外夷市，勇于招来淫巧，而怯于筹食也！宜蠲其税之入，而许其货之出。夷商大悦，则反害而为利。大吏佥曰：如君言。由是粤虽恶岁，米直平，许君之策也。厥后浙江饥，大吏召台湾米，由海入浙境，免其钞，约略祖君策云。子曰祥光，仕为户部郎，以审龚自珍于京师，自珍南向称曰：君有功于大计者三，非惟照耀其乡，固世魁杰。宜乘安车，应清问，使公卿识奇士。又知君之不可招也，如祥光言，书一通，以姹升五岭而望者焉。

松江两京官
御史某与侍郎某相惇也。御史公得大学士和珅阴事，欲劾之，谋于侍郎，侍郎曰：大善。比日上不怿，事不成，徒沽直名；诚恤国体者，迟十日可乎？御史诺：缓急待子而行。上幸木兰热河，留京王大臣晨入直，有急报自行在至，发之，和珅答侍郎书，大略云：和珅顿首谢，种种有变置矣。月余报至，亦和珅与侍郎书，辞甚啴，谓君绐我。侍郎惭，急诣御史曰：可矣。御史方饮酒，劾竟上。是月以弊典罢官，亦无祸。浙后进曰：御史颓放人也，安虑天下有阱己者哉？欲明不欺，成其狱，虽易地以计，乌可已？乌可已？顾负竮直之意，侦主喜愠，乃一发声，留隙俟处置以败，信道可不笃耶？设少年悍者击之，中矣。

题周伯恬盟鸥馆
联别馆署盟鸥，列两行玉佩珠帘，幻出空中楼阁；

新巢容社燕，约几个晨星旧雨，来寻梦里家山。

赠魏源楹帖
读万卷书，行万里路；

综一代典，成一家言。

挽吴虹生夫人
风雨我来频，忆昨霄宾俎朋樽，堂后捣重阳菊叶。佩环仙去早，盼隔岁锦襁绣褓，墓前拜寒食梨花。

挽卓海帆夫人
饮水溯渊源，忝门墙趋诣抠衣，鹄立听珩璜绾佩；栽花名姊妹，荷闺阁言情略分，雁行怆筝柱斜下。




水仙华赋
有一仙子兮其居何处？是幻非真兮降于水涯。亸翠为裾，天然妆束；将黄染额，不事铅华。时则艳雪铺峦，懿芳兰其未蕊；玄冰荐月，感雅蒜而先花。花态珑松，花心旖旎。一枝出沐，俊拔无双；半面凝妆，容华第几？弄明艳其欲仙，写澹情于流水。磁盆露泻，文石苔皴。休疑湘客，禁道洛神。端然如有恨，翩若自超尘。姑射肌肤，多逢小劫；玉清名氏，合是前身。尔乃月到无痕，烟笼小晕。未同汀蓼，去摹秋水之神；先比海棠，来占春风之分。香霏暮渚，水云何限清愁；冰泮晨洲，环佩一声幽韵。别见盈盈帘际，盎盎座隅。璧白琮黄，色应中西之位；矾红梅素，吟成兄弟之呼。雾幛低徊而欲步，冰绡掩映以疑无。水国偏多，仙台谁是？姿既雩乎美人，品又齐乎高士。妍佳冷迈，故宜涤笔冰瓯者对之。

建德宋先生命作此赋。甲子自记。

别辛丈人文
新安郡斋古桂，唐时植也。尊之曰辛丈人。相依者四年，兹将别去，为文使听之。其词曰：我来新安，神思窈冥。昼夕何见？丈人青青。我歌其文，丈人常听。我思孔烦，言为心声。伤时感事，怀都恋京。歌不可止，舞亦不停。别有妙词，一家不名。云烟消渺，金玉珑玲。文奇华古，文逸华馨，文幽华邃，文怨华零。有鸾来窥，翔颠自鸣。匪其和余，丈人之灵。山雨春沸，城云暮扃。简而不僵，丈人之形。辛而不煎，丈人之情。逝今去兹，何年再经？华开月满，照吾留铭。

黄山铭（有序）
予幼有志，欲遍览皇朝舆地，铭颂其名山大川。甲乙间，滞淫古歙州，乃铭黄山。

我浮江南，乃礼黄岳。秀吞阆风，高建杓角。沈沈仙灵，浩浩岩壑。走其一支，南东磅礴。苍松髯飞，丹朱饭熟。海起山中，云乃海族。云声海声，轩后之乐。千诗难穷，百记徒作。惜哉夏后，橇车未经。惜哉姬王，八骏未登。中原隔绝，版图晦冥。圭升璧瘗，赧岱惭衡。

冷石轩记
嘉庆乙亥，内阁中书仁和金君既新其九世族祖明佥事对峰先生之墓，已属其同年生里人龚自珍为之铭矣。其明年，又得公退休之室曰冷石轩者，因其址葺之，既成，复属自珍为之记。自珍作而言曰：噫嘻！是非吾乡先辈投闲托傲，息景韬光，扬东海之清波，式西冷之后躅者乎？何其长也！当夫尸臣虎视，巷职鸱张，谏草无闻，冥飞独远，公卿脱略，池馆萧闲。《诗》曰：“人之云亡，邦国殄瘁。”瘁斯甚矣，恝亦有然，不知宦海怵于惊涛，勇夫泬于囚士，守节之士叠迹构于圜扉，抗疏之俦骈肩于东市。斯则沐猴舞座，次公失欢于许伯：<><义>构难，郑明奏记于萧生。二者之祸，实曰兼有。自公之归，其胡以国？公之不归，岂公之福哉！使公谢桂冠之洁，伸指佞之忠，不为谈隐之清流，不作呈身之御史，京国车尘，染衣不素，故乡山色，入梦能青。池鱼羁鸟，达者未悔其昨非；青松白云，山灵被檄而失色。何以拓此衡茅，招之洞石，近揖孤山之鹤，远继香山之龛。《易》曰：“天地闭，贤人隐。”时哉，时哉，夫何瞢之有也！自古图书尽于兵燹，庐墓讹于志乘。向子期之邻家，空闻残笛；庚兰成之故宅，别属诗人。下走有言：奇节异烈之士，不藉贤子孙传实，则难之至也。德门未改，后起仍贤。沈沈乔木，知是百年之家；蔼蔼余庆，岂徒五世之泽。若公之有中书君，斯以异矣！今朝授简，书子真遗宅之碑；他日登堂，下米客旬参之拜。同里后学龚自珍。

记佚媵
予之拥三宝、十华、三十九弄也，各有媵；花有媵，画有媵，印亦有媵，乃至玉圭亦有媵，岂独帖无媵乎？有之，今逸之也。何以媵？玄晏斋孙氏刻本，段鹤台丈所贻，高出世所称《玉版》者万万也。丁卯、戊辰（按为乾隆十二、十三年）间获之，壬午、癸未（按为道光二年、三年）间逸之也。获于京师，逸于京师也。逸之何以弗补媵？曰：难曰媵，难为补。尽此一生，复能获一玄晏斋本乃补之也。何以书之？曰：胸中一段缠绵，不可断绝，书之以遣之也。曰：至室在前，何必缠绵而思彼。彼本虽亚于至室，而与予周旋久也。然壬午之灾，彼不预焉。盗攫之，终在人间，既胜于三千种之同夕永逝，而又未必不为识者所珍，破涕为笑可也。其复来归，佛之灵也。癸未五月钞。

定庵八箴
大思箴
呜呼！万夫相倚，而有此势。予处其内，不处其外。不君万夫，道弗能制。不先万夫生，孰言其原？思自外裹之，为狂为昏，苟焉而已。勿代造物者谋。予相予顶踵，岂贤蚍蜉。

极思箴
呜呼！蛇之赴壑，亦有所终。邻虚者虚，不可以用聪。极思极思，其心送蛇。勿恃而心光，以赢而杯，女不惩嗟。

志未逮箴
呜呼！猎万物以食，是有狸德。攘以自畀，又有鸡鹜之德。吐丝自缠，蚕欲死而祈年。有躬七十年，假诸皇天；有坟五百年，假诸后昆之贤。惟未逮之志，不可以假，亦不可以止。何以止之？曰臣昔死矣。

削成箴
呜呼！天地之间，几案之侧，方何必皆中圭，圆何必皆中璧，斜何必皆中弦，直何必皆中墨。有无形之形受形敝，有无名之名受名阙。有零有剩，数乐其遁。有畸有余，亦不可以为储。有虚有隙，乃亦所以为积。齐物以朝夕，不齐而劳。皆名其名，皆形其形，是为好削成。大命以顷。

童心箴
呜呼！思童之年，昼视此日而长。一物摩挲，有湿在眶。子在川上，叹彼逝水。轲亦有言，大人赤子。虽无罪于圣哲，而惧伤其神髓。姬公有祝，弃尔幼志。吾从姬公，神明澹止。

怀我生之先箴
呜呼！予之怀矣，逮予祖矣。予未生之年，气已古矣。父兄明清，子弟暇矣。言满朝野，气虎虎矣。吾末从而游，吾恍惚与言言，与语语。虽然，必戒之。不闻尼父，不乐今人与居；不闻尼父，怀史佚周任而不怿今大夫。天干硠硠，地支气昌，帝组织我阴阳，庸讵知非我符？

勇言行箴
呜呼！古之人有言，思虑不违亲，有父兄在，闻斯行而非仁。吾得春三十有五，得秋三十有六，亲则老矣，吾幸犹为子之年。以为子之年，而有父兄之色，又屡有父兄之言，忍曰非专？言不称亲，不逊而已矣；行不称亲，行无本而已矣；名满天下，交满天下，私友猥而已矣。其精神外矣，其根荄悖矣。君子之于万物也，不敢盖之，而矧敢盖其亲？而盖其亲，而勇于言，以长其不仁乎？

文体箴
呜呼！予欲慕古人之能创兮，予命弗丁其时！予欲因今人之所因兮，予荍然而耻之。耻之奈何？穷其大原。抱不甘以为质，称己成之纭纭。虽天地之久定位，亦心审而后许其然。苟心察而弗许，我安能颔彼久定之云？呜呼颠矣，既有年矣。一创一蹶，众不怜矣。大变忽开，请俟天矣。寿云几何，乐少苦多。圜乐有规，方乐有矩。文心古，无文体，寄于古。

说京师翠微山
翠微山者，有籍于朝，有闻于朝，忽然慕小，感慨慕高，隐者之所居也。山高可六七里，近京之山，此为高矣。不绝高，不敢绝高，以俯临京师也。不居正北，居西北，为伞盖，不为枕障也。出阜城门三十五里，不敢远京师也。僧寺八九架其上，构其半，胪其趾，不使人无攀跻之阶，无喘息之憩；不孤鸑，近人情也。与香山静宜园，相络相互，不触不背，不以不列于三山为怼也。与西山亦离亦合，不欲为主峰，又耻附西山也。草木有江东之玉兰，有苹婆，有巨松柏，杂华靡靡芬腴。石皆黝润，亦有文采也。名之曰翠微，亦典雅，亦谐于俗，不以僻俭名其平生也。最高处曰宝珠洞，山趾曰三山庵，三山何有？有三巨石离立也。山之盩有泉，曰龙泉，澄澄然渟其间，其甃之也中矩。泉之上有四松焉，松之皮白，皆百尺；松之下，泉之上，为僧庐焉。名之曰龙泉寺。名与京师宣武城南之寺同，不避同也。寺有藏经一分，礼经以礼文佛，不则野矣。寺外有刻石者，其言清和，康熙朝文士之言也。寺八九，何以特言龙泉？龙泉<辶只>焉。余皆显露，无龙泉，则不得为隐矣。余极不忘龙泉也。不忘龙泉，尤不忘松。昔者余游苏州之邓尉山，有四松焉，形偃神飞，白昼若雷雨，四松之蔽可千亩，平生至是，见八松矣。邓尉之松放，翠微之松肃；邓尉之松古之逸，翠微之松古之直；邓尉之松，殆不知天地为何物；翠微之松，天地间不可无是松者也。

说昌平州
昌平州，京师之枕也。隶北路厅，北路厅隶分巡霸、昌道，分巡霸、昌道隶京尹。州在德胜门北八十里。州南门至北门七里，州之东有镇山焉，曰天寿山，明十二陵之所在。又东南有小山焉，曰汤山，实维温泉，有江东之辛夷树焉。纯皇帝置行宫，实东巡之所憩。州南门之外有泉焉，曰龙王泉，泉上有龙王祠；泉南流，西南又有泉焉。出大觉寺，又西，有村焉；村有多泉，村人自名曰百泉。百泉之泉，与大觉之泉，皆东南流，以入于沙河。州之北二十有五里，曰南口；南口者，州之蔽也，居庸之基也，入延庆州界矣。州之人才，汉有卢植，唐有刘蕡，今有王萱龄。王萱龄者，好积书，丰然长者，以孝廉方正征，授牍礼部，则奋笔言当世事。其言有曰：今士习尤哗嚣，喜小慧，上宜崇朴学以励下。仁和龚自珍以此言为然也。其谷宜麦，亦宜稻；其土产硝磺；其木多文杏、苹婆、柿、棠梨。其俗敬宾客，富人畜车马，不敢骋于里门。

说天寿山
由德胜门北行五十五里，曰沙河。沙河有城，出沙河之北门，实维广隰，丰草肥泉，引领东拜，大山临之，是为天寿山。明成祖永乐十年所锡名也。京师西北诸山，皆宗太行山。此山能不与群山势相属，有明尊且秩焉。自永乐至天启十有二帝葬焉，谓之十二陵，独景泰帝无陵。崇祯十五年，妃田氏死，葬其西麓。十七年，帝及周后死社稷，昌平民发田妃之墓以葬帝后，因曰十三陵矣。山多文杏，春正月而华。山之势尊，故木之华也先；山气厚，故木之华也怒。山深，故春甚寒；深且固，故虽寒而不洌。其石其鹿皆绝大。山之理如大斧劈，山之色黝以文。山之东支有汤山焉，其泉曰汤泉焉。山之首尾八十里。

说居庸关
居庸关者，古之谭守者之言也。龚子曰：疑若可守然。何以疑若可守然？曰：出昌平州，山东西远相望，俄然而相辏相赴，以至相蹙，居庸置其间，如因两山以为之门，故曰疑若可守然。关凡四重，南口者下关也，为之城，城南门至北门一里；出北门十五里，曰中关，又为之城，城南门至北门一里；出北门又十五里，曰上关，又为之城，城南门至北门一里；出北门又十五里，曰八达岭，又为之城，城南门至北门一里。盖自南口之南门，至于八达岭之北门，凡四十八里，关之首尾具制如是，故曰疑若可守然。下关最下，中关高倍之。八达岭之俯南口也，如窥井形然，故曰疑若可守然。自入南口城，甃有天竺字、蒙古字。上关之北门大书曰：“居庸关，景泰二年修。”八达岭之北门，大书曰：“北门锁钥，景泰三年建。”自入南口，流水啮吾马蹄，涉之琮然鸣，弄之则忽涌、忽洑而尽态，迹之则至乎八达岭而穷。八达岭者，古隰余水之源也。自入南口，木多文杏、苹婆、棠梨，皆怒华。自入南口，或容十骑，或容两骑，或容一骑。蒙古自北来，鞭橐驼，与余摩臂行，时时橐驼衔余骑颠，余亦挝蒙古帽，堕于橐驼前，蒙古大笑。余乃私叹曰：若蒙古，古者建置居庸关之所以然，非以若耶？余江左士也，使余生赵宋世，目尚不得睹燕、赵，安得与反毳者相挝戏乎万山间？生我圣清中外一家之世，岂不傲古人哉！蒙古来者，是岁克西克腾、苏尼特，皆入京，诣理藩院交马云。自入南口多雾，若小雨，过中关，见税亭焉，问其吏曰：今法网宽大，税有漏乎？曰：大筐小筐，大偷橐驼小偷羊。余叹曰：信若是，是有间道矣。自入南口，四山之陂陀之隙，有护边墙数十处，问之民，皆言是明时修。微税吏言，吾固知有间道，出没于此护边墙之间。承平之世，漏税而已，设生昔之世，与凡守关以为险之世，有不大骇北兵自天而降者哉！降自八达岭，地遂平，又五里曰坌道。

说张家口
张家口在宣化府万全县北境，察哈尔都统驻焉，凡效力军台赎罪者驻焉。效力者，效力军台也。何以驻张家口？近今五十年驻张家口也。昔之日称军台者何？仁皇帝亲北征，有事蒙古。纯皇帝命将西征，出入蒙古。故军台始于平噶尔丹时，密于追达瓦齐时，周币密布于设定边左副将军时。今无军事，何以称军台？曰：犹内廷有军机处，无军事亦得称也。军台起讫如何？以口外察哈尔为起，而北，而西北，而又西，以乌里雅苏台为止，凡四十八台。无军有台何也？通檄报也。察哈尔都统与定边左副将军遥声援，中间哲卜尊丹喇嘛、喀尔喀诸汗与理藩院往返之檄报，台员率驿丁奉之走。驿丁受雇，受此也；台员效力，效此也。驻张家口何名？曰：戍张家口也。张家口乌用戍？曰：旅焉而已！有财三年估，无财三年旅。问何所始也？始于台员有老病者，畏塞外之寒且劳，入赀充公，白都统，许之，以其赀雇蒙古代之。势也，情也，非法也，亦无台费之名，亦不上闻。今台费上闻，台费行而台员除矣。如有人不能出台费，愿充台员，今许之乎？反不许；又如有人愿亦出台费，亦充台员，则许之乎？亦不许。何以不许？都统但闻五十年事，不闻康熙事，不闻乾隆初年事。王元凤，天下士也；为桂阳州知州，下车，擒豪蠹，大创之；又平猺有奇功，天子嘉之，锡之孔雀翎，擢为陈州府知府。元凤入觐，方留京师，而州大猾夜出境为飞语，达京师，竟闻天子，天子使使鞫之；使者受单词，当元凤以革职，发往军台，效力赎罪。是狱也，冤元凤者半天下，元凤独飞扬而大喜，就逮时，谓送吏曰：元凤足迹遍中华，独未得至西北塞外，一见圣朝中外为一之盛。吾此行，甘骑橐驼，佩短刀，往来风沙中。龚自珍属之曰：吾为《蒙古图志》，某部落某山，尚未有图，子皆为我图之。龚自珍乞假五日，送之居庸关，逾八达岭而返。既闻兵部尚书青阳王公言，近日事例如此。既又闻常熟蒋君言，吾尝以谴行，卧三年，纳赀乃还，如尚书言。既又得王元凤书，果如尚书言。吁！天下事名实不相应，十九如是哉！元凤又言，吾到戍三日，独骑橐驼，怀笔墨，至大禁门，欲出，门者叱之而止（大禁门即张家口北门也）。

京师悦生堂刻石（代宋经历）
或问曰：三代之极盛，养民之法备矣，其民犹有饥寒莫告者乎？应之曰：有三代之贵游士大夫，有施舍振贷，以为德以为名者乎？应之曰：有。何以知之？曰：古之农，有大宗，有小宗，必有羡也；羡为闲民，闲民俟转移执事以生者也，执事不及之，则饥寒矣。其在《周礼》有六行，六行始于孝而终于恤，四行为亲亲之事，二行为仁民之事，以正三代贵游士大夫之行。其在《礼运》篇曰：“鳏、寡、孤、独、废、绝有养也。”养之之法，古无专官，无条目。无专官，无条目，是费不出于公上也。费不出于公上，设卿大夫义又引嫌，以避民之归己，则鳏寡将谁养？然则富贵有禄入之家，必佐主上以养民，不始于宋之罕氏、齐之陈氏也明矣。难之曰：闲民赡于其大宗。非其宗也，卿大夫弗预闻。应之曰：古之有姓氏，有谱系者，必公卿大夫之族，尽黄炎之裔，姬、姜、子、姒、嬴、芈之人也。若夫草莽市井之人，丛丛而虱虱，不出于黄炎，其先未尝有得姓受氏之荣也。收族之大宗，各收其族，何以处草莽市井之无告者？故知必不然矣！我圣清之休养民，同符乎三代。民固悦其生，然而饥寒之民，未尝一日绝于天地之间，天为之，非人为之也。是故京师有悦生堂，以佐圣天子养民，创之者谁？河南吴侍郎烜也。董成者谁？钱唐陈参议鸿、戚检讨人镜也。出赀者谁？碑阴所立诸公是也。有其赀，必有其地，有其地，必有其出入会计，有其出入会计，必有章程子目。风雨寒暑也孰亲之？扃钥也孰启闭之？木石砖瓦孰庀之？舆台侵漏也孰问之？必有司事。司事者谁？都察院经历汾阳宋铭尧。始末皆在焉尔。宋铭尧记。道光戊戌五月。

己亥六月重过扬州记
居礼曹，客有过者曰：卿知今日之扬州乎？读鲍照《芜城赋》，则遇之矣。余悲其言。明年，乞假南游，抵扬州，属有告籴谋，舍舟而馆。既宿，循馆之东墙，步游得小桥，俯溪，溪声欢；过桥，遇女墙啮可登者，登之，扬州三十里，首尾屈折高下见。晓雨沐屋，瓦鳞鳞然，无零瓮断甓，心已疑礼曹过客言不实矣。入市，求熟肉，市声欢；得肉，馆人以酒一瓶、虾一筐馈。醉而歌，歌宋、元长短言乐府，俯窗呜呜，惊对岸女夜起，乃止。客有请吊蜀冈者，舟甚捷，帘幕皆文绣，疑舟窗蠡纮也，审视，玻璃五色具。舟人时时指两岸曰：某园故址也，某家酒肆故址也，约八九处，其实独倚虹园圮无存。曩所信宿之西园，门在，题榜在，尚可识，其可登临者尚八九处；阜有桂，水有芙渠菱芡，是居扬州城外西北隅，最高秀。南览江，北览淮，江、淮数十州县治，无如此冶华也。忆京师言，知有极不然者。归馆，郡之士皆知余至，则大欢，有以经义请质难者，有发史事见问者，有就询京师近事者，有呈所业若文、若诗、若笔、若长短言、若杂着、若丛书乞为序、为题辞者，有状其先世事行乞为铭者，有求书册子、书扇者，填委塞户牖，居然嘉庆中故态。谁得曰今非承平时耶？惟窗外船过，夜无笙琶声，即有之，声不能彻旦。然而女子有以栀子华发为贽求书者，爰以书画环瑱互通问，凡三人，凄馨哀艳之气，缭绕于桥亭舰舫间，虽澹定，是夕魂遥遥不自持。余既信信，拿流风，捕余韵，乌睹所谓风号雨啸、鼯狖悲、鬼神泣者？嘉庆末，尝于此和友人宋翔凤侧艳诗，闻宋君病，存亡弗可知，又问其所谓赋诗者，不可见，引为恨。卧而思之，余齿垂五十矣，今昔之慨，自然之运，古之美人名士富贵寿考者几人哉？此岂关扬州之盛衰，而独置感慨于江介也哉？抑予赋侧艳则老矣；甄综人物，搜辑文献，仍以自任，固未老也。天地有四时，莫病于酷暑，而莫善于初秋，澄汰其繁缛淫蒸，而与之为萧疏澹荡，泠然瑟然，而不遽使人有苍莽寥泬之悲者，初秋也。今扬州，其初秋也欤？予之身世，虽乞籴，自信不遽死，其尚犹丁初秋也欤？作《己亥六月重过扬州记》。

病梅馆记
江宁之龙蟠，苏州之邓尉，杭州之西谿，皆产梅。或曰：梅以曲为美，直则无姿；以欹为美，正则无景；梅以疏为美，密则无态。

固也。此文人画士，心知其意，未可明诏大号，以绳天下之梅也；又不可以使天下之民，斫直，删密，锄正，以夭梅、病梅为业以求钱也。梅之欹、之疏、之曲，又非蠢蠢求钱之民，能以其智力为也。

有以文人画士孤癖之隐，明告鬻梅者，斫其正，养其旁条，删其密，夭其稚枝，锄其直，遏其生气，以求重价；而江、浙之梅皆病。文人画士之祸之烈至此哉！

予购三百盆，皆病者，无完者，既泣之三日，乃誓疗之、纵之、顺之，毁其盆，悉埋于地，解其棕缚；以五年为期，必复之全之。予本非文人画士，甘受诟厉，辟病梅之馆以贮之。呜呼！安得使予多暇日，又多闲田，以广贮江宁、杭州、苏州之病梅，穷予生之光阴以疗梅也哉？

问经堂记
乾隆中，杭州先正曰卢学士。所居曰抱经堂。登是堂也，无杂宾，无杂言焉。今大学士仪征阮公所燕居曰研经室。入是室也，无杂宾，无杂言焉。夫言之厖，由学之歧也；所居之猥缛，由嗜好之俚也；宾客之鼓孰洿哗，由主人之不学也。京师宣武坊，有堂嶭然，曰问经堂。主人出，窥其容，颀然者，聆其亥，铿然者，试其行，肫然者，从之游，效其威仪，速然者。虽以龚巩祚之吴然喜言百家，登是堂，愀乎非五经之简毕不敢言焉。主人陈其氏，庆镛其名，颂南其字，福州其籍，户部主事其官，曩尝与巩祚游阮公之门者也。巩祚题其楣之左偏。

哀忍之华
有植焉，在天地间，不能以名，强名之曰忍。是能华而香不外出，氲氲沈沈，以返乎其根。为之哀曰：云猗霞猗，天女所怜猗，而投之人间猗。飘摇猗，悲风扬猗。惨怛猗，阴气戕猗。凄心魂猗，郁猗，坱猗，又孔之凉猗。何以宠之？棘十重猗。春不得抽蕤，夏殒妍猗，蹇以盘猗。毒霾霾猗，蛇虺所蟠猗。心苦猗，不可以传猗。材孔清猗，性孔灵猗，坱不可以名猗。哀此忍树猗，毋久闭汝香猗。行归而乡猗，云霞之乐长猗。

戒将归文
予幼遘厥心疾兮，背吉祥而誓驰。下上无所泊于天渊兮，结灵光而内回。民奠予于众所食兮，予窈眇以吟呻。杀类草于旁秋，斥吟华于上春。予幽幽以自雩兮，非众磨之能穴。耻列炬之平然兮，非孤光之所逼。塞万歧之恒由兮，乃<谷今>然而怒出。精炯炯其独寤兮，物温温其烛楹。拂清浑而不御兮，嫌太阴之尚堕乎形。忽皇皇其悲无依兮，客迭索而无赠。弇众心以为才兮，亦聊栖而强定。久浮浮而变化兮，勣即事而成径。入屏处而自探兮，乃大哀而亡命。嗟微尘之不九窍兮，驱匠灏而宅之。造亭亭之高宫兮，接玉女于云涯。苏予息之奄奄兮，未成象而目眙。谅空蒙之不我构兮，陈文言以遨嬉。舍芳香而谁御？敻澄照以长辞。恣毁桀以誉尧兮，冀万福之登来。骇制作于三皇兮，予又勇乎瑕疵。矗孤义之俯天兮，无譬喻以词之。散余愎而之形骸兮，乃瞵睨而侧颈。绝千载而苏一笑兮，亦斛泪之所孕。万常不得安居兮，再玄黄之纭纭。谅鬼雄之弊浊兮，终结诉而徒勤。啬灵怨之沉沉兮，倏予到乎名言之外。转圜常而大观兮，曾不立乎一义。玉女乃召予高云兮，音琅琅其诏予。汝奚隆于狂慧兮，非出离之所涂。馆汝以寒春之宫兮，从无愁之攸居。汝东游见毒龙兮，龙族曾不醉汝乎酒。西见宛宛之弱妃兮，又娇狞而谇汝。义何孤而非繁兮？情何孑之非俦。予东见童蒙兮，顾威孔神。膋百淬之美心兮，祭以媚天。西见逢双兮，曰祸福在予。贡缭戾之凄清兮，亦伺人而暗投。其佐戊律兮分神化躯。栖人睫兮据人止刂，尸神笑逆兮肝灵怒。悦神明之一霿，夜秋秋而乱语。何智可摧兮，何思能降？龙夔夔以怒心，电偟偟以收风。玉冰冰兮无愁，愁思不可以久淫。汗淫淫兮既雨，戕思林兮伐智树，放聪轮兮黜明御。归来乎，归来乎，泊兮吾以寤。重曰：心疾之构，光景聚兮。屏营寂忽，无适主兮。百愁往来，召群苦兮。匪智匪道，逢玉女兮。久游不归，慈所牵兮。空首稽首，礼则真兮。而今而往，得所门兮。而将谁与游？而何归之休？而宁泛泛以湛浮，逌尔靡有言兮。

燕昭王求仙台赋
燕昭王登乎西郊之台，郭隗侍前，剧辛侍后。望气之徒，咸在左右。淫雨久极，黭黭汩汩。泥泥没没，万民蹙额。燥风枯人，大川生尘。晦晦蠢蠢，渴我万民。重以三门六衢，上辇屎车，下不通清渠。百腥塞填，七窍不得以暂舒，万民鼽荼。于是王乃凭宦而望之。有气自东南隅来者，冉冉兮若青云之始翔，蔼蔼兮若初日之未央。始凝睇于山隅，继缠结乎城冈。僾星辰，招鸾凰。即之温温，吸之英英。外泽淳气，中含幽光。胡触手而盘拿，忽值吐其耀芒。手揽之而缠绵，乃扬去其无方。王使下台求之，三返而无见也。于时燕国之徒，搢绅大夫，西秦、南楚、韩、魏、赵之上卿客儒，感斯气也，盎然而和，惚然而灵。眩者遇之而明，瞀者遇之而精。朝不嗛者遇之而饱，夕醉者触之而醒。燕王神思屏然，穆若有闲，以属大夫。上大夫乐毅起对曰：斯殆仙者氛欤？臣闻有道之国，至德之君，则是气从而降之。盖山川所以福祥吾君，与谋休光玉体之令问者，于是乎闻之。昭王色喜，群臣上寿起贺。上大夫毅乃重曰：“斯气也，浩荡兮无极，凄迷兮不识。胎乎无始之乡，酿乎自然之域。巫阳招之不能降，冯相禳之不能息。接晤之而如真，求燖焉而无质。善能入城市而变化兮，又委随乎邑国。瞥兮若海鸟之轹秋云，宛兮若女手之弄白雪。抱之兮若冬雷之不可亲，思之兮若春女之不忍别。徒欲求之，群代马而影迷，乱燕兰而香失。愿王婵媛其心，令闻孔嘉。菹鲊道德，药饵云霞。澹二帝之制作兮，思三皇之所华。俨王之神，疏王之聪明，以引王之真，斯气必且复见。”乃击磬而歌曰：“王国之福，四方是则。王国之和，四方攸歌。使王夜拥燕女，不若斯气之翔媚于宇。使王昼梦召公，不如斯气之郁渊于宫。”王曰：“善。”遂率群臣致斋，更其宫曰斋灵之宫，名其台曰求仙之台。

天琴颂
龚自珍梦众神人立于朝，授一卷书，读未终，一神人告予：此天琴也，趋作颂，颂之有福。援笔而奏之，凡四十四言：于皇穆清，我宅大宇。重华在堂，周公在下，荡荡有日月而无风雨。余鼓斯舞斯，黄斯玄斯，哲斯文斯，万灵其彻闻斯。

写神思铭
夫心灵之香，较温于兰蕙；神明之媚，绝雩乎裙裾。殊呻窈吟，魂舒魄惨，殆有离故实、绝言语者焉。鄙人禀赋实冲，孕愁无竭，投闲簉乏，沉沉不乐。抽豪而吟，莫宣其绪；欹枕内听，莫讼其情。谓怀古也，曾不朕乎诗书；谓感物也，岂能役乎鞶帨。将谓乐也，胡迭至而不和；将谓哀也，抑屡袭而无疢。徒乃漫漫漠漠，幽幽奇奇，览镜忽唏，颜色变矣。是知仁义坐忘，远惭渊子之圣；美意延年，近谢郇生之哲。不可告也，矧可疗也？为铭以写之。铭曰：熨而不舍，袭予其凉；咽而复存，媚予其长。戒神毋梦，神乃自动。黯黯长空，楼疏万重。楼中有灯，有人亭亭。未通一言，化为春星。其境不测，其神习焉。峨峨云王，清清水仙。我铭代弦，希声不传，千春万年。

纸冢铭
龚子瘗其所弃之言，三千七百九十一纸，既筑孺干以封之，并为玄石之辞曰：一言一魂气上纵，大光下泣万星动。心界续续内无空。百朔望血勿汝恸。埋汝恃汝积者众。李氏云：“当其无有车之用。”

定庵七铭
表所居以辅名字，古未之有也。虽然，古文变而篆，大篆变而小篆，小篆变而隶，则若是已矣。余犹为之，且系以七铭：枕之铭曰：以蛇而去蛇，安眠者如是耶？

灯之铭曰：如擎油满中，不动无所弃。砚之铭曰：十二烦恼汝志之，烦恼俾汝志也。眼镜之铭曰：溃者利逼，心光之则。盂之铭曰：惜于水，渟于盂，不渟汝智，孰惜汝智之枯？

坐之铭曰：天九万，渊九万，尼汝于一纻。一切处之铭曰：不送汝，矧逆汝，烦恼身，亦委蛇而毕汝。

金钏铭（回文）
腕生兰，卷袖纨，款所欢，干与寒。

石言
群山之松五百岁死，摄山之松千岁死，包山之松二千岁死，黄山之松三千岁死。鬛死肉死，液死干死，芳香亦死。有不死者，化而为石，五牛胜一枚。石自言曰：予肩天之戕，冬雷夏霜，予要姒王，不识姬昌。今何世矣，升共工氏之堂。



江子屏所箸书序
嘉庆中，扬州有雄骏君子，曰江先生。以布衣为掌故宗，且二十年。使仁和龚自珍条其撰述大旨，以诏来世。自珍径求之，纵横侧求之，又求其有所不言者，而皆中律令。其杀也，为《易》也；其详也，则中《春秋》恩父、恩王父之义。海陬小生，瞪目哆颐，敢问九流最目之言伙矣！子胡张江先生之囗书？且子所谓律令，谁之为之也？作而告之曰：圣人之所为也。《传》不云乎？三王之道若循环，圣者因其所生据之世而有作。是故《易》废《连山》、《归藏》；诵《诗》三百，而周《诗》十九；《春秋》质文异家；《礼》从周；皆是义也。孔子没，儒者之宗孔氏；治六经术，其术亦如循环。孔门之道，尊德性，道问学，二大端而已矣。二端之初，不相非而相用，祈同所归；识其初，又总其归，代不数人，或数代一人，其余则规世运为法。入我朝，儒术博矣，然其运实为道问学。自乾隆初元来，儒术而不道问学。所服习非问学，所讨论非问学，比之生文家而为质家之言，非律令。小生改容为闲，敢问问学优于尊德性乎？曰：否否。是有文无质也，是因迭起而欲偏绝也。圣人之道，有制度名物以为之表，有穷理尽性以为之里，有诂训实事以为之迹，有知来藏往以为之神，谓学尽于是，是圣人有博无约，有文章而无性与天道也。端木子之言谓之何？曰：然则胡为其特张问学，得无子之徇于运欤？曰：否否。始卒具举，圣者之事也，余则问学以为之阶。夫性道可以骤闻欤？抑可以空枵悬揣而谓之有闻欤？欲闻性道，自文章始。有后哲大人起，建万石之钟，击之以大椎，必两进之，两退之，南面而挥之，褫之予之。不以文家废质家，不用质家废文家，长悌其序，胪以听命，谓之存三统之律令，江先生布衣，非其任矣。曰：江先生之为书，与其甄综之才何如？曰：能进之，能退之，如南面而挥之，如褫之予之。曰：请言江先生平生。曰：生于典籍之区，少为方闻士，乾隆朝，佐当道治四库、七阁之事，于乾隆名公卿老师宿儒，毕下上<齿奇><齿乞>，万闻千睹。既老，勒成是书，窥气运之大原，孤神明以緌往，义显，故可以纵横而侧求；词高，故可以无文字而求。今夫海，不有万怪不能以一波；今夫岳，不有万怪不能以一石。饮海之一蠡，涉华之一石，如见全海岳焉。砖瓦之所积，塈茨之所饰，风雨乍至，尺青寸红。纷然流离，才破碎也。江先生异是。曰：敬闻教矣。古之学圣人者，著书中律令，吾子所谓代不数人，数代一人，敢问谁氏也？曰：汉司马子长氏、刘子政氏。江先生书，曰《国朝经学师承记》者如干卷，迁之例；其曰《国朝经师经义目录》如干卷，向之例。小生降阶曰：有是夫！虽臒也，犹得搴掌中原，于我乎亲命之。

钱吏部遗集序
钱吏部枚卒且八年，遗诗始写定，是为辛未岁。越丁丑，钱廷烺走访龚自珍海上，属之曰：先人诗出又七年，未有最录之言，将惟天下善言文章之情者是属。自珍悄然不能辞，乃涤笔而称曰：今天子始亲政之岁，举己未科会试，主者大兴朱文正公；榜出，省贡士之邃于经、雄于辞者，雅治一艺者毕在，可八九十人，而吾浙二十一人。其以文采妙当世者，哗哗以十数，嫭矣哉！先若后未之闻也！君实以是科成进士，气文而身颀，黝然黑，谡然清，仿佛如有思。诸君先后跻九万里之上，君意善感慨，又清贫甚，浮湛卒。文正惋叹，杭州以为失方闻士。诗十卷，无嚣浊俚窳俶诡之言，如坐杭州山水间，重山二湖，孔翠鸾之属，往来鸣叹，天清日沈，风起卉木，泠泠乎琴筑语而竽笙鸣，是其可状者也。小乐府一卷，幽窅而情深，言古今所难言，疑涩于口而声音益飞，殆不可状。前哲有言，古今情之至者，乐器不能传，文士不能状，意者然乎？嗟嗟！感前修之易沦，眷华士而踵起，名满天下，才啬于命，情又啬于才。是集也，宜吾微吟焉，寂听焉，低徊独抱焉，弗可已矣！

太仓王中堂奏疏书后
皇清故太子太保、文渊阁大学士太仓王公掞，字藻儒，《奏疏》一卷。我圣朝受天大命，以圣传圣，家法相诒不立皇太子。纯皇帝尝申命曰：万世子孙之朝，有奏请册立太子者，斩毋赦。以数大圣人之用心持识，敻然前后千万岁，不但汉、唐、宋诸朝不足以为例，即羲、炎、顼、喾以来，统祚之正，气运之隆，岂有伦比！掞区区抱蝼蚁之忠，逞隙穴之窥，于康熙五十六年、五十九年、六十年，奏请册立皇太子，疏前后十余上。圣祖始优容不报，掞疏不止，自撄震怒，然犹扩天地之量，垂日月之鉴，湣其愚忠，怜其髦昏，廷议以远戍上。其子奕清请代父往，竟曲从之，革职，有旨不开缺。元旦行大贺，章上。谕内阁：王掞何故不列名？诸臣以革职对。有旨令列名大学士次中，如在任时。以世宗即位之二年，薨于京师，年已八十有六。呜呼！为人臣子如掞，遭遇君父如我圣祖、世宗，可以观矣，可以观矣。恭读圣祖谕曰：“王掞敢将国家最大之事妄行陈奏。”又曰：“朕心深为愤懑。”又曰：“王奕清代父谴戍，伊等既自命为君为国之人，著即前往西陲军前效力。”是故君父之慈臣子，无所不容，教诲委曲，至夫斯极。王氏世世万子孙，宜何如感泣高厚，以塞罪过者哉！高宗皇帝临御六十年，如尧倦勤，乃兢兢付托，为百神择主，为先圣择后圣，为兆民择父母。诞以我皇帝册立皇太子，明年行授受礼，尧坐于上，舜听于下，重光叠照者且四年，且不徒如前史册太子事。则固出于一人之断，而岂待夫奏请之者？可见至大至深之计，圣明天纵之主，又自能运于一心而成之，固不必区区儒生，抱蝼蚁之忠，逞隙穴之窥，自命忠孝，始克赞夫景烈与鸿祚也。惟是夷考掞上疏之年，亦恭值仁皇帝倦勤之际，与高宗六十年时，时埒事均，又值废太子理密亲王锁禁后。老臣衰惫，其愚忠近似于不得已者。意者纯皇帝读实录之暇，俯见掞之私忧过计，默思仁皇帝不加罪之故，翻然以泰山而取尘，以东海而受勺，故卒有是至大至深之显休命耶？未可知也。信若斯，公虽一时触忤君父，而其言且大用于七八十年之后，为神圣师，公顾不荣也哉！

（此嘉庆丁丑夏在海上作，越七年癸未始理箧存之。自记。）

徽州府志氏族表序
龚自珍始为徽州府表氏族也。先王以人道序天下，故氏族肇焉。我大清文物备布，山川穆清，濒海而东，置行省者一十有八，其县一千三百有奇，县之民籍皆亿万；民皆能言所姓，而姓以世德家行，及勋贵之迹有述者，谓之大。自珍所至县多矣，皆诹而记之。夫以大姓雄于县而诎于府者，有之矣；以大姓雄于府而诎于一行省者，又有之矣；以大姓雄于一行省，而诎于总知天下掌故之宗所记闻者，又有之矣。曩者家大人知徽日，命自珍任征讨文献之役。徽之大姓，则固甲天下，粲然散著，靡有专纪，是故削竹而为之表。其义例曰：载大宗，次子以下不载。夫宗法立而人道备矣，次子之子孙，官至三品则书，不以宗废贵贵也。其有立言明道，名满天下则书，不以宗废贤贤也。自今兹嘉庆之世，推而上之，得三十世以上者，为甲族，得三十世者，为乙族，得二十世者，为丙族。义何所尚？尚于恭旧。遂着录洪氏、吴氏、程氏、金氏、鲍氏、方氏、汪氏、戴氏、曹氏、江氏、孙氏、毕氏、胡氏、朱氏、巴氏，凡十有五族，其余群姓附见焉，弗漏弗滥。书既成，阅六年，嘉庆庚辰之岁，则开箧而最录之如此。若夫齐、梁之浮谭，江左之虚风，侈心膏粱之名，诡言氏族之学；朝之失政，野之失德，作者何师焉？

蒙古像教志序
夫染衣出家，沙弥之律也。肉食不净，大慧之闻也；诸肉勿食，泥洹之训也。赞叹毁戒，波旬之徒也。然其生于边地，不生地谷，以畜牧为耕作，以血肉为饔飦。宗教既黄，相沿已久，有乖坏色之训，聊别白衣之俦，戒或遮之，教必谅之。蒙古五十一旗及喀尔喀四部皆宗黄教。黄教之祖曰宗喀巴，若具云者（租鸟）鞥（卡巴罗阿阿鄂）补（匝阿）昂（查阿）克（巴阿）也。自称文殊师利之瑚必勒罕，生于额纳特珂克地，而唐古特、库车淖尔四卫拉特之地遍相宗祖。其法嗣之派，繁衍难备述。述两大支：曰在藏坐床者；曰到蒙古住持者。在藏坐床者又分两支：宗喀巴第一弟子曰根敦珠巴，实第五十四辈之达赖喇嘛，是为舍位出家之第一辈，递传至七辈噶尔藏加莫嗟。当准噶尔扰藏时，圣祖救其乱，噶尔藏加莫嗟避至青海坐床。圣祖送之，俾归于藏，至今传付不绝，皆以其呼必勒罕为之。此一支也。第二弟子号为班禅额尔德尼，名曰刻珠尼曲结，若具云者刻珠尼马曲结嘉勒布格尔也。至第四辈，名罗卜藏曲结嘉勒灿者，始与蒙古通。自蒙古至盛京，受我太宗皇帝册封归。死后，其瑚必勒罕遂有喀木之地，又九传矣，此一支也。两支外，又有两小支。一曰红帽噶玛巴，一曰黑帽沙玛纳，皆称呼图克图，避达赖、班禅位号。沙玛纳呼图克图之后日就衰灭。噶玛巴之后，近世有林沁班珠尔者，称沙布咙于库车淖尔，为库车淖尔察罕诺门之属僧，则并不敢号呼图克图矣。其来蒙古住持者，又分三支。最先者曰帕克巴巴喇密特，是其道北行之始，凡六传，至元顺帝时，阿难达玛第喇嘛与帝争政事，怒而归于唐古忒，中绝凡八九十年，而索诺木札木苏重至，又十余传，至迈达哩止，为一支。宗喀巴有第三传嫡嗣，曰苏尔第，其瑚毕勒罕托生喀尔喀地方，称哲卜尊丹巴呼图克图，又两传，进丹舒克于世祖朝，至今凡十六次瑚必勒罕，号位亚于西藏之达赖，而几与班禅埒，又一支也。康熙间，有喇嘛章佳胡图克图，自藏来朝，其人乃是第六辈达赖罗卜藏札木苏之支嗣，圣祖优礼之，命其住持于多伦诺尔之汇宗寺；其第二次瑚必勒罕，世宗优礼之，命其住持多伦诺尔之善因寺；其第三次瑚必勒罕，赐封高宗朝，大加奖异，命其来京，更定大藏经咒应真名号，乃取自后汉至唐各译主所译，悉以今藏语更校成，又以其国《首楞严》已亡，借此土本四译而归；又佐庄亲王办理《同文韵统》，于四十一年，趺逝京师。今又再瑚必勒罕矣，是最盛而最后出，又一支也。五支之徒，其论轮回因果报应，与古德《神不灭论》合；其论劫初形状，天地众生日月，种种成立，种种出生次序，与《楼炭经》合；其书与符印明合，其念咒与声明合。自汉以来，译经之例，例不翻咒，疏抄之例，亦不妄释咒。咒是密语，咒是秘印。佛无秘密义，有秘密语，既不译不疏，徒恃音准；音若不准，妙陀罗尼虽诚求之，亦恐迂写矣。今按自《修多罗》至《优波提舍》各有神咒，小者取用禁制神鬼，作诸幻术；大乘之咒，三世诸佛，由此出兴，不可思议，具如《首楞严》说。且凡外道六师，亦能幻出宫殿、天龙、女乐、大火、大水，乃至幻一日演成极长，幻长日促成刹那境界，种种灵怪，咒声灵故，符佛口故。又凡人世所求，年命五欲，诵咒皆得。咒声灵故，符佛口故。以上之事，天竺神僧生于拉撒，视为固然；即蒙古道高喇嘛，尚能近似。而此震旦耳根非劣，耳识非殊，虽有高僧，不臻神悟，故撰《象教志》，专以推尊因明门中声明一门，而非赞叹夫食肉衣黄，堕邪师见也。

蒙古水地志序
河西来，受者三部：曰乌喇忒，曰鄂尔多斯，曰归化城土默特；群水南来，受者七部：曰喀喇沁，曰土默特，曰敖汉，曰奈曼，曰翁牛特，曰巴林，曰喀尔喀左翼；水东行，入黑龙江，未至，经大川四：曰潢河，曰大辽河，曰诺尼江，曰混同江；水北行，入色楞格河，未至，经大川三：曰爱毕哈河，曰土喇河，曰鄂尔浑河。黑龙江入东海，色楞格河径俄罗斯入北海。东以黑龙江为主，其目四，又其目曰受某部某某水。北以色楞格河为主，其目三，又其目曰受某部某某水。具如志。以西塞小水，附黄河流入中国者，别为卷。

蒙古台卡志序
惟皇地祗，为主山川，不能自辨自位，是故古昔书有八索，以政其人民。周之诸侯史氏率不能读，其名存者有戎索，有周索。以侯以公，以郡县，以城郭，以行国，皆将于是乎东，于是乎西，于是乎南，于是乎北。我国家君蒙古五十一旗、喀尔喀四部地，且二百年，一吏不妄行，一马不妄刍，一兔一鹿不妄跃走，是亦有政。撰《台卡志》，志邮，志新邮，志喀尔喀自备邮，志鄂博，志察哈尔牧厂鄂博，志卡伦，志围场卡伦，志柳子边。邮：康熙三十一年，议自古北口至于乌朱穆秦置台九；又自独石口至于蒿齐忒置台六；又自张家口至于四子部落置台五；又自张家口至于归化城置台六；又自杀虎口至于吴喇忒置台九；又自归化城至于鄂尔多斯置台八；又自喜峰口至于札赖特置台十有六。新邮：乾隆三十四年，议喜峰口路，札赖特尽处起，置邮十有四；古北口路，乌朱穆秦尽处起，置台六；杀虎口路，乌喇忒大路外，置台七；张家口路，自四子部落尽处起，置台十有六；穆哈哩喀逊为起处，哈拉尼敦为住处。喀尔喀自备邮：东路首站曰尼尔得尼拖罗海，曰他尔衮柴木达；后路首站曰肯特山；西路首站曰哈拉尼敦；三音诺颜首站曰博罗布尔哈苏。凡册汗、册王、册妃、册格格、赐赙、赐祭天使至，皆设之，汗王贝勒公等自备夫马，惊晨夜，伺畜牧，过则彻焉。鄂博：以山为鄂博，以河为鄂博，以垒为鄂博，二十五部落如其境。察哈尔牧厂鄂博：以山为鄂博，以河为鄂博，以垒为鄂博，八旗如其境。卡伦：以山为卡伦，以河为卡伦，以楼望为卡伦，二十五部四喀尔喀如其境。围场卡伦：规高以为之卡伦，于陊，于阪，于涂，于隙，山之隙，川之隙。东，柳于崖口。西，柳于济尔哈朗图。北，柳于塞堪达巴汉色钦，又柳于阿鲁色呼，又柳于阿鲁呼鲁，又柳于英格，又柳于拜牲图；乃西，柳于库尔陀罗海，又柳于纳喇苏图和硕，又柳于沙勒当，又柳于锡喇札巴色钦。南，柳于木垒喀喇沁，又柳于古都古尔，又柳于察罕札巴，又柳于汗特穆尔，又柳于纳喇苏图；乃西，柳于噶海图，又柳于卓索，又柳于什巴尔台，又柳于麻巴图，又柳于博多克遂。西，柳于珠尔噶岱，又柳于苏克苏尔台，又柳于卜克，又柳于燕子窝，又柳于卓索沟。西，柳于察罕布尔台，又柳于阿尔散朗，又柳于麻尼图，又柳于齐呼拉台，又柳于布哈浑尔；又南，柳于海拉苏台，又柳于姜家营，又柳于西燕子窝，又柳于郭拜，又柳于和罗博尔奇。东，柳于巴伦克得伊，又柳于乌喇台，又柳于锡喇诺海，又柳于纳林，又柳于格尔齐老。柳在外，卡伦在里。故地：周阹之中，若为翁牛特故地，若为喀喇沁故地，敖汉故地，奈曼故地，土默特故地，巴林故地，喀尔喀左翼故地。兹事严武，既丽既博，号令散见，未有总述。于古之世，帝朔未或讫也，王教未或经也。由今之年，文符武节，所以旌也，舜迹禹踵，所以步见，按籍受成，里史之书欤？

蒙古声类表序
自国语以至额讷特珂克、土伯特，以至天山北路准部、南路回部，皆有方语，则皆有字头呼韵之学，而五十一旗部属及喀尔喀四大部反无之。今蒙古语言文字具在，沿流以溯原，因子而识母，因其自然，而不惟师心之尚，能之乎？曰：不能则无为贵聪矣。但其义例触手钩棘，道出于天，籁无不同，法成乎人，例实不一。自国书十二篇外，经典白氎毛，同为世尊之所宣说，同是阿难之所结集。译祖东游，震旦笔受，一经之文，先后数译，尚尔乖迕。若夫神珙所制，司马光所图，与德干必特雅星哈所受，通密伞布喇所传，乾隆初，仰承睿指，或烦定正，而后胪列整齐，源流明备，各还其一家之言，重以准部有托忒体，回部有弹舌声；下士谫愚，冥搜博采，求其贯通，不亦劳矣！今先举诸家各不同处，然后准的可得而采，义例可得而择也。诸家不同，约有七事。按僧伽婆罗译《师利问经》，举五十字；不空译《文殊问经》，举五十字；竺昙摩罗察译《光赞般若经》，举四十一字；无罗义译《放光般若经》，举四十二字；鸠摩罗什译《摩诃般若经》，举四十二字；元奘译《大般若经》四十三字；佛驮跋陀罗译《华严》，四十二字；实义难陀译《华严》四十二字。地婆诃罗译《华严》四十二字；三藏般若译《华严》四十二字；不空译《华严》四十二字；《金刚顶经》五十字；昙无谶译《大般涅槃经如来性品六十二唱》，实举五十字；凡十三种，皆一母一声，钦定天竺五十母，西番三十母，回部二十九母皆同。惟圣朝国书之母，则以阿、额、衣、鄂、乌、谔六字为第一类，余至十二字不等（如八、拨、逼以下乃十二字）；准部十五母，则亦以阿至互七字为第一类，余亦七字成类，而非以额、依等字为所生之声。此例之异者一也。天竺母所生。可举者一千二百一十二字。西番旧六字（纱、靸、婀、妻鸦合、齐雅合、褵雅合，凡六），所生才二十四字，合新旧三十字所生，可举者共四百三十四字。回部所生字，单字一百七十四字，连字则以一字领二十八字，轮流统领，又兼本字自领，本字如阿阿、衣衣、乌乌之属，计八百四十一字，共计一千零十五字。国语则除第一乌珠为十一部之纲，其第二部起，自阿衣、额衣、阿拉、额拉以下，共生一千二百四十字。而准部十五母，尚无推衍成图之作者（准部若以国书比较，只抵有国书之第一图耳）。中华见、溪、群、疑三十六字，旧法有演出十二摄各四声者。又藏经十三种，惟《华严》实义难陀本，每卷毕唱演三节，每节十字起，至十四五字不等，而仍收声于第一字，是亦谱生声之例；而彼十二家无闻。此例之异者二也。同为母生子，而所以能生，又分两种。国书彷照天竺之例，定有主辅二类，其字之收声于阿者，定纳阿至蠙阿二十四字为辅字也，阿至鄂六字，主字也（第一部之纳奴窝起，皆收声于阿，皆辅阿而行）。天竺自阿至阿斯十六字，主字也，自嘎至嘎刹三十四字，辅字也。《涅槃》凡六十二唱，而佛言十四音，亦具主辅之理。余如西番之三十母，即不能分主辅矣，而余十二经准之托忒皆不能分矣。且西番旧六字无所配合而生声，实义难陀本无所配合而生声，即回部加记号之百七十四单字，不能不以为子，而以为二十九头之辅也。盖单字从字母生，连字又从单字生，比各家又中隔一重，如算法家之有祖孙位，是其特异；然亦无所配合而生声。司马氏以十二摄演神珙近之矣。但上为双声，下为叠韵，一言了然，不必谓之配合而生声。此例之异者三也。南北等韵各家，或用喉舌唇齿分配阴阳，而难有定论。惟元人周氏作《中原音韵》，不用分配，而阴阳乃确乎不易（人之喉舌唇齿，皆各兼阴阳，岂必分配乎？周但以字区之），南北人皆同之。此例之异者四也。恭禀睿指，国书以阿字为元声，实抉古来圣神未发之秘，胎八极于一喉，自然之符也。《大藏》十二种皆同，天竺同，准部同，而间有小异者，西番之不于发声也，回部之不于字头而于化单字也。《涅槃》之不于第一，而于第四、五、六、七也（又复见第二十三字）推本以谭，西番自阿努之子通密伞布喇，至天竺取三十四字归，删其十一，加旧传纱等六字，又加两国同旧有之阿字，为三十字，见《彻辰萨囊书》，则原非以为殿后字，而章佳国师序次之小倒也。回部之单字，一转移而即成爱里普，固即阿也，《涅槃》之首三恶，以义从，非必以声从也。皆不出大圣人指授之范围矣。虽小异不阂大同，惟大同可胪小异。此例之异者五也。中国等韵，诸家旧法无文，空圈记声；其二合之字，独见佛经《瑜伽师地论》中，<里也>字是也；实义难陀于所生字，每用圈，于母字则始用二合，室左是也，三合者仅一见，曷攞多是也。梁时僧佑作《梵汉译经同异记》，辨之博而见之早矣。今准部亦只二合无三合，钦定天竺西番皆至三合（谓所生字，字母则以二合而止），无四合，国书、回部书，乃有四合，回部竟至五合，舌愈捷而法愈邃矣。此例之异者六也。天竺西番有纱补住、吉固征卜、纳啰双纳、褵哈兰答、雅答克、巴鲁达札、麻噜乌巴达麻诸记号，回部则有则尔、则白尔、帕尺、都则尔、都则白尔、都帕尺诸记号。因思大海、乌巴什等之因蒙古书加圈点为国书，亦即此例。盖以形命声，而不必本有其声，并不必别创其形，至敏捷也，余家无之。此例之异者七也。今欲推见蒙古字母，则诸家之法具在。其若之何而用所当用，弃所当弃，立于不可易之地哉？按明初陶氏曰：“元国字以可侯为母。”此言巨缪者也。则恭援小儿初生之圣训以斥之。至其都数，则定以十部，每部之数，则以三为例，凡三十声为第一总图，兼用百五音隶十五类之例。天山北路与喀尔喀接壤，同祖故也。不以第一头为九头之纲，不必于巴、博、卜下收声，于阿不必配有主辅而生声，此则不泥于例也。三十字中，有两字书成一，作一声读者，凡五；其二十五，皆单声也，所生之图，首分阴阳两大支，为两图。何为阳？以中国有平声无上声之字为阳；何谓阴？以中国四声具足之字为阴，此元人周德清例也。阳凡十七母，阴凡十三母也，阴阳各举字，七倍于母，余可以推也。又使三十头以一领二十九，互相领而叠书之，上书大，下书小，成一图，得九百声，回部连字例也。又于三十头之下，各加一宾都记号，各成一声；又于三十头之下，各加一天竺雅答克记号，改成一声；又于三十头之下，各加一吉固记号，改成一声；共又得九十声。回部单字例也。第五、第六、第七图，犹国书总图外之十一图也，其书连字样，则亦国语及天竺例也。有二合、三合、四合，无五合，参用国语、天竺、西番例，而不用回部例也。每头之下，必注明今蒙古语之某句某字，以见图为蒙古作也。盖为图凡七，为声凡一千四百有十，第一母阿字（阿实达之阿），第二和字（和拉哈喇之和），第三伊字（伊苏之伊）为一类；第四母巴字（巴拜岱之巴），第五母博字（卓齐博哈之博），第六卜字（实喇卜之卜）为一类；第七母图字（约苏图之图），第八腾字（腾吉思之腾），第九坦字（哈坦之坦）为一类；第十哲字（哲卜尊之哲），第十一札字（札木楚之札），第十二春字（库春之春）为一类；第十三苏字（舒苏之苏），第十四苏图，第十五索图（和即阿之转，索图即苏图之转，如笛家之有鬲指声）为一类；第十六喇字（喇呼济之喇），第十七拉厄字（即喇转），第十八朗字（达朗达赍之朗）为一类；第十九穆字（图萨特穆之穆），第二十曼字（曼济鼐之曼），第二十一穆尔字（穆之为穆尔，犹苏索之加图，此如琴家之有汎声）为一类；第二十二母诺尔字（诺穆亲之诺），第二十三囊字（他布囊之囊），第二十四鼐字（鼐曼之鼐）为一类；第二十五丹字（罗丹之丹），第二十六等字（鄂等答之等），第二十七特字（土默特之特）为一类；第二十八棍字（棍楚克之棍），第二十九肯字（色彻肯之肯），第三十克字（克捋之克）为一类。

蒙古寄爵表序
赛音部之有两厄鲁特，犹青海部之有贺兰山厄鲁特与额济纳土尔扈特也，皆各有爵，疆域则统之，如古附庸国。赛音西壤，茂有水草，其始也，皆居推河矣。其继也，皆居乌兰乌苏矣。今阿剌布坦裔，见旗一爵一；丹济兰裔，见爵一旗一。爵皆贝子，地皆削推河之称；官书纪载，或赘或歧，故考档宜慎也。

蒙古字类表序
蒙古文字为国书之祖。大海乌巴什未奉诏时，国初所用，所谓无圈点档案者也。又为准部托忒之祖，托忒十五头，皆略仿蒙古无圈点，而末笔直下，波磔方阔者也。国书有联字一体，佛典谓之满字，蒙古无之，乃皆单行，佛家谓之半字，准部亦无之也。然则蒙古之字曷可不勒成一书以备外史？今以波磔多寡为次序，不以天地人物为类，钦定三合音《清文鉴》之载蒙古字，以明声也。《西域同文志》之附载蒙古书，撮举天地人物相比，乃借蒙古字形以明西字形也。是表之作，乃明以专形也。若夫蒙古喇嘛所讽唐古忒诸经，有见于今中国《大藏》本者，如《大涅槃》之字，又字，又《华严经》实义难陀本有四画相，如髻形、杵形、华形等，又各经皆有褷字、卍字等，居然符合。今故标撮一二，聊资考证。此方僧言，声在空中，是无常法，未久则变；形在实处，其变尚迟。又言有有声而无形者，此土空圈记是也；有有形而无声者，室利未差相之属是也。洵智者之论矣。

蒙古氏族表及在京氏族表总序
浩繁乎钦吉思汗之子孙！恭读高宗皇帝上谕有之曰：“三代而降，惟元系至今未绝。”御制文辨史家称奇渥温氏误也。验以蒙古语，定帝姓为博尔吉吉特氏。《元史》各姓氏皆验以今蒙古语，定为瓜尔佳、赫舍哩、鄂通等如干氏。古今声转，实则一也。其未见《元史》者，在蒙古最显著，则有喀喇沁、土默特之为乌梁海氏；在厄鲁特最显著，则有杜尔伯特、准噶尔之为绰罗斯氏；余如部氏，其四卫拉特三有氏，惟土尔扈特无有。盖三姓之先，皆以地为氏，今钩索群书，定为恭博必塔氏，外至额济内河土尔扈特亦同氏。洪惟太祖、太宗统有诸部，大小君长，先后络附。天聪九年，始议定设蒙古固山额真八员，如满洲都统；蒙古梅勒章京八员，如满州副都统。顺治元年，诸部扈驾入关，百七十年来，按旗界处，郁为功宗，其官至一品爵至民公者，登进士科者，列于表，而以某氏原出某部，分疏其下，八旗各一表。

蒙古册降表序
康熙二年，始诏礼官查国朝公主之下嫁外藩者，给予谥号。于是追谥太宗文皇帝朝噶尔思所尚主曰端献长公主。追谥世祖章皇帝朝噶尔玛索诺所尚主曰端顺长公主。礼臣定例，阅十二年，凡外藩王妃郡主未册封者，理藩院会礼部具题，遣使册封，皆以三四五品满员往。夷考前史，汉、唐有国之年，降主远嫁，谓之和婚；其外藩遣子入侍，则曰盛事。此皆孱弱，不洽于远。我圣朝以中外为一家，四十九旗中，匪但开国佐命之勋，媲于内臣，亦且世世有甥舅之戚，宿卫内庭，宴赍如诸王。其额驸专爵，班次在民公下，侯伯上。而京师府第，城中相望，或别赐海淀宅。内务府掌汤沐，礼官考仪品，工部司制造，出则奉暖轿朱轮车，皆金黄云绮之盖，红云绮之帏，垂金黄云绮之幨，引之以绛绣曲柄之盖，宝相华之伞，黑云绮角之纛，孔雀之扇，行朱髦七尺香草之仗，缀珠龙首之立爪。《易》称帝妹，《诗》美王姬，綦威严矣。今以国朝公主之适外藩者，谨依玉牒诠次其谥号，而以外藩福晋郡主之荷册封者，貂冠毳袜之伦，缀于后为一表，曰哈屯者视福晋；曰格格者视郡主也。

青海志序
青海在甘肃西宁府边外，唐吐谷浑之分也。三十九族，奉佛而好兵，会盟之事弗与，故文移甚少。其地，始尽番子有也，三十九族之人，尽后徙也。瓦刺与蒙古实一而二，始元、明间，为蒙古属国。视蒙古微贱，和硕特之得姓博尔吉吉特氏，当是冒贵种，未必本姓，然弗可考也。今依钦定世系表，以和硕特之顾寔汗为首，巨细之故，咸诠次于下。雍正后，顾寔裔亡，而和硕特不尽亡，存者如干族，其事次焉；其徙往以实地者，有喀尔喀、辉特、土尔扈特各部，其事又次焉。其关界以镇海堡为首，其地形以河为领，具如志。

乌梁海表序
皇舆极北境也，其人与明阿特同祖，喀尔喀四部轻之，盖微种也。颇役附北厄鲁特、噶尔丹，不能自通。康熙三十六年，漠北平；五十四年，乌梁海来贡貂，有诏隶札萨克图汗部。乾隆三十九年，始与木兰之围，命与乌兰乌苏厄鲁特、杜尔伯特、青海为一队，谓之四别队。嗣是进年班矣。其部落以在唐努山者为大支；以牧阿勒坦山、牧阿勒坦淖尔者为属国，实一种而三国。有总管大头目一员。今钩考唐努山世系，自和罗尔迈以下，列于表。

最录平定罗刹方略
钱吏部枚卒且八年，遗诗始写定，是为辛未岁。越丁丑，钱廷烺走访龚自珍海上，属之曰：先人诗出又七年，未有最录之言，将惟天下善言文章之情者是属。自珍悄然不能辞，乃涤笔而称曰：今天子始亲政之岁，举己未科会试，主者大兴朱文正公；榜出，省贡士之邃于经、雄于辞者，雅治一艺者毕在，可八九十人，而吾浙二十一人。其以文采妙当世者，哗哗以十数，嫭矣哉！先若后未之闻也！君实以是科成进士，气文而身颀，黝然黑，谡然清，仿佛如有思。诸君先后跻九万里之上，君意善感慨，又清贫甚，浮湛卒。文正惋叹，杭州以为失方闻士。诗十卷，无嚣浊俚窳俶诡之言，如坐杭州山水间，重山二湖，孔翠鸾之属，往来鸣叹，天清日沈，风起卉木，泠泠乎琴筑语而竽笙鸣，是其可状者也。小乐府一卷，幽窅而情深，言古今所难言，疑涩于口而声音益飞，殆不可状。前哲有言，古今情之至者，乐器不能传，文士不能状，意者然乎？嗟嗟！感前修之易沦，眷华士而踵起，名满天下，才啬于命，情又啬于才。是集也，宜吾微吟焉，寂听焉，低徊独抱焉，弗可已矣！

最录邦畿水利图说
一、运河。子牙河。滹沱河。滏阳河。南北二泊。

二、东西两淀。

三、永定河。唐河。漳河。卫河。以上皆京师西南之水。

四、京东诸水急工缓工。五、《九十九淀考》。仁和后学龚自珍敬读数过，时道光壬午闰三月。

最录西藏志
道光壬午春日，从春庐先生廷尉家借录一通，取布颜罕、库庠木罕、叶伦罕三奏与彦诺林亲、噶奏两奏，选入续文断中，以备盟府副藏。此书无作者名氏，取和泰庵、松湘浦两尚书之书观之，百余年来，西事备矣。

上海张青雕文集序
嘉庆二十一年，治河方略馆移内阁，借顺治朝及康熙初红本备考核，馆不戒于火，红本尾，嗣是内阁求顺治典故难。二十五年，龚自珍筮仕，得内阁中书，求顺治前辈文章于江南上海县李家，得张宸所为文集三十卷，《中书述》一篇，其所述与今大异，其高论今日益难施行。内阁应官文章三十余篇，其哀册文一类，甚哀异。杂事记五篇，述所见当日仪官未定之事，可以广异闻。其他文章，出于陈子龙、吴伟业之间。同时三吴以东，跨娄越泖，至海滨而止，甚多文士。君之为未大异乎诸君之为之也。自珍喜而写其副，以如京师。《职方述》一篇，代大臣马思哈。《北征日记》一篇，则兵部郎中程同文就自珍舍写副以归，京师遂有两本。道光壬午正月，内阁后进仁和龚自珍序于城南圆通观。

刘礼部庚辰大礼记注长编序
庚辰秋七月，仁宗睿皇帝木兰热河大行，问至京师，礼部堂官奔赴热河者二人，司员奔赴者满二人，汉一人，留署职大丧档案者汉一人，则礼部主事武进刘君逢禄实任之。起嘉庆二十五年七月二十七日，军机大臣、受顾命大臣，飞寄留京办事王大臣信，留京王大臣传知百官成服，汔道光元年三月二十六日奉安昌陵，礼成。又恭载四月初六日常雩圜邱升配事，而全档子告成，所征者凡十类：一上谕，二随旨，三题奏本折，四礼部咨各衙门文移，五各衙门咨礼部文移，六礼部颁各直省及五十一旗蒙古、八十七旗喀尔喀文移，七朝鲜国王咨礼部文移，八礼部存记清、汉字档子，九内阁恭拟祭文，十翰林院恭拟祭文，而朝鲜国王祭文附焉，敬手勒成六卷。丧纪为礼之极，大丧为国家万事之根本，恭读遗诏有之曰：书有陟方之文。古帝王崩于巡狩，盖有之矣，则是不得以为变礼。今所记注，皆经常也，敬以告儒臣之纂官书及后世考礼仪者。呜呼！我朝列祖列宗大慈、大孝、大法、大守之原，至尊至重，礼官不能详也，礼官所能记载，迹焉而已。道光二年秋，内阁中书仁和龚自珍序。

阮尚书年谱第一序
今皇帝御极之三年，天晴地爽，日穆月耀，美阳之气，譣于耆臣。是岁，太子少保、兵部尚书、都察院右都御史、两广总督仪征阮公年六十矣。海内之士，怀觚握椠之伦，介景者锵羊，祝延者漎萃。其门下士大理少卿程同文等，就内阁中书龚自珍而谋曰：自古重熙累洽之朝，则有康疆竺巩之佐，赞醲迪薰，黼蔀黻纪，相一人而寿世，为百族之福宗。盖殊尤绝迹。有震于金石炳若神人者，今吾座主阮公亦其人也。汴宋而降，多祝史之寿言；晚唐子弟，订父兄之年谱。二者孰华孰质？孰古孰今？孰可传信？龚自珍曰：年谱哉。大理因探怀袖，出书二十四卷，请曰：是公子长生之所为也，子其序之。

自珍既卒业，乃撮其括要而言曰：闻之：道隘者所任少，名??者所成寡，德褊者所积薄，位庳者所覆狭。史册之事，一优一绌，将相之美，或初或终。今阮公任道多，积德厚，履位高，成名众，如大理言，如大理言。公毓性儒风，励精朴学，兼万人之姿，宣六艺之奥。尝谓黄帝名物，宣尼正名，篇者句所造，句者字所积，古者有声音而有语言，有语言而有文字，自分隶之迭变，而本形晦矣，自通假之法繁，而本义晦矣。公识字之法，以经为譣，解经之法，以字为程。是公训故之学。中垒而降，校仇事兴，元朗释文，喜胪同异，孟蜀枣本，始省写官。公远识驾乎隋、唐，杂技通乎任、尹。一形一声，历参伍而始定，旧抄旧椠，斯崖略之必存。是公校勘之学。国朝四库之纂，百代所系，七阁之藏，九流斯萃。公名山剔宝，番舶求奇，驰副墨乎京师，锡佳名以宛委。盖自子政而下，鄱阳以前，公武《郡斋》之志，振孙《解题》之作，莫不讨其存佚之年，采其完缺之数。焦书杨目，斯琐琐焉。是公目录之学。公精研七经，覃思五礼，以为道载乎器，礼征乎数。今尺古尺，求累黍而易诬，大车小车，程考工而易舛。故大而冢土明堂，辨礼之行于某地，小而衣冠鼎俎，知礼之系乎某物。莫遁空虚，咸就绳墨，实事求是，天下宗之。是公典章制度之学。公又谓读史之要，水地实难，宦辙所过，图经在手。以地势迁者，班志、李图不相袭，以目验获者，桑经、郦注不尽从。是以咽喉控制，闭门可以谈兵，脉络毗联，陆地可使则壤，坐见千里，衽接远古，是公之史学。在昔叔重董文，识郡国之彝鼎，道元作注，纪川原之碑碣。金石明白，其学古矣。欧、赵而降，特为绪余，洪、陈以还，闲多好事。公谓吉金可以证经，乐石可以劻史，玩好之侈，临摹之工，有不预焉。是以储彝器至百种，蓄墨本至万种，椎拓遍山川，纸墨照眉发，孤本必重钩，伟论在著录。十事彪炳，冠在当时。是公金石之学。公又谓六书九数，先王并重，旁差互乘，商高所传。自儒生薄夫艺事，泰西之客捣其虚，古籍霾于中秘，智计之士屏弗见。于是测步之器，中西同实而异名，巧捷之用，西人攘中以成法。公仰能窥天步，俯能测海镜，艺能善辊弹，聪能审律吕，为刘、秦之嫡髓，非萨、利之别传，是公九数之学。文章之别，论者伙矣，公独谓一经一纬，交错而成者，绮组之饰也。大宫小商，相得而谐者，韶之韵也。散行单词，中唐变古，六诗三笔，见南士之论文，杜诗韩笔，亦唐人之标目。上纪范史，笺记奏议不入集，聿考班书，赋颂箴诔乃称文。公日奏万言，自裒四集，以沈思翰藻为本事，别说经作史为殊科。是公文章之学。圣源既远，宗绪益分，公在史馆，条其派别，谓师儒分系，肇自《周礼》，儒林一传，公所手创。谈性命者疏也，恃记闻者陋也，道之本末，毕赅乎经籍，言之然否，但视其躬行，言经学而理学可包矣，觇躬行而喙争可息矣。且夫不道问学，焉知德性？刘子以威仪定命，康成以人偶为仁，门户之见，一以贯之。是公性道之学。公扬历清华，洊升卿士，熟于载笔之礼法，娴于内廷之故实，三朝文物，触之则绪若悬河，九卿行列，咨之则动中律令。是公掌故之学。凡若此者，固已汇汉、宋之全，拓天人之韬，泯华实之辨，总才学之归。彼区区文儒之异传，龂龂经人之异师，皆所谓得支亡干，守隅昧方。伟哉绝业，莫之与京已。

尝观道之丰也，命必啬之；德之亨也，遇必窒之。两汉以降，为世儒宗者，伏生沈沦，贾生放黜，子政子云，所遭良阸，康成、邵公，皆在党锢，叔重终于庳官，仲翔羁于远土；或藉阶经术，致身卿相，非其名德之无偶，则必世主之非圣。唐、宋之世，韩、苏之伦，衡厥所遭，十九同慨，求其出秉斧钺，入总图师，朝宁倚焉，师儒宗焉，岂可遘欤？公宦辙半天下，门生见四世；七科之后辈，尚长齿发，三朝之巨政，半在文翰；幽潜之下士，拂拭而照九衢，蓬荜之遗编，扬扢而登国史；斗南人望，一而无两，殿中天语，字而不名。吁！富贵不足为公荣，名誉不足为公显。九川行地，溯学海而波澄；三台烛天，指文星而度正。其在汉也，譬以伏、孔居邴、魏；其在唐也，譬以韩、李兼房、杜。然而矜遭际之隆，不如稽勋阀之旧也，多福德之符，不如陈黎民之感也。睿庙亲政，公受殊知，谓先皇将任汝枢臣，今汝其作朕疆吏。公辞不获，爰始受命，亦越于今，先后廿年，抚浙抚豫者皆再，抚闽抚江右各一；先督全漕，继督两湖，继而督两广，复六年于兹矣。公知人若水镜，受善若针芥。爨材牛铎，入聪耳而咸调，文梓朽木，经大匠而无弃。器萃众有，功收群策。公文武兼资，聪明异禀，胸中四库，妙运用于无形，目下十行，识姓名于一过。凡在僚友，畏其敏，服其大，此公之功在察吏者也。仁心为质，施于有政，每问风俗，先及桑麻。昔餫浙人之馑，远泛舟于蜀江；今徕番舶之粟，平居贾于粤市。其通有无也，兼惠商民，其化疆界也，并泯中外，此公之功在抚字者也。文翁治郡，礼容蔚于石室；乐浪著县，契令代夫写官。公先视浙学，成《经籍纂诂》二百六卷，及乎持节，乃设精舍，颜曰诂经；背山面湖，左图右史，于政余亲课之。及莅江右，刊宋本《十三经》若干卷。今兹来粤，暇日无多，又复搜其文献，勒成巨编，刊《广东通志》若干卷。斠士之堂，榜曰学海，想见俊髦之翕集，与其波澜之壮阔焉，此公之功在训迪者也。嘉庆之初。海氛方炽，大为逋逃之渊薮，实恃粮兵之藉赍，公以清野之法，为出海之禁，推毂武臣，训练舟旅。时则安南伪帅，潜结内盗，倚剽掠以赡孱邦，倾丑类以弄巨艇，义肆寇攘，渐图窥伺。公传檄诸镇，勒兵松门，指挥方定，飓风大作，海若效灵，顺逆异势。是役也，获其王印及铜炮重二千斤者甚伙，海寇歼焉。厥后蔡牵往来闽浙，公首荐壮烈伯李公俾为统帅，壮烈成名，牵亦寻灭，鲸浪遂息，鼍更不惊。余干奸民，蠢焉煽乱，勾结党徒，簿造名号，妖鸟已翼而未飞，长蛇流沫而思噬。公则斩彭蠡之菰芦，祷匡庐之烟雨，发之也不旬日，破之也不崇朝，是曲突徙薪之善谋，有劲弩激箭之捷手，夷大难如一反掌。其于闽也，特于海渚，大筑炮台，时出新意，水法陆法之图，天雷地雷之谱，厥后各吏，则而彷之。粤东互市，有大西洋，近惟英夷，实乃巨诈，拒之则扣关，狎之则蠹国；备戒不虞，绸缪未雨，深忧秘计，世不尽闻。盖公身本将门，夙娴韬秘，谢公雅量，草木识其威名，叔子高怀，裘带寓其将略，此公之功在武事者也。承平日久，海宇蕃庶，物盈而枵，吏猾而蠹，是以弥补之诏，三十年于兹矣。金粟之藏按簿则有其名，关市之榷，摭实尽无其物。公在浙之日，议谓其事当信而勿欺，其期宜缓而勿迫。久之竟获全效，卒如初议，他行省勿及也。此公之功在治赋。京师转漕东南，岁七百万，积以升斗，极于京垓，盘仓古法，今也失传，其数至赜而不可稽，其欺至隐而不可诘，公准之斛法，定为尺长，布算则有目皆知，执度则布指成寸，既有定式，遂为捷法。又以比岁淮弱黄强，重迟空晚，发议盈廷，图改运道，公乃考有元之成规，得海运之故道，计舟樯丰俭之用，较时日往返之程，度其险夷，权其常变，中流一壶，成书具在。此公之功在治漕。凡此者，中盘虽丽，难镌彤矢之勋；鼎良珍，莫罄赤环之绩。

自非张华腹中，千门万户，孙武囊底，八地九天，而枚举焉，泛测焉，窃以为轻尘难语于嵩岳之高，爝火奚裨于阳鸟之照者也。右廿四卷，宜置册府，宜藏京师，宜付写官，宜诏僚友。古之不朽有三，而公实兼之。古之上寿百有二十，而公甫半之。古说经之辞：君主日，臣主月。《诗》曰：“如月之恒。”言初弦也；五岳视三公，《诗》曰：“嵩高维岳。”言大而高也。由斯以谭，其诸光明之日进，生物之方无穷也乎？敬语程公，为我报公子，俟公七秩之年，更增十卷之书，当更序之，此其第一序云尔。癸未正月。

怀宁王氏族谱序
民之生，尽黄帝、炎帝之后也，尽圣者之后也。蔀而有国，淆而有家，各私其子孙。夫使私其子孙，乃各欲其子若孙之贤也，起中古家天下之圣人而问之，不易此心矣；又使天下有子孙者，皆如此心，天下后世，庶几少不肖之人矣乎！起黄帝、炎帝而问之，不易此心矣。欲子孙之必贤，有道乎？曰：圣者弗能。无已，姑称祖父之心，而明惠之以言，则有二术焉。曰家法，曰家训。家法，有形者也；家训，无形者也。家法，如王者之有条教号令；家训，如王者之有条教号令之意。家训，以训子孙之贤而智者；家法，以齐子孙之愚不肖者。由是胪而为家谱，则史表之遗也；广而为家乘，则史传之遗也。二术立，谱乘举矣。谱何起？起江左，滥于唐，诞于明。贤矣，有禄于朝，则引史书贵官闻人以为祖。江左诸帝倡之，又品差之。明之文士述家谱，诞者至八十世婚姻，必书汉郡，李必陇西、陈必颍川、周必汝南、王必太原是也。儒者实事求是，又思夫大本大原皆黄、炎，汉郡何足书？我则笑之。怀宁主事王璪，示我家谱十卷，有法，有训，有谱。法甚法，训甚良，谱起明中叶，以字某甫讳某者之始迁于怀宁也，谓之始迁祖，谓之《怀宁王氏谱》，不滥，不诞，甚善。我读而善之，则避席择言曰：古者祭礼，嘏传皇尸之命，命主人曰：皇考某甫，以汝曾孙能帅从皇考之言，降福于曾孙，享汝饮食，宜稼于田，汝曾孙若我寿考。户部祭，自珍愿为王氏嘏。

长短言自序
情之为物也，亦尝有意乎锄之矣；锄之不能，而反宥之；宥之不已，而反尊之。龚子之为《长短言》何为者耶？其殆尊情者耶？情孰为尊？无住为尊，无寄为尊，无境而有境为尊，无指而有指为尊，无哀乐而有哀乐为尊。情孰为畅？畅于声音。声音如何？消瞀以终之。如之何其消瞀以终之？曰：先小咽之，乃小飞之，又大挫之，乃大飞之，始孤盘之，闷闷以柔之，空阔以纵游之，而极于哀，哀而极于瞀，则散矣毕矣。人之闲居也，泊然以和，顽然以无恩仇；闻是声也，忽然而起，非乐非怨，上九天，下九渊，将使巫求之，而卒不自喻其所以然。畴昔之年，凡予求为声音之妙盖如是。是非欲尊情者耶？且惟其尊之，是以为《宥情》之书一通；且惟其宥之，是以十五年锄之而卒不克。请问之，是声音之所引如何？则曰：悲哉！予岂不自知？凡声音之性，引而上者为道，引而下者非道，引而之于旦阳者为道，引而之于暮夜者非道；道则有出离之乐，非道则有沈沦陷溺之患。虽曰无住，予之住也大矣；虽曰无寄，予之寄也将不出矣。然则昔之年，为此长短言也何为？今之年，序之又何为？曰：爰书而已矣。

跋少作
龚自珍自编次甲戌以还文章，曰文集者十卷，曰余集者又三卷，既竣，于败簏中，见所删弃者，倍所存者，触之峥嵘，忆之缠绵，因又淘拣其稍稍可者，付小胥，附余集之尾。以少作之居太半于是也，统题曰《少作》，合一十八篇，别为卷。癸未仲夏朔自珍识。

跋破戒草
余自庚辰之秋，戒为诗，于弢语言简思虑之指言之详，然不能坚也。辛巳夏，决藩杝为之，至丁亥十月，又得诗二百九十篇，自周以迄近代之体，皆用之；自杂三四言，至杂八九言，皆用之。不自割弃，而又诠次之。录百二十八篇，为《破戒草》一卷。又依乙亥、庚辰两例，存余集，凡五十七篇，亦一卷。大凡录诗百八十四篇，删勿录者，尚百五篇。录诗则以《扫彻公塔诗》终。乃矢之曰：余以年编诗，阅岁名十有八。自今以始，无诗之年，请更倍之，惟守戒之故，使我寿考。汝如勿悛，勿自损也，俾无能寿考于而身，至于殁世，汝亦不以诗闻，有如彻公。道光七年丁亥十月丁亥。龚自珍一名易简伯定父自识。翌日，付小胥抄，越十有三日己亥竣，得三十六纸，如其戒诗之年，定公又识。

上海李氏藏书志序
龚自珍曰：目录之学，始刘子政氏。嗣是而降，有三支：一曰朝廷官簿，荀勖《中经簿》，宋《崇文总目》、《馆阁书目》，明国史经籍志是也；一曰私家着录，晁公武《郡斋读书志》、陈振孙《书录解题》以下是也；一曰史家着录，则汉《艺文志》、隋《经籍志》以下皆是也。三者其例不同，颇相资为用，不能以偏废。三者之中，其例又二：或惟载卷数，或兼条最书旨。近世好事者，则又胪注某抄本，某椠本，某家藏本。兹事殊细，抑专门之业，必至于是，而始可谓备，则亦未易言矣。纯皇帝开四库，建七阁，海内之士，毕睹官簿。大江以南，士大夫风气渊雅，则因官簿而踵为之，往往瑰特，与中朝之藏有出入者。而上海李氏，乃藏书至四千七百种，论议胪注至三十九万言。承平之风烈，与鄞范氏、歙汪氏、杭州吴氏、鲍氏相辉映于八九十年之间。李君犹且恨生晚，不获遇纯皇帝朝亲献书。顾异日数本朝目录，必不遗李氏。吾生平话江左俊游宾从之美，则极不忘李氏，东南顾翛翛踞天半矣哉！李君名筠嘉，议叙光禄属官衔，不仕。道光六年丙戌六月龚自珍在京师寄此序。

附：慈云楼藏书志序
目录之学，始于刘向。嗣是而降，约分三支：一曰朝廷官簿，荀勖《中经簿》，宋《崇文总目》、《馆阁书目》类是也；一曰私家着录，晁公武《郡斋读书志》、陈振孙《书录解题》类是也；一曰史家着录，则《班史艺文志》、《隋书经籍志》以下是也。三者体例不同，实相资为用，故不能偏废。三者之中，体例又二：史家着录，惟载卷数；其他一则载卷数，一则条书旨。其最详者，则又胪注某抄本、某椠本，旁及行款印记题跋。兹事虽细，抑专家之业至于是而始可谓备，则亦未易言矣。我朝右文之治，敻绝千古。纯皇帝开四库、建七阁后，海内之士，臻于斯路，承平日久，士夫风气渊雅，好事有力者，不侈声色之娱，好聚图籍，伙者甲其郡县，东南数行省往往有之。予以嘉庆丙子，侍任东海上，海上言文献旧家，皆推李氏，李君有园亭花竹，数招集名士为文酒之乐。兹以所编《藏书志》□卷属为序，予览之，书凡六千种，论议胪注凡三十九万言，一以《四库提要》为宗法，折衷无遗憾。窃惟往者明中叶以后，言藏庋者，屈指十余家，岂无富于是秘于是者？兵燹风雨之余，梗概尚可见。惜明人学术芜陋，荆楛珠玉，杂然并陈，至于论议之际，罕所发明。予故不惟欲李君之勤，而又幸其遭际承平，涵泳于累朝右文之泽长也。或谓李君生稍晚，不遇纯庙开局时，献书于朝，遭逢睿奖，如鄞范氏、歙汪氏、吾杭吴氏、鲍氏比。不知我朝右文之盛，绳绳未有极，天下名山石壁，日出其藏，番舶或往往携异书至，为乾隆四库诸臣所未见。尚书阮公抚吾浙时，岁进四库未录书十余种，共得百二十余种，是生稍晚未为不幸也。况李君甚好学，行将遍咨中原士大夫，博收而精辨之，我知他日谈本朝目录之学者，必曰：四库七阁既为《七略》以来未有之盛，而在野诸家，如上海李氏，亦足以备上都之副墨而资考镜者也。顾不玮欤？是为序。嘉庆二十五年六月朔仁和龚自珍。

最录李白集
龚自珍曰：《李白集》，十之五六伪也：有唐人伪者，有五代十国人伪者，有宋人伪者。李阳冰曰：“当时著述，十丧其九，今所存者，得之他人焉。”阳冰已为此言矣。韩愈曰：“惜哉传于今，泰山一毫芒。”愈已为此言矣。刘全白云：“李君文集家有之，而无定卷。”全白贞元时人，又为此言矣。苏轼、黄庭坚、萧士赟皆非无目之士，苏、黄皆尝指某篇为伪作，萧所指有七篇，善乎三君子之发之端也。宋人各出其家藏，愈出愈多，补缀成今本。宋人皆自言之。委巷童子，不窥见白之真，以白诗为易效。是故效杜甫、韩愈者少，效白者多。予以道光戊子夏，费再旬日之力，用朱墨别真伪，定李白真诗百二十二篇。于是最录其指意曰：庄、屈实二，不可以并，并之以为心，自白始。儒、仙、侠实三，不可以合，合之以为气，又自白始也。其斯以为白之真原也已。次第依明许自昌本。

最录尚书古文序写定本
龚自珍曰：闻之外王父段先生，伪孔氏《尚书》，视马、郑本文字无大异也。枚赜及伪孔罪虽大，未尝窜改文字，又非别有经师相承，能异文字者也。《尚书》如此，《书序》亦然。自珍今写定《书序》，即用伪孔氏本，知枚氏罪在妄造故，伪孔罪在妄析故，罪皆不在文字间故。

又闻之段先生，凡经异师，异师则异字，家法相沿，其来绝旧。非考文之圣出于世，有德有位，未易言其是非而定于一者也。以《尚书》言，古文为《冏命》，今文为《珣命》。何由知冏之是耶？珣之是耶？古文为《粊誓》，今文为《誓》、《狝誓》。何由知粊之是耶？、狝之是耶？但依古文写，则作冏、粊，依今文写，则作、狝尔。自珍今依古文。

又闻之段先生，知汉师异字之不必改，则知后此无师妄改经者之亟当改。群经之厄小，《书》之厄大，伪孔之罪小，卫包之罪大。惟汉师异字不必改，“西伯戡黎”不依《史记》改“耆”。《牧誓》不依《说文》改《坶誓》，“贿肃慎之命”不依《史记》改“息慎”。《冏命》不依《史记》、《说文》改《珣命》，《吕刑》不依《史记》改《甫刑》，《粊誓》不依《史记》改《誓》，余可推。惟唐以来，妄改经者亟当改，故《费誓》亟正之为《粊誓》，“东郊不开”亟正之为“东郊不关”。凡《卫包》所改字及板本误字，皆可推。

闻之礼部主事刘先生，《史记》：“仲丁迁于嚣”，作仲丁。“仲丁文阙不具。”此孔门原文也。迁之时，阙不具者多矣。胡为特言之，乃孔门所见仲丁之阙不具也。自珍谨受教，写本增六字。

又闻之刘先生，成政当为成王征。龚自珍曰：王莽说明堂位之天子为周公，说《康诰》之王若曰亦为周公。此今文、古文大师所同，非宋儒胸臆所窥测也。朝诸侯则称天子，摄王则称王，何嫌何忌？朝野皆称王，史官书王，何嫌何忌？岂逆避王莽哉？公自公，莽自莽，又不系乎称王不称王。马融、郑玄受杜林漆简，《酒诰》之首，固曰成王若曰，成王也，在史臣区别之词，可谓一字千金也。然则《书序》何以概属之成王，成王有统有年，周公无统无年。

宋儒疑《书序》，最疑者，此篇也。何以疑？曰：此武王非成王也。自珍则本郑意而申其说曰：寡兄，周公称武王也。寡者，无二无匹最尊之词，孤亦无二无匹最尊之词，人君称君与夫人曰寡君、寡小君，皆非谦词。如曰谦词：“毋坏高祖寡命。”亦谦乎？予一人，亦谦乎？蔡沈语甚辨，不知训诂，又□闻大义矣。见之兵备孙先生，刘歆《三统历》引《毕命》、《丰刑》之篇十七字：“惟十有二年六月庚午朏王命作册书《丰刑》。”当于《毕命》下，增《丰刑》字。自珍以为然，写本增两字。自珍又曰：《毕命》是古文多十六篇之一，郑康成见之，云是册命霍侯事，与《序》不相应，今《三统历》所引十七字，则不知其为册霍侯耶？册毕公耶？歆所见，与康成所见一书耶？两书耶？仅存旧题，大义盖阙。龚自珍曰：马、郑皆曰：百篇之序，孔子之所作也。

绎其文章、冲然浑圜，与易彖相似，纵非孔子，意者其游、夏乎？

段先生云：《书》有七厄。自珍则曰：《书》有七厄，亦有一幸，何谓幸？为序完具，是幸也。以视三百十一篇之诗序，四家各自为序，又有支离涂传，大抵取赋诗者断章之义以为本义，此诚金玉、彼诚粪土矣乎。

最录段先生定本许氏说文
汉臣许慎造《说文解字》十五篇，慎之言曰：“后有达者，理而董之。”历二千载，本朝金坛段先生始生，始言许之例，始取流俗窜俗非其例者副之故之，别写定。是故有流俗本《说文》，有段先生定本《说文》。

一、本义也。段先生曰：许氏书与他师训诂绝异，他师或说其初引伸之义，或说其再引申之义，许则说其仓颉、史籀以来之本义，然本义十七八，非本义亦十二三，何也？本义亡则姑就后义说之，去古稍稍远，时为之势为之也。

一、本字也。段先生曰：群经诸子百家假借同声之字，东汉而降，增益俗字，则并不得称为假借字。假借字行，而本字废矣，俗字行，而本字废矣。许书绝用本字，若曰训某之字，当如此作。后儒反疑其迂僻，则由沿习假借与沿用俗字二端之中也。

一、次第也。段先生五百四十部次第相蒙，所谓据形系联者也。每部之中，其胪字又次第相蒙，学者苟澄心以求之，易知也。流俗本有颠倒置者，及羼入非其次者，于是乎别写定。

一、变例也。段先生曰：许法后王，以小篆为质，以古文为附见，此常例也。其有一部之文，皆从古文之形，不从小篆之形，则不得不列古文为部首矣。又有古文之所从隶于部首，篆文之所从不隶部首，则不得不先列古文矣。浅人不察，改其变例，使皆合于常例，亦有改之未尽改者，乃于二，于吕、于币诸部，发其凡而别写定。

一、字复举也。段先生曰：许之便十九，于小篆下，复举一字，后人删之，亦有删之未尽删者，乃于[A061]、于木、水诸部，发其凡而别写之。

一、以声为义也。段先生曰：古今先有声音而后有文字，是故九千字之中，从某为声者，必同是某义，如从非声者定是赤义，从番声者定是白义，从于声者定是大义，从酉声者定是臭义，从力声者定是文理之义，从协声者定是和义，全书八九十端，此可以窥上古之语言。于协部发其凡焉。

一、引经以说字也。段先生曰：许引经以说字，后人不察而改经，如[A061]部有釭，引《易》之丽以说之，岂许所见《易》有作釭者哉？金部有鎎，引《左传》之尨以说之，岂许所见《左传》有作尨者哉？引《左传》厖凉，引《孟子》“原原而来”，皆其本如此者十数端，后儒不察，先改许，又据所改许以改经，于是别写定。一、今训密，古训宽，无两读也。段先生曰：后世以平声之予为我训，以上声之予为锡训，《尔雅》、《说文》无此区别也。以平声之相为相予训，以去声之相为相度训，毛苌传、《说文》无此区别也。似此者数十端，后儒分析，亦其时世使然。然以治古书，鲜不悖者。许氏之义古矣，义古故例简，例简故词杀。

一、古字不止九千也。段先生曰：古字少，今字多，固也。然经典正字，许有不收者，钟鼎吉金遗文，尤多不收者，又如由、如妥、如袴、如免，从其文而得声者反收，而谓古无由、妥、袴、免可乎？是古字不止九千也。拘谨太过之士，惩徐氏新附之泛滥，见《说文》偶无之字，即摇手戒勿用，岂定论哉？然则许之仅收九千余字何也？曰尉律课九千也。

一、许称经不可执家法求也。段先生曰：汉氏之东，若郑若许，五经大师，不专治博士说，亦不专治古文说，诗称毛而兼称三家，《春秋》称左而兼称公羊、穀梁，余经可例推。于心、肝、脾、肺、肾五篆下发其凡焉。龚自珍曰：以上十条，自珍亲闻之外王父段先生。先生书今行海内，学士能自得之，毋俟自珍述。自珍闻之为最早尔。或诘自珍曰：段先生所谓“理而董之”其人者，则许之功臣欤？曰否！段先生借许氏之书，以明仓颉、史籀，乃仓颉、史籀之功臣，岂直功在许而已乎？又使段先生生东汉之年为《说文》，其精与博与其获本义，又岂许书之比而已乎？此则自珍所智及之者，亦愿谞君子也。

最录古经群书
龚自珍好写古籍之不繁重者，既写《屈原赋》以下如干事，写《弓人》、《地员》竟，客献疑曰：是可以别行乎？告之曰：可。自七十子而降，至于先秦，著书者之例，往往采古篇入其书，不必作者自造，或一子造而诸子述之，或一子述古篇而诸子尽述之，不相避，其号采撰群书如大小戴之伦，亦不相避。然则凡所为篇，皆如为一书者也。若《弟子职》在班《志孝经》家，《保傅》、《劝学》二篇，其最显然者也。淮南宾客二篇亦然；知古之例矣。汉文帝召窦生献其书，乃《大司乐》章。然则周、秦时，《周礼》每官皆别行。予刺取《弓人》，蔡邕章句《月令》，道家取《庄子》半篇，定为《广成子》。朱文公之《大学》、《中庸》；王伯厚之《践阼》篇；近世则《夏小正》、《曾子》十篇之在《戴记》，《弟子职》之在《管子》，《小尔雅》之在《孔丛》，皆有别注本。予故刺取《地员》。成周吉金、仲尼以前之文章，可补《雅》、《诰》之罅，知其真伪而宝其真者希矣。

最录穆天子传
《穆天子传》六卷。自第一至第四，书天子西巡狩之事。第五第六，书畿内畋游之事，又具书盛姬事。天子自北而西而北，凡行一万三千三百里，其征比反，史臣具书日。龚自珍谨由日推月，得月周天二十又八。

龚自珍曰：天子西征，得羽岑之山，东归，蠹书于羽陵。畿内有羽陵，何也？乐羽岑之游，归而筑羽陵也。天子西征，得乐池，东归，葬盛姬于乐池。畿内有乐池，何也？乐乐池之游，归而筑乐池也。晋臣郭璞语非是，洪氏颐煊、孙氏星衍语皆非是。

此籀文也，籀文孰作之？宣王朝太史臣籀之所作也，非西周世所行之文也。曷为明之？明非古文也。孰谓为古文？晋臣荀勖以为古文也，元、明契书家因以为古文也。古文简，籀文繁，古文但有象形指事，籀文备矣，晋臣不知其异。

六卷，文阙不具，何也？荀勖云：“汲郡收藏不谨。”是其故也。自珍曰：今阙文有二种：有阙甚多，不知若干名者，事更端也，写书者宜书之曰阙；有阙一二名者，事无更端，则食也，写书者宜为方空于行间，不言阙。今写定本，第一卷第一行，先书阙，乃书饮天子蠲山之上，是其例也。如此，庶读者了其事起讫矣。由阙故知有逸文，可摭拾欤？可。曩者刺取群书补食字，洪颐煊、孙星衍两家善矣。龚自珍取《列子》周穆王篇事、《抱朴子》君子化猿鹤小人化虫沙事、群书中帝台事、坛山刻石事、应语之镜事，定为此传逸文，为摭逸一篇，附卷尾。

《晋书》、《束寔传》曰：“此书本五卷，末卷乃杂书十九卷之一。”孙星衍曰：“寻其文义相属，应归此传。《束寔传》别出之者，非也。”龚自珍曰：孙说是也。

今所据有元刘氏庭干本；明吴氏琯本、何氏镗本、邵氏[B194]古本、汪氏明际本、吴山、华阴两道藏本；国朝洪氏颐煊本、孙氏星衍本。洪氏、孙氏为善。

龚自珍曰：古者神君高后，所以享帝者之乐，左史之所庄记，周史之最古者。后王德薄，神人远之，天地既漓，山川衰浊，神物徂谢，下逮草木，不孕金玉，郯子之言曰：“不能纪远，乃纪于近。”重以史降为儒，耳剽目诵，不如郯子，惊而削之，使天灵迹，惚恍夷于稗家，尚不得媲《国语》，不亦俭乎？

最录列子
《列子》八卷，晋张湛注；明嘉靖中，吴郡顾春依宋景定改元龚自万本重刻者。自珍曰：列与庄异趣。庄子知生之无足乐，而未有术以胜生死也，乃曰：死若休，何容易哉。列子知内观矣。庄子欲陶铸尧、舜，而托言神人。列子知西方有圣人矣，其曰：“以耳视，以目听。”曰：“视听不以耳目。”于圣人六根互用之法，六识之相，庶近似之，皆非庄周所知者。求之庄，未可以措手足；求之列，手有扪而足有藉也。庄子见道十三四，列子见道十七八。丁大法之未东，皆未脱离三界。惜哉！

最录司马法
予录书至《司马法》，深疑焉。古有《司马兵法》，又有《穰苴兵法》，齐威王合之，名曰《司马穰苴兵法》，此太史公所言《司马法》宏廓深远，合于三代。穰苴区区小国行师之法而已。又太史公所言，二者合一百五十篇，宋邢昺所见也。见三卷者，晁氏也，见一卷者，陈氏也。实止一卷，为书五篇，则今四库本及一切本是也。其言孙吴之舆台，尚不如尉缭子，所谓宏廓深远者安在？疑者一。自马融以降，引之者数十家，悉不在五篇中。疑者二。佚书乃至百四十有五，疑者三。存者是《司马法》，则佚者是《穰苴法》矣。齐威王合之之后，何人又从而分之，使之荡析也？疑者四。马融以下，群书所引，颇有三代兵法，及井田出赋之法，是佚书贤于存书远矣，是《穰苴法》贤于《司马法》远矣。疑者五。邢、陈、晁三君之生，不甚先后，所见悬殊，疑者六。道光壬辰闺九月，写《司马法》竟，并质六疑。

闻苏州黄氏有宋刻本《司马法》，不知几卷，惜未见。邢昺亲见《司马法》百五十篇，出《论语义疏》。

最录易纬是类谋遗文
《易》纬最无用，独卦气法或出于古史氏，而纬家传之。何以疑其出于古史氏？曰：古者颁时月日之历，与三易之法，皆出于王者，掌于史氏，故伪为时月日者有诛焉，伪为卜筮之书者有诛焉，其大原一也。春分之日，与秋分之日同，占一卦爻又同，其吉凶必殊矣。冬至之日与夏至之日同，占一卦爻又同，其吉凶必殊矣。推而至于三百六十六日，设日日遇卦同，爻又同，其吉凶必日日殊矣。是故震、兑、坎、离之主二十四气，余六十卦之各主六日八十分日之七，此必古法，必古宪令也。《易》纬《通卦譣》、《乾元序制记》、《是类谋》，皆载此法。《是类谋》最详，故录一通，以为今筮家言值日者之祖。

最录尚书考灵耀遗文
是以兴造功业，制度遗文，后世莫及。斋.孝宣承统，纂修洪业，国语曰：祭公谋父曰：时序其德，纂修其....尚书考灵耀曰：建用皇极。宋均曰：建，立也。皇极，大中也。


與徽州府誌局纂修諸子書
示條例十五紙，謹代達家大人矣。《氏族表發凡》，大人最所佩服，餘名目皆有法。二三君子鉤鈲理解之符，動合經術，後賢必知之。各傳卷帙，視采訪局原議，已減十之四。蒙有未安，不識乃繆其恉以發其愚歟？敢貢其一端，而希通人之擇。府誌非史也，尚不得比省誌。今法，國史取《大清一統誌》，《一統誌》取省誌，省誌取府誌，府誌特為底本，以儲它日之史。君子卑遜之道，直而勿有之義，宜繁不宜簡。設等而下之，作縣誌必應更繁於是，乃中律令，何疑也？蒙知二三君子，必不忍重翦除埋沒忠清文學幽貞鬱烈之士女，以自試其文章，而特恐有不學苟夫，為不仁之言，以刺侍者之耳，徽人亦懼矣。明寧陵呂氏嚐曰：「史在天地間，如形之影。」人皆思其高曾也，皆願睹其景。至於文儒之士，其思書契已降之古人，盡若是已矣。是故良史毋吝為博，多以貽之，以饜足之。良史者，必仁人也，且史家不能逃古今之大勢。許叔重解字之文曰：字，孳也，孳生愈多也。今字多於古字，今事賾於古事，是故今史繁於古史。等而下之，百世可知矣。等而上之，自結繩以迄周平王，姓氏其何幾？左邱明聚百四十國之書為《春秋》，二百四十年之間，乃七十萬言，其事如蟻。豈非周末文勝，萬事皆開於古，而又耳目相接，文獻具在，不能以已於文，遂創結繩以還未嚐有者乎？聖門之徒，無譏其繁者。設令遇近儒，必以唐虞之史法繩之，議其縟而不師古矣。二三君子，他日掌翰林，主國史，走猶思朝上狀，夕上狀。自上國文籍，至於九州四荒，深海窮峪，厓臣蠻妾，皆代為搜輯而後已，而不忍以簡之說進，今事無足疑也。康熙間，昆山徐尚書主修《一統誌》，吏上節婦名多至十餘卷，門下士請核減，公正色曰：國朝風教邁前古，宜備載其盛，矜後世也。嗚呼！是公之所見者甚大，抑其詞令，可謂有文者矣。如二三君子病蒙之言為狂，或難以塞邦之拘古敢論議者，則請置蒙之狂言勿道。道尚書語為雍容可也。賓館戒寒，伏承不一一。

附：複劄
汪龍、洪飴孫、武穆淳、胡文水頓首。瑟人世兄史席：來劄言者是也，不特見識卓越，具仰見廣大慈祥之襟抱，他日登史館，係文獻之望，敢在下風，不任佩服之至！龍偶與同局言及《漢文帝本紀》九年，止書春大旱一事，後三年，亦止書二月行幸代一事，假令為唐書，則不能矣，降而為《明史》帝紀，益無取矣。劉向、班固錄書三十八種，一萬三千二百六十九卷，其中秦漢以降之書，倍蓰於三代，風運日開，言行日出，盡為史家所不能廢，何嚐以孔子刪詩書自比？茲龍等依來字告同局諸君，凡傳目中應補之人，及《藝文誌》應補書名，苟不悖義例者皆羼入。《傳》曰：「善善欲其長」，亦《春秋》之誌也。君子之言，信而有徵，能通經史之理，可與徵斯言矣。附問近祺。謹希代問尊大人政祉。不具。十一月某曰。

與番舶求日本佚書書
昔在乾隆之年，皇侃《論語疏》至；邇者，《佚存叢書》至；所著《七經》、《孟子考文》亦至。海東禮樂之邦，文獻彬蔚，天朝上自文淵著錄，下逮魁儒碩生，無不歡喜。翹首東望，見雲物之鮮新。側聞海東禁令，以唐以後書入境者罪之。中朝一士，願因貿易之便，附宣鄙陋，蛟龍有靈，不攫吾言。吾賤士也，祿位無籍，名聲不表於當時。班固云：「攄懷舊之畜念，發思古之幽情。」我則居之。竊謂唐以後之學，造物者開之，開則變師，師變則書奪，奪則亡。東國力守舊而遏新，雖異乎大《易》「窮則變，變則通」之義，抑所以慰巷士之思慕者，情甚幽，義甚高，力甚钜。不敢以汛及，不敢以遠徵，謹願求先儒詁經之遺文，及文章家漢魏間作者。附上隋唐兩朝史家簿錄之言，計兩冊，苟跡介存亡之間，而可以求之萬一者，各加一紅規於其目上，凡七十規；又別紙疏其亡佚之年，希覆加考核。如有存者，願以家藏三代鍾彝吉金之打本易，亦約七十事。往來之郵，質劑之平，有長年在。如曰大夫無域外之交，則魯仲尼何為問官於郯子乎？吾知貴國通儒大夫，若山君井鼎、藤君信篤其人者流，必有以教之。削劄扃函，齎此拳拳，夢魂有靈，以為先驅。

與江子屏箋
大著讀竟。其曰《國朝漢學師承記》，名目有十不安焉，改為《國朝經學師承記》。敢貢其說：夫讀書者實事求是，千古同之，此雖漢人語，非漢人所能專。一不安也。本朝自有學，非漢學，有漢人稍開門徑，而近加邃密者，有漢人未開之門徑，謂之漢學，不甚甘心。不安二也。瑣碎餖飣，不可謂非學，不得為漢學。三也。漢人與漢人不同，家各一經，經各一師，孰為漢學乎？四也。若以漢與宋為對峙，尤非大方之言；漢人何嚐不談性道？五也。宋人何嚐不談名物訓詁？不足概服宋儒之心。六也。近有一類人，以名物訓詁為盡聖人之道，經師收之，人師擯之，不忍深論，以誣漢人，漢人不受。七也。漢人有一種風氣，與經無與，而附於經，謬以裨灶、梓慎之言為經，因以汩陳五行，矯誣上帝為說經，《大易洪範》，身無完膚，雖劉向亦不免，以及東京內學，本朝何嚐有此惡習？本朝人又不受矣。八也。本朝別有絕特之士，涵詠白文，創獲於經，非漢非宋，亦惟其是而已矣，方且為門戶之見者所擯。九也。國初之學，與乾隆初年以來之學不同；國初人即不專立漢學門戶，大旨欠區別。十也。有此十者，改其名目，則渾渾圜無一切語弊矣。自珍頓首。丁醜冬至日。

與徐廉峰書
餘以戊寅歲來遊洞庭兩山，有《紀遊詩》一卷。庚辰春又遊，補前遊所未至，得詩不盈卷也。茲錄四章，坐舟中作，塵廉峰先生大壇坫。

擬進上蒙古圖誌表文
臣伏處下士之列，縱觀史冊之盛，翹首昭代之跡，遊心官書之府，仰天章之有爛，測地輿之至賾。我朝之盛，乃自羲、炎、堯、禹以降，文儒武臣，目所不能殫，耳所不能聞，帝者號令所不能逮，史官文章所不能記。有一臣於此，遭遇隆代，明聰特達，能通文學，能見官書，能考官書，能見檔冊，能考檔冊，能鉤稽補綴，能遠遊，能度形勢，能通語言文字，能訪問，能強記，能思慮，能屬詞比事，信或有之，其福甚大，求之先士，無有倫比者也。臣珍檮昧，乃非其倫，竊見國朝自西域蕩平後，有《欽定西域圖誌》五十卷，專紀準部、回部山川種係聲音文字，及於國朝所施設政事，箸錄文淵閣，副墨在杭州、鎮江、揚州，既富既钜，永永不朽。臣考前史，動稱四海，西北兩海，並曰蓋闕。我朝之有天下，聲教號令，由回部以達於蔥嶺，嶺外屬國之愛烏罕、那木幹以迄於西海；由蒙古喀爾喀四部，以達於北方屬國之鄂羅斯，以迄於北海。回部為西海內衛，喀爾喀為北海內衛。今蔥嶺以內，古城郭之國，既有成書，而蒙古獨靈丹呼圖圖滅為牧廠，其餘五十一旗，及喀爾喀四大部，縱橫萬餘裏，臣妾二百年，其間所施設，英文钜武，與其高山異川，細大之事，未有誌，遂敢伸管削簡，〈角思〉理其跡，闛鞈其文，作為《蒙古圖誌》，為圖二十有八，為表十有八，為誌十有二，凡三十篇。私家箸述，所得疏漏，不敢仰與官修各件絜短長於萬一。顧見欽定《四庫書目》，箸錄文淵者，於下士私述，間蒙俛采，不遺其勤，凡若幹種。竊願是書，他日附官書以傳，得箸錄《四庫》之末簡，則無其才也，而福與之並矣。述曰：

聖祖高宗，文冠古後，剸而比之，武文鹹富。述《天章誌》第一。滿洲祭天，則有禮書，茂彼北裔，亦考厥圖。述《禮誌》第二。

古舞侏亻離，廟門之下，號嘈者何？以侑詐馬。　述《樂誌》第三。
人戴北鬥，中言匪西，出地入地，測之用圭。　述《晷度誌》第四。
內四十九，如康田功，附土默特，西旗既同。　述《旗分誌》第五。
如古康侯，盟用刑牛，畫社為六，理藩所區。　述《會盟誌》第六。
有哲卜尊，北方大師，如宗喀巴，宏於西陲。　述《象教誌》第七。
摩騰演漢，章佳讚聖，彼褊此宏，本師所印。　述《譯經誌》第八。
小東大東，漭漭烏龍，亦有北海，厥受則同。　述《水地誌》第九。
古兀落素，今也卡倫，匪愛其獸，以阹人民。　述《台卡誌》第十。
貢用九白，始自崇德，王會徵之，如典屬國。　述《職貢誌》第十一。
教駣攻駒，詁儒失傳，北方大政，以牧代佃。　述《馬政誌》第十二。
斨者托忒，不資豪毛，國書因之，落葉龍艘。　述《字類表》第十三。
民生啞啞，後立文字，聲在形先，我聰厥際。　述《聲類表》第十四。
天子命輿，地則必書，曰討曰巡，請詹起居。　述《臨蒞表》第十五。
粲粲中原，有削有吞，浩彼諸藩，豈無革沿？　述《沿革表》第十六。
林丹既夷，旁支具安，如鄂承不，雲礽磐磐。　述《氏族表》第十七。
收其大人，扈入居庸，固山梅勒，轄是功宗。　述《在旗氏族表》第十八。
愛猷之遜，隔三百年，天聰以前，係闕弗全。　述《世係表》第十九。
古稱封建，聖不得已，因乎自然，匪我錫祀。　述《封爵表》第二十。
碩矣天姬，為之哈屯，禮官擇言，匪古和婚。　述《厘降表》第二十一。
準有鄂拓，蒙古之旗，如我京城，參佐所治。　述《旗職表》第二十二。
推河二族，今則烏蘭，名曰寄牧，牛羊宴然。　述《寄爵表》第二十三。
濟濃岱青，其汗其王，漠南視之，以為朔方。　述《喀爾喀總表》第二十四。
帝姒天姬，再世降靈，匪戚伊勳，籩於廟庭。　述《賽因諾顏總表》第二十五。
民貴見幾，智者全生，四衛特拉，爾安爾榮。　述《新遷之杜爾伯特表》第二十六。
昔也五族，今也二存，督之縣之，臣有瑰文。　述《四衛拉特總表》第二十七。
唐努之山，為北屬國，臣請上言，置劄薩克。　述《烏梁海表》第二十八。
帝平羅刹，嚐用其人，海西漠北，厥居屢遷。　述《巴爾虎表》第二十九。
藐吐穀渾，五部無統，和碩少文，台吉之總。　述《青海蒙古表》第三十。
曩欽吉思，逐蘇勒坦，何如今朝？玉茲奉版。　附述哈薩克為一表。
抱羊乞錢，西東奉藩，偕哈薩克，拱我天山。　附述布魯特為一表。

（以上二表用前編修徐鬆所述）道光元年十一月朔，內閣中書龔自珍撰表。

（是書成者十之五六，擬俟其成而別行。道光壬午九月二十八日，吾家書樓災，此書槁本之半，及為此書而收聚之檔冊圖誌，世所弗恒見者，盡毀。遂輟業弗為。以總表文及序文若幹篇，附存文集中，非初心矣。自記。）

擬上今方言表
臣自珍言，臣在京師，造《今方言書》，徂江之南，逾歲而成。首滿洲，尊王也；臚十八行省，大一統也；終流求、高麗、蒙古、喀爾喀，示王者無外也。民之所異於禽獸也，則聲而已矣。人性智愚出於天，聲清濁侈弇鴻殺出於地。每省各述總論，述山川氣也。氣之轉無際，際乎氣者有際；寸合而尺徙，尺合而咫徙。故府、州、縣以漸而變，不敢紊也。董之以事，部之以物，俾可易考也，天道十年而小變，百年而大變。人亦小天，古今朝市城邑禮俗之變，以有形變者也，聲之變，以無形變者也。撣擇傳記，博及小說，凡古言之存者，疏於下方，知今之不自今始也。及今成書，以今為臬也。音有自南而北東西者，有自北而南而東西者，孫曾播遷，混混以成，苟有端緒，可以尋究，雖謝神瞽，不敢不聰也。旁采字母翻切之旨，欲撮舉一言，可以一行省音貫十八省音，可以納十八省音於一省也。臣又言曰：三皇之世，未有文字，但有人聲，五帝三王之世，以人聲為文字。故傳曰：「聲之精者為言，言之精者為文。」聲與言，文字之祖也。文字有形有義，聲為其魂，形與義為體魄。魄魂具，而文字始具矣。夫乃外史達之，太史登之，學僮諷之，皆後興者也。是故造作禮樂，經略宇宙，天地以是靈，日月以是明，江河以是清，百王以是興，百聖以是有名，審聲音之教也。

上鎮守吐魯番領隊大臣寶公書
不譽顏色已八年，自珍至京師之前一月，始聞西命。吾師禁近大官，出萬裏之磧，統甲一旅，同朝者惜公，門下士爭慰公，自珍謂內廷少吾師一人，天子未闕於侍從。漢大臣得罪者，或削職歸田裏，吾師猶冠三品冠，以大臣印行；且翰林多不更於政，部閣又不足以老公之才，吾師感激報效，翻在今日。故於庚午同年之公郵而西也，附區區所欲言者，以訊於隊下之吏。吐魯番故無領隊將也，自辟展移駐後，遂與四大城宛尾而五。自素賚襲爵後，南路無事，遂五十年矣。南路之民，與準部異，性情懦直，一異；麵貌平正似內地，兩異；其文字聲音易通曉，三異。故天心之待之，亦大與準夷異。我高宗皇帝豈樂於窮武以炫史乘哉？我國家坐食數千城，何貪於準夷哉？實以準夷迫逐回人，北徙而南，天湣回人之無辜，故開高宗皇帝，起之鄙邑，隸之天廷，出之幽穀，暴之白日。準夷又積狡為叛，其性惡，自祖先而然；氣感於天，而怒觸於帝。高宗，一天也，是故準噶爾故壤，若庫爾喀喇烏蘇，若塔爾巴噶台，若巴爾庫勒，若烏魯木齊，若伊犁東路西路，無一廬一帳，是阿魯台故種者。觀天之不慈不佑於準部，即知其不絕佑於回部。巨物不兩立，亦不兩仆；回部多古民，叢叢虱虱，漢世三十六城之孽裔，尚有存者。天存之，高宗存之也。高宗，一天也。自波羅泥都、霍集占助逆背德，高宗始用兵於回；烏什之叛，乃再用兵於回。然而兩和卓木之罪，視準夷之達瓦齊、阿睦爾薩納為殺；烏什之酋長罪，視兩和卓木為又殺。微大和卓木之殺阿敏道一事，地雖大，高宗不欲取，民雖富，高宗不欲臣。洎乎臣之取之，回國亡而種姓不亡，或一姓亡而群姓不亡，阿渾伯克得翎頂以從滿州世臣之後；甚至如烏什之滅，聖天子且未嚐如搜捕準夷例。故曰：高宗一天也。今之守回城者何如？曰：天天而已矣；天高宗而已矣。鄰國者，國之鑒也。吾師亦知烏什往事乎？素誠者，旗下役也，叨竊重寄，為領隊大臣，占回之婦女無算，笞殺其男亦無算，奪男女之金銀衣服亦無算，烏什殺素誠以叛；烏什之叛，高宗且撻伐，且憐哀，聖諭以用素誠自引咎，禦製詩，時以激變為言，謂素誠死有餘罪。納世通卞塔海之誅也，非以失機也，以平日擾回也。明將軍、阿將軍之出也，非為素誠報仇也，以警群回也。至聖至明，未嚐稍有偏護及好殺之意。嗣後各城相顧，自疑自怖。數十年來，上賴朝廷德厚，下賴賢將軍、賢大臣等明示胸肝，告以天朝雖疆回地，斷無喜殺回人意，大臣皆奉公法。屯說戶演，賴以無事。今之守回城者何如？曰：令回人安益安，信益信而已矣。信，生信；不信，生不信。不以駝羊視回男，不以禽雀待回女。回人皆內地人也，皆世仆也，回人老於禍福最老久，祭天而祈，拜佛而誓，寫氎而記之，刻刀而銘之，以烏什為恐。吐魯番為南路建首地，一王巋然，有仆三千戶，皆以吐魯番為望。恐之言曰：莫更為烏什矣。望之言曰：安得如吐魯番矣？故吐魯番安，而四大城皆安；四大城安，而天山南路舉安；天山南路安，而非回之天山北路安；天山北路安，而安西南路北路舉安。伊犁將軍無內顧之憂，蘭州總督無外顧之憂，如此，則回部之紅銅常貢於法局，回部之大頭羊常充於天廚，吾師乃不愧為高宗皇帝之臣仆。夫高宗皇帝之臣仆，回長之所敬也，回民之所愛也。郭勒之神，撻巴之靈，亦必福吾師矣。且吾師亦知準噶爾部之所由屠滅無遺種乎？珍又有說：始噶爾丹入居喀爾喀賽因諾顏部（超勇親王未稱賽因諾顏汗時），不過北陲一嗜肉之獸，不但東南不近劄薩克，東不近牧廠；而且以西論，並不有後來準部全地。亡何，漸念貪，漸念忿，入寇赤臣土謝兩汗，兩汗亦有邊境細夫，不勝而入控聖祖；我聖祖乃奮天威，三起而三逐之。每一次之入，必深於前次；聖祖之創懲之，亦嚴於前次；卒至噶爾丹棄地西走而死，謂可以集矣。不幸而其兄子能收舊人，又不幸而其族收其西境地，又不幸而輾轉強大，不北噬而西嗥也，逐回部，擾青海，直西藏，鄰俄羅斯。我朝一祖二宗，三世西顧，龍顏焦勞，幸而其國篡弑相繼，幸而三策淩來歸，幸而阿睦爾薩納來歸，謂可以集矣。詎知幸者皆不幸之伏，不幸者又幸之伏，幸不幸凡幾相迸激，而遂致我高宗皇帝之大怒。帝怒於上，將帥怒於下，自天而下，自地而上。大蹂大膊，千裏一赤，睢盱之鬼，浴血之魂，萬億成群，泰岱不籙，天帝不直，何為而至是哉？彼回部者，亦有經卷，亦談因果，試召阿渾而問之，因何其細？果何其大？抑造因之時，能豫知果之至如是哉？是故今日守回之大臣，惟當敬謹率屬，以導回王回民，刻刻念念，知忠知孝，愛惜翎頂，愛惜衣食，唪誦經典。耕者毋出屯以墾，牧者毋越圈而刈，上毋虐下，下毋藐上，防亂於極微，積福於無形，則可謂仰體上天好生之德，乃亦毋負高宗用兵之意者哉！若夫議遷議設，撤屯編戶，盡地力以劑中國之民，自珍別有《西域置行省議》一卷，用厚白紙寫上塵覽。珍受恩最深，受恩最早，故敢越分而多言。惶悚！

上國史館總裁提調總纂書
內閣中書、本館校對官龔自珍上書各中堂各大人各先生閣下：本館現在續修《大清一統誌》，自乾隆三十九年書成後，伏遇今日重修，欣賀無量。續者纂其所未載，修者訂其所已成。自珍與校對之役，職校讎耳。書之詳略得失，非所聞，亦非所職。雖然，竊觀古今之列言者矣，有士言於大夫，後進言於先進之言，有僚屬言於長官之言。僚屬言於長官，則自珍職校讎而陳續修事宜，言之為僭、為召毀，士言於大夫也，後進言於先進也，則雖其言之舛，先進固猶辱誨之。自珍於西北兩塞外部落，世係風俗形勢，原流合分，曾少役心力，不敢自秘，願以供纂修協修之采納，而仍不敢臆決其是否，恃中堂以下之必辱誨之也。不得以官牘請，為書一通，如幹條，如後方：

一、欽定《西域圖誌》，及《皇朝文獻通考四裔考》，皆於西邊新疆外臚屬國一卷；西邊有布魯特、哈薩克、愛烏罕、納木幹、安集延、痕都斯坦諸類，舊誌約略開載。竊謂西有西屬國，北有北屬國，北屬國之情形，與西國尤不同。北屬往往錯處喀爾喀、伊犁之間，東北則錯蒙古、黑龍江之間。天朝亦往往用其兵力，如烏梁海，則聖祖平漠北用之，高宗平準噶爾用之；巴爾虎，則聖祖平羅刹用之。科布多七旗，則以貿市至，無虛月。皆見忠悃，非安集延等孤懸蔥嶺者可比。是故欽定《蒙古王公表傳》，則嚐取科布多之紥哈沁一旗，考其世係，書其功績，以壯盟府之藏。而烏梁海一國，三支分處，自討噶爾丹招降後，和羅爾邁遣使貢貂，至今年班不絕。在唐努山者，則有和羅爾邁，見檔冊；在阿勒坦淖爾者，則有特勒伯克、劄爾納克，皆見檔冊；於功不為鮮矣，於恩不為殺矣。舊《一統誌》於新舊藩服外，一字不及之，疑於無此屬部者然。今開館續修誌，似宜行文理藩院，徵檔冊，將三處烏梁海頭目宰桑各部落界送館，以便增補。

一、本館現存貯聖祖聖訓及《平定羅刹方略》一書。《方略》為文淵閣未著錄之書，內各有巴彥虎事跡數條，各官書於巴彥虎皆不及之，但稱巴彥虎現有借牧呼倫貝爾一事。按巴爾虎舊牧，當在尼布楚、雅克薩城之間，與內藩之烏珠穆秦地勢正相直，宜檄理藩院行文黑龍江將軍，將其頭目遷徙年月部落界，移送到館，本館以聖訓、《方略》核對之，即可纂補。

一、紥哈沁族類雖細，已蒙欽定表傳臚入，宜將祃木特一旗，現在牧科布多之何所，補入北屬國，如補烏梁海巴爾虎之例。

一、北之有科布多，猶西之有青海也。青海為部五，而科布多為部七。考現在檔案，其不與商民通市者二部，曰土爾扈特，曰和碩特；其與商民交易者五部，曰杜爾伯特，曰額魯特，曰明阿特，曰劄哈沁，曰烏梁海。此七者，惟劄哈沁得上見於表傳，六部無聞。表傳原為紀功績而作，無功者不書。《一統誌》，地書也，焉得而削之？考科布多地界，在喀爾喀之西北，伊犁東路之東南，宜行文參讚大臣，將劄哈沁及六旗土界旗分，一一移覆本館開載。又此處烏梁海之與唐努山、三烏梁海同異合分之故，遷徙之年月，可一並移覆，藉略見焉（按此在科布多與哈薩克接壤之處，距唐努山三支太遠，故疑非同類）。

一、北厄魯特者，本準噶爾、綽羅斯同族，阿逆未叛時，首先來歸，詔隸三音諾顏部。據理藩院檔冊稱：現在附盟於齊齊爾裏克地方，見旗二，爵二，貝子二人。一稱厄魯特旗，一稱厄魯特前旗者是，與《皇朝文獻通考》合。舊《會典》稱：一旗先駐達拉爾河，一旗先駐喀爾喀河，《文獻通考》襲是語。按《欽定王公傳》，稱阿喇布坦一族，先牧喀爾喀河，後牧推河，後乃徙牧烏蘭烏蘇。丹濟蘭一族，先牧喀爾喀河，後牧西舍穆棱，後又牧推河，後乃徙牧烏蘭烏蘇。年月皆在，始皆當稱推河厄魯特也，繼皆當稱烏蘭烏蘇厄魯特也，何有曾牧達拉爾河之文？舊典一歧矣。於烏蘭烏蘇外，別出推河厄魯特之號，似乎以阿喇布坦族為烏蘭烏蘇，以丹濟蘭為推河者然，兩歧矣。細繹《王公傳》，推河始立六旗，一旗是輝特，一旗是賀蘭山之分支，與此無涉，此共四旗；茂海一旗，叛亡亦弗數，阿喇布坦之兩旗，後並兩劄薩克為一，兄終弟及，兄無嗣，故其一旗則丹濟蘭子也。舊《會典》係乾隆二十六年所修，此並旗年月，亦難臆斷，大約與典不甚相先後。典乃稱烏蘭烏蘇為兩旗，而不連所謂推河者數，若曰從其朔，則朔當是五旗，何但二乎？三歧矣。舊典外，餘所藏戊戌內版《搢紳》書與典同。又《王公傳》、《王公表》皆稱丹濟蘭先封貝子，其子先封公，後封貝子，並無先封台吉語，舊典及戊戌內板《搢紳》，皆於烏蘭、烏蘇則注曰兩旗，貝子二人，於推河則注曰一旗，台吉一人，四歧矣。官書處處不合。再四考訂，惟有敬遵《欽定王公表傳》為的，餘書盤戾糾紾，而舊《一統誌》遂一字弗及之，無可考。

一、所貴乎重修者，謂將糾舊誤，補舊闕，亮非抄襲沿承而已。舊《一統誌》於兩牧地，既不道及矣，而於西套賀蘭山厄魯特之下，忽注雲一旗係阿喇布坦裔，一旗係丹濟拉裔。賀蘭山在青海之東，烏蘭、烏蘇在沙磧之北，相去將六千裏。一係綽羅斯族，一係和碩特族，今置和羅理名氏於不問，以北人之祖先，移贈於西，亦豈舛之細者矣？糾而正之，諸公豈有意乎？

一、舊《誌》於青海下，奮書云：青海為四衛拉特之一，於西套下又注云：四衛拉特中，北厄魯特居其一。考四衛拉特皆在天山北路準噶爾地，一綽羅斯，二杜爾伯特，三和碩特，四土爾扈特，後土爾扈特逃往俄羅斯，乃補入輝特，見於高宗皇帝禦製文，及種種官書，種種檔冊，無弗合。青海是地名，非部落名，非種族名，其地則和碩特族居之，後輝特有居者，後土爾扈特種有居者，後綽羅斯種有居者，後北方之喀爾喀種有居者，又番僧察罕諾們漢之屬僧，亦編旗而處之，將合此六者，而指為四之一乎？北厄魯特乃綽羅斯之一支，以北為四之一，將置其全部於何稱？今之修官書者閱至此，其謂之何？

一、西套厄魯特兩支，一和碩特，一土爾扈特，皆與青海近。戊戌內板《搢紳》，臚序青海之後，不誤。舊《會典》乃於兩支中，夾敘一烏蘭烏蘇，失之矣。舊《一統誌》僅開載賀蘭山之厄魯特，而不載額濟內河之土爾扈特，應補。

一、地名半以種族而得名，人皆知之。至地有以人徙者，無城郭之民類然，如明時兀良哈三衛，福餘衛是嫡酋所居，出口即是，泰甯衛出關即是，始則地因人得名，繼且挾地名而徙，今之烏梁海，遂為皇朝極北境矣。和碩特有借牧科布多者，嚐見科布多大臣章奏，遂稱其一區為和碩特矣。劄哈沁本西域汛卒之稱，自安放科布多後，北方遂增一部落稱呼矣。舊地名，新地名，類此者極多，考沿革者，宜略知此。

一、修書宜略知鉤稽法，如四衛拉特，三有姓，獨土爾扈特無姓。由後言之，雖謂土爾扈特即是姓可也，謂和碩特即姓和碩特，無不可也。由前言之，固皆以地名為姓，敢據《撤辰薩囊書》，稱其出恭博地方，定土爾扈特為恭博姓。

一、衛拉特是五族公共之稱，各種官書，獨於綽羅斯一族則單稱厄魯特，不知始於何例。然如西套賀蘭山及青海之厄魯特廿有一旗者，細考實非綽羅斯，乃和碩特也，與它處又不畫一。今宜定一例，連姓稱綽羅斯厄魯特，而西套青海皆改書和碩特。

一、青海四部，為旗二十有九，此外實尚有綽羅斯遺民一類，於乾隆二十九年前移徙，而無編旗明文，曆來隻數四大部而遺其一，舊誌因仍。宜一麵行文貴德循化辦事大臣查覆，一麵恭檢欽定《平定準噶爾方略續編》開載。

一、各處裏差經緯度數，舊典頗多舛，如阿霸垓、阿霸哈納爾，皆左翼有之，右翼無之，左右翼裏差，斷乎弗同。又如科爾沁六旗，隻詳一旗；鄂爾多斯七旗，隻詳一旗；宜行谘欽天監考補。

一、引書用舊說，宜加排比，各具體裁，官書中如《三通》，大抵沿舊文，少所發揮。如撰《七音略》，取之欽定《同文韻統》；撰《六書略》，取之欽定《西域同文誌》。夫《西域同文誌》，專為譯西而作，故於國書下，先注明西域書，乃次各種書，而所臚僅西域地名、人名、山川名，若以皇朝全代全輿論，西域亦一隅之一隅，自宜分類博徵，備詳訓詁，以《清文鑒》為主，以滿、漢官名、地名舉例，不得以西域山川舉例，是撰皇朝《六書略》，而獨以西域為主矣。《三通》為本館朝夕編摩取材之書，故特發其凡，以勸慎重。

一、舊誌驛站下云：自獨石口至蒿齊忒九百餘裏為一路，置驛九。考理藩院檔冊稱，實六百裏，置郵六。又誌於古北口、喜峰口外，載乾隆三十六年之新郵，而張家口外，亦有新郵，自穆哈哩喀遜為新站起處，哈拉尼敦為住處，凡十六站，何以失載？又喀爾喀汗自備之郵站，亦宜略誌一二，俾往來天使，知厥隘略。

一、回部風俗，亦佛教之支流，其人祖曰阿旦，其教祖曰默赫爾默特，其師曰阿渾，其同種曰穆哩斯瑪奈，其學問曰二令，戒邪淫，戒殺，戒妄語，戒酒，戒盜；其字頭，始愛裏普；其曆元，亦不拘至朔同日分杪無餘之法，而自成章蔀，不置閏，大約為西洋新法曆書之所祖，或雲頗近授時曆也。其教實與西洋耶蘇教大異。唐時流行中國之景教，《水經注》之祆祠，自是耶蘇教，非默赫爾默特教，皆佛典所稱九十六種旁門之一。要之比於準部之黃教食肉衣黃之製，不猶未遠佛意哉？自珍別有《內典旁師考》一篇，呈覽。竊按在西洋則為耶蘇教，在蒙古準部則為宗喀巴教，在回部則為默赫爾默特二令教。風俗一門，宜區以詳焉，以彰兼收並畜之賾且盛。

一、西域屬國，如布魯特之在南部，哈薩克之在北部，向於天朝恭謹，各官書隻記大概。今中書徐鬆在西域時，曾鉤稽兩部世係地界沿革成兩表，當代奇作，此可以沿用者。

一、西藏亦有屬國，猶喀爾喀之附見巴爾虎、烏梁海、科布多，回部之附見布魯特、安集延、痕都斯坦，準部附見哈薩克之例。曰廓爾喀實最大；其次曰作木朗，曰布魯克巴，曰哲孟雄，曰落敏湯，皆宜附見。廓爾喀本名巴勒布。國初，巴勒布三罕，曰葉楞罕，曰布顏罕，曰庫庫木罕，於雍正九年，各奏金葉文，遞哈達，譯出詞旨甚恭順，命以玻璃磁器賞之。後三罕合為一。故巴勒布益強大，戊申辛亥兩用兵，亦皇朝巨事實也。風俗形勢，宜備載。

以上都一十八條，皆舉其炳炳顯顯者，餘小事，頭緒尚多，未易鬯宣。懼循襲而不改，闕略而不補，顛舛而不問，苟簡而不具，棄置而不道，回護而不變，有重修之費，有重修之名，將使後之專門者，靡所鏡也。中華文獻，夥有通人，無甲第名位，弗敢妄議；惟此類語言文字，求之親到其地者，尚或瞢昧，答不中問，可知從事鉛槧之難。珍雖非絕詣，自是孤學，倘蒙垂擇，致為榮幸，而於己非有利焉。不勝悚惶待教之至！

擬厘正五事書
蒙左右谘訪，願得芻蕘之言，上裨太平之盛德，下增文臣之奏議。方今聖朝，豈有闕遺？淵淵夜思，其為今日易施行之言，又為雖不施行而言不駭眾之言，又為閣下用文學起家分所得言之言，又為自珍所得言於閤下而絕非自珍平日之狂言，才得五事，條而箸之：

一事，曆代皆有石經，本朝尚無石經。乾隆中，江南蔣衡獻所書十三經，賞給舉人，刻石國子監，其事甚細，此不得為本朝石經。本朝經師，駕漢氏而上之，豈可不諟正文字，為皇朝之定本，昭示來許，豈僅如唐開成、宋紹興之所為而已乎？夫定石經，必改流俗。改流俗，大指有四：一曰改偽經，東晉偽《尚書》，宜遂削之，其妄析之篇，宜遂複並之。一也。一曰改寫官，秦漢以來，書體屢變，曆代曆書之官，展轉訛奪，其的然可知為訛奪者，宜改之。二也。一曰改刻工，孟蜀以來，槧本繁興，有功於經固然，罪亦有之，展轉訛奪，流布浸廣，不如未有槧本時雌黃之易，其的然可知為訛奪者，宜改之。三也。一曰改妄改，唐、宋君臣，往往有妄改經籍者，如衛包受詔改《尚書》之類；宋、元淺學，尤多恣改，以不誤為誤，今宜改之如舊。四也。其似可改而不可改，大指亦有四：周末漢初，不著竹帛，經師異字，不能擇於一以定，此不可改也。漢世今文古文異家法，則異字不能擇於一以定，此又不可改也。經籍假借之字，由來已久，不能必依本字，此又不可改也。疑為寫官之誤，刻工之誤，而無佐證，思之誠是一適，改之恐召眾口，此又未可改也。何不上書乞開石經館？前四者旌校讎之功，後四者俟考文之聖。

二事，故和碩禮親王（諱昭珝）嚐教自珍曰：史例隨代變遷，因時而創。國朝滿洲人名易同難辟，其以國語為名者，如那丹珠、穆克登布、瑚圖禮、劄拉芬、色卜星額、福珠靈阿之類，相襲以萬計；其以漢語為名者，則取諸福德吉祥之字，不過數十字而止，其相襲以十萬計。賢不肖智愚貴賤顯晦，後世疑不能明，此讀國史一難也。宜創一例，使各附其始祖之傳，合為一篇，則《漢書楚元王傳》例也，而可以代《魏書官氏誌》，可以代《唐書宰相世係表》，兼古史之眾長，亦因亦創。為此語時，禮部尚書侯恭阿拉計至，王云：即如此公，鈕祜祿氏也，宜在《額宜都傳》下矣。自珍怖服。王於天聰、崇德以降，瑣事丕事，皆說其年月不誤；每一事輒言其原流正變分合，作數十重問答不倦。自珍所交賢不賢，識掌故者，自程大理同文而外，莫如王也。王沒矣，無以報王。執事在史館，謹述緒言，代王質之執事。

三事，前辱問國朝名臣奏議。國朝奏議，私家敢當抄，不敢當選，其體裁大略，則固知之，嚐役抄故也。大抵國朝奏議，自雍正以後，始和平謹質，得臣子之體矣。自乾隆三十年以後，始圓美得臣子之例矣。追而上之，頗猶粗悍，或紛披扶疏，沿明臣習。甚矣！風氣之變之必以漸也。自珍所抄康熙以前一冊，不足儲百一，雍正至乾隆三十年一冊，不足儲五十分之一，近今六十年，尚未動手。若役心力搜羅，益非私家所能任，何不上書，乞開館選定？

四事，聖聖相承，皆有故事。此次恩詔條款，皆依嘉慶元年條款，推恩如故事。惟嘉慶元年，有賢良後裔一款，大略云：凡入祀賢良祠大臣後裔，倘本支無在仕版者，著各督撫據家譜谘禮部，禮部奏請賞給舉人一名。此條情文斐，寔聖朝之美譚。此次詔書遺漏此事，故家中落，賜書之不保，似所宜言。五事，今世科場之文，萬喙相因，詞可獵而取，貌可擬而肖，坊間刻本，如山如海。四書文祿士，五百年矣；士祿於四書文，數萬輩矣；既窮既極，閣下何不及今天子大有為之初，上書乞改功令，以收真才。餘不儩。道光二年閏三月朔自珍再拜。

與人論青海事書
委檢各件，敬檢上。青海本番地也。番子是吐穀渾之裔，唐以前實強，後少弱，亦不失為大國。一見逐於正德間之蒙古阿爾禿斯，再見逐於國初衛拉特、固實汗，三見逐於三傳之羅卜藏丹津。羅卜藏丹津者，叛世宗朝，以覆固實祀，故今之青海和碩特，則並非固實嫡種矣。今和碩特二十有一旗，是不從羅卜藏丹津叛者，其餘喀爾喀一旗，輝特三旗，土爾扈特四旗，皆以雍正末、乾隆初陸續徙往，以地未實，故與和碩特分居番子故地。天道好還，強弱迭代。今番子之事，必聲言報先世之仇，名近正，力近強，必非各旗所能禦。湟中諸旗，距番遠尚可自活，河北之帳必危，自然之勢也。聖者貴因天運之自然，矧番子未嚐獲罪天朝，古未有外夷自相爭掠，而中朝代為之用兵者。且蒙古亦何可令之強？強即弗恭順。傳曰：「狧康及米。」羅卜藏丹津之前事，可為之續耶？番人蒙古皆信佛，大喇嘛察罕諾門汗一旗，最富盛，貧番子往往賴其牛羊以活。喇嘛位號，在西藏達賴之下，並在漠北哲卜尊丹巴之下，僅與後藏班禪比。若朝廷許進其位號，許造廟宇，必肯出力，以佛法兩勸而兩罷之，不調一兵，不費一粟，以外夷和外夷，智之魁也。今兵力物力，皆非開邊釁之會，克則殺機動，不克則何以收事之局？於事前思之，惟大喇嘛雖富而弗傳子，雖有功而無後患。無事則無患，有事則可用，此列聖尊崇黃教微指也。走雖明習，何敢妄論邊事？承谘采再四，故條出大概，以附直而勿有之義。其地形道裏各件，程府丞昔歲開斜方而得之者，想明核，走處僅一分，覽畢當見還也。不儩。壬午十一月八日。

致鄧傳密劄
一
守之仁弟足下：望吾弟之車塵，至於不可複見而後反。歸來恍若有亡。轉一念曰：吾平生好奇，然未一出塞。足下乃從名將至長城，書劍磊落，又足羨也。古來詩人文人之為記室參軍者多，然幾人有此英遇耶？重以公子之賢而好客，遙想兩君高譚駛辯，傾出心腸，足令塞禽驚舞矣！兄枯寂本慣，足下及默深去後，更可緘舌裹腳，杜絕諸緣。待明年春杪，兩君並轡歸時，兄爾時當出定，一話塞上風景耳。見在終日坐佛香繚繞中，翻經寫字，以遣殘年，亦無不樂也。足下處一切人，無論何時何地，總須曉得它好處，使其心委曲以受異，量之善，雖其非善也，而胸中自有安放它處，則足下之福矣！負其門風之高，與其天姿之不俗，空腹高睨，唇吻觸處皆訾謷，兄前所雲能清不能濁，能室而不能市者，危之道也。心所謂危，不得不以告也。《漢官儀》僅抄十分之二，必不幹沒。默深所允寄還物，乞促之，促之。兄。

二
守之仁弟足下：天寒歲暮，足下旅居，何以為懷，未卜年內有試事否？兄冒三十三日之冰雪，踉蹌而歸，家嚴、慈幸皆無大恙，家慈受驚不小，兒子等幾乎不救。痛定思痛，言之心骨猶栗。而奇災之後，萬事俱非，或者柳子厚所云：黔其廬，赭其垣以示人，是亦祝融回祿之相我耶。此事頗有別情，患難起於家庭，殊不忍言。然外間固有微聞之者，未卜足下曾聞之否也？兄暫得依戀膝下，以度殘年，而試期又迫，正月初旬，即須買棹北上，相見甚迫。兄此行尚有一輩泛交俗論，笑我辛苦於無益之地者，有謂我名場不思上進，反屬不孝者，兄皆聽之。要之，吾輩行事，動輒為若笑，豈為所惑而動哉！珍叩頭。再者，家藏五萬卷，盡矣！而行篋之攜以自隨者，尚不減千餘卷，名之曰劫外藏書，編列五架，其為我朝夕拂拭之，勿令蟲鼠為祟。寶此叢殘，殊為不達，苦惱之餘，彌複慚愧。吾弟應憐而笑之也。珍再說如此。時鼓四下，寒月到窗。

三
足下聞之，當為我鼻涕一尺也。此皆由兄不孝，不能在家承歡服養，幫家嚴、慈料理家務。終鮮兄弟，家無主器者，以致殃及先人手澤。客遊無味，至兄而極，見在必欲南歸，以慰親心，其故有四：家嚴晚年失書籍，何以消遣，蓋性無旁嗜，以書為生，以書為命，從此仿佯無倚，亟須慰藉其目前，一也。家慈本以積病之軀，夜半受驚，恐月來魂魄未定，二也。家嚴況有降一級留任處分，又奉旨賠修牙署，而當日一切要緊文案，亟須查辦，此善後事宜，竟乏邦辦之熟手，三也。家嚴未免心結鬱塊，咎及家人。家人未能無□□，□之無濟，亟須兄歸，調護一切，免再生乖戾，四也。至於妻子受驚，欲往慰恤，此不在話下矣！而說者阻兄曰：幸補一缺，又須開缺。明年到京，定例不準隨到隨補，必扣足一年方補，例以杜賣缺之弊也。如此則功名耽誤一年，一說也。會試在即，未免荒功，二說也。到家無補於事，三說也。此三說者，皆泛泛之交，悠悠之談也。兄補缺本屬幸幸，譬如明年冬間方補，比之同衙門諸君，已為便宜，豈有恐功名耽誤一年，而不歸省視父母之理？雖□吃虧，亦必行，一解也。若言文章學問，則不可一日荒疏，感言歉，則淺甚矣！兄則掉頭徑去，視此朋友，若固有之，視其待我之厚，若固當然者，此語吾弟深解之也。彈壓家人，勿令內言之出閫，而日以一菘一粟餉從者，必欲言之，此三言而已。仲春相見，留此奉問興居不罄。愚兄龔自珍三叩頭，初十燈下。徐君浩堂亦有來借屋之說，如果亦佳事也。守之仁弟先生侍右，不盡欲陳。龔自珍叩頭。

與魏源書
默公足下：一切見與守之劄自悉。為我咄咄否耶？前信頗有戲語激怒默公之言，今則無暇複遊戲矣！患難之交，心學未到。默公有道之士，佇聞棒喝，不盡所欲言。自珍。

與江居士箋
別離以來，各自苦辛，榜其居曰「積思之門」，顏其寢曰「寡歡之府」，銘其憑曰「多憤之木」。所可喜者，中夜皎然，於本來此心，知無損已爾。自珍之學，自見足下而堅進，人小貧窮，周以財帛，亦感檀施，況足下教我求無上法寶乎？小人疾痛，醫以方藥，亦感恩力，況足下教我求無上醫王乎？人小迷跌，引以道路，亦感指示，況足下教我求萬劫息壤乎？別離已深，違足下督策，掉舉轉多昏沈不鮮。至於手教，慮信根退，想戲弄之言。自珍久不見有信根，信是何根？根何云信？本來如是而已，何況有退失耶？重到京師又三年，還山之誌，非不溫縈寤寐間，然不願汩沒此中，政未易有山便去，去而複出，則為天下笑矣。顧弢語言，簡文字，省中年之心力，外境迭至，如風吹水，萬態皆有，皆成牴彰，水何容拒之哉！萬一竟可還，還且不出，是亦時節因緣至爾。至於與人共為道，夙所願也。浸負至今，雖遇聰明貴人，祗宜用一切世法而隨順之。陳餓夫之晨呻於九賓鼎食之席則叱矣，訴寡女之夜哭於房中琴好之家則誶矣，況陳且訴者之本有難言也乎？《行願品》久收到。《圓覺疏》聞蘇州刻成，前約所云不忘也，當自致貝居士。伏惟吉祥，不宣。癸未六月二日自珍和南。

致江香劄
一
製後學龔自珍謹奉書香先生座右，自珍奉先慈諱南歸，於九月初旬抵家大人官署，知先生辱賜挽盾之詞楹帖三十言，感且不朽。明年暮春，撫先柩道出吳門，當泥首申謝也。倚盧中奉到手書，述及金石拓本一分，自珍昔年奉教於先外王父段先生，曰：金石不可不講求古器款識，為談經談小學之助，石刻為史家紀傳之外編，可裨正史也。是以自幼搜羅，誌在補蘭泉王侍郎之闕。穀備種數，所購求者亦不下一千種，孤本頗多（編《金石通考》一書未成，有《略例》一卷）。不料去年九月，回祿為虐，盡尾焉。今年又遭先慈之痛，一切廢業，弗複譚思。得手書，如見獵而心喜，觸其故嗜。然重複舊觀，則必不易易，亦無複當年精力，蓋先生所收，未必恰好償珍之所失。遇一種新物，反纏綿一種舊物，心中作惡三數日。是以所云全分，不願全得之也（維吾盧所失，亦終不能忘也，卻不願再廣耗其精力）。然竊有求者，自珍未被災以前誌所備數種而已，不求精與其秘，拓本率不佳。今重整精神，不能如往者之誇多鬥富，而一見佳拓孤本，心為之怦怦動。可否仰求先生將尋常所有之各種剔出，將孤本，或雖不孤而拓本絕舊、文字較諸家著錄者為完具之種數，又或王侍郎《萃編》未收入之種數，酌開示百十種，將其目錄細開一單子來，則自珍坐享其成，弗耗心力，而壁壘重新，感諗弗諼矣。又自珍竊恨江左六朝文字皆佳妙，諸人文集中（如江、邱、任、沈之屬），碑文皆夥，何以傳者寥寥？並造像題名亦寥寥？不及北魏、北齊、北周十分之一。平生所見者，蕭梁止花村數通，齊、陳兩朝皆無之，晉則（鄴中之）西晉有之，而江左之東晉無之。即凡諸家著錄亦多相同，惟範氏天一閣因有上清真人許君館壇一通，最為海內奇秘，為平生未一見。如尊處竟有此種，肯歸於珍手，則一可以代千，謹當竭其區區，為長者壽，（斷）不敢忘所自。如無之，則終願走鄞中索雙勾一通上石也。又凡諸家談碑不談帖，帖學難精，源流太繁，祖本支本太雜故也（往趙晉翁、翁譚溪亦不精），近世此學殆絕。晉人法帖絕希，即（初唐人）虞、褚小楷佳刻叢帖亦希（況單行本乎），尊處有佳者，亦示一兩件，則亦一足當百也。專此布泐。附問香仁丈先生近安不一。自珍叩頭。歲不盡三日。外所欲得者一紙。

二
家嚴自吳門歸，示及雅意勤拳，並讀賜劄，知先生匪但宏才碩學，傾倒一時，實乃性情真篤之古君子也。敬佩敬佩。前傳聞之訛，己可置勿論。賤子一劄，既未塵覽，亦不足複道。前塚蒙贈嬰桃轉瓦文一種，卻從彼處交來者。茲又得見贈安陽各種，魯王石人題字、劉韜碣、竹邑侯張君碑計七種。又郃陽黃初殘字一種，共九種。拜登之下，如獲百朋，感且躍也。不揣冒昧，欲遂與大雅訂為金石之交，願將所藏全目抄示一通，具有重複者，便注一複字於下方；亦以積年敝帚之享，繕一清單呈覽，其複者亦注一字，各以所有，易其所無，兩家各增種數，未審許我否？希裁示為幸。孫夫人碑，家嚴已題看款於冊尾，奉繳。奉研銘二紙，塵清玩，雖不古而頗珍貴香豔，倘得一詩以記之，尤感。但係天潢貴派，語勿涉褻為佳。附戔戔之敬一函，為侍者佐椎拓之費，乞莞存。聞吳中舊家有舊物出市，想能物色之也。專此奉聞。香先生起居不賜。世侍生龔自珍叩。臘月十四衝。又曾奉托覓方青蕃萌蘭池宮當兩瓦文，未識尊藏有複者否耶？又聞玉照壹徐家，頗收舊拓，曾往觀之否？趙晉翁云。

上大學士書
中書龔自珍言：自珍少讀曆代史書及國朝掌故，自古及今，法無不改，勢無不積，事例無不變遷，風氣無不移易，所恃者，人材必不絕於世而已。夫有人必有胸肝，有胸肝則必有耳目，有耳目則必有上下百年之見聞，有見聞則必有考訂同異之事，有考訂同異之事，則或胸以為是，胸以為非，有是非，則必有感慨激奮，感慨激奮而居上位，有其力，則所是者依，所非者去，感慨激奮而居下位，無其力，則探吾之是非，而昌昌大言之。如此，法改胡所弊？勢積胡所重？風氣移易胡所懲？事例變遷胡所懼？中書仕內閣，糜七品之俸，於今五年，所見所聞，胸弗謂是；同列八九十輩安之，而中書一人，胸弗謂是；大廷廣眾，苟且安之，夢覺獨居，胸弗謂是；入東華門，坐直房，昏然安之；步出東華門，神明湛然，胸弗謂是；同列八九十輩，疑中書有痼疾，弗辨也，然胸弗謂是。如銜魚乙以為茹，如藉蝟栗以為坐，細者五十餘條，大者六事，茲條上六事，願中堂淬厲聰明，煥發神采，賜畢觀覽。

一、中堂宜到閣看本也。大學士之充內廷者，例不看本。伏考雍正十年以後，內廷之項有五：一、禦前大臣，二、軍機大臣，三、南書房，四、上書房，五、內務府總管是也。五項何以稱內廷？內閣為外廷故也。內閣何以反為外廷？雍正後，從內閣分出軍機處故也。大臣帶五項者，除出南書房、上書房總師傅不日入直，不常川園居；日入直，常川園居者，三項而已。此帶三項之大學士，不到閣看本之緣由也。幸大學士不盡帶三項，內閣日有大學士一員到，漢侍讀上堂，將部本通本，各簽呈定迎送如儀，中書有關白則上堂，無關白則否，此國初以來百八十年不改，而且雍正壬子以後，九十年來莫之有改者也。惟中堂到閣，侍讀以下賢否，熟悉胸中，輔臣掌故，亦熟悉胸中，內閣為百僚之長，中書實辦事之官，此衙門一日未裁，此規矩一日不廢。道光元年，大學士六人，滿洲伯中堂，托中堂，協辦長中堂，漢則曹中堂，戴中堂，協辦孫中堂，是年到閣看本者三人，托、戴、伯是也。戴予告，孫大拜，協辦為蔣中堂；伯休致，長大拜，協辦為英中堂；則道光二年之事。曹、蔣皆軍機大臣，長伊犁將軍，孫兩江總督，英內務府總管，其日日看本者，隻托中堂而已。托中堂在嘉慶朝任禦前大臣、軍機大臣，常川園居，聖眷隆重，至是乃日日看本，原屬偏勞，一日召見，乘便口奏：內閣隻臣一員，日日看本，部旗事繁，必須分身等語。於是乞旨派漢學士三人，輪流看本。噫！學士職過硃，看本非所掌也，此乃第一大關鍵。然而一時權宜之法，豈以為例？他日無論某中堂開缺，局勢即全變；局勢全變，舊章不難立複。設竟從此改例，須大學士奏明，將漢學士添此職掌，纂入《會典》，並將大學士永遠作為虛銜之處，纂入《會典》，萬無不奉明文，淡然相忘之理。所以托中堂此奏權宜，自無妨礙，而後來永遠如此，並托中堂所不及料者也。孫革職，蔣大拜，協辦為汪中堂；汪，上書房總師傅也。按嘉慶九年，上諭曰：南書房、上書房行走大臣，俱著輪流入署辦事。其上書房總師傅，不過旬日一入直，尤不得藉口內廷，常川園居。聖訓煌煌（在《會典》第七十四卷），汪中堂不知也，侍讀不知也。汪到任日，滿侍讀探請意指，汪然曰：我外廷乎？乃止。是日絕無援甲子年上諭以明折之者。不但此也，前此嘉慶七年六月上諭曰：「內閣重地，大學士均應常川看本；其在軍機處行走者，每年春夏在圓明園居多，散直後，勢難赴閣。至在城之日直機務稍簡，朕令其赴衙門辦事，即應閣部兼到；若不在內廷之大學士，票擬綸音是其專責，豈可閑曠？保寧到京後，雖有領侍衛內大臣，朕不令其在園居住。嗣後軍機處之大學士，直朕進城後，諭令到衙門時，著先赴內閣，再赴部院；其不在內廷之大學士，著常川到閣，以重綸扉，以符體製。」此諭更明白矣！亦無援引以折之者。大官不談掌故，小臣不立風節，典法陵夷，紀綱頹壞，非一日之積，可勝痛哉！假使汪肯看本，則托、汪隔日一到，與托原奏所稱隻一員到閣之語情事異；與所稱日日到閣之語情事又異。夫複何辭？惜哉！此第二大關鍵也。汪病逝，協辦為今盧中堂；英降熱河都統，協辦為今富中堂；兩中堂不但不在三項內廷，並不在五項之列，尤宜到閣，以重本職，而侍讀懲前事，不複探請。兩中堂原未諳閣故，不知大學士之本職，因何而設，咎自不在兩公，遂兩相忘；此第三大關鍵。合署人員，舉朝科道，亦皆淡然相忘；比之汪中堂到任之年，情事又一變；而漢學士之看本，局遂不變。時人戲語陳學士嵩慶、張學士鱗曰：兩君可稱「協辦」協辦大學士。兩君笑應之。三十年後，後輩絕不解今日嘲戲語矣。盧中堂全銜為：太子少保、協辦大學士、吏部尚書、國史館總裁、兼管順天府事務，富中堂全銜為：太子少保、協辦大學士、理藩院尚書、正白旗滿洲都統、閱兵大臣。今吏部、順天府知有盧中堂，內閣不知有盧中堂也。理藩院、正白旗知有富中堂，內閣不知有富中堂也。黜陟之事，托中堂獨主之，內閣不知中堂凡有六缺也。而本朝大學士一官，遂與保傅虛銜，有銜無官者等。自尚書至巡檢典史，皆不以兼攝事廢本缺事，獨大學士有兼事無本事矣。自尚書至未入流，皆坐本衙門堂上辦事，內閣為衙門首，堂上闃然無堂官矣。而太宗文皇帝以來，設立大學士之權之職之意，至托中堂而一變，汪中堂而再變，盧、富兩中堂而三變。托創之，汪中之，盧、富成之。依中書愚見，今宜急請托中堂、盧中堂、富中堂輪流到閣看本（今曹係軍機大臣，長係禦前大臣，蔣係兩江總督），如不看本，宜急奏明改定《會典》，不得相忘。此當世第一要事。

一、軍機處為內閣之分支，內閣非軍機處之附庸也。雍正辛亥前，大學士即軍機大臣也。中書即章京也。壬子後，軍機為諭之政府，內閣為旨之政府，軍機為奏之政府，內閣為題之政府，似乎輕重攸分。然寰中上諭，有不曰內閣承發奉行者乎？寰中奏牘，有不曰內閣抄出者乎？六科領事，赴軍機處乎，赴內閣乎？昔雍正朝以軍務宜密，故用專摺奏，後非軍事亦摺奏，後常事亦摺奏，後細事亦摺奏。今日奏多於題，諭多於旨，亦有奏訖在案，補具一題者，絕非雍正朝故事。故事何足拘泥？但天下事，有牽一發而全身為之動者，不得不引申觸類及之也。國朝仍明製，設六科，其廨在午門外，主領旨，主封駁，惟其為上諭也，諫臣或以為不可行，而封駁之，諫臣之所以重。今內閣擬旨所答，皆題本也，所循字句，皆常式也，旨極長，無過三十字，誠無可封駁者。自閣臣為閑曹冗員，而並科臣亦成閑曹冗員，果依現在情形，何不以六科移駐隆宗門外，專領軍機處上諭，而主其封駁乎？又惟內閣為至近至貴之臣也。外吏不敢自通於主上，故仍明製，由通政司達內閣，謂之通本，果依現在情形，通政司亦閑曹冗員，可以裁；如不裁，何不移駐隆宗門外，為奏事處之咽喉乎？此二說，原屬迂腐不可行，然援據立法之初意，而求其<角思>理，核其名實，必遭天下後世辨口，如此重重駁詰而後已，亦何以禦之哉？又六部尚書皆直日，而大學士獨不直日；侍郎直日，而內閣學士不直日。立法之初，豈不以絲綸之寄，百僚之總，不直日者，無日不直也乎？內閣與軍機既分，大學士反恃部院旗務以為重，而直日召見。嘉慶中，禦史蔡炯奏大學士勿令兼他務，其論實近正也，其事則幸而不行。萬一行，則大學士既不直日，又不到閣看本，終歲不召見，又不趨公，與冗食需次小臣何以異？天下後世姍笑，何以禦之哉？故曰：必也正名。名之不正，牽一發而全身為之動者，此也。雍正壬子，始為軍機大臣者，張文和公，鄂文端公，文和攜中書四人，文端攜中書兩人，詣乾清門幫同存記及繕寫事，為軍機章京之始，何嚐有以六部司員充章京者乎？文和兼領吏部戶部，何嚐召吏戶兩衙門司官幫存記繕寫乎？厥後中書升主事，即出軍機處，何也？六部各有應辦公事，占六部之缺，辦軍機處之事，非名實也。其升部曹而奏留內廷者，未考何人始，至於由部員而保充軍機處者，又未考何人始。大都於文襄、傅文忠兩公，實創之主之，其後遂有部員送充之例，內閣占一半，六部占一半，閣部對送，閣所占已不優矣，但閣與部，未嚐分而為七。嘉慶二十一年，睿皇帝顧謂董中堂曰：此次保送，內閣獨多。董中堂衰耄，未遑據大本大原以對，反叩頭認過，於是特諭內閣與六部衙門，均平人數，而閣與部遂為七。今中書在軍機者最希，最失本真，職此故也。伏思本原之中，又有本原，從本原更張，必非一介儒生口舌所敢議。依中書愚見，姑且依雍正中故事，六部專辦六部之事，內閣辦絲綸出內之事，停止六部送軍機處，其由軍機中書升任部員後，不得奏留該處，立飭回部當差。如此，庶變而不離其宗，漸複本原，漸符名實。

一、侍讀之權，不宜太重也。自中堂不到閣，而侍讀之權日益重。凡中書一切進取差使，侍讀不呈大官單，袖中出寸紙，書姓名一兩行，口進數詞，中堂漫頷之，即得之矣。遇有協辦侍讀出缺，則侍讀之門如市，故侍讀以上官自處，中書以下屬自處，明悖《會典》。試思六部卿寺衙門，皆用大官單白事，何內閣獨廢單不用？由各衙門堂上皆有堂官，官有幾案，可閱官單。今侍讀之見中堂也，大率宮門風露之中，立譚之頃，使非袖中出寸紙，實不簡便，此其所苦也。論者曰：侍讀於中書近，中堂於中書遠，藉加延訪。此論不然！大官單既備載中書之履曆、年齒、食俸深淺、功過次數，及何項行走名目矣，何獨憑袖中寸紙之為延訪，而閱官單之反非延訪歟？中堂領百僚，為皇上耳目，其於四海之內，滿、漢文武，大小賢否，罔弗知也，何至本衙門二三筆劄小生，尚有弗知，而待臨歧延訪歟？豈中堂之聰明，申於天下，而獨詘於侍讀歟？依中書愚見，一切中書差使，宜由侍讀手奉全單，默然鵠立，中堂坐堂上，朱筆點出，明降堂諭，不許仍沿袖中出紙，以肅瞻聽。


跋北齐兰陵王碑
此碑未见诸家箸录。即《赵氏金石录》，于北齐搜采略备，亦未及之。藏钱唐何梦华家，庚辰孟冬，举以相赠。隶法苍郁怒遒，绝类蔡中郎《夏承碑》，又类《赵圉令碑》，百金之字，宝之！定庵道人跋。

跋白石神君碑旧拓本
道光辛巳正月，探梅邓尉舟中，携此展观，并携《隶释》一部。此本小漫患处注于旁。洪氏颇不喜此书，疑不类汉，予亦谓然。持《三公山石刻》相比，气味曈别者。曩见孙退谷家宋本，今在翁阁学家。阁学殁后，不知今在谁氏。此亦是百年前旧拓本。书毕而舟抵木渎口矣。定公。同舟者顾君涧薲。舟中以舟师鸡毛笔书此。

跋宋拓兰亭定武本
合以子敬《洛神》，两本并庋并临，终身弗离，王侯可让也，寝馈可废也。呜呼！江左风流，尽在兹矣，不大幸欤？甲申初春题。

得之也廉，用番钱当九百者五十有二枚，并识之。宋刻无上神品、圣品，千金之宝。

跋宋拓本裴岑纪功碑
此谷口先生所藏，咄咄奇异！此碣近已不可辨，重摹本有二，字画皆可丑。远在万里，椎拓为艰；但是原石，即可珍重，况旧拓乎？此乃百金之宝。

宋拓孤本汉娄寿碑跋尾
道光四年冬十有二月，由吴门寄来，时在海上备兵官舍。此是宋拓孤本，又经诸老辈鉴赏，其为人间墨宝，何待拟议？但隶法非汉人最瑰玮之制。其事其人亦与史家无大关系，故是赏鉴家物耳。嘉庆二十有四年，岁在己卯，阳月，仁和龚自珍识于吴门吴氏之宋松书屋。同观者，同里何元锡梦华及吴县江沅铁君。牵连记。

金坛方言小记
人曰宁。人无老少男女皆殿以老。如此曰葛。如之何曰那宁处，亦曰那宁达。不曰弗。问词曰爹。问何所作曰作爹特。问何等物也曰爹东西。特者指事词，又已然之词。曾祖曰曾公。祖曰耶耶。祖母曰埋埋。父曰爹爹。母曰娘。兄曰大郎。弟曰弟子。城中二读如泥，其四鄙二读如市。上读如酿。去读如磕。游谓之弗相。呼取物来曰捉了来。立曰踦。挟一人与俱曰孪。揭壁上败楮曰亨。以火熟物曰笃。鸡卵子曰子。豆腐之豆读如头，是以去为平也。凡杭州言阳平声十九为阴平声，如鱼龙猫是也。口吃者谓之笃笃。自谓其曹曰我家，亦曰我龛。日曰聂。昼曰聂脚。夜曰夜头。式活助词也。法犹否也。勖犹休也。能彀者甚词，亦至于此极之词。凡一切鬼神皆曰菩萨。

先母金坛段氏，考讳玉裁，妣於氏。金坛在明嘉靖朝以迄崇祯，其大姓五，曰虞、段、高、冯、尹；入国朝则曰于、王、曹、蔡。先母告自珍如此。但自珍考明进士碑，于、王已登进士科，又有闻人，则似不在五姓之后。先母云尔者，入本朝五姓颇不振，段氏亦力田，而於氏乃两中状元，故土人以耳目所见闻为界限之。士人思旧德，则诵五姓，且别有轩轾之词，先母意亦不谓然也。先母以道光三年癸未卒，甲申七月，自珍既小祥，作此记。自记。

秦天禽四首镜拓题字
此羽岑山人平生第二宝也。手拓本丁亥付装。记之。都一百十又四字，别有释文。

镜录序
镜别为专门，何也？其四言在《易繇》与《诗》之间；三言至七言，在谣谚之间。体裁尤芳异，文章家喜之，录之以贶夫言诗者也。其用韵，则不可以周之谐声求之矣；其文字，大小篆与隶书相杂为体。起于秦，汔于齐、梁间。自藏五，诸家墨本三十有九，总四十有四。

瓦录序
汉氏宫殿之名，不可得而簿录也。其瓦黝以温，其文字多哀丽伤心者，观其体，皆深习八体六技者之所为，非尽陶师之为也。夫后汉祠墓之刻碑，皆石工书；而前汉瓦文，乃兼大小篆。嘻！可以识炎运之西隆，窥刘祚之东替也矣。予所录五十有五：曰“长生未央”。曰“长乐未央”。曰“长生无极”。曰“与天无极”。曰“千秋万岁，与地无极”。曰“亿年无疆”。曰“永奉无疆。”曰“高安万世”。曰“宗光万世”。曰“千秋万岁”。曰“金”。曰“千金”。曰“卫”。曰“鋋”。曰“便”。曰“兰池宫当”。曰“椒风嘉祥”。曰“婴桃转舍”。曰“都司空瓦”。曰“上林农官”。曰“甘林”。曰“甘泉上林”。曰“宗正宫当”。曰“八风寿存当”。曰“右将”。曰“有万谷”。曰“大厩”。曰“金厩”。曰“宜富贵当”。曰“平乐宫阿”。曰“汉并天下”。曰“涘干万延”。曰“永望芒芴”。曰“嵬氏冢舍”。曰“万岁冢当”。曰“宣灵”。曰“万石君仓”。曰“六畜蕃息”。曰“方春蕃萌”。曰“骀荡万年”。曰“仁义自成”。曰“延年益寿”。曰“延寿万岁”。曰“万物咸成”。曰“长毋相忘”。曰“维天降灵”。“延元万年”。“天下康宁”。文之可以目治者九：曰凤形，曰飞廉形，曰飞鸿形，文曰“延年”。曰三雀形，曰朱鸟形，曰龟蛇交形，曰饕餮形，曰二马形，文曰“甲天下”。曰鱼形。其诸家箸录有之，而予未见者三：曰“卫屯”。曰“掩依中庭”。曰“黄山”。

商周彝器文录序
羽岑山民曰：商器文，但象形指事而已；周器文，乃备六书，乃有属辞。周公讫孔氏之间，佚与籀之间，其有通六书，属文辞，载钟鼎者，皆雅材也，又皆贵而有禄者也。制器能铭，居九能之一，其人皆中大夫之材者也，凡古文，可以补今许慎书之阙；其韵，可以补《雅颂》之隙；其事，可以补《春秋》之隙；其礼，可以补逸《礼》；其官位氏族，可以补《世本》之隙；其言，可以补七十子大义之隙。三代以上，无文章之士，而有群史之官。群史之官之职，以文字刻之宗彝，大抵为有土之孝孙，使祝嘏告孝慈之言，文章亦莫大乎是，是又宜为文章家祖。其及五百名者，有鼎；六百名者，有西宫襄父盘，则与《周书》七十一篇相出入矣。摹其篆文，以今字录之，如孔安国治《尚书》，以今文读之古文也。

秦汉石刻文录序
文体五百岁一变，书体五百岁一变，金石义例五百岁一变。自秦王盟版、《揗夷刻石》之岁，迄孙皓言《天发神谶刻石》之岁，中间文字之役甚众，役无当我九者之义例，摈之；书体不足以俟考文之圣，摈之；碑文无事实，摈之；乃实与四史无出入者，摈之。凡龚自珍所录者三十有三篇，录亦约矣。何所据？据史。司马迁以下是也。又据史注，李贤、裴松之以下是也。又据金石家，宋洪适、陈思，本朝王昶、毕沅是也。又据孤墨本，则如《华山延熹刻石》是也。有所阙陷引为恨者乎？有之，不生晋以前，不见《熹平石经》，恨者一；不与苏望并生，不见邯郸三体石经，恨者二；东汉繁多，西汉迹蔑如也，恨者三。若夫搜罗着录之功尚矣，策功谁为首？曰：王君兆兰获秦二世皇帝刻石碣石之词，与史迁多不合，重刻之石，立于焦山，王绍兰功首。

汉器文录序
余尝考汉氏虽用徒隶书书一切奏记，而宫府崇尚篆学，非兼通仓颉以来众体，不得为史；君后通史书者，班、谢皆濡笔以纪，夫亦可以知其贵重矣。金玉刻辞，以视刻碑，尤所特加意也。余最录墨本，曰：阮氏藏史宾钘一，古文也；林华馆灯一，定陶鼎一，小篆兼隶书也。汪氏藏陵阳鬷一，小篆。文氏藏五斗禋一，锭一，小篆，秦氏藏鲁共王熏卢一，小篆兼隶书。李氏藏旗公鼎一，籀文。颜氏藏虑瑀尺一，小篆。王氏藏雁足灯一，隶书兼小篆。予自藏矰豆一，古文；王刚卯一，籀文；鸿嘉鼎一，一升十四{艸龠}熏卢一，小篆兼隶书。合诸家藏，大小洗十有五，皆小篆兼隶书。长白斌良藏嘉量一，小篆兼隶书。起高、文之世，汔乎孝安之朝，以二十九物者发其凡，而泉印镜之簿，不偻指焉，馣祇丽硕，又往往璆然，振其铭辞，可续周天府矣。

自晋迄隋石刻文录序
自晋汔隋之亡，垂五百岁，龚自珍所录十有四篇，录又褊矣。何所据？据史。又何所据？总集、别集。又何所据？据地理志。又何所据？据金石家。又何所据？据墨本如《上清真人馆坛碑》是也。有所阙陷引为恨者乎？有之，北魏、北齐、北周，存者十倍于宋、齐、梁间，江左土薄，近水石易烂，恨者一；南北书体同时大坏，无一事足储以俟考文之圣，恨者二；作佛事功德，造象繁兴，十居八九，无关故实，非有当于吾九者之例也，恨者三；又不如祠墓之碑之近于史也，恨者四。若夫搜罗着录之功孰为首？曰：曲阜桂馥游滇中获《爨氏碑》，出荆榛而登诸册府，盖刘宋之世一环秘也。桂馥为功首。

说宗彝
史佚之裔官曰：彝者，常也，宗者，宗庙也。彝者，百器之总名也，宗彝也者，宗庙之器。然而暨于百器，皆以宗名，何也？事莫始于宗庙，地莫严于宗庙。然则宗彝者何？古之祭器也。君公有国，大夫有家，造祭器为先。祭器具则为孝，祭器不具为不孝。宗彝者何？古之养器也。所以羞耇老，受禄祉，养器具则为敬，养器不具为不敬。宗彝者何？古之享器也。古者宾师亚祭祀，君公大夫享器具则为富，享器不具为不富。宗彝者何？古之藏器也。国而既世矣，家而既世矣，富贵而既久长矣，于是乎有府库以置重器，所以鸣世守，多祖祢，矜阀阅也。宗彝者何？古之陈器也。出之府库，登之房序，无事则藏之，有事则陈之，其义一也。宗彝者何？古之好器也。享之日，于是有宾，于是有好货。宗彝者何？古之征器也。征器也者，亦谓之从器；从器也者，以别于居器。宗彝者何？古之旌器也。君公大夫有功烈，则刻之吉金以矜子孙。宗彝者何？古之约剂器也。有大讼，则书其辞，与其曲直而刻之，以传信子孙。宗彝者何？古之分器也。三王之盛，封支庶以土田，必以大器从。宗彝者何？古之赂器也。三王之衰，割土田以予敌国，必以大器从。宗彝者何？古之献器也。小事大，卑事尊，则有之。宗彝者何？古之媵器也。君公以嫁子，以镇抚异姓。宗彝者何？古之服器也。大者以御，次者以服，小者以佩。宗彝者何？古之抱器也。国亡则抱之以奔人之国；身丧则抱之以奔人之国。宗彝者何？古之殉器也。膢之外，棺之中；棺之外，椁之中；椁之外，冢之中；于是乎有之，起于中古。宗彝者何？古之乐器也。八音金为尊，故铭之，衎神人也。宗彝者何？古之儆器也。或取之象，或刻之铭，以自教戒，以教戒子孙。宗彝者何？古之瑞命也。有天下者，得古之重器，以为有天下之祥；有土者，得古之重器，以为有土之祥；有爵邑者，得古之重器，以为有爵邑之祥。凡有征于先史之籍，有此十九说者，皆不可以不识也，不可以不类识也。古者之于器，又有二大端焉，又不可以不辨也。一曰自造器；一曰以古人之器。盖于祭、于养、于享、于约剂、于旌，古者必自造器；于分、于藏、于陈、于好、于献、于赂，则以其古人之器。自夏后氏以降，莫不尊器者，莫不关器者；其吉凶常变、兴灭存亡之际，未有不关器者。是以君子乐论之焉。

说Ａ１
羽岑山民曰：天下先有雀，后有Ａ１。先有Ａ１之器，后有Ａ１之字。雀也者，兆Ａ１者也；Ａ１也者，兆古文Ａ１者也。古文也者，兆小篆者也。谓Ａ１象雀可乎？可。谓古文篆文象Ａ１可乎？可。谓古文篆文象雀可乎？不可。曷为不可？中隔一层矣。先言Ａ１之象雀也何如？曰：前有流，咮也；甚修，颈也；后有尾，尾也，甚锐，尾之末也；腹，腹也，甚圆，腹之骞也；

腹旁有柄，可容手，翨也；甚疏，翨之举也。古者既取诸雀以为Ａ１矣，而加之以制度，是故虑鬯之泄其馝也，为之盖；虑饮之饕也，为之三柱，植然嶭然；虑二足之不安也，为之减一翨，增一足，踆踆然；虑太素之不可为礼也，刻画云雷胡苏然。制若此，此圣智之所加于Ａ１者也。于雀何预？何以言无预？雀二角，一翨，三足，未之闻，未之闻！夫古文篆文之象Ａ１也何如？曰：亦象Ａ１形而已矣，遑问雀哉？小篆上有盖（《说文》：蒨下云，覆也，从皿大。??下云，从大，象其盖也），承之以二柱，其中为腹，其右象前，其左引而下垂也象后；于是乎从鬯，从又，鬯以实之，又持之者。若夫古文则无鬯也，无又也。上有覆如屋，非盖而何？有二柱有腹，腹中有文相背，如刻画抵彰；下垂三足，非惸之全形而何？曰：惸之有盖者无二柱，有二柱者无盖。而制文字必兼象之，何也？曰：制文字与制器固不同也，古文篆文皆象惸形而已矣，遑问雀哉！夫古文篆文易知也，遇古器难。予获古惸七，有柱无盖者六，有盖无柱者一，既手榻以谞学徒。学徒见拓本，识古器矣；夙习古文又难。不识字而获其器，将疑器为康瓻；未见器而读其字，将疑字为字妖。且夫徒获其器，而不识字，则曰古彝器赜矣，此有盖非Ａ１；徒识其字而未见器，则曰先民所言象形，乃象咮腹尾翨趾，两不可也。予两遘天幸，窃望达者，说器征诸字，说字征诸器，又两俟之。

大息曰：彝器文有形，许氏书未收，与Ａ１中之，一省一不省，皆真古文之传于今者。《考工记》梓人：“凡试梓饮器，乡衡而实不尽，梓师罪之。”今大人获Ａ１，实赐大息偏饮之。又同时山右阎氏藏十又九，大息亦尽取而饮之。乡衡而实尽者，无一焉。有盖无盖，疑皆非真古惸也。记之。

说刻石
羽岑山民曰：古者刻石之事有九：帝王有巡狩则纪，因颂功德，一也。有畋猎游幸则纪，因颂功德，二也。有大讨伐则纪，主于言劳，三也。有大宪令则纪，主于言禁，四也。有大约剂大诅则纪，主于言信，五也。所战，所守，所输粮，所了敌则纪，主于言要害，六也。决大川，浚大泽，筑大防则纪，主于形方，七也。大治城郭宫室则纪，主于考工，八也。遭经籍溃丧，学术岐出则刻石，主于考文，九也。九者，国之大政也，史之大支也。或纪于金，或纪于石。石在天地之间，寿非金匹也，其材巨形丰，其徙也难，则寿侔于金者有之，古人所以舍金而刻石也欤？若夫文臣学士书体之美，魏、晋以后，始以为名矣；唐以后，始以为学矣；南唐、北宋，始刻于石，以为天子右文，儒生好古，颇在于是矣，名为帖。治帖有专门，其事则非刻石伦也；祠墓之碑，一家之事，又非刻石伦也。此二者，宜更端以言者也。

说碑
庙有碑，系牲牷也，刻文字非古也。墓有碑，穿厥中而以为窆也，刻文字非古也。刻文字矣，必著族位；著族位矣，必述功德。夫以文字著族位，述功德，此亦史之别子也。仁人孝子，于幽宫则刻石而埋之，是又碑之别也。自汉氏始，讫宋之南，录此三类，义虽弗古，抑其事与其言富观览矣，岂可以不论哉？乃疏原流，审学者，以竟刻石之说。

说卫公虎大敦
道光辛巳，龚子在京师，过初彭龄尚书之故居，始得读大敦之打本。道光丁亥，初尚书之孙抱初氏之重器，入于城北阎氏。龚子过阎氏，始见大敦，魂魄震惧，既九拜。言三月恭，步三月缩缩，息三月不能属。乃退而治其文。阮尚书箸录此器云召虎。今谛氏文从韦，是卫虎，非召虎也。王在祊，今谛氏文从[A10H]，是王在丰，非王在祊也。云卫有臣名爱。今谛氏文从鹿，是卫有臣名庆。非名爱也。龚子之藏器，无及百名者，卫公虎大敦，百有三名，龚子是以求得卫公之大敦。龚子不忘南，不敢尽取京师之重器以南，龚子是以不得卫公之大敦。龚子望南中幽幽，有小羽岑之山，他日欲以华其山，龚子是以求得卫公之大敦。卧而思之，急起箸录之，奚翅其有之？龚子是以不得卫公之大敦。龚子有方鼎，有龙勺，有鱼惸。有父丁惸，有立戈惸，有癸饮觚；欲以俪方鼎，龙勺，癸觚，而镇抚三惸，龚子是以求得卫公之大敦。南中土浅水深，不如北方之陵原，惧其啮，龚子是以不得卫公之大敦。龚子不知天命，不知其身之东西北南，龚子是以不得卫公之大敦。龚子德薄，不知寿命之短长，惧弗敢有，龚子是以不得卫公之大敦。龚子之语言肖姬周，愿得成周之重器，以自荣其言，龚子是以求得卫公之大敦。龚子不自知其子孙之贤否？亡之，是我亡古文百又三名矣，龚子是以不得卫公之大敦。龚子说敦。

说印
瘁哉！自着录家储吉金文字，以古印为专门，攻之者有二。或曰：是小物也，不胜录；或曰：即录，录附钟彝之末简。昔者刘向、班固皆曰：缪篆，所以摹印章也。汉书有八，而摹印特居一。古官私印之零落人手也，小学之士，以古自华之徒，别为一门，固有说乎？夫苕、泖之士爱古甓，关陇之士爱古瓦，善者十四，至于鱼形兽面之制，吉阳富贵之文，或出于古陶师，多致之，不足乐也；且别为一门，储印岂不愈于是？若夫第其钮，别其金三品，则亦考制度之一隅也。官名不见于史，是亦补古史也。人名大暴白乎史，是则思古人之深情也。夫官印欲其不史，私印欲其史，此羽岑之山求古印之大旨也，体或缪篆，或省不为缪篆。

跋唐人临晋本黄庭经
此卷之为唐临晋迹，不在缺笔一证，审其气韵，殆仙品也。嘉庆庚辰冬得之，欢喜无量。越八年，道光丁亥，重展看，涿州老奴之言，竟无以易之。与赵緁伃玉玺，同弆之。世人获一宋刻本，宝如球璧，造物之待我，何其厚哉？

重摹宋刻洛神赋九行跋尾
龚自珍云：王子敬《洛神赋》九行，百七十六字，用麻笺写，宋徽宗刻石秘府，拓赐近臣者也。靖康乱，并石北去，贾似道得四行，欲以续旃刻一石，自称十三行，与此盖不相涉，且似道疑四行非真，第十行用胡卢印界之，再刻一于阗玉，不复钤别，尤鑯晙瘦媚，而玉版十三行，特噪人世，非子敬大厄耶？初，柳公权实见十三行，响拓行世，犹《定武兰亭》之出欧拓也，柳家气体，尚远欧、虞，何论晋贤？宋人谓是真子敬书，贾之续，徒欲附会唐本，媲美柳所见云尔。天下知有《洛神赋》，言《洛神》称十三行，言十三行称两派：一柳派，一玉版派。柳派以唐荆川藏玄晏斋刻者第一，文氏本次之，玉版则雍正中浚西湖得之，入内府，拓本遍杭州，杭人言有篙痕者善，鉴赏家言尽于此矣。靖康后不百载，金亡，元室不崇图书，无秘府。赵子昂仕元，知九行在北方，辗转迹北人获之，阅丧乱，卒藏宗匠之庭，岂非神物能自嗬护，大照耀一世欤？文征仲、董玄宰、孙退谷皆见宋拓本，源也委也，语焉而弗详。此本即孙氏藏，箸录《庚子销夏记》者也。入歙吴苏谷家，又入扬州秦编修恩复家，秦丈以贶余。二百年凡四易主。抱孤本，担愿力，乞于铿，伐乐石，祈此石，寿千亿；见予石，勿妨毁，隔麻笺，一重尔。佛言当生历劫难遭遇想，予言亦如是。同者吴县顾莼、昌平王萱龄、大兴徐松、侯官林则徐、泰兴陈潮、阳城张葆采、邵阳魏源、道州何绍基、长乐梁逢辰、金坛于铿。道光九年，岁在己丑。

书文衡山小真书诸葛亮出师表后
小楷书自《黄庭》、《洛神》九行后，惟虞永兴《破邪论》得其神髓，其他写经人虽工极，但成唐人写经字，未必嗣晋贤也。独钟绍京为逸品，又当别论。唐后惟赵吴兴直接虞公，观《赤壁赋》，一种沉郁萧疏，不敢疑赵为宋、元人物。予弆臧拓本一纸，宝之直欲入枕函中，裱装于《洛神》册尾，自信标举源流无漏。兹又于吴兴后见文徽仲书《出师表》，则请以续吴兴作永兴之嫡孙可乎？见此种，始知世传四山绝句，固依托征仲盛名也。字既轻剽，蔡诗又恶，何肯替人书恶诗乎？此表沉郁熨贴，何尝类轻俊供事书？世人欲辨衡山真伪，以此为的。褚河南《阴符经》刻于丛帖中者，未必褚面目如此；以褚临《黄庭》思古斋刻较之，唐见故不数之云。愿为不侵不叛之臣，稽首皈依竟。日课四百字可矣。唐高达夫五十学诗，我今四十学书，亦未晚也。征仲晚年书最恭雅，《真赏斋铭》，则八十八矣。

跋某贴后
嘉庆甲子，余年十三，严江宋先生璠于塾中日展此帖临之。余不好学书，不得志于今之宦海，蹉跎一生。回忆幼时晴窗弄墨一种光景，何不乞之塾师，早早学此？一生无困厄下僚之叹矣，可胜负负！壬辰八月望，贾人持此帖来，以制钱一千七百买之，大醉后题。翌日见之大哭。

上清真人碑书后
余平生不喜道书，亦不愿见道士，以其剿用佛书门面语，而归墟只在长生，其术至浅易，宜其无瑰文渊义也。独于六朝诸道家，若郭景纯、葛稚川、陶隐居一流，及北朝之郑道昭，则又心喜之，以其有飘摇放旷之乐，远师庄周、列御寇，近亦不失王辅嗣一辈遗意也，岂得与五斗米弟子并论而并轻之耶？至唐而又一变，唐之道家，最近刘向所录房中家，唐世武曌、杨玉环皆为女道士，而至真公主奉张真人为尊师。一代妃主，凡为女道士，可考于传记者四十余人，其无考者，杂见于诗人风刺之作；鱼玄机、李冶辈应之于下，韩愈所谓“云窗雾阁事窈窕”，李商隐又有“绛节飘摇空国来”一首，尤为妖冶，皆有唐一代道家支流之不可问者也。因跋《上清真人碑》，忽然感此，牵连记。姑苏女士阿箾侍，附记。

书苏轼题临皋亭子帖后
“东坡居士睡足饭饱，倚于几上，白云左绕，清江右回，重门洞开，林峦齐入，当此时，若有思而无所思，以受万物之备。元丰四年五月，苏轼临皋亭之上。”

龚巩祚曰：夫睡足饭饱者，二十五种前方便之二。倚于几上者，智者曰：合眼不受外光，合口不受外风，是其义。夫左绕，表假；右回，表空；重门言出二边也，重门洞开，表中道；林峦齐入，表三千具也。复次，无思，表寂；有思，表照；有思无思同时，表寂照双现前。万物备，表三千具也。何谓受？受亦不受，不受亦不受，非受非不受亦不受，亦受亦不受亦不受，如是之人，则能受万物之备矣。当此时也者，以无去来今之一时，以具去来今之一时，悉檀而说，说有此时，是故阿难结集五时教例系一时。道光十七年三月，书《苏轼题临皋亭子帖》后。

两齐侯壶释文
“齐侯中襜为器其旅齐侯命：大子乘成周叩宗伯，听命于天子。曰：諆则尔諆，余不其吏汝受册归曌受御，尔其齐受御。齐侯拜嘉命。于上天子，用璧玉备一绍，乃大舞绍，誓于大司命，用璧两壶八鼎于南宫，子用璧二备玉二绍，鼓钟一銉。齐侯既齐洹子孟姜器，具入乘都邑廑厦舞。同御赉大乐，用铸尔羞絜。用御天子之事。洹子孟姜用乞嘉命，用跂眉寿，万年无疆，用御尔事。”

前器为阮仪征藏，此器在苏州某氏，齐侯取汤相中襜之名以为名，前器无中字耳。齐侯中襜不见《年表》、《世家》，古器物之人名，不必尽在经史，况《年表》书十二诸侯侯名阙弗具，此器不得定为某公。其文则东周后之籀文也。《公羊传》曰：“成周者，东周也。”大略齐之君臣，受嘉命于周室，因备乐、用玉、大舞以祭；南宫又铸器铭之所，铭皆旅嘉命之事，文不可尽属读。南宫如周有西宫，卫有北宫，亦不能定为谁氏之庙，所可言者，如是而已。旧释器为丧，古无因讣丧而受嘉命者，乐舞是吉祭，亦无以丧入时而跂眉寿者，今諟正。堇同觏，厦同夏，洹同桓，为晏桓子为陈桓子皆未可知，不必求其人以实之；既齐之齐读为斋（前器无既字），銉为肆之异文，绍为韶之或字，絜与鼎字相似，皆彝之异文。彝者百器之总名，旧以此二器为罍，乃因齐侯之名而致误。今定为壶，彝可以赅之，铭又有两壶八鼎，今两器俱存人间，俱在江左，意者即是此两壶耶？仁和龚巩祚考释。时道光己亥八月。

附：齐侯罍释文
“齐侯襜为器，其旅齐侯命大子乘□周黍叩宗伯。听命于天子。曰：籞则尔籞，余不其使女贝册。归传惠受御尔其齐邦，受奉齐侯拜嘉命。于上天子，用璧玉备于大舞绍，誓于大绍命，用璧两壶八鼎于南宫，子用璧玉二绍，鼓钟，齐Ａ２洹子孟姜器，其入民都，Ａ２宴舞，用从尔大乐，用铸尔羞釿，用御天子之吏。洹子孟姜用其入民都，Ａ２宴舞，用从尔大乐，用铸尔姜Ａ２，用御天子之吏。洹子孟姜用气Ａ２，用介眉寿，万年无疆，用御尔事。”襜，齐侯名。Ａ２为邑董。Ａ２为釿。气Ａ２为乞嘉命。

跋浯溪题名残刻
每欲剔浯溪、君山诸石刻，以斠《唐文粹》之误，而无好拓本。安得精好悉如此拓本耶？又平生未见《浯軿铭》，不知与《吾台》篆书结体同异何似也。牵连记。庚子小除夕，龚自珍记。

次山文格，在初唐为别调，平生游迹在君山、浯水间，如郑道昭父子之于云峰山，石刻中可补集库者也。自珍再记。

书张子絜大令（荐粢）所藏玲珑山馆本华山碑跋后
整纸本，初在天一阁范氏，后在嘉定钱氏，今归阮氏；笥河先生本，以丙申岁归于长乐梁芷林侍郎；成邸本，在诸城刘氏；此本由玲珑山馆马氏洞庭钮非石介绍，归我同年阳城张子絜大令，此子絜戊子岁在京师胭脂胡同寓斋手跋也。海内纸墨云烟事，予上下三十余年，幸皆在见闻中。道光庚子秋，游秣陵，子絜嗣君拜蒪重出此本属题记，如见故人摩娑法物逌然燕笑时。仁和龚自珍时年四十九。

秦泰山刻石残字跋尾
自珍曰：阮公言是也，《史记》实有阙文，又有倒文，与石刻不符。前年于王侍郎（绍兰）斋中，获见北宋拓碣石秦刻文，与《史记》绝异。可是文宝只解抄《史记》，非解造秦刻，作伪亦须学问耳。

洪稚存诗曰：“若将一字比一星，二十八宿中添伐。”岂料未及五十年，人间又少十九字耶？可为浩叹！自珍赘记。

跋明拓石鼓残本
问渠出《石鼓》打本两事，属为评审，皆明楮也。惟余于石墨之事，不为不涉其藩，独未致《石鼓》多字本。自所见天一阁本外，竟未见“辛”《鼓》有字之本，不免抱生晚之悲耳！聊识数言于“辛”《鼓》尾。龚自珍记之。

跋张司直从申元靖先生碑
此碑名甚重！自明时赏鉴诸公而已然。今日石亡，更为拓本增价矣。其实司直书品，仅在李北海、张增之间，唐人可与伯仲者尚多，特胜苏灵芝一筹耳。定庵乙品厨。

跋十三行白玉本
雍正庚戌，渔人得此于西湖葛林园，所谓白玉本有篙痕者也，不及碧玉本之肥古，而白以神采胜。渔人以归童氏，童氏以归制府李公，李公进之于朝，版在童氏才十日，在制府五日，人间拓本，皆此十五日幸而留者也。其石历三朝，至嘉庆三年，乾清宫灾，石毁。此前水后火之中，吾浙一小小掌故也。故记之。予蓄此本凡二，皆当什袭矣。

跋赵文敏小真书赤壁赋
此帖直接《洛神赋》及《破邪论》，祖子敬而祢永兴，更无他家能辈行高出之者，谓不及唐人，真皮毛之论也。唐人《灵飞经》则逸品，又当别论。

跋傅征君书册
傅青主逸事甚多。有内阁老茶房，山西人。予癸未夏，夜直内阁，此茶房为予煮粥，说傅青主至今不曾死也。为言其婶母入山为尼，师傅青主云。俄王供事呼茶甚急，未竟其说。越十九岁，记于扬州絜园。石韫玉而山辉、水怀珠而川媚，养生之诀也；既因方而为圭，亦遇圆而成璧，处世之方也。忽见傅青主字，忽思此数言。羽岑山民赘字于絜园。人活百六七十岁不奇，嵇康说之。又赘。

说文段注札记丨部
丨，有引而上者，有引而下者，皆不可溷。惟中字Ａ３枿字，可上可下，故入丨部。[A061]部龠龠苜，一曰龠英。段注未详。

苡英一声之转。莙，君声，读若威。君姑之为威姑是其证。膋，从[A061]，祼声，祼，籀文囿。

《石鼓文》第十有此字。[A061]，从[A061]，并声。凡并声之字，皆有使义。典引之絣万嗣，亦使也。

幰苕之黄华也，从[A061]，幰声，一曰末也。段注：“金部之镖，木部之标，皆训末。蔈，当训[A061]末。”以声为义，发凡此字。

蒂，瓜当也。瓦之圆柄为当，当字同训。茇，段注引氾胜之书曰：“春土长冒橛。”韦昭引，无长字，此衍。

薙，段注：“《周礼》雉氏掌杀草，雉或作夷。”新雉即新夷。艽，远荒也。今以为秦艽字。

?，凫葵也。段注：“《鲁颂毛传》同。《周礼》醢人茆菹，郑大夫读为茅。或曰：茆，水[A061]。杜子春读为?。后郑曰：?，凫葵也。今《周礼》转写多讹误，为正之如此。汉时有茆、?二字，经文作茆，两郑皆易字为?也。”

韦昭音萌藻反，则系《诗颂》有从茆者，三家异文也。先郑所据《周礼》作茆，杜及后郑所见作?，亦本不同故也。先郑不以凫葵训矣。又按：郑大夫读为茆，当是读如茅。杜子春乃是读为，杜乃改易，先郑不改易，非读为也。今本《周礼》注，则云杜子春读为卯。夫茆之与卯，何必读为？故先生纠讹如此。又按：后郑所以不出当为明文者，以杜子春已改易于前，但申杜说曰凫葵足矣。其实即当为例。今《周礼》共讹两字，如字讹为字；字讹卯字。先生但纠其一处，甚矣，校书如扫叶也。

读如是比拟之词，读为是变化之词，当为是更正之词。八部介，段注：“两则云闲介。”闲介，出《孟子》，后人以介属下读。

公，韩非曰：背厶为公。段注：“《五蠹篇》：‘自环者谓之私。’”自环即自营，《诗》“子之还兮”。三家作“子之营兮”。

牛部

犥，牛黄白色，从牛，麃声。段注：“黄马发白色曰骠，票麃同声。然则麃者，黄牛发白色也。《内则》：‘鸟麃色，亦谓发白色。’”以声为义。

口部，古文象君坐形。

《礼》引《书》：“自君有终，相亦惟终。”是君字，以形误而为周。盖礼家所见《书》，是壁中古文故也。梅氏未曾亲见古文，故误写周。后人又据梅以改《礼》文。丱部丱，趋也。从夭止，夭者，屈也。


发大心文
震旦苦恼众生某，稽首尽十方三世诸佛前：伏以人身难得，佛法难闻，我今得少善力，得生人中，正像云遐，末法现在，欲报大恩，须发大愿，依经论说，行是车船，愿是马楫，有船无楫，难可到也。我自诸劫以来，佛加被我，佛教诲我，佛忆念我；我有眼根不见，耳根不闻，意根不觉，流转生死，旋出旋没，至于今生，今生更迟，何生可待？父母生我，善友教我，一世有情，咸加被我，况自诸劫来，若父若母若眷属，或生天中，或生人中，或生畜生中、地狱中；我若不以今生坐大愿船，自鼓愿楫，尽诸后身，终成蹉忽，负恩无极，是谓枉得人身，虚闻佛法。是故欲修檀者，发心为先；欲修羼提，发心为先；欲修尸罗，发心为先；欲修毗黎耶，发心为先；欲修禅那，发心为先；欲修般若，发心为先。我今先愿断种种心。何谓种种心？瞋心差别有三：曰嫉恶心，曰怨懑心，曰难忍辱心。贪心差别有三：曰乐世法心，曰羡慕心，曰忆世法心。痴心差别有五：曰善感心，曰缠绵心，曰疑法心，曰疑因果心，曰惛沈心。有境相应行心，有非境不相应行心；若广分别言，则有八万四千尘劳，皆起一心。我今誓发大心，凡生人伦，受种种恼，大心菩萨深知因果，各各有故，略可设说。脱令我今世适发善念，欲入正受，即有魔事，不得成就，便当知前生善根微浅，娆善友故。脱令我今世出诚实言，而以诉人，人反讥笑，便当知我前世信根微浅，不听它言故。脱令我今生多受浮言，无情浅夫，或用见成言说而成谤论，便须知我前世处境亨泰，但能坐议，不察人世一切真实烦恼故。脱令我今世于人有礼，人见凌侮，便须知我前生忍辱根浅，或加报复，或喜我慢，今回报故。脱令我今生如孩如提，纯取真初而以待人，人相机诈，受种种恼，便须知我前生阅历太深，厚貌深中，今受报故。脱令我今世既招谤议，复值嫌疑，难可解说，便须知我前生坐于堂上，身为理官，但据形迹故。脱令我今世自细及巨，万事万状，不得择术直行，如头欲前而足欲后，便当知我前生直截如意，平生处置，数言可了，不知它苦故。脱令我今世进身坎轲，横见贬抑，便须知我前生侥取荣利，贪赂罔法，不畏人王，不耻姗笑故。脱令我今世种种处置，虽竭仁智，终无善局，便须知我前生害他眷属，累其一生故。脱令我今生于世间爱乐，百求无遂，凡所施作，垂成忽败，便须知我前生于它若有仇若无仇，一切破坏故。脱令我今生遇有恶缘，未可明言，便须知我前生误作媒翳害它人故。脱令我今世受无量冤谗，无量忧泣，不可明言，便须知我前生顺遂享福过故。脱令今生遇凶人暴辱，如豺虎行，便须知我前生无礼以凌人故。复次诸佛，我若后身仍生人伦，或生此世界，或生余世界，依杂华普贤说，东南西北世界，东西南北四角世界，上方下方世界，乃至尽毗卢遮那海世界，皆当发心而正思惟。如遇它横逆，应正思惟，生安受心；遇它机械，应正思惟，生怜他心；遇他作恶，应正思惟，生度他心；遇他冥顽，不忠不孝，不存血性，于家于国，漠然无情，应正思惟，生感动他心；遇他遏抑我，噬负我，皆正思惟，而生怜他心；遇他顽痴，应正思惟，生敬他心；遇它妒忌，生让它心；遇它丑恶，应正思惟，生爱它心；乃至见他十恶五逆，亦将我心置他胸臆，而替他想，生种种怜他心，宥他心，度他心，乃至一切施不如愿于我，我皆如是思惟，此我夙业，今生幸已受报，已偿已讫，生自庆幸心。

复次：诸佛，我若后身仍生天伦，若日天子，若月天子，若星辰天子，或生忉利天，或生须焰摩天，或生四天王天，或生它化自在天，乃至生诸梵天，乃至生五不还天，生色究竟天，皆当发心，忆见众生，照见众生。我生天上，入于内院，值补处佛，佛已降时，最先请佛说法，佛涅槃时，受我最后法供，如纯陀事，佛佑第一，当念世人不值佛世，或又遭遇灭法人王，我皆衍佛法绪而以度之。我生天上，身有千头，头有千舌，舌有千义，气足音宏，辩才第一，当念众生冤枉蹇涩，若忠臣，若孝子，若贤妇、孝女、奴仆，种种屈曲缭戾，千幽万隐，我皆化身替他分说而以度之。我生天上，威德自在，尊严第一，当念众生贱苦而以度之。我生天上，寂然安隐，得诸三昧，陀罗尼门定慧第一，当念众生或困色阴，或困想阴，种种颠倒，我施安隐而以度之。我生天上，寿命第一，当念众生朝有夕无，哭泣相续，我施寿命而以度之。我生天上，安居第一，当念众生或涉大水而困涛波，或从高山跌落，不得至地，心怖神飞，我当化身空中，为其接住而以度之。我生天上，调适第一，当念众生生恶毒疮，种种苦病，或遇刀刃，或落半头时，或断手脚时，或刳肠胃及两眼时，求死未死时，我皆分身而以度之。我生天上，洁净第一，当念众生在于地狱，既受无量痛苦，仍在沸屎，受无量秽，我皆不惮亲往而以度之。我生天上，慧照天人，多闻第一，当念众生少见寡闻，于一切处自疑自骇，我当令其到心皆平，而以度之。我生天上，久远超出因明、内外五明，神明第一，当念众生小聪小辨，世法多闻，或困名身，或困句身，或困文身，颠倒日夜，我先化身令其成就，然后解脱而以度之。我生天上，春吐栴檀气，夏吐芬陀利气，秋吐兰气，冬吐须曼那气，身长由延，端正第一，当念众生现富单那形，鸠盘茶形，夜迦形，或人生中粗弊如畜，福力轻微，或生疣赘，五官不全，同伦讥厌，己亦厌苦，我当巧术而以度之。我生天上，八万四千微妙侍女，来相亲娱，著微妙衣，出微妙声，或以携手为极乐，或以相笑为极乐，当念众生困于粗重欲，不知厌苦，复有慧根男女，想阴炽盛，生诸疾病，种种粗细境界，我皆化作色身，为其成就如愿，然后解脱而以度之。我生天上，供养第一，当念贫穷众生，我以法力取龙宫宝贝，或美衣食，而以度之。

复次：诸佛，我若度人，当发大愿心，先度此生父身、母身、眷属身，再度旷劫以来，不可说、不可说、父身、母身、眷属身；又当度此世一世知识我之身，又当度旷劫以来，不可说、不可说、识知我之身，又当度旷劫以来至于此世，与我有仇、有怨之身，乃至遍度旷劫以来，至于今世，若因缘，若增上缘，若等无间缘，若所缘缘，若有情而作缘，若无情而作缘，人所不见天眼乃见之身，依《首楞》说，十二类生，各各入其类中，而说法要而化导之。虽有化导化身劳苦，我实寂然，不出于定，安坐本所，不离三昧，身心如故。凡此所愿，我实誓发，无虚诳心，所愿佛加被我，佛证知我，佛提撕我，佛成就我，使我尽此一形，乃至千形万形无量形，尽诸后有。无凡夫障，无小乘障，无中乘障，无外道障，无魔民障，无魔王障。正念相续，正愿相续，正知相续，正见相续，正行相续，我尽诸身，若毛发，若肝脑，若头目，而以作供，不作为报。我虽化身，横尽虚空，竖尽来劫，作其尘沙，一一沙中，有一一舌，一一舌中，出一一音，而以赞佛，不能尽也。又以化身，竖尽来劫，横尽虚空，作其尘沙，沙中一一舌，舌中一一音，而以劝人赞佛，不能尽也。世界无尽，佛力无尽，众生无尽，一世法无尽，我愿亦无尽。

（癸未夏，余编初集二百二十篇竟，其正集九十又八篇，以此文竟。过是以往语言文字为《定庵二集》。自记。）

重刊圆觉经略疏后序
《唐书艺文志》曰：“《圆觉经》大小疏各一卷，释宗密撰。”裴休《圆觉疏序》曰：“凡《大疏》三卷，《大抄》十三卷，《略疏》二卷，《小抄》六卷。”今藏本疏与抄皆合，不各自为本，《大疏抄》合十二卷；《略疏》二卷，各分上下；《略抄》或十二卷，或二十五卷；多寡之数，析省之年，皆不可考矣。《圆觉》之为圆觉，我佛自言之；《疏抄》之为疏抄，圭峰师自言之。夫赋天地者迂，赞日月者妄，名字功德，吾无赘言。若其祖荷泽，祢遂洲，则传法之绪可言也；胎慈恩，息贤首，其讲经之宗可言也。大疏虽繁，不可谓多，略疏虽简，不可谓少。其二而一者，同是经之津筏；其一而二者，各具疏之体裁。兹取《略疏》契之，使学者先读是，次第寻求也。《唐志》又曰：“《禅源诸诠集》一百一卷，《起信论疏抄》三卷，《原人论》一卷，皆宗密撰。”裴休撰乐石之文，举师所箸，有《华严》、《圆觉》、《涅槃》、《金刚》、《起信》、《唯识》、《孟兰》、《法界观》、《行愿》等经论疏抄，及法义类例，及禅藏总九十余卷。以今藏，佚者半，存者尚半。今先取《圆觉》契之，亦使学者先读是，次第寻求也。契之者谁？吴县贝居士墉也。助之喜与与其役者谁？吴县江居士沅及仁和龚自珍也。道光四年八月朔龚自珍合十，说由绪竟。

助刊圆觉经略疏愿文
大清道光四年，佛弟子仁和龚自珍同妻山阴何氏敬拾净财，助刊《大方广圆觉修多罗了义经疏》成，并刷印一百二十部，流传施送。伏因先慈金坛段氏烦恼深重，中年永逝，愿以此功德，回向逝者，夙业顿消，神之净土。存者四大安和，尽此报身，不逢不若。命终之后，三人相见于莲邦，乃至一生补处。

为龙泉寺募造藏经楼启
大法之东也，寄嘱人王，寄嘱宰官、长者、居士。予读全藏，有官译，有官写，有官判，其目录尽在官。宋藏、元藏，今颇有存者，皆官纸，纸尾有官牒。其世近尤易征者，永乐中诏刊全藏一万一千余卷，依周兴嗣千字胪而次之，颁天下诸寺。今在大江以南者为南藏，在京师者为北藏，香木铜镮，象玉锦绣，以为装函；高楼飞宇，以为庋阁；名称歌曲、香火之田，以为赞叹、护持、供养。明祚久长，十五陵岿然。明之士大夫，席承平之清暇，往往探秘典，问玄文，支那盛有述作。万历中，浙之径山，始易梵夹为册书，别刊经论五千卷，剞劂浩穰，亦问之一时士大夫。予读径山藏，识其卷尾，考其出赀之家，尽科目之选，而志乘之杰也。垂三百载，其云礽遗裔，多丰饶贵显未艾者，功德吉祥，岂其诬乎？微独往古，我世宗宪皇帝，神圣天纵，留意内学，谓是与周孔之言，异名同实，不可执一废一者也。爰颁大帑，契众经二十八种，合二百余卷；又刊《古德祖师语录》三十八种，百余卷；又刊《宗镜录》百卷，颁诸寺。又诏以潜邸之雍和宫为奉佛处，以大臣专领之。高宗朝，益置内府匠人其中，月塐象三百尊，离世勿减，其象岁颁京师诸寺。自法流此土，功德无如圣清者；国祚世运，自有书契，则亦无如我圣清者。通儒大方，可以笃信，可以力行也矣。”夫有倡于上，则必有贵种福德之臣助于下，相与报佛恩，祈福德，以合成一世界之福德，岂可阙也？永乐北藏全千函而不缺者，今兹仅矣。京师九门，不满三十分。宣武门西南龙泉寺，古刹也，实有一分，完不蚀，望之栉然，触之馤然。寺卑湿，虑其久而蠹也，无楼居，虑不足以极崇弆之美也。且龙泉地势清远，水木之表，宜有郁然叆然者峙焉，使民望焉为祈向之宗，百福之汇，而以庇国庇民，不亦美乎？王公贝勒，贵官大夫，无使径山专美明代！

诵得生净土陀罗尼记数簿书后
龚自珍以辛卯岁发愿：愿诵大藏“贞”字函《拔一切业障根本得生净土陀罗尼》五十九言四十九万卷，愿秘密加被，灭我定业，疾证法华三昧。上品上生，生阿弥陀佛常寂光土，限戊戌岁毕之。又为之记数簿，书其尾曰：威仪不二门，若行则诵，若立则诵，若坐若卧则诵。声音不二门，古译音不准，既辩之矣，予能肖弹舌，依今译大摄小，亦能以大摄小书，然而不废古译。夫不知今译而至心持古译者，如麻似菽，责译主可矣，岂虞持者之不灵，与我佛之不委曲聪听哉？愿不二门，予有本愿十焉，一愿中具有九愿，九愿中一一有彼九愿，如环无端，如黄钟旋相为宫，如牵一发，全身知觉，杜顺师《漩复颂》曰：“时处帝网见重重”者也。自它不二门，予诵咒时，观恒河沙众生，无一众生不同时诵此咒者；恒河沙世界，无一色一香非此咒相貌者。挹注不二门，予所有持咒功德，往往观想用施一众生，亦用施恒河沙众生，于我功德，不增不减。老子曰：“既以与人己愈有，既以为人己愈多。”《天台四念处》第四卷曰：“不积藏。”予禀此旨时，不二门初发心时，未诵时，已满四十九万卷。数不二门，一一卷中具有四十九万卷。心法卷不二门，或心系佛，或心系愿，或无心，或用一切处心。一切处心可用乎？应之曰：飞锡师曰：“尽大地以为的，乌有箭发而不中者哉？”显密不二门，此陀罗尼即一切陀罗尼，诵之即是诵大小《弥陀》诸经，即是诵《法华经》，亦即是诵一切经，十方三世佛经。教相不二门，佛言法华三昧，即是言上品上生也。华果不二门，此方为华，西方为果；此生为华，生彼为果。十方不二门，如天台智者大师说不可具说。三世不二门，如天台说。心佛不二门，如大势至菩萨说。

双非双亦门颂
昔龙树菩萨作《四不偈》，六祖大鉴大师作《识智颂》，杜顺和尚作《漩复颂》，宋莹中大师作《三千有门颂》。予读天台师《觉意三昧》竟，发明之，乃制《双非双亦门颂》，颂曰：既双遮，那双照？先遮后照，拖泥带淖。既双照，那双遮？先照后遮，忙如乱麻。遮堕三句，照堕四句，堕三四句，那有是处？离三四句，别无言句，佛依二边，我依四句，谤佛谤我，莫谤龙树。破者立之，立者破之，即立即破，我无两时。你谤你捉，是思议境，不思议境，岂复立境？我不立境，我无凡圣，你今说空，所空何物？囫囵现成，双非双亦。天台龙树，龙树天台，大事出现，佛知见开。

附：重定双非双亦门颂一首
丁酉九月二十五日，天将曙，梦梵僧告予：龙树因缘偈，须以一口气急读之，不得拟议。既寤，取笔改定旧所制颂。是为《重定双非双亦门颂》。捉双遮，放双照，先遮后照，拖泥带淖。捉双照，放双遮，先照后遮，忙如乱蟆。立者破之，破者立之，即破即立，无呼吸时。遮堕三句，照堕四句，我堕四句，我无是处。你离此句，别无言句，滑达失步。佛依二边，我依两句，谤我谤佛，莫谤龙树。你谤龙树，谤一切处，我礼龙树，礼一切处。你捉一境，道有凡圣，我捉一境，是不立境。我不立境，圣凡凡圣，道我捉空，空何等耶？空受我捉，何所本耶？现成现成，囫囵囫囵。天台龙树，龙树天台，大事出现，知见华开。

正译
第一（正《法华经》秦译）
《妙法莲花经》入震旦之一千四百四十四年，为大清道光之丁酉岁，龚巩祚始正之曰：译者误也。误奈何？曰：此书实二部，各有序、正、流通，合并之，误者一。前经十品，后经十一品，无二十八品，今二十八品，其七伪也，其一别行也，误者二。二经各有蔓衍，后经尤杂糅，译者不察，误者三。颠倒失其次，移《安乐行品》于后经之中间，误者四。移《嘱累品》于《药王普门》诸品之上，使已没之宝塔复有言辞，使未离佛侧之文殊来自大海，疑惑众生极矣，误者五。又告之曰：第五事，晋译、隋译不误。

正译第二（正《大品弥陀经》魏译）
或问龚巩祚曰：《阿弥陀》四十八愿有之乎？龚巩祚曰：蛆虫师之言也，若非蛆虫师之言，则译者为之。昔者法藏比丘之发愿也，有本有迹，有理有事。本也者，泯一切数，立一切数，一数摄无量数，无量数入一数。若十方，若过去世，若见在世，若未来世，无一色非我愿者，无一香非我愿者，乃至若地，若水，若火，若风，若耳，若眼，若鼻、舌、身，若意，若我愿，若它愿，无非我愿者。是故我愿实不可得；是故我愿实无有数。尽十方众生皆成阿罗汉，测量卜度，欲照明其数，终不可得，如其迹则必有定矣。我在西方，非东，非北，非南，亦非四维，亦非上下。成佛以来，十劫而已。非一劫、二劫，乃至九劫，亦非多劫。娑婆众生，不感我说，释迦代说。自说其迹不定，法藏诳众生矣，代说之不定，释迦诳众生矣，结集之者书其数不定，阿难诳众生矣。梵册贝叶，以意增损，以意排比，以意合之分之，译者从而受之。《大藏》所见，或以四十八愿，或以三十六愿，或以二十八愿，或以二十四愿。四十八愿，独见流通，乍聋乍眩，讵可信受者乎？

正译第三（正《大本弥陀经》）
问：依魏康僧铠译四十八愿，何不可也，讵知非众生因缘，当信受是四十八愿也哉？答：不可也。我为一一正之如左，盍平心察文义矣！

第十七愿，衍文也。十方诸佛说经行道之迹，各各不同。众生因缘不同故，非佛有优劣故；乃言十倍于诸佛，为是十倍谁耶？第二十五、第二十六，只是一愿，非二也。

第二十八、第二十九、第三十愿三段，可并入第二十七愿中。第三十一愿，可并入第二十三愿中。

第三十四愿，衍文也。我刹中人欲生他方，前文明其本愿矣，乃虑堕三恶道，此义不必宣矣。第三十五、三十六愿，皆可并入第二十二愿中。第三十七愿、三十八愿，只是一，非二也。

第四十一愿，衍文。为道场树耶？道树不必当一愿；为菩萨知见耶？菩萨知见，具如上文矣。第四十四愿，衍文。具见上文，且叠见矣。

第四十五、四十六、四十七、四十八愿凡四段，只是一，非四也。然则法藏本愿如何？曰：佛有愿而已，不胪愿之数也。

正译第四（正《弥陀经》）
凡净土众经各各异，发愿多少异，予揭之矣。有明袁居士为《西方释异篇》，有身城大小异释，有寿量多少异释，有花轮大小异释，网其众说，弥缝同异，可谓勤矣。予乃正告震旦曰：不足辩！凡言大小、高卑、延促、多寡之数，十九是西竺注疏小师依托为之。一切经预设架构，言一、言二、言三、言四、言五，乃至言八万四千，此方师笔之书，为《大明三藏法数》篇，以非佛口亲说，是以处处异。又凡言若干那由他，若干恒河沙，若由旬，若劫，若国土，十九以意增益，气喘词窘，无益至教，亦处处异。佛言岂若此其絮絮猥鄙如儿女子语哉？五痛五烧，最不词，《宝积经》中无量寿如来会，无是文也。若金口亲宣，曷为有译有不译？于正是译也，发其凡焉。

正译第五（正《大般若经》）
龚巩祚曰：唐玉华寺译《大般若经》六百卷十六分，是西土伪经也。第二分，用秦译《摩诃般若波罗密经》，又模拟此经造四百卷，立初分，又模拟此经造百余卷，立第三分、四分、五分、六分；又取此经余滓，造数十卷，立第七分，至第十六分。独第二分是真经也。何以明此真？曰：龙树大士依此造论也。真经不恃唐译，鸠摩罗什、僧睿两大师，先勒成三十卷九十品，流通震旦矣。西土如别有六百卷者，龙树不应不言，罗什不应不见。且夫《摩诃》者，大也，三十卷九十品，已得一称，无容更有繁于此，更得大称者。盖判教诸师，判立三宗，中西并然。相宗、性宗，卷氎繁重，此师习此破相宗，欲敌余宗，恨文不富，门户小见，渐至僭伪。岂知教纵分三，佛止一佛，矧教纵分三，岂必卷氎相敌，始成三峙耶？龙树大士依三十卷九十品文，作《释论》一千卷，又名《大智度论》，罗什存一删九。龙树之言，圆赅三藏十二部教，不专诂破相。又龙树借此经，广明三藏十二部教，不专执破相。又龙树《释论》论也，十倍原文，体裁可尔，秦二师尚以为广而删之。唐师乃以经为略，又取西土伪经而译之，唐师所见，逊秦师远矣哉！唐圭峰大师曰：“《般若》诸经，一气数百非字，一气数百不字，一气数百无字。”夫佛一代时教，立此一门，显此一境，标此一谛。判三宗者，是破相摄。判三乘者，是大乘摄。判四教者，是别教摄。审三谛者，是真谛依止。修三止者，是体真止依止。修三观者，是空观依止。发此音声，有此卷氎，有此言句矣。此言句者，不同相宗之艰言，不同性宗之辩言，不同小乘经之确言，不同陀罗尼之密言，不同伽陀之文言，最易剽窃，最易模拟，敷衍万倍，登龙宫之华严。求其后义，仍是前义，造作何难？然且校量功德，倍其文焉，然且广明罪报，恫喝挟制，又倍其文焉，使人敢怒而不敢议，我佛岂有是哉？使圭峰知予说，早唾置之矣。乃辟喻说之曰：佛说般若，醍醐也，模彷附益者，水也；醍醐一滴入一钵盂水，水多醍醐少矣，乃至入七钵盂水，水益多醍醐益少；《大般若》六百卷，是取醍醐一滴，入四大海水。

正译第六（正密部、正偈颂）
龚巩祚曰：夫称理以况，简及苕帚；就事以诠，则有密部。密部所贵者，声而已矣，声所贵，轻重分寸间而已矣，轻重分寸间，在乎正音与带音之间。正音宜大书，带音宜旁书，二合以济声之穷，三合以济二合之穷，四合以济三合之穷。今回部语用弹舌音，乃至五合，其宜以大字摄细字书。译师无知，用一律书，间用二合矣，而无三合四合，无三合四合，故密部不符佛口，密部不符佛口，故理一事二，疑惑众生。圣清控驭天竺额纳特珂克之地，达赖、班禅额尔德尼、章佳胡士克图，先后来朝，世宗、高宗命译诸陀罗尼以进，爰肖其音，用大摄小，书之镂之，藏板雍和宫，印行以赐天下诸寺。伟矣，迈矣！天龙鬼神八部嗬护，在此不在彼矣。且夫西竺之国，威仪文词之美，古德慕之。凡见佛者，则有呗偈、乐器赞颂；问佛咨义，往往用偈颂。佛说法毕，则有重宣之颂，如东土之有歌诗谐声者也。中西声不同，不可以谐，不如勿译；译焉而拙直，无唱叹之旨，徒复正文而已，不如勿译。震旦人造偈，沿彼译师，承厥讹谬，截割字数，俾就整壹，若四字，若五字，若七字，不叶韵，中西皆无此律令，不知何名，鬛耶角耶？文笔之鬛耶？

正译第七（总正历代所译一切经）
释迦牟尼之兴也，有语言，无文字，有付嘱法，无付嘱经。释迦既没，阿难结集释迦一代五时之教，五味以判，三藏以位，十二部以分，经之名以起。如是者何也？谓自法也。我，阿难自我也；闻，阿难自闻也。某品某品，皆阿难所定也，阿难不得以记事记言之我，而僭曰佛也；亦犹佛不得预攘记事记言之阿难，而诬曰我也。今之经凡云佛说，是经时追称之词，谓之小不辞；凡云佛说是其品时，谓之大不辞；亦有问答未竟，佛遽唱言持此经功德、谤此经罪报者。日中相不应见日入相。湣哉！西竺既尊佛，国王贵官长者皆事佛，其以名闻相高，必在佛经焉；利禄之门，必在佛经焉；由是门户之争，朋党之立，亦必在乎佛经焉。由是人尊一经，经立一师，家抱一册，户名一偈，各立原委，各造文字，或损改，或颠倒，或附益，犹不售，则又加之以恐喝挟制，校量罪福。罪福之文，十倍其原文矣。由是各经流通分，各各自名经中之王，序分各各造法会，各各名无量会；此文又三十倍其正文。佛清净诲，汩没其中，若存若亡，其言有曰：如遇持是经者，出其过恶，若实若不实，此人现世得白癞病。此其言为是佛言，为是持经者言，尚待问耶？佛言：“我如师子王，一切无畏，畏师子身自生蛆虫，食师子肉。”（吾本是训，名之蛆虫僧。）译主不察，尽译之以贻震旦，震旦之谤佛，译主之咎。

妙法莲华经四十二问
第一问：三藏十二部，《妙法莲华经》为经之王，何也？答：隋以来判教诸师，皆曰《华严》日出时，《法华》日中时，《涅槃》日入时。明藕益大师曰：“诸经有《法华》，王者之有九鼎，家业之有总帐簿也。”与一切经各各自言经中之王不同，欲备知之，则在《天台玄义》矣。

第二问：是经纪事多于记言，何也？答：明幽溪大师曰：“是经说纲不说目，说意不说义，一切经所说，统于是经说。”是经所说，则有三焉。何谓三？一、不说之说，二、正说之说，三、辟喻说之说。放光示瑞，天雨四华，地六种动，此不说之说。方便品说一大事因缘出见于世，说我但一乘，尚无有二，何况有三？此正说之说。以下乃辟喻说：一、《火宅喻》，二、《药草喻》，三、《化城喻》。且说法，且授记，《法华》第一会毕矣。

第三问：此经应作何科判？答：吾初读《法华》白文，审是二分；及见智者《文句》，果判二分，大喜曰：凡夫知见，乃与大师暗合。又读七周，乃言曰：智者《文句》，大纲举矣，条别未尽也。吾大意符智者，别出科判，自《序品》至《学无学品》讫为一会；以《安乐行品》为流通，自《见宝塔品》以至《妙庄严王品》为一会；以《法师功德品》及《嘱累品》为流通。

第四问：如子之言，两部各别行可矣。答：如是。

第五问：问其目。答曰：《序品》第一，《方便品》第二，《授舍利弗记并说火宅喻品》第三，《须菩提迦叶等说穷子喻品》第四，《药草喻品》第五，《授迦叶等记品》第六，《说大通智胜如来并说化城喻品》第七，《授五百弟子记弟子说衣珠喻品》第八，《授学无学人记品》第九，《安乐行品》第十，以上《法华经》第一会竟。见《宝塔品》第一，《授提婆达多记龙女献珠品》第二，《从地涌出品》第三，《如来寿量品》第四，《常不轻本事品》第五，《药王本事品》第六，《妙音菩萨来往品》第七，《普门品》第八，《妙庄严王本事品》第九，《法师功德品》第十，《嘱累品》第十一，以上《法华》又一会竟。

第六问：何以删《法师品》？答：辨士之虚锋，墨士之旁沈。第七问：何以删《持品》？答：无意义，非佛语。第八问：何以删《分别功德品》？答：凡校量罪福，最繁重。闲文之谆，三十倍于正文，非佛语也。第九问：何以删《随喜功德品》？答：同上。第十问：何以删《如来神力品》？答：无实义。

第十一问：陀罗尼可删乎？答：一切经陀罗尼，皆宜别行在密部，于此经发其凡。

第十二问：何以删《普贤劝法品》？答：伪经之最可笑者。凡恫喝挟制之言，皆西竺蛆虫师所为也。（详《正译第七》。）又此经自有《嘱累品》，不容益此品。

第十三问：何以移《安乐行品》于前经之末？答：以文殊始，以文殊终，说《髻珠喻》以申前三喻，经之首尾如是矣。陈南岳大师以此品别行，有《玄义》一卷。

第十四问：何以移《法师功德品》于后？答：依智者师，此品谭神通名发得通，是说果，非说因也，宜入之流通。问：何以知是后会之流通，不是前会之流通？答：前会不以神通为流通，此多宝佛所被讥耳。

第十五问：何以移《嘱累品》于最后？答：晋译如此，隋译亦如此，独秦译不然。依晋隋两译以正秦译，不亦可乎？此一端可正全经之颠倒窜乱，非阿难原文矣。又此品佛明言多宝佛塔，迁可如故，法会遂散，而下品《药王品》中多宝佛赞宿王华何哉？《普门品》中观世音以一分璎珞供多宝佛塔又何哉？其倒置不屑辩矣。

第十六问：今本大错乱安在？答：文殊师利在八万菩萨上首，弥勒问焉，未离佛侧。《提婆达多品》佛留智积云：“且待须臾与文殊相见。”文殊乃与无数菩萨自龙宫涌出。不识文殊以何时入海耶？后经更端与前经不相承，别为首尾，不待深明文义者察之矣。

第十七问：愿闻第二会何为而作？何人所作？何时所作？十一品之中，大纲细目，脉络所在，首尾之指，可得而??陈乎？答：阿难作。其时在授《三根记》讫以后，久远矣！其文以多宝佛为主，以塔见塔没为首尾；又以下方海众为由绪，以如来寿量为正宗，如智者大师说。又十一品中龙女也，药王也，常不轻也，妙音也，观世音也，妙庄严王也，此六人者，皆证明如来寿量者也。以六重证明之，以六番指点之，以六事敷演之，以前经例之，此皆不说之说。如来寿量，是正说之说。又第十一品亦名《多宝塔灭品》，多宝佛为证明之始，为证明之终。

第十八问：何以言《药王品》有蔓益？答：较量罪福入此品，不伦最甚也。

第十九问：仁言有非阿难原文者何也？答：某品某品名目，阿难所定。凡阿难记事之言，不得僭称佛言。如云：佛说是《妙音菩萨来往品》时，阿难原文当作是妙音菩萨来往时；佛说是《普门品》时，阿难原文当云是无尽意菩萨供养观世音时；持地白佛言有人闻是《普门品》者，原文当作有人闻佛说观世音功德者；以此例推，可一一臆改也。

第二十问：后经前经，意指分别。答：前经说迹，迹中有本；后经说本，本中有迹；无以易天台矣！迹犹他也，本犹自也。

第二十一问：使与前经衔尾相承，由迹生本可乎？答：不可。各自为经，多宝佛为证明寿量，出见于世可矣；如其衔尾，则是前说已说，后说未说，多宝只证明前说，不证明后说，一不安也。则是下方海众，只拥护前说，不拥护后说，不安二。则是三周说法、三根授记，但为《如来寿量品》之序分，如此科判，不安三。设非因前言生后言，因前事生后事，则如来寿量，其终闷而不宣乎？正宗分是佛大事，不得因前事始生后事，不得因前言始生后言，如此科判，不安四。一经之中，乃各自为序、正、流通，断无此例，不安五。不但文殊入海，脱文窒碍而已。

第二十二问：天台判本门迹门，截然两大支，兀然相对峙，吾子之先声也，以《下方涌出品》，为如来寿量之由序，以《见宝塔品》、《龙女献珠品》还于前半，目为前半之流通，何害于义而不可哉？子殆欲与天台立异？答：《多宝佛品》是更端之相，非流通之相，不可还前半。何也？多宝佛是十一品主，是十一品脉，是十一品线，是十一品筋，是十一品眼，是十一品钥匙，是十一品归墟，我故与天台小异，《龙女品》文殊出海与前不属，我故与天台小异。

第二十三问：后十一品之名《妙法莲华经》，多宝佛所名，不可易矣。许有异名乎？答：亦得名为《平等大慧经》，亦得名为《释迦寿量经》，亦得名为《多宝佛出见经》，亦得名为《多宝佛证明释迦寿量经》。

第二十四问：佛于授舍利弗记之时，金口亲宣，自名所说为妙法莲华法，何也？答：妙法莲华法，三世佛所说，旷劫预定，故释迦三周说法之中，一字一句，皆自名为妙法莲华法，此无可疑者。

第二十五问：十方三世所说《妙法莲华经》可知者凡几？答：见于《妙法莲华经》称引者凡五，与今经而七：一、日月灯明佛说，一、日月净明德佛为一切众生喜见菩萨说，一、提婆达多夙世所说，一、大通智胜如来说，一、威音王说，是为五，与今经而七也。

第二十六问：文殊入海所以教龙女者，当是何等《妙法莲华经》？答：是释迦牟尼佛在娑婆世界所说，即此前十品三周说法、三根授记、以《四安乐行》为流通者也。何用知之？曰：释迦见主，文殊见辅。

第二十七问：如仁所说，震旦通行之经，讹阙、颠倒、蔓衍、复重如乱丝，已举数事。更有明征乎？答：《天台玄义》有之曰：他经皆说经题，此独不说，非不说，其文未度也。（此一征也。又此经为北朝宫女所乱，后来南岳大师复理之，见《文句》此又一征也。）

第二十八问：更有否？答：《普门品》偈：“偈答无尽意”五字，应入阿难语；应是尔时佛以偈答：“无尽意曰……”十字，不应误入祗夜。译者愦愦，一至于此，余可例矣。

第二十九问：前经别行不连后，干震旦有征乎？答：有之。六祖大鉴大师《坛经》第七则曰：有人咨问《法华经》大义，祖命诵其文，诵至《化城喻品》，祖遽曰：止，即口授大义云云。六祖所言与天台智者大师之言，无二无别，谓之六祖所撰《法华玄义》可矣，谓之六祖所授《摩诃止观》、六祖《法华三昧》无不可矣。夫六祖者，文殊化身也。

第三十问：以何因缘，二经俱至震旦？答：众生因缘、根性、福力，各各不同，合而读之，用证三昧，分而读之，用证三昧，无不可者。他方世界种种国土所感，种种言词，种种音声，种种文字，或一句、或半偈，乃至一会，乃至如此间闻二会，乃至闻恒河沙数会，种种别异，必可知矣。

第三十一问：《见宝塔品》以尔时二字发端耶？答：必有如是我闻，必有序法会云云，必有当说《妙法莲华经》云云，译主欲衍尾，因删之矣。余可例知。

第三十二问：后经有多宝佛，犹前经之有文殊耶？答：如是。

第三十三问：文句间尚有纤疑存者乎？答：《提婆达多品》，前半记授记事，后半记龙女事，不相属，疑二品误合也，姑仍厥旧。

第三十四问：前三周简矣，何以言初善、中善、后善？答：就三周而论，为上根说法，授上根记，初善也。为中根说法，授中根记，中善也。为下根说法，授下根记，后善也。就每周之中而论，初中后具在经文；就全经而论，《方便品》说一大事因缘，初善也。三周辟喻，中善也。文殊问四《安乐行》，说《髻珠喻》以终之，后善也。

第三十五问：流通属累繁何伤乎？答：向不云乎？有不说之说，有说之说，佛之本怀，视说之说不如不说之说之妙，说已赘矣，而说此至无意味之说岂妙耶？天台九旬谭妙，亦曾谭嘱累妙、流通妙、自赞妙、校量罪福妙耶？

第三十六问：全经颠倒、重复、蔓衍之故。答：易知也！西土有诸讲师，家置一编，户抱一偈，名闻利养之故。造作文字，有经之臣仆，有经之舆佁，舆佁又有舆佁焉。假如西土人来谭《春秋》、《论语》，我土儒者，取《春秋》、《论语》付之，又误取二书之注疏付之，又误取二书之近世制举文付之，又误取制举文之坊刻评论付之，西土人不别也，尽译之以归。《法华》二十八品之东，亦若是乎。

第三十七问：阿难记事倍于记言。佛言本简，今又颇乙去佛赞，此经之文，佛言益简。答：榛楛翦而栴檀出矣，砾石去而甄叔迦见矣。前经三周说法，后经说寿量，一切经所说统于是说，而重之以说妙音菩萨事，说常不轻事，说药王事，说观世音事，说妙庄严王事，以证明之。上根之者，但闻一事，疾得三昧，何苦简乎？

第三十八问：尝读吾子《正译》七篇矣，抑十不二门，大开圆解心，具三世法，固无所谓先后、延促、始终、来去者也。五十小劫礼佛，佛神力故，才如半日。据此，则凡形迹之不符，文气之不承，教相之不同世相，文法之不同世传记，愿皆勿疑。答：凡此圆解，我皆具知，有理有事。称理而论，无延促、先后、去来、终始，就事而论，则不然，佛不坏假名而说实相。种种示见，《如来寿量品》后半既自明之矣；当其示见佛，亦人也，亦一立言之大师也。阿难一载笔之史也，一代时教无此立言之相矣。释迦谥为文，无此文章之体裁矣。非立言之相，非文章之体裁，非示见矣。

第三十九问：何以须论文义？答：报文佛恩故。

第四十问：日月灯明佛之经，提婆夙世说之经，药王夙世闻之经，大通智胜如来之经，威音王之经，与今之二经，七者同乎不乎？答：非同非不同，亦同亦不同。劫不同，世界不同，佛身大小不同，佛寿延促不同；众生有福无福根利钝不同，经之字句多寡不同，说之之延促不同，此吾迹门也。心具十方、三世，法无多寡、延促，同且为赘词，何况不同！以要言之，十方三世，我不见有一色一香非是《法华经》者，此吾本门也。今方与汝重定《法华》文句，科判其品，考核其文，甄中西之末流，补古师之千虑，就示见相而论其示见之始终本末，我宁论迹，我不暇与汝论本也。

第四十一问：愿闻《法华玄义》。答：义学之渊海，三藏之总龟，法王之首辅，大士之化身，愿尽劫皈依，为不侵不叛之臣。

第四十二问：子重定《法华》之文，悍如此，不问罪福乎？答：凡我所说，不合佛心，凡我所判，不合阿难原文，我为无知，我为妄作，违心所安，诳彼来学，我判此竟，七日命终，坠无间狱，我不悔也。如我所言，上合佛心，我所科判，上合阿难原文，佛加被我，智者大师加被我，我疾得《法华》三昧，亦得普见一切色身三昧，见生蒙佛梦中授记，得阿耨多罗三藐三菩提。时道光丁酉春正月，实《法华经》入震旦之一千四百四十四年。计定庵所删七品，定为两部，存者二十一品，又删《药王》半品。

重辑六妙门序
昔者大师判八教曰：藏、通、别、圆、顿、渐、秘密、不定。前四教之仪，后四教之相。自初禅、四禅、四无量心，展转至于师子奋迅三昧，渐也；《摩诃止观》、《觉意三昧》两部，顿也。秘密，未说。《六妙门》、《十六特胜门》、《通明观》三部，不定也。《六妙门》何以不定？曰：门门不定，因不定，果不定。一曰数，数者，三藏教五停心之一停心。但契经不云乎？阿那波那，三世一切佛入道初门，此门彻下彻上，不局藏教。不定者一也。二曰随，随者，《十六特胜门》中之先锋，因随以知息出入相，冷暖涩滑，促长相，除身相，恃随阶神通特胜摄，不专取通妙门摄，随之本旨异矣，随以后次第又异。不定者二也。问：数随二门，凡观不净，大不净者，必先由之；故合不净观，谓之二甘露门，要是凡夫禅，小乘法。若夫圆人、四念处总十法界以为处，观非净非不净；又观息法，观无常也；圆人则观非常非无常；此为浅狭，彼为高远。应之曰：汝论理，非论事，理则诚然。六祖门徒元策，游河朔，遇禅人智隍，见其入定而笑之曰：定有入出耶？理亦诚然。我以事论，则大不然，不跏趺坐，则四威仪中，取何者为相？不停心，则虽有无上知见，为烦恼风，动摇慧灯，若存若灭，不知风相，那知地水火相？不知内四大相，那获天眼通，见千世界相？常行常坐，半行半坐，古人克期为之，克期则有出入明矣。故有慧行，有行行，圆悟者侧修，下学者上达。且夫妄心不异于真心者，岂指下手处言？妄之不拣，难用功故。闻诃栴檀，不得反取粪故。十五门禅，古德目初禅为根本禅，以用阿那波那故。《摩诃止观》有二十五科，为前方便，方便中亦有调息一门，息如不调，心如猿猴，难可制故。三曰止，用制心止也。虽云用制心止，不及三大止，但视乎其人尔。未开圆解，且用制心止，制心一处，何事不办？如开佛知见矣，于跏趺时，用三种大止，用体真止，即空而假而中焉可矣；用随缘方便止，即假而空而中焉可矣；用息二边分别止，即中而空而假焉无不可矣；神明规矩，弘道者人。不定者三也。四曰观，此部之观，先观息，乃观身受心法四倒，成四念处，其观息也略；但四念处之喤引而已。特胜通明，由观息克取神通，故详；此门或取通，或不取通，故略。及其成四念处也，是四枯四念处，非四荣四念处，为未圆人聊说如此。圆人三种大观，不纵不横，全体大用，正在此时，借在此时，无不可矣。不定者四也。五曰还，此门还是裂小网，开佛知见曰裂大网，还者非他，《觉意三昧》之观，观心是也，夫亦各还其所还而已矣。不定者五也。六曰净，准上此净，但是声闻净，声闻析假入空得称净，缘觉体假入空亦称净；乃知如来四德，亦受净名。不定者六也。有至定者存乎？曰：名目定，网格定，次第不可紊则定，首尾相注则定。元藏目录《六妙门》三卷，在“谨”字函，为大师全书二十七种之一。明藏南北皆阙，惜哉，痛哉！读《释禅波罗密次第门》十卷，其第七卷曰：《六妙门》才二千言，非元藏单行本。元藏既不可见，此亦足以窥全指于十四乎？未可知也。刻木行，以少慰天台裔人求古笈之志，微此，不定一门熄矣。大清道光十八年仲冬朔日观实相之者涤笔叙。

支那古德遗书序
观实相之者忾然曰：学术有升降，人心有诚伪，水有淄、渑，乐有《雅》、《郑》，岂独九流之通蔽，儒门之口实而已乎？原夫禅者，佛说六波罗密门之一门，古所谓禅，尽事禅也。千佛所胎息，三乘所劬劳，八教所管钥，尽事禅也。入之也有门，践之也有途，譬彼登山，足无藉则何以为之阶？手无扪则何以为之援？而且导之也有师，扶持之也有相，尚犹虑夫涉之也有浅深，阅之也有久暂，则有诸境以为之策，有化城以为之止息，乃有大事因缘以为之归墟。其言明且清也，故被乎三根，其术至朴实平正也，故其书三根学焉而各无弊，庄论法语，尚惧不聪，乌有所谓机锋者乎？名身句身，尚惧不明，乌有所谓参悟者乎？是非有检束，乌有所谓一千七百则公案乎？通塞视前途，乌有所谓看话头者乎？慈和暖爱，乌有所谓棒喝者乎？有闻、有思、有修，以言说说其无言说，以思议思议其不思议，必有悉檀焉，乌有一切镵者乎？倾肝吐鬲而予之，乌有设伏以俟敌者乎？盖惟恐人之不好问也，乌有来即拦，到即斫者乎？无量人问，当用无量法门悉檀答之，譬如医门四百四病，四百四药，诊脉处方，临时区配，乌有以现成语句，囫囵笼罩人者乎？或宗《华严经》，或宗《法华经》，或宗《涅槃经》，荆溪赞天台云：“依经帖释，理富义顺。”乌有所谓教外别传者乎？或难之曰：天台所云云，都在《法华》七卷内耶？应之曰：书不尽言，言不尽意，作者无之，述者有之，九流之通例如此矣。智者大师即补结集者之略，又正翻译者之拙，又或囊括大意，或融合众文，或发挥孤文，或不忽旁沈，或搜剔隙罅，或举一例诸，微独禅人而已。支那贤者读周公、孔父之书，皆如此矣，乌有所谓教外之别传者乎？如青天白日，欲人之无不见也，乌有所谓祖师向上事，密密不通风者乎？幽探冥讨，旁引殽证，尚惧灵文之不富也，乌有拨去语言文字者乎？其书不幸而埋藏，千载无者宜也，其书幸而流布，得道者如麻、如菽、如竹苇又宜也，乌有所谓孤提祖印，密付衣钵者乎？以佛为师，以佛知见为归，以经论为导，以禅为行，乌有所谓不向如来行处行者乎？悲夫！晚唐以还，像法渐谢，则有斥经论用曹溪者，则有祖曹溪并失夫曹溪之解行者，愈降愈滥，愈诞愈易，昧禅之行，冒禅之名，儒流文士，乐其简便，不识字髡徒，习其狂猾，语录繁兴，伙于小说，工者用廋，拙者用谣，下者杂俳优成之，异乎闻于文佛之所闻，狂师召伶俐市儿，用现成言句授之，勿失腔节，三日，禅师其遍市矣。佛言：吾如师子王，不畏百兽，畏师子身自生蛆虫，啖师子肉。佛法之衰，为支那所诋，不绝如线，则岂非蛆虫僧之召之也哉？予疚焉！又焉！亟思所以报佛恩者，乃写《法华》宗魏南岳思大师书一种四卷，隋天台智者大师书若干种若干卷，唐荆溪湛然大师书若干种若干卷，《涅槃》宗唐永嘉无相大师书一种一卷，《华严》宗唐帝心大师书一种一卷，圭峰密大师书一种二卷，书其地曰支那，尊其人曰古德，目其教，信其必不离语言文字也，故谓之遗书。既写定，藏之乎羽岑之山，支那缁白，容有续九流諟古今审正变者焉。以二百本施诸寺。

最录三千有门颂
《三千有门颂》，三十六句，二百五十六字，宋陈瓘莹中撰。明僧百松解；附莹中与南湖讲师书一篇，合一卷。其曰《有门颂》，书中目详之矣，不赘论。自珍始读天台性具宗，骇而仇之，何也？佛具佛性，我知之，九界具佛性，我知之，九界具九界性，我知之，佛具九界性，独未之闻。尝欲改百界为九十一界，改千如为九百十如，改三千门为二千七百三十门。壬辰岁，得此书于龙泉寺，思之七昼夜，乃砉然破！骇者成粥饭，仇者成骨肉，移之念佛三昧立证。三昧云何？曰：以弥陀性具法界中之我，念我性具法界中之弥陀，非三昧乎？乃庄写最录之如此。最录竟，诵《法华偈》曰：“是法住法位，世间相常住。”

最录禅波罗蜜门
禅有三翻：定也，思惟修也，功德林也，此六波罗蜜之第五门。经言非禅不智；又言无定之慧，如风中灯，照物不了故，此波罗蜜犹密室灯也。书分四分，未说一分，说三分，三分共十五门。十五门之修行下手处，分三门，曰观息，曰观身，曰观心。观必以止为门，故此书亦得称止观，乃南岳所授三种《止观》之一也。止为前方便，观是正宗分，观息谓之阿那波那门也。观身即不净观、大不净观也，此二者，谓之二种无上甘露门。全书十卷，菁华不外此二义，有所观浅深不同，层累盘旋，如鸟道而渐上，以为诠次耳。观息与身详，观心略，惟通明观中，近似观心论耳。著书各体裁，不以观心为主，欲知观心三千具，观心即假即空即中，有《摩诃止观》百轨则在，至此书归墟，在乎神通，观息亦得通，观身亦得通，实乃修通之大宗也。无记化化禅，则有妙玄在。原录云：“大师于瓦棺寺说《大庄严寺法慎私记》，凡三十卷，章安顶禅师治定为十卷，八九十略，无七修证中四别，惟至第三出世，但至对诒云，大师尝在高坐曰：‘若说次第禅门，年可一遍，若著章疏，可五十卷。’今刊顶示大科云云。”序判并精细明白，不知何人所为？在北藏“烦”字函。丁酉九月记。

最录八识规矩颂
《八识规矩颂》唐玄奘师撰。自天亲造三十颂，《护法》等十菩萨各敷演之，各为十卷。师受窥基之请，合百卷之书，删其义之不可立者，与义之不并立者为十卷。则今藏本《成唯识论》是，学者睹慈恩宗如日在天矣。师复念言法相宗大纲在八识，大纬在四分，乃制此颂一十二章，分四大支，初三颂眼等识，次三颂意识，次三末那，次三赖耶。每支各摄证自证分、自证分、相分、见分等。又每支前三章颂凡也，后一章颂圣也，昔世尊说经，必重宣厥义而说偈言，此亦大师说唯识竟，重宣说偈者也。又其名身句身，与天亲之颂相似，将毋天亲示见者哉？

最录七佛偈
《七佛偈》总一百八十八言，元虎溪师疑其伪。龚自珍曰：《七佛偈》无可疑也。凡虎溪所疑，及踵虎溪而疑者，总有四义，作九重破之：第一疑，谓大藏中无单行，故疑。破曰：教外别传，不在阿难结集中，破之一。复次，三藏十二部，各有体裁，伽陀只夜皆不单行，此伽陀也，前后无附丽牵连之文，不得单行，破之二。复次，达摩西来；口述梵语，未入大藏，破之三。第二疑，谓无译主之名，故疑。破曰：西土无赍来之贝氎，此土无诏译之帝王，译主辈冯何见之，而冯何译之？破之四。复次，达摩口传，即是达摩所译，译主许译经，达摩何以不许译偈？破之五。第三疑，谓天台慈恩贤首三家。皆不引其文，故疑。破曰：达摩口传至于六祖，六祖《坛经》数佛，必数释迦以前之六佛，《坛经》岂亦不可信乎？破之六。支那撰述引之者，有永明寿师《宗镜录》、《景德传灯录》、契嵩大师《镡津集》，皆北宋以前矣，何必天台贤首？至慈恩宗，本不谭此义，宜其不引也。破之七。复次，六祖《坛经》不引之引，何子明引其文首尾具，始为引乎？破之八。第四疑，谓《付法藏因缘传》无之，故疑。破曰：著书者各有托始，此传托始释迦，有何可疑？破之九。以上九重义破四重疑竟。问：有舛文乎？答：《拘留孙偈》，第二句第七字是了字，非幻字，作幻字则蔓矣。《宗镜录》不误。近世独鼓山刻《禅海十珍集》不误，天下丛林处处误。

最录达摩大师说四行
达摩《说四行》一卷，僧璨之所传也。一、报冤门，无怨忿行；二、随缘门，无忻喜行；三、无求门，无所求行；四、波罗蜜门，不取相行。自珍曰：自祖之东，指人心，遮语言文字，此虽语言哉，恳乎悫，齐乎朴，冲乎寥乎其易知。自珍又曰：似四十二章经。

最录坛经
记者冗不杀，故精英奄然，示宋景德以来所录，此最朴直，最雅驯矣。祖所获于《法华》、《涅槃》也，与吾智者大师同，谓之六祖撰《法华玄义》可，谓之《涅槃玄义》可，谓之六祖《摩诃止观》，无不可矣。其斥净土也，开唯心之宗，最上法门，我实不见其谤净土。五灯以还，险语过此者多有，何独议六祖？呜呼！如六祖，我敢谓禅不可捕捉也哉！

最录大乘止观
魏南岳慧思大师《大乘止观》四卷。龚自珍曰：此龙树涅槃后，第一出世法王子也，故天台标三止，此先标止；天台标三观，此先标观；天台以止为观，以观为止，此先标止观双行。天台说性具，一念十法界，此性具宗之始。天台云：八识中第六功能大，此用意识之始。天台十重轨则，此六重括十重也。此书唐时亡，慈云大师知白购之海舶中，仍魏世本，明藕益大师智旭注之，国朝单居士照刻之，支那撰述无更古于是者，称说赞叹，如赘疣然。所能言者，尽于此矣。

最录觉意三昧
或问之曰：天台智者大师舍八而用六何也？答曰：舍六无可用也，天台之功，斯为最大。今夫八识众生，不自知其有；不知其有，而欲用力以厄之也末由。六识众生，自知其有，自知其有，则可以厄其四运，用其双照，以入乎中道。语曰：“一夫当关，万夫莫开。”天台之功，斯为最大。先说《四念处》，后说《觉意三昧》，皆说三十七道品也。径山刻本有《四念处》，无《觉意三昧》，予故表微。梵本六卷，假之龙泉寺。

最录四念处
《四念处》四卷，隋天台山智者大师之所说，门人灌顶大师之所笔受；明吴江吴士龙从藏本刻者。《四念处》者，三十七助道品之四也。天台判四教，第一卷说藏教五停心四念处，第二卷说通教五停心四念处，第三卷说别教五停心四念处，第四卷说圆教五停心四念处。五停，纬也；四念，经也。藏、通、别，客义也，圆，主人义也。提纲用四义摄，曰：生生四念处，生不生四念处，不生生四念处，不生不生四念处。何所祖？祖龙树中论也。天台如日出，龙树其启明也。推之七菩提分，八圣道分，亦必各具四教仪，惜不可闻矣。

○己卯（１８１９）（吴山人文征、沈书记锡东饯之虎邱）一天幽怨欲谁谙？词客如云气正酣。我有箫心吹不得，落花风里别江南。

──《定庵集外未刻诗》

△题吴南芗东方三大图。图为登州蓬莱阁，为泰州山，为曲阜圣陵禽父始宅奄，犹未荒大东；周王有名祀，名山止龟蒙；尚父赐履海，泱泱表大风；

时无神仙言，不睹金银宫。春秋贬宋父，坐失玉与弓；祊田富汤沐，季旅何鞬？秦穆作西畤，帝醉终可逢；

恒无三脊茅，遂辍登山踪。顽哉鲁与齐，灵气不牖衷，孤负介海岱，海深岱徒崇。素王张三世，元始而麟终；

文成号数万，太平告成功；其文富沧海，其旨高苍穹。于是海岱英，尽入孔牢笼。熙朝翠华至，九跪迎上公；

厥典盛谒林，汉后无兹隆。惜哉有阙遗，未举金泥封；小臣若上议，廷臣三日聋。首谒孔林毕，继请行升中；

继请射沧海，三事碑三通。古体日霾晦，但嗤秦汉雄；周情与孔思，执笔思忡忡。

──《定庵集外未刻诗》

△行路易

东山猛虎不吃人，西山猛虎吃人，南山猛虎吃人，北山猛虎不食人。漫漫趋避何所已？玉帝不遣牖下死，一双瞳神射秋水。袖中芳草岂不香？手中玉麈岂不长？中妇岂不姝？座客岂不都？江大水深多江鱼，江边何哓呶？人不足，盱有余，夏父以来目矍矍。我欲食江鱼，江水涩咙喉，鱼骨亦不可以餐；冤屈复冤屈，果然龙蛇蟠我喉舌间，使我说天九难、说地九难、踉跄入中门。中门一步一荆棘，大药不疗膏肓顽，鼻涕一尺何其孱？臣请逝矣逝勿还。嘈嘈舟师，三五詈汝：汝以白昼放歌为可惜，而乃脂汝辖；汝以黄金散尽为复来，而乃鞭其脢。红玫瑰，青镜台，美人别汝光徘徊。腷腷膊膊，鸡鸣狗鸣；淅淅索索，风声雨声；浩浩荡荡，仙都玉京。蟠桃之花万丈明，淮南之犬彳亍行；臣岂不如武皇阶下东方生？乱曰：三寸舌，一枝笔，万言书，万人敌，九天九渊少颜色；朝衣东市甘如饴，玉体须为美人惜。

──《定庵集外未刻诗》

△梦得“东海潮来月怒明”之句，醒，足成一诗昙誓天人度有情，上元旌节过双成。西池酒罢龙娇语，东海潮来月怒明。

梵史竣编增楮寿，花神宣敕赦词精。不知半夜归环佩，问是空峒第几声。

──《定庵集外未刻诗》

△又成一诗东海潮来月上弦，空峒抚罢静诸天。西池一宴无消息，替管桃花五百年。

──《定庵集外未刻诗》

△邻儿半夜哭邻儿半夜哭，或言忆前生；前生何所忆？或者变文名。

我有一箧书，属草殊未成，涂乙迨一纪，甘苦万千并！百忧消中夜，何如坐经营？翦烛蹶然起，婢笑妻复嗔；

万一明朝死，堕地泪纵横。

──《定庵集外未刻诗》

△杂诗，己卯自春徂夏，在京师作，得十有四首少小无端爱令名，也无学术误苍生。白云一笑懒如此，忽遇天风吹便行○

文格渐卑庸福近，不知庸福究何如？常州庄四能怜我，劝我狂删乙丙书○情多处处有悲欢，何必沧桑始浩叹！昨过城西晒书地，蠹鱼无数讯平安○

手种江山千树花，今年负杀武陵霞。梦中自怯才情减，醒又缠绵感岁华○庞眉名与段公齐，一脉东原高第题。回首外家书帙散，大儒门祚古难跻○

昨日相逢刘礼部，高言大句快无加；从君烧尽虫鱼学，甘作东京卖饼家○十年提倡受恩身，惨绿年华记忆真。江左名场前辈在，敢将名氏厕陈人○

偶赋山川行路难，浮名十载避诗坛。贵人相讯劳相护，莫作人间清议看○万柳堂前一柳无，词流散尽散樵苏。山东不少升平相，为溯前茅冯益都○

荷叶粘天玉蝀桥，万重金碧影如潮；功成倘赐移家住，何必湖山理故箫○交臂神峰未一登，梦吞丹篆亦何曾？丈夫三十愧前辈，识字游山两不能○

楼阁参差未上灯，菰芦深处有人行。凭君且莫登高望，忽忽中原暮霭生○东抹西涂迫半生，中年何故避声名？才流百辈无餐饭，忽动慈悲不与争○

欲为平易近人诗，下笔清深不自持。洗尽狂名消尽想，本无一字是吾师。

──《定庵集外未刻诗》

△题红蕙花诗册尾（并序）

苏州袁廷梼，字又凯，有王晋卿、顾仲瑛之遗风，文酒声伎，江南北罕俪者。当时座客，极东南选，而家大人未第时，亦曾过其宅。君死后，家资泯然。今年冬，有??而秀者，来谒于苏松太道官署，寒甚，出晋砚求易钱，则又凯嗣君也，大人赠以资，不受其砚。噫！西华葛帔，刘竣著书，所从来久矣。钮非石亦其座上客，非石尝为君致洞庭山红蕙花一本，君大喜，贮以汝州瓷，绘以宣州纸，颜其室曰：红蕙花斋；名其诗文曰：《红蕙斋集》；刻其管曰：红蕙斋笔；又自制《红蕙花乐府》，付梨园部；又征人赋红蕙诗，海内词流，吟咏殆遍。今嗣君抱来乌丝阑素册高尺许，皆将来蕙故也。君之风致可想见矣。余悲盛事不传，感而题于册尾。

香满吟笺酒满卮，枫桥宾客夜灯时。故家池馆今何许？红蕙花开空染枝○读罢一时才子句，《骚》香汉艳各精神。十年我恨生差晚，不见风流种蕙人○

歌板无聊舞袖凉，江南词话断人肠。人生合种闲花草，莫遣黄金怨国香○眼前谁是此花身？寂寞猩红万古春。花有家乡侬替管，五湖添个泛舟人。

──《定庵集外未刻诗》

△张诗舲前辈游西山归索赠鸾吟凤叫下人寰，绝顶题名振笔还。樵客忽传仙墨满，禁中才子昨游山○

去年扈从东巡守，玉佩琼琚大放辞。等是才华不巉削，愿携康乐诵君诗○畿辅千山互长雄，太行一臂怒趋东。祝君腰脚长如意，吟遍蜿蜒北干龙。

──《定庵集外未刻诗》

○庚辰（１８２０）

△驿鼓三首河灯驿鼓满天霜，小梦温乱客肠。夜久罗帱梅弄影，春寒银铫药生香。

慈闱病减书频寄，稚子功闲日渐长。欲取离愁暂抛却，奈君针线在衣裳○钗满高楼灯满城，风花未免态纵横。长途借此销英气，侧调安能犯正声？

绿鬓人嗤愁太早，黄金客怒散无名。吾生万事劳心意，嫁得狂奴孽已成○书来恳款见君贤，我欲收狂渐向禅。早被家常磨慧骨，莫因心病损华年。

花看天上祈庸福，月堕怀中听幻缘。一卷金经香一炷，忏君自忏法无边。

──《定庵集外未刻诗》

△发洞庭，舟中怀钮非石树玉、叶青原昶西山春昼别，两袖落梅风。不见小龙渚，尚闻隔渚钟。

樽前荇叶白，舵尾茶华红。仙境杳然杳，酸吟雨一篷。

──《定庵集外未刻诗》

△此游此游好补前游罅，挥手云声浩不闻。两度山灵濡笔记，钱塘君访洞庭君○

舟到西山岸，寻幽迤逦斜。居然六七里，无境不烟霞。遂发石公寺，定过神女家；云和风静里，已度万梅花○

风意中流引，香烟在屿迟。悠扬闻杜若，仿佛邀蛾眉。白日憺明镜，春空飘彩旗。

湖东一回首，万古长相思。

△过扬州春灯如雪浸兰舟，不载江南半点愁。谁信寻春此狂客，一茶一偈过扬州。

──《定庵集外未刻诗》

△观心结习真难尽，观心屏见闻。烧香僧出定，哗梦鬼论文。

幽绪不可食，新诗如乱云。鲁阳戈纵挽，万虑亦纷纷。

──《定庵集外未刻诗》

△又忏心一首佛言劫火遇皆销，何物千年怒若潮？经济文章磨白昼，幽光狂慧复中宵。

来何汹涌须挥剑，去尚缠绵可付箫。心药心灵总心病，寓言决欲就灯烧。

──《定庵集外未刻诗》

△庚辰春日重过门楼胡同故宅城西郎官屯，多官阅一宅。家公昔为郎，有此湫隘室。

朝阳与夕阳，屋角红不积；春雨复秋雨，双扉故钉齿。无形不知老，有质乃易蚀；往事思之悔，至理悟独立。

中有故我魂，三呼如欲出。

──《定庵集外未刻诗》

△因忆两首因忆横街宅，槐花五丈青。文章酸辣早，《知觉》鬼神灵。

大挠支干始，中年记忆荧。东墙凉月下，何客又横经○因忆斜街宅，情苗茁一丝。银缸吟小别，书本画相思。

亦具看花眼，难忘授《选》时。泥牛入沧海，执笔向空追。

──《定庵集外未刻诗》

△客春，住京师之丞相胡同，有丞相胡同春梦诗二十绝句。春又深矣，因烧此作，而奠以一绝句春梦撩天笔一枝，梦中伤骨醒难支。今年烧梦先烧笔，检点青天白昼诗。

──《定庵集外未刻诗》

△春晚送客潞水滔滔南向流，家书重叠附征邮。行人临发长亭晚，更折梨花寄暮愁。

──《定庵集外未刻诗》

△琴歌之美一人，乐亦过人，哀亦过人。月生于堂，匪月之精光，睇视之光。

美人沈沈，山川满心。落月逝矣，如之何勿思矣？美人沈沈，山川满心。吁嗟幽离，无人可思。

──《定庵集外未刻诗》

△偶感昆山寂寂弇山寒，玉佩琼琚过眼看。一事飞腾羡前辈，升平时世读书官。

──《定庵集外未刻诗》

△赵晋斋魏、顾千里广圻、钮非石树玉、吴南芗文征、江铁君沅，同集虎邱秋宴作尽道相逢日苦短，山南山北秋方腴。儿童敢笑诗名贱，元气终须老辈扶。

四海典彝既旁达，两山金石谁先储。影形各各照秋水，渣滓全空一世无。

──《定庵集外未刻诗》

△题虎跑寺南山跸路丙申开，庚子诗碑锁绿苔。曾是纯皇亲幸地，野僧还盼大行来。

──《定庵集外未刻诗》

△杭州龙井寺红泥亭倒客来稀，钟磬沉沉出翠微。无分安禅翻破戒，盗他常住一花归。

──《定庵集外未刻诗》怀沈五锡东、庄四绶甲白日西倾共九州，东南词客愀然愁。沈生飘荡庄生废，笑比陈王丧应、刘。

──《定庵集外未刻诗》

△呜呜坚々黄犊怒求乳，朴诚心无猜；犊也尔何知，既壮恃其孩。

古之子弄父兵者，喋血市上宁非哀？亦有小心人，天命终难夺；授命何其恭？履霜何其洁？孝子忠臣一传成，千秋君父名先裂。

不然冥冥鸿，无家在中路；恝哉心无瑕，千古孤飞去。呜呜复呜呜，古人谁智谁当愚？雰复雰，智亦未足重，

愚亦未可轻。鄙夫较量愚智间，何如一意求精诚？仁者不訹愚痴之万死，勇者不贪智慧之一生。寄言后世艰难子，白日青天奋壁行。

──《定庵集外未刻诗》

△幽人幽人媚清晓，落月澹林光。欲采蘅兰去，春空风露香。

阿谁叫横玉？惊起绿烟床。亦有梅花梦，颓鬟待太阳。

──《定庵集外未刻诗》

△寒夜读归佩珊夫人赠诗，有“删除荩箧闲诗料，湔洗春衫旧泪痕”之语，怃然和之风情减后闭闲门，襟尚余香袖尚温。魔女不知侵戒体，天花容易陨灵根。

蘼芜径老春无缝，薏苡谗成泪有痕。多谢诗仙频问讯，中年百事畏重论。

──《定庵集外未刻诗》

△昨夜昨夜江潮平未平，篷窗有客感三生。药炉卧听浑如沸，不似墙东钗钏声○

种花都是种愁根，没个花枝又断魂。新学甚深微妙法，看花看影不留痕。

──《定庵集外未刻诗》

△紫云回三叠（有序）

宋于庭妹之夫曰缪中翰，分校礼部试，于庭以回避不预试。予按乐府有《紫云回》之曲，其词不传，戏补之，送于庭出都。安香舞罢杜兰催，水瑟冰敖各费才。

别有伤心听不得，珠帘一曲《紫云回》○神仙眷属几生修，小妹承恩阿姊愁。宫扇已遮帘已下，痴心还伫殿东头○上清丹箓姓名讹，好梦留仙夜夜多。

争似芳魂惊觉早，天鸡不曙渡银河。

──《定庵集外未刻诗》

△咏史宣室今年起故侯，衔兼中外辖黄流。金銮午夜闻干惕，银汉千寻泻豫州。

猿鹤惊心悲皓月，鱼龙得意舞高秋。云梯关外茫茫路，一夜吟魂万里愁○一样苍生系庙廊，南风愁绝北风狂。羽书颠倒司农印，幕府纵横急就章。

奇计定无宾客献，冤氛可顾子孙殃？何年秘客搜诗史，输与山东客话长。

──《定庵集外未刻诗》

△逆旅题壁，次周伯恬原韵名场阅历莽无涯，心史纵横自一家。秋气不惊堂内燕，夕阳还恋路旁鸦。

东邻嫠老难为妾，古木根深不似花。何日冥鸿踪迹遂，美人经卷葬年华。

──《定庵集外未刻诗》

△赠伯恬毗陵十客献清文，五百狻猊屡送君。从此周郎闭门卧，落花三月断知闻。

──《定庵集外未刻诗》

△广陵舟中为伯恬书扇红豆生苗春水波，齐梁人老奈愁何！逢君只合千场醉，莫恨今生去日多。

──《定庵集外未刻诗》

△读公孙弘传三策天人礼数殊，公孙相业果何如？可怜秋雨文园客，身是赀郎有谏书。

──《定庵集外未刻诗》

△马八极曾陪穆满游，白云往事使人愁。最怜汗血名成后，老踞残刍立仗头。

──《定庵集外未刻诗》吴市得题名录一册，乃明崇祯戊辰科物也，题其尾一律天心将改礼闱征，养士犹传十四陵。板荡人材科目重，蓁芜文体史家凭。

朱衣点过无光气，淡墨堆中有废兴。资格未高沧海换，半为义士半为僧。

──《定庵集外未刻诗》

△以汉瓦琢为砚赐橙儿，因集斋中汉瓦拓本字成一诗，并付之平生自，传世千秋，高官上第，甘与阿侯。

──《定庵集外未刻诗》

△才尽才尽不吟诗，非关象喙危。青山有隐处，白日无还期。

病骨时流恕，春愁古佛知。观河吾见在，莫畏镜中丝。

──《定庵集外未刻诗》

△铁君惠书，有“玉想琼思”之语，衍成一诗答之我昨青鸾背上行，美人规劝听分明；不须文字传言语，玉想琼思过一生。

──《定庵集外未刻诗》

△戒诗五首蚤年撄心疾，诗境无人知。幽想杂奇悟，灵香何郁伊？

忽然适康庄，吟此天日光。五岳走骄鬼，万马朝龙王。不遇善知识，安知因地孽？戒诗当有诗，如偈亦如喝○

百脏发酸泪，夜涌如原泉。此泪何所从？万一诗祟焉。今誓空尔心，心灭泪亦灭○。有未灭者存，何用更留迹

行年二十九，电光岂遽收？观河生百喟，何如泛虚舟？当喜我必喜，当忧我辄忧。尽此一报形，世法随沈浮。

天龙为我喜，波旬为我愁。波旬尔勿愁，咒汝械汝头○律居三藏一，天龙所护持。我今戒为诗，戒律亦如之。

堕落有时有，三涂报则否。舌广而音宏，天女侍前后。遍召忠孝魂，座下赐卮酒。屈曲缭戾情，千义听吾剖。


○庚午（１８１０）

△桂殿秋

六月九日，夜梦至一区，云廊木秀，水殿荷香，风烟郁深，金碧嵯丽。时也方夜，月光吞吐，在百步外，荡瀣气之空蒙，都为一碧，散清景而离合，不知几重？一人告予：此光明殿也。醒而忆之，为赋两解。

明月外，净红尘，蓬莱幽窅四无邻。九霄一派银河水，流过红墙不见人。

惊觉后，月华浓，天风已度五更钟。此生欲问光明殿，知隔朱扃几万重？

──《无著词》

○辛未（１８１１）

△水调歌头（寄徐二义尊大梁）

去日一以驶，来日故应难。故人天末不见，使我思华年。结客五陵英少，脱手黄金一笑，霹雳应弓弦。意气渺非昔，行役亦云艰。

湖海事，感尘梦，变朱颜。空留一剑知己，夜夜铁花寒。更说风流小宋，凄绝白杨荒草，谁哭墓门田？游侣半生死，想见涕潺湲。

△又

辛未六月二日，风雨竟昼，检视败簏中严江宋先生遗墨，满眼凄然，赋此解。

风雨飒然至，竟日作清寒。我思芳草不见，忽忽感华年。忆昔追随日久，镇把心魂相守，灯火四更天。高唱夜乌起，当作古人看。

一枝榻，一炉茗，宛当前。几声草草休送，万古遂茫然。仙字饥不食，故纸蝇钻不出，陈迹太辛酸。一掬大招泪，洒向暮云间。──《怀人馆词》

（１）原注：谓严江宋先生。

△点绛唇（十月二日马上作）一帽红尘，行来韦杜人家北。满城风色，漠漠楼台隔。目送飞鸿，影入长天灭。关山绝，乱云千叠，江北江南雪。

──《怀人馆词》

△瑶台第一层

某侍卫出所撰《王孙传》见示，爱其颇有汉晋人小说风味，属予为之引，因填一词括之，戏侑稗家之言。

无分同生偏共死，天长恨较长。风灾不到，月明难晓，昙誓天旁。偶然沦谪处，感俊语小玉聪狂。人间世，便居然愿作，长命鸳鸯。

幽香，兰言半枕，欢期抵过八千场。今生已矣，玉钗鬟卸，翠钏肌凉。赖红巾入梦，梦里说别有仙乡。渺何方？向琼楼翠宇，万古携将。

──《怀人馆词》

△鹊桥仙

同袁兰村、汪宜伯小憩僧寺，宜伯制《金缕曲》见示，有“望南天、倚门人老，敢云披”之句。余惊其心之多感，而又喜其词之正也，倚此慰之。

飘零也定，清狂也定，莫是前生计左。才人老去例逃禅，问割到慈恩真个？

吟诗也要，从军也要，何处宗风香火？少年三五等闲看，算谁更惊心似我？

──《怀人馆词》

△浪淘沙（有寄）

别梦醒天涯，怊怅年华。怀人无奈碧云遮。我自低迷思锦瑟，谁怨琵琶？

小字记休差，年纪些些。苏州花月是儿家。紫杜红兰闲掐遍，何处苹花？

──《怀人馆词》

○壬申（１８１２）

△唐多令（道中书怀）

二十五长亭，垂杨照眼青。付春风短梦零星。斜倚雕鞍无气力，浑不似，俊游人。

春意太憨生，春愁唤不醒。负华年谁更怜卿？惟有填词情思好，无恙也，此花身。

──《怀人馆词》

△浪淘沙（舟中夜起）

幽梦四更醒，欸乃声停。吴天月落半江阴。蓦地横吹三孔笛，聘取湘灵。

螺髻锁娉婷，烟雾青青。看他潮长又潮平。香草美人吟未了，防有蛟听。

──《怀人馆词》

△高阳台

南国伤谗，西洲怨别，泪痕淹透重衾。一笛飞来，关山何处秋声？秋花绕账瞢腾卧，醒来时芳讯微闻。费猜寻，乍道兰奴，气息氛氲。

多愁公子新来瘦，也何曾狂醉，绝不闲吟。璧月三圆，江南消息沈沈。魂消心死都无法，有何人来慰登临？劝西风，将就些些，莫便秋深。

──《怀人馆词》

△行香子（道中书怀。与汪宜伯）

跨上征鞍，红豆抛残，有何人来问春寒？昨宵梦里，犹在长安。在凤城西，垂杨畔，落花间。

红楼隔雾，珠帘卷月，负欢场词笔阑珊。别来几日，且劝加餐。恐万言书，千金剑，一身难。

△附：送龚瑟人出都调水龙吟（汪琨宜伯）

长安旧雨都非，新欢奈又摇鞭去。城隅一角，明笺一束，几番小聚。说剑情豪，评花思倦，前尘梦絮。纵闲愁斗蚁，羁魂幻蝶，寻不到，江南路。

从此斋钟衙鼓，料难忘，分襟情绪。瓜期渐近，萍踪渐远，合并何处？易水盟兰，丰台赠芍，离怀触忤。任红蕉题就，翠筠书遍，饯词人句。──《怀人馆词》

（１）原注：初相见，蒙填词见诒，有“万言奏赋，千金结客”二语。

△醉太平（道中作）鞍停辔停，云行树行。东风昨夜吹魂，过青山万痕。春浓梦沈，愁多酒醒。一天飞絮愔愔，搅离怀碎生。

──《怀人馆词》

（１）此阕写作时间不可考，据题记及其在《怀人馆词》中的前后词，疑作于１８１２年举家出都赴安徽途中。

△鹊踏枝（过人家废园作）

漠漠春芜芜不住。藤刺牵衣，碍却行人路。偏是无情偏解舞，蒙蒙扑面皆飞絮。

绣院深沈谁是主？一朵孤花，墙角明如许！莫怨无人来折取，花开不合阳春暮。

──《怀人馆词》

△湘月（壬申夏，泛舟西湖，述怀有赋，时予别杭州盖十年矣）

天风吹我，堕湖山一角，果然清丽。曾是东华生小客，回首苍茫无际。屠狗功名，雕龙文卷，岂是平生意？乡亲苏小，定应笑我非计。

才见一抹斜阳，半堤香草，顿惹清愁起。罗袜音尘何处觅？渺渺予怀孤寄。怨去吹箫，狂来说剑，两样消魂味。两般春梦，橹声荡入云水。

──《怀人馆词》

○癸酉（１８１３）

△惜秋华

癸酉初秋，汪小竹水部斋中，见秋花有感，一一赋之，凡七阕，弃稿败箧中，已十一年矣。兹补存其三阕，以不没当年幽绪云。

瑟瑟轻寒，正珠帘晓卷，秋心凄紧。瘦蝶不来，飘零一天宫粉。莫令真个敲残，留傍取玉妆台近。窥镜乍无人，一笑平添幽韵。

芳讯寄应准。待穿来弱线，似玲珑情分。移凤褥，欹宝枕，露干香润。秋人梦里相逢，记欲堕又还黏鬓。醒醒，海棠边慰他凉靓。〔上咏玉簪〕

──《小奢摩词》

△减兰阑干斜倚，碧琉璃样轻花缀。惨绿模糊，瑟瑟凉痕欲晕初。

秋期此度，秋星淡到无寻处。宿露休搓，恐是天孙别泪多。〔上咏牵牛〕

──《小奢摩词》

△露华

一痕轻软，爱尽日沈沈，禅榻香满。别样珑松，小擘露华犹泫。斜排玉柱停匀，握处兜罗难辨。幽佳地，龙涎罢烧，银叶微暖。

空空妙手亲按。是金粟如来，好相曾现。祗树天花，一种庄严谁见？想因特地拈花，悟出真如不染。维摩室，茶瓯经卷且伴。〔上咏佛手〕

──《小奢摩词》

△金缕曲（癸酉秋出都述怀有赋）

我又南行矣！笑今年鸾飘凤泊，情怀何似？纵使文章惊海内，纸上苍生而已，似春水干卿何事？暮雨忽来鸿雁杳，莽关山一派秋声里。催客去，去如水。

华年心绪从头理。也何聊看潮走马，广陵吴市？愿得黄金三百万，交尽美人名士，更结尽燕邯侠子。来岁长安春事早，劝杏花断莫相思死。木叶怨，罢论起。

──《怀人馆词》

（１）原注：店壁上有“一骑南飞”四字，为《满江红》起句。成如干首，名之曰《木叶词》，一时和者甚众，故及之。

○甲戌（１８１４）

△湘月（甲戌春，泛舟西湖赋此）

湖云如梦，记前年此地，垂杨系马。一抹春山螺子黛，对我轻颦姚冶。苏小魂香，钱王气短，俊笔连朝写。乡邦如此，几人名姓传者？

平生沈俊如侬，前贤倘作，有臂和谁把？问取山灵浑不语，且自徘徊其下。幽草黏天，绿阴送客，冉冉将初夏。流光容易，暂时着意潇洒。──《怀人馆词》

（１）《四部丛刊》吴刻本为“灵山”，此据《龚定庵全集类编》和上海人民版《全集》改为“山灵”。

（２）原注：右《怀人馆词》一卷，原集凡九十阕，辛巳春日选录三十二首，癸未六月付刊。

○乙亥（１８１５）

△摸鱼儿（乙亥六月留别新安作）

者溟蒙江云岳雨，是谁招我来住？空桑三宿犹生恋，何况三年吟绪？来又去，可题遍莲花六六峰头路？幽怀更苦。问官阁梅花，谁家公子，来咏断魂句？

眠餐好，多谢濒行嘱咐。吾家有妹工赋。相思咫尺江关耳，切莫悲欢自诉。君信否？只我已年来习气消花絮。词章不作。倘绝业成时，年华尚早，听我壮哉语。

──《怀人馆词》（１）原注：郡斋梅花三十树，皆余手植。

（２）原注：予有妹嫁新安。

△卖花声（舟过白门有纪）

帆饱秣陵烟，回首依然，红墙西去小长干。好个当垆人十五，春满垆边。

如此六朝山，消此鸦鬟，雨花云叶太阑珊。百里江声流梦去，重到何年？

──《怀人馆词》

○丙子（１８１６）

△百字令（苏州晤归夫人佩珊，索题其集）

扬帆十日，正天风吹绿江南万树。遥望灵岩山下气，识有仙才人住。一代词清，十年心折，闺阁无前古。兰霏玉映，风神消我尘土。

人生才命相妨，男儿女士，历历俱堪数。眼底云萍才合处，又道伤心羁旅。南国评花，西州吊旧，东海趋庭去。红妆白也，逢人夸说亲睹

△附：答龚瑟人公子，即和原韵（归懋仪归佩珊）

萍踪巧合，感知音得见风前琼树。为语青青江上柳，好把兰桡留住。奇气拿云，清谈滚雪，怀抱空今古。缘深文字，青霞不隔泥土。

更羡国士无双，名姝绝世，仙侣刘樊数。一面三生真有幸，不枉频年羁旅。绣幕论心。玉台问字，料理吾乡去。海东云起，十光五色争睹。──《怀人馆词》

（１）原注：夫人频年客苏州，颇抱身世之感。

（２）原注：予小子住段氏（按指段玉裁）枝园，将之海上省侍，故及之。（３）原注：夫人适李，有李青莲之目。（４）原注：谓吉云夫人。

（５）原注：时尊甫备兵海上，公子以省觐过吴中。

△摸鱼儿（钮布衣话东西两湖洞庭之胜，并出示《山中探梅卷子》，因题）

数东南千岩万壑，君家第一奇秀。雪消缥缈峰峦下，闲锁春寒十亩。春乍漏，有樵笛来时，报道燕支透。花肥雪瘦。向寂寂空青，潺潺古碧，铁干夜龙吼。

幽人喜，扶杖欣然而走。酒神今日完否？山妻妆罢浑无事，供佛瓶中空久。枝在手，好赠□芦帘纸阁归来守。寒图写就。看画稿奴偷，词腔婢倚，清梦不僝。

──《怀人馆词》

△百字令（投袁大琴南）

深情似海，问相逢初度，是何年纪？依约而今还记取，不是前生夙世。放学花前，题诗石上，春水园亭里。逢君一笑，人间无此欢喜。

无奈苍狗看云，红羊数劫，惘惘休提起！客气渐多真气少，汩没心灵何已？千古声名，百年担负，事事违初意。心头阁住，儿时那种情味。──《怀人馆词》

（１）原注：乃十二岁时情事。

（２）《四部丛刊》载此句为“汩投心灵何已”，此据《龚定庵全集类编》和上海人民版《全集》改。

○丁丑（１８１７）

△金缕曲（赠李生）

海上云萍遇。笑频年开樽说剑，登楼选赋。十万狂花如梦寐，梦里花还如雾。问醒眼看时何许？侬已独醒醒不惯，悔黄金何不教歌舞？明月外，思清苦。

奇才未必天俱妒？只君家通眉长爪，偶然仙去。花月湖山骄冶甚，一种三生谁付？只片语告君休怒。收拾狂名须趁早，鬓星星渐近中年路。容傍我，佛灯住。

──《怀人馆词》

△虞美人

陆丈秀农杜绝人事，移居城东之一粟庵，暇日以绿绡梅花帐额索书，因题词其上。

江湖听雨归来客，手剪吴淞碧。笛声叫起倦魂时，飞过蒙蒙香雪一千枝。

少年多少熏兰麝，金凤钗梁挂。年来我但写《莲经》，要伴荒庵一粟夜灯青。

──《怀人馆词》

△减兰

偶检丛纸中，得花瓣一包，纸背细书辛幼安“更能消几番风雨”一阕，乃是京师悯忠寺海棠花，戊辰暮春所戏为也。泫然得句人天无据，被侬留得香魂住。如梦如烟，枝上花开又十年。
