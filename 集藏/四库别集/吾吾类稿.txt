   

　　钦定四库全书

　　集部五

　　吾吾类稿三巻

　　别集类四

　　元

　　提要

　　（臣）等谨案吾吾类稿三巻元呉皋撰皋元史无传志乗亦失载其姓名独永乐大典各韵中颇采録其诗文题作呉舜举吾吾类稿又别收胡居敬等原序三篇畧具行履知其为临川人乃宋丞相呉潜诸孙早逰呉澄之门尝官临江路儒学教授元亡后抗志不出遯迹以终而不着其名惟王圻续文献通考载有呉皋吾吾类稿之目而集中祝文亦有皋忝逰宦语知皋为其名舜举乃其字也皋工于韵语所作大都以朴澹为主不渉元末佻巧纎靡之习诗中纪年多有庚寅壬辰及癸卯甲辰等岁名时正值至正之季盗贼纵横目击艰危每深忧愤如和刘闻廷拟古十章反复于国歩将倾籓维弛节而继之以堂堂寻阳守重义知所本云云特表李黼之忠烈以激厉当时其志有可悯者虽其骨格未坚尚不能抗行古作者而纒绵悱恻要不失变雅之遗意焉集佚已久顾嗣立元诗选搜罗最广亦阙而不载今从永乐大典裒辑共得诗一百二十余首厘为三巻其杂文十余首亦附于后备考核焉

　　乾隆四十六年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●原叙

　　强圉作噩之祀余还江右抵临江假寓天宁寺寺宻迩郡庠因与教授吾吾吴先生舜举游先生尝语余曰郡承大乱之后民皆习武事厌儒行弦诵絶响教无所敷吾甚耻之既而时异事殊先生屛居闾里辟一室绩学艺文惟以奉亲训子为务势利纷华之习视之漠如也郡洊罹兵变干戈相承学宫荒閴袁筠之境遗民逸士闻先生名每延置其家奉贽请益虽武夫悍将多遣子弟就学焉四方搢绅大夫求诗若文户屦恒满平居无事操觚染翰著述不厌境与意会必形之吟咏学者多传诵之遭时多囏竟赍志以没惜哉先生殁十余年其子均彚次遗稿属为叙余尝见先生文集篇帙甚富今所存仅若此盖掇拾于丧乱之余不能全也先生之文典实古雅从容于法度之中其为诗冲澹和平发乎性情之正世之工乎侈靡浮丽以流连光景嘲弄风月者不可并论也先生世家临川履斋丞相之诸孙也蚤游吴文正公之门获闻圣贤之学故处乎叔世卓然不易所守使得位而见诸用其事业必有可观也词章云乎哉均字仲权好学而文能守其家学云渝阳胡居敬叙余留郡城获观吴舜举吾吾先生诗尤妙于五言如竹林清飙顿苏烦郁如兰皋秋露夐殊尘境因叹曰诗形于音音生于心心有所契音乃中节先生之诗中节之音也而余未能知之忆余弱冠时与先生同处豫章郡庠为弟子员余之学未知方志有不定因谓人皆然固余之媿也后三十年先生为临江郡博士遂屡见之以急遽流离未暇考徳问业知先生未尽又可媿也后又二十余年而先生殁矣而始获尽观其诗文皆亹亹古人乃大媿焉以五十年之交友而知之未能尽何也其失原于自怠而闇于知人也呜呼白首岩扄旧交零谢欲求如先生者与之上论风雅而下评近作其可得耶先生之子均以先集见示凡先生行事前进士胡君居敬叙之详矣余书此于后姑以见慕之之至而媿之之深也梁寅叙

　　诗权舆于康衢之謡赓载之歌而大备于成周之风雅颂后世虽有作者不可及已邵康节云自从删后更无诗非无诗也无古人之诗也非无古人之诗也无古人之性情也五言起于李陵苏武七言起于汉武柏梁诗之为体非古也絺章绘句嘲风咏月诗之为教非古也夫以古人之诗如彼而今人之诗如此谓之无诗果无诗哉其间有能以今人之诗体而写古人之性情则诗之为教犹有存者然文章与时髙下汉魏之诗犹近于古下至六朝则绮丽之习胜而汉魏雄浑之气亡矣迨夫声入于律而絶句八句排律之作则号为近体而拘拘于对偶嫓青配白争以纎巧新竒为尚去古益逺然时之所趋其可少乎临川吴舜举先生蚤知学诗而能上追三百篇之义作为五七言古近二体诸诗皆本乎性情关乎世教非泛泛而作者前尝为临江郡博士其淑诸人者多矣乱离以来旧稿散失其子均收辑遗篇于乱定之余仅得若干首临江税课司大使京兆赵君师尝见而说之遂率郡中士友命工刻梓以永其传以余与先生相知之深征序其端余不敢辞张美和叙

　　●钦定四库全书

　　吾吾类稿巻一

　　（元）吴皋 撰

　　○四言诗

　　答穆文学代竹言

　　猗猗青筠翳于崇冈羃羃繁阴媚彼飞凰有美君子徳音孔彰樵彼斧斯斸苗芟篁永贞是保爰底于昌

　　灵湫宅神龙也筠之城隅有泉渊然泉上为宫肖龙以人雨旸疾疫民有頼焉沉诗其问神或乐之故作是诗以投之

　　泓彼渊湫閟灵城陬爰宅其幽承其庇休
　　湫渊以瀜筑之新宫肖人而龙厥貌有颙
　　奕奕其庭濯濯其灵被于羣生嘉祥是征
　　嗟予不辰国步荐迍有懐靡伸余何其臻
　　陈而诗之或言遗之辞之鄙矣式尘视矣
　　灵湫五章章四句

　　○五言古诗

　　赠人归觐锺陵

　　落日白荒荒遵渚飞冥鸿苦寒缯纩薄凄其号朔风客买锺陵舟泛泛烟雾中自言定省旷疾首如飞蓬行矣勿滞留觞酌忻暂同不惮畏涂逺且竟信宿工道经掘狱地尚忆剑气红边烽亘残垒离思徒忡忡

　　筠邑丞祷雨有感赋以赠之

　　霓望众方切枯焦感愆期顺成责司牧肯以叔季辞筠邦执徐岁莳芸亢阳曦龟拆布畴畮百谷日已萎邑丞具斋沐恳欵重致词灵湫诘朝诣甘澍应若随孰云璇极髙俯聴亦孔卑寸念感冥寂丰穰端赖之黔首困兵革宜恤冻与饥君子埀岂弟允冀遵良规

　　送人赴金陵

　　风雨毕余春飞花急如霰衡门竟朝掩好树还葱蒨故人隔峡表不得长相见忽闻有逺役去去游海甸扁舟指吴会更逐长风便自是俊逸才列剡腾髙荐不独苏与张清谈纵雄辩眷余笃友谊不辱鄙微贱成名早归来英游总惊羡

　　遣曲生【并序】

　　曲生于余友义尤笃由发燥迄今无间言当余忻荣得意时其亲爱不失左右及忧悲愁戚穷闷无憀卒蒙周旋其间宣力居多或感发或愤激或消释或弭忘即事计功夷险一节迨踰夫直谅多闻者一日遽改容若欲谢余以请絶色甚厉气甚冽艴焉以进恧焉以沮非余间生生之实余间也邈不可详自顾无所取忤者召之前俾殚其衷以释其惑生于是惶蹙自讼曰不自敬徳和而靡节或湎或酣爰耽爰溺诒谴于躬故兹■〈氵史〉絶言讫敛衽而退又若彷徨眷恋而弗忍者遂为五韵诗以遣之
　　抱戚坐衡宇癙忧日以痒玉友告交絶短气复慨慷靡究获严谴盍亦反自臧久服狂药醉遽絶心孔伤俛黙谢仪狄因之戒荒亡

　　采樵山中作

　　晨兴遵前路纵横复多歧停策髙阜间东西安所之松柏繁阴敷并游多鹿麋境与俗尘逺采芝堪疗饥斧彼磵底薪束归任烹炊迥觉人迹絶复若世事遗借问园与绮嘉遯亦若斯吾意烂柯者局终归若迟余生世已季戈戟日交驰古道邈云逺抚膺心不怡

　　留别胡宗性

　　荆扉掩初秋羸卧欲终日髙松落凉吹清露晓如栉强起坐前楹有客欵蓬室忻言良朋至辞接尽详密蹇予疡在股不得屈兹膝兵革十稔余困悴何由毕格斗恣吞噬拟步辄如漆君奚膏尔车炎日届逺出区城囿豺虎别我增忧栗直谅性所敦非君谁壹郁

　　往年客孺子宅前今别十载荐罹兵燹弗果经理不为瓦砾之区必将为有力者所获感今懐昔惕乎厥中因成短章以寄此情

　　倾颠莫支维爰用养贞晦明徳光已耀已足动冠盖屡下宾贤榻礼意浃欢爱奋乎千载上逺与夷叔配我来慕髙躅购屋幸相对泠泠湖水清可濯亦可溉一朝鼙鼓动四海俱横溃迎亲仕清碧事竟与时背宁知千载后进止两颠沛岂虞居室焚复恻陵谷改明当谢喧嚣肥遁亦焉悔

　　熊徳新修学宫完为诗贻之

　　殿庑丽层云乃是素王宫棂星列前敞逝川亦朝宗顾兹兵毁余瓦砾翳蒿蓬昔人讲经地斋馆一朝空邦侯领时望斯文称巨公旦望毕恒礼咨度意益隆相投得贤簿勉勉督众工载绩修完美敢昧创造功学徒知讲习游謌萃其中才彦当辈出文献聿以崇蹇予谬承乏事往今不同仰羡文翁化作颂表愚衷

　　寄钱本芳

　　有客游桂城于时秋告杪值兹揺落景孰缓忧心悄行行道里逺去去知已少多君共儒素倾盖意逾厚道同心即契敢媿论交后永结芝兰好何时醉醇酎暌违多一载梦寐常携手染翰惕深衷应怜别离久

　　寄傅时宪

　　忆昔分手时四见易裘葛昕夕耿懐思曷已此心渴丹厓成独往瑶草向晨掇乐与童冠游还喜俗氛脱吾侪怜困悴髙谊竟谁夺知已许论心谅君眷儒末

　　寄权丰城

　　白璧絶纎瑕莹澈涵贞素由来荆人璞粹美非天赋丰城列名区宝气杂烟雾君膺竹符寄发政推仁恕居氓积疫困徳意谅宣布枉此照乗才作郡蔼清誉

　　寄周所立

　　初緑蔼乔林华馆微熏爽粉节矗新篁锦箨缀林响脱巾挂萝薜阳景散清朗洽此童冠俦林丘恣幽赏赵璧非常珍妙鉴启深奨兰章枉芳札亟诵慰遐想宁贻简黙谴辄复懐技痒思逐好风翔深期谢榛莽
　　又
　　书屋俯长衢枉顾已承屡跫然举玉趾短策散轻步神情独散朗吐论发深趣君当儒林彦籍籍播芳誉自是荆山珍无瑕表真度未酬连城价良用叹迟莫

　　寄人

　　崇冈矗髙梧上有彩凤鸣疾风吹纎云值此天宇清汾阳唐功臣云仍踵芳声觏止惬平素愿言接光荣
　　风雨昼凄凄行迈戒修涂深冬饶雪霰清寒迫微躯不独逃窜苦幼子复被俘仁人鉴微衷愿赐尺素书声光久所及文采亦有余赠以鼎吕重因之释縻拘感徳已铭镂终当效区区

　　寄刘彦行时在徳安县

　　聚散耿暌违怅望渺庐岳缅惊光景迈爰致音问邈闻当理清秩获奏承嘉擢从容辞大理黾勉署商榷贤劳念明哲宠命均优渥君才当茂彦妙藴等荆璞旷瞻萌鄙吝未觌懐卓荦引领云锦间踪迹限阳朔

　　寄陈伯昂二首

　　丝桐托清音山水寄髙调锺期邈云逺谁为发真照耿耿寸心存泠泠七弦妙解启聋俗聴母诒贱工诮
　　独鹤栖长松敛翮亦闲止髙视浮云端毛羽霜雪比长风动天末千里烟尘起顦顇霄汉心奋迅志空委

　　贻陈学用

　　前路陟崇冈凉飔悴危緑于时逺行迈散步经楼曲去燕无余影寒蝉鸣髙木新知偶相值觏止谐所欲才髙领时望何事媚幽独更言游謌乐啸咏忻自足邀余坐华馆觞酌泛醽醁论心手频握交谊自今笃

　　东轩夭桃盛开东

　　轩粲繁英生色照书幌轻茜彤霞炫暖香散晴朗东风紫陌路终日驰轮鞅抚懐隠忧集颇念婴世网仙源在何处整棹期独往应有避秦人因之摅遐想

　　畏暑入山间二首

　　方懐濯氷思未划逃暑计野人林下期林峦郁松桂裸袒资旷达有美裁薜荔石壁泻流长徐徐下云际
　　乔树矗修干松杉表羣材谡谡冒层云缭绕依山隈侧径罕人踪白石被荒苔解衣坐其上青荫絶飞埃延览极幽渺襟抱忽然开挂冠且疎诞轻飔飒然来

　　癸夘岁作

　　献岁娱彩侍霁景熙晨旭三阳兆开泰阴沴尽驱逐飞警何方来相煽日寻蹙皇天久厌乱何用更揺毒慈闱方抱恐游子心懐恧颇厌城市居无由诣深谷乌鸟亦何仁返哺遗令躅勉奉菽水欢因之慰穷独

　　懐何义立

　　髙秋病炎燠力疾坐清羸书楼俯长川遐瞰风帆驰故人在天末剧我长相思裁书托双鲤路逺莫致之桂塘极南际磻磎逼西陲谅集童冠乐沂浴相娱嬉铿然舍瑟意求赤何由知蹇蹇岂余病采薇当朝饥

　　端居自遣拟寄弟尹

　　衰朽靡自振蹇运凝孤踪素履虑恒澹困踬心已忡鼎沸复干纪煽虐滋顽凶侧晲髙厚寛孱眇将无容家君奄然逝弟妹计亦凶稔祸何惨酷忧愤激愚衷先茔负城阿十载连蒿蓬仓皇乏祀葬念此痛擘胸孤城近改筑相逺百步中序易霜露降瞻省无由从彷徨但终日洊复罹兵戎病母踰八袠甘旨随俭丰连枝阻且逺孰致音问通临风一惆怅肠断髙飞鸿

　　病足弥月邓汉杰惠紫竹杖

　　股疡爰类躄良行改蹒跚伏枕缩伸窘窥关走趋艰宾至日旁午闵余生苦颜肃进藉辞接送往卒复难忸懐靡自解抚心不遑安交亲意有会贻以紫琅玕剔竿剪飞佩斸本惊鸣鸾纹侵宿雨润节傲秋霜寒扶颠委令材倚之良自寛感此伦谊笃懐徳剧百端时危备驱策永矢同相完

　　罗氏贞女二首

　　国土无定疆干戈那有常倏忽致侵伐蚤岁迫中肠仰天注白日含思离闺房弃絶父母恩不惜桃李芳出门即有恃就死义有臧六亲为之怨世人为之伤白骨化青流英魄托上苍女道恒不朽感兹令名香
　　神州中运否世事弗获【一作莫可】齐中区鼎一沸滔滔遂沉迷庐陵祸未稔酷惨积莫稽彼姝不自昧顣顣辞深闺蓄志秉全节于义谅不暌层云蔽皦日白璧沉黄泥已矣靡遑恤闻者懐怨凄作诗表懿行懿行良难跻

　　题息轩

　　盛宠袭奇患林丘资旷逸未弥兵革艰遗荣推达识于焉世氛絶最恃耕凿力岂伊农亩俦毕志偶沮溺开轩面场圃充栋浩羣籍学耕非二致安计作与息作息本自然含哺便终夕

　　题清隠轩

　　巨浸渺横流懐襄日汤汤竟朝阅羣籍时绎心所臧客言叔度贤褎然逺腾芳岂依泉石幽深中膏与肓甘旨奉严亲力耕道其常懿彼桀溺俦爰与宠辱忘羡子涉危乱不失居井乡奈何参商居未获觏清扬不得同巧笑永永遥相望蹇予困行迈何由际时康

　　过邓汉杰

　　广庭列嘉树衡门掩重关村迥轮鞅絶幽人筑其间我来坐髙轩言笑以怡颜酌以芳樽酒醉卧复忘还

　　晨起

　　暑雨洒清夜薤叶微荐爽寝酣斋馆幽梦破山禽响褰衣下帷闼红旭贯穹壤危条蔓羣緑延吹入前敞抱冲澹无营忻言脱尘鞅

　　喜雨呈郡守

　　积雨滞农工徂景逼余春渳渳流潦集川陆浩无垠东作殆难弛耦耕良苦卒云收雨忽止骄阳肆其神颇怪魃为虐惔焚且兼旬府公具斋沐敷意彻紫宸上天沛甘泽靡靡五夕晨幸兹岁事稔庶用舒罢民作颂播厥美愿言希秉钧

　　浔阳归涂值雨

　　玄昊颓余景崇云郁西圻震霆奋逸响紫电流余辉霖雨忽滂沛涧磎亦漫弥客行偶值山况复仆马饥息身乔树林余润袭人衣夷踞非吾偶危坐亦忘机雨歇涉泥潦穷昏乃投归举首瞻羣阜烟岚深翠微檐隙语童穉哗言辟荆扉到家忻自慰觞酌且频挥

　　三月廿日得幼儿消息闻在崇仁故里

　　承檄赴鳌磎兹辰乃还乡于时际升平欣覩宪度章归来踰两载【庚寅七月乐安秩满壬辰兵起】海宇靡冦攘乃知十稔后不得沾泰康游宦寓清碧中途逢虎狼重罹检剥苦所幸脱死亡癸夘秋告仲兵势日炽昌孤城寡不敌破陷俱仓惶四门守军律闭御示故常大夫且莫越童稚焉足当矧复负荷重窜逸莫可藏于焉被驱执仍虑或见戕父子不相保东西各彷徨乱后永相失曷已懐抱伤有客来故里具言居处详会面良可必聊且慰衷肠

　　春日有懐

　　岁月只如流咄嗟冬又春去年锦水上栖栖似迷津投老重扶携逺游辟兵尘乃知百里外忽此逢故人摅情极慰劳不惜来往频髙抱莹氷玉逝踪妙无伦如何阔别久宁忘心所亲

　　书韩安庆大节堂

　　大节不可夺斯为儒者俦君侯守藩屏哲踪希徳周龙舒控淮浙势比衿与喉环疆拥凶逆孤障截横流连率此开阃忠良孰与侔坐念王纲颓君子懐百忧永矢尽臣节秉心欲宣猷构堂华扁新盛气慑豪酋雄文勒坚珉光焰贯斗牛夫人已千载斯堂屹千秋

　　送郡守入觐

　　葛阜亘朔云寒冱届徂冬滕六擅其神玄冥不言功清章驰文湍南纪千里通入觐効臣职弥弥思朝宗邦侯分符来炳炳恩意隆及兹赴京国述职戒古风辅行得贤幕摅忠意攸同明发凤渚湄华艘乗便风眷此千里遥执别惜遽怱飞步登王圻矫首仰飞龙归来承恩宠余光将并蒙

　　赠人归青原省觐

　　驱车戒行迈晨兴践严霜重以苦寒月游子归故乡云白楚天碧亲舍在其傍青原何迢迢文川亦汪洋定省及兹晨斑衣戏髙堂岂不念旷疎干戈犹抢攘归来拜家庆此乐殊未央

　　广寿寺与汉杰邓逸人小酌因赋

　　届归回村涂淹留毕幽趣地偏莲界浄鸟语升阳煦神闲尘虑澹野服资儒素清芬腾古鼎似与冥搜助兰尊倒更酌意惬斟忘屡胥晤感良俦临分岂容遽相送下前墀琪花落瑶树

　　诣龙祠

　　髫龀喜奇事壮游扩前闻筠阳古城隈神龙宅溪濆灵祗絶异好篇什辄见欣崇祠瞰前阜石蹬跻层云流潦汇深壑湍泳亦沄沄渊湫閟灵迹及此扬清芬揆予最浅劣谬获忝斯文赏音此焉遇宁媿婴俗氛有志未由展老大奚足云愿言弭金革一拯溺与焚

　　拟古七首

　　羲画阐人文立徳继玄旨斯道古攸敦卒乃滋末技词华鄙琱琢何况靡工致既贻俗眼嗤还为知音弃鱼目殆非珍燕石混瑶珥绮丽炫颓波澹泊启髙致焉知大雅音诠讽含六义
　　神龙蛰重渊岂偶介与鳞变化入冥漠倏忽致屈伸藏深茍无欲此性安可驯清晨涤尘虑拂拭龙唇琴冰丝映玉轸宫征发徽音一鼓别鹤起再鼔紫凤吟自非山水工曷契锺子心贞士失知已何自免陆沉嘉遇良难必聊且慰冲襟
　　褰衣涉湘渚崇兰泛幽香折以遗所思奈此道路长采芳须及时过时萎且黄不念桃李年离别隔两乡何当早还归慰此饥渴肠
　　宝气吐光芒夜烛宵汉上孰云久沦晦精采动星象由来至神物变化非可状离合迹靡同显隠何由仗冥思掘狱初博识启浮奨
　　先正邈云迈名流若晨星余光安足仰竟莫资典刑羲农逮黄虞去余几千龄淳源就湮塞徒兹守羣经苟非述作功羣寐何由醒炳炳埀懿则颇恻昧与冥
　　四壁但萧然蓬蒿蔽幽居岂复计贫馁志在古人书我来慕髙谊仰止将焉如清风百代上遗言良起予
　　在昔炎运熄余燋起良图君臣及际遇鱼水相与俱乃知长啸时兴懐佐庙谟贤辅着伊吕兹士顾不殊秉耒南阳者孰识为凤雏出师戒两立恳恳志勤劬功名照前代千载擅八区

　　拟古杂诗十二首

　　抱美不自献孰识爨下才乃知荆山珍终以石见猜凤雏未髙举秉耒南阳隈何以荅三顾赴敌山亦摧八阵布雄略出师真壮哉
　　淳浇无异源靡靡逐时变奈何迁末运么么伺其便长揖采芝叟不作市城恋忻与木石俱何意谋自见边隅尚传警风尘暗■〈宀禹〉县前修迈髙节岂为来者劝食薇可终身深期弭龙战
　　哀哀我征夫逺役在边戍雨雪忽载涂凄其岁年暮从戎始虽壮容鬓已非故甘心许徇国勲业苦难树枕戈愤已盈孤征尚谁诉
　　比目拆中路眷恋情所私浩浩燕与越驱车欲焉之别近恒恻恻别逺宁不思寄语室中人逺游非所期
　　昔闻诗与礼忆在过庭趋耳熟严训及媿我昧反隅中道逢荡析念此气不苏深惟素履愿窃比逢掖符咄嗟岁月驶莫遂砭厥愚穷生贵殉义时流重进谀弥怜虎口脱敢冀蜗洤濡屡空中岂怍宁为末俗驱
　　鲁连蹈东海却秦乃权宜战国固多士卓然一见之余本寒乡民韬居河之湄尚友笃嗜古深衷窃自私一获展良晤如救渴与饥遐躅邈千载遗矩诚足追因之激忠愤媿乏熊虎姿
　　滥吹诚窃禄哂此齐庭竽定从纔一言忝与碌碌俱古称贤达人髙谊耿不诬鱼目固非珍窃混明月珠贵耳恒贱目把玩复自娱穷达有恒理敢昧待贾沽兵尘昧遐曯藏深复潜需
　　荏苒春又夏芳序不我延所思邈山海迢递隔逺天寄书云中鴈旷絶贻厥諐荣耀有衰歇寸心终莫迁如何结发亲负此桃李年朱唇扬妙音岂计终取怜当年纨扇謡安得今尚然燕婉懐哀伤愿比金石坚躞蹀下闺闼何由已悁悁
　　髙牖照初日水木涌清辉拂拭朱丝弦山水调更微锺子不我遇自与聋俗违无弦寄髙兴此意良未非折腰卑已辱岂是昧事机骏奔计已得迈迹非可几
　　古道就芜秽末流滋诳谲遡求竟何稽谁作复谁辍知愚虽两致宁与较悬絶污隆逐时变譬彼凉与热朔风吹大漠夜作千里雪阴晴苦难恃舒惨一何别黙悟元化工喧啾息哗说
　　惟昔事逺游发轫自兹始辛勤三十载倏忽一瞬耳未明辙环踪窃究懐居旨祚运厄阳九厯稔未云已郑重携挈心干禄为亲喜出身忝逢掖残毁谅非美多艰亦屡遘破陷辄中止自省几寡諐所幸免誉毁逺别同气亲昕夕竟何恃于焉限阳朔旷阔非所拟相思只长恸一坐致频起寒门婴变故延祸及先妣肠裂五内伤憔悴复何似永抱终天痛不得返乡里繐帷拥虚位徒见字盈纸旅魂不可招痛絶真欲死忍闻属纩言离乱念诸子
　　层云起遥空阳曦黯沦没倏焉光采歇变化何仓卒穷居念离索终朝恒兀兀杪冬寒气惨凛凛伤饥骨暖律谅可回推迁任飘忽

　　杂诗四首

　　河宿烂宵分严霜歇芳物嗈嗈南飞鴈声逐浮云没征夫懐逺役戈船连暝发孰遣严程缓奈此苦寒月大布不御冬况值霜断骨命微难自保去去冒驰突亲知惨别离割痛永相恤归来良有期会见早宁谧
　　晨起凄风厉霜气欲断肌暄凉谨代谢推迁理无违念我蓬藋居悬磬心自怡寝裀食列鼎遑恤冻与饥富贵何足羡贱士安坦夷
　　严城喧夜柝呜咽鸣羌管清辉鉴檐隙桂魄光复满秋声动寥廓边鸿起撩乱荣茂就衰歇关河音信断客寝不遑安孰遣愁心缓
　　疎散已成癖杜门养愚蒙矫厉非素习甘此退与穷由来方凿资不与圆枘通孜孜为利者祇自取劳躬廉立启贪懦将谢夷惠功余生茍可毕何须问污隆

　　拟古十首次刘闻廷韵

　　逆节圯崇纲横溃肆狂畔宗主炳麟史昧此谋宁缓民彛讵宜冺四维遽云断畴能靖羣凶未觉事功罕岂不念无辜忧来气恒短卓彼一匡功其人独称管
　　骑射息芳辰余闲端可卜戏玩足娱心辕门抛蹴踘蹴髙齐浮云式骇众观目将军夸巧捷接踢最称速噫彼暴殄余穷欲未云足恢恢忱弗私恶稔祸胥促
　　自从丧乱来东西安所之山谷弗可居浮海弗可期余黎靡孑遗中边悉如兹藩维弛臣节不腼死独迟遁辞尚可托徒劳播声诗媿尔忝章甫哀号奚用悲
　　夷叔卓杰识时议骇且惊始也义形色终焉心靡平登山迹既迈薇蕨岂可生去余已千代昭然无隠情后贤昧厥旨较若失万程何须重此文修辞费将迎
　　子房闵韩亡捷足骋髙志修名列三杰式侈运筹事圯桥期屡失讵谓偶相值锺姿良粹美神降会元气明哲既保身声名照天地汉楚兹辽哉邈矣隔淮泗飞鸿堕遗音云有帛书字
　　光党着髙节明王礼不宾藏深靡求衒髙蹈岂无因商岭芝可茹楚泽兰堪纫买斧事樵采兹焉毕晨昏伊人不守沔胡为乃栖筠俯仰终媿怍信罹邅与迍
　　负固扰南纪从昔着苗民虞廷一振旅舞干义常陈祇縁类莫殄宥此弗顺身啸聚仍黩武徒劳逻与巡纲维遽云断那能一朝伸玄端袭儒服亦复岸此巾徒守子云学谩夸首阳仁投畀息羣愤毋令凂斯人
　　世无栁下惠畴敦此夫薄全生已亏行奚用咨流落摛词纵工丽未足裨述作边廷驰羽檄扰扰夜喧柝流血川谷殷疮痍曷清廓忠臣炳休光鼠辈尚安托
　　经徳贵不回吾否悔宁晚老去莫知非暝行亦亡返堂堂寻阳守重义知所本捐躯着忠节欲救天步蹇修名光简册不媿巡与逺尔独恋乡井归心入私忖安成不可即何计遂畊垦
　　谩补登山屐徒懐浮海舟孰抱乐毅才谁卧元龙楼往事成悒悒来今怅悠悠戈船杂游卒川涂不可游畴能念涂炭积此已十秋人命亦可怜倐忽水上沤皇风被九宇讴吟良不休

　　吾吾类稿巻一

　　●钦定四库全书

　　吾吾类稿巻二

　　（元）吴皋 撰

　　○五言古诗

　　闵君乡初度赋以为寿

　　髙秋霁璇霄晨光散清朗结绮延轻颷瑞霭拂书幌埀栁緑如缕芳塘辟前敞君子有好懐逸志青云上炯炯氷玉姿栖栖涤尘想诗书日以娱觞咏浃欢赏今辰届初度亲友忻俱往庭中彩衣乐玉砌兰芽长未契弧矢占竟被章逢奨后凋表松柏贞质荷素养寿祉聿以崇修名溢穹壤

　　甲辰灯夕余侨居上泉先期府公留陪上官燕集是日值雨弗果如约因赋五言诗东府中长贰

　　开岁苦连阴层云昼恒昏投老遘迍蹇窜迹依山原兹辰元夕临孤坐掩衡门府公重时景华灯列前轩上官及同赏邀余共开尊自愧庸谬姿安可并玙璠奈此雨如霰不得追笑言田父意颇怿语话劳温存深期早宁谧畊凿赖儿孙忽动逺游感何时戒归辕兴言谢知己相逢难具论

　　病中七夕

　　清商初届候庭柯振凉飔华月露光采彩云乱葳蕤卧疴苦无悰良宵心不怡堂前树谖草堂上发成丝连岁稔兵革困阨病复滋嗟余蹇且拙智巧无铢锱磷缁莫或试坚白雅自持天孙嫔河鼔适与此夕期再拜叩天孙俾我遂所祈竟宵不得命孰易愚钝姿方悟巧拙理付命非所移所念罹厄运锺祸亦荐奇穷共剧干纪天地俱疮痍天步尚囏阻何由暏坦夷

　　初冬

　　南牖霁光入温然敌春旸西驰万扉景端居惜流光秉翰发藻思开筵进霞觞夙志岂终淹贫贱道其常素履冀无渝益坚宁敢忘凿耕毕岁事熙洽忻时康

　　胡商用初度伊迩筠中贵游洎贤士友凡有意斯文者率诣贺商用寿亲罢必觞友于家尽欢乃已盖其事亲友友实关伦义非好徳者之俦畴克臻兹也余先期还临城弗与诸贤之末郁中而忸怩有以也敬赋此以致区区情见乎辞
　　霜露零中野时菊吐幽芳掇以娱夙心清馨逺飘扬肃肃长风至湛湛天宇凉羣卉日揺落危緑萎已黄自非异凡品焉能凌风霜美人皦如玉琼裾曳琳琅玄度氷雪莹髙谊摩穹苍菽水怡亲颜彩服升中堂何况当盛年才华擅词场大藩着文献爰淑俊造良庆门纪埀弧宾亲各称觞媿余复行迈逺意不获将申言勖壮志令徳期弥昌

　　用古意荅陈子常二首

　　美人在天末绰约瑶华姿青鸾采云里传情欲凭谁惠而能好我柔札逺见遗芳晨愿相接莫待凝氷澌望望更延竚徒剧此心悲
　　步出城南隅青楼敞虚牖不见如花人所余惟老丑问之尽俘虏无复资舒忧不意罹变迁奈此淹留久当年恃才貌何处委衰朽未能忘素心因之谢亲友

　　荅龚伯先病中见寄

　　新篁亚浓緑籊籊当前楹长夏美风日髙居媚幽贞一札示佳什三秋耿余情枉此金玉音因之襟抱盈嗟子抱微疴问疾阻修程遥云隔晓望积雨夏气清长洲两河迥通川一夕平发舸懐朝济携俦迟宵征延觌搅我心遥遥若悬旌

　　荅周恒四首

　　弥月困风雨竹屋苍烟深红香委浓艳半逐沧波沈坐念芳序改积念孰能禁故人枉髙步隔巷屡见寻盍簪亦已惬况遗金玉音
　　书楼瞰川上积潦烟波深叹逝展遐瞩湛湛天光沈心知怅阔絶孰与愁闷禁不得共言笑迢迢阻追寻不啻山海隔何当接徽音
　　失意恒鲜欢来往暂相得敢忘磷缁戒而欲试坚白艳葩纷过眼徒有好颜色荣耀何足云飘忽如过客篔筜媚幽姿相对可终日
　　昼坐蓬荜居翛然忻自得既无髙世姿徒欲守贞白兰章枉佳句炫若云五色多应紫霞里啸咏揖仙客而我婴世氛相望片云隔

　　古意二首荅陈子常

　　蓬蒿栖独鹤困此凌云姿羽翮日摧颓顦顇当告谁烟尘徧六合云路忽若遗于时盛炎燠斯须变寒澌当随鸿鹄翔毋俾燕雀悲
　　众女妬蛾眉深阁掩重牖临妆抱明镜孰与辨妍丑心焉诚忉忉抚景懐悠悠浮云翳阳景焉能永终久容华耀氷雪岂得便衰朽筠松抚寒香贞质契三友

　　荅王仲义寄来韵

　　商郊沈老火清飙生夕凉芳蕤久销歇髙林又飘黄方叹流运驶旷违亲爱傍因知坎且止式悟舍则藏豺虎方构患何由际时康敢辞困踬苦贫贱理则常晏岁霜露滋谁念无衣裳申章乏琼报深衷未渠央

　　胡宗性以诗见寄因次韵奉荅二首

　　积雪披徂徕蔚蔚蕃髙松逈出宵汉上云气遥相通摩霄一白鹤独栖如老翁忻言得所托相与何终穷恶木非所依蓬蒿非所容巢居足风雨矫翮随虬龙
　　太清薄云物霏阴蔼重霄经济起才俊彤庭足英僚七贵五侯尊金印重县腰权宠媒异患达生分渔樵操斤诣空谷埀纶傍深苕毕趣谢氛垢雪顶寒萧萧

　　荅邓文学二首

　　秋声起蓬户髙林喧夕风驱车涉逺道四顾谁与同挥杯别亲爱沈忧剧心冲人生百年内聚散风中蓬岂不念时艰遽离乡井中感子绸缪意持报凭归鸿
　　楚甸翳秋阴洒洒风吹雨凉生芰荷衣路绕磎边坞中道逢知己握手即相与名谈析玄旨觞酒坐前庑定交忘浅劣秉徳希前古何以恻深衷明发川上浦相望懐百忧平原多宿莽

　　周恒有丧子之戚贻诗见志用韵荅之

　　玄鬂生素丝岁月坐来老昔陪金闺彦总羡谋身早遨游帝王州卓荦懐奇宝经筵籍余光献纳每称好自是偓佺俦屡见如瓜枣归来值危乱邦国鞠茂草间关重携挈何以豁胸抱弱子纔九龄恙作竟难保泉扄既深掩衔哀动忧恼生寄死若归毕竟何足道丧明悲子夏何用苦颠倒但饮尊中物愁絶冀驱扫相觅宁惮勤聆论亦应饱

　　荅周恒

　　髙抱莹氷玉心清愿恒违清晨抱琴出薄暮乃言归宦游值丧乱俯仰万事非暴横日充斥未觉踪迹稀靖难藉英杰与子将畴依旌斾正翩翩驷马亦騑騑杀气薄原野乱余民命微淹留匪懐土何能效知几登车轮有角不殊困重围岂不念乡园重以音问希青衫结飞鹑何用媿轻肥弱臂恨不羽徒羡归翼飞艰危岂恒理及兹当息机

　　送人归宜春

　　积雨丽初阳风花迹如扫舟回金凤渚川光媚幽岛湍惊峡束险春台风日好归情浩难遏攀卧耿懐抱君应卓杰识磊砢懐至宝作郡枉令姿余黎藉匡保薇垣展髙步洒翰摛华藻伟矣经济心钦兹芳誉蚤登贤屡开阁宾榻共倾倒嗟余交忝后瞻晤何草草惜别意已勤奈此千里道【详袁州府志】

　　悼友人

　　一坐凡数起忽动风木悲哲人遽云逝长恸涕涟洏儒服起从军慷慨无磷缁事势一朝异不得以死辞赞画入戎幕计术屡出奇经邦本仁厚岂弟泽下施眷余介叔末笃交类连枝讲明发奥义不独书与诗敏偕夙性达相于剧切偲人生百年中光阴如电驰盖棺志未竟已矣非所期归榇度苍峡愁云黯相随凝竚渺渝水端令心不怡

　　友人简大玄辟乱殒于沙湖痛悼赋此

　　兴兵实媒祸积恶况不悛无辜辄旁及性命亦可怜哀哉简文学端居守吾玄承欢具庆下况值迍与邅兹焉烽燧举奔窜理所先怆惶昧圣训未省戒涉川舟棹竟失利忽堕饥蛟涎良友奄长逝临风一潸然

　　观水泛二首

　　巨浸日汤汤通川类溟渤凭髙极遐瞰一夕洲岛没洪涛势淜湃滉漭去超忽琐琐虾与蟹出没鼋鼍窟焉能测变化点额诧奇物
　　新畬东作早原陆漫黄潦展力未遽勤麰麦病泥淖玄冥会天意巻迹亦应好方抱艰食忧余生殆难保

　　过钟山峡

　　过却虎头滩又上钟山峡逶迤一磎转荦落羣峰插帆冲岚气断棹妥天光压因知造化心峙流成吐纳

　　九日郡侯燕集席间率然之作

　　杪秋风景美芳辰属重阳藩侯置髙会宾客满华堂凉飙触轩槛清醥泛羽觞鲜肥既入馔殽核具见尝入幕尽才杰焕然圭与璋蹇余忝文学复此叨宠光上官秉谦徳髙度涵汪洋礼意况周洽势位俱能忘坐使凋瘵愈潜欲移披猖考绩见称述奚専古循良

　　敖城初春贻刘豫父罗士章

　　客舍傍兰皋川光回杜渚敖城届初游景物何容与流峙奠名邑羣彦敦前矩飞跃隠至情山云笼近坞轻飙激轩槛香逐靡芜吐暖雾结余阴溪面洒微雨良朋忽觏止未见心已许展席坐终日雄辩杂今古论文会至理剖析到毫缕聆此謦欬余觉我沉疴愈相看谨时禁不得展尊俎二妙时往临因之快瞻睹

　　投临守

　　凤渚暖春云官船初报上长猋素涛涌平津锦帆漾遗黎藉谁吊稔祸剧凋丧郡封劳屡拜清誉惬时望不资敏手功涂炭何由仰宦游徒老我且乏慈闱养愿推锡类仁孤寒释悲怅

　　呈筠守

　　锦川何弥弥文湍漾寒玉雉堞出云间逶迤迥相属谯门深甲第冠盖如云矗贤哉二千石出守称良牧推仁抚凋弊布令一何肃心焉懐岂弟闻誉蔼前録蹇予逺游倦先睹共追逐自是星凤姿因之骇羣目

　　投郡守

　　时雨泽羣物秋旻豁晨瞻适游通衢中轩盖何崇严上府开甲第驻此帷与襜共讶五马尊还夸叔度廉勤政复推恕遐迩泽毕沾粤从视事初颂声蔼闾阎田里遂耕凿坐使愁叹恬承闻起深奨矧复徳秉谦才堪鼎鼐寄作郡终岂淹揆予就衰朽素标日已添展晤懐阔略抱此愧负兼一割自贻慊谁谓铅刀铦

　　逢练伯尚

　　花雨泛春涛凤渚停归舻畴音记分袂显隠迹两殊讵意十余稔复此仍踌躇各讶容发改咄此岁月徂方辞贑石泷又驾建邺车巧逢岂常幸褎然领时需行迈感离思永言致区区

　　赠朱逸人

　　达士适权宜辛勤济艰危岂无林与丘那自避迫驱携挈不遑止眷此妻与【一作若】孥幸不失乡井畊凿性所娱忻言耦沮溺避世迈厥趋吾侪重逃匿颜厚逺故区敝庐毁兵燹畴能理榛芜承闻起深羡永矢臻良谟

　　赠别

　　桃浪泛通川朝来霁花雨锦帆官舫发解缆凤凰渚故人瓜代及执别何容与商车劳会敛经费宁无补风花搅离思缱绻伤情素多应腾荐剡香染薇垣露彤廷急才彦促入青云步去去勿滞留何时展良晤

　　赠邵瓜隠

　　冠盖慕丘壑乃知嬴已颠无何代遽革允悟机所先种瓜傍青门髙名与代传于焉千载后再覩令绪贤承明献策回俯察探幽玄芳圃何深深瓜瓞亦绵绵说怿引遯栖读书縻岁躔髙识展弘閟妙藴彻微渊云端揖白鹤矫首睨飞仙

　　赠卢仁本二首

　　卫生茍失宜遘疾信良苦矧乃眶睫间失治爰成瞽髙人烛其秘妙藴希前古金膏炼神液一筯羣盲愈捄疗收全效芳誉蔼区宇心目理一致昧者乖赋予孰知瞭与眊君子无谬取何当拯其迷开明豁瞻睹
　　双瞳贵瞭瞭视瞻聿以明一起眶睫恙因之蒙眊并昔贤曾悯此捄药着深情良效衍方剂收功久埀成卢医烛厥閟遂擅髙艺名乡邦负疴者累起数千盲吾闻起叹羡实茂副厥声幸为开众瞽永资输廓清

　　过茶盐铺

　　永路自迢迢嘉苗方濯濯修条夏蓊郁炎景书蒸烁逺游懐道暍离乱伤飘泊停车青枫林凉洒绉絺薄挂冠花气馥扫石松针落茅屋山犬吠前瞻路绵邈田家有新酿相与共斟酌单居懐所亲恻恻念离索

　　中秋夜燕次韵詶彭镛

　　素节薄残暑凉宵璇宇清翠梧漙玉露琼树缀云英前除皓采发东溟素蟾生银汉皛澄练珠斗灿埀缨绮席羽觞泛宝鼎篆馥轻对景思洽友承宠屡専城岂弟竟初志抚字恻深情才子赋尤美野人思徒盈胥晤良不数一言安足并怡亲在终养【一作乏丰养】感此非违荣自顾昧前算宁能遂遐征宦游念流落时风重纵横不得共谈笑徒兹仰髙明暂须安蹇拙焉得渝忠贞

　　赠道士

　　光党炳清节穉也亦其伦邈焉百代后孰与计屈伸蹇余遘多艰携挈适至筠忽值羽衣客宛若太古民自言胤南州秉心希隠沦还如吴门卒敢冀下榻宾警逻讵云污官达多畏人丹丘意所恋商颜心所亲妻子何足念冉冉谢世尘闻余惬素愿接以謦欬频跨鹤入寥廓天风洗衣巾

　　瑞芝诗

　　二气锺奇秀嘉瑞产渝川九茎呈异特五色何芳鲜献迹自幽旷含荣挹清妍扬芬逐微焱管笛矗苍烟凡卉岂其俦灵茁故所传逈脱榛莽区遽堕冠盖前臬府此分厯宏纲方布宣至和斯有感至理固其然发施良得宜凋瘵必可蠲休征届宁谧四海同尧天

　　腊月二日戏彩之乐

　　氷霜正凝冱玉衡回杪冬斯晨集欢宴戏彩庭闱中十年兵构患不得展从容逃窜不遑息喜惧积心忡童稚杂称觞拜俯貌有颙亲颜怡且和寿祉宜增崇焉得树谖草笑卧南山松

　　奉荅大兄来韵二首

　　丧乱伤流离每泣泪如雨父母塟两茔弟兄各异土既辜连枝荣未免析薪苦脊令纵髙翔难越关山阻虽谓他人昆卒莫向余语其然岂其然所忾在荆楚
　　桑田昔变海城市今为墟乱象一何似承平百不如忝役得无咎遗恨终有余既乏负郭田安念敝邑庐所厯尽艰险能不懐欷歔三代多变故春秋俱不书返古欲谩纪援笔仍踌躇

　　新秋夜坐

　　华月出云衢流辉庭之隅荒烟生逺树凉吹落髙梧苦悲白日短不知清夜徂

　　代送上官

　　红旭丽春城晴檐融积雪流云层宇浄阴沴顿消歇官河袅埀栁金缕■〈毛参〉■〈毛参〉发华艘泛兰渚忽报上官别绸缪曷由展官栁恣扳折多君膺宠眷行色念仓猝春涛泳晴泚载此川上月明发届千里风颿去超忽相望耿懐思川涂渺难越

　　送清江彭士云

　　君来秋暑初江月渐清好沧洲十日客水石发幽抱荒荒西关路驱车入秋草得我何足论诗成各乌帽西风野花明斜日江树老举手复取别何年重倾倒人生谁非客恨我归不早飞飞南国鴈离愁满晴昊风帆鼔声急轻舟去如扫

　　题李尊师松竹梅巻

　　翠筱凝烟碧虬髯拂云苍寒芳守贞白粲粲浮清香秋冬凋卉葩髙姿凌雪霜空山渺尘俗幽懐堪咏觞托交亦云坚寥寥肯相忘况乃在春谷子月萌初阳披图忽得此缁尘欲生光羣彦缀佳什焕彼金玉章契兹岁寒念交道期弥昌

　　茗篇

　　琼树吐芳鲜敷荣丽阳景金芽灵液滋玉蕾诮丹颖孰掇阆苑蕤飞度碧云岭緑尘扬玉臼凤髓团金饼瑶瓯凝绀雪沸溢神丹鼎甘踰仙掌露啜以发清醒轻飙洒毛发振袂蓬莱顶羽轮须我驾忽纵云螭骋君子炼忠赤恳欵摅诚敬明水醮仙官应宜受天庆

　　题刘善卿竹径

　　籊籊氷雪姿谡谡岁寒节不有真雅操曷足匹髙洁伊谁富川上植之当墉列翠偃虬龙妥玉戛饥鸾颉邃径繁阴清敝牖惊飙冽景贤攸好徳瞻淇爰企哲遗荣乃尚素怡此讵非杰林居谢喧杂毕与尘鞅絶造焉蔑其期何计已中热

　　题邹伯颙竹云山房

　　余生慕康乐孤游访其踪建城未一诣念此心冲冲邹君居是邦植筠当列墉翠拂霄汉密阴围窓户浓吟啸清风里裴回碧云中摘实待饥凤芟枝化游龙结此岁寒友虚心谁与同山人读书罢把酒浇奇胸焉知世事变戈甲憯洊逢丈夫抱奇节相与保初终

　　感兴四首荅美和

　　极备惧贻谴凄凄度寒飔长夏雨如霰中堂欲成池孰济李膺舟屡下董生帷拟步殆如漆涉潦靡所之美人懐蹇修展意欲藉谁婉娈如可即乗鸾出云螭
　　暄凉悟推迁今古一朝莫仙人尽妖妄何必懐异趣吾观圣贤人污隆以时度懿则一云炳嗤彼驰且骛君子贵修省孰谓营近务焉知谬毫厘千里殆难诉
　　邦国控上游从昔建戎幕孰明倚伏理俯仰一今昨当时豪侠俦意气俱沦落负固接名区往往成犄角侵掠岁不虚及此废裁酌谁贻招隠篇敢效七人作
　　翛然坐环堵载籍窃自娱良友旷不接心埃曷蠲除贻我金玉章恧此晤语疎亟诵辄心醉何必谋市酤中意剧欲宣殷勤致双鱼双鱼不可致眷此终踌躇

　　正初始晴忽雪即事

　　晨光动衡宇揽衣下前除因之出门去巾屦杂轩车营营道傍者亦复相衔趍米薪涌髙价无论桂与珠奈何变阴沴雨雪忽载涂力役未遑恤矧被寒馁驱四郊信多垒何由保宁躯

　　荅刘伯雍致书

　　暄凉谨恒序递见更裘葛炎景告徂迁一瞬遽秋末春游凤山渚别去嗟何阔良朋致双鲤慰此饥与渴荷衣儒服老桂子秋香发延竚耿懐思孤云去超忽

　　徐文哲邀饮因赋诗柬在坐君子

　　升阳煦初景微阴忽复开衡门常昼掩客舍环蒿莱檐隙童稚喧报道髙轩来承接未良久邀我同尊罍四坐列珪璋俱抱照乗才媿余蹇劣姿得与先达陪道同志愈合语洽心悠哉芳燕未及终白日西南颓欢会良难再剧饮性所谐主宾尽百拜礼意仍兼该感深情莫喻短章为君裁

　　寄李员外

　　湖光滟余春栋云霏润溆台观表层城甲第入烟雾夜瞻玄宇浄近斗龙光邃泉阿炫神怪上彻云采互何用没重渊妙合天所措故人偕显擢大府列清署眷余属末契阔别耿情素况乃颠沛余曷使寸衷露微辞致悁勤何由展良晤
　　又
　　愧无卓絶识出身忝儒流宣铎谬承乏窃获依前修省已重懐恧荏苒三十秋艰危起中道恻恻罹百忧殷勤奉慈亲局蹐滞遐陬兵革荐相蹂岁月急若流故人仕华省觏止亦靡由岂值云泥异顾瞻非匹俦染翰展衷曲髙篇希见詶
　　又
　　亭亭谷口松郁郁挺修干氷雪表贞度偃蹇倚霄汉瑟瑟鸣长飙栖彼云飞翰君才当柱石大匠遘玄筭彤廷集髦彦摛词禆涣汗揆余忝章逢淹迹集童冠无由抱光仪因之济危乱

　　又旧作寄李员外

　　岿巍耸台观乃在水云间崇瞻屹砥柱髙风激尘寰湍泳石梁妥霞飘窓户闲厯世邈云逺逝踪喜可扳名都辟华省郎署列清班髙度莹氷玉何由希今颜【妥亦云偃逝或作悊】

　　○七言古体

　　次萧楫过彭原理原韵

　　溪中荷堪制衣溪边树珊瑚枝时风轻士縁黩武故人于我能相知曳杖闲寻深隠处秋水芙蓉池上路裁诗染翰洒紫烟点易研朱泻清露得钱沽酒待客来种玉耕烟遣龙去不知玄霜捣熟玉兔更有情风涛撼醉但觉十里闻松声

　　鼓板曲【又名棹孤舟】

　　吴山越女娇于春西湖晴光揺暖云官堤埀栁緑明媚名园艳卉红絪缊秦楼管弦百花里遏云雅调楼中起时见江妃乗素鸾忽逐仙人跨赤鲤朱阑翠槛隐约连平湖緑荷菡萏一片蜀锦红模糊画船兰桨荡漾游贝阙银涛紫雾彷佛迷蓬壶蓬壶仙应见招天吴紫凤来迢迢采裾光射鲛人绡檀板轻敲催玉箫鼍鼓逄逄停翠桡疎蓬洒沫盘珠跳好风折竹鸣琼瑶碧玉楼头韵初调含宫嚼征声寥寥似向天上闻箫韶云鬟雾鬓沧波揺水精宫里熏风飘武陵仙棹同相邀鸣榔击檝乗春潮一声欵乃穿云霄共喜四海烟尘消赏心切莫辜良朝钧天妙韵最风流天上仙音世上留见说西湖风景好锦云深处棹孤舟

　　拟天上謡

　　仙人御风朝紫皇宫衣夕染红云香露华漙漙桂花湿银蟾咽水宫漏长天风吹断凤箫引玉珂声迟仙佩冷银笺染翰墨色光氷砚生云舞龙影归来悞落长安尘宫花犹带琼林春南国烟消新雨露紫薇花开玉堂曙

　　吾吾类稿巻二

　　●钦定四库全书

　　吾吾类稿巻三

　　（元）吴皋 撰

　　○五言律诗

　　别吴立敬

　　共有同宗契髙名夙所钦班荆初识面促席一论心漫引烟霞兴永懐金玉音苦縁归计促不得重追寻

　　九月二十八日与吴立敬初别途中闻雁有感之作

　　落木萧萧下寒声动夜分天连沙塞雪月暗楚川云书杳兼愁积灯昏和睡闻南飞正嘹唳相失似离羣

　　宫粉茶

　　粉面试宫妆多情媚夕阳好风褰翠袖轻茜着霓裳丹液承春泪彤霞逐暖翔何年辞禁苑相对莫相忘

　　夹竹桃

　　楚楚艶仙姬临风一粲时浓香分翠佩轻茜蹙红蕤髙节应难并芳心空自持渔郎回棹处疑是向来移

　　舟次分宜忆赵用文

　　山势应如戟川名亦号黔桥回波渺渺县僻树纎纎岁晏乡心切愁多客思添故人归隐后真复似陶潜

　　送客之上泉

　　潦泥两胫没日暮厌途长横翅舂鉏起颓墙薜荔荒残红殷宿雨腻緑试初阳过我幽栖处村墟旧市傍

　　过缆艎桥

　　溪山踰絶险伐石甃舆梁仅足济行旅宁堪缆去艎旧垒山中树新畬亩内秧废兴増慨叹题柱墨淋浪

　　盆池菡萏

　　越女采芙蓉罗裳叶色同移栽甘露瓮持献蘂珠宫美誉随芳歩清馨逐便风相看尘虑涤吟好近帘栊

　　红梅

　　画阑围绛雪罗韈絶清尘艳骨朝酣酒浓香浅殢春翠屛寒影瘦鸾镜晓妆匀莫聴楼中笛新声故恼人

　　投龙渊

　　川谷自逶迤崇祠立水湄神渊双劔合灵雨碧云随野老来徼福行人但献诗我来戈甲满何计已艰危

　　忆东湖旧居二首

　　问我归与日茫然未有期十年经战伐六合尚疮痍川暝滕王阁云深孺子祠向来幽隠地阴磷晚风悲
　　不到东湖上相将又十年道邉皆甲胄城上暗旌旃落日归心絶寒空杀气填无由问亲旧翘首一澘然

　　次穆文学夜坐韵

　　班荆掩夕扉竹槛触风微破月穿云过惊乌匝地飞交游乖末路老大可深非拟谢时人去持竿坐石矶

　　白菊

　　寒卉簇幽芳氷姿学淡妆洛神辞贝阙月姊下云房不厌清霜重宁甘素节凉翻伤红与紫飘坠委春阳

　　宜春台

　　三峡恣游覧台观倚层云雉堞春城矗虹渠楚甸分山川遥厯厯戈甲尚纷纷忽见孤征雁南飞念失羣

　　东篱采菊

　　老圃嗟揺落寒香品独髙惟应足烟雨终见异蓬蒿藂浥金茎露英浮玉斚醪昔时彭泽宰千载自风骚

　　○五言长律

　　次韵赋叠叶梅

　　羣玉姿丰洁盈盈一粲饶妒蟾分瘦影舞雪助多娇琼液朝匀粉氷裾夜蹙绡神凝秋水浄香逐好风飘金屋应堪贮银笺信可描若怜霜露坠尚忆雨云消清赏曽连夕相思剧此宵也知羮实美翠釡暗中调

　　次韵赋蚌蛤

　　持辨髙游鹬宁知类鹈鹕游渊时出泽逐浪却归湖孕采氷生骨涵柔雪沁肤水居蕃巨品物类眇微躯宅阻疑懐寳藏深或毓珠身辞川上穴馔入几间盂妙韵螺堪并髙标蛎竟殊庶羞惭异味一脔胜新酥龙醢曽传美鱼羮未足腴秋风吹倦客莫忆故乡鲈

　　○七言律诗

　　送人之金陵

　　采鹢双旌去似飞赏心亭下锦帆归登楼意气卑王粲作赋词华拟陆机采石荒阡春草碧金山古寺晚钟微三邉此去风尘静战士从今解鐡衣

　　贻赞吉沙澹斋

　　吴云楚树引行舟渺渺官河万里秋川上夕阳鸿雁侣烟中荒草凤凰洲秋风斫鲙思归去夜雨篝灯忆校雠见说草玄头欲白却令投笔早封侯

　　上泉道中

　　云叶离披晚更埀征车冲雨赴归期路长已觉兼人困命薄何须与贱辞几点水萤依废井数声山犬吠疎篱桃源自是风尘少应有亲知惜别离

　　残春感懐

　　辟地携家客上泉留春无计只空怜闲门花落终朝雨深树猿啼欲暝烟南国战争殊未已中原消息谩空传向来记取麻姑说沧海于今总是田

　　次韵

　　佳辰未有好懐开邻巷仍闻野哭哀征骑尽随戈甲去飞鸿不带帛书来空怜世事棋千变谩逐愁肠日九廽谁道广文官舍冷菊花从此正须栽
　　秋水芙蓉照晚霞至今幕府羡才华祗知对酒曽留客复忆登髙醉插花令节追游成一慨美人迟暮渺难涯髙轩日报过篷籊贻我新篇意总佳
　　萧骚危緑动凉柯几度临风忆磵阿浅浅青莎幽径出疎疎黄菊短篱过吴云楚树情何极秋月春光兴独多长是飘零积离恨满懐归思欲如何
　　霜气揺寒万緑凋官河杨栁日萧萧巾纱脱醉斑潘鬓带革寛围瘦沈腰胡雁影沉云拂曙楚猿声断雨连朝白衣肯送尊中物何用飞书逺见招

　　次袁义方韵

　　路入吴溪数里余森森乔木故人居养成松顶将雏鹤钓得槎头缩项鱼走马从戎朝试劔嚢萤教子夜观书梅花开到南枝后报道新来有近除

　　病中懐表侄

　　月转西楼屡缺圆别来容易又经年客从逺道持书去人向髙斋抱疾眠乱后最知贫有力愁多翻觉酒无权相思此夕劳清梦长在骚塘别馆邉

　　用韵贻周恒

　　春风华馆重留连怅望幽期好信传为客自怜弹劔铗放懐曽约棹觥船诛茅喜结云根屋洗砚仍分石罅泉不厌临池频洗耳清风为我奏松弦

　　别张伯孚

　　溪水涵秋湛碧天溪头话别意茫然总怜后会知何日宁计相逢谩来年脱颖宜居毛遂后着鞭未让祖生先乱来拟歩真如漆见说干戈满道边

　　寄归学士彦温时寓夏县

　　老笔文章史汉间喜闻华髪映朱颜司空旧隠王官谷开府今称庾子山一色黄金丹灶火十年清梦紫宸班与君岁晚方相见久办归田疏乞还

　　过傅公亮

　　林樾塘坳草结庐幽人筑此赋闲居清吟屡赏白雪调逺游却载青囊书霜筠实忆饥飞凤碧磵波潜变化鱼结邻已爽从来约倾盖何时定与俱

　　过王仲义

　　云表松髙白鹤飞竹迷深巷掩柴扉阶前瑶草抽书席户外青山入讲帏琴酒不同风雨夕烟岚长满薜萝衣谩勤招隠传芳札珍重髙情与世违

　　赠宋隠士

　　诛茅见说向云边案上时鸣别鹤弦晴峤采芝秋悄悄夕轩酌酒月娟娟闲门地迥人归掩坐榻尘清客去县我政多情念乡井可能无计恋林泉

　　过李国器居

　　緑树含烟水绕门门前幽径逺通村落花满地雨初过新箨缀林风欲翻午醉半醒清昼永晓晴未穏碧云昏髙湖近在吴溪上还且相过共讨论

　　送别

　　兰桨轻揺下峡船相思不得共留连春声芦渚渔家雨暮色荆州客棹烟帝子长洲云渺渺王孙芳草思绵绵每从行軰推髙谊重挹汪洋万顷渊

　　寄题盱江寗汉章水云村老牧

　　岛屿疑通海上波来时共约片帆过石梁落月悬欹树沙坞晴烟接细莎醉里漫弹惊鹤操夜阑听彻饭牛歌故园报道荒三径凖拟相从着短蓑

　　题周存义云谷图

　　山下青松山上云吟鞯归路野桥分晴天翠壁澄余滓落日香炉生紫氛凤诏早登东阁士鹤书空诮北山文辋川最擅当时美新制从今溢旧闻

　　戱和铜卧佛韵

　　范金成像不劳镌自是虚中骨已仙柳絮沾泥犹是幻芦芽穿坐本无眠逺将法力流中国空相精魂入梵天隠隠禅宫潢水上苍烟古木噪玄蝉

　　与表侄话旧之什

　　火云凝昼景初炎尘集征裾汗雨沾野店荒烟残戍在青山白水一程兼风尘浩荡身如寄诗酒踈狂迹共淹深感平生别离恨吴霜应向鬓邉添

　　和黎伯父

　　碧流丹峤映层城共喜风烟旦暮清杜宇落花春又晚王孙芳草恨还生懐人镇日看云卧感别终宵歩月行惭媿故人鸡黍约晚菘新摘馔晨羮

　　和文雪印

　　官寺岧嶤入望连晓闻钟鼓向晴传乗闲拟坐禅公棹艰籴纔通贾客船城下波涛生蜃气斗间光采隠龙泉落花门巷朝朝雨清润斜侵案上弦

　　答周恒三首

　　道边厌见尚持兵客至何妨倒屣迎蠧简荒凉偏有意雁书迢逓岂无情狱中谁掘深埋剑案上空存未弃檠贻我好词愁掷地县知字字作金声
　　鸿爪曽沾白雪泥纷纷世事苦难齐百年身向闲中老八口家从乱后携南馆暮归扶短策东菑朝饷熟蒸藜避秦最说桃源好行入花间路欲迷
　　冯铗初从馆下辞京华梦入少年时抚心不坠青云志扣角徒歌白石词画省贵游时入座紫霞仙客日相随何时结伴携鉏去且向云间学种芝

　　荅黄明礼

　　罘罳凉入卧疴痊一度相思一惘然白雪有时腾雅调采毫随意染长笺燕鸿阵接云边塞楚客帆开雨外川不得相从徒耿耿几回停策晚风前

　　寿郡侯

　　玉殿亲曽被宠光重来人倚旧龚黄甘棠馆下闲春昼玳瑁筵中引寿觞紫气夜连珠斗迥雪謌晴逐碧云翔殷勤并致千龄祝弘济深期逺业昌

　　荅周恒二首

　　邻烛光分别馆低空踈尤媿借书痴登楼意气増新慨隔巷弦歌似旧时驷马髙车门外客长缨大帽里中儿故人一日三秋意愿倩双鱼寄所思
　　常何不草荐贤书酒市新丰迹已踈瑶砚朱分红玛瑙金茎露滴玉蟾蜍清尊晚酌登临后绛帐凉生讲诵余相觅极知良不数近来多病学相如

　　答萧楫并柬敖弘道二首

　　陇云溪月共绸缪一别心知重隠忧洗药緑池懐旧业抱琴璜里记初游黄花巷陌家家酒红叶坡陀树树秋不用临风苦相忆埀杨都不管离愁
　　长蓝渡口几徘徊橘柚林间一径逥傍磵汲云晴涤砚扫阶邀月夜擎杯遥持白雪新裁寄自写乌丝醉展开莫说从前兴废恨铜山清泪不胜哀

　　答权建中

　　杨栁临风缕缕斜絶怜牵恨到天涯桑田又见成沧海华馆仍闻扺白沙翠筱色迷芳径槛凤梧阴转碧窓纱只今无计消炎燠凖拟相从赋雪车【三聮一作爱月醉眠髙士榻耕云学种故侯瓜】

　　答孙焕文

　　清谈见说屈羣公逺贶新吟托便风鱼素往来劳札牍龙唇拂拭动商官论交最恃亲知宻持报难谐语意工顾我杜门头欲白守玄终日竟何功

　　答何伯逊

　　杏拆轻红缀暖英长松作栅固山城客来陋巷回髙歩鹊噪衡门报喜声衔袖文成知已赋题屏书觅订顽铭明朝须向春山里吟倚东风别恨生

　　答周逸谦

　　慵倚东风酒力残树头卢橘熟金丸宁知逺意千重厚得及春心一点酸丹峤筑云开石室碧笺题字界丝阑咏归独契风雩乐童冠相从到杏坛
　　又
　　手阅双金感佩心至今清誉蔼儒林闲门夜月深萝薜函丈春风集佩衿逺道终懐千里足髙山空奏五弦琴相思缩地嗟无术聊复长吟更短吟

　　答刘永之寄来韵

　　苦厌兵尘连上国每虞板荡似东周因风寄逺空传素爱月牵情重倚楼览国无由回去凤论文说似解全牛山田恐近桃源洞两载移家出近州

　　赠朱逸人

　　兰皋香雾扑层滩击檝长歌坐舫间旧约竟辜银错落新来遥致玉连环天涯别恨心如折镜里愁颜鬓欲斑此去丝纶常在手钓鱼沽酒待君还

　　次周存义元日书懐

　　北堂春日净晖晖蘐暖初萌緑尚微展觐殷勤宜彩服承观次第出书帷欢娱暗觉年光度志愿殊怜老大违空信干萤留案上至今寒焰吐余辉

　　清隠山房

　　承闻旧隠清溪上见说溪邉景更幽红树不闗秋色老碧云如护晓山稠轴藏玉唾诗千首架插牙籖书满楼尚想元龙豪气在重来应记旧追游

　　题碧虚游卷

　　万里迢迢楚越分逺游最羡碧虚君西风禹穴会稽道落日舜冢苍梧云蓬莱有路骑鲸背珠树逢仙借鹤羣留取青囊贮玄理可惭无计蹑清芬

　　寄权建中

　　沂上晴峰隔岸遥官河秋树日萧萧书回南馆人千里花发东篱酒一瓢梦觉眼看梁月落相思心逐暮旌揺回辕肯过衡门下知是母烦折简招

　　寄朱逸人

　　耕云还傍水邉村迟我携琴过竹门万里邉风飞紫雁五更山月啸玄猿银笺未展殷勤意翠袖先倾潋滟尊别后相思无处着一时襟抱向谁论

　　旧作一首寄李国器

　　水复山重路更纡觅鱼慿雁致区区异乡对月家千里客馆篝灯酒一壶老去多情怀旧侣夜来飞梦过髙湖铦锥已拟干将利不羡防身丈二殳

　　寄李伯昭兼柬守吾

　　仁里曽闻好辟兵故人于我费逢迎落花风雨残春酒逺道东西倦客情珍果引苗悬翠槛干萤分焰上书檠西斋自守吾玄在甫问仍烦寄一声

　　寄王槐堂

　　竹门深静宜髙隐书榻从容忆借眠银烛醉酣曽共刻采毫吟就已争传鴈霜寒浸蛟湖月鸥雪晴翻鳯渚烟每欲因风修一札渴心常逐暮旌悬

　　寄饶一麟

　　占鹊衡门喜信传相思心逐晓旌悬承闻髙歩趋华省犹记行吟向锦川帝子宅连霄汉上龙精光射斗牛边砚池春浥薇花露点检云篇笔似椽

　　寄表侄李国器

　　落花风急雨连朝凝睇城南万里桥人去柘湖劳问讯路经兰渚拟停桡诗成更贳芳尊酒月满疑闻别馆箫顦顇共怜归未得道边戈甲气犹骄

　　寄人

　　路向西城郭外纡别时扶醉出城隅好风不肯飞云朶清致何由洒露珠碧沼香蕖红雾湿画阑凉筱翠阴铺山重水复徒延竚回首那堪日又晡

　　寄张与学杨观我

　　别酒频斟醉不辞游丝飞絮落花时心衔别鹤殷勤意赋就钩辀絶妙词屋外云林髙隐映溪边鱼鸟共追随故人招我归来好应向山中觅紫芝

　　寄杨国贤

　　案上玄经涴燕泥屋边烟树与云齐锦囊佳句逢人写白柄长镵采药携髙阁晚凭瞻紫气虚斋夜诵识青藜往时频过璜溪上停策相寻醉不迷

　　寄周逸谦

　　短辕遥度碧山岑华馆秋清翠霭侵石径雨添蜗篆迹松轩凉奏鳯笙音闲居最羡人如玉老圃犹存菊铸金一寸相思意千里书邮谁复计浮沉

　　寄周恒彭镛二首

　　诗逋酒债老来狂城压通津馆宇凉负气干时常挟策携家作客不赍粮月枝永夜号乌鹊虹渚幽期浴鳯凰迟我持竿沧海上笔床茶具学渔郎
　　湖边结构竹门新湖上埀纶老故人黉泮急才推异等彤庭飞诏起儒臣长飊会展摩天翼巨海终归纵壑鳞我政多情头欲白莫陪章甫作诸宾

　　次黄惟节韵

　　碧云连暝作轻阴门巷萧萧草蔓深哀狖逺啼烟际树飞乌犹匝月中林青衫有恨尘空涴黄菊无情酒莫斟政此满怀幽恨积一声霜竹起龙吟

　　次裴伯升韵

　　巷隔城闉接坞西当门花竹自成篱堂中鹤髪斑斓服案上乌丝絶妙诗暖翠阴迷春寂寞怨红香褪燕差池明朝更有重来约命驾应知不负期

　　到荷陂不及与宗海会

　　别去两年频问讯来逢重午又休斋屡从桥背谋相访一会陂头竟未谐秧畎緑肥千亩合栁营青入两山排悬知明发归心切契阔无因有好怀

　　次杨观我韵

　　年前逺作山中客乱后新移郭外家僻静巷穿花底曲迂回路出竹间斜山云作暝低含雨渠水流春浅浸沙却怪书窓阻相觅草玄顦顇度年华

　　三月望日偕诸儒诣邑丞

　　我方昼困无公事忽领同流诣武城茂宰髙情推独歩府公清议协羣英冕旒端拱王章贵笾豆周旋祀礼明绵蕝自今烦讲习只令无愧鲁诸生

　　怀友人

　　多垒鏖兵岁不虚青衫总媿宦逰初自从别馆曽分手却怪经年不得书游说始怜苏季子卧疴终类马相如相过屡下楼中榻犹记青山郭外居

　　次裴伯升怀胡居敬彭九溪三首

　　玉峡苍苍隐旧家归来清梦落京华几时共听西窓雨三月曽看上苑花云朶因风驰近况雨芽烹雪试新茶相思不似相逢好千迭遥岑际碧霞
　　午睡天涯客梦家只将顦顇惜年华雨添芹沼涵新緑风动柴门拥落花力役早妨秋后稼供需急仰雨前茶故人有约同归隐凖拟休粮服晓霞
　　湘筠新截雨痕斑强把乌丝细作阑寄逺尚怜劳白鴈含情更欲把青鸾终年恨别兵尘暗一夜相思革带寛无奈镜中双鬓改闲居今复似潘安

　　怀表侄二首

　　钩辀啼雨树生烟花落花开又一年南馆怀人空缱绻西塘送客重留连晨吹玉粒传餐美晓掇茶旗入焙妍恨入相思寛革带天涯频见月华圆
　　几回引睇西城道终日相思南馆楼飘泊只今怜薄宦栖迟自足慰清游天涯未有音书便客里偏惊岁月流门掩黄昏花落尽不闻风雨送春休

　　怀熊元懋

　　春城风雨送飞花无限归心苦忆家倦客有怀空老大故人无奈隔天涯蘼芜近处荒烟合杜宇啼时好月斜住近浑如隔千里相思何啻暮云賖

　　次廖子谦九日郡侯席上韵

　　碧云凝暮楚天长轩槛风轻绮席凉坐客词华扳屈宋府公才美敌龚黄山城雨过苍龙蛰洲渚晴揺紫凤翔醉把茱萸颠倒挿多情应笑孟嘉狂
　　帘外山光翠霭霏城头髙阁澹余晖一经蚤服遗金训五马终谐衣锦归髙饮政须■〈扌弃〉酩酊清谈颇讶入玄微归时醉踏楼前月夕吹凉侵薜荔衣

　　赠友人自洪归省

　　画渚风生采鹢津归心迢递锦衣新龙墀入卫趋华省鹤髪添愁忆逺人水驿云闗沙际晓官河花发雨中春情知定省娱亲意锡类应将古义陈

　　送人入觐

　　华辀迭鼓下萧滩幕府英猷副上官入觐已稽周典礼趋朝争覩汉衣冠凤台春蔼王畿外龙衮先生黼座端献纳多君才并美逺承新渥出金銮

　　送文道昭

　　经济才猷最擅芳铁衣曽染战尘黄冥鸿南下关河迥天马西来道路长颜巷殷勤劳举玉祖筵珍重更持觞丈夫不为离忧苦万里云帆引去航

　　○五言絶句

　　絶句

　　飞来双粉蝶还为落红迷不惜余香在随风过槛西
　　幽居偏寂寞树午緑阴团更有双飞燕新巢次第完
　　闭门花落尽稍稍觉春归只忆山中好云深笋蕨肥
　　缄情聊寄逺一望去程賖杳杳飞孤鹜微茫近落霞
　　树色偏宜晚涵烟接古城伤心遥驻目荆杞乱来生
　　昔时歌舞地处处长蒿莱共说茅檐底今朝有燕来
　　楚山不可极楚水欲千重雨逐飞云度相从认去踪
　　长飊中夕起空闺幽思多忽闻啼杜宇奈此单居何
　　飞花随雨急欹树向风斜不识春归路愁来倍忆家
　　恠得春多雨农家未力耕云涛生近渚驾得海舟轻

　　岁晏

　　晴旭照书楼玩此余景好端为徂岁惊何以散襟抱

　　独夜

　　单居懐永夜回飙激踈林月欺灯影暗霜压雁声沉

　　○七言絶句

　　漫成

　　官桞揺青浅学眉舞腰纎瘦似蛮儿多情只解牵离思剪尽烟中数尺丝

　　偶成二絶句简鲁威学士

　　云物凄凉小雪初半庭残菊蝶来疎连朝笔砚多忙事借得东泉学士书
　　病起头颅不可风南窓晴日正融融天怜老境无差使乞与诗篇酒醆中

　　题骏马滚尘图

　　画史当年思入神直穷殊想到麒麟苍髯太仆殷勤看滚向天阶雪后尘

　　题白菊次壁间韵

　　露粉凝春欲绽时西风篱落雪盈枝客来应费罇中酒醉后还题壁上诗

　　次周存义韵三首

　　丽春桥背酒旗斜吠暖初闻合合蛙一径红香侵屐齿东风巷陌落残花
　　愁肠不逐酒肠寛花泪含情昼不干白纻朝来浑似薄半帘红雾楝花寒
　　数里犹闻畚筑声崇墉■〈山截〉嵲报初成闾阎何用兴愁叹几处春田尚未耕

　　送别图

　　落木萧萧露复团吴山楚水路漫漫相思欲作无穷意醉解奚嚢把画看

　　次韵

　　琪树珊珊动好风府公清兴与谁同一声鸣鹤楚山静寳月生凉露井桐

　　新秋即目

　　酒力微欺断葛风襟期曾与昔人同数枝危緑苍烟外秋意分眀夕照中

　　○杂着

　　送邢允恭序

　　阏逢执徐之岁余方屛居城隅离索既乆客有走语余以邢允恭受左司辟来权临府税令署有日矣未几果之官新政令以疏滞繁振纲维以杜侵蠧恪遵厥职月计羡于前为倍者率盈不缩转输既上上甚嘉之遂録功以旌其能遄易权为正葢铨衡之不失士如是夫眀年春允恭遽将代聨事者甚惜其去始相语者复以闻诸余意谓允恭侨洪于余实同里闬谅有契爱爰丐一言以荣其行余忱忝交亦槩知其履厯曷已于言夫允恭以中州之才始从事薇省循资以进计荣显可待既更多故莫竟厥抱为可嘅今而小试即获知遇如此吾知代去之速葢基是而升也必矣去留奚足恤哉庸以是复其请且以为赠

　　送张文在序

　　国家以科举罗俊彦而海内之士明经修行者未始无意于斯世也夫自车书混一而来承平歴七八十年重熈累洽而文运猬兴矣豫章建省为东南一都会庐陵属为一大郡土广民庶以知学问由科举策名者指不可一二倒以文物称为它郡先永丰又庐陵之一邑也文忠以来才杰代出来者方殷讵可量哉儒先张介闇诸孙文在才茂质秀学举子业以经明行修显贤而有文章恒以司马子长能逺游将从事于斯以舒其心目且将下豫章过彭蠡登庐阜歴浔阳趋长淮挟儒术囊琴载书以往吾知今之学者家四书而人六经契文在所挟者固宜有其人矣即其人而投以所尚将必有遇矣岂特歴览山川之雄风俗之异以作其文气而已哉矧长淮之间俗美而人淳文在兹行发挥其素藴蓄声光熖熖将不在此而在彼也故叙而赠之

　　赠墨卿胡达义序

　　胡湛然氏墨妙当代贤公卿闻人恒所试用每善其制作之精无慊奚易水亦固信然名实相须不诬如此夫古人一艺能用于时贤者必亟为奬与岂惟昔能然今不能然亦独何心吾于胡达义有感矣湛然为达义三世祖相传授异人墨法而擅誉硕儒巨公间为甚旧贡内府供上用者数矣收名定价跨越前代由是子孙绳其祖武它工竟莫窥其藩篱故艺独精而名益彰达义所制良契厥妙吾恐贤士大夫或莫之究而贻鱼目混珠之憾余之着其人葢着其无忝厥祖然于奬与古人之意岂以不敏而敢后于诸公也是为赠至正已丑孟夏之月序

　　龚先之诗集序

　　诗道必闗于兴衰之运固已劝惩未必不闗也吾知天弗以兴衰限夫人而诗人之值兴衰其污隆升降而形之美刺则固焕焉垂辉简帙弗坠刺非有激美非有要葢可感可惩之有闗如是夫风雅尚矣它作之存长篇大什犹金镕玉篆而云龙变化也犹风披露濡而霜摧羣物也犹指掌按图而鉴照妍媸也在古能然今孰不然余观上淦龚先之之诗而嘅其所遭之颠沛摧折有非人所可堪播之謌诗槩可见矣而忠君爱亲之念悠然炳然岂真同罹此忧而后为知先之也于是而有所闗则君子庶几有取焉

　　廖子谦像赞

　　神闲志遒唯道为谋心焉休休希德之周渊乎无波之流泛乎不系之舟殆非意匠所可求斯为子谦父之俦

　　墨铭

　　制剂而圆益杵以坚孰为而传有启自仙涵濡以研人文攸宣永胤之延守吾之玄

　　思齐斋铭

　　参三攸立爰古爰初率康厥彛好德靡驱世繇而降岐以知愚拯其沦溺实启圣谟匪自为谋曷端其趋茍昧所从瞑而触涂唯善唯贤允楷允模冀以及之或肩厥誉唯是为思唯德为隅乡国之善既洽既孚上友千古卓尔莫渝永跂乃绩厥问蔼如是谓齐贤美溢勿虚用铭其斋斐然请书

　　代祭外祖母

　　呜呼吾外祖母禀性慈仁外和疏逺内睦懿亲事夫教子遗躅可循钟爱吾母训诲谆谆某忝外孙教育实均言犹在耳佩服终身讵意榆景竟值艰屯周穷恤匮此意良勤晚尤向善与佛有因爰底清净根不染尘不疾而逝痛伤我神呜呼哀哉兮朔风凄其哀些载道兮忽■〈扌舁〉灵輀道左一奠兮死生凄悲肴在俎兮茗在巵魂或降兮莫余知肝肠痛裂兮泪空垂

　　先妣墓所祀后土祝文

　　神溥厚德閟灵于兹亲茔获休惟神是依爰初安厝适际艰危礼或简陋抱病弗遗兹晨协吉益以封治畚筑是具敢告灵祗

　　省母墓祀后土

　　皋忝游宦流寓临城中罹屯蹇百祸实并奉母以居爰失其宁遽至殒殁伤裂五情葬之南郭佳城是营岁既洊易瞻恋曷胜春濡雨露修祀封茔邀神之佑觞酌再倾庇我后昆大来厥庆

　　祭合郡神祝文【代作】

　　眷惟此邦重罹兵革民庶凋残良宜悯恻邦有名神久庇斯民御烖捍患典祀所遵厥灵洋洋昭哉孔彰降鉴在上休有烈光某职列枢宥提卒来守神克相予殄其羣丑崇墉言言虎旅桓桓前旌所指破敌摧山我师我旅爰居爰处烖疠潜消神降之祜迨于平一爰底宁谧阴相厥功神贶斯毕涓吉合祀牲肥酒旨惟神是依永锡嘉祉

　　吾吾类稿巻三

