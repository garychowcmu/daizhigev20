许黄门先生文集 明 许相卿 

　　●目录 

　　序 
　　识 
　　卷一　　赋 
　　卷二　　诗 
　　卷三　　疏 　　 
　　卷四　　书上 
　　卷五　　书中 
　　卷六　　书下 
　　卷七　　序 
　　卷八　　记 
　　卷九　　传　颂　铭　赞　碑 
　　卷十　　杂着　祭文 
　　卷十一　　墓表　志铭上 
　　卷十二　　志铭下 
　　附录 

　　●许黄门先生文集序 

　　沛国刘凤撰 
　　昔在肃皇帝政新海宁许黄门伯台先生实以□忠敢言弗克终厥志然天下皆信之曰古遗直也余时犹□年意气的然向之尤□余从诸贤南台先生乃既□关云栖傲古图史二纪功矣余所不获于事舆言也者□□几得奋飞□风先生千仞上而未其遽能又一纪而先生不可作而余□竟以强年自弛于政而归田虽归则犹影响先生下风哉而犹内愧其知几自是于今厥又三纪逾矣先生之子侍御君长孺一日而无远吴越善鄙陈人而□驾□□而尽出先生遗文教之而姑又谓之序之余始愕曰□恶乎其先生□□乎其曰羔袖于狐裘而敢巳复念曰吾于先生不犹臭味哉侍御不既臭味昵我哉往吾恨不先生见今见侍御则如见先生□而又何命之敢辞且吾之得夙耳先生于其生平也吾又及□其手泽若面承□以为心目耀而基以为品藻勤是我终得尚友先生而无携逖也吾且说先生于所不朽哉先生之文其多数十万言言莫可择其□章入告力争国是忠而不为激也君子以为□言其有班马癖也而朝夕游乌叙事理张人情纪载言动始中终铭人志人于永世非两汉而莫为规随也而能不为献吉之沉□不为元羙之轻扬至其志革朝传五忠旌称志义节烈于其耳目睹记而信志日月其词秦汉其义则进而春秋矣乃美古赋新诗命萹琢句情见乎词有所翩然而清举乌有能耸然而惧思焉有所忾然而愤懑悲壮□当其遗荣遯世与其所忧时感物则有然也无求于世而不能无意于世古仁人之所自为类如此夫抑吾闻之不朽有三则莫或举其全焉全之今在先生所矣将又在先生之世吾得从片言蕳端乎云幸已侈哉 
　　万历戊戌仲春一日 

　　●识 

　　钱蘥曰先临江公葢受业于虚翁祝夫子而友善吴方伯许黄门两先生云两先生道德文章等埒而许先生尤闳肆博极踔绝当代生平著作往往邮示先临江故轶藁多在先临江所先生子侍御君故尝刻云邹集乃去今三十余年棃枣寖寻蠹矣而先生文名日益重岁丁酉侍御君从不佞搜轶藁付剞劂乃侍御还朝未果余以先临江谊爰汇裒而合刻之为黄门全集惜方伯公有乐律皇极等书竟堙灭不称悲夫 
　　万历丁酉秋七月既望通家子钱蘥谨识 

　　●黄门集卷一 

　　浙浒　许相卿　撰 

　　赋 

　　◆赋 

　　萝补堂赋 
　　毖斋赋 
　　恋别赋 
　　哀逝水赋 

　　○萝补堂赋（有序） 

　　萝补堂者从吾董翁所自名其居也祈余赋之词曰 
　　矗谈岭之亢峙渺澉湖之澄涵孤城值其秀爽而隐居卜于其间菅茅上覆泥堵周环恒雨旸之淋炙缺苫葢于东南主人仰屋太息曰狡兔三窟鹪鹩一枝咸克御外侮而图宁居矧吾将干前蛊燕后昆顾无所庇吾庐乎爰踌躇其构思又般礴以殚虑衷若天启谋与神会繄樛木之长萝方下萦而上延彼徒赘于有余我则病夫不完尔乃解自树杪援之檐端补此罅隙纾彼纠缠意祖少陵之咏巧夺娲皇之权老干系诸挠栋密蔓匀于疏椽柔枝盘旋以重复修条缕络而寅缘初萧森兮扶疏久蒙密兮阴沈旁翳荟兮纷敷上盘纡兮拥阏远睇兮矫龙首而骞凤翼迫视兮俨黄琮之间苍玉春荐芳蕊可方杞菊夏布清阴弗让修竹冬雪积而玉蛟结蟠秋风振而氷弦断续晨则云表之露下零宵而书檠之焰上烛殆造化有意毓兹堂之秀涤世氛之俗者也客有造堂下而进说曰上栋下宇中古盛制子独矫情因陋仍废夫琐琐数椽革而刱之曾不费子下筯之需润笔之贿也主人冁然而笑适然而兴顾谓客曰昔尝议斯役矣图厥新恐彰先陋而兢俗侈葺以故惧蹈前愆而贻后累又尝博观今昔之变矣耽耽巨厦巍巍崇宫拔地千尺在天半空计其壮丽悠永将与金石者同亡何势穷理复化为尘蒙而已矣而此堂特借萝以补茆任造化之经营役阴阳以刻雕潜德培其本余泽润其标吾聚族处于中也寒露不吾凄赫日不吾骄靁电不吾震撼风雨不吾飘飖容与委蛇其乐陶陶矧其易故增新我财不靡巧构密架人力不劳惟历岁之愈久则维持之益牢葢造物者辍其功则斯堂方就圮也而子得无以吾论为过高乎方将结陋巷为芳邻追巢居于太古味道德之腴狎诗酒之侣摽俗子而出诸户高卧阔视藐富儿之土木龊龊鼠壤蚁臸无足数也言未既客谢曰命之矣逡廵而退 

　　○毖斋赋（有序） 

　　东藩宪使原博查公榜其燕居所曰毖斋属予赋之 
　　于维美人之修嫭兮时兢兢以自防胡伊今之乃然兮童而习之以为常紧渊源其有自兮驯充养以成章亲肇锡以嘉名兮曰约乎吾知尔之鲜失也师又传之要旨兮曰慎哉授子以予所自得也赫吾君仍宠绥兮曰惟毖焉予女嘉钦重巽之既申兮图顾諟于不遐绚书绅之被躬兮顾曳娄其有时盘觞几牖为之铭兮惧造次之或违惟退食有常所兮爰高揭于楹楣时仰止以敛袵兮俯而凝神以覃思警心目于旦旦兮昭面命而申耳提大哉王言兮厥义兼乎父师矢毕以生其无负兮毖为守身一字之符奉以周还而弗之坠失兮敢拟夫琐琐之弦韦尝博观夫彼狂之罔念兮纷昌披以踯躅恣睢逞逸莫之检制兮肆决绳而踰墨儵犯患以冒灾兮嗟噬脐其安及旋名败而亲辱兮夜丧躬而危族惟昭鉴以痛惩兮弥惓惓而自勖羌何以跻于高明兮匪前修焉所程出门俨如宾兮使民肃大祭之承凛燕居其犹斋兮承事畏于奉盈出往游衍严昊天日鉴兮矧夫立朝任使遐不惴惴于春氷抑闻无隐弗显兮必慎屋漏而布于明庭无微弗巨兮能勤小物而大患以平无迩焉其弗远兮决吾心之善利而千里之外万世之后有征毖将若此庶几其无憾兮功以纯而用以宏曷啻有辞于父师兮而君赐以称闯然圣贤户阈兮岂惟表于周行辞曰猗与毖兮德之载兮敬惟舆兮辙则义兮于不已兮由圣轨兮吾与子同逝兮 

　　○恋别赋（有序） 

　　司谏胡君子中以言谪簿长沙量移海宁令于是去其父母踰三年矣今年春迎其父来为寿驩甚亡何去归胡君送焉挽不能舍既行巳望不能旋或图以呈胡君胡君视予曰曷抒我私幸子声宣之为作恋别赋辞曰 
　　吾闻之江生黯然销魂者惟别而已矣况夫有生分于一体遐别阻以江岭渺宦海之叵测羌世途之方永恒情固踯躅以奚堪又曷怪夫夙成之至性有美君子深爱天槙思登庸以显亲乘清时而委质涣重巽之天申拾阙遗而司言责奉素学以周旋叩帝阍而缝衮职冀精诚之上通嗟血忠之徒沥朝琐闼之清华暮江乡之阻阨东西南北惟令之从廊庙江湖云胡敢择得数百里而君之亦藉以宣至泽于遐陬释厚惭于素食慨周行之回翔杳至慈之阔违牵梦想之劳结絷民社于简书忆路草而惨色念庭树以顾怀迓严颜于梓里承欢心于板舆荐旨酒之嘉栗援冈陵以女?陈词躬袒割于豆觞称千龄之寿卮世有何乐可以方兹曾杖履之几何念邦族而言旋跽左右以绥留敦大义之■〈忄貇〉然尔乃戒征徒理归楫召长年以举棹命三老而挂席篙工柁师咸服厥职遵浙河之归津指仙槎之旧域祷吴胥为恬波召宋氏使受役流连江浔惆怅广陌慈父掉心爱子惊骨泪下成咽裾牵欲裂矧星毕之滂沱望烟芜以凄凄窥罗剎之濎潆疾富春之蔽亏儵片帆之远引茫空江之无涯缔视云昏遥瞻天回渺绵邈而莫觏徒伫立以凝思傥云雾之朗廓犹将翳长里之飒纚何阴曀之不阳怅延望以增悲魂怳怳以失度目眴转而意迷感返哺之慈乌叹寸草于春晖吾宁不能弃若若与累累脱屣以从之耶奈何哉人子有不容遂之私人臣有不可逃之义将直遂吾情乎则移孝之理乖致身之节废故韩子谓父母有离忧而其志乐尼父以事君不忠非孝之类是以桑弧蓬矢悬于始生男子固当壮万里之图有四方之志于是强瘁貌而在公怀至情以事事旦旦有怀愿二人加饭延年寿千岁 

　　○哀逝水赋 

　　哀哉水之为物也浩浩乎穷四海而委形混混乎历万川而流行繄蒙泉之始发兮或槛出而旁通泊灵液之启秘兮亦壑趋而科从上无高之不自兮沂银潢而为踪下无深之不入兮渺溟滓而为宫载四游以为极兮涵九提而为封浴两曜而出入兮吞列宿而浑融弥三湘而漫七泽兮荡垕灵而浥太空若乃时雨骤集潢污棋流八埏伊阻平赋悠悠黄河逆上地轴横抽沮洳成渊绝巘成丘禹功莫展丹绩奚收及夫青娥告令白收秉权洞庭叶下吴渚枫妍潢归潦缩泽枯隰坚海敛而碕露碛江收而渚呈坝其往奚归其泄何宣吾但见其亘古今继日夜而东驰而日益长往而不舍指虞渊以为途兮迅方壶而遐征去益远而返无由兮何西归之可凭谓尾闾之复宣兮气益充而滀渟遂蒸蓊而上下兮爰循环而相仍噫有是哉天地之生赖气以成轻清上浮重浊下凝浮凝定位乾坤以名流峙罗列二气之余维斯水也一六之符气入而盈气缩而虚穷邃古而一轨岂斯今之可疑鉴斯流之不返抚人生之胡为羌朝露之易晞慨夕槿之就萎目睠睠兮若存魂飘飘兮如驰岂夫人之諐殃兮将修与短固有定数数固有之兮吾且信其必由理而寓理既宰斯兮谅惟善之是留胡于今之不然兮乃背驰而殊路兹既执欵诚而履柔淑兮独中道而颠仆将修正之来咎兮抑此数适因时而畀赋每抚膺而浩叹兮涕横坠而莫御噫嘘欷闺门掩兮夜寥寂香径空兮杳无迹青鸾没兮金镜尘宝猊冷兮沈烟息中馈空兮伏雌在苹藻芳兮宁复采哀招九复兮魂不来白日忽兮掩霭渺深情于溟漠寄逝波于东海托迅澜而通勤沥余衷而莫悔触余目而增欷揽予心之芥蔕水溅溅兮东驰日杳杳兮西飞送冥鸿兮三太息夫人一去兮何时归 

　　黄门集卷一 

　　●黄门集卷三 

　　浙浒　许相卿　撰 

　　诗 

　　五七言古 
　　五言律诗 
　　七言律诗 
　　五言绝句 
　　七言绝句 
　　六言 
　　五言排律 

　　◆五七言古 

　　山行 
　　早春入山詹仲携酒野酌笑咏成诗 
　　古意 
　　诸弟夜集 
　　和答沈紫硖 
　　次韵西邨老人见寄 
　　懒习 
　　秋晚 
　　古意 
　　简南涧上人 
　　云岩大风 
　　有感 
　　山中吟和从弟舟仲 
　　南城楼集 

　　○山行 

　　小窻睡新足起视时何其落日余山椒树颠红陆离快哉情景新一散顽腰肢登登悄谁与瘦影自崛奇莺花非故妍泉石含新姿关河怯回首直北多军麾封矦一剑任谁当请丸泥秪恐廊庙忧不在潢池儿熏风低草树戟髯不受吹徙倚苍石根忧端与山齐 

　　○早春入山詹仲携酒野酌笑咏成诗 

　　仲氏有幽兴访我春山中氷霜策老马觞豆驱孱童烟云满怀里郱复尘土容空谷喜足音虞乐况天衷寒潮俯东岫晴暄负南荣酌言永今日咏归聊短笻 

　　○古意 

　　新月生西岭明河低远林坐见大火中秋序忽巳侵感叹老将至裴回劳我心劳心复谁语抚弄东厢琴调高曲未竟寡和难为音矫首文江子何时宣此襟 

　　○诸弟夜集 

　　献岁閟霖潦今夕欣澄龢况我远游归兄弟会匪它晏晏言笑洽楚楚壶尊罗东风举衣褒明月在庭柯一觞再三咏舞影时婆娑荏苒百年内白日去如波载怀秉燡贤不乐如夜何 

　　○和答沈紫硖 

　　我本山泽癯结庐白云岑岂独远尘土风雨亦俯临朝阳读吾书卒业羣壑阴赤手莫援世敢云长往心江山入扪虱形神调戏禽新暑不到窻空庭梧十寻故人遥相忆因风遗好音硖上有初约莫辞山路深 

　　○次韵西邨老人见寄 

　　眇予媿谐俗衡门日重关木榻巳漆敝草屋多苔斑缅怀结发期抗志夷惠班乘时冀陈力翊世姚姒间驰灮忽晼晚惊波逝潺湲悠悠违夙心戚戚长苦颜百年贵适意青阳宁复还明月皎东林流烟澹前山潜居勖明德哲人犹可攀 

　　○懒习 

　　卧痾岁强半懒习乃成性巾屦不时御散发还高咏避世迹尽扫怀古心独竞经旬未下堂花鸟苦相迎登山俯周行吾道终铮铮 

　　○秋晚 

　　晨灮动林薄水竹尚清佳寒日射水中万竹走龙蛇美人秋云东相望眇天涯招招踏澄江来把芙蓉花 

　　○古意 

　　朱夏忽云谢西原凛秋色流灮惊电驶我心悚以恻生也信有涯漆园真达识势利夸毗子去道远巳极优哉复优哉冥心任通塞 

　　○简南涧上人 

　　我本山泽癯夫脚声华路翻然亟来归逢此南涧渡问讯云中庐树石清犹故悠悠卒岁途相随入烟雾 

　　○云岩大风 

　　寒风西北来千林号动地败叶舞长空万态助声势老树冻欲僵颠崖偃如避怀哉失哺儿凄凉更谁恃残炉拨不温背壁各掩涕病怀转增恶感叹成坐起羊裘御复却芦花耿予意相望天一涯羽翼难远庇夕阳自推窻题诗志吾媿 

　　○有感 

　　西日不停驭东流无回波良会今不载志士嗟如何忆初儿戏时盈耳明良歌童子亦何佑奋庸图不磨行行未登歧勋华倏以徂妖氛蔽天宇林羽无宁柯叹息不能寐穷景谁挥戈平生本朝心翻然寄烟蓑为语同心友盟我云山何 

　　○山中吟和从弟舟仲 

　　懒我糟粕等万卷儿戏已羞论白战要令心地收汗马一念斯须圣狂变雨声镫晕悄空廊风味与君曾共尝我独遥从万里役强颜翩翩侣随阳简书于归旧林壑无奈杞人怀更恶晴空扬袂北望心满眼风尘障寥廓平生知己许青山身世商略支颐间谷风习习云卧熟野日荒荒天步艰东南片月出海白乌乌悲歌满中泽山人徙倚岸角巾独和商声扣岩石栖迟聊欲全吾真夷尹异趣归同仁雅怀准拟烟云老无力挽回天地春洙泗行藏一二数善矣渊骞学尼父一义战克千乘轻安事乡人荣负弩湖山佳绝真画图芒鞵走挟苍藤枝天游到处有濠上荒哉一舸逃姑苏虚室灵灮尚还照凝神混沌甘无窍技儿役役矜擅场那堪着眼供一笑 

　　○南城楼集 

　　坐瞰重溟八千尺怅望蓬丘桃巳核飘飘直欲凌紫烟何物虚名论赫奕指挥如意按悲歌徙倚女墙扶瘦腋咄哉世事覆更翻老矣夕郎玄尚白习池岘首今蒿莱转眼滋游雪鸿迹林■〈垂夬〉长虹浙河暝鸟外残阳越山夕童冠熏风笑咏归三年病怀聊一适抓髯清啸动海坝豪宕从来曾此客 

　　◆五言律诗 

　　晚晴 
　　暝色 
　　霁色 
　　江上 
　　秋热 
　　久雨 
　　乡思 
　　阻风和顾省长 
　　夜坐 
　　又八月望夜玉带湖泛月 
　　送蔡天锡 
　　夜过前峰僧舍 
　　云行和邓士鲁 
　　宿石门山房 
　　瓶山 
　　赠何山人 
　　章广文夜至 
　　夕泛有怀 
　　睡起 
　　大雪携鹤观瀑 
　　晚晴 
　　再游苏皋祠 
　　晏起 
　　元日 
　　试杖 
　　周氏别业 
　　董纯卿至 
　　籞儿庙 
　　南楼 
　　西湖迟徐郎不至独往林处士墓 
　　渐翁夜过山中 
　　和咏钱东畬见怀 
　　张横浦读书台旧题次韵 
　　越人诗谒次韵 
　　或诵施西亭暮春之句凄然感怀追武其韵 
　　两翁来会前峰精舍 
　　春雨卧病朱陈两翁至 
　　夏日雨后 
　　庐山 
　　夏日重游云岩寺 
　　董化卿尹宜兴 
　　云涛庄雪夜 
　　山庄暮归 
　　元日 
　　客诗问疾次韵 
　　次韵范栗斋读徐苏传 
　　暮春雨后至孟家瀑 
　　送叶陈州 
　　废社 
　　秦溪野泊迟朱陈两翁 
　　挽周文弼 
　　哭内 

　　○晚晴 

　　苦雨连旬日初晴一振衣残云依海峤新水到柴扉僻性嫌山浅尘缘与世微斜阳疏树里清影石边归 

　　○暝色 

　　暝色狭斜路幽怀长短吟残虹犹薄海高鸟渐依林去住从吾道艰虞热壮心燕云愁直北望断欲沾襟 

　　○霁色 

　　霁色林庐晚愁吟野水湾断云虹外雨残日鸟边山海宇堪流涕朝班秪强颜独嗟身世拙早见鬓毛班 

　　○江上 

　　天堑东南限神功混沌余波涛来楚蜀云雨被扬徐旅泊水村寺霸图烟艹墟亲庭渺何许倚望独踌躇 

　　○秋热 

　　秋空骄剩暑客舍困炎曦檐鼠时呈技渊龙或守雌山云督眼度江月近人宜趺坐晚风榻焚香了化机 

　　○久雨 

　　兀兀凭谁语悠悠秪独栖雨深山更静溪涨屽全低日月书生老风尘世路迷新晴散孤闷邨酒正堪携 

　　○乡思 

　　□极南云迥时惊北候新栩然青琐梦尚尔白纶巾恐负平生学常怀寂寞滨潞河秋水永何处是归津 

　　○阻风和顾省长 

　　病涉频占易狂移欲讼风闲杯拈又阁归梦应还空客讶江声怒神矜噫气雄南来何郡子督尔过飞蓬 

　　○夜坐 

　　独坐忧思集悲歌夜色辽疏林明远火静院急寒潮戎垒江南遍天阍冀北遥秋空穿病眼何日遣嫖姚 

　　○又八月望夜玉带湖泛月 

　　良夜不可负归人还自留天闲多病客月占两中秋远水疑通汉轻风稳送舟露华清到骨寒意问羊裘 

　　○送蔡天锡 

　　乡国来何晚风尘别更难天空落木外路迥朔云端意气时看剑悲歌几控鞍春风消息好为报浙河干 

　　○夜过前峰僧舍 

　　病客迷津舫清宵古寺门灯明深树阁僧住远人村烟月自良夜江湖多放言云泉有旧约投老欲终焉 

　　○云行和邓士鲁 

　　云意巳弥望马蹄还复行归心先鴈远病眼独山明落落同尘迹悠悠和古声撩人奈佳句孤烛守寒更 

　　○宿石门山房 

　　尘土三年梦云林胜日游小招聊拟赋多难独凭楼月色千山午江光满意秋心期应共汝投老白苹州 

　　○瓶山 

　　小筑不远市高情还傍山尘缘瓮天外风味曲生间瓦枕乾坤梦箨冠烟雾颜因君怀旧隐海上紫云湾 

　　○赠何山人 

　　爱酒何山子经年事远游云烟几两屐湖海一扁舟白眼无遗胜青囊有秘搜更休谈望气那复问封矦 

　　○章广文夜至 

　　孙烛十年别清尊今夕同宦游谈五五衰病闵忡忡税驾逢身健移家得岁丰浮生能几会搔首叹萍蓬 

　　○夕泛有怀 

　　幽意忽有属嘑尊上小舠乾坤新化理湖海渺逋逃水混秋空远山留夕景高平生携手好岁晚隔风涛 

　　○睡起 

　　假寐凭残易瞢腾过晚钟□旋秋气肃山应岁占丰潜跃从吾道暄凉自候虫腐儒经世业多病已成翁 

　　○大雪携鹤观瀑 

　　初雪压高帽赢骖扬远鞭玉龙僵不起白鹤舞争妍山僻地无主骨清吾欲仙长吟杂孤唳归路晚翩翩 

　　○晚晴 

　　岁晏田家隙晚晴山日温幽人神独往古意俗谁论陈迹云霄路闲身造化恩风檐高士傅旷代有知言 

　　○再游苏皋祠 

　　路忆秋风旧时逢灯事残林深天忽暝春浅午犹寒画壁蛛丝嫚苔碑鸟篆刓自怜踪迹野到处得盘桓 

　　○晏起 

　　晏起曝衡宇初春风物幽晴峦澄野旭融雪涨寒流谢俗饱闲味逃名疏贵游仙人渺何许吾亦擅丹丘 

　　○元日 

　　云邹又元日春意亦闲门国事支颐笏年光落手尊客携僧入社邻贺鹤生孙邈矣孤山老神交百世论 

　　○试杖 

　　雪径初扶杖江城欲罢灯书门全谢客行药偶逢僧候鴈将辞泽游鯈巳负氷湖山春意动游兴日骞腾 

　　○周氏别业 

　　周郎结屋处风物画中论晏坐泉围榻昏钟斗挂门山光明遶屋海气迥埋村望望吾庐近时来共一尊 

　　○董纯卿至 

　　我惭杨子宅君棹问奇舟今古谈能剧高闲意自投春禽从聒聒道况只悠悠相望牛鸣地过从信去留 

　　○籞儿庙 

　　霁色秋移舫晴云午过坛广川浮野动深樾到门寒麟阁心空在鹩枝迹巳安高谈入挥□返棹见归翰 

　　○南楼 

　　幽兴属遐眺凭高散余醺徘徊出海日邂逅还山云度鸟江天永断峰吴越分超然俯清旷何处有尘氛 

　　○西湖迟徐郎不至独往林处士墓 

　　胜会应空负幽怀亦自聊舟移六穚永衣振两峰高箫鼓春游竞鸢鱼野兴豪孤山有冥契独往廌溪毛 

　　○渐翁夜过山中 

　　寒夜平生友星江百里船风烟犹远色虹月更新妍十载话通昔一真思入玄分携秋水岸怅咏白云篇 

　　○和咏钱东畬见怀 

　　夫君敦夙好诗寄紫云深况值萧条候应知迟暮心风神传落月声律谱鸣琴江湖渺延伫山寒增夕阴 

　　○张横浦读书台旧题次韵 

　　古台全草没闲户半云扄往哲犹生气狂夫欲乞灵蜗书阴藓碧鸟破晚烟青高节存遗传闲来续旧铭 

　　○越人诗谒次韵 

　　避俗云邨远经秋客鬓新寒灯闲自喜残卷阁还亲往事悲歌永西风酒力淳明朝山雨歇曳屐访天绅 

　　○或诵施西亭暮春之句凄然感怀追武其韵 

　　石磴闲高眺溪乡豁俯临晴峦多爽气春事巳繁阴潮带虹边雨云连鸟外林美人遗妙语惆怅细悲吟 

　　○两翁来会前峰精舍 

　　一别岁云改多病会常难天值清和景人来野水干庭空藉芳草林■〈垂夬〉认谣峦趺坐谈方外吾生得大观 

　　○春雨卧病朱陈两翁至 

　　山雨连村暗兰舟二仲来过逢老多阻愁痡郁初开绿树春将谢红尘梦久回高秋苏病骨还约共登台 

　　○夏日雨后 

　　村庄住山麓长薄带清川荷锸通新水携壶饷远田鸠声时乱聒龙骨晚高悬好雨连宵永家家同晏眠 

　　又 

　　返照收残雨幽怀步广川对山哦得句坐树课畦田岭■〈垂夬〉江光迥林疏日脚悬前村晚归牧丰草散牛眠 

　　○庐山 

　　斜日匡庐道生绡水墨图胜难长句写深称列仙都云失开先寺天连彭蠡湖遥闻栗里近惭愧拥车徒 

　　○夏日重游云岩寺 

　　老去胜怀在重过支遁房乱藤富午暝深涧袭秋凉客路逢蒲节僧窻酌桂浆烟墟莾吴苑残照醉歌长 

　　○董化卿尹宜兴 

　　木落岁云暮楼船发广川春浓阳羡茗化接武城弦云表鹏程迥江濆鹭社便善权岩洞好慰我远游篇 

　　○云涛庄雪夜 

　　江邨堪老我寒夜更宜诗缟屿归禽讶玄机厚蛰知氷潭清数石雪路漫多岐若个孤山宅逋翁得擅奇 

　　○山庄暮归 

　　笋舆残梦后松径夕阳时天倒晚湖湛霞横秋嶂奇布袍露半湿斗笠风全欹童子迎山麓灯光度槿篱 

　　○元日 

　　纪历初更岁氷霜未放春年华东去水世事后来薪海宇风尘满鸥鳬保社新壮图难着手宽计作闲人 

　　○客诗问疾次韵 

　　习懒仍兼病岩扉日日关心神犹紫禁嗅味奈青山世意同云薄松阴伴鹤闲楼头孤嶂近时得尽危攀 

　　○次韵范栗斋读徐苏传 

　　高人同厄运龙卧得身存矻矻赁春日劳劳抱瓮园野夫惟胜韵幽思寄清尊惆望堪谁语思君伫石根 

　　○暮春雨后至孟家瀑 

　　空林宿雨歇近郭曙钟寒乱水斜吞径残云弱傍滩泉声人语细山气客裘单老我足幽胜后谁应感叹 

　　○送叶陈州 

　　柳外鸣班马城东趣去辕遥闻经贼郡重致爱民言晓色明文绶熏风进醁尊宛丘多隐逸君试访衡门 

　　○废社 

　　高秋风烟佳兴到喜独往霜林矜春红废宇漫古榜丰畦禾纵横瘴海劫苍莾长松多逢人邂逅幸我傥 

　　○秦溪野泊迟朱陈两翁 

　　孤舟泊巳暮二老来何迟深树共寒意东流渺风漪闲闲僧话续悄悄客怀羇返照长霞外容辉宛抂斯 

　　○挽周文弼 

　　功名大槐梦冠剑一杯封清白高标在豪华此路同愁云迷断鴈衰草泣寒蛩一掬斯文泪飘随宰相风 

　　○哭内 

　　束□良嬿婉半途长别离浮生忽梦破浪迹尚尘縻寒杼遗残织空巢守伏雌繐帷风雨夜怕诵痰扅诗 

　　又 

　　偕老旧盟废半生清影单好名吾独累分谤子能贤泪咽垂髫女吞声执手言间关句曲路忆着便澘然 

　　◆七言律诗 

　　客夜 
　　下第秋夕过通济桥 
　　江泊寄金山僧 
　　彭城 
　　乡思 
　　赵邨夜泊 
　　澉墅莫归 
　　卧病 
　　独往 
　　五亩山集用杜韵 
　　怀玉驿 
　　黄鹤楼 
　　多病 
　　春日泛湖望海 
　　雨夜客至 
　　高卧 
　　石门西邨勾溪至 
　　徐襄阳过访草堂 
　　玄览亭小坐怀白鹤山人 
　　次韵锺西皋雨中述怀 
　　应容庵书至使者贽诗私觌病中和答 
　　刘海村诗问次韵 
　　入春避地澉水秋尽还山西皋诗慰次韵 
　　山游 
　　有感 
　　谢别沉默斋 
　　再别吕东汇 
　　春暮怀王鹤山 
　　次韵苏叔豹见忆 
　　雨宿真如寺 
　　初春海上 
　　夜坐 
　　秋晚溪上 
　　九日 
　　寓萧寺 
　　夜客对雨 
　　麦山老人 
　　赵渐翁七秩初度有诗次韵奉寿 
　　祝思允宅夜宴 
　　和答锺西皋 
　　和答徐光泽 
　　和答锺西皋 
　　中秋夜湖舟对月 
　　次韵溪翁春日天宁寺楼 
　　西村诗贺堂成次韵 
　　次韵锺西皋见忆 
　　送友 
　　南楼 
　　秋晚登山 
　　西皋先生季夏诗来俯慰寥泬仆病偡秋半差强展咏三复次谢兼简西邨勾溪二翁 
　　送徐郎进士举 
　　晚眺 
　　有怀 

　　○客夜 

　　敝裘十载风烟客落木满郊灯火村吴岫白云家远近瓦瓶浊酒自寒温山灵有约惭移檄世路多歧欲断魂惆怅岁华今向晚□衾豪思欲腾骞 

　　○下第秋夕过通济桥 

　　雨过都门秋意多凭阑慷慨酒微酡壮怀端与长汪誓伟事犹闻故老歌清禁楼台涵月迥九衢灯火□星罗江东留滞表年晚顾影沧波奈尔何 

　　○江泊寄金山僧 

　　曾忆高楼紫翠间孤舟今夜隔沙湾诗留吞海谁应护名刻朝阳石未刓三度长裾空禁掖百年清梦此江山驱驰尚冷东冈约不待移文巳厚颜 

　　○彭城 

　　萍踪今日又彭城寒吹萧萧舞敝缨汴泗蛟鼍争险壮濠梁烟月递昏明东风苑陌春襟动午夜星河剑气横旷代独怜陈正字心期应不负平生 

　　○乡思 

　　乡梦初残晓禁钟客怀无那转忡忡丹心许国有如日病骨未秋先怯风空谷移文它怨鹤长云搔首羡冥鸿封章欲乞闲身去九杞泉头理钓筒 

　　○赵邨夜泊 

　　经岁重来旧游路荒郊残日下高梧千艘灯火河成市五夜殷忧病独癯新月随人书屋近冻云回首玉楼孤腐儒通籍惭何补自合归山理芋区 

　　○澉墅莫归 

　　残日东风澉墅回轻雷挟雨马头催青山有约羇尘网四海多虞负酒杯寂寂野芳春事晚茫茫天运杞人哀灯前试拾新诗草强半忧吟取次裁 

　　○卧病 

　　长夏寒毡拥病魔卷帘疏雨动高歌糿纭末俗矜儿剧□兀孤怀倚太阿榻上光阴诗草乱山中筹算药炉多新晴拟散顽腰脚游兴翩翩绕薜萝 

　　○独往 

　　兴到海滨成独往千林风日净娟娟寒山病骨晚争瘦白鹭苍波秋可怜天地闲愁尘梦醒烟霞胜事草堂偏斜阳深径渔樵尽弄影萧萧石上泉 

　　○五亩山集用杜韵 

　　桂树青青赋小山栖迟我亦数公间鸥鳬野水寻初约虎豹秋风拥九关采药云林聊寄迹请缨天阙尚强颜王孙一饭终身意况复虚名国士班 

　　○怀玉驿 

　　十载黄埃走病身凭茵惊见万嶙峋远人鸟语有真意过雨风光如莫春白日此心宁宦达青山与我故情亲云涛旧业应无恙猿鹤时来见梦频 

　　○黄鹤楼 

　　楼台仙迹古城隅尊俎英僚胜会初全楚雄图归指顾清湘幽愤入踌躇江光蜿蜿晴虹迥沙渚娟娟野日虚客子自多云水意扁舟却羡洞庭渔 

　　又 

　　一雨江城五月凉重楼危槛俯苍茫烟芜七泽浮元气晴树千村动夕阳竞挽龙舟怀正则遥思彩扇出明光高堂此日还蒲艾游子尊前忆故乡 

　　○多病 

　　多病倦游聊作计负山临壑结茆堂钓竿入手江湖远书卷蒙头日月长春服初乘沂水兴什风时度药畦香漫劳过客谈经济习懒年来乐睡乡 

　　○春日泛湖望海 

　　雨阁替云迟客游荻滩桃浪信轻舟病身秪合伴孤鹤健语犹能回万牛陇树阴成悲宿土烟芜影断见浮丘沙棠拟续招寻兴更泛蓬莱清浅流 

　　○雨夜客至 

　　曲已团蒲午梦残鹤声报客小桥湾翠屏寒暎万银竹绛蜡秋酣两玉山道意自惭违俗累酒船真负问奇还紫萸黄菊重阳近突兀星厓拟再攀 

　　○高卧 

　　病夫高卧星厓上野情幽事静相宜晚山如揖抗尘表晴云有时来坐隅闲身日月衣裳懒胜地禽鱼造化私汗青尚论百世士栗里苏门我得师 

　　○石门西邨勾溪至 

　　野人沦放紫云谷胜友连翩根竺村古渡晚寒初舣棹万峰秋静独开门历探幽壑寻三秀深话清镫卧两尊不厌山家淡风物还来茆屋负朝暄 

　　○徐襄阳过访草堂 

　　野情于世自蜩鹏一壑蓬蒿手自营昭旷观游心独领狭斜岐路梦还惊柴门反锁封秋苏画舫深维探晚英满意对床泉石话三年今得此怀倾 

　　○玄览亭小坐怀白鹤山人 

　　远寺疏钟送夕阳危阑独凭于歌长高鸿望迥暮天碧野蝶愁牵霜叶黄对影作双真自爱百年强半尚须忙深踪懒性过从断犹忆清吃旧楚狂 

　　○次韵锺西皋雨中述怀 

　　苦雨经旬淹淑景早雷十日验余寒庭梅寂寂帘前落湖草青青镜里看深谷莺花□冷淡浮家云水尚盘桓殷忧无那堪谁话搔首斜阳独倚阑 

　　○应容庵书至使者贽诗私觌病中和答 

　　寒林斜日动柴门一舸遥遥入海村七字通名孤解后尺书欹枕得温存京华消息关心远野戍风烟望眼昏万里江湖分终老平生赠处欲重论 

　　○刘海村诗问次韵 

　　感叹壶头念少游危踪到处浪淹留青山食力荒三径白首携家访十洲夏半梅黄怜节物雨深苔翠上衣裘四郊战骨萦芳草斜日孤城怯凭楼 

　　○入春避地澉水秋尽还山西皋诗慰次韵 

　　寄迹荒城似谪居还家病骨恋箯舆山棋雨翠秋容净林■〈垂夬〉霜红野眺舒忧国多虞怀耿耿信天定分意如如独怜万卷成焦土遗恨连艘失载书 

　　○山游 

　　杞山秋高风日好独扶藜杖步晴冈达观浮世身如寄任狭当年气巳降云水茫茫去鸟没烟霞隐隐归樵双清林孤眺坐成晚遥见疏林明夜缸 

　　○有感 

　　欲向西风酹一尊乾坤何处着英魂百年事过风前烛千古名传海上村香火半龛谁地主孙枝一叶是君恩夕阳满地伤心泪付与江流自吐吞 

　　○谢别沉默斋 

　　僦居残夏入高秋世难存身迹漫投瘦骨棱层刓坐榻故乡艰阻赋登楼山中猿鹤多归梦天末风烟倍客愁万类两间同逆旅远游还问武陵舟 

　　○再别吕东汇 

　　涉历危途次水村支离病骨傍人门满林风叶秋声碎四壁寒蛩夜语繁客况春温怀地主邻家社会忆乡园卜携便觉情无限回首霜空欲断魂 

　　○春暮怀王鹤山 

　　三月风光今又暮四郊雨意喜全收春愁无那凭桑落午梦将成破栗留乡国创夷谁侧席故人丰采独登楼空林暮色增惆怆何日东冈续旧游 

　　○次韵苏叔豹见忆 

　　诗句远投多病客野心无那不羇■〈犭员〉秋来旷度□萦梦老去端居独寤言困鹤风云羞短翮蹲鸱伏腊饱荒园剡舟迟尔维星石起我高谈雪浪翻 

　　○雨宿真如寺 

　　夜雨僧斋滞客舆清灯高榻信吾庐玄谈种种浮生名茗碗深深坐醉余云路造天无欵段野情随地有华胥廿年回首红尘梦寒影空堂自爱予 

　　○初春海上 

　　积雨晨收好风日瘦藤危屐试春袍山中日月人空老海上烟云兴独豪隐约野芳初乱眼郁纡幽思欲挥毫咏归樵径者谁子徙倚残阳首重搔 

　　○夜坐 

　　开门见月来松径扫地移床傍石渠寂历寒螀共清夜咄嗟浮世托籧庐黄虞道在生何后沟壑盟寻老只初一咏一觞还自笑明时野调独迂疏 

　　○秋晚溪上 

　　坐占清溪瘦石双风流想象鹿门庞高歌草泽时空晏卑聣云台气巳降老去闲愁消短榼醉来佳句堕寒江归舆伊轧松堂晚零乱残阳上半窻 

　　○九日 

　　感时今日重阳节扶病云邨第一峰黄菊深杯桑落酒青出高帽日斜风道违末俗空孤愤诗与秋涛合并雄忽忆苏门遥怅望欲家辽海谢过逢 

　　○寓萧寺 

　　□客闲情与世疏息肩聊得借僧居梦残午枕莺声里诗满桥亭野色初经济有怀犹浪迹乾坤到处是吾庐十年世路尘劳障来谒禅关得起予 

　　○夜客对雨 

　　风雨茆堂入夜寒一尊相对共清欢盟深鱼鸟便林壑病中烟岚痼肺肝孤烛话残衣袖薄小山赋就茗瓯宽老怀时事频惊慨意气相逢引剑看 

　　○麦山老人 

　　麦翁清时甘陆沈踪迹迢迢烟雾深石转醉眠月皎皎松围晏坐秋阴阴闲携只影云随屐几见行人雪满簪朝市语闻应洗耳登高为赋考盘吟 

　　○赵渐翁七秩初度有诗次韵奉寿 

　　忆昔天门曙色开连翩并马直庐回高翰徼外清风播遐寿壶中紫气来别圃序芳观物兴平槎对景擅场才村翁许入香山社雅祝还称北海杯 

　　○祝思允宅夜宴 

　　残阳隐地红炯炯角巾弄影青离离瞑烟散空归鸟下白露被野寒虫悲剧谈杂出觞政乱佳句欲吐灯花知野人夙抱杞狂疾假日偷欢同鷾鸸 

　　○和答锺西皋 

　　闵雨长歌云汉什得秋剩有大田风新凉病骨逡廵健野水渔舟远近通清梦有征多胜事旧题无处不尘笼扶携拟踏西皋路共采芙蓉带路丛 

　　○和答徐光泽 

　　一缄三月紫云湾深迹栖迟鹿豕间兆喜灯花符昔夜擅场诗句破衰颜病身遥谢金闺籍草坐常从野老班自爱山村凉意早溪南枫叶未秋丹 

　　○和答锺西皋 

　　一声秋信叶边闻早见西风度朔云尘镜红颜吾丧我雪舟清兴客怀君壶头阅世时何晚谷口耕岩日自曛抚手知言千载上苏门长啸有遗文 

　　○中秋夜湖舟对月 

　　一年好月是中秋向夕呼舟抱病游大地清辉翻白昼良宵幽兴属沧洲湖山夜色孤篷远天水寒光两镜浮酣坐不知吟啸永阑干北斗挂峰头 

　　○次韵溪翁春日天宁寺楼 

　　阑干徙倚雪晴初十日东风百草苏全晋夕烽清塞徼片帆春兴满江湖漫堤新水鸥前永过雨遥岑鴈外孤千里河山闲放目壮游曾忆赋三都 

　　○西村诗贺堂成次韵 

　　少筑岩居俯钓台更亭绝巘望天台入春穷谷还桃李避地闲门自草莱叩石适歌凉月上卷帘沧海暮潮回多情张老斯干颂匝屋烟云为尔开 

　　○次韵锺西皋见忆 

　　落木残阳独倚楼归云寒拥晚山稠烟霏好语传双鲤湖海闲身擅一丘塞北戎心骄未格江南民病愧先忧孤灯长剑空三叹衰鬓繁霜奈九秋 

　　○送友 

　　棘寺高材起陆沈翩翩白马向枫林歌声相续山村静别意无端江水深千里霜威生画戟孤城秋色上瑶琴病夫怅望留无计寒月荒郊后夜心 

　　○南楼 

　　清吃独上山楼晚黄落空悲海国秋遯世野情从弃置安巢归翼自嘤呦勋名梦断图烟阁病力时看理钓舟岁晏阴晴苦难料竹椽桑土漫绸缪 

　　○秋晚登山 

　　衰病深邨过客稀经秋短布一衫衣日边巧宦名争显泽畔幽人见独非薄暮云屏空翠重疏林霜沛熟红肥山头抱犊归来晚历乱残阳满磵扉 

　　○西皋先生季夏诗来俯慰寥泬仆病偡秋半差强展咏三复次谢兼简西邨勾溪二翁 

　　怀人诗句绿阴暮抱膝怡情红树村木榻渐移当荫石角巾时倚傍溪门松阴晴景湖天迥沙碛秋灮海气吞白发青山老佑己裴回唫弄入黄昏 

　　○送徐郎进士举 

　　马蹄特特赴春风如砥周行万里同空谷离怀悲冀越曲江豪思薄云虹褐袍引对螭坳近鸦墨书题鴈塔雄野老若为长路赠赠君椽笔撼玲珑 

　　○晚眺 

　　羣卉随风已作尘游丝无力可留春文章今日谁知己气味兹山是故人虹外晚天青霮■〈雨上对下〉鸟边烟岫翠嶙峋悟空寺后荆湖曲投老千金合买邻 

　　○有怀 

　　岁晚空山独拄颐扁舟载酒惬幽期风云怀抱崎岖路泉石交游梦寐思寄兴酒卮聊把手缚人诗律几颦眉一镫相对高斋下遮莫西林月落时 

　　◆五言绝句 

　　晚度 
　　春雨 
　　节妇 
　　江船 
　　领客观瀑 

　　○晚度 

　　压水云欲堕吞江虹未收野人聊自适吹邃满沧洲 

　　○春雨 

　　霡霂林皋暗低迷草树平春膏浃南野吾欲偶邻耕 

　　○节妇 

　　士有不夺志今见闺中英一天戴白发只影没青灯 

　　○江船 

　　水禽戏澄碧风竹弄清妍被褐江船客穷年守太玄 

　　○领客观瀑 

　　我履解赠尔云中听泉去归来还履我怕落风尘路 

　　◆七言绝句 

　　奉饯季父之永州倅依韵 
　　山阁 
　　春病 
　　秋晚 
　　勾溪和什来再用原韵 
　　金山吞海亭 
　　归梦 
　　归期 
　　沈公桥 
　　凭几 
　　扇画赠丰厓 
　　题画寄梁仲 
　　震泽归寄前峰僧 
　　月林僧舍 
　　金粟兰若 
　　望云 
　　徐南塘惠借袁海叟集附谢 
　　赋秋泉 
　　南桥 
　　复陈勾溪 
　　春雨卧病朱陈两翁至 
　　除夕 
　　鲁山 
　　次韵西皋感事 
　　野泊 
　　湖外郊行 
　　一竹 
　　悼鹤 
　　和钱海石给舍韵 
　　招朱怀泮 
　　泊巨野 
　　诗成 
　　闻翁七袠 
　　梦储 

　　○奉饯季父之永州倅依韵 

　　残日远峰明陆离别情惆怅风前杯竹林今古清风在猿鹤东山首重回 

　　○山阁 

　　衫浥岚光先雨润树酣江气未秋丹飞流千尺凭阑外并作萧萧六月寒 

　　○春病 

　　山日冥蒙笼野烟碧桃红杏鬬春妍老夫独负看花约布被蒙头白昼眠 

　　○秋晚 

　　远浦长霞弄晚晴钓丝摇扬拂沧瀛幽怀自适无谁语寒日秋波尽意明 

　　○勾溪和什来再用原韵 

　　梦断纷华几岁年烟云况味只萧然草玄笔砚消长昼今雨都忘旧雨船 

　　○金山吞海亭 

　　江面峰头巧着亭澄波玉宇两争清倚阑客子心如水何事沙鸥亦浪惊 

　　○归梦 

　　故山秋老亲闱冷游子夜长归梦多独倚苍茫动幽兴却惭容易脱渔蓑 

　　○归期 

　　归期屈指巳无多木叶萧萧笠泽波只尺三高英爽在笑侬怀檄又经过 

　　○沈公桥 

　　两涯寒碧成周道千尺晴虹跨水云别浦归人多怅望斜阳搔首剧思君 

　　○凭几 

　　海宇浮云几去来山邨佳处独裴回春光巳谢还秋信天只峰头梦未回 

　　○扇画赠丰厓 

　　远路归来巳白头丰厓犹似旧时秋长藤短褐行吟处不道山翁是故矦 

　　○题画寄梁仲 

　　海上春山渺莾中长藤到处识髯翁贵游无数花间骑万态风光适意同 

　　○震泽归寄前峰僧 

　　千里烟波一日程胜游犹恨欠山僧夜归剧忆前峰翠晓起阑干试一凭 

　　○月林僧舍 

　　月午天霜破衲寒梵音萧飒度林端经残香烬秋寥泬时有风枝语夜阑 

　　○金粟兰若 

　　野老山僧意味真瘦笻高笠往来频十年着我东林社更道何曾见一人 

　　○望云 

　　郊原新绿正丰茸晏起钩帘晓雾空造化无边生意浃春云弥望湿东风 

　　○徐南塘惠借袁海叟集附谢 

　　柳风桃日满林庐湘帙缄开午梦余诗律沿唐追晋魏一编落手得权舆 

　　○赋秋泉 

　　微霜昨夜下庭柯东岫朝来爽气多偶过溪桥探三秀惊看白发昭沧波 

　　○南桥 

　　一曲溪流两岸松石梁蜒蜿卧晴虹硁硁拄杖归来晚月挂东林屋上峰 

　　○复陈勾溪 

　　此地重来巳十年林庐水槛故依然过门不是忘相见刚有东风送客舩 

　　○春雨卧病朱陈两翁至 

　　一丘高卧闲云共二老相过旧雨同续续江湖十年话支离病骨起春风 

　　○除夕 

　　一年将尽此黄昏坐拨残炉火尚温六十来人今晓事春风一夜到柴门 

　　○鲁山 

　　周行辙迹几经年故国青山梦寐牵桑梓阴阴丘首地乡云烂烂帝乡边 

　　○次韵西皋感事 

　　野人无意卜潜虚眉宇闲愁久破除白发青山随拄杖残骸应是乞来余 

　　二 

　　十日开门风叶多病怀今巳入无何嗟卑叹老真痴绝昨见黄童发又皤 

　　三 

　　尧年九歉今始收满车■〈禾罢〉稏胜封矦葛巾漉得新缸面客过山前底死留 

　　四 

　　不问金华旧牧羊屋头丹井半苔荒凌云赋就多仙意笑托山灵酬一觞 

　　○野泊 

　　沧江茫茫白鸟度丹崖冉冉晴云流舟横野渡倚残照日短风烟生暮愁 

　　○湖外郊行 

　　青鞵短策湖云东漫摉妙语酬春工野烟漠漠吞江树晴雨丝丝织晚空 

　　○一竹 

　　薇蕨声沈旧业空首阳何处访高踪氷霜大地同摇落挺立孙枝殿朔风 

　　○悼鹤 

　　朔风残雪满云邨一诀仙姿欲断魂拨尽寒炉梦耶否夜深明月懒开门 

　　○和钱海石给舍韵 

　　诗酒留连到病翁绿波芳草暮云东夕阳归去酡颜色赢得篮舆两褒风 

　　○招朱怀泮 

　　山光翳翳日沈雾风色萧萧人倚门听得寒空呌羣鴈欲寻之子水边邨 

　　○泊巨野 

　　冻云寒月递昏明游子踌躇怯远征身在畏途亲在梦魂消飞霰打篷声 

　　○诗成 

　　云邨病老语多哤造次诗成杂宋□还遡开元论风格拾遗坛上树旌幢 

　　○闻翁七袠 

　　幽人万遍课参同只恐劳生事事慵高枕山房还静听十千八百五更钟 

　　○梦储 

　　情锺物化合并难入梦来时散晓寒春夜若为经岁永病魂与尔得盘桓 

　　◆六言 【 附】 

　　诸弟秋试 
　　下邳阻风 

　　○诸弟秋试 

　　羣季秋风桂子病夫夜雨蒲团黄妳味余隽永青云望入高寒 

　　○下邳阻风 

　　家近心情如醉路难风浪拍天春云过眼无赖野日蒙头独眠 

　　◆五言排律 

　　云游云岫峰 
　　天只峰晏坐 

　　○云游云岫峰 

　　深雪撩狂兴长□弄晓寒翠凌孤突兀玉拱万巑岏势合疑包地尘空惬凭阑野情多僻尚闲处擅奇观得句浮眉宇抒思入渺漫诗魂清到骨仙意欲腾翰认路樵无迹题名竹有瘢余生饶乐事无地着忧端 

　　○天只峰晏坐 

　　多病连三岁闲情擅一丘杖钱疏后计方药惯前筹白首纷如叹青山黯尔愁孤衷危　圣主奇数负通侯盘涧从真隐词场谢昔游扬雄奇异代郑谷许同流 

　　黄门集卷二 

　　●黄门集卷三 

　　浙浒　许相卿　撰 

　　疏 

　　◆疏 

　　论内侍纳银赎死 
　　论内侍义男荫官疏 
　　论政权疏 
　　论朝觐考察疏 
　　论罚言者疏 
　　乞恩送幼子疏 
　　乞恩养病疏 
　　乞恩致仕报籍疏 

　　○论内侍纳银赎死 

　　题为信初命诛凶孽以慰神人事臣闻令出惟行弗推反又闻曰有功不赏有罪不刑尧舜不能以为治信然哉则臣于今日断狱不能无惑焉而职司献纳是谓得言遭逢　圣明是谓可言于此嘿嘿无所逃罪故敢陈其愚忠幸　陛下裁纳窃照犯人张锐张忠于经王钦等罪恶臣不能徧以疏举其屡讯而具服者载于刑书涣于纶音炳如也有一于此罪不容诛众恶毕彰百死莫赎又何读□方其凭宠灵擅威柄毒流怨积以致神器几危逆潘乘隙　先帝忧劳崩逝厉阶祸本实自羣凶臣意　孝庙神灵之震怒　两宫慈爱之痛忿天下臣子之悼恨而举欲甘心焉者殆皆郁积磅礴无所于逞臣又意　兴献帝之在潜藩忧本根之将颠思休戚之与共切齿愤懑何以为情　陛下旦夕视膳葢尝经于睹记矣乃者登极首逮凶邪列圣格歆薄海悦服端始于此而数月以来天诛尚逋明旨中革元奸巨憝许之减死赎金斯言一傅羣望大骇讵意正始涣号遽巳弃信失刑神怒□而再郁人怨解而复结不知　陛下何以对越□□何以承颜　慈寿何以上慰　兴献帝之灵何以布大信于天下臣民是以前日人心庶几　孝皇太平之望比来识者虑有正德纷纭之渐矣先帝巳误　陛下岂容再误耶且昔者不察而堕奸法固在也今也狱成而听赎并与法而亡之矣祖宗劳神远虑立法为千万世之防　陛下秪博数千万金以废之岂不甚可惜哉政以贿成法由□□臣恐自今人皆不复畏法惟务积金有金而□无不免以必免之计肆无涯之心臣又恐将来祸乱不但顷岁之几危而巳然羣凶得肆于昔所谓非一朝一夕之故犹可说也彼于　陛下无粪除之勤无阿保之旧而亦欲侥幸以释愆衅以续要领果何术也恃左右者先为之容也左右之为此度已异日之将出于此故力为之地所以自为地也臣以为若人亦可诛也不独若人也刑部尚书张子麟都察院右都御史张纶操三尺法司天下命古皋陶之任也干纪羣凶不能亟议早决故尔迁延曲为比附杂然众犯概以大辟原其意非□□轻以入重乃欲推重以附轻俾得徐肆寅缘巧惑聪听矧大狱未竟坚疏乞归不图始终不闻执奏避事保身殊非大臣守职任怨之义臣闻春秋治恶必先党与子麟等尤可罪也如蒙乞勑法可将锐等首恶悉照原拟明正典刑其余某等殛窜放逐并左右先容者连坐党恶以谢天下仍黜□麟等以为舞法利奸之戒宗社幸甚天下幸甚 

　　○论内侍义男荫官疏 

　　题为裁侍恩以伸公论事臣闻爵人于朝与众共之刑人于市与众弃之众则论公公则民服故刑赏者人主所得专而不得私也顷者钦凖荫授太监张钦义男李贤锦衣卫世袭指挥同如一时腾物议乖旧章累新政有必不可者兵部尚书彭泽肇言之兵科给事中许复礼等又言之工科左给事中安盘又言之人三为众人不啻三论亦公矣而　陛下初谕曰巳有成命了再谕曰巳有旨了□谕曰该衙门知道是必欲私之也夫朝廷之政公则一致私则万殊恐中外贪竞小人自此乘隙□踵有非分无厌之求许之名器黩滥何以成朝□不许则是业巳启之而何以阻之臣闻故兵部尚书于谦再造社稷官其子冕为锦衣千户今兵部尚书王守仁克平汀贑官其子正宪为锦衣百户贤非钦之子钦之隶耳钦非二臣比而贤官崇于冤与正宪是忠勋大臣之子曾不若近幸中人□□天下徇国死事之臣其谁不解体然则钦为□国经泽等为失官守臣等为负言责　陛下守祖宗之法亦似少失初意矣　陛下念钦使令之适服役之久宠以赐金优以加俸识者犹曰非德赏也而滥恩如此人言如此　陛下尚吝而持之岂钦甘言媚谒有蛊夺宠灵之巧而众方蛇盘蚓结阴伺曲赞又将籍为化日之地者乎　陛下重违内竖而轻拒士大夫也董仲舒曰天人相与之际其可畏也嘉靖建元以来冬无积雪春多霾风意者刑纵赏滥号令失常之应　陛下亦尝槩于中而求其端矣乎臣为是惧伏望寝前命褫贤官以重爵赏以回天意亦以塞小人非望之图成清□无私之政臣不胜惓惓 

　　○论政权疏 

　　题为体刚德操政权以折奸防乱事臣惟天下政权必出于一一则治二三则乱上操则治下擅则□□公卿大夫士卫翼奉行之则治匪人僭干之则乱臣尝稽往迹参近事以此推之百不失一故□今日诵诏令窥政权切虑深疑殷忧大惧继之涕泣不能自己凡在有位义当亟闻臣待罪言官若更隐忍死不偿责是以冒昧言之伏惟　仁圣察愚忠而裁其罪窃覩　陛下入继大统御席未宁登用耆德嘉纳忠谠申勑法守裁抑侥幸窜殛凶邪不旬月间尽复　祖宗之旧可谓明也巳矣可谓刚也巳矣海内欣欣引领屈指以期治平曾未再期偏听私挠秕政乖令日以益其殆　陛下明少蔽乎刚少懦乎操权未得其术而阴伺巧移以谋矫窃者居中似有人乎臣恐自今渐实生习习实生常他日矫以疏大臣矫以逐谏士侨以征玩好矫厶兴土木矫以事边功矫以私刑赏将来之祸不可称讳虽有智者亦无以善其后矣臣为□惧请得舍其细论其大者崔文左道罔上辅臣恳恳为言漫以知道答之言官交章勿论也罗洪载守职逮系秘狱大小臣工疏十七上而说不行近又庇崔文之奴夺法司之守罪林俊以违旨怒言喀之奏扰矣其它事涉中人曲降温旨于法有□则曰免提问于罪难赎则曰送司礼监奏请发□无功乞荫则曰与做锦衣卫百户然则昔登用者今播弃昔嘉纳者今拂逆昔申勑者今沮挠昔裁抑者今批复此与正德之初何异而明哲刚廉之士虽欲尽节谒忠势可得乎臣闻俊将为去计矣俊士望也俊去而俊之类臣知其不能留矣中间或有怀禄强颜依阿隐忍与近习私人相表里以偷岁月之安幸祸之万分一于不吾逮者其猷为识趣臣以为非直非俊之伍是亦私人近习而巳矣然则　陛下将与近习私人共理天下乎天下且帖然乎臣又知其必不能一日安也夫今日之天下宁堪此辈再败坏耶譬之人身在昔病巳□危伤生纵欲有旦夕不救之虞然元气犹壮一□□中可以立起　武宗承　孝庙之泽是巳于今病虽稍苏元气惫其不必酒色七情百毒之攻之也温凉忒节食饮不时遂至长巳　陛下承　武□之祸是巳故励精图治舍巳从人庶几可以巳乱而况羣小窃权紊政以趣之哉伏愿　陛下□□觉悟收还威柄法大舜勿疑之勇奋齐威烹□之断取弄权干政尤无良如崔文者勑送法司处之重典以塞人心以警其类然后务学亲政远色去谗绥留故老延访忠言详察民隐宫府一体上下一心则德可尧舜治可商周功可　祖宗陛下享无疆之祚羣臣与弼谐之荣近习私人亦得以同乐和平矣否则人心将去天命难谌实　陛下之忧亦羣臣之羞而近习私人固非便身之图也臣实畏之 

　　○论朝觐考察疏 

　　题为明肃政体以作新吏治事臣闻天下治乱在庶官欲庶官各举其职以登于治则惟赏罚当而劝惩之道昭焉尔周官之法太宰会羣吏之治诏王岁终废置三岁诛赏我朝三年朝觐考察葢用周□而加严焉臣窃闻　高皇以逮　宪皇　孝皇□世赃墨之谴至于大辟远配贤能之褒锡以彩□羊酒此　祖宗之治所以吏称民安方驾前古也行之既久玩弛姑息渐失初意昭得近年朝觐宫员吏部考察毕日该科道等官于御前面劾不才请旨拏问葢未闻分别等第应否也或　圣恩饶免则其间不肖者为幸国法遂行是其间贤者为诬而况考察之后不才黜去者多不与待罪之列贤能留用者顾皆在被劾之科其又有治行出众应得褒嘉者槩受屈辱尤非所以核事情公赏罚而昭惩勤也　祖宗之法岂端使然哉是在政体事势固当振举之时而俗坛獘极宜动深长之虑恐难因循姑息如前之为矣窃思十数年来赏罚大权凶邪窃弄非特无章几于倒置虽违世特立不为沮劝者不敢厚诬天下为无人而中人之资随时风靡往往而是故士人心术坛而廉节亏矣廉节亏而民病亟矣民病亟而愁苦怨咨干逆阴阳沦胥盗贼职此而已　陛下膺运中兴励精复古今日大计诛赏之始斯民一新观听之时正□书所谓宜用重典董仲舒所谓必变而更化者也伏乞　陛下远稽周官上绳　祖武大奋明断勅下吏部惟以万姓为心罔恤一家之哭严汰不职匪才勿拘常格故事本部该司仍将考察过□下官员贪酷阘茸名迹显著者数人治行廉能声实卓异者亦数人各写手本至说事日期预先于东阙门下会同科道等官知会候至御前将不才者指名面劾请旨拏问贤者能者指名面奏请旨褒异或赐筵宴或锡金帛余者量为戒饬其布按二司府州县佐贰官并各正官以事不在任者行令廵按御史严核贤否得实劾奏转行提问拟罪发落奏报仍勑吏部将应该考察官员预先案仰该城取具歇家结状务听说事面紏以昭赏罚以示劝惩方听其去如此庶几大典不为具文足以鼓舞人心丕变士习慰塞民望弼成至理矣 

　　○论罚言者疏 

　　□□宥敢言罚失职以昭惩劝事臣抱疾私居伏读邸报吏科都给事中李学曾论比来赏罚命令不□者数事礼科给事中章侨劾东厂太监芮景贤罪状有六户部主事林应骢认罪回话遂及优礼大臣俱奉钦依各罚俸有差臣不觉叹息自恨□职无状愧服三臣之忠鲠深惜　陛下气骄志□迥异初心甘蹈过举也书曰从谏则圣诗曰询于刍荛夫闻谏而从不待谏而询往哲虚心舍巳以求合乎天下之公每如此今　陛下不惟不询且不能从又加罚焉恐非所谓与治同道者也夫使三臣者言或未当尚冀优容以劝来者况顷来戚宦私人破格之恩权豪近幸骫法之宥言官章疏咈违之批答谓学曾言之不当恐不可也郭九皋四品守臣为一郡父母师帅景贤据其部民一面之词奏行逮捕千里之外传所谓父子皆狱是无上下也不然侨何亲于九皋何仇于景贤特为朝廷惜此事体耳谓侨言之不当可不可也　陛下初政延用故老温纶异数郑重优隆葢将赖以共安社稷凡所建白未能尽见施行乃复诘责其字画左谬若秪使之奉行文书然者诸臣何以安其位而行其志应骢之言似尤不宜谓之不可也然则三臣者　陛下果何意而罚之俸臣未遑援引□闻姑请以覩记　圣政质之嘉靖改元以来陛下批答言者始曰这所言有理葢深嘉之继曰知道了尚漫应之又曰已有旨了似巳厌之又曰如何这等来说则怒之矣今者直罚之耳又曰本当查究然则又将有甚于此者矣　陛下一人之身再期之间从违如此夫岂羣臣遽皆变移狂惑莫能将顺德美抑或　陛下深居高拱亲宦官宫妾之时多接贤士大夫之时少乐謟媚之言恃盈成之业逸欲日胜骄怠渐生也晋武帝以平吴怠隋文帝以平陈骄信史记之至今陋之　陛下睿质圣志天下想望上希尧舜三王而顾乃下同二君岂不大失中外之望也哉况今东夷蠢动北虏狼顾潢池弄兵之赤子所在蠭起官军俸粮■〈垂夬〉支动十数月计数动十百万边仓储蓄不给周岁南都早疫方数千里近者威茂又以地震告矣人心皇皇正　仁圣悯惧延访亟图所以消弭拯绥之时匹夫有言宜若重于泰山而三臣相继因言得罪殆■〈垂夬〉未尝少加　圣心乎风旨所布盂水随形臣恐自今大小臣工以言为讳朝政阙遗生民困阨中外奸欺莫得上闻　陛下孤立蔽欺之中顾倚近习私人共图社稷至计岌岌乎危哉臣诚惧大患义愧敢言怀不容巳非敢党三臣以自为地也若臣者少尝有志长不如人　陛下擢司言责巳再阅岁曾无忠言嘉谟上悟　圣心少裨时政方耻素餐而学曾等乃以言罚俸比肩同列臣实厚颜如蒙收回学曾等三臣罚俸前旨仍罚臣俸以惩失职更乞以学曾等建白一一勑付各该衙门议拟施行庶有得于不远复之义而　陛下无捵纳谏之明臣亦少免尸禄之愧且俾失职如臣者戒敢言如三臣者厉赏罚当惩劝昭人心奋忠益毕陈阙庭无壅祸乱可防治平易致矣臣不胜惓惓 

　　○乞恩送幼子疏 

　　奏为乞恩送幼子事臣伏覩大明会典一欵凡官吏监生妻故送幼子还乡行勘是实具奏送顺天府给引照回钦此臣原籍浙江杭州府海宁县人由进士选授前职妻子随任方誓披沥以图补报奈何命途多舛私故相挠臣妻李氏以嘉靖二年八月十二日病故遗下幼女仅周七岁前妻幼男一十五岁未周女又远在家乡四千里外幽明隔世婴孙异乡诚可悯恻臣之父母闻计惊恸又不知其何以为情熏心忧患臣实以之虽欲勉强在公而情牵内顾安能展布奋励尽心事事为是万不得已援例陈情伏乞　圣慈矜怜特勑吏部行勘令臣照例给假还籍慰籍臣亲安集臣子依限前来供职感恩益深图报益怄矣 

　　○乞恩养病疏 

　　奏为乞恩养病事臣原籍浙江杭州府海宁县人由进士选授今职嘉靖二年八月十一日臣妻李氏病故奏乞照例送幼子还乡吏部覆奏送顺天府给引照回至嘉靖三年三月间旧患便血痰火等病复发变成癃闭等证病势转增限期将及于四月十三日具奏乞恩养病义男定忠赍抱赴京□□巳五越月屈指过时不知消息畏途万里高天九重岂其遂沦风波不覩天日薄命厄会或当有之臣偃伏待命以日为年望久而疑且忧忧深而病益剧臣恐溘死未及闻命则长逝魂魄亦将私恨无穷臣欲奔毙道路则死于沟渎等耳又将姑待的实音信再行陈乞则愈致稽违自速诛谴臣前却狼狈辗转忧惶身无所容病益深痼万不获巳忍死陈情复干　天听如蒙勑下吏部移文原籍官司勘臣患病是实容臣在家调理不幸且死得明命以瞑目幸而视息少延气血旋复即当奔赴禁垣批鳞碎首为臣死所无复遗憾是臣进退死生秋毫皆　陛下力也 

　　○乞恩致仕报籍疏 

　　奏为乞恩致仕报籍事臣见年六十六岁浙江杭州府海宁县人由正德十二年进士选任兵科给事中嘉靖二年九月十六日给假送幼子还乡随患便血痰火等证嘉靖三年四月十三日具奏乞恩养病嘉靖五年十二月初六日臣继母居氏病故次年五月二十五日臣父滋继复病故积祸熏心奇痛刻骨前病因之时时间发日事医药有加无□气血两亏齿发倏变沈绵既久平复愈难不意衰□跧伏之人滥得过情不虞之誉累经抚按并□堂科道等衙门荐举节蒙吏部移咨都察院勘合札□浙江廵按御史转行布政司府县催取敦逼赴部巳具病因告鸣外嘉靖十八年五月内本部题奉钦依补礼科给事中本年八月内舍人李茂春赍到本部札付令臣到任管事伏惟　圣明当天羣物快覩海内才智之士与时俱奋幽侧觊获明扬闲散转图华要下至卑冗技能亦思服役禁近以分沾霈泽与被光荣臣虽性资闇劣至于知觉利害犹夫人也忍独甘老山林终萎蓬藋上十违命之诛下速近名之谤以自绝于生成哉惟臣子之于君父事无不欲尽者心也时有不容强者力也臣早因多病孱赢乘以殷忧摧割精渐销亡病益深痼同里交亲绝迹庆吊殆巳十五六年□来年踰六十有如七十许人体力不胜衣冠朝哺半在床蓐丝丝残息难望久延不幸臣呆早夭□孙年未成童勉属后事令其服田海盐山村改□鲍郎场灶户以供课养生臣迟速俟时委填沟壑□望　皇上察臣愿忠愚悃悯臣垂老宿疾乞初吏部容臣原籍致仕傥得死正丘首臣瞑目长逝衔恩九地永永无极矣臣下情□任战栗待罪候恩恳欵哀祈之至 

　　黄门集卷三 

　　●黄门集卷四 

　　浙浒　许相卿　撰 

　　书上 

　　◆书上 

　　上王阳明先生 
　　上邵二泉先生 
　　上湛甘泉先生 
　　上祝虚先生 
　　与邹谦之太史 
　　与刘梅国中丞 
　　与汪惟贤太守 
　　与许廷美方伯 
　　与东桥顾华玉参政 
　　与庄渠魏子才学政 
　　与南溪吴德翼方伯 
　　与毖斋查原博参政 
　　与朱应周参政 
　　与郑伯兴考功 
　　与孙山人太初 
　　与衡山文征仲内翰 
　　与崔同仁少参 
　　与徐子谦太守 
　　与况廷光大尹 
　　与郭于周大尹 
　　与张元杰给舍 
　　与锺西皋彦材太守 
　　与徐东滨子正 
　　与一所金汝白督学 
　　与容庵应邦升当书 
　　与东畬钱公良太守 
　　与钱海石懋垣司谏 
　　与鹤山王子扬吏部 
　　与张蒙溪尚书 
　　与邵天佑方伯 
　　与徐可大参政 
　　与渐斋赵鸿逵参政 
　　与浦汝器侍御 
　　与定斋王天宇 
　　与唐新洲大参 
　　与沈少泉司课 
　　与杭州杨别驾 
　　与嘉兴林别驾 
　　与魏邑侯 
　　与静峰张惟乔学政 
　　与文溪邓士鲁 

　　○上王阳明先生 

　　某罪戾余生违远矩正懵礼负教惭惧何言伏惟道化□猷坐殿南服炎荒绝徼久外天日之夷一旦□□之圣治舆图中窃覩平复田州一疏远猷深□夫岂近世功名之士所敢觑其藩墙某跧伏垩堵亦为吾道增气旧闻清恙时切驰恋伏惟倍万崇摄以底康豫无任切祷 

　　又 

　　违□道范忽巳易岁昔者及门为役之日枯瘠方有生意巳而霜霰斤斧戕贼相寻矣某旅进窃禄以疾告归计在秋冬之交洗心趋侍夫子矜而沃之余润以淑此生拜赐之辱所谓生死而肉骨也 

　　又 

　　某承乏谏省深惧弗任伏蒙不遗赐之嘉贶督以诲言欣戴秪服图惟策厉以无忝门下不意先太宰奄尔薨逝伏惟纯孝至哀何以堪处窃冀强饘从制以任斯道以幸末学以慰天下切祷 

　　又 

　　溽暑伏惟台候百福顷奉勤诲粗心懵识未敢谓有见处巳如暗室渐覩隙光由兹以往或得与观天日之大拜赐之侈殆于罔极矣伏惟为道崇护茵□以迓天庥 

　　又 

　　某闻教以来日严顾諟病耗疏劣自荣弗前寤寐依依函丈之下也执事方今为国长城坐殿南服时平志遂然后归西州表东海某得后诸生沾余润□与闻斯道日夕以冀昧干崇严悚仄无已 

　　又 

　　某稔恶死不塞祸家君奄弃诸孤摧割万状偷尔苟活伏承尊慈远颁赙慰曷任感泣仄闻仗钺南纪茂建殊勋斯道妙用格天震世甚盛某罪殃余息秪恐溘先朝露弗及快覩凯还谨遣儿子过代申谢私遥瞻旄纛曷胜陨绝 

　　○上邵二泉先生 

　　阔奉教范积有岁年睠怀造就之私未尝一日忘拜赐也伏惟执事年德弥劭声实并隆无任为斯文忭慰某志业疏迂抱病山谷臞然故诸生也时从长老憩棠阴颂余爱耳 

　　○上湛甘泉先生 

　　某恶稔祸锺家严无禄日月不居奄将就土酷罚残息无望更生惟是遗行一二恐遂泯焉无传不肖孤死且不瞑伏惟执事大人辞严衮钺事关述作佥属信传不肖孤旧执羁绁之役恃此辄敢忍死状述先行一二以陈于下执事伏惟夫子矜而赐之一言以信其小善庇其遗孤海渺山崇曷足仰喻恩贶阻远不得违次跽请谨托吾友蔡希渊候领襄事日迫伏由以须 

　　○上祝虚先生 

　　某胜衣知学逮今抱子犹夫人也顷读扬子云书务学不如务求师始自憬然伏惟执事茂实隆望抗颜作模远近之士从事斯文者属武取衷焉矧夫末学近产里闬辱在肺腑于攀援为便敢以文质乖陋不足仰承为解谨录其所撰诗赋若干首序记若干首以先大道未闻徒餙末技自知不足藉手执事姑即此而观焉占其它日可与于斯文与否而进退之幸甚 

　　又 

　　伻还备谂尊体康豫拜拜简书之赐辞旨勤笃若欲进某于道而俾弗终为乡人感激感激尝闻前辈以知人为难后进之士虽沈沦幽侧之中以身□人固亦未易是故士之称相知者或相望于千里或相追于异代某幸在末姻晚学伏辱降屈年德奖引过情使某自信加励以克有立受知已之庇固巳侈矣岂必执经请业缀墙屏之游而后拜嘉贶哉又念世俗蒙人德惠顾不以至公相期而趋走门下卑昵自亲非惟自薄抑恐待知已不厚是故某惟思少励志节报国士之知而巳关中古王者之更都□气灵异士之冀北先生镕范之下谅彬彬矣山林草泽夫岂无奇伟自重抱道相时之士出于门下耶亦尝一曲垂意以礼某者礼之否乎违远左右不闻至论便风时赐教督以终大惠葢啖一脔而思快意于五鼎之间也 

　　○与邹谦之太史 

　　都城获瞻道范寤寐时切向往归值愍凶屏居荒阻罕值京洛之便无由一致渴怀日冀大行以昌斯文而犹尔差池时固有待邪远寄志刻申谕良知殊极明切端拜相成之惠敢不奉以周旋但恨夙生荤血亟难澡涤耳疲茧不任趋侍第切怅往骄暑千万为道良食厚自爱 

　　○与刘梅国中丞 

　　仆学晚多病孱劣无所堪可于时是以方进亟退为终焉计岩栖十许岁远近亲知已忽忘如隔世执事乃以不祥姓名玷荐牍中莫知何以致此伏惟执事间气名世之望齿牙余论当时异代据以重轻猥及孱劣曷克仰副第知量能度分卒岁山泽为信道知耻之士苟免贻辱知已以为报尔雄章颁示三复不能舍什袭藏去为子孙荣西望旄戟不任向往 

　　○与汪惟贤太守 

　　往岁薄游南都获瞻教范方毅敦硕诸先达中私衷尤切乡往自惟疏戆厚籍护持感激曷敢忘不敢言谢恐自外于长者云耳伏惟执事厚积重望方当致力中原而远守百粤然使文治兴于徼外称自执事始则又庙堂简任之意也 

　　○与许廷美方伯 

　　枉使临存教慰良厚仆昔备下走获承德范日勤向往多病跧伏弗能一望履絇为恨仄闻吾友伯修不禄悼痛累日下谕颠末复闻经纪其家高义凛然仆徒切愧叹而巳未间伏冀为国加护以伫诏征 

　　○与东桥顾华玉参政 

　　仆忧病跧伏荏苒岁年过辱贬教移文督之就列敢不敬承不幸烈祸积痾之后赢惫不任冠裳厚负　上恩秪辱嘉命曷任惶惧伏勤移报俾得待尽桑梓获免颠踣修涂无任感荷 

　　○与庄渠魏子才学政 

　　仆今之鄙人也心实向善而气质昏弱因循岁年已几角废比夏纳谒执事深造厚积虽未能测其涯而容止辞气种种皆教向往益切疲踣稍稍自奋秋领墨教惓惓欲引仆于圣贤之归先生固与人为善之公仆不能不私以为惠耳始思日前向善而今犹夫人葢皆意气自矜以徇外为人初未尝着实向上乃今不觉爽然自失且悔且幸知有不容但巳顾不美之质荒惰之志望圣贤科级犹天然不免犹有畏难退屈之念时梗于中奈何仆赴限至京口疾作不果行令奏请以待傥获养痾山中更乞详教将服膺以周旋也 

　　○与南溪吴德翼方伯 

　　仆病息奄奄仅属长昼闭关编摩往迹似略有绪惫力不能就正有道为恨粗具稿草企俟裁教未间千万珍摄以慰邦人大老之瞻切祷 

　　又 

　　过承欵教信宿春风中鄙吝失故吾矣即辰前驺启道拭目风裁八闽疲瘵自今有瘳矣冗剧弗克追送岭道春寒倍百珍护 

　　○与毖斋查原博参政 

　　仆非登高能赋之才公不知其不肖督以简椠之役抒思成辞苟以逭咎伏惟是正登卷 

　　又 

　　往岁惠辱厚教荣行不得一望车尘负歉多矣承督敢不敬从行至京口旧疾锢留稽君命拂亲心负高情是惧料理差强当亟就道笔砚之委业巳构思执事谅宥其逋风便力疾布区区百惟为国加爱 

　　○与朱应周参政 

　　越山对雨旧爱蔼如归病阙然久不报雅诲英风梦想犹恍恍也共惟贤劳场屋为时得贤仆跧伏林庐但深庆跃颛状敬致劳苦之私 

　　○与郑伯兴考功 

　　恭惟贤者当路海内之士争自濯磨思出门下仆夙承知誉进备采择尤切大愿奈何数奇疾剧医药罔功进退狼狈谨令人抱奏惟执事加怜曲庇之使归料理曷胜感刻知已之爱 

　　○与孙山人太初 

　　道况情胜良慰仆属望执事诗云乎哉伏惟着已自爱一力圣屃之学使吾道不孤甚盛颛问行李更有挟日之留当接膝竟日以究高论 

　　又 

　　仆始闻太初而慕见有议之者骇以疑既相见舍然喜逮久益信今且爽然自失寤寐神往矣 

　　○与衡山文征仲内翰 

　　仆奔骛坌埃江南山水日夕神往况公山水中人耶妙染乞时寄惠仆将神游其间如陪公巾屦也 

　　○与崔同仁少参 

　　仆昔游诸生间谬辱奖誉过绝等伦感剧知已曷其能忘顷获通籍羇于班行无繇造叙此怀为歉仄闻远仕老归清约如昨仆爱莫能助愿先生益终此道为灮令孙去谨勒手状布区区 

　　○与徐子谦太守 

　　顷岁道上国辱礼际重以誉爱甚笃矢藏中心不辱道义以为报耳循良政成波及邻壤仆时得泳游匪直播扬而已 

　　○与况廷光大尹 

　　遥闻楚氛甚恶事傥或然四百里元元之命君侯一人是寄方今所以慎固封守练足兵食薄征缓刑绥善禁奸义结人心静镇浮议以防狗鼠乘时之□忧民者谅有成画矣宾兴有事当路者欲于执事委重焉缓急殊势识寺务者似不得舍此就彼也杞人之狂惟执事察而图之 

　　又 

　　伏闻清恙赢躯烈暑不任候安否伯父洪以废疾及于宽政不使仆冐于乞贷恤民体士执事有古人之心矣 

　　○与郭于周大尹 

　　弥冬雨雪杀气过严菽麦野萎父母斯民者谅隐于衷久矣春来物态生意一新惟仁人宽恤涵煦以顺阳和以消阴沴当必有出于时政文法之外者仆抱病山中方日望之 

　　○与张元杰给舍 

　　阔远德范洊历岁年夏中乞告人往扶惫遣状彻从史否旋闻公争大议去国仆虽跧伏草野不能不为时扼腕岂特叹息私公耶高情雅度自知尽分而忧国者日冀天定以还伟人风便谨勒手状候安否 

　　○与锺西皋彦材太守 

　　仆积痾待尽分久自安名流达党不物弃而惠存之已忝博爱执事大章腆贶作意宠嘉则何能堪三复惭佩而巳残息喘暑裁报潦略容察不宣 

　　又 

　　阔奉音尘怅望劳结忽辱雅制绸缪往复甚厚况复过示谦光辍惠珍刻感激安可津涯岩廊夙望时当急贤尚尔养晦窃为海内迟之未驿召间千万为时厚自爱 

　　又 

　　日枉临存重拜加惠感诵曷云能忘诸孤躐进讵敢弗揆幼学驱之竞时速化古称日暮途远老独不幸似之冐尔匆匆非本怀也诚不自意获武贤震器余尘复藉大老为之司盟竖子因宗有弘休矣 

　　○与徐东滨子正 

　　比闻南辕病体未能往唁春会王子扬知兄于用舍之际巳自洒然仆便何言伏惟老先生太夫人眉寿高堂古人所谓不以三公易一日之养之时兄及时承欢养志真乐无涯仆葢不以唁而以贺□ 

　　又 

　　教言妙语并辱盥而展诵咽以秋泉波润稿瘠矣共审吟社高情乐事甚雅仆懒拙日课耕奴暇则松根团蒲栩栩饱睡耳兄能过山中谱混沌乎 

　　又 

　　仆病伏阔侯时谂玉体健胜于邑人来者以为慰过辱书问殇孙感刻感刻仆痿卧静闲窃窥造物大意则玩弄为娱或者恶其不恭摧夺竖子以警之耶是可若何夫亦顺受之而已耳 

　　○与一所金汝白督学 

　　别久日深怅望比想身心功夫渐益精密顾时俗所习人情所安能渐靡委曲以合于理而不索露其堑绝可骇之迹似更尽善况夫处人与律巳异恐宜更宽一步勿厚望于流俗人以为何如 

　　又 

　　季秋得子扬书云汝白一疾几不疗惊怛怀注冬初书报勿药喜慰无量不啻寻常音耗而巳汝白素弱积痾之后精气未便完复尤宜择医药慎服食禁劳欲倍万调护仆二亲粗安妇子无恙但一身困冗行怠学废负吾故人甚切愧惧所自恃者正汝白所谓空志耳养心读经之言甚善矫饰为人之戒切中膏肓敢不力自克治曾子曰士不可以不弘毅毅则汝白能之或于弘上更当加意为学应务皆然汝白试思之以为何如便风幸不倦书札数友中弟最孤远贤兄弟愿常在念不宣 

　　又 

　　仆久屏幽谷平生谊旧音耗无繇一通三月中容庵书报尊封君并太夫人继违荣养缅惟孝诚纯切日月踰迈摧割未九宜匍匐哭慰奈病体惫伏积久童孙未知拜起田仆鲜充使令东望悲怅徒切一所端居既久身心工夫谅益深到令郎必大成立然无可是足时也仆惰陋无进但硁硁不敢随流自辱然视昔所期则巳厚负明师良友风便驰疏想及祥禫同亲之爱自待越人罪愧无所容□□万节哀从制以崇大孝 

　　又 

　　□扬远遗苦言视仆过行不啻在躬薄命迫于多累幽媿吾妻明媿吾友矣抑岂以言不及事而忘拜赐耶 

　　又 

　　秋得邦升书于邵思抑知汝白之官近都甚喜顷得汝白书于某知官与邦升寮喜更倍之二君之情又可想也仆赴限至丹阳病作不果行令人抱疏北上灯下布此疲甚 

　　又 

　　顷得手谕以学相勖良感旧爱仆去秋至今血病垂死习懒废学白下盟寒甚媿但山林少俗务病乡无物累闲静休休殊省外慕他无长进可副雅望也贤郎高举昆季武名足占家学殊为赞喜顾世途险巇过庭告语不厌属意谦晦病未耐劳殊不能悉 

　　○与容庵应邦升当书 

　　春莫徐北舟楫差池虽便风兼程归心稍快每念邦升独处无聊辄复耿耿且欲闻直言如对烛叙别时何可得也仆二亲初适妇子无恙苐多遭外丧役事玫讼驱驰靡宁孤陋值此荒废可知惟空志犹崛然耳吾邦升以刚明之资操迈往之志愿再加坚忍缜密之功何远不到承教不徒从事仪文节目一力读书真对病良药愚意则谓读书穷理固养心一项工夫然居敬静虚以为穷理之本似尤源头当着力处否虽四书六籍圣贤大训不免徒耗其神于章句文字间耳邦升以为何如块处穷乡同志星散南顾凄然况我邦升诚直恳侧初终表里一揆交游数兄弟中仆尤所倚仗便中万万不惜手札以督蹇钝 

　　又 

　　忧病沈沦如与世隔故人连袂徒步吊其不幸于穷谷中燠休通昔稿死形神旋有苏意旷情殊义感泣无巳窃覩比来德业日新去仆不啻倍蓰但好胜时动客气取善或念旧恶似犹有旧根在力消融之则仆之师也仆衰病奄及祥禫累然未任衣冠荣名未尽忘怀精力殆弗可强亦任运委时巳耳吾友邵思抑便布起居思抑力学与善仆资之甚厚邦升与处当有弘益风便万万以所得惠教至望不次 

　　又 

　　去秋闻邦升转辖江右计与汝白日夕道义切劘为贺仆且以不与沾余润为恨也周懋登冬还承惠手尺恻闵毁瘠仆却以病不以丧乃今稍克支吾但终不耐烦劳耳来谕似有归兴恐未宜然邦升才志值兹明盛中道卷怀平生小小违拂何太不广耶古称做官溺人志要须超然无累为期不以必退为高也仆戆拙沈痼精力万不可强所敢以退自安者有如日西望颙颙千万善餐邃学自爱 

　　又 

　　岁冕知旧永别中离时切感悼又或爽节初终不免惋恨惟三二崛然金石交又复星散更何能为情仆空谷深踪杳闻达途之耗秋中得一所书知容庵藩翰滇南揆越万里神魂飞不易到倍增寤叹仆浃岁血疾一再濒死幸尔得苏山邨少事病乡无扰闲静养心老独泬寥颇自知命而安之休休自得绝省外慕他无长进可答雅望也 

　　○与东畬钱公良太守 

　　溪翁来谂尊候嘉适甚慰承属老夫人幽宫之文追惟爱旧义岂敢辞南溪东滨西皋下委皆尝副命执事惠顾尤厚仆岂懵然第齿增十年精耗太半病复侵寻知旧报书经旬滞阁如斯纪述量力经岁犹不能就绪也学殖芜废又未暇支离自解耳 

　　又 

　　昔闻硖东宦耗已得佳音倍百欣忭续闻人语异常流言未息继而仆人至城询知大故惊悼曷能自巳以公厚德积庆岂宜有此嗟哉嗟哉但命巳素定悲痛无益况兰玉森列足以承休千万强抑慈恋以迓寿祉 

　　又 

　　往辱使吊顷拜诲言巨帙隆爱乃尔何以仰堪先墓阻远作室为世守计罪戾残息死不遑顾敢以庐墓妄文?巾古人耶执事或闻之过耳诣知入觐行急恶服不敢走谢愧恐无次 

　　又 

　　相卿疏闇杜门自外德范小儿病在左胯不知名证方尔危疑远勤使问穉劣何湛感刻稽谢 

　　又 

　　相卿积戾不自夭殒三时之间再罹酷罚痛割祈死无意人世拜命之辱厚赙载陈秪深感泣高宪伯赙教并领云有贵阳之调报疏别致不敢烦信使也伏惟尊慈愍察不次 

　　又 

　　相卿僻处深谷绝少过从往岁老夫人之葬误闻日期遣儿往助执绋则既克葬一月矣岂胜愧歉闻令孙之戚疑不忍信者久之德门遘此良可讶叹但数已前定千万自广况今固森森荣达将来尤未可量耶奉慰迟迟伏惟宥察 

　　○与钱海石懋垣司谏 

　　仆削迹周行晦影深谷二十许年海内志义劘切之交邈如异域端居丈室博择先民反求初志以自励然时不免伊谁与语之叹夙钦英望思为执鞭多病锢而持之过辱执事不以沈废戆迂为非偶取之于声气联之以婚姻比乃俨然临之仪物盈庭诲论弥日反身之学体国之衷俾得一二与闻不觉神酣心醉若客游万里岁晏始归而亲昵旧故相与抵掌谈所涉历慰其辛苦也诚不自意积久离羣复此大快耳惟兹春序向和使轺临发乘间嘑舟金牛玉带间仆当扶曳支离以武余尘为信信之游幸甚 

　　又 

　　伏奉高论星变仰观博古之学忧时之诚倾叹无巳仆尝闻之师中土文明火地每值岁之丙午则火盛极而变往往多事皇初载籍未备传闻多讹无庸强说越稽春秋以来凡当是岁鲜不祸应惟汉武帝世祖唐文皇宋真宗四朝获免而武帝征伐祷祠几续亡秦世祖承王莾更始之乱因天悔祸之初文皇亦以末年征辽大役武氏僭乱亡将及矣真宗差为太平而契丹败盟天书诞妄东封西祀虚耗海内未为全盛也入我　天朝初丙午为元亡再丙午为　宣皇之元三丙午□为宪朝之末今值厄运而　圣德消弭卒无其应天下苍生之福也然比日靁电虹霓非时大变颇骇羣心说者疑以海舶应之夫海贾扰攘自是付托非人变通无术张皇迫逐致然所谓庸人扰之者也愚策特费一提举司官吏监督互市自可一疏而办所谓化盗贼使为良民妄见殊不以是为意也承谕及出处仆未能测知执事意之所存特念天子方谴柄臣励精更始以执事强力壮毅望实去国中外畴能舍旃但世变江河仕途如棘若既出旋归则致身之义其将谓何故愿高志先定徐观时宜斯出处无悔矣夫孔明无所遇合终为南阳布衣耳历观往哲高志雄才甘于埋灮草泽不屑轻试其身诚以时之难也仆衰钝退怯僵卧空谷几四十年故欲献其愚嫌狥巳见讷讷不能出口特以葭莩之倚终不能忍冐昧一言之伏惟不以卑论撝外 

　　又 

　　共谂使节远自日边指湖南以尽海徼万里宣上威德甚盛仆病废空谷中无由快瞻为歉比辱贬赐诲函责之委躬陈力此仆之分也敢弗奉以周旋特艰虞速老精巳销亡苟怀一丘偷延病息聊以卒岁耳亲教曷籨秪切神往 

　　又 

　　仆闻之婚姻各惟其类太上以德义其次以门阀其次以才以年至流俗荣利焉末矣仆疏寒固迂混亦樵牧晚举儿子闻造状岸甚野过不自量敬因媒氏通诚门下僭乞婣盟伏承执事不遗弗类惠许爱子壻儿闻造自兹得御贤达或免终溷俗流执事荣施于寒宗世世有弘休矣不腆先给舍之遗荐币纳采因以问名眇焉无足藉手伏惟执事古风高致或不屑意于时之珍饰丽观而以志义之末许仆万分一亦可以承下风则涧毛行潦明信可陈矣 

　　又 

　　看山之约蕴蓄有年辄阻病力不能追武清尘至今羇负甚恨比领教尺详考俗术出入古今历试远征钦叹博雅抑将有开左见恐其陷于不淑休戚与共之怀视等同气感刻何可津涯仆惟一自道术磔裂此说分门不啻数家其初北有近验故能行世惑人今又尽失其初诪张诬诳妄一男子膏吻腾颊流俗因之十取九败仆亦何但三折肱尔耶今欲择其术之正与其人之稍有行者一与商略加以鬼谋而独断之以听于天庶或洒然不为所困敢陈懵识就正高明以为何如 

　　又 

　　玉树伤摧殊为悼恻知高明不为无益之悲且奉前命不敢亟事弥文特令孙俭秪问安否道路人言藉藉漆室嫠女忧心如焚执事或有他闻谅同此怀也 

　　○与鹤山王子扬吏部 

　　行时尝一简道别来此偶承谏寮之乏昔所欲言与鄙夫人之不言者今皆茫然未得要领能言不难言而有益不易兄将何以助我歙人潘荐叔好古而达于辞今之隽选也去为乐清兄鴈荡胜游得东道主矣执手之欢岁年为期奈何 

　　又 

　　上东门执别巳三阅月病怀时事恒在忧虞中真以日为岁顷得　赐归始有见吾亲并吾故人之望病躯绿是差强而时虑更切实不敢以归为幸乃今传闻日骇事势日危旦夕念北如昔之思南奈何奈何徐曰仁竟作泉下人伤哉伤哉邦升疏□南曹蔡兄力乞校官想俱可得汝白卓然有立吾党增气守中地居上游可虞今亦已还兄去国时谤议腾涌同里或犹见疑恐疾恶已甚有以致此责已远怨为善大抵居乡恂恂似不能言逊言无道之邦似是吾徒居今律令而许子将王彦方是或一道要未可尽学耳 

　　又 

　　室中之变远枉使问劳苦备至感悼弥切老大耻为儿女态但窃自悯不吊于天再世罹此巨创感念旧痛心焉如割耳 

　　又 

　　危病浃岁而苏幸复得请如再有此身身外事一不关念惟生平知已犹尚耿耿胷怀间闻为吉水 

　　又 

　　阔别疏问此心无日不三四至兄所也弟家蛊纷如疏懒加困独叹丈夫经济岂当习之米盐薪水之课耶行且弃之客游江东矣兄何时可来当除馆以待候人 

　　又 

　　教尺三至别缄尚多浮沈兄夙夜在公势何暇及乃尔勤辱弥见平生矣仆自婴祸难血气日衰神宇不复僵痿岩栖分为清朝弃物宁复更有远志以从教援兄交谊多情请姑抑制当自弟始以信于海内士大夫曰相知相成以称善交弟将与有荣焉山庐粗就料理过儿折肱再完但痴肥不了事都不以挂怀抱矣怅望北云无任凄断 

　　又 

　　一别改岁冗累增剧真从筏儡场中度世尔时见听光大师恠语供笑剧如荆卿狗屠暂相怡悦耳 

　　又 

　　山中忽遇温人授书疾读得平安字慰甚三复之余旋疑前此惠教鱼鴈似尚浮沈抑使事有程不暇作长语耶何经年一纸漫尔凉燠数言外不一语相策励也 

　　又 

　　祝思允书回致兄欲相推挽之意■〈忄貇〉犹未巳仆于兄更何间然纔有此怀便从兄开口因之报答上恩亦结发读书初志也但夙疾弥痼野性巳成不复可任驱策去冬手筑茧窝于妙果山令儿辈死便埋我兄无秪勤吏人矣叔夜之僻仆颇同之但不忍巨源兄耳 

　　又 

　　知已中年旷隔燕越常自恻恻于怀不但作恶而已妙语远来三复恍见高怀■〈忄貇〉尔独至兰绒精缛曷称衣被仆年逝力屈平生嗜好不却自远知已尚欲钟鼓爰居邪兹冬山中殊少雨雪芒鞵短策时与村农谷樵倒一尊于夕阳篱落间布褐甚温菜菽甚甘野语甚洽兄轺车乘便一过星涯农谈半日恐亦不恶酣余风便草草不尽 

　　又 

　　经岁一书梦想徒渴弟山居如在井底犹闻吾兄多谤芒刺切肤温俗不淳乃尔岂兄疾恶过峻太不自惜轻犯世患耶北行拟孟冬之晦便风能时惠教督否 

　　又 

　　承访北行事宜随几顺应不敢逆度但弗宜以迹自异而为众议的耳太史公曰道固委蛇请更商之茧制并往遡风长路中若时相温存也 

　　又 

　　远慰多难别去倍增陨绝襄事以来神夺形废皇皇日不忘死与兄习尝九险由壮及衰宁信覆载间有此艰危天日下有此光景独金石故人时复耿耿于中若死生以之者耳出处去就僭尝奉商高贤明义但步移影变曷能遥度昔人所谓冷暖自知耳今日　睿圣厉精贤隽奋庸举措兴革咸畅郁望兄展其平生懋树温国勋猷不孝跧伏岩栖窃获自附景仁有余荣矣徐生去仓卒无次 

　　又 

　　梦想风神日增劳结空山僵卧罕逢佳便可附只尺耳弟旧恙日剧量能度分必不可再出坏其平生为知已羞但惟此中纡郁幽怀形影知已无繇致之左右一相印赏故才欣然处便觉耿耿耳江湖日远晤语未涯千万为国厚自爱 

　　又 

　　沈提举回承寄哭先君二诗一展轴间声与泪俱不忍终业兄抡材致理德泽良易远及要须胷次荡如太虚不以一毫爱憎先入为祷弟病益沈痼摄衣应客辄惫伏移时想非久交还造化旧物耳山庐粗卫风雨兄大拜归宁道此有对床处矣 

　　又 

　　奉怀数诗甚恶姑塞乡人之请耳入春考核辛苦为天下举福民者几十辈错殃民者几十辈劳兄亦为兄贺弟木榻草座料理病身非有事先君不强衣冠也平生百念俱废惟道义故人尚牵梦想耳 

　　又 

　　十岁积怀前书适露寸颖不啻苦语矣退食少闲曾入渊察否仆远影孤踪罕与俗接水石行吟神魂所属故人与俱新箑长歌适来情景在目二十年飞伏升沈儵忽梦幻安足置意中但公与仆无复往时精力高怀胜游难可再续为深慨耳 

　　又 

　　对床信宿旋隔云泥恍恍如春梦中景象惊闻老嫂不禄伤悼移日兄伉俪长老痛割何以为怀顾嫂氏考终适室汤药含隧两贤子妇必能遵礼用情亦复何憾兄高明之怀浮沤世故谅巳洒然自广弟再伤虎鄙劣钟情仰度恳■〈忄尉〉之私自不容巳耳右腕风痛潦草 

　　又 

　　金汝白责仆继室太遽蔡希渊尝有书劝吾兄亦于舍弟从臾之均为爱弟窃谓二兄之通似不若汝白之泥而仆事势所迫狼狈失据遂为终身名义之媿也 

　　又 

　　仆沈痼于废时得来教才一醒然复终不能自强兄要地剧司良倍辛苦然一加意利泽远矣程郎亦尝痛磨绮纨之习觉韦布酸寒耶 

　　○与张蒙溪尚书 

　　相卿抱病跧伏积有岁年自分见遗达党久矣伏承执事作意沈沦命舟载雨百里外入幽谷中高格胜度感叹何极继承妙翰大章品题丘壑三复卒业藏去为荣甚盛第咏叹溢美内愧弗堪又将辱盛举累明哲为时公卿下士之惩则甚惧耳 

　　○与邵天佑方伯 

　　伏承颁朔倍蓰岁常旧爱与新春并茂寒崖邃谷中盎然回律矣 

　　○与徐可大参政 

　　使至惠教无任欢慰卒业大章忠恳譪如江山邑乘取舍精严尤见作者苦心方今自信其心不与时下上如兄者仆所见闻可几屈指时事校前差似可为安得遽尔怀宝仆承余教处非其据督之犹恐弗堪乃谬奖焉非所望于知已也 

　　○与渐斋赵鸿逵参政 

　　比承降屈年德迂访深踪真爱胜怀尤非剡舟徒返者等接膝丙夜高论入玄顿悟二十许年枯坐悔可追耶词翰拙恶点涴佳卷想当一笑旋弃去之为爱 

　　又 

　　远使给檄达书感叹隆笃之义但义重而时可悲也谂使寿履康胜似续多才崇积善养宜然耳仆尽室荒城岁巳及半虽望家差近而斥卤卑湿童竖嗷嗷东南兵乱何时当弭长计安在傥得沧浪一曲偃仰朝昏死亦长瞑矣 

　　○与浦汝器侍御 

　　相卿无似辱殿年末恒自庆幸遭逢明时得友天下士图寸进于观法固疏劣之志也仆赴限疾作复尔逗留每讯京洛贵游之耗伏闻执事亦已引疾深养厚负异日德业为吾榜重夫复何让贱子益增慰慕亦将攫攘其傍也里人监戍上国便谨勒手状布区区 

　　○与定斋王天宇 

　　闻兄驿召喜跃倍常不特为吾党贺为吾道贺也惟不忘旧学益厉雅志仆异日将举秀才时论议相质兄谅不以宦成自怠也辅理得人以暨天下野人且将藉之肆志丘壑故不能不于当道故人三致意耳北风渐烈为时加慎服食自爱 

　　○与唐新洲大参 

　　共承高志通才扬历要剧为州里旧故光宠甚盛仆老病不复能关与身世事时或曳杖狂歌尔汝樵牧藉草爽?斗泉以永山溪好风日耳荣行不任扶衰扳送千万珍重舟车大展素且以弘远猷切祷 

　　○与沈少泉司课 

　　仆病海徼仄闻声光徒尔倾系往岁舍弟横犯乡人执事不遗陈人力赞解排懒拙旷陈其私曷敢自委于羊舌氏耶 

　　○与杭州杨别驾 

　　仆沦放山泽不祥姓名弗复能通达党十有三年于兹矣执事何事而过私之惠以多仪奖以诲言寿以大章仆且不自知其所以得此于执事殆必雅尚高情夙于三冷深秀处呕哕烟火故一闻山水中似人者而喜耶不然何措意郑重如此扶惫附致谢私凉风戒寒惟为民加爱 

　　○与嘉兴林别驾 

　　陈少尹承命来视湖田蓄泄事宜闻之父老湖田灌水顷亩尺寸有限故昔人远虑刻石以杜后变若欲决破数百年旧防而滥溉下流之土自此岁岁两病必难兼济矣此端一开利害所迫海民亦且日寻鬬讼不遑宁居兹因父老摹石奉达惟仁人揆势详定以杜民患幸甚薄田绝无仰湖水者居民地知民害不敢不告秋成目睫亟遣荼足之民归农不胜大惠 

　　○与魏邑侯 

　　顷闻主器不禄无任惊怛仆尝伤于虎者同患之情则然但冥数前定独可奈何戚休倚伏亦理固然仆比举犬子已迩月矣执事春秋方盛嗣续振振殆未可量愿益尊生自广以竢天定福善之报病骨不任走慰輙荐区区于下执事伏惟采詧 

　　○与静峰张惟乔学政 

　　仙舟丙夜饫闻博雅之谈渴怀沃以甘露矣继欲请益山乡绝少良便寐想劳结奈何奈何伏承教督陈义甚高三复卒业不觉感涕朋友道丧久矣斯义古人无几今人未尝有者仆何幸蒙之抑何德以堪之仆戆昧疏迂不适时用尚论往哲巳愧旧官今更何说是故不复敢以出处之宜请决知已过烦明教适契仆心兄爱仆者真不殊仆之自爱矣况今时贤满朝新进连茹仆养痾岩谷弹琴读书咏砍先王之遗风于风泉云石间万分一得附古者求志有耻之士以不终辱兄教所得不已多耶兄方抗颜师道尚祈力抑浇竞不眩浮华德行一科教本所系必询合学诸生所推服者体貌其人而风厉于众亦自足以兴让德师师之化矣贵恙喘欬已安佳未远涉江山秋老气劲慎护风寒恳祷不宣 

　　又 

　　幽谷深踪迥绝周道大斾去浙不得掉尾驿舟一话心曲至今南望怅然为恨尔后闻兄名位日益崇勋猷日益震耀光韩公之烈以纾中外南顾之忧经济雄略于兹一展甚盛窃惟夷獠固人类耳乞不以深入多杀为功至诚孚格开谕招徕秪勤单车可无血刀不识近事能如昔人否但但南鄙之患手足风痹也腹心之恙厥有攸属兄旦夕入柄枢筦必先厚培元气方当致力中原奠鼎盘石懋建大勋以齐古社稷之臣惟日望之仆远展岩栖抱膝咏志实奉至教以周旋相成之惠铭藏肝腑矣昔谕老成静退浮竞典刑仆何敢云云但庶几乎往哲优哉游哉聊以卒岁云尔 

　　○与文溪邓士鲁 

　　相卿曩自执别蓬山病缚丈室间几二十年分与人世隔绝远矣独兄爱时时胶于胷怀殆气味之殷曷可等之寻常交游间耶锡山尝两致问皆书邮浮沈旋闻兄历坎坷永叹莫之能助相卿积疢殷忧诸拂意事大略与兄等顷闻贤郎高举羣季骎骎武接兄且食天定之报矣相卿长子早夭孤嫠如弱草不可风兄谅为抚掌一慨祝甥世禄南雍去便力疾布襞积之怀 

　　又 

　　舍弟过家知兄得还无锡久郁之私一旦洗然伏惟清忠上廑殊眷出播直声起为举首兄所蒙被亦荣矣超陟方尔狎至千万益厉远猷以酬大造无任私祷 

　　又 

　　入夏徂秋小介三行三尼艰虞多故若与世左非忍自外于笃爱也仆旧疾饵术膏良愈但积忧早衰齿发巳失故我恐不复能备清时任使耳晤语未涯北望不胜怅往 

　　黄门集卷四 

　　●黄门集卷五 

　　浙浒　许相卿　撰 

　　书中 

　　◆书中 

　　与端峰邵思抑 
　　与泉亭吴维新少参 
　　与白浦朱守中 
　　与李白夫州牧 
　　与我斋蔡希渊督学 
　　与桂洲夏公谨宗伯 
　　与双江聂文蔚尚书 
　　与彭山季明德太守 
　　与磨溪熊以仁宪副 
　　与横山徐曰仁侍御 
　　与柬塘陈忠夫 
　　与勿齐娄存仁太守 
　　与笔峰王应时宪副 
　　与白山伦彦式司成 
　　与潘荐叔宪副 
　　与梓溪舒国裳修撰 
　　与海州廖师贤 
　　与颖谷陈遂初 
　　吴汝莹参政 
　　与俨山陵子渊司成 
　　与虞山陈原习中丞 
　　与汪德声廉宪 
　　与应原史太史 
　　与任廉宪 
　　与萧子雝御史 
　　与南溪张鹄举大尹 
　　与平斋沉一之 
　　与程学谕 
　　与朱元素陈用明秀公诸同社 
　　与朱元素 
　　与陈用明 
　　与雷古和 
　　与孟涓郭一丈 
　　与胡静庵少宰 
　　与董子涛 
　　与乐有祝思允太守 
　　与万鹿园都督 
　　与王别驾 
　　与郭别驾 
　　与施武陵少尹 
　　与黄伯贞修撰 
　　与陈希斋方伯 
　　与曲思门佥宪 
　　与陈天瑞州守 
　　与张文英主政 
　　与金文甫大尹 
　　与孙博之大尹 

　　○与端峰邵思抑 

　　郡城草遇驩洽昆弟语深及出处事宜类以仆为有知者自惟空疏何以当此岂足下谦德之恒固尔耶抑真有取于仆也伏惟足下盛年重望名位未涯而明哲几先收身青紫纷华中使庙堂知区□□不足骄士为吾道增气甚盛仆安所容喙念□问不可虚辱乃辄左献其愚尝闻告君之言要在委曲详明达下意悟上心而不以简严为工宗贤之议嫌涉矫亢来谕当甚仆意则谓足下业巳引罪而秪以病乞致仕若豫自规便取必于上亦似未安或云伏乞明正罪罚放臣归田为民以为惕威昧义者之戒若悯其孤寒迫胁得从末减与以相应降调职衔致仕以冒余荣以理病躯阶下踰常谬恩非臣所敢望也如此庶足下谦畏自居而吾　君得处其厚似为两得万一不然执事雅尚不妨自遂而天下公是固在于令德奚损乎野夫商略宦情如山谷中人浪传都邑事漫无足凭惟高明采詧之 

　　又 

　　仆有友沈槩嘉善人也自童艹时夙以文章名节自厉逮今凡七困场屋其卓然自信者屹不为动也为文祖先秦两汉翩翩有逸气辞赋诗歌亦往往奥雅可诵事亲孝与人信轻财好义有国士之故宪长半江赵公大参莆田陈公今方伯陈公□ □清刘公督学时并加甄赏而刘公知之誉之尤深计兄亦尝闻之矣日者学政隶人贿败欲污名士以自解而槩与焉谓尝纳赂以求援例此葢当时刘公惜槩久滞之厚意而非槩夙负自处之本心也槩曾面辞人多闻且见之刘公既迁槩又呈县缴文以辞司府县有吏司之踪迹明甚顾恐昆冈烈熖玉石不能自别耳仆病耗岩栖少且贱未尝望见诸公之旄节衷愤不能自达而兄昼绣道杭周旋诸公间为深况兄之知仆犹仆之知槩得槩之平生于仆可以知其不诬矣伏惟诸公与凡志存当世哀穷悼屈体士惜才固其分也抑其责也愿借一言转布之诸公面试之又加察焉不如仆言甘伏欺罔或因是而槩获伸于知已出之涂泥收其尺寸槩之幸也诸公之功也仆出位之言之罪不敢辞也惟兄垂察焉 

　　又 

　　入郡会诸同志闻兄所造益邃而真乃知身心树立者作用自别更望精察力行以希往哲甚盛仆因干家蛊去住不能自主遂逐行队知已者将何以进之亟欲造叙阔怀而事故相左美之谅能述拳拳之忱也 

　　又 

　　枉教诚笃别去帐如有失疏劣所恃二三良友惟兄差近时得求助承谕洗除旧习玩味义理须从身心着实体究真仆对病良药感刻感刻约访子才盛意欲策蹇劣同入君子之域至愿至愿但上丁左右士论跻祀先高祖于乡贤过此敬从后乘郭令政益明审仆何能少助似刚敏上□宜加意兄再契勘试为言之 

　　又 

　　去岁奉教周旋遂克苟完病躯端居深念古所谓异姓骨肉吾兄爱仆者似之感刻感刻寓式丘时子才来会数日夕受益良多大约谓疏谬者须痛加持志之功以胜气习或有所得必作用体验斯益自信有进步处荒懒尚多愧于其言岁月忽不待人奈何惟兄幸终相之 

　　又 

　　夏中因风寓书彻从史不阁下今日所莅士之冀北倡明斯道以兴起同志旧学恐不为小试矣是以仆于知已有厚望焉仆日远教督退钝弗前千万不惜时惠策厉使承下风 

　　又 

　　日枉使教远慰摧残无任感泣惟兄旨宣之泽与江汉俱永甚盛舍弟樯□孤而愿先君命仆句读督之顷获旅进试吏武昌备属吏下陈学晚而政未达仆不幸其得位幸其得师也惟兄视之犹弟惠赐教督俾免颠仆获成先君字孤之志仆旦夕且死有以复于地下矣临纸哀陨 

　　又 

　　大拜过家恶服不得走叙阔私甚恨兄展翰南服责委甚隆柄用非久继至愿益宏远猷以副久要之雅弟殷忧积疢形神销亡志业颓废将负襟期安得执手永叹为别 

　　又 

　　□使召见惫伏不任趋走只尺相望弥深怅往弟自罹百忧病侵老迫坐负清时徒窃寤叹兄知爱弗忍遐弃何以畀之使自力于夕死可矣之训尚免没世不称以为兄羞江湖日远晤语未涯时因风翮遗之好音 

　　○与泉亭吴维新少参 

　　再贬墨谕病不时报少间倩笔以塞下问夫史莫难于志来谕立例简严无所容议仆所为父兄致私祷者岁征赋役核实大书人可稽籍坐见而猾胥不敢大肆巧诬是兄笔端□□□惠无穷矣然须严侯审覆关报为据亦不消多着语也风俗之敝仆久痛心忆自儿时及曾大父类多朴野真率今诸后进文采轩然将鄙故老为长物而敦笃浃孚之意殆尽虽大地皆然亦须慨叹数言贤杰有作或缘而力矫丕变志之助也幸毋小奖郁郁以长此风况今所谓文不过排比烂腐修饰仪观外矜辞貌而内无忠信如优人习礼正不堪着眼者耳于文何有词赋恐不必载但时挂一二精语参□隐映其余似不胜录为难测若一一举之敝邑之陋反更索露矣何如何如兄又欲仆分劳著名其间如唐宋人修晋唐书例仆意二史列着史官姓名简袠重大分曹置局以君命临之今此数简小试发硎固已迎刄恐不必为此弥文也窃意志无定式因地为体因事为用难主故常要在言约事该如老吏断案凿凿可以信传斯不刋矣诸如郡邑志之不能久存无亦循袭多而猥杂可厌邪殆不啻张先生所谓言无体要而已至夫否臧去取则我严侯明见之审执事直笔之任仆邑人也恂恂似不能言守此律令焉耳惫甚缕缕 

　　又 

　　幽屏名迹荐论偶陈吾兄又峻督之臣子大义敢弗舆疾周行而所欲怀安一丘自为名高者有如日但积疢殷忧之后吾精已销亡矣性复疏戆乖时死一出丧其平生重负恩私遗辱知已何以见吾党之士是以将终混迹樵牧俟命首丘傥愚计之或未远失者耳志事易草文献有征良为邦君邦人士谢 

　　又 

　　贤郎遵晦高举兄积庆善教胥见之通家喜跃宁直恒情但少年高科往哲亦所慎持惟顾諟吾兄命名之义以绍世德仆切私祷过庭谅巳素讲矣穑事收拾蝗余山佣冗剧稽贺千万照察 

　　○与白浦朱守中 

　　雨中邂逅遂弗成贺再讯候人使车巳移辙矣伏惟名邦司理旧学展布想当沛然一郡生灵司命愿无易视也弟欲僭竭其愚喜谀而爱太泛自广而事多忽尤当屏绝异色疏远羣小使耳目荡然无所偏寄甚善弟远教寡与便风时惠镌切使得勉策蹇驽不贻初盟之羞无任倾伫 

　　又 

　　子扬北去附致区区彻从史否比想体力佳胜弟病乡恃药耳共惟太夫人多福贤兄弟无恙兄得专意体国甚盛弟孱躯俗累旧殖就荒恐负爱望奈何风便布此千万审时自爱以慰倾恋 

　　又 

　　阅岁不闻京洛之耗时问宅中平安报为慰弟获弛于负担料理病躯与老亲弱弟相周旋繄谁力耶骨肉之爱何以逾此遥闻进马移疾久望杳然想非久事事意急贤之日自不可无兄耳 

　　又 

　　易曰君子以思不出其位易理精微易说支赘仆未及竟也惟夫出位而言或不悖于理而有补于事将亦圣人之有取于狂狷者乎 

　　○与李白夫州牧 

　　别远万里时更十年交游聚散更十百千人心目中常有吾白夫也往岁书与二绫自高汝白至今春书与象梳自进士叶应期至及秋诗启筯笏自舍人冯立至故人之意恋恋如此自愧何以承之共惟再牧远郡力追古人为吾党光甚慰言忠信行笃敬蛮貊之邦行矣盖已可征愿益自信俾政孚教洽后称南鄙声教进于中州自吾兄始仆日望之平明之朝当必有知之者□德业不修殃咎类至九年之间再丧其偶初冬又将携穉子南还剑州学记非久作畀蜀省令纪嘉绩送行叙未暇追补应期近宰邻邑诚亦易达也万里缄书神与俱去 

　　又 

　　京邸眷存道义之爱侔于骨肉以言为别心许久矣仆不幸途次几死于盗家食仍困于病山妻近弃诸雏嗷嗷膝下恶抱如酲未尝有佳思到笔砚间负约知罪伏承守剑专城师师委寄甚重剑民即杭民也兄能以教杭者治之而居之以恒持之以断不惕于势不迁就于俗不顾计于升沈则古之循良将可驯致仆即有言何以易此相见未涯延望岂胜凄断 

　　又 

　　往岁倾葢之逢已知执事志行当屈古人与相下上西南奇秀锺于山川乃今不敢尽信昔人之言手谕古刻之惠益见盛心寻常交际必以远大相期仆曷敢迂放自诿以负执事 

　　○与我斋蔡希渊督学 

　　仆疏浅迂戆寡偶少徒执事要以同志进以务实向上之学皆乡来交游中所未尝闻幸甚幸甚顾仆积累工夫甚浅挠于外汨于中者日复相寻力与之战而进寸退尺不能自持奈何伏惟时赐教切使恒顾諟至望 

　　又 

　　承教所处详甚非疏谬所及弟意今日当途所以待兄非徒私之葢将作生气直公论以风厉一时在兄非直为贫亦事道也顾是有以崇正学淑人心丕变一方以及海内答国士之知者力行何如耳 

　　又 

　　炎暑共承道候百福弟病息如线山中过从樵夫牧竖时共盘桓水石间耳往尝再寓只尺曾彻览否恒念昔闻诲论不间旨月今直计岁年尚未可万一冀岂岩谷太阻鳞羽少便抑弟罪过自疏不复可援耶兄无宁姑教督之而遽屏外之也 

　　又 

　　仆病甚幸不死远枉书问感泪不遗比稍行歌山泽间萧然携只影耳意将苟完形骸获免僇辱于世以下见先人不知未死之前当果何如耳 

　　○与桂洲夏公谨宗伯 

　　往岁大斾经霅眨遗雅什忧病屏居久稽报谢比闻制下遂正台司昌期阔遇千载仅见相卿忧病相仍僵仆床蓐有年矣窃惟旧辱游从之雅今无干进之嫌安忍托然不为世道致深望耶方今元圣有作辅以英才凡有血气孰不企踵延颈以望至治然凋瘵未苏守宰数易虽屡闻申勑竟尼奉行害于致理患诚不细矣执事亦尝画周审之策展弘久之猷得其人恒其官复如汉人增秩赐金者可乎野人跧伏岩宂昧于远图虑患目睫然睹一郡邑而天下或可槩见故冐昧陈之以効其愚 

　　又 

　　相卿积痾残息僵卧万山中过从殆绝远近亲知已忽忘如隔世仰惟执事顾独不遗沈沦时加诲饬念故下贱光于昔贤相卿自惟屏逖疏野十数年间竿牍之问罔克一通于京雒荐绅知旧巳阙然久不报矣谨驰记上白 

　　○与双江聂文蔚尚书 

　　阔远仪范多历步年声气之感通于寤寐比岁闻兄按闽风裁守苏惠政与俗自别往来阳明门下又得淑绪论窥精诣异姓兄弟之许若无待于接膝抵掌历写肝臆为快也仆早志此学晚犹夫人幸获从兄下风谬尘省闼妄意建白万分一庶几昔贤巳而意不自得病复交攻不二年所竟自免归削迹周行远影空谷迩来窃比古人优游卒岁之知樵牧自营与世隔绝者今二十四年往岁华亭冠服之贶所以惠待仆者不终负矣但温绎旧学疑滞纷如无由就正有道独抱愤懑耳风波渺尔晤语无涯愿崇令德永以为好 

　　又 

　　别远怀企殊渴顾舟卿来辱冠履云布之惠此野人初服也知已远惠重侔丽锦矣奔骛尘坌三物在笥三载于兹林壑兴怀愧汗屡浃去冬先妻不幸归骨故丘兹行及期而病留之乃始图拜嘉赐溪山猿鹤共相欣戴也希渊行便匆遽裁报未中千万厚自爱以伫驿召 

　　○与彭山季明德太守 

　　都下邂逅遂沐知爱勉以古人向上之学君子与人为善固不逆谓无似非其人邪继辱墨教拳拳以心学相镌切殆真谓仆可进于斯矣仆从前积累既浅麄心客气卒未能自克外物纷至不免与之俱驰先正谓培拥根本然后可立趋向所以培根本立趋向实用功处便风弗吝一一不敢忘自力也 

　　又 

　　病耗岩栖百事漠然于怀惟道义交游时存梦想共惟邃学坚志敏手通才所向无前深以阅历更当何如仆迂懒颓墯瞠乎其若后矣兄将何以畀之德翊先生去便布此风波如许邂逅未涯千万顺时强食自爱 

　　○与磨溪熊以仁宪副 

　　弟曩殿班行执事特以年爱过私归更忧患跧伏十年犹耿耿梦想风采也伏承按节南省倾遡弥剧病不任衣冠望燕几申积怀为罪手教临存副之牢醴登拜感怍浙河民性驯畏比岁小康兄才望德威自足坐镇愿勿扰也 

　　○与横山徐曰仁侍御 

　　邂逅扳联知爱隆笃侔于兄弟中间去住相失而英风雅度胶于吾心犹一日也祈州政绩伟然度越流辈上追循良于此见曰仁素学有用同志者亦自增气夏初闻南都陟命昼锦归宁年劳故常不以是为曰仁多惟高堂寿祉令子岐嶷仆为喜而不寐耳暑毒殊酷惟为国加饭自爱 

　　○与柬塘陈忠夫 

　　伏惟晋陟方岳善人之泽殊为湖南数千里贺仆多病于废壮心萧然霜叶矣故人志义久要能不亟讶绝之否 

　　○与勿齐娄存仁太守 

　　伏闻亲举玉趾以勤疲民复条捍海事宜下问仆病伏九年若与世隔宁有长计可备采择耶今患居亦天数譬之父母于子岂忍以其病在必死而不求所厶生之秋成近睫海波及田势甚惶急当堰濒海内河为先海塘用石如海盐固善特恐仁人不忍疲民任此劳费但当深基密筑一仿昔日故堤参以近日治河之法更须博择三五精悍办事僚吏阖郡不足檄访他郡必务得人如汉议河防又必分地程功实举惩劝似或有济况渐次讲验又必有经久良便之策出于其间以超始议者伏惟精诚动天宽博酌民顾此何足采择瞻遡光仪无由趋炙曷任悚惧 

　　又 

　　相卿山泽沦废怀企声猷不能自达惟兄谊旧爱私时抱倾竭实倍恒情非敢为佞也相卿本户税粮往承惠念批从乡宦自运例甚便甚厚但濒海旱蝗巳三浃岁民力渴矣相卿坐食如蠹又夺民便义何能安伏乞改批兑运与里父兄均劳获释罪媿蒙被君子之爱良雅琐琐伏惟贷察 

　　○与笔峰王应时宪副 

　　弟恶锺奇祸天不速之死而夺其所以生慈严相继背殒不孝未从相从地下累然苟存残息干苫由间安复知有人世事故人枉书让其疏问罪戾余生益用陨绝不能卒读矣周生以其父臣贵属校官力请报书中及之弟识周生自兄书邸始远道寒毡使有温意何如诸所欲言或未即死图更布之荒迷不次 

　　又 

　　别久会难不胜怅望昔人以中年别增恧怀况仆晚岁于兄厚爱海内几人更当何如深居静处心神无一日不三四至兄所也仆丧长子仅育二孙顷岁复失其一痛割不堪比举一儿四周能读孝经矣兄嗣事近何如昔寄一方曾试服否仆如悬丝也山林日长著作功多便风能寄惠以当面语否吴方伯便附布区区末照各天曷任凄断 

　　○与白山伦彦式司成 

　　春龢伏惟台候百福相卿违远德范几二十年比尝卒业南畿试录序渊乎蔼如也窃窥德业远诣乡往益勤执事方以此学教天下行以此学相天下其将挽浇浮而还敦悫甚盛相卿积疢殷忧日夕邻死残形余息偷延空谷中分无复僭望于世惟英贤入当台鼎隆世道幸斯民者日勤望之 

　　○与潘荐叔宪副 

　　仆待尽空谷世缘如扫高贤志义独胶于心时牵梦想阻越无繇一布之只尺耳伏承信使多仪远逮深谷感惕何堪仆病伏不关时论奉谕闵俗仰窥当世之虑夫俗渐以下势也顷乃顿改竞趋可骇厥或有开其先者执事日夕入秉枢筦谅当植本握机以拯之犹可障其溃决此真执事事也仆方将藉焉优游聊以卒岁矣 

　　○与梓溪舒国裳修撰 

　　兄危言大计天下知之仆则以兄占世有隐忧焉不知涕之既陨也履变孔多阅理弥熟今来所造诣所谓将降大任焉者天意有在私望甚侈吴德翊先生去便勒手状布区区宣公奏议奉为忠谠助风波如许邂逅未涯南望曷任凄断 

　　○与海州廖师贤 

　　冀都邂逅等萍水耳伏承抗章引疾独心异之别去四易岁此怀耿耿常有师贤也近冬蔡希渊寄惠教函诗翰乃师贤于仆亦尔恳恳良极感叹伏谂嘉遯静修旧学谅加邃密仆病耗岩栖块然薄团睡汉尔吴德翼先生去便勒状区区德翼善信君子仆之益友兄试契勘何如时不待人愿益强飰力学自爱 

　　○与颖谷陈遂初 

　　章江事变甚骇私心剧于燔灼执事义均王臣谅同此怀宗社有灵非久当靖顾恐吾土岁饥民贫或有狗鼠辈乘时窃发奈何奈何幸为寄民社者力赞一画固不得避出位之嫌也艰虞之会惟国士为时益自爱 

　　又 

　　仆知海内有郑少谷巳十年余寤寐恍然几见风采来约及少谷佳制并辱三复之余神魂飘飘凌南北两峰之颠矣属有寒疾方汗君能为我少挽行李敬执鞭弭以从 

　　又 

　　春和侍奉多福病夫怯风犹未春服也怅望风度徒切梦想耳 

　　○吴汝莹参政 

　　恩旧违阔思即晤教恨不傅翼以风病缚如尸江城徒切怅望奈何乃勤信使谆诲久要高谊感刻无量重以币物牢醴之缛悚□殊不能堪惟兄贤劳中外仆濩落沦废分终为沟中之断耳伏惟不遂遐弃便风时惠督之俾不辱林壑以为兄羞至愿云涂回尔瞻奉未涯千万为明时厚自爱 

　　○与俨山陵子渊司成 

　　相卿私淑余论越自诸生时顷岁奔骛未能通谒远枉诲函无任惭感伏惟高居静养台鼎策勋中外佥属相卿病废跧伏拭目以俟唐君便扶惫裁报贷察不宣 

　　又 

　　相卿稔恶及亲图严其终而信其善于永永以少宽不孝之谴惟名言是赖日蒙惠诺曷惟不孝没世感泣而子若孙将永凭籍以光宠于无穷矣襄事期迫不得违次以领伏惟矜而畀之 

　　○与虞山陈原习中丞 

　　相卿病废空谷分不齿于周行乃廑执事余论亹亹惠问继之得非或有妄誉相卿以欺执事者风裁之地微寓捐金骏骨之意耶伏承总宪三河相卿病力不任道周羁绁之役第日洗耳岩栖伏听诏追老成亟登政府以福天下冐昧悚仄 

　　○与汪德声廉宪 

　　溽暑台候多福伏承总宪大藩风裁凛如而教雅温博寓于其中甚盛相卿不天烈祸积痾为世不祥人屏沦荒谷眇接亲知十四三年矣大人君子之光仪徒切乡往安敢辄以漫刺溷阍吏伏辱教函书锦之及俛屈崇严先于萎废殆执事者微示延揽不遗之盛心风动南土耶 

　　○与应原史太史 

　　阔违道范积有岁年伏惟齿德弥崇屹树斯道之干尤日瞻企承再道杭辄遗俯问殊感勤爱相卿多病殷忧学殖惰旷仰负奖援多矣自分迂戆应俗多忤日惟屏迹保身课孙延祀优游卒岁为期耳执事不终遗外仰祈教督至望风便谨勒手状布区区未间千万为道崇护 

　　○与任廉宪 

　　枉亵崇严惠存萎废下士旷举薄古厉今矣顾仆闇劣无所敢当惭惧千万登领朋尊酣咏巗扉以醉嘉赐果牢敢辞野人之固伏惟惠宽其诛 

　　○与萧子雝御史 

　　违远颜辞无任瞻企共惟执事遵晦养望茂膺多福方今渴贤之日执事志存当世宜重为当世虑恐不得如仆翦劣者之偷梗其私也风便列状布区区千万为国加爱 

　　○与南溪张鹄举大尹 

　　仆旧齿过从顷岁守冡移家受廛封内姓名凶秽尚稽内谒顾辱驺从俨然先之继承信使多仪之及感怍何可当附状敬致谢私病力未能走烦阍人伏惟贷察不次 

　　又 

　　顷闻陟郡殊为邑人惜复为湖人贺执事雅望方当入赞台省出典方岳尚尔回翔师帅之地固造命者欲使老炼民事以为受大任重之基耶卧病不能往助攀辕奉晤未涯千万为国加爱 

　　○与平斋沉一之 

　　冬寒体力健胜仆时时随病支吾耳使惠远将良荷勤督劝之应诏臣子大戒义当委躬窃伏自量病力迂才出将有负无补死等沟壑徒辱知已计必苟完此身下见先人为得张静峰宝婺贻书亦是此意甚感其善处仆也但贫家歉岁欲上疏未能遣发奈何兄家务殷重似宜辍一晓事郎君代劳葢学者必须静专方见得力况衰年强为浮世所役却与仆昧几强出者相去恐非寻丈之悬也 

　　又 

　　便至不得手谕兄岂忘仆耶适偶倦耶仆多病复丧幼孙老怀恶甚旧疾殊剧时时以不可奈何自宽耳兄传家谢事甚适但仆僭议在数年前今特差晚也教子俭退固善似须先革其富贵气习则俭退自若固然矣否恐或不免终扞挌也仆空山日与耕樵伍歉岁日甘藜苋食甚习兄或命舟一来共此风味乎 

　　又 

　　日月不居君已从吉仆将易禫终天之痛则同此衷日见嘉人讯知聚讼夫人有不肖之心而且有力将何所不至君宜度分无动泥古以自困也天地逆旅何处非吾乡耶深秋拟奉高论一倾襞积之怀藕芡之惠佩及穉子矣 

　　又 

　　使命之辱甚慰倾望闻为门户累此生人所必有据理循势应之而无固必于其间当有洒然不足累我者何如何如 

　　又 

　　秋间附问彻视司否仆旅迹如僧奉职无可称塞知兄将有绝交书矣但言之非难言期可行似益不易视时与几不徒哓哓徼誉者仆志也顾所见未确则由平日所养不可强耳兄紧抱当世之志能遥寄一画助我否 

　　又 

　　使至受读时事书忧国应变之畧窥见一斑矣抑若人果可与言否而后兄言为不失也白战方酣想见隽雄亦自增气 

　　又 

　　日曾附报越语全无可信大抵此术其玄得其真者良寡仆方憬然将谢此辈修德听天庶不为造物者嗤而吾胸次常洒然无累况夫夸诩诪张乃其习俗吴人大售其欺千万勿露以媅其怨 

　　又 

　　比得卒业二传并佳妄论金石文字更加雄深何如赤城进方疏自是当行人语仆浅积轻发狥物多言视昔潜玄藏默百世不可物色者何人来教□云益增媿惧且感相成之惠也 

　　又 

　　承兄强衰年筋力越百风波而访山人感刻何言仆束发以来交游胜已奚啻十百数初皆激昻古义相期意以得缔金石友自多逮兹白?巛一自?兴怀则往往先物化迫世患仆亦堕落无似初盟遂不可寻差强人意者指弗能多屈也乃自知早岁直前騃不晓事而老成素见定力如兄者真所叹服耳仰惟益懋晚德以副百一之望家政似宜加断勿以悔吝尽废嗃嗃何如 

　　又 

　　仆遭变来心死形废那复知人世事独于吾兄时一关念同患相恤如对面劳苦也传曰先王制礼贤者俛而就之不肖老企而及之当此情浇礼失之时仆诚不肖恒恐企不能及以不用情于吾亲而自比于禽兽以是率衷不敢怠亦不敢矫兄贤者也愿终俛就且有以佐我何如仓遽无次 

　　又 

　　信使惠问良感仆下血阅月计以斗斛衣食俱仰于人来方巳试罔功天罚不孝宜尔酰酱不敢多御况厚味腊毒忍又不诚于先君耶吾友应原中今之古人也往见不为折节勉疏充绝介倩笔不次 

　　○与程学谕 

　　日闻文旌左次海坝礼宜走谒病力不良步趋思奉晤言谅非折简可致闻欲迂访山人甚慰饥渴果尔敢请其期将扫石焚香以承续论以谂蜀诸故旧之恒在梦想者 

　　○与朱元素陈用明秀公诸同社 

　　仆独学迂诞与公等仪观未相觌觞酒豆殽未尝接殷勤驩气势无所倚依仆之屈伸荣辱安与公等戚欣而动其心耶顷岁抱埶弗售宜黜宜陟之在仆与不公不明之在有司与否未白也非直交亲者之无介然于其怀而仆且以斯文之兴丧有命自宽焉公等顾忿然不直有司形于咏什慰谕劳苦若平生欢殆不虞浮实之声过听于素而有□一时陵厉顿挫之已甚者骤激其衷愤邪怜才悼屈公等无所为仆则不敢忘也日偕计吏再比礼闱野性弥自安括更不假命以自宽矣公等无重为我戚戚也养高岩宂咏歌太平实惟其时公等慎自爱 

　　又 

　　承约访鹤雪江之上暑病甚剧辜负奈何山林胜游诸公谅不食信仆方梦寐九皋清唳也 

　　又 

　　白泉先生来得诗惠良荷不忘野性方畜樊中三复之余不觉发汗垂涎望公等何啻箕山颍水耶 

　　○与朱元素 

　　过可材訙公眠食多适良慰山人病力事百不堪一切世缘久绝梦想独未能忘情山水间耳公能时来温旧约不 

　　○与陈用明 

　　旷接笑言欲见殊渴率尔鼓枻遡奏溪冀良觌晏□被葛登舟薄午北风顿厉便萧然有山庐挟纩之想纵帆饱风而南矣造物限人非剡客例公也 

　　○与雷古和 

　　仆病废荒谷路绝云霄然仰止道德风裁如慕古人末由一厕诸生下陈望见仪刑为平生大憾云尔 

　　○与孟涓郭一丈 

　　触暑临存已拜勤注侑以仪物沃以清谈经岁黄埃倥偬中人洒然毛骨俱爽孤帆西引神飘飘与画鹢偕逝矣 

　　○与胡静庵少宰 

　　比辱大斾左临甚宠前驺遄发弗得久侍诲论殊极怅惋时方急贤执事志存当世而身系其安危春和巳近庶几勉从简事以慰天下之望 

　　又 

　　昔拜枉教兹荷惠存与进盛意何以仰承日惟自策疏劣期不辱高义以为报耳当轴简命中外倚望已久曷惟相卿得快瞻侍倾否之会方须旧德望实如执事恐义不容以私为解也闻教有期弥□乡往 

　　又 

　　伏承诲函三复卒业窃窥仁人忧天下之心甚大且远亟欲身承指画只尺郡城多病艰阻徒切神往伏惟执事俯制禫吉将正台司以福天下相卿衰病未能策孱躯负羁绁以从犹当拭目为天下苍生日望之 

　　○与董子涛 

　　卧病苫块忽承厚奠高文之辱蹶起感泣为先君稽颡卜邻初约孤虽不肖公或屑就尚勉钦承曷敢越先志 

　　○与乐有祝思允太守 

　　驱驰劳瘁不得过从慰苦怅望何如枉问丧礼夫俗安久习骤欲反古多口固宜但吾所守或过于中所执或非其大似当避夫矫俗干誉之嫌以近人情若其大者知之真操之力生死不易而况于好言哉于此惴惴或恐见不定内不足耳要当勉求诸巳可也大戚中有此远役伏枕徒尔神往 

　　又 

　　伻来墨谕陈义甚高似于知我未尽故再布区区仆行惭谐俗比得吾弟意气相知辄尔受惠自附于孺子为季伟饮食之义今之人沾沾自好矫窃古人之似者有之矣实何有哉而弟槩以仆为狥世且鄙其学鲁独居之男子似太隆末俗蔑古人而浅我也夫仆昔匮而受今足而归吾弟知其不足而予于其足而取是之谓直是之谓义必欲辞之以为高是不免以仆身为沟壑其为爱我邪原封缴纳愿益力古道追古人翼蹇钝以达于高明则相知出于寻常受爱更不可涯矣 

　　又 

　　令弟来言买山事闻之茫然岂传言者误两曾参耶不尔知我太浅矣唐人诗曰无心与物竞鳿隼莫相猜为兄诵之 

　　○与万鹿园都督 

　　仆病废空谷十年余不知有人间事矣独于吾兄远心胜韵时时怅尔神往伏闻大故抗制用情良为道义增气惫伏弗遂把手慰苦为恨疆事孔棘世禄之英想益搤腕谕及出世之旨见解益玄起而作用当与时流自别风波未涯千万为时强□加爱 

　　又 

　　仆屏迹岩栖二十许年疏懒自外于达党以公之超俗逸羣素所向往不能尺牍自达其区区曷任内愧伏维玄探妙解试之功业作用必大有得力处非稿寂所能窥矣 

　　○与王别驾 

　　相卿忧病沈沦多历年所饫闻执事抱经世之猷布宜民之政千里属心周行驰誉甚盛病骨不任衣冠阻望屏舄仅尝一修咫尺为邑父兄谢恤灾之惠耳相卿自惭行义未崇鲜孚干俗而来诬罔敢谒执事者白之白之非硁硁自好而亟自明也为士风计为民习计尔士风民习抑又执事师师一郡者之责相卿安得诡徼长者之誉但已而不一陈于执事耶县市民杨坡者相卿素不识其人作何状不知何由挂贱姓名于讼牒牒中诸人与事相卿一不晓其谁何自不必论但相卿嘉靖癸未乞　恩归遭多难入山杜门如蛰十有四年一日也曷惟灭迹城市葢巳却保社于邻曲绝庆吊于亲党此邦人士以及四远有识所共明知不宁是耳相卿自弱冠为学官诸生公会庭参之外绝未尝持一谒候县门邑中吏民之所睹记可征也今妄一男子无端以偏辞冒加之而莫之究则邑人将皆曰许相卿守身如斯蒙垢如斯斯时白黑混混无良之民日罔忌惮且复何以劝士吾恐贞廉之风自此日益不兢而黠桀无赖之奸鳞集蠭拥巧诋厚诬弥尚弥工四百里间刀笔利于戈鋋以蔑善类而海宁猝难政教理矣其渐将不自相卿今日之不白而加炽乎愚为此惧伏闻棨戟行部追呼听理以竟此词为便辄一牍少布腹心万惟执事留神穷治之审其与相卿毫毛何所关涉务见根柢片言立折之不但相卿获雪垢污且使士劝民惩而成善俗矣 

　　○与郭别驾 

　　仆远屏深谷不越岩扉二十有七年于兹矣过承颛使束帛之贲问故登嘉凄然增感伏以令先公户部遗爱在民尸祝在庙相卿曩先邦人闻教被德其于承下风敦世讲奔走匍匐当复何如顾赢惫不堪扶策徒切神往临楮惘然莫喻感怍 

　　○与施武陵少尹 

　　仆栖迟畎亩积有岁年声迹沈沦未尝一达公府顷乃万不获巳力有不及而事当自明者忸怩一布之伏乞一致张明府以求息肩桑榆少安艺藿受赐丘山等矣 

　　○与黄伯贞修撰 

　　相卿忧病沈伏巳十易岁幽谷绝远达途无缘一奉只尺时咏佳什不忘雅爱耳吴子兴来致教函恍如承接风度子兴历谈名溪水石之胜又复飘飘神游左右矣 

　　○与陈希斋方伯 

　　□承五马南辕千里胥庆郡吏奉均粮册传致下□大都此法尽行富势多田者或不免增输什一下户却免摊逃无名之赋惠利溥哉仁人加意贫民长算远计当不以彼易此耳 

　　又 

　　相卿沈痾残息屏迹俟命亲交忽遗亦云久矣执事过屈崇严旁问幽逖诲函束帛自分非所宜蒙第深感惕伏承执事贞惠一德膏沐千里枯槁夙巳渐涵余润中心藏之不敢为佞耳 

　　○与曲思门佥宪 

　　仆业巳归田自当受役执事谬以章缝例之又过厚焉仆何以堪虽明公不为私恩野人不能不深私感也 

　　○与陈天瑞州守 

　　顷辱贬教良感不遗仆艰虞多故动与世左竿牍之问无由致之燕几殊深媿负表弟祝某遭诬在理铄金销骨惟执事烛其幽枉更为彻之诸公间拔罟阱之余登诸周行兄则出于公祝氏将戴恩私以没齿矣 

　　○与张文英主政 

　　高才英望倾注有年忧病沈绵未能一伸此意诲札俯谕双节之制德门旷事人所乐道仆先人谊辱通家敢不勉效薄技以附不朽多病未能亟副徐图呈草耳 

　　○与金文甫大尹 

　　骥淹剧任声绩日隆顾今政紏民残昔人所谓能宽一分民受一分之赐者愿兄不惜多留意耳敝邑博士侯安甫归便附布区区安甫谦慎而文且雅善仆兄幸一推情礼遇之俾寒毡有温意仆与受宠嘉矣 

　　○与孙博之大尹 

　　唐上舍来承惠教良荷不遗所谕近政甚善太郡亦巳攵之古人谓仁可过义不可过仆邦人也更何以他为助但觉慈煦中似不妨略加分别断制是亦太府意也仆于此殊未有补无夕不梦故山茆屋也风便千万教督之未间千万为吾民自爱不宣 

　　又 

　　相卿承乏谏寮愧无寸补厚负平生公辱爱何以助之古之有志天下者议论事功苟可及物不必其尽出于巳执事谅同此怀相卿当奉以周旋也 

　　黄门集卷五 

　　●黄门集卷六 

　　浙浒　许相卿　撰 

　　书下 

　　◆书下 

　　与胡默林中丞 
　　与薛方山督学 
　　与阮山峰督学 
　　与陈鲁南编修 
　　与瓶山项秉仁少卿 
　　与东汇吕从野主事 
　　与林以乘中丞 
　　与林石海侍御 
　　与祝思謩主事 
　　与锺子由教谕 
　　与汪汝梁少参 
　　与王远吉参政 
　　与查近川给舍 
　　与吴公路侍御 
　　与柴仲和 
　　与留克全太守 
　　与汪玉方太守 
　　与徐伯和考功 
　　与凤林王承吉 
　　与栗夫严玉山太守 
　　与李一之都阃 
　　与张别驾 
　　与刘节推 
　　与仰斋胡子中大尹 
　　与中离薛尚谦 
　　与夏惟明大尹 
　　与林铁斋 
　　与欧思济博士 
　　与温宪统大尹 
　　与汪瑶川大尹 
　　与顾天佑 
　　与吕贞夫 
　　复董硕甫 
　　与蔡松野大尹 
　　与郑壶阳大尹 
　　与俞梦卿博士 
　　与王沂川举人 
　　复吕雪塘 
　　与山人杨伯立 
　　与黄怀邦 
　　与顾近泉秀才 
　　与赵子雨秀才 
　　与徐子力秀才 
　　与秀公 
　　与沈秀夫内弟 
　　与徐仲孚兄弟 

　　○与胡默林中丞 

　　尝闻苏子瞻曰时方有事则匹夫之言重于泰山斯言自昔有征矣今日海寇弄兵首尾三年躏蹂八郡焚劫残毁江南无完土歼夷窜逃万姓无固志宁可谓无事乎相卿至愚无识非敢自以其言为车也窃谓于一时一事或至切而甚要焉夫澉浦一城悬绝海岸隔离卫所县邑远者七八十里近者犹四五十里孤特独立四无人烟如倾巢之系危枝有兵犹仅自保人少特一空戍耳去岁五月海寇数百白昼猝来攻城时有统兵徐指挥公差李典史协奋乘城牌石滚木沸油毒箭交坠如雨贼众救死扶伤亟遁自是以来贼凡五六过城下闻鼓疾走不复敢近葢惩前失利也然识者以为贼所必由熟路不可一日备备而又以兵少粮不继为忧近乃掣去统兵并湖处兵往户浦存留老弱数百城中无不自危故昔者乡民日有千百扶携入城冀免死亡今则城中日有十数商议出城别寻活路矣使贼陆行犹倚卫兵先捍使其舟至城边可泊者不下三四处维杙到城直三四百步竞进疾攻欲御无人求援无路贼将为刀爼人尽为鱼肉矣执事虽甚忧而欲拯之其将能乎徐行健者不知其素然统兵于澉二年却能守法亦知持廉士心颇皆畏服故今急乞钧裁复调徐统原兵更益兵千数守澉则地利素谙兵将相习不特澉为可保且声势连络海宁赤自增气执事可无南顾之忧矣若只如今空城饵寇或入据之则列屯丧气省城亦且寒心祸患未知所弭相卿室毁肢残然亦有水邹僻境缓急倚为三窟实非全恃澉城为全身保家室谋而为此哓哓也诚目覩千万生灵不忍坐视其阽危故不惴沉沦之陋罔顾严重之威而献其迂议于执事又况执事敬承简拔专制方面宁忍谓弹丸之地非王土创残之民非赤子耶仁人必不然矣伏惟少留意焉 

　　○与薛方山督学 

　　相卿病老岩栖与岁增剧无繇趋候下风执事过听先施远命校师贬书临问嘉叹亟称自顾何有离次却立不敢当书刻敢不拜嘉果币牢醴义不敢受顾惟执事加意沈沦感藏何可为喻伏承下问犯难诸人仄闻缙绅诸老先生各为论撰野人穷谷深纵又多以病谢客无缘访借所偶得者俚雅杂袭名姓未真爵里无证始末可考见者仅仅十半中间纪述体裁未脱科举习气恐难网罗备史阙文耳应命一仍传写之旧伏伺契勘厘正讫事惠识无任祈望 

　　○与阮山峰督学 

　　相卿藁废余生谬辱殊遇惟古卿大夫礼下幽侧必稔知其贤执事顾骤施于朱倾葢之士是岂仆所敢当抑小子蒙弱滥被甄奖越于意外百倍虽大造不自为德受恩者宁敢忘自力以不辱门墙为报耶仄闻晋陟方岳由兹洊入台省相卿老病奉候难期执鞭绁以承下风当责之竖子耳相卿之愿也非所敢望也扶惫布衣不任乡往 

　　○与陈鲁南编修 

　　季明德回惠寄妙染冠以古风山庐顿尔增重仆赴限至润旧疾大作家人奏请事下当路兄假一言之赞俾就医药不胜至望伏枕涉笔乞恕潦草 

　　○与瓶山项秉仁少卿 

　　共惟仕学交资声绩并茂良慰相卿病卧岁余再疏得请料理残骸往事如梦然都城雅爱其何能忘息壤弗践天实为之顾道义之好曷假婚媾愿终不遗要以世讲耳未中千万加爱以伫驿召 

　　○与东汇吕从野主事 

　　仆病废垩堵残息仅尔蠕动执事不遗惠问勤辱如昔人嗜昌歜羊枣弗可致诘感刻往窥器业已窃惊叹顷因陈君私淑道谊为多衰病屡惊企踵良觌春寒伏冀强饭加爱 

　　○与林以乘中丞 

　　往寓都城获侍德范懦夫憬尔增气多病旋即去归邃谷青云何啻相悬九万里心神摇摇犹日想象颜辞也伏惟执事风节云海宇望实孚中外起任台司以苏凋瘵正惟其时尚尔盘桓水石间野人所未喻耳 

　　又 

　　朱君庆来共领诲尺扇帕惠爱已优兼以雅律盥蔷薇露而三复之磵户竹窻尽惊金石奏也 

　　○与林石海侍御 

　　相卿卧病海岛若干年伏脑不齿千里社久矣执事高义不遗旧故宠锡殊礼显列之章逢世讲弥文光动岩宂欣戴无量顾惟西日末光须于物者无几其敢以嘉德等委沟壑谨封达县徼辞企望霜威无任悚仄 

　　○与祝思謩主事 

　　信使归领书惠谂福履良慰仆赢惫支吾恃药力耳里闬末俗日入于薄力不能挽徒深愧痛吾弟为政恐亦宜先急此似是循良本领何如千万为亲为民厚自爱 

　　○与锺子由教谕 

　　日烦令器还往百里者再媿感局踏夫钱海石之志义老仆倾怀素矣顷藉足下之重不量寒约僭附婣盟曷惟老仆以竖子得所因宗为庆先君孺人寔嘉赖之更烦举玉一为赞决重感初终雅爱矣 

　　○与汪汝梁少参 

　　往承勤诲进以良知之学阻越不能造谢为罪比想兄体认日益精确施于有政与时贤自别况当表仪方岳同志汇兴大昌此道甚盛向热加爱 

　　○与王远吉参政 

　　相卿湛伏忧病如与世隔于兄通家爱雅不能只尺自达愧悼愧悼仄闻凤林老兄大拜旋又不禄为位长恸天于斯文何以殒此梁栋兄手足至爱痛割又当何如令侄学巳升堂诸父抚教谅当大就贵属南丰宰祝断皋仆表弟也诬枉祈昭雪于明执法渠家教有素仆知其奉职承教可幸无罪故为之先 

　　○与查近川给舍 

　　相卿病废屏居多历年所平生亲旧殆已忽亡如隔世人执事顾独作意沈沦曲庇远问已极感刻迩从京师来者或传执事时以不祥名姓揄扬荐绅间寔非陈人所敢当窃念量能度分混迹樵渔无所利于物而幸或不罹其害以苟全余生先民有言优哉游哉聊以卒岁不佞僭常诵法之况兹衰残敢藉过私徼名达党无宁实爽以亏颕鉴抑恐造物者亦将忌不我容耳漫吐肝膈惟冀加察更勿复道是执事知我之惠深于爱我倍百矣风□□□布区区未间千万为国厚自爱 

　　又 

　　晋陟谏垣容与论思甚盛陈情之疏伏承赞庇获尘　天听偶幸赐骸乃今余喘仅属间得篮轝扶惫咲歌山水以终残年伏戴　上恩莫可为报而执事里闬姻■〈女连〉之私固常耿耿于怀矣题名远惠不意山野樵牧滥陈岩廊荐绅执事得无尝谬游扬之诸公耶不类为媿风便勒状颤腕弗周千万照詧 

　　○与吴公路侍御 

　　志士得路敢为吾道贺但一大风波中须将旧日尊信儒先陈语世人乩笑所谓不消得如此者益自立定脚跟不少动摇由此向上尽有进步处空囊无长物举此话头为赆 

　　又 

　　仄闻执事遭此不淑九万程六月之息大展少须之耳相卿扶病奔骛皮骨空存而比增病噎甚殆不知奉颜辞有日否万物自然之理坐以待之何悔小孙仰承惠泽甚渥荀茔归晋而感为谋未成者如实出已况执事亲举手力援之耶病力疲薾不布百一照察不宣 

　　○与柴仲和 

　　仆结发知学见流俗所为私谓古之圣贤必不出此仰而求之无从也出与一二同志讲习之稍知乡方渐欲从事而闇弱孤陋物诱夺之众议咻之荏苒及今犹夫人也往岁薄游成均定交汝白因知台有仲和之贤蚤莫过从闻之益稔未遂良觌而温厚诚朴之风相像中得十五矣风便辄以书先 

　　○与留克全太守 

　　侧闻命下棨戟重临千里士民幸同慈锡非相卿独私忻赖也适此茂阳百蛰齐奋万汇向荣皁葢颁春弥衍旧泽相卿亦受赐中一人不意夙疾锢而留之无繇陪从郊迎宾吏之下陈只尺不任向往 

　　又 

　　旌□下士勤至再三秪深宠荷初奉授简之役继以饯召均嘉命也敢承其初趋从弗周无任媿恐 

　　○与汪玉方太守 

　　往岁都城王应时坐上望见德人眉宇躁妄爽然丧我烈祸余生屏遯荒野自分为世不祥人顾辱贬惠书币辞意谆谆何敢当何敢当恺弟之泽渗漉于越波润邻壤顾计承辖之征伊迩旦夕方切私沮耳 

　　○与徐伯和考功 

　　仆苫块残息久不与知人世事顷岁王子扬自江右道杭远承贬教副以南华口义记存之勤感叹何极旋复传闻拂衣极目高旼黯尔神往仆求友于海内如兄恬厚和毅安可多许迹地虽阻神魂殊密长风巨浪何时一苇以从忧病弥年形毁神□火荐禫事于几筵将乞身泉石以武高致惜当□□不敢冀其如兄畴昔之曲爱相成耳 

　　○与凤林王承吉 

　　日承示祭李大崖文并下学用功得力处切实精□所以幸教仆者甚厚顾恐迂愚无以仰副旅中弗谨致疾又为执事忧拜命之辱小愈即趋侍教□□将归受室汝白卜邻敝馆矣 

　　又 

　　冀都一别三年疏劣须于矩正如燔待濡乡往之怀奚啻十倍恒情耶共惟彩侍多暇旧学谅益邃密仆衅积于躬天夺其耦冗累增剧学殖可知执事不遗畴昔当为悯然也 

　　○与栗夫严玉山太守 

　　相卿病伏岩宂遥闻属吏下车宜从父兄共候郊外积痾惫甚扶曳不前谨勒状告不敏赢躯弱腕笔札弗周然弗敢不亲也 

　　又 

　　相卿野迹深藏世嫌易致不敢一布甚私以溷阍吏计蒙知照其非简耳尝闻教往哲君子志于远业大道固与时委蛇期不爽吾彀率而巳今时何时□奉候因布千一之愚伏幸采察 

　　又 

　　冐暑迂途远承下问已甚不堪及物之仪开诚之谕复尔隆笃衰劣何以仰承但增愧汗山中日闻善政方为邦人贺教至督文贤守遗爱于石固当但郡有诸老先生则僭病力弗任则强迂谬不文无以传信尤冒忝耳 

　　又 

　　相卿蹇劣狎辱过私病仆荒逖尤惧衰堕失检为知遇羞企望台履冀闻警训曷敢少忘相卿积恶丧子夭孙后事如线季子之达敢不佩服明训寓目新刻道古今而誉盛德洋洋乎侈哉浅妄未之前闻也 

　　○与李一之都阃 

　　叶上舍来致颛贶福兰虎刺风致清远顿令野兴恍然神游茂林丰草之间公阃寄专剧乃尔作意向山水中人旷度高情过人远矣 

　　○与张别驾 

　　相卿病伏海滨饫闻君矦宜民甚盛伏承符召许□□相卿仆人讼盗舟者相卿移家就墓四三年行义范俗愧王彦方长厚掩恶愧姜伯淮乃至讦盗以烦刑书中夜循省良自悔恨兹愿弃舟与盗不复申理成仁人不罚之化纾薄劣不若古人之羞 

　　○与刘节推 

　　相卿邑东鄙陈人也进无立朝风节退惭范俗行义乞骸故丘方以负国为罪执事滥齿之于宾惠之珍筵重以神惠汗颜登拜悚荷无涘 

　　○与仰斋胡子中大尹 

　　下车兴革良惬舆望叹服叹服相卿远迹族党移家深谷林庐十数楹山田四五顷一子备博士诸生一力执里长役病躯抱膝咏歌聊可卒岁为渔樵侣　圣朝之赐执事之庇殆巳踰涯矣市无生息一廛门无交亲俗子一迹世故蔑之与闻也德政发轫病劣不能仰赞所敢以其私妄冀执事有所左右以累公明者有如日恐有矫以籍口也是以敢豫言之 

　　又 

　　伏承礼际过隆敬令儿子闻过摄谢病力不堪束带耳下问事宜野人何知辱念承乏禁掖之旧比于同官抑亦虚襟弗可秪辱妄条一二以备采择以自附于君大夫问而告之之义非敢必可行也 

　　又 

　　秋暑共惟台候清胜相卿之欲迁籍良为就家近墓远豪右便迂疏耳举事在半岁前直以里父老勉留册事未有适主延待今日烦执事耳伏思邑民谒其所欲法苟无碍仁人亦必闵然从之以便其私乞推仁民余意遂相卿之僻山泽行吟亦将咏歌雅赐也 

　　又 

　　九日从俗登高适惠酒至野兴十倍谨具诗谢宜我堂费金敢辞念想卿殷忧剧病力不酬志为清时巨蠹躬耕食力犹惧愆尤执事顾辍俸余惠养之于明公为盛节在相卿为增戾矣昔传钦之知陈无已贫怀金赠之不果世两贤之相卿远愧无已而执事钦之其人也必蒙见察以成区区之谅所有不情以负高明者有如日遥企门屏悚仄无已 

　　又 

　　伏闻干旌将枉衡字献岁属此淫霖滓淖载途安可辱候吏况山人潦泉溪毛亦未能出户采汲也敢辞嘉命之辱 

　　又 

　　日徐生锐来比去少露高情似欲游扬相卿于荐剡者感刻知已之爱为至第病质劣才自处颇审相卿自知之执事或未之尽谅也尝自为赞语中间有云生而进如让退如蛰没而碑不文墓不封士论安所物色画史若为形容于穆一元吾其大同敢诵以为知已复 

　　○与中离薛尚谦 

　　端阳后一日坐石松行中忽得名帖不知自何许来把玩书迹恍恍故人对面梦邪非邪形神壮衰肥瘠剧欲亲觌神爽飞越矣但疑信参半病体复不能强亟令人往省城问候何如春中一缄托德化祝司训附去达否匆遽不尽 

　　又 

　　伏闻远道辛苦良用酸怆病卧无繇把手慰唁奈何惟旧学日益精邃如金出烈火无任歆尚谨使问安白粲山殽聊致岁寒之意寒冱千万珍重 

　　○与夏惟明大尹 

　　相卿跧伏岩栖病与懒习竿牍之问不获时溷阍人然齿屋渔樵不闻疾呼急步之扰病夫得与之共适于水澨山椒抑敢忘惠耶殽核不腆小书侑之致野人乡往之私鉴纳□幸 

　　○与林铁斋 

　　伏闻命下试尹靖江喜不能寐非为执事转官喜为靖江之民喜得执事也旬月初政谅已改观更愿高明审察其俗所宜张弛深孚而徐动之何如昔人谓矫时救弊犹行舟然当渐靡而往以向所□乃克有济执事素蕴非今日矣王仲淹曰古之仕者为人今之仕者为已拭目以观执事为人之政以信儒效以挽颓风快其因风布区区无任爱助之恳 

　　○与欧思济博士 

　　霖潦移月廨舍完好否薪米足支食指否相卿屏远阔问多罪高标苦操徒勤企想耳茄盏奉备吾伊之余一酌不讶輶渎为幸 

　　○与温宪统大尹 

　　伏闻命下天锡慈母于杭人千里幸其惟我邑人久离怀袵而重获怙冒欢幸何如况相卿独被隆礼殊遇者尚安所容言耶顾□湛废空谷达途天迥亲知且绝还往无繇一致私衷于左右绻焉怀感时切寤言非敢蒙耻自欺以为佞也相卿日困病魔拥榻俟命孤孙颛侗弱子方抱埏埴良窳一任大钧无所妄觊于世以重困余生矣浙之东西岁比不登入春疫疹大作而官事日益迫时势日益难疲民颙颙罔知攸措似非执事鸣琴帅正时比尤望遄驾以神回斡无任恳祷 

　　又 

　　暑雨溽蒸病骨惫伏如蛰执事尽瘁民事不能驰只尺于左右顾承牢醴珍贶分何能堪方今稺苗就艺南风维时海劫可畏吾父兄子弟恃执事为长城堤筑想就经画敢为民社稽谢嘉德 

　　○与汪瑶川大尹 

　　日枉临存病伏不能谒谢殊极惭悚共闻觐行惫力不任候送顾辱加礼腆缛义曷敢当对使拜辞桂洲齿牙之及意者执事谬誉启之耶抑或垂意布衣贤公卿下士盛心但贱贵辽绝山人自合揆分执事过从光范燕语余论万一傥及沈沦乞道相卿待□残息不复能修敬上记幸甚不宣 

　　又 

　　胙有常数邑人仕者倍常执事人分一脔以告成礼而老仆与焉已感不遗春秋岁颁侈惠益增媿恐敢谢庖人之重勤 

　　○与顾天佑 

　　仆学不适于用进无以事吾君天降烈祸退而吾亲忽不待养创割痛弗可忍旦夕祈死下从于九原那复知有人世事足下手尺先我规诲其善高格丽藻亦少槩见矣多难殷忧州闾佳士久负良觌益自悼叹夫筦库晨门潜光玩世昔贤犹然乃以隶于吏籍自少似为足下浅之山栖深寂夜舟遂克乘兴仆将扶杖质礼所疑哀病无次 

　　○与吕贞夫 

　　往承教牍礼贽病废久不裁报惟古有道君子不得于时而食于术如君平子真之流咸高尚绝世晦迹一廛风动百代及今犹可想见仆慕之其剧安得起之九原与之一堂下上其论也今将庶几身见之吾子何如何如 

　　○复董硕甫 

　　远枉使问文簟拣芽井辱作意簿牒堆中良感勤厚往闻足下得汉阳累月惋叹如身遇怫郁乃今劳习政成前途应大有受用处慰喜更倍耳尝闻半山老人见涪翁一诗知非奔走吏亟改清秩以足下之才困于剧任所遭有幸不幸又可奈何相卿多病殷忧老痿一榻手阅四集恨知子之晚喜甚过望傥未即丘首驷车过家当历叩所未喻 

　　又 

　　往寓诸集惊叹失子比得二作皆出忧郁中尤讶骤进殆穷愁著书固当尔耶石羊记是小说佳者白世重传立名近而当切而雅古人无以易也玩弄已甚衷愤不免索露意表但世俗间抵死狥利情状更着一二险语如老吏深文何如然勿犯货殖旧套尤善有作见教吾将屡惊焉不一再而已潦草知照 

　　又 

　　夏中为别忽近中和衰暮能堪几别耶谂归使知旅次康豫慰喜五月下旬剧虏两过山庐馆谷汤沐者再宿尽室席卷存空居耳局处孤城载半余矣金革日喧楚氛其恶未知所税驾奈何昔授顾令君巷聊效颂声已寄贤东污笔裁报贷詧不宣 

　　又 

　　荒城废圃庳屋雅称志士之庐慨然想见闵仲叔王仲孺高风令人有广厦曲池之适尝思人情不同乃有好贫贱者相卿是也恐吾子或未释然聊以广子之志云尔 

　　又 

　　枉问志事老誖疏劣吾子习知比方病甚搦笔重于举杵何以能应夫史难在志要当立例简严事核辞省耳诗文亦恐不必多载但因类时挂一二妙语参差隐暎其余似不胜书斯愈不可测矣何如何如窃尝妄意志体难主故常以事为经以文纬之归于言约事该凿凿传信今诸郡邑乘之鲜见久传无亦循袭多而滥杂可厌耶殆不啻张先生所谓言无体要而巳至夫臧否去留则我明府渊见之审足下直笔之任予邑人也恂恂似不能言守此律令而巳惫甚缨缨无次 

　　又 

　　来谕深见倾沥知已之爱但悬平天冠大市中正恐无买主耳退之所谓不可时施祗以自嬉自昔已然疥卵文状物于难言游意于无象结语尤隽永其寺孟之未发者乎但以文为戏恐不可常将渐入裨官家矣何如何如相见更剧论之忽猝谩言照察 

　　○与蔡松野大尹 

　　相卿闻之导民变俗之道莫深于教莫先于倡倡则教易行俗易成矣语曰一人善射百夫决拾倡也今之未俗敝极更仆未能历数也姑以男女言之近自岛夷作难突起猝乘习安之民魄禠魂散逃死无所宁复庇其室家于是膻秽污染十家而五偶贼还家效光成例有腼面目无复惭颜沦胥角鬣矣故百万民命民财姑未暇论而此辱到骨无可湔涤也相卿素尚关系纲常事独不敢苟见闻所遇必心存笔记之惟恐其无傅也吕询妻事见之真录之实但文不工耳藏去有年顷值执事大修邑志褒贬劝惩此正可以倡贞风还美俗裨善治葢今日修志第一义也敢以旧所为吕询妻墓石志上惟执事采而存之 

　　又 

　　志事告成殊见敏识但董故出门下故不敢一简相通亦避嫌当尔比蒙下惠成书瞑眩不即展读近一阅之贱名在中且以高尚目之何敢当何敢当夫先正张先生遗烈列其门墙且不敢望况敢上拟之耶老惫无足惜恐累高明耳亟望命工刬去数行掩相卿好名无耻之羞旦夕且死葢棺定论付之后贤相卿无容心矣 

　　○与郑壶阳大尹 

　　相卿不幸残毁亲肢苟生无赖意外乘以恶寇焚掠鲜遗十五天下之物固莫足留念顾族婣死徙无相见期独为痛结伏惟执事雄算敏图立退剧虏保障一城生聚乃复远念沈沦恤其阨困重以温存且谬进之使受廛郭内得与安全厚德思以为报衔结乌称形容耶夫诚感孺子气作三军执事一倡而士人皆为死士以是耳彼诚亏于平日气夺于临事先战而后求胜百举百不当也执事可以益自信矣僭陈末议得无讶溺人多笑乎僻寓少便老草 

　　又 

　　再勤使命物色危踪谕之入居岩城保全阖室艰虞之会恳笃如许即在金石故交未可妄觊相卿少无经世之志长之应时之能量才度分耕□贵封南鄙垂三十年优游卒岁为期耳讵意今日遘此不靖受廛闑阓支离残骸何以应事□客私计托命一舟游移隐见苕水烟波间幸或□全余生亦执事长城远庇也修途短晷何能报塞过私藏之中心赍以没世而已 

　　○与俞梦卿博士 

　　知名懿德仰止有年日从孙光辉邵思抑诸君游知公益审羡企通于梦想矣虽公处越仆处吴谓之朝夕左右可也 

　　○与王沂川举人 

　　比承教函奖与浮实曷敢承仆病血稽谢共惟德业与时俱茂仆生闇劣不自知量结发宦学耻混流俗人崇长意气妄以自豪适沦于侠知悔则巳长大亟从二三师友相淑为道义君子之归颓肆荏苒老失故我伥伥无所于依又为流俗人所羞称悲叹穷庐将何及矣执事杰特果介当出古之志士与相上下仆衰钝累十驷瞠乎安敢望逸尘耶执事傥不终弃稿废矜惠末议以振之俾更寻绎旧学或千一得成为知耻自重之士以不辱俊又则又幸矣 

　　又 

　　珍集遗教奥僻怪奇棘不可得句骇叹骇叹仆久病废言晴林炙背时与樵牧咏歌年丰耳乌足语此执事抡魁昼绣试过山中凭雕轼而俯听之将无讶元声至文顾在南鄙深谷中耶 

　　○复吕雪塘 

　　仆少长惰废老复病痿惛懵今也僵榻如尸栉□服食类悉仰成于人其于生人事都无所知无可应矣执事谬齿之人下问之何以为对皇恐皇恐然岩委不敢秪辱勉一卒业首篇造诣邃见解微下语沉着经义至此无余技矣仆忆旧从事时质钝教严师规凛凛如束湿薪度旬如岁不敏今亦欲以此绳朿吾儿吾儿质似又劣也然斯时却无骤进师甚愤劳逮后游衍优游似如暗室渐覩隟光因思杜襄阳曰优而柔之使自求之厌而饫之使自得之若江河之浸膏泽之润涣然氷释怡然理顺愚或偶中此耶记曰藏修息游夫学止四者而辍业半焉亦可见矣苏子瞻曰有意而言意尽而止又曰行乎其所当行止乎其所不得不止遂妄意此学不必求之过苦也乎执事以为何如僭议命吾儿端拜以献敬报隆礼属笔书佣老草罪过 

　　○与山人杨伯立 

　　知名有年比淑诗惠三复之余风神宛宛在望病系空谷不能奋飞以从轩车惠然一来如晤语青冈之右矣 

　　○与黄怀邦 

　　疏问复荷轸念病体久药弥惫如遂获从先人当屈子与诀一匕或灵仲夏之交寒淙深樾子其索我于孟家瀑前头耶 

　　又 

　　仆不德多艰病血两旬枵然皮骨耳手阅来谕爱念满纸寡欲之论何但年少虽衰翁亦惊往事矣 

　　○与顾近泉秀才 

　　仆学负先训老无闻知愸不但已强令儿子从事旧业少偿积志访求矩正伏饫德音兹敢卜日戒舟奉迓行李俨然临辱抗颜作模宁惟小子咏游教泽稿废亦将与沾余润矣 

　　○与赵子雨秀才 

　　西湖胜游形羇神往岂惟足下恠地主之阙供湖山之灵亦将瞥眼鄙夫之寒盟耶秋闱得隽有济有期尚图把手尽之 

　　○与徐子力秀才 

　　左辱多简贤者幸以山人老懒不足置意中文字之役病乡恶热北窻清风尚犹汗喘须及新凉徐近笔砚以应勤委但迂放语言无能当意从违罪也可若何 

　　○与秀公 

　　笔语并恶点涴佳扇定博嗔拳那止呵骂耶但万峰秋净独开门兴象在松阴盘石上抱膝把玩顾影自嬉耳 

　　又 

　　敬问石门山人无恙走养拙山中眠食麄遣顷为国事抱漆室之忧山人慈悲当亦为众生烦恼耶迟一雨后载月径造东林也 

　　又 

　　今日访师五亩山房师卧雨北窻曾栩栩得信息否分付白足亟下一榻于东林深处 

　　又 

　　病谢过从斋居如僧一切事都不关念独泉石旧游时栩栩入梦耳清香近作聊致我私山房守岁谈诗一爇而咏之若与病夫相对也 

　　又 

　　仆勉承亲命遂挂尘网企想五亩山房真如隔世然此心之怀南犹痿不忘起诸君毋遽为九杞山移文也 

　　又 

　　仆问石门山人无恙顷得哭太白山人近制知山人果尔蜕去伤哉伤哉追命旧游梦乎非耶渠忘情去来者犹有鬼神得无笑我与公尚尔钟情耶 

　　○与沈秀夫内弟 

　　共闻太夫人万福内兄弟各安好仆病未任束带供职诸想泊然惟归思颇浓耳进退一也初无恋着曾解悟到此否途次老草 

　　○与徐仲孚兄弟 

　　伏念近俗徇外忘内时艺大昌而此学遂为长物士习视古昏明何啻夜旦乃今昆玉拔兴竞爽窃 

　　黄门集卷六 

　　●黄门集卷七 

　　浙浒　许相卿　撰 

　　序 

　　◆序 

　　革朝志序 
　　五忠传序 
　　女教补序 
　　渐斋诗草序 
　　悌弟纪序 
　　悔言序 
　　汪氏近征录序 
　　友竹诗集序 
　　紫云宗乘序 
　　家则序 
　　学则序 
　　祠则序 
　　墓则序 
　　送葛惟吉序 
　　送陆生序 
　　送都谏吴公参政四川序 
　　送运使董公参政四川序 
　　送卢君之河曲大尹序 
　　送韩佥宪移江西序 
　　寿钝庵邢公十十序 
　　寿朱陈两翁序 
　　寿水西文溶沈翁序 
　　寿南野翁陆孺人序 
　　赠张先生序 
　　赠廉泉高大尹序 
　　赠南溟郑大尹序 
　　赠何大尹宅卿序 
　　赠汪大尹子才序 
　　赠医吕生序 
　　赠医张君序 
　　赠吴山人序 
　　孙母悼诗序 
　　吴氏二母挽歌序 
　　送徐贡士序 
　　聚庵遗稿序 
　　省心录序 

　　○革朝志序 

　　序曰革朝志何志革朝也何以志革朝也自洪武□寅　高皇帝宾天永乐任午　文皇帝入纂大□中间三年君道臣事尽革除之使无传矣夫既革之从其革尔若何夫春秋列国犹不可旷年无君　天朝大一统而三年之久莫适称天下主人文靡所系属事辞罔克贯综继往续来事理有不当然者抑又闻之古我先正国可灭史不可灭矧继体善治狥主血诚人极于是乎赖顾使泯焉无□恐天道人心郁积既久不可抑遏将野史杂出矫诬失真弥益甚耳是革朝所为志也夫武王伐纣救民夷齐仗义陈说巳而成周光宅四海二子诵义并传不得以孤竹眇小匹夫终没之也曷匪没之且竞述之至于周命革矣姓几易矣二子风节炳炳巍巍于今为烈宇宙间事理必不终昧有固然者是故网罗旧闻着于篇后之为国史者可考征焉 

　　○五忠传序 

　　于乎建文之末诸臣忠于所事者众矣遭时多故处死亦非一涂要之自尽其心以不负其君则同归云尔仰稽我　文皇秉钺靖难之际一时文武才智知几达权决择所事去故就新策勋佐命勒彛鼎而誓河山惟良丕显哉乃有固怀主私□识天授悍抗愤撄上干赫怒前灰骨既沈宗后罔或惩而继之弥厉参九武属乃犹竞莫而劝趋焉于乎其愚不可及也夫而天常人极乃以之存终古世道之攸系也顾不大与嗟夫是或一道也巳夫旷代相感百世犹兴尚德之衷古今一也壬午内难逮兹百四十年诸先正狥国之烈故老私载时时涕也感兴云尔乎是故沐浴文武之泽而不能不义九齐云往者纪录不伦遂将紊遗失实爰类裒而序述之得百有六人又闻诸老先生言　文皇师入都城之夕郎御史给舍相与缒城逸去者四十余人结朝觉察者以闻后来邃谷穷山人往往遇识之佣贩禅寂中于戏盛哉夫国运废兴事之所必有也而建文死国之臣一时累百三代革□□□□矣两汉以还勿论也殆自天地剖判肇有君臣以来而创见于斯焉于戏盛哉其皆天地精英之萃　圣祖功化之神书之足以树贞风光信史震耀奇伟于宇宙间屹为千万世委质臣人而怀二心者防诚不可以莫之传也巳于是人为之传卷类为五难作而死迟中死于外者曰死难任事不幸而以死自靖者曰死事不与难不与事而其心必不苟生而死者曰死志义不变面易辞而甘流离屏远艰迹苦身之死而不贰者曰死遁于时未即引决而知生不若死之安心而迕死之其与死难死事死志死遁似有间矣然亦可谓有耻而庶几不远之复者曰死终论次为五忠传具列于篇志义之士得以考征焉若夫所见异辞所传闻异辞所纪载异辞则姑次其名族而世行爵里阙焉以俟夫笃古多闻者云 

　　○女教补序 

　　女教十篇作者宋方澄孙氏吾友蔡希渊广之为十三篇合若干言以示相卿曰子宜序而梓之则卒读曰唯唯予惟先王之教非独行于大夫士也至于女子子皆立之师焉教之熄也学士大夫难于完德况乎女子生长中冓教之不闻学之不知湛俗狥已而几其动中于善也不尤难哉中间天资近道树节炳炳与烈丈夫争不朽名者亦时有之然累千万得一顾非幸与而其不幸者葢可胜道哉蒙仲氏编所为作吾希渊所以广之者也或曰刘子正列女传曹大家女诫至今存也教女不以多乎曰二书之言奥而文故二公欲反诸质质则近情近情则适俗适俗则易知而易从于以相渐相观率而趋之不难也犹之膏粱蔬食均可以养文绮大布均可以温然得有难易用有左便而及物之广狭殊然则是编恶可少也抑相卿读易家人而知教女之本之有在也有家者知其本之在我而身以刑之书以征之教斯成矣人人知教则天下之家正而天下平予故乐序而传焉 

　　○渐斋诗草序 

　　夫声发于性情中律而成文之谓诗诗也者人之精蕴也是故古之人由诗以考其世知其人隆污升降兴替否臧犹鉴县表植当年旷世靡爽忒焉其见于诗也深哉予于诗无解也往从海内大夫士游贤其人则征诸其诗人品心声殆多类应亿之而中几于大半矣若我渐斋赵先生者予始而语合久而心亲兄事师资之今五十年安所事夫征诸其诗以加信耶近畀多诗草纵观之非诗之为征而饥渴晤言得如面语也以为快夫其见高物表而语玄旷时写衷素而语温雅脱略声利而语超拔分安止足而语宽适根极理学而语闲畅松阴细咏欵叙平生矣翁高格逸调混迹流俗独怀胜情才美蕴藉操履峻洁不少挟以自多坦如也恬如也方岳崇阶举步台省未老去归若蜕裘葛特先凉温无吝情焉方今势竞利趋颓波日下乃兹卓哉危标壮节砥柱浙河之间翁其表东海矣夫直诗草之传也云尔乎 

　　○悌弟纪序 

　　予读阮子学令舋舋龂龂累千言者列五典末简及艺文焉倚与今之文哉洋洋乎衿佩溢委巷诵说夸孺子盈宇内皆是物也为教后之而典是先何与既而得厥考爱云翁悌弟纪观之作而曰葢有是哉固阮子之所学以为教者也夫五典在人如两曜丽天畴能斯须违之故文有者以饰典也典亡已文安傅耶今之人之于五典不尽其分者多矣而长幼之道乖悖有甚焉间有令兄弟让千金争死命者载籍亦时见之然或邂逅感慨于一旦而其庸行果皆然否耶贤哉爱云翁也以若而兄常事之周谨虐使之顺承苦剧濒于死无怨言巳而分与取其薄既死恤其孤没身无改操焉于戏是岂暂焉矫而为苟难者殆由赋受良充养素性行成故变罹困极而懿亲顺德不少易其常云卓哉至行古之道今之师也抗弟道与忠孝并近自爱云翁始至于致休祥启后贤阮子方承上命督学以身教先浙士则翁悌弟之锡类弥远矣 

　　○悔言序 

　　夫辞尚体要简尺之体惟真而尽达吾意焉止尔否虽文非体矣夫罗猎理乱稽证古始而以辩博悟上上书陈事之忠也铺比蔚赡赋之则也白发事理往复究尽论议之制也语熖谈锋张皇撼动说士捭阖之术也撷葩萃英采错烂如词人之习也颂德赞功夸谀浮实佞人利口容悦之态也摉隐穷奥唽吻棘喉务异求胜敦铭冡简之奇也警意丽词逞新衒巧经生夸艺攫隽之饵也至如旨易辞艰以深饰浅壮夫羞称焉然以之投世耳目亦多快意动容藏去为玩然皆非其体何也去真远耳饾饤支离尚奚简为予生野性朴资任真信古或妄一言面頳背汗若不自容所著薶文肝膈可见使得师资有道即未妄希上达万分一与进于论笃君子臆亦可乎而同尘流俗罔所适从阅宋季佞人手尺遂沾沾自喜渐习于浮浅矫诞而不自知乡有正学端人见之能不鄙予为尚口不情者几希晚适有知亟将抺摋驷莫之追矣嗟夫吾自贼其资而自安于佞也久矣乎愧愤懊悔奈何哉予为此序正以为戒欲后之人勿复堕此蹊径以再蹈予之后悔焉尔吾尝观欧阳苏黄发口吐辞和雅畅洁良非浅夫矜饰者可同日语又观江左以还章逢辞气记载尺牍类皆直而简恬而旷畅达而远即方言而和易见于俚近着家人语而昵眤恳欵慰爱蔼如言在带下目前意自悠玄隽永斯简之得巳矣后来工言者尽意摹袭了不能似盖难乎真焉耳苏子瞻曰有意而言意尽而止天下之至言也岂非真之谓耶是故简尺以真不以文然而真未尝不文也故曰晋人言语用以为文当妙绝今古何耶真故耳其然乎其然乎吾弗及巳序悔言 

　　○汪氏近征录序 

　　近征录者歙汪道弘氏之编也汪氏望歙远自越□□起隋唐间遡而上江左宋有军司马汉有龙骧将军又遡而上秦有彻侯鲁有死郎之战童弥远已矣远故源不易究而其流漫然不易究则疑漫然则爱罔克专而戚疏莫可为等孝子顺孙宜弗之能安已是故近征录作焉夫汪氏故有足征录远自得姓以来详矣兹录则近始道弘九世祖宋方壶居士叔耕历传至风雪道人克远是为道弘之父系次绳绳贯如尔秩如尔叔耕所遗晦庵朱子西山真公与当时显者往复诸书乃后奕世备载累朝名公卿记志诸作征诸文献不已炳然切而核也哉干是奉先立爱始亲孝之则也于是敦族恩纪不紊仁之序也抑夫近征云者非忘远也笃而举之之义耳夫君子于天下将皆用恩焉况其宗耶然疏戚后先固弗可以槩视而混施者礼本乎情则然尔道弘斯录殆亦率夫情而义起焉者君子曰礼也 

　　○友竹诗集序 

　　予诵朱翁友竹集慨然想见故老之风而叹吾土之风之日以下也以吾土而意天下之风殆皆尔矣天下吾末之与吾力巳吾宁讵能遂忘吾土耶是故昔闻父兄一事一语崇厚先让者恒三复之以风时子弟若有不容已虽未即挽俗而上或犹障其流之亟下趋云翁生不识讼庭语及人过瘖如也居里中以朴钝不如人自处今其集中语循分优游无外至者以供喜怖不欿然于卑居而羡夫有位者之为华视今日吾土之风不迥然辽也夫使吾土而今皆若而人也天下又皆若而人也比屋愿民庶几哉有以承上化跻至理而治世之音可作矣夫孔子序诗里巷民俗之谣与殷周庙朝之乐并陈何哉葢殊者声辞而缘情敦质致一焉耳是故为经而世训之然则诗之道固因其质而贲饰之以谐声成文者乎今夫俗之文其诸非古之交而翁惟其质也而古之意存吾故序而布之乡人广故老之遗风焉 

　　○紫云宗乘序 

　　相卿读许氏族谱泣数行下已而喟然叹曰先古逮今吾之得姓传世不远已乎而许氏仅而始提督公谱耶夫自宋之南也金元之乱极矣民罔土著士鲜完室许氏葢犹幸而谱提督公始也然而撰述者鄙哉于是采先世之载谱灵泉许氏之族之世云然予紫云之肇家也厥有不获已焉耳矣夫予先君嗣适始迁他邦礼称别子者是与非邪别子为祖继别为宗宜别有纪使后之人知灵泉有许始提督公紫云有许始予而宗子之法乃可以世笃而人守巳乎于是详吾之所自出及事之所当纪者又为紫云许氏宗乘云语曰万物本乎天人本乎祖二者葢一气尔天言夫大祖言夫亲也是故子孙而不录其先人则是鄙悖之民蹶根弃本之行也然而今之人之或录之也殆异乎予所云不知务德自树丕显前人即纪实传信而百世足征已顾多求胜眩俗妄附往哲以为名高斯其与不知录者有不同归于忘本也几希予特耻焉爰述夫灼然足征者次于编使凡所由以出者咸知其本知本则重亲重亲则劝睦苏氏所谓分而涂人其初一人也者将自喻而渐敦矣不然异形尔汝耰锄父借德色经虑况夫族之合也否也吾独且奈何哉 

　　○家则序 

　　吾幼志于学长从阳明先生游暨海内志义之士过从磨厉垂三十年忧病莫晚志犹罔甘自阻又有望于后之人于是作家则及观浦江郑氏家范尤若广而密要而不遗虑远而防豫吾则所未逮也然考其编次前既录之后又录之续又录之阅三世历数十年而后范成葢俗流日以巧法因渐以详勎固宜尔也今吾阅历浅意见疏而后来运化推移殆未可涯欲恃仅仅数十百言预待日新无穷之世变乌可乎哉吾后之人远猷卓识顺时保家于事之通变宜民而不畔于道者详酌精思续为之则又进而广吾志参郑范以成合族共家之义百世其将训之奚啻于吾有光而已耶 

　　○学则序 

　　夫所谓学者学为人焉尔学至于圣斯人之至者矣而道则所由以入圣之路也故学玫其道之谓学人志于圣之谓人非然者苟而已矣今定规条斯意特先云受读此编者当知圣人之学初非性分之外有所增益秪是复得吾所固有者焉尔故能卓立此志反求诸心循后之规强勉不息以上达于高明而为成人也斯真吾子孙矣 

　　○祠则序 

　　惟古王者庙祀先王逮于诸矦大夫士咸得祀其先以庙制由等降有差世适主之宗法其端十斯乎然诸矦不敢祖天子大夫曷敢祖诸矦乃有宗子之法别子为祖继别为宗百世不迁统族姓敦世德以遵王度而守宗祧是则古先哲王联属天下之道家有官政人修士行而不犯于有司也故曰宗子有君道焉自夫封建废而宗子之法亡世不复见先王之治昉于是矣吾儒有识者谓夫古今不同者时而饰情起义以为礼未始不同也无宁直以古之必不可复而但已耶故议今始去其乡及始仕于朝者拟古别子称祖而继别称宗得礼意矣吾许氏世家海宁之袁花先府君初命相卿举进士官谏垣亡何府君弃养予不幸遭家之变而求自全吾常遂去远花适荼磨家焉茶磨嘉兴海盐山也去乡越境筮仕升朝两始自予拟予别子惟允而嗣多之适百世为宗夫复何议于是卜宅甫定而立大宗祠于堂左室镵家则之石于祠以诏我后之人相传纠族培德以世吾家庶几古者宗法之宏规长计云 

　　○墓则序 

　　夫墓曷为则也为则以诏夫墓于山者之后之人缵绪承祀于无疆也吾许故家灵泉平原丰衍水萦如织秀矣封丘若堂松楸在望便矣易称上古葬之中野有征矣舍是而山之墓者何闻诸老人吾先尝墓染冱两河之间崇封茂植郁若屯云宋南兵兴鞠为夷陆乃今断碑残甓罔所物色也已传戒五患信然哉是以过惩焉而必于山以永奠焉夫海州守而下墓山多矣则肇于吾父母何亲亲于所自出者始也夫有形归尽遗骸犹蜕耳增山锢泉要已非知藏以安之而复则以传之何诞矣乎斯放而为达者也夫予之则之严后防远先泽广孝思斯常经也于是作墓则先兆域次居守次赡业终常祀例凡四文于碑 

　　○送葛惟吉序 

　　传曰学然后知不足教然后知困予乃今有味于斯言也自予胜衣为进士学成童而益冠而能通于时贤子弟之以名求予而昧其实者或妄推之予遂抗颜为之师巳而渐自觉孟浪者之无与于身心且悔其谬自足而不知困也今年春葛惟吉氏重茧日百舍至杭投谒于予馆人日再至风雨不废凡二日而后见之致辞甚勤执礼甚卑委币甚恭葢如昔者二三子之求予而诚有加焉予固与之抗主客之礼既乃告之曰子知游乎少年迈往发轫之谋弗详往往饥渴困踣于中途晚始知难将有千里之适必三月聚粮而后取道予之于子犹是尔矣故昔之以易求予而应之不难今子谒予甚难而予不易狥子也矧夫子之好学不矜锐敏而文于干时好也何有尚安所取以重困予乎吾子行矣虽然吾之不敢师子不但巳也愿因子而益求所以舒吾困子盍亦因我而弥不自足庶几有得于言语文字之外则将悔其今日之非所以求我而由是以进于高明也其有余师哉然则子之来也虽予不敢自任夫一日之长抑不敢谓子之徒归也吾子行矣闻子始来太守乔公实劝相之诵吾说归报乔公以为何如也 

　　○送陆生序 

　　正德丙子秋八月王子之门人吴江陆生希旦乡举于南畿弗如志治任将归王子以生来谒曰夫人也植之天甚良其诸人之所以培溉之者有未尽也是行也得无摇其中而汽于其初予私忧之子盍左右我相之于道曰子舟归乎请以舟喻方其浮大江乱京口绝具区广不可以目极永与天际而深叵不测风雨变怪将复乘之舟于水则沤也信天下之至险矣夫然而长风顺流崇朝百舍滞通远达天下之至顺莫加焉何也夫惟其舟之足恃也是故材木犹吾质也取诸朴厚朴厚则足以尽吾刳斵工帆吾你杝取诸大以完完大则藉力于风者壮樯吾心也取诸有恒而直缜以不蠹有恒而直缜且不蠹则危悬重系仓卒震撼倾侧不能为虞柁吾志也取诸正坥广常操而善运操正运广而水势委曲相得波弗吾荡风弗吾靡篙若榜棹吾才也取诸剡取诸直取诸长而铩备是而运掉进退下上夷险如意至于棂槛阑楯雕锼藻缋犹吾文也有之无之不为舟之亏成然亦必取诸尽尽成章而观美斯具夫是之谓成舟然其用之也天时有顺人事有工弗顺弗工犹无舟也是故取道于风持以审慎应以练习而又率之以无怠然后天与人一人与舟一舟与水一致精入神而利涉之体用备是以人相劝往如平陆而天下无险道矣悲夫世之强济以要利者弗畏于天弗习于人敝舟苦械日招招于江濆覆人之爱子奇器于横流而并其舟以亡者尾相衔也悲夫孰与夫善其舟究其技深■〈木戈〉固维以俟时之顺乎生其以予言为知津矣乎盍观天下之势其于长江具区何如耶吾所以济此者亦既具也耶而遑以时之淹速介然于怀耶王子作而曰许子之言君子哉吾告希旦末以加于此矣小子识之 

　　○送都谏吴公参政四川序 

　　天子更化正始攘殛凶邪柄用耆德逮干方岳择惟其良于是东吴吴公自工科都给事中参政四川行且属相卿曰予兹万里别凡在游好择言赠我子吾僚也顾爱言哉则谨告之曰君子居其位必思善其官公官昔曰谏今曰政名以制异职以事殊位以地别然陈力匪躬臣道一也矧夫谏者固欲其措□政云尔已矣吾知今而核公政者将不稽诸其谏乎昔闻公谏者将不责诸其政乎公其得曰吾顷姑云云尔也抑公日在谏垣时与志忤势与道违谗讥殃咎戮辱放杀之虞固非君子所以累其胷中而惴惴焉悔于厥心羞于厥党获戾于千万世公议是惧能须臾宁邪兹往也时得志行贰岳伯制方面守令丞尉坐趋指使于前监司命使可以唯诺成议也朝有欲革夕报罢矣夕有欲兴朝奉行矣昔徒言之而难今专行之而易公其优于政哉然谏难矣难不尽由于我将或谅焉政易矣而赢缩弛张惟我之从或后戾其前行违其言人将以为口实曰谏者诚姑云云尔也咎有弥不可诿者公其慎于政哉相卿又闻之蜀产之饶古称陆海今尚尔邪营建征发岷峨赭然任挽负担数千里间赤子僵偾者相属也重以凶逆贪残屠剥蚕渔之余而乐国墟矣公之政其尤慎于保障哉他日全蜀富强光复旧观固国西门以捍疆圉而当宁宽右顾之忧果然必公也相卿将获齿于知言矣 

　　○送运使董公参政四川序 

　　两浙都转运使董公被命参政于蜀我郡守留侯合其僚往饯之祖道宜有言也以属相卿吾闻董公今之刚者也易曰天行健君子以自强不息刚之谓与天下事夫岂巽软随靡者所能胜哉而世常亲彼而仇此也然君子曷尝前却于斯抑将因而取资焉是故楩柟杞梓材矣必俟阳和凌阴冱绵岁时然后栋梁桷■〈木戈〉轮舆辐輹巨细短长无不胜任昆吾之金良矣火不鍜水不淬石不错顽然矿耳是谓旤之而福损之而益者耶公以名臣子登甲科历郎署守大邦雅操劲气屹然律巳而未尝俛以随人故所如不合排悁于大吏低徊于散局有年矣休休之度在彼何如而于公适皆增益磨冶之地也公乃今其益自信矣夫兹往也贰岳伯当方面全蜀数千里户口泉谷征科考阅理断输作军供国计吏敝民隐皆得控制罢行之以宣布　天子及下之仁顾若转运使一会计有司之任哉昔也公为郁众望今则众且厚望于公焉公将益修其平生坚其守弘其施俾刚之功用白于天下而慕者慰忌者沮乎斯我留矦爱助之意相卿述以谂焉 

　　○送卢君之河曲大尹序 

　　卢君起诸生丞海宁九阅岁家不支伏脑囊不给裘葛釡盎屡空孑然故诸生也今年春迁晋之河曲长民其宜之而难其去徐生禾寔来谒予序吾父兄子弟噫惜不夷之情夫庐君之所以得民非一端也而端于廉今夫廉不同矣太上安之其次利之其次强之尔强而廉也人共难焉廉而有恒又加难焉廉而有恒贫而不悔而又歉弗有也将天下难焉卢君暮晚滞淹贞白卓伟君子以为难而民方歉咨之声歌之象绘之又图尸祝之未巳也君顾无几微矜衒之意动于色辞泊如尔晏如尔宁复以名位震耀歆艳于中神鬼死喝要遮其前而姑尔矫厉为也谓之廉而安者非邪彼哉今之从政者也夫贪墨以败官诿曰地卑直倒行而暴施故士耻其行低污以来诟诿曰俗讦顾誓天而诅神故民愤其诬吾于卢君之吏海宁而知官不于其地于其人于其人而士之耻雪矣吾于卢君之去海宁而知讦不由于民由于吏由于吏而民之诬白矣卢君行矣懋之哉夫世运消息非天司之人为之也今　天子崇化更始烛炳致理之原诏太宰选举中外臣工毋资地限自今贡士与进士埒卢君其有遭乎行矢懋之哉夫执政者之期举也固将风厉海内之土争自濯磨秪承德意一士习贞吏治而还之古殆端于君矣卢君行矣懋之哉 

　　○送韩佥宪移江西序 

　　浙江按察佥事苑洛韩公执法不便于用事者状闻移江西按察佥事三司之寮列郡之守若令与大夫士暨于吏民其志同于公者与恃公以行其志者与诸隐诎之以公直者与以义直公者与伟公壮节而大望于甚终者所在相与语曰韩公行矣韩公行矣嗟何淛之民之不若江西之民之幸也公惟不私便其身图而图吾民以有此行江流如虹我怀与东惟公之荣伊民之穷皆叹有泣者又曰公知法不知时以疏远抗贵近遭　天子明圣护全之吴越豫章等善地耳宠任旧秩加令名焉公幸多矣抑天下事犹浙也彼前知公之不我容而为地以傒公公则奇货之在羿彀中耳前事彀率曷其少更畴能语公忧心如酲又曰公官以执法名安民而卫之为法奉法而行之为利利以及民为仁仁德之懿也道之大也公幼学于父师者能或加于此乎出当一面寄纪纲方岳之政夫岂芥蔕区区旋踵而易其平日之所操者哉使公进而司天下之灋灋又有大于是不便者又将多于是利害又将不可涯于是无宁与时上下委旧学壮节于弁髦使吾党之士气夺语塞而异论藉之为口实公必不尔为也夫固持之以矜不以争应之以理不以气动之以诚不以术焉尔矣不然卷舒机轴公自司之谁则知之海宁尹曹廷献恃公以行其志者方戚于去公而乐闻斯言也曰孰能文以赠公俾取衷焉于是相卿序之诸为诗歌者继之 

　　○寿钝庵邢公十十序 

　　司马子长传张释之宦业为汉名臣及其子长公官至大夫免归不能取容当世故终身不仕是非父子异趣殆异所遇邪遇不如志与其丧巳以徼时宁适意完名而全其天之愈也故至于今高长公亦多释之有后后之士役役求仕仕焉如归志溺已丧道方屈辱而尸宠弗顾投老无期虽或践华要握柄枢名势荣利赫然一时至求可名后世如张氏父子者何少哉然仕以行道也怀其道受其名以老亦士之不得已于世者与自予居京师与晋之贤士大夫游往往闻前国子祭酒少宗伯襄陵邢先生立朝之风及其子钝庵公第进士自中书舍人为库部郎中亦以介特忤时贵出为长芦都转运使时谓冗污地不以处时望公往三阅月不自意得解印绶去人故溷公而公飘飘然骞腾云表矣归则治园榭亭沼与故人遗老燕游诗酒其中泊然若未尝有名位者进退以道日见休裕化行于婣党信孚于乡人河东一时有大老之望焉然则虽不究于时既受其名又受其乐以全其天锡光宗伯追高长公为自重之士倡又以为教虽曰非公之志非公之道与借公枉尺直寻今则致位卿佐止耳况或时左势挠全者亏誉者毁若是而备福致寿谓无歉然能乎其可愿而贺者于今日何如也嘉靖建元之年公归十有六年寿登七袠矣其甥李廷玉将归称觞祝公谒予言以侑之作邢钝庵寿序 

　　○寿朱陈两翁序 

　　予少游海上遇老人为我言天下清谧休畅今百三十余年故邑之墟天地委和合气于山海特厚民生其间将必有寿而康者乎子姑识之既而西村朱氏石门浮屠氏勾溪陈氏咸以诗问予予诵而复复而乐也则相与赓为唱和之什时三人方壮序尚少迨予举于有司从金马门之役旋复归耕紫云忽忽垂四十许年石门化去予善病蚤衰而西村今巳寿登八袠勾溪七十又六矣齿发无改于中年视听良察嬉游登眺举步仡仡恒捷先予恍然追惟往事昔云寿而康者夫乃翁是应也夫忆尝序勾溪父竹斋翁寿记石门许泉亭书西村曾王母怀节之堂论其世知其人固矣抑自其往还从予于湖山间壮以逮老觞咏谈谐文墨之余声利不关其听怖羡不入其怀当世末俗之疵瑕一不挂其牙颊也其浑然长厚者与澹然物外者与善称于乡无訾议者与故夫恬旷以凝神容默以远怨呕唫以养性情召和致寿培其本者不已厚乎诗曰瑟彼玉瓒黄流在中岂弟君子福禄攸降其斯之谓与故石门寿终六十予尝以其不幸为憾而两翁康强难老巍然如鲁灵灮逍遥闲旷咏叹贞符骎骎跻于期颐上寿而称人瑞未艾也海上老人望气之占信而有征矣乎 

　　○寿水西文溶沈翁序 

　　寿原于天承之也以人原于天故有生者无弗愿寿也而莫敢取必焉承之人故夫数不能加益而可使无损乎其初今夫日之照一也广庭于光为烈雨之润徧下土矣川浚而流泽弥厚焉施之同受之尔殊矣斯承之之谓与漆园叟之论养生大都遗情欲外事累委顺取适则形不劳而神完故多寿斯无损之之谓与德清沈翁文溶少负奇气逮长折节誓亢其宗宗人服而乡人信之业既饶三子栗粟覃长堪事事翁甫毕婚嫁而传饬三子却扫一室兀坐仰喟陶如也若未尝与于世者殆庄生所称善养生者非耶今年十月十六日翁诞辰也春秋六十有一矣翁诸子太学上舍鲁卿与予善百里走山中乞言以称觞且曰是固敝宗乡人之意也一儒先之耳夫人爱若人也则必誉之祝之其者欲其人之福以寿也葢非能使之然也而其人可知矣人之恶若人也则必訾之詈之呪诅之茎者欲其人之祸败以速毙也亦非能使之然也而其人可知矣夫然寿翁以尔宗乡人之意不巳多乎舍是则日者禄命修短之说数云耳鲁卿又曰翁儿时丧母家人从浮屠法葬之薪翁长有知号恸不能但已刺指血书木主备棺衾归先人之兆猗与笃爱巳哉然则所以为翁寿者数不可知鲁卿之言然欤寿考期颐吾将为翁取必干理矣 

　　○寿南野翁陆孺人序 

　　嘉善沈子来曰惟吾父南野翁在昔甲戌岁季冬月之某日生乃今再见岁之在甲戌也吾母陆加一龄焉偕寿而康人子具庆槩身逢之将以吾父生之日并寿吾母以介于无疆其道何繇许子曰休哉子之欲寿其亲其情无不至也而予视子也犹兄弟也欲子之亲之寿亦宜无不用其情焉尔矣抑吾闻之寿之分与悬于天所以承藉翊赞之者有相之道存乎人始吾与子定交拜南野翁于堂望之其气渥然即之其貌温然弗肴于辞退然不求多于物吾知其率德刑家将必有古昔长厚之风焉其所得于天与承藉之者不既厚矣乎矧子之迓续其休者涤瀡之甘温凉之适声音采色靡丽幼妙之娱几杖使令之肴水陆之珍药物之选舟车游乐之供凡养生之具毕陈于前翊而赞之亦允备矣乎抑予于子将犹有进于是者慎厥身修以胎亲令名宜于而家以爱其所亲恤于而族暨于而婣党而乡人以绵其善庆之绪推于经济润泽以弘其所未能为之远猷若是则其心悦心悦则气和气和则神怡神怡而其天者完寿可量乎哉是则古人所谓养志子能亦繇是也某事吾亲思所以寿之未有加于此者以告吾子愿相与进于道也 

　　○赠张先生序 

　　予闻之古我先正名家子弟处天下之至易而亦处天下之至不易夫能勉焉自立而少异于众人必得因缘冯藉以立功名苟为不然他人未必得咎而已为清议所不容矣金陵玉亭张君曾大父以文学行能至大官君负颖资承家学自其童时肄里塾有英声长游京学有隽声五试京闱连不得志于有司以岁序贡春官则慨然曰丈夫宁必以捷一科第荣此生耶顾为之在我者何如耳则俛焉就天官选来司海宁教落落无握齱态行不苟干同于其介教不屑于细于其大徜徉文墨觞咏之间以远者大者自期且期其徒其徒爱而誉之监司闻而奖之夫监司势与我悬奖或可以冒致诸生情与我迫非真有以感其衷则其爱我也安可以袭取幸得之哉夫地卑者势陵局散者情缓职司于是常为尊要者之所贱简势则然矣夫彼挟其要且尊以临我我复自居若长物然以自轻所以自树者其存几何夫惟正色端范凝然自重而无或可以取轻彼且失其尊与贵而积弛之师道举世非所缓急之斯文将不由是少振巳孚今　天子锐精致理知贤才之必所资而不可后也又知科之未尽得才贡之未尽不得才也诏铨司用人进士与页士等此隽豪驰骛之时而有志者之秋也张君勉其所以处天下之至易慎其所以处天下之至不易行将陟华跻要以灮文僖公之烈继御史大夫之志而与伯氏严亭按察荫亭郡矦竞爽江东使人颂王国之斯皇也不亦休哉 

　　○赠廉泉高大尹序 

　　南郡廉泉高公以进士起家令海宁未二年所廵逝御史李君董君嘉其治状佥檄所司备礼合乐奖励褒表之以风动列邑为人牧者少尹巙府吴君率诸僚吏士民称贺而来属余言予卧病万山中几三十年世无所与吾力而系其情矣惟令得贤泽沛四百里许而其余润稿瘁幸渐焉所祷而占也是诚余所乐闻抑司风纪者之斯奖也将浸达于朝矣庸复求诸野乎矧余病未能也请三四不置爰作而诵其所尝见闻云邑人为余言廉泉之至也先明而作后晦而息宾谒无留门者酌羣言集众思兴民利则疏渠陂虞民害则籍暴恶桀骜梗治惩之使驯柔愿负抑植之使伸两税之征以信庶狱之听以情货法影税宂深术秘之姧蔓索而根穷之无遗力焉爱民之诚不啻一二见矣未几廉泉远迹访予岩居望其眉宇虚巳焰然下物退然接其词气肝腑洞然无匿情也古所谓岂弟君子平易近民者非邪御史之奖邑人之称余一见而孚又奚庸于赞抑将自附于忠告可乎余少有当世之志尝请于诸老先生而窃识之分定而不容贬者道也日降而不可挽者时也故圣人能不失时不能违时世益下风益卑声渐气嘘人异情事异宜道如时何哉故君子出为世用必先定其志而以时委蛇其间志定于先则道不终枉委蛇权乎时则与俗不大相戾而吾志之达于政者违道不远矣譬之行舟渐靡而往以向所趋不以乱流为勇而厶终济为期守道宜时之权葢如是然权之为用其端微其究殊以道权时时可从道以时权道道将狥时矣狥时枉道乡吾之志若断梗之逐湍流裂互之沦深渊征诸素不亦缪远矣哉此枉尺直寻功利之遗祸焚溺人心甚于水火而不复知礼义进退为吾孔氏家法也廉泉迈往之志坚正之操超然皭然不靡靡为同不棘棘为异其于道也庶乎业巳遇知于时兆足以行矣愿持其始者勉终焉宜民之利将无未尽举者乎蠹民之害将无未尽去者乎桀骜之梗将无未尽复者乎柔愿之抑将无未尽舒者乎征求之限将无迫而莫措者乎听断之敏将无忽而或枉者乎货法影税宂深术秘之姧将无抺摋吏牍而跋扈宪纲者乎一一尽洗而更新之斯爱为真爱诚为至诚矣邹孟氏曰至诚而不动者未之有也夫命相试以民事守宰入为公卿古今则有然者方今急贤登俊之会廉泉持其素蓄巳试之道趋岩廊立柱下总天下之图书承　明王之顾问应答如响画地成图而与诸贤弼成至理余方为天下贺矣 

　　○赠南溟郑大尹序 

　　锡山郑矦以进士起家来尹海宁人意其甲科抡才致远未涯将养望游优藏器待用以时措之建安攘而溥康济海邦民社安所事事适坐镇耳矦不然又意其志锐气豪才识自广宰制数百里犹庭宇埽除将废革典常立法更制易民观听与之为始矦不然又意其左辅乐国之产狎见奢丽土芥货财将挥霍靡费私亲故结贵要盛厨馔供张金帛馈遗舆马音乐送迎之仪矦复不然日澡手束带而朝史民雍容委蛇奉职循理不靡靡以为同不棘棘以为异务持大体而一主于爱民听讼决狱恂恂如与家人言惟得其情不事刑威于纷更而去其堪者减供亿省禁令慎追逮薄徭赋罢宴游弛诸弥文浮费皆民所不便也其言曰令犹牧也不扰其畜则生息遂孳育繁矣故其爱民尤以休息不□为尚夫击断不测可以骇威神钩摘隐门可以凛神明表建奇胜可以树名绩征输期会可以称干敏为政者类多出此矦一不屑意以烦民也今兹夏秋岛夷猝犯海徼其势张甚监司欲以粮劝民矦持不可曰贫民尚逋常赋则罄已廪资以给之欲以兵授民矦又持不可曰不忍驱白徒以膏夷兵且食于民者军足用也至利利害恐之而矦屹不为动故夷兵再临境上邑人晏然不知行阵之劳馈饟之费也夷寇海盐去邑不百里而甚民百千老弱要领歼焉焚劫庐舍赤地数十百家虽地当害师无纪律致之然使为之上者尽气委命如捄其子将不十半获存乎君子所以哀民而疾其上之戾于仁也而我父兄子弟偃仰袵席矦之德于民其可以津涯哉抑闻吏民之称矦也甚性静其奉约其守正其性静故其政简其奉约故其用物俭其守正故其援于上寡矣比者侍御代廵林君清戎胡君廵盐霍君一时交檄奖励之夫三君居风纪之司当激扬之任固皆知人能得士称　士任使者耶汉法吏有治效异等辄降玺书勉励复增秩赐金复赐爵关内矦复进为公卿所以重为吏劝也方时尚烦苛操切之风而矦独持简易宽平之政昔人所谓其政闷闷者与然矦不以日计小得而易岁计之有余此汉吏之治王政之遗也　圣明方兴尧舜之治三王之功宜有取于循良以备辅弼矦其自此升矣是故使者之交奖少尹伍君求言以为赠也虽然夜灮之璧不藉以地锦无事于饰耳矦弘远之志坚正之操政由是作政由是成显闻荣名将与黄次公朱仲卿异代相望流光竹帛以传无穷夫宁于兹褒扬赞述而已乎 

　　○赠何大尹宅卿序 

　　南海何矦宅卿以进士令海宁阅三年所简朴恬谅持以洁修事不徼其名要其实心求尽乎已匪狥乎人始至闇然未几隐然乃今籍然政达声流按浙韩侍御知矦之能事事也檄所司备礼奖之以风励凡长民者清修之誉尤特称不一称矦不意满色喜也博士车君阎君及其弟子员相与议有述也则来谒予予作而叹曰君子成天下之务曷不于才于志又曷不于遇夫矦蚤夜以思幽显以咨得民便宜移请而拂焉议建而格焉肘掣背驰政之不图民于何有则是奖也匪矦之愿繄吾邦人之便子之欲侈之也宜然吾闻之相天下者称宰令曰宰成就我者称师令曰师生我者称父母令曰民之父母夫有相之责故才者宜有师之道故贤者宜有父母之爱故老成者宜世非无才也才者恒放而少检故才难非无贤也贤者多泥而于事情阔焉故贤难非无老成也老成者熟于世故闲于事体或持重而观望故老成难矦殆兼宜焉而无其难者耶抑今日为邑之难也不直其人也时为甚天灾流于中土民力竭于上供比屋喁喁望矦如岁所以宰制之如相抚绥之如父母化导之如师使乱者理仆者植蒙者化颠连无告者得所罄室危生恃之为命是必有道矣矦其日懋而月有成进而传循良世尸祝可也独兹奖乎哉昔予进为天下忧则论列之比得告家食又复忧吾土也则以告吾吾者告矦夫言行干大孰与小之专也行干远孰与近之切也何矦勉终焉吾邑其有瘳乎天下曷有一民不治于邑者何矦勉终焉为政者闻吾之言见吾邑之政天下将皆有瘳乎 

　　○赠汪大尹子才序 

　　余读易至地中生木升君子以顺德积小以高大未尝不三复太息也曰嗟夫圣人取象立教教天下后世以慎始也微矣哉夫木生地中始于萌甲慎养焉至于蔽日干霄以成其材君子法之德业事功自隐而着由近而远至于泽天下传后世曷不于始之慎以渐也积累细微以至高大者乎永丰汪君子才以进士来令海宁不数月而按浙台察高君檄奖之为凡司民社者劝夫高君职在监临激扬佐　天子黜陟赏罚为庙堂所凭依似非阿私溢美者殆观风于始政有所试而誉者耶又数月汪君政益精明民且向服则徧存耆耋旁求隐沦乃亦跋涉百里访予紫云山中炙其容恂恂听其言温温与处终食而恬朗渊密若不可津涯予一始见而其终远且大者不啻得十二三矣于是则知高君鉴裁之不苟也夫当宁宵旱民瘼而进士者又　主上所亲擢而留意者也未烦他事而以邦本托之可不谓重乎而况其后之远且大者固将于此蓄锐养高为公辅之潜地乎夫天下之休戚在县县之休戚在令令非其人虽有善治德且上阏而泽不下究故令之刑赏不及于天下而天下之治忽由之故曰知所厶为县则知所以为天下矣抑予将有告也县封濒海岁比不登八历年矣富民室无葢藏贫民采食草木实以苟旦夕今则弱者嚬呻踵继为沟中之瘠强者椎埋剽攻闾里数惊而官之敛也日亟民之生也日蹙奈何哉令者受之于其所临辖者也而所临辖者又有所受之也令胡能御其亟也缓之而已耳胡能纾其蹙也息之而已耳然而息非缓不能也缓则非直不之奖也或将有绳督而谴诃之者于是深自笃信屹不为动非贤者不能也汪君所谓今之从政之贤者非耶葢激劝之典悬于上出于一时而士之所学所养则蕴蓄于中而定于平生平生有是学有是养则自立者素矣彼悬于上而出于一时者得之无加荣焉不得亦无加辱焉守之有定力居之有恒德久而上孚下戴政成民阜追古循良行将近被玺书远存尸祝又进而位弥高治弥远泽弥广功弥崇纪太常勒景钟固当然也奚直今日监司之檄奖乎哉予病且远不获与闻幽明之故因忆所得于升之义爰述汪君始善而望其永终誉也汪君或亦一寓目于野人之谩言已乎 

　　○赠医吕生序 

　　予抱病入山垂二十年长林邃谷却扫深扄僵卧如蛰非行药不出户非看山对月未尝一钩吾帘也周行搢绅之士惟平生金石交迂葢联榻信宿而去然岁不一见城市之人虽亲旧月不一见日或与接者同业之农圃樵牧而已有事之卜医诗酒者而已然乐善怀贤之衷犹耿耿焉弗以病沮也夫唐虞之隆乃有巢许两汉之治厥有君平伯休唐未之盛亦有杜生篾叟妄意圣世独将尽罗英贤于岩廊官使而野无一遗乎哉心存神往庶几卜医樵牧之间万一遇之嘉靖丙申之秋吕贞夫氏访多山中其貌退然其言纳然与之讲学论医及其乡之故则白云以上丹溪以还其中汨汨然而未涯也斯殆学不售而隐于医韩退之所谓有托而逃焉者非与然其医以先根本后标末为要与时之急功罔利者殊科以是知而求之者亦鲜而贞夫将返其乡矣夫学不售而托之医医复非时所识而不售也吾是以悲末俗之难谐而重叹贞夫之穷已夫予迂拙无似学成无所于用艺复无可托焉而误为时所指目咎往追来宁甘毕世卑卑但巳乎贞夫行矣吾闻姑蔑之墟山水奇奥仙灵所隩异人有道者之所常隐也子归探烟云穷缥缈而邂逅焉为我语之曰海上紫云山中许相卿者一杖一笠将从尚平抗迹远影于五岳名山其毋俯睨我也哉 

　　○赠医张君序 

　　昔岁予得寒疾汗之而体熯如下之而腹果如滞下赤白又复乘之若是者五日夕弥加而益剧众工相率引去曰嘻技无余巧矣病似不可为矣张君后至脉之曰左尺细而实右寸弦长而关伏不舒重乃得之若微雨沾沙若轻刀劘竹也病深脾肺而贤有根过劳不内虽亟可药也投之云云浃旬予病良巳时乏无侈贿予欺焉张君曰吾岂以为利得一言赢千金矣则曰诺巳而予遗迹万山中张君日操针石以应富贵人之求不时速吾言而予遂逋之至今顷岁张君未至予病暑张之乡人冯氏本义治之有瘳焉 

　　○赠吴山人序 

　　予昔改葬先孺人用吾情焉尔矣逮葬先府君取堪舆家言读之葬若何福及后人吾屹然葬若何害及先人吾私瞿然犹私幸其未必然也读之终篇细吾不及知大至于王者办方建国宅中图大都天下上游往往当山川大交会则与诗书所称迁豳卜洛定邑楚丘言不袭而意同然则择地有术自古巳然予末之察也巳矣夫圣人与道同体与神同用有形与数者莫能遁也而犹人谋之术鬼谋之卜何与慎之至也于是怃然悔恻然痛吾于吾亲弗致其慎弗厝以安将焉用学于古乎俗乃以亲徼利吾顾不能远害尚将比数于人巳乎庶几邃斯术者十年往来于怀也自吾所见今之为堪舆言者可十百数耶犁然当于心切然近于理者可一二数耶高视大言者率迂诞无可凭惑斯亦庶乎其非诬者耶子母谒也吾尚将传施母为世之母人子者劝子盍勉终焉企夫古之孝者为世之人子劝椿揽涕而谢曰幸矣遂为之序 

　　○孙母悼诗序 

　　齐鲁古礼义之国而登又宋贤苏子瞻宦游之地文章所熏染礼乐所渐磨士风之秀如登长公之门志籍所载班班也然风俗与化移易吾乌知今尚能如古所云否耶登人孙朝仪丧其母将禫矣墨容孺慕犹初丧也人始见其然以为适然至其矣于是历与望景参以蓍龟不崇朝而先孺人宅兆定昔者纷纷之说居然罅裂孔漏无复遗余矣嗟夫世之言地理者固有若人哉爰志其所鉴定吉地如干所于后使知斯人之不易遇斯地之不易得也 

　　○吴氏二母挽歌序 

　　古挽歌之作哀死也人情莫不乐生则死而哀之情也然知其人知其亲为之哀可也哀发之歌而歌之挽亦可也不知其人与其亲而挽之而歌之世罔利至于星卦谬悠割应谲妄鄙哉浅之乎龊龊尔愈下矣孔子称小道必有可观若是者吾何以观焉今年秋庄渠魏子弘斋陆子书来曰治堪舆家者临川吴子兴授受渊博神识超诣可方也留之山中考论信宿其合于今之人者鲜矣夫其不合于古之人者亦鲜矣夫犂然当于心切然近于理矣夫葢二气潜乎地中流行翕聚无一定之形有自然之理人泥其迹子兴于其性情求之人因物而迁子兴用志无所分也昏明宜其悬殊尔伤哉里之人莫不孝椿而贤施之能母也与椿游能言者又诗挽二母以相其哀椿见余杖而跪面深墨泣数行下曰先生忍独无言耶曰起子母谒也吾先吾子有意矣予知子施母之审也曩岁旅食子家百所当须先吾意具每客如归五年一日予喜其诚寓于馆或浃月未尝识其及堂之声踰阈之迹予钦其肃观乎子兄弟而予难其慈予知子施母之审也子戴母予弗知然于子兄弟征之殆亦德不后人言不先人皆可哀也诞非吾学也是谀死以媚生非诬乎诬与诞非人情君子不由也自余胜冠出从邑贤士大夫游馆于吴氏初吴氏子椿之母戴生椿及其弟髫而死其父念戴重伤其子也慎择配于其里得施氏女之处者曰是可以母吾子矣既归室咸宜之巳有子而诸子者若不知其异所出也越若干年施又死阖室为恸而椿特甚曰吾亡吾母得母而吾母为不亡今而后巳矣乎痛吾三子之卒单痛吾母重不幸二辽鷇之再殒其天痛吾父之内顾而独艰呜呼天乎后常然予于是知古今人不相及之言为朱信盖于斯人征之而又窃嘉之去母子之爱天性也孟氏论爱其亲者孩提之童皆知之至论大孝自舜而外无取焉夫亦以根诸性者人人同见外物而迁焉者众云耳朝仪当盛年诱其外汨其中者方殷也而哀思着于人无间人谓登俗多厚昔人之教之泽之远则然也然朝祥暮歌密迩圣人之居短丧安稻锦非所谓速肖而升堂者乎朝仪虽陶于俗者深抑其至性可嘉已于时与交者相率诗歌扬之而以序属予予粤自能言夙抱斯痛蹈于躬触于所同而言发于衷者视常情宜切也故序之 

　　○送徐贡士序 

　　朝仪守经待举连试辄绌廪食学宫若干年嘉靖巳亥有司以限年校艺贡之春官予卧病岩穴未识朝仪族季某者朝仪婿也来请言重其行季饫谈朝仪予耳熟焉殆确愿笃塞家不闻子弟之过州里称善人者也朝仪家山海回合之乡饶蟹稻邃林□咏志食力足以终老□惟其先人授经之意不忍但巳而勉为兹行庸讵有所固必于时巳乎予闻古之君子不必于仕不必于不仕惟其时义云尔故其处无慕其出无营晏然犹一日尔古日益远俗日益偷忠信廉耻之风微声华势荣羣赴旅逐举世穰穰若当然也浮言媒之巧宦梯之天下风传壑趋之以徼非望以尸非据苟徒利之安知分偷且守之安知道身徇外物而胥与为存亡如肺腑然况能以身许国为养士之报乎哉流俗千变秉彛万古信道超俗夫岂无人而予屏迹离羣不得而见之矣朝仪试大廷服官政所素养而时措者何居乎然即其无固必之心掺其确愿笃塞之素随所遭值不汽其初虽于君子之道未敢谓然然而于彼有间矣朝仪行矣漠然而往泊然而来任时尽分不辱有司之贡乃今于若而人有望也祖道之宾母徒等朝仪于西笑者哉 

　　○聚庵遗稿序 

　　聚庵遗稿者参知江西布收屠公作也公殁久之公孙承宪奉稿来以序请予病不能辞固以请绝欲得之则受而讽焉业未半慨然曰诗惟其人亦以其时哉吾意公长厚而不屑于刻核者也雍裕而无事于委琐者也恬休而鄙厌夫躁竞者也若非然者何其言之澹而旨近而旷悠然而永耶洒然而无畔援希羡耶想当斯时朝野清谧宪度端廓举错明允中外卿士大夫咸得守业遵职奉法循理而以其暇节劳逸对景象事观游舒笑咏怀上念旧以寓其情虽其情亦不自知其然也时则然尔诗可以观信矣哉予尝谓诗意无穷而人思有限以有限之思追无穷之意栗里少陵不得工也夫亦各遇其时各写其情焉尔矣若夫问津莆阳寻泒江西拾级元丰睥睨长庆以瑕瑜玉石否臧诸作其韵度品格于唐末宋氏二百年之余而剂量进退公于其间予弗能知也惟其人以其时焉巳矣杂文思致称是诗特三之一云 

　　○省心录序 

　　省心录老宋处士林君复氏之言也录称善恶得失事理成败要皆为省心设讽议谆复又将寓夫闵俗觉人之意焉夫君子由一心以达万化尽吾性而已尔于成败得失乎何有兹乃以之省心类事惩而力制者时濂洛之学未明于天下耶然而约其外警于中固日用不知者趋善之助焉尔矣尚论其世宋治方隆处士隐操诗名高一时意其被发行歌洗耳濯足以为洁者今读其书恻然欲人同归于善非忘世者之闻其卒也诗曰茂陵他日求遗稿犹喜曾无封禅书于呼远矣又非省心之言之所能尚也司谏泰和胡君适尹海宁政先敦俗而后听讼读是编而喜之曰违道不远谕俗为近盍户说吾民以省心将有资于理乎使来属予序而刻之 

　　黄门集卷七 

　　●黄门集卷八 

　　浙浒　许相卿　撰 

　　记 

　　◆记 

　　乡贤祠记 
　　许泉亭记 
　　训善亭记 
　　蓉池书屋记 
　　一笑轩记 
　　法喜寺修造记 
　　石洲记 
　　世善堂记 
　　西溪记 
　　娄君去思碑记 
　　鹤所记 

　　○乡贤祠记 

　　浙江按察副使西蜀刘公瑞承诏董学之二年檄诸郡县学凡前贤地产者以告于是海宁教谕矦君泰集诸生议白可征者如干人公甄汰更定始梁太学博士戚公讫我明广东参政祝公凡二十人俾有司秩祀如故事知县郭矦郊遂因旧祠增坚易壮豆凳几椟故所有者必葺所无者今剏为之役竣礼成况矦照继宰县政矦君咨焉爰来请记辞弗可则诵其所闻曰在昔先王造士舍奠先师于学祀先贤于东序祭乡先生于社夫固昭崇报也而风厉寓焉今之乡贤祠殆犹先王之法之意邪惟圣我师曰贤者何学贵节取等不躐跻兹视之渐渐则易从惟贤是祠曰乡者何井疆如故风烈攸存兹视之近近则易感繄我先正在唐中叶有若睢阳许公以死殉义屹树大防烈哉纯臣万夫之望乎在宋叔世有若文忠张公持正施公谨独杨公崇尚心学攘斥异论逮事孔氏可与为仁矣自余笃伦纪守经术树勋庸志高尚背项彬彬世往论定抑亦今之成人与惟是崇构俨设典刑如在过者趋瞻者肃好德之衷鄙夫犹然况我学问之民出入登降揖让酬酢弦歌讲肄于此其将慨然叹不可作恍然若从之游乎又将低佪而深思山川灵淑往者逝矣来者谓何彼我丈夫有为若是迈往以前精思力企尚友于贤得师于圣用底厥大成则惟先正私淑是赖师儒风厉是承相卿方日自勖而凡同志愿亦有谂焉正德已卯秋九戊申晚学许相卿记 

　　○许泉亭记 

　　许泉故郭公泉也石门山人更为之名浙山水胜天下泉值江回谷邃处涓涓出倾厓嵌窦中俗远境绝为尤胜山人过而乐之亭其右卓锡焉已而喟然叹曰有天地则有兹山有兹山则有兹泉临兹泉挹且玩者前公而往后公而来可十百数耶公专而名之者何尚其志不二于物而托之泉泉由以传然则卝公名泉泉以公名尔夫天下之物名可以荣利可以富珍丽之物把玩之可以怡情交乎吾前日纷如也世固尝毕力营之忘死趋之志溺份汽造物者莫之许而有也或有之弗久或久之得咎犹无许耳况名以传耶秀自分稿寂沦放世无可挠吾志者兹泉洌寒孤迥委藏于奥阻荒闲之区用可资于世莫便于用也秀适遭之泠然而■〈奭斗〉沸然而瀹畅然而饮嗒焉乐以终老人莫吾竞造物者莫吾禁也公去我来泉将不许我乎故更之曰许泉特以告予予抚然筦尔曰有是哉山人以正德十有四年八月九日亭予以嘉靖元年月正三日记 

　　○训善亭记 

　　训善亭者乐清令潘荐叔氏作以化邑人之讼之所也弛惩慎感将使民知悔而乐补过殆今之君子有复古之志者与夫吾心之善其初固人人同物有汨焉斯不善耳善教者与善学者本探而几动之斯复于无不善耳矣周季以还道湮教废举世靡靡然去善入恶俗成若当然也是故下玩多偷上快求胜一以法绳民民始无所措手足鱼骇兽困狡悍错出情弗可殚究而吏之技穷势宜尔也于是禽视其民而私便其身图治文书督赋入信期会偷免幸徼斯之谓吏事巳矣其于先王以善化民之意道迂事左将皆气沮而色难之所由来者顾一朝一夕之积邪荐叔乃独能尊用古昔而于是亭民讼不平苟得其情不喜而闵不威而训激其天衷征以古人谕以乡父兄庶几感悔涕洟不烦刑书善吾与之同归而又何多求为斯政也朞月百里未必尽如其志然贤于世吏远矣哉荐叔召去今以按察副使董学八闽继为乐清者曹子行氏林希曾氏其志维协迭以币来请记余昔京师故善荐叔不图其政之至于斯也述以告今之司师帅者咸劝而兴上裨至理吾其复见三代之风乎 

　　○蓉池书屋记 

　　蓉池书屋者友人叶子应祥读书所也楹宇临池池浒植芙蓉屋因以名中曰锦寒之堂志景物也左曰求约厉学也右曰思改惩过也他亭榭咸因地目之祥少为进士业肄学宫与邑诸生游入太学与海内之士游其所讨论于书者有年矣既待举干家曰书吾日所事事也弛吾业鸩毒其生于安乎非其地异物将迁之乎于是就屋辟牖陈书而观之有得以识有疑以质援琴而鼓触景而画倦则嗒然息飘然游不知岁之既晏也芙蓉盛花时挟筴其间低佪久之叹荣悴之有时知迟速之莫能违而因以见造物者之无所私也被酒而哦久哦成声曰天水澄湛川谷浩窈青春安归林皋若扫寒英灿兮荣观寂稿百岁忽焉身名是保乌乌然声振林木旁若无人莫测其意也时过云邨举以告予矛曰有是哉子能然吾与子游则翼然曰心慕焉而未敢居也然祥方落兹屋愿请以日自勖可乎曰可哉则书之使镵诸石为记 

　　○一笑轩记 

　　守愚祝翁居之东偏郄地故为圃者亩有奇正德三年春乃址而屋焉楹宇规制弗俭弗侈阑可徒倚牕便启闭豁如也奥如也中庭环数武许嘉卉怪石互经纬之琴奕啸咏晦明凉燠无不宜也既落命之曰一笑而以记属相卿尝忆长老为我言里俗之旧其处者力耕桑时废举简馈遗实葢藏以丰其家士则学习经义修仪观饬行检事进取名位为乡人荣子弟或舍是而为饮博鬬讼骋骛嬉游之习者辄不齿于人人而羞其父兄是故吾里大族多世其家翁里大族出也蚤治举子业中间弃去晚于为家亦若不以屑意而休偃兹轩顾以是名之何居夫江边一笑坡翁咏水马也出门一笑涪翁咏水仙也翁无亦虫卉世故而寄之以自况耶余意其不惟不俗之尚而更□睨焉以为高者也相卿观今之士之于世大都不玩则溺溺求余者也玩知余之不可必得自足焉而鄙夫溺者也无玩无溺与道消息不啻不求之余而足与不足将并忘之乃予所愿学而未之见也翁所谓玩乎非邪然而去夫溺者远矣作一笑轩记 

　　○法喜寺修造记 

　　维明嘉靖三十五年冬海盐秦溪之法喜寺修造工讫僧戒楫籍其往事近迹而来请记其成兹地之有寺旧矣创于梁也传闻无征巳唐宋赐頟者再南宋修复者再断碣仆幛藓书犹隐隐也暨观杨幼度淳佑甲辰纪石寺尝大备矣今去昔三百九十又九年寺则大坏遗构尚存者二殿一门中高方赢风雨四面交入将亦日以澌尽芜没而已耳固事佛者之所宜动心必有事焉而不容漫无如何也是役倡始于闻道心而楫承任力终之肇工于明殿易良增坚涂以黝垩饰以藻缋昔颓圯者今壮整昔漫漶者今炳焕殿两楹各辅翼殿伟丽惟称殿下旁对列修廊拱卫壮观观音堂在其东远摩院值其西安禅有房延宾有馆栋宇檐牙翚飞鸟革水益秀而林增妍矣北构僧庐若干楹法座斋庖绳连栉比井湢溷厕位置序列凡属奉□给用无一外求者爰崇教本灵山大象罗汉诸佛以及高僧良凖秦溪所由寺也庄严肖貌生韵神观如作欲语骇瞩恍顾忘其为粉绘矣费凡木石陶瓦冶铁蜃灰诸直计钱百万又万钱者八而赢斧斤圬墁雕锼缋画负荷任力诸工计钱十又八万而足佣食称是专填捏塑诸象饰以黄金丹砂空青水碧其直计钱二十八万溢于数起工癸丑仲春丙辰仲冬告成事而后法喜光复旧观矣是非楫与道心之劳也佛之知也远近檀越施拾之力也他述光景灵异怪神响应张皇口语间勃勃欲吐吾不能知已吾所习知者道心之诚不二足以感人戒楫之勤匪懈有以集事斯其纠众力敛巨赀举积废而终以有成也夫夫天下名山胜水域为佛地者十七八至凡一泉一石涵清露奇差远尘坌者靡不为桑门所蹈籍由大都以及委巷梵宇星繁未可数计也其新而敝敝而更新物理固然吾何记吾何记不亦多言矣乎然独于兹有深慨焉而因忆尝所论著云佛之生也远中国二万里其没也距今兹几三千岁且其教荒忽谬悠未易方物而流俗至今尊向之过共宫则修容瞻其象则伛躬至于其徒治其居如欲以奉其亲相与致志强力持之克终以必复其始而后已是果佛之福田利物也广与幻术震世也神与无亦民生之无教而见异物以有迁也易与夫自王教熄而异说兴行人皆贸贸然诡驰横骛无巳也而佛氏宏诞之说入人尤易而深故举世趋之若驱焉吾道更千百年至于今委弃郁塞不复显行于天下也然则彼之所以盛不由此之所以教者如其徒治其居致志强力持之克终以必复其始者之难其人耶吾故究佛氏兴坏之端而并识予之所感焉 

　　○石洲记 

　　海宁东北郭迤北可十里许市远村深水渐广林樾蓊然濒水有洲甈以石而屋其上者徐氏也徐氏农于斯而食饮其水土更五世历百六十余年洲之屋犹故也至徐君时举始有榜曰石洲以志夫承之先足乎巳无所待于外之意其子禾秀而知学与予游而以记属予少则闻太史公之言曰海上有神山曰瀛洲诸仙圣及不老不死之药皆在焉葢尝有至者业未卒而飘飘然有凌云之气似游天地之间矣逮夫壮游三十年足迹几半天下都邑大家儵而赫奕忽而销歇名田甲第有不能以终其身者顾夫石洲十亩之宫数顷之壤传之五世而子孙方读书修行以延之亦可多巳予老矣盛者所不愿处而远者殆倦也夫将反初服以从君游农谈石洲之上甚许我乎 

　　○世善堂记 

　　朱故乡旧姓至天相氏弥裕而文则撤先构因故址屋之如时制而拓其规燕以落之名曰世善之堂志先泽也爰来请巳使其子瑞明迭请益勤惟乡北里袁花朱族其间类能安土力稼以保厥家称右族吾耳熟焉乃今天相为我言朱氏之土著于斯也高大父以往佑弗详已曾大父以还则怡云甫谅朴宜干乡大父尚讷翁敦慎承其续先似竹益以恬夷谐族故早世而族党誉思之至今家不趐数传已田不易畔室不易榱以世兹业也夫何恃哉世恃兹善耳矣佑也敢不勉承之惧后之人之或忽忘也虽尝灌灌告恐听之或蹻蹻尔故约之以名斯堂犹将世世朝夕告也敢谒君子之训致丁宁视盘盂焉夫善天之道也人受之以生虽禀于气者万不同而原于理者无或异故善一而已矣存于心淑于身笃于亲以施于家善其近乎仁矣然我善而我为之而人则归之天且福之无他其理同也而世其善者天之与人又可知已故曰积善之家必有余庆天人之际夫固有不爽者朱氏之善数传一揆而天相复崇诗礼以文之福其身以裕其家为善食报宜也今兹瑞明方举于乡燕鹿鸣而归将浸升庸其广前人之独善以超越而世则斯堂固养德成业之地而善之可世者又不止是巳矣 

　　○西溪记 

　　秀之地以水胜下而平湖水兴地半又加胜焉最下而西南有溪卑居弘受地若尽而水无涯故其胜尤奇方夫上流诸水发于山道于江以达于川泽陂渠之间也大决横放雷驱云拥物鬬势激变怒万状亦壮矣哉逮乎力分气杀疾者舒悍者恬险者夷蜿蜒委蛇以底于斯万顷湛如鉴彻空明黛蓄膏停凛乎与神俱澄又何胜也而况霞暎错绮空连远碧风行成文目涵生色云烟雨旸开敛晦明而变态靡状者天若相之险而石蹲危而桥横断岸深林呀如奥如柴扉竹屋隐见萧疏而高下毕呈者地若形之沙禽水兽之出没游儵跃鲤之浮沈新绿倒影落红浮馨渡者淋漓歌者激烈渔舟远近泛泛如叶杂然前陈者皆若有意回巧而献技焉此一溪景物之大都也若夫泠泠之声以清耳瀯瀯之状以清目渊泓澄涵之虚以清心触而成画感而成诗至于神会而境遗则善观物者所自得又非言之可尽状也某奕世家溪之东因自号曰西溪适也而游倦也而卧意得而吟事感而啸无不于斯若将终身焉赵君鸿逵其里人也过而谓之曰出处士大节也然古人曷尝容心哉用舍任时而我无与是以处则出之用存出则处之道行要非苟然而已今子乐一溪之适而飘飘然洗耳濯足以为高是有心以适已与无我以任时者无乃疾也乎某若为不闻也者而歌曰文驷华毂非吾期兮泌水濠梁惟吾师兮吾老吾溪其桨只且君不复诘间以语余余曰夫夫也岂有而安于乐土者耶俟余兴至泛舟当湖造其庐观其为人制招隐之词以讽之君能索我于西溪之上否乎君曰唯唯兹溪重于秀自子始矣作西溪记 

　　○娄君去思碑记 

　　传曰得民有道得其心斯得民矣信哉至若杭守娄君将今之所谓得民者非邪娄君既代去杭人思之莫释也大夫士相与议碑而传之慰羣望昭永劝云嗟夫郡县长吏承君子民者布海内也至指数得民者累百几一见尔殆民性古今殊抑吏治非古巳乎谚曰善为水导之平善理人抚之静非虚语矣故诗书言治曰阜民安民扰民汉初善治曰赡养休息汉称良吏曰不扰不烦长者甚则禁网疏阔或漏吞舟之鱼而吏治未害民且又安治体固当尔也故曰其政闷闷其民醇醇有以也夫叔世才武之吏兴任豪敢右功能务为快意少恩之治而父母帅帅之义微最下者称问遗媚贵势朴击嘱买请求亡何奏异等据要津而身计获矣民于何有其极也吏能愈巧民伪愈悍交逞胥残法日以不振世日以降民日以敝君子所为哀民而疾吏之不古欤娄君贞素敦确任质少文悛悛朴鲁人也守杭政尚宽简吏习怠安而约躬奉职惟民之为周行无束修之交过宾鲜二簋之飨势家绝请托之迹公藏羡余辄舍以纾民上官论是非持大体声色谁何屹不为动至与细民言歉然若恐伤之六朞一日赞毁殿最若罔关于其心也迁福建都转运使去去装萧然如始至时介诚苦节较然不欺其志矣予闻之郡人娄君在治闇不省矜时无可称闷若不快人意逮去之日老穉填道遮留至不得行久而不忘感叹弥长是岂邂逅以徼一时之誉者等哉彼其子惠之心诚信于士民也昔称守杭者志籍数千载卓尔才数人皆荣名当年尸祝百祀无绝巳时无他得民焉耳娄君方之其庶几哉其庶几哉 

　　○鹤所记 

　　余使过扬扬人或笼一鹤赠余余畀乐仲畜之所居之东偏浚池饮之莳竹甓墙樊之贯鱼捋稻食之声唱之鸣袂导之舞其狎而适也余题其处□□所曰先生可遂记之乎曰吾何记吾何记吾记所尝得于过庭者也夫往先给事督余学必以正凡世之可骇可愕废时失事为学害者一切止之不予近也予学成游京师归先君老矣无以为娱间以鹤进不余止也余妄意为教之术昔之止余者皆生人所必用者也人以必用而求必得之将必遗患矣今之许予者无所于用者也无所于用则无所于溺所谓玩物适情者耶小不废时大不失事余学适倦觞咏相对飘飘动遗物远游之怀不将贤于干没外诱老死而不知休者哉今吾乐仲于学则巳辍矣病乡无以自娱而于鹤寓情焉盖先君昔之不余止而今不以止乐仲也若固溺焉则书籍可以丧志况夫鹤哉而庸愈于彼耶苏长公吕成公之论卫君者足以戒矣是固先给事之教之所不许也 

　　黄门集卷八 

　　●黄门集卷九 

　　浙浒　许相卿　撰 

　　传 
　　颂 
　　铭 
　　赞 
　　碑 

　　◆传 

　　死事传 
　　节妇虞氏传 
　　居贞娥传 
　　黄太淑人传 

　　○死事传 【 有序】 

　　语曰天下之伪不可行于死诚然乎哉然临难狥命之臣或以赏劝或以刑威君子犹未列之诚臣焉明兴百四十余年方宇晏然恃安狎法百务懈弛而兵政尤其是故姚源之寇衅起不图师行无律往往望风乞命偷旦夕活于狗鼠间饵盗辱国为甚葢知方之教不闲而军法隳紊亦非一日矣复何赏刑之足顾忌也乎于是乃有迫艰危捐要领而伸大义者仓遑危迫将无身矣尚暇为身外谋岂人情哉乌乎烈矣于是传死事 
　　吕忠字守诚其先某革除未靖难师有官勋世副千户守御海宁几传至忠忠少美风仪善谐谑业毛氏学为博士弟子已而承世官雍容故诸生也时尝大阅忠驰射雄隽意气自得甚故砚席生靳之曰守诚秪今称雄儿戏场中猝遇黠寇将弃鼓旗北走汗僵喘踣矣忠正色曰君讵宜品士忽猝间何言之易耶姑着冷眼异日遭变有亡命吕忠耶正德中姚源盗起攻乡聚撼城邑三衢饶信千里绎骚声焰张甚抚臣征诸道丘往征之檄下海宁忠党汗骇心掉不自禁多病辞或赂免忠独奋曰国家禄养累世用需一朝人私其身国何赖焉奋行至开化统兵主帅以贿调诸将迂左不当贼地壁调忠华埠当贼冲壁忠曰擐甲执兵殪贼是求不当贼非夫也阵未集贼掩至忠挺身出战发三矢殪二贼贼悉众抟忠跃马力战陷溪淖中漩不能出日暮援绝贼丛稍亟刺忠忠比死怒骂不绝事闻赠忠正千户世其官 
　　林文贵故天台人从戍海宁守御正德中姚源盗起剽攻城野衢信骚然抚臣檄千户吕忠统其属往会师征之文贵以骑士从时海内久安人不识兵乱起猝遽远近哗骇当行者号恸振野留连踰期或逃亡自贼杀文贵独慨然长歌策马就队一军气为之振至衢之开化壁华埠当贼冲贼据复岭阻大溪丛薄弥望棘筱连云虏阵隐然九地中我军远赴新集错列民兵士志不齐地利异便贼气呑焉阵未集贼拥众至吕忠战死众且奔溃文贵厉声曰将不负国吾属岂忍负将况进退等死耶众义其言止战者八十余人文贵奋鎗洞贼胷贼凭怒戮力聚功众多战死存者俘系贼徐引问多伏泣祈生文贵僵立瞠视贼咤曰何物尚尔文贵发怒骂曰贼我官军剿贼力不敌为禽耳贼犯国法戕民命不旋踵虀粉矣贼怒甚刖其足詈不巳拔其舌犹噞喁奋张作詈状贼至剖其腹刳其心快忿乃已尸暴战地有过之而失声恸曰呜呼此林文贵也好男子好男子云 
　　赞曰人有恒言子死孝臣死忠予闻其习见何罕也死诚不易哉故古者以死勤事则祀之若吕忠之死绥林文贵之死列何及今见之彼特贱臣微卒名位黯然槩其义于贤豪烈丈夫何愧焉乌可泯哉乌可泯哉 

　　○节妇虞氏传 

　　节妇虞氏钱山董湄之妻也少慧知书年十六归董归董及两月湄暴得惑疾强死节妇禠魄惊恸一日三四绝复苏痛且自念从一大义也同宂信誓也殉义成信计莫如死潜治后事以身殉家众觉共防之节妇不获逞则长恸曰吾即不死终不能与生人事耳于是尽屏常所服用髽免麻枲以居哀哭无间晨夕姊姒弗参语笑丈室重扃攻苦食淡时董方饶桨独瘁瘠如枯禅苾蒭尼人为弗堪顾甚安之间咏菊云移种春苗爱护周柴桑无主为谁秋寒芳甘抱枯枝萎羞坠飘风逐水流咏竹云一片贞心古井泉清寒彻骨自堪怜相看岁暮青青色历尽冰霜戴一天节妇死计不遂终怨无巳曰吾不得从官人死得复见官人如生者快长瞑乎乃自貌其夫额凖眉目耳轮郭倩辅两颧重颐粲齿绛唇晳肌黝鬓如其平生募工刻画而私润饰之然工得形似耳意态风度溢于雕绘粉墨之表则节妇情属神解会手应心得十五焉既成大哭曰官人今果如生矣具酒炙飨之自是日必荐语必告事必祷盥栉汤沐昏旦寝兴裘葛更袭无异生人之奉十五年一日也天感通之实精诚之极也节妇于夫诚积而思专梦耶寤耶而目若见之而耳或闻之家众老穉骇而走相告曰木官人汗簌簌下矣又相告曰木官人举褒指挥矣儿妇人口语张甚舅谦木强人也恚曰儿乃冯为厉耶亟取火之节妇无可奈何大恸曰吾长已矣由是食则祈死泣必泪血黯尔郁悒以终节妇死时年五十一以伯氏淞子升嗣淞好文与予善故为序列之着于篇 
　　论曰妇以节事夫义也然时遇邅迍全于坚忍机来眇忽贵于决从决从俄顷而坚忍将终身焉故节一也惟时与机而难易悬矣是故江涨待符贞姜溺旅舍断臂王妇决恶疾偕老宋女贞早寡终养孝妇义自刑全节梁行高浴室毕命阴妻壮残形显操魏妇激投崖軿死二窦勇血书清风王妇烈礼殿血象谭妇灵是其节何可轩轾而难易自非一律也故仲由结缨王蠋伏剑槩之虏庭十九年不屈之臣同一节尔而子卿险艰倍十百矣节妇亦云悲夫 

　　○居贞娥传 

　　夫书吕询妻而复曰居贞娥何有家妻道也有家犹终处室焉娥之贞云尔娥故邑耆旧正之女笄而字询询幼丧母及父病风癎绝不省识生人事娥归亡何询死后姑自念我子当有完业嫠也奈何尸适名与家事蚤夜气陵语激之计其迫且他图娥不为动乃分出之北乡田舍娥独奉询柩如田合间手织自营恒病废织家殖屡空则贷诸里母里母窃悼怜之为娥泣曰妇人倚夫与子而今孰恃生计藉衣与食而今安给嗟夫天地许大少年几何何徒寒饿稿死荒野沈寥无人知之地谁为也娥失声泣数行下曰吾命则然吾义不踏第二条路母言如吾义命何吾终下殉吕君矣愿母勿复再言自是单约困悴几三十年死迟乎娥孱如女子耳抗烈丈夫底死不夺之志难矣哉非夫教之闲将赋之天者独贞纯也与娥死年五十三矣予既葬娥合询城北二里横塘之原越二十三年嘉靖甲辰予行娥墓寖湮芜矣复为封树题名墓石论次苦节镌石之阴屹树周行观听炳琅贞闻流闻与石硁硁风动女妇尚劝而兴已夫 

　　○黄太淑人传 

　　封太淑人鲍氏今礼部尚书黄公之母也世温之乐清杨川里人父恩颖州守母赵氏太淑人蚤慧知书读女孝经小学诸内职怃然曰善哉女妇当如此矣少长庄慎警敏颖州贤爱之尝曰吾女必光鲍宗有及婣议辄曰勿亟当惟其人既颖州需选都下尚书太父文毅公官工曹尚书父詹事公从旦趋学舍经颖州寓见揖甚肃已常见如始见颖州目属心异焉知其必贵慨然谓文毅公以太淑人归詹事未几来嫔黄故秀才素业耳文毅公时为天官大夫典选矣太淑人今黄氏世仕干　朝舅复柄任凉约乃尔即惟仕者不家于官无亦居者不力于家已乎已而詹事历官复典选部太淑人留摄家政于凡生作因地任时具有节法命诸纪纲仆分责称能计功授事职务井井以家食仰于田牧也鬻装殖赀以市田以日息可裨岁计也艺圃字畜以资费以俭汰勤怠家由丰耗也身恒攻苦食淡约缩经用时非宾祭家人未尝见其被文绮啜肉羮华饰厚味绝不及诸幼而族婣庆吊恤睦无或遗也劬力疲神早作夜息身率家众以为常尝曰人言月得四十五日者我之谓也夫故詹事恒业才中人产太淑人经纪撙节二十许年拓田千畆建宅数十百楹列授尚书兄弟并为巨室而詹事若无与然平居尤严阃阈之限中闺重扃系扃以绳于引绳窍三萦之而内维其端启阖必请室中垂帘障牖破竹约帘加钉固之而纸封其帘及颡家众传餐唱呼集散秩若公庭矩闲尸检母敢越日训尚书兄弟造次必举古人厚德高义三复诲厉之文毅詹事时时遗书戒督子姓太淑人每揭坐壁丁宁申饬焉诸子小愆轨度辄呼之长跪书所诵讫曰尔祖若父为教云何敢尚尔耶则顿首谢不敢乃罢故诸后昆斤斤绳检中与寒素等尚书特以行能至大官持国论正军律以结　主知杰然为庙堂硕辅魁人人谓陶范由于家学抑亦太淑人慈训弼成云詹事晚休多居外寝时至内室太淑人见必起立坐必旁侍逮老犹然凛无谑辞亵貌也于戏梁妻之馈食郄妇之馌耨何以尚兹兹大淑人所以最羣行造大家备诸福者殆有本哉殆有本哉太淑人年八十又五嘉靖乙未三月十七日卒尚书服丧归　上轸念劳绩施及其亲遣官葬祭荣恩备极一时子男五人长绍铸印局儒士次绎次尚书绾次约次紒绎紒皆博士第子孙男十七人女九人曾孙男九人孙曾为学官诸生者多骏发抱国器 
　　论曰夫君子修能远器非独成于父师也葢亦有母教之懿焉予读易家人父母并称严君有以也夫及揽载籍先王盛时公卿大夫士之家端操饬躬动止以礼卒能勉其夫淑其子而至道赖以成可按而征也往予国子诸生时接尚书知其贤复观黄氏祖德录知其世比读葬太淑人志乃知尚书笃生训养者固有自耶然则大淑人存被荣施没耀宠光也殆亦宜哉志列诸懿行不一书抑太淑人妇顺之恒不尽纪取夫壶仪母道世宜训者着于篇 

　　◆颂 

　　顾念君颂 

　　○顾念君颂 【 有序】 

　　夫世惟难集者事人所难谌者天自昔然矣前元顾令君海盐之政抑何异矣哉夫盐海国也潮不防而国其海矣令君倡建石场三千丈书于郡志今数百里元元奠居安土谁之力耶于时天久不雨民且凛凛沟中瘠矣令君祷吁于天龙降雨浃如持券责偿岁则大稔意其为人忠慈悫虔说以使民诚以格天天人与令孚应感通有素故天可谌而事易集也传曰御大患捍大灾者秩在祀典令君信其人乎而尸祝蔑如典非大阙与遗思在民尚论其世爰作颂焉颂曰 
　　汴流泱泱厥产惟良来司民社身与存亡老若凭怒气吞百里限防弗树民其鱼矣令建长堤丈石三千聿空西山移诗海坝旱魃殃民蕴隆如焚四野龟拆民沸鼎鳞令沥丹悃控吁于帝神龙降庭沛洽甘澍惟昔旱民谁续尔命维今有众孰奠尔境祷应昊天目睫纾死堤屹海涯惠存不世胥桥一杯累然蓬颗昔等泰华百万凭妥遗爱无疆白渠甘棠永兹颂声无斁无忘 

　　◆铭 

　　双节门铭 
　　霜锺琴铭 
　　七雝杯铭 
　　楚石和尚钵铭 
　　养浩斋铭 

　　○双节门铭 【 有序】 

　　门双节者诏旌故汀守张先生之妾高氏李氏也初张先生难子多内既卒家不赢而高氏李氏年特少地故卑是故室老议行高氏李氏高氏李氏誓靡他适然惧弗但已也则屏而合谋断发明志遂以节终许子闻之喟然曰夫家有不以教贞者也夫教有不自身始者也夫予少从大父如张先生所闻其论说覩其仪刑固心识之乃今斯典之及其门也则重叹夫先正躬修范家之肃矣夫妇贞先于节节于卑者难地劣容自重焉尔妇节完于终终于少者加难时莫或久持焉尔高氏李氏及笄矢节发种种罔汽志皭然矣地安所云然而爱锺则专故节鲜不以情厉矣昵稔则重故情鲜不以久笃矣张先生方御高氏李氏时年几七十矣不四三年而捐之死情于何有乃皆竞节终其□虽质性殊绝固表则感兴焉予故重叹夫先正躬修范家之肃也越若干年张先生诸孙张嘉秀举进士郎秋官乃始图永家懿昭　上恩则来请铭铭曰 
　　孰门市衢伉如翼如杰观丽饰绝于廛居蛟龙攫蟠鳞而拥楣金铺碧暎　王言大书寔旌二媛俪节罔愆自童而妪共殉一天联璧方莹两铓争寒声闻阊阖光烛海坝惟妇恒一门少双彼美君子刑于孔臧阃阈渐洳胥严礼防奇节交厉二窦于光　帝匪滥施以翊化机树之风声阴教是维砥屹山峙天衷民彛轩兹者式视我刻辞 

　　○霜锺琴铭 【 有序】 

　　维明嘉靖三年月正元日台仲父琴成过请识于越左右诒许宗百世永宝用铭曰 
　　于龙尾桐宋元嘉中柱室惟锺于凤冈梓唐元和岁锺室惟柱天合神藏工律而臧扩代少双大音玄穆洪金粹玉卷怀星谷尚遗来昆奏谐韶钧还邃古淳 

　　○七雝杯铭 【 有序】 

　　予昆弟祖樗翁者七人燕叙有杯列而七合而一命之曰七雝遂作铭曰 
　　一气攸锺曷其七兮维七而雝七乃一兮 

　　○楚石和尚钵铭 【 有序】 

　　国初天宁僧楚石琦公持律好文服其徒闻于时后为佛学者莫敢望焉遗钵今传石门秀秀传梦石志志欲继今信传而严守之也奉以谒铭铭曰 
　　西教来东蔓于近古曹溪悟绝钵传者寡法本无物滞器或假浮屠氏琦觉慧能伍幻器寓法作祖自我是中空洞受世巨瓒属餍万口便便腹果繄无尽藏孰穷薪火铭灿摩尼走钵颗颗 

　　○养浩斋铭 【 有序】 

　　秦溪黄翁汝温生作起定课诸子经咸有专业晚复名其燕居所曰养浩之斋翁没若干年翁之孙三锡好文而与予游间请予言以诏后人俾母忘先懿则为之铭铭曰 
　　盈天地间夫孰非气曷主张是惟一理懿民受以生同体罔贰惟习斯牿惟欲斯昧理日澌尽气斯馁而如卒无帅横樻莫司圣贤之学立志为始义集有恒理全气裕充塞两间浩然无涘洵美黄翁好古远慕养浩颜斋弗阻迟暮亚圣之养勿忘勿助遗训炳如具存节度后昆继志遥遥上遡 

　　◆赞 

　　自赞 
　　沈一之像赞 
　　周翁像赞 

　　○自赞 

　　昻七尺而中空空酣羣籍而理梦梦志将身挽一世风还前古而力莫之从苦夫攘攘沾沾费辞喜事余子较身后之名也厚靳全匍生而进如让退如蛰尚荐辟乎何有没而碑不文墓不封况社祝兮奚庸士论安所物色画史若为形容于穆一元吾其大同 

　　又 

　　少也英英长也棱棱壮也铮铮衰以耄也蛰坯鷇哺遗身世而瞢腾惟进而昧夫时之不可挽也几难免乎世退而游于物之所不能役也聊复得此生已夫 

　　○沈一之像赞 

　　视弗逮寻墨而志于四方貌弗并魁梧而文以擅场吾党之良国士之行猗与懋哉学不自藏日跻高明吾将瞠乎其若后于发黄已夫 

　　○周翁像赞 【 有序】 

　　予尝志翁墓巳若未尽其平生然翁之孙以翁画像来于是又为之赞赞曰 
　　神化委和山海合气爰锺寿谷为人之瑞质茂似学善耻近名俭也敦礼丰而愳盈我犯无忤物施不德长厚风微及见髣髴猗与嗟夫斯其为家之倡宗之亢乡之丈人行已乎 

　　◆碑 

　　明少保兵部尚书胡端敏公道碑铭 

　　○明少保兵部尚书胡端敏公道碑铭 

　　明兴百七十年圣神代作承统致理纳海内外于太和以豋古初亦惟先正斑斑多修能杰才宣劳赞理是赖至夫倜傥奋义勤事委命不贰心之臣世尤叹诵不忘云粤若杭产在昔尚书于公乃今尚书胡公斯其人非与虽事变临值功谋建设幸不幸终始殊途要皆匪躬狥国惟兢社稷之任者矣夫胡公始艰贞而永终誉也固系其逢哉非然将身之不遑恤而谋伐何以称焉嘉靖二十六年公葬之十有七年公之子肇庆守纯来属相卿书其队首之碑曰尚书胡公讳世宁字永清沆仁和横塘里人也大父暠父瑢并赠通议大夫吏部右侍郎大母张氏母冯氏配李氏赠封并淑人李以肇庆贵加赠一品夫人公诞有异表弱龄负巨人之度读书不冶章句惟慕古奇节伟行非常之功尝数梦与于尚书者议国事于朝家贫大布脱粟弗支卒岁落落自豪不以动其意也公弘治五年举于乡举于乡者有司给其道理费人百金公以浙右岁饥独受五十金而行明年举进士归进士得旌其门时篢关谒镇守中贵人公重折节弃之去八年补德安府推官狱之小大必以情幽滞辄从平反决纵郡故徭赋偏苛积为民病日甚属金核之承敝通变补贷均节权宜一时后皆可以为经十三年召补南京刑部主事抗厉法守　帝城威福罕所挠绌十四年应求言诏陈边务十事而士风国用武备将权尤切时病间则延集郎署同志讲求匡济之略剂酌俗化之宜以资致用署进员外郎郎中十八年诏复求言公陈六事勤学问慎辅导广延纳重守令公用人汰沉费探本达要识者知其大臣才具矣正德三年出知广西太平府治属州县尽蛮徼瘴乡以夷官统夷族覊縻叛服不常太平知州李璇久悖乱阻声教公若不置意中惟推诚羣夷绝贽馈简禁防布恩信以赤子抚之备恤其私夷众孚格乃檄其党有干略者授计讨璇平之散其积以纾乏困由是远近威怀服顺如良民则籍治夷十事为代者告未几以母丧去官七年服竟补宝庆府府旧粮则繁漫吏缘为姧病民莫可端究公类田均粮而画一征之民省岁供之半阖境尽驩曰胡父除我租矣是岁迁江西按察副使兵备东乡东乡岩谷峭阻群盗宂之四出抄暴几五年为饶信患尤剧公谕禁招捕威信明确次第绥靖调征姚源追蹙之穷其往调征毛坊援吴廷举调征建昌卫益国皆冒晨夜驰坑谷蒙犯矢石咸底克服又城广昌城新城城南丰以固防御柄兵及同事者媢阏其劳绩公不自白也初宁庶人宸濠志不轨诱受天下亡命日夜扼腕瞋目切齿为奇衰计威胁方面守宰贿结中外诸用事人连固根本牢甚欲以有为在位者畏忌讳谀惮发之口公食息忧慨独语羣盗疥癣耳是惟国家病心膂系存亡乃且拱默观变尚称按察臣戴面行耶忿发抗疏曰宁王自得卫兵威谋日棋骚扰闾阎钤束官吏礼乐政令渐不出自朝廷诸臣阿顺保身百姓亡逃失业今日江西当忧而亟为之所者顾独羣盗已乎臣请简命才节威望臣廵抚方面销隙寝邪于无形勑王自治其国勿挠有司以防未然时若能用公言庙堂密勿已折乱萌无复事矣而筹国者懵焉漫下其章于是濠恨甚骨仇恤怨赂执法者以危法中公逮捕之公已迁福建按察使过家濠又属其党廵浙御史潘鹏发卒簒取公将甘心焉公则间行会逮系诏狱濠又属用事人计必杀公绝口系再经冬讯鞫搒掠历诸刑械公几瘦死钳钛间屡矣中外莫不怜其忠给事中御史又皆讼其冤执法者迫人言公得减死论谪戍辽东十有四年六月濠举兵反都御史孙燧按察副使许逵死之陷南康九江攻安庆将进窥南京王公守仁以都御史倡义兵讨反者宸濠轞车传致京师伏诛人谓是役也惟王公达权戡乱以遏流毒之延亦惟胡公先几伐谋以折逆形之鸷故殄逆党于终食犹漂蚁臸以洪流克靖大变若斯之亟也虽天悔祸亦国有人云十五年始直公起徒中为湖广按察使十六年迁右佥都御史廵抚四川　今上更化首奖忠直公遂手疏劝　上修德讲学荐魏校何塘邵锐堪讲官林俊刘忠林廷玉堪辅弼备言蜀境久困吐蕃及抚驭松潘生熟番方略要在用人才更赏罚增兵将足财用以保障全蜀经画灿如也嘉靖元年迁吏部右侍郎道闻父丧去官三年诏议　睿皇尊号属时江淮荐饥廷臣伏阙强诤多被朴除名公免丧家居上奏曰方今急务孝亲为大保民为本伏乞早定追崇大礼肆赦羣臣小过使之各陈捄荒弭乱保民之策而议行之以绵　皇祖考万世之祀则　陛下万世之孝也夫谏者心协忠诚质异强弱或毙雷霆之下遂伤日月之明大为天地生成之累矣臣愿　陛下谨其后也夫新进议礼一言适合未必其事事之皆是老成执礼一言过当未必其事事之皆非臣尤愿　圣明惟是之从无以新旧先存适莫于中继复疏举前古治乱关于戚宦宰执者以规警当世明尽恳直累千言不果上既有议迁　显陵于燕山者公乞严绝憸壬君臣协恭惟任贤保民为务并前疏并进上览毕深嘉之公自此浸浔大用矣四年以兵部左侍郎召公前谪辽备谙东北兵政弛敝进备边二十五策皆防戍长计复忧时事献三经讲义大学秦誓好恶之章以戒娼嫉尚书惟辟作福之章以重威柄易大传不出户庭之章以慎几事而好恶威福辞特谆谆多中时忌皆留中于是言者劾以启告密导妄杀之渐公引罪乞休　上鉴留不许大礼成公与加俸辞以在廷议礼臣时在家欲极言治道于后故僭言大礼于先况属论定之后不敢冒领又进知人官人二十事言者论列未巳公力求退改南京吏部左侍郎六年五月迁南京工部尚书七月以左都御史召过沛疏治河事宜及濒河夫役之困道改刑部尚书寻用詹事霍韬言加太子少保左都御史如七月诏公入振举宪度厘正敝习勉　上务执中之学及听言用人言皆剀切执政请禁私谒公言臣官以察为名人非见其貌闻其言无由知其心识其才若谢绝过从徒采浮言按考语而求激扬举劾之当难矣　上是而从之公之再召也执政有力焉公终不与党入台阅月复改刑部尚书公于重辟疑罪研究情法必允虽奏当论定者不避嫌谤执议恳恻弗但已　上常感悟纳用陈九畴者故以兵备廵抚有事甘肃两败土鲁番兵于时总制西事尚书彭泽当轴秉政大学士杨廷和也土鲁番据哈蜜城劫忠顺王印以要市中国而再阨于九畴再失利去乃纵反间计倾九畴以行其谋去位大臣有憾于廷和泽阴噈憸人陈边计祖间说谓番达寇暴哈蜜沦陷职自九畴启衅因得连坐廷和泽焉于是下九畴狱拟大辟公昌言于朝曰世宁司刑而杀忠臣宁先杀世宁执政持不可公乃奏述西事详辩九畴之诬以明其决不然　上大悟曰岂我廵抚都御史杀来偿回子命耶九畴由是贷死戍边廷和泽免于逮七年春公疾作乞骸命公子纯入监读书示慰留也时奏河清甘露降方告谢斋宿忽风霾异常公求黜应变不听则上勤学恤民任官十事转兵部尚书加太子太保公辞以甘肃之危可虑川蜀之危可虑中原兵将钱谷无备可虑臣弱才恐负重任再辞不许则陈兵政十事曰定武畧崇宪职重将权增武备更赏罚御土夷足边储绝敝源正谬误惜人才以取进止　上许公就职次第议之公乃拜命大臣建议销兵公证古筹今辩其非是议遂格已而土鲁番合瓦刺入寇我师败之夷复请释旧覊番使下兵部计宜者公言番夷变诈反复边臣奏报抵牾再举陈九畴御虏始末备述先朝驭夷故实以及今日图复哈蜜利害审究情势树久安之画柄要喜功者中沮之尚书王琼遂主通番哈蜜为为任八年春公申论增武备足边储用人才三事荐马昊陈九畴施儒杨必进才堪统军御敌选曹恚公侵官格不用公亟辞疾不许特暂免朝参公又极言任人图治今日当务以自尽始终之义然时益多忤公难久容祈请弥恳上慰谕不从疏三上乃许致仕驿归廪役备如典公归三月复以南京兵部尚书参赞机务召公再辞疾笃犹力赞　上图广嗣续容受直言爱惜人才云九年秋九月丙辰公薨平家年六十三　天子闻讣辍朝增少保谥端敏诏省臣谕祭敕有司治葬事墓在五云山之阳公贞毅鲠谅临事强果必行其志历小官当大任秉义抗节在所鲜谐乃至诋怒嫌忌时时龃龉之而强果狥职不小变故所居官官重云初司郡刑贤声籍甚使者示将剡荐公公语辄吏端识度去人远矣至于礼匡始国之王力抗中官之横上下多攸赖哉中起踬踣九死之余才充于积学识博于历践节厉于多难故一日立朝正色危辞责难　明主劘切严贵人曾不以后福隐祸为前却必欲匡赞至理报塞殊遇豪劲迈往之气不屑苟就随世功名而已乡非圣明灼知深眷之顾惟孤特独立而能保其终始荣名辉耀若兹赫赫难哉或者议公任数少容夫济变安能舍智繄绳矩之间乃有余地乎公著书藏于家内行志于墓世德谱于族者皆不载删取其行业之大系天下国家者序列之亦公之志也欤铭曰 
　　吴越之交江山萃灵昭代发祥豪贤挺生肃愍允武端敏孔毅百年两豪　帝室梁柱国典异逢血衷一天我仪图之易地同然惟端敏公忠出其性履险蹈夷不易其劲孰为利阶弗觊以营就为祸门弗惕以惊狡童窥鼎机张键■〈门外卞内〉人愳颈缩我怒发竖义形于色洒血蜚词憎主之盗构我祸罗廷议孔昭输忠掇旤纾死东市投畀辽左赐环自天长宪湖藩既仆载兴其立桓桓都台抚蜀少宰端揆暨暨谔谔灶炎弗媚中媢外咻回翔于南不远而复宠数攸兼内台岩岩司马偈偈洊承休命屹秉素节怀贞抱洁夙夜在公不比不同以役　帝功盘错交值公才益展忮嫉孔多公忠弥显惟公至忠惟　天子至明灵承湛恩以鸿厥庆止足炳几前老投绂完名令终鲜于双匹穹碑峩峩我显诗之江山与永烈烈弗渝 

　　黄门集九 

　　●黄门集卷十 

　　浙浒　许相卿　撰 

　　杂着 
　　祭文 

　　◆杂着 

　　宗考 
　　恭识先藏洪武户帖 
　　恭题学圃卷后 
　　老圃流风跋 
　　山林壮观卷 
　　题妇姑络纬图 
　　读孝节传 
　　怀节卷跋 
　　识梦仙册 
　　书周氏先往草本 
　　西湖觞咏册 
　　祝南园遗册 
　　识方洲先生集后 

　　○宗考 

　　按炎帝之后伯夷佐唐虞有大功赐姜姓周之诸矦齐许吕申皆姜姓国也甚后子孙各以国氏斯有许之始与世传尧让天下于许由许由不受逃之箕山箕山上葢有许由冡云而由与伯夷所祖同不同不可考已汉兴许氏盛昌邑别着汝南多闻人已乃往往出高阳三国司马晋许代有显闻人而询独超逸高一世梁隋间笃孝文史归许氏唐有许氏兄弟并死封疆逮安史乱远死忠尤烈唐亡远之后不义朱梁自雍入江南于是江南许氏根蟠蔓延矣宋初池阳许氏称长者其后奕世以孝让文章显丹阳晋陵闽越东瓯并有许氏背项彬彬多知名士而江州许氏特以雍睦旌婺许氏晚以道学望夫许自爵邑于周子孙绵衍迁寓布海内可纪者代不乏贤乃宋叔叶不知何自有提督公者家于灵泉葢越世久经乱多故老遗编无所可征然意提督公南产也故于近代江以南许氏愸致意焉而或者又曰宋之南也许氏自汴从迁于杭将或然与吾安适从耶孔子曰吾犹及史之阙文也葢言慎也况于其先乎然则吾宁阙之而自夫可征者托始焉耳矣 

　　○恭识先藏洪武户帖 

　　先海州所受国初户帖今藏于吾弟栻卿所间共把玩相与感叹今日身际太平夫岂偶然哉惟昔高皇应运拔兴提三尺薙羣雄兵无留行威訾宇内不十数年勋集鼎奠臣民劝进中外翼戴而穷障远徼创残之遗黎深惩过惧屏息重足凛如也睿思先觉户晓海内谕以休息与之为始于是日月出没咸孚　德意晏然有更生之图民志底定神器孔安而有明万世之业等泰山而四维之矣于乎取以武略定以文告盈尺之札功与百万师等伟哉抑　圣谕好百姓无亦古所谓愿民良农与筦敬仲曰农之子恒为农其秀民之能为士者足赖也吾先自是似续遗绪农耕士学以世游太平膏泽中而是帖若所冯焉乃今楮漫墨汽又复装潢表章之如丹书大训然于乎　帝力弘先泽远矣敬志于左方并列海州所自出以及吾世俾后来者德绳罔替为江南故家猗与休哉 

　　○恭题学圃卷后 

　　皇明建国求世家遗才于天下于是我五世祖起倅海州其从子淳为萧山尉萧山到官亡何去归自号学圃其所与游者诗以道其志遗墨藏吾宗裕斋翁所翁所与游者又诗以侈其泽日序子姓陈而观之属相卿志于左方以诏后昆俾无忘先烈则卒业而叹曰于戏休哉许宗攸赖其在是与其在是与夫人思遗其子若孙自非天下必不可致之物殚心力于无庸不但巳也然盈且速倾弗能一姓再世者比然斯所谓遗之危者非邪吾萧山先几藏用泰能约暇能勤诒谋易述今圃犹故畦焉后之人由是道也可百世守也羣季窃言曰圃专业也专则狭狭则小小或可观而不可致远巳乎曰固哉物以形滞理无问然故书籍或以丧志梓人乃存相天下法抑善学圃者存乎人众咸喟然太息曰雅哉辩陈义甚高先萧山所佑启诸老先生所咏叹将于是乎在请敬书之 

　　○老圃流风跋 

　　右近体七言诗二十篇为一卷吾从高祖学圃公及国初诸人各赋以赠行者行者莫考其谁何矣书出桐江俞子中一手诗葢当时体习语稳律切无大高下题分吾乡古迹尚用唐人旧例前辈风流犹可想见尝忆长老为我言吾家遭乱中落文籍散亡仅存学圃一卷藏于公之六世孙教文辞烂然可睹也今复得此殆犹薤书竹简忽遇于荒邮颓墓间摩娑咏叹者良久爰重装而特署之曰老圃流风云夫世之名画法书人多宝爱不啻兼金尺璧孰与词翰出于先人世传人守将油然生孝敬之念而兴起夫文献似续之心不尤为可宝耶 

　　○山林壮观卷 

　　是卷吾友秦人孙太初作也始予知有太初繇萝石翁太初则故知有予矣邂逅林处士故宅把手论诗相得驩甚自是太初诗往往藁视予正德中予举进士京师太初寓予诗云落日射江江气深微云泊树生秋阴青山白日足幽事要我长吟万木林及予引疾归太初陇草再宿矣嗟夫惜哉闲检故簏得太初杂体诗如干首声格称时作者何议而其胜情远韵超然埃壒之表者那复可见耶三复咏叹序次之而书其端白山林壮观云 

　　○题妇姑络纬图 

　　钱舜举络纬图内弟沈岩赠予者渠家名画颇多顾予平生不妄取人尺楮独此有朴雅俭勤之意似可存为子孙训是以藏之非直爱其貌物之工也 

　　○读孝节传 

　　孔子称史以文胜质史信文哉凡史载节义多诡行奇事而敦常守中者或鲜焉意故藉其诡奇以张其文邪夫节义存乎人奇与常系于遇遇不一其为节一也予又谓愤激抗一时之节易阅历险夷之死靡他以必完其节难甘泉先生传夏节妇年甫二十六而丧所天忍死终事其姑督成其子劬躬毕志六十年犹一日也有司欲以其节闻辄命子辞之曰吾义则然吾知不负吾心吾何求哉于戏以节妇若志设遇不幸有甚焉者赴渊投崖截发断鼻尚有难色乎而得以庸行易之又若干年节妇有后也乃甘泉子诚知言已夫 

　　○怀节卷跋 

　　予诵朱氏怀节之诗而叹妇道之系于家也重矣哉朱之曾祖妣吴方盛年丧其夫提幼孺承耄姑外讧内顾势无可依计未知所出如既欹将坠之器岌岌乎危甚也已乃能定其心固其守养老长幼卒完故业以传之子若孙逮今胤嗣日繁家日振而元素复以善诗闻邑中昔者欹器今犹奠于邃堂重坫之上而四维之繄一妇之节是赖重何如耶乡使急不知择谬计成于浮言节于何有况能有其子孙又能有其家以名于今耶元素沐浴膏泽而咏歌其劳苦乞予识之以告其后人无忘始造叹息书其末简云 

　　○识梦仙册 

　　远游之乱晦翁叹其数语得长生要诀予直谓为养生家常谈独悲原之遇壮其辞而狭其识也既读孟子书至夭寿不贰修身以俟之叹曰此吾人处死生律令也繄世有足恃而不朽者岂必长生往古圣贤德业炳炳巍巍今永长存曰仙可也末俗沦昏利欲中人道垂丧奄奄鬼蜮之乡其与几何汪德卿氏生时承平非原穷抑愤悼者比而寓名于梦仙何与将无闵世日降思自拔于流俗以万古其身于宇宙间耶否或心诚求之精神自相发耳谓真梦有得于仙则吾不能知已 

　　○书周氏先往草本 

　　周时孚手其世系图来为我言斯谏高大父手授大父岩翁者也翁少从高大父嬉游语次问先往诸老人曰吾曷敢忘吾先吾指数之而覩弗详吾口陈之而记弗强吾笔列之而将弗忘以成昭穆世次井如尔秩如尔翁老而传又手授谏云予展玩久之喟然叹曰于于斯可以见世运之泰焉可以见旧始之厚焉可以见故老之慎焉夫元季俶扰六合如焚人将身之不遑恤而遑究夫身所自来逮我熙宣间泰矣人乐更生爰思遡其先以传之后然人之情苟详其所自出已尔乃兹由本及支联络扶疏若弗忍遗也不已厚乎虽于欧苏诸义例槩未有闻□生卒娶嫁绝续略备使传者不慎述者何稽耶是故一物而三善具焉周之子孙有欲沿流以求源将于是乎指诸掌矣 

　　○西湖觞咏册 

　　此大父游西子湖诸游知所为赋咏也卞郎中语稳律熟当时所由名耶沈云山偶非得意作劣于无声诗矣吴东斋感事一语有当陈氏竹枝一首颇龚其调张东园意属非交一臂者再次不作可也及四时词有白苎遗音风流才美亦一时林壑之英乎但诸诗一韵才情不得尽逞夫和韵非体元白已抱皮陆益下才与学非韩苏强欲鬬巧争胜鲜不困矣然一时乐事胜友连翩觞咏吾翁有以致之亦贤豪也哉时辛亥初春瞻仲携以自娱病卧中识而归之 

　　○祝南园遗册 

　　右杂画二十方为一册武唐盛懋作者十之五六山水屋木人物花鸟并工而鲜俗韵亦近代佳手也马氏小景宋道君御笔二语识其左尝见书画入宋内府者多然意皆始见亟赏而率尔名之者耶一丈夫藉琴而寝一野夫杖策而归抱膝当突而爨一老狙二少妇两婴儿若聚话状风神精采溢于缣素间非宋世名家不能作也末简篆书绝句皆佳皆南园祝翁所藏翁近九十而终予同里丈人行也朴谅恬九壮老饶给而歉如弗有讵知其清思雅尚又及文墨间乃尔且复不少衒露殆其性质晦慎宜夫沈浮俗间而莫之能忮求耳翁子世禄吾甥也奉以诣予故物无恙故老不复可得感叹者久之 

　　○识方洲先生集后 

　　相卿儿时从世父诣先生所弄于傍先生取困饵啖我去今几七十年想象彷佛犹当日事先生我大父行也文行为天下士予莫见其际敢识其书耶前集梓于吾家崔矦复裒后集梓之二集题引评隲不啻备矣赤城夏子剂量其文于唐宋间夫文与世胥为升降力能挽而上者古今几何人复何议焉若夫先生朝端谠言里居隐操进退超然几于道巳于其文也不殆于物色千里乎哉 

　　◆祭文 

　　祭董萝石文 
　　祭邵康僖公文 
　　祭吴南溪方伯文生 
　　祭吴泉亭少参文 
　　祭门生董虞卿 
　　祭郭杏庄先生 
　　祭张东隅表叔 
　　祭祝思允太守 
　　祭祝崇仁惟立 
　　祭祝思谟主事 
　　祭顾少峰 
　　祭项元锡主事 
　　祭 
　　祭妹婿祝思献文 
　　祭陈德渊 
　　祭雪江禅师 
　　祭雪江禅师 
　　赐归祭先孺人 
　　祭东山季父文 
　　祭天济兄 
　　迁葬二内祭文 
　　过忌日祭文 
　　祭蔡媪 
　　祭朱氏女 
　　祭徐氏女 
　　祭郭氏侄女 

　　○祭董萝石文 

　　于戏公其亡矣予泪绠縻于乎公直归耳予为徒悲公壮癖诗登坛建旗公老知学敛袵讲帷宗事阳明岁晏忘罢良知用别于佛得师悟妙入玄安事拘拘二氏异同世学聚疑公径良捷予路何迂果哉予乎宜公鄙夷已矣公乎丧予师资公所脱落俗所沈迷起灭万变生死荣衰造物许大玩以儿嬉我则公哀公适我嗤来举此觞予复何辞 

　　○祭邵康僖公文 

　　呜呼世运既漓公昔何来道意方属公今遽踣明爽之资迈往之气贞介之操恬穆之味信道之学经世之志与善之量笃友之谊海内英贤如公比者能几何人异姓兄弟沦谢忽诸天其何意我丧吾资时殒国器恸哭一觞写我心髓公神若存蠁蟹歆只 

　　○祭吴南溪方伯文生 

　　嗟嗟伤哉生之有死也物理固然蒙庄氏玩以为嬉凤衰麟踣哲人乃独赍咨而涕洟葢惜夫世道所关者大而非邂逅狥意以苟为奇也惟公学本诚身行敦忠信之素仕期泽物志存康济之规扬历周行通不易介沈浮末俗和不至随丞辖望近台司而恳疏脱屣以勇退康强寿踰七秩而晚节如山之不移是故处为善士出为贤达老为耆德而所谓金玉君子者舍公其谁耶予夙钦道义于盟交晚从杖屦于海涯方赖夫诵抑以交儆而公倏其云亡人百身而难赠痛典刑之莫追曷惟孱昧者痛失助于倾葢而后生遑遑交相吊夫丧其师资斯予之所以深惜于公耳死生常理岂固懵焉而为此妇人之悲抱痛卧榻已廿年余恭命穉孙酹此一卮固非不诚于吾伯高也公其格思 

　　○祭吴泉亭少参文 

　　嗟嗟伤哉夫人之一旦猝然而不可讳也事所必至乃子之志行天之报施而遽及此也予特惊呼痛咽思所以为解而莫之能喻客岁之杪访我星石笑言晏晏历吐衷臆尔来仅踰百日耳庸讵知夫一聚散之间遂永为死生之隔耶惟予畸人生世寡偶子独何取心亲匪口异姓昆弟夫谁曰否修途末光方以幼孤相托胡然一瞑而见不可复悼今感昔哀塞瞀乱长恸彼苍之歼我良友而于何以善吾后嗟嗟伤哉以子用世果毅之才绩学迈往之气逼古雄深之辞取友敦笃之谊一时交游宁可多遇而今已矣吾意山川气浇才高福尠杰特如子年不待老繄庸劣胡耇其纷如夫造化孰诘其颠倒抑吾人固有亘终古而长存者而不与罔生徒老者论寿夭耶芝焚蕙叹怛焉伤怀目注心存恍愡低佪病僵一榻缄辞寓哀二孤往将身伏神驰嗟嗟伤哉 

　　又 

　　惟士取友类谐臭味旷世犹感执手或忌念子才识果毅弘肆顾我迂疏宁堪子御乃独我与历输肝肺休戚以之讲期奕世子年方富何远不至职贰方岳望属国器九万修程六月小憩云胡中道摋翮长逝抱志毕命秪腾文誉老我畸孤有怀谁语祖载登途痿膑曷曳文以侑觞一字一涕于乎痛哉 

　　○祭门生董虞卿 

　　嗟嗟伤哉虞卿吾见子去何不见子归耶嗟嗟伤哉尝谓生死夜旦何足为意今吾哭子泪承睫而涕交颐念子少也志远而无前言大而无当年富气盛也则宜子长而陶师友鉴成败憬然以悟不旋踵而知非子既老成阅世久经变熟大言默若瘖启口则皆凿凿远志阨于命折节更为卑卑家居确守张公艺之忍物忤但啜唐衢之悲宁负我而不忍人负宁欺我而不忍人欺此古昔长者之行也子殆庶几然历五试而屡黜不进阶一命而青毡绛帷乃又未中寿而永逝亶乎得数之奇吾论子平生葢棺之后信义无腼颜伦纪无惭德硁硁卓行吾亦取资焉而岂阿私彼科第官班果何等物而宁舍其大者以其琐琐与余子较得失为雄雌吾方迟子谢事归休倡厉乡之后生有志共存古道而遽如斯故吾哭子不为游从而恨拔俗者鲜不为亲旧而伤知我者谁力疾抚棺子有知十双泪一奠灵其格思 

　　○祭郭杏庄先生 

　　呜呼相卿何以交于公年德耆邵吾视犹大父行也一见吾文而遂忘年以就乎蒙童曰吾多阅人不敢弱子观子才志将尚友千古而溪齿让乎赢翁自是相与无间二十又四五年每岁必至吾里每至必过吾庐高谈竟日夕犹不自意满谓安得旦旦而过从呜呼今则已矣吾乡长老爱我非无人而知我以斯文者真洒泣夫郢技之成风体儒用医公今之太仓公也重茧百舍敝屣千金呌号望延须臾于赵郭里者户外之屦常满公固家于医耳而独于相卿推及其亲暨其妻孥病以公起危以公活以不受直为恒而我遂忘报公不言功呜呼方今凋瘵徧海内安得如公起我活我者活之起之而使免夫疲癃呜呼感公恩之未报而私自愧悼民病之不药而重有感于公也 

　　○祭张东隅表叔 

　　惟吾许自唐有家入我明熙宣而中微也公之先人吾祖中表懿亲寔相与协心同力必复其始以至于今繄厶先人之功是赖载诸遗令藏在宗子誓同休焉天不人谋公屡播迁晚益琐尾许凡子孙有余愧矣况予曷其为怀奈何天植戆迂屣脱世荣而势不足庇公躬耕食力而财不足济公使公至于此极也命矣夫昔田为赡公仅歆其始今墓已择公尚安其以复两家之先人予死亦将有辞于吾祖 

　　○祭祝思允太守 

　　嗟乎痛哉君去我何之耶旬月之间影灭声沈夫交亲相与在相知心而面同腹异为市道交者举世若人也故夷吾叔牙竹帛至今君之与我剖衷析肝倚信特深奄然长别宁不昼想夕梦西向而悲吟予老多病旦暮人世方以幼孺托君君乃自弃诸幼踊擗长号曾弗之闻予更奚云予更奚云一豆一觞殆与吾兄一展殷懃也而空堂閴然香烬帛焚焉尔已矣已矣哀哉哀哉 

　　○祭祝崇仁惟立 

　　早承公知交盟我收里社乡校西咲北游往往从心如影追躯岁晏林壑时复相求胡遽不淑冥漠长休感悼今昔泪涨东流谊哭于棺病迹拘囚健胜如厶一疾弗瘳陈人稿瘁如□经秋偷欲久视而道希繇迟速等死终期山丘寓□一卮公其举否 

　　○祭祝思谟主事 

　　嗟夫嗟夫君来访我云邨浃辰之间耳而遽然耶宛宛颜词瞥见须臾而永不复得晤言耶夫生之有死事所必至其修与短数则固然又何云云特以君歘忽云亡如电收沤灭睫眼不及留视亲知所为神惊而鼻酸然而甲科为郎恩荣既沐桂子兰孙万事良足肉食跃马踰五望六殆无歉于世之所共愿欲者矣岂与夫带索曳杖者商较延促也乎君应慨然含咲瞑目泌泉一卮迟君共持君来不来呜呼哀哉 

　　○祭顾少峰 

　　于乎生必有死而淑慝修短各以类至是天之常道也夫人知之其或然者反是则天有不可诘者知者疑焉此予闻少峰之不禄惊呼惶惑继以恸怛不能自己也敏才达识胜韵清修曷惟疏劣所不逮不时辈流亦或罕兼焉而和厚易直又恒论所谓功名福寿之器年方强仕奄尔长逝何独不幸值其或然而不获与夫常然者耶呜呼屣脱华要饴甘菽水顾乃中道不得毕其愿于亲又不得殚其用于世天实为之谓之何哉 

　　○祭项元锡主事 

　　予取友于海内才美辩智夫岂乏人而不华以朴不貌以心谓可久要而不汽则仅仅敢许者君噫何盛气壮志奄然一瞑而万世不晨也呜呼哀哉君有弟高翔有子竞爽吾后与君后固世讲之而不直一时意气之敦絮醅苦语以寓一哀而已君闻不闻呜呼哀哉 

　　○祭 

　　于乎予少与君肄泽宫则同队也长与君游璧廱则同旅也逮予承乏谏垣君需次铨曹则敦乡曲勤过从弗尝尔我穷达计也如君之愿朴无它肠固物所乐亲而况予之寡偶不类者耶已而君以官系予以病废不相见如参商垂二十年而予之不能忘情思相把臂犹日以冀也而君竟长已也顷者祝广文师仁为我言君殚劳殉职不获于上以郁疾终予则少君何不广若是耶予之处困受侮殆无不至而心未尝累也要之得丧犹浮沤起灭荣辱犹罔两隐见有不可逆计者大都则数存焉而夫谁能我陶铸是虽抗我刺天抑我及泉一切槩诸尘垢糠粃直嚣嚣傲视之顾我无媿焉已矣君以是死似诚未达此耶抑命之一定不复少容轩轾耶灵輀即途遥陈兹义君其有知歆我清酹于乎尚享 

　　○祭妹婿祝思献文 

　　呜呼思献不可起矣我妹何辜而旤烈至是耶吾直欲奋飞上吁乎天又欲旦暮下从于地吾尝观夫有生之类修短万殊盖皆二气参差者为之贤豪隽雄亦或值其厄会君独何人乃能逃耶惟我妹不幸而适遭其不齐以诒忧于许氏惟君弱岁跅■〈拖，代扌〉丁年厉志革裘马之清狂勤农桑之干理方将谢机事于汉阴师庚桑于畏垒月旦籍籍已指为祝氏之佳子弟忆予与君浃辰之间宛若咲语犹在睹记而岂谓其遽尔呜呼已矣已矣祸福乘除良有望于吾自出之孺子君宜佑而成之使未亡人赖以毕其志以自献于君子呜呼言有尽而情无已君其喻意也耶而否也耶 

　　○祭陈德渊 

　　公一去不复回耶乘兴过从被酒谈诙雍容宾予好怀常开宛如旦夕溘尔凋摧世事日新人生堪哀魂招其来清酒盈罍 

　　○祭雪江禅师 

　　过从廿年今别良永念故伤怀戚焉耿耿怅望孤标病迹深迸天只云根低佪清影 

　　○祭雪江禅师 

　　呜呼伤哉子即死矣夫咄嗟壮哉子必死矣夫子昔尝以死誓吾特讶焉未之许也今果然耶葢子志前定而予懵于观士矣闻子挺身赴敌殚竭果毅奋戈死鼓以偿积志精祲日昏猛气川沸慷慨杀身烈烈英伟固非邂逅逼迫俯就歼殪者比真得死所称男子也将复谁訾乎猗与嗟夫赫赫隆隆名成国士魂为鬼雄予交一臂增气如虹病絷于榻享子安从吾儿将事吾神与东 

　　○赐归祭先孺人 

　　儿不天不自殒殇吾母弃儿襁褓中吾父劬劳尽瘁鞠且教之以逮成长方知感返哺酬罔极而吾母去儿已三十又五年矣娶妇再生子五而不得绕膝一侍举于乡仕于朝而不及牵裾一语呜呼痛哉父母一堂固有爱日承颜之乐而吾母九原实衔终天彻髓之悲是以人皆以为喜而儿独戚焉不能自己□□□□□□□□窃□心自悼其薄命也呜呼□□ 

　　又 

　　于戏天乎冤□□□□□□□以生相卿生三年而丧所恃于今四十有九年孱然遗形虽食且视也天纲地维崩摧阙陷而不获蒙覆载之全凛焉朝不能以夕闇然昏不复可旦者未始一日不然而悼我何生生奚以为也默焉语焉啸歌焉梦寤焉行□往焉坐卧焉端居焉远游焉讽咏焉纪述焉不觉忽焉而思从之思一于是而泪从之泪不已而恸哭从之而呌号而摧踊而欲狂吁乎高天而欲力蹴乎厚地而尚未但巳也而况于见其神所主魄所瘗者乎于戏冤哉竭天下之辞无以书其酷矣穷天下之声无以宣其痛矣幽宫再晨白骨再肉而酷始平痛始定耳于戏此理之必无而吾之冤且痛者终天何以自弭也于戏 

　　○祭东山季父文 

　　呜呼吾季父警敏无前场屋之英之而十举无成超迈不羇湖海之豪也而所如弗遭俊姿逸态飘飘乎轩轩乎赤霄碧汉三千九万云翥风搏而蜚不尽翰胡气之雄数之穷耶抑才之异物之忌邪吾犹妄意造物乘除屯则有裕东山北渚逍遥晚岁杖屦钓游一水一石皆适意处曷为奄然一瞑而万世不视也呜呼哀哉相卿朿发传经字指句释伊谁之力诜诜羣季亦藉指南以承先泽而今已矣哀哉哀哉有肉如坻有醪如水拊棺呌号魂来尝只 

　　○祭天济兄 

　　呜呼我兄尚忍言哉我曾大父有孙十人兄长而贤倡羣弟振吾宗以光昭我皇祖别驾公之烈恢张我大父一樗翁之声实诸父属望于兄率先卷卷焉况我仲大父芸翁英伟蚤世伯父力善承之而未显也衰盛循环宗祊遗庆如久蛰欲振久郁欲宣而有孙如兄亨屯倾否直在夫少假之年又况寿骨隐颧有遐福之象孝友慈良有承藉之基名不后人而志不敢先人才不下人而气不敢高人恂恂朴茂有远到之器而今止是也仁不必寿善不必祥尚忍言哉计偕北上铦锋无前方期捷报倏以计闻白首号咷黄口啾喧孀嫠恸绝视息仅延路行邻舂感恻鼻酸而我同堂九人能不裂胷而摧肝相卿于兄句读同业箧笥同游自七龄以至于今未尝半岁相离也顷客长安兄归我先上东门登车数语孰意其遂为永诀之言破窻孤檠故几寒毡在邪亡邪醉邪梦邪欲见杳然已而已而无从吁天尚忍言哉 

　　○迁葬二内祭文 

　　故兆之恶予惑彼狂新宅允臧厥土燥刚尔永奠于兹封庇尔子孙世弥大而昌 

　　○过忌日祭文 

　　尔一去不返我百忧交集以终我生矣尔亦其将奈何惟佑启尔二子克承我教以底成人以守尔家以昌尔世则尔死犹生我忧其弭耳 

　　○祭蔡媪 

　　惟灵未属纩之前一日是为七月二十日也相卿方将出吊迨闇蓐食告于卧内问行何从问归何时潦涨舟危必慎必畏我行既旋止宿舅氏夜寤而心神屡惊晨沐而栉器三坠方默占其何祥而苍头驰来报我以不讳神禠不守心悼莫制声吞而不能复问其细嗟乎惟灵畴昔多病之际相卿秋试省下则别以阅月违以二百余里春试京师则远去数千里别以经岁忧虞不测或万一于斯时然每归拜术下劳苦之余常喜其无恙而私与妇子相慰也孰意今之康强善饭而一夕之间二百里之隔而奄忽至是故我闻计于外狂奔以归抚尸而哭恍恍如梦中事而犹日夕迟其来归以息以视也呜呼今殡已踰月葬巳卜地众呌号而不应徒馈馔而不食信巳乎舍诸孙而长逝矣气愤膺而不舒泪横臆而莫御痛我负之之厚而天夺之之遽也惟灵承事我大父以逮于今中更变故备尝劳贯?力保育吾姑自孩扬而至有家鞠我女弟始呱呱而今已字是有大造于许氏矣若相卿数奇受恩尤至生三朞而天摧所恃甫七龄而归从外氏固我罔极之天仁覆劬劳之万状而坠巢黄口恒切痛深于创巨惟灵周旋覆翼之食未及饿我餔我喂衣未逮寒我缝我制三年危疾手药手汤走巫谒卜百极劳瘁从师问道告诫谆谆惟以勤励虽今未如古人之成立而亦或免干世俗之失坠呜呼古称二天始不谓然而今身遇之矣顾我父奉养之已周而区区图报之未会葢将有待于叨一命沾斗禄为老人娱以致吾意焉而今不暨也哀哉斯恩无食报之期我哭为无从之涕以悲以惭殆毕吾世灵輀出祖薄奠载陈彷佛顾歆俯伏以俟呜呼尚飨 

　　○祭朱氏女 

　　生女而嫁父事云讫尔归死葬我痛弥结呜呼伤哉尔室荡废遗墟茂草尔子罪余亡凶饿殍尔藏荒丘崩压孰保忆廿载前朱氏侈乐金革日考伊谁为之忽猝数期倾坠如埽凡家兴废靡不有因尔家至此果何人耶或谓尔死朱氏完业时得不与亡家之辱为幸我则谓尔曷若死在室时犹得享祀以终兄弟之孙之身乃今永为花园之馁鬼渺渺游魂终天沈痛而莫之申也兴言及此我肠寸裂麦饭浇土尔勉来食不知尔能辍悲下咽而偷一饱乎吾末如之何也已矣 

　　○祭徐氏女 

　　呜呼人生子女望以送死汝先我逝生汝徒尔人作爷娘鞠子壮强汝遗孺蒙抚育谁望人为夫妇翁妪白首汝盟中负夫且别偶忆汝晬龄携往金陵霜骑伶仃臂汝欲氷汝岁周七而母捐室步禁阈迹笑戒哂噱迂固则然意成汝贤汝天不年是亦空焉汝笄于迈固则然意成汝贤汝天不年是而又早歼命孰冥探兴言始末一语三咽老肠寸裂我血汝啜呜呼永诀 

　　又 

　　于乎嗟夫吾儿今果长辞徐氏之室已夫汝世清约汝质脆薄汝笄于迈受侮蒙嘬何嗟及矣差自慰意壻汝者贤有待异日也而壻登贤书汝入鬼录斯诚汝命吾末之与力巳矣壻属吾文以殉汝薶我病垂死力弗克也抑吾闻区区身后名不如实时一杯酒而况儿女子又安事张皇夸诩于草根片石耶汝归九原见汝二母死而有知爱犹餂犊之溺也执手连袂述所遭慰所苦一倾夙昔愤懑之怀缕缕吃吃焉耳矣伤哉父子至爱永诀今夕于乎吾儿嗟来食也 

　　○祭郭氏侄女 

　　于乎嗟夫我生不幸五哭壮子孑余病身侵寻老矣犹幸汝曹终哭我死何辜于天乃又哭尔昔丧羣儿我昧将理医药弗审寔惟我罪汝归医门病袪一匕得疾何危百药不起物固有数汝值其否生鲜欢适没胡遄驶黄口呱呱未任菅枲溢目惨凄伤乌能已一言一涕汝闻不闻于乎歆只 

　　黄门集卷十 

　　●黄门集卷十一 

　　浙浒　许相卿　撰 

　　墓表 
　　志铭上 

　　◆墓表 

　　憨斋王先生墓表 
　　南康府知府进阶亚中大夫陆公墓表 
　　南野翁墓表 

　　○憨斋王先生墓表 

　　憨斋王先生卒之二十有一年夫人诸氏亦卒、其子科逮祥犹毁、既而慨然叹曰、维我所生、咸有潜懿、绪乃在科、兹弗克蚤自奋扬以光绝于前休、需焉后矣、爰树石墓道、来请文以表之、曰先生讳子□□本　性敦茂、简笑言、或目为憨、因自号憨斋、□贫废学、长更发愤旧业、一时经术家共誉叹以为精、成化庚子、领浙江乡荐、再举进士不第、以母老、乞恩、得天长县学教谕、天长故烊士、先生蚤夜课督诸生如子、自是天长士名甲科、于中都为盛、母丧去官、服除、叶司徒知其贤、属选曹以典乡校、于是教谕山阳县、山阳附淮安郡治、文庙岿存、而爼豆不陈、先生白当路、上丁具特牲、舍菜成礼郡庠乐舞、故用黄冠徒、并白代以社学生、至今并着为法、于时廵抚徐中丞才之、疏荐未报、而先生不起、是为弘治年月日、年五十又六、先生夙秉信义、于旧故尤笃、尝试礼部罢归与乡人周氏子偕、周道死、则经纪其后事、致遗骸余橐畀其家、有故人流寓天长、病疠、秽不可近、先生日临视涤浣、手善药以进、讫不疗、率诸生丧之、杨生銮聘妻、得痹女、娶之弗孕、先生义其行、进之曰、尔厚夫妇、可以为难矣、如父子何、助十金令买妾而生子、呜呼、如先生谓之长厚君子非邪、俾获当路、周施于人何如哉先生先汴人、远祖宋靖康中判明州、家焉、遂为□之慈溪人、高祖桓、逮国初、聘至大本堂、与羣臣论治道、官国子学正、知卢氏县、曾祖伯曛、知金溪县以长子工部尚书来贵、赠右都御史兼大理卿、祖复刑部主事、父镐、蚤世、母李氏、以节闻、诏旌其里、先生配应氏、继诸氏、子男长科、侧出曰称、女二、先生孝事李夫人备至、诸夫人克相之、服食亵微非夫妇手制口尝、弗敢进、李晚风痿、方药百试不瘳、先生夫妇更昼夕掖持、竟卒诸手、卒且三复唐崔王母之祝云、先生晚得子、爱之甚、然教禁不少假、尝戒科曰、举子学不究本原成若否犹夫人也、惟义理养心、则可超凡近而进高明、遇其杖童奴、必诃止之、曰过误人有之、是独非人子乎、夫人内教尤备、独以长女失恃、称幼、加怜焉、四子熙然一天、昵见者莫辨其异所出也、夫人年六十有四卒、卒时正德年月日、越明年某月日、葬王库岙先生之兆、夫人且绝、且顾曰、吾弗及抱孙、若未取一第、即下从而父、相慰云何、其它戒诸子女若妇、答□族、言人人殊、不乱、呜呼、士类百不一贤。矧女德□夫人者。累千万可一二见耶。难矣哉。夫妇合德。孰如先生者。科与予善、业成行修、隐有士望、来者所就可量哉先生德善之泽、固将在于是、 

　　○南康府知府进阶亚中大夫陆公墓表 

　　陆公卒既若干年、世行劳绩、有状有志、有传有诔、有哀词、有挽歌、成帙矣、公诸子奉之、谒故泉斋邵文庄公表于墓、邵第遗火、帙并烬焉、文庄公寻弃宾客、越若干年、公仲子德、手录遗事、介钱临江公良属笔于予、爰次第其语、书之碣、曰公讳广、字士弘、世家锡山、幼颕好学、颜某读书所曰新斋、举弘治庚戌进士、为户部主事、监太仓草场、阅涿易诸郡、紫荆诸关饷运、众孚事集、受知于大司徒周文端公、会上以中人庄田赐藩邸、田故侵于民、有讼有、属公往核、凡越畔者、悉集民还之、时边卫马耗、而畿辅积有菽有余、岁久多腐、公请新陈兼支、量减未征者以纾民、转员外郎、京师石米三百钱、山西诸郡挽输、道费三倍常额、公请令有司折银解京、□时贵贱、银米更给、内名咸便、转郎中、出知南康□道潞河、幼子溺焉、公遂慨然曰、功名宁有已时、疏乞致其事而归、归则建祠堂、买祭田、构回溪书屋于居之东偏、凿池迭山、莳花植竹、日与故人遗老、诗酒尚羊其间、正德初元、进阶亚中大夫、又若平年卒、寿若干岁、状又称。公初举进士差往江南勾当公务、过家将行、梦不利于太安人、依违膝下、而太安人果弃养、为郎中时、常念畿甸剧盗、多起游乎舍余、疏请营练其武、校选其秀、优以廪饩、时其劝惩、非惟弭盗安民、抑可储才需用、呜呼、其然。公事亲庶几于孝。谋国庶几于忠矣。况脱屣声利、养高林壑、尤时士大夫所难子故表之、以为世劝焉、 

　　○南野翁墓表 

　　嘉麟湖之阳、有隐德长者、曰南野翁、既没、其子槩状遗行来、曰愿表于墓、某抱病倚庐、弗任笔砚、辞之三、则三以请、予观三王以降。俗莫近于汉氏。汉俗所称。必曰长者长者。然则长者之行。固先王之俗之犹存者耶。去三王千数百年间。化湮俗靡。仅不尽泯者。若汉之石氏杨氏陈氏。唐之柳氏崔氏。其长厚气习。尚有以风季世而还之古者。以予所见南野。其庶几乎。按翁沈氏、讳葵、字惟忠、其先自四四始有闻、四四五传、为翁高大父汪、定居池湾、沈由是着、称大家、曾大父恭、大父璘、父镖、隆士好文、遂称名家、翁其仲子也、弱龄如老成人、长益沈厚有识干、成化中、嘉人饥、　天子发使赈业之、募民出粟若干、秩之、服七品、翁于是有官阶、然非其好也、独时时喜吟咏、亲师儒、淑子姓、立规约、为世守计、懿然儒家矣、翁少弛爱于亲、屈体降意、多方娱之、更以善养称、伯季时有违言翁居间、感以天姓、卒无事、二孽弟屡倾其业、辄复割产畀焉、子姓或短长人、则曰自省果无议乎、或嗤窭乏者、则曰汝常今日耶、衰荣迭居之耳、是故槩器业所就、为嘉士、选仆婢千指、人人察其欲恶、与其才性所宜、经画指使、咸为尽力、由是家日益裕、既乃曰、为生、给可也、余何为、于是葺墓庐、买祭田、周族姻、又以其□食饥者、棺死者、梁病涉者、凡如干事、讫不以厚积自累、配陆氏、邑富人女、能以俭相翁、一罗裳曳五十年、翁生景泰甲戌、卒嘉靖丙戌九月二日、陆先翁一年生、后翁一年卒、子男二、长某太学生、次槩也、孙男十三、曾孙男二、子昔如魏塘、泛麟湖、麟湖老人为我言、南野翁率真任质、口不言人过、有不当意未尝见其谇语頩色也、平居无袭绮兼珍、然致千里客、靡百金不少色吝、绝与他富人殊、呜呼、使人如翁。而俗不长厚。刑不措。吾未之见也。是故文之石、俾俗有劝而兴焉、 

　　◆志铭上 

　　东溟张先生墓志铭 
　　董子壬墓志铭 
　　徐翁良璧墓鋕铭 
　　文林郎知福建永县姚君墓鋕铭 
　　封奉直大夫南京兵部员外郎徐公墓鋕铭 
　　镇江府学训导陶君墓志铭 
　　徐天泽墓志铭 
　　董征君孟臣墓志铭 
　　董先生墓志铭 
　　水西沈翁墓志铭 
　　石洲徐君墓志铭 
　　泉亭吴先生墓志铭 
　　南园祝公墓志铭 
　　周翁尚行生藏铭 
　　太学生朱君墓志铭 
　　大贾顾翁墓志铭 
　　见山孙君墓志铭 
　　中顺大夫程番府知府前太仆寺丞致仕乐有祝公墓志铭 
　　文林郎直隶太平府繁昌县知县西河祝公墓志铭 
　　平斋沈公墓志铭 
　　明故中顺大夫江西贑州府知府沈公墓志铭 
　　陈翁迁葬志 
　　诰赠宜人陈母施氏墓碣 
　　周母沈氏墓志铭 
　　太安人郑氏墓志铭 
　　太安人顾氏墓志铭 
　　闻人母周氏墓志铭 
　　徐母祝氏墓志铭 
　　董母陶氏墓志铭 
　　陈邦亮妻黄氏墓志铭 
　　朱孺人祝氏墓志铭 
　　祝母居氏墓志铭 

　　○东溟张先生墓志铭 

　　东溟张先生登进士第之明年正德已己六月某日卒于北都寓舍、某闻讣、为走位哭、哭巳问故、云先生病、既得告、剧不能行、且绝、且书遗、诀其家曰、父、儿不幸中道夭折、辜罔极恩、命、可若何、曰弟、以孀嫂累汝、曰内、勿恸、以弟祥季子鹤后我、若有恃以终、乃暝、某月日、室人柳氏以丧归、卜卒之明年某月日、葬某所、前事先生门人嘉善沈槩、论次行实为书来曰、子宜铭、于乎、曩忆及门先生、知某诸生中、谓可与语、凡平生失得屯亨、悲欢劳逸、感激思慕、学所自得、志所欲为、罔不言巳、辄慨言曰、子知我、子知我、死必子文识我墓、呜呼、心许久要、乃今忍负于冥漠之间耶、谨序而铭之、叙曰、先生讳福、字百顺、世家明之慈溪、远祖唐和州刺史无择、笃孝感瑞、邑是以名、至今称孝子张家、曾大父某、大父某、父某母某氏、先生少贫而气高、以文章名节自壮、乐勤甘苦若其性然、弱冠遘危疾、枕席居二年余、间则以古医方、晋人书迹自娱遂知医、而书亦工、弘治中、与某季父羣试有司、语合、俾某迎归受业焉、至则处一山斋中、抗频正范、为诸生□猎涉经史百氏数十家、率能鍜炼剪截、资所业用、凡晨起、息夜分、甚寒暑不为变者七年、过从语次、时及世故更端、辄不省其云何、其精如此、先生事亲爱而能敬、服劳竟日无惰容、处二弟友以善教、同居食至没身、不见忤色、学修义馈、铢金寸帛不为私、室中噤不敢有间言、初先生伯大父琦、敏博而文、登天顺间进士、寻卒、先生文与之埒、而行加敦人谓无择之后宜大、阅数百年无显者、琦将显又暴死、殆天锺美于福以昌张氏耶、讵意先生甫舍褐衣、辄又夭死、故知与不知、皆为流涕痛悼、谓天道不可尽信云、先生生成化某年、比其终、岁四十有五、一女字某、似子鹤、顾言也、铭曰 
　　若是以生、孰始有意、若是以死、孰或中忌、芒乎杳然、先生奈何乎天、昭哉斯铭、天其奈何先生耶、 

　　○董子壬墓志铭 

　　于乎此董子壬甫之墓也、董故饶于赀、子壬生而颕异、以志自雄、猥视家殖、敻然谷自别于富人儿、喜振施、慕贤达、其所游知皆海内知名士大夫、子壬足不良于行、尝重茧三十舍、东见枫山公、其敦尚如此、苟庸劣、虽富贵人奴视之、加诟讪焉、人咸咎其迂妄、子壬弗为变、独时时好读书、世所传书无不窥、尤好先秦古书、卑魏晋以下不足学、时经义程文行天下、子壬居校中、一简一畜也、比舍生问示之、子壬诵不一再行、则大笑弃去、曰浅之乎、儿侮圣训、壮夫羞称焉、有司课试、得子壬文、诵不一再行、则大大笑弃去、曰恠哉、将安所寘是、子壬用是连试辄绌、弘治中、以荐、应敷陈王道、献若干万言阙下、　天子异之、下礼部试、会要路人、子壬故奴视者、阻之、罢归、子壬自顾生世弗谐、愈益放诞、为无顾忌大言、广际天地、幽极鬼神、远遡皇王、近逮古今名达、罔不评刺、人闻而迂之、知者悼其幽愤也、或发之诗、大篇短章、多奥雅可诵、然家日落、其好施日甚、钱粟在前、来求者色辞为可怜状、听持去、持去尽、则又破产以施若不知有家然、其子力诤之、自若也、其父痛惩之自若也、既又大苦之、子壬终自若、以至丧明乃后巳、尸居鷇食、守黑閟光、殁齿无怨言、第言我固当尔、佛氏所谓业障、岂适今日事耶、因号听光大师、三年而卒、卒时年五十六、子壬讳淞、其先汴人、始祖武功大夫讳健、南渡居越之新昌、三世祖讳潮、迁海盐之澉浦、八世祖讳镇、迁海宁之钱山家焉、祖慧、父谦、母陈氏、配□氏、子男三、观医学正科、升、后其弟湄、季益、女二、□妻浙江都指挥杨辂子和、幼妻同里周玠、孙男二、女二、子壬卒以正德戊寅十一月二十三日、葬以辛巳正月八日、所辑圣学全书、真儒荩语、紫阳正脙、若干卷藏于家、予闻子壬客京师、倦游、困甚、或勤之幸途媒进取者、子壬诗谢之曰、我有腹中书、不办头上帽、浮云自去来。难应鸿都诏。众以为迂、于戏、其迂也。秪迂于时。匪迂于道也哉。铭曰、 
　　形易用兮至人事、嗟听光兮谩自戏、存弗视兮殁而视、天梦梦兮终古閟、内斯文兮志子瘗、光斤斤兮烛九地趻踔来兮阅尔世 

　　○徐翁良璧墓鋕铭 

　　志曰、孔子叹善人不得见、殆以其近道哉、予乡徐翁、所谓善人非耶、长老为我言、徐翁圃、故邻严氏废址数十年矣、比岁翁两治崩垣、垣土铿然应、镢土、金泉盈缶烂如也、翁亟召严氏妪曰、汝来、前此汝家物也、悉持去、持去尽、则掩其坎、油然而退、无矜容、乡人至今誉叹以为训、呜呼、今人鲜矣。古人□难之。翁所谓善人近道者非耶。翁讳瑰、良璧字、□古传自汴产、忘其始迁、今为海宁人、高祖庆、洪武间举经明行修、按察佥车山西、徐繇是着、曾祖复、祖昉父佾、翁生而敦默畏让、闻人不善、恐然欲避去、其所为善、绝耻不自衒暴、大都信心所安、不徼干外、征于前闻、类不谬云、翁嘉靖四年卒、卒时年七十五、卒之明年某月日葬、娶倪氏、以善事瞽舅闻、卒先翁九年、至是袝翁兆、子男翰翱翔、女四、孙男禾、太学生、来、邑学生、东术秉幼、曾孙男善胤、铭曰、 
　　新江之浒水永原膴、藏安以固、我铭张之、后有过者、车式马下、曰徐翁之墓、 

　　○文林郎知福建永县姚君墓鋕铭 

　　许子曰、文辞尚、天下无学矣、经艺行、天下无文矣、虽然、奕小数也、不专不得、况经艺乎、以子所见姚君治经、可不谓专矣乎、君性静笃、弱不好弄、既长、学易邑校诸生间、穷日继夕、未尝舍经以嬉、口呻笔泚、程序之文、强记默识、凡若干万篇、咀啖饴如也、弘治乙卯、浙江乡试、君中式、邑人同试不与者、□曰宜君凡九会礼部试、连不中式、邑人同试获与者、咸曰愧。于乎、可谓专矣、如其游艺或进于文。因文或见于学。则闯然于道也可量哉。君讳章、尚綗、君字也、伯善、君祖也、□、君考也、某、君妣、禇、君配也、旬句、君二子也、二董朱氏、君女所家也、永安尹、入觐、改城步尹、君所阅官也、莅永安甫月余、尤溪盗起、君躬擐甲冑、攻守浃数月、盗旋散去、君所历劳勚也、岁五十有七、君所享年也、嘉靖五年三月某甲子、河间景州、君卒之地与日也、十二月壬午、君葬日也、某处君葬地也、铭曰、 
　　城阴水澨陆蜒蜿、上有白日下黄泉、钻铭砾石昭后先、猗嗟姚君名不泯、 

　　○封奉直大夫南京兵部员外郎徐公墓鋕铭 

　　嘉靖巳丑月正芋日、封奉直大夫南京兵部员外郎徐公卒、越某月某日、葬于城西某原、公三子者、斩焉衰绖来曰、先公不可作矣、维是生有潜懿、幸托信传之、譔以休显于无穷、紧子起之长存也、且□言状曰、先公讳某、字某、其先海盐北乡人、家右□地、即姓其地、俗今谓之徐家埭、从公先人以为□也、公性详缓、言度修慎、小大贵贱、接之人各意满、尤为方洲张先生所嘉与也、予曰嘻、清浊罔失矣。又曰、先公初贫于火、业医代耕、晏如也、巳而泰举于乡、知光泽县、节任家事、咸成进士举、知襄阳府、公以咸封、一女有家、孙男五、女七、曾孙男二、息胤炽昌、禄养丰备、优游二十许年、亦未尝色侈、逮寿终八十八云、予曰嘻丰悴皆安矣、又日、先公蚤丧父、事母曲致其欢、母安茕嫠焉、伯兄昌独而贫、公迁共居食、没齿怡如也、吾母王宜人、结发偕老七十年、无忿谇语、旧所从学医、者安荣氏、既死、岁时伏腊往祠之、至老不怠、予曰、信然哉。于戏巳矣。笃伦纪矣。虽有他美。蔑以尚矣。是在乡人。吾将张之。而襄阳。吾同举于乡兄弟也。予其铭、予其铭、铭曰、 
　　有原堂堂、有坎其藏、公安归止、公泽浘浘、千万年假、我铭不磨、陵谷则那、 

　　○镇江府学训导陶君墓志铭 

　　□讳试、世用字、陶氏家世偪稽人、其先曰义、仕元为潞州书院山长、义生仲濂、有干局、大其家、望于越、仲濂生仕、仕生璇、璇生愫、是为君考、君少隽颕、父教之治举子学、长应浙江乡举、弗利、曰有司故遗我哉、则闭户发书读之、每举弗利、不懈益力、七举连弗利、嘉靖某年、贡礼部、就学职、得训导镇江府学、某年月之任、某月日卒、年六十一、妻马氏、孙承学以丧归、嘉靖某年月日、葬君上灶山之阳皇考墓左若干步、君居家无子弟之过、行巳信于其乡、嘉靖初君贡及期、君后者以贿先君、君恬然需次焉、会稽贡诸生、故事同廪食者、人赆廪一锺、君度其俦贫、有家于廪者、尽让捐之、会稽诸生贡不廪赆自君始、于戏、贪竞俗成。抑君可谓难也巳矣。君子男廷奎廷圭廷进、皆县学生、女一、孙男惟学承学幼学、廷奎行业修慎、人以为君子之子、葬得卜奎手君世行年来谒、且泣曰、卝子铭、没吾父矣、予未尝知君。而君之子知予。语曰不知其人视其友□子也哉。故论次之、而系以铭、铭曰、 
　　□□谐世、生不得年、嗟哉天兮、玄室如锢、我辞不泯猗乎君兮、 

　　○徐天泽墓志铭 

　　徐天泽讳霖父延年天泽吃不能言性朴不解承人意状块然无慧者至其识别声利要缓所当背向了了白黑如也家入邑治不百武然不一入治廨创堵内屏堵垩漫矣天泽偶从客过望见之曰吓那遽如许那遽如许始终其身不识县官县官尝褒其善榜之衢以风邑人天泽生成化庚寅卒嘉靖已丑葬嘉靖辛卯十月二十又二日壬寅墓城北通浦堰天泽初娶于祝又娶干钱又娶于宋子男镗銮锐孙男五女二锐博士诸生吾儿游诸生间于锐馆因来乞铭铭曰 
　　众额额嘬于邑独墨墨锢于室吁嗟适兮 

　　○董征君孟臣墓志铭 

　　嘉靖甲午夏六月某甲子、董征君孟臣卒、讣于许子、许子愕嗟出涕曰、予生不俗谐、而夫人者顾独□□、今亡已夫、越秋七月某甲子、征君之配朱氏□□、许子闻讣、太息曰、董氏丧祸乃尔烈耶、征君生成化丁亥、至是年六十有九、朱生天顺癸未、至是七十又三年矣、夙闻征君夫妇同德。乃今夫妇同归。固亦异哉。明年乙未冬十二月丁酉、征君二子合葬征君夫妇于林湾山之南谷中王父墓左、前事、二子以状来请曰、先人实知子、不得子文殉子幽、先目其瞑诸、予义弗得辞、则故次之曰、征君讳辅、孟臣字也、相传董昔自汴徙浙、征君今为海宁钱山人、其先世系、详于前志征君仲父澐语中、征君父源、母祝氏、封承直郎刑部主事淇之女、朱讳无善、邑人朱运判铉之后、征君生而家殖中落、颠寔坎壈、不自摧沮、意气弥厉矢复其初、与朱并谋同力、躬辛瘁、理细微、量先后缓急为撙节、各有条序、居亡何、沙墟莾厓、颓垣挠栋、翼翼匀匀、陇腴屋润矣、舅氏方塘祝公器赏之、曰嗟辅、称吾甥乎、征君蚤以服勤崇俭、卒致丰养穷乐、然性故笃塞、无他肠、朱特温惠淑则、格孚内外、以成其志、克复□业、殆有以然也、予闻征君事亲能服劳、处尊幼□忍、群季时共食语、或声色侵君、君辄不省、隐几齁齁作睡状、卒解去、征君仲父尝以事督过君、君默不辩、仲父旋悟大悔、则以诗谢、觞酒理舟、约为西湖之游、曰以补吾过、凡征君居家受侮、不自直而须彼自喻、多类此、朱尤居退持卑相之云、征君善教子、慎择师、乐捐费、朱力为助、补洗必亲焉、予观世季俗浇富势通滑多得称述播扬莫之与京是遵何德哉而闾巷慎行守法之夫闇沕无称没其身人之舍此趋彼曷怪焉若董征君将予所谓慎行守法者卝耶而陆沈寂寂老且死矣宜其子之欲因予文以见于后也。征君二子、曰龙曰鳯、女一、孙男曰师尧、曰□□孙女二、师尧邑博士诸生、凤例为太学生、上言时事报罢、铭曰、 
　　云间之麓、齐德同藏、我铭张之、风斯蔼如、千万年长、 

　　○董先生墓志铭 

　　董先生卒葬有日矣、其子以先生同社僧法聚状□曰、请志而铭诸、则谢曰、予罔所知、其奚能铭、然□先生者、其有以知先生已夫、予其终读、读之曰、先生讳澐、字复宗、别号萝石、其先汴人、始祖武功大夫健、扈宋南来、家于澉浦、后仲真者、迁海宁之□山、至乐静翁鉴、配虞氏、先生考妣也、先生世澉戎籍、兄源长当往役、先生锐身代之、遂复家澉、平居乐义与善、根器天植、兄累于贫、则割私产让之、其所知邬鲁以田来质、逮鲁疾革、出券毁焉、卒复经纪其葬、闻高世贤达所在、不计远近寒暑、投贽纳交、见后辈工一辞、厉一行、亟称屡叹、不但巳也、人以是多之、然先生生不解俗间生作事、时时独好歌吟、所遇节序景物、离合欣戚、愤愕庆悼、怀古慨今、一寓之诗、家徒壁立、不以经意、一时名能诗者、吴下沈周、关西孙一元、闽中郑善夫、皆邮寄赓昌、遇佳风日、放浪湖山、流连亲知、啸咏忘返、好事家往往际馆以待、先生纪之、为五馆记云、晚造阳明夫子、闻良知之说、幡然改曰、不尔、得称人乎、悚然就弟子列、时年六十七矣、故所与游者、声咻色□之、先生但曰、吾从吾所好巳尔、更号从吾道人先生末复究心内典、忽若有悟、喟然叹曰、乃今客得归矣、于是援匡庐故事、与聚紏诸缁俗同志、结莲社于海门精庐、遂又号白塔山人、嘉靖甲午某月日卒、葬以是年某月日、配康氏、继庄氏、子男谷、乡举士、女二、孙男鹿鸣鹤鸣、于乎、先生、我丈人行也忘年友予、余三十年矣、吾见先生始专于诗、遗其家、甚难之。晚志于道、遗其诗、甚愧之。终入于佛、■〈口答〉然自遗也、予愈益恠之。莫能窥已。观乎聚之言曰、先生在先势中、殆业豢龙、气相感召、近可远、大可小、有可无、虚实相因、动静相体、若有类焉、葢先生学三变、归于空、而自所谓吾者、且见为妄矣、尚安事铭、予将安所铭、无宁、试妄求之、亦慭妄应之耶、铭曰、 
　　一颗蓬翳、蝶化蝉蜕、吁嗟董翁、墓于是、 

　　○水西沈翁墓志铭 

　　水西沈翁卒之又六年、嘉靖二十年三月丁酉、葬于苏林之原、光禄丞鲁卿、视翁诸父也、则状翁世□年、畀翁子栗来谒铭、吾儿壻翁诸孙朝臣、朝臣□为谒、乃予弗果辞、爰志而铭之、志曰、翁讳湘、字文溶、曾大父凯、大父廷璧、父兰谷处士端世、为德清栗安里人、翁出分水西、晚称水西翁、母陈氏、翁方孙而陈卒、兰谷以里、俗葬之火、翁未有识也、少长、感时遇物、既于邑不能仰视者久之、兰谷后卒且葬、翁愈益号恸不能巳、曰父葬有所、母安所于葬、嗟咩天乎、咩咩天乎、吾将奈何、彷徨痛绝、若无可为解、则自创指血、题木主、袭敛棺衾、如母始丧、合窆之墓、呜呼、斯固亡于礼者之礼也。初翁以窭约、介富族间、夷然不见陨获奉父若继母养志、食力衎衎、忘其有无、顾独慕古任侠贤豪之行。好施与。喜急人之困。意气慨然。弗为物力阻屈也。间乃忽忽太息曰。旱将资舟、潦将资车、天运固然、作而乘之。不在人事耶。于是择人。任时。生作。旋致充美。然固耻逐时溷溷。干没泉刀间。故其喜施急义弥甚。族弟洋孝而贫、割田赡其养、祖墓时享、登爼丰备如仪、不独委办于族富昆弟、及身所奉给、服舍□舆、率曩时故物尔、通塞约泰之际泯如也、里有□诬、不能自白、翁锐身任直之、人急难叩门、弗以在亡为辞、匍匐往赴、若阨在身、争言来质平者、翁居间数语、便事当情、无不人人气降意满去、然诺之重、隐然倾一时、晚更折节同物、摧刚为柔、守玄晦白、凝然为乡大老矣、乡尝沴灾、民多捐瘠、翁既传、犹散其藏、食饥者、药病者、棺死者、梁病涉者、诸义举多巨费、裁用不少色靳、葢其意气根于心。老而激发。邂后如故云。是故翁特编户民。而州闾荣其名行。物望伟然。在豪显盛者石也。翁生成化□子、卒嘉靖丙申、配王氏、淑慎称为翁匹、先翁卒、子男三人、长栗、即谒铭者、次覃女壻邑人徐志道、孙男四人、予故尝知翁、又雅信光禄、故状存其著者叙列之、铭曰、 
　　早骛任侠、晚轨尺矱、苏林郁葱、有封若堂、我铭凿凿、千祀论世、嗟翁可作耶、 

　　○石洲徐君墓志铭 

　　徐君卒之又明年、嘉靖二十一年冬十月庚辰、君□造士禾、葬君漳江之阴、而述行问铭、嘻、吾病、力□任斯劳也、禾绝欲得之、末之能穷以辞、则遂删次禾语云、君讳翰、字时举、其先出自偃王、海宁有徐、代远莫究其所从徙、君九世祖肇家回塘、称廿七将仕而徐始闻、廿七将仕五世曰庆、当明兴、举按察佥事山西而徐始着、庆四世曰佾、佾生乐闲翁瑰、配倪氏、君之考妣也、君生有伟干、重容止、瞻盻烱然、椎鲁不文、而郁有茂质、君大父喜、摩其顶曰、儿守家似此洲石、不与波下上、吾死瞑矣、君后故称石洲云、君事亲爱、壮犹孺子慕不衰、季丧其赀、辄聣羡、君辄亦分与赀、东邻齿屋鼎鼎、或举榻傍鼾睡语讽君、君墨墨退、命禾曰先人世邻、习相安、巳而忽相图、不祥、抑人情欲保其家、夫庸异我、我老屋世守四百年、后之人不失旧物、又何求、里邑相距可十里、里族往往窜名繇籍、供事县官、与厮役伍、然得眤颜辞、矫威福、私苞苴、肥其家、繇逮君、恧然曰、吾其忍卑身辱亲、以徼利、及其偫输将重任、递更直奋承之、曰吾物力固当、讫不用、计嫁旤于中产家、然君于是尽瘁矣、时时饮嚼啸呼、貌□然畅也、而精殆销亡、一寝疾不复起、年五十八耳是故禾以不逮安荣□□终天憾、君娶祝氏、子男造士禾也、方致远昌其□庶术、女亦微出、孙男善胤、郡文学诸生、女三、系曰予昔如回塘、及见乐闲翁、笃塞淳固、若悾悾尔、今夫树敦怀朴之世、邈其悬殊、绝追逢矣、庄生云、得其似者而喜、翁将无同耶、夫徐君以彼其家。无资于学。而独率乃考攸行。卒能持满不溢传其宗。嗟夫。孔氏宁俭而野之从也。有以哉。漳流如带、新封若堂、 【 叶】 允矣石洲、屹如逝波、海国斯风、 

　　○泉亭吴先生墓志铭 

　　嘉靖二十四年二月乙卯、朝列大夫广西布政司左参议泉亭先生吴君卒、讣子、予扶而吠诸门、君之子乡举士遵晦、郡博士诸生遵道、书君顾言来曰、知我者许子、其托之识我藏、噫嗟巳乎、吴君逮死子信、忍以疾为解、志曰、吴君讳鼎、字维新、钱塘城北隅人也、父宗裕、封承德郎刑部主事、母陆氏继母戚氏、妻顾氏、赠封并安人、咸以君故、君少慧□学、父母念独子、重苦之、交禁、弗为止、选钱塘文学弟子员、朗秀骏踔、气葢一时衿佩少年、诸司劝学较艺、辄皆取君冠其曹、君正德中进士、释褐试吏、尹临淮、临淮帝乡壮县、民多优复、习游惰、公私抗敝谩偷、政废不举、紏纷倍十左小邑、宿吏侧目少君、君颕识敏裁、便宜张弛、更以办治称、监司使者、佥上君治行异等、堪风纪选、不报、　毅皇帝南征、侍卫中外诸臣、骑乘数十百万、所过县次续食、有柄事中贵人道临淮、非分征索供具无厌、横甚、君从民吏往致常馈、不赢、中贵人大■〈垂夬〉望、愤诟呼挺、君锐身先民吏当之、民吏争前卫君、击伤中贵人、中贵人奏逮君、系诏狱一岁所者、廷议白君还治、用举者、征为南京刑部主事、转南京兵部主事、以承德公丧、罢归、除丧、谒告、不任者十有五年、用举者、补南京兵部员外郎、转南京礼部郎中、迁广西布政司左参议、乞侍养、亡何病卒、年五十三、君方病甚、二童奴拥之坐、气渐微而神不乱、忽左右□曰、尔孰谁耶、吾其死于吾儿之手、二子举扶代□若将寐者而绝、君起寒约、性鲠谅、力学自立、危行不疑、耻媕婀苟同、孤立行一意而巳、俗或病其不谐、以哆憎口、然居约、奉继母当其心、装嫁四女弟甚周、与人谋必为之尽、当官事关利病、直往敢任、不顾计前却、故所至举职、大节龂龂、士亦以此多之、一时显望魁人、往往折辈行、慕与之交、然仕不充志、寿不尽年、怀挟其所未究、溘然长终巳、知君者莫不伤怀垂涕云、君生好文特甚、其为临淮罢剧、犹手一编五伊空堂中、治当南北达途、过客时有中原文献家、博文邃古诸名士大夫、君辄委已交驩、与相下上其论、既谢病屏居、愈益专力萃精偿其积志、六籍而下、九流诸子、策士春秋、先秦盛汉之譔、古金石竹简之传、旁逮外家杂说谲诞恠迂之语、凡奇古文字、罔不隽饫醇酣、江左北朝以还、唐宋近代诸名家、亦皆决藩入奥、神诣作者、故其文深涵大放、赡蔚闳肆、能尽达其意所欲言、渊乎苍然、有西京气骨、君率岁一访予紫云山中、坐语移日、扼腕论文、纚纚弗能休、予曰雅哉辩、然非艺乎、末耳、吾衰、弗事此也久矣、君素多病、奈何敝精以狥末、孰与敛英沃根毓神、以贵而生乎、君怃然离席曰、爱我哉、陈义甚高、仆将从子于忘言矣、然君文声籍甚、绍介属笔者弥众、不容自解免焉、每一篇出、学者争传讽之、郡诸老先生辩博能言者、皆自以为弗及也、时有纪述、莫适自任、必推泉亭先生云、二子好学、世其家、女一、孙男从周从时、女一、墓在积庆山南麓、葬之日、是岁十二月戊申、铭曰、 
　　有崇斯封、有坎斯宫、有斐君子归藏于中、有气隆隆、湖天亘虹、后有王朔氏扬袂障日而望之曰、咄咄佳哉、其下殆古之人以文雄者乎、 

　　○南园祝公墓志铭 

　　邑并海、东去可五十里许有奇、山溪绾毂左界、物力人文、袁花最盛、袁花拥素封、列显秩者、一姓当十之七、甲舍名田、绵数十里、相错如绣、祝最盛、祝氏支姓扶疏、棼不可绪、例古立宗、而其宗子曰南园公、南园公讳椿、字惟乔、大父铨、父沧、蚤世、南园公方弱顾三弟孱如尔、南园公则感厉自奋植、外理生作、内笃恩纪、暨其配徐、悦其母董、姁姁也、字其弟甚爱、析产曰等遗孤、均遗业耳、四如一、有役曰家督事也、独身任之、巳又一一经纪其家、遂有殖厚赀十故产者、南园公子男三人、女四人、继昭主簿当阳、继暄娶而夭、公左右其孤孙、无坠厥遗、女家并着姓、弟梧晚无子、则以季爱子继时子之、继时生世家世守世宏、梧后以繁、饬诸孙各事事、世臣邑训科、世禄南太学生、世匡世巨世汇、职生作、南园公乃喟然太息曰、夫造物者佚我以老、吾其后尚平乎、则传家灌园与其继配姚、偫美瓜果、日弄诸曾孙为笑乐、嘉靖丙午公年八十八矣、某月日卒、南园公生而敦愿、讷口少言、悛悛如鄙人、至其勤生啬用、殆天性然、田畔屋隟、鲜弓地弃、童奴及五尺所无浮食者、治土趋时、具有节法、岁入视邻收常倍、然葢藏羡溢、而供需纤俭、服食婚嫁、才取给用充礼、堇堇等中产家弗少赢、若乃创祠荐事、丰洁壮整、殚只力、靡百金、不少顾计、于是族长老共誉叹南园公、称祝宗子、无一后言、夫昔者先王以宗子收族。是故仁睦行而民不悖。约法省禁。有以然也。祝之有宗。非尽先王之故。是葢先王之遗已乎。志化理者。自遗达故以导俗。谁不其然。吾于是信古之必可复。而叹时之安于今也。南园公卒之四年、嘉靖某年月日、世臣诸孙筮葬公南阳祖茔之左、来以铭属、先是十许年、南园公杖策奉币走谒予、椿日夕归复于土、幸子文识我藏、则曰诺、夫古重心许、乃今食吾言乎、于是序列其大都、而系以铭、铭曰、 
　　知如禹汤、不如常耕、公老服膺孝弟力田、汉秩尊显、公允其选、劳避宾筵、拘惮冠服、率彼民常、敦然太朴、信已独行、若与俗两、十畆终闲、五福备享、我最淑行、永诏乡邻、 【 叶】 尚百千祀、曰猗与南园公之阡、 

　　○周翁尚行生藏铭 

　　岩周翁、耄而康、精力视听、犹六十许人也、一日喟然叹曰、有生寄耳、数适短长、物终归尽、尚乃流浪俗间不为一旦卒然之备、吾其愚矣、遂日杖屦岩阳、营高敝地为墓、已而扶杖来曰、旦暮人罕所欲、于世巳绝、欲得子文识我、信于后之人、予听然曰、翁无复身世念、顾有事身后名耶、既杖来趣者再、曰子惠许我、幸及须臾有知时、身觏见之为快、既又其子来趣、既又其孙来趣、予弗忍终违老人、则叙次之曰、翁讳辇、字尚行、家世海宁庙湾里人、高大父某、曾大父某、大父某、父某、母某氏、翁生而简慎温确、闻善言行、辄口之不置、于不善者、若罔闻也、性耻矜衒、好文史、时时读朱子家礼、小学书、服膺、讲习之、懿然士流尺度矣、及壮、尤力治生、出分、仅中人产、晚岁、赀累千金、巳乃周族党、赈乡邻、务实不为名、薄俗或厚负之、一笑而巳、尝自称曰、吾生平、养身无纵欲之疾。作家无越分之费。与人无求胜之忤。处世无自作之孽。九十年来、不罹世患、殆以是耳、吾宁敢妄附于圣贤君子之道、然吾子孙循吾言而持之、惟身及家、吾知免夫、其它家训、亹亹千言、皆有根据、呜呼、翁殆今之善人、而有识者耶、翁弱冠、美风仪、善琴奕、尤乐与胜已者游钱山董叟、智人也、一见翁语合、以女妻翁、生子和穆、女二、孙男四、又训诲谏诏、穆诲皆太学生、谏邑学生、董遂与翁偕老、裕其家、先翁卒、葬寿藏右方、别有志、于是翁属予文、时年八十有九矣、犹自作小枇抵我、寿未艾也、天道常与善人、信然哉信然哉、铭曰、 
　　洵美幽堂、临池负冈、猗东岩翁、豫卜此白云乡、更数十年而归、且百千世之藏、 

　　○太学生朱君墓志铭 

　　朱君卒既久、且葬、其子来请曰吾父今没于地矣。维先生图之。于乎。予忍志铭君耶。其子固请曰。非先生重图之。吾父永没于地矣。于乎。予忍弗志铭君耶。志曰、君讳某、海宁花园里人也、祖某、能诗画有声、父某、通傥大其家、朱氏世望花园、于是弥显、母许氏、君出自张、张氏倅也、而嫡许母、君少警敏、能承迎许意、许锺怜之、维许族人、亦谓为我自出、君雅性轻财、喜宾客、不为生作顾计、时时召客饮歌呼通夕达旦、杂以嘲谑、弹某探钩、六博投壶、度典谜字、靡不工绝、屈其坐宾白浮觯湎者、君自邑诸生、例入赀为太学生、其舍太学、召客张饮益剧、馆无寒席、筵无涸斝、然所致客、大都六馆同舍诸生、其中往往多江左右、淮南北、两浙全楚、三吴八闽百粤、超特隽奇之选、远贤于君者、予是以取君、君娶某、子男二、孙男一、君年四十、以嘉靖某年月日卒、葬以某年月日、予与君、甥舅兄弟也、相与少长、已相与婚姻、又相与肄泽宫、游辟廱、忽又哭其死、志其葬、人之于世何如也予以是黯然不能昌吾辞、铭曰、 
　　燕埭有封隆乎而、燕喜者子宫乎而、燕似续充乎而、 

　　○大贾顾翁墓志铭 

　　顾翁讳恺、字宗和、其先长洲陆墓农家、长洲吴郡治所、东南大都会、赋重俗奢甲天下、民故末业多竞、本业多病、翁父棠、念田入不当岁出、则舍农服贾、去陆墓、家西阊、西阊四方水陆达涂、诸商百物输聚、翁承父业、事力渐广。心计尤精。废着鬻财于津要之区。简别良苦。绝去眩饰。以平心不欺。闻都市间。于是远近贸易者。襁至辐凑矣。翁测五行之运。酌万货之情。知所以取。知所以与。财币如流水之行。往而不停。来而益盈。始者赢仅十百。既乃赀储溢羡。累巨百数千金。于是贪狡悍少年、属自垂涎、利其愿易欺、幸其寡援无他、于是构令门下生、相与比周、矫令需重贿、大庇尔家、否将不克安尔生、险阱危机、巧蒙而横索之、倾其有者三之一、翁踖缩不敢谁何、时独仰天一喟而巳、老氏所谓多藏厚亡。信夫。翁年八十有九、嘉靖某年月日卒、卒之又三年某年月日、葬至德乡支硎山之阴、配陈氏、子男周、孙男元卿、太学生、翁朴敦愿谅、不学少文、言吶吶不能出口、人骤与之语、辄面项赤、左右视、唯唯尔、不即酬、邂逅、莫可物色其为市人云、铭曰、 
　　贾以廉富、惟翁足征、仕以贿达、惟世多能、翁业利涂、士都贤名、今也易常、淆哉浊清、志铭墓隧、于翁亟称嗟嗟、于翁亟称、 

　　○见山孙君墓志铭 

　　监察御史孙君、葬其父见山征君于盈山南麓岳神祠之左、述征君世行、来谒予书其墓石、曰征君讳鸾、字鸣远、其先富春人、粤自汉季孙氏国吴、传四世、历六十余年、冑裔布于湖南江左、根盘蔓延矣、富春乃孙氏所肇迹云、征君常自言、相传裔出长沙桓王策之后、远莫究其绪、来籍海宁也、亦莫记其世、其始有征者、曰富一提领春、春尝问学于包心斋氏、包选春诸生中以壻其子、春生以敬、以敬生文达、文达生裕、裕生■〈火显〉■〈火显〉生禋、是称遗安、配董氏祝氏、征君父母也、征君而上八世、家黄湾、黄湾远都市、濒泻卤、地亢土瘠、无水泉林薮之饶、百谷桑麻、率仰泽于天以殖、农圃尽瘁三时、高秋旬日不雨、则嘉种稿无遗穗、而艾萧藜藋芃芃、弥望垄畦间、以故呰窳偷生、鲜积聚而多贫、豪有力者、居停盐盬、废着鬻财、机巧干没、以与上争利、顽弱无能为计、则交通每贾、屏匿幽隐、为之驵侩以私奇羡、官为峻法苛禁、奸利相告日闻、征君于是喟然叹曰、吾闻本富厚生、蚕、谷是巳、将如吾地何、乃如乡习、虽子本纤锐、而赢得过当、然谓奸富、抵禁亡命、有家如寄、谋其左矣、孰与教吾子以大吾家乎、御史时方崭然见头角、征君则为访明师友、市经艺诸籍、趣办资粮裘葛匪屦簦笈、及凡装需、纵使游学、而时课□淬厉之、岁无几何、御史以嘉靖丁酉名乡荐、戊戌举进士、至今官列侍从、司风纪、便道过家、斾旌驺驷、呵呼导从、塞途盈门、御史豸绣登堂、称觞为父母寿、雍容闲雅甚都、乡人士以为宠、诸父兄乃后渐舍故习而延经师课子弟、以征君父子故、征君晚以子贵益闲无事、时出嬉游巷陌、燕集里社、从故亲知、农诖情话、坦坦夷夷、不矜重改其旧、人多爱誉、以为美谈、征君年五十九卒、以嘉靖某年月日、葬以某年月日、娶许氏、子三、长御史乔、其季高也、女二、孙男四、状述征君孝友庸行可称者不一。予特取其卓见不沦于习者着之。铭曰、 
　　带海负山、墓于是间、风气盘旋、庇尔子孙、于千万年、 

　　○中顺大夫程番府知府前太仆寺丞致仕乐有祝公墓志铭 

　　君讳继龙、字思允、先葢太祝之后、以官氏祝云、君幼不好弄、羣儿聚嬉、独默坐若思、弱冠以易名家、乡人子弟多问学者、君抗颜为之师、正德八年、举于乡、会试下第、卒业南太学、嘉靖十一年、选补饶州府推官、十三年调补徽州府推官、十七年丞太仆、二十三年补程番府知府以病乞休、例以太仆丞致仕、嘉靖三十一年二月癸丑朔卒、年七十九、葬以卒之明年十一月壬申晦墓在黄山之阳、君太父封主事文直先生淇、直行多闻、以古道教家、□□善种德诲谕喻乡人士、君季父参政虚斋先生、萃学行、孚于远近、士类师尊之、君资性自淳、熏染又夙、故乡方端、成立易易也、闻人一善、爱念乐道之不舍、人称其善、退然若无所与、亲旧困厄、周恤如欲分患、逮其殷给荣进、辄为赞喜、慕胜巳友不啻饥渴食饮、有所镌切、虚怀乐从、情敦义许比、于金石、妄庸接遇、亦礼节与均、或忤犯之、能自理遣、无或宿怨也、一时戚疏贤不肖少长、咸乐与交、是故少称佳子弟、长称乡善士、仕列贤士大夫云、始君攻进士业甚力而工、冀举甲科、官京朝、貤封为父母荣、屡绌、勉就州郡、兢兢积劳寡过、竟始愿、父干、赠文林郎徽州府推官、母徐氏、继母金氏、配姚氏、继顾氏、赠封并孺人、咸以君、姚故崇德甲姓、才优妇职而能不妬、使媵潘视寝、姚甫卒而生世系、又生世缶、君感念姚迄于身至是葬合君兆、顾生世冏世凡、君举四男子四女子、系来谒铭、曰而翁志行、吾知之愧之、直特书之他尚有征乎、则以君杂文诸体诗如干首来、曰未也、则以饶歙仆寺诸政迹来、两童子举其籍、仅然能胜之曰、伙颐、籍之遗穰穰者、吾病、莫之究竟矣、取节其大都焉、君司刑二郡、平反为多、属时怠安罔密、人伪文无害而官事办矣、君亦何惮于矫世狥名、饶富而侈、君但礼禁其奢勿使僭、徽尚气喜争、君但法警其强勿使横、饶有豪右姚甲、武断里中横甚声张势成官司漫无谁何、君至、辄捕置于法、部使者上官、佥以明允褒之、君素耐剧理繁、公私细小事、咸存笔札、故籍之多以是、其丞太仆也、当夫法详吏巧、循习成贯、漫应为常、葢天下丰豫弛纵久矣、君委蛇班行、适得谐世、朱墨簿书、才取其文、末由有所矫正、时政趋之势然耳、语曰、上下和同、虽有贤者、无所立功、在古则然、君何尤焉、铭曰、 
　　黄山南峙、有纪有堂、宅土燥刚、是惟吉人之藏、庇尔嗣续、于世百千长、 

　　○文林郎直隶太平府繁昌县知县西河祝公墓志铭 

　　嘉靖三十二年九月五日、文林郎前知繁昌县西河祝公卒、年七十有六矣、越明年十二日庚申日、葬东陈邹高桥北原、公生三男子、长世名早夭、叔季邑学两生世言世占、五孙男、以顺以颐以思以预、以其母居氏命来曰、先实知子、得子文识其藏、信传世世、有荣施于诸孤矣、公讳继英、字思尧、为文直先生淇之孙、最长而敏、厥考南泉蒙、妣储氏、命之从季父虚斋先生萃授三礼学、故思尧经术独邃、灯牎讲肄、俦党推服、屡游场屋、往往人期魁选云、时督学宪使西蜀刘公瑞、以言?为剧薶文咎祝氏、凭怒旁逮、思尧不堪也、从例入赀、去之游北太学、正德十四年、举畿乡试、嘉靖十四年、授直隶太平府繁昌县知县、之官未几、遣家累还、二童奴与处、服食诸用、取给干家、不于官、澡手事事、日饮江水而巳、遇羣吏以礼、莅民事以情、不喜为小威、官有急需少费、不以烦民时出橐中金应之、邑人驩誉、前未之有、葢尝闻为政干虚斋矣、居六年、调补广东石城县令、公以衰年远道家巨子幼、弃官去归、思尧性若阔畧、而内行特修、敛葬考妣、费办独力、处诸弟不挟长、或小有犯、情恕不为较、群母顾无子、赡养白首无违、婣戚不振者、量已力周之、乡人贷不能偿者、弗固获、置义冢、葬死无主者、葢皆服应文直先生训也、思尧不治烕仪、与人言不为曲谨、夷旷可亲、居家一不问生作事、饮酒无何巨觞、满引豪釂、日举无算、不泥醉不巳、然未尝病酲狂酗也、人谓思尧非中无主者、殆感于时、激于衷、无所于发而寓之、斯所谓托曲糵、迯昏冥者耶、尝闻思尧酣歌醉舞、旁若无人、遇故砚席生、及婣党鼎贵、于已踰等者、故用少年旧习狎侮儿弄之、甚而陵藉嘲骂之、然间以谐谑、人亦不能怒也、其深衷积志、果发于酒、纾其愤懑焉、晚尤慕佛、持斋好施、尽收市租充费、遇佳风日、游村巷、入市衢、一童子囊泉刀果饵从之、老稚数十、讙噪拥随恐后、所至布散钱果于地、纵观羣儿匍匐争先、攫攘颠踬为笑乐、若是十余年、靡有怠辍云、铭曰、 
　　在昔酒人、或隐豪贤、今岂其然、得全于酒、党符漆园、陈邹新竁、何千百年、 

　　○平斋沈公墓志铭 

　　维嘉靖三十三年十二月二十二日、平斋先生沈公卒于嘉禾寓舍、年七十二、方岛夷寇暴三吴、公抱宗祏祭器、避之郡城、居无几何、公疾病、其壻刑部主事平湖胥峯陆君杲、从厥子南礼部主事光祖、两乡举士光裕光祚、皆公之自出也、来候、咸集左右、公诸子籍顾言治后事、所以严其终者、致情中礼矣、公卒之明年、嘉靖某年月日某甲子、葬公于其宅之某方二城圩新阡、胥峯状公世行年、授公诸子、来属予志之、状述公世家、土著嘉善麟瑞乡、高祖恭、曾祖璘、祖■〈金粟〉、三世输财助县官、被冠服、■〈金粟〉生南野翁散、娶陆氏、公父母也、翁籍世赀望、好礼当贤贲饰之、沈由是着闻郡中、公则翁仲子也、讳槩、字一之、禀颕负奇、盛气阔步、纵聣无前、巳而师事东溟张先生福、友善魏庄渠校、邵端峯锐诸君、晚卒业干五清刘夫子瑞德义渐涵、日与之化、闇如退如、稔识公者、失旧观矣公性简朴、于凡诸玩外饰、无所役其志、惟亲故缓急、恳然若当其身、至其事南野翁陆孺人也、巨细周慎、心力恳到、事可承欢者、靡不毕致、候少异常也、辄怀隐忧、迎医不远千里、至欬哕溲便、亦常侦验物色、以为喜惧、二亲相继大故、苫凷疏水、丧次三年、率由礼制、而哀敬有加焉、时称善丧云、夫孝先百行、公惟笃于亲以达其类、故建祠备器、祭严忌哀、以亲之所始终也、存大宗之祀、赡母家之贫、恭顺姊兄、抚教甥侄、以亲之所尊、与其所爱也、捐田为乡义冢、垂老而齿让人贡、则亲其亲以及人之亲也、若夫修志史才、登高赋咏、特公之余、十二试省闱、群八校隽选、又公之细耳、状曰、究公心迹、学欲穷天人、志欲希贤哲、行欲质鬼神、又曰、公口不非俗、而行不染俗、允哉斯语、为公传神矣、公生平急义轻财、赢业晚匮、自安无营、着布菜翁传以见志、其于丰约盛衰之际、葢有见于易而契于予者比官采士议跻祀公于学宫乡贤祠、信定论云公元配钱氏、生女二、适国学生陶升、及胥峯君、继张氏、生子五、爟尚炫燏煓、孙男六、女八、公所著乡约释义、笔思记、时务议、诗文集若干卷、藏于家、皆乡意风教、非漫作者、铭曰、 
　　混混末俗、胡丁我躬、今见古人、差强我衷、儵去先我、奈何乎公、 【 公应贡授都事江西布政司不书非公志也】 

　　○明故中顺大夫江西贑州府知府沈公墓志铭 

　　公沈氏、讳南金、字子轻、家世郡城人、公始名芾、为钱塘博士诸生、御史行学按籍、更公名南金、公不意慊也、子轻、葢公矫辞以见志云、高祖恒、负识干、当国初法峻、隐而卖卜、曾祖晳、祖宗寿、传术于世父正术时遂世阴阳家学、考俊、以公贵赠文林郎南京大理寺石评事、妣朱氏魏氏、公魏出也、赠魏孺人、孙幼多奇、童艹有志操、正德五年、举浙江乡试、六年会试以乙榜、署江西万载学教谕、嘉靖二年举进士、三年授南京大理寺右评事、历寺副寺正、十年、察廉、升广东廉州府知府、更贤、补江西贑州府、既又补云南鹤庆府、移病、老于家、嘉靖三十一年六月十四日卒、年七十九、公赋性简谅、操行介特、事狥其心、不惮违俗、所亲或规之曰、世同混混、而子独以孑孑矫之、其的而招射哉、公谢曰、唯唯否否、夫吾信吾心、傥庶几于道、或犹十一二巳乎、嘻、俗去道也远矣、焉避侨、处家人嗃嗃、侍亲侧更温颜婉辞、若两人然、诸弟严事之、不为降、至其婚嫁赀费、力补苴之必周、教万载、抗颜督厉、造就科名士加昔、守廉、以诚长者处官、民犯盗窃、犹核情、时有纵舍、不文法顾计也、贑当达涂巨镇、重臣宿兵、民脂髓涸供饟矣、公身先节约、力任兴革、多方亟图、民望更生、而公以杜请托忤时贵、排迫左远罢归、知者哀贑人、而惜时举措之乖、叹公不能取容当世殆少激也欤、公居乡简易自便、不事矜饰仪观、无故未尝割鲜兼馔、粝■〈米荅〉蔬茹之餐、通帛大布之服、萧然故诸生时等耳、郡仕而归者、官例供舆隶、公舍而徒行、行未尝入公府也、杭故宋京师、江南大都会、自昔以繁丽名产丰习侈、为天下最、公独啬陋凉约居其间、人以不情猜焉、缙绅士则惮屈之、然弗甘也、或斯靳之曰、夫夫也、是谓苦节不可贞者耶、公为不闻也者、矜澹泊为宠荣、悬车及就木、二十许年一日也、葢其资于世也俭、故需于世者廉、古有清白吏、今曷愧焉、部刺史诔之曰、于今伯夷也、言少褒矣１、来者或可取征云、公方疾甚、医议灼艾、曰止、生死由天、毋重困我、疾革、诸子问顾言、曰更何言、更何言、无怛意、夫观人至于没世、复安所遁其情、公超然苦客而归、以语素昧公者、将亦信其平生也巳、公娶陈氏、无子、继亦陈氏、赠封并孺人、子男五、希渭太学生、例以赀为杭州右卫署指挥佥事、希泷邑学生、希淘、庶希准希济、女四、长壻邑学生金榜、次壻太学生林恩、次壻郡学生莫曜、庶女幼、孙男五、女五、公卒之三年、嘉靖三十三年十二月二十四日庚寅、葬公灵石山之朝阳、五子者聚相泣曰、吾父洁修潜懿、今随死而亡、后将无复知有吾父者、吾曹不子、死吾父矣、夫先民既没而德音犹存者赖之于纪述也、孰为言立、而传一二遗行、俾书之石耿光于永世、以焜耀吾子若孙、紧吾父为不亡也、五人抆泣相慰曰、可可、于是希泷以嘉鱼令李君玑衡状来请、爰论次之而系以铭、铭曰、 
　　湖水浩汗兮、山石岩巉、阴林权木兮、偃蹇连蜷、莾一丘以薶玉兮、穆清风于陵樊、天地无穷兮、声休鬯而弗泯、长谷逶迤、轩驺历兹兮、志士式焉、曰猗嗟乎清修独行之贤、 

　　○陈翁迁葬志 

　　陈故邑世家、翁高祖某、曾祖某、以高年与赐冠服、祖某、学礼诸生间、业未成而卒、累叶望于黄冈里、父乐耕、以全业让其兄、徙创金洋、金洋之陈自乐耕始、翁乐耕长子也、讳黻字廷焕、敦敏俭慎、甫弱冠、私务公役、一身任之、不以忧其亲、乐耕将析产而传、曰黻、吾嫡长也、贤且劳、钦鉴不得与等、翁退然曰、父以义命、异日或一不安于义、为累弥多、竟处均焉、里有同产而争者、长老必以翁为口实、翁享年若干、卒之日、为正德某年月日、葬之日、为嘉靖元年某月日、翁娶某氏、子男二、宽完、孙男二、女一、宽谋所以不朽翁者、奉币先状来请、志曰、让、共德也、紾臂撷羮。风日以浇。自古记之。况今日乎。陈氏奕世、而以千金之产让者再、难矣、其裕后也、顾不宜哉、顾不宜哉、 

　　○诰赠宜人陈母施氏墓碣 

　　陈宜人于氏、杭州钱塘人、奉政大夫荆长史某之女、通议大夫应天府府尹某之妇、征君某之妻、进士直之母也、初长史与府尹诸生时、特相善、既同举于乡、尤加善焉、遂定姻盟、而施女于陈、府尹前守池州、征君以家从、弘治九年、宜人年二十五、五月乙酉日、疾卒于其舅池州官舍、十二月甲申日、归葬钱塘某原、陈氏远祖龙山府君兆次、于是其子生未晬也、越二十一年正德十一年、其子举于乡、明年第进士、又明年谒告归、瞻封树、感叹泣下曰、直、母之身也而不逮见母、痛其终天乎、已而曰、盍藉立言者以不朽吾母犹愈焉尔矣、乃告于征君、而来请书其碣、曰妇德不越阃矧若陈宜、人年之不长、考论其世、将安从征、吾闻进士君称其家老言、宜人即世时。先京府伤之。曰、噫。妇承我也。若父然。而礼有加。贤。可悼哉。犹有鬼神。必成吾孙以慰之。太恭人载痛之。尤食寝减甘焉。曰。妇爱我也。若母然。而诚不渝。孝。可忘哉。吾恶乎寓吾情。必长吾孙以报之。是故大母字直甚恩。直不自知其亡所恃也。而直经术。由大父指授为多。呜呼。非宜人至性之笃。顺德之素。何以感乎其上者如此。羣行槩可见巳。今进士君茂质伟志、磨砦涵养而不止者、吾未量其所至也、所以休显宜人者、独兹荣名也夫、天之报施、繇是道焉、顾不允哉、顾不允哉、 

　　○周母沈氏墓志铭 

　　正德十四年冬、洛溪周邦将葬其母、合宗谋铭、则以书来请、予受而读之、书曰、孺人姓沈氏、大父旸、父谟、家世硖石里孺人生若干年而归、归若干年而卒、卒若干年而葬、其日是年十二月甲申、其地洛溪祖茔之右、子男邦孙男二、女二、孺人之处也、父若母称孝、兄弟称睦、婢御称仁其归也、不逮先姑氏、而事皇舅与后姑、如父母然、接娣姒如女兄弟然、字羣小如婢御然、诸称者无间于父母家之言、其殁也、夫曰、曷有若吾妻之顺而能、子妇曰、曷有若吾母之爱而教、周氏外内族婣则又曰、曷复如孺人之遇我礼而有恩、呜呼、其信然哉、夫男子志业见于世。人得指列而籍记之。女妇迹不踰屏阈。自非临难狥节。与烈丈夫齐不朽名。则夫柔嘉庸行。安从核而书之以传。妇德可征焉尔。然而孺人其庶几欤。故予与为铭、铭曰、 
　　周氏母、藏于此、识者许子、寿不于其身、于其名、呜呼、其亦可以长瞑矣乎、 

　　○太安人郑氏墓志铭 

　　许某曰、妇道不亦重哉。然教弛俗流、士鲜完德、而女妇何以称焉、太安人、赠刑部主事海盐吴公讳竟之继室也、嫔吴及纪、而称未亡人、方夫陨天泣血、手二三孤婴茕茕焉躬衣食而教之、持久靡忒卒就其子以至于有家受封紧吴宗是赖、妇道顾不重矣哉。顾不难矣哉。于戏是宜述以为人妇劝也巳、于其葬也、为志而铭焉、志曰、太安人郑氏、家世平湖人、父讳肃、母茹氏、敦茂一德、是生太安人、年十七而嫁、年二十八而孀居、嘉靖四年二月十八日、年七十八而卒、以明年正月十九日、葬于大易乡玉壶阡刑部公之兆、子男二人、伯升、仲昻、山东按察副使、女一人、孙男六人、绶组绂缨绪维、女六人、曾孙男十人、女一人、太安人初归听顺、莫可非仪、旋罹家难、蹈厄茹辛、而志操才识卓然、于是乎见、攻苦织纴、无一时自逸、外内费、资其手者岁十二三、一布被六十年、举示孙曾曰、此吾嫁时物也、君子曰、善居约也以俭勤。先姑氏卒、以幼女属太安人、育而嫁之甚恩、叔姒韩暴疾死、即以巳手制衣衾隧焉、岁率按察兄弟上郑公冢、泣下低佪久之、及老犹然、君子曰、善亲亲也以敦爱。按察初为宜城、分俸归养太安人曰嗟、辍汝养廉者、廉无乃妨、后勿复尔正德中、例旌孝节、有司首议太安人应诏、太夫人则谓按察曰吾妇道之恒尔、业巳受封、敢徼再命、汝其力辞乡邻困暴征、闻愁叹声、戚然曰、饥岁民贫次骨、忍更涸其髓乎、命按察必言之郡、郡弛其限、君子曰、善约巳矜物也以仁让。太安人之行、多至可称者如此、而丁年遭变、初心素守之、死不易其常、葢以节始终焉。可谓贤也巳。故时大夫士之文者、寿以诗、纪以序传、封制有端庄勤俭之辞、邑里讽传钦赞以为允、按察与予善、信古笃行君子也、及予序次太安人世行、益叹按察之贤有本哉、铭曰、 
　　奇太安人、允女君子、懿懿羣行、贞以终始、惟家实造、惟贤实嗣、寿有为歌葬、有为纪、于昭方来、以征女史、 

　　○太安人顾氏墓志铭 

　　赠刑部主事海盐锺君讳海之配、封太安人顾氏、年八十有一卒、是为嘉靖八年九月十二日、葬以十年七月二十一日、太安人子、邑博士弟子员栋、中顺大夫知南昌府梁、衔恤哀痛、撰次德履、跣二舍而来问铭、先以陈翁鉴曰、太安人之处也、为父母所贤爱、其归于锺也、锺门内罔不宜、主事君初丞怀远、怀远令躁诞、好陵人、主事君积不相能也、衅日构不解、奏与之辩七年、太安人攻苦食淡、纺绩资之、时慰以好言曰、时固有命存、绝不出愠怼语、事白、复官万安、则曰、是果有命存、卒未尝色矜、南昌兄弟髫而嬉戏、太安人愕曰、儿可儒也、亟白主事君、遣归就傅、衣粮修脯、率太安人手具口画授之、遂皆有成、伯经术称高第弟子、仲进士高等、再守剧郡、治能称最一时、斯主事君太安人所由贵也、太安人老而传也、禄养丰备、犹亲女红、南昌色劳之、辄恚曰、而忘怀远耶、抑吾常有味于敬姜之厉文伯也、人谓大安人约泰屯亨之际。类知学者。于戏。其信然乎。予读诗列女传。当时公矦大夫士之家。饬行修识。相其夫若子。而王道赖以成。岂其女妇则贤。将上之渐导有本。而俗成固当然也。今世女子子。师绝不闻。至夫羣士于学宫而教之。累百不一贤。而太安人可称者如此。殆性然哉。予是以讶叹。为序而诗之。系曰、 
　　武原有邦、 【 叶】 海润土厖、开济之阡、灌樾秀深、 【 叶】 廓其坎而崇其封、于戏、是惟锺子之母之宫、 

　　○闻人母周氏墓志铭 

　　乡贡进士闻人某、以嘉靖十一年冬十二月壬寅、葬其母、及日、三舍跣冰重茧、来紫云谷中、问铭于其父友许某、纳状曰、母夫人周氏、海宁洛塘人、蚤丧母、子于继母、能以孝得其怜、视后出者、埒同产焉、周族曰。允哉女。迨归先君、君姑氏严、临诸妇如东湿薪、夫人婉承风旨、卒宜其顺、闻人族曰。允哉妇。夫人生不孝孤若干年、而丧先君、茹辛衔恤、身任家蛊、日程不孝孤读父书、窥其奋与怠、与其友之贤不肖以喜忧、既举于乡、族婣赞喜、夫人愀然命孤曰、乡尝举而祖矣乡尝举而父矣、用不当才、才不逮用、命矣夫、汝其思绍奕世未偿之志、毋或以此举自多、内外族咸曰。允哉母。初先君丧殡干堂、北邻遗火、隘廛委巷、烈熖炙天、孤狼顾呼号苫凷间、罔知攸措、夫人不顾盖藏、疾呼迁殡获免、孤偷以宽逆天之戾焉、又曰夫人生富侈、适清约、先君宦学、只力事家、中罹百忧又属孤学、家无所于委、日强事事、孀嫠劬瘁、余二十年、弗一日弛于其初、其心望不孝孤者、十半莫晚也、而今不待、伤哉、寿六十又五、子男不孝孤一人、女二人、孙男鹤鸣、女二十人、悲夫、非夫信传之撰、永流淑声、不孝孤终天沦心之痛曷为解、敢跽听命、进士君器业、隐有远就、予雅信焉、爰序次之、而志以铭、铭曰、 
　　硖岑双双、中蜿流虹、东椒之垄、有坎幽宫、伉俪同方、庇尔子孙绳绳、 

　　○徐母祝氏墓志铭 

　　孺人、徐君翰之妻、造士禾之母、年七十一、以嘉靖三十年九月初六日卒、以明年冬十月二十八日、□合徐君之藏于漳江南浒、禾以状问铭、辞弗得、则勉为序列云、孺人父蒙、母储氏、祝故文直先生、多闻质行、以古则义训陶其家、渐于乡、乡之人严信之、以埒汉王彦方、其没也跻祀于社云、孺人其孙也、生而静慧端凝绝无女妇燕亵之态、事当意与否、人猝不见其愠喜也、性敦孝慕归宁当去、低佪父母傍、不即去、促之舟、流涕长澘、忽忽承睫、若是及于亲终、岁时父母讳辰、驰使奠于祝、泣而遣之、若是终其身、教子造次必于学、禾少怠肆、呵之长跪、曰尔先云斋、先遯庄、以文学起家、非苟温饱罔闻知、龊龊富人等、遗墨在壁、遗籍在椟、手泽隐如也、乃逮尔坠厥绪、奈忝尔祖何、人将以予为口实、曰是祝之自出、且又及吾亲矣、检?食?方?诲厉、日夕有程不少假、塾师有利为寇者、搒禾如虑囚、孺人亟喜罔觉也、曰师克任哉、供修弥厚、舅乐闲早传、姑倪氏早逝、孺人独赞徐君、综外务、经纪内职、罔遗余计、不十年所、资储倍于其旧、晚好佛、亦信践之、子男禾也、庶男术、女顺、孺人慈之无颇、孙男□胤善衡、女三、曾孙男寿朋万朋、状记翁昵庶匹适、孺人安若当然、徐君卒无里言、舅终、顾言孝妇孝妇、遗若数十金为劝、孺人念季氏贫、尽推与之、嗟夫、其然、孺人有士行矣、无德不报、禾其卒能追荣孺人乎、状所述孺人内理旁接下御诸善行、累百语纚纚弗休、予取其可资妇德者着之、铭曰、 
　　有古直躬、惇训家邦、婉婉孺人祖训是宗、驯德淑行、善积而崇、庆泽浸延、施于后朋、有来无穷、其视涬江、 

　　○董母陶氏墓志铭 

　　陶氏、故嘉禾名家、为赠监察御史楷之女、归于海宁钱山董氏、为义官让之妇、太学生深之妻、学官诸生树及材之母、成身成章成大之祖母、初陶母归不逮舅、子生在抱丧其夫、险死余、咿嘤藓阈尘帏中、拥孱然二竖子为命尔、于是内隙外侮起乘之、悍攘狡窃、家蛊丝棼也、陶氏不自顾、计委身殉家、誓完旧物以还二孤、调剂诸不谐人、若事后、先务、中急缓、母事其姑加婉、而慎督其子学、肃若严父然、时时称举成立孤遗感厉之、故二子烝烝克谐、遗绪支吾弗终坠、姑老嫠、独痛不及伤、乡诸紏纷、旋底定、人谓陶氏称其家子、而董有妇云、越若干年、嘉靖某年月日陶氏卒、卒之又明年、嘉靖某年月日、二子葬诸钱山祖茔、合太学生之兆、先事、树及材以成身来谒铭子病不事笔砚、辞、二子长跪、致母顾言、未亡人来为汝家妇、罹百忧、犯诸难、所不尽者命耳、自意夷险乘除、犹当十半桑榆时、乃今仅仅五旬、病日益殆、殆旦夕从尔父矣、树暨材啜其泣下、曰止、汝悲徒尔乎、树、闻今笃古而迂、文而不诬者、汝许丈耶、必得其文殉我白我、信传我、斯不朽我已夫、毋徒尔悲也、树应曰诺、不敢忘、夫母生弗善事、死重欺之、诸孤尚将列于人哉、敢固以请、且请、且目成身曰、先生亢厉守高、不能屈、独奈何忍弗悯怜是藐婴儿耶、成身、我之自出也、乃不果终辞、铭曰、 
　　林水窈如、幽扃不晨兮、信誓皦如、联璧双潜 【 叶】 兮、吾诗藻如、松声永言 【 叶】 兮、百代有考、蓬颗不湮兮、 

　　○陈邦亮妻黄氏墓志铭 

　　海盐陈邦亮之妻黄氏、归十二年卒、年二十有九矣、越若干年、嘉靖某年月日、邦亮藏其柩于某山、而铭属予、夫女妇之行不越阃、吾其奚征、又将奚铭、既邦亮自为状其婣黄倩则状之、其弟邦直又状之、邦亮、吾与也、繄其婣之言同、将无诬、黄氏世为邑之海沙里人、雄于赀性独不竞缛丽、恬如也、陈及婚、将迎、黄以爱子远适、难之、因壻邦亮其家、邦亮年少气高、时独墨墨不自意得、黄氏迎其意、与俱归、既妇于陈、则卑箄抑降、不敢以富人子自多、上承旁接下御、罔不得其心、女红馈事、具有节法、举室咸宜之、邦亮素抱远志、乐友胜已挚交修脯、不时趣办室中、往往夙备毕给、故其游知、得国士贤豪驩、而邦亮遂褒然品于时英、黄氏有助焉、生一女、适海宁查志高、赠给事中绘之孙也、夫事忽既往、情锺有涯、故先王之叙伦纪、为服制、重轻久近各殊、皆称情以为差、邦亮再婚燕婉旧迹湮沦、而于故妻之藏、谒予一言、历四三年、申十数请、请不怠、益强必得乃后巳、抑可谓厚也巳矣、不足以厉薄俗乎哉、是宜与铭、铭曰、 
　　于淑质、嗟短晷、婉清扬、閟泉下、永尔贤声、慰尔贤雄、兹石语、 

　　○朱孺人祝氏墓志铭 

　　朱孺人祝氏、抚州崇仁令鳌其父、见竹处士禋其夫、进士瑞登其子也、初邑东素花里祝虚斋先生、笃行邃学、以参知藩政、归老于家、远近之士、北面问学者、屦鳞次户外、其教以正身正家、及于为政、本末具有节序、崇仁为先生羣从弟、孺人则崇仁长女家教本于家学者、宜肃且闲矣、夫丰末世污俗女妇伦耶、孺人卒将葬、进士瑞登状孺人遗懿、介诸弟造士瑞明、走山中请铭、予为之记、其言曰、孺人生而资颕好书、读内训小学、能通大义、事父若母、承候颜词、率循谕戒、举当适其意致、养姑病汤药必躬、不晨夕间、不婢媵委也、姑丧、摧毁柴瘠竟以哀殒、妇道有崔山南唐夫人之爱。处士幼失怙、承家甚夙、外内百务、参错猥并、孺人勤俭协相、随事斟量、缓急为之撙节酬应、居常沉谅谦约、未尝见其哂笑頩怒也、妻道有桓少君之恭。鞠诸子女、爱而劳、慈而一、以绩课读、每息夜分以为常、瑞登试吏、为桐城、孺人三举清慎勤赞之往、瑞登奉以周旋、弗敢越、母道有陶湛氏之教。瑞登忍死、述以待命、曷敢诬、呜呼、必若所云信岂末世污俗女妇伦耶、殆崇仁以家学为教、而闲之者肃然乎哉、而虚斋余教、将不益有征乎哉呜呼、生弘治某年、卒嘉靖某年、葬以卒之又明年某月日、其地祖茔、从处士兆、子男四、进士瑞登其长也、瑞成邑博士、诸生、迁后伯父祚、季瑞隆、女一、孙男三、女亦三、铭曰、 
　　婉乎其孰隲而臧乎、奄乎其孰踣而巳乎、巳乎流衍者祉乎、腾骞者子乎、贲于丘者俟乎、琢硁硁诗、我铭后、其永有征乎、 

　　○祝母居氏墓志铭 

　　邑故多旧姓遗俗、城北居氏、尤以笃塞谨信称、与人譪然、若恐伤其意、而阃阈声迹、肃如也、穆如也、家教子女、咸若性成然、孺人、处士理之女也、归袁花前广东石城令祝君继英、孺人卒时、年七十五、为嘉靖三十四年十月三日、后石城死二年一月、葬以是年闰十一月二十三日甲申、墓东陈村、合石城兆、子三、世名先孺人夭、世言世占、皆邑学诸生、孙男以顺以颐以须以预以思、孺人生而温密静恭、闲家教甚夙、来嫔于祝祝族方昌、尊卑属甚众、孺人上事旁接下应、无不宜者、偕石城白首、未尝见谇语頩色也、家食仆婢、千指而盈、孺人斟量衣食、拊循曲当、以恕掩其过。以峻笃其悍。以宥宽其不及。内谐名附、门内裕如也、孺人性乐勤尚俭、造次生作事不少弛、园田沃瘠、农蚕盈歉、刀布出纳、字畜息耗、贸易良苦、皆周谙旁稽、不遗、暇复纫补饎爨、老矣、犹绩纺纬络不怠、殆终身矻矻也、初石城蚤隶宦学、晚仕归休、徜徉纵适、抺摋世故沈冥酒德、夸诩振施、一不以家关念、而业饶畜裕、倍蓰生初、孺人殚力综理于中也、夫孺人归祝炽丰、可豫弗逸、已盈不侈、而乐尽其职、壮老不忒其常、此尝学问之民之所难、而以女妇能之、是尤难巳、嗟夫。王教熄而士习远古矣。尚何万一冀淑行于中冓耶虽然。征之孺人。求妇顺于家教。其庶几哉。铭曰、　东陈之墟、水汇土庞、夫妇同藏、庇尔子孙炽而昌、 

　　黄门集卷十一 

　　●黄门集卷十二 

　　浙浒　许相卿　撰 

　　志铭下 

　　◆志铭下 

　　从伯父北山府君墓志铭 
　　叔父永州通判东山府君叔母祝氏墓志铭 
　　宗兄天德墓志铭 
　　宗兄裕斋翁墓志铭 
　　儿子闻过薶铭 
　　宗子道叔墓志铭 
　　先孺人迁葬志 
　　诰封安人许母贾氏墓志铭 
　　赠封孺人二室葬志 
　　许母王氏墓志铭 
　　许瞻仲妻董氏墓志铭 
　　长女沈妇圹志 
　　中女朱妇墓志铭 
　　徐仲年妻许氏墓志铭 

　　○从伯父北山府君墓志铭 

　　府君许氏、讳洪、字宽夫、为文英府君讳橓之曾孙、加本府君讳祯之孙、芸窻府君讳绅之子、出分食其山后、晚号北山老人、年六十八、正德十五年某月日卒、嘉靖二年冬十二月壬寅、葬所居东北包家峪、府君未晬、而母唐、父芸翁、连暴疾死、世母徐孺人乳之、与其子南山府君、视孪子焉、乳不给、口糜更哺、仅而两全、既长、教于世父一樗先生、尽其方、故二府君行义竞爽、而体貌并终不丰、配海盐王氏、子男长楫卿、府君夫妇教极劬瘁、领弘治甲子乡荐、再举进士弗果、道死、府君大沮、长恸曰、嗟哉、天乎、人少恃亲、老恃子以生、吾所遭乃尔、何生为、由是丧明、呜呼、天之报施非耶、次檄卿榜卿、檄廪食诸生间、孙男闻诗闻礼闻恒闻恂闻忠闻恕礼守经术、游乡校、角场屋、孱弱成立、幼孤遂长、门祚渐复旧观、呜呼、天之报施非耶、府君性果劲守法、诸凡声利诱胁、峻执不回、晚岁益崇儒素、澹世味、隐然故族遗老、正议侃侃闻者见惮、或引避去、府君从母某氏蚤寡、为营田舍、经纪其家、洎其子若孙弗懈益周、曰吾恐负吾世父也、相卿忆毁齿时、与乡荐君侍府君入郡、舟集东关、关法晏启、府君曰、吾从二儿陆行耳、行二里许、相卿足疲、问馆所、曰姑前、非远也、行复二里许、益疲、益问馆所、曰姑前、非远也、行远疲甚、更问更答如初、洎休舍、则皆足茧、喙息、不能兴、府君咲曰、陶士行自厉、吾厉吾儿、相卿自是良能行、铭曰、 
　　委蛇包谷、若往而复、灵萃秀毓、宅此新卜、云来接躅、我铭而告、 

　　○叔父永州通判东山府君叔母祝氏墓志铭 

　　府君讳瀹、字达夫、号东山、由邑诸生贡春官、卒业南太学选湖广永州府通判、服母张氏丧、遘疾、嘉靖四年八月三日卒、年六十三、是年某月日、葬于灵泉山、越二十又四年、嘉靖二十八年某月日、迁葬东山草堂之东某处府君兄子相卿、泣而志之曰、呜呼、相卿闻诸曾大父吾许世家海宁远花里、代有显闻人、宋季兵乱、宗牒阙弗可次、我明邑人仕者、自吾五世祖海州府君始、海州讳毕懋、生文英讳橓、文英生力本讳祯、力本生一樗讳紃、奕世贞素、隐耕力善、府君则一樗季子也、府君奋身经术、临帅千里、繄是先人厚积、合宗始望阶此树立、一抓播其奇、而溘尔沦丧、哀哉、府君诞有逸表、爽迈不羁、修髯尚盻、见者尽倾、文思谭锋锐甚、口占手属、食顷数千言、沛如也、五试浙省、再试京闱、终绌不偶、士论以为命、樗翁尝被诬就理、杨按察使继宗凭怒须之入、见府君掖以从、髫而秀、题试之、立顷呈草、按察且读且拊几、大讶曰、吾几动浮言、吾几动浮言、非积善家、安有是儿、叱破械、出、府君由此知名、初人属府君以廊庙之干、府君亦自负、旁睨无所下、以是人多忌之、然其所游知、昔一时隽雄、贤于已者、平生不亲家人生作事、晚节益肆形世外、尝慨然曰、人生快意耳、何卿相为、终其身日纵酒酖诗、豪宕自喜配祝氏、处士湘女、凝确慎静、上承旁接下御罔弗宜、府君坎坷终身、未尝见色愠、先府君一年卒、卒时年六十、子男三人、长槐卿、次材卿、邑诸生、嘉靖初、更化求贤、诏天下府君州县学、岁贡士、惟举才、材卿中选、司汶上教、九载绩成、主桐城教而归、季干卿、为世父潭后、女适周训、孙男七、女四、府君之犹纩息也、顾三子曰前、前、必以汝伯氏文殉我、乃瞑、府君始葬及迁、材卿独力尽瘁云、铭曰、 
　　黄山之阴、平陆匀匀、食其妙果、西东夹陈、吉壤恊卜、舍故宅新、莺簧草菌、何千斯春、行罗子孙诜诜、 

　　○宗兄天德墓志铭 

　　许、古太岳之胤、有国于许者、因以国氏、乃后族泒流衍天下、许在海寜、世家袁花里、谱可见者、宋四九提督四九生千六承事、千六生春谷讳嗣荣、春谷生盛甫讳茂昌、盛甫生同知海州讳懋、海州生文英讳橓、文英生耕隐讳斌、耕隐生守拙讳缗、守拙生存诚讳源存诚生干、是为天德、袁花许氏、天德葢大宗世适云、初存诚及天德髫而丧父、天德幼特孤苦、晚更疾废、凡名势荣利俗所歆艳快适事、天德生不百一遇、许族故、而敝习挟故而靳下人、岁时燕序、羣从崭然褒然、各矜先物自多、天德貌寝、辞讷甚、羣居广坐中、状孱如退如钝弱人也、间嗤侮之、辄默不应、独时时承母意、得其欢、守宗祧罔坠业、事诸父无违礼、真白敦慎、内行可訾殆鲜矣、世常外徼。而或幸得之以自能。然垢心秽行。多内疚者。而世患亦卒不免焉。天德病痼丈室间、无能一逞以适其愿欲、然因而获免彼之悔尤殃衅亦多矣。其诸所谓世为不祥。而达人以为大祥者与。天德生成化已亥、卒嘉靖乙酉年四十七、娶俞氏、子男三、闻善邑博士弟子、闻义闻道、闻道出后季弟震、女一、天德卒之若干年、嘉靖十五年正月庚申、葬洞孔山春谷府君墓右少南若干步、铭曰、 
　　高翔铩翰、工谋誎患、雌伏拙藏、以免于今、而无忝乎□□、于乎、世多大刑、而天德将独天全者邪、 

　　○宗兄裕斋翁墓志铭 

　　翁讳汀、字思济、姓许氏、家世袁花里人、父述、母孙氏、翁生而柔愿、人犯之、能忍不校、壮老一致、故乡品列于善类、无殊辞、然以忍常自得、故自号曰裕斋、翁庶母弟、鼎鼐、父锺怜其幼、凡产殖器贿、翁让曲成之、人尤以为难、翁年八十三卒、嘉靖二十七年十月十三日也、娶朱琵女、早卒、继王氏、文直先生甥女、子男一、闻教、博士弟子廪食学宫、女嫁里人旌德训导祝继先、孙男三、敦仁敦信敦伟、伟颕而殇、孙女三、各有归、教以是年十二月庚申日、葬翁妙果山西小丘夕阳祖茔之右、与王同兆、铭曰、 
　　行无訾于族、迹不越乎乡、履素安常、于戏、是谓吉人、于是焉藏、 

　　○儿子闻过薶铭 

　　许相卿丧其子闻过、哭之病、巳乃慨然曰、过命在天、吾雠天乎悖矣、及葬、复惨尔于邑曰、吾诲过学、戒衒崇晦、晦乃没世、将遂使过怀奇敛英、而终古闇然乎、忍矣、于是反袂雪泣、而志之曰、闻过、相卿长子也、母孺人沈氏、正德巳巳从予留都太学、解装儿生、故命曰都、小字圻孙、予时投檄礼部、礼部郎故暴人、习陵士、遇士辄声色谁何、折使謟承之、予长揖见、则愈益怒、哗彻于门、大宗伯召让郎、而名礼官、罔知礼士耶、谕之交谢、俱解、或闻诸先谏议、先谏议寓书曰、儿出门、便气动眉睫间、将安所究远图、予展读、长跪曰、儿过矣、儿过矣、因定都名闻过、冠宾查毖斋、字之长复云、嘉靖初、予官谏垣、以过往、不二年所、丧吾妻李氏、疏乞以过还、过资颖日新、予适善病、因谒告、终教之、为娶于朱、生二男子、敦俭敦储、储甚淳且慧而殇、于时过且壮、予将传、而过日病、益甚弗瘳、初患脾肺郁痰伏火、疣溃左股间、沤泄作、食饮閟、羣工攻之罔功、过嚱嘘执予手、泣数行下曰、儿宁自意止此、严固讵宜有此、恨靡郄书为解、严其自安、其自爱、儿去矣、不复侍矣、伤哉恸乎、嘉靖丙申八月二日也、年二十八耳、嗟乎痛哉、予方委过、吾妻脱身游、汗漫天下名山五岳间、凌云绝尘、纵观扶舆磅礴之妙、予旋复以快吾平生也、过乃死弃予予块守孤山丈室中终吾生、生奚以为、于戏、天丧予巳夫、过性强记、日数千言、六籍默识成诵、尤喜左氏内外传、首尾错举不遗、予曰、韩退之浮夸少之、信哉、未必仲尼意也、则遂辍、博综诸子、特喜三闾、漆园、韩公子、列国策士、至荆聂两豪事、壮之、扼腕、恍然思起与之游、予曰咄、儿所趋愈下矣、后勿复尔、则又辍、成童、为进士学、出口多老成语、尝羣两浙诸生、试三场省再、连再黜、予私恠之、间理遗帙、得过手草古赋杂文可百首、古近体诗歌数百章、类皆超逸弘肆、如生驹未服辔衔、而神骏非圉人所驭、予弥恠之、尽发其藏、选苑诸书、漫不可手矣、则廷责之曰、文以载道、未知道、奚其文、立烬之火、自是乃专于学、尝曰、孰谁贤拟茂叔、绝学千□后、精诣粹养、殆圣巳乎、骎骎上达、寻及于患、前知过当尔、盍憗纵之读快意书、作出格语、成一家言、鸣于时、顾束缚之、使不一逞死也、于戏、天丧予巳夫、过少慕任侠、喜论文、诸凡荣利、一不置意中、见富势矜挟者、鄙外之、若将凂巳、予亟绳驯养、后更慎厚、颖鉴故自了了、而浑然不见取舍、泛接乡人乡人乐与之、出游学官诸生间、学官诸生乐与之、历谒诸老先生、诸老先生乐与之、阳明夫子尤亟称焉、虽习交者、未尝闻其言人过、家人终不见其谇语頩色也、死之日、远近知与不知、罔不伤嗟涕洟云、予生数奇、动与世左、望实不遂亢宗、忠诚不果狥国、行义不及孚于乡人、而丁年税鞅、遁迹离羣、若与世隔、意有待于过、偿吾负焉尔、过乃溘死先予、予其永愧忠孝、而长为俗之不祥人耶、于戏、天诚丧予也巳矣、忆、过童年北游、赋大观、拟封事、砚席流闻、隽声隐然起都下、过从缙绅、交欲识之、予坚谢疾辞乃后巳、夫深畜期其远到、而竟止是、岂生异于常者、宜衒其奇、予顾抑遏掩藏、弗使颖出于囊、神故愤夺以还造物、不然、有为生之、孰亟毙之、无为生之、孰厚畀之、厚畀之而亟毙之、如石火电光、一过不复遗也、何与、吾无所致诘也巳、嗟嗟恸哉、过死踰月、季秋丙辰、舁其柩葬几山伏虎冈、嘉靖二十八年十二月二十六日、改葬六十里塘阴插花山、其母沈李二孺人兆左、系曰、 
　　尔来遄往、吾勿获食尔力、予老畴依、世安所置长物、寸裂予肠咎谁执、五气交运、将不齐焉尔是值、吾独且奈何哉、百岁倏忽、行从尔地下游、万千年胡终极、 

　　○宗子道叔墓志铭 

　　袁花许氏相传宋汴从也、唐都督远、族墓在海宁、或谓邑之有许、盖其冑裔耳、然宋跸元麾之南也、故家多逸其世、莫征系绪云、道叔、闻教字也、裕斋汀其父、陋轩述其祖、智斋哲其曾祖、孟淇瞻其高祖、学圃淳其五世祖、　皇明建国、以文学尉萧山、萧山世父知海州、海州有厚殖、知其子橓才弱、而萧山具济险才、举全业畀之、顾遗子以其余、故学圃之后、富厚累叶甲一乡、裕斋、陋轩独子也、质愿且懦、里中恶子、易视??洊陵之、与之讼、久而困、族不逞者利衅乘隙焉旧殖日益落、不能家、迁于龙尾山之西麓、道叔年在髫齓、亦鲜兄弟、志独耿耿思复其初、故自榜龙西寓轩以日厉、巳乃折节读书、劬瘁不自爱、通胡氏春秋廪食学宫、较艺省闱、物望向殷、而家蛊丝棼莫可绪、则去之吴门、授经、于时推隆经术、奔骛进取、海内风靡、而吴人特甚、道叔所得过当、家渐以温、骎骎理故业、而命不延矣、惜哉、道叔性敏志劲、论事不达其意、不但巳、及关利病得丧、辄默不泄虽醉语梦寐、弥益秘慎、不少见风指、殆其志有在、故深机固键、顷息存存耶、易曰、子克家、古曰、用志不分、道叔近之矣、道叔工颜书、善尺牍作杂文、有思致、亲交接遇还性、清浊无所失、为人谋、必尽曲折、曰后当、曰不必然、已而果皆然、其它行能可列、予特举其志复先业、书之以厉族子云、道叔生五十七、卒以嘉靖三十三年十二月二十六日、葬以卒之明年三月七日壬寅、墓在龙山夕阳之原、娶朱氏、守御千户循之女、子男二、敦仁敦信、俱文学弟子员、女四、各有归、孙男三、令纹令绪令绶、铭曰、 
　　大钧坱圠、万汇蜉蝣、衰盛转环、孰爱与雠、有物司之、人也何尤、干蛊良图赍志慈丘 

　　○先孺人迁葬志 

　　天乎伤哉、痛割终吾生巳夫天乎憾哉、怨咎终吾生巳夫、夫有令德者、享眉寿、受多福、常理也、人之获其常也、恒十六焉、嗟嗟、以吾母令德而无一遇、痛恨固不可为解也巳、或少诿者、数值则然、若夫身后之重阨多难、则惟不孝子万死莫赎之罪、何复籍口于数之适然者乎、爰举吾母生前之令德及其没后之阨难、而不孝无所容于覆载矣、旧尝受读四明耆儒徐恕先、志吾母之葬曰、许少妇俞氏、石泉翁之季女也、母城阴故族居氏、少妇生而贞肃闲静、不轻言笑、不妄举动、婢使一一畏顺承事、无哗者、室中穆如也、妇性敏慧、女红诸技、不习而精、顾好读书、幼弟晚塾归、常令指目字义、遂通孝经曲礼列女传、叹曰、载之书者、女妇分内事、不尔、内无教家曷赖焉、及笄而归许生某、适翁丧子幼、强许赘生其家、则与生协抗家难、防御侵侮、调剂纠纷、卒完业授其弟、无私焉、妇生子名相、甫晬、言动必示之正、三龄、呵禁日严人曰、藐尔孩、那遽如许、曰闻古贤圣、多由教成语云、桑从小搤、长且不屈矣、成化十八年十月二十八日卒、年二十二、明年十月二十五日、葬祔祖姑洞孔山兆、志首云云、不忍率读也、天乎伤哉、痛割终吾生也巳夫葬久之、水由宂中出、迁祔灵泉山祖母徐兆、则弘治十六年十二月二十二日、久之、水又出宂中、嘉靖八年十二月二十四日、又迁唐家湾谷中、巳而唐湾宂水如灵泉忍痛将事、迁南湖之阴、几山之阳、则嘉靖十二年九月二十二日也、唐湾启迁也、相卿痛惫而仆、冯棺枕肱、泪眼甫合、若有眤棺而言曰、是中水晶骨耶、意私占以为祥、孰谓妖梦先水孽哉、于是怨痛剧而神虑殚、嘉靖三十三年十二月十一日、肃启妙果山阳相卿寿藏永尊焉、嗟嗟、后来百千世、信康裕矣、奈前去数十年阨难何、天乎憾哉、怨咎终吾生也巳夫、吾母令德、以古贞淑律其身、以贤豪名世望其子、而不获一受诸福、乃久困沮洳、迭震畚锸、历诸阨难、祖孰致之噫、不孝之罪、上通于天矣、声竭泪枯更忍兴言及此乎、去今几七十余年、相卿有子闻过闻造、女四各有归、过没、有子敦俭、俭有子令已令甲令丙、后昆禅续、往迹湮沦、而遗编故在也、时一展诵、手泽漫如、辄长恸欲绝、呜呼、天乎、相卿胡不先吾母、或犹免于阨难、而相卿今犹苟活也、呜呼、怨巳哉、人孰不本于亲耶、而生事死葬、孰不于斯自致其情耶、而又亦有因母教以成贤圣者矣、不孝恶极旤深、天俾不逮慈训、无以成德、莫可为力矣、而致吾母重阨大难、则谋之不臧、为之不慎、召慈大谴也、噫、不孝之罪、上通于天矣、声竭泪沽、更忍兴思及此乎、况忍自述也乎哉、虽然奖忍自饰也乎哉、忍死志之上俟昭鉴于天、诛殛不孝、为世为人子者戒、下诏后人、俟其聚讼不孝、为世万子孙慎终者惩、我死无但裸葬为也、必甘暴骸中野、以俟天人之交责焉耳巳矣嘉靖甲寅十二月七日、不孝哀子相卿泣血识、 

　　○诰封安人许母贾氏墓志铭 

　　世父赠南京大理寺左寺正南山先生季子樯卿之为大理也、樯卿母封安人贾氏从之官、嘉靖丁酉四月某日、安人卒、享年八十矣樯卿举相丧归、是年十二月甲寅日、葬玄明山、予与视窆、巳乃慨然曰、呜呼、嗟夫、衰盛相乘。末之常也。遄哉。反复手巳乎。吾闻诸老人、前元邑中、富称贾马、时莫与京、贾尤豪侈好文、先正刘先生伯温、所为记其义塾也、明兴、贾迁中州、而处者寖微、大父樗翁、遂礼致安人、倅先大理之室焉、安人事适周安人、屈体降意、罔敢以故阀自恃、矻矻共事、日瘖如尔、周亲善之、相与处、终其世不见忤色、初樯卿生既髫、先大理卒、安人衔恤茹痛、力督之学、弗以慈夺、躬代之家、不令志分、拮据劬瘁、垂三十年靡间、其初故业不坠、而子有成、嘉靖四年、樯卿举于乡、五年举进士、历官南京大理左寺正、十六年、属王子生、　诏推恩羣臣、七品以上官京朝者、荣逮于其所生、于是先大理南山周安人获赠、而安人受封云、葢安人享禄养者十年晚被宠光、拥命服、休显雍容、老而息胤绕膝、葬而菅麻载道禄寿荣哀兼焉、远遡厥先、奚啻仅复其始焉尔矣、呜呼、嗟夫、衰盛相乘。末之常也。遄哉。信反复手巳乎孙男闻谏闻谟、女二、曾孙女一、铭曰、 
　　玄明之椒、佳哉郁葱、茂樾屯云、长流蜿虹、邃坎崇封、奠兹幽宫、我文贞石、载厥初终、丘夷川壅、令闻其有穷耶。 

　　○赠封孺人二室葬志 

　　予初取于沈、少予五岁、年十七而归、三十一而卒、再取干李、先明州人、其父耽嗜养生家内外事、日与诞迂方术士游、药炼水银为黄金、倾其家、流寓杭州、子女婚嫁多后时、则姑风女学长生为解、来归、犹诵参同悟真甚习、少予十岁、归年二十七矣、沈世硖市、富而鲜教、晚知勤生务积、未果、弃去、正德九年十一月二十三日也男闻过余产六女、后继者亦艰于男、许宗遗绪如线、乌程陶氏、晚举少男闻造、过遗男敦俭、俭生男令已令甲令丙、胤续方殷、余庆乃有寄、李颖敏刚果知书、有丈夫风、生男女各一、皆殇、字吾四女惟均、闲之甚肃、食寝有程、终食顷不容越阃、曰而家清曰以世、吾敢少疏逮后出归、皆不能名家隶、时窭室促办褒需、岁接务殷、予迂懒无所与、悉李心力所营、应用罕阙恶者、事集、不见自功之色、族党叹其贤能、抑其劳可念也、嘉靖二年八月十一日、卒于北都寓邸、年三十五、三取平湖马氏、年二十三来归、嘉靖七年六月二十一日、甫踰三朞而卒、年二十七、晚嫁早丧、无可非仪、然躬调旨甘、适吾亲、四时洁虔祠祀无怠、先葢海宁旧姓、徙平湖云、宜得附书、三室相继权厝澉墅望湖亭址、嘉靖二十八年十二月二十六日、同葬六十里塘阴插花山阳、呜呼、太虚聚散何常哉、聚偶合为夫妇、散各去归太虚尔、嗟夫、藏固以安丛灌莾、然世祀合食、于百千年、嘉靖三十五年十月吉、云邨病夫相卿志、 

　　○许母王氏墓志铭 

　　宗子闻教、将葬其母、来乞铭、长跪、咽而言状曰、吾母王孺人、上世台之黄岩人、洪武中、适戍海宁、家焉、父俭、母徐氏、工部主事宽之女弟、封主事文直先生之甥女、吾母幼长舅氏、主事口授之女训、辄成诵、繇是知书、及笄、归吾父为继室、值家多故、脱簪珥、市土田、助外内费、皇考晚怜少子、以其田可屋也、色欲之、吾母亟让成其志、皇考妣继没、吾母赞吾父治丧、务完厚、旧殖自是益落、教承父命游学、母必从傍戒曰、汝无田可业、业专砚田尔、教长、尚未有立、或有立、巳不及报、呜呼、痛哉、予曰、起吾闻诸而父之言同。其然乎。教又曰、吾母性慧、有男子度、剪制缕结女红、不学而能、能皆绝人、宾祭涤瀡、宁过无弗及、平居蔬食、晏如也、其推于人、虽资身切用物、无秋毫顾惜意、内外属戚、无少长远迩、接之咸使意满、故与之处者皆爱、哭其死者皆哀、呜呼、痛哉、吾母生成化八年八月甲寅、卒嘉靖五年八月十五日、享年仅五十有五、子男一、即不孝教、女一、婿文学祝继先、孙男一、女一、吾母不幸之百二十有七日、以父命、扶柩葬洞孔山祖茔之次若干武、惟是一二阈内之行、幸叔父敦而文之、列诸幽、则吾母死且不朽、不孝教亦死且不朽、予固曰、起、吾闻诸吾宗之言同。信然哉。予与尔铭、铭曰、 
　　墓族于此、藏犹锢只、吾铭炳尔猗嗟猗嗟、孰啬其生、而丰其死、 

　　○许瞻仲妻董氏墓志铭 

　　董故汴徙也、至竹居翁慧父子、财豪里中、里中多惮屈之、许亢旧阀弗为下、两家由是有郄、浸寻争端、里父兄曰、嗟二豪之违言、攘攘者、我居间、幸听我、繄董翁子、许之自出、释衅、孰如重亲乎、两家亦悟曰、善、善、如父兄言、董遂女于许、是为栻卿瞻仲妻董氏、董氏父让、让父竹居翁慧也、董氏性警颖、晓数计、有大父之风、父母爱贤之、曰儿顾女尔、即男、与弟才两人、吾所不足者非财也、必厚分女财与男等、及归、褒资服从、盈庭甚都、然能不作富人儿骄溢气、舅大理府君、姑周安人、咸安之、瞻仲木强自用、大理安人早殁、家多虞、殖渐落、董氏奋曰、语有之、健妇兼丈夫宁能为石人耶、于是揽摄内外诸务、耕桑岂歉、赋役期会、储费盈缩、市易苦良、字畜登耗、一一目揣心计指课无遗算、黠婢狡佣、声气眉睫、辄了情伪、故几任使莫遗余力、瞻仲于是游戏篆籕、展玩图绘、酣咏尊壶间、未尝问家有无、以为常、董氏尝谓其子曰、礼、妇不越阃、顾我独懵于斯、主人翁多大言、少成事、吾为汝家计、不得但守书生纸上语耳、虽当葢藏溢羡、然常纤啬锱铢、至丧葬舅姑、馆谷师儒、则悉力厚费无靳色、葢尝三斥私藏以纾家急、家卒赖之不倾云、子男长闻政郡文学诸生、季闻斆、女三、嘉靖某年月日、瞻仲将葬之玄丘山之新茔、豫从二子来告曰、栻卿获助于吾妻甚力、葬不可以弗之识也、敢请、噫、是宗妇之有劳于吾宗者、义宜铭、铭曰、 
　　屏列诸峰、席舒重湖、室同尔夫、地拱尔姑、风气所都、百千年庇、尔胤其昌乎、 

　　○长女沈妇圹志 

　　相卿长女贞惠、归为德清博士弟子沈朝臣妻、生子之望而死、之望长娶于谈、游学宫、则惠死、二十又五年、乃始克葬、复谋铭以殉诸幽、予曰无庸、夫石志不出礼经、然中世以来、未之有改也、抑皆论撰其先之有德善功烈、勋劳庆赏声名列于天下、而铭之者也、惠孱如女子尔、矧其归不逮姑、亡几何丧其舅、左右就养、滫瀡旨甘、莫効也、子生晬而弃之逝、爱而劳以成之、末由也、归沈未浃四朞、杼轴井臼之劳、几何哉、又奚庸铭、予尚忆惠、童而丧其母赠孺人沈、予时有四方之役、则继封孺人李、母而教之、惠祇承无违、字其弟过甚爱、率诸妹甚严、刀尺、组纴之习、蚤夜有程、毋敢少舍以嬉、曰作而作、曰息而息、曰毋妄言笑、则无一或妄言笑、咸目属其色辞罔有差池者、李以是教逸而恩浃、予以是纾儿女子内顾之怀、且意其可勖以修内范、成其为良妇巳、而卒早夭无成、铭果奚庸也、然予因而自伤焉、吾生举子、未言有殇者、未髫而殇者、指六七举、褓而殇者勿计也、婚及笄而夭者五人焉、而惠寔始旤、天乎、予之无罪也、予于是兴思戚戚矣、予又奚忍铭其夫若子请弗置、姑为之记其出、及其死若葬云、惠、家世杭之海宁袁花里人、远近习称袁花许氏、惠之生、弘治辛酉某月日、其归正德庚辰某月日、其死嘉靖甲申某月日、其葬于栗溪南、戊申年某月日、于乎、有生之类、古孰今存兮、假合归尽、一气孔神兮、若水而沤、聚散沄沄兮、终委于江、长逝浑浑兮、嗟夫、儿亟反其真、而我犹为人兮、 

　　○中女朱妇墓志铭 

　　许氏名金、字贞柔、海宁灵泉里人也、父相卿、金生一许岁、丧其母沈、长于继母李、李仿古女师、训以妇职、金性温惠静讷、未尝妄语笑、轻喜恚、年十八归河口朱应期、生二男、懋学念学、而夭、是为嘉靖十五年秋七月丙寅、年三十五、视其母年加四年耳、于戏痛哉、金父起诸生、嗜学绩文、日尸坐吾伊、不为儿女子谋、故金归褒不充、父迂泥古、恒以礼绳闺阈、诸女子时能拜起、则锢之内室、课以女红、属其母申儆肃闲之、金及归、不省名父家臧获、故金不习外务、于是归而姑及夫不善是也、常陵藉之、金一切安忍面无忤、背罔后言、独墨墨不得志、时会弟若妹、啜啜下泣也问终不、见父、更整容如平时、父狷戆不事事、俗鲜或谐家复多故、布菽萧然、金数来宁、不及岁时、闵劳其父甚至、时时为父泣曰、人只有身、身外边、那一物是人长有者、爷爷、作么甘受苦恼来、咽且语不了、父怜伤其意焉、方恃以老、繄溘然丧、虽金数特短、乃其父固厄运奇人与、于戏痛哉、金死五阅月、冬十二月丁酉、将葬之胡桥西祖茔下方、其父辍泣、志而铭之、铭曰、 
　　夫尔□、子尔祀、夭而全、瞑以逝、父尔铭、志厥悲、矢白日、无诬辞、 

　　○徐仲年妻许氏墓志铭 

　　许氏讳贞淑、小字阿男、其母六产女、绝欲得男、名葢祓咎兆祥云、淑年十五、嫔于徐、越若干年、嘉靖年月日疾卒、又若干年嘉靖年月日、其夫始克葬淑、郡西湖之南之甘露山、呜呼哀哉、有形归尽、物理固然吾如夫何婉娈膝下、奄閟土中、吾如情何、呜呼哀哉、淑之生也、予有行役、及髫、其母沈暴死、予役未息肩也憗舍以行、如鷇坠巢、哑哑索哺、意惨程严、彷徨即路、含凄盻闵怑之、淑父故贫、母多女、淑殿末行、褒垂橐矣、继母李拮据荆布、备结缡焉、约泰不伦、蒙乩受侮、掩泣向隅、孰谁苦予、心摇摇悬旌然、尤切梦想闵怜之、淑既抱子、戚欣代禅、冀偿岁晏、而丁年永逝、予曷姑闵怜之、痛屠吾月血、刳裂予肺肠者耶、呜呼、痛哉、淑邑东鄙、灵泉里人、今徒嘉兴南海上、相卿其父、徐禾仲年其夫、仲年留闱举士、志业雄其曹、博士诸生善胤其男子、归濮其女子、娶于查其子妇、寿朋万朋其孙男、淑之归徐也、二亲强、庶务集、一不事事、非仪无所于见、然其性辟棘、在室约侍婢如束湿薪、逮事姑祝、祝信佛崇慈、子视家众、外内喣如也、淑观而化、来宁、从诸婢使、面肆跛倚、哗笑、绝殊故常矣、姊弟若妇、目属、心异之、嗟夫、摧刚为柔、古壮士为能、是以名、顾淑能尔耶、而予婞婞多忤、不能自克、宜于时、嘻、尚论古人哉、吾惭儿女子也夫、系曰、 
　　旼天疾威、霜殒弱枝、形声歇灭、山谷逶迤、魂气悠扬、罔阂修涂、壤夏繄藏、黄垆密而、甘露主拱、覆釡宾趋、弥历千祀、胤裔蒙庆尚征术于堪舆、 

　　黄门集卷十二 

　　●附录 

　　云邨老人墓石记 
　　云村先生传 
　　云邨许先生传 
　　云邨许先生六十寿序 
　　云邨许先生行实 
　　云村许先生像赞 
　　自挽 
　　挽尊师许云邨先生 
　　挽尊师许云邨先生 
　　挽许司谏先生 
　　读许云村先生小传有述 
　　同徐比部宿云邨隐居 
　　夜□龙山墓舍 
　　过司谏云邨先生隐君 
　　二司合祭文 
　　祭许年伯文 
　　祭许大夫墓文 
　　祭许大夫崇祀文 
　　郡志小传 
　　郡志事纪 

　　○云邨老人墓石记 

　　自撰 
　　云邨老人伯台氏、名相卿、许故族、居杭之海宁灵泉里、晚徙紫云、自称云邨老人云、老人生世七十九年、嘉靖三十六年秋、寝疾、知不起、且虑子若孙狥俗饰终、将乞薶文诬我、蒙羞入地、无绝巳时、巳恐来世有稽无征也、则手书于墓石曰、云邨老人、平生行业无可纪撰、先古系绪、载于湛若水志皇老封给事中府君葬语中、老人以成化十五年九月十六日、生于外皇父俞氏、三岁失哺、少长善病、弱冠始为学、甫壮仕于朝、给事中岁余、自免归、久之、以中外诸司荐、诏补原秩、辞疾、乞致仕、以窜籍鲍郎盐课司奏闻、报可、于是结屋紫云山中、水石幽胜处、食力咏志、读书弹琴、无一迹抵亲交城市、四十许年而终、嘉靖三十四年四月、岛夷突犯海防、老人走折左股、一扪之顿踊呼号曰、人同有生之乐、而吾独不免殷忧毕此生哉、夫天之赋我者、学未克见于道、父母之生我也、老乃更残其遗、忘亲不子、负天非人、奈何尚犹立覆载、戴面目、名人也乎、痛恨不终食辍也、老人长子闻过、先老人死、晚举少子闻造、过子敦俭敦储、储质美而殇、俭子令已令甲令丙嘉靖三十六年八月初九日、鸡始号、老人梦指画太极图动静交处、巳而吸清露三巨觥、昧爽寤、遂病、日弥留、铭曰、 
　　嗟夫予乎、冥骛畏途、冒袭惭誉、一直旋隟、众患攸萃室噆辛螫、巷聒羣吠、物匪胥戕事有必至、闻之先民、知我希而我贵、吾乃不得与此、吾徒生死而巳尔、 

　　○云村先生传 

　　董谷撰 
　　明兴且二百年、文章葢三变云、国初潜溪逊志诸公、锺浑厚之气、杰然名家、为世宗工、自是而后、习尚柔美、成弘之末、质而无华、词不达意、于古异矣、正嘉交会之间文气始昌、作者辈出、如空同、康杨何郑并我云春老人、如繁星之斗、指不可多屈也、先生初号九杞、晚徙紫云、更号云村、葢先生之逃名焉耳、谷及先生之门五十年、习知先生素履、谷亦年逾指使、不及今纪之后何述焉、先生姓许氏、名相卿、字伯台父、弱冠游乡校正德丁卯举于乡、读书灵泉山中、积十年、成进士、岁丁丑也、辛巳、授兵科给事中、长躯修髯、晳白昻藏、出乎其类、每以古道自期、视时之纷华躁竞、无一当意者、巨珰张锐等乱政、先生抗疏弹驳、词旨严峻、读者骜伟、蜀人白飞霞者、梅子真陈图南之流也、徧游京师、欲以先生去、曰吾行天下多矣、子有奇骨、可仙也、何得久在樊中、先生谢之、壬什、　皇上即位、先生奉使楚藩、还朝、年四十五、俄引疾归、臣工交荐、召补礼科给事中、竟以病剧、乞致仕、爱武原之茶磨山、徙家焉、山去澉湖仅数百武、先生葬其先封君于湖、冢庐柴瘠、祠室精严、惟古是程、弗狥流俗、至其接人、虽比邻氓畆、皆与之洽、无弗怿者、挂冠几四十年惟下上翠微、盘礴白石、足迹未尝入城府也、春秋既高、精神不衰、乃自铭墓石、游戏观化、了然无疑、其所自得深矣、凡见先生者、聆其雅谈、亲其德□、□□□惮、窅然消其鄙吝之心故湖内缙绅、识与不识、皆知先生之高洁、钱若水种明逸弗论也、葢先生之学、邃博不可涯涘其为诗也、沉着悲壮、格调高远、铭颂奇古、如商彛周鼎、文体简严奥雅、上逼秦汉、得意处、柳子厚不能道、实一代之闻人、词林之正宗、无媿焉、谷尝闻先生之教曰、为文但以驰骋记问为工、虽模仿逼真、终是无本、如宋潜溪、虽浩瀚绝代、实有得于何王金吕之传、故发于论议、深长纯正、谷于先生亦云、或以先生之学、经纶有余、乃不少展所蕴、何耶谷曰、出处之际、先生筹之审矣、枘凿不相入、苗莠不相能、孔孟终身不遇、世之志士岂少哉、屈原、贾生、司马迁、扬雄、李膺、范滂、王仲淹、陆敬舆、韩退之、伊川、晦翁、皆世所谓大贤君子、或放弃、或禁锢、道终不售、斯时也、去则为得巳、不去则为尸位、故曰、稼穑惟宝、代食惟好、此伐檀之所以自爱、衡门之所以栖迟也、自古然矣、先生岂忘世哉、自壬子迄今、倭寇海上、先生忧愤成疾、寄于篇章、固知先生非果于忘世也、 

　　○云邨许先生传 

　　冯皋谟撰 
　　嘉靖什未中、　主上新政掖臣持橐簪笔、罔讳忌、许公时给事兵科、公故踔行负奇得益发舒、岁余、章上亡虑十数、约畧其文辞曰臣、臣闻有功不赏、有罪不诛、虽唐虞不能治天下、窃照阉竖张锐等罪恶、其娄讯而具服者、载于刑书、百死莫赎、　祖宗立法、为千万世之防、　陛下秪博数千万金废之、可不为搤腕哉、曰爵人于朝、与众共之、刑人于市、与众弃之、顷者钦准荫授内珰张钦义子李贤缇绮、部臣彭泽持之、科臣许复礼言之、安盘又言之、陛下始谕曰、巳有成命了、再曰、巳有旨了、三曰、该衙门知道、是必欲私之也、臣按于谦王守仁、勋烈烂焉、录其子冕宪、钦何如二臣贤、官乃崇于冕宪、天下狥忠死事之臣、谁不解体哉、曰　陛下登用耆旧、嘉纳忠谠、申敕法法司、裁抑侥幸、曾未再朞、秕政日以益甚、崔文左道罔上、辅臣恳切言之、置不荅、罗洪载守职逮系、诸臣疏十七上、寝不行、又庇崔文之奴、夺法司之守、林俊且罪斥矣、其余事涉中人、曲降温旨、于法有碍则曰免提问、于罪难赎、则曰送司礼监奏请发落、无功乞荫、则曰与做锦衣卫百户、然则昔登用者今播弃、昔嘉纳者今咈逆、昔申敕者今阻挠、昔裁抑者今批复、此与正德之初何异哉、曰臣伏覩给事中李学曾、章侨、主事林应騘、言事、各罚俸有差、臣愧服三臣之忠、而深惜　陛下气骄志怠、迥异初心也、嘉靖改元以来、陛下批荅言者、始曰这所言有理、葢深嘉之、继曰知道了、尚漫应之、又曰如何这等来说、则怒之矣、今者直罚之耳、又曰、本当重究、则将有甚于此者、语伉直嘅切多类此、由是许给事名满阙下、公雅志丘壑、上章绶归、归相继宅考妣忧、冢庐茹饘、血泪啜啜、衰褒朱殷、阳明甘泉二先生、各诒书慰唁之、丧毕、徘徊墓陵、顾瞻紫云、喟然曰、营莵裘、吾将老焉、因云邨老人、褁首杜门、足迹不入公府、宁令胡尧时、高先生卓行、为树棹楔、则五鼓步郊垧、叩令门再拜去、令尚卧未起、竟不能礼之馆舍间、遇大雪、披□跨犊登南山绝顶、以为奇□、部使者文书敦趣络绎、谢不应日与孙太白、董从吾、四三闲旷高士、盘礴山谷、班荆班草、分韵赋诗、人馈之食饮、辄食饮、或目公贵人也即拂衣去名益高、故相贵溪夏公、使招公曰、　明天子在上、故人忝备政府、公出其时矣、公口报曰、告乃公、位高者劳、不佞有罢癃之疾、不能从也、久之、中外推毂洊至、诏给事礼科、公披沥诚悃、具疏疾辞、由徙茶磨山、属盐、报窜籍鲍郎场、为海盐人、时值倭难、逋播浮家、抚廵以下、数数问筹策、为指食箸画便宜事、多效、岁丁巳、忽得噎疾、知不起、则自志自挽、作观化诗、书计音、撝眷属出阁外、端拱而逝、年七十有九岁、葢是年十月十日也、公为家不事生产、非道非义、不受一介、人间庆吊、一切谢纪、垂四十年、独喜贮书、自坟典泊古石室秘文畧备、靡所不窥、尤酷好秦汉人语、手揭班马二家并书、题曰史汉方驾、冠笄婚丧祀祭经礼、多所考正、忠臣孝子悌弟贞妇遗事、尤喜论载、文多售屈、不可句读、亦大类秦汉家言、当代推宗匠巨工、然公自命云、枥驹鞲隼、绦绁万里飞腾之雄眉睫指顾间、则文章特公之绪余耳、公讳相卿、字伯台初号九杞、后更云邨、家世海宁灵泉里人、举正德三年乡试、十二年成进士、告归、十六年、授前官、公卒后十年、紫云里羣百人、醵金钱、贳牢醴、且拜且走二十里、跽公龙山墓下、呼许翁许翁、有涕泣者、挽近士恣睢、为里人骂端、何前者相慕向之诚、后相慕向之诚、后相背之盭也、 

　　○云邨许先生六十寿序 

　　吴鼎撰 
　　余读孟子书、至夭寿不贰、修身立命之云、未尝不反复三叹、有味乎其言之也、夫人耳目聦明、而心睿知、服仁秉义、得志干天下、进有显行、退有高节、年寿悠长、子孙相继不绝、岂非道德之符、而圣贤所谓休征正命者欤、若夫遵德好学者、不获其报、而暴戾恣睢者、竟以寿终、于是凭生之徒、惑于天道靡定、怵迫前却、沾沾以生故自保、而不知命不可预谋也、于是有湖海山林之士、超然自丧、堕肢体、绌聦明、纵躯委命、以为大方、其旷达诚足多者、虽然、恶可不务修身哉、古之有道术者、穷理尽性以至于命、未至于命、犹岐而二之、苟至于命、则或出或处、或默或语、知进知退知得知丧、而未始有二也、悠然与造物者游、而不遗其形、酬酢羣品、独立万象之表、岂非所谓天人哉非天人、孰能当此立命者乎、余友盐官许先生、天下高士、自其为诸生时、慨然慕古之道术、得其粹奥、间发为文章、莫不宏深尔雅、匪汲汲为荣利者、巳而起家甲科、为郎、给事黄门、会更求言、先生出入禁闼、侃侃论国家利病、引是非、争大体、劘切贵近、岂不冀勋德加于上下也哉、无何、谢病归、绝迹城府、义不苟交、日惟婆娑艺术之场、岩居川观、非其道不受一介、天下士大夫想闻其风采、以为有伯夷之廉、延陵季子之节、积十四三年、征书屡聘、　天子方倚为辅、回翔未进、而年渐六十矣、余尝论先生仕不狥名、贞不绝俗、词虽振古、而不以艺成名、才足取卿相之位、而不就援引、齿发虽衰、日竞于道、岂非知命不惑、修身俟命者哉、余尝从先生游、谈天下事至熟、品藻当世、商确秇文极、深而研精、退未尝不充然益也、至出处之几殆谋之远、他友生兄弟所未及闻、而以命余、是以忆旧闻修身俟命之说、敬为先生寿、 

　　○云邨许先生行实 

　　董谷撰 
　　盐官东垂、袁花之里、黄山降神、是生大君子乡先生、姓许氏、名相卿、字伯台父、有宋中叶、世次逸于兵乱、谱自四九提督而下五世、入　国朝、海州同知懋、懋生橓、橓生祯、祯生紃、紃生封给事中滋、配赠孺人俞氏、先生父母也、三岁丧母、善病、鞠于赠孺人之母居、先生自少颕异不羣、异母姊早寡、以苦节终、先生尚少、奋力合葬其夫妇、为之志铭封树、且上其行于官、备史录、年十七、受诗四明张先生福、功苦学正、岁丁卯、举于乡、故事、同廪生各赆举者廪一钟、先生念有资干廪者、悉却之、由是校不廪赆自先生始、三上春官不第、聚书万卷、读于灵泉山中凡十年、举进士、选兵科给事中、慨然有澄清之志而道与时违、恒切幽愤、嘉靖初、万几一新、乃连疏五六、指陈时弊、排击巨珰、直言极谏、推本　圣心无复忌讳、　圣德优容采纳、厉阶自是不骤萌作、先生与有力焉、先生树立其高、每以古道自期、视时之纷华躁竞无一当意者、直躬肮脏、自分不谐于世、上疏引疾、归时年四十五、久之、部台抚廵给舍监司、中外交荐、以礼科给事中召、力辞不起、旧游仕者过先生、劝之出、则故以农圃桑麻搀其谈、为索京师故人书、则曰、有我讯者、君第言厌世去矣、闻者绝倒、传之都下缙绅、有不得远中书、率举此相谑为口实云、故人张孚敬桂蕚夏言、相继登台辅、王激赞铨司、各贻书问所欲官、先生对使者曰、我方闵子劳、子不怜我病耶、官是渠家物耶而以私人、顾及我耶、去矣、领子一尊、酣子意矣、竟不报书、乃无复荐者、封君捐馆、葬海盐金牛山、结庐墓次、蔬水三年、旦夕临毁、墓近紫云之茶磨山、遂徙家、以鹾籍隶鲍郎盐课司、疏闻、报可、为海盐人、因自称云邨病翁云、先生笃志师古、或谈时态、则疾首掩耳、居家动必以礼、冠笄婚丧、一遵儒先旧制、尤严于祭、吉蠲器数、必诚必敬、忌日斋宿恸哭、如居丧、着贻谋四则为后训、病常谢客、独处一室、端严神明、日手一编至耄不舍、佳风日、曳杖行游、山椒水湄、长躯修髯昻藏皓洁、举步闲暇、殆类九皋之鹤、道逢山僧野叟、则相与班荆尔汝、或大雪、跨犊披蓑、登云岫绝顶、纵观羣峯广野、如在混沌、自以为奇、数十年影不出山、□与世隔者、性狷介、慎取予、非义弗受一介、初先生官谏院、诸司旧故、类以币交、先生绝无方帕之纳、移老家居、监司部使者例馈罚锾、先生一切谢郄、自少至老、屹然特立于颓波中、无所援附、尤戒谈人过、挟巳恩、尝所德者或感诵之、则谢曰、君恐谬记耶、我不尝然、或厚负之、一笑而已、其所师资、莆田林俊、增城湛若水、锡山邵宝、同里祝萃、而归宿千王先生守仁、友善、仁和邵锐、昆山魏校、陆鳌、永嘉王激、嘉善沈槩、山阴朱节、蔡宗兖、余姚徐爱、临海金贲亨、仙居应大猷、江郎周文兴、安城邹守益、临川饶文璧武缘李璧、闽人王风灵、秦人孙一元、楚人王从善、蜀人白飞霞吴人文征明、皆以文字道义相莫逆、先生作革朝志十卷、家集十四卷、贻谋四则一卷、谷事函丈五十年、既戚且邻习见先生素履、稔焉甚核、今亦年逾指使恐日就昏眊、将忘其委曲、敢撰次其大都如此、葢先生之学、渊源浩博、不可涯涘、其为诗悲壮沉着、格调高远、铭颂奇古、如商彛周鼎、文体简严奥雅、上薄秦汉、作字无所模仿、自成一家、而天趣溢发、人有得其片纸数言者、珍藏传玩、与人品俱绝、石首高尚志尹海宁、颜其堂曰清风高节云、春秋七十有九、视听不衰、岁癸丑、岛夷寇海上、仓卒走避、蹶、夷左股、弗良于行、初赠孺人沈生子男闻过、蚤卒、继封孺人李氏、又继马氏、幼男闻□、陶出也、女五、婿德清沈潮臣、邑人朱应期、董树徐禾、季朱笄而夭、敢并摭之、以俟后之国史征焉、 

　　○云村许先生像赞 

　　韩懋撰 
　　贞心生而自信素节老而不渝志欲康济民物其何措兴适玩弄文墨以为娱超然不屈于物渊乎反究厥初孤独特立一时之声利若将凂巳旷世之贤达斯与为徒也与 

　　又 

　　安盘撰 
　　古道邈矣、迂哉胡尔抗执流俗靡矣、屹哉何斯介特、猗与、夫夫也、将间气之锺、抑善学之力巳夫 

　　○自挽 

　　薤露声那复歌有生归尽定不易苦调哀切将奈何齐横汉季等黄土曳绋之徒祗合歌乐送我归山阿哀乐于吾两何有达者玩世生死造化昧端倪仍今独解众悟理则那 

　　○挽尊师许云邨先生 

　　闻人喜言 
　　落落高标迹自畸拂衣归采故山芝平生城市无双屐何物荣衰到两眉青琐当年空谏草白头终日尚书帷倚天夜向东南泣不见文星浙水西 

　　○挽尊师许云邨先生 

　　吴遵撰 
　　一笑金门早挂冠半生孤迥隔尘寰挽回光岳千年气璧立东南万仞山吾道怱惊流水逝元精应逐白云还却疑矫矫凌风屐犹在斜阳紫翠间 

　　○挽许司谏先生 

　　僧法聚 
　　沧洲岁月卧归云出处先几见独真蔬食乞余青琐日石田耕老碧岩春文章珍世联锺鼎圣学悲时失凤麟光霁未涯瞻仰地海门风月为传神 

　　○读许云村先生小传有述 

　　于慎行 
　　紫云山下石为闾尚想幽人旧隐居避俗青春违禁闼移家白首寄樵渔名标吴国先贤传手校西京太史书此日绨囊余谏草台郎封事满公交车 

　　○同徐比部宿云邨隐居 

　　项元淇 
　　考盘在涧水洋洋硕人之薖矢弗忘畎畆旧闻耕谷口林园今喜入柴桑缘云石立成星宿薄海山回学凤凰欲勒碑铭瘗文处长松劲竹共苍苍 

　　○夜□龙山墓舍 

　　徐禾 
　　积雪深松咽暮鸦登楼洒泪哲人遐文章知己忘年辈儿女关情越岁华妙果龙藏完正气丹山凤起又名家依稀星谷清寒夜古道重论梦亦嘉 

　　○过司谏云邨先生隐君 

　　狄从夏 
　　石室昔曾见玉文此临幽壑更思君两朝抗疏辞青琐半世闲山卧白云雅节秪今余劲竹清风犹复送斜曛英灵自是同明月长印轻波碧海纹 

　　○二司合祭文 

　　左布政陈仕贤左参政胡尧臣右参政翁世经 
　　刘焘王询王一夔右参议曹金 
　　按察副使刘悫袁祖庚异锵李景萃陈元珂 
　　佥事李如桂李淑李三畏陈宗虞 
　　维公湖海豪气吴东隽明岐嶷茂植瑰瓌洵精襟罗宿列表绚奎呈摛葩上苑射策扬庭瀛渚槎桴鹗鵰霄凌纫芷祎荪含华吐英阳苞凤哕天衢骏腾禁鹤扉黄班鹓琐表阊阖排呌琅玕披鸣止戈建白疆圉长城蹇蹇匪躬谔谔骨鲠孤忠矢许靡回德经拟晋钧轴柄用猷升熏莸难偕肮脏生平遵养时晦托引鸿冥弋者何思幽贞自靖二疏几先解组志定蝉蜕絓罔杜谢辟征大人达观君子知命吾道自足劫灰响影良知关键绝学承圣伸缩潜见平凖直绳真儒高蹈奉身中清岫云无心流水不兢羽衣梦觉鸥侣寻盟原中绿野花外车经黄发式询洛社方兴乡邦乞言启我后生胡不万年南极陨星仕贤等忝列藩臬诹兹故老枚十旦评好德终考士失平閧惄焉如捣挹觏惠连忆公怛切贞珉不惭惟郭有道葱郁佳兆欷歔宿草生刍椒浆诚格云軞 

　　○祭许年伯文 

　　赵伊 
　　通家年侄赵伊葬我先考之五日奔奠于云翁许年伯之灵曰惟复土之初异旋踯躅而来斯心周遑以惊惕指澉水而南驰抱忧怀以积日惨入门兮素帏痛皇天之降割庶几一老之愸遗常百里而问疾慰消息之安危孰知同游地下竟乃践其哀词先人平生景慕非吾夫子其谁文章萃于大家道德冠乎当时正直鬼神是听矩度古人与稽一卧垂四十年高风邈不可追海山为之增重云物为之生姿顾惟夫子畴昔亦最先人是知其出处若符节其语言如兰芝其相爱则兄弟而相敬则师资及乎论心证学生死立命无疑翁初闻讣而恸九重泉路交期首夏以及仲秋哀哉相继而辞两家有子累累浩天罔极其悲噫于戏其何如复悚惕兮予思有遗大于后人钦岳胤之洪规就九筵而陈悃敢自忝于杜韦愿今德兮交勖尚赖灵兮相之 

　　○祭许大夫墓文 

　　紫云里人 
　　惟公积学有贞才之誉立　朝有抗疏之名勇退则长揖于轩冕高隐则绝迹于公卿聚万卷以自乐课百畆以躬耕翰墨妙苏黄之笔文章垂金石之声而为一代之高尚焉者案等固不能悉数而称矣然窃思公爱紫云之古色结茶磨之新盟其初至也人皆疑公之达官而生畏其既久也人皆安公之雅量而不惊其行己也以直其待物也以诚其出言也必信其交财也必明缉童仆如本偶和邻保如股肱士子荷其启廸艺术蒙其玉成愚民皆知所忌惮狐鼠不敢以纵横善戏谑而不虐虽矜持而不争好谈农事于野老而乐交方外于闲僧穷湖山以择胜眺云树以怡情葢居之四十年但见其德望如山之重而门庭如水之清自丁巳捐馆八年于兹矣而人犹梦想之不忘恨无由起我公于下地接颜色于生平慨丰神兮日远叹仰止兮杳冥洁微牲兮致奠瞻龙尾兮涕零实由衷之发越岂声音笑貌之所能哉 

　　○祭许大夫崇祀文 

　　紫云里人 
　　万历二年甲戌仲秋既望许大夫崇祀　孔庙紫云里人钱鲸顾节等敬陈絮酒而为之词曰呜呼凡我侪类持醪奉爼匍匐而跽翁祠下者皆翁曩时里父老也翁厌世且十七年吾侪奠翁幄次者一奠翁墓道老一兹奠三矣每奠则有凄怆之情焉有感慕之思焉吾侪者非秉?之耕夫则操斤之樵之耳翁之节岳岳朝端批鳞犯主侬则舌咋翁之文苍苍古色轶汉驰秦侬则懵如弓旌兮木?集沓侬惊睹其煌煌曾不能觑翁之眉眦蓑笠兮夷犹侬厕迹其嘻嘻然不能测翁之藩篱云无心于出岫鸟独恋于幽栖尘壒轩冕之辈呕呴闾里之儿尔贵尔尊尔学尔文我疆我畆我锄我耨忆岛夷之践境纷呌嚣乎海陬幸我里之苏息籍一言于山丘其达人称之曰箕山之胤吾党人私之曰彦方之流翁之来徙噏噏羣疑亶之久居靡人不品藻 

　　○郡志小传 

　　杵相卿字台仲海宁人正德丁丑进士嘉靖壬午授兵科给事中世皇新政抗论政令不便者数事先是中贵人张锐张忠恣横灋曹议死寅缘内降许之赎金相卿争之甚力又李贤以中贵张钦义子袭锦衣指挥林俊以正人被谮去位相卿皆力言其非是语剀切多人所不敢言至訾　上为气骄志怠云云举朝皆为咋舌繇是许给谏直声震天下居一年病免归筑室紫云山中岩居川观食力咏志覃思坟籍游心术艺之场尝制短蓑高笠以二鹤自随遇佳风日戴笠披蓑骑黄犊往来山谷间喜与山翁野叟为尔汝交就彼食饮或一言自为贵人辄投袂起县令高其贤为树表邑中念当一往谢则五鼓伺关入向县治载拜而去时令卧未起卒不能礼之馆舍部使者岁时存问饷之金钱辄不受元辅夏公与相卿善诒之诗有九祀山人不出山不将一字落人间之句相卿为人豪迈正直高视一世林居三十年海内咸倾仰之中外荐者以十数嘉靖巳亥以礼科给事中召起于家部使临门敦逼上道相卿力以疾辞不赴后海上变起当路者就问筹策相卿为口画便宜事语多効其清风峻节老而弥壮士大夫识不识辄相敬慕咸谓人中孤凤云陈善曰许公之危言犯主有汲长孺之风焉□而辞荣轩冕混迹田父虽公府交辟不移林壑之尚远心哉若人可谓安而贞矣 

　　○郡志事纪 

　　嘉靖十八年是岁兵科给事中致仕海宁许相卿被召不赴　相卿举正德十二年进士以恩例归省十六年授兵科给事中抗章论阉竖骄横凡五六上皆人所不敢言者嘉靖改元论朝觐考察并谏罚言官诸封事读者为之缩舌无何谢病归累诏不起至是部遣舍人李茂春奉命征辟竟辞不□岩居川观四十年未尝一至城府义不苟交苟受海内缙绅咸想望其风采云陈善曰余闻九杞先生卧紫云山中一时流辈致书赞其复出者无虑数十人而先生竟以肥遯终人始亦疑其忘世及读先生章疏则知先生所以不出者其旨微矣子舆之言曰立乎人之本朝而道不行耻也先生排击皆一时权贵近习意指所趋虽力争必不可挽秪见以为危激取祸无益国家故用是自断读书咏志以终其身可不谓达识哉然其立懦廉顽风乎百世较驰驱之士所裨孰多也高山仰止今安得复见斯人乎 

