真山民集 宋 真桂芳

幽居杂兴
松桂小莬裘，山扉幽更幽，蜂王衙早晚，燕子社春秋。髩秃难瞒老，心宽不贮愁。年来把锄手，无复揖公侯。
新春
余冻雪初乾，初晴日骤暄，人心新岁月，春意旧乾坤。烟碧柳生色，烧青草返魂，东风无厚薄，随例到衡门。
光霁阁晚望
一阁纳万象，危栏俯渺茫。白沙难认月，黄叶易为霜。宿鸟投烟屿，归樵迩野航。孤吟谁是伴，渔笛起沧浪。
兴福寺
为厌市喧杂，携诗来此吟，鸟声山路静，花影寺门深。楼阁庄严界，池塘清净心。松风亦好事，送客出前林。
夏晩江行
行尽山头路，江空带夕晖。风蝉声不定，水鸟影同飞。萧散乌藤杖，轻鬖白苧衣。试呼垂钓者，分我半苔矶。
修真院访崔道士
竹扉苍藓墙，林下小丹房，风定香烟直，月斜帘影长。瀹茶泉味别，点易露痕香。安得栖尘外，求师却老方。
春游和胡叔方韵
春光澄眼明，占胜得新亭，棠醉风扶起，柳眠莺唤醒。非无杯泛绿，安得须皆青。且事日为乐，歌声莫暂停。
山亭避暑
怕碍清风入，丁宁莫下帘。地皆宜避暑，人自要趋炎。竹色水千顷，松声风四檐。此中有幽致，多取未伤廉。
三山旅夜
独坐本无况，凄凉更旅中。槛低檐碍月，窗破纸吟风。邻馆笛三弄，谯楼鼓二通。半觞聊自适，新荔擘轻红。
枕上偶成
长夜更难晓，天寒吟思清。梦魂山馆枕，灯影雪窗檠。守拙疏生理，安贫识世情。凄风响檐竹，岂是不平声。
泊白沙渡
日暮片帆落，渡头生暝烟，与鸥分渚泊，邀月共船眠。灯影渔舟外，湍声客枕边。离怀正无奈，况复听啼鹃。
夜话无上人房
蒲团一榻上，坐到夜将分，窗月灯昏见，岩泉雨歇闻。茶瓯胜饮酒，禅语当论文。只恐红尘迹，涴师松下云。
独坐
寒斋淡无味，孤坐思悠悠。时事三缄口，年光一转头。有书遮老眼，无药疗闲愁。假使丹心在，衰迟也合休。
春日
韶光今几许，我欲问流莺。花影扫不去，草根锄又生。心空诸妄息，身老万缘轻。正是春风好，幽兰不肯争。
晓行山间
出门谁是伴，只约瘦藤行，一二里山径，两三声晓莺。乱峰相出没，初日乍阴晴。僧舍在何许，隔林钟磬清。
山间次季芳韵
好山多在眼，尘事少关心，风竹有声画，石泉无操琴。许猿分野果，留鹤守云林。不是闲中客，谁来此地吟。
春感
春光元自好，我却为春愁，但见柳青眼，不知人白头。一身浮似寄，百岁去如流。赖有芳樽在，花前日醉游。
春晓园中
绿荫留我立，清晓小阑东。林外一鸠雨，柳边双芜风。吟怀愁渺渺，春事去匆匆。莫恨芳菲尽，葵榴花又红。
溪行
春暖溪西路，行吟又几回，水清明白鹭，花落失青苔。云过日吞吐，树摇风往来。渔歌听未了，欲去又徘徊。
除夜约张梅境饮
今日又除夕，君能为我来，烛光红照席，酒浪绿摇杯。腊带愁吟去，春随笑脸回。相看俱健在，莫管岁华催。
渡江之越宿萧山县
昨夜大江舟，今宵小驿楼。只身千里客，孤枕一灯秋。市酒难成醉，乡书莫寄愁。胸中无史记，浪作会稽游。
宿宝胜寺
苦吟吟未了，只向两廊行，月去塔无影，风来铎有声。禅心随水净，佛眼共灯明。安得云边住，与僧分此情。
兵后寓舍送春
触景多怀旧，凭栏易怆神，飞花游荡子，古木老成人。世换山如醉，田荒草自新，乡关渺何处，回首暗风尘。
楼居
携书来过此，便觉少尘埃，檐冷留云宿，窗明报月来。闻愁山隔断，幽梦鸟呼回，湖海元龙去，从渠俗子猜。
兰溪舟中
一舸下中流，西风两岸秋。橹声摇容梦，帆影挂离愁。落日鱼虾市，长烟芦获洲。篙人夜相语，明发又严州。
兵后刘秀宽见过
冉冉岁云暮，闲居安报之。途穷身是累，痛定语犹悲。衰鬓数茎雪，空囊一卷诗。儒衣例如此，惜也不逢时。
清明
清明今日是，原上一经过，新茎塚无数，未来人更多。此生曾悟否，不乐复如何，莫待浇坟土，樽前且醉歌。
临江晓行
茅舍乱鸡声，疏林淡见星，霜轻留草绿，雾暗失山青。踪迹去来芜，交游聚散萍，浮生原是客，不必恨飘零。
寄郭月篷
烟波秋草外，活计一渔篷，淡月明寒苇，新霜醉晓枫。身虽殊出处，道岂有穷通。俯仰看人面，何如数过鸿。
舟中峡口
乱山如碧玉，处处见鹃花。水涨傍分港，舟行倒走沙。宿依沽酒市，饭过钓鱼家。喜脱风波险，推篷数暝鸦。
次韵章剑溪山居
想无书赴陇，林鹤莫惊猜。曳杖云同出，开帘山自来。池堪供洗砚，篱不碍观梅。静倚长松立，藤花点翠苔。
夏日
虚窗暑亦凉，境静昼偏长。树色烟明灭，蝉声风抑扬。家贫书是业，身老睡为乡。赤日黄埃客，纷纷为底忙。
岁除寄王中斋
徂岁已匆匆，何人似此翁，事虽随世异，道不与冬穷。身老心犹壮，髯斑脸自红，椒花一杯酒，明日又春风。
宋道士同游白云洞
扶携方外友，来入白云关。八九峰如画，两三人倚栏。棋声敲竹外，帘影落花间。一曲瑶琴罢，翠阴生昼寒。
妙因寺次施敬所韵
松萝一径阴，踏破白云深，约客分茶供，逢僧倚竹吟。鼠留香篆迹，禽和阁铃音。话久不知晚，新萤照出林。
晚春
有恨青春老，无营白昼长，叶新林换绿，花落地生香。雨意一番足，人家百事忙，为儒竟成误，悔不早农桑。
冬雪
雪冻飞禽少，林深落叶多。寒塘倒山影，空谷荅樵歌。不有梅花在，其如诗思何。霜风吹落帽，应叹鬓丝皤。
新凉
烟火人幽处，田园秋暮时。深村人到少，闰月稻黄迟。旋决渠分水，新编竹补篱。地炉煨竽栗，莫遣贵人知。
江楼秋夕
楼高古城绕，无奈漏声催。幽梦风吹断，新吟月送来。江长渔唱远，云冷雁声哀。明日重阳酒，黄花开未开。
初夏访刘道士
白云随杖履，伴我到山房，暑薄疑天别，林深见路长。木芝皆道味，花竹亦诗香，更待荷花后，来分半榻凉。
春行
东风物物新，花外步清晨，蕉叶卷舒雨，鸠声问荅春。园林三月景，诗酒百年身。试数交游侣，如今有几人。
孤标上人留宿
山僧留我宿，我亦似山僧，香茗半瓯雪，寒齑一筯冰。廊风响黄叶，壁雨暗青灯。参透诗三昧，何须契一乘。
秋晚
暮色入江郊，霜风两鬓毛，笛声次月落，诗兴挟秋高。谢鲍南柯蚁，留连左手螯，孤灯竹窗底，危坐一歌骚。
李修伯山居
俗子自不到，幽扉何必扃。苔衣和月卧，山雨杂泉听。有发徒斑白，无名入汗青，未应闻此事，尚可扫玄经。
寒灯几拨尽，借问夜何其，旧梦青毡在，新愁白发知。昔为三逸鹊，今作五藏龟，多谢梅梢月，留人得睡迟。
道逢过军投宿山寺
穷途欲焉往，薄暮此相投，蟋蟀数声雨，芭蕉一寺秋。乡关来枕畔，时事上眉头，尝叹为僧好，今逢更说愁。
述怀
不敢尤人敢怨天，愁来觅酒醉来眠。五穷有鬼偏相虐，九转无丹别自全。游食惧违新下令，力耕苦乏旧存田。灵台坐受忧兵触，荏苒霜华剥鬓玄。
春晓雨
破晓檐花未放乾，披衣和梦倚阑干。酿成苔晕地犹湿，老画莺声风正寒。无客醉敲金镫响，有人睡怯翠衾单。牡丹一夜成消瘦，下却珠帘不忍看。
西湖图
两袖春风一杖藜，等闲踏破柳桥西。云开远嶂碧千叠，雨过落花红半溪。青斾有情邀我醉，黄莺无恨为谁啼。东城正在桃林外，多少游人逐马蹄。
隐怀
样不趋时合便休，都将往事付东流。眼看浮世自今古，迹与孤云同去留。泉石定非骑马路，功名不上钓鱼舟。有时但得句无问，只与渔歌互唱酬。
游凤栖寺
十载重游古凤栖，莲宫新绕绿杨堤，欲谈世事佛无语，不管客愁禽自啼。苔滑空廊妨散步，尘昏老壁失留题。僧家田地邻家种，菜甲春风绿满畦。
渔浦晚秋旅怀
西风吹梦越中游，剪剪轻寒入短裘。雁字不将乡信写，蛩声空和旅吟愁。邮亭冷雨孤灯夜，渔市斜阳一笛秋。是处山川即吾土，仲宣何用怯登楼。
泊舟严滩
天色微茫入暝钟，严陵滩上系孤篷。水禽与我共明月，芦叶同谁吟晚风。隔浦人家渔火外，满江秋思笛声中。云开休望飞鸿影，身即天涯一断鸿。
题永嘉梦草堂
留得斯堂万古名，江山不敢闭英灵。池光曾染吟边墨，草色犹如梦里青。南浦诗香流未歇，东家魂冷唤难醒。当时园柳俱尘迹，惟有鸣禽尚可听。
连城春夜留别张建溪
飞絮游丝客子心，连城那忍遽分襟，青灯应见诗情苦，浊酒不如交味深。一榻暖风栖竹屋，半帘淡月立花阴。离怀今夜先收拾，尽付明朝马上吟。
夜坐
匹马平生汗漫游，如今寂寞老林楸。小窗半夜青灯雨，幽树一庭黄叶秋。懒看世情宁睡去，怕伤时事莫吟休。寒蛩可是知人意，来到莎根只说愁。
春行
短帽轻衫步履迟，微暄天气乍晴时，池融嫩碧消残冻，春剪新红缀旧枝。岚翠滴衣堪入画，禽声到耳足供诗，东风苦欲招人醉，频掉桥西卖酒旗。
初冬
林叶新经数夜霜，地炉独拥一山房，尘书邀我共高阁，浊酒劝人归醉乡。费省家贫还似富，身闲日短亦如长，梅花苦欲催吟兴，又破梢头半点香。
东粤庙
颓阑斜照纲蛛丝，陈迹凄凉万古悲，柘水尚鸣亡国怨，山松曾见受封时。碑因苔蚀无完字，城为田侵失旧基，当日东瓯知几战，如今赢得一荒祠。
岁暮
颜不常朱鬓易斑，流光难驻两跳丸。一年又是等闲过，百岁只消如此看。把酒何曾长在手，种桃能得几凭栏。痴人醉梦不知醒，日夜双眉抵死攒。
闲居漫赋
纷纷裘马走红尘，赖得闲边可著身。商岭定无屠狗客，云台岂有钓鱼人。溪山萧散青鞋履，风月夷犹乌角巾。万事如棋君看取，一番局面一番新。
三峰寺
寂寞烟林噪乱鸦，青鞋步入野僧家，云深不碍钟声出，日转还移塔影斜。廊下蜗黏松砌藓，佛前蜂恋插瓶花，竹床纸帐清如水，一枕松风听煮茶。
江头春日
风暖旗亭煮酒香，醉醒始悟是他乡，驾言行迈路千里，岂不怀归天一方。春事渐消莺语老，离愁偏胜柳丝长，无聊莫向城南宿，淡月梨花正断肠。
次韵潘恕堂见寄
抱瓮区区老汉阴，空斋拥鼻日长吟，青山隔绝市朝面，白发消磨豪杰心。书既无成休学剑，贵无可买耻言金，情知不入鸳鸾侣，赖有鸥盟尚可寻。
初夏
一夜薰风带暑回，雨天浓翠暗庭槐，不随春去莺犹在，好竟时妆榴又开。剪尺旋裁新白苧，杯盘聊荐旧青梅。箧中敝扇投闲久，依旧团团入手来。
闲吟初冬
一架琴书一笔床，杜门荏苒送年光，囊空尽可偿诗债，脚倦犹能入醉乡。既老菊花偏耐久，未开梅蕊已先香，眼边管领闲风景，不识人间更有忙。
奉和春游呈云耕叔祖
节遇中和景渐暄，自摩倦眼望前村，雕锼花柳春无迹，沐浴山川雨有恩。忆昔踏青终日醉，如今垂白几人存，未应便作衰翁看，藉草犹堪倒一樽。
夜饮赵园次徐君实韵
银台绛蜡泪成堆，四面轩窗尽放开，花影忽生知月到，竹梢微响觉风来。豪挥彩笔诗千首，醉倚红妆酒百杯，游玩未阑归未得，高城漏箭几相催。
平章命
万甲蟠胸老气雄，将星光照海云东，声名宣尉裴中立，地步平章韩魏公。大纛高牙山水县，褒衣博带恭芹宫，书生端为斯文喜，俎豆先行军旅中。
幽楼
鹤护松扉久不开，蒲团端坐思悠哉。故交只向梦中见，闲事不从心上来。双屐蹑云春采药，一筇挂月夜观梅。东风似见山童懒，自与幽人扫径苔。
读刘元城言行录
一扫权奸九十章，七州不惮历炎荒。黄梁富贵百年短，青史非是千载长。丞相虽存心已死，先生既葬骨犹香。向令铁汉常留在，天下何缘得靖康。
次李林居春晓游园
灭没晨曦弄淡晴，追随杖履竹间亭，花逢酒侣容先醉，柳见诗人眼剩青。三月光阴半流水，百年身世一浮萍，啼鹃只管催春去，不道衰翁已怕听。
圣果院访忠上人不值
管领东风入杖藜，落梅香里已招提，苔痕一径白云湿，花影兰窗红日低。欲见高僧聊尔耳，便乘余兴去来兮，菖藤有话无人共，付与隔林幽鸟啼。
山行
林梢初日弄阴晴，露浥溪花笑欲迎，涧暗只闻泉滴涩，山青剩见鹭分明。远峰忽转还如绕，险径徐行亦似平，莫谓诗成无与和，风篁也解作吟声。
秋夜次叶一山韵
自笑秋来似转蓬，偶然飞落过山中。一灯幽馆菊花雨，孤枕小楼梧叶风。涉世悠悠旋磨蚁，怀人杳杳寄书鸿。浮生何预光阴事，抵死相催作老翁。
杜鹃花得红字
秋锁巴云往事空，只将遗恨寄芳丛，归心千古终难白，啼血万山多是红。枝带翠烟深夜月，魂飞锦水旧东风，至今染出怀乡恨，长挂行人望眼中。
客中临归仍送游教谕
建括相望天一涯，快哉此地话襟期。芹边春暖几杯酒，门外月高千首诗。去去先生此休矣，栖栖游子暮何之。送行折了邮亭柳，归卧白云歌紫芝。
自适
年来心迹两悠悠，若比孤云尽自由。既不贪荣安有辱，纵饶无乐亦何忧。一丝风月严陵钓，千里关山季子裘。到底行蒇定谁是，试将心事问沙鸥。
永嘉秋夕
风战枯桐敲纸窗，拥裘无寐夜偏长。谯楼三鼓夜将午，云雁数声天正霜。寓世此身惊逆旅，宽怀何处不吾乡。江头风景日堪醉，酒美蟹肥橙橘香。
醉题斋壁
此是闲中安乐窝，从渠忙处为奔波。人心少似秋胡妇，世事多参春梦婆。但把功名同蚁蛭，定无荣辱到渔蓑。醉乡境界偏宽阔，天地多归一浩歌。
客中遇乡友季芳远归省亲
河梁邂逅话襟期，猎猎西风透夹衣。酒脸未随红叶醉，乡心先逐白云飞。客中送客难为别，山上安山胡不归。借使家书君可寄，此间无复问庭帏。
山人家
片云隔断嶂西峰，三两山花屋角红，几亩桑麻春社后，数家鸡犬夕阳中。拾薪涧底青裙妇，倚杖檐间白发翁，我亦原来同隐者，种桃早晚趂东风。
刘伯山寄隐
寄隐幽踪何处寻，春风十里薜萝深。青山不说是非事，黄鸟自赓长短吟。百折畏途休著脚，十分明月是知心。不应误放桃花出，惹得渔翁话古今。
朱溪涧
路转峰回又一村，天寒大半掩柴门。云融山脊岚生翠，水嚼沙洲树出根。任拥重裘风亦冷，未授荒店月先昏。今宵只傍梅花宿，赢得清芬入梦魂。
丹山书堂
作室悬知要肯堂，而翁家学颇增光，一朝衿佩儒簪合，千古诗书屋壁香。鉴曲烟霞归羽馆，钟山风月落僧房，如何只揭精庐扁，解续斯文气焰长。
闲中
敢咎章缝解误人，甘于闲处著闲身，腹中书在温仍熟，梦里诗成记不真。引鹤徐行三径晓，约梅同醉一壶春，今朝有喜谁知得，新换衔头号散民。
送云泉入山
薜萝丛里郁青青，别是幽棲一段清，水色山光皆画本，蝉声禽语亦吟情。人今不改衣冠古，道重方知富贵轻，为语俗交休见问，已从麋鹿订新盟。
冬暮小斋
布袜青鞋敝絮袍，松扉柴几小衡茅，云酣才酿臈三月，梅吐又横春一梢。炭为骤寒偏索价，酒因不饮懒论交。穷年兀兀从人笑，未用多方作解嘲。
宿南峰寺
禅房花木锁深幽，借与诗人信宿留，幡影分来半廓月，磬声敲破一林秋。僧偏好事能青眼，佛本无心亦白头，试问青松峰外鹤，闲边曾见几人游。
岁朝
画角声中旧岁除，新年喜气满屠酥，阳和忽转冰霜后，元气更如天地初。晚色催诗归草梦，春光随笔上桃符，闭门贺客相过少，静对梅花自看书。
春晓山行
风扫连阴作快晴，瘦筇伴我出山扃，路从初日红边过，人在野花香里行。古木殊无趋世态，幽禽懒作弄春声，棕鞋踏遍山南北，只与白云相送迎。
王廉使
鼻祖名高三谏官，耳孙玉立又台端，气增浙左霜威动，面带终南山色寒。揽辔肯教狼卧地，归班便合豸峨冠，公余诗兴清于雪，细嚼梅花入肺肝。
幽兴
不赋千钟赋一箪，天公有意养痴顽，书犹能看未曾老，诗亦莫吟方是闲。宽著庭除贪贮月，少栽竹树要观山，空阶两日无行迹，又上苔花几点斑。
梅仙山梅福炼丹地
西都不知寿，安用独长年，纵有丹炉在，难吹汉火燃。
萤火
微踪一腐草，霜重不禁秋，想悟浮生短，常为秉烛游。
蜜蜂
酿成百花脾，聊尔了口腹，人知口中甘，谁料腹中毒。
观书自叹
皓首抱遗经，堪怜误一生，空共蠧虫饱，自作忍饥声。
吉水夜泊
入夜始维舟，黄芦古渡头，眠鸥知让客，飞过蓼花洲。
草
草枯根不死，春到又敷荣，独有愁根在，非春亦自生。
百舌
花开报晓晴，巧弄百般声，未可嫌饶舌，犹胜雁不鸣。
秋扇
人心有炎凉，我心无欢悲，箧中重自珍，会有薰风时。
访李延不值
白云满空山，山空人未归，柱杖莫敲门，恐惊白云飞。
七夕
世上痴儿女，争趋乞巧筵，妇鸠甘抱拙，不谄鹊桥仙。
杨妃
三郎掩面马嵬坡，生死恩深可奈何，瘗土驿傍何足恨，潼关战处骨埋多。
水墨海棠
不将翠袖卷纱红，怪得陈玄夺化工，想是太真春睡足，梦魂正在黑甜中。
三月晦日与邵石诸友闲游东园分得空字
韶光收拾太匆匆，眼底浮花一扫空，留得数枝红蕊在，五更分付与东风。
游春嘲少年
锦袍朱带玉花骢，著意追欢紫陌东，只道春风属杨柳，不知杨柳有秋风。
山间早春
小桃枝上认年华，随分红开一两花，将谓春风只城市，也吹春色到山家。
三月晦日
九十风光能有几，东风遽作远行人，樽前莫惜今朝醉，明日莺声不是春。
高帝
未央前殿养亲时，想记当年俎上危，借问杯羹何等语，如今安用玉卮为。
晚夕
未暝先啼草际蛩，石桥暗度晚花风，归鸦不带残阳老，留得林梢一抹红。
春闺词
秋锁眉尖未肯消，何心更待两蛾娇，一春螺黛浑无用，付与东风染柳条。
山间秋夜
夜色秋光共一阑，饱收风露入脾肝，虚檐立尽梧桐影，络纬数声山月寒。
新年
妆点春光到眼边，冻消残雪暖生烟，杏桃催换新颜色，惟有寒梅老一年。
九日
懒把黄花插满头，正缘老大见花羞，年来颇恨儒冠误，好倩西风吹去休。
醉余再赋
堪叹诗翁酒兴豪，醉余犹复一登高，西风抵死相摇撼，争奈儒冠裹得牢。
陈云岫爱骑驴
君不学少陵骑驴金华春，一生旅食长悲辛，又不学浪仙骑驴长安市，凄凉落叶秋风里，却学雪中骑驴孟浩然，冷湿银镫敲吟鞭，梅花溪上日来往，身迹懒散人中仙。有时清霜松下路，松风萧萧驴耳竖。据鞍傲兀四无人，牧子骑牛相尔汝。劝君但骑驴，行路稳，姑徐徐，九折畏途鞭快马，年来曾覆几人车。

