雁山吟 宋 吕大亨 （李之鼎辑宋人集）


宋人集 民国 李之鼎辑

甲集

雁山吟
乙卯六月宜秋馆刊 

雁山吟 宋 吕大亨撰 
贺太常黄少卿 
自从朝奏一封还，便整归装问故山。剩得清名千载重，何妨晚节十年间。惯寻夜雪逵溪路，却谢春风汉殿班。国史旧编皆简讨，春秋直笔任诗删。 
次新邑黄宰钱丞韵 
一邑何期获二贤，花开满县总翩翩。赋诗各出新机锦，裕国还饶内府钱。槐竹两行公事办，丝桐三弄振声传。作成和气侬家好，多稼如云咏大田。 
过杜潭题曾祖庆源庵 
横江颢气欲欺裘，木落千林水露洲。偶为搜荒投陇亩，因而展省到松楸。神驹已应当年兆，祥笋还为后裔留。寄与老僧勤洒扫，庭前橘绿桂香浮。 
和张主簿喜雪 
夜读书牕未觉贫，朝看万瓦没鱼鳞。飘来灞岸春风絮，泻下瀛洲玉斛尘。笑我冗怀多夺事，羡君清思独凝神。遥怜夜月山阴道，还有扁舟乘兴人。 
题南严寺 
谁把长竿钓巨鱼，至今蹲石倚空虚。蜂房爱向山厓结，鸟迹疑从海岛居。入座翠岚生昼寂，夹川红树照春余。任公此去三千载，为看芳碑一慨吁。 
游石佛寺 
金吾不必问行由，去去逍遥物外游。半坞白云藏宿鹭，一声横笛下归牛。喜瞻杰合三生像，藐视丛林四海州。为写濯缨疏拙句，谁言墨迹至今留。 
东陈岩庵寄诸兄弟 
地接丹邱姥岭赊，山盘曲折状如蛇。每因过此瞻双陇，何必从旁置万家。孝弟本根时润泽，诗书种子日萌芽。到来岂但春秋事，一酌何妨一献花。 
开禧丁丑重过龙门有怀方丈老子 
翠屋空交结夏阴，征鞍亭午喜登临。披开草棘千丛路，洗出冰壶一片心。禅老还寻江浙去，诗家谁作楚梁吟。须知珠玉原无种，不惜西风惠我音。 
谢张漕荐剡 
谁人洗甲挽天河，玉宇无尘海不波。漠使褰帷将命出，淮民挟纩被恩多。流离岂但身安集，凋瘵亲曾手拊座。惠利纔施催召亟，其如席未及温何。 
贺叶司业兼中书舍人 
英妙才华四十年，山林朝市姓名传。何妨万斛横江上，不碍千帆过目前。我肯尾书干木纸，人饶首着祖生鞭。金銮何日商风雅，伴直能呼孟浩然。 
寄太湖黄县尉 
立顷谈余袂辄分，乖离数数异朋群。君如天揭行空日，我亦风吹过岭云。不许范张同饭黍，空惭李杜共论文。睽违动涉经年里，棋垒诗坛要策勋。 
与丁抚干 
两年肥水喜相逢，托契门墙今已重。士有祢衡心肯荐，侯如雍齿首先封。更看谋略称筹幄，会见精神坐折冲。败走苻坚兵百万，围棋别墅意从容。 
悼止斋陈先生 
万里长江发自岷，作兴一代有斯人。六经论难言前解，千古兴亡笔下存。爱向田间看耒耜，肯容天上掌绵纶。如公到处镌佳句，今日池塘草自春。 
舒城道中 
还辕天作十分晴，泻出秋光一派清。走笔欲题人到迹，扬鞭不住马嘶声。顷禾晩熟黄云色，篱菊朝含白露英。得似渊明便归去，侯门童稚出欢迎。 
重阳桐城道中 
万古长江一带流，从来战地不容休。间关千里军前约[一作饷]，牢落重阳客裏秋。怅望白衣来送酒，了无黄菊与簪头。何人早断楼兰首，试解君王宵旰忧。 
九日登资福山呈胡宣教 
飞屐来登最上峰，千山拥翠景无穷。遥看云影参差外，静听泉声断续中。今日黄花重九约，何时青眼一尊同。好天风月闲相寄，早晚南来有过鸿。 
西寺留题 
白日孤云自在闲，红尘一事不相关。寺遮翠霭青萝外，人到落花流水间。欲效锦囊收胜概，惭无玉带镇名山。白莲喜结当年社，未厌朝来暮便还。 
题龙翔观 
曾到龙翔不记年，两峰巍压水中天。潮生潮落青芜外，人去人来白鹭边。四接远游僧万笠，重新旧观屋千椽。东南送目秋无际，隔岸人家问钓船。 
和黄教授山堂招饮 
鼎彝事业未渠休，鸥鹭寻盟暂与俦。路绝芝岩真绝地，客延蓬岛尽名流。不辞一洗陶巾醉，更拟双飞谢屐游。谁赏洪都高阁句，落霞孤骛唱渔舟。 
谢石主簿和章 
多君亲善大椿年，便腹诗书昼欲眠。绛阙当年名藉甚，白云他日迹飘然。千军笔扫人谁敌，九转丹成世莫传。倦眼功名旁袖手，剩看月露出新编。 
咏桂花 
独占三秋压众芳，何夸橘绿与橙黄。自从分下月中种，果若飘来天上香。清影不嫌秋露白，新丛偏带晚烟苍。高枝已折郄生手，万斛奇芳贮锦囊。 
和王子宽韵 
绿荫千重竹，清流一带溪。子真耕谷口，杨震讲关西。手摘星辰近，名登泰华齐。古来公相业，谁不起锄犂。 
春郊 
胜日游郊外，岚光入眼新。桃花开万树，又是一年人。 
山行 
山花雨后红，野草风前绿。浩歌归去来，不辱在知足。 
先春梅花 
不把春光较后先，清香自是压羣妍。微酸一点成功日，桃李从他逞少年。 
云锦[桃花] 
拥盖难遮万脸红，烂然云锦入帘空。更看雨过新妆洗，百媚都归一笑中。 
紫霄亭 
半空烟雨有无间，碧玉屏开四面山。我欲紫霄亭上望，吹笙人去几时还。 
又 
未把浮沤阅世间，蓬莱一水隔三山。试穷千里登临目，望断青山白鸟还。 
芙蓉 
枫叶飘林竹隔墙，偏于冷淡逞浓妆。天教不趁繁华月，要是秋来不耐霜。 
括苍山行 
微风吹雨湿阑干，薄雾笼晴带浅寒。一树红梅墙外发，谁家美丽倩人看。 
丹邱道中 
夜宿溪头十里村，数星渔火照篱门。雁山峭绝经行处，犹带烟霞入梦魂。 
缙云道中 
缙云通道入皇都，花满京城水满湖。借问今来丞相府，后园人有解歌呼。 
游石城山 
祗因寻胜到林泉，四抱回峰万景连。僧过不知山隐寺，客来方见河开天。浮图照水光相映，古木依厓影倒悬。风露了非人世界，濯缨秋后玉壶天[天字有误]。 
过七里濑怀古 
七里滩头访子陵，水光山色见生平。欲为臣子定出处，知与君王分重轻。一介草茅真自负，三公轩冕未为荣。我来想象高风在，钓石岩前烟浪生。 

吕大亨，字声之，新昌人。与仲弟冲之，同师陈傅良。友蔡行之，在太学齐名。然困阨久之，乃授宿松尉，徙太阳丞。时严秤提之令，大亨上不废法，下不病民，民尤便之。终昭信军节度推官。所著有沃州杂咏。 
南城梅树垣紫庭校 
