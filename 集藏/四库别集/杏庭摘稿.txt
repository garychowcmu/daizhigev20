　　钦定四库全书　　　　　集部五
　　杏庭摘槀　　　　　　　别集类四【元】
　　提要
　　【臣】等谨案杏庭摘槀一卷元洪焱祖撰焱祖字潜夫歙县人是集前有危素序称为徽州路休寜县尹致仕而叙其仕履乃曰年二十六为平江路儒学録浮梁州长芗书院山长绍兴路儒学正调衢州路儒学教授擢处州路遂昌县主簿天歴元年年六十二致其仕不及其尝为县尹考宋濂序称其自儒官起家四转而为遂昌主簿遂以休寜县尹致其仕盖是时犹沿宋例致仕者率进一官使归实未尝任其职也焱祖尝作罗愿尔雅翼音释至今附愿书以行又有续新安志十卷亦继愿新安志而作盖亦博洽之士是集为其子浦江尉在所编所居有银杏树大百围焱祖尝以杏庭自号因以名集其诗以古近体分列然五言律下注曰长律附不从髙棅称排律七言律下注曰拗律附亦宋人之旧名盖犹当日原本未遭明人窜乱者也其诗虽纯沿宋调而尚有石湖剑南风格抗衡于虞杨范揭诸家则不足以视宋季江湖末派则蝉蜕于泥滓之中矣乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　　【臣】　陆　费　墀






　　杏庭摘稿原序
　　杏庭居士集故徽州路休宁县尹致仕洪先生所着诗文也先生讳焱祖字潜夫年廿有六为平江路儒学録浮梁州长芗书院山长绍兴路儒学正调衢州路儒学敎授擢处州路遂昌县主簿天厯元年年六十有二致其事去明年卒于家此先生之履歴也其为学官兴修学舍其佐邑富民不敢蹐门土豪强买民田不收税壹为正之甲或敺乙濒死反自□其面以诬乙冀脱其罪先生卒坐甲讼由是息囹圄为空浦城伪钞诬遂昌富者十有六家尉卒持公椟至先生立遣之南有大溪遇霖雨不可涉乃捐廪禄为之倡作长桥夏旱祷于龙湫辄雨此先生之为政也初先生谒宋尚书方公逢辰于建徳方公大竒之其后客杭师事建徳守方公囘建徳与先生同郡先生之生父程公建徳同舍生也客信从学校授四明戴公表元游至若髙邮龚君绣吴兴姚君式南城李君淦皆东南名士则又与之同僚此先生之师友也由是观之先生终始可得知矣先生既没其子在述其行以先生践履纯笃为政清慎邅囘半生位不充其才为痛余则解之曰前史所载丞相御史大夫大将军名姓相望其穹官峻爵焜耀一世论其所可传则蔑如也先生之文根极理要而忧深思逺超然游意于语言文字之表彼丞相御史大夫大将军虽尊显宁有是哉然则为在者可以无憾矣先生所着别有续新安志十卷尔雅翼音注三十二卷已刻于徽学其所居有银杏大百围故以为号因名其集云在以门廕为征官今调浦江尉将去京师属余序其篇端乃为之书至正九年七月己亥应奉翰林文字文林郎同知制诰兼国史院编修官危素序




　　杏庭摘槀序
　　濓昔受学于河东公获见新安洪先生诗十余篇心甚乐之窃意先生之所述篇章必富而新安逺在数百里外常媿弗能一见先生以窥夫大全及河东公殁先生之子存心来为浦江尉濓始得悉受而伏读之不觉叹曰呜呼是岂非诗哉夫诗未易言也商周之时三颂二雅泊夫十五国风之作既经孔子所删列为一经固将与天地相为终始若秦汉以来至于近代其间雕肝琢肾以自驰骋于一世者不为不多果能传之千万载而弗泯几何人哉纵传矣求其无媿于孔子之删定者又防何人哉盖必有超絶之识充以包罗宇宙之象济以俊伟光明无所不通之学然后始能与于斯不然则流连光景之辞尔尚得谓之诗矣乎新安为江东一大郡自旧多文学之士及吏部朱公兄弟以诗倡于建炎绍兴间而作者益盛流风遗韵直至于今不衰先生之生虽后朱公百余年尝及接乡之诸老故闻见甚多而讲索甚精其发之于诗和而不怨平而不激严而不刻雅而不凡庻防忠厚恻怛有三百篇之遗意者呜呼是岂非诗哉濓颇观今人之所谒诗矣其上焉者傲睨八极呼噏风雷专以意气奔放自豪其次也造为艰深之辞如醉梦人乱言使人三四读终不能通其意又其次也傅粉施朱类燕姬越女巧自衒鬻于春风之前冀长安少年为之一顾诗之至此亦可哀矣求其如先生之作尚可多得耶濓方将誊置东明山中与二三子共学焉而存心以四方之士多愿观之俾濓摘其古今诗若干首锲梓以传先生之诗诚不宜无传故濓特举诗之未易言而先生絶出于今人者序之于首简惜乎河东公墓木已拱无从质其説之然否也先生讳焱祖字濳夫自儒官起家四转而为遂昌主簿遂以休寜县尹致其事其善政可称述而不系于诗者不书至正十五年春三月十五日金华后学宋濓序

　　钦定四库全书
　　杏庭摘槀
　　元　洪焱祖　撰
　　五言古诗
　　蚕妇辞
　　贫家桑地狭买叶疗蚕饥叶价贵如金卖钗仍典衣所得弗偿费况乃筋力疲萧条镜中顔伊轧下机都将寸心苦织入千万丝帛成不敢裁支梧廹公私端居被文绣媿尔西家施
　　宿中滦
　　晓出酸枣门暗与夷山别睡睫风沙蒙冻须露华结小车驾双驴箕踞坐卼臲野濶迷去程铎鸣避来辙亭午过黄河浊浪半天掣雷声撼乾坤土色暗日月杂以牛马车百命托孤叶含灵幸有知帖妥无踶齧妄动或侧欹均同一沤灭到岸已斜阳相庆犹余慑人稠屋稍华炊过炕喜热问名知中滦境壤衞辉接买饭直不廉年饥断麯蘖旅卦尚资仆数竒我俱阙逺游触事非陋学谋身拙兹行似可笑内顾奚所挟体疲即就枕衾薄尽发箧淅淅瓦霰鸣前途明日雪
　　文安县
　　文安霸州显徳州始置萧萧风卷沙渺渺天裹地駞载杂驴车日落喧市肆酸虀芼汤饼我亦解鞍憇维昔石晋兴结辽与共事割畀十六州贸易一闰位世宗取三关鋭意平幽蓟破竹功垂成服药志勿遂金瓯竟莫完鐡砚真左计艺祖继挥戈似亦欠乘势后人不量力轻举速颠踬中原百战争乱极数当治大物自有归追思一长喟
　　宿苍岭絶顶
　　行穷磵百折始上深山高峥嵘岁年晩蹭蹬人马劳积雪冻如鐡寒雨细于毛但见石荦确而闻草萧骚亘古无日色白昼有鬼号谷甿惊过客奔窜防猿猱商贾虞剽刼出没森弓刀岭半乃有店三州犬牙交歴险得一息讵敢轻衡茅饥炊甘如饴况觊丰馔醪嗟予本孱儒早与世故鏖欣怖从何生梦幻随所遭昔贤仗忠信岭海气愈豪矧此奚足云内视固有操牕开风灭烛松响鹤归巢思诗夜无寐霁月生林梢
　　宛丘
　　寿春之宛丘十日复五日河盘常山蛇舟舞宋都鹢途长冬景短坐卧厌局蹐未知防凿意何苦纡弗直恭惟大圣人环辙于斯厄神龙困泥沙祥鳯栖枳棘平原澹荒烟犹帯愠见色知士多崄艰愚夫抱安逸有懐重徘徊延伫三太息路转见孤村垣低出古驿过雨蔓菁青凉风木绵白林踈散鸡豚土广饶菽麦红裙揺清漪浣女秋波急桞邉当垆妇倚阁防过客数户赋一兵优游且殷实北人尚并兼差徭合众力束矢莫能折牀肤讵剥及南人虽弟昆小户亦缕析岁久弱弗支贪官肆蚕食何当此卜居卖书买玺栗
　　黄岩盛景则来为吾郡征官见示诗文因成一章
　　昔我游公乡瞻望弗及见公今仕吾州过从两不倦人生水上萍邂逅随风转端能相知心岂在蚤识面髙文久自珍屡请容一眄如升泰山顶朝观海日云涛浮青红光采生万变新诗更圆美花暖娇莺啭忽疑龙挂天飞雨响银箭呜呼此事难补衮非袜线沉吟拊几案便欲弃笔砚终然齿未衰犹冀骨可换跪请九还诀昼夜鍜复链骖鸾侍逺覧八极如抹电寜同井底蛙局促自矜衒
　　再用韵答景则
　　风骚久寂寥作者未多见四灵晩唐家讽咏使人倦恭惟浣花翁下笔坤轴转岂爲黄陈私万世当北面海濶苍天高未易穷睇眄吾曹夜迷方仰斗可无读之三十年陋质稍觉变羡君得其髓不随羣鸟啭出户合车辙两锋交快箭织成紫绡衣非假五色线官闲竹满轩賔退云生砚击节独长谣连城肯轻换春山芝术香委羽好修錬挂冠归何时牛背射岩电逝将从游歌抱月谨勿衒
　　羣校思乐亭对酒
　　髙斋俯逺山烟树疑无地急雨破微晴余春起秋思念彼荷蓑人原田各趋事劳生有近功实务非清议而我独何为穷年守经笥讲授信多娯抚躬祗自喟
　　问政山
　　行穷白云坞歩入青松林飞花去人间好鸟鸣春隂黄冠雅好客瀹茗澹冲襟洒之幽兰芬防以清泉音怀哉媚丹灶谅矣轻华簪常年聂仙子出处知何心徘徊扬州鹤怅望故山岑仙游不可问古墓蓬蒿深
　　次韵奉酬孟能静见贻之什
　　公生富贵家被服同寒俊一官成一集诗学源流正后生竞传诵心服非貎敬岂惟言语工先后典七郡鸱鸮懐好音鸿雁托安定纷华剧相攻不战以道胜五十未为老卧疴谢朝请世议日以隘强起寜肯更忆昨临新安味同获亲近一朝惊送别桀黠共相庆顷余续州乘特笔纪善政岁晏客衢城因风辱佳咏清时故将军吾党大司命后凋松柏姿弥烈姜桂性彼昏冒宠荣防有暗鬼侦相期身后名永与日星暎
　　戴就
　　东都有一士天赋岂寻常屈居仓曹掾众未察所长一朝薛从事未按郡守收就钱唐圄五毒既偹尝烧斧挟肘腋辞色愈慨慷焦毁肉堕地掇以充饥肠覆船薰马通三日孰可当发视意其死大骂目方张鍼爪使杷土彭考无余方寜死白于天终不枉忠良其事竟得释太守免归乡我观此丈夫性命轻毫芒心非儿女脆肤亦鐡石刚见义不见身遥恤支体伤古今防寃狱蔀屋埋日光由来独行少史册徒芬芳
　　正月二十二日押纲离杭是夜泊舟浮山
　　客船拨不开见船不见河官船亦龃龉防送烦麾诃逡廵各敛避容我跃丈波千篙正挿笋一只俄腾梭出郭晓初分到江午已过日月互答吐海天相荡摩越树緑攒荠吴山青防螺舍狭就空旷登仙超网罗将夕忽风顺纲军鸣鼔锣上水防若箭夜宿依寒坡乘快终有险耐迟庻无它河江置勿论嗟我鬓既皤之官半载余行路五月多下瘠上弗察孤清众难知劳形兼费槖痴恋欲如何
　　寓舍近溪有大木数章休暇辄游息其间偶得二诗
　　吏卒各已休独歩风林下雨余堤草青亦放庭前马隔水呌黄鹂千山暗初夏非无可乐资孰是同情者春去不留花青隂满山县天生溪上林息我簿书倦济世本无能观心如有见携瓢酌淸波三潄复三咽
　　永康道中
　　悬崖忽褰开放目诗满野千林并一青秀色森可把水光相映发农事皆幽雅谁遗孟诸樵汨没风尘下
　　过贵义岭入龙泉县界
　　原泉落青天当道巉翠壁界破一条虹东西流两邑两邑民颇淳不劳官置驿后村报前村舆夫歘然集惯行轻积险改负逞新力而我坐何安大半亲降陟吁嘘邻封讼使徃平曲直道防巧伪滋论公贪猥嫉愧尔荷锄翁身劬心最逸
　　七言古诗
　　次韵府尹范松石逰柯桥
　　天邉洞户长不扄洞口芝田龙自耕灵楳已逐风雨散飞花乱防仙人枰五马踏云山鬼惊九霞觞劝瑶琴鸣玉虹僵卧众峯锁雷斧剜开一窍明轻身欲跨碧烟去宿习要湔尘界清倚松黙念黄庭经酌泉更咽紫石瑛飬圣懐胎十月满子建吟诗七歩成归来凝香洒醉墨三复使我迷魂醒
　　次韵荅天台杨景羲拟杜陵曲江体五首
　　天台山深秋月明幽人见月偏多情伐木诗求友生我亦弹琴不成调风清露冷越江横
　　快剑斫水水不絶同心何恨音书阙莪蒿两地中肠热还怜瘦马系空堦得似青鞋踏沙月
　　百川赴海海不满志士意长日月短金丹九转成功晩台山采药听清猿剩欲投簪寄闲散
　　城中帻峯高挿天竹房煑茗僧汲泉半江云影危阑前秋风吹去一只鹤老我回头三十年
　　洞天夜防桃花下座中都是能文者银烛穿山閙车马当年此会几人存安得云龙逐东野
　　题鱼浦晩归图
　　近村寂寞孤炊起逺树防茫沽酒市桞丝高挂新月钩平者是沙流者水黄头摊网儿刺船腥风瑟瑟鱼平舷沙鸟背人羣欲睡林禽追棹去相先千金何处得此纸咫尺烟波含万里不纳租庸过一生提鱼换酒仍賖米仙源路逺桃花残人间踏地多惊湍珍重江湖钓竿手莫遮西日向长安
　　大雨次韵刘成徳
　　断鼇立极水倒流当时何处辨九州圭告成緑字显下有桑土高山丘六甲乾坤纳壬癸习坎卦中云雨起女丁妇壬传世婚相王休因此常理如何祝融灰不然今年防顼独司天隂旌髙张帝鼔閙逆卷平陆成奔川惊心白昼重泉杳素练当檐垂未了彻夜弥加气势酣兼旬犹恨滂沱少思徴麦麯医河鱼何惜千金购提壶火乌濡翅飞不得怒鼍撞城来突如揭竿求子纷呌喘沉产蛙多叹吁试登冈阜望原野彷佛天吴挂海圗我闻五行各有叙月离于毕工招雨桃花红绽壮波涛梅子黄肥蒸溽暑焉知极偹反致凶荡析盖藏埋栋宇照泥占星信屡騐灼蔡卜晴殊未许列仙高居琼楼深赤子坐受颠崖苦为糜食饿岂无人祷社荣门传自古
　　衢牧范松石为余作秋江晩渡圗
　　风防已落山生烟霜叶半红新雁天野店小桥通线路孤峯古寺斜阳邉荷担驱驴者谁子满衣山翠凉娟娟一人趂渡出沙际何处撑来鸥外船使君为我图此景披阅令人发深省一日将昏一岁秋大似百年逢老境如何抛却云水乡縂是埋头声利塲早覔家居到彼岸莫待月黒迷津航
　　揺兀篇
　　官舆兀兀官船揺日百廿里驰轻飙舆夫舟子气色骄老我揺兀不自聊颠顿肺肠酸髀腰体疲寒热来如潮昏暮稍憇沽酒浇鸡啼蓐食愁明朝更愁椎鼓发中宵翻倒釡弗停桡忆乘下泽何逍遥误落尘网中心焦古人所见何其辽尚厌聒耳弃一瓠渠肯受此风旌飘五言律诗【长律附】
　　鳯凰洲
　　有许闲田地惟宜牧马牛平生未到处极目更清秋緑水来桐柏青山入寿州斜阳无限意落雁鳯凰洲
　　长芗岁暮二首
　　隂阴四山合杳杳一川平暮色杂歌哭年光催死生灶陉芬糗饵家庙洁粢盛骨肉望归切何由风翮轻落日窻未掩忘言几独凭乡心生逺峤节意入孤灯吾道虎为鼠何时鹍化鹏岁年浑不吝亹亹向人增
　　浮梁秋晓书事三首
　　竟日风兼雨荒山坐复眠收心书窟飞梦入诗天寗戚歌牛下昌黎拜马前卿当用卿法我懒觉犹贤舜陶开利孔山骨竟为虀野碓多舂土溪船半载泥风烟秋更惨瓦砾路全迷随牒何来此无阶老稚圭众山围我独极目但风烟政自门无辙何湏坐有氊谪龙才七日鸣鸟待三年岂不心如鐡居然髪早宣
　　彭城懐古二首
　　霸业重瞳子雄才大耳儿河山犹表里今古防兴衰彭祖终遗墓苏公仅有碑伊谁居里闬寒饿得闻思户口十余万承平亦富哉人烟今寂寞洪势自喧豗可有名驹子空余戏马台登临兴不尽挽防故相催
　　岁前立春
　　死草能重碧苍顔得再韶春从年内到雪向雨中消小瓮醅新漉芳郊荠可挑从今抛笔砚一意事渔樵
　　寓杭有感二首
　　此郡频来徃如今四十年旧交多不在吾老亦非前山寺添新塔江潮阅防船湖邉闲眺望寂寂镜中天一器成初售争先様又新低昂百工手皷舞四方人雕刻知何极渐磨岂易淳光隂并红紫衮衮付泥尘
　　上饶送别戴丈帅初
　　濮上音如沸房中乐浸微夫君鲁一变余子郐亡讥客路班荆晩平生刻楮非公归我亦去岁晏重依依
　　遂昌纪事
　　万嶂周遭立双溪防合流虽晴云可掬但雨涨堪忧岭不通商担湍偏拒客舟穹林长似暮乱石自生秋僻壌连衢婺遗风染粤瓯百家成聚落何地许遨游晓市花猪肉宵檠菜子油清醇夸好酒白粲胜他州富货资杉栰贫仰芋畴伺窥多鬼蜮谈笑乏朋俦俗乐军中借歌筵梦裹求画仙丹灶冷诗衲翠峯幽【县南有瑞山萧梁时叶先生得道骑虎上升丹井犹存继之者范子珉亦尸解范善畵牛县北十八里翠峯庵五代僧贯休所居】箭竹寻常采绵华屑收银坑归武断鐡冶费冥搜野性常轻死官方亦欠优昔常骚冦贼今幸偃戈矛岁熟寛租赋庭空省系囚扶颠如有策安分复奚尤
　　七言律诗【拗律附】
　　朝元宫
　　双阁通明暎太防玉皇金殿邃朱扉照天万瓦琉璃动跨水三桥防蝀飞中土角蜗今日定七真笙鹤防时归前朝教主多遗迹难把兴亡问羽衣
　　艮岳
　　龙桧金芝久鞠绛楼遗址野人居空余灵壁太湖石好在玉京仙掌书一片犹须万牛力层巅遑恤九州墟门不救青城祸千载排空志覆车【艮岳石刻有所谓玉京独秀太平岩崆峒仙掌诸峯尚无恙】
　　荆山
　　闭户徒劳孙敬学浪游别换子长文方穿甓社珠宫月又泛荆山玉窟云淮水西来千骑防涡河北下九天闻会同齐赴南溟逺清浊如将獭胆分【淮清河浊防于荆山之下】
　　自会稽如武林
　　大禹山头秋叶飞伍胥庙下暮潮归觧貂换酒风流在放鹤寻僧伴侣稀渔唱樵讴入诗卷岩烟谷雨冷征衣行年懒问君平卜更防天河织女机
　　瓶笙
　　离坎絪緼一气盈娲皇遗调自天成满堂静聴不知处从古善吹无此声守口似违平日诫热中能作许时鸣世间有韵皆因激火冷夜深空月明
　　次韵陈山长送春纪事二首
　　恠事凶荒有此年春来疠鬼更行天为谁莺燕语能好无主麦桑青可怜谁谓十旬全渴雨坐令万井不生烟相逢且喜身俱健困厄终胜死道邉
　　越上今春不见春花枝憔悴桞眉颦嗟公缧絏元非罪笑我儒冠早误身睡起烹茶聊永日饥来乞米向何人相期辟谷仙山去行止毋劳问大钧
　　一笑
　　一笑难逢天下白相防谁免甑中尘荷花香断官湖浅纸竹丛深山聚贫好向西湖徙游惰尽归东土辟荆榛淳熈使者祠堂冷荒政文移墨尚新【文公救荒案牍具存稽山书院】
　　次韵王监簿晓荷
　　胎息初匀飬玉池晓风残月见花竒妙香偏向推窻觉清意未教擕酒知神女行云廻梦后太真餐露解酲时天星寥落佳人逺手折幽芳欲赠谁
　　次韵万红中一朶白莲之作
　　龙涎万斛绛云重彼美西人一粲逢獭髓无痕氷作骨羽衣初试水为容瑶池燕罢醒防醉月殿妆来淡胜浓未许何郎能闘洁诗仙玉立众賔从
　　次韵春怀
　　鸠唤春阴鹊噪晴静中观动晦还明山林岁月身将老湖海风涛梦亦惊不饮未应为酒困忘言何用以诗鸣防花啜茗须公軰汤熟银瓶细细倾
　　送李明徳上合肥县尹
　　未拜柏台真御史暂为花县古诸侯诗书河北无双士山水淮西第一州但学此邦包孝肃会防今世鲁中牟峯目送风防逺别后新文肯寄不
　　解官西归
　　今日身轻棹更轻柯桥碁局且推枰公心岂免招私谤古道犹须狥俗情万事不如归最好诸人方以出为荣江风只説商船险渔艇逍遥过一生
　　四月二十八日离杭泝江喜晴得风
　　抖擞城中万斛埃天晴眼豁意悠哉江经马目排云下潮到桐庐帯月回价压红陈新麦熟光生緑暗早榴开吟情欲缓官船急夜半风防过钓台
　　新岁言懐
　　雨渗春芜緑似油官居溪屋冷于秋与钱久已无司业束帯犹须见督邮氷檗三年人共笑虀盐半世老何求交承只待西风起卖却羸骖买去舟
　　苍岭
　　浙东斯岭何巍然雪雨在下人行天千年石上恠松偃六月岩前寒溜悬危途羊肠不可并秀色雁荡遥相连终朝寂寂商旅断忽遇樵叟疑其仙
　　舟次嘉禾
　　昨宵雨急争过堰今日风颠俱泊船前途难料毎若此游子相顾空凄然挽弓翻胜一丁字佩印何如二顷田笠泽鲈鱼洞庭橘谁家酒楼新挿天
　　春晴行园
　　新岁以来晴旦稀鹊声忽报金乌飞烟光染深草色绀雪水融入花根肥悬弧在昔端有志抱瓮如今甘息机多情蜂蝶想自得先我到此游芳菲
　　初冬晴暖歴永康武义金华三县境赋呉体以纪之
　　我行婺女爱平陛远胜括山多涧冈千林桕子冻的皪数防梅蕚春防茫穷檐炙背傲行客新店当垆多艶妆姜畴蔗垅不足筭木绵轧轧霜机张
　　絶句
　　歌风台二首
　　可是歌风念故乡匹夫万乗岂寻常不知身后闺门祸只道无人守四方
　　暮年鸿鹄发悲歌不似歌风慷慨多霸气雄心加海内却从袵席暗消磨
　　汴学
　　朝元竞诧新宫丽相国犹存古寺雄壁水枯荷人不到石经零落卧秋风
　　琼花观
　　彩云飞入玉皇家后土秋风更有花坛上雕阑围赝本游人无数赏仙葩
　　题杨妃圗
　　自是三郎溺燕私千年祸水説蛾眉骊姬杀子九龄去妾在寿王宫里时
　　越饥謡六首
　　冶翠妖红满境湖扁舟曾系緑杨株重来风物今如许安上门前旧画圗
　　野无青草树无肤人腹为棺万夫落日卧龙山下路腥烟数里鬼相呼
　　攫一杯糠欲下咽疾风如走雨如拳饥肠未补身先毁不暇怜人不自怜
　　骨肉相吞已可吁城中高下井皆枯此时斗水钱三百山客苞封致一壶
　　万花风雨总飘零抹粉涂朱鬻斗升太平累累渡江去此生从此别西兴
　　西望繁华旧鳯城隔衣帯水自升平越鄊三月未春意渐死渐空无哭声
　　晓出跨湖桥
　　扁舟东下却西还秋在湖光欲曙间送客出城无吝色青青惟有卧龙山
　　甲子元夕二首
　　灯市羣嬉防服鲜回头追忆少年年何曾得似渠侬乐未有生时已不天
　　四十年来懒防灯元宵长是守书檠如今并与书檠废只有丹心对月明
　　读名臣言行録有感二首
　　太平宰相十分贤惜也天书一髪愆只为尊珠曾受赐婵娟不与驻长年
　　强将神道释河圗仓卒还怜杜镐愚恠底欧公全不信分明立教矫祥符
　　刘山驿
　　山当驿舍恰中分地隔人烟断见闻使客来眠清到骨夜灯防半天云
　　县防独坐
　　瑞山花发杂青红案牍全稀犴狱空片闲云窥使散飞来庭下舞轻风
　　中秋宿贵义岭下是夜无月
　　乱山深处过中秋只有风湍拍石头赖是今宵无月色若令月出转添愁
　　冯公岭
　　路绕朱阑一文寛须臾平地上云端承平事事加开辟蜀道如今未必难










