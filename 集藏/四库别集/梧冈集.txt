《四库全书·梧冈集》　　（明）唐文凤

钦定四库全书 

　　集部六 

　　梧冈集 

　　别集类五 

　　明 

　　提要 

　　臣等谨案梧冈集十巻明唐文凤撰文凤字子仪号梦鹤桂芳次子少而颖异长益自奋以文学授江西贑州府兴国县知县改赵府纪善卒年八十有六文凤宰兴国着有政绩泰和刘鸿尝为作贤令祠记见程敏政所编唐氏三先生集附録中文凤与祖元父桂芳俱以文学擅名时号小三苏其诗文丰缛深厚刋落纎浮犹为不失家法其五世孙泽撰墓表云先生著述在乡校者曰朝阳类稿在兴国者曰政余类稿又曰章贡文稿在藩府者曰进忠类稿在洛阳者曰洛阳文稿归田后曰老学文稿今此编所存者止诗四巻文六巻盖不逮十之三四矣 

　　乾隆四十三年七月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　梧冈集巻一 

　　（明）唐文凤 撰 

　　○五言古诗 

　　宿江口舟中见月 

　　扁舟宿江口露下夜初永菰蒲猎猎声叶飐风不静缺月出未髙微波翻碎影王事有程期无寐自深省 

　　又 

　　舟行帆飞驶夜泊桡暂停月出湖水白云开野山青沙平集下鹭风廽约流萤迢迢乡心切渔笛声难听 

　　又 

　　辞家日已逺到县程将近是身如蓬梗飘泊何由定石斗浪声齐月摹人影正江神愿乞灵明朝风力顺 

　　四月二日因公出诣城隍庙行香同髙判簿郑长司黄广文及儒士锺子常坐庙门之下观一邑境内之溪山喜而有作 

　　我来宰斯邑倐忽十月余县庭纷聚讼好怀那得舒自春已踰夏光景过隙驹人生百年间何为事区区今晨偶公出庙门坐斯须山光列图画树声杂笙竽欣然乐闲适不受凡俗拘吟眸豁无际羣峰环四隅愧匪廊庙器亦非山泽臞自甘牛刀试民瘼何由苏所期岁丰稔忧时嗟术踈终当化淳俗击壤歌唐虞 

　　又 

　　偶坐古庙垣趂此公事余因得雅怀适更喜吟眸舒遐思山谷士皎皎同白驹形迹脱物外声名播中区自知志有在凡欲无所须肯立齐王门所好异瑟竽冥鸿不可弋驰马不受拘何为书咄咄谋拙守一隅机深计非左嗜浅形自臞当今圣明君苍生望来苏沾濡徳泽广寛大法网踈愿皷南薫弦至治如有虞 

　　初七日道经上冯坑 

　　肩舆晓伊轧岭峻不可度崖阴草未春云暗天欲暮人家驾险居农舍梯空住森森雪竹林垂垂雨椶树我来询民俗遗老多物故顽浇可还淳为政慎举措 

　　过九曲岭 

　　峻岭何岧嶤羊肠纡九曲涧沙水漾金石壁泉泻玉行人若蚁縁巢居同鸟宿石欹疑触头路窄不容足民生乐康阜为政赖守牧当今尧舜君终化顽嚚俗 

　　留方坑 

　　兹行滞积雨连日留方坑棕榈每多茂鹧鸪时自鸣山深气犹冷云暝岚不晴年饥艰米食尊空少醪倾严刑禁侵渔何由慰民情应惭居抚字报政当称平 

　　初度日有感 

　　忆昔少年日父母俱在堂二弟娱戏彩怡怡称寿觞此乐不可得此景不可常情深风木感陨涕空悲伤每怀鞠育恩有志苦未偿今年踰知命鬓髪已半苍微名误举保出宰山水乡妻孥应念我逺在天一方旅思何鬰鬰暌离惨中肠无为儿女态气节当慨慷愿言施政成居民化循良焚香重载拜白鹤方南翔 

　　八月一日寓衣锦乡祖印院 

　　今为衣锦游未遂衣锦归每怜江山是自叹人民非道路榛莽塞田畴禾黍稀经行询土俗故老情依依剧谈昔日政贪肆同封豨怀奸比设阱婴祸类发机幸遇圣明朝民安家已肥嗟我叨邑宰才踈名更微愿言竭愚衷清慎志不违治平二三策何当达京畿寸心已渊沦余事犹尘飞投簮蚤税驾清风旧渔矶 

　　祖印院荒废无僧仅有道人焚修屋宇漏损予命工瓦以覆之垣以缭之惟存孤松双栢苍然凌云感而有作 

　　无僧禅寺古门关少人来于焉聊小憇两庑取次开修垣去榛棘扫地除莓苔像设已漫漶檐隅亦倾颓孤灯媚禅龛浊酒湛客杯俗嚚治难化民疲心可哀蹇予施政拙牧驭非良才耿介自独立肯受庸众咍顾瞻此庭戺伫立空徘徊惟余松与栢风雨不可摧夭矫虬龙姿偃蹇梁栋材丁寜勿翦伐留护晴云堆 

　　登镬岭 

　　朝登镬岭巅午下镬岭趾山脉自兹分水源由此始衍散千万支逆流十五里滔汨螺滩平瀬浅石露齿开豁锦里寛地夷树攅荠我来询遗老施政尚徳礼人心险于湍王道坦如砥当脱鼎镬危应习衣冠美禾黍被郊原牛羊散汀沚昔年谢征南功业传国史至今祠庙存祀飨荐芳芷慨古怀斯人九原呼不起 

　　过葛圣公祠 

　　按平川志汉末有葛姥来自交广避黄巾之乱遂留衣锦乡家赀巨万有僮仆数千筑城以居西京志有葛姥城是也没后乡人祠以祀之凡遇疾疫水旱祷之輙应宋朝屡加勅封锦水圣公至今犹存石像 
　　山形似飞鹅下浴碧浔水波光湛潭心沙痕露洲觜龙井神物藏祷旱致霖雨地灵锺石神林深啸山鬼思昔炎汉末黄巾徧寰宇负乘敢窃攘稔恶肆奸宄葛姥亦何贤辟地来兹处至今千载余厚徳人所与松风响哀弦天籁咽悲语乡民重遗爱祠庙俯溪渚春秋严祠飨揭虔奠芳醑云散山青青神游向何许 

　　经大岭山 

　　经行大岭山登陟路危险鸟道凌千寻羊肠纡九转担摩肩血頳屦啮足皮蠒人家俯欹崖农屋梯层巘舂碓水倾槽馔厨泉注笕床折支青松础壊蚀苍藓在昔事游刼啸聚俗污染而今沐圣化顽犷渐消遣嗟我职牧民才踈自惭腼一念懐慈仁寸心抱忠蹇涵濡徳未融施设政犹浅三年极抚绥凶邪期脱免 

　　望莲花山 

　　峩峩莲花山万仭髙崔嵬田形级阶梯峰势层楼台四时风雨暝半日云雾开昔年遭广冦民屋俱炎埃田畴已荒秽垣墙半蒿莱皇威赫斯怒令行速奔雷大将禡旗纛天兵自南来杀戮遗孽尽鬼哭声哀哀膏血涂宿莽髑髅蚀苍苔至今十载后寜谧毋惊猜嗟予膺宠命治邑惭非才劳心勤抚字民物何康哉 

　　访邹公寨 

　　衣锦乡郎团大坑山亡宋奉御邹公泽丞相文公天祥屯兵营寨于此累石为寨门隘塞三层至今犹存故迹是时二公召募义勇勤王开都督行府禡旗之际天色晦暝一夕雷风去其牌额府字只留三字都督行识者己知宋之不竞也未几与元兵合首战于中洲不利（中洲云相传在衣锦乡下土里）再战于空坑又不利（空坑吉安府永丰县地名）文公兵溃夜遁后骑追逼有石峨峙山麓公与母太夫人脱身走石忽仆横道拥其后以故追者阻不得进今尚呼相公石时公妻欧阳氏妾黄氏子一人佛生女二人栁娘环娘俱被执公至广东潮阳为兵所获由是北行矣 
　　险隘郎团里迢逓大坑山可怜兴王地不在深谷间平生文丞相报君寸心丹同行邹奉御总戎石为关禡旗召义勇朔风吹雪寒天心厌渎乱国歩遭艰难元兵威破竹列郡无一完居然就执缚北上何当还日月虽云逺天地应更寛安能着此愤血泪不可干汗青忠臣传千载永弗刋我来访遗迹故垒云漫漫 

　　重修安湖书院（有引） 

　　有宋咸淳十年临川何时任兴国县令以衣锦乡僻逺在万山间去县治百余里常顽犷渎乱邦经号称难治惕然忧之思变其习俗乃建安湖书院于泄龙之地置师生以训迪其乡民始知学距今百五十年殿庭廊庑俱就倾颓洪武庚辰秋八月予因抚安人民至是以学校之兴废乃守令之责为教化之源所当先务也遂命工重修经始于是月之十有一日以俟落成感而有作 
　　崇冈若盘龙兹地极髙爽何令临是乡政教昔攸掌周逥廊庑成宏深殿庭敞构屋鸠良材买田收沃壤训迪师有方教育士有养朝夕勤弦歌春秋严祀享皇恩雨露多圣道日星朗迄今百年余隳废盈草莽我来重谒拜遗像愧瞻仰碑碣载雄文丝竹留余响识此风化源六经期再讲矢言力兴修述诗告吾党 

　　谒先贤祠 

　　兴国虽僻逺先贤昔所治有宋程太中遗泽常在兹二子随侍宦义方训书诗猗欤周元公天挺贤哲姿大道晦复明元气淳化漓平生悬冰鉴一见深相知授受斯有托继絶百世师至今过化地濂洛留专祠何公任兴剏岁久日月驰荒废行复理终当还旧规嗟我重谒拜荐芳酒盈巵髙山频仰止悠悠起遐思 

　　读蛟峰文山碑 

　　安湖书院有方状元蛟峰文丞相文山二碑石犹存何令与二公同登第 
　　何年剏书院在昔咸淳时固识教化首经营辟新基状元饱经术丞相工文辞名联龙虎榜身居鳯凰池令尹亦登第同折仙桂枝相知书伟绩凿凿镌穹碑忠义千古在光焰万丈垂竒音铿金石美奏谐埙虎嗟哉去已逺遗爱民犹思自惭踵公后施政甫及期愿言再兴修逺大以为期摩挲频细读怀古空涟洏 

　　过狮子滩 

　　朝发龙王祠暮过狮子滩怪蹲石磊磊细潄波潺潺形疑鬼工凿迹类神斧剜我今问风俗黎庶当抚安慨兹水势险漕运良独难移檄召丁夫分流杀奔湍架木以成梁隘石以为关从兹获寜顺扁舟轻徃还既无覆溺患亦无负荷艰民生喜粗给公租幸早完催科惭政拙沗窃居微官老臣肯负国効职输寸丹 

　　憇广法院（院在中洲） 

　　中洲有古刹亭午聊小憇禅龛暎苔痕佛衣湿岚翠灯灺乏油滋香炷无火试尊者十八人现世恁游戏了了性自灵如如形更异当年方广寺天台竒胜地石桥夜月光赤城朝霞气我来恣流观怀古念兴废惟余老孤衲欲问西来意聋耳寂无言野状着芒屦归舟不可留一篙秋水驶明朝回县庭沙际迎候吏 

　　洪武辛巳闰三月初九之吉陪同守郭公游灵山徘徊厯览山水之胜可娱心目承命赋诗谩成古体一首录藁奉呈惟冀采览 

　　峩峩空同山巨镇峙江右岌嶪凌穹苍磅礴踞坤垕灵山在平川突起峰峦秀何年构禅宫金碧绚晴昼深渊每潜龙空岩疑伏兽铁石嘘凉云珠泉泻寒溜连林竹影移满道松阴覆涧流响琴筑岫势列笾豆木客听讲经山鬼伏施呪万景自森罗百灵谁领袖今逢三月春草木正芳茂奉陪贤别驾幸尾车尘后游览谩徘徊唫哦应逗遛小酌酒味醇初煮茶香透我侯徳政传十邑期借冦何当拜丹墀鸿胪为敷奏 

　　题水石古松图 

　　髙松未化龙僵立古涧旁飞泉落天外悬流千丈强势来苍石峡六月洒雪霜滔滔朝宗意入海潴汪洋嗤彼采药儿一苇何由航曷若长在山触石锵琳琅犹疑水乐洞常居白云乡谁人胷次阔点染归毫芒浅波饥鹤立渟渊蛰蛟藏潇潇杂风雨灵根茯苓香我欲问羣仙乞我辟榖方大材当爱护留待作栋梁 

　　题古木悬流图 

　　苍峰万仭髙古木蟠危根下有深涧壑歕波悬流奔纡萦百千折渟渊杳无垠雪花乱飞洒云气互吐吞峭崖束为峡两山开作亹太古冻冰积四时寒雾昏枝僵蛟龙骨皮皴苔藓痕栋梁不见取匠石谁与论独留镇空谷岁月常永存精神会元气长养资厚坤岂知邓林产而有遗材尊滔滔东逝水朝宗念君恩 

　　考满舟经十八滩因分各滩名赋诗 

　　鳖滩 

　　兹滩试初程崖分色如铁中流仅容舠怪石何嶻嶪大者类鼋鼍小者状龟鳖胡为取其名戒险天所设春波泻绿云寒沫飞白雪势急篙弗支力雄缆俄絶所以经行人念之情内热撼地怒雷奔旋颷急电掣左手掖丰隆右手招列缺勿遗毫髪差性命轻一撇皇天念老臣岂忍微躯灭区区忠信心终当保明哲 

　　古镜滩 

　　一滩复一滩如何名古镜岂非水澄清寒碧净而莹鉴此鬓眉真烛此形容正质柔阴气凝性静金精孕不铸首山铜不浮泗濵磬匣空游尘昏月冷妖蟇屏轻帆那可张每畏风力劲雨波春更狂冰澌寒未凝绠耎宜牵长石很敢鬬硬呼酒酹江神荐芳致予敬衰年存节操全彼天赋命花县复归来更勤恤民政 

　　天柱滩 

　　斯名本髙峰移之托滩水潺湲声肯停春波学龙语源口百尺流山中一夜雨沙痕自啮蚀石势尤龃龉地隘有涯岸水束无洲渚舟楫济不通制器圣所取如何逢险艰利物功弗与我欲问禹王楚粤未经歩遗此疏凿功斯民尚罹苦乃无巨灵掌亦欠五丁斧愿继清献公万夫力如虎会当阻阨平永除号天柱 

　　小湖滩 

　　水潴小湖水石积危滩石石巨相犄角水驶自激射欲度寻丈险乃望咫尺隔愧昧缩地法恨无登天翼如马戒舟航飞鳬轻履舄我今值考满三年课书绩小船窄于斗篷底何局蹐凌晨此经过渉深鲸波碧隮西雨晕虹向东风退鹢毋肆以弗虞每慎而自栗迫晩获平安至喜情尤适鸡酒赛神归隔烟听渔笛 

　　狗迹滩 

　　岩岈露昂头石滑印余迹何年天狗下舐血变成碧逐兎遗其踪获豕失其蹢至今滩得名图志忘纪实渊深自沉沉水湛亦湜湜浮青荇带牵晕翠苔钱蚀戢翼双鸳鸯浴毛数鸂??于兹设天险济涉费人力河伯愿息怒阳侯已効职助顺徼神灵清涨满三尺穏送下东流布帆扬风急自惭拙催科当考阳城绩 

　　石人滩 

　　石出如人长滩名以兹显萝衣緑乍纫苔髪翠初剪云凝身覆裸雨零泪流泫影浸浪纹揺足踏波痕浅至今屹以立不逐流波转有时气鬰蒸阴火炊甑甗有时风濆沦神力旋硙碾我买西江船三月涉危险潭空巨鱼潜沙■〈土雍〉馋蛟逺陵谷永不迁桑海何曽变考绩膺清裁幸与天官选平生抚字心施政当力勉 

　　貉獭滩 

　　貉为山狐种獭乃水畜类云胡一滩中异性岂同聚今始知其然有石髙赑屃朝夕相舂撞千古流不去聚腋难为裘得鱼岂能祭百川俱朝宗到海已东逝我来治花封怀徕念民事当为忠謇臣肯负清白吏羞涩钱留囊光怪诗盈笥三年朝帝京扁舟风水驶父老有深期临岐忍挥泪旋舻当再经浩荡波声注 

　　铜盘滩 

　　黄帝昔制鼎鼎象神奸惧尚遗首山金斯盘几时铸天地为炉燃阴阳为炭聚龙伯来鼓焰海若出倾注器成不敢用真宰愁应诉一叱留兹滩堕波激余怒羣石惊起立诡状自呈露罔象逺潜遁神灵每扶护从此絶艰虞舟楫通济渡妥帖涛浪息有若履平路而我述胜概欲去仍返顾悠悠章贡江千古同永固 

　　清洲滩 

　　汤汤清洲滩泛溢波不杀两厓屹相向峡束若关隘源潴庾岭流支接章江派余势尚汹涌狂声自滂湃终日云气屯六月雪花洒燃犀照水族温峤应好怪具服呼石丈米芾曽下拜篙师力不齐怒目何睚眦世人意不合细故多蔕芥嗟我才弗长老气犹豪迈赋命从数竒清神饮沆瀣益重吾民思甘棠歌勿败 

　　梁滩 

　　危滩石作梁横截中流壮滔汨向东逝逞怒不得放砥柱回狂澜百川此其障波神有余愤气骄犹张王我欲就安妥投檄相诮让尔心亦岂忍急为收洪涨勿涌九江涛勿奔三峡浪我有寸许胶息浑一千丈尔当守澄清肯逐浊泾荡江山必有神司宰任忠谅行当率吾民牲醴严祀飨愿言沛惠泽千秋永毋忘 

　　昆仑滩 

　　昆仑在西极山水皆所祖浑浑黄河源九泉元气吐泄此天汉津狂流万万古睠兹衣带水乱石激其怒大声殷晴空阗阗震雷鼓青林饥鸟号白昼馋蛟舞惊湍起旋风溅沫洒飞雨来徃具舟航常哀覆溺苦欲填精卫石欲射夫差弩安得黄帽郎膂力健于虎柔橹频咿轧长篙（阙）撑拄脱险一瞬间安流有神祜 

　　晓滩 

　　晓滩乃危峻暮滩亦隘陋中通一线波如注泰山溜风镞急难攅石锋利莫鬬舟行一失势糜碎不可救我欲诉天君降勅责川后妖孽汝当驱黎庶汝当佑胡为不汝职尸居手空袖天吴有九头风鹅多大咮馋蛟自可啄饥鳄亦堪蹂効顺宜拊循竭忠能左右有徳所当酬有功所当奏海晏黄河清吾皇万万寿 

　　铁索滩 

　　铁索浪得名随波不可系自从开辟来鸿荒知几世质生资于天气行注于地四海浩难极五湖渺无际蕞尔兹小滩怒流亦何驶浩浩复汤汤汹汹仍濞濞前舟既已行后舟亦云至危若薄冰陷栗若深渊坠须臾性命轻俄顷魂魄褫茍能慎所持蹈险徳可企欲知利渉戒当明大易义寄语江湖人风波宜早避 

　　小蓼滩 

　　小蓼滩居前大蓼滩在后岐而羣派分汇而众流凑源头混混倾石罅潺潺漱我行泛孤舟正值阳春候晴光满溪山和气暄宇宙王事有程期赴阙难逗遛云随征斾飞雨浥轻衫透嗟我老侵寻髪秃面逾皱报政当考绩鸿胪名为奏承恩复任回鬰鬰棠阴茂讼简民自淳琴堂闲白昼江神徳不忘祭飨答灵佑 

　　大蓼滩 

　　大蓼与小蓼两滩岂云逺湖湘壮关隘岭海设枢键滔滔万里流东去何时转回盘接碧湾迢遥隔苍巘嚢沙沙自拥叱石石皆偃长年用力齐揵疾如熊健舟行穏不欹厄险幸脱免蛟藏伏蜿蜒龙归潜蜓蝘风顺获安流江神着灵显堤栁緑烟凝溪桃红露泫我来治山邑光阴犹指捻抚绥政不苛花村无吠犬 

　　锦津滩 

　　西蜀锦江津相去万里隔此滩名相符终古那可易不盈十丈许湛湛漾寒碧饮虹蒸晓气浴蟾浸秋魄射工每伺人鸺鹠或呼客栁子记恶溪陶令卧醒石今古非同时出处亦异迹而我莫谐俗乃有书传癖岂敢辞驱驰当尽臣子职鲸波肯惮险拏舟快所厯遥遥紫金山在望犹咫尺明发不能寐帆开早潮白 

　　漂神滩 

　　厯尽十八滩石恶水尤恶桨荡退不前舟移碍乃阁窥深若井投注髙疑空落自省神每漂旁观心更愕忠贞固可仗性命抑奚托履险徳在躬蒙恩秩命爵臣心敢怠遑天意自昭灼我欲移沃焦漏泄使之涸我欲呼巨灵擘裂用之凿愿言见安流怒涛息歕薄丹衷死即休白首穷亦乐何须叹乘桴孔圣不堪作 

　　惶恐滩 

　　滩以惶恐称讹传黄公号昔年曽开凿平治功已效千金赀弃捐万夫声呌噪遗爱人是思厚徳天所报深渊宅蛟蜃怪石蹲虎豹走浪风若飓激波雨如雹坏舟塟鱼腹哀溺有谁吊至今无此患赖公力能导民货迁有无国赋通运漕徃来絶阻艰利渉恁嬉笑青青欢喜山行人且停棹至兹心始夷泠然发清啸 

　　挽萧正固先生诗五十韵 

　　恸哭宇宙间典刑日沦落来者已可期徃者不堪作若匪资前修何由启后觉滔滔东逝波砥柱莫逥薄忽忽西飞乌长绳难絷縳不有大化功孰尸混沌朴欲俾斯道传庶许伊人托平生萧正固硕学号该博诸史钩玄微六经剔穿凿道统望洙泗理源遡濂洛韩栁咀英华朱张遵矩矱晶荧日星明润洁江汉濯下帷工著述执笔事删削所以大江西儒林仰乔岳譬彼剸犀兕光拭青萍锷譬彼制咸韶音动黄钟龠闻望愈尊隆才猷更昭灼朝廷诏征贤三聘起岩壑治本具敷陈髙谈帝王畧便民十篇书直言何謇谔枯槁苏甘霖疲癃瘥良药帝曰汝布衣丹衷亦诚悫锡汝以嘉宴旌汝以好爵乃职王府佐陛辞甘退却飘飘紫塞鸿戛戛青田鹤岂料震天威左谪无愧怍赐环召归旋舟舣龙河泊纶音日宣明坚志弗惊愕仍许陪班行顾问须宠渥俄然拜恩除关陜司教铎委分居芹宫无心慕芸阁诸生服讲说课试严条约诱掖袪愚蒙鼓舞振孱弱若求杞梓材工师斧攸斵若治瑚琏器玉人石为错化雨时沾濡文风日磅礴得请喜遂初壁房老荪药早赋二宜休晚节全至乐龎眉白于霜体健犹矍铄遣兴哦佳诗怡情动清酌支笻歩东阡蹑屩访南郭径松偃旧枝篱菊绽疎萼优游饱看山岚光逗帘箔吁嗟疾纒绵二竖潜构恶痛失少微星寒芒殒天末有子克承家敦厚谨然诺仕途车发轫艺圃弓满彍作宾观国光辅导任谋度遗泽犹生存千古宛如昨载歌蒿里辞悲思满寥廓 

　　送萧用道长史之桂林 

　　长风吹征衣白日照穹颢朝辞金陵城暮向桂林道之子富才华天葩绚文藻选职王府官辅佐拟师保鹤驾日侍随嘉猷事论讨盘石固藩封徳化服夷■〈〉豸尞人生百年间相知不在早既推学术尊亦慕丰姿好岂期识颜面遽别感怀抱每念眼惟青自嗟首空皓丈夫志磊落养气充浩浩愿言秉忠贞荣名亦为寳 

　　赋宛平十景诗一十章送江弘徳归新安 

　　黄金台 

　　层台翼崇墉作者费黄金黄金诚可惜贤士亦可钦台成士奔义金散得士心茍不慎所寳循物徒浮沉良辰方登临送子情益深殷勤一斗酒欲别还重斟 

　　白云观 

　　飘飘真僊侣乃在白云乡朝云以为衣暮云以为裳神游何缥缈形蜕亦飞扬千载邱长生执节上帝旁琳宫永尸祝降福惠泽滂送别今戾止酌酒歌慨慷 

　　居庸关 

　　壮哉西北陲岌嶪居庸关维天特设险维地永奠安王化大无外徳并天地寛万夫不敢开熊虎何桓桓拱挹京畿近乐业民心欢今晨偶送客迭翠侵衣寒 

　　西湖景 

　　玉泉山浚源西湖乃渊深春波紫鲤跃夜雨苍龙吟下有芙蕖陂上有杨栁林溉灌饶黍稌徳泽被古今堤防日疏凿万载神禹心挹清以酌别对此消烦襟 

　　卢沟桥 

　　卢沟荡中流石桥跨横截赑屃鳌背髙迢遰虹影灭泠泠青苹风皎皎黄芦月往来行旅多泥淖没车辙惜别歌骊驹歌声何激烈矫首凉云飞为送南归客 

　　玉泉山 

　　荡荡神京地峩峩玉泉山一涧洒雨细六月飞雪寒银河绕云阙玉虹挂天关中有龙所居万古波不干为霖泽下土丰年民物安行人挹苍翠目送孤鸿还 

　　宗师庵 

　　宗师乃天人神光目如电灵章九龙文寳匣七星劔暮辞龙虎山朝谒麒麟殿赐地卜庵居蓬岛璚楼现至今未百年刼火已更变我来访遗踪惜别情忘倦 

　　育王塔 

　　谁建阿育塔天遣鬼工凿八风不动揺四时相犄角日影标榑桑云光动恒岳星斗杂灯龛风飊语铃铎亭亭管送迎晴空洁如濯向晚当离筵临岐谩清酌 

　　彰义门 

　　古城临孔道设此彰义门西林隠暮霭东冈见朝暾寂寂孤客馆依依逺人村行者歩履劳居者笑语温人生各有适髙谊古所敦临风动深念去去谁与论 

　　固节驿 

　　悠悠驱车走去去策马驰车马日来徃我心亦何为睠此名旧驿固节益以竒人生宇宙内忠义弗可亏送我同乡友临风动遐思酌酒复酌酒勿效儿女悲 

　　题广成子小像 

　　大化妙亭毒赋予方成形聚（阙）乃其常胡为独长生云何广成子能悟至道精崆（阙）问寳诀渊微叩心扄貌古神烨烨颅圆髪星星至（阙）代下画图仰仪刑我欲徃从之奈此婴俗情飞（阙）夜栩栩跨鹤超沧溟身留不得徃矫首三山青 

　　题青莲宇为性空上人作 

　　我闻舎卫国布地皆黄金（阙）祇树园郁郁■〈施，冉代也〉檀林澄澄七寳池涓涓功徳水（阙）青莲花非白非红紫莲生下有根七窍常玲珑（阙）菩提心了了能相通莲开中有茎茎断丝犹系（阙）鎻子骨勾连自支缀莲老上有房乃孕的实圆譬如舍利子凝结金石坚莲居淤泥内不受淤泥污譬如圆通性畧无罣硋故所以黄面老比徳良似之嗜爱每趺坐不倾亦不欹云何性上人解构青莲宇石塘湛澄碧绀葩点寒翠莲叶何田田莲蕊何姢姢见莲即见佛慕佛非慕莲瓣瓣露慈容朶朶含至性影揺晓日移质濯秋波净有香复有色香色本非真欲知无尽意悟此有漏因无尽亦归无有因亦何有心出万刼先身居万刼后栢树解说法桑叶能通禅明月我佛道孤月悬中天焚香诵法华好究西来意合掌问上人如是复如是 

　　题墨竹 

　　风 

　　雄风鼔余怒湘江起层波老蛟改窟宅拏云下岩阿蜕骨在平陆化作碧玉柯势强不肯屈敲戛声相摩晴窓俯虚敞瑟瑟秋思多 

　　雨 

　　春雷起葛陂阴霾滃四集零雨下纷如修鳞动潜蛰青凝琅玕枝碧映云母石洒洒浥微凉霏霏带余湿遥遥望翠华尚忆湘娥泣 

　　晴 

　　淇园景虚旷满林疎玉齐旭日散余彩凉飙动凄凄晴影布地宻翠色含烟迷凡禽不敢下祥凤何当栖遥遥九疑山极目青天低 

　　老 

　　潜虬跃重渊鳞甲半脱落未愁风云生只恐雷雨作变化不可覊虹光射天末含情望三湘翠袖侵寒薄皇英久未归苍梧烟漠漠 

　　题墨菊 

　　西风吹墨池墨波染秋色幻出东篱花黄裳已成黒溥露湿未干凉烟凈如拭矫首南山髙悠然寄胸臆 

　　又 

　　秋香不自惜随意生毫端枝叶巧点缀疑带朝露寒深丛未容把落英谁复餐陈玄能换骨寜似东篱看 

　　题枯木竹石画扇 

　　何年泛星槎手拾支机石尚带银汉波凉沁秋云湿脉脉织女愁付与湘娥泣至今明月中照影留遗迹重华不可招彷佛疑山碧 

　　悠然堂 

　　若人抱竒趣寝迹辟俗喧结屋依故里乔木非荒村平生谢轩冕诗书夙所敦逺怀陶靖节此意谁与论种秫秋已熟艺菊寒始繁东篱何必徃南山自当门悠然契心目乐矣终忘言痛饮聊自适浊醪湛空樽 

　　送潘信卿用李太白送韦八之西京韵 

　　南山有孤凤刷羽逺飞去枳棘不足栖托彼梧桐树仙人王子乔吹笙傥相遇耸身视九州岛茫茫但尘雾 

　　题石门陈伯仁聴泉楼 

　　单居石为门峥嵘构髙阁地逺人迹稀林深树影薄急雨晓度山幽泉夜鸣壑铿锵满聴清滴沥疑梦落轻跳扬回颷直泻下穹■〈山上咢下〉寒生袭枕屏气润入帘箔于焉谢尘氛忘机许猿鹤 

　　冬夜梦子绍兄 

　　天空星月髙城逈笳鼓咽夜长苦多寒微灯翳明灭覆衾未及暖睡眼已交睫悠扬竟何之恍遇逺游客惊怪会面稀胡为久离别傥非兄弟亲安得魂梦接干戈今未休杀戮那可说原野日积尸江波日流血南游触蛮烟北走犯燕雪涉水多蛟龙投荒足妖孽毛髪侵风霜肌肤战寒热危颠命弗顾奔走骨欲折嗟嗟困覊孤何由保明哲功名既难成岁月如电掣荣华梦蚁国富贵探虎穴致身亦已愚秉志何更拙故山岂不佳尚有扬雄宅家声幸未坠犹宜守清白弟也百无为林泉托跛躄 

　　木假山为吴维新赋 

　　歙州跨江左山水天下竒花屏列东壁黄罗倚西陲天都向北峙城阳肆南驰云邉簇蚕头屋外匀蛾眉所以林泉士嗜山如嗜饴岚光滴阑楯翠暧沾檐楣如何犹未足爱此朽蚀遗一拳势瑟缩咫尺形嵚■〈山上欹下〉被以青菖蒲浊以寒涟漪想无六鳌载应有羣蚁窥栋梁不见取匠斧那能施秖被风雨厄流弃荒江湄兹焉遇赏识可喜亦可悲真山自足翫假山亦奚为羡子久成癖而我昧未知意欲架穹窿入窓影参差酒狂喝羣山端拱于庭墀 

　　送魏克让除陜西宪府经厯 

　　魏侯秉清心有若五弦琴能谐太古调中含至和音一弹别鹤舞再弹离鸾吟自可赓白雪何烦铸黄金寥寥师旷耳悠悠虞舜心庙堂歌南风为洗吴哇淫 

　　暇日同郑以孝游定光庵坐志喜亭上以池清龟出曝松暝鹤飞回为韵各赋十首用纪一时之清兴云 

　　登临试轻步及此凉风时怪石庋危砌幽泉下深池山衔落日短鸟度遥天迟俯仰一长笑嗒然遂忘疲 

　　又 

　　髙城献雉堞净地邻市声云含竹阴冷天浸池光晴崕腰怪藤络石罅香藑生流瞩景何限诗成冩吾情 

　　又 

　　亭髙焕华扁依山辟新基瓦排脊峨兽碑立趺蹲龟美哉嘉禾颂允矣甘棠诗遗恩久不冺千载长在兹 

　　又 

　　空寮积尘生僧病縳禅律槖空饥鼠跳衲破饕虱出险崖石可梯荒井水堪繘我欲叩心宗此理待谁诘 

　　又 

　　丛林占清幽恍讶古天竺风虎抱云眠雨禽迎日曝竹瘇瘦根长栢病危枝秃何时借藤床坐读传灯录 

　　又 

　　危亭带近郭虚窓纳羣峰蛇涎滑劲竹龙骨蜕怪松东山想谢傅厯下传李邕起我怀古兴凭髙豁心胸 

　　又 

　　芒屩涩行踪踈雨不滑径石泉洒雪凉野树栖烟暝香消歇残经风微度幽磬老衲坐蒲团禅心初入定 

　　又 

　　乘兴造禅关清游景堪乐钵飰施饥禽函经护驯鹤岚光眼底浮云景手中落苍苍天四维连峰瘦于削 

　　又 

　　倚阑兴未尽坐久心忘归树逺硋云出鸦回背日飞地接市喧近境留尘迹稀朗吟下山去松风凉葛衣 

　　又 

　　天开兠率境何殊雨花台山鬼受经去癯龙聴讲回卭竹青活雨禅龛紫封苔他年弃俗虑避世心悠哉 

　　古风 

　　大道常不冺万古如日新却笑秦始皇六经飞埃尘徒有桀纣暴岂识唐虞仁亲序属父子爵位分君臣虽灭古圣书不能乱彝伦平生争战苦二世空沈沦 

　　又 

　　玉环倾国姿胎祸乱中土明皇开元初徳政称仁主后来恣贪欢白日送歌舞烟尘起渔阳神京满■〈皷上卑下〉鼓幸頼肃宗贤扶危复唐祚明皇亦何心却被颜色误嗟哉去已逺遗恨流千古 

　　又 

　　日落依旧出花落还再开如何人委弃一去不复回达贤每知道适兴衔金杯读书窥徃事立功图云台悯彼名未成聚散轻烟埃思之五情热咄咄堪悲哀 

　　又 

　　苏秦古辩士特生战国时欲说万乘君岂肯甘贱卑忆初志未遂憔悴众所欺有妻不停织有嫂不为炊骨肉尚如此他人更奚疑 

　　又 

　　不慕身后名但恋生前酒酒倾愁不来果是扫愁帚彭祖寿最多一去千载后邓通富铜山饿死复何有二子岂解饮秪知富与寿未若我达道得酒肯置口东风昨夜来揺荡庭前栁出门一长吁茫然但搔首 

　　又 

　　劬书析理义读史窥成败我生未成名亹亹岁月迈嗟我井底蛙识见真狭隘跳踉尺寸间岂知天壤大 

　　又 

　　乾坤大磅礴岂乏千里驹柰无伯乐顾空受驽骀欺如何掩下乘蹭蹬筋力疲一朝欣所遇毛骨称拳竒洗刷泥滓净展歩如飙驰刍豆尚不饱敢赐金鞍骑 

　　又 

　　我有太阿劔磨淬利锋铓忆昔丰城狱气射牛斗傍傥无张华识埋没吁可伤千年土不蚀寳匣生光芒风尘久澒洞此物宁敢藏 

　　节妇吕嘉贞 

　　人生如石火倐忽无停光来者日以续徃者日以忘阴阳自不息死生固其常悠悠就泯灭有志当悲伤所以贵自立卓然振颓纲男儿慕勲业才髙万夫良女子守贞节秉心百炼钢一生虽云短万世亦以长龊龊茍无誉弱草栖秋霜云何吕家女薄俗能激昻喧啾众鸟羣划见孤凤凰白刄不辞苦青春谢红妆大义既已着委顺名益彰香魂掩幽壤髙坟多白杨余芳垂竹帛肯愧纪述详黄山鎻愁霭湿翠空苍苍 

　　林泉归隠图为王悦中赋 

　　大隠与小隠城市异山林岂徒贵隠迹并得隠者心心迹既髙尚不受尘土侵若人抱姱节早已抽华簮泉石閟幽趣于焉事追寻霜松落踈影暝鹤有遗音刈秫作美酒适兴成孤斟悠然任天性手弄焦桐琴紫云近接眼晴空露微岑结庐何必广出处计已深吁嗟慕彭泽髙风古犹今 

　　送罗生伯达升国学 

　　梧桐生髙冈绿叶何葳蕤所托既得地畅茂谅亦宜醴泉溉其根甘露濡其枝鳯凰鸣哕哕朝阳影离离谐和五音具孕材良且竒神灵不敢惜哲匠频顾之斵成美琴瑟登歌清庙时罗生秀而整有若碧梧姿持此欲安徃伥伥求所知论心必有遇世岂无锺期何当献天子再歌南熏诗 

　　铜驼巷 

　　古巷乃隘陋犹说铜驼名想当炎汉日冶工铸始成首山化金气棠溪泄金精红炉气磅礴烈焰光晶荧煽鞴神力助钤椎鬼魄惊拱卫击五雷呵护烦六丁狰狞异兽出缭绕长虹萦千年镇厚地留兹洛阳城摩挲几叹息会见荆棘生山海有倾竭陵谷多变更诗人重纪述感激伤吾情茫茫付陈迹余愤何由平 

　　涧水（在城西十里偃师县与伊洛瀍四水合流入黄河） 

　　伊洛与瀍涧四水名尚存当时周室盛营此王城尊环绕壮洛邑朝东入河原疆场临关塞源流接藩垣九里余泽润万古狂流奔浮汨涵太虚沉浸奠乾坤霜寒洲渚缩雨暖波涛翻下通黄河流终古何浑浑乘槎访支机河浩隔天孙影彻汉津逺气蒸星斗昬嗟我倦行役老景伤精魂沉吟兴未己落日倾金盆 

　　题东园道人晩钓图 

　　槐池湛晴波日光敛余照乐彼池上人乘闲晚垂钓悠悠七里滩髙风许同调尔祖昔钓鳌金门曽待诏亦有孙子贤事业逺堪绍不泛穷河槎当鼓济川棹岂有终隠沦长才处廊庙尚父心已许巢父首犹掉郁郁乔木阴浓翠供吟眺固无羡鱼志投竿发清啸自知天所与不为人所料矫首吴天髙紫烟横逺峤 

　　咏棋 

　　书堂春昼永闲拂文楸枰沉思出神妙握机布纵横后粘势已缓先着心尤精或踈而致宻或危以求生胜算如张良竒计犹陈平厄比马陵道严于细栁营俄然收伟绩凯奏铭功成遗图尚留迹灵经久传名但能谨始终何须较输赢动静各有辨竒正还相倾千年八阵法石漾江流清隆中老诸葛长吟寄深情 

　　又 

　　大圣有唐尧创法何明智妙测鬼神机巧泄阴阳秘子圆讶布星局方疑象地三百六十路亿兆万千义相对试手谈所得在心计要识生死关当知动静势点白既已难拈黑亦不易自经下着迟遽失加倍利灵变通仙术谋畧岂儿戏如环乃无端似屏而有倚首尾常山蛇竒骏荥河骥洪涛纵巨鳞秋空横独鸷或疑偏将军或居大元帅堂堂列营阵正正张旗帜严整犹合队纷纠若离次冲突左右车游击前后骑出险喜获安升髙虑将坠困围每坚壁示敌从缓辔减灶佯退怯伏弩潜夙备就粘必可待投刼尚堪致始疑倐终信逺谍俄近惎辅汉陈曲逆救秦田无忌勇躁久用挑饥贪怠吞饵敌忾急擒首修睦诚委质气馁应俟养锋鋭欲少避守关恃其隘背水定其志撞斗嗟范増奉盘快毛遂棊经古攸同兵法今奚异是以博识人察此精微意晷刻弗暂忘闲适乃能置竹院每闻声玉堂常近侍瀛洲风日好巴园岁月驶沸鼎茶香清拂枰槐影翠承恩谕赋诗效愚敬题字愧乏杜老才陋匪栁公记斐然成短章冥搜五经笥 

　　咏琴 

　　古琴縆（音亘亦作■〈林亘〉）七弦而能谐五音寥寥白鹤唳杳杳苍龙吟相传南薫操应念虞舜心民物乃康阜解愠恩徳深 

　　诸葛孔明 

　　王道既以熄霸业亦就隳秦起居闰位汉兴承帝基绵延四百载炎祚徳日衰当涂转凶悖挟威神器危天心有所托挈归大耳儿为求匡辅任梦卜何人宜谁识隆中叟道合司马知卧龙自偃蹇肯学忘世为三顾烦枉驾幡然出无疑欲缵东都绪便把西蜀麾诸将敌万人桓桓熊虎姿谗说莫能惑鱼水情怡怡益郡遂欵附荆州从政施经营事征伐吴魏相奔驰竟成鼎足势山河壮藩维袖中出师表快读涕泪垂祈连路寂寞褒斜谷险巇流光将星堕愤激巾帼遗大厦窘风雨一木诚难支千年八阵碛长江漾寒漪 

　　骁将 

　　天赋骁勇姿世称万人敌猛奋拔山势健伸扛鼎力叱咤声如雷羣马皆辟易出没声若风独鸷自搏击古将应难俦今人更无匹伏弩发马陵烈熖炽赤壁怒瞋目流电威震须森戟镇国矻长城戍邉穷异域报捷书露布奏凯驰羽檄能踵卫霍功可继关张绩临阵设兵机忠君效臣职会当图云台千载名烜赫 

　　喜雨 

　　皇天久不雨一雨成岁功君心妙孚感膏泽施无穷遂令封域内禾黍咸芃芃物物皆滋润幸兹和气同天道日以昭君徳日以隆至诚格上下惠政敷西东舟车达四境耕凿居三农太平臻盛治民俗如豳风从今书大有击壤歌时雍 

　　六月二日王御东阁挥洒睿翰之暇适有青鸟飞集于前驯狎而鸣似依人而托得其所者因命画工为图以纪其异臣闻唐太宗临幸太液池见青鸟裴回容与欣然适意急宣阎立本图之今臣等获覩兹事与昔相类谨各赋诗以进 

　　翩翩有青鸟飞集东阁前不食琼田粟自带瑶池烟暮辞海南雨朝翔冀北天为衔云锦书祯祥兆延年 

　　奉赋祯祥诗（有序） 

　　恭惟贤王钦奉皇上勅命留守北京翊赞圣谟敷施仁徳四年于兹上有以宣朝廷之恩下有以安邦域之大瑞麦献于阙廷嘉禾产于禁苑甘雨时足卿云日呈元龟黒质而金纹灵兎白毫而琼体诚所谓天不爱地道不爱寳发祥効祯而有开必先者也谨详述为歌诗以献 
　　圣皇御正统恩德洽万方上膺天命集下纉帝业昌一举天戈挥再举龙旗扬仁风息溟渤妖星扫欃枪朝野归清肃奸谀敛披猖功成迈汤武治浃同虞唐南服交址夷西詟阴山羗万年保宗社九州岛奠封疆玉册启大国玺节尊亲王勅命出留守北京居帝乡四年宣政化王泽日以■〈雨上汸下〉明时遇隆盛和气感祯祥甘雨自沾足卿云亦飘翔珍禽时下集翠衿杂明珰仙鹤每驯舞缟衣间玄裳瑞麦穗含秀嘉禾实吹香灵兎洁琼质元龟耀金章神拱霞炫烂神龙雨腾骧天花亦缤纷毫光何炜煌自兹诸福物萃此世太康诚心一以着孝徳久弥彰盛事传不泯史册长流芳欲効歌颂美当书纪述详词臣愧才菲白髪凝秋霜寸心沥忠赤千载永弗忘 

　　再奉赋喜雨诗 

　　皇天少甘泽禾苗就枯槁何以慰三农摅诚事祈祷贤王启睿衷封章达穷昊上帝潜感孚炎埃急除扫雷驱雨蒙蒙风走云浩浩干池滀聚水平陆注行潦登场已收麦被畛方茂稻畎畆润黍菽村疃荣桑枣鼔舞喜儿童歌謡乐耆老徭役蠲免多赋税供输早寛恤沐深恩仰载荷洪造应书大有年秋成登万寳 

　　梧冈集巻一 

　　●钦定四库全书 

　　梧冈集巻二 

　　（明）唐文凤 撰 

　　○七言古诗 

　　游东龛岩赋十景诗 

　　女娲炼遗补天石六丁下凿开岩室山灵閟护不敢居留与令公读经籍至今犹聴吾伊声刚风吹度渊龙惊白云千古封故迹汗青不朽传清名 
　　右读书岩 

　　东龛古刹寄岩麓令公读书有遗躅瑟瑟风语龙髯松潇潇雨敲凤尾竹流传香火将千秋晨钟暮鼔云悠悠鸾笙鹤驾碧霄逺神归故国应来游 
　　右东龛寺 

　　无帆无楫空类舫不经江涨波涛漾当年已办济川功留得遗形岩石上纵令百丈那可牵髙歌击节时叩舷云流如水疑欲泛沧海桑田多变迁 
　　右石舫 
　　空潭形圆小于瓮寒泉注满波翻永秋蟾落影如明珠夜永骊龙应起弄若能变作葡萄醅酣饮吏部应时来当年令公日咽潄青山猿鹤无惊猜 
　　右瓮潭 
　　雨沐莲峰青孕孕移来宜付中书卧东溟为砚云如笺冩遍长天愁欲破令公手携登玉堂凤池波浸山苍苍龙蛇鸾鹄有神助九霄夜贯晴虹光 
　　右笔架峰 
　　怪石两分自中断形势巍峩色璀璨令公试劔劔有神应谶他年平内难锋铓不钝耀雪霜匣藏三尺紫电光若教砥砺剸犀兕空使李广弯弧长 
　　右试剑石 

　　放生湖中有金鲤身带铜环弄清泚年多变态神化龙三十六鳞云气起已能济世成甘霖令公涵育恩泽深白波茫茫不复见千年空负琴髙心 
　　右铜环鲤 

　　百尺飞泉如瀑布直泻悬崖几朝暮气迷云缕鲛绡垂光射冰帘月钩露当年为唤锦袍仙好咏银河落九天令公名同流不竭千古界破苍山烟 
　　右瀑布泉 

　　尖石森然疑笋出恰类龙孙启雷蛰草如箨解春雨香树若枝凝晓云湿山鬼忍馋不敢锄头角放倚青天孤何年成竹结丹实鳯凰飞来衔瑞图 
　　右石笋 

　　两股寒泉五交络围绕山腰遭束缚金鎻朝垂铁石悬玉绳夜浸银河落当时曽絷内难凶至今千古流无穷我来涤笔冩竒句一条喷雪飞晴空 
　　右索泉 

　　题颜辉冩吕洞宾像 

　　洞庭渺渺秋波阔袖中三尺青蛇活朗吟飞度天宇清黄鹤楼寒桂香发一声铁笛月色新葫芦酒熟纯阳春岂知误落颜辉笔千载风流前后身 

　　题番人出猎图 

　　塞北天髙风蚤寒将军出猎原野寛皂旗半卷鹰未放忍使潜逃狐兎残左鞬右櫜意气满骏马翩翩嘶顾影酒酣梦熟氍毹春月转穹庐夜初永 
　　驾鹅东飞天宇髙马鸣旷野风萧萧将军自是射鵰手凭陵志气何太骄一骏乌云一骏雪四蹄踏遍天山月酒酣时聴刺刺歌蒲萄杯深和琼屑 
　　骄骢旋转如惊龙手挽一石乌号弓笑捻银箭遥指点背身射落孤飞鸿骏龙前行犹返顾日暮归来足狐兎醉中慢拨琵琶春汉月流光湿寒露 
　　青丝手控拳毛騧边庭雪冷多风沙锦袍绣鞍貂帽暖女姬晕酒颜如花塞下雪飞大于席掣电追风去无迹明朝献获单于欢炙肉行觞酪浆碧 

　　题李息斋双竹图 

　　双龙已化葛陂水两凤初集丹山羽虞廷既逺费仙归留得潇潇杂风雨老耼文孙神思竒笔吐元气何淋满一天秋兴收不得踈影散作青瑶枝 

　　舟泊吴城山龙王祠 

　　吴城之山若拳小吴城之水深如沼上留遗庙久妥灵下有潜宫更幽渺东湖西湖波合流望穷浩荡天尽头雨滋岸栁春色浅烟凝渚树朝光浮昨暮天昏风簌簌停桡夜泊祠下宿覊怀磊块不可降强饮一尊村酒緑山川有神能福人和风瑞气海宇春兴周已起渭濵老但愿白首称良臣 

　　过左蠡汇泽龙王祠 

　　长江渺渺天际来东汇大泽地势开狂流播风喷寒雪怒浪卷雾奔晴雷下有龙渊深莫测黑入太阴云雨积水府寛幽宫阙多虚明知是龙君宅龙君护国常显灵河清海晏波涛寜曽传禹贡载篇籍每读郦生穷水经我来祠下顾瞻久羞牲脍鲤酹春酒逺渚青青已出蒲平沙漠漠初揺栁神灵有喜蚤乞晴百里一瞬如镜平蛟鼍帖伏蜃气散风驶若马孤帆轻老臣白髪心犹铁自惭下考蒙恩泽当思补报恤疲民遥望五云时恋阙 

　　鞋山 

　　大姑轻移莲步揺脱却宫鞵浮晚潮湘妃亦失凌波袜香魂千古恨未消五老为媒笑踈拙曽嫁彭郎怨离别云凝眉黛不胜愁心逐寒矶夜深月 

　　大孤山 

　　大孤山前波浪急蒲帆髙张饱风力篙师酹酒为乞灵一舸中流如箭疾龙王祠下钟鼔声江天晓日生新晴五云缥渺在何许紫金王气浮神京 

　　送金仲逺调迁大同卫掾 

　　龙湾江头闻蹋歌送行将柰离愁何离愁自深酒力浅情比杨花飞雪多杨花飞雪雨初洗离人欲去行复止大同遥遥西北天邉尘不惊严虎垒戍屯知有张将军将军猛气凌秋云去年坐镇滁阳卫今年承恩威逺闻幙府金郎总才彦婉画竒勲刀笔健人生要在心相知青眼相看忘贵贱太行渺渺千里途鴈门关西黄草枯番儿晓咽银觱篥羌女夜暖红氍毹栁营肃令常镇静霜冷月明角弓劲他时考绩赴铨曹报最应能赞军政我留子去休迟迟丈夫岂学儿女悲秋鸿归飞有寄字为言别后长相思 

　　格山隠居八景诗八章为休阳胡希永赋 

　　古木茏苁髙倚天皮皴干老知几年乔枝上经鸾凤宿蟠根下有蛟虬眠三月春风日吹拂叶幄团团拭新緑每思世泽久栽培满地清阴覆华屋 
　　右古木春风 

　　崭然五石如人长苍藓点身云补裳氤氲天外恁舒巻晓日欲吐生砑光须臾变态澹无迹云石常存千古碧思亲遥睇总关情孤鹤飞来破秋色 
　　右五石朝云 

　　盈尖山髙云勒齐樵人采薪费攀跻斧声响畣逓清唱惊起一个幽禽啼空林烟暝日将暮荷担行行觅归路平生几曲太平歌不识宫商有遗谱 
　　右盈尖樵唱 

　　闵口渡头春水深渔舟闲系垂栁阴有时鼓枻起清唱聴来自是沧浪吟緑蓑为衣青箬笠九陌黄尘不留迹鳜鱼肥美酒新篘醉卧满溪沙月白 
　　右闵渡渔歌 

　　小溪溪上危桥横影落长虹波底明风翻水漾势夭矫晚日回光秋雨晴不见隮西成五彩鸟鹊未来石填海行人揺兀度云空忽聴渔歌声欸乃 
　　右溪桥虹影 

　　神人挥鞭马不惊四蹄踣铁无留行至今石磴印遗迹玉寒隠约云气生忠烈功成封越国千古英灵犹不没嘶风几度耀金戈汗血当年称骏骨 
　　右石磴马迹 

　　越国神祠人乞灵铿鍧钟响风前聴华鲸吼处月在戸惊破幽居尘梦醒声声咽秋几昏暮村叟溪童趂归路遥知敲断故乡心渺渺关山隔烟雾 
　　右神祠晚钟 

　　莲堂夜静秋气清翻经坐对山月明流光满地如走汞南飞绕树鸟鹊惊去年见月归故里今年见月留客邸阴晴圆缺许谁知天香桂子凉风起 
　　右莲堂秋月 

　　题百马图 

　　戴君胸中着金马拂拭生绢恣挥洒雄姿百疋吐毫端艺精肯在韩干下骁腾八尺俄成龙宛在同州沙苑中丰草青青飰暖雨长空漠漠嘶寒风或怒交蹄如虎搏或喜昂身同雀跃低头已卸白玉鞍逸气肯受黄金络倦余抢地衮轻尘落花乱点雪满身掠尾梳鬃浴江水张唇浮鼻吞河津方瞳烨烨紫电掣逺道奔驰汗凝血有时揩树乌啄疮危梢影动黄昏月子母回顾恰有恩搀先退后咸超羣十十五五工异态出没隠见何纷纭君不见八龙九逸难再得白兎飞黄有谁识遥怜教舞解衔杯尚诧开元太平日左骖右骖无复施四闲五闲随所宜渥洼异种不复有千金市骨将奚为当今圣朝逢至治卫霍穷兵事邉鄙蒲萄苜蓿朔云深按图一一献天子 

　　鹤叹 

　　卫公爱鹤久成癖曽置禄位乘君轩千年丹熟顶留晕六月积雪衣无痕低鸣晓饮璚池水舞影夜栖琪树园子晋不归缑氏岭令威未语城东门可怜仙质落尘网竟与凡鸟同争喧当时怜宠意已极遂令士卒空衔寃一朝狄难有谁御俛首无声难报恩沉吟为尔发浩叹遥天月堕烟生昏 

　　僊鹿 

　　空山白云护阴石鹿过深苔印行迹春风长茸暖犹浅苍雪点身寒未湿应归蓬岛羣仙家日永恣慵眠彩霞自向琼田饱芝草肯来禁苑偷竒花谁言一金汝无用骏马千金増价重长遭鏖战惊尘沙何如缓驾飞云车 

　　题汪康民耕云堂时奉使归自瓜哇国回星源鳙溪 

　　有客有客颀而长短髭漆黒双瞳光东门邂逅喜觌面问之桑梓应同乡昨朝叩门特相访屐齿啮碎残花香自言家住鳙溪上结屋为扁耕云堂昔年勤力事稼穑驱牛暝踏山雨凉朝耕西畴云扑帽夜归北陇云沾裳春烟染成秀苖緑秋风吹熟嘉实黄去年随云向闽粤荐剡已铨薇省郎如何奉使不惮逺仙槎泛海波茫茫今年携云返故里翻思旧业将就荒云归岩岫人在野愿欲居隠歌时康徐穉东湖有髙躅子真谷口流遗芳古今人物傥可并悠悠千载遥相望 

　　和紫金庵晓上人韵 

　　髙僧结茆住空山悬栈絶磴愁跻攀苦心炼行息百虑能悟幻泡如是观人间但觉岁月速物外始识天地寛清香馥郁皆薝卜宻影揺曳惟旃檀黒虎聴经伏层石苍龙护法循危栏定学隠峰飞杖锡何须子晋骑凤鸾佛灯媚夜燃云暖衲衣生藓侵肌寒半生枯坐骨格痩几度谈空舌本干风光模冩入眼底才思紬绎抽毫端竹床秋爽卧不醒石室日髙吟未安而今羡子兴潇散十年离乱良可叹城郭烟埃惊满眼生民杀戮痛刻肝嗟予苦被忧患缚何由握手博一欢常思逺公约元亮结盟何事攅眉难他时西林作三笑双鳬定许凌风翰 

　　题孙以仁枫林挟弹小像 

　　孙君皎然冰雪颜翩翩白马锦覆鞍晓来秋雨湿逺山枫林点染霜叶丹微酡潮脸酒半酣轻衫似怯风力寒手中时拈金弹丸弓影微开月半弯何人貌取画图里潇洒丰神人莫比既非长杨羽猎士亦非细栁将军子自是清宾居幙底怪得风流有如此局促簿书良可耻才全文武能兼美万里功名从此始 

　　题烟梅图 

　　老蛟何年蜕竒骨化作枯梅在空谷根回微暖欲漏春风织烟丝裂轻縠仙姿疑隔云母帘欲露不露谁敢觇洗髓直求银汉水飘香肯向含章檐至今留得明月影误寄芳魂呼未醒却思深雪在江南罗袜生尘寒夜永广平心肠铁石顽无情空对冰玉颜青鸟来迟碧天阔梦飞不到罗浮山 

　　郑居贞自闽归歙徃迎母因赋此饯别 

　　书巢先生豪杰士出自康成通徳里平生显宦倾时流声名勃勃秋涛起吁嗟时异事亦殊而今老去将何如旧境萧条鞠荒草梦魂常恋长林居季子归来问松菊有意诛求结茅屋白云在望碧山髙愿学耕田在空谷当年小隠留武夷读书奉母情愉怡文章久诧韩侍御赠言贵比珊瑚枝斓斑彩衣耀晴日皎皎照人冰雪质潘舆逺导千里途陟屺何须惮行役愿言早见登归程故园景物关幽情竹林有约久相待煮茶空聴松风声 

　　鸡鸣台和刘通判韵 

　　刘项共筑鸡鸣台嵯峨百尺应危哉隆凖寛仁有大度重瞳慓悍非良才剑光电飞大蛇死天心已归赤帝子云起芒砀五色竒咸阳王气清如水君不见楚歌已絶荒鸡鸣悲凤潇潇号五陵千古兴亡只如此感叹空令愁思増 

　　题祁门陈友章十景巻 

　　飞龙晓日 

　　金乌啼破扶桑瞑凌晨刷羽飞龙顶海云绚彩万丈红青山都散晴霞影白头凝睇咸池东浴光竟属何人功羲和缓辔且停驭负暄欲献输微忠 

　　厯山逺汉 

　　雨痕洗净秋容碧翠泼晴岚晓凝湿山髙不硋河汉流冷风吹送行云急登髙望逺何茫茫欲吊虞舜思时康沉吟未尽怀古兴凤飞不到青天长 

　　紫溪桃浪 

　　芳春已破三月中桃花参差吹暖红腻香涨雨紫溪阔霞翻晴浪揺青空渔郎已去渔舟在白髪避秦秦世改中流变化神鲤多日夜朝宗向东海 

　　芳草烟树 

　　残虹阁住微雨收晴光倒射芳草洲嫩緑扶春上溪树树绕翠烟如水流凉阴垂垂暎渔舫叶幄搴风疑歩阵碧云不断楚天低昏昏暝色迷人望 

　　鼓楼昼晴 

　　晓角吹散行云飞扶桑枝头日弄辉晴山凝春得春色岚光作雨翠扑衣楼头尘压鼔声静燕子窥人春昼永栏干十二转东风自卷踈帘看花影 

　　藻潭夜月 

　　石潭渊澄小于沼汞液飞光泻晴昊蟾娘洗头湿翠云乱髪梳残化文藻镜波帖帖寒影孤皎然清冰凝玉壶冯夷梦愕夜起舞手中夺得骊龙珠 

　　峡山朝云 

　　青山冒顶云作巢两峯势挟同峡髙晓风急雨忽吹散满地勃勃翻云涛白衣苍狗变化速从龙伴鹤无拘束巻舒怡悦隠者心不似襄王夸宋玉 

　　西峰暮雨 

　　西山山头欲颓日阴云作昏山已失子龙翼母归澄湫秋风卷地波涛立银竹挿空雨脚来倚栏纵观帘半开天河疑漏势转急洗尽埃氛遍九垓 

　　沧溪晚歌 

　　满溪秋波浸霞影天光压碎玻瓈冷孤舟载月逺浦归沙鸟惊飞鸥梦醒披蓑老渔黄髪多鼓枻自唱沧浪歌数声欸乃未终听水深风急将奈何 

　　江村夕钓 

　　青山倒衔半邉日江天鸟度烟光夕霞缕牵丝百尺长一竿袅袅秋风急琉璃影滑波无痕霓纶牛饵鱼不吞白头贪醉懒归去芦花香里开清樽 

　　题吉知事五山图 

　　平阳五山髙接天朝暮吞吐多云烟洪荒破后知几年丹崖翠壁开金莲太行逺起势欲骞峨峨万仭倚不偏下视诸峯培塿然中原巨镇雄且专尧山特立可比肩横截坤轴相牵聨幽崖砑砥留其巅舜山罗列突在前七窍下瞰穷深渊至今疑有潜蛟眠石室空洞堪夤縁竒怪得非神斧鑴想初侧微躬力田野人让畔同周旋禹山正峙东南邉脉络直抵黄河壖怀襄世逺思古先众流随浚归平川九州岛安奠人民全耕有桑麻居有廛析城之山更蜿蜒岩峦环拱城壁坚神汤祷旱志益虔剪爪断髪为牲牷五山四圣名犹传吉侯家世人推贤平生词翰争竒姸红莲幕下如神仙遥瞻五山路绵延结庐旧隠依林泉故乡思念情未宣画图不尽心拳拳嗟予愧乏笔如椽为侯击节哦长篇 

　　题墨梅 

　　臞仙学仙被僊谪何年飞身下瑶阙袖中犹带返魂香熏透琼英寄愁絶玉京路逺不得归岁岁江南厯冰■〈雨上彗下〉白鹤唳断孤山云青禽语冷罗浮月自从影落墨池春清气犹存励清节缟衣谁恨污缁尘要识广平心似铁 

　　题枯木竹石 

　　沧江昨夜秋风起翠涛怒吼翻蛟尾怪石雨侵云母寒枯株风掉珊瑚倚潇湘洞庭烟冥冥遥天目极疑山青重华已逺二妃怨玉箫吹与孤鸾听 

　　题梅兰竹石图 

　　罗浮仙子骑白凤翠禽啼破寒香梦飞向淇园觅秋实风触湘累佩声动同心比石坚不移贞姿劲节相因依平生四美托交契岁寒盟好深天机砚池波翻月涵墨冩出清标素绡湿广云湘雨路迢迢沦落江南总尘迹 

　　题枯木竹石图 

　　子龙吟风翼老蛟湘江怒立翻波涛长星垂光惊堕地化作怪质崚嶒髙何年墨仙下人境醉染冰肤散清影兔锥锋砺刺蛟龙腥血模糊吹不醒 
　　墨仙骑龙东海归袖中带得东海石翩然更欲游三湘彷佛苍梧二妃泣翠云染就琅玕青铁网罩取珊瑚赤墨仙梦熟呼不还湿透鲛绡见遗迹天河月淡夜窗虚潇潇凉动秋声急 
　　神人施鞭石能语怪质棱棱天所斧雨余流润吐玄云三尺新波涨湘浦冯夷驱雷怒蛟翻皇妃御风翠鸾舞极目东南烟雾深九点疑山几今古 
　　黄陵庙前呼鹧鸪秋阴漠漠昏苍梧南廵不返二妃怨苦竹丛深西日晡微风吹凉下翡翠空江浴影揺珊瑚当年游处今复见湘水湘云归画图 

　　题赵昌折枝山茶图 

　　江南冰雪苦作寒万物憔悴无好颜东皇有意漏消息先送一颗回春丹朱砂乱点鹤顶碎绛裙深染猩血殷赵昌创法夺天巧阳和脉脉生毫端遽能貌取艳丽质臙脂未洗香云干至今没骨久不见徐熙已矣空长叹生绡拂拭得竒玩嫣然疑在山林间巻图吟罢注双目彩霞光射青天寛 

　　题严子陵钓台图 

　　炎刘焰熄几不燃莽星妖光万丈悬卯金炉中虹吐烟赭肩羣聚蚁慕膻天心岂愿刮席玄赤龙飞起白水渊六合电扫皇风宣英雄趋朝簉鹭鹓侯王济济相后先亿兆臣伏孰敢喧子陵髙卧志益坚冥鸿避弋能孤骞平生和好如箎埙一贵一贱忍弃捐九重召入玉榻眠列宿磨荡惊失躔羊裘归来破露肩钓竿袅袅晴丝牵东京清节推独贤髙台屹立石一拳千秋万古名犹传空山青青水潺湲 

　　题何养素煮雪轩 

　　水曹耳孙冰玉质亦爱观梅东阁立梅梢干雪手可拈拾取春芽和琼液方炉炽火金乌腾孤铛煮月银蟾泣珠玑脱串暗有声瑶琼碎屑轻无迹萍雨疑跳春浪惊松风悞杂秋声急鹤飞影堕烟榻寒蛟浮气袅云牕湿风流不让陶糓夸髙致敢与卢仝敌诗脾凉沁蔗浆融渴吻香零甘露浥吟哦几度三咽余乾坤清气归胸臆 

　　题何养素马图 

　　房星降精龙作胎渥洼之水深如杯夜飞霹雳电光紫良驹已产真龙媒长鸣超羣空冀北下视众马皆驽骀天生气质难委弃万里入贡何年来圣恩已许充内廐九重荡荡天门开铁衔寳勒镂银汞玉鞍丝辔妆玟瑰虽调徳性闲两服终逞逸气凌九垓王良老去复谁御伯乐徃矣令人哀百年变化尚形迹生绡寂寞烦松煤求贤求骏同一理千金买骨逢竒才燕昭致礼郭隗重何人再筑黄金台 

　　题李白玩月图 

　　长庚之星光配月何年降精生李白倐向人寰汗漫游骨异神清本仙谪平生爱月如嗜饴老蟾流辉沁诗脾胸中玲珑广寒殿珠玑欬唾天香吹良宵醉月坐花影银汞镕阶光烱烱梦咽玄霜玉兔寒露湿锦袍呼不醒惯賖月色长安春玉环媒私力士嗔清平调新声未絶楼船迫胁连边尘夜郎天髙月黒黒忍死投荒去京国金鸡放赦归江南采石波寛酒杯窄眼花捉月月倒悬翻身起舞水中天冯夷夜护叱河伯遗骸肯污饥蛟涎巫阳下招招醉魄帝遣归来住蟾阙精神仍作长庚星万古千秋伴圆缺 
　　此图汪仲鲁作序司训滕与善诵此诗数过击节叹赏曰序可作此诗不可续矣当于古人中求之 

　　题长江万里图为赵中道赋（中道蜀人） 

　　一廛老屋城南隅读书乐道非愚夫西川有客踏秋雨访予手把长江图披图细数经行处天山白积银为树氷澌暖沁六月流雪波怒向三巴注蜀江溶溶逺纡回巨灵擘破巫峡开势雄地束不得逞直走万丈疑奔雷瞿塘滟滪天下险巨石双分锐磨剪盘涡每忧巨浸深冷喷犹嫌急波浅人鲊瓮头云结愁馋蛟昼舞寒风秋至喜亭邉可贳酒秭归县前仍舣舟荆湘荡漾平于掌蒲帆箭疾飞双桨苍龙山露翠烟中白虹水接银河上岳阳楼髙明月凉仙人踏冷鹤背霜玉箫吹碎丹凤语寳剑拭动青蛇光洞庭茫茫接彭蠡千里相望同尺咫无情五老苍颜凋含羞二姑黛鬟美扬澜潴滀鄱湖寛水府冯夷严守关明珠泣坠渊容怨氷绡织就鲛人闲枭矶秉灵孙小女冷风倐度神巫语客回望尽江东云鸟归带得淮南雨须臾放棹下金陵蓬莱宫阙髙崚嶒黄衣圣人御宸极紫雾冲霄王气腾浪游厯记万余里愕梦惊魂几悲喜江花江水兴无穷点染丹青烦画史赋诗题画心悠然才思安得如涌泉酒酣击节唾壶缺长歌杜陵壮游篇 

　　题邵思谊小景次韵 

　　山含湿翠雨新沐山下茅茨绕松竹断矶波萦皱縠纹喷石飞泉响琼玉长安几度九鼎迁桃源风景犹依然按图卜居傥可得吾将归隠抛尘縁 

　　题匡庐雪齐图 

　　宇宙有此匡庐山羣峯层迭如髻鬟地锺天造称胜境异人徃徃居其间至今遗迹尚可觅山灵夜护不敢干乐天草堂云巻幙静修药炉月吐丹匡君书屋猿啸树惠公讲座鹤守关瑶田芝草烟漠漠石床苔花雨斑斑林光晓拖横练湿松声时动踈籁寒昔年一徃纵遐览平生壮游眼界寛冥捜景物入吟咏挥洒未怪才思悭是时冬深纷雨雪六花乱舞来人寰崆峒尚逺何杳杳混沌未判犹漫漫青藏古桧失夭矫白暎列岫迷■〈山赞〉岏琼仙定降锦屏曲玉女自浴银河湾遥连二孤悲素影近挹五老愁苍颜天公贶我太清絶此时此景真竒观故乡泉石起深念洞天再觅途路难星霜荏苒落尘梦无因置我双佩环寻幽访道偿夙愿投簮幸遂心迹闲何人胸中夺造化真境彷佛生毫端旧游厯厯频指点晴窓对画俄长叹悠然莲社十八友白头元亮应当还追思髙贤不复见坐听飞瀑空潺潺 

　　题蹴踘图（宋祖宋宗赵普楚昭辅党进石守信） 

　　李根九泉枝叶萎五季闰位迭兴衰戈鋋相寻危易危后唐承统绪乃微何烦祝天天已知夹马营空王气竒赵家生子龙凤姿平阳后胤孱弱资木札兆先人不疑陈桥仓卒胡尔为举世羣雄竞追随明良相逢同一时会合正遇风云期乘闲且复相娱嬉军中之乐谅亦宜青巾白袍大耳儿厯年三百开洪基紫衣穆穆善容仪荧煌烛影难逃讥黒帽緑衫燕尾眉翩然对蹴手揽衣相业曹随继萧规昭辅大面兼丰頥侧身注目从旁窥太尉粗俗纷鬓丝平生羔酒香凝巵衣色淡黄巾色缁石郎并肩立不移是中年老茁白髭姓名未识知为谁君臣汗竹声光垂当时邂逅忘等夷岂意后世图书之龙香兔颕含余悲煜煜东井奎璧辉八荒四海咸雍熙自从感慨歌五噫故都茫茫黍离离嗟哉徃事不可追目送飞鸿起遐思 

　　题山水图 

　　羣山起伏如惊龙特立不屈疑争雄遥天斜出紫菡蓞落日倒射青芙蓉长溪萦回遶山麓细瀬淙淙潄寒玉烟凝向暮波光酣飞来乱点轻鸥浴林间结屋谁幽栖踈窓俯碧虚檐齐彷佛神仙金华洞依稀渔人武陵溪人间真境空寂寂每凭毫素留遗迹云迷不返捕鱼舟雨冷犹存化羊石我居大好山水州金华武陵路悠悠按图竒胜不用得长吟声撼松风秋 

　　题虎啸风生图 

　　南山虎穴云冥冥猛兽中居藜藿青林深谷暗日欲暝据地大吼风汵汵黄熊赤豹莫敢触狡兔妖狐徒自伏威棱震耀电目光视雄耽眈欲逐逐昂头掉尾时欠伸食麛攫犊秋复春短衣匹马有李广折弧堕矢无裴旻 

　　题画 

　　青山盘盘俯溪水乱石平沙露洲渚扁舟一叶泊渔矶老树秋声作龙语何人读书坐船头投竿罢钓丝纶收小童龡火芦苇湿酒香鱼美无闲愁向晚天寒斜日暝云敛风轻波影净倦来抛书动清酌吴歌越歌不堪听我生欲效张志和头戴箬笠被青簔非熊梦断心已寂自甘衰老将奈何 

　　题画为芝黄汪志髙作 

　　苍松蜕骨虬龙蛰满地清阴云气湿山中采药人未归老翁杖藜童子立翁来问师日欲西直疑刘阮仙路迷寻真未遇兴尽返武陵空觅桃花溪至今却忆芝黄墅松月轩中足清趣深根伏苓大于人独荷长镵斸秋雨 

　　题牧牛图 

　　緑野春深平似掌土脉膏黏皆沃壤羣牛耕罢饭雨肥萋萋丰草和烟长承平每书大有年禾黍连被东西阡早驱晚牧少拘束人牛两闲不用鞭一童骑背向归路推先呼后频返顾一童跨伏身半欹昻首诉风天欲暮我生长大居山林惯识此景天机深自甘食力老农业歌残白石嗟无心 
　　春耕驱牛声叱叱释犂随意放原隰潇潇老树风势狂彷佛隔山雨来急小童坐背不用牵緑簔湿短青笠圆一牛徐行绳在手一牛回顾疑争先更看最后缓追逐日暮天昏归路熟草肥水暖意自闲蹄健力强非觳觫时平乐业甘为农处处击壤歌年丰黍稌盈囷官赋足但愿称作多牛翁 

　　题秋江捕鱼图 

　　秋江云浮岛屿孤澄波万顷平若铺烟收日暮鱼正出渔人羣聚相喧呼或垂大罾或举网小船如梭捷来徃天空嗷嗷鸿雁鸣风轻淅淅菰蒲响行客歩迟心急归盘湾隔崦通径微恍类黄州赤壁岸又疑青山采石矶我生惯识江湖景已厯风波尘梦醒短簔圆笠钓丝轻结盟鸥鹭从渔隠酒酣耳热成清歌吴音越调商声多羊裘已敝身自老玉璜未得心如何令我披图发长啸满目枫林半残照东津谁续观鱼篇少陵曽鼓三巴棹 

　　赠天台张思文 

　　天台之山髙挿天赤城雁荡相勾连石桥流水秋不竭声锵玉佩何涓涓朝沐雨痕疑彩云暮浮霞影生紫烟洞府深沉异尘世月明笙鹤来飞仙乾坤清气不肯散锺英吐秀生才贤故家乃有赤松裔秘书曽授黄石篇至今文献久未坠冠盖相望聨后先椿翁佐政留古歙治同斯立居蓝田棠阴日永讼庭静爱民不忍施蒲鞭今春令子事省觐弟昆列侍行周旋言归故乡又逺别穏泛浙东秋雨船临岐索赠无好语蚕头字拙纨扇圆彩衣奉养尤切切白髪待望应拳拳冬初再期一聚首莫使风雪踰残年丈夫那作寻常别长歌起舞挥龙泉虹霓浩气心愈壮饮酒有如鲸吸川嗟我老生年半百潇潇霜鬓成华颠刀圭欲觅安可致凡骨未超尘俗縁为语天台众仙侣紫阳悟道探玄玄蓬瀛得路傥相遇会当寄我青瑶编 

　　新安八景诗 

　　屏山春雨 

　　屏山在城东为真人聂师道修炼之所真人羽化于扬州有驾鹤乘空之异竁剑履于是山之形方类屏扆当春月微雨沾浥花木荟蔚纷红骇绿宋黄台有诗曰万仭花屏问政山故称华屏又名问政云 
　　问政春山髙倚屏白云飞去遥天青松巢雨暝鹤回晚丹池风急龙归腥至今剑光夜不散石枰棋冷斧柯烂三耳仙人湿羽衣当年醉熟琼花观 

　　练溪朝云 

　　新安之溪流浚源于杨之水直泻数十里望之如练带然昔人有千寻练带新安水之句故称曰练溪每春晓雨止白云横溪云水相连影揺素练真奇观也欲吟咏之恨无谢眺惊人语耳 
　　溪流素练三千尺寒光揺曳朝云湿风驱勃勃海涛翻弥漫欲浸天宇碧帆归冲断半溪分扶桑日照收氤氲数声渔唱破清晓沙际惊飞鸥鹭羣 

　　紫阳夜读 

　　紫阳山势若飞凤昔我徽文公寓闽南犹以是山名其读书之楼以表其不忘桑梓之意后之学者面山构书院以为讲学地宋穆陵赐紫阳书院四大字刻于贞珉至今犹存兵燹余再迁于东城县学之旁 
　　新安讲学尊紫阳书堂夜永声琅琅穆陵宸翰鸾凤翥奎璧下贯晴虹光上探孔孟继濂洛道重泰山与乔岳神游故国想归来月明应化辽天鹤 

　　乌聊晓钟 

　　唐越国汪公华保御六州尝屯兵于是山遂营州治焉公识机慕化而归于有唐不失臣礼锡以旌节乡人徳之立祠以祀山冠以危楼环以雉堞悬以禁钟昕夕叩之铿鍧声彻数十里 
　　乌聊山头残晓月光射落星苍石裂当年故垒埋剑刀至今犹带英雄血华鲸吼散秋空云六街车马何纷纷一百八声声更彻直恐梦惊天上闻 

　　渔梁夕照 

　　渔梁俗传宋太守袁公所作也在表城门之南练溪之下流以南离火盛故堰水以厌胜之空其中以通舟楫之徃来日欲晡归帆渺渺落雁翩翩行人若蚁縁营营然不息登髙下视之则夕阳在鸦背天然画本也 
　　欲落不落晚日黄归雁冩遍遥天长数声渔笛起何许孤舟下瀬如龙骧漠漠烟横溪万顷鸦背斜阳驻余景叩舷歌断苹花风残酒半销幽梦醒 

　　古岩晴岚 

　　古岩去歙西三十里山形如覆盂甚童而无草木傃南有石岩空洞下可容数百肘僧结庐居之而栋宇半接于岩前庋佛像其中遇春晓则晴岚冉冉耕夫牧子出没于陇畆烟霭之际亦可爱也 
　　天遣六丁来下凿绀宇参差出楼阁空岩不见椎斧痕毋乃混沌元气朴岚光林影迷烟霏轻浮翠雨凉沾衣樵歌未起行人少山僧飞锡朝来归 

　　黄山霁雪 

　　黄山旧名黟山唐天寳六年勑改黄山世传黄帝与容成子浮丘公讲道于是今药垆丹灶具存有朱砂泉阴火潜燃气如饙馏有竒峰三十六每当积雪收霁日光倒射诸峰聨络玲珑势若削玉善画者不能殚其巧焉 
　　三十六峰青作朶朱砂泉香煮阴火涧鸣流碎琼瑶英崖空积遍珠玑颗日光倒射玉芙蓉羣仙问道来崆峒临风环佩傥可挹便欲飞身骑白龙 

　　白水寒蟾 

　　白水在歙城之南二里许山势外周固而内寛平地涌泉一泓潴为小池冬夏不枯泉色甚白如石髓玉乳融液动荡每夜永寒蟾流辉微风扬之光漾不定有若走汞池之旁构梵宇宏丽以是牓其额云 
　　小池湛湛玉色泉直疑下有白龙眠山灵擘破石髓溢一泓空碧涵漪涟幽人和月掬在手笑吸清辉当春酒酒酣大呌问山灵千年谁是知心友 

　　七言古体诗一章共二十四韵不揣芜陋录送郑彦彬赴王驸马都尉馆时兄彦昭亦寓闽中 

　　圣皇六飞渡江水义旗所向羣奸弭金陵龙虎挹神京郁葱王气冲天紫攀鳞附翼俱英雄文武赫若和阳公荣膺国戚聨肺腑秀毓星斗罗心胸忆昨董师临古歙招贤喜遇词章伯贾谊声华擅独竒郑虔才思推三絶去年移戍当会稽绛帐戎幙相追随乞假归来养慈母岂意泪着堂萱萎今年又喜镇闽海走币遥遥千里外谁言坐冷客无毡悬榻尘凝乆相待于焉判袂不可留青山绿水增离愁槖金曽为陆贾赆蛮音椎结今南州气候炎蒸异中土严霜虐雪何曾覩椰子酒残焚鹧鸪荔支雨歇啼鹦鹉主宾相见情愈深洗尽别来慕蔺心有时觅句月窥户几度谈经风满林君家难兄代希有丧乱升沈十年久昔时青马卸雕韀今日酡颜成皓首吁嗟世事何必论开怀且倒玻瓈尊萍蓬得聚海上国猿鹤入梦江南村宾主弟兄真四美此乐人间果难拟机云孝友出彛伦管鲍交情忘尔汝愿言岁晚罢功名归与谷口堪娱情好披袯襫立烟雨数声布榖催春耕 

　　十八学士巻 

　　隋亡晋阳启唐祚锦帆未返江都路野鸟为鸾人肆欺天心厌乱谁能诉一朝裴寂成深谋家国转变汝所由白旄黄钺两京定四海晏然无所忧功髙徳厚称神武太子齐王安足数忠臣猛将任股肱宠异宏开天策府当时贤俊十八人嘉谟直道情相亲可否献替陈至理何曽宛转全天伦瀛洲茫茫近蓬岛逈隔尘寰风日好如纶如綍出王言戒逸戒奢箴大寳或称博学行秘书或称忠鲠智有余阴阳大化任调燮经籍奥义烦分区殷勤畴咨当世务司勲记室并主簿考功祭酒博士伦著作叅军典签数是中诸子皆良才十七可尊一可猜如何骁腾众龙媒着彼碌碌真驽骀岂知诒谋传后祸雨露纔沾鬓云妥此獠空怜头血流斛麦谀言无不可清风环佩声珊珊抠趋进退意气闲龙眠居士有佳趣好事冩入画图间我今展巻起深想千古神交见神像一时陈迹付逝波肻信流芳在天壤只今幸际休明时虞舜至治应无为羣贤毕集玉堂署咫尺瀛洲端可期圣朝岂无此学士我亦趋朝拜丹陛古今人物许同俦留取声名继青史 

　　董宣庙 

　　湖阳公主国懿亲白日故纵奴杀人臣为赤县清辇尘杀人者死法用伸奔车入奏主勿嗔主欺国法非欺民民可滥杀焉用臣臣如有罪死枫宸臣如无罪何屈身当时回天力万钧震慑贵戚动九垠生为郎官死勾陈忠必获报神必灵宜其庙貌髙麒 

　　麟题李营邱枯木图 

　　营邱枯木天下无笔端造化何荣枯想当盘礡欲画际天为助兴神为驱邓林已化防风骨沧海乍出珊瑚株良材何异徂徕产大用不值明堂需自怜形质赦斤斧岂叹薪爨供樵苏万牛回首力未许独匠指顾心难图空遗偃蹇蔽村野白石凿凿泉呜呜枯梢似挂瘦蛇影乱叶恍茁乖龙须我生本是山泽叟隠居林樾同凡夫昻霄耸壑日在望号雨呼风时与俱只今廊庙重缔构楩楠杞梓当贮储按图工师傥所取意营目盼增嗟吁 

　　梧冈集巻二 


　　●钦定四库全书 

　　梧冈集巻三 

　　（明）唐文凤 撰 

　　○五言律诗 

　　进腊日诗 

　　大蜡逢嘉节阳和暖欲回人间恩惠溥天上早春来腊意风催栁寒香雪沁梅梁园应预宴授简效邹枚 

　　又 

　　腊日饶佳景乾坤万里同三农方报祀八蜡已成功鹤禁春光早龙庭喜气浓太平端有像愿勿效东封 

　　洪武庚辰八月一日为抚安人民至衣锦乡访安湖书院拜先圣殿谒先贤祠栋宇倾挠廊庑荒茀顾瞻感叹念欲兴修兹焉经始以俟毕工厯初十日夜坐挈矩堂新月满庭谩尔兴怀成五言近体十首时儒生锺民敬亦次余韵以纪一时之清兴也 

　　凉夜坐长庑披衣酒半醒月涵双沼白云去万山青遗老犹文物前修尚典刑我来勤抚字短髪故星星 

　　又 

　　昔号怀珍士今游衣锦乡三程祠尚在二谢冢应荒仪范崇昭代功勲铭太常自惭居邑宰吊古意何长 

　　又 

　　天地有否泰山川无古今相传旧时政应慕昔贤心三献曽悲玉四知常畏金平生无寸术一念恤民深 

　　又 

　　三桂雪霜古孤槐风雨黄昔贤祀宇在先圣殿庭荒壁刺藤枝小墙垂草蔓长愧予同政教感慨意彷徨 

　　又 

　　夜坐庭前月娟娟影倍清眼看前代迹心切故乡情积水鱼龙起空林鸟鹊惊灵槎如可觅吾欲上蓬瀛 

　　又 

　　昨日又今日千山复万山道途常畏险身世每思闲有役吟情涩无忧酒量寛一官聊自慰未必悞儒冠 

　　又 

　　问月月不荅留云云自行江山应有待天地岂无情苍狗形须变青鸾影更明一杯聊复尔漫听浩歌声 

　　又 

　　不尽吟诗趣徘徊欲二更乱星浮酒瓮孤月煑茶铛此夜朋徒兴他乡兄弟情平生仗忠信抚事不须惊 

　　又 

　　得酒晓仍饮寻思夜更哦人心应复尔吾道竟如何蟾影一池静蛩声四壁多百年斯道重未用叹蹉跎 

　　又 

　　问俗经村落周行途路难端严元有道澹泊若无官报国寸心赤忧民两鬓斑位卑才更拙谁为达朝端 

　　和游新吴寺诗韵有小序 

　　云幢海上人来自西昌手新吴寺诗文一帙有杭府通判杨自立所作小序同游诸文士分韵赋诗以黄叶前朝寺为韵成五言体五首嘱余和之愧不自揆勉短续貂以继杨公诸游士之清兴云时洪武壬午冬十一月也 

　　歩屧响回廊庭虚月一方栴檀云弄影薝卜夜吹香禅定猿窥钵经残鹤护房明朝觅归路满地叶飞黄 
　　右黄字 

　　招提境清幽小径萦曲折登髙目可舒揽秀意犹惬石坛花雨飘琴室松风歇向晚偶题诗冩遍寒蕉叶 
　　右叶字 

　　駄经白马寺创额赤乌年宗续云门法心参雪窦禅松髙留鹤语树老蜕龙悬长日翻经罢蒲团礼佛前 
　　右前字 

　　倚杖闲寻寺吟诗忽过桥晚山含雨暗秋水共天遥自媿花封治难从桂隠招婆婆游世界钟鼓乐清朝 
　　右朝字 

　　涯洲地幽深寻僧聊小憇名山在寰区胜境异人世涧寒龙已归村深虎初逝上方钟磬声疑是云门寺 
　　右寺字 

　　万安县 

　　小小万安县潺潺惶恐滩江流章贡水地接吉筠山产薄赋应少民稀政自闲为言赵大尹解任几时还（时赵彦刚为本县令考满） 

　　永和镇（宋丞相益国公必大家是镇有窑场烧磁器公生后器不能成犹存读书台） 

　　永和古名市益国是家乡窑变胚胎器街存瓦砾墙山川夺秀色天地启珍藏寂寞书台在茫茫春草长 

　　螺子山 

　　山名螺子小苍翠欲参天势压崆峒外形凝混沌前琳宫浮紫气梵宇出青莲吾欲投簮绂归耕老石田 

　　吉水县 

　　邑号古西昌相传文物乡栽花令尹宅擢桂状元坊江泻吉文字山凝秀色苍晓来春两霁新緑栁丝长 

　　清江镇 

　　镇市清江上居民栋宇连淮盐堆客肆广货集商船草色春迷地波光暖浸天凌晨征棹发万灶起炊烟 

　　丰城县 

　　小县枕江濵人家栁色新斗牛空紫气天地已青春士俗犹追古民风颇化淳文安今寂寞千古老儒臣（元学士揭文公曼卿故乡） 

　　徐孺子亭（遗趾在东湖） 

　　髙士亭今废遗基俯碧流声名着东汉人物重南州友致生刍奠宾延下榻留平生惟食力禄仕岂曽谋 

　　望湖亭 

　　一上望湖亭湖山四面青天开浮碧落水阔接沧溟蛟窟人怀惧龙祠客乞灵老年思补报短髪恁星星 

　　落星石 

　　女娲曽炼石上补列星躔遗质传千古流光下九天龙文犹照日虹气欲生烟水落年年在西风几泊船 

　　湖口县 

　　万里长江逺扁舟一叶孤山连彭泽县水接洞庭湖客市鱼堪买人家酒可沽丹心频念阙指日到皇都 

　　湖口观音阁 

　　杰阁枕江浒登临为落帆天开兠率境波浸补陀岩僧设伊蒲供经翻贝叶函村醪浇旅况吾欲典春衫 

　　彭泽县 

　　欲问柴桑里来寻陶令家菊香无旧蝶栁色有新鸦云净浮青嶂潮回拥白沙县街今寂寞酒贵不堪賖 

　　马当峡夜泊 

　　夜泊马当峡潮归龙起风徃来千里外辛苦五年中每叹零丁客多惭矍铄公天空明月出故故照孤篷 

　　佛指峡阻风 

　　佛指喜名峡客心惊阻风江山应有待天地更能容民俗思遗爱臣心秉至公老年频念阙矫首五云东 

　　再留佛指峡 

　　昨日雨犹少今朝风更多江吞大信水峡束小孤波万事古如此百年今若何明当发征棹沽酒一髙歌 

　　佛指峡舟中见月有感 

　　长江夜景沈风急扫顽阴鸟鹊髙枝穏鱼龙积水深月藏万古魄人老百年心抱膝闲吟罢羁怀苦不禁 

　　又 

　　去县离百日思乡隔万山民心应久望月色自长闲江隠蛟螭窟天开虎豹关姮娥如有意清影照苍颜 

　　又 

　　阻风愁不柰见月喜何如蟾影涵苏魄龙光烛太虚斗间觇紫气颔下现丹书桂阙羣仙降天香拂袖裾 

　　又 

　　三日留孤峡风狂浊浪髙寸心驰去楫微命托轻舠阿阁来仪凤神山载巨鳌五云天阙近朝罢谒铨曹 

　　又 

　　来日当残腊归期及暮春眼看今夜月心切故乡人浪息烦风伯舟安托水神冯唐何用叹未悞百年身 

　　离佛指峡 

　　空传佛指现不念佛心慈怒浪排空猛惊风入夜痴峡青花雨坠江碧栁烟垂此地稽留苦王程敢后期 

　　泊雷港有作 

　　大江风浪急雷港暂停舟桅直黏云立帆轻带雨收苇蒲连浦溆杨栁暗汀洲每羡渔家乐谋生不外求 

　　又 

　　雷港沙堆浦春江浪拍空一时潮信雨三月石尤风飞退无来鹢归迟有去鸿故乡朋旧在何日酒尊同 

　　又 

　　昨日又今日百年能几年暮云青峡雨春水白鸥天寗戚歌牛下昌黎拜马前平生恁流止志气肻祈怜 

　　又 

　　晚泊豁吟怀行行步渚沙雨添新栁耳水减嫩蒲芽乌鬼来渔艇青蚨付酒家微风吹短褐倚杖数归鸦 

　　又 

　　舟子行舟缓淹留十月程人心谁会意王事我关情风暖江波定云晴浦月生故乡何处是迢逓望徽城 

　　横石矶 

　　横石倚渔矶狂风浪激飞山头云覆帽地骨草成衣城绕江三面天连水四维人家栁汀上沽酒卖鱼肥 

　　吉阳镇 

　　吉阳传旧镇廵徼复新司烧劵不我责弃繻当自期江空云幂幂天阔雨丝丝肻谓吾衰矣心犹少壮时 

　　雁汊 

　　小河流雁汊巨浸接龙湾碧泻九江水青迎两县山老添新白髪愁减旧红颜酒助诗神壮挥毫思不悭 

　　长枫峡 

　　篙师用力健帆驶拂云低浪涌长枫峡沙平短栁堤雨轻鱼性熟风暖鸟声齐酒醒诗成后蛮笺手自题 

　　拏檛石 

　　乱石累堆小崭岩髙丈寻一拳浮水面千古镇江心鹳鹤栖巢穏蛟龙宅窟深晚来闲极目独独自长吟 

　　马踏石 

　　何年天马下踏碎石纷纷迹印荥河种蹄奔沙苑羣深涵三月浪乱点一江云晚泊维舟处微风酒半醺 

　　池口镇 

　　迫暮宿池口维舟舣渡头城依孤嶂耸水入大江流市小无盐肆年饥有米艘人生忙底事闲杀羡沙鸥 

　　又 

　　验劵廵司下停舟水驿前逺山常隐雾巨浸欲吞天小市鱼虾集长汀鸥鹭眠旅情何太苦搔首意茫然 

　　梅根市 

　　寂寞梅根市潮回岸拥沙栁邉维客艇树底着人家山暝云含雨江晴水映霞晓来篷下坐开镜整乌纱 

　　六百丈 

　　地长六百丈江阔一千寻章亥足曽歩玄夷梦未临（禹祭衡山梦玄夷苍水使者得金简玉字乃得治水之要出吴越春秋）山川古域在岁月逝波深自是操吴语何烦效越吟 

　　铜陵县（五世祖唐廷瑞宋理宗朝登科仕铜） 

　　见说铜陵县相传我祖风抱经曽擢桂授职已哦松水木情何极江山兴不穷文孙事寻访父老指遗踪 

　　舟过铜陵得风 

　　累日逢狂浪凌晨得顺风舟轻如驶马帆快若征鸿鼻祖政犹在文孙道未穷南京天阙近王气郁葱葱 

　　晚泊神福镇 

　　镇有将军庙徐君几代孙操戈忠更切挂剑谊尤尊虽享千年祀难招百战魂神灵频锡福落日大江吞 

　　又 

　　古镇名神福将军有庙庭水光浮日白山色隔江青鱼化长生浪鸥惊不下汀丁寜一杯酒此地慰漂零 

　　又 

　　生居治平世老遇圣明时日月无私照江山有后期潮痕添雨见花信得春知晚泊吟眸豁微风扬鬓丝 

　　又 

　　水暖沙堆浦江深浪激矶栁花黏燕薄芦笋荐鱼肥事业方从拙生涯计任非怀忠惭食禄应笑泣牛衣 

　　荻港 

　　小港纡平岸长江卷怒涛人心鼠投穴我志鹤鸣皋阴霭村墟隠悲风日夜号持衡频考绩清裁属东曹 

　　版子矶 

　　分港杀波急突矶攅石多天寒吼犀兕浪暖斗蛟鼍东海鞭难塞南山叩更歌年年形胜在人世几经过 

　　月子河 

　　天近星姑渚黄姑织女星也星名（黄姑故曰星姑蜀有黄姑渚）江分月子河矶头蹲虎石沙觜漾鸥波白水连淮阔青山入楚多徃来无阻险鼓枻一长歌 

　　月子河午泊 

　　河口初停楫江心又挂帆水光揺去斾雨气袭征衫薄俗空腾谤清朝肻畏谗神祠千古壮髙倚石崭岩 

　　三山镇 

　　镇挹三山耸江通二水流惊涛卷地起怒吹挟云浮投檄昌黎伯乘槎博望侯平生逺游志何日到瀛洲 

　　三山顺风渡江 

　　三山离镇逺一棹渡江来月出鲛人泣潮归龙子回持心絶思虑抚事去惊猜向晚情何适诗成句穏裁 

　　螃蠏矶 

　　小小鸬鹚艇团团螃蠏矶客帆朝落影渔火夜藏辉圩阔稻梁熟汀长芦叶稀江乡如可隠吾欲问东归 

　　和尚港 

　　人传和尚港春水没渔矶不见浮杯渡空闻飞锡归鲥鱼三月美螃蠏九秋肥惆怅玄真隠衰年与愿违 

　　鲁港 

　　鲁港停舟处相逢故老谈河鱼时泼剌江燕又呢喃带雨张帆腹临风拂剑镡百年董狐笔愤死木绵庵 

　　枭矶（宣城志载庙祠昭烈夫人孙权妹） 

　　拳石耸江中波流四面同今传神显异昔诧女英雄巴蜀经营逺荆吴割据通魂归思故国不祀永安宫 

　　芜湖县 

　　芜湖旧名邑官廨几经年鼓响来祠下舟行到县前江花寒泣露浦树暖浮烟遥忆祁阳尹同宗赖汝贤（侄彦祯登洪武己卯科进士第授湖广永州府祁阳县知县） 

　　东廊山 

　　山耸号东廊蜿蜒龙势长地连春水白天入晓云苍日月经旋遶乾坤接混茫欲寻谢安乐着屐此徜徉 

　　西廊山 

　　髙耸遥相并东西势自分常飞两山雨只隔一江云韩子登长恸愚公移未勤舟中几回首苍翠倚斜曛 

　　晚泊大信 

　　大信维舟泊炊烟暝色迷水光连上下山势隔东西江接淮淝近天分吴楚低人家多卖酒旅客醉如泥 

　　赠萧飞霞老道士 

　　白髪保修龄神全体自寜上清留紫府内景诵黄庭佩剑龙来仗吹笙鹤下听旌阳传秘术符篆亦通灵 

　　赠栢仲芳 

　　弟子昔承教先生今隠居白头在闺阃彩服立庭除千里形神隔三年音问疎相思函丈侧凉月夜晴初 

　　又 

　　相思长北望相别近南游京国莺花雨江湖芦雁秋李生师说在栢子隠居幽安得陪清讲炉香细细浮 

　　书示次儿祯 

　　七载从游宦勤劬孝念深关山千里月父子一生心老骥思长道啼乌恋故林乡书何日到遥望白云岑 

　　又 

　　老作王门客栖迟两鬓霜长孙怜稚弱慈母喜康强寒沼鱼堪脍春罂酒可尝昔年新种树别后过人长 

　　又 

　　吾家五兄弟偻指恰三人骨肉生兼死光阴秋复春家山千日酒宦海百年身几度思先垄寒风泪洒巾 

　　又 

　　我去驱车北儿归返斾南头寒宜戴帽髪短不胜簮诗律吟余穏羁怀饮后酣平安数行字一札手初缄 

　　又 

　　父老已如此子归将若何乾坤饶雨露风雪阻关河花县民情切枫宸圣泽多涓埃期补报吾道肻蹉跎 

　　又 

　　弟昆心自切父子谊尤真日月千年晓乾坤万物春角声催去斾帆影候归人送汝京华道浇愁酒味醇 

　　又 

　　去马策未数行舟棹莫停客愁双鬓白家学一灯青肻叹弹新铗何忧守旧经严城寒柝夜残酒梦初醒 

　　又 

　　瘦妻饮忧恨弱女忆娇痴旅况天难管愁心客自知鴈宾来北渚菊老醉东篱惆怅陶彭泽田园有所思 

　　又 

　　嗜欲心如水文章气比虹青衫蒙帝泽彩笔夺天工肻叹龙钟叟犹夸矍铄翁时明当际遇道在岂终穷 

　　又 

　　北雪马如猬南人貂作裘自谙为客况莫动念乡愁子母钱神在雌雄剑气浮董生繁露笔寂寞着春秋 

　　寄内 

　　恩赐王官俸封题寄老妻闗河异南北形影各东西离旷孙留赘娇痴女在闺伤心安义命收汝万行啼 

　　用锺伴读清明节灯下书怀韵 

　　客里愁无柰生前乐有涯头风愈檄草眼月眩灯花泛泛清江艇悠悠紫塞笳不须怀故土随分酌流霞 

　　又 

　　乡书来日下老客在天涯冀北千家酒江南二月花旅愁弹短铗归思动清笳怅望松楸处黄山隠暮霞 

　　又 

　　乡心归有日愁思浩无涯寒食家家雨清明处处花细书裁短札老泪滴悲笳望逺孤飞鹜天邉伴落霞 

　　又 

　　云鎻佳城处岩溪碧水涯翠珉悲没草彩笔梦生花牧子风前笛羌人塞上笳伤心留异土归思绕烟霞 

　　又 

　　生长南山麓羁栖北海涯人情轻栁絮客梦瘦梅花遣兴干春瓮吹愁咽暮笳何当问丹诀修炼欲飡霞 

　　题率濵亭 

　　休父蕃遗裔髙亭俯率濵渔樵终隠客耕读太平民栁暗清溪雨花明碧嶂春何当谢尘鞅僦屋结比邻 

　　又 

　　亭枕率溪水髙人时徃还自甘心迹静未叹鬓毛斑雨暖跳红鲤风凉下白鹇优游忘世虑拄颊饱看山 

　　又 

　　海濵归大老率土仰明君未赐鉴湖曲空传盘谷文渚花红作雨沙鸟白为羣安得亭中坐溪云半榻分 

　　又 

　　坦率忘机事长怀古朴风徒传遇圯上何意卧隆中诗梦空飞鹤文光尚吐虹百年访遗迹云散野亭空 

　　又 

　　翰墨前朝老诗书后代孙萝山近排闼率水浅当门地寂名犹胜亭空扁尚存扬休能索咏此意许谁论 

　　奉赋野槖驰（并引） 

　　六月三日甘肃进野槖驰形小而力健能日行五百里羣臣获观命赋诗以进 

　　性野何能蓄形龎自不羣逺行五百里重负一千斤毳软寒沾雪峯髙暖积云从今归惠养效力肻辞勤 

　　奉赋蹇驴 

　　蹇驴自堪策应是駏驉俦缓辔小桥雪长鸣伏枥秋谪仙曽跨歩杜老每追游黔产无他技文传栁栁州 

　　秋晓陪驾出猎用锺伴读韵 

　　鸡鸣戒早炊晓日起嵎夷风力寒侵骨霜华湿点眉招旌心望切侍驾歩行迟获鹿欢声动三军得隽时 

　　进贺千秋节诗甲申十二月十六日 

　　明朝遵祖训赵国锡王封宗社藩维壮山河表里雄祥光惟岳降寿筭与天同祚胤千年盛贞符万世隆成功劳汗马启运翊飞龙鹤驾神仙府鸾笙帝子宫春回十日后（是月二十七日立春）星拱九霄中暖沁梅香洁寒消烛影红玺文金灿烂佩响玉玲珑愿效长生祝常瞻不老容献图来阆苑问道向崆峒善颂惭无补丹心效寸忠 

　　○七言律诗 

　　前元至正十四年间庚申帝遣使谢嘉卿航海赍名币法酒至徽州歙县征师山隠士郑玉子美授以翰林待制时端本堂正字郑彦昭启东宫侑以尚尊后辞不赴召值兵变所赐币流落民间乃购得之余以举保授兴国县令考满入觐遂裁制为衣以朝天阙感前代之恩币成圣朝之品服谩成七言律一章以寄意云 

　　剪就天机云锦章银丝万缕日争光应酬晚节冰霜志犹带前朝雨露香袖拂苔痕封印匣袂聨棠影上琴堂三年制锦朝京阙衣绣终当归故乡 

　　江东庙 

　　山绕川回形势雄神灵祠宇枕江东灌婴已受平蛮策石固应成佐汉功大业沛丰今已寂遗恩章贡久犹隆故乡灯火黎民乐祀飨春秋永不穷 

　　出水寺 

　　梵刹巍峩知几年上方楼阁出云烟天开兠率无双境山涌空同第一泉惠逺白莲期入社陶潜黄菊愿归田三生石上精魂在月照心清悟夙縁 

　　郁孤台 

　　岧嶤百尺郁孤台境占清髙乌府开山耸空同连地起水通章贡抱城来东西日月环双毂今古乾坤小一杯翠浪玉虹依旧在题诗谁继大蘓才 

　　考满舟经十八滩 

　　种就河阳花县春此行考绩觐枫宸三千里外思乡客十八滩头游宦人直节文山真大老逺归儋耳旧词臣二公昔日曽经处苔石斑斑篆刻新 

　　峡江 

　　崖裂龙门来峡江怒流不逞势舂撞蜃楼云结飞汀雨鲛室风生歕石泷天地古初开混沌山川形胜压鸿龎酒醒夜看篷窓月余韵呜呜换笛腔 

　　洪洲 

　　洪洲如缆系洪都浮筏成形壮地图山接崆峒连两广江通彭蠡入三吴水寒秋井潜蛟伏波暖晴沙去鴈呼寳剑腾空何处觅中流石柱倚云孤 

　　滕王阁 

　　滕王髙阁倚晴霄十二栏干近斗杓国土藩封存故典山川形势拱中朝三王文壮虹光吐五老天开云气飘怀古登临兴何已新红酒熟注春瓢 

　　吴城山祠读苏东坡石砮文（篆隶字刻石） 

　　儋耳归来思不羣衣冠洗尽瘴烟氛质坚已出鼋鼍窟制古犹存蝌蚪文肃慎逺遗知后学荆梁入贡记前闻摩挲石刻沉吟久渔笛声中日又曛 
　　石砮坡翁自南海归至祠下徘徊于湖濵得之人争传看随失水中没使人一探而复得遂留祠中 

　　过安庆吊余左丞 

　　龙飞淮甸渡长江抗守孤城死肯降一士忠贞传左辖百年神武定南邦杲真兄弟时称独巡逺勲劳世少双褒宠圣朝崇庙貌巫歌觋舞降神幢 

　　安庆城 

　　大江万里怒流长环绕坚城接混茫地控江淮入吴楚水通巴蜀汇荆湘云连瀛海浮仙岛天近神州壮帝乡千古忠魂何处觅下招谁为遣巫阳（伪汉兵攻安庆元左丞余阙守城不降死之国朝旌其忠节立庙赐额至今祭祀） 

　　过池州 

　　东南浩渺大江来山到池阳地势开十里烟云迷雉堞百年风雨护龙堆居官自乏中牟政济世应无太传才老我登髙尚能赋何烦授简效邹枚 

　　斗湖为道人谢玉林赋 

　　半湖秋浸斗来寛彭蠡小龙时徃还仗劔驱雷翻水府焚章乞雨达天关云凝石髓朝流汞月漾骊珠夜吐丹吹醒一床池草梦却随仙侣跨青鸾 

　　送训导陈公余之筠阳（今瑞州府） 

　　一经荐剡授官回司教皋比讲席开久聚徳星传世业好施化雨育英材江通文水清澄底山到筠阳翠作堆九载考功多擢桂天香髙折数枝来 

　　又（公余父陈仲述任监察御史） 

　　六籍穷探仔细看太邱家世弟昆难先生此日皋比席御史当年獬豸冠自是青春司教职肻怜白首老儒官西风黄菊筠阳道吟得新诗字字安 

　　送徐布政之广东 

　　宠恩授职喜超迁庆锡纶音下日邉东广秉钧臣宰重南州传谱子孙贤五羊化石留千古一鹗横秋上九天朔雪炎风总王土圣明徳治在承宣 

　　题江山独歩图为地理白彦竒赋 

　　乾坤如此好溪山独歩髙人自徃还龙驻尽时苍石露牛眠深处白云闲邱原游览情何极风月吟哦兴不悭他日汝川川上路青鞋布袜访松关 

　　安隠堂为秦遵道老人赋 

　　安隠堂中七十翁龎眉鹤髪古人风髙名不减韩康伯厚泽应同庞徳公稚子趋庭鸠杖出嘉宾满坐蚁尊空赐归得遂桑榆暖击壤尧民乐岁丰 

　　和伴读锺启晦赠刘渊然髙道诗韵 

　　乘风欲访羽人邱道骨仙姿第一流坛上荧光宵礼斗匣中剑影晓横秋姓名久达黄金阙品籍应居白玉楼圣代只今崇教典何烦紫气出关浮 

　　送佥宪武本大之官闽南 

　　拜命新除被宠光观风持节镇炎方三山恩煦绣衣日八郡威凝白简霜冰盌沉红尝荔子晓盘摘緑荐槟榔圣朝求治苏民瘼肻让澄清说范滂 

　　送大尹之官房县 

　　房陵山水绕郊墟令尹新除甫下车耆旧好寻髙士传交游为寄故人书千家桃李春风后百里桑麻夜雨余共说廉平宣治化细询民瘼定何如 

　　和伴读锺启晦雪中景春指挥留饮诗韵 

　　东风一夜散琼花春满皇都贵戚家簌簌寒声蚕食叶潇潇细响蟹行沙饮余醇酎颜常渥吟得新诗鬓欲华晚跨骄骢归甲第开尊宴客泛流霞 

　　题古鄞汤润珉菊庄 

　　东篱处士旧开径东涧先生新作庄白髪自怜今世老黄花犹惜昔时香百年清兴留诗句九日髙情付酒觞我欲赋归归未得秋风吹梦故园荒 

　　题画马 

　　房星堕地夜流光却向荥河产骕骦云雾气蒸疑凤翥风雷势激若龙骧九千道里来神异十二天闲得俊良好语奚官勤洗刷鸾舆穏驾御阶长 
　　一骏能空万马羣贰师穷逺岂曽闻影孤不踏瑶池月气逸将陵玉宇云首买千金来骏骨队分五色杂龙文同州沙苑春风早丰草烟青牧养勤 
　　骄姿不肻向人嘶逸气棱棱迅歩迟寳勒缓牵芳草雨锦韀轻污落花泥九衢风掉青丝尾万里云生碧玉蹄妙画只今神变化龙光夜夜贯文奎 

　　寄四弟子彰 

　　岩溪溪上吕家林庐墓年来宰木深云冷九原今古恨月明千里弟兄心白鸥眠渚闲驯性黄鸟迎风送好音为问东篱丛菊在相思几度动清吟 

　　程母朱氏亢节守志寿跻百岁李雪庵为书寿乐堂崇节堂六大字以昭山窓先生之遗泽二子白玉君玉复扁其楼曰朝阳曰拂云其孙成得请予记之乃咏次四诗云 

　　寿乐堂 

　　寿乐堂中白髪亲生存强健百年身嫠居月苦青帷夜笑语风和彩服春谖草欣荣卫国咏大椿憔悴漆园人雪庵字画题华扁射斗虹光笔有神 

　　崇节堂 

　　崇节堂中妇徳全岂期偕老不齐年萧萧白髪青霜肃耿耿丹心白日悬身比琼瑶应共粹志如金石自同坚玉堂肻与书贞节史笔当今继马迁 

　　朝阳楼 

　　朝阳楼外楚天东霞捧曈曈晓日红弱木金鸡飞翐翐茂梧丹凤语雝雝闗弓后羿留孤毂缓辔羲和御六龙下土小臣仰余照四时佳景驻春融 

　　拂云楼 

　　拂云楼外万竿齐直干森森接汉低春雨百年龙未化秋风五夜凤来栖渭川波漾清阴转蒋径云拖翠色迷昔日凭阑今逺去诗成几度寄留题 

　　九日游庆寿寺 

　　出游九日访招提歩屧秋风信杖藜闻有紫蕤芝产秀想多黄蕋菊开齐闲官真隠陶彭泽内史清名王会稽老衲已无心迹累自惭待漏听朝鸡 

　　偕胡伴读访继上人 

　　偶逢嘉节试同游古刹黄花九月秋莲社陶潜应有约茰囊桓景不须求乾坤容我襟懐壮光景催人岁月流为问麟经家学在相期二老绍前修 
　　为访髙僧浣俗縁黄花香寂晚秋天杜公诗句称支遁韩子书辞慕大颠嗜酒许开彭泽戒吃茶应悟赵州禅法华读罢心如水方丈香浮一篆烟 

　　二月二十日得家书 

　　喜得平安一纸书欣然顿觉客愁除四千道路云山逺六十年华雪鬓踈肻羡腰钱骑有鹤不须弹铗食无鱼丹心报国忠诚在老我王门日曳裾 

　　三月一日夜梦归家 

　　十年宦寓在天涯此夜徐徐梦到家形幻春风轻栁絮神清寒雪瘦梅花归心未逐河邉棹旅思频惊塞上笳依旧黄山千丈月遽遽飞蝶悞南华 

　　忆二弟 

　　愚兄文学人皆似二季才华世共推旅思何如乡思好少年那比老年衰江南春雨青灯夜塞北寒云白雪时杳杳空传鸿鴈字悠悠长赋鹡鸰诗 

　　寄万松道士程宗吉 

　　少年卜筑栖稠树老境投闲隠万松月白黄山骑独鹤风清紫府佩双龙平生物外交情厚异土人间旅思浓何日归田共还徃秋云步穏一枝笻 

　　春庵杨纪善见子之喜有诗次韵奉贺三首 

　　乏嗣承宗亦可羞掌珠喜见瑞光浮家声有绍惟杨震天道无知只邓攸贺客每传诗志喜夸人不用酒消忧他年好绍箕裘业才俊当推第一流 
　　津津喜色上眉头宾主持杯互劝酬有酒何烦说罍耻无钱安用效囊羞应门岂比李泰伯生子当如孙仲谋欲验寸心窥造化百年春雨长松楸 
　　意令与国助租丁自是承宗徳泽馨祥鳯已知生鸑鷟小虫何必负螟蛉阳回气候生邹律春蔼芝兰满谢庭父子祖孙传百代此心安用测沈冥 

　　○五言排律 

　　和吕徳昭春日游问政二十韵 

　　仙家白云里水复更山重已化双飞舄空传九节笻石函藏秘诀寳剑瘗铦锋境胜华阳洞形髙天柱峰寻真何处问学隠此情锺阮肇留遗事刘晨觅旧踪佩悬青玉镂丹熟紫金镕呪法能驯虎轻身可跨龙蟠桃开蓓蕾芝草长丰茸日月同驹隙乾坤等蚁封蓬莱知路永阆苑得春浓鹤老应摧羽鱼潜不露喁唐诗存古碣秦爵授枯松树穴穿飞鼠岩空集稚蜂生涯从澹泊景物自从容颇觉游多趣何烦闷少悰石香炊飰软泉冽酿醅醲自有逃名志寜无学古胸踈狂李太白风致郭林宗羡子能行乐来归日下舂 

　　和刘通判赠人刻图书印韵 

　　剪刀知汉篆符刻是秦书磨砺形模小雕锼字画踈絶怜新制巧岂识古文余印白纎痕灭涵朱淡色除售求増贵重贻赠感勤渠素璞剜难就黄金铸不如传家称旧物好古属贫居经史烦明证篇章任巻舒牙籖标李泌藻翰记卢琚携贡玉堂署相随赋子虚 

　　○七言排律 

　　题医士朱士良紫阳读书巻 

　　结屋紫阳山下村承家今喜见文孙方抄已积三千巻书读须穷十万言缃帙芸香蒸雨润石炉药气散烟昏杏林手种阴功茂云谷心传道脉存龙虎炼成能自卫虫鱼注就许重论莫辞此日辛勤力要使他年学术尊 

　　又 

　　流水淙淙撼石梁紫阳当戸挹岚光何殊讲习居长白自说流传属太仓药品君臣储满笼书籖今古积连床萤囊照眼能供读龙化为人欲问方坐爱茅檐随月色病思橘井涌泉香良医良相真何异好拯生民济世康 

　　梧冈集巻三 

　　●钦定四库全书 

　　梧冈集巻四 

　　（明）唐文凤 撰 

　　○七言絶句 

　　题太常寺丞吕仲善寄弟仲铉双雀图 

　　啾啾双雀晓风寒花到酴醿春事阑应似鸰原急难意萧条不是纥干山 

　　题无心道人墨竹 

　　一江踈雨翠烟迷愁结寒云楚甸低犹忆泊舟苍石岸黄陵庙下鹧鸪啼 
　　铁网何年出海波玉根此日迸江莎重华不返苍梧逺愁絶天寒双翠娥 

　　题孤鴈图 

　　当年曽读鲍当咏此日欣观崔白图紫塞月寒怜影暗黄芦风急想声孤 

　　题东坡赤壁图 

　　堪笑黄州秃髪翁江山词赋两争雄至今千载留图画良夜扁舟一鹤东 

　　题画牛图二首图有翰林滕王霄留题 

　　三年出宰劝勤耕■〈禾罢〉稏西风秋雨晴从此牛闲饱丰草可无留犊慰民情 
　　犊饱眠云倦不行平沙过雨草初荣玉堂亦有归耕志牛背青山一笛横 

　　题太常寺丞吕仲善寄弟仲铉双鴈图 

　　黄芦叶飐晚风轻何事离羣独自鸣云阔天髙行已断江湖遥忆弟兄情 

　　题道士王贞白小像 

　　碧水丹山物外春琼楼玉宇絶埃尘不随跨鹤吹笙去犹作华阳洞里人 

　　题墨梅 

　　嫩条枯干着疎华曽访林逋处士家放鹤孤山秋夜永娟娟明月照江沙 

　　题马驎桃竹图 

　　翠竹绯桃近水濵杖藜应是避秦人缉熙殿上春光永岂识青城月色新 

　　题悬崖兰竹木石图 

　　悬崖石罅托孤丛冉冉幽香拂晚风忽洒一枝湘雨湿平生心事喜相同 
　　九畹如何不托根却从孤石寄香魂凤归来啄琅玕实留得青山月一痕 
　　平生不肻汗秦鞭来伴湘江二女仙千古忠魂向何处御风纫佩尚泠然 

　　题玉堂学士图 

　　砚池波暖墨蛟腥睡起挥毫手不停天上玉堂春昼永明朝宣豸冩兰亭 

　　题梅竹图 

　　翡翠烟迷叶底寒琼瑶雪积树头干小桥流水人何在犹照孤山月一团 

　　题层峦积翠图 

　　迭巘重峦翠欲流云藏古刹倚岩幽上方钟罢僧归晚古木寒泉十里秋 

　　题林下读书图 

　　林下风流老隠居心闲谩读数篇书催科政拙何能了野鹤孤云媿不如 

　　奉题徽宗御笔十八鹤图 

　　仙姿何事拟登瀛不戒乘轩百感生千古青城空月色可怜无复九皋鸣 

　　题乌骓图 

　　黑云不散护龙身坠地房星夜有神只恐徤儿羁未得潇潇风雨欲生鳞 

　　题画马 

　　手控柔缰洗刷阑曽经渇饮九河干太平无事邉尘静好入君王十二闲 
　　鬃振蹄奔势欲驰龁余丰草抢头低平坡树影凉如洗却忆瑶池月下嘶 

　　题折梅花 

　　墨沼移春春不知却将玄色换仙姿小桥流水孤山路呼鹤归来月上迟 
　　寒风吹入砚池波疎影清涵春意多月白罗浮香梦醒飞来青鸟夜如何 

　　送金仲逺调大同卫掾 

　　三月东风吹雨晴龙湾江上看潮生潮生潮落自朝暮不尽乡人离别情 
　　我留子去意凄凄匹马长途独向西若到鴈门关外望故乡回首白云低 

　　寄县丞魏尚质 

　　一缄书寄见真情令我相思雪髪生语寂空庭闲白昼满帘槐影日微明 
　　溪上青山城上楼相思云树意悠悠西风鴈呌江湖逺明月芦花千里秋 

　　寄主簿髙泰铭 

　　髙适能诗五十过文孙才徳蔼春和三年小试勾稽簿处处桑麻雨露多 

　　寄龙南知县刘诚忠 

　　平生特达刘公干老去栖迟唐子西三载情怀若胶漆一时踪迹异云泥 
　　舣棹相逢铁索滩沙头风雨一罇寒别离几度思君切倚遍重楼十二阑 

　　谢平川耆民锺尚义寄鲊 

　　味如脍雪色如霞逺寄包封道路賖酒醒梦回凉雨过不知身世在京华 
　　真情不减孟宗寄廉誉何须羊续悬萍雨荷风生酒兴夜阑飞梦到平川 
　　芼以辛姜添美味沃之苦酒吐竒光冰盘碎切飞霞片采石罇深入醉乡 
　　瓮潭昔有铜环鲤何事而今碎雪鳞慰我老饕尚能赋诗瓢酒杓细分春 
　　弹铗王门食有鱼寄来磁瓮更鲜腴谢诗媿非裹鲊帖赠逺当传双鲤书 

　　寄孝子吕叔素 

　　相传礼乐太常家市隠城南静不哗兄弟怡怡自和辑春风庭院紫荆花 
　　庐墓三年孝行全姓名已达九重天蓼莪应念劬劳徳彤管当书史一编 
　　教子传家守一经百年文献旧毡青雄辞妙画南金价磨石当镌太史铭 

　　寄生员徐永徳 

　　明伦堂下竹疎疎枝叶萧森凉雨余满目尘嚣俱洗尽夜深吹烛照残书 

　　寄锺子常文学 

　　紫髯才俊总超羣笔底春生五色云千里相思共良夜东龛巗畔月纷纷 
　　龙潭酌别惜携分酒湿淋漓白练裙何日相逢共倾葢寸心长绕潋江云 
　　天上宏开白玉堂老臣侍读沐恩光拔茅连茹思才俊东野云龙愿颉颃 
　　妙画清诗才思新笑谈顿使座生春白头媿我鹓鸾侣青眼思君鸥鹭羣 
　　阳山东望起朝霞富贵功勲越国家秋色可怜今寂寞独留黄菊一枝花 

　　寄秀才罗季翔刘徳明刘志用陈克让王达礼方文兴邓子民杨汝诚 

　　我来子去各东西踪迹何殊鸿印泥座上春风谁许挹满庭棠影鸟空啼 
　　师席长虚知几年雨寒尘暗广文毡扬雄已老侯芭去寂寞何人守太玄 

　　寄徐复本主簿 

　　白髪臞翁特冩真风霜骨格雪精神莺花故国十年雨鸾枳当时百里春 

　　寄杨南寿 

　　关西夫子道尤尊清白传家到耳孙几度相思程水路白沙翠竹月当门 
　　僦居近住古城邉大隠如何在市廛云散西山青似洗踈疎凉雨洒帘前 

　　寄黄子成 

　　每爱西江双井黄食莲念母寸心长东邻舅氏年将老相见何烦忆渭阳 
　　载酒龛岩饮石坡危桥揺兀歩难过至今梦想何由到心逐春风绕薜萝 

　　题墨梅 

　　前村昨夜雪晴时春到寒花第一枝错认孤山小桥路月移踈影鹤归迟 
　　东风吹春到南枝三花五蕋香参差幽禽戴雪头已白月明忍冻应多时 

　　题红梅 

　　春沁南枝雨未干东风吹暖已消寒何人点染臙脂裹疑是嫦娥绛雪丹 

　　题画 

　　断矶石罅两舟舣繁木云邉孤馆藏有客读书忘俗虑緑杨风软日初长 
　　落落长松苍干古深深幽馆碧窓虚阶除近水鳬鹥集知是山中晓雨余 

　　题宋李纲帐緑亭诗后 

　　狡童已沮勤王志老桧犹贪蔽日阴帐緑春深风雨横一生空负老臣心 

　　环佩重来轩为槐塘程文实赋 

　　当时丞相七弦琴尚有髙山流水音今日犹能存手泽祖孙相继百年心 
　　何年斵就峄阳桐律吕音谐指下工相业当时勤燮理心同虞舜鼓南风 

　　相业相传祖泽存至今厚徳说髙门遥知府第多清思三弄梅花月一痕 

　　敬蒙书赐梧冈二大字伏覩八法精妙超入神品宠荣所及不胜喜庆十袭珍藏永为家寳谨赋诗谢恩 

　　颁赐梧冈翰墨香锦笺字字响琳琅山林若候藏书处午夜晴虹贯月光 

　　咏睿笔画蜂 

　　报衙课蜜日飞忙竞采羣芳浥露香睿笔冩生同化育上林随处驻春光 

　　又 

　　午衙初报徃来飞采得花香两翅归微物亦蒙归睿思君臣谊重识天机 

　　谢赐睿书 

　　清思临池白昼长金笺挥洒染龙香侍臣得赐琳琅字奕世相传被宠光 

　　鸾翔凤翥精神异虎卧龙骧气势雄若候藏书占太史九天光焰贯长虹 

　　咏马 

　　房星天驷夜凝神光照祥云散满身十二闲中知第一草丰沙苑早回春 
　　龙马由来产渥洼骄思顾影自矜夸太平天子东封日五色成羣云作花 

　　奉赋清晓诗 

　　日色曈昽晓气寒风生仙仗露华干封章启读清朝早身在蓬莱玉笋班 

　　谢赐睿翰神妙变化逺法锺王臣子仪不胜欣跃赋诗以进 

　　睿思笔力扫千军冩遍金笺五色纹墨沼鸾飞光掣电天门龙跳势腾云 

　　又 

　　清兴闲书笔阵图妙窥八法不须摹锺王墨迹何堪数摘得骊龙颔下珠 

　　又 

　　临池清思日初长龙剂香生玉楮光八法精深入神品侍臣蒙赐永珎藏 

　　奉赋秋凉诗和陆长史韵 

　　金井梧飘早报秋星流大火暑全收人间爽气清如水凉满山家十二楼 

　　奉赋对月诗和陆长史韵 

　　风扫浮云净碧空秋蟾皎洁出天东贤王心镜清如水一照光明万里同 

　　○杂体 

　　送张守正归句容故乡啼乌行 

　　慈乌啼声何悲声悲情惨风凄凄昔时孤雄引雏飞雏飞逺去羽翼齐可怜流落天之涯孤雄摧折嗟命违天荒地老归无期雏生未报返哺慈霜寒水夜长相思慈乌啼声何悲尔何不徃故林栖中有乔木连云低愿因晨风送尔归空巢补葺哺其儿不受风雨漂揺危 

　　鸣鴈篇 

　　鴈鸣嘹唳穿云飞秋风吹老黄芦枝江南江北九月时水田菰米食可肥平沙漠漠罗网稀年年饮啄忘祸机南天月色无光晖孤鸿行断摧翅垂翩翩不下洲渚非思乡旅客情依依几回缄书烦寄之鴈双欲来胡不来今年与客同春归 

　　茆山歌 

　　茆山三峯瘦于削拔地劖天起岩■〈山上咢下〉茆家兄弟已成仙翩然欲下骑丹鹤琼宫琳宇相参差灵芝瑞草何葳蕤羽衣或跨黒虎降玉印曾获白兔窥可怜桑田变沧海依旧三峯森翠霭山中有客久出游孟浪不归今几载昨朝青鸟传云书招邀好觅烟霞居白石炊香凝雪粒黄精酿熟浮玉蛆飙车忽乘归兴速茆山之歌已终曲殷懃为我谢茆仙丹台许注长生箓 

　　洞天曲 

　　天下洞天三十六茆家兄弟来句曲至今虹光贯斗牛药炉九转还丹伏三峯直走如惊龙落日倒射青芙蓉刚风吹老琼花折书传云锦来金童功成寄语逺游客好访山中一区宅归来管领旧烟霞长啸数声秋月白 

　　黄山謡 

　　黄山之髙髙倚天三十六峯含紫烟秋空浸月开金莲浮邱容成久飞仙至今尚涌朱砂泉二仙一笑三千年海枯石烂陵谷迁蓬瀛嬉戏何时还丹室空閟青瑶编猿吟啾啾鹤翩翩山灵谁主空凄然句曲有客抛尘縁卧云岁久志益坚御风复返三茅巅下视齐州九点烟 

　　送鲍仲嘉省亲诗望云篇 

　　朝登崇山言策其马白云孤飞亲舍在下望彼白云悠悠其思思亲云逺曷能来归浮云在空变态无迹吁嗟季子滞于行役昔之未返忧心孔殷今尔既还笑语欣欣有斑其衣有白其发再瞻再拜慰尔契阔跻彼堂矣称彼觞矣亲之康矣乐无疆矣 

　　游子吟 

　　朝为游子吟暮怀游子悲游子去日逺慈母将俦依母发白如雪子心皎如月但得子心如月圆照母白发髙堂前 

　　彩衣曲 

　　彩衣兮般般游子归兮慈母欢彩衣兮楚楚游子去兮母心苦游子去兮离忧多母心苦兮将柰何 

　　树萱吟 

　　树萱北堂戺翠叶何葳蕤深沾雨露恩恐遭霜雪萎昔年初种时短短根在土今年已着花蕋擘金钗股花开仅十日亲寿期千春常怀岁月迈未报鞠育仁谁言可忘忧离忧转如积临行绕萱丛露濡彩衣湿 

　　占鹊辞 

　　北堂灵鹊声喳喳下阶自衔萱草花慈母倚门每占喜定想行人归到家昔时苦被鹊声悞臆对含愁如欲诉今日鹊声知有凖惊去回翔仍返顾东家郎君不出庭别离那识过平生纵使今朝竞喧噪有耳何曽为尔听西家农夫在田野恬熙生长茅檐下几回着意送清音聒乱生憎遭唾骂惟有慈闱白发亲屡卜佳声秋复春温凊疎违甘旨缺而今喜见逺归人丁寜灵鹊莫飞去深栖只向堂前树上无鹰鹯下弹丸每听流声慰愁绪行人既归尔相宜行人又去尔不知但当爱身慎饮啄他年再报归来期 

　　乌夜啼和韵 

　　遶树三匝乌择栖风清月白吚喔啼闺中恼杀无家女时时臆对含愁语抛针倦绣减兰灯脸褪铅花堕红雨 

　　关山月 

　　秋月生寒山照妾空帏间忽起逺道思良人守秦关近闻更移戍舟上泸河湾迢迢各千里相望何时还盛年叹零落览镜凋朱颜妾心徒自悲月色长自闲 

　　树中草 

　　野草附树青蟠根空穴里虽蒙雨露濡柔叶易枯死嗟尔亦何情失地犹贪生不如培厚土芊芊自欣荣 

　　短歌行 

　　日月苦短短倐忽百年满古今浩茫茫慷慨万感长不如饮美酒驱愁消鬓霜劳劳尘世内沉醉知几场有子力耕稼有妇供蚕桑口吟白纻词手把黄金觞哂彼轻薄儿车骑夸辉光 

　　陌上花 

　　陌上花开春日迟临安女儿缓缓归花开容易辞故枝缓归只恐恩爱违人生几何成老丑劝君且尽一杯酒愿君善保千金寿夹马祥光荡牛斗满目江山复何有 

　　緑水曲 

　　緑水不见底水深情更深中有比目鱼同目复同心 

　　洛阳陌 

　　看花洛阳陌春色上衣来但使花长好不肻放春回 

　　静夜思 

　　举头见明月万古月不老月圆人亦圆人月应同好 

　　相逢行 

　　相逢不道逺相见即言归髙堂春昼永好待舞斑衣 

　　玉阶怨 

　　夜深白玉阶露下寒侵骨娉婷不敢行恐踏团圆月 

　　上东门行 

　　上东门在何所河阳城南瀍河浒旧时豪华今已空惟有当年一抔土闻说汉家全盛秋门前列第皆王侯朱轮翠毂日来徃凝笳迭鼔长喧啾画檐雕拱接宫观十里香尘飞不断天上频颁丹诏过民间屡免田租半白髪老人不识兵闾阎小儿歌太平鬬鸡走马寻常事岂有纷纷愁叹声二疏乞归章初上公卿曾此盛供帐道傍观者如云屯杂彩从车几千辆韶华转眼流星过倐忽荆棘埋铜驼逢萌挂冠固已矣石勒倚啸将如何徃事伤心不能道惆怅东门何足保君不见北邙山头四五陵玉匣珠襦总荒草 

　　七星石歌（永乐年间取归禁苑） 

　　不周山崩天柱折天倾西北形露缺混沌已分元气裂女娲补之毋乃拙炼石五色生紫烟云粘霞缀恐未坚列宿参差自环绕璇杓耀芒安次躔后来星陨化为石少阳少刚同气质沉思应是娲皇遗晕暎珠聨犹玓瓅何年下坠新安城砥平莹滑常晶荧六丁呵护神鬼守肻与人世镌碑铭移来独在万山顶妥置琳宫秋月冷歩虚声歇刚风吹瀛海神游梦初醒扬州道士骑鹤仙几回朗诵黄庭篇簮冠佩剑爽思袭澄空浸水光相连土花莫蚀埃尘凈刼火难燃离斧刄寗戚扣角那能歌秦人施鞭安敢运非产庐阜非太湖赤瑛为骨琼为肤煌煌耿耿三四点如此至寳寰区无好共兹山镇悠久夜夜祥光照穹垕不磨不泐千万年留向瑶坛长礼斗聨句 

　　洪武三年十二月廿又三日喜文虎长兄受丞江安之命自京便道归省是夕张灯酌酒父母在堂五兄弟次坐家严首倡二句相与聨诗以纪家庭一时聚乐之情耳 

　　秃头怜父白老眼为儿青（父）山显因人杰才超觉地灵（兄）东湖徐穉宅西蜀子云亭（文凤）世守寒毡物家传古砚铭（父）三年忘窈窕只影顾娉婷（兄）今日来仪凤当时拾聚萤（凤）胡床知坐穏羌笛不须听（父）世事风中烛人情水上萍（兄）清名推善政旧业守遗经（凤）莫压陈惊座犹思鲤过庭（父）恢恢存晚节落落叹晨星（兄）苏子归巴国申公出汉廷（凤）便须花作县莫恋肉为屏（父）书信凭鸿雁原情相鹡鸰父（兄）公门有桃李药笼备蔘苓（凤）村号浣花曲桥题驷马■〈马冏〉（父）无儿堪授业有女待归寜（兄）故里云连屋长江雪满汀（凤）流光已健子种徳必添丁（父）饮酒思吞海为文学建瓴（兄）亲情胶固漆时俗渭同泾（凤）栖鸟巢南越神鲲化北溟（父）家音报乌鹊灯喜缀蜻蜓（兄）寡和成孤唱沉酣耻独醒（凤）羲和称逺驭日月肻双停（父）奉养违甘旨栖迟感荚蓂（兄）龙颜瞻近侍鹤发享修龄（凤）草长康成里松髙御史厅（父）谁怜心似铁自叹口如瓶（兄）栁眼春烟润梅腮冻雨零金陵方返斾鄱水乂扬舲鸾瑟难胶柱牛刀试发硎（阙） 
　　文凤遭家多难凶祸相仍今春二月闻长兄讣音秋九月又不幸先妣倾弃文麟弟留滞广西三载未归久絶音耗未知存亡偶阅故箧得此诗旧藁不忍遗弃追思曩昔父母俱存兄弟无故一时倡酬之乐不可复矣呜呼昔日未知为难遇今而履此始知其为难遇曽子所谓孝有不及悌有不时信哉斯言因録于此涕泪危迸悲痛不能禁耳时洪武十二年腊月九日文凤谨跋 

　　梧冈集巻四 


　　●钦定四库全书 

　　梧冈集巻五 

　　（明）唐文鳯 撰 

　　○序 

　　送张都司移镇大同序 

　　永乐二年春滁州卫指挥同知鳯阳张公大器移镇大同濒行一时僚属以公平昔教阅经厯之地曰环滁皆山曰琅琊深秀绘为图以饯复千予言予曰公之才畧器识诚无媿于古之名将矣然记曰儗人必于其伦予尝观公之世系而得一人焉宋之张魏公始官熈河徧行邉垒览山川形势询守边旧法由是悉知边事又尝视师江上屯兵淮泗忠君爱国始终一念功烈之盛为中兴名臣首今而较之大器淮泗之与滁阳何其地之接也熈河之与大同何其境之聨也督府之与都司何其职之近也茍因其迹而求其心则清河之宗继魏公之遗躅非公其谁也予故期公以逺者大者略图饯而详魏公岂泛于儗伦哉 

　　武夷图序 

　　衡阳为南岳南方诸山皆其支脉而闽之武夷虽神剜鬼凿有不得其巧山皆石少浮土其色苍绀或如登豆或如盂盆或上锐而中小或面正而背欹嵌嵚而为岩空虚而为洞深为潭为渊髙为峯为峦灵淑之气物产不足以専之必泄而为英贤乃可当也我齐国文公尝爱兹山之胜而卜筑焉云谷有草堂沧洲有精舍棹歌闻乎九曲注易存乎一炉遐想平生过化之所一草一木被其光华一泉一石沐其膏馥其留也山云亦为之喜其去也猿鹤亦为之怨非文公之幸也乃兹山之幸也公七世孙朱公伯善结屋于山麓今官新安去乡日久浮岚湿翠不得目挹而手揽之乃为图装演成轴以释其故居之思间俾予叙于左方予曰公之图非慕山也葢思祖也文公之道与山同久文公之名与山俱存观山则俨乎若厥祖之着存于心也然则公不惟观乎山而惟思乎祖乎诗曰无念尔祖聿修厥徳公当持身修徳以继其家声图画云乎哉遂书而叙之 

　　呉氏族谱序 

　　氏族者古史官之所纪録故司马迁父子约世本修史记因周谱明世家厥后唐太宗诏髙士亷等作氏族志宋欧阳文忠公依汉年表为世谱姓氏之所出其来逺矣家之有谱犹国之有史也史立法简严非殊勲伟绩穹爵盛名则畧而弗书谱载事详明为子若孙茍其祖父一言一行之懿惟恐或遗然则家谱者所以佐国史之不及也呜呼谱牒之不修也久矣汾阳四世而冒认黄渥七世而复合则知姓氏之所自出皆系于谱而不可以不修也星源富坡呉氏为泰伯之裔传世八十有九粲然如珠之就贯整然若鴈之列行先后有伦小大有序昭穆之名支派之衍可指而易见也盖由梅岩翁用心之笃能因其旧谱而重加订正询诸耆旧稽诸载籍旁捜逺引上接下基无所漏失可谓勤矣昔梅岩之长子尚友常征我先君白云翁序之今尚恭又能因其父梅岩之所修而求儒林名笔以继父之志以显祖之徳而传示于无穷者亦可尚矣嗟夫世之人肯构不能肯堂前桥不能后梓矧若吾尚恭父子同志而能以尊祖敬宗之心为心俾后之子孙知祖训之是式祖徳之是征则修身慎行无沗所生岂不由兹谱之存欤诗曰无念尔祖聿修厥徳序以弁于巻端云 

　　龛岩十景诗序 

　　龛岩去治之东十里许按越国公家传即公讲学所也山亘石无土少草木间有小木垂罗杂草一皆托根石罅而生冬夏亦不枯地气稍寒日光所不照虽盛暑阴风凄然岩形穹窿谽谺中空洞可容数十人两山开列横阔五尺许涧水中出清澈寒碧近岩底水激射深不可测自源口披灌莽小径萦纡回折至是以小舟筏渡乃可到岩前有石坡二镌凿累级若阶梯然登坡至岩架以危桥歩之揺兀下视深壑无底使人目眩心悸岩下有石形覆而长类舫有潭形圆而泓类瓮有泉交互流注若索有峯森锐特出若笋飞流直泻者瀑布危峯排列者笔架神鲤带镮令公所放生刳石试剑令公所遗迹供佛有刹读书有岩此东龛之十景也予尝读唐史列传宰相世系表越国公名绍京魏太传锺繇十七叶孙多蓄墨迹工书唐之宫殿明堂九鼎皆公笔也后以平内难功拜中书令封越国公迄今七百余禩其苗裔蕃盛徧溢于江右郡邑嗟夫公立志之髙嗜学之笃乃能探幽处独违世絶俗故得抗其志成其学收其骏功流其令闻盖一代伟人也予宰兴国三年景慕前修尝欲一逰而未果今丁秩满事隙公裔孙耆儒锺子常重饰公遗像留庋岩中请予寻访复干赋十景诗以传于后予喜而赋之同逰者长史张彦通也 

　　灵山二十景诗序 

　　南岳衡山在古荆州之域周回二千余里屹然七十二峯而江南之山皆祖于衡岳也腾踔起伏盘旋拱揖如龙形之矫矫虫足之跂跂虎踞而蛇行鳯飞而鹄立千态万状竒势异踪莫可穷诘延袤绵亘突起而为崆峒之山在古虔之封为江右诸山之祖也聚而为府治散而为属邑支县脉贯乍隐而复见欲断而更连踊跃走五舎驻于兴国县羣山外环平川中豁据震艮之位有灵山焉两崖壁立夹水为涧小径萦纡羊肠九曲俯卑而窥髙穿深而度宻是以层峯迭嶂其势嵳峩而嵌嵚顽石悬崖其色苍绀而黯黝怪特诡秘神剜鬼凿心骇目眩并难名状也尤难摹写也不知天造地设锺英孕秀于是厯几千百载矣山多胜景莫能殚述而择其显著者得二十景自山之麓至其隩沿途多松清阴覆苔类引行人曰引路松于半坡翼以一危亭白云吞吐隘若闗险榜曰云闗亭入源口当寛夷处峯回水绕原田古木题曰碧环亭傍阴崖下累石为龛厌世长逝火浴风化号曰化僧亭近寺有桥横涧有屋庇桥夜月姢洁秋波澄澈名曰水月亭竒峯五各以形肖名左蹲伏狮子草生石面风吹冉冉犹毛披然右峙垂象鼻烟抹崖头霏霏漠漠犹气嘘然圆而仰者香炉圆而覆者钵盂锐而长者石笋玉珠有泉悬流点滴如珠在贯疑鲛人之泣也仙女有潭窍石空通如壶注水知龙公之宅也有二岩虚洞类屋范金为观音像庋置其中危峭百寻必钓绳以引则人可到也劓然欲睡隐然欲伸石曰伏虎使李广卒遇之则射而没羽也偭规而就矩禀地像之形扶疎葱蒨为方竹林厌红而弃青锺商颢之色秀异姢浄为白莲池弘敞其门不二于道掲以归一阴翳其洞不亵于暑名以芭蕉阽危架险有桥幽幽浮光涵影有池湛湛此胜景之得名而可咏可述也予叨承上命出宰斯邑庶务丛脞临政无暇固不可效昔人逰山饮酒赋诗而废事也尝闻韩子留华阴登山陉而览眺栁子居永州记山水而逰适然则古之贤达未尝不寄情于山水景物摅幽发粹搜竒抉隐见于文章以传于后世予虽不敢继韩栁之声光至于吟倡记着亦窃有志呫呫然动其喙矣奉陪府判周公同逰命予即席赋二十景寻陪知事黄公再逰亦有题咏三年春南安大庾邑庠生蒋文学留斯邑知其胜特欣徃焉予不与俱而録予诗嘱工画者图之复征言以序之诚爱兹山之胜兹逰之乐欲久而弗忘也故不辞而书之 

　　息马观书图序 

　　古之名将息马论道投戈讲艺故能立功勲而铭彛鼎留声誉以书竹帛若万人敌百夫勇固足以叱咤风云战胜攻取而赫然一时矣然不学无术或利心胜而不知所以慎其始或骄心生而不知所以善其终徃徃取显戮以为天下笑幸而免焉亦君子所羞称呜呼道义不明尚功利而矜诈力知此者鲜矣新安卫镇抚王君仲禧性敏好学莅职以来简阅士卒融之以恩临之以政粮糇充足铠仗鲜明时论称之尝于暇日辟小轩蓄书画数会宾友讨论经史探研韬畧玩理以养其心集义以养其气乃命冩所居之景为息马观书图谒儒林之士唫咏之屡征一言以序其端遂告之曰文武岂殊途也自姜武成王著书立言世以阴谋目之然未尝不以仁义道徳为说丹书之训凛然王者之师其垂名宇宙而百代尊崇者不独为兵家之祖实以敬怠义欲之戒允为心学之宗也张留侯之所授受李卫公之所问对皆得其糟粕耳亦足以开汉而兴唐至于纶巾羽扇指麾三军如武侯者静学之妙超然心得则庶乎近之矣此所以为三代以上人物也呜呼夹谷之会吾夫子谓有文事者必有武备然则介胄之士固当以仁义为干盾而章缝之儒亦岂可诿军旅于未学而遂厌之哉今仲禧息马观书作图自砺将见造诣日髙涵养日粹才畧日充事至而不惑功成而不居诗书谋帅者必不能舍之矣故序以归之俾书于图之左方以俟 

　　题端孝思草书引 

　　徃年予成童时常造棠樾鲍氏之南轩石泉周先生讲道于是执经坐上座者有端氏二子焉其尊府君以善公为徽郡幕宾以方正亷能称爱子使之励志于学长孝友纯粹笃厚次孝思聪明才俊予虽未解事心窃识之矣弟昆嫓美殆犹机云入洛璩玚在魏也厥后侍宦游江西留南京一时诸阁老相与磨切学益进名益髙信乎其为儒林之英也迩来寓清江杜门息虑肆志翰墨人购其片纸只字藏以为寳予友汪致达伏谒门下求得是巻予屡观之有存筋藏锋之妙有惊蛇迅鸟之势体备诸家笔兼众长闯芝靖之庭入羲献之室至于旭之颠素之放可以嗤笑也翰林危公太朴尝评之曰端孝思书如谢家子弟自是芝兰玉树光彩照人悬腕之法世能者稀俛仰古今不觉専擅其相推重如此亦可谓知言矣昔陈无已送蘓长公有一代不数人百年能几见之叹矧予与孝思幼虽心知长则契阔相隔千里莫获一见而草法为当今名笔舍吾孝思几何人哉宜区区之叹有甚于无已也其慕蔺之心益増耿耿耳予故厯叙其概畀于巻首俾永葆之以传示于无穷也 

　　御制歙人鲍寿孙孝顺诗序 

　　臣闻孝为百行之原天之经地之义民之行也是以通三才序五伦孝之道大矣上古帝王惟虞舜称为大孝以圣哲之徳化顽嚚之亲下至武王周公以达孝称洪惟我圣朝太祖髙皇帝膺龙飞九五之运临御华夏以孝动臣民俾家为孝子人为忠臣比屋可封盖所以移孝为忠以尽臣子之职分而无愧唐虞三代之治矣钦惟太宗文皇帝应天顺人绍承正统能以太祖之心为心克笃纯李而圣徳神功巍巍赫赫极天所覆极地所载洋溢周徧浃洽寰区乃于孝陵建立穹碑国史纂修实録皆孝诚之大者也万机之暇博采古今孝顺事实亲书宸翰撰为诗章得二百七十人版行于世颁赐臣民以为昭鉴示天下取法焉而歙人鲍寿孙亦蒙褒宠臣按宋史孝义传所载鲍寿孙与父宗岩当丙子之变盗起里中父子俱被执愿相代死贼犹豫未忍杀俄有风起丛薄间若车马声贼疑官军至皆走散父子俱得免人以为孝感之报遂称为慈孝鲍家今大明圣朝又沐御制颁示四海臣民以为矜式猗欤盛哉光贲泉壤泽及九原抑何幸欤呜呼天人之理报施之道犹合符节无毫髪爽当其父子争相为死一念之萌动天地感神明而秉彛好徳之心古今一揆是以承两朝之恩宠百世之光荣为不可及矣昔其曽祖鲍仲安翁于元时宋史新成厚赀购之装演成帙以遗其祖南季藏为家寳今其孙荣相又抄録御诗成集以贻永久亦可谓能绍祖宗之传而不忘先徳矣呜呼贤哉臣以四朝遗老赐归田里恭覩朝廷之盛典由是不揆愚昧而効揄扬颂美之万一云 

　　赠进士童孟韬兴复朱文公家庙序 

　　道之大原出于天天不爱道而赋于人任斯道者寥寥数千载几何人哉自孔孟殁而斯道不传至宋周子出不由师传而独得于天二程子承绪而倡明之一传于罗豫章再传于李延平三传而至我朱子集诸儒之大成继徃开来大有功于斯道也徽婺源有方山绣水之胜乾坤清淑之气所锺笃生贤哲而为朱子桑梓之邦昔韦斋吏部尉尤溪而生朱子于尉廨遂家于闽婺源故居乡人敬慕久而不忘乃为立家庙于遗址而祀其父子焉由宋逮今兴废不常当元盛时干侯为州饰庙宇虔祀事而歙人鲍仲安捐赀赎田归之庙虞文靖公记之此一兴也洪武间予与其裔孙汝达劝率阖郡官僚士庶捐赀重修此再兴也洪熈乙已朝廷以纂修实録选差进士童公孟韬采访永乐事迹以成国史之纪述公厯婺源谒拜家庙栋宇桡折瓦甓解散上漏旁穿不蔽风雨顾瞻傍惶乃谓众曰朱子之道如日行天后之人诵其诗读其书可不知其人乎于是邑之长佐耆老儒士感发趋事撤而新之规制踰旧跂翼翚飞城市改观溪山出色而朱子在天之灵神游故国必当阴翊黙相而文运之兴可待也其有功于名教何如哉予虽老于公之行也窃为吾党致谢私焉是为序 

　　东皋十景诗后序 

　　晋陶渊明为一代清节之士尝曰登东皋以舒啸又曰种苗在东皋夫东春方也皋春泽也大抵人情乐气候之融和景物之明媚故适兴者必于是力本者必于是而渊明之清趣则殆超尘寰而独立矣庐陵郡城东北之地有东皋焉负山而濒水峯峦之峙列林木之荟蔚洲渚之萦回湖江之浩溔春秋朝暮之异时风日雨雪之变候仙宫释庐之杂处寒花凉瀑之分秀诚幽人逸士之所择而栖乐而逰隐而耕者也好事者从而名之以十景焉张思恒氏筑圃结楼以揽其胜于是宾客之宴会士友之游息殆无虚日而所谓十景者可眺可玩可歌可咏徜徉容与寓兴其间而心与造化谋盖将游广漠之野而之无何有之乡天壤之内有此真乐而思恒独得之矣嗟乎有此宇宙则有此山川有此山川则有此人物浩乎已徃茫乎未来茍不托诸文章形诸篇什则何以彰今而垂后耶渊明诸作迄今令人歆美即其地感其景读其诗思其人裵徊俯仰有不可及之叹昔苏长公以东坡自号而尽和陶诗识者谓渊明千载人东坡百世士出处虽不同气味乃相似思恒振遗音而绍絶响使二公之髙风不落莫于千载下而东皋之景益増其胜顾非山川之幸欤予因思恒请既序其槩复书十景诗以缀于后 

　　竹坡诗序 

　　海宁之东有地曰首村环山外拱平原衍沃朱氏庐聚于斯其彦徳升甫新辟一轩以为藏修之所轩前有坡隆然而昻偃然而伏种竹数十百个因以竹坡自号其子泽童以俊茂充弟子员从予姻友吕徳昭游徳昭为致其父命以征予言予曰竹草木类耳天地间万彚芸芸可喜可玩者非一而何独竹是嗜徳昭曰吾尝登坡而饮刻竹而吟与闻其畧矣时雨沐之万枝翠色则四时皆春晓风吹之万叶清声则四时皆秋天地之春成功已去而一坡之春未尝去也天地之秋循序已归而一坡之秋未尝归也朱氏父子嗜之固宜予曰春容可以寓目秋声可以适耳不过耳目之娯而已更有进于此者乎徳昭曰徳升进学不倦而泽童日受庭训以竹自警见其材而思何以达吾材见其直而思何以成吾直见其虚而思廓吾量以大其受见其操而思励吾志以贞其徳殆非徒为玩好也予曰是可与言学矣卫风淇澳之章诗人形容武公之盛徳必起兴于菉竹之猗猗圣人取以为经而大学引以释传徳升父子茍能切磋琢磨以进于瑟僴赫喧之美则竹坡之名一日闻天下而传后世顾不伟欤泽童将求儒林善于比兴者歌咏之予为再歌此章一倡三叹遂叙次所言以弁于巻端云 

　　城东许氏族谱序 

　　夫混沌既判而两仪奠位人生其间参为三才以立人极当夫人文初开生齿未繁而姓氏犹简惟有六姓伏羲姓风仓颉姓髙祝融姓龚神农姓姜黄帝姓姬太子雷姓方繇三代以降人文日宣生齿日繁天子建徳因生以赐姓胙土以命氏有以帝王名号为氏有以王父字为氏有以土为氏有以国为氏有以邑为氏有以官爵为氏有以乡亭为氏有以伎物为氏有以因功而赐姓有以外域部落而为姓有因过因事因刑而改有避讳避仇避难避嫌而改其区分类别不可胜纪而所谓以姓以氏以族者盖有不可不究者焉夫姓之为言生也氏之为言示也族之为言聚也生者原其所出也示者别其所同祖也聚者会其所同类也厯三五以降至于汉之西京金张许史四大姓为贵戚而许氏居其一也下迨唐太宗贞观年间命髙士亷等定天下姓氏为族氏志合九百七十三姓及唐玄宗勅定四海望族永徽六年干封元年考定十姓为国柱十六姓为国梁而髙阳许氏又为国梁之一也逮我皇明太祖髙皇帝时翰林编修金华呉沉进千家姓凡为一千九百六十有八颁行于世而许之为氏盖自许由始传至周武王封炎帝之后文叔子孙以国为姓至唐太子少师敬宗开郡髙阳传十一世规公尝覊旅宣歙间始置歙城东基宇徃来寓焉其孙会公因家于是卒塟歙南浦口金钗坞其曽孙宾公迁歙北宁泰乡因名之曰许村厯九世孙七公宣义讳暹复居城东故址又传七世孙淑明公才行卓荦乡里推尊郡人以八百年故家称之其孙永亨永祯二昆季克绍先志乃取旧谱质诸懿亲东源张本立重加录集蘓明允所谓详吾所自出也一日永亨来征予序予闻周礼周官小史定世系辩昭穆后世谱牒之学以为专门古者大宗小宗之法立则世系明昭穆叙自宗法废始有不明不叙而先王之制尽矣呜呼此有识君子尝痛惜于斯焉今永亨之编尊祖敬宗而有志于睦族不忘水木本源之谊亦可谓贤矣使其子若孙知祖徳而景慕之心油然以生益思修身慎行以迓先世之遗泽则所以増光此编者固有在哉诗曰毋念尔祖聿修厥徳惟许氏子孙有焉故序其古今姓氏之始及本宗之世绪以缀于编端 

　　溪居图序 

　　歙西堨川其山自灵山之麓踊跃腾踔危坡伏陇舒而为平原衍而为平畴前泻大溪水涨则洪涛歕薄水缩则微波萦纡春则鸥渚弥漫秋则鴈洲呈露红蓼白苹之掩映青莎翠莜之扶疎白鱼跳雨翻藻而游泳黄鸟啭风掷栁以下上天光云影之徘徊岚气山色之杳霭轻颷旋而练带皱霁月浸而氷壶空樵艇之迹相交渔歌之响互答坐苔矶而垂钓临清流以赋诗此溪居之景可唫可咏可图可画天然之趣也予老友朱士泽居之専兹溪之胜而乐其乐焉司训郑以孝写图以遗之王维之辋川庄李麟之龙眠庄殆相为伯仲也暇日士泽访予三峯精舍携巻请叙予闻古之髙人逸客逃名遯迹必择幽邃之地竒絶之境而托处殆将出寰中而超物外忘身忘世忘人忘我不知千古之在前万古之在后如生鸿蒙之世而居逍遥之天无懐氏之民欤葛天氏之民欤嗟夫杜子美之浣花溪严武载酒戴安道之剡曲溪子猷乘舟张玄真青箬緑蓑林和靖寒梅白鹤若士泽其神交四子而异世同心也欤予乃为之歌曰天髙兮苍苍地厚兮茫茫俛仰兮中处嗟若人兮寿且康娯心目兮引兴长溪居之乐兮乐未央无不足兮奚所望溪流兮汤汤溪花兮幽芳朝夕兮尚羊栖吾身兮水云乡悠然一醉兮倾壶觞叩舷髙歌兮铿清商鸥瞑鹭下兮机心忘忽惊起兮竞飞扬蓬底梦熟兮秋夜凉梦觉白鹤兮方南翔皎皎月明兮生东方歌竟士泽抚掌大笑曰苏僊骑鲸其音久絶响矣余风未泯复得再闻遗韵遂俾予挥笔书为序以附于巻云宣徳四年巳酉夏五月朔八十三翁唐子仪书 

　　梧冈集巻五 

　　●钦定四库全书 

　　梧冈集巻六 

　　（明）唐文鳯 撰 

　　○记 

　　大牛山龙湫记 

　　歙北距城可二十里有山曰大牛或曰大人其形类人踞坐而首欹侧重冈复陇腾踔起伏而兹山独巍然髙以大山之半去麓二里许有石岩空洞深杳泉涓涓自中出冬夏不竭岩之东百歩有澄湫水寒绀清澈龙实居之每遇久晴则龙现鳞甲光彩耀日或挂树或蟠石须臾云气勃起如翻海涛羃于山顶则降雨值积阴滛潦暝云乍收山色苍然则敛霁以故居民常以候晴雨凡岁旱则官民致祷輙应无愆期洪武纪元之三十年夏歙土久不雨亢阳为虐禾甚枯瘁农告病于是坊厢之耆老呉仲逺金得逺等以祈祷故实白于府若县县令李公彦初悯农之罹灾乃与僚佐谋达于府通守杨公永传谋克恊诹日走诣羣祀县令李公率僧道徒歩登陟诣龙湫焚香掲虔撇水盛以瓦罂俄有物肖蝘蜓投罂中以皷吹导抵坛所则凉风潇然微雨随至厯三日大雨滂沛逺迩沾足苏稿为荣易荒为稔农以有秋庆咸以为圣恩溥传而亦感神龙之嘉惠也不可以无述俾缀文以记之余曰夫山川之能兴云雨其神必灵而祀典当祀之兹山之神既灵而又有龙神托处于是则其神异灵显可知矣故变化不测茫洋乎两间雨下土而泽万物其功普矣而利及吾歙之民厯年滋久而祀以报之亦宜所以刻文匪干禁而美政也俾后之人知龙湫之神而且灵永而勿替庶有可征此记之所以作也 

　　岩溪书舍记 

　　歙西之山多秀拔而竒峭其支垄余阜亦皆腾踔起伏萃英凝粹扶舆磅礴之气锺于人焉其诸山之可名者黄罗金紫若马鞍若笔架若飞蛾若平几又溢其秀献其竒为古岩石屋空洞神剜鬼凿不能殚其巧为岩溪源泉渊深练澄镜净不能比其清当岩之左溪之右中延通衢直修而广夷坦而袤编氓托处连甍接栋工艺居于是器用之精致商贾集于是财货之委输镇市立焉税司在焉而文献之宗诗书之家有左史竹坡吕公午伯以文章行义大显于宋理宗朝而其后裔有名旭字徳昭以儒术世其业幼从予先君子白云翁逰工诗能文以郡庠司训授陜西延长县学教谕予第四弟文奎字子彰幼赘于吕氏之门而徳昭爱之甚以其能读父书性警敏而嗜学也予以宦逰南北奔走踰十有八载矣甲午夏子彰以能书征赴吏部而予亦旅寓于秦淮之上始得会晤少慰暌离之懐间语予曰弟也有豚犬六人俾长穉留吕家林之居而于岩溪之濵买地卜筑为屋六楹乃于宴休之所扁曰岩溪书屋愿干吾兄一言以记之予喜而语之曰予宗自始祖讳承昈扈从宋髙宗南渡因官于歙至登仕公来世守忠贞家传清白以仕宦称以文学显而书灯相续十有五世矣至今余烬未灭后必有以接其光而炜然烨然者也而予弟之书屋经史子集庋置其中法书名画陈列于前暇日则授徒训子从容乎礼法沉潜乎仁义明周孔颜孟之统寻濂洛闗闽之绪探性命道徳之奥穷天人事物之理究古今治乱之原学必实学知必真知行必力行然后毋负于家学而称世儒也况生于子朱子之邦涵濡其遗泽浸润其流波而予祖筠轩翁讲贯其学服行其道而予父白云翁纉承而继述之鑚■〈石靡〉而瞻仰之自有以得其要领者矣愧予衰老犹驾断航而泛巨海望洋而不知其涘予弟年尚壮力尚健其于朱子之道祖父之学当升堂而哜脔也则书屋之名必显于时也而晋昌之子孙葢有征者矣用书以为记而置诸堂之壁 

　　文会堂记 

　　夫在天之文曰月星辰也在地之文山川草木也在人之文礼乐刑政也贯三才而不息亘万古而不穷弥纶乎宇宙炳耀乎古今文之与道三极并存于逺矣故曰言之不文何以行逺是以人心之精微动而宣于言言之精者为文文之精者为诗夫六经载道之文其理醇而正诸子翊道之文其理驳而杂孔子曰君子以文会友朋友之际盍簮之顷非文无以辅友道之益也予家世居表城门内以儒业显翻学海之波澜倾词源之浩瀚而予先祖筠轩翁以博学有重名于世当世若虚谷方万里杏庭洪潜夫一时辈行相为师友彼我推敬日月刮磨以讲圣贤之道此前时之文会也先考白云翁掌教崇安当时寓公诸老若左丞乌古孙良祯干卿侍讲杜本清碧秘书彭炳元亮朝夕游从相与议论古今盛衰人物贤否政治得失清流之士咸归誉之此后时之文会也予叨荐剡授县令之职考满钦选改除王府宫讲得与在朝诸名公硕儒缔交若翰林学士王达善杨荣王景彰国子祭酒徐旭侍讲杨士竒状元曽棨辈诗文徃复赓酬倡和殆无虚日此今时之文会也予留滞潞阳近蒙天恩赐归田里而从侄彦清得翰林编修李真为篆文会堂三字装演成轴求予文以记之予追思吾祖考以来暨予厯三世将及百年皆名其堂矣而彦清不忘先徳复取旧名以扁其新居亦可谓有志于继述矣予故详记三世交逰文会之盛録其姓名俾后之人知所闻见而家学之传渊源有自矣彦清之子道生颇聦敏好问学暇日编集筠轩白云朝阳祖父及孙文集以传于家庶使先世精神心术遗泽不泯亦云贤者矣乃并及之而书以为记 

　　重建大和社记 

　　古昔帝颛顼之子勾龙氏能平水土九州岛奠安祀以为社周祖后稷教民稼穑万姓粒食祀以为稷礼所谓有功于民则祀之此其大者也歙之棠川鲍氏之宗居之风俗淳厚谈诗书恱礼义人人有士君子之行当宋季之俶扰盗起里中执鲍氏之父曰宗岩者将兵之其子寿孙出而救之子愿代父死父愿代子死贼义而两释之人称慈孝鲍氏事载宋史里以慈孝称亦由是焉鲍氏尝率里人建社于髙塘充地形散漫风气疏泄民居弗靖洪武壬申众谋移建于棠川之村口而其地则慈孝之四世孙汝钦五世孙必成两家之已业也族众于是踵门告曰子之先世尝有功于民子诚不忘先徳以已地为社神之居俾里民徼其余福可乎汝钦必成咸诺之于是缭之以垣墙峩之以屋宇风气完固居民阜康众悉宜之且以其族之乡先生曰仲安曰伯原曰伯尚者昔尝立社仓以济贫乏保民于患难者其功为多又尝举乡饮酒礼以孝弟礼让化率乡人足以垂训因附祀焉于是其族之人有字尚宾者迁居北乡有年矣覩兹而有感焉乃以其故乡遗田一畆半俾宗人均其税而收其入禆祭祀之用以表不忘所出越今四十年屋壊坛圯无以称报祀之意其宗人有曰文绍者复率族众经营斯宇规模壮观视旧有加焉佥谓事之颠末弗刻坚珉何以示后乃砻石征予文以记之昔唐韩愈有曰愿为同社人鸡豚宴春秋又曰古之乡先生殁而祀于社何昔人之存殁皆注意于斯岂非盛典所系为众姓之所慕欤所以后之君天下者立国社国稷推而至于乡里或千家或百家或三五十家共立社稷以祀享之春有祈焉秋有报焉当事之际必备牲醴列庶馐沥诚掲虔以致敬于神毋敢怠忽葢为民生之敬仰出于至诚此天理民彛不待劝勉有不期然而然者矣今鲍氏代不乏人乃能始终追念于斯既有以崇报功之典又不忘乡先生之徳俾后人知所法式是可尚已乃不辞而书之 

　　西溪渔隐记 

　　新安之为郡据两浙上游而练溪环绕郡城遡其源分为派者三一始于扬之水经朱砂崖汇于绩之油潭直泻如练而抵于城东一滥觞于箬岭流为昉溪潴为钓潭而任公钓台在焉萦纡曲折横于沙溪而过城之北一涌于汤泉之池迤■〈辶里〉注为曹阮二溪渊澄于昌堨潄石漾沙道石门岭聚为龙王潭荡潏于城西门三派合流平衍渟■〈氵蓄〉是为西溪土人谓之河西伴月之滩导其前披云之峯矗其右渔梁横截于下雉堞峙立于上此西溪之胜槩也而巴永升氏世居之永升为人性识聪敏雅好山水而躭于画尝得李唐所写溪景装演成巻题曰西溪渔隐征予记之予考李唐为马逺师其画苍古浑朴无纎巧态迹简而意淡葢名笔也永升固宜心其法造其妙以进于髙明之域而西溪之景则天然之画有不待毫素可知矣风晨月夕驾一叶之舟青箬緑蓑笔床茶灶举以自随或吮墨以画或鼓枻而歌天壤之间有此真乐而为永升得之其托于渔岂暂隐乎抑终隐乎予以为人才之生也以有用之才置之不用之地不可方今文明至治之世有起渭濵有召严滩而为国家之用岂徒若志和鲁望之老于烟波者而后为可尚哉然则吾永升其得终隐西溪欤 

　　菊轩记 

　　天台之山其竒秀甲天下而临海之在天台为壮邑其地有丹邱而林氏世聚族居焉有字宗诚性聪敏雅好墨菊每当风日晴美临池清兴挥毫点染辄为菊写生如坐东篱俯幽丛把踈枝而餐落英对酒长哦悠然见南山之秋色也尝寓居潞阳留十载矣构小屋三楹偃仰宴休于其间焚香静坐心与神融意随景适老圃秋容寒香晩节而丹邱之人犹彭泽之士也间与予胥晤于旅舍知予业觚翰欲干一言以书于轩楹予闻濂溪周子谓菊花之隐逸者也当其秋景揺落百卉憔悴而菊犹浥露傲霜踈花冷蕊精神恬澹香色清雅不媚于阳和寂然而孤芳诚有似于隐逸不衒于俗而遗于世也宗诚寓意于菊殆犹相马于骊黄牡牝之外听琴于髙山流水之间不以形色求当出于笔墨畦疃之表而观其思致风韵耳昔人有号菊庄者有号墨庄者今宗诚以墨庄而处菊庄也则菊之佳趣墨之清致俱得之矣遂书以为记 

　　梅雪轩记 

　　新安卫百户侯安庄存敬卜筑东城之隅髙明爽垲市喧不杂虽阛阓而有山林之气象乃营小轩扁曰梅雪征言记之不获辞乃告之曰天地间万物并育莫非阴阳二气之所为然得其浊者恒多得其清者恒少在天而有雪之清在地而有梅之清在人而有心之清故心清则理明理明则义精义精则仁熟而施于为政也何有想存敬居是轩阅武之暇解鞍下马裵回容与雅歌投壶所谓诗书之帅也时当严冬老梅着花霏雪呈瑞素色寒香溢目逆鼻恍如氷壶之秋月金茎之玉露凭轩一玩乾坤清气沁入诗脾不知人之与梅雪梅雪之与人孤标雅趣果有二乎哉反而求之观梅可以画卦映雪可以读书吾儒心学具有成法如吾存敬出其绪余则当効默林之止渇雪夜之平蔡追踪古之名将铭彛鼎而书竹帛也顾不伟欤是为记 

　　永和堂记 

　　歙之檀墅黄氏世居之其彦士逺甫赀甲于乡而能以善自处宪副胡公永成为大书永和以名其堂君次子文定介张生惟达征文以记之予留滞南北踰三十载归而故乡老成凋谢殆尽士逺雅与予善亦不可作矣俯仰今昔衋伤懐抱谊不获辞乃绎名堂之义而语之曰天地和则万物育朝廷和则百职理家庭和则五伦序和之义大矣哉君子之徳犹太和元气煦燠融盎春意蔼然盖必永久而不渝则形和声和理和气和而天地之和应矣嗟乎士逺已矣二子文器文定友恭怡愉家声益振兰茁三孙俱清俊可喜雅称其家儿如海上三珠树河东三鳯雏人咸爱慕之和气薫蒸将见木生连理地产灵芝以表瑞庆而黄氏之隆盛未有涯也岂非永和之所致而能然欤遂书以为记 

　　观澜轩记 

　　歙西之沙溪双桥郑氏世居之有字彦征者读书君子也其上世从髙祖郑安子宁当元初有全城功民徳之为立祠及元季其从曽祖郑玉字子美构师山书院讲明道学以翰林待制征辞不起国初主将要致不屈而死事载元史节义传此其世徳之懿有自来矣彦征隐居授徒训子优游卒岁以乐其乐其暇日危坐于沙溪之上有桥幽幽然有舟泛泛然静观流水之湍激而悟夫圣人之道大而有本也以其自得之趣而扁其读诵进修之室曰观澜轩尝俾予友赵永敬氏征予记予跃然以喜作而言曰孟轲氏谓仲尼亟称于水水哉水哉何取于水也川上之叹言道体之无穷也源泉之论言道体之不息也澜虽为水湍急处然大波洄旋小波萦纡而纹生焉大则如怒蛟之腾身小则如闲龙之蹙麟飞涛则如倾骤雨喷沫则如泻骊珠千态万状不可形容至其平波漫流如横练带如铺织纹乃天下之至文也予想夫彦征之于是时静而纵观闲而细玩心地虚明必有所感悟而为进学之助也察圣道之精微阐人文之要妙不亦美欤易曰山下出泉蒙风行水上涣当合于此而观之可也故书以归之而置于轩之楣是为记 

　　槐阴堂记 

　　昔宋元之交也予大父由城南迁居槐里而故相程公元鳯之子孙遗老毎叙文会之乐焉人物之纯龎礼仪之古雅衣冠之俊伟葢非他里所及迨予之长也其余芳流泽犹有存者予故见之矣永乐庚子夏予留寓潞阳丞相之族孙有曰辛童者予孙婿也晋谒旅邸再拜告曰愚侍祖父于遗基创屋数楹以为奉先裕后计而扁其堂曰槐阴公邃于文学兹行茍不得公一言以畅厥旨何以诏后人而传于永永幸毋吝予不果固辞尝闻蘓子之铭三槐堂有归视其家槐阴满庭之句子之名堂殆祖述于此也欤姑舍王氏以程氏论之二太师之为祖为父丞相之为子为孙与王晋公之祖父子孙时世勲业葢有不尽同者然世徳之相承忠孝仁厚之流衍其心未尝不同也嗟夫种槐者非槐也乃种徳也以一寸之根荄委之于地而欲责报于天其可必乎心之藴仁者深植徳者厚而天报之以福也必矣槐之蓊然欝然犹吾徳之油然沛然徳有类于槐槐有征于徳所以槐阴满庭则可以知其徳之盛也夫呜呼程氏之世徳当培而延之如土地之益厚如雨露之益润则久而益荣矣茍不本于徳则槐之荣瘁于人何与焉诗曰无念尔祖聿修厥徳辛童勉之则名堂之义得矣而天之复兴程氏子必有望焉是为记 

　　临清轩记 

　　予倩汪宗纯谒予于秦淮寓舍告曰不肖祖居之左偏乔木蓊然清池湛然新构小轩以为宴坐之所而扁其楣曰临清愿吾翁丐之以言俾朝夕读之如亲受教予喜而语之曰夫天一生水为气之始自质柔而生也及其蒙泉在山静而清也节泽有水过而溢也静则止溢则流其止也为坎为泽为沼为池止斯清矣其流也为湖为河为江为海流斯浊矣呜呼塞则止疏则流水之为物者然也流而动则黄流荡潏涛浪以激之泥沙以汨之失水之本性外感之也止而静则澄波浄澈风雨以洗之星月以涵之得水之本性内有之也虽然此观乎水也曷若观人焉人之有心渊渊乎如止水其静也无不清性之真也其动也欲诱之浊斯形焉此君子所以观感而化也今宗纯开是轩以临泓水之小见性天之大有非一池之所鍳一轩之所容也而体验之于身心之间必悟夫观澜之术原泉之旨也夫呜呼在知道者黙识之若夫王右军之清流激湍陶彭泽之清流赋诗不过流连光景适一时之兴而已宗纯当有所择焉遂书以为临清轩记 

　　学易斋记 

　　南阳邑庠教谕蘓钦克敬氏年壮而质美貌温而气和振教铎于兹已五载矣诱掖启迪剖析疑义诸生有所悟入暇则取羲经而紬绎之观象玩辞研精覃思以究四圣人之心而穷其理焉予以公委留南阳克敬谒而告曰钦也窃有志于学譬泛海望洋而不知其涯涘愿借龙骧万斛舟而顺风以航之先生得无意也乎予乃为篆学易斋俾归掲于室之楣而为之说曰庄周有言易以道阴阳盈天地间莫非阴阳竒耦之理在知道者黙而识之朱子尝谓万物各具一太极程子有谓观兎可以画卦朱子又谓一草一木皆有竒耦而周子倡明道统见于通书邵子探蹑巽复见于观物诗张子精思静坐见于正蒙书是皆显微阐幽而有功于易也其可不致思乎大抵易之为道理与象数而已理寓于象数之中而非求之于象数之外也以故程子専主于理朱子専主于象邵子専主于数葢可相有而不可相无也嗟夫吾孔圣尚以五十而学易读之韦编三絶况在于后之学者乎克敬于风棂月牖之间焚香拭几凝神静虑收视返听如颜之坐忘灵台烱然虚室生白而心涵太极触处洞澈八卦纵横衍而为六十四卦散而为三百八十四爻则一部之全易具于胸中大而天地微而万物无一不备于我而非可以他求也克敬作而谢曰命之矣因遂书为学易斋记 

　　陈敬所白云山房记 

　　白云山天台之佳山也陈君敬所居之且以榜其修读之室曰白云山房故于户牖几席盘盂琴书悉得是名所以志其好尚也且为余言曰珠玑大寳人皆好之然必深探不测之渊几蹈乎蛟鳄之横而后幸得之惟可以富人则亦可以祸人圭组簮绂人皆泰之然必疲汗马之劳甚而有揺尾乞怜之诟而后幸得之惟可以为身荣亦可以为身辱其说何也家有至寳则暴客在门故珠玉不易保而有富祸之殊爵位愈崇而刀锯愈迫故圭组不易保而有荣辱之变孰若吾云焉日行乎太空之中而萦带乎松石之表其动也周流无常其敛也寂乎无情朝而出吾山房也势不得而要之暮而入吾山房也势不得而狎之盎如其若盈也茫如其若虚也使吾日忘乎富贵荣辱之境而与天者逰其吾云乎其取之甚易而用之至足乎子何以教我唐子曰噫嘻观君之言而审君之心吾尚何言哉于是广君之志而歌之曰云乎在山漭乎其为墙为藩云乎在房溢乎其守一方云之上下蒸而为泽顾行止之有时兮子无専乎白云之白庶以无心而遇物兮求吾之安宅敬所乐闻吾之言请书为白云山房记 

　　西山后记 

　　大江之西有西山焉巍然髙以大自南岳衡山分支走脉延袤数千里绵跨数十州由南而转折于西峯峦岩壑千态万状剜竒削巧不知其几何而蹲驻为是山也山于方为西地之清也于行为金于时为秋气之清也裘氏重实世居山麓人之清也岂非西山清秀之所锺与裘氏之先自会稽徙居于是已十世矣七世祖从龙号西麓髙祖兴仁号西峯今而重实亦扁其轩居曰西山非特乐山也盖所以不忘二祖之徳也耕焉而憩其下西麓在焉游焉而渉其巅西峯在焉如见羮墙如覩河洛则为云仍者安得忘水木本源之理哉而重实之居是轩也肃然而敬悠然而想琴瑟书册祖之手泽存也花木竹石祖之遗植存也翠微苍壁祖之神魂游也云气岚光祖之容颜寓也若是二祖之徳无时而不致其思也吾重实曷能専美于西山哉予又读余安道记在县西四十里岩岫四出千峯特起髙二千丈属连三百里下有天寳洞天载于郦道元水经若夫景物之胜见于罗县令余修撰二公之文既详且美矣予知不能出其右姑为后记以玷巻末云 

　　仁和堂记 

　　歙之堨田有谯国之裔朱氏世居之其始祖讳宣饶州番阳县朱家村人也职万户侯戍歙子孙遂为土著其后衣冠蝉联欝为望族下逮叔广君隐居授徒二子长士信次士泽彬彬竞爽俱业于儒而士泽训子以义方尝扁其所居之堂曰仁和暇日谒予征文以记之予与叔广缔文字交不获让乃语之曰大哉干元运行不息故在天为四时之春气之和也在人为四端之仁徳之和也君子以仁存心仁施于一身则一身和而百善备焉仁施于一家则一家和而五伦叙焉仁施于一国则一国和而百职理焉仁施于天下则天下和而万民安焉此仁和之功用推致其极而驯致乎位育也欤嗟乎士泽敦徳励行循礼守道以为君子之归则上承于祖考下迪于子孙前后一心始终一徳登于是堂之上熈熈然愉愉然父慈而子孝兄友而弟恭夫唱而妇随闺庭辑睦和气如春蔼然兰阶之风馥盎然黍谷之阳回是能集福臻祥延庆表瑞仁和之効不既多乎予于士泽有望焉故乐书之以寘于堂壁 

　　孝思堂记 

　　孝思堂者鲍子永懐思亲之堂也永懐世居郡西鲍潭以姓名地蕃且久也永懐尊甫君仲斌母孺人洪氏合徳媲美仲斌性诚实而貌质朴家贫嗜学隐居教授砚田笔耒伏腊弗给而洪孺人辅之以勤俭仲斌安贫乐道甘于恬静介然不易其守固其造诣之深亦洪孺人内助之力也年将五十始生永懐永和二子洪武辛未朝廷宣召老人而仲斌以年髙有徳推举赴京宴赉而归闾里有不平者质之咸得其直戊寅春有司复以讲读大诰举率学徒考试礼闱重膺恩赐而归晚年二子受过庭之训亦能授徒以养亲而箕裘之业有绍矣永乐庚寅春里中疫疠甚炽人皆惮之杜门絶火仲斌偶亦遘疾而永懐兄弟朝夕不离侧寝食几废疫平越六月仲斌复得疾而终享年七十有二嗣岁冬十二月母洪氏亦病卒享年六十有二乃卜地合葬于里之下梅村焉永懐抱风木之恨哀慕不已其友观澜郑君乃名其所居之堂曰孝思而卤溪渔隐之孙士隐为书孝思堂三大字掲于堂之中具其事走书京师征言记之予曰人子于亲生事尽力死事尽思书曰奉先思孝诗曰永言孝思此之谓也夫人有心而思出焉故心之官则思身之所处目之所睹必经之于心心之所思随所在而出泯泯棼棼纷纭万丝思则得之不思则不得也所谓得者得其理也五伦之道而父子之亲攸重其所思者尽乎孝也予观永懐之为子其幼也服训成学其壮也摅诚奉养其终也致思尽孝此其孝之纯至非暂而不可久也殆将有终身之慕焉予故喜乡邑之后进克笃孝行庶毋负生于我子朱子父母之邦也是为记 

　　梧冈集巻六 



　　●钦定四库全书 

　　梧冈集巻七 

　　（明）唐文鳯 撰 

　　○跋 

　　跋呉伯刚诗后 

　　予童丱时尝侍先君子白云翁一日闲适偕休阳呉公伯刚先辈同游宋故相程讷斋石池寺祠堂相与剧谈今古酒半酣吟咏以畅其情醉墨淋漓雪色素壁挥洒迨遍予虽未解事心窃识之今而追思曩昔巳六十年矣乡郡前修俱已凋丧犹晨星落落耳予寓京师侵寻四载而公之令子彦守给事中过予秦淮旅舍手公之遗墨开巻宛然如生而字画诗句皆其平生精神心术之所寓捧诵再四不觉为之一泫悲夫公之二诗其一为程仲庸题爱日轩乃徽州府程经厯子也好学工诗见称于时才名藉甚授县丞职其一为胡子微赋春晖堂乃歙县县丞也有政声廉洁之操众所推服然程胡二公居官养亲克尽孝敬无愧士行故公诗以美之匪虚誉也公亲书上以呈二亲下以示二弟而公孝友之诚蔼然溢于言意之表非特为人赋也实所以述已志也呜呼公今已矣九京不作谁与论斯事耶而彦守克振家声能绍继祖父之业登庸显宦荣膺近侍思公之志意乐嗜故寳藏其诗以贻悠久俾后之子孙如见羮墙焉遂跋以归之 

　　晩翠亭跋 

　　欧阳子曰为善无不报而迟速有时予常三复此言而知其旨矣盖观世之人未有不修之于已而能蕲之于天天人之理感孚之妙若桴皷影响而善恶之报无毫髪爽故积之厚者本必固浚之久者流必长譬诸水与木焉委派之滔汨始由于滥觞枝叶之畅茂盖自于萌蘖溢乎四海凌乎九霄进之而必至成之而必巨理势然也人之修徳为善亦由是也然而获报于天有迟速之不同故不在其身而在其子孙者则天道之福善祸滛潜施黙寓于冥冥之中人虽不知而天实知之斯天定也久矣予宗自始祖讳承昈京兆人因仕新安太守遂留家焉至五世祖讳大有丰赀好施周贫恤匮四世祖讳廷瑞登进士第擢遂安簿迁铜陵丞曽祖讳虞号梅癯清修苦节祖讳元号筠轩仕徽郡文掾博学雄文为江东学者宗师叔祖讳清字清之髙才伟识厯两广宪史先伯父讳润字润甫调宣饶郡曹掾先父讳桂芳号白云先生诗文瑰伟卓冠时流任南雄路儒学正兄名中字伯和蚤登士版叅赞戎幕今归老于家康强无恙子孙诜诜以谨孝养而侄吉祥字彦祯中庚辰科进士第授永州府祁阳县令三载考绩朝京循例复任持先父所述晩翠亭记读之俛仰今昔不觉痛泪之交頥追思甲申伯父暨父胥会芝山时委文而未果作至丙午文成而伯父已谢世矣初兄宦寓湖广録文逺遗逮于永乐二年甲申偻指计之己六十一年乌乎予亦侵寻老境恨不能迓续先世之遗休窃禄晩仕先职县令今特除赵府纪善而与彦祯同于一时俱蒙国恩当精白一心世守忠真志秉廉洁期无负于祖宗也予故厯着之俾读者知予宗之所由来固有自矣呜呼若予叔侄之际遇圣朝荣膺宠数其亦食报于祖宗也欤则晩翠之文有所待而不为虚言矣为善之报迟速有时岂欺我哉盍征于予宗而益验夫天定也遂涕泣而书之 

　　跋山水画 

　　自史皇作画创制立法下逮秦汉间混朴未散古质尚存唐以下则人文日滋新巧杂出所谓上古之画迹简而意澹中古之画细宻而精微也至唐王泼墨辈出扫去笔墨畦疃乃发新意随赋形迹畧加点染不待经营而神会天然自成一家矣宋李唐得其不传之妙为马逺父子师及逺又出新意极简澹之趣号马半边今此幅得李唐法世人以肉眼观之则无足取也若以道眼观之则形不足而意有余矣贑庠广文王潜斋俾予鉴定故书是说以归之 

　　跋唐人临锺繇戎路帖 

　　魏锺元常以能书擅名当世専备于七体而尤善行押其真楷潇散飘逸若宣示诸帖皆二王所祖今观戎路帖盖元常在军报捷而书其用笔意气雄豪凌厉有奬率三军之志齐郡张士行谓有一段铁马金戈气亦可谓善言者矣赵魏公谓真唐人所钩临无疑巻中题名若郑明德陆友仁诸先辈皆先君子白云先生友也洪武己夘春予有荐举之命来京得衡山贺彦昭同选赴任又同舟累日出示此巻故跋而归之俛仰古今不觉三叹 

　　跋李忠定公遗墨 

　　右故相宋李忠定公答李提刑帐緑亭诗而其后裔今承事郎知呉县事曰焕者之所藏也演饰成巻请某言识之弗敢以无文为解因诗之所及疏而归焉其云昔我列中着识君自南方盖公自政和间由进士累官起居郎兼国史编修宣和初言水烖责监沙县税则时论可知矣靖康初除右丞亲征行营使责授保静军节度副使髙宗即位首召为相时金人方炽在廷之臣争为割地请和之说公独不然以必守中原必还二圣为计而髙宗畏懦恇怯正不胜邪由是谗间蠭起公在位甫七十五日罢为观文殿学士提举洞霄宫再论鄂州居住移沣州论责单州团练副使移万安军次琼州放还自便此帐緑亭所由作邪其云苍官俨成列青史立欲僵则公虽托兴松竹而偷安非所志故开新帐緑克嫓旧藂香又不以贵贱得丧贰其心亦可知矣方其宴安之时在常人之情孰不私便其身圗而公乃有立国叹邾小仰闗畏秦强之言乌乎爱君忧国之心公盖不忍忘于一饭使思陵能用其言则中原必复二帝必还不共戴天之雠必报夫岂使大业偏安于海陬而为茍活之计哉读公之诗求公之心忠义犹凛凛不待读乐毅书贾谊策而后掩巻太息也其称提刑院判者宋制诸路提点刑狱公事以朝臣充而六院判皆得转对故例为察官之选即诗而观则其人才故非泛泛者卒章翱翔将坛之意所以拟之亦所以自慨之也且公之书别见鳯墅续法帖中为世所称重而此幅体势刚方韵度深穏如桧栢峥嵘气凌霜雪公之心画于是乎着至若公之始末具信史固不待赘然公殁不数年国势日蹙以至社屋而此纸独存于三百年后笔墨如新不失为李氏故物岂非天相忠良而有以诒其后人乎则凡后之阅是巻者又当感奋思慕为臣尽忠为子尽孝砥砺名节以不沗前人毋徒视为宝玩而已也 

　　止足亭 

　　老氏云知止不辱知足不殆盖为我之学也犹未免乎孟氏之讥嗟夫天下之理有得必有失得于此者失于彼得于前者失于后审夫得失之几而能不失其正者其吾圣贤之道乎圣贤之道明德为体新民为用体用兼备物我无间则知止于至善以自快足于已也嗟夫吾儒体用之学非老氏为我之学吾儒圣贤之学明体以适用体无不备故用无不周则可以措之于天下行之于后世以致隆平之盛雍熈之和而唐虞之化三代之治将可复也今歙南朱永迪氏世居环溪之上不坠家声其先尝以止足名其亭儒林之士咸歌咏之复求予言诸老之文已尽乎山水之趣余何说焉夫止足之义不在乎彼而在乎此也彼者山水之乐泉石之美而此者身心之间意趣之际固有内外之殊当知其要而审处之则止足自得而无殆辱之患矣余故以是说复于永迪俾知自警遂书归之 

　　兰溪渔者诗跋 

　　洪武九年先君白云翁为兄伯和述兰溪渔者序时伯和以人才举铨兰溪湖官其地据黄州上游荆湘之汇郡志以地产兰故名苏文忠公居黄时尝游览于是则其溪山之胜景物之美皆见于吟咏矣吾兄公务之隙观烟波之溔浩舟■〈舟风〉之出没持竿以钓月披蓑以罾雪闻沧浪之歌皷枻而和之不知身之在宦海而心己结于鸥鹭之盟矣故号兰溪渔者姑因其所寓之地托以是名殆为他日归隠之先兆也后四年得返故乡以遂初志结屋表城门内或风日清爽则携童子具丝纶坐练溪苔矶而渔尚羊容与翛然而有出尘之想昔之兰溪心迹未忘于渔也今之练溪心迹俱忘于渔也地无逺迩之殊心有彼此之异渔者之号谓之兰溪可也谓之练溪亦可也其张志和陆鲁望之徒欤儒林硕士为文为诗联成巻帖文鳯才谫学肤未敢有所著姑僣书于后 

　　跋诸葛武侯像赞 

　　予闻蘓长公称武侯出师表与说命相表里自三代以后岿然王佐才惟武侯一人而已侯之平生出处大节诸先正论之详矣后学岂能容喙于其间哉今观此像丰姿神俊意气闲雅手把如意肘支圜枕纶巾垂带氅衣披袂欹坐匡床脱履露足注目凝想而游心于祁山褒邪之逺犹若指麾三军时也传者谓宋刘子驹家藏为唐阎立本笔而临摹出于卢谧之手巻题张南轩先生之赞而我紫阳朱夫子跋之盖南轩为宋中兴名臣张忠宣公子也蚤闻濓洛之绪论功在王室名播强邻实开家学之传其于忠武侯之遗畧或有得其二三者而其成功虽不可侔亦当时之杰也而朱子与南轩同时倡明理学以续道脉大有功于名教故其心之同而道之同不自知其情谊之相孚意气之相合也故朱子于著书立言凡用南轩之语一则曰亡友张敬夫二则曰张敬夫盖不没其善而推重者如此呜呼朋友道丧安得起二公而论斯文也哉朱子以谓敬夫语简意到闻者叹服非深知武侯心事者不能道也又谓王齐贤俾之题赞后二十九年齐贤诸子出示俯仰畴昔三君子皆不可见为之叹息而朱夫子之所感者深矣悲夫然而武侯之事业朱张之道德盖不可尚已而阎卢之手笔亦不可复得也其赞跋乃紫阳鲜于必仁书元鲜于郎中伯机遗腹子也字法亦得家传之妙并识于后观者庶知其详幸恕予之僣也 

　　书上歙尹程公德芳书后 

　　洪武三年吏部符下令天下府县开设学校是岁正月同知何公翔卿知县程公德芳举荐家君充歙县儒学教谕时抱患未痊逼迫就道文鳯虑奔走千里旧患愈加将有不测之忧是以哀号县庭通书于程公又匍匐府厅再陈情于何公二公感而怜之遂已于行乡先生周石泉谓文鳯曰昔原诚在前元至正间潘择可县尹举充学职得月米四十余石予辞不受师山郑先生闻之诣门告曰众皆竞求月米而不可得尔独当得而固辞可谓有光于儒林矣玉敢不下拜于是使人掖原诚坐先生四拜讫今三十五年矣尔辞父之荐使得居家养病而免道途之苦可谓孝且贤矣原诚亦以郑先生之拜而拜吾友焉后程公复举先生及文鳯同职训导居岁余县例设二名先生以疾辞洪武四年起赴京中途以疾笃免是岁先生卒洪武十四年先君亦卒检阅故箧得此书旧藁因思先生汲引后进之言并述其始末命次儿家祯录之一时父师俱已澌尽不觉清涕之交頥也 

　　题墨竹图 

　　墨竹始于唐萧悦因观竹影遂为冩真其后王维益臻其妙至今鳯翔石刻为世珎玩迨宋盛朝文与可得乎天趣胸中有渭川千畆遗墨流滋人间不啻拱璧同时若蘓子瞻极意模仿虽不得湖州之矩范而儋耳道中见风竹急归命官奴秉烛冩之亦可以发一时之竒思耳前元赵子昻李仲实柯敬仲辈皆称名笔寥寥千古文物凋谢继今以往擅能者谁欤大尹刘公得歙人郑子明为作是图暇日示予俾缀语于其端大抵古人文章图画非特玩好而已今观夫九疑之遗迹足以壮公吊古之懐有虞之至治足以广公爱民之政竹之劲节不渝足以励公确守之操竹之虚中自持足以表公精白之心公所以寓目而警者意有在矣岂画之云乎哉予故歴叙其说以复命览者知不徒贵于画以为玩好而已也 

　　题钱舜举瓜图 

　　呉兴钱舜举锺苕霅之秀寓意于丹青凡天地间品彚形肖之类皆为冩生而能逼真葢深有得于没骨图之遗法其视黄筌赵昌相伯仲宜世人与松雪公翰墨并称为湖州之絶也此图植南园之竹蔓西域之瓜有圑其实有瓜其花于以见造化生物之巧同里汪彦章氏购得之俾予缀语观其所尚可以知其为人也当永葆之 

　　题郑斗庵墨迹后 

　　歙西长林之郑为衣冠望族世有文人郑君彦斌号斗庵为教授希贤公之子雩都县尹之从子御史彦昭公之从弟幼服礼义之训侍父兄间耳濡目染固有异于庸常者前朝至正中登参政全公子仁之门以儒雅推敬使之亲炙于左右给文墨之役一时省府僚佐尊而严惮之诗词翰墨人争宝蓄遭壬辰兵变隠居故乡慕子真之髙致无何驸马都尉王公子敬镇徽礼罗为馆宾执师道甚不以威怵不以贵謟甘淡薄而乐道义与六安郑士恒笃交友之契吟哦紬绎反复论难知其学之有得而才之有成也及王公移戍绍兴又镇抚南闽尝掖以自随而不忍朝夕舎其好之宻脗合无间古道之仅见于今焉以病痿弱不能久客异土归岁余卒于家呜呼惜哉君之才学宜用于时而弗克有所施设使如马周之遇常何条疏而荐于朝曰臣客马周之笔也则其见用为何如哉岂不重可惕也夫君之次子询早失所天而长兄谦相继倾弃凡君之墨迹放失不存询拳拳求访而未得予毎闻之先君子白云翁而知缔交于彦斌之祖父殆若李唐通家也犹记辛丑岁江西权伯文都事留歙君与之偕诣先君于槐塘三峯精舎读天台丁仲容秋江送别图长句喜而和之君亦欣然挥笔偻指歴数已廿又七年矣检阅故箧偶获此纸君之手泽尚新虽字画之微而生平精神心术之所寓流风遗韵有足观者为子若孙一注目之顷孝思之心岂不油然而动于中起敬起慕恶可已也予故叙君履歴之详以跋于后而归于询俾珎袭之以传永久询谨饬好学今读书邑庠将有以昌阜其宗而无愧于显扬也 

　　跋张小山所书乐府 

　　前元全盛之时海内升平几八十余禩人才猬兴比隆唐宋休明之运淳龎之气见于文章散于篇什率皆光华俊伟一扫衰世委靡之习当时所尚乐府新声至于文士才子讲治正学之余往往嗜好矢口而成挥笔而就于琼筵绮席间度以歌喉协以声律亦可谓快意矣昔之所称者北有闗汉卿马九皋辈语意雄浑殊乏纎巧态南有张小山自呉盐集一出流传京师宠书于奎章脍炙人口珠玑璀灿锦襭青红新竒而工致艳丽以清腴论浑厚之气则有间矣小山张公聪明过人博闻广记推其才究其所藴殆不止于是惜乎以乐府之名掩其所长今汪景荣氏购得此巻乃生平亲洒字画虽不拘于草法笔势翩翩自成一家也展玩之余輙题其末当永葆之 

　　跋叶宗懋训子诗后 

　　右叶使君所作训子诗一篇时使君谪寓京口当丙午之中秋日也后二十年乙丑使君之季子大同示予俾跋于右方予曰古人之诗皆所以述其志也非特流连光景而已身虽有穷达之殊而志则无以异也方使君脱离乱之厄而跻荣显复窜谪以居覉旅而此志不为之变其诗大旨首言弟兄之友爱而欲其勤学事亲次言祖业之艰难而欲其谨身保家盖思祖所以知本务学所以成业养亲所以致孝皆惇德励行之言也流离颠沛之中尚拳拳于训诫以淑其子而不变此志可谓守道之士矣后使君役版筑工巨长子大年上书叩天阍获免今大同亦不忘父训思立身以光大其宗又知使君之化素行于家子能尽其孝父能成其教庻不戾此诗之谆切矣予故不辞遂书以归之 

　　跋朱大同草书 

　　昔风林先生讲道于棠樾予尝侍先君白云先生过从之极谈经史子志百家之说至于字学谓自篆隶分楷之后变而为草趋简便之极甚少于其即多于卿无复存六书之遗法学者何必劬心以求之及观欧阳文忠公跋懐素帖以魏晋诸贤逸笔余兴初非用意后人乃弃百事以学书为务盖与先生之意合矣大同先生嗣子也聪明才俊而多艺能虽异于家学然临池清趣笔势纵逸亦可少发胸中之竒思耳同里沈彦华得此幅如蛇惊鸟迅初无定迹犹可想其挥洒时也呜呼大同往矣惜其才而推其学感叹久之遂以闻先生之言疏于端非故异论于父子间也俾览者慎所择焉 

　　跋从兄伯和刺股诗后 

　　右絶句二首从兄伯和所作也始兄■〈疒冓〉疾甚亟嫂丁氏刺股以进既而疾愈诚心所发感格异梦逮今忽忽二十有余禩恐久而无闻故述其事以贻子若孙洪武丙寅冬吾兄袖诗过槐濒俾识其概予尝读先祖遗文知先伯讳徐卿第二女真一名佛奴年十一遇先祖患鼻衂潜祷北辰刺左臂肉和饘粥以供由是疾愈当时为之咏歌今而闻嫂氏之事则有以征诚孝世德振于前继于后虽闺阖之懿亦能服训被化一见而再见焉虽然儒先以刺股为伤亲之遗体率罕见录而春秋书许世子以不尝药而受弑逆之名则世之庸放者不以亲之疾为谨其取讥于圣人当何如哉故刺股出于为子为妇一时迫切之至情虽未合礼殆亦可以义许也呜呼世称孝妇烈女制行不同孝则有仁爱之心烈则有敢勇之气未有仁而不勇勇而不仁者论是以往则抉目以示夫冒刃以护姑者皆此心推之耳可少之哉谨跋 

　　跋白云呉公诗 

　　休歙相距百里而近山水环拱村墟聨络栋宇宻比在在若城邑歙槐里之程休呉田之呉皆代以儒宦显连姻缔好气味相投呉之望有讳奫字万顷号白云翁者身干魁梧美髭髯善谭吐浑然莫测其际浩然莫御其锋程之先辈毎值春秋嘉会必汛扫凉台燠馆风亭月榭以候翁至至则肩舆轧轧仆从导引子姓扶掖延欵谒问起居毕则三肃坐上座少长凝立凛弗敢哗酒数行微醺兴发豪谈娓娓每倾座客或遇倡酬才思泉涌吟咏未出口吻则振笔着纸挥洒迅疾飒飒类风雨声俄顷尽数十幅咸争传看讽诵以相乐复引满终宴而止率以为常时予先祖长孺筠轩先生以髙年耆德讲道故相家翁师事之执弟子礼甚恭情孚而志合先父仲实三峯先生自崇安校官归与翁问学相资颉颃辈行诗筒往复不辍尝记壬寅之岁翁留槐里宣城刘仲修授鄱阳同知寓于歙土暇日访先父于三峯精舎有诗云平生毎媿刘公干晚岁忽逢唐子西颇怪卧龙淹世用不辞骑马访岩栖酒清定是松花酿诗就闲拈柿叶题他日卜邻何处是黄山髙与白云齐从游文儒和之者聨为巨帙而翁乃三用韵回视之予年始十六侍翁杖屦不以穉弱童子鄙之亦俾赓韵偻指迄今四十三载矣所藏翁之翰墨犹新宦游南北缄以小椟挈之自随永乐元年夏予授赵府纪善二年春翁之孙彦守亦由纪善升户科给事中兼司经局校书一日规访予于秦淮官舎相与道故旧因出示此幅再拜伏读执手涕泣良久予追忆畴昔两家祖父文章道德当世推重而遗风余韵承继不冺者在予与彦守耳敢不思自砥砺名节以期显扬耶遂剟其诗三章装演巻轴而跋其后以归彦守俾永藏之以为家宝也夏六月十一日书 

　　跋宋景濓杜叔循所撰书前太常丞吕仲善祖父墓铭后 

　　余闻诸儒先自宋以来江东文学之盛首称金华邃于经者名性理之学精于史者号经制之学东莱吕成公稽经以该物理订史以叅事情又得紫阳朱子商确印正于是合经史之学而一之矣厥后许公益之承朱吕之传屹为儒宗至元之黄公溍卿栁公道传其授受实有源委而景濓宋先生踵其后含咀英华嚅哜竒隽六经羣史诸子百氏以至释老方技莫不抉摘其菁翘钩剔其藴奥发为文章精致清新明畅雅健绍述诸儒之绪余而独步乎江东暨我皇明征入翰林超授学士凡典册制诏敷阐皇猷铺张帝载述作润色多出其手诚一代之大老学者仰如山斗焉先生尝譔太常丞吕仲善祖父志铭而杜君叔循书之叔循名环金陵人字画雄伟欧虞之规矩颜栁之筋骨亦名笔也仲善之子叔素出以相示辞翰并妙其可传也必矣呜呼前修沦落后进不继叔素当如良金粹玉珍爱宝藏磨贞珉而镵之垂休光于无穷予昔侍先生于师山郑待制之门亲闻诲益今因叔素之请故悉论之俾读者知先生之学有所自云 

　　跋唐人临王子敬洛神赋 

　　魏锺繇作行押书世传戎路等帖即其体也王子敬洛神赋乃效繇法然挥洒此赋时清思飘飘髣髴与神女遇赋中语所谓翩若惊鸿婉若游龙殆类是欤今观此幅风韵潇散势态纵逸得子敬之遗意真唐人所临无疑亦名笔也后人得此当永葆之 

　　跋鲜于伯机草书 

　　草法自史游作急就凡将等章犹有浑朴气备篆隶体至张芝皇象索靖锺繇辈虽稍变史法遗意犹未泯也王羲之献之父子变化神竒谓之新草此草法一变也降而唐之张旭懐素之俦纵笔快逸连绵游丝无复古意此草法又一变也宋之蘓子瞻黄鲁直米芾诸老任意所适蛇蚓蟠结润燥间错纵横颠倒几不可辨此草法又一大变也元之赵子昻鲜于伯机幼相友善居西湖同学书十年后鲜于公以草书擅名于时雄健端严赵公草书媚婉可爱而乏遒劲之气尝读跋鲜于书后有云仆与伯机兄同学书世人以仆能书然伯机兄过仆甚所谓无佛处称尊耳其相推许如此赣之李思善宝藏公墨迹暇日介锺子常氏征予书其后予故叙草法之变而识二公书法之大槩以复之 

　　跋姜尧章赵子固所书定武本兰亭帖后 

　　唐太宗宝藏王右军兰亭真迹尝命虞永兴欧阳率更褚河南辈摹榻以赐近臣厥后真本殉葬昭陵世传墨本皆虞欧褚诸公所临笔也今之所见真赝混淆必具眼始识之定武有肥瘦二本平川锺子常氏所藏盖定武肥本也巻有姜尧章赵子固二公亲书跋语二公论书法深有合于予心经其鉴定佳本无疑尧章云此本有黄山谷题字山谷之孙字子迈今为农丞过余见后题欲乞去余不忍与以亡此题则兰亭废矣知此本出于尧章家藏而靳于山谷之题字亦知兰亭借重于太史相与流传于永永也然巻后之题今不复见惜哉予令兴国二载藏书之家寥寂无闻而子常独宝此巻观其所好可以知其人矣故喜而跋之 

　　跋道士康雪坡风■〈王风〉吟诗集 

　　兴国邑治之西郭有琳宫额以治平乃洞阴福地也昔晋仙翁葛洪稚川留居炼丹有丹池丹井今丹池湮塞而丹井犹存尝留题云洞阴泠泠风清清仙居浩刼花木长荣想仙翁至此岂游空同之山而为勾漏令问丹之时乎宋季元兴之际有道士康文俊字焕翁号雪坡读儒道书能诗裒集平生吟咏聨为巨帙锓梓以传好事者取仙翁语名曰风■〈王风〉吟集当时名儒巨卿若刘湏溪辰翁董左丞慎斋元郎中明善滕学士玉霄俱有诗文推许不少置今读其集清新浏亮如闻羣仙玉佩珊珊而歌步虚之词也经兵火后诗版不存世罕有传之者一日其徒孙康自成得之于藏书之家语予跋语时予考绩不暇秉笔而自成勤恳侍舟东下抵赣之宝台观特为书之俾风晨月夕令童子叩灵璈而歌一章则雪坡当陪仙翁鞭鸾笞鳯神游云间冉冉而下聴也 

　　跋杨彦华书虞文靖公蘓武慢词后 

　　余尝读虞文靖公道园集观其高文大策醇辞雅论知公所学愽洽淹贯而究极本原研精探微心解神会故经纬弥纶之妙臻古作者之域真一代大手笔也推其绪余字画之伟歌词之丽亦皆超诣而不凡今按调寄蘓武慢词十二阕葢和冯尊师所作其自序经阅累岁而成飘飘然有出尘想如在九霄之上下视世纷胶扰曾不足以入其灵台丹府所谓不吃烟火食所道乃神仙中人语也史称南狱真人降生岂其然乎余僚友杨春庵酷嗜此词喜而书之聨为巨轴字体萧散俊逸有晋唐人气或遇风清月霁之夕冯虞二公有知当乘云御风而来寻歌审音玩书留迹亦复絶倒也故跋以归之 

　　松雪赵公画梅跋 

　　三代以还梅之实载于诗书礼而不言花南朝以降梅之花见于词人之吟咏而不言实岂世之所尚异宜而梅之所遇有时耶不然屈子骚经下至兰茝萧艾靡不采录而独遗于梅何耶林逋老仙隠居孤山为梅出色神交意会暗香疎影水边篱落之句非特得梅之标格而并得其风韵数千载不遇之幽愤一旦发之无遗矣今观此图一枝斜出犹可想象孤山吟余之趣后有赵魏公题名呜呼自逋仙后梅之知已几何人哉魏公以玉堂之清兴侣茅舎之幽姿而特为冩生未为不知己也然公自号但有取于松雪而亦未遑于梅雪又何耶梅如有神当招老逋跨旧时双鹤裴回于小桥流水间长空月明鐡笛三弄起魏公而一诘之 

　　梧冈集巻七 

　　●钦定四库全书 

　　梧冈集巻八 

　　（明）唐文鳯 撰 

　　○行状 

　　明故耀州同知尚褧鲍公行状 

　　公姓鲍氏讳颎字尚褧歙西之棠樾里人也其上世自青齐来歙凡再迁至棠樾世以儒宦显曾祖讳周字景文以子贵赠从仕郎徽州府路黟县尹景文之父寿孙当至元丙子之变里中盗起贼执其父欲兵之寿孙出愿代父死父愿代子死贼哀怜之不忍杀父子俱得释人称为慈孝鲍家事载宋史孝义传祖讳同仁字国良以右语出身五转至会昌州同知致其事考讳深字伯原讲学郑子美待制之门为构师山书院以延乡里学徒遂领府檄摄山长事公幼聪敏不凡甫成童读书知大义能诗文精欧阳字法遒劲方整旁攻篆隶皆臻其妙及长从游于张子经胡孟成郑彦昭诸先辈山长公筑耕读堂以延贤士大夫而枫林朱允升白云唐仲实刻入新安文献志石泉周彦明日夕过从相与讲求诵习由是见益明识益髙值壬辰淆乱世家大族俱被剽掠刼夺而公之故居悉遭■〈火林〉毁无遗丁酉我天兵东下克复徽城而主将邓愈索郑待制待制以尝受元官遁去公遂代系于狱索之愈急度不获免待制乃挺身而出见主将抗辞不屈主将礼之释公待制语于众曰吾得死所矣山长公与弟以仁受业师山最久不忍其死公奋然进曰先生既受前朝待制之名虽不食其禄而受其爵岂可屈辱臣异代乎待制曰颎之言是矣吾计已决明日衣冠北面再拜自缢死异时待制得登名于元史忠义传虽其平生学力所至公亦可谓贤弟子矣已而世运平定诏求民间有才徳贤良者太守王公以公名闻公以亲老辞不允逼迫就道赋啼乌行以见志至京吏部引见上于西苑诏公与晋王传桂公彦良十人同舍尚宾馆编史传进呈毕赐白金五十两帽履衣各一袭授博士厅典籖明年春监筑太社太稷坛成时初立翰林国史院改除编修官洪武改元学士陶公主敬称公质实有文升翰林修撰承直郎同知制诰兼国史院编修官上尝御谨身殿亲策问廷臣曰北平建都可以控制四方比南京何如公对曰元主起自沙漠立国在燕今百年地气天运已尽不可因也今南京兴王之地宫殿已完不必改图传曰在徳不在险也上又尝策问久任之法公以借冦故事对皆称善一日上登钟山命词臣扈从上御拥翠亭给笔札即景赋诗公与翰林朱升张以宁秦裕伯起居单友中李某铁冠道人俱应制上亲倡和逰崇福寺锡宴而还时尚书张复初以吏疾儒适陜西内附遂出公为耀州同知州兵戈之后饥馑屡年流民未复乃披荆棘以临政岁大饥朝廷发粟以赈公亲领县民赴孟津给粟宣上徳意至秋方稔一新官廨民争趋事不待程督旬月落成博士金华王公子充记而刻之张氏伪官许玉者结党害民有王寅罹其害公不避危险率弓手尽擒之以送行省右承耿公大加称赏境内获安淳化县与州邻县有奸吏逼民虗増田土顷畆以媚上父老诉于会府委公核实乃履畆而征去虗増粮万五十石同官县民伪左丞赵某掠平陆县民张氏女年十三诉于县不能直公执诸廷归其女洪武四年秋奉表上京欲顺道省亲九月十四日光禄锡宴越翌日赴礼部辞俄被拘送刑部转送羽林卫乃知西安府经厯常达坐事诬指凡陜西一道官吏无虚实小大皆不免至十月十五日狱中上表陈情不报时从叔任留京不忍去为制衣馈饍及死买棺载骸归其乡公临终写遗文付其子宅相丁宁戒谕文辞明畅字画严整不异平日其意若曰天其不可必乎吾为善胡为而罹此祸天其可必乎吾当昌吾后公先娶程氏宋丞相程公元鳯之曽孙女性柔顺尽妇道年十九归公为夫妇十六年临蓐而没继娶宋氏甫一月而公有荐举之行在耀州月下尝相谓曰设若不幸汝肯守志乎宋泣曰妇人从一而终岂可事二姓公笑曰吾无憾矣闻公之讣哀恸号泣抱一岁幼子匍匐走数千里见者莫不感动既抵家公姑康健在堂具甘旨输孝敬经纪其家政公姑安之视前室之子不异所生子亦奉之如亲母凡事必咨禀而后行时户役烦多支费不给宋之父母悯其蚤寡欲夺其志曰曩吾在耀州月下已许吾夫矣可以死背其言乎终不听公姑俱以天年殁宋营丧事尽礼宗族婣戚咸称之里耆老以贞节闻得旌表其门程氏生子一人即宅相女一人适某宋氏生子一人曰长安七岁而率宅相有子三人长玄英次玄宁三玄复曽孙男若干人公得年四十以永乐某年塟绩溪县之株木岭呜呼天道难谌善恶之报祸福之降何其不以类应耶岂囿于气数而值于命运欤将诘诸司造物者其然乎其不然乎申包胥曰天定能胜人人定亦能胜天其果然乎公之罹非辜亦可悲矣三孙念公尝踵门而请曰先祖行实未有纪述当时侪辈俱已澌尽无一在者惟先生独存岿然犹鲁灵光也非先生其谁宜为先祖弃世垂四十载矣非敢后也若有待焉敢请予诺之老泪危迸哀思填胸毎一执笔悲不自已侵寻岁月弗克成文乃忍恸而书之尚干当代名公矜悯而铭之庶贻于不朽谨状 

　　故白云处士呉公行述 

　　公姓呉氏讳奫字万顷号白云处士徽之休宁人也呉自泰伯受封因以为氏其后延陵季子继泰伯之徳而以三让称故郡望以延陵着至秦呉芮为番令得江湖间民心号番君今大江东南皆其苗裔徽之与番壤地联接支派蔓延土著于徽分徙于休宁之万安呉田始祖讳超唐兴元年间任本邑令族益大五世祖讳某仕蜀阆州倅择故乡山水之胜遂卜筑焉即今所居之地曽大父讳某字某邃于儒肄举子业以易经魁乡试宋季监桐城税阶成忠郎大父讳某字某号屏山克继家学以文章擅名至元授太平繁昌县尹有政绩阶承直郎考讳某字某号松所学行卓卓可述荫授良禾岭廵徼未老纳禄而归公承累世培植之厚田园邸第几有一乡能以富盛自处而不屑于裒聚名仁厚儒宦家公幼天姿颕悟徳性凝重年甫弱冠身干魁岸意气豪宕未几敛华就实励志古学益以圣贤为法当是时风俗淳美人慕士君子之行而徽为紫阳朱夫子之阙里宗工遗老倡明性理若云峯先生胡公定宇先生陈公皆执经师承而朱公允升汪公徳辅友道尤笃则公问学渊源有自矣絶口不谈仕进延经明行修之士尊礼而馆糓焉婣戚俊茂若赵方子常郑潜彦昭皆招置家塾饮食训督无异已子后二公知名赵以笃学师黄楚望虞文靖著书立言而学者以东山先生称郑以才术文翰受知宰辅厯任正字御史荐登清要盖出于公之诱掖而成也公甘隐山林以道自乐经生学子质其疑难达官巨人资其谋谟以暨韦布之秀方伎之流莫不愿挹谭笑仰风裁得公青瞩则人人饫徳有以自慊公平生好周人急里中有孤嫠贫乏者饥则餔之寒则衣之病则药之没则轊而塟之直岁大侵出所积粟廉价售之而邑之求籴者日踵接于门皆饭之而去尝有一里氓赍父镪若干缗诣公启廪寻失其镪涕泣欲无生公知其故遂如所失数予以粟氓感徳戒饬诸子毎曰吾以安遗汝而不遗汝以危汝其慎之人咸儗之龎徳公晩年谢弃俗纷家政悉委诸冡嗣一不以萦其心每适意有所得则疾书之为文贯穿经史为诗陶冶性情积之逺发之弘不自知其多也有白云集五十巻藏于家重罹兵燹毁而不存娶江氏歙望族贞柔孝敬姑程氏宋故相程元鳯之侄女感疾沉痼医药百方弗効江祷北辰刲股肉和糜以进疾遂瘳以孝妇闻子男三人长玉林字伯冈才识文学欲有以自见入国朝帅阃知其贤辟赞军务尝谓功名可以戾契至卒赍志以没次甡字仲生工诗文为徽郡儒学正后擢将仕郎主山东之宁阳县簿终于官次薫字季南晦迹陇畆女二人长兰适程仁泽次和适谢均美孙男五■〈王责〉樵牧珪月徳牧蚤游邑庠由纪善今授从仕郎户科给事中兼司经局校书公生于前元丙申七月廿五日没于癸夘八月某日享年六十有八以某年某月某日塟于霹雳岭江氏后公八年卒享年八十以洪武庚戌冬十有一月某日塟于衖坑之原余成童时亲拜公之絇屦知三世缔交于公父子间俛仰四十余年而死生变故有无穷之悲公三子四孙俱已相继倾背所余惟牧方膺爵禄骎骎向用殆天所以昌其后而食其报于前也耶牧累以公之行实属予述之平昔游从斯文无一在者独余侍公之久知公之深通家契谊有不得而辞也故敢摭其梗概书之以俟当世之秉大手笔者采择焉 

　　故处士呉公伯冈行状 

　　公姓呉氏讳玉林字伯冈按呉自泰伯居勾呉而子孙遂以为氏汉长沙王芮四男分居新安至唐有讳少微者仕为御史曽孙瑶自休宁徙歙富饶瑶生叔臻叔臻生明明生超超生春春生天推天推生琇爱休宁金竹山之胜复徙家焉第四子依舒通守阆州始居呉田依舒生子志子志生泉涌泉涌生士隽士隽生积积生道传道传生琬琬生逄辰逄辰生梓荣宋吉州泰和县簿梓荣生彦松彦松生邦吕厯官成忠郎邦吕生柔遇柔遇生贲龙元太平路繁昌县尹号屏山生之泰之泰生奫字万顷号白云是为伯冈之父乡称长者公幼性敏鋭甫六岁就外传日记数千百言能通大义成童有诗声年十七习举子业文理蔚然侪辈服其精致屡试场屋不利恬然不以得失介意而学益笃乡先逹子常赵公彦昭郑公尝同受业于家塾当是时倡明理学遡子朱子之渊源者朱公允升汪公徳辅倪公士毅郑公子美及我先人三峯先生也皆与公为斯文友故公徳行之懿问学之博操守之端识见之卓逈异庸常天兵东下歙版图入职方氏公始就辟参谋军机无何弃去竟以隐终方元季劻勷之秋公总家政内外整肃事亲尽孝抚二弟克笃友爱赋重役繁身任之而亲与弟不知也蕲黄冦起入饶歙境羣小鸱张狼噬巨室葅醢公外戚歙程氏乃宋故相家阖门逃匿憸人利其赀踪迹得之欲覆其宗俾无遗胤公尽出已财以足其求程获免难里氓有韩姓者抱疾危迫公忧形于色延良医药之而愈收养孤遗赈恤穷乏常如不及里中所居之田平衍宜稼而农苦旱公乃相地形捐私帑堰溪为堨铲山锥石引水为渠既成旱不为灾乡人利之建义庄积粟赡族凡祀先上塜少长咸集所以叙尊卑合亲疎而重敦睦之意也公刚直豪爽闾里攻讦鬬狼之忿不之公府而折中于公得公一言而止有松萝唫藁二十巻藏于家公生于前元延佑二年丙辰五月十有七日没于大明洪武三年庚戌十有一月四日享年五十有五后十五年塟于音干之原配程氏柔顺真静孝敬舅姑宜于家族后公廿又六年卒得年八十一子男二人长樵蚤世次牧字彦守以俊茂选充邑庠弟子员用劳绩擢纪善今升授户科给事中兼司经局教书阶从仕郎女一人珈适歙士族江士翔孙男二冀善功逺孙女一遵厚适江彦华呜呼公有志而弗获伸有才有学而弗克试存心律已可概见者如此人谓天道玄黙难谌以予观之岂其然乎啬其父于前所以丰其子于后也予自童丱托交于公父子间今与彦守会京师叙骙违感今思昔未尝不长慨也予既述白云处士行实而彦守以故交无存非予莫能知公之详复俾状之以乞铭于太史氏用发潜徳之幽光焉谨状 

　　明故和斋唐公墓志铭 

　　公姓唐氏讳中字伯和号和斋世为新安文献家始祖讳承昈京兆人从宋髙宗南渡録勲劳授新安太守在官岁久子孙因居之遂为土著世逺谱轶弗可稽其详谱自新安始葢本于承昈公也髙祖讳廷隽字君选阶登仕郎曽祖讳虞字常道号梅癯繇星源严田李氏出绍于唐有二子长讳元字长孺博学雄文为东南学者师以将仕佐郎徽州路儒学教授致其仕公之伯祖也次讳辉字清之号双清以父之号梅癯故永慕而志之由儒试吏业任广东肃政廉访司书吏公之祖也当时以昆季聮辉嫓美一称名儒一称良吏乡邦荣之考讳徳润字润甫号晩翠繇水阳仓副使转授饶之余干州吏目享年六十妣俞氏晦庵书院山长俞魏卿女子男三人长伯友次伯恭次即公也公自幼随其考宦游饶郡年稍长从乡先进汪彦修先生授学读经史通大义癸巳适丁戈鋋抢攘之秋而不幸先考弃背公侍养扶疾竭试摅孝以道途修阻未能归塟藁塟于宣之滩头寺侧时平迁柩返于故乡竁歙之一都呉山壬寅总兵大将何公文辉开幙府起公参谋军政甲辰除官吏目克复庐州朝廷论功褒赏升授经厯移戍西江之南昌抚士卒以恩处僚友以信植弱持危赒贫恤匮大率以仁恕存心其事上遇下煦之以和接之以敬人无间言庚戌以疾还家甲寅府县复以懐才抱徳举荐征辟赴京擢黄之杨厯湖官其地产兰故名兰溪蘓长公东坡尝吟咏啸歌登临游眺之所至今遗迹犹可寻访而赤壁之景日接于目公毎余暇裴回吊古见于诗章因自号兰溪渔者在任将及三载课额弗亏民力弗困茕独者赈惠以安之逋负者申请以蠲之己未解印绶乞归田里杜门训子讲道于表城门内学徒甚众后卜筑东闗倚山带郭虽邻阛阓而不杂市喧清夐幽邃嘉葩异卉扶疏葱蒨复遶屋种松辟小轩仍扁以晩翠殆将终老焉有诗文杂着十巻藏于家乙酉正月已亥婴心气之疾攻以药饵罔效至十四日辛亥夜呼诸子环侍明灯炽火指以取喻言人生命之修短委之于天生犹寄也死犹归也若灯火然明尽则灭理之常也遂瞑目奄然而逝春秋七十有五生于前元至顺二年辛未三月二十四日殁于大明永乐三年乙酉正月十四日配孺人丁氏惠秀饶之余干世家昔在乙未岁兵陷宣城公病危丁氏潜刲左股肉烹糜粥吁天而进遂病愈孺人性柔惠和顺孝以奉舅姑睦以待婣戚恩以御婢媵妇仪母徳可谓备矣先公十年卒寿六十有四有男五人长希善次希赳次豫章皆读书次吉祥充郡庠弟子员以诗经中庚辰科进士第授永州府祁阳县令仁以恤民廉以律已九载通考无毫忽过奉旨命礼部特锡恩宴以劳之宠荣所被同时秩满者皆莫及也再除河南南阳县令次梦祖孙男九人孙女二人以是年十二月二十二日甲申塟于问政山斋堂前呜呼公之为人仪观甚伟广颡丰頥身干修耸而气■〈宀禹〉和平性天明彻而心地坦夷与人交洞见肺腑畧无涯岸值宾客宴会谈机娓娓嬉笑满容是以人人亲之有如饮醇酎不觉心醉其平生见于设施不得久于其位盖弗获展其才以究于用其所可称道者仅仅如斯而已使公得尽其所藴又当何如哉呜呼天之理赋于人人之理契于天天人之理相为倚伏未尝悬隔也故啬于前者丰于后微于始者盛于终此天人之理宜然也观公之子孙昌茂其丰而盛者必矣而吉祥仕途方开等而上之未可量也征于此而益信予与公羣从兄弟以愚昧忝侍藩府留寓北京踰十载矣而次侄希赳屡移书欲干予求当代之名能文辞者显扬之久未有所述今来南京次侄豫章复申前请及观吉祥之荣宠故拜録之此欧阳子志其先公泷江之表而曰非敢后也盖有待也而予有待于吉祥而敢后于公也庸是姑为之志以贲于玄壤以纾予之悲也 

　　明故处士存诚汪公墓志铭 

　　公姓汪名仁字景荣号存诚歙人也其先出颍川隋末有讳华者当四海鼎沸奋臂一呼保御六州民不识干戈唐室龙兴乃奉籍纳欵诏褒美之没竁云朗山至今庙食曽祖讳文焕祖讳继祖考讳祺俱隐徳不仕公状貌清癯性姿敏悟望之而容舒即之而气和其持身也谨愿而不肆其处心也平易而不欺其居家也孝友而不违其在乡也谦恭而不傲临财以寛制事以义此公之素履若此也元季淆乱举室潜避山谷间乡之郡小横梃剽掠遭之而不加害时渐宁乃攻废举之业而诸子皆成立家业日益饶裕初公父游淮北安于异土二十余年至正中原兵起公俾弟景原领家政而自徃淮迎请父意坚不为动凡徃返者三父感其诚趣装携妾及子以归洪武乙丑岁府吏张均道系京狱诬公以自脱公被逮坐重法张乃悔悟以死争寻蒙特恩宁家其于岐黄之经针灸之籍以至阴阳地理之学皆精择而详究之尝辟一室居善药凡逺近疾病者求之注以剂液攻以针砭咸得脱去所苦故人人徳之逺方艺术之士过其门必善遇之葢其天性如此暮年耳聦目明细字可书舍舆而徒亦弗杖也娶黄氏性柔淑继闵氏得妇道尝自卜塟茔于本里秋堨干虚其中穴以自窆而竁其二室公生前元泰定丁卯没于大明永乐庚寅享年八十有四子男三长致和先公二十年卒次致贤致达女二长原适程克恭次添适陈文绍俱黄出孙男八助泽尊晟新亨森闰孙女七俱适名族呜呼观古今之人物惟笃厚者常得福而暴横者常婴祸是祸福无不自已求之也公之得福皆自忠厚以延之而能享其全岂幸致哉予弱冠识公始终相与五十余年今闻讣而不得哭闻塟而不得执绋其于交好之情何如哉予留京师致贤走书録星源俞季实事状来求铭予读之泪下不能禁虽欲已于言其能已乎遂按状据实而书之铭曰 
　　稽诸姓氏始侯汪也食采颍川世泽长也桓桓越国兴于唐也四海鼎沸时攘抢也六州保御乐安康也遥遥后裔茂而昌也猗欤处士何才良也质性美粹徳弥彰也心存诚厚蔼慈祥也多能多艺攻岐黄也堪舆是精惟阴阳也针砭是嗜祛膏盲也善积培植徳泽滂也呜呼嚞人乃允臧也天不憗遗遽云亡也少微星殒黯无光也卜吉佳城云茫茫也秋堨斯干气聚藏也有流其水环其岗也是竁是窆封斧堂也虹光夜烛常煌煌也墓门有石垂琳琅也纪述不泯示铭章也后千百载乆不忘也 

　　前给事中约斋先生呉公生茔铭 

　　老友约斋呉公访予三峯精舍扫榻留宿清谭竟夕语予曰死生者昼夜也知生之理则知死之理陶渊明自作生挽诗杜牧之自撰生墓志至今以为贤吾欲効之子其为吾序而铭焉没而刻之曷若存而读之之为愈也幸毋恡予重世交谊不获让序曰公姓呉氏名牧字彦守号约斋世居休宁之呉田地以姓传志其久也髙祖讳贲龙元太平路繁昌县尹曽祖讳之泰号松所荫授良和廵检祖讳渊字万顷嗜学能诗考讳玉林字伯冈襟度慷慨工辞翰公弱不好弄口授诗文记诵不忘甫成童伯冈逝哀毁柴立制终选充邑庠生弱冠长兄樵弃世形单影只俄为憸人所诬谪戍冀北母程恭人讣至伏地痛哭絶而复苏洪武二十二年冬皇上六师驻涂阳公奋身効忠随驾回京叩阍上疏察天时人心之所宜厯陈十事允合圣心由是日侍左右访问机务赐以华宴赉以楮币遂擢王府纪善大驾临南京録功着劳升户科给事中兼司经校书在东宫同大臣于经筵进讲义理贯彻剖析详明睿颜喜恱居无何以母丧未塟陈情上哀其孝诚允之归而卜地于霹雳岭塟母恭人及祖母二丧竣事复任再升工科左给事中永乐辛丑秋八月公年六十有六上念其老优赐归田诚盛典也公之厯仕拱侍彤庭翊赞青宫出入禁闼二十年余规諌匡辅确守臣节中外倚赖翕然归美而处身刚介亮直不愧清流功成志遂保躬全名勇退而归天之道也公家食时养母以孝祀先以诚睦族以礼处乡里恤孤赈乏有汪姓者产丰年老恐豪横侵渔之乃立伪劵以嘱公其人未几殁公不以死生异其心即取劵以归其妻在兵中有弃小儿于道公收而育之在官有功则推人有过则归已门无私谒归岁余所居窓前地产灵芝数本人以为贺公曰糓粟世所珍斯草奚足异耶尝绘小像自题曰尔貌清■〈月翟〉尔性恬澹金阙侍臣蓬莱仙伴亦可以见公之素志也娶江氏歙之旧族妇道母仪为闺阃则侧室李亦淑慎子男二人长冀善字思齐次功逺字思勉有孝行孙男四人俱俊茂呜呼公际九五龙飞式符昌运而宣忠効力攀鳞附翼屡迁清要晚节承恩而归以尽天年可谓克保始终而为全人矣予故序其梗槩复系之以铭铭曰 
　　猗与厥家延陵之裔泰伯季子先后继志惟徳之让惟徳之至以亢尔宗以绵尔世呉田之区山环水聚毓秀锺英笃生才器乃祖乃父豪迈精粹吁嗟约斋善述善嗣为刚介士为清白吏荣登王门长裾日曳两迁给事宠居近侍三擢校书司经启秘以赞宻谋以膺大事出入禁闼小心寅畏守正惟艰任重匪易引年告休圣心恱豫优游田里保身明智晚节康宁寡欲絶嗜人生穹壤有形必敝乃营寿藏用卜佳地世泽弗冺公侯复始刻铭丰碑终古毋愧 

　　梧冈集巻八 



　　●钦定四库全书 

　　梧冈集巻九 

　　（明）唐文鳯 撰 

　　○赞　传　铭　赋　祭文 

　　唐公子善小像赞 

　　煌煌陇西烨烨晋昌移根接李奕叶归唐猗欤我公绍述遗芳乃祖乃父虎跃蛟骧厥昆厥季鸿飞鴈翔灵椿先老摧于秋霜幸存慈母晚节康强以全孝养福寿延长公之少也金玉其相公之老也松栢其苍式瞻遗像精神洋洋余庆不泯厚泽犹滂游魂虽逝英气未亡我作赞语虹吐夜光传家永久百世不忘 

　　望云思亲图赞（有序） 

　　望云图者都事朱公为思亲而作也公世为霍邱人盖因亲以寄意于云非因云而致思于亲也赞曰 
　　白云孤飞起于天末人子思亲因云是托所思伊何具庆在堂温凊莫待甘旨未尝大行之山霍邱之地人则梦中作同心时乃异世亲年有限云气无常以聚以散俾寿俾康仁杰显唐寿昌名宋孝行逺闻勲业逾重肃肃莲幕峨峨薇垣赞治扬誉洽于大藩大藩所莅惟邑惟府或劝或惩或字或抚移孝为忠于子于臣非忠非君非孝无亲斯图是征斯赞是述惟公孝思有永无斁 

　　题李原哲小像赞 

　　貎清气腴徳醇行孚身居五献之晴湖神游八极之太虚其山泽之臞乎其列僊之儒乎非斯人也吾谁为徒 

　　题陈子衡春日行乐小像赞 

　　春服之襜如其来于于春日之煦如其行徐徐经南江之浒望北堂之居念阳和之徳泽知寸草之春晖慨王事之靡盬柰陟屺而未归聊尚羊以自适斯乐也何如斯乐也何如吁 

　　郑氏双节传 

　　郑国英妇王氏以节见举于乡人将申请间仇家诬以不实于御史台御史陜右韩公重其事即日帅郡守八闽黄公教授天台江公躬诣其乡拘集乡里髙年知识厯言其节如出一口因诣其家但见中有元史忠义传悬于壁末有其妻闻之君茍死吾其相从地下矣之句愕然叹曰节孝世家并以郑玉妇何氏守节之情上闻双旌其门按王氏名禅歙人也何氏名萱浙人也王于国英何于子美皆侧室国英子美堂兄弟友爱惇睦先后继卒值时荒歉干戈日寻征科日倍负孤农圃计日纺绩三十余年贞操无瑕回视其世母郑昌龄妻孀居六十一年寿享九十有六始终一节者大有光也君子谓王何年相若同门同苦于始同荣其终妇道之冠姆仪之尊因小人之诬引君子之敬不特聨美栢舟之诗又将得乎拔茅连茹之易邪 

　　鲍节妇传 

　　节妇姓宋氏名礼玉歙北宁泰乡人也世以赀雄乡里节妇幼在室専于女红性朴而淳不尚华靡在父母侧愉愉无疾言厉色以孝谨闻择配名族年十有九始归于鲍尚褧鲍为儒宦宗家庭肃睦凡妇入门必遵礼服勤节妇事舅姑以孝相夫以敬抚育前室子相以慈爱尚褧能诗文工书精欧阳体篆隶亦可观洪武初郡太守王公以贤良举一时翰苑名流推毂授翰林院典籖寻除编修升修撰莅职甫三载出为耀州同知在任未考满俄以事株连不幸物故而节妇惸惸吊影抱其所生子长安驰马至京师収其夫遗骸还乡辛苦万状道路见者莫不哀之舅老而姑病悼其子死非辜怏怏觖望节妇去脂泽躬俭约经纪其家政终丧舅姑相继卒塟祭合宜不五年子长安亦天遇相不异已出娶妇抱孙克底成立今年踰五十有一矣康强无恙葢天之报施而佑其苦节邪先是节妇归父悯其年幼子丧欲夺其志妇泣而告曰曩与吾夫于耀州官廨月下谓曰设若不幸罹祸汝肯守志乎妇具以实心对夫喜曰汝若是吾无憾矣既已许之岂可以死生而异其心乎奉老恤幼以迓续余休庶无负吾夫也父语塞而止其子相事之如所生母恐其名不传乃属予传其事予与尚褧笃斯文友谊故不辞而书之以俟观民风者采焉唐先生曰予尝读宋史知鲍氏父子争相死事而以慈孝称前元江妇守节自誓郡邑白于省部将旌表其门不幸壬辰俶扰而止今宋妇亦能厉志以踵江后可谓能继美矣呜呼父之慈子之孝妇之贞何独见于鲍氏之一门岂非观感而然欤呜呼贤哉 

　　许孝女刲股传 

　　孝女姓许氏名淑玄城东故家许伯玉女也自幼警悟缝纫烹饪无不精絶稍长能书算名数论语孝经列女传母孺人李氏口授辄成诵年十七伯玉病羸弱食饮不进百药弗効孝女依依侍侧忧戚若不能生者或言刲股可疗孝女闻之乃斋沐祝天持刀入私室刲左股肉和麋以进伯玉闻香气尽啜之疾顿愈举家嗟异闾里姻戚咸称为孝女后二载伯玉疾复作孝女更欲为之未及而伯玉卒孝女悲号终丧不辍年二十一始为上路张以信妻诗礼家也孝女入门事上抚下不少遗礼法不幸舅姑先没太祖介玉翁在堂孝女奉事尤谨脯馐酒浆及老人所宜用者靡不备具咸称为贤妇乡先生江文兴为述其事甚详既没其孙惟达特以示予请为传论曰三代以前未闻刲股之说后世医书载人肉能愈痼疾孝子争趍之至有剖胁取肝以为孝者岂欲矜其名而为之哉父子天性也亲病在床巫药无功危在旦夕为人子者迫切至情不惜肌肤剚于刀刄以期万一之幸非孝诚之至能如是乎盖于斯时知有其亲不知有其身故也若淑玄真可谓孝女矣孝诚根于心孰劝之然哉彼进食怒骂临死不顾者闻孝女之风可以少愧矣 

　　朱节妇传 

　　节妇姓镏名妙真赣人也夫族为宋孝子朱寿昌之裔其先居南徐世以儒宦显因仕寓赣族大以蕃父以道任盐课提举弟彦才擢昭信校尉节妇幼在室事父母以孝谨闻年十六归朱崇文事舅姑以敬慎称承祀以诚理家以俭相夫以顺甫二十八岁而崇文卒室若悬磬一子显始周岁节妇辛勤万状以长以教卒底于成显率训知学肄业黉宫才名籍甚将试于用洪武庚辰按察佥宪裴公行部亷察民风以妇名闻佥宪吕公核实无异得请旨旌其门闾蠲其赋役云论曰天道玄黙人谓难谌然报施之理无毫髪爽寿昌孝行卓著炎宋天以名宦报之非特施其身而及于后裔犹未巳也复以节妇承之则天道之报施岂难谌哉呜呼自古忠孝节义史不多见世或得其一二史臣必谨书而备录之葢重人纪扶世教以为激劝地也欧阳公传五代史载一李氏谓当时士大夫之所不若其抑扬予夺何如哉今节妇全贞保孤旌宠自至俾人妇皆心其心则世教岂不植哉天道岂不明哉呜呼若节妇者抑可谓贤矣 

　　孤云处士传 

　　孤云处士者不知其世系一日得其乡先达前太常司丞吕君仲善所撰其兄文郁墓志铭始知其出于欧阳氏世居庐陵之富田乃文忠公裔父本立乐平川山水之胜卜居城之西山迄今三世处士名文质生平无他嗜好性恬静不乐奔兢而心思精巧専攻丹青篆刻能致其妙理于山水得其幽深寛闲之趣于神鬼得其变化竒诡之状于图书得其篆籕体制之古于传神得其颜貌态度之肖于雕锼得其字画式格之精是以人皆爱誉之然其心迹不滞于物不屑于利遇适兴或研朱吮墨或镵石弄笔顷刻而成人或以工艺目之輙摇手弗应惜未尝有以家学语之而仅施其巧如是而已每与人言曰吾浮沈于世如孤云无定踪故咸称为孤云处士云论曰大朴未散人文未滋及乎末运朴散文滋日趋乎巧则人心之天已离矣然而四民之业各有其所専殆不可以兼也为士者何事曰尚志志之所存有其大者矣志于游艺亦圣人之所与但有先后之序耳孤云处士不用其巧于机械变诈而用之以成执艺之名葢犹善于用巧者抑亦非大巧欤 
　　尝读韩栁文虽圬者梓人亦为立传以传不朽葢托之警世也雄辞雅论炜耀今古予作孤云处士传岂敢上与韩栁之传圬梓例视哉然孤云之名则自将不泯于天壤间也必矣敬跋 

　　濂溪书屋铭 

　　濓溪书屋者周启宗氏修读之所也屋在庐山之下昔宋周茂叔家于舂陵而老于庐阜因取故里之号以名其川水为濂溪其水发源于莲花峯下洁清绀寒下合于湓江而筑书堂于其上今其遗址去九江郡治之南十里久荒茀不治至淳熙丙申郡守潘慈明通守吕胜已复作堂其处仍揭以旧名而祠以祀之太史黄鲁直尝为之序云茂叔人品甚髙胸中洒落如光风霁月酷爱濓溪退居乞身而老于是二程每游从而问道焉明道曰吾再见周茂叔吟风翫月而归得吾与点也之意伊川曰吾再见周茂叔论道遂厌科举之习此周子之道得二程子传之而益振后又得张子朱子绍之其道大明于天下后世至今余风遗韵沾溉未泯则斯道之所寄有在矣今启宗为其绪胤构书屋而揭书堂之旧名俾其子孙知有其祖景行而不忘也欤予既为记之矣而启宗复征予以言遂为叙而铭之铭曰道丧千载孔孟失传五星聚奎笃生大贤周子起矣程子绍焉大道复明如日行天继以张朱人文昭宣德贯今古学开后先峩峩庐阜峯濯青莲舂陵水名移于兹川汤汤其流涓涓其泉濓溪是扁栋宇飞骞山川如昨人世几迁闻孙踵武后四百年乃建书屋经史精研道探其微理钩其玄遗编青简旧物青毡绳绳弗泯惟尔勉旃我作铭诗篆刻华璇有严对越终日干干 

　　家山一览图赋 

　　西江之庐陵大郡也为唐庐陵王所封之地故以名郡当赵宋时称四忠一节之乡文章行义为世儒宗非他郡比其地南接贑城北竟贑水东控临川西连长沙咽喉荆广唇齿淮浙扼庾岭之冲抵汀衡之界而江山暎带一览而在眉宇之间真胜概竒观也康君彦民家西昌之铜庄在郡上游据大江之右而宅其中揽清挹秀摅幽发粹而乾坤之淑气蜿蟺扶舆锺于人焉是以笃生贤才若彦民氏其亦才而贤者欤君以明经第进士淹留宦途踰二十载不得翱翔容与于其间上邱陇而寻钓游每一追思未尝不叹息流涕而戚懐动心也乃命画史绘为家山一览图庻以慰心目而释覉思予愧呉蚕老不作蠒而抽思弗长也勉为赋之其辞曰惟衡岳之奠位兮乃镇服于南荒气磅礴以冲融兮形蜿蟺而延长蟠踞于数十州兮绵亘于数千里欲髙昻以低伏兮儵驰突而留止既峯峦而岩壑兮又邱垤以陂陀势卷沧江之云涛兮状涌瀛海之风波分支走脉于八埏兮旋转迂回于四域歴髙广而荆楚兮何■〈山赞〉岏以崱屴峙九疑以贑吉兮驻西昌而铜庄乾坤一元之气兮生人才之贤良遇圣朝之乐育兮喜荣登于科第履仕途之往复兮去乡国之迢遰淹日月之悠久兮竟侵寻于岁纪青原之峯屹屹兮文江之水茫茫眷祖宗之邱陇兮嘅如斧而如堂想父母之第宅兮念姻戚之里巷违老幼之谭笑兮疎友朋之论讲每驰思于梦寐兮或骋目于登临嗟从政之留滞兮叹踪迹之浮沈追童穉之钓游兮悲壮年之离别逺旧业以难忘兮惨中情而不悦岂效彭泽之赋归兮肯慕神武之挂冠方致身以委质兮当报国而输丹将何以释衷素兮托图画于毫楮体御风而弗轻兮恨予臂之不羽指家山而一览兮慰郁结之深思辨云山之稠迭兮睇烟树之叅差武姥之苍翠沾衣兮天心之危峰卓笔惟康氏之世家兮耀文星于奎璧羌若人之贤才兮能尊主以庇民传奕叶以流芳兮道愈隆而德愈新笃天伦而义居兮尚统系以会谱志学优以出仕兮挽淳风于复古朝耕犂于畎畆兮晚牧放于郊原力务本于稼穑兮以励业而名轩缅怀四忠之令誉兮景行一节之大义伟精忠直节之无穷兮振古今而塞天地期若人之继踵兮当配立于纲常明君臣之礼道兮名弥久而弥彰着勲业于史册兮勒功绩于彛鼎厯百世而益长兮逾千载以不泯谇曰美哉一览之家山兮纵达人之大观移景物于图画兮妙吮墨而研丹认依稀之故境兮胡不夷犹而容与篱菊疎而松径荒兮攀桂枝以延伫清泉白石以同盟兮猿惊鹤怨而増吁矢予心以逺大兮永书绅而弗 

　　渝祭考妣文 

　　惟我考妣积德深厚如水益深如木益茂以培其本以浚其源本天者全源理者蕃天符德着德恊理正以引以延协于义命李唐之裔嗣续晋昌惟宗攸炽惟世有光暨于小子承后弗力莫绍徽音曷缵丕绩自膺朝命授职治民作宰五年政化维新改除王官辅导斯试才愚学疎宁不懐愧惟考惟妣英灵冥冥锡我黙相明徳惟馨扈从北行弗克省墓松楸欝然戚于衷素敬遣家祯含哀沥诚肴微以薄醴甘以清白云在山明月在水魂飞遥遥血泪如雨 

　　祭大尹见山先生何公文 

　　惟公出宰兹邑牛刀小试衣锦之乡壤接荒裔弗肄诗书弗闲礼义乃设学宫有严歆祀师徒弦诵风俗淳懿邹鲁攸同荆楚岂异蛟峯雄文文山伟记照耀千载深探奥理柰何阨基文献坠地道无古今时有兴废嗟我非才后公百禩载瞻载慕是忧是愧裴回殿庭草莾荒秽誓言修葺政化攸系兹陈薄奠醴酒殽胾公其黙相尚冀竣事江山不改还复佳气 

　　重修安湖书院祭先圣文 

　　王化圣道治教并行无间遐迩日星昭明教道攸重治化斯兴为帝之则为国之经平川万室弦诵辍声衣锦边僻俗尚鬬争有宋何令稽古是程乃剏书院讼理政成以变民风以导民情今踰百禩栋宇摧倾同寅恊力矢言经营以堂以庑以户以扄庖湢式具仓庾式盈竣事毕工勒石纪名兹焉告祀少沥衷诚牲醴维洁黍稷维馨对越在天陟降在庭文教诞敷洋洋炳灵 

　　重修安湖书院祭先贤文 

　　惟我元公绍述道统引微缀絶万钧斯重不有先觉伊谁其传道之显晦实系于天惟我太中知人则哲二子受学六籍探頥如星拱极如水朝宗门立暮雪座挹春风卓哉何侯兴剏书院身任政教风俗丕变文山死节耿耿孤忠觉轩计议鸠材庀工成兹伟绩传于后世百五十年竟就隳废承乏兴修万瓦鳞萃祀享有祠像设有位景慕先贤揭虔荐芳殽实于爼酒崇于觞尚期来格以康祀事以泽我民以佑我士 

　　祭何知县文 

　　惟公显于咸淳仕于兴国文教率敷丕变民俗乃建书院衣锦之乡吾民有归吾道有光迄今年久废弛弗治旧尹所作新尹攸继兹陈薄奠肴洁酒冽名垂穹碑千载不灭 

　　安湖书院祭先贤祠 

　　惟我诸贤道明濓洛启沃后进实赖先觉师友渊源父子家学缵承统绪有志述作六经精华诸子糟粕入海求珠剖石得璞紫阳髙风江汉洗濯文山大节日星昭焯文教振兴鲁齐是若开基成构觉轩是托衣冠环佩步趋唯诺聚于一堂丰姿如作元气之会鳯翥龙跃式当仲冬肴亷酒薄鉴兹来飨神归寥廓 

　　祭先贤祠 

　　惟我诸贤倡明道学后于闗闽先于濓洛惟师惟友乃继乃承儒林鳯栖学海蛟腾惟父惟子以嗣以续沧海遗珠蓝田双玉紫阳绍统文山输忠理明而精节立而雄下逮觉轩恊力兴剏旧迹犹存髙风已往兹陈薄奠牲醴瘠醨鉴兹来飨魂游何之 

　　祭何知县祠 

　　惟公生而有位殁而有祠厯世虽逺遗爱犹思咏棠召伯种花潘郎恩融徳洽衣锦之乡书院斯建教民兴学启迪后进追踪先觉兹临是邑岿然灵光耳闻弦歌目覩羹墙式荐苹藻瞻仰起敬民俗以淳文风益盛 

　　梧冈集巻九 

　　●钦定四库全书 

　　梧冈集巻十 

　　（明）唐文鳯 撰 

　　○颂　疏　箴　书 

　　驺虞颂 

　　臣闻天不爱地道不爱寳二气絪缊委和降精产为非常之物而得天地之气恒多故圣人在位乃见于世所以符运会之休征协祯祥之吉兆其来尚矣钦惟我朝圣天子御宝厯永乐之二年至仁洽于品物至信敷于烝黎道髙徃古功冠前王以故神人欢戴乾坤清宁诸福之物莫不毕至维秋九月之吉周王进献驺虞羣臣百官上表称贺臣考载籍驺虞似虎白质黒文尾长于身不践生刍不食生物日行千里君有至信之徳则见而召南之诗谓仁如驺虞以见王道之盛也于戏昔咏于周世今获于周郊于以见皇上之徳施及王国迈周文之治御于家邦至于兄弟因心则友葢周王不自以为瑞而献之于皇上皇上亦不自以为徳而归之于皇祖考荐之郊庙播之声诗臣文鳯躬逢盛典职黍词臣自愧才学疎陋不足以铺张休烈以继风雅而区区芹曝之诚亦少効揄扬之万一谨稽首顿首而献颂曰惟我皇明继天承统九五龙飞云蒸雾滃攘剔羣雄奄有四方君德以正帝道以昌寰宇乂安垂拱而治大国小邦奉琛纳赆四十余载风雨顺调烝民熈乐年谷丰饶钦惟圣皇诞膺天命朝野肃清神明恊应惟臣惟邻惟庶惟民乃洽至信乃归至仁天地之气世运所聚泰和至顺千载攸遇精英斯降和粹斯锺佐我文明物类之丰惟物伊何见彼异质生刍弗践生物弗食有白其躯有黒其文渴则泉竭饥则肉醺触之不怒性无噬啮迫之不惊心无奔越皇仁所被皇信所孚惟皇德广来兹驺虞产于王国献于天子载书彤管载彰青史式昭祖考圣德益宏休光令闻奕世是程白狼兴周素麟纪鲁示祥効祯粤万万古惟皇抚运纉武之功惟皇致治兴文之隆祯祥至矣福禄萃矣本支百世炎祚着矣小臣作诗上彻宸聪以雅以南用播国风 

　　宝石神龟颂 

　　钦惟太祖髙皇帝龙飞淮甸提三尺芟羣雄天命攸集人心所归四方臣顺八蛮宾服启万世之洪基承百王之正统武威逺震雷迅电飞文教诞敷风行草偃神祗恊应民庶欢忻而四十余年乾坤清宁河海顺晏雨旸时若物类咸丰臻政治之雍熈变风俗之淳厚是以圣德神功配天飨帝巍巍荡荡髙深难名厯代君天下者未有若我朝之隆盛也猗欤休哉惟我皇上继志述事膺命承符神器有归皇图克绍御宝厯之初念创业之不易思纉绪之攸难爰命词臣纂修实録敬上尊号所以极采辑之劳竭褒崇之美犹未足以致圣孝也惟孝陵之御碑未立特发玉音勑翰林譔文谕工部选工相择碑材于紫金山之阴龙潭之地斧锥効力琢凿山骨取材既具复取碑趺而得巨石大与材称赑屃以髙万夫奏功于石罅见一宝石其色苍绀形类神龟圆径尺余首昻而前顾尾妥而左蟠足缩而肘露背隆而甲伏虽倕般之巧不能致也况兹浑然天成不假雕锼岂非天地储精山川献竒而致祯祥以彰圣孝也孝陵卫监工指挥臣某敬捧以进皇上若曰朕惟皇考之德所感召天地神祗所黙相故兹瑞呈现以对扬皇考之休命以慰朕继嗣丕烈之心也宣文武羣臣百官于奉天门拜观莫不欣跃谨上表称贺臣闻马图出河龟书呈洛银瓮涌地器车在山此皆圣王之瑞也唐太宗朝获灵龟化为白石遂以为受命之符自开辟以来未尝遇兹盛典然天地之气锺英孕灵阳凝阴聚坚则为石禀少阳之精成少刚之质而融结其形成此神龟者葢有以知皇上孝思之无斁圣德之无穷而又以征诸圣寿于万斯年也臣文凤叨侍清班自惭愚昧谨拜手稽首而献颂曰于赫圣皇孝德格天山川献灵神祗致虔天不爱地道不爱宝式昭皇心尊崇皇考勒碑琢石有龟其趺取此山骨蛟龙所都坤珍効灵干符显瑞亿万斯年精英攸萃爰有宝石形类于龟当护庆云当生神蓍托质石中岂能食息其形圆长其色绀碧尾蟠而妥首仰而昻背隆甲伏肘露足藏二气所凝匪资人力浑然天成无斤斧迹五总之聚十朋之多矧兹祥物孰与同科皇明大朝惟圣继圣以承帝统以膺天命峩峩孝陵祥光贯虹圣德炜煌御碑穹窿微臣作颂以赞休美用比洛书永锡繁祉 

　　进轨范録疏 

　　臣闻经所以载道史所以载事穷经则精于道而有以识夫理义考史则熟于事而有以得夫政治是以古帝王之学未尝不探六籍而阅诸史也易曰君子多识前言往行以蓄其德书曰王人求多闻时惟建事学于古训乃有获此之谓也然天地之道古今之事非融而会之紬而绎之则不足以获于训蓄于德矣致知乎理义力行乎政治莫匪识前言往行求多闻古训而得之也敬惟殿下以天纵之资日新之德聪明刚果仁孝礼恭建国封藩衍本支之盛砺山带河固盘石之安威名播于宇内深恩溢于域中羣黎仰慕莫不欢切念臣文鳯才疎学陋愧无知识钦蒙特旨授以纪善自领职以来虽承顾问日浅然夙夜祗惧思竭补报辅导之诚以忠殿下之职分度无所用其心力乃采择经史有闗于理义政治之言切要简当易知易行合于圣贤之道者谨缮写成帙装潢上进乞于军国机务之暇宴闲讲说之余留心睿览庶可以少裨多闻蓄徳之万一臣忘其愚朴冒昧威严不胜战栗之至 

　　县令箴 

　　周官县正则惟其名升自里都五鄙是称秦立郡县汉制令长丞尉以佐教化攸掌唐制六等宋用朝臣慎重其选亲临于民上应列宿出宰百里俾无愁叹政平讼理欲成其政先修其身当恤于民毋负于君正尔之心鉴空衡平励尔之操蘖苦冰清毋堕庸庸毋过察察毋苛刻而残毋邪媚而狎同寅协恭庶务理集弗誉以喜弗谤以惕战战兢兢执玉捧盈凡百在位敢告斯箴 

　　上刘知县重修紫阳书院书 

　　尝闻尧舜禹汤文武之道得孔子而后传周孔颜曽思孟之道得朱子而后明葢孔子集羣圣之大成而朱子集诸儒之大成前庚戌而孔子生于东迁后庚戌而朱子生于南渡呜呼圣贤之生闗乎气运之盛衰教道之显晦岂偶然哉故能为天地立心为生民立命为往圣继絶学为万世开太平则圣贤之道在天下如菽粟布帛民生不可一日无也道之所渐被教之所陶钧无一物不沾其化无一民不蒙其泽玩其诗读其书不知其人可乎新安为朱子父母之邦犹鲁之阙里也自朱子殁后将二百有余载学者即桑梓之地为尸祝之所以致其崇德尊贤之意宋朝丙午间穆陵赐以紫阳书院四大字刻于真珉至今尚存书院凡三毁三复一毁于水再毁于兵当我朝之初于用武之际首创书院于学宫之旁部使黄公德芳知府魏公均祥恊力经营而我先人白云翁委职祠吏辛勤三载始克落成距今三十五年凡居牧民之寄者或谩尔修葺或畧不加意两庑倾圯三门朽腐椽瓦蠧缺风雨震凌生徒学士过之彷徨太息仰惟阁下以明敏之识超卓之才荥膺宠渥作宰于歙民亲之如父母敬之如师保将有以苏其凋敝乐其安静政之所施教之所被百里之间熙熙皥皥无愧于古循吏下车未久百废就举其于兴崇学校一遵朝廷之典而先贤之祠亦所当兴复捐已俸募民力頥指之顷不日而成惟阁下少留意焉区区穷乡晚进言不足以取信于人学不足以见用于世特以先人苦心致力之勤将就隳废是以恻然动念祈阁下之振作斯文主张吾道俾祠宇一新则吾朱子在天之灵临睨故宫徘徊于风泉云壑之间而知贤令尹之徳也传曰君子学道则爱人又曰鲁无君子斯焉取斯观于是而益信然则风化所系人心所重政教所闗岂迂阔琑屑之事哉干渎高明悚息悚息 

　　与弟子才书 

　　自向果邮亭之别又阅两载去夏六月七日之任一向独员署事诸务就理劣兄他无所长不过推平日所学而行之耳以清介守已仁恕存心以故吏民相安于无事又且同僚恊恭推服钦慕凡前之为政有不利于民者反之田野开辟流逋回复学校兴举词讼简息赈饥荒恤鳏寡安抚边氓均平差役奏罢船夫理决滞狱申寃直枉革奸去弊抑强扶弱禁贪治顽民心倾向时誉颇归凡上司按临于稠人中必谆谆推许勉励不置劣兄在任不过如斯始终一念精白一心不为利欲所诱不为祸患所怵守法而行据理而为处繁剧而不惮烦遇艰险而不避畏其于祸福死生漠然无所动于其中幸不幸一委之于天而已他毋足为吾弟道闻太守公今冬复任劣兄既蒙举荐彦祯侄亦荷奬爱吾弟又沐勉之以学资之以俸其作兴斯文之意为何如也岩溪子彰贤弟近况清适阖庭内外安好伯和兄年老强健有子登科荣跻显仕以膺长民之寄有光于吾门矣子善兄又喜彦昭回乡曽附书至兴国吾弟既荷太守劝戒期于成才经史之言心惟口诵夜以继日勇往而进庶无负此公之盛心也诸族中弟侄烦一一致意楮短心长言弗能尽不具 

　　又 

　　今春彦昭侄便中得书备知二弟俱各安好良慰老懐吾弟青年方春当悉心于学以迓续祖父之遗风吾儒事业大有所当着力处付之悠悠则不能成其所有以致流光坐弃诚为可惜以吾弟为学知所向方宜加鞭辟譬如北适燕南走呉车航不具岂堪致逺中途而止徒劳人耳望吾弟充其问学大其心胸涉于事周于理则可以成其才而推于用岂可仅仅守兔园册也此劣兄之至望吾弟勉旃勉旃劣兄自己夘夏六月初七日到任不过以理存心以亷律已勤力于民効忠于国他无寸长摅平生之志推昔日之学凡百世人之所荣所慕者无一念之萌守清贫安澹泊晏如也伯和兄晚节康强白髪红颜诸子孝养彦祯登科亦授县正可谓显荣矣辱彦武书方得其详欣羡欣羡本县佐贰幕司给由但劣兄独员署事黄册须知皆当究心是以忙逼不得少暇小儿祯夏末归家先遣德聚回乞知及未审太守曾复任否不果専奉字族中长幼烦一一致意交游中两学及城府诸公俱道此忱寸心千里楮墨难尽不一一 

　　与弟子彰书 

　　尝思吾家自始祖承昈公随跸渡江留家于歙大有公厚赀阴德至庭瑞公兄弟五人聨辉科第事业文学延于吾祖筠轩翁雄词巨笔著书明道为学者宗师吾先人白云翁诗文瑰伟卓冠时流而吾五兄弟者继承其后长兄江安丞不幸两考物故劣兄蚤居邑庠修业未竟引身而退自谓终老山林得遂所愿岂意为虚名所累荐章交达叨承国恩授以牧民之寄膺命以来夙夜祗惧思图报效在职不过尽公竭忠以身徇国以理恤民其于私欲无一毫萌于念虑间澹如泊如而不知宦海之风波也府司部使上官亷察俱荷推与庶得少舒其志气而展其问学幸不负吾矣凡天下之务不能更厯则不知其故以劣兄之处于田里戚属相会昆弟相亲朋友相昵不知其为难遇今则各天一方岩溪之往回方塘之隐处何可暂得然后始知为难遇也别来闻添丁剏屋祖宗余庆子孙传业诚为可喜又闻营寿蔵何太早计吕家林文光烛天矣劣兄縻职数千里外吾二弟之才岂宜终隠必当见用于时宜充其所藴广其所见以光大吾家德聚至领手札披诵感慰今因回便复此楮以尽欲言草率不具 

　　又 

　　老兄留京甫及二载中间数得手书如对面也近闻续弦得人诸幼侄庶不失抚爱而家务亦不必婴心少慰目前胶扰甚幸甚幸老兄年近六旬不获投闲置散而处清要之地抚心愧恧但思守职効忠虽无涓埃之补而操觚染翰日近清光以尽吾分而已近奉旨侍讲青宫开经筵以论道为圣朝之盛事而老兄抠趍殿庭之下亦预僚属之才屡蒙赐馔恩数宠加复回王府进讲日以为例自秋初以来准拟扈从北行心旌摇摇靡有定止非冬深启行必来春也吾弟守先人之邱陇居旧业之田园读书训子以传家学其视老兄汨没宦海者为何如哉相去日逺何由会合候至北京居处稍宁当给假还乡祭祖以尽契阔之懐临书惘惘不及详悉祈心照不具备 

　　奉伯和兄书 

　　今年夏五月彦祯侄到京继而彦武来叔侄弟兄得遂会合良不易也且审寿体康强子孙侍养犹如曩昔但劣弟从仕于外侵寻七载不得侍左右以尽友于之乐又喜彦祯复任而劣弟愚拙如故沗在王府日侍清光近蒙圣恩得陪讲春宫弘开经筵乃朝廷盛典而日趍文华殿屡蒙恩锡馔醴劣弟何幸身亲见之迩者有旨扈从北行但路途遥遥不得序契阔也良用怏怏未涯侍奉惟冀保爱以膺耆福不具备 

　　与侄彦武书 

　　自令弟祁阳尹考绩便道归省而吾妷笃念手足之谊不逺途路而得面会良慰老懐痴叔今年六十逺寓北京羁栖厯落侍傍无人柰何柰何近闻和斋尊兄遽弃荣养何天之降割于吾家不少延也追思尊兄自幼随侍伯父宦寓南北厯练世故自能显扬以致禄仕晚而投闲故里优老林泉诸嗣干蛊一子登科于人理无少慊也今而寿踰古稀亦可谓无憾矣而吾妷爱亲之心为无穷也良可痛悼老懐徒増悲咽身隔四千里吊不得哭位殓不得抚棺葬不得执绋但引领南云失声长号而已哀当柰何痛当柰何今因宏德乡友便附此以代往唁谩有俸钞二锭少致瓣香烦为于灵几前焚白缅惟大孝强加■〈衍上食下〉粥节哀保体承家续绪惟吾妷是望言不及悉不一一 

　　与彭必俊训导书 

　　记曰玉不琢不成器人不学不知道葢玉之未琢与瓦砾同幸而遇良工焉则圭瓒瑴璧瑚琏琖斚各适于用而器成矣人之未学与愚庸同幸而遇良师焉则天经地义民彛物则咸究其精而道明矣是玉之成器必待于工人之知道必待于师工有益于玉而师有益于人也大矣哉洪惟我朝建学立师内而胄监外而郡县置师弟子员服方领习矩步蔵修游息周旋揖逊誾誾秩秩人才所萃犹羣玉之府也蓝田之英昆冈之选旁搜逺采靡不具焉予以碔砆之质韬彩晦迹几为抵鹊之供矣一旦钦承玉音出宰平川临政先务必以学校为首思教铎之益振慨师席之久虚博询慎访俱以足下姓名对遐想玉人不我瑕弃必将翻玉海之波澜以演溢其文学耸玉山之标格以严整其模范岂终于懐瑾握瑜而私善其身哉今特遣刘生赍礼币至足下隠居之庐以请傥幡然而起玉振乎始终之学玉执乎始终之敬以玉成乎玉立之诸生则待价而沽将聨玉笋班于玉阶方寸地矣矧予鸣琴之暇挥麈而聴霏屑之谈不啻饮金茎之露以清肺腑也何其幸欤草草奉楮不尽所懐惟冀为吾道自玉不具 

　　答谢惟髙司训书 

　　自去春龙潭饯别流光怱怱又隔两纪厯矣区区深愧非才临政之暇必旁求儒雅相与讲明正学议举时政何兹邑寂寥无可语者足下归自京师一见之顷心已识之方幸资以相朂岂意为职任所迫不得久于盍簮良可慨叹去秋得手札寓谆切顾予何足以取信于足下也然以足下之才之学得振教铎为士子之矜式以明圣贤之道其责任岂轻哉足下当研精覃思究精一执中之旨尽修齐治平之方以裕于已以淑诸人俾人才辈出庶不负国家乐育菁莪之盛意此予之所望而足下之所任也区区抚字心劳催科政拙诚有如阳城之考下下也无足为斯文道今因便翔羾此尺楮以为兴居■〈言冏〉近于政余有拙作诗文数百篇无暇録藁奉去傥有顺风雄文佳什无惜见教以开老懐之茅塞会晤未涯惟冀为吾道梁栋重不备 

　　答谢子方司训书 

　　区区幼读父书粗承家学年踰弱冠叨居教职中获投闲岂意为虚名所累举授县正私窃喜幸以谓江右之地在昔宗工巨儒挺挺相望意我文明之时文章道德之士师表一代者必有其人也或可承颜接辞得以质正旧学厯任三载已及瓜期前之所陈何寂寥耶独闻先生老成重望为时推崇久居讲席屡司文衡而所谓道德文章师表者在是矣职守所縻毎恨弗得亲拜絇履为欠耳邑民邱子成萧文郁辈累求大笔雄文辱不鄙奬誉过情聨篇积简愈出愈竒如入武库戈矛剑戟罗列森聚锋铓颕锷光采炫耀可喜可愕使人读之久不厌倦诚独步也自顾区区才薄学谬拊心益愧而律已治民不过摅平昔所藴其于设施初无嵬目澒耳之迹殆平平耳先生与进之心勉励弥勤扬许太甚此昌黎所谓不敢当不敢当也今因髙第刘曾二友便翔羾此楮以寄缱绻余俟买舟朝京専造易庵讲下以倾倒所懐会晤有期惟冀为吾道栋梁重不具备 

　　与刘凝节训导书 

　　尝闻马不值伯乐低首帖耳伏于枥下玉不遭卞和埋光韫彩混于石中及其受知而伯乐以为骏卞和以为宝则人皆知贵之矣士君子之见知亦犹是也予以学校为育材之地加意兴举主教者有黄广文而两斋司训虚席已久去春访求英硕礼聘彭君必俊试于天官领札就职而西斋犹缺未得其人毎究予衷兹以考满赴京旧友萧君让敬授金川同知邂逅胥会相与话及学校之政乃语予曰吉水刘凝节氏年茂而质美学赡而才优与彭君生同乡学同道俾之同任吾兴邑儒学师道艺足以相长学术足以相规而造就后进必有可观矣且游于翰林侍读学士解公缙绅之门公以佳士待之品题推挽不遗余力当道尝荐其才而用之凝节以母老辞谢而归兴国与吉水邻封相迩得职便养凝节必幡然而起吾当与吾令合辞请予闻而欣喜葢士君子之出处去就一蹈于礼茍不先之以礼则凝节岂肯屑就焉故婚姻不备则贞女不行礼乐不备则贤者不处此古之道也予当寓情于言致礼于币以将予之敬而让敬为予具书先焉惟凝节以吾道自慎其必为予而来也当令诸生汛扫斋馆设皋比以俟予虽非伯乐卞和而凝节则诚千里之骥连城之璧也幸毋固拒以孤予之望焉草草奉楮伏祈亮察不备 

　　答主簿髙泰铭书 

　　自白涧滩相会泊舟舣岸夜宿江天剪烛引觞乆坐剧谈怱怱取别又将一载然思慕之懐无刻不在平川公庭双树之侧静念人生出处聚散如浮云断梗巻舒漂泊何有定踪昔未知同心之难今始识违颜之惨然参商之星常自相背马牛之风毎不相及事之所遇屡如是也祖行多沐厚爱足见僚友之情至今感愧交集闻抵县不久遽尔抱恙老懐恻然虑乏亲子弟侍汤药未审近况何似黄以和来得云翰知病势退减喜慰喜慰尤望善加调养力疾理政勾稽匡辅以成美治则庶可以瘳民瘼而慰来苏也然区区去后之惓惓者葢不以世俗之论待吾民彼之好恶在人而此之忧恤在已诗云我躬不阅遑恤我后非我心也黄册之数清荒田之粮实如斯皆当同寅恊恭究心致力则上不负于国下不累于民可谓尽职矣原发至手巻候便人附去诗文登巻但恐芜陋之言秪尘污耳询知诚忠刘大尹踏田旧治兹邑民人蒙恵亦烦申再四之意人回草草奉答伏祈心照不具备 

　　答县丞魏尚质书 

　　自去岁摄政会昌怱迫取别今春离平川不得一见至今怏怏拙作榕轩读易记族谱叙想已目入长司回曾附小诗以致区区仰慕之忱今黄以和至又沐手札佳章良感不忘之盛心闻今岁同僚抱患公出新大尹未到独员署事劬劳冗剧诚不易易歩韵成絶句五音少答意雅朱匣之贶感惠永供晴窻勘雠经史之用客邸乏物报琼谩有黄山春茗一裹奉寄政余汲葛洪丹井之泉瀹之以助清话人旋草潦奉复乞亮詧不具 

　　与大尹黄彪书 

　　近者秦淮旅邸邂逅会遇连床夜话琅然清韵犹殷于耳拙文俚诗缮写成轴以寓向仰之情谅不我鄙也别来逺想琴堂昼永政成讼简良可为平川之遗民贺也然民俗虽顽嚚而以明敏之识英断之才处之犹庖丁之解牛耳又当以仁恕存心以勤慎莅事则恩徳普而治绩彰矣区区不能善始而欲求终不能植前而欲振后殆若乞酰于邻不免笑讪也兹因鸿便草率奉字伏干照察不具备 

　　与锺民敬秀才书 

　　老拙在平川三载所与共谈者赖有锺子常及吾民敬二人而已舍斯文外无干预于公务是以始终依依之情不能忘于怀自春首相别日月走丸又将岁暮矣长司来得足下手书谆谆之意溢于辞语之外曽附小诗致忱想已达近日黄以和至悉知体候安好良慰悬渴小孙留讲下多荷用心训迪感徳罙深非笃念平昔契爱何能臻此但区区客中乏物将意勿责勿讶尤望始终造就以成其学业庶毋负也后有便风附午塘清隐文至人回舟驶羾此草率不一 

　　答锺子常书 

　　近扬存徳至辱诸文友书札兼侑土宜祗受惶悚又宠惠梧冈幽趣高文新诗妙翰佳画捧玩不忍释手虽纸弊墨渝犹置怀袖间追惟老拙为时樗材强颜效职尸素四载幸遂终考然无善政及民遗恩传逺不加以唾詈亦云可矣岂料诸文友溺爱过情诵之以文声之以诗情意缱绻乆而不忘果何以得此也感叹感叹同僚伴读锺启晦先任赣邑司训后调南雄今改除于此系出越国公裔自平川分居西昌其家谱近因舟经鄱湖遇风丧失再四致意子常于锺幼安顺曙二老儒先处借旧谱凂锺素昂刘以常抄録似本示下为感区区同一佩德也予常龛嵓樵隠区区有记启晦有叙候誊録诸作完备别日附去怱怱复意不虔祈照亮不具 

　　与方季善书 

　　伏自己夘岁夏初拜别一向留赣旧年春正月考绩改除寓京每遥晜故乡灵山苍翠未尝不冉冉在目也去冬次儿来得云翰沐委譔生茔文久堕稽皋未遑録去葢公平生律身行已大概述之无遗明白详赡庶可传久篆额书丹又得当年名士之笔刻之琬琰毋贻林谷之羞而光辉焕发于山川后人观之知为静轩处士之茔过者必起敬也装褫成册奉纳中间世次讳名某某不能详记恐有讹舛订正録副本用大纸比碑石様发来重冩正本摹刻为妙草率奉字伏乞情察不具备 

　　与薛推府书 

　　伏自乔迁宪府至今十载不得趋下风而望余光令人景仰寸心悬悬如水东注近闻复职新安之民渐濡治化涤瑕湔垢改过迁善庶圣代无寃滞也幸甚幸甚区区粗守家学才疎能謭不意微猥姓名交章保荐滥叨职任仅仅以精白持心期无负也侵寻岁月已厯两任但当忠勤以图报效耳他毋足为知已道因便附此尺楮以为兴居■〈言冏〉客居荒落乏物侑缄会晤未卜惟兾保爱以膺宠渥不具备 

　　与医士程养民书 

　　区区强勉从仕才无寸长学无尺进今吾犹故吾也自南京怱怱会面不得各罄所懐至今愧负逺想日来肘后方书笼中参苓活人为念深积阴功优游城府盘桓丘园奉亲理家其乐何如也芝兰玉树森秀阶庭但当浚橘井之泉种杏林之春省心以俟耳康节之有伯温未为晩也今因宏德乡友回便附此以致逺想之意会晤未涯惟兾保摄以膺光大不具 

　　与道友程惟中书 

　　别后岁月荏苒倐经十年每想万山修竹苍翠炉香茗盌逍遥静乐溪山一览如出人寰何时复得吟咏于其间也逺惟日来坐环余暇拈弄笔札新涌妙思深探奥道当绍羽流之遐躅也纪绩碑七星石诗文尚无恙否今因江宏徳便中附此以讯动履徐沈二尊师及诸道友同此一一致敬相会未涯惟兾保练不一 

　　梧冈集巻十 
