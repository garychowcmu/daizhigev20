散原精舍诗集

　　散原先生手书诗稿，起民国八年己未，讫十五年丙寅。都如千篇，次第与刊本《散原精舍诗》同，惟稿本录存《为海客索赠鼓娘诗》《雪娘曲》《庸庵尚书逸社第二集诗》《庸庵尚书来游白下赋赠寄题》《曹公亭及胡琴初母寿诗》等篇，汰之不入刊本。盖一时酬答遣兴之作，去取间有所经界也。
　　先生诗造辞精妙，不苟下一字，侔色揣称，务极深美之致。稿端窜异之迹，斑然可征。颖悟之士，抽绎巧缋，宜有会心。
　　先生书法法山谷，略参以北碑，不假钩勒而幽姿古趣横溢毫端。顾为诗名所掩。
　　此稿先生手付次女新午收藏。新午母俞太夫人，余姑也。新午复嫔于余伯兄大维，两家附婚媾者凡二世。丧乱得还，居无定所。时凛先德遗文坠佚。适中华书局复刊先生文集，因请命于兄嫂，得此稿，并付景刊。俾与行世诗文集相表里。藉兹片羽，永挹宋风，愿与世人共宝之。
　　　　　　　　　　　　　　　　　　　民国五十年岁辛丑山阴俞大纲敬记

始春初堂望钟山余雪
余雪冠岩峦，高高水上看。
笳音切云起，人语落溪残。
钓稳鱼痕长，晴完雁背宽。
引春文石径，梅气自生寒。
鸡鸣寺倚楼作
晴磴辉初眼，虚楼荡醉痕。
划洲如线水，卫郭落钟村。
逐鹜旗边合，群峰雪后尊。
留窥巢底月，井口出啼魂。
正月十七日探梅俞园感逝成咏
红艳蕾初胎，依然手植梅。
年年花满眼，湖海一归来。
栏楯迷前赏，风香写独哀。
魂兮寻月下，应伴绕千回。
翔冬示上元夜对月之作次韵奉献
抱古向天语，姚湾一士痴。
逢迎衔泪月，飞出写云诗。
笛冷城头客，巢安叶底儿。
挂霄明寸梦，过有羽衣知。
雨花台登山
霁郭开吾意，孤寻瘗血冈。
放春茸短短，翻野吹茫茫。
石颗蛇遗卵，濠围鼠养疮。
难忘随牧竖，飞雨在残阳。
南城外刘氏废园
度阡穿乱冢，倒眼旧过园。
斥废留枯树，追攀倚断垣。
池鱼吞石气，篱犬吠诗魂。
满抱纤儿恨，依稀故国痕。
莫愁湖看雨
休蹄浮磬野，湿鬓落髹椽。
半暝湖吹雨，一痕山卧烟。
乱愁鸿雁底，旧句虎狼边。
对茗魂相语，棋坪换岁年。
游孝陵
穿郭趋斜径，晴云片片逢。
春痕新草木，岩气隐虬龙。
残甓同遗玺，孤亭倒晚钟。
古悲收载去，仕女莫相从。
同袁伯夔絜漪园观梅
单车冲雨去，花盛旧园池。
一径曾扶醉，三年得再窥。
香寒蜂避屐，影好鹊存枝。
飘梦东风满，安知主客谁。
鹤亭移监丹徒权关来金陵邀酌水榭写示杂咏十二篇
抱关无人事，坐领好江山。
歌诵归能者，英灵尽唤还。
古怀迷醉醒，天运保痴顽。
偶过分鱼炙，传诗溪水湾。
乙庵七十生日寄祝兹篇
东南一儒霜髯髭，曰无所为无不为。
卧起岑楼臣海围，膝穿木榻嗟庶几。
朝嚄暮唶声尤伊，其学溔漭迷津涯。
包缠流略演孔姬，宝书断烂堆案窥。
叶乘洞箓究密微，旁溢文字酣歌诗。
光怪震发庄严持，夏殷敦卣周尊彝。
眦眵口哆慑且推，宾从过者杂华夷。
络绎问难决然疑，芒乎据梧杜德机。
亦骋恢诡相谐嬉，物论与之为婴儿。
往事腾踏前旄麾，薄勤化诲哺疮痍。
蔽埃历块驾安驰，弃遗畏垒一拂衣。
大盗覆国举踵随，九土幽晦霰集之。
窜居独寐哀黍离，挽日去倚鲁戈挥。
光景破碎雷霆欺，龙穴奔噬千蛟螭。
纠结搪撞乘孤危，道尊归来鸥鹭知。
吐纳刚气真宰垂，芽腹寸颖撑天维。
有海终作精卫飞，有山终获愚叟移。
至人神凝物不疵，民彝圣典交起衰。
久远系公益豪厘，景风吹长贞松枝。
卞薇阁索题先大父光河中丞夜灯图
名贤奋虀盐，约略出母教。
功烈满青史，一灯食其报。
卓荦光河公，逸事寒榴照。
执卷机织旁，枢牖影廊庙。
孤鹤培毛翮，腾作九天啸。
清文丽玉堂，高勋耸云峤。
辉光浴中外，筹策播入告。
岁月恋恩勤，梦暖萤点耀。
写为宵课图，依依儿时貌。
尚书恢前谟，诸孙并英妙。
传家历三世，箧衍珍圭瑁。
褰裳翔汉滨，毁室掠群盗。
辗转烽火间，阊阖何由叫。
久之归完璧，摩抚杂涕笑。
天意非偶然，留痕奖忠孝。
夙分通孔李，世乱余皂帽。
配命诵清芬，邪波莫能摇。
海尾一绳床，寤歌伸所劳。
病山成亡姬兰婴小传题其后
吹帷兰气断氤氲，诵偈余音不可闻。
差似学书兼学佛，东坡海上悼朝云。
怜影盟魂护乱离，善根慧业总成痴。
十年家国伤心史，留证巫阳下视时。
发九江车行望庐山
车音呜咽大江前，缩地劳劳问岁年。
一片匡庐挥不去，来扶残梦卧云烟。
清明抵西山上冢
阻兵卧疾负归期，扶策今为上冢儿。
一径余花初脱雨，三年枯泪尚留碑。
云风摩荡悬灵境，岩壑低昂拥故姿。
痴对松林侵竖子，栖鸦啼失夕阳枝。
崝庐楼夜
灵峰俯招人，老惫久乃至。
荒荒墓旁庐，去住自移世。
拂拭网丝榻，敢忘鼠衔泪。
暝色接江海，渺然一身寄。
缺月生楼头，光浮万松气。
浸入苍烟窟，变灭荡层吹。
野水出蛙声，共我肝肠沸。
环环众壑影，漾漾孤灯味。
竹丛把茗碗，露下湿秋思。
窥廊夔魅空，冷抱星辰睡。
读郑苏盦六十感愤诗戏和代祝
乙盦登七十，苏盦亦六十。
海滨成二老，觞辰差旬日。
一楼一天帝，据之各无匹。
乙盦杜德机，奇哀寄示疾。
苏盦徇变雅，腾吟如草檄。
二子痴则同，苏盦益傲物。
不知老将至，胸伏万锐卒。
待世非弃世，天护龙蛇蛰。
屋山垂海云，揽结溢渴笔。
传观助张目，余年六十七。
暮春过宗武
海尾江头各自还，车音绕郭觅溪湾。
倚墙花尽蜂犹恋，隔院苔寒鼠亦闲。
放棹已迷桃叶渡，读书疑对敬亭山。
尊前老宿违摩腹，唾落零晴断雨间。
（冯蒿翁来游余与君皆去白下未及相见）
燕巢
旧燕衔泥绕壁廊，巢痕下上暖斜阳。
将雏栖稳黄金屋，影断东风五柳旁。
浦口别印昆入都
扬子江声日夜喧，历阳树色暗郊原。
车尘千里春风道，应湿襟前岱岳痕。
春尽日偶成
残英枝上一痕春，翠鸟依依惜别晨。
闻道花源无历志，为余衔赠避秦人。
题程道存之罘出险图
夜海微微一舸巡，飞涛卷雪乱呻吟。
蛟鼍不敢吞奇骨，放作神州学剑人。
梦痕犹并雪山浮，十九年余一掉头。
又托漏舟迷死所，呼携丛稿塞横流。
书无锡高老愚翁家传后
行郁惠山旁，中有隐君子。
承传讲学风，刻厉饬伦纪。
一世腾万里，祸乱愈弗止。
侈言匹夫责，诡遇余丧己。
先生瞑槁梧，内证主静旨。
道胜物不疵，县解不老死。
两孤抑何贤，寤寐绵神理。
扬芬采曲儒，薄俗宁获此。
钱生契独行，立传追范史。
吾衰美其文，缀咏亦赘耳。
寿许狷叟八十
世乱阨斯文，八儒晦光采。
栖遯偶皂帽，吟落尾闾海。
扶筇犹获归，湖山俨相待。
葑堤桂坞间，婆娑一老在。
依依朋旧尊，飞唾接欸乃。
元气湿古怀，观生手承颏。
余挂牛刀梦，畏垒祝未改。
可园传易图为陈伯雨翁题
昔岁寄江南，耆旧瞻四五。
播吟往还径，筇袂互翔舞。
一瞬扫霆雹，追忆指画肚。
硕果可园翁，望与锺阜伍。
等身杀青作，余事记风土。
雅故启后生，人师骚坛主。
挺立兵戈际，其气如龙虎。
隐几出商歌，魈魅莫敢侮。
偶遭张藉阨，破翳神为弩。
天还读书眼，细字万物睹。
忧患老学易，证圣药狂瞽。
悠悠姬孔情，浃洽须眉古。
发蒙图中人，百代映谈麈。
庚申二月金左临招集钟山造林场余与冯蒿叟同
车往会酒次主人出示新句和之纪兴
云片飞扶万嶂东，晴痕驰道破鸿蒙。
横斜麦陇吹烟碧，高下花枝脱雨红。
支遁买山同夙愿，橐驼种树有新功。
楼栏对酒莺传句，哦立寒阳两秃翁。
三月三日鹤亭自丹徒至携同宗武公乔布臧及苍
崖上人泛舟秦淮夜还饮水榭与鹤亭别
牵瘵闭幽栖，学诵阙章句。
荡寐艳阳辰，桃柳乱红翠。
佳人移京口，调笑蔼嘉会。
拥醉扬轻舠，衫袂入融吹。
山光湿栏楯，悠悠成自媚。
岳僧咳唾底，写石影吾辈。
（上人于舟中为鹤亭画扇）
低昂今古情，嬉春从辟世。
踏岸窥园馆，花畔出云髻。
传歌一水上，星点争明晦。
终宴千徘徊，苍然飘离思。
暮春抵沪同大武伯夔子言游半淞园泛舟小溪作
海雨歇游氛，天清楼阁晓。
胜侣挟俱出，飞车疾于鸟。
郊原青茫茫，晴烟笼未扫。
新园初挂眼，篱下江流绕。
魔舞夺闲地，犹留玩芳草。
层坡耸孤亭，石窟穿窈窕。
把茗眺云物，人影栖木杪。
登降随仕女，写我溪光好。
艇子趋凫鹥，残阳满怀抱。
回复迷所历，四照俨蓬岛。
漠漠濠梁趣，恢恢劫尘表。
余兴杂棹讴，忘归不知老。
四月既望过初堂同徕之移舸溯青溪抵太平桥而返
手挽溪风满草堂，喜逢小舸系篱旁。
寻源波底出山影，乱眼鸦群翻夕阳。
苍翠穿桥灵境换，星辰垂野断魂凉。
偷闲遗世无人觉，微起钟声认道场。
庸庵尚书于沪上主逸社第二集适值三月十九日
爰命题为万寿山怀古余忝与会归而补作
巨蠹圮天纲，势成土崩疾。
思陵号恭俭，坐因流贼出。
罪归亡国臣，茹恨殉社稷。
至今万寿山，指点过者泣。
杳杳歌太阳，峨峨瞰凝碧。
尚书再集社，灵感到胸肊。
分泪溢吟毫，三月十九日。
兴亡一垤影，影中验得失。
毋劳费天问，终卜立人极。
为海客索赠鼓娘刘翠仙
吟虫鸣鸟送残年，老卧青溪钓石边。
一为成连寻海上，琴音歇绝鼓音传。
北地佳人刘翠仙，独当旗鼓若临边。
飞腾一点英雄气，万里风沙为飒然。
憨态还从逸响传，亭亭邀立画堂前。
痴儿心死神光里，解秽天留蜕骨仙。
王编修泽寰偕族人笃余明经自庐陵游江南携示
文信国画像及手札墨迹谨题其后
兴亡细事耳，人气延天命。
吾乡有文谢，万靡挽使正。
谢像藏退庐，（谓胡侍御思敬）竦瞻缀微咏。
二妙开图幅，奇表嵩华映。
附上府理礼，出处痛执政。
作事信天去，一语公自评。
错落数百字，肝胆写豪横。
我欲饮其气，吐以斫枭獍。
压寐魔重重，造劫萌非圣。
狼籍蹄迹间，孤攀血泪迸。
桂林李生乞题其曾大父次星大令所作山居图长卷
崷崒灵奇万笏山，相望庐墓虱其间。
宦成偶写幽居胜，终古高云不可攀。
负笈曾孙气老苍，江南邂逅一倾觞。
驾鹅满眼兵尘动，应向图中觅故乡。
六月十三夕徕之同年招同师愚宗武觞初台看月
溪光澹相依，晚京欲无价。
逃暑二三子，箕踞恋台榭。
顽云吝不飞，皎月吐其罅。
金波荡城阙，草馨袭兰麝。
围席杂雏鬟，按歌媚初夜。
笛声星河底，栖鸦为之下。
引杯吸山影，扪腹峙嵩华。
吾曹狎丧乱，蚊虻视争霸。
脱绳露地牛，留味愈啖蔗。
终取主人语，天堑一彴借。
（主人言初台之胜在游舫为复成桥所隔得避喧聒）
清道人卜葬金陵哭以此诗
楼壁车厢反复看，海云写影一黄冠。
围城余痛支离骨，辟地偷生共肺肝。
中外声名归把笔，烦冤岁月了移棺。
带陴新冢寻蔾杖，滴泪应连碧血寒。
赠汪社耆
崩坼乱喧呼，有身复安寄。
片椽青溪上，老益慕气类。
忆溷鄂王城，得子好兄弟。
不恤文酒污，偷娱风雨晦。
兴移九曲亭，登降连数辈。
波江啮山根，钟响漏苍翠。
子为最少年，捷抚陶桓桂。
丧乱枳如发，瞬及易鼎岁。
长公促一瞑，痴愿瘗烽燧。
子专持画笔，力与鹿床配。
只影天北南，呵壁【立矣】饿毙。
霜髯出海楼，重见活鬻艺。
赠幅愈清远，魂开桃源记。
踵营梁（节庵）纪（香骢）丧，风义在残世。
古来独行传，于子足流涕。
癖嗜诱题咏，今昔肯相弃。
差摅恶怀抱，硬语动长喟。
为甘翰臣题非园图
有地瓯脱海之角，蒙笼草树杂花药。
依径廊亭茅盖头，待月生东日西落。
晨夕步寻半吾党，听鸟听虫微籁作。
主人好客如性命，每至围坐倾觞酌。
抟控烟霞纵谈咏，醉颊飘髯映林薄。
从知大侠隐阛阓，能外形骸自行乐。
十年烽燧点禹甸，缩手安问散腰脚。
分作遗民娱老乡，天假奥区万灵跃。
雪娘曲（为南海女伶李雪芳作）
明星何熠爚，绛云何葳蕤。
辉海万楼台，下此凤凰雏。
窈窈西樵山，比之藐姑射。
神人凝雪肌，餐风影空碧。
雅步汉宫仪，雅奏广陵散。
逢场留白头，谁怜幽情满。
半淞园坐雨伯夔重伯寿臣及儿子方恪同游
百日重寻丑石存，芙蓉照水柳当门。
蝶招裙屐迷荒径，蜗篆亭台认断痕。
乱叶鸣空群籁合，晚江撼坐一襟尊。
秋堂对茗围寒雨，遗世魂依犊鼻裈。
重伯为人索题画梅于谈坐口占写其上
环天持轴促留题，如翅之云覆墨池。
我有愁丝络鳌极，余丝风翦推梅枝。
题秉三先人熊翁所画卷
甲兵十万据胸中，未预铭钟画阁功。
闲寄秃毫吐奇气，墨痕犹欲湿鸿蒙。
郎君儒雅亦谈兵，手泽摩挲念老成。
莫忘图中破茅屋，却灰飞尽待归耕。
为刘健之题所藏蜀石图
残遗蜀石经，收聚十获五。
勤搜兼巧遇，彼苍眷嗜古。
流传阅百年，藏者可指数。
踵观盛师儒，证辨析丝缕。
鲰生安置喙，矘视屡起舞。
尤幸邀天章，篆画出冲主。
雄姿走螭龙，奥雅胎石鼓。
刘侯为发箧，光气烂庭户。
方将却魔魅，复旦万物睹。
守阙留伏申，待访孰与伍。
题余尧衢同年倦知山庐图
世乱占遯爻，入山斯可喜。
况守先畴旧，庐墓聚于此。
往岁窜海角，相公对拊髀（瞿文慎公）。
余羡倦知翁，劫罅伏乡里。
出诵唱酬作，亦验隐居美。
其地奥而旷，繁花竹楩梓。
上冠霞峰台，下环玉带水。
闲身杂豚犊，课耕供祭祀。
何堪变愈亟，杀声沸两耳。
翁踵作流人，曲江已前死。
局蹐庇一椽，吟鬓换星晷。
眼穿不获归，烽隧暗南纪。
飞梦亦吹残，慰情留画纸。
汪生笔夺真，卧起墨云里。
吾侪等飘梗，有命笃行李。
期予织屦山，回戈雪国耻。
石齐逸诗遗墨册闽人林研忱乞题
文山晚有吟啸集，尽出拘囚及绝粒。
嗟公此卷与之同，天挺人豪肺肠一。
婺源兵败誓九死，延喘从客仍把笔。
八十二章追咏怀，书势官奴句晞发。
平生遒义贯多艺，诗示鬼神想当日。
（卷中有裁诗示鬼神之句）
光芒寒胆声动心，传使百世懦夫立。
伯臧岁前自里居还饷以南丰橘顷于役姑苏复写
寄见怀之作偶占酬之
来去扁舟凫鹜趋，酒痕霜气照江湖。
新吟欲比南丰橘，迭沁肝脾起老夫。
文书引睡那关渠，山尾溪头枕簟如。
邓尉寻梅魂路断，墙根自抚不村樗。
初春过仓园啜茗初台赋示主人
飘袂来寻梅蕾红，池头亭角起春风。
岩峦层累含晴出，步履依稀入画同。
隔茗长桥疲跛鳖，回香一水照惊鸿。
（主人教曲女弟子曰惊鸿适来游）
歌怀坐接南朝梦，输借丝笔作钓翁。
蒿翁游白下三宿返沪次和共留别之作
瓮虀了我青溪曲，魂梦层层寇盗侵。
乍得老成推倚伏，尽收寒饿杂呻吟。
荒城开合悲笳语，奇服低垂恶木阴。
一喙从公探四印，移情海上接听琴。
初堂歌席戏为二绝
十树秾桃压鬓才，似花人费蝶儿猜。
看看写影春灯底，飞满歌声水上台。
恍接神人下紫鸾，曾攀福地住仙坛。
一襟犹带千岩气，飘落尊前作夜寒。
（坐间有雏鬟字璧如喜寻名胜颇为述游踪所历）
花朝谭翰林重宴初堂赋以纪兴
尽坼名园满意花，重寻石径日初斜。
温馨融吹争翻蝶，光气笼霄欲避鸦。
别院繁灯悬粉黛，一宵沉醉乱琵琶。
江南留得伤春地，莫放边愁落臂纱。
寿何诗孙翁八十
当代老画师，故家奇男子。
吐胸万邱壑，费尽沟娄纸。
向骋儒侠场，物望笼都市。
不污后车尘，青霄一鹤起。
徜徉履劫余，孤尚缄骨髓。
昏旦促能事，高价掩众史。
自哂救饥耳，道贯养生旨。
酒坐映方瞳，谈舌溢诙诡。
取证髯苏咏，神完中有恃。
会看百岁翁，泼墨添海水。
蒿叟居沪报得曾孙赋记一诗适庸庵同年至出示
和作亦次韵寄贺
海屋婆娑不记年，好春看满绿杨颠。
方凭深念熊罴坐，遥带祥辉燕鹊传。
四叶门楣天所大，一花世界道开先。
含饴风味添佳话，为摘星辰暖酒筵。
庸庵同年来游白下用前韵赋赠
曳杖经过数岁年，升平扰乱送华颠。
种桑莫问山河改，得句还连鼓角传。
濡沫余生留我共，控抟奇景倚公先。
谢墩灵谷堪笼袖，待散青苍落绮筵。
宗武示过小院看牡丹之作和酬
层层光气接飞翰，月底风前只独看。
薄带烟痕围作晕，分黏香梦自生寒。
谁寻灵谷随蜂蝶，争恋仓园照凤鸾。
（灵谷仓园牡丹皆盛仓园犹多歌伎观游）
别趣孤襟余此客，解偿俊句倚栏干。
四月朔蔡师愚仇徕之挈艇子寻青溪
闲坐初台爱柳林，亲操短棹遂出寻。
半湾新涨飘英合，数迭苍山落照侵。
衔寺岚光穿笑语，卧桥塔影带晴阴。
面墩更脱吹笳地，为接源头湿夜吟。
送文九移居天津
忆挟阿兄过问津，停车旁睨国无人。
卅年歌哭凭重觅，万影侏儒与作邻。
撼海长鲸迷出没，处裈群虱自昏晨。
蟠胸干莫终飞跃，与割层波溅虏尘。
寿汪憬吾六十
横流荡荡映行吟，独慕寻碑巨海阴。
画策精魂辉史牍，著书声价满儒林。
万梅花观飞仙影，三秀才歌烈士心。
扶树人纲归自媚，南云窈窕护弦琴。
寄题曹公亭
（曹名顶南通人明嘉靖间御倭寇战死）
四百年间话战功，堂堂身手几人同。
一亭留溅哀时泪，国命如丝系鬼雄。
段伯平乞题戎服小像
江南对酒柳摇城，弄影当年隔阿兄。
老去梦魂呼杀贼，佩刀身手高峥嵘。
喋血边城虏骑横，只余将帅坐论兵。
复生髀肉休回道，卧听秦淮打桨声。
初秋夕咏怀次和宗武
苍天已死立黄天，送老蛙声又十年。
九逝骚魂当月落，万方兵气动秋先。
星河写壁生图画，风叶喧阶自管弦。
莫睨针楼妒儿女，卖痴木榻亦将穿。
用韵答宗武秋夜集初堂坐客为说鬼故有末句
投山归鸟与衔晴，摇荡秋光柳岸清。
魂梦迭为溪涨涴，须眉低映酒波明。
偶依近局尊闲味，赢得哀歌托后生。
灯底都成新鬼世，残宵弄影一含情。
八月十三日会葬恪士西湖吉庆山
悬泪三年成觅汝，犹及抚棺依佛所。
须臾邪许响荒山，漆光摇摇湿寒雨。
夙收灵气指埋骨，临穴四拥岩峦舞。
我老亦无世可托，偕亡羡此一抔土。
月夜魂出唱新诗，草根和以虫声苦。
更待拱柏啼翠羽。
雨中于北高峰下谒瞿文慎公墓
灵境斜趋细雨中，山形墓道峙穹隆。
碑前郭带鱼龙水，木末钟飘鹰隼风。
乱竖披猖仍累岁，吟朋散落益思公。
孤弹衰涕寒云里，魈魅如窥万竹丛。
法相寺樟亭
劫末重过抚一亭，雨中漏入万峰青。
虬枝历与雷霆斗，鸾盖余遥罔两停。
游侣飘零兼死去，老怀郁勃遂沉冥。
天留把臂牵肠地，壁记犹堪照数声。
中秋雨霁宴集剑丞宅夜泛湖还蒋庄舟中看月
佳辰歇淫霖，渡湖访城阙。
济济君子堂，半为梦中客。
新旧洽谈谐，联咏淹玉夕。
微醉寄孤艇，巨浸浮凉月。
峰气吐氤氲，水怪眩出没。
大千琉璃盆，浩浩风露积。
余情阅生死，对此洗肝膈。
塔影倒楼居，回顾三潭白。
登丁家山康氏别墅访主人不遇
移舸依山根，履级凌缈缥。
湖阴匿奥区，悬径羊肠绕。
下上勤穿筑，精庐寄霞表。
辟圃设亭台，卉石皆可宝。
俨彼神鳌背，文理镂妙巧。
飘唾天风秋，云物示鳞爪。
足底泱漭水，群峦拥奇矫。
主人笼万有，道欲一壑老。
啸歌荡虚空，闲酌亲飞鸟。
孤攀隔堤携，我亦赘蓬岛。
舟过刘庄感赋
沉沉万象出楼台，日气初悬金碧堆。
避暑阻兵眠食地，忍寻断梦一人来。
（癸丑夏偕子大恪士留宿及两月今恪士已故）
蒋庄楼居一首
听雨宜宵寐，看云得晓晴。
残荷犹出涨，丛竹自飞声。
塔势惊雄直，山光已满盈。
一楼谁主客，题壁护芝瑛。
（此本名廉庄为廉泉吴芝瑛夫妇所居今归将国榜）
南湖月夜有怀仁先生京师
卧看大月吐峰头，湖水空明一片秋。
苦忆微风凉露底，残宵对影在孤舟。
寻胜谁为携手人，我来君去隔昏晨。
酒边写塔南湖月，分映埃尘折角巾。
琴初贞长剑丞过湖居偕往看桂花满觉陇遂至理安寺
盛秋故侣临湖壖，邀观十里传馨桂。
岩峦回复烟岚消，一径交花满晴吹。
坟头两株异枝干，葳蕤丹蕊璎珞细。
止箯仰面眩眼目，光景醉人尤物最。
深入草木皆佛性，断续溪声初引睡。
俄惊柟竹上穿霄，十年重认午眠寺。
写经作塔诸天寂，窜影入林飞翮避。
遗基补筑松巅阁，围带列屏蓄山气。
二客病跛阻攀登（谓剑丞贞长），坐听寒滴觅新句。
别僧飞翠湿日脚，微笑已得西来意。
胡宗武琴初之母汪太夫人六十寿诗
紫江好兄弟，才名瞻由偶。
所自今成国，家风播人口。
岿然翘女宗，慈俭犹龙守。
赁庑揽胜区，娱抱天能厚。
吹嘘湖山气，辉寐插箕斗。
二子解养志，浊世不受垢。
秋清飞鹊笑，桂馨澹流户。
仰接初阳台，餐霞千万寿。
寿林畏庐同年七十
蒙叟列至人，又独称才士。
先生墨者儒，道术在于是。
颛颛以尽年，抱古泄文字。
细译百国书，为醇醺万类。
横流插坛坫，强聒尊孤寄。
余技包恽王，好手亦树帜。
穿限应求者，得钱活亲懿。
自诡食其力，呺然骄一世。
今岁试腰脚，投杖穷海澨。
雁荡瀑漱肠，播吟副好事。
私怨不过我，颜鬓揣梦寐。
隔酒倚槁梧，忘老枕中秘。
为张仲照丈题梁公约画松
邻园二古松，岁必临数视。
挺出挂云雨，苍虬互拏臂。
块然立其下，啸咏脱浊世。
邂逅主人归，偕赏益瑰异。
暝色合形影，恍惚生哀吹。
依攀对偃蹇，忝为天所弃。
梁生笔夺真，犹湿清高气。
求踪万物表，茫茫与之配。
哭喻庶三
垂老相望先我死，更谁坠绪探船山。
卅年气类期闻道，八表氛祲为改颜。
忍问海涯流恺涕，只今俎上寄痴顽。
南朝台观鸿飞处，忆泣兴衰挟往还。
林诒书自京师至携登扫叶楼
看遍西山红叶来，江南霜气静楼台。
闲驱疲马寻钟起，晴拂群鹰倚槛才。
堞影参差浮积水，车音迤逦荡长雷。
寒围高竹茶瓯洁，残客犹邀万壑陪。
陈述猷乞题瞻麓图
昔客潇湘岁月久，纸上陈人相与友。
佳日闲寻门外山，苍苍岳麓绝埃垢。
爱晚亭抱赤沙湖，一径枫叶寒泉吼。
几回夜宿云麓宫，荡出钟鱼摘星斗。
弃掷漂流那可道，挂魂木末猿猱守。
陈侯旧是耕山人，况系庐墓依林薮。
从军学仕三十年，老活江南柳生肘。
敢忘父子饮泣处，上冢还家心语口。
大乱屡作墟井闾，血肉蹂践烽燧厚。
祠屋依稀狞虎踞，草树披靡妖狐走。
写图寄愤益寄痴，湿寐岚光犹落手。
游胡园观菊
山郭满秋光，兴怀访园菊。
廊万列层层，缀枝绚金玉。
四照动寒籁，霜露气初肃。
拥随哗仕女，衣鬓微馨触。
怜取遗世姿，题品属万目。
栖鸟窥茗坐，水石衔晴旭。
旦暮餐落英，痴对风吟竹。
携家观农事实验场还憩邻校六朝松下
城根吐广场，偕寻忘南北。
碧草连无垠，日气翻野色。
篱落转花径，丛菊自成国。
方塘鹅鸭喧，圈牛杂白黑。
暖风流未高，萌颖待滋息。
学稼通化工，茫茫呼后稷。
隔泥古松在，摩抚拨荆棘。
离披倒山影，挂枝悟写墨。
承平题句处，魂痕不可拭。
车音荡长墙，飞唾接归翼。
十月十四夕蔡师愚召集初台玩月
水上孤台风露清，柳林暧暧月临城。
一痕鱼沫初沉网，数点鸦巢对倚楹。
俄乱花光缠酒气，聊移世变入闲情。
歌弹歇绝披衣起，门外桥头落雁声。
步月溪上
寒月满溪水，行吟僻更幽。
峰峦依郭曙，草树映波浮。
灯出捞虾岸，烟笼射鸭舟。
鼾声茅舍底，顾影复淹留。
闲居偶成
阶下芙蓉花已繁，列盆晚菊亦翻翻。
风轻日暖擎瓯坐，留得蜂房长子孙。
晴翠疑分郭外山，孤松散叶影斓斑。
摩挲左肘鸡声里，世上无人解闭关。
挽严几道
死别犹存插海椽，救亡苦语雪灯前。
埋忧分卧蛟蛇窟，移照曾开蠛蠓天。
众噪飞扬成自废，后生沾被定谁贤。
通人老学妨追忆，魂湿沧波万里船。
庸庵尚书寄赠见怀二律依韵和酬
敷坐同残衲，题轩欠此君。
（山谷有题元上人此君之作）
邻园闲倚杖，溪水自成文。
怀旧悬灭壤，飞吟破海云。
寒阳辉几榻，鹤唳已能分。
湖上墓旁屋，传闻修水筒。
寻幽一筇雨，吹梦万山风。
收取英灵去，销磨醉醒中。
放梅楼阁晓，应变北枝红。
除夕作
屋山压雪对寒毡，旗影笳声酒醆前。
方盼泥干缘蝼蚁，坐闻风急逐鹰鹯。
炉烟欲合疮痍气，劫运移支老誖年。
为忆二雏羁绝域，长饥谁挂枝头钱。
余尧衢同年古稀偕老图题句寄祝
窈窈楼台接海居，紫霞辉暖染衣裾。
五噫赁庑鸿光在，下潠归田陶翟如。
以美人伦成教化，白邀天籁与吹嘘。
逃秦仙眷依诗卷，图续花源不妒渠。
尧衢写寄元旦之作依韵和酬
牢落临溪宅，蹉跎抱古心。
老惊残岁改，醉恋远钟沉。
雁骛穿霄避，豺狼拥窟深。
犹期烽燧外，锺岭引孤吟。
抉目是何年，归耕恐未然。
旧游同偃蹇，吾道倚狂颠。
忆汝孤罴坐，传声寒雁先。
老人星出海，垂照和歌筵。
次韵宗武寓楼对雪
冰淤久壅放溪舠，飞雪衔眉把屈骚。
聚想海鸥寒共没，窥余梁鼠眩仍逃。
天光破碎巢痕映，堞影凄迷角吹高。
煮茗围花静楼壁，上衣小火坐人豪。
人日宗武宅宴集赋纪并示坐客吴宽仲同年
邻巷吟人引酒卮，初逢上日雪消时。
浓花照坐惊催发，侧帽摇灯欲自奇。
醉语漫存人物论，老怀最忆草堂诗。
襄阳耆旧风流在，千里莼羹恋滑匙。
愔仲居杭有诗见怀依韵却寄
湖上寻山四客同，流馨丛桂夕阳中。
倦游已是经时别，活国终怜造物穷。
寒杂啼号缠社鼓，醉扶童竖钓溪风。
作邻居士存吟侣，两地骑驴摘小红。
（君与仁先余与阿兄宗武皆邻居）
谷日立春喜晴次和谭芝云翰林
春动枝头鸟语催，晓风暖坼雪残梅。
九垓震荡留吟几，万象低昂映酒杯。
藩镇兵犹乘衅起，海邦使播歃盟回。
腐儒把玩微阳复，莫问饥肠破疾雷。
三月十五日偕宗武过仓园看花坐雨初台依韵同作
幽径烟肥履迹苔，湿园细雨客能来。
穿花魂冷游峰照，吹叶声酣卧犬猜。
乘兴欲呼山入座，作痴犹待月衔台。
光阴窈窈扶吟地，留命伤春赋七哀。
挽陈子青翁
名德窥三世，沧桑一老儒。
吟飞鸾鹤气，道应马牛呼。
孤愤藏杯斝，深居润画图。
先朝高两监，逸事泣弹珠。
（翁当年应举屡不遇与义州李文石齐名世传南北两监）
羁旅联英冑，依依寄命年。
海灯摇寤寐，湖舸脱腥膻。
待续移山志，终荒种秫田。
魂亲林处士，神理雪梅传。
赠袁伯夔
武烈翊中兴，楚材冠当代。
文派亦俱昌，沿流等起废。
湘乡接桐城，雄跨欲无对。
羽翼郭与吴，云龙瞻进退。
湘绮别树帜，映古纷杂佩。
末运稍衰竭，能者犹数辈。
袁子生其乡，沾被笃所爱。
壮志遂时杰，纵辔忘历块。
惘惘终自返，一几八家在。
温故效语言，有颖出荒秽。
九霄湛露垂，【手邑】之滋渴肺。
此事根效友，冥漠盈万态。
贱简竖儒业，孤呓绝狂吠。
我老余诱子，物外馨謦欬。
闰五月归张氏女子卧痾沪上嘉定余伯陶主方起
之赠以此诗
奔抚孤呻海上楼，药烟灯穗飒然秋。
岂期与物同疵厉，稍欲祈天赦缚囚。
症结竟窥囊底智，风光宛托剡中游。
神州莽莽谁医国，方技余存第一流。
七月十三日偕宽仲宗武登仓园新楼凭眺至月上
邻园过雨秋生枝，魂魄踊跃苏癃疲。
襄阳耆旧导我出，亦有柱史相攀随。
突兀楼观跨溪水，新髹朱紫光葳蕤。
并倚栏楯染凉色，完杨柳插青琉璃。
蝉嘶虫语漏缝隙，洗波浓黛连城陴。
游鯈可数红蓼底，微欠钓叟蹲孤罴。
斜阳如谷覆锺阜，饥理粲粲颅骨奇。
深藏陵墓耸危塔，分晴草树犹离披。
南朝风物赚一瞥，安问烽燧含疮痍。
主人不归笑把酒（园丁颇不供茗饮从宗武
家取饼酿代之），看移大月成罘罳。
晚鸦下逐带桥影，翻弄吟抱鸣笳悲。
寄题湖心寺示慧之上人
淮壖泱漭吹风沙，控胜写奇一湖好。
湖心寺乃成掌故，千岁废兴迹仍宝。
中间踵起善知识，吟觞画几联诸老。
坛场坛坫跨东南，绵绵神理余丛槁
上人传衣恢未法，能截啮流资再造。
蟠胸龙象出狡狯，磊嵬架构照穹昊。
不见旻公三十年，杜侯旧句摇怀抱。
（上人以丁酉岁别余于长沙今垂三十年矣）
兵戈喋血证初地，分我钟磬迷魂晓。
期挈疚斋访蔗叟，重接望社万物表。
（疚斋如皋冒氏为前淮安关监督蔗叟淮安段氏
为登八十诗人望社为明末遗老会文湖寺所题名）
哭胡瘦唐侍御
来年邻寺与追寻，一径听钟绝足音。
劫运更教孤气类，谏书忍问出呻吟。
江湖摩荡回天梦，几榻绸缪学道心。
收拾谁编独行传，岛人写恨海沉沉。
（谓刘潜楼居青岛为作状志及哀辞）
八月十七夜马良存吏部宴集初台玩月
溪台澹秋痕，雁底坐超忽。
万里霄无云，木末吐华月。
气扫堞浮浮，辉满峰兀兀。
写影水精域，望气金银阙。
丛筱浸寒漪，披扬镜中发。
列筵出窈窕，应湿凌波袜。
歌吹翻流光，淫鱼听恍惚。
濯醉零露新，传咏远风歇。
余情腾钓矶，何处战死骨。
化字遗浊世，钟声漏林樾。
哭沈乙庵翁
卧痾传句宠称觥，归序仍能腹稿成。
十日死生逢绝笔，万流依倚失长城。
乱离残客原同命，博大真人不可名。
留咏荆轲一楼影，哀迎终古海涛声。
方巡视残菊宗武示晓起独坐之作因次和
残菊堆排照曲廊，犹能风底漏微香。
朝饥百绕啁啾寂，劫末孤逢意绪长。
写影移添张壁画，披衣遥认溢楼霜。
吟人自媚双烟坐，偷笑城头雁骛忙。
冯蒿盦同年八十生日诗
江海逢迎盖世翁，十年长我气如虹。
独怜夙夜回天愿，移诵尪羸续命功。
不朽扬云垂绝业，扶倾宗泽郁孤忠。
列仙儒视人伦表，绰约飘髯酒颊红。
任公讲学白下及北还索句赠别
辟地贪逢隔世人，照星酒坐满酸辛。
旧游莫问长埋骨，大患依然有此身。
开物精魂余强聒，著书岁月托孤呻。
六家要指藏禅窟，待卧西山访隐沦。
为仲照丈题何诗孙翁所画驯鸥园二雪松
留与残年反复看，盖头云带万鸦蟠。
天根一雪埋烽燧，奇骨余扶石气寒。
脱手偷摹太古踪，撑胸孤喻后凋松。
冥冥遗世排阊阖，魂出呼骑双白龙。
题刘聚卿枕雷图
大小双忽雷，故事越千祀。
伐材奉使中，巧制韩滉始。
变乱散唐宫，历历兴亡史。
收玩几名流，燕庭资嫁女。
奇遇到今世，尤物合两美。
曾登主人阁，拂拭傲绿绮。
戏语失瑞山，谁解一弹指。
废拍形歌诗，侧听宁悦耳。
搁笔十年间，负诺不愧耻。
奈何增二图，未忘顽似鄙。
吾衰卧溪屋，坐阅九鼎徙。
强咏无好怀，敢与泰娘比。
独怜枕上人，跂脚接风轨。
终期调黄钟，雌雄凤吟起。
题赵叔雍高梧轩图
誓卜幽居傍湖曲，画手设施无不足。
挺立长梧凉压屋，旁罗矮细千竿竹。
层层都活石气中，夜卷秋声入吟腹。
楼台窈窕出晴雨，山水氤氲界边幅。
应带坡公葑草堤，恍接逋仙梅花麓。
英妙少年亦痴绝，要令梦染灵峰绿。
异时朱况两秃翁，携访赓歌任沉陆。
（朱况谓强村夔生两词客）
题松月居士印集
周汉而还垂玺印，儒学摹辑转相竞。
颇阙元明迄当代，失宝遗珠亦其病。
成哲亲王雅嗜古，列诒晋齐最称盛。
保延数叶遘崩坼，渐易盐米辱题评。
居士声名老画师，目睹散落泪欲迸。
购收抉取增未备，绝艺奇能迭辉映。
文何家法沿革存，天壤流传此后劲。
论世应怜别怀抱，摩挲孤躅百灵盟。
题吴静盦寒匏簃图
阅世皇王去如矢，旧都犹未梦魂底。
九衢车马葬氛霾，谁解低眉映窗纸。
光怪图书四壁闲，况接风流赵管间。
如山忧患不到处，高致幽情独掩关。
题周养安篝灯纺读图
梧几起哀音，披图荡胸肊。
附以熙甫状，惨淡孤儿笔。
维母丁穷屯，影事悬历历。
机声读书声，依倚中夜泣。
贤豪基树立，一灯辉其国。
新说改家范，孰念放而失。
儿味保恩勤，人纪有胶漆。
题欧阳南雷诗卷
污人尘昏昏，风云掩飘忽。
燕市起悲歌，孰得建安骨。
骚坛有飞将，挟句探月窟。
影蔽芙蓉旗，辉满金银阙。
下士仰之笑，但解守株橛。
三月十日谭芝云翰林招同徕之宗武诸君灵谷寺看牡丹
灵窟负花辰，梦痕涴层迭。
荏苒春复还，僧约乃如谍。
提携缺望俦，轻车骋蹀躞。
驰道拥奇峰，晴郊明新叶。
山门穿幽深，列松对张鬣。
前导鸟鹊呼，反顾狐兔蹑。
丈室聚蜂声，丛朵初镂鍱。
盛鬋态婀娜，光影诸天接。
照席红盘盂，笋香馨七梜。
主人为花寿，浇酒促步屧。
吟魂与杂并，栩栩庄周蝶。
吾曹偶逃世，洗心博晕颊。
谈舌翻色空，箭锋脱彀捷。
大千安所殉，俄顷留媚靥。
茗罢寻遗墟，荦确杖妥帖。
终古岩壑尊，吐气自扶挟。
草风吹灵坟，万化赴冥摄。
归径苍霜垂，微阳写城堞。
题于省吾山居读书图
玩世穷年簿领间，茅庵佳处托荆关。
藏身一影如文豹，雾雨层层海上山。
寿吴宽仲同年六十有九
八荒蹄迹接纷纷，转徙余生我与君。
似水流年融过二，摩天巨刃甫超群。
收身虎穴黄冠返，照影鸥波翠袖分。
了却公家付儿辈，支颐看度北山云。
庸庵同年于甲子重九集饮浦江高楼有诗纪事依韵奉酬
寄命湖船带梦游，又依海客恋残秋。
楹书壁挂成千劫，波影花光聚一楼。
映照须眉能玩世，支离皮骨故工愁。
持杯各在飞鸿侧，咽入天风与唱愁。
辟地沉冥一世豪，袖携大句压惊涛。
炊连烽燧衣痕污，云卷啼号海气高。
物外岁时犹可记，道旁骴骼待谁褒。
逢辰负尽东篱菊，赢得霜颠倚槛搔。
袁伯夔母唐太夫人八十寿诗
昔诵中垒传，首揭贤明号。
邦国系污隆，匪独承家要。
敻哉成周盛，致治极胎教。
昏风论世族，旧典久不耀。
踰检弛礼防，靡靡趋轻蹂。
维俗获女宗，其德凝且劭。
采苹佐勤劳，断机示则效。
寤寐绝纷华，众逐无一蹈。
温息阶树荣，冲襟海云照。
氛祲荡摩间，元精自恋嫪。
诱儿媚文学，屏世隐雾豹。
此事长相娱，天鉴神所劳。
寿王息存翁八十
劫灰不涴列仙儒，吐海朱霞影白须。
绝学补苴秦博士，老谋填抚汉番禺。
坐盟彝鼎寒兵气，道出羲皇结酒徒。
安用养生求四印，胸中书味已如酥。
挽左南孙
结邻湖曲笑啼同，酒圣诗豪落眼中。
出管名山非俗吏，竟戕狂药问天公。
陪游忍忆僧床对，娱老翻悲子舍空。
剩检遗编侪作者，流传犹识故家风。
挽陈石遗翁长男公荆
残年未灭思儿泪，今与而翁共此悲。
我只吞声延气息，而翁犹及费文辞。
互为药误天难问，独许才强世所期。
料得九冥怜二老，兵戈相望更何之。
寿曾重伯六十
搴芳逐具般游岁，潭叟矜夸得圣童。
睥睨神州换歌哭，荡摩彩笔烂虚空。
九流匿腹雷声出，万象堆眉岳气通。
老去求田尊健妇，傲予遯作富家翁。
次韵倦知同年病起
倚海楼栏许养痾，田园挂梦领谁何。
药香断续鼠为伴，兵气沉浮鸟不歌。
自警痴怀虞夏没，犹擎大句杜韩多。
至人息踵滋灵液，宛挺孤松悦涧阿。
庸庵同年赋诗见怀时眼中兵起先发袭击感而次韵答所寄
迹疏丛桂岭，待菊发华滋。
贪接高人躅，翻传幼妇词。
海霞辉寤寐，湖葑乱愁思。
辟世存杯酒，休论惠与夷。
覆国迎千劫，移家续一年。
饱扬鹰已怒，突出蚁相连。
气夺扬尘道，冤攀掌梦天。
弄戈对把笔，留命作痴颠。
次和倦知翁近感
过师枕席万全不，遮道壶浆孰献酬。
行帐云垂尾闾海，前锋尘接秣陵秋。
从来崩坼成儿戏，赢得荒唐写客愁。
一老观星揩泪眼，欃枪斜指少微留。
庸庵寄示重九海楼宴集之作适是夕饮仁先湖上
宅放舟泛月而归次其韵答之
动摇海色危楼上，隔岁听潮惜此筵。
故老依然夸胜会，哀歌欲绝是何年。
花光肯照鱼龙窟，野哭应连雁骛天。
剩造湖居酌醇酝，峰前醉放月中船。
蒿庵同年寄诗见怀依韵和酬
抱蜀起居笼万象，飞吟犹爱鹊声酬。
荒荒魂绕疮痍地，澹澹杯邀岛屿秋。
爬别蠹痕存国故，迷离蚕食乱乡愁。
逃名逃世余湖艇，公傥过予为少留。
康更生翁既返丁家山寄庐过访不遇有诗见及次和二绝
碧湖秋满奈愁何，挂梦山亭放菊多。
盼到主人邀一舸，空携大句压风波。
鲸海狼区探几何，征衫徒涴泪痕多。
对花迟我闲携酒，夕照峰头话劫波。
次韵蒿庵老人见寄
轮蹄已劫风光去，聊迭盆花压酒筵。
冷接鹤声穿远海，闲寻蝶梦保余年。
列仙自媚壶中景，望帝终迷剑外天。
峰壑吐晴笼白发，写愁犹有放生船。
（西湖放生鱼禁取食公亦禁约之一人）
绝句率和报谢
山居访旧命湖航，虚过高轩欠举觞。
一水盈盈情脉脉，有人扶杖立斜阳。
抱膝庐旁万菊丛，劫灰不涴自摇空。
怜予负尽看花约，分伫楼栏受晓风。
出网双鱼带笑看，不忘老秃佐加餐。
深惭亦饱姜侯德，罢向灵岩斩钓竿。
次和答蒿叟三首
迭吟怒涌源泉似，万斛惭将一勺酬。
坐洗襟抱吞海气，隔扶魂梦湿湖秋。
尊前菊影开奇境，鬓外坟痕有断愁。
逸趣报公携岛客，（康更生翁自青岛还湖居与同游）
表忠观更访碑留。
窅然燕处忘天下，不放笳声落几筵。
寇盗连群犹过隙，诗书定命欲疑年。
寻秋画【缺一字】围花屋（谓仁先），
共影筇迷坠叶天（谓闲止）。
采药求仙痴绝耳，凭渠风引海中船。
癃疲安问起沉痾，天柱摧倾唤奈何。
远去曾逢龙种泣，德衰犹接凤兮歌。
典坟堆案元精合，海水添潮老泪多。
稍欲从公恭睡味，一毡番市恋盘阿。
楼望次韵呈闲止翁
楼头缩手系新痾，对酒共如缺月何。
凉满沙堤浮水气，暝归帐卒动铙歌。
劫余一塔残钟灭，灯外双桡好影多。
待看霜痕翻木叶，携公晞发杖阳阿。
写怀次闲止痾韵
往时初脱九秋痾，诗兴曾联水部何。
（谓居湘时患痢病起与塾师何璞元相酬唱）
弹指黍离迎暮景，牵肠桃梗废酣歌。
尧年历历苍人死，禹甸茫茫白骨多。
拟拨烽烟追谢客，登山心迹托颐阿。
（康乐登永嘉绿嶂山诗有颐阿竟何端句）
次韵倦知同年感事
肝胆早知成楚越，腹心偏许寄羌戎。
何堪沧海看三变，漫向中原角两雄。
踯躅宁为投鼠器，跳踉谁挂射蛟弓。
痴儿托命吟声里，目笑尘飞万骑东。
同闲止和倦知感事诗触景增愁乃摆落而托俳谐
体仍用其一东韵
小雨生寒蚊蚋尽，功同扫寇与平戎。
息身欲笑耽吟岛（数息树边身为阆
仙苦吟所得句），载酒应惭问字雄。
梦恋饲鱼荷叶饼（谓玉泉寺鱼池），闲期射鸭竹枝弓。
天遗我辈兵戈外，搔首摩须和一东。
次韵庸庵同年寄怀
难忘赌酒联吟处，花近楼中月下筵。
老味各私真率会，余生犹恋太平年。
只今魂气依残唾，不隔烽烟落九天。
傥问圣湖安着我，水痕掠笔屋为船。
游西溪秋雪庵看芦花用倦知庸庵闲止唱酬韵
溪光荡入万峰晴，十二桥衔打桨声。
到倚高楼花满眼，白波翻海接霄明。
旁淤洲渚鸦巢照，裂幅云霞雁字横。
冷抱孤芳荐杯酒，有灵词客鉴余情。
（庵中设浙东西词人木主）
次韵伯夔宴集夏吷庵园屋月下看菊
陇亩圜圜似仰盆，吟人选胜一椽存。
当阶觞榼埋花影，倚杖须眉出月痕。
自冷秋心霜露写，偷娱海角梦魂尊。
吾衰未及东篱下，强和陶诗恐不根。
次韵余鹿门世讲感事
斫地哀歌有此不，尽收怪变起相酬。
长霄风乱旌旗影，独寐灯摇鼓角秋。
堆案遗经从解秽，列盆晚菊对含愁。
君家父子心源在，句法犹为汐社留。
迭韵再答伯夔
看截堆盘酒泻盆，万花围客啸歌存。
荒区移植开三径，冷月携魂并一痕。
夜气自肥虫语静，烟光初漏鹊栖尊。
何当蹑屦从诸老，世外餐英卧石根。
雨中自丁家山康庐还饮苍虬湖居被酒夜归同闲止作
下窥湖水狭如盆，细雨灯窗笑颊存。
暝曳虚无孤岛气，坐祲明灭万花痕。
歌呼自寄神州痛，酩酊方知恶客尊。
径黑夜归吠寒犬，掉头有宅系云根。
再用前韵写苍虬宅也饮余兴
松出高墙菊在盆，（苍虬所画松悬壁间）迷离光影镜中存。
灯如星点渴围坐，屋漏雨声凉有痕。
泥饮何妨遭杜甫，山行几欲叱王尊。（丁家山悬灯颇险绝）
狂歌醉语沉沉夜，莫数生前白发根。
次韵答伯夔送太夷北行
三迭犹传呜咽声，泪看注海与潮平。
梦存大事将谁待，天鉴孤衷复此行。
群盗相乘诗可讨，贱儒自喜谤非轻。
衰残未预涓埃报，九逝魂依北斗明。
同闲止杜园晚步湖堤上用前韵
疏柳摇湖叶叶声，新堤沙净簟纹平。
千岩作暝鸦群没，一水涵空鱼队行。
绰约重楼歌吹隐，飘旋小艇羽毛轻。
胡床列坐车音里，远火高低隔雾明。
伯夔酬诗相奖感而次韵却寄不自禁哀音之发越也
自挈哀音殉鼓盆，只余骸骨块然存。
燎原日愿同灰烬，灵窟天留照泪痕。
为奏咸韶如有悟，终侪培塿不能尊。
吟声出海迎湖舸，圣处还期立脚根。
次和伯夔独游徐园看菊
徐园异菊列千盆，往岁探看仕女存。
屡劫归君成独赏，短吟题我尚余痕。
从遗浊世魂初合，胜读离骚道已尊。
惆怅落英留眼待，孤山补插野梅根。
晓起寓兴用前韵
峰头吐日烂金盆，暖入床帏饿蚊存。
书册丛丛贪引睡，古今泯泯欲生痕。
对花独愧形容槁，得酒初教肺腑尊。
早晚青山便埋地，一抔从拔六尘根。（谓方营葬事）
庸庵同年寄示新篇且将以我辈最近所唱和各写
而聚为一卷子命曰吴越五老联吟集亦纪一时之
哀乐也至久远之保存遗落皆可成故事次韵戏酬
并博蒿庵倦知两同年一笑
彭泽奇游累负痾，谢公共和觅羊何。
谁知五老分吴越，仍续前贤播咏歌。
寂寞残年同命惜，凄迷故国告哀多。
贾胡落手疑名姓，论世差非曲学阿。
忆去岁避兵沪上常聚为诗钟之戏次韵寄倦知同年
亡命迭为文酒会，飞笺截句列长筵。
坐干涕泪娱酣战，归狎烟波又换年。
湖海相望聊示疾，梦魂不灭与攀天。
飘山坠叶穿疮雁，星底谁窥访衲船。
和答闲止翁见赠同痾韵
作健居然谢卧痾，万金良药饮亡何。
醉魂并入凌云气，世患收为变征歌。
湿沫呴濡非不幸，素心赏析已无多。（向同邻巷游
旧凡五人今吷庵去南孙死犹有翁与杜园及余三人耳）
月宵霜径呼乘兴，山鬼从之薜荔阿。
宗武寄示过金陵旧庐感赋一律次韵酬之
死别匡床万景徂，魂痕犹啄白门乌。
绵绵歌哭狞飙散，杳杳楼台冷月孤。
渐挽心肝亲浩劫，独支皮骨出晴湖。
吟人隔世衔杯处，手种孩松拂瓦无。
喜伯夔至次杜园用江风体韵
生耽对簿与闲游，（伯夔为海国人讼湘矿有连
时时沪公堂传讯）摇兀车箱驾海舟。
排雁峰峦收暝色，楼鸦榆柳带残秋。
袖携诗句清而远，坐接谈谐去又留。
箕斗插椽浮茗气，还裁寸恨如灯不。
周雪盦乞题浮岚作雨石供为九云石之一
非烟非雾埋晴旭，亏蔽景光森雨足。
一卷之石吐氤氲，雪浪无奇艮岳俗。
即今旱气烛东南，孑遗遍祷流滋甘。
傥置坛场历郡国，眼穿活我比瞿昙。
题陈叔通百梅书屋图
超山有梅十万株，大庾邓尉显恢殊。
春浓结客恣探取，村村花烛天模糊。
寒香醉骨荡魂气，蜂蝶不到晴鸠呼。
编户贱花涎摘实，渍以盐酱输江湖。
独号宋梅历千古，盘踞殿脚神祇扶。
好事筑亭收怪丑，暂与摩抚终难摹。
陈侯裹足未预赏，自蓄百本夸吾徒。
搜拣众史追六如，巧夺造化遗其粗。
错出笔势幻奇景，岁时照眼无荣枯。
安用补山拓场圃，墙壁几榻花所都。
转愧曩游费腰脚，盛开但博娱斯须。
君家老人风光主，绵绵神理谁谓诬。
先兆题名况落手，天眷微尚彰勤劬。
旦暮谈画拂书屋，从哂何逊骄林逋。
为石醉六题其师江建霞京卿遗墨册
建霞振奇人，矫如六尺骢。
丽文副夙业，艺能复旁通。
篆刻诗书画，造微靡不工。
当年聚辇下，逐队尘蒙蒙。
颠倒狎群辈，悲歌燕帝空。
国敝出视学，腾声齐祝融。
救时务变法，灌输破瞶聋。
余亦侍持节，亲睹造士功。
麓山临饯席，啼眼迎霜枫。
一别殉翻覆，茹君万恨终。
石侯辑遗札，印迹留蔫红。
爱才极诱诫，悃愊探无穷。
相知愧未尽，信有研经风。
且征石侯贤，缄髓气谊隆。
湖楼灯火寂，梦痕挂残丛。
怀贤哀窈窕，易代摅孤忠。
陆霭堂求题其远祖放翁遗像
陶集冲夷中抗烈，忠义从今欲语谁。
道家儒家出游侠，放翁孤抱颇似之。
皆奇男子无分别，可怜垂死望王师。
历劫天留团扇面，起扶名教与论诗。
寿余寿平同年七十
樊山酒坐接昏晨，盘郁其怀尚绝伦。
谁念功名归健者，聊同哀乐作流人。
艰危自试皇穹察，疾苦难忘谠论伸。
晚识长生有灵药，安心闲与海鸥亲。
雪晴登四照阁同闲止杜园
残雪犹留一角山，来凭高阁映衰颜。
晴痕窈窕湖船出，寒籁吹嘘石像顽。
渐湿枯根妨磴道，莫飞醉语落尘寰。
白龙夭矫谁骑出，只带鸦边夕照还。
庸庵用游半淞园韵见怀次答
闲踪问园馆，晴色满江郊。
织浪回廊侧，楼烟秃柳梢。
杖寻晞发石，亭欠盖头茅。
清景摹乘兴，含毫浴砚坳。
落魂风月坐，耆旧夜围瓯。
灯火摇深念，帘栊锁断愁。
迭吟坚壁垒，老味殉林邱。
湖海同听雁，声声博掉头。
次韵答德清知事袁潜修袁为湘潭人其县酱油最
擅名故掇句及之
僻性稍疑木石亲，得君添作眼中人。
披襟却带烟霞气，选韵浑忘簿领身。
乡县酱油应染梦，湖堤梅蕾已含春。
偷闲射覆娱长夜，来去扁舟莫厌频。
乙丑除夕次韵答倦知同年
残客光阴托烬余，接床湖树鸟巢如。
三年留命偿磨折，一室何心问扫除。
催老杯浇终古恨，移情灯显数行书。
杭人认入承平世，爆竹声沉万井庐。
次和倦知丙寅元旦作
云物当楼俨列陈，微阳在水映杯新。
久同穷鸟依寒木，休问群魔塞要津。
氛祲不开迷故国，斧斤所赦托遗民。
只成阅世加餐饭，痴抱犹期岳降申。
开岁四日黄秋岳自沪至雪中登六和塔归过我即
别戏赠并题新诗卷得二绝
白傅堤头峰岫微，过楼雁影与依依。
十年盼到寻诗脚，只跨浮屠看雪飞。
骚肠溢沥向残微，龙笋传声有扰依。
收拾精灵出灯底，旁嗔冤魄挟之飞。
次答蒿叟迭用东坡聚星堂咏雪寄怀
我生于世如病叶，满蚀虫痕如霰雪。
老去家祸承国凶，遯迹偷活亦痴绝。
棹湖惘惘魂茗迷，攀壑茕茕骨欲折。
往往罢游当落日，身随雁影穿烟灭。
楼头独酌问何年，壮事绮怀飞电掣。
弥天哀愤自开阖，但俯澄漪鉴面缬。
海滨一老善男子，郡国利病察纤屑。
呵嘘元气起羸饿，呻号裂梦那忍瞥。
复倾肝膈迭吟咏，寄痛略依变雅说。
呜呼何术挽横流，早验错铸九州岛铁。
庸庵尚书至自沪三月八日携犹子子式命汽车招
闲止与余同游临安玲珑山尚书有诗余亦继作
客久看遍门前山，兀倚湖光壁挂杖。
花时台馆颇照眼，亦依蜂蝶媚寻丈。
尚书禊约竟临存，张饮联吟付双桨。
发兴携为玲珑游，魂迎草树初旭朗。
飞车剎那百里外，谈古都杂雷霆响。
临安山势万龙鸾，偏矗一峰如侧掌。
折旋危堑苍霭垂，迭缘梯级出瓮盎。
披襟呼吸元气中，鸟声不到吞魍魉。
磨崖题刻宋逮明，苏留打字尤倔强。
（九折岩三字为东坡书）
绝顶旁得三休亭，坡谷佛印余石像。
偃蹇从呼学士松，下接烟岚浮泱漭。
坡公别摹笠屐图，厕以杨琳眉映嗓。
千载争存好事人，祈盖把茅庇灵爽。
（明知临安县蜀人杨琳别筑亭摹刻东坡像
并列己像于右今与三休亭皆倾圮）
入憩僧堂饱蔬笋，辟谷少年解供养。
（寺僧不归有号辟谷客居此为设食）
空阶红湿牡丹肥，层架碧侵苔藓长。
抔土导寻琴操墓，幻景幽情一摩荡。
归径依稀衙鼓传，卧治专城泣吾党。
隔岁联登天目巅，重过侠骨闭黄壤。
（去岁游天目故人左南孙宰临安供张伴游今殁将一岁归葬矣）
肺腑哀乐通造化，终契裹粮适莽苍。
鸦点摇空落照迷，掉首犹缠天际想。
寿陈止存翁七十
每依群从【手邑】襟期，照坐高寒野鹤姿。
早解逃名余玩世，老犹嗜学益工诗。
湖漪写影须眉古，岩气传馨肺腑滋。
自媚商歌护栖息，天倪曼衍一婴儿。
为姚虞琴题吴柳堂侍御罔极图遗墨
堂堂尸谏大名垂，死所微怜逐厥私。
当日死忠仍死孝，请看万恨写庸医。
引枢苍黄出国门，痛兼夷祸翠华奔。
只今海市同燕市，遗像防污溅血痕。

补遗
陈伯严（三立）九首
　　　　　　录自《晚清四十家诗抄》
唤船至长头岘
雨罅唤轻舠，溯涨信帆风。
晴峰颇照眼，百里青蒙蒙。
沙岸所啮痕，今来易西东。
一片黄琉璃，乱插榉柳丛。
畸零瓜蔓水，处处没凫翁。
犊有浮鼻过，鯈有衔尾通。
其阳出微波，杂花摇白红。
斜趋石瓮桥，明灭浸长虹。
可怜万象影，诡荡漪澜中。
襟趣忽已高，微憾无与同。
送刘幼云
皇云遘屯邅，丕变竞兴学。
四方被声教，绣衣出差错。
坐图昧根据，廷谋脱羁缚。
东邻弦歌盛，望洋指先觉。
裹粮遣就之，翕合饱谘度。
虚往而实归，群公亦垂橐。
刘侯骞腾姿，影海耸片鹗。
爰整关中驾，过憩浔阳郭。
乡井有斯人，夙心契冥漠。
把袂奋谈舌，灯摇涕欲落。
邹鲁道经天，万冶护其跃。
刮磨发光精，九州岛可照爚。
沉沉龙养渊，浩浩鱼纵壑。
因时为污隆，阖辟在筦钥。
恢疏慎所持，族命顾有托。
飘鬓庐峰旁，积痗写一酌。
湖楼晓坐
湖气酿为雾，层裹蚕栗纸。
玄鸟白鸟飞，错列都贴水。
复穿堤树去，余影亦谲诡。
匡君下重帷，深严漱岩髓。
虎豹为之驯，鸾凤为之使。
想得五老过，天风韵棋子。
道机孰能隔，握琖笑相指。
瞬垂青云梯，吾从此逝矣。
除日祭诗
奎蹄缘蠕蠕，不避燖沃灭。
棘丛飞翻翻，不戒网罟设。
寰壤着大群，颠挤得跛躄。
指数白马岁，灾变固已烈。
四张麒麟揎，恢我炎黄国。
吾衰泛江湖，向人有瘖舌。
刺取剩余景，咀嚼吐楮墨。
且哦且自羞，么禽啾微雪。
归欤收视听，蛇尾亦赴穴。
瞥君祭诗作，哀锵碎冰铁。
猛掣日月开，划照心头血。
初春携家青溪
溪山佳友朋，不厌寻逐数。
当其或违离，梦想然疑作。
邂逅偿执袂，倒肠百体跃。
返复探数历，昭朗披新濯。
积岁狎青溪，风月对残酌。
猥羁江海役，绳绠系两脚。
晨霁春采动，发兴指东郭。
片舸萦波澜，柳芽烟漠漠。
铁栅木栏干，莺燕相照灼。
戛舷飞笑语，天物偕宿诺。
袅袅一线魂，絪缊结芳壑。
迤东丽楼台，妇家所卜筑。
维船攀欹岸，群稚奔跑犊。
遮以迎笑儿，牵引入深竹。
兹区信旷奥，峦岫有边幅。
终期茅一把，老死作邻曲。
谁敢谓必然，蛟虬长眩目。
雪中访半山寺
一点梦中山，旷岁失攀历。
常迷具茨驾，空睨老骥枥。
片春气阴阴，微雪鹊枝集。
二三豪士过，振袂践佳觌。
驰道直如弦，轮蹄散霹雳。
桥柳转凋疏，野梅共靓饰。
冻肠腾棱芒，四剸霄汉色。
逶迤带城陴，泬寥支屋壁。
想公折脚铛，虬龙隐胸肊。
魂依谢公墩，戏咏见温克。
文章碎金类，开济有余力。
吾党谁与归，九原起活国。
终拟筑邻邱，绕庐伴散栎。
后湖观荷
秋阴孕晨雨，凉色润郊郭。
游侣鱼贯前，野航欣有托。
捷疾脱箭【革叉】，飘兀卷笋箨。
萧萧葭苇风，零语挂寥廓。
菱芡纷纠缦，细杂波光掠。
败荷犹映蔚，千顷青漠漠。
淤洲得柳堤，板桥半烧烁。
一二冲烟鸥，衔鱼眼中落。
棘径夹修篁，遂陟太傅阁。
云霄万古意，相顾年腰脚。
饥僧亦逃去，租吏稍朘削。
风景举目非，谁云世外乐。
小饮敌荒寒，积虑赦缠缚。
归随捆箬舟，听噪城门鹊。
大雷电有作
划尽一楼奇，景物焕天眼。
晴湖镜奁开，云岫屏风展。
雁骛时点缀，龟鱼共游衍。
霜堤秃后株，黄绿作深浅。
塔影卧寒漪，孤艇月中显。
灵辉醉鬼梦，酒碗恣偃蹇。
初夕偪霾曀，雷电下扫卷。
文豹号万仞，金蛇绕百转。
破山烧大浸，势与坤轴撼。
飙海旋一螺，震撼保余喘。
乖阳乘驳阴，天人气相演。
疆鄙果兆乱，过师塞船辇。
跳梁剩压卵，千里念蹂践。
竖儒稽灾祥，宁以智自免。
鸡鸣起欠伸，悲笳在城阪。

（完）
