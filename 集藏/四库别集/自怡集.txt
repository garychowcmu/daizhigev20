自怡集 明 刘琏

提要
序
自怡集
附録
 　 
 
提要

　　《自怡集》一巻，明刘琏撰。琏，字孟藻，青田人，诚意伯基长子。洪武十年为考功监丞兼试监察御史，出为江西布政司右叅政，卒年三十二。是集为其子廌所编，末附洪武十三年国史院编修官呉从善所作哀辞。备述基从太祖起兵，琏在南山，日制驭诸草窃，请设谈洋巡检，以靖逃盗之源及沮沈立本媚附权臣事，惟以材畧气节称之，不及其文章。巻首载秦府纪善黄伯生序，称尝见其遇事刚果，坐折奸佞，不挠不阿，宜其少年鋭气盛满于中。今读其诗顾乃温柔冲淡，怛然有爱君忧国之至情，而自视欿然，如有不足，以为庶几于闻道。今观此集，惟七言律诗颇渉流利圆美，不出元末之格，然仅四首，盖非所喜作。至于五言古体，居集中之大半，皆词旨髙雅而运思深挚，殆于驾两宋而上之，以继犁眉公诸集，可谓不愧其父而明人罕称道之者。殆转以勲阀掩欤。  
　 
序

　　《自怡集》者，中奉大夫江西等处承宣布政使司叅政刘君孟藻所著诗也。诗凡九十四首，盖孟藻少临事，而又年三十二以卒，其所著述亦多散亡，故其所见止此。呜呼！为士者修之于身，施之于事业，固不假是以传。然使后之人颂其诗读其书而尚论其世，将不有赖于此乎？夫在心为志，发言为诗。诗者，言之华者也。古人谓：有有道之言，有有徳之言。予亦谓：有有才者之言。有道者，心无所累，故其言和平而不迫；有徳者，心有所守，故其言典雅而不肆。若夫言之美者，丽如毛嫱，壮如荆卿，竒如孙吴之兵，富如陶朱猗顿，随取而有长篇短韵，各自名家。然语其才，则有余，求其本，诸道徳则槩乎未有也。是以，或失之淫，或失之险怪，或失之靡。志得则矜以骄，一不得志则怨以诽，而诗病矣。孟藻先中丞以宏才大畧佐上定天下，策勋受封，而且以文章擅一代之盛。孟藻侍游辇下，所与交者皆鸿师硕儒。既而入赞考功试御史，出佐大藩。余尝见其奏对详明，遇事刚果，坐折奸佞，不挠不阿，宜其少年鋭气盛满于中。今读其诗，顾乃温柔冲淡，怛然有爱君忧国之至情，而自视欿然，如有不足。噫！若孟藻非所谓有徳而庶几乎闻道者耶？予在乡里，辱逰孟藻兄弟。间及窃禄京师，与孟藻待诏阙下，未尝一日不相亲也。孟藻寻有江西之命，而余亦侍王之国关中，别去二年，而孟藻不可作矣！其子廌以是编将刻诸梓，属予序之。予义不得辞。若夫孟藻平生大节，作者述之已备，兹不着。洪武十三年二月望日将仕郎秦府纪善同郡黄伯生序。  
　 
自怡集

　　瑞粟歌（并序）

　　臣闻洪蒙判而三才之道立，圣人出而天地之功成，此古今不易之理也。钦惟皇上奋兴农亩，君临天下，由武功而致文治，自有载籍以来不能多见也。至于躬览庶务，纎微必求其要领，教诲臣下必本乎道徳仁义，虽劳弗倦，是以皇天上帝欣得圣人，克受明命以昭宣其徳，毎于政事得失之际，必显示其情而告诫焉。去年秋九月，星象示异。皇上惕若恐惧，干干靡宁，日新厥徳，以格天心。故两浙虽被水潦而其民不敢为奸，京师土木并兴而众庶乐趋其事，海内清宁，雨旸时若，和气凝结，毓为嘉祥，乃洪武十年七月，有瑞粟生圜丘，署近臣拔取以进，一茎两穗者十有余本，一穗两岐者数本。臣谨按：纬书曰“王者徳浃于地则嘉禾生”，又曰“璇星得则嘉禾液”。兹非皇上敬天之至，上帝降鉴之隆，人事理而天道应之验欤？臣琏目覩盛事，喜不能已，谨献歌一首，以寓蝼蚁之忱云。歌曰：

　　秋气佳节兮万宝告成，和风扬颷兮甘雨夜零。风不鸣条兮雨不破块，皇天降福兮嘉祥以生。维兹粟之茂实兮秀彼圆丘，异颖同茎兮琼粰翠英。被沆瀣之华滋兮承日月之光，精猗丰年之兆兮此其有征。昭圣皇之神徳兮溥恩泽于遐荒，握干符而驭坤灵兮统百职之明良。圣子神孙兮聿遵厥绪，于千万年兮福寿无疆！

　　松竹友人辞（并序）

　　松竹友人者，括苍任惟信氏所以自号也。夫友所以辅仁，资其岁寒不渝，可以振贪懦之风者，舍是奚取焉，然不于人而于物，遗世之情深哉！且天之生材，必不徒已以惟信之抱负，晦其迹而彰其德，又岂能终隐者耶。因为之辞以遗之，其辞曰：

　　维山有松兮维隰有竹。樛枝櫹槮兮密叶如沃。遯世遗荣兮情深行，独求长友兮爰得贞卜。松有苓兮竹有实，招鸣凤兮又已疾。投琼芳兮（缺）清泠，聊逍遥兮永终日。观飞瀑兮泻云，玩林皋兮夕昏。山可庐兮秫可酒，吁其去此兮伊谁与群。雨瑟瑟兮风萧萧，猿鹤逝兮空林幽。怀质抱材兮将须世，用猗若人兮胡宁久留。

　　秋日辞

　　秋暑退兮凉风生，日皓皓兮云冥冥。去乡离家兮远徂征，郁结纡轸兮难为情。登高四望兮渺茫茫，天低垂兮湖水明。蒲柳衰兮萧瑟，芰荷雕兮凄凉。思丘垄兮天一涯，中心悲兮莫我知。莎鸡啼兮夜蝉语，星河粲兮萤火飞。援雅琴兮不成音，拊余玦兮当此时。徙倚彷徨兮夜未央，奋飞不能兮道路长。想故山兮粳稻熟，栗开苞兮桂飘香。白云英英兮在山冈，德容孔昭兮怀哉勿忘。

　　望后舟

　　望后舟望不见兮生离忧，沧江阔兮路遐永。木叶脱兮知岁秋，慨幽怀兮莫共写。叹芳华兮不我留，颚君骨朽越歌杳。何人鼓枻乘中流，望后舟望不见兮心悠悠。

　　秋日辞

　　秋暑退兮凉风生，日皓皓兮云冥冥。去乡离家兮远徂征，郁结纡轸兮难为情。登高四望兮渺茫茫，天低垂兮湖水明。蒲柳衰兮萧瑟，芰荷雕兮凄凉。思丘垄兮天一涯，中心悲兮莫我知。莎鸡啼兮夜蝉语，星河粲兮萤火飞。援雅琴兮不成音，拊余玦兮当此时。徙倚彷徨兮夜未央，奋飞不能兮道路长。想故山兮粳稻熟，栗开苞兮桂飘香。白云英英兮在山冈，德容孔昭兮怀哉勿忘。

　　望后舟

　　望后舟望不见兮生离忧，沧江阔兮路遐永。木叶脱兮知岁秋，慨幽怀兮莫共写。叹芳华兮不我留，颚君骨朽越歌杳。何人鼓枻乘中流，望后舟望不见兮心悠悠。

　　秋日旅怀七首

　　金风正秋令，开此肃杀原。凝霜结严威，草木同摧残。芳华日雕落，光润归本根。岂不怀惨凄，中有生意存。收藏理应尔，贞脆焉足论。旷哉白云谷，松风听夜猿。

　　其二

　　园菊冒秋色，湛露滋幽香。采掇盈怀袖，饵服心清凉。所思久暌违，欲寄阻河梁。芳英岂不美，人意岂不良。坐恐光景暮，于邑随飞霜。

　　其三

　　草枯边塞寒，宾鸿远于飞。鸿鸣在中野，风霜烁毛衣。客子别故君，飘摇天之涯。睹此增感怆，况乃秋风时。耕凿本吾心，良农恒苦饥。谅无摩天羽，云路非所宜。鹏鷃各有志，岂为小大移。山林仰旸景，栖息唯一枝。

　　其四

　　秋风生白虹，秋声入高树。离离星汉明，杳杳孤鸟度。夜坐不觉久，逍遥散余步。鬓毛动凄风，罗裳怯零露。寒阴日已侵，芳岁聿云暮。睠言思我乡，谁与将尺素。

　　其五

　　繁林着秋霜，万树张锦缬。斜旸照郊垧，霞光粲凝结。虽非三春晖，明媚亦可悦。薄暮凉风吹，落叶飞不歇。寂寞为谁，容寒鸦噪明月。

　　其六

　　夜静天一色，江水疑不流。素月悬青名，翠色生高秋。驾言理舟楫，足以散我忧。虚明映空碧，如在天上游。西溟忽震荡，寒风飐飕飗。清晖蔽层阴，恍惚不可求。唯听城头角，咿呜在高楼。

　　其七

　　止水能烛物，不流岂澄清。行役虽云劳，要识静者情。大道顺自然，奈何苦营营。倏忽窍混沌，沦败由聪明。支离颐隐脐，乃能全其形。长歌归去来，息心守吾庭。

　　种豆

　　结屋南山隈，爱此园田幽。岂不念朝市，居闲得优游。春耕既举趾，夏苗已盈畴。农人复何营，艺菽在高丘。膏沐仰时雨，地气生芒勾。芟夷去异种，旦旦躬追搜。藩篱旷且完，插棘罗戈矛。伫看芽茁长，密叶蓊云稠。劳生愧明时，暇逸敢自休。夙昔思嘉言，人与天地侔。随力任造化，叨养固有由。甘泽天所降，物产地所羞。克勤匪伊始，何以望有秋。胡为厌卑近，高远肆厥谋。瘠人以自肥，反贻天地忧。嘐嘐竟何补，适足罹愆尤。书此遗同志，聊似击壤讴。

　　遣兴五首

　　绿凫水中游，白鹤云间飞。霄汉有修程，乌能顾卑微。浩荡展羽翰，昆丘以为期。雕鹗趋下风，罻罗绝张施。倏忽万里余，摧颓不知归。空林有故巢，繁霜日霏霏。孤雌哺黄口，啁哳将畴依。岂如戏苹荇，双栖在涟漪。

　　其二

　　豆实生乔松，成长亦匪易。枝饶风飙摧，叶饱霜露悴。赖此刚劲姿，挺立世所异。壮哉十抱围，根据依厚地。秀色凌烟霞，清阴却炎炽。鸟雀有宿栖，蝼蛄亦蒙芘。奈何处其下，戕贼随已意。直干为■〈危支〉倾，能不为身累。

　　其三

　　山中有一鬼，跳跷唯短足。薜萝充衣裳，橡栗代饘粥。岩崖结重阴，旸光不能烛。春花昼掩霭，涧水秋濆薄。矧兹入林墟，慕此鸡与鹜。啸梁儿童惊，发藏妇妪哭。上天赫有威，民怒曷可拗。胡不安厥爱，藏形以自玉。

　　其四

　　希仙屏纷杂，遗荣处幽闲。灵元固重扃，鼎炉合神丹。灏露以为浆，青松以为餐。道积时亦久，丰姿变苍颜。元功一朝成，飘然出尘寰。螭龙将轺车，鸾鹤承佩环。傲睨天霞表，望望不可攀。仙山有真乐，何用思人间。

　　其五

　　食肉有不甘，茹荼乃如荠。驷马怀隐忧，韦布颜无泚。寸丹既融通，万理谅昭洗。衰荣各有定，何必劳尔尔。挑灯读我书，文字浩无涘。白首穷一经，得禄未足喜。舍已以从人，园庐任荆杞。忧思不能眠，叹息增徙倚。

　　送章藴徳指挥还平阳卫

　　微雨润蒸溽，薫风变寒飔。客从逺方来，慰我久别离。髙谈竟终夕，感旧心伤悲。别来渝四载，世事纷若糜。公私两轇輵，足疲目就眵。相思不可见，寤寐增叹咨。忆昔出海门，万艘总雄师。平阳古尧都，下车抚惸嫠。坚城屹如山，谋谟出幽思。吾州旧部曲，字养恩如儿。此行复千里，后会知何期。长川去悠悠，白日正南驰。骊驹已载歌，别意方凄其。恨无羽翼翔，中心谁当知。英贤志功业，名与竹帛埀。勖哉树竒勲，古昔犹今时。深情浩难既，聊寄征行诗。

　　舟中即事

　　天风吹白云，日落山更碧。理棹泛清流，濯缨俯幽石。悠悠潜渊鱼，矫矫冲霄翮。物性各有安，人生叹为客。

　　钱唐别友人

　　辞家适京国，泛舟浙江湄。吴山一何髙，湖水清涟漪。浮云从南来，感我怀乡思。于时春向深，草木好容姿。幽禽树间鸣，间关杂兠离。临岐别良友，中心能不悲。凄恻未忍分，慷慨终当辞。君家住金华，我居栝苍埀。同舟展良晤，浩瀚陈歌诗。人生无定踪，会合诚稀竒。君慕渥洼马，腾达康与逵。我羡青田鹤，山林自栖迟。操尚虽不同，意气深相知。所贵徳业隆，守道识盈亏。相期各勉力，勿为俗子嗤。

　　秋霁

　　积雨霁郊甸，凉风来早秋。蒲栁变冶色，寒螀生暮愁。明河凝素光，青山淡如浮。游目睇行云，感此身世忧。故乡不可见，怅望心悠悠。

　　冯公岭

　　鸡鸣出北郭，戒徒饬装仗。早发神颇疲，亭午心始畅。行行陟危巅，路出林木上。兹岭号冯公，何年得名状。想当开凿初，斯人通塞障。根从西北来，气是东南壮。万里生长风，烟云中浩荡。登髙望我乡，心情増怆怅。役役征途间，黙黙几得丧。何当息尘鞅，终年遂疎放。

　　春日道中

　　雨收春日融，众草丰且碧。和风拂轻衣，飞花扑行客。晴空揺翠烟，莽苍见山色。青年岂长驻，感念思夙昔。

　　隘头山

　　杖策跻絶壁，徒歩穿逺林。木叶泫清露，晓气光沉沉。白云拥涧谷，浩若沧溟深。数峯出青翠，秀色倩人心。间关林中鸟，和音奏鸣琴。芬菲道傍花，芳香袭幽襟。适意岂不乐，但恐岁月侵。越此即他乡，矫首空长吟。

　　过湖乐站

　　晨策登逺林，初日云外赤。川明寒波生，野旷岚雾白。倾耳聆哀猿，扪萝随鸟迹。昔年花栁场，今作荒草陌。泠泠松上露，冉冉如泪滴。

　　緑阴亭诗送人之临江府尹分韵得朱字

　　虞廷奏湘弦，皇风被寰区。万物遂长养，人情亦怡愉。嘉树蔼新緑，修篁时雨余。秀色明轩窻，清阴散琴书。临江繁剧地，郡治崇华居。煌煌京府丞，出佩太守符。宣恩自畿甸，皂盖双轮朱。盘根表利器，长材应时须。民俗既云清，丈教行将敷。自公日多暇，鸟雀鸣阶除。旋归仪庙堂，令器登璠玙。嘉名继前烈，以贻来者模。

　　发清江

　　暮过樟树镇，晓发清江汭。遥观合皂山，山际半积雪。宿云散轻风，晴旭露初晰。霏霏林烟苍，炯炯疎星没。春阳亦昭旷，江水亦澄澈。岁序自推迁，怅焉感时节。即事多所怀，岂伊念离别。引领望帝京，丹心漫飞越。

　　次新淦

　　栁条日以青，雪消春水暖。遡流何儃佪，又见白日晚。山光与水色，取适兴不浅。开户面大江，凭轩见孤巘。云端野烧明，天际归舟逺。忧来觉时遥，欢去知星短。安行复饱食，使我颜色腼。进徳思干干，匪躬怀蹇蹇。持此慰吾心，庶以善自勉。

　　泊庐陵

　　彤霞炫余晖，日落川上明。漾舟循水岸，凝瞩瞰连城。楼阁相映带，雉堞互逥萦。春树郁苍苍，色与暮云平。陟径坐孤驿，华烛荧如星。端居有余闲，庭馆凄以清。稍喜人语静，又闻翔雁鸣。依依越乡感，戚戚怀禄情。览诗不成章，欲语谁与聆。

　　入万安

　　崇山抱回溪，川路渐窈深。竹树縁髙阜，洞壑隐层林。近眺发新兴，逺望畅幽心。东风若有情，云日乍晴阴。出潜有游鳞，迁乔多好音。芳春若堪折，请折丘中琴。

　　晚眺西山

　　山色十二时，江流数千里。亭亭青芙蓉，揺艳映江水。落日片帆飞，遥见白云起。逸驾邈难攀，汀洲老芳芷。

　　自君之出矣八首

　　自君之出矣，金炉烟不袅。思君如露桃，红泪堕春晓。

　　其二

　　自君之出矣，欢娱共谁伍。思君如梅子，青青含酸苦。

　　其三

　　自君之出矣，空阑愁独守。思君如池荷，见莲不见藕。

　　其四

　　自君之出矣，中心剧含梗。思君如纎絺，萧索不禁冷。

　　其五

　　自君之出矣，昧壁虫自语。思君如羇乌，夜夜啼达曙。

　　其六

　　自君之出矣，蝉鬂枯可燎。思君如流萤，持明徒自照。

　　其七

　　自君之出矣，瑶瑟尘满柱。思君如回风，旋转无定处。

　　其八

　　自君之出矣，芳香销玉体。思君如河氷，坚凝直到底。

　　题云林图赠伯琛

　　我家昔住苍山巅，竹树杳蔼当庭轩。有山竟日情不厌，时与白云相往还。迩来别家又三载，引领长望心悁悁。豫章曹君江海客，济时久习轩岐术。深情迥若彭蠡寛，逸气逺与匡庐适。偶然赠此云林幽，黛色烟光逺相逼。采芝却忆商山翁，种杏自喜多阴功。良医良相各有志，岂与流俗论卑隆。伊余蹇拙无所似，好古毎欲寻髙踪。山中黄精倘或煮，幅巾裋褐期相从。

　　春江行分韵得春字

　　浓浓杨栁含娇春，落花细逐锦色鳞。芦芽出水碧玉短，沙嘴激浪跳珠匀。髙樯大舸江之滨，花骢骄嘶踏翠茵。何人解歌沧浪曲，愿将此水沾缨尘。

　　将晓

　　东方未明星粲粲，霜华蔽野银色烂。篙工敲火起行舟，惊雁相呼入云汉。岸回水碧知去程，荒郊似有晨鸡鸣。曈曈旭日应可覩，寒威不用来相仍。

　　烈风

　　寒风烈烈西北起，峭帆径入长河水。浪涛喧击势排空，雷音殷辚恒在耳。青天倐忽日西入，氷悬岸石头■〈角戢〉■〈角戢〉。泊舟沽酒浇愁肠，仰面看云空伫立。

　　遣闷三首

　　天光沈阴岁将暮，客子驱车逐归路。塞鸿呌入吴江云，野鸟对立枯桑树。茫茫四顾少行人，括苍之山渺何处。愁心如水水复冻，焉得滔滔向东注。

　　东风吹云不作雪，潇潇雨声中夜发。孤舟泊在荒江滨，破芦为篷漏不歇。衾裯沾湿寒如氷，骨缩筋挛哽呜咽。天将忧戚玉汝成，杜叟之歌漫愁絶。

　　阴阳运转无停机，平分四气天何私。春宵苦短冬苦永，韶华乐事恒参差。非关时序故乖异，人生离合不可期。髙堂晏寝有余暇，奔波道路应尔为。

　　自武林至丁郭舟中杂兴八首

　　舟行淹宿雨，稍霁泛通川。深雾羣山没，长天旷野连。桃开榆叶小，麦秀菜花鲜。渐喜升平象，髙飞见纸鸢。

　　其二

　　泽国何迢递，春深兴转幽。田畴低水岸，村舍傍河流。缆拂花枝袅，帆将树影稠。何年来此地，长日驾扁舟。

　　其三

　　晚来风势歇，又见日临曛。逺岫留赮彩，踈星耿薄云。波流碧月动，舟过镜天分。何处危楼上，歌声静夜闻。

　　其四

　　寂寞空江上，渔舟起暮烟。明湖天际阔，落日雾中圎。宿鹭毛衣洁，归鸦羽翼聨。故山千里隔，怅望一凄然。

　　其五

　　天风收宿雾，霁景晓澄明。青喜晴空出，红看旭日生。游鱼翻浪短，乳燕掠泥轻。衮衮春还半，应惭隐遁名。

　　其六

　　今宵天上月，应照故乡春。桂影生圆魄，蟾光隐半轮。盈亏知有定，离别最相亲。万里清辉遍，偏惊旅泊人。

　　其七

　　重到昔游地，茫然惑去途。髙原深蔓草，沃野浸平湖。水阔蛟虬横，山空鸟雀呼。凄凉今古意，落日片帆孤。

　　其八

　　京华行渐近，喜色上愁颜。风定舟初稳，天清水自闲。披衣当暖日，散髪对青山。去去知何日，游人重此还。

　　舟中遇雨分韵得舟字

　　逆浪随风白，阴云覆客舟。雨声生滴沥，波面点浮沤。昏黒山藏树，苍茫蜃结楼。髙吟见真趣，何必问离忧。

　　钱唐遣怀

　　江风吹浪雨冥冥，云暗春山雾压城。箭镞不随钱氏没，黍苗还向宋陵生。海门潮击千年恨，渔浦帆开万古情。昔日繁华总徂谢，苍茫流水乱蛙鸣。

　　回至徽州寄吴则敬

　　满地风尘又暮秋，昔游唯见水东流。萧萧木叶迷行迹，濯濯江花带别愁。元亮归山非爱酒，仲宣怀土莫登楼。别来空有思亲梦，飞过三山白鹭洲。

　　次韵瓶中红梅

　　氷肌天赋玉团团，谁染丹英比木难。不共小桃争艳冶，自陪修竹报平安。瑶池队里春风细，紫塞声中夜月寒。折向胆瓶看未足，一枝还挿竹皮冠。

　　再题虎丘

　　虎丘山倚阖庐城，壮观东南久擅名。耸壑烟霞连海气，凌风楼阁下经声。剑池石冷秋涵月，塔刼年深地集灵。尚想延陵吴季子，寥寥千载不胜情。

　　草轩

　　春来草自青，鵙鸣芳复歇。长啸山中人，披襟弄明月。

　　其二

　　池塘清梦觉，诗思一何浓。欲识东君意，闲庭烟雨中。

　　漫成二首

　　暖日融风管发生，栁条爆眼麦青青。化工辛苦先施设，腊底春前见此情。

　　落梅过雨委满地，辛夷数株花已齐。不须烂漫竞春色，桃树李树根成蹊。

　　寓钱唐送友还乡二首

　　一雨生凉浑似秋，羁人已起望乡愁。君归我住情何限，后夜相思月满楼。

　　扁舟此日信归风，海上潮生夕照红。送别何须重回首，括山遥在碧云中。

　　扇面小景

　　逺岫凝风翠欲流，緑阴深树晚悠悠。抱琴坐石忘归路，流水髙山兴最幽。

　　登白塔寺有感二首

　　废圃颓垣曲径微，亭台旧迹尚依依。唯余野雉怜岑寂，荒草丛中作队飞。

　　昔人台馆此山隅，凤舞龙飞列帝居。二百年来几惆怅，人间何地觅华胥。

　　松溪放舟图

　　苍松数株叶如幄，影落沧波紫翠间。想得游人清赏后，扁舟载月夜深还。

　　送僧游方二首

　　天下车书已混同，任渠南北与西东。休教暮雨孤村夜，却使家山入梦中。

　　匡庐华顶一跻攀，心地开明眼界寛。记取当时好山色，还家冩作画图看。

　　舟中漫兴六首

　　两岸青山挿剑铓，一湾碧水引流长。荡桨却过深蔚处，栖禽飞起一双双。

　　溪上茆庐山上田，苍松翠竹复森然。老农自得生涯乐，闲共行人说往年。

　　漠漠平林漫漫沙，数声鸡犬有人家。停舟最爱山头月，照见寒梅一树花。

　　好溪溪水镜般清，流尽人间无限情。几日望家今已近，潺湲不是陇头声。

　　白露蒙蒙不见山，轻舟一叶下危滩。乱石堆中寻故道，不独﨑岖行路难。

　　少微山上王髙士，结屋号作神仙居。山空夜寂何所事，皓月一天歌歩虚。

　　登白云山

　　白云山上树层层，万里秋空入眼明。我着芒鞋看画壁，山僧相见不知名。

　　宁国道中

　　緑树阴阴生夏凉，翠筠解箨凈如霜。羁魂漫遂愁云去，逺水他山更断肠。

　　过丹阳湖二首

　　数朶青山迷逺黛，一行白鹭下汀洲。孤帆影落长天外，芦叶萧萧满地愁。

　　碧树彤霞锦绣中，扁舟揺扬芰荷风。多情惟有如弓月，照见离人两鬓蓬。

　　登西岩寺柬益上人

　　云抱青山深复深，日融清露滴幽林。鸟啼树发春如许，试问髙人身内心。

　　白团扇

　　团团明月比容辉，淅淅秋风想翠微。莫遣尘埃悲箧笥，可人还忆暑凉时。

　　双溪八景八首

　　溪流逺抱沧波合，山势中分碧树深。雨后晴初最堪赏，风光役尽百年心。

　　右双溪清涨

　　山枕清溪寺隐山，暮云深鎻羃林烟。近来浑忘登临兴，闲听钟声落枕边。

　　右古寺鸣钟

　　春日逍遥湖上行，东风骀荡若为情。却怜栁絮随风舞，又见荷钱贴水生。

　　右湖边杖屦

　　网得鲈鱼上钓舟，篘来浊酒满甆瓯。晚凉倚杖观流水，更有新诗乐倡酬。

　　右溪畔行吟

　　膏雨溟蒙涤冻涂，杏花深处鸟相呼。东郊蓑笠勤农事，好遣良工缋作图。

　　右春郊耕雨

　　苎萝山下女儿娇，回首吴宫恨未消。独立西风縁底事，效颦空自逞妖娆。

　　右秋浦浣纱

　　堤树无风荫緑波，游鱼队队镜中过。惟应赤鲤乘桃浪，夜半飞腾奈尔何。

　　右鱼游潭树

　　苍岭云深欲度迟，荡山秋暮亦堪悲。近时禾黍萧疎尽，莫向沟塍图饱饥。

　　右雁聚平沙  
　 
附録

　　故叅政刘君孟藻哀辞（有序）

　　孟藻，姓刘氏，讳琏，世为处州青田人。皇赠永嘉郡公，讳爚之孙，故御史中丞护军诚意伯之冡子也。由考功监丞，歴试监察御史，为江西等处承宣布政使司右叅政，积阶至中奉大夫。年三十有二，以疾薨于位。孟藻为人敏慧警颕，读书二三过辄成诵，终其身不忘。髫龄中即嶷然状成人，习诗文操觚立就属。元之季，所在盗起，中丞仰观俯察，奋从真帝于大江之东。为之发踪指示，谋不出幄而制胜千里，筭无遗策，用能刬平羣雄，混一四海，定功受封为开国之佐。当是时也，孟藻独将家属处南田山中。南田左右，故草窃根据，啸聚不以时忌。中丞任事，将禽狝之。乃伪为服属而图肆毒螫于阴。孟藻潜觉焉，抚其豪酋，结以忠义，或委以利，或惕以威，或却制其要害，咸就规束，莫敢蠢。中丞之旧故，姻戚与凢侍下之众，孟藻罔不人得其欢心。侍中丞若严父，夏日屏气息栗战于股，退见孟藻。煦如阳春，由是山谷无间逺迩，贤不肖惟孟藻是附。孟藻亦各有以处之不紊毫与，髪及中丞之请老而归也。天子念其勲伐欲，数得问劳，孟藻以一介行李往来于京者，不惮六七至，则燕见于上。类家人父子俯伏陈对，详简中宜。上尝字中丞言曰：伯温有子，足以翊赞春宫矣。于是廷臣自宰辅而下，鲜不器孟藻者。初瓯括之间有地，曰：谈洋负阴而逺，又界于闽，无赖倚为窟，以私贩负军戍徒役逋逃，不啻渊薮。中丞病之入朝以为言，请置廵检于其地，上从之。执政权臣以出不由己为愧，会中丞归遣孟藻，达封事言：郡县不法者，上辄私行焉。而孟藻又不先以关白执政，执政滋怒，因乗以隙，欲构入其罪。赖天子明圣，孟藻得无随坐，时洪武六年也。七年，中丞复朝京师，孟藻实从，上数欲官孟藻，中丞辞遣之。中丞既薨。九年冬十月，皇帝上缅元象，慨钦天之失职，命御史赍诏谓孟藻，令上其父所著《观象玩占》等书，及天文诸家言。孟藻已縢藏石室，悉取送官，仍走谒于帝，奏曰：“臣先臣基，当属纩时畀臣抱书入献，无失其业。臣遵治命谨已缄闭无泄俟服阕上，今已送官，敢昧死以闻上。”嗟叹良久，乃曰：“卿忠孝具着，宜留事朕。”孟藻叩头呜咽，以未禫为请。诏许归，制赐钞三十贯。皇太子召，赐食更赠五十贯，勉谕弥厚。十年夏六月，既释，服遂拜考功之命。考核当其可称厥职，以谨勑见褒于上，故不越年而超佐藩阃，将有大任焉。十二年出刑部尚书，沈立本为布政使。立本素谄附权臣至官，即求所以媚之之事，孟藻牢持不可，立本屡动以危言，欲胁制孟藻。孟藻怒曰：“吾廷受帝命，叅政江右知，报国而已，他所不恤，何有于使哉！”发愤得疾，六月某日终于公署。讣闻天子，为之震悼，辍视朝，遣使吊问亲。御宸翰为文祀以中牢：呜呼！孟藻与余为通家，有兄弟之好。余齿差长，毎班孟藻上暨余忝京官。孟藻之来实主于余，可否必筹，饮食必耦，寝必同席。余汨于公，事若沐漆，孟藻多怜余之色。余后归田里，得与孟藻会者仅四五，而孟藻逝矣！孟藻性和易见，几明决虽，待人无忤而内怀刚正，动率循律于非义，际毅然有不可夺之节。余意其当桂石，斯世康济兆民，异日弼守文之君，为股肱心膂，以享有太平。孰谓遽止于斯乎！人之生患于无才有才，患不见用既用，患不能显而得君以行其志，今孟藻才已用于时，尊且显矣，忠知于君而泽加于人矣，家为贤子，国有良臣，保有名爵，正而毙焉，生荣死哀，尚何道哉！虽然余于孟藻其能忘情否也。孟藻之子廌以丧归，余适在温郡，不能抚其榇哭诸野，比塟又弗，克执绋以窆，悲可胜。既耶追忆，曩时作辞以哀孟藻，且书遗其弟仲景俾廌，刻诸冢上，其辞曰：

　　南田莓莓兮武阳崔崔，孰储其精兮生贤孔才。猗彼永嘉兮乃先厥开，奋兴翊运兮龙乘于雷。良平其勲兮文驱邹枚，克裕而后兮有植必培。嗟嗟孟藻兮栋梁之材，辞华蔚充兮如琼如瑰。又多艺徳兮既美且偲，无纎无洪兮众善毕该结。知主君兮厥毂乃推，朝登金门兮莫跻金台。启沃既良兮夔龙我陪，帝瞻豫章兮西江之隈。曰兹庶务兮汝佐其裁，绳愆疏滞兮泽彼一垓方期。显庸兮陟子司台，若和鼎羮兮以盐以梅。曷尸大块兮亟畀之灾，民之无依兮西山云颓。其志则谊兮寿齐于回，有子舆榇兮载号而哀。鬛如其封兮松栢是栽，摅情托辞兮以泄予哀。琢之贞珉兮示于方来，嗟嗟孟藻兮呜呼洪武。十有三年，岁在上章涒滩冬十月，戊午朔前，翰林国史院编修官同郡吴从善制文。  
　
