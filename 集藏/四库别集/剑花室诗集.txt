剑花室诗集


大陆诗草魏序
大陆诗草自序
大陆诗草题诗
宁南诗草胡序
宁南诗草自序
剑花室诗集之一
剑花室诗集之二
剑花室外集之一（自乙未至辛亥）
剑花室外集之二（自癸酉至乙亥）
词（附）

　　连震东谨识。  
大陆诗草魏序

　　甲寅冬，连子归自北京，夜款余关，出所为大陆诗草，以序属余；既而别去，重以书相属。余于诗非所长，何敢为序？第念我先民自中华大陆来居兹土，涉重洋、冒危难，披荆斩棘，以辟田庐、宏子姓。当其时，岂暇治文字哉？其后骚人墨客蝉联竞起，类皆寄沧洲之逸兴，写鲲海之风光，取材不富；欲求如连子行数万里路、大畅厥辞者，奚可多觏？连子涉江、渡河，入燕都，出长城，登阴山；忖其志，岂徒欲以诗鸣哉？将牢骚满腹，目之所击、足之所履，人力舟车之所至，怀古伤时，慨然着为吟咏；道山川美好，不可不惜，历史兴亡、国家民族凌轹隆替，不可不鉴。故前后百数十首，义存乎扬厉，不嫌其夸；情迫于呼号，不病其激。而其奔放处，苦心孤诣，务去陈言，其辞虽骋，其旨实归。左太冲、阮嗣宗咏史咏怀之亚也。

　　连子为人如其诗。五年前与余订文字交。未游大陆，文多于诗；既游之后，诗文益变。连子南人，名横，字雅堂，武公其号也。

　　乙卯春，润庵魏清德序于台日报社。  
　 
大陆诗草自序

　　连横久居东海，郁郁不乐，既病且殆，思欲远游大陆，以舒其抑塞愤懑之气。当是时，中华民国初建，悲歌慷慨之士云合雾起，而余亦戾止沪渎，与当世豪杰名士美人相晋接，抵掌谭天下事，纵笔为文，以讥当时得失，意气轩昂，不复有癃惫之态。既乃溯江、渡河、入燕都，出大境门至于阴山之麓，载南而东渡黄海，历辽渖，观觉罗氏之故墟而吊日俄之战迹，若有感于东亚兴亡之局焉。索居鸡林，徘徊塞上，自夏徂冬，复入京邑。将读书东观，以为名山绝业之计，而老母在堂、少妇在室，驰书促归，弃之而返。至家，朋辈问讯，辄索诗观。发箧视之，计得一百二十有六首，是皆征途逆旅之作，其言不驯。编而次之，名曰「大陆诗草」，所以纪此游之经历也。

　　嗟乎！余固不能诗，亦且不忍以诗自囿。顾念此行穷数万里路，为时几三载，所闻所见，征信征疑，有他人所不能言而言者、所不敢言而亦言者。孤芳自抱，独寐寤歌，亦以自写其志而已！杀青既竟，述其梗概，将以俟后之瞽史。

　　乙卯仲春，台南雅堂连横序于剑花室。  
　 
大陆诗草题诗

　　题大陆诗草台中林资修（幼春）

　　万里归来连剑花，朔风吹发动鬖髿。久悬佳传规仓米，满写新诗入壁纱。是处钓游名士辙，中宵歌哭酒人家。出门我亦方西笑，看汝先驱建德车。

　　前题台北李书（逸涛）

　　挟策中原试壮游，俗儒狂笑腐儒愁。著书直括三千载，泼墨横流十二州。大块文章归史笔，小庐风雨恼诗囚。无端复唱江东去，绝响铜琶弄未休。

　　前题台南赵钟麒（云石）

　　天地生才本不丰，七鲲乃有连武公。读书万卷行万里，使笔如剑气如虹。宋艳班香合身手，河黄塞紫吞胸中。一篇大陆新吟草，雕绣人间作虎龙。

　　送剑花归台南武进吴坚（痌鸳）

　　肮脏京尘剩墨妍，古心同抱乱云眠。卢前王后居相侣，岛瘦郊寒穷益坚。陈梦鸡林诗有价，新声鸿馆笔如椽。关山颇耐恒娥冷，侍拥红闺贴玉肩。

　　剑花归来，再主南报，赋此以赠台南黄欣（茂笙）

　　一代才华信有余，梁园无地借相如。关河到处难为客，风雨中宵且著书。太史自称牛马走，伊人宛在鹭鸥居。江湖我亦扁舟侣，拟买青山共结庐。  
　 

宁南诗草胡序

　　宁南为台湾首善之区。三百年中，诗文充汗，有其名而无其诗，有其诗而卒少有人焉为之后者，岂以玄海为鸿沟哉？近代卓越如连子，旗鼓骚坛，独饶著作，其亦可谓三百年文献中之秀者欤！然而海桑身世，为时屈、为地屈、为名与利屈，则其人品、文品、诗品亦为之一变。有心文献者，无不为连子惜，并为宁南人惜也。

　　余与连子为文字交，又同里闬，所以属望者甚殷。而连子能独以文豪。且非仅以文豪也，落日神洲，仗剑壮游，其人奇、其气奇，则其诗亦无之而不奇。甚不可以宁南第二人自命也！连子少主报政，论大事几二十载，独介然不为功名富贵动其心；虽历试诸艰，不挫所守，呜呼贤矣！

　　中国革命以来，抢攘昏垫，棘地荆天，出其死力以与五千年史学相抗衡，噩噩落落、莽莽苍苍，为文献中备一席。其造就岂等凡哉！呜呼！台湾之时何如时、地何如地、名何如名？宁南诗草之传不传，何待序哉？何待序而始着哉？寸心自足千古，持此以序宁南之诗，而宁南之诗为何如矣！

　　丁卯孟诹，台南胡殿鹏序。  
　 
宁南诗草自序

　　甲寅冬，余归自北京，仍居宁南。宁南者，郑氏东都之一隅也。自吾始祖卜居于是，迨余已七世矣。乙未之后，余家被毁，而余亦飘泊四方，不复有故里钓游之乐。今更远隔重洋，遁迹明圣，山色湖光，徘徊几席；而落日荒涛，时萦梦寐，登高南望，不知涕泪之何从矣！

　　客中无事，爰取箧中诗稿编之，起甲寅冬、讫丙寅之夏，凡二百数十首，名曰「宁南诗草」，志故土也。

　　嗟乎！宁南虽小，固我延平郡王缔造之区也。王气销沈，英风未泯，鲲身、鹿耳间，其有唏发狂歌与余相和答者乎？则余之诗可以兴矣！

　　丙寅仲秋，台南连横序于西湖之玛瑙山庄。  
　 
剑花室诗集之一

　　大陆诗草（自壬子至甲寅）

　　至南京之翌日，登雨花台，吊太平天王，诗以侑之

　　莫愁湖吊粤军战死者墓

　　谒明孝陵

　　秦淮

　　秋风亭吊镜湖女侠

　　苏小墓

　　孤山

　　西湖游罢，以书报少云，并系以诗

　　沪上逢陈楚楠

　　吊陈瘦云并寄南社诸子

　　示曼君

　　沪上逢香禅女士

　　幼安、香禅邀饮杏花楼，并约曼君同往

　　苏州旅次

　　闻张振武之狱

　　壬子十月十日

　　过新亭

　　晓渡扬子江

　　南海

　　煤山吊明怀宗

　　万牲园吊彭烈士

　　东长安街吊三烈士

　　出居庸关

　　张家口

　　宿张家口，出大境门，至阴山之麓，怅然而返

　　芦沟桥

　　石家庄吊吴大将军禄贞

　　渡黄河

　　过邯郸

　　广武山

　　虞祠

　　京汉道中，展读史记，拉杂得诗

　　登大别山谒禹王宫，是辛亥激战之处，弹痕犹在

　　汉皋遇雪

　　寄香禅沪上

　　登黄鹤楼

　　访琵琶亭故址

　　小姑山

　　黄花祭

　　刺虎行

　　出关别曼君

　　辽东道上寄少云

　　红柳词

　　游清故宫

　　小河沿

　　长春

　　长春道上寄友人

　　大风雨中渡饮马河

　　吉林重晤香禅

　　出关

　　江楼夜饮赠贾晴雯

　　吉林巴尔虎门外是熊烈士成基流血处，癸丑七月连横至此，诗以吊之

　　秋日渡江游吉林公园，归途集定庵句得诗八首

　　读报二首

　　癸丑十月十日

　　寄曼君

　　松花江晚眺

　　与香禅夜话

　　秋心

　　天上

　　朔风

　　久居吉林，有归家之志；香禅赋诗挽留，次韵答之

　　秋雪

　　留别幼安、香禅

　　夜入山海关

　　感怀示陈召棠

　　颐和园看牡丹

　　万牲园看牡丹

　　柳

　　法源寺看丁香

　　游南苑

　　当筵

　　狂歌示陈彦侯、陈召棠

　　题恭邸长公主纨扇独立图

　　杞人持赠海棠红小影，乞题

　　赠江海萍

　　锦秋墩

　　柴市谒文信国公祠

　　寄少云

　　重九日示李耐侬

　　寄林南强

　　甲寅十月十日

　　秋日游陶然亭，怅然有感

　　燕京杂诗

　　郁郁

　　出都别耐侬

　　展庄啸谷墓

　　归家示少云

　　○至南京之翌日，登雨花台，吊太平天王，诗以侑之

　　龙虎相持地，风云变态中。江山归故主，冠剑会群雄。民族精神在，兴王事业空。荒台今立马，来拜大王风。

　　汉祖原英武，项王岂懦仁？顾天方授楚，大义未诛秦。王气骄朱鸟，阴风惨白磷。萧萧石城下，重见国旗新。

　　早用东平策，终成北伐勋。画河师不进，弃浙败频闻。同室戈相阋，中原剑失群。他年修国史，遗恨在湘军！

　　玉垒云难蔽，金陵气未消。江声喧北固，山影绘南朝。吊古沙沈戟，狂歌夜按箫。神灵终不閟，化作往来潮。

　　○莫愁湖吊粤军战死者墓

　　英雄碧血女儿香，管领湖山各擅场。春水绿添新字碣，落花红渍旧征裳。中原立马频回首，晓梦啼莺总断肠。一角胜棋楼尚在，挥鞭重上郁金堂。

　　○谒明孝陵

　　汉高唐太皆无赖，皇觉寺僧亦异人。天下英雄争割据，中原父老痛沈沦。亡秦一剑风云会，破虏千秋日月新。郁郁钟山王气尽，国权今已属斯民。

　　○秦淮

　　画舫笙歌一梦休，秦淮春水尚风流。晚风桃叶迎前渡，落日杨花扑酒搂。千古美人空有恨，六朝天子总无愁。琼林璧月知何处，不及青溪控紫骝。

　　○秋风亭吊镜湖女侠

　　安庆之役，秋瑾被杀，其友吴芝瑛葬诸西湖。光复后，芝瑛复募款修墓，筑秋风亭蔽之，盖用女侠就义语也。余至西湖，曾拜其墓，怆然以吊。

　　镜湖女侠雌中雄，棱棱侠骨凌秋风。只身提剑渡东海，誓振女权起闺中。归来吐气如长虹，磨刀霍霍歼胡戎。长淮之水血流红，奔流直到浙之东。花容月貌惨摧折，奇香异宝犹腾烘。鹃啼猿啸有时尽，秋风之恨恨无穷！

　　○苏小墓

　　桃花成雪我来迟，系艇垂杨独赋诗。管是酒残人去后，西泠桥畔月如眉。

　　○孤山

　　孤山一角春如海，放鹤归来日未斜。名士美人分管领，梅花开后又桃花（冯小青亦葬于此）。

　　○西湖游罢，以书报少云，并系以诗

　　一春旧梦散如烟，三月桃花扑酒船。他日移家湖上住，青山青史各千年。

　　○沪上逢陈楚楠

　　十年我作逋逃客，万里君为党锢人。我自骑鲸归故国，君今走马踏香尘。楼台历历天如画，歌舞纷纷地是春。且向花间拚一醉，东南海上月华新。

　　○吊陈瘦云并寄南社诸子

　　落花声里雨如丝，一别真成梦觉时。他日宁南门下过，青灯重写菜畦诗（瘦云工诗，别号菜畦）。

　　○示曼君

　　奇才未必天能妒，艳福从今取次修。千古美人原不老，一时名士尽低头。藉凭雨雨风风意，管领莺莺燕燕愁。剑影箫声同此夕，银河迢递笑牵牛。

　　○沪上逢香禅女士

　　沦落江南尚有诗，东风红豆子离离。春申浦上还相见，肠断天涯杜牧之。

　　○幼安、香禅邀饮杏花楼，并约曼君同往

　　画烛双行照绮楼，酒觥诗卷尽风流。已开芍药春婪尾，谩釆芙蓉艳并头。太史文章牛马走，美人心事燕莺愁。他年各有湖山约，管领风云百自由。

　　○苏州旅次

　　狂来击剑饿吹箫，沦落江南一梦遥。西子神光乍离合，夫差霸气未萧条。花飞香径莺能妒，柳折苏台马亦骄。独倚吴篷听秋雨，万千哀乐及明朝。

　　○闻张振武之狱

　　张振武为武昌起义之人，黎元洪忌之，派赴军事会议，密电袁总统请诛，遂与方维戳于市。国人冤之。

　　哀哀三字狱，志士不可辱。昂昂七尺驱，生死无须臾。君不见阳夏风云会龙虎，一时健者张振武。马上喑呼起战征，帐前慷慨征歌舞。副总统曰：噫！爱既不能，忍又不可，杀之宜。大总统曰：俞！尔有罪，法当诛。城门校尉执以趋。长安夜半天模糊，双弹洞胸弃路隅。君不见彭越醢、韩信俎，古来冤狱无时无！

　　○壬子十月十日

　　三月三，春修禊。五月五，湘累祭。九月之九作重阳，何如十月之十国民呼万岁！万岁呼，甘驰驱；武昌一战诛东胡，共和之国此权舆。呜呼！共和之国此权舆，慎勿内讧外侮为人奴！

　　○过新亭

　　六朝古黛梦中横，脉脉春流绕石城。如此江山且歌舞，收将旧泪过新亭。

　　○晓渡扬子江

　　一钩残月照楼台，风定潮平两桨开。桃叶桃根在何处？渡江不见美人来。

　　○南海（内有瀛台，为清德宗被幽处）

　　圣人生南海，上书变法君之宰。寡人处南海，衣带奉诏臣之罪。南海水，何悠悠；君若臣，恨未休！呜乎！圣人不死，大盗不止；寡人有母，不能奉甘旨。

　　○煤山吊明怀宗

　　人生不幸为天子，四海何以处寡人。社稷存亡甘一殉，江山破碎惨无春。鼎湖龙去余弓剑，废苑鹃啼乱鬼磷。我欲排天叫阊阖，中原已见国旗新。

　　○万牲园吊彭烈士

　　烈士讳家珍，字席儒，四川金堂人。辛亥之役，狙击良弼，烈士亦中弹死，距共和告成仅浃辰尔。追赠义烈大将军。民国元年秋八月丁丑，改葬于万牲园，以张、黄、杨三烈士附之。三烈士者，炸袁世凯于东长安街不中而死者也。

　　大风从南来，卷起朔云黑。燕市十丈尘，化作血花碧。桓桓彭夫子，大勇世无敌。谈笑呼雷霆，万夫皆辟易。一弹炸良弼，虏廷夺其魄。巍巍北京城，争树汉帜赤。我来吊英灵，义烈犹震赫。此地盛侠徒，至死衽金革。国魂尚未死，筑声满巷陌。驱车入园门，快浮三大白。

　　○东长安街吊三烈士

　　黑云压城天不开，长安市上驱车来。荆卿之歌、渐离筑，使我闻之心胆摧。停车道旁出相见，快呼美酒倾千杯。生为奸雄死盗跖，窃钩、窃国纷纷来。一击不中头颅碎，血花狼籍黄金台。呜呼！燕丹亦奇士，至今易水风悲哀！

　　○出居庸关

　　万山东走护居庸，一剑当关路不通。大漠盘鵰秋气黑，长城饮马夕阳红。弃繻慷慨能筹策，投笔功名记凿空。今日匈奴犹未灭，妖氛直逼塞垣雄（时库伦独立，方传牧马南下）。

　　○张家口

　　到此真堪遂壮游，春风杨柳满关头。谁知塞上玄冰地，也有笙歌起画楼。

　　○宿张家口，出大境门，至阴山之麓，怅然而返

　　大漠起寒云，连天暗秋色。蜿蜓万里城，到此势忽扼。群山抱东南，大河横其北。壮哉此雄关，攻之不易克。如何景泰孱，一战竟败绩。巍巍齐化门，亦遭胡骑迫。天子幸生还，也先已无敌。缅念文皇猷，威棱震绝域。屏翰固金汤，燕云资羽冀。子孙宴深宫，沦亡忽顷刻。固知山河险，守之在人力。有清起沈阳，蒙儿供驱策。左控科尔沁，右擒厄鲁特。凯旋幸热河，宫花侵御席。鹿酒宴盟王，雀翎环贝勒。百里置一堠，十里驰一驿。壮哉此雄关，往来无停息。昔日界华夷，于今通贸易。逶迤骆驼群，铃声接朝夕。沿河十万屯，亦可艺黍稷。其次马牛羊，放牧资繁殖。西北重边防，群胡驯羁勒。固知山河险，守之尤在德。中叶事偷安，朝政愈不饬。阳夏会风云，辉煌汉帜赤。五族共一家，库伦忽反侧。旷野竖旌旗，排云列剑戟。活佛本庸愚，俄人为鬼蜮。虎视日眈眈，狡谋肆蚕食。保大定藩封，犁庭在一击。当涂遂包容，拊循岂得策！壮哉此雄关，勿为丸泥塞。我志欲请缨，慷慨事金革。提剑出国门，驱车度沙砾。眼底隘居庸，浩气吞戎狄。因思古人豪，铭功耀玄幂。班超亦书生，手平卅六国。及今尚未衰，继起追前迹。戈挥瀚海云，月冷沙河笛。翘首望阴山，抚然长叹息！

　　○芦沟桥

　　襕衫曾染曲尘黄，挥手东华事可伤。乡梦渐多春梦减，芦沟桥畔月如霜。

　　○石家庄吊吴大将军禄贞

　　冈前立马叱风云，只手能麾十万军。三晋山河原险阻，两湖兵甲自纷纭。犁庭未饮屠龙酒，破壁惊传刺虎文。突兀崇碑方泐字，伫看光复溯奇勋。

　　○渡黄河

　　南来事事感怀多，莫谩停云发浩歌。生恐浊流污我足，汽车载梦渡黄河。

　　○过邯郸

　　丛台置酒英风歇，赵女弹筝夜月阑。北望关山南望雁，竟无只梦坠邯郸。

　　○广武山（史记：楚、汉俱临广武而军；即此）

　　大旗落日马飞扬，蔓草平沙辟战场。天以黄河限南北，我来广武吊兴亡。八千子弟沙虫泣，一代君臣走犬狂。终告美人恩莫庇，楚歌楚舞总凄凉。

　　○虞祠（在广武山麓，为乡人祀楚虞妃处）

　　我登广武喟然叹，不吊英雄吊美人。百战江山无寸土，千秋粉黛有余春。魂来黑塞鸦能舞，诗咽黄河马不驯。凄绝楚宫风雨夜，萧萧衰柳尚含颦。

　　○京汉道中，展读史记，拉杂得诗

　　中原睥睨无余子，乱世功名看尔曹。穷尽黄河九千里，我来广武但狂歌。

　　相公昨日牵黄犬，上帝今朝杀黑龙。几个出门西北笑，霸材王佐亦沙虫。

　　竖儒几败而公事，孺子可为帝者师。闻道白登围未解，陈平六计本无奇。

　　马上纵横得天下，厕中踞傲见公卿。叔孙议礼多牵强，笑杀迂儒鲁二生。

　　○登大别山谒禹王宫，是辛亥激战之处，弹痕犹在

　　惨淡龙蛇战血红，红流终护禹王宫。荆襄作镇人才歇，吴楚争衡霸业空。万里风云登大别，百年日月送英雄。苦心缔造怜吾党，一例艰难竟始终。

　　○汉皋遇雪

　　汉水盈盈绿泛槎，酒愁诗梦滞天涯。如何解佩春风里，不见桃花见雪花？

　　○寄香禅沪上

　　春堤杨柳绿毵毵，二月征衣浣尚蓝。辜负沙棠舟上楫，酒杯诗卷梦江南。

　　○登黄鹤楼

　　关山风雪阻归程，匣底青萍夜夜鸣。血战群龙喧大陆，狂歌一凤起沧溟。文章几辈论成败，天下英雄半死生。滚滚长江天欲暮，怒涛乱打武昌城。

　　○访琵琶亭故址

　　隔水骚魂未可招，浔阳江畔且停桡。苍葭断雁无消息，赖有琵琶慰寂寥。

　　○小姑山

　　春草春波入画图，风鬟雾鬓影模糊。昨宵梦到彭郎浦，睡起扬舲看小姑。

　　○黄花祭

　　西风一夜吹黄花，黄花落地起咨嗟。誓将烈士血，造成新中华。中华兴，烈士逝，中华亡，烈士继，年年三月廿九黄花祭。

　　○刺虎行（扬州镇守使徐宝山被刺；宝山绰号老虎）

　　君不见冯妇搏虎虎负隅，卞庄刺虎虎怒呼。如何匣底一声飞霹雳，虓虓老虎歼其躯。彼何人哉智且勇，虎狼之秦不足诛。呜呼！虎狠之秦不足诛，老熊当道复何如？

　　○出关别曼君

　　孔雀南飞马首东，虬髯侠拂感怀同。心伤云雨飘零后，眼倦鱼龙曼衍中。上帝梦梦天亦醉，群雌粥粥女偏雄。涉江欲釆芳馨赠○十丈芙蓉落晚红。

　　○辽东道上寄少云

　　关门杨柳马前红，万里音书寄塞鸿。莫向闺中惊晓梦，征人今日渡辽东。

　　○红柳词

　　关外有红柳，传谓之柽。柔条万缕，如泣如诉。树犹如此，人何以堪？

　　胭脂塞上夕阳殷，马后桃花未忍攀。绾尽征人离别恨，一时红泪满关山。

　　○游清故宫

　　松杏山前百战功，曼殊宫阙郁云中。等闲落尽竿头雪，付与诗人吊朔风（宫庭南隅树一长竿，闻为祭神之用）。

　　○小河沿

　　驻马旗亭好选歌，歌声摇动柳条多。莫嫌塞外无春色，一队红妆压紫驼。

　　○长春

　　宽城马上有筝琶，一路平芜尽落花。回首长春宫外望，金驼朱鸟已无家。

　　○长春道上寄友人

　　少年棘矢桑弧志，倦矣珠盘玉敦时。惘惘出关成底事，半为吊古半寻诗。

　　○大风雨中渡饮马河

　　短衣长剑出关遥，万里征人唱渡辽。漠漠山河秋瑟瑟，凄凄风雨马萧萧。歌翻敕勒笳声健，杯酌葡萄酒力骄。今夕松花江畔路，有人携手慰无聊。

　　○吉林重晤香禅

　　万里投荒一剑雄，出门真觉气如龙。山河两界留诗卷，风雨千秋付酒筒。塞草未霜迟客绿，园花半老对人红。莫嫌身世同萍梗，且向鸡林印爪鸿。

　　○出关（四首）

　　沦落江南客，凄凉塞北风。剑磨秋气健，诗带夏声雄。山海千年在，云烟一览空。弃繻酬壮志，今日有终童。

　　黄河天上远，跃马出关来。辽渖销王气，扶余吊霸才。荒城迷落日，驿路走轻雷。寂寞古鸡塞，伤心问劫灰。

　　东海扬尘日，观兵驻马蹄。江流侵岸阔，山势抱城低。楛矢他年贡，铜标旧迹迷。挥鞭杨柳下，怕听暮鸦啼。

　　长白山头望，松花水不波。黄龙今痛饮，朱鸟命如何！对月怀前事，临风发浩歌。故人重握手，一醉且婆娑。

　　○江楼夜饮赠贾晴雯

　　旗亭斗酒句争工，莫负花枝映肉红。一曲黄河天上远，玉关杨柳有春风。

　　湘烟湘雨待湘灵，弹罢云和侧耳听。我自江南望江北，远峰眉黛入帘青。

　　玉钩亭角月溶溶，珍重尊前一笑逢。莫怨秋风易摇落，涉江携手釆芙蓉。

　　玲珑宝髻坠青螺，憔悴春山蹙翠蛾。记得西湖千顷水，凭栏曾唱采菱歌。

　　○吉林巴尔虎门外是熊烈士成基流血处，癸丑七月连横至此，诗以吊之

　　千金谩学屠龙技，两臂空弯射虎弓。生就奇才天亦妒，死能杀贼鬼犹雄。血痕浪籍土花碧，泪雨空蒙塞草红。九世之仇今已报，九京含笑陋沙虫。

　　○秋日渡江游吉林公园，归途集定庵句得诗八首

　　大宙东南久寂寥，秋心如海复如潮。祗今旷劫重生后，江上骚魂亦可招。

　　小道群芳一稿车，又来萧寺问年华。梅魂菊影商量遍，不看人间顷刻花。

　　天风鸾鹤怨三生，终贾年华气不平。今日当窗一奁镜，六朝古黛梦中横。

　　秋光媚客似春光，绝色秋花各断肠。偿得三生幽愿否？他身来作水仙王。

　　侧身天地我蹉跎，红豆年年掷逝波。又被北山猿鹤笑，满襟清泪渡黄河。

　　商量出处到红裙，选色谭空结习存。撑住东南金粉气，此山不语看中原。

　　彤墀小立缀鸳鸾，意思精微窈窕间。绾住同心坚俟汝，两人红泪湿青山。

　　木犀风外等秋潮，剑气箫心一例消。且买青山且鼾卧，清尊读曲是明朝。

　　○读报二首

　　奇男子

　　奇男子，何海鸣，阚如虎，疾如鹰。只身突入石头城，手挈欃枪呼雷霆，独立独立士以兴，力战不屈死犹生。紫金山，雨花台，北军渡江如潮来，旌旗无光万马哀。万马哀，犹倔起，何海鸣，奇男子！

　　张蛮子

　　城头啼乌饥欲死，群向城隅啄蝼蚁，殷红者血、白者髓，狼籍髑髅不忍视！杀人者谁？张蛮子！

　　○癸丑十月十日

　　南风终不竞，北斗吐光芒。白璧埋庭室，黄金买议郎。功名成竖子，冠剑集中央。他日修民史，渐台事渺茫。

　　○寄曼君

　　痛饮黄龙未可期，投荒犹忆李师师。杏花春雨江南梦，衰柳寒笳塞北诗。此日飞鸿传尺素，他时走马寄胭脂。镜中幸有人如玉，位置芦帘纸阁宜。

　　○松花江晚眺

　　沿堤十里柳丝丝，羗笛吹残日已移。回首西泠三月路，落花如雪立多时。

　　○与香禅夜话

　　旗鼓东南战伐频，玉关杨柳拂征尘。谁知风雪穹庐夜，竟有敲诗斗茗人。

　　○秋心

　　锦屏红烛话秋心，十日骚魂感不禁。山下蘼芜香满手，江干兰芷泪沾襟。天风楼阁能来往，弱水蓬莱自浅深。青史他年修福慧，检书看剑有知音。

　　○天上

　　天上秋将过，人间恨已平。弃嬬歌出塞，结辔拜倾城。岸柳新阴远，池荷褪粉轻。来时呼咄咄，往事问卿卿。忆昔游蓬岛，相逢在太清。高楼居弄玉，阆苑降飞琼。瑟鼓湘妃曲，弦调赵女筝。波翻裙带动，风引佩环鸣。镜槛看文凤，帘钩唤锦鹦。秦云俱有意，楚雨更含情。胡蝶醒前梦，鸳鸯诉此生。已怜憔悴影，无那恼侬声。钗拆双鬟股，棋残一局枰。匆匆闻话别，渺渺赋长征。我自消离恨，君真负盛名。申江重握手，子夜续诗盟。细卷珍珠箔，还依翡翠屏。有时同咏燕，无处不听莺。歇浦春潮满，袁台夜月明。蘼芜香晼晚，芍药意轻盈。别泪鲛长湿，闲愁雁计程。相思传锦字，惆怅倚疏棂。五里花如雾，三春絮化萍。片帆辽海去，一剑蓟门行。鸡塞云停夜，龙潭雨乍晴。乖期方积思，含笑重欢迎。驷秣芝田馆，凤栖竹坞亭。投壶逢玉女，捣药见云英。画染芙蓉艳，诗吟荳蔻馨。金炉香袅袅，银烛夜荧荧。射覆猜红豆，藏钩赌绿橙。晚凉妆欲卸，卯饮醉初醒。锦濯松花水，裙煎芳草汀。梅魂争冷瘦，桂魄比娉婷。公子怀兰芷，佳人寄杜蘅。天涯同作客，感此二难并。

　　○朔风

　　朔风起天末，寒气迫深秋。看菊仍多泪，搴兰亦有愁。孤灯儿女梦，一剑塞垣楼。莫作征人怨，双鱼到十洲。

　　○久居吉林，有归家之志；香禅赋诗挽留，次韵答之

　　小隐青山共结庐，秋风黄叶夜摊书。天涯未老闲情减，且向松江食鳜鱼。

　　附香禅原作云：数株松竹绕精庐，绝色天花伴著书。此味年来消受惯，秋风底事忆鲈鱼？

　　○秋雪

　　龙碛秋风紧，鸡林瑞雪飘。关山虽寂寞，楼阁忽琼瑶。顷刻花齐放，缤纷絮不消。胡尘一扫荡，牧草失根苗。积迭埋青冢，清辉透碧霄。桂寒银汉镜，柳咽玉门箫。艳夺阏氏色，经沾狄女翘。河冰朝立马，云压夜盘鵰。千帐牙旗卷，三边羽骑遥。枕戈思壮士，看剑起长宵。猎火弓惊虎，严霜酒换貂。鸿飞宾影冷，鹅乱战声骄。暂税东陲驾，频看北斗杓。早梅香有讯，丛菊泪无憀。作赋夸梁苑，寻诗忆灞桥。乾坤犹澒洞，投笔愧班超。

　　○留别幼安、香禅

　　平生不作离愁语，今日分襟亦惘然。客舍扶持如骨肉，人间聚散总因缘。塞云漠漠迟春色，海月娟娟忆去年。宾雁未归征马健，一箫一剑且流连。

　　○夜入山海关

　　一关峙山海，万里护风云。城上笳声急，天边雁影昏。回头看北斗，挥手指中原。莫作刀环梦，明朝入国门。

　　○感怀示陈召棠

　　苍苍莽莽中原气，漠漠凄凄塞上风。龙劫前身余少女，狗屠几辈识英雄。酒边丝竹他年感，剑外关山一览空。且莫高歌摇橹去，江东今日有阿蒙。

　　○颐和园看牡丹

　　如此江山刻画工，又将金粉绘春风。楼台影拂千重紫，歌舞香留一捻红。宰相定呼花绰约，君王长爱月玲珑。可怜一梦钧天后，沈醉霓裳曲未终。

　　○万牲园看牡丹

　　长安三月春如海，便为看花走马来。万种繁华夸国色，一时烂熳费天才。蜂狂蝶闹纷纷醉，露浥烟笼朵朵开。自是紫皇贪富贵，遂令桃李作舆台。

　　○柳

　　黎副总统入京，潜居南海，感而作此。

　　武昌城角垂垂柳，管领东风春八九。自从移入汉宫来，昔日风流今在否？虽免别离愁，攀折在人手。带雨和烟青复青，莫漫飞花出禁城。

　　○法源寺看丁香

　　寺为唐悯忠寺故址，太宗瘗征辽战士于此。宋亡，谢迭山入燕，被幽此地，遂不食死。春时丁香盛开，数往游焉。

　　荡荡红尘迫禁寰，独携诗卷叩禅关。悯忠战士瘗辽水，饿死文人哭迭山。故国已芜难化鹤，夕阳何处得飞鹇？墙头徙倚丁香树，且为春风一破颜。

　　○游南苑

　　大红门外草菲菲，万骑传呼看打围。他日射声环御仗，祗今羽血上弓衣。莺啼废苑春无主，马落平芜雪正肥。莫说清时忘讲武，五陵佳气尚尘飞。

　　○当筵

　　黑龙北徙天能杀，白马西来气不雄。红拂奇情红线侠，当筵愿拜美人风。

　　○狂歌示陈彦侯、陈召棠

　　我生结交多奇士，长安又得两陈子。大陈热血喷九天，小陈落魄歌燕市。长安三月桃花开，美人一笑倾酒来。我时狂欢忽大醉，举足踢倒黄金台。大陈闻之走相访，谓我放荡非凡材；小陈见之拍手笑，谓我腕底驱风雷。我时不知三皇、五帝如小孩，我时不知孔丘、盗跖如尘埃，我时不知老彭不死如胚胎，我时不知陶朱万金如土坏，我但狂呼呼快哉。驾玉龙、骖文騋，渡弱水、游蓬莱。金银宫阙排云开，仙姬绰约长徘徊；并肩密语长相偎，是乡乐矣不思回。大陈、小陈呼止止，古来莫为多情死。呜乎！古来莫为多情死，使我闻之心欢喜，使我见之弩目视。

　　○题恭邸长公主纨扇独立图

　　九天文凤愁禁舞，蜀魂未解鸳鸯苦。女萝山鬼若为情，兰红芷绿春无主。问年十五，十六余，早持纨扇惊秋雨。九疑帝子不可攀，日暮独立潇湘浦。描取春山一角青，写作清宫十眉谱。

　　○杞人持赠海棠红小影，乞题

　　春阴冉冉春云寒，海棠直压红阑干。钗横鬓乱初睡起，钿丝巾角微含叹。捣麝成尘亦多事，惊鸿艳影来无端。贮之金屋醉以酒，长卧屏风侧侧看。

　　○赠江海萍

　　柳花夙有何冤孽（用谭复生句），狼藉东风化作萍？镜影描春疑是恨，箫声咽月若为情。江山寂寞三秋燕，歌舞纷纭一院莺。便把柔乡埋侠骨，风流仍属女荆卿。

　　○锦秋墩

　　憔悴城南白日昏，踏青又上锦秋墩。三年碧化苌弘血，一夜红啼杜宇魂。从古文人多狡狯，祗今士女恸温存。蘼芜欲釆还谁赠，手撷寒香拭泪痕。

　　○柴市谒文信国公祠

　　一代豪华客，千秋正气歌。艰难扶社稷，破碎痛山河。世乱人思治，时乖将不和。秋风柴市上，下马泪滂沱。

　　宏范甘亡宋，思翁不帝胡。忠奸争一瞬，义节属吾徒。岭表驱残卒，崖门哭藐孤。西台晞发客，同抱此心朱。

　　忠孝参天地，文章自古今。紫云留故砚，夜雨寄孤琴。景炎中兴绝，临安半壁沈。巍巍瞻庙貌，松柏郁森森。

　　我亦遘阳九，伶仃在海滨。中原虽克复，故国尚沈沦。自古谁无死，宁知命不辰。凄凉衣带语，取义复成仁。

　　○寄少云

　　三年乡梦落关河，大地风云昔昔过。诗愈雄奇身愈健，此行足慰细君多。

　　米盐碎琐家常事，文酒风流侠少时。我不封侯卿未老，青山招隐阻归期。

　　男儿铸史女绣诗，武公之子乃尔奇。赖君为母兼为父，昼课男儿夜女儿。

　　藏书已得九千卷，论史旁通廿五朝。从此潜心求绝业，名山风雨不飘摇。

　　○重九日示李耐侬

　　三年共作离家客，万里愁登吊古台。风雨迫寒秋易老，江山无恙菊初开。艰难漫洒忧时泪，潦倒犹为不世才。今日与君须痛饮，明朝明镜鬓毛摧。

　　○寄林南强

　　大墩别后久无诗，塞北江南一梦之。我爱张良如好女，人言鲁肃是狂儿。湖山劫换莺花老，风雨秋高雁札迟。便欲讨春东海去，倚栏重续牡丹词。

　　○甲寅十月十日

　　天安门上阅兵来，万马无声紫禁开。九派龙蛇将起陆，一时鹰犬亦登台。秋风故国惊华发，落日昆池话劫灰。莫说当涂能代汉，本初健者是粗才。

　　回首金陵一战平，孙黄功罪漫讥评。国魂飘荡天难问，民气摧残世莫争。不分英雄多失势，遂令竖子竟成名。西林亦有南洲望，独向蛮荒老泪横。

　　乱世人才本最难，沐猴终让楚人冠。三章约法翻新样，九品威仪复旧官。白马西来山已堑，黑龙北徙海生澜。试看周召共和史，生恐鸱鸮毁室叹。

　　九有传家继夏商，漫言逊位绍虞唐。祭天已定新仪注，画地空移旧土疆。三海风云天帝怒，五湖烟雨酒徒狂。东华夹道多杨柳，应有词臣赋未央。

　　○秋日游陶然亭，怅然有感

　　凌晨忽不乐，散发走荒郊。鸱鸮鸣在树，磔磔语声嚣。前村断炊火，瘦狗肆咆哮。行行二三里，重上城南坳。天地既惨淡，悲风生白茅。鬼气森迫人，磷火战相交。当时葬花冢，桃李纷飘摇。美人化为厉，碧血犹未消。茫茫大劫愁，短歌亦无聊。安能酹杯酒，一醉及明朝？大盗窃国柄，小盗乱市朝。群盗争杀人，磨刀迫中宵。京师首恶地，车盖盛官僚。朝登新华门，夕入胡同窑。行人争避道，的的马蹄骄。欢乐不可再，悲苦来迢迢。安能酹杯酒，一醉及明朝？赵燕多奇士，悲歌夜相邀。美人艳颜色，挟瑟弹六么。一弹使君愁，再弹使君呺；三弹泪如绠，四座惨不骄。荆轲今不作，易水风萧萧。酒徒亦零落，筑声久寂寥。虓虓武士道，重把国魂招。安能酹杯酒，一醉及明朝？我生多丧乱，抗志凌云霄。提剑来大陆，流血购自繇。文章遭鬼击，百怪乱呼呶。穷时恣登眺，揽古歌风谣。芦花惨作雪，白日没昭昭。安能酹杯酒，一醉及明朝？

　　○燕京杂诗

　　宝马香车尽日游，看花又上畅观楼。绿杨红杏春无数，一局湖山现十洲（畅观楼在万牲园内，为前清两宫游宴之处）。

　　十里芦塘绿湿衣，陶然亭畔醉初归。明朝复作看山计，驴背诗瓢上翠微（翠微山为京西名胜）。

　　樱桃斜畔月如钩，十丈歌声起画楼。管领东风春百里，一时花国拜红侯（樱桃斜在八大胡同附近，为都中女闾之地）。

　　金鳌玉蝀倚中天，太液池头奏管弦。夜半軨车空碾月，红墙一角隐秋烟（北海即太液池，自开禁后非复旧时清閟）。

　　锦衣璀璨马蹄骄，两部甘陵一旦消。官柳未黄人已去，夕阳无赖象坊桥（过象坊桥，参众两院均在此处，自解散后忽寂寞矣）。

　　西风猎猎雨沙天，镇日摊书拥被眠。赖有素心人慰籍，瓶花茗椀自翛然（都中风起，飞尘满天，恼人特甚）。

　　四围山色醮空流，隔水清歌起棹讴。我亦偷闲来试茗，败荷残柳不胜秋（游十剎海）。

　　吊古伤时且莫论，屠门一醉几黄昏。荆卿已死渐离废，无复歌声起国魂（市楼题壁）。

　　终贾华年已不群，俗儒姗笑复奚云。他时刻石寒陵上，始信人间有大文（感事）。

　　海云瀛月梦中虚，双鲤迢迢慰索居。昨夜子归啼未了，今朝又得细君书（得家书）。

　　○郁郁

　　郁郁久居吾老矣，栖栖不息某何为？圣人不死谈仁义，上帝无灵放魍魑。风雨一天秋寂寞，家山万里梦迷离。长安冠盖多豪贵，惭愧梁鸿咏五噫。

　　○出都别耐侬

　　春秋据乱吾修史，风雅无邪女论诗。三载中原同按剑，廿年绝岛共观棋。屠龙萍漫才如此，歌凤楚狂叹已而。此去五湖烟水阔，应依南斗寄相思。

　　○展庄啸谷墓

　　啸谷、思明人，壮年走南洋，投身革命，为泗水汉文报经理。光复之际，被举为华侨代表。嗣以泗水之案，久居北京，而国事蜩螗，郁郁不乐，遂病死沪上。余在吉林，闻讣恸之。甲寅十月，归次沪上，邀友人谢碧田、白苹洲展其墓。伤我故人，黯然泪下。

　　零乱春愁荡夕曛，停舟歇浦为招魂。艰难久历龙蛇斗，寂寞空闻鸟鹊喧。革命已成身可死，怀才未试血犹温。江山到处伤摇落，手釆寒花酹墓门。

　　○归家示少云

　　三载浪游何所得？百篇诗卷压归舟。昂头太华山低笑，濯足溟沧水倒流。天以奇才锡忧患，我闻绮语散离愁。今宵酒绿灯红畔，共倚阑干看斗牛。  
剑花室诗集之二

　　台南连横雅堂撰

　　宁南诗草（自甲寅至丙寅、自丁卯至癸酉）

　　宁南春望

　　五更

　　年来

　　春人

　　春日谒延平郡王祠

　　延平王祠古梅歌

　　寄王香禅女士津门

　　答李如月女士赠诗

　　柳絮限韵，同南社诸子

　　题南社嬉春图

　　城南杂诗

　　城东杂诗

　　蓬莱曲

　　春树曲

　　得香禅书却寄

　　再寄香禅

　　中秋

　　哭林痴仙

　　过故居有感

　　半月楼

　　西风

　　哭赖悔之

　　法华寺畔有闲散石虎之墓，余以为明之遗民也；将遭毁掘，乃为移葬梦蝶园中。为文祭之，复系一诗

　　海滨夜宿

　　寒鸦叹

　　丁巳元旦

　　北望

　　偕少云观永乐班女伶

　　杂诗寄林南强

　　端午吊屈平

　　寄李耐侬夫妇北京

　　八卦山行

　　台中感旧

　　秋日偕少云游海会寺

　　一电

　　宝玉曲

　　春愁

　　春燕限韵，同瀛社诸子

　　寄怀胡南溟

　　著书

　　家居

　　陋园即事，赠主人颜云年

　　圆山杂诗

　　剑潭

　　圆山贝冢

　　淡水水源地是世界第三泉，诗以纪之

　　观音山

　　夜宿凌云寺

　　晓起

　　碧潭

　　江山楼题壁

　　卜宅

　　夜游剑潭

　　八月二十七日观台北祀孔，有感

　　感事

　　台湾通史刊成，自题卷末

　　寄南社诸子

　　游灵泉寺

　　栎社大会，示同社诸子

　　栎社席上有怀林痴仙、赖悔之二兄

　　哭陈沧玉

　　题蔡愧怙先生遗墨

　　题美国南北战史

　　题印度佛教史

　　东游杂诗

　　宿白云寺，示同游李石鲸

　　落花

　　次韵和林文访冬日感事

　　次韵和文访，并示同社

　　次韵和志圆法师

　　送志圆法师归南海，即用前韵

　　赠歌者云霞

　　题牡丹画扇

　　葵花

　　啼鴃

　　杜鹃

　　题陆丹林红树室图

　　台湾诗荟发行，赋示骚坛诸君子

　　赠施干

　　次韵和南强狱中落花

　　寄魏润庵

　　五月十三夜独游剑潭

　　栎社同人以银瓶赠傅鹤亭社长，各媵以诗

　　次韵送林少眉之鹭门

　　宿栖云岩

　　吴立轩先生挽诗

　　秋日寄李耐侬北京

　　次韵和林菽庄先生九日登太仓山

　　新店为台北胜地，猝遭洪水，室庐尽没，睹此凄凉，怆然以吊

　　傍市一首寄少眉摄津

　　大观阁晓望

　　次韵答香禅见寄

　　甲子除夕

　　吾生一首次文访韵

　　蔷薇谣

　　稻江冶春词

　　闻南强、铁生、芳园出狱，走笔讯之

　　陈芳园过访，出示狱中诸诗，率尔赋赠

　　蔡铁生出狱，以蛰龙吟寄示，走笔报之

　　寄蔡北仑西湖

　　我昔

　　送蔡铁生之榕垣

　　端阳已过，庭菊尚开，晚凉对此，宠之以诗

　　次韵酬苏菱槎见寄

　　六月望夜宿凌云寺示庄瘿民

　　酷暑

　　久雨

　　春宵

　　大屯山积雪

　　自春徂夏，久雨连绵，蛰居小庐，抑郁殊甚

　　次韵和庄怡华残春旅感

　　喜苏菱槎重至台北，用瘿民韵

　　送菱槎归里，即用前韵

　　夏柳四首（同庄瘿民、林绛秋作）

　　北郭园雅集，赋示郑幼香

　　别台北

　　台南

　　安平

　　登赤嵌城

　　题郑香圃画兰

　　题洪铁涛深山读书图

　　台南重晤王亚南先生，即以赠别

　　寄叶友石先生台北

　　立春日郊行

　　迎春门远眺（台南府城已毁，惟迎春、宁南两门尚存）

　　哭蒋渭水

　　杨笑侬迭寄新诗，并惠铁观音佳茗，赋此以谢

　　蝴蝶兰

　　相思树

　　国姓鱼

　　木叶蝶

　　次韵和黄茂笙病中之作

　　震东自西安寄至汉骠骑将军霍去病坟前石马照像，其下所踏者匈奴也，为题长句，以念武勋

　　归乡养病，忽忽二年，复有金陵之行，留别台南诸友

　　席上

　　此行

　　舟中夜望

　　○宁南春望

　　宁南春色梦中横，劫后登临气未平。青草白沙乌鬼渡，绿天红雨赤嵌城。豹文暂隐何曾变，龙性难驯或一鸣。凄绝钓游旧时地，夕阳空下马兵营（马兵营、郑氏驻兵处，在宁南门内，水木明瑟，自吾始祖卜居于此，迨余七世。乙未之后，全庄被迁，余家亦遭毁。此恨绵绵，何时能已）！

　　○五更

　　五更推枕角声哀，搅起诗潮莽莽来。百世功名余断简，一生忧患况奇才。莺啼燕语都无赖，月落星稀首重回。十亩园花齐怒放，漫天春色手亲栽。

　　○年来

　　年来心事渐平奇，荡气回肠此一时。眼底已无余子在，镜中幸有美人知。小山丛桂能招隐，远道芙蓉寄所思。删尽风花三百首，鬓丝禅榻恰相宜。

　　○春人

　　柳颦花粲总天工，脉脉春人在眼中。嘘气楼台喧晓日，销魂城郭漾东风。中年对酒心先醉，劫后题诗句尚雄。生恐霸才零落尽，万千哀乐系征鸿。

　　○春日谒延平郡王祠

　　天地留奇气，风云护彩椽。梅花春正放，榕叶影多圆。下马瞻崇宇，骑鲸怅逝川。英雄偏不偶，忠孝未能全。浴日生沧澥，从云正少年。恩深蒙赐姓，力小欲回天。燕蓟胡尘暗，闽瓯战火然。艰危辞紫陛，痛哭对青毡。父命虽当报，君仇讵可捐。麾戈情激烈，焚服涕潺湲。两岛初经略，三军集后先。旌旗愁粤岭，斧钺下漳泉。幕府称多士，王封锡大权。楼船逾十万，铁骑突三千。纠纠龙骧镇，萧萧虎卫弦。登坛宣敌忾，哭庙扫腥膻。北伐空驱矢，南归或扣舷。运劳陶侃甓，愤逐祖生鞭。养锐聊藏豹，当秋待化鹯。中原嗟板荡，绝海一飞骞。月落鲲身畔，潮高鹿耳前。红彝争拜伏，乌鬼舞回旋。故土归疆域，新皋辟市廛。修文明校序，偃武励屯田。桔柣延朝旭，槺榔隐暮烟。口琴螺女脆，腰鼓蜑儿妍。始创承天府，欣颁永历钱。群蛮通贸易，百姓乐安便。谩说金瓯缺，终期玉玺还。滇池龙已去，员峤鸟犹填。正朔存荒服，衣冠守汉筵。田横能得客，徐福岂求仙。封鹿秋行猎，闻鸡夜不眠。宁知风折树，遂至日沈渊。巴蜀悲诸葛，扶余失仲坚。邦基方肇造，国步反迍邅。有子能绳武，生孙不象贤。权臣参帏幄，叛将厉矛鋋。大夏倾谁柱，危巢实可怜。颷焚澎岛舰，雷逐吼门船。南国江山改，东都日月悬。祗今尊节义，尚足起愚孱。故老谈遗事，宗臣荐豆笾。表忠原有观，坠泪已无阡。每觉沧桑换，徒惊岁律迁。我王真突兀，贱子致诚虔。未作中兴颂，先修本纪篇。蜉蝣驱俗论，鸾凤仰高诠。巨阙摩霄汉，神威震海堧。大星犹赫赫，长射赤嵌巅。

　　○延平王祠古梅歌

　　我闻诸葛庙前古柏柯如铜，坚贞不拔回天工。又闻岳王坟上古桧高摩空，万枝南向表臣衷。我谓古木无知，何得人推崇，千古见者犹思二人之精忠。诸葛存汉岳驱戎，继其武者唯我延平真英雄。延平祠宇凌穹窿，中有古梅缤纷开花重，巨干槎枒叶苍茏，暗香浮动度春风。我谓古梅无知，何得精神通，直使游者、观者、吊者、咏者犹思延平罗心胸。延平义愤起孤童，登天直欲跨飞熊。手提长剑倚崆峒，不能鲁阳麾戈日再中，亦当立马天山早挂弓。如何北征南渡半挫功，辟地开天乃在东海东。神鲸一去水蒙蒙，毗舍江山涨妖烽，桑田沧海几度难寻踪。唯见古梅岁岁开花花屡浓，盘根错节生气充。下有雪冻上云封，千秋万劫神幈幪，直使夭桃俗李未敢争纤秾。红墙一角月玲珑，中宵夜冷剑光冲。我来歌啸尤无穷，放眼九州岛心忡忡。不见高冈威凤鸣梧桐，不见青天一鹤栖乔松，但见梅花如海春溶溶。我欲召广平、命和靖，使之为我写花容。二子载拜辞未工，粗才恐被梅花恫。铜瓶纸帐小家风，名士美人亦惺忪。我时痛饮酒千锺，我气盘郁口吐虹。手把大笔画地画天写万丛，花大如斗枝如龙，古香古色不与凡花同。掷笔大笑眼蒙眬，醉卧梅下魂何从，梦见延平对我拍手惊相逢。

　　○寄王香禅女士津门

　　短衣跃马出关时，一笑归来鬓未丝。两戒山河曾展览，百年日月任奔驰。书生合具屠龙技，烈士空吟伏骥诗。准拟闭门求寂静，禅心玄味远相期。

　　○答李如月女士赠诗

　　玉珰缄札孕来春，一段温馨字字真。远道问梅花有信，闲庭咏絮雪无尘。神仙历劫为名士，天帝胡然是美人。多谢藐姑时女意，犹将尧舜入陶甄。

　　○柳絮限韵，同南社诸子

　　饯春声里唱吴讴，万点霏霏扑画楼。三月烟花随去马，一堤晴雪逐浮鸥。玉钩帘外人如梦，红板桥头水亦愁。莫怨东风太零乱，他生能化绿萍不？

　　○题南社嬉春图

　　大道有端倪，真人得其窍。凿破混沌心，各擅平生玅。娥娥南社徒，嬉春恣奇缈。变化若有神，一一尽穷肖。而我独好奇，化作美人妙。罗裙六幅裁，拈花睇微笑。以此不坏身，幻为天花绕。吁嗟造物心，众生亦微藐。虫臂与鼠肝，随形赴所召。断鹤而续凫，其名为诡吊。吁嗟南社徒，游戏亦夭矫。纷纷浊世中，而目谁能哓？盗跖而孔丘，衣冠虚其表。臧获即侯王，贵贱本同调。况值春光和，万物各震曜。写此春人图，收作春诗料。我亦图中人，题图发大笑。

　　○城南杂诗

　　三年不上城南路，新柳新蒲覆道阴。便约诗人讨诗去，踏春声里一登临。

　　抛却尘嚣拾得闲，一春无日不看山。何当触我兴亡感，忍泪新亭且破颜。

　　才人不偶伤鶧鹉，楚客高歌哭凤凰。今日宁南门下过，招魂一恸菜畦狂（过陈菜畦故宅）。

　　十道丰碑赑■〈厂外赑内〉崇，楼船横海建奇功。祗今僵卧荒烟里，破碎江山鬼不雄（过福大将军生祠故址）。

　　魁斗山头白日斜，飘零龙种痛无家。春风不解冬青恨，碧血犹开帝子花（自宁南门至五妃墓道）。

　　环佩声残翠羽微，殡宫萧索落花飞。生愁山鬼逢人笑，手撷蘼芜荐五妃（吊五妃墓）。

　　入世居然色相空，天花无影我无踪。敲残一局棋枰冷，来听溪边万壑松（竹溪寺小憩，听万壑松壁间语也）。

　　乘槎何处访桃源，揽古来寻梦蝶园。春梦已醒胡蝶化，先生归去佛无言（访梦蝶园故址）。

　　信是周余靡孑遗，凄凉人世海之涯。葬身幸有一坯土，闲散头衔石虎碑（吊闲散石虎之墓）。

　　生还重喜酹延平，一树梅花尚未零。扰我桑田多少恨，狂歌飞入小南城（谒延平郡王祠）。

　　云石山人是我师，怜才欲筑一葊诗。网罗文献吾徒责，玉敦珠盘看小儿（赵云石社长议就梦蝶园改建南社诗葊）。

　　一坵一壑吾能隐，某水某山任钓游。闲与儿曹谈掌故，胸中自有鲁春秋（震儿随行）。

　　○城东杂诗

　　沧海归来已夕晖，梦中五岳尚依稀。书生未与兴亡责，除却看山百事非。

　　迎春门外草如烟，累得诗人拜杜鹃。故国已芜王气尽，口碑犹说永和年。

　　大冈山接小冈山，山影低徊夕照间。屹立城东三十里，曾从绝巘俯尘寰（儿时曾侍先府君登山两次）。

　　野水山花绕墓门，绿衣还见读书孙。生儿古有孙征虏，手挈江东定一分（震儿随谒先茔）。

　　十亩闲闲好种桑，维南维北免思量。他年衣被苍生志，付与天孙织七襄（城隅有模范桑园）。

　　夹道香尘簇管弦，锦衣宝马拥神仙。东门杨柳垂垂尽，不见鞭春二十年。

　　几日骚魂未可追，风光冉冉思离离。刺桐花落城隅晚，记系春骢听赋诗（归途访陈芳园）。

　　○蓬莱曲

　　蓬莱水隔三千里，金银宫阙排云起。群仙欢乐不知愁，万树桃花红映水。桃花开落自年年，不管人间海作田。釆药幸逢刘阮侣，避秦却入武陵船。西风一夜吹蒿里，座有东方饥欲死。臣朔前身是岁星，浮沈游戏诸天里。天魔跋扈天女愁，祸水横流满十洲。云雨行时惊楚梦，凤凰飞去空秦楼。更闻牛女相对泣，聘钱十万征求急。维南有箕不可扬，维北有斗不可挹。南斗生棱北斗红，此时王母宴春宫。阶下微闻臣朔奏，翩然骑鹤来虚空。佩环隐隐天风下，集灵台上停云驾。娥娥侍女皆倾城，五铢衣薄熏兰麝。神光离合乍阴阳，闪闪星辰夜未央。从此青楼弄明月，不须银汉阻红墙。霓裳一曲羽衣舞，生春迭奏催花鼓。三千珠履多若云，十万银灯落如雨。微波渺渺暗通辞，香梦惺忪胡蝶痴。荐枕甄妃犹惝恍，吹箫秦女剧相思。此时遍酌群仙酒，交梨火枣劳纤手。汉皋游女洛川姬，十二金钗齐俯首。炼方已乞息肌丸，捣药修成不死丹。谁分天魔还震怒，却从银海翻波澜。楼台曼衍鱼龙戏，蠹蟫食尽神仙字。淮南鸡犬亦猖狂，狐女狐姬更妖媚。王母闻言起叹嗟，罡风吹落自由花。金铃莫系花枝弱，红粉空描花影斜。花影花枝春狼籍，蓬山隔断春消息。蜀魄于今尚泣红，楚魂何日能成碧？三教朱英着意修，大罗天上足无愁。莫因贬谪人间去，笑倒仙人太乙舟。

　　○春树曲（有序）

　　春树、淡北人，年十四，明眸皓齿，娇小玲珑。雾峰某公子见而说之，纳之下陈。公子多内宠，有如夫人者六，不数月而爱弛。春树遂去，再入乐籍，艳名尤甚。时余客大墩，曾见之公子家。迨今已十载矣，春宵买醉，忽遇惊鸿；香国埋愁，剧怜去燕。妆痕未浣，眉黛犹浓，影事重提，绮怀别抱。既闻小小之歌，为谱圆圆之曲；未免有情，聊以志感。

　　玉楼夜冷烧红烛，酒酣耳热琵琶促。四弦寂寞忽无声，听我一歌春树曲。淡江有女艳如花，十四玲珑未破瓜。碧玉丽年娇待字，绿珠声价已无瑕。勾阑日暮教歌舞，翠袖红牙不知数。帐里杨风唱釆春，帘前梨月翻珠树。树底流莺宛转声，回眸一笑若为情。朱唇衔雨遮纨扇，绿鬓堆云倚画屏。雾峰公子豪华客，承明自擅通侯籍。碎击珊瑚叱蠢奴，尽倾珠玉求佳色。北里相逢问宿缘，千金又出买花钱。早携娇鸟笼中住，但作鸳鸯不羡仙。春慵睡起微含笑，开奁自把菱花照。大姨风调小姨娇，争似新人年更少。新人宜笑又宜颦，密意浓情在一身。好是芙蓉开并蒂，风流占断大墩春。承欢侍侧才三月，掩袖低徊恩爱绝。东西沟水自分流，朝暮巫云犹出没。登车宛转泪空流，一斛珠连万斛愁。教曲伎师怜尚在，旧时姊妹忆同游。春江夜月多笙吹，酒阑未忍孤衾睡。真成薄幸怨阿郎，谁念姬姜竟蕉萃。绣阁花开年复年，落花无主意缠绵。蜂愁蝶怨凭谁诉，絮乱丝繁亦可怜。我昔曾游大墩麓，卷帘瞥见长蛾绿。十载青楼梦觉时，又闻山下蘼芜曲。蘼芜生长系相思，何处春风好护持。旧侣已多嗟薄命，美人未嫁惜芳时。昨宵梦断东西陌，一种春声忘不得。絮果兰因即是空，冶叶倡条偏相识。等是人间坠溷花，芳情脉脉起咨嗟。斑骓欲系王孙住，杨柳依依又水涯。

　　○得香禅书却寄

　　银河迢递隔红墙，耿耿星辰夜未央。远道幸投青玉案，几重上郁金堂。九歌公子思南国，一笑佳人在北方。莫怨秋蕖渐零乱，昵他红处护鸳鸯。

　　○再寄香禅

　　名山绝业足千年，犹有人间未了缘。听水听风还听月，论诗论画复论禅。家居鹿耳鲲身畔，春在寒梅弱柳边。如此绮怀消不得，一箫一剑且流连。

　　○中秋

　　八年不看台南月，独上高楼自放歌。盈缺匆匆愁里过，一轮还照旧山河。

　　塞北江南月有情，听歌载酒月中行。天津桥上还相忆，静对姮娥坐到明。

　　木犀花发透层霄，隔院笙歌未寂寥。更喜团圆帘外月，清尊清话度清宵。

　　丝竹中年百不宜，况逢佳节苦无诗。纸屏独倚秋光冷，夺饼纷纷看小儿。

　　○哭林痴仙

　　来日大难君竟死，此时痛哭我何痴！江山憔悴秋先老，风雨飘零梦亦疑。胸有千秋唯纵酒，交从十载况论诗。汴溪流水声呜咽，他日招魂拜子规。

　　○过故居有感

　　海上燕云涕泪多，劫灰零乱感如何！马兵营外萧萧柳，梦雨斜阳不忍过！

　　○半月楼

　　骑秋风雨暗城南，禊事重修酒正酣。半月楼空歌舞歇，乱蛙衰苇满寒潭。

　　○西风

　　南临百粤北居庸，两界山河在眼中。谁料闭门贪寂静，打窗落叶又西风。

　　○哭赖悔之

　　酒徒寥落今何世？词客飘零亦足哀。搔首问天成独醉，狂歌斫地负奇才。死生一瞬乾坤小，风雅千秋道义隤。月黑枫青难再见，可能化鹤梦中来。

　　○法华寺畔有闲散石虎之墓，余以为明之遗民也；将遭毁掘，乃为移葬梦蝶园中。为文祭之，复系一诗

　　草长鹃啼事渺茫，残山剩水更悲伤。姓名未入遗民传，碑碣空留古寺旁。梦蝶客归园月冷，骑鲸人去海波荒。南无树下优昙畔，寸土犹能发异香（园中有南无十数株，又有优钵昙花，则葬于此）。

　　○海滨夜宿

　　频年漂泊未曾休，况是萧条海上秋。曲渚断芦依浅水，故园丛菊忆孤舟。檐前月出神虫叫（神虫即守宫，入夜能鸣，其声如雀，号为知更；然台南以外则否，亦地气使然耶），沙际潮平鬼蟹游（鬼蟹大径尺，状如傀儡，产台湾）。赖有村翁能解事，剪灯闲话夜悠悠。

　　○寒鸦叹

　　冻云压城城欲沈，悲风猎猎摧空林。林间栖鸦忽惊起，飞来屋角相追寻。屋中有人方夜读，摊书未睡起沈吟。啁啾咿哑为何事，开门一见天森森。北斗无芒寒月坠，中宵气冷侵衣襟。汝巢既覆汝身瘦，羽毛未满天又阴。彻彼桑土计非晚，汝手拮据汝口瘖。我生以来多忧患，劬劳筋骨苦志心。每思古训自鞭策，沃土之民逸则淫。日日卖文博斗酒，归来妇子相劝斟。醉后歌声出金石，俯视尘世微古今。侏儒饱死臣朔饿，如何恻恻哀微禽。鸦兮鸦兮汝勿哭，会见朝阳威凤求好音。

　　○丁巳元旦

　　莽莽星球又一旋，人间何处得春先？新蒲细柳皆争长，冶燕痴莺亦可怜。三海屠龙成浩劫，中原跃马待明年。椒醑醉后婆娑舞，快读螣蛇烈士篇。

　　○北望（袁世凯僭帝时作）

　　北望风云暗，东来草木新。中原犹战斗，故国欲沈沦。岂是唐虞禅，偏生莽卓臣。黄花如可问，愁绝泪沾巾。不惜民权贵，唯知帝制尊。可怜华盛顿，竟作拿波仑。国会遭摧折，邦基又覆翻。共和纔五载，兴废与谁论。新室当朝诏，齐台劝进笺。文人甘作贼，武士复争权。豺虎衡途卧，鲲鹏绝海骞。中宵愁不寐，翘首望南天。玉弩滇池外，金戈越海隅。唐衢真痛哭，蔡泽愿驰驱。露布传千里，风声遍九区。桓桓诸义士，讨贼莫踟蹰。白马来盟日，黄龙痛饮时。登坛齐歃血，破坞待然脂。楚水连天阔，秦云入地奇。更闻巴蜀险，得失系安危。逐鹿悲项羽，投龟哭楚灵。乌江终不渡，汉水恨难平。黄屋他年梦，丹旐故里行。凄凉洹上土，枯骨冢中轻。日月低燕树，云霞绕汉宫。西山方射虎，南海又屠龙。击楫中流泪，麾戈再造功。群凶如不杀，终恐化妖虹。国是虽无定，人谋自可臧。同袍争敌忾，大厦免沦亡。水息鱼龙静，风恬燕雀翔。春江无限好，濯足咏沧浪。

　　○偕少云观永乐班女伶

　　放眼春光蓦地多，纷纷莺燕尽婆娑。香车夜碾城西月，半为看花半听歌。

　　银灯历乱照红妆，宝髻云鬟列两行。争似女儿能变化，一时粉墨即侯王。

　　亦有佳人字莫愁，当筵自拨钿箜篌。离离红豆多情种，移向东风较自由。

　　玉楼春帐可怜宵，剑影箫声慰寂寥。一种倾城倾国恨，桃花扇底话南朝。

　　○杂诗寄林南强

　　啁啾众鸟沸如雷，想见高冈一凤哀。左倚桂旗右蕙盖，年年清浅看蓬莱。

　　旗鼓骚坛张一军，亦狂亦侠亦温文。诗家别有维摩垒，五字长城待策勋。

　　天地奇文未敢私，几人剽窃几人知。梦梦上帝无言日，跳荡披猖任小儿。

　　仙才已死鬼才殇，剩有悲歌哭楚狂。行尽黄河九千里，濯缨濯足在沧浪。

　　○端午吊屈平

　　秦人大笑楚人哭，怀王入关今未复。楚人大笑秦人号，咸阳一炬岂能逃。天下纷纷说秦楚，强者如狼弱如鼠。问天呵壁彼何人，亡国之雠不共处。年年五月江水寒，灵旗欲下云容与。楚虽三户足亡秦，郢中且记南公语。

　　○寄李耐侬夫妇北京

　　我依秋水思君子，每对春云忆美人。一自京华分手后，隔江消息断双鳞。

　　梳头逆旅逢张妹，割肉堂前见李郎。匹马化龙东海去，虬髯从此閟行藏。

　　十年饱看鱼龙戏，万里空怀猿鹤群。痛饮狂歌犹似昔，几时尊酒重论文？

　　司马情书含悱恻，公羊大义未凋零。治经治史家常事，但愿儿曹识一丁。

　　○八卦山行

　　天狼昼明天狗恶，黑旗无光日色薄。万雷淜湃撼孤城，八卦山头云漠漠。蓦然一骑突围来，左甄右甄相刺斫。鼻头出火耳生风，五百健儿齐踊跃。是何意态伟且雄，延陵季子神磅礡。书生抵死在疆场，志士不忘在沟壑。城存与存亡与亡，万民空巷吞声哭。裹尸马革复何惭，弩目牛皮今非昨。提刀大笑向天行，中宵几见旄头落。我来山上吊英灵，独汲寒泉荐秋菊。国魂飘荡国殇哀，哀哉今人气萧索！

　　○台中感旧

　　酒徒不见林无闷，词客难寻赖悔之。我过东墩频洒泪，斜阳影里立多时。

　　○秋日偕少云游海会寺

　　海国扶余霸业空，禅林寥廓又秋风。万千劫后留真谛，二十年来证大雄。池水有波分剑绿，天花无影着衣红。鹃魂蝶梦寻常事，伫看银瓶掣毒龙。

　　北郭荒凉吊古来，为搜诗碣剔苍苔。草鸡已失英雄气，云狗难消佚荡才。佛说有缘成世界，我闻弹指现楼台。十分心事归平淡，不向空王话劫灰。

　　他生福慧此生修，法界圆融悟得不？但祝慈云长庇护，每逢吉日便邀游。国中公子怀无忌，湖上佳人署莫愁。红粉青山誓偕隐，及身早自定千秋。

　　击剑吹箫意爽然，且抛尘事学逃禅。林花淡淡经秋媚，水竹萧萧映日妍。省识是空还是色，自然如帝又如天。归车谩趁疏钟晚，遥指寒鸦几点烟。

　　○一电

　　一电传来复辟文，道傍争说莽张勋。岂真丹穴求明主，也学朱虚夺北军。祸水弥漫通皖水，妖云惨憺蔽燕云。共和两度遭摧折，国本飘摇未忍论。

　　长白山头水倒流，冥冥王气已全收。虞宾幸免遭衔璧，周主犹闻拥缀旒。落日昆池灰早死，秋风故国发长留。东华门外垂杨老，忽见龙旗在上头。

　　马厂仓皇起誓师，纷纷直北羽书驰。可知玉弩惊天日，正是金瓯坠地时。十道新军齐敌忾，两朝危局赖扶持。段公慷慨饶忠勇，驱遣貔貅逐魍魑。

　　捭合纵横说异同，那堪一国实三公。十年豹变藏妖雾，万里鹏搏待好风。功首罪魁今已定，圣人大盗本相通。白鱼朱鸟荒唐事，莫再吹来劫火红。

　　○宝玉曲

　　燕人爱珷玞，郑人呼鼠璞。可怜席上珍，弃置同流俗。独有楚卞和，能识荆山玉。载拜献王庭，不遇甘刖足。一朝发奇光，万夫皆侧目。巨价重连城，赵秦争一鹿。至今二千年，久韫贾人椟。众女嫉蛾眉，群雌徒粥粥。何如完璧归，抱向荆山哭。我昔游玉峰，万花发奇馥。复曾梦玉京，仙姬多绰约。琅琅天风鸣，驾下淡江曲。高楼夹道旁，丝管云中促。桃李濯春华，香车驰绣毂。翩然见美人，自言名宝玉。宝玉年几何？二十尚未足。娥娥红纷妆，烂烂云锦服。纤纤媚语柔，袅袅腰肢弱。相见便相思，相思更相谑。饮我琥珀杯，醉我琼瑶醁；挂我玳瑁簪，贻我珊瑚镯。晓起看梳头，晶帘影秋菊。同梦恋春风，夜谈烧银烛。我名号青萍，卿意怜结绿。如此素心人，宁忍依草木？我欲命蹇修，贮之以金屋。围以翡翠屏，垂以珍珠箔；衣以雪罗襦，袭以冰绡縠。我既赋闲情，卿亦修清福。但恐玉镜台，不为太真属。不然聘云英，玉杵捣灵药。璧合会有时，珠联犹未速。并世有怡红，为谱潇湘曲。

　　○春愁

　　浩荡春愁昔昔来，枕边帘畔费疑猜。星辰闪铄犹昨夜，云雨荒唐认旧台。天上有蟾能捣药，人间无鸩可成媒。蛾眉谣诼何须怨，终恐陈思是陋才。

　　○春燕限韵，同瀛社诸子

　　东风剪剪漾微波，肠断江南旧恨多。草长红桥寻故垒，花飞香径定新窠。六朝才子乌衣巷，一代佳人白纻歌。羡煞卢家饶艳福，玳梁双宿影婆娑。

　　○寄怀胡南溟

　　词人竞说胡天地（南溟作诗，无论题目大小，辄有天地二字，吾党称为胡天地），痛饮狂歌世莫知。岁月骎骎成老大，文章落落负雄奇。西风愁入黄河曲，南吼声沈赤嵌诗（南溟作黄河、长江两曲，各近三千字，又有南吼行一首，绝佳）。记取澄台共观海，栽桑何日慰襟期。

　　○著书

　　物外虫虫别有天，著书还恨少华年。人间蝶梦谁长短？世上蜗争剧变迁。坑士劫灰秦已冷，迎宾腊酒汉犹延。他时尸祝吾何敢，畏垒穷居即是仙。

　　○家居

　　人生哀乐寻常事，其奈光阴昔昔过。忙里著书聊习静，有时对酒亦狂歌。庭花烂熳秋容好，山影低徊画意多。便与荆妻相瀹茗，起看新月漾帘波。

　　○陋园即事，赠主人颜云年

　　天地为蘧庐，风云为户牖；日月为庭除，山川为左右。我生大气中，居之何陋有？朝读一卷书，夕饮一杯酒。世事看龙蛇，功名视刍狗。去住本无常，忧乐自天受。我闻颜圣人，陋巷且不朽。农山言志时，欲致太平久。孔曰尔多财，吾为尔宰否。何以利吾身，一笑王曰叟。金穴凿洪蒙，五丁供奔走。以此大地藏，为畀民生厚。经济发文章，际会良非偶。十笏筑骚坛，旗鼓相先后。佳节会良朋，黄花醉重九。左拍洪奎肩，右挹浮邱袖。刻烛快传笺，从此分胜负。胜者夺锦标，负者酌大斗。况有美人来，娥眉拥螓首。不惜醉红裙，小谪风流薮。浩歌咏沧浪，翩然出尘垢。我时问主人，斯园陋何有？主人载拜辞，祖德未敢负。箪瓢乐家风，敬哉子孙守。我闻主人言，还为主人寿。愿保千金躯，泉石长无咎。

　　○圆山杂诗

　　作史评诗且得闲，春光催我上圆山。几人领略游山意，看到精微窈窕间。

　　此间山水足嵚奇，石老林深位置宜。太古巢空人已去，可怜迂谷不知诗（太古巢在今明治桥下，为陈迂谷孝廉所建，今废）。

　　视师海上久留铭，一剑东来气已横。何日化龙天外去？至今争说郑延平（故老相传，剑潭为延平投剑处，实则延平未至台北）。

　　废殿荒凉浸绿苔，忽闻弹指现楼台。可知佛力弥天大，亦待黄金布地来（剑潭寺荒废已久，近由辜氏独力修建）。

　　王谢争墩事亦奇，百年名字有谁知？眼前即是沧桑感，劫后重来祗有诗。

　　隔寺传来一杵钟，钟声惊起剑潭龙。他时为雨为云去，洒遍诸天法界浓。

　　淡江新涨夜停桡，两岸垂杨羃画桥。刮地笙歌嫌太俗，不如此处独吹箫。

　　北投亦是萧闲地，妖女狂且蹀躞行。我替山灵深惋惜，在山泉水不能清。

　　卿能读画我能歌，绝代佳人爱薜萝。持较孤山梅鹤侣，人间清福汝侬多。

　　此间福地亦嫏嬛，着得无愁便是仙。他日棠云添一阁，圆山山上梦同圆（内人拟于此处筑一别墅棠云阁，为余与内人同栖之室）。

　　大隐何妨在城市，小山亦足起风云。记从五岳归来后，独爱吾乡猿鹤群。

　　半日清游半赋诗，归家恰值上灯时。从今又坠尘寰去，收拾雄心付酒卮。

　　○剑潭

　　群龙血战喧雷雨，腾拏十丈纷旗鼓。中有一龙坠潭中，化为长剑犹起舞。潭水千年血尚腥，潭花寂寞酬山灵。红毛垒毁寒潮啮，赤嵌城高落日横。独有诗人爱清绝，苦吟自对空潭月。芦荻萧萧秋复秋，微茫星斗时出没。回头忽见朝墩红，远山万朵青芙蓉。且提长剑倚天啸，他日屠龙大海东。

　　○圆山贝冢

　　巍巍台北城，万瓦鱼鳞覆。蜃气幻楼台，龙宫耀珠玉。我来淡江滨，独爱圆山麓。贝冢尚可寻，千年出幽谷。土色隐斓斑，波纹断复续。云是原人居，穴处传其族。结绳虽云遥，石锄犹可斸。惜无龟甲文，得馈今人读。今人号文明，犹见狉榛俗。仓颉制奇书，天愁鬼夜哭。忧患自兹来，贫富日争逐。富者餍膏粱，贫者甘藜藿。劳逸苦不均，生涯常局促。乃知人世间，所争在饮啄。何如无怀民，食饱还鼓腹。缅怀太古前，独倚潭边竹。

　　○淡水水源地是世界第三泉，诗以纪之

　　我昔游金山，曾汲中泠水。北上采翠微，亦饮玉泉美。朅来在南荒，沿海地多滓。夜雨入帘来，新泉绕阶戺。驱车恣登临，凭吊红毛垒。万木翳鸣蝉，苔花浮玉蕊。娟娟绝纤尘，空明浸寒漪。倚杖听瓢声，泠然万虑止。况当炎熇时，润涤诗肠喜。大地毓名泉，此为第三尔。临流几万家，井渫受福祉。余沥溉良畴，春云侵耒耜。在山泉水清，逝者如斯矣。我志在沧浪，濯缨歌孺子。

　　○观音山

　　朝诵楞严经，暮持般若咒。蜡屐朝名山，天风吹短袖。古木郁苍崖，新泉穿石溜。巍巍梵王宫，地僻无尘垢。更上一层峰，游心超宇宙。东望群山平，西临沧海陋。芥子现须弥，胸中吞八九。弹指数大千，人天同一寿。持此问观音，观音应点首。

　　我闻诸佛力，伟哉观世音。化身三十二，长坐落伽林。诸天散花雨，大地布黄金。佛力既广大，佛法何销沈？西来求净土，风火乱相侵；东来求乐国，鬼气迫人森。我身欲何之，不如入山深。山中何所有？修篁鸣素琴。山中何所住？白云覆岩阴。山中何所食？长镵斸药参。山中何所饮？清泉当酒斟。但恨人间世，苦海多呻吟。我欲拯救之，龙象亦驯瘖。愿入三摩地，以发菩提心。

　　天风何迢迢？白云何渺渺？声闻何悠悠？名心何扰扰？我来此山中，俯视人间小。人间忧患多，山中俗尘少。孤坐澹忘归，清罄一声了。暝色入深林，虚空度飞鸟。耳根既圆通，万缘皆缥缈。稽首见如来，拈花证微笑。

　　我家在城阴，观音日对门。我来此山中，观音寂无言。色相虽可参，妙法不得闻。譬如掬水月，水去月无痕。又如触花气，花谢气何存。我身非我有，万物同其源。万物非我有，天地分其根。天地非我有，大造阐其元。大造非我有，佛法转其轮。上穷亿万劫，下至亿万孙。唯佛心无畏，唯佛道独尊。湛然观自在，一洗众生喧。

　　○夜宿凌云寺

　　万籁沈人海，天花落不知。宿云归岫远，新月出山迟。祇树曾闻法，禅房且赋诗。佛灯还照夜，尘梦欲何之？

　　○晓起

　　尘梦陡然觉，众香不得闻。诸天犹寂静，下界已纷纭。石老常含雨，篁多欲拂云。山中无俗垢，花木亦清芬。

　　○碧潭

　　昨宵清梦坠城南，一缕诗魂绕碧潭。好是日斜风定候，半江波影醮春衫。

　　番风纔过楝花天，两岸垂杨尽着绵。刻意留春留不住，落红飞上酒人船。

　　濯缨他日记沧浪，相约流觞兴倍长。春水初添三四尺，登盘已荐■〈鱼桀〉鱼香。

　　■〈木将〉声灯影乱中流，入夜笙歌起画楼。待到四更人静后，一船明月淡江头。

　　○江山楼题壁

　　如此江山亦足雄，眼前鲲鹿拥南东。百年王气消磨尽，一代人才侘傺空。醉把酒杯看浩劫，独携诗卷对秋风。登楼尽有无穷感，万木萧萧落照中。

　　○卜宅

　　卜宅江漘岁两更，侧身天地一浮萍。狗屠几辈知朱亥，鸿馆无人笑白丁。落日放船秋载酒，西风闭户夜谈经。生涯差喜稻粱足，何用劳劳过野亭。

　　○夜游剑潭

　　奇愁郁勃不可说，走向空潭弄明月。姮娥顾影爱清姿，玉楼迢递银河没。归来闭户读离骚，芬芳悱恻悠悠发。背灯觅梦倚秋屏，梦见湘魂呼咄咄。

　　○八月二十七日观台北祀孔，有感

　　百仞宫墙迹已沈，鸱鸮纷集泮池林。堂前礼乐伤崩坏，劫后诗书共探寻。道大未堪歌凤叹，时艰难遣获麟心。春秋据乱今何世，我欲因之溉釜鬵。

　　○感事

　　天上威弧且莫张，万方争集太平洋。可能玉帛修盟府，自免干戈启战场。兄弟比邻亲鲁卫，提封绝域失江黄。春秋据乱谁称霸，秦穆齐桓在一匡。

　　拒楚宾秦计早成，竞传韩魏是同盟。已闻古佛生天竺，复见蚩尤出汉城。南极一星朝北斗，东风万里接西溟。烂柯山上傍观懒，胜负纷纷判此枰。

　　横海楼船壮伏波，且骑天驷渡天河。弭兵有客疑衷甲，耀武何人肯止戈！侵略雄心排彼得，平和遗训守门罗。鱼龙寂寞江湖冷，愁听阴山敕勒歌。

　　雄关百二郁崔嵬，越水燕云眼倦开。同室称戈争割据，登台杖剑且徘徊。可怜苦雨凄风夜，谁是经天纬地才？莽莽中原秋欲暮，伤心忍对菊花杯！

　　○台湾通史刊成，自题卷末

　　佣书碌碌损奇才，绝代词华谩自哀。三百年来无此作，拚将心血付三台。

　　一杯差喜酹延平，东海风云气尚横。记得宁南门下月，梅花红映读书灯。

　　马迁而后失宗风，游侠书成一卷中。落落先民来入梦，九原可作鬼犹雄。

　　韩潮苏海浩无前，多谢金闺国士怜。从此不挥闲翰墨，青山青史尚青年。

　　绝业名山幸已成，网罗文献责非轻。而今万卷藏书富，不让元侯拥百城。

　　一代头衔署逸民，千秋事业未沈沦。山川尚足供吟咏，大隐何妨在海滨。

　　诗书小劫火犹红，九塞谈兵气尚雄。枉说健儿好身手，不能射虎祗雕虫。

　　一气苍茫接混冥，眼前鲲鹿拥重瀛。渡江名士如相问，此是人间野史亭。

　　○寄南社诸子（是日会于黄氏固园）

　　我依北斗思南斗，每觉春声杂夏声。天上楼台原是梦，人间草木岂无情？中年荡荡多哀乐，故旧寥寥感死生。差喜固园今夜月，酒筹诗笔互纵横。

　　○游灵泉寺

　　莲社风流久不闻，芒鞋踏破岭头云。看山他日曾留约，病酒于今且绝荤。尘海琴樽伤寂寞，禅房花木苾清芬。我来别有谈空处，欲借泉灵洗俗氛。

　　○栎社大会，示同社诸子

　　寥落吾徒未有奇，孤芳独抱一编诗。廿年旧泪伤锄蕙，千古高风继采薇。裙屐渐欣乡国盛，文章足起劫尘衰。莫谈栎社终无用，伫看轮囷拔地时。

　　○栎社席上有怀林痴仙、赖悔之二兄

　　劫火图书共陆沈，清秋风雨苦相侵。周秦以下无奇气，山水之间有正音。举琖或怜春酒薄，敲诗每觉夜钟深。年来事事伤哀乐，又向莱园一怅吟（莱园为社友聚集之处，今亦会此）。

　　○哭陈沧玉

　　悔之既没痴仙逝，寥落骚坛又失君。廿载知交肝胆在，一朝大化死生分。杯停夜雨莱园酒（莱园会时，岁每相见），笔绝秋风栎社文（今秋栎社题名碑成，君以疾不赴）。他日枕山山下过，落花衰草哭斜曛。

　　○题蔡愧怙先生遗墨

　　三矢誓天人有恨，一戈返日我何为！中宵风雨鸡鸣后，奈此斑斑血泪辞。

　　○题美国南北战史

　　七年血战垂青史，万岁欢呼放黑奴。我爱慈悲宗义侠，瓣香林肯绣批荼。

　　○题印度佛教史

　　法界圆融色界空，诸天西向水流东。佛佗去后祇园寂，惟见芙蓉满地红。

　　○东游杂诗

　　五岳归来已七秋，又携仙眷上蓬洲。此行为爱樱花好，料理诗篇纪俊游（壬戌三月偕内人东游）。

　　袅袅垂杨拂水湄，剪江一叶月如眉。明朝系缆春申浦，重听吴娘唱柳枝（舟泊吴淞）。

　　樱花未看看桃花，两岸垂杨拂钿车。记得旧时曾载酒，十分春色在龙华（龙华看桃花）。

　　此是东瀛第一天，求书曾泊遣唐船。祗今故国风云乱，文物凋零愧后贤（再至长崎）。

　　樱花如雪月如潮，难遣春光是此宵。卿意侬情同眷眷，禅心诗味两超超（游正觉山，时适夏历三月望夜）。

　　挥手东宁事可哀，骑鲸人去閟风雷。迢迢平户船头望，何日重生不世才（过平户岛吊郑延平）。

　　两山突兀拥严关，海国金汤岂等闲。落日荒涛望天末，不堪回首是台湾（过马关）。

　　新潮渐涨旧潮低，一抹扶桑日已西。夜半舵楼频翘首，星星渔火望中迷（濑户内海）。

　　旧迹重寻布引泉，游踪复泊摄津船。淡云微雨山阳道，检点征衫已十年（泊神户游诹访山）。

　　东西潮水此归虚，津吏狺狺禁挟书。笑问秦时旧童丱，祖龙政策更何如（横滨关吏搜检书籍甚严，西客尤甚）！

　　参鸾天外且停踪，身在蓬山第几重。三月风光人欲醉，尚留春色二分浓（夜入东京）。

　　九十韶光信可人，缤纷香雨浥轻尘。我来正值花齐放，万树烘成上野春（上野看樱花）。

　　环球竞鼓弭兵风，祗在平和两字中。省识春秋无义战，巍巍一塔可铭功（平和塔）。

　　英雄事业定千秋，一剑恩仇死未休。眼底庸奴何足数，范金谁得媲南洲（西乡南洲铜像）？

　　忍把诗魂葬此间，故乡亦有好湖山。廿年旧泪三年别，丝竹凄凉哭谢安（护国寺展谢籁轩墓，籁轩台南人）。

　　江户花时万事新，香车宝马竞游春。谁知十丈京尘里，竟有摊书闭户人（爱住町访馆森袖海。袖海为冈鹿门弟子，工汉文、通经术，曩游台湾，与订文字交）。

　　满天微雨乱红酣，习习东风柳外骖。竹箪芦帘春欲去，一时梦绕墨堤南（寓楼静坐）。

　　昨宵曾赋看花词，今日风光在水湄。收拾诗囊讨春去，莫教红雨怨芳时（蓬川看樱花三首）。

　　蓬川堤畔系轻舟，万树樱花映水流。博得狂夫开口笑，明朝扶醉再来游。

　　如云如雪复如霞，看遍山涯更水涯。廿四番风谁管领，此行端不负樱花。

　　古柏森森夹道斜，山王台畔且停车。美人脂粉英雄血，拼作东瀛第一花（上野再看樱花，已渐谢矣）。

　　此是东瀛第一花，春风烂熳满天涯。昨宵怒放今朝谢，独立高峰看落霞（飞鸟山看落樱）。

　　淡淡春阴漠漠寒，十分花事九分残。黄泥细雨深川路，湿透轻裘为牡丹（锦丝窟看牡丹）。

　　念家山破剧堪哀，万树流红血染来。昨夜子规啼未了，今朝又报杜鹃开（日比谷看杜鹃花三首）。

　　澧芷沅兰亦有愁，楚魂终古哭江头。红心未忍花开落，欲釆芳馨不自由。

　　云霞簇簇满园中，可爱浅红爱深红。他日一杯来酹汝，登楼歌舞对东风。

　　春骢到处便流连，箫史夫妻本是仙。但祝月圆花不谢，人间多住五千年（游鹤见花月园）。

　　牡丹开罢杜鹃开，日日寻春去又来。且摄尘心参佛法，拈花笑上紫云台（游曹洞宗大本山，紫云台方丈名）。

　　镰仓山势郁嵯峨，想见当年霸业多。一曲琵琶残月坠，英雄无奈美人何（游镰仓）。

　　源平事业总成空，剩得荷花白复红。放鹤冈头频怅望，江山无语夕阳中（登鹤冈）。

　　恒河世界须弥小，佛说非身是大身。如此塑来真突兀，搏沙我亦解为人（长谷寺大佛高三丈三尺有三寸）。

　　银灯万点照红霞，楼阁参差影欲斜。不忍池边可怜月，几人同赏自由花（夜游不忍池）。

　　浩荡春愁借酒浇，凄凉何处隔江箫？昏黄一片蘼芜雨，曳杖闲过浅草桥（浅草公园）。

　　萍踪絮影太迷离，客路相逢看鬓丝。珍重春风骀荡意，一杯毋负好花时（东京逢李耐侬）。

　　釆药求仙事总虚，劫灰何处觅秦余？袖中东海归来日，且买青山读我书（五月十五日出东京）。

　　看花本是萧闲事，听曲偏多逸豫时。左顾孺人右稚子，游踪到处祗题诗（山阳道上）。

　　插天千仞登芙蓉，漫说东瀛第一峰。踏遍神州三万里，罗罗五岳郁心胸（车中望富士山）。

　　江山半壁失扶持，孤愤南朝剧可悲。我过摄津频洒泪，篝灯来读凑川碑（夜游凑川神社）。

　　新柳青青不可攀，扁舟荡荡水云间。廿年三过春帆下，独自无言对马关（泊马关）。

　　岂真入海为求诗，贝阙龙宫一望奇。鹏背抟风三万里，南溟到处是天池（归舟）。

　　○宿白云寺，示同游李石鲸

　　天上白云不可捉，坠落人间熏五浊。翩然复上白云行，白云无心在空谷。谷中有人方大笑，云兮云兮来何速？朝从山麓飞，暮向山头宿。左手骖青鸾，右手招黄鹤。泠然万籁寂无声，为鼓云璈歌一曲。娟娟凉月照前除，一树棠梨自开落。回头忽见佛灯红，薄寒中人侵帘幕。鬓丝禅榻话春风，夜深卧听瓶作。烟霞旧侣喜同游，胸中突兀盘邱壑。翛然一枕抱云眠，万事不如春睡足。李生李生莫局促，人生到处须行乐。他年驾云复归来，不见人民见城郭。

　　○落花

　　昨夜东风狂，庭花落如雨。忍死抱残红，莫化尘与土。

　　○次韵和林文访冬日感事

　　惘惘屏风夜触头，谈诗亦可解穷愁。琴书自占中年乐，风月难销百岁忧。桑海日昏喧鬼市，蓬山浪恶阻仙舟。夔蚿身世相怜惜，破涕尊前一笑酬。

　　○次韵和文访，并示同社

　　寥落存吾志，彷徨看众迷。危言惊市虎，不寐听晨鸡。木折风敲户，寒侵雨满蹊。讨春迟旧约，诗卷共提携。

　　○次韵和志圆法师

　　把臂何时共入林，大千世界正沉沉。破魔愿具神通力，救苦先存菩萨心。故国凄凉闻鹤唳，秋江寂寞起龙吟。梅花我亦称知己，流水高山有赏音。

　　○送志圆法师归南海，即用前韵

　　化雨长沾紫竹林，谈禅不觉夜钟沈。一帆明月催归意，百首梅花写素心（法师临别，留示画梅百咏）。尘劫未销惟有法，海天无际且孤吟。他年鼓棹滃洲过，共倚潮头听梵音（余有参普陀之约）。

　　○赠歌者云霞

　　酒边昵汝更娇歌，破碎河山可奈何。弹罢四弦春寂寞，海红帘外落花多。

　　○题牡丹画扇

　　有酒惟浇苏小坟，有丝惟绣卓文君。有娀妷女不可见，我欲磨刀割紫云。

　　○葵花

　　春梦迷离春事空，小楼昨夜过东风。夭桃秾李皆无色，惟有葵花得意红。

　　○啼鴃

　　芷绿兰红亦可悲，一声啼鴃怨芳时。江干寂寞春馨歇，独向空山读楚词。

　　○杜鹃

　　念家山破剧堪怜，夜夜伤心哭杜鹃。多少过江名下士，春风歌舞落花前。

　　○题陆丹林红树室图

　　寥落江山尚有诗，秋光冷艳使人悲。谁知丈室闲吟日，正是群龙血战时。

　　○台湾诗荟发行，赋示骚坛诸君子

　　大雅今虽息，斯文尚未颓。凄凉怀故国，寥落感奇才。旗鼓骚坛建，诗歌汐社开。伤麟宣圣泪，叹凤楚狂哀。此土原榛莽，先民辟草莱。牛皮城突兀，鹿耳水潆洄。跋浪鲸驱矢，骞云乌逐桅。中原王气尽，海上霸图恢。正朔存唐祚，衣冠守汉禖。天教荒服启，人为典章来（旧史称郑氏之时，中土士夫奉冠裳而渡鹿耳者盖七百余人）。复甫经纶在，斯庵痛哭催。卢、徐工制作（卢尚书若腾、徐中丞孚远均有著作），孙、范亦兼该（孙司马元衡着赤嵌集，范侍御咸着婆娑洋集）。渔唱喧崖畔（朱广文仕玠着瀛崖渔唱），槎音傍水隈（姚观察莹着东槎纪略）。快观东海集（光绪间，安溪林鹤年寓台着东海集），复倒斐亭杯（唐中丞景崧斐亭诗钟流传艺苑）。耆旧多词藻（近代如林鹤山、陈伯康、施耐公、邱仙根诸公以诗鸣），江山供剪裁。黑洋涛浩浩，白岳雪皑皑。虎井烟初合（虎井沈烟为澎湖八景之一），龙潭月作陪（龙潭即鲫潭，鲫潭霁月为台郡八景之一）。竹风消溽暑，兰雨坠清埃（竹风、兰雨，台北名胜）。绿浸南湖柳（南湖在台南，即半月池），红浮北郭梅（北郭园在新竹，郑祉亭仪部建）。箫声沈四野，剑影耀三台。吊古徒悲尔，豪吟亦壮哉。流觞逢曲水，珥笔剔残苔。郢赋抒孤愤，齐言杂笑诙。几人追李、杜，有客学邹、枚。轶荡扪朝日，奔腾起怒雷。狗屠仍激越，蝶梦且徘徊。慷慨存吾志，扶持赖众材。秋蝉聊自苦，野鹤漫相猜。盛事传瀛峤，新编继福台（福台新咏为沈斯庵、季蓉洲等唱和之什，一名东吟诗）。诸公能济世，莫问劫余灰。

　　○赠施干（有引）

　　干，台北人，年二十七毕业工业学校，以其心力筑爱爱寮于艋舺，邀市中丐者处之；安其身、教其艺，供其疾病医药之资，化无用为有用。一室之内，与同起居，虽染疮毒，不以为苦。是天下之卓行也！余见其事，为作此诗，以告世之士君子。

　　我闻伍大夫吹箫乞吴市，又闻韩王孙投竿钓淮水；英雄未遇时，困阨常如此。一朝际风云，惊倒天下士。我佛更慈悲，乞食四姓里，布施种福田，六度自兹始。人天本同原，众生平等视，法界具圆融，轮回超生死。如何贪痴人，谬执我与尔。强弱肆并吞，贫富相訾毁。大道日以沈，世乱日以靡。我欲往东方，东方遭震毁。我欲往西方，西方张战垒。我欲往南方，南方无兰芷。我欲往北方，北方多豺兕。我欲上九天，天堂未可迩。我欲下九地，地狱惨无比。彷徨复彷徨，乃遇施干子。邀我爱爱寮，告我经营意。即此无告人，社会所不齿；云何造业缘，辗转无穷底。或因坠聪明，或因遭蹇否；或因放荡来，或因懒惰起。饥寒迫一身，黯淡街头倚；颠沛辱泥涂，无家可迁徙。哀哀无告人，亦我同胞耳。一夫有不获，圣人以为耻。王政固无私，仁恩及犬豕。如何贪痴人，但知利一己。君看豪贵门，般游恣奢侈；买笑掷千金，夜阑拥歌妓。又看迷信徒，建醮求蕃祉；百万化灰尘，鬼神未必喜。何如种福田，布施及闾里。即此恺悌心，定邀天顾諟。我力虽云微，我愿尚无已。居之以茅茨，食之以糠秕；教之以礼义，授之以工技。勉以乐生心，励以自强理；导以勤俭风，诫以肉食鄙。庶几无告人，或得一善止。我闻施干言，热泪落如泚。人生大宙中，性命自天委；贫穷会有时，富贵未足恃。勿谓善不为，勿谓恶可弛；地狱与天堂，出入仅尺咫。愿弘慈悲心，大畅我佛旨。苦海渡众迷，法轮转平砥。无我复无人，大道同一轨。赋诗示施干，此志或可企。

　　○次韵和南强狱中落花

　　九十韶光一梦非，飘零犹自恋春晖。沉沉风雨狂相妒，寂寂江山落复飞。此日丹心甘历劫，他年红粉尚扬菲。天涯谩说无芳草，故国鹃啼未忍归。

　　○寄魏润庵

　　春来便欲看花去，忽忆城西魏润庵。举世纷纷争剩利，有时娓娓入清谈。拥书万卷吾能富，饮酒三升汝岂贪？惜取韶光莫经过，满堤飞雨正红酣。

　　○五月十三夜独游剑潭

　　绣旗大鼓沸城隅，百鬼狰狞白昼趋（稻江岁以本日迎城隍，乔妆鬼卒千数百人，状极诡怪，空巷出观）。却恨炎威难退避，稍欣夜气足清娱。娟娟凉月侵衣袂，渺渺微波入画图。独倚桥栏望天末，空山仍有蕙兰无？

　　○栎社同人以银瓶赠傅鹤亭社长，各媵以诗

　　珠盘玉敦久无声，釜瓦纷纷一例鸣。廿载文章歌凤德，千秋道义缔鸥盟。论心每念维罍耻，避世宁甘抱瓮情。他日跻堂来介寿，瓶花影里祝长生。

　　○次韵送林少眉之鹭门

　　夔蚿身世本相怜，况复斯文一脉连。历劫未焚修史笔，埋名早蓄买书钱。绿波南浦骊歌远，碧月东瀛蝶梦牵。珍重片帆闽海去，钟声灯影又何年？

　　○宿栖云岩

　　昨从云中来，今向云中去。来去本无心，白云在何处？夜宿山上寺，晚汲山下泉。红埃飞不到，一梦亦翛然。万木嘒寒蝉，残花啼一鸟。天籁自然鸣，令我诗魂悄。寂寂贪枯坐，玄玄悟色空。无人无我相，万劫一尘中。

　　○吴立轩先生挽诗

　　儒术今雕敝，文章属老成。一生怀古志，千载著书名（先生着有戴案纪略，施案纪略、让台记及瑞桃轩诗文集）。薤露歌何急，槐云梦易惊。翛然闻讣日，凄怆若为情。

　　忆昔修台乘，相从订史文（曩撰台湾通史，尝就先生考证异同，获益不少）。郢书求错落，燕说记传闻。共削南山竹，毋忘故里枌。春秋如可作，大义未纷纭。

　　世乱嗟何及，时危道不孤。明诗垂阃教，读易立师模（先生曾辑彰化节孝传略，并任台中师范学校讲席，造就颇多）。古月人俱远，秋风泪已枯。他年来挂剑，望断卦山芜。

　　○秋日寄李耐侬北京

　　秋意虽寥落，诗情尚发皇。江山随月缺，草木逐风狂。暂作佣书计，宁忘按剑伤。故人今健在，莫负少年场。

　　○次韵和林菽庄先生九日登太仓山

　　鲁戈无力挽颓阳，一粟飘然渺太仓。故国凄凉丛菊泪，空山窈窕紫兰香。梦梦上帝天犹醉，落落吾徒古也狂。为语麻姑莫惆怅，蓬莱清浅看栽桑。

　　○新店为台北胜地，猝遭洪水，室庐尽没，睹此凄凉，怆然以吊

　　万派洪流卷地来，一时巨祸讶天颓。沈沦已分偕亡日，建设当须不世才。精卫苦心衔恨石，昆明浩劫认残灰。茫茫东海波难返，泪滴桑田眼倦开。

　　○傍市一首寄少眉摄津

　　傍市衡门镇日关，小庭雨过藓痕斑。山当大遯宜招隐，人入中年渐爱闲。放眼风云趋剑底，盘胸海岳落杯间。诗成远寄沧洲侣，留与他时手自删。

　　○大观阁晓望（阁在大遯山上，为李金灿别墅）

　　凌空云气走蜿蜓，伫看山头晓日悬。万水争流终汇海，一峰突出欲摩天。胸中邱壑长盘郁，眼底沧出剧变迁。如此风光殊不恶，未容高卧谢时贤。

　　○次韵答香禅见寄

　　寥落中天雁一声，十年影事记分明。杏花春满江南梦，衰柳寒生塞北情。黄绢诗词传女子，白衣谈笑傲公卿。人间尽有埋愁地，独抱孤芳隐大瀛。

　　○甲子除夕

　　炎徼冬无雪，阳坡岁又花。流年催短景，清泪落悲笳。世事天多醉，吾生智靡涯。草玄聊自慰，门外谢轩车。

　　未遂澄清志，徒嗟轶荡才。楚囚歌当哭，齐赘笑含哀。憔悴伤寒菊，飘零对落梅。祭诗嗤贾岛，忍为酒尊开。

　　大隐居城市，新交遍里闾。几人肝胆重，自分鬓毛疏。孤愤偏耽史，穷愁好著书。中原戈未息，且食淡江鱼。

　　十载身多健，千秋业可期。搴云思远道，破浪待天池。举世虽无偶，斯文幸在兹。春秋今未泯，珍重一篇诗。

　　○吾生一首次文访韵

　　吾生坠尘寰，匆匆过四十。偃蹇衣食中，文坛幸自立。岂不抉网罗，而甘羽翼戢。缅维桑梓乡，井渫犹可汲。大义觉沈冥，奇言排陋习。麟凤德未衰，马牛风相及。但恨罔利人，操戈起同室。愿宏悲智心，精灵亦感泣。前途虽云遥，顾影穷追急。当春扇阳和，嗟余何敢息。

　　○蔷薇谣

　　晔晔蔷薇花，生在蓬蒿里。无力卧晚枝，含笑临春水。娇小不知愁，酒晕朝慵起。初日照红妆，艳色惊西子。

　　晔晔蔷薇花，移根在金屋。荳蔻香正浓，荼蘼梦未熟。慈云倏西归，夜来风雨恶。斑泪湿罗衣，佳人爱幽独。

　　晔晔蔷薇花，当春在何处？芳心难自持，忍为容华误。愿作出水莲，勿为沾泥絮。顾影自徘徊，紫皇未肯驻。

　　○稻江冶春词

　　九十韶光信可怜，稻江风月更婵娟。吹春声里春多少，揽起春愁又一年。

　　牡丹吟社集群英，永夜钟声继斐亭。寥落诗人多老去，蘼芜绿遍抚台庭。

　　打桨新从艋舺来，龙山寺外碧桃开。年来苦被东风恼，莫负花枝映酒杯。

　　大桥千尺枕江流，画舫笙歌古渡头。隔岸素馨花似雪，香风吹上水边楼。

　　二重埔接三重埔，万顷花田万斛珠。榖雨清明都过了，釆花争似釆茶无？

　　游春争说板桥园，歌舞台空静掩门。一树寒梅犹孕雪，白头作客吊西村。

　　锦帆十幅下江头，江草江花接戍楼。霸气已销春尚在，怒涛犹作海门秋。

　　楝花十里接城南，禊事重修上碧潭。一舸归来大溪口，楼头正见月初三。

　　赌酒旗亭画壁秋，一时名士尽风流。而今系马垂杨下，不见春风得意楼。

　　火树银灯闹上元，稻新街上管弦喧。多情惟有春宵月，犹自娟娟照北门。

　　羯鼓催花春夜长，羽衣旧曲舞霓裳。可怜红豆相思死，零落天边桂子香。

　　怡和巷口夕阳斜，长乐街头唤卖花。十二珠帘齐卷起，玉楼沈醉美人家。

　　剑潭春渌照修眉，自喜新妆恰入时。参罢观音还默语，慈云座下乞签诗。

　　拂面春风被酒浓，草山山下草茸茸。驱车永福桃林过，折得桃花馈个侬。

　　春水初添新店溪，溪流渟蓄绿玻璃。香鱼上钓刚三寸，斗酒双柑去听鹂。

　　细雨新泥簇蝶裙，皮鞋高底印苔纹。相将斗草圆山去，姊妹花开日未曛。

　　大屯山影望依稀，落日帘前海燕飞。指点芝兰新渡口，一篷烟雨载花归。

　　罨画楼台荡客愁，酒旗一一挂林楸。温泉滑腻山花美，相约湔裙上北投。

　　榖雨初晴抹丽多，门前齐唱采茶歌。盈盈十五夸颜色，又把春衣试碧罗。

　　相思树下寄相思，尽日凝妆斗画眉。赠芍采兰君莫笑，女郎半解郑风诗。

　　北里曾传宝玉篇，坠欢重检绮筵前。酒徒散尽佳人老，说到看花便惘然。

　　香国评春春事娱，二分明月胜姑苏。江山楼上群花放，犹记传胪唱碧珠。

　　箫鼓声停酒未消，桃花燕子话南朝。赏心别有春灯谜，踏月江滨旧板桥。

　　旧游如梦复如烟，况是飞花落絮天。镇日闲愁无可遣，倚栏自写冶春篇。

　　○闻南强、铁生、芳园出狱，走笔讯之

　　斗室耽高卧，关心画地人。忽闻归里语，已复自由身。风雨沈前夕，江山认旧春。新诗如可翫，检点寄双鳞。

　　○陈芳园过访，出示狱中诸诗，率尔赋赠

　　湖海元龙气郁陶，圜墙虽小志弥高。读书自负千秋业，钩党人称一代豪。韩子说秦着孤愤，左徒怀郢托离骚。眼中落落多佳士，看汝飞扬狎怒涛。

　　○蔡铁生出狱，以蛰龙吟寄示，走笔报之

　　满天风雨蛰龙吟，大好河山痛陆沈。天下兴亡原有责，丈夫得失本无心。九歌兰芷多愁思，一诵榛苓报好音。我亦闻鸡思戒旦，中宵起舞泪沾襟。

　　○寄蔡北仑西湖

　　三潭明月六桥春，绝海长思蔡北仑。南渡江山余涕泪，西归书剑困风尘。埋名尚抱匡时策，避地宁甘隐遯身？他日中原重握手，卧龙跃马彼何人。

　　○我昔

　　我昔辞南服，宁为智北游。侧身虽偃蹇，抗志自优游。道以千秋重，文从四海求。一编诗荟在，风雨独登楼。

　　○送蔡铁生之榕垣

　　蛰龙吟罢惊风雨，海水群飞龙战苦。扁舟又访钓龙台，江山寂寞今无主。钓龙人去钓台空，扶桑日出海波红。海中有龙能作怪，骜鸣蛟啸凭天风。七鲲山色郁葱龙，骑鲸丈人真英雄。鞭笞虎豹驱罢熊，威棱久着东海东。怒涛突起地维折，婆娑洋化修罗宫。修罗敢与帝释战，败鳞残甲满苍穹。山魈水魅肆吞噬，弱肉强食我心恫。即今群龙倡无首，玄黄之血洒寰中。其象元亨其兆吉，莘莘学子歆大同。呜呼！丈夫生不乘龙死则已，破家亦学屠龙技。送君行矣诵君诗，他日龙门看烧尾。

　　○端阳已过，庭菊尚开，晚凉对此，宠之以诗

　　蒲紫榴红映醉觞，庭前有菊尚芬芳。东篱得气秋先到，南国餐英夏自长。大隐市中闲日月，高人世外忘炎凉。涉江欲釆寒花赠，箫鼓纷纷竞渡忙。

　　○次韵酬苏菱槎见寄

　　鹭鲲一水往来不？目断齐州海上楼。故国啼鹃悲杜宇，荒园梦蝶感庄周。论诗秦汉声存夏，结客江湖气得秋。记取淡滨同听曲，十千沽酒散奇愁。

　　○六月望夜宿凌云寺示庄瘿民

　　买山有愿未能偿，暂借僧寮避俗忙。花木萧疏浮画意，石泉清洌浣诗肠。当头皓月圆还缺（是夜月食），入座和风暑亦凉。到此巳无尘世念，白云深处是吾乡。

　　○酷暑

　　酷暑熏蒸百度强，人间何处避骄阳。饮冰未汰趋时热，抱月方知出世凉。辛苦夏畦心自乐，庄严净土愿能偿。北窗睡起群嚣息，领略池莲淡淡香。

　　○久雨

　　春来十日九日雨，满地泥淤不出门。病鸟无声巢已破，寒花欲吐雪先掀。最怜我辈肝肠热，颇怪天公眼耳昏。偃蹇室中聊忍冻，几时盘马试蹄痕？

　　○春宵

　　春宵无计抵奇寒，况是灯昏梦又残。强读古书寻奥义，自斟老酒拾陈欢。百年岁月忙中过，半壁江山劫后看。我欲吹竽学邹衍，阳回黍谷未为难。

　　○大屯山积雪

　　晓起开门望翠微，大屯山上雪霏霏。谁知南服炎荒地，也有东风冻合时。万树作花成顷刻，一天飞絮认依稀。忍寒老鹤云中语，正是冰霜励节持。

　　○自春徂夏，久雨连绵，蛰居小庐，抑郁殊甚

　　久处埋冤地，真成缺陷天。一春长苦雨，四月尚穿棉。世乱身安寄？途穷志益坚。寒檐闻哭语，未忍拥书眠。

　　○次韵和庄怡华残春旅感

　　春风禅榻扬青丝，三十功名负夙期。炼石未完天缺处，栽桑应待海枯时。文章落落无余子，成败纷纷看小儿。收拾雄心消尽恨，一邱一壑且哦诗。

　　○喜苏菱槎重至台北，用瘿民韵

　　瀛峤重来泛客船，楼头买醉笑华颠。四年小别成春梦，两地相思对暮烟。季子貂裘游未倦，中郎雁帛恨犹牵。他时快读沧浪记，风月江山不计钱。

　　○送菱槎归里，即用前韵

　　江干挥手送归船，破腊春风未放颠。客梦重圆鲲海月，乡愁又绕鲤城烟。文章得失双瞳剪，时局安危一发牵。料有雪堂啿啸傲，买山早蓄卖诗钱。

　　○夏柳四首（同庄瘿民、林绛秋作）

　　灞桥飞絮饯春天，望尽平芜一抹烟。拂地长条堪系马，吟风密叶好藏蝉。随提十里花成雪，汉苑三眠日似年。准备棹船吴下去，涉江荷盖已田田。

　　馆娃宫里纳凉时，绿压阑干碧拂墀。擫笛楼头人巳倦，投竿树下客来迟。柔腰曾向东风舞，热眼羞将大道窥。弹罢南熏难解愠，火云红映卖冰旗。

　　六朝花事去堂堂，红板桥头列两行。汁染葛衣青澹荡，影摇纨扇绿彷徨。奇峰缺处阴能补，细浪翻时午亦凉。闻道热河宫草长，谩将眉黛斗浓妆。

　　江城五月落梅愁，万绿争妍罨画楼。陌上歌残金缕曲，天涯望断木兰舟。恋春莺燕怀陈梦，逭暑湖山纪俊游。生长水乡消受惯，未甘憔悴入新秋。

　　○北郭园雅集，赋示郑幼香

　　诗界犹堪张一军，北园花木更清芬。山河历劫杯长在，风雨联吟砚未焚。家世诂经传异代，交游置驿重人群。竹城觞咏逢今夕，带草堂开翰墨熏。

　　○别台北

　　我居台北十二载，年华虽老气犹豪。屠龙空负千金技，跃马还思五夜劳。风雨潜修求绝业，乾坤倒挽看儿曹。赤嵌潮水频来往，寥落人才未尽淘。

　　○台南

　　文物台南是我乡，朅来何必问行藏。奇愁缱绻萦江柳，古泪滂沱哭海桑。卅载弟兄犹异宅（我家旧居马兵营，已历七世，自被毁后，兄弟诸侄遂分居各处），一家儿女各他方（儿子方赴南京，长女久寓上海，少女尚在淡水留学）。夜深细共荆妻语，青史青山尚未忘。

　　○安平

　　赫赫天声震此间，霸图当日辟台湾。黑洋巨浸驱风雨，赤嵌孤城拥海山。破敌曾闻龙硕出，潜师不见虎旗还。万方多难吾何往，独对宁南泪暗潸。

　　○登赤嵌城

　　七鲲山色郁苍苍，倚剑来寻旧战场。地剪牛皮成绝险，潮回鹿耳阻重洋。张坚尚有中原志，王粲宁无故国伤！落日荒涛望天末，骑鲸何处吊兴亡？

　　○题郑香圃画兰

　　隔水骚魂尚可招，秋心漠漠似秋潮。江干自有芳馨在，被发空山不寂寥。

　　○题洪铁涛深山读书图

　　驱遣风云气未平，且携长剑叱龙耕。胸中自有阴符在，不与时流竞小名。

　　○台南重晤王亚南先生，即以赠别

　　兰亭禊帖辋川诗，寥落人间作画师。故国廿年长战伐，重瀛三渡暂栖迟。胸中邱壑盘桓久，腕底风云变化奇。待到万梅花放日，扁舟来访太湖湄（明春将赴金陵，拟顺道过访）。

　　○寄叶友石先生台北

　　归乡忽忽经三月，北望长怀叶水心。月落遯山犹痛饮，潮回淡浦助高吟。胸罗邱壑医能隐，身历风霜病不侵。肘后良方如可假，愿分半撮起聋瘖。

　　○立春日郊行

　　春阳初动柳条青，尚有寒花满野塍（台南气候温和，此时菊花尚盛）。载酒空寻黄蘖寺（寺在镇北门外，花木幽遽，今废），搜诗重上绿榕亭（亭在鸿趾园，一名四合亭）。百年日月催人老，半壁江山历劫腥。好是索居无俗事，归来仍诵法华经。

　　○迎春门远眺（台南府城已毁，惟迎春、宁南两门尚存）

　　迎春楼上对春风，北卫南屏一望中。拂水两行垂柳绿，烧空万朵刺桐红。弥陀寺古归辽鹤，罗汉门高断塞鸿。省识兴亡弹指事，遗民犹说草鸡雄。

　　○哭蒋渭水

　　渭水、宜兰人，为医台北。平素服膺中山主义，与诸同志组织文化协会及民众党鼓吹改革，主张民权。数次下狱，坚毅不挠。殁时年四十有二。余在台南，猝闻噩耗，怆然以吊。

　　人海沈迷百鬼嗔，秋风凄绝稻江滨。十年牢狱身甘入，一死轮回志未伸。党锢艰危思范滂，宾筵寥落感陈遵。中山主义谁能继？北望神洲一怆神！

　　○杨笑侬迭寄新诗，并惠铁观音佳茗，赋此以谢

　　九州岛铸错谁知识？如我仍为自在身（观自在即观世音）。细读佳诗消磊块，复颁奇茗慰清贫。白莲池畔风华嫩，紫竹岩前露叶新。丈室维摩消受惯，也如天女散花频。

　　日高睡足起常迟，垆火瓶花位置宜。涤向玉壶春晼晚，烹来铜钵水涟漪。一瓯梦觉圆通境，半偈行深般若时。但得慈云长庇护，铮铮傲骨祗耽诗。

　　○蝴蝶兰

　　几日骚魂漾水涯，春园一梦悟南华。托根无地依枯木，化羽空山孕素花。玉佩娟娟秋月冷，粉痕栩栩晓风斜。滕王画本分明在，活色生香更足夸。

　　○相思树

　　文凤祥鸾未肯栖，王孙一去草萋萋。春心宛转求连理，旧恨缠绵茁嫩稊。南国种来红豆艳，东风吹到绿阴齐。可怜紫玉成烟后，二月飞花满大堤。

　　○国姓鱼（番名麻萨末，相传延平入台始有此鱼，因名国姓鱼）

　　海国春回鹿耳东，渔人争说大王风。鲸鱼入梦潮初涨，龙种偕来路已通。恩锡朱家天浩荡，名传台峤水空蒙。尺鳞莫怨南溟小，跋扈飞扬尚足雄。

　　○木叶蝶（产台湾埔里社，状如木叶，宿于树中，颇难分别）

　　深山寂静野花香，春梦离奇幻一场。宿翅懒飞迷夕照，枯枝寒抱耐秋霜。寄身未判雌雄眼，阅世宁无冷热肠。草草生涯消受惯，任他风雨四围狂。

　　○次韵和黄茂笙病中之作

　　海上寒威迫，寰中战气酣。书来知病讯，诗好抵清谈。世事谁消长，生涯历苦甘。固园梅放未，酝酿一枝含。

　　生死何须念，轮回悟已真。登天能证佛，入地即为人。兜率罡风乱，恒沙劫火频。祗今居畏垒，情话一酸辛。

　　放眼高台上，风云孰主权？奇愁盘古剑，清泪坠春绵。丛桂能招隐，幽兰任弃捐。蓬莱非乐土，何事去求仙。

　　自我归闾里，关门避世知。鱼潜青藻末，凤老碧梧枝。同病情逾重，论交道莫歧。滔滔东去水，坐待种桑时。

　　○震东自西安寄至汉骠骑将军霍去病坟前石马照像，其下所踏者匈奴也，为题长句，以念武勋（壬申九月十八日）

　　长城万里何岧峣，北维之虏冯天骄。秦皇汉祖不能伏，牧马南下时鸣铙。天生武帝席遗业，出师命将征招摇。大将军青素忠勇，桓桓骠骑尤雄骁。锐兵转战绝大幕，单于败窜名王枭。封狼居胥禅姑衍，大汉天声詟夷獠。论功第一食万户，祈连赐冢凌云霄。道旁石马气飒爽，两蹄蹴踏匈奴腰。勋劳异代犹震赫，昂头一啸风萧萧。大旗落日听刁斗，寥天秋色关中遥。

　　○归乡养病，忽忽二年，复有金陵之行，留别台南诸友

　　养病家山岁又新，扁舟复作远游人。梦魂长绕东宁月，诗境还探北固春。郁郁久居情未忍，恹恹将老志求伸。海邦此去方多事，莫遣音书断羽鳞。

　　○席上

　　刻烛传觞尽此宵，平明准看海门潮。春风梅柳当前秀，故国云山入梦遥。苏武居胡仍仗节，伍员复楚且吹箫。人生聚散何须念，回首枌榆感寂寥。

　　○此行

　　饮马长城在此行，男儿端不为功名。十年宿志偿非易，九世深仇报岂轻。北望旌旗诛肃慎，南归俎豆祭延平。中原尚有风云气，一上舵楼大海横。

　　○舟中夜望

　　卅载蹉跎历险艰，片颿今日去台湾。春潮浩荡南溟大，夜色苍茫北斗寒。志士不忘在沟壑，男儿何必恋家山。他时击楫归来后，痛饮高歌七岛间。  
　 
剑花室外集之一（自乙未至辛亥）

　　台南连横雅堂撰

　　桃花扇题词

　　六月既望，偕沈少鹤、余君屏、陈瘦云、李兆阳、郭寿青泛舟安平渡口，黎明始归

　　春江花月词

　　过榕坛故址

　　五妃庙题壁

　　题桃花源图

　　闽中怀古

　　马江夜泛

　　闽中怀古

　　三山旅次寄内

　　寄内

　　携眷渡厦，舟泊淡水，偕妻子入台北城竟日，归舟记之

　　鹭门旅兴

　　厦门秋感

　　汕上感怀

　　洪山桥夜泊

　　酬瘦云并和南社诸子

　　游鼓浪屿

　　中秋夜登鼓浪山

　　鹿泉

　　万石岩

　　重过怡园晤林景商

　　鹭江秋感

　　在厦柬乡中诸友

　　丙午除夕书感

　　作客鹭江，次庄仲渔旅次题壁

　　留别林景商

　　携眷归乡，留别厦中诸友

　　澄台观海

　　斐亭

　　欲别

　　秋感

　　三日节

　　春日游海会寺

　　曾鹤生过访，忽风雨骤至，口占

　　柬林痴仙，并视台中诸友

　　送林景商归鹭门

　　莱园夜宴

　　题吕厚庵遗诗

　　题洪逸雅画兰帖

　　栋花

　　宁南门下有五妃墓道，碑上刻范九池侍御之诗，读之凄惋

　　哭曾鹤生

　　哭沈少鹤

　　九日

　　醉仙楼席上赋示痴仙、献堂

　　遗兴

　　梨花

　　柬林景商

　　题扇

　　小西门外近海，颇有水村风景，闲行到此，口占一诗

　　澄台秋望

　　宁南门春眺

　　南社小集

　　送谢籁轩东游

　　五月五日

　　吊林义士昆冈

　　题荷人约降郑师图

　　开山宫

　　海燕

　　鹦鹉

　　自题小照

　　渔父

　　题扇中画虬髯公之图

　　咏海会寺牡丹

　　桂子山

　　半月楼

　　题莫愁湖图

　　题杏林春燕画扇

　　题扇

　　闻歌

　　初晴

　　晓起

　　春郊散策

　　读鲁索民约论

　　消夏杂咏

　　安平

　　绮怀

　　无题

　　水仙词

　　庚子秋夕访李莲卿于城西，赋此

　　题春日南社小集图

　　晓发

　　即事

　　感事

　　新正迭访云石先生不遇，以诗代柬

　　种花

　　题阿梅写真，为无闷作

　　以瓶插桃菊二花

　　桃花

　　酬南强

　　吊李鸿章

　　东风

　　闻歌

　　四春园雅集

　　有赠

　　咏怀

　　哭李少青

　　壮悔堂诗

　　上岩

　　火山观出火穴

　　今夕

　　淡北诸公招饮，即席赋呈

　　送吴季籛遗骨归粤东

　　登澄台有感

　　正月十六日谒延平王祠率成

　　冬夜读史有感

　　却隐

　　招侠

　　激雷

　　骤雨

　　题画

　　银河

　　同饯五溪兄归北

　　台南竹枝词

　　送林拱辰赴鹿港

　　五溪社兄寿令尊翁七秩

　　王郎

　　读西史有感

　　悼李莲卿校书

　　咏史

　　春日寄吾庐小集

　　题陈瞻含饴弄孙图

　　春日游台中公园

　　瑞轩夜宴，即呈席上诸子

　　妇病

　　赠爱卿，次蕉绿轩主韵

　　次陈菊谱题周金凤传后韵

　　遣怀

　　哭曾九皋

　　吊曾九皋

　　题谢颂臣先生科山生圹

　　读史偶成

　　埔里社

　　宿内国姓庄

　　○桃花扇题词（浪吟诗社课题）

　　到此衣冠亦可怜，金陵王气委荒烟。吴宫花草隋宫月，一例春灯燕子笺。

　　白门秋柳几寒鸦，辇道荒芜尽落花。凄绝王孙归未得，念家山破走天涯。

　　内官选艳太匆匆，凤泊鸾飘遍教坊。夜半月斜歌舞寂，春朝流恨入宫墙。

　　半壁江山拥石头，谈兵不上阅江楼。君王自爱风流事，湖水千秋尚莫愁。

　　滚滚涛声铁锁开，红梅岭畔筑高台。烟花三月扬州路，谁向平山话劫灰？

　　文酒风流顾盼雄，抡才复社几终童。过江名士多于鲫，半入佳人赏识中。

　　青衫短剑去从征，未嫁阿香倍有情。画得桃花留此扇，天涯何处赠侯生？

　　铁板铜琶不忍听，大江东去浪翻青。凄凉痛说宁南事，泪洒西风柳敬亭！

　　乾坤莽莽几男儿，狎客讴生大足奇。羞杀衣冠文武辈，登场尽是假须眉。

　　无端风月话南朝，故国沈沦恨未消。剩有才人三寸笔，谱成遗事付渔樵。

　　○六月既望，偕沈少鹤、余君屏、陈瘦云、李兆阳、郭寿青泛舟安平渡口，黎明始归

　　赤壁壮游已千古，大江东去酒频浇。今宵打桨安平渡，天际雄观国姓潮。

　　半船明月半蓬烟，对酒高歌杂管弦。夜半江鱼惊出听，一声拨剌落灯前。

　　鲲身渔火隔江明，鹿耳新涛拍岸鸣。归际酒酣天欲晓，一灯微见赤嵌城。

　　何人洒酒临江夜，亦有中流击楫过。如此壮心吾欲起，那堪安乐听渔歌！

　　○春江花月词

　　春江风景最清华，春草如烟漾碧纱。绝好月明春似海，洋场十里去看花。

　　沪城东北月如银，万朵仙花见未真。谁是嫣红谁奼紫，此中管领十分春。

　　十里楼台映绿波，画帘箫管隔银河。不知春色谁家好，花里遥闻子夜歌。

　　队队红妆陌上游，香车宝马去悠悠。归来恰见袁台月，祗照欢娱不照愁。

　　香泽微闻到翠钿，酒酣歌沸劈吟笺。电灯长照琼台宴，花国真成不夜天。

　　锦帐香灯衬泽霞，绣裙飞蝶髻盘鸦。桃根桃叶环侬笑，绝胜秦淮姊妹花。

　　射雉如皋几少年，扬州骑鹤梦如仙。春申浦上争风月，赢得群花笑拍肩。

　　一朵仙云照眼辉，两行红粉竞芳菲。明朝载酒张园去，痛饮狂歌待月归。

　　杨柳楼台隐暮烟，相思何处月长圆。花开花落春多少，笑问楞严十种仙。

　　三千珠履久成尘，三月桃花照水滨。相约踏青黄浦去，裙钗犹自拜春申。

　　○过榕坛故址

　　又是西风落木天，衣冠文物总云烟。老榕萧瑟经坛寂，劫火焚余十二年。

　　徐公已死唐公去，古树婆娑欲化龙。细读残碑思往事，隔坛犹认斐亭钟。

　　○五妃庙题壁

　　娥江有恨沈贞女，湘水多情哭帝妃。争似斗山青冢在，年年春草绿成围。

　　翠羽明珰想旧颜，玉鱼金碗葬空山。贞魂认得城南路，环佩归来夜月寒。

　　春风竹沪草萋萋，落日桐城杜宇啼。一例同殉家国难，贞忠千古属夫妻。

　　田横岛上有奇人，孤愤延平志未伸。巾帼也知亡国恨，英雄儿女各千春。

　　○题桃花源图

　　大国凄凉劫火余，念家山破恨何如！匹夫亦有兴亡责，忍爱桃花自隐居？

　　桑麻鸡犬自成邻，流水桃花别有春。若使刘项皆遯世，他年何以报强秦？

　　○闽中怀古

　　无诸在何处，犹见钓龙台。荒井碧逾冷，危城青欲开。得时思将略，拨乱负奇才。万古浮云去，三山落日来。

　　○马江夜泛

　　暝色迷天末，清空起棹讴。山随帆影转，月逐浪花浮。横槊苍凉夜，艰危击楫秋。马江呜咽水，何日挽东流？

　　○闽中怀古

　　万里秋风客，罗骚吊古来。天高旗影动，日暮角声哀。沧海沈王气，江山待霸材。茫茫无限感，独上钓龙台。

　　无诸在何处，犹见古蛮风。南越孤云隔，西澎一水通。潮声冲岸猛，山势抱城雄。倚遍阑干望，烧空落日红。

　　秦汉无余地，横天剑气冲。中原方逐鹿，大海且屠龙。羽檄驰三服，雄关锁一重。祗今思用武，几度涨妖烽。

　　○三山旅次寄内

　　赤嵌城泊晚来潮，乌石山童落木凋。一样秋风吹大地，英雄儿女客魂消。

　　○寄内

　　南江水接北江潮，奈此重瀛隔阻遥。卿在吴头侬楚尾，就中打桨也魂消。

　　每劳锦注劝加餐，一枕清凉梦亦安。老母婴儿无恙也，朔风吹到客衣寒。

　　○携眷渡厦，舟泊淡水，偕妻子入台北城竟日，归舟记之

　　淡江潮退好停槎，趁早偕行乘火车。暂洗征尘动游兴，一时看遍稻城花。

　　胭脂北部久闻名，扇影衣香陌上行。行过观音山下路，釆茶队里涌歌声。

　　艋津夜月惯相思，南菜园开待赋诗。六载名山风雨感，匆匆难慰故人期。

　　萧萧官柳拂长堤，马上诗情倚醉题。且向黄公垆下憩，归时忘却日沈西。

　　剑潭夜夜跃龙光，古木参天荫四旁。惜我不能潭上望，停鞭一试水云乡。

　　青畴十顷水田田，野草山花亦可怜。闻说芝林锺秀色，明诗习礼几婵娟？

　　濒年作客滞天涯，差喜妻孥共唱随。携手同游又同返，归舟恰是上灯时。

　　○鹭门旅兴

　　海上何人赋草熏，天涯游子暗伤魂。虎溪夜月凤山雨，手写家书寄细君。

　　客囊犹似昔年贫，尘海琴樽倍怆神。添个新诗三五首，归装端好赠同人。

　　○厦门秋感

　　虎头鹿耳拥屏藩，天险生成界海门。地近南洋通贾舶，秋高北斗驻文轩。半空鸿雁鸣声急，大陆龙蛇战气昏。谁谓弹丸难用武，当年孤岛抗中原。

　　○汕上感怀

　　不向东洋靖蜃楼，却来南海弄渔舟。文能驱鳄丹心郁，剑未屠龙碧血浮。自把昆仑作肝胆，肯为蒙古卖颅头。印波覆辙堪悲痛，黄种何年种自由？

　　韩潮苏海气飞蟠，欲把文坛作战坛。倚马可能成露布，射鵰无力贯霜翰。乾坤生我甘磨折，世界何人策治安？破碎山河轻一战，枯棋今日又输残。

　　○洪山桥夜泊

　　扁舟荡荡水迢迢，双桨风轻趁晚潮。绝好洪山桥畔月，照人清梦可怜宵。

　　○酬瘦云并和南社诸子

　　去去神山远，蓬莱水浅深。烟花萦别梦，文字系同心。沦落江南客，凄凉渚北吟。可知羁旅意，长望旧园林。

　　○游鼓浪屿

　　倚剑来寻小洞天，延平旧迹委荒烟。一拳顽石从空坠，五色蛮旗绝海悬。带水尚存唐版籍，伏波已失汉楼船。日光岩畔钟声急，时有鲸鱼跋浪前。

　　○中秋夜登鼓浪山

　　抛却湖山一笛秋，二分明月在南楼。人间未有埋愁地，独上危峰看斗牛。

　　○鹿泉（在鼓浪屿怡园之内，相传为延平郡王所凿，园主人林景商泐铭记之，余亦有诗）

　　痛饮狂歌试鹿泉，中原何处着先鞭？麾戈且驻乌衣国，倚剑重开赤嵌天。故垒阵图云漠漠，荒台碑碣水涟涟。明朝鼓浪山头望，极目鲲溟几点烟。

　　○万石岩（内有读书台，为延平郡王读书之处）

　　江城落日鼓声哀，东海骑鲸去不回。后起儒生几人杰，吟诗空上读书台。

　　○重过怡园晤林景商

　　片帆又向鹭门来，千里风云郁不开。落叶打头同看剑，对花洒泪忍衔杯。扶余作客留豪气，江左伤时赋大哀。我与林逋曾旧约，振兴亚局仗群材。

　　湖山十笏辟园林，安石风怀又见今。鹿耳礁留云意湿，龙头渡拍浪声淫。每忧割肉分图籍，谁解烹鱼溉釜鬵？同上日光岩畔望，海天何处问升沈。

　　拔剑狂歌试鹿泉（鹿泉在怡园内，相传郑延平手凿，景商有铭泐石其旁），延平霸业委荒烟。挥戈再拓田横岛，击楫齐追祖逖船。眼看群雄张国力，心期吾党振民权。西乡月照风犹昨，天下兴亡任仔肩。

　　○鹭江秋感

　　西风落木鹭门秋，漂泊人如不系舟。家国事多难稳卧，英雄气壮岂长愁？霸才无主伤王粲，奇相伊人识马周。潦倒且倾村店酒，菊花开到故园不？

　　登楼遥望海门东，万派商声失断鸿。漂泊风尘看剑老，浮沈身世笑诗雄。连天雨脚翻涛白，极浦云根射日红。最是悲秋尝作客，伤今吊古恨无穷。

　　延平霸业久销亡，两岛难将一苇航。西北妖氛传露布，东南大局失云章。满城风雨思乡泪，匝地干戈吊国殇。入夜笳声吹到枕，梦魂无定赋归乡。

　　天河万里水横斜，泛海难浮博望槎。边塞征夫弹剑铗，隔江商妇奏琵琶。琴樽寄兴消豪气，松菊惊秋感岁华。咄咄书空题雁字，倚栏信手数归鸦。

　　○在厦柬乡中诸友

　　陈瘦云

　　诗界推君称健将，文坛我欲建奇勋。中原逐鹿归谁手，忙杀胡儿鼎足分（戏调胡南溟）。

　　赵云石

　　能诗何碍作闲人，薄醉尤时见性真。省识此中心乐地，风流道学两相邻（君家在清水寺旁，其比邻一为东洋歌馆、一为西国教堂，君自题门上曰：道学风流，我在其中）。

　　谢石秋

　　东山丝竹正华年，醉月评花结绮缘。惆怅银河千里隔，愿为青鸟系书传（南妓月春有嫁君志，曩曾属余为媒，而余现在厦，尚未缔此良缘也）。

　　陈鞠谱

　　入门一笑忘宾主，四座雄谈辄哄堂。犹有元龙豪气否，狂歌痛饮夜方长（在乡时，夜每就君谈，朋辈满座，夜阑始散。哄堂，君读书处也）。

　　○丙午除夕书感

　　六载混溟握笔权，又从鹭岛筑文坛。漫谈天演论成败，一例人生孰苦欢。君子乘时能豹变，英雄末路且龙蟠。年华如水心如火，弹指风光岁已阑。

　　○作客鹭江，次庄仲渔旅次题壁

　　尘尘世界无公理，民族生存日竞争。孕育文明原善战，脱除奴隶歼柔情。西欧血雨弥天布，东亚思潮匝地生。同是海隅飘泊客，先鞭快逐听鸡声。

　　○留别林景商

　　举杯看剑快论文，旗鼓相当共策勋。如此江山如此恨，不堪回首北遥云。

　　沧海横波幻蜃楼，天风无力送归舟。留将一幅英雄泪，洒向元黄四百州。

　　环球惨淡起腥风，热血滂沱洒地红。到此乾坤无净土，且提长剑倚崆峒。

　　合群作气挽洪钧，保种兴王起劫尘。我辈头颅原不惜，共磨热力事维新。

　　○携眷归乡，留别厦中诸友

　　苏海韩潮涌大观，三年报界起波澜。文能惊世心原壮，力可回天事岂难！地上云深龙战血，空中风劲鹫伤翰。他时卷土重来日，痛饮高歌鼓浪山。

　　○澄台观海

　　深秋独上澄台望，眼底波涛势沸奔。帆影横斜青草渡，渔灯明灭白沙墩。万山北向环瀛岛，一水东来界海门。太息唐衢今已去，有谁冠剑哭天阍！

　　○斐亭

　　万派涛声四壁喧，一庭春雨澹诗魂。我来不见蓬莱客，花落鸟啼日又昏。

　　○欲别

　　欲别不堪别，凄凉泪暗弹。香消钗上燕，花瘦镜中鸾。归梦嫌宵短，当春怯早寒。相思裁尺素，寄与有情看。

　　○秋感

　　伤心昔日田横岛，吊古来登赤嵌楼。万派涛声喧落日，四围老木惨经秋。元龙湖海余豪气，庾信江关又暮愁。功业未成年巳冠，倚栏无赖对吴钩。

　　○三日节

　　衣香扇影林投路，细雨轻风楝子天。最是城南三日节，踏青齐到斗山前（漳人以三月初三日为三日节）。

　　○春日游海会寺

　　草鸡声歇霸图空，一劫风云万象中。梵殿雨浓新柳绿，禅房春老落花红。超超佛法无人相，莽莽诗心问大雄。独立山门感兴废，骑鲸何处水朝东？

　　○曾鹤生过访，忽风雨骤至，口占

　　满庭生意长青苔，桃李当门两扇开。旧雨忽连新雨至，东风偏挟朔风来。半生热血余诗稿，一座清谈对酒杯。道是天公能解意，不教落日送人回。

　　○柬林痴仙，并视台中诸友

　　诗界当初唱革新，文坛鏖战过兼旬。周秦以下无余子，欧美之间见几人！廿纪风潮翻地轴，千秋事业任天民。劫残国粹相谋保，尼父春秋痛获麟。

　　○送林景商归鹭门

　　绿酒红灯水上楼，琵琶声里一天秋。忍闻折柳桓伊笛，暂棹迎桃子敬舟。南国美人金粉艳，西风词客茞兰愁。那堪夜月明如镜，照彻离襟古渡头。

　　○莱园夜宴

　　群龙血战小乾坤，尘垢纰糠讵足论。四海弟兄难久聚，千秋道义此长存。疏狂未忍歌当哭，潦倒何辞酒痛吞。独上高楼望天末，雾峰山月正黄昏。

　　○题吕厚庵遗诗

　　人天分手后，破泪读遗诗。落月怀颜色，秋风惨别离。文章遭鬼妒，道义足吾师。寂寞东塾下，招魂釆菊枝。

　　○题洪逸雅画兰帖

　　美人迟暮怀天末，骚客行吟唤奈何。一卷画兰憔悴甚，伤心忍对旧山河。

　　摇落潇湘九畹根，祗今笔底为招魂。余怀信美谁知识，独向秋风吊屈原。

　　○栋花

　　嫣红细唱桃花曲，飞白闲吟柳絮词。莫遣番风过廿四，寻芳正是晚春时。

　　○宁南门下有五妃墓道，碑上刻范九池侍御之诗，读之凄惋

　　千秋义节桂山祠，吊古苍凉范九池。每过城南频洒泪，斜阳影里读残碑。

　　○哭曾鹤生

　　昨夜文星坠海东，瓣香何处祝南丰？一杯持向城头哭，凄绝青山夕照中。

　　浪社开时乐唱酬，翩翩裙屐自风流。无端忽被多情累，一劫烟花冷十洲。

　　举手招魂望素旗，荒原夜月草迷离。西风一掬词人泪，忍听秋坟鬼唱诗。

　　○哭沈少鹤

　　一别匆匆便渺茫，人间何处遣巫阳？招魂独向城南哭，凄绝秋风泪几行（君葬在城南）。

　　四年风雨话联床，一劫人天别恨长。今夕引杯还看剑，张灯不见瘦腰郎（余寓君家，今四年矣）。

　　几度相携入醉乡，酒筹歌板少年场。花开花落春难驻，愁对旗亭夕照凉（客年与君痛饮会春酒肆，题壁之诗尚存，而君不见）。

　　红楼一梦说荒唐，憨玉痴颦大可伤。独向枕霞甘下拜，拈花证果出情场（君读红楼梦，独爱湘云，自称枕霞侍者）。

　　章台走马柳丝长，惨绿年华竟擅场。闻说秦宫天上去，一时花下泣红妆（勾阑中人闻君逝世，莫不痛惜）。

　　椿萱衰暮已堪伤，荆树花残更断肠。半亩池塘秋水冷，那堪比翼痛鸳鸯（嫂夫人尚少艾，二子大者四岁、小才两月）。

　　论交肝胆凛秋霜，况复深情在渭阳。一语告君如皦日，事亲教子我担当（余祭文中有君之父母即余之父母等语）。

　　朝夕抠衣上影堂，一回思感一悲伤。年年拟向坟头哭，絮酒亲浇吊白杨。

　　○九日

　　天地多秋气，江山付我曹。百年犹作客，九日独登高。丛菊孤舟泪，崇兰玉佩歌。人生感行役，一醉岂辞劳。

　　○醉仙楼席上赋示痴仙、献堂

　　十载欢场顾盻雄，哀丝豪竹感怀同。每歌乐府愁难减，欲赋倾城曲未工。尘海迷离春草碧，秋江憔悴落花红。虬髯尚有中原梦，匹马如龙且莫东！

　　○遗兴

　　美人嫁伧父，愁瘦好容光；健卒随孱将，难得战气扬。我为美人恨，又为健卒伤。美人而老死，何如邯郸倡；健卒空埋没，何如绿林王！人生贵适意，出处靡有常。及时而不作，身后徒茫茫。

　　○梨花

　　东风如醉怕开门，芳草萋萋绿满园。歌舞楼台春未老，秋千院落月无痕。玉钩宛转通诗意，金缕依稀入梦魂。独倚阑干看丽影，嫣红奼紫总难论。

　　谁移瑶种自瀛洲，淡淡春情为尔留。一树琼云侵镜槛，满庭玉雨扑帘钩。杨枝未嫁司勋瘦，桃叶迟来子敬愁。惆怅前溪旧词曲，忍令寂寞下重楼。

　　一杯新酿醉江滨，日日看花意更亲。亭角晓风寻旧梦，楼头夜雨记前因。霓裳倦舞怜妃子，香粉轻施斗美人。为语东皇勤惜护，莫教叶底度残春。

　　○柬林景商

　　浪屿回来已半年，思明洲畔梦如烟。故园松菊荒三径，归箧琴书富一船。菽水承欢欣母健，筹灯佐读愧妻贤。家山小住心犹昔，每听春风猛着鞭。

　　回首前尘事已非，听歌载酒每依依。樱雪千里伤分袂，萍水三年感解衣。自笑窥斑知豹变、岂因铩羽弱鹏飞。吟槎曾泊田横岛（君于前年来台，主余三日），香火诗缘吊五妃（君近寄吊五妃庙诗，有香火结缘之句）！

　　闻说南天试壮游，六鳌海上钓吴钩。七星洋大筹藩服，三宝船高压岛酋。好握霸权伸国力，谩论天演重人谋。匹夫例有兴亡责，肯为青山老白头！

　　大江东去浪淘沙，唱绝铙歌日未斜。渺渺予怀思旧侣，盈盈带水阻天涯。分为异姓如兄弟，誓结同心报国家。寄语林逋好珍重，怡园今已放梅花（梅花开矣，春风到矣，豪杰乘时，努力自爱）。

　　○题扇

　　说剑评花迥出群，柔肠侠气两纷纭。天涯落拓谁知己，第一钟情是彼澐。

　　○小西门外近海，颇有水村风景，闲行到此，口占一诗

　　迢递层城路可通，小西门外有村风。晓云含雨珊瑚绿（绿珊瑚，木名，枝干杈枒，植为篱落，张鹭洲诗所谓家家篱落绿珊瑚），夕照回光硓■〈石古〉红（硓■〈石古〉，产海滨，取砌墙垣，能耐风雨）。结网渔人谈海熟，迎香乡老祝年丰。归来小憩榕阴下，灯火辉煌大道宫（良皇宫在小西门内，祀吴真人，俗称大道宫）。

　　○澄台秋望

　　返日麾戈志未摧，深秋苦恨独登台。万方多难龙蛇斗，十载埋名虎豹来。乌鬼渡荒寒月冷，赤嵌城迥晚涛哀。南溟自是兴王地，揽辔澄清待霸才。

　　○宁南门春眺

　　春风骀荡酒初醒，问柳寻花出野垧。半壁江山余涕泪，百年身世感飘零。名王去后城留赤，妃子埋时冢尚青。极目骑鲸人不见，怒涛犹足卷南溟。

　　○南社小集

　　斐亭钟断后，南社复兴时。洗琖同鏖酒，传笺快论诗。春花侵曲槛，新月蘸平池。独倚飞峰下，无端感黍离（是日会于吴园飞来峰下）。

　　○送谢籁轩东游

　　东山丝竹扩襟期，载笔蓬瀛眼界奇。搜索古书徐福墓，追怀战迹凑川碑。樱花晓日添行色，柳絮春风系远思。莫说袖中沧海小，朅来准读纪游诗。

　　○五月五日

　　千古伤心日，三闾绝命时。投江犹可吊，灭国有余悲。怀郢思山鬼，亡秦待侠儿。九歌初读后，风雨下灵旗。

　　○吊林义士昆冈

　　义士字碧玉，嘉义诸生也，居沤洪庄。铁线桥之役，率乡里子弟数百人持绵牌短刀鏖战两日夜，遂阵没。越数日，乡人殓之，倔强如生，闻者莫不感泣！

　　痛哭沦亡祸，同胞仗义争。执戈齐敌忾，报国有书生。一死身何惜，三年血尚頳。沙场呼欲起，咄咄剑飞鸣。

　　○题荷人约降郑师图

　　殖民略地日观兵，夹板威风撼四溟。莫说东方男子少，赤嵌城下拜延平。

　　○开山宫

　　在台南城内，背山面海，为郑氏所建，以祀隋虎贲中郎将陈棱；而府志以为吴真人，今且误为开仙。既知其谬，不得不辩。

　　犵鸟蛮花地，腥风瘴雨天。禹图谁探险，秦客去求仙。洋泛婆娑水，山浮毗舍烟。樵歌喧极浦，帆影落前川。古殿凌云汉，危城控斗躔。老榕根踞虎，苦栋叶藏蝉。文物怀昭代，威棱震远边。登高望沧海，不见虎贲船。

　　○海燕

　　飞花落絮最消魂，海燕归来日又昏。王谢堂前今已改，衔泥何处认巢痕。

　　○鹦鹉

　　笼中鹦鹉太憨生，红豆抛残舌本轻。不诵心经修福慧，但闻帘底骂人声。

　　○自题小照

　　杜牧清狂气未驯，年来琴剑困风尘。欲留姓氏千秋后，不作英雄作美人。

　　○渔父

　　海门风涌起鲸波，舟子迢迢击楫歌。欲把蓑衣残照曝，钓竿挥作鲁阳戈。

　　○题扇中画虬髯公之图

　　匹马如龙去海东，中原无地处英雄。先机已破枯棋局，遍在红颜赏识中。

　　○咏海会寺牡丹

　　霸气消沈冷夕阳，美人歌舞泣红妆。而今寂寂山空寺，留得花王伴法王。

　　○桂子山

　　一钩新月淡黄昏，环佩声残冷墓门。行过桂山山下路，落花无数美人魂。

　　○半月楼

　　山色苍蒙断翠霞，一池秋水落荷花。风流太守今何在，半月楼空噪暮鸦。

　　○题莫愁湖图

　　石头城畔几东风，堤柳萧萧又落红。十里湖山谁管领，半归儿女半英雄。

　　○题杏林春燕画扇

　　艳阳天气试新衣，小立帘前日渐迟。燕子不归花不落，春风长在手中吹。

　　○题扇

　　笙歌初罢酒盈卮，憔悴秋江杜牧之。醉倚花丛看明月，有人持扇乞题诗。

　　○闻歌

　　满腔热血半消磨，壮志犹存夜枕戈。如此江心如此月，倚楼无赖独闻歌。

　　○初晴

　　看花时节过清明，小立庭前雨又晴。春色十分今已半，绿阴深处去听莺。

　　○晓起

　　秋水微波漾碧池，柳边残月五更时。昨宵梦入芙蓉路，晓起看花尚觉迟。

　　○春郊散策

　　东风十里草如毡，乘兴遨游水竹边。马上诗情村店酒，买春不吝杖头钱。

　　○读鲁索民约论

　　平生最爱鲁索子，民约思潮涌大球。革命已成专制死，文人笔战胜王侯。

　　○消夏杂咏

　　碧荷筒里暗香浮，宿酒初醒撩睡眸。花气熏人知昼暖，枇杷帘畔看梳头。

　　十里芙蓉出水鲜，池塘雨过试新泉。侍儿瀹取钗头茗，一盏琼浆浸碧涟。

　　八面亭窗面面开，芭蕉摇绿上妆台。夜深雨过微生润，知有兰香入座来。

　　贪凉爱看砑光罗，风过回廊涌碧波。浴罢兰汤回午梦，隔墙闲唱釆莲歌。

　　○安平

　　赤嵌城外柳条青，欲泊扁舟趁晓行。知否春潮今夜至，榜人欹坐话延平。

　　○绮怀

　　可能十五嫁王昌，愿乞春阴上绿章。一掬流离香草泪，者番清梦落潇湘。

　　团圆秋月照窗南，髻乱钗横睡未酣。侥幸书生称艳福，半宵茗战助清谈。

　　东西沟水两分流，不解欢娱不解愁。一转秋波无限思，撩人春睡尚迎眸。

　　题罢蛮笺墨浪匀，娇声宛转动歌唇。怀中剩有生花管，也作缠头赠美人。

　　○无题

　　无端花事太凌迟，合作金铃好护持。我欲替伊求解脱，可怜剩蕊怪风吹。

　　烟月漂零恨亦多，买春无计奈春何。新愁旧恨浑难说，泪洒风前子夜歌。

　　琵琶一曲感新秋，不写相思浑写愁。何处江州白司马，伤心为尔暗低头。

　　萍水遭逢露水线，依依顾影两堪怜。爱河十丈难飞渡，恨不同生离恨天。

　　我亦天涯气未伸，相逢何必感情真。押衙长剑昆仑胆，誓挟双龙护美人。

　　○水仙词

　　湘江洛浦路非遥，喜有名花慰寂寥。我亦陈思时增枕，感甄何处不魂消！

　　绝代丰神绝世姿，可怜端的是娇痴。沅兰澧芷堪相偶，合付灵均谱楚词。

　　高髻盘鸦卸艳妆，惊鸿娇态几翱翔。昵人最是湘裙下，罗袜凌波步也香。

　　鸳鸯侍阙自分明，蝴蝶过墙暗送迎。缟袂翩跹人宛在，一帘花影画难成。

　　绮怀脉脉感湘灵，清瑟泠泠掩泪听。每到酒阑歌歇后，隔江遥指数峰青。

　　金钗十二幻情因，香草多愁属美人。奼紫嫣红都看尽，二分明月淡江春。

　　○庚子秋夕访李莲卿于城西，赋此

　　半存侠气半柔情，跃跃腰间只剑鸣。燕市已无屠狗辈，酒场渐觅女荆卿。

　　果然悦己肯为容，肝胆倾人一笑逢。同是天涯沦落客，青衫黄袖两情浓。

　　滚滚神州涌火莲，倩他娲女补情天。悲秋莫话无穷感，北里胭脂快着鞭。

　　过江名士太无聊，水思云情隔目遥。王气消沈金粉在，那堪风月话南朝。

　　○题春日南社小集图

　　兰亭胜会已千古，辋水香山亦渺然。犹有风流属吾辈，吟诗同入画中天。

　　万花丛里辟诗坛，一幅林峦涌大观。绝好春风长入座，翩翩裙屐且盘桓。

　　同向冰壶涤笔来，东风桃李满园开。枋桥此日留诗迹，好把文章继福台。

　　婆娑洋里浪翻青，十载钟声断斐亭。三杰七贤堪踵武，文星旁见老人星（图中十一人，唯苏园年六十有余）。

　　东山丝竹擅风流（籁轩），湖海元龙百尺楼（瘦云）。各有遥情寄毫素，画眉京兆更温柔（张秋浓及联辉）。

　　唐时杨炯好文章（云程、痴玉），晋代胡威亦古狂（南溟）。别有梁园词客在，廿年作赋老邹阳（小奇）。

　　阳春烟景最繁华，莺燕楼台日未斜。我爱师雄具清福（云石），天寒月冷梦梅花。

　　瀛南山水本岑奇，春日林花发满枝。画意诗情无限好，披图我亦现须眉。

　　○晓发

　　晓风料峭酒旗飞，堤柳笼烟绿四围。羡杀吴侬饶艳福，一篙秋水载花归。

　　○即事

　　隔墙闲唱莫愁歌，遥梦春堤想玉珂。百尺情丝吹不断，好风遍惹落花多。

　　○感事

　　天演何心分胜败，国魂今日倩谁招？欧风亚雨相磨荡，热血流成革命潮。

　　○新正迭访云石先生不遇，以诗代柬

　　一年争说新春好，蜡屐来寻处士家。不料主人偏外出，东风辜负满庭花。

　　○种花

　　一年无事祗栽花，万紫千红自足夸。镇日倚栏看不厌，春风长在美人家。

　　○题阿梅写真，为无闷作

　　冰心铁骨玉无瑕，放鹤归来月未斜。羡汝孤山林处士，一春无事伴梅花。

　　○以瓶插桃菊二花

　　一帘新雨漾茶烟，半榻琴声落涧泉。最喜美人伴高士，桃花斜对菊花边。

　　○桃花

　　武陵流水泛仙槎，别有天台洞口霞。一样桃花能引客，吾生祗爱美人家。

　　○酬南强

　　黄金何处筑高台，已死燕昭老郭隗。射虎屠龙原易事，拔天辟地有奇才。一生肝胆酬巾帼，千古文章付劫灰。三十功名尘与土，且持尊酒对寒梅。

　　○吊李鸿章

　　人材崛起齐俾、格（德相俾士麦、意相格里士与李同时），勋业终年让大、伊（大偎重信、伊藤博文，日本维新之杰也）。太惜中原多健者，如何孺子亦王师。

　　廿纪文明启亚洲，功名仅比左、彭俦。问公第一快心事，同种相残也策猷（李使欧洲时，至德见俾相，问李平素功业，李历叙平发、平捻事，有得色。俾曰：公之功业诚巍巍矣，然我欧人，以能敌异种为功；自种相残，欧人不取也。李有愧色）。

　　联俄主义亦良谟，揖盗重门半着输。我欲殉公无别物，袖中一幅满洲图（联俄主义，李一生固宠在此、破坏亦在此）。

　　议和议战两模棱，也博维新爱国名。为问北洋储将地，几人汗马出门生？

　　○闻歌

　　绿酒红灯夜，闻歌唤奈何。当筵求玉杵，旧梦隔银河。柳弱愁难系，花残恨更多。可能倩双鲤，情愫托微波。

　　○四春园雅集

　　太原公子裼裘来，鲲岛龙门两扇开。落叶打头同看剑，对花握手且衔杯。歌场遇旧余豪气，诗界兴新拓霸材。今日枋桥留盛会，墨云飞洒满庭苔。

　　○有赠

　　郑家诗婢党家缘，惹我想思放我颠。宝髻盘鸦同待月，绣裙飞蝶记游仙。果能小玉藏金屋，愿把明珠作聘钱。为问散花妙天女，春风几度入情禅？

　　○咏怀

　　酒酣拔剑舞，长啸天微蒙。未了平生志，离忧在海东。波涛日漰湃，一水神州通。驾彼大鹏翮，万里凌长风。

　　○哭李少青

　　鲲岛诗坛孰启先，浪吟佳会集群贤。南丰已逝东坡死，又向秋风哭谪仙（丁酉春，余与李君及曾鹤笙、苏捷稊诸人创浪吟诗社，极一时之盛。未几而曾、苏二君相继死，今君又死，痛哉）！

　　曾参军府慕西平，邺架纵横拥百城。戎马书生空远志，记功无福待来生（君弱冠有大志，入万镇军幕内佣书，碌碌有投笔之概）。

　　岂真薄命是文人，别鹤离莺独怆神。今日情根应划尽，拈花微笑悟前因（君少失偶，一妾又他去，鳏况数年，而今已矣）。

　　一代知交苏玉局，屏山崇抖当眉山。他年化鹤归来后，落叶西风失故关（君流落屏东数年，阿猴苏玉局先生特赏识之，任为记室）。

　　○壮悔堂诗

　　举杯拔剑起徘徊，钲鼓南天只觉哀。明月自临曹女庙，秋风多傍越王台。卢循楼舰千樯集，姑蔑关河万马来。此日军书驰海内，安危谁是出群才？

　　○上岩

　　火山奇绝穷天下，独立峰头眼界宽。万顷平原茫似海，一轮晓日大于盘。林深泉洌春花艳，寺古云封佛火寒。到此诗情无限好，自题游记刻琅玕。

　　○火山观出火穴

　　吾乡山水奇，火山推第一。火自水中生，水从火里出。水火不同原，如何相偶匹？想见太古时，造化美谲术。戏与玄武妃，嫁与祝融室。同济自调和，万年无相失。吾昔闻人言，今来见始实。巨石立山头，水火穴口集。其火光熊熊，炎威凌朝日。熊熊十丈高，入夜尤烨熚。司昏驻离明，青藜分太乙。其水夹火流，滚滚不可吸。嗅之味酸咸，中有琉磺质。水火本天成，大气日呼翕。有时气沸腾，地球震仓卒。人类生处间，危哉亦岌岌。我闻斐洲妖，浴火颜芳溢。又闻至诚人，入水衣不湿。水火顺自然，浩气足贯壹。如何乡氓愚，谬言神宰执。一到此山头，持香手抖揖。我见亦称奇，啧啧山头立。

　　○今夕

　　柳花飘尽桃花落，一例人间薄命花。我爱痴情歌暮雨，卿留秀色斗朝霞。狂欢脱落当筵坐，笑语提防把扇遮。今夕月明人不见，沉沉消息凤儿家。

　　○淡北诸公招饮，即席赋呈

　　官柳丝丝绕短垣，旗亭相约酒盈尊。剑潭王气余山色，淡社诗声振国魂。千古但存文字贵，一生自信布衣尊。醉中喜得裙钗爱，豪气如云压北门。

　　○送吴季籛遗骨归粤东

　　千里台澎浩劫穷，赋诗横槊去从戎。七星旗卷秋云黑，八卦山围战火红。血溅草莱君不朽，胸罗经济鬼犹雄。嵌城苦雨凄风里，遥望灵旗大海东。

　　荒山藁葬几春秋，今日归乡遂首邱。负骨专劳陈孺子，抚孤深望许文休（台南许蕴白刺史官粤时恤其孤）。羊城落日悲英魄，鲲岛惊涛撼旧愁。幕府青衫留泪血，肯因挂剑恨依刘。

　　○登澄台有感

　　高台独上黯消魂，万派苍溟气欲吞。鹿耳潮连青草渡，鲲身风涌白沙墩。举头牛女回天汉，放眼波涛撼海门。登啸每持长剑舞，古来兴废不须论。

　　○正月十六日谒延平王祠率成

　　英雄自有回天力，忠孝原由血性成。慨我悬弧当此日，梅花香里拜延平。

　　○冬夜读史有感

　　满人宅夏二百六十年矣，国政纷纭，民愤磅礡，内讧外侮，昔昔交并。革命之铙，已喧湘、赣，物极则反，天道何常。纵观时事，追念前尘，心跃血涌，茹之欲出。率赋廿章，质诸观者。

　　十丈寒涛拍岸湄，朔风吹雪冷天涯。海中故郡沈苍兕，云里灵旗望素蜺。孤愤韩非原嫉世，治安贾谊独忧时。伤心二百年来事，如此江山忍赋诗！

　　中夜呼天唤睡狮，烛龙未醒瘦蛟啼。红羊浩劫匆匆去，苍狗浮云莽莽迷。大士有心超苦海，众生何罪堕泥犁。祗今过渡风潮急，兴汉亡胡一问题。

　　山海雄关揖盗开，惊闻胡骑入京来。单于代汉为天子，回纥侵唐上露台。朱鸟笑谈开国瑞，青驼惨见劫余灰。新亭泪洒征衫湿，江左何人赋大哀！

　　风雨凄凉哭孝陵，钟山何处种冬青。画江失守军心溃，匝地陈尸战血腥。三月烟花难控鹤，十年露草化流萤。史公就义阎公死，节烈巍巍绍典型。

　　闽南突兀起延平，报国忘家热血倾。据地雄才争鹭岛，开天伟力辟鲲溟。卅年赐姓心存汉，再世降王痛绝明。两度北征功半挫，谁从沧海觅神鲸！

　　昆仑山势走中华，禹域畇畇大足家。每恨平原驯虎豹，几时大陆起龙蛇？宙间痛折惊天柱，海上空悬贯月槎。故国沈沦无限感，秋堤衰柳尽寒鸦。

　　如何丑虏肆天骄，黩武穷文祸水迢。三世主权久烜赫，皕年民气悉摧焦。杜鹃泪血啼前蜀，跖犬狺声吠帝尧。粉饰升平事偷息，内讧外乱已喧嚣。

　　安乐君臣美睡浓，深宵忽警自由钟。三军慷慨吞朝羯，六国纵横杀祖龙。传檄粤西驰露布，揭竿湖北应云从。请提十万新磨剑，誓复中原耀汉宗。

　　金陵形势亦岐丰，明社初墟继有洪。半壁山河争逐鹿，八旗子弟化沙虫。可怜铸错终成铁，未遂铭功竟折铜。太息天亡非战罪，项王虽败总英雄。

　　释经执锐出曾胡，功自邀天种自屠。暴虎猖狂伥有鬼，烂羊资格士甘奴。事秦讵得如王猛，灭楚居然是子胥。试问罗山诸讲学，春秋大义果明乎？

　　内乱虽平外侮侵，禁烟疏自则徐林。虎门水涨通洋急，鸡屿云封伴陆沈。有客■〈句攵〉 关伸国力，几回割地长戎心。西方彼美东来嫁，我欲因之溉釜鬵。

　　瓜分惨祸痛波兰，犹太非洲一例看。黄种崛强箸可借，黑奴压制网难宽。和戎铸约金钱涸，灭国新潮铁血寒。眼看列强心逐逐，同胞无告尽南冠。

　　滚滚妖氛满市闾，九重忽下攘夷书。义和有术能驱鬼，刚毅何知拥立储。八国旌旗张鹫帜，六宫粉黛走鸾舆。圆明一炬灰犹热，再见烽烟迫帝居。

　　几回搔首望燕云，国事纷纭岂忍论。变法果能如赵武，维新直是假周文。独夫性命囚南海，六士头颅哭北门。不信圣人今未死，尚从丹穴苦求君。

　　极东杀气夜传烽，中立难全鸭绿江。龙虎壮图争密约，风云悲剧唱新腔。无端局外金瓯缺，可有筵前玉斗撞。痛绝民权招国耻，谁言多难足兴邦？

　　乘虬披发叩天阍，欲遣巫阳吊国魂。时势未生华盛顿，英雄几见拿坡仑。朝纲颠倒君王醉，生计贫穷士女喧。立宪是真还是假，蚩蚩歌舞说皇恩。

　　东邻有日国安全，北望俄罗乱已然。廿纪岂余专制地，五洲将入大同天。学堂造就虚无党，报界昌言自主权。吴樾、邹容俱人杰，先驱后继好扬鞭。

　　大呼革命起湘人，又见江西义旅伸。黄帝有灵民不死，神州克复国方新。群龙见首飞东土，万马喧声拱北辰。自古南公曾示语，楚虽三户足亡秦。

　　深宵激愤看吴钩，多少男儿死不休。东望崖山文信国，南征泸水武乡侯。匈奴未灭时冲发，侠少虽生肯断头。龙虎风云欣际会，鸣铙伐鼓渡辽州。

　　飞龙夭矫汉旗黄，十万雄师耀四方。卷土重来仇可复，移山自信力非常。共和主义敷民德，尚武精神慰国殇。旭日中天辉大地，高歌冠剑抖轩皇。

　　○却隐

　　天下虽兴亡，匹夫与有责。墨子不突黔，仲尼不暖席。人生社会间，当为国家役。何堪放义务，只身贪安逸。吾闻古圣贤，自任为世式。伊尹畊有莘，相汤沃明辟。武侯隐南阳，佐汉讨国贼。上以格君心，下以布民泽。如何为国民，沈沦在泉石。理乱置不闻，政教亦不识。同袍哀嗷嗷，袖手任没溺。旁观实足耻，败群失公德。国所重在民，无民何有国？灭种惨为奴，何地堪遯迹！昔有首阳山，今无陶潜宅。种柳学采薇，亦为强者斥。君居在中原，燎原火正赫。外力日扩张，覆亡仅顷刻。危幕燕难巢，沸釜鱼必赤。内有客帝居，祖宗遭痛击。君仇尚未报，胡可偷旦夕？君身非女儿，胡以甘巾帼？为君进一言，愿君志竹帛。君观班定远，投笔去沙碛。又观陶士行，衙斋习运甓。人生处世间，白驹急过隙。况又炎炎中，物竞参天择。速速弃衡门，出身立功绩。毋为巢与由，当为禹与稷。行义以达道，大哉刚柔克。

　　○招侠

　　吾生爱大侠，慷慨报国仇。国仇今未报，男儿死不休。荆轲挟匕首，只身虎狼投。子房潜博浪，誓杀祖龙头。曹沫聂政辈，大勇亦足俦。片言相契合，便请肝胆酬。侠风日鼓吹，义气薄九州岛。及至东西汉，士节尚刚遒。朱云请长剑，季布怒横矛。诛奸绝君恶，征虏出边陬。黄金何足贵，谈笑轻王侯。此时国亦强，纲纪尚饬修。如何千年后，侠风渺悠悠。君威愈专制，民权愈驯柔。国权愈削弱，志士愈难求。朝廷不知小，衣冠坐沐猴。国民不知耻，沦隐狎沙鸥。痛哭黄帝子，嗷嗷尽楚囚。侠风今未泯，请君一展眸。君看东海上，尊攘遍道周。烈烈武士道，樱花铸吴钩。又观鄂罗士，虚无党难收。饮刃殪民贼，流血求自由。君居中华国，岂无大侠游？黄河日东下，烽烟迫斗牛。胡不弃却虑，从我上酒楼。四顾风云急，苍茫天地秋。莫说江山好，有国无人谋。赠君一神剑，为君一狂讴。愿君学大侠，慷慨报国仇。

　　○激雷

　　黑云激怒勃雷公，去向深山裂老榕。若有欲骚天下意，不如惊起南阳龙。

　　○骤雨

　　泼墨奔云绕岭腰，忽为飞雨逐归樵。词人亦有穷途苦，新涨盈沼没小桥。

　　○题画

　　风驰电掣势尤雄，古壁云生咫尺中。千古丹青见灵活，堪称妙笔夺天工（题画龙）。

　　深山虎啸竹生风，炯炯双瞳照幅中。只为咆哮声不闻，犹难逸笔补天工（题画虎）。

　　噞喁本是化龙身，眼似明珠金作鳞。一夜长风吹浪起，禹门飞跃不迷津（题画鲤）。

　　老干凌云翠盖浓，风霜不损一株松。清阴郁郁栖双鹤，时作龙吟傲径东（题画松）。　

　　○银河

　　画楼人静四更天，漠漠银河淡似烟。笑问牛郎离恨否，一年几会鹊桥仙？

　　○同饯五溪兄归北

　　八载迢迢别恨浓，春风一笑酒边逢。君如潮水来还去（八年前，君留别诗有我如潮水去还来句），芳草天涯怨懊侬。

　　淡江春水绿溶溶，此去相思隔几重。今日送君同饯别，何时再听斐亭钟？

　　○台南竹枝词

　　咏台南竹枝者多矣，然皆数十百年之事，与今日风致大相悬殊。雨窗无事，抚景闲吟。其间半杂方言，仆虽略知一二，而疏漏亦多，个中情景，尤欲质之司空见惯者。

　　歌舞楼台狭道斜，鞭丝帽影斗豪华。明朝日曜相携手，好向城西去看花。

　　西门外南势、南河等街，半为青楼之地，逢日曜日，游人如织，竞逐买春。日曜日即西洋所谓礼拜日也。

　　散步闲吟万叶歌，翩翩裙履任婆娑。美人楼畔推窗看，拍手相呼唤艳多。

　　万叶集，古和歌名。台语呼美少年曰缘投，一作黄脰，鸟也，性善斗；艳多，音相似。

　　横匾明灯贷座敷，屏前团坐月明初。桐家柳屋都看遍，别有高砂大女闾。

　　贷座敷，即青楼也；桐家、柳屋、亦青楼之名也。高砂亭系贷座敷组合之代表者。

　　执杖扬扬眼饱看，买春相逐语翻谰。今宵不惜缠头锦，昨日新升判任官。

　　判任官，文官也，计有十等。

　　亦有江东意气豪，无钱游兴两三遭。偶然痛饮街头醉，打鸭惊鸳解佩刀。

　　无钱游兴，法律中语，而新闻亦惯用之。

　　手抱三弦上绮楼，低声小语谢缠头。一时姊妹皆微笑，击鼓传花迭唱酬。

　　业歌舞者曰艺妓，受金时则小语曰多谢。三弦、乐器也，以牙板拨之；或时击鼓，渊渊作金石声。

　　花茵重迭席宽舒，长踞伸腰敛翠裙。酩酒御茶亲料理，为言贵下乐何如。

　　坐皆席地，以足承尻后，礼也。酒曰酩酒，酩名也。茶曰御茶，敬词也。酒楼曰料理店。贵下犹言贵君也。

　　击掌传呼迭迭催，鱼腥鸡脔进前来。军中御用葡萄酒，一盏亲斟说看杯。

　　呼人以手不以口，则应者来。葡萄酒有军中御用者，上品也。

　　柳燧荷囊胜小壶，座中亲饷淡巴菰。一枝铜管刻三寸，吸取烟云醉味腴。

　　呼烟曰淡巴菰，芝峰类谓出自日人，然西语亦如是称，疑为小吕宋之语也。客至，出小筐置火垆于中及菰饷之。柳燧、自来火之别名也。

　　■〈衤相〉裙六尺石榴红，纤袅腰肢对舞工。偶觉中单花样露，小开卿莫骂春风。

　　女子不着裤，围有红裙，深藏不露，即礼所谓中单也。按说文，裤、胫衣也，实为今制。古今注曰：裤盖古之裳，周武王以布为之曰褶，敬王以绘为之曰裤，俱不缝口；缝口之裤，始于汉代也。

　　钟声十二锁云房，子夜清歌引凤凰。最是信州好荞麦，情郎颜色恰相当。

　　古曲有「信州好荞麦、情郎好颜色、不食麦狄可、迟郎愁故我」之句，盖男女赠答之词也。信州产面，色白。日语谓面曰荞麦。凡贷座敷入夜钟鸣十二下，即闭门休息。

　　琵琶偷抱到巫阳，十五羞为夜度娘。白帽无端来剥喙，被他惊起两鸳鸯。

　　日法：女子年未十八者为艺妓，不得卖淫；其或男女好说而相亲昵者，为警察所知，罚锾罪之。白帽者，即警察所戴也。

　　浴池五尺郁迷离，绝好罗衫对解时。一水盈盈遮不断，春寒背面洗凝脂。

　　男女同池而浴，相去仅咫尺，而习俗成风，浑无愧色；然端庄不狎，犹古风也。

　　轻拢宝髻重盘云，尺五腰围织锦纹。素手亲携蝙蝠伞，艳阳天气好游春。

　　妇女鬓分两翼如鸦，髻如蜂腰，或作盘蛇。未及笄者，丫鬟双垂，尤可人意。而耳不环、手不钏、髻不花、足不弓鞋，妙致天然。带宽咫尺，围腰两三匝，倒卷而直垂之。衣袖尺许，襟广微露。出则携蝙蝠伞，举止无羞涩之态。

　　屧韵丁东响画廊，凌波罗袜步生香。翱翔尽有惊鸿态，裙底鸳鸯比翼藏。

　　妇女皆着屧，其形如梁，作人字形，以布练或纨蒲系于头，两指夹之而行，故亦分两歧。「虚阁杂俎」载杨太真作鸳鸯并头莲锦袜，又按古乐府有「黄桑柘屐蒲子履，中央有丝两头系」之句，则中国古制亦如是也。凌波罗袜，胜于金莲裹足多矣。

　　娉婷镜影艳留痕，底事桃花笑不言？莫怪别离人不见，写真相对亦消魂。

　　写真，则照相也。其法始于西人，以热兰炯熏玻璃面，用琉璜水涅之，对人而照，使其影透入镜中，然后以银硝纸承影，日光隙入，痕留淡墨，神态如生。凡男女相悦者各以写真赠答，示不忘也。

　　灯光射照鼓声嗔，翎箭亲将控绣弦。左右射来皆中的，欢呼笑拍子南肩。

　　射所画彩为鹄，雏姬环侍，中则鸣鼓报之，互拍其肩为乐。其场曰扬弓店，或曰射的场。

　　铁板敲残锦幕开，一时歌舞上春台。偶然洒落痴情泪，为看芝居不忍回。

　　芝居者，戏也；因旧演于兴福寺生芝地，故名。每一驹止，则张幕护之，板乱敲，撤幕复出。亦演古来事，惟妙惟肖，观者或为之泪下。

　　投票喧传住姓名，别翻花样出嵌城。袖中一卷花千种，李艳张娇细品评。

　　好事者投票于新闻，品评妓女，以多点者为佳。又有刊花千种者，其书悉载台南妓女姓名住所。

　　○送林拱辰赴鹿港

　　鹿津旧梦半迢迢，堤柳青青慰寂寥。约汝春江花月夜，玉楼同度可怜宵。

　　○五溪社兄寿令尊翁七秩

　　蓬莱从古萃神仙，琼岛飞来结慧缘。今日称觞泛东海，添筹老叟记年年。

　　有酒如淮且学仙，得山水处便怡然。人间自有长生术，造化逍遥不计年。

　　七十遐龄世所稀，东来紫气故依依。儿孙开燕承欢日，还向萱堂舞彩衣。

　　浓山晴雪久亲陪，春日樱花映酒杯。仙境瀛州齐奏乐，一时介寿白川来。

　　而翁矍铄竟殊人，潇洒襟怀独出尘。有子能诗又宗侠，拥书万卷不称贫。

　　瓣香遥祝在南天，晓日凝晖画阁前。待到杖朝亲上寿，蟠桃再熟饷华筵。

　　○王郎

　　十五王郎擅少年，舞衫歌扇旧因缘。谁知沦落江南后，芳草萋萋日暮天。

　　○读西史有感

　　历山事业照千秋，该撒威棱遍五州。今日几人能继武，雄风吹过海东头。

　　释迦灭度耶稣死，犹太沈沦印度亡。不信伟人难救国，宗风反化两重洋。

　　难磨已试三烧玉，不屈方为百炼钢。生死关头无恐怖，芒芒剑影即天堂。

　　扁舟辟地科伦布，信口开河励节夫。一样艰难天下事，必然之力在吾徒。

　　共和已造新罗马，专制争诛小祖龙。南美纷纷皆独立，深宵谁续自由钟。

　　天堂非远任登探，魔界闻风舍退三。试看摩西亲冒险，眼前乐土即迦南。

　　杨墨从来派不群，又闻洛蜀党徒分。为争宗教开奇祸，毕世犹兴十字军。

　　饱死侏儒大可哀，谩将阀阈数人材。奢华岂是豪门子，天助偏从自助来。

　　茫茫大地犹嫌小，勺水丸泥占领频。别有掞天抒妙术，欲将星界殖斯民。

　　西阻东侵拓霸材，惊闻北陆走风雷。汽车直下鲜卑里，百二雄关一旦开。

　　满天风雪阻山河，百万雄师尽曳戈。从此鄂罗无劲敌，有谁立马莫斯科？

　　叱咤群雄握主盟，东西争战孕文明。莫言一败终难复，海岛谈兵气尚横。

　　会稽终报勾吴怨，曹沫能归鲁国田。一战法人心胆破，千秋又见老维廉。

　　队队长征试马蹄，昆仑山势界天西。前狼后虎猖狂甚，一棒当头喝睡狮。

　　麦西古迹供探讨，挨及文风久不闻。塔影横空江水碧，夕阳长吊帝王坟。

　　瓜分惨祸痛波兰，一劫风云国破残。弱肉固应强者食，有人北望泣南冠。

　　环球竞鼓弭兵风，玉帛冠裳万国同。坛坫门开牛耳执，沉沉黑幕有人熊。

　　纠纠干城愤法狼，战书捧读气飞扬。举杯互祝从军乐，立我功名发国光。

　　联俄破法画谋奇，鲁水君臣盛一时。铁血飞腾公法晦，强权世界好男儿。

　　上相威权执太阿，内谋吞并外平和。桓文功业寻常事，神圣同盟动力多。

　　一卷蓝书纪女皇，东西南北国旗扬。英伦三岛弹丸地，薄海皆称撤逊强。

　　熏莸自昔难同器，冰炭于今置一卮。莫说国中双政府，墺匈从此必分离。

　　拳拳力守门罗训，烈烈争扬帝国光。廿纪风潮喧大地，乘兹飞跃太平洋。

　　英齐德晋竞雌雄，别有俄秦善战攻。多少中山宋鲁卫，可怜谁是古周东。

　　茫茫西海沸鲸波，灭国新潮昔昔多。祸水早生巴尔干，谁知泛滥入支那。

　　禁烟一疏惊天下，战祸先开粤海东。灼灼芙蓉生毒焰，神州涌起火莲红。

　　景尊已死微言绝，信教谁争自主权。我爱马丁真健者，雄谈痛褫法王冠。

　　诗学谁能入上乘，鄂谟朴伯各观兴。莫言西海文潮异，也有词人杜少陵。

　　几回革命几回倾，多少头颅誓不生。百里巴黎花世界，尽教流血造文明。

　　峨峨鹫首向西东，独立高峰顾盼雄。彼得遗谋今尚在，俄沙鼓吹大王风。

　　左提长剑右神旗，起逐英师助法师。侠女遗风齐下拜，舍身救国愧男儿。

　　驱除异族葛苏士，拯救同胞马志尼。国自少年吾已老，英风长布海之湄。

　　赵盾杀君原爱国，武侯讨贼为安民。画工画我当真我，功罪千秋付史臣。

　　金钱势力肆狼吞，商战场中劲一军。奴视陶朱婢倚顿，有谁豪富等摩根。

　　烈烈丹心灭国仇，夭夭玉貌怒横眸。一身殉汝知无憾，莫信他人假自由。

　　天地不仁闻战祸，人民何罪陷疮痍。是真淑女真慈母，万国齐升十字旗。

　　登天早信非难事，缩地于今亦有方。一自杀蛙生电后，上天下地任翱翔。

　　○悼李莲卿校书

　　李莲卿，北里之翘楚也。丰姿妙曼，秀外慧中，余一见而悲其遇。客秋，余开赤城花榜，拔女冠军，顿觉名噪一时。人为女幸，而女则自悲不已，盖狂且之肆辱由是而起。余至是而为之恨矣。本年七月朔，女以病殁，年十有六；人为之吊，余则为之贺也。呜呼！天何此醉，我见犹怜。歌唇含雨，珍伊手底馨香；掬水青波，坠此怀中明月。樽前之红泪半枯，江上之青衫未浣。余虽忏断情魔，亦安能已于言者耶！

　　一朵莲花坠劫尘，红楼半现女儿身。秋风昨夜吹裙带，好向西天证夙因。

　　花榜开时费品评，剑花热血亦柔情。为花请命怜花瘦，争奈花神唤不譍。

　　宝盖银旛好护持，一泓春水涨瑶池。釆莲队里歌声好，翻作东山薤露词。

　　爱河十笏阻昆仑，灯灺香销拭泪痴。迟尔荷花生日后，沉沉风雨惨离魂。

　　藕断丝连恨未消，莫愁湖畔月无聊。十分金粉飞蝴蝶，觅尔香魂剪纸招。

　　涉江荷叶水田田，悔向莲台作散仙。忏尔痴情心一片，他生莫坠有情天。

　　生既漂零死又迟，早春花事蝶先知。分明瓜字人如玉，憔悴埋香泪暗垂。

　　冷雨敲窗不忍听，茫茫孽海梦难醒。从今净土埋春骨，万树梅花葬小青。

　　依依柳色黯钱塘，晓月栖鸦叶底藏。欲问五陵旧年少，孤坟谁为筑鸳鸯？

　　薜荔红墙月上时，落花满地梦迷离。芙蓉镜底人何处？天外尘间两不知。

　　○咏史

　　一篇民约论，革命涌全球。专制余威死，西欧热血流（鲁索）。

　　自由今不死，假名好成名。十尺断头上，凄凄风雨声（马利侬）。

　　国破君亡日，纤纤一女儿。麾旗呼健卒，威武慑英师（若安）。

　　全球归节制，战斗孕文明。海岛幽囚日，谈兵气尚横（拿波仑）。

　　败绩君囚虏，要盟国破残。一场新演说，流泪忆师丹（爹亚）。

　　英雄多好色，富贵等泥沙。旅馆倾谈日，迷离百合花（麦马韩）。

　　世界无公理，唯知铁血强。乃公真诡谲，咄哉佛狼王（俾士麦）。

　　少年意大利，结会运新机。再造新罗马，孤军战四围（玛志尼）。

　　弒君冒不韪，爱国抱孤忠。画我当真我，图形笑画工（克林威尔）。

　　吾生不识畏，雷雨岂能迷。何物奇男子，威名着海西（纳尔逊）。

　　万国尊公法，名儒发性天。谁知今世界，交际在强权（虎奇）。

　　尘尘人物界，天演日开张。优劣无分别，吾生贵自强（赫胥黎）。

　　竞争循进化，人治战天行。近世强民族，权舆此论评（达尔文）。

　　区区窭人子，信口可开河。凿破三洲路，帆樯日夕过（励节夫）。

　　国权今坠地，民力欲回天。读史伤埃及，文明付野烟（亚剌飞）。

　　威武不能屈，雄谈折法皇。欧州扫云雾，耶教日当阳（马丁路德）。

　　立马天山上，兵威震亚州。黄人须尚武，大勇服全球（成吉思汗）。

　　铁骑行欧陆，暗呼白种惊。至今说黄祸，西海慑威棱（拔都）。

　　阳守门罗训，阴扬帝国光。乘兹新世纪，飞跃太平洋（麦荆来）。

　　三圣结同盟，霸权吾独揽。壮哉自由神，大声破肝胆（梅特■〈揑，氵代扌〉）。

　　黑奴惨鞭朴，女子发慈心。文字收功日，平权福至今（五月花）。

　　七岁如花女，编成独立军。提筐慰兵士，大将感名言（雅丽）。

　　姗姗弱女流，雄胆大于斗。袖底爆弹飞，亲屠专制虎（苏菲亚）。

　　梅村一女子，爱国作牺牲。愿庇法军死，宁从普将生（梅村女子）。

　　天地胡不仁，人类为刍狗。淑女发慈悲，舍身救战苦（格卢麦丁）。

　　呜呼史臣碑，百世闻风起。纠纠大和魂，奋身为国死（楠正成）。

　　人奴取将相，百战服群雄。两度征韩役，军威震海东（丰臣秀吉）。

　　天莫空勾践，时非无范蠡。樱花春烂熳，倚剑读题词（儿岛高德）。

　　元兵蔽海至，举国尽惊惶。碎书又斩使，御侮安扶桑（北条时宗）。

　　功罪由人论，臣心爱国多。秋风麑岛役，铜像独巍峨（西乡隆盛）。

　　秦王避胡患，万里筑长城。胡患宫中出，亡秦祸早成（秦王政）。

　　东海观朝日，西疆拓远天。老来雄略尽，宫里望神仙（汉武帝）。

　　昔斩婉儿头，今想玉环面。前后同心腹，刚柔自深浅（唐玄宗）。

　　君父行残忍，忠奸失鉴衡。乞和甘事虏，秽德辱中兴（宋高宗）。

　　汉祖原无赖，唐宗出庶民。凤阳天子贵，提剑扫胡尘（明太祖）。

　　变法从胡服，强兵右武功。中原今病弱，愿振大王风（赵武灵王）。

　　管子天下才，霸齐犹其小。尊王又攘夷，功利国之要（管仲）。

　　嬴秦毒黔首，上蔡罪之魁。为相逢君恶，遭刑好自哀（李斯）。

　　窃符成救赵，巾帼善酬恩。公子愁无策，侯生重一言（如姬）。

　　醉遣晋公子，怀安实败名。封侯夫婿重，送别岂无情（齐姜）？

　　沛公薄儿女，父子且无情；吕雉忘夫妇，锄刘亦勺羹（吕后）。

　　修史传千古，威仪化汉宫。于今兴女学，莫愧大家风（曹大家）。

　　女子修才德，尤宜体气雄。试看汉宫事，婕妤勇当熊（班婕妤）。

　　铜雀罗声伎，曹瞒欲望馋。儿家好夫婿，威武镇江南（一一乔）。

　　剑影横绡帐，灯光掩画楼。吴宫深似海，夜夜梦荆州（孙夫人）。

　　尚留青冢在，遗恨入琵琶。空对胡天月，难忘汉苑花（王昭君）。

　　黄天荡遥遥，匝地鼓声震。妇人在军中，兵气为之振（梁夫人）。

　　秦风今未泯，女子亦从戎。饮马长城窟，征袍战血红（花木兰）。

　　侯门深似海，巨眼识英雄。旅店倾谈日，虬髯拜下风（红拂）。

　　咏絮才飘逸，清谈善解围。王郎何负负，妃匹怨空闱（谢道韫）。

　　马上取天下，三章约法仁。如何成帝业，专制继嬴秦（汉高祖）。

　　天亡非战罪，末路困英雄。气尽虞同死，司晨笑沛公（项羽）。

　　五百人从死，亟头入汉廷。封王何足贵，北面耻韩彭（田横）。

　　汉威宣外域，博望乘槎通。进取堪模范，谁人继凿空（张骞）。

　　佣书徒碌碌，投笔觅封侯。断得匈奴臂，凄凉绝塞秋（班超）。

　　七雄争战世，游说各西东。我独行仁义，民权演大同（孟轲）。

　　小儒谈天下，专制长君威。试看嬴秦毒，焚书此祸机（荀卿）。

　　以身殉立法，法重即身轻。国法长存日，吾身死亦生（商鞅）。

　　辟佛非知佛，尊儒乃外儒。文章自千古，原道可删除（韩愈）。

　　龙门大手笔○着史识穷通。眼底无余子，纷纷桧下风（司马迁）。

　　汉晋同宗老，兴亡各异途。五千言道德，致用在吾徒（老子）。

　　孙子明兵法，吴宫教美人。十三篇尚在，智勇信廉仁（孙武）。

　　孟荀皆说性，善恶各师宗。告子言流水，持衡在执中（告不害）。

　　孤臣放逐地，香草美人情。王死终难悟，沈罗怨未明（屈原）。

　　匹夫负勇气，义侠报人仇。提剑冲阶上，呼声斩相头（聂政）。

　　兴吴自灭楚，功罪讵能偿。既短宗邦祚，还令敌国狂（伍员）。

　　秦庭七日哭，袍泽与君同。复楚偿前志，孤臣爱国忠（申包胥）。

　　义重身何惜，呼天仰剑亡。头颅入幽谷，怒目视秦王（樊于期）。

　　志士重肝胆，夷门话别时。魂随公子去，一剑报相知（侯嬴）。

　　屠狗有奇士，鼓刀出魏城。夺军椎晋鄙，效命答侯嬴（朱亥）。

　　孟尝称爱客，狗盗目奇材。独有冯谖拙，焚券市义来（田文）。

　　浊世佳公子，犹传得士名。窃符能救赵，醇酒送残生（魏无忌）。

　　蹈海身甘死，平生不帝秦。昏昏争战世，扶义赖斯人（鲁连）。

　　易水风萧瑟，轻身赴虎狼。谁云疏剑术，气已慑秦王（荆轲）。

　　燕赵多奇士，悲歌起市中。声声游侠泪，击筑挟秋风（高渐离）。

　　兼爱风天下，宗言在寝兵。率徒驰宋难，游侠此先声（墨翟）。

　　一毛非不拔，权利我须持。痛惜衰亡者，遗权失利时（杨朱）。

　　年少负奇气，前席策治安。太息长沙谪，离忧吊屈原（贾谊）。

　　千金求力士，博浪椎秦王。惜乎击不中，侠气凌秋霜（张良）。

　　马革裹我尸，男儿好死时。天南铜柱折，谁耀汉家威（马援）。

　　一掬新亭泪，山河举目殊。今当事王室，江左有夷吾（王导）。

　　五胡乱天下，烈士耻家居。他日簪缨贵，今朝且绝裾（温峤）。

　　中原今未复，击楫叹中流。慷慨吞胡羯，谁能步豫州（祖逖）。

　　魏晋时昏垫，逃名隐醉乡。竹林多逸士，之子独徉狂（刘伶）。

　　诗酒明心性，悠然远俗尘。折腰何不屑，耻作易朝臣（陶潜）。

　　讲学尊尼父，西游策太平。隋亡唐已作，门下集群英（王通）。

　　大局如棋局，楸枰一着输。中原有天子，雄略正扶余（张仲坚）。

　　石晋最不肯，奴颜父契丹。燕云何日返，义士怒冲冠（石敬瑭）。

　　功成即帝王，乱世无天子。试抚铁枪痕，何知为贼死（王彦章）。

　　宋臣自灭宗，立石纪功勋。媚外屠同种，豺狼不与群（张宏范）。

　　击鼓骂曹瞒，声声落肝胆。座客半惊逃，布衣真勇敢（祢衡）。

　　听史论成败，平生服汉高。丈夫宜磊落，曹马窃人豪（石勒）。

　　扪虱谈时务，雄才世鲜俦。事秦谁得主，伐晋不遗谋（王猛）。

　　单骑见回纥，军中尽失惊。令公真健者，力战复唐京（郭子仪）。

　　宾王讨武曌，大义发文章。裴相称知士，观衡失短长（骆宾王）。

　　崖山悲宋祚，燕市叹朝腥。自古谁无死，丹心照汗青（文天祥）。

　　故国流离日，扶桑去乞师。满腔民贼恨，握笔着明夷（黄宗羲）。

　　禹城胡尘满，扁舟泛日东。浪浪亡国泪，化作海潮红（朱之瑜）。

　　洪杨末造时，举国皆竖子。难得忠王忠，百战照青史（李秀成）。

　　翼王亦人杰，孤旅入川中。虎斗龙骧剧，凄凉哭北风（石达开）。

　　款日和非拙，联俄策未迂。酿成东亚祸，一幅满洲图（李鸿章）。

　　霸越功还罪，亡吴策独奇。黄金重铸像，我欲铸蛾眉（西施）。

　　犵鸟蛮花地，光风霁月天。登高望沧海，不见虎贲船（陈棱）。

　　潜龙人不见，善德化辽东。乱世身终隐，清操却上公（管寗）。

　　南渡君臣醉，江山半壁孤。朝廷今已小，何处好骑驴（韩世忠）？

　　宋奸贾似道，亡命窜彰州。快绝虎臣剑，飞腾斩佞头（郑虎臣）。

　　禹域胡尘满，何山是首阳。故人莫相问，事虏耻行藏（谢枋得）。

　　丑虏识天骄，星轺万里遥。西南诸岛国，冠剑拜中朝（郑和）。

　　清兵已渡江，帐下犹歌舞。湖水本无愁，美人自千古（福王由榔）。

　　闻说扬州破，南都半壁残。梅花台下路，何处葬衣冠（史可法）。

　　一疏请移宫，臣心禀至忠。奸珰如鬼蜮，构陷道终凶（左光斗）。

　　椒山负正气，抗疏论奸徒。天上讵明圣，臣罪讵当诛（杨继盛）。

　　文酒风流会，儒臣饮恨多。黄公抱忠孝，慧眼顾横波（黄道周）。

　　拒清存汉族，辟地逐和兰。吊古生余恨，东宁落日寒（郑成功）。

　　艰辛避海外，留发见高皇。千古谁争烈，吁嗟北地王（朱术桂）。

　　魁斗山边路，萋萋草亦香。王孙归不返，环佩冷斜阳（五妃）。

　　杖策谈时局，军门礼数宽。兵农辅文教，遗爱在台湾（陈永华）。

　　几年任监国，巨祸起萧墙。夫死妇从死，君亡明乃亡（郑克■〈臧上土下〉）。

　　扁舟东海去，文献启台湾。诗礼传荒服，番黎拜杏坛（沈光文）。

　　梅花香似雪，蝶梦正酣时。吊古寻遗迹，高风在海湄（李茂春）。

　　明亡三十载，海国有田单。饲鸭宵中起，威仪复汉官（朱一贵）。

　　七星旗尽黑，八卦火犹红。一死酬君国，泱泱挂剑风（吴彭年）。

　　市中呼袒臂，自主局粗成。十日遗民去，当年枉请缨（唐景崧）。

　　变法身甘死，高歌唤国魏。提刀向天笑，肝胆两昆仑（谭嗣同。前二句一作「救世编仁学，捐躯唤国魂」）。

　　三湘暗云雾，突兀现龙头。一度玄黄血，长江水不流（唐才常）。

　　郎君龄十七，冒险发榴弹。气振青年界，相呼杀汉奸（史坚如）。

　　国权不自由，人生不如死。一死酬同胞，众生实可耻（冯夏威）。

　　年少胆如斗，编成革命军。神州须克复，大义策同群（邹容）。

　　一弹虽细微，足破五臣胆。蠢尔小朝廷，岂不曰勇敢（吴樾）。

　　学界风潮急，森川水自流。迷波公莫渡，一棒猛回头（陈天华）。

　　○春日寄吾庐小集

　　十笏骚坛共策勋，谁盟牛耳冠三军？一天花雨供吟料，半榻茶烟绕枕纹。小集清幽来剑佩，论交淡薄在诗文。敲残铜钵声声壮，频向江东忆暮云（五溪山人约来不果，故及）。

　　○题陈瞻含饴弄孙图

　　老树郁苍茏，孙枝更秀美。天然好图画，采入翁家里。阶下植宁馨，休言吾老矣。他日菽水欢，色笑供甘旨。借问翁所居，介在箕山与颖水。诗酒自风流，东坡老居士。含饵弄幼孙，但得佳孙如肖子。君不见岁寒松柏独后雕，老干成龙凌绛霄。

　　○春日游台中公园

　　吊古寻诗上大墩，芙蓉朵朵簇朝暾。烟花色绕将军像，鼙鼓声沈战士魂。莽莽春城闹莺燕，离离尘海聚琴樽。我来别有兴亡感，独对河山倚北门。

　　○瑞轩夜宴，即呈席上诸子

　　瑞轩三宿夜鏖诗，雅会何时复见之？座有元龙皆气壮，人能梦蝶岂言卮（陈槐亭自鹿港来会，中报记者庄云送时亦过从）。当筵侑酒歌桃叶，倚槛听歌唱柳枝。如此风流天也羡，大墩山月故迟迟。

　　○妇病

　　恹恹瘦却几分余，半榻栖迟倦起居。柳叶眉痕愁销后，桃花颜色热生初。香奁宝匣丝成茧，玉杵元霜药捣蜍。秋雨茂陵消受惯，而今病到女相如。

　　乱头松鬓对寒檠，胆弱长防梦里惊。姊妹名花烦汝问，君臣良药倩侬烹。惯依抱日娇郎体，默祷慈云大士声。午汗已回身尚热，分凉奉倩总痴情。

　　○赠爱卿，次蕉绿轩主韵

　　十载歌场顾盼雄，狂生合拜美人风。未修鹤鸟三年约，到底灵犀一点通。文字新交金粉地，姓名旧注绮罗丛。看花我亦伤心者，欲补情天夺化工。

　　当场歌舞管弦清，福慧修来笑几生。半榻灯光钗影乱，一鞭春色曲尘轻。迷离杨柳藏苏小，管领芙蓉比曼卿。红袖青衫知已泪，天涯沦落两心倾。

　　底事红稀绿暗时，卷帘无语客来迟。如花美眷怜君艳，似水流波顾我痴。闲课侍儿钞乐府，早知好色诵风诗。未曾真个消魂否，漂渺巫山化几疑。

　　千里追风附骥蝇，鞭摇金缕我非能。寻春杜牧迟三月，卖赋长门病茂陵。儿女情长花解语，英雄气短剑飞腾。剧怜罗隐评春惯，声价从兹十倍增。

　　○次陈菊谱题周金凤传后韵

　　英雄儿女一腔愁，钗影迷离剑气秋。尽说单寒生翠袖，谁知义侠出青楼。欢场作客怜鸦髻，香国封侯笑虎头。湖海元龙心未老，为他红粉洗娇羞。

　　萍梗遭逢亦夙因，看花无那此情真。文章有泪穷才子，金粉多愁叹美人。但使过江同白傅，如何尽室作巫臣。恨天未补娲皇石，不怨蹉跎怨不仁。

　　○遣怀

　　为儒务其全，读书求其理。静坐斗室中，天下事尺咫。纵横五大洲，上下廿四史。国政纷如丝，哲学非一揆。立宪与专制，有时相角抵。乐天与悲世，亦复相訾毁。甲言此方非，乙谓彼方是。我欲提其纲，必先竟其委。博古而昧今，顽然徒林兕。尊今而薄古，蠢如辽东豕。曰古有唐虞，曰今有欧美。唐虞典籍存，国粹长不死。欧美思想新，民权日兴起。世界入大同，进化循其轨。如日光中天，如泉流不止。万派本同源，道在人驱使。譬如用兵家，知彼又知己。又如奏乐时，宫商兼角征。太上比太羹，其次得其旨；其次食其余，其次舐其滓。造化生斯人，博爱无彼此。颅圆而趾方，耳目其听视。如何贤者贤，或又鄙者鄙。贫富若不均，贵贱竟难比。谓同父母仁，厚薄万千里。或地有肥硗，否则种良否。如何虞舜德，其弟乃有庳。又如汉惠慈，其母乃吕雉。我心颇怀疑，天演大奇诡。冥冥高在上，人类为儡傀。我欲破其牢，我自鞭其捶。我生东海东，风云处廿纪。我年未三十，前途大莫拟。郅治追羲皇，教化参孔李。礼乐周姬公，文章汉太史。既登故人堂，复入今人垒。文明两大流，亚欧同一水。希腊科学生，印度佛风靡。耶稣宗教兴，一呼而百唯。党徒爱天国，救世无远迩。洎今有英伦，宪政尤文斐。德法亦富强，俄民权不齿。革命势沸腾，贵族未可恃。哀哀古支那，汉族为奴婢。政教久纷纭，变法长已矣。西力日东渐，一的集万矢。和戎涸金钱，割地踞关市。故国大可伤，同胞亦可耻。人生非鸟兽，胡得聊尔尔？物竞炎炎中，天择存有几。易称穷通变，书言天顾諟。合群力则强，尚武长其技。横览员舆上，梦见伟人伟。左揖马志尼，右挈葛苏士。华那亚历山，峨峨坐一几。岳王发冲冠，延平愤抚髀。誓复四百州，浊世扫糠纰。万邦登春台，昊天降福祉。谈笑仰北斗，黄河清可俟。赋诗问灵魂，大言天纵子。

　　○哭曾九皋

　　老苍绝人种，殄灭乱如麻。山岚瘴气大风起，百千万劫数河沙。死亡相继不闻哭，我为君哭哀焭独。母老儿幼苦零丁，进退狼狈实维谷。呜呼！老苍绝人种，殄灭乱如麻，天遣凶祸到君家。二十四年一噩梦，诔君应为读南华。

　　○吊曾九皋

　　哭君披发涕滂沱，知在山阿语女萝。小劫便随瘴疠没，老成不解夭伤多。生劳未必死安否，母老将如子幼何！几辈故人皆宿草，踏青休向北邙过。

　　○题谢颂臣先生科山生圹

　　宇宙干戈里，空山草自春。海隅无净土，地下有奇人。死傍要离冢，生为苍葛民。放怀千载上，独泣问麒麟。

　　鼎窝山上望，佳气郁苍苍。古树摩崖直，奇花绕涧香。铜碑铭鸟篆，石柱焕龙光。下马徘徊处，吟诗爱夕阳。

　　旗鼓当前立，观兵当将台。挥戈难返日，传箭早惊雷。马革违初志，牛皮付劫灰。相将携斗酒，醉喝墓门开。

　　生死原无定，彭殇亦等观。埋头诗界好，放眼酒场宽。招隐思丛桂，遗芳釆沚兰。乍闻山鬼啸，春梦破邯郸。

　　莽莽尘寰内，沧桑一剎那。先生真旷达，此地足婆娑。傍祖全纯孝，偕妻誓靡他。年年松柏长，落叶满岩阿。

　　忆昔登高日，秋风写画图。狂吟佳士集，沈醉美人扶。寿域生青草，情天种白榆。祗今留翰墨，题咏满东都。

　　耻作趋时客，甘求寿世文。胸中有邱壑，眼底小风云。日月忽其逝，功名何足论。东山桃李发，丝竹尚纷纷。

　　晓日升东海，芙蓉万朵红。招魂呼屈子，生祭醉陶公。游戏仙原侠，轮囷鬼亦雄。百年谁不死，谈笑陋沙虫。

　　○读史偶成

　　汉高、唐太皆无赖，陈涉、张坚亦足豪。成败论人心不忍，纷纷国史等牛毛。

　　竖儒几败而公事，孺子居然帝者师。一例灭秦亡六国，留侯何有复韩时！

　　○埔里社

　　凄绝万山中，纡回一水通。崖危难勒马，秋尽不闻鸿。鼓角惊防险，风云看凿空。举头天外望，猎火四围红。

　　孤城如斗大，辛苦驻防军。互市来降虏，和戎息战氛。溪声长吼月，山势半侵云。旅况难消遣，悲笳入夜闻。

　　闻说开山使，提兵此地过。平时思战伐，吊古对山河。驿路晨传柝，军门夜枕戈。有苗终格服，耕稼满岩阿。

　　萧萧新隘路，落落几番家。傍石茅为屋，当门竹映沙。馘头夸出草，黥面比簪花。今夜关山月，婆娑醉舞斜。

　　○宿内国姓庄（是刘武平屯田处，泐碑犹在）

　　探险搜奇得得行，秋风匹马大埔城（大埔城即埔里社）。书生挟策来谈史，上将麾戈此屯兵。星斗满天浮夜气，河山终古属延平。蛟龙关销何时去（蛟龙关锁去之玄，刘武平碑中语也），怕听荒鸡下五更。  
　 

剑花室外集之二（自癸酉至乙亥）

　　台南连横雅堂撰

　　茶

　　关中纪游诗

　　○茶（二十二首）

　　山水之间见性灵，平生爱好是茶经。众中陆羽今何在，把臂同来辨渭泾。

　　若深小盏孟臣壶，更有哥盘仔细铺。破得工夫来瀹茗，一杯风味胜醍醐。

　　纸窗竹屋绝纤尘，自瀹清泉泻供春。难得素心人对语，晚来妻子共沾唇。

　　阳羡名陶取次求，大彬而后几人收。潘家别具甄埏手，□□□□□□□。

　　四家名器世同称，别有奇壶署发僧。君德逸公何足数，古香古色独飞腾。

　　新茶色淡旧茶浓，绿茗味清红茗秾。何似武夷奇种好，春秋同挹慢亭峰。

　　武夷多奇种，而慢亭峰尤杰出。烹瀹之时，须以春秋两季之茶合泡，色味方匀。

　　安溪竞说铁观音，露叶疑传紫竹林。一种清芬忘不得，参禅同证木犀心。

　　北台佳茗说乌龙，花气氤氲茉莉浓。饭后一杯堪解渴，若论风味在中庸。

　　松风谡谡瓦铛鸣，火候还看蟹眼生。细检相思烧作炭，泥炉竹扇□双清。

　　故园花木拥宁南，祖泽汪洋两井甘。劫后重寻游钓地，祗余古月印寒潭。

　　冈山寺外两泉奇，曾侍先严礼大悲。晓起瀹茶亲供养，慈云甘露至今垂。

　　瑞轩风景最清华，汨汨新泉涌水花。竹簠芦帘诗味永，客来更与试奇茶。

　　□□□□□□□，独有高人叶水心。拣得奇茶频就我，清谈不觉夜钟沈。

　　余居台北十二年，与叶友石先生交最笃。先生精医术，能诗，能书，能饮，又嗜茶。每得奇茗，辄就余煎吃，据榻清谈，夜阑始去。

　　初秋曾到淡江边，万绿丛中嘒一蝉。邀得诗人洪逸雅，旗枪相对试山泉。

　　淡水水道发源之地，距市数里，树木苍茂，水由石罅而出，为世界第三名泉，以其水质极佳也。□□初秋，曾与洪逸雅煮茶于此。

　　回首津门坐月明，清谈难遣美人情。一壶秋圃今犹在，桑海浮沈岁几更。

　　羊膏美酒醉颜酡，冠盖京华意气豪。南柳巷头春寂寂，烹茶我自读离骚。

　　醉乡沕漠睡乡幽，大种粗豪小种柔。花雨半帘春欲去，一瓯真足荡奇愁。

　　却暑何能浣热肠，时人竞作饮冰狂。新泉活火亲煎吃，一碗翛然竟体凉。

　　坡仙风格本清奇，试院煎茶自赋诗。不用撑肠五千卷，一瓯常及日高时。

　　东坡试院煎茶诗：不用撑肠文字五千卷，但愿一瓯常及睡足日高时。

　　炉篆瓶花小阁幽，客来细与试钗头。卢同俗物安知味，七碗何殊饮渴牛。

　　尘寰扰□□□□，浊世何能判醉醒。我与三侬同□□，酒星摘去换茶星。

　　清初汪三侬自序有「我欲上奏天帝廷，摘去酒星换茶星」之语，余亦有此怀抱。

　　○关中纪游诗

　　汉唐旧迹已无城，虎视龙兴几战争。试上钟楼南北望，秦山渭水拥西京。

　　今长安城建于明代，仅有唐城九分之一，钟楼在城之中央，形势雄伟。

　　丰镐遗京尚可寻，灵台灵沼已销沈。周家制作今犹昔，我欲西归报好音。

　　丰镐二京，遗趾尚存。文武成康诸陵，历代修理，今犹完好，曾往展谒。

　　蓬莱宫阙水空茫，釆药难求不死方。盖世英雄徒复尔，骊山一角吊斜阳。

　　骊山吊秦始皇陵

　　驱车城外访阿房，舞殿歌台迹渺茫。六国自亡秦亦灭，楚人一炬太猖狂。

　　茂陵一土势嶙峋，废苑荒凉草不春。俯视功臣陪葬地，野花来荐李夫人。

　　茂陵在兴平县，右为李夫人冢，其左则卫青、霍光、霍去病、公孙宏之墓也。

　　汉朝武德冠西东，攘臂争谈卫、霍功。今日匈奴犹未灭，棱棱石马欲嘶风。

　　霍去病墓前石刻尚多，内有石马足踏匈奴，尤为巨制。

　　高资大侠付秋云，甲第园庭荡夕曛。谁似长卿多病日，春风鬓影对文君？

　　汉时茂陵移民万家，高资大侠，错处其间。今则一片荒原，并无水木。人事之变，伺其亟耶！高清坵诗：相如居茂陵，白石青苔冷；弹琴看文君，春风吹鬓影。

　　建章长乐草苍苍，古木昏鸦噪夕阳。此地尚存天禄阁，汉家文物已凄凉。

　　天禄阁在未央宫之后，现为刘中垒祠，其左右则建章、长乐也。

　　终贾才华出汉庭，觥觥中垒善谈经。儒宗竞说江都相，门揭犹书下马陵。

　　访董仲舒墓。墓在长安孔庙之南，近由西京筹备会重修门揭，大书「汉下马陵」四字，为张溥泉先生手笔。

　　括目沧溟战气催，一时鹰犬尽登台。书生但作凌云赋，不及南山射虎来。

　　侧身天地数奇才，又向昆明觅劫灰。汉月秦云随梦去，河岳岳色入诗来。

　　访昆明池旧址。

　　战罢归来血尚红，东西驰骋逐群雄。昭陵六骏今亡二，片石犹铭讨伐功。

　　昭陵六骏：曰特勒骠，曰青骓，曰白蹄乌，曰什伐赤，曰飒露紫，曰拳毛■〈马瓜〉，为唐代石刻之瑰宝。十年前，某军阀盗卖外人，陕人士闻之，中途截回，已亡其二。现在四石在西京图书馆。

　　塔影横空夕照残，钟声迢递度林峦。轻沙细草城南路，古寺停车看牡丹。

　　慈恩寺在曲江近附，为玄奘法师译经处。其内一塔，则历史上著名之雁塔也。院中牡丹方开。

　　苑柳宫花取次荒，美人脂粉尚留香。频年落拓尘襟黦，来试华清第一汤。

　　华清温泉现有八汤，而贵妃池尤胜，色澄无臭。

　　美人终不易江山，倾国倾城岂等闲。太液芙蓉未央柳，仅留诗句在人间。

　　太液池已淤，未央宫故址尚存。美人黄土，渺不可见，千古多情人应为一哭。

　　雷雨空山气渺冥，歌声浩荡感精灵，家亡国破兵戈里，憔悴诗人杜少陵。

　　少陵访杜子美故宅，今称塔院。

　　樊川风景似江南，细柳新荷水蔚蓝。占得名山分一席，千秋香火供诗盦。

　　杜工部祠堂在故宅，明时移建牛头寺旁。今由张溥泉、居觉生诸人重建，俯视樊川，水木清华，风景殊胜。

　　韦杜城南尺五天，游骢且系酒家前。百钱买得村醪醉，听说题诗李谪仙。

　　韦曲村醪味甘而酸，为长安名酿，闻太白嗜此，所谓斗酒诗百篇者也。

　　曲江春水久停流，锦缆牙樯何处求？宫殿已芜花木尽，行人犹说曲江头。

　　曲江为唐时名胜，今已淤废，读老杜哀江头一诗，为之凄怆。

　　白马驮经万里归，慈恩功德古来稀。塔铃自语禅林静，法相宗风已式微。

　　兴教寺谒玄奘法师塔。

　　灞桥柳色荡诗魂，惘惘征途日欲昏。闲倚车窗望天末，栖鸦流水野人村。

　　灞桥为长安出入大道，柳色依然。

　　古柏森森夹泮池，棠梨落尽日长时。先生饭后无他事，独向碑林读古碑。

　　碑林在长安孔庙之后，内藏汉、唐、宋、明碑碣甚多。又有唐咸通石刻十三经，尤为瑰宝。

　　上相军威震朔方，天戈遥指定新疆。潼关大道垂垂柳，遗爱犹称召伯棠。

　　左文襄平定新疆时，自潼关至迪化，开辟大道，两旁植柳数万株。民国以来，砍伐殆尽。今潼关路上犹有存者，人称左柳。

　　将军大树久飘零，革命公园剩一亭。铁马金戈何处去，油油但见麦苗青。

　　革命公园地占数百亩，仅筑一亭，麦秀油油，别饶风景。

　　黄壤膏腴上上田，芙蓉花发满秦川。荒畦破屋无人过，军令森严课懒捐。

　　陕中军阀勒种阿片，每亩征税十金，其不种者亦课懒捐十金，岁收三千万圆，为养兵自肥之计。民安得不穷且死哉！

　　篝灯永夜听秦腔，慷慨悲歌气未降。驷驖小戎如可作，关中再起夏声庞。

　　易俗社听秦腔。

　　秦中自古帝王州，裘马轻肥事胜游。劫后河山多破碎，五陵佳气已无留。  
　 
词（附）

　　如此江山

　　念奴娇（天津留别香禅）

　　水龙吟

　　念奴娇（个人）

　　○如此江山（将去吉林，杨怡山嘱题写真册子，倚此志别）

　　青山一发怜憔悴，伤春赋诗何处？离恨天中，浇愁海上，多少英雄儿女。年华如许，便把尽沧桑，画图收取。蜨梦鹃魂，相逢莫作凄凉语。多君激昂慷慨，祗一箫一剑，自来自去。走马风流，屠龙身手，莫怨天涯迟暮。征骖且住，为君且高歌，为君起舞，为问他年鬓丝如旧否？

　　○念奴娇（天津留别香禅）

　　武公归矣，正满天风雪，筝琶声起。老我关山归梦远，一日梦飞千里。孤馆吹箫，长空看剑，此意知谁是。青衫泪湿，满泻幽恨如水。争奈烈士蹉跎、美人迟暮，分手情难已。几度相逢抛不得，更有青山青史。听雨怀人、拈花证佛，且莫伤蕉萃；江南春暖，扁舟同访西子（香禅有同游西湖之约）。

　　○水龙吟（菽庄既成，来征题咏，用元人张野夫湖山胜概亭韵）

　　一杭海外归来，鲛人清泪珠千顷。不堪回首，钓游旧地，板桥佳胜。赖有此间，蛤田可种，燕楼可并。好惊魂收拾佯狂舒啸，对一井海如镜。闲时自开三径，且高歌秋风莼艇。南天易醉，愁生满座，不知谁醒。画烛千行、酒船万里，主人遥领。更回看帘外故乡凉月，度纤纤影。

　　○念奴娇（个人）

　　漂渺蓬山，有何人长住，五云楼阁？闻说美人颜色好，奈天寒衣薄。明月前身，梅花小影，愁绪都无着。画屏绣户，卷帘灼自萧索。遥忆青鸟书来，海棠月上，莫负黄昏约。真个消魂难解脱，慰我相思寂寞。花畔并肩、镜中窥面，两意微波托。情天不老，春风岁岁如昨。  
　
