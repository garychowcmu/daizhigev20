柏斋集 明 何瑭


钦定四库全书 

　　集部六 

　　栢斋集 

　　别集类五 

　　明 

　　提要 

　　臣等谨案栢斋集十一巻明何瑭撰瑭字粹夫号栢斋武陟人弘治壬戌进士官至南京右都御史谥文定瑭笃行励志其论学一以格致为宗集中送湛若水序谓甘泉以存心为主予以格物致知为先非存心固无以为格致之本物格知至则心之体用益备其生平得力在此故当时东南学者多宗王守仁良知之说而瑭独以躬行为主不以道学自名复留心世务如均徭均粮论兵诸篇皆能深中时弊虽其文体朴质不斤斤于格律法度之间而剀切详明不支不蔓犹存弘正以前规范与巵言剿说者流相去逺矣集凡文十巻诗一巻为嘉靖已酉郑王所刻又有所著阴阳乐律儒学管见则赵王摹印以传目为栢斋三书今别行于世云 

　　乾隆四十二年十月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　柏斋集巻一 

　　（明）何瑭 撰 

　　○讲章 

　　尚书讲章 

　　禹曰都帝慎乃在位帝曰俞禹曰安汝止惟几惟康其弼直惟动丕应徯志以昭受上帝天其申命用休 
　　这是虞书益稷篇史臣记大禹告舜的言语都是叹美辞帝是指帝舜俞是然其言止是事物之理具于吾心各有至善所当依据而不可移易的意思几是事之发动处康是事之安稳处弼是指辅弼之臣徯是待申是重休是美大禹将要告舜先叹美曰都又特称帝以起其听说道帝居天子之位若一念不谨慎则四海之内皆不得安一日不谨慎则千百年之患便从此起所以须要谨慎不可放肆帝舜听了遂说尔的言语诚然有理我当从尔所言凡事谨慎禹要帝舜知道谨慎的勾当故又说道人心之灵事事物物莫不有个至公至正的道理只因私欲的念虑动摇其中所以此心常危殆不安为人君的凡处一事接一物必要心心念念专在道理上这便能安其所止而不陷于人欲之危若是几发动的去处须要仔细计较不要差了念头及事务成就的时莭须安稳停当不可茍且施行这便是惟几惟康倘所行一有差错陷于私欲辅弼的大臣又肯直言劝谏不使人君陷于有过之地这便是其弼直君臣上下交相儆畏谨慎之道不过如此天下的人心都有这个道理人君所行的既合道理了但凡有所动作则人心无不响应固有在我发意之先预先等待的况上天福善祸淫都看着人心向背以此昭受上帝之命天岂不重重眷命加之以休美之福乎这便是谨慎的效验臣窃惟大禹之言切于治道帝舜一闻而即从之见诸施行所以天下太平万世称为圣明之主仰惟皇上所居之位即帝舜之位伏愿端存心出治之本听辅弼忠直之言上下交通天人恊应太平之治可齐于二帝宗社之休必保于万年矣臣愚不胜惓惓伏惟圣明留意 

　　○奏议 

　　史职议 

　　修史职以备国典事伏以有官守者则思修其职有言责者则思尽其忠此人臣之大防而古今之通谊也臣以菲薄待罪史官伏覩内外百司各有职守而史官独若无所事者朝叅之余退安私室于国家政务无分毫补益犹且月受俸钱日支廪给既失官守之职难迯尸素之讥毎念及兹不胜惶愧臣谨考古者王朝列国皆有史官掌记时事我祖宗设修撰编修检讨谓之史官俾司纪录法古意也谨按国朝名臣录在太祖时刘基条答天象之问上悉以付史馆在太宗时王直以右春坊右庶子兼记注凡圣政圣训之当书者皆录之以备纂述由此推之史官之职在国初犹未失也不知因循废坠始于何时沿袭至今未克修举臣于受职之初即欲陈奏自以无所考据又虑人微言轻未必听用徒为哓哓实亦何补含愧茍禄奄过岁时既又念圣贤相逢百废皆举择言而从不以人废于此时而不言是终无可言之日矣方拟陈奏不幸孝宗皇帝奄弃万国哀慕方切岂暇图此方今山陵既毕政治维新伏望遵祖宗所已行修史职于久废勑令修撰编修检讨直史馆凡陛下之起居臣工之论列大政事之因革弛张大臣僚之升降拜罢皆令实时纪録止用据事直书不须立论褒贬仍于纸尾书某官某人记藏之椟柜以待纂述史职既修国典斯备上则圣君贤臣嘉谟嘉猷不至有所遗落下则憸夫小人惧遗万世之讥亦有所惩戒不敢纵恣为恶公则明朝廷无虚设之官私则使人臣免素餐之愧事体甚便或谓馆阁之地所以储养异才不必择以职守臣窃谓养才之道当使之周知天下之务方可以备他日之用今诸人于国家政事初不闻知虽欲练习其道无由若令史馆供职庶因纪録之间得练习政事之体他日任用不至疎脱是于修职之中实寓养才之意臣愚不胜惓惓 

　　战船议 

　　议处战巡船只事该都水司呈奉本部送准操江衙门咨（云云）到司查得本部嘉靖六年造完战巡船八十四只今年见造又一百四只其工食例该本部措给其物料会无者例皆坐派苏松等府征解查得六年修完船只物料先已招商应用今尚有四府未完今年物料各府通无解到照得咨内开称已及年分损壊船又一百二十八只例该修造未及年分损坏船六十三只不久捱及年分又该修造其物料俱该坐派苏松等府恐民力不堪呈乞议处到部照得南京内官监供应器皿及装盛物料神宫监司苑局等衙门姜棚及姜芽竹篓等料本部供应器皿及修船物料例俱坐派苏松等府约计银十万两以上见今累催俱未完解固由官吏违慢亦由民贫办纳不前其操江损壊战巡船一百八十一只若再坐派深恐民力不堪有如该司所虑拟合议处查得永乐年间额设战船止一百三十一只宣徳以后渐増至三百一十九只至成化年间止存一百四十只具载会典当时不闻悮事今乃増至四百只比永乐年间三倍有余宜量减其半庶得少寛修造不至连年坐派以重困疲民或谓其有备无患操江船只不可轻减臣等议得兵家之法虽称有备无患尤当料敌度时若强敌大盗出没于江湖之间必用水战决胜则战船不得不多若强敌大盗或在北欲渡江而南或在南欲渡江而北则战船止于巡逻把截自不须多盖敌一登岸战船即皆无用故也况今四方宁静无强敌大盗之警其出没江上者不过盐徒小盗若设战巡船二百只加以府县巡司等船固已足用其多余战巡等船实系无用纵有大盗卒起兵部马快等船不下四五百只亦可一时借用不为无备今乃以多余无用之船而连年坐派以重困疲弊之民似为非计又查得新江口战座巡哨等船旧例五年一修十年一造先年损壊俱系操江官军自备物料修理天顺三年该南京内守备题会同外守备并本部议将座船二只先尽旧料不敷之数会有闗支会无买办动支官钱给还战船该用物料以五分为率二分官为出备三分原船官军出备会议题准一向遵行至成化二十年该外守备奏要将损壊船只止行南京工部修造本部备查题准事例具奏仍准照旧官二军三至成化二十三年又该内外守备题巡军比操军辛苦巡船损壊要行南京工部修造工部覆题备行本部查照果无别议将该用物料查会闗支买办仍委官一员严督龙江提举司官吏匠作及南京中军都督府差拨官军与同原船旗军相兼用工修造本部既失于查照题准见行事例执奏又失于查照原奏情节乃将巡船并战船通与修造从此遂成故事弘治十八年又该本部奏准将改造战巡等船会无物料坐派直隶苏松等府州县办解沿袭至今遂为定例各船旗军因战船损壊俱本部修造利害不切于彼遂将战船视为官物非止不加爱惜甚或暗行作践往往不及年分先已损壊捱及年分则又移文本部修造其弊已久臣等议得运粮官军劳苦万状运船损壊尚与官停半出银修造操江官军安逸已甚战船损壊反不出分文止行本部修造已为不平又致生战船速壊之弊深为未便乞勑该部会同兵部计议如臣等所议万一可采乞将战巡船量留二百只应用其余俱送龙江提举司拆卸堆垜候留用船只损壊即用修造不敷料银或查照题准旧例以五分为率官二军三或比照运船事例官军停出战船既减则修造自少操军知爱惜其船则损壊必迟修造益少修造益少则物料本部可办不必坐派各府以重困疲民事体似甚便益 

　　织造议 

　　议处织造丝料及叅劾不职官员事该都水司呈奉本部送准守备掲帖（云云）案呈到部巻查嘉靖四年（云云）据铺户何辅等告（云云）又行据南京丙字库中（云云）照得诸司职掌内开凡织造供用袍服叚疋及祭祀制帛须于内府置局织造其所用蚕丝红花蓝淀于所产去处税粮内折收按岁差人送库支用是知织造制帛丝料会有在丙字库支用系祖宗正法嘉靖四年料造制帛一万五千叚本部失于查照将该用丝料不作会有行丙字库支用却作会无行应天府铺户买用实系违法叅照铺户何辅所告情既可悯理亦甚直既丙字库中有堪用细丝拟合将原拟行应天府铺户买丝一节改正会有行丙字库支用已经行移神帛堂遵依选用及条送南京礼部拟行会题去后今准南京守备司礼监太监髙某等揭帖内称神帛堂堂长禀称丙字库丝不堪织造等因臣等叅看得丙字库内外官员吏典人等职专收支乃将税粮折收串五细丝滥收粗丝以致不堪织造支用若非受赂徇私亦系怠职悮事查得大明律起解金银足色条下凡收受诸色课程变卖物货起解金银须要足色如成色不及分数提调官吏人匠各笞四十着落均陪还官所据该库内外官员吏典人等相应比附前律查提究问但该库申称所收丝堪用义经守备官选中今神帛堂却称其丝不堪叅以铺户告词中间恐有别情乞勑该部计议合无将该库内外官员人等比附前律提问惟复别有定夺通行奏请上裁候有成命遵照施行再照掲帖又称神帛堂急缺织造丝料要行从长议处叅详主意不过要照旧行应天府铺户买用臣等议得买丝违法损民且使折收丝终归无用公私两病深为未便本部既知其弊岂可复行但本堂执称该库所收串五丝俱不堪用若不急为议处往来驳难不免悮事乞勑该部移文户部转行南京户部计议合无将明年以后湖州府解到串五丝径送本堂收用仍行移丙字库知数公私两便庶经久可行又查得诸司职掌内开蚕丝出产在浙江湖州府毎年该折收六万觔见今毎年折收串丝荒丝各止二万两计各止一千二百五十觔其神帛堂毎年该用丝数累次行查坚不准行以此不知的数据守备平日口称毎年织三千叚该用丝二千八百十二觔八两又查得内织染局所织诰勑丝料亦该在丙字库支用毎年织一千道计该用丝若干觔照得见今折收串五丝数少支用不敷不免又费议处亦乞转行南京户部计议再查神帛堂如果毎年织制帛三千叚则串五细丝再加派二千七百五十觔务勾两衙门支用此系旧制不为多事再照丙字库见有丝近年者已该三万五千余觔逺年者不知其数既各衙门俱不支用俱将化为灰烬似亦可惜亦乞转行南京户部议处为便缘系议处织造丝料及叅劾不职官员事理（云云） 
　　制帛一叚长十八尺　料串五丝十五两毎尺该丝八钱三分三厘强 
　　诰命一品文职长一丈二尺　料串五丝一觔十二两六钱一分二厘五毫　二品长一丈　料丝一觔六两八钱六分二厘五毫　三品长八尺五寸　料丝一觔四两一钱八分七厘五毫　五品长六尺　料丝一觔五钱一分二厘 
　　勑命　料丝十三两六钱九分二厘五毫 
　　诰武职　料丝十三两一钱三分八毫 
　　此料数系织造原数今以制帛分两丈尺计之似乎至多当时亦欲题准减省后以迁官未奏云 

　　民财空虚之弊议 

　　理财足民以安天下以保圣治事臣窃闻平天下之道重在理财盖财用之盈虚系民生之休戚而国家之安危治乱从之是固不可忽也古人有言天下之财不在官则在民去年因陕西四川河南湖广山东山西等处凶荒各该抚按官员累奏王府禄米军士月粮多有欠缺无从处补军民人等饿死数多无从赈济则是在官在民之财皆空虚不足可想见矣臣窃以为在官之财不足固为可虑然不若在民之财不足可虑之甚也盖民财不足则乐岁不免于冻馁而凶年必至于死亡冻馁死亡之忧迫之于中而剥削差科之患又迫之于外事势穷极盗贼必起此盖宗社之忧非小小利害也是岂不甚可虑哉去岁凶荒赖皇上圣明亟行蠲免大为赈济民心少安然而死者已众万一不幸频岁凶荒不知民何以堪命是盖不可不预为之所也臣猥以迂疎备员户部叨有理财之责窃计在官之财所以空虚不足者其弊有四在民之财所以空虚不足者其弊亦有四宗室日蕃武职日滥冗食太多冗费太广此四弊者在官之财所以空虚而不足也而征纳逋欠之弊则又在其外焉官吏剥削差科繁重风俗奢僣生齿蕃多此四弊者在民之财所以空虚而不足也在官之财不足四弊本部先已具题外其在民之财不足四弊臣谨开坐具奏伏望皇上悯百姓之困穷念宗社之大计勑令该部议拟实行则民财可足天下可安而皇上孜孜求治之念亦可以少副矣臣愚不胜惓惓 
　　一官吏剥削 
　　传称国家之败由官邪也官之失徳宠赂彰也盖官吏贪赂必剥削小民小民穷困不堪小则为盗大则作乱而国家之治败矣此必然之理也我太祖髙皇帝起自民间深知其弊故立国之初痛惩贪赂官吏甚者即行诛杀以快小民之心既制为大诰醒贪録诸书以戒谕之又定为官吏受枉法赃满贯罪绞之律以恐惧之是以当时官吏畏法小民得安晩年因见法令已行贪风已革乃于洪武三十年定官吏受赃满贯者为杂犯死罪准其收赎盖不忍以财物之故伤人性命此圣祖寛恤之仁也奈何官吏不才不体圣祖之心渐启贪赂之习积至正徳年间其弊极矣官以赂升罪以赂免辇毂之下贿赂公行郡县之间诛求无忌小民受害殆不忍言百姓困穷盗贼蠭起国家之事几至大败臣不胜忧忿于正徳六年奏言先欲勑谕大臣令其守廉奉法以倡百官次欲将贪赃害民官员凡犯取受入已赃满贯以上俱籍没赀产轻则为民重则充军军职犯赃一体归断所冀法令严明则贪官知惧民困可苏国家可保耳当时论者皆谓臣言苛刻难以施行臣窃谓责人以难能之事则材知有限不可勉强若一槩加罪则诚为苛刻至于贪与不贪则在乎肯与不肯非有甚髙难能之事况彼夺民财而法乃籍没其财情法似乎相对且未尝伤其性命似未为苛刻论者之意不过谓士君子辛苦仕途有所取受亦是常情罪以籍没似可矜悯耳臣窃闻有宋之时范文正公当道遇不才监司一笔勾之富郑公曰公但知一笔勾不知一家哭矣范公曰一家哭何如一路哭耶富公亦当时贤者其言亦近于厚但其所见之公私大小则不逮范公逺矣况官吏贪赂则剥削小民小民困穷则遗祸国家情既可恶闗系尤重此与其它不才悮事者不同是安可过为姑息而不加重治哉伏自皇上即位以来选用忠贤禁止贿赂辇毂之下号称清明然府县之间贪风犹在诛求剥削至今未已上司多事姑息不行严治甚者交通贿赂纵容行私民财日空民生日困其弊大端在此此风不革而欲望小民之安国家之治盖断乎无是理也臣愚窃闻治久病者用毒药革久弊者用重典宜先申明戒谕天下百官令其守廉爱民令下之后敢有仍前贪赂害民者凡犯枉法赃满贯以上俱籍没赀产照例充军犯不枉法及侵盗赃至银一百两以上及他物值银一百两以上者亦籍没赀产照常为民军职犯赃一体归断若上司官承告官吏贪赃事情不与受理及虽与受理而拟断不如法者即以不才黜退有赃者亦从重论毎年终巡按御史及法司俱将问过赃官起数造册具奏以慿查考其奸顽妄揑赃私排陷官吏者除问以诬告罪名仍迁徙化外夫贪官之所爱者财耳若止去其官不夺其财彼犹不失其富既不知耻岂肯改行若籍没法行则虽不问以死罪彼虑并失其原有之财必知警惧则贪风庶乎可革民财不耗民困可苏而国家之治庶可保之于无穷矣 
　　一差科繁重 
　　传称时使薄敛以劝百姓为天下国家经常之道盖为治不能不使民但使之以时而不竭其力斯可矣不能不取民但敛之以薄而不匮其财斯可矣此盖古圣贤之明训而万世不可易也仰惟国朝使民之法除里甲正办外如粮长解户马头船头馆夫水夫马夫祗候弓兵皂隶门禁厨斗之类无所不役固已多矣但国初法令严明编佥有数故民力未至甚劳近年以来则常役之外杂派夫役纷纷而出如斫柴夫抬柴夫修河夫修仓夫运料夫接递夫站夫铺夫闸夫浅夫之类因事编佥盖有不可胜数者矣国朝取民之法除田土税粮外如盐课茶课金银课铁课鱼课税商船钞户口食盐皮角翎毛油漆竹木之类无所不取固已重矣但国初于公用物料犹令税粮折纳或官钱收买故民财未至甚费近年以来则额征之外杂派物料又纷纷而出如供用库物料甲丁库颜料光禄寺厨料太常寺牲口南京则又有供用器皿物料战巡船只物料内府各衙门应用物料随时坐派盖有不可胜数者矣以上夫役物料臣之所知者耳所不知者尚不止此例皆取办于民上司惟务事行至于民力之堪与不堪民财之敷与不敷皆不暇计贤能守令纵有爱民之心迫于上令亦不能自行其志不才官员则又因以为利加以吏典与里胥卖放多科小民受害所不忍言民财之耗民生之困此亦大端也臣窃以为前项杂派夫役既不可免惟编之有数用之有时庶可少寛民力使受一分之赐宜行令各州县通将人丁查出畧仿古昔用民之力岁不过三日之意其人丁除役占优免外毎人五丁编夫一名岁役不过一月毎丁各该六日不行者贴工食银一钱二分南方以田起夫者则毎田百亩作人一丁计数编夫俱准前例或本处工多夫少如其工可缓者令挨年次第举行如紧急不可缓者令将邻近州县夫通融恊济大率逺者出银近者出力或民自愿赴工不愿出银者听从其便如本处及邻近通无工者则寛以与民至于杂派物料则宜仍照国初旧例系逺方州县产有者或令税粮折纳或以该征税课钱钞收买差人解送应用系京师近地产有者则径以各处觧到税课钱钞收买不必坐派通不许令民出办其各项物料内有不系紧用者仍令各该衙门查出量为裁减如此则民财少省民困可苏而国家之治可保之于无穷矣 
　　一风俗奢僣 
　　易称节以制度不伤财不害民又称履以辨上下定民志盖用度奢侈则民财必伤上下不辨则民志不定此盖必然之理而为治者所当念也仰惟我太祖髙皇帝于开国之初凡官民房屋衣服器皿之类即定有制度上得兼下下不得僣上违者各治以罪其居处僣上用者至处死籍没立法之意盖甚严矣彼时百姓初脱乱离之苦凡百用度取给而止奢僣甚少中间奢僣犯礼者不过二三豪家圣祖已严为禁约如此自国初至今百六十年承平既久风俗日侈起自贵近之臣延及富豪之民一切皆以奢侈相尚一宫室台榭之费至用银数百两一衣服燕享之费至用银数十两车马器用务极华靡财有余者以此相夸财不足者亦相仿效上下之分荡然不知风俗既成民心迷惑至使闾巷贫民习见奢僣婚姻丧塟之仪燕会赙赠之礼畏惧亲友讥笑亦竭力营办甚称贷为之官府习于见闻通无禁约间有一二贤明之官欲行禁约议者多谓奢僣之人自费其财无害于治反讥禁者不达人情一齐众楚法岂能行殊不知风俗奢僣不止耗民之财且可乱民之志盖风俗既以奢僣相夸则官吏俸禄之所入小民农商之所获各亦不多岂能足用故官吏则务为贪饕小民则务为欺夺由是推之则奢僣一事实生众弊盖耗民财之根本也臣愚以为风俗既壊非严为禁治则弊不可革宜令礼部查照祖宗旧制再行申明如婚姻丧塟礼物妆奁祭祀燕饮之类旧制未备者亦各定为制度其僧道死丧追荐灾祸祈禳之类或通行禁止或令比照祭祀制度而行制度既定通行天下刻榜禁约犯者除问罪外俱将其违法之物没官如饮食诸物不可没官者则照依所费罚之以十分为率俱以三分给告人充赏七分备赈及补助贫民粮差拖欠之用再犯倍罚三犯不分官民俱迁徙化外如该管官员承告官民奢僣事情不与受理及虽与受理不照例罚治者俱依制书有违问罪通不管理者即以不职罢黜盖出令在君承君之令而致之民在臣臣既不奉行君令不职甚矣罢黜何疑或谓告人给赏则起告讦之风犯人罚没或为贪官之地皆非治体难以施行臣窃以为令贵必行禁贵必止令之不行禁之不止虽尧舜不能为治缘官民奢僣该管官员必须见知方可罚治若告人无赏则人皆谓奢僣者自费其财于我无损出名告举徒结雠怨于我何益下人既不告举上官何由见知欲令行而禁止难矣圣祖于除奸革弊皆赏告人盖为此也至于将违法之物没官及物之不可没官者照所费罚银备赈或补贫民粮差拖欠则损有余而补不足者无所不可若官吏侵欺自有正法柰何预为计虑遂将禁治奢僣之良法格而不行哉臣又闻京师四方之极君身万化之源故化行自上法行自近伏望皇上敦行节俭为天下先严戒内外官员节用惜福不许过为奢僣以壊风俗违者听科道紏举一体罚治如此则民财不耗民志不惑而国家以礼教民之治庶可成矣 
　　一生齿蕃多 
　　孔子适卫尝有民庶之叹冉有问既庶矣又何加焉孔子曰富之盖庶而不富则民生不遂治功不成此必然之理也仰惟国朝开创之初乱离初定人民鲜少土地所生之物供养自然有余承平既久生齿蕃多而土地所生之物无所増益则供养自然不足加以官吏剥削差科繁重风俗奢侈则民财安得不耗民生安得不困方今民困极矣向上三弊若蒙准行则可救其半至生齿蕃多别无善策惟有尽辟地利以资生养一法尚可施行方今地窄之处贫民至无地可耕而鳯阳淮徐山东登莱等处荒田弥望近日臣下建言欲命官劝农开垦荒地其意亦皆在此但开垦荒地之法其事甚难盖召集开地之人类多贫难不能自给久荒之处人稀地僻新集之民既无室庐可居又无亲戚可依又无农具种子可用务农时月不暇他营朝暮饮食何所取给故往往不能安居乐业辄复转徙虽设有劝农之官亦终无成效臣愚以为设官劝农非假以事权则无以使之行其志非齐以赏罚则不能使之尽其心今山东虽命官劝农而未假以事权鳯阳等处则皆未命官宜勑该部选择通知农务之士授以按察之官赐以勑书令其专管劝农或查拨本处丁多田少之人或招集外处流徙失业之人或起取狭乡无地之人俱听从便宜施行凡农民该用室庐农器种子赈给俱许其动支官钱处置仍令其兼管词讼凡所收纸价赎银俱听其便宜支用至分行催督许令设立老人管理老人尽心勤谨者许从便赏劳仍刋给农桑撮要等书使各知种植之法三年之后地已成熟毎亩科米五升即以补该县逃移逋欠粮额官量升转仍留劝农六年之后农功大成超与升授或因循怠惰三年无成亦量行责降仍通行州县官凡有荒地去处各令教民开辟三年之间地辟而粮完者考以称职地荒而粮欠者考以不职如此则官肯尽心民肯尽力地利尽辟非惟生齿之蕃得有所养而公家之用亦有所资矣 

　　○奏疏 

　　东昌同知乞致仕状 

　　患病不能供职乞恩放归田里事臣见年四十二岁系河南懐庆卫军籍直隶扬州府泰州如皋县人由进士歴任翰林修撰正徳五年三月内奏准致仕正徳六年二月内行取复职正徳八年四月内因不谨得罪改调直隶大名府开州同知正徳十年闰四月内转升今职当年五月初十日到任伏念臣才既迂疎身复多病本不宜久在仕途先年已得放归田里后来复蒙起用臣病实未痊可顾念昔叨侍从久被恩私无一言补报而去于人臣之义未安重以亲老家贫公私交迫故不得已扶病赴职一则欲竭犬马之忠少图补报一则欲窃升斗之禄以给俯仰此臣之志也而才智短浅言行乖违绩効未有分毫过恶不胜指目义不能见几早退至以不谨得罪犹蒙圣恩寛容不加重谴仍与善地初时犹欲勉图后功以赎前罪而政务多端才智难强忧劳交剧疾病益増在任两年患病过半若治臣瘝旷之罪自当从罢黜之科猥蒙超转官阶俾佐大郡盖朝廷念臣曾叨侍从矜臣无所知识故优假之如此也臣虽至愚岂不知感独念人臣之义陈力就列不能者止臣前任开州事简地僻尚多瘝旷今任东昌统辖十八州县路当南北要冲政务既多应接不暇以臣不才多病之人岂能胜此近来病势増重怔忡眩晕无日暂宁咳嗽呕哕不时举发加以肢体疼痛神志昏迷举措累有乖违政务实多妨废若不预求退避诚恐瘝旷益甚罪责难免伏望圣恩矜怜乞勑该部将臣放归田里使臣得释去罪责茍延性命臣不胜感戴战惧之至 

　　东昌再乞致仕状 

　　患病不能供职恳乞天恩放归田里事臣先因患病不能供职于正徳十年九月内奏乞放归田里奏下未蒙覆奏臣窃料该部之意必谓臣病未至沈痼不忍即便弃捐此固大臣爱惜人材之意至于臣义之不可不去情之不能复留则该部盖有未及察者伏念臣固滞迂疎褊狭狂躁既无临政之才又无保身之术加以疾病侵乱神志皆迷举措累有乖违职务实多妨废特以上司委曲包容未即纠举然包容者私情也纠举者公法也臣若不亟求退避至于瘝旷益甚罪状益明上司虽欲委曲包容臣虽欲徼幸茍免皆不可得夫以瘝旷受罪在不才之人固不足惜公家之事不免有悮然则孰若未败而去之为善乎此臣之义所以不可不去也臣尝谓士生世间有才者则当进用而忧民之忧无才者则当退处而乐已之乐臣窃禄十有五年初无分毫补报臣之不才已可知矣况疾病已深神志已沮若复久留仕途展转沈痼必至伤生进既无益于公退又不遂其私俯仰身世抱恨何极此臣之情所以不能复留也臣窃闻圣人为治贵顺人情故不责人以所不能强人以所不欲方今英俊如林不乏任用府贰之官亦人所歆慕夫使不才多病者退休田里而英明精健者驰驱仕途则上既不悮公事下亦顺其私情大臣驾驭人材表正风俗之道一举两得何必留一不才之人然后为爱惜人材也哉臣诚情迫于中言语干冒罪当万死伏望圣恩矜怜少寛斧钺勑令检臣先奏放归田里使臣得释去罪责茍全性命臣不胜感戴战惧之至 

　　礼部再乞致仕状 

　　自陈衰病旷职恳乞天恩放归田里事臣先因患病不能供职具奏乞恩放归田里钦蒙准给假调理除钦遵外伏念臣禀受浅薄血气早衰自新年以来毎站立稍久则腰脊酸疼劳苦畧过则哕嗽并作头目眩晕心志怔忡毎感辄发毎发增重臣窃计既衰无复壮之期居官无不劳之理若疾病畧发则职业必旷职业既旷则罪责不免与其得罪而后归不若见几而早退是以冒昧具奏乞恩放归田里荷蒙圣恩不即罢黜仍准给假调理臣不胜感激初亦欲勉强调理以图补报奈病根已深调理难効经今半月不得痊可臣窃计病势如此若复贪恋恩私不早引退则忧劳相寻病必沈痼非惟无以尽补报之忠且将不免贻性命之虑此臣所以日夜忧惧不知所处也伏望圣恩怜臣衰病将臣放归田里俾得释去忧劳少延残喘以仰观治化之成臣不胜感戴天恩之至 

　　礼部致仕谢恩疏 

　　谢恩事臣先因患病不能供职具奏乞恩放归田里钦蒙准臣给假调理续为自陈衰病旷职恳乞天恩放归田里事奉钦依何瑭屡称有疾准回籍养病钦此除钦遵外伏念臣猥以疎庸误膺任使恩逾海岳报乏涓埃兹以衰病乞归复蒙准令养病臣不胜感激拟欲扶病入朝谢恩面辞重念病体尚虚眩晕时作诚恐倾仆失仪深为未便为此除望阙叩头外谨具本谢辞伏望圣徳益崇皇猷允塞臣幸未僵仆尚当与农夫樵叟歌咏太平传示无极臣不胜感戴恋慕之至 

　　礼部三乞致仕状 

　　恳乞天恩怜悯衰病容令照旧回籍养病事臣先于本年四月二十五日因衰病旷职具奏恳乞天恩放归田里荷蒙圣恩准放回原籍养病臣于五月初一日具奏谢辞于初六日出京回籍初七日行至张家湾地方准吏部差人送到咨文内开节该钦差四川道监察御史毛凤诏奏陛下近准礼部右侍郎何瑭回籍养病如蒙爱惜是才改命在京调理病痊即出供职等因节奉钦依何瑭着在京调理病痊仍出办事不许回籍亦不必辞备咨到臣臣不胜感激伏念中外羣臣才徳学术过于臣者不可胜数选择任用绰绰有余陛下一闻御史之言即改命臣在京调理病痊仍出办事恩眷之厚臣虽粉骨碎身亦不能报但念病势有浅深则调理有难易臣之病因血气早衰毎遇忧劳则发缘血气之衰非旬月可补而职业之重不免忧劳若久病不痊则旷职有罪臣所以恳乞放回者盖势有所不得已也臣今已遵奉先次恩命回籍在途若遵依今次恩命仍复还京调理诚恐病痊无期既无以仰报圣恩而久病废职且不免终罹刑宪此臣所以忧惧悲伤而不知所处也夫士君子进徳修业孰不欲遭际明时少行所志享有爵禄以为光荣哉臣少年读书亦颇辛苦今幸得遇圣明之君见有富贵之乐使臣病堪支持心无忧惧亦安肯无故求退以自处于贫贱之地哉然则臣之情可推而臣之薄命真可怜矣伏望圣恩悯臣衰病之苦察臣恳迫之情仍容臣照依先奉恩命放回原籍养病使得释去忧劳少延残喘则未尽之年皆陛下之所赐也臣不胜感戴之至今臣欲还京则患病不能欲回籍则惧罪不敢进退维谷朝夕彷徨 

　　辞免掌都察院状 

　　辞免新命乞恩容令照旧养病事臣于嘉靖八年四月内因衰病旷职具奏恳乞天恩放归田里节奉钦依何瑭既屡称有疾准放回原籍养病臣于五月初六日起程回籍本月二十三日准吏部咨该吏部等衙门题照得南京都察院右都御史员缺今推得礼部右侍郎何瑭兵部右侍郎黄衷俱堪委任伏乞圣明于内简用一员令其到任管事等因奉圣旨何瑭升南京都察院右都御史掌管院事钦此钦遵备咨前来臣不胜感激恐惧即欲具奏辞免因在途次未便六月十六日臣始回至原籍伏念臣因衰病乞归荷蒙圣恩准令回籍养病方幸茍延残喘岂敢复望升擢其南京都察院右都御史员缺在位诸臣自足擢用不意该部推臣备荐又误蒙圣明简用恩出望外事异常经臣诚不胜感激但念臣方以衰病求退辄蒙非常恩命心实不安况都察院系纪纲之司都御史为风宪之长虽两京之政务繁简不同而百辟之具瞻彼此无异任是职者必其事无不知知无不言庶几少称伏念臣才识迂疎学问粗浅于国家之政务既未通知于臣下之贤否尤寡闻见加以见今疾病侵寻神志摧沮怔忡眩晕无时暂宁呕哕疼痛有感则发岂能振举纪纲仰赞庙谟不免上孤圣明简用之恩下失大臣荐扬之望得罪邦宪贻诮士林臣诚不胜恐惧伏望圣恩怜臣衰病容令照旧原籍调理收回新命改授贤能则国之纪纲可以振举臣之私情亦得便安臣不胜感激恐惧之至 

　　○表 

　　恭上皇考献皇帝徽号贺表 

　　伏以化始家邦昭一人之有道礼先孝敬合万国之欢心凡在臣民悉皆忻忭恭惟皇帝陛下聪明天赋英睿夙成上帝笃生黙定神人之主大宗入继允符中外之心义虽重于所承恩岂忘乎自出肆隆名徽号既尽礼于有常而备物殊称兼伸情于罔极事缘义起含生仰仁孝之风恩自上流率土受汪洋之泽臣等躬逢旷典喜倍恒情限守职于南藩允倾心于北阙伏愿致爱致敬笃孝养于两宫多寿多男隆本宗于万世臣等无任瞻天仰圣激切屏营之至 

　　恭上昭懿慈寿皇太后徽号贺表 

　　伏以英皇配舜垂千古之鸿名任姒母周启一朝之盛治传闻自古喜见当今恭惟昭懿慈寿皇太后陛下徳备坤元圣同天俔赞襄孝庙敷阴教于四方启佑武皇着母仪于九有赞扬遗诏迎立圣明寳位欲危而安人心翕然以定此固天心之有在亦由圣徳之难名肆皇心图报之无方致徽号屡加而不已臣民均庆夷夏同欢臣等职守外藩心驰遥贺伏愿思斋思媚追周世之遗风永寿永康鄙汉帝之陋习慈闱有庆享孝养于九重圣寿无疆永瞻依于万国臣无任瞻仰激切屏营之至 

　　恭上章懿皇太后徽号贺表 

　　伏以命与徳新圣主际龙飞之运母由子贵慈闱隆鸿号之称欢声雷动于臣工喜气春生于宫阙一朝盛事千载竒逢恭惟章懿皇太后陛下毓秀坤元锺灵月魄徽柔素着懿范迥出于羣伦真顺夙成盛徳同符于厚载是致皇天之眷笃生圣哲之君宸居既正于离明大礼宜隆于长乐金书玉册徽称极九有之尊海错山珍奉养备万方之品臣等幸逢盛事喜溢中心思桂殿以倾心望枫宸而致祝伏愿慈颜悦怿家邦永固于万年圣孝昭彰治化弘敷于四海臣无任瞻仰激切屏营之至 

　　柏斋集巻一 

　　●钦定四库全书 

　　柏斋集巻二 

　　（明）何瑭 撰 

　　○序 

　　宗藩孝行序 

　　曽子曰生事之以礼死葬之以礼祭之以礼可谓孝矣三代以还教化废缺人子当亲之存也事之尚不能如礼至于葬祭尤为灭裂其可叹者多矣宗室郑王殿下孝爱之性得之天授先王早逝毎以不及躬事为恨事母太妃曲尽爱敬乙亥正月母感疾王不脱冠带而养饮膳汤药必尝之而后进母既不起则呼号辟踊顿絶复苏凡敛而附于身殡而附于棺者必敬必戒朝暮奠哭视礼有加焉茔在太行山麓去府城余三十里王徒步送葬左右请乗舆则泣曰吾自此不复见吾亲矣徒步何足劳也既葬左右请遵以日易月之制易吉服则又泣曰短丧非古也自汉文帝始也父母之恩罔极圣人定为三年之制示有终耳吾奈何舍之而遵汉文之乱制乎左右乃不敢言既而请御酒肉宾筵请用乐皆不许曰非惟礼不可心亦不忍也大小祥祭及四时之荐必以礼而悲感视初丧无异焉由是国中士大夫之习于礼者相与议曰生事葬祭以礼在士夫犹以为难况王生长富贵之中乃能举久废之礼是可不谓之孝乎永言孝思孝思维则下武之诗所以颂周王也靡有不孝自求伊祜思乐之诗所以颂鲁侯也盖上有善而下不知则为不明知而不以颂则为不仁是非贡谀盖所以褒既往劝将来也王之孝如古人矣可无述乎佥曰善于是宪副呉道宁首赋诗以颂士夫咸继作焉王姻亲阎廷璧彚次之得诗歌乐府凡若干首以瑭尝备员国史也乃属叙其梗槩如右云 

　　宗藩赵王殿下孝行序 

　　彰徳儒士蔡生绣介吾友瞿贤儒及门生张继光来谒手捧一编书以示则宗藩赵王殿下孝行录也予读之既蔡生乃作而请曰绣无似不能继先人之志业儒无成蒙国主殿下招致书堂待以士夫之礼绣盖深感徳焉顾无以报念惟国主孝行之懿古今鲜比拟撰述称颂传之无极顾力不能拟借重执事一言幸甚贤儒继光复助为之请予不得已乃告之曰录中所载贤王殿下之孝有郡王之奏有该部之议有圣天子之勑有名公才士之歌咏序论凡所以焯徳传逺者备矣至矣予复何言无己则申明圣人立教之意以破世俗因循之说以彰王休以定王志乎圣人立教罔不欲人入于善而不流于恶故有赏罚之典焉以赏罚或有所不及故又立为圣贤愚不肖君子小人之名以示褒贬荣辱焉使赏罚不及者亦有所劝惩自力于善而不流于恶其立教之意逺矣孔子曰君子去仁恶乎成名孟子曰令闻广誉施于身所以不愿人之文绣也意盖如此孟子他章有好名之论不过谓好名而不出于自然者真情有时而发见不如安行者耳非为恶也世之怠于自修而又嫉贤妬能者于人之放辟邪侈无所不为者一切不问见人之修身饬行克自树立者则往往从而谤之曰此好名者也孟子之所恶也一唱百和遂成风俗贤人君子志欲为善而中无定见者亦畏讥避谤不敢果于为善甚至委曲徇俗以求免讥谤之及其身亦惑矣孰谓孟子垂教之言而反贻害教之祸至于此哉愚窃谓无意于名而安行乎善者圣人也有意好名而利行乎善者贤人也不知名之可慕而肆意为恶者小人也盗名欺世而行实未善者奸人也贤人之利行虽不及圣人之安行然则去小人奸人则逺矣论者不讥彼而反谤此是何心哉今观赵王殿下之事祖母也居则致敬养则致乐病则致忧丧则致哀祭则致严孝之行盖无不备矣及郡王奏请旌异则具奏辞免盖安行乎善而无意于名者也是盖圣人之用心也或曰王虽贤未可遽谓之圣曰王固未可遽谓之圣而其见则圣人之见也贤而利行进进不已安知不同归于圣哉昔人有称夫子之圣者夫子曰圣则吾不能我学不厌而教不倦也圣吾不能辞其名也不厌不倦践其实也辞其名而践其实故至今称夫子之圣者不衰王尚勉哉世俗之论无疑也蔡生曰执事之言甚正请书之绣将捧归以献于我国主于是乎书 

　　郑王加冠序 

　　嘉靖癸巳正月三日宗室郑王殿下始加元服庠生贾佩具礼称贺征辞于瑭瑭窃惟人生既长则冠自天子达于庶人无以异也仪礼止有士冠礼公卿以上皆缺或谓人无生而贵者故虽天子之尊冠必以士服是以止有士冠礼及考于史则成王之冠也有史佚之辞鲁侯之冠也备金石之乐赵文子之冠也晋诸卿各有颂戒之辞是知公卿以上冠礼非本无也以失传而亡耳我圣祖以礼治天下自天子皇太子亲王以及品官士庶人之冠莫不制为定礼垂教之意逺矣然天子天下之主也天下之人赖焉亲王一国之主也一国之人赖焉盖有非品官士庶人可比者恭惟贤王殿下天性聪明读书尚礼童幼之时已有人君之度国人盖久已归心矣故今兹之冠无不忭蹈称贺盖礼之不容己者也何假于辞无已则圣祖自有训辞在谨述以告可乎礼初加之辞曰惟兹吉日冠以成人克敦孝友福禄来臻盖欲王孝于亲友于兄弟以享福禄也再加之辞曰冠礼既举寔由成徳敬慎威仪惟民之则盖欲王有威可畏有仪可象以治国人也三加之辞曰冠至三加命服用章敬神事上永固藩邦盖欲王主鬯奉祀谨于朝享以长守藩国也至此则人君之道庶几备矣此固国人之所望也此固贾佩称贺之诚也于戏贤王尚念兹哉 

　　大司空静庵胡先生改左副都掌院事序 

　　静庵先生以忠义才畧受知圣明嘉靖初元即自左佥都御史超擢吏部右侍郎未几丁外艰归服阕改兵部右侍郎以素病痰火发作无时朝叅不便乃奏乞致仕不允复奏乞改南京闲散衙门调治亦不允内阁诸老为请乃命改南京吏部左侍郎时嘉靖五年秋也今年夏简命为南京工部尚书未几复简命为左都御史掌都察院事先生闻命下戚然不悦曰某以病乞改南今病未愈岂可复造朝即造朝病安可支亦归老田亩已矣乃具疏乞致仕将坚卧不起僚友或劝之曰士君子为学行道得君最难盖有终身不得者焉今圣上之于先生知之可谓深矣待之可谓厚矣任之可谓重矣有君如此岂忍负之况君命召不俟驾礼也今病未至不能出门户而辄欲坚不起不敬孰大焉宜亟造朝以面吾君如病不能支则天也至此时而去谊无憾矣岂可预忧其不支而偃蹇若此乎先生蹵然变色乃始治装为行计僚友咸赋诗赠别佥谓瑭叨从同僚后宜有言呜呼瑭何言哉瑭窃闻士君子之论多谓天下之治在庶官之得其人庶官之进退权虽在吏部至于考察其贤否才不才之实以报吏部则巡按御史寔提其纲近年御史之巡按者类挨次点差不复选择故时不得人由是庶官之贤否才不才往往失实先生掌院事亦留意于此已矣御史巡按之差惟其人不惟其次纲举目随则官皆得人天下之治可坐而致瑭窃谓先生国之大臣也君徳朝政何所不预而论者独以此为言岂非以此为职掌之所急欤虽然天下之事言之易而行之难行而有成功为尤难至于变法而能成功则难而尤难者也盖人情安常骇异所安者虽有不善未必以为非所骇者虽有大益亦未即以为是易之革曰巳日乃孚盖言变法之初人未之信必久而后信也又曰元亨利贞悔亡盖言变法而当其悔乃亡否则有悔也是岂可易易而为之哉宋仁宗延辅臣于天章阁访问治道韩琦范仲淹各条上时弊数事方及施行谤议随起韩范相继去位而宋之治不可成矣变法之难盖如此我朝吏部循资格以进退庶官都察院挨名次而奏差巡按御史其来非一日矣今欲变之岂可易易而为之哉先生忠义才畧孚于上下久矣处此计必有道窃尝闻人之爱君子者恒望其有成而忧其未济故茍有所见辄以告之备采择焉至言之可用与否则未暇计也大抵法之变也有渐则人不惊大寒不能骤变而为大暑大暑亦不能骤变而为大寒天道且然而况人乎哉去其太甚而遵其可上下者寛以待之忍以持之久则融然化矣抑人情意得者多自是功成者多自骄自是则不能受人之言自骄则易以来人之妬书云有言逆于汝心必求诸道有言逊于汝志必求诸非道又曰汝惟不矜天下莫与汝争能汝惟不伐天下莫与汝争功皆格言也先生念哉圣明之托天下之望庶乎其不负矣 

　　兵侍石峯陈先生考绩序 

　　兵部石峯陈老先生以岁十二月奏绩京师闽士大夫官南京者俞君陈君林君相率征言以赠且曰石峯老先生吾乡之望也嘉靖改元以右副都御史巡抚江西明年改南京大理寺卿又明年改南京兵部右侍郎在巡抚地方安堵在大理狱无寃民在兵部内外无草窃之警此皆彰彰在人耳目者也兹以三载政成入报天子敢祈一言以赠瑭敬慕先生久矣况诸君见命其何敢辞所惧浅近之言不足以发扬盛美耳正徳初年逆瑾用事阴排诸老显挫台谏天下盖岌岌乎危矣先生时以御史督学于南畿即上言老成不可不惜狂直不可不宥言甚切至疏入忤旨谪丞掲阳南畿之士闻当弃去徒步追送踰数十里不舍至临岐皆洒涙以别当是之时先生忠直之声寛厚之徳盖已动朝廷而闻天下矣瑭心识之然无由见也顷来南都始得承颜接辞见先生凝重如山岳浑涵如江海盖有所谓澄之不清挠之不浊招之不来麾之不去者焉益加敬慕以为不可测乃今复闻所未闻始知先生盖儒之有道者是固不可以浅近测也窃尝谓儒者之道包罗天地揆叙万物无所不有故学至闻道则达穷崇卑逺近大小随试辄効先生信儒之有道者欤不然何功业之成随寓而着有如是耶窃于是重有感焉古称才难全才尤不易得唐虞之际命官九人固皆极天下之选也然而典礼典乐掌教掌刑皆久于其职有终身不易者岂非以才性各有所长职业各有所习兼全之难故耶至于内总百揆出总六师土地山泽无所不掌惟禹益为然全才之不易得盖如此今先生巡抚未几而改大理大理未几而改兵部功业之成如仓公之药随试随効如由基之射百发百中其才之全盖可以追配禹益矣奏绩京师受知天子端委庙廊之上以辅成唐虞之治盖有可预知者第念近日当道用人司钱榖者未久复改之典刑狱职风纪者未久复改之任民牧计资而迁遇阙而授初不问其所长所习无乃以全才待天下之士乎其意良厚矣所虑全才不可多得用违其长则王良操弧伯羿执辔非惟无功且或败事是固不可不深长思也诗云左之左之君子宜之右之右之君子有之谨诵此以为先生赠语云无求备于一人又云及其使人也器之因先生之行而一诵焉倘当道闻而见取未必非用人之一助也狂夫之言圣人择焉幸留听勿忽 

　　赠都察院右副都御史申台张先生巡抚辽东序 

　　士君子处难处之地而能成功者非独其才之有为也盖亦有髙逺不凡之识坚忍不拔之操焉夫天下之事纷至沓来利害得失之几间不以发非有才者固不能办也然而事之轻重缓急莫不各有一定之序士君子之有识者则恒先其本而后其末虽随机应变者不可预图而其规模所在则未尝不先定也规模既定则小故不摇浮言不惑而事之不济者鲜矣国朝之制圣天子髙拱于穆清之上省方观民之典则委风宪重臣其名曰巡抚夫受九重之托而一方安危之寄巡抚之职盖已有不易尽者而边方尤难盖内地之巡抚止于察吏治之臧否验民生之休戚而已事有常规可守而行至于边方则外与强敌为邻常规之外又有用兵之寄焉用兵虽有总戎专职然而政令之弛张军机进退巡抚重臣镇守内官无不叅预少或不同则动相掣肘坐是败事者多矣况夫敌人之盛衰无常中国所以御之者在士卒之用命与否耳士卒之情抚之不可以无恩而驱之则不可以无威威过则离恩过则慢古人谓爱民如婴儿故可与之赴深溪又谓能爱而不能令犹养骄子不可用也斟酌于政令之间恩威不偏使士卒乐于用命斯亦难矣僚友既和士卒用命然后外侮可御地方可安斯不亦甚难矣乎然而士君子之有识者则处之莫不有道姑以一家之事明之君父母也僚友则兄弟之共事者也士卒则家众也敌人则外侮也兄弟所见虽或不同至于欲父母之喜而畏其怒则同兄弟所见或有未善吾不必遽责之也则告之曰如此则败家事得无贻父母之怒委曲恳欵不诡不激有不欲信从者乎家众所急者饥寒困苦也事事不恤而惟责以用命其将谓何吾则益其衣食去其患害家众饱矣暖矣身安而无事矣犹或慢令再三教戒之而不改则众皆知其罪之有在矣然后惩一以戒百有不肃而奔走者乎兄弟和家众用命则于御外侮何有窃意巡抚重臣若以待兄弟之道御僚友则无有不和御家众之道御士卒则无不用命外侮可御地方可安功业之成盖可坐而致矣申台张先生由南京光禄卿擢都察院右副都御史巡抚辽东同乡士夫官南京者相与饯别谓瑭为同年友也宜为言瑭谓辽东边方也而先生之才识操守俱过人其立功可必也故以此告之昔吾乡先生如钧阳马公灵寳许公俱立功邉方然后入佐大政于岩廊之上至今赫赫在人耳目申台念哉罔俾阿衡专美有商同乡固以此望先生矣 

　　仰止黎先生改北京通政提督誊黄序 

　　嘉靖甲申予承乏南京太常寺始与大通政仰止黎先生相识见其谈笑自如不立崖岸窃以为和易可亲及察其居官守身各有例程无少渗漏则又以为非茍同者徐与之处听其论天下事不激不随整整有条理可按而行则又知其中所藴蓄有不可以常情测者由是遂与定交动息相咨出入必偕盖三年无少变焉今夏吏部因北京提督誊黄通政缺以先生荐诏允之先生戒行僚友各赋诗赠别函谷许先生属瑭为序于戏颂徳叙情期以逺大诸作备矣兹复何言无己则誊黄乎先生之才于天下事无所不可为其视誊黄盖牛刀而鸡割也宜不必论窃尝谓君子之智随寓而发故牧羊可以扰万民作室可以相天下况黄之所纪皆诸臣立功之迹而国家开创之畧亦有存乎其中者哉黄所纪功臣多国初人承平虽有之亦鲜矣圣祖提三尺劎以有天下虽勇知天锡然亦有诸臣之助焉黄所纪公侯伯则赞庙谟而专阃寄者也黄所纪指挥千百户之属则执干戈而冒矢石者也当其时间闗百战性命盖有不可以朝夕保者亦既劳而且危矣创业艰难君臣同之先生翻阅之际夫岂能无所感乎论功锡爵与国咸休山河带砺之盟圣祖未尝有彼此也考乎其后则传爵至今者有焉夺爵覆宗遂至无噍类者有焉稽于黄可知也其传爵者岂非忠孝敬信受知于朝廷而见佑于神明者乎其夺爵者岂非悖逆骄奢得罪于朝廷而见怒于神明者乎祖宗之立功同而子孙之盛衰异翻阅之际吾知先生之不能无所感矣由小可以知大由人臣可以知人君先生其有意乎哉他年辅佐之功业盖未必不于誊黄有发也吾于先生乎有望矣 

　　湛甘泉考绩序 

　　圣贤之学明徳新民而已无他道也近世学者往往从事于博洽葩藻之间不然则髙谈性命以为理学至于明徳新民之实则留意者鲜矣弘治正徳之间甘泉湛先生与一二同志独以古学为倡天下之士翕然称之曰甘泉先生今之道学也嘉靖三年南京国子监祭酒缺员吏部以为非先生不可乃以名闻诏可之既莅任则严规矩申约束日与诸士子讲古圣贤明徳新民之道暇则习燕射礼雅歌撃磬以养其心使无外慕士习盖丕变焉三年教成将奏绩北上司业琴溪陈先生间谓瑭曰临别赠言古也甘泉北上必将留侍圣天子不南来矣子雅厚于甘泉者也岂可黙焉已乎予应之曰予往年亦尝问学于甘泉予则以格物致知为先甘泉则以存心为主所见畧不同然非存心则无以为格物致知之本物格知至则心之体用益备盖有交养互发者焉是则要其终固未尝不同也甘泉既以其学造就天下之英材备朝廷之选用矣则其入告天子岂假外求哉今虽有言恐无益也琴溪曰固然然古之赠言者岂必皆有所益乎亦尽心焉尔已瑭曰唯唯窃闻臣之告君与师之告弟子其道虽同其术则异师之告弟子或开其端而不究其归或提其纲而不及其目盖欲其深思而自得之也臣之告君则不然详畧相因首尾毕举盖欲君即可见之施行不复劳其心思也昔鲁君尝问政于孔子矣孔子告以治天下国家之道自修身尊贤亲亲敬大臣体羣臣以至子庶民来百工柔逺人懐诸侯无不毕具其施行之条目功效之次第复纎悉周宻其要则不外乎诚之一言其所从入则始于择善固执之两端噫可谓详而约矣圣天子励精图治夫岂鲁君可比古圣贤之道固宵旰所欲闻也甘泉入而奏绩夫岂可不知所留意哉在上闻大道之要在下蒙至治之泽吾于是乎有望矣琴溪曰此甘泉之志也盍遂书以为临岐赠于是乎书 

　　少司成郭杏东考绩序 

　　杏东郭先生任南京国子监司业盖三年于今矣教行化成乃北上奏绩于明天子僚友各赋诗赠别甘泉湛先生谓予同乡不可无言呜呼予何言哉离合之情规待之意诸文之述备矣予复何言则举吾儒之常谈以告其可乎今之国子监古大学也古者大学教人之法具载圣经其纲领有三而其条目有八要其功用所终则至平天下而极原其用力之始则由格物致知以进固吾儒之所常谈而众人之所习闻也窃以为天下之物多矣欲一一而知之其势盖有所甚难者孟子有言知者无不知也当务之为急古之君子何为而学也为修齐治平而学也则其格致之所当急者固有在矣身如何而修家如何而齐国如何而治天下如何而平细而言语威仪大而礼乐刑政此其物之所当格而不可后者也博学而审问焉慎思而明辨焉一旦卓有定见则所谓物格而知至者在是矣由是而发之以诚主之以正然而身不修家不齐未之有也使其得君得位以行其志然而国不治天下不平者亦未之有也大学之道亦若是而已矣至于究其本源则为性为命形于著述则为诗为文固非二道特其缓急先后各有次第不可紊耳今之君子不察乎此刻意诗文则曰立言不朽此英杰之所以名当时而垂后世也留心性命则曰无极二五穷神知化此大儒所以继往圣而开来学也至有为趋诣快捷方式之学者则又曰理出于心心存则万理备吾道一贯此圣人之极致也奚事外求噫为此论者皆天下豪杰之士也吾岂敢谓其不然哉特恐其于修齐治平之道反有所畧则所学不适于用而所用不出于学于古人之道不免有差耳平生管见以此为的往尝与朋友论之或然或否然者未必深以为然否者则怫然征于声发于辞者有之矣岂非平平之谈人所习闻故厌忽之耶因是闭口不谈兹以杏东任大学教人之职而雅有志于古君子之道也故申以告不知杏东竟以为然否也 

　　贺大司徒韩老先生寿八十序 

　　天之保佑国家莫大乎锡之以寿考之臣盖使之以上翊王度下泽生民其任非小小故也顾其离合进退之迹则有不可以一律齐者焉或始终在庙堂之上或始合而中离卒乃大见信任致功业赫然于天下后世是皆有数存乎其间其为天保佑国家之意则无以异也始终在庙堂之上若伊傅诸公是也周公辅相武王平定四海其忠圣盖天下尽知之至成王之时召公则在庙堂之上周公乃以流言之变避居东都后成王感风雷之变启金縢之书始悟而迎公以归大加信任于是乃戡定祸乱坐致太平功业之隆至今余二千年犹赫赫如前日事窃以为周公之功固大矣使非天赐以寿考之福成王未及悔悟辄先朝露抑安能至是哉是知周公之寿考盖天保佑周家之意有在而非人力之所能为也厥后周公语召公以老臣辅国之功归于天寿平格其所感者深矣孝宗朝质庵韩老先生位大司徒以正直忠厚闻于天下今上初元太监刘瑾用事先生乃退居洪洞迄今盖十有五年矣而起居康徤聪明志虑不衰今年寿登八十子士竒以凤阳贰守擢守懐庆便道归省九月二十六日值老先生初度之辰称觞上寿懐庆同寅诸公闻之谋致礼往贺焉乃来征言于瑭瑭窃惟老先生蚤以名进士任諌垣扬厯中外几四十年乃至大任忠义在朝廷利泽在藩省声名在天下盖有不待赞者而中经变故与周公避居东都之迹相类方今黄髪元老可以系天下之望者中外不可多得老先生乃寿考康健不衰安知天之意不有在乎他年蒲轮迎归端坐庙堂之上赞我圣明太平之治于亿万年之逺如周公之在当时盖亦理之所有者也天之意虽未可知而天下之士固以此望老先生矣今日寿考之贺盖上为宗社下为生民而不止为一人一家之私也诗云髙山仰止景行行止老先生固天下之所仰哉 

　　赠太宰玉峰朱先生致仕序 

　　嘉靖六年例该考察京官两京吏部都察院奉命考察奏请发落讫廷臣有言南京考察六科给事中不去一人为畏其势不敢去者有旨命再考察南京吏部尚书玉峯朱先生乃具奏辨明且乞罢黜大意以为朝廷立考察之法非欲各衙门一槩有所去也可去则去可留则留惟公道是主南京六科给事中止有七员委无可去故皆留之何谓畏其势而不敢去哉若必以畏为嫌务去一二人以为避嫌之计虽有所枉亦不暇顾又岂得为公道哉然其所谓畏者无他盖畏其弹劾以致黜退耳臣若不自引退亦何以自解于人言哉再照考察事例罢软者当去有疾者当去若臣畏避权势正所谓罢软者当去一也况臣久患痔疾痛楚呻吟精力日耗委难勉强供职当去二也伏望圣明俯监愚悃特赐罢黜幸甚奏入有旨卿既有疾准致仕有司月给米三石岁拨人夫四名应用钦此命下士夫惜先生之去者咸往唁之先生慨然曰铨衡事重常恐不胜任以取罪咎蒙恩许致仕吾知免矣色甚喜士夫既惜先生之贤又髙先生之志各赋诗赠别少宰蒲汀李先生间谓瑭曰部属诸君之诗其既为序矣僚友诸公之诗执事幸留意焉再三以不文辞不获瑭窃惟孔子有言君使臣以礼臣事君以忠夫臣之事君竭股肱之力以趋公家之务孜孜不敢怠忠也力有所不能义有所不可则乞骸避位不敢诡随面谀以为容说之计亦忠也君之使臣委以腹心言听计从使修其职业礼也有故求去则体其情而许之归亦礼也至于恩典优渥施于去位之后则又礼之加隆者也先生之所以自处圣明之所以处先生者可谓各尽其道矣明君臣之道彰朝廷之美以示天下后世法诸公之作夫岂可已哉窃又闻国朝状元无虑余五十人位至卿相者不过五六人以道去位蒙被恩礼者又止一二人噫先生可谓全福矣窃尝观先生为人庄重简黙与人无嬉戏论议行事必审而后发平居恂恂若无所异及临大节则有确然不可夺者内凝定而外浑成盖全徳君子也诸福之萃岂偶然哉原徳福之相因昭天道之不爽崇厚警薄诸公之作盖有闗世教焉匪直彰朝廷之美而已也瑭不佞于先生之贤未尽称述姑以是冠羣玉之首塞蒲汀之命云尔已矣 

　　司空何燕泉先生养疾序 

　　九月之吉公事既治司厅徐君及四司正郎何君等进谒曰燕泉何先生得请归原籍养病时维诸老先生各赋诗赠别萧长山先生实掌部事乃请少宗伯类庵赵先生之文冠于巻首巻未及成而燕泉行未几长山类庵一时去位代燕泉者为信山韩先生亦相继去位已而静庵胡先生贞庵周先生嗣掌部事后相继改官赴诏北上巻今成矣将寓归燕泉先生而序文尚缺敢以告下执事予既诺之揖诸君退乃取巻阅之则诸公之作俱在有长篇焉有短章焉层见迭出如入琼林大盈珠玉辉映盖有应接不暇者则叹曰休哉燕泉之盛徳大业乃为人所敬慕歌颂如此既而歴数作诗诸公则去位者有焉去世者有焉既官而去南都者有焉今存者仅有其半则又叹曰人事之不常如此存没聚散之际其可感也乎予因是泛观天地万物之化寒暑昼夜代迁而行风雨烟云顷刻而变盖有不能以一息停者飞者或化而为潜植者或化而为动如蜃蛤蛇雉老枫羽人朽麦蝴蝶之类不可胜数则又叹曰天地之气与万物之形体皆不可常如此世之人于外物之倘来寄者乃认为已有欲常保而不失岂不误哉古之人视祸福得丧如寒暑昼夜之代乎前畧不介意其所见逺矣抑又闻荣启期九十带索行歌不休或问所乐则以得为人得为男子对夫世之得为人得为男子者何限其间聪明博达者有几盖已少矣得时得位置身朝廷之上者有几功业行乎时声名垂于后与古之圣贤同不朽者有几盖滋少矣燕泉先生总角聪颕过人弱冠即以文章取髙第有大名于天下已而官郎署官藩臬官巡抚皆有惠泽在人进贰铨衡品藻进退天下士立朝侃侃不阿虽以议大礼忤旨改官南部然天下之士闻先生之名者识与不识莫不加敬今虽养病去然缙绅之歌颂徳业者亹亹不休所谓功业衍于时名声垂于后可与古圣贤不朽者先生非其人耶由前则世事不足较由后则先生之所得过荣氏逺矣夫岂不足以自乐也耶乐则神怡神怡则气温吾知先生之病不药自愈他日复起而佐圣明之治未可知也先生其亦有以自乐也耶予昔见爱于先生未及请益而先生去矣因序诸公之诗而一发其狂言如右先生其亦有以教我也乎 

　　赠少司空信山韩先生致仕序 

　　少司空信山韩先生自筮仕以至卿佐以忠信清谨自持无豪髪茍今年科道惑于流言劾先生阿附逆瑾侵克官银失大臣节朝廷未及察也乃令先生致仕士论皆为称屈所谓阿附逆瑾盖指先生任中书选给事中事而言也中书旧不预科道之选正徳初年刘瑾用事中书李宪其乡人也谓中书博士行人俱由进士出身而中书独不预科道之选理似不平瑾以为然乃令中书由进士出身者与博士行人一体选科道宪由是得给事中明年先生与同僚二人亦得选给事中是开此例者宪也非先生也故瑾败宪即斥去先生独无异议不然当时科道岂肯置先生不问哉所谓侵克官银盖指先生任总督时修仓事而言也修仓银两主之者户部委官也恊同支销者巡仓御史也先生不过考其出纳之数耳未尝经手何由侵克以故士论皆称其屈意此无恠其然也曽子之不杀人人孰不知其母知之宜有万万于他人者曽子杀人之言三至其母亦投杼踰墙走矣周公避流言之谤退居东都成王未察也亦不之止既察则迎公以归有不俟终日者矣曽子之母岂不慈成王岂不圣流言之多固易惑而难辨也科道误劾先生朝廷令先生致仕夫何恠哉或曰是固然矣造言者则可恶也噫亦不必恶也乗喜怒以毁誉人者往往失实喜怒既平则固有自悔而自咎者矣是皆常情亦可恕也况毁誉虽出于人而得丧实由于命孔子不恶公伯寮其道大矣吾尝闻先生言在庠序时星士余姓者谓先生大运至已当转亚卿即避位乃善征之于今若合符契此岂非孔子之所谓命耶先生可以释然矣或问先生廉于守官而笃于亲故俸禄所入多费于问遗周济故囊无余积家无厚产今兹之归贫困奈何噫是不必虑也守正而不遇者天与之厚而不报者人与之天人所与盖未有终困穷者也周公逺矣少宗伯东江顾先生在嘉靖初年流言谓其通赂权要科道交劾之遂致仕去后科道知流言之失实也复交荐之今征用矣先生之去何遽为之戚戚也哉先生将行僚友各赋诗赠别蒲汀李先生属瑭序静庵胡先生复以手书来促乃述士夫公论以归之如右噫先生可以释然矣 

　　赠石龙黄先生致仕序 

　　经宪石龙黄先生以议大礼为朝廷所録擢南京缮部员外郎石龙久有去志先已具疏乞致仕未报至是复具疏乞致仕不俟报遂行僚友俞君辈惜其去而不可留也乃征言于予以赠予获交石龙旧矣于其去也固当赠之以言况又有诸君之命乎予尝谓处繁难然后见人之才临利害然后见人之守平居议论皆未可信石龙在武宗朝始仕为后府都事时垢弊纷然石龙悉簿正之中有武职依凭中贵侵官银至万计莫敢问者石龙竟发其事中贵虽衔之无以害也已而乞致仕去今上登极侍御朱守中以石龙有王佐才荐起之擢今职石龙持宪奉公上下倚赖差遣刑名簿书出纳之际惟清惟允虽丝毫必尽其心会大礼议起廷臣意见不同互相攻击石龙谓廷臣不和则君心疑上下之情扞格不通为害非细乃具疏论救因援古证今明大礼之所宜从甚辨既而大礼议定凡与上意合者悉进官石龙志弗乐也即具疏乞致仕及缮部命下而去志不可回也遂行噫石龙之才之守亦畧可见矣非贤者固不能也或谓石龙曽大父职方慎斋公大父少司空定轩公父文选方麓公世有贤名而少司空尤为海内所钦仰石龙始师少司马石峯陈先生习举子业继师前少傅宗伯方石谢先生学古文辞后及今大司马阳明王先生大司成甘泉湛先生讲明心学之奥数先生皆人望而方石尤为后进所矜式石龙之贤渊源有自矣予窃以为古今名臣之子孙不类其世者多矣而师友之见亦往往不出于一然则石龙之贤谓其渊源有自可也谓其深造独得亦可也皆不必深论独念古之圣贤一出一处莫不有道自是道之不明也以隐为髙者往而不返以仕为通者溺而不止或谓与其为通吾宁为髙斯言盖有激耳非其至也孔子之言曰天下有道则见无道则隐又曰用之则行舍之则藏圣贤出处之道宜无是过春秋之时何时也孔子乃栖栖不去岂以其时为有道乎抑以列国之君有能用己者乎沮溺丈人之俦盖所谓无道而隐舍之而藏者也乃不为所取抑又何欤由是而推则出处之道固未可以一言尽也窃谓士君子必能超然于富贵贫贱之外一衣一食足以自老一丘一壑足以自乐富贵贫贱于我何损益哉古之圣贤于此其见之也审矣道有可行之几则出而仕经世济物以遂吾仁天下之心从容开导左右斡旋以求其济者盖无所不用力焉固未尝悻悻于一言一事之从违而遽去至于事不可能势将有变则又见几而作有不俟终日者焉变化从时不拘一法神几妙用盖不可以常情测者古圣贤出处之道亦畧可知矣盖超然于富贵贫贱之外圣贤与髙尚之士同至于仁天下之心济天下之才则髙尚之士盖未必能预也孔子不满于沮溺丈人之俦盖以此世之君子无圣贤之心之才于富贵贫贱之间未能无累乃辄以孔子借口吾恐其无以服沮溺丈人之俦而免其窃取也噫吾于石龙之去又安能不重有感哉呜呼天下之道大矣石龙何以教我幸无谓碌碌尸素者不足与言而外之也 

　　御史司马鲁瞻之湖广刷巻序 

　　为治之道有任法有任人古之治任人后之治任法任人者非无法也法举其纲纎微曲折之间进退损益则主者得以制之期于事治民安不失法意而已是之谓任人任法者非无人也纎微曲折之间莫不有法如是则进如是则退如是则损如是则益人之当其任者守法而已能守法矣虽事烦民扰上不以为罪也不能守法虽事治民安上不以为功也是之谓任法国朝之治自庙堂之上以至郡县之间自黜陟刑赏之大以至于钱榖工作之细莫不各有一定之法有司奉行惟谨大抵任法者也法之细碎耳目不能以徧记故必有簿书焉簿书之欺谩上下不能以相保故又有钩考之法焉今所谓照刷文巻者是也朝廷恐有司之党比不可任也凡照刷文巻皆差御史一员往莅其事夫御史朝廷之耳目也大贤之所以进大奸之所以退善政之所以行敝政之所以革靡不凭之其任重矣照刷文巻特承简命夫岂不思所以尽其心哉顾文巻之集于几案者山堆川委虽竭精神穷日夜以钩考之亦未必尽得其敝之所在可谓甚劳而且难矣论者率谓任法者劳而少功不如任人者逸而有终斯固然矣然任法者朝廷之制也守法者臣子之职也生今之世反古之道夫岂可哉无亦考法外之意乎人亦有言日月之明无所不照而阴崖蔀屋之下时有所遗人不谓日月不明大者既举小者可畧也雷霆之击有罪固未尝人人而击之也然语及雷霆之威凡懐奸负罪之人无不畏惧改悔者以其威之有时而不测也侍御司马鲁瞻才而贤者也受命之湖广照刷文巻兼查盘军器僚友谭君希曽湖产也征言以赠予惟士之才而贤者能用法外之意以济法所不及雷霆之威日月之明固司马君之优为而亦谭君之所深望也谨述以赠呜呼君尚念哉 

　　洛阳吴寿夫考绩序 

　　洛阳吴君寿夫以名进士擢南京山西道监察御史盖三年于今矣兹赴京考绩同寅粘君某乔君某以瑭于寿夫同乡也乃来征言以赠予惟人臣之谊有官守则思修其职有言责则思尽其忠我朝之制内设府部寺监外设司府州县各有所典之事盖所谓以官为守者也侍则设六科给事中风宪则设十三道监察御史俾之论列天下之事则所谓以言为责者也予尝谓修官守之职易尽言责之忠难何以言之盖官守之职各有司存循礼奉法政无缺失而职固已修矣选举不清人不以咎户部财赋不节人不以咎礼部非其职也则庶官可知矣至于有言责之寄者则不然上则君徳之污隆下则臣职之修否皆所当言故一政之失一物之不得其所言官预有责焉欲尽其忠兹不亦难乎况夫人品之贤否政事之得失散在天下者多矣闻见异同爱憎异情吾知之有所未真而轻言焉则无益于天下之治而或有害知之真矣上虑君心之疑下虑羣议之夺忧谨畏讥惴惴自保或含蓄而不敢言或轻言之而不敢尽于是乎天下之清议起矣知之真矣能直言矣或素行未足以取信于上下或论议正救未能尽其术则其言未必得行而反复相激或至贻天下之祸夫真知天下之事非知者不能直言非勇者不能素行足以取信于人而言尽其术非仁者不能全是三徳而后言责之忠可庶几焉兹不亦甚难矣乎寿夫为御史三年矣天下之事咨询于僚友之间数纳于庙堂之上其真知而直言之者屡矣简在圣心见之施行者计亦多矣兹行也陟明迁乔盖有不俟卜者窃尝闻君子之事君也其心恒不满足故职虽修矣而犹望其日修忠虽尽矣而犹望其日尽方今圣明在上虽化理清明而未必无一事可言凤鸣朝阳天下倾耳吾盖于寿夫有望焉此亦僚友赠言之意也 

　　柏斋集巻二 

　　●钦定四库全书 




　　栢斋集巻三 

　　（明）何瑭 撰 

　　○序 

　　赠许都事序 

　　南京前府都事灵寳许君廷章故冡宰东崖公第六子也正德甲戌以公荫入国学读书学成归侍亲时冡宰公已捐馆惟太夫人在堂廷章乃筑寿萱堂以奉甘旨复筑栁溪书院因以自号承欢之暇则温绎旧业以故所得益深所养益粹嘉靖乙酉试吏部第四人授今軄丙戌莅任同乡士夫官南京者相率往贺廷章冠带出迎客观其容退如也听其言讷如也及即席坐徐与之论古今事成败得失则秩如也乃知其抱蓄不凡咸加敬爱谓冡宰公贤子谓瑭宜有言以赠瑭窃惟行潦之水不生蛟龙蚁封之丘不产虎豹沧海泰山则固有之其理则然也冡宰公以大才直节为朝名臣夷夏莫不闻则家庭之训诲可知矣子之多贤无怪也弘治壬戌瑭叨中科第时公以少司徒致仕家居次子廷纶官琐闼三子廷美官乌台瑭始得纳交焉正德初元公以廷臣交荐征拜大司马寻转大冢宰廷纶廷美俱以大臣子不任言路改翰林予乃得朝夕见焉廷纶则聪敏洞达如日月可仰廷美则端谨温润如圭璧可爱虽德器不同其为天下之瑞一也闻其伯兄廷言中癸夘乡举蚤卒季弟中丙戌进士五弟俱贤而未见也乃今识廷章焉虽职位闲散无以自见而其才可知也周有八士汉有八龙许氏昆弟可匹休矣盛哉盛哉孟子有言所谓故国者非谓有乔木之谓也有世臣之谓也元恺在唐虞伊陟巫咸鲁公丁公在三代卓卓不可尚矣予尝谓三代以下鲜世臣非谓其爵位之相继者无人也谓奕世载德不忝前人者不多得耳今冢宰公振于前而廷章昆弟继于后世臣其在是乎廷章念哉吾不复赘辞矣 

　　赠分巡佥宪郗公擢陜西抚民叅议之任序 

　　佥宪郗公分巡河北驻节怀庆盖二年于今矣以吏部荐擢陜西抚民叅议郡贰守张公雅蒙礼待乃来征言赠别以为知己之报予窃惟古人赠言体各不同仲山甫奉命城齐诗人作烝民送之备举其平日德业之盛美之其序城齐不过数言而止韩侯受命之国诗人作韩奕送之则畧不及其平日德业而夙夜匪懈干不庭方与夫实墉实壑实畆实籍之类凡所以勉其修举职业者盖亹亹不足若有遗论焉此其故何哉盖城齐常事山甫以元老重望任之无足虑者故畧韩侯之国则有地方安危治乱之寄其职任甚重故勉之不得不详其体则然也仰惟佥宪公分巡河北明察果断威惠并行盖有震动如雷霆涵濡如雨露者其德业之盛及履歴之详赫然于人之耳目不可掩也临别赠言纵不尽述人谁不知哉窃念公兹之任受天子之命有地方之责职任之重盖有过于韩侯者则属僚下吏受公之深者为公深虑逺计情其可已哉或谓抚民之任三省相连流民杂处凶顽不逞之徒时出乎其中寛之则翫而不服严之则激而致变治之有甚不易者予窃以为不然民不患难治患治之未得其道耳龙尚可驯虎尚可扰而况人乎哉龙虎所以可驯扰者无他顺其情而已矣抚民之任地方之险易逺近人民之强弱众寡吾不能知至于民之情则未有不可知者也民情莫不欲生省吾刑罚则民可以生矣民情莫不欲富薄吾税敛则民可以富矣民情莫不欲安禁吾侵扰则民可以安矣民情莫不欲逸简吾差徭则民可以逸矣非礼决不可缺而民所难能者勿强非法决不可为而民所易犯者勿禁非罪决不可赦而民有诖误者勿诛明以告之信以守之公以行之持以无倦如此而民情不得者未之有也民情得矣纵有二三凶顽不逞之徒谁与为党刑之则服剿之则灭矣是何难治之有哉迩悦逺来政成名立然后晋位庙廊大福海内何所不可此皆公所能为亦属僚下吏所望于公者也谨代言之以献公谅不谓其策之平平而忽之也 

　　赠佥宪郗公擢陜西抚民叅议序 

　　分巡佥宪郗公驻节怀庆患本府人才委靡不振思有以兴之拟创建书院选府县诸生幼而颕敏者择师儒别而教之庶几有立会朝廷下新令兴学育才亦如公拟公喜曰吾志得矣乃令府县选诸生幼而颕敏者得二十六人乃取济源学侯教谕温县学张司训专教之公亦时加训迪频馈菜米薪炭油烛纸笔之费以作兴之诸生咸感奋向学未几公升陜西抚民叅议师生不忍其去而不可留也乃偕来征言颂德以为临岐之献予语之曰鲁侯兴学鲁人颂之泮水之诗是也夫鲁侯国君也兴学国政之急者也鲁侯行之不为异政鲁人尚颂之我朝府州县各有学専教则有师儒提调则有守令奉勅总督则有宪臣其余上司虽亦有兴学之责然非其职任所急也今公乃能留意如此贤于鲁侯逺矣师生颂德赠别盖亦人情所不可已第不知师生欲何言幸明以告我我将采焉侯学谕曰吾闻铨曹升官各有资次或有不当宁使公论称屈勿使公论称幸盖称屈者后人必补之称幸者后人必抑之皆事理之自然也公往以御史言事外补而非其罪沉沦郡佐凡数年而始升佥宪歴任佥宪将三年而始升叅议以佥宪而升叅议似无不可若通计其资则于公论为屈其铨曹一时未暇思乎屈于前必伸于后名位鼎来可立俟也请以此颂以慰公心张司训曰吾闻君子之在仕途非位不髙禄不厚之患而职业不修令名不立乃为可患公此转虽未惬公论然公明达果断廊庙才也于职业少留意焉政成名立一范一韩一夔一契无所不可大位不公与将安归哉请以此颂以昭公休诸生曰鲁侯兴学之时淮夷方为鲁患故诗人作颂曰既作泮宫淮夷攸服始则欲献馘献囚以讨之中则欲式固尔猷以获之终则欲修明教化以觉悟之深谋逺虑盖无所不至也窃惟抚民之治驻节商州南控襄郢东连嵩邓流民杂处凶狡时作其为地方之患虽未至淮夷之甚然亦有相类者公尚念哉修整武备以慑其心而使之畏焉寛简条约以安其生而使之受焉申明戒谕以开其愚而使之化焉而又待以不欺行以不倦将见民之于公固有尊之如神明而亲之如父母者矣请以是颂以达公猷予曰感德而爱好德而颂人之情也爱不忘教颂不忘规君子之道也有味哉师生之言乎其为公深谋远虑备矣谨次第书之为临岐献 

　　南京刑部郎中刘振道擢山东叅议序 

　　南京刑部河南司郎中刘君擢山东布政司叅议同寅张君袁君来征言以赠予雅闻刘君贤而未详也因叩其家世履歴曰君字振道江西抚州府崇仁县人尊翁素轩先生典学邵武诸处课子惟勤均克有就长振迁以丁丒进士任礼科给事中幼振文以癸未进士任兵部主事次乃振道以甲戌进士知祁门县升刑部主事转南京兵部员外旋转今官顷得邸报升山东布政司叅议君歴官咸有声绩今之任有日愿执事主张之也予窃惟君家世诗礼父兄之所告诏者计无所不至今虽有言将何以益之无已则书生之常谈乎舜分天下为十二州州设之牧其戒命之词曰食哉惟时柔逺能迩敦德允元而难任人蛮夷率服民之所急者食而食之所重者时远者则寛而抚之近者则扰而习之牧民之术亦畧备矣而复曰敦德允元而难任人何居殊不知天子以天下之大兆民之重不能自治故立之牧以分治之然收一人耳州境广逺其民亦重矣牧虽戴星出入不惮劳苦亦安能使之一一得所哉故复有分任其责者焉在邦国则有侯伯子男在有司则有乡遂州党大夫士之属皆分任牧民之责者也德者元者非尽心民事者乎吾敦之允之则孰有不劝任人也者非戕贼吾民者乎吾难之则孰敢不惩此盖提纲挈领之道尤州牧之所当知也内治既修逺人自至蛮夷率服盖有不期然而然者矣今之布政司古州牧也呜呼君尚念哉山东之境东尽辽海西北西南则与两畿相接地广物阜固尝以富庶闻天下矣比年以来民颇雕匪惟逺方不宁而大盗往往窃发于腹心之地是岂无其故耶无乃赋税太重徭役太繁有以夺其食而妨其时乎无乃法令不振奸宄肆行所以抚而扰之者未尽道乎噫此固守令之责也提纲挈领使守令各勉其职又谁之责邪呜呼君尚念哉君以诗礼名家父兄朝夕之间何所不讲且前此歴官俱有声绩兹行也岂肯翫时愒日随波逐流以碌碌自处乎抑纲领守令布政官之任也使布政官得行其志则抚按之任也闻君当分守辽阳辽阳之巡按未知为谁其巡抚则吾申台张先生也先生当今之贤者也吾见其志之相合而山东之民自此有瘳也 

　　周侍御佥宪河南序 

　　山东周先生以云南道监察御史擢河南按察司佥事整饬颍上兵备河南士夫在留都者相与议曰按察之职以明法禁奸警肃上下逺迩为任可谓难矣而兵备兼有地方安危之责盖又难焉颍上之治北控河洛西接蕲云南尽江淮之畔地广人众地广则奸宄之察有所难周人众则斗辨纷争虽劳心力以聴之而日不暇给况流移杂处风俗劲悍抚绥控御少失其机则祸或由是以作加以南畿河南各有巡抚都御史巡按御史而兵备政令皆与之相闗此四人之性行未必皆同方圆枘凿一有龃龉非惟动相掣肘事不可行而谤议往往由之以起兵备之难如此不知先生何以处之吾党有不为之虑者乎光禄张先生曰诸友谓兵备之任难称信然予窃以为天下之事纷至沓来非明敏之才不济有才矣而或至于败无他傲与肆之故也盖古之有才者谓天下人皆莫己若故多自是自是则不期傲而自傲谓天下事皆不难为故多率易率易则不期肆而自肆傲则忤物故行多龃龉而谤议随之矣肆则玩事故人情政体虑之或有所未周处之或有所未善而衅隙随之矣以是而往幸不败者有矣欲政成令行逺近蒙福盖未有也先生之任台谏卓有才名吾未及久相亲炙尽得其深然尝有以占之矣兵备之命始下也吾与一二僚友往拜焉先生冠带出迎客仪度甚肃称贺礼毕各即席坐语及兵备前政得失歴歴如指诸掌旁及时事井井乎有条理而不可乱混混乎有源委而不可穷沉思审处未尝轻发盖有才而又善用之者也其不傲而肆也较然矣以是而往何往不济吾见政成令行而逺近之皆受其福也上副朝廷之托下慰吾党之望于是乎可卜矣佥嘻然曰甚善先生戒行有期乃相与饯别于鸡鸣寺之凭虚阁而瑭次第其语以赠于是乎书 

　　赠陜西佥宪张履谦之任序 

　　南京刑部尚书郎张君履谦擢陜西佥宪南户部旧僚林君游君征予言以赠予惟人之赠言广忠告也第言有可尽有不可尽或交未深或其人未足与言辄尽言以相告非惟不见信且取怒者有矣是不可也交深矣而不尽言是谓隐情隠情不忠其人足与言矣而不尽言是谓失人失人不智正德辛未履谦以应进士举留京师与予居相近也数相往来盖十有五年于今矣交不可谓不深履谦歴官俱有声绩以户部改刑部而户部旧僚爱慕无已则其心事可想是不可谓不足与言然则予之言又安敢不尽哉予岂能知天下事然尝闻君子之论矣天下之治乱系民生之休戚民生之休戚系守令之贤否监司者守令之纲也朝廷者监司之本也朝廷以天下之大不能自治而分其责任于监司则监司之责任顾不重且大哉天下之事自戸婚田土赋税差役钱糓甲兵以至于奸盗诈伪之属监司无一不当问然司之所统凡几府府凡几县人民凡几戸是已不可胜数而政事若前所云杂出乎其间者纷至沓来盖又不可以数计也监司一人而聴断之欲各得其理以安吾民非惟精神不堪日月亦有所不足是知监司尽心于政事者贤则贤矣谓之得其要则未也府之政事统于守县统于令得一贤守则一郡事无不理而民无不安矣得一贤令则一县事无不理民无不安矣其不肖者反是则监司之要可知矣然非谓悉委政事于守令而无所问也率作兴事屡省乃成此古法也吾分政事于守令而省其成如事无不理民无不安则守令之贤者也既礼貌之又从而荐举之贤者有不勉乎事不能理民不获安则守令之不肖者也既诮让之又从而黜罚之不肖者有不惩乎其或才有所不逮事有所未谙吾姑教戒之以待其后有不黾勉而改行者乎然守令之贤不肖如白黒者易知也其疑似者则难知也寛似姑息严似苛暴敬似谄谀正似傲倨若此类不可胜计己之好恶或因以生人之毁誉或因以起少有不察贤不肖易位矣是则尤不可不加意也外貌之敬忽传闻之毁誉姑置勿论先详察其政事之理否则贤不肖可得矣守令之贤者进而不肖者退则事理民安而治无不成矣监司之责任有不尽乎朝廷之望我者有不副乎陜西之守令政事民情皆不可知所知者君子之论如此也敢尽以告于戏尚念哉履谦之贤自有公论朝廷所以待履谦者自有公道皆非赠言之所急也故畧 

　　赠郝玉卿四川佥事序 

　　郝玉卿先生由刑部正郎擢四川按察司佥事瑭往拜贺宾客咸集瑭曰蜀逺朝廷万里吏治污隆民生休戚土宇安危惟方面守臣宪臣是赖执事何以治蜀盍一言之使吾党知之乎玉卿笑不答客曰昔甲乙丙丁论政吾尝闻之矣甲之言曰太上能以德化民其次莫如猛火烈民望而畏之故鲜死焉水弱民狎而昵之故多死焉政亦猛而已矣乙曰政贵得中太刚则折太柔则废诗云不竞不絿不刚不柔敷政优优百禄是遒中也岂可一于猛哉丙曰政贵通变政寛则民慢慢则糺于猛猛则民残残则施之以寛传曰大火中而寒暑退天道也丁曰赏善罚恶命德讨罪施之有宜用之有时吾何容心于其间哉风霜雨露迭见错出四凶之诛元恺之举舜之事尧亦何尝倚于一哉道并行而不相悖天地之所以为大也窃评之甲之所言政之要也乙政之经也丙政之变也丁政之时也是各一道也然不无至否焉孰是孰非孰从孰违执事其择一于此以示吾党兆乎玉卿亦笑不答瑭乃为之歌曰山川兮悠悠蜀道兮阻修豺豕纵横兮民何以休辽哉邈邈兮我心用忧客有和之者曰山川兮苍苍蜀道兮阻长君子之政兮孔良不茹其柔兮不吐其刚豺豕伏匿兮鸾凤翱翔千秋万岁兮民谁忍忘 

　　叶正郎出守广南序 

　　掌科丘先生间枉顾曰屯部正郎叶君时举吾乡名士也中弘治乙丒进士初授福建浦城尹三载将考绩天官卿以风宪缺员行取值太夫人丧不克赴服阕升知直隶六安州期年又遭先大夫丧起复改知山西蒲州正德辛巳升南京缮部员外郎三载考绩实授屯部郎中癸未七月升云南广南府太守时举天性平易率直与人推心相信不诡不随其为政多从简易在州县上司累相旌异闻浦民有绘像者蒲民有留靴者其惠爱在人至今见之犹父母然其在工部职务修举大司空崔公甚益重之部院悉书上考今兹之擢公论咸以为屈时举亦以逺方郡守例以待资望之下者不然则羸老不任事者不然则有过而谪者今当道乃以吾往相待可知矣即欲谢病不之任同乡以时举年未艾后事未可知咸劝之行而时举未果也愿执事有言以速之幸甚予惟君之行止自有所据区区之言岂足以转移其志然有愚见敬为诵之俟君择焉可也士君子之在仕途履歴何常之有或在庙堂或在郡县或在日月之侧或在岭海之外其始同其终未必同其始异其终或不异盖未可以一律齐也君奈何辄以广南为逺而郁郁自沮哉即如君意逺方郡守多以待资望之下及羸老有过者则远方之民不获瞻士君子之光仪盖亦久矣君以甲科之英扬歴中外政声赫然庙堂缙绅交口称颂此固夫人之所知也今兹之往广南之民盖有如景星凤凰争先覩之为快者矣况逺方之民久困于贪残罢委之政今君之往乃被之以仁风沃之以膏泽使之休养生息于圣明之世是无异出之陷阱之中而卧于袵席之上援之豺虎之窟而纳之父母之怀矣其欢呼鼓舞当何如哉歌謡兴而德功成盖可以指日而待也士君子之在仕途虽有逺近之辨至于旬宣之使监临之长搜罗守令之贤能者以荐于上铨部简其卓异者置诸大位则不以逺近异也语称彭蠡之濵以鱼饲犬荆山之岩以玉抵鹊岂以鱼与玉为可贱哉多有之地人不见贵其势则然也近地郡守贤能相望亦仕途之荆岩彭蠡也若逺郡则不可多得矣旬宣之使监临之长欲搜罗贤能以荐于上舎叶君将奚取哉髙爵重任自可坐致由是而观又安知远之不为近而屈之不为伸耶昔文翁在西蜀兴庠序之教卫飒在桂阳制婚嫁之礼皆流声中朝驯至大任良史列之循吏至于今称颂不衰夫庠序之教嫁娶之礼亦常政耳使在中国夫何足称然则远地边方固士君子立功扬名之所也亦在乎为之而已矣君奈何返以逺自沮乎掌科乃作而谢曰得子之论逺方郡守之利害皎如指掌时举可以欢然就道矣请书之为临岐赠于是乎书 

　　黄掌科出守严州序 

　　圣天子起自外藩入继大统备知民事艰苦即位之初励精圗治庙堂大臣祗承德意谓宣布朝廷惠泽以赡养元元职莫重于郡守近年郡守迁转太速不暇行其政教故民鲜得安请久其任有功效者进其职衔仍理郡事功效大着则不次擢用制可天子复谓守贵得人狼贪虎噬及脂韦不职者岂可使之久在民上乃采廷臣之言令两京三品以上官各举堪任郡守者三人俱以名闻即有不称连坐羣臣奉命惟谨悉心搜访惟恐不副上意士民之望治者盖欣欣焉维时浙严州府缺守吏部乃以南刑科北川黄先生荐命下缙绅士夫相与论曰北川在谏垣纔三四年指陈缺失别白贤否补益于朝廷甚多陟明迁乔以公以卿无所不可奈何复劳以有司之事即资序未深俾久在谏垣其所补益当不止此且出谏官以补郡守昔人谓忧其末而忘其本兹得无近似之乎或曰不然子之论所谓知其一而不知其二者也天下之事耳闻不如目见之真思虑不如经歴之熟布衣之士一旦超处公卿之位于民情事体虽聪明博达者亦未必真知虽真知之其细微曲折之间亦未必能尽得其详况艰难险阻未尝则思虑多不深体悉多不至乃遽使之裁处天下之事进退百官之贤不肖欲一一中节而得宜是安可得哉以北川之聪明博达使之周旋于郡县之间则于民之休戚事之利弊与其行止兴革或势有不能尽如吾意者自当无不真知上下之交不谄不渎毁誉是非不为流言所惑以至于贤否失真者亦自当真知其曲折増益于拂乱之余而练达于操危虑深之后吾见政声之赫然也事治民安既足副九重之意功效大着且将有不次之擢他日居公卿之位辅圣天子于庙堂宰制万几进退天下之贤不肖固将有异于他人者矣试之于外然后大用之于内虽屈于一时实伸于永久然则一出入内外之间又安足为轻重欣戚也哉论者乃服已而同寅多赋诗为北川赠山东周先生等属瑭有言为引瑭不工文谨述所闻缙绅之论以告盖此其大者耳若严之民情事体北川莅任之后自能知之兹不暇言也 

　　王侍御出守汝宁序 

　　汝宁河南大郡也统辖十五州县政令既繁而路当南北要冲旬宣之使往来之宾客络绎不絶应接盖无少暇焉故凡守兹土者非有明达果断之才者鲜克胜任嘉靖五年春吏部大计天下之治视其胜任不胜任者而去留之汝宁之守以才力不及改仕选能胜其任者代之乃荐南京河南道监察御史王君汝学以往君素有才望汝宁士夫官南京者闻命交贺既相率拜君于私第复相率征予言以赠予惟人之赠言备采择也王君自筮仕为县以至征拜为御史歴有声绩其练习久矣天下之事何所不知奚俟人言光禄申台张先生曰不然近世士大夫居髙位有大才者多不务谘访王君独不自满某等之往拜也即询民隠及吏治得失孜孜不怠某等既以所闻见告之矣而未尽也故请益于子子何辞焉予乃仰而叹曰甚矣君之好问而好察迩言也愧予无以吿耳昔人有言知为子然后能为人父知为臣然后能为人君知事人然后能使人盖自其所习行者推之无难也君尝为县矣所服事而聴令者不有守乎守之政令如何则县得其安如何则县被其扰亦既知之矣今兹之往行其所以安乎县者而去其所以扰乎县者则下无不获矣君尝为御史矣按察百僚扬清激浊固其职也守不在激扬中乎守之治行如何则为贤如何则为否今兹之往行其所以贤者去其所以否者则上无不获矣上下既获则政无不成令无不行熈熈然风草之相偃而桴鼓之相应也汝宁之民有不蒙福乎申台曰诺予曰我朝黜陟之法不同于古郡守治行超卓者不二三载辄迁吾恐汝宁之民不得久蒙君之福也众曰奈何曰见贤思齐人有是心安知来者之不如今也今姑乐王君之能福吾民可矣将来之事安得一一而为之虑哉申台曰然乃次第其语为王君赠云 

　　司马公改守嘉兴序 

　　张凌汉吴时之范子仁偕来枉顾曰郡伯司马公守吾郡三易岁矣士民蒙被恩德方以公为父母冀朝夕见乃以吏部荐改守嘉兴行有日矣士民欲挽留之不可也盍有言以赠以彰公休以致吾士民之意乎予曰唯唯窃念幼读前史见循良之吏有恩德于士民者或升迁或更调或以他故而去其士民往往挽留不置甚至卧辙攀辕使不得发其不然者反是因以谓众心之好恶可以验官政之得失及后见孔子为政于鲁鲁人乃谤之曰韠而麛裘投之无邮子产为政于郑郑人谤之曰孰杀子产吾其与之夫孔子大圣也子产亦公卿之贤者也其政岂有不善哉众乃欲投之杀之有不止于喜其速去者何也则又疑众心之好恶有不足凭者后读鲁论见子贡曰乡人皆好之何如子曰未可也乡人皆恶之何如子曰未可也不如乡人之善者好之其不善者恶之乃叹曰一乡之人皆比肩而立者耳所好所恶者尚各以其类况大人君子在上位者其存心也公其行政也平喜有赏怒有刑虽寛于劝善亦严于惩恶则于众人之情固不能以尽合矣甲之所好乙或恶之此之所誉彼或毁之此岂可得而一哉此孔子子产之所以蒙谤也迨其久也德政既洽众望咸归则谤言自息矣此孔子子产所以终获令名也然则观君子之政莅于政未久者众好众恶岂可不察其故哉公守怀庆虽三易岁然实未久也士民蒙被恩泽者固戴公如父母矣而觖望者则难保其无也瑭老且病不能逺饯公于郊外三君子其尚留意哉公之行也士民之在道傍者惜公之去而垂涕愿留者有几复察其人为何如人喜公之去而欢呼嘻笑者有几亦察其人为何如人盖一以验公之政一以观吾党之善恶也归幸相示瑭当笔之简册以俟他日传循吏者之采择云 

　　张推守升汝宁贰守序 

　　为政孰难得民心难得民心非难得民心而以其道难自岂弟之风既微而贪暴之政代作苍鹰乳虎之俦此肩接踵而显于世鞭挞肆行斩伐无忌凶威既立则剥取百姓之膏脂以充一已之筐箧转相汲引驯致髙位天下之民如坠涂炭其来也非一日矣故民亦疾视其上如冦如雠其在位也惟恐其不去其去也惟恐其不速无一毫爱敬眷恋之意此岂民之薄哉其应固然也故曰得民心难其反此者则又务为煦育姑息之政以取悦于下有罪不刑而悉从寛贷庶事不理而惟务因循曰吾将以恤民而省费其巧者则又为朝四暮三之术以笼络其民虽忧民之言不絶于口而实无爱利以及于下纪纲不立奸弊日滋虽驩虞于一时而不可行于永久虽愚民翕然以为贤而君子不取也故曰得民心而以其道难吾郡节推张先生以慈祥岂弟为心而以公平正大为政聴民之讼必尽其情罪之轻重大小则一断于法而无所纵舍初不用姑息笼络之术六县之民皆爱敬先生如其父母岂非得民心而以其道者乎先生以当道荐擢汝宁贰守自怀庆之任汝宁道出孟县官吏师生耆老感先生之德惜其去而不可留也乃绘像以献而请予言以道意予有感于得民心以道之难而幸于先生见之也故书是以吿于戏天下之民一也民之所好好之民之所恶恶之此之谓民之父母先生懋哉吾见民心之爱敬将彼此无以异也 

　　孟县刘大尹奬励序 

　　天下之事行为难行之得失其难在已行之从违其难在人在已者可勉也在人者所值有幸不幸吾将奈之何哉夫士君子禀扶舆之清淑为人伦之冠冕孰不欲立功业于当时垂声光于后世哉然天下事处之亦甚难矣纷纭轇轕欲其剖析震撼击撞欲其镇定少失其理则瓦裂莫救处之不失其理矣然或上无知已以为之援则局蹐于俞咈之间顾望于进止之际亦安得从容展布百姓见其体势之不重也奸诈者巧于媒蘖强梁者敢于抗拒方支吾自救之不暇欲望功业立而名声彰岂不难哉故尝谓士之立功垂名者有其志矣或患于无才有其才矣或患于无位有其位矣或患于无援全者百一故功名之成立甚不易也孟县大尹刘侯豪杰之士也志尚髙逺而其才又足以副之剸繁治剧抑强扶弱皆不劳余力当道以其能也以礼币奬劳焉怀庆府儒学薛生尧佐孟人也鸠诸友征言以贺予感夫功名之难幸侯之有志有才而又见知于上将可以大有为也故书是以归之以征于他日云 

　　修武冷大尹奬励序 

　　修武知县冷侯述职京师课最还任巡按御史汪公分巡佥宪孙公各以礼币奬励怀庆府儒学生史学易等修人也来征言以贺予惟冷侯君子也君子祸至不惧福至不喜上司一礼币之旌奬于侯之贤未足为轻重似不必贺继而思之则亦有可贺者君子立身行道固无所待于外然修之于已亦恒验之于人以考其至否夫子告颜渊克已复礼必及于天下归仁告仲弓主敬行恕必及于家邦无怨盖谓是也况君子之在下位则所系又有重焉盖君子之得位任职固将以行其道也上有谴怒下不信服欲道之行得乎夫察在位之贤否得失于毁誉未萌之前惟大人君子及有识之士能之庶民固未必能也往往上之所贤则庶民从而贤之上之所否则庶民从而否之贤否之间政治废兴之所系也夫子曰居下位而不获乎上民不可得而治矣意盖如此侯之贤吾尝闻之矣爱民深待士厚临财廉处事慎如祠名贤以作士风纂修县志以备邦典立继往开来化民成俗坊于玄庙之前以诏髦俊及夫沿路植栁以荫行旅之类皆出于簿书期会之外然此惟有识之士能察侯用意之所在而知其贤四境之民则未必知也今上司迭以礼币奬励其贤则四境之民忖于心而颂于口必曰我侯贤人也不然何上司礼待之如是也民既知侯之贤矣则令无不行禁无不止动无不化侯之道将大行而政将益光矣此所以亦可贺也且物莫不有始严霜肃物则堕指折胶之始也东风解冻则流金烁石之始也上司之所旌奬则亦髙位大任之始也官怠于宦成侯之所知也尚念哉进爵位于岩廊流勲名于竹帛固君子事也谨书此以为他日贺云 

　　绛县贰尹寗文威之任序 

　　予幼读昌黎丞厅壁记谓丞所以贰令于一邑之事无不当问又谓丞例以嫌不可否事惟拱黙自守窃意丞之与令虽名位不同至于受天子之命有牧民之责则无以异也一邑之事令主之于上丞赞之于下令倡之于前丞和之于后可否相济如曲蘖盐梅然则政善民安彼此俱美何嫌何疑而拱黙自守乎先民有言询于刍荛况僚友乎昌黎之言或有所激盖未必尽然也及后备员仕途更歴中外见府同判之所以事其守县丞簿之所以事其令大抵如昌黎之言怪问其故则曰将顺以成其美规讽以救其失佐贰事长官之道吾侪非不知也顾长官之用心不同或寛仁而明达或狭隘而固滞寛仁而明达者闻人之言不以为忤斟酌可否而从违之故政事益修僚友之情益厚狭隘而固滞者闻人之言则咈然怒不以为侵已之权则以为彰已之短僚友之情由是不和政事虽失甚至于败彼亦不悔也世之贤者不可多得故吾侪宁为彼而不为此予闻其言深用太息窃意为长官者恶闻人言固失矣为佐贰者未有一言为长官之助而辄避嫌自守则亦未为得也程子有言簿与令不和多由私意若以事父兄之道事之过则归已善则惟恐不归于令积此诚意宜无不感动之理今之为佐贰者或者于斯道有未尽乎己未尽其道而辄谓令恶闻人言岂理也哉友人寗文威先生选授山西绛县丞先生之子曰时中者学博而文为诸友所敬慕其同窗张时望王言道辈乃来征言为先生赠先生和易忠信处僚友之间保其无忤吾恐其徇世俗避嫌之见而拱黙自守也故以是告之其令未知为谁其用心未可悬度吾将于文威之行卜之也于是乎言 

　　朱二尹致仕序 

　　南通州耻斋朱先生仕为武陟县丞正德丙子四月同僚被论事连先生明年丁丒天下诸司例该入觐上司以先生事白无罪例该复职乃于八月内具先生职名中吏部及期犹以事未结不得入觐吏部以先生不至疑中途有他故遂令致仕怀庆士夫与先生游者闻命往唁之且惜先生无罪被黜或咎同僚之诖误或咎吏部之不审先生独慨然曰凡事有命奈何以咎他人哉昔忠宣为章惇所排得罪罢相家人皆以咎惇江行舟覆衣装尽湿家人举火燎衣忠宣顾谓曰此岂亦章惇害我哉盖凡事有命先贤尝蹈之矣岂独仆哉且居官亦有何乐入则治簿书趂期会出则奔走于车尘马足之间至谒上官则拜跪称谓与仆隶等吾不屑于此久矣独念蒙朝廷作养之恩幸有民社之寄庶几少竭涓埃以圗万一之报耳义不当无故引去以自逸乐今既见黜去有辞矣薄田可以具饘粥子弟可以供使令林泉可以适性情虽无俸入之养亦无政事之劳虽无爵位之荣亦无事上之辱彼此得失盖畧相当尚安能恋恋于已破之甑而怨天尤人哉闻者叹服乃以吿瑭瑭原贯泰之如皋于先生为同乡往尝闻先生始莅政将以五月中日士夫谓正五九月火星用事不利居官故多不以是月莅任或以告先生笑曰政之得失在我位之得失在命天时岂有不善哉以五月莅任流贼猖獗同僚或遣家入郡城避之复阴穿地窖拟县城破将潜匿以免先生独奋然曰朝廷设官凡以为民贼至纵众寡不敌当倡民守城今先遣家避贼百姓何所恃乎且城破矣岂匿地窖所可免哉纵免何面目见天下士大夫乎乃不遣家于戏处疑似然后可以见人之识临利害然后可以见人之守先生之识之守卓矣则于得丧之际无戚戚之感盖无怪也噫先生之归乐矣顾念吾侪幸得数接词色嗣是而后瞻拜无期不能无暌违之感耳别酒既斟行旌在道诗云乐只君子保艾尔后请以是为先生祝毋金玉尔音而有遐心请以是为先生赠 

　　栢斋集巻三 

　　●钦定四库全书 

　　栢斋集巻四 

　　（明）何瑭 撰 

　　○序 

　　赠王邦佐分教宁海序 

　　同学王邦佐先生器宇端重学博而文累举于乡不第乃以贡入太学因亲老谋为禄仕得分教山东宁海州亲友许舜时辈来征言以赠呜呼予何以为邦佐告哉为学为教之方修已治人之道圣经贤传备矣固邦佐之熟知也将何以益之哉予独念近世学者多从事于记诵词章之习以取科第以致通显意以为学问之道如是而已师以是教弟子以是学在在皆然知有圣贤修已治人之学者盖甚鲜矣或以圣贤之学为难殊不思圣贤亦人耳士希贤贤希圣分内事也在勉与不勉耳或以士必弃科举之业始可从事圣贤之学今方谋进取疑有所碍故不敢噫此又不思之甚也圣贤之学明德新民何尝禁人之进取哉顾进取之志何如耳格致诚正以修其身者必欲治国而平天下使以隐为髙如沮溺丈人之俦则何以治国而平天下乎其不然也审矣邦佐念哉天下之治乱在人才人才之盛衰在学校师儒则学校之主也师儒得其人则学校兴人才盛而天下治非其人则学校废人才衰而天下乱其任盖亦重矣古之为禄仕者乘田委吏尚不敢旷其职而况师儒乎哉宁海去邹鲁为近孔孟之化犹必有传者安知其无豪杰之士出于其间乎吾言止于此矣邦佐暨宁海之士庶几念哉 

　　蒋教授改任序 

　　郑府真丘王教授平凉蒋先生以王薨改周府封丘王教授某约缙绅士往饯之来征言于予以道别意予惟士君子在仕途类以儒学官及王府官为落莫不偶予窃以为不然故尝谓君子在仕途之可乐者大端有二大则坐庙堂之上与天子可否政事进退百官以纲纪天下次则在藩臬郡县之间为斯民兴利除害使百姓敬之如神明爱之如父母此固可乐也其或道与时相违才与命不偶则鸣铎于庠序之间与英俊之士讲道义辨古今事得失成败或曳裾于宗藩之府为贤王讲说经史以启发其聪明无奔走丛脞之劳而有从容偃仰之适此亦可乐也至于上焉而不能行其道次焉而不能安其身劳神于窥伺承顺之间毁形于车尘马足之下则虽居髙位食厚禄世俗固以为荣君子之心不乐也先生始以国子生授四川石泉县学司训既而擢郑府真丘王教授今改官仍在王府其亦有所乐于此否乎故因以质之先生讳杰字士英德性淳厚学问有源委故及门之士盍簮之朋于其别也恋恋不忍有如此云 

　　致仕文安县主簿孟公夫妇九十序 

　　人生以百岁为期故古人以百年为上寿八十为中寿六十为下寿然古之圣人或年踰百岁后世则鲜或克寿虽孔子大圣亦仅七十有三而已或谓气有淳漓则数有短长太古浑沌始辟风气方淳故人物之生其时者多寿后世太朴既散风气日漓故人物之生其时者多夭宋儒苏氏子瞻尝言蜀有老人村居深山中与外境絶不通食粟饮水无盐酪酒肉之养其人多寿至有见五世孙者岂非深山穷谷之中淳朴未散其风气犹有太古之遗故耶近来风气益漓寿者尤不易得以予耳目之所闻见寿登九十者止二三人寿登八十者不过十余人吾郡士民奚啻数百千万而寿九十者仅二三人寿八十者仅十数人是不尤难得也耶武德镇致仕文安县簿孟公与其配张氏俱寿登九十子三人曰经未仕曰纶任驿丞曰绍任巡检孙十一人曰禄配郑府新乐郡主为宗人府仪宾曽孙男女五人皆侍膝下乡党宗族姻戚咸以为庆姻家张君英乃来征言予虽未及亲炙公之颜范然尝闻公之气质淳厚言动谨饬家饶于财而以礼自守未尝骄人仕宦政成即引退优游田里二十余年于今矣盖得太古之气于浇漓之世者也夫近世寿八十者尚不可多得而公乃至九十又夫妇偕寿不尤难耶东坡以人生得见五世孙者为难而公已见四世孙盖庶几矣岂非公独得风气之淳故能然耶居今之世为古之人公真可敬也哉吾有感于世道之变故书是以为庆 

　　张千户袭职序 

　　羣牧所千戸张侯受命袭职归自京师姻亲李拱之来征言以贺且曰侯之先顺天府之大兴人髙祖始从戎以靖难功累升至金吾左卫副千戸改郑府羣牧所千户传曽祖祖父以及于侯其世逺矣侯今临政伊始愿执事之进之也于戏人亦有言败军之将不可以语勇瑭以迂疎多病退伏闾巷乃哓哓然语人以居官临政之方人谁聴之然尝诵先正之论矣请述以告可乎人无于水鉴当于民鉴国朝之初功臣封侯者不下数十今存者无几岂非位髙禄厚子孙骄奢淫佚不自保守故至是耶侯家得五世歴百余年不替所守岂非累世忠孝勤谨不自放逸故致然耶噫侯可谓贤矣勿以位髙而骄人勿以禄厚而纵欲事上以忠待士以礼接下以仁处事以法勿荒于酒勿迷于色勿疚于利夙夜永念不怠如此而家世不长名位不光无是理也然居官临政之详具载书史闻侯之祖手不释巻侯嗣守庭训且姻亲交友皆彬彬然文学士也聴览之暇留意书史考之于册咨之于友则闻见博而心志开为益多矣侯尚念哉抑瑭又闻士欲立功名于世有其志无其才不可也有其才无其时不可也有其时无其几不可也方今草窃蠭起天下多事士欲立功名以自见此其时也侯如有志则积学广才以候其几其亦可也瑭已矣无能为矣 

　　贺单戸侯军政序 

　　国朝政治之法文武并用文则取之科目武则取诸世胄取诸科目选择甚精故得之甚难而其任职也自不敢不慎取诸世胄则安坐承袭故得之甚易而其任职也多不自爱惜朝廷患其无所惩劝也乃立为五年一考选之例廉能公勤为军士所服者则选任军政令其居职理事贪酷庸暗为军士所恶者则退为剩员令其带俸杂差盖亦鼓舞振作之良法也嘉靖丙申例该考选卫所官自指挥以至戸侯各有进退而戸侯单大人实与军政之选母舅刘大等乃偕诸亲往贺而征言于予予窃惟古昔圣王之法凡臣下有功于国者其子孙皆教之教之而成材则官之如不足用亦使之不失其禄故仕者世禄而不世官我朝文职无世袭武职则自公侯以至千百户皆世袭其待之厚于前代矣国初武职犯罪降革今此法虽废然自有考选之例以来廉能公勤者始得军政理事否则带俸杂差而已盖与古世禄而不世官之意实相暗合今单戸侯既以素为军士所服选任军政信可贺矣然可不知所慎哉凡事朝廷俱有法令合于法者则行之违乎法者则不为此盖居职理事之规矩也能慎乎此则军政有光矣戸侯念哉是为贺 

　　陈彦威生子序 

　　予自遯居荒野百事俱废自分与城市相忘久矣忽谢宗德同周彦实来访茶罢作而请曰舎亲陈先生去冬始生元子敢祈一言以贺予以荒废再三辞不获于戏予言何所发明乃烦人之勤恳如此哉夫生子之可喜与年长生子之尤可喜夫人知之夫人能言之予何以为先生颂哉迩来习于稼穑之事请以稼喻可乎富人之稼也其田肥其粪多其耕勤其种时故其苗之生也硕大以蕃少粃而多实贫人之稼也则不然其田瘠其粪少贷牛以耕不免卤莽贷糓而种不免晩暮故其苗之生也茸短萎黄多秕而少实是岂糓之性有殊哉其所养则然也积善之家其父祖仁恕忠厚既已见佑于天庭闱之间所以训其子孙者又无非礼义逊让之事故其子孙之生者多贤明而寿积恶之家其父祖之强狠凶逆既以得罪于天而其子孙耳濡目染于朝夕之近者又无非不道不法之事故其子孙之生者多顽悖而天是岂人之性有殊哉亦由其所养而然也先生自上世以来累叶忠厚先生昆季五人皆光明俊伟卓然自立为逺近所宗天之所以佑陈氏者既已验矣先生于昆弟为长尤谦厚不伐天之所以佑之者盖方来而未已也斯子他日之耸壑昂霄盖不卜可知矣予昔游庠序视先生为先进先生之相接也不以后进忽之循循煦煦爱礼兼至予心盖铭刻焉先生生子之喜固予所乐道也况又有谢君之请乎惜荒废之久不能发扬盛美之万一耳姑以此贺 

　　曹元善更名序 

　　窻友曹元善先生本名仁以汉曹操之族人有名仁者恶其类也更名希仁请于提学宪副边先生先生许之诸友欲并更其字来谋于瑭瑭窃惟天道莫大于元人道莫大于仁故曰元者善之长也君子体仁足以长人仁之字符善厥旨深哉然希仁之与仁一也且元善之称于亲友久矣不更可也无已则以可劝可戒者为元善吿乎古之贤人君子非惟同宗荣之同乡荣之天下亦莫不荣之孔颜之名万世仰慕是岂有所阿私哉憸夫小人非惟天下耻之同乡耻之虽其同宗亦耻之幽厉之名孝子慈孙有不能改噫其可畏哉夫人为万善之长初无可恶而元善必欲更之者徒以操故耳曽子至孝不过胜母之门墨子非乐不入朝歌之邑古之人有然者矣元善恶恶之心其严矣哉吾夫子有言见贤思齐焉见不贤而内自省也夫操之所以可恶者岂非奸邪猜谲不忠于汉故耶夙夜以思凡事之类于操者悉去之斯可矣夫仁一发而亲亲再发而仁民而爱物极其效则至于天地变化草木蕃呜呼大矣元善事亲孝处兄弟义交友朋信临财廉而处事公以直其所以行之于身者盖无不仁也他日有位则鼓元气而雷域中腾百川而雨天下亦分内耳元善念哉夫责善朋友之道也故吿之不敢不切以详元善念哉 

　　张生入学序 

　　嘉靖元年二月钦差提学副使王先生试士怀庆选子弟之俊秀者补儒学弟子员张生继光预焉处士熊世威其外父也来征言以贺予惟我朝之法取士则以科目养士则以学校其取之也中乡试者则谓之举人中会试而赐第于廷对者则谓之进士公卿百司胥此焉出其取之也重矣其养之也始入学则谓之附学生少进则谓之増广生再进则谓之廪膳生教以义礼以养其德教以文词以养其业德成业就然后以科目取之其养之也豫矣譬之木焉楩楠杞梓必豫养于山林场圃之中培壅浇灌积以岁月既成材矣然后匠石取之以为明堂栋梁之用固自然之序也张生今始入学为生员盖楩楠杞梓初培养于山林场圃之中者也岂可不思所以自养哉斋庄中正以养其心学问思辨以养其知孝友忠信以养其行礼义廉耻以养其节使在学校之中则为名士由科目而出则为名臣斯无负于朝廷养士之意而大慰乎亲友相贺之心矣不然吾恐养小失大不免为士林之累也生尝从予游予爱其典雅聪慧有可进者故以是吿之生尚念哉学问精微之妙生当自求之言固不能尽也于戏生尚勉哉 

　　贾生入学序 

　　贾生应奎文洪先生之子也天性聪颕而文洪教之甚勤其纂言为文清丽可爱今年提学宪副王先生试士怀庆选子弟之俊秀者补儒学弟子员府学凡补三十三人应奎寔为之首许舜民先生其外父也惧其骄而不进征予言以赠之予惟文词清丽在后进固为可爱然此特始学之事耳吾儒之所当务者盖不止此也昔鲁斋文正公幼时从乡师读书尝问曰读书何为曰科举取第耳公曰如斯而己乎师大竒之自顾章句儒非其师遂辞去公后卒以道德文章为世师表奎壻舜民之门拜文正公之祠遗训风烈盖闻之久矣其亦尝思之否乎文词清丽充其极不过可以科举取第耳然则所当务者固不止此也国家以学校养士有司以文词取士意必有在生亦尝思之否乎古者八岁入小学十五而入大学所事各异今之府县学古大学也生藏修游息于此岂可不思其所当务哉诚思而求之则自不敢不进将来事业必大过人决科取贵盖在所不待言矣于戏生尚念哉生尚勉哉父师亲友之所以望生者固当不外此 

　　蒙宗孟西归序 

　　平凉蒙生从其父宦学于山东青州府益都县归而过怀庆真丘王教授蒋先生其外舅也因留讲学于怀庆将归窻友牛生来征言以赠予惟责善朋友之道也临别赠言责善之余也吾何以为生告哉今世士君子之讲学者大抵主于发策决科夫吿人而不以其近且切者非迂则诬然止于其所习闻习见而无所进焉君子亦不为也昔子张学干禄夫子告之曰多闻阙疑慎言其余则寡尤多见阙殆慎行其余则寡悔言寡尤行寡悔禄在其中矣不斥其干禄之非亦不曰此干禄之术也止曰禄在其中而已此固圣贤告人之法也夫学所以谋道也五经四书载道之器也国朝养士于学校使之讲明乎五经四书之文然后取以科目布之庶位以赞政治意固有在矣呜呼生尚念哉本之四书以求其端广之五经以充其体参之史传以通其变身如何修家如何齐国与天下如何而治平时而玩焉务使得之于心验之于事则发而为英华行而为功业决科取士盖将不待他求而自至矣于戏生尚念哉朋友赠言之意当不过是也 

　　仇生北归序 

　　正德末年予致仕家居潞安仇生奉其尊甫玉松先生之命来从予游既而别去嘉靖初年予蒙恩起废从仕于外与生不相见者盖十年于今矣嘉靖已丒予再致仕家居今年生复自潞来省时玉松先生捐馆已六易岁矣相见首吊之生悲泣不能已次问其诸父安否次问其学业所至则慨然曰生一病三年不能出门戸今病虽愈气体尚虚不耐劳苦学业废几尽予以生年齿方壮体虚尚可复学业尚可勉进之生唯唯居数日将去予念平日无益于生而生乃惓惓相爱无已顾无以报之又念予老矣恐后不复相见乃以平生拙学告之盖尽心之道也窃尝谓大学之道在明明德在新民在止于至善格物致知诚意正心修身皆明德也齐家治国平天下皆新民也学者于明德当无所不用其极新民之道则惟可行于家仕而得位然后可行于国与天下生居家有家范居乡有乡约修身齐家以化乎乡人其道盖已试而有验矣念生方积学待用他日出仕则当有治平之责语虽称居家理则治可移于官然国与天下地广人众政事益繁治平之道非讲之素明临时拟议推度而行恐无以合宜而中节然则生于今日岂可不加之意哉治平之道有所谓事君事长使众焉有所谓兴仁与让焉有所谓禁贪戾焉有所谓与民同好恶焉有所谓不专利焉其大纲虽明而条目曲折则有不可以一言尽者生尚念哉以大学之传为纲而博考于经书子史复叅以国家宪令以尽其条目之曲折务使其各有定见此则所谓物格而知至也至是则明徳之体始全他日出仕则随其位之所至而行所当行一出于诚则新民之用亦渐造其极矣功成名立可传不朽与前日之行家范乡约者盖无以异也呜呼此大学之道也予平生之拙学在此生归矣尚念兹哉尚念兹哉 

　　仇文烈孝行序 

　　潞州义门义官仇君文烈乃兵科给事中敏之六世孙而宿州吏目君时济之子也天性笃孝六岁丧母知号恸见者酸怆既长习于家庭礼义之训事父及继母曲尽孝敬正徳十二年父病瘫患不能动履君侍养医祷曲尽其诚歴三载如一日父卒不起君号恸几絶既葬寝苫枕块不御酒肉悉如礼每奠哭哀恸如初丧至服阕不懈由是众称其孝嘉靖改元修先帝实録诏天下有司采求忠臣孝子义夫节妇之类以备通纂潞学正王公首録君为孝子以应搜择里老郜经等亦应诏呈举有司奏请旌异由是君之孝上下逺近无不闻怀庆之士与君弟庠生文光游者相率来征言以赠予惟臣之于君子之于亲忠孝之道咸其自尽焉尔已非有所待于外而后为之也仇君之孝其亲其心亦若是已矣夫岂以上之赏罚人之毁誉为作止哉然而有司荐之士友赠之是亦有说乎噫此盖教化之端风俗之机众人所忽而君子之所留意也夫不待赏而自为善不待罚而自不为恶上智也赏之而终不为善罚之而卒不免于恶下愚也至于可导而上下者中人也上智不易得下愚亦少中人则滔滔者天下皆是也人有一善上皆赏之众皆誉之其不相劝而趋于善者鲜矣人有一善上咸不加察焉众咸不知敬焉其不怠沮而变于恶者亦鲜矣古之圣贤能谨乎此故风俗淳美比屋可封后世忽之此风俗所以不如古也仇君之孝士友之所以汲汲称扬若不容已者夫岂无谓也哉风俗之美吾于是有望矣 

　　张世台侍亲之封丘序 

　　孟县大尹张先生遣其子世台从学于予未几当道以先生治迹彰着荐其才堪治繁调官封丘世台将侍行同游之士绘圗赋诗以赠其别复请予言以叙其首予窃惟指引者师之功也从容规戒者友之任也诸士以世台逺行不复得遂其羣居讲习之乐故赋诗赠别以致缱绻之意友道也予浅陋不足以师世台然尝尸其位矣每见世台有所质问不达不已窃喜其志笃意勤可以与进然未有以发也今其逺去固当有以吿之而况其友为之请乎于戏夫子有言可与共学未可与适道是学贵于适道学焉而不知适道犹不学也今世之士非不诵习圣贤之书口讲其所谓道也至于闻道学之名则相顾而笑岂以是为不美哉其心必以为圣贤之道必先义后利必厚本抑末今方作为文词以干禄仕而何圣贤之道之云噫是盖未之思也圣贤之道明德新民夫岂以隐为髙如沮溺丈人之所为哉惟出处进退之间不为诡遇斯已矣文以载道圣贤亦未尝不为也惟不徒饰其轮辕而无所载斯已矣人莫不饮食也鲜能知味也渴饮饥食圣贤不免与人同所异者知味之正耳若谓必絶文词必弃禄仕然后可以语圣贤之道是何异于闭口枵腹然后为得饮食之正哉是亦不思甚矣世台念哉从事乎博学审问之间反求于慎思明辨之际凡圣贤之所以修其身齐其家以及乎国与天下者必究其极勿凿而深勿执而固要以大中既自得矣则发为文词以应科目施于政事以为功业无所不可不幸龃龉则乐天知命而遯世无闷焉圣贤之道固即此而在矣岂索隐行怪为哉抑人有言雌鸡不能伏鹄卵吾浅陋不足以化世台三原马伯循髙陵吕仲才皆世台乡先达也其学俱有源委世台入承庭训出就二先生访焉其可也诸友缱绻之意亦若此而已矣呜呼念哉 

　　赠石嵓处士仇时闲序 

　　士君子所以取贵于世者以其见道明而将义笃也而隐显不与焉古之隐君子如封人晨门诸贤皆垂名于鲁论而王彦方管幼安黄叔度诸贤亦流光于史册至今余千年矣而言论风旨犹使人景慕不已世降俗末斯人盖不可多得矣有与之彷佛者寜可不表章之使显于世哉正德年间予废处林下闻潞州仇氏家法之美而未详也会其宗子渖藩仪宾时茂遣其子熈从予游乃得见其所作家范及所举行乡约始知时茂及其从兄时济弟时淳时表时闲皆以孝悌礼让为乡人所宗心窃慕焉然无由见也嘉靖壬午予丁先父忧时表奉其伯兄命不逺数百里来吊奠观其礼度循如也聴其言论秩如也益信其昆仲之贤未几别去尝意他日或至山西当造拜其室以尽观其昆仲之仪刑值蒙恩起废奔走仕途不相闻者久矣乃今嘉靖戊子春时闲复奉其仲兄时淳之命来访其礼度言论犹时表也询时茂起居则捐馆踰小祥矣相与悲悼久之暇日延时闲小餐论及家范乡约傍及古今人行事得失皆举经史或儒先著述以对明白剀切不激不随乃知其识见髙明真有士君子之风又叹其昆仲皆贤又有古人之所难得者益加敬慕时闲尝问予以学问之要予应之以读圣人之书当知其意行古人之道勿泥其迹时闲以为然其虚心从善盖方进而未已也其与古之隐君子并流芳声可期也于其归也姑以是赠之以征其后云 

　　赠娄生东归序 

　　圣贤之道未知以知为难既知则以行为难有志之士读书穷理能知圣贤之道者时时有之至于知而能行者百无一二此无他世俗之说横于中而利害之势迫于外于是乎徇时之计生而行道之志变矣于戏此道所以不能行也世之人见小人得志君子困厄类皆曰顺时者通忤时者穷是不可以不通其变也士之惑于其说者盖十而八九矣抑不思穷通得失莫不有命自古及今小人得志者固多矣而败者亦不为少君子之困厄者固多矣而显者亦未尝尽无是知穷通得失皆出于命非人力之所独致也故君子恒行法以俟命不知命者则无以为君子圣贤垂训之意逺矣或疑斯道之大浩浩难穷欲尽知而全体之有未易者殊不知道有全体有先务智者无不知也而当务之为急修齐治平岂非当务之急者乎学问思辨以致其知既真知矣藴之于心则为德体之于身则为行发之言语则为文章措之天下则为事业大可圣次可贤下亦不忝为士君子矣或问推行之要曰本之以诚施之以恕律已以严责人以寛穷通得失则一聴乎命有所不得则反求诸已而不变不沮焉知此则道庶乎其可行矣娄生东归乃来告别予念生有志于圣贤之道恐其或惕于世俗之说而不克终也故书是赠之于戏书不尽言言不尽意生尚绎思而推广之哉 

　　贾贤权驿序 

　　国朝统一四海政令之施或上遣使而布于下或下遣使而达于上皆给驿以行使者至驿则馆人授室饔人致膳圉人具仆马故使者至则如归去则无留难之患政令之施捷于风雷之鼓动盖有由然也逺近州县莫不有驿而河内万善驿则在太行之麓路通山西使客往来者颇少驿官缺员府县恒委他官署之事非其职故多至废坠正德十五年义官贾贤寔承府县檄往署驿事凡百尽心不以权暑而怠故屋宇修洁饮食豊腆士饱而嬉马腾于槽使客至者无缺供之咎上下咸爱敬焉姻亲张某等乃来征言以贺或谓驿传之政非大也驿官之秩非崇也至于他官暂时权署则又可知矣是何足贺噫不然政不在大小秩不在崇卑惟尽心于其职者斯可贤矣孔子为委吏而会计当为乘田而牛羊茁壮夫孔子大圣人也会计当牛羊茁壮此琐琐者何足称数而史氏必备録之者以见大圣大贤克勤小物无所往而不用其心也贾贤权署驿事能举其职孰谓其不可贺乎众佥曰诺于是乎书 

　　周总旗应役序 

　　仪卫司总旗周君大渊去岁冬始膺役旗手千戸张侯命分任司事君以衰老辞侯曰任事之劳非衰老所堪固然但事务烦冗非老成练达者不能况众人疲敝乆矣他任事者不免有所渔猎众益以困汝既老成习事又家道殷实无取于人分任司事非汝莫可其勿辞君不得已受命既而委以巨细之事悉皆允惬上无怒容下无谤语众咸颂侯为知人又喜君之能任事也姻家孟气之乃来征言以贺予于周君为妹婿故不得辞窃惟事无大小能任者贤事茍胜任则虽闾里之役亦足以流芳于当时仇览诸人是矣事不胜任则虽公卿之尊不免遗讥于后世孔光诸人是矣然求所以胜其任者岂有他哉本之以诚行之以勤处之以公如是而已诚则人不疑勤则事不败公则众咸服充是道也虽公卿之任无不胜者况其小小者乎君念哉言行相顾以致其诚夙夜匪懈以致其勤差科必均以致其公则上悦下服将始终如一日矣昔于公为狱吏凡事不茍尝令髙大其门曰吾治狱无寃后世子孙必有兴者至其后定国果为卿相君勉哉天道无亲常与善人安知君之子孙无兴者乎谨书之以征于后 

　　赠民安驿驿丞牛本诚之任序 

　　友人牛宗器之子本诚由承差授湖广公安县民安驿驿丞将之任庠友王子正伊亲也乃来征言以赠呜呼予何言哉欲告之以古人居官之道则迂逺而不切于事欲告之以今人居官之道则予有所不知虽知之亦未能得其肯綮然子正之请不可虚而宗器之厚又有不可黙者姑述所闻以告而本诚择焉其可也驿逓之官大要以奔走承顺为职凡朝贵之经过上司之巡厯公使之往来驿官咸有事焉其进退欲恭其应对欲敏其馆舍欲洁其饮食欲丰其车马欲备以整欲一一各得其宜固己难矣况夫馆舎之授主之者馆人也饮食之供主之者饔人也车马之戒主之者圉人也而驿官实总理焉治之太寛则下不用命而悞事治之太严则下或不堪而生怨或寛或严各中其节非洞晓物情深知事体者不能也兹不亦尤难也哉语云不习居官视傍州例本诚之乡邻岂无服役于驿逓者乎驿官之行事如何则上官喜如何则上官怒如何则下人悦如何则下人怨本诚计亦知之矣今兹之任凡事视以为法戒焉则上无不喜下无不悦驿官之职不难称矣本诚家饶于财俯仰之资不赖于官而本诚之来见我也进退言语淳朴无伪盖忠信人也忠信诚也本之以诚而加以通敏驿官之职绰绰有余矣然予不真知今人居官之道所言不知可用与否本诚就习于世事之君子而再访焉其可也是为赠 

　　贺薛生入学序 

　　嘉靖壬辰提学副使敖公按临怀庆选子弟之聪俊颖异者补儒学生薛先生之子尧民与焉曹四先生生之外舅也乃来征予言以贺予惟生以童稚之年登庠序之门德业未成名誉未着将何以贺既而思之则亦有可贺者焉楩楠杞梓之木必预养于山林然后匠石取之以为栋为梁聪明俊杰之士必预养于学校然后朝廷取之以为公为卿取之虽在后养之则在先不有以养之孰从而取之是则养之之始亦可贺也然材之成也难矣善养木者其根欲深其培欲平其灌欲时而又剪其繁冗去其荆棘使土力不分复迟之以岁月然后栋梁之材可成善养士者必根之以虚明敬一之心培之以圣经贤传之旨灌之以明师良友之泽而又戒其杂习除其秽行使用志不分复迟之以岁月然后公卿之材可成其事之相类有如此者呜呼生尚念哉作养者朝廷之意也期望劝戒以相养者父兄师友之任也崇德广业决意而往以自养者则生之责也夫子有言譬如为山未成一篑止吾止也譬如平地虽覆一篑进吾往也士始入学亦一篑之覆者也生尚念哉吾言止于此矣 

　　栢斋集巻四 

　　●钦定四库全书 

　　栢斋集巻五 

　　（明）何瑭 撰 

　　○序 

　　王教之端诗序 

　　王教之端诗册若干叶缙绅大夫士为宗室郑王殿下母妃而作也妃姓阎氏竹山县知县敬之女也以容德选配郑懿王殿下册封继妃自入王宫谨循内训时舅郑定王已薨逝祭祀必严姑李妃方寿康爱敬兼至内外称之曰孝赞相懿王动遵典礼笑语之声不闻宫闱之内清肃内外称之曰敬懿王之薨今王尚幼妃摄理国事乃节缩赢余修举废坠葺理始祖靖王坟所之享殿而时祀有归请给庶祖姑简王夫人张氏之封号而崇奉有礼内外称之曰恭周恤懿王前妃顾氏之家不减于已家抚育伯兄康王之女无异于已女内外称之曰惠今王方在龆龀则勤顾复以保其躬出就师傅则严训戒以成其德内外称之曰慈凡兹懿行不可殚述王既袭爵乃及兄东垣王具奏于朝乞赐旌奬以彰母妃之贤以伸罔极之报奏下礼部行抚按勘实奏上帝乃遣行人赍严勅奬谕若曰勅谕郑懿王妃阎氏先该尔子郑王等各奏尔竭力孝亲睦厚宗党济饥恤死善行着闻等因该部覆称已经抚按等官勘实奏报兹特降勅旌奬仍命行人周汝员往谕以彰尔贤以为诸藩内助之劝尔尚益敦乃行永绥家邦钦哉故谕王拜受捧入妃设香案具冠服拜受如礼由是内自宫闱外及臣庶咸颂妃之贤荣帝之命莫不抃舞欢呼拜手称庆其缙绅大夫士之能言者又作为声诗播之逺迩将传示无极妃兄阎廷琮乃装为册叶请瑭为序其首瑭窃惟周文王之妃姒氏着有懿德宫人作闗雎之诗以颂之周公采诗被之管弦以闗睢为房中之乐用之天下孔子删诗垂训万世以闗雎为首匡衡读而赞之曰此纲纪之首王教之端也夫闗雎不过颂后妃之德耳何以为王教之端乎盖王者之教化极于天下之平然天下之平必始于国之治国之治必始于家之齐后妃有盛德则宫闱清肃而家齐矣未有家齐而国不治者也亦未有国治而天下不平者也周公以闗雎为房中之乐用之天下孔子删诗以闗雎为首盖立教之深意也匡衡谓为王教之端夫岂过乎哉今贤妃事先姑能孝相懿王敬奉祖妣能恭睦宗姻能惠抚今王能慈懿德之全可以追配太姒缙绅大夫士之诗盖亦继闗雎而作者也诗册之首题目王教之端取匡衡之赞也呜呼休哉圣朝如欲采取风謡播之管弦以化天下或欲删述皇明一经以垂训万世安知不有取于斯乎君子于是乎有所感矣 

　　荣寿诗序 

　　山西陵川府孤云殿下与其兄孤松孤岩殿下各以道德相勉孤岩蚤逝孤松乃与孤云率子侄十人共为一会创立会所名以宗约咸以道德相劝有过则规无事亦读书约中一切俗务尽皆屏去事闻朝廷锡以优礼国主亦不时存问不幸孤松亦逝独孤云今年寿登七十邦人咸喜大夫士之能诗者各赋诗颂祷子某等乃装为册叶名以荣寿因吾门生仇熈秀才征言叙其首简予以老病不文再三固辞而所请不怠益笃窃念予老朽矣言何足轻重而乃令宗英勤恳如此乃勉强为序曰寿天天之定命爱恶人之常情爱之而欲其寿恶之而欲其夭是以人情移天命也理似不达故圣人以此为惑然各有道焉不可以一端尽也盖人之贤而有德者上则可以为邦家之荣华下则可以示万民之楷范故爱而敬之者恒欲其寿盖欲乆而光荣楷范之化于无穷也南山之诗云乐只君子邦家之基乐只君子万寿无期意盖如此其不贤而无德者大则殃人害物小则庸碌无闻如深山之木石大泽之龙蛇虽多歴年所何益于世故恶而疾之者恒欲其夭盖不欲久见之也汤誓曰时日曷丧予及汝皆亡意盖如此是知爱之而欲其寿必其人之贤者也恶之而欲其夭必其人之不贤者也夫子删诗定书存而不削以为万世之劝戒立教逺矣所谓各有道焉者也况乎宗室席帝王之荫世爵世禄人罕伦比则败度败礼自其常态其能免人之疾恶者鲜矣河间之好礼东平之乐善何可多得则孤云殿下之贤岂不深可爱敬也哉荣寿之诗聨篇累牍盖秉彛好德之情有不能自已者耳非无谓也他日朝廷举采诗之典安知不有取于此乎増光玉牒垂休万世河间东平不得专美矣老病之言不能深论姑书此以为羣玉前驱云 

　　鲁斋全书序 

　　鲁斋许文正公元大儒也其道德功业天下固已景仰而佩服之矣独其遗书散落乆未萃其全正德丙子钦差巡抚河南地方右副都御史西蜀梧山李公檄下有司命表章先贤戊寅钦差总制军务太子少保闗中幸庵彭公致仕过河南闻而慕之因以搜集鲁斋全书相托巡抚公乃以命河内县尹平凉髙侯杰始属鲁斋七世孙婿四川按察司副使郝先生玉卿未竟而玉卿卒乃属县儒学教谕宰先生廷俊既成书乃属瑭校正谨为序其颠末以见鲁斋全书之集出于二公之意云尔至鲁斋之格言至论所以启迪来哲垂训后世者则读者当自得之不待赞也 

　　怀庆府志序 

　　地理之有志尚矣其见于经则夏有禹贡周有职方可考也秦汉而下郡国各有圗志犹古意也我朝英庙时尝命儒臣编大明一统志上自皇都下至司府州县外及四夷无不备载视古盖加详焉然巻帙既繁人不易得故府州县又各自为志以便观览盖其势则然也怀庆府旧未有志宏治年间前太守长山徐公尝命儒士鄱阳郑芝同儒学生之有才识者编集之既脱藳矣公升河南布政司叅政去郡故未及梓行正德庚午瑭致仕家居公以都察院右佥都御史有事陜西道经怀庆瑭拜谒之余公示以志藳托为校正乃订其讹谬一二间有损益然大体多仍其旧不尽革也私家无力缮写瑭亦蒙起废北上故未能成书正德丙子瑭再致仕家居今太守郯城周公同年也偶语及府志之阙乃告之故公瞿然曰此吾责也乃择书史给笔札食以廪饩命之缮写既成将寿诸梓复托瑭序其首简谨为述其颠末如右以着二公用心之勤及志成之不易若夫作志之体则有禹贡职方在笔削未精尚有待乎后之君子至二公其它德政则以非此志所由皆不赘及云 

　　修武县志序 

　　郡县之有志犹国之有史也其不可缺也明矣国朝已有大明一统志然萃天下郡县于一编事提其纲不免太畧是以郡县又各自为志详其目也修武为河南名县旧未有志正德丁丒蜀昌冷先生以乡进士来知县事政教之暇询知其故嘅然叹曰志书不作则文献不足政教猝无所取征此吾有司之责也乃立为凡例择儒学师生之有才识者委以编次而已考正焉书既成矣乃具辞命礼币伻来请叙其首予取阅之虽笔削精义未能尽得然观其志疆域则土宇之广狭见矣志沿革则时代之变更见矣志天文则灾祥之占见矣志地理则山川之美见矣志创建风俗戸口食货则政教之兴废民生之休戚皆见矣至于职官名宦游寓则志士之临莅乎此者也选举讫乎方术则志士之生长乎此者也艺文则又志鸿儒硕学发明此土之华实以为吾人之鉴戒者也一展巻间而政教之施孰可以缓孰可以急人物之行孰可以惩孰可以劝莫不备悉噫志之作有补于治也多矣抑考文议礼恒见于从容无事之时方今政令匆急士大夫尽瘁于簿书期会之间以应其上之求日且不给先生独能注意乎此其异于人逺矣好古博雅者又安得不深有感也哉 

　　上党仇氏家范序 

　　人有恒言皆曰天下国家然天下之本在国国之本在家家不齐而能治国平天下者未之有也古人齐家之法其详不可得而见矣其畧则在于礼之内则宋司马公家仪朱文公家礼与近代郑氏旌异编诸书皆祖述内则而有作者也国朝上党仇氏家范则又斟酌三书而损益之者也古人齐家之法盖亦可以类推而得其详矣渖藩仪宾时茂仇氏宗子也尝命子熈从予游间以所作家范示予且曰愿有言以终之以示嗣人予惟仇氏家范之懿与夫治家不贵于能忍而贵于有礼之意大司成和顺王公州守三衢徐公之序备矣予复何言无已则举所尝过虑者以吿可乎夫立法在祖宗而守法在子孙世咸谓守法难予窃谓立法尤难虑有所不周则法之立也人情事体有所不安则其势不可以乆行势不可以乆行虽贤子孙亦难于守是以古人之立法也严其大纲而寛其小节正伦理笃恩谊其大纲也衣服饮食财货交际之类其小节也严其大纲使世守不变寛其小节使得以损益从时则法之立者庶可以久行而不废矣于戏非贤祖宗不知立法非贤子孙不能守法仇氏子孙尚念之哉 

　　质庵存稿序 

　　质庵存稿者洪洞韩老先生之所著也先生蚤以名进士职谏垣累官至大司徒扬歴中外余四十年凡有感触纪赠悉形于诗其存稿至数百篇仲子来守怀庆重惟手泽乃厘为六巻刻梓以传而属瑭序其首简瑭之浅陋岂足以序先生之诗哉而谊不可辞也嘅自明良喜起之歌既沦清庙文王之什寡和庙堂大臣鲜复有留意于诗者萧曹丙魏房杜姚宋寂寥无闻有宋韩范始有所作而不多见其间以诗文名世者欧阳公一人耳国朝大臣始有以诗鸣者然多馆阁诸老他官亦少岂功业文章两极其盛固不易得耶先生内职谏垣外任岳收出抚藩省入赞庙堂政繁责重宜若不暇于诗者而所著作乃至如此之富是岂易得哉瑭窃伏而读之但见其意态温淳如春风良玉句法清新如行云流水险韵赓和至数十首而句穏意新无牵强重累之病如层涛叠浪可喜可愕而无一不出于自然噫盛矣非先生性情之正才思之清学问之博其孰能与于此哉惜瑭非知诗者不能尽得先生之妙也先生以功业节义闻天下圣天子践阼之初亟以玺书存问先生近又加先生太子太保仍给授一品诰命録一孙为光禄署丞凡优老之典无不毕备曲是先生之忠义大节益暴白于天下然则先生之片言只字世犹当寳藏而传诵之况著作之富有如此者乎其名世传后无疑也浅陋之言何足为有无轻重谨拜书篇端姑以致仰止之私云尔已矣 

　　通鉴纲目前编序 

　　作史果难乎据事直书吾未见其难也作史果易乎孔子作春秋笔则笔削则削游夏不能赞一辞然则谓之易不可也盖据事直书可能也考订史籍之讹曲尽事物之变使往古之迹洞见于笔削之间是非之实不谬于予夺之际则非学问精博识见平正者不可能也是固不易矣友人函谷许子以春秋终于获麟纲目始于周侯三晋中间断而不续余七十年乃作通鉴纲目前编三巻以补其缺参稽诸史旁及经传岁月事迹之讹悉加考订至于大书提要分注备言则取法于春秋纲目其用心可谓劳矣间以示瑭俾序诸首瑭惟古之圣贤得位行道则不暇著书其著书者大抵多出于穷居困阨之士盖其学问识见既足以经济天下而目前之事又有以感触其心欲起而治之不可得故不得已而寓于著述之间使后世有能信而行之者则施设之权虽不自我出而道固已行矣孔子之作春秋朱子之作纲目皆此意也函谷之作是编夫岂偶然哉函谷在孝宗朝任黄门给事在武宗朝任翰林检讨位尝显矣值逆瑾用事尊甫冢宰公以持正相忤致仕函谷及弟松皋皆外补瑾诛征拜尚寳卿函谷遂辞位家居著书立言若将没齿其作此编不可谓之无意也顷以当道论荐征拜南京通政司叅议渐当柄用呜呼圣贤之道未得位则寓于书既得位则行于时自古皆然吾于函谷有望矣函谷之学问识见备作史之难观者自能得之不暇多赞姑书此编首以明雅志以征他日云 

　　六礼纂要序 

　　侍御蓝田李先生奉命巡按江北政务既举以礼教未洽为虑檄令泗州判官侯廷训会同学正潘勖纂集冠婚丧祭饮射六礼而提调则令知州薛祖学刋印成书将给发按属各府州县俾提调官督教官生员讲习而倡行之以敦礼教以厚风俗以禆治化复令训导陈言来南京征予言以序首简呜呼古礼不行于后世久矣窃尝谓礼縁人事而为之节文者也冠婚丧祭饮射今之人日用不废与古无以异也独谓古礼不可行夫岂无其故耶盖礼有本有文致敬以严其分致爱以和其情礼之本也古今之所同也衣服器用之制牲牢币帛之数升降揖逊拜跪送迎之节礼之文也其华朴奢俭繁简之不同虽并世有不能相一者而况有古今之变乎论礼者不求其本而泥于其文故虽贤智之士犹疑古礼繁缛不可行于今之世而况于蚩蚩之民乎殊不思礼之本不可变至于其文则损之益之与时宜之无所不可孔子谓纯俭可从众拜下不可从众盖己发其端矣惜乎后贤不能触类而推广之耳今先生之纂集斯礼也首谓先王制礼必通于上下大易为训毎切于易简末复谓士夫不行则乡人何所取法学校不讲则闾阎无以兴起损益之权倡导之机盖已得其要矣而薛君辈又能仰承德意斟酌古今之变曲尽损益之宜使礼文明白简易人人用之而皆便古礼之行其殆在此乎抑瑭于侯君庶富而教之论重有感焉富之而厚其生教之而正其德虽皆民之所望于上而厚生尤急茍上之人修其德政使百姓咸遂其生则民固将爱之如父母敬之如神明而惟其言之信矣况冠婚丧祭饮射皆民事自不可废者吾乃以礼教之彼有不信从之者乎不然则民不见德虽谆谆以礼教之不信也况民方救死不赡亦安暇治礼义哉贤人君子念兹在兹以敦礼教以助成圣朝治化之盛庶不负先生之意哉是为序 

　　完名荣寿録序 

　　大司徒洪洞韩老先生以清忠直亮歴事三朝天下之士固已敬慕而景仰之矣毅皇帝践祚之初羣小用事先生首倡府部廷论之遂被诬构致仕然自是而先生之名益重天下之士或拟先生为文富或拟先生为韩范或拟先生为伊周形为歌诗发为序论颂盛德而祝遐寿者盖不一而足今上嗣大歴服亟起先生以为新政之助而先生年八十有一矣乃以老疾力辞上复遣行人赍玺书存问致礼且望先生以嘉谟嘉猷入告先生仲子为予同年方守怀庆感上之恩荣先生之遇乃集累朝诰勅及士夫祝寿诗文共为一帙题曰完名荣寿録盖摘玺书完名盛福今日仅见之语而目之也间以示瑭瑭窃惟士君子致身宦途庸琐奸佞者既不足道其或慷慨激烈以功名忠义自许伟矣中或怵于利害不能自守往往改行易辙故不能大满天下之望若是者虽位至公孤年过耆耋流俗固以为荣君子不贵也若先生之始终一节寿考康宁上下敬慕真可谓之完名荣寿矣抑国家之兴莫不有名世之臣以为之辅佐在唐虞则有稷契皋夔在三代则有伊傅周召在汉唐宋亦有萧曹房杜文富韩范之俦虽功德不能皆同其为名世之臣一也诵谟训之遗文读史传之绪论至今虽数千百年尚能使人兴起斯録既传天下后世之士目覩而口诵之孰不仰国朝如唐虞三代之盛而谓先生为稷契皋夔之伦哉有志之士可以见贤思齐而庸琐奸佞之流亦可以自悔而自愧矣 

　　栗庵遗稿序 

　　濂溪周先生曰文所以载道也又曰文辞艺也道徳实也笃其实而艺者书之美则爱爱则传焉贤者得以学而至之是为教由是观之文不载道谓之美不可也文不美欲其传不能也文字可以易言哉虽然日月星辰共为天水火土石共为地指一星一辰一水一石曰天地之全体尽在是不可也谓一星一辰一水一石非天地全体之分散亦不可也持是以观天下之书茍言能成文而不悖于圣人之道虽稗官小说尚有可取况根本六经祖述孔子粹然一出于正者乎故南京太常少卿栗庵郑先生所著诗文甚多子婿刑部郎中陈询汇之尝彚次成集不幸毁于邻火子孟绳遍访乡士夫及四方交游仅得若干首将刻梓以传请予为序予取而读之见其理精而气充兴寄幽深而词句典雅盖所谓根本六经祖述孔氏粹然载道之文也其传也必矣抑古人有言先人有善而子孙不知不明也知而不传不仁也孟绳恐先人之善泯没无闻而汲汲然刻梓以冀其传其志亦可嘉也已矣先生讳环字瑶夫别号栗庵登天顺庚辰谢一夔榜进士第三人授翰林院编修厯南京太常寺少卿以卒其平生履厯志行则具于礼部侍郎同年谢先生所撰墓志铭兹不赘云 

　　陶氏家教序 

　　晋绛陶氏东溟子仕为怀庆府照磨仲子梓以省父来因请学于予予以病不任应客辞止之然其志不但已也遇间时来讨论文义梓先从髙陵吕泾野学亦既举于乡矣而好问不倦如此予见其可造逺大甚爱之嘉靖壬寅秋东溟子以位下不能行其志请于当道乞致仕去当道许之梓复来告别袖出一编书曰陶氏家教此家君所著以教我宗人者也敢请一言冠于篇端予以衰病久不作文辞明日东溟子复携梓来固请予不得已许之已乃取其编而阅之则首録大冢宰三原王端毅公所注皇祖圣教次録大明律子孙所易犯者十八条及十恶曰十八条不谨则将入于十恶可不惧哉次録少宗伯髙陵吕泾野所修大明会典中士庻人冠婚丧祭四礼末着朔见仪予乃仰而叹曰贤哉东溟子之用心乎善哉东溟子之立教乎世之仕者莫不积金帛以遗子孙东溟子独着礼教以遗子孙其用心异宜不贤而能之乎天生烝民气禀不一有上品者焉有中品者焉有下品者焉上品之人不教而善中品之人教而后善下品之人教亦不善天下之人上品者不可多得下品者亦自少见中品者则纷纷皆是也圣贤立教不过欲人勉于善戒其恶而已矣然其言深奥难明其效悠逺难见非聪明博洽者未易悟也今东溟子所著如圣教孝弟之类及会典四礼则皆所以勉人之为善也能从之者大则圣次则贤下亦不失为令名其福可以立俟观者有不肃然而省乎如圣教之毋作非为及大明律之十八条十恶皆所以戒人之为恶也犯之者轻笞杖重徒流极则绞斩而性命不保矣其祸至不旋踵观者有不凛然而恐乎其事显而易明其效近而有征东溟子之立教善矣斯道也大可以教天下小可以教一家夫教之行自家始而天下者家之积也人人能教其家则教天下者不外是矣东溟子以位下不得行于天下乃着之以教其宗人盖素位而行者也夫岂浅之为志者乎予闻陶之宗宦业相辉甲科迭出虽未仕者亦端谨可爱盖能行其家教者也东溟子复着而为书使世守之虑逺矣夫立教者前人之贤也从教与否则后人之责也陶之宗人念哉庻勿忽 

　　萧氏族谱序 

　　古有大小宗之法故虽百世之逺而世系不迷宗族不散周衰宗法始废然士夫家犹有谱以纪其世以合其族唐衰以及五季之乱谱法复废由是士大夫之兴起在位者往往不知其世系之所自出于族人之存者则虽服属未尽类皆视如路人其可叹者多矣宋儒欧阳氏苏氏慨然有感乎此乃考古大小宗之意修立谱法其见逺矣由宋以迄于今士夫家多遵用其法而北方累遭兵火存者甚少姻家萧君文敏富而好礼自其先祖立功圣朝始有世爵传嗣分派各有令人君之尊府宗和公恐子孙久而不知所自也慨然欲修族谱以纪録之未果捐馆君继先志成之间以示予自君之始祖及君之子孙凡八世其间立功受爵之详传世分派之次歴歴可见隐然古大小宗遗意呜呼修族谱于乆废之余俾世系不迷宗族不散君之见岂浅浅哉是诚可嘉矣抑予于是深有感焉苏氏之作族谱也尝曰观吾之谱者孝弟之心可以油然而生矣而横渠张氏亦曰宗法既立于朝廷大有所益或问之曰士大夫各知其祖忠义岂有不立朝廷岂无所益呜呼此先儒立谱之深意也诗云无念尔祖聿修厥德又云凡今之人莫如兄弟萧氏子孙尚念哉则斯谱之作不徒然矣 

　　张公祝寿圗序 

　　郡处士张公今年寿七十有六十二月九日寔其诞辰子壻靳文佩者绘公行乐圗以寿来属瑭叙其意窃谓人情莫不欲寿然得之甚鲜或二三十而夭或四十而夭得至五六十者盖十三四焉得至七八十者盖十一二焉得至九十百岁者盖絶无而仅有焉世或有寿者矣然饥者无食寒者无衣颠连而无告呼号而转徙若是者虽寿奚益亦有寿且富贵者矣然狠戾无亲茍贱无耻乡闾恶之亲戚鄙之亦未足贵也寿矣富贵矣且有令德矣或子姓乏絶族姻寡尠顾后瞻前形影相吊亦未足乐也今公七十有六康强无恙寿矣居有栋宇出有骑从食有肥甘衣有轻暖不役官府不谒公卿富且贵矣幼而孝弟长而敦谨老而不乱族姻里闬敬慕无间有令德矣内而子姓外而甥壻兰桂交荣氷玉辉映舞彩衣而称寿觞者彬彬济济天下之福盖毕备矣虑澹则神清心安则形固今公备天下之福而无少戚戚者以介乎中深衣幅巾优游于太平之世无牵无视不愧不怍则将来之寿岂可量哉文佩作而拜曰此环意也盍书之以为公寿于是乎书 

　　烈妇李氏诗传序 

　　嘉靖七年顺天府乡试东明县学生员杨琎偕其子生员杨舟杨栁应试舟感暴疾死弟栁遂不入试扶柩以归妻李氏在家闻讣即号恸不食誓以死殉伊父李放及伊姑李氏苦劝之俱不从闻夫柩将至遂自缢于寝室以死巡按御史以闻下礼部旌异大夫士之能诗者各赋诗以咏歌之巻帖既成娄生枢乃来征予言以叙其首予窃惟人孰不死而死义者独见贵于世故语谓死非难处死为难李氏从容死义信可贵矣柏舟之诗圣人録之为世训取其能守义也况能死义者乎李氏既蒙恩旌异则国史自当有传以传不朽诸君之诗与柏舟之诗并传无疑也抑予于此重有感焉能举百钧必能举一羽不能举一羽而能举百钧者未之有也死生亦大矣而李氏从容能之使其为丈夫则其处利害之际吾知其绰绰有余也昔南齐褚渊以名节自励萧衍之变不能死难遂丧所守未几病死君子惜之盖惜其畏死失节而亦不免死也然死生利害之大者也窃见世之君子平日以名节自命及至临小小利害遂仓惶失措丧厥所守则其临死生之变可逆覩矣然避害者未必免害畏死者未必免死其可惜者盖不惟一褚渊也由是观之则李氏非独贤于妇女也虽丈夫亦有所不逮矣为丈夫而反妇女之不如岂不深可愧哉读李氏之传诵诸君之诗吾知其有所感矣语云蚕则绩而蠏有匡范则冠而蝉有緌吾于兹诗亦云 

　　张孝子闻木兴悲诗序 

　　予幼读前史于忠臣孝子义夫节妇之传未尝不三复叹息意以斯人世不多得及考其履厯始末往往出于贵官大族寒素之家甚少岂降衷之性独丰于彼而啬于此耶予后预修孝宗皇帝实録于忠孝节义之事得于见闻者欲一一撰次同列皆以为未经奏闻旌异者例不得书乃阁笔太息噫寒素之士势力寡弱谁为之奏请而旌异之耶由今准古则忠孝节义之传多出于贵官大族无怪也贤士君子立身行已求自尽其道耳人之知不知名之传不传固所不屑而为世道计者则岂可恝然若是吾于是重有感矣友人张存诚往年丧厥考先生哀毁过礼既葬庐于墓凡三年既免丧不饮酒食肉凡二十年分巡分守及郡太守佐贰诸公皆加礼待钦差巡抚都御史四川李公特扁其门曰孝子然亦未奏请而旌异之也交游之士嘉存诚之行又惜其未得表章以传不朽也各赋诗致意予惟董邵南之孝得昌黎公作诗发扬之遂焯焯于世存诚方将以岁贡入京师游太学徧交天下之英俊或进谒于名公巨卿安知无如昌黎公者为之发扬使传于不朽哉敬叙次其行之大槩庻大人君子欲发扬潜德者有所考云 

　　三晋第一家序 

　　上党仇氏世居雄山之东乆矣自其髙祖兵科给事中公启家以来迄宿州吏目时济盖五世矣百口同爨庭无间言时济以家口益众恐其乆而无所持循将至于涣散也乃谋于其弟渖藩仪宾时茂义官时淳监生时表典科时闲作仇氏家范以为治家之法俾子孙率而行之孝友之声昭著逺近复与乡人举行蓝田吕氏乡约凡所谓德业相劝过失相规礼俗相交患难相恤皆相与举行之又刋印太祖髙皇帝训辞家给一册讽诵体行由是戸崇礼让人识廉耻风俗为之大变都宪虎谷王先生以名行闻天下尝有志于复古善治与时济邻壤深用嘉叹乃手书三晋第一家字俾扁于门以褒之时济谦让不敢当第藏于家不以示人既而时济捐馆辛已之秋州守曹侯闻而请观焉遂刻扁揭于仇氏之礼宾堂缙绅交贺乡约诸人董祥秦蓁等乃撰事状具礼币属约中时济表弟张叙征言于予予惟三代既还礼教废缺古人修身齐家之道孝友仁让之风不见于天下乆矣幸孔孟导美于前诸儒讲明于后然不尊不信从者甚少有能拔起流俗之中敦行古人之道以倡天下以厚风俗者是可不深嘉而乐予之哉是以唐宋以来若博陵崔氏河东栁氏寿张张氏江州陈氏浦江郑氏皆为当代之所崇尚秉笔之士亦喜谈而乐道之列于史传以示天下后世是岂茍然也哉盖行古人之道不唱则不随不振则不起表章于此盖所以激劝于彼也今仇氏能行古人之道以齐其家以化其乡缙绅名公乃崇起而张大之同志之士又讽颂而播扬之普天遐迩安知无闻风而相踵者乎国朝治化之美追配三代吾于是乎有望矣谨书是以归之若仇氏行谊之美具于事状者则固昭然在人耳目不备録也 

　　栢斋集巻五 



　　●钦定四库全书 

　　栢斋集巻六 

　　（明）何瑭 撰 

　　○序 

　　天衢独歩巻序 

　　易大畜之上九曰何天之衢亨象曰何天之衢道大行也士大夫得志而行道于时者功业辉煌心意伴奂豁达无碍与行于天衢者无异故大易取象焉然道不徒行必畜而后行大畜之象曰天在山中大畜君子以多识前言往行以畜其徳意士固未有不能畜徳而能行道者也伊尹之耕于有莘也诵诗读书以乐尧舜之道一介不茍取予其所畜大矣三聘而起相汤伐桀功格皇天名垂后世岂非能畜徳而行道之验耶巩昌漳邑张生鳯翔从其父审理先生宦学懐庆学既成矣以明年期当乡试乃治装西归诸友各赋诗词赠别且题其巻首曰天衢独歩盖以得志行道望之也生亦尝从予游予见其缜宻而渊深有可以进于逺大者于其归也恐其志于行道而畜徳以为之本者或未弘也故以是告之噫生念哉多识前言往行以畜其徳道之行也不难矣 

　　髙车驷马图序 

　　通判刘公致仕西归缙绅之士相与饯别乃绘高车驷马图以赠而属瑭序其意或曰髙车驷马仕途之所有事也公致仕矣赠之以此无乃动其盛衰之感乎予曰不然富贵者傥来之物也有时而来有时而去盖不可认为已有也尚矣盍不观于天道乎春夏之时大化氤氲草木之勾者萌甲者坼叶者敷花者实或红如丹砂或黒如点漆或黄如精金或白如美玉或彩色间错如锦如绣盖不胜其繁华之可爱也未几而金风荐爽严霜布冷草木之蓊然者雕矣沃然者槁矣原野之间一变而萧条寂寞矣盖盈虚消息自然之理虽天地不能违而况人乎士君子之幼也藏修游息凡圣人之经贤人之传与夫百家诸子无不取而阅之俯而读仰而思其志固将以有为也及壮而登仕途也或在庙堂或在郡县乗髙车策驷马仆御扬扬前呵后拥富贵之乐固世人之所荣艳而奔走也然阴阳宻移形容暗换黝然黒者白矣渥然丹者槁矣矫然健者亦衰而怠矣于是乎解绂归休悬车息驾盖行藏进退人道之常自古无不然也公明达此宜无不知者何盛衰之感之有况人情久静则思动久动则思静公驰驱仕途凡几年矣亲戚故旧不相见者亦既久矣今兹之归也渡大河入函闗陟秦陇亲戚故人或迎于途或候于门开酒命觞握手论旧公岂不欢然而乐乎佳时胜日登鳯山瞷洋水或舒啸以来逺风或吟哦以消永日心旷神怡盖有不知宇宙之为大而万物之为伙者回视宦途之髙车驷马真黄粱之一梦耳又安能恋恋于已堕之甑而欝然不释也耶众哗然曰此达观之言也请书之以为公赠于是乎书 

　　儒学管见序 

　　或问儒者之学曰五经四书之所载皆儒者之道也于此而学之则儒者之学也或问其要曰莫要于大学程子曰大学孔氏之遗书而初学入徳之门也学者必由是而学焉则庻乎其不差矣请问其指曰人之有生莫不有身焉亦莫不有家焉仕而在位则又有国与天下之责焉修身齐家治国平天下莫不有道此则道之实体也具此道于心神性情之间明徳也行此道于家国天下之际新民也明徳为体而实见于新民之用新民为用而实本于明徳之体盖内外合一者也而莫不各有至善之所当止焉然斯道也非知之于先则不能行之于后故圣经有知止能得之训焉物有本末事有终始知所先后则近道矣此大学之要指也请问其详曰人之生也莫不有心以为此身之主忿懥恐惧好乐忧患皆心之用也情也其未发则性也方其未发也必廓然大公无所偏倚心之本体方得其正一有偏倚则不正矣此善恶之根也或曰朱子谓心之未发如鉴空衡平无正不正之可言必其既发则正不正始有可见故章句谓用之所行或不能不失其正今乃谓未发之时心已不正何也曰心之正不正虽见于既发之后实根于未发之前如鉴之不明衡之不平虽未照物悬物而其体固已不正矣至于用之所行或不能不失其正则修身章内亲爱五者之偏正指此而言所谓已发而为情者也若谓正心传内不得其正即指已发则修身传内五者之偏又何指耶朱子章句盖一时之误也其以正心次诚意之后何也曰意不诚者明知善之当好而不能行明知恶之当恶而不能去盖自欺之小人也又何暇论其心之正不正哉其或诚于好善而恶恶矣而气禀识见之偏心有未正则接人处事之际徃徃随其所偏而发不复加察则虽诚于好善而恶恶不免有时而失理此则君子有所不免诚意之后继以正心盖欲其涵养省察使其心未发之时无少偏倚感物而动之际又加察焉使情之所发用之所行无一不中乎理此则儒者之极功而圣人之能事也然五者之情各行于接人处事之际接家人国人天下人盖无不然也而所接莫先于家人故于修身齐家传内发之非谓接他人不然也情之正者善也不正者恶也行于家则有孝弟慈焉有仁譲焉善也不孝不弟不慈贪戾恶也行于国则有事君事长使众之道焉有兴仁兴譲之敎焉皆善也反乎此者恶也行于天下则有与民同好恶者焉不专利者焉善也好恶狥一已之偏者焉专利而病民病国者焉恶也格物致知云者格修齐治平之道而真知孰善孰恶者也诚意云者行修齐治平之道诚行其善而去其恶者也至于天下之治乱天命之得失则善恶之效而万世之劝戒也此儒学体用之大全也或曰中庸语孟五经何如曰中庸与大学相表里者也然详于善而畧于恶有所劝而无所戒故视大学为缓语孟则或因一人一事而发五经各自一体亦多因一人一事而发非统论也学者诚能于大学而有得焉则三书五经所载者孰为修身孰为齐家孰为治国平天下孰为通论可以一贯而无遗矣儒者之学岂复有他藴哉或曰论学可矣如为政何曰学与政非二道也学以政为大余小节也天下之政总于六部以大学之传考之平天下之用人吏部兵部之政也理财则户部工部之政也治国兴仁譲之善则礼部之政也而禁贪戾之恶则刑部之政也然国与天下一也传者特因其逺近大小而互举之耳实则无二道也吏部兵部之用人能同天下之好恶而不狥一已之偏户部工部之理财能节用爱人而不为聚敛之计礼部刑部能兴善而禁恶则谓之贤公卿有司可也本之以大学之道而行之以国家之法为政之道思过半矣呜呼此儒者之正学也或者乃舍而不由其徒从事于记诵词章者既不足道而所谓道学者又多用心于性与天道之间及存心养性之说名虽可观实则无补其可叹者多矣功倍于小学而无用髙过于大学而无实宜朱子之太息也或曰科举如何曰科举之学不患妨功惟患夺志先儒已有定论儒者之学明徳新民新民之功必欲治国平天下茍不出仕何由治平茍不科举何由出仕然则习举业以应科目亦儒者之正也易干之九三曰君子终日干干夕惕若厉无咎夫子传之曰君子进徳修业忠信所以进徳也修辞立其诚所以居业也其九四曰或跃在渊无咎夫子传之曰上下无常非为邪也进退无恒非离羣也君子进徳修业欲及时也深知此意则习举业以应科目为儒学之正也明矣呜呼天理人欲同行异情学者其尚绎思之也哉大学之道明徳为体新民为用体即用之体用即体之用如耳目与视听然非二物也朱子发明已至而欠明切真西山作大学衍义所言虽切于劝戒而于大学之道实则不知诸儒之论亦多谓先治已后治人不免离体用为二予惧学者不知所用心也故着儒学管见以救之但所言简畧未备学者详之可也 

　　乐律管见序 

　　予幼读西山律吕新书初盖茫然不知所谓玩索之久始得其门户而疑其有所未通后读书翰林见宋陈氏乐书反复参玩乃若有得然后知西山之说有未至者顾时无同志无所切磋藏之中心盖二十余年矣近见士夫著述有论及乐律者惜其于古人作乐用律之意均未有发明乃録出管见如右盖将求正于四方之君子庻古乐可复见耳观者幸恕其僣妄云 

　　阴阳管见序 

　　阴阳之论予幼闻其名而未知其实反复乎周程张邵之书出入乎佛老医卜之说者将二十年至三十八歳玩伏羲卦象而验之以造化之道乃若有得惜诸儒之论皆失其真也欲著述以明之以其非日用所急且恐启争端也藏之中心盖十五年于今矣间与一二知已谈之而李东郭先生属予笔成书因畧书数条告之王浚川许函谷复有所疑且予著述之本指亦未明也乃补书三条于内呜呼性命之难言也尚矣一已之见安敢必他人之皆我从哉引伸触类正误纠失盖有待乎世之君子焉 

　　阴阳管见后语序 

　　造化之妙先圣已有论者见于易象及礼祭义春秋左传诸篇可考也但所言简畧耳盖以其理微妙难明恐学者知未及此骤而语之反滋其惑故等闲不论所谓子不语神子罕言命夫子之言性与天道不可得而闻是也但近世儒者不察先圣之指未明造化之妙輙以已见立论其说传于天下后世学者习于耳目之闻见遂以为理实止此而不知其缪也予惜其失故着管见以发之而争辩纷然而起盖为先入之言所梏耳予不得已乃着管见后语以发之学者熟玩而细察焉可也 

　　医学管见序 

　　余平日好养生之术以医道切于养生且可寓济物之仁也故留意焉沉潜日久颇有所见多前贤之所未发时或语人契者甚少盖以其素不留意故骤语之而不入也窃念余老矣不忍使所见无传终于无用且恐或有差悞无以来贤者之敎也乃録出如石呜呼医非小道而可以寄死生之命士君子平居畧不留意一旦有疾乃委死生于庸医之手岂不悞哉力学应事之暇时一留意盖未必不贤于博奕也 

　　家谱序 

　　何氏之先世为直隶扬州府泰州如皋县江寜乡十五都何家保人谱亡世次无考自瑭髙祖忠一公国初以从戎始迁懐庆故今为懐庆人髙祖塟府城东刘塞村之西髙祖之叔父曰兴无子附塟髙祖墓左髙祖之子孙皆从塟焉瑭念自髙祖至瑭已五世矣族繁世逺恐后分散无所纪也乃作族谱以纪之俾凡我同髙祖之子孙家有一册纵后时变族散亦可以考见枝派寻究本原以不失亲亲之意云尔 
　　附谱例 
　　五世之后止纪同髙祖之子孙余不通纪服尽也此小宗法也然谱皆有始祖至五世之子孙冠于谱端大宗法盖存乎其中矣子孙散居异方者服未尽而谱亦不纪势不行也散焉而知其异合焉而知其同仁至而义尽矣 

　　家训序 

　　古人齐家之法畧见于礼之内则朱文公纂集家礼已具载司马温公居家杂仪盖亦祖述内则之遗意而为之者也俱可遵行近世如浦江郑氏家规肥乡郭氏家塾事亲上党仇氏家范亦有可取但家规家范所载赏善罚恶之法过于明白使人难堪此则不必行耳闺门之中恩常掩义或有过恶戒之不改则治之累戒不改则絶之然不必彰其形迹盖犹望其悔而改也此五书者子孙皆当知而遵行之此外子孙有聪明者则渐敎以小学四书五经诸史可也幸得有官则行道建功上也守亷奉法次也贪酷奸谄则非吾所望于子孙矣恐吾一旦不讳不及敎训子孙故于闲中书此垂训凡我子孙尚念之哉 

　　○引 

　　仁寿延恩诗引 

　　吾乡韩老先生盛徳重望素为人所敬服弘治乙丑寿登八十适今天子嗣位之初尊上两宫徽号覃恩天下凡民年八十以上者赐以冠带以荣其身先生既受命亲党毕贺仲子佶方肄业太学留京师缙绅交游者各赋诗以赠为先生寿秉仁装为册叶题之曰仁寿延恩属序于瑭瑭窃谓徳莫大于仁福莫先于寿皆人所歆羡而难得者也世固有寿者矣而未必仁亦有仁者矣而未必寿兼得之者不尤难乎抑又有难者焉嘅自宪敎乞言之礼废而尊贤养老之意衰况夫扰攘之时强弱相陵贵壮贱老番番黄发能免播弃幸矣何尊礼之敢望乎间有锡爵赐帛之典然旷世仅一再见遭际者不其难乎今先生仁且寿复生太平之时际旷世之典岂非庆之大者乎盖难之又难者也抑穷檐蔀屋之下淳龎之老虽幸遇旷世恩典然沾被者亦不多得噫此人所以又贵乎有贤子孙也先生三子长智秉贞季斌秉徳皆有士行秉仁节髙而噐宏学赡而才敏他日显扬夫岂止此此固缙绅所缕缕也瑭特有感于遭际之难姑书以为引云 

　　棠阴去咏引 

　　棠阴去咏诗册懐郡士夫为分廵郄公而作者也公分廵于兹三年矣禁奸革弊凛如秋霜礼士待贤蔼如春日盖无不畏且爱焉今年以陟明擢陜西抚民叅议士大夫以礼币贺者俱郄不受惟以诗文贺者则不辞于是卫挥使吴侯乃约士大夫之能诗者各赋诗一章以颂公徳装为册叶题之曰棠阴去咏复请予序其首简予窃惟甘棠之诗周人为召公而作者也召公廵行南国以布文王之政或舍甘棠之下去后民思其徳遂爱甘棠而不忍伤复作诗咏之所谓蔽芾甘棠勿剪勿伐召伯所苃者是也诗册曰棠阴去咏盖以召公比郄公也其指逺矣予于此窃有感焉自召公而后去思之诗遗爱之颂代有作者固当不止一人然惟甘棠之诗盛传余皆不传岂无其故哉诗云鹤鸣于九皋声闻于天言诚之不可掩也后来诸公之徳政或者视召公犹有所未至乎此传而彼不传盖诚不诚之所分也夫子曰诗可以兴可以观公不受礼币而受诗文夫岂无意哉观前人之得失为在已之法戒感奋发励期与之齐公之意其在此乎罔俾召公专美前代予于公有望矣于是乎书以为诗册引 

　　萧母北堂庆寿引 

　　姻家萧母太夫人寿登八十内外族姻捧觞称庆者先后相继巻轴充庭珠玑溢目子锐等装为册叶瑭忝在姻属之末敬题其首曰北堂庆寿复推厥由以为古来人生以百年为期故百年为上寿八十为中寿六十为下寿殇夭短折之余得至下寿者尚以为幸况中寿上寿乎如太夫人之寿诚可庆也夫徳与寿相为表里者也有徳者固可得寿然必有徳而寿者斯为可贵否则深山之木石大壑之龙蛇虽多歴岁年亦何益于世败常乱俗残人伤物生一日则贻一日之害生一歳则贻一歳之害故曰老而不死是为贼若是者亦何贵于寿仰惟太夫人慈仁明逹辅相先君子恢拓家业为懐庆巨室训敎诸子孙贤明仁厚为一时闻人此皆人所共知非姻戚之私言也太夫人之徳槩可见矣家范之严内外取法寿一年则示法于一年寿百年则示法于百年此固人情之所深愿也诗云淑人君子正是国人正是国人胡不万年岂惟男子然哉请借以为太夫人寿 

　　行山别意引 

　　郡伯司马先生南都士林之冠冕也蚤登甲科即拜南台御史时母夫人方在堂先生公退则与诸弟奉甘旨问起居于堂上虽政声动海内而身实未尝离庭闱此盖君子之全乐而人生不常有者也嘉靖辛卯秋以铨部荐来守懐庆始与母夫人及诸弟别明年谋迎母夫人来宦邸以养母夫人以顾恋庭闱不果来于是仲弟洛瞻乃奉母命来省兄弟相见盖雍雍如也留两月将去依依然不忍别门下士庠生瞿懋等闻之乃赋诗以赠装潢成巻题之曰行山别意间来请叙其首予窃惟临别赠言自古有之然情之所感不同则言之所发随异念昔先生拜官之初日与母氏兄弟相聚于一堂之上今乃相望于千里之外弟兄幸一相聚又不乆而离其情之戚戚盖有所不能免者矣然丈夫之生也桑弧蓬矢以射四方固无终身不出户庭之理况豪杰之士以显亲为孝以亢宗为荣今先生虽暂屈小郡然他日致位台鼎实由此进则所以大显亲之孝崇亢宗之荣者此盖其权舆也母氏兄弟虽有离违之忧亦可以少释矣诸友赠言之意其殆出于此乎抑古人赠言非直叙情也盖亦有感发之益焉崧嵩烝民拳拳以徳业相期望故申伯仲山甫之贤至于今有信夫南都天下英才之所萃也洛瞻藏修逰息于其间所造深矣观于海者难为水不知于诸友之赠言其亦有所感发乎司马之先有太史氏壮逰四方登龙门探禹穴观风邹峄观射于矍相之圃无所不至歴覧既广气益豪迈后遂以文章名天下懐庆蕞尔郡也言未必于吾洛瞻有益然行山大河则亦天下之壮观也洛瞻歴覧于此其亦有所感发也乎他日复有以文章名天下如太史者安知不在此乎谨书此为赠言引盖将以征其后云 

　　三晋第一家引 

　　上党仇氏以孝义礼譲闻于三晋大司成虎谷王先生应韶笃论君子也尝以比浦江郑氏手书三晋第一家字赠之虎谷不妄许可由是逺近缙绅士夫咸信仇氏之贤无异词者仇氏宗子渖藩仪宾时茂尝命子熈从予游来懐庆懐庆之士以其义门之彦也咸愿与交而熈温润典雅不以行能骄人以故无不爱且敬者于是各赋诗以赠而请序于予予惟古之君子乐道人之善故上自明君贤臣下至匹夫匹妇嘉猷忠谟懿徳粹行徃徃播之歌诗以颂美之载于三百篇者可考也圣人删以为经垂训万世至今读之犹可使人感发兴起至有不知手舞而足蹈者传谓诗之为敎可以美敎化厚人伦移风俗岂不信其然耶今仇氏以孝义礼譲为缙绅所推许诸友乃从而咏歌揄扬之是固古君子之用心也夫颂其始所以规其终也褒其善所以劝其不能也观者以是求之则诗之作也不为面谀矣 

　　栢斋集巻六 

　　●钦定四库全书 

　　栢斋集巻七 

　　（明）何瑭 撰 

　　○记 

　　懐庆府重修儒学庙记 

　　懐庆太守长山徐公以郡学夫子庙规制弗称无以振作士气勇于向方乃拓而新之神像礼乐器一时皆备少师洛阳刘公已为之记学师生感公作兴雅意无有穷已无以自见伻来求记其实以彰公休以垂示无极瑭雅受知于公且叨以文字为职业故不可辞窃闻上之兴学在实不在文士之自致贵本不贵末今庙学鼎建规制弥张窥其门则见廊庑之邃严升其堂则见阶戺之端绪入其室则见圣容之渊穆祭奠时举爼豆既陈钟鼓琴瑟翕然在上羽旄缀兆翼然在下凡所以骇耳目而怡心志者与庙制偕进噫盛矣不可以有加矣触其外则动其中修其文将责其实公之意岂不有所在哉孟子曰庠序学校皆所以明人伦也人伦明于上则小民亲于下矣公之意岂不在此哉父子有亲君臣有义夫妇有别长幼有序朋友有信此人之大伦也吾夫子尽之而圣七十子之徒修之而贤五经四书之所陈皆是物也国家用之则治舍之则乱全弃之则亡明效大验稽诸古可见已我朝设学校徧天下咸庙祀夫子俾士皆诵法五经四书夫岂徒哉然则公作新庙学意断可识矣吾党之士可不知所以敬承之哉稽之以经书验之以事物质之以师友体之以心思凡父子之所以亲君臣之所以义夫妇之所以别长幼之所以序朋友之所以信皆究其极下则措诸言行以修其身以齐其家以化其乡党上则敷为政敎以行于官府以通于邦国以逹于天下后世不幸遇艰难扰攘之时则秉经揆义可进进可退退可生生可死死务使人之大伦无少亏玷以自立于世以无负朝廷作养之意以无愧于古圣贤此学之本也可贵也否则窃取前闻妆缀语言以希世取宠而已抑末矣是岂公兴学之意哉公德政之懿与营建始末洛阳公所已记者瑭不敢赘故姑着公意以与吾党之士共勉承焉 

　　河内县重修庙学记 

　　河内县儒学文庙在县治之西考碑记洪武十五年知县姑孰陶晟之所剏建也迄今将百四十年矣栋宇不无倾欹屋瓦不无脱落有司虽时加修葺而因陋就简规制未备春秋奠献无所瞻仰甚无以称朝廷崇祀先师之意敎谕宰廷俊恻然于心乃谋于同寅训导郑枢汪振王诏牒呈于县请为修理知县高杰乃申请于抚按两司报可乃出帑藏银六百七十两市材木瓴甋之属鸠工匠征夫役委义官萧钦督工修理正殿旧三间广为五间两庑旧二十间广为二十四间戟门棂星门皆撤而新之棂星门三座皆易以石柱门内有泮池亦甃以砖石未几知县髙杰擢刑部主事去任县丞苏征继其志综理不怠乃底于成经始正德十四年正月落成于明年九月未几征亦致仕去今知县王济民复修拓两斋补其未及庙学规制视昔大备敎谕宰廷俊等来征言以纪成绩惟吾夫子之圣以及从祀之贤皆功在万世有司修庙致祀皆祇奉朝廷德意而为之盖有不待赞者然圣贤庙貌之设祀典之礼必行于学宫之中此则朝廷深意盖有不可不知者英俊之士藏修游息于此朔望叅谒春秋奠献夫岂无所思乎均是人也彼胡为而庙祀于万世吾侪众人胡为而不得预也反复以思之黾勉以求之不沮不怠则庶乎其有得矣抑行逺自迩从祀之贤有鲁斋许先生焉非河内之产乎志其所志学其所学过则圣及则贤不及亦不失于令名则于朝廷庙祀先圣先贤之意庻不负矣不然则殿宇之崇徒为观美亦何益之有哉亦何益之有哉 

　　孟县重修庙学记 

　　孟县儒学在县治东南始建于洪武初年重修于正统某年迄今盖又八十余年矣庙庑堂斋号舍俱就倾圮嘉靖九年皇上颁御制敬一箴于天下学校命勒之于石覆之以亭惟时孟县缺知县县丞黄知常奉命惟谨亭既成矣尚有余材顾明伦堂师生朝夕讲肄之地倾圮非便即以余材改建于旧址西北二门亦修整方拟申请通修庙庑斋号之属未果会升顺德府任县知县去任是年二月钦差廵抚都御史徐公抚临本县下学祗谒先圣庙见庙倾圮不治意甚惕然退临明伦堂听诸生讲肄见堂鼎新阔大问知其由意甚嘉之司训张瓛因以黄县丞欲申请通修庙学未果而升任去徐公允之即询可以任其责者师生合辞以典史乔茂义亷能可任荐公即委之共计木料砖灰诸费估银二百五十两以旧址廹近城垣乃买民地三畆拓之文庙退后复加两楹共八楹两厦戟门比旧髙竦棂星门改建牌坊凿泮池甃以砖石规制盖灿然一新矣又于明伦堂后起盖馔堂五间东西库厨房各三间位置区画各得其所经始于嘉靖九年八月落成于明年九月学师生以兹役也工费浩大名虽改建实则创始非县丞黄知常无以启其始非廵抚徐公无以成其终非典史乔茂义之亷干亦不能致完美如是之速皆不可不记乃托国子生潘伸来征言于予将勒之石昭示无极予惟圣朝之治以兴学育才为先自廵抚而下若县丞若典史皆知以修理庙学作兴士类为急祇承徳意至矣然此皆有司之事也讲学明道以不负朝廷徳意则士之责也吾党之士其亦知所务哉夫帝王之治本于道而帝王之道本于心治道莫大于明伦而心法莫先于敬一此不易之论也自先圣以及诸儒所以庙食万世者明此而已我圣祖兴学育材堂必匾以明伦掲其要矣我皇上继志述事箴复申以敬一盖探其本也吾党之士可不知所勉哉以敬一之心明人伦之道大可圣次可贤出则行此道以赞天子之治处则明此道以赞天子之敎以共承朝廷徳意斯不负矣不然则栋宇轮奂徒为观美亦何益之有哉亦何益之有哉 

　　复许文正公祀田记 

　　许文正公元大儒也沂其渊源所自实上接考亭之统究其利泽及人则实有用夏变夷之功欧阳公所撰神道碑详矣公祠凡三一在河内县儒学之侧一在县东北李封村公坟墓子孙在焉一在景贤村公别墅也景贤村故有祀田二十八畆后为乡民所有公子孙诉于官则曰汝先世尝鬻于我有劵契存焉岁逺人亡真伪无所考证官府亦不得以其田归之正徳丙子钦差巡抚河南地方都察院右副都御史西蜀李公檄下有司表章先贤祠墓倾败者修葺之祠田浸没者理出之公七世孙儒学生泰和乃具公祠田始末以告李公慨然曰公道徳功业师表天下后世宜世世祀祀田剏置不为过况故有乎特念其田久为民所有一旦夺之恐民不堪乃议赎取之于是分巡按察司佥宪东吴韩公濓命懐庆府知府郯城周公举河内县知县平凉髙侯杰出库藏官银二十两尽召田主归其值收其劵契取其田畀许氏子孙泰和辈使世守焉以奉公祀明年分守布政司大叅东吴宋公冕兵备分巡按察司佥宪金台王公镗韩公濓麻城汪公正闽中范公嵩议以斯举也见君子尊贤之礼焉又见爱民之仁焉又见处事之义焉不可以无述斯田也今虽归许氏矣安知他日不复为乡民所有子孙不复鬻之于人也不可以无戒乃命有司纪之于石以示久逺于是知县髙侯杰乃来征言予窃惟文正公道徳功业昭然在天下后世祀田之有无似无大损益而事体所在则有不可不书者春秋成公初年书取汶阳田传者曰取者得非其有之称汶阳鲁田也见侵于齐鲁不请命于天子以正疆界乃假晋兵力以取之与得非其有者同故书之以示讥窃以为晋主夏盟固代天子行事矣诸侯有强凌弱众暴寡如齐之于鲁者盖其所宜治也征齐之罪而返鲁之侵地无可讥者可以取则取岂可以例为得非其有哉所可讥者他日使韩穿来言汶阳之田复归之于齐耳巡抚公复文正公之祀田宜与晋返鲁汶阳田为比而上全崇奉先贤之意下不徒夺民之有权不失正盖有昔人之所未及者分守分巡暨郡守县侯祗奉徳意协赞有成皆不可不书抑于此有感焉郑以祊易许田于鲁春秋书之君子曰于此见郑于鲁有无亲之心盖讥其以祖之分地擅与人相易也夫以田易田尚获讥于春秋则举先祖之地而轻以畀人者又当何如也噫文正公之子孙可不戒哉 

　　元魏国许文正公庙祀记 

　　懐庆府城旧有元中书左丞封魏国许文正公祠庙一所岁久不治府同知王公修补完洁复议以为公道徳功业万世仰赖有补风教不浅匪直泛泛乡贤而已顾未秩以常祀恐无以尽后人瞻仰之诚且庙无典守之人非惟易致倾壊而市井之徒鸡犬之类不免杂入践秽亵渎不敬孰甚拟行令河内县均徭内编银六两于春秋祭丁后府官率各官师生致祭又于均役内取附近人户审编门子一名责令看守本庙司其启闭时其洒扫庶庙貌常新礼仪以肃有补风教多矣议定请于分巡佥事郭公咨于知府司马公皆以为然乃申请巡抚都御史徐公准拟巡按御史王公行两司及提学议布政司左布政使于公右布政使林公按察司署印副使刘公提学副使敖公会议谓宜如府拟符下府同知王公乃征予言以记其始末且曰匪府辄私有请也当道诸公意也予不得辞乃为之言曰礼法施于人则祀之公践履笃实议论纯正可以上继考亭之统而利泽及人功业尤为炳焕法施于人公盖其人也秩以常祀宜矣独近世儒者谓公不当仕元不能不疑于其说予尝着论辨之大畧谓舜文皆生于夷而道徳功业万世仰赖元主虽未可以舜文比然敬天勤民用贤圗治盖亦骎骎乎道矣况当时生民糜烂已极元主乃能知公之贤而以行道济时望之公亦安忍不为之出哉夫作春秋者非孔子乎春秋所外莫大于楚昭王之聘孔子亦往拜焉使不沮于子西孔子固将为楚之臣矣孔子鲁人也尚可以臣楚公元人也乃独不可以臣元乎然则儒者之说谬矣由是观之公之道徳功业既皆可法而出处进退亦无所悖其秩之常祀无可疑矣同知王公崇祀先哲之雅意当道诸公与人为善之盛心盖皆出乎此也故为之言俾刻诸石有志于道者其尚考诸 

　　表彰先儒许文正公碑记 

　　都察院右副都御史四川李公奉命廵抚河南诞兴文敎欲风励诸士子以圣贤之道乃亟求先儒而表彰之肆惟河内县鲁斋文正公学有渊源寔上接考亭之统爰命有司树碑石以颂其徳葺遗书以阐其道复祭田以奉其祀建坊牌以表其里县尹平凉髙侯祇奉徳意惟谨既竣事复建坊于公祠大门外设重门于内庙制益邃以严公七世孙泰和等乃来征言以记成绩窃惟文正公道徳之休光李公高侯表彰之雅意盖有不待赞者予于此独有感焉圣贤之道虽本于性命之微而寔见于纲常之着虽极于弥纶叅赞之功而亦不遗乎洒扫进退之节本末兼该巨细毕举盖切于民生日用而非杳冥昏黙之谓也至入道之方则必先之以小学以立其基本继之以大学以收其成功又有不可躐等而进者孔孟既没道学失传有宋诸儒继出而考亭朱夫子寔集其全既章句大学一书复搜葺小学一编其示士子以入道之方可谓明且切矣鲁斋幼而读书即志于圣贤之道后得考亭小学四书乃尽弃故习一从事于其间故立身行已立朝事君及启廸后进莫不以朱子为依归学以躬行为急而不徒事乎言语文字之间道以致用为先而不徒极乎性命之奥其所得者盖纯乎正而不可加矣近世之士有志乎圣贤之道者徃徃刻意著述留心性命至于修齐治平之方义利取舍之分则多忽焉而不省夫著述以明道圣贤固不废然非所急也性与天道夫子罕言而四敎之施必以文行忠信则其所先者可知矣周子有言圣人之道藴之为德行行之为事业彼以文词而已者陋矣或问程子何不以太极图示人曰恐滋学者入耳出口之弊然则刻意著述留心性命而忽于躬行致用之实者不几于陋而弊乎予病此久矣而未能救也廵抚公县侯表彰鲁斋许文正公之雅意其有在于斯乎有志于圣贤之道者可以省矣 

　　韩文公庙碑记 

　　道统之传其来尚矣三代以前如尧舜禹汤文武之为君皋夔稷契伊傅周召之为臣皆逹而在上故其道行三代而降如孔子之于春秋孟子之于战国皆穷而在下故其道明道行则天下蒙其福道明则天下虽不全蒙其福犹頼其正救之功以不至于大乱孟子既没道益晦塞权谋功利之说既纷纭于天下而异端佛老之徒又旁出乎其间天下之士彷徨骇愕不知所适从者久矣至唐吏部韩文公出始起而辟之异端少息而吾道頼以复明天下之士始晓然知所归往盖文公之功于是为大先儒亦许其接孟子之统者盖有以也或谓公虽有辟佛老之功然于圣人之道亦未能真知论性则谓性有三品论道则以博爱为仁行而宜之为义皆未造堂奥之深噫是固然矣论人者尚论其世三代以前圣人在上斯道大行朝廷之所施设学校之所讲明盖无非仁义道徳之发士生其间耳目之所闻见无异物焉故其知道也易三代而降斯道不明异端竞起权谋功利之说不可胜数而其近理而乱真者则莫大于二氏天下之言性命道徳者不主于老则主于佛圣人之道之存者盖无几矣士习于见闻之陋欲择所从者顾不难哉韩公独以仁义礼智信为性由仁义而之焉为道仁义足乎已无待于外为德其真知灼见盖非他人之所易及矣抑吾于此尤有感焉人之情莫不趋利而避害恶穷而喜逹是利害穷逹之间士君子劝沮之所关也三代盛时圣贤在上其困穷拂欎不得志于天下者非小人则庸人也有志之士孰不思以圣人之道自修其身以赴亨嘉之会哉后世则不然士之知以圣人之道自励者徃徃蒙讥笑被谤讪甚者排摈摧抑使之困穷以死其势盖甚难矣孔栖栖于春秋孟皇皇于战国坐是故也韩公虽未能与孔孟并论然立言饬行终与庸人殊科窜蛮荒谪海上流离奔走其困穷亦甚矣故唐史谓学者之于公也始而笑中而排终而翕然随以定夫笑也不为沮排也不为惧卒能自立为士君子之所归徃非卓然有见于圣人之道其能以至此哉公真可谓豪杰之士矣公名愈字退之世为河阳人河阳为懐郡属县故郡有公祠正徳丙子钦差廵抚河南地方都察院右副都御史李公公余晋谒祠下谓公儒者山斗命懐庆府知府郯城周公举伐石树碑以颂遗烈以风动后之人谘于分守布政司大叅金台杨公志学王公震莆田陈公琳少叅东呉宋公冕兵备分廵按察司佥宪金台王公鉴东吴韩公濓麻城汪公正闽中范公嵩乃命河内县知县平凉髙侯杰来征言予故备论公辟异端明吾道之功以颂之诗云髙山仰止景行行止由公所至以上求尧舜禹汤文武孔孟之道天下固不可谓无其人也有志之士尚念之哉廵抚公名充嗣字士修别号梧山由进士改庻吉士读书翰林其所造深矣故其为政知所崇尚如此云 

　　唐昌黎伯韩文公庙祀记 

　　懐庆府城旧有唐吏部侍郎封昌黎伯韩文公祠堂一所歳乆芜秽不治府同知王公修补可观复以为公之道徳功业万方仰頼有补于风敎不浅匪直泛泛之乡贤而已顾未秩以常祀恐无以尽后人瞻仰之诚且庙无典守之人非惟易致损壊而市井之徒鸡犬之类不免杂入践秽亵渎不敬孰甚于此拟行令河内县均徭内编银六两于春秋祭丁之后府官率各官师生致祭又于均徭内查取附近人户审编门子一名责令看守本庙司其启闭时其洒扫庶庙貌常新礼仪以肃有补于风敎多矣议定请于分廵佥事郭公咨于知府司马公皆以为然乃申请抚按廵抚都御史徐公准拟廵按御史王公行两司及提学议布政司左布政使于公右布政使林公按察使陈公副使刘公提学副使敖公叅议谓宜如府拟呈上廵按王公亦准拟符下府同知王公乃征予言以纪其事之始末且曰匪府輙私有请也当道诸公意也予不得辞乃为之言曰儒者之学以明道为重孟子既没异端竞起佛老之言盈天下老氏以虚无为道失道则为徳佛氏以寂灭为性修性则为道异言喧豗天下贸贸然无所适从久矣文公乃独以仁义为性由仁义而之焉为道足乎已无待于外为徳其见于原性原道之篇者炳如也由是天下皆知异端之非吾道之是其有功于世多矣或者谓公以博爱为仁指用为体见道未为真切此固责偹之意而实则不必然也樊迟问仁子曰爱人孟子亦曰仁者爱人则以爱言仁固孔孟之所不废也夫何不可之有况人情志伸则气昌志屈则气沮公之辟异端也至于逺窜而气不少沮故卒能有立至今天下知二氏之非盖由公启之也其有功于吾道岂小小哉史氏谓公之辟异端较之孟子功齐而力倍之虽未尽然然能言距杨墨者圣人之徒也公岂非其人邪礼法施于人则祀之公盖足以当之矣同知王公崇祀先哲之雅意当道诸公与人为善之盛心皆不可不记故为之言俾刻诸石呜呼士君子有志于道者其尚有考于斯哉 

　　孟县改建韩文公祠记 

　　圣人之道其大矣哉包罗天地揆叙万有盖非其它一才一艺之可比也故君子之学患不闻道茍得闻道则虽势在匹夫世犹当景仰而崇奉之而况其显者乎孔孟既没道学不明异端之说充天下老氏曰虚无道也释氏曰寂灭道也天下之士迷于其说贸贸焉莫知适从者盖非一朝夕之故矣至唐吏部侍郎韩文公始明辩而震扬之曰博爱仁也行而宜之义也由仁义而之焉则为圣人之道老与佛之道非道也由是天下之士始晓然知吾道之正异端之邪其见道之明固已度越诸子矣而又慨然以道自任虽蒙讥骂讪笑不惧不沮佛骨一表至犯天子喜怒窜逐南海濒于死亡而不悔其信道之笃岂世儒之所易及哉逮其晩年道成名立天下学者仰之如泰山北斗有宋元丰中逐以公从祀孔子庙庭公之得预乎圣道之传天下之士固已无不知矣况其桑梓之地遗风余泽渐被尤深士之生于斯游于斯者又当何如而景仰之邪公本河阳人河阳于国朝为孟县县之西有韩庄传以为公族所居庄有冢传以为公墓公集亦有过河阳省坟墓及我家本瀍榖有地界皋巩之句则公为孟人无疑唐史乃谓公邓州南阳人盖传误耳弘治年间大冢宰耿公始表公为孟人奏请于朝建祠致祀其所以风励后学之意深矣顾栋宇卑狭未称且僻在深巷过徃士夫犹有未及知者正徳丁丑县尹刘侯慨然有感于斯乃改建于县治南门内孔庙之右高明爽快既足以竭虔妥灵又于祠前竖坊题曰乡贤韩文公祠盖以见公有得于圣人之道而为此邦之人也徃来士夫咸得谒祠致敬而耿公表章之意始大暴白祠成欲纪其改建始末于石乃请命于太守韩公公以属瑭窃惟士君子垂世不朽者不止一途而莫大于得闻圣人之道孔孟以来世儒得与斯道之传者仅可屡数而吾党得二人焉公及河内许公是也然上下千数百年而仅得二人可谓难也已矣有志之士谒公之祠夫岂能无所感邪冡宰公名裕河南卢氏人太守公名士竒山西洪洞人县尹侯名澄陜西邠州人皆有志于圣人之道者故所崇尚如此谨附于祠记之末使后之人有所考焉 

　　赵烈女祠碑记 

　　烈女姓赵氏懐庆之河内县人幼父许聘同县儒学生王子聪之子锦未几子聪卒家贫锦甫数歳鞠于母张氏辛苦成立学为诗文徃徃有竒句可诵不幸夭死赵女方在室闻讣痛曰吾既聘王氏王氏即吾夫也夫死曷归乃往哭尽哀将殉死顾姑老在堂无他子侍养义不可弃去既殡乃留养姑破屋萧然不蔽风雨尺帛斗粟皆无宿储朝夕甘旨取给女红傍人见闻者皆颦蹙不自得赵氏怡然也弘治十三年冬姑以寿终赵氏并启舅暨夫之殡返塟祖茔归自经死邻里上其事于府将图奏请旌表歴数年未能得也长山徐公由工部尚书郎来守懐庆政敎既修百废皆举有以赵氏事告者公戚然曰世有志行卓异而沉没如此者乎是吾责也力闻于朝请加旌表以风示四方制既可乃建祠于郡治之东祀赵氏焉外又为石坊使人可望见而思也河内尹李侯赞相甚力既落成请记于石以示久逺乃叙其事而铭之辞曰古有贞妻亦有孝妇室家既宜乖离中路孝妇贞妻在礼则然世罕蹈之犹着简编嗟嗟贞懿氷莹玉洁轩车来迟良人陨折拊膺呼天誓将同归睠睠顾懐姑老曷依一室萧然孰甘孰旨纂刺瘁艰不愠以喜姑亦寿老百年而终累累新坟负土以封大事既襄溘然长逝同穴而藏不违初志见闻兴叹风节凛然贤守封章锡命自天锡命自天金书有耀翼然新祠奠彼衢道嗟尔士女孰无秉彛孰无秉彝胡不鍳思 

　　孟县潘侯祠记 

　　潘侯祠祀晋河阳令潘侯安仁也河阳今为孟县祠旧在县城南门外县令刘侯改建于门内大街之西从民欲也既成儒学敎谕徐先生及同寅诸生议记成绩于石以示乆逺乃来征言予惟记者记其事耳奚俟多言无乃有所感讽于其间故不惮烦耶古今令河阳者多矣安仁何以独祠考之传殊无赫赫可纪之绩第称其好植桃李春花盛开与百姓嬉逰以为乐如是而已窃谓民愚而神不可以文欺茍有以及之则虽不布一敎条而自无不懐不施一刑而自无不畏茍无以及之则虽朝聚而告之曰吾将字尔之生暮召而号之曰吾将成尔之徳鞭朴日严斩刈日酷曰吾将以锄恶而佐善终不懐且畏也安仁之政事今无所考意其必悃愊无华而与民相安于无事者不然何河阳之民感而立祠今上下且千有余岁而卒莫之废耶夫人所褒大崇尚者必其志向之所在也刘侯新潘侯之祠其亦有意乎哉先生肃然作而曰此予所欲言而未敢先也河阳令虽为县实古州治南通云贵西接川陜政务供亿甚烦令有甚不易为者刘侯自下车以来课农桑完租赋兴学校恤鳏寡实仓廪清囹圄以至修城浚隍架桥平道皆不动声色卓有成绩其才盖有大过人者上下既已称其能然侯之心不自足也恒以方今民穷财尽而上令严急虽欲与百姓相安于无事如潘安仁有不可得者故新侯祠以见志非偶然也予曰时不同则政不必同惟其仁而已矣饥者易为食渇者易为饮能寛一分则民受一分之赐矣易曰鸣鹤在阴其子和之言诚之相感也侯诚有爱利及民安知孟县之民他日祠侯不如今日之祠潘侯乎潘侯名岳字安仁其官阀履歴晋史有传刘侯名澄字静夫陜之邠州人以礼经中乡试高等初授开封封丘县令后改授懐庆府孟县云 

　　重修沁河堤记 

　　懐庆府城北二里而逺有河曰沁河源自山西来乗高趋下怒流湍悍可畏河之南有堤盖以防其患也始筑年月无可考计其来盖亦久矣成化年间堤渐陵夷十八年夏秋之交霖雨大作河暴涨决堤毁城摧房垣漂人畜不可胜纪日照陈公时守懐庆征徒役修筑之堤复髙厚完善迄今余三十年矣复渐陵夷比年夏秋之交每霖雨河水暴涨輙至城下城外房屋墙垣多致倾塌居人恒凛凛焉恐复有十八年之患太守郯城周公议欲修筑以劳费重大乃请于钦差廵抚都御史李公公曰修堤防以御水患政也虽劳费固不得已况亲王在此尤有不可缓者其亟图之乃谘于分守大叅杨公王公分廵佥宪韩公范公俾经画区处计堤之当修筑者西起回龙庙东过真武庙长凡三百一十丈有竒髙约二丈有竒厚阔狭不等计椿木当用八千根府库官银一千两易买六千根本府措置二千根计夫役当用三千名懐庆卫派九百名河内县派二千一百名计定乃委府太守周公推官张公卫指挥徐公贾公县大尹髙侯总督府复转委温县典史丘会督役修筑起工于正徳十二年正月二十四日讫工于是年四月十日太守公又令沿堤种树千余株盖亦为护堤设也既落成府县儒学教谕训导宰廷俊赵文隆軰嘱某请记成绩于石以示久逺窃惟天下之患备于未然则力省而功倍患至而后图之非惟劳费不赀往往有不及事之悔古人于堤防沟渠之类歳加修治职此故也惟兹堤使十八年以前有人修筑则可以免垫溺之患奈何其不然也今太守公及河之未大为患也先筑堤以备之其为民之德甚厚然亦劳且费矣嗣是而后歳加修筑埤补使兹堤不至陵夷则吾人垫溺之患其永免乎故记其修筑始末复系之以此以告后人至于公其它徳政与是役无闗者则不暇赘而义官之属有劳于是役者其姓名则记之碑阴亦不暇详述云 

　　重浚广济渠记 

　　沁水自山西来至懐庆府济源县王寨里出山地名枋口嬴秦时于上流凿为五渠分引其水以灌民田歳久湮塞弘治六年河内县崇下乡民张志奏开广济渠以灌济源河内温孟武陟民田正徳七年利上乡民马荣复奏开利人渠以灌其乡之田利人渠口地势平坦水流顺利故一向疏通广济渠口地势髙仰水流艰涩故累致湮塞虽岁加疏浚而终不流通一遇亢旱则名为水田者悉成焦壤百姓皇皇无所控诉正徳十五年冬洪洞韩公来守懐庆振肃纪纲百废皆举河内县崇下乡民曹刚等乃告乞疏浚河渠公嘅然曰郡守为一方民物之主凡百利病皆当兴革况开渠灌田乃吾民衣食之所自非一事之利病可比岂可坐视而不加之意乎顾时方寒冱未可有为明年正月三日即率同寅贰守张公通府黄公刘公推府张公及河内知县王侯济民等躬徃渠口相地势之所宜将大起夫役别议疏浚既至上下山原往来审度见利人渠去广济渠不及一里而渠水浩浩有余乃议斜凿一渠分利人渠水入广济渠则两渠民田灌溉皆足其力省而功倍利上乡民惧其减已之利也争论不已公乃徐谕之曰渠水有余虽分其半入广济渠其半尚足灌溉无损于此而有益于彼何惮不为况民皆吾民也使有所病吾亦何忍夺此而与彼哉民既帖服乃令河内县量起夫役委管河老人韩彦段广督工疏浚越月工完两渠通流灌溉皆足是歳大稔百姓感公之徳踊跃欢呼逺近如一老人韩彦段广张洗杨纬义官茹经及堰长髙松李铠等乃来征言于瑭将勒诸石以示乆逺以无忘公徳瑭切惟贤人君子所以能成一时之功者固本乎有忠爱之志亦在乎有明断之才近来士大夫类多从事于簿书期会之间于为民兴利除害之政鲜复留意或有其志矣而明不能察事几断不能决疑二徃徃中辍不能成功广济渠之始开也上司以劳民费财甚难之时则有通守施公赞其成利人渠之始开也济源之民惧损其膏腴之地极言不便至奏闻朝廷连歳不已时则頼郡守藏公节府潘公致其决然则成一时之功固未易也今兹河渠之疏凿非公明断于上又安能以就绪也哉昔汉杜诗修召信臣旧渠以灌民田当时百姓歌之曰前有召父后有杜母史册书之以为美谈公亦何譲于古哉柳公尊甫大司徒质庵先生徃尝廵抚河南地方利病盖无所不用其情矣公之来守也庭训之间计无所不及疏浚河渠以为民利盖其尤彰明者耳瑭恐百姓之未必知也故终言焉 

　　东火乡改正祀典记 

　　潞州东火乡宿幕仇时济氏徃年与其乡人举行蓝田吕氏乡约即乡之东岳庙行之既而以东岳非庻民所得祀乃遵太祖高皇帝里祖得祭土榖神诏命设五土五榖神主即岳庙之后殿祀之祀毕则藏主于岳庙之前殿扄其门不启由是岳神之祀遂废未几时济去世宗弟国宾时茂嗣主约事间谋于众曰祀礼有典吾侪祀土榖之神而不祀东岳于礼甚正顾岳神之塑像尚在今虽不祀安保他日不复其旧吾欲撤之以窒复祀之源如何佥曰可未果而时茂捐馆仲弟义官时淳以兄之志不可不终也恐礼未允乃令其季弟医官时闲来南都访于溪田马子泾野吕子并及于予二子曰东岳泰山也在鲁境内礼诸侯祭境内山川季氏以鲁大夫而祀泰山孔子尚以为非礼之祀神必不享况晋民而祭鲁之东岳神之不享也决矣且亵渎神明律有常禁而土榖神之祀则圣祖所许今撤东岳之像而修土榖之祀稽于礼而合稽于情而顺无可疑者以此窒东岳复祀之源甚善予曰所论正矣然东岳之祀徧天下其故则不可不知也博物志云东岳主召人魂魄其始不过谓东岳属木为魂盖以五行象类言之耳非有他也而立言无法昧者不察遂谓人死魂皆归东岳岳神将治其生时善恶而罪福之世之惑于其说者徃往立庙致祀冀以徼福而免罪故东岳之庙祀徧天下其来也非一日矣昔汉成帝废诸祀之不合典礼者其意甚正刘向乃谓诸祀俱有神灵不可废帝暮年无子惑向之言尽复诸祀夫刘向大儒也于鬼神之罪祸尚有所惑况余人乎东岳治人死后之魂而罪福之祀则可以徼福而免罪世之惑也久矣兹惑不解虽毁其庙将复设之犹反手耳况止撤其象乎以此窒其复祀之源恐未能也时闲蹵然曰为之奈何曰此不难也事之有无断之以理东岳治人死后之魂而罪福之万无是理借使有之乃縁是享人之祀而行私于其间则亦一渎货枉法之吏耳明明上帝岂肯容之乎诚有岳神必正直无私如世之清严官府且将恶愚民之败其名节而加之以谴怒矣况肯享其祀而福之乎由是而观则东岳享人之祀而私以罪福其无是理也决矣昔夫子谓泰山不享非礼已具此意特其言引而未发兹故反复论之世之惑者其可解乎二子曰解矣乃书之以授时闲俾归而刻之石以告夫后之人 

　　仇氏祭田记 

　　家礼之大者曰冠昏丧祭冠昏为人道之始丧葬为人道之终世犹知谨至于祭以追逺则非好古知礼之君子能留意者鲜矣夫祖先之祭上以重本始下以合宗族盖纪纲人道之大端也古昔盛时自天子以至于庻人盖未有不祭其先者当祭而不祭则有大僇其严如此而可忽乎哉然牲杀噐皿衣服不备则不可以祭是以后世知礼之君子有其志者或病其无财有其财矣又恐家之盛衰无常子孙无所依据以为世守之资也于是乎有祭田之设焉事虽义起盖亦依仿右人自卿以下必有圭田之法而为之也有其田矣又恐子孙之贤否不一或不能保守于永久也于是乎有训戒之辞焉呜呼其虑逺矣其用心于礼也可谓劳矣上党仇氏作为家范以训嗣人冠昏丧祭一遵古礼又拨常稔田一百五十畆别蓄其租专充祭祀之费复戒子孙永逺保守有言质鬻者以不孝论其有见于此乎宗子森谋欲勒石祠堂之右以示永久乃属瑭为记谨为述祭礼之所当重及祭田之所由设以归之呜呼仇氏子孙尚无忘先人之用心哉田一叚在阳堰计八十畆一叚在池西计七十畆 

　　南湖记 

　　桐城钱生君溥吾友宪长公溥之从弟也以其先君子水南居士去世思之不置计以水南之号亲之所以自命者也亲虽徃矣水南之地则犹在也已之号若仍乎亲则游斯地而耳斯号庻吾亲之常存乎顾以父子同号则他人莫辨乃自号曰南湖盖不忍逺乎亲而又不欲混乎亲也顷来南都语予以故予曰孝子之事亲也生则尽力没则尽思尽力可能也尽思则非纯孝者不能也古之孝子于亲之殁也声不忘乎耳色不忘乎目嗜欲不忘乎心故食杯圈则思口泽焉诵遗书则思手泽焉居宫室则思堂构焉履菑畬则思播获焉孝子之用心盖如此今生于亲所号之地思之不置因转为已号可谓殁能尽思矣不孝而能之乎孝则孝矣然生于是吾恐其道之未充也生瞿然曰是将柰何曰孝子事亲养其口体乐其耳目亲殁则皆无所及矣其尚可勉者不在于顺其心志乎立身扬名以显于世亲之心志孰不以此而望其子乎亦思之而已矣生复蹙然曰孝亲之道既闻命矣如南湖何予曰人之志茍有所思则随所见闻无不感发故志思草书则公孙之剑器亦草书也志思养生则庖丁之解牛亦养生也况亲所徃来钓游之地尝以自号者乎今夫南湖之水渊源有本焉会同有徳焉鉴照有明焉涵泓有量焉波澜有文焉蒸为云雨泽及万物则又有济时之用焉凡人子立身扬名以顺其亲之心志者南湖之道无不有焉是在乎思不思勉不勉耳孰谓其于孝无所发乎生欣然曰甚善开我请书以为记庶永无忘乎予既诺之遂书以贻之云 

　　栢斋集巻七 

　　●钦定四库全书 

　　栢斋集巻八 

　　（明）何瑭 撰 

　　温县知县王侯德政记 

　　懐庆所属六县温最小其地瘠其民贫故前后为令者多以煦濡慈惠治之因循翫愒俗益惰偷逮正德十三年山东王侯以乡进士选知县事下车以来一切以严猛从事凡氏之罹于法者慢期会者违教令者与吏之通请谒受贿赂者悉绳之以法又使人觉察四境民有酗酒者赌慱者强凌弱众暴寡者及光棍喇虎放火行刼为民患而莫敢谁何者悉捕而治以重典由是法令清肃苞苴不行良民寃抑者有所赴愬奸民凛凛然惧刑罚之及其身覩侯如雷电鬼神不可测度虽在私室亦不敢放肆出一语况敢呌呼横行以为齐民病哉纪纲既振乃修城隍治桥道植榆柳数万株以储材木筑河堤数百歩以防洪水积粟榖数千石以备荒年创养济院数十间以养茕独民有耕种而无牛具者婚娶而无聘财者皆量为资给流民而自外复业者皆量免差税时或捐俸设粥以济饿莩尤留意学校暇则试诸生学业勤惰第其甲乙而劝惩之以上司提学者乆不至县乃预选民间子弟之俊秀者百余名量免其户之差役俾之肄业以待収择河内举人范安侨寓于温亦为之树立坊牌使后进有所惩劝政声流闻当道交荐逮正徳十四年乡试取侯为帘内官品藻精当得士为多由是当道益知其能乃荐其才堪治繁改知开封府祥符县士民恋慕而不可留也乃述侯德政征言于予将勒之贞珉以示乆逺予惟昔子产之在春秋夫子称其为惠人而其授太叔以政也乃曰惟太上能以德化民其次莫如猛火烈民望而畏之故鲜死焉水弱民狎而翫之故多死焉吾尝疑乎是今以王侯之政观之子产之言葢自有所见而未可执一论也诗曰岂弟君子民之父母夫岂以强敎之弟以恱安之民斯尊亲之如父母矣何以猛为抑岂弟君子盖子产所谓太上能化民以徳者也太上不可得而见矣以爱为心而以猛为政如子产之所以授太叔者今盖亦不易得也王侯其贤乎哉侯名民表字道立山东登州府招逺县人 

　　浙省北新关户部分司题名记 

　　财者天下之大计也国脉民命皆系乎此故君子尽心焉太古之时上之用度甚节故取于民之法甚简中古用度渐繁故取于民之法渐宻观禹贡周官之所载大畧可知矣然方其盛时山泽之利与民共之商贾之征复时时有所纵舍民犹未甚病也降及后世山泽之利悉归于官农之税既不止什一而其从事商贾者则已税其货又筭其舟车缗钱可谓取之尽锱铢矣民之病可胜言哉议者多谓商贾诸税可罢宋儒范仲淹独谓上之用度既不可减与其取于农不若取于商犹不失厚本抑末之意固非谓此法之为尽善也盖有所不得已焉耳国朝之于商贾既已税其货又税其舟船盖亦依仿近代而为之者也浙省之物货甲天下故四方之商贾咸辐辏焉其货税船税之出入徃年止以有司治之当道虑有侵克之弊乃于弘治六年始请命户部贠外郎或主事来监临之周岁代去然财犹腻也近则污人故士之以洁廉自好者多以是役为嫌稍失慎防则徃往至贻物议嘉靖二年某月徽州潘君希平以主事被命至或以为虑君蹙然曰财者天下之大计也使人避嫌不理将委之谁哉亦处之有道而已矣乃令税课司局商税及北新关船税之所入皆寄于杭州府库已惟典其籍而钩稽焉是岁薄赋而税入视往年不啻三倍闻者佥谓君持廉革弊故能致此同声贤之君闻之愀然不悦曰此非予之意也税入之赢缩在商船之多寡近岁北方道梗商贾皆萃于浙而是岁江南大饥米商之来者尤众故税入最赢若不察其然遂以是岁为率而必取盈焉则贻害于后多矣乃具疏其故陈于当道闻者以君识高而虑逺非常情所及愈益贤之甲申之春君以瓜期将届念惟古人一登眺游览之适犹或题名以收感于后况监临于此经歴岁时而其人之贤否得失不无可法戒者而姓名不传后之人何所征乎乃稽案牍询故老得监临于此者凡若千人皆勒于石虚其左以俟来者而阙其不知间属瑭为文以述其意瑭非能文者也而财用之轻重本末则颇闻君子之论矣谨书以归之呜呼仁人志士其亦有感于此也夫其亦有警于此也夫 

　　王屋山天坛玉皇庙记 

　　王屋山者天下名山也在今河南济源县境内山形如王者宫殿故名王屋王屋之巅是为天坛图经地志以为第一洞天形胜景致灵踪古迹图志悉矣世传轩辕皇帝曾修炼于此其紫金岩御爱松迄今犹存故后世栖真之士往往归焉乃大明弘治六年道流张太素等由山西来结茅坛顶间叹曰山以天坛名玉皇上帝天神之主也三清有宇而玉皇无殿何以竭虔妥灵大不称名山本意遂谋构殿肖像以肃崇奉乃夷崄岨剪荆棘辟地数丈筑土为殿基崇二丈四尺广六丈纵七丈有竒又虑殿在坛乆必倾圮重建不易乃覆以铁瓦铸为铜像为永逺不动计经始于弘治十二年正月朔旦落成于正徳三年九月望日铁瓦殿计三楹铜铸玉帝像一真人玉女像四两廊为琉璃殿七楹中肖天将像复铸铜灯花瓶钟镜炉鼎皆极工巧其工用俱出门徒及四方施主并不用常住升米文钱方修建时其光变祥应甚众既成因吾内兄周溥周澄昆仲来请记呜呼天帝之尊在礼惟天子得祭虽诸侯王不敢僭太素等庻人也而崇奉玉皇上帝可乎吾何以记而周君昆仲之请不可辞无已则有一焉天地人之父母也人天地之子也而天子者独为父母宗子古礼父母之祭宗子主之支子不与故传云支子不祭明其宗也然则天地之祭惟天子主之诸侯不敢僭固矣然父母之祭虽不得与至孝敬之心则不以尊卑有间也太素等崇奉玉帝其亦可哉吾闻道家之学恬淡翛然独往天地万物俱不以经心太素等道流也乃汲汲于崇奉玉帝劳筋骨疲精神不恤其有见乎哉其亦报本反始之道有不得已者哉太素等设心之诚门徒趋事之劳施主相成之善皆不可没乃为之记而系以诗曰皇皇上帝监观四方巍巍天坛奠彼中央坛顶有宇以事上帝伊谁作之道流太素殿宇岩岩像设穆穆进趋拜跽孰不祗肃惟诚惟敬可以格天天福下民亿千万年 

　　重修三官庙记 

　　武陟之木栾店东南巷口旧有三官庙一所盖元时之所建也国朝永乐初年庙貌倾圮遗址尚存正徳改元上元之夜市人毛雄张瑄郭洎共议修复时地主李豸在焉慨然欲舍此地众以为不可乃输半价易之其地东西十一丈南北九丈既定修庙之事乃推道士郜某居民曲洪王聪董之材木瓦石工匠之费则居人各以其所有助焉乃起立正殿四楹中塑三官像东大王殿四楹西子孙殿四楹前门四楹道院房数楹钟楼二楹约费银三千两庙成余二十年矣鳌山卫敎授王先生世居木栾盖预闻修庙之事者也嘉靖十年春有事府城间语予以修庙曲折因请为记先生予厚友也故不可辞乃语之曰修庙曲折居人所知虽不记亦可也至于三官之神诬于世俗恠诞之说则虽世人奉三官之祀者或未知也请一论之以袪其惑可乎三官之名古不经见始见于汉张鲁传中鲁以三官敎行于蜀之鸡鸣山凡人有所祈禳则书其事状为三一焚于山上谓逹于天官一瘗于山下谓逹于地官一沉于水中谓逹于水官其祀之日则以正月之朢为上元节而祀天官七月之朢为中元节而祀地官十月之朢为下元节而祀水官窃原其义盖天阳也正月阳始用事故祀天官地阴也七月阴始用事故祀地官水旺于冬望故十月孟冬而祀水官盖亦古者冬至阳生而祀天夏至阴生而祀地与夫大川海渎之祀也张鲁乃道陵之后道陵出于道家而道家以老子为宗老子尝为周柱下史习于古礼三官之名或古礼有所传而后世失其真耳不知何世妄人乃撰为三官经典谓陈氏子娶龙女生三子俱有神通一为天官一为地官一为水官可谓恠诞之甚矣夫人之所以祀天官者谓其分我以神且覆我也所以祀地官者谓其分我以形且载我也所以祀水官者谓其分我以血脉且出云而生百物以养我也报本反始皆礼之正也若世俗之说恠诞不经则三官之祀遂为滛祀矣岂礼也哉然礼天子祀天地虽诸侯不敢僭焉小民而祀天地可乎曰是或一道也小民而飨帝王于家固无此礼然天子行在庻民或献瓜果焉君子不罪其渎而取其诚盖礼之变也小民而祀天地盖亦类此况先王制礼尊天而亲地故社之祀小民亦得行焉社固地神也然则乡民之祀三官则亦庶乎其可也大王未详为何神子孙盖亦古郊禖之祀也以其非庙祀之主故畧之 

　　重修玄帝庙记 

　　天下之事成于有志大而经纶家国小而制作事物或创其所本无或饬其所已壊盖未有无志而能成者也郡城东南故有玄帝庙一区考碑记则唐人谢景修之所创建也初名圣水观后更今名累经兵火国朝天顺成化间都指挥薛分命耆老聂旺陆恺等重加修整庙貌复完弘治十年予读书庙中时惟前玄帝殿后三清殿仅存余廊庑皆倾圮不治庙住持道士汪玄弼慨然欲修整而充拓之予虽嘉其有志然计工费甚大恐其未能成也是年始建外门四楹次年于前殿右建圣母殿四楹正徳元年于后殿前左建三官殿四楹右建四圣殿四楹七年于前殿左建帝君殿四楹十一年复于后殿之前左建转廊五楹以奉先天圣母及南斗星君右建转廊五楹以奉西王圣母及北斗星君次三官殿南建廊四楹以奉五祖四圣殿南建廊四楹以奉七真嘉靖六年复于前殿之前左右各建廊庑十楹以奉天将东道院后建殿四楹以奉圣父圣母其余真观祠及钟楼鼓楼以次完美栋宇轮奂照耀逺近盛矣予窃计其材木砖瓦丹青绘塑及工匠徒使之费非数千金不能给怪其致此必有他道及询于人则曰无他道也弼自誓志修拓庙貌以来布衣蔬食不御酒肉凡经醮所得钱币悉以供修庙费不营其私以故上自亲王下至民庶翕然信之或助钱榖或助材木或助砖石川委云集不约而至庙貌之所以有成由是道也予窃叹弼一布衣士耳用志不变尚能有成如此大人君子有志于天下国家之事行之以至诚持之以悠久则岂有不可成者柰之何不多见也弼以予尝读书庙中来征予言以记岁月予嘉其有志而喜其有成也谨书是归之俾刻之石使后之人有考焉云尔若记典则固未暇究也 

　　懐庆府重修城隍庙记 

　　城隍之祀古无有也盖后世以义起之也古昔圣王之制礼也凡有功徳于民者则祀之初无间于巨细故天地之覆载日月星辰之照临与夫山川社稷之兴云雨生百物者既已秩诸祀典至于水防邮表畷之属亦不敢遗葢仁之至义之尽也城隍所以卫民其功不为不大顾未有享祀后世列于祀典盖仿水防邮表畷之义而起者也始于何代吾未及考近世城隍之祀则不以主而以像且加以爵号被以章服我太祖高皇帝践阼之初一新礼制谓高深不可以仪刑流峙无所与章服且百神皆受命于天世主之爵号亦有不可加者乃令止称某府某州县城隍之神是可以为万世之法矣而各处城隍之祀犹多以像盖沿前代之故而未及改也予尝观乎其庙则冠履肃然侍卫森整大抵如守土之臣以故百姓皆谓府州县官所以理民之是非赏罚于明城隍之神所以理民之善恶祸福于幽故民之祈福禳祸与寃抑之不得伸暧昧之不得白者官不能理则以诉于神不待召而自来不加刑而自畏盖官有所不能制者噫圣人以神道设敎城隍之祀以像是或一道也懐庆府城隍庙在府治东南岁久倾圮前太守曲沃赵公铎欲新之不果去任今太守郯城周公举谓事神以导民正典也况前人有遗绪乎乃尽发赵公所积羡财市材木瓴甋之属复措置以益之命正术宋奎董其役百姓见役兴亦各以所有来助始事于正徳十二年夏四月庚子讫工于十二年秋八月甲辰凡新建大门四楹二门四楹正殿两廊屋瓦脱落者补之丹癯漫漶者鲜之庙制益严人之进谒于神者益敬以畏乡老张让李雄许亨张贵郭锐道士贺玄清王静宣軰谓斯役不可以无述也乃来征予言以记故为道神秩祀之义而系之以修庙之月日以示乎后之人云 

　　白斋张先生修建碑记 

　　山西白斋张先生弘治六年癸丒冬来游天坛乐其山水遂结庐隐居至十一年戊午遂发心募縁于坛顶修建玉皇殿三间南向又于殿前建天将殿左三间右四间东西向至正徳改元丙寅始讫功四年己巳奉郑懿王令旨召修本府玉清宫虚皇阁功完复回天坛隐居十年乙亥省城周府胙城王孙辅国将军因有疾祷于天坛有感遣使赍书币命先生崇修天坛顶之三清殿铁瓦铜脊五间元君殿王母殿各三间俱南向左右列南北斗殿各五间东西向中修轩辕授道三级瑶台一座台下又建玄帝殿三官殿救苦殿各三间四圣殿一间左右云堂共六间东西向各殿凡铸塑圣像凡一百三十有四尊坛丁道院又建仙官殿三间廊庑二十间道院门徒所居方丈四十余间至明年讫功嘉靖四年乙酉本府孟县善士耿埙等请先生下山于郡城北沁河上修建石桥未完而先生去世矣门徒薛清濴冯清善等恐其师修建之功久而冺没也乃来请曰先师徃年修建玉皇殿执事幸赐之言今勒之石矣后修建虚皇阁及三清等殿尚未有记望赐以言庻先师之功行久而弥彰也吾友任遐龄宋文祥助为之请文祥具事之始末以告予既不得辞乃为之言曰吾闻道家之敎以性命为宗以精神为本虽治天下国家犹以为土苴绪余则修建之事可知矣白斋先生乃殚虑竭力于此何耶门徒又汲汲然图不朽于此夫岂亦有意乎抑吾又闻太上有言有之以为利无之以为用有也者治天下国家及修建之类也道之末也无也者性命精神之谓也道之本也非本不立非末不彰观天之道必以日月星辰之文观地之道必以山川草木之形观人之道必以治平兴建之用此之谓也白斋勤劳于修建门徒汲汲于碑记其有见于此乎乃撰次其事而系以斯言呜呼有道之士其亦有感于斯言也乎是为记 

　　汉孝子郭丁二公之碑记 

　　行有过而不害于敎众人之所惊而君子之所取也夫道贵乎中愚不肖者既不能及而贤智者又或失之太过是以得乎中者为难然君子则曰与其不及也寜过葢损过就中易强不及以至乎中难故云然也汉孝子郭巨丁兰之行其所谓贤而太过者欤孝子之行载在纪传天下后世之论者或以为恐幼子分其母之甘旨固孝矣然岂无他处置之法何至埋之刻木为母像而事之尽礼固孝矣然邻人侮其母像虽为可怒然岂遽以杀之使黄金不获则将遂埋其子矣母慈其孙必将啼泣悲伤虽甘旨满前固不能下咽也养亲之口体而不能顺其志孝子之道固如是乎使木像无垂泣之异有司不原情贷死则遂与邻人抵命矣纵母尚生存为人所侮茍不至以死复雠然犹当权轻重而处之奈何以一朝之忿而置亲之无后乎且后世之事亲者必杀其子与身然后为孝是可以为常法乎不可以为常法岂可以为敎乎二子之行诚过矣君子则曰论人者当先观其心茍可取行之过虽不合道无大害也何则盖举百钧者不难于举一羽明能察秋毫之末则舆薪之见固有余矣在礼人子之事亲也衣服饮食之属凡所以养其口体乐其心志者无所不至初不以妻子之故而怠故好货财私妻子不顾父母之养者世所谓之不孝大孝显亲其次不辱故纵耳目之欲以为父母戮世亦谓之不孝二子所行虽未合乎道之中然由其心推之则礼之所谓孝皆所优为而世之所谓不孝葢断乎其无有矣论道者贵乎中不贵乎过取人者则当先于心而后乎其迹二子之心岂庸众人所可及哉杀其子与身且不恤则凡可致爱敬于亲者故无所不用其情矣世之事亲者使能体二子之心而行之以礼则孝之道在是矣夫何害于敎哉 

　　○论 

　　均徭私论 

　　或问近日有司审编均徭以田土为主其法如何曰此非祖宗之法也葢流俗相传之误也祖宗之法具在诸司职掌户部职掌田土项下云凡各州县田土必须开豁各户若干及条叚四至系官田者照依官田则例起科系民田者照依民田则例征敛务要编入黄册以慿征收税粮如有出卖其买者聴令增收其卖者即当过割不许洒派诡寄犯者律有常宪户口项下云凡各处戸口每十年各布政司府州县攒造黄册编排里甲分豁上中下三等人户遇有差役以慿点差赋役项下云凡各处有司十年一造黄册分豁上中下三等人户仍分军民匠役等籍除排年里甲依次充当外其大小杂泛差役各照所分上中下三等人户点差由是观之则田土纳税粮户口当差徭其不相混也明矣今乃照田土当差是岂祖宗之法哉或曰人户有上中下三等盖以其贫富不同也贫富难明田土多者必富少者必贫则照田土编差葢法外意也似无不可曰户有上中下三等葢通较其田宅赀畜而定之非专指田土也若专指田土则施于农民可矣工商之家及放债居积者皆不及矣古人立法厚本抑末今人立法厚末抑本岂知治道者哉况差役以人丁为主以上中下三等较其贫富以为派差之重轻此法意也今舍人丁而论田土葢失其本矣夫岂可哉或者曰田土不当起差祖宗之法固然矣近闻外县有以寄庄人户不当差役申请于上者廵抚批称种田而不当差有违于租庸调法令其照田认差然则计田当差虽非国法或古法乎曰此廵抚未考而误批也唐法有田则有租即国朝田土纳税粮之意也有身则有庸即国朝户丁当差役之意也有户则有调即国朝农桑丝绢之意也种田而不纳粮谓之有违于租庸调法则可也种田而不当差谓之有违于租庸调法则不可也若田土既纳税粮又当差役是有田者不惟有租而又有庸而有身者遂无所役矣不亦误之甚乎曰以田土当差唐法知不然也或者先王之法乎曰先王之法其详不可考矣然孟子曰有粟米之征有力役之征有布缕之征粟米取于田土即租法也力役取于人力即庸法也布缕取于园宅即调法也由是而观则计田土以当差役既非古法又非国法而有司乃有此行不亦谬乎曰有司有此行何也曰此周文襄作俑之过也宣徳年间周文襄廵抚南畿患民间起运税粮之不足也乃令税粮正数之外多加耗米以足之除办纳税粮外有余剰者谓之余米复恐民以加耗之多怨已也乃令凡民间户丁之差役料物之科派皆取诸余米此盖朝四暮三之术也本传谓小民虽多出耗米然耗米之外再无差科之扰深以为便东南多遵用其法后又自税粮变为田畆故东南有田差粮差之说南士仕西北者渐推用其法故西北近年亦有田土当差之说此盖不考祖宗之法而惑于流俗之传者也或者曰文襄之法虽非国法既民以为便则用之似无不可何必拘于旧法乎曰民以为便亦据文人之传而言耳实不然也夫差役出于户丁士农工商之家除例该优免外其余户丁盖未有不当差者也今止令取于耗米则是士工商贾之差农独代当之矣是岂均平之道哉况驿逓马牛车船之役俱出于田土税粮则农民已偏累矣奈何复以杂差再累之乎今论者皆知东南之民困于税粮西北之民困于差役而不知东南所以困于税粮者以差役亦出于税粮之故西北所以困于差役者以既有丁差又有粮差之故由是而观则周文襄轻变祖宗之法而开此累民之端其罪安可逃也或者曰审如此则寄庄人户不当差役者皆幸免矣曰此有司不知守法之过也使有司知守祖宗之法审定三等户则之时不论士农工商凡田土赀本市宅牲畜多者俱定作上等派与重差则寄庄人户虽买别州县之田而难逃本县之差矣何幸免之有今惟不守祖宗之法审编均徭舍户丁而计田土故寄庄人户有躱差之弊欲革其弊盍求其本乎或曰祖宗差役之法今亦有行之者乎曰北畿州县审编均徭初止审三等九则户门并不注定差银多寡数目审定户则然后通算三等人户除役占优免外该当差者共有若干丁却算本州岛县银差力差该用银共计若干两方令三等九则户丁差等出银期足供银差力差之用而已此盖遵祖宗之法而又通其变者也盖祖宗之法止令照三等户则点差但差少丁多用之不尽点差之时不及差者幸免见当差者偏累今乃令丁皆出银差之重者朋合应当则人丁无有不差者矣此盖均徭之善法也河南旧例审编均徭虽未以田为主亦未以丁为主其人丁差银增减从审官之意多寡无一定之法少有不至两者多有三五两者有十余两者甚有至四五十两者丁多之户银多亦不为过单丁之户银多则一差用之不尽必须分为数差是一丁而数差也岂照户点差之法哉但上下习于闻见不之觉耳近闻廵抚呉公所定均徭则例每地一顷出银四钱每人一丁上上户出银一两二钱以次各照户则出银不等若该县银多差少则逓减银少差多则逓增视旧法颇有定规但偏累农民未尽善耳必改北直隶之法上不失祖宗之法下无偏累之弊乃为尽善此盖识者所深望也或者曰今之富家或田连阡陌或赀累巨万较之小民岂止什伯若止照三等户则计丁当差其丁多者出银固多其丁少者出银甚少岂不为幸免乎曰古人为国藏富于民葢民之富者官府之缓急资焉小民之贫困资焉时歳之凶荒兵戈之忽起资焉葢所恃以立国者也平时使之应上户重差法如是足矣必不得已则准北畿事例上户丁少者量出门银亦可也岂必尽取所有使之仅与小民之贫者相若然后为快乎于戏时使薄敛先圣格言茧丝保障后贤深虑奈何今在位者之不思也或者曰不在其位不谋其政子林下人也哓哓多言无乃为当道者所恶乎曰舍已从人大舜之所以圣也闻过则喜子路之所以贤也吾以圣贤望人痛小民之受害故私论之盖遵庶人传言之训而为之也盖冀其或闻而改之也若耻过作非闻谏而怒则小人也当道诸公其欲为圣贤乎欲为小人乎必有所择矣作均徭私论 

　　均粮私论 

　　或问丈地均粮之法如何曰此朝廷仁民之政也第中间曲折各有利害行之不得其道则反以害民此不可不知也或问其故曰田有上下则粮有重轻此自然之理也禹贡之田分为九等税粮之轻重徃徃因之盖为此耳天下之田吾未能知河内之田则颇知之矣上田岁收畆不下两石多或至三四石下田岁收畆不及一石少或至三四斗大抵上田一畆之收抵下田五畆国初定粮失于分别一槩定作每畆粮八升五合后官府以下田人户办纳不前也乃议令起运重粮多派于上田里分存留轻粮多派于下田里分盖亦裒多益寡称物平施之意也虽未尽得其宜而民病亦少苏矣近年上司患里书那移作弊也乃令不分起运存留俱总定一价则上田下田无所分别虽曰可以絶里书之弊而下田民戸固已不胜其害矣然坐派之法岁有变易民之害犹有时而解也若丈地均粮初时不审上田下田一槩均派粮额一定不可复变则下田之受害盖有不可胜言者矣夫田地有上下则税粮有重轻与犯罪有大小则受刑有重轻其理一也犯大罪者虽绞斩而不为苛犯小罪者虽笞杖而不为纵葢各得其宜故也或者患吏书之舞文也乃一槩定为徒流之刑以为可以絶弊抑不思宜绞斩而得徒流者固为幸矣宜笞杖而得徒流者不亦冤哉今不论田土上下而一概均之以粮何以异此徃尝与廵抚徐公论之徐公深以为然故令丈量田地分为三等均粮之额初则通以中田为凖下田则少损之上田则少增之以下田所损之数为上田所增之数盖亦所谓称物平施之意也传闻近议不许田分三等盖亦未之思也若他县之田无甚上下犹可言也河内之田果不分上下一槩均粮此则名虽均粮而实则不均之甚者也此利害之大者也而所闻又有可论者间廵抚公文谓除河路外盖谓河路非可耕之田故除之也而承行官吏不明其意乃令河止除丹沁二河新开河道引水浇田者不除其河身所占之田俱令民田在两岸者包纳或问其故则曰引水浇田人户得利故不当除窃谓引水浇田之利众人之所同也非独两岸有田之民也而令其包纳税粮岁无休时此何理也路止除驿逓大路其余通行古路俱不得除其税粮亦令民田在路两傍者包纳窃谓民田在路两傍者人畜徃来践蹂固已受害多矣古路众人之所徃来与驿逓大路无以异也乃复令其包纳税粮此何理也至于田内坟墓虽上司未有明文窃意丈地均粮亦不过丈实耕之田而均以实有之粮耳坟墓非可耕之田其不当征粮盖有不待言者矣今乃令坟墓不除有主者照地数均粮无主者听民纳银于官平治为田照数均粮窃谓先王有掩骸埋骴之令国朝有漏泽园之设而平治他人坟墓为田园者律有明禁此盖朝廷恩及死者之仁政也而一切不顾止曰吾将以均粮也不知均粮之初意果若是乎此三者亦利害之大端也小民被害而不敢言吾党又以不在位而难显言故私论之庶转闻于当道之仁人君子或有以处此也夫变法本以利民而反为民害仁人君子在当道者不知则犹有所诿知之而不为一处亦安忍哉然此非吾事也非吾责也吾言止于此矣或疑田之上下难定曰此不难某乡之田上某乡之田下县民盖无不知者今宜令丈地委官于所丈之田各区之下明开水田旱田及在于某地方然后集合县里老当堂会审某处系水田或上或中或下某处系旱地或上或中或下各亲笔填写于下面审既定水田上等者则通定作上地中地则令与上地五分中地五分下等则令与上地三分中地七分旱地上等则定与中地七分下地三分中等则定与中地五分下地五分下等则定与中地三分下地七分田之分数既定则斟酌损益均之以粮自然人心可服而事成矣田之上下若不官自审定而委之里书则弊既多端人亦不服事岂可行哉夫变法本以利民处之不详则反贻民害仁人君子在当道者亦安可避一时之劳而不为斯民永乆之计哉 

　　与杨邃庵论兵五篇 

　　论赏 

　　用兵之法非赏无以劝功是以国家立法凡战胜杀敌者俱计首级行赏升官但此法可施于小敌而不可施于大敌两军相接兵刃相交纵有杀伤岂暇斩取首级纵贼众大败我军若务斩取首级其奸恶贼首必从容逃去斩首虽多乱终不息况挥刀虽在于一人成胜实由于众力今有首级者方论其功无首级者通不见録亦非所以使之并力齐心也且中隐危机使贼知饵兵之法则破军杀将其机皆由于此是尤不可不虑今宜别立赏格战胜之后总计首级多寡而次第其赏将领作一等先登陷阵作一等众人作一等其有显立竒功人所共见者另赏不拘赏格则接战之机劝功之道两不悖矣 

　　论罚 

　　当时朝议于败军悞事将官止令记过待事寜之日来说余谓赏罚当速庻将士畏法用命欲拟即先革职令其带罪杀贼有功方许复职语多不能尽记 

　　论术 

　　朝议凡强贼除首恶不赦外余贼滚马投降者俱各免罪此固古法但时势不同反能害事盖我之兵威既振贼之生路已絶恐其致死拒战纵能剿杀我军亦伤故出诛首恶赦胁从之令一则开彼内溃之路一则全吾好生之仁也今我兵方委靡不振贼势方猖狂自恣乃先宣此令于外使奸恶穷民无所畏惧流贼所至从者如归其意盖谓今日从贼得以抢掠自养贼若势进则可图望不轨贼若势退亦可以投降不死是此令不惟不能溃贼之党而反益其党矣令出不可收回今宜再出一令凡四方英雄豪杰之士许诈投贼中或传报消息或临阵为我内应俾其从贼阵中杀起则贼众自然惊败本人须异其衣帽我军辨认不杀若得便擒斩首贼重加升赏如此则贼首不免疑惧不敢多收奸恶穷民而其党日孤矣 

　　论倡 

　　朝议庸人为贼不足虑奸雄从贼乃可虑行令天下有司官贠将部内豪杰笼络归我庶不为贼用但念惟豪杰方识豪杰方今有司豪杰者少彼岂能识谁为豪杰而笼络之哉况此令又不可宣布盖恐沮忠义之心长奸雄之气也今宜别立一法晓示天下谓朝廷百五十年抚养百姓恩德甚厚今流贼乃因承平日久民不知兵之故纠合奸邪杀害良民扰乱天下甚为可恶尔等豪杰之士固独力难抗坐受其害岂不误哉令天下不拘官民师生军民人等有抱英雄之材者自行纠合乡里演习武艺贼至势小则自行擒捕势大则助官军夹击有功与官军一体升赏如此则人人能战在在有兵流贼之势自弱而笼络豪杰之术即在其中矣 

　　论权 

　　朝廷命官领兵剿捕流贼此常法也但事无统纪贼在直隶则山东之官不问贼在山东则河南之官不问盗贼纵有败衂之时亦得以东西逃躱终难捕灭今须设一总制官员令其随贼向徃即督本处官员调拨军士从便剿捕则盗贼之路自穷而平定之期有日矣 

　　栢斋集巻八 


　　●钦定四库全书 

　　栢斋集巻六 

　　（明）何瑭 撰 

　　○序 

　　天衢独歩巻序 

　　易大畜之上九曰何天之衢亨象曰何天之衢道大行也士大夫得志而行道于时者功业辉煌心意伴奂豁达无碍与行于天衢者无异故大易取象焉然道不徒行必畜而后行大畜之象曰天在山中大畜君子以多识前言往行以畜其徳意士固未有不能畜徳而能行道者也伊尹之耕于有莘也诵诗读书以乐尧舜之道一介不茍取予其所畜大矣三聘而起相汤伐桀功格皇天名垂后世岂非能畜徳而行道之验耶巩昌漳邑张生鳯翔从其父审理先生宦学懐庆学既成矣以明年期当乡试乃治装西归诸友各赋诗词赠别且题其巻首曰天衢独歩盖以得志行道望之也生亦尝从予游予见其缜宻而渊深有可以进于逺大者于其归也恐其志于行道而畜徳以为之本者或未弘也故以是告之噫生念哉多识前言往行以畜其徳道之行也不难矣 

　　髙车驷马图序 

　　通判刘公致仕西归缙绅之士相与饯别乃绘高车驷马图以赠而属瑭序其意或曰髙车驷马仕途之所有事也公致仕矣赠之以此无乃动其盛衰之感乎予曰不然富贵者傥来之物也有时而来有时而去盖不可认为已有也尚矣盍不观于天道乎春夏之时大化氤氲草木之勾者萌甲者坼叶者敷花者实或红如丹砂或黒如点漆或黄如精金或白如美玉或彩色间错如锦如绣盖不胜其繁华之可爱也未几而金风荐爽严霜布冷草木之蓊然者雕矣沃然者槁矣原野之间一变而萧条寂寞矣盖盈虚消息自然之理虽天地不能违而况人乎士君子之幼也藏修游息凡圣人之经贤人之传与夫百家诸子无不取而阅之俯而读仰而思其志固将以有为也及壮而登仕途也或在庙堂或在郡县乗髙车策驷马仆御扬扬前呵后拥富贵之乐固世人之所荣艳而奔走也然阴阳宻移形容暗换黝然黒者白矣渥然丹者槁矣矫然健者亦衰而怠矣于是乎解绂归休悬车息驾盖行藏进退人道之常自古无不然也公明达此宜无不知者何盛衰之感之有况人情久静则思动久动则思静公驰驱仕途凡几年矣亲戚故旧不相见者亦既久矣今兹之归也渡大河入函闗陟秦陇亲戚故人或迎于途或候于门开酒命觞握手论旧公岂不欢然而乐乎佳时胜日登鳯山瞷洋水或舒啸以来逺风或吟哦以消永日心旷神怡盖有不知宇宙之为大而万物之为伙者回视宦途之髙车驷马真黄粱之一梦耳又安能恋恋于已堕之甑而欝然不释也耶众哗然曰此达观之言也请书之以为公赠于是乎书 

　　儒学管见序 

　　或问儒者之学曰五经四书之所载皆儒者之道也于此而学之则儒者之学也或问其要曰莫要于大学程子曰大学孔氏之遗书而初学入徳之门也学者必由是而学焉则庻乎其不差矣请问其指曰人之有生莫不有身焉亦莫不有家焉仕而在位则又有国与天下之责焉修身齐家治国平天下莫不有道此则道之实体也具此道于心神性情之间明徳也行此道于家国天下之际新民也明徳为体而实见于新民之用新民为用而实本于明徳之体盖内外合一者也而莫不各有至善之所当止焉然斯道也非知之于先则不能行之于后故圣经有知止能得之训焉物有本末事有终始知所先后则近道矣此大学之要指也请问其详曰人之生也莫不有心以为此身之主忿懥恐惧好乐忧患皆心之用也情也其未发则性也方其未发也必廓然大公无所偏倚心之本体方得其正一有偏倚则不正矣此善恶之根也或曰朱子谓心之未发如鉴空衡平无正不正之可言必其既发则正不正始有可见故章句谓用之所行或不能不失其正今乃谓未发之时心已不正何也曰心之正不正虽见于既发之后实根于未发之前如鉴之不明衡之不平虽未照物悬物而其体固已不正矣至于用之所行或不能不失其正则修身章内亲爱五者之偏正指此而言所谓已发而为情者也若谓正心传内不得其正即指已发则修身传内五者之偏又何指耶朱子章句盖一时之误也其以正心次诚意之后何也曰意不诚者明知善之当好而不能行明知恶之当恶而不能去盖自欺之小人也又何暇论其心之正不正哉其或诚于好善而恶恶矣而气禀识见之偏心有未正则接人处事之际徃徃随其所偏而发不复加察则虽诚于好善而恶恶不免有时而失理此则君子有所不免诚意之后继以正心盖欲其涵养省察使其心未发之时无少偏倚感物而动之际又加察焉使情之所发用之所行无一不中乎理此则儒者之极功而圣人之能事也然五者之情各行于接人处事之际接家人国人天下人盖无不然也而所接莫先于家人故于修身齐家传内发之非谓接他人不然也情之正者善也不正者恶也行于家则有孝弟慈焉有仁譲焉善也不孝不弟不慈贪戾恶也行于国则有事君事长使众之道焉有兴仁兴譲之敎焉皆善也反乎此者恶也行于天下则有与民同好恶者焉不专利者焉善也好恶狥一已之偏者焉专利而病民病国者焉恶也格物致知云者格修齐治平之道而真知孰善孰恶者也诚意云者行修齐治平之道诚行其善而去其恶者也至于天下之治乱天命之得失则善恶之效而万世之劝戒也此儒学体用之大全也或曰中庸语孟五经何如曰中庸与大学相表里者也然详于善而畧于恶有所劝而无所戒故视大学为缓语孟则或因一人一事而发五经各自一体亦多因一人一事而发非统论也学者诚能于大学而有得焉则三书五经所载者孰为修身孰为齐家孰为治国平天下孰为通论可以一贯而无遗矣儒者之学岂复有他藴哉或曰论学可矣如为政何曰学与政非二道也学以政为大余小节也天下之政总于六部以大学之传考之平天下之用人吏部兵部之政也理财则户部工部之政也治国兴仁譲之善则礼部之政也而禁贪戾之恶则刑部之政也然国与天下一也传者特因其逺近大小而互举之耳实则无二道也吏部兵部之用人能同天下之好恶而不狥一已之偏户部工部之理财能节用爱人而不为聚敛之计礼部刑部能兴善而禁恶则谓之贤公卿有司可也本之以大学之道而行之以国家之法为政之道思过半矣呜呼此儒者之正学也或者乃舍而不由其徒从事于记诵词章者既不足道而所谓道学者又多用心于性与天道之间及存心养性之说名虽可观实则无补其可叹者多矣功倍于小学而无用髙过于大学而无实宜朱子之太息也或曰科举如何曰科举之学不患妨功惟患夺志先儒已有定论儒者之学明徳新民新民之功必欲治国平天下茍不出仕何由治平茍不科举何由出仕然则习举业以应科目亦儒者之正也易干之九三曰君子终日干干夕惕若厉无咎夫子传之曰君子进徳修业忠信所以进徳也修辞立其诚所以居业也其九四曰或跃在渊无咎夫子传之曰上下无常非为邪也进退无恒非离羣也君子进徳修业欲及时也深知此意则习举业以应科目为儒学之正也明矣呜呼天理人欲同行异情学者其尚绎思之也哉大学之道明徳为体新民为用体即用之体用即体之用如耳目与视听然非二物也朱子发明已至而欠明切真西山作大学衍义所言虽切于劝戒而于大学之道实则不知诸儒之论亦多谓先治已后治人不免离体用为二予惧学者不知所用心也故着儒学管见以救之但所言简畧未备学者详之可也 

　　乐律管见序 

　　予幼读西山律吕新书初盖茫然不知所谓玩索之久始得其门户而疑其有所未通后读书翰林见宋陈氏乐书反复参玩乃若有得然后知西山之说有未至者顾时无同志无所切磋藏之中心盖二十余年矣近见士夫著述有论及乐律者惜其于古人作乐用律之意均未有发明乃録出管见如右盖将求正于四方之君子庻古乐可复见耳观者幸恕其僣妄云 

　　阴阳管见序 

　　阴阳之论予幼闻其名而未知其实反复乎周程张邵之书出入乎佛老医卜之说者将二十年至三十八歳玩伏羲卦象而验之以造化之道乃若有得惜诸儒之论皆失其真也欲著述以明之以其非日用所急且恐启争端也藏之中心盖十五年于今矣间与一二知已谈之而李东郭先生属予笔成书因畧书数条告之王浚川许函谷复有所疑且予著述之本指亦未明也乃补书三条于内呜呼性命之难言也尚矣一已之见安敢必他人之皆我从哉引伸触类正误纠失盖有待乎世之君子焉 

　　阴阳管见后语序 

　　造化之妙先圣已有论者见于易象及礼祭义春秋左传诸篇可考也但所言简畧耳盖以其理微妙难明恐学者知未及此骤而语之反滋其惑故等闲不论所谓子不语神子罕言命夫子之言性与天道不可得而闻是也但近世儒者不察先圣之指未明造化之妙輙以已见立论其说传于天下后世学者习于耳目之闻见遂以为理实止此而不知其缪也予惜其失故着管见以发之而争辩纷然而起盖为先入之言所梏耳予不得已乃着管见后语以发之学者熟玩而细察焉可也 

　　医学管见序 

　　余平日好养生之术以医道切于养生且可寓济物之仁也故留意焉沉潜日久颇有所见多前贤之所未发时或语人契者甚少盖以其素不留意故骤语之而不入也窃念余老矣不忍使所见无传终于无用且恐或有差悞无以来贤者之敎也乃録出如石呜呼医非小道而可以寄死生之命士君子平居畧不留意一旦有疾乃委死生于庸医之手岂不悞哉力学应事之暇时一留意盖未必不贤于博奕也 

　　家谱序 

　　何氏之先世为直隶扬州府泰州如皋县江寜乡十五都何家保人谱亡世次无考自瑭髙祖忠一公国初以从戎始迁懐庆故今为懐庆人髙祖塟府城东刘塞村之西髙祖之叔父曰兴无子附塟髙祖墓左髙祖之子孙皆从塟焉瑭念自髙祖至瑭已五世矣族繁世逺恐后分散无所纪也乃作族谱以纪之俾凡我同髙祖之子孙家有一册纵后时变族散亦可以考见枝派寻究本原以不失亲亲之意云尔 
　　附谱例 
　　五世之后止纪同髙祖之子孙余不通纪服尽也此小宗法也然谱皆有始祖至五世之子孙冠于谱端大宗法盖存乎其中矣子孙散居异方者服未尽而谱亦不纪势不行也散焉而知其异合焉而知其同仁至而义尽矣 

　　家训序 

　　古人齐家之法畧见于礼之内则朱文公纂集家礼已具载司马温公居家杂仪盖亦祖述内则之遗意而为之者也俱可遵行近世如浦江郑氏家规肥乡郭氏家塾事亲上党仇氏家范亦有可取但家规家范所载赏善罚恶之法过于明白使人难堪此则不必行耳闺门之中恩常掩义或有过恶戒之不改则治之累戒不改则絶之然不必彰其形迹盖犹望其悔而改也此五书者子孙皆当知而遵行之此外子孙有聪明者则渐敎以小学四书五经诸史可也幸得有官则行道建功上也守亷奉法次也贪酷奸谄则非吾所望于子孙矣恐吾一旦不讳不及敎训子孙故于闲中书此垂训凡我子孙尚念之哉 

　　○引 

　　仁寿延恩诗引 

　　吾乡韩老先生盛徳重望素为人所敬服弘治乙丑寿登八十适今天子嗣位之初尊上两宫徽号覃恩天下凡民年八十以上者赐以冠带以荣其身先生既受命亲党毕贺仲子佶方肄业太学留京师缙绅交游者各赋诗以赠为先生寿秉仁装为册叶题之曰仁寿延恩属序于瑭瑭窃谓徳莫大于仁福莫先于寿皆人所歆羡而难得者也世固有寿者矣而未必仁亦有仁者矣而未必寿兼得之者不尤难乎抑又有难者焉嘅自宪敎乞言之礼废而尊贤养老之意衰况夫扰攘之时强弱相陵贵壮贱老番番黄发能免播弃幸矣何尊礼之敢望乎间有锡爵赐帛之典然旷世仅一再见遭际者不其难乎今先生仁且寿复生太平之时际旷世之典岂非庆之大者乎盖难之又难者也抑穷檐蔀屋之下淳龎之老虽幸遇旷世恩典然沾被者亦不多得噫此人所以又贵乎有贤子孙也先生三子长智秉贞季斌秉徳皆有士行秉仁节髙而噐宏学赡而才敏他日显扬夫岂止此此固缙绅所缕缕也瑭特有感于遭际之难姑书以为引云 

　　棠阴去咏引 

　　棠阴去咏诗册懐郡士夫为分廵郄公而作者也公分廵于兹三年矣禁奸革弊凛如秋霜礼士待贤蔼如春日盖无不畏且爱焉今年以陟明擢陜西抚民叅议士大夫以礼币贺者俱郄不受惟以诗文贺者则不辞于是卫挥使吴侯乃约士大夫之能诗者各赋诗一章以颂公徳装为册叶题之曰棠阴去咏复请予序其首简予窃惟甘棠之诗周人为召公而作者也召公廵行南国以布文王之政或舍甘棠之下去后民思其徳遂爱甘棠而不忍伤复作诗咏之所谓蔽芾甘棠勿剪勿伐召伯所苃者是也诗册曰棠阴去咏盖以召公比郄公也其指逺矣予于此窃有感焉自召公而后去思之诗遗爱之颂代有作者固当不止一人然惟甘棠之诗盛传余皆不传岂无其故哉诗云鹤鸣于九皋声闻于天言诚之不可掩也后来诸公之徳政或者视召公犹有所未至乎此传而彼不传盖诚不诚之所分也夫子曰诗可以兴可以观公不受礼币而受诗文夫岂无意哉观前人之得失为在已之法戒感奋发励期与之齐公之意其在此乎罔俾召公专美前代予于公有望矣于是乎书以为诗册引 

　　萧母北堂庆寿引 

　　姻家萧母太夫人寿登八十内外族姻捧觞称庆者先后相继巻轴充庭珠玑溢目子锐等装为册叶瑭忝在姻属之末敬题其首曰北堂庆寿复推厥由以为古来人生以百年为期故百年为上寿八十为中寿六十为下寿殇夭短折之余得至下寿者尚以为幸况中寿上寿乎如太夫人之寿诚可庆也夫徳与寿相为表里者也有徳者固可得寿然必有徳而寿者斯为可贵否则深山之木石大壑之龙蛇虽多歴岁年亦何益于世败常乱俗残人伤物生一日则贻一日之害生一歳则贻一歳之害故曰老而不死是为贼若是者亦何贵于寿仰惟太夫人慈仁明逹辅相先君子恢拓家业为懐庆巨室训敎诸子孙贤明仁厚为一时闻人此皆人所共知非姻戚之私言也太夫人之徳槩可见矣家范之严内外取法寿一年则示法于一年寿百年则示法于百年此固人情之所深愿也诗云淑人君子正是国人正是国人胡不万年岂惟男子然哉请借以为太夫人寿 

　　行山别意引 

　　郡伯司马先生南都士林之冠冕也蚤登甲科即拜南台御史时母夫人方在堂先生公退则与诸弟奉甘旨问起居于堂上虽政声动海内而身实未尝离庭闱此盖君子之全乐而人生不常有者也嘉靖辛卯秋以铨部荐来守懐庆始与母夫人及诸弟别明年谋迎母夫人来宦邸以养母夫人以顾恋庭闱不果来于是仲弟洛瞻乃奉母命来省兄弟相见盖雍雍如也留两月将去依依然不忍别门下士庠生瞿懋等闻之乃赋诗以赠装潢成巻题之曰行山别意间来请叙其首予窃惟临别赠言自古有之然情之所感不同则言之所发随异念昔先生拜官之初日与母氏兄弟相聚于一堂之上今乃相望于千里之外弟兄幸一相聚又不乆而离其情之戚戚盖有所不能免者矣然丈夫之生也桑弧蓬矢以射四方固无终身不出户庭之理况豪杰之士以显亲为孝以亢宗为荣今先生虽暂屈小郡然他日致位台鼎实由此进则所以大显亲之孝崇亢宗之荣者此盖其权舆也母氏兄弟虽有离违之忧亦可以少释矣诸友赠言之意其殆出于此乎抑古人赠言非直叙情也盖亦有感发之益焉崧嵩烝民拳拳以徳业相期望故申伯仲山甫之贤至于今有信夫南都天下英才之所萃也洛瞻藏修逰息于其间所造深矣观于海者难为水不知于诸友之赠言其亦有所感发乎司马之先有太史氏壮逰四方登龙门探禹穴观风邹峄观射于矍相之圃无所不至歴覧既广气益豪迈后遂以文章名天下懐庆蕞尔郡也言未必于吾洛瞻有益然行山大河则亦天下之壮观也洛瞻歴覧于此其亦有所感发也乎他日复有以文章名天下如太史者安知不在此乎谨书此为赠言引盖将以征其后云 

　　三晋第一家引 

　　上党仇氏以孝义礼譲闻于三晋大司成虎谷王先生应韶笃论君子也尝以比浦江郑氏手书三晋第一家字赠之虎谷不妄许可由是逺近缙绅士夫咸信仇氏之贤无异词者仇氏宗子渖藩仪宾时茂尝命子熈从予游来懐庆懐庆之士以其义门之彦也咸愿与交而熈温润典雅不以行能骄人以故无不爱且敬者于是各赋诗以赠而请序于予予惟古之君子乐道人之善故上自明君贤臣下至匹夫匹妇嘉猷忠谟懿徳粹行徃徃播之歌诗以颂美之载于三百篇者可考也圣人删以为经垂训万世至今读之犹可使人感发兴起至有不知手舞而足蹈者传谓诗之为敎可以美敎化厚人伦移风俗岂不信其然耶今仇氏以孝义礼譲为缙绅所推许诸友乃从而咏歌揄扬之是固古君子之用心也夫颂其始所以规其终也褒其善所以劝其不能也观者以是求之则诗之作也不为面谀矣 

　　栢斋集巻六 

　　●钦定四库全书 

　　栢斋集巻七 

　　（明）何瑭 撰 

　　○记 

　　懐庆府重修儒学庙记 

　　懐庆太守长山徐公以郡学夫子庙规制弗称无以振作士气勇于向方乃拓而新之神像礼乐器一时皆备少师洛阳刘公已为之记学师生感公作兴雅意无有穷已无以自见伻来求记其实以彰公休以垂示无极瑭雅受知于公且叨以文字为职业故不可辞窃闻上之兴学在实不在文士之自致贵本不贵末今庙学鼎建规制弥张窥其门则见廊庑之邃严升其堂则见阶戺之端绪入其室则见圣容之渊穆祭奠时举爼豆既陈钟鼓琴瑟翕然在上羽旄缀兆翼然在下凡所以骇耳目而怡心志者与庙制偕进噫盛矣不可以有加矣触其外则动其中修其文将责其实公之意岂不有所在哉孟子曰庠序学校皆所以明人伦也人伦明于上则小民亲于下矣公之意岂不在此哉父子有亲君臣有义夫妇有别长幼有序朋友有信此人之大伦也吾夫子尽之而圣七十子之徒修之而贤五经四书之所陈皆是物也国家用之则治舍之则乱全弃之则亡明效大验稽诸古可见已我朝设学校徧天下咸庙祀夫子俾士皆诵法五经四书夫岂徒哉然则公作新庙学意断可识矣吾党之士可不知所以敬承之哉稽之以经书验之以事物质之以师友体之以心思凡父子之所以亲君臣之所以义夫妇之所以别长幼之所以序朋友之所以信皆究其极下则措诸言行以修其身以齐其家以化其乡党上则敷为政敎以行于官府以通于邦国以逹于天下后世不幸遇艰难扰攘之时则秉经揆义可进进可退退可生生可死死务使人之大伦无少亏玷以自立于世以无负朝廷作养之意以无愧于古圣贤此学之本也可贵也否则窃取前闻妆缀语言以希世取宠而已抑末矣是岂公兴学之意哉公德政之懿与营建始末洛阳公所已记者瑭不敢赘故姑着公意以与吾党之士共勉承焉 

　　河内县重修庙学记 

　　河内县儒学文庙在县治之西考碑记洪武十五年知县姑孰陶晟之所剏建也迄今将百四十年矣栋宇不无倾欹屋瓦不无脱落有司虽时加修葺而因陋就简规制未备春秋奠献无所瞻仰甚无以称朝廷崇祀先师之意敎谕宰廷俊恻然于心乃谋于同寅训导郑枢汪振王诏牒呈于县请为修理知县高杰乃申请于抚按两司报可乃出帑藏银六百七十两市材木瓴甋之属鸠工匠征夫役委义官萧钦督工修理正殿旧三间广为五间两庑旧二十间广为二十四间戟门棂星门皆撤而新之棂星门三座皆易以石柱门内有泮池亦甃以砖石未几知县髙杰擢刑部主事去任县丞苏征继其志综理不怠乃底于成经始正德十四年正月落成于明年九月未几征亦致仕去今知县王济民复修拓两斋补其未及庙学规制视昔大备敎谕宰廷俊等来征言以纪成绩惟吾夫子之圣以及从祀之贤皆功在万世有司修庙致祀皆祇奉朝廷德意而为之盖有不待赞者然圣贤庙貌之设祀典之礼必行于学宫之中此则朝廷深意盖有不可不知者英俊之士藏修游息于此朔望叅谒春秋奠献夫岂无所思乎均是人也彼胡为而庙祀于万世吾侪众人胡为而不得预也反复以思之黾勉以求之不沮不怠则庶乎其有得矣抑行逺自迩从祀之贤有鲁斋许先生焉非河内之产乎志其所志学其所学过则圣及则贤不及亦不失于令名则于朝廷庙祀先圣先贤之意庻不负矣不然则殿宇之崇徒为观美亦何益之有哉亦何益之有哉 

　　孟县重修庙学记 

　　孟县儒学在县治东南始建于洪武初年重修于正统某年迄今盖又八十余年矣庙庑堂斋号舍俱就倾圮嘉靖九年皇上颁御制敬一箴于天下学校命勒之于石覆之以亭惟时孟县缺知县县丞黄知常奉命惟谨亭既成矣尚有余材顾明伦堂师生朝夕讲肄之地倾圮非便即以余材改建于旧址西北二门亦修整方拟申请通修庙庑斋号之属未果会升顺德府任县知县去任是年二月钦差廵抚都御史徐公抚临本县下学祗谒先圣庙见庙倾圮不治意甚惕然退临明伦堂听诸生讲肄见堂鼎新阔大问知其由意甚嘉之司训张瓛因以黄县丞欲申请通修庙学未果而升任去徐公允之即询可以任其责者师生合辞以典史乔茂义亷能可任荐公即委之共计木料砖灰诸费估银二百五十两以旧址廹近城垣乃买民地三畆拓之文庙退后复加两楹共八楹两厦戟门比旧髙竦棂星门改建牌坊凿泮池甃以砖石规制盖灿然一新矣又于明伦堂后起盖馔堂五间东西库厨房各三间位置区画各得其所经始于嘉靖九年八月落成于明年九月学师生以兹役也工费浩大名虽改建实则创始非县丞黄知常无以启其始非廵抚徐公无以成其终非典史乔茂义之亷干亦不能致完美如是之速皆不可不记乃托国子生潘伸来征言于予将勒之石昭示无极予惟圣朝之治以兴学育才为先自廵抚而下若县丞若典史皆知以修理庙学作兴士类为急祇承徳意至矣然此皆有司之事也讲学明道以不负朝廷徳意则士之责也吾党之士其亦知所务哉夫帝王之治本于道而帝王之道本于心治道莫大于明伦而心法莫先于敬一此不易之论也自先圣以及诸儒所以庙食万世者明此而已我圣祖兴学育材堂必匾以明伦掲其要矣我皇上继志述事箴复申以敬一盖探其本也吾党之士可不知所勉哉以敬一之心明人伦之道大可圣次可贤出则行此道以赞天子之治处则明此道以赞天子之敎以共承朝廷徳意斯不负矣不然则栋宇轮奂徒为观美亦何益之有哉亦何益之有哉 

　　复许文正公祀田记 

　　许文正公元大儒也沂其渊源所自实上接考亭之统究其利泽及人则实有用夏变夷之功欧阳公所撰神道碑详矣公祠凡三一在河内县儒学之侧一在县东北李封村公坟墓子孙在焉一在景贤村公别墅也景贤村故有祀田二十八畆后为乡民所有公子孙诉于官则曰汝先世尝鬻于我有劵契存焉岁逺人亡真伪无所考证官府亦不得以其田归之正徳丙子钦差巡抚河南地方都察院右副都御史西蜀李公檄下有司表章先贤祠墓倾败者修葺之祠田浸没者理出之公七世孙儒学生泰和乃具公祠田始末以告李公慨然曰公道徳功业师表天下后世宜世世祀祀田剏置不为过况故有乎特念其田久为民所有一旦夺之恐民不堪乃议赎取之于是分巡按察司佥宪东吴韩公濓命懐庆府知府郯城周公举河内县知县平凉髙侯杰出库藏官银二十两尽召田主归其值收其劵契取其田畀许氏子孙泰和辈使世守焉以奉公祀明年分守布政司大叅东吴宋公冕兵备分巡按察司佥宪金台王公镗韩公濓麻城汪公正闽中范公嵩议以斯举也见君子尊贤之礼焉又见爱民之仁焉又见处事之义焉不可以无述斯田也今虽归许氏矣安知他日不复为乡民所有子孙不复鬻之于人也不可以无戒乃命有司纪之于石以示久逺于是知县髙侯杰乃来征言予窃惟文正公道徳功业昭然在天下后世祀田之有无似无大损益而事体所在则有不可不书者春秋成公初年书取汶阳田传者曰取者得非其有之称汶阳鲁田也见侵于齐鲁不请命于天子以正疆界乃假晋兵力以取之与得非其有者同故书之以示讥窃以为晋主夏盟固代天子行事矣诸侯有强凌弱众暴寡如齐之于鲁者盖其所宜治也征齐之罪而返鲁之侵地无可讥者可以取则取岂可以例为得非其有哉所可讥者他日使韩穿来言汶阳之田复归之于齐耳巡抚公复文正公之祀田宜与晋返鲁汶阳田为比而上全崇奉先贤之意下不徒夺民之有权不失正盖有昔人之所未及者分守分巡暨郡守县侯祗奉徳意协赞有成皆不可不书抑于此有感焉郑以祊易许田于鲁春秋书之君子曰于此见郑于鲁有无亲之心盖讥其以祖之分地擅与人相易也夫以田易田尚获讥于春秋则举先祖之地而轻以畀人者又当何如也噫文正公之子孙可不戒哉 

　　元魏国许文正公庙祀记 

　　懐庆府城旧有元中书左丞封魏国许文正公祠庙一所岁久不治府同知王公修补完洁复议以为公道徳功业万世仰赖有补风教不浅匪直泛泛乡贤而已顾未秩以常祀恐无以尽后人瞻仰之诚且庙无典守之人非惟易致倾壊而市井之徒鸡犬之类不免杂入践秽亵渎不敬孰甚拟行令河内县均徭内编银六两于春秋祭丁后府官率各官师生致祭又于均役内取附近人户审编门子一名责令看守本庙司其启闭时其洒扫庶庙貌常新礼仪以肃有补风教多矣议定请于分巡佥事郭公咨于知府司马公皆以为然乃申请巡抚都御史徐公准拟巡按御史王公行两司及提学议布政司左布政使于公右布政使林公按察司署印副使刘公提学副使敖公会议谓宜如府拟符下府同知王公乃征予言以记其始末且曰匪府辄私有请也当道诸公意也予不得辞乃为之言曰礼法施于人则祀之公践履笃实议论纯正可以上继考亭之统而利泽及人功业尤为炳焕法施于人公盖其人也秩以常祀宜矣独近世儒者谓公不当仕元不能不疑于其说予尝着论辨之大畧谓舜文皆生于夷而道徳功业万世仰赖元主虽未可以舜文比然敬天勤民用贤圗治盖亦骎骎乎道矣况当时生民糜烂已极元主乃能知公之贤而以行道济时望之公亦安忍不为之出哉夫作春秋者非孔子乎春秋所外莫大于楚昭王之聘孔子亦往拜焉使不沮于子西孔子固将为楚之臣矣孔子鲁人也尚可以臣楚公元人也乃独不可以臣元乎然则儒者之说谬矣由是观之公之道徳功业既皆可法而出处进退亦无所悖其秩之常祀无可疑矣同知王公崇祀先哲之雅意当道诸公与人为善之盛心盖皆出乎此也故为之言俾刻诸石有志于道者其尚考诸 

　　表彰先儒许文正公碑记 

　　都察院右副都御史四川李公奉命廵抚河南诞兴文敎欲风励诸士子以圣贤之道乃亟求先儒而表彰之肆惟河内县鲁斋文正公学有渊源寔上接考亭之统爰命有司树碑石以颂其徳葺遗书以阐其道复祭田以奉其祀建坊牌以表其里县尹平凉髙侯祇奉徳意惟谨既竣事复建坊于公祠大门外设重门于内庙制益邃以严公七世孙泰和等乃来征言以记成绩窃惟文正公道徳之休光李公高侯表彰之雅意盖有不待赞者予于此独有感焉圣贤之道虽本于性命之微而寔见于纲常之着虽极于弥纶叅赞之功而亦不遗乎洒扫进退之节本末兼该巨细毕举盖切于民生日用而非杳冥昏黙之谓也至入道之方则必先之以小学以立其基本继之以大学以收其成功又有不可躐等而进者孔孟既没道学失传有宋诸儒继出而考亭朱夫子寔集其全既章句大学一书复搜葺小学一编其示士子以入道之方可谓明且切矣鲁斋幼而读书即志于圣贤之道后得考亭小学四书乃尽弃故习一从事于其间故立身行已立朝事君及启廸后进莫不以朱子为依归学以躬行为急而不徒事乎言语文字之间道以致用为先而不徒极乎性命之奥其所得者盖纯乎正而不可加矣近世之士有志乎圣贤之道者徃徃刻意著述留心性命至于修齐治平之方义利取舍之分则多忽焉而不省夫著述以明道圣贤固不废然非所急也性与天道夫子罕言而四敎之施必以文行忠信则其所先者可知矣周子有言圣人之道藴之为德行行之为事业彼以文词而已者陋矣或问程子何不以太极图示人曰恐滋学者入耳出口之弊然则刻意著述留心性命而忽于躬行致用之实者不几于陋而弊乎予病此久矣而未能救也廵抚公县侯表彰鲁斋许文正公之雅意其有在于斯乎有志于圣贤之道者可以省矣 

　　韩文公庙碑记 

　　道统之传其来尚矣三代以前如尧舜禹汤文武之为君皋夔稷契伊傅周召之为臣皆逹而在上故其道行三代而降如孔子之于春秋孟子之于战国皆穷而在下故其道明道行则天下蒙其福道明则天下虽不全蒙其福犹頼其正救之功以不至于大乱孟子既没道益晦塞权谋功利之说既纷纭于天下而异端佛老之徒又旁出乎其间天下之士彷徨骇愕不知所适从者久矣至唐吏部韩文公出始起而辟之异端少息而吾道頼以复明天下之士始晓然知所归往盖文公之功于是为大先儒亦许其接孟子之统者盖有以也或谓公虽有辟佛老之功然于圣人之道亦未能真知论性则谓性有三品论道则以博爱为仁行而宜之为义皆未造堂奥之深噫是固然矣论人者尚论其世三代以前圣人在上斯道大行朝廷之所施设学校之所讲明盖无非仁义道徳之发士生其间耳目之所闻见无异物焉故其知道也易三代而降斯道不明异端竞起权谋功利之说不可胜数而其近理而乱真者则莫大于二氏天下之言性命道徳者不主于老则主于佛圣人之道之存者盖无几矣士习于见闻之陋欲择所从者顾不难哉韩公独以仁义礼智信为性由仁义而之焉为道仁义足乎已无待于外为德其真知灼见盖非他人之所易及矣抑吾于此尤有感焉人之情莫不趋利而避害恶穷而喜逹是利害穷逹之间士君子劝沮之所关也三代盛时圣贤在上其困穷拂欎不得志于天下者非小人则庸人也有志之士孰不思以圣人之道自修其身以赴亨嘉之会哉后世则不然士之知以圣人之道自励者徃徃蒙讥笑被谤讪甚者排摈摧抑使之困穷以死其势盖甚难矣孔栖栖于春秋孟皇皇于战国坐是故也韩公虽未能与孔孟并论然立言饬行终与庸人殊科窜蛮荒谪海上流离奔走其困穷亦甚矣故唐史谓学者之于公也始而笑中而排终而翕然随以定夫笑也不为沮排也不为惧卒能自立为士君子之所归徃非卓然有见于圣人之道其能以至此哉公真可谓豪杰之士矣公名愈字退之世为河阳人河阳为懐郡属县故郡有公祠正徳丙子钦差廵抚河南地方都察院右副都御史李公公余晋谒祠下谓公儒者山斗命懐庆府知府郯城周公举伐石树碑以颂遗烈以风动后之人谘于分守布政司大叅金台杨公志学王公震莆田陈公琳少叅东呉宋公冕兵备分廵按察司佥宪金台王公鉴东吴韩公濓麻城汪公正闽中范公嵩乃命河内县知县平凉髙侯杰来征言予故备论公辟异端明吾道之功以颂之诗云髙山仰止景行行止由公所至以上求尧舜禹汤文武孔孟之道天下固不可谓无其人也有志之士尚念之哉廵抚公名充嗣字士修别号梧山由进士改庻吉士读书翰林其所造深矣故其为政知所崇尚如此云 

　　唐昌黎伯韩文公庙祀记 

　　懐庆府城旧有唐吏部侍郎封昌黎伯韩文公祠堂一所歳乆芜秽不治府同知王公修补可观复以为公之道徳功业万方仰頼有补于风敎不浅匪直泛泛之乡贤而已顾未秩以常祀恐无以尽后人瞻仰之诚且庙无典守之人非惟易致损壊而市井之徒鸡犬之类不免杂入践秽亵渎不敬孰甚于此拟行令河内县均徭内编银六两于春秋祭丁之后府官率各官师生致祭又于均徭内查取附近人户审编门子一名责令看守本庙司其启闭时其洒扫庶庙貌常新礼仪以肃有补于风敎多矣议定请于分廵佥事郭公咨于知府司马公皆以为然乃申请抚按廵抚都御史徐公准拟廵按御史王公行两司及提学议布政司左布政使于公右布政使林公按察使陈公副使刘公提学副使敖公叅议谓宜如府拟呈上廵按王公亦准拟符下府同知王公乃征予言以纪其事之始末且曰匪府輙私有请也当道诸公意也予不得辞乃为之言曰儒者之学以明道为重孟子既没异端竞起佛老之言盈天下老氏以虚无为道失道则为徳佛氏以寂灭为性修性则为道异言喧豗天下贸贸然无所适从久矣文公乃独以仁义为性由仁义而之焉为道足乎已无待于外为徳其见于原性原道之篇者炳如也由是天下皆知异端之非吾道之是其有功于世多矣或者谓公以博爱为仁指用为体见道未为真切此固责偹之意而实则不必然也樊迟问仁子曰爱人孟子亦曰仁者爱人则以爱言仁固孔孟之所不废也夫何不可之有况人情志伸则气昌志屈则气沮公之辟异端也至于逺窜而气不少沮故卒能有立至今天下知二氏之非盖由公启之也其有功于吾道岂小小哉史氏谓公之辟异端较之孟子功齐而力倍之虽未尽然然能言距杨墨者圣人之徒也公岂非其人邪礼法施于人则祀之公盖足以当之矣同知王公崇祀先哲之雅意当道诸公与人为善之盛心皆不可不记故为之言俾刻诸石呜呼士君子有志于道者其尚有考于斯哉 

　　孟县改建韩文公祠记 

　　圣人之道其大矣哉包罗天地揆叙万有盖非其它一才一艺之可比也故君子之学患不闻道茍得闻道则虽势在匹夫世犹当景仰而崇奉之而况其显者乎孔孟既没道学不明异端之说充天下老氏曰虚无道也释氏曰寂灭道也天下之士迷于其说贸贸焉莫知适从者盖非一朝夕之故矣至唐吏部侍郎韩文公始明辩而震扬之曰博爱仁也行而宜之义也由仁义而之焉则为圣人之道老与佛之道非道也由是天下之士始晓然知吾道之正异端之邪其见道之明固已度越诸子矣而又慨然以道自任虽蒙讥骂讪笑不惧不沮佛骨一表至犯天子喜怒窜逐南海濒于死亡而不悔其信道之笃岂世儒之所易及哉逮其晩年道成名立天下学者仰之如泰山北斗有宋元丰中逐以公从祀孔子庙庭公之得预乎圣道之传天下之士固已无不知矣况其桑梓之地遗风余泽渐被尤深士之生于斯游于斯者又当何如而景仰之邪公本河阳人河阳于国朝为孟县县之西有韩庄传以为公族所居庄有冢传以为公墓公集亦有过河阳省坟墓及我家本瀍榖有地界皋巩之句则公为孟人无疑唐史乃谓公邓州南阳人盖传误耳弘治年间大冢宰耿公始表公为孟人奏请于朝建祠致祀其所以风励后学之意深矣顾栋宇卑狭未称且僻在深巷过徃士夫犹有未及知者正徳丁丑县尹刘侯慨然有感于斯乃改建于县治南门内孔庙之右高明爽快既足以竭虔妥灵又于祠前竖坊题曰乡贤韩文公祠盖以见公有得于圣人之道而为此邦之人也徃来士夫咸得谒祠致敬而耿公表章之意始大暴白祠成欲纪其改建始末于石乃请命于太守韩公公以属瑭窃惟士君子垂世不朽者不止一途而莫大于得闻圣人之道孔孟以来世儒得与斯道之传者仅可屡数而吾党得二人焉公及河内许公是也然上下千数百年而仅得二人可谓难也已矣有志之士谒公之祠夫岂能无所感邪冡宰公名裕河南卢氏人太守公名士竒山西洪洞人县尹侯名澄陜西邠州人皆有志于圣人之道者故所崇尚如此谨附于祠记之末使后之人有所考焉 

　　赵烈女祠碑记 

　　烈女姓赵氏懐庆之河内县人幼父许聘同县儒学生王子聪之子锦未几子聪卒家贫锦甫数歳鞠于母张氏辛苦成立学为诗文徃徃有竒句可诵不幸夭死赵女方在室闻讣痛曰吾既聘王氏王氏即吾夫也夫死曷归乃往哭尽哀将殉死顾姑老在堂无他子侍养义不可弃去既殡乃留养姑破屋萧然不蔽风雨尺帛斗粟皆无宿储朝夕甘旨取给女红傍人见闻者皆颦蹙不自得赵氏怡然也弘治十三年冬姑以寿终赵氏并启舅暨夫之殡返塟祖茔归自经死邻里上其事于府将图奏请旌表歴数年未能得也长山徐公由工部尚书郎来守懐庆政敎既修百废皆举有以赵氏事告者公戚然曰世有志行卓异而沉没如此者乎是吾责也力闻于朝请加旌表以风示四方制既可乃建祠于郡治之东祀赵氏焉外又为石坊使人可望见而思也河内尹李侯赞相甚力既落成请记于石以示久逺乃叙其事而铭之辞曰古有贞妻亦有孝妇室家既宜乖离中路孝妇贞妻在礼则然世罕蹈之犹着简编嗟嗟贞懿氷莹玉洁轩车来迟良人陨折拊膺呼天誓将同归睠睠顾懐姑老曷依一室萧然孰甘孰旨纂刺瘁艰不愠以喜姑亦寿老百年而终累累新坟负土以封大事既襄溘然长逝同穴而藏不违初志见闻兴叹风节凛然贤守封章锡命自天锡命自天金书有耀翼然新祠奠彼衢道嗟尔士女孰无秉彛孰无秉彝胡不鍳思 

　　孟县潘侯祠记 

　　潘侯祠祀晋河阳令潘侯安仁也河阳今为孟县祠旧在县城南门外县令刘侯改建于门内大街之西从民欲也既成儒学敎谕徐先生及同寅诸生议记成绩于石以示乆逺乃来征言予惟记者记其事耳奚俟多言无乃有所感讽于其间故不惮烦耶古今令河阳者多矣安仁何以独祠考之传殊无赫赫可纪之绩第称其好植桃李春花盛开与百姓嬉逰以为乐如是而已窃谓民愚而神不可以文欺茍有以及之则虽不布一敎条而自无不懐不施一刑而自无不畏茍无以及之则虽朝聚而告之曰吾将字尔之生暮召而号之曰吾将成尔之徳鞭朴日严斩刈日酷曰吾将以锄恶而佐善终不懐且畏也安仁之政事今无所考意其必悃愊无华而与民相安于无事者不然何河阳之民感而立祠今上下且千有余岁而卒莫之废耶夫人所褒大崇尚者必其志向之所在也刘侯新潘侯之祠其亦有意乎哉先生肃然作而曰此予所欲言而未敢先也河阳令虽为县实古州治南通云贵西接川陜政务供亿甚烦令有甚不易为者刘侯自下车以来课农桑完租赋兴学校恤鳏寡实仓廪清囹圄以至修城浚隍架桥平道皆不动声色卓有成绩其才盖有大过人者上下既已称其能然侯之心不自足也恒以方今民穷财尽而上令严急虽欲与百姓相安于无事如潘安仁有不可得者故新侯祠以见志非偶然也予曰时不同则政不必同惟其仁而已矣饥者易为食渇者易为饮能寛一分则民受一分之赐矣易曰鸣鹤在阴其子和之言诚之相感也侯诚有爱利及民安知孟县之民他日祠侯不如今日之祠潘侯乎潘侯名岳字安仁其官阀履歴晋史有传刘侯名澄字静夫陜之邠州人以礼经中乡试高等初授开封封丘县令后改授懐庆府孟县云 

　　重修沁河堤记 

　　懐庆府城北二里而逺有河曰沁河源自山西来乗高趋下怒流湍悍可畏河之南有堤盖以防其患也始筑年月无可考计其来盖亦久矣成化年间堤渐陵夷十八年夏秋之交霖雨大作河暴涨决堤毁城摧房垣漂人畜不可胜纪日照陈公时守懐庆征徒役修筑之堤复髙厚完善迄今余三十年矣复渐陵夷比年夏秋之交每霖雨河水暴涨輙至城下城外房屋墙垣多致倾塌居人恒凛凛焉恐复有十八年之患太守郯城周公议欲修筑以劳费重大乃请于钦差廵抚都御史李公公曰修堤防以御水患政也虽劳费固不得已况亲王在此尤有不可缓者其亟图之乃谘于分守大叅杨公王公分廵佥宪韩公范公俾经画区处计堤之当修筑者西起回龙庙东过真武庙长凡三百一十丈有竒髙约二丈有竒厚阔狭不等计椿木当用八千根府库官银一千两易买六千根本府措置二千根计夫役当用三千名懐庆卫派九百名河内县派二千一百名计定乃委府太守周公推官张公卫指挥徐公贾公县大尹髙侯总督府复转委温县典史丘会督役修筑起工于正徳十二年正月二十四日讫工于是年四月十日太守公又令沿堤种树千余株盖亦为护堤设也既落成府县儒学教谕训导宰廷俊赵文隆軰嘱某请记成绩于石以示久逺窃惟天下之患备于未然则力省而功倍患至而后图之非惟劳费不赀往往有不及事之悔古人于堤防沟渠之类歳加修治职此故也惟兹堤使十八年以前有人修筑则可以免垫溺之患奈何其不然也今太守公及河之未大为患也先筑堤以备之其为民之德甚厚然亦劳且费矣嗣是而后歳加修筑埤补使兹堤不至陵夷则吾人垫溺之患其永免乎故记其修筑始末复系之以此以告后人至于公其它徳政与是役无闗者则不暇赘而义官之属有劳于是役者其姓名则记之碑阴亦不暇详述云 

　　重浚广济渠记 

　　沁水自山西来至懐庆府济源县王寨里出山地名枋口嬴秦时于上流凿为五渠分引其水以灌民田歳久湮塞弘治六年河内县崇下乡民张志奏开广济渠以灌济源河内温孟武陟民田正徳七年利上乡民马荣复奏开利人渠以灌其乡之田利人渠口地势平坦水流顺利故一向疏通广济渠口地势髙仰水流艰涩故累致湮塞虽岁加疏浚而终不流通一遇亢旱则名为水田者悉成焦壤百姓皇皇无所控诉正徳十五年冬洪洞韩公来守懐庆振肃纪纲百废皆举河内县崇下乡民曹刚等乃告乞疏浚河渠公嘅然曰郡守为一方民物之主凡百利病皆当兴革况开渠灌田乃吾民衣食之所自非一事之利病可比岂可坐视而不加之意乎顾时方寒冱未可有为明年正月三日即率同寅贰守张公通府黄公刘公推府张公及河内知县王侯济民等躬徃渠口相地势之所宜将大起夫役别议疏浚既至上下山原往来审度见利人渠去广济渠不及一里而渠水浩浩有余乃议斜凿一渠分利人渠水入广济渠则两渠民田灌溉皆足其力省而功倍利上乡民惧其减已之利也争论不已公乃徐谕之曰渠水有余虽分其半入广济渠其半尚足灌溉无损于此而有益于彼何惮不为况民皆吾民也使有所病吾亦何忍夺此而与彼哉民既帖服乃令河内县量起夫役委管河老人韩彦段广督工疏浚越月工完两渠通流灌溉皆足是歳大稔百姓感公之徳踊跃欢呼逺近如一老人韩彦段广张洗杨纬义官茹经及堰长髙松李铠等乃来征言于瑭将勒诸石以示乆逺以无忘公徳瑭切惟贤人君子所以能成一时之功者固本乎有忠爱之志亦在乎有明断之才近来士大夫类多从事于簿书期会之间于为民兴利除害之政鲜复留意或有其志矣而明不能察事几断不能决疑二徃徃中辍不能成功广济渠之始开也上司以劳民费财甚难之时则有通守施公赞其成利人渠之始开也济源之民惧损其膏腴之地极言不便至奏闻朝廷连歳不已时则頼郡守藏公节府潘公致其决然则成一时之功固未易也今兹河渠之疏凿非公明断于上又安能以就绪也哉昔汉杜诗修召信臣旧渠以灌民田当时百姓歌之曰前有召父后有杜母史册书之以为美谈公亦何譲于古哉柳公尊甫大司徒质庵先生徃尝廵抚河南地方利病盖无所不用其情矣公之来守也庭训之间计无所不及疏浚河渠以为民利盖其尤彰明者耳瑭恐百姓之未必知也故终言焉 

　　东火乡改正祀典记 

　　潞州东火乡宿幕仇时济氏徃年与其乡人举行蓝田吕氏乡约即乡之东岳庙行之既而以东岳非庻民所得祀乃遵太祖高皇帝里祖得祭土榖神诏命设五土五榖神主即岳庙之后殿祀之祀毕则藏主于岳庙之前殿扄其门不启由是岳神之祀遂废未几时济去世宗弟国宾时茂嗣主约事间谋于众曰祀礼有典吾侪祀土榖之神而不祀东岳于礼甚正顾岳神之塑像尚在今虽不祀安保他日不复其旧吾欲撤之以窒复祀之源如何佥曰可未果而时茂捐馆仲弟义官时淳以兄之志不可不终也恐礼未允乃令其季弟医官时闲来南都访于溪田马子泾野吕子并及于予二子曰东岳泰山也在鲁境内礼诸侯祭境内山川季氏以鲁大夫而祀泰山孔子尚以为非礼之祀神必不享况晋民而祭鲁之东岳神之不享也决矣且亵渎神明律有常禁而土榖神之祀则圣祖所许今撤东岳之像而修土榖之祀稽于礼而合稽于情而顺无可疑者以此窒东岳复祀之源甚善予曰所论正矣然东岳之祀徧天下其故则不可不知也博物志云东岳主召人魂魄其始不过谓东岳属木为魂盖以五行象类言之耳非有他也而立言无法昧者不察遂谓人死魂皆归东岳岳神将治其生时善恶而罪福之世之惑于其说者徃往立庙致祀冀以徼福而免罪故东岳之庙祀徧天下其来也非一日矣昔汉成帝废诸祀之不合典礼者其意甚正刘向乃谓诸祀俱有神灵不可废帝暮年无子惑向之言尽复诸祀夫刘向大儒也于鬼神之罪祸尚有所惑况余人乎东岳治人死后之魂而罪福之祀则可以徼福而免罪世之惑也久矣兹惑不解虽毁其庙将复设之犹反手耳况止撤其象乎以此窒其复祀之源恐未能也时闲蹵然曰为之奈何曰此不难也事之有无断之以理东岳治人死后之魂而罪福之万无是理借使有之乃縁是享人之祀而行私于其间则亦一渎货枉法之吏耳明明上帝岂肯容之乎诚有岳神必正直无私如世之清严官府且将恶愚民之败其名节而加之以谴怒矣况肯享其祀而福之乎由是而观则东岳享人之祀而私以罪福其无是理也决矣昔夫子谓泰山不享非礼已具此意特其言引而未发兹故反复论之世之惑者其可解乎二子曰解矣乃书之以授时闲俾归而刻之石以告夫后之人 

　　仇氏祭田记 

　　家礼之大者曰冠昏丧祭冠昏为人道之始丧葬为人道之终世犹知谨至于祭以追逺则非好古知礼之君子能留意者鲜矣夫祖先之祭上以重本始下以合宗族盖纪纲人道之大端也古昔盛时自天子以至于庻人盖未有不祭其先者当祭而不祭则有大僇其严如此而可忽乎哉然牲杀噐皿衣服不备则不可以祭是以后世知礼之君子有其志者或病其无财有其财矣又恐家之盛衰无常子孙无所依据以为世守之资也于是乎有祭田之设焉事虽义起盖亦依仿右人自卿以下必有圭田之法而为之也有其田矣又恐子孙之贤否不一或不能保守于永久也于是乎有训戒之辞焉呜呼其虑逺矣其用心于礼也可谓劳矣上党仇氏作为家范以训嗣人冠昏丧祭一遵古礼又拨常稔田一百五十畆别蓄其租专充祭祀之费复戒子孙永逺保守有言质鬻者以不孝论其有见于此乎宗子森谋欲勒石祠堂之右以示永久乃属瑭为记谨为述祭礼之所当重及祭田之所由设以归之呜呼仇氏子孙尚无忘先人之用心哉田一叚在阳堰计八十畆一叚在池西计七十畆 

　　南湖记 

　　桐城钱生君溥吾友宪长公溥之从弟也以其先君子水南居士去世思之不置计以水南之号亲之所以自命者也亲虽徃矣水南之地则犹在也已之号若仍乎亲则游斯地而耳斯号庻吾亲之常存乎顾以父子同号则他人莫辨乃自号曰南湖盖不忍逺乎亲而又不欲混乎亲也顷来南都语予以故予曰孝子之事亲也生则尽力没则尽思尽力可能也尽思则非纯孝者不能也古之孝子于亲之殁也声不忘乎耳色不忘乎目嗜欲不忘乎心故食杯圈则思口泽焉诵遗书则思手泽焉居宫室则思堂构焉履菑畬则思播获焉孝子之用心盖如此今生于亲所号之地思之不置因转为已号可谓殁能尽思矣不孝而能之乎孝则孝矣然生于是吾恐其道之未充也生瞿然曰是将柰何曰孝子事亲养其口体乐其耳目亲殁则皆无所及矣其尚可勉者不在于顺其心志乎立身扬名以显于世亲之心志孰不以此而望其子乎亦思之而已矣生复蹙然曰孝亲之道既闻命矣如南湖何予曰人之志茍有所思则随所见闻无不感发故志思草书则公孙之剑器亦草书也志思养生则庖丁之解牛亦养生也况亲所徃来钓游之地尝以自号者乎今夫南湖之水渊源有本焉会同有徳焉鉴照有明焉涵泓有量焉波澜有文焉蒸为云雨泽及万物则又有济时之用焉凡人子立身扬名以顺其亲之心志者南湖之道无不有焉是在乎思不思勉不勉耳孰谓其于孝无所发乎生欣然曰甚善开我请书以为记庶永无忘乎予既诺之遂书以贻之云 

　　栢斋集巻七 

　　●钦定四库全书 

　　栢斋集巻八 

　　（明）何瑭 撰 

　　温县知县王侯德政记 

　　懐庆所属六县温最小其地瘠其民贫故前后为令者多以煦濡慈惠治之因循翫愒俗益惰偷逮正德十三年山东王侯以乡进士选知县事下车以来一切以严猛从事凡氏之罹于法者慢期会者违教令者与吏之通请谒受贿赂者悉绳之以法又使人觉察四境民有酗酒者赌慱者强凌弱众暴寡者及光棍喇虎放火行刼为民患而莫敢谁何者悉捕而治以重典由是法令清肃苞苴不行良民寃抑者有所赴愬奸民凛凛然惧刑罚之及其身覩侯如雷电鬼神不可测度虽在私室亦不敢放肆出一语况敢呌呼横行以为齐民病哉纪纲既振乃修城隍治桥道植榆柳数万株以储材木筑河堤数百歩以防洪水积粟榖数千石以备荒年创养济院数十间以养茕独民有耕种而无牛具者婚娶而无聘财者皆量为资给流民而自外复业者皆量免差税时或捐俸设粥以济饿莩尤留意学校暇则试诸生学业勤惰第其甲乙而劝惩之以上司提学者乆不至县乃预选民间子弟之俊秀者百余名量免其户之差役俾之肄业以待収择河内举人范安侨寓于温亦为之树立坊牌使后进有所惩劝政声流闻当道交荐逮正徳十四年乡试取侯为帘内官品藻精当得士为多由是当道益知其能乃荐其才堪治繁改知开封府祥符县士民恋慕而不可留也乃述侯德政征言于予将勒之贞珉以示乆逺予惟昔子产之在春秋夫子称其为惠人而其授太叔以政也乃曰惟太上能以德化民其次莫如猛火烈民望而畏之故鲜死焉水弱民狎而翫之故多死焉吾尝疑乎是今以王侯之政观之子产之言葢自有所见而未可执一论也诗曰岂弟君子民之父母夫岂以强敎之弟以恱安之民斯尊亲之如父母矣何以猛为抑岂弟君子盖子产所谓太上能化民以徳者也太上不可得而见矣以爱为心而以猛为政如子产之所以授太叔者今盖亦不易得也王侯其贤乎哉侯名民表字道立山东登州府招逺县人 

　　浙省北新关户部分司题名记 

　　财者天下之大计也国脉民命皆系乎此故君子尽心焉太古之时上之用度甚节故取于民之法甚简中古用度渐繁故取于民之法渐宻观禹贡周官之所载大畧可知矣然方其盛时山泽之利与民共之商贾之征复时时有所纵舍民犹未甚病也降及后世山泽之利悉归于官农之税既不止什一而其从事商贾者则已税其货又筭其舟车缗钱可谓取之尽锱铢矣民之病可胜言哉议者多谓商贾诸税可罢宋儒范仲淹独谓上之用度既不可减与其取于农不若取于商犹不失厚本抑末之意固非谓此法之为尽善也盖有所不得已焉耳国朝之于商贾既已税其货又税其舟船盖亦依仿近代而为之者也浙省之物货甲天下故四方之商贾咸辐辏焉其货税船税之出入徃年止以有司治之当道虑有侵克之弊乃于弘治六年始请命户部贠外郎或主事来监临之周岁代去然财犹腻也近则污人故士之以洁廉自好者多以是役为嫌稍失慎防则徃往至贻物议嘉靖二年某月徽州潘君希平以主事被命至或以为虑君蹙然曰财者天下之大计也使人避嫌不理将委之谁哉亦处之有道而已矣乃令税课司局商税及北新关船税之所入皆寄于杭州府库已惟典其籍而钩稽焉是岁薄赋而税入视往年不啻三倍闻者佥谓君持廉革弊故能致此同声贤之君闻之愀然不悦曰此非予之意也税入之赢缩在商船之多寡近岁北方道梗商贾皆萃于浙而是岁江南大饥米商之来者尤众故税入最赢若不察其然遂以是岁为率而必取盈焉则贻害于后多矣乃具疏其故陈于当道闻者以君识高而虑逺非常情所及愈益贤之甲申之春君以瓜期将届念惟古人一登眺游览之适犹或题名以收感于后况监临于此经歴岁时而其人之贤否得失不无可法戒者而姓名不传后之人何所征乎乃稽案牍询故老得监临于此者凡若千人皆勒于石虚其左以俟来者而阙其不知间属瑭为文以述其意瑭非能文者也而财用之轻重本末则颇闻君子之论矣谨书以归之呜呼仁人志士其亦有感于此也夫其亦有警于此也夫 

　　王屋山天坛玉皇庙记 

　　王屋山者天下名山也在今河南济源县境内山形如王者宫殿故名王屋王屋之巅是为天坛图经地志以为第一洞天形胜景致灵踪古迹图志悉矣世传轩辕皇帝曾修炼于此其紫金岩御爱松迄今犹存故后世栖真之士往往归焉乃大明弘治六年道流张太素等由山西来结茅坛顶间叹曰山以天坛名玉皇上帝天神之主也三清有宇而玉皇无殿何以竭虔妥灵大不称名山本意遂谋构殿肖像以肃崇奉乃夷崄岨剪荆棘辟地数丈筑土为殿基崇二丈四尺广六丈纵七丈有竒又虑殿在坛乆必倾圮重建不易乃覆以铁瓦铸为铜像为永逺不动计经始于弘治十二年正月朔旦落成于正徳三年九月望日铁瓦殿计三楹铜铸玉帝像一真人玉女像四两廊为琉璃殿七楹中肖天将像复铸铜灯花瓶钟镜炉鼎皆极工巧其工用俱出门徒及四方施主并不用常住升米文钱方修建时其光变祥应甚众既成因吾内兄周溥周澄昆仲来请记呜呼天帝之尊在礼惟天子得祭虽诸侯王不敢僭太素等庻人也而崇奉玉皇上帝可乎吾何以记而周君昆仲之请不可辞无已则有一焉天地人之父母也人天地之子也而天子者独为父母宗子古礼父母之祭宗子主之支子不与故传云支子不祭明其宗也然则天地之祭惟天子主之诸侯不敢僭固矣然父母之祭虽不得与至孝敬之心则不以尊卑有间也太素等崇奉玉帝其亦可哉吾闻道家之学恬淡翛然独往天地万物俱不以经心太素等道流也乃汲汲于崇奉玉帝劳筋骨疲精神不恤其有见乎哉其亦报本反始之道有不得已者哉太素等设心之诚门徒趋事之劳施主相成之善皆不可没乃为之记而系以诗曰皇皇上帝监观四方巍巍天坛奠彼中央坛顶有宇以事上帝伊谁作之道流太素殿宇岩岩像设穆穆进趋拜跽孰不祗肃惟诚惟敬可以格天天福下民亿千万年 

　　重修三官庙记 

　　武陟之木栾店东南巷口旧有三官庙一所盖元时之所建也国朝永乐初年庙貌倾圮遗址尚存正徳改元上元之夜市人毛雄张瑄郭洎共议修复时地主李豸在焉慨然欲舍此地众以为不可乃输半价易之其地东西十一丈南北九丈既定修庙之事乃推道士郜某居民曲洪王聪董之材木瓦石工匠之费则居人各以其所有助焉乃起立正殿四楹中塑三官像东大王殿四楹西子孙殿四楹前门四楹道院房数楹钟楼二楹约费银三千两庙成余二十年矣鳌山卫敎授王先生世居木栾盖预闻修庙之事者也嘉靖十年春有事府城间语予以修庙曲折因请为记先生予厚友也故不可辞乃语之曰修庙曲折居人所知虽不记亦可也至于三官之神诬于世俗恠诞之说则虽世人奉三官之祀者或未知也请一论之以袪其惑可乎三官之名古不经见始见于汉张鲁传中鲁以三官敎行于蜀之鸡鸣山凡人有所祈禳则书其事状为三一焚于山上谓逹于天官一瘗于山下谓逹于地官一沉于水中谓逹于水官其祀之日则以正月之朢为上元节而祀天官七月之朢为中元节而祀地官十月之朢为下元节而祀水官窃原其义盖天阳也正月阳始用事故祀天官地阴也七月阴始用事故祀地官水旺于冬望故十月孟冬而祀水官盖亦古者冬至阳生而祀天夏至阴生而祀地与夫大川海渎之祀也张鲁乃道陵之后道陵出于道家而道家以老子为宗老子尝为周柱下史习于古礼三官之名或古礼有所传而后世失其真耳不知何世妄人乃撰为三官经典谓陈氏子娶龙女生三子俱有神通一为天官一为地官一为水官可谓恠诞之甚矣夫人之所以祀天官者谓其分我以神且覆我也所以祀地官者谓其分我以形且载我也所以祀水官者谓其分我以血脉且出云而生百物以养我也报本反始皆礼之正也若世俗之说恠诞不经则三官之祀遂为滛祀矣岂礼也哉然礼天子祀天地虽诸侯不敢僭焉小民而祀天地可乎曰是或一道也小民而飨帝王于家固无此礼然天子行在庻民或献瓜果焉君子不罪其渎而取其诚盖礼之变也小民而祀天地盖亦类此况先王制礼尊天而亲地故社之祀小民亦得行焉社固地神也然则乡民之祀三官则亦庶乎其可也大王未详为何神子孙盖亦古郊禖之祀也以其非庙祀之主故畧之 

　　重修玄帝庙记 

　　天下之事成于有志大而经纶家国小而制作事物或创其所本无或饬其所已壊盖未有无志而能成者也郡城东南故有玄帝庙一区考碑记则唐人谢景修之所创建也初名圣水观后更今名累经兵火国朝天顺成化间都指挥薛分命耆老聂旺陆恺等重加修整庙貌复完弘治十年予读书庙中时惟前玄帝殿后三清殿仅存余廊庑皆倾圮不治庙住持道士汪玄弼慨然欲修整而充拓之予虽嘉其有志然计工费甚大恐其未能成也是年始建外门四楹次年于前殿右建圣母殿四楹正徳元年于后殿前左建三官殿四楹右建四圣殿四楹七年于前殿左建帝君殿四楹十一年复于后殿之前左建转廊五楹以奉先天圣母及南斗星君右建转廊五楹以奉西王圣母及北斗星君次三官殿南建廊四楹以奉五祖四圣殿南建廊四楹以奉七真嘉靖六年复于前殿之前左右各建廊庑十楹以奉天将东道院后建殿四楹以奉圣父圣母其余真观祠及钟楼鼓楼以次完美栋宇轮奂照耀逺近盛矣予窃计其材木砖瓦丹青绘塑及工匠徒使之费非数千金不能给怪其致此必有他道及询于人则曰无他道也弼自誓志修拓庙貌以来布衣蔬食不御酒肉凡经醮所得钱币悉以供修庙费不营其私以故上自亲王下至民庶翕然信之或助钱榖或助材木或助砖石川委云集不约而至庙貌之所以有成由是道也予窃叹弼一布衣士耳用志不变尚能有成如此大人君子有志于天下国家之事行之以至诚持之以悠久则岂有不可成者柰之何不多见也弼以予尝读书庙中来征予言以记岁月予嘉其有志而喜其有成也谨书是归之俾刻之石使后之人有考焉云尔若记典则固未暇究也 

　　懐庆府重修城隍庙记 

　　城隍之祀古无有也盖后世以义起之也古昔圣王之制礼也凡有功徳于民者则祀之初无间于巨细故天地之覆载日月星辰之照临与夫山川社稷之兴云雨生百物者既已秩诸祀典至于水防邮表畷之属亦不敢遗葢仁之至义之尽也城隍所以卫民其功不为不大顾未有享祀后世列于祀典盖仿水防邮表畷之义而起者也始于何代吾未及考近世城隍之祀则不以主而以像且加以爵号被以章服我太祖高皇帝践阼之初一新礼制谓高深不可以仪刑流峙无所与章服且百神皆受命于天世主之爵号亦有不可加者乃令止称某府某州县城隍之神是可以为万世之法矣而各处城隍之祀犹多以像盖沿前代之故而未及改也予尝观乎其庙则冠履肃然侍卫森整大抵如守土之臣以故百姓皆谓府州县官所以理民之是非赏罚于明城隍之神所以理民之善恶祸福于幽故民之祈福禳祸与寃抑之不得伸暧昧之不得白者官不能理则以诉于神不待召而自来不加刑而自畏盖官有所不能制者噫圣人以神道设敎城隍之祀以像是或一道也懐庆府城隍庙在府治东南岁久倾圮前太守曲沃赵公铎欲新之不果去任今太守郯城周公举谓事神以导民正典也况前人有遗绪乎乃尽发赵公所积羡财市材木瓴甋之属复措置以益之命正术宋奎董其役百姓见役兴亦各以所有来助始事于正徳十二年夏四月庚子讫工于十二年秋八月甲辰凡新建大门四楹二门四楹正殿两廊屋瓦脱落者补之丹癯漫漶者鲜之庙制益严人之进谒于神者益敬以畏乡老张让李雄许亨张贵郭锐道士贺玄清王静宣軰谓斯役不可以无述也乃来征予言以记故为道神秩祀之义而系之以修庙之月日以示乎后之人云 

　　白斋张先生修建碑记 

　　山西白斋张先生弘治六年癸丒冬来游天坛乐其山水遂结庐隐居至十一年戊午遂发心募縁于坛顶修建玉皇殿三间南向又于殿前建天将殿左三间右四间东西向至正徳改元丙寅始讫功四年己巳奉郑懿王令旨召修本府玉清宫虚皇阁功完复回天坛隐居十年乙亥省城周府胙城王孙辅国将军因有疾祷于天坛有感遣使赍书币命先生崇修天坛顶之三清殿铁瓦铜脊五间元君殿王母殿各三间俱南向左右列南北斗殿各五间东西向中修轩辕授道三级瑶台一座台下又建玄帝殿三官殿救苦殿各三间四圣殿一间左右云堂共六间东西向各殿凡铸塑圣像凡一百三十有四尊坛丁道院又建仙官殿三间廊庑二十间道院门徒所居方丈四十余间至明年讫功嘉靖四年乙酉本府孟县善士耿埙等请先生下山于郡城北沁河上修建石桥未完而先生去世矣门徒薛清濴冯清善等恐其师修建之功久而冺没也乃来请曰先师徃年修建玉皇殿执事幸赐之言今勒之石矣后修建虚皇阁及三清等殿尚未有记望赐以言庻先师之功行久而弥彰也吾友任遐龄宋文祥助为之请文祥具事之始末以告予既不得辞乃为之言曰吾闻道家之敎以性命为宗以精神为本虽治天下国家犹以为土苴绪余则修建之事可知矣白斋先生乃殚虑竭力于此何耶门徒又汲汲然图不朽于此夫岂亦有意乎抑吾又闻太上有言有之以为利无之以为用有也者治天下国家及修建之类也道之末也无也者性命精神之谓也道之本也非本不立非末不彰观天之道必以日月星辰之文观地之道必以山川草木之形观人之道必以治平兴建之用此之谓也白斋勤劳于修建门徒汲汲于碑记其有见于此乎乃撰次其事而系以斯言呜呼有道之士其亦有感于斯言也乎是为记 

　　汉孝子郭丁二公之碑记 

　　行有过而不害于敎众人之所惊而君子之所取也夫道贵乎中愚不肖者既不能及而贤智者又或失之太过是以得乎中者为难然君子则曰与其不及也寜过葢损过就中易强不及以至乎中难故云然也汉孝子郭巨丁兰之行其所谓贤而太过者欤孝子之行载在纪传天下后世之论者或以为恐幼子分其母之甘旨固孝矣然岂无他处置之法何至埋之刻木为母像而事之尽礼固孝矣然邻人侮其母像虽为可怒然岂遽以杀之使黄金不获则将遂埋其子矣母慈其孙必将啼泣悲伤虽甘旨满前固不能下咽也养亲之口体而不能顺其志孝子之道固如是乎使木像无垂泣之异有司不原情贷死则遂与邻人抵命矣纵母尚生存为人所侮茍不至以死复雠然犹当权轻重而处之奈何以一朝之忿而置亲之无后乎且后世之事亲者必杀其子与身然后为孝是可以为常法乎不可以为常法岂可以为敎乎二子之行诚过矣君子则曰论人者当先观其心茍可取行之过虽不合道无大害也何则盖举百钧者不难于举一羽明能察秋毫之末则舆薪之见固有余矣在礼人子之事亲也衣服饮食之属凡所以养其口体乐其心志者无所不至初不以妻子之故而怠故好货财私妻子不顾父母之养者世所谓之不孝大孝显亲其次不辱故纵耳目之欲以为父母戮世亦谓之不孝二子所行虽未合乎道之中然由其心推之则礼之所谓孝皆所优为而世之所谓不孝葢断乎其无有矣论道者贵乎中不贵乎过取人者则当先于心而后乎其迹二子之心岂庸众人所可及哉杀其子与身且不恤则凡可致爱敬于亲者故无所不用其情矣世之事亲者使能体二子之心而行之以礼则孝之道在是矣夫何害于敎哉 

　　○论 

　　均徭私论 

　　或问近日有司审编均徭以田土为主其法如何曰此非祖宗之法也葢流俗相传之误也祖宗之法具在诸司职掌户部职掌田土项下云凡各州县田土必须开豁各户若干及条叚四至系官田者照依官田则例起科系民田者照依民田则例征敛务要编入黄册以慿征收税粮如有出卖其买者聴令增收其卖者即当过割不许洒派诡寄犯者律有常宪户口项下云凡各处戸口每十年各布政司府州县攒造黄册编排里甲分豁上中下三等人户遇有差役以慿点差赋役项下云凡各处有司十年一造黄册分豁上中下三等人户仍分军民匠役等籍除排年里甲依次充当外其大小杂泛差役各照所分上中下三等人户点差由是观之则田土纳税粮户口当差徭其不相混也明矣今乃照田土当差是岂祖宗之法哉或曰人户有上中下三等盖以其贫富不同也贫富难明田土多者必富少者必贫则照田土编差葢法外意也似无不可曰户有上中下三等葢通较其田宅赀畜而定之非专指田土也若专指田土则施于农民可矣工商之家及放债居积者皆不及矣古人立法厚本抑末今人立法厚末抑本岂知治道者哉况差役以人丁为主以上中下三等较其贫富以为派差之重轻此法意也今舍人丁而论田土葢失其本矣夫岂可哉或者曰田土不当起差祖宗之法固然矣近闻外县有以寄庄人户不当差役申请于上者廵抚批称种田而不当差有违于租庸调法令其照田认差然则计田当差虽非国法或古法乎曰此廵抚未考而误批也唐法有田则有租即国朝田土纳税粮之意也有身则有庸即国朝户丁当差役之意也有户则有调即国朝农桑丝绢之意也种田而不纳粮谓之有违于租庸调法则可也种田而不当差谓之有违于租庸调法则不可也若田土既纳税粮又当差役是有田者不惟有租而又有庸而有身者遂无所役矣不亦误之甚乎曰以田土当差唐法知不然也或者先王之法乎曰先王之法其详不可考矣然孟子曰有粟米之征有力役之征有布缕之征粟米取于田土即租法也力役取于人力即庸法也布缕取于园宅即调法也由是而观则计田土以当差役既非古法又非国法而有司乃有此行不亦谬乎曰有司有此行何也曰此周文襄作俑之过也宣徳年间周文襄廵抚南畿患民间起运税粮之不足也乃令税粮正数之外多加耗米以足之除办纳税粮外有余剰者谓之余米复恐民以加耗之多怨已也乃令凡民间户丁之差役料物之科派皆取诸余米此盖朝四暮三之术也本传谓小民虽多出耗米然耗米之外再无差科之扰深以为便东南多遵用其法后又自税粮变为田畆故东南有田差粮差之说南士仕西北者渐推用其法故西北近年亦有田土当差之说此盖不考祖宗之法而惑于流俗之传者也或者曰文襄之法虽非国法既民以为便则用之似无不可何必拘于旧法乎曰民以为便亦据文人之传而言耳实不然也夫差役出于户丁士农工商之家除例该优免外其余户丁盖未有不当差者也今止令取于耗米则是士工商贾之差农独代当之矣是岂均平之道哉况驿逓马牛车船之役俱出于田土税粮则农民已偏累矣奈何复以杂差再累之乎今论者皆知东南之民困于税粮西北之民困于差役而不知东南所以困于税粮者以差役亦出于税粮之故西北所以困于差役者以既有丁差又有粮差之故由是而观则周文襄轻变祖宗之法而开此累民之端其罪安可逃也或者曰审如此则寄庄人户不当差役者皆幸免矣曰此有司不知守法之过也使有司知守祖宗之法审定三等户则之时不论士农工商凡田土赀本市宅牲畜多者俱定作上等派与重差则寄庄人户虽买别州县之田而难逃本县之差矣何幸免之有今惟不守祖宗之法审编均徭舍户丁而计田土故寄庄人户有躱差之弊欲革其弊盍求其本乎或曰祖宗差役之法今亦有行之者乎曰北畿州县审编均徭初止审三等九则户门并不注定差银多寡数目审定户则然后通算三等人户除役占优免外该当差者共有若干丁却算本州岛县银差力差该用银共计若干两方令三等九则户丁差等出银期足供银差力差之用而已此盖遵祖宗之法而又通其变者也盖祖宗之法止令照三等户则点差但差少丁多用之不尽点差之时不及差者幸免见当差者偏累今乃令丁皆出银差之重者朋合应当则人丁无有不差者矣此盖均徭之善法也河南旧例审编均徭虽未以田为主亦未以丁为主其人丁差银增减从审官之意多寡无一定之法少有不至两者多有三五两者有十余两者甚有至四五十两者丁多之户银多亦不为过单丁之户银多则一差用之不尽必须分为数差是一丁而数差也岂照户点差之法哉但上下习于闻见不之觉耳近闻廵抚呉公所定均徭则例每地一顷出银四钱每人一丁上上户出银一两二钱以次各照户则出银不等若该县银多差少则逓减银少差多则逓增视旧法颇有定规但偏累农民未尽善耳必改北直隶之法上不失祖宗之法下无偏累之弊乃为尽善此盖识者所深望也或者曰今之富家或田连阡陌或赀累巨万较之小民岂止什伯若止照三等户则计丁当差其丁多者出银固多其丁少者出银甚少岂不为幸免乎曰古人为国藏富于民葢民之富者官府之缓急资焉小民之贫困资焉时歳之凶荒兵戈之忽起资焉葢所恃以立国者也平时使之应上户重差法如是足矣必不得已则准北畿事例上户丁少者量出门银亦可也岂必尽取所有使之仅与小民之贫者相若然后为快乎于戏时使薄敛先圣格言茧丝保障后贤深虑奈何今在位者之不思也或者曰不在其位不谋其政子林下人也哓哓多言无乃为当道者所恶乎曰舍已从人大舜之所以圣也闻过则喜子路之所以贤也吾以圣贤望人痛小民之受害故私论之盖遵庶人传言之训而为之也盖冀其或闻而改之也若耻过作非闻谏而怒则小人也当道诸公其欲为圣贤乎欲为小人乎必有所择矣作均徭私论 

　　均粮私论 

　　或问丈地均粮之法如何曰此朝廷仁民之政也第中间曲折各有利害行之不得其道则反以害民此不可不知也或问其故曰田有上下则粮有重轻此自然之理也禹贡之田分为九等税粮之轻重徃徃因之盖为此耳天下之田吾未能知河内之田则颇知之矣上田岁收畆不下两石多或至三四石下田岁收畆不及一石少或至三四斗大抵上田一畆之收抵下田五畆国初定粮失于分别一槩定作每畆粮八升五合后官府以下田人户办纳不前也乃议令起运重粮多派于上田里分存留轻粮多派于下田里分盖亦裒多益寡称物平施之意也虽未尽得其宜而民病亦少苏矣近年上司患里书那移作弊也乃令不分起运存留俱总定一价则上田下田无所分别虽曰可以絶里书之弊而下田民戸固已不胜其害矣然坐派之法岁有变易民之害犹有时而解也若丈地均粮初时不审上田下田一槩均派粮额一定不可复变则下田之受害盖有不可胜言者矣夫田地有上下则税粮有重轻与犯罪有大小则受刑有重轻其理一也犯大罪者虽绞斩而不为苛犯小罪者虽笞杖而不为纵葢各得其宜故也或者患吏书之舞文也乃一槩定为徒流之刑以为可以絶弊抑不思宜绞斩而得徒流者固为幸矣宜笞杖而得徒流者不亦冤哉今不论田土上下而一概均之以粮何以异此徃尝与廵抚徐公论之徐公深以为然故令丈量田地分为三等均粮之额初则通以中田为凖下田则少损之上田则少增之以下田所损之数为上田所增之数盖亦所谓称物平施之意也传闻近议不许田分三等盖亦未之思也若他县之田无甚上下犹可言也河内之田果不分上下一槩均粮此则名虽均粮而实则不均之甚者也此利害之大者也而所闻又有可论者间廵抚公文谓除河路外盖谓河路非可耕之田故除之也而承行官吏不明其意乃令河止除丹沁二河新开河道引水浇田者不除其河身所占之田俱令民田在两岸者包纳或问其故则曰引水浇田人户得利故不当除窃谓引水浇田之利众人之所同也非独两岸有田之民也而令其包纳税粮岁无休时此何理也路止除驿逓大路其余通行古路俱不得除其税粮亦令民田在路两傍者包纳窃谓民田在路两傍者人畜徃来践蹂固已受害多矣古路众人之所徃来与驿逓大路无以异也乃复令其包纳税粮此何理也至于田内坟墓虽上司未有明文窃意丈地均粮亦不过丈实耕之田而均以实有之粮耳坟墓非可耕之田其不当征粮盖有不待言者矣今乃令坟墓不除有主者照地数均粮无主者听民纳银于官平治为田照数均粮窃谓先王有掩骸埋骴之令国朝有漏泽园之设而平治他人坟墓为田园者律有明禁此盖朝廷恩及死者之仁政也而一切不顾止曰吾将以均粮也不知均粮之初意果若是乎此三者亦利害之大端也小民被害而不敢言吾党又以不在位而难显言故私论之庶转闻于当道之仁人君子或有以处此也夫变法本以利民而反为民害仁人君子在当道者不知则犹有所诿知之而不为一处亦安忍哉然此非吾事也非吾责也吾言止于此矣或疑田之上下难定曰此不难某乡之田上某乡之田下县民盖无不知者今宜令丈地委官于所丈之田各区之下明开水田旱田及在于某地方然后集合县里老当堂会审某处系水田或上或中或下某处系旱地或上或中或下各亲笔填写于下面审既定水田上等者则通定作上地中地则令与上地五分中地五分下等则令与上地三分中地七分旱地上等则定与中地七分下地三分中等则定与中地五分下地五分下等则定与中地三分下地七分田之分数既定则斟酌损益均之以粮自然人心可服而事成矣田之上下若不官自审定而委之里书则弊既多端人亦不服事岂可行哉夫变法本以利民处之不详则反贻民害仁人君子在当道者亦安可避一时之劳而不为斯民永乆之计哉 

　　与杨邃庵论兵五篇 

　　论赏 

　　用兵之法非赏无以劝功是以国家立法凡战胜杀敌者俱计首级行赏升官但此法可施于小敌而不可施于大敌两军相接兵刃相交纵有杀伤岂暇斩取首级纵贼众大败我军若务斩取首级其奸恶贼首必从容逃去斩首虽多乱终不息况挥刀虽在于一人成胜实由于众力今有首级者方论其功无首级者通不见録亦非所以使之并力齐心也且中隐危机使贼知饵兵之法则破军杀将其机皆由于此是尤不可不虑今宜别立赏格战胜之后总计首级多寡而次第其赏将领作一等先登陷阵作一等众人作一等其有显立竒功人所共见者另赏不拘赏格则接战之机劝功之道两不悖矣 

　　论罚 

　　当时朝议于败军悞事将官止令记过待事寜之日来说余谓赏罚当速庻将士畏法用命欲拟即先革职令其带罪杀贼有功方许复职语多不能尽记 

　　论术 

　　朝议凡强贼除首恶不赦外余贼滚马投降者俱各免罪此固古法但时势不同反能害事盖我之兵威既振贼之生路已絶恐其致死拒战纵能剿杀我军亦伤故出诛首恶赦胁从之令一则开彼内溃之路一则全吾好生之仁也今我兵方委靡不振贼势方猖狂自恣乃先宣此令于外使奸恶穷民无所畏惧流贼所至从者如归其意盖谓今日从贼得以抢掠自养贼若势进则可图望不轨贼若势退亦可以投降不死是此令不惟不能溃贼之党而反益其党矣令出不可收回今宜再出一令凡四方英雄豪杰之士许诈投贼中或传报消息或临阵为我内应俾其从贼阵中杀起则贼众自然惊败本人须异其衣帽我军辨认不杀若得便擒斩首贼重加升赏如此则贼首不免疑惧不敢多收奸恶穷民而其党日孤矣 

　　论倡 

　　朝议庸人为贼不足虑奸雄从贼乃可虑行令天下有司官贠将部内豪杰笼络归我庶不为贼用但念惟豪杰方识豪杰方今有司豪杰者少彼岂能识谁为豪杰而笼络之哉况此令又不可宣布盖恐沮忠义之心长奸雄之气也今宜别立一法晓示天下谓朝廷百五十年抚养百姓恩德甚厚今流贼乃因承平日久民不知兵之故纠合奸邪杀害良民扰乱天下甚为可恶尔等豪杰之士固独力难抗坐受其害岂不误哉令天下不拘官民师生军民人等有抱英雄之材者自行纠合乡里演习武艺贼至势小则自行擒捕势大则助官军夹击有功与官军一体升赏如此则人人能战在在有兵流贼之势自弱而笼络豪杰之术即在其中矣 

　　论权 

　　朝廷命官领兵剿捕流贼此常法也但事无统纪贼在直隶则山东之官不问贼在山东则河南之官不问盗贼纵有败衂之时亦得以东西逃躱终难捕灭今须设一总制官员令其随贼向徃即督本处官员调拨军士从便剿捕则盗贼之路自穷而平定之期有日矣 

　　栢斋集巻八 

　　●钦定四库全书 

　　栢斋集巻九 

　　（明）何瑭 撰 

　　○说 

　　南京司礼监太监何公字廷贵说 

　　嘉靖乙酉季冬朔旦予以闗领制帛至南京司礼监时太监何公实掌监事相见礼度甚闲雅公事既毕乃造其室拜焉相待情意甚欵洽今年季冬朔旦复以闗领制帛至监公礼意益勤既归公乃以手翰见教若曰予名绶考训诂绶组也礼记绶组天子玄公侯朱大夫纯世子綦士缊此佩玉之组也应劭汉官仪曰绶长一丈二尺法十二月广三寸法天地人此佩印之组也字以表名人道之常幸执事图之予窃惟天子之贵无上自公侯以至于士虽名位不同然皆人臣之贵者也古法贵者佩玉而印非庶人所得用则佩印亦贵者也绶之佩玉佩印虽殊而为贵者之饰则一然则公之字宜曰廷贵夫古人佩玉佩印非徒以为身章也盖君子于玉比徳焉触其外动其中则好徳之心油然生矣佩于身盖不欲须臾离也政达于上下非印不信佩于身示不忘也徳以为体政以为用君子所以见贵于天下后世者多矣岂直以名位之贵哉公可以知所用其心矣我太祖髙皇帝法古建官内设监局衙门以掌内政外设文武衙门以掌外政体统相维表里相应圣谟盖宏逺矣司礼监日侍天颜掌管御前一切文字盖所谓辅养君徳典司政本者咸有赖焉视各衙门尤为枢要非老成练达者不在兹选公向用有日则所以资徳而资政者宁不知所以用其心乎世之论者于内臣外臣往往各有偏主予窃以为人之所以可贵可贱者在君子小人耳事君忠临民仁处事公则君子也事君不忠临民不仁处事不公则小人也内臣未必无君子外臣未必无小人论者亦致辨于此而已矣内外何择哉古之人若巷伯之疾恶寺人披之事君吕强之清直张承业之忠义皆内臣之可贵者也虽名公卿何以加焉公明达而温雅有君子之质于资徳资政一加意焉奚古人之不可及哉贵于天下贵于后世吾于公乎有望矣公尚念哉 

　　都指挥景公字汝忠说 

　　都指挥景公绍宗袭职莅任有年矣庠友锺大化等相与议曰春秋之法王朝大夫例书字士乃书名景公方面也视古大夫名而不字可乎盍谋所以易其名者乃相约谘于瑭瑭窃惟古人取字莫不有义由字子路以路为人之所由也赐字子贡以上有赐则下当有贡以报之也公名绍宗岂非以绍厥祖宗为义乎子孙之于祖宗所当绍者固不可以一端而尽然而必有大者焉举其大则小在其中矣公之祖宗佐我皇明平定天下以致膺有爵位延及后人夫岂无所本乎或发谋决策以立功或搴旗斩将以破敌公之尊甫又死于国难盖无非尽忠于所事也然则公之所当绍者岂有大于忠乎宜字曰汝忠夫人臣而以忠君存心则事上必敬抚下必仁处事必公战阵必勇凡所以増光前烈益迓天宠者盖无往而不利矣公其念哉潦倒倦谈言止此矣公其勉之是为赠 

　　张克已修已字说 

　　张本善先生之子长曰克已次曰修已皆冠而成人矣克已谨慎周密口无妄言身无妄动循循然有规矩修已则刚果明决物来能格事来能应恶酒之妨务也絶口不饮者凡五年虽徳性不同然皆克家之子也亲友咸爱重焉乃字克已曰宗元修已曰宗道属予说其义予惟天之徳莫大于元其在人则为仁夫子有言克已复礼为仁字克已曰宗元探其本也人莫不欲修已然而触情徇物往往不能善其终夫子有言修已以敬字修已曰宗道指其归也呜呼二子念哉自家庭骨肉之间以达于揆事宰物之际视听以礼言动以礼则已无不克而天徳之元在我矣大而人伦细而物理务使知无不明而处无不当惟亲惟义惟序惟别惟信而放荡于规矩凖绳之外凡可以败徳败家之事毫发不为如前圣之恶旨酒焉则道无不行而所以修已者尽矣呜呼天理之精微在天则为元在人则为仁率仁而行则为道其同出而异名与兄弟之同气而异形者盖絶相类也二子念哉则尊甫命名之心亲友相字之望庶两不负矣 

　　谢玘字说 

　　舍亲周彦实请于予曰友人谢玘未有字称谓之间甚不便也幸为一说其意予惟幼而父名之长而友字之古之道也谢君未有字而彦实以为请礼也然古今名字往往有义或以劝或以戒使入于耳存于心者有所感发非徒称谓之便也窃闻玘玉之美者也玉之美者温润而泽缜密以栗垂之如坠叩之其声清越以长夫温润而泽仁也缜密以栗义也垂之如坠礼也叩之其声清越以长乐也仁义礼乐徳之美者也古者君子佩玉盖将以比徳也然则谢君宜曰宗徳夫宗徳之字呼于亲友之口入于谢君之耳其不有感发乎上孝于其亲下友于兄弟外睦于姻亲乡党而仁之徳修矣言行必慎取与不茍自内以及乎外无往不然则义之徳修矣不以财骄人不以善自伐谦恭兢业久而不怠则礼之徳修矣内和其心外和其形应事接物蔼然春温无所乖忤则乐之徳修矣徳成乎已名昭乎人则玘乃玉之至而谢君为人之玉也顾不美欤否则珉中玉表吾恐良贾之掷去也宗徳念哉 

　　范汝谦字说 

　　庠友王廷相谒予曰庠生范汝谦子仁侍御之子而生之婿也既冠矣今年提学副使敖公试其文优等进补增广亲友会遇尚斥其名而未有字礼似未安愿执事之教之也予雅与廷相子仁交故不得辞伏羲作易地中有山之卦名之曰谦文王系之以辞曰谦亨君子有终吉夫地中有山何以谓之谦也盖山物之髙者也地物之卑者也以髙而下于卑此所以为谦也名位卑微徳性迟钝退然自处于众人之下固其所也是未足为谦也名位髙矣徳性敏矣众人皆望而畏之乃不骄不矜卑以自牧非甚盛徳其孰能知之是则所谓谦也此伏羲之所以取象而文王之所以系辞夫御史朝廷之要官也天下之公议在焉言及乗舆天子动容言及庙堂宰相待罪下及百僚之贤否庶政之从违罔不由之故曰朝廷之要官也而生也其子也所凭依厚矣年始弱冠学业郁然为侪辈所服当道所重徳性敏矣兹二者骄矜之所自来而众人之所同妬也终之实难子仁以汝谦名之其教之之意深矣大舜称禹曰汝惟不矜天下莫与汝争能汝惟不伐天下莫与汝争功孔子亦曰如有周公之才之美使骄且吝其余不足观也已夫禹与周公皆大圣也百揆冢宰皆要官也而莫不以谦自持况其它乎当时称圣至于今而不衰所谓有终者盖如此然则生之字宜曰有终征乎易也呜呼生尚念哉禹周公皆我师也谁谓山髙企其齐则在勉之而已矣科名禄位盖不待论也是为赠 

　　庠生萧鸾字应祥说 

　　萧生名鸾阀阅之子也天姓颕敏父兄恐其安于豢飬之乐而损其逺大之志也乃教以儒业生遂感奋自励稍闻于人因女妻之生乃从予学今年提学宪副王先生试士懐庆选子弟之可进者补儒学弟子员生与焉亲友偕贺或谓予曰幼名冠字所以重成人而与之为礼也生冠矣今复策名于学非闾巷碌碌者比不可以不字而执事至亲也宜有言以赠且因以教之如何予曰唯唯窃惟鸾灵鸟也其声至和鸣则天下太平故世以鸾为国家之祥贤人君子遭时得志有言于上则可以致治太平与鸾何异然则鸾盖鸟中之祥而贤人君子则人中之祥也生之字宜曰应祥念惟生虽出于武弁之族然其曾祖叅将尝以才畧中武举状元文学之祥盖已开其先矣而祖父昆仲又世积忠厚古称和气致祥又称作善降祥生之天性颕敏岂可谓之偶然也哉庠序之中英贤攸萃固鸾鳯之林也生念哉勿荒于嬉而勤以精其业勿毁于随而慎以修其行使他日得志明时真能赞成太平之治则应祥之字庶不负矣父兄教子之心师友责善之义大不外此呜呼生尚勉哉 

　　勤庵说 

　　萧公字应干尝取天行健君子以自强不息之义名其所居之室曰勤庵其励志盖有在也闲属予说其义予惟人生在勤勤则不匮士之道徳农之稼穑工之技艺商之贸迁盖未有不勤而能成者也应干以勤名庵宜矣抑吾闻功崇惟志业广惟勤有志而不勤则志虽大而无成虽勤而不知所志则虽有成而不免于陋应干勤矣其所志则未知也人之所志大畧有三曰富贵曰功名曰道徳农与工商之所志富贵而已志于功名道徳者惟士为然应干既富贵矣而犹读书尚礼孜孜不怠其殆志于功名道徳者欤志以先之勤以继之斯其进也莫御矣或曰卑之无甚髙论予曰不然圣人之道夫妇之愚可以与知夫妇之不肖可以能行况应干之聪明俊爽者乎颜渊曰舜何人也予何人也有为者亦若是顾吾之志与勤如何耳应干念哉是为说 

　　○书 

　　与潘同馆书 

　　试事未毕不得趋拜以叙久阔之懐甚怏甚怏薄具少表芹意计二十九日午后试事可毕不知可少待容一会否衰年强颜于此甚无意趣惟以得会一二故人为重而又值此乖阻可叹可叹备员外省谊不可通书都下故人有见问者幸一致意恐终不得与执事会故覼缕及此幸谅之不宣 

　　与潞安仇氏书六篇 

　　春初逺辱诲音至今感佩秋间复蒙遣令器逺来相从顾惟浅陋不能有所启发方以负托为愧重蒙宠以手翰申以佳贶益用愧感山川阻修末由瞻拜毎念盛徳髙风北望咨嗟而已粗纱一端少引芹意天时严寒惟台候纳福是祝不备 
　　累辱诲音佳贶盛情深感承询及谱图事录详玩所著与前人时有不同然作谱如作史典实明备斯可传矣体制不尽同无害也北方士夫家作谱者甚少深用敬仰恨无由面会尽质所疑耳末惟以道自爱厚币义不可虚受敬返璧惟心照是荷不宣 
　　闻有气疾治法平心为上导气次之用药为下夫心为气主故怒则气上悲则气下忧则气结乐则气散当念万变皆虚纵有不快亦如寒暑昼夜相代乎前皆自然常理不足留滞胸中久则心自平而气自调矣其次亦以心运气使疏通不滞再不得已则用炒青皮炒枳殻各二钱川芎一钱佐以白术制厚朴各一钱少加桂五分空心服之须五六贴乃效大抵还以平心导气为主药不过为之助耳不宣 
　　累承雅爱深感盛情生以不才朽腐误蒙起用深愧不堪是以于亲友贺赆并不敢受逺辱佳贶深感然一辞一受恐得罪于众敬用返璧幸心照令器体虚最宜加慎大抵以静养为主而辅以药力庶保终吉道逺无由会晤临书怅然末惟心照不备 
　　累辱诲音足见雅爱朋友道丧久矣能正言相规者絶不易得生溺于见闻之陋事多违礼毎览教戒辄用赧然虽未能佩行然亦不敢忘也和易和节之号皆善择一心之所安者自命可也胡画士来备道雅爱彼此交感会晤无期谨此布意末惟以道自爱不宣 
　　去冬蒙寄示周守保甲法且请序文予时适卧病未暇观也后观其立法之意甚善但中亦有一二处难行者如分居民为三队社长领一队防守本村社副领一队径赴失事村分救护社正领一队伏路把截此甚难行计十里之内必有数村居民分属社长正副三人有警何以呼集不如每村立一庄头居民分为二队有警一队守一队出救俱责令庄头呼集社长正副但稽其用命不用命而赏罚之焉庶可行也社学束修似乎太厚虽尊师之道但人情出办不易则亦不可久行耳似当减之使足为代耕之养可也若潞俗自来如此厚则从厚可也社仓积谷不必过多恐生他弊或贻后患但积谷可备本社一二年之荒即止中间以陈易新之法从便行之可也予近年于世事俱厌倦尤不喜作文字盖衰倦之故也序文草草塞命紬已收讫粗缎一端奉答表意闻贵恙尚未痊可除药饵外调摄之法亦当少留意读书进学须体平后方可图之言不尽情惟心照不备 

　　答娄生书 

　　古人谓死而不朽者有三曰立徳曰立功曰立言欧阳子援之以赠其门人徐无党则谓立言不如立功立功不如立徳其论甚正惜不明着立徳之方使学者无所用力犹为未备予谓圣贤之学本于明徳明徳之方始于格致自身心性情以达于家国天下莫不各有一定之理一一而格致之使本心莹然无所不明则徳立矣由是而形之践履则为善行措诸政事则为丰功发于议论则为格言达则伊周穷则孔孟盖无所往而不可也立功立言葢皆在其中矣若后世人臣勲业司马韩柳之文又何足羡慕哉贤契叹平生学文学道建功立业而皆无所成亦留心于此而已矣功崇惟志业广惟勤立志而继之以勤何事不成虽自今方覆一篑可也况已有其基乎虽然为不朽之计而立徳立功立言犹自立教之意言耳大圣之心不如是也穷神知化独立物表彼其视世人之毁誉荣辱不啻暑寒昼夜之相代乎前耳夫岂屑屑于是哉斯言虽未易及然亦不可不知也念之念之 

　　○移 

　　表彰陈同父移 

　　本道为表彰先贤以明公论事照得故宋永康陈同父先生才髙志忠文雄节峻当时推重后代景仰旧祀于本府乡贤祠内公论允惬近按临考试诸生闻前此有议其喜谈兵事不修小节与圣门所学不同者当道惑于其说罢其祠祀窃惟圣门施教尚分四科君子取人岂拘一律子路好谈军旅游夏齐驱宰我立论短丧闵曾同祀若依浅狭之见均在罢黜之中陈同父言行始终人所共知予不多及特明此意以释羣疑仰抄案回府着落当该官吏即造先生神主照旧奉入郡学乡贤祠内致祭仰抄案官员先具不违依准呈来 

　　○跋 

　　云中激变论跋 

　　或问代府宗室云中激变之论如何曰所论可观矣然知其一不知其二也往岁军士杀巡抚固出于有激然亦骄悍而无知者也朝廷处之过寛失于姑息彼遂以杀上官为常事矣彼既以杀上官为常事则上官一忤其意即皆可杀此所以复有李总兵之变也李总兵之见杀也吾尝访其故矣非为其克减粮赏也非谓其妄杀无辜也不过谓用法过严副叅以下至于军士皆不悦耳总兵用法过严军士即敢杀之已为不道况又有阴谋相倾之机伏于其内乎夫杀总兵者固非副叅都司指挥也然军士敢杀总兵不复以副叅都司指挥为可畏副叅都司指挥亦坐视总兵之见杀而不救此其故则不可不察也副叅都司指挥各有握兵之权同居一城之内其救总兵非难也乃坐视不救其情可知矣若非阴纵主谋亦系畏懦失机治以军法岂容免死军士杀总兵谓由总兵虐害所激此虽未知虚实尚有可诿朝廷命将征剿不过欲得首恶耳大抵止一二百人非欲尽屠大同之人也乃复抗拒不服不肯送出首恶甚至敌杀官军勾引诸边此岂亦朝廷虐害所激哉副叅都司诸人坐视若罔闻知既不设法擒剿又不禁治阻当此何意耶论者犹谓军士不反朝廷其情为顺副叅诸人无预军士之谋何所见耶及朝廷差官招抚乃始取十数无援之人以充首恶之诛其情岂可掩耶朝廷乃一切以姑息待之置而不问而马升杨林之首恶有名者且以有功升官矣既不能正首恶之诛又未闻有善后之策吾不知祸乱何时而已也天下之患常起于上之人以下之人不足畏恣意凌虐及下之人激而生变则又畏之太甚不敢复治此奸雄之所以观衅而生心也此天下之势所以一去而不可回也昔元魏时髙欢行役洛阳见羽林军士相率焚大臣张彝之第魏朝不敢深治乃慨然曰朝廷纪纲如此家财岂可保乎遂散财结客后卒成霸王之业奸雄代有不可谓今天下尽无其人也论者谓军士杀总兵为常事乃欲朝廷缓以处之待其自溃且以痈疽为譬此葢未深思也譬如人于平日恣意声色不知自谨驯致有痈疽生于胸腹之间不知医之治此当针石补养之并用乎抑止归咎其平日不谨畏其痛楚不复攻治而待其自溃乎吾恐其毒气流注臓腑俱病一旦毒发而不免于死也窃意朝廷之处此变当通究始终尽殱首恶然后选任贤将抚以恩威乃可今既失之于前矣如欲求善后之策宜明以朝廷不究既往之意丁宁戒谕使军士知非常之恩不可屡得各要改过自新安分守法如总兵以下有剥削酷害军士者许具奏拿问不许擅自杀害违者全家处斩复申明军法使总兵副叅游击都司诸人俱要抚恤军士不许剥削虐害违者或告发或访出俱各拿问仍各禁治所部军士不许諠哗谋乱犯者以军法重治有作乱者即互相策应擒剿不用命者即以军法从事总兵副叅都司诸人有不相策应至于失机者各罪坐所由依军法处斩不赦有司之民护卫之军丁各结为保伍择人管领有变互相策应违者亦各治罪如此则大小将官同心协力形格势禁乱庶可已不然则纵有贤将亦不能行其号令事势所激乱必复作天下奸雄观衅而起朝廷虽欲一切以姑息待之恐亦不可得也近又见宗室有因云中之变奏请禁治贪酷恐酿成天下之变者其言深有所见然未探其本也天下之本在朝廷朝廷之本在君心君心未知治乱安危之机好谀恶正则小人进而君子退矣小人当道则顺旨固宠剥下附上无所不至以类引类则据要地者皆其党矣纵有一二贤者亦不过谨厚自保岂敢正言其非然则虽有禁治贪酷之法谁奉行哉而奏中言不及此岂未及深思乎抑有所畏而未敢言乎朝廷有禁治贪酷之法而臣下废格不行此诚天下治乱宗社安危之机非小事也窃谓此宜深劝朝廷以治乱安危为重亲任忠贤斥逺谀佞然后勑谕该部禁谕文武职官各令守廉奉法不许剥削酷害军民犯者文职即依题准问刑条例枉法赃满贯者问以充军不许止问革职武职依户部题准事例犯私罪杖徒以上者依律各问降革不许止问立功违者法司即将原问官叅究问罪轻者降调重者黜退有赃者亦问充军若法司循情不叅朝廷或摘取诘问亦轻者降调重者黜退有赃尤加重治如一年之内全无问到贪酷官员亦要通行查究仍刻榜晓谕天下如在外法官问断贪酷官员不依禁例许诸人奏闻究问如此则法令可行不为虚文贪酷可减军民得所而祸乱不作矣语称臣之于君三谏而不听则去之子之于亲三谏而不听则号泣而随之异姓之臣去之而已同姓之臣无可去之义犹子之于父也念哉念哉林下之臣法当括囊自守不谈时事而区区忧国之心有未忘者因观宗室论奏喜其有忠爱之心而惜其未尽事理之变乃草此于后以备采择观者幸见恕哉 

　　兵论跋 

　　予卧病林下本不当复谈世事但予念敌兵深入抢杀事闗地方利害非一家之私可比又念地方既乱亦无一家独安之理故不得已告于士夫之知事者庶转达当道见诸行事则亦救时之愚虑也 

　　守拙巻跋 

　　予幼读濓溪拙赋恠其词太简问于友人友人笑曰甚哉子之固也不曰拙者黙乎天何言哉四时行焉百物生焉吾尚病濂溪未能忘言子乃恠其简乎予无以应同寅潘希周先生示以守拙传文一册葢诸名公为其伯父傅润翁而作者也凡古今巧拙之论葢彬彬备焉予拙于词不能有所发明偶记所闻于友人者漫书于后不知于守拙翁之意竟有合否 

　　镜中真讃跋 

　　其色温温其容穆穆屹然如山旷然如谷孝友成于家庭信谊着于宗族在富贵而不侈不骄处乡党而不谄不渎若是者虽累言尚不足以形容况丹青岂能写其心曲噫此虽未足以得君之大全岂不庶几识君之彷佛也耶嘉靖庚寅姻家萧君文敏寿六十有三长子拱旸乃谋于弟鳯弟鸾弟鹳若曰语称父母之年不可不知也一则以喜一则以惧父母之寿髙矣可喜也亦可惧也吾闻为人子者虽跬步而不忘亲父老矣吾兄弟各居虽欲朝夕望见父之颜色而不可得况后世子孙乎盍募良工写父之神吾兄弟各收其一朝夕奉事如见颜色何如诸弟曰甚善神既写矣复谓诸弟曰父之颜色工之所能写也父之徳行所以庇佑我子孙者则非工之所能写也盍请名笔述而为讃使我子孙见父之颜色则思父之徳行庶永慕于无穷乎诸弟曰诺乃请于予予感应干兄弟之孝既述以讃复系以跋使观者知所自云 

　　○策问 

　　九问 

　　问周子论士希贤而曰志伊尹之所志学颜子之所学曰志曰学有以异乎于伊尹曰志于颜子曰学意必有在抑二子果有所长而不能相兼乎幸明以告我 
　　问救荒之政古人言之详矣或发仓粟或募民出粟或鬻官鬻度牒孰可行于今至其赈给之法则或煑粥或给以粟然粥之煑有限而待哺者无穷使穷困之民伺候于旬日之久而始得升斗之粟恐不能有济将何施而可诸生有善策幸以告我我将以告于当道者 
　　问盗贼不息则良民不安浙中旧称无盗近来桴鼓四鸣道途多梗其咎安在古之善治盗者如晋之随会郑之太叔汉赵张龚遂虞诩之徒事功之详具在史册或以寛或以严或以钩距或以徳化往往不同孰可以行于今诸生其明以告我以观有用之学 
　　问海潮之难明也尚矣昔人之论或以为由于日或以为应乎月或以为气之喘息或以为地之升降或以为海蝤之出入孰为至当昔余襄公生长海上故其海潮之论独为先儒所取葢以其知之真也诸士子生长于滨海之地安知无襄公其人乎幸明以告我以观穷理之学 
　　问孔子曰我非生而知之者好古敏以求之者也议者多以为谦辞然问礼问乐问官之类备载典籍则好古敏求非尽出于谦者夫以孔子之圣尚不得谓之生知则生知之圣何人可以当之诸生其明以告我 
　　问学校兴则人才盛富阳生员甚少及选送童生又止二人可谓不振之甚矣夫闽蜀荒陋之地也一遇大君子振作于上其文教至今不衰况浙中人才渊薮而富阳乃若此其咎安在语称豪杰之士虽无文王犹兴在上之所以作兴与诸生之所以自为谋者其道何由明以告我我将采而行之尚无譲 
　　问宋之道学莫盛于南渡之余葢自考亭得伊洛之传于延平李氏南轩东莱既与之同心协徳而象山止斋龙川诸贤亦与之上下其论故斯道大明此固天下后世之所共知也然观其议论或主徳性或主问学或先功业或先礼制往往若不可合者岂道之多端固若是欤抑人之所见有浅深得失之异欤温号海滨邹鲁诸士子于先儒之绪论葢必有留心于其间者矣其明辨以对毋泛毋畧 
　　问先儒有言西汉之人才可与适道东汉之人才可与立三国之人才可与权夫道未易言也两汉之人才果可与适道而立乎至于权则圣人之大用尤有未易言者孔门髙弟如颜曾之贤尚未足以与此三国季世也乃有可与权者乎不然则先儒之论疎矣诸士子其各据所见以对毋泥成说 
　　问孔子尝言天下有道则见无道则隐春秋之时天下之无道也极矣乃周流四方而不隐何欤已言之而已自违之何以取信于人荷蒉讽其可已盖亦无道而隐之意也乃复以果哉讥之何欤自我言之则以为是自他人言之则以为非无乃好胜而强辨乎凡此皆诸生朝夕之所讲诵者也其各以所见告我 

　　○杂着 

　　读韩栁文 

　　韩文髙栁文巧于模写然于韩为劣 

　　读审势 

　　赏罚有常而不易则人自有所惩劝矣用不测之刑用不测之赏使民不知所从发则民无所措手足矣商鞅之法可以强秦亦可以灭秦然其法犹有定制而不变使民可守何尝有使人不知其所从发之意耶呜呼商鞅极矣老泉乃欲上之耶然此非老泉之立言本意也 

　　读田枢密书 

　　其所自贤者文其论孔孟非也其欲见用则有挟而求也洵乎洵乎权诈之流也 

　　读律吕元声 

　　律吕元声莆两山李文利氏所著也其法谓黄锺律三寸九分最短蕤宾律九寸最长宫音最清羽音最浊与古法大相反窃谓此不过一家之言耳究其实则非也夫律之短长音之清浊皆人所命则谓黄锺为长为短宫音为清为浊似无不可今所以知其非者亦以其法象无准伦类不通知之耳古法黄锺律长九寸盖以天地之阳气冬至之日始自下而升然去地上犹逺故埋黄锺九寸之律于地中以候之气至则律管灰飞以此为验若黄锺止三寸九分则安能与地中之气相接若谓候气之法十二律之管埋于地中者皆齐其下不齐其上则十二律之管气至当一时飞灰又何以别于黄锺此其法象无准一也律以候气和声声气皆属乎阳老阳数九故黄锺九寸若谓三寸九分则不知何所取义此法象无准二也乐声与人声各有五音而人声尤为自然喉为宫音舌为商音牙为角音齿为征音唇为羽音此人声之自然者也李氏亦谓此为可据矣喉为宫音岂非以其来之深长而浊乎故古法以长律之音为宫以配之唇为羽音岂非以其来之短浅而清乎故古法以短律之音为羽以配之今李氏乃谓宫音最清羽音最浊则与人声之宫羽相反此伦类不通一也李法谓数少者音清数多者音浊及论五音之数则谓宫音五十商音八十角音九十征音七十羽音六十宫音五十最少谓数少音清可也商音次清数乃八十羽音最浊数乃六十又安在其少者清而多者浊乎此伦类不通二也若谓宫土音故数五十羽水音故数六十则商金音数何以反八十角木音数何以反九十乎土浊水清理不可易今乃谓土音清而水音浊何居此其伦类不通三也既以宫为清而羽为浊矣及论乐调则又谓蕤宾为宫则夹锺为羽又安在其宫清而羽浊乎此其伦类不通四也此六者音其大端余琐琐者未暇细论然则其法之非也明矣 

　　读中原音韵 

　　中原音韵江西周徳清氏所著也其法谓平分二义入派三声平分二义则以平声之字音有抑扬分为阴阳如荒黄青晴之类是也词曲之间当用阳字者不可用阴字当用阴字者不可用阳字若失其法则歌喉有碍然此亦近世之论耳古法不然也古人歌诗有叶音之法盖借他字之音而歌之也则于字相近而音有抑扬者固可以相借而用之矣况周法谓入派三声则入声之字当歌之时亦借为平上去声而歌之矣拘于平声而不拘于入声抑岂得为通例乎然则周氏葢亦知音而未达者也独其所述十二曲调犹可考见古乐之彷佛观者亦不可尽废之耳呜呼礼失而求之野此岂得已也哉予既着管见后得见神乐观所具中和乐谱乃知合四一上尺工即五音之别名但四清有黄锺大吕太簇夹锺而无林锺与管见不合然四清全无用疑传久有悞葢与五音相生之法不合也姑记于此备叅考云 

　　○传 

　　和节居士传 

　　诗卫风淇澳之篇美武公而作者也其辞有曰善戱谑兮不为虐兮朱子释之曰言其和易而有节也上党太学生仇时表慕武公之为人乃以和节扁其藏修之室因以自命间属予为传予窃惟古之圣贤不废戏谑葢一张一弛文武之道戏谑出于人情之所不免故不禁也及张子作砭愚以训学者乃切切以戏言戏动为戒夫张子传圣贤之道者也所言乃若氷炭殊不可晓及读鲁论见有子论礼之用和为贵复曰知和而和不以礼节之亦不可行乃始得其说葢圣贤盛徳之至动容周旋无不中礼故其戏谑自不为虐后之君子未能谨礼若遽以戏谑为事鲜有不失者矣此横渠之所以切切而戒之也朱子以和易有节释淇澳之诗其旨深矣傍考武公自警则有抑戒之篇悔过则有宾筵之雅其所以谨于礼者至矣而淇澳诗人美之亦必先之以切磋琢磨继之以瑟僴赫咺然后及于戏谑而不为虐焉则其言固有序矣然则欲和易而有节者可不知所用力也哉尝读时表家范自冠婚丧祭以至衣服饮食言动之微莫不有礼而时表之来接也循循雅饬可观可度则其于武公之和易有节者葢已深体而自得之矣来谘于予岂非欲以其所自得者与同志之士切磋而共由之哉时表名桓世为上党诗礼大族兄字时茂者为渖藩仪宾有志于古圣贤之道尝遣其子熈从予游故予于时表之请不得以不敏辞云 

　　○讃 

　　静乐堂讃 

　　大厦沉沉雕栏楚楚吞吐阴阳隔离风雨中有天人衮衣章甫左图右书俯今仰古造化与邻圣贤为伍静乐之堂清虚之府 

　　周审理像讃 

　　古学古心令仪令色奋迹儒林司刑王国克允惟明上嘉下说冠佩俨然庶几见徳 

　　栢斋集巻九 

　　●钦定四库全书 

　　栢斋集巻十 

　　（明）何瑭 撰 

　　○碑铭 

　　追封郑定王碑铭 

　　嘉靖十二年正月十五日宗室郑王殿下遣审理副周廷兰来谕瑭曰予祖东垣端惠王乃予曾祖简王之子伯祖僖王之弟伯考康王之叔父也弘治十六年薨逝蒙朝廷赐谥祭塟讫正徳二年康王薨逝无子予先考懿王以伦序当袭蒙朝廷授以册宝进封郑王先考即奏乞追封祖为郑王该部以前无事例寝其奏不报正徳十年祖妣李氏薨逝蒙朝廷钦赐祭塟亦止从郡王妃典礼先考懿王享国十三年薨逝乃嘉靖七年予母妃追念先王之志未伸复援唐府事例奏乞追封祖为郑王钦蒙圣恩准进封郑王改谥曰定祖妣亦进封郑王妃各赐以金册已告庙谢恩外兹欲立碑墓前以彰圣天子之恩母妃之孝以慰我祖考妣及先王在天之灵幸为予撰次始末勒碑示后瑭拜受命窃惟人子之孝莫大于尊亲然或拘于分而不得或拘于时而不得故人子能全其尊亲之孝者甚难仰惟我圣天子由宗藩入承大统初议追尊考兴献王为皇帝以廷臣争议不决亦踰年而后定其难也盖如此我东垣王追封郑王恩典先懿王奏请而未得今母妃奏请乃始得之是固孝心相继所致然非圣天子在上推已尊亲之心以逮臣下亦安能致得之之易如此哉然则圣天子之恩乌可忘也立碑墓前昭示后世今王之志甚善瑭谨拜手稽首而献铭曰人子之孝莫大尊亲孝心得遂天下几人请封郑王懿王之孝部议弗从没身是悼王妃继请乃行追封煌煌金册贲于泉宫王妃之孝王实导之天子之恩何以报之今王对扬立碑墓前稽首顿首天子万年 

　　○墓志 

　　封太淑人何母刘氏墓志 

　　呜呼此瑭母太淑人祔葬瑭父工部府君之墓也太淑人姓刘氏世为懐庆卫人父讳钰字子珎读书通大义家法甚严继配郭氏有贤行寔生淑人淑人资禀既异又渐染家教故女徳女工有过人者年十八归我先考工部府君事舅姑能孝治家勤俭有法家尝中衰淑人相先考辛苦自立不求于人惟以教子读书为事弘治壬戍瑭举进士甲子授翰林院编修蒙封先考编修封母孺人正徳初年太监刘瑾用事瑭与之不合乞致仕归未几瑾败行取复职复以经筵进讲忤旨谪开州同知转东昌府同知丙子复乞致仕归侍膝下辛巳先考弃背是年今上即位以荐者言起瑭为山西提学副使以居忧不赴服阕改浙江提学副使居一年升南京太常寺少卿转正卿嘉靖丁亥升南京工部右侍郎明年遇例加赠先考南京工部右侍郎加封母太淑人是冬改北工部十二月至京改户部踰三月改礼部俱右侍郎而瑭病矣乞归蒙升南京右都御史致仕幸得侍淑人膝下首尾十年而太淑人弃背矣呜呼痛哉太淑人性严毅瑭辈有过辄以大义责之瑭辈恒凛凛焉故得免于大恶训戒之言今不复闻矣痛哉痛哉淑人生景泰丙子九月四日辰时卒嘉靖戊戍二月十五日申时享年八十有三生子男二长曰瑭即不肖娶周氏次曰璋娶张氏女二长适处士秦子隆次适府掾傅选孙男三长曰光祖娶薛氏次曰显宗娶刘氏继娶陈氏次曰延祚娶秦氏俱生员孙女七长适生员王世纶次适生员刘廷佩次适国子生萧鸾次适国子生郝九畴次适国子生傅良徳次聘官舍锺钥一尚幼曾孙男二长曰谘聘萧氏次曰询聘张氏曾孙女七长聘郭钤次聘吴大英余俱幼卜以四月十八日启工部府君之竁而祔塟焉瑭病废不能乞铭于名公大人收泪谨述淑人世行大畧以志于石至痛无文故不铭云 

　　○墓志铭 

　　教谕张公配孺人王氏合塟墓志铭 

　　正徳八年冬十有一月刑部主事张孟复先生以奉命审刑至开州公事毕揖瑭而进之曰弘治癸亥十二月十一日先考教谕公卒塟仪封县西留陈铺之东原秉衡实为志正徳丁卯四月十三日先妣太孺人复弃背以河患未克祔塟兹便道归将卒事志以记执事固以昏乱冗并辞先生曰志吾已具状烦一櫽括耳乃受命先生既至仪封乃使使赍状授瑭状若曰先妣姓王氏曾祖讳景春祖讳亮父讳兴俱力农晦徳先妣幼有令闻先考丧前妣李氏择嗣内事乃归先妣先妣妇道甚饬且性明断有丈夫风虽阃外事与闻者一切匡辅先考加敬礼焉成化己丑始生原明时先考春秋髙先妣每斋戒祷曰吾得见此子成立可当门户足矣而教爱周至原明少长先考教以读书作文先妣恒分纺绩之灯与同起止故原明不敢休怠少自树立幸得领弘治乙卯乡荐时二亲在堂二孙献喜膝下冀沾寸禄少酬罔极不幸相继弃背今虽叨甲科有职事亲不逮矣痛何言哉先妣姓至孝事姑以爱敬闻随先考居官时每寄物事于母曰吾姑已矣吾何用爱焉平时训原明者甚至病且革犹曰汝生长明时毋堕先志以忠朝廷吾归张氏有子也言犹在耳痛哉先妣享年七十有二子一即原明正徳辛未进士女四长适王郁次李鳯次李雍熈次（阙）承贤俱士人孙二曰立曰可先考世行官寿具秉衡志先妣以正徳癸酉十二月八日合塟呜呼懿哉太孺人之行也妇孝妻从母爱而教足嫓徳教谕公矣同藏何憾是宜铭曰孺人相夫敬戒无失为妇为母贤声四溢栗如豁如维是玄室百年同藏以永终吉 

　　汝北县主墓志铭 

　　嘉靖八年七月六日汝北县主以疾卒于正寝孙九成等卜以嘉靖九年十月十日启厥祖仪宾冯公之竁而合塟焉先期以其姻党张上舍所撰状来请铭按状主乃泾阳安靖王长女也王性严有家法而王妃张氏复有贤行故主之生也天性聪明惠顺谨黙甫十岁王命读书写字凡皇明内训孝经列女传等书皆王日逐所亲授至今朱翰宛然主随授即晓大义稍长事女红精致过人王曰汝王家女何勤劳乃尔主曰此女子内分事不可不知岂专于读书写字而已王善之王或有所盛怒主婉词以諌王亦为之霁威年十六受封汝北县主至十八岁请婚于朝命下选郑府仪卫司仪卫正冯宣次子恕为仪宾封亚中大夫仪宾父母在堂主时问起居饮食衣服必躬必亲然后进曾无骄容仪宾好博奕主劝以琴书仪宾好花草主劝以种植仪宾好朋友主劝以择友夫妇爱敬如宾曾无反目且不妬不忌宫中侍婢皆敬服爱慕曾无怨言虽处富贵自奉恒俭姻亲有匮乏者必周恤赈贷曾无靳色比舅姑继没茔塟务从其厚时祀务尚丰洁内外贤之弘治五年遣子继勋游郡庠弘治九年仪宾偶感疾卒于正寝主服丧三年未尝有喜色恒劝子曰汝父早逝汝当及时向学以图显扬勿怠荒以贻汝父九泉之忧弘治十五年子继勋又卒主移哭夫之哀而又哭子呜呼痛哉二孙尚幼主朝夕抚育常语子妇胡氏曰忠臣不事二君烈女不更二夫古人此言深有道理胡氏感激悲号誓死无他志姑妇节孝孀居人无间言二孙已成立主遘疾且革召二孙语曰汝祖早逝汝父亦早逝汝不能见矣汝母亦五十余汝当勤谨孝养汝兄弟亦当和睦吾死亦瞑目矣余弗他及言讫而逝主生于景泰六年六月六日享年七十有五子男一即继勋也娶兵马指挥胡铭次女孙男二长曰九成娶郡人沈鹏女继娶郡人韩堂女次曰九思娶郡人张约女孙女一适兵马指挥阎敬子廷琮曽孙男六曰尚仁尚义尚礼尚智尚信尚温曾孙女二俱幼呜呼主在宫为贤女出宫为贤妇终而为贤母皆卓乎不可尚矣予幼读诗见王姬之肃雍共姜之守义未尝不叹其贤及观史传所载姬主多骄惰不谨以为古之人后不可复见也未尝不深加悼惜今观汝北县主事舅姑尽其孝相仪宾尽其义宛然王姬之肃雝也朂子妇以贞烈自守抚二孙咸底成立视栢舟之自誓殆有过焉此固可见人性之善无古今之异盖亦由我皇祖治家有法故宗室熏陶渐染而姬主之贤有如是也呜呼休哉是宜有铭铭曰先王教化始于闺门王姬侯女礼义是敦降及后来教化沦替放荡骄矜青史斯秽县主之贤古风尚存勒兹贞石以诏后昆 

　　宪副吴公墓志铭 

　　嘉靖十年十一月二十五日致仕山西按察司副使呉公以寿终于正寝子守诚等卜以十二年春二月二十九日塟公于祖茔之次先期以状请瑭铭公圹中之石瑭于公为后进公以名徳爵齿为乡达尊乃折辈行与交闲居相见教爱备至瑭虽疎懒不能日侍杖履然心实归仰焉今公不可见矣铭又安忍辞邪公讳道宁字世安别号继公按状公之先为浙温州之潭头人国初徙居南京晩市父维成化初任温县教谕尝梦于黄河中流盖楼因曰吾当于河内起家遂占籍河内焉公自幼笃实无妄言与弟道隆同受学惟务穷理不尚词章枝叶教谕公尝曰道宁为学如锤鑚毡迟透终不迷也道隆为学如锥鑚毡即透即迷也成化丁酉中河南乡试礼魁戊戍登进士第授盐山县知县迎教谕公以养政余定省教谕公毎举古语以训曰但存方寸地留与子孙耕故公居官恒以慈爱为本节民财力为先至于徭役一事尤加用意故复业者接踵而至百姓爱过父母三载以政绩卓异升监察御史弹劾激扬风裁凛凛弘治初年河内民奏开广济渠不果行是时公巡盐河东适勘盐引十万应否充给河南官军俸粮公曰俸粮吾省利广济渠吾府利均为国家利吾两成之达诸河南抚按后渠成溉民田甚溥巡按真定等四府贪酷望风解绶先是开州有巨冦为一方深害交结权奸莫敢谁何公设法捕获戮诸市曹人心大快弘治十一年升山西按察司副使奉勑整饬鴈门等三闗兵备创筑宁武新城设宁武所及沿邉堡寨俱募军充实武备一新边人有赖后以疾辞归惟以耕读为事毎训子曰汝祖三十以后始奋发读书或夜无油就月色读尚能明礼经中式刋文汝俱年富灯火不须营干正宜努力诸子或不能背书即掩巻朗诵一遍曰我年六七十尚能背诵汝后生反不能邪诸子感奋力学守中遂登进士第正徳初广济渠通塞不时公因泝流穷源相度地势直抵五龙口叹曰使渠由此而行数世之利也今不二十年而塞盖创始者失地利耳遂达诸当道违广济旧渠三四里许另开利人渠曰旧渠如此故失利新渠如此乃得利刁民百计沮挠往返五年而后渠成水利至今赖之济水国初遶府城东流入河公因开利人河见其南流曰此古迹也岂可兴今利而忘古利哉达诸当道修架桥六座新流从上济流自下二利并行而不悖林下优游三十余年身体康强未尝有疾年八十五六时毎遇别墅花卉春佳秋禾告成扶杖观翫往返步行数里临终不及已事苐谓诸子曰汝等不须忧贫但教子孙读书为上策耳公生正统癸亥十一月二十日巳时享年八十有九配金氏累封恭人先公四年卒侧室三职氏黄氏戚氏戚先于正徳九年卒子男五守诚引礼舍人守敬生员守中广平知府守和早卒守经仪宾今更名模女四淑清适生员董志学卒淑净适指挥刘杰卒淑渊适指挥沈隆卒淑贞适散官萧拱旸男孙七大夏生员大韶大让大征大英大福大节俱幼女孙十善琮适百户宋学善璜适生员张思齐善环适典仗焦继芳善佩适生员孟永增善琼聘指挥薛守直长子善琅聘守备颜龄长子善玕善珎善珠俱幼瑭窃闻有大徳者必得禄位名寿而征之于世或不尽然故君子或疑于天道之难信今观公居官则名实加于上下居家则惠利及于乡党人固已爱而敬之矣而忠信谦抑不以尊贵骄人虽闾里童稚亦以礼待之故无逺近大小皆称公为大贤君子位至方面年至耄耋禄位名寿盖兼而有之矣而子孙多贤又有出五福之外者天道岂真不可信邪是可以传不朽矣是宜有铭铭曰大徳获福自古所传征之于世或不尽然嗟嗟吴公盛徳君子名在宪堂惠留闾里有爵有禄亦既显荣百年康健寿考令终玄堂孔坚不震不圮公其永宁贻庆无已 

　　宿州吏目仇公墓志铭 

　　渖藩仪宾仇公将以明年二月朔旦塟其从兄宿州吏目公于先兆之次乃具书状礼币走使来懐庆请铭于瑭瑭雅闻公昆弟贤又辱在相知之末故不可辞按状宿州公讳楫字时济世为潞州东火人髙祖讳敏国初为兵科给事中曾祖讳述芳业医祖讳镛援例授七品散官考讳鹤义官妣张氏继母阎氏兄弟三人公为长仲曰朴义官皆张出季曰栏医学典科阎出公天性聪慧八九岁即通筭人皆竒其敏悟既而从学于陵川致仕教谕姬先生彰习举子业甚有志于科目时两伯父皆蚤逝仪宾弟居城中诸弟尚幼家事乏人赞理乃以父命援例入为国子生卒业即代父综理家政内外得其欢心一日从弟监生桓城居偶疾城距东火八十里公闻之雪夜往视至城下夜方半门启询其由为当道者传报也议者曰王城路非冲要夜半门启实难遇也非君友爱笃至何以致此后仕为宿州吏目临民莅事不事鞭朴惟以理劝谕之初事似不克速济太守黎公每咎其迂曰宿民汝可以徳化耶后不一年百姓感戴如父母凡遇公事民趋赴勤如子侄黎公慨然叹曰吾不如子黎公君子人也遂相契如至亲一日因踏看境内灾伤公躬往村落之民皆扶其父老迎拜道傍公即下马为礼曰老者安之不当如此劳动父老咸曰子孙毎从公府来者皆言衙门开设以来爱民之深者无如父母官愿得一见也居民在在皆然未几上司有大书赞政勤能之奬歴俸未二载外艰讣至公号恸不自胜吊者皆为垂涕即命家人束书归太守恋恋如失手足宿民皇皇如舍父母徒隶来护送者人马几百数途中屡命其回竟无一人先返者公至境望门抵家号恸几絶者数次凡送死之礼无不极其诚信时乌鸟羣集于屋去而复至者月余议者以为公孝诚所感大事既襄不御酒肉不归寝室戚戚其容者终制禫祭既毕遂家居不起慨然欲化一家一乡如三代之风于是上孝老母下友诸弟建祠堂祭及髙祖以下四世神主报本追逺之诚无不曲尽立家范録自冠昏丧祭及事物细微训后齐家之则靡有阙遗营义房一区于家敦请乡先生以教宗族子弟免其束修再起义学一所于里以训乡党童稚资其薪水设医药以济穷乡有疾病者置义冢以塟逃屋无墓地者作礼衣深衣女轿灯笼诸物以助行冠昏者备大举布巾香案仪节等具以助行丧祭者又请乡彦数人相与讲明家礼使其赞而行之已而一乡二三户丧塟咸不用浮屠昏嫁皆不惑术士复刋印三原冢宰王公注释太祖髙皇帝木铎训辞数百册本乡人给一册劝其讲而行之正徳戊辰岁六七月大旱公率邻村父老数千人斋戒沐浴于山林坛庙露头跣足减食跪香即日大雨方数百里三日乃止人皆服其悃诚可以感动天地辛未岁流贼入境家人皆避之贼传言闻仇氏多马出马则庶得保全否则必火其室公曰室可火而马不可以资贼贼遂大火其室而退贼初至搜掠妇女间有死节者四人贼退公不悲其家之灾而独怜四女之死乃述事状授仪宾弟俾转达当道后旌表门闾又举行蓝田乡约每月望一会同约之人务在徳业相劝过失相规今月某人行何善事即书于劝善簿某人行过恶即书于惩恶簿毕乃序坐谈论理家孝弟之事酒饮微醺即止有大恶者出之尝对乡众曰奸盗之事最所深恶有能捕获者吾赏钱一千盗田野谷豆者赏粟一石蔬菜者赏粟五斗数年之间盗贼敛迹帷簿甚严素酗酒者沈醉而不言素健讼者得理而亦忍于是翕然闾里和睦时有征鴈宿于门右古木相应和鸣至旦而去议者曰鴈非栖木之鸟其性正而有序今夕之来栖因公修身睦族所致也公自家居罕入城市虽乡饮亦不往曰无功于朝廷不敢虚领其赐也开乐休园一所凿池种莲坐知止亭上明窻净几以琴书自娯撰为八景墨客诗人往往题咏有八景诗集藏于家毎戒子弟曰衣食饶足即为富矣何必多积金帛凡借贷钱谷惟轻取利息庶合古人贫富相资之意其济宗族惠鳏寡周穷恤困之事晩年尤笃至是以疾卒于正寝吊者千余人莫不洒泣公生于成化四年二月二十六日卒于正徳十五年十一月初九日享年五十有三塟于阳堰原从先兆也公娶李氏陵川县礼义里旌表六世同居义门濯之女早卒继郜氏本州岛东闗村士人训之女亦早卒再继孙氏潞州卫千户舍人仁之女生子三曰勲义官李出配义门义官玹之女曰炳聘本州岛荫城村知县李素曾孙夣阳女曰煌聘梁家庄士民刘彦彰女女一曰徳恩尚幼皆孙出孙男一曰塙聘本州岛西火镇士民焦琦女孙女二曰弄瓦弄碗皆幼呜呼吾闻仁人君子在一乡则化一乡在一国则化一国在天下则化天下观仇公之所履行感动可谓仁人君子矣而官止于一幕寿不逮六十俾不克究所施设岂非命耶昔汉陈仲弓为太丘长名重天下至于今称颂之者不衰当时岂无贵官岂无髙寿而天下后世所仰慕者乃在此而不在彼然则仇公亦可以无憾矣乃为之铭曰孰亲其亲孰仁其民嗟嗟仇公今之古人胡小厥施胡啬厥寿彼苍茫茫孰任其咎徳修于家化行于里百世可传是云不死 

　　仇母阎孺人墓志铭 

　　阎孺人者潞东火仇氏之生母也嘉靖壬辰冬十一月十有六日以寿终于正寝子朴等卜以来年春二月十有一日祔孺人于其考义官之墓先期以侄熈所撰状具书币伻来请铭予雅重仇氏家法之美及其昆仲之贤暨观状乃知皆成于孺人之教噫孺人可谓贤母矣是岂可不传按状孺人姓阎氏潞西火镇处士素之第五女也性聪慧年七八岁时闻祖阎三翁训戒即知以礼自守无故不出户阈少长依嫂李学女红及笄凡针黹锅灶纺织蚕桑无不精晓祖父母父母皆钟爱焉他姓求婚皆不许成化十三年义官仇君鹤丧偶张氏厥考散官翁乃托执友李君祯求为义官续弦于阎三翁翁慨然许之曰吾非富仇氏也其家孝义义官良士吾孙女得所归也张氏遗二儿俱幼孺人合卺礼成次日即抱幼儿于私室人以为难未几二儿衣履一新舅氏见之喜曰吾二孙得托吾忧舒矣轮当主馈舅戒以勿妄费米面盐醋及谕以起家艰苦之意孺人奉命惟谨轮当碾磨及酝酿醤醋腌治蔬菜纺织染练之类舅亦谆谆戒之孺人所作无不精洁悉中舅意舅喜曰吾儿妇能听吾言必能成吾家者盖自后亦不复戒矣是时舅总家政伯兄贞笃先生主钱谷义官君兼管门户成化十七年贞笃先生物故遗子森甫十四岁桓方五岁女犹在娠义官君独任家事内蓄孺人收藏式克赞相絶无私假私藏之议成化二十年兄子森选为内丘王府上艾县主仪宾营造府第凡工匠饮食之需孺人悉供给不怠及府成义官君谓孺人曰县主将出阁首饰尚未备你与二嫂有金可各出数件为用孺人即罄收以献义官君笑曰汝能先于二嫂耶弘治九年兄嫂丁卒遗女适沈阳卫指挥张淮糚奁悉出孺人之手无不从厚女尝谓叔母待我过于亲女孺人待子姓虽慈至于教之甚严诸子皆教以义方子栏甫八岁即遣从师读书时或喜戏即诃之不改即笞之曰失教即为败子故栏读书尚礼为时名人十五年春子楫选为宿州吏目孺人戒之曰吾儿须要清慎勤谨以报国恩故楫在宿州尽心职务致上司有赞政勤能之奬十六年七月义官君物故孺人乃忍痛率诸子经营家务具朝夕奠如礼九月楫至自任既塟乃与弟仪宾森及诸弟议立家范以成先志白于祖妣陈及孺人孺人曰尔父尝言西院大伯收得郑氏旌义编一本好书成家者当以为法尔等能成父志立为常规期于久行尔父地下亦当欣悦矣后楫举行蓝田吕氏乡约以厚风俗作义学以教子孙及乡之秀俊孺人皆奬励而劝戒之正徳六年端午日或报流贼千余人已到赵村诸子曰母亲同诸妇可在邻家一避孺人不可即督诸妇由间道以趋州城贼至诸子亦以逺避使人传言索马不与遂火其居孺人在州城三月与县主相接以宗室待之县主则以侄妇自处世相亲爱秋初贼遯王师凯还金鼓动地或劝孺人出观孺人曰贼火我室吾儿卧瓦砾食烧谷以存性命吾忍观鼓乐邪初贼退诸子即修葺房舍少完迎祖妣陈及孺人归旧居九年祖妣陈以寿终孺人哀毁尽礼十五年子楫病卒孺人哭大恸孺人性好节义闻侄森修四贞祠及亲族生员阎诚妻程氏夫死自缢及李晓妻未醮夫死归夫家持服事姑皆加奬励尤好周恤遇岁饥辄周赈于里之贫者亲疎有差无有不徧侄森及子朴继欲建东山书院延耆儒以教子弟及乡之俊秀以广义学之意孺人复劝成之嘉靖十一年七月七日孺人感风疾卧床子朴欲置田百五十亩以供义学先生束修之用白于孺人孺人复首肯之盖其教子尚义之心至老而不倦也至十一月十六日戍时病亟乃卒孺人生天顺四年十一月二十六日戍时享寿七十有三子男三长楫任宿州吏目先卒娶李濯女继郜训女又继孙仁女次朴义官娶王阳女继义官潞俊女又继董祥女皆前张氏出又次栏医学典科娶知县王纶女继李思聪女女二锦菊适千户申琇封宜人先卒绣菊字郭邦镇幼殇皆阎孺人出孙男四曰勲义官娶李氏曰焕生员先卒娶李氏曰炳娶李氏曰煌聘刘氏先亡孙女八一季冬字李钧先亡二徳裕适武思彤三徳恩适生员焦谟四徳邵字李皆五徳重字袁逐六徳备字生员申去垢七徳地八徳慎曾孙男四一塙娶焦氏二阶聘袁氏三培四壵曾孙女五一弄瓦适王充耘二弄碗字贾克明三弄枕四弄车五弄斾予窃惟人家盛衰固由男子主之于外妇人赞之于内易家人卦以父母为严君复以男正位乎外女正位乎内为治家之要垂训逺矣今观孺人事舅姑以孝事夫子以敬待姒娣以和教子孙以义雍雍于宫肃肃于庙凡妻道妇道母道无有不尽可谓贤矣至身为主母又能赞成家范率诸妇躬行于内以致家道有成诸子称贤尤为可颂昔文伯之母及孟母范母陶母皆以能治家教子留芳简册孺人盖有与之相上下者是岂可不传是宜有铭铭曰仇母孺人百年以备撰词勒石传于世世 

　　处士仇时表墓志铭 

　　嘉靖乙未冬十二月二十一日潞安处士仇时表以疾卒于正寝卜以明年二月十七日祔塟于阳堰祖茔之右其从兄义官公朴命其从子熈撰状乃具书币遣使来征铭于予予发书痛悼念昔正徳辛巳予丁先父忧时表奉其兄仪宾公森命来吊奠相度闲雅予深敬慕焉别去今十五年矣尝念无由再见而今则已矣痛哉痛哉志铭之托又安忍以衰老辞也处士讳桓字时表别号和节居士尝为国子上舍不称而称处士从其志也仇氏世为潞安东火人髙祖敏给事中曾祖述芳医士大父镛散官父鸿积学不仕既卒都宪虎谷王公私谥为贞笃先生母丁氏于成化十三年十月初十日生处士处士生而淳笃寡言笑方匍匐与羣儿戏不争年十二补郡庠弟子员郡守马公掌教刘公深器之十九龄廪食一日与仪宾兄省母惟山兄束金衣绣骋天赐马处士青襟楚楚光彩逼人见者莫不叹羡一山翁李姓者曰我仆事贞笃君最久稔见其盛徳广济惜天不假年今二嗣荣耀至此足以少酬其志于地下矣言讫泣下闻者叹息母病同兄吁天求以身代及卒哀毁踰礼又念父终方幼遂设主同母灵追奠三年不御酒肉服阕强学力行期以大显厥亲屡中里选而不入乡书郁郁成疾后膺例输粟济边肄业胄监未毕叹曰遘疾求仕于义安乎即日告归隐于山谷间授受生徒誓不仕进叔父义官公鹤卒处士哭曰吾少失怙所赖者有叔在堂时赐训诲耳今又不幸至此恸哉助兄吏目公楫克襄大事即同议举行家范乡约等事少暇则读古人书汤阴冯氏子以心疾浪游太行间处士试其文可进遂馆谷之居无何冯疾痊肆力于学值大比秋处士领仪宾兄命渡壶口下羊膓躬送于家其年冯以礼经魁中州闻者义之处士又以父母及叔父俱去世独叔母阎在事之甚孝旦夕温凊不异所生每得四时鲜物荐祠毕即以奉焉与诸昆弟处甚雍睦人不知其为从兄弟也叔母阎卒从兄义官朴弟典科栏墓居终丧处士率再从子勲等综理家政凡钱谷出纳以时有称贷者一遵家范以贫富相资为意不孜孜求利而奉丧祭待宾客行庆吊周贫乏以至毕子女之婚嫁供有司之赋役率自有余百无一失盖其天性寛厚而笃于守礼故平居虽自奉清约而于物亦无所吝性不喜饮酒而燕客则必尽欢御家无疾言厉色僮仆有过恒矜其愚而宥之课诸子及羣从子弟谆谆以诗礼是训曰不尔则无以立身乙未九月偶感脾疾自度不起犹强言笑以慰家人一日召诸子于床下属之曰汝辈读书勿徒事篇章以供口耳之资须将圣贤言语深求玩味实体诸身以见于行事乃为善学我碌碌庸人虚生于世汝辈勿以为法也又数日乃卒吊客及门者千有余人皆曰善人没矣无不挥涕此足以观其徳之所感矣处士享年五十有九配李氏旌表义门涤之四女也子二俱李氏出长曰火聘西火镇程兰之女次曰炅聘乡贤大司马荫城李公八世孙珊之女女一侧室郜氏出郜同女俱先卒火淳笃无伪炅颕悟絶羣他日代处士显亲者必此子也且二子侍疾亲尝汤药居丧能知哀戚有可观者咸以为处士之化予窃惟古之贤人君子惟以积学修徳为急至于仕隐则随乎时如龎徳公管幼安王彦方黄叔度诸人隐而不仕彼岂碌碌庸人哉盖其胸中抱负逺大以道与时违而不屑仕耳故虽隐居独善其风声气节亦足以感化当时流芳后世今观状中所载处士之言行风旨盖亦有所抱负而不屑于仕者其殆龎徳公诸人之流乎是宜有铭以传后世铭曰贤人君子仕隐随时仕而碌碌孰与隐居处士终隐髙情叵测后世征贤视此幽刻 

　　封安人许氏墓志铭 

　　安人姓许氏元鲁斋文正公六世孙皇明鲁府审理之幼女而四川按察司副使郝玉卿之继室也审理讳伟字季髙娶霍氏寔生安人安人性聪敏读书通大义女红闺范咸极其精父母盖钟爱之副使之父讳润字汝济任鳯县知县娶赵氏生五子三女继娶陈氏生三子二女副使行三讳绾字玉卿中弘治已未进士授刑部主事歴四川按察司副使先娶程氏有贤行玉卿在刑部程氏病故择可以嗣之者亲党咸谓今安人为宜玉卿乃礼聘娶焉郝氏族大以蕃安人事上接下咸有礼法众谓其贤足继程氏正徳（阙）年玉卿考刑部主事满赠父如其官赠母及程氏俱安人许氏封安人正徳己巳玉卿擢四川佥事以道崄匹马之任安人与妾李氏留家居程安人之殁也遗子二女一长子天次子亦病安人始生子九畴在襁褓安人抚育教训极其辛苦闺门斩斩人咸称之甲戍玉卿以考满擢副使乡官有与之不睦者会其人在言路乃劾之遂致仕已而次子及妾俱故女适举人程永吉戊寅玉卿亦病故时畴方九岁安人哀毁之余抚养幼子综理家政备及辛苦纺绩以夜继日故家业不堕益崇九畴稍长成教以读书继父志遂补郡庠弟子骎骎向进为之娶予女为配亲党佥谓安人自此可安享后福矣不意于嘉靖十年十二月感疾遂卒盖月之初九日是也安人生弘治己酉三月二十四享年四十有三而已呜呼痛哉子九畴卜以明年二月十有七日启其父副使之圹而祔塟焉先期来请铭呜呼予又安得不为之铭铭曰人伦之道夫妇为首内外克谐庶几不朽嗟嗟安人厥徳孔厚为妇而妇为母而母众称大贤云胡不寿夫妇同藏尚福尔后 

　　灵石儒学教谕王先生墓志铭 

　　嘉靖癸巳五月五日友人王崇贤先生以寿终于正寝子制等卜以岁八月三日塟先生于先茔之次先期具状来请铭按状先生世为河内人云云瑭窃以为士之生世固自有幸不幸以先生之学之行可以逺到而乃官止于师儒年不逮七十可谓不幸然较之龌龊殁世者则有间矣谓之大不幸不可也语称善积而后显先生自髙祖以迄今家传诗礼世尚忠厚善之所积厚矣安知其后不大显乎季子问臣蔚有才名其在此乎其在此乎谨为之铭以征其后铭曰于乎先生学博徳厚位不大显命也孰咎官为师儒不为不偶年几七十不为不寿有子而才将大而后于乎先生可以不朽 

　　萧生墓志铭 

　　茂才萧生以疾卒于正寝父兄将以今年九月九日祔塟于城东先茔之次乃以姻家李拱之先生所为状请铭于予呜呼予岂忍铭生之墓耶念惟生从吾游踰年矣刻志向学骎骎上进望其可以逺到乃止于此每思之辄为凄恻今亦安能执笔作为语言以益其悲耶又念生从吾游闻吾一言有契于心辄喜形于色今虽已矣安知冥漠之中不望吾之有言以开其意耶呜呼痛哉呜呼痛哉生名鹍未冠未字其先为云梦人初祖曰荣仕伪汉陈友谅八卫指挥使后归附我太祖髙皇帝累以战功授黄州卫百户升太原卫左所副千户卒塟黄冈县荣子曰忠袭官歴升河南都指挥同知掌印卒塟岳州忠子曰诚袭任懐庆卫指挥佥事卒塟懐城之东诚子曰敬袭职中正统八年武举状元授总戎副帅敬次子曰礼人物丰硕有大度隐徳不仕以财雄乡里尝遇凶岁出谷千余石以赈饥人皆徳之礼生三子孟曰鋭仲曰鉴季曰鋐娶武氏本卫指挥俊之孙此则生之父母也生自幼凝重寡言笑不与羣儿嬉稍长举动如老成人年甫九岁入小学读书日记千百言十岁能属对知作四书破承十三习书经通大义间尝谒督学宪佥刘公宪副文公告考入学俱蒙优奬令其加勉读书虽未见录莫不以逺大期之乡里胥庆曰萧氏有子矣年十七始从予游朝夕讲肄虽隆冬盛暑不倦予甚爱之正徳戊寅春予往居南尚村别业生亦从筑室就学日益刻苦每月止一归省问安毕即来不留私室夏五月感疾回家调理犹手不释巻秋七月疾革语其父兄曰我受祖母两伯眷顾暨父母鞠育之恩未有一日报今命数至此终天之恨岂能瞑目于地下耶言既泪注如雨左右亦相向大哭越数日卒时则正徳十三年戊寅岁八月初四日巳时也距其生弘治十四年辛酉岁十一月二十一日亥时得年纔十有八娶葛氏本卫千户坚之女无子止一女名月婴尚在襁褓生虽生长富贵家然于声色玩好畧不动念惟一意读书而已其天性孝友人尤难及上而祖母暨诸父母下而羣从兄弟无不钟爱生于臧获辈亦莫不得其心母尝感风疾生朝夕侍汤药不离左右生寝衣不解带与人交泛爱而亲仁以此内外无间言众方期其逺到而止于此呜呼痛哉古称为善有后又称仁者寿生之家世积善人所共推而生又温粹恭谨可谓有仁者之资矣乃至于此何耶阴阳交错五行迭运故徧驳者众而粹美者间一值焉以其间值之难故其数多不能长生岂得其粹美而不能长者耶不然何以至于此耶太虚不能不聚而为万物万物亦不能不散而为太虚聚散有时神则无间冥漠之中玩斯悟斯庶可以释其终天之恨而瞑目乎呜呼痛哉 

　　○墓铭 

　　宁国府同知钝斋宋先生墓铭 

　　史传循良诗称岂弟古道沦胥有识斯喟懿哉宁国于古克继守官廉平治民爱利视彼巧宦趋者如市彼以为荣我以为秽爵不配徳于我何愧长者之称缙绅无二嗟哉宜人克与同志勒铭贞珉以诏来世 

　　西郊宋处士夫妇墓铭 

　　孔村之原沁河之涘西郊先生归神于此夫妇同藏爰笑爰语孔吉孔安福尔孙子 

　　○墓表 

　　诰封余姚郡主墓表 

　　圣人立教善善恒急而恶恶恒缓惟其急于善善也故善虽小而必扬惟其缓于恶恶也故恶必着而始罚卫世子共伯蚤死其妻共姜守义父母欲夺而嫁之共姜乃作柏舟之诗以自誓夫妇女之道从一而终则夫亡而不再醮亦常行也夫子删述六经垂宪万世乃取柏舟之诗而录之汲汲然惟恐其无传于后此其意何哉呜呼不有所短谁称其长礼教不修风俗淫荡雉鸣狐绥之声盈于逺迩其可叹者多矣夫子录柏舟之诗夫岂得已哉称一人之善所以励众人之未善褒表其既往所以示劝戒于将来也圣人立教之意逺矣我圣祖以礼教治天下令民间妇女幼而夫亡守义老而不改节者奏闻旌表法古意也至于皇家妇女则自乡君以上俱礼无再醮盖欲宗室人人皆入于礼教之内不止待之如凡民而已也其齐家正内之化盖有逺过于前代者矣然由是姬主之善行懿徳亦往往不传于世君子盖不能不致意焉若余姚郡主其殆有善行懿徳而未传于世者乎主宗室郑简王第九女夫人于氏之所生也工容言徳皆可称述年十九选配诰封中奉大夫甄公廷辅相敬如宾虽在燕居未尝狎昵公遘疾主躬奉汤药未尝离左右公卒哭踊屡絶时子济时甫三岁泣而抚其顶曰吾所以不得从尔先人于地下为汝故也既塟即不御脂粉不饮酒听乐惟以祀先教子为事闺门内外盖斩斩如也闻有放荡不谨者即颦蹙曰奈何辱帝王家也絶不与往来由是主节操之严内外无不闻嘉靖癸巳十二月朔日以疾卒于正寝讣闻朝廷赐祭塟如制主既与中奉公同塟矣子济时复请予表其墓予惟主奉先教子睦亲逮下俱可称述而孀居之节尤为可敬故特表而出之使得与共姜之贤同垂不朽于风俗庶有劝也呜呼懿哉呜呼懿哉 

　　康修撰对山墓表 

　　圣人之道经而不迂权而不谲盖大中而至正者也后世豪杰之士非无作圣之资也而学力未至故于圣人之道或得其偏而不能无失规行矩步毫髪不差曰此圣人之经也而人情物理有所未明处常事而不能得其要遭变事而不能通其权其失也流而为迂排难解纷变化无方曰此圣人之权也而挟智用术颠倒纵横言焉而不稽其所终行焉而不究其所弊其失也流而为谲谲则不足以服人迂则不足以济世此古之君子所以大过人而今之君子所以不及也对山康子其殆学圣人之权而未至者乎其才甚髙其气甚豪其性甚真其言行则不切切于规矩之内其取重于当世以此而见谤于世亦以此使其遇能言圣人之道而与之切磋而又悉心听信焉讲去其非而益粹其是损其过而益其不足则其所立岂止于此哉吾又惜对山之不遇也孔子论人以中行为上次则思狂狷谨厚自保者不数也似徳非徳者则斥以为贼患得患失者则贱为鄙夫其情盖可见矣对山其殆孔子之所谓狂者乎对山言行之迹墓碑已备兹特论其人品附于墓碑之后使来世知有对山康子斯已矣 

　　白斋张先生墓表 

　　先生姓张氏讳太素山西万泉县绵上乡下樊村人也父某母某氏先生生而颕悟不凡稍长即从戎练达世故备歴艰苦侪辈敬服年四十余慨然弃妻子出家为道士礼邵真人弟子程守然为师后游歴名山泛爱有道之士丹经子书靡不涉览且又食淡四十余年盐酪不入口人咸以白斋先生称之弘治六年癸丑冬来游天坛乐其山水遂结庵隐居至十一年戊午遂发心修造乃普化十方财物于坛顶建玉帝殿三间南向铜脊铁瓦且为铜像及侍女炉鼎花瓶大镜俱备又建天将殿左右各三间东西向至正徳改元丙寅始讫功己巳奉郑懿王令旨召修本城玉清宫虚皇阁五间功完复回天坛西七十里许西阳山结庐修道乙亥省城周府胙城王孙辅国将军因有疾祷于天坛有感遣使赍书币命太素崇修天坛顶之三清等殿明年讫工嘉靖四年乙酉本府孟县善士耿埙等请先生下山于府城北沁河上修石桥功未完而先生去世矣时嘉靖八年己丑冬十月十八日卯时也寿八十有五先生平生无疾异日端坐而化见者皆惊异焉门人奉遗蜕塟于沁桥之浒会塟之日四方之众云集塟所门徒薛清濙冯清善辈恐先生之塟处久而或迷没也乃因吾友任遐龄宋文祥来征言以表其墓文祥复状其履歴之始未以授予往年亦尝与先生相接见其温厚诚朴退然如愚意其为有道之士也叩以道要则固辞不知寂无一言昔太上有云知者不言言者不知先生其真有道之士耶是固有不可以常情测者矣姑摭其履歴之始末俾勒之石四方之人百年之后有慕先生之道而欲拜其墓者其尚有感于斯文也哉 

　　○祭文 

　　祭仇仪宾玉松 

　　维嘉靖七年岁次戊子三月壬申朔越三日甲戌南京工部右侍郎懐庆何瑭谨以牲醴庶品之奠敢昭告于宗人府仪宾亚中大夫玉松仇先生之灵曰士或觌面而不相知或越千里而相感者盖由其心之同不同也先生处潞州瑭处河内相去殆千里矣先生之贤瑭实慕之瑭之不肖亦蒙垂念岂非心之有所同哉尝意他日有事山西或得晋拜请教今则已矣呜呼痛哉寄奠一觞少伸哀慕先生生为贤哲殁为神明庶几有知鉴兹诚恪尚飨 

　　柏斋集巻十 

　　●钦定四库全书 

　　柏斋集巻十一 

　　（明）何瑭 撰 

　　自序 

　　予髫年得杜律虞注读之爱其髙古顾以方事举业力不能兼弃去弘治甲寅客有示予以郡处士王锦尚絅所作诗数首喜其清新可爱乃作二诗贻之因与倡和明年而尚絅物故予不复作诗又明年而通渭王老先生来守懐庆雅好吟咏或以予名荐乃作二诗上之然而非所乐也再明年先生以外艰去任壬戍予徼幸登第复幸与天下名士读书翰林乃复留意学诗未几有感遂不竟学后虽滥竽词职之后时或应人之求有所述作然终不能工也故俱不存稿迩来二十有四年矣追想所与倡和赠寄诸友死生离合多不相见暇日因追忆旧稿仅得若干首录之时复观省以存友谊至南京以后所作则随附于后盖以备他日之遗忘云耳诗云乎哉嘉靖四年四月十有八日志 

　　○拟古 

　　独漉篇四首 

　　独漉独漉水深没毂不畏没毂但畏车覆 
　　独寝中夜凉飙袭襟不能告人祗伤我心 
　　洪水汤汤神禹既导槩云自天谁宅四隩 
　　龙恶可驯虎猛可刺岂其无方使我心瘁 

　　○五言古诗 

　　入院言志 

　　幽邃隔尘境峥嵘邻帝居庭槐郁青翠窻竹荫扶疎翦绯花傍槛漱玉泉遶除睠惟翰苑清奚翅夏屋渠简拔幸见收进修敢云徐趋隅咨问频对床切磋胥搜玄翻五经考古研六书绮丽戒浮薄淳朴返古初圣贤果何人追逐畴止予惜哉岁华晩日月催居诸邈矣吾道大沧海连归墟仰瞻际干盖俯视蟠坤舆一得遽自满何异井底鱼风髙鹤梦惊天空鹏翮舒行藏有矩范禄位惭素虚去去王屋山翘首承明庐 

　　冬日杂兴四首 

　　重衾不成寐展转冬夜长神疲一合眼忽已升高堂衣裳问燠寒拜跪陈酒浆梦觉鸡乱啼渺然天一方草芥视天下感念焚中肠却忆过庭训儿当佐虞唐 
　　故乡千里余夙夕梦见之门巷宛如昨邻里亦不移亲朋喜我至谈笑相追随情长苦夜短梦觉恍惚疑谅无离魂术所见知是非徘徊顾庭宇黙黙坐如痴 
　　岁暮霜霰滋朔风惊户牖延观天地间无物不衰朽松柏虽坚贞颜色亦非旧玊衡指孟陬睠焉回我首 
　　五岳柱四极众山难比崇春夏泄化机涧谷披青红霜雪任刻轹嶻嶪蟠苍穹天地有正气令人豁心胸 

　　哭季女二首 

　　我昔自外归三女中门迎心知非男儿聊得乐此情季者尤黠慧恩爱锺平生云胡遘一疾性命倐焉倾旅塟给孤园烟草纵复横归来枕书卧歴歴旧音声起觅无所见泪下沾襟缨 
　　女死未及殇其母昼夜啼痛念父子恩亦复为酸嘶叩门来知己慰释巧言词有生会归尽寿夭理亦齐伤生遗亲忧过哀岂非迷揽涕谢训言仰视白日西安得千斛酒终朝醉如泥 

　　得友人书二首 

　　昼寝惊叩门满耳声剥啄开门见乡人新来自河洛袖中出短书云是故人作开缄见故人反使心膓恶栗夫家屡空致中体如削 
　　元善虽无恙茕茕形影各离索感此时同游念前约沈吟久无言矫首叹寂寞去年致中亡今年栗夫死洒泪向苍穹吾道真已矣 

　　送方士六首 

　　先生覃懐来复向覃懐去怅望难久留离魂杳烟树 
　　忆昔读书舍寄在蓬莱宫长松挂海月短草留春风 
　　同窻四五人肝胆如一身虽存经济志亦与云萝亲 
　　先生时来过谈笑共抵掌赤水涉波澜玄珠讥象罔 
　　别来三年余相思空寄书死者不可见生者犹离居 
　　归时见故人为问平安否紫气映冥鸿夜夜频回首 

　　鹤舟 

　　君家有鹤舟泛泛江中流停桡丹鳯山鼓枻紫麟洲欲济沈溺人撑到鳯池头世事不可意归棹难久留我家有虚舟飘飘河内浮东风亦漂荡邂逅暂夷犹常恐波浪生命与蛟龙谋子去我所羡我留君不忧解缆未忍别题诗记绸缪再会未可必相忆商声讴 

　　赠方矫亭 

　　末世重功名古人崇道义趋向一以殊此取则彼弃孰知方寸中本是经纶地卓哉矫亭君盛徳愚所庇再拜治心篇贤圣可同志 

　　和暑中韵 

　　把酒对同心推窻见庭树大化恒寂寥枯荣自来去 

　　○七言古诗 

　　楚昭王图 

　　阖闾甲戈中宵起雷鼓喧轰震千里桔槔火照楚王宫仓皇逃避浮江水中流风起生白波鼋鼍出没蛟龙多小船重载惧沈溺君王泪下双滂沱王弟王妃并王子疏者下船谁可使君王手扯介弟衣储宫相逐慈闱死嗟嗟薄俗不堪陈兄弟何如妻子亲忽见画图惊往事小诗吟罢倍伤神 

　　琴溪宅分韵得纪字 

　　国子先生前太史大暑开筵梵宫里南风生凉差可喜况有氷浆浸寒李饮酣执盏逡巡起一语相期誓终始诸公尽是天下士瀛海散仙安足拟人生百年风过耳愿竭丹心报天子名垂万古无泥滓莫笑狂歌同下里四美二难聊用纪 

　　○五言絶句 

　　钱生坟前八景（今录其七） 

　　巉然千仞峯宛似九苞鸟神游乗兴时骑上青云表 
　　右鳯山翥云 

　　恠石如秋隼凌空势欲飞英贤神采异彷佛见光辉 
　　右鹞石横秋 

　　九峯如列戟拱立墓门前见说簪缨后功名继祖先 
　　右九华列戟 

　　溪水如环带分明束墓腰追思游衍日曳履过危桥 
　　右双溪环带 

　　秋月映秋波清彻世无比犹似见亲心泪洒枫湖水 
　　右枫湖浸月 

　　英魂招不起应在此徜徉红绿波相映真成锦绣乡 
　　右芙蕖簇锦 

　　芦花秋似雪掩映钓鱼舟先世嬉游处经过泪暗流 
　　右芦花喷雪 

　　○七言絶句 

　　过却金馆 

　　却金本是寻常事凛凛清风只至今若使仕途贪者少夷齐名姓亦消沈 

　　赠星士 

　　杏坛寂寂罕言命沧海茫茫空问津今日见君谈甲子守株翻却是髙人 

　　玉华山 

　　故乡王屋比瀛州足迹中年未一游玉华岭南千万里几时飞舄到峯头 

　　送陈琴川 

　　此别重逢未有期东西相望漫相思一编管见聊持赠披阅应同对面时 

　　杂画九首 

　　稚子江边携水去野人云外采樵归闲亭昼永红尘净坐看幽禽自在飞 
　　洞箫吹彻大江风回首曹刘事业空赤壁仙翁竟何处青山依旧月明中 
　　直道难容今古同江边谁识玉堂公万言书在人人读惆怅相看是画中 
　　争名争利笑人忙白水青林且退藏想是雄心消未尽却来棋上鬬存亡 
　　两地相思见面难暂将微物寄平安亲朋问我年来事闲看渔翁把钓竿 
　　三鸟不知是何鸟相向飞鸣不肯休劝尔早寻髙树宿萧萧芦苇不禁秋 
　　平川烟草自萋萋南北东西路不迷牛饱心闲无外事扬鞭笑指晚山低 
　　夜深惟恐蛟龙鬬急早仓皇负网归莫道江湖能逺害人生随处要知几 
　　独坐江楼思渺然晚云散尽月当天同心相访须相见不比山阴雪后船 

　　懐陆子渊 

　　共谁虚室细谈玄东望江云意渺然忆昔少年今老矣不堪吟对菊花天 

　　赵子昻鳜图 

　　曾闻鱼藻颂皇都见说杭城殿阁芜却想王孙挥笔处也应回首念西湖 

　　梅雪巻二首 

　　榾柮烟消纸帐温梅花雪影共黄昏兴来我欲闲相访分付奚童莫掩门 
　　梅花开放雪花飞矮屋斜穿一径微松顶忽闻玄鹤唳主人扶杖夜深归 

　　次邹谦之除夜韵 

　　为惜佳时暂举杯春光闻道来年回凭谁细话真消息起向前轩翫蚤梅 

　　○五言律诗 

　　送秦世观宣府督粮 

　　晓日都门道春风送客行转轮明主托规戒故人情政事忙多错嫌疑谤易生至诚能动物元不在声名 

　　送张仲修河东巡盐 

　　河东盐课事军国用斯存锦绮商人富青騘使者尊沟渠怜赤子霄汉隔金门无限忧时意临岐不尽论 

　　送杨太常归省 

　　卿寺迁乔久家山入梦频暂辞黄阁老归慰白头亲道路无多虑将迎有故人圣朝须佐理莫恋锦江春 

　　送穆司成之南监 

　　南京根本地司业范模官今日须君往他年作鉴看文章回古道风俗障狂澜惆怅临岐处天时渐渐寒 

　　归鴈次孟望之韵 

　　何处堪惆怅归鸿嘹唳音闗山千里路光景四时心影入春风静声传画阁深冥冥霄汉上罗网莫相寻 

　　酬孟望之次韵 

　　忆昔梁园会怜君意气投云霄方并辔风浪复同舟黄屋空回首清樽且解忧贾生如晓事应不吊湘流 

　　吊林缵妻死节 

　　一醮期偕老殉夫遂杀身闺门怜弱质髙节见斯人月照鸳帷冷苔封马鬛新彛伦闗政体谁为奏枫宸 

　　挽谢木斋 

　　四海文章伯三朝柱石臣林泉谋养浩山岳恸归神门下依仁久天涯洒泪新束刍无路奠肠断浙江滨 

　　题杨宪长家手巻二首 

　　万里青云路先生次第行山川频按节夷夏尽知名令肃豺狼避恩深草树荣犹思补丹扆驱马向神京 
　　右云程万里 

　　黄甲蜚英俊乌台早致身澄清曾揽辔忠鲠独埋轮勲业追前辈风声起后人九原松柏冷相望欲伤神 
　　右激浊扬清 

　　题侯氏忠义录 

　　海内传忠义侯君世徳长鼓盆居静室挥劔死封疆祠柏凌霜翠亭梅带雪香台山南望处彷佛见辉光 

　　和郭杏东除夜韵二首 

　　除夜围儿女髙堂隔老亲本无经世策空作去乡人勋业看吾友蹉跎叹此身家山并仕路来往自嫌频 
　　岁序如流水滔滔不肯休青灯相对坐浊酒蹔扳留身世将安适才疎拙自谋梅花开雪里笑尔不知愁 

　　元旦次蒲汀韵二首 

　　身事怜衰白羇栖感岁年云霞占晓日花柳媚晴川家逺书难得鸿归信欲传髙台频极目风景故依然 
　　风物开新岁闗山念逺游慈闱三载别宦邸一身留诗酒聊乘兴烟花岂解愁目穷飞鸟外魂断仲宣楼 

　　人日 

　　岁事卜阴晴朝来雾气清天开熈皥象风度笑歌声丰稔传乡国繁华记帝城客居无好况愁减为苍生 

　　次韵挽陈虚庵二首 

　　虚庵今已矣东望一伤心情爱三秋月刚凝百炼金犹悬徐孺榻谁和伯牙琴欲写循良传翻嫌职掌侵 
　　见说毘陵守无如公最贤化行风偃草心静月当天士颂真君子民歌大有年熈熈并皥皥史笔恐难传 

　　送左都颜先生入京 

　　圣主坐明堂霜台振纪纲老臣膺简命南国倍辉光已觉豺狼遯遥看鳯鸟翔离筵回首处秋思正茫茫 

　　类庵宅 

　　洞天何处好清爱水晶宫宗伯开华宴羣仙醉碧筒蔗凝金椀露花动翠帘风岂必浮沧海瀛洲在此中 

　　敝宅分题得观音梅水 

　　逺映观音阁梅花烟水寒暗香盈断浦疎影落轻澜漱玉声相应和羮子半酸瀛洲何异此登眺共凭栏 

　　挽西郊宋处士夫妇 

　　诗酒陶元亮潇条住逺垧伤哉新冢白愁对旧山青同穴怜双璧传家在一经笑谈春满座人共相仪刑 

　　次杏东元宵韵二首 

　　帝城元夜盛灯火画堂深节序同南北人情变古今山河怜晚霁花栁怯春阴笑语喧儿女翻伤老大心 
　　灯火逢元夜萍蓬叹索居感时知我老得句遣儿书酒少愁难破年衰恨有余团团天上月几见缺如梳 

　　次对雪韵二首 

　　夜雪深过尺春城碍出游且斟浇闷酒休上望乡楼齿发真堪念声名不用流行当谢明主归去故山头 
　　感时惊雨雪抚已惜精神镜里容非旧天涯岁又新愁来便枕簟客至强冠巾聚散思今昔相看意更亲 

　　○七言律诗 

　　四月八日午门赐宴次秉衡韵 

　　节惊蓂荚问元初浴佛传来贝叶书龙陛玉音催赐宴鳯楼琼席坐连裾抗章有志同韩愈献赋无才似子虚不是圣明重异教欲将竒恠骇吾儒 

　　宗藩孝行 

　　玉树分枝帝室亲昭然诚孝冠羣伦寸心哀慕穷天地永夜悲号动鬼神髙冢松楸频洒泪名园桃李谩生春凭谁写入丹青传大播遗风起后人 

　　王教之端册业 

　　慈闱髙行并南山文母徽音尚可攀孝子誊书驰驿骑圣君闻奏动天颜玉阶遣使纶音重金殿承恩羽扇间莫道寻常内家事帝王风化正相闗 

　　送李守正归棠邑省亲 

　　宦途邂逅与君同又见归旌逐断鸿东观月明清梦逺北堂春好寿颜红沧溟汗漫鱼龙水平野萧条草木风忠孝此行真两尽天涯极目思无穷 

　　癸亥杂诗八首 

　　出谷莺啼杨栁丝客边风景似年时西山冻释抽新草上苑春归入故枝心念旧游频眺望梦回残月倍相思催朝无奈鸡鸣早又逐羣英过鳯池 
　　故园门巷枕黄河散乱牛羊草满坡两岸夕阳行客棹一犁春雨老农蓑拨醅酒熟尊颜醉击缶声喧稚子歌一别天涯几芳草梦回茅屋月明多 
　　黄金台畔太行隈千里风光一日回白马渡迷芳草合紫金坛迥曙烟开笙歌到处留人醉车马谁家上冢来坐想旧游真似梦野花黄蝶徧蒿莱 
　　盘谷燕川二月寒马头溪水隔天坛黄茅踏遍幽人径白石烧成道士丹风暖野禽朝对语月明松鹤夜交欢采真拟结峯头屋引领西南尽日看 
　　十里云霞锁洞天灵踪千古尚依然老君池水深春雨黄帝松阴暗晓烟盘谷断碑芳草外玉川茅屋野花前别来胜景应如昨归去繁霜惧满颠 
　　目穷郊野遍芳菲清晓登楼转夕晖风撼上阶花影乱雨滋穿土草芽肥采芝商岭人何处种菊浔阳事已非同学故人偏自得海鸥沙际共忘机 
　　闻道商山老紫芝百年短景不胜悲红尘满眼空怜我青史流芳竟属谁杖化葛陂龙去逺笙闻缑岭鹤来迟王孙草绿烟汀晩独倚危栏自咏诗 
　　青春回首思悠悠王屋山髙沁水流观国念存空倚剑思乡魂断独登楼悲呜夜月笼中鹤泛滥春波海上鸥寂寂桑榆敛残照丽谯吹角使人愁 

　　追挽王户部 

　　马鬛西风吹野蒿襄城南望梦魂劳趋尘不及瞻犀表继踵空怜识鳯毛玄武挂冠头正黑青云倚剑志犹髙是谁写入巢由传不说勋名在户曹 

　　追挽复斋王宪副 

　　清新曾读复斋诗眉宇居然见紫芝翰苑鸟台怜往事青蝇白璧恨当时平原草满鸰飞急孤冢苔荒鹤吊迟我欲招魂歌楚些乾坤浩渺不胜悲 

　　望泰陵次序庵韵 

　　玄扄一自掩重闗惆怅龙髯不再攀绛节定应归帝所翠华无复到尘寰乱峯残照玄猿哭衰草寒烟石兽闲载笔小臣凝望久玉楼瑶殿倚空山 

　　送罗户侯归成都 

　　腰间锦带佩双龙万里东来谒九重剑外风烟怜独往日边甥舅记相逢雪消汉水连天阔春尽巴云入树浓麟阁于今待勋烈莫将韬畧老藩封 

　　送野汀祭扫 

　　道途豺虎正纵横底事归轩冐险行霄汉一身明主托江山万里老臣情云迷汴宋懐松槚路入衡漳敛斾旌回首天门纷羽檄可能乡社恋莼羮 

　　送潘仲鲁使安南 

　　风尘时节送君行萍水分携百感生六馆交游曾刮目十年离合最闗情山川渺渺蛮中路雾雨昏昏海上城玉册已颁王事毕便催车马转归旌 

　　酬李序庵次韵 

　　鞍马红尘日送迎累惊时节变阴晴白衣苍狗有何意流水髙山无限情把酒旧曾临郑圃题诗谁复共韩檠故人若问年来事华髪新从镜里生 

　　赠侯汝立次韵 

　　黄堂伴食岁栖迟彤管题诗泪欲垂疎懒自宜陪鹿豕奔腾谁复逐龙螭茅斋夜月谈玄榻野店春风卖酒旗便好挂冠从此去帝乡回首路逶迤 

　　赠黄大行还京师 

　　煌煌使节下神京又见归旌傍晓行山斗空悬今日意将迎无复少年情叮咛稷契烦调护疎懒巢由赖治平鳯阁龙楼天咫尺紫垣翘首暮云横 

　　同馆会都下者十有三人以尘世难逢开口笑菊花湏揷满头归分韵赋诗予得花字同赋归字 

　　朋簮重盍慰暌违仕路年来觉渐非紫极闗心明主在青云回首故人稀半生岁月闲中过十亩园林梦里归孔孟伊周俱泯没不湏相向欲沾衣 

　　同年郁希正与予同谪开州希正迁南京户部偶诵水东日记所载先生送别诗谓其词意悲感闻者流涕因索予和漫为赋此词语髙妙何敢望前人至于情之可悲则固有甚焉者矣观者畧其词而取其情可也 

　　晩风吹雨鬓潇潇往事闗心酒半销萍水两人康叔国风云千载孝宗朝乔迁君喜家山近蓬转谁怜宦海遥杨柳啼鹃分守处河桥愁似洛阳桥 

　　赠方时举少叅次韵 

　　道学千年说二程涪州归诏促装行也知西监非崇秩自是清朝忌盛名天姥山髙冬月小浙江潮上晓云晴归途纪兴囊中稿风便何妨数寄声 

　　吊同寅许补之次半塘韵 

　　才名籍籍重交游豸绣煌煌宠命优身死空留忧世策时危难得济川舟春深人惜甘棠暮月落鹃啼宰树秋惆怅手书纔数日却疑蝴蝶梦庄周 

　　次周半塘游天台韵 

　　随州诗句敌长城况复登临逸兴生瀑布泉流山自好柏台公暇趣尤清洞间云锁人来少桥险风髙鸟度轻笑我尘凡欠仙骨肩舆空望晩峯行 

　　送潘氏叔侄还湖广 

　　西风吹雨正重阳征马萧萧客袂凉棣蕚情知离别苦竹林归念道途长南溟水阔搏鹏翼北极天髙断鴈行遥想纪行诗满巻莫将幽意吊沈湘 

　　赠伍松月致仕 

　　都宪先生拂袖归都门相饯惜光辉汀花岸草随时发野鸟沙鸥信意飞海上共传平巨冦江西犹记破重围韩侯不隐留侯隐青史千秋说见几 

　　送邓二府致政归胶州 

　　梦觉黄粱万事空倚阑翘首羡冥鸿懒从赤绂称循吏拟向沧浪狎钓翁孤鹤伴吟临夜月蹇驴騨醉入春风东西路阻音书少林下知谁笑语同 

　　题鳯图 

　　虞周世逺太平稀灵鸟翩翩何处飞千载贤王时运笔九重圣主正垂衣云开丹穴风初静日上青桐露未晞黄发老臣懐至治羽毛五色望来归 

　　题淮浦巻 

　　长淮之水东南流美人家在淮上头沧波碧石有深趣朝史暮经无外求东风侧耳听黄鸟夜月卷帘招白鸥画图一见拟相访何处元龙百尺楼 

　　再和石溪 

　　瑶华稠迭逐人来懐抱阴沈为子开髙卧袁安甘冷落孤吟何逊苦摧颓寒多何奈肌生粟饮少空嗟瓮有醅东阁莫嫌无好句眼花不辨雪中梅 

　　斋居四首 

　　斋馆寒灯独不眠谯楼更鼓晩风传梦归戏彩花当户睡起推窻月在天惊鹊南飞翔夜树征鸿北去没春烟诗成欲寄同心友恐惹闲愁到客边 
　　瑞霭祥光满户庭髙瞻黼座俨威灵讃传行礼千官肃工奏登歌众乐停对越圣容深穆穆降临神驭逺冥冥江湖翘首层霄上愁絶孤臣两鬓星 
　　公庭吏散集林雅斋室端居免坐衙春满禁城偏此地风传歌管是谁家遥瞻紫极懐天表喜见彤云护日华潦倒扬雄思献赋却嫌词藻近浮夸 
　　小斋端坐念离居佳句传来重起予霄汉故人俱老矣庙堂勲业竟谁欤情同杜甫非耽酒迹异虞卿懒著书回首故山清梦断三年尘土满征裾 

　　秦淮一览阁二首 

　　好景应怜画不如小楼非止为观鱼坐邀吟客频登赏时有仙人共起居春水泛红花落后晩山增翠雪消余荔枝卢橘非真有却笑前贤赋子虚 
　　画阁临流想象题倚栏翘首觉天低名花无数侵帘入好鸟多情傍户啼近水迢迢经雨绿遥山隐隐拂云齐从来吏隐难兼得城市还惊似涧溪 

　　挽薛处士倒用旧韵 

　　云暗天边处士星客窻寒雨夜冥冥輀车忽自京师返相杵悬知里社停别圃烟花懐地主草堂猿鹤怨山灵诗坛旧友应多在洒泪东风到户庭 

　　赠贰尹李大人致政西归 

　　数载哦松兴有余一朝解组意何如摩空倦鸟投深树过雨闲云敛太虚酒熟邀朋谈往事心闲教子读遗书林泉自有无穷乐肯为浮名叹索居 

　　东津招饮赠诗酬此谢爱 

　　鸟啼花发报新年对酒论诗兴蔼然甲第韩欧元共榜风流李郭更同船此时酒盏宁辞醉他日诗筒莫厌传离合此生知未免笑谈回首社坛边 

　　送唐府丞送母还乡 

　　牙樯锦缆奉慈颜两岸人夸舞袖斑京兆平刑闻一笑帝城迎飬记三山长江渺渺征帆急落日亭亭去鸟闲畿甸焦枯望霖雨石榴花发候君还 

　　清风亭赏牡丹次华泉韵 

　　上苑芳菲第一丛何年移入礼台中堪嗟富贵非前日谁信清髙有旧风夜月皎如银烛照晓烟轻似碧纱笼不须对此频惆怅万品荣枯属化工 

　　再次韵 

　　花时载酒赏芳丛感慨还生怅望中一点心存常向日数年枝老太禁风今朝相对惭衰白明早重来叹落红乘兴题诗聊一笑敢嫌词藻未能工 

　　次华泉赏黄牡丹韵 

　　宝栏春晓烂生光照眼花开正艳阳唐世御袍还爱赭汉宫粉额尽涂黄更怜上苑风前色兼有东篱月下香老厌妖娆爱清雅几回徐步过前塘 

　　次仰止送周贞庵韵 

　　四月南风锦缆斜送行冠盖集江涯谩嗟行役还髙咏共说诗坛让大家樯橹影揺波底月旌旗光映岸傍花楼船到处鲸鲵避博望虚传海上槎 

　　送张申台巡抚辽东 

　　帝城东北是辽阳旌斾悠悠去路长千里山川归节制万年襟带此封疆迅雷震处开聋俗甘雨零时润瘠乡见说医闾秀无比政闲应上最髙冈 

　　圣节习仪朝天宫次华泉韵 

　　风马潇潇夜气森江湖廊庙几闗心太平天子春秋富衰老孤臣感念深词苑滥竽怜往昔奉常叨禄愧而今千秋金镜无由上万岁遥同祝寿音 

　　次日习仪太常不预再次华泉韵 

　　玉宇凉生万木森佩环趋走念同心风传鼓角朝仪静云拥旌旗帝座深祝寿已闻频似昔赓歌还羡不如今独惭下里巴人曲难并黄锺大吕音 

　　东园亭上次华泉联句韵 

　　细细岩风吹桂香微微江雨送新凉莫思白髪愁千种且对青山醉一场舞袖轻揺秋水静歌声髙入暮云长良辰美景真湏惜屈指东篱菊又黄 

　　和郭杏东九日韵二首 

　　吟苦偏愁白发催故人何事又诗来篱边黄菊花相对客里清樽酒自开南国此时聊遯迹北扉当道正需才嗟予潦倒无他望独立西风想钓台 
　　重阳细读黄花句懐抱因君一暂开杜甫当年已作客陶潜今日正衔杯殊方久废登髙兴青眼谁怜济世才北望亲闱肠欲断塞鸿频到少书来 

　　送贞庵进表分韵得文字 

　　星占营室动天文世庙新开自圣君入贺中丞凌驿雪送行僚友惜江云歌声缓处诗初就风力柔时酒半醺待漏寒多不成寐鳯楼霜角几回闻 

　　送寅长南屏老先生入觐用樾冈韵 

　　官署方欢伴食新离筵无奈便伤神三千里外朝天路四十年来报主身殿上咨询瞻日月淮南歌颂记阳春工曹造作如星火休说寛仁旧抚巡 

　　病归留别诸友次浚川韵 

　　几年尘土污华簮归想南庄树影深廊庙山林元异趣野云沙鸟是知心不嫌邻叟挨肩坐却恐明公枉驾寻沈水烟消荻帘卷绿槐髙处一蝉唫 

　　次鳯凰台韵 

　　春来闲上鳯台游极目长江天际流紫气葱葱笼殿阙苍烟漠漠羃林丘功名谁画麒麟阁词藻空传鹦鹉洲且对青山倾绿醑莫教明月笑人愁 

　　送陈侍郎奏绩京师 

　　少宰朝天及早春羣公相饯集江津九霄宫殿皇都逺千里莺花驿路新鳷鹊楼头传刻漏鳯凰池上听丝纶袖中应有山公启见说君王访正人 

　　斋居次韵 

　　南国斋居万虑轻北辰翘首正闗情紫坛香蔼通金阙绛节云开下玉京乐奏笙箫传禁卫驾回车马隘都城人心欢悦天心享共贺今年大礼成 

　　吊前溪景伯时 

　　车马穿林踏晓晴山河挥涕掩荒茔玄堂漫刻新碑志丹旐犹题旧姓名文字百年空翰苑英灵千古闭佳城鳯台门外经行路彷佛鸣驺月下声 

　　送樾冈 

　　青春旌斾照长途相饯中丞赴上都圣主临朝求治理逺人倾耳听嘉谟两淮烟水连南北三晋云山似画图见说经过豺虎避至今歌颂满樵苏 

　　送松月 

　　江西传檄奏竒勲海上扬旗净冦氛宪府论功谁并驾铨曹书最已前闻大同金鼓惊边月甘肃烽烟肃陇云自古全才兼将相莫教人说范希文 

　　同年殷佥宪迁居伍松月有赠因和二首 

　　华居新买傍城阴流水桥南带茂林车马稀疎知地僻烟花撩乱觉春深醉扶竹杖看鱼跃困倚藤床听鸟吟最爱三山当户牖晚峯相对翠千寻 
　　不受尘埃半点侵谁知城市有山林鸟啼花落帘栊静月白风清苑宇深酒熟时招邻父饮诗成闲对细君吟兴来策杖园中去万紫千红自讨寻 

　　闻苍谷来 

　　骑驴出郭俟龙湫恠事相传说未休（苍谷拟改恠事为胜事）病我不能遵往辙更谁堪望继前修春风满面形容隔华发盈簮岁月遒嘉靖九年元日晓斾旌应记过懐州 

　　赠通渭王应祥 

　　三十年前旧弟兄一樽相对眼偏明云山此去依春陇车马何时复帝京世易蹉跎男子志老难离别故人情闗中知已如相问报道新来欲避名 

　　○五言排律 

　　送王大归通渭 

　　五月天方暑端居汗似浆君行胡汲汲使我意茫茫惜别情难巳衔恩恨岂忘先公开棨戟贱子侍门墙礼过惟呼字才微许擅场君时方弱冠颜色美清扬设醴情偏厚论文兴未央暌违惊岁月今昔痛存亡雅望虚丹棘新阡吊白杨薤歌空涕涙刍奠阻闗梁鹗荐恢庭训鸾飞入帝乡萍蓬怜邂逅弓冶见辉光垂翅云霄逺归鞭道路长别懐方浩渺时事倍凄凉四海豺狼满千秋鳯鸟藏偃戈空屈指漂杵几沾裳济世须英俊逢时贵激昻到家先展墓调膳日升堂竹简功须进棠花色并芳二年齐旦暮万里看腾骧 

　　挽贰守宋先生 

　　耆寿雕零尽伤心一咏诗典刑存后进风槩想当时有美乡邦彦真为俊秀师赋梅才自逺渡蚁庆犹遗赤县官初试青云誉早驰髙阳留惠爱仁寿振纲维鳏寡频流涕权豪愧俛眉阳城书考下颜驷转官迟海畔佥厅擢江南贰守推铨评方少惬公鬓已如丝守制还乡里投簮访故知邹阳虽系狱公冶竟无私未尽鹍鹏乐俄兴鵩鸟悲归神余马鬛传世有麟儿忆昔叨京宦曾经仰令仪抵家公不见懐旧泪空垂寂寞生刍奠凄凉有道碑松楸频注目翔鸟下髙枝 

　　柏斋集巻十一 

