王常宗集 明 王彛


　　
　　
　　钦定四库全书
　　
　　集部六
　　
　　王常宗集
　　
　　别集类五
　　
　　明
　　
　　提要
　　
　　臣等谨案王常宗集四巻补遗一巻续补遗一巻明王彛撰彛字常宗其先蜀人本姓陈氏父仕元为昆山教授遂迁嘉定洪武初以布衣召修元史赐金币遣还寻迁入翰林以母老乞归飬自号妫蜼子后以魏观上梁文事与髙启并诛明史文苑传附载赵埙传中其集本名三近斋稿宏治中都穆编为文三巻诗一巻刘廷璋浦杲又辑补遗一巻今世所传钞本又有续补遗一巻不知何人所辑考其体格与全集相类似非赝作也王士祯香祖笔记曰王征士集都少卿元敬编元敬称其古文明畅英发又或以为呉中四杰之一以常宗代张来仪者今观其诗歌行拟李贺温庭筠堕入恶道余体亦不能佳安能与髙杨相颉顽乎云云案彛之学出天台孟梦恂梦恂之学出婺州金履祥本真徳秀文章正宗之派故持论过严或激而至于已甚集中文妖一篇为杨维祯而作者曰天下所谓妖者狐而已矣俄而为女妇而世之男子惑焉则见其黛緑朱白柔曼倾衍之容无乎不至虽然以为人也则非人以为妇女也则非妇女而有空家之道焉此狐之所以妖也浙之西言文者必曰杨先生予观其文以淫词谲语裂仁义反名实浊乱先圣之道顾乃柔曼倾衍黛緑朱白奄然以自媚宜乎世之为男子者之惑之也云云其言矫枉过直而诟厉亦复伤雅虽石介作怪说以诋杨亿不至于是士祯所云或亦有激而报之乎然其文大致淳谨诗亦尚不失风格虽不足以胜张羽必以为一无可取则又太过香祖笔记成于士祯晚年诋诃过厉时复有之固未可据为定论矣
　　
　　乾隆四十一年十月恭校上
　　
　　总纂官
　　
　　（臣）纪昀
　　
　　（臣）陆锡熊
　　
　　（臣）孙士毅
　　
　　总校官
　　
　　（臣）陆费墀
　　
　　●钦定四库全
　　
　　书集部六
　　
　　王常宗集目録
　　
　　别集类五
　　
　　明
　　
　　巻一
　　
　　碑铭
　　
　　苏州重修孔子庙学碑
　　
　　乡饮酒碑铭
　　
　　记
　　
　　苏州府孔子庙南门记
　　
　　顺理斋记
　　
　　秘药巢记
　　
　　西野堂记
　　
　　瞻松亭记
　　
　　石磵书堂记
　　
　　抱玄斋记
　　
　　映雪轩记
　　
　　菊邻记
　　
　　新阳农舍
　　
　　记栎斋记
　　
　　服记
　　
　　清旷轩记
　　
　　蒙斋记
　　
　　巻二
　　
　　序
　　
　　蒲山牧唱序
　　
　　送沈亭伯之云间序
　　
　　聚英图序
　　
　　送李道士序
　　
　　送张容序
　　
　　赠李崇徳序
　　
　　送张侯诗序
　　
　　衍师文槀序
　　
　　送祖黙师序
　　
　　送浦士文序
　　
　　髙季迪诗集序
　　
　　送彭杞序
　　
　　美张彦和诗序
　　
　　送周衍觐省序
　　
　　送林医正序送
　　
　　东传师序
　　
　　送吉无咎序
　　
　　巻三
　　
　　说
　　
　　杂说
　　
　　说龟
　　
　　说彀
　　
　　印说
　　
　　惺惺说
　　
　　赞
　　
　　朱文公像赞
　　
　　贞观纳谏图赞
　　
　　先公像赞
　　
　　陈寳生像赞
　　
　　杂着
　　
　　史约名目
　　
　　文妖
　　
　　鹤瓢志
　　
　　跋渊明流水赋诗图
　　
　　巻四
　　
　　杂诗
　　
　　露筋庙诗
　　
　　续王昭君词
　　
　　陪宋学士国子学夜坐次韵
　　
　　齐桓公
　　
　　送季思文教谕
　　
　　秋林髙士图
　　
　　神弦曲四首
　　
　　徐枢密第赏雪
　　
　　闽山晓行障子
　　
　　徐雨山寄莲花
　　
　　题李太白像
　　
　　鄞江渔者歌
　　
　　已酉练圻寓舍咏雪
　　
　　潇湘八鴈
　　
　　偶题二首
　　
　　送安南使还国应制
　　
　　东归有感
　　
　　待鹤二首
　　
　　忆徐生
　　
　　补遗
　　
　　大学章句序说
　　
　　送仲谦师序送
　　
　　坚师序中秋翫月诗序
　　
　　送朱道山还京师序
　　
　　望山堂记
　　
　　送殷教谕赴咸阳序
　　
　　钱堂师尽像赞
　　
　　题读书楼
　　
　　续补遗
　　
　　狮子林记并诗
　　
　　夜宿狮子林听雨
　　
　　题頋定之竹
　　
　　泉州两义士传
　　
　　题秀野轩
　　
　　春草词
　　
　　春草堂诗
　　
　　跋张贞居自书帖
　　
　　跋张旭春草帖
　　
　　●王常宗集原序
　　
　　洪武史臣嘉定王先生常宗有遗文一编穆乡尝校定厘为四巻蔵之箧笥者二十年矣刘君子珍世居嘉定好古博雅谓是集为里中故物刻梓以传而俾穆序之惟吴为东南文献之地自汉唐以来名人魁士踵武相望至我朝洪武而益盛盖当是时修元史者三十有二人皆极天下之选而出扵吴者髙季迪氏谢玄懿氏杜彦正氏傅则民氏而先生与焉先生之文精严缜密明畅英发不为谀辞浪语以逐世好要之根据乎六经出入乎诸子百氏而其识见之卓论议之妙求之当时已不多得而况遗之百数十年之逺其可以弗传耶夫文者气之灵秀天不能自言也故以之而畀于人人惟其君子也故得之而吐于辞世之小夫鄙生非无言也大率卑庸荒怪偏曲支离而不足取固无望扵文矣是知文者所以泄乎灵秀而鬼神之甚秘也独不见夫古之人乎富贵福泽往往得之而能文之士代不数辈或其人流离痛愤阨穷饥冻而文辞始工此可以识造化之微矣先生少贫尝读书天台山中师事孟长文氏长文葢兰溪金文安公弟子故先生之学逺有端绪若文则其所自得者为多而未尝茍同扵人初会稽杨维祯以文雄一时吴越诸生多归之者先生独目为文妖作文诋之凡数百言穆于是又有以验先生之学之正推是心也岂希宠盗名以徼一时之利者哉是以史成而归身犹布衣而惟以读书奉母为事呜呼若先生者匪徒能言实允蹈之而足为乡邦之重者也先生名彛其先蜀人父东轩公尝教授昆山州学以卒嘉定昆山之接壤也故先生遂为嘉定人云都穆序
　　
　　●钦定四库全书
　　
　　王常宗集巻一
　　
　　（明）王彛
　　
　　撰
　　
　　○碑铭
　　
　　苏州重修孔子庙学碑
　　
　　蒲圻魏公守姑苏之明年锄暴树良无令弗肃上下洽和百废具兴惟孔子庙学弗治栋楹倾欹丹垩翳昧若不支旦暮者公頋瞻良乆愀然弗宁乃登僚宰县令丞暨尚义之士咸集乎庭喟然叹曰皇帝以神武定四海即大兴文治诏以明经六艺之科颁示郡邑使选弟子贠讲肄眀体适用之学将以人文化成天下今弊陋至是非所以灵承帝意余先捐俸为倡尔二三君子幸相与图之穹殿邃廊虔恭奉明禋灵星门神道厅繇其役为最殷吴江葛徳润尔其葺之伦堂有严两庑相向挟以六斋以通扵前门吴江寗璇汝其修之亭号采芹下临康衢来游来歌多士攸宜昆山张庸尔其整之公言未已吴江令许茂进曰邑有八士曰李庚曰曹徳曰沈璇曰姚蒙曰莫礼曰陈景曰朱士能曰葛彦祥颇有意乎诗书尊经之阁先贤诸祠游息三亭以至庖湢桥梁之属茂率其承之长洲丞丁师尹复进曰许令然矣师尹独不为乎若止善堂及中廊逹于阁者当谕羣（阙）各赋金俾里耆唐晟视其役焉公大恱惟周垣四千八百尺未有所属僚若佐遂以罚布倾助而吴县长贰驩然趋功役邑夫畚簸土绳绳而来事因大集始事扵洪武六年二月戊辰而讫功十一月如翚斯飞如云斯凝如涛斯涌深沈而洁清宏丽而靓宻一还承平旧观公率其属执豆笾具餔醢以成功告观者如堵墙莫不嗟叹自兵兴以来学宫所在蹂践为墟而姑苏幸仅存非公之至几何不与之俱废乎教授贡颖之既宣力扵始终复使训导张由请记其事以埀不朽惟苏之有学实始于范文正公盖公景佑初出守乡郡择南园之地奏请于朝而建是学为其师者则安定胡文昭公也计当时人物固尝盛矣数百载之下仰其声光慕其风烈每使人发不可企及之叹自时厥后虽守有贤愚而学之兴废靡常而二公过化之地流风遗俗终未泯也况今遭逢有道之朝而得良二千石为之师帅岂徒然哉然公兴学之志不下扵范公者也则夫坐皋比而谈经艺者其必将文昭乎明体适用之学者知骎骎而盛矣茍不务出此而摘英搴华为哗世职宠之具非区区所敢闻请以是刻诸丽牲之碑庶几苏之人士知所自朂哉公名观字杞山通周易为人洞达无凝滞如八窓玲珑见义而独为虽千万人不可遏所至輙烈烈有声同知府事李权通判徐弼推官赵霖经歴李亨知事王徳源照磨吴佐皆号一时之选与公道合故成事无难者其吴县长贰则曽黼杜徳昌丁彬督其役夫而责其成者又闾师滕徳进与黄文贵刘立陈茂金源黄廷玉也碑为修学作前代兴造各自有记皆不书唯当书者不敢拘以文体而不疏其详焉系之以诗曰姑胥之墟有川滮滮折趋南园汇而东流灵氛中启焕烂弗收自非圣师畴叶其休惟昔哲人出绾郡章乃构学宫乃建庙堂庙堂章章学宫将将拾佩洋洋来翱来翔盛衰相仍揆理则然风摧雨蚀上漏荣穿矧丁艰虞烽火相连谁一举臂持危扶颠大明当天九服攸同（叶）搀抢敛翳奎璧吐芒睠我魏公来莅大邦屡形扵言我敢怠遑既率郡封复登僚佐分劳授事具乃教条曽不一期厥功孔昭化此朽腐欝为岧嶤孰敦化原孰筑教基孰牖民彛匪孝曷为我语苏人公岂尔私耳目茍具必致其思思之如何法孝与忠二者无媿行将天通震泽有石其坚比同史官勒辞用昭无穷
　　
　　乡饮酒碑铭
　　
　　皇明既一四海乃大兴礼乐以新令俗还古道为千万世计惟乡饮酒繇近代以还蔑之有讲洪武五年始诏郡国以孟春孟冬举行斯礼而读律焉其时江夏魏公实守苏州奉诏惟谨既一再行之然尚恐未能宣上徳意是以明年复参考仪礼以授经歴李亨教授贡颕之使与郡士周南老王行徐用诚共商校之且使张端及诸生相与习焉爰舍菜先圣先师以孟冬之月吉日癸未行于郡学其大宾为前进士魏俊民介为先圣五十四世孙思赒僎为推官王芳三宾为范廷征众宾为邵允礼钱琼等十有一人次僎为知吴县事曽黼知长洲县事张其而乐正以张由司平以滕权贤而得其人如此又特位主老人曰昆山周寿谊年百有十岁曰吴县杨茂九十有三岁曰林文友九十有二岁皆形充神完行坐有礼老人而得其人又如此然后皆列坐八十以上者十有三人七十以上者六十有二人六十以上者四十有七人五十立而听政役者百人凡在位者之子弟侍立者二十有八人主宾僎介之赞相爵尊豆笾俎洗之执事者皆具又别为教授位而吴县教谕徐鼎昆山教谕陈圭次之训导十五人又次之长洲教谕周敏则以侍其父南老常熟教谕傅其侍其父玉皆降西北面立合乡学及六县弟子贠之立者百有六十人文武僚佐之在位观礼者若干人农工商贾逺近之观者又以千计公年且七十而朱颜焕如独出人表升降揖拜竟日无惓而其子子盘侍立进趋中度扵是化明乐和众以大恱既而乃读律众复肃以听皆曰今天子神圣援吾人水火中而斯礼也吾身亲见之幸哉越五日周老人还昆山公躬出娄门之郊再拜以饯都之士女观者又慨焉以为幸见且曰公扵人之父兄也如父兄然吾扵吾父兄宜何如君子以是知公之政与孝与弟者盖易易然也且老人者生宋景定中歴元百年而遭逢圣代意者天生斯老以待今仁寿固已在百年先矣微公谁能表之彛也居公之野矣病废得扶曳以观焉盖旷世之遭也故为铭其堂下碑曰
　　
　　扵维皇王正此方夏爰释戎衣有事郊社祀享会朝礼作乐造（叶）神人既和及乡饮酒维乡饮酒万方攸同俾孝与弟载臻时雍显显魏公牧我苏人公有旨酒乐我嘉宾嘉宾戾止以僎以介公在泮宫宾至则拜出祖东壁羞自东房玄酒于尊房户是当有勺有勺实彼爵矣再拜稽首献且酢矣吹笙鼔琴而瑟而箫（叶）而间以歌厥音犹犹有黄其髪鲐背儿齿百有十歳眉寿曷已公拜而馈寔犹父兄（叶）何以将之篚有玄黄宾既乐只言旋言归醉饱自公祝公期頥我子我孙公之孙子公我父兄我孝我弟公曰咈哉天子明圣天子万年畜尔子姓猗嗟苏人今复尔古我作歌诗以告来世
　　
　　○记
　　
　　苏州府孔子庙南门记
　　
　　孔子不有其位而其道使万世帝王因之而不革盖孔子者帝王百世者也故自唐王祀孔子而孔子庙拟诸王者歴世弗以为泰今天子大祀典礼凡海岳百神之追尊帝王者皆复古号唯扵孔子之道谓非有功一方一时者然而大成至圣文宣巍然独建使百神无与为并盖虽有所仍而尊之之意乃有加焉然近世郡县之学恒与庙混殊不知古者有学无庙而其学天子辟雍诸侯頖宫焉尔今郡县有孔庙夫既拟诸王者頋乃以学附焉殆非古頖宫之制頖宫以为学而庙则寓焉又非今之所谓王祀孔子者惟苏州学左复别有庙则以拟王者而灵星门南不十数步即画扵邻垣扵是曲而之东以趋通衢而欝塞翳昧与南面向明而王道之无偏焉者大弗称始唐大歴中李栖筠刺是州尝増学庐至宋郡城东南复有故夫子庙景佑初范文正公叹其隘陋始迁扵钱氏南园之巽隅而公之子恭献公复加辟焉今庙学是也夫其肇基之髙且广若此頋独有所弗称者盖邻垣一方其地广袤凡若干畞故亦为钱氏园由宋及元屡易业主而卒归于寗氏先后之守臣无虑百数十人岂无欲拓其地而南焉者然皆不可以力得也至正间守臣六十间以学廪之羡贸其地扵寗氏之孙开得三之一而亦不能以利尽得也入国朝来苏为畿内大郡地阔物伙守臣之选难其人洪武五年国子祭酒江夏魏公以正学硕徳出守兹土政修令行人敬以爱明年又修庙学而宏博壮丽寔踰旧贯未几而开尽以其地所存三之二归焉公曰是有待也而在余哉因命教授宣城贡颕之绘图而经营之而郡人士皆愿出私钱以助乃通道自灵星门以极扵南城之阴而故有洗马池适当其前又有状元昼锦两坊适拱其左右扵是来文庙之道扵洗马池南而架梁以入其道南北之半故又有假山山之阴有池曰来秀其水自太湖来入南城之池宛焉以注来秀自来秀南流则汇之洗马而止其北流则归之学之頖池而止扵是又即来秀池南辟假山遗址而为之外门焉至是而庙也学也出入之道殊矣故入其门则循池之东以趋扵庙出其门则折而西又折而北为渠渠上者再以达泮池之梁而趋于学扵以示神人之不可亵也如此庙学之告成也翰林侍讲学士太子赞善金华宋公濓既为之记而颕之以为此一区孔子南面之地也范公所未得为者也今魏公乃得为之盖始终几三百年而庙学大备有不可不特书者爰以状使彛记之彛也多病学日荒落曷以书公之绩然辞之而弗获也乃记之曰洪武六年十月某日新作孔子庙南门十一月某日孔子庙南门成或曰春秋之新作南门特书也此其例欤曰春秋之作举一世而复之正以其书法而书不正者焉斯美辞也孔子王号国家既特存之则作门也而拟诸王者焉礼也公得以钦承天子之诏焉敬也故曰吾之书美辞也噫此所以为公之绩也欤此公之绩所以特书之而有取扵春秋之法也欤公者其字杞山武昌之蒲圻人世之学者皆称之蒲圻先生云
　　
　　顺理斋记
　　
　　吴郡自昔衣冠之所萃入国朝其郡人若宋节干颜公若汤师言龚子敬两先生及礼部于公其寓止若所南郑先生若虞文靖公黄文献公太常栁公皆卓然师表一世故其学者知务经术为文章必要诸理其后湘东李一初先生亦寓扵是学者又出其门焉尹君伯章吴人者盖尝接闻诸君子之流风而又及亲炙黄公且尝与李先生游其所学概可知矣君他日语彛曰吾章名而伯章字也且顺理成章曰文吾故以顺理名吾所居之斋而李先生尝为之记噫兵燹之余记已云亡而先生不可以复起矣子知先生者■〈〈一上自下〉页〉续为记彛以愚且鲁不敢当者乆之而终不敢以拂君之意也乃记之曰理出扵一本始而流行扵天地人三才故日月星辰之经纬与夫江河之流山岳之峙及夫父子之亲君臣宾主少长之事衣服饮食宫室之物皆三才自然之文也有圣人者出扵是为之玑衡歴数以文其天之文为之疆界井田以文其地之文为之纲纪人伦制作礼乐以文其人之文而圣人亦何尝任其私智而强为之哉亦惟顺其理而已矣今其说具扵六经君子讲习扵兹而有得扵父师者宜亦审矣茍即其自然者以循而行之端自我尔又何假扵余之空言也欤且是斋也君寔居之其学者又从君而学之夫既曰顺理矣固宜相与讲习于兹而有所自得者又非余之所能言也余所以必为之记以书君扵古之先逹君子之后者俾来者知君之学之有自也
　　
　　秘药巢记秘药巢在吴郡干将坊之东者南阳韩君名奕字公望自其先以医传术着子母至宋靖康中随驾渡南遂徙居吴至君若干传而君之术益精君生年今三十又四目眚且十余年惟澹泊雅不喜走马迹车尘间人徃往迎君以视疾其家者无虚日君百谢而不出且曰我目废乆负不宜出者三吾自分永弃不欲闻斯世事故不欲医行人间一不宜出医之术视人疾望为之先而吾目废矣二不宜出吾目既废而吾心犹有不存端居以涵养吾职也三不宜出又曰吾负三不宜出然祖宗之术不可絶也养祭之道不可荒也吾惟藉吾药以自谋而已乃涓室干将坊之东以其所授受湖江间秘方大人小子妇女与疡医诸科制善药而广列焉日独埀帘坐户内人抱疾来者輙讯而与之人以得君之药为荣君之室仅寻尺许百药莫充栋宇缕缕如鸠巢然君谓其友蜀郡王彛曰吾之室吾以为巢焉吾野人也宜巢巢野人居也虽然以野人而居野人之居然而在市之中吾惧夫市之人以为吾疑也吾曰君固欲以古道而淑夫市之人缁冠深衣不服今服非古辙弗履非古书弗读岿然为邹鲁儒者吾方儗君若三代之民今居曰巢且居是秘药于其间是又欲神农氏所味以疗夫鼎俎酣豢之徒以有巢所居而易夫雕墙峻宇之俗也吾将贺夫市之人之日趋扵古也君欲名其室曰秘药巢而彛为之记云
　　
　　西野堂记
　　
　　阳羡之山东涵震泽北瞰大江而天目诸峯又皆奔趋于其南独西野一方湮之皆旷野居人自昔成聚有都曰臧林者储氏世居之储氏有曰惟贤字希圣仲曰惟徳字希崇以春秋学自相师友先后为乡贡进士乡人相与师之以其居阳羡西野而西野之人才且贤者莫或为储氏先也皆指而相语曰是西野储氏也扵是储氏之扵西野虽不敢以専美其一乡然西野以储氏而闻于当时则乡之人有不得不以为储氏专美矣故又曰其所居堂曰西野之堂云今年春希崇领乡荐为郡学教授来上京师而余与希崇遇余在昔固尝识储氏昆弟又闻有所谓西野堂者至是问余为之记焉夫自天下大乱凡城阙之号称名都者其绮罗金碧歌舞之地一旦乃鞠为烟草有过之者类皆踯躅于狐踪兔迹之余虽欲彷佛昔逰以求其孰为东欤孰为西欤而不可谋也然而四方之仕与商者茍其舟车之出扵阳羡焉有矫首而西望者则惟见夫夕阳晻暧之地油油然■〈奉〉■〈奉〉然皆桑柘麻麦也而鸣鸡吠犬方相闻扵炊烟之间归农倦樵且休息于灌木之下以储氏西野之堂在乎是也夫岂人力之所能致哉抑天以是而私希崇使希崇优游扵干戈之间以大肆其力扵春秋也若徒乐夫岩栖谷饮以终身斯堂而已者此畸人狷士之所为也希崇岂其然欤
　　
　　瞻松亭记
　　
　　范文正公之故宅在吴城中今为文正书院公手植松二犹存也公之十世孙天章居书院旁构亭以瞻二松因名其亭曰瞻松云天章数征彛文以为记彛辞之而弗获也乃退而思之夫松也物扵物者也而天章瞻焉殆将托是以思其先公也欤彛窃尝读公遗书而观公平生之概焉公之叅大政帅西陲也寔为宋皋夔吕召当时之人以儗公斯四臣者而天下后世信之无异辞故虽野夫市人咸能道公姓名有不及见公之叹而公也不可作矣呜呼公生当时与今之人匪同世而今之人也小人欤媿之君子欤慕之由公而至今几四百年矣几四百年如并时而同世者吾固知公之平生扵万世一日也而况于公之子孙乎固宜乎其瞻公之松也今夫松之有明堂总章之材也而公似之有旁敷丕覆暍者所仰焉以息之荫也而公似之有繁霜苦雪特立弗摧之撡也而公似之则公之所以振厉夫千万世者在是矣天章之瞻之也果出此也则夫其一举目之间洋洋乎而来者固皆公之平生而天下后世所当法也岂徒然哉然公之平生则无一而不可为天下后世法者而其跃然扵天下后世之人心者无时而不然也頋何待扵耳目之间盖不期扵斯松之瞻而自不能不瞻矣则凡其见扵耳目之间皆是松若也是则天章之瞻松非瞻松也盖所以瞻公而孜孜孝焉以求无媿乎为公之子孙不然松何地无哉
　　
　　石磵书堂记
　　
　　吴多佳山水然郡郭中无长林大麓其地平衍为万屋所鳞聚而车驱马驰之声相闻乃有即其一区之隙而居焉者若采莲里之俞氏园而已俞氏其先汴人宋靖康中有以避地来者爱洞庭七十二峯于吴之山为最秀因卜筑扵林屋之甪里其后有徒居兹园者在嘉禧淳佑间号为巨室中罹变故虽屡易地主而其曰俞氏园者则自若也至正壬辰有伯温者始复其故地二畞余筑而为屋四楹中祠其先君子石磵先生像而左庋先生所述易会要百有四十巻集说三十六巻右庋所注阴符经叅同契若干巻先生之门人王清献公都中为大书其楣曰石磵书堂云始先生生宋季年以经义有声场屋间以科第起家而吴内附山林之士往往讴歌而兴以为一日之用先生乃惟家居读易而玩象观理著书以自见彛尝升堂拜先生遗像则见夫深衣大带拱焉以立如所谓三代之民者于是益有慕乎先生而有后时之叹然犹幸先生之书犹存也且俞氏自渡江来几及二百年诸书之传非一世矣而仕皆不大显至先生学髙道■〈樊，心代大〉犹以约终其身意必有欝扵前而发于后者而伯温頋亦潜徳以老然子立焉是能力学以发挥其先大父者夫易之道贞则复元先生贞矣立其复元者哉先生讳琰字玉吾伯温字子毓立字有立
　　
　　抱玄斋记
　　
　　老子言玄以明天人至妙之理而其所以自处者常超然出乎万物之表而辱与荣咸不与焉是可谓优扵玄者矣扬子云即其绪余拟易作太玄经而乃委身扵新莽以为后来所诮是不惟不知玄且不知老矣葢老子清虚无欲之士代之隠者宗焉子云以新莽氏独惜乎其不隠也句吴有隠者曰吴伯善甫善制墨因名其所居斋曰抱玄盖以玄在万物中物皆有之墨其一物耳乃独纯乎其色备乎其道故抱焉以自处以为君子之所需也而君则自为有足为人道重者君在昔至正丙申淮兵入吴君之兄病废者十五六年至是家人悉散去而君独侍其侧兵踰垣刺君君脱之乃负兄以出甫及门复有兵数十辈交刺君至三十余鎗君仆且死兄亦死乆而君复苏者天诱其衷以旌其义者盖君扵是时知有兄耳死与生不暇计也故其大义伸仓卒中有足为人道重如此今而退然不为世用頋乃隠居西郊制墨以自食其力且将终其身焉固若有取扵老子所谓知白守黒云者而其向之与兄同死者至今犹凛然也其视夫子云以玄自说义不义何其逺哉吾故曰君非徒隠者也义士也抑吾闻之君卖墨吴市中不贰价自学士大夫至扵童丱小子皆知君姓名凡书字必以君墨然今大山长谷之间岂无有大儒先生埶春秋笔书莽大夫者其所试墨如欲出于义士之手则必访君而求之庶不污其直笔云
　　
　　映雪轩记
　　
　　泉之为州接三吴而连二广其地恒燠累岁未尝见雪一孙惟善者州人也而游扵吴尝筑室娄江之上为小轩读书其间再经大寒而再见雪惟善方展巻夜诵且有以涤神渗虑而忘客千里外也其邻友晋昌唐本初沛国朱孟东汉中赵用晦勇闻兄弟是夕过焉以为在昔孙康氏尝读书映雪而惟善同姓也今又若是故题其轩曰映雪而请余为文以记之余前年客吴城之鹤市市南隙地数十畞一望皆青草故自春至冬惟一色余是夜卧馆内有飒尔响窓牖若万松子相腾掷声而余之室煜然以辉乃启户视之大雪且满目野鸖数十自相和鸣寒风复飕飂起而余之神欲飞以去因出戸外行空阔间一再匝俯仰四頋若有以见天地之全而余之心有廓然焉者意是夕即惟善读书时也独惜余不得与惟善邻相往返以相语也然是轩所见且闻者当不异是而其心廓然焉者亦不异是也惟善他日必归其乡以是而语其乡之人必相与大息而曰是夕也吾未之见也扵此凝而思之其必有廓然乎其心者哉是为记
　　
　　菊邻记
　　
　　凡天下之物莫不有邻日与月为邻江与海为邻河与淮济为邻泰山与嵩华为邻麟鳯自相为邻而龙与云为邻其扵人也亦必有邻而邻非止扵比屋而已也故孔子与七十子邻盖尝曰徳不孤必有邻若尧舜之为君也与其臣皋夔稷契之徒为邻故曰臣哉邻哉然而有髙世而无邻者则天子所不臣诸侯所不友若伯夷叔齐与凡隠逸者是已今而草木之华皆发扵春菊有黄花视诸草木不华而独花此所以为花之隠逸者而不与他草木邻乃求夫人之隠逸若陶公者邻也吴人王本中氏攻诗以医隠性好莳菊谓其善制颓龄特有资扵医也人有过其所居者见四邻皆菊曰王氏以菊为邻也或曰不然菊以王氏为邻盖王氏非胶然曰菊吾之邻而菊自不能不与王氏邻也暨阳王先生原吉为题其所居曰菊邻是固以为菊■〈〈一上自下〉页〉与王氏邻而王氏真菊之邻也虽然菊花之隠逸而王氏之隠逸则其性一也王氏欲与菊为乎菊欲与王氏邻乎必有能辩之者
　　
　　新阳农舍记
　　
　　娄江繇吴娄门东流出昆山城以入于海城东五里许有分而南流者新阳江盖别为娄江之支江之滨土田沃衍潮汐不甚咸苦农往往瘗竹固岸下候其赢缩旱而疏焉涝而塞焉故稼穑虽凶年然亦有秋友人傅君次泉居而耕之有田若干畞可卒岁以其地什之一艺麻麦桑苎菜果而为屋其间间之四楹足以燕妻子业诗书栖耒耜耘获之物最其胜者江流环舎舎外之木既老弥秀且闲门外无车马焉唯鸟雀鸣且啄水声潺潺然来风叶相和以响仰而视之山入窓牖中翠寒緑荣耸然在白日下或稍稍有雨气欝然而为云吾意君自与东西家相语以外王内圣之道无与语此山在目盖天下士矣初君居昆山今徙扵兹余固未一造焉今而问之耕者曰傅先生安在曰有傅氏而农者此其居也而君亦题其居曰新阳农舎云夫农君子所小吾知君盖识其大者而农乃其寄耳虽然古之名臣与世之王者其亦有农矣哉
　　
　　栎斋记
　　
　　天之生材盖未尝有无所用者惟其有所用也而始得以为材然而有无所用者岂天固弃之以非材也欤天既弃之以非材而何其生扵此也今而生之扵此则固以为材矣而终无所用是天之生材亦未尝皆有所用也而世之人方以其有所用者而诮夫无所用者之非材又以其无所用者而诮夫有所用者之徒弊其材而不知天之生材固未尝以此而废彼也彭君仁甫以栎名其燕居之斋或曰君取其材之无所用有以自况也或曰君以其有所用者而蔵之扵是也吾观君之为人年髙而有道不屑扵世用而将以自全其天也而彼皆取其有所用者而扵其无所用者则弗之取也而吾则取之焉非固取之也吾盖以合其天而已故谓君自况其无所用者弃天者也谓君蔵其有所用者咈天者也栎木之最寿者也彭祖以之显不为伊傅隠不为巢由而其寿至扵八百此能自全其天者君而自全其天安知其不有以似之也余故为之记以期君之寿扵无穷焉
　　
　　服记
　　
　　妫蜼子为闲居之服有冠有巾有衫有裳有带凡五而屦一焉冠以布为质而髹以漆广五寸髙二寸五分顶中央袤如其髙左右渐杀至两端袤各二寸即其髙而四分之其一在下为武其三在上迭为三成下成衡着武两成上皆为衡左右皆各为从迭冒之而从之末着武前后皆然乃穴其两旁以竹为笄而簪焉汉献帝时益州刺史张牧甞画古圣贤像有曽子故仿其所著冠如此汉世近古当有传者盖前三成以三乗之得九为干后三成倍之得六为坤而前后各三成为六然子不知曽子所服果何如也乃若尺寸损益在今颇以义起广五寸者倍之得十十与五为河图中数以五乗十得五十为大衍数髙二寸五分倍之亦得五十顶左右各二寸者合之为两偶而中央二寸五分者特为竒云巾用黒绘方一尺揜其两旁各二寸五分迭向内得五寸广衡（阙）其中而反所揜两旁之四角向外斜出之仍中诎衡缝处褁髻扵中余使覆顶前后制带一广一寸长五尺自髻后绕向前为结复以所余绕向复至脑之两旁绕而垂之复有巾者不（阙）则以褁髻若古继最耳方一尺为太乙揜两旁为两仪斜出四角为四象带五尺者大衍数而三结者径一围三衣以布阿合幅中诎而前后埀之自有至膝后幅斜让前幅使阔且长前幅裁其肩两间各三寸以容领领阔二寸长与幅等而左右之掩为袵复幅缝合之为督复即前后幅两旁当胁下裁入三寸许为袼又斜裁向下有不足者别以布续之而如其势又别以布两幅缀前后袼为袂又别以布阔一尺续为祛自袼之本曲裁向祛如鱼腹状而祛之口阔一尺二寸缝合之却循袂而袼极扵左右齐焉裳以布六全幅为之阔狭自左端三之一斜裁至右端三之二狭者居上阔者居下缝合如帷别以布为腰而服之长至絇上而不见肤带以黒缯复为之阔二寸围自腰后而结扵其前为两纽垂其余以为绅其末在衣裳齐之间屦以麻为细绳经纬而捆之其首缀绳四寸状若弓衣为絇其跟以绳二尺许中诎而缀之为綦而綦自跟循足两旁以贯穿扵絇之间此皆考求古制而斟酌之以自便然古之意则存焉尔矣以今之人而服之也其可不自古其人也欤洪武五年春三月妫蜼子记妫
　　
　　蜼子既作此记或者病焉有谓今人而不服今之服为得罪有司者谓今天子尝赐之织币而不制以为衣为隠君之赐者盖妫蜼子初未尝仕布衣也而服斯服也将服之以入麋鹿之羣焉君之赐其可亵乎今之服其可贱乎妫蜼子又书
　　
　　清旷轩记
　　
　　荆溪余叔敬自兵难以来负其母间关百忧而息肩嘉定虽其妻子之计日不暇给而为其母之养则常有余君子以是知其能孝也嘉定是时有以义士闻者曰龚孟徳氏为之买田筑室于钱门塘上而叔敬居焉州大夫张侯闻而嘉之乃题其居曰清旷之轩夫所以清旷云者髙人韵士之所乐也是未见叔敬之所以能为孝者然自四方用武诸侯王骄且僣东西南北之交兵者不知其几家而其宫室货寳管弦歌舞之娱有自若也士于兵戈中有能脱臭腐而免创残其父子妻子或完以存有不得不窃禄以为养者由是其一身之生死系乎是即有变故则其家之人安所仰哉以叔敬家倾母老而犹不肎茍仕其必有所见扵此也有田十数畞虽薄且少然其身未老足以亲稼穑子将壮足以力耒耜古者尽地力之法犹可为也扵是米麦茶笋以为饮食绵绢麻葛以为衣裳鸡豚羔雁以为甘旨忠信慈孝以为恒心叔敬盖无慕乎其外者方且母子相乐以终其未来之年视夫昔之王侯有不翅如浮云万变而其迹至是已茫然矣则所谓清旷者扵以见叔敬之超然不为世累以能自力扵孝也叔敬之子迪尝从余游而叔敬亦起余者故为之记以表异之云
　　
　　蒙斋记
　　
　　始彛居吴东练祁市覃怀张君子视寔来彛与之切磨问学期以古道相振厉而张君每叹夫末学之趋人而人之知志乎古学者鲜也若欲勉彛以进修于斯彛窃自贺其得以友张君焉方是时彛遭家难迹之不涉吴者且七八年异日颇得询张君吴之大人君子志乎古学为某某而张君亟称韩君公望之为人且曰韩君识趣似古狂者以目眚废而今则收敛之功尤有加扵昔矣彛又窃自贺其得以闻韩君焉自是张君一再往来吾二人间而彛往之巻巻颇闻扵君之耳而君扵彛亦若欲取焉以相友者亡何君即世而彛始来吴首谒韩君至其家彛与君至是始相识盖恍乎其如觌张君也间谓彛曰奕始目眚时尝筮得蒙自谓吾目不可以复愈也而果不可愈噫今十年矣扵是题吾所居之室曰蒙斋以自辨其蒙云既而征彛为文以记之而彛亦弗能已扵言也乃敛袵而复于君曰知君者莫如张君知张君亦莫君若也今而张君已矣而是记乃不求之其未没之日而以属之彛焉非有若张君之笃学懿行而何足以言蒙也且蒙取山下出泉之象寓在险而止之意居蒙昧未明之时有纯一养蒙之道其见扵先圣先师之言则已偹矣彛虽有言亦君之所尝闻者尔以言之君固已犯于再三则渎之戒亦何足以言蒙也然尝反而求诸张君之所称道者矣谓君以目眚而将加其收敛之功也姑请以是而言之夫人之耳目口鼻其触于物而动扵心者皆然也而目为甚目在我也物之接于逺近髙下险夷有不期见而自见者而耳目口鼻又且各为之用矣君子有视听言动之则而视之为首焉盖视必以礼者目之则也目之不踰其则而视以其礼则其必有所养矣君之目虽眚而明犹存所以制夫物接之来以为一心之养者犹自若也然其要则非由扵既物接之后而常本扵未物接之先盖必屏絶其众妄之憧扰斋居乎一室之中戒谨恐惧以养其心之所未发者而不待其既发而禁之焉作圣之功夫岂必他求而得之也彛也寡陋无似方自病其蒙之未击者■〈〈一上自下〉页〉因君而有闻焉
　　
　　王常宗集巻一
　　
　　●钦定四库全书
　　
　　王常宗集巻二
　　
　　（明）王彛
　　
　　撰
　　
　　○序
　　
　　蒲山牧唱序
　　
　　右蒲圻魏公诗若干巻彛既叙次为若干巻题之曰蒲山牧唱者仍公初藻之所名也初公以元至正间韫经济之业居蒲首山中而志有所待会兵难荐作乃出故山以择真主而帝业则既已大建扵江左矣于是振衣入朝一见即被显用以直笔居左史以礼典职奉常以忠言直玉堂以清节振风纪以善政典畿郡以正学辅春坊以硕徳长成均大抵皆公前日山中所韫之业也而又时而出之以见于文辞而以鸣国家之盛焉诗其一也嗟夫世之为诗者众矣而足以鸣国家之盛者岂徒然哉公之诗则所以鸣国家之盛者也然而有其故盖公之为人所以成其学者方正而渊懿所以达其材者廓大而宏伟所以存其心者轩辟而洞达所以养其气者雄深而淳龎故其发而为诗也有含涵蓄积之量有蜿蜒旁礴之态有从龙上下泽润万物之化若蒲首山中之出云者然盖蒲首蒲圻之名山也蒲圻武昌之望县也蒲圻为县庐阜峙其东洞庭汇其西衡岳蟠其南岷山江流其北而蒲首寔屹立乎其中自昔号楚南胜处而公之生实得其山川之秀则宜乎其发而为诗者若此也欤今所叙次其作扵山中者兵难以来所存则已无几而作扵朝廷者虽不甚具藁而犹多且富盖亦公山中所韫之业之见扵文辞者耳则初藁之名頋可易欤公昔山居时元吕忠肃公得其诗以拟杜子美氏今求之集中信然
　　
　　送沈亨伯之云间序
　　
　　吾家文中子尝评六代文士之文咸有讥焉独扵陆机则曰文乎文乎夫文中子以王道自任出而为帝者用则足以太平一世礼乐有粲然者不用则退而续经以传方来士衡文士尔盖非有经世之文也文中子頋取之若此吾尝疑之及读士衡所著辨亡论见其所谓彼此之位殊受任之才异者然后知文中子不徒称美其文而固有所感扵兹也当隋之大业取陈以一天下也文中子尝以策献阙下以不见用而去然而隋之政如彼也文中子之道如此也至是隋之为隋盖有逆知其将来者其扵辨亡论之言能不有所感哉东阳沈亨伯孝友而好文吾因忘其年之少与长而以为友而亨伯扵余不啻若师友也今将卜居云间云间士衡之乡邦也烝尝在焉亨伯宜谒扵其祠且以吾之斯言而告诸其乡之人其必有同吾文中子所感者而吾之言为不漠然也已
　　
　　聚英图序
　　
　　洪武三年秋七月余既得旨赐白金名币归养苏之嘉定而卧病国子学不能趋拜阙下乃拖绅受焉是日嘉定周孟容自客邸来候余疾曰先生之貎则癯先生之神固腴也先生之病则穷先生之道固通也小子不敏窃尝图先生缁冠深衣而埀绅闇然有千载之思焉在前数年时以是卜先生行蔵今归盖叶所图者惟先生为文以赠我既数日余舁疾东归弗果为会孟容亦还复伸前请且曰小子尝图当世知名之士今既盈笥乃聚而装潢为帙得先生文则以冠帙之首余观帙中有自号铁崖先生者是为会稽杨廉夫其为人若秋潭老蛟怪颧异颡目光有棱其狡狯变化发诸胸中则千竒万诡动成文章孟容所写盖得其混迹斯世与时低昻为文场滑稽之雄可谓善知铁崖者有王翰林子异充者其文章与宋景濂先生相上下而同在太史氏天下以王宋并称翰林年未五十而须髪俱白目朗而眉秀頥豊而准直其形若霜晨野鸖矫抗无媚容孟容所写盖并得峭直之性峻洁之文可谓善知翰林者又有张孟兼者年甫出三十而少余二岁余最与之相知今官礼部有能名其为人眉疎颧耸目长而清口角拱而善辨孟容所写望而知其为俊才也其它公卿大夫又若干人孟容又皆随其人之崇卑显晦进退出处而图之余虽有识有不识者皆可即是而得之目中焉扵是盛世知名之士班班焉有可考者余故为名其帙曰聚英图而序之然余惟列前三人而论焉盖铁崖吾为之论定于其既往孟兼吾为之期望扵其方来而于翰林特云然者使人知文章名家自有所在也而帙中頋独无宋先生先生尝见王翰林像而欲挽致孟容孟容曰吾方理归装心已东骛惧不能得先生之神全也盖化工生人传神者其胸中与化工相融会则下笔而各得其神今人传神惟得其貎而已宜其与人神大相逺也孟容可谓得其神者矣孟容持此帙之京师介吾斯言谒宋先生而图其像以为穷乡下邑之观瞻则区区之愿也是年冬十一月
　　
　　送李道士序
　　
　　世有老子书者或曰与易相表里或曰孔子曰老子其犹龙乎夫易六十有四卦而干为之首干之六爻龙以为象或潜焉跃焉见且飞焉而或至扵亢者时而已老子生周之季世见时之不可为也曰潜其吾之时乎故退以为进亡以为存卒潜而不见是得易三百八十四爻之一而为龙之潜者也孔子则时而潜时而跃且飞时而几乎亢则止其进退存亡与易为无穷而龙之变化俱焉吾故曰孔子其犹龙乎老子潜龙也虽然世则有孔子矣世之不可为者孔子其为之矣接舆沮溺晨门荷莜皆其潜也老子其潜之尤者哉潜固为老子之时也李玄遭世乱学老子之道自吴门游浙之东将寻深山穷谷而潜其身玄也其终潜也欤
　　
　　送张容自松江复归桐庐省所生父序
　　
　　自天下分裂人不得返其乡土死有遗哀者多焉今四方既定而张生乃得归桐庐省所生父汤翁盖不相见者十有余年至是复相见始生奉翁命出后其乡友张君从君避兵松江今而张君殁翁谓汤自有子张之义当为后生乃复来松江已而复归省焉张君世所谓扣笛山人者余友也余故以赠生曰死者不可忘生者尤不可已也生闻其言而泣焉何也生固以为死者不可忘生者尤不可已也呜呼生之心其可悲也夫其可感也夫
　　
　　赠李崇徳序
　　
　　适齐鲁者必求其缙绅之儒吊燕赵者必求其豪杰之士乃若见吴人而择其礼让之风遇楚人而增其骚怨之思乃行乎周秦汉唐之故墟则又必求其人而询其当时之人才而治乱所系每至扵悲吟愤悱而不能已者盖各有所感然也余自少遨逰东南因读书天台山中方是时余忠宣公佥宪东浙而余以弟子贠拜公于其庭公曰我在昔亦庐江一弟子贠耳自少即知慕周瑜陶侃之为人而至扵今也若等庶采此志哉视公之容若愀然而有所感者而吾犹不知其然也其后兵至四方公之守安庆者七年孤城无援而不以动卒至扵竭忠以死斯人也非独为庐江之荣而百年间固不可以屡见者余扵是知公昔年之所感者在扵此也嗟夫为公瑾者固有关扵吴之重轻而士行亦晋之所以存亡者而公则在今天下其大义所著亦一代之所系以盛衰者是则庐江之人古今盖同然也余于公安得不重有所感欤余尝欲书公平生以待太史之择而知公者恨不多也余又安得不重有所感欤会稽陈某为余言有李崇徳者庐江人也其为人究古今知治乱磊落慷慨然不以自耀寄迹扵医盖竒士也今则居南都焉吾子茍为文以遗之其必有复扵吾子者而吾子之所感者庶乎其有以发之也虽然余也识公扵廿年之前而信公于廿年之后夫以廿年之间盛衰治乱之相仍其倚伏变化固亦已屡矣而余扵公尤独有所感焉者虽余亦不知余之为何如也然则若李君者其必有以发余之所感矣乎
　　
　　送张侯诗序
　　
　　去年秋彛始还嘉定既至则惊而頋喜而复感且幸焉先是闻松江有以其乡兵为姑苏援者其徒或蔓延嘉定而今既已平矣余意嘉定是时且无噍类及还而彛之家完然以存州之人民益以蕃庶问谁为之而得以至是则皆曰吾州守张侯字孟循者是也在夏四月侯方坐堂上而松江人以其徒荷戈而来侯叱之曰若等非病子则狂童也今姑苏亡在旦暮尚谁援哉扵是皆舁侯往松江侯又以是叱其为首者越二日师至遂平松江侯上谒其将军曰嘉定非叛我者弄兵自松江耳欲以其余生赎嘉定数十万人命侯乃以将军令还嘉定缚为松江之徒者数人而为檄告州人俾无他虞故至扵今城郭能若是也彛以是知侯有功扵其州之人甚大明年提刑使者罗织侯罪状侯吐语慷慨终始一弗动至是乃弃官而归其乡彛以是知侯之心虽屡遭难而不变者又甚坚也州人曹贞集其大夫士诗若干首以待观民风者之有考扵斯也而俾彛序之夫活人而不有其功仁也诬之而不改其守强也至位而无所喜去位而无所愠有道者也若其某政某政之善且公也槩可见矣观民风者有能以彛之斯言而上闻焉其扵王家知人之明庶其少补也哉
　　
　　衍师文藁序
　　
　　至正间余被围吴之北郭渤海髙君启介休王君行浔阳张君羽郯郡徐君贲日夕相嬉逰而方外之士得一人焉曰道衍师其为古歌诗往往与髙徐数君相上下是时余所居鸖市聚首輙啜茗坐树下哦诗论文以为乐頋虽祸福死生荣瘁之机乎其前亦有所不问者师儒林之出也而托迹扵浮屠之间余故不以浮屠待师而师亦不自待以为浮屠而已也
　　
　　送浮屠祖黙诗序
　　
　　夫浮屠者扵其师自言其道也而译之以中国之文然中国之文非徒文也道在焉而已祖黙以浮屠而求余文余之道与浮屠不类伏羲神农黄帝尧舜禹汤文武周公孔子之道在昜书诗春秋者羣圣人之文也文至是考之千万世而准矣浮屠与吾人同则其目与吾目同也取而观之可也吾之说有所谓太极者弗离扵阴阳弗离扵阴阳也原始要终以知死生而弗以其幻也人心道心有精一之功以执中也建中建极为斯人之归也正家以王化先而可以动天地感鬼神也尊王室斥强侯以诛赏万世也此易书诗春秋之旨而羣圣人之道也今浮屠为空之说则外阴阳而求其本初矣为死生轮回之说则以为幻矣为觉之说则无假乎精一之功矣女无家男无室则夫妇不必为之化先而皇极不建可以训天下矣浮屠之师西教也其为率中国之父子昆弟靡然而由之则中国之人不必待中国之圣贤而惟西教是师矣然则为浮屠者易书诗春秋之文且不必有伏羲至扵孔子羣圣人之道且不必行而黙乃欲求余之文以出诸其徒而观之余亦不能舍吾中国圣人之道易书诗春秋之文以为文也黙方将适东南诸州而求其徒以师友之其徒有读吾易书诗春秋之文而知其说者豪杰之士也
　　
　　送浦士文赴广州诗序
　　
　　葢夫弧矢悬门蚤见四方之志梯航通道爰观百粤之风既遐迩以同涂岂华夷而殊化是宜褁粮以作振袂斯逰也今士文抱慷慨之才吐铿鍧之语芳胄则昆冈侔秀修名则娄水皆馨将发挥壮怀搜揽胜槩载斗酒以出祖秣马吴门指江汉以问津扬帆楚裔式访庾梅扵岭表仍寻尧韭扵磵滨则必有羊仙并迎蛋夫前导者矣扵是同袍羣饯别醑朋倾契夙拟于金兰句新裁于珠玉余故即其首简冠以序篇云尔
　　
　　髙季迪诗集序
　　
　　髙季迪诗集凡若干巻郯郡徐贲所编次而稽岳王彛题其帙曰髙季迪诗集而为之序焉季迪尝仕而显矣当未仕时即以诗鸣世有称其作者特以季迪而不以官季迪之诗不以仕而显也盖季迪之言诗必曰汉魏晋唐之作者而尤患诗道倾靡自晚唐以极于宋而复振起然元之诗人亦颇沈酣扵沙陲弓马之风而诗之情益泯自返而求之古作者独以情而为诗今汉魏晋唐之作其诗具在以季迪之作比而观焉有不知其孰为先后者矣嗟夫人之有喜怒爱恶哀惧之发者情也言而成章以宣其喜怒爱恶哀惧之情者诗也故情与诗一也何也情者诗之欲言而未言而诗者能言之情也然皆必有其节盖喜而无节则滛怒而无节则懥哀而无节则伤惧而无节则怛爱而无节则溺恶而无节则乱古之圣贤君子知之其于喜怒爱恶哀惧之节所以求之其本初者至矣故不言则已言而出焉喜也而明良之歌作哀也而三子之歌作爱也而甘棠作怒也而巷伯作惧也而鸱鸮作皇矣之赫然又因其怒也而作葢方是时天下有闻而鼔舞之者或瞿焉以俱喜或勃焉以俱怒或悚焉以俱惧或恻焉以俱哀或慊焉以同其所爱恶若有使之然者此无他已与人同其情亦同其节则所以为之诗者非诗也天下之情之有节者为之也夫以其有节者之情以为之诗而诗之节如此其至也匪圣贤君子其谁能与扵斯哉故言诗而至于虞周之间君子以为后来者之无诗也然而甚矣孟子曰诗亡非诗亡也人之情不亡诗其可以亡乎葢诗云亡者情与诗无节则犹无情犹无诗也扵是有得诗之情而复有其节者世虽汉魏也而犹有古作者之遗意焉世日逺而情日漓诗亦日以趋下则断自汉魏而后谓之古作者可也夫断自汉魏而可谓之古作者则晋宋及唐茍有得夫汉魏之情者焉谓之汉魏亦可也而世之作者乃欲即其无节之情以为之诗至并与其情而遗之而曰诗固如是然而汉魏晋唐之作者不尔也吾固观夫季迪之诗而不敢以为季迪之诗且以为汉魏晋唐作者之诗也季迪名启季迪其字也其先渤海今为苏州人生元末不仕国朝以儒士与修元史寻入内府教胄子授翰林国史院编修官已而擢为户部侍郎辞不拜有旨赐归其乡云
　　
　　送彭杞序
　　
　　江淮之间有友焉曰丘先庄曰孙希万而彭杞者孙丘友也自张氏据姑苏江淮之人以亲戚乡里故皆莫不负父母提妻子来求一日之禄丘与孙不为也而彭亦不为也张亡先时之为禄者亦随以俱腐丘与孙自若也而彭亦自若也余初不识彭至是始识之为其孙丘友也视之若孙丘然今孙丘俱以秀才起家为侍从彭方卖药四方其出处始异然孙丘扵彭又安知无招隠之作也
　　
　　美张彦和诗序
　　
　　医之道由帝鸿氏而下作述不一其人至近世刘河间张戴人曲畅其旨勒为成书则尤简易明白于时宋金列土并国二人之道北而未南皇元既一四海兹道虽骎骎乎南而狂扵所集者政不无也嘉定县居东南之陬乃有业医而逺宗二人者声教自北而南可即是而窥矣若张彦和是也彦和医士一旦企二人之道读其书而有所嗜焉有婴疾者造彦和所或迓彦和扵家即以是学而措之百不失一咸称之啧啧然草堂郑君谓余曰往岁吾疾更吾生者彦和今又吾室人疾更其生又彦和惟饵药而一无所偿大夫士诗以美之吾集而畀焉子以为何如余谓彦和疗人扵艰难之秋草堂酬徳于货利之外皆义也何说之为然彦和氏曰张字曰和业曰医扵戴人不能必其所出之戚疏所志之髙下所得之浅深而业曰同氏字曰同固将于其同而不于其异也且戴人河间之出当北南未一而生扵北欲求东南之陬企其道如彦和者无有也彦和南产乃企其道扵北之人盖必有故矣余是以有自北而南之说然则草堂之集是诗不独畀彦和尤可陈之观民风者焉
　　
　　送送国子周衍觐省还国学序
　　
　　天下有言之必至扵是而止者天下之人皆莫不曰然至扵万世亦莫不曰然故举天下皆水也皆山也有人焉粤产也目未睹泰华也与之言天下之山必至扵泰华而止朔之人迹不涉东海也而凡言天下之水必至于东海而止是泰华也东海也言之天下而无不曰然也至于言天下之羽毛鳞介也灵必至于龟神必至于龙瑞必至扵鳯麟而止言之天下而莫不曰然又至扵言天下之草木必皆至扵徂徕之松新甫之柏而止而天下亦莫不曰然又至扵言天下之所寳者金曰南金璧曰和璧而珠必曰夜光而止言之至扵是而天下无或有不然者又至于言天下之器于尊彛必曰禹汤也于衣冠必曰衮冕也弓曰繁弱而刀与剑则必曰干将也莫邪也言之至于是而天下亦皆曰然至于言天下之技也射至羿而止工至般而止奕至秋而止御至王良造父而止若医巫至阳咸和绥卢扁之徒而止而天下无不曰然今天下之势举海内外以为家凡天下之人而言夫此州也彼州也其城阙宫室壮且丽亦必至于京师而止故曰邦畿千里惟民所止言天下之人之所趋而必至扵是者也然而有国学焉又帝王教天下之士而天下之士之所趋而止焉者非孔子之道弗由也非孔子之书弗读也故其言天下帝王孝至于舜而止仁至扵尧而止有道而无为至羲农轩辕而止去暴安人至汤与武而止凡其当时之臣有功天下者以言平水土也至禹而止稼穑至稷而止礼乐至夔伯益而止刑也至皋陶而止自任天下之重在商伊尹在周周公必至是二人者而止至孔子而述以为易书诗春秋而天下言集羣圣人之成者必至扵孔子而止盖天下之言孔子者不惟天下言之而且千百万世共言之而无有不然者而况扵京师乎况扵国学乎宜其言之必至于是而止也昆山周衍学于国学者有年矣今而归省昆山又将还国学而卒业焉彛固欲其学之必至扵孔子之道而止也故以凡天下之所有者而皆莫不要其所止而以孔子之道终焉书之以赠
　　
　　送林医正觐省复还朝诗序
　　
　　洪武七年春三月丁夘朔医正林以义既得旨省其父苏州陛辞上谓以义在父前当如儿时以义以楚莱子斑衣事对称旨以义至其家宣上徳意其父拜手稽首感激倍万而以义欢欣鼓舞果能如在儿时踰月以义还朝郡守蒲圻魏公首赋诗为赠一时大夫士和者至若干人得诗若干什稽岳王彛序之曰圣王爱民如子事天地如父母故能有人之父母之心又能有人子孝其父母之心也今皇帝之事天地宗庙也极诚尽敬无乎不至以是知天下之人之孝其父母者宜亦若是医正埶艺以事上是行也天语乃及是焉非私医正也欲其赤子之孝其父母者皆必若是皇帝所以为亿兆人之天地父母也先是有旨下郡县行乡饮酒礼六年魏公行扵郡学有周老人百有十岁杨老人九十有三岁林老人寔医正父九十有二岁今年春乡饮酒而三老人尚无恙岂天地父母之恩独厚扵苏欤且林老人者今年九十有三有五丈夫二女子子而其子复有子有孙老人至是形神不衰生受其养而医正又加荣焉岂天地父母之恩又特厚林老人欤魏公赋诗不独为林老人父子于以咏歌我国家天地父母之恩寔自苏始则是诗也固亦与行苇之雅并传也哉其年夏四月庚子序
　　
　　送东传师住天平白云寺序
　　
　　佛寺莫盛扵浙之东西苏为浙西名郡其楼殿所存亡虑千百区以山水之秀而著者皆是也而又加以前人之所题咏在唐若韦应物张懿孙白乐天孟东野张承吉陆鲁望皮日休者固未可胜数也惟虎丘灵岩出扵伯业既去之后虽其人迹尽山水萧条犹足以想见其万一者则人为览今吊古者之所喜逰而乐道之也天平在苏城之西与灵岩邻而其山特髙以起为众山所环揖固已擅其山水之秀而白云寺又范公托足以守其先公之墓且即而祠焉盖公为宋之皋夔伊召三代而下所不数见者也且其孝思所在固有昭然而若新者矣彼伯业之残题咏之细又不足多也公之裔孙有为浮屠师曰良公者住杭之灵隠寺为名浮屠扵是主教者即以其徒曰教字东传主白云以守先墓东传以能诗有声江湖间且有卓行吾固以贺白云之得其人与良公之得其徒而文正之所望于后人者又在是也东传之行也诸大夫士请即其山水之秀分题凡十有二而各赋诗以送之天平山水之秀固将因是咏歌而跃然于目之前扵以寓其所怀扵无穷也然余数梦逰山中拜文正之仪容既觉而沾襟焉则余之有懐于兹者其有穷也耶其不有穷也耶
　　
　　送吉无咎之延安序
　　
　　余蚤作有老先生者暨徐逸人盘同谒余归养堂上曰无咎之行也将有言以赠之惟先生言不妄出且有文在史氏可传信冝赠既而方氏兄弟曰嗣宗曰榘者复来亦以为请余以为无咎之斯行也亦有虞乎否也老先生曰无咎之母老矣始无咎自嘉定如京师輙行役寿州复从守将开军府扵延安距嘉定万里而逺母子不蚤暮见吾意无咎斯时其情为何如顷无咎以军事自延安赴京师得东归觐省其情又何如今无咎行且辞其母复之延安其情又何如吾用是为无咎虞也余曰男子生而射六矢示有志于四方上下以无咎家居姓名不出百里頋虽日夜弄雏母侧视饮马河洛据鞍览终南嵩华之胜于是发扬其志气建功名万里外使天下后世知其为谁氏子果孰大孰细哉以无咎披枯竹断苇与乡里迂生撡一曲之说妄论古人陈迹视身渉周秦汉唐之故都吊古明王哲臣豪杰之士而询其父老若亲见之又孰胜孰负也况无咎之室人能顺母安焉有子能读书知孝且弟母乐焉无咎虽去家万里何虞乎嗣宗曰壮哉斯言请以为无咎赠余曰未也自天下变故盗名字蜂起西北之人往往弃诗书事战鬬国家既戡定其土思所以为治教者于是以羣进士牧焉而东南产于嘉定特拔其三人有金文征者尝受学先君子有黄琮者余妻弟也金同知鄜州黄知鄜之中部县鄜延安属州也有徐奂者与余尤相知亦为环县丞皆受约束扵军府无咎至问经术扵三君三君亦问无咎以疏通之政且时循乡里好诸君皆有亲康强他日尚先后归荣其乡而交拜堂上余虽闭门读书不暇出入然闻其归亦将持酒肴候至门外问无恙也老先生者四明陈尚吉也
　　
　　王常宗集巻二
　　
　　●钦定四库全书
　　
　　王常宗集巻三
　　
　　（明）王彛
　　
　　撰
　　
　　○说
　　
　　杂说
　　
　　天左旋斯其经日月为纬自左升一经一纬天道成月行速日行迟君逸臣劳故臣有为君无为
　　
　　天命至善人性斯其源故谓人性恶岂诬人抑诬天井田以养人庠序导性善贫富知愚庶不大相逺
　　
　　天命之性尧桀一形色之性至万亿
　　
　　自人其人斯为仁仁匪自外人之心人之身
　　
　　尧舜世多圣贤九官特知名（叶）而其余弗传岂无皋夔者焉
　　
　　世有桀纣尧舜其汤武世无桀纣商周其唐虞
　　
　　尧之政舜攸作（叶）舜政既成授之禹
　　
　　周厉过纣周胡不亡有宣王幽复过厉周犹东（叶）诸侯非汤
　　
　　回具体孔子禹具体舜微回微禹焉别大圣
　　
　　商先王从諌周造人纪亦有暴孙仁人諌死一亡一兴由从谏与否（叶）
　　
　　诗亡风有王文侯之命书以亡仲尼作春秋岂惟诗亡抑书亡是故伤书亡着秦誓匪以其悔忧秦强
　　
　　三叔流言公居东三年王不疑公金縢弗传
　　
　　象既以见舜在床为郁陶我思悔心斯萌（叶）心之仁不仁
　　
　　吕政君秦不韦之子孰谓柏翳后秦已不祀
　　
　　伯夷弗是避叔齐避兄置社稷以去畴其承曰有仲子故求仁得仁
　　
　　政也祸万世子扶苏贤胡亥杀扶苏再世弗传不仁而善没抑何有天
　　
　　舜卒鸣条为东夷之地彼苍梧有竁盖象封有畀舜衣冠塟是
　　
　　龟书区以九九州岛是取明堂九室井田百畞
　　
　　说龟
　　
　　龟为四灵之一能前知吉凶以告视凤麟龙尤灵也然而龟则灵矣而不能以自灵尤必假诸人以察其食墨某某如何以我之灵契彼之灵而后灵矣茍是龟也食墨若此而人之言焉者不曰此而曰彼至扵所言不契则往往曰龟其不灵也耶噫龟其果灵也耶无亦人之不能灵其龟之灵也余笑世之恒人固亦有龟言而弗灵者然犹曰国之蓍蔡焉能不有愧扵龟哉
　　
　　说彀
　　
　　百步之外一举足而已举足而如其数焉可至也然足或不举则心之所注手之所施者不能以措之其地扵是有可以措之其地者足亦未尝举也发之此即应之彼有不翅如响之扵声者盖必有其故矣自昔圣人知之取物之刚劲者揉之而使其诎焉取物之柔韧者縆之而使其直焉合之以为器用之两手之间而百步之外固在是也虽然任其力扵两手之间者臂也伸其左而诎其右撡之而器以张纵之而器以弛然而弛非如缩也张之限存焉张非如嬴也弛之机寓焉张也弛也盖皆以其度而已矣且夫所谓度者何也当然者也自然而若使之然者也惟其当然故不至是不止惟其自然而若使之然故未有不求至而自至者此弓之为物所以必至扵彀而止也夫不知其道之当然者舍彀而弛之者也知其自然而不能使之然者彀之怠者也使之然而不能尽其当然者彀之画者也即其彀以彀之而弗怠弗画者彀之必至者也然则世之有志扵彀者其可以怠且画乎
　　
　　印说
　　
　　吴人李明善刻印章必本古制考古书余嘉其好古也故为作印说曰夫印非古也古者琚珩以为佩符节以示信皆圣人作也史曰苏秦佩六国印印固始六国至是琚珩符节变而为印既以为佩且以示信是犹琚珩符节之意则不可谓之非古也吾观今之所谓印者其不合扵古有五秦印称玺其以玉者不通臣下至始皇乃制蓝田玉螭虎钮为天子玺皇后以金亦曰玺下至二千石皆曰印至汉诸侯王金玺槖驼钮彻侯相国三公太尉前后左右将军皆金印龟钮御史大夫凡吏秩比二千石皆银印龟钮二百石以下皆铜印鼻钮今玉与金玺曰寳惟银与铜曰印而其钮又不为鼻为龟为槖驼其非古一也又印与玺皆不甚大所以佩也故各其绶焉秦惟天子之玺方四寸其余皆方寸汉亦方寸印北齐玺有寸二分者有四寸者后周玺寸五分三公诸侯寸二分其余皆方寸晋周顗虽曰取金印大如斗亦大言耳今玺与印果有若斗大者且不以佩其非古二也又古者一官一印居是官则佩之罢则解之故在汉有自谓十腰银艾者至晋始惜金银铜炭之费自是众官用一印今皆然也其非古三也又书同文盛世事也故王者必考文马援为伏波将军上书言臣所假伏波将军印文伏字大外向又言城皋令印皋字为白下羊丞四下羊尉印白下人人下羊县印文不同非所以为信事下大司空正郡国印今印文不师古纡回而屈曲之寡以为多纵以为横曰迭篆其非古四也汉太初元年改正朔数用五扵是丞相印文曰丞相之印章诸卿及守相印文有不足五字者以之字补之今印文视所用数有嬴有缩其非古五也夫王者不欲复古则已必欲复古其扵所以传信天下者殆不可缓也虽然天下之非古者多矣又岂特印玺而已哉而余扵兹固不得不重有所感也或曰子为印说盖以资明善之好古也然子所论有玉也金也银与铜也而明善每为人刻象齿焉乌在其为好古也是不然卫宏有云秦以前民皆佩绶金玉银铜犀象为方寸玺各服所好今玺以玉寳以金官印以银以铜则私印以犀以象宜也余扵是益以信明善之好古也茍有诮夫明善之非古者出余之言以晓之
　　
　　惺惺说
　　
　　世固有同言而意异者君子或假其言以宣其意焉上蔡先生盖尝以所谓常惺惺法者而语夫敬矣而惺惺字古经传所无有独浮屠喘岩言主人翁惺惺否曰惺惺是则所谓常惺惺法者无亦与岩所云者同乎夫惺惺之言一也彼固言心吾固言心吾之意必常惺惺则可宰夫物彼之意空万物不有则心常惺惺一彼一此不同何如心宰万物而不宰扵物者也能不有蔽固自惺惺今乃时而呼以惺惺如家僮然则此呼者谁邪应者谁邪是又以一心制心为两心矣心如此乎先生之说固非如岩所云者学者扵此有能主敬以体诸其心也则知立言之所以不同矣
　　
　　○赞
　　
　　朱文公像赞
　　
　　广大精微刚徤中正敬义皆立明诚两进折衷羣言禆辅六经宋之夫子儒之大成
　　
　　贞观纳谏图赞
　　
　　魏郑公纳谏文皇其象如此盖宋米芾所畵也布衣王彛今观扵陈寳生家为作赞其上
　　
　　臣哉谏逆君哉听从出武徳后际贞观中革彼隋污作此唐隆世有文皇岂无郑公
　　
　　有元故昆山州儒学教授恭孝先生王公遗像孝子彛拜手稽首而作赞曰
　　
　　文弊有作正学自蹈深衣讲堂朝衣清庙丘山徳容渊泉心思扵乎恭孝侯邦之师
　　
　　陈寳生畵像赞
　　
　　贞门有孝展也能子夷居而华郁为义士图书在堂雅颂以琴不寳金玉寳此古心
　　
　　○杂着
　　
　　史约名目
　　
　　歴
　　
　　书曰天之歴数在尔躬盖帝王相继之次第犹岁时气节之先后故自尧舜至宋徳佑主尚论其世稽诸经订诸史而约之以为书歴为之首有正闰焉列之以天时疏之以人事大抵推春秋之意仿纲目之法而定着夫千载兴亡治乱之槩云
　　
　　统
　　
　　凡帝王有天命以一天下者有统焉其子孙世守之或其统中絶其子孙有起而续之者某帝某王各载其一世之事曰帝王统孔子虽不有天下而为师万世有道统焉帝王之所宗也儒者以为素王故亦着统曰素王统帝王之后妃子孙附着焉
　　
　　纂
　　
　　诸侯有国而子孙世守之者各载其一国之事曰诸侯纂诸侯之夫人附着之
　　
　　述
　　
　　人各载其一事曰述有正述有通述有反述有特述有旁述有杂述有外述正述者述以为天下后世之训者也（大臣诸名臣诸名儒死节之臣死事之臣孝友之士卓行之士隠者列女）通述者偹述焉者也（诸臣诸儒诸子文士策士）反述者述以为戎者也（强臣奸臣侫臣嬖臣虐民之臣失节之臣乱国之臣叛逆之臣僣伪羣盗）特述者犹特笔也（传道之儒逸民豪士）旁述者述其似是而非者也（异端若杨墨佛老与儒名而释学者）杂述者不欲以一端名者也（若刺客游侠滑稽货殖方技诸杂家）外述者外之也（四夷）
　　
　　记
　　
　　中国无统为中国之绪余曰记中国之统絶而复续然而有相敌而并帝者曰别记中国有统他族而并帝曰别记无统曰外记中国之人与吾并起吾有统而彼皆无曰附记中国无统而各有其土曰杂记（其家人附着之）
　　
　　考
　　
　　考一代之制度曰考（天象地理歴数食货礼乐兵刑庶官经籍）
　　
　　文妖
　　
　　天下之所谓妖者狐而巳矣然而文有妖焉又有过扵狐者夫狐也俄而为女妇而世之男子有不幸而惑焉者皆悮谓为女妇而相与以室家之道则固见其黛緑朱白柔曼倾衍之容而所以妖者无乎而不至故谓之真女妇也虽然以为人也则非人以为女妇也则非女妇盖室家之道之狡狯以幻化者也此狐之所以妖也文者道之所在抑曷为而妖哉浙之西有言文者必曰杨先生余观杨之文以淫辞怪语裂仁义反名实浊乱先圣之道頋乃柔曼倾衍黛緑朱白而狡狯幻化奄焉以自媚是狐而女妇则宜乎世之男子者之惑之也余故曰会稽杨维桢之文狐也文妖也噫狐之妖至扵杀人之身而文之妖往往使后生小子羣趋而竞习焉其足以为斯文祸非浅小文而可妖哉然妖固非文也世盖有男子而弗惑者何忧焉
　　
　　鹤瓢志
　　
　　草之曼生而实者有曰瓠其为形也有首焉有颔焉有腹焉有无颔与首而唯皤其腹者焉而其修短大小圆曲卧立之状不必同也其为器也可勺焉可壶与瓢焉其完而穴之离而判之用之不必同也道士李睿畜瓢一昻首修颈而腹果然其状肖鸖以为勺则大以为壶则曲乃刳其腹出其犀空然以为瓢而全其为鹤之状因字之曰鹤瓢余过之睿出以为饮予诘之曰瓢之状若是也肖夫羽族者众矣寜犹鹤而巳也睿曰鹤逰方之外而予所友者也昻乎其峙也泊乎其无所嗜也俨乎其难进而易退也鹤乎其知警也察乎其髙逝而逺引也而斯瓢也乃适肖夫鹤而予之饮輙以是焉岂偶然欤始余之字之也或曰似乎雁礼有木雁雁字之可也余则忧其乃鸣而遭烹焉或曰似乎鳬礼有鳬尊鳬字之可也予则恶其与波上下而偷以全其躯焉或曰刻管施簧顺之以为笙则其声似凤而予又嫌夫世之人以鹖为凤也彼其言木雁言鳬尊者尝自以为知礼矣言凤笙者亦尝自以为知乐矣而余老氏徒也夫焉知礼乐哉此鹤瓢所以字也嗟夫不能鸣者庸人也与波上下者侫人也以鹖为鳯者小人而谓之君子也然而鹤者逸人也睿扵是得所处矣作鹤瓢志
　　
　　跋陶渊明临流赋诗图
　　
　　陶渊明临流必赋诗见山则忘言殆不可谓见山不赋诗临流不忘言又不可谓见山必忘言临流必赋诗盖其胷中似与天地同流其见山临流皆其偶然赋诗忘言亦其适然故当时人见其然渊明亦自言其然然而为渊明者亦不知其所以然而然也又何以知其然哉盖得诸其胸中而已矣
　　
　　王常宗集巻三
　　
　　●钦定四库全书
　　
　　王常宗集巻四
　　
　　（明）王彛
　　
　　撰
　　
　　○杂诗
　　
　　露筋娘子诗
　　
　　毗陵谢君子兰以其家蔵米中岳所撰露筋庙碑刻本索余赋诗按舆记云云而方舆胜览亦言云云今碑乃曹氏所传其词曰云云余故为追叙其事而贯穿以碑所言云云者以传扵代云
　　
　　淮城小如盖僻在湖草边萧条城下路昔有两婵娟秋姿艳明月相携良可怜小姑泣向嫂薄暮惨墟烟炎天值暑溽一望白水田■〈禾罢〉稏杂稂莠逺与蒲荷连落日带沙岸满耳雷阗阗彷徨自相吊所惜在青年依稀双影长頋见返照前修途行旅尽惆怅不能还夏蚊喧且起着面剧霜鹯囊空无帷帐奈此万嘴穿前邨有鸡犬灯火见归船茅茨出丛薄隠约四五椽匪无有帷子叩门聊息肩嫂云得相依小姑泪溅溅冰肌与玉体忍萎一夕眠风生翠木下兀兀坐为禅■〈口赞〉肤攅利镞洒血乱幽泉平生弱女子苦当鸡肋拳肉尽志终定柔筋露蜿蜒森然出天巧工岂人力镌含笑化为鬼摄衣上云軿素娥共蟾窟错落诸星躔天孙下机处一时成俗縁何如作贞鬼心不媿青天终为甓社珠与月鬬春妍千年露筋碑野水流涓涓崇祠闯水裔蛛丝荣几筵明妆俨如生彷佛步湖莲神栁剥将枯独有心中坚埀条自婀娜不受恶藤纒年年臈雪后叶绽翠眉鲜乡人枌榆社日有牛羊牵惟闻繂縩响纸伞撒金钱神往女巫下妙舞特蹁跹车旗飒灵雨箫皷咽秋蝉祗愁神返驾不得此周旋焄蒿古时魂犹说草中钿归来不见嫂逺道正绵绵嫂面有粪土长淮终不湔分明小姑面留与后人传米生性好古书字无半千至今纚牲石苔藓滋蜗涎碑言天地间阴阳互推迁阳类况君子小人阴类偏五行有正位变化岁功全云胡值龎杂交处荐成愆乱贼所禀性狐媚最便嬛潜如虮与虱动乃百足蚿奄忽为魍魉鬼箭脱神弦赤手卖天下性命徒少延阳阳服兖黼班域在圣贤妇女尚知赧奈何欺八埏明虽未即察阴谴固昭然惟余泽国女白骨寄荒阡姓名何必显有此大义悬清风起懦夫未让夷齐专争欲楚人些斯囝日星宣我观碑上字满纸秋沦涟共姜赋柏舟名芳删后编春秋伟宋姬身与火蛾煎后来有此碑砫石当犇川隔江望髙陲野水惟鵻鸢忧来忽盈把写此露筋篇
　　
　　待鹤二首
　　
　　松顶巢空罥兔丝相逢惟有白云飞无心亦解寻孤鹤应怪传书久不归
　　
　　半夜苔阶拾鸖翎忆渠飞去最关情柴门正对林梢月偏照归程万里明
　　
　　陪宋学士国子学夜坐次韵
　　
　　华堂环壁水微飙扇清灯荡漾回澜起窈窕佳月生迹陪簮笔彦心谐超世情露繁惬栖翮林暗爽流萤眷兹悟物性谅匪系王程宵中已忘寐頋影素娥升
　　
　　齐桓公
　　
　　召陵初服荆首止复寜周瓜瓞既云茂楚氛亦奚忧伟哉一匡功首盟至葵丘胡为曾西子兴言贻彼羞宣王有遗烈江汉至今流舎彼僣王罪世逺及胶舟孝子贵几谏忠臣纳嘉猷羽翼制君父嗟兹乃诡谋图伯巳如此震矜何足尤春秋不获巳世降日滔滔将无彼善者桓公谁与侔
　　
　　送季思文教谕考艺还东阳
　　
　　素着处士服今冠博士冠县官亲劝驾接武青云端慷慨赴阙下长揖见天官胸中有武库光怪森可观写作一巻书字字骞祥■〈六上鸟下〉魁名压众士金华竞■〈山赞〉岏天官列姓氏谓可贡金銮君闻再三辞恬退人所难缙绅有如此谁复诮儒酸我时与之逰握手露肺肝振衣石城下六月大江寒一饮江中水古心烂银盘载吊鳯皇址稍寛秦淮湍次第览形胜龙虎相踞蟠忽得县官书殷勤问平安且言两月来诸生候归鞍教席乆虚倚萧条尘满簟■〈自页〉君早旋斾旅邸重加飡咿咿读书竟翛然臂生翰翻身别我去修途出层峦到县及新爽秋雨槐花残父老见君拜相见有余欢从兹少徭役黎首肌肤完子弟各饱食书声喧夜阑人才日如林时清冠自弹临岐惨将别且复立江干胥会良有期叹息赠猗兰
　　
　　秋林髙士图
　　
　　岚峯半残阳彩翠明林杪僧坞逺钟微归人下山少风杉落皷响惊起栖烟鸟携手頋言还前邨月初皎
　　
　　神弦曲四首（织女庙　西楚覇王庙　沪渎龙王庙　伏虎神君庙）
　　
　　红莲小朶金塘秋水上弓鞋新月钩碧日无光灵鹊死文星坠地银云起阴皷森寒闻唾壶神衣繂縩机声里曲曲湖波艳神眼十八虚鬟神自绾寳奁掩月袅蛛丝天促神归神不归
　　
　　黄屋龙颜死灰色寳鼎嘈嘈人血碧汉鬼入云成辟歴轰破当年覇王魄汉家日月上天飞照见庙前神树枝万骑阴兵去如水酒痕洒殿酣春蚁风过阴廊闻堕珥毾■〈登毛〉舞罢虞姬死
　　
　　冬冬天皷秋湖里雪山耀日青山紫金锁蛇鳞百尺身领得江中万鱼起女巫酹乳饮龙孙雨蕋芙蓉泻秋水神弦枨枨风雨黄明珠一夜照龙堂三江水浑龙濯足明朝化作林中緑
　　
　　金钱纸撒掀空舞羣巫啾啾荅神语旋风下山百面皷神马如人駄一虎豹作儿啼随鬼母缬裙娇女出神帷拔得虎须留畵眉妖歌自饮髑髅巵蛮夫拜神求虎血洗箭入山求虎穴家家望见觚棱月一路神灯乱如雪
　　
　　癸酉岁徐枢宻第赏雪
　　
　　雄鸡日落鸣嘐嘐天形咫尺悬如匏黒风不作黄云交将军宴客具行庖酒饮马湩驼峯肴燕姬珠帽翠埀髾色压秦娥河济娇十四冰弦杂雅咬白翎鹊起声嗃嗃鼔簧间以筊与■〈巢〉居客之右我拔茅不持寸铁势炰烋真官是时羣走■〈犭农〉煎海簸弄相讥嘲灵雨一霎吹旗旓堕地不湿俯可抄六出吐葩坤有爻天与为巧谁裁绡万家机杼织老蛟五彩绚烂嫌混淆一色拟覆天地凹缤纷迭舞鳯九苞回旋欲寻阿阁巢左左右右尾相捎噤彼百鸟喧啾啁何有多声春鹘鸼砉然撇去攉然抛振髭万骑俱鸣鞘空中击球众呶呶须臾羣飞食稼蝥扑簌绣户千蟏蛸黄芦划然间双■〈犭孝〉飒瑟马廐剉茤茭乱点水面倐而消清沦见底非投胶惊鳬嘠嘠或唆唆吴西诸峰聚呌庨头角一变冰潭蛟千树玄圃迷林■〈土幻〉旸春争先羯皷敲我懐魁垒异斗筲屡奋屡蹶志不挠拔剑起舞风飙飙昔闻真龙卧朔郊太师在旁如老虓阴山狐狢僵莫跑手搴毡帷复其殽功成四海亲同胞鸿基不阻东西崤生物岂择地肥硗养不率化■〈豸尞〉与猫性则贪狼心惛怓撅食冻鼠甘如麃织罽编蓬为（阙）嚆跳踉溪谷嘻呵剿将军忠孝天所教幢节翳雉纛树牦生死管乐（阙）尸狡讵有犀首敢哓哓三千徤儿面■〈幽页〉顤有力超乗捷登轈驰生马驹刷且刨角弓在韔寒裂弰黄牛炽火帐中炮行将平蔡归奏铙勤王不独贡厥包我诗排战虎旅哮小敌簸口大敌■〈言巢〉呵笔作字硬语聱角声冻咽梅花梢
　　
　　题张夔画闽山晓行障子
　　
　　男儿少年逰泰华蹩躄逰闽殊未暇千峯斗丑七州偏荷尔移将挂吴下恶风埋岚蟒蛟舞热水出云龙即化就中虚落颇姿妍榕叶深春荔枝夏莆田张夔老画手矍铄燕都驴独跨白首南归作冷官烂醉何曾官长骂酒醒拈笔扫东绢障里林峦风起麝行人渡口杂疎星车马营营乌哑哑忆昨峦村太平日外户俱开天自夜俯仰兵尘十载前聊假丹青绘官舍陈郎慷慨夔所知持此还倾槖金谢遂令千载想同时彛也题诗夔也畵
　　
　　徐雨山寄莲花
　　
　　秋风吹皱银塘水小雨芙蓉不胜洗谁拣新红折得来不怕緑芒伤玉指烟丝有恨自悠扬相惹相牵短复长双头并作幽修语一夜露痕黄粉香我有银瓶秋水满君心不似莲心短緑房结子为君收种向明年应未晚
　　
　　题李太白像
　　
　　青天无人代天语一星西落银云渚嫦娥戱弄青瑶波倾向人间金叵罗龙孙醉吸海为酒日月双飞织锦梭仙鬼千年王母宴谪来醉卧金銮殿玉环腮上桃花小玉尖香腻龙涎砚靴尘暖扑貂珰儿踏破青天捉月飞一声呌断扶桒鸡海枯化作蓬莱雪梦里长庚大如月
　　
　　鄞江渔者歌赠陈仲谦
　　
　　我昔采药华山峯羣山一视青童童或从暮霭见一线知是鄞江源甬东娄东今见披裘者浮江昔在鄞江中钓竿每裁郧山竹台笠独染蓬莱松向人只说鄞江好似有江水蟠胸中鄞江山水带瓯越昼夜海日涵虚空青天时截螮蝀雨白波或起鲤鱼风潭云不碍山水色百里尚见渔人踪阳灮坐弄春荡楫滩响卧聴秋推篷朝炊前邨记烟树暮搒别浦依丹枫扁舟所至聊复尔饮水即如春酒浓平生姓字人罕识一自为渔今老翁故山年来暗烽火苦雪岁晏愁空蒙寻源未向武陵去放舟尚喜沧溟通卖鱼偶入练圻市得钱买米真珠红犹惜黄尘满城郭秋风濯足来吴淞眼明目送独归鸟意尽忽见双飞鸿夕阳晒网不知处有梦数与乡人逢朅来相见不相识一笑知我遭文穷我本青城采樵者孤吟岂是寒窓蛩怀中亦有太平策不救午甑飞春虫明朝拟入五湖里且载茶灶寻龟蒙君今出此鄞江画许我结网来相从殷勤索诗馈双鲤我欲放之疑是龙丹山赤水定何处只今吟笑何人同■〈〈一上自下〉页〉君着我卧船尾霜晨共听育王钟
　　
　　已酉练圻寓舎咏雪
　　
　　青龙已酉丰稔叶岁星一终旬日浃天容黄黄风■〈捷，氵代扌〉■〈捷，氵代扌〉云同八表不见叶漏促辰酉日车跲目眩空花气屡慑冻指欲堕数蓂荚股栗匪由冰上踏半醉酒晕不上颊腰收带围项收袷褰帷霰落沾在睫前驱一瞥后数霎儵焉万片积几迭凝而复消何萎薾欲破未破聊自接树惹骚骚苔靥靥裁以天孙剪宫妾金刀两股十一捻六出点缀同一帖空中招揺乱秋叶作尘下来滚狂蝶相逐复上意似惬南箕簸之鞠吹挟斜斜整整飞跕跕■〈礻詹〉如左右转腰衱凌波有女还余褋塔铃无声灯刼刼缩首就枕梦或魇忽闻万马来蹀躞蒹葭水中羣雁喋潭鱼拨刺跳莕菨秋蟹入簖相凌躐黠鼠时时啮空箧落叶霜干步双屧吴蠺上箔儿女祫喧嚣众口中有谍愁如附耳语谈嗫枕边倾听殊未厌开门骤见灮明■〈叠毛〉布之六合坦可蹑百谷俱堙阱俱敜吴东县山固黟歙海峯半露青螺崨荒城蜿蜒迷雉堞万屋鱼鳞龙振鬛千花复吐春烨烨栁髪毵■〈娑毛〉倩人蹑有怀欲泛溪上艓压重枯篷难进檝幅巾褁头寒未怯跃然跨驴衣自摄家童凌兢背负笈忆昔少年曾任侠身轻欲飞衣袴褶晓起冲寒行且猎强箭如雨脱鞴韘剑头狐兔肉为■〈月枼〉且炙且啖不用挟槖倾马湩盟共歃困路年来谩弹铗今朝冻冷吟自怯拍塞秀句填两胁平冈宿草生瑞箑蝗出县境无剽刦明年有秋征往牒万夫畊种齐下锸妇子嘻嘻共春馌暖觉乌靴冻痕絶裁诗突兀陋大业白战今年秋献捷
　　
　　潇湘八鴈
　　
　　芦根寒晚雁唼喋沙觜无人星■〈压，肉代土〉靥闻有数声何处来相呼忽动风中叶双飞不复过衡阳翎间犹带橘州霜归来影落碧莎冷愁山一夜攅潇湘梦里湘天初积雪白沟河上琵琶咽犹见当年旧节旄几回拂向穹庐月
　　
　　偶题二首
　　
　　旅舎多归夣今归梦始真孤城五更雨百死一全身短日同慈母浮云是故人欲辞城郭去渔钓老江津城破生还日依人八口存虱添慈母线燕絶主人门巷叶霜埀屋园蔬雨隔邨身经乱离苦聊与野翁论
　　
　　送安南使还国应制
　　
　　帝徳如天四海同卉裳相率向华风称藩特奉龙凾表偃武仍包虎韔弓贡自炎方归域内心先流水到江东路经日出知天大城与山蟠见地雄诏语陪臣趋玉陛班随仙仗列彤宫陈情委曲为蛮语赐对从容彻圣聪驼钮新颁王印重蚁觞屡饮尚樽空承恩共识皇华使命将毋劳矍铄翁已拟再将周白雉底须复表汉年铜五弦曲奏鲸涛息重译人还鸟道通薏苡生仁供旅食■榔埀叶荫诗筒部迎定见新（阙）骑驿送犹思上国鸿歌舞万年当率化扶携百越共摅忠大明烛物今无外从此皆如禹甸中
　　
　　东归有感路断江淮已足忧繁华犹自说苏州万人金甲城头骑十丈朱旗郡里楼麋鹿昔逰何处草雁鸿不似去年秋忍将一掬东归泪付与娄江入海流
　　
　　忆徐生
　　
　　侯门复有小将军腰佩金符却好文记得今秋尝药处只余朱户掩吴云
　　
　　王常宗集巻四
　　
　　●钦定四库全书
　　
　　王常宗集补遗
　　
　　（明）王彛
　　
　　撰
　　
　　大学章句序说
　　
　　大学本汉儒戴圣所编礼记中之一篇程夫子见此篇与中庸非圣贤不能作而俱隠礼记中始取以配论语孟子而为四书朱夫子俱为作章句凡若干言题之曰章句者分章晰句以发明之也不曰集注以拟诸论孟者古注外诸儒未偹言也扵二篇独为之序者总言其所以述作之大旨也此序白云许先生以为当分作三大节看而每节又分两叚自篇首至非后世所能及为第一节所由设也以上其前叚也三代之隆以下其后叚也自及周之衰至坏乱极矣为第二节而知者鲜矣以上其前叚也自是以来以下其后叚也自天运循环至篇终为第三节复明扵世以上其前叚也某之不敏以下其后叚也彛窃谓第一节言圣人得其位而大学之教行扵天下天下既共由乎此故前叚言阐教者之犹有人立教之道有其原后叚言设教之徳极其偹第二节言圣人不得位而大学之书始传扵后世后世乃反乱乎此故前叚言阐教者之犹有书后叚言害教者之不知书第一节言大贤得其传而大学之书复显扵天下私淑者当自任以此故前叚言遗书之托为有人后叚言补书之责当在已也彛之先君子曰此序法孟子一治一乱章而作葢大学之教明晦而治乱分焉继天立极其法寖偹皇帝王之一治也教化陵夷风俗頺败周衰之一乱也若吾夫子及曽孟二子作而又一治异端俗儒众流起而又一乱至程朱夫子出而又复一治孟子固曰我欲承三圣吾朱夫子扵此而有不得而辞责矣林隠程氏曰序意始终推言治教学三字盖大学之道君以此治之师以此教之王公庶人之子弟扵此学之此圣学之兴废王道之隆替皆视此何如尔
　　
　　送仲谦师序
　　
　　比余以纂修元史得闻元之造邦其国族多雄豪而惟儒臣之经纶是赖至扵佛老氏若丘处机及帕克斯巴者亦咸有功焉则凡其徒为之言又乌可巳哉此释老传所以作也虽然扵此可以观世道矣初八合巴思之有功扵元室也世祖为锡号帝师而位之一人之上俾其后世袭之方是北而冰天南而桂海日■〈山骨〉月竁之东西凡为释教者莫不宗焉而其塔庙土田被覆天下视王公万姓之产恒十七八富贵声容足以震耀一世人则回视夫前数十年时一大梦也余尝闻佛之说往往梦视一世其扵世之所有者皆归之浮云空华而弗之頋然而富贵声容之震耀者乃如彼固佛之所乐为乎仲谦师为佛之说者也独能脱畧世累而皆委诸空言以为诗扵是主佛祠扵上海之杨林而輙谢去将西还吴江以卒业其佛之说其友哲彦文求余为之言以送之师固不以其势之兴衰而为锐钝也故诵其所感者焉
　　
　　送坚师序
　　
　　孔子门人若求之艺赐之言语游与夏之文学显然在七十子上至扵回也不迁怒不贰过屡空而不改其乐则不必其有文学言语而求赐之徒有弗能及者佛氏自达摩言心而来文字言语皆无足道乃或自欺以颜子之乐然颜子之乐与佛氏之所云者虽未知其果同异者而儒者与佛氏逰如韩子之扵文畅令纵欧阳子之扵恵勤盖皆取其文辞而巳焉岂以其心学之殊而文辞之同欤或他有说也坚师佛氏也以文辞逰吾儒中至是主松江畲山之普照寺儒先生皆相率而赠以歌诗而陈留阮维则求余为文以序其巻首嗟夫吾儒与佛氏所尚者初未尝以文辞而已也然而不以为不足为而为之者韩欧二子与畅勤之徒夫既乐而为之矣虽然畅勤之徒以韩欧故传而韩欧乃又惟取其文辞而巳也然则吾与师以文辞相与者盖亦有所本也已
　　
　　中秋翫月诗序
　　
　　烛天地而至清者莫如月故翫扵秋宜也秋之中尤宜也至正廿六年八月甲子望乡人周景延冀人冯季濓洎余会蜀人王某疁城之居均臭味也即携楮笔造登龙观之南楼以修翫事观之主道士锺希声与其客天台僧嘿肃以手启窓布席而坐四空不云凉月鲜澄神情欲飞境意俱胜因掇曺孟徳月明星稀语分韵赋古诗体以纪焉时稍渇需茗嘿戏曰诗先成者茗之某诗先成且吟且啜若讥我三人者次季濓成次景延与余成始得茗莫不絶倒由是慿栏髙咏琅然声纡徐浏亮下震阛阓间还者出歌者息閴然而听之景延曰雅之遏郑音如此哉众乐甚思逾溢且方二皷锺设酒菓以欢复以前孟徳语为韵各赋四絶句惟季濓卧思竟睡去既觉东方作矣即走笔而就夫中秋也气以澄寒燠以均月之色也倍故古之人得玩为喜不得玩为恨方今枹皷天下莫之或寜而吾数人乃能以良辰无事逍遥扵斯楼讵不大幸矣乎景延并季濓以事出非偶不可无叙因授简焉余固辞复余属弗得辞故述以畧时从笔砚者许生镕张生翀也
　　
　　送朱道山还京师序
　　
　　上以聪明神圣肇王业十年之间海内僣乱以次平一既而海外诸国亦每梯航而来贡夫明王之化逺被百蛮固有至神而莫测者然亦有其故焉朱君道山泉州人也以寳货往来海上务有信义故凡海内外之为啇者皆推焉以为师时两浙既臣附道山首率羣商入贡扵朝上嘉纳道山之能为逺人先俾居辇毂之下优游咏歌以依日月末光示所以怀柔逺人之道海外闻之皆知道山入贡之荣有如是也至是海舶集扵龙河而逺人之来得以望都城而瞻宫阙且人见中国衣冠礼乐之盛而相与咏歌之者又不啻道山入贡之荣也夫以道山之能为逺人先也不在扵他时而在扵今日盖圣上有作必有一代之人物以共事扵此而道山亦与有荣扵其间焉非偶然也适道山自京来娄江者数月矣将还其亲友田胜祖孙文富陈寳生咸征赠言扵余余故喜逺人之方来而未已也兹用表而出之以为向化者之劝
　　
　　望山堂记
　　
　　上饶衣冠之族世多推薛氏由唐以来居贵溪之渐步里至扵今若干世矣有白屋先生者名某字茂以清文卓行为时名儒朝之名卿大夫文章若虞文靖公忠义若余忠宣公皆乐与先生相游从而先生之风又自有邈乎其不可及者其所居在白屋山中有望山之堂焉盖先生之七世祖富川府君为楼曰梯云六世祖上舎君又为堂曰碧山至髙大考金溪君曾大考山长君或扁楼天碧或自号山云以寓其碧山梯云之趣而复有所谓碧云轩则其大考碧云君之所居所谓一云一碧则其考（阙）府君扁其东西之室盖皆以寓其山云天碧之趣也至先生而曰望山者望山而天云之碧固巳在扵其中扵是祖子孙六七世之流风道徳盖亦可以想见矣先生故属彛为文以并记之彛尝读诗蓼莪而见所谓矣夫罔极云者固悲夫仁人孝子之心所以思其先人者与天同无穷也今夫人之有其身扵天地之间者果何来邪吾之身盖有其父矣有其祖矣有其祖之祖矣而皆不可以复作矣乃慨然而求其音容无有也其心当何如哉先生以一望之顷而求其祖父之音容焉则惟见夫渐步之山灮天影浮云往来有天地果如是也今其岩岩而髙者其仪形之可象者乎蜿蜿而升者其容止之可观者乎苍苍而莫可纪极者其聪明薫蒿之犹存者乎是固有不能不思焉者而其心盖无穷也虽然山无穷也云无穷也吾心之思其得与之无穷也邪然而先生之心天地之心也前乎千百世之既往后乎千百世之将来如一日也固亦以无穷之思而与之无穷矣乎彛也遭家多难盖亦有无穷之思焉知先生之心果无穷也故不辞而为之记若薛氏之孝义先达之制作偹矣兹不着
　　
　　送殷教谕赴咸阳县序
　　
　　国制凡府州县必皆有学学必有官官必以府州县所荐士然犹必考验扵吏部乃归而就职焉殷君孝伯昆山人也以古学倡其乡邦为士人所推服大夫闻之因荐以为县学教谕君以母老辞强起之既上吏部试春秋义及道统论各一通执政者见之嘉其学欲荐以为守令君辞曰某迂儒职教可也民社之寄重矣然非才不可也既而朝廷以学官准常选例亦南北互调遂调君咸阳县学教谕咸阳去昆山数千里而逺君还治行李乡之人皆惜其官之卑而行之艰也而或歔欷以泣然则余尝有所望扵君者而不在是也乃推君所论道统之意以解之曰圣人之道与天地之化同流也尧舜禹汤文王固各有地矣汤以后文王周公兴扵歧周又五百年而孔子作扵鲁又百年而孟子起于邹又千数百年而周子程子生扵楚张子复生扵歧下而会扵伊洛之间未几而朱子出扵闽焉夷考其地则歧周西北也鲁与邹东也伊洛中土也楚其西南而闽又极南也而天皆生其人焉其由西北而东者相去几五百年其由东而来在西北在西南在极南者相去又千数百年頋乃希阔若是然而在西北与其南东者先后虽五百余年而同代数人其在东南百年而有两人在西北者二千年后同地而复有其人又其自东来千数百年后在西北在西南而会扵中土者同时复有数人而其在极南者其人又相续也夫天者之为是也岂无其故哉盖世运至扵周上之而唐虞焉下之而秦汉焉此升降之会也而文王周公孔子孟子乃先后见其一代之间岂非天以道统重周也故地不偏王而其人或王扵西或素王扵东以大是一统欤至有宋而周程张子皆出千数百年来郁积之乆而阐发之盛岂非天以宋之有道也而其人生扵西北生扵西南而会扵中土又以大是一统欤宋之南也赵氏微完颜盛朱子之生不于北而扵南岂非天以其一人而存天下之道统欤然则圣人之道沛然在天地间由西东北南而假之以其人发之以其地而不囿扵一方者天固使之然也今天子以中国之圣统海内外而学官设焉因命南之士典教扵北北之士施教于南所以一道徳而同风俗也余于是盖窃思焉自昔元有中国而许文正公以朱子之学佐其主自是南北学者咸知有朱子而朝廷亦以朱子说取士然北方学者于朱子之微言精义犹未若江南君子知之为深盖朱子之学授之黄文肃公文肃传之文定何先生文定传之文宪王先生文安金先生皆南产也文安当元世犹存頋乃穷而在下其言虽立而未能逺被扵斯世若犹有所待者固有在扵今中国一家之日欤君生南方知朱子之传为有在今而之咸阳焉则文王周公声教本原之地而张子所过也北方学者有能或之先后者焉君其必相与考徳问业以要其指归则扵国家所以一道徳而同风俗者非小补也吾闻京兆有萧维斗先生关中之学者宗焉今亦有为其学者乎比余与修元史获次其言行寘之儒学传中君而得其学者试以余言而语之其亦有以教我哉洪武四年九月一日蜀郡王彛常宗序
　　
　　钱堂师畵像赞
　　
　　其形■〈月翟〉其神腴虽薙髪者儒佛则俱其眉龎其气昌是观心者形影则忘故索其迹虽若出乎儒佛之间而泝其道乃独超乎形器之先然则若师者是殆犹钱塘之勤而潮州之颠者欤
　　
　　题读书楼
　　
　　仲尼雄断似唐虞邺架徒夸万卷余三代以来方有学六经之外更无书芸窓夜静萤流火竹简年深蠧化鱼果有一言人可法文章寜用佀相如
　　
　　王常宗集补遗
　　
　　●钦定四库全书
　　
　　王常宗集续补遗
　　
　　（明）王彛
　　
　　撰
　　
　　狮子林记（并诗）
　　
　　苏城之东北区有林若干畞佛者居之曰狮子狮子者林之一峯如其形故名而其地特隆然以起为丘焉杂植竹树丘之北洼然以下为谷焉皆植竹多至数十万本始升其丘之南麓便仰见狮子峰髙仞有若千尺如舞且踞两傍复各有峯亚匹之东曰含晖作人立左腋下有穴一腹枵然有四穴日始出则其晖晻暧相射西曰吐月颇峭且锐稍夕月即见其上狮之北有室一曰禅窝含晖之东有隙地踰寻砌以石子为环坐者所藉曰翻经台傍有峰特出曰立玉然其状嵌空若刀剑划作四五叶者或曰以地肺名为宜吐月之西有涧自竹谷中来因架石为梁曰飞虹踰飞虹以西而下其西麓乃北入竹谷中委蛇东来折以南出玉立后而上其东麓复折而南且西出狮子前而下其南麓凡丘之颠踵自三四峯外诸小峯凡十数计且丛列怪石什百为羣而所取道往往经纬其间既下南麓有二道其循麓而西者至问梅阁问梅与指柏相值梅与柏各一皆相结为蛟虬其寿几二百年柏之南有池曰玉鉴若鉴影以自媚者梅之西有井曰冰壶初凿井时得古壶尊地下而其泉冽且甘以瀹茗味尤胜云余在昔扵斯逰也盖屡焉而不厌今年秋复与茅宅民陈彦亷张曼端来逰而因师者余故人也止余宿问梅阁得咏歌其丘与谷者累日师曰是果可以咏歌欤愿有记也故书之石而使刻之先是有十二咏书石上其倡者髙太史季迪和者张水部子宜王文学止仲谢翰林玄懿今亦为同逰者洪武五年秋七月稽岳王彛记
　　
　　狮子峯
　　
　　昔年清凉山焰焰金毛赤来此自何年苍然化为石
　　
　　含晖峰
　　
　　凿翠从阳谷移来佛屋东空嵌纔一窦夜与日华通
　　
　　吐月峯
　　
　　势作金蟇立呀然仰太清每当三五夕先放半规明
　　
　　立玉峰
　　
　　昆冈分半股挿地四无邻为有怀中璧虹光夜夜春
　　
　　禅窝
　　
　　古屋依青润袈裟半是苔壁间僧影在一坐九年来
　　
　　翻经台
　　
　　云麓最髙层依依月乍升聊因看贝叶带露一来登
　　
　　小飞虹
　　
　　龙影夕连蜷不饮吴江渚截断涧东天飞来涧西雨
　　
　　竹谷
　　
　　几曲转逶迤月明人迹稀长林秋露落一犬吠山扉
　　
　　立雪堂
　　
　　大地寒深处叅师不自知青天还日出一路见来时
　　
　　卧云室
　　
　　秋潭看月还片雨千山暝独有钵中龙蜿蜒伴僧定
　　
　　指柏轩
　　
　　行道出深■〈林上豆下〉空庭秋飒然风来人不见青子落僧前
　　
　　问梅阁
　　
　　窓间月色微薄雪自风吹谁得春消息南枝定北枝
　　
　　玉鉴池
　　
　　水清不生萍况复生鱼子僧面此中看分明佛光里
　　
　　冰壶井
　　
　　铜瓶百尺下出甃带微霜注入莲筒去风吹满寺香
　　
　　余既为因师作逰狮子林记师复求十四咏因赋此并书记后师字如海髙昌人有禅学又能喜文辞所谓地因人而胜者也甲寅六月二日彛书癸丑岁十二月初四夜宿狮子林听雨有作
　　
　　自是城中寺却忘身在城俄然万松子吹作四檐声我欲逺尘世僧多留客情聊因佛灯下听雨到天明
　　
　　为如海上人题頋定之竹
　　
　　老僧出定心逾寂坐觉谷中繁露滴万响千声自去来一时月照袈裟白蜿蜒何物向窓飞分明鼓鬛复扬鬐人间只识仙翁杖不识降龙出钵时
　　
　　泉州两义士传
　　
　　孙天富陈寳生者皆泉州人也天富为人外沈毅而含弘寳生性更明秀然皆勇扵为义初寳生幼孤天富与之约为兄弟乃共出货泉谋为贾海外天富曰尔母一子惟尔吾不忍尔逺尔母涉海往异域吾其代子行哉寳生曰吾母即若母也吾即逺吾母惟君以为母吾行又何忧焉扵是两人相让乃更相去留或稍相辅以往至十年百货既集犹不稽其子本两人亦彼此不私有一钱其所涉异国自髙句骊外若阇婆罗斛与凡东西诸夷去中国亡虑数十万里其人父子君臣男女衣裳饮食居止嗜好之物各有其俗与中国殊方是时中国无事干戈包武库中礼乐之化焕如也诸国之来王者且颿蔽海上而未巳中国之至彼者如东西家然然以商贾往不过与之交利而竞货两人者虽亦务商贾异国人见此两人者为人有特异也自王化被海外且及百年中国之人至彼如此两人者亦不多也此两人者乃身往其地而亲其人使其人皆见而信之有切扵所传闻者两人异姓也长为兄少为弟如同气然异国人曰彼兄若弟非同胞者吾同胞宜何如寳生至言其母事则泣天富亦母事寳生母每慷慨为诸国人言其事輙欷歔乃巳异国人曰我与彼皆人也人谁无父母夫妇子孙者两人客万里裔夷动必服中国礼俗言必称二帝三王周公孔子又能道今国家圣徳神功文章礼乐与凡天下之人材异国扵是益信吾中国圣王之道海内外可共行也异国有号此两人者译之者曰泉州两义士也中国之贤士大夫闻之亦皆以为然云天富字惟善寳生字彦亷今居吴之太仓方以周穷援难为务寳生母事别有陈节妇传妫蜼子曰余读周书王会篇夷之国众矣而皆纳贡周邦孔子周人也欲居九夷然未往也今孙陈氏以商贾往且犹动乎彼岂其读圣王书慕义而行之不然何其居夷而能是也古语曰放之东海而准余于孙陈见之矣至正二十五年八月蜀郡王彝生制
　　
　　周景安秀野轩（朱德润书）
　　
　　古苔十畆青山麓窈窕幽花暎深竹中有髙人昼掩扉袅袅藤梢上书屋清风出谷洒秋香返照穿林破春緑不省睢阳畵里看细路经丘杖藜熟
　　
　　春草词
　　
　　陈母庄蚤寡以贞节着闻其子寳生字彦廉能养甞作堂奉母且自谓父母恩无穷而难报因取孟贞曜游子诗语扁其堂曰春草髙太史季廸既着为记余复作春草词使歌以寿母盖欲子之心与母恩同无穷也其辞曰
　　
　　春草兮青青罗生兮满庭望王孙兮不归纷百草兮愁人（叶如之翻）结幽兰兮佩之采莫采兮江蓠东风发兮江渚晞朝暾兮以雨荪亦乐兮有母（叶满补翻）日承颜兮堂下（叶后五翻）把瑶华兮琼英（叶扵良翻）日方永兮岁未央羌进拜兮羞余觞春欣欣兮百草生（叶傅王翻）草生兮有心（叶思容翻）春复春兮焉穷
　　
　　春草堂诗
　　
　　几见春风吹草青一身偏自念初生从今白髪应重緑岁岁春来母子情
　　
　　跋张贞居自书帖
　　
　　歴代史臣不为释老立传或老氏有可书者则以置之方技传中至皇明修元史始别有释老传之目而老氏首丘处机释氏首八思马且各有数人焉张雨生东南以工书善诗为道流一时学士大夫若赵文敏虞文靖黄文献诸公多与之逰乃不得入传或者疑之然处机八思马之徒在其太祖世祖时大抵皆以功业显故释老氏有傅盖不徒以其法而然者则夫雨之可传正不在此余甞执笔从史官得预是议今观雨自书杂诗扵温陵陈寳生家词翰之妙如是自当与赵虞诸公诗集并传也洪武壬子秋八月稽岳王彛识
　　
　　跋张旭春草帖
　　
　　右唐张旭春草帖有宋名臣题识其一微仲观于东府之东斋在元佑壬申其一师朴观于枢府之前厅其一器之观于承旨厅之东轩皆在元佑癸酉其余乃绍圣宣和靖康时人盖壬申癸酉间吕公为左相韩公为枢宻刘公为枢宻都承旨一时君子在朝共成元佑之治自此歳后即非复元佑矣扵是为绍圣为宣和靖康而宋运中圮此帖遂随南渡入张循王家故有臣俊等印然则一纸之显晦与宋之治乱相仍欤披玩之余不胜叹息时洪武壬子之秋稽岳王彛识
　　
　　王常宗集续补遗
　　
　　●王常宗集后跋
　　
　　杲童幼稔闻长老论及嘉定乡先生学行纯正文章典雅必王先生常宗为称首自恨生晚不获一撡杖屦以偹牛马之走间尝得其诗文一编曰三近斋稿其议论根据精彩发越反复诵咏使人有手舞足蹈之意此杲所为恨生晚不得以从问道执业之末然是时抱生晚之恨者岂独杲也吾友刘君子珍过而见之黙然有契扵中乃曰君贮之箧笥以私一人之观览孰若镂板以传庶斯文之不坠而先生之名亦得以埀不朽也遂许捐金以成厥美其间多有陶阴亥豕等字复求进士都公玄敬校雠点捡略无茍且复为序文以弁首简杲惟先生出处大节具见髙太史王半轩所为堂记岂杲后学謏闻浅识之所敢识然在当时师友文物之盛若金公徳儒张公翰宸赵公元鼎袁公徳新诸老芳名伟烈百岁之下后生小子终莫得闻幸存先生之文而着若今茍无子珍之好义亦同归扵泯灭而已尔夫逹者之用财不为妄费无益之事世俗惟知徼身后之福与夫淫侈声乐之类虽费巨万在所不恤其扵义事则拔一毛而利不为也古人有云旷百世而相感得此心之同然其子珍谓矣
　　
　　弘治壬戌春正月望邑人后学浦杲敬识
　　
　　或问长生之道余应之曰上则圣次则贤或曰古称寿圣贤曾不留至今何谓长生余曰圣贤虽不存其所亡者形也形而下者也所不亡者心之理也形而上者也今心虽不存而心吐之言千古常新安在其为亡也吾练川有妫蜼子先生者姓王名彛字常宗其学之传出于仁山金氏故渊源有自发为诗文皆平顺和畅根于至理国初以布衣召修元史书成受金币之锡有以荐扵翰林者先生以母乞归后竟不得其死呜呼先生之才之徳而不得其死今乏曾玄以衍其后使其文不传不为真死也欤余因采访其文集数巻出资绣梓以广其传刻成因缀数语扵后以见先生虽亡而所以不亡者自若也
　　
　　弘治十五年春三月朔同邑后学刘廷璋谨书
　
