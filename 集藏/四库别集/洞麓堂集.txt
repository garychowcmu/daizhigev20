《洞麓堂集》　　（明）尹台


钦定四库全书 

　　集部六 

　　洞麓堂集 

　　别集类五 

　　明 

　　提要 

　　臣等谨案洞麓堂集十巻眀尹台撰台字崇基号旧山永新人嘉靖乙未进士官至南京礼部尚书眀诗综称其有洞山集此作洞麓堂集考集首邹元标序称洞麓堂稿大宗伯洞山尹公所撰去公家里许有竒洞峯峦卓诡遂以名堂且名其稿然则洞山其所居地名洞麓则其堂名实一集也台以护持杨继盛一事为清议所归集中如与罗念庵书谓近世宗良知家者心说沸扬只縁金溪错认孟子先立乎其大者一语又极论即心即理之非谓即实有所得亦只此心灵觉之妙盖非所见之理释氏有见于心无见于性陆氏之学大率类是又谓程子之徒当时且有失传如吕氏游氏寖入禅学朱子没后勉斋汉卿仅足自守不再传尽失其旨如何王金许皆潜畔师说不止草庐一人其攻击姚江之学甚力亦可谓屹然不移集中有祭陆东湖文一首推其望重朝廷功盛社稷云云东湖陆炳号也炳名列眀史佞幸传中与台殊非气类考史称炳岁入不赀待权要周旋善类亦无所吝世宗数起大狱炳多所保全折节士大夫未尝构陷一人以故朝士多称之者台之假借或以是故欤君子论公义不论私交究不免为白璧之瑕也集凡文六巻诗四巻元标序称其诗数百首力推唐雅制疏书序记铭状表数百篇出入汉宋阐绎名理不屑绮语虽乡曲之词例皆溢美今校其所作尚不尽诬云 

　　乾隆四十六年五月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●洞麓堂集序 

　　洞麓堂稿大宗伯洞山尹公所撰也去公家里许有竒洞焉峯峦卓诡公容与其间图书掩映烟霞流照甚适也遂以名堂且名其稿诗数百首力追唐雅制疏书序记铭状表数百篇出入汉宋阐绎名理不屑屑绮语盛矣公薨且久常偕友人甘子开氏谋曰公一代名硕其人如高山大川后学典刑立朝多劲挺与诸佞幸为敌护持杨忠愍一事流注士人口吻尤伟虽未竟公大业然不朽者自在文恶可漫漶不传而两人家食诎于立不果会绣水黄与叅使君观察吉州念其大父遂泉公为公门下士思深源本捐俸为公广传以邹子里中后进属弁诸首简元标常考诸方乘知吉川文献甲于海?宋自欧六一周益国高峙百代姑亡论我朝以史学婵嫣馆阁者几二百人然解吉水杨西昌两内阁最着解天马行空自出杼轴不可羁馽杨歩武六一沉浸浓郁后作者麟麟然或传或不传禾川自刘文安洎公鼎起后先相望葢皆艺苑赤志而士林之标表者也刘如琼林武库晩而趋约手自裁集不过数巻公集视刘稍赢纾纾容容浩淼无际伯仲韩欧世必有知者文安相虽未久称名相公虽未相然当时稍稍奸时喜好叅大政如窥左足然公固守我里古先辈家法宁留滞周南十余年敦行详裕邅徊不少贬兹公之所以为文宜传不然当时以文鸣者岂无人读未毕熟数当时事令人髪上指冠呜呼传公者岂在兹集哉闻之先辈读书中秘拜一官久不徙葢欲畀之囏巨理乱之寄必先投之寂寞恬淡之乡惟寂寞而后其志定恬淡而后其守坚志定守坚则其审物之情也熟出则能肩斯世斯道处亦不失为名公卿公当时虽优游南北乎然神情因依多吾里名徳及海内一二方闻先生是皆所谓恬淡寂寞志定守坚人也公索诸先生于山■〈土幻〉水陬间欿然思有以自下故公之造诣至老不衰今何时乎予因公有无穷之感又因公而思吾里先辈之盛无论列宗朝即在嘉靖间多逺识深诣班班人伦冠冕如此此又读公集者所当悚然兴也万厯丁未季夏月吉水邹元标尔曕父撰 

　　●钦定四库全书 

　　洞麓堂集巻一 

　　（明）尹台 撰 

　　○序 

　　赠梦山先生迁庐陵令序 

　　梦山先生既以谏左出为龙泉丞在治甫朞月而异政歌于旁邑直指使以闻天子特迁庐陵令于是朝之缙绅太夫士咸啧啧诵明圣显能而昌直矣初先生左出时门人隶通籍者二十有三人并谋申乃言先生蹷然曰某既以言被罪诸君复扬搉其过无乃非相益意耶至庐陵之命出门人乃复合谋曰是可无言已乎台曰唯哉事有众人之所轻然在贤人君子则独重非先生兹迁谓耶且夫和氏之璧始献王而刖足再及其后也秦赵以十城争之不获铁泄于葛卢之山成于莫邪氏之冶世无知寳者久之精跃神动天下愕其良夫物或时渝而能见屡湮冺而皭然耀世者理固不可以类慨也矧贤人君子之致用其轻重顾得与众人品校哉是故迁不迁宜无甚与先生事而羣诵至弗能已岂不有繇然耶且明圣在上能者用而直者不遗先生直动中外能又焯焯出众表夫苟无当于世则已如世之不可遗先生也则一致用间视重海内岂但百众人举错之常而倍过之矣乎故台惟先生兹迁也四善备乎其独有焉曰不谪过言其说在喻灶昔卫有壅政者近君或告君曰窃常梦君于灶也君曰何哉曰灶一人炀则前者不见后今得无炀君者乎于是卫去壅政者而国治夫灶视君不恭之喻也君不谪其过而信其言则主悟之明矣曰不察疑迹其说在宵行者段产言于新城君曰宵行者能亡匿邪不能使无疑迹故臣被忤主之罪则负宵行者之迹矣明主不疑于用然后其志显焉曰择臣于谨节其说在原守晋侯难守原者而得赵衰谓馁也不私其壶飱观行于谨节也夫壶飱足以择臣况论列不辞谴罚者乎曰重官于近民其说在邺令魏有西门豹者文侯知其贤而使令邺曰去矣就子之功夫近民莫如令魏使贤而勉其功故邺治称诵至今文侯之重官矣是故古之贤主以权量别天下士而器使之官人必当其位举人必因其能四善之知用尔夫豕零鸡癕列于肆则沮洳之泽无弃毛梁丽■〈木戈〉桷陈于室则扶疏之林无枉植贤人君子克国家之器使视其材能所登称则士与同进者稽焉故苟得其人一可以倡十苟失其人十不能不沮于一先生第往乎将使今之在位者欢权量于器使而稽其进引之端凡诸直与能者思济然并效于昌显之朝也不存乎先生之兹试矣哉 

　　赠滦西王大夫叅政山西序 

　　滦西王大夫以兵科都给事中出叅山西省政其行也同寀诸君子为谒赠言于史氏台史台曰嘻余言奚有于大夫虽然亦窃闻大夫之贤久矣夫大夫之学于古也非黝乎深积黙藏而不着其有者耶曰然大夫之为令于邑为言臣于给垣也非靡心惠下不矜哆其能仡仡乎公私大计不慕激切之虚名者耶曰然大夫之饬行也非偃乎建素朴为表而遵晦于明窢然旷同不设沟塍之浚阻者耶曰然史台曰嘻若是大夫之淳备于道哉夫二气变化不可以控揣而万物叅错繇之以成类者虚之致也灵舆之广载也周旋无始极矣然四方上下不揆则而顺位者易之循也是故君子效法焉内致其虚充之不盈不以泛乎其外者居学也濡乎若膏泽浃物而不偏概乎若权衡称施无所操其用者兴政也其视人也不以已间决然无主吾不施其所晰之故趋舍不离乎本素者惇行也君子修于此三者而道无所于出入矣世之称材贤士执其一曲挈然与众易慕察其不知为其不能以觭忤于物曰吾不遗于理道之故其于学也异适以为高于行也孤矫而难为后以加乎政而民乃大咈是其于道也葢尝进乎一隅否耶而世犹称侈若勿及故吾得详闻数君子而益以大夫为难能或言诚若大夫之贤也不大有奋振于是者乎史台曰余观材上世得二人焉夫晏婴形不逮中夫志念常若出人下者然相齐而显名诸侯天下慕其贤文子退然若不胜衣其言呐呐如不出其口乃能佐主昌霸举士于筦库者七十人晋国数世赖之是二贤者观其始有所谓奋振于时者无有哉睹厥攸成比今之世用者较殊矣若大夫之贤不近二子者之选与兹往而引其行学之绪日纶放政业则显闻斯世必不但前所试效止尔葢令至亲民矣然所及仅一邑之小谏臣言天下事矣然言之耳兹往叅大政于一省则既什伯于邑又凡前论列莫用者朝夕足自见行事则二子之业庸足为大夫比长哉台不佞敬以是终属大夫而复数君子 

　　赠徐子补贵池令序 

　　夫今天下近民之吏若如令然世顾曰令难擅一已制使乃其志恒■〈垂夬〉■〈垂夬〉虑出下人虽贤者犹不免是何哉其故我知之矣其毁誉是非之衡则固持之人也是故一邑之民治安矣然或弗能伛曲以承势侧俯以媚贵即有善政上弗予之矣其求于民也校索不厌苟利乎功名之会虽伤于义无惜也然或能借贵要以立已资逡逡乎势门之托蕲济其枉以成其私即有不善之政上弗指之矣是故毁招于励贞而循良被闇闇之过誉建于饰邪而暴污蒙显显之称若是乎期一邑获治虽贤者宜难之矣君子曰噫嘻久哉兹说之疑于世乎古语有之人莫能左画方而右画圆也是故蠧积于物腐沸止于薪除虽有善毁不能为由夷诋虽有巧誉不能为跖蹻助夫迅驷坚车遇羊肠无却步者负其能进也朽栜朴榱隆众支而莫辅乎挠者本败而力不可任也故曰谁蔑其实渥流之泽枯者弗濡轮囷之言巫者弗居夫世信之寡矣乃吾于徐子不其有望于斯成者耶九江蔡大夫曰戾哉厥睹无以为徐子告哉夫徐子不昔为淳安长乎民诵其政曰孰嗣我今令亷而明不扰而事振然徐子病上之条下于邑而违民之好也数执不以行虽让言至无回色故上之人嗛之抑抵之不可得则数中言直指史黜其名于荐剡焉乃今嗛者罢斥去而徐子之名始益彰假令尚在位徐子得终离蔑实之毁哉尹子曰噫嘻余读往记窃悲古良史之志矣夫以文侯之贤尚私惑左右之议于邺令况他哉况他哉然则欲成治名于末世者舍援助之人无立耶鄙谚曰徒手攘攘向市羣往喻俗之不长厚利慕者日争于下上也然世惟无自出于毁誉之涂者斯贵要之人小动揺足扤其志即有若邺令行事其肯为龋龋者求托借之门邪夫徐子交余十数年其志固非今之巧宦者可概矣迹其政又不尝一二为淳安究乃今补贵池宜无以易其操尚尔葢吾闻直木不可为轮曲木不可为桷是故善弦者无更柱之音善治者无枉已之政徐子往益持其初志不怠庸讵知淳安之难不为贵池之易易者耶徐子闻之蹷然曰尹子知我且其言足相我于邑盍识以遗我于是序其说 

　　赠周清夫判庐郡序 

　　明有天下百七十年鸿卿硕辅奋业当时显功名后先者彬彬可考见矣指厥事能议其材效独擅着一代咸云文襄文襄斯岂其时会之异耶抑作之前备矣继焉者莫或为之盛耶史台曰吁嗟有以哉虎未成文气已食羊其步视逺矣余观周尚书始第进士时即自疏求入读秘书兹其志可与世之仅仅持尺寸者道哉夫慕逺者不急于迩就计成者不毁于俗嗤豪贤意度要之必出乎庸情测量之外其所至者众人之所不至也故余谓文襄功业不待睹之抚视三呉时迹其不轻自试而顾储有成不讳流俗人之讥而引疏以自推虽古名世之士不能过其趋识矣乃今其遗烈章章天下则小夫孺子知之至语其所繇致达士或未之推考焉往余游留雍识尚书之孙清夫时清夫官台幕余既叹地之生相近无以问其世交清夫惜甚晩比久习益知清夫之能肖似厥祖者于其志足类求云乙未冬清夫起艰赴京师余数従议论则嘅然扼念曰夫先尚书之绪不大坠于余乎丈夫不克自树身乃伈伈徇世泽之庸无片能可短长于世吾赩焉旦夕恧之耳无几改北幕果上书乞一卑秩补外以图效所欲致者不报比今年秋始有判庐郡之命或曰清夫之求外补于卑秩也不近于矫厉乎哉史台曰否否不然夫鄙夫尚同达士耻随尚同故阿世求徇耻随故违众似激若清夫可不谓能耻随而特立者耶人情好矜诩自多则或挟前世之有闻人矣或歆侈其世禄之仕矣或仕而立内朝则思久固无外迁矣或晛睍索索安退怯矣或计其必外迁则希荣崇秩以要利矣孰肯为清夫之矫厉者弃众人所挟所歆侈不为动而遣久固自安希荣利之规挈然负其欲显白者以抵之当途之人兹其志岂与文襄读秘书之志异哉清夫往庐郡道三呉观具区松栁诸堤泄之迹问其地父兄耆老之传说知前闻人之志施于政事弘且详若是即所筹划虽广概之天下无难况佐一郡之理哉清夫行同郡缙绅士咸有赠言而余以详知其人故特为之序 

　　赠无锡训周君序 

　　古今人成材不同厥效可指述矣或论其繇必曰时然又曰固数使之论时然者视诸山木夫山枞枞然昔美材矣易时而鞠无遗良则其盛之忽焉索者非时莫之致也人材之成易古而难于今亦时盛之不可复耳曰数使之喻年谷之丰眚也夫地靡间而力同而谷之登独违其恒计者年之丰杀尔殊也故世数至昌极乎三代治隆之际并颕重穋非日穮耘之可兾矣嘻惑哉厥述异乎吾所睹闻者哉夫木不因山谷不视年其播与艺者存乎人也人之有教犹谷木之有播艺也虽有善地非艺不生虽有穰年匪播不成昔三代圣王之训材也颛颛然若农夫之于谷山虞场夫之于木也时其播艺惟惧生成之艰底焉故为之学以居之欲其根植之有托也为之师以启之欲其长茂之有作也师刑而教尊学立而文备圣王所以播艺天下其具固周且详若是后世人材成造类不几似乎古者非天独匮之也艺之无良则地孰征其美播之弗力则时孰观其成其具不修欲人材一二乎古也难哉今天下立学兴师效法三代之盛布建豪英列于畴采乃顾恒叹弗称用苟不推本求原徒咎时数之相戾亦失察于教之说已闻诸先正崇教莫若重师故君所不臣于臣者二当其为师则不臣也三代之君重其师若此则治化崇厚而教益章流固师之导迪为效也乃今学校遍天下求师之导迪其士者寥寥无一闻焉岂非上任之轻故彼所自立亦相其轻而怠委耶教之不尊其所繇致者渐矣则吾于虚我周君之训无锡也安得不教以自重之道夫使君之材苟充其所至即事功之难致可不匮其成兹近一学训官耳岂患不能于职哉葢世惟鲜知师之为重故教弛而学不易兴其究也师亡其为师者矣其所导迪若是士何赖焉今君之往慎毋徇时而自失其量焉耳夫无锡东南首邑也其山川盛气不但财赋物产焉専之名贤伟辅葢往往履迹相承矣乃士汩于其习染而竞华屏实日浸漫不知所止极于是不得乎师端其尚以堤其风之所流将士益观效靡然矣故曰位小而任大秩卑而务崇学师之官之谓也夫地美饶艺时穰敏播无锡固成材美地际乎今日盛明之会则譬丰年之登殖矣往哉君慎所以播艺之方奚患无锡之不有三代之材哉 

　　赠前村王子令建平序 

　　前村王子既拜建平令或曰建平何以居王子也夫王子厚积而不匮乆试而能练乃者屡摈时数之竒矣以建平隘且碞使居王子不掩其究施之绩耶王子曰嗟乎过觌予哉予无有乎建平尔闻明者政易察予明之未能晢也勇者政易行予勇之未能振也敏者政易达予敏之未能决也夫政恃三者以立予一之未能而胡有乎建平尹子曰嘻兹王子之易政哉充其所论即天下之政无难矣夫明者浚于察是故测物覛微或过乎晢焉则钩摘而盭化勇者果于行是故起弊兴仆或过乎振焉则暴急而偾务敏者速于逹是故率事赴能或过乎决焉则扬躁而害功若是而政是従其谁能与之故曰斤斤然察者眩也其明之晳之谓也隆隆然威者折也其勇之振之谓也夬夬然断者失也其敏之决之谓也古之君子知其然故明烛幽无侗乎其若愚惧察之浚而晢也勇絶百物偃乎其似怯惧行之果而振也敏轶众材僿乎如不能裁惧逹之速而决也是故其施于政也旼旼以持之而人不敢欺也由由以作之而人不敢遏也循循以计之而人不敢蔽也故用有所不用能有所不能而天下之用与能不可胜穷矣三者不过之类也夫王子于是三者进之深矣故不晳以为明而物可使无遗照也不振以为勇而事可使无遗举也不决以为敏而务可使无遗理也所谓察之浚行之果达之速虽若有不及焉然三者之不过吾信其必有矣若是则王子不用之用不能之能孰得而胜穷耶王子往哉执是以従政天下无难为者况一建平尔哉吾不能益王子之政而悦道其所深进者以勉其成故有是赠 

　　送石阳陈子令政和序 

　　夫今所谓立名誉之人其几不出文学功能矣二者虽非古圣贤所急慕然要之皆宗统道徳极其至并足以流昭旷之业乃世所侈扬则功能尤显伟夫文学原本六艺推百家指意之殊有累世弗通其义当年莫究其说者而功能士诋之于无所用焉故稽综天人兼贯今古则视以为眩阔而靡伦引物连类烛达幽眇则视以为诞谬而失经援比诗书该洽往古则视以为记摭而近诵洋纚辞述摛华掞精则视以为繁饰而疑史夫文学所难其凡固不越数者而彼诋视若此非繇所趋舍异耶然余意二者至相成助不可为诋也是故语功能者不揆之训籍则无以博观材术之施用议文学者不括之理务则无以深明述作之旨会期以照今弘后泽名誉之推称难矣故曰以縠尚縠孰知其美也以素縁素孰知其纯也今四方宁平既乆功能之材无所效于事用故文学士得着其所长而作者比兴乃吾郡石阳陈子希踵慕迹以斯业起名褎然出人士上者十数年故一时名卿士大夫咸不藉推引而知石阳子文学之周然竟诎名进士之科乃时俗人不厌讥笑则反谓勤斯业如石阳子且邑邑不遂一第况他哉夫文学固无当乎事实耳而石阳子慠然无动于中迄以禄飬求补外得政和令以去于戏余观石阳子岂颛颛局文学之长者哉于二者相成助之具葢岁劘而月成之已至顾功能不见之施用尔即世情所诎可谓孅说褊觌轻品量天下士矣且进士者文学之致而功能所繇起也然往往有不必是者则存乎所自立焉耳犹之端玄以为章饰非有加于进退周旋之礼也今有服玄端不由礼者人取其章饰贵之乎抑由礼而不必端玄者之隆乎石阳子邑中有杨文贞公者文学功能盛一代然固不进士途出也天下闻其人弗叹诵思慕之者哉石阳子往之政和必持是志自表立剉砺焉若簳筈之取劲也輮轧焉若轮轴之攻逺也则文学功能相成助吾不知其止矣 

　　赠■〈艹伯〉庄方大夫序 

　　上践阼之六年既新显陵爰升安陆州为承天府隶州一县四寻立留守师统卫二乃今年夏驾视陵还京诏三大臣率文武百执事奉太后梓宫南祔于是抚按臣议承天南寝重地诸需应繁出军民混并郡卫罔兼辖守巡使无特设非便乃奏立荆西道置守巡使各一人请救俾専厥事任制可于是冢卿择所宜任者而■〈艹伯〉庄方大夫遂以江西佥事擢叅议湖省往分守其地是时台适竣使北报命取道南昌藩臬诸大夫觌而授之简曰方大夫行不可无太史之文赠也台曰嘻艰哉今承天之事非大夫之才畴济虽然不至其地罔知其艰也不陈古推今罔知艰之故也不知其艰之故虽才罔协夫承天顷余奉使时周睹之矣厥地故郢楚世称霸之邦也昔楚方强盛广地六千里黔巫江汉之区括为内县于是楚并其征输搉六千里之赋舻会毂走于是邦可谓至聚足然熊蚡一侈冒国民弗堪卒召干溪之辱楚弗竞者数世何也其地之所成者鲜薄方壤隘蹙弗可以逺逞也是故连山亘■〈山耴〉不衍阡陌之利长汉劲溃不蓄洫隧之流高原多垆则蚕桑之作寡成卑泽旁泄则鱼稻之出罕羡而又北搤樊邓西交陜蜀南抚辰沅东抗沔湘舟车游骛所通会成市其至必仰之食也故自楚肇国至今鲜闻其富饶岂非地所出者弗周民无以事其上邪今天下车同一轨上念业图始闻陵阜基本之攸在也引幅员而首重之恩施至勤厚然自寝园聿新以来将作之工诛委之吏讫十余岁无宁息顷至家摘户算民无偏丁即役繇逮占其孥矣曽未旋踵而属车跸扈梓辇従卫后先幸驻不越十旬外乃今潜殿孝城之役复相寻而未艾焉往余过暏环承天数千里间赤野周延无际闾廛特女子相粥至斗釡割肌肤之爱甚者扶羸枕饥旦夕虑须臾弗缓迩不知所振施也顾上下几步舍间役夫聚万众骡马牛槖駞之畜万头使往来旁午于道日不下数十百辈氓隶军厮奔走之徒驰数蕃咸需应虽丰之年饥食而劳不得息矣谚曰一马十骑鞍辔何施语当事者之难难于其民之罢且急也故曰难哉承天事于乎大夫其往哉夫事以民兴功以民集是故民急矣苟可以寛其急即事之来罔程也民罢矣苟可以蘓其罢即功之成罔计也夫然后大夫之才可汔济民亦曰庶少瘳乎大夫始释褐为御史显名介节寡同屡谪起至今官是行也知大夫所欲推施之志矣故台不敢颂而以是告 

　　送东沔康子令漳浦序 

　　尹子之在留雍也有友二人焉其一政和令石阳陈子其一今漳浦令东沔康子二人并西昌产也而咸负文学名乃康子志犹挈挈古人云始陈子往政和尹子赠之言曰夫文学政事相助成者也是故必原本道徳之推用极其所至而昭旷之业垂焉士修之以建立则能自托于无穷矣康子取读之叹曰诗有之无弃尔辅不输尔载夫吾今诵是文知竞得失于一第者之为耻哉今年春康子既又试宗伯弗售而得选漳浦令以出也问尹子曰得无一言相我耶尹子曰嘻夫吾所言于陈子既弗逆子之志矣则奚以益诸虽然聊取子之向慕古人者质也昔鲁叔孙氏称士所不朽者三曰太上有立徳其次有立功其次有立言吾每訾其说而过之夫叔孙将非以立徳则或匮乎功与言耶立功与言者不繇乎徳之出耶则古之人功若大禹言若周公孔子假令徳不极能使是二者常立矣乎即数圣人徳若是而功与言不当其时不适于用虽不立于天下何病也夫古之人事备乎是矣政事文学语其极至不越是其选也然要其原本稽于道徳之推用数圣人弗能违也故文学者言之轨也通之政事或窒则辞章徒丽不察理要之实矣政事者功之舆也揆之文学或盭则法术徒深不程训猷之经矣葢古之君子秉道执徳立其所自有而益求底乎至极其文学也宣其自立者于言也故无意于言然出则天下训之其政事也成其自立者于功也故无意于功然施则天下利之是奚繇致然耶彼立其所自有者原本既固是以能相成助不穷尔康子兹往哉奚假余言之相乎虽然吾意之矣往人称康子以文学其今去为漳浦也庸讵知康子不又以政事称耶乃康子所自立与余之慕康子者不専是故赠康子忘其为复言焉康子归觏石阳子问其已进于是乎则吾愿有以复我也 

　　益庵呉翁七十寿序 

　　夫寿之成也有三太上本世其次因时其次尚修世也者言乎其出者也木之有贞坚者草之有茂劲者其贯四时不改柯易叶非本乎所出之异耶乃其成也孑然独异众物矣时也者言乎其遭者也岁之无害风雨日星霜电之气不相蚀则百昌之兴遂鬯如虽有瘯劙焉寡已故时无坏而物可久其因成于所遭乎修也者言乎其自致者也天之于物其固也或立之其圮也或仆之非天之有偏存也物所自致者矣然则天不得不然尔故语其莫之致而致者虽存乎天而致所必致者则由乎物之修矣人之于寿也有违是三者之理也上古生人多寿其传载于简牒者略矣其仅见一二皆非后代称有年者可及于稽其世葢厥先咸有大功徳被民者也抑时则醇龎而修之能凝备者也斯成于天者全而其自致者可推也今夫朝菌不知旦夕而冥灵大椿至春秋筭乎无纪人之年寿本乎所出之异不犹物之各有类邪传曰尧舜之民仁寿桀纣之民鄙夭政化仁鄙譬岁之有丰凶也民寿夭因之则犹物之従岁然尔谓时之遭勿与焉可乎夫世成其出矣时因其遭矣而人所以修之者不至犹之物本出乎久固之类而蒙乎丰硕之年乃其植根立柢无壅培沃灌之资则寻至于折阏而悴萎也讵非其自致哉余持是三说以观人年寿之促永其有弗征者鲜矣乃今于歙呉氏益庵翁尤信夫呉之先姬也泰伯之徳至矣延陵札秉让尊仁扬其风泽葢百世无泯也衍族溪南以迄于翁上下三千余年协气坌横既富能谷用昌弘乃家则本其世之出也逺甚翁生元黓执徐之岁在敬皇帝出震之二年童及壮齿濡渍十八载乂安之治以迨观今上中兴礼乐建极之化无四方兵革之事以撄其心无繁赋重役谪徒更夺之扰以乱其志无暴官鸷吏専擅恣睢播流虐政以诎其奉公守顺之常则时足使之安业裕生保性情之和以全其天年是仁寿之遭也乃其善赈财以周乏弛利而急于义所至缙绅大夫忘势分而托交好往往车撃毂而马骈肩非修之无懈曷致之则翁于是三者葢庶几乎全邪翁今年十一月十三日周七十之辰其子良爵因友人烟溪程子谒余言为寿余闻翁之贤旧矣兹奚以寿翁无亦曰修之不可以已乎昔之在位君子有年九十作戒以自训者其告国人曰毋以耄弃余是其所以为睿圣也翁能景服行之则益修其致寿之实其年尚可涯邪归哉良爵奈言无过乎是矣 

　　赠周彦敏谓桂阳令序 

　　宁州周彦敏令铜陵三年铜陵人悦而慕之无异晬婴儿之安其襁乳也然其邑负大江陆走呉楚黔蜀之交舟车实通聚彦敏为吏务俭惜其民贵要人乘传上下或弗中所欲即怒怼出形色于是彦敏数白大吏请致其事去大吏念彦敏之贤惧弗终于邑也乃疏请调以简僻者于是改郴之桂阳或曰桂阳其彦敏之优乎夫彦敏宁产也桂阳之俗似宁而铜陵则反是是故崇山回阻别于江陆之通走也偏壤独治戾于舟车之互沓也兹往取所习于宁者治之足矣或曰桂阳湖南之徼邑也其民之土著者固稀所在坊市墟井之集善出材智称雄长者率皆客至之民而江之右居什九其疆壤南交宜韶北引衡桂连更数百里山谷险邃相并错故旁迩地或弗靖不逞之氓即往往薮伏其中林呼莽啸莫可薅狝夫舟车之会孰与客民之竞族也江陵之衡孰与盗掠之纠伏也故曰桂阳难于是彦敏疑若有沮焉者史台闻而咍之曰彦敏亦忘昔之在铜陵乎彦敏治铜陵则以铜陵治之矣曷尝问他邑之俗以相概耶其施之事也固由由然顺所出也曷尝惮其难而勉修所弗及耶夫十室之廛不胜殊习乌暏桂阳之似宁也古之善治民以良善待暴窃而使行旅之悦出其涂又乌暏盗之不可化而客民之不可为土著也顾铜陵之民悦之而贵要人或怼且怒斯桂阳不免尔矣彦敏行哉同其悦不同其怼且怒吾知桂阳之易为也哉 

　　赠尹汝信赴南宁司谳序 

　　南宁百越之徼郡也其地控炎交黎岭之会西南盘海嶲其民杂并夷獠往往盗出没相纠聚不可究诘俗好鬼轻法小大齮龁龎溃无统纪吏治其土者率难究展志意于是始有思峻刑以折畏之者矣然其势急之易乱吏观其志已然虽负鸷悍材或不敢迄用其所能余宗友汝信氏适为其郡司谳夫司谳刑官也欲举其职非刑焉攸措于戏吏失其道也久矣刑者治之辅翼非恃以为治者也史知治之难乃不思反其本顾独倚于刑以为用则岂为南宁不可哉虽齐鲁易治之邦亦将无所行之司谳刑官也欲举其职不知刑之本可乎昔先王命士制刑则曰迈种徳于民刑期无刑夫以种徳为本而要之欲其无刑是故民逺罪而入于治甚易先王所以仁覆天下者也后之议治者异是子产春秋良大夫也首铸刑书于国而告子太叔政则曰火烈民望而畏之故鲜死水懦弱而民狎玩之则多死焉是殆以刑刚制其民欲民知畏而苟免之尔则先王种徳之意其微耶夫刑之未成也引法以正之及其既成也决狱以丽之虽咎繇不得不尔也然法求其必正而不能使民之无犯法狱求其必丽而不能使民之无怨狱夫岂所谓期无刑哉故孔子曰古之知法者能省刑本也今之知法者不失有罪末矣言使民无犯法之难也又曰古之聴狱者求所以生之今之聴狱者求所以杀之言使民无怨狱之难也于戏汝信往慎哉夫执法以议狱辞成而入者不得复出入出之间民死生判矣故曰刑者成也一成不可变君子尽心焉甚矣刑之不可无慎也几微失慎虽一閧之市不能弥之使无乱况岭外万里之徼郡哉汝信往与余游成均甚习知其本素厚而慎足以持之兹往于南宁也必宜故有是赠 

　　徐先生擢谕乳源序 

　　夫有其华而实弗至者士耻蒙焉士固以才艺为华者也然使才艺周而实徳匮则犹袭锦负薪几何其不敝裂也乎故士弗循实虽华亡观矣今天下言才艺之华必曰浙士浙士之盛必曰浙西不及东逺甚乃其士自校比亦然吾独否之夫云盛者非以士产之众多邪乃其士又往往能挟才艺之华以成进取则其称盛也固宜虽然亦固外焉己耳浙西士大抵知耻竞于外故才艺周而实徳鲜戾比之浙东殊究矣明兴百七十年间金华数子独彬彬擅其名业于一代浙东之士孰先之兹非华而能实才艺足稽于徳之明效邪余取友于浙之士既贤西郡而尤以严为最严士间不甚数接然所与一二人率徇实黜华矫然絶他郡士吾邑学郡师迟斋先生出严世大家得所见闻以成才艺既不懈足自章表乃逡巡焉不少衒可谓华而能实不失其风尚之美者故今训永新六年士亡弗悦而慕之知后才艺而先实徳久之于士尚亦稍变兹擢谕韶之乳源士往従弗及要余言导其志乃先生亦愿余有告也余闻韶昔以石乳之良称天下乳源之得名也以是其后有治政于邦乳告竭而忽来复者邦人至歌以为祥夫以甚无知之物一感治政犹足使之既竭而复出矧士作于教化之易成者哉韶昔以产士推先代名相实兴起之而今也或寥寥焉乳源之勿振于前可知已假有行教化于是邦者能作士以复其昔则视乳之来复其为祥不既大邪先生兹往必试之吾闻昔人论乳之说曰乳材良恶易视也其激滑以夷其肌亷以微油然而清皦然而辉其形之出于土也如是斯品之至美也夫士因华以观实于类得无象之然乎先生教乳源士诚得是类者作起之敛其华俾归于实斯才艺之成奋于时也愈一乳之来复千百矣诗云人知其一莫知其它以乳喻士之类也先生行哉吾将望乳源士庶几浙西则必于先生是行乎卜哉 

　　赠古峰徐先生序 

　　昔唐阳城为国子司业告诸生曰凡学者所以学为忠与孝也余诵斯言未尝不叹阳子之贤焉嗟乎自汉而下教人者有及于是乎夫三代之教必自人伦始人伦者君臣父子之道其先也故教者之所教学者之所学不先忠孝为之本期欲至乎道则譬外谷粟以营食黜麻丝而索衣必无几矣阳子之学余无所考见观其教人者如是其贤可知已抑其言之切近易入故一感喻间能得人服信之众不终日而还事其亲者数百人则阳子之贤何如也虽然余不能无恨乎其时矣彼数百人者能服信阳子之教幡然易迈往之志以事亲岂不皆可为贤乎哉使时诚用之则广孝于忠辅其君以匡治术必事功有可观者乃卒不闻其声称非见用于时者寡邪夫世不知贤者之当用即善教何当焉抑阳子之教未竟施且忽有道州之出矣夫学生诣阙乞留者徒众迄不能少迟阳子之南也则是数百人者尚望其一二获用邪故阳子之善教无施于理化君子盖恨乎其时也自是而后司教人之责者庶几斯义葢鲜少吾永新学近有四明宋先生佳者余不及见其人然闻其贤也葢本忠孝而不失当时被与其教者出守官政则振节闻施徳厚乎四方居称善士于邦邑要不鲜矣士习因为之一变岂非闻阳子之风而兴起者哉乃今邑司训古峰徐先生立己教人独能不诡于是其可称也已古峰先生尝有徐孝子名章章往志中其従祖倅虔当巨盗婴城能死勤不懈虔人至今祀之古峰每自许于忠孝之门曰苟不隳先人令闻斯已矣他何庸计其施之文字述答间亦往往及时于戏其可谓有阳子之慕尚耶后宋先生有作宜无以易古峰也古峰业举子学不愧一第究时事推之论识令当一郡邑之选甚裕顾翔游师弟子间数十年居之无少怨怫不平其所存又可知矣兹往谕崇仁吾知其教益易行也夫崇仁自昔多躬行君子近世草庐呉文正公以大儒倡絶学流泽之在其乡未泯也古峰往以所自立者教焉使士相先于忠孝之道则犹氷之寒火之热视阳子所感谕者宜服益信无难其不为崇仁之宋先生耶诗曰唯其有之是以似之夫是道徳者古峰之既有者也故吾知其往必似矣姑序以俟之 

　　荼陵守曽君政绩序 

　　夫士従政所以行其学也是故不学道而従政古之士无有也学道而不优于政必其学之弗至矣余读往史列传私怪是义之久无闻述者也儒林循吏班取而胪称之至使后之习吏治者抵捂于学道笃儒业者阔略于従政甚则讥孔门冉季游夏之流议材各有殊长其失比伦之过非史之谬有以遗之欤夫学道従政孔门之士修之无二术也举其施用易地则皆然要之出处异成岂必其材之有偏科哉夫学徇其材之偏者孔门之士不由也今天下贤士従事政学之间溺其材之偏者众矣余友泰和曽君明卿挈然求古之士所修之术矻矻服行之方其学道于家治心理性以探穷实得于己闇然若无辨乎政者也及出而令剧邑治闻之烈章施下上昔之名吏鲜过矣今守荼陵仅二年其政益茂以达其民益感以信按臣疏其贤至环楚数十郡称第一荼士大夫颂其节美不能忘乃相率条次其最尤者歌咏而传之司训张君名金持以示余余谓曽君之志要非颛颛欲政事显白当年者乃所施用异于今之吏治独逺其绩美之流谓非原本乎学道之得不可也观荼士大夫所列述若勤农兴学均赋缓征训民习督士业弛刑讼殛奸盗储廪以赈饥修堤以防患皆彬彬焉着为政之大者乃其推心御下正身先物扩然与民同好恶之公则原本学道之得殆不可诬焉传曰岂弟君子民之父母岂以强教之弟以恱安之又曰民之所好好之民之所恶恶之此之谓民之父母若曽君其庶矣乎余辱曽君谊至深然实不足以知曽君因司训之请聊以是复曽君苟以余言为幸中其行事则幸示我以相益焉 

　　寿太守阆中何公五十序 

　　太守阆中何公始为御史巡京城也某方举进士业中秘未有僦宅而舍之逆旅主人焉逆旅主人为言曰夫也受廛为氓观御史巡城者众矣无如何公冶政夫何公不察而善稽不为矫亢人之貌而人不敢媚以私室不米盐程督而事罔偾隳由由然易众人所操执以济其当位之宜施可不谓难邪某固心识之已乃见公数上疏言天下事擿大臣所不法皆凿凿中隟窽坐忤时以出迄蒙谴谪不悔然后知公独志伟立独孑然伉奋一世外物不足以动之也数岁迁守我郡台方上告乞省觐思归幸觌公庶几一遂所向往比相见则直指使方按部会语迫猝无从容之闻葢慕公譬饮河濡其渇而弗济不无反涉以跂之思也乃今三月二十有一日公五十更始之辰于是吾令长沈侯珠属某言往寿某念夙所景行于公者既久方以言寿庸可独颂云己乎葢人之生期年以百者恒也计公所修者百期宜过之五十奚寿焉五数之中也成于十则以中成民之应也古之君子制政思求民之中以用之核之于理殽之于数参伍而不失然后治可出矣是故河出图洛出书圣人则之其数咸中极于五故图五中乗而策之衍也五十书五中居而位之従衡也十五以成变化以出治道咸于是乎纪故五十者天地中数之攸成治之极则也公之年适丽是民无亦视数之符思公治道有成庶利泽我民于不穷乎京城天下之枢也四海九州岛之民内之欲一其性情以成乎中至难乃公巡城固不久人誉而思之既章如是则出所溢余利泽我郡之民殆章坊而决其漉渗尔抑某有疑尔天下号难治者称我郡夫独非民耶而吏其土者率犹然难之何也九邑之广风气殊而习尚戾民大抵文而慧悦争而好利残而不耻是故其君子饰智矜气则摽名节以自高其小人暴诈使力则挟斗讦以求胜俗之不长厚甚矣是故京城糅四海九州岛之民居之譬和物之鼎也辨类而错调之惟易牙之为使我九邑之摄并乎郡则犹山毛水葅蜇吻缩舌并外而陈之爼夫审性以别其良非炎岐鲜辨矣故求民之中而用之在因俗以成变化易曰知变化之道者其知神之所为乎书洪范曰强勿友刚克燮友柔克沉潜刚克高明柔克斯图书中五之用圣人所以成道以出治者也公利泽我民傥必以是则所谓数之先符者已效矣某不佞敬以是寿公亦因复吾令长其以为何如也 

　　太宰罗整庵先生寿荣録序 

　　上之二十三年太宰整庵先生罗公既寿隮八十守臣以闻诏特用礼卿议命江西抚按大吏往即公里第宣问赐之少牢秬卣而月饩岁后视昔予加宠厚焉于是内自朝公卿大臣外暨监司邦邑之牧长及乡荐绅大夫与宗戚士校之有慕尚者咸啧啧诵公齿崇徳茂所以获上恩数之优盛要不为徒致矣抑又信天人之交协征上下之靡间凡忻愿于公有是获者不特以为一人一家之私庆尔乃并播之篇述声之歌咏沨沨乎引类肆陈观者葢未己云公仲子太守君珝既裒録而慎蔵之题曰寿荣因谋之伯氏礼舍君琰并梓传焉而介书属某使序某自穉龄仰公道徳之风窃想慕其行事乆矣长适四方闻天下士有私谈公者必尚拟古之夷契者流谓唐虞三代之治苟得复闻今则权舆理化之托将庶几斯赖葢其素望之攸积者如是比后数岁始得读公困知记叹曰圣学遗统吾舍是焉従事乎夫六艺微言更宋数大儒以明吾道殆于无隠乃今二氏近似乱真之教得复燃其已熄之焰其最炽若达磨慧能之徒所立自性顿宗之说语道者靡然并趋之不知其为幻也兹非为人立异好新不求于理党诐淫以自攻毁之过欤惟公识明养邃故凡儒禅同异之旨必洞究其始终于毫厘忽微之间勇辨力沮罔避天下之怒讪此其卫道之功岂不昭昭然挈日月而显行哉公于吾人可谓启先觉之迷辙翼圣学之巨闲者矣乃若辞召端揆乐迪性常动轨物程言遗世法则奋乎百世之上而风乎百世之下后有作者皭然莫或尚之矣夫古有道立民命宏保艾无疆者君子以为寿矣然非天畀之年则其道无由乆成徳光四表流令闻不已者君子以为荣矣然非上锡攸好则其徳下无由训之公道徳信流于天下既无怍斯语而功在我徒又章章不可泯昧如是则今日所隮之寿所获之荣谓天人交协而上下靡间也不其然乎夫久道化成好徳锡福凡圣王尊齿尚贤固将风天下而示之极训也论公之寿与荣以为但一人一家之私庆焉不近于隳同好之良者耶故是録行而天下之公愿得太守君梓传之意可与成不匮之孝矣台忧病属仍不能迹先数君子一造公以竟平生卒业是録得无慨然长思而心往神动于三顾云亭之间矣乎然幸因太守君之属遂得以不肖氏名谬列之简次亦不为无快然于心者也 

　　贺野航李君修通祠成序 

　　自三代宗子法坏而世家无闻于天下秦并诸侯灭氏族之书于是人自为姓莫推其所従出伦次弗齿服属亡亲比党相维之势衡决而不可合矣夫有不夺之宗然后有不毁之族有不毁之族然后有不可解之人心此三代仁义立国之治所由非后世可及也然宗子一法葢与封建相始终秦坏其制更数千百年莫复其势则然耳后之君子欲推明先王之法救其所已坏凡可因时变礼使不失情文之宜抑安得不反之人心就其所而曲为之计耶是故伊川始先之祭为百世不迁之宗计也岁有常报主之以继大宗考亭祠堂之制为五世则迁之宗计也神有定依主之以继小宗凡以士庶人无庙之家因之修其孝飨斯礼也虽古之所未有而以为义起也非欤顾今世家大族往往遵伊川始先之祭而并用考亭祠堂之法于稽其义已与之寖逺而况聚族之力侈竞一祠甚或榱题杙桷僣拟王侯观于器数升降之间有能合礼者鲜焉兹其务外相先之过比于离本弃始之失所相揜几何而好论者不是之咎乃徒病始先之祭疑近禘祫之僣而祠堂兴创非祭寝者之得为也于戏其无亦不原儒先义起之故而所云因时变礼就其所曲为之计者或未深察也乎夫伊川始先之祭未闻専庙考亭祠堂之主止列四亲固于今之族侈一祠祠重始先者殊致然余犹有取焉取其足守族训家捄宗法之已坏比党相维之势因之可渐成其效固非曲学拘说者之能喻也夫礼失而求其次称礼君子抑何以讥云吾县近郭之西其大家曰李氏先世葢出唐西平王晟系牒近矣族故有通祠以奉始先四亲之祭而不戒于郁攸于是余婣家野航君良治谋诸众修之皆应曰然而难其费君曰嗟吾先人尝有志乎是今吾庸可以力诎辞乃函出其私蔵鸠工度材操日夜之勤以莅之凡尺椽片甓之直丁夫单匠之力一不以问众人为堂前后各几楹左右翼以对室中峙祠堂外缭埴垣庖库斋湢矩陈胪列差其费不訾矣仲冬之月歴吉告成阖宗升堂于于秩秩肃然如见祖考之歆降也于是其诸昆之贤者合辞忻嘉之余闻亦叹君之难焉记曰君子将营宫室宗庙为先此以议有禄者重本急先其兴建之序当如是尔曷若君首勤専力不事私室而惟是汲汲焉者乎世之丰屋华门侈隃以慝己欲视先世栖神无椟曾不一少概其中者岂独闾右无识之豪然哉若君所为岂非贤于人逺乎虽然吾愿有告焉夫祀先之忠孰与奉先之孝肯构以继先志孰与履善以承先徳之为至也古之人立法维家使伦次服属相守不乱为道必自孝敬始君俶傥慕义其贤既过人逺甚诸昆又以文儒之业相振耀凡朝夕所究切者必在此不在彼余谬辱婣谊之厚以言相君不容不及其大者若夫其合于古而不谬于今者则余既悉其义矣 

　　武陵精舍诗序 

　　余少读桃花源记私怪隠居避乱之人乃能得善地而安之至老子孙更世代旷然歴数百年不与嚣俗接是何其异也好事者因侈为神仙迂诞之说而画史书徒往往肆之篇绘不复以为人间事矣非世逺而传之谬耶顷余奉使自长沙入武陵中间多崇岭曲溪杂以美田高木时逦迤迷所出往窈然若晋人所称记者不一而值焉然后知斯地信天下山水幽奇诡閟之会也至郡问桃花源所在则西距不啻二百里山水莫究其深逺扣秦人踪迹葢已无闻于世殆千年而其山犹有曰秦人洞者云自天下兵戈息絶西南夷罗施莋都之域咸入于中夏车书之流相并混则昔所谓桃花源者今且为四会孔道其民虽欲如秦人之匿不可得意者自秦逮晋地之通固未若今时后数更乱其偏阻又非英雄所必争取者则秦人之得久安于是宜也而今之寥寥无闻亦势所必至耶余又思风之渐靡其士好遯不污其民乐耕耨之业妪然无慕于世其犹庶几秦人之遗乎而未知其何如也乃今少司马高吾公以耆徳宿彦当未悬车之年优游林谷若将终身天下士想望之殆翩然仪鸿之振鹜于九冥也令子梓吾承理剧郡流华声趯焉负轻矫絶世之思其博大宏巨之积葢方流未艾焉尝手一图示人曰斯吾武陵精舍之构其上则吾尊人静芳乐止诸亭在焉吾行四方斯图必随之每一覧观未尝不慨然兴念于是括为六景士大夫咸诗歌咏述之予婣友周子宪常辱交于君以所谓六景诗者示予予观其诗则图灿然矣虽然不能无感乎其地也夫武以止戈为义当汉之先西南夷之域未入唐蒙中使冉駹及滇于是大发卒治道而武陵之郡为内境功至今赖之其后马援平五溪诸夷迹徃往载是今天下武弗竞甚日者交南贡阻赖天之灵俾就羁縻以幸弗骚屑今北方猖獗环三晋数千里地糜溃于肝脑封疆御侮之臣莫或提一麾自奋议者惜今人材空乏思旁罗乎八纮之表也公英猷伟略系天下望乆矣而君才谋勿懈甫及强仕之日诗不云乎方叔元老克壮其猷高吾公实当之膂力方刚经营四方非君之宜自任者耶由此观之静芳乐止其曷足为公重而一精舍之不忘乎念亦非君子所以为武陵显者也君往哉今唐蒙马援之绩移树于燕然狼居胥之间将使桃花源故地无复秦人避世之迹则吾于高吾公之壮猷与君之经营是托也其抑以是归告乎公并自试其力能何如因周君请聊书以验之 

　　寿师相徐公六十序 

　　今年夏上喜纳台臣奏廓清政本斥絶幸原诸附离罔法者并先后底正于宪常于是阴氛洒祓郁昧昭宣宇内淑协之气蒸蒸然充引旁达矣其时师相存翁先生徐公实赞宻猷以长百僚宣式布采用对扬天子之休命于是近自公卿文武吏士逺及黎甿暨于海外夷裔靡不交目跂趾延望治化之即成曰名世上贤兹持大政魁柄其丕将茂弼一人聿绥元元于有艾伊傅宏业庶几幸见于今已乎乃是秋九月十又三日公周六十之辰南太仆卿徐君纲少卿郑君本立以书抵台曰公首辅揆既大快海内人士之心吾侪辱従牖诲之久得无一言侈公寿台曰然二君古仆臣之职葢司天子之御者也请以御复可乎夫御六马齐乎辔辔两骖应乎其毂以行大车则一日而易千里何者御得其人而操车之任専也天下不啻一大车也君不自劳择相而授之御欲使横骛四逺极乎轨迹之至不受衔橛之患者夫非得人善制而専持之其可几耶公自跻上第歴扬显任入相帏幄十余年不可谓非得志大行之极然天下士恒觖然靡厌其心叹公不亟首轴政垣故上慕治徒勤而徳泽鲜流事睽于志之阻谋夺于交之蔽则欲有效乎治平之绩何由哉乃今奸萌塞而羣枉摈贤茹拔而众正升天其以公易治改化永有辞于不匮所更始不在今乎夫十日十二子相配数穷六十穷则必复其本故六癸互乗讫亥以受乃成是天地循环始终之一变也公生其岁而适当敬皇帝守文之盛治化屡更皆因人而为之制举往测来不可以推天数耶间考我明之兴至是葢三易六配之纪首尾相寻然所值必得贤臣之助在昔圣祖终元余癸开国名佐功施方内炳炳焉莫可竞已其时御者肆其车坚马良之致骋辙康衢不烦策吻而迅千里正统之初三杨奋烈弘治之季刘谢协忠车材马力虽若少懈于前时然御以良造之工故迄能久行不仆也嗣是御者虽出一轨大舆腹壮其宜有竢于公与夫泝公之生既符盛数以降神则占公之成必彰显绩以震世六癸周配穷而复盛之灼验非公畴应之哉台推天以合之人邦家治平之托公其有不得让焉尔夫车疾驰之而骊牡闲缓驱之而和鸾协左右折旋従容尺度之中车顺马调奔九阪若跳丸斯御者之独至不可以告人者也公神明内朗虚融外裕葢已进于良造之技矣以御天下之大岂但一易其前之轮辕已也夫识微通逺者深乎智信下达上者孚乎诚好贤若甘食饮欲仁之施不匮也恶奸若苦疾疢欲义之出有制也四者御世衡轭操车不能旦夕废之矣公有一之弗备乎天之生公欲为我邦家畀重于亿万年因以卜公寿祉不推之宗社久长无疆之祚孰従而稽焉诗云保兹天子生仲山甫信公之生有自来其非偶然之故者乐只君子万寿无期天固以公基邦家之命而笃黄耉保艾之休于无竟也夫二君闻之曰允哉是可述公寿矣乃遂拜手书之以授其使者 

　　栢泉胡公督抚奏议序 

　　古之大臣兴事建计以敉宁一时之患施之后世无遗功者岂其材术独异哉主之以忠果自任之志故临利害而靡眩出之以夷险一致之节故更成败而莫渝由是推之政令则不戒而民従陈之谋议则未试而上下信之若宋张忠定公之镇蜀中范文正公之经畧西夏皆其志节素定于平时故举措规模言论风采表然掀掲一世其功泽亦因之坌流久逺不随事变湮泯也今观少司马柏泉胡公督抚我江西其可谓不懈二公所树建非耶余间读公诸奏疏详其后先行事知公忠果自任之志夷险一致之节真可起宋二公与之上下相追従者凡我江西得免刳燔驱掠之苦以振引其煦妪燠休之气公之功岂偶成幸遘者之可几哉公自为滁诸生究推六艺阐述百家黝然多深沉之思顾自处愔愔若无能人滁之人葢鲜窥其际也其后成进士益研精理性之学视法制名律兵财之嵬琐若其所不足屑意者比督山西学政目覩边患艰棘乃始奋陈时弊条其可行若干事疏上之而忌者讳恶其言故因改叅藩司之政文致以挤之公退处田庐十八年其名遂隠然益振于是廷荐交推稍起视秦越事久之督抚我江西之任及矣公始载旄节入境江西诸郡县惊怵于盗之蹂躏民不敢望有宁室其时抚建最急公即趋抚歴建麾兵大击贼二郡之难解乃始适任已亟遣兵四出所至获竒功乃议立三营东西相掎角而中时为之格应也议更置文武将吏差别其功罪议修复民兵仿古保甲法令民自相守望议留京帑之赋以佐军储之难集者已而上皆俞行之于是校军实阅选练表忠节征材武督所司次第饬行不期年盗辑民乂公曰未也闽广之渠弗殱江西其有寝息时乎乃大裒夹攻之旅自将以次建昌遣偏师由汀漳间道出贼巢后以搏之自是二省咸捕得盗党连数郡悉扫平而江西始帖帖无谍传矣诸若教养防卫赈贷蠲恤之政纚纚各疏牍中则固未易更仆数云世恒言儒者多文少实捍天下之大患非豪杰士莫与也公非踆踆儒者耶考宋二公未当事任时与公在滁诸生中汲汲问学不及他治何异乃所成事旷世相符微独志节之同焉不知古今所称豪杰士垂声列史牒其绩效视公孰多寡也或言公议山西事既不免忌者之构乃顷在江西亦有疑而讪愬之者于戏是恶足识公皦皦无疵瑕之心哉夫张忠定能使蜀中百世思之而不能使讹言一日之遂禁范文正能致夏人小大摄服而不能致二府悦而诸将和要其皭然着白于穹壤间公与宋二公行事无贤愚皆可指见之尔捷捷谝言即奚庸一二校说也抑公仕隠之际孶孶理性之学无倦终始视张公之易范公之中庸専勤不啻过之读其文可思其本矣 

　　送司谏周君擢任湖广叅议序 

　　湖广跨今南服列省之中其壤地延亘数千里视他大藩所治不啻兼倍其东汇以洞庭之水灌引江汉茫洋极于无际郡县旒缀沤浮其间时不能无舟防之戒西交黔粤荒郊之外长山穷谷绵邈不可探穷衡永诸郡县则又羣山所簮集夷獠判服出没无常奸氓往往相勾匿为乱麻阳首孽震摇辰靖诸境毒及三省至勤数十万师更累岁乃仅驱殄其它大小变扰耳目所暏记殆未易更仆数也议者言今抚治大吏其责任固崇重乃若藩臬之司当守廵寄托坐専制一方者皆郡县所禀承其治民尤迩要恶可不慎择其人哉南礼科给事中慎斋周君久在諌垣尝疏罢浮淫之蠧指斥奸贪率凿凿中郄窽中外葢称之曰能天嘉其材擢为湖广叅议乃所守治则正当衡永诸县郡之梗士大夫莫不以得君为庆于是其僚杨君朝明辈咸来谒余言申赠以余与君同所职隶有寅协相成之谊也夫藩臬皆县郡表率然其职各有先重要未可一道推葢藩臬以守为任则凡所动措宜制之无形而谨之未乱辨夷氓以列之防别良暴以树之风其事固不専恃于法视宪臬之秉律贞度握符简兵因己形已乱为之裁治者不无或间然也周君所领辖四郡之广夷氓千里相杂并其事若余先所概述又湖广诸守廵之独异者闻之往记礼禁未然之前法施已然之后葢孔子称为国以礼上好礼故民易使也儒者言安上治民之道岂可一日去之者夫礼非颛颛治民以仪文度数之详一切矫拂其荒戾愚鄙之俗相与従事于雍容揖让之间然后为极至也不矫其常不拂其俗本以忠信之积而出之经常之制使之敬逊施而暴慢革敦厚成而凶狡化庶几民不胥兴于乱斯非礼之成效耶苟礼教不先而徒恃法束钤则民日忘其愧耻之心暴戾恣睢安循于盗攘横逆莫知仄由是欲使之易善去恶以悉更旧习之蔽宜道之无従入也周君官礼垣数年简朴以绳已恭退以御物京都文武吏士及诸勲伐世禄之家无或僣奢干犯陵縦犯义自放于礼闲之外者后先秉礼之司赖君振纲维秩等威茂扬天子笃行礼教之风其所宣流禆益甚大余承匮兹任未浃年叹不能与君久切磋也君行乎哉终始率由礼可使上下无遗道矣是故百司由礼则品式明而官常叙庶政由礼则章程布而事守定以振法曲以肃纪度天下固可运之掌上矧四郡千里之间哉 

　　奉贺大司马李公考绩受褒序 

　　古称豪杰之士异凡民岂以其材智独轶絶众常哉志存而诚辅故能撄天下之至难而天下重任有不足受之矣三代名佐其行事列之载籍固未闻専以材智取必成事惟志与诚通乎常变夷险之中出入万务不少为之一动惑夫是以能持颠投大无疑谋而扞艰披患无忒守视后世建立功名之士一切乘事会以幸有就岂可同日语哉兹孔子所以思虞周之际深叹其人之难致欤余观今大司马克斋李公葢可谓不愧若人之俦独怪海内搢绅士往往但称公材智过人乃志与诚所蓄积则未有能推识其微者是可与言知公乎公自少孝友天成在乡党宗族中恂实无他奇尚弱冠筮仕耻俛意涂贵人久乃寖戛戛相枘凿坐是触忤祸蒙久谪留滞十五六年始起藩臬晋台省人忻望渐大用矣乃未几复矶柄臣怒夺官归田里又十年讲业求志翛然衡泌喜遯之风最后岛夷棘乱淮阳议开府治兵始以旗节征公于家是时呉楚闽越间闾廛既刳极淮阳二郡孑尔大江之北民弊冦徭兵乏简练后先再易大吏积岁靡尺寸功公当更新草创之日赤立画格守计众莫不愕其难持也及睹公临任乃凝寂若无事所隶郡县但禁诛扰息烦苛而已民既恃以不恐寻贼入境公出按视营垒指麾将士百需若夙备周旋濒海之曲奔驱战陈凡几阅月馘贼至四千余其丑类膏横原野至多不可胜纪然民竟若不知有兵抑又何神也议者称自有倭祸以来胜绩殆未之前睹天子既念公劳召贰中枢而二郡思公恒若不能朝夕乃创祠立石告公功徳于不泯无何南郡突有营卒之变任事怖失所为计公従容筹划诛其首乱二十余人中外耆定会公既北召重臣更至偾绩廷论请简公出长厥师公至于于坦坦不先事设机牙第申什伍之法制分比之规屏朘削省役罚条行数事士众遂帖然向风若私耻其平日呌嚣不驯之为者久之肆妖言者于市僇其干纪数人户巷郊陌遂禁不闻讙噪声夫公屡兴树大功不动声色迄措一时于戢戈■矢之安谓非材智所施用不可也抑孰知公所素蓄积者有以先豫哉夫志不以危变而渝故利害无择于趋避诚不以狡戾而迁故反侧自循于格化兹公所以垂功施于无极遗保艾于不匮也于是公治南都戌务既三年司功述其最上嘉公休爰茂褒崇之典南少司马霍公率厥属来征余言为贺以余従公久真知之必深矣嗟乎余恶足以知公哉然尝闻公论士之品云士苟易富贵之志于功名则功名不患不着易功名之志于道徳则道徳不患不修语志之当辅乎诚也公之诲我如是抑余复何以为公助哉诗有之乐只君子邦家之基乐只君子万寿无期余不佞惟祝公永念于是天其必笃公以无期之寿俾久为邦家立生民之基庶几慰天下仰望之心他奚庸赘一辞 

　　送司谏杨昆南君之江西按察副使序 

　　古今人不相及世恒有是语吾固病其非通说也夫古之人亦今之人也乃今士往往自逊不古若何哉天之降才要无古今之殊今士间不古若岂才之罪也乎故才与诚合古之人之独至也特今士勿勉耳夫农夫之治田也以耒耜乃其稼有成有不成则耒耜勿与之矣操舟者之行江河也以维楫乃其载有至有不至则维楫勿制之矣人受才于天以经画庶理周施万务不犹农夫之资耒耜操舟者之假维楫乎顾其成与至旷然不可同日语非才诚不皆合之效耶吾观汉初在廷之臣类多椎质少文其行颛颛若无可表述者然自三代而下语治绩终莫之过焉宋及中叶才贤踔伟辈出名章章着简牒视汉臣似非其伦比乃夷考治效之成稍能不懈于汉鲜矣议论多而声容盛意者才不尽出于诚与明兴治化逺轶古始汉事无足称引顾自弘徳以来风习流尚正恐不免宋中叶之弊闻之君子即欲方内兴久乂之化非得才与诚合之士一出障反其波溃古治葢难几哉乃余上下求之迄未睹其或类者南吏科给事中杨昆南君殆弁然蓬倮之章甫也君余南宫所校士故获悉其行事自少笃行肫肫由庭闱达之乡党人称之无间言其修诸家已斤斤不愧古人矣比余与同仕陪都垂六年旦夕相游従考隲人材商搉政体辨淑慝以明章瘅审利害以计因革日访月求寸揆而铢校之炳炳焉无不一出于诚者夫是以叅详于举错之微宣陈于旌别之显靡不合天心允人志封章抒布皦然精白着论建焉葢君子之才既通之物变无不周乃其诚又推之人情无不协宜有作必成试行所言皆足致人信悦也今年夏诏以君擢江西按察副使在近岁为殊陟矣当涂荣君欲使有位者之观君之贤于是其同寀上虞张君鱼台甄君来索余言为君赠夫君才诚所素蓄积即令列置汉诸臣间固当不愧汲鲍之俦视谷杜辈俛仰阿世文采无当其实志君且惄焉惧凂之耳君行矣异时入持鼎轴任左右承弼之托慎无袭宋议论声容之盛侈虚美而害实政使天下卒受其患也哉抑君往余江西则尤有深赖者焉自顷一二贵臣焜赫当涂气势所倾动乡党能自好者无几前辈长厚贞亮之遗因之乎熏灼一变君以法拂表仪之素振矫其敝刓笃修亷守挈然照式乎四壤十三郡之士若民渐化于熟烂之久闻君之风有不更相悔惕思移易其未殄者乎余庆乡省之士将大有儌福于所偷坏也因二君之请遂并私及之 

　　赠通叅徐君考绩北上序 

　　古今论士曷尝不本其器识才术为质哉然而能兼备之者鲜焉是故深厚不伐或病综理之难周多智善谋犹讥沉断之勿果久矣士勿睹其全也夫欲庶几乎古之人与非学固莫之成致矣昔孔子论臧武仲之智公绰之不欲卞庄子之勇冉求之艺终必文之以礼乐乃可以称成人故以四子之贤其卒未深于学之致尚不可成所全也况其下此者乎夫后世岂少踔特之士乃恒不逮古之人者学与不学之异效耳余求友于天下数十年观今之士往往自愧非余及然独以廓原徐君为难能葢其器识才术颀然既加人一等而学又足以成之兹所以大拔乎流俗耶君始用易学起浙西浙西士多従之游者其教人与所自成未尝不以古人为必可至泓涵之以大其受则宏足以居也揉砺之以确其守则毅足以持也夫是以器能广容而不隘识能经逺而不蔽才推众事之繁而不括其出术循羣物之变而不疚其施矣兹君所为善成其身于学乎往余校试南宫得君之文读之叹其充厚而不迫疏达而能辨私心已占其器识之伟已乃縦观其所驰鹜旷乎莫之或拘也旁觑其所采摭总乎莫之可乱也其才术兼人又不于文概得其似哉比出司常郡理法应徳唐太史间为余言诸凡官此郡未见有及徐君者事上恭而不挠其执听下察而不遗其防乃亷与公又足为施措之主本时与论学纚纚然固不可穷也夫太史素慎许与其于人未睹所重若徐君者乃部使者交荐其贤大都类太史所云其实足观信矣迨召补諌垣众方幸君之得大行会触微文镌外君逌然无少动中也仆而复起通阨殊遇处之于于若平时乃今自禄丞符卿改贰留纳言之省凡歴下大夫秩垂五年诸后君跻显当涂陟枢筦曳金绯殆不下数辈君铩翼其后固愔愔未尝一置论校中兹满考当报计其僚长月川刘君来问言夫以君之贤假令即当鼎轴之任其建树岂后古之人乎若余之捣昧抑将何辞复益君哉虽然葢闻之君子矣人之器识才术得天者各有所独盛率其履造非学固不能无抵牾也夫器识而不精之以学则不足究几先之微若汉之霍子孟宋之宼平仲是己才术而不飬之以学则不足成顺应之大若唐之李文饶宋之吕垣夫是已在昔筑岩之夫佐商中兴其业固奋兴于终始之典学而以诸侯为周卿士者亹亹然自儆其国中至耄老犹不倦勤焉故诗人歌其徳仪比于圭璧金锡之美而本其所致要非学问切磋琢磨之功莫致也古之人所以坐进此道非后世之可及者其不以是乎徐君之志吾见其不欲戾古之人矣兹往益笃其学之所至老而不懈乎逷迈异时懋启沃交修之功着抑抑睿圣之徳将由此其驯致夫 

　　送浙宪长蔡公序 

　　士君子欲有所建立于世固难可幸致矣不考古人行事之迹无以广材术于先不歴四方物情之变无以制裁应于后此仕学所以相成而豪哲之士终其身亹亹焉不敢自懈焉者也余行天下托交一时贤大夫君子众矣其称竒伟卓荦之杰葢尚多有之然能以是二者周之身无匮施于理道而成务踧然若畏其建立之勿至何其寥寥不数见也夫浮藻之艺修则弃古人行事于糟粕故材术无以推其实虚诡之习成则轻四方物情于刍狗故理应无以析其精仕学之不相为用万事勿逮古先其究非朝夕之积矣我藩伯敬轩蔡公殆异斯伦与揆厥成致要于二道矻矻有深获其名实日加上下有由也公始读书中秘余适承乏翰林备职事司局覛公列朋侪中斤斤信厚自律守余虽不数公过従乃心窃慕用独勤知其学不竞浮藻而文有经逺寄重之思行不徇虚诡而器有受大荷艰之用自一时同进诸士咸啧啧诵叹其难及乃公则闇然若无以犹人不少因所至自惬也比试政司马数年歴广右宪臬晋叅我江藩政本儒行以饬吏治推物情以通政要所至僴然着成绩顷岁岭南之盗方合闽冦肆孽剽刼三省诸郡县猖盛我江藩罹其荼毒自百年所未暏闻者岭北一道尤盗出入襟吭势骎骎鱼烂土崩之渐矣公佐今中丞呉尧山公殚心剿抚诸务宣布威徳无惮勤瘁殊类遂为之面内顿颡革志従化四壤因大宁谧焉资劳茂着中外并称之曰能廷议爰以公总浙藩宪政于是南安守林君舜道贑州守黄君扆感公在镇浃岁凶渠驯抑郡县长吏咸得信其欲为之志事大小泯然絶患害兹别公诚不能无重念余伉拙不能偕世自归耕陇摈迹当涂之交久矣虽于公幸夙知愧何能为二君言其似者则以所私慨于中一二为公梗概之葢今公卿大夫仰承休徳宜皆濯祓披拭争以材行自宣摅期无负当年所任使者顾或求与用违往往声实不迄副何也夫浮藻之论倡于上则学鲜近里之功故多言忧其畔道虚诡之习成于下则仕靡循实之效故饬志易以儌名兹二者天下之通患也士大夫所尚不同国之治忽恒因之而岂细故也哉浙东南首藩荐绅先生以学问相切劘成风其弊视他方宜稍间公兹往得无意乎夫降徳弼教使人日迁善而不自知固上世所望于法士也矧公之贤为今天下士大夫所推信振其仕学可以易海内人心之向往于浙何有明天子擢拜公意必非颛颛法比辞聴其托者余不佞漫以愚言复二君俾质之公倘不为戅且迂也尚用式诸四方其于世风岂小补也夫 

　　赠虔中丞呉公北上大理卿序 

　　顷数岁中闽广濒海诸郡既屡刳于岛夷之难由是山薮幸乱之民往往窃发相煽啸羣党冦刼四放乃我江西介在二藩省间其僻遐邻比之壤民岌岌若危鸟巢风枝将卵鷇之莫自完也其在南贑二郡被屠掠焚荡之苦殆环数百里无宁岁故二郡之民仅仅恃虔台托朝夕而四省八郡所重寄承禀莫不倚虔为巨障焉朝议虑重镇难得其人凡有推择必慎举才谞出众表仪一世之贤以充选乃前后践斯任者殚猷致忠或病事机之每戾出竒效筭鲜覩畴功之迄成自兹官隳损其声称葢余耳目所及数公矣矧在今事日棘而势出异秉旄钺専制视昔之独柄无挠得自奋遂其欲推行者尚可同年语耶大中丞尧山呉公浙名郡之特产也始以御史歴按诸大藩所至岳岳树巍绩入佐棘寺従容平反之议博大宏厚秉执靡骞人固久以揆辅望之矣暨简莅兹镇以来考军实峙饷储广间谍密讥防申什伍以明法严守望以饬备由是出纳杜浮滛之蠧封宇絶伺窥之萌威加强横恩流畔援其宣诸礼化以训顽播文告以绥叛又恒轶超乎政令束缚之外由是盗摄奸屏逺慕近怀四省八郡之甿黎若出汤火而濯清泠之渊若逺行林莽而即通都大邑之周衢若辞枕干席戈之危以従事爼豆衣冠之揖让也由是诛锄奸黠招辑嚚阻仁之所感信之所结狡戾者输诚凶狙者献忠无大小之勿驯若矣古之神武不杀威无加于鈇钺之施者其固循此道也非与肆今圣天子践阼之始崇陟俊良登列功叙念公之久烦于师律也诏以大廷尉趣召公入若曰刑之大者莫如兵公能慎重其大者兹俾持天下之平使民丽法而逮于刑不至有一夫受寃抑焉其效殆章章可校暏乎乃在抚治之人自虔以及四省列郡之僻徼其交走尸祝咏诵戚然若襁稚之失慈乳无耄幼尚纷若也即为之长吏何以自塞其婉娈之慕兹南安守呉君炳庶贑州守黄君扆所为望行幰而动思睠祖道而含嗟者也以余尝隶太史辱交公久习知其行事不逺数百里遣介谒言佐厥行余以愚戅摈弃于时闭户省愆絶不敢一通讯当涂君子乃二邦侯之请亟恳至即欲无辞以复得乎盖尝闻之往训矣兵以禁匿刑以诘奸皆圣人不得已为之制也故二政非仁者莫之能用夫泽匮伤于网宻仁弛病于法峻圣天子思兴至仁之化故期无刑止辟鞫然欲上与五三同风所愿得公共理微但求于法比之审克己也公行矣推一方奠丽之仁以广四海平缓之仁其功施大小庸啻与诛锄招辑一时者并论校乎哉 

　　贺中丞呉公晋秩少司马留总虔镇序 

　　大臣兴事建公能以才智着施用遗生民久长之安计其人葢自古难之哉非才智之难也才智一出于诚不少变乎利害顺逆之难耳羿之善射也其巧力固加人数等矣然使神夺于心目之交而志分于弓矢之持则虽百羿不能以一中王良造父之御古今称絶技矣彼其和车马进退之节顺辔御抑縦之用苟所执一累他扰则専精勿致仆殆之患立及尚能以其技传天下而名后世也乎故诚之所致不可以卜揣求而才志之出必由之非其人固莫之与也夫一艺且不能违矧兴建事功计民生久长之安其可忽焉不知所専事而欲汔协乎成济哉兹余于中丞尧山公抚定虔冦之绩所以深叹其难能私信公诚有所积故能不挠于利害顺逆之变足以当天下之大事也夫是虔开镇以来上下数百十年凡以才智负一时之望出膺斯任者众矣乃后先相承独一阳明王公为鲜俪岂才智之果相逺欤抑其忠诚素积有非夫人可及者故才智斯出沛然施用不匮兹非王公独至耶今观尧山公行事比迹阳明可谓异趣同揆其才智推见于事功者实能遗生民久长之安皆诚之不可揜焉尔夫虔镇所辖列郡壤错四省而多介乎岭海江濑之间长山深谷穷林危箐之相翳蔽其民不可招而使也悬畛曲术盘陇僻疃之相参阻其赋不可督而集也是故急之而乱丝棼缓之而湿薪解久矣其难驯制也夫兵威不振之先则无以怵反侧之心礼化不渐之后则无以一离畔之志自王公去镇踰五十年昔之革面归心着籍称良善者今不知凡几易志其遗孽播流滋蔓而莫之薙拔殆所在不可殚纪故以剿则议格于势险虑出师而丧威以抚则谋眩于情盭惧隳防而纳侮岂非任事者忠诚鲜积故变患得揺惑而才智施用亦往往因之罔效耶尧山公方莅镇之始即思盗不可徒抚非威无由效章瘅于是首暴罪状于朝牓列三巢负固示以必殱罔贷峙糗陈旅一战遂覆宼之众斩馘六千有竒已乃乘破竹之势驱掎角之师凶渠授首逆众褫魄二巢逋党因之稽颡祈哀乞旦夕活天声所扬庶物咸欣欣吐气矣公念武不可究特播肆赦之令遣郡大吏按行所部裒朋胁之众聫以什伍之法闵孱吊惸立学兴教凡厥林林咸我赤穉视公殆无懈慈母之依焉于是数十年稔患不崇朝并廓清人颂公才智非常不知始兴事之日利害顺逆之计纷陈互集能不变所守者几谁一有所动则事功立异其施用攸出非忠诚孰为之事闻天子重念公劳既极褒锡之加无何遂以大廷尉召入而议臣言公茂绩甫建不可以易代间成事诏晋公少司马秩仍留镇虔中于是我郡守袁侯某幸邦人庇扞有托不可无辞述公美爰暨二三邑长盍来征言于余余幸藉公之休获守先人敝庐庸忍概逊以揜公之大赐葢闻盗亦人也古不有徳感殊类化及所难格者乎今之论虔计者不越剿抚二道即公亦岂能易此顾施用各殊乃诚有至勿至焉耳是故持斩蛟击蛇之勇则盗可无剿而自畏怀渡虎化鳄之仁则盗可不抚而自服夫诚积之效其不可揜有必致兹公所为制度之本宜才智踔轶事功掀伟非夫人所及也余将何以为公益侧尝闻之先正矣功着于诚之积诚定于志之虚是故以千万人之才智为施用而不任一己则可广众思于不匮以千百世之事功为建树而不徇一时则可振宏业于无穷古大臣所以格皇天而佑纯命其道葢若是而皆诚之所出者也敉宁一方继阳明镇虔休闻特公绩用所托始尔不佞无以副邦侯属委聊申兹语用祗代瞽诵之献云 

　　送少司马呉公赴南都序 

　　自昔名世任事之臣非功业建树之难遇其主之难也是故有明圣之主必能辅材贤而宏功业熈亮载翼之丕猷岂不焯然由上致哉夫察臣之能信其忠则谗邪咻之不为惑重臣之使程其劳则艰危畀之不为忧斯明圣所以究材贤之施用或亹亹于不匮者也在周盛时管蔡挟三监播流言不能夺分陜之寄于居东察其忠故莫可间矣晋卫率侯邦扞王室卒为卿士佐天子修政重其劳故人知有劝矣及末季之衰十月以无罪怨谗嚣则忠者无所明其志北山以従事告劬瘁则劳者无所息其躬当其时欲功业建树之有获不甚难乎兹余于少司马尧山呉公忻其遭遇之特盛私抵掌为天下庆焉公持旄钺镇虔中葢六年于今矣始以忠绩受先帝简任继劳勚久被今圣宠锡之蕃乃者公避言累疏请休诏解公虔务入赞陪枢则又若念其久若欲逸之期以晋展大用视成周分陜佐政之托可谓旷世同符非耶公初试令振华声歴践中外要司踰二纪卓然负海内巨望其宦履余不能悉搉述独功在我虔中以近数十年耳目所睹记殆未有能俪之者顷阳明先生之烈缙绅士咸能诵说之矣揆今势事人情视昔不知孰难易乃劳绩多寡则又较然着明公所立章章若此何犹不免议者之哗也自公未临镇日岛夷外讧势方张莫殄兼巢宼内猖党弥炽寖棘先帝亷公稠侪之中选于他镇委以安攘大计公奋不顾身举东南耆定之绩为己任壮节雄气以破凶胆而褫逆魄若振槁故前斾甫摇后俘随载首披香寮之剧党次翦大田之臣孽济师闽广倭奴荡迹久之膊平逺■〈比〉始兴大鏖漳湖二源之界残憝宿渠枭斮鲜遗类最后整师下歴恶酋竟殱执讯舁馘多至不可胜纪电廓霆扫极一时一心之愉快所犁贼垒积数百有竒阳明曩疏所列陈人以为多且过之何成功之伟与公葢禀踔絶之材而持以靖共亷慎之节平居踆踆蹈绳凖及临敌致筭竒诡捷出握中变化若神鬼故所向无不摧靡处人情事势之难矻然无少疑介于中顾非頼二圣日月之明何以致忠绩劳勚之迄信显若是遂使士论公是章章着白于一时功泽遗之千百世有耿光在古名世任事之杰未能或之先焉公遭遇赫盛何如也夫使小大有位咸知臣节不可无振思勉企公行事即中智常材犹可效尺寸于当年矧竒哲不羣之士乎哉世化感励之机未必不自公兴起之兹余所以踧然为天下庆也于是公戒行有日矣明圣在上公得大行其志占绩业当与名位并进翊扶鼎极禔福蒸黔未艾也耕陇伧夫所日夜祈祝我邦家治化之隆在廷有若公辈何患大猷不允升乎 

　　送郡司理郑侯赴刑曹序 

　　大江以西之郡十有三棊列江岭湖薮之间其壤俗要不能皆齐乃我吉郡独断断称难治何哉政教勿一则风俗不能使无盭风俗勿协则讼狱不能使无繁是故其君子矜气尚名或执见闻以蕲胜其小人巧术深文或持法比以衒奸贤不肖各售其济私之长揉杂相寻于攻取之涂由是政教日以贸乱风俗遂因之大坏渐靡所成岂一朝夕之故哉故自国家建郡以来惟我吉特设司理二人其原可考推已顷岁省官之议数下台臣乃举众郡例格比裁焉识者恒虑郡狱词日积久将勿治计非得强明任事材智出众常逺甚者不足以办之我长乐修斋郑侯之至人占其难倍昔矣侯顾不颛颛爰书亭谳之治而特以政教风习为先重事挠政教虽势权紏之不为避情害风习虽久逺鞫之不以缓其要归于崇化本杜奸萌蕲民之不抵法而已孔子曰听讼吾犹人也必也使无讼乎又曰古之知法者能省刑本也今之知法者不失有罪末也侯葢有察于是乎故在郡三年要简所稽牒不捡而自清法无扰而自振民踧然有慈父之爱严师之畏士大夫得所观式弃矜尚以成其向往者抑有之矣异时二司理之政侯兼治之恢恢乎若有余施其强明任事虽材智加人数等然要之能先识其本故所成着有非儌功炫名取效一时者之可及云余自归耕陇不交当涂诸公之问久矣侯上岁以事临敝邑翩然过我于田庐比行秉炬对舟中倾谈亹亹至夜分乃别其勤然政理之诹询虽劳跋不一少倦乎侯葢真知黜已所有而以好问不自用为大非深于理道有至焉者能几乎宜民之畏爱并而诵戴归患侯一日去郡而有悒然之感思也兹拜召补刑曹之命郡别驾东莞麦侯以侯尝于余谬相取也走币以赠言属余叹侯之贤非一刑官足究其施用充所至将进之辅翼魁政纲纪四维宜无不可任者铨宰之以是拟召其无亦觇侯识治狱之本可与弼明刑之化即古淑问迈种徳之业不由此其权舆之与今天下之法宻矣憸臣操之以制威用于上奸吏倚之以肆朘削于下安得深推其本若侯十数辈使落落布列海内诸郡与民一更始邪侯行矣驰轻车于熟闲之道泛巨楫于久游之川焉往而不得信其志者其尚廓虚受以广好问之资矜失道以御勿喜之情则出其政学之素有沛然可周于天下一刑司颂美安足为侯侈说也哉 

　　送陈侯擢赴刑曹序 

　　士君子欲建施一时以自着其效固不能徒致矣是故有所不为于先则守定而才可达有所必为于后则志果而事可成葢古之能奋树不泯者未有不本是为绩用其善择人成辅翼者抑固不越是道取之耳是故晋之举赵衰也以馈飱信其所不为而有所为者可识矣故佐难之功立齐之任管仲也以射钩察其所必为而其能为者可推矣故践伯之绩显余尝叹古今人不相及诚暏世之材杰士察于考已观人之间有知揆择所先重不左谬其向往固鲜矣矧能矻矻自致其建施之实哉夫修之于着而其微者莫之辨故不为之守乱欲才之达譬引泉于渗渎也勇之于易而其难者勿之力故必为之志阻欲事之成譬累址于沮泽也士之不能自成其所欲致与邦家不获取士得贤之效其渐摩葢非一朝夕尔兹余于邑长锦江陈侯信其贤加众人一等以能挟不为之守而振之以必为之志不以今材杰士概观也顷余在留省邑人为言侯始下车即询民病苦斤斤持检押不轻以一颦笑假人居常澹素自茹虽畦菜之微未尝问之市侩士大夫礼祭及诸例常酬予在众情所不狷拘者侯峻执靡纎濡其介厉若此然不欲矫之为名也余因是知侯有不为之守矣莅政踰月即取前令呉贞山陆侯所遗邑条约订刋之附以律意及诸民事所急要者列之教令俾父老次第讲行迄今为阖邑首便境有二剧盗横甚积十数年勿除侯至立捕缚肆诸市吏匿奸若山蠧弊棼积总赋之胥垢腻尤未易爬剔侯毛举而根薙之前后刷祓无留迹侯年甚茂乃其周虑老成人勿及也余又因知侯必为之志殆奋决莫之挠矣往冬余抵怒重人被构归卧痾田间不获数造侯贡邑俗侯时枉车相过従耳其言谔谔循正轨不以古道为勿可行也事诸大吏岌然直躬标已志耻僶俛以趋时尚其于民患所存必极轸计然不以发摘隠伏为能剂调于抚厘征科间务事集而民勿扰在邑四年久未尝一渝其初于戏侯葢知审择于斯二者举其先重而力措之行事可不谓守定志果皭然能自着其建施者哉肆今政成人方庆休明幸际奸回屏而正直升天子耳目之司必侯其首抡者迨比部之檄下众鞅鞅觖所望侯顾妪然忻适勿自张侈其功能也人益以贤之葢吾闻古之君子仕道不以官择彼所重诚有在者矧生人大命寄诸刑司一失厥丽民无所措手足其感效所极可以动上下之征应斯圣王必慎简制辟之臣任之加于他寄托也夫持不为之守则货来不易其聴振必为之志则威富不能疑其断以此豫治狱明刑之本天下岂复有寃滞乎侯其行哉慎斯无懈奚啻刑司之能称已也由之以晋服大寮亮翊宏化固沛然施之咸宜尔余虽老而衰尚庶几扶杖陇畮一逖聴侯名业之成 

　　泰和康氏族谱序 

　　自生民以来凡施大功徳于世者其子孙必食开国承家之报是三代封建之所同也至其传世久逺不坠絶则先王宗法兴行有以维之使不仆是故有封建而后有诸侯大夫而后宗法有所错封建既壊诸侯大夫各失其世守宗法欲无废得乎是故无诸侯大夫之继别者则无百世不迁之大宗无大宗故合之不能统其同无诸侯大夫支庶之继祢者则无五世更迁之小宗无小宗故分之不能辨其异是伦缺义悖戚疎易而昭穆乱其效在后世可推已故曰封建壊而宗法废天下无世家矣先王所以管摄人心正伦理厚风俗其具既无所于托后之君子伤其敝而思救之以为由今之治欲变古之道莫若明谱牒以导之之为近夫谱也者托空文而寓行事其要归于统同辨异反生人自始以救宗法之敝者也有圣人作修其通变宜民之术使人各知亲亲长长致天下之平其道固于斯焉备矣而世或忽之为弥文竞之为末饰冒非所出之祖以诬先稽非所受之姓以诡后甚者援比无当纂附鲜据相寻于侈诞之骛平恬而不之怪则谱道将为世教裂矧欲其救宗法之敝乎于戏久矣兹惑之难喻也吾郡世家知重谱牒葢自宋欧阳公开先焉其法既播之天下为式程后有作者不能或加矣是故考泝百世则推大宗之统同更端五世则参小宗之辨异由之可以管摄人心正伦理厚风俗巨室右族效为之不懈其以辅翼世教岂微哉泰和康氏系出周太保召康公之裔子孙以先爵谥为姓葢称世家于三代旧矣在五季之际有讳立极者自金陵官太和留家二子延庆延恩择壤揆卜延庆居邑之爵誉延恩居邑之雷冈数传而二族互有更徙然皆不出其先世故址上下六七百年间名人显士蹑迹振奋于当年殆不可殚数世经丧乱谱牒荡灭无传二族遂据所近知为系久未能并之一也入我明文教四暨雷冈有仲恭郡丞爵誉有存吾处士并汲汲于先牒之修而辑续谱诏后顾袭沿相仍未及深推逺始考一人所自出者故二族之分谱犹昔云近岁人争以古学相慕二族隽彦彬彬奋业庠序中咸悼谱牒勿治无以倡教有家乃谋诸其老长合志増修肇推始基泰和之祖尊为百世不迁之大宗其诸支分派别代有绍着并以小宗五世则迁之法相例次视先正谱义殆合矣夫康之先世积有大功徳在民其子孙食厥遗报延厯数千百年不衰葢天之所祚也天之所祚代因其人作徳之休固有旷百世为感者夫人能不自蔽其天故可荷天休命弥久不坠絶也余闻召康公之戒王曰有冯有翼有孝有徳而周公欲勉公以卒留也亦曰汝克敬徳明我俊民夫本孝徳为冯翼敬明之以治其身及乎其邦家是康公之能不蔽其天祚流子孙于百世者也康氏隽彦祗思先徳抑思所以振之于不匮乎孟子称孩提之童无不知亲知长故爱敬由之可达乎天下诚以人人各足自性之良能纯天而不蔽若孩提之始有知也则亲亲长长致天下之平其道皆举之矣康之先徳所以冯翼邦家明俊民以启后人夫岂有加于是者亶念思不忘则所为施大功徳于世积而得天之祚引遗传于久逺不坠殆所必至已非身有其实恶足以及之夫教出其身之实有是古所谓匹夫能化乎乡闾者而况其初本一人之身之族耶余欲进康氏诸士以厥先康公之道故因其问序爰举斯义特着篇首 

　　洞麓堂集巻一 


　　●钦定四库全书 

　　洞麓堂集巻二 

　　（明）尹台 撰 

　　○序 

　　赠黄子体行序 

　　昔孔子愍世之学者求于外而勿思反也断然并趋之莫知其害己也为之慨然兴惜焉曰古之学者为己今之学者为人其言既深切而着明矣虽然以概今之学者不其益逺耶夫其为人也固求之外矣要其志则利禄不足以动之观今之学者其弊独外求己乎其所以畔道戾徳终其身不知反者独为人之害己乎利禄之入其心则自始学至壮老期一得仕进之阶止耳父兄之所为教子弟之所为学未有能越是者则亦何勿至矣是故其己仕也即褫弃其学若弁髦视圣贤性命道徳之训藐然皆非吾有也则所谓为人而求外者果足以尽今之学者之病耶儒者葢伤之乃复为之说曰古之仕者为人今之仕者为己夫仕出于学者也仕而为人则学不専于求己明矣然犹以为古焉吾不知今之仕者所谓为己何物也葢时反复其意未尝不为之大息流涕嗟乎诚欲易今学者之志使挈然従乎古以庶几为己之业则非有豪杰之士奋起而作新之身其教以先天下欲人之向往于是难已余闻乡先生君子有一峰罗先生者其学为己之方积而成其自立之实可谓刚大不屈矣其教人汲汲乎慕外之严而深斥以利禄为志者之非今其言语文字固存可诵而由之者盖鲜无亦为人之学为己之仕二者之习胶人而入之深则其风之莫振有以也余在京师见有南城黄子体行者朴毅无华近乎有为己之慕乃志汲汲然不欲以世所趋竞者尚其身意今士如之者葢鲜间问其世则知其先大公松崕太守尝游罗先生门葢其学有従出也未几擢倅荼陵要余言为赠余自顾无以益体行久不能塞其请兹归且二年询荼之人则称体行者勿絶声曰其行不皦皦矜名而上之人信之其为政不曲徇近下而下之人鞠然従之噫可谓善推行罗先生之学也夫仕同道学同业二者固相成不悖者也荼今守曽明卿氏吾邦友之间特着兹为体行长僚旦夕所讲行其无亦思扬素业必期以罗先生之学交剉揉务相与増益其不能则所进庸可竟乎体行倘有得尚时而告我勿忘所谓相益之道焉可也 

　　小水李氏族谱序 

　　吾永新诸大家惟李氏之族最蕃其派分播徙不一地然咸称唐西平忠武王晟之裔云小水之族葢出泰和同陂同陂出袁宜春之白芒宜春之祖袁州刺史游则实西平孙也以官留家其子孙散布诸郡邑簮绂相继承藉藉矣小水视他族显仕大夫虽弗及然遡往稽今代不匮闻人诗书礼义之泽若翔流而未己焉岂非西平丰功茂徳覆庇乎当时者足以食其报于无穷耶天于李氏非私独厚之也乃李氏之谱诸族既咸备于是小水之彦廷兰惧世逺而系独逸也谋诸众因往谱修之求余言以序余闻李之先自虞咎繇以官肇氏其后有食李以免于难者因易姓李则余欲告李氏之族也请以李喻可乎民之始有族固若李之艺乎圃然夫其圃同艺之时又同然使壅溉之或异则杲日所熯无几而燋者半矣其勿燋者飘风所振又无几而折者半矣乃或勿燋勿折而榛莽之交蔌蔌如椔蘝之蒙荟荟如求其勃然兴翘然遂者即十百中不一二耳已而勃然兴者叶沃乎泽焉杲日熯之勿燋也翘然遂者枝离乎繁焉飘风振之勿折也斯岂天之独偏殊哉其本盛而不可夺物莫能残之也是故春之气达华则韡韡然布矣夏之精凝实则累累然垂矣投地而种之易圃而艺之无勿然者然使艺之诚良而斧斤相寻无以辞其伐蚁螬相嘬无以遏其蚀吾未见枝叶之能沃繁而华实之果布垂也故家大族承积厚于前显人壅溉之既至则所谓本盛不可夺者非一旦夕之成矣是以废迁勿损其常理乱勿易其故则枝繁叶沃离乎飘风杲日之患者也世久而支派益盛裔分而声问弥大则华布实垂禅春夏而勿损溘者也夫李氏之有今日是己非西平丰功茂徳所积流曷従而致之虽然余因是不能不一思为李氏告也夫三代圣王拯民匡世其功徳宏逺矣子孙称神明之胄者不能修敬承善继之道至颠覆无以嗣守其先服岂功徳不足为之蒙焘耶何其后之难久恃也夫败度隳礼伐家之斧斤也偭义従欲蚀身之蚁螬也有一于是未有不陨坫以自蹷者王者失之不可以有四海矧故家大族之后人乎于戏为李氏之裔者尚慎惧而知戒哉廷兰余先太史外弟惇厚竞绍足以树李氏之表臬矣其欲使余序是以告其族之人也固不厌余言之厉也 

　　赠都御史任公抚治郧阳序 

　　太史公称中国山川东北流其维首在陇蜀尾没于勃碣余以其言推天下形要信哉其善睹乎而凡欲立国制势成久安长固之道葢不可无察于此何者形要得失国势重轻持焉守而修之斯存乎人尔顷成化初秦蜀之间数告乱奸阻攻剽往往突出于深林峻壁荒原长谷之中而皆依郧地以长阻险征师苦之于是计事之臣因宼平始议升郧为府设抚治都御史督临焉凡三省六郡亘延二千余里间军民咸隶其统摄传符走檄惟所制置征发无敢慢自是数十年来盗不数扰动即动剿处之甚易夫非形要既得之明效耶余尝因是按考凡郧斯设非徒仡然侈雄镇一方迹所筦辖实天下大形要云是故其山川自汧陇以入河华表里秦晋翼辅神京蟺蜒至碣石而穷非太史公所言首尾中国者耶西擘岷嶓江汉所従出逦迤中州是兴桐柏诸山河淮合注又即其支委矣然则北扼蓝峣大散经营商洛以扞南阳固秦楚之门坫而汴宋之藩屏也西引褒斜骆谷悬栈迭阁全蜀咽吭实于是乎寄息南府荆襄当千里上游古今所计取而力争者又近在其襟袵下东摭信阳截英六之徼隘江淮掎角中原所隠蔽由此而执枢运毂因缓急为指使天下大势殆十举其六七已而岂惟三省六郡所宜隶其统摄者哉虽然观地制形相势立政要之不可废一也所谓守而修之存乎其人者今百司序职海内乂安全盛之势方如豪宗巨室垣墉备而扃鐍固自堂徂序无敢有玩易伺亵其侧者要之必户庭内外老幼姁乐食寝无失其常然后家可振而患变足御焉间者川陜大饥汉中南阳流逋遍郊野江表诸郡征搉师旅之赋日繁集所至闾井萧然矣立国之势若此当事者独得无虑耶夫势一也而所重异施由昔之势重在守形要以遏乱由今之势重在修人和以保治善计国者审势所重轻以施之政而已任公智足以识务仁足以附众才足以达变信足以结下其声称着京兆已藉甚天子俾出践斯任三省六郡之民庶几既迄有赖乎而岂惟是哉执枢运毂因缓急为指使天下将仰之以无患非公蓄积之素者耶台幸従数君子后辱公之诲有年其谊非旦夕燕娯之相好已也故兹赠公必择公所欲闻者而详说之 

　　送李君之训婺源序 

　　昔先太史之业士校也李先生民牧暨其従弟先生民望并受学焉先生谓李诸父曰二子其皆达乎兄也行笃弟也才茂往出而应世必有所著见矣已而民望不数岁果隮第为名御史显当时而民牧竟偃蹇诸生中屡试有司不一售久之始占贡出然识不识犹咸以先君之言为固中非溢许云于是民牧贡京师连试宗伯大宰拔上列而廷试则学士先生及诸翰林手其巻交读之曰夫非佳进士耶士诎于所由之涂葢若此乃冬十月铨司以训徽之婺源焉于是先生欲余一言以别往余方冠游学官愔愔未有许者民牧一见所课文辄愤然叹勿及同舍先生或笑之民牧愤曰此人不即先诸君第吾眢吾目已踰年余举乡最后获従使命觐省归民牧揖余传廨中相劳苦曰我言直何如夫民牧之知余顾不犹先子之知民牧耶乃先子之言中民望迄不中民牧而余谬窃幸于民牧之言之中也则吾三人者其可豫信于卜稽之具同而中不中独异非命孰为之故尝譬命之推行于物也犹风驰荡于江河也人值焉以为得失利钝固舟檝之假风为逆顺者矣彼占名位于才行徒中其人不必中其命其可谓画一乎哉百尺之舵受胶于枉渚如云之帆不进于奔涛视夫扬舲戛舷一瞬而千里所遭之逆顺逺矣舟檝之利涉与否能自擅其力耶即吾三人者之后先殊揆可观矣葢民望当先朝言事被杖谪及上召用遂振风纪于台中敛其不施以彰孝徳之光比于高舻大艑簸掉出风涛全其货载维安流而中止焉斯器之善物不可尚者也余以弱航轻苇遡洄十洲三岛之间十几年所谓蓬壶近而风引去之者知何当于实用也乃民牧虽晩就然拟之浮海之桴明堂■〈木戈〉栋千围巨材世所不能致者非此莫登之则所职固不卑易矣即吾二人成至安睹其卒有过之者民牧往哉夫婺源子朱氏之昌陬也士兴起遗教以才行称天下要不鲜矣民牧又以笃信倡导之庸讵知不有名世者奋乎其类以出哉若是则民牧所成造殆不但余前所云意先君之言之固中也将或效于斯乎独愧余久负民牧之知不能自立于逺且大者民牧则何以益之其尚因教学有相长者毋忘余告朂则余虽不敏必有所复之矣 

　　赠镇山先生提学福建序 

　　自余弱冠获与镇山先生游也今二十余年矣中间并试诸生先后成进士其试诸生也异邑而成进士也异任然心之同好不以异者或左其去而离来而合逺殆五六年近不下三四年最睽逖者辛丑别京师戊申始得交臂于呉下然每一觏集未尝不忻叹镇山之徳益茂而才益进也夫其伟然自树立称时名人所成非一日之能几矣乃余私论镇山履行凡三变考其所底就可述焉往镇山方丱角即翕然有声校序中既余辱友従则见其精华敏布英果奋溢若三军之盛朝气海怒八月之潮而众流为之逆簸也其张触于论说侈掉于文辞批亢捣虚所击无前排山奔野汹决孰止寡觌肤闻之士一受指南鲜不惊怵自废瞠然忽失其故存矣其后回翔仕进之辙出长健邑入佐剧曹剉砺之以蓄其材揉括之以更其智引曲通微迎画即中昭往析来靡虑勿周而又博总于百家之记正信于六艺之文紬绎既富述作斯鬯故海内高流倾踵愿交以修言者慕其辞以建事者钦其识亦信一时之耸动矣乃余觏承于呉下也睹厥底孰知镇山屏意于前所称者久焉是故其敛才也晦其遵徳也谦其飬辨韬识黙而成之有独至者也故取之于已侐侐然若无所持也羣之于人由由然若罔勿可与皆也虚融于人已物伦之间颛颛若有所従事而不得顾其外也古有之为道日损为学日益学至于为道则能损其所益凡世所矜羡者举不足入其中取矣即虽践修已及且迄不知所至足岂非镇山之欲究竟者耶而余曷足以窥之兹出而提学闽中长育多士转移成化之道求之岂复有遗事哉昔程伯子得颜氏黙识之学门人杨中立氏独受微指载道而南遂开豫章延平之宻绪至文公恢廓之盛矣今闽固数君子论学讲业之乡也顷镇山皇皇求友于四方亦欲绍明数君子之业以诏世兹行为此邦多士之师举是以风之何啻冠宋人以章甫命鲁国之儒使逢掖扬觯于宾射也其有不恱従者乎镇山即往哉今闽士转移成化憣然悦慕数君子之学捐所益以反求诸内骎骎不诡于圣人则吾于镇山是行卜之尔其尚溯思往谊教学有相长勿忘吾同好之朂 

　　赠司训刘士贤序 

　　语有之观士必于其乡余自童丱托游里姻娅中得兄事刘氏之贤者二人焉其一前宁武令舜卿其一令高邮学训士贤也舜卿强项质果守官事上絜絜信已无他肠持朴直自好迄褫其职不悔士贤温恭姁厚虑事详朗曲中临利便皭然不苟近其居家罔异在邦邑也二人皆不涉洿俗之末流可谓笃行君子者耶余初为诸生时士贤已翕然着声校序中又其经専春秋士业之者独鲜人咸言高第可立占无难虽士贤亦心易之乃今迟逥数十年隃艾龄始仅获一贡以出受今官葢孔子所谓命者非欤乃士贤能终安之于于诩诩不知其有拂也斯非笃行之有本乎哉余闻之学官者职痹而任崇禄薄而责厚今天下不治由士道之舛也士之舛由教之不立也学官思抗之表以称其所崇作之模以副其所厚其必于已取之矣夫剽括为竒演滥为博文不当其实舛也偃倨自高谄诎自降仪不衷其度舛也儇狡乱智谲变乱谋才不律其行舛也是三者沉涸于士之身而日安乎其师友之接不俟察索可知也然有一于是皆足以伤民化而蠧国经乃今士固往往蹈是莫耻焉高邮扬大州也其民黠于通贸机利而蔑义士因之以敝其嗜尚三舛之縻浃于心孰制之士贤往慎哉以笃行之本抗之表而作之模则所谓任崇责厚者庶几其有振乎余往与舜卿议兴社教以淑我里中蒙士其要在导之有本必可使人心回易兹高邮岂异我里中人性耶欲教行则唯推此道进之尔他日训高邮有成请告舜卿即以施吾里社中则一乡蒙士不昭然有开哉是余谆谆所勤望于二君者也 

　　送河南提学副使徐君孔霖序 

　　古之为学者其学果今之学乎上之人所以作而成之者其教果今之教乎士不以三代之道自待其身也久矣世之豪杰君子恻然思愍而易之然终莫能使之易焉教学之失其本欲士相先于三代之道犹却其行而道之前也是故徇外而内愈遗趋名而实益眩古道之不可易今也非其果然耶夫古之学也以义今之学也以利古之教也以成徳今之教也以成艺执途之人皆能指说之矣至语其本之所在天下莫或辨焉故吾尝叹今之时诚使士皆易其所学而在上者皆易其所教犹然无进于三代之道也何者其本之未能明耳闻之先正学莫先于尚志教莫大于明术以是察其本而善求之则义利徳艺之不相侔何啻较然若黑白也夫尚志明术始学之士能言之而学者教者反之身以求其实则诵焉勿知所择而诏焉勿知所率者童及白纷皆是矣本之胥亡岂非其渐积乎今天下提学官葢职専教士者士业庠序间所学各异非提学无与作振而一之然则为提学官亦难乎称已以古道易今习使士知相勉于三代之业术不先本之辨焉欲开正所従适之路得乎乃今河南提学副使徐君孔霖吾十数年前校试南宫幸读其文而识其贤于众人中今孔霖所自立既挈然信天下凡士无贤愚莫不以为豪杰君子也则所云尚志明术者孔霖葢学之而能择教之人而足以有率矣往践斯任其不能以古之道易今乎哉夫河南天地之中三代所更都王教流行歴千数百年未冺也士生其邦气灵性正相与兴起三代之教学甚易孔霖取尚志之学自择以成其教明术之教率修而益励其学则记言教学相长察于务本而可以为人师者不在孔霖耶同志君子重孔霖之行谓余不可无言也余知诸君子之期孔霖欲其必以古道易今不惑于流俗以自溺也故聊举辨本之说相质焉葢虽知孔霖所已至而吾犹无厌其渎告者也 

　　赠太守沧溪黄公序 

　　有可行乎古而施之今焉则盭政之所以欲因时也有可治乎内而推之外焉则窒法之所以欲揆势也政不因时故令咈而民疑法不揆势故罔宻而奸愈不胜二者之弊于治也岂其政与法之过哉天下有不可以政一者求之已而能正则不必其令之加而导之自无不従矣有不可以法制者协之人而能顺则不必其禁之及而止之自无敢犯矣故曰政原未立之先法详已示之后苟非其人不足与议于政法之本已乃今观之吾郡太守沧溪公之为治也其效殆章章可考信焉公始方莅郡时簿书之积盈乎几未见其日程而旬督也人曰公葢不欲鳃鳃于政邪然而坠怠者无勿起矣狴犴之奸塞乎堵未见其首束而尾絷也人曰公葢不欲斤斤于法邪然而匿伏者无勿谪矣是故不期岁之间盗息奸屏赋平而讼以抑民不知公之治郡公亦自忘其郡之所以治也惟公寛仁而有制敏辨而无苛处身之洁澹然若鲜与于物而不为皦暴以自着守官之慎皇然若恐失其所循据而不为钩察以自炫故举之和而无所迫也损益従时由由以出之于是政媞而人易遵振之速而无滞也伸缩顺时持持以安之于是法简而人易信夫其飬之深故取之浑极而莫穷其立之也固故建之坚久而不拔此岂偶试而袭得之也哉其所以为之本者具也吾郡界江岭之交俗龎人碞自昔称悍忏难驯前是长吏当推代执政者必慎择诸司之良不敢以忽视也故后先名守之多非他郡可俪然自余耳目所睹闻数十年来未有能及公之贤者也所谓其本素具非邪是岁之春公守郡既周三年故事当报最京师乃郡士民惧公之即去其境也合词请于二台及诸藩臬太史于是公果疏留不得行人皆忻忻自庆若烦疴获蘓醒而洒焦燠以清风也吾邑之长冯侯符辱公成诲之久谓余谬尝知公者谒言以道其私感余惟冯侯治邑毖勤真能不负公之教矣邑人幸禔福悉公之为赐也公兹留郡虽知不可以岁月淹久然举熟御之车趯然驰行于夙谙之涂使之踆足轨不失王良造父之歩辙若冯侯之在我邑也凡诸邑布列之吏能皆由此道以不忒则其政之足以宜民而法之足以信众上下相成不啻和鸾鸣而六马齐以并致古循良之绩奚难焉吾郡各邑之咸理不庶几往牒所称载矣哉故因冯侯之请举余所尝知信者诵公而次第其言若此虽然余敢自谓能识也哉 

　　赠太守松溪都君序 

　　镇江丹徒令王仲行余礼闱所校士也以书来讯而盛颂其郡太守都松溪君之贤曰同伦仕不知方惧治邑无以逭官常之谴也蚤作夜思求政之勿眊愦于理者乃久益茫乎其莫获焉退而执牍考业问所经要于太守公之庭则忽若发蒙振聩炳炳然视听不逆于心矣夫揆故知今稽往识来太守公之训诏诸邑实宏多同伦愧未能究施之行事虽然敢不思勉所未至以蕲无负太守公之徳闻又曰太守公仁我属而亲之也有子姓之爱焉导我邑政而愿成之也有傅师之教焉引其初欲冀其终灌其根欲食其实所以勤相而黙牖之者葢更仆不能悉数矣夫古有祈祝之辞多出于怀感报者之心若同伦非其类也夫惟是秋八月某日实太守公悬桑之辰幸先生惠畀一言俾同伦持献之傧筵赞几之间得因少寓其申引傥于义或不诡邪余手其书曰不亦善乎夫古之义不概行于今也固久乃仲行独能及之可以观都君之政矣葢守治一郡之政以仪率诸邑之吏是故郡辖诸邑犹之家聫乎众室也守视郡以家则自堂徂序不可使有一之不辨矣郡总诸邑之政犹之身摄乎众体也守视郡政以身则自首至趾不可使有一之不顺矣夫合郡县为一家故大小无勿举之务通守令为一身故伸缩无勿祛之易所谓上下交而其志同者推是道也以往将治天下无难况一郡邑之事哉然余观今之为利者苟足于已庸恤乎所治之吏是故郡视邑则简弃之若椓毁垣焉撒罄其址未睹成之者之劳也守视之吏则搤揵之若束湿薪焉担竭其力未睹任之者之艰也夫是以政人相宣之情睽而理化相成之效微欲天下庶几于治得乎都君守股肱之郡惠化流行江甸之表比岁倭扰充斥甿业剽播君所属邑无不被其毒螫然井里虚而仍聚室庐烬而更完君且和其令晏晏以出之媞其政由由以行之民若忘菑孽之日荐罹也非诸邑之吏能受君之意指讲问施行不失次第故其效易致而其民易瘳也邪斯岂独诸邑利之丹徒隶郡轨辙中朝夕得于效法之近宜仲行懐感报之心独至即丹徒而诸邑之效足稽也故曰可以观郡君之政矣葢吾闻古盛时上下之交不以截然相严之礼易其欢然交悦之谊故志意通而无壅情爱结而不解此诗人祈祝之辞所由以训者也乃今则孰举之夫古之义无行而仲行独能及焉余是以乐序其事以传诸世 

　　宋国簿黄四如先生文集序 

　　宋国簿黄四如先生仲元闽之莆田人今江西佥事文炳之九世祖也佥事以尊人木斋公命重校刻其文于浙中余得而读之叙曰唐人有言文非深于斯道有暴至焉者不能也夫自秦而下作者世胡可胜纪求其慕道有至殆邈焉寡觌已葢凡能言之士方挟所长奋肆掞述于一时固将蕲后世之知我也而无几姓名湮灭若翔霞惊电过者不复念之岂非文不涉道于教鲜所禆流则人勿美爱而传之者寡耶闽之文唐以先无著者自欧阳行周以其辞崛兴建中贞元间而当代名流若昌黎陇西辈咸游扬而张侈之厥后叙其集者葢称其文大振耀闽越之乡不知有他人也则行周信闽文之开始者欤乃余诵其撰着固于道概乎未有闻也行周之后闽之文寖彬彬盛域中余不讫论在宋绍靖之际龟山杨中立氏肇以程氏之学倡建南闽人闻其风而向慕之庶几一变至道其后艾轩林光朝氏起莆而龟山之学东矣艾山之学一再传复有网山林亦之氏乐轩陈藻氏其师友相劘切要非汲汲乎言语文字之徇者然世称艾轩之文上迫檀弓谷梁下不失与昌黎并驱而网山一言一句欲明周公之志乐轩笃信守道不以穷阨动其志其文亦旷然无怨恨不平之思葢三君子之志于道也其趋同故其文异于世之徒以辞艺骋者与今观四如先生说学明道其去就终始之节不少渝易于世乱物改之后可谓毅然自立无愧三君子之俦矣故其文本事揆物类艾轩之深竒稽古训今类网山之博达流离益信其守艰贞勿夺其志类乐轩之浩乎自得说者以先生上接三君子之传信知言乎先生之学得其父独不公之家授而微言邃旨则多出于瓜山潘柄氏复斋陈毖氏由是上泝考亭尽括其指归故其于道殆若水寒火热饥渇而食饮之者也其文之美传岂宜求于其辞乎夫以辞而已矣则闽自行周以后作者宜微啻数君子而况若先生其不懈而及之者岂少耶余闻先生当乱世凡欲究之业困勿竟遂者固多梦笔一记反复史家义例慨然有感于获麟以后之作者大哉志乎可以嗣河汾而兴起矣或疑先生自志若窃窃不忘细能隠善者夫孟氏著书不遗辞金出吊之浅事观先生之道不推其细且隠者后世何式焉则自志宜不可无作也余叙先生之文特详及乎是惧鲜识者求先生于辞尔于戏由余言以考先生之世庶几其不谬尚论也夫 

　　封御史马蕙坡先生七十序 

　　先王养老之政行而民莫不知兴于孝敬夫老者之得其飬也由上所礼厚之者常至耳是故自家而及于乡以进齿乎天子之学其尊视之无勿同则教之所渐积也久矣葢娱其耳目心志之适顺其游行出入之好凡老者之养于家微独鼎爼尊豆之陈冠帻杖履之撰不懈乎其子弟已也履行无敢并其式止息无敢肩其位凡老者之养于乡微独献酢升降之仪徒御歌咢之节不隳乎其比党已也飨之于上下之庠食之于东西之序非无庖宰之羞矣然必亲袒而割明所重不在牲牢也非无百有司之供矣然必亲执酱而馈执爵而酳明所崇不在器物也则凡老者之养于天子之学其致饰乎深燕缟玄之衣侈文乎宪行乞言授几行糜之数先王以为斯特有司之常节其慎且备如此焉夫是以老者咸忻遂其天年而孝敬之化由之以日兴其治之盛可推也后世养老之政不修老者无仰藉于上也则不得不择行以养其身少者无所观视以通其孝敬也则致养不得不竭其力之能具由是乡士大夫之养其老者有非众庶可慕望者矣余于今封君马蕙坡先生考其所自择养于身与其令子通政君之能致养于先生则匪惟时所鲜觌即三代善养老之世比论其全固当不数数见焉吾是以思张之俾为天下训劝也葢吾闻先生少孤弛学尝恨先世儒业不襮振于是饬躬砥行期以所闻六艺指要勉禔之践修葢其持已也刚故人知惮畏自艾其遇物也仁故拯施穷阨必极其心之所欲至其训通政君于少日朝夕惟徳义之朂迄大成名以跻显仕视古称一乡一国之老所操施可概推矣生长钱塘盛丽之邦日与诗书章缝名俊相嬉游徜徉湖山烟月之际亦自足娱适而顺其好矣年踰指使宠拜章服之光华通政君左右承飬于是羣海内素封之君探竒咏胜雍容京社遗熈朝之雅事视昔高年但严事其家与乡者名实之相较何如也夫古国庶之老养之天子之学虽极上尊礼然飨献之加多或强其筋力之难任而馈酳之将未必皆衰迟耄倦之所悦矧歴视五学岁无尝举则老者固不皆恒与其典乃先生所侈乐事慠然取之已而不竞于时充极其效有足风天下人父之能成子名者而通政君之善以其官荣致养视传记所称能承亲之志其优劣可辨抑何叹古今人之不相及哉吾于是深慕敬先生之贤以所择用足辅近世养老缺政葢于理化为有助不但可考见通政君之孝谊尔也今年六月二十有六日实先生悬桑之旦通政君数过以寿言请余嘅先王之政其废壊不修于今者众矣然最莫如学校养老之失政乃今学士文儒往往鲜言涉之宜孝敬之风益衰故因先生稍及焉异时有举行先王坠政求国庶之老于卿士大夫之父兄必先生其推首乎诗曰其徳不爽寿考不忘夫举先生所择养于身者既足为祉寿基本其永锡难老岂俟众人祈祝之而后获哉故余并略之而特以此复通政君云 

　　赠宪副西谷李君序 

　　大丈夫当树羽扬旌横行荒沙广汉之外为国家建万里竒勲此在躬居侧陋之士懐慷慨功名之志者莫不思幸一出以其所能自表见矧彯缨垂绂膺四方经营之寄其有不欲勉相奋竞乎然余观今凡称慷慨功名士所挟持固亦可相推耳平居不当事任抗负嵬放激讦之气施于谋议非不足动竦众人之听闻也将谓韩彭英卫之俦复作事功必无大相逺者搤狂敌之颈褫■〈施，冉代也〉裘而笞其背殆指顾可即成矣乃或一受事权之托临小利害仅若毛髪比即遂回计改思幡然欲徇其身图苟所受迄不获免未有不怨怒愁嗟指向时委托之人为挤穽甚或出讪讥以宣泄其忿恨不平之情若是之类葢多矣夫事固有难成者非吾人孰当之平居无他患变袭故常以塞官守乗马従徒谈笑簿案计书之间此碌碌无所短长之人能效之而何待乎慷慨功名之士彼慷慨功名者临利害必不肯自徇其身图故是能毅然当难事而无怨则大丈夫行事不大可推见矣乎吾友河南宪副李西谷君葢其人真有合乎是者也君与吾游十数年自顷以文字相知信及今乃益详其事实平居恂恂不为嵬放激讦之论故其慷慨功名之志人莫能一一测识之然自歴数藩臬大僚所与同事任者咸推其志气才猷足为国家建非常之勲不愧大丈夫行事比岁敌数窥邉郡震吏民迩三辅诸臣因檄重吏督劲兵为卫三河简练之兵李君今提之二年矣驰驱山谷矢石之间劳苦百倍于众人未尝一见其忿怨不平之色尽已所当为不以功名成毁易志职所宜受不以任托难易择而事往时敌内犯葢数穿白羊诸塞口以入故今言要阨之守必先焉李君再岁歴诸险乃今秋截遏白羊之功尤伟甚葢吾闻谋邉陲者不患无三军之勇重闗之壮患无任事之人以当居守耳今西北万里之塞敌所蹂躏无虚地诚皆得李君其人制之敌岂能飞踔絶徼縦其长技以相陵突也此不足为今之慷慨功名者励哉李君既竣事将还归其同年太仆少卿何君光禄丞刘君辈谓余不可无一言为赠余知李君独深久故特表着其实焉诚观君能毅然当难事于今日则信异时建国家竒勲不诡大丈夫之业者必在此而不在他也 

　　寿太宰三渠先生王公六十序 

　　古今论大臣材品其章章在传记者果皆以名行功业之焯着哉夫名行功业非诚足弃简也其本实所従出要自有先重者存耳夫秦穆公显霸西土春秋不侈其贤乃殽师再辱始知悔创蹇叔之谏趯然思黄髪之良以为截截谝言适足危人之邦国故任用改辙迄睹终猷之罔愆此其智鍳不大有加人数等乎哉故仲尼叙四代之书録其誓载之讫简而曽氏特援以证大学终篇之义若深有味其指不以霸辞贱黜之也则世之第大臣材品者举所先重殆可考镜其得失已台自壮齿入翰林従诸先达后揆摭言议稽行事凡出流俗所耸尚要非名行功业莫竞校故以掞搉当时之务振耀歴纪之闻迄无禆于邦国之质用夫截截谝言易以感人之聴従霸者犹厌斥之乃世或辞艺谋辨之矻矻期以希幸名行功业之就将不阔逺于仲尼曽氏之训矣乎故台歴选今卿辅大臣独以我太宰三渠先生王公为难能其所蓄存逺于流俗之推拟矣是故望其仪观旷乎其若夷觇其襟度冲乎若无竟极也贤者由然欲亲之非有所结而不自解不肖者闇然思揜其情无所严而莫敢与狎词艺溢于广受迫而出之其富不藏也谋辨晦于黙成挫而守之其锐不可括也故台每觌公未尝不戃然自失蹷然慕伏而不能已嗟乎秦誓所思断断无技休休有容之贤臣非公孰可当者公岂今世大臣材品足概论哉初公解宫谕西归台适请告屏居多年友人罗公赞达夫数言公之为人是时某未知所以事公也顷谬従公出入宫府禁林前后十数岁侍公引诲既久则识公之智愈深睹公行事既详则信公之贤益至葢秦誓推柄用得人之效谓实能使邦家黎民被受久利于不穷公真其人矣哉丙辰之春公以宫保大宗伯学士秩偕二三首臣直西内会属微疾请告上念公劳苦乃改畀南太宰以逸之而仍领二秩若故其冬某亦谢翰篆出佐公于铨省公忘年进某为知已朝夕相与上下其评隲视昔所云不啻若自口出者殆过焉引而浚之思决其行之达灌而壅之欲望其实之成某何以报公之徳厚耶既滥获考绩别公去明年正月十日公周六十之辰某逖阻相违不能持一觞献颂公寿乃四曹长二杨子守鲁等谓台宜预有言以导宣众志某闻古之纯臣虽其身寄天下之重然不以介毫自与故名行殊而志则一功业所成不必咸相似而其休休之度断断之诚固更千百世无以尚之是以家国天下仰其年以翼辅厯祚之永长庸但为一人私寿已哉故书称天寿平格保乂有殷而南山之诗歌君子万寿无期必诵其为邦国之基非虚取义于祈祝也公立朝四十年率履不懈既嫓美秦誓之称一个臣其惠效家国天下之广将无若诗书所咏述俾左右一代之盛矣乎夫平格成陟配之功寿考作邦家之基其事固不独吾二三僚属之愿效祈祝于论述已耳天欲我国家亿万年灵祚逺引不匮则公之寿其必迈殷周耉老之佐为卜矣邦之荣懐亦尚一人之庆在公宜莫可辞其任者请以是致天下之公祝焉 

　　寿大司成东廓先生七十序 

　　古之君子其盛徳必有名著而不可揜者是故风之所动逌然及乎久逺不独当时知诵慕之后世咸取其行事为极则焉孟子称伯夷之清栁下惠之和奋乎百世之上百世之下闻者莫不兴起彼非其徳之明着何以能着久逺感従之若是是故贤人君子之成徳尚论其微即古之高智絶识之士不足以推究之乃其章章乎行事不可揜者则小夫孺子固咸能睹传而稽信葢其实志积存不以顺逆变化而夷险易故徳之驯造日以盛大光明久之信天下而仪后世由有此具耳兹夷惠所以为百世师能使鄙薄寡懦之夫旷暇皆有所渐靡岂诚抑强之致然也哉吾郡大司成东廓先生少以高才振一世既冠南宫践词垣节行文章海内豪杰士莫不倾伏以为不可及顷之闻阳明先生说学憣然若有独获于心往従之游遂以其道推行昭施于天下门人学子徧四方凡宗先生者无异多士之在阳明先生时也台曩侍先生最深久夷想其气度言论取以朝夕自朂劘则恒叹先生之大为难成夫古之人与其不可传者往矣六经之训二氏之指揆诸本原几微之相去其失不能以毫厘而究其底成何啻千里葢本异而末未有能同者纷岐多说求不畔于圣人之道也鲜矣偏者不足以语中狭者不足以示之广微先生之大求以易其偏而平其狭务折衷乎异同之归使圣人之学无抵牾人知其勿能已惟先生成徳之行不専一善成名故小夫孺子即睹闻咸知信慕而高志絶识之士欲出私是以少加先生之大卒莫不戃然自失久之果见其无以踰也故稽索古始不足以效其博抉擿幽险不足以钩其竒控揣无际不足以举其高穷掘渊泉不足以极其深夫然后知先生之大积之乎无以累而出之乎不能自止其成立之行信非习勉之能至拟度之可窥求矣先生以今年正月某日周七十南都缙绅大夫士旧游先生之门者勤然欲抒其愿寿先生之志以台在先生乡党后进中为特爱宜有言台观凡物之所受既大未有不自立于久长非待取之外而足也故日月之光周八极则能久照而不息江河之流浸九野则能久行而不匮贤人君子本成徳以致其大无异日月之盛其光江河之沛其流即久长尚不托假于年数岂吾人之可以言祈祝哉惟先生之人殆出天之所独成台愚不能知徒取小夫孺子所咸睹述者强名焉则诚逺于高智絶识者之究推然举先生成徳概诸夷惠之间因信古之人所以能师百世者宜有在彼浅薄寛懦之夫犹能兴起乎旷逺矧吾人求先生行事自艾淑举而施之其有朝夕耶谨持是往寿先生 

　　呉江沈氏族谱序 

　　呉江沈贡士伟余柄试南畿所校士也为人好古笃修自其兄弟相师友有轶然拔出乎流俗者呉人士故多称之顷卒业太学尝以兄位所纂族谱来问序会余病久未之应也今秋位従诸生试京兆谒余复请之余读其谱嘉其志之不诡于世闲葢呉世家鲜及焉乃进语之曰若于谱既得其数矣抑尝闻谱之义已乎夫谱也者普也普吾一心以协家族举而训之载牒欲其义可推行于天下斯谱之由作也故本吾所自始则遡一人以逮千万人而系于是焉稽矣推吾所自同则合千万人并出于一人而世于是焉列矣着而遗之无穷则以始之同聚后之异使久逺无失伦而义例于是焉述矣凡皆自吾一心以协而普之由家族而施之天下不可逺间近忽者也昔者先王之世宗子之法序于家而天下无不比之族氏族之籍藏于国而天下无不知所自出之姓乃上所谓示极敷训又无一非伦化之周浃夫是以小大相亲上下相固孝弟之教易施而仁让之风足兴行葢先王普天下为公之心举之身而措之政事如是民信従若流水推之无勿顺而导之无勿效其固有由然耳后世宗子法壊故下无所统一不可以比其众于家氏族之籍不考修故上无所据持不可以収其涣散之势于国乃上所以为之政令者一切取法术束持之先王普天下为公之心几何其不澌灭也哉是以世之君子忧之思即姓为之谱以救其所敝是故谱以遡系而宗子之法可因诏于家矣谱以列世而氏族之籍可以辨于国矣谱以伦化昭义例而孝弟仁让之风可寖兴行于天下矣故曰谱者普也普吾一心以协乎家族则训之载牒久且推行不废先王普天下为公之心庶几其犹一二仅见乎位之为斯谱也以遡系则直而不诬以考世则质而不僿以论述明义例则仡仡乎有矜世悯俗之思又恒慨然于先王宗子法之坠推本其说欲见之政理不疑于迂阔难行其殆可与究斯义也夫 

　　赠大司空砺峰康公序 

　　三代之世上之养士周矣然其任之也恒不为过求士之自成其材全矣然其受上之职委也恒颛焉不移于他慕抑其时庸独士所立尔耶兔罝之夫可为公侯干城卒不废中林之椓杙执钥秉翟之人非乏公卿大夫之器能乃终其身甘猥贱卑伏之业不辞夫先王之教入人深而及之逺故士欲自效其材以称上所养之实不随俗迁化而上任使之不过亦计士所自立未可陨获于方行其相成皆非后世之能及也我国家养士学校既咸师用三代之制其取而程之政也度材试事无重沾沾之名积资叙庸必贵闇闇之实上不过求乎士士亦无所施其外骛之志即一二简擢之异特出于伦类千百中者则固以待天下非常之材其抑三代所宜有乎夫我高皇帝并建豪英顾独优崇翰林之选拔之草泽倔然跻班乎禁近即素亲信之臣受显知而被渥眷者恩礼殆莫或过之列圣遵承其事故每数岁一抡简进士之良収置馆阁授以中秘坟典欲俾励学以广其材宠数之加若此士荷被其遇不以非常之绩报上恶可与比乎臣列哉又况因上所任不过求一切托为苟简自傲厌避其不欲就者以为翰林本侍従文墨是职他吏事程督若非其宜究取焉此不几择便遂高诡华仕而蔑实任大负上甄举之隆矣乎吾友闽莆田砺峰康公与余同第进士偕读书翰林馆中已乃并领史职先后陟学士柄院事暨今同官此都交与垂三十年相视既亲久其后公以少宗伯晋秩大司空分长南六曹中而或言其省务交杂嵬琐故甚若非翰林所尝据者乃公但退然谢勿堪未尝一少慊于心也嗟乎儒者之道古人尝耻一事之勿效矣矧立国大政若水土工虞之饬修闗梁屯卫之讥设皆掌治于司空士欲稽儒者之效非此孰奋策哉康公学于六艺百家其要微无不总统出之为文经纬宏宻有深逺不穷之思充其材抑何施而不恢恢也夫大司空之官在唐虞葢兼大禹伯益之任故汉世以尊显三公耆旧之臣兹诚儒者极荣非康公其谁能优之抑士养于翰林之久出受上任使之盛平生志气宜在今日征信吾知公所暴闻于天下者必是其效之矣余碌碌愧従公后学不益加而志无所成故窃羡公斯柄任足振儒者功施将迄为吾党光茂不敢附和流俗人之论私以■〈垂夬〉■〈垂夬〉于公也诗不云乎左之左之无不宜之右之右之无不有之公葢真足以辨是者乐只君子天子命之乐只君子殿天子之邦余得不以之特厚望于公哉 

　　赠侍御毅所黄君屯政考绩序 

　　儒者言三代之政所必不可行于后世者其惟井田乎余窃叹其过矣井田之制歴六七圣人逓相敬修无敢壊其效章章载之千数百年间孰谓后世之必不可行也独其法破灭久逺非创业之君举一世更变之不足与议其成耳何由知之以近代屯田之事知之夫屯田肇自中季以来其始因征伐四夷人徒众而馈饷勿继故散兵列屯取地于敌使之耕食相伺此葢即邉邮所弛遗之利蕲以得志于中国非夺吾民之有为饶益者也后遭天下苦乱内地田畴斥弃不耕者众于是英雄往往据以成创造之资斯渐乖其始事焉要之括田籍卒诲畮而均授之阴施寓兵于农之术葢亦髣髴井田之遗然试之者累绩用其效不概可睹推哉夫三代圣人公天下以周万民为之画井分界使匹夫咸有世业相养上无一毫私利其中者揆之屯田经营于争战纷扰之际其事讵可同日语乃方兴事耆功民莫敢一訾议其非便卒之推行久而施利多相沿其法莫可变何也开创之君举一世更变之苟志之定事孰勿成既事之成民孰勿守假令其时有以屯田之法兴井田民岂不趋従若流水哉乃言其必不可行悖已虽然政固因人立者也屯田之法虽不可比匹三代公天下之制然后世每得人治之其事效班班流载籍夫使兵自食其力以省吾民供输之困烦则虽无与于民实固利民之大者在昔我高皇帝艰难百战深思立国久长之谋不可一日废兵而养兵足食其势不能不及于民故屯田近易之法修之大业甫定之日抑知民苦干戈朝夕无暇顾恒业矣田不授兵危民岂有息肩时耶葢理天下斥弃之田俾养必不容已之兵故屯田一兴计遂以寛民赋于不匮推之三代制井田厚民之心要未可差异观也则举斯心以行一切之政岂非小大任事之臣所宜斤斤自竞思祗承徳猷于不懈者乎今邉屯之政其故牒多泯没无考豪右擅侵掊孰相诃禁军国之需益廪廪于是邉吏恒告急岁索金内帑为常校増请至数倍前时项计臣屡上言天子赫然思振举使者望于道迄莫有出善画相禆助者所谓得人立政之难非耶南京畿辅之屯最名捡搉无漏籍其敛散殆庶几开国始制而议者言利屯莫大乎恤军夫军勿加恤即田孰与耕治矧其本固在足兵耶侍御毅所黄君按修其政三年属仍岁东南大水负江之屯多垫没赋无与蠲省又往时屯军治业必先农种而后搜阅故训练惧妨害其耕耨之时近事或稍易矣则吏士寖以溺职君悉心咨谋务去害而存其利屡疏豁坍决之赋赈蝗旱之灾刬其浮蠧専乃督成要厥従事葢未始不先军士疾苦而后及屯赋之盈积者也兹将上其最天曹同官诸君子咸来谒余言为君赠夫古称任事在知权有能推昔先王用心以行令政则政未必真古今异也若屯田之视井田虽不同条共贯然苟以三代厚民之心行之其究何大相逺余感是不能无悼于邉屯之政矣诚得黄君其人往殚心讲修焉去害存利以大悦邉人之志抑何患其不振举若畿辅也哉黄君寛和有志刚果而不自用其按屯美政未易以更仆数傥由此加之重任令试他难事即三代所未举良法自可取其意类充之故余因屯田特及井田之说葢即世所言难兴者例之于其易抑见古今之无异道耳黄君其不以余言为迂僻乎则愿更推施于所未效矣 

　　寿大司宼卢公七十序 

　　古今论大臣材品岂非以质行为先本哉观诗书所称三代名徳之辅其才猷绩业非不烺烺耀当世矣乃其人类多畏慎自将敦让而不伐抑又何志念深逺也降及春秋列国之贤卿大夫往往能逖稽先正询求往哲思斤斤不诡其行事葢犹三代笃厚之遗足使邦国仪法焉故秦穆悔殽之败感其断断无技休休有容之风以为子孙黎民安利之托尚终久赖之孔子有味其言取以列书之终篇而记大学者推用人镜要勤然绎述之不置则古今所训大臣之道其先重可概识矣汉去古未逺廷择公卿必尊选名徳深厚之人即未若诗书所称然视后世受柄任者矜奋其才猷绩业以与众士争一技之长不尚相左盭耶余以是校睹于今大臣中未尝不敬慕南大司冦后屏卢公之为人而私叹其难能也公起家进士由行人擢给事中歴通政都御史入拜大廷尉佐司空之政遂总陪台风纪绩三十余年至今官宦绩扬布中外奕然既光显矣乃固不探竒炫异终始一徳踆踆若无能人至其受难重之任治繁剧之务施之恢恢乎有余然不以才猷先物也举之凿凿乎效成事然不以绩业着能声也其论列臧否指刺贤不肖正直忠厚未尝一徇情于偏讦故天下诵公葢魁然深厚长者其负含若高山大川人莫能测视其底止即忽焉投以危大可使镇定不惊扰其效黙引之久长必能致浇薄之回易公真不愧古大臣之风其庶几秦誓所谓断断无技休休有容者耶今年四月二十有三日公周七十之辰同寮少司宼吉阳何公言公将上疏请致其事志在归老而索余言为之寿余谓公质行大类石丞相之孝友醇谨其博大容物出入军旅刑狱之任无勿优称则又似文潞公之蓄徳深厚处事潜宻者焉二公在汉宋时亦尝以年至求去而当时因慰勉任用之不衰今天子兴修化理简毗老成如公宜召还政省俾黙襄大治于有成左右大臣其肯聴公去不为之赞尼使公无行耶虽然中世士大夫能全君臣之义于进退従容之际者其人固不多数矣公金声玉振岿然一时卿座中之望而寿考福履迄与荣名相周旋无坫缺葢天所以表邦家治业之盛其效非独在公之一身而已昔诗书所称大臣固有告老而同官留之望以平格保乂之事者也抑有年过九十为周卿士犹作抑戒自警且惓惓诏于庭曰毋以耄老而弃我者然则余欲寿公以其大者孰若此道之进即公欲自处古大臣之列又岂汲汲告老求佚之足慕无亦思以此道亹亹焉益竞朂于不匮也哉余故特以是代祝他世俗之词可畧云 

　　洞麓堂集巻二 


　　●钦定四库全书 

　　洞麓堂集卷三 

　　（明）尹台 撰 

　　送邑侯朱及泉先生之任我永新序 

　　今有议政者于此问治民之吏孰要急必曰守令然守兼一郡之治其视听与民不相及者众矣最近民莫如令故二任相推揣必又曰令要急乃程校其职务则守受成于令者也令岀而莅民举一人耳目之加其视听已不能周察矧集众人耳目之视听私以谋决于一心则虽日殚罄其聪明以徇之能使民之情皆得矣乎夫劳一心之谋虑与但受成于人者行事孰利视听不皆及民与耳目旦夕之加焉者上下交望之情孰专故为令之难视守特相悬其出乎已而求于人者异也虽然迹独难之中所处又不能皆类则邑之有大小简剧是已故凡为令而得夫邑之大且剧者其难视他至相倍蓰什伯焉以独难之职而托之以最要急之任试之偶授之邑而举其不类至相倍蓰什伯则仕而为令者虽持仁民爱物之志不能不乐始而惧终累思积顾迄动其快忽不自遂之情斯岂非渐靡之由成哉有能旷然趋其所乐不以独难者沮乎外悠然易其所惧不以偶授者渝乎内问其民则思乂之曰彼虽碞无以拂吾之诚也觇其俗则思制之曰彼虽窳无以戾吾之媞也如是而往恶有不得一邑之理者即奚俟施之既平而后知其政投之既顺而后识其才沾浃之既濡而后得其所惠利之泽哉诹询之取可与辨初意色之交可与观成隠乎其不示而炳然莫之庋也动乎其不虑而昭昭然无所葢匿也兹吾自得朱侯及泉任我永新卜其将振于大治私以为邑之人庆也夫我永新介居呉楚偏徼号称难治旧矣然吾竟不知所云难者何也为其大耶则其赋不足当中邑之什伍为其剧耶则传道无舟车之入征役无兵戍之扰民归本业荒壤斥地可凿而食也士推之学问秀质美材无比屋之乏产也治教易行固宜若沸鼎之烹小鲜耳而何言其难葢吾观近岁之为令者治其难有自矣嵬琐以立严民或忮鸷而弗堪迂缓以效寛事或棼丛而莫解无其大而料赋简丁睒睒若弗周也无其剧而口吃身怠促促疲旦旰若弗能自暇息也乃民之嚚悍不驯于法者俗之偷诡不安于礼止于义者日改月坏卒未见所以喻化之道是果其难在民耶抑所以治之之术失也前是永新尝病于赋矣京山胡侯更之而赋平又苦于讼之交匦盗之接跰于闾廛矣长洲陆侯绳之而讼衰而盗屏今兹之政无有格于行若二侯时者宜难之可易也乃县迄不闻以治报何哉天官卿谂于众藩泉大夫与比邑缙绅先生之以永新告者咸曰得贤令往斯庶乎于是虚其补一年乃今始以侯行夫侯之名著乆矣吾以倾葢承邑之始对席接语之既虽未能即竟其深逺然所谓辨物观成考政理推行之具不于今一二槩得哉吾意侯之才有前京山之宻而慎小物似过之其志有长洲之洁乃沉几内晰坚守外健挈然不知孰后先也振我永新治闻以易前人之所难喻化民俗使由乎道不孤上下交望其将于是行卜乎凡邑之士旅游京师同予私庆之心者有太学生六人焉以侯行谋谒言引叙其意予甥刘幼学又勤以问予为申斯语赠侯葢余自信吾言之必验以于侯尝观之审者也 

　　送宪副曾君思极赴镇重夔序 

　　圣人察着于微虑近于逺故天下虽治安必饬可恃之备以待不制之患众人惟着之睹而其微莫之辨也近之计而其逺莫之校也故变常出所不虞而患多至渐深不可解吾读史观歴代兴乱之迹窃怪蜀中地视四方特险逺其民怖吏奉法若恇怯可狎侮然徃徃善怨上疑众积其愤憾不平之气至猝然骤作使人奔掉徙靡不知祸难之发端此自秦汉三国以来其事棼纶难究数矣夫世途见蜀民之情于着而莫识其微以其险逺偏立为无患而不知其势廵巡不止则所忧将及于近要也故凡蜀中揺动兴事多出天下无败之先而其俛俯屈服于力势之弗校每居天下既定之后此非但其地与民之固然抑亦处之者之未知豫尔在昔元失其驭我髙皇帝以神武之师取汉呉如茀蒿芥而明氏之乱迄十数年不殄熄今百八十年间蜀中凡几变动皆必烦重师迟歴岁然后一仅扑止斯岂非前事之不可忘者哉蜀之门戸在重夔最要害南阻黔巫诸山之峻西受岷嶓千川之汇故立备兵宪使开巨镇以独临之可谓扼吭拊喉抑蜀人而制其命矣近数十年蜀中号安平无事重夔列郡擅富足人民嚣然不知有兵革之事故士大夫皆相指为宦逰乐地不恶其险逺也吾西昌曾君思极今拜是官于重夔也人咸言处之太佚非所以究宣其才能吾意独不然夫承平乆而人心玩则足启奸雄窥觊之隙地逺而民易侮则暴官污吏易虐用其下肆然不知所惩惧此皆蜀中今日之隠患而重夔又以富足无事自怠侈傥好乱不逞之谋揵出而乘其懈即蜀之可畏岂微哉葢有其萌而无其形非负炳几先物之识莫镜也此宜曽君之独至矣夫瞿唐三峡之水其始演迤曲折于畎浍之间行乎舟梁之便人矍然思趋所利也不束其势不遏其怒何至成垫溢覆溺之害故曰处之者宜豫耳曽君徃哉今海内称才能器识轶然英妙之年堪任邦国之大事者吾以千百求一二必曽君其选矣然则饬襟吭可恃之备以潜遏蜀中不制之患即非曽君谁与而岂惟重夔一方斯赖藉也哉 

　　会试録后序 

　　嘉靖丙辰春礼部当会试天下士上俞尚书臣用宾等请特诏大学士臣本辍直侍徃柄其事臣台亦滥从焉既祗命竣役乃登内外诸执事暨中式士之氏名并所试文之优者如故事成録以献臣台宜有言序后臣惟天生人而作之君欲其履尊图大万事咸承乎理也则必翼辅之以天下之贤材人君思贤材为治理最急不可以易得也是故养之于未用之先其教必专而豫择之于方用之后其法必慎而精唐虞三代之盛君恭已而化成士明扬而绩显葢其效有自致矣汉接秦敝迄于有宋上下千数百年间英谊之君代作岂无矻矻乎政理之勤者而未闻一庶几古帝王之治葢贤材不得其用则繇养与择之道失也明兴我圣祖髙皇帝代天抚世驱逖氛而廓清之首念贤才至重故兵革未戢既究意庠校之事自都邑接乎海隅荒徼四方及万里之外莫不立学葢尝面谕廷臣谓人材必养之既成而后用之譬耕稼以求获也于是建设师徒昭明训法以牖迪方内人士其养之专而豫也如是御极之再年遂定三岁科举之制本经术以黜词赋严考校以絶幸托鍳歴代取士之法而折衷之其择之慎而精也又如是列圣遵用成式至于今莫可改易百九十年来名卿硕辅匡骏治而熈鸿号勲烈焯着于当世葢彬彬其选矣肆我皇上道超邃古统绍先圣敬一敷言施于学官之讲肄士无贤愚皆知诵服兴起恩徳翔洽歴三纪于兹济济衿佩乐长育以企成造则既日有所睹效士之养岂一朝夕之致也屡勅有司申明科举之典禁经说之叛儒先者慎重所择葢视旧加倍矣夫养士以专豫之教则业守其常而志一择士以精慎之法则官得其理而事劝此我圣祖所以遗乆安长治之道于无穷者我皇上吁俊知宅夙夜勤毖故士斐然宣灼于实用旁溢词艺不可以曩昔观也臣顷肄史署尝再预校士之末已复司南考今四入试闱叨典事读士之文而推其志察士之志而觇其所从向仰窥我皇上神化敏布征积于迟乆士岁异而月不同非其宜然与臣报塞无能敢不窃为以人事君之私庆兹多士进矣臣愿终有告者自古贤材欲出而有行患不得时有其时而可出矣患不得用今圣人在上作新万类多士所值葢千载不易遘之时也出当有司之择用盍亦思所为迄副其成者耶夫上养之而遗自养是弃菑畴于不播者也上择之而忘自择是登恶莠以自殖者也我圣祖耕稼求获之望将期灵效引长于无穷焉尔多士曷仰答之矧当时与用会顾不能以志行功业表见翼辅邦家景遐之祚则士之失职人将孰与芘頼哉臣荷受皇上豫养深恩择处近宻之任葢顷官太学曾承乏养士之责愧瘝旷无补自称兹上被简命则又谬膺择士重托益惧负任所不能俾补万一且内讼自养自择之道未先履践于身将言而人莫或信也故愿与尔多士交朂以相成焉尔多士其尚茂励毋忽也哉 

　　寿封君友松先生胡翁八十序 

　　先王养老之政何其善备而笃至也使老者各以其年受上所养之制恬愉相引姁然无少拂苦于心则寿考之成臻岂非繇上之所致然哉是故五十养之乡则乡人敬之老者能安于其乡矣六十养之国则国人尊之老者能重于其国矣七十养之学则卿大夫齿先之老老者能无爵而贵于天下矣自七十以上其养益厚而有数其礼益崇而不可降是故国老庶老天子之所勤视也三老五更天子之所严尚也冕而总干袒而割牲执酱而馈执爵而酳父事之以教凡为子者曰吾欲为人之子而不可得也然而天下皆兴于孝矣兄事之以教凡为弟者曰吾欲为人之弟而不可得也然而天下皆兴于敬矣孝敬刑于百姓施于四海先王养老之政岂非致民顺治之大端邪上之政及于民是故民皆知老者之养宜先也敬而尊之贵与其爵同齿自乡而国以逹乎天下其情无不一焉斯礼教之所以兴行而王道之所易成也后世养老之政不修民之髙年耆老皆上所忽弃无笃者是故里巷之间少长相踰民不知有孝敬之道老者肩乎子弟之列而莫或下之其自养也心既闵劳而鲜怿其为之子为之弟者之养之也义多陵拂而莫或循焉欲老者恬愉相引乐跻寿考而不厌又使凡为子弟者观感相悦油然兴起其孝敬之心其效固无繇致已传称仁寿鄙夭各从其世岂非事之所必应者哉虽然吾所望于今之世其犹有在下不在上之说焉则老者之自养与为人子弟者之养之也其道固可自推行尔是故义善周于其修福履隆于其受凡为自养之道上之人孰与夺之而奚至闵劳以自疚起居必时所安则祝■〈飠訇〉祝鲠之从无以踰其便也饮食必顺所嗜则外饔酒正之共无以加其适也凡为子弟者之养之道上之人孰与抑之而奚至陵拂以相戾夫二者交致之养不能一足于老者之身其端固自有在恶可专訾于上之政邪金陵友松先生胡翁其吾所谓老者之能自养者邪翁翰林吉士汝嘉之父少孤克亢其家殖财喜施比老而义益振故居于乡而乡人敬之能自安于乡矣中岁服贾四方所至人信其无欺年近六十乃有吉士以大浚其祥众叹天道隲善之报故游于国而国人尊之自能重于国矣及今大耄之年视听不耗强健踰初遂能观吉士之成显名从容上都出入缙绅先生之列无不慕向悦从之游者以布衣近天子之光能奕然自致其荣遘岂非无爵而贵重于天下者哉乃吉士日承翁诲期以所致显扬之望勉奋之身不霣坠其令名视传记所称子弟之养何啻过之则二养交致之身固莫有备于翁者也乃是冬十一月二十九日实翁八十悬桑之旦吉士以余尝与典校之知而推详翁行事也特谒言为寿献夫使先王养老之政果今行则吾必且黒缟其衣从翁翩然于东胶虞庠之间观四代燕飨之后以周旋乎俎豆雍容之盛乃吾固不及逢之也则即翁父子所交致之盛无所求吾犹将侈之况吉士请之勤乎葢吾观先王之世老者得敬重乎乡国洋洋然足教天下之孝弟者要不独其上之政使然彼所养之老皆为天下之贤者斯亦其自致之不可诬也迹翁履行则吾所欲为寿者岂必髙年令祉之为颂故聊举古今不相及之义以效献亦欲明吾交养自致之说盖在此而不在彼也 

　　送少司徒应谷刘公赴陟南都序 

　　大臣任邦家之重非才施于事之难识能达其才之所施为难才与识并若有建着于绩务矣乃或诚不足以济之则出之无本焉所效之故才譬则轮也识譬则毂也毂动轮应千里可旦夕致而人怠马佚不能范驰驱于周道之广执辔临辙顾叹车之不能行逺此岂有实志于千里者哉持是以治一职受一事犹然不足与辨况任邦家之重者乎我少司徒应谷先生刘公葢今大臣之诚于任事而才与识又嵬然踔絶一时足推行其实志于绩务中者某幸并事先朝闻公之贤固旧矣公始仕计曹敏辨蚤成遇事颷发鸷举自部尚书下至诸郎吏莫不倾伏其能有所猷画必得公一言乃定于时人咸称公之才而不知识之独超于众也暨出守齐卫壮郡领藩臬于海右江南西诸巨省寻至长辖八闽入践伯冏之任皆会多事俶扰之秋歴试其甚难者公不避危险而先事每慎乎防无动气色而虞患必制其渐卒之谋顺志得功树而名日起于时人咸服公之识而不知诚有以豫其本也比我江西当盗刳兵操之后益以诛征无艺民贫而敛加急力罢而役靡休嚣然不遂其生久矣公陟大中丞奉命廵抚诸郡兼军务之督问民疾苦举时诎盈以为法敝宜更势穷当变凡徃时调发征集诸烦一切厘罢之惟仡仡邦本之寜赋役之节是思于是正催科杜诡冒核丁归粮而征输有例程因粮授役而审编无杂目葢循实以定画一之规擿奸以蠲朘剥之害行之浃岁民若脱徽絷即袵席涤除薫灼而洒以清冷之风咏歌其政泽曽不知谁之为者公曰试可也已爰疏闻成永例而令刋示久逺嗣今无或变易焉则公之于民何其虑久而思深计长而惠厚环一省数十郡邑之众若皆其老幼之在庭戸者至是始信公之才与识所以大过乎众人断断然一本之诚可称备古大臣之难能非耶会其时言者谓南储专理宜仍归之计部而总督都御史之设并省则于政体协一为便制可乃遂陟公少司徒徃兼摄其事于是公行有日矣藩臬诸大夫及二三节镇之长怅公趣去将失所仰法以某素辱公知宜有言佐厥行台闻自昔任邦家之重者才茂众长功犹稽之屡省识兼羣品事必成乎久习其效之卒符所需非诚固无以出之也今公徃佐邦政即理财非其大者耶易称何以守位曰仁何以聚人曰财葢君之能守其位与民之能聚其众不可一日去财为国也然三代之财理之下而常足后世之财理之上而常匮其善不善之间有足深长思者孔仅桑弘羊之徒巧敛以逢君之欲琐琐无足置论有若耿寿昌刘晏之才曽不得与于先王理法之善其苟徇一时便利岂常先识政之大者王介甫号称通经学古为儒乃自是其才识之偏陋熈丰施建反大出耿刘诸人下卒之祸宋为天下讥笑大臣任邦家之重其才识与诚之相去厥效岂不章章着明哉今天下视汉宋何如矣异时土木丽而祷祠盛加之四方水旱干戈贼盗之为患司农偲偲告竭不知凡几上闻先皇帝葢深忧之亟下其议于廷臣而章奏丛猥无有推国大体以制经常之法者乃纷筭及于宾兴邮传之微其因是益叹才之果难庸独其识与诚视古不相及已耶幸今圣天子悼愍元元躬俭得为天下先海内承风庶政一循旧轨司农大帑之财庶几不至蠧耗若昔时公负大过人才识而又出之以任事之诚其少试于郡若藩臬所扬歴而大于我江西所更革遗流者夫既效见之矣则举三代厚下深意以周军国之储而振兵民之急其注措于财赋出入间者于公奚有哉继自今入有毕荣逺谟之告出有方召壮绩之襄兹行将遂为之权舆焉夫识达于才之周故物务综而纷繣不能乱诚贯于识之微故几先炳而震撼不能扰持此以恢张施建奋秉勲庸焉往其不济者汉宋而下事功讵足为公侈说也诗不云乎左之左之无不宜之右之右之无不有之某无似第觇公之才识与诚知足任邦家之重无难而恶能遂窥其深也夫 

　　安福上城刘氏续谱序 

　　安福之刘有二族其一出楚元王交其一出长沙定王发皆汉髙帝苖裔也乃元王之后尤显盛元王传若干世至晋安成太守遐始居今安福之笪桥考之载记遐本任城世族其居笪桥葢以官留家云遐后十世为隋尚书郎延又徙邑下村子孙蕃播居泰和者曰上村居永新者曰中村居茶陵新喻者曰马头曰荻斜后先并赫着一方称望族中村之后讳谦当五季时因避乱徙家今上城焉夫自元王歴千数百年至上城自上城歴七百年至今逖哉邈矣乃世次无一或谬非以谱牒传行久逺足信据必其先名哲代兴文献焯然着世守然未有若刘氏之最章明者也岂其肇始有种遗哉前史言刘本系出帝尧神圣逺泽与天地相终始其巨盛久莫之京也夫固理数之不可违与上城之谱宋后屡毁于兵元有国史提管应衡特辑修而梓布之入我明絶弗续纂又百数十年正徳中监察御史廷簠乃沿旧载更以宗法成图五世一改列代序粲然易观考乡称为善谱肆今又六十年矣生齿众而纪述湮世次乖而昭穆混御史族孙刑部员外郎尚平受命其考东桥翁爰谋续修之采摭参订积以歳月举例无易御史之旧顾其勤则过之已既成协族众将复梓布而躬持状请余序余惟先王之世井田疆理万国合比闾族党之众以振师徒而兴学校民安于训化莫不更相亲睦胥成大道为公之治其世臣大家则又有宗子法为之綂摄其涣散谱牒藏之小史百世义伦可绎也后世治蔑古始先王教养之政不修井田弃而比闾族党之制隳宗法亡而百世继别继祢之伦废故在三代虽县逺千家之众情爱蒸然犹同室降及后世服属宗支之本一人自出者乃或藐视若涂之人焉岂古今人性殊逺抑世变之为渐靡也乎王政缺失民无所牖导以日入于戾畔之归其所从来乆逺矣士生斯世欲移化之甚难举先王之法之易行者近自家族推之一乡一邑以寖及乎其逺非文与实交修其道固无繇推施也夫因文以致实谱牒之兴葢其首物焉今之言谱牒者固多忽视不目为重事问能汲汲于是则又徒慕观美以相侈耀非其人恶能因文以致实若上城后先所纂续其诸异乎斯伦之撰与夷考其人固可推知之矣御史公清节古行先少宰尝托交而时诵说其行事余童幼则耳熟焉志虽不及大行然按部所至趯然有古名直指使之风员外君邃学雅操掲掲不瓦合于时其孤伉自信又余仕处数十年所歴探而深知者兹谱余即未及详校然意二君子之为之也当必汲汲明徳亲族之是务用以风迪后人作世楷法庸讵啻能善其谱之义例尔乎余载世辱交二君子故序斯谱不敢以不文辞抑因是以觇刘氏之泽宜愈翔流未艾非二君子之贤谁能翼引之为其族众者尚思绍闻先徳勿但慕观美以侈其乡必思因文致实毋忘二君子之志则庶几员外不为徒续也夫 

　　送郡守周侯入觐序 

　　传称君子学而后入政未闻以政学也推其指归岂不有佚论哉夫士学道以成身与从政以行其学皆本所性之内外合者故始之学而入政终之以政为学正先后之相为用耳而可诋以为病也乎自三代之衰政学不出一揆士鲜于材徳之全故有二者专施所长矜诩以自着流史家沿袭谬陋之见儒林循吏分叙而昈载之彬彬咸附论说故政学因为天下裂寻至笃儒业者或阔畧于从政优吏治者每忽弛于学道甚则议孔门冉季游夏之俦程材各有殊科其失拟伦之似非士术所繇以寖敝与夫不学道而从政古之士无有也学道而不优于政必其学之有弗至耳子夏退居西河固未尝一与诸侯之政乃言游少试武城即能以弦歌使民其效岂诚出冉季之施费蒲下哉今天下士思自树于政学之林徃徃溺其材之偏焉始之工为诵记文辞既失学道之本暨出而更渉吏事不复知有反身自修之实则二者交相蔽溺抑何怪今之弗逮古先也我郡守鹤皋先生周侯曩余悉其贤于众所推述旧矣方侯学道于家治心养性研穷实得于己愔愔若无辨乎政者及释褐而令剧邑爱抚蒸黔章施材美于畿辅间昔之名吏鲜过焉已入南铨司为郎南铨务絶简侯以其隟访学取友孶孶不懈为诸生日余辱同省署觇其殚心问学之勤所存固逺非苟徇一时之名而已迨余叨长礼事侯复时相过从探所养益邃于是叹侯信磊磊非常士也其后余忤重人被谗构以归积岁闻侯有出守我郡之命则私为邦人庆幸知侯必能以所学振施矣比侯下车果不浃时涤除旧政一新已则铲积盗惩猾胥禁奸游杜沉湎凡诸为民蠧患者一切荡洒无遗力久之作六谕以迪诸邑之吏刻治行志训诸书示士民轨法自僚属下及甿隶谆谆亶告不啻讯家之髦穉施戒令于庭戸指使之及也其它征赋之目催科之节又靡不列为式程俾可自今推行之久后尽九邑吏治失得之故民俗良恶之归烂然若引绳贯珠一有失协未尝不踖然劳乎其志故士服教而民怀徳僚友薫之则着羔羊素丝之节属邑承之则振鸿鴈中泽之惠逺至穷陬荒壤之氓询侯行事靡不咨嗟诵咏即所牖导惟恐遵向之或后也侯何以得此于众情哉学道爱人之眞志积之中而效之外其豫从政之本岂一朝夕之成效也乎夫我吉贤守功行载之郡牒众矣徃代所不讫论自明兴二百年来朱蔺陈张而次业以所能载声称夷考其施措皆足企古循良皭然于政学有独至者乃近守之贤若济上靳两城岭南黄苍溪余并托游最深其焯焯遗士民颂思视洪范三徳之乂盖咸有其质具焉侯类靳公之髙明而抑以柔克之密兼黄公之沉潜而制以刚克之毅其学道从政施之顺而动之应讵当沾沾为校吏治计功能者道也故自古之称理邦未睹上下相感若今兹之盛者易称观我中正观于民焉非侯其孰能几之侯行矣献绩施以入觐明天子将恢辨朝熈典举汉褒宠朱邑召信臣故事则侯必首蒙其旷数也哉郡士民不释侯去方捷捷亟望其来侯宜无重峻陟乐久任以大吾邦治化之成斯非古朱召軰所为爱浃吏民之深至者耶因郡丞倅诸君请言赠侯行故敬序着而因致余之私谂云 

　　送邑长万侯入觐序 

　　自昔称治政之吏重守令岂非以其近民也哉然守兼一郡之治其视听与民不相及固众矣最近民莫如令故其职比重于守在治政所需或先焉夫令朝夕乎民者也举其耳目之加杂然并陈交取而莫可厌者日胡可殚计令虽仡仡勤旦夜焦然谋虑于一心其能使民之皆得矣乎守受成于令以出一郡之政民之情伪政之缓急守有所察问非令谁与归者令承守以推其政于民欲谋虑之无先劳不可也夫劳一心之谋虑与但受成于察问者功施孰便视听不皆及民与耳目朝夕之恒加者事望孰专故举令之职拟乎守秩卑而寄厚务丛而任独其难易曷可同日语兹世之所以惴惴乎令也夫士怀当世之志苟得少试其职业未有不悦趋恐后矧若今之近民而足有行乎乃一领厥任即不免忧始惧终私动其忽不自遂之情此诚何以致是吾意士必自顾乃私其志不皆实存乎民耳如使志实存民则宜旷然释其所忧不以先劳者沮乎始悠然易其所惧不以独难者渝乎终莅其民则思乂之曰彼虽碞奚以拂吾之诚举其政则思振之曰彼虽窳奚以戾吾之媞以是朝夕其邑积施之而弗自懈则吾未见令之不可行已观今所称才贤士有能庶几斯道何其百不一二睹也乃我邑长起泉万侯则若有独异然者葢尝考后先治邑之吏论校其施措其贤殆彬彬足指述焉侯直中坦外耻逆物诈而明能不蔽于奸罔嫉人顽而诚能不跲于悖故其出之政也于于以顺而恢乎其无阻其致之民也由由以安而斥乎其能辨前是治邑之吏有朘以自殖皭然矫其亷者侯无矫而亷振矣有鸷以中忮姁然饬之慈者侯罔饬而慈流矣有巧钩深擿任数以为察者侯屏数而察足晰矣有厚貌象恭踰节以为谦者侯谨节而谦足示矣至慕郢胡侯之度田为之清丈以平赋感吴陆侯之攘盗为之格捕以辑境夫有兴于前非智无以周其利有攘于后非勇无以抉其害侯惟实志中存故其政日可见之行也余独怪今之为吏借誉以扬已长致利壅于虚文之侈诬善以章人过令害积于隠弊之遗其实存之不可掩视侯所为何如矣古不有云平易近民民心归之夫持近民之道以修近民之职是传所称不下带而道存者侯行矣民不忍暂释侯侯其式遄乃归终实存乎民之政以永我邑利于无穷而继胡陆二侯之绩美则凡治政之吏其有不闻侯之风而兴劝者乎 

　　送大理左丞紫山刘公序 

　　儒者言天下治忽必推纪纲风俗为首要其效既较然足考信矣盖古之善觇国者闻其政而知得失之故不以纪纲乎考其民而识理乱之归不以风俗乎天下犹人一身纪纲其筋腠也筋腠束而后肢体固风俗其荣卫也荣卫周而后肤革实故二者辨天下之理可几矣虽然其本不尤存乎人哉是故风俗良恶视纪纲之振隳占材贤之举错材贤兴于位二者孰患其弗治犹之元气宣摄于身而筋腠荣卫自为之通浃焉耳斯多士作桢吉人媚使周诗所以咏歌于大雅也抑闻之君子三代学出于一故其士材以徳成而建施无难致之功后世学出于二故其士徳与材岐而偏矫多易弊之政圣王养士以翼有道之长则三代治化之所以独隆其道不有从出也乎明兴治轶古始士亹亹相渐于道教之成葢二百有余年先皇帝树建豪英布列有位秉道更化以牖天下士民俾咸升于大猷乃中州之材为独盛若侍御紫山刘公固丰芑所储积首羣髦而特出者也公自郡司理入践中台纪纲之司峻守确履中外诵式至其持论恒以四方风俗日靡荡于末俗之浇讹为忧徃出按滇嶲焕诸夏之声明廓夷徼之陋昧表贤节黜墨滥正勲罚除寇孽威棱震竦不懈古埋轮揽辔之风一时名直指使未能或之先也肆我江西迩岁民罹祲眚戸鲜生聚刳以兵盗之揉横螫以荫胄之延逮天菑间行列郡互蒙其殃苶然称敝国矣公至则协议抚台定赋役之规厘讼讦之扰引绳切事剔浮着经其务纪纲风俗之修正若恫疚在身治之靡靳遗力焉上秋大比省士公殚心竭忱介然期以得眞材为任于是广招罗精稽核分曹校阅慎防终始葢晏食郄寝睫不遑交者踰数旬故人称后先列科未睹得士协众若兹试者游计撼之不为惊烦言触之不为怒此其重邦家得人逺图岂以一时毁誉为顾恤也哉乃今大理左丞员缺廷推公资望宜称诏遂征之入焉于是藩臬诸大僚以余幸托公南宫夙谊而辱深特之知委缀辞佐公行余惟大理古皋陶之任汉吏所称廷尉天下之平者也其职固在折刑制中以上佐天子出政下抗百司仪式使小大咸循乎轨极者也今天子纪纲陈矣得无有操论险诐植情私昵蔽法以挠公是若筋腠之拘或壅为瘇疡者乎风俗同矣得无有侵并旁肆剽剟公行怙奸以蠧嘉休若荣卫之闭或堙为蠧盭者乎材贤彚升矣得无有淹阨谗比伏沉卑冗抱智谞而不获试若元气之未宣摄而筋腠荣卫为之郁阏者乎左丞虽下大夫秩然班聨九列大政得以与议于廷矢其素蓄以成一时贤公卿寅亮师师之美闻公且欲谁让乎抑公学于古而未宏厥施展之今而未溥厥用抒其以人事君之义于一藩大比之英而未灼拔乎海内之俊乂其平格偶亶之猷方若川之期注乎海不至其极不止也则异时扬歴奋效之绩庸讵足为公兹行颂说耶采菽之诗云乐只君子殿天子之邦乐只君子天子葵之康王命毕公之训亦称建无穷之基则有无穷之闻于戏公其永念是以自懋朂也哉 

　　送大中丞殷公赴闽镇序 

　　古者治乱民之政其不可概见于今乎民之易入于乱也犹水之善溃治水者不先导其势之所趋欲防之使无溃难已是故古先圣王之治乱民不忧戡定之难而忧既定无道以善其后不患始不吾弭伏之为戾而患吾治之猝有疑畔之足畏夫昔殷墟庶顽渐被陋污久矣方其愁苦虐政之甚亿万徒众事先倒戈崩角以迎鹰扬之师不谋而合志归周及九鼎迁三监建庶邦流言忽起延及奄淮俶扰并兴歴武周相承再世辅以毕召君陈之贤抚谕怀辑更三纪未叙也多士多方之诰何其晓譬曲悉不能得一信从之效邪余以是叹乱民之不易治葢自古圣王重之矣唐承河北之乱诸将奋材比力旗斾所指逆酋授馘可谓成功至速捷乃末季君臣不能及时修治思古虑患防逺至计故贼平而肘腋变生藩镇隠祸遂与唐祚相终始然后知古先圣王闵闵自疚其制患非后世可及也顷正徳中江右大盗朋起而虔为最炽先朝尝遣重臣合三省兵剿捕之乃竟莫或敉寜是时余姚王阳明公以才猷为众推拔方秉旄莅事即先示重生民本务其后讫夷一方大难揞击险恶之垒数十俘其稔凶威用始行然每至未尝不谆谆文告之辞视周先王所以训迪殷民者不啻今古一辙故自公过化到今虔诸隶邑服循礼教寝视冠履之邦四三十年间抑未闻有甚逋匿为孽害者流泽既逺遗政息莫可问巢寇侵轶四煽其渐积岂一朝夕成致哉我中丞桂林克斋殷公顷尝以藩参莅虔秉律着猷协前中丞吴公会诸省之师斮下歴揃岑冈威宣闽广诸郡枭其首恶百数十斩馘至万数千竒勲伟烈灼耀后先可称雄武不常有矣乃今不浃歳公复以旗节视虔师人谓公必且恢徃猷振新声建立惊人可喜之功公顾恂恂静退视前所成着若无有其治一务偃兵息民懐柔新附之众不啻其家之子弟号令约束惟恐或为闽墨棘扰也繇是近之田陇之甿乐耕耨而讳鬬讦逺之岩箐之獠弃干挺而力芟柞幕府治文书则飞挽无征于符传亭社肄弦歌则椎卉或易以冠裳葢公镇虔未期歳而积效丕流殆不异阳明临抚之日其视殷墟顽民更三后厘治余风犹靡靡未殄难易之验较若也公何以得此于虔民哉信诚之感豚鱼足孚谋虑之及莞葵足周兹其不动意色能坐致锋刃之民于袵席之安也于是闽省诸郡乆罹海夷刳揉先今材谞之臣举任弗即事者相望诏特移公授节钺徃镇虔守黄君学海荷公甄诲至笃其政亦能协公宜民者走伻属余以赠言余念未幸侍公然辱知奬数及其敢以不文辞稽昔周召数公反复为殷民计葢欲安周社稷遗后世无穷之泽懐虑实着切矣是故始之洛邑之迁则去其旧而更之新终之奄淮之伐则殄其悖而导之顺驯迪所易化而诛殛其不可治者非圣人天地之为仁也乎今闽嚣犷之民聚海上未但若殷墟之顽而岛夷与相嚣讧徼壤之外视奄淮为周邦戾庸讵什伯过之公徃哉推周召深逺之虑揆患害遏制所先用轻重布之政法则书所称承叙万年子子孙孙永保民者非公孰克载是哉夫观所已试不失古治顽靖乱之要则公在虔绩猷既表见闽患无殊于虔公行可一运之掌耳诗不云乎君子如祉乱庶遄已君子如怒乱庶遄沮公治虔既效之矣式遏寇虐无俾民忧无弃尔劳以为王休余尚于公视闽旦夕企踵以竢其成焉 

　　送郡侯周公擢赴贵州学宪序 

　　昔读郡功表慨想后先名守之绩施未尝不废巻而叹也嗟乎古今政化得失之故岂不因乎其人哉葢尝思三代人品学术之相成视今特邈逺虽所繇非一涂然即孔子为己为人之训律之其几微不大可镜耶迨宋程伯子复绎其说以概之仕焉曰古之仕者为人今之仕者为己其学为己则其仕也必为人其学为人则其仕也必为己斯言岂不深切而痛着推于圣训殆有味哉其相发乎夫古今学术人品不相谋稽辨固自有先始是故学知为己则仕思行其所学苟一毫弗周乎人不止也仕知为人则学思明其所仕苟一毫不尽乎已弗止也兹三代君子仕学之能大过乎人而非后世所可及也夫吾郡上遡徃代彬彬故多贤守其行事既详之记牒矣惟我髙皇帝首建豪英以乂育海内时则有蔺朱二侯业能以所学着之绩用可谓焯然无惭古之仕者宣正之际二三政臣重古乆仕法于是慈溪陈侯治郡十又八载其爱蒸浃人心小夫孺子靡不邑然慕咏即古龚黄弗过也其后二张稍加之严峻豪猾锄而纲维振因时立政庶几不诡汉赵张之风暨余谬从搢绅后则获与前靳黄二侯游睹其仕学大方抑当时所鲜俪者故邦人至今犹诵之不衰兹观我鹤皋周公之为郡视后先数君子何如哉逖惟蔺朱而次余不及览识其行事顾拟靳黄二侯则公诚逺过其伦云葢公髙明似靳而恒宻以柔克之制沉潜类黄而特振以刚克之毅其政与学相周流殆岌乎不可尚己斯非余之阿论凡郡贤士大夫莫不藉藉谓然矧今阖境父母赤子之怀恋无殊慈溪在宣正时则兹擢陟以去遄夺我氓所负戴抑将何以慰其念思乎余意公之不忍去吾郡犹吾郡人之不能释公也圣天子岂不欲乆公于郡以顺吾民之愿悦也哉然逺之不可忘有急乎近者贵竹昔在五服荒绥之外明王思修文徳以来之宜必自政教得人始公夙奋为己之学推之以大行夫为人之仕其绩施既验白一时矣今欲荒绥逺服之秀民变肄以从中夏礼乐文物之盛丽使觌仪闻风莫不感化而忻从非公其孰能任之昔蜀在汉陋矣文翁教之而贤材彬彬軰出闽入唐甚僻阻矣常衮作新之而士之俊茂升闻者踵接乎上国是故蜀始司马相如之述制而严君平王褒扬雄之俦继之词文遂最一代闽始欧阳行周之登拔嬗延五季讫宋诸大儒嗣兴其道遂与天壤相终始则二邦人文之开先固文翁常衮之为烈也已今公徃师表贵竹斯两人绩效奚啻过之云乎夫本之以为己之学而倡之以为人之仕固三代作人无斁之实功棫朴菁莪之化所为咏歌其盛于无穷者也公治我吉之日每教士必先谆谆乎是则专持以诏迪贵竹即蔼蔼吉人济济多士异时不并为上下所媚使祯邦国而寜庶民大禆我文明之治于允洽与西南罗施鬼夷陋习将熈然一变而与丰镐同风蜀闽二邦兴起之烈庸讵足为公侈说也哉余不佞占公仕学夙志所藴蓄知相成之效必有大着于时者故敬序以复诸君之请焉 

　　寿大中丞近野蒙公六十序 

　　今天下凡列要镇则咸督以持法重臣其制葢兼古监帅之任矣乃议者独称边镇要急其简授宜先他任也是岂以中土非要急乎夫揆中外大势边镇犹手足耳手足固甚切身然以视腹心其缓急先后固较着则事任胡可忽也国家当承平极盛时中土莅治柄之抚臣自足办乃若交数省所遗积孽其治非抚臣能兼及者于是特立之镇开府以专督之则惟郧与虔为然二镇体要视边督而手足心腹异用不可以无察也夫郧之患起流播得良有司抚循之则危民不苦于艰食三省可同风已虔之患起薮聚其难殆加郧倍蓰是故岩箐互扼则巢窟病于致防甿獞杂并则寇攘易以成变其外亘弥惠潮之荒逺海岛诸夷交迹其走舟出入■〈风贝〉涛间去来超忽顷刻千里皆足遗虔深害故虔镇得其人则西南列省之人安西南列省之人安则东北可按举矣是天下形要隠重譬心腹腠理之络会也治可易忽乎往阳明王公计划兹壤能灼知豫图于先事故动获成效功业耀乎旗常自阳明公后几更政人虽遵嗣各有所树建然时不能无干纪也乃今环四省列壤之广晏然相安于无事于是人始归颂大中丞近野蒙公之烁休矣葢公自莅政以来凡诸甿獞诡伏皆若躬询而得其情术故遇寇攘猖兴恒先事动制其机萌运三军于帷幄之筹不施气色而饬守备葢公起家南海持宪中台扬歴所至政体既更阅而民风益熟不持轨轼观省故郡邑谣俗之美忒峒寨涂径之险易昔以为龙蛇今以为赤子无一不得之念虑参稽之微以出之政令推施之大宜所在郡邑民咸乐因其治无鬬争金革之犯吏亦安承其教鲜簿檄征发之扰其归心抚驭饮食怀徳乐业编齿讴吟慕化者逺近欣合靡间情殆蒸蒸顺服感召之黙成已于是今夏某月日公周六十有一之辰而太夫人黄髪康强姁然乐公之孝养以能娱其耳目心志年比九十视听不少衰损人曰备哉公之禔福乎夫仕宦而居髙位者有矣未有耆艾得致养于其亲者也耆艾得致养其亲者有矣未有享亲以穹龄全祉乆安愉而无拂志者也非公孝徳融畅何能致天休滋盛若此葢闻古之君子笃事亲之孝故能致忠以显其君积守身之诚故能附下以信其民传称事亲事之本也守身守之本也公懋毖厥修足树人道之大纪繇是致守身之诚以彰事亲之孝则天畀祥而太夫人之年符其孝之感矣循此而功业振当时名声垂后世固本是道出之尔兹其能寿身寿亲以寿天下国家皆相因自致之明验逹之天人相与之间其道岂二本乎哉小雅称乐只君子万寿无期而必推称其能为邦家之基周书亦言建无穷之基则有无穷之闻夫本之出者深故其基之立者固非公所以载乆逺无期之盛而不可年数计者与 

　　双江先生文集序 

　　双江先生文集总十五巻为故太子太保兵部尚书贞襄聂公之遗文其从子仪部君子安手类辑之刻以传诸天下者也仪部与余同第进士友善自余徃侍游先生于京师特辱不鄙视每出朝相过从辄举所自复反复置论辨不极宻微不止意先生之文余或能一二稍得其深者故集方就即走书属余序之余念先生自壮齿以歴既耄之年未尝一日不孳孳于学其学也未尝一日不以古圣贤之道体悟约践于身俛焉蕲至之故天下学士大夫有闻先生之风者莫不愿得先生之文读焉非独所重其文也诚欲因文以求先生之学庶几得其自至古圣贤之道者以反诸身不谬所从事则余欲叙先生之文不推明其学之本要使天下咸知先生遗言之果足以信世也其敢为仪部君复乎乃今卒业斯集研穷后先辨难之旨始妄意先生之学殆据其成徳为训所谓身有之故能言之其体悟约践之微要未易为众人究说也夫先王之学以归寂为宗以致虚守静为入徳不易之极其所受虽有从出然自得于反验黙识之际以超然独契乎千载之上岂世之浅闻肤窥者所能遽渉其津涘也哉今天下学士大夫疑先生之学咸以为其趋髙矣然或卑之若有弃其致逺矣然或迩之若有遗其从入不诡圣人之指归矣然犹袭沿二氏之筌筏葢余徃事先生抑尝聆其教时犹私扞格于中炳炳焉怀不祛之惑至寤寐求之积之踰十年之乆乃始愯然于先生之说其类氷之凝释于水溢流江河无异浸者与顾今未深逹先生立言之奥犹以其归寂之宗出禅致虚守静之功出老氏而先生时时据引间不无出入于二氏之书则四方慕学之士其不蹈余昔之所疑焉寡矣夫先生之言寂本易大传之无思为其以生生之易出之为感应之神岂若释氏灭有求寂壒然自絶其生理至断肢体弃伦常不悔者之类与其言致虗守静本易咸之虗受艮之止所无失时其致大本未发之中以立天下之有岂若老氏主虗极静笃为归根塞兊专气致柔之摄用而私利其身至刍狗万物搥提仁义不顾者之类与其不深诋二氏之非而间据引其说相援证无亦探极性命之本以为视圣人特毫厘之差固无病乎其合而取之耳乃终之背违千里斯又不必智贤之能辨抑奚庸摭前闻以肆支说之呶呶者耶虽然先生立教凡于道之綂体悉备皆上逹之能事也其若下学之自卑自迩积小以髙大者多似未之详焉岂所谓先立其大者本具则末无不贯之推与故余妄意先生之学直据成徳为训凡辨难皆举所身有者着之宜非学焉未至者之足喻也昔程先生称圣人格言在论语微言在易中庸故虽以子贡之逹材犹不得与闻性与天道则先生之学其信否固宜俟后之作者于百世而余敢遂谓一二能得其深者乎哉先生孝友称家族忠节振朝廷功泽施列郡风猷动四方史必且述载之以标阐来世诸若文辞则信其才情所至要非平日所专志肆力者然光明峻洁之操雄俊迈徃之气周流乎撰叙辨质间抑足并穹壤长有矣兹天下所共睹识焉者也 

　　万安仓前周氏族谱序 

　　布政右使万安周仲含君往岁既修其族谱成以书遗余南都曰愿一言序诸首简俾族人知所诵法余时方抵怒权憸被嗾构弃仕归而君适持宪节督兵闽海上道阻逺不及趣相复也数歳君以觐事过家复缄所刻之编寄余山中余披读因知君谱在宋干道时先世尝一二创辑之入明正綂景泰间君世祖参政公特即徃谱纂治加详焉郡诸耄硕则咸为之序着矣故君所修者但增其世无改于其文间问序徳安何司寇迁麻城耿廷尉定向二君固昔游余而于君为同志友其论述徃徃举君问学相究切而要其指归于求仁有味哉其言之也余陋且衰愧何以益君虽然二君之言信美矣乃于君欲族人知诵法者厥义或未之竟余请绎二君求仁之说以广君治谱之意使读者咸忻勉相成可乎葢昔先王因生赐姓立宗法以管摄人心非特私智强使之也求人所自出于天即其本之一以协其心之同故建宗子而树之法使后世相维守于无穷则人可合诸天而孝敬由之兴矣故宗法者仁道之大端也天之生物也一本本一而分不能无殊故宗法举本之一则千万人之身其初固一人之身尔乃析分之殊斯世以服更而亲疎之等列位以世别而昭穆之伦辨仁道于是可序推矣故宗法有百世不迁者大宗之綂同仁贯于本之一也有五世则迁者小宗之辨异仁行于分之殊也故求人所自出于天则天不能违生之本求天所自本于一则本不能违心之仁而宗法无弗备焉是先王以仁合天之极则也夫天体物而不遗仁体事而无不在故先王仁洽之心其同也有恩以相比仁逹之政其异也有分以相制使民亲其亲长其长而天下平皆宗法之为导也后世宗法坏而先王仁天下之志冺慕治君子始思以其遗意教之家而推之天下则谱义之修具固仁道之不可废与夫谱也者普也普其仁于家而逹之乎天下故以斯文代行事而足与捄宗法之微是虽先王未之有犹可即人心之仁以起之而况外史小史之所掌既训之乎三代之兴也哉今君以求仁为学其施宜自家始则谱道非其要物耶余闻周氏之为族旧矣稽唐盛时业以闾右称巨于我郡虽岁乆谱牒放失而家之贸券尚守天寳之故藏则上下千年间其人之踔轶有尚而世逺磨灭不称者何可胜计独前数百年有悦舂陵之学受之以化其乡者其事尚足考泝也彼非所谓豪杰之士与周氏后先哲乂所表立其孰能过之今君复以其学中振举所蓄积抑且耀之家而昭灼乎四方凡周之族殆求之有余师已其奚以逺慕为乎葢余闻求仁莫切于近取诸身而生生之易流行乎四体百骸皆仁之所贯浃也故求人所自出之本不外斯心之仁求心之仁周流贯浃于一身不外生生之易兹君学所独至二君既亹亹究切其指归矣君之族士可不敬恪朝夕勉焉思有以企之繇之以正伦理笃恩义事物万变莫非生生之易之成象效法焉斯固君求仁于身之大效与夫今故家右族治谱者众矣大抵侈文献盛美章世泽乆长以徇时俗之矜衒而已间有举先王法教为训者又鲜能深识夫本之所在则君欲族人知所诵法其孰有加于求仁之说者周氏后人其尚观焉自考择毋忘君学所有事也哉 

　　送凤竹先生徐公赴南少司空序 

　　古今人材品不同事功亦因之以异其成也岂非能先致乎学哉葢材品之降受出于天古今人宜不甚相逺也乃其成则古易而今恒难夫非今之学异乎古耶繇是以甄材品而概事功古之视易今始邈悬是故学弗可以已也昔孔门论士之成徳举其凡要于弘毅焉止矣葢弘者以天下视一身恢乎常若有余毅者以一身任天下确乎未见其不足惟材品之能先成于此也故任重道逺举天下事功无一足尚其仁体之所推者兹三代之士所以俛焉日有孳孶不敢一怠乎学也吾求其人于周衰以后上下千数百年间若汉诸葛亮孔明宋范希文之二君子殆近斯伦之选与葢武侯以学广材以静成学所云庶几礼乐之本既非无所从出矣文正读书长白山中潜思中庸之义至苦奋五年不少懈其牖劝张子厚于少年论兵之日抑何见之独加人一等也夫学絶道丧之乆有能致力于二公所从事自濓洛以前未睹一二或似之者彼所谓豪杰之士虽无文王犹兴其风之感乎百世岂孑孑事功之慕者能拟其俦匹也哉乃余论友今世得中丞凤竹先生徐公可称追古士而独与稽非耶其贤信人所难及矣夷考学之所至抑既黜事功而遗材品进之成徳有余能焉公自起诸生即嵬然负经纶大志研穷六籍思以推着于行事故尝取琼山丘先生所补大学衍义摘其切于邦家大政务类为纂要一书学者多诵传之视文正在秀才日志尝先天下之忧以为忧不知孰伯仲也乆之筑室海虞山下黙坐澄心观天地万物之化反之身性若有合以为道在是可推行矣出而第进士擢袁宜春令入为南监察御史开诚布公集众广思睹势权趋竞一时公治其邑中蔑焉不一瞬及也强直自遂迄阽困阨迁谪无稍悔比诸葛武侯广材成学置利钝顺逆于无校不既黙信而允蹈之已乎今厘抚我江西列郡身处堂亷之髙虑周薮泽之逺视蒸黔疾苦不啻痒痾搔摩之恫切乎身而以所推见者亹亹日效之政猷甚于民之不能自朝夕也故以平赋敛则积深之弊革以攘寇虐则剧稔之憝除卒之不动意色而奠丽列郡于绸缪桑土之安其事功之成于材品何如哉葢学能蓄其宏毅之徳故任重道逺不违仁体之充廓泱泱然随所放而皆凖可谓无惭三代之士所树立已于是列郡吏民慕诵美周召分陜之休视洛西汉南所咏述若髣髴幸见于一时肆今南少司空之命下芾车促戒其将何以慰黔怀思耶于是在镇文武大吏自藩臬诸大夫而次咸邑然于公之行以予谬辱公之知予有年属文以导宣其勤志余惟公材品事功之过人天下士既共睹识之矣乃其学之所成致兼备弘毅之全徳不一二推本所从出则奚以为诸大夫复乎故聊述叙所肤窥若此公行矣天子将召公入佐新政责以一代治平鸿业公宜孰先与无亦务陈傅说始终典学周公学有缉熈光明之训以为大猷亶告庶乎交成并进于殷髙周成之隆日可竢之耳余知今在廷大僚必直于公斯焉考卜而胥以公为师师俊乂之首望余言非殆其先籍也夫 

　　送宫允范君竣试还朝序 

　　古今定取士常制若无与于人材之兴坠然士欲自致其身以效邦家之用则岂能出先资于所定常制之外耶是故唐虞官人事言底绩成周宾士徳艺着庸自上世以来凡取士固必有常制士欲违之以效用也得乎后世人材视古概不相及则存乎所立之制或未善抑用之者不无少失其始意焉耳昔我髙皇帝之肇建豪英也监视往事首以贡举荐辟诸科并行士之不试文义于有司者十数年矣其后病荐辟之屡不副所任也于是折衷隋唐迄宋取士之制以定经常不易之守士三岁一举之乡拔其中式者升名礼部比岁而大会之以羣试简什一之俊録而献之天子繇是临轩召对释褐以成进士其典于是益隆矣夫求士始进特严乡举之法非以初之不可无慎与是故本之经术以正其业稽之论对以观其志诸品校之宻规防之备殆上世取士常制多若未之及者其在京畿视他乡举尤加重府尹丞既如期以请上必专命文学侍从之臣二人柄事其辞而南也则又宴之阙廷遣驿以佐其行当斯简任者不尤难乎其称塞哉乃今岁南畿宾士适遘圣明御极首祀所司祇承休嘉视昔之特重而加崇者不无惴惕乎中于是宫允呉兴屏麓范君奉诏往隶其役殚虔不怠日夜矢精白于品校之宻规防之备斤斤无弗极已繇是所拔士皆嵬然着夙问于时者其选抡之明人谓十数岁间殆鲜俪焉事竢将还报其成于是京兆尹丞陶杨二大夫以例有赠言谓余徃籍词林尝滥与兹典又于君辱有一日之游也胥来属言为赠夫伯乐之廐多良马匠石之肆无枉材以能取之广而择之慎也南畿非士之冀苑邓林耶骐马杗栋所错陈不有希鍳絶目为之差别昈辨则千里逸足长困枥伏百围巨干终腐沟断孰与识骏骨于骊黄牝牡之外挽梁欐于拥肿液称之中以成致逺负巨之明效也哉故士诚不失累黍尺度因常制以自奋其长而恢邦家之利用必其伦择者得取士微要此不可为众人告说也范君尝举所素蓄之学入奉大对肃皇帝亲拔置进士第一人擢为翰林修撰擅文名于馆阁旧矣直行慷慨不顾流俗讥诋故乆之而其贤益着荐歴南北清华之省繇少司成而拜春坊中允海内荐绅士方踧然望君以寅亮茂弼之业着功名于旗常鼎彝间则其为士之伯乐匠石也岂一朝夕之为积者耶余闻君在词林履禁近无懈其修任编摩弗弛其勤比教成均大能以身先物士趯然敬向之不啻虞龟夏橇之前民用而坚器故能卒树人伦之表式也夫学邃而神识内融行茂而精华外朗以求士业于阅校抡采之常法不犹衡锤之操轻重绳墨之引曲直所黙定孰可欺乎此都人士宜其咏称啧尔比于举贞元者之颂敬舆试嘉佑者之慕永叔无以复动其訾议也夫以人事君忠之大以身取士明之盛斯二大夫之所为亹亹乎君固非阿私其同事之好矣 

　　期斋先生文集序 

　　自昔相臣能以文学蔚然称巨宗者代岂多有其人哉葢古今人材品性识各有所专长而独盛则文学之与名位功业不可以并概亦其宜然尔秦以先弗论著汉初固重材武相臣之用儒术显者间见于武宣之世其撰述列之史传亦畧可睹见若二韦之诗公孙匡贡之论奏虽所遗仅不几存然徃徃非后世可及降是而推考其近似者东京之后鲜觌已唐一代文章号焯伟然自武徳以逮贞观尚仍六朝之衰习及后稍变近古相臣崛起其时始各施着所能长故诗美二张文最权李润色鸿业亦庶几上世雅驯之遗焉至兼其美于文与诗犹然或病其能岂非材品性识之相局有未易以迄全也与繇宋歴今数百岁相臣之克臻斯轨殆可类镜矣肆我少傅期斋先生吕公独擅兹盛于右文之朝其文与诗既殊絶先今之作者葢材品性识踔然轶出于名位功业之表其能兼昔贤所难获宜近世所不多见邪公少邃经学微词奥义每自得往圣心传之宻要士逺近争师事之未壮登进士遂简秘垣陟宫署进位成均亹亹益充其诣造菁华丽藻倾艳四方大篇长什咏诵多士骏问上达遂茂被肃皇帝之特知繇大司成入赞纶阁宠数晔盛一时莫可伦比公自念业以文学致通显非殚精阐述无以副上休遇于是综綂百家聿宏掞制宪章六义大鬯风雅七政干璇玑之运五文施粉米之章勲华所纪寅亮斯毗喜起时赓几康实协匪徒铺一代之闳休绍徃哲之髙躅而已某自偕计吏即幸缀公游从之末瞻其风神仪观已得所为皭然超凌于世垢者葢迹方阻逖而心恒向徃之暨滥籍中省日侍公承明著作之庭则辱投谊益深最后叨陪抡士之任奉公朝夕弥浃渍论议出入相取旁及古今事变之更涉色授神与若忘贤不肖之不同量也葢饮公之和至矣所恨未尽读公平生所著裁自快惬也迨公宅忧谢相事某亦遂留滞南省咻于谗吻摈归去公之乡既逺不能时通讯典记顷缘简书趣召勉出竢罪未几丏疾获请因税车武林之馆得觏公冢嗣葵阳君乃出所梓公集以示则夙昔所未卒业者一披帙烂然矣葵阳遂属委为序嗟乎公之文盛矣岂某肤闇所能论次哉然尝闻海内君子称公之诗古意泔澹多曲江简逺之趣而句律错出开元大厯间有洛阳谪后之工所未及殊泱泱二韦之雅则乎其叙述则斟酌天水缜确而不失之疎筹议则驰骤赵郡俊拔而不流于纵公孙贡匡所陈议未足述拟其该备焉可不谓才妙神斤意融心匠文与诗既凌驾古之名世者歴选明后先元臣自西昌长沙而次未睹兼长并美似公之斐然不竭者也虽然窃有概于中矣公弼亮多年所持似曲江之正而其识则过洛阳所施类赵郡之逹而其度则包天水彼夫数君子在当时虽志不必皆行然已各效所施用公佐明圣不世出之主得时宜非诸贤可望而谢政中年无以卒竟其入告之猷葢是时上数问公乃忌媢者挤之曾不遗力使公旷然抱宏业天下不大蒙其渥泽葢某手公之文感畴昔所歴记抚巻至屡废读则是集覧传既众将无同愚之耿怀慨然如不能自释矣乎继自今有企公之风者某知不独叹其诗与文谓足当一代之巨宗而已必且因是以得其深焉庶几其可论公之世耶夫不推公志业所蓄存而但侈其文与诗之美盛固未足为知公者也 

　　歴任疏稿序 

　　论奏之文主于匡邦国之务其究欲推行事以着成功故因位建事而材智施焉遇任图功而谋虑出焉繇是形之论奏乃可以辅翼政治不为浮蠧之空文矣夫自昔哲贤必得位任始能效见于事功苟非位任之及即有良谋嘉策何能自奋树哉葢汉贾谊刘向皆抱踔絶之识而怀忠笃之志治安灾变之疏斐然古今所共诵后有作者莫能或尚之已然谊遭明圣之主固尝数韪其言待以不次之秩叙一岁超迁至太中大夫不可谓非竒遘者乃流涕痛哭于汉庭所献议卒不一少施用向托肺腑宗亲其忠鲠既信之人人指斥权邪天子且为之悲寤乃竟不免祸摈于其身夫士不当位任之授虽识与智若二贤欲事功有就且难而况其下者哉故语曰不在其位不谋其政而书重入告之猷易戒出位之思诚以事功必繇位任之有托不可以偶几也则諌议非先资乎是将不为无益之空论乎余读太宰黙泉先生吴公歴任诸疏私叹公遭致之盛抑其位任有及善因时而不轻试之效邪公自筮仕致膺穹显中间回翔郎曹藩臬之司以政学推施内葢积三十余年之久乃受知肃皇帝则在御史中丞抚厘我江西之后上心日有所隆注诚察其已试而多效所疏列不逺于事功也夫以公恢廓之度贞介之守运其材智谋虑所至绩业甚着流乃益务深厚不伐遵飬自晦其后先陈议不为谊之愤激而得失之端靡眩不为向之指切而正邪之辨自晰酌缓急于事始故其举之也协审从违于几先故其计之也周葢繇督抚晋贰列卿亟承赈饥遏寇治理河漕诸艰切无一不称上意指者暨总司空柄衡宰惇大以宏体而兴使成利有深虑明作以着用而信上逹下无稽事物曲裁于饬化之备人官叙于器使之均凡施措之大者则已概见于兹编上所以察公可属大事非本其名实之加在事功有不可卒揜与夫循所居之位以谋所任之政因所任之政以陈所告之猷故事专而上不疑则绛灌无所施其间志行而下不挠则宏石无所中其奸盖公之遭致所以殊异乎二子者繇诚能济务其果似谊而不躁忠足杜谗其直似向而非讦读其疏不可想见其人乎余自公长臬我藩方觏见即辱轶特之知俛仰踰二纪愧无能一副公所期待者徃公辞太宰余亦无几触权构西归念去公之乡稍逺不能数奉朝夕间询公福履之盛意天将迓耆俊以平格之休笃祜斯民未艾也兹谬被简书勉出幸丏归得请觌公于檇李之舟魁然健敏类方艾之年则元老壮猷强为明天子一出若昔晋潞二公在唐宋者公得无意念及之乎别公且行公子太守中翰二君追余以公疏刻成委序遂不辞僣缀其末简傥余言或少合乎则庶其不负公畴昔之夙知也已 

　　太守雷侯二亲膺褒制序 

　　三代所以论报其臣也有赏延而无褒推岂为制反不若后世之备哉葢封建法行则上自五等所诏爵下逮列国卿大夫之伦有位莫不各以其世畴奉上之任使是故诸侯贤有功能既得入为王卿士次降而若列国之执政皆选于其王之贵胄即有举用亦不出所称公族公姓之良其以侧微致显膴仅仅固不数见则褒推虚号世奚庸矜尚之以为荣邪封建废而天下鲜世家士起编甿幸受上简任政贵有官秩孰不愿貤其身之有俾为若亲之光显故上欲优体其臣必褒推所自出用惇兴孝劝忠之化在治宜莫有先者夫古以爵贵命贤类多出于世庸故上无颁锡之烦下鲜儌望之过所谓礼逹而分定以先王典法存焉耳乃今概之岂同伦欲无损益三代之遗得乎故自褒推之制行则内不疚优体之仁而主恩溥外不失论报之义而臣忠劝斯虽先王未之有夫固可以义起者与我国家法虞周为治大计中外羣臣律以三歳考绩之法课其行能为殿最而褒推之典因品式以为之覃流盖举人情所甚安固可百世行之无斁坏虽然士起家非一涂其得此不甚难乎必才周治政之美誉始有所资而逹必功累课最之盛业始有所循而着外是思求称其职而幸褒推之获则制所恒格者故今之汲汲陈列虽贤者欲自尽乃心非必有所几而为之然自尽岂有他哉出乎君则入乎亲其思致乎竭忠成孝之有事抑人道所共归也吾郡太守夷凌雷侯葢今天下焯焯名大夫矣其始事司寇为郎贤闻克着司功署其绩曰称故三年得褒赠其先君子如侯郎母夫人封太安人焉久之穆皇帝覃恩廷臣侯进秩为大夫其贤闻益茂盛司空复署于其绩曰称于是再得赠其先君子如郡侯大夫母夫人亦进太宜人焉后先制词予叙并加人一等侯捧以自庆叹夙昔企愿斯切乃幸一旦获之若持券其荷被上恩至矣一时与侯游者咸忻忻咨嗟共异其遭际之隆谓人子能自致其光显于亲若侯焉可矣非忠孝素绩其畴能迄致之可不为甚难也乎数岁侯擢守我吉郡益推褒上之忠广为九邑之霈泽九邑人士感侯徳日深莫不歌咏颂思以侯为眞我民怙恃也诗称岂弟君子民之父母而记者释岂以强教之弟以悦安之故民尊亲之若父母也侯其不愧斯语矣哉余邑长晋江赵子鹭得侯制词示余谓九邑既戴侯若父母则侯之先大夫暨母夫人不为九邑大父母矣乎先生盍序一语以慰侯孝思于不匮余曰允哉君子之忠君也必本其孝于家者移之而其欲利泽斯民也又必即其亲之所爱己者深体而力推之是故知亲之不可遗而充之以事君则忠之所以日盛矣知身之不能免于亲怀而逹之以治民则利泽之所以日流播矣侯治我郡信乎其能举斯心以加之上下者是宜行之家而推之国周施于天下沛然出之有余能耳故由之以恢宏其绩业则声名可垂于竹帛由之以引长其功泽则事实可载于鼎彝将见交龙之章不足纪侯之休嘉镂犀之轴不足标侯之巨美其为二亲光显岂特若今所膺被已邪异时论报之典辉然焜耀乎天下必后世大有所推述余老矣尚庶几或及见之庸预序列之以俟 

　　奉贺大中丞新原先生江公平寇序 

　　夫事变之来靡常惟智者能处之以无事斯可与世之謏闻肤识闇于理要者道哉是故非徳之所养者深不足辨几之微非才之所负者厚不足荷任之大二者固智之所从施乃其出则必本之学也士大夫不先致力于学无惑乎事变之难裁矣曩时闽广湖南之寇多薮匿岭北诸郡县境中岭北奸游与相聚并徃徃窥间便出没骛攻剽为列省患乆之依山箐树穴垒以旅拒官司之法令而虔祸因滋蔓不可薙云自建镇开府以来朝廷数慎简文武威重之臣寄之授钺之任后先诸讲求经画故具其宜无遗谋者然扑之未靖而已煽招之甫辑而忽畔以今遡昔其能帖然驯弭不逆戎绥之颜行者几何时乃世持计安之议多不出剿抚二策则虔事葢歴试之可暏已岂非当涂之士好智而不循其本才徳之积不深厚故出之罔裕而施之易竭此繇学不先植乎内非智之果难用也夫虔有安逺之黄卿不直弹丸之注垒空而盗酋叶姓乃世据之为巢窟紏胁旁通之民骇助其声势鸱张鼠伏齮龁大吏相抵扞其恣逞更六七十年致众且数万乃吏竟弗之校也比岁广寇入犯我抚吉诸郡酋叶槐者幸能扫众砺戈致死以恭督府之命羣丑既殱槐遂蒙优赏获冠服之荣及今槐死而贼楷继之尽更故约束祸孽首构其种族叛迹倔着僴然称雄长自骜殆天褫之俾速灭邪惟时大中丞新原先生江公适莅镇建节之始爰申保厘嘉训示导化大方令诸新民子弟有堪诲迪者咸使进之序校教以亲上死长之义自是匪彝陈而嚣暴易人并忻向独楷悍悖莫格也然服顺者争至则楷势寖孤故疑畏兴而叛志愈横遂屯众马蹄冈仇攻良民之不已附者乃公先授计将吏暨诸新民率矢心什伍相署人各奋勇自效故楷所向辄败衂党离援絶计亡所从出则举火自燔焦骸原莽中诸从徒无一能免于馘擒者虔所在驩动咸叹公摅筹帷幄尸渠凶于笑谈指顾间使郡县免宿舂之戒士校无亡镞之费诚载记之稀睹英哲所未前计已虔诸属邑自贑令陈子一鲂而次并戴休美颂令绩以余尝辱公知谊最深乆因走币谒言为公贺夫天下事变忽来非智固无以决几萌而成事勚然处失其用所措应或蹙之偾败岂非智遗先本不能行所无事之过与矧徳之所养未深则歆沟之志盈才之所负不厚则虗恢之见眩以此推施期成祗资愚庸之谪笑是故士不先植学以茂致用之本则智常弊于扰事兹患之所以益滋蔓也今虔寇参错诸岩险虽韩白治兵良平握画讵能卒使之詟服其骧首幸衅思骋好乱之志纷纷胡可胜道假令公不先之诲化以黙回其梗习即日磔数楷軰于市何益方内之奠乂以彼稔軰自剿絶令同党比事之人皆欲共毙而立脔之则公威徳在众心岂不赫然若雷电之振耀公何一有所与哉斯大禹所能排怀襄之害于摞撬雍容之际其本固因乎水之道耳故曰智若禹之行水则大矣今公所行事非邪使虔黎老壮艾得弛然安寝食之托室庐之守世世孰能忘公之功今海内事变日伙天子方侧席拊髀日延望功伐名誉之贤相与致敉寜耆定之绩于安攘间非公其人畴济也诗不云乎夙兴夜寐洒扫庭内用戒戎作用逷蛮方夫戒戎作逷蛮方乃不越洒扫庭内之近事则智之施用孰镜焉是非武公之学所能日跻于睿圣其才徳更千百世无有能轶之者与余不佞敢祝公以武公之业俾邦家永有毗頼斯可已乃若沾沾颂公事之竒则推公之学与才徳究其至当未可涯涘庸敢举是为公多也哉 

　　庆邑长石岩龚侯奏绩得褒赠二亲序 

　　先王论报臣工之典至周蒸蒸备矣然其时有赏延而无褒推岂徃制反不若后法之曲洽哉盖三代封建久行官材多畴咨世庸故上自五等庶爵之建下逮列国执政之选徃徃因崇徳象贤之资以能敬承有位仕禄不失其先守当是时诸侯之贤有功勚者既相次入为王卿士而食采邦邑之卿大夫及夫公族公姓之良亦莫不各摅材谞斤斤称上之使任故世禄与封建相维官材与彚升不匮其以侧微致通显殆什伯不一二睹焉斯椓杙舞钥之贤所为嗟穷于盛代也则褒推虚号世恶得歆侈之为荣施邪封建废而天下鲜世家士始有起编甿占膴仕者其胥欲貤身之幸有以光华所自出将非众情之并愿乎上之人因为着之彝典俾成兴孝劝忠之化则于政治助流固非徒法之曲洽云耳葢优体之泽渥故可隆主恩于不匮论报之义章故可励臣忠于不懈二道之交为禆益后有圣王岂能复易之我国家辨材审官制从虞周太宰叙中外羣臣功计咸律以三岁考绩之法课其行能髙等特有品秩赠封之嘉褒纶显被乎奕世论报诚周重矣然得之既甚不易而郡邑治民之吏视内秩尤大有径庭是故必材兼治政之美然后誉有所资而逹必积累课最之盛然后能有所程而着乃其间荐刺非出一人察询非举一事欲名实者皆无左谬难已故仕为外吏常患是典弗克讫致其汲汲思奋振以期庶几一获而邑然不慊其志者恒什九则固势有由然已吾永新长令以治行焯推后先载之徃牒众矣顾未闻有满考入奏而得褒表二亲者乃令长呉郡石岩龚侯贤绩褎然推江省第一抚按大吏遂交章上其最而所司方议行乆任法谓宜酌留治行殊絶者需后不次之用则不可无褒锡之典先为之宠异焉天子报可铨司遂下之省曹示旌令于是邑人士咸忻喜侯政闻得首逹而私庆是典足大慰侯心兹壤且复蒙其休泽也相与谋所为颂扬者邑丞陈君某尉柳君某所幕沈君某爰诹众谒言于予予惟明主期理化之盛则思择贤以乂其民哲士怀奋报之思则思致身以显其亲斯上下交承之要道也然自昔重循良之吏乃或一代寥寥不几称非近民之罕为功乎侯治邑美政未可遽更仆数而要所成致灼非俗吏论效计成于一时者能及歴推前史所载益见侯之难能焉是故其爱视宻邑而仁可思其化拟中牟而教不拂顽习变更似杜超宗在建阳寃抑涤拔类曹颜逺之治临淄广学宫而邓成之诵溢缮津梁而肥乡之謡播储仓赈岁画比安道甃城息寇策过敏行至夫政先养人则孚贾敦实之惠亷不近名则笃冯元淑之操凡古名吏所施措侯无一不见之行事邑人士怀慕其贤于靡忘固宜有不期然而自致者与抑古之世家能以禄延祚裔于乆逺必其先有大功徳于民故子孙得世守家邦久至数百年不衰此诚天道之弗僭也侯髙王父满川大司空清忠盛望翊亮毅皇帝朝厥绩茂盛数传至侯考少华君伟貌丰材嶷然思振耀前烈遭家不造莽蜂肆螫赍其施以殁世则举数叶采食之报固当于今乎取足侯奋自孤童崭崭露竒颕于舞勺之年不踰纪遂成俊名其业方若大川之沛放也孟子称君子之泽观五世侯距满川公代序适应之矣塞而始通微而俄炽泉沸火然其盛大庸有极乎吾因今以验乎古信三代世禄之延殆天所以庇有徳而非封建能为之引长者传称公侯当复其始天欲丕昌公令绪其假今褒推为符兆非耶隤祉锡美用灵承休宠未艾邑之人兹预卜稽之审矣庸且庆侯今被之荣数焉已哉 

　　送邑长王谷龚侯入觐序 

　　易着比象特取先王建万国亲诸侯之义甚哉民之不易比也夫裂天下建万国欲使人人无失所此岂一手足之能及哉合其大綂于一人故专制之势尊分其众理于庶邦故胥匡之化洽先王能成天下之比固以是其亲诸侯非所以亲百姓乎是故为之朝觐会同以通上下之交则咨询集而四方之欣若逹矣为之庆让黜陟以施劝惩之教则章瘅明而五服之治忽辨矣民所欲与聚所恶勿施庸有出先王所比之外乎三代徳衰王化弛而力政作伯强兴而虐威擅先王比天下之道冺然无复一存者秦罢侯置守一切以法持下其弊也上势孤而欺蔽行下情壅而怨讟积民离畔失次祸乱至相寻弗止歴数千歳无有一振先王之遗以救秦之所坏繇汉而后可推已天悯斯民之无比我髙皇帝起应其时乃举先王旧政以反中国之彝常其道葢自亲郡县始师古治而不袭其迹抑因时焉为之耳至若稽制有虞则肆觐考绩之度章揆法成周则朝同述职之事备会通先王典礼以成变化于拟议岂循名不举其实者类邪今天下郡县之广葢包古要绥列服之外版图所载固兼先王声教之未及焉比之可易易乎哉夫三代盛王附庸小邦之君治政皆得自达于天子故诸侯日亲民可使乆比无涣计今一县之大视古侯国或倍之乃治政戞焉鲜通于所部之吏九重旒黈相悬邈覩闻可殚彻乎是故民弃所愿而欣苦之情窒吏溺所职而治忽之效戾欲成天下之比难已顷歳上践阼之始思大修虞周法意以觐扬列圣之耿光昈察小大治民之吏茂振劝惩章瘅于一时则有宴锡宠任之荣黜罚讯治之辱加之贤不肖无一不当其事功葢累数世一创见者夫古今殊势而合治侯吏异建而共政岂非更化之独盛欤于是嗣歳之春天下复当大觐羣吏我永新之长嘉定王谷龚侯治其民既蒸然咸得所比夷考一邑之政又烂然靡不兴举葢侯精勤独任厘弊蠧必究积深敏健时施除奸孽无论乆伏使一邑盗辑讼止岌然不遗摧陷廓清之力乃其兴士崇教乂民期化尤亹亹不懈政之先本易称有孚盈缶得比道之首吉侯其身备之矣乎肆今大吏交剡驰荐声实日腾流中外徃陈所述之绩宴锡宠任之先及讵足为侯侈者葢闻祖宗盛时逺近咸一其任使来朝殊等之吏徃徃因召问而得才猷踔絶之俊迄致一代名硕伟绩上神圣独出千古顷举非常创见之典灼知羣贤于辑觐之日意今咨召踔絶哲髦以成王者显比之公非侯其畴能胜之侯行乎哉余永新将不为异日之中牟宻邑邪邑人士方属余述扬侯美若弗及而丞戴君廷光簿谢君廷绍乃朋来先以赠言请夫侯异政既成一邑之比乃二君佐君旦夕当窃自庆其得所比也则余言虽无文固非私比侯以为佞者因不辞书之以张侯行云 

　　送太守起潜张侯入觐序 

　　先王治法之变至秦罢侯置守极矣然更数千百歳讫莫有能易其制者岂非时之所会虽圣人弗能违与考秦建郡之始其大者亘地至数千里名城壮邑犬牙相错举其治吏与民之大政无一不繇郡出者守之权可谓专而无夺矣然所部盗兴民怨守弗能一为之辑天下涣然散解守相顾眙愕莫或少禁御之其敝起于上下之势悬而壅蔽之患积也鱼烂河决所因成有渐矣夫时廵考度歴觐述职先王所以亲比天下使吏治察而民隠达四海利害安危之故无所匿于其听闻也即后世之郡视国守视侯其道岂与古先王异者乃郡地大职重或有加于上世封建之制而壅蔽为患无能少救乎秦之敝先王亲比天下之道冺然岂复有一存邪汉更数世至宣帝始知重亲民之吏其拜郡守刺吏必召入见而曰与我共治天下者惟良二千石乎黄龙地节之诏谆谆课最计功之间可谓得政之本要先王治法犹庶几赖以一二推行焉故其时田野乂安循吏绩能彬彬着史牒兹非善救秦敝之明效与我国家稽古建治每三岁大觐天下治民之吏凡受会考事庆让黜陟所莅守并用虞周旧法列圣遵承其道亹亹余二百年郡县生民利害安危之故与吏贤不肖之辨虽穷偏极遐介在古要绥荒服之外者无一不彻闻于旒黈之下故壅蔽之患除吏媞民安其成事可考见已乃若郡守推择视他职尤为慎重冢卿特疏拟请必询诸台省列司之贤有焯闻者乃以授用至大觐考稽郡佐属功过以协黜陟之公又守言先资舆论始以次参合也繇是冢卿听而致之则诏王废置之典行焉任守郡之官视汉宣之隆何如也肆我吉郡股肱上游襟吭呉楚之交会前后擢守是邦必极一时之选顷东呉起潜张侯之是莅也税车不一再月民啧啧誉而颂之逺近若出一口长老至叹息泣下幸白首一及见之今踰年感思益深谓侯真有父母之仁于我者也侯何以得此于民哉亷简以镇物敏果以作事厚民之力不忍伤惜民之财不忍费固其施政之执要与至若嚚讼之刬豪势之锄防舞玩近奸杜请托私计则若有不假意色而自沮絶者葢侯为人洞逹闿明于事无所回挠心之所存必使人人皆得见之斯其诚动之应有不期然而致者乎故僚友薫之则着羔羊素丝之节属吏感之则振鸿鴈中泽之惠民浃被其仁化固宜日沦浃而不可解也于是侯以觐事当行郡丞倅司理诸君子介使谒余言申赠余老衰无文何能导扬侯休美宣众情所欲抒者葢尝阅郡牒思我吉多贤守功行徃代无校论已明兴以来朱蔺陈张四五公相继奋兴比迹汉循良之盛逮余耳目所及若致斋两城沧溪鹤皋诸贤侯皆近在四五十年间其蒸蒸成徳奚怍洪范三徳之乂侯髙明类致斋两城而不懈柔克之宻沉潜兼沧溪鹤皋而时出刚克之毅宜同寀诸君子之倾信相悦乆益不匮则兹行也何以喻其相祝愿之诚乎葢闻祖宗朝重郡守之亲民也察其入觐髙等召询时瘼于便殿因及僚属之贤能已又推宴锡以光宠之徃徃召入为诸部寺卿之佐迄升于大猷今天子英明独出上岁既肇修斯典于来同之日矣继今其有不光膺乃宠若召信臣黄金之赐朱邑大司农之拜以风劝列郡于嗣春者乎侯必首蒙其盛用大慰中外之颂思已敬以是复诸君子之请并预为九邑之人士同其忻祝焉 

　　江西乡试録后序 

　　今岁己卯天下复当大比士某不佞谬应江西廵按御史之聘获叨预试事既竣役而成録矣故事宜有言序后乃拜手作而叹曰美哉泱泱乎江西之材之盛其恢廓固有所渐积与夫材之锺于士也非时无以兴之而其庸于时也非乆无以成之是故人文之化成不能违天纪以开先也昔在虞夏之时江西尚列壤要绥之外其民始免沈澹之菑橧窟与居不知有士之教学也圣人制化推施自近以及逺书称祗台徳先不距朕行殆亦但使之柔怀相驯不以邦畿之治程督也司徒侯明格承之法瞽宗肄乐和声之化意其犹有所未暨乎更千数百岁以迄春秋之际吴楚始交盟上国寖慕诸夏之风故其时楚称多材吴有聘鲁而得观周礼之盛者孔子辙环列境友其贤卿大夫古传记多着及焉江西故包并二国域中计其时士之能不隳进取名湮灭无述载者宜众故圣门速肖澹台子羽之贤游业是邦至低徊留之不欲去今墓葢岿存云士生斯时得无有从之讲修先王遗业以作奋其民者乎世逺不可考详矣自后又更数千百岁以迨宋则诸儒方大振鸿业绍明圣绪江西士乃有超然独悟以孟子之学淑当世推说至今烂如也其文章焯显若欧阳王曽数君子使班列游夏之间不知孰后先葢士之大兴其材于旷逖也歴百余世仅一再见焉乃恢廓所渐积若有黙尸其昌发之期者傥所谓时乎非耶嗣是天心厌乱我髙皇帝肇起而涤祓之泛扫函夏峻烈实首竞兹疆鄱湖康郎之战绩至今山川余震耀也治定功成首开拔贤之科江西士则有褎然特起以其文擢天下第一自时厥后名儒硕辅彬彬项背相望士之接迹伦魁继列膴仕他省未能或之先焉兹其受甄养于列朝涵育之乆即周济济多士未足比喻其盛非圣神久道化成之蒸被畴克以臻此顾近数十年间江西士有名实不副前哲之忧议者多咎徃己卯孽藩召衅列郡士遭兵刳之后蹷然稍损其声称气化与时流易固理数之难控揣者与夫十日十二子相配数穷六十今会其时矣物穷而变数极宜反某愚不能忖推其必然第阅览诸士文气畅而词蔚义周而才赡刬芟近习浮靡以庶几先民之朴厚有江西徃哲之遗矱焉其将振起近敝迓复徃昔之綦盛某因窃睹其似矣矧今圣天子躬建五三敷锡彝极旁招俊乂思得真才以弼亮熈绩于靡艾训谕臣工毋以虗文罔实政诸士服膺既多矣行将对扬大廷布分中外诸任使抑思所以摅宣平生不怍他时所推许必何道而可几耶记称事君先资其言拜自献其身以成其信诸士顷操素业入应棘垣之试其言固凿凿事君之先资也出当事任果能悉举所称引载之功实使人人信其言之不左谬繇是即始进质具概之大行无加损斯可谓不负所学矣不然庸免终身之遗惧乎哉夫古今取士始试以言欲观志慕之趋徃继庸以事欲考行业之成立是所谓诚信之难士当致身以自献者也要之功期于循实则名有所不虐取事专于揆义则利有所不苟近士委质事君之义无所徃而可少解于其心者自献成信之道宜莫有大于是矣于戏诸士尚相与懋敬毋忽也哉 

　　贺大中丞新原江公考绩序 

　　大臣任邦家之重其受托固无敢自择然明主权推试之微未尝不于其难易取衷焉夫垂绅振佩雍容持岩廊之议与握筹以计利害无戾乎铢寸者劳佚既殊究拥旄立纛驱驰奋敌忾之功视操觚以论得失不出乎文墨者夷险尤异较斯难易之相悬岂可同日语哉古之君子事戒弛劳道先让夷矧为大臣而当上之授托庸敢私有所致择乃圣主权推试以制任使则世之以材智自见足授邦家重寄者固可考识于诸难歴试之日葢古今恒然矣顾非其主之明圣不足以致其微也昔孔子观于唐虞之际而曰才难不其然乎诚不独叹才之难抑亦有感于推试之不易耳夫九官十二牧都俞以命之于一旦终身无谬其任使后世有能概似之否耶苟非歴试之深素讵可遽得其绩效之大万世蒙被永頼乎故自后世泝观之微直才不若唐虞之盛将亦试择之方乆左于二帝之哲轨宜其任邦家之重不能皆称所授托治化之不古若抑固有繇然已议者乃谓一代之才自足一代之用今未必甚逺于古独守文之世徃徃难及创业之初始则天之生材随气化盛衰不可以强一也庸讵知草昧更践智谋宻符于主信承平服休功最靡轶于众觌则试择之权舆非明圣孰能几焉余以今御史中丞新原江公之着勲虔镇黙计公受上特知殆得之中外已试之积效视唐虞九徳之选不啻匹百世而共贯矣公始仕郎曹蚤有朱瑟氷壶之誉继更藩臬益显黄流玉瓉之光谋虑若房龄而守不滓重厚比周勃而才则优故屡着之能交荐匦数振之声腾计书蔚然畅华闻于下上而名实之归愈沛也比岁岭海阻扰闽粤距行天子念虔镇扼三省要枢督府制一方死命畴咨庶采简视羣髦得公以叙丕庸佥论靡不茂协焉公至偃辑部曲厘拊蒸黔召诸新民聨以什伍开示格柔之道牖以从善之门抒布亶忱靡间遐逖丛箐侏■〈亻离〉寖弭耰鉏之化深巢穉昧亦兴庠序之风时则黄乡孽丑播恶罔悛安逺之甿危阽莫告公乃戢不杀之仁威驱无哗之宻旅士甲甫擐而崩角之欢动廪糗弗峙而执讯之馘献自昔未有遏方张之寇举易成之勚如公马蹄冈之捷者也繇是徼息熛传之烽境絶骑动之尘所督三省六郡环数千里之广重闗弛闭城无穴狐之窥外戸晏扃家息吠厖之警公何以得此于虔镇哉诚豫先事之防信孚巳日之革故能使嚚凶并迪于棐彝冥悖式驯于编齿神行健决不假鈇钺而反侧自耆定也于是公在镇三年矣循例上最将驰奏以彻宸闻三省士民私惧公诏且遄征弗克祈留之以乆抚若众邑然类赤子之怀襁乳也于是贑守戴侯记南安守陈侯诰以余夙受知于公爰走使数百里谒文以抒颂庆余交公踰二纪窃睹公行事不懈古名臣之风今公歴试其难所至焯然树绩美上神圣独出灼睹中外材智之臣可授托重任当无有过公者葢虔镇节钺始畀推择已先注及之矣简立左右俾正三宅之揆兹非其时与昔汉宣帝思用萧望之则储傅召擢卜稽于冯翊出守之先唐宪宗欲相裴度则晋土启封荐加于淮西视师之后公今其不能乆我虔已六郡吏民欲效东人无以公归之思得乎于戏公继今益勉厚哉幸天下极盛无事旦夕毗襄大政其尚以镇虔所效先豫之嘉猷及时入告则无俟更扰可使海内滋殖乂安载其清静寜一生民之禔福宏矣余不佞敢因二侯委请敬陈固陋公其复我以为何如也 

　　洞麓堂集巻三 

　　●钦定四库全书 



　　洞麓堂集巻四 

　　（明）尹台 撰 

　　衡岳二贤祠记 

　　往己亥之夏台奉使楚诸藩其秋反自荆襄道长沙竣事武冈止舍衡山之馆税息焉旦日谒岳庙遂陟上封徧覧祝融紫葢诸名胜乃并天柱下南台憩休方广之寺慨想晦庵南轩二先生高风低回留之不欲去于是循寺后麓振衣莲华八峰之间降观深窈髣髴当时登游所载述怃然若从之徜徉其后先也旁瞩寺右空址一方指问僧能丐我以祠二先生否乎僧忻然愿相厥美越日还抵衡山搜笥得资金半铤以授邑令内江章君宣曰其为我计创二先生祠令曰是固吾有司事也爰属僧伐木陶埴鸠工庀役不讫岁落成明年僧遣其徒入京索记会台请告归弗果就比歴今二十年矣前僧之尝诣者复来白下申促台始得追为之记嗟乎古之君子与其不可传者徃矣乃其遗迹在穹壤间往往去之百千世之乆人犹思之不能忘何也夫心之精神通乎天地万物之表不可以古今间者也众人有之弗存宜其生死溘然名声随躯形殒化冺冺无以复诏于后矣贤者养而存之以至盛大充塞故能参天地灵万物烺烺垂耀古今亘乆逺而莫之敝也夫其遗迹之可考见者皆其心之精神之所寓托士欲尚友古之人抑恶得不即是求之繇二先生登游兹山所载述推其咏歌称引戒惧箴儆之相及兢兢焉惟恐一理道之有失一伦虑之或不悉中也此其心之勤然不懈于道固将通天地万物为一身施之百千世而无朝夕岂与世之癖耽竒隐迷溺光景假恢伟壮丽之观以取快鬯于实时者所可同日语哉是故其立之屹然不撼者山之所以常镇也其行之沛然不竭者川之所以常流也动而为寒燠之迁易出而为云霞之蒸散感而为虫鸟之飞鸣形而为草木之华实则其变化与相周旋性情与相昭察亦既跃矣葢二先生平居问辨相益专力乎千圣相授之逺业故凡其足迹之交耳目之营无一非敬义精微之施用其心之精神所寓托者岂能一二为众人告说哉读其文诵其诗绎其师友论议切磋之指归不知反思黙契上求二先生之深造以自淑勉其身心不足与言善学矣斯台所以祠二先生之志也嗟乎吾党之士有升斯堂者亦可惕然自兴起也夫祠成之三年安城邹翁守益吾邑甘翁公亮始纳二先生主释奠明年增城湛翁若水来署其堂曰嘉会其秋吉水罗君洪先复至则取二先生方广诸诗大书壁而自题其后以示志祠自章令属僧肇工首其规度者主寺洁空迄相乃成则其徒圆林圆玉真定也有助于祠皆不可无载故并记之 

　　思补轩记 

　　易称无咎善补过者也而孔子言事君之道亦曰退思补过大哉斯义众人之所以治其身君子之所以事其君其皆无踰之者乎夫过者人之所不能免也自非圣人谁能恒立于无过过矣而能知知之而能不复于有过兹颜氏之子所以庶几乎无祇悔者明此以事君固古大臣匪懈交修之实志凡思图免其瘝位皆不可以忘夙夜之咎者也昔诗人歌仲山甫之美而曰衮职有阙仲山甫补之夫不知所以治身不可以事其君已过之未能逺而欲补君阙遗使相成于无过之归其可几乎故大臣能补君之过必知尽道不累世无或尚其徳矣非仲山甫谁能及之故曰徳輶如毛民鲜克举之我仪图之惟仲山甫举之爱莫助之语仲山甫之徳人既弗能及则亦莫可得而助之尔夫学不能明善诚身而苟慕徼上之知志不能矫众厉俗而偷欲徇时之好术不专于尊主庇民而希巧宦以荣身事不可周于经世宰物而务拂常以干誉世之君子所为事君之道其究不槩可考推哉要之揆于仲山甫之所从事何啻千里兹孔子言补过之义寥寥无以复闻于后也余佐南铨数年幸曹政稀简得稍致力于古贤圣指训惮往过之多积伤旧学之益坠则思进勉乎易无咎之义其道无从入也顾谬玷卿士之末叨华秩而据髙列儳焉蔑少着效其位不近古所谓窃者耶廨署右空故有庖湢之室岁乆而圮乃告之太宰咸寜王公易其腐枿增创轩三楹感治室有阙尚不可令无补也傥事君而昧斯喻其能无怍乎厥居因合易孔子大训题其上方曰思补兾获朝夕览观自朂云或笑余曰子名轩之义似矣抑顷尝备官侍从未稍睹所为衮职之补者今改官旧京逺其身于湖江数千里之外乃欲强效所不能不病乎抱出位之思哉嗟乎吾诚过矣然古之君子所求自尽事君之义葢不因仕处逺近殊志也惟今圣天子神明独化贤公卿遵制谨法无所复致其赞翼之功左右近职思求补一二阙遗不可得其何有于逺臣乃沾沾在念时私疚而未已者诚惭报塞之未能勉竭驽力以仰效尺寸之补即或捐伏草野犹将寝食不遗吾思也矧方尘任使庸敢自病出位遂僴然不以动乎其中哉故举易孔子之训而为朝夕奋朂之规夫亦先求补过之道于治身俾无速官咎焉已耳他岂余所及也乎既用解或人之笑因记其说以谂后之君子 

　　牛田尹氏族祠祭田记 

　　吾牛田尹氏之族其有祠也旧矣祠报其始迁之祖承事公其祭用冬日之至葢取先儒程先生遗论慎遵式而行之者也祠故无田祭之文或不秩有之自近岁始余乆仕外未知其所繇创也顷甲寅春余叨拜南大司成获归展牛田之彦曰栢来觌因间请曰栢兄弟少孤頼先妣杨令人训育于幼提之年长俾之学而柏兄弟迄无能显扬其志也今二兄先后没世独栢存焉往先妣寝疾垂革召栢暨诸孙语曰自吾恸汝父之捐代也惧将不及睹若曹之竞矣今四十年间若兄弟暨诸孙比比稍成立虽存没殊数乃前闻幸不殄非汝先世之有遗播耶吾为若门妇蚤嫠仅仅不卒陨获思无以报若先世徳惟祀事曰几庶几其慰朝夕乎顾今已矣若曹盍慎修之毋匮我志又曰吾闻古卿大夫祭有田其授之上也后世人得自立产士庶人皆可行之夫祭不以田胡乆逺若曹速取吾爨供之田稽之籍出畀诸宗老令永毖其祀修吾即见若先祖考地下无恨矣葢言之呫呫至瞑云于戏柏之无逮于显扬也尚敬此以朂不怠然非先生赐一言为记将嗣是而后谁述焉未几栢竟逝每忆及未尝不戚然槩之心矣昨岁余歴少宰满再归栢从子学忠軰爰申其前请嗟乎兹事之可记也岂独颛颛于祭之田哉礼义非贤者莫能兴乃自古记之矣是故礼坏于俗之敝则或视报祀为虚文义捐于利之厚则或丰货产为私有士大夫从事于诗书问学者犹不能牖其俗之所难化而破其利之所不能胜矧在乎笄帏铅黛之俦哉夫壸处病于寡闻故多溺俗而忘礼阴秉蔽于嗜藏故往往侈堞积而昧行义乆矣妇徳之难抗于世也乃杨令人何其独岌焉不一蹈世之所病与蔽耶语有之家道正倾视妇人兹易训女贞而诗之匪教匪诲闵衰世所为刺也族之将昌大余不于杨令人兹举卜之哉抑或言始祖冬至之祭虽出大贤旨训然考诸礼若不能无疑于僣者故文公末定四礼黜其仪不载乃我吉郡大家比率遵行罔懈则岂无所取而冒为之耶盖宗法亡而世族之涣莫收于是称故姓子孙有贸焉不知其祖之所自出者忘祖弃族民是以益偷始祖之立祠而祭也尚可以救宗法之微乎夫庙仪覩于绵蕝不必曲台聚讼之为固燕射施于军市不必矍圃列观之为盛故礼苟足以矫民振世则虽先王未之有犹可以义起之也矧大儒成议昭昭乎其足据持哉余惧后之挟拘说以瞀俗而使贤母推孝明报之志将无能表信于其嗣人也故为之附申其义以复学忠兄弟俾咸敬识毋怠焉耳 

　　崇正书院记 

　　往邑大夫江浦朱侯贤既治郊闗之氓閧淫祠而扰比廛者抵法遂以其事闻之廵按御史呉公遵吴公报牒命邑撤祠改立崇正书院以作事意在屏邪闲正导民使知方也适其时邑有徙学之役已相其祠故敝陋而迫嚣溷不称学者居息吏因之弛役歴今二十五六年矣比岁郡诸邑士并倡讲会兴正学所在重书院之建士争相濯磨其效彬彬着盛而吾邑独绌焉莫之兴举衿佩叹以为耻余闻之缅然乆慨中矣顷自建业归偶循邑北郊西歩升眺普光之麓降观朱氏故址在鳯尾湖澳者后枕旛竿羣岭之峻前揖义巽诸峯之特冈支委蛇宛复相环湖水渟澈潴而后泄殆一方秀壤也乃捐秩金数镒售之以为是足使学者安业乐羣邑书院择建宜莫有善焉者顾谋之同志使协众成构既难而自度已图任是尤不易于是始欲撙缩岁耕之入累黍而储之意数年或可少成兹愿乃上冬之季始召士工谋之爰度材治埴卜日之良鸠众经纪筑构之事定其规式前治横屋为崇正书院之门中建广宇为知本堂后殿重室为钦止楼凡树栋三总共楹十有五左右周以歩廊缭以翼阁使一邑士众讲会周旋其间雍容揖让因可复见三代威仪其切磋相长之益固当有辅学校所不及者非直着观美侈文具焉耳越数月告成乃复议斥田百石并故所贸址旁之池一畮有竒畀之书院岁轮二人主其入以待士之逺近来聚者佐其供需而凡会规一视安成复真复古二书院故式将白之有司上闻于大吏图可乆行勿坏俾遗之世世噫抑勤甚也已于是邑士友咸来欣集以为昔悼讲会靡舍丽泽无所于资不期今得所称遂将非吾党之共幸与谓余不可无言开示名堂与楼之义以告学者令出入知所持循不忒所向往余不敢让遂为之言曰崇正乃士之常语其义若可忽也然始学者苟善反而力求之则有终身不能穷其指归者焉今士所诵法六经语孟固皆圣人微言然举其近人而易入者莫过大学一书夫明徳新民止至善大学纲领既粲然矣乃其条目先始未有舍格物而能造其极者古今训格必兼至也正也二义士童而莫不知诵之何明其义以有之身心虽白发不一间见邪物理本出吾人之性有冲漠无朕万象森然已具其初何尝有不正者惟不能实致其力以至之则推之事为往往失其正而不自知非世之所同患乎古易称正其本万事理失之毫厘差以千里而大学示格物之要必先知本其曰此谓知本此谓知之至也义固深切着明则今之言格物以致其知者舍知本何适矣故欲崇吾性所有之徳使出之顺应不失物理之正其要必自知本始斯格物之首要逹之知意心身极乎国家天下之大一以贯之者也故掲以知本则学之先始辨矣而至乎物理之正以日崇广吾之徳业极而效法乎天地上下与之参合圣人之能事毕焉要其始终之相成一敬以持之而已故表以钦止则知本之全功以备自虞廷精一执中之传以讫孔门求仁之训莫之有遗焉者矣易称知至至之知终终之则所谓知本钦止者固存乎学者之心悟其说非一言之可究竟也吾党之士尚黙识以自朂修从事大学先要进求孔门终始全功不徒烦口说之外腾焉斯可庶几圣人之徒也已矣 

　　山间四时堂记 

　　南太仆署廨故建于滁州域西南距宋欧阳公醉翁之亭不一里而近后先诸卿丞以是往往数游集而加拓修焉顷亭既撤新矣二三君子爰相亭后隟址可增构遂以其余材作堂三楹题曰山间四时于是游者列席肆几翼然足周旋布武其中而滁士大夫亦因间过从于于然相与缓带觞咏极山水娯宴之乐俯仰今昔曾不知世代之后公遐逺矣寺卿王薇田公偕其僚盛古泉胡剑西诸君以为吾党仕宦不常聚则兹乐宜不常有而使之寂寥无传可乎乃共谋砻石刻图列诸游者姓名示后而以书属余为之记嗟乎滁之山川自有穹壤以来不知几千亿年乃迄待欧阳公始有闻孰云地之显不因其人也哉公文章在滁最为人所诵称者丰乐及兹亭之记诸君子名堂则独取记中山间四时一语何居夫道有即近而非遗语有似概而实包者此难与众人论说也是故天地一大山间也物类之相变化有弗出入见之者耶古今一大四时也气序之相推行有弗旦夕受之者耶任其物之便故能顺常以适命因其时之趋故能察微以安义兹古之逹人宏士所以夷险无择于遇宠辱不入其心者也在昔公之仕宋可谓立乎有道之朝矣顾夷陵之谪方困于若讷抵善之愬滁郡之出复厄于明逸丑正之讪乃公视之忽若过尘浮沤之相遭一不稍动乎其中述之文词声之咏歌浩乎有以自寄而怨怼不平之气卒秋毫无所形见也岂非顺天地之常以适命察古今之微以安义宠辱不足为之惊者耶则其寓贞志于林泉鱼鸟之乐旦夕出入所欣会悠然与山间四时相感托于不穷岂众人所可识哉今去数百年之乆读其遗文睹其陈迹犹髣髴窥公之襟度夫其傲睨万物之表挥斥八极之外将神之往来游衍者更古今固常在也则二三君子取斯语名堂不庶几有旷世尚友之思乎抑诸君子际会休明幸方内无事得以其闲暇徜徉斯亭遂山水娯宴之乐追公胜事于上下陟眺间既快其乐之似公又不少婴公之所患兹非明天子之赐乎哉夫侈上赐以追古名贤之遗而皆在事为可纪余縻职守恨不能褰衣往从一惬平生景行之心因载姓名图末然谬以属言附着兹石亦未为无幸者也 

　　莆田林氏重修祠堂记 

　　莆田林氏之先逺矣肇代自晋常侍禄其子孙散处闽中至唐九牧始大显盛于莆上下相及殆千年支系之繁谱牒至不可胜纪古今言海内巨宗必称莆林氏其居邑和美市者侍御若雨之族也尤着声当代侍御六世祖曰廷纲以国学生受知髙皇帝擢吏科给事中赐名恒忠卒官中书舍人其孙叔文甫当氏中微之际奋创赤立竟用恢大乃家于是建祠市东以祀其髙祖府曹而下四时飨献必考法先儒遗论买田若干畮岁收榖可千斛俾其后人更掌之曰庶几祀事有常共乎祠建既乆累世泽承无敢怠顷岁莆遭岛夷之变祠遂毁于火侍御闻之大恸曰嗟我祖之志葢荒哉移书告其族众亟修之愿以秩金佐若值踰岁祠成乃谒余为之记余观侍御志仡仡兹祠弗置岂独重其先世之遗构已耶葢将以着教家之道也夫古之君子教家必自其身始是故祀先以惇孝睦族以广仁虽条贯同一揆然苟非本诸身以成教则何能推之家使乆行哉是故本吾身之所出与所分则遡祖考而上推而至于无穷循祖考而下推而至于无穷皆吾身之出吾身之分吾之心之不容已也况近而可思可聫者乎呜呼三代而后仁孝之风何其日衰而莫可振也人不知本诸身以推之则教家之道迄无繇着之行耳故祀事废而事先之孝弛于是有嗣世不食其遗者焉后之儒者忧之乃始酌为祠堂之制使贵贱皆得通行教家之道推之人人足兴起非祠孰为之尸耶是故祠以祀先则报展有常位而孝可使之不匮矣祠以睦族则燕序有定伦而仁可因之无斁矣兹记所谓礼虽先王未之有协诸义而得起焉非为夫祀先之孝兴于人心不能忘譬水之积其原以出者未尝竭也睦族之仁逹于人情弗可遏譬水之放其流以行者未尝止也然则因其不能忘而教之孝犹浚若源使无障者也即其弗可遏而教之仁犹导若流使勿壅者也是道也叔文公以托之祠遗之有后既百年乃今侍御作新表振用克成教于家林氏仁孝之风其浃流庸有艾耶抑侍御推明是道岂惟成教其家而已葢尝移之以为臣则翦藩虐踣权逆大正邦国之纪天下莫不称之曰忠逹之以为政则剔民蠧夷寇难茂振生人之理天下莫不诵之曰惠而不知本其孝之出本其仁之施也兹所谓自家以成教天下其推本固若是而岂但兹祠之为林氏重也哉余以典校辱侍御之知葢相朂于徳谊之归有年因记兹祠并书其所立之大者以附着云 

　　芜湖县兴复马公役法记 

　　芜湖县据临大江左侧在畿辅称小邑而当水陆舟车之冲集使节往来所经从官夫舁挽日或千众弗给也湖蜀滇粤之名材美殖艑衔舻接作贡王国莫不于是乎输委岁有搉筦之使柄若计檄廵卒徒寄食县官者动不下数十百軰以小邑任纷剧之征会固宜民滋病而莫可振息已矧巧胥猾吏从而简料其入出弊孔漏射吏莫知所检裁岁匿月伏患蠧可胜述指哉今御史大夫怀安马公顷为守于其郡也悼所部之民苦累槩弗省恤然未若兹邑之特甚焉后先长吏守文无害顾莫或为建乆逺策施何耶乃躬履视其境按弊所从积叹曰耗矣邑哉壤陿而民艰于赋矣厥或谓商多贸迁利倍使错出代协其民则又皆四方浮寄之旅其止行固莫之御禁也盖闻古有市布门征今弗获已稍取力于是则无问商若民第縁居业赘亏以多寡其募召之数庶几均互有常节乎皆应曰然于是稽邑市居之民若商别其廛闾止聚近逺以辨市直抑昂使上下其役力之供即人人乐得所受不敢以怼上耳乃总县十坊坊立水符若干括其门籍凡当符所逓发者储以十匮俾征遣之罔佚避比所轮之坊为悬昭示先戒令符吾无敢弗恪以听其后终始相循若环无端各以其当顺及也繇是出符走召众罔不悦趋若流水故宾至无滞程而役供有恒筭视昔扰突葢十省七八矣于是舆人相与歌之曰野则有荠园则有葵孰符畀我而往若饴又歌曰符之方出役来匪棘我民胥怿符之既絿役夫并休我民歌游盖是芜湖之患若涤祓民商并济不知役之为苦事云于是咸思马公之政不忘则又相与立祠报徳共着休迹于永乆间者邑长吏志匪在民持墨黩之操自盈殖巧猾因乘肆为奸马公役法大沮坏民商交病狱讼繁兴宾使来过至遏弗可往行抚按大吏爰议绎公始法复诸民而守若令更代频迭讫莫有成其利者比岁李令臣节至大诹于众知马公之遗存皦如也曰法美矣备矣余为兹邑长即弗能致民咸乂庸敢黜良政惠隐慝使阽疾苦罔瘳乎于是改符新匮亲簿正其注记葢悉举公成籍加慎详焉民既欣诵厥政因之行于是砻石撰书介闽士郭遇卿谒余言镵以诏后余闻古之役民也岁不过三日止耳夫廛之出孟氏犹讥其厉民况其它哉秦荡灭先王之制众不胜力作之苦乃相兴于乱汉践更唐庸调皆不移踵嗣世辄坏其纪宋称仁厚继传亦莫循祖政元丰元佑役法各有偏戾大贤竟易之鲜便也今马公即地制法乆行而民犹歌思弗置岂非旷昔今所大难者耶李令不任主已视往善为师从修其弛坠使公徳播流罔匮非逹政守之先要矣哉诗不云乎维今之人不尚有旧余故歴书公事因并及李令之美以告后之吏兹土者 

　　白鹭书院学田记 

　　太守嘉陵何公既兴修吾吉之白鹭书院成于是大召九邑之士使咸业游其中以相观道艺于有就也乃九邑士应牒挟策来者亦罔不忻忻然慕类而簮盍矣公曰盛哉士之聚于学也夫吾居之弗能食学将累焉聚庸可乆乎乃出罚籍之金若干锾创田若干亩以饩士之来学者命曰学田令有岁催掌之而属余为之记余惟公之以学名田也欲使士食焉而思其学也学至乎道焉尔矣是故士之于道也犹农夫之于田农夫欲治其田则不可废耕稼之务士欲求至其道而可忘学乎哉昔先王之理天下也画地而井列之则党庠遂序国学之教立矣诚以人之有道也逸居而无学几何其能人乎故自天子至于庶人莫不由学建国之四民拔夫材之俊为士士所守业学又其专焉者也今夫农夫蚤作夜息闵闵然耕稼之务不敢一怠其功于田者彼诚业有所专矣士之于学乃或异焉谓能守士之业也得乎故士自幼至长及至耄焉所治无非学之物也故学之于诵习而有诗书六艺之文犹农夫之播也学之于耳目心志手足之举措而有弦匏干羽升降俯仰之节度犹播而欲其长也学之于敬孝礼让而有朝聘丧祭乡射养老之仪犹长而欲遂之也学之于莅官守政而有考艺选言受成讯囚献馘之法犹遂而欲敛其获也乃其要则使之自学其性以期至于道焉尔矣先王之教衰于后世士之由乎学者何其至道之寡也是故以所学施于天下国家之理鲜有能得其效用其故可知矣闻之筦子民之从事各有常少而习焉其心安焉不见异物而迁焉是故其父兄之教不肃而成子弟之学不劳而能语民之业不可使弗专也夫农弗专稼则他技能害之士弗专学则异道能惑之士惑于异道不可捄反矣昔孔子忧先王之道将裂学者无所从适也故退而与七十子之徒修明其说以教后世当其时异端权谋功利之术竞起然卒不能坏孔子之道者则以其学固卑而论固易破也及后有杨墨氏出始以仁义近似之言乱天下孟氏辞而辟之韩愈称其功不在禹下岂不以近似惑人之深非得贤人君子明先王之道以拒之不可耶汉魏而后老佛之徒接盛其言之髙虗神变既足以跃竦一时之贤士而其所立报应因果之说又能鼓天下庸愚并归之盖吾圣人之道至是虽未亡灭而几于沦化靡诏矣千三百余年宋周程朱氏数大儒兴吾圣人仁义中正之道頼其辨之明而说之详葢始烂然光显焉明兴稽古治列圣既尊用其书以丕教海内百八十年间训化伦理之昭叙几乎三代同风矣吾圣人之道二氏既无所施其抵牾故学者自始诵以至成业其从事不流惑于异道者数大儒开示之功也乃今顾有疑而畔之者何与夫异道入人深而易沈溺者莫如禅家之论今又或援其旨义使混吾道之精微甚者谓其本同也特禅用之以自私利是以有末流之异夫私利既蔽之于其始尚乌有所谓本之同哉葢见其自党于邪诐设淫词而助之攻矣于戏由今之说不痛除而力扫之徒使学者立新以自胜挈异以为髙稂莠盛而嘉榖蠧欲田之无秽不可得已夫田之秽农夫则知治之学弗至于道士乃忘其所究取焉是士之学道不如农夫无失业于田也得不怍公之学田矣乎诗云诞后稷之穑有相之道茀厥丰草种之黄茂士饩乎田而不由是说以进于道殆食焉不思其学者也然则公之创是田也岂以待夫士之食焉不思其学者乎哉 

　　洲尾祠堂义田记 

　　吾洲尾之族之老元茂公常训义以率族之人推义所急先者为之则倡众志建祠新谱肇祀事严宗法令族之涣者合一焉已私自念曰祠完矣祭思其永也谱成矣族思其周也二者焉攸托其匪田弗可耶乃割己田若干亩畀之祠使族之人更掌之曰世守之毋鬻其以备祀而恤族也于是族之人咸义公所为因指其田曰义田云公曰未也田虽今捐之后之人傥弗明吾得无有僴然称世业夺取之为己资者乎必索文镵之石斯庶几乆逺可托耳于是砻石树祠遣子弟造余请记余感其事为绎义之旨以告若族众暨其后之人曰若知义之说乎凡义之称由利起之也是故不知所为利者不可与言义而人之言义者顾以利为义之反也曰天下皆没于利而我独义则我乃以义贵噫其弗知义之甚者耶老子曰天下皆知美之为美斯恶已皆知善之为善斯不善己夫知义之为义而不知义之始出于利丰已以自广削物而忘亲乃独取一二近似于义者为之傲然遂侈于众以为义之道如是止焉是以不义之物益形而义之旨溺矣易曰利者义之和也葢言义出于利利乖则义无所成其和也夫利者因于天制于人是故用天之道遵地之宜使物无歉材人无匮施小大官而上下序义之成也孰大乎导之而礼教兴由之而事分逹和利以布之故天下咸入于义无难焉今吾借公之田告尔知义于利之道夫稼于田者寜不欲有数倍之获然或闵而揠焉或惰而弗耘焉田弗秽者几希矣利因于天而制于人不知所以和而布之是故有过而失之者矣旦求夜计思攘人之有以取盈则闵而揠者之类也有不及而失之者矣弃天地自然之用怠事忘功以弗获自食其能图则惰而弗耘者之类也由是丰已削物尽义所弗可为者胥行之无少忌甚者胜相争而得相夺使父子兄弟夫妇之伦斁至身隳而家随以丧斯利乖而义弗能和之卒致也嘻可畏哉凡尔族众暨公后之人其务思公之义观治田以治其身式和乃义无徇利以隳乃家斯能嗣公之志于无穷矣吾不欲深明义旨特假大易之训为近喻亦推所急先者告之云耳若夫备祀恤族之意则尔族众既知公之意余可弗及也 

　　竹轩记 

　　族老本佺公植竹于堂之后自号竹轩叟于是公没乆矣子元益氏慨然思章其父之志而来谒言于予予曰何哉尔父所为托于竹者元益对曰益私观父之为人也不务俶傥以矜名而其微行隐事则惟其子知之其乡之与常游处者或鲜详焉无所于托托之竹以见其志之所尚尔是故嵁岩大谷遯身以自全不慁利徼名上闗有司曰吾有取于竹之清裕财不私于家捐己以赴乎公苟力可为无慑其难曰吾有取于竹之劲外无贼物之邪内无隐己之曲循其率易罔自匿饰曰吾有取于竹之直不为利诎不为祸疚蒙险寇而出死难其心夷如也曰吾有取于竹之固作之弗挠于其始成之弗坏于其终止乎一常孑守而无少变曰吾有取于竹之乆夫五者父之行也而志之迄尚以之夫是以托焉惟益嗣弗肖愿公之卒惠教予曰嘻有是哉虽然其成乎身者用是则期其后之必若是非固其心哉繄尔宜勉焉是故思其清则无以纷嚣夺吾情思其劲则无以巽愞败吾志思其直则无以回侧枉吾性思其固则立必有定而不揺思其乆则行必有成而不毁五者具而肖父之道几矣是故由之则称贤修之则名孝是竹也尔父托之以自寄其训励尔后于今也甚大诗不云乎教诲尔子式榖似之葢尔父之心矣夙兴夜寐无忝尔所生非尔之宜究勉者耶于是元益起谢曰备矣愿记之以示勿忘乃记 

　　龙峰记 

　　循义山而西南下上复岩层谷之间逦迤出平麓有村旷然数十里者上平乡也乡之中族姓棊列望之髙闶大■〈门外告内〉屋鳞次栉比烟墟庐井相亘聚者张氏居也踰张氏之居之西有山蜿蜒翔伏骧首而盘尾岚光霞彩旦夕隐幻蒸勃于其中者龙峰也于是张氏之后曰镮以挟策修艺之暇登降游息俛仰是峰之胜毎低回留之不欲去乆之因托号寓志而请余言以记余与镮父敬轩君婣交垂二十年间一再过升张氏之庭觑其山川气势之郁盘歴其堂室居处之靓邃接其少长仪序之饬雅听其辨对搉说之详美未尝不悚然敬异而私叹髙门世家之昌大有繇也矧若镮者嶷然端且厚不抑靡于世俗之流变则余欲无应其请也得乎葢吾闻龙物之至灵也然人可扰而驯之则龙之灵固不灵于人也惟人失其灵与物相泯化于是物得以胜之夫非徳之不能自成失其为人之理故灵不及于物也欤易称龙徳也者言人能自成其徳类龙之不失其灵者也今镮取号于是无亦知慕龙之为灵反之身欲自成其徳耶则其尚恶可以弗予也且山体定而有常龙之用变而不居是峰之以龙名吾不知其义攸居岂非象其夭矫腾踔拔势穹汉之表有龙之仪矣乎吐云雨泽万物厚积而时施有龙之功矣乎止厜■〈厂外义内〉之下而非卑也出胶葛之上而非髙也感忽遹怪乘四气以周游有龙之神矣乎是数者镮欲何择焉夫仪徳之表也徳不备不足以着仪功徳之载也徳不建不足以着功神徳之致也徳不盛不足以语神故君子动容中礼四体黙喻振其仪矣道济当时利遗万世载其功矣清明在躬顺应无方妙其神矣斯易所谓龙徳者非欤镮志乎学而尝有闻于是则亦惟勉之而已夫庸言之信庸行之谨葢学者所以至乎圣人之域易称之以训龙徳之由成者也镮斯勉之则其为龙也孰御焉荀卿有言学始乎为士终乎为圣人镮而有志于是吾不知其所至止矣 

　　慕亷公义事记 

　　慕亷公者今洪雅令万君望之父也少业儒不称志乃繇藩曹掾仕为盐课大使虽居冗秩能皭然不涴其洁尚故又自号慕亷云乆之意鞅鞅如有所不遂竟白长吏投牒去兹老其乡二十有五年且过八十矣犹力行义事不少懈前后所施散惠利于人者甚众其大者若建塾里中以训蒙士梁广涂坑要津以济行道之不通者贸隟地而封树焉使胔骼得有所揜埋也而皆捐田立守俾不隳永乆于是乡之人咸怀而诵之以闻郡县吏言之廵抚中丞傅公加旌典焉南昌令皇甫涣特撮其事记之今年春望之失第留铨司以余同年友知其世复请一言诏后公之义事既昭掲人耳目奚藉余言以重耶虽然尝读老氏失仁而后义之说私有所槩于中矣夫上失其仁然后下得以行其义比于大道忘徳之世则固已相违逺乃或并所为义亡之徒饰文相欺眩至不得已持之以法焉斯不为忠信之薄而乱之首耶固知老氏激世之论非诚槌提仁义裂先王之道以驾其说者也公好义成于天性虽非有所要慕然察其事岂无所自致之者夫义者利之对也利不专于己然后义可及于物公力行义事以自慊老而忘其年数之不足也得非本其慕亷自好者之所成与葢古者仁政行于上而教养事备故民生死无憾利用出入莫不咸为之所故无有颠越于渉行者使古政至今行即公义事何所施措之夫乡塾者礼党庠术序之制也舟梁之修冢域之治周官合方氏蜡氏之政也而皆职存于有司后世居民上者徒责效簿书旦夕期会之间视政理大者曾漠然无动于中夫是以仁政不行而匹夫获倡其义于有济苟舍是弗修即民棼然以货力相私智勇相苦至寇攘刦胁无已也于是礼持而法乃随之夫礼禁法前法施礼后其于风人之道感世之具得失短长之校逺矣于戏今之世孰有若慕亷公之为者哉使其义行而天下知向方庶几可救仁政之失先王之志犹或能因之少推行则所惠利岂啻一邑一方之頼尔耶故余于公之事乐称道而老氏之说卒不敢深诋之者也 

　　顺天廵按察院题名记 

　　今年御史南城郑君修安被诏廵按顺天既数月特疏请建专廨幸得如廵按应天例立察院都城中以肃奸宄贞纪度甚便制可遂征罚锾于所部州县中计材程力不病民而事兴举无几工僝遂伐石树壁间列前后御史姓名镵之令来者得考观焉乃京县二令长以君意来谒记余惟御史肇建古始秦汉间其职寖隆隆光显矣引纲维执绳纠以风裁百司弹禁其不法则奸慝屏而训化行生人之理道易致也歴世尊重其任择人以充非哲材不使滥授所从来乆逺明兴稽古定官内自朝公卿大夫士外暨岳牧郡县大小之吏凡受职各有专事惟御史兼持并摄得用耳目所及以法柄督察焉是以业务修隳政物臧讹上下无有或蔽匿者百八十余年国统昭饬庶绩熈明轨道尊而咸繇禁罔疏而奸亡所絓岂不斤斤着成效哉夫巨若官聨秩叙兵农戍赋庠校礼仪之兴改细及筦库出内质讼有治有不治兼持并摄即所治无掣曳者必廵按而后周也蛮貊獞猺荒僻旷逺际乎边裔之絶墟内总九州岛幅员广长壤异而性殊廵按握宪布令推施好恶无敢反侧戾趋尚焉其人一其法故易行也惟京师贸杂五方谣俗舛诡探丸狙击之豪剟寝剽游之猾寄糈奔营窜籍援托其幻憰不可殚状莫非倚法为市者矣侯宗戚党貂阉戟校之栉比党环辈错猬毛缩集于衢衖间犯科指若啖葅蓏甘茹苦哕无有恒慕皆欲恣睢以挠吾所拘揵外域谍间近旬逋黠变名易貌隐诈不可讥讯棼然阑出其情术皆有所揣伺然则一御史治辨其中即操法果可迄行已乎故为顺天廵按之难视它所治或倍百其势则然也在易演爻二多誉四多惧繇近君之难遂也夫法罔必行惟近哉使近不阻于法逺何患有弗制者斯葢存乎其人尔郑君亷公有威博易而能任大行法止奸好谋善察揣知闾廛阴琐然米盐凌屑弗校也其近而无惧逺而有誉章华俊之绩于甸辅非无所自致已建署列石使前后氏名著传不泯岂将侈文具而标虗美哉夫取人立鉴则觌徃可以推来前乎此者勿论自上履阼及今廵按兹莅几何计所行事孰得孰失有不班班可考见耶抚石而指第之是非名实殆校然黙定矣昔太史公摭述汉臣为表自公卿而下岁月各着其迁次令后之人稽名迹隐显之所以不磨灭当年非存乎其位也后之观今犹今之观昔以是知人不以是自知非理所近也是故知御史要重则必求所自立以副焉知廵按顺天之难则必图所易毋敢忽焉知近君多惧则必敬慎夙夜期永誉以善终焉知名实存没不可诬也则必励修其职庶几称声不泯灭焉余信郑君斯举足遗旷鍳而引嗣美凢于相成乆逺之道甚至非鞅鞅独贤其身私嘉名以自好者也故备记之用谂后之君子 

　　深泽县西闗王庙记 

　　深泽县西有村曰刘家庄今内官监太监樊公英始建闗王庙其中以祀汉寿亭侯闗将军云长焉侯本河东解人其佐汉先主图兴复帝业实起事于涿郡深泽故涿境地侯驰驱出入义旗所数指向者死而其神不亡得无睠怀徜徉留之而不忍他去者乎汉天下割分鼎据羣雄角竞而未已当其时炎烬既沦化于熄火弃灰中矣先主寄命﨑岖曳艰难百挫之身墟其焰而再炽之耿光几灼乎方内何烈烈壮伟哉侯神勇冠三军义风扬四海虽以曹公絶出之智百谋屈诱曾不能乆致厥用卒之还封所赐拜书而奔归先主此其忠义之气贯金石而塞宇宙岂不昭昭然掲日月与同行哉故今穷荒陋壤徼外万里殊俗之国莫不诵传其风采小夫孺子闻其名而犹想慕之是以其祀无间于遐迩矧兹兴业旧邦谋猷心思所首及义旗指向四方之托以开先者宜其神灵赫然于此土更千数百年而上下承祀之不敢一日忽焉者也樊公身侍近宻受明圣宠异之数加于众常几等此必其事上之忠与下之义能髣髴侯之所推行崇庙首建昭事有恪夫岂颛颛求福田利益之为者哉然福利之至宜自有不期然而然者矣庙既成樊公属太监郝公宗介余内馆人御书赵公宪索余文记之乃畧述侯事为作记焉 

　　寜国府学重建文昌阁记 

　　寜国府学旧有文昌阁特祠文昌之神于中其阁之建不知所自始文昌之神之祠之也亦不详所取何义然郡初志载之其人士咸曰昔学之耸斯阁阁之崇斯祠也神歆人敬之专则降祥隤祉而名材辈出故学之教丕振人袭神贶之流则蹑荣趾美而常报岁修故阁之祠益不废乃今代更而阁圮阁圮而祠莫复事荒人怠神弗贲灵贤材蔑竞于往代斯效之较然可睹已长民者孰能兴念使阁祠并新人士作绍于曩哲乎于是前守郡数公耳其言莫不慨然思兴建而或以时诎或以事尼迄无有能竟其功者乃感诸生数以为请也曰嗟乎国家治安托重于人材自昔宛陵士俊民秀哲贤着迹相炳烺今人士彬彬在学官乃声实故不能无逺焉苟可振起之使不懈而及于昔则吾敢爱一阁之建一祠之复乎哉然恐动众而滋民之厉也谋所以周善其役者会有言废寺遗阁僧去而莫为守其材髙壮可易建焉相学东南隅宜阁遂度其址筑徙其栋杗榱桷甓瓴之殖更其腐枿而悉新之又因阁旁地增建学舍数十楹集诸生讲肄弦诵其间财取于寺隟壤售其直得百金足用力简于民之占募为兵者日役十百不为病民未知有工而阁翔如跂如学舍旁翼完且秩如凡为旬仅十有二诸经始落成之绩并竣矣于是郡学生陆律吴仲礼走数百里至白下介其同学友户部主事许君汝骥书执币诣余索阁记余考星书斗魁上戴六星曰文昌宫其四六二星曰司命司禄世多言其神主人禄命贵贱上下之定品道家者流因附会其辞谓梓潼真人实掌録是宫之政究其说既荒惑无据儒者所不道然尔雅称星祭曰布而古有禜星以祓祅祥者斯阁之祠所取义余不敢深论也独善朱侯能兴学作人不怠其过今之为吏者逺矣夫顺士之所悦趋以致吾之所欲成古之人有行是以着功者不必泥小而遗大也昔晋人喜田猎文公因大搜而教之礼呉士慕野斗阖闾乃合车徒而授以阵法二国之霸卒頼之彼其英果专决之气方抑而欲有所奋迅吾顺其悦趋以致之则吾所以欲成之效岂不入易而获速焉朱侯斯役固教士之微权尔诸生日游眺斯阁仰天之髙而观星辰之逺退而考业学舍之中求圣人之道之大有以实见夫天人之一致将反诸吾身自足则上企往哲不徒羡其名位之盛下服贤邦侯之教斯可无负所作成之厚兹阁祠之建其于兴学作人之效相俾助诚多抑何必拘义之有出然后为事之善也哉余既以告二生因遂书之俾刻为斯阁记 

　　永新县改学工成记 

　　三代之盛自天子至于庶人莫不以学为本务故学校之建繇国都逹乎闾巷其制彬彬备矣然其时吴楚之邦介在要绥之外先王声教固鲜及况其偏壤接江岭之僻絶者乎学校之政恶能槩然并施之则其民之安于简陋不可程督者宜先王所莫得遽变矣天地生人风习乆而渐开今呉楚人文蔚然宣炳于四方即诗所称王国多士之盛未能或之先焉圣人在上徳教涵渍之积致其效岂人力也哉吾永新昔列吴楚之壤为偏邑所谓接乎江岭之僻絶先王声教所鲜及者也庙学之建肇自宋庆厯间则前此葢未闻有兴举之者矣夫学校士之肆也士居之以成业其建治胡可无慎择也往学旧宫据邑西南诸水之会风气閟盘士业于是材贤号称不乏今代逺地易水渠壅废学宫左后民廛杂并圃池刳筑无禁门涂辟塞不皆应法形家每以为病士艺绌修科第相承屡间衿佩咨叹癸丑之春庙忽毁于雨电佥惧灾变嘿符不可无议改卜也于是廵按侍御呉公遵闻而重言之檄县俾计其可令长朱侯贤爰诹众志以台尝相邑西南隅地旧为监司行廨者中敝外宻冈支委伏山川储灵人文宜茂报上吴公是之乃筮日庀材合工捄筑坌集镪助聿来不数月而文庙成未几明伦之堂作并底法乙卯春祀先圣于新宫其秋二士并荐明年登进士第者一人厥兆示昌士类胥悦已而吴公代去朱侯寻亦召入工弗迄竣廵按侍御徐公绅继至乃属今令长冯侯符俾鸠度乃成冯侯受令遂降观周揆考势正方庙更其向辙其址加崇二尺有羡堂视庙升三之一亷辨级施左右庑序以严以翼已而棂星之门敬一之亭启圣及名宦乡贤之祠靡不焕然饬新斋寝庖湢门庐牖奥靓邃穹豁咸登其制官师献奠陟降有次诸生讲肄游息有舍前承禊绰后引庋阁周垣外缭砥道中贯恢然通邑之伟观矣役始甲寅秋继成乃事则自丁巳夏迄戊午春创构时乃大备葢廵按二侍御公倡作善成于上邑长二侯毖始勤终于下贤绩纪流世世其庸可忘于是徐公乃撰书属台以记将推前作者之休美而自逊以弗与也台惟事因人立功以时究非知政之先重者不足与成于教化之务也吾永新之邑在三代时载籍未有所称考然上下二千年间计其民之朴茂秀颕可振古贤士之业者不知凡几乃其材不一显用于先王之世岂非学校之政偏而或未之兴耶夫三代建学欲专成士之材使咸适于治已治人之道达诸家国天下无弗理焉耳是故道莫大于人伦教莫先于礼乐人伦明则百姓亲礼乐用则庶事顺是先王教化之大端也我圣祖立国首法三代建学重师之义羣天下士而教之庙祀夫子掲堂以明伦之名俎豆工祝之仪陶匏丝筦之器无一不肄于学宫粲然葢悉具矣皇上惇伦绍极列敷言以示彛训其以成士之材使咸隮三代之道化何其盛与惟士能自立于人伦礼教之间然后不负上之所作成其要在择术知慎而已孟氏矢函之喻所为深切而痛至也顷旧学弗称后先大吏暨邑长令旰夕矻矻不懈幸择地之善以居夫士矣乃士自居其身不知择术之慎焉可哉夫本其知能之良廓之于人伦礼乐之行以成其材而自进乎治已治人之道是择术之善皆非由外得者自今吾邑士讲道论业歌游出入于此学必俛焉孳孳慎求而弗止怠则出而履众职之任列百官之中颀然不失其材之成庶几家国天下可理乎斯固二三君子改学兴教之盛心抑士所以自成其学不愧其居身之道者也故记学成而并举是为吾邑士告云是役也廵按二侍御公以罚金助者几百几十有竒分廵佥宪冯公皋谟以罚金助者几百几十有竒邑搢绅大夫及士民之慕义者积助私金至千几百几十有竒督其成最劳不懈者县簿陈璞矢役在公无慢乃事者义民张万浚汪廷斐刘文叙龙世藻颜贤标朱坦金台尹元兰陈慥朱克着金涤也具宜附列故并书之 

　　欧阳文庄公祠堂记 

　　上下四方之逺古今千百世之乆其变不可胜穷也而道之纲维其中者未尝废明而行之岂不因乎其人哉自三代衰而治法壊道之不行于天下久矣仲尼修述六经振微言以标世准众贤咸附数传又得邹孟氏一大绍明之可谓至光显乃后晦蚀相寻异端百家并起而榛塞之寖淫千数百余岁迨宋诸大儒出始相与阐绎其坠绪庶几不抵牾于圣人肆我明兴列圣以道相承政由先王之轨士诵法孔孟非六经之训及宋诸大儒之说无以自进于有司道之行乎上而明乎下粲然与三代同风矣乃近百年中河东临川江门诸君子复各以其自至表述当时虽所入殊辙然要之皆圣人之徒也阳明先生最后起东南间超然独悟其本心得往圣易简切近之旨推明大学格致要训学于孟氏良知之说使学者自求明悟以究圣人之指归其学既盛行海内之士莫不闻其风而慕之然能真知力践之者鲜矣我欧阳南野先生文庄公幼负竒质自结髪受学即以圣人为期弱冠荐之乡闻阳明倡道虔中遂辞计吏蹑屫往从之游葢出入其门六七年乃始春官试其涣然自融于指授之外以黙识妙义之宻微虽阳明不能或益之也故阳明既没学者争景向相附游其门者半天下莫不竞幸得阳明之宗綂云公始仕为六安守继擢刑部员外郎寻召入翰林为编修歴南京国子司业尚寳卿迁太仆少卿改南京鸿胪卿迁太常管国子祭酒事陟礼部左侍郎寻改吏部左侍郎兼翰林学士掌詹事府事充会典副总裁兼教庶吉士会遭母夫人丧去归其乡踰再岁上思公不置特召拜礼部尚书仍兼学士入直无逸殿又再岁竟得疾卒于位天下学士大夫闻知莫不涕泣伤叹云公之死殆生民之无禄也初公守六安治患兴利振荒苏疲民颂其徳施甚至政既通和乃表贤祠以敦俗辟讲院以延士之来学者境内薫然咸变人士并相渐以道在史局则正词却党祸之婴危言破郊祀之议正气岳岳不少徇比为南少司成益慨然以古师道自任日集诸生立馆下导掖详恳反复阳明致良知之说本之性灵推之经训参之事变人情令各自求诸心以相悦解故学者闻其言无贤愚咸充然知所勉循其于化成之道几矣迨再起秩宗宠任寖殷天下莫不延望其大用谓治平可企致也故以教吉士则先行后文豫储养之基以睦宗藩则展亲昭度遏僭佚之萌暨二王出阁众议纷聚孰敢为之开先者公毅然坚持无所避间因选婚而疏婚子婚弟之宜即醮戒而申承宗承家之辨皆勇犯时讳内忘私家之顾葢公尝自言吾求诸心而是即害所不敢违知其非虽利固不敢就又言君子必有先天下之心然后能成天下之事此其素所蓄积岂以一时变患自动惑乎哉夫是以忠诚结主知而不疑论列合羣志而莫眩其于圣人之道真能明之一心以见诸行事视世之谈理性而绌实际侈辨说而鲜成功恶可同日语耶于是公没踰年门人学子爰思鲁士筑场之义相与度地建祠以掲虔妥灵抒报祀无斁郡邑之长闻而并嘉赞之以告台省大使于是诸司争出罚锾佐厥成定其品式春秋飨献悉以有司莅事众志大悦于是公髙第弟子佥都御史张君雨太仆卿曾君子拱暨诸搢绅衿佩咸以台尝私淑公门宜有言识丽牲之碑台惟昔鲁人欲尊夫子于既没求其类夫子者严事之曾子以江汉秋阳喻夫子之皜皜不可尚者语圣人之道不可形似求也今诸君子祠公于是其为尊公之道得矣抑亦有进于是而不可形似求者不思所以自致之可乎夫公之道不逺于夫人之心而夫人之所以进于圣人者即不过反求诸心之固有明而行之已耳公之神往矣所欲与诸君子同其良知之致则虽后百世而犹存也故以公之孝友信神明者施之家则可使九族格化矣以公之谋议信龟筮者着之朝则可使四海承风矣夫诚能动众故感无不应而有以通天下之志识能推微故施无不效而有以成天下之务兹公致良知之学所以无间乎上下四方之逺古今千百世之乆不独游公之门者所当自得于心以期无负公教凡有志圣人之道者闻公之风皆宜惕然自勉修不怠也故谨掇书之石俾后之岀入公祠陟降公神左右者尚覧是知所以从事无徒以奔走笾豆致恭为尊公于既没之虚文已尔 

　　泰和杨氏祠堂记 

　　吾郡巨宗称杨氏其播徙列邑所在咸成着族然独泰和之杨为极盛诸族莫或与伦焉伟哉煌煌乎固文贞之为烈已文贞之先遡自南唐虞部侍郎辂六传至讳允素始迁家泰和距文贞葢十有六世拓鸿启美上下五百余岁子孙之众踰再千名人显士后先文贞而起者葢不下数十辈抑何乆盛而弗稍懈也非厥先开绪本徳厚为积遗施之嗣守足引长庆祉于不匮其胡能致是夫繇一人之身蔓衍至数千百众延流昌休于累世之逺蒸蒸其犹未艾为之后者庸忍食勤忘报不推功徳所始则图效追崇于毖祀固事之不可已乎于是文贞来孙通政君载鸣请诸其从叔蒲暨族某本上世遗思倡协有众择县东城学后二大第间揆日度址鸠工程材构合祠以掲报焉其制堂敞七楹中祀始祖旁稽歴世穹徳膴仕蔚然表树一时者以左右祔配后为寝室楹如其堂之数前辟中外二门神厨器库胪置咸秩危栋杰甍耀观四壤杨氏之宗之巨兹祠葢其称哉岁以仲冬日南至合诸族裔肃展事绳绳下上周旋骏奔因肸蠁以感孝思罔不庆斯祠聿兴而诵倡义者之功会既成而通政君卒京师砻石在序未有为之撰述者其后八年蒲始介通政之子余馆甥寅弼来谒记余惟礼之行于三代揆义陈数先王尝着其辨矣祀先之礼虽着追逺报始之情无贵贱同之然自天子官师庙有常数则祭之时不能不因以降故始祖之祭及诸侯止其下不得僭非以辨之不可踰耶迨宋诸儒始间议冬至始祖之祭而纂家礼者又以时制士大夫不得立庙其家则祀先无所于托孝志将为之湮也故肇立祠堂之制使无贵贱皆得通祀其四世之亲殆酌古今礼制之中者乃其义则曲备矣惟今故家右族虽并有祠堂之建然夷考所祀往往特重始迁之祖而于四世之之亲或忽之若可槩也视宋诸儒所论载不无少相戾然士大夫之讲是则乆矣岂无义而卒行之其必施之典礼可会通推于世教足为维持辅翼之具不独祭之义行焉耳闻之先王宗法废而天下无世家葢自封建一坏宗法欲复行难已是故无诸侯大夫支庶之继祢者则无五世一迁之小宗无小宗故分之不能类其异繇是世逺而人莫知所从出服穷亲尽至相视若涂之人抑势之宜不免云故始祖之祀虽于三代礼制不皆协然本其追逺报始之思合崇一祖以为百世不迁之祖而四世之亲或各从其服属祀之于私寝所谓大宗一而小宗四庶几古法亦因以行乎其中非记所谓礼虽先王未之有可以义起者与繇是极祭之诚则孝思可感乎百世而百世之祖百世之子孙欣然合萃一堂忘其逺迩戚疎之睽间则始祖之祠建谓犹行古之道而足为世教之维持辅翼也非耶杨氏兹祠本出厥先文贞之哲谋顾其后非有通政及蒲诸君之贤为之趾承休美于不怠其何能成奕世善务使宗法犹能一推行乎抑所善微啻此尔合祀以辨昭穆则伦义正而孝可朂矣馂以叙长幼则恩义笃而仁让可兴矣稽世论配故尚贵尚贤之教明尊祖收族故同敬同爱之义章乃其要归于揆义成礼不失先王报始追逺之深意即后贤有作其孰能易之为杨氏子孙升斯祠也思始之不可无报则期所以致其终念逺之不可无追则图所以举其近是道也于己取之而已矣夫文贞哲谋之贻与今通政诸君子继承先美不怠之志将必有轶于流俗所慕而可深长思者繇吾说而推绎之庶几其或近乎传称惟贤者为能尽祭之义谓取诸身所独至不失祭之本者也杨氏世多贤胤其尚思不怠乎是则祭当受福兹祠将不为徒构也夫 

　　上犹县均田碑记 

　　南安为江西徼郡上犹之隶南安又郡之最徼邑也其地前阻雄韶右绾郴桂左浮章贡之水后枕虔衡诸峻山亘延极于无际故其土田经纬乎丘陵川泽之衍非水之澨则山之原阜陂陀也顷正徳中盗起郴虔之交祸构连数省上犹扼盗出入吭背故环数百里间并极蹂躏之受乆因据结成巢田荒莱不耕治者数岁及厎平而县已墟莽相望塍陇旷莫可稽辨矣已又割邑之半为崇义疆理互错赋籍弥失所推考岁当改造则奸吏猾胥视贿糈下上操轻重于赋科中譬称物不以衡锤低昂惟其扪揣民断断相閧争讼牒棼积箧若猬毛吏于其邑者恒病之往时主计之臣议括天下民田上犹蔽于险逺卒莫得以情闻乆之民始聚议控奏于朝乃部勘下所司多岁吏更以难集弗为任部司理江都楼君奉檄往摄邑事检牒矍然叹曰是安得后民以所急泄泄玩上委漫不一为之所耶夫田亩弗正则赋税无均赋税失核则讼狱繁作政之不获所平其此之繇乎乃舍茇于郊躬程督诸役就事视沃推瘠则耆甿差其壤度袤絜广则量人执其凖揆画形图则史书记其曲分积勾股则搉筭陈其数不再月事讫功竣四距咸周三壤并则计田成亩而审较之分明即畮制赋而虗诡之弊絶葢自是田以户归故赋无漏稽之籍戸以丁实故役靡滥追之扰士兴学而民赴业市野欢歌不知惠之从出者于是士谂于民曰昔之患苦其谓何今之乐顺其谓何非司理君孰为之也乎夫思其徳不尸祝之奚以抒称报之专蒙其利不镌述之奚以致列示之乆乃相与建祠祝君而因树石祠中蕲诏扬绩美于不匮无何新令丹徒吕君至感君善政遗流谓非文莫与传也乃遗诸生胡祥鸾张思说辈以状征余言镵之石余惟政之大经无先于田赋之理者三代以井田授民其制既莫可尚矣秦任商鞅为乱首后之君子思古法猝难兴复欲少易后世之舛戾以庶几先王遗意若汉之董仲舒师丹顿之李翱元积其限民名田之数平赋均田之书至今班班足揆论然迄未睹一二稍着之行事何哉时左势乖往往不趋事效之便故议之者仅一而坏之者不啻其九也欲民无重困得乎善为政者推古之制议今之法本先王仁民之心通之以时措之宜则事行而民受其利矣孟子称仁政必自经界始今欲治民之田舍经界奚为之具者夫量田而定之赋使贫富无不均之患虽三代取民之制何以易此正其经界令民世守为业以并输公上供即田不井授而先王之法意固存矣乃若阡陌之不可为井田犹郡县之不可为封建也郡县而治不悖古何以异于三代封建之善乎兹上犹均田所以为政之上务而非楼君才识抑焉能效之实施也哉余信楼君学足推行于政即兹举殆验之焉楼君名懋中余南都所校士世以科第显江都其善政在南安非一事而上犹人诵思其治绩尤众余所记特重均田故不及附书 

　　庐陵县迁学记 

　　庐陵县之有学也自宋庆厯间肇始是时天下方识兴学我吉州独先奉诏语具郡前哲欧阳文忠公记中庐陵吉首邑也学兹创建固人文之繇以开先与今上下五百余年材贤接盛蔚然彪着而未已其符应不大可考见哉按志宋学在邑治北二里入我明稍徙而东形家以其壤后下非利矧前压市甍风气弗宣士出入诵肄其中踵迹或负贩驵侩相混并语称百工居肆以成事学非士之肆耶则兴士必择学之美胜抑任治教者所有事也先是正徳中提学副使李公夣阳尝相邑南仁寿山特秀垲乃其上故为浮屠氏之宫谋毁迁之弗果继是图议者相寻讫莫克就事嘉靖壬寅郡守何侯其髙以宋江文忠公所建郡白鹭书院圮乆遂撤仁寿梵宇改新为书院既成召九邑之士弗至于是门寝斋舍鼠雀穿啅武帅宾使税馆相仍县士伤嗟于是谋改书院为学之议兴焉乃隆庆辛未御史任公春元按郡前县令龚懋贤爰以上闻公曰是故我政人有事矣龚令遂亟白之御史中丞徐公栻报可于是藩臬监司咸赞厥美提学副使邵公夣麟驿报嘉悦遂并下其牒郡守雷侯以仁侯乃诹日相位鸠工庀材即书院旧址恢治之外之门屏坊池内之明伦堂先师庙并其翼斋夹庑之室莫不以序考作学故有魁字楼尊经阁皆循往制增伟壮又辟其后为启圣名宦乡贤诸祠与凡师生讲业之居观射之圃哙如跂如靡不秩备葢仅岁而工欲就竣适徐公行部至郡谛阅忻喜命斥旁土仍构斋舍以待九邑来学之士用引教思于无穷其冬报成郡守乃介二院书币遣学官张楷谒台俾为之记台惟二公重学兴工其举政不懈古载牒所称矣士亦知上所以兴重之意乎在昔圣人忧天下无教将人道不逺于物类也故拔民之秀敏者升之学命司徒设五品之伦以教之使之因父子君臣长幼夫妇朋友之相属与以求亲义序别信之不可解于心者修之为常行不易之道犹虑诐说险行之足以震俗惊众大为伦教拂戾也于是着之侯以辨其端示之挞以致其儆识之书以需其悔而或弗儆且悔无以若协于扬言并生之化然后威刑乃加禁絶之使不为世教终患葢圣人于士忧之深而防之严若是故其时五常之性九徳之材莫不宣明于世用士遵履其常行不易之道以同一天下之政俗故施之民生日用足以周弥万变而无遗逹之政猷物纪足以熈凝庶绩而不匮兹唐虞之所以为尤盛非后世所可及也三代建学以养士修之各有其政至周而制愈隆是故其业始于呻诵辨说弦歌蹈舞之节其事着于养老敬祀讯囚献馘之务以因四时之顺则诗书礼乐之述崇以通三极之微则裁成辅相之理备是先王重士兴学之极则也故其时士明于道徳之奥而推之应务者有其本深于理化之源而逹之从政者有其要三代得士之效匹休唐虞治问亦因之臻美不以是与去古寖逺学弗知重于世乆矣春秋诸侯各侈其能相矜尚列国卿大夫聘问论说至博广不闻一渉庠序事郑之乡校几以议执政毁而原氏卿士不悦学至讙然语诸其朝不讳彼近先王之世犹若此抑何怪后之坑燔弗捄也汉近百年始兴学郡国得置博士弟子士率以明经获显用其后贤良文学遂与公卿议政于朝堂建武而后天子数亲视学尊行飬老之政其盛过西京矣乃其教不原本唐虞三代之治一切徒饰弥文故其士靡然徇时之所趋鲜或周于理道之故尚通则秉节易渝好激则鼔论多悖学逮斯际欲其效庶几先王之世难已今庐陵士幸遘休明当海内需材求治之日贤观风大吏祇上徳意笃其振举风厉之方不惮兴作烦棘业为士择美更学将不望之以唐虞三代所成效乎夫诐说险行之足以害政甚于尚通好激之为世弊葢圣人特疾之以为顽者士即常行不易之道致其精研以上逹渊微深宻之极求之心性有成能矣尚何异学之足以乱吾教彼溺焉或不知反其为斯民之大患可推已兹邦自庆厯开学迄今士以节义文章显天下众矣议者犹病其未与于道乃学有擢制科第一卒能举孔孟成仁取义之训着宋三百年养士之功彼非学于圣人而有获耶抑固庐陵之产可以论其世者也夫建五常之性以惇五品之教着九徳之材以效九官之用是上世士之所竞邦家兴学以养之葢欲得若人与共天下之治其加意则有在焉贤观风大吏暨诸监司守长咸趯然以是重望于今士故殚其心志劳力从事择选之役不为怠士讲业兹学不知所以重待其身可乎夫修其常行不易之道自家而国无所施不得其宜此士之繇教易进者也乃或饰诐言以炫文词之丽矜险行以诡节名之实推之五常之性九徳之材矘乎未之有概焉如是欲绍美邦之前哲以无怍所称成仁取义云者人知其弗几已于戏士乎其尚永念之也哉余谬从邦人后感二公作育盛心期邦士咸知其所朂勉故特详为之告焉其抑二公欲余记斯学之始意也夫 

　　留鹤亭记 

　　君子不留情于物一有所留则其害道也甚大惟能留而无留乃可游于物尔往余之有以留鹤名兹亭也病未申着其义故今斋暇因追为之记云葢鹤天下之美禽也洁清迅举翛然羽仪天汉之表而引吭中夜曾不暂忘其儆露之心可谓物类之有徳操者故鸣皋在阴经以警训象而我国家制品服加宠中外文僚时取是禽为髙贵之首凡二京大省廨靡不珍畜之玩对比髙洁非虗列为观狎具也则古之常以一自随者其留情亦必有在何名害道噫是可不深思其故与夫人心物理本不因形有间惟憎好先作于中则廓然顺应之几鲜不为所牿化已若斯鹤又留省中与众同忻好则奚害道之有一或稍撄情顾念间即小物皆足为道深累而独斯鹤也乎昔文王筑灵台鹤尝游聚其囿民乐诵至今卫懿公挟偏好鹤至有乘轩者狄入而民曰使鹤国因是败亡则圣愚相逺之效何如也故君子情慎所留天下无遗善矣余始佐南铨日宅尝畜二鹤既陟柄今曹睹省庭独无鹤遂捐之为公畜也省后故有他亭乆圮思前闻人遗迹不忍废命工少葺治适成乃扁寓斯名识不忘后余考绩北上友人有为海州守者复馈二鹤余不欲重行载令省中人并畜之会余去而四鹤损一矣鲁郡望湖呉公来为礼书悯其单无匹举以畀他省署今秋余再至则二鹤翩翩时翔舞余侧眄盼若故识然葢追计其时十年矣亭亦渐就枿敝余仍令葺之而感今怀故聊记厥始末刻石焉于戏后之君子览是将无嗤余言之近陋也夫 

　　洞麓堂集巻四 


　　●钦定四库全书 

　　洞麓堂集巻五 

　　（明）尹台 撰 

　　○辞　考　对　说 

　　来鴈轩辞（有序） 

　　岁执徐而月涂顾舍人获来鴈之祥已乃帝赉优而官品进殆征厥竒应焉先是舍人梦玄衣使者申语寤告已乃谛义谐征适蒙符合君子谓鴈来为有知也廷卿士大夫既咸驰骋文篇侈异之尹子乃训述以辞欲风令考祥扵视履云辞曰翩其异哉鴈胡来兮超骛玄漠径紫台兮矫翼万里迅八垠兮凌其穷廓孰尔驯兮繄灵化之播物羌受气其有常亶兹鸟之肇类厥禀质乎贞阳进有序兮遵礼出应莭兮知时背寒冬兮南渚赴暖春兮北陲排云墟以迥杳息水泽而容与猋遐举其畴招邈辞朋而别侣顿蹼趾兮翘跱肃贠吭其孅扬戢珍羽兮来思穆尚君兮轩堂轩堂兮廓可循仰太微兮丽钩陈窈靓深兮闲敞宏蔽重宇兮轶髙棆轩之人兮练姱握彤管兮侍黄麻出有徒入有史展帝制兮承华祇书艺兮帝嘉悦饫天庖兮袭芬烈崇垣兮禁署践清华兮歴仙闼鴈胡来兮徜徉体佚豫兮娱哉康衔景福兮翔吐宛踥蹀兮浚发尔祥嗟鴈之来兮洵美有仪厥兆匪龎兮我梦讯之气类感兮禽鸟先知善则有征兮福宜逺而轩之人兮宜修揄尔能兮摅猷矢贞心兮恒抱庶阳徳兮允遒徳之遵兮善殖昭宠绥兮百祉得鴈之来兮以效灵于胥乐兮况极 

　　木洞松楸辞（有序） 

　　于戏世有悲不可以永言伤不可以终极无所于托托之俛仰升降之间以鬯宣其湮郁此诗人所以兴陟岵之叹动匪莪之思也矧丘墓之懐尤人所不能已者耶余感燕崖子木洞松楸之述为作辞道引其志亦余之衋哀固同云尔山幽幽兮无人又浚阻兮路絶宛曲术兮中纡歴长阡兮窈折并崔嵬兮骋望陟陵岭兮延崇冈眇空閴兮遥睇踽独行兮莫知余伤山苍苍兮多木松若楸兮亘阜弥谷隐墓门兮蔽亏上有吟猿兮下有哀鹄伊墓侧兮庐中悄余处兮心忡忡嗟岁月兮不与感霜露兮行踪怅泛澜兮涕下息中林兮絷余马整素冠兮纷屡拜奠桂肴兮椒斚觑层谷兮■〈山赞〉岏步石流兮溅溅悲襚含兮焉觌穆履舄兮閟重泉仰白日兮西逝喟皇天兮莫告余意揽朝采兮阳崖抚夕景兮阴隧月惨惨兮魂营营痛怳邈兮哀沉冥揜懐思兮安极细摧邑兮心怦重曰空山偃蹇松楸愁泣云诉雨无春秋有懐二人今焉求攀援墓树聊淹留于戏此恨长悠悠 

　　黄锺考论（馆课） 

　　夫律吕之制逺矣其详不可闻矣论者求其声数本然未有不察之黄锺管度而能定者也传曰律所以立均出度也古之神瞽考中声而量之以制又曰六中之色也名曰黄锺所以冥养六气九徳也夫中声者天地之元声也律吕本天地中声以出乐数必起于黄锺其数定然后其声应故古之神瞽考法而量之以制则六气九徳冥养不息可以导宣徳和流通造化协神人之纪矣故黄锺分数节气序实阴阳十一律之所受寓造化本源昭律吕权舆几微动应莫不于是乎察之其失不能以毫厘其违者千里故黄锺之凖十一律譬立臬以观日景也数定而声应乐道不难矣昔者先王之用乐也通于上下以为不可一日离悖故家授而人习之歴世久逺其传不废秦并天下始烹灭先王之籍郑卫施朝廷而雅乐音絶汉继承之儒者无通贯之学遗文间见于徃记者莫或讲行宗庙乐典秉之伶优武帝时延年以协律进乐葢可知己自是以后世主徒慕古乐之名学士大夫虽偃然事论说然卒无能采复其一二者其故在黄锺分数不尽谐乎古度也夫天地造化万物始乎无而出乎有气实形之万物以气相形不能无声气行有节度不能无数夫气以声出声以数纪故黄锺声数取诸天地之首气也太史公曰细若气微若声圣人因神而存之虽妙必效乐志曰天地之气合以生风天地之风气正十二律定繇此言之非大治之世不能臻之矣故四序调和万物咸得然后裁管以候气则元声可动于律故伶伦之截竹当黄帝之时也圣王迹熄化不洽流天地之风气戾而元声冺后儒制律又法不因乎数数不本乎节度之自然徒取己意为成师剽括附会各徇其说遂嘐然矜诩以为不可易之法以求乐之协和不已难乎惟今圣天子治化作新万方协中和之极所谓风气正而律法可定端在兹时矣求天地之元声建律吕之本原考诸家之异同察黄锺之分度诚今日上务愚以歴代传述汉最近古虽雅乐失复而遗文固在足依据今姑按其数首黄锺之宫以概诸律具畧言之其故法则太常探推可考云律书曰黄锺长八寸十分一志曰九寸索隐曰律九九八十一故曰八寸十一分曰九寸者寸以九分成也合言之其长八十有一分也月令注曰凡律空围九分言凡律者黄锺例余律也志曰终天之数八十一以天地合数乗之得八百一十分夫天地之数始一而成十故河图凖焉易曰天数五地数五则十者天地之合数也夫律倚纯阳立数穷九故九九者终天之数也计律之空围而积其长所谓合数乗焉得八百一十分者也繇是三分损益之歴十二辰之数其积一十七万七千一百四十有竒则黄锺一宫数之当十一律畸盈赘亏之分合也曷曰三分损益之也律书曰以下生者倍其实三其法以上生者四其实三其法所以生十二律之度积十二辰之实权舆终始备矣是故自黄锺积数求之则起子一至亥而六阳辰尽分寸丝毫厘之法可以计十一律之积实也自黄锺生数求之则起子一至亥而六阳辰生下皆三分本律损一六阴辰生上皆三分本律増一可以计十二律之生锺也繇是随其全半以生变律之法因其髙下以妙出均之度则七律间见以成伦六十调无弗协者焉五音推荡以成变八十四调无弗谐者焉记曰五音六律十二管旋相为宫淮南子曰一律而五音十二律而六十音斯其周旋始终妙应不穷固洋洋乎黄锺之宫变矣神哉微哉微哉神哉尹生曰愚读汉律书乐志而得乐之畧焉后世律家者流其说无以离此然能明之者寡矣故其数可陈也其义难知也夫义之难知故乐道之难致也非敦徳迪性者不能契其实非妙悟神解者不能察其微斯后夔公旦之独至哉后世孔明敬与徳性近之阮咸杜荀朂解悟庶几焉惜乎其难全又皆不承大治之世宜古乐之靡兴邪律说周语传伶州鸠氏汉后言者多殊然稍备于宋蔡氏 

　　巧拙对（馆课） 

　　客问尹生曰世言巧拙异论其数可究称与吾闻巧负多能拙受其成负能烦虑受成寡婴烦虑者智耗寡婴者神全若是则巧不自益拙乃旼旼以安存耶尹生曰噫嚱若客之云巧拙非吾所前闻也夫巧拙受数唯术之使弃巧完拙物乃无解昔在邃古黎民蠢闇羣居食饮不知昏旦是曰倥侗颛惽巧拙靡兴积其真朴人类乃臻于是圣皇肇作化火范金教民技艺百巧萌生然偷窳藏乎胚浑琱琢隐而未形迨乎中古肢胟附体玄黄炳文机师翕习械匠纷纶于是山罍羞乎坏污镂簋越于土型错黼黻以代皮卉列榱题而易橧营元风渐邈巧态争陈尔时奸诡俶畔神人失纪谋诈用作兵戈繇起蚩旗张于阪泉共柱折于蒙汜圣人乃迓以素质修以玄嘿剔刬伪蠧使民顺则然术巵漏而莫苴智隧开而畴窒羣欺吪煽百舛喙息故曰毋凿其牖鬼神莫守毋鑚其隟造化宻泄斯不亦巧者之敝与而客胡为乎多巧让拙哉客曰不然上古之时气化絪缊物未昭晰道未剖明岂欲遗巧智以滑愍邪葢圣王之不前生也是故结绳不贤于书契毛血不贵于鼎爼今子独是拙而非巧嗤后世而援往古不几于谬众之语夫尹生曰噫嚱客徒观上世之蹄滥曽未睹今日之尾闾也吾为子言之昔者周衰道缺七雄咆噉兵连旤结六合离涣朝衡莫从前蹶后窜谗殄互出国是迷眩于是谋夫挟议以干进辩士吐舌而希盼故有抵禁触冒郄窽而动中其佻巧矣然殱僇惨于九?膏血涂乎八埏生民之受毒不可以殚言也秦毙项謼汉阨莽篡三国鼎沸五胡云乱接乎隋唐昏塞相荡英雄鼓烈蒸黎为炭率巧者倡其孽拙者蒙其患然巧或受梏于刑拙或遯害而全身巧或穽机以自阽拙或背刃而不堪故曰陲轮之剞劂繇此言之巧拙之形可照已而世奚利乎巧智之营哉矧今皇泽宣洽幅围晏谧羣方亿丑并剂共质游于岩廊之上者谙化以生调蹑于薮莽之下者踆武而顺迹虽圣神复世无所参其灵智之出入矣故巧既持而莫用拙乃守而常逸今客病余是拙非巧而未详旨要之归极则恐慕涓旷清征失竽瑟之滥音思良造絶技忘诡遇之徇禽嵬琐憰幻之徒孰不摛巧挟异羣谞效以相剽擅也且夫木鸢能命独飞棘猴可使自戏楮叶夺宋人之工画虫骇楚令之脉千秘百诡咸出人慧苟内刳谁殚其技而况权握势附进取卬跂巧便揄身贵贱挺计员转当路者跳丸不足以比揵偻要术者推毂不足以喻是故攘攘八区孰拙其趋端委缙綖巧利是觑上者翼宸佐扬天衢下者从舆隶伺门枢拳曲乎磬跽之室啽咔乎夸毗之涂斯诚世巧之通务羣慕之悦愉者矣比夫■〈口答〉守寂寞块焉甘拙神潜无营之舍心憺靡竞之域捐众志之所倾操罕漫以为尺不犹偃仰妪姁慠然自佚也哉而客奚择于斯二者与于是客乃惝怳失色缩颜屏息请谢前慕之巧期终守一拙 

　　枕易道人对 

　　有玉室掌记问于金门内史曰抑尝知漳洹之间开国曰赵有贤大王矣乎尊徳以敬身悦道而忘势其治性也喜愠不形于色其居位也宠利不入其志以尺璧寸珠寳四方之贤豪以虚舟飘瓦轻千乗之崇贵乃独潜心象繇之学游情编韦之文睠睿年之既艾躭究绎以弥勤至抑损大国之美号掲枕易之扁于轩栊契参同于往圣慨然慕古有道之玄风而夫子其许之乎内史曰唯唯夫耳快金丝目炫藻龙纵公甲乙之馆娱意清华之宫则王者之至乐矣遗经独抱呫哔是诵下帷絶一园之窥闭戸求三冬之同此葢生儒之绪业曲士之所重然或仡仡穷年不得其入者众矣而王恶乎其慕之且夫崇台邃阁孰与翟茨之僻陋纯缯纎绮孰与毳褐之敝垢彼安禁邸之靓逸而欲效寒生之竞厉索画前之宻授钩图外之隐义殆恐当年莫究其说白首弗通其意而王岂竟之乎掌记曰不然夫上哲遗轩冕之荣而愚士为之疾首达贤折幽眇之论而经师为之结舌故要言非聚讼之可议至技岂専门之能业夫易肇前用于元古启天地之苞符洛龟既凖其数河马亦应其图故列卦陈爻托造化以开始经阳纬阴假神圣而宣秘观其象变则四时之屈伸可察玩其辞占则万事之得失已备是以圣王探羲文之指奥别周孔之情例攡思形器之表观頥有无之际夫然后知易之为至也由是黙识乾坤之变化潜通姤复之几微谦以居髙盈满必防乎敧器损以治过忿欲若蹈乎虞机肃临观于朝寝正咸恒于宫闱积小髙大体山水之必升永终知敝慎雷泽之同归其诸一话一言有猷有为虽百虑而殊涂必变易以从时故枕易之属义代铭盘之自新视彼挟焘土苴茅之富怙剪圭分玉之亲侈冒物理慆汩义伦或恣睢以亏礼或暴虓以失仁若前史之所载述后贤之所讥陈奚啻蚖蜓之慕应龙鼷鼯之觑祥麟矣乎内史曰信噫允乎贤王之有闻于天下也殆累积于成学夫岂誉问之可猎致观夫知来藏往神易之方体难名显微阐幽圣辞之精微旁肆而非寝兴攸存寤寐弗坠固难可辨说之强裁因问扣以通类也枕易之义夫岂肤窥之可悬企欤且今六乗御天庶物忻遂云行雨施天下平乂而王之嗜古弗迨过楚元之多材修学能通似河间之博肄善乐踰东平之素尚楷法优北海之殊艺宜其作东藩之褏领缀中土之旒系岂必若沛献妙京氏之占陈思擅邺都之制然后昭粹美于今兹侈哲名于后世乎矧易数始衍既得五十于中维引而伸焉遂合万有千百以寄今王秋应乎大衍矣欲翊我明无竞之基将俾屏翰皇家则必引伸其寿以作羣藩百辟之效师其又可穷计乎于是掌记冁然起曰美哉夫子之言至矣微但发枕易之邃闻实足征好徳之锡祉爰受其旨以告御事 

　　袍陂渡义舟铭（有序） 

　　乌虖自余观水梁之阙政也而先王通济之法微矣古者川泽之间有梁葢通天下之济以时民利也周礼合方氏掌达道路于四方津梁属之是已荀卿子曰修堤梁安水藏者司空事也夫堤梁不修而水藏失其固民于是有沈汩昏垫之患入川泽而逢怪物者甚哉先王之法微而司空之政阙也郑之溱洧也子产以乘舆济彼一国大夫得子产之贤先王通济之法曷以不行焉孟子曰惠而不知为政伤子产之不善济也舟之不乘舆也犹几乎先王之意与诗曰造舟为梁不显其光夫舟也者利不通者也川泽之不梁也通济之法莫利乎舟矣故曰犹几乎先王之意也噫嘻余独惜子产之贤不及是而有取乎今之利人于舟以为济者吾永新去郭之南五里江堰潴洄洑衍荡相轧时雨大灌山溪腾漫两崖涘没胫者至不可寻丈行旋御渔猎苏采去往入出之必经也次且盱顾蹢■〈属〉焉者日不下数什伯甚者桴筏颠没与波上下庠士龙子汝政家于地私恒呃咤焉室刘讽曰吾闻君子不以躬嬴利恶不通于众且完物兴济义之所急也子勉哉吾力以助子又曰苟利之毋庸弛于旦夕盍为永久乎甫越月刘疾竟没龙子哀内徳之弗章也仁助之先世也修其志用列于不刋爰鸠力度材僦事不日以竣又取刘墓食之田若干石卑诸图山寺僧俾世守勿失曰其与田敝乎乡之人曰义举哉通利而克永夫龙子之义善固刘之徳言也宜假辞竭工勒而铭之不忘洞子曰余尝出繇南野暏水之艰涉曰济哉济哉孰其利是哉故于龙子之义特序着详焉语曰一夫役力千夫安利善功少而施博也又曰出有以利人得所利为难而行之且逺尤难于龙子之难余抑以难于刘龙子名廷贡刘故御史大夫扬休公之子铭曰汤汤义潭一水汜流乃泊于岸维龙之湫其沃万畆陂黝厥源灵泉下韫众委来奔维邑西南兹其津要啴啴烝徒则胥于道车马孔殷庶涂竞出上瀑下淖曽不懐惕孰轸斯囏于戏哲士彼婉淑女大夫之子相谋相毖仓兄棘且曰余不食没言是诹矢力协工济厥行梁爰度于田在墓之阳以粒以又以世其利毋俾袽衣或戒中敝系尔来者盍观乃成人亦有言靡小不京孰云匪大不思其济后克有作征我铭叙 

　　乐闲轩说 

　　夫有生之理互代于不穷是故动静相扰而性违焉人有真闲者邪物感之欲交战于无已是故爱恶相婴而情拂焉人有真乐乎闲者邪然则乐闲之云其乃离性情之胶婴扰之累趯然不与世同其趋欤抑闲与乐之云其究不出性情之有也闻之君子天下有真乐者因情之用而乐无入不豫矣有真能闲者顺性之常而闲无在不得矣噫嘻吾求四方其庻几斯人之俦者鲜夫乃今则知大荆之南昔常有曰乐闲公者云公殁今垂三十年乡之人犹藉藉称之其孙柱史龙洲君始列其行事以传余读甬川渔石二先生记叹公虽不可复作迹其志非所谓真能乐乎闲者邪非顺性因情不胶婴扰之累趯然与世殊趋者邪是其身与名殆泊乎不知其既隐而乡之人之久称固真之不可以已哉或曰审如是公且忘性情于乐与闲也恶识所谓真恶睹所谓因与顺噫嘻有是哉吾弗能知矣公所居之轩旧存轩以乐闲名者柱史君修之以志弗泯余为之说 

　　述艾陵子平怨帙 

　　庄周有言平者水停之盛也其可以为法也内保之而外不荡也斯喻也殆近道之语夫余谓平怨帙知艾陵子之有道于是也或曰何居乎停水之无动也平之至也是心之体有弗象之乎顺此以应物弗平鲜矣夫弗平者欲恶胶而情伪感徳怨因之以起则内无以保之而外益荡其平也逺焉艾陵子幼而恂和长而慕道其坚忍自克之力能使陵暴不撄其懐以此信友而称其乡故其为政于我邑也闷闷以尸之由由以听之蕲与民泯欲恶之端屏情伪之辨徳邪怨邪茫乎无以适我也平之出也夫而民犹讦讦然哆其喙艾陵子旅逊期年曽无几微怼于色愁于声乃独支頥据槁泄其情于诗迄不闻一言怨所谓平之至而可以为法者非欤或曰艾陵子之能平也恶观其有得于是也曰停水之无动也心之体也或挠而波焉徳怨之为累也应失其平内弗保而外荡也故君子正己无求怨不作于身矣处躬以厚怨不及于人矣艾陵子不闻一言怨由其道也乎夫由其道而有常平之体也孰累焉以此应物弗平鲜矣信哉艾陵子之既得于是也艾陵子之诗余弗论论其所以平怨之道亦艾陵子之志也 

　　刘氏所藏先世出使巻引 

　　古者君有遣于臣则工史歌诗以劳之今四牡皇华之篇之类是已臣有能于君则卿士作诗以美之今崧髙蒸民之篇之类是已夫使者承君遣而以其能效者也孔子曰使于四方不辱君命可谓士矣士而能是则工史劳之卿士美之岂足为过也春秋列国弃违先王之典礼至多然使臣往来其言语犹训之策书国君卿大夫受而飨焉每每赋诗相嘉美绎其辞情使人感动鬯悦使之见重于当时与其时上下能交成以礼如此古陈诗以观推义盖不虚与近世使之出遣者歌诗相劳之意既无闻而所至之方僚吏或为之篇章互赠称揄以大其事则犹庶几孔硕清风之遗焉然近数十年来往哲风义既微故慕效之者亦殊少以是知古今人不相及不独一事为然乃今于同年刘比部可全家获览是巻因慨然念前軰之笃厚也是巻乃比部曽大父行人公使秦日陜诸藩臬大夫为文诗以序赠其行者其时在英皇帝嗣统十年上方恭已盈成海内无閧争窃发之事四夷序职贡而土木之祸未兴也逺近和乐士大夫动以诗歌相流尚友道之存因之具着其后荐更多故在位者蹙然靡他遑则斯义寖衰矣乃今士相承于偷视前軰风谊益逺故虽治平无事兴于是义者殆鲜已余是以不能无慨然云巻诗凢若干首倡之者郡先哲大司冦刘公广衡时为陜按察副使序之者御史中丞四明张公楷时为佥事刘公清节伟才振一时而张公亦以能诗负大名持行复耿介絶俗观一时所交如是可以知行人矣比部重先世之遗于斯巻寳之甚至间索余引一言余因书所感念者以复而归之 

　　安成刘氏祠堂讲论语子张问行一章 

　　昔子张在圣门才髙意广行务为苟难故始之问达继之问行盖但汲汲欲行之无不得而不知反求诸身以致自修之实故曽子尝病其难与为仁则所学断可识矣夫子之教之也可不谓对证之瞑眩乎且达与行岂强袭人情以为得者盈天地间一感应之自然故天命流行物与无妄其本皆实理所自出不容以一毫伪妄杂之故君子反身以致自修之实其要不越言行之间而感应之效自因之以不匮焉故以天命实理宣之于言而为忠信则言之出可加乎民而言为有物矣以天命实理措之于行而为笃敬则行之发可见乎逺而行为有常矣言有物而行有常则自家而施之国以及乎天下感应流通何所往之不达何所施之不能行夫岂先有所期必而后能获之也哉子张不知致力于是而呫呫然惟达与行之问谓之知本可乎故夫子始既以质直好义察言观色之类告之葢牖以感应之先要至此则又约之忠信笃敬之二语使致言行之实修则才髙意广与苟难之可悦者至此皆茫然自无凑泊夫然后知达行为感应之自然要之不出天命流行之实理而忠信笃敬之在言行殆无一时可违于日用之间者斯须去之则言无物而行无常一身且不可顿放何有于达与行邪故曰言忠信行笃敬虽蛮貊之邦行矣所谓千里之外应之无间乎蛮貊之逺者而况于其近乎言不忠信行不笃敬虽州里行乎哉所谓千里之外违之无择乎州里之近者而况于其逺葢蛮貊此感应天命实理出之为忠信笃敬者其行不以逺近而或窒故君子致其言行之实修无逺近无人己凡行与达皆诚之不可揜者夫岂待强之而后致与虽然是忠信笃敬人人若皆可知与能而充之则有圣人所不能尽者故君子忠信修辞法干行以厉徳业而终日对越在天之学日孳孳不容己焉笃恭不显谨独知以存天载之神而懐明徳不大声色之学日孳孳不容己焉葢庸言庸徳在常人所易视而圣人顾毎叹其未能故曰立则见其参于前在舆则见其倚于衡兹伊尹所为顾諟天之明命而颜渊见圣道于博约之际所立而有欲从之而末由也子张葢闻言至是始忽有悟敛其髙才广意而黜所悦苟难之行幡然信慕夫子之告戒特书之于其绅焉抑可谓善喻而知所请事者矣异时不失为圣门髙弟未必非斯教启之也吾独怪二氏之学接兴于世言务徧周法界而无忠信以主之故外伦理而莫或有察行务穷极髙虚而无笃敬以出之故终身没溺异见而不可与入尧舜之道乃今之学者往往掇其绪余崇饰恢廓俶诡之论以汩混吾圣人微指使始学贸贸焉迷所从入由是言恣肆而行乖僻乱伦常隳典法遗祸于风教实大吾友师泉郡丞久学于阳明先生之门得其良知宻训以教家而风迪乎四方不余鄙昧设宾座公祠之堂索一言以亶告族之多士夫家难而天下易古不有是语邪师泉让所难以托诸不类余何力之能为佐者葢闻易着家人之象首归重君子之言行夫子翼中孚九二爻义又惓惓焉即居室以考千里之违应皆原本枢机为动用师泉以学教家无所取足于是而止与刘氏才俊之盛在郡邑推甲乙其髙才广意悦苟难以自振拔一时得无若堂堂之张负贤智之能过人以槩于道斐然犹或未之有裁与诗称徳輶如毛民鲜克举之易云言行君子所以动天地也诸君傥不靳良玉自攻则余愿效他山之石以相切磋于斯义庶几不患圣学之难致力也夫 

　　述训示侄定民赴汀幕 

　　仲尼称古之学者为己今之学者为人程子绎其训以为古之仕者为人今之仕者为己吾毎诵其言而悲之私叹古今人仕学相悬之辨其究尽于此数言矣夫学志于为人固不可以言学仕苟靳乎为己则弃其学以日谋徇乎外何弗至焉吾家世学相承汝祖汝父从事仲尼程子之训以仕学教朂汝后人凢治己处物载之心行惟恐一戾古人而沉汩今时人之习尚乃汝所熟闻知者吾平心私愧为己之学未能有之身从仕以来沾沾以为人自勉庶几求所谓民不失望之道不敢以谋己之心中懐今汝占仕方始一命之士莫不有行道济物之责尚念乃祖父训遗旦夕思古今人仕学所以相悬之辨凢生之心以出之政必兢兢焉以上世教指自懋惕必期无忝尔所生则小大各成其仕学吾与汝奚过求哉夫学不为人斯仕可不至为己能以为己为学则仕之能为人有不待劝而后兴起二者间不容髪而其人品之相逺也霄壤于戏其可不深思而慎念也夫 

　　丁丑八月三日示从孙宏让 

　　学以己心为严师此先贤诲人要切语诗称不显亦临易言无有师保如临父母虽未易为汝軰始学者道然学者立心之始苟不以是常存之顾视间则后学欲少有得于己难矣葢此心顷刻不以严师自对越则放逸昏惰靡所不至其逺于禽兽者几希古训所示操则存者操即严师对越之谓也孝亲从兄读书穷理余力则以学文文其事之所余者吾老无及于是矣思汝祖汝父弃汝之早而此扇又汝祖之遗也汝执求书吾能无所告乎葢吾少孤尝三折肱于斯义今老犹未能忘之于戏汝可无旦夕慎念之也哉 

　　洞麓堂集巻五
●钦定四库全书 

　　洞麓堂集巻六 

　　（明）尹台 撰 

　　○书　杂着 

　　与徐东溪 

　　不奉徳音十数年以仆之积思于公知公之不能遽忘于仆也仆往以伉直误抵后先权重阳嗾阴构用矶宸怒幸先皇帝天地大恩虽谗诬入竟不忍置之极谴平生道义相信之友亦复附权相倾不知今且安在乎哉自兹摈归田陇八年闭户不通四方之问颇得黙坐澄心之验知圣学所以异于二氏其间毫厘几微之辨致千里悬殊之不可纪极者皆由本之不无少异耳逺荷贶教并遗所刻佳集冗惫中取灯快读之中间开示藴奥良多第往往发挥微旨似未有大出于髙禅点掇之外者至论三教异同则若程子本天本心之云其义卒不一及夫二氏诚与圣人之本同邪则其槌提仁义毁弃礼乐灭天常絶伦理举圣人之教尽斥之于无用其千里之谬果安从生哉程伯子所云自谓穷理知化而不足以开物成务言为无不周徧实则外于伦理穷髙极逺而不可与入尧舜之道兹说岂不皆可信与公之忠信髙明自足感动四方之士况潜心经学所指述皆透达本原其微过髙处则恐禅指之入或累之云耳辱知既深不敢不直犯其讳匆匆妄陈非一二语可遽悉者尚容嗣上敬具之不备 

　　与罗念葊 

　　逖违良觌拜奉徳音谆勤示诲病惫中诵读顿觉沉疴去体兄徳学迈伦本躬行心得者垂教后学讲席大振性命理学之宗舍兄其谁自愧慕道望洋然一得之识微有可陈布者吾儒之道全体大用着着皆实中和位育步步非虚非谓可舍内而骛外亦非谓可专守灵觉之心体不假学问而直截了当自能旷然神悟也近世宗良知家者心说沸扬只縁金溪错认孟子先立乎其大者一语金溪所看立字谓但存此心则此理自明孟子所谓立者以其能思也所思者心所思而得之者理今曰心即理也但能灵觉便是圣人之道于是遂以诗书为障闻见为外一切屏去之以求所谓灵觉者然即实有所得亦止此心灵觉之妙耳并非所性之理也彼释氏者有见于心无见于性陆氏之学大率类是朱陆异同辨者纷纶不一而又有回互两可者究竟此是则彼非彼是则此非奚容含糊此日陆派盛行至反有斥朱学为异端者且比朱子为洪水猛兽者微揆其故大抵世之学者多畏难而趋易耳何也凌空驾虚之竒一语可了易于惑人故从陆者易穷理尽性至命之学积渐而成故从朱者难毋论其它即朱子之徒当时且有失传如吕氏游氏寖入禅学没后勉斋汉卿仅足自守不再传尽失其旨如何王金许皆潜畔师说不止草庐一人也至训诂词章之儒出入口耳外驰功利放其心而不知求宜乎致虚守寂专求灵觉者得驾俗学之上朱子亦早已斥之岂可反执此以诬紫阳主道问学之流弊哉兄主持正学究辨似是之非岂陆氏阳儒阴释者比但屏闻见守寂静之说恐流入于禅学不揣鄙陋敬布祈亮恕不既 

　　上太宰罗整庵先生 

　　台闻古有尚论百世仰髙山而懐景行向往于身所未至者此其人岂欲矫竒好以饰虚志嘐然于人情所不近哉彼见当时之人容未足慊其心之所慕则从而遗思于旷代之逺抑亦是心之感窢然无古今之间故凡此兴起之同夫人有之不独豪杰恢荡之士为然也虽然彼以当世无是人耳诚有之则所为悦慕景行之心又宜何如而奚必沾沾然旷代之思哉台至愚不肖每自悼其暴弃之久今犬马之齿四十而道不知修学无所闻顾未敢遂悍然自置也见时所称贤人君子又昧不自揆度以为未足慊其心之所慕是以益泛骛而不知反此其志诚可悲矣恭惟太宰公完徳峻望天下人所宗仰台自结髪已慨然知向慕之攸存毎诵法话言推绎其行事以为今世所悦慕而足慊者非是其人乎思庶几一觌见竟慰平生卒无由致之耿耿之懐又二十年矣夫所谓窢然无古今之间者今或阻于地相去甚近之无难至若是徒嘐然于旷代之逺非真所谓矫竒饰虚自暴弃者之为哉念昔在京时尝辱公惠一言之教方期藉是以得从厮下之役乃归数年毎婴罹忧患以及于艰虽公眉诞之介殊锡之膺且未知其何几时况所谓平生之耿耿者邪累然苴削感流华之易逝殆不知所以为心则所思当悠悠何极谨撰古风四首并旧所欲寄未能者具录以上非敢为佞也外马湖君委序寿荣禄者尤卤莽不足导扬万一倘因览及而赐之教则台不世之幸矣南望箕尾神情并往伏祈为道崇厚以迓平格之福幸甚不宣 

　　与徐相公论江南北盗情 

　　伏自上贤秉衡政府鋭心邦家大计海内人士莫不更相涤濯以承休徳治绩昭新炳焉宣弘之盛矣顾十数年来南北烽烟交横兵构列省司农告匮岁征不免苛迫加之往昔贪残吏遗虚间流民穷盗作日炽而不可祛翦抑其渐靡之致然也今闽广滇蜀间次第幸少税息独内地盗党寖多猖猘若浙西矿徒肆凶徽饶之界郴旁山猺纷掠敝郡邑诸境未上闻一议驱格其最可畏者江南北剧盗聚党动以千数百计所盘据皆畿甸财赋要壤宻迩留都根本重地漕挽运输之襟吭也以江北言之扬州则有史家庄邳州则有大军营鹾徒横行海中郡县吏无敢诃禁甚则戕杀徼巡捽缚阃帅有司讳匿弗举隐忍而已其在江南则苏常沿海之隩鹾徒煽党尤盛剽剟官帑焚荡民居恣行若履故常衣冠豪杰忍为逋薮积岁无敢一捕治今复闻二方之盗互相串导阴立盟誓以故赃迹易隐奸形难究其犯触甚不细矣顷某每有诹问告者辄戒毋诵言其状惧奸党侦伺之众都城中外无一非属耳所及者相门崇峻谁敢辄以殚闻某受门下知予最深仰悉体国忠念忧先未萌因计曩时倭祸幸内地无兴乱之氓故主兵者举事易成今此軰纷讧未已万一外冦乗之其患可胜指述哉伏望台垣暂秘勿宣黙以意授圆机之士令其观势揣形徐为销解之谋毋俾养小成大则东南幸甚幸甚侍御尹子间相扣质知所得本末更详倘赐清问彼必不敢隐实也冒溷钧严无任曕遡悚息之至 

　　与曹侍御光书 

　　仆闻执事髙谊旧矣平生所敬信惟贵乡澹泉公乃澹泉固通执事行事甚悉仆诚愿执鞭往从不欲以形迹自拘阻也又询执事在台中持法纪甚峻既为中寺豪室所噂哆即于时要人复简交疎与任绳墨自捷闭荐绅軰故鲜悦焉仆虽素昧交觌然执事处心行己居常数得其概似云属者仆供撰近列性颛侗伉拙不能瓦合于时中外贵人指恶纷藉而仆漫不知之好进者因伺间媒孽求所仇嫉足比并宜施渔人之计者无若仆与执事之偶相并者也故捷出不意一下石而两挤之幸皇上天地之仁不令被弹黄雀终饲蝼蚁故二人竟脱重谴其亦岌岌乎危矣仆时即欲一明辨乃实以释执事无故获党名之累犹恐批引连类上伤主心下卒不免犯势触权之祸故隐忍自诬受咎讪不辞顷疏中所陈述是已今执事方与仆同仕是都仆分宜投辖先踵造求倾吐夙昔同难之情乃执事又念仆病不能见客因枉刺于敝门者凡再仆今病垂愈礼宜报谒然私心有所不敢者诚思执事在昔于仆未尝辱一面之授一语之交而谗者以为有过从相问之私仆既俛自诬以逊祸兹复慠然甘补蹈其非则是覆车无戒真中谗口之险诐抑亦徒成欺诳事上者于有证失其宜实之心耳昔人尝言宵行者能不匿邪不能明其无疑迹仆追惟往事葢久不得明宵行者之迹已其容仍循匿邪之罪以自陷于舛誖故仆苟在仕之日决不敢更求执事一识面用实所无有将或人臣勿欺之一道乎竢他时解官各归庶几扁舟携李展叙平生相感慕私悰则仆与执事心迹岂不昭然皦白于人己间哉支枕代布殊不罄究幸执事亮之不宣 

　　与陈泰岩编修 

　　仆无似谬通籍于朝出入踰三十年窃睹后先重人无一庶几古所称大臣之选者以是往往不见悦于权门仆亦终不敢求悦也第若以嬖奴结深怨则又其最异者耳嗟乎仆抑奚愧于心也哉兹若公之竒材隋珠卞璧见者宜皆兴慕而独不为时所悦暂起复■〈士冖田疋，上中中下〉竟未得所致之由岂抑离仆之患邪适接唐金溪使得公上岁所惠书披诵数过神与意交宛若对晤一室之间想见古士风谊于旷世相感中矣士苟行己无惭即何必髙官穹位乃可自表见于时以今数重人覆车相望则孰与不振迹荣途者之为安乎计公之材必且自足名世进不策一代之勲退尚可成一家言宣道徳之奥发潜隐之光其视但烜耀名位于目前者为效久近宜何如仆近奉简书召承南省旧秩之乏已恳疏乞辞免矣方疾伏枕勉起具复不觉长言欲因慰且少见愚情所困积者 

　　与陈两湖 

　　弟顷抵怒重人以归遭其谗党非构意忽忽未能无少望故因杜迹耕陇不复敢通四方之问然久之不能竟絶止况在仕多年泛交海内士积之寖广则书尺答往相仍抑其情有不容拒禁者素交故人靡日不勤慕用于中徒挈然莫可抒写思以扁舟相过从庶慰饥渇于倾觌间所贮念不知几朝夕矣乃迄逡巡欲展无从一副人生有愿不自获其行迹若此类非身亲验之未足为纷纷不相悉者道也仰拜来牍知门下衷炯相照殆先得其难言之情己又弟数岁以先世祠墓坠典弗饬殚其衰秃之力次第稍兴举爰以少间为邑庠校中津梁及乡社堂馆诸倡修岁为之攘攘棘中重以疾厄死丧婚嫁诸务繣然与日月相纒纠上春男女二孙并上下十龄以长慧性娇质时抚弄为娱乃忽夭化于旬月间庄生所喻人一月开口而笑者无几若弟直岁计之殆过耳顾有生恒事第可思古人自释解岂当为达贤呶呶邪然忳邑之久弗宣因夙知不能不动其悢悢读手示谆复益信此心相感之同非谩云者兹奉简书谬相及呀然不知所自来烛之武所云少不如人老焉攸用者弟诵之每有余惭矧敢任当涂举授所弗称乎己恳疏辞免并贻书所知力谢之想当如所请来赐槩不敢承谨以完璧弟昨偶剧疾今浃旬始克强惫占复囷积殊未究万一 

　　与刘养旦 

　　日遣僮奉状讯记室获承复音再询云屏叅戎因悉彩娱多庆经业之传且有人所谓日享事实之乐于天常中者公既深哜其胾矣昨会李石塘公共叹媢忌軰犹有中憸射之计于髙贤者纵彼虿尾得施果能致加损汩公所性之定邪仆自笑平生愚戅顷尝抵权构讪其甘心兹举者必以能点湼人终身所媒孽似无可更明之日矣乃今不图公论尚一二着白则此为公成贝锦抑安足挂诸齿颊间哉仆衰劣未堪时用恳辞不获徒有蚉负之惧今且勉暂出少副君相旁取至意俟后徐以情吁何如耳苟试不可安知无矜而谅之者若例以难进之云则岂仆之所能与也 

　　与薛仲常年兄 

　　忆在庚戌之岁与公别之京师矣其时二人者年皆未衰乃盛气尚勃勃也今荏苒余二十年公所成述既焯然足名海内乃弟显晦碌碌行藏尚制于人向以得罪权重致遭其嗾诬甚矣今谬承简书相及恳辞顾莫之获勉为兹出其亦泚颜于覆辙之无戒矣乎然以弟之猥劣多疾矧年复至难支强其能以岁月淹邪辱谕及元洲黄涯二兄在仕列弟每比之太白孤配于弦月者然二兄固少弟数岁其求退稍后自不妨弟安能似之也喜闻公神用充茂著作日富有道不即行明其说以竢后之我信焉其所遗岂不逺且大哉考亭之学今人士将目为异端矣渊源録之刻甚有闗于世教其功非浅小者惠示沃我宏多矣外委刘君云云悉别楮使促还报遽率未及万一惟兄亮之不备 

　　与陆平泉宗伯 

　　小僮比还伏拜手教恍若慰对觌于南时者然计陈迹已忽又七八年矣流光迅迫慕道望洋曽彼岸未得一窥其想象假令后此复百年亦祗若今之视昔耳奈何奈何惟翁髙明独悟尘物不入其胸中久矣心蓦圣奥不可即见本来面目邪闻在朝数兴归念此不无着寂厌烦之弊向教中亦尝及此得非髙明之克乃其偏犹有未尽祛与葢吾儒所以异于二氏惟在仁体几微之辨其相悬实不出此以今英主之隆贤相辅翊时乎得之良难矣翁负沂温之望上下倾诚以相注谓非行道之时可乎哉正人在位则国势自重不必竭精华于事功乃为效报输中之实翁其念之念之仆年至涉劳即病不日欲为入考之补庶几一面图倾悉葢仆失惩前之覆辙复有此出近于懵时昧势视翁事固大不侔然亦未敢即求去须相见别议之耳兹不暇他叙呫呫遽及此恃相知之独深也 

　　与茅鹿门 

　　仆昔从渐山先生门得奉公英采继再觌京师则自谓大阔逖非平生慕用不相违之始愿矣久之以愚戅不为先后重人所容避咎而南与中朝士遂稀通请承公宦辙所指故无由亟入仆讯闻然时时或有诵传公述作者不能不动其向往之懐嗟乎斯亦殆信识之浅者耳古之豪贤相感于旷世之逺读其文而知意之所存考其事而知气之所激假令平平自饬无所毁誉于当世此其人不过效乡原而得其下数者仆虽至愚抑奚置取予于其间哉而况海内髙识之士必有不然也公磊落轩四表倔竒振一时世之龊龊者恶足与共槩论则致噂??于羣口又胡怪其然此在仆私忖亿久矣昨拜所惠寄白华楼藁冗惫中快诵数篇心神忽创然自失岂仆私忖亿或一二稍得其近似邪其意之所存气之所激视古豪贤恢廓之节仆愚不能为之先后也仆无似甘作林薮中废摈人矣乃年至而简书忽被恳辞竟莫之获勉为近套一出即且复将乞去虽时非曩昔比然于物过时乃采己恐失其芬秀况仆本萧艾之为类与公溢辞相期许殆忘烛武之不如人而又未计其老之难用也偶过从倦归适贤郎以促楫告灯次占复未万一 

　　先翰林府君行述 

　　呜呼我先考于潜司训赠翰林编修府君以嘉靖元年壬午秋七月二十日遘疾弃诸孤于浙中明年反匶归塟伯兄奉状丐铭宗衮宫洗公襄既得许矣会宫洗公趣还朝无几竟卒京师铭是以不果成焉后十有三年甲午不肖台视先窆弗吉乃用是年正月五日改厝里西员唐山之原又迫弗及治铭呜呼痛乎我先君隐行潜徳足章表于世众矣不肖孤行能恶秽无以光阐幽沕令泯泯至今日不孝之罪无所逭兹弗吊遭罹孺人之变欲从古合葬之制卜冬十一月十九日将谋启先竁并附用敢茹毒述行事祈铭立言君子按先系尹氏出周卿士吉甫至汉世平阳之族最显盛其后支迁房邑我始祖鄱阳公濯奋绩唐季以观察江南西道肇自房迁洪都鄱阳公孙彦成公当后晋马殷之乱徙避身迹爰建家永新之胜乡至十二世祖宗叔乃又迁今还古里我髙祖帅正府君讳孟端敦行茂朴遇陷弗挤暨曽祖环溪钓叟府君讳浚遵徳扰义知命能逊咸以长者之行着乡闾逮我大父曲塘逸老府君讳相以哲修迪己礼训范家从邑先正太守戴公大节及曽祖母舅李公介福学丱角游庠校故顺徳太守萧公翼一见竒之许妻以兄之子则我太母萧氏实归焉乃成化戊子二月五日我先君诞于外氏呜呼先君讳爽始字亚荀后行人刘公袤为改曰用晦先大父舍后多竹先君每低回留憩其间取竹可以厉操秉也因号竹庄居士台幼无闻知则尝耳诸父之言曰先君自为儿童已能不戏侮嶷然类老成人长授之学无苦谨出入进退不假师严孝友恂諴肫然出至性也大父既业儒弗称志每讥章句不足以殖身又大母中殒背而先君哀慕旦旰几不能自活大父遂怜之不欲强委以学年十八尚浮沉无所成己乃忽自恚曰吾犹可名人邪吾弗学竟坠溺矣即闭戸郄游往取帙籍呫吟日夜久之通诵诸经史旁涉百氏之言得其领要闻外太父山立先生教人有成造往摄衣从之不数月悉穿贯其解义稍出所论辨外太父弗能难也乃大咄称弗及而以我太孺人许室焉数岁充校官弟子学宪莆黄公仲昭发策试诸生以绍兴诸将不能克复中原为问先君条议陈答首病髙宗闇春秋之义信谗邪而斥忠贤致左袒弗舒北辕卒絷葢黍离东迁建炎南渡衰咎之成有自来矣诸将曷效力焉黄公手其文大异之会糊名未折询诸学官曰向少年白晳而羸者得非素名士邪遂以先君寘上列补邑饩员自是每试未尝不先诸士名声日骎骎起游门者动四方矣宗伯无锡邵公寳视学尤首推先君文行兼长谓诸邑士莫或过之司冦仁和沈公锐时副臬江西求士为其子师邵公乃示先君名且戒曰是生守己坚慎傥径以公聘往欲其至难矣兹吾檄令赴白鹿学会公因道迎之可耳沈公如其计属庐陵令栁侯尚义严书币介绍先君逊弗敢受入见邵公以疾白邵公强谕意乃不得已留臬馆未数月竟谢去沈公由是益敬礼比行饯之诗有浩懐磊落官天地之句云先君七试有司终弗一遇合岁宾举罢人无弗啧啧讼抑屈者先君顾裕然一不以动志年四十二始克如例贡春官是时相国湘源蒋公冕为学士得先君所试文大愕曰有士如是奈何弗进士邪取冠诸贡士又试铨部而太宰京口杨公一清称惜亦如之二公咸勉使卒业成均即解举岂难致也先君白以亲老思斗釡之禄代力养于是遂得吴县学训导是时吴诸大老引罢居家者林如重先君学行率相游往特改敬吴士考徳问业者又咸以得师自忻惬间尝植数栁门侧指示诸生曰夫材敏教犹树敏植也吾旦夕自是则恒私惧惕矣诸生退息其下不思致力于学可乎闻古有言学犹殖也不学将落故是栁虽易成然使或戕而撅之则夭阏莫遂其性夫学贵及时而有功也不犹是夫吴士闻先君诲益争自励剔矜志业而茂进往者彬彬然着见乃后有即栁所荫地立教思亭作思游歌以咏先君之徳司谏陆公粲葢记其事碑之云居吴踰五年丁先大父艰以归制满改训杭于潜学于潜地僻陋鲜材先君弗鄙蒙其士相与讲劘治心理性之要士翕然化向之每悦其地多佳山水无舟车冲扰烦接之劳曰岂造物者欲以是相遗假邪故尝大署所坐之斋曰士朴而僿少文而近实吾乐其教之不咈其山川窈兮若纡缭曲兮而可娱吾将托焉以寄吾吏隐之庐间形之咏句未尝不陶然满志也先是学师廨有久圮不居者问之则曰祟薮耳后至者率寓学膳馆湫然甚陋陿也先君居他膳廨数月矣同官后至者方以其家孥随先君叹曰彼挟孥来也膳馆之隘恶乎居幸吾孥弗即至吾修圮以竢之徙让不其可乎亟出所居善廨畀之而修其圮者以居或劝曰圮修而可居也如祟何先君笑曰儒者不惑怪谓能明于物之故也夫徇己便而忘人之患是居身之大祟矣即吾免是他祟何畏焉竟修其圮者以居踰岁忽得痁疟疾不再旬良愈乃作遣疟鬼诗以喻意又数日疾复作弗瘳遂阽于大故春秋止五十有五呜呼痛乎酷哉先君为人得易之时书之沉潜爕友诗之羣礼乐之顺以同其说学若五榖食人期于饱而弗厌为文布帛辞绚采尺寸可以适用其处人御物则若翏风施众草不恶其披拂也泽受潦水忘其垢纳而污停也其守身训家近于不严而治不肃而成者矣斯言流于人人者非不肖孤所敢诬述也先君所著杂诗文数百篇尝手録藏之曰覆瓿集比不肖孤稍有知每窃窥诵之先君间怃然曰是故不足训传久逺徒令儿軰私慕效成其靡伎耳取所録悉抵之火以是生平掞述十不一二裒存云先君生不肖孤三人长奎邑庠生娶北城胡氏次即台娶东里周氏封孺人又次塾亦庠生娶学南李氏孙男四人曰长民年二十六以死曰觉民定民咸授室曰某尚幼孙女三人曽孙男二人先君没之后十有六年不肖台始克以职业事上获推赠如其官制辞有美称焉呜呼先君砥学修行勤苦当年自好乃坎■〈土禀〉学师儒中竟湮邑赍志以终世而年又弗及中寿懿厚无章天之道葢多揜矣不肖孤不仰儌名贤之文垂勒元石图永久以与闻传终天之恨曷用自泯塞呜呼仁孝锡类君子其必哀怜允所祈托矣谨述 

　　先太孺人行述 

　　先太孺人姓刘氏讳恭俭世家永新夏阳里嘉靖二十四年乙巳闰正月二十六日弃代于我先庐寿终七十有二不肖台忍死谋之伯氏卜是年冬十一月十有九日戊寅合祔里西员唐山先君子之墓右呜呼天乎台不幸少孤既偭坠先人之教惟我太孺人实提诲朝夕以长以育获朂有微成乃台材行卒陨获无以大光显兹志犹图少奋厉不终沉霣庶曰其式有观究何期弗吊于天遽遘蒙大酷祸呜呼非天特酷之乃惟不孝崇衅戾厥躬罔攸逭厥罪用速兹愍降寃毒中衋靡所扣雪乃犹黾勉顾大事强视息至今日茹哀饮悼述次先徳祈不泯昧于无穷呜呼痛忍言之台少事先外王父获览所系叙曰吾刘葢出宋丞相楚国公沆上世繇邑后隆里徙今所家自外王父之祖南阳隐翁讳稼考竹轩居士讳隆并隐居不闻仕至外王父讳端字国正始以易振业胶序四方师承之学者称山立先生云配外王母龙氏举三男二女咸中夭成化甲午七月二十八日是生我太孺人抱淳禀真懿质夙成长闲女律凝然徳备葢年十七始归我先君子外王父尝语台曰吾何以识尔父之贤而有尔母之许邪夫游吾门而信之久矣呜呼尔母殆性成然哉其宜毖相尔父于有闻也自五六岁时吾授之女训诫诸传记长犹能通诵之观其言动知所诵习者既服之身也又曰尔母归尔家戢协以和中外其始也宗戚称之无间尔王父之称之也其既也乡党誉之无间尔诸父之誉之也又其既也逺近慕叹之无间尔伯昆羣从之慕叹之也呜呼吾弗嗣命也有尔母以托吾志今老矣悼尔父不及与偕将其贤之莫逺着也小子念之已又闻之诸母言曰太孺人之始归也汝王母既即世每以弗逮养为恨岁时追慕踰于所尝左右者也其事汝王父虽介妇而事巨细咸经之弗劳怨方艰窭无盈业乃能勤劼日夜洁蒸禴之馈而备滫瀡之献以成而先君子之孝敬尔王父性严峻内外斤斤如也筑室曲塘之墟仅数楹太孺人在阈闑之内里言一无出者闻大人微谪怒虽外事不中涉必惴惧竟日故汝王父尝曰自吾有是妇而事无或逆志矣呜呼其慎备妇徳邪夫是数者台不肖尝耳熟焉乃犹一二获及知者方先君子之训吴也以书迎王父弗往太孺人跽堂下泣请王父乃绐曰尔第挟诸稚往吾其后至也既乃卒弗往太孺人语先君曰大人惧君以养故累教业今吾归代养可乎于是先君子因怃然思弃仕王父惊闻之乃决往太孺人私怿曰吾食可无噎矣孝诚之至知者叹难之其后终王父之丧哀毁过制人尤以为训云岁壬午天降割于我命先君捐诸孤于浙学太孺人以先匶归悲苦甚瘁时家指益繁岁榖踊家人至缺食太孺人罄服珥出折阅虽在棘陧未尝一色愠念外王父母方老亟迎致躬养勺饮匙饭非自执弗进疾病衣带不解既止乃复常外王父母捐馆舍期衰及除犹禫练终三年或以礼劝曰吾悼死者之弗后也且吾夫氏之丧既更除吾以其余竟吾私曰礼之变也不可乎反虞卒哭椟主而龛藏之召台兄弟世无忘祀守也于吾志庶免夫初先君子之葬从王父母祔也已视弗吉台得谋改竁而王父母之墓未敢即议卜太孺人泣曰使二墓弗并图化者庸安于新壤乎于是台日夜以应积岁至甲辰冬始克遂改今窆太孺人泣以喜曰吾愿葢得矣平居最谨祀报每莅事必通夕弗寐终其身无怠家族咸则之呜呼孝思之永非性成其能然邪慈众惠物无间疎近见困急者虽方歉匮必损酌以周赴之然自御至俭省在禄仕不改贫微时含葵曳蒯泄如也诲台兄弟每详及先世艰闵之事曰夫惇勤基本所以垂徳也知命不可违而安之若固有所以裕志也尔前人实行之若可有他慕乎暨台领荐于乡家人咸以庆太孺人泣涕沾襟曰自吾为尔门妇知后之必有竞也顾上世积徳勤不及见是子之幸成吾独不槩然邪数岁台官翰林大孺人羸弗能就邸迎命伯兄数贻诫曰尔何修致是固尔前闻人之敷遗耳勉思所宜奋以图光扬于有究斯可已勿用吾故时恻恻也会再岁台以郊庙覃恩太孺人获被封宠子姓并觞寿太孺人愀然有深思曰吾生人之与于华也死者有知庸将自悼其弗及矣吾奈何独安之后二年台因使事得省觐留左右弗忍去太孺人趣之行曰儿为天子近臣安得以私顾累官守勉臣节以报上即吾有离忧不志乐邪于是台报命居京师一年得请告以归又明年复以病请得允焉太孺人覛其志乃不欲数强使行也呜呼何图不再年天罚荐加太孺人遽遘疾不起以速于大故天邪神邪仁者宜寿而戴白含饴耄且弗衰者何人邪数占之弗以示筮问之弗以告巫祈弗信其祷医药弗济其效仓皇呌号上下无所控吁呜呼天胡弗亟剿絶不肖孤以示罪乃上延逮于罔极而犹言犹食惝怳愦忽不知所如往以俛偃苫苴者何人邪日月徂迁卜祔有期痛先行隐在窔闺莫与游扬非藉名世大君子之言将恐沈没黯晦无以迄章显是敢刳心刺骨蒲伏以丐志幽壤庶永永有诏于奕世呜呼谓天葢髙不足申吾恸矣谓地葢厚不足浃吾涕矣举号顿跗沥血摅述终九死而无以导吾之愍志矣 

　　祭罗文庄公文 

　　于戏自孔孟之学不传寥寥千数百载以迄于宋氏二三大儒崛然中起以勤以翼出而举之于既坠伊洛引其端建闽扩其绪然后往圣弗绍之絶学始可得究其卒致矣在昔先民岂鲜斯慕髙者既骛于空玄下者乃溺于术数故二氏与百家得抵隙而投据俾吾人之性宅失昭廓之宏宇微斯人之为功其谁与阶升而庭处嗟今视往可稽其来不启厥先我昧孰开明有天下以道治歴百八十年而迨兹何名贤之继作迄罔佐治于康熈纷异说之昌被交丑正而攘辞哀跂道之靡践覆毁志以从夷援悟觉以修证昧众目于糠粃指圣途于狭邪甘揽辔其从之昔髙髠之愍世叹禅盛而释衰曰繇迦叶至勒那讫逹摩与忍师中间法旨之屡变暨南能而益莫支冺定慧于律戒执无念以自持视马鸣与龙树孰别文字之信疑彼服其教于有就尚审择而知斯何诵圣以遵慕反背轫而逺驰排垝垣以自伐忻馈寇而赍资寳康瓠以期衒弃周鼎乎荒澨伟夫子之髙觌抗千古于睫眉悼往哲之既隐莽芜辙其焉窥遂解税于方艾谢鼎铉之光施辞冢揆于再召邈世垢之溘遗振冥鸿以猋举感威凤之苞仪羌潜心以宻究思总世之般离谓心性其一原必义精而始彻苟精义之弗至夫孰识异名而同极彼混性以求心固释氏之久忒曷诋佛以明儒乃信谬而崇惑爰着记以明本亦掲辨而示则堤奔澜于横溃弭百川之荡析操洛闽之遗矩黜众言之淆杂秉一心之独苦世庸知夫子之所恻謇愚生之颛侗荷甄陶之每及示显徳之周行枉尺书而逾答勉厥奋以卒志云道匪天髙而不可级拾抚明训之黙存誓孤诚于皛日何此生之希觏终罔获抠承于昕夕已矣乎道将阨而文丧天不揆余之哀叹世徒钦夫子之徳葢蹈往贤之所安抑讵知夫子之道足补皇极之未完窅玄化之莫问悲仪刑其奄还念不亡者之永流犹可励钝而激顽传易名之既称知儗似其犹难观川渟与山峙信我道之弗刓陈絮酒以申奠仰新坟之■〈山赞〉岏怅往恸之弗追叙余衷之汗漫唯夫子灵神在陟降尚俾吾道日盛乎宇寰则庶几弥纶斯世之曩业不徒陨苍生涕泪之汍澜也邪 

　　祭李少卿文 

　　于戏连城之璐不产部娄之岗合抱之材必征锺岱之阳夫物视成于所托迁乎地则弗能为良矧贤应类而出孰云不基乎诒翼之藏繄先生之耿造羌蚤甄乎义方厥既有我翁之格模又克孔厚其天常故孝友之称施并名行而播张驰鞅乎艺文之囿擥辔乎道徳之场葢所积之炯淑包众粹而皈章用能成家训于构获扫末习之眯糠爰跻显第于英龄肇献资以庭扬遂通省于司马昭令闻之颙卬抒靖恭乎夙夜迩讲式于宫墙宜其学愈精于砻错望益隆夫珪璋佐茂秩于禄勲蹑亨路之崇昌陪卿月乎中垣挈庶尹之提纲人固谓贤人熙奋殆皇辙之有匡夫何引鸿翼以猋迅忽寥廓乎髙翔或又叹逸羽不絷乎矰缴必俟时以仪日月之光孰意沉骀兆祟而先生遽遘厉虐乎膏肓于戏己哉哲士不可作矣余焉究神理之茫茫嘅徂夏之方仲先生来省我翁于邸堂欢彩娱之既洽乐伦聚其未央曽相越之几何■〈猋欠〉冥讣之我将唯古称自立扵不朽固无预有生之短长观先生今日所树又奚年数之足计乎彭殇某义承通讲哀切云亾惴临穴之莫及聊寓情扵絮觞跽陈词以告奠沾众涕之浪浪盖始为我翁恸终则致仕论之永伤也 

　　祭提学副使白崖公文 

　　于戏正徳丙子余甫龀童觌君吴下君齿葢同乃先宫洗释忧吴过叹先君贤师校轗轲二父并怜对摩二穉余时与君佩觿托契十年睽逖各成艺学归慰盍簮意气横薄余谬先荐君踵奋兴曽不踰纪泽射咸登词苑余滥君既怿喜君拔会场余掌私抵二十年余荣路互翔我入君出如鹄颷扬君才焜炜干将烁耀我锷摧蚀窃映未照崇崇蜀臬岳岳粤藩绩蜚炎海威肃剑门迨岁癸丑君斾南来揖余青署君頥为开是时有诏视学旧蜀君辞以疾鸿逵轩躅暨余谒还松楸伊展君顾余庐色笑再辴余告君别君不余遐订余后觌白首毋瑕谁言是秋君疾遽剧沈骀兆祸膏肓祟魄嗟人生世迅若惊电其修孰论君促奚怨唯天畀才鲜遘其良磊砢如君不永众伤乡邑之思宗祊之悼余哭竟阻千里目吊束刍寓奠炙絮缄词君神无昧庶几听之尚飨 

　　祭陆东湖文 

　　于戏公之望重乎朝廷也翊卫权纲足以耀雷霆不震之威公之功盛乎社稷也寝折逆谋足以遏龙蛇欲起之机夫望以才重故下久诵之而弗衰功以忠盛故上笃信之而弗疑兹其振一代之伟问受九重之深知官尊太保参三公论道于鼎轴谥昭武惠列五等分爵于常彛葢荣公之生所以章朝廷之优宠褒公之死又以报社稷之匡毘自古鲜荣名之兼受于今迈文武之等夷公诚谋猷允裨乎邦家事业无竞于当时者矣天胡弗吊莫我慭遗寿胡不永五十中隳徒以动宸旒之衋悼乃至交冠绅之涕洟某自通籍获幸追随禁垣再纪法从陪驰忽南国之讣告杳山川其间之跂千里以悬恸寄一奠于缄词倘英神其不冺庶髣髴而歆思尚飨  

　　祭大司成东廓先生文 

　　于戏道阻狭邪人背周行裂小智以凿坯夫孰能履蹈乎大方伟先生之恢廓信广度之难量骋九阂其无畔掘八纮以为纲刬千岐于成辙遏四渎乎滥觞贯中和而兼总允仁义之张皇岂非挺一代之元巨负万夫之魁望者邪昔阳明倡良知之顿见和焉者徒眯目于粃糠考先生所论辨信一显微而合道常推应感于无始蕲人我之并臧苟大徳其匪踰闲抑奚校乎细故之曲防抱休休以无竞掲浑浑而厉将故觌之则暴革于诚服依之则狡化于忮忘愍时俗之傋瞀矜片善以自长剿微闻于荒曶袭剽说而炫扬暏先生之博大几何不震掉而仆僵夸河伯之秋水望渤海以茫洋浮魏瓠于江河庸讵思一苇之可航葢知徳者之诚鲜固宜先生韫閟其灵光徒使雍衿慕遵乎仪矩词衮诵法乎文章孰识在天者之不息乃先生所以为不忘纷吾二三子之幸久炙差髣髴仅窥其宫墙念自古一死之谁免胡为沾余涕之浪浪慨哲人之间起亶世教之攸匡虽溘焉不与化俱殒乃逝矣终同敛乎形藏彼苍不吊遗我衋伤瞻遥江汉恸寄云霜聊缄词以述往悲此道其迷阳愬深衷于一奠叹神感之未央尚飨 

　　祭双江聂公文 

　　于戏大江之西哲贤代起炳炳烺烺耀声光而焕名业者其人槩可推指矣惟公抱掲一世之才懐尚友千古之志生乎盛明之朝既逮观弘治诸公之表刑长乎节理之邦又浃闻庐陵先軰之风谊故其学之所就不苟幸科第以成仕之所期欲大溥功泽于斯世兹公童白之独汲汲天下士大夫所共信识其素揆者也中间事縁势阻则屡阽竒祸不一悔道与时适则老跻穹显犹恨欲为之靡遂挺乎若松秀冬林霜雪悴之而柯叶无改浩乎若雨灌秋河波涛万折必决沧溟以东逝葢古豪杰之士无所待而奋兴若公其人夫岂千百可觌乎一二者邪慨圣涂之日岐莽周道其榛秽嗟后儒之鲜识蔀百家而互蔽恣功利以搤腕纷诈巧其攘臂世有厌积陋而思反欲力振闳廓以踔厉矫先正之实蹈削渐级以顿跂故髙或混虚象于玄景微或引自性于禅谛繄公耿孤心其良苦爰折衷以归寂之一义曰老氏本虚静而观复殆庶几大易之深旨葢屡困不失其亨因自验精明之愈励迨幽圜室而日事讲求犹恐兹道之易失坠虽卓睹既起于众瞩目敢卒信圣诠之果符契然遡其大本所著流又岂末学謏闻之可窥谛某等辱公牖诲有年愧未能黾勉而驯致乃今其忽已矣谁从公鞭驾以歴游乎无际意精华降陟之遗存尚可感摄乎殊类傥吾二三子仕学黙有所朂成庸讵知非公夙兴之攸畀矧其不死者在天壤间将并声光名业而无冺敝吾徒胡为哭公其彷徨诚衋伤斯文之莫托寄公神尚有知乎盍鉴千里微忱于炙絮尚飨 

　　祭罗念庵宫赞文 

　　于戏世之正反非道孰为之纲维道之行止非人孰为之握持故天欲世臻平治必使道寖明而可兴行欲道不终晦必生哲贤以作世之表衡繄先生之间挺当孝皇之景造应吉郡之昌符开奎躔之月耀幼而灵恂长而端凝奉庭训以式榖亶师承之夙膺譬荆山美璆韫贞璞以自媚邓林穹植受匠石之斵绳故能出世俗之滓垢致徳器之蚤宏迨夫弱冠抡魁中龄召用荷圣明之简知列储垣之法从人皆欣正士升拔庶几邦国可俾之黙乂凡诸正理参调人材甄叙苟得斯人久立于朝当卜上下更厘之弗戾曾未几何事与时摈抱忠猷而莫宣执孤是其畴信睠吾道之既穷抗道鹄以力任开莲洞之邃馆理松原之幽径示无欲以肇圣基感朋从兴起之日盛人见其沉潜之徳温淳之气亷介之操迈徃之志彛鼎不足比重圭璧不足喻粹濯江汉与同其清皦霜雪与并其厉故即之者神竦闻之者心企矧若素交之英髦及门之衿佩乎圣逺言湮道术日岐髙者造云天下者混糠粃饰良知以自诡昧圣敬之攸跻伟先生之深践独舂陵之与师守无极之贞静包万象之森披谛混沌之有物验虚感之无思故能齐隐显于一视迄死生不得与之变移乃今日葢棺之事定可以信千古而弗疑天故无意斯世使先生奄随化而弗慭遗于戏哀哉嗟予梼昧蚤托心求论学南北矢志交修虽仕处之迹不皆并然心之往来讵间乎得失之与欣愁南都相望二千里恒髣髴若接謦欬于嬉游犹期振元策于末涂共白髪以夷犹寕知事不可常揆天不可预谋怆讣闻之忽至涕汍澜之莫收遡长风以泄痛伤白日之西流逝者固知其不卒溘冺生者安得忘世道之隐忧莽博观乎一世孰有似先生而堪俦黯拭衿以难述聊凭絮酒陈词往寓告夫荒陬尚飨 

　　祭汤卓斋先生文 

　　呜呼世有航劲苇之檝浮江湖而莫将驾峻车之辕曽不得以骋于四方舆四牡使守闾兮恶用乎骐骥騕褭之良蹶寳鼎以柱骖兮又何康瓠之足侈臧纷先生之磊宕兮傲一世以自竒抗髙论于无际兮轩百夫而扬眉涉六经之泓奫兮探众说于纬纚观上下治理之代更兮晲千岁于一时爰采纪録之英实兮发孤论之韡葩虽世莫猎其葰郁兮信吾言之不哗彼按剑以相视兮固宜简珠之堕乎泥沙夫其遘数之轗轲兮亦奚达士之足怨嗟横一经于讲帏兮志不违乎儒生之故使道明而人服兮何必牙纛之与冠距乃知先生之所遵蹈兮诚自古贤哲之所慕彼焜煜华要于旦夕兮较丘山一羽之孰堪为任负矧有子以翼誉兮摄名邑而播芳绩煌煌于政剡兮行将蹑天衢而跨张遗文传于后生兮世称久而寖彰其所与先生不俱往者抑岂能尽敛以归藏已焉哉先生离浊混以游清幽兮宜拊髀而含嬉跻寿考而令终兮孰髙朗之能嫓念世路之諓諓兮喟典刑其曷追拔絮酒而坠潸兮盖匪独为先生恸抑以悼吾俦之衷私呜呼尚飨 

　　解王子哀文 

　　嘉靖二十六年十一月二十四日翰林编修无锡王子懋中卒于时同馆之友得会哭于次者十几人既为文合祭之明年秋八月余至京师十几人者哀王子不可复作贤而不得其年也咸谓余曰子知王子得无辞以叙永伤于戏余顷过无锡升王子之庐抚其木哭之葢恸焉已而叹且思曰天之于人其可以常意控揣邪寿也夭也吉凶之相扰也既不能并出一轨则或然之数与适然之变人苟遭之固难可形问数诘矣颜冉之不获乎天岂非有章章着白者而独王子之贤之足恸与于是援天人之际反复其故为文以解王子之哀以复诸馆友抑以自解余哀云耳噫何芒乎天者吾不知其所存命者吾不知其所致善胡为而福兴恶胡为而殃至生者其寓留乎死者其往休乎寿者息而夭者游乎知者从而愚者忧乎贤者安而不肖者雠乎己乎己乎生之与死既莫知其自来则善恶之趣吉凶之应知愚贤不肖之棼泯相求亦莽莽焉已尔芴芴焉已尔夫孰察其究取之由乎唯天与人间会其所值于是善恶之互出知愚贤不肖之参错殊类而生而死吉凶夭寿皆特然若校乎左契以为天之固若是也人当修为以勉企噫其然乎其不然乎天之为天者不变命乎人物者棼揉并施要未可以猥索而穷辨是其为莽莽芴芴也久矣尚何无情生死之足疑眩故或荡之而旋沫或鑚之而出燧或蒸之而成菌或泄之而感蛎金膏之镛含其辉玉韫之璞耀其媚云霞焕气以吐文雷雨触空而作厉彼物化之显藏已难影迹之捉系矧生死儵寄于其间又奚人意之得窥谛览寿夭之差惑思吉凶之纠戾徒叹古而伤今诚壹不知大化之攸畀即王子之贤而弗慭三十八而死一官吾曷从问其所迄致乎天生之不能成乃又遽夺而奄止将元宰之司授生者不尸其死乎抑生死循环于穹覆天者不能为之所乎则所谓莽莽芴芴莫识其究取者吾诚不能数察而形指矣夫以生为乐以死为哀是徇物之肤情也庸讵知哀乐之不存乎生与死邪以永为寿以不及于永者为夭是私身之迷见也庸讵知寿夭之不存乎降年永不永邪王子既免于是而吾犹独哀且恸焉则不能达生死之无累遵夭寿之弗贰又焉足以知王子之贤吾将弃吾哀捐吾涕招王子之冥漠而解之以吾意庶几王子之傥我然乎为之歌以谇焉曰天降地升大化随死生旦夜毂交驰鬼伯聚敛亡贤愚寿夭更迭何常推已矣王子今焉悲 

　　洞麓堂集巻六 


　　●钦定四库全书 

　　洞麓堂集巻七 

　　（明）尹台 撰 

　　○五言古诗 

　　恭拟驾祀北郊（馆课） 

　　姬郊崇泰圻汉畤尊汾阴黄琮閟蠲飨黝犊共疈沈虔矣四望秩昭哉列代钦于皇御寰极洽祀严冲襟辨方规丘泽奠位侔髙深陶匏象始制敔祝谐希音明禋协三五颙观絶后今良辰抚夏仲浚虑惕时歆行卫戒宵跸法从穆招愔彩斿丽雕霭璇葢轶浮祲缇城虎旅集辇道龙旗森羣公罗墠壝璆佩锵琅琳灵乐普众变嘉纁荐耦琛仰瞻祗后格万舞娱欢湛懐柔徧方夏胥怿来假忱鸿贶敷九土茂和渗六阴流润及川岳渰泽弥坟林巨维干西北镇柱隆东南永观翕寕化于单敬祗心 

　　捣衣篇（馆课） 

　　明月照髙楼流光散幽帷佳人理纨素微步出中闺寒节戒秋序君今畴寄衣攘袂展皓腕拭杵向南阶微芳动轻袖砧响一何哀盈箧烂缯绮歴歴手自开嗛嗛黙独念为君密制裁不惜制裁苦但伤人事乖愿假中线迹寄妾日夜懐 

　　别饶子闻（三首） 

　　葛生在河渚绵延自结根何意中林楚垂蔓相翩幡人生托交故义合情与存寜期时命拂懿好不乆敦棘瓜有苦实三岁零寒原幸蒙搴采恵弃逺难重论 

　　其二 

　　畴昔懐耿介于心寡驰竞幸及华盛年迷方惧缁磷慕道思有征往阻失阡径驱车叹长阪欲陟路逾峻中更同志友闵我力艰疢易此狭邪步遗以千里轫驾骋未得安乖隔何其迅 

　　其三 

　　轺车戒严命肃肃指南强念子逺行迈执手衢路旁拊剑激清瑟悲歌慨以慷矫矫云中鹄翩翩厉鸣翔戢羽乍同止展翮忽一方欲从不可得即置终难忘愿朂崇明徳功业期自扬 

　　送明泉兄令寜武（三首） 

　　暳暳众星没郁郁晨光布仆夫理前绥辕马戒中路王事有严程客行当岁暮霜雪日夜零原野不可骛驱车在迅颷能不驰我慕仓卒昵亲懐宛曲分离故 

　　其二 

　　清如玉壶氷直若朱丝弦明心炯自鉴希音谁当传伊人秉渊尚植志本贞坚作政遵愿朴理物恒身先古行寡众识迟仕及今迁去矣励令绩毖终勤始宣 

　　其三 

　　翔风被百里化行在兹时桃李荫中陌其下自成蹊钦钦君子徳晏晏淑人仪生草媚驺虞美榖捐窃脂政肃岂在猛令一民自宜申章聊此赠操袂行当辞 

　　留侯祠 

　　秦鹿突中原六国分横骛韩抵族先殪子房蓄仇怒千金购死士破产不为顾东见沧海君髣髴平生故潜椎博浪沙乃中副车误隐身仍侠游索党咍穷捕函谷气先夺沙丘魄随仆壮哉烈士谋阔畧驰雄步搏秦虽云猝智勇亦恢露归来圮上逰神父识英孺尚公足下履遗我懐中素元韬秘宻画一一潜指悟出说隆凖公风云■〈火霍〉景附婴降积念抒成立孱宗祚喑呜扛鼎夫六合恣残蠧慿陵拔山气嘘吐阪泉雾笑纡垓下筹立诋荥阳箸战利三侯奔业垂四海固储皇挂矰缴一语开荧妬昻藏四老人羽翼奋匡护赤鼎既云奠愿弃人间务逃名托轻举往蹑乔松屦伟哉帝者师邈矣人杰慕古祠翳沙莽云日荡回互侧思千载人精灵傥此聚刘项迹已陈黄绮逝安住吾行悲所徂呃咤徐淮暮 

　　吴郡陆义姑姊篇 

　　吴郡义姑姊本家吴东市衣冠世有常煌煌称陆氏宦学承先民闺风袭女士（一解）孔雀翔翩翩珍树爰集止何期双好匹比翼中摧毁咄哉义姑姊孀守长哀瘁（二解）绎绎硕孔材义姑姊诸弟中弟秘书郎黄门补给事强直好谏言出入奉天子（三解）谏书指官邪坐忤谪夷巂行持舍中儿恻恻悲未已履霜怨无母嗟儿独焉恃（四解）唶我义姑姊顾弟心燔毁往别重致言弟哉慎飡履儿在行勿忧姊当急校计（五解）慊慊黙自念弟室空谁视有姊弟足安弟儿姊得置往就弟舍居姊义究终始（六解）髙门结重闗白日照交绮饭膳勅中厨提我双齓穉小姑教刺绣大儿训经旨（七解）弟从逺方来萑兰拜阶所上寿髙堂人男长女亦慧长跪谢姊恩功施流无止（八解）逺近莫不叹贤哉义姑姊上天锡尔厘黄髪厌康祉上同义姑名休声传世世（九解） 

　　黄宪墓 

　　汉季多髙贤黄生多淑妙白璧出尘椟羣琛仰孤照伟哉弱冠年名流屈乃少泛滥赴深陂清浑同涵抱所悲朗粹质中陨沉灵曜虽寡河汾譔不殊广川调我行歴楚墟问道回山峤侧思千载人凄恻墓常吊 

　　隆中 

　　言懐卧龙叟思窥三顾庐行徒肃车马遂出襄樊墟羣山何峻■〈山弗〉树木纷萧疎隆中盘絶险曲折回行舆披莽延邃歴仄趾遵岩圩攀扪陟中巘始若承门除址迹辨髣髴径磴交阴渠浏浏六角井瓦甓中堙淤往事既沉泯巨庙空翼如惟昔贤杰人匡济偃穷居躬耕辞乱世匿景逃空虚时哉不我与逍遥乐只且岂复慕闻达意足无愿余桓桓汉先主英畧本夙储神知既相授感会风云舒屡驾讵言枉数论心已抒竒功从此奋大业同策驱志存六合抚力褫羣魄沮炎命虽中殄厥义彰简书咄哉鄙俗士噆议徒呿嘘不观成败理愚哲并草苴徙倚当世故三叹弥愁予 

　　蒙泉 

　　昔人居蒙下而我观蒙泉髣髴濠梁意坐啸挹潺湲圣功求始达混混叹逝川荒言舛不中胡为恣流传泉显因谁者千秋陆子贤其人久已没吾懐孰寄宣 

　　慧泉 

　　慧泉出山下映澈分秋毫细石烂苔锦参错布四遭纎纎金莲花吐萼摛文涛异种绵何始千秋不尔■〈艹〈歹辱〉〉危亭俯浅碧云日相荡淘侧思涪陵迹呃咤令心忉 

　　仲宣楼 

　　昔读登楼作爱敬公子风今来使荆楚始得观遐踪层构依古堞嶻嶫临崇墉长洲被葭菼广隰丰稑穜曲沮北盘委巨江南彗通川原一以眺带扼何危雄信美兹赋作足悲豪士穷琐琐刘竖夫安得成巨功有才不显用附托能乆终居常令思土焉能縻孤踪文人或寡实片善必有隆君看曹孟徳崛立建巍崇顿罗八纮表英杰归其笼规业侔前帝魏声扬邺中从军述俞舞颂咏归主公宏文并辅武比力懐乃忠国士耻众遇殊报激所蒙咄哉斯赋语志若空辞工载感七哀咏洒泣回髙穹 

　　章华宫 

　　我行鬻熊国南出鄢郢中平原豁千里始见荆地雄下车访古迹遂吊章华宫长堤亘阡术壊道纷科蓬平陆衍四布禾黍何芄芄宫垣出颓址髣髴辨峞崇瓦甓乱交错草树亦兼蒙惟昔楚全盛伯业何赫隆衣冠觐华夏盟会专朝同扬戈指天表威力奔夷戎灵王席强大侈冒心无穷逞力窥周鼎贪田夺郑封畋游思土木及此章华功増台累百尺开檄延八风雕题与绮坫出入神鬼工侈纵荒射猎翠豹腾三鬉既盛宇甍丽亦骤车徒攻民罢怨有集干溪祸始讧成败理所召自作夫谁恫君看兹宫土千古啼寒虫 

　　谒南岳庙 

　　畴昔抱微尚五岳志窥寻絷身清切禁安得谐夙心恭承帝嘉命羣藩展玉琛炎方鬯歴访因获散冲襟遂越三湘浦亦渉衡阳浔驾言谒灵岳清斋秉严忱霾阴豁幽巘朝景耀阳林长松三十里夹阔揺疎森微颷下曲崦萧飒竽籁吟危阙耸霄汉朱碧澄堂阴羣峰俨翔会紫翠纷升沉圣人握元化峙流序髙深皇皇朱鸟祀秩礼崇古今惟徳理南讹长养参调斟再拜盼庭庑肃穆懐居歆 

　　明山云望诗（有序） 

　　夫人之思因感以兴凢矶于物而不可已者皆思之横乎中者也接乎目感乎心于是出之言而情示焉则思之所存者益着余读燕崖子明山云望之述知感于思者深矣或曰燕崖子以其祖之思系于云也不与唐梁公大行之感异乎夫思其祖思其亲之所自出也谓古今人不同情哉余绎燕崖子之志戚然有恫于中者为作诗四章欲取以并遣余思云 
　　昔有卢阳令避世当乱残来家沅水汭几叶扬翩幡皇皇肇尔祖发挥一何艰有志郁不显混迹丘廛间义声动四壤贤哉人共传 

　　其二 

　　青松生涧底百尺凌寒苍幽兰媚浚谷在逺闻芬芳伊人秉竒尚被褐懐璆琅躬耕沉侧陋髙风自扇扬伟与抗孤躅倔立振黔阳 

　　其三 

　　明山旧春水英英含白云隧墓问谁氏徳人在中坟生时等荣乐亡没谁独闻纷纷蓬科下侯王岂辨分君看兹垄碣千载播清芬 

　　其四 

　　嗟余夙婴疢惸孑悼先民祖书何能读往笥悲暗尘横山丽松栢白云在髙旻感君怵怆意因之叹恨陈懐哉歌此曲今古同悲辛 

　　寿整庵罗太宰先生八十诗（四首） 

　　敬皇昔御极恭嘿万方理济济庶僚升名贤赞天纪旱麓诵作人誉髦兴多士耉老布列朝佐业洵光美太宰奋清时四海望台揆黄麻寝再召黒髪逊三事林居二十载懋缉力未已潜心邃大业遗策究终始妙识达圣微先几炳国是允观百代前髙风激顽鄙 

　　其二 

　　六艺久不陈圣道日榛翳旧经壊蠧燔大义谁窥谛陋儒事修补寡力绵深诣采掇疏传间指意纷胶戾谶纬征诞诬解说同讹寱诋讼嗟何为岁月徒虚弊茫茫宇宙业万代谁区计不有刋凿俦禹功荡荒裔东井蚀人文中洛絶褰掲笃哉夫子心耄年独髙契 

　　其三 

　　周道中陵夷竒衺互哓诟狭步窘周行曲蹊争躏蹂仲尼振微言百家废荒谬浸淫拂朱翟轲书劳堤救嬴秦溃土崩汉氏承蚁漏梵语译流沙儵焉惑羣瞀浄智启髙禅妄儒私牖窦慧悟述心性训言遭揜糅伟欤困知辨攘斥功何厚谁哉挹北斗酌公千龄寿 

　　其四 

　　古有不召臣贵道匪髙尚进难思所安退勇夫谁抗夫子擅英闻旧学夙有访经帏茂沃启黼阁承弼亮一谢持衡荣遂谐列鼎养清声动八表峻节畴匹伉成功夺宠利盈名亏訾谤不见西昌里新恩流骀荡馈酳等优崇彤弨陋锡贶再拜颂武公抑训谅无忘 

　　述懐二首再寄整翁先生 

　　弱龄慕遐逰五岳志窥寻出门阻长道川莽悲遥深西昌有灵峤天柱郁髙岑僊级迩可拾阡术无﨑■〈山钦〉士有尚千古旷世懐孤心如何逺近企景行不在今絺绤抱凄其缁衣感微吟愿因赤羽驭寄扣朱弦音 

　　其二 

　　忆昨东园春桃李竞芳媚灼灼扬光华百卉避妍丽盛时苦不常风霜倐中瘁君看繁艳枝一朝叹零坠南山有松栢托根何崷崪劲立千寻冈孑然絶比类洛阳缺中梁匠石空仰视丹碧焕桷榱巨材安可致 

　　谭秀才归茶乡将过金陵往讯龙湖公诗 

　　以述赠苍然百里山黄雩抱月水逦迤入茶乡崒立千峰起维南表衡岳朱鸟跋其趾洣湘荡交流秀美蔚兹峙中产豪俊人经纶奋天纪往往垂盛业清芬振当世谭生何激昻家声袭膴仕诗书耀闬闾钟鼎谢绍嗣一经老不售耻曳王侯履青衫三十年萧索困蓬里朅来提残箧行歌燕京市骐驎不受绁湛卢空在鞞圜桥辞罄折棘寺暂徙倚迩将反旧庐舟楫问河涘复欲履新屫东南访竒诡金陵皇祖基枢垣奠书轨神京列众英冠裳何济济尔乡太宰公余也门下士尔今往致讯述余私诵拟良才出有须国事望章揆三阶孰正平万方注忧喜道寕管萧同绩必夔龙似巨镛破哇昏髙楝■〈木致〉颠圮古来君臣契夹辅茂先治力岂陈列求术乃平居视大贤沛虬霖小夫懐骥尾余也偃蹇人素业惭树砥那因歌子行长言肆纷哆子乎慎朂修茶乡振未已 

　　送彭审理赴贵藩（二首） 

　　丸丸山上栢摵摵泽中苇受气有脆坚托类故殊只元颷厉深冬雪霜摧羣卉苇折叶滮流栢也独蒨美之子相门英擢材自秀伟譬栢在髙陵众木谢骩藿输之匠石林杗桷随所使胡不自明扬引身西南巂 

　　其二 

　　宛马食场藿絷维枉尔良孤鸿号外野慕侣悲殊乡物情依所好婉娈媚同方岂必重风土习性同有常伊余縻宦迹旅食变云霜迢遥瞻旧邑燕楚渺相望晨昏孰偕比感子谊故长云何乖羽翼恻恻怨分翔 

　　送薛仲常视学浙江 

　　鸑鷟戢威羽孤鸣灌树枝抟决岂尔志振迅思有施哓哓百鸟集孰辨鸢与鸱小夫自龌龊安知旷土规夫子懐耿亮束髪谢磷缁守官旷歴纪明义皦不亏铅刀竞铦割葱卢空按持一朝幸淬拭晶芒耀九维往哉恭嘉命树教扬民彝蒸蒸于越士摅材信瑰竒彬然陈艺极慕企得所师巨杗登采斵底法由匠倕农人望岁秉镈艾勤良菑注射期前鹄斆学观始基傥非抗明徳彀律能不隳拚飞畏桃鸟啄食忧窃脂行矣慎兴寝申章竟此词 

　　昔我一首送陈先生元之 

　　昔我慕元寳采珠赤水阳智离与象罔欲遣不得将至人握元化韫匮储灵光在物冺形索焉用求茫洋六籍开榛秽广辙亘八荒吾衰不获聘有志空徜徉子负千里志六骥方腾骧策之圹■〈罒良〉野举步成周行愿子朂终修去矣观翶翔 

　　秋风二章送杨进士赴守濮州 

　　袅袅秋风动翩翩浮云征逰子去乡邑万里翔帝京幸被休嘉会通籍践承明所希颂榛楛焉复顾柴荆涔鱼呴纵水枥马骧长缨抱业久不试积思徒怔营皇皇戒夙命中心忽若怦起行观众宿箕斗交参横行矣厉迅往雄剑方夜鸣 

　　其二 

　　浮云不可极秋风何飘扬旧邑岂无念游子志四方结髪慕谭讨奋欲辅时康一州委不理安事万里强刋山必锻斧涉水必搴梁濡足获深济胫胈瘃奚伤岩岩鲁东郡圣化浃难忘姚墟载濮壤妫泽同灵长勉哉慎营慕神氓其协详 

　　送吕秀才司教弋阳 

　　客有南来者士服缝掖裾却畧再三拜致我姑蔑书握缄不及启问客夫何如忆年方及盛六艺富摧储摛辞鲜同匹枝叶分扶疎断金获徐子丽泽日相于岂复顾蓬累计日升茅茹时命久不与此志成敝苴徐也笃古谊最我周道舆以兹幸绍介跻君白玉除我闻客拱对揖视气豁舒念言别徐子契阔三岁余温然接所友何啻偕蛩驉岁阳戒元陆征夫膏其车造士业有职畏简严居诸駪駪弋阳士譬射得蒲苴行哉励孤往明当振尔祛不见大都市鱼目嗤璠玙士乎慎自立流俗空睢盱申章述我赠好音愿勿虚 

　　送王太史子难赴南少司成三首 

　　灵山韫竒殖幽礏耀华琼荂哉深林荫嘉木擢其英羣才感圣作茅茹并彚征誉髦获有造大猷期经程南廱肇烈祖衿佩扬颂声行矣辟师轨贤路虞榛荆 

　　其二 

　　嶰竹宣众律八风从元钟周王美作人多士盛岐丰帝学恢始制翚甍丽层穹鬰盘松桧色隐映宫序雄儒生抗严席左右申毛公仁义开型冶颜闵成铸镕禔躬贵先物作士观逺功首模推二宋愿子希其踪 

　　其三 

　　騕褭垂新羁蟾蜍拭旧砚我力疲盐车君子富衮线同籍金闺省相将媚柔翰每诵代言作令我私惭汗明当践皋比经笥抱残巻河饮渇知满战胜癯岂愞愤悱得所开譬物滋雨涣縆尔朱瑟音遗彼听者叹 

　　古风二首赠范东明宪使 

　　海邉有灵鸟殊采蔚苞翰饥餐竹花实渇饮砥柱湍徳辉览八极耀仪阿阁端胡然触虞罼下息青琅玕冥数会方塞去矣夫何叹 

　　其二 

　　烨烨芙蓉剑系君白玉佩芒锷莹鸊膏霜花澹磨焠竒物出有时晶光安可晦提携意虽惬神理秘幽沕愿持抉祲氛流光曜九阂 

　　风木吟为莆阳康子作也康子痛二亲逝不逮养恒有皋鱼之悲乃余悲实同康子故遂作诗二章 

　　夕风吹庭树柯叶自飘扬胡然抱深痛永夜结中肠严霜悴芳野众木纷萎黄飒飒风愈厉摧残増感伤逰子顾之叹飞鸟亦彷徨飞鸟恋旧木逰子思故乡故乡有寒原坟冢郁相望岂不悼存没劬劳思所将天地靡终极阴阳浩茫茫逝者窅无作松栢郁髙冈我欲竟此曲此曲悲且长愿假东南翼寄托以回翔 

　　其二 

　　罢君山阳笛置君雍门琴白日照西序听我风木吟风木有所思乃在青山岑忆昔旧庐畔众木纷交森枝枝自相纠叶叶自相掺当庭足美荫羃戸无愁阴悲风一夕至兹木忽摧零摧零曷尔急风起无暂停飘叶坠万里游子感其音瑟瑟山上风冥冥山下林哀声日惨恻游子抱苦心我歌风木吟泪下同沾襟 

　　紫金双寿巻诗 

　　峨眉标西极秀色横髙天紫金亘其麓万古交云烟伊昔青牛老流沙逝翩翩入蜀自何岁名山恣歴縁飞升事已逺丹室空今传周翁挺竒秉兹山降灵筌服食苦乡气千载旷一还阿媪亦遐器抱神并娟绵朗然秋水瞳盼视麻姑僊生子孕竒淑振世称名贤磊砢圭璋特清庙丽朱笾何殊魏华存二允显晋年介龄既同永膺祉畴尔先邈矣嘉平颂申此黄泽篇 

　　舟发桃源闻赵柱史至不果作寄一首 

　　方舟缆大河三日风务昏今晨适启曙屏翳簸天门旭日射蓬牖惊涛铩怒奔我枻快一鼓檝夫气腾掀河西岸逦迤人语忽呌暄传呼玉节至去帆纷云屯伫立望烟渚心同飞鸟翻终然不我觏引晀神空骞徐沛几程隔使我叹川原相思比秋草歴乱中烦寃 

　　送孙郎中子源録刑江南 

　　金虎戒西维蓐收整严辔大司告祥刑狴犴宣幽气际海帱皇休偏遐靡不忾穆哉画象仁在宥羣生暨于绎江之南帝甸交华裔地大物以厖民嚚俗始异孰使丽爰书纷然籍狱吏纶言涣圜棘星车动轩轾奏谳布矜慈罗拘荡寃滞鹰鹯竞草飞豺兕恣林噬行矣慎平反乱庶方螗沸 

　　小适园菊 

　　众卉非无艶不列君子堂睠兹袭幽丽结操独贞良餐餐裛朝露荧荧辉夕霜休沐下宸直摛情及藻章陶公咏佳色屈子赋落芳悠悠快孤适旭日横扶桑 

　　赋得秋菊有佳色 

　　天然空众色爱此时菊妍祗托幽人好肯期俗士怜露英驻揺落霜节抱贞坚饱洁飡宜对挹清席可前危姿风下整素影月中传遥诵浔阳句髙慕义熈年 

　　名鳯山诗（有序） 

　　嘉靖甲寅孟秋八日余过桐城友人盛古钱汝谦邀余游于其邑之北山壮其冈峦蔚岐因问以名盛君曰山故名投子然不详所自始其东葢有鳯凰石云余曰噫嘻诗咏鳯凰梧桐本喻人材众多作邦家之美祥也桐邑才贤冠一郡山川之竒实发之而使兹特山至今缺雅驯之称其恶乎宜盍削旧名易号曰鳯山于桐之义固当乎盛君曰然因相与取酒酹山神肇锡嘉名而载以诗焉 
　　灵峰标坱圠踔势翔天中自古擅竒秀兴才孰比隆羽仪振寥廓人文开蚀蒙佳哉桐君邑兹山名无穷 

　　山泉诗为慎柱史蒙赋 

　　兼艮归崇址习坎滮驶流髙峙层景閟下渗沧溟收元化肇升降互变分刚柔员象浩亹亹方仪廓悠悠天气举清浊浑沌开沉浮成形启茫昧神功孰益裒人文宣理画大易陈兆繇蒙彖告初筮圣功程厥修果以效隆止育以法洊游谁言山匪峻一篑积岂遒谁言海匪深一苇航岂周大哉蒙义训养正基始猷请歌君子业玩众绎所求 

　　伯兄对集陪廨示我以长句乃行敬用韵述叙平生为别并诏儿曹匪言乎诗 

　　清商戒金序大火流坤维我兄松陵至千里叹奔疲颠衣出捧袂问兄求何时十日扁舟阻旷望绵郊圻石城限一水不即谐襟期展步入中堂形神顿豁披果获荆花慰因抒棣萼思忆昔感逝风忾念棘薪吹羡彼食苹鹿顾懐周道迟常恐将母愿不及于隰驰幸以华盛年校艺入品差兄曰嗟予弟志业励观頥显扬事不究安用轩尔眉朅来呌阊阖奏对明主知公交车三千牍一朝随献持玉螭谢曳履银鱼弃绾丝归侍半菽欢焉用五鼎为兄曰嗟予弟丈夫重天彝自古训忠孝出处孰二之义行仕乃效讵问崇与庳何图玄霜变哀颷惨夕帷庭柯巻落叶痛絶皋鱼悲永言毕人世天路从此辞寕知兹对语述往重凄其勉矢佩兄诲仕学绍先规陪都壮南服髙皇肇巍基胡不暂延止歴览穷恢竒明发迅孤棹别恨怦我私遡风遥引领涕下如绠縻戚矣平生事沥欵陈今诗 

　　赠懐虚山人归永嘉 

　　东瓯有逸士被褐懐英玉森然抗风翎不受樊笼局放情云海间髙举随黄鹄朅来金陵游素书开一束手抉岐俞秘遗我长生録言人气孔神虚养存縁督周弥八埏中摄守仅秭粟吾生讵有涯寄形劳亭毒所贵四大身不苦六尘触感君指导意万累轻蜎蠋愿蹑无穷门荡志扶桑浴去矣行别君期闻阆风曲 

　　懐李进士材二首 

　　赤骥振长缨羞堂狭邪步黄鹄摩天飞万里讵回顾伊人秉竒尚千秋旷所慕深心企宻玄逺览超初素一感■〈口答〉尔云遂挹泠然驭九阂浩神往八垠焉足骛大道由黙成巵言虚扰互老氏贵知希宣父戒多数行矣慎周鼎世方寳康瓠 

　　其二 

　　罗山峻千仭嶻立章江水章江日夜流荡潏无时已孤标抗不骞苍然君所视谁言山下云出入但轩几请看肤寸兴施霖忽千里由来古贤杰经纶业有致多君英达姿挥斥谢尘轨归翫山中云变化在徙倚出奋翊世功巻舒成寸晷冉冉耀灵车西鞍无停弭吾衰志久荒跂子天云涘 

　　送张月山叅军赴守思州郡 

　　先民有遗训忠信行蛮方夫苟慎率履焉往非所臧粲粲月山子俊气夙开张神驹产渥水万里看腾骧朅来事谭讨束志翰墨场踆踆茂贞检折节辞故常既全孝友思亦昭事学光蛩然捧枢幕慎畏心孔将谗忌纷若猬我道胡低昻时清天路廓茅茹拔泰昌专城秉旄节出守西南强人言罗鬼域皮卉衣冠裳控驭稍失理干戈肆跳跄不闻往车诫抗辙纷蜩螗我告君勿惑制下重身防参倚恒不违殊类亦同行九夷圣所慕诸夏或胥戕弦促瑟始戾辔援骖乃扬行哉葆终绩在逺期勿忘何以沥别欵叙欵陈兹章 

　　赠铨卿沈观頥郎中考绩北上 

　　厯吉整严驾逝将趋上都两骖振鋈靷六辔光若濡问客去何迅报计当岁徂伊昔事缥缃经纶富摧储抱策陈大对所志摅元谟遂歴偏邑宰入序曲台儒寅清励夙夜孤操亶弗渝余滥南宫伯抗轼惭先涂幸子致逺毂翊我周道舆简书承帝制藻衡列宰夫着绩盈函匦蜚声播六衢行矣坚乃轴勿辞峻阪驱不见羲和驭奋彍濠汜隅逹人懐逺业卑士局迩图申章展我赠长风吹素繻 

　　述学赠孙生棣 

　　学道若观海茫洋焉所求士有忠信质譬渉得巨舟挂帆万里逺何意棹安流望望蓬莱岸咫尺烟云收士学诚亦然佻巧徒虚沤孙生惸实者质与道为谋陪雍听朱瑟忽尔踰十秋摄袂升我堂故情感敝裘论摧对寒景今古入冥搜吾衰志安骋得汝心先遒愿言驾轻筏共戏三神洲 

　　守素项翁遗徳诗 

　　易着幽人贞坦坦遵素履薖轴誓不谖藐哉考盘土伊人秉渊尚好古笃伦纪事母以孝闻曰继犹吾恃蒸蒸成乂格惇修自身始少学务时敏匪牵轩冕志嗜义甘比饴程力殚所致足称古彦方能使世尊企上天锡难老耄龄厌康祉有子意承考典教甄化理作徳洵哲谋燕翼遗休轨我歌守素章以着翁行事补亡拟束晳采风在輶使 

　　○七言古诗 

　　邉昭花鸟图 

　　二百年间称画者邉昭花鸟名天下后来林良吕纪徒意态虽超精絶无第看兹幅亦伟丽格力无乃邉也殊粉桃上暎双文鹊飞鸣互绕新篁箨下有嵌石清地回白鹅三四交浮跃彩趐缤纷玉羽揺参差丽蕋垂青条贠吭短嘴自唤答荇藻并动春风娇忆昨观画豪贵屋邉图侧挂惊众目断缣古惨色不凋竟日令人看不足神情绰约秾素间啄饮细辩毫毛端元圃赤霄虚指顾翠花金尾愁巗峦兹幅抹染先后同侧记邉名异笔踪论画岂必穷真赝为尔洒墨愁春工 

　　吴伟小画歌为周一书都事题 

　　吴伟之画工竒荡此幅潦草笔力鬯周君嗜好特众殊寳之不减锦屏障清晨示我长安庐指点云雾生江湖渔舟颠翻波浪涌茒屋偃拔风林呼岸曲岛屿分微茫髣髴衡巫窥潇湘南帆欲挂即未得见画黯惨空长望 

　　戏作月川歌酒中调武冈守备周阃使 

　　将军手掣生蟾蜍志将扫断月窟除匈奴祈连天北黄河九曲纡将军吐气可使挽泻倾玉壶匣中三尺芙蓉水豪来提舞秋风里上天思磔虾蟇精桂花老杜僵欲死碧海仙人夜泛银汉槎宫袍解坐将军家起援北斗酌美酒玉箫吹落南天霞南天万里秋冥冥三湘七泽揺洞庭下看明月出沧海君山一点银盘青吁嗟武川之水一斛波明月其奈将军何愿飞玉盏邀嫦娥醉取僊人三首瓮然后扬眉结义天山雪峤横雕戈（月川即周别号） 

　　荆州明月楼歌酒中作 

　　城上明月楼长在楼中明月应不改古人风流今已空今人徒悲古人代古人今人已如此人生富贵何用尔不见武昌长啸者昔之征南今已矣嫦娥飡药奔青天广寒枉守玉兎眠古人有酒不解醉今人空卧黄垆泉明月对我莫相违楼中为吐银蟾辉但使朱缗长得酒玄髦从化霜茎飞山中故人多酒徒明月为我相过无解拌紫绶辞金马饶换青丝提玉壶 

　　席上赠东湖老人别歌 

　　东湖老人朱季曹爱客不减扶风豪堂中贤士常满座千金一诺轻秋毫买园千亩东湖上结屋却傍湖之■〈土幻〉水亭风榭窥窈窕花坞竹径行萧骚凉颷八月起天末潇湘万里回长涛青天漠漠数峰小洒然秋色生林皋是时我解洞庭席东将观岳凌烟霄芙蓉天柱袅超忽萝衣蕙带纷飘揺逢君一笑不我疑神豁意动心相招绮障歌丝留娱燕珠鞲舞袖垂纎娇回山转海新知乐愿挽夭河倾斗杓明朝暂别莫相问相思尺素飞霞标 

　　和内方先生北征篇赠胡傅二职方行塞 

　　旄头夜犯燕晋墟敌兵十万亘穹庐天子九重按神剑将军五道驰军书大同城外烟沙动天骄马饱矜驰鞚径引健肥突朔陲窃窥金帛邀王贡北兵气势恣挥霍抚军督帅计消愕裨校纷惊都护营轒辒并弃嫖姚幕玺书捷下甘泉宫安邉将佐分才雄郎曹二镇参谋画司马六师统制功由来勲业盛文儒把君腰间金仆姑七擒岂可穷葛亮三法岂必传穰苴朝廷昨念邉饟急百万亲输金帑积阃外投醪气已増军中超距材堪出横行万里清塞垣东扫巫闾西玉门鸣鞘直捣阴山破卷斾回麾瀚海翻丈夫一身誓许国铭功要勒燕然石系颈寕虚贾谊言飞书肯效鲁连射腐儒麄狂不料事风尘跃策志未已愿得一请闗门缨提携玉龙并君起  

　　巽屏歌 

　　君不见黄雩之山蜿蜒来百里矫若游龙天中峙羣峰合沓簇其下烟材雾术莽相亚日南山人何年卜尔庐溪谷环复冈峦纡中有一山横抱东南隅屹然碧玉之屏万丈孤云景朝夕秀色铺吾闻八方人文巽其枢兹山无乃神之都洞门不交俗士履石室长秘仙人图金芝色映丹霞彩玉术膏流绀露珠九笈寳章閟竒诡千寻铁锁悬虚无咄山人兮孰招緑萝冥冥兮猩鼯号羌隐处兮余迹焉逝彼屏之曲兮佳可以遨世间万事岂有极王侯富贵终蓬蒿不如芒鞋竹杖逰戏此山中猿情鹤思千古流长謡 

　　石泉子歌（有序） 

　　永丰刘某氏以医行余邑久矣余识之几二十年往以所号石泉乞余诗余为之作长句比余归山中复多年刘相过出所旧题示余曰公犹记西寺挥毫时乎余缅然兴感忆是时余正少刘亦强壮气勃勃也今相顾老矣白晳二毛覩后于今其何如为作是诗匪专赠刘云 
　　忆昔读书西城寺刘生手握青瑶字言爱白坿山中石上之飞泉乞余为扫银河篇剡溪雪藤刳作笺皛如巫峡片云飘我前长松荫寺昼不暑虚堂放笔揺苍烟顷刻髙林动秋色元气淋漓湿窓壁千寻白练落疑见九屏青屏寒似入僊情一谢人间世十年宫锦混泥滓青鞋布袜不可从玉阁金庭空逰戏手骖六龙扶九鸾举颈遥望青玉坛奔淙乱射怅泱漭碧壑倒映思潺湲归来仍觅西堂卧松栢之苔人行破沧洲客往絶诗筒白社僧归虚禅坐人生变化讵有常看君緑鬓凋繁霜余年四十亦衰乆涤毫对酒心茫洋少时豪情今安在抚巻歌诗神先改匡庐瀑布梦徒期衡岳水帘吟孰待为君重赋石泉一长叹安得白日髙丘望逺海 

　　题一山寄迹巻 

　　请息朱弦唱听我一山吟绮甍绣戸围碧草王孙第宅何深沉黄金为涂丹雘错赤玉垂栊揺珠箔罗帷不卷春风回黄鸟啼断青林阁嗟君何处得一山乃在曲台飞榭窈窕间芙蓉巘崿媚虚牖翡翠岩壑标重寰云烟閟缥缈水石纡潺湲莲洞之中老僊伯题以寄迹悬轩颜君有髙才异凢俗竒篇秀句纷盈椟半畆恨违碧野居一蓑欲挂苍林卧期骖白鹿戏嵩阳思跨青牛出函谷古来贵胄多仙俦岂必蓬巷殊华屋一山何在君神逰虽名寄迹同真求蓬壶近接九丘岛弱水不隔三神洲虹屐迢遥捐峻峤风帆咫尺停安流君乎无忘此佳意超驾云气行八州 

　　夜宿桃源县令长黄蚪峰过访遂邀宴酒中赠谢 

　　七月大野号天风黄河浊浪髙排空桃源县前系孤缆楼船夜宿星雾中桃源县尹余邦彦扁舟截浪来相见鸣金列炬闹深霄吹竹系丝谐髙宴情欢意洽席屡移忽忆长安对月时华省官闲留客醉仙堂人逺惙余思十年归卧沧江流何知此地逢故游剧谈纵饮不知倦髙歌似动鬼神愁半酣月落参复横冯夷起舞蛟鼍迎川妃水后互出没翠蕤云梢分纵横别君黄鹄不返顾挥手且入神京去脱谢惭乏吕虔刀新诗裁云赠尺素 

　　漕师刘北华饮余下邳河邳守贺大夫同集 

　　楼船将军何雄豪云艘千簇纷嗷嘈扬帆立帜大河侧将军呼集如猬毛下邳城下开秋宴州中太守同欢劝未欣美酒破旧愁且乐故人谐新面哀丝急管沸灵鼍醉看北斗倾天河月光剑戟森相映翠旗羽葆纷荡摩为君痛饮还髙吟一觞一曲散冲襟明朝挂席彭城去相思河栁揺秋阴 

　　赠张使君佥宪闽中 

　　长安冠履集如云风尘中识张使君牙校双鞚雕玉勒马上揖鞭见颜色翩然顾我苑西庐倾情倒意无所惜君本金陵贵公子论交早结天下士学士声华在禁林中丞风采振邦纪祖先父后何显荣君也有身期自致朅来献策复几年龙剑鬰盘斗间气聊抒旧学试郎官忽都新章荐司隶锦衣贵人嘘雷电当朝气势谁不羡君持三尺坐幕庭指击腰间推豪健丈夫跻仕当雄俊况今执法名逾峻绣斧未经闽蟜舄霜鞯已拂燕台骏燕台闽峤通武夷青溪九曲流葳蕤幔亭玉女袅相柱桂壑芝岩纷蔽亏怜君标格迥凢俗叹君美才堪钧轴髙情云海自潇疎长志簮缨岂束缚待成功业报天朝相期汗漫招黄鹄 

　　白石子篇赠蔡子木出守衡州 

　　白石子读书白石之山自小放迹烟霞间十八挟策于明主万言入奏开天颜飞腾咫尺絶霄汉倐忽羽翰生尘寰朅来通籍复几年云情海思长翻然竒文千篇富洒落秀句一出争流传鲸鲵抒鳞春涨外雕鹗整翮秋飙前顷欲摄衣寻五岳却归鼓枻浮三川三川回沿霅水曲湖色山光媚幽独千竹寒通抱瓮图万树阴连架书屋嵇康龙性岂易驯陆机鸿才终谁局著书满家人未知好道穷年不惊俗只今年才三十余飞腾事业夫何如西昌贤声动禁匦内河政迹闻公交车昨者银黄重绾结赤芾南载垂双鱼衡岳髙髙配朱鸟万古南讹开化墟帝遣侯邦代秩礼握神长养司其舆丈夫立身际奋扬须挽大轴提天纲为霖施泽霈八表岂得一麾久炎方火维诸宿丽明作南极一星应寿昌待君了却匡扶业白石听歌南山章 

　　孟月行送袁驿丞之江东 

　　孟月雪花飘满路春风不入长安树行人鞍马在路旁冻鸟无声飞难去长安今岁何大寒积雪四野浩漫漫雪中行者江东宰别我欲赴龙沙湾十年奔走长安尘一官匹马仍冲津人生苦乐谁能那神龙尺蠖同屈伸忆尔家近玄坛峯青山遶屋开芙蓉中有钓台临碧渚幽潭曲屿浮仙踪尔宗御史垂大名都幕从父继扬声尔今胡为困卑冗局蹐终日劳逢迎我闻富贵得有命鳯粒鸱鼠随天性黄金为注掷道隅瓴罂瓦缶错相映尔驿前对大江流南舻北艑无暂休若见昔时南昌尉但讯挂冠夫何求 

　　里罗医汝茂别余京师作歌送之并示志 

　　阳春三月黄鸟鸣送汝今出长安城长安南去七千里故乡迢逓西江水西江水阔鸿雁稀故乡今岁尺素违坟垄松楸飒夜雨庭闾花竹残春晖三荆前户昨同荫一鸟上林今独飞茅屋自支枫叶岸钓船谁放芦花矶人生性情各有慕焉用但羡黄金扉近者访旧长安陌昔年豪族半芜没青云大第横道傍白日髙门少行迹徒夸盛气走风雷不信繁华凋露月鸣钟列鼎况如是单车独马竞何益始知富贵尽虚闲侧顾勲名堪太息我今饯汝一杯酒汝归幸谢旧亲友许身稷契事徒期托势金张吾不有数茎白髪岂贷人万里青山空回首何嗟要路未先登所幸重权不在手广袖长裾易饰容髙官厚禄难辞咎聊因送汝动我歌腰间劔气纒星河  

　　赋得钱塘潮送王缮部赴浙江分司 

　　燕京八月风呼号枯桑古栁纷飘揺茫然送客感秋思万里忽忆钱塘潮钱塘潮势秋中盛家家看潮箫鼓竞星向海门转玉衡月当天峤悬氷镜氷镜玉衡寒荡摩江光潮气横天河空迎登丘望逺海安得挂席浮长波羡君白舫乗秋风南眺钱塘烟雾中想归帝阙夸竒览定赋观潮大海东 

　　后一经堂歌（有序） 

　　我师龙湖翁作一经堂歌以赠今临海令宗弟时夫台依和之叙曰当宋寇内讧之日武穆誓孤忠提偏旅破贼之计未决也云阳长者倡义声迎饷军门令六师之气不战而先奋其于成功之助葢多矣武穆不及他语慨然于一经大书之遗若预占其后之必兴者今子孙诗书逺泽延流数百岁仕者不絶承传异人神意所黙授得非本忠义一心之感协哉翁歌以赠时夫葢取类至深矣余故申其义和歌之令时夫益诵以自励云 
　　古堂遗址经几世赵宋之南兹扁传于乎岳公三大字蛟龙岌嶪风雷纒忆昔湖冦始干纪洞庭波立鳣鲸起舟师既溃潇湘流敌马复蹴江淮水武穆此时挺戈出万里旗旌映天色贼势未扫搀抢外军声已动轩辕侧当时义士谁赴招云阳长者吾宗豪先持牛酒犒师旅暗握蛇鸟陈机韬武穆竒翰由此留一经之堂传千秋长有烟云护铁画时看风雨生银钩四百余年诗书泽簮笏代承何舄奕斗庵苞采沦髙旻乃今见汝生竒翮上书北阙正华年专城墨绶何翩翩海上双鳬遥振履云间一鹤随鸣弦吾师玉署老仙公题诗赠汝懐先踪云仍岂乏菑畬训臣子要知忠义风君不见武穆髙扁在堂垂无极我师一经之歌将无同 

　　沛中歌赠钦进士赴沛公分司 

　　君不见芒砀大泽嘘云气沛中子弟兴如猬可怜豪杰怨秦法徒使黔黎哀鼎沸山东祸首不知数草间澒洞昏尘雾沛中壮士三千人奋臂一呼白日暮沛公尔时拔剑出马上河山开战绩灭秦蹙汉指顾间爼醢韩彭兵未息泗上归来血洗刀沛中父老迎旌旄逰子悲歌对旧邑战士猛气横新醪沛中髙宴留十日六军更寿欢无极千秋万岁汤沐乡五剧三条贵游宅谁知今日歌风台一丘废土蔵蒿莱请看帝图有销歇焉得人事无倾摧从来时命论通塞萧樊不遇终谁识君行若见沛中人为我幸谢屠缯客 

　　○五言律诗 

　　馆课中秋 

　　今夜中秋月长安万戸看乍移兰殿侧已隐栢台端河汉烟氛浄闗山风路寒遥怜旧亲友心折向杯亁 

　　馆出即事 

　　霾阴开禁籞霁色转天衢苑栁飘云絮渠荷散雨珠时纡金阁步日傍绮寮趋才伎惭虚薄论思一字无 

　　秋日郊寺访客酌谈 

　　细雨城南寺开尊对落晖青山依幔入黄叶映杯飞野迥尘沙浄烟深草树微林■〈土幻〉驻安马取醉欲忘归 

　　滕县道中 

　　滕阳三百里大地卷沙霾不辨春阳气能胜旱暵哀栁长伤碧乱草歮阻青回试问东蒙北何山可翦莱 

　　徐州龙山亭宴集 

　　胜地标龙乆危亭借鹤传长河当槛入乱岫袅空悬日月珠林外风云倚席前此方多难日匡济赖诸贤 

　　时数日不雨宴亭中乃忽交澍喜甚有作 

　　出郭时云合登山好雨来旱愁开仆御春色起楼台唤叶啼鸠聚冲花舞燕回羣公鞠疚日此地畅樽罍 

　　雨集少山水部新轩 

　　水部新轩敞芳樽映雨开竹枝交乱草花片渍深苔檐溜洪梁落槛峯禹碣来相将娱夕暝豪意豁深杯 

　　夜过寳应湖作 

　　楼船贪夜涉积水径长湖片月悬明晦疎星澹有无烟浮鲛客素波涌汉妃珠遥指维扬树苍苍暝色孤 

　　云居寺燕集 

　　云居通鳯岭石阁转香台一径听钟入数峯迎戸开湖光揺绮席天色倒金杯向夜繁星动髙歌未拟回 

　　啸严寺泊 

　　维舟依古寺解缆下幽源花发渚烟聚草青江雨繁鱼梁交石屿鸟路界山村坐羡垂纶者看云过晓昏 

　　普门寺 

　　普门层嶂里独径隐崔嵬寳积烟霞聚香林日月开盘山亘地出汉水划天回注目桥陵逺苍苍冥雾来 

　　淳于髠墓 

　　叹息淳于叟竒谈往籍留操豚辞近狎饮鹄辨真游壊墓藏山曲行人指道周无由听炙輠时鸟自啁啾 

　　习家池 

　　习氏池犹在山公驾岂来豪贤空往旧耕种已亭台曲槛鸣泉落危梁迭石摧寻幽聊驻马暝色下苍苔 

　　羊侯祠 

　　叔子晋仁人政乃郑侨似和邻敌止侵戢境民安理祠比召南棠颂流汉曲水千秋岘首碑泪堕襄人士 

　　巴陵道中 

　　晓发巴陵道冲泥突锦鞯雾飞翻作雨石出屡回泉露坼池荷损风披岸槿捐物情尽揺落吾意竟谁怜 

　　湘阴道中 

　　来往三湘遍真成感倦游烟开林影乱日出鸟声稠草木惊时变光阴荡客愁所思渺天未不见祗离忧 

　　出资阳赴武冈道中二首 

　　合沓千峰里轻舆鸟背还山花交乱石硖竹袅奔泉岩合疑无径林开忽有天永言辞俗鞅自卜挂冠年 

　　其二 

　　屡回山谷阻时复得幽村路转松杉宻疃开芋秣繁人烟通絶岭草树豁髙原莫问桃花水前溪亦武源 

　　桃花洞 

　　桃花开几许客至槲林深洞豁天门霁巗垂石阁阴秦人家岂在阮客路空寻坐忆青霞髓翻悬王烈心 

　　李泌宅 

　　旧宅迷黄叶荒基隐碧岑昔贤遗迹在流水暮烟深石拆悬蛇径云霾伏虎林相唐垂大业终此遂初心 

　　孤山林和靖墓 

　　处士孤坟在疎林映水开湖山千古丽诗句几人裁鹭渚寒烟积鱼梁晚照来梅花飘欲尽谁为扫荒苔 

　　栖霞岭谒岳武穆王墓 

　　元忠瞻异代巨庙倚髙坟痛矣英雄事悲哉战伐勲金牌飞白日铁戟断黄云劲气号松栢犹疑叱咤闻 

　　祗谒孔林二首 

　　罔极懐夫子瞻思向墓林寝宫寒日閟隧路古云深尚想奠楹梦空传曳杖吟斋心共苹藻聊以荐居歆 

　　其二 

　　世逺松楸换神逰剑履藏秋阳无改暴梁木自兴伤报徳崇千代修禋暨百王侧观孤桧色遗慕窅难忘 

　　髙斋 

　　髙斋轮鞅絶独卧碧云幽山气青常润湖光澹不流脱巾临竹屿展席向花丘去此寻真境尘嚣安可求 

　　居然亭 

　　地出青莲宇亭开碧槲林明湖澄静影峭壁偃孤阴雾窟黄熊性烟波白鸟心从来豪逹慕不受世笼侵 

　　藕花居 

　　藕花亭子好乃在水中央万树菩提色千池菡萏香彩云流绮幄珠雨散瑶房此际江妃曲应遗汉水璜 

　　见山 

　　幽人昔解绶草阁赋归来嗒尔帘栊启悠然烟雾开晴光分径竹晓色下阶苔不尽东篱意千巗秋气回 

　　龙游除夕 

　　迢迢游客子岁暮感山川鼓角流残夜星河转旧年扁舟寒水侧故国白云邉未展经时志孤心魏阙悬 

　　洞麓堂集巻七 



　　●钦定四库全书 

　　洞麓堂集巻八 

　　（明）尹台 撰 

　　○五言排律 

　　送龙良卿使淮藩十四韵 

　　诏使辞天阙僊槎渺汉津炎风吹驿路赤日转轺轮藩冑尊贤礼天王展懿亲元仪开墄陛恤制降丝纶驷马中朝节輶轩上国宾题桥夸昔柱聘席感前珍树引江帆色花迎彩服春红颜归锦昼白髪倚门晨晓梦占鱼笋秋思入鲙莼驱驰千里道忠孝百年身怜我迹兹滞因君泪满巾瞻云亭屺岵步月感参辰每叹朋俦隔徒懐原隰询若行逢桂树愿迟晩攀人 

　　送李司成之留雍十二韵 

　　帝宅金陵峙儒垣璧水开川遗秦凿迹山隐晋临台槎汉通南斗文星出上台阳城真士范李白信僊才日月鳌宫丽风云虎观回誉髦归徳造狂简藉成裁六义经帏展三长史局推论恩终楮薛侍从陋邹枚赤绂皋比拥丹心衮职陪金镛登笋簴玉驭待龙媒时序玄驹变江湖白雁来愁心牵饯引惆怅对深杯 

　　送欧经歴赴绍兴幕十韵 

　　会稽天下郡强服夏王开海望通秦道山形引越台霞峯天姥峻雾涧若耶回地讶屏分合人疑镜往来云沙张吏幕花鸟傍仙杯丽域东南擅英僚俊乂陪名车应选御巨室合抡材岸鹢微风栁江蝉细雨槐愁心牵畏简梦思引循陔若暇登官阁无忘何逊梅 

　　徳州李主政濯缨亭集 

　　使君堂左侧一径转幽森地阻青林僻亭开碧水深薄遗投绶意因寄濯缨心邃廨稀人入名园得独寻官闲从岸帻客至罢鸣琴偶访谐沾席交欢展盍簪云霞流晩憩虫鸟助秋吟水尽蒹葭色风疎柿栗阴烟霜行色变时序旅愁侵短剑晶荧气哀丝幻眇音淹留成剧坐感慨搤雄襟愤世思长往懐贤惜所钦有才谁逮古无力岂忘今去矣吾焉适懐哉此滞淫 

　　毛进士使邉得省十二韵 

　　勍敌窥三辅元戎练五兵纡筹劳圣主献画满神京鸟斾黄云合鱼书白日征三秦忧转饷六郡募横行贾谊单于组终军闗吏缨时危矜战绩世难耻儒名捧檄毛生志扬舲祖逖情未辞邛邑驭敢问朔方旌梦逺蛟龙泽愁深骠骑营空怜新竹笋徒泣旧庭荆（时毛有兄之丧思母益至故求是行）入里梧飘井归朝栁媚城葵心知抱赤好向太阳倾 

　　送潘生东田赴南昌因讯水洲诸公 

　　怜君豪俊士白首弊儒冠旅食燕京市长歌行路难一毡仍独抱双剑向谁看漫拭芙蓉匣还吟苜蓿盘匡诗頥自解董赋志堪叹薄宦元饶隐微名不累官西山长户牖南浦任波澜若过逢梅尉为余讯勉飡 

　　送林明府谪官金陵 

　　长安木叶下匹马问何之去逐南鸿迅行将北燕随风沙从弋缴岁月任轩楣毛羽寕论铩绦笼固可辞沧洲吾道得旧国宦游宜六代豪华迹三山缥缈思别怜歌玉树赠欲把瑶枝童穉情亲日江湖岁晩时相逢聊此地后会定何期若见羊何侣新篇慰我知 

　　送文学赵先生归致兰溪八韵 

　　湛湛瀫江水东驰严濑长昔贤遗遯迹故里有辉光世逺人文振风髙道术扬前元诸子奋今代数公昌有美师模抗翻然士帜张众方观作止我独辨行藏豹息元依雾鹙饥秪慕梁送君禾浦上何异别山阳 

　　江太孺人寿诗 

　　二月花欲然莺声上苑传暖萱初媚日慈竹已含烟门集仙人履堂陈寿母筵珠翘娱景丽彩服戏春鲜宅住云霄里尊开日月邉招邀青鸟驭玩诵赤鸾笺箓受华存秘教成孟博贤驻龄垂八十累行载三千汉史东征赋鲁诗閟颂篇古来阴化助遗述重彤编 

　　送陈给事赴守卫辉十韵 

　　送君淇上去我思积如何五马郊原别三年谏疏多吴干纒斗气魏阙阻闗河目断天山箭心悬渤峤波指庭轩后草挥日鲁阳戈往事嗟难问新诗行自哦一麾兹出守八使昨催科宿赋诛曽免疲甿病孰摩鲁公流昔颂亷范听今歌逖矣吾焉讯尺书迟雁罗 

　　送大司冦笠翁先生赴召北上十四 

　　韵紫匦传新命彤轺发旧京三垣卿月丽五夜法星明鼎业光儒术彝功阐帝纮祯符占贯索泰纬应阶衡祖席郊闗展离弦渭唱并懐贤怜汉佩惜别咏河缨亭晩吴天豁江秋蜀涨平挂帆云出浦倚棹月临城淮树行相引徐山若处横鲈莼乡思剧鸿雪旅情惊白闼悬珂影朱扉听履声祥刑钦吕徳淑问想皋名岁晏松筠劲霜寒葭菼鸣何时尺笺堕一诵慰平生 

　　○七言律 

　　元潭观追忆旧逰作 

　　雪浪阁前草树春十年重过一沾襟到来剡曲迷新棹老去延平失旧津岁月岂应尘里度烟霞自向梦中亲追思未待山阳笛祗对清江已怆神 

　　答张主政镗赠别之作 

　　乞归忻荷帝纶颁作赋何须效子山耕陇自看新犊长钓船时引旧鸥还惠庄谈辨六经外臧榖功名一笑间老矣无心问谁是曳藜聊共片云闲 

　　寄赠建寕刘丞余尝过其家 

　　十年不采衡阳杜千里知哦建曲松闽雨几沾金騕褭岳云长护玉芙蓉交游向识茅容异语笑何时程本逢四十年来湘水别髙楼曽复卧元龙 

　　寿郭平翁八十诗 

　　藉甚先朝献纳臣一麾江海谢熊轮论交忆侍彤扉入论道惭违黄髪询八十就言归耉俊三千曳履盛儒绅应吟抑训当盘几卫武方箴欲耄身 

　　寿三塘老人 

　　老筑林间半畆庐三塘云物在巾裾向人且试岐俞术医国应存素难书肘后丹经聊自检山中瑶草正纷如何当启我长生诀拂袖阆风戏紫虚 

　　题宗室瀑泉 

　　西山千尺之洑流注作瀑泉散九秋万古烟霄飞玉练一天星斗缀珠旒东平善以涓涔积河间经兼浑灏求掬勺清沦堪自濯底须雁荡玩灵湫 

　　寄谢豫章诸士友 

　　岁月虚惭老斵轮江湖聊复寄垂纶久甘樗散蔵幽迹忽拜瑶华感故人隋珠幸向骊渊得燕石空兼鱼目陈稷下雕龙谁似者南洲风义薄髙旻 

　　七十自寿 

　　抱柝夷门齿谬同谁堪黄髪应非熊朝廷俊宅充多士社稷匡扶倚数公散木自甘丘壑卧非材岂任栋梁崇能词吉甫叨承系愿诵中兴二难功 

　　和答大宗伯董用均 

　　平生秘迹华阴求苦忆昔年张益州旧省愧同何劭入扁舟忻共李膺留松陵月上青菰晩苕水波翻紫稻秋他日相思期结社休文传有故时丘 

　　舟中别用均学士有懐 

　　南省几伤道阻长西清一别秪相望何期苕水朱弦思并入松陵白雪章千里神交劳逺忆十年儤直感同行故情杯酒应难述此日懐君意可忘 

　　泷江别一崖奉常阳溪侍御一首 

　　不见旧交今十年相思泷水隔长烟奉常节引金舆侧御史书持玉几邉老去谈经匡鼎废别来辞疾杜冠捐飞腾宦达成何事笑折晴花舞醉筵 

　　宿陈氏学易堂作 

　　一入泷溪坐此堂俨然尘意濯沧浪无言自识先天画有梦浑逰太古乡泽豹文章成雾蔚神龙变化蛰渊蔵虚帘长下同严肆隐几应知异坐忘 

　　次答文江曽中丞枉讯二首 

　　老向中林习掩扉荒村车马过从稀偶乘剡水扁舟兴来玩舂陵朗月辉几日春风双榻对千山暮雨一帆归新章更枉场驹问始幸沧洲蚤拂衣 

　　其二 

　　九折摧车忆蜀门每因叱驭笑王尊秪随白鸟忘争席敢拟青牛学着言勇退乞身元不易倾危视舌亦何存也知衣白终堪相肯向羊裘卧钓纶（时中丞以憸壬相倾乞去故中及之） 

　　秋日同诸讲友会社堂遂游梅田洞有作 

　　锦林寒叶洒新裘石戸髙开少皥秋遇过稷亭谈白马贪依函谷驻青牛中天秘室仙人隐异代真符使者求老幸歌游长此地不知尘世隔丹丘 

　　留余堂诗 

　　留余堂在碧川浔绮构髙开紫桂林一自烟霞辞鳯隐几惊风雨动龙吟窦公教擅庭贤盛荀氏家承世徳深共羡石涓遗嗣矩犹传宋语作心箴 

　　芝林诗 

　　毘山秀挺芝煌煌千林气吐云雾苍绮皓出安鸿鹄计商岩长咏鳯鸟章金茎夜渍三危润玉菌朝含五曜光不用仙经篆图牒硎山霅水纷流祥 

　　丙子元日述懐 

　　糟粕从谁问斵轮支离七十又逢春生逢四圣休明世仕列三朝礼乐臣老向星辰忘听履病将舟楫寄垂纶子房本乏神仙骨白髪能抛乌角巾 

　　忠爱堂诗（有序） 

　　御史大夫杨休公之孙小洞庆雨余里婣中之踔达好义人也往其从子余馆甥幼学不幸夫妇继殒遗孤幼子女凡五人产籍靡稽搉无任其事者君殚心经纪不稍懈既葬其夫妇乃嫁女之长者其幼亦获所托焉三子余抚其二幼君取长子教养之产皆分畀诸故僮掌治又以扬休公所创忠爱之堂岁久渐倾圮乃鸠工庀材葺曩敝一新之余阅世所称伉慨知义士众矣乃如君笃实无矫袭殆什伯不一二见者故因堂成作七言四韵诗一首识厥美殆匪直以堂故云 
　　御史大夫之故堂飞甍杰阁森层冈春深燕雀纷成鷇岁久云霞仍倬章有美闻孙承奕泽思恢哲祖振华光新悬丽扁昭前学我咏斯干颂世昌 

　　西苑春晴（阁试） 

　　暖气先浮太液舟晴光渐度上阳楼蚕宫雨霁桑犹穉榖社烟和草乍柔地静云霞依御宿春深鱼鸟迟宸游豳歌逸训传丰镐丽日长瞻圣藻流 

　　五日侍宴龙舟应制（阁试） 


　　彩仗葳蕤交帝苑翠华缥缈拂仙台芳辰箫鼓中流竞元峤风烟竟日回好鸟过林迎步辇新花隔水照行杯叨从燕镐观宸豫不向横汾羡汉才 

　　中秋对月（阁试） 

　　四海秋期逢此夕九霄月色对长安堪怜委地金波动未厌沾衣玉露寒兎影纔生云母帐蟾辉忽烂水晶盘悬知永夜闗山外鼓角风凄万幕看 

　　送苍梧令 

　　五岭风烟接九疑苍梧形势控南陲一尊此送弦歌宰万里谁驯鸾鹄姿象郡久艰秦篚贡交州犹动汉旌旗丈夫才力须兼济作吏寻常讵汝期 

　　送史簿调阳江 

　　三年岭县琴书僻万里炎荒剑舄孤沙草乍辞彭蠡鴈江花又送海陵鳬阴阴古雾迷铜柱炯炯寒氷映玉壶鹅水于今歌节操看君髙义过文儒 

　　奉和朱翁老师病懐三首 

　　久吟碧草思门径况对黄昏媚省曹入夜星文回黼阁经秋云物恋宫袍持衡合兆三阶正倚杖那思五岳髙但使松乔延服食可容稷契访蓬蒿 

　　其二 

　　忆昨鸣鞭趋晓仗侧看曳佩领仙曹龙墀乍驻尚书履鳯阁旋纡学士袍地接勾陈珠斗近天临太乙彩云髙悬知数视明光草不效元庐闭碧蒿 

　　其三 

　　长拟丝纶承帝制讵论词赋冠儒曹神鳌鳞甲辉宫观织女机杼绚锦袍岁月幸依经幄静云霄倍望讲筵髙成蹊漫愧随桃李塞径从谁薙莽蒿 

　　秋懐 

　　蓟野秋交朔气深渔阳上谷莽萧森河闗迥带烟尘色海甸浑迷风雨阴天逺芙蓉难独采露寒兰芷莫先侵腐儒素食惭何补草阁荆扉日夜心 

　　丁酉冬十月雪 

　　可道去年雪太迟今年孟月雪丝丝含风窕袅纷成态向日轻盈宻弄姿田畯好占宜麦兆邉人莫动采薇思平南凯奏应今至破蔡功成是尔时 

　　腊一日雪 

　　腊月一日寒色异同云四霈雪纷侵咆林豺虎骄应减入地螟蝗定几深白日八埏浑一象玄氷九泽冱成阴故山梅栁垂垂发折赠谁遗寄逺心 

　　送彭廷化归云阳 

　　三月栁花飞禁城楚南逰子别燕京江湖气暖鱼龙动郊泽春多云雾生五岳竒探虚夙志三湘长望渺孤程因君浩思横天末安得吾帆并汝征（时余有行忽中阻） 

　　送符太仆迁韶州太守 

　　武水韶山昔政传中朝人士几君贤花间此佩双鱼出岭外仍迎五马还漫忆金珂趋晓并长看玉剑倚秋悬召棠莱竹占今盛念别无忘寄逺篇（符葢先倅韶兹再出故云） 

　　送髙安吴太史侍母南归 

　　蓬省僊僚别禁庐新秋彩服傍慈舆晴风白渚遥浮鹢细雨黄河欲上鱼云引太行千里迅天悬巨野一帆虚怜余四易长安暑枕扇无因慰倚闾 

　　寿姚封君七十 

　　仲节悬桑阳始达省郎斑服计趋庭藤衣老卧江门雪蘂笈闲开笠泽星迟暮看山劳柱杖逡巡闭户了僊经人间七十古称少况睹仪鸿在九冥 

　　送方鴈里理淮狱 

　　淮海风烟汉节驰僊郎遥出白云司江湖漫忆同舟日花鸟还怜并辔时孺子桥荒无旧石王孙草緑有新祠英雄事业谁长在访古知悬百代思 

　　己亥出京 

　　蓬莱宫观九天开鳌禁星辰接上台岂有文章承帝制漫令姓字列僊台词垣忝数追趋后御幄惭叨品校来暂出京门堪涕泪致身元乏广川才 

　　题崔阃帅竹泉巻 

　　将军作镇古滁阳林壑遥分豹节光僻爱石泉鸣絶巘侧开茅屋倚疎篁千峰雨送寒流急一径云低暮色苍莫笑祭遵不好武时平无事借鹰扬 

　　别少山水部至吕梁宿酣始解因忆轩中山石有寄 

　　豪吟别尔看花筑醉里浑忘下瀬船片雨忽听河岸侧数峯犹忆石梁前误疑五老虚江雾却问三神失海烟相望彭城成阻絶令余长兴独翻然 

　　御史大夫周公旱雩得雨诗示答二首 

　　数月江帆一雨无黄沙飒岸野田枯方春众盗愁兼剧比郡三农困得苏敢爱玄牲将奠瘗即防白屋转流逋时霖果应南郊雩一夜云雷土尽酥 

　　其二 

　　督府上卿天下无淮阳出镇怜雕枯忧时隐念悬鱼釜计国深思入爨苏民有长謡歌惠恤吏无横索及穷逋霏微更惬千人望沾沃真成九地酥 

　　严先生祠堂 

　　江阁斜阴倒碧流钓台崛立水云幽图中物色今谁肖帝侧星文不可求往矣功名成邓冦时哉心迹合巢由南阳旧识狂奴态底事犹持谏议留 

　　衢州大雨涨作 

　　首夏三衢诸涨发西安县前江可怜乱流涌树忽失岸髙浪卷花时近船大地且忧及昏垫巨川欲济那洄沿便应即此乗虚筏径访羣仙赤峤邉 

　　龟山 

　　弋阳龟山天下无丹梯紫阁含云孤羣峰冉冉纷合沓一水盈盈中回纡五色金芝秘阡术九文玉笈函经图安得遂挟飞僊侣髙寻石鼎凌神区（山有紫芝石鼎二峯） 

　　湖上 

　　岸曲风烟霁短槎水楼云日丽清沙雨残乍袅新抽竹春过犹存未落花黒髪何人能解绶青山是处足为家独怜无事渔竿侣长卧沧波弄晩霞 

　　长沙贾太傅祠 

　　太傅祠堂何处开长沙旧宅半荒苔隐思自托三闾吊痛哭谁知七国哀绛灌在亭能得士古今当路少怜才请看汉帝何如主宣室仍虚前席回 

　　东湖草堂 

　　我爱东湖湖上居竒山合沓在门除径开蒋诩僻还似宅效王维胜亦如渚曲秋风羣泽雁槎头春雨聚湘鱼卷帘终日琴书里天色云光相映虚 

　　荆州秋夜 

　　卧病荆南伤客心井梧埤竹助萧森开牕忽见昏星变隐几遥悲序火沉南忆佳人香雾逺北招仙侣彩云深萱花棣萼秋虚映吟倚孤亭思不禁 

　　七月二十七日恭谒显陵有述 

　　象阙髙开古郢州天垂翼轸照南陬羣山迥引嵩邙势众水遥交汉沔流树里云霞飞彩仗窓中日月閟玄旒小臣百拜遗弓逺怅望桥山松栢秋 

　　至郢同乡三臬使集宴因赠 

　　名藩臬使三贤并藉甚吾邦昔见稀独夜繁灯张馆燕清秋凉雾拂僊帏文昌象纬通南斗执法星芒切太微持轴愿看公等入早令皇治迈垂衣 

　　汉寿亭侯祠 

　　气结旌旗惨不舒将军遗恨此荒墟三分割据功谁并百战河山绩已虚义报曹公辞魏得心轻陆竖计吴疎至今剟剑留危石劲雨凌风立自如 

　　舟晴 

　　晩日斜光淡自舒三湘秋色映船虚天开众岫晴依幔浪袅孤云影在书得食空怜阳渚鴈藏身欲钓洞庭鱼回帆侧指朱陵近絶壁长林拟坐予 

　　岳阳楼观洞庭湖作 

　　万水东奔江汉回无邉秋色洞庭开荡胸云雾晴兼吐得意帆樯晩并来望阙长悬公子思登楼谁是仲宣才茅茨漂泊鱼龙窟满目苍葭楚泽哀 

　　雨宴岳楼观洞庭湖复述 

　　危槛髙慿万里风湖天飞雨映冥蒙二仪漭荡长波外七泽回游元气中绮宴疑张龙女宅瑶弦似听帝妃宫酒阑忽见君山出髣髴僊鬟亸太空 

　　累石 

　　累石南纡一径微羣山回合突成围渚云淰淰初凝斾江雨冥冥忽在衣唤侣渔舟仍独泛趂人沙鸟故髙飞平生疎豁真成性散髪惟便旧钓矶 

　　涉汨罗水作 

　　路遶忠祠叹式微草深昏国怨萋菲江流似恋夫君至山木疑懐公子归渔父真能辞浊世沧浪还可濯尘衣秪怜一曲清湘水不向西周抱渭矶 

　　水寺 

　　万里秋风吹客衣江天晩色静霏微白云水寺蝉孤噪黄叶山房鹊乱飞奉使经年劳馆饩辞家每夜梦庭闱燕中始出花犹冻杨栁今疎客未归 

　　资阳潭石矶特竒怪艮斋赵使君招宴即席二首 

　　独柱支撑何大竒资潭回抱迥逶迤林悬石阁飞梁袅径折峯亭曲栈垂四海登游无此地百年谈笑几今时不妨扶醉留歌舞并接凉蟾倒玉巵 

　　其二 

　　百丈孤矶耸碧涛熊幡鸟斾此招邀岩倾讶俯鼋鼍窟石出疑横乌鹊桥坐久玉绳当戸落酒残银汉向杯揺欲因霞岛辞朱绂长挟飞僊倚鳯箫 

　　中秋云根亭次艮斋使君 

　　此夜中秋人共怜况邀岩洞酒杯前楼台近映千家月河汉遥开万里天玉署相看逢旧侣瑶台何用问羣仙已拚烂醉酬清赏不惜虚槎挂斗邉 

　　法象岩 

　　法象竒岩霾古云平冈峭石突缤纷林含赤岛三花影洞列丹枢七曜文锦瑟玉笙闻缥缈金芝瑶草閟氤氲欲寻世外真僊侣暂狎山中麋鹿羣 

　　出法象道林赴周都阃宴集 

　　雾袅阴萝锦嶂开石门秋色浄僊台不辞闗尹青牛访遥跨将军白马来豪对绮筵探寳铗醉邀罗袖欵金杯酒阑更秉中林炬为草新题刻紫苔 

　　观法象诸岩下眺平麓得石丘隐丛莽中竒甚因命仆夫除秽同周帅取酒酹山神署其名曰岝■〈山上咢下〉丘移席再宴艮斋旧馆友也 

　　岝■〈山上咢下〉一丘七洞连崛竒千古霾云烟旋驱厮隶斸荒蔓即为将军排好筵突兀诸峯云际出扶疎众树席中穿画图焉得王丞手胜事长令百代传 

　　衡州鴈峯寺宴集 

　　衡阳七十二峯开鴈入南天向此回吴楚山盘朱鸟出蒸湘水蹴白龙来僧车自演昙花宇佛座长尊法树台五岳尚牵婚嫁在暂将豪兴托深杯 

　　上封寺 

　　路转千峯石栈危上封云阁半空披乍看西日虚岩落忽见羣星大壑垂海雾四时流戸牖天风中夜振■〈施，童代也〉帷匡床暂傍银河宿明发颠崖访禹碑 

　　方广寺 

　　衡岳峯阴方广寺幽林危刹傍天台水如银叶烟中落山作瑶莲石上开深夜星河朱栱宿髙秋云雾黒潭来欲辞簮绂堕猿鹤留记老僧待客回 

　　晓望石廪峯欲登不果作 

　　莲花峯影动参差石廪天梯袅雾危坐惜阴崖苍藓滑吟看峭壁紫罗垂谷声昼吼蜚亷窟云气秋翻霹雳池安得身轻凌絶顶卧承悬露咽僊芝（峯有雷池风洞二竒景） 

　　浙藩紫薇堂燕集 

　　省署深堂坐竹虚洒然秋雨集交疏凉随舞叶林中堕暑向歌筵盏底除宋苑楼台空昔盛元寮人物岂今如欢娱况属豪华地合遣羣公色笑舒（浙藩司盖宋中书省元改行台） 

　　紫薇堂山石燕峯岳伯索题 

　　突兀三峯省后开背林幽阁转孤台却疑华室中天隐翻讶秦梁跨海来谷黒得无霾虎豹崖敧莫遣挂风雷虚窓竟日珠帘卷咫尺秋云万里回 

　　入云隐诸山作 

　　地入南髙峰益峻削成无数青芙蓉盈盈一水银河绕杳杳诸天金界通采药真人不可问持花圣女应难逢广轮法相俱尘土浄境攀跻聊扣钟 

　　秦宫保封丘祠次王侍御二首 

　　临陴力掎垂围邑破贼功辉画像祠庭草润含春雨细阶棠阴转夕阳迟闾阎自此安周甸父老谁忘覩汉仪二十年前旗帜色伤心空有野人知 

　　其二 

　　风卷长河水作潮尚思虎■〈革长〉飒金镳艰危不假夷门节汴洛真瞻马柱标张相功名称益久韩侯惠爱颂邳遥（张相咏知益韩侯棱镇邳皆有生祠）观风赖有巡方使为采覃懐白屋謡 

　　寄龙良卿补黄门给事 

　　右顺门西旧禁扉先朝元锁侍臣闱地邻宻勿通贤谏天切丝纶出帝畿短草知酬轩后陛何人思补仲山衣云霄看尔竒毛逸搏击功能岂晩违 

　　寄西昌陈子虚入制阁 

　　制阁丝纶召典裁唐臣旧羡子昻才文章已入黄麻选雠校应兼缥轴开泽豹藏身聊雾雨神龙何地不云雷怜余尚滞周南迹倚剑思君日几回 

　　济上坐浅斋中丞半隐园二首 

　　济上风烟接九河中丞勲业此方多不愁浚凿劳轩橇长恐才贤负罻罗白日林中瞻仗钺青霄花下忆鸣珂即知诏掌中台近定许时从禁掖过 

　　其二 

　　小结新亭半隐名林园终日抱虚清台中吏散鸟争聚花外人稀鹤不惊细水自生秋雨后片霞恰映晩池明桃源古朴还相似不羡平泉卉石并 

　　舟病逢圣寿节有感 

　　忆昨兹辰供奉班五更华葢侍龙颜朝衣步共炉烟转舞佩声随扇影还栁底鸣銮回御辇花邉贡马簇天闲只今卧病湮河曲梦遶鹓行霄汉间 

　　感事二首（庚子七月） 

　　突然散骑满云中将帅休夸破敌功坐镇已无梁督统提邉谁是石征戎可怜士马空秦塞即恐烽烟彻汉宫安得本兵深庙算遍收竒勇策勲庸 

　　其二 

　　扶桑铜柱亦堪危未说天骄扰汉池虎穴横戈须此日龙沙拔帜定何时通蛮久絶唐蒙使凿岭犹烦马援师诸省壮丁输挽尽无由四海息疮痍 

　　辛丑元日早朝 

　　玉叶葳蕤绚五云金茎缥缈出层氛风回阁道朱衣过日射銮轩彩仗分万国并朝王正朔羣公重焕帝仪文小臣拜舞三阳会愿以康年祝圣君 

　　华葢入侍 

　　绛炬光繁晓漏催九天春色动蓬莱旌旗并拂星河入剑佩齐冲月雾来步辇乍停僊乐引侍臣先睹圣颜开私惭衮职虚何补长傍炉烟候曲台 

　　和托斋尚书雨忆浣花堂寓宿之作 

　　尚忆西岷云气生犹思昏黒蜀星明虚灯独夜草堂宿细雨髙秋木叶鸣天地名贤空往迹山川文藻漫含情谁言紫阁青扉梦长动烟猿水鸟声 

　　潞河别王民瞻舟中 

　　潞河三日维双楫忽漫相逢得汝舟闇闇风尘兼昼暝辉辉霜日向人流孤弦聊为离筵解九折何妨壮轴游况是汉廷恩筏宰普天民力困诛求 

　　送刘少怜奉使便省 

　　海国春风白马骄长天南引使星遥覃懐栁色迎旌转济汶花光入佩揺万里江山观眺得百年鱼笋梦思劳知君此去承欢近迟日髙堂绚锦袍 

　　腊廿日恭上大行皇太后册谥遇雪 

　　西掖仪成引白麻诏传急雪忽飘花色揺三殿金觚静影逐千官缟带斜翻讶玉霄行羽斾暗悲瑶海断僊车莫令孝笋重抽土更使宸衷恸物华 

　　雪后显灵宫即事 

　　独马闲寻羽客庐雪风吹我白莵裾氷悬细栢揺珠缀雾袅深萝羃绮疏昼静虚堂疑斗步心清妙地惬仙居更看玉壑烟霄外结绶垂鱼意并疎 

　　闻林旗峯先生家难有懐二首 

　　海上三秋白鴈疎昨传消息更愁予成家但立相如壁壊宅寕存孔鲋书畅志酒杯应料理端居述作复何如含情漫极天南目徙倚髙台咏卜居 

　　其二 

　　解绶风尘意得开聊思松菊一归来逢时独惜云中守抗俗谁怜邺下才底用文章矜豹变须看驾御岂龙媒瑶华断絶闽中使怅望沙村草阁梅 

　　西河 

　　西河日夜羽书驰直北风烟尽虏陲列校岂屯秦斥隧诸邉虚绕汉旌旗休思骠骑封狼日恐逼单于祭马时闻道凶门推毂少翩翩纨袴拥新麾 

　　任太夫人寿诗 

　　谏议昔归奉彩舆起居今得傍承庐金钿白髪行相映玉衱朱衣座不虚帨引萱丛回献舞杯含婺彩散门除寒萝亦有长年蔓欲比贞松故不如 

　　送黄材伯学士赴南院 

　　太史新悬学士鱼鳌宫南入是僊壶闲牵锦缆白门去絶胜金珂紫阁趋季子物情周列国左思词赋盛三都亦知静理经纶业定有竒猷翊帝谟 

　　寿钱御医六十 

　　黄扉通籍自何年圣济宫中鹤髪僊簮绂行蔵逢六十刀圭功力过三千山中橘树侵云长海上桃花炫日鲜知望燕山思彩服莫停吴泽滞牙船 

　　送钱丈出谳四川 

　　乍看按狱钱塘郡又见详刑汉竹城吟草几拥湖月白法文今动蜀星明春余剑阁花应少雨过瞿唐峡尽平皇泽只今周絶域可令寃讼有缇萦 

　　移居西巷次宗弟员外徳卿（讳祖懋） 

　　绮阁朱楼烂九衢门开曲巷自回纡短椽聊足此中寄广厦能忘天下须玩世漫依金闼隐懒朝真怯玉墀趋他年倘使元文就别觅扬雄宅一区 

　　送陆俨山学士南归 

　　鳌禁儒僊尚黒头疏承恩许赋沧州旧林白鹤应相待幽谷黄鹂得并求紫阁讲筵悬鳯幄青宫宾闼罢龙楼此行暂别蓬莱苑还访扶桑万里秋（陆以詹事兼太子宾客致仕） 

　　寿溶溪刘公六十 

　　溶水东流双浦深溪山几曲称幽寻从教六纪阶蓂变不废三秋篱菊吟早试青嚢留笥记晩遗缥帙薄籝金悬知绕席班衣舞清宴长开锦树林 

　　冬日偕甘文学懋献逰洞辱诗次韵并申后约 

　　冬日洞门引兴长瑶华忽捧快余望圈中自识无遗画（指洞上圈）删后谁知有剰章洛社烟花还旧约舞雩童冠况成行铿然舍瑟前贤事此意春风未可忘 

　　○五言絶句 

　　题白鹰 

　　玉刷清秋迥雪翻碧海孤无因击大野仄立动愁湖 

　　西湖次韵二首 

　　四月过新雨西湖罗绮春荷花娇緑水妬杀采莲人 

　　其二 

　　歌筵长白日舞袖亦青春试看西湖上能逰有几人 

　　开云楼望岳 

　　熙阳含景丽积雨散层阴因忆开云日悠然思古今 

　　大湖北山四亭题句 

　　黝然一潭碧对此澹若空物象从生灭泓涵自不穷（右涵碧） 

　　其二 

　　孤亭接混茫髙睨众象表不以登髙独焉知视下小（右凌虚） 

　　其三 

　　半壁倚嶙峋下俯幽潭色潭色与壁阴渟洄不可极（右凝清） 

　　其四 

　　万木互阴森幽泉细迸泻借问亭坐人何如驭风者（右泠然） 

　　○七言絶句 

　　吕梁歌二首 

　　悬水掀风起白波吕梁险势其如何长鲸怒跋三门石贱妾劝君无渡河 

　　其二 

　　万里河流九曲奔飞湍千尺下龙门等闲人心不似此白日雷涛暗处翻 

　　竹枝词四首题陈侯东华送别图 

　　东华晓日照江楼冠葢云屯拥画舟借问南阳诸父老谁能挽取旧岑侯 

　　其二 

　　蓼花新涨动孤城千尺虹梁截岸横欲系仙帆无那逺中流箫鼓望双旌 

　　其三 

　　三年为政似君无人道莱芜釜有鱼留得家携青色犊升朝自驾旧来车 

　　其四 

　　竹枝词和古桐乡去思浑牵江水长遥忆东华松独倚残株犹足比甘棠 

　　光山逢刘致卿副使因忆其兄太守二絶句 

　　十年芳草惜离羣海上朱幡忆暮云何意归轩停楚泽万山黄叶独逢君 

　　其二 

　　双垂紫绶绾专城人羡君家好弟兄借问霜飞今夜斧有无池草梦中生 

　　虞塘晓发二首 

　　絶岭朝霾云气霏日髙林际始含晖层萝窈窕闻鸡犬知有人家在翠微 

　　其二 

　　径石杈枒走乱流颠敧古木亦相樛危峰仄迭几千转缥缈惟看白雾浮 

　　山行四絶之一 

　　秋花映路开无数可爱深红间白枝不听疎林黄叶坠风光浑道是春时 

　　洞麓堂集巻八 


　　●钦定四库全书 

　　洞麓堂集巻九 

　　（明）尹台 撰 

　　○诗类补 

　　七言律诗 

　　归兴二首用少宰张文邦先生韵 

　　招隠漫懐南国士移文应笑北山羣乡心千里惊黄叶客梦三秋动白云不奈鹡鸰天际急可禁蟋蟀雨中闻江鱼向晩堪垂钓玉鲙何时入馔分 

　　其二 

　　薄伎谬承金马诏虚名敢厕玉堂羣鞲鹰仄目空绦縼野鹤深巢但水云有客孤桐谁共理故人尺素阻相闻并飞亦是随阳侣霄汉那言羽翼分 

　　遣懐用前韵二首 

　　乆狎山中猿鹤伴翻猜池上鳯鸾羣蓬莱晩照流仙气碣石秋阴动朔云白璧招贤成往叹黄金好士只空闻岁残兰芷能无变霜露留夷恐不分 

　　其二 

　　忆昨名山窥阴絶霞情雾思邈仙羣金房暗想丹床火玉笈虚霾石阁云缑曲鸾骖违夙许辽西鹤使断今闻岩扉岳户何曾闭咫尺烟霄路莫分 

　　送张通政归吴中 

　　牙绯暂罢银台入绣匦谁将玉墄陈范老江湖应独念谢公山水转须亲辞秋旅燕惊逢主背冻高鸿解趂人此去知多张翰兴鲈鱼莫遣滞纁轮 

　　舟次汶河水部李古容君枉访因招集池亭有作 

　　巨野冬寒独客舟霜天乌几对长洲忻承水部高轩过忽为池亭竟日留江海喜通秦职贡烟霞归问楚林丘丈人才力原兼济宴笑知懐天下忧 

　　用韵柬应叅政二首 

　　十月风霜在客舟沙鸥犹戏水中洲渐看洛下贤人起敢恨周南太史留今日朝廷谁四岳野人巾履只孤丘甘棠况荫江藩地折羽寕怀弱鸟忧 

　　其二 

　　客路相将济水舟蒹葭杨栁亦汀洲翛然剡曲孤航对何羡山阳累日留性僻常怀高士社兴豪欲访羽人丘须公事业酬明主共拟长吟消百忧 

　　即事叠韵复答二章 

　　海内谁当济巨舟十年君赋白苹洲谢公端为苍生起裴相休言緑野留河朔未归唐斥堠烟沙犹蔽汉原丘龙翔虎跃须今日汗马能忘西北忧 

　　其二 

　　甲士今归横楫舟南交珠翠走炎洲谁悲野哭千家是突纵天骄万骑留月黒青磷揺断碛沙寒白骨挂荒丘愿提壮士从公起为挽天河洗国忧（时交州新附而西北屡失事故云） 

　　衡岳高年巻寿李给事珊祖八十 

　　白发苍颜混紫冥芙蓉天柱玩葱青几看日月悬芝巘长啸烟霞动草亭岳侧合题高士社天南宜应老人星古今八十元称少况见闻孙扬帝庭 

　　雨出钱塘张缮部持酒邀别有作 

　　黯黯冬云愁不开霏霏暮雨急相回天寒雁趂沙边宿岁晚人从海上来去国虞卿仍独往忧时刘向秪空哀因停水驿南归棹聊醉沙村草阁梅 

　　浙行台山石红梅甚竒酒中赋呈蒙泉 

　　太湖竒石紫杈枒屈纽红梅万萼花香扑冻帘浑舞雪气烘晴院欲蒸霞高唐神女酣丹幄洛浦仙妃倚绛纱便与暖云成异锦共君裁赋颂春华 

　　壬寅元日舟中作 

　　文昌宫观鬰天盘鳌署仙扉切禁銮三十入承金马诏追趋常傍玉螭阑投簮霄汉去朝逺倚剑江湖行路难忽忆正朝冠佩集侧身长望五云端 

　　何太守招游青原病辞不赴有作 

　　一宿青原五岁华珠林遥望邈川霞山中寒桂应千尺石上古藤今几花拟向空门遗世想还将净业寄禅家熊轓枉沐招邀使惭对秋云滞短槎 

　　白坡太守秋日招同诸君子游青原山寺用壁间韵二首 

　　病客新秋一破颜秪园名刹旧青山古池云定佛心住幽谷鸟鸣人意关长拟鹿裘安草卧讵期熊轼对荆班微吟醉倚林端阁指点江湖千里间 

　　其二 

　　矫首风尘暂息颜出城车马动秋山短桥明月底须待虚谷白云殊未关杖策每怀招隠士投簮何意梦朝班漫陪五马娱今宴留咏青原曲水间（寺有待月桥其下曲流所出云） 

　　艾陵沈侯夙有里南石洞之约许行日践之诗以代招 

　　一鹤仙亭乆著名双鳬汉殿报长征沙村车马得无竞石洞烟霞空复情背壁丹芝含晩媚入山瑶草发冬荣洪涛锦席飞千里转眺诸峯邈紫清 

　　冬日登虎塘诸山用韵答莲坪先生二首 

　　暖日千家散彩云尚思仙岳访元君未忘黄绶山中约先遣苍衣谷口闻司马豪游怜独阻仲长幽计许谁分石田茅屋堪相老矫首同观天地文 

　　其二 

　　拄杖今朝弄白云何如春雨吊湘君山居疑有秦民避林卧曾无蜀士闻锦石寒花寻共得瓦盆浊酒兴能分他年倘定扬雄宅不撰玄家九数文（先是莲坪诸公约余为衡岳之游余病不获偕故因及之） 

　　赠都阃督漕北征 

　　旧帐江城虎旅分新符水饷飒千军旌旗自动鱼龙影部曲元知蛇鸟文海内谁纡刘相计关中吾忆耿公勲楼船将士江淮集羡尔才猷独不羣 

　　谷日观小园梅竹次彭秀才庠二首 

　　试探园林春几许酷怜梅蕋故先知看临小阁遥思汝折向寒篱欲寄谁天逺微吟聊独狎雨残香梦亦多时未忘水部扬州兴苦忆仙郎回鳯池（右梅） 

　　其二 

　　数竹经冬青不乱高枝自可宿鸾凰那无求仲同幽径喜有王猷共野堂翠袖天寒愁自倚黄陵道逺怅谁将七贤六逸豪游地矫首长云思杳茫（右竹） 

　　伯兄以首春次文学彭君庠三诗垂示敬和志感 

　　脉脉春檐细雨声病余何意讯椒罂梦回池草诗先报思入荆花眼倍明调比古弦谐怨适音同哀玉扣幽清弹冠未胜吹箎乐知耻吾能后薛彭 

　　其二 

　　阊阖祥云万里开蓬莱佳气九天回烟花苑陌莺应至氷雪关河雁几来忆在汉宫陪法辇并持春酒献天杯沧江一卧惊多岁怅望文昌接上台 

　　其三 

　　乆谢朝簮栖野径漫携藜杖立江楼虚无烟雨愁中合想象湖山意外浮幸有棣花得相媚那无萱草为忘忧春原痛洒松楸泪霜发晨梳忽半头（时先日同兄弟哭墓次晨见白发矣） 

　　王丰城惠顾山中作 

　　卧病沧江空复春乆将名姓混垂纶山中泉石无新侣天上风云有故人岂意特烦青雀舫萧然逺访白菟巾匡扶帝业须君辈歌咏终归畎亩臣 

　　次答一山宗胄见寄之作 

　　经年谁扣草玄庐州部阴阳信巻舒风暖槛花粘鸟■〈糹罽〉雨晴阶藓蚀虫书踈狂阮籍谁能那简傲嵇康故不除桂树山中攀易得王孙招隠意何如 

　　孔怀楼为徐草窓作 

　　倚楼谁抱角弓悲老去元方鬓已丝梦草青春成往事看云白日亦多时荆花歴歴垂新影棣萼离离偃故枝肠断鹡鸰偏作意孤飞背立水烟湄 

　　移居二首 

　　鸬鹚溪水接通津野屋萧疎未厌贫风暖栁条浑弄色雨晴花蕋不经春何嫌近宅无三径自喜端居少四邻玩世幸容臣朔隠底须陛楯老风尘 

　　其二 

　　新成草阁称幽居况有流泉溢暗渠网客青虫能狎客钩帘黄鸟解窥书南山扣角歌堪放北阙悬珂梦已疎独忆美人蓬岛隔无由江海讯双鱼 

　　罗宫赞达夫惠寄移居之作次答四首 

　　一丘暂遂中林卧数亩还成僻地居可爱泉声流户近时看云气动窓虚川原栗里怜相似风俗鹿门叹未如龎老陶公今寂寞拟将身事寄农书 

　　其二 

　　乆辞禁籍寻耕陇莫问仙闱锁秘居独抱遗经惭究始有怀往代恐成虚并飞野鹳元相自变量至浮鸥底自如人意且忻谐物性未妨终日偃琴书 

　　其三 

　　古道欲追谁可访今生长恨不同居烟云莲洞青春静花鸟桐皋白日虚晩接襟懐知茂叔早惭词赋慕相如向披尺素传云鲤闭户曾闻息著书 

　　其四 

　　已谢荣名甘草茹真成幽迹抗林居御风列子泠然善隠几南綦■〈口答〉尔虚秪笑儒流遗自性竟従禅谛觅真如玄珠象罔迷求索始悟斵轮欲弃书 

　　西昌别陈子虚符卿 

　　肝胆平生问几投夫君高谊故无俦堪怜紫阁同归日竟混青门大隠流身世风尘双短剑行藏江海一虚舟时清鳯鸟嗟罗罻白发商歌起逺愁 

　　陈子虚少卿刘虞譲大尹送余庐陵志别 

　　长川急雨下轻舟烟草离离自唤愁托契漫怜年少日论交常向古人求陈遵旧谊推先辈刘勰新文絶后流早晩飞鸿过京邑幸题尺素慰沈忧 

　　庐陵别李年兄 

　　楚水吴山恨不同十年踪迹竟西东云间雪草迷朱雁白下烟花阻碧骢长病马卿聊暂起多忧贾傅未辞穷麟台鳯阁终贤俊伫看飞名玉匦中 

　　题石莲洞留别罗宫赞达夫 

　　何年片石凿荒莱翠拥瑶莲万叶开山曲故宜藏雾雨岩虚莫恐动风雷林间羽客翻经罢寺外斋僧乞食回相伴不妨成乆卧天书鹤陇未言催 

　　南昌寄梅冈张翁 

　　毘陵笑语忆先游烟月吴门几换秋童稚趋庭今白发风尘寄迹乆沧洲仲长乐志谁能那方朔藏身岂自由苦恨相思不相见何时鸣鸟慰声求 

　　夏日饮郑柱史行台 

　　栢院淹留怜锦席水亭移酌笑言同当阶草色含新雨出树蝉声曳逺风三伏客行思道苦万方民瘼感时穷相期报主还今日揽辔看君振玉骢 

　　右山剑泉二台史邀集紫阳洞用前韵简呈二首 

　　紫阳名洞传先宋胜日招邀帝史同瑞石秋阴长隠雾真仙蜕化乆乗风心伤妙丽窥能遍迹入幽竒访不穷最是湖山称佳兴烟萝斜日绕花骢（洞有丁仙蜕龛） 

　　其二 

　　旧事千春灵境秘中台乗暇骋逰同幽花自吐石林气古木长回岩阁风人世多忧苦相系仙庭有路谁能穷径须赤手排阊阖乞君如龙八尺骢 

　　浙二司会宴昭庆寺简古冲方伯二首 

　　香林并枉英寮驾梵阁重登华省筵雨过近郊纷龁马晩凉高树乱鸣蝉风前听笛疑凋栁烟外传歌识采莲絶胜湖山饶对酒未妨痛醉拥归韀 

　　其二 

　　西湖杯酒招携日北阙冠簮侍从年乆病为农虚岁月旧逰朝士各风烟幸陪车马青林下并接襟期白社边潦倒吾生虚夙志孤音政恐负朱弦 

　　吴门别万安朱丈 

　　细雨高秋澹客心吴船相对古城闉几年卧病朱弦解长路逢君白发侵报主微忠存敝帚感时孤愤触危襟分离苦易怜深谊永夜星河动越吟 

　　彭东楼怀古一首 

　　背郭楼孤俯汉原凭高千里在层轩山园砀野诸峰出水合彭门众泽吞汉帝旌旗惟旧垒徐王玉帛但荒村英雄事业销沈易矫首浮云一断魂 

　　赠万鹿园总戎 

　　将军玉节控神州百万牙兵听唱筹树下屯操班虎旅河边抗射列熊侯晋卿礼乐嗟谁似汉将壶歌羡自由借问三陲交羽檄可能谈笑代先谋 

　　寿丁东溪六十 

　　白发林居玩世长东溪之水即沧浪岂无仲氏如文举自识元公是彦方挂矢深冬缇律应吹埙新第绮筵张旌阳丹室兼邻近鸡犬烟霞信尔乡（东溪今中丞南溪兄也） 

　　九月十二日黄太史宅赏菊即席作 

　　秋堂菊蘂艳新醅红白扶疎照浅杯数室喜同韦曲里诸公况是洛阳才谁怜令节虚前赏可少孤芳殿后开岁岁仙僚同此醉应传胜事在燕台（时余寓与少村邻北） 

　　林太史以赏菊诗来示用韵并答 

　　曾从禁苑看新菊犹记分题赋玉堂紫阁十年人几在青山一别意难忘未妨寳剑花前舞莫惜金钩月下藏烂醉长安李供奉还能染翰侍君王（吉士馆曾试玉堂对菊诗） 

　　次傅司寇至日郊坛陪祀二首 

　　玉衡斜柄指瑶光子建中分动一阳上帝肇元尊报始圣人履正重迎长缇城炬掣繁辉动羽幕旌翻暗画扬茂对紫升忻鬯格天人庆协在吾皇 

　　其二 

　　重臣祇祀肃元丘戟仗森森拥道周敬致无文惟奠璧礼遵贵少岂存牛天临桂畤祥飙转月下芝坛宿雾收归报明禋成肸蠁应知宸豫动凝旒 

　　次董太史赠万鹿园总戎之作二首 

　　东望长淮接济流舳舻转饷亘神州才猷君过祭征虏意气吾怜马少游画幙天回千里色牙旗风飐九河秋中原但遣貔貅静莫问将军老不侯 

　　其二 

　　自古名流亦道流谁当举歩隘齐州淮南旧是神仙住颍曲曾传鳯鸟游浚谷芝丛纷长雨他山桂树早知秋相期不负丹霞约未论班生万里侯 

　　次詹燕峯司寇陵祀孝烈皇后诗四首 

　　妫汭厘嫔光黼藻周南歌化盛苹蘩空传每出诸宫赐无复新颁别殿恩玉几乆虚彤阁幸花衣谁奉翟车尊白杨惨淡沙河路矫首玄云但夕繁 

　　其二 

　　诸陵蜒蜿翔天表列圣神逰剑履乡一自宫衣燔秘寝漫留禁树锁寒苍麟逰瑞趾今徒咏鳯化苞文竟亦亡挚似徽音千古颂周家王业始岐阳 

　　其三 

　　朱颜世妇哭金辇白首陵官扫玉宫天上灵桥应乆驾人间仙路苦无通延津剑去龙先化月宇钗传鳯石同手把天衣成昔梦空悬红泪掖庭中 

　　其四 

　　曽陪汉水翠华飞几兆流虹帝渚辉大内星辰昏茧室永陵风雨閟袆衣金娥影散瑶台驭彤史书藏玉阁闱六教阴仪今不嗣可堪神辂断仙翚 

　　送王柱史按广西（讳士翘邑人） 

　　绣斧东行燕甸雪牙樯春动楚江云逢时可少鹰鹯志避路应无豺虎羣铜柱何人留汉绩桂林今日想秦勲近传蛮洞人多毒好遣霜威破瘴氛 

　　送张柱史按桂州 

　　戎马扬旌方塞外风烟揽辔复南中霜旄侧映丹崖日绣节深含緑箐风乆信夷情懐葛亮未愁汉路阻唐蒙若言杂獠先声策须试诸羌不杀功 

　　送聂文蔚先生出诏狱南归二首 

　　帝阙浮云万里开春风繁雪霁燕台孤臣敢为微身计圣主终怜天下才夏胜传经应自信范滂揽辔欲谁裁古来麟鳯无羁绁寄语虞人莫浪猜 

　　其二 

　　少日论兵堪弃繻中年守郡竟投符玉闗人老无征节铜柱功成有谤珠梦逺江湖心独苦身辞罗罻道何拘冥冥花月金牛夜好理残墟种白榆 

　　寄草窓老人（讳庆钟邑人） 

　　白首行歌空复春萧然天地一闲身酒边象戏堪移日壁上牛衣自曳尘带索荣公宁叹老草玄扬子不辞贫青山满目横归思早晩从君理钓缗（老人时年八十有三） 

　　谢王宗伯春堂夜集之作 

　　澶渊往岁方龙卧四海秋霖剧望同忆读昌言思仲统几传蜀政识文翁风灯展席寒相藉雪院论文思不穷山甫藻才终补衮君王神圣比重瞳 

　　答允宁太史 

　　自古秦中才不乏怜君藻思更无如鸿都文学先经术太史名风首计书芸帙尔翻唐秘阁菟裘吾慕楚遗墟异时雠校成天禄定睹藜光下碧虚 

　　登毘庐阁同诸公 

　　落日千林散绮疏含风孤磴袅层虚吴天白雁春难至朔塞黄云晩自嘘万里龙庭悲画角十年鳯阁愧文裾登临聊共蓬山侣徙倚阑干兴一舒 

　　送徐柱史按滇南 

　　金闺曾是薄仙僚绣斧今看下碧霄僰莋声威传髻月西南君长拜旌旄百年盛业昆池战万里竒勲汉柱标六诏车书今一统荒夷驯服在仁条 

　　寿顾御医五十 

　　比邻未厌过从烦禁栁阴垂况接门伯玉行年当艾日越人论术见方垣仙官霞色揺窓细御苑莺声入座繁更羡彩娱饶胜事碧桃慈竹映华尊 

　　寄刘州守报政归武定 

　　三年为政古营丘竹马仍迎旧细侯故国才如公干少新篇谁赋子山愁齐东宇甸通无极海上风云动不周早晩黄金征汉吏莫因重卧减风流 

　　送胡馆兄提学广东二首 

　　往时出饯逢黄叶今日招携对碧林四海行藏谁定迹百年交好几同心斾揺南峤移新节舟过西江感旧吟却忆文华偕选士飞腾半已谢朝簮 

　　其二 

　　炎州此去八千里禁苑相从二十年抗节君能奋唐疏着文吾已谢扬玄心期漫许丹青并道化兹流岭海偏若过江门寻昔隠钓台秋色定澄鲜 

　　和孙司成戏简张黄门使汴不果 

　　洛水嵩云空尔思春新环佩尚仙墀桐圭未授周封典栢卣仍陪汉会仪赤驷马卿能献赋黄门扬子亦通竒时艰出入臣劳地况有华才结主知 

　　和闵翰长戏简朱太史使楚不果 

　　芦芽梦泽未抽尖栁叶江陵欲映襜苦恨三春帆影滞翻怜五夜柝声严更生石阁书堪校曼倩金门楯未嫌赠句元知非白纻申章今拟报玄纎 

　　送王新甫提学广西 

　　衣冠并送文旌出岭海遥思绣斧劳礼化新行秦郡邑才名旧擅汉郎曹千金市圉求竒骏万里云霄识羽毛若过九疑寻舜迹应知云鸟尽箫韶 

　　送刘虞让移令庐江 

　　海上弦歌动帝京十年作吏尚専城棠花旧雨沾行席栁叶新烟映别旌岂有康衢迟壮轴即看华路振长缨江淮农计虚多岁为问春田几处耕 

　　送项侍御东巡齐中 

　　栢府霜台暑欲流花骢绣斧奈东游持书合识古人意揽辔知懐天下忧此去蓬莱观蜃市应思贠峤访鳌丘平生壮迹縻尘鞅送汝长歌惜白头 

　　送阃赞善赴南大司成二首 

　　龙虎河山旧帝京高皇遗构壁宫宏翠华想象三雍幸缇帐瞻思六馆迎四海当年流颂化千秋此地盛才英皋比况得名贤践五纬行占聚宿明 

　　其二 

　　坊院东西俯玉河古槐深荫緑云柯异时辱荐雄文似几岁因窥马赋多鳯幄侍筵辞禁直龙楼问寝想仙珂此行饶对白门栁兴在蓬池烟雨波 

　　夏日同诸君赴王太史允宁西寺之招并别朱督学二首（朱讳衡） 

　　相从一笑解尘衣暑寺松阴澹阁晖偶尔摊经谙妙义忽闻鸣磬发清机林间雨过炎氛失苑外云开霁色归即此投闲堪悟恱奈言离思苦依依 

　　其二 

　　炎蒸僻地惬萧疎况有高贤足起予锦石幽香供净宴氷盘素果出香厨天边此日金龟咏海上何年玉鲤书异域交情同一醉济西明月问谁居 

　　送张少卿赴南光禄 

　　炎风朔野变新秋锦席南移亦帝州曲省仪曹辞奉引陪都勲寺惬清修烟中晋苑朱甍影树里秦淮碧水流此去定传庾信赋莺花回首白门楼 

　　郊寺饯别朱督学再次允宁太史二首 

　　傍郭尘昏晓日微出郊路静过人稀客停簇骑穿萝径僧迓禅堂启竹扉含湿栁烟浮席动扬空花雨入帘飞江南秋至莼鲈美羡尔扬帆今独归 

　　其二 

　　野外芳筵散鬰蒸花边短剑说延陵应知白济霜前过不厌黄楼月下登念别微吟成感激忧时危坐忽鶱腾十年碧水丹山梦欲往从君兴未乘 

　　拙翁六十寿诗 

　　六十拙翁鬓未皤江湖吟卧足风波雨中客棹知津乆烟外渔竿入梦多醉去尽■〈扌弃〉花索笑豪来时拂剑为歌一经训后终成业垂老欢娱奈尔何 

　　栁亭为叶中书赋 

　　旧业新安复武林青山住爱栁丛深一辞露叶牵春梦几惜烟条感醉吟翠拥鳷楼西掖暮碧藏龙舸北湘阴十年供奉长杨馆底事频抽白玉簮 

　　送陆进士令南昌 

　　孟冬风雪苦萧萧之子悬旌怅独遥畿甸烟尘惊始定关河氛祲冻宜消西山细雨三春阁南浦浮云万里桥若见旧时挂冠尉为言名姓乆中朝 

　　送朱进士令浮梁 

　　翩翩裘马出京畿送客深冬独掩扉云里驿从三尺入雪中人向五湖归花开北苑鸿应至草緑南州燕不稀此别何时成后觌好题尺素慰相违 

　　送刘致卿太守赴任嘉兴 

　　水岸春风动彩旄烟郊栁色映朱袍股肱暂借淮扬出刀犊悬知渤海劳列戍军屯忧战饷三吴民力困征漕时艰合展平生许肯使烟尘暗吕刀 

　　送胡剑西太史使楚藩 

　　氷河冻栁变条初玉节遥将尺驷车湘北暖归花竞发衡阳春过雁应疎封唐史佚策堪载歴国延陵聘孰如朱社菁茆千叶祚周家大训在丹书 

　　正元前三日习仪朝天宫值雪二首 

　　七校仪陈羽卫闲惊看晨雪满玄闗光含彩仗翻披外影度朱衣拜舞间竞入璇台交御气真成玉殿引仙班祈坛报积千田素定豫天威咫尺颜 

　　其二 

　　绮陌初零暝不分琳宫向曙益缤纷旌旄并动飘扬气佩笏齐沾点缀文未折瑶华遗逺道空吟玉树感竒芬愿占改岁豳农兆休问当年蔡将勲 

　　送沈中丞抚治郧阳 

　　冠簮昨并趋丹极斧钺今看下赤霄卿月预悬郧子国法星先映汉臣轺诸藩宾佐多豪俊列郡风威乆动揺此去褰帷饶述作题封莫惜寄琼瑶 

　　送陈履旋进士奉使得省 

　　赤驷輶轩迎逺甸锦帆青舫映长川天王归瑁尊周典使者持符拥汉传岸草汀花随兴入江鱼竹笋慰愁牵悬知旧径多三益乡里衣冠未乏贤 

　　送王司谏佥宪广东（讳烨） 

　　花鸟春筵对碧湾风尘杯酒集悲欢新交但恨相知晩直道何嗟行路难谏猎昨章存自慰罪言今草检谁看应从岭表访铜柱还遣霜威静海澜 

　　和午塘翰长春日游方氏园 

　　春意谁同郭外寻郊园聊坐偃芳心鸣鸠乳燕纷相趂细栢繁槐宻自阴旧国娱情虚水石他乡随地漫云林因吟秀句思芳草伐木先知懐好音 

　　送兴化李太史省觐南归 

　　汉殿词臣海上归宫袍计日拜重闱江楼烟雨迎仙棹驿路风光动彩衣芳草淮南怜昔赋停云燕北怅今违清朝载笔思才杰伫听朱弦应玉徽 

　　送贺丞赴湘阴 

　　长沙南去是湘阴湘水洞庭交汇深独客懐人吟蕙叶他年使节驻枫林（余昔奉使过湘阴）五云侧望片帆影一雨惊悬故国心遥想过家芳草緑尺书北雁幸传音 

　　夜宿昌平同应少宰孙宗伯集叙用韵分赠二首 

　　汶上相逢忆往年野航江草梦长牵青灯何意兹堂集白发翻伤旧镜传朗鉴山涛终启事逃名李泌数归田龙蛇出处看公独敢向瑶琴惜解弦（右赠容庵应公） 

　　其二 

　　齿发空思乍壮年长缨赤骥顿谁牵门同陆相知虚忝牓藉苏公得并传慕道喜多闗内士息机欲问汉阴田檐花细雨深杯夜燥湿阴中识昨弦（右赠季泉孙公） 

　　用前韵简聂文蔚大司马 

　　夏胜初辞汉繋年冯唐那复宦情牵青霄事业遗经在白首功名治郡传洛下乆闲司马社山中漫忆介推田雅音寂寞饶新谱清庙怜公朱瑟弦 

　　送许元复秀才还吴中 

　　童稚论交已二毛相思吴楚隔风涛空怜明月悬珠佩未向黄尘拭寳刀仲蔚蓬蒿贫岂厌元龙湖海气称豪此归且理求羊径莫学扬雄辨字劳 

　　奉次许宗鲁中允九月二日居庸佛阁同仇将军登宴二首 

　　絶域烟沙莽白登凭高风日快虚澄烟烽万里元秦塞王气千秋自汉陵北伐声威方电迅西来将士已云蒸危关岌嶪青莲宇看取三军剑舞腾 

　　其二 

　　出塞嫖姚紫幕开中丞玉节此追陪香林合驻名贤履寳积堪标上将台谷蠡帐依高阙动桑干水破大荒来淹留漫听军中乐矫首狼胥意独回 

　　朱太史得使襄藩用闵宿宗伯旧冬韵赠 

　　岘曲千山簇碧尖大堤晴栁扑风檐仙槎信有人凌汉卜肆那无客姓严旧索仍垂堪自慰长裾往曳亦谁嫌还归若奏东南事篚贡应言困缟纎 

　　送李丈贡金得省（号竹冈） 

　　万里南滇指北燕驱驰贡篚足风烟黄金叹阻招材日白发欢承戏彩年归兴浦云生解缆愁心江草动离弦向来共学人今几愧我淹栖鳯阁边（余昔与竹冈葢同学云） 

　　送全太史奉使得省母致寿 

　　玉节朱旄海曲归金钿白发倚春晖人间日月开仙帨天上风云动彩衣甬水春波鱼入馔燕河夜雨雁于飞文华牓士今无几莫使鹓行叹乆违 

　　送宫论王允宁视篆留院用介翁少师韵 

　　彤垣彩笔绚缤纷鳌抃鲸吞思不羣敢拟懐珠邀汉女漫陪鼓瑟赋湘君银鱼昼亸秦闗日画鹢春浮济水云此去三山蹔延首虞韶鳯鸟定先闻 

　　送王佐之行人使徽府因便省觐 

　　玉节西驰指孟津桃花栁叶炫深春嵩云并引朱旄丽洛日遥辉彩服新茅鬯缩庭将汉典桐圭建国感周亲应知蔡仲光前徳不负天王大训陈 

　　送谢茂秦 

　　禁栁疎阴澹晓晖青春其奈送将归烟尘近访黄龙塞云海仍思白鸟矶壮迹诗篇聊自纪豪情杯酒向谁挥也知天地伤多事肯信扁舟易息机 

　　送王侍御赴南台因便还省 

　　尔家旧傍郢中台二父声华动斗台岁月独惭元礼士云霄向识仲容才花明滹北丝骢出草緑湘西绣斧回四海风尘惊在目公交车皂牍几时开（余昔在少泉公门虹唐时甫冠也相视为忘年友今二十余年再会京师忽复持斧南出矣怅念今昔属行聊是赠云） 

　　初晴用韵答康莆田 

　　袅袅晴云天际还初秋物意倍相关疎青自映高低陌湿翠浑流逺近山乆客欲归难引兴深愁对此暂开颜虚帘把酒吟佳句更觉羁情易破悭 

　　太宰唐公哀词（有引） 

　　故太宰渔石唐公清忠大节表着一代往以笃疾请告忤上意遘谴莫抒今令子太史思济具疏列白公情天子哀思焉乃悉归公恤遣官治葬祭数从渥厚缙绅荣叹台辱公教爱俛仰垂二十年因思济行作此一寓曩衷云 
　　汉阁麒麟思画日萧闗虎豹慕威年持衡四海方逢圣抱疾三春忽问仙国论喜伸忠彦疏家声应振敬夫贤扁舟细雨南归夕怅望风神瀔水边（余庚子秋归别公于瀔溪舟中竟成长诀矣故云） 

　　送全太史告省得归 

　　海甸犹飞格鬬尘河关南望渺伤神虚传井邑青烽暗苦忆庭帏白发新此去萱花欢献彩莫攀桂树想藏身龙沙雁塞方多事倚剑须思叱驭人 

　　送都谏姜公赴广东参政 

　　十年旧直侍龙光万里新麾动鸟章南海元开秦尉宅曲江旧绕相君堂青山览古迹堪问碧草怀贤思不忘遥想旬宣停赤驷应传丽句遍遐荒 

　　送吕太史侍亲还桂林 

　　华省仙裾此暂分重闱彩服曳烟氛相将杖履随黄叶宁复川原感白云计日湘鱼供美馔何时衡雁寄高文南归我动九疑兴早晩招君鸾鹤羣 

　　送大巡吴公赴江西 

　　银鞍骢马紫缨垂赋别还同把玉巵法从今朝辞日驭使华若处驻霜麾西江天净鱼龙水南浦风凋鸟鹊枝此去阳君随绣斧应知白屋少颦眉 

　　送吴都阃赴浙镇 

　　将军才气振江东虎竹新分向越中组练乍明湖岸月旌旗先掣海门风旧都自识仪文盛大镇今看节制雄见说鲸鱼犹跋海须君一建伏波功 

　　送吴太史奉使代藩 

　　玉节金函出塞垣朱衣白鸟照边村云中吏拜孤峰驿雪外人迎古碛屯汉代河山新典册周家盘石旧宗藩归朝伫听汾阴赋莫学枚生吟兔园 

　　送吴西张太史使江藩 

　　京国论交几过从郊筵惜别奈残冬冲寒裘马今朝发献岁莺花若处逢桐叶剪圭周建爵菁茅分社汉传封归将锦节停乡邑玉笥高开紫雾重 

　　杨太安人寿词（主事孕贤之母） 

　　华发金钿相映清仙闱彩服拜长生蜀中自昔称尧叟洛下于今识彦明向日萱花能媚晩经冬桂树独含荣霜丛满院吟慈竹并作缑笙引鳯声 

　　仪真送欧君之任粤中 

　　扬子津头白水波送君其奈旅愁何三春泽国怀归思万里江楼听别歌青草瘴阴迷合浦黄梅雨气接牂牁相将并棹重难得目极天南云雾多 

　　登庐山天池寺 

　　匡庐秀出九江水揽结天池翠几重万壑云开青锦绣千峯日照紫芙蓉危林袅雾晴兼合飞瀑垂虹断忽逢北望长安忻在目朝氛莫遣蔽高舂 

　　佛手岩 

　　佛手竒岩俯窈微长江云浪漭相围石危讶有髙僧住松老能招独鹤归槲叶鸣随龛庆发藤花飘逐乳泉飞茅庵絶壁无人见忽听林间启竹扉 

　　燕子矶 

　　燕子危矶俯帝城高秋携眺独含情云中双阙苍龙隠天际孤洲白鸟明放浪吾生元水石栖迟微宦漫簮缨忻逢胜地同淹赏灯火归舆夜柝鸣 

　　观音岩寺阁 

　　危岩曲磴袅云端峻阁穹林互鬰盘寺暝虎闻啼絶壁江晴蛟出舞回湍羣公燕暇聊今集四海登临此壮观忽忆天兵南伐日舟师几出定波澜 

　　寿徐东园锦衣七十 

　　异姓王孙今代闻风期千古信陵君神仙第宅元霄汉宾从笙歌自水云种竹鳯台留客看买山燕渚与僧分斵轮岁月从今数赤篆长开蘂箓文 

　　自大茅宫入上下二宫缅然有怀仙之感书似句樊令及文学胡子 

　　大茅西下华阳路石磴幽花好自开令尹青牛何处觅仙人白鹄几时来星文半夜垂银阙云气中天捧玉台千古骑龙謡独忆欲从沧海问蓬莱 

　　谒唐太史应徳陈桥庄二首 

　　一入陈桥棹即迷深源何异武陵溪支离未厌壶丘病寂寞仍躭颍水栖旧剑床头长缑蒯新书案侧欲嘘藜微言更及玄筌理不记参横晩日西 

　　其二 

　　几岁风尘海甸昏如公那得独衡门焚鱼学士迹空秘衣白山人礼自尊桂树攀援聊赋隠桃花开落竟忘言英雄出处元无定不见南阳与渭村 

　　辱应徳枉答用韵再赠二首 

　　十年学道与方迷退守真惭老氏溪下士谁抽青笈秘高贤乆作碧山栖三江采秀常舟楫五岳寻仙独杖藜强托著书能暂许五千文字定传西 

　　其二 

　　妖鲵吹浪海沙昏蜃浦揺氛暗国门白面书生谁解武緑林羣盗故称尊握竒自识才元辨抱灌终知寂不言豺虎纵横纷在目可容闲卧碧云村 

　　淮南九日有怀寄寳应廖明府 

　　九日淮南繋客舟无边云雾蔽沧洲万方多难孤尊对千里辞家一剑留木叶漫惊公子思菊花聊慰旅人愁长吟忽忆神仙令目极飞鳬天际头 

　　送吴馆长督学湖南 

　　玉节东驰向楚围南州衿佩早知依洞庭春浪鱼龙变衡岳朝阳鳯鸟归此去皋比烦指授即看绣斧动光辉词才旧擅相如丽莫向梁园赋雪飞（时吴将自汴归展墓） 

　　送刘集湖出倅广平 

　　栁色微黄映客衣长安雪后见春晖欲辞旧馆鸿先至正别新年燕忽归故里经心那送逺芳郊对酒怅相违卢龙近在邦畿内合有声华动帝闱 

　　送大司马聂先生辞政南归用少师相公韵二首 

　　二十年来大司马几人得上乞休书寇公许国心元壮范老忧时计未疎紫阁星辰辞听履青原花竹引归舆冥鸿浩荡终难慕目极江湖思渺予 

　　其二 

　　抱瓮从来恶说机握韬今换钓纶归功成不叹身难退道在宁论事屡违天上心闲云鸟阵山中梦近薜萝衣谁怜华省孤吟客独倚西楼看少微（公以宅畀余宅西有楼） 

　　送朱象元司业赴南雍 

　　槐风麦雨飐新波三月楼船放玉河南极星辰迎佩近旧京桃李在门多云开锺阜围青锦天静玄湖湛碧罗欲赋重游那可复羡君环佩到烟萝 

　　送费符卿奉使荆藩 

　　十年符省侍君王几曳银绯到旧乡玉节近承丹鳯诏金函更拜紫鸾章三湘夏过黄梅雨七泽秋迎碧菼霜莫待梁园飞雪度好驰星驷报明光 

　　洞麓堂集巻九 



　　●钦定四库全书 

　　洞麓堂集巻十 

　　（明）尹台 撰 

　　○诗类补 

　　七言律诗 

　　砺峯公之陟南礼侍也余在金陵日引跂然迄左一觏兹余改北雍公入觐得觏无几复别去不能无慨然于中者作诗叙往用抒积思云耳 

　　乆矣金扉载笔从毎嗟词赋擅雍容那揺北固烟中斾仍别西清雨外钟栁曲樽罍经岁忆花边笑语几时逢蓬莱出入神仙地目极天南彩雾重 

　　送秋官刘大夫赴常徳太守 

　　五马长鸣碧栁烟武陵春色画轺前青山露冕迎花入白水飞旌映树悬少日鹿苹聨省席清朝鱼藻并宫筵南少宗伯住栁湾（故事诸宴秩大夫咸与）论思虚薄惭何补紫绶相看华发年 

　　万太宜人七十寿诗 

　　华发金钿映晩晖自天纶诰下重闱悬知赤绂牵新梦不奈斑衣阻独归七十宴开青雀至八千路遶白云飞题诗寄祝庭萱寿瑞婺光芒动紫微 

　　送陈太史奉使淮藩便觐 

　　龙函宠锡贲宫袍鳯藻亲题白玉毫自识沂公怀素志由来秦国望先朝（陈氏状元及第自秦国二子叟咨始）晓云庐岳观飞瀑夜雨湓城听落潮归拜锦堂承彩觐高车不羡蜀都桥 

　　送亢太史提学河南 

　　法垣华耀吐文昌斧节今辞白玉堂嵩少风云生气色洛瀍草木动辉光新衔薄试儒文效旧局同推史学长本是紫皇香案吏仙裾竚曳御炉傍 

　　送万太史奉使唐藩便觐 

　　太宰高风振盛朝羽毛羡尔接青霄通家谊厚怜交乆并署情亲惜别遥桐叶剪圭将去节薇花照馆迟归旄过庭正及江鱼美捧馈应纾孝思劳 

　　送兴化李太史奉使衡藩便省 

　　省元昨占西江盛馆职今分东观荣独捧金函辞禁籞遥将玉节下仙城帏褰海岱晴云度斾指徐淮暑雨清圣主恩深不可及莫吟黄叶滞秋程 

　　八月二十七夜同年宴集内射所酒阑歩东台观月慨谈往昔愀然兴感赵文属倡句不揣敬呈郢削（讳贞吉） 

　　二十年前旧月明长安杯酒此同倾星河影动高秋兴弦管音传少日情四海声华前辈老几人功业后时名酒阑忽感英雄事却忆终生曾借缨 

　　宗媪谭孺人六十 

　　云阳佳气动江乡寳婺星辉映北堂竞喜萱丛开晩色更看兰叶袅华光湘娥色应金飙转缑女箫流彩雾长试问瑶池宴阿母鹤钿今数几茎霜 

　　自彭城入沛书感录似张元敬水部并寄周允文提学 

　　余帆北指沛公乡矫首彭城在夕阳撃筑乆无秦子弟歌风今有汉篇章千年往事河山改万里秋归草木苍井邑萧条徒极目可堪赤甸比遐荒 

　　寿童太夫人六十 

　　南国朱萱开锦席仙郎遥动白云思东征几读曹家赋上寿先函鲁颂辞捧日金芝含晩秀倚风玉树发新枝莫言莱彩违千里展觐行将鸾轴随 

　　赠黄子元东归诗（有序） 

　　瑞安黄子元余总角时与之同学于吴中暨相别乃并在舞勺之年今寒暑忽四十二更矣子元不逺数千里视余白下二毛相向各种种俯仰今昔不觉为之潸涕子元将辞归慨然有回路二子之慕问余所以为之赠者嗟乎余何言以益子元聊作七言近律一章志耿耿感念之积悰云耳 
　　童稚情亲竹马前心期暗许合龙泉烟波一别三千里云海相思四十年往事真成伤白首清歌聊为解朱弦即将挂绂寻仙侣定拟逢君雁荡边（余约子元乞归必招之同游雁荡云） 

　　秋日同大司马张公少宗伯康公少司马石公振武营燕集二首 

　　振武新营禁苑开河山佳气动蓬莱洛中幸见周王制江左谁当谢傅才风定荷香浮几席雨晴竹色净樽罍百年胜会应难数剑舞淹留未拟回 

　　其二 

　　幕府亭偏暑气微帝郊云物淡晴晖虹边雨过秋阴断鸟外烟横霁色归岁月虚惊诸葛阵风尘乆化士衡衣何时海上停征檄白羽青林得自挥 

　　朱封君双寿诗 

　　白发蕲川二老人绮筵开对玉台春赤桃东熟初成献青雀西飞讶有神华露暗滋孟宅竹古烟长映窦庭椿紫泥天上颁非逺彩服行将鸾轴新 

　　送林太常考绩北上 

　　南省清卿羽斾驰功书名奏九重知惊看去驿梅花发想及归轺栁叶垂仍世史藏司马记名都赋载左思词文华选士今无几汉阁图勲重尔期 

　　杨南郛太史自金陵将之句容诗以送之 

　　二十年前旧馆僚风尘鸾鹤见高标翛然句曲山中往径赴华阳洞里招谢客三江忻独泛尚生五岳讵辞劳应逢此地飡霞侣共和骑龙白日遥 

　　赠和杨太史用孙宗伯韵 

　　昔年曽谒大茅君清梦长依白鹄羣（白鹄茅君事）此去缑笙霞外待相将剡棹雪中分汳泉碧草生春雨建业青山隔暮云为恨相思不相见因风好遣尺书闻 

　　夜酌南郛太史辱以诗赠次答 

　　白首中朝岁月深滥陪簮履在词林许身敢比卞和璧竞世羞怀季子金裘马故人劳问讯风尘老鬓对萧森青灯漫尽十年话旧事樽前不费寻 

　　有怀大茅道室因南郛往谒寓讯 

　　忆昔南游访道羣几升元界拜元君鼎窥未煮丹铅药笥阅无名蝌蚪文服气青芝长不厌礼星玄鹤毎先闻茅龙欲借难成许空留华阳一片云 

　　用韵答方湛一 

　　海内吾当愚者兄元潭一笑得平生六经谁作片言了万古汝留双眼明此去风尘弹赵铗须倾江汉洗吴兵干时学道随能事我信安期不世情（世言安期干时不遇） 

　　己未元日 

　　旧京冠佩集仙扉曙色先流簇仗辉四纪升平看舞鼚九重端拱坐垂衣椒花颂献宫门逺栢叶尊传禁省违敢以周南留滞惜但歌宵雅祝皇闱 

　　少东锦衣灯会病不及赴次孙宗伯韵二首 

　　信陵公子夜开堂宴客张灯水槛傍自放梅风入绮户仍邀竹月下银塘花边锦炬参差影树里星球点缀光却笑病愁难料理卧怜箫鼓竞更长 

　　其二 

　　繁灯吐艶闹仙堂寳瑟交横绣幄傍不夜火城通桂馆无风香雾起兰塘芳筵特敞金吾第胜侣兼依玉树光何事匡床予独倚新诗引兴故为长 

　　病后徐锦衣重招灯宴再用前韵二首 

　　华宵胜集阻春堂绮宴重叨上客傍妙舞百回临雾树繁灯千簇出烟塘仙人阁吐神藜焰汉女珠揺水佩光换席翻嫌寒漏促欲教短夕向君长 

　　其二 

　　醉吟北斗挂虚堂起视明河綘阙傍点座银花辉别馆钩帘火树炫回塘屏间雾隠三山色槛外星浮一水光拟共升平传乐事笙歌齐庆帝年长 

　　鳯台懐古用李太白韵二首 

　　把酒高台咏昔游千年事往水空流青山故阅秦旌纛碧草今伤晋苑丘市栁亸丝迷旧碛川霞飞绮映前洲浮云白日终难蔽寄语昔人暂破愁 

　　其二 

　　鳯鸟不来人自游古台高俯白云流铜驰讵卧三吴陌石马宁嘶六代丘岸帻他乡怜短鬓拂衣吾兴欲沧洲从谁共倒长江水为洗英雄旧日愁 

　　蕲水李居士承芳余先世故交也往余过其邑迫行不及一访兹辱遣介二子不逺数千里谒余白下因归作此寄焉 

　　四世通家几阅年吴山楚水邈风烟却惭间岁双旌过不及中林半刺传二妙喜看承鲤学三湘遥此寄鸾笺何时独鼓洞庭檝径访云巢赤岸边 

　　吴山人长吟阁用韵四首 

　　恐使诗情浑放闲故移吟眺入孤攀春光澹荡烟中寺暮色依微雨外山栁换旧条当户碧竹垂新箨满林斑也知市巷同三径定有求羊数往还 

　　其二 

　　尘土谁能便息闲羡君林卧足幽攀长吟未厌聊题阁大隠元知不在山春至小园花有晕人稀深巷藓成斑秪应剩买逋仙鹤水曲城阴自放还 

　　其三 

　　借问山人有底闲时将小阁恣跻攀卷帘但听花间鸟开牖更看湖上山木榻毎通潮气润竹扉仍积雨痕斑何时独抱孤琴往共坐鹿门月色还 

　　其四 

　　几欲相携一借闲私嫌俗驾混招攀芝丛自长怜深谷桂树谁同赋小山仲蔚逃名门并絶君平辞世鬓从斑翻惭倚槛攒归思目送高天倦鸟还 

　　送少司马石公赴镇沅台 

　　十年戎马驱驰静万里山川节制遥蕃汉车书通月竁西南君长望星轺松门关絶元封使铜柱功成建武朝幕府今陈司马法征输无用到三苖 

　　春日过寿许奉常母夫人诞辰因留赏牡丹席间限韵二首 

　　阆苑曾推第一花天香今散洛阳家纷披自捧当庭露烂漫还舒满院霞不畏风欺吟鬓短从教月上醉肩斜年年花下长为寿持向瑶池宴里夸 

　　其二 

　　持向瑶台宴里夸秾芳原自擅仙家却怜此夕同沾醉犹似曲江共看花席换新醪邀片月杯揺残景驻轻霞春葩故厌繁霜发强折娇枝戴帽斜 

　　魏公西园赏牡丹次康少宗伯二首 

　　冶城西畔魏公园仙客同开上日尊花绕复亭深隔市栁藏幽径曲成村帘栊昼启春阴静睥睨晴通野气昏向夕不须仍秉烛缤纷萝月映阶繁 

　　其二 

　　未说昔时金谷园且倾今日看花尊风流合并洛中社胜絶元称白下村展席醉延池月吐开轩吟对水烟昏百年嘉集应难数莫厌归灯拥路繁 

　　太常后廨牡丹盛开少卿王子难招饮有作次答二首 

　　谁种名花满曲台天香应自洛中来却怜宴笑人非故漫对秾芳首重回十日繁开霞作障一栏红艶锦成堆清平词调传今古妙思多君绮句裁 

　　其二 

　　二百年间有此台仙僚几共看花来若为独对吟堪惜更着多情梦与回香佩应遗华月浦玉姿定化彩云堆娇葩秀咏怜相竞知是天孙丽锦裁 

　　徐公子宅赏牡丹次孙大宗伯二首 

　　东风吹暖散千门浪蝶狂蜂亦自喧公子名花开别院佳人锦瑟对瑶尊宋中车马交梁苑洛下衣冠盛白园此地仙僚时恣赏春光何羡乐逰原 

　　其二 

　　扬子传竒浪载尊陶公卜舎漫辞喧能娱病客三春日独爱王孙十亩园忆昨看花同曲水只今好客几平原韶华况过清明雨管占芳菲信尔门 

　　送李都督赴召北上 

　　玉节金符控五兵将军才气振边城十年瀚海嫖姚幕万里瓜沙定逺旌此去龙韬陈帝阙即提虎旅按神京东南组练沧溟外长遣鲸波碧峤平（李自南都赴召廵京） 

　　寿陈进士母七十 

　　白发金钿彩绶垂翛然阿母任瑶池人间青鸟若为降天上碧桃遥尔思数徙孟邻人识宅东征曹赋世传词灵萱岁岁揺祥雾指点朱蕤照玉巵 

　　送大鸿胪孙君考绩北上 

　　水国烟霜澹逺林清尊惜别古城阴悬知剑佩燕京去仍抱江湖魏阙心儤直几经违禁籞同袍今喜盛朝簮送君余亦揺征斾未用离弦奏越吟（余北考在孙君后一月行） 

　　送刘君赴漳州经歴 

　　烟火相邻千室村上卿剑履在名门海邉作幕怜君往兵后驱车问戍屯此别栁条难折赠到来梅蘂定开繁求仙莫学南昌尉好咏甘棠芾召原 

　　送懋中胡编修还朝 

　　鸊铦新试冶城隈鳯彩真辉江上台吴地诗篇传陆左汉京词赋说邹枚龙湾日出牙樯种燕渚风生锦席开此去英声蜚馆阁定知述作冠羣材 

　　赵太仆修醉翁亭成招游有赋二首 

　　醉翁亭倚碧山幽丽构新成此共游一代文章传述作千秋祠馆寄风流水寒石窟鱼能聚客散林■〈土幻〉鸟未休欲访琅琊更深处野风吹暝下前丘 

　　其二 

　　前辈高风宇宙垂昔游山水动遐思弦歌已并烟云散文采空遗草木知白发吾衰怜几过苍林翁醉忆当时忻逢旧日清吟侣漫引香醪注玉巵 

　　庚申元日彭城 

　　南天旭景动千扉北极祥光转禁闱岸雪飐风将腊换城云袅树带春归嵩呼漫拭常朝履华祝遥开旧赐衣二十余年金马闼江湖何地报恩辉 

　　上元先夕承山宋使君移酒过叙座中因忆金岳州有作 

　　二十年前省籍同江湖行迹几西东三春作客风尘里千里怀人月雾中傍席星花纷散绮辉堂火树烂成虹明河逸思逢之问漫赋潇湘寄逺鸿 

　　河间道中 

　　倦客风尘未息机双旌马首趂残晖滹河水落鱼龙静汳泽春多雁鹜归黒发虚名惭敝帚青山独往泥征衣芙蓉玉笥菟裘计老大空悲愿每违 

　　晩春高唐道中得丁中丞朱方伯书有述 

　　细麦新桃带逺林驱车古道暮烟深三春倦客江闗思千里浮云海岱阴片月几悬清夜梦尺书欣见故人心东南倚剑同孤抱（时适有南都之闻）怅望空为梁甫吟 

　　拟道齐河招渭濵宪副为岳游不果渭濵爰追会于高唐既别诗以谢之 

　　天畔芙蓉若处撑山中萝蔓漫相萦尚平婚嫁非难毕李白仙求苦未成五岳壮逰虚夙志三春行乐阻孤征题诗寄谢东齐客为讯芝丛几谷荣 

　　寄和曲岩老人并其子白玉诗（有序） 

　　余友高阳许子自吴门访余白下为言震泽之墟有曲岩老人蔡叟者行年八十余矣屏居衡茅超然抱荣启期之乐二子躬执爨为养甚孝敬并老人咸鳏守不更娶所居无长物耄幼相对聚蒸如也与人交一介非其义弗取予焉嗟乎世衰道薄束绅黼袭跖蹻行者何筭有如斯人余耳目所及其几哉矧一门洁修靡玷缺即古称龎徳公辈固未见仍世皭然不滓垢若是者余方涉浊淖末流不能褰裳独引顾乆与掘泥扬波视斯人盖负愧多矣老人暨其子伯玉并好吟许子持示余二韵七律余感其志因许子和寄二章览者不将有取而赓之者乎 

　　曳杖行歌雪满颠世人徒羡钓璜年岁寒桂树聊攀倚春晩兰苕故秀娟卖卜不张吴市肆垂纶长放洞庭船冥鸿世网谁能那我忆高人颍水前 

　　其二 

　　裋褐山中自据梧鸱鸢何计吓鹓鶵九歌楚泽从渔父五噫都门识赁夫馔客春盘饶露笋供厨晩饭足霜菰云中养鷇鸡成匹锦翼花傍次第呼（老人子伯玉时有饲鸡之咏） 

　　送汤纳言赴贰北太仆 

　　劳歌载咏鲁駉篇諌牍曽宣帝匦前忆诵凌云惭狗监几占贯斗识龙泉（公试南宫余谬校阅得间读其文）三千騋牝看腾枥百万攻驹待牧边盛世竒猷君合展吾衰但赠绕朝鞭 

　　送叶廷尉赴召北上 

　　三年省牍镜中开几阅玄湖堤上槐卿月忽悬鳷鹊观法星犹照鳯凰台岁残鸿雁平沙集春转龙蛇大泽回莫笑公交车无结袜释之今召汉庭来 

　　辛酉元日 

　　素发词垣老侍臣周南留滞六年身幸逢四纪休明会遥庆三元正始辰缇管律传仙黍应青阳景转帝蓂新蓬莱御气通璇极稽首祥云是北宸 

　　留都迎景王驾并候谒陵次康太司空韵二首 

　　紫鳯箫吹白玉京遥欣缑驾降仙瀛河山气拥菁茅社日月光悬盘石明春暖岸花迎羽卫雨晴江草冒华英神明帝胄同休厯伫迓璇衡丽正平 

　　其二 

　　圣日重辉颁八方中天玉几坐垂裳朱维节引蛟鼍避紫寝宫开龙虎翔蘂录九传承祚永萝图千纪应时昌祥麟绂角瞻仁表茂泽宜流江汉长 

　　省中春思示孙宏诩二首 

　　省闲宴坐自虚超闭阁春阴在栁条懒以诗书酬白发共谁事业振青霄门稀车马心同水家在云林梦亦樵寄语旧山相狎侣不教岩桂负先招 

　　其二 

　　水榻经旬不扫尘翛然隠几识天真却观荘室虚无物始信僚丸动有神傍席禽鱼能恱性映池桃李自交春不将幻迹辞拘碍何处堪安乆病身 

　　奉寿少司寇枫潭先生六十 

　　兰陵向接飞鳬履枫陛还传搏隼章四海贤名归郑汲诸生经术重韦匡行藏物外心同水六十人间鬓未霜看取卿垣新月丽知悬华业照旗常 

　　晩春同许奉常胡太史赴陆生牛首之约二首 

　　凌晨鸣两扬霏微过曙轻阴散晓晖一入名山堪挂绶况逢胜侣与褰衣草间石讶羣羊起林际风邀独鸟归醉倚僧笻忘去晩满村云雾失郊扉 

　　其二 

　　几年不践城南路岸屿烟疃着处迷半岭寺藏萝径密一溪桥傍竹堋低病余筋力愁车马老去登游厌杖藜赖托高朋招引兴春风吟眺徧招提 

　　答石城奉常六十自述之作四首 

　　枢副中年已弃官歩兵长放酒杯寛从知黼阁持衡贵未换绳床隠几安何地不宜扶老杖几人能贱进贤冠输君密罢任公钓闲戏珊瑚碧海竿 

　　其二 

　　白发懐人思不禁旧游朝士不抽簮夷门谁引侯生辔洛市徒夸季子金天逺兰丛翳浚谷岁残木叶下空林后凋松栢知能耐暗阅风光若处深 

　　其三 

　　盈虚乆向樽罍失来往兼于杖履轻白傅自躭香社好王丞况筑辋川成身辞北阙朋游少家傍南山语笑清见说飡霞曾受诀夙心元与赤松盟 

　　其四 

　　庭交杂蘂垂新锦户荫疎榆点细钱杜老诗篇浑遣兴尚生婚嫁秪随縁东征校尉愁蛮瘴北伐嫖姚畏虏烟老去高阳厌奇画不妨长共酒徒眠 

　　送内山裴公表贺便省 

　　江城乍过黄梅雨驿路遥吹碧栁风锦节欣随朱匦入斑衣况侍彩舆同铜龙旧署承庐侧（东坊房近东直庐）金马新闱秘阁东（学士馆今新成在东阁南）若见昔时鸣佩侣为言天汉竚来鸿 

　　寿大司马李公六十 

　　仍岁斗垣回旧柄入秋寿极转新躔裴公业盛平淮日召伯功尊咏汉年麟阁画圗标日月龙洲钓艇寄风烟亦知报国心长赤肯拟乞留访列仙 

　　少司空蔡子木考绩北上 

　　学士诗名传庆厯中郎经术载鸿都从知蔡氏文章盛又见司空藻润敷六郡良家懐节制三河闲府慰流逋古求政学优难并伯益于今赞帝谟 

　　重宿三茅道房二首 

　　大茅峰下重来路四眺云霞感昨吟浩劫楼台还上界高真岩洞自中林三生誓记丹心在五岳寻仙白发侵幸谢旧盟猿鹤侣移文莫借北山岑 

　　其二 

　　夙籍几年辞紫府幽斋昨夜梦黄庭玄筌未托高丘士道笈长缄大洞经白日骑龙謡已幻青霄化鹤事空铭茅君近在尘凡境咫尺清思隔窈冥 

　　史翁七十二首 

　　早从禁省拭华簮遂向亨衢税舞骖吏部文章传海内储垣星斗动天南花宫习静人辞席竹院安禅佛共龛借问焚鱼甘白首巾裾何用媚烟岚 

　　其二 

　　玉阳新阁绕千峦秀挹仙霞卧可飡紫壁度云移锦绣青芝过雨长琅玕金房定启千函秘玉灶应成九转丹黄发后车还拟载钓璜入卜迓西磻 

　　寄寿汝止弟六十 

　　摄提岁纪周天歴汝后吾先忆并生六十年华空斗杓三千才艺自经籯垂阶棣萼风前整厌槛荆花雨后明却叹曲塘遗陇在归欤长恐负同耕 

　　癸亥之夏过休宁同宗川令尹程吴二友生游白岳二首 

　　万丈丹梯转碧霄上清楼阁俯岧嶤闲将令尹青牛驾共赴仙人白鹤招兴结烟萝成绮构思传云鸟变箫韶平生竒览无兹境肯厌千峰杖舄遥 

　　其二 

　　芙蓉玉削袅葱菁锦磴千盘入窈冥帝敕三姑辞寳辇仙招五老戏瑶屏（五老三姑宝辇皆峯名）中林谁指无媒径上界元遗不死庭欲向黄冠借幽榻焚香趺坐了丹经 

　　寄祝甘莲翁寿诗 

　　黄发青山杖履前武公抑训世争传人间八十桑悬旦海上三千桃熟年自得精神元拟圣不教服食也堪仙纷纷老寿多谁数我忆风流洛社贤 

　　送茅参军报满得省觐 

　　计书早捧趋庭迅彩服兼承献岁新南极星辰忻在目西湖云雾暗相亲梅占白舫吴堤暮栁扑青轺蓟驿春归报东山难乆卧朝廷方忆旧词臣 

　　初春从诸年丈西园燕集 

　　即拟西园作瀼西何妨锦障数冲泥八旬雨雪愁车马献岁风花负品题幸有早梅迎客笑况多好鸟傍林啼从知乐事縁高侣底用接■〈罒离〉倒着迷 

　　同年再会西园用林司空韵二首 

　　水竹深通曲巷回名园重迓上卿来红颜谬并金闺籍白首欣同画省杯雨雪初春交汉苑风云北极望燕台亦知牓事无多在懐抱因君故好开 

　　其二 

　　结驷西园践夙期郊原春冻见花迟生憎风霰飘残夜不放笙歌沸曲池（时欲觞舟因雪阻）漏定月华微映座烛残林影暗揺巵握君秀句吟难就安得羊何共和之 

　　木末亭用韵 

　　亭闻木杪人欣胜径转云端客共灯佛宇疑藏无色界仙家似在最高层孤烟晩起闻香饭斜日林疎见钵僧忽忆当年题塔会清尊今集几英朋 

　　答姚秀才 

　　幽栖卧病乌皮几留客小堂文行尊乆以宦游縻岁月每扵春至忆乡园南宫地切铜龙署北斗城高金马门一出枫宸惊十载江湖云气自朝昏 

　　送王中丞致政南归（讳士翘） 

　　入春风雪转阴霏斗酒江亭怅独违迎幰冻花犹闇闇飐旌寒栁自依依新盟白鸟烟波阔旧业青山草树稀济巨期君君竟往吾衰空忆钓鱼矶 

　　追挽蔡居士 

　　大隠谁言逺市朝我思高士竟难招吊怜楚老哀同剧荐忆庚桑报自劳旧木萧萧围宅冷长川冺冺去人遥郄家故有乔林桂何事竒芬阻碧霄 

　　寿周君六十 

　　何嗟杖履老中林六十悠然抱膝吟迹学南山玄雾隠家藏西崦白云深遗安自得龎公计积果应成窦父心叹我衰遅縻棘省因君浑欲谢朝簮 

　　和周中丞喜致仕报作 

　　曳佩遥辞尺五天息机且问汉阴田洛中旧盛耆英侣海上元多服食仙定拟渊明三益咏（江文通有拟渊明田居之作）不传平子四愁篇此归访学人非少白发还堪比伏虔得七峯符卿书并示往岁见忆之作叙感二首 

　　四海论交壮齿前多君高谊薄云天莺花春寺移尊日鼓角秋城请剑年往事伤心怜白发清词寄愤感朱弦棠溪近岁传双鲤未报琼瑶思屡悬 

　　其二 

　　奕叶猗兰振代光君家兄弟大芬芳谁因采佩思王者自咏迷阳学楚狂昨忆尺题存箧笥何时斗酒说干将定知鸿鹄翔天汉羽翮无劳弋缴防 

　　送考功蔡郎中提学闽中 

　　海上烟尘渐息惊闽中隼射化蚕耕青衿弦诵沿郊有白屋童冠着处迎晓馆微风开帙轴春堂细雨偃匏笙试探皓首横经者谁解铿然舎瑟情 

　　春日同年西园集二首 

　　花前并剧三春兴竹下聊为六逸吟（同年时六人）弄艇共看新草色开轩更坐古梅阴幽人似隔兰苕渚隠客谁招桂树林徙倚孤亭遥骋目高天云雾暗西岑 

　　其二 

　　黄金牓下看花侣白发林中对酒人四海渐看同辈少百年转忆故交亲桃低浅頬疑舒笑栁放新眉似学颦幸藉挥弦娱落景可辞秉烛照归尘 

　　咏石翁太常宅牡丹 

　　倾城名艶出尘寰独立春风意自闲素月故应留雾佩青山长为扫烟鬟瑶池若见堪停宴洛水如逢可待扳若怪太常终日醉白头端借驻欢颜 

　　对花咏懐 

　　九十春残花渐稀追欢那惜典春衣况逢胜侣能同兴忍对芳丛不醉归往事徒伤金谷在名园共惜洛阳非破除万事聊尊酒尽判风花作意非 

　　登泰岳二首 

　　峻岳高攒海甸标霞光千里荡扶揺为寻古帝登封迹来赴真仙汗漫招缥缈孤阴生大野虚无灵气变丛霄金绳玉检从谁问独立高丘记往朝 

　　其二 

　　夙忆名山北岸冠天风海日振穹峦金庭景倒三千界玉栈云飞十八盘九节自携青竹杖三花谁扫碧霞坛翛然下览众山小矫首苍茫六合寛 

　　夜宿雄县馆枕寐忽得诗四句若兆余南归之谶者后三日果闻报因足前四句成之 

　　松菊荒庐旧径微朱衣今喜谢朝扉听声谬曳尚书履儤直叨承学士闱抱叶流萤纷吐焰惊枝宿鸟暝争飞长镵归去岂无计黄独山中秋正肥 

　　悯忠祠别门人张别驾仁夫 

　　十载孤踪隔禁扉三秋重与故人违君才尚滞黄龙塞我梦先飞白鸟矶红叶尽教飘客路缁尘肯使化征衣平生意气惟张竦愿以经书共载归 

　　范兖州出送济南上留别 

　　许身空自比南金未报清朝愧陆沉出处龙蛇谁定迹去留天地亦何心高贤能解孤悬榻旧客那伤变征音逥眺浮云千里色漫弹雄剑助哀吟 

　　寄赠祠卿徐太守 

　　五月荷花开镜湖使君曽驻画轺无搴帏吏傍青山出露冕人交碧树趋旧雨几年劳展牍停云此日忆専符共言圣代尊良守赐服行看耀弩驱 

　　寄张玉屏员外 

　　李膺才气故无俦归卧江东问几秋偶以黄花传丽句岂因莼菜寄风流沙边云雾深宜隠谷口泉萝静可留逺想青春行乐处渔竿长自弄扁舟 

　　送泰和祝令入觐 

　　朱弦快阁擅风流尚忆当年旧县侯共羡美才成制锦每多异政在歌裘（时侯因捕巨盗致讪）岁残鸿雁遵沙集春转龙蛇起陆游定拟飞腾易霄汉贤声预已达宸旒 

　　贞烈祠二章（有序） 

　　序曰邑谭妇赵氏事赫耀人耳目垂三百年当其时海内遭极变笄袆之流能以烈节着竒迹者独妇与嵊县王妇二人耳嵊县死临海之清风岭好事尚多遗论嗟乎燕京柴市之从容岂诚后崖山沉海之抗决哉余故谓二烈易地则皆然不可差殊议也抑是时余邑起议勤王以应文信国而罹夷灭者盖八族故烈妇一门骈死靡孑遗而郡邑掌故卒亡所著载哀哉兹祠肇建于国初令长四明乌侯斯道弘治间中丞钱塘张公本守吾吉时特以闻朝诏赐今祠额春秋致祭咸有司莅事其烈盖光显顷庙学既迁余谂于前邑长东吴冯侯符言烈妇实有功先圣师之教矧血影在故礼殿前楹中不可厌媟失敬盍移祠据庙戟门故址令砖影当其后覆以一亭庶永乆无斁壊冯侯是之顾祠位虽正然其宇规式不甚称今仁和陈侯至禁他役之扰民者独加意兹祠命工亟改治之于戏崇风化以振末俗侯其识政理之先要哉余访祠旧刻诗文多无存仅获残録一帙致侯爰述昔今所叹感者成近律二章附请正云 

　　鼎移谁不污风尘一妇临危独陨身生誓丹心宁负义死凭碧血与传神八砖祠庙高天近千仭宫墙皦日新今古烈名畴拟并千山嵊岭对嶙峋 

　　其二 

　　痛哭中原二百州东南降帜忍包羞勤王八族兵先殪死贼一门妇可留伏腊贞魂长礼殿江山遗恨漫旃裘天常未向中闺絶正气吾邦昔所流 

　　赠郑节推二首 

　　使君节斾惊初顾野老冠裳讶倒将敢以凿坏辞世混聊因抱灌托机忘青蝇乆向林皋失黄鹄终飞天汉长共说郑卿怜汲孺未妨樽酒狎沧浪 

　　其二 

　　三鳣早兆知先应双鲤忽传问所如江上未追元礼棹山中空策少游车芙蓉秋老芳谁采鸿雁天高影自疎欲赠夫君千里道翻持杂佩渺愁予 

　　赠汪君得冠服诗 

　　买断清溪十里浔结庐长占古潭阴共夸卓氏车僮盛何似朱公计策深白发冠簮新宠数青春桃李旧家林悬知谢却樊笼绊翠壁丹梯从尔寻 

　　萃胜楼追和东廓先生二首 

　　白首寻春若处深青山此地且投簮悠然独立川云际自得一村鱼鸟心乍集童冠思拟胜相宣金石感同音请看不舎如斯者尺璧宁将抵寸阴 

　　其二 

　　古树深溪相对清晓踰孤阁玩虚明数圈谁泄圗书秘万古元储河洛精寂寂朱弦怜辍响嘤嘤黄鸟恱求声新知自振风鹏力可使扶揺易息程 

　　东山小集次答李学谕二首 

　　赤绂元惭鼎贵姿青毡聊憩共儒师逢时耻献河东赋述往欣传邺下诗杖履此归闲可理溪山时眺兴偏宜相将更作禅林集笑拈庭前柏树枝 

　　其二 

　　吴市行歌非客姿苏门长啸亦吾师因嗤左氏十年赋不及陶家五字诗祗苑翻经君独悟薝林陪座我兼宜归舟醉繋梨花月玉影离离缀夜枝（别归泊舟梨园快甚故末句及之） 

　　戴君六十诗（有序） 

　　小石戴君少以才名著乡校中苦数竒不遂科选乃修孝友之行以信之家而式之乡闾人莫不敬且颂云顷岁余与君伯氏郡守君议建乡社以导化里中众推君为之正俾领约事君迪率有方里中无少长咸归之或争曲直得君一言即帖帖服可不谓能以古道变今俗也耶今年九月二十六日君周六十之辰社会诸君并乞言为君祝噫嘻君之贤众无间然矣余叹长倩之达不能易仲方之善化故为赋七言四韵效寿献焉 
　　传经几试三千牍阅世今周六十年为士岂夸长倩达入乡应信彦方贤芝含晩媚朱霞绚桂捧秋阴碧露悬醉引斑衣供戏舞不招鸾鹤也堪仙 

　　送庐陵龚大尹北觐 

　　渤海单车汉治传风流逺裔振兹年青霄自下王乔舄白日长横宓子弦此别双鱼慰何日相思一雁下遥天汉庭恒召洛阳俊宣室悬知席易前 

　　送张鳯林太史竣使还朝 

　　几年欢彩旷萱除玉节遥将慰笋舆九折那回邛阪驭三长仍载汉闱书江亭去雁依山棹驿路迁莺引使车往识倘垂幽侧问为言乆病卧相如 

　　送应少尹提牧留京 

　　黄梅新雨涨长川别思遥将白下船汉史亷丞今见汝蒙园傲吏昔称贤三千騋牝歌駉日百万兵车治赋年渊塞似君知独少圉人数富定无先 

　　和答刘少衡见寄之作二首 

　　先皇寤寐建豪英鳯徳传歌感昨情廷尉岂堪荣翟氏公交车聊复重王生风波畏路同君涉云水闲田恣我耕南极一星虚尔映六符遥愿正台衡 

　　其二 

　　楚山秋色突千寻西压云阳紫气深炎帝巡车谁访昔朱方火鸟自传今飡霞未惬招朋兴捧日应悬报主心却忆汝南吟弄意羞将白发对残经 

　　送虞少尹督饷南都兼之官衡邸 

　　三年古县鸣琴治千里长江转饷行书剑不妨随客棹烟花聊复憩仙城邹裾岂惮王门曳蔡屣谁当贤馆迎悬想过家应岁晏片帆应共北鸿征（衡藩之计在改春末故及之） 

　　壬申元日试笔（示弟汝止） 

　　白首先朝旧侍臣焚香北望拜枫宸抗言屡及安危计忧国曾忘宠辱身九叶幸看昌圣厯三边况喜靖烟尘论思未乏岩廊俊歌咏宜归畎亩人 

　　答刘敏卿文学 

　　忆昔词垣忝近臣六箴惭未献丹宸敢期厘室移前席虚拟探环是后身老我欣欣依旧业诸公衮衮抗清尘枌榆社里闲相过不羡东西南北人 

　　寿汤君六十（讳子僖别号方塘） 

　　鬓发苍云入镜垂计然心力未虚衰人间六十桑悬日海上三千桃熟时员峤琪花含丽景方塘锦荇媚寒姿知君澹荡烟泉意不向商岩问紫芝 

　　送司训余君之官衡藩 

　　江门旧钓沈烟水绣枕金针岂度人清庙朱弦堪叹汝高车白壁易生尘路经稷下衣冠集车过湘中草木春访学从谁一莞尔临岐延望独伤神 

　　甘挥使膺二台奨檄 

　　淮镇初传走饷符江台遽报奨贤书云中魏尚才元赡许下韩宏计或如谋绩拟镌金虎券转输不羡木牛车新游衮衮绳前武吾老菟裘望不虚 

　　送范宫允竣试还朝 

　　锦帆高飐石城秋千里长江湛碧流旧识沂公懐素志早同范老负先忧抡才自出骊闲品得士宁资狗监谋况有微言裨启沃应知忠志动宸旒 

　　送何宫允竣试还朝 

　　大复闻孙擅楚材乆于超乗见龙媒朅来霄汉甄多士遂有星躔动上台讲业定招沂上士驱车还访沛中台此行不负周南使好遣风云入壮裁 

　　寿许母夫人五十 

　　寿宴初称鲁颂词祥芬正韡窦庭枝人间青鸟此应降海上碧桃熟不迟推荚定知陈易衍注年端合呌仙期谖花岁岁开堂北长有春光媚晩姿 

　　王岩潭太守以所刻诗访余读之有作 

　　青龄北苑看花日白发南宫对酒年四纪神交空海岳三山仙路杳云烟新篇招侣丹霞外旧句懐人碧草边少壮英游今几在不知谁为听朱弦 

　　咏省中旧鹤诗 

　　十年旧鹤喜余亲竒格跄踉信少尘秪忆江湖俦侣隔漫怜霄汉羽毛新虞罗蔽日虚施巧仙路乗风不易驯借问西池故鹓鹭胡然茄下慕游鳞 

　　寿奉常石城许公七十 

　　青袍北去看花日赤绂南归赐杖年共说抡魁违鼎鼐却成平地作神仙谢公行迹江东着白傅风流洛下传愧我旧垣叨再入虚持寿咏拟朱弦 

　　三舎友有次象山兄弟旧韵见赠者语不无轩轾先贤意因次其韵复之并以谂之师泉翁 

　　寂然元不着哀钦万古谁窥天地心地阔风鹏常大海天空野鸟自高岑支离学辨成丝宻易简功亏惧陆沈却叹建临无二辙鹅湖底事戾先今 

　　有怀孙养吾旧友作 

　　十年相见重相违况对江亭风雪飞病客乆为长孺卧怀人谁共子猷归好鸣天上球琳佩莫恋山中薜荔衣春近鱼龙纷变化未应雾豹隠寒晖 

　　送任光禄赴承天幕府 

　　仙客春帆径楚波帝陵佳气鬰崇阿郢中白雪逢知少汉上彤云入望多此日南冠聊鼓枻他时北阙迟鸣珂齐岩赵浦风流在拥传休烦问钓蓑 

　　五日命舟过游金山寺郡守林君追至遂开宴江天之阁移席观竞渡戏二首 

　　五十年中几去还尘缨兹许濯江闗天开鹫境苍涛里地出龙宫紫雾间旧识高僧惊灭度新成危阁漫跻攀衰颜自照冷泉水愧汝清湍白鸟间 

　　其二 

　　羽斾参差拥岸筵水嬉对竞暮潮边却怜鹤发挥杯日犹记龙舟侍宴年云水三天周梵界风帆万里迅归船追欢莫问前朝事南北干戈化管弦 

　　吴门别秦丁二贤 

　　一樽逺慰劳芳棹千里相怀感故人廊庙喜抛苍玉佩江湖聊乞白纶巾鸿才陆史终应达龙性嵇生不易驯此去翩然黄鹄迹孤飞无复碍矰缗 

　　甲戌夏再过武林诸君招游西湖感兴二首 

　　一别西湖已廿年旧游林壑异风烟苏公堤上花存几林逋宅前山自妍半压荷湾犹舞袖已残栁岸尚歌弦兵戈忍使繁华破今古清波漫画船（时经倭变苏堤桃李尽伐云） 

　　其二 

　　忆乘使传此经过四十春风转緑荷人世自更新宇构湖山不改旧岩阿公孤祠院苍苔满侯戚坟园紫蔓多（往余庚子岁居湖上最乆其时陆祠郡坟犹未作也余再过之二祠坟新丽复荒甚矣为之兴叹）一笑共君成剧饮平原曲沼竟如何 

　　洞麓堂集巻十
