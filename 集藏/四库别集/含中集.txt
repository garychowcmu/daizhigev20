含中集　　（清）李锴 撰 

　　●目录 

　　叙 
　　卷一 
　　卷二 
　　卷三 
　　卷四 
　　卷五 
　　含中睫巢两集校录 

　　●叙 

　　叙一 
　　叙二 
　　焦明子传 

　　○叙一 

　　忆自康熙六十一年五月来京师时涉郁蒸闲以小诗道诸苦恼旅食迁转转与诗骚隔别今年夏遭忧归□行李矣以事复走潞河家若水馆于廌青李君宅道君贵游而清寒如贫士文行安雅类古儒生谒见知冲然远到人也叩其业出古诗歌一卷视予读之辄深自愧向者量天下材殊浅甚且品绝者诣自绝得之浅深皆于是窥其大凡正不徒事语言文字求工琢以为无弊即得号称雄长夫古人之得传者岂祇学为如是之文章以冀后之人之爱之而传之哉必其生平有特操焉而成于其质其遇其学而后嘅乎见于其辞而不自知迹君之遇处之适然而质则闲寂不思与世接并而合于一涂遂日与简策相往复有日力以遂其好学深思之意精心息情把一卷坐消燠寒久之自有得发为论传诗歌乐府粲焉成其家凡卷中诗道其所经述其所与游登高而赋望古昔三致意焉丰容格律诵之咸可喜嗟乎米襄阳读东坡海外文字谓知味者难得君其知味者欤何其冲适真远与世隔若绝不知人闲有所谓勋名逐役者之所为异矣哉越一日予姻杨青眉来晚雷雨大作虚堂凉生张镫咏今夕予在疚心神乱离良夜相对不获辞而君诗遒上寄意广渊流连洛诵不觉夜久四更月开翳云中清景须臾已复将晓念一时聚散了不可计寥落中乃复有如斯人者僻处河干去京仅数十里而近而渺若云汉于其别因序其诗以幸余与君获见知天下人材沈沦偃蹇伏处泥涂绝不知闻尚有如斯人也者而余益增叹喟也雍正二年夏五月十九日钱唐棘人周京书 

　　○叙二 

　　天低黛墨云迷析本之津地□银沙风卷渔阳之郡□□萧瑟□□日以东来尘眼摩挲送行云而南去苍山万迭直走之罘碧水□□纡回通潞高巢墖顶乱鸦争绕城隅晚唱村□短笛□飞洲浦爰有陇西才子家声七叶金貂上国词人门第双株画戟藐浮云之富贵卜筑花溪寻胜地以登临爱携诗卷石麒仙种曾看十岁裁诗孔雀雕笼回首廿年判袂前春把晤旋嗟送子河梁□日寻欢还设故人鸡黍因披含中之集高咏浮瓠之堂字里珠玑光摇翰墨行□玉屑润泽缥缃掌上山河不异星罗棊布局中今古何殊金镜冰壶辽东都护之歌偏生恻怆边塞伊凉之曲倍觉沈雄杯酒淋漓燕昭气尽筑声凄紧易水波寒日观峰头咫尺泰山沧海大夫松畔微茫汉篆秦碑扫苔石以留题振天风而激响江流一幅旋飘扬子之帆山色千堆栈送南朝之髻问莺花于茂院剩有荒台吊烟月于西陵难寻苏小清讴画舫人呼顾曲周郎薄醉红楼名愠嬉游小杜靡不挥毫跌宕残山剩水之乡擥涕留连歌板酒旗之地以至友朋风雨大有相思弦管绮罗无非写恨漫举伤春之目自号多情频飞召客之笺共推名士遂至凭陵屈宋直可睥睨风骚薄中晚之唐音谢沿洄之宋体镂心擢肾古锦囊收拾偏多腻粉熏香玉镜台端相不少此则一唱三叹珠贯歌喉只字千吟芳生齿颊者矣嗟乎风雅既衰问笙诗其谁补蛾眉见嫉对镜槛而徒伤薜荔岩阿无端啼笑野田黄雀是处啁啾岂知万里桐花凤唫偏好孤山梅树鹤梦悠闲殆穷者之辞愁始工抑风人之旨怨而和耶 【 衡】 少爱篇章心师往喆长游京国钵受名流醒醉咸狂赏音不远形神俱往思子为劳岁暮风尘挟残编而浪迹长宵灯烛对佳制以忘眠幸自遇以栋梁无为樗散且相寻于山水移我琴清三秋思载笔以来研分膏馥明日便别君而去腹转车轮聊把一竿欲拂珊瑚之树只如此卷应留天地之间康熙乙未仲冬之六日锡山同学弟顾衡文拜题 

　　○焦明子传 

　　李锴 
　　焦明子者东海人其先人客蜀而生焦明子故焦明子生而即为客及长十九走天下中岁至盘山好之遂家盘阴以终焉而后焦明子不为客焦明子有静癖喜行无人经尝犯雨雪历溪谷中独游以为乐蛇虎迹纵横不顾也苦嗜茗为铁铛瓦缶使奚所至负从之每茶烟起水石边樵采者咸知其为焦明子也然性褊狭又钝拙见事迟以故深畏与人接而人顾乃好近之使不得遂其性异哉尝为焦明赋以见意人遂号之曰焦明子嗟夫焦明者巢于蚊睫而蚊不惊细之细者也夫以天地视盘山岂仅一二蚊睫比而栖迟其阴者又乌足视夫焦明也哉 

　　●含中集卷一 

　　廌青山人李锴着 

　　乐府 

　　◆乐府◆ 

　　乐府自汉武立其体有短箫铙歌髀舞拂舞鼓角横吹胡角相和歌诸篇魏缪袭改汉制韦昭亦倡于吴逮何承天创新意而齐梁追拟声辞杂糅古情寖失矣夫曲必有谱声辞艳是也今世远既不可分仿其所为而为之辞或亦复古之一端云尔若夫声之为声郑樵则先我有言矣 

　　朱鹭 
　　艾如张 
　　巫山高 
　　将进酒 
　　临高台 
　　有所思 
　　君马黄 
　　芳树 
　　雉子斑 
　　圣人出 
　　钓鱼篇 
　　长歌行 
　　薤露 
　　鸡鸣 
　　乌生八九子 
　　艳歌罗敷行 
　　董逃行 
　　东门行 
　　野田黄雀行 
　　气出唱 
　　猛虎行 
　　上留田行 
　　饮马长城窟行 
　　折杨柳行 
　　前缓声歌 
　　枯鱼过河泣 
　　古咄唶歌 
　　豫章行 
　　远别离 
　　梁父吟 
　　行行且游猎篇 
　　飞龙引 
　　行路难二首 
　　长相思 
　　前有一樽酒行 
　　独漉篇 
　　登高丘而望远海 
　　杨叛儿 
　　于阗采花 
　　鞠歌行 
　　王昭君 
　　中山孺子妾歌 
　　古有所思行 
　　久别离 
　　扶风豪士歌 

　　○朱鹭 【 建鼓殷所作栖翔鹭于上或曰鹭鼓精】 

　　鹭飞来何常羊鹭将栖倡六茎尊则有象彝有黄器充厥实表乃章鼓之咽咽若存若亡 

　　○艾如张 【 刈草以为田之大防也】 

　　艾如张张于田之下左杀得鴽右杀得鼠前蹊芃芃立猛虎劝君莫走马走马马折跨 

　　○巫山高 【 大淮水深无梁远望思归】 

　　巫山长淮水深我有远心末由以南巫山高淮水浅沙口舟长棹尾短我欲褰裳涉之疾不治缓会稽无人靡视睍睍长镵归来刬巫山断 

　　○将进酒 【 游乐饮酒也】 

　　将进酒夜将半饥乌雅雅承曷旦梁郑女儿正操缦注耳回心入澶漫醉起更衣衣历乱匪手孰携匪口孰吹金罍之舟不可以自移于嗟兮奈何 

　　○临高台 【 超帝乡而会瑶台也】 

　　春日临高台高台凌四荒与客周顾之蜿蜿双飞龙关弓射龙脊下中鲤与鲂长跪烹鲤鱼牛羊夺臐膷贡君千秋万岁乐愿君乐未央 

　　○有所思 【 言离思也】 

　　食有炮牂不如黄粱邦有齐梁不如故乡浮舟九河徒怀望但见落日曛以黄磨我金错刀削我青竹简词组投人人莫辨鸳鸯失水鱼负巘昔有所思今则殄 

　　○君马黄 【 古辞】 

　　君马黄臣马黄两骖随靳相回翔纆牵冲冲从短长君马黄臣马白赠君黄棘之枉策可以南可以北 

　　○芳树 【 众芳歇也】 

　　芳树 【 脱汝字】 藉汝阴芳树汝 【 脱独字】 何心我有步光剑切玉不切泥我有昆吾刀杀牛不杀鸡我于汝奈之何哉双睫淫淫涕交注腹转车轮自归去旦晚寒阴湿生蠹 

　　○雉子斑 【 关雎之类】 

　　雉子斑河之梁童得雉子用以烹翁得雉子用以羹母乃引子口且黄母饮水子啄粻羣飞飞从公子公子去来得车已多公子归来得车已多 

　　○圣人出 【 本意】 

　　圣人出绥绥而圣人出它?见它?见而嫛弥黎老无殿屎期门羽林带刀跨马皆能闲礼仪醇德洽物无暌携河鱼呴以沫雉宿我栭圣人出出以时 

　　○钓鱼篇 【 伯常子避仇河滨为渔父其妻思之而为歌】 

　　鱼之洋洋避我钓竿鱼则无求维钓有干飞尘疾流实行路难影乱于目迹乱于足谓是寐言杲杲日瞩悠悠寸心系我河曲云乎归休谁我此复 

　　○长歌行 【 歌声缓也】 

　　朝出上东门走马平原间箭截姈胡笴弓张麻林弦射鸟亦射狼一发矜双联妙技跨燕赵谁能为之先生年且七十累积青铜钱积钱欲何为日买东皋田岂知流光催年寿不长假骷髅化狐冠夜拜青林下 

　　○薤露 【 丧歌虞殡之属】 

　　草长不离根枯杨且生稊人生百年间一去无还期原上累累冢其下瘗者谁昨日乡里中白马耀金羁一语不得意按剑成恣睢精魄既失我骨肉如涂泥亲戚环咨嗟娇儿捧故衣少妇等畴昔茕茕为鬼妻 

　　○鸡鸣 【 天下太平置酒作乐兄弟近侍荣耀道路当相为表里也】 

　　鸡长鸣天苍苍腷腷膊膊锦翼张旦气感召蒙阴阳丈人何所为丈人非寻常大男骑都尉小男典文章女壻金爵冠诸孙罗雁行生存谋鼎食死亦飨膻芗瑟瑟春风来井上桐花黄招招唤俦匹与吾同翱翔 

　　○乌生八九子 【 寿命各有定分死生何待前后也】 

　　乌生八九子同生不同死野火烧树空危巢坐成毁朝被千金裘莫着百结衣物情自增减何者为是非春菊不有华冬蚕不结丝谁怜青青草岁晚随风靡乌生八九子同生不同死 

　　○艳歌罗敷行 【 邯郸秦氏女嫁王仁赵王欲夺之罗敷弹筝以自明】 

　　张弦弹秦筝秦筝代人语请君侧耳听听明秦氏女秦女自采桑何与行路人使君自行路何与秦女言使君既有言秦女亦有愿我欲从使君胭脂污人面我欲从使君充耳厌双钿我欲从使君纤手不任钏我欲从使君帬带斜憎襻长箭须配弓金针各随线秦女如善从多时入楚宫 

　　○董逃行 【 古仙人也】 

　　傅应龙以翼咄嗟升天下视九州岛人民薨薨蠕蠕薨薨蠕蠕曾何足与言吾谁从乎董逃 【 一解】 爽鸠不死齐姜奈何黄帝尧舜乃有阳周与苍梧北邙之土土不异色安辨夫贤与愚吾谁从乎董逃 【 一解】 世所谓大故天运冥冥以迁化理不拒跖又安得拒惠齿亡舌存谁则云然其为后先胡以异吾谁从乎董逃 【 三解】 大火铄金曾不若百忧销肌大火铄金曾不若百忧销肌欲斩艾之膺有败纰膺有败纰浸淫而化涕洟吾谁从乎董逃 【 四解】 五柞山崔崔中有云母滑如脂旦夕哺之如哺糜天门一以开塞兑阖户资丸泥吾谁从乎董逃 【 五解】 

　　○东门行 【 贫士不安其居也】 

　　长剑不守故乡班马临歧多悲鸣与宛转向亲故无宁仆赁于野假以容挥手奋将东去曾无一钱实我囊丈夫贫贱死不若埋殊方出东门唶高柳啼鹂黄行矣慎努力它日富贵毋相忘 

　　○野田黄雀行 【 咏黄雀】 

　　宿草上大田岁岁移新陈夜风自东来扇此伤心春浍洫岂不具隧路中横分故鬼耿不化重以新死魂百年老狐狸其间化为人气机沮羣疑仡仡徒苦辛大鸟不生角哀哉野田雀 

　　○气出唱 【 游仙】 

　　宁北山有人上下五色随飞烟谢陶正却不顾乃含生于火传体若薪我欲从之长死死则浑沦一气超炎燀回视故乡一何漫漶骨肉为土精血埏顾以离愁沈痛之火陶我以甄鹪鹏闻之大笑望酰鸡而耸肩垂天之云自东飞来屏息歆羡蟪蛄教我以大年 

　　○猛虎行 【 志士远役不以艰难改节】 

　　走马射猛虎可杀不可玩道旁呻吟人固知少柔曼老父前过之劝君且强饭昔我少年时短小复精悍二十塞瓠子十五征善鄯短刀挥秋风快马白于练生死不后人论功拙为衒白头归故乡今作侯家佃去去毋自苦还家学格五 

　　○上留田行 【 人有父母死不字其孤弟者邻人作歌以风之】 

　　鸿雁不乱序未必皆同母如何连根蓬枯菀两不同寄言爷娘知慎莫举小儿小儿实无罪有生即为累不见上留田小儿诚可怜 

　　○饮马长城窟行 【 离思】 

　　阶前促织悲女儿织素丝素丝镇相乱不绞心愁断高楼扃网户悉索跳梁鼠佳期夕已张明月刚三五明月裁入楼风断珊瑚钩大海在东南众水谁西流脉脉复脉脉求缯误成繴 

　　○折杨柳行 【 人事不齐也】 

　　惠逆凶吉从匪以人事配大道昧于蒙多令亡故态 【 一解】 
　　泰伯称至仁一止嗣谁夺回也踵圣轨厥终丽夭罚 【 二解】 
　　伋子不逃死与寿同并命伯奇以孝章厥考非不令 【 三解】 
　　申徒昔蹈河三闾亦怀沙奢突不旋踵罹毒理则那 【 四解】 
　　孔仪交优游冶死已有余囊瓦秉国程宛爇已不居 【 五解】 
　　君一臣则二大易精义昭扶抑每不胜天道时增忧 【 六解】 

　　○前缓声歌 【 歌声缓也】 

　　琢楮叶以良玉煽洪垆而造冰是不得之于天欲专之以人固矣哉其冬之为冬夏之为夏秋之为秋春之为春其有措瓦于危措户于枢与与于于乎抑又何求 【 脱已字】 

　　○枯鱼过河泣 【 杂曲】 

　　枯鱼过河泣委骨何拉杂坐令老蛟头尾缩鰦乌囓鳞鳅撼角将子无怒聊相谑须知得此即为乐 
　　枯鱼过河泣鲤鱼飞上天附书寄鲤鱼此去好周旋 【 全行皆衍文】 

　　○古咄唶歌 【 荣谢自时也】 

　　卖肉苦天热卖浆苦天寒不值桑阴人初不值一钱晨鸡倘夕鸣明日充盘餐 

　　○豫章行 【 尚本也】 

　　侵晨上北山北山行采薪蓬蓬豫章木不惜施斧斤百年一日尽宛转同飙尘从君绝我干慎毋绝我根我根蟠黄泉绝之厚地穿 

　　○远别离 

　　远别离谁为之有情不断如游丝君为飘风我为木枝乃可与君长东西白日不上天海水不入地乃使天地间人生两无事攀龙须拔龙角乌号在手争逐逐我谓黄帝骑龙仙去惨不乐君不见桥山姬水两无涉一身终始何尝合 

　　○梁父吟 

　　齐云阴鲁水深上客如有意听我梁父吟梁父在何许乃在泰山下时有白云如白马蔽翳三十六凤皇雄如乌雌如鸦翩然即之喑以哑日月大明雷霆震惊纩塞睫合夺重于轻不如假我双羽翼吾欲御之东过临菑城城中管鲍化为土不见泰山见梁父 

　　○行行且游猎篇 

　　青丝络头金盘陀男儿须用好马驮南山麋鹿苦不多左杀右杀随手获前者丽龟后折骼归来买醉长安肆封侯自是寻常事自来马上不读书偶然识得刀头字 

　　○飞龙引 

　　形而下者无不死仙人伐毛且洗髓树金盘而射大鱼天子不得宁其居存我丧我两无着谁能服我长生不死之妙药揉木为耒斲木为耜弦木为弧剡木为矢飞龙下来谢少年羲农黄帝寿万千 

　　○行路难二首 

　　蒲桃美酒留所欢酒底对面藏波澜几人三五寻甘言为君一歌行路难君不见优施尊前好起舞臧会无言成面阻又不见二子戕三士死杀人如杀鸡宛转当前死行路难可若何南邻鸡犬自唱叫老死慎勿相经过 
　　吾闻泰山之巅不可以走马吕梁之壑不可以荡舟伯昏下垂二分足丈人被发且习流乃知岩形外张非至险至险伏在阴之幽我将探索之不可得其繇前揖问夫子劝我长归休 

　　○长相思 

　　长相思无已时昨日今日梦见之秋光荧荧夜将半杂花向人各零乱玉漏无声转星汉黄姑识 【 识：织】 女遥相盼春不得而承春秋不得而承秋如何寸心上愁罢复添愁 

　　○前有一樽酒行 

　　君不见首阳祠宇秋草闲又不见高冢远象祁连山古来贤达一二数尺寸生前竟何补十千走买新丰酒鹦鹉杯深不离手了不知南有箕北有斗麒麟凤皇鸡犬走七尺珊瑚如弊帚醉起进余觞还为乃翁寿 

　　○独漉篇 

　　独漉泥沙泥污沙白污水洁水实如过客大鱼工食鱼小鱼唯食泥葭菼何苍苍网罟不得施渔人有梦方舟以行风习习兮云冥冥海若振辔冯夷举旌丰隆赫怒天吴鸣龙母股栗长鼍轰保况虾蟇彭蜝及石鲮海潮江雨一夕罢天地万里皆清宁 

　　○登高丘而望远海 

　　登高丘而望远海海上浮云白如纸不见若木华但见日小如粟米当欲腾身直上乘日车周流极彼四海之津涯天帝下相接羣仙如虫沙瀛洲与三山蛙 【 蛙：跬】 步何污邪知不可得还故家彼往此来良足嗟富贵已极可奈何可怜汾水上落日摇空波 

　　○杨叛儿 

　　乐莫乐乐平阳番禺翠羽擎珠珰紫罗衫子白霓裳一夕富贵毋相忘男趋女趋生男弃诸今日杨叛儿昔日卫子夫 

　　○于阗采花 

　　采花女儿于阗姝颜色比玉玉不如金舆迎之不肯出千回万转犹自殊飞燕合德亲姊妹闻道同宫还作态潇湘之竹一色碧迄今不染皇英泪欲出不出心自怜春风只在秋风前与归长信归于阗 

　　○鞠歌行 

　　骊马曰黄黄马骊目有真主纔知之将军门下号多士独重舍人能好衣闻乐欲寐乐必古苦言中人人必怒丈人芒然毋自苦暮四朝三栗难数舂有相杵厩有厮养击缶呜呜且高唱玉衡在空长十丈称物深凭极其量 

　　○王昭君 

　　凤皇虽为媒鸩鸟能闲之美人在宫中衾枕宁自移艳色自骄矜安怪它人为当轩拜天子流光耀前墀所愿在一见去去无所辞 

　　○中山孺子妾歌 

　　桃华开春在双颊谷 【 谷：縠】 衣稳称偏诸緁可怜中山孺子妾流波转盼空光接情深不如线穿珠不成串塘上对秋风秋荷瓣瓣红 

　　○古有所思行 

　　吾闻大海之外环以瀛其中之人不死不生十二应龙傥可乘瑶象金虎来将迎文昌摄提共上下南极一星时争明于嗟乎蜉蝣蟪蛄之世太短促尔乃低头笑蛮触 

　　○久别离 

　　淅淅梧桐叶几向秋窗落但见金井阴欲朽银床索关河不必远边山不必近乡心宛转托尺书云中岂少南飞雁女萝与乔松那得长相守君心傥弃捐一日即为久 

　　○扶风豪士歌 

　　长虬不受泥束缚神马何尝劳刻雒关中耳目龌龊多未若扶风豪士信然诺将军能知郭解贫季布肯赦曹丘恶黄金为注就君博绝胜求田问舍苦不乐君不见平津侯脱粟饭一过汲长孺清浑一朝判 

　　含中集卷一 

　　●含中集卷二 

　　廌青山人李锴着 

　　诗（一） 

　　◆诗（一）◆ 

　　正月十有八日雪中奉使之绝塞 
　　晚出居庸关 
　　云冈寺 
　　青冢 
　　瀚海 
　　天边美人行 
　　次法王寺 
　　废寺 
　　塞上词 
　　八月二日南归遇雪 
　　野草中得五铢钱 
　　登泰山作 
　　秋望洪泽湖 
　　金山寺 
　　归棹 
　　挂剑台 
　　卢龙塞 
　　孤竹城 
　　山海关 
　　澄海楼 
　　红驼尼将军行 
　　拜远祖墓 
　　过访沈葭士赋赠 
　　谒孟祠 
　　咏存园玉兰 
　　壑庵 
　　过白沙泉适寺僧焙新茶因共啜之率尔成咏 
　　凤皇山 
　　林子归闽未果复至东齐赋赠 
　　九日闻诸子登高诗以寄之 
　　秋尽 
　　偪侧 
　　送别锺匪莪 
　　登北极台 
　　闻鴈 
　　渡滹河 
　　井陉口 
　　太原行 
　　历下亭 
　　西甘涧赠藏山上人 
　　哭松山六弟 
　　孟冬晓发之闽南 
　　雪 
　　寒 
　　晓渡扬子江 
　　钱唐江 
　　晚泊清紫港 
　　富春濑 
　　捕鱼 
　　雨中上仙霞岭 
　　旅夜 
　　雨 
　　日本小刀歌 
　　洋琴歌 
　　瑞竹岩 
　　皋亭山 
　　青溪词 
　　渔梁驿 
　　木绵庵 
　　雨夕登浦口楼望金陵作 
　　项王祠 
　　悼离篇哭亡姊 
　　哭浚儿 
　　夜 
　　次韵答赠刘东郊 
　　邱家岸雨中晓渡 
　　老鹳 
　　重寓准提精舍感赋 
　　灭没 
　　初伏日 
　　怀友人 
　　闻锺匪莪留滞登州赋寄 
　　哀雁行 
　　再赋哀雁 

　　○正月十有八日雪中奉使之绝塞 

　　万里使穷徼逡巡敢后期君恩试艰阻母意重捐糜乡路马蹏缓边风剑色移春城今夜雪先已接龟兹 

　　○晚出居庸关 

　　沙碛邻南幕神京寄北门风云护天险鼓角壮边屯故事防秋重当时入寇繁圣朝今尚德骑马度黄昏 

　　○云冈寺 【 寺凿石佛高四丈七尺环山泐小像及正书魏拓跋氏建历百年而后成云】 

　　黄金易销木易朽即山作佛佛乃寿五丁风斤齐琢剖一峰破碎万象有四十七尺身独尊三万六千日何久崔浩已死可若何后之君子扬其波 

　　○青冢 

　　绿柳寄春色白草横边思累累北原冢下有汉蛾眉艳色颇自重图画能见欺近辞长门宫远嫁单于儿闺闼逼左右或误真妍媸妾意长已矣君其慎来兹 

　　○瀚海 

　　瀚海赤沙赤如赭绵亘大漠无端倪星汉界天海界地其广千里狭半之飞鸟解羽或傅会 【 匈奴传注瀚海飞鸟解羽孚乳于此按海实沙碛无水也】 游鱼蕴石良神奇 【 石多中空尝有鱼游其中碎之鱼辄成石】 红鹾曝日水咸苦谓陆为海其以兹革囊载水乃可渡不者人马皆渴饥汉家健儿数绝此几人生全几人死海西落日大如轮故鬼啾啾叫新鬼 

　　○天边美人行 

　　白水直上高山头花草团作云锦球六月气候如晚秋天边美人清昼游金霞驻海凝不流威凤十二相夷犹头上自有装双椎大秦珠【 叶】 身上自有衣半臂锦傅鞲高鞾窄其靿蟠龙郁相纠五花各有马黄金为后秋五石各有弓青镞为箭鍭跽而野享团栾周屠酥白酒裁新篘酒酣上马疾不留脱辔飞上山之陬十八女儿骑橐駞穿花渡水歌胡歌旃裘毳幕事征驮胡雏束版为行窝 【 其俗约婴儿于方版挂行李间駞载以行】 异俗近古差复讹阏氏劳苦殷见多 

　　○次法王寺 【 王胡僧服依山结楼法堂横厕王居楼中挂绣佛西北隅香垆茗盌类多古器王公夫人以时朝会之向予所谓阏氏殷见者是也】 

　　闻道羌胡化育难今知日月照临宽云中天使回高节道左名王献白纨 【 夷礼天使至献幅紬使归上之】 万里梯航竞重译百年旗鼓罢登坛羣雏屏息牛羊队指点威仪识汉官 

　　○废寺 【 寺环以城周六七里元至元时建是为额尔登昭昭华言寺也今仅存殿一区】 

　　山拥孤城草木荒劫灰马首贡苍茫枭雏日落啼鸱吻狐火秋阴上女墙碧藓半侵碑字黑红罗犹缠佛金黄薛禅盛气包诸夏不信多时旧物亡 【 国人号世祖曰薛禅皇帝】 

　　○塞上词 

　　雪消雁塞秋调马月堕龙城晓控弦却自汉家飞将在白头浑不识三边 
　　白狼河南秋草稀白狼河北夜霜飞沙场失却祁连塞痛哭年年马不肥 
　　绝国名王宠阿娇舞衣歌袖薄红绡心贪关巿蒲桃锦部落千山捕黑貂 
　　对佛跏趺爇白檀红袈裟映澹黄冠等闲不肯轻摩顶脱帽时时拜可汗 
　　秋风八月塞云飞南北山头日合围一声吹彻黄芦叶紫帽单于射虎归 
　　灯火前营歇暮笳阏氏小帐拨琵琶新声不踵明妃曲霜月如烟下白沙 

　　○八月二日南归遇雪 

　　人与沙头雁南飞共此程捷凌初起势喜和欲归声雪落单于垒秋生上谷城梦中如识路先慰倚门情 

　　○野草中得五铢钱 

　　岂有光芒异犹怜轮廓坚蚀深斑色古渍少篆文全弃掷灵何在摩挲臭尚传和亲娄敬策输纳想当年 

　　○登泰山作 

　　日月分两丸天地非完璞夜半古岱宗浑沌独未凿云翻雾卷不可解滚滚腾腾白如海层岩断壑沈欲尽长松老栝皆安在蒿蓬飒然振髣髴出神鬼客子当斯时莫不股栗心震骇须臾日出扶桑东玲珑万象开秋空一峰摇海色众木号天风何处苍蝇之声来细微乃彼鼍钟霜晓怒吼孤城中陟日观眺云亭之罘晓色何青青金泥玉检应替零龙游翠葆都杳冥丰功盛德徧勒铭谁能剥苔披藓读且听日向曛客未去不见蓬莱之水清浅或可渡片云飞落苍梧处 

　　○秋望洪泽湖 

　　木叶洞庭下秋涛洪泽回蛇龙今已放璧马谩成灾苍莽空天合沈吟晓望开防川有深戒莫止岸加培 

　　○金山寺 

　　众流合已尽大海受其东万里峨眉雪桃花晚涨通寺钟摇佛籁帆影乱江风芳草齐梁恨青青北固中 

　　○归棹 

　　焢 【 焢：烟】 水萦归思孤帆绕岸回村虚木未脱秋迥雁将来客梦几时罢江花昨夜开匡山如习隐先筑读书台 

　　○挂剑台 

　　徐君爱宝剑公子爱寸心宝剑岂不贵宝剑只千金 

　　○卢龙塞 

　　策马九月卢龙道卢龙塞头霜信早晚花高柳不作春夕阳处处黄芦草客行系马且伫立吹沙淅瑟边风疾黄芦叶叶皆抱根低头三嗅黄芦泣 

　　○孤竹城 

　　道出令支县萧条东海浔如何多古思烟草系人深臣主千秋案乾坤不贰心传闻故祠在立马一沈吟 

　　○山海关 

　　关路无人雪自消兴亡千载一昏朝岛门失势鱼龙震亭障乘秋虎豹骄白草已堙先轸血青天谁奋伍员潮可怜万里绵秦塞不救咸阳赤土焦 

　　○澄海楼 

　　长城掉尾入沧溟城上飞楼插杳冥午夜妖狐作人语不防曾有役徒听 

　　○红驼尼将军行 【 纪祖功也】 

　　皇不助乱德正厥归爰命圣人起东海垂长箭大马惊雷飞霓比诸属国一之扶义而西 【 一解】 谓我是宁远冑牛赎我祖如五羊皮赐名曰宜汗纳 【 国语谓牛曰宜汗汗平声】 实用志喜侍从左右尝得参预密谋 【 二解】 杏山峨峨有雨祁祁尝此克日两兵交绥属有军事有所指撝我祖白马被红驼尼敌矢指击戒骋勿羁 【 三解】 桓桓我祖按辔示暇军中不驰来往数四得其要领帝曰即马上闻徐之日未移晷神策克敌辙乱旗靡军中自是传红衣将军辟易其大麾 【 四解】 

　　○拜远祖墓 

　　广原何漠漠千里横逶迤大河迎其东长冈承其西中有远祖坟五冢相肩随不知几何年石马犹未攲方士厌王气脉凿顶且灰镇金曾未渝芒砀神龙飞岩岩泰山下适得三公奇 

　　○过访沈葭士赋赠 

　　款段城南不厌骑风尘物色沈生奇国中几见真佳士海内今称老画师白发下人贫殆甚侧身怀古意常悲梁园久冷邹枚席土锉年来只自炊 

　　○谒孟祠 

　　横流不可遏夫子树其防遗庙垂今日令人增远望诗书资羽翼雷电避光芒万古尼山色青青接峄阳 

　　○咏存园玉兰 

　　或有神灵意经今四百年花明鬼火外阴冷劫灰前不死岂殊性孤生亦偶然江村一树雪春色武陵边 

　　○壑庵 

　　一壑藏春水寒生清净心落花幽籁细苦竹夕阳深寂以会众妙澹然闲至今两湖三十里于此寄微吟 

　　○过白沙泉适寺僧焙新茶因共啜之率尔成咏 

　　金粉湖山色争来画里看路从芳草入泉爱白沙寒自率幽人性谁知此境完松筠留静理耳目易清官老衲事专一新茶露乍干等无差别味直作水天观 【 水天佛见楞严经】 

　　○凤皇山 

　　凤皇山上迭琼台丝管年年曲宴开五国城头霜夜角朔风辛苦莫吹来 

　　○林子归闽未果复至东齐赋赠 

　　借问故人归去无相逢摇落岁华徂寒衣未授关河冷匹马重来海岱孤万户长安稀地主三秋苦雨熟泥涂闽江回首音尘隔不信南飞是鹧鸪 

　　○九日闻诸子登高诗以寄之 

　　九月九日秋气深天涯有客共登临可能一畅迷离眼但恐徒伤迟暮心上国穷檐仍旅食高江渔唱失乡音倦游司马尤无赖四壁萧然渴病侵 

　　○秋尽 

　　霜清九月飞鸿急秋尽孤城捣练哀多病及今常伏枕销愁何处独登台阳收生理行将伏岁逼寒阴又一回玉剑绛衣贫不办舍人甘老厩中才 

　　○偪侧 

　　旧游历乱等空华寄客深居水一涯猗傩此生输草木逶迤吾道付龙蛇微尘偪侧终容物故业萧条已丧家乐与田夫近相狎扶风幽事托汧罝 

　　○送别锺匪莪 

　　征马顾还嘶飞蓬东复西伊予甘落落吾子慎栖栖海内谁胶漆边陲正鼓鼙相依傥严武好住浣花溪 

　　○登北极台 

　　含睇高城接渺茫饥乌飞噪古台荒沙连秋水寒皋迥山拥晴云落日黄边塞关心双宝剑亲朋满目一空囊廿年不偶伶俜影宾戏真难答省郎 

　　○闻鴈 

　　白月转庭树清霜下井干一声哀雁起千里大江寒凄听宁偏入离忧自万端乾坤吾与汝前路共漫漫 

　　○渡滹河 

　　朔风杀边草肃轸凌寒晨稍稍霜积渚暖暖月落村滹沱冰未合两涘牛马喧方舟中夷犹榜歌何所陈龙蛇窘仓卒日月晦中天惊波和促节忼慷微音宣时命有通蹇下士复何言 

　　○井陉口 

　　骏马蹶蹄仆茧足怪石人立水鬼哭可怜天险不足守泜上谁能救败衄旗鼓当时度汉军苍茫天意厌瓜分英雄独袭神龙迹汉主终遗广武君 

　　○太原行 

　　甲申天崩明不腊九庙神灵哭阊阖嚆矢由来启仁圣我祖鹰扬委身正金戈铁马气轶羣往往传避飞将军太原言言贼城守矢石如山计持久蔽身土簏一何怯被羽先登老谋捷明月不见旧牙旗寒雁乱下汾河湄 

　　○历下亭 【 有序】 

　　亭临鹊湖后齐所筑唐李之芳重葺之岁既久故址汨没从父方伯公监司齐州再作此亭 
　　鹊湖风厉水拍堤菰芦冻折渔梁危天寒鰦鷠不复跃目落鵁鶄时自飞渚烟苍苍沙历历中有虚亭俯空碧长廊诗句光怪多杜陵野老留遗迹芜没千秋谁再新直栏横槛压波纹月明四面渔歌起争唱齐州李使君 

　　○西甘涧赠藏山上人 

　　颓云古石秋森森半椽懒卧西溪深藏头既白人不识岩花寒证琉璃心石龛如斗凭虚起一弄丝桐百昌喜芒忽谁开太古音木叶夜下琴泉水 

　　○哭松山六弟 

　　生者不可知死者忽漫灭清晨携我手薄暮成永诀秋风尔何心吹我右臂折褰衣复其魂一叫气三咽斤斧戕五中寸寸争割裂 
　　五岁逐队嬉六岁踵相逐七岁八岁时揽腕出就塾故物宿昔逢神解一何速镆鎁媿丝整豫章超朴樕谷风陨秋霜寿命何局趣血涕塞我吭吞声不成哭 
　　兄弟虽至亲聚首曾几何晨风有征翼逝水无停波相逢盛年尽老大仍媕娿生为长相思死为永别离谅无子桑识余响寄安歌 

　　○孟冬晓发之闽南 

　　飞蓬岂无根鸿雁亦有侣霜折就衰心风乱随阳序膏车蚤戒徒贱客易行旅踟蹰老马心仓皇仆夫语萧萧野原草淅淅寒林雨漫漫江海遥眇眇独愁予北平苦数奇漂荡终安取 

　　○雪 

　　我生匪兕虎乃与旷野俱束发绝大幕二十临淮徐江湖系人迹今者犹饥驱飞蓬实自振飙风汝何诛寒雨变雪霰层冰合泥涂周行昧己失行李杳绝无将投逆旅息主前辞仆夫岂不敬爱客秣马无生刍 

　　○寒 

　　夜漏未告终星芒动昏野朔风振冻木潇潇残雪泻晶晶大泽冰的的远村火独客久服劳酸嘶闵予马繄予竟何辜动无尺寸假谁为汧澼絖治我龟坼可志定势自移坦夷见埳轲 

　　○晓渡扬子江 

　　平楚渺无尽乱山寒欲苍北风吹片席此际一相望客久增恇怯吾哀罢慨慷烟蓑依雪渚江上有渔郎 

　　○钱唐江 

　　放蛇大泽中蛇且化为龙搏虎江水头虎竟败于牛馆娃宫中歌吹低惊涛一旦浮鸱夷锦袍白马北伐齐夜有鹧鸪沙上飞钱唐江江水深水有波人有心 

　　○晚泊清紫港 

　　断雁轻鸥共渺然殊方此夜客愁偏可怜寒角为谁苦何处孤帆且自悬水气欲生山嶂雨天风不散石林烟世情老大都心折倚棹空江独火前 

　　○富春濑 

　　天鸡矫其翼潜虬鼓幽吹旦气肃高空扁舟富春濑林虚万窍作峡窄层阴渍贞松表亢节孤云任偏智咄咄毋相迫人生各有志高躅接视听遐心邈汪濊媿兹纆牵长轗轲为形累 

　　○捕鱼 

　　江潭之水琉璃碧折苇残萧寒摵摵縠波细迭峡风回沙雨低飞渚烟积横江截网网目张大船小船环鸣榔哀壑空响传丁当冯夷罔象皆遁藏呀言?赫鰋鲤丽鱮鲂轻鯈纤鲋难数量红腴青颅纷杂沓尖头舴艋苦迫狭一岁生理一日尽归路渔歌笑相答前汀新月一钩起重悲泼刺鱼跳子 

　　○雨中上仙霞岭 

　　黄须野客好服奇高冠长铗纷陆离龙沙惨淡海月碧匹马往者尝东西三十飘萧鬓毛秃干糇易果饥驱腹掉头更作万里行岁晚蛮山杖秋竹蛮山峨峨闽越界控海横江森仄隘一峰遒紧羣峰颓百物从之出奇怪赤松蜿蜒复蚴蟉怪石横迭于菟首暝飜白日雷霆惊冷戛霜空神物走高寒薄天朝气变出云入云看不见双屐茸茸踏石花但觉阴森湿人面淫蒸土下互温冽高处阴风吹作雪玲珑玉树披素华枝叶碎凿秋冰骨土囊势张风力峭刁刁调调号百窍鼪鼯乱窜鸺鹠叫深潭沉沉窟龙啸斯须冥漠万壑沈急雨扑灭山头烧野客抵掌发狂笑此游差快殊不料 

　　○旅夜 

　　江月当人起烟沙近腊天不知今夜梦可到故林边敝罶三星在扁舟百丈牵浮生厌漂荡四十转茫然 

　　○雨 

　　急雨鸣清旦寒山湿翠屏岸沙淤虎迹潭水郁龙腥万事方纠结孤篷复晦冥客魂真断尽不独怨伶俜 

　　○日本小刀歌 

　　青天疾闪金蛇电冷光激射双目眩熟视乃是日本刀匣底阴森沈一片委委蛇蛇刃九曲软许吹毛坚切玉古斑深蚀蛟血腥细理饱湛龙文绿暹罗花缬裁作囊陇山鹦鹉刻作杷万方珍重无所用鬼哭秋灯风雨夜 

　　○洋琴歌 

　　岛中之木名莫知饮霜饫露凡几时良工断之解作片片片声中青玻璃日雕月磨沃以漆黝黝玄光横四尺空中坦外如几平四匝寻之无寸隙斯须盖启金枢转霏微花色蠃纹施玉柱密插蟠螭身凤眼低嵌雕龙片银丝双弦二十六一弦一声声胜肉别琢香檀曲拨多经纬纵横弦下伏弹弦无事须银甲但将檀拨轻挑压满耳琤璁弦上鸣不知宫调何由洽初弹参差殊细微女儿私语翡翠帏铿然一转得秀整罗夹慢摇金钏冷三转四转曲入破苍岩石罅幽泉过嗈嗈嗷嗷沙雁惊急雪乱搅飞花堕轻淫妖艳风习习曼声浮荡新声涩碧眼蛮工一再弹欷歔北客天南泣吾闻中国圣人之乐和且平抑扬清浊皆正声洋琴尔慎毋多鸣使人不识初古情 

　　○瑞竹岩 

　　岩口飞来一片石山?含岈低压危岩坼时有山僧杖履过紫藓阴阴入行迹一转不知身已高长松古桧如鸿毛海天苍茫泼绿黛列岛羣洲都细碎日暮徜徉谁与期满屋流云围石碓 

　　○皋亭山 

　　大江夜兵下秋满皋亭山炎精谢金气形胜余江关国步一以移天地皆拘挛君子匪异人忠义任我肩策以淮东西尺土封狂澜城上刁斗急城下心胆寒制置无贰心丞相翻奸顽坏木不可支信矣先民言江风吹木叶瑟瑟鸣悲酸 

　　○青溪词 

　　箐林不受日岁晚狐狸生始盬死人脑起啖生人睛能使都邑中踪迹皆纵横我欲寻其原贵得阴阳平往者青溪洞三穴谁私营揭竿岂其性皆我良庶氓大将军征诛功名良足轻 

　　○渔梁驿 

　　伏莽塞荒蹊尺寸苦偪仄鞍马不通江山轝受行客轝夫时时歌译之不可得雨雪冒南交前过渔梁驿驿水荡白沙中有败锋镝传闻韩将军于此禽二逆殿前两虎贲先期中神策刲羊而召狼徒伤武夫力 

　　○木绵庵 

　　野樵误行人引客入庵路暝色何苍苍庵昏木绵树请客立斯须为客陈其故树下陈死人庸昏积成误血痕惨不灭千秋着余污可怜葛岭下蟋蟀吟朝露 

　　○雨夕登浦口楼望金陵作 

　　暝色下殊方登楼风雨夕悠悠乱江鸿黯黯怀乡客凭高运晚睇苍莽分阸塞峩峩金陵城石头踞其侧微鼓出昏烟风灯动樯隙古情廹中发人事羌何极迁化理自然不啻潮与汐客涂多悲心青阳移晚色思深物莫敓涕下临江篴 

　　○项王祠 

　　白蛇断乌骓穷海内莫敌隆准公百二小儿歌沛中霸气汩没三户空眼中成败势即判大王叱咤终英雄楚云沉沉压祠宫千秋伏腊犹鼓钟鼍龙叫啸宝剑血草木惨淡灵旗风乾坤失意丈夫泪大江日落寒涛东 

　　○悼离篇哭亡姊 

　　吾家少姊类吾母婉憗从容有所守儿时颖慧能读书列女篇章皆上口锦官城下锦江水芙蓉红压锦城里当时姊弟并孩提朝朝联臂芙蓉底姊挽老父带弟牵慈母衣终年不一出闺阁无日或复离庭闱长安归后互分飞姊行作妇弟娶妻膝前儿女各已长眼中二老嗟安归滂沱血涕昔对下天乎为此死别离凋丧十五年存者五六人齿发日已老骨肉情愈亲如何零露意又使芳华泯屈原无人詈婞直骆统困约谁分食吁嗟骨肉不再得哀猨一声泪填臆萧森雨气逼昏灯灯炧更长天墨黑 

　　○哭浚儿 

　　眼中无复有我子号哭三月此心死天乎哀哉有如此 

　　○夜 

　　感时又见清秋暮吊影其如永夜何尝苦风灯依壁尽非关霜杵隔邻多醉乡无力降愁域空灋何年割爱河回首延陵遗恨在千秋嬴博厌经过 

　　○次韵答赠刘东郊 

　　名刺消磨短袖中疏狂直与古人同独来穷巷知何好深喜青尊且未空一夕寒灯疑梦寐十年长剑哭英雄惊乌断雁休相乱好听邻鸡唱晓风 

　　○邱家岸雨中晓渡 

　　客子出门天欲旦晓寒不增春已半杏花微雨济上村白沙浅草邱家岸古渡萧条人迹稀乱流敢惜沾裳衣篙师拥檝谩相劳底事风波汝不归 

　　○老鹳 

　　山?昔山之石铁色古上有孤柟枝叶疏风吹音响日萧瑟南飞老鹳来号呼海门阴阴雨气腥毛衣中夜愁沾濡危梢高栖形影孤胡不整翼归哺雏君不见秃鹙之喙长一尺人立石梁饱鲜鲫 

　　○重寓准提精舍感赋 

　　客有风尘者飘然天地中重来沧海上直在故园东芳草映华发孤云覆断蓬精蓝诸品净独与旧时同 

　　○灭没 

　　浣花溪头花不如富春江上树犹疏世情已落金张外生理聊凭枣栗余鹳鹤栖迟丛莽杂鱼龙窟宅大江虚虞卿懒作千秋事灭没穷愁旧着书 

　　○初伏日 

　　伏金积火畏相和溽雨蒸云日几过倚杖风尘回首近开尊节序去人多乘除有在心焉托出处无方鬓待皤暝色欲来岩翠黑欷歔山鬼泣烟萝 

　　○怀友人 

　　射虎将军后蹉跎坐白头寸心持报国多病习伤秋霜雪苍鹰疾关河老骥休西风吹望眼独倚仲宣楼 

　　○闻锺匪莪留滞登州赋寄 

　　衰草寒云海戍昏秋风晓角镇城喧几挥老泪田横岛独系乡愁白下门烈士数奇矜晚节穷途心折慎新恩音尘寂寞时将晏目极齐东一断魂 

　　○哀雁行 

　　闻之老僧客朕云有施孤雁于寺中者伤翮莫能飞畴昔之夜空际悲鸣雁举声应之踯躅凄奋比曙竟死喙鼻皆流血岂遇其故偶邪感而赋之 
　　折芦萧萧秋渚空沙头旅雁鸣嗈嗈虞罗寻声横相及比翼那复联雌雄清霜碧月苦回首只影惨淡归鹅笼庖厨幸免机肉厄萧寺乃休余粮供夜分故偶远相觅招呼两两凌苍穹欲起不起自投地败翮谁借毛羽丰哀号百转肠寸截云泥咫尺终难从从之不得继以死此义鸟畜时能通阶除忍草晓凄碧血染杜宇成殷红吁嗟微禽克有终马牛龌龊差其风 

　　○再赋哀雁 

　　故雄失故雄惊魂那相顾脱身矰缴外可以高飞去故雌失故雄大义固不夺余生樊笼外可以幸存活北风萧萧新月黄一飞一栖心摧伤寻声察影务相得哀怨一和天飞霜寸肠叫绝血泪继以死报雄何慨慷雄可语患难雌可语死生江湖寥落烟波里似续空山麟凤名 

　　含中集卷二 

　　●含中集卷三 

　　廌青山人李锴着 

　　诗（二） 

　　◆诗（二）◆ 

　　初春寄西涧上人 
　　拜意师墓 
　　就藏上人乞花木栽草堂前戏效少陵体 
　　寒食 
　　上巳日龙泉寺看花作 
　　秋分前一夕集五石瓠堂小饮剥栗因以秋分二字为韵送别刘子东郊 
　　藏上人寄诗招游西涧以事不果赋此却寄 
　　因藏公寄东涧开士 
　　哭所知 
　　天城寺 
　　晚过天城寺看老梅 
　　上方寺 
　　支离叟二松歌 
　　盘泉 
　　自少林至西静室 
　　鲤石行 
　　指石行 
　　送别周西穆 
　　和刘东郊五石瓠堂夜坐怀西涧藏公 
　　落叶 
　　有所思 
　　寄杨青眉 
　　墓祭作 
　　暮春雨中备三侄以骑邀迎过宿其山庄 
　　春郊雅集诗 
　　乞米东邻僧 
　　孤村 
　　接插 
　　树架 
　　夏至又雨 
　　纳凉 
　　喜麦熟 
　　若水上人禁足东涧以诗寄我赋答 
　　咏山花 
　　同西涧藏公重过野寺茗饮 
　　观村人刈稼 
　　秋分日雨后盘僧致牡丹四本酬予书植诸新松之侧罗罗清疏映带可目喜而赋之 
　　溟涬歌 
　　野步口号 
　　九日登东冈小女为予簪花烹菊留连竟日戏作 
　　冷子示关中友人赠诗且索予作赋此以赠 
　　西宁令洪时懋见过赋赠 
　　立春日夜冷吉臣招饮 
　　讯天城寺梅信兼柬藏公 
　　山庄对雪 
　　咏史五绝句 
　　招同藏公过万松寺看牡丹作 
　　咏法藏寺古松 
　　牧牛精舍成同人落之 
　　闻石东溪昆季远辱过访东溪疾作而返赋此志谢 
　　三泉寺 
　　漫兴 
　　初秋凉风飒然漫述 
　　七月六日雨三章 
　　萤火 
　　十二乐秋辞 
　　溪上 
　　独游石塘峪 
　　小园口号 
　　赠医者 
　　雪夜同藏上人宿云公房 
　　寒夜石东村留宿东村村舍 
　　有怀藏公 
　　山居杂咏五首 
　　晴 
　　晚看秋山红树 
　　雨后病起赴邻家饮 
　　泛舟东郭观打鱼晚直雨 
　　十月二十有八日夜集石东村咫尺斋因赠方士启陈卫瞻二子二十二韵 
　　雪夜读赛岸亭遡源堂集率题其后 
　　留宿陈卫瞻易安书室口占以赠 

　　○初春寄西涧上人 

　　残雪东皋尽田盘寒翠深所怀虚岁月之子遂飞沈夜水移琴兴春风活道心蹇驴仍好在行向涧西寻 

　　○拜意师墓 

　　去年执别清溪头今年寂灭归一丘尘中穷达徒相乱眼底存亡亦太浮古洞青萝春黯黯野田黄雀晓啾啾客长贫贱亲知少容易潸然涕泗流 

　　○就藏上人乞花木栽草堂前戏效少陵体 

　　茅斋敞开丘壑拱石径曲遶芳菲稀熟知野兴几人得忍使春风转眼归 
　　鹅儿艳艳轻黄吐凤子茸茸浅碧开不信石屏南麓畔杂花小卉独栽培 
　　闻道红香属对桃攲斜留影照溪毛肯怜仅落萧条剧敢惮春锄树艺劳 
　　海棠更倚断坪西带雨凌风一向低莫止留连众香国也应点染浣花溪 

　　○寒食 

　　廌青山堂邻涧阿应门白沙连碧莎乱山寒食落花路返照风磴樵人歌古意萧然未泯灭春华好在毋蹉跎郄超远趣不易得寂寂剡溪今若何 

　　○上巳日龙泉寺看花作 

　　禊事阑亭歇幽情野寺偏松云横一杖花雨洒诸天日午阳和足山深造化全百年浑遣兴随地得悠然 

　　○秋分前一夕集五石瓠堂小饮剥栗因以秋分二字为韵送别刘子东郊 

　　藉促残灯膝深谭剧未休俗情惊卓荦古意见绸缪酒咽长贫泪天归短鬓秋邺城烟草合风雨滞应刘 
　　震泽莼何似渔阳栗旧闻望乡仍寄食习隐未离羣歧路飞蓬熟清愁远梦分关河摇落候半是不归云 

　　○藏上人寄诗招游西涧以事不果赋此却寄 

　　匡庐秀色田盘得亦有幽人继远公日暝龙蛇潜大壑天清鹳鹤振秋风味齐甘苦休尝舌心了方圆任凿空枯寂年来晦踪迹夕岚朝翠共冥蒙 
　　石路逶迤西涧西碧霄真拟蹑丹梯风烟百里裁相接云水终年或竟迷落日孤筇频伫立新诗几叶任封题 【 上人题诗橡叶以寄】 尘中老眼昏成瞀安得金鎞一借携 
　　管乐功名久不磨孤生天地鬓双皤脱身愿作无终隐好事休推有道科万里东西蓬尚转百年夙夜露仍多骅骝鶠雀都无着白水青山奈汝何 

　　○因藏公寄东涧开士 

　　不染缁尘色吾师独讳名道存山木脱心死谷云生更有忘机侣都无适俗情近闻新甃毕日日事茶铛 

　　○哭所知 

　　百死唯天命千秋信苦吟灌夫徒尚气优孟绝无心莫更求完卵知应覆短衾青灯风雪甚幽梦隔穷阴 
　　子作巴猨哭长音塞雁闻异乡谁料理行路致殷勤白日累臣罪黄沙志士坟泥涂无限泪沈痛一呼君 

　　○天城寺 

　　束发牵世纲衰谢仍漂摇往迷泥涂步今回尘外镳遣此殷忧况□值芳春朝灵区贡隈隩净域栖寂漻飞轩面空翠丹壁摩青霄肃肃山翟飞趯趯鼯鼠跳墖铃语真呗松雪洒惊飙万化无端倪无生自逍遥委形诚斯须挥手谢松乔 

　　○晚过天城寺看老梅 【 梅为绪宗和尚植今历三世八十余年矣】 

　　寒勒将舒蕊春苏半槁根孤清真欲绝迟暮复何言幸与岁时久深叨封植烦低回对虚馆山月共黄昏 

　　○上方寺 

　　独隔层岚迥今知细路深一时移耳目万象变萧森古拙居人服偏私造物心天门双日月随意自升沈 
　　风磴残云外虹梁瀑水西险愁岩石堕冷逼洞猨啼白日行如梦青天瞰欲低上方信幽绝消得昔人题 

　　○支离叟二松歌 【 在剑台东予所名也】 

　　物有奇伟每绝伦意想所及犹非真乾坤乃有此松树被发狂叫惊天阍何如于此诡托根皴皮斑驳苍龙鳞千年偪侧忽怒伸娲石迸裂青天痕风雷倒激铁干偃日月低荡秋阴昏下有一株不盈尺连蜷夭矫蟠龙孙二者夫谁是化身伸缩大小真有神诸松鹓鶱复凤翥视此一切非其羣形神直追古苍颉冠剑俨对荆灵均阴森不敢久相逼鬼物呵护如欲嗔委蛇却下恣太息回首一峰沈乱云 

　　○盘泉 

　　岩壑无定姿絪缊变清旦胜因引纡步得趣成汗漫微暄解作近芳意甲坼先松丘郁蓊蔚兰阪虚葱蒨荧荧和景鲜活活激响乱偶逐岩下云遂及垂虹涧迭石纷阸塞飞流莽洄旋境远神俱冥赏真理独见近服任公训熟与海鸥玩盥手弄鯈鱼游心同伴奂 

　　○自少林至西静室 

　　老鹳欬密林猛虎蹲伏莽黝黝亭午阴翏翏太空响旷怀无前期高兴肄独往化城周大千维摩室方丈布毛证鸟窠 【 东邻有僧常树栖昼夜不下】 妙谛飞龙象傥非水精域焉启鸿荒想纵心以天游六凿罢相攘 

　　○鲤石行 

　　吾闻东海之鲤能变化湖山飞越唯须臾此石形状苦神似往者毋乃真巨鱼怒目轮囷大于斗鼓鬐振鬣势欲走倚峡犹飞失水心冲天直奋吞舟口惨淡风云入顦顇土花石藓空鳞次江湖何日得相忘蝼蚁能无受其制阴潭秋雨沉沉急龙母叫啸鲛人泣君不见朽瓜乌足何太神解化江鱼与胡蝶 

　　○指石行 

　　田盘山中尽玄砺险怪离奇出思议柱师短杖惯冥摉披葛扪萝亲指示玉指一双拄厓际浑融雕琢真殊致夔魖辟易罔象藏半天挥拂云霞坠或者牟尼初度时此是当时第一义我来睇视心郁纡良久摩挲古苍翠安得力士移置神尧阶区别忠佞无隐怀 

　　○送别周西穆 

　　神马不受羁慈乌方告哀栖栖远游子握手长河隈缟衣照斑鬓色惨神不颓萧索天鸡翼磊砢豫章材清超见真挚简易名理该空波漾返景归棹行相催敢恤川涂别所念音尘乖身无双飞翼送子以鄙辞东海还牧豕北山聊凿坏毋滋陵阳泣璞玉慎所怀 

　　○和刘东郊五石瓠堂夜坐怀西涧藏公 

　　一雁叫云碧乱山今夜秋若无良梦寐何以对林丘虎气吹沙冷荧光拂水幽坐知灯火下也自忆玄州 

　　○落叶 

　　西风吹故林一叶一秋心生理或未尽暮愁相与深因知白发者中有老怀侵独立斜阳外君听感倡音 

　　○有所思 

　　海门开返照烟景入萧森秋草晚犹绿相思深复深鹿卢沈宝气山鬼啸穷阴白发终贫病苍茫天地心 

　　○寄杨青眉 

　　情谊与君如雁行漂摇急为定行藏一身投老乾坤窄八口熬饥日月长衰废敢嫌吾道直孤贫端信友生良由来货殖龙门传别有深心寄慨慷 

　　○墓祭作 

　　三月十 【 脱有字】 七日直先大人忌墓祭毕与客坐溪上客曰先公即世后仆继游蜀至夔见村民哄箫鼓悬像祀诸社叩之则曰此蜀藩李公像也公大有造于我去之日遂于春秋社及我公初度日所在祀祝之迄于今语未竟雪涕对下呜咽失声嗟乎悲哉遗德在人笑言莫觏华屋山丘所以洒西门之恸泪也夫 
　　伤心此日墓门边风树衔悲廿四年食客尚能谈往事蜀人真不负生全采诗绝徼闻淳俗遗像千秋实异传相对失声同一哭峡云蒲水两茫然 【 墓在古曲逆蒲水出焉】 

　　○暮春雨中备三侄以骑邀迎过宿其山庄 

　　泥滑新莎路曲盘花飞晓水气清寒栖迟苦厌常攲枕顾盻犹能一据鞍雨色欲淹春索莫马蹄不限步艰难亦知痴叔痴应绝倒着山公醉后冠 

　　○春郊雅集诗 

　　丙午春三月会羣从子弟于北郭弘慈寺饮酒较射行乐也而哀生焉夫以叔向之贤鬼馁羊舌叔敖之贵厥息负薪所谓泽延五世河润九里者非所闻乎虽然少长无故秩秩棣棣迄于今日谓非先烈谁敢任之各赋所怀用识一时 
　　小集宜羣季春游喜北陂一觞愁亦尽四矢昼能移晚日明皮鹄微风叫饿鸱将军推善射不信数仍奇 【 先从父望坡公神射绝伦康熙初应选为八旗第一恩赐优渥将命出镇而卒】 
　　柳碧关南路花飞郭外村时平边候少寺古佛灯昏取醉忘衰病行歌有弟昆百年多聚散此会莫轻论 

　　○乞米东邻僧 

　　起来烟火断山厨乞米东邻亦太迂龙树久知离罣碍鹿门犹恨有妻孥古情质直忘宾主法界虚空灭有无一钵斋粮聊给日慈悲能济范莱芜 

　　○孤村 

　　一杖全吾道孤村见古风理看生育遂俗尚有无通瘠土民无逸山田岁不丰侧身空谷底天意放愚公 

　　○接插 【 接插果木也】 

　　毋为恋旧林别假一枝阴忽凿自然理翻知造物心异根能作合非种莫相侵君看芝兰室其中渐染深 

　　○树架 

　　微生竟何托弱蔓引青丝树立徒悲汝扶持独在兹雨深如欲泣风急谩相吹谁念南山柏孤撑性不移 

　　○夏至又雨 

　　不识皇天意空怜小麦秋眼穿看垤蚁心苦辨林鸠烟火迟方举云霓湿未收腐儒甘饿死今日为谁愁 

　　○纳凉 

　　层阴延暮色秋水逼庭中云作他山雨蝉吟灌木风固知双鬓薄且得寸心空浩荡乾坤里虚舟路不穷 

　　○喜麦熟 

　　野色开千顷炊烟起万家夏衣饥不典邨酒薄能赊帝力信何有民生良可嗟无端种瓜叟起舞葛巾斜 

　　○若水上人禁足东涧以诗寄我赋答 

　　孤云隐见终无相野水东西不定方丈室风旛原自动诸天龙象俨成行尘沙障眼谁先觉羁绁牵人久异乡禁足一时参妙悟眉间早示白毫芒 

　　○咏山花 

　　离立宁标异孤芳殊众材秋山深夜雨临水一枝开汝幸无名字犹防有折摧沅江香草暮谁寄楚臣哀 

　　○同西涧藏公重过野寺茗饮 

　　摇落穷秋后山寒木叶深短笻乘野兴缓步得幽寻只是他时事真成隔世心再来陈迹扫孤磬起清音 
　　道侣时相见山翁许共过茗柯能悟入芥子有包罗影覆慈云暖香生忍草多辩才今钝拙无事怯维摩 
　　不设禅□械茅庵拥碧沙狙公秋拾栗山鬼夜簪花虚白了无染寒阴半欲遮未能心转物每到辄忘家 

　　○观村人刈稼 

　　山村数家面山处屋茅不葺篱不补冬春槺核暂餬口有日桑阴闲臼杵秋风西畴熟新黍大儿转碌碡小儿涤场圃老农伐薪妇轑釜里正跨驴来击户 

　　○秋分日雨后盘僧致牡丹四本酬予书植诸新松之侧罗罗清疏映带可目喜而赋之 

　　腕底书成泣鬼神黄庭历劫本犹真乃翁捉笔非能事细雨分花实胜因生理敢希千树橘醉乡端藉数枝春白沙芳草毋相污接洽新松好比邻 

　　○溟涬歌 

　　山之荡兮水之洄兮阒其同溟涬兮何羭之来予攘兮 

　　○野步口号 

　　暮山秋水澹横姿拄杖乘闲野步迟清响一声崖栗堕笑看鼯鼠暗跳枝 

　　○九日登东冈小女为予簪花烹菊留连竟日戏作 

　　水色不敌漻天清霜信欲逐凉飙生时当九日那易得兴发一旦谁能绳次公清狂醒亦作孝绪隐迹心兼并取复不远他日侮怜我无已娇儿情黄花碎撷插斑鬓苦菊细瀹吹破铛野游汗漫动成趣老态拥肿何庸憎鸿飞江海信寥阔鼎食钟鼓徒铿鍧忽焉遥岑下落日或恐阴壑来山精一树一石神物附秋蛩秋鸟天和鸣苍山白水幸自力天寒岁暮予汝凭 

　　○冷子示关中友人赠诗且索予作赋此以赠 

　　吾闻关中建瓴势襟带山河雄百二名贤大儒每挺出吾道苍茫实攸寄峥嵘余气未肯伏有时更出英雄辈多君壮年多壮游锦囊古剑临清潜一康三李假光怪 【 李颙字仲孚专理学世以夫子称之李因笃字天生李柏字雪木又号太白山人康乃心字孟谋皆工诗古文辞关中为之谚曰关中三李不如一康】 太华终南泄灵秘我行海内十有八老马风尘消故智迄今关雁起秋风把酒危楼辄西睇 

　　○西宁令洪时懋见过赋赠 

　　衰废勿复道寸心怀国恩相逢无厚薄努力尽深言沙碛黔黎苦边城风俗惇君如敷德化抚字莫辞烦 

　　○立春日夜冷吉臣招饮 

　　相看落落无交亲相赏由来自有真尺幅定传千古迹醇醪能醉独醒人家迷碧海萍踪眇路失金门雪鬓匀明月寒灯同此夜老怀约略受春新 

　　○讯天城寺梅信兼柬藏公 

　　山寺老梅近何似昔年逋客记幽寻相逢一唤春愁醒自许能知古意深驴背风尘将寸柬夜来冰雪搅离心藏公独具真情性几绕寒香作野吟 

　　○山庄对雪 

　　片月落寒白微风生近林不知侵晓雪已压四山深太素还羣有虚灵见寸心丘琴尽清散一弄水龙吟 

　　○咏史五绝句 

　　八百诸侯自会同戎车载主白旄东海滨二老嗟安在薇蕨青青暮雨中 
　　风扫寒云紫塞开长城雪后白成堆自伤老眼昏尤甚疑是秦人骨未灰 
　　白马雕弓气岸然秋风射虎南山边匈奴十万愁飞将慎莫相逢醉尉前 
　　邺城烟草镇漫漫兄弟操戈六郡残不信卢龙古边塞一时有路入乌丸 
　　渔阳羯鼓声惨凄一曲霓裳万马嘶剩有剑门西岭雪年年常待翠华西 

　　○招同藏公过万松寺看牡丹作 

　　春草弄芳色相思欲何言孤琴不成调脱身寻丘园新新无已时迟莫将谁援火传薪指穷兹理如所宣软吹起客心问彼尘外缘何以契道怀棼杂或不牵行歌入沕穆杖笠任后先真境匪远趣隈隩金绳悬宝华湛琉璃白日丽轻烟翠鸟试翾飞威凤稍低鶱诸相固纷糅繄谁得其原妙香粹无着畅悟无生前 

　　○咏法藏寺古松 

　　造物无余力孤生此物奇钩盘容一骋局促殆相持骨耸青麟角斑丛赤豹皮雷声如解作龙战不披靡势薄秋空黑根蟠大壑危长风有时下万里为之吹孔盖邀天步 【 松尝为圣祖所赏】 金铜助佛仪介龟终解甲灵怪亦何为 【 初寺僧欲建屋将伐之夜梦客曰舍此久矣奈何趣吾行僧异之得不伐后卒建屋斩数干亏其全体云】 

　　○牧牛精舍成同人落之 【 用少陵韵】 

　　近期除物役宁敢背诗书吾道无歧路微生托此庐白头消日月真意会禽鱼何似辟支老初为树下居 

　　○闻石东溪昆季远辱过访东溪疾作而返赋此志谢 

　　青山白发两如何一室乾坤独寤歌野老一甘成寂寞巾车不信有经过鱼龙异数文章在 【 时东溪会闱不第】 贫贱侵人感激多病起秋风重相访浊醪亦足慰蹉跎 

　　○三泉寺 

　　此地经临几劫灰日高鸟鼠徧香台横陈灌木谁亲植无赖黄花春自开老衲忘情人事废乱泉如语客心哀暮山飒飒飘风雨不见明昌射猎回 【 寺有金人碑记章宗秋猎事】 

　　○漫兴 

　　幽意复谁知斜阳杖一枝好山存古色荒稼给生资蠖屈清贫得鸡栖老病宜寸心殊不折陡健日裁诗 

　　○初秋凉风飒然漫述 

　　衡荜萧然迥乾坤秋水中鸣蝉争落日嘉树集清风即事从幽讨因心合大同小山云露白好植桂花丛 

　　○七月六日雨三章 

　　丰隆鞭龙龙疾走惊风划裂土囊口黑云如盘压户牖一夕四山万牛吼疏灯荧荧坐相守娇儿宛转不离母西成禾黍复及期于嗟苍天将尔为 
　　窗穿片白天欲旦开门邻比相呼唤檐攲屋漏各零乱颓墙却壅人径断破衾斗粟夜来换柴薪沾湿何由爨羣儿长竿向水汀戏拈蛛网捎蜻蜓 
　　大河折南洲转北突兀庄前走巨石合抱之树竟安掷四松拔根良可惜栖苴瘣木争狼籍陵谷由来轻变革县南村落得几户明日城中卖老牯 

　　○萤火 

　　小智吾怜汝通幽解避明尚多清夜影却受世间名一水湛天白疏星绝汉行莎鸡兼促织相与寄微生 

　　○十二乐秋辞 【 有小序】 

　　四序代母时物迭备然所以逸心志畅耳目者于秋尤裕作乐秋辞 
　　廌青山中秋雨足秋风萧萧被林麓先登早秫次登谷老农涤场颜色喜饱饭今冬到妻子 
　　园桃累累枣垂垂长竿踯躅跳羣儿窍凿未尽时天机石床阴阴枕古树簪花梦作儿时舞 
　　豆花蒙密薤叶肥康瓠竟上邻家篱小园抱瓮能灌畦庾郎清贫复何屈每食盘飧二十七 
　　鹿皮之翁拥肿余牧牛精舍方邻虚 【 邻虚尘见楞严经】 香炉茗盌同安舒刳心楞严契妙理不离一切根尘是 
　　山僧在山便山处絺衣麤疏杖手拄云心无着鹤貌古偶尔相过啜新茗指看月倒秋潭影 
　　奚肩壶卢客戴笠蹇驴轻快风习习云卷波流迹谁蹑青溪蒙茸石崭岩北山之北南山南 
　　风廊稺女工拥篲阿母桑户勤补缀淫心舍力知相戒一灯入夜话秋雨灯底阴虫亦尔汝 
　　日来竭蹶官粮完里胥不到鸡豚安大男小女同欢言西邻饷黍东馈瓜迭为宾主如一家 
　　溪南偶逢桑苎翁白堕酌予尊且空盘礴白石荫长松卢胡一笑人不会岂必齐谐裁志怪 
　　村樵入云不见云芒鞵囓入青苔痕小髻插花肩负薪戒子勿深深有虎叉手告予有老母 
　　荒陂无人秋草逼轻霞反射西树黑牧唱风吹下岩侧村女如识柴门路羣鸡飞上山樗树 
　　石坳甾嶷数椽屋麏麚宿场鼪缘木天如相予玉反璞隐侯之拜非吾徒游鱼泼泼忘江湖 

　　○溪上 

　　客心窅然注秋水恰相关取适忘趋舍无人自往还岁时芳草暮江海白鸥闲独有高天月相期在一湾 

　　○独游石塘峪 

　　每爱盘空曲白云深复深谁为高士传不识古人心绝迹许长往好山唯独寻一瓢毋我慁天籁在风林 


　　○小园口号 

　　静理入闲趣方知天地功栗皱开夜雨豆荚喜秋风不死身从老安贫养已丰平生狷介志汨没寂寥中 

　　○赠医者 

　　几载悬壶汝南巿伊人玩世而济世笑口何妨数解颐仁心不恤九折臂丈夫相赏自有真白鸥黄鹄谁能驯长镵劚破寒云色予亦南山采药人 

　　○雪夜同藏上人宿云公房 

　　车马各有归累累独焉寄重阴逼短景庄馗凛寒吹纡步造荒寂稍稍林鸟萃兰若不受喧琉璃莹昏翳云公白业者慧珠方内閟握手各欢然龛灯照心契诗写秋冰清雪杂软语细严警谢远柝孤僧宣夜呗境远浮沤轻理足弊屣赘止托良自已于焉增叹喟 

　　○寒夜石东村留宿东村村舍 

　　孤鸿翅垂老蛟蛰暮天苍莽惊飙急时辈相逢龃龉多南辕北辙宁相及促膝东村村夜长爱客偏论上下床感君意气为君舞喔喔鸡啼木末霜 

　　○有怀藏公 

　　本色行真意吾师得自然了无一物在不异众人前世路老犹梗心灯默已传客魂常自怪动落法云边 

　　○山居杂咏五首 

　　双坞人烟外萧萧松雪翻老农今日事古色数家村鹅鸭通前浦豺狼到小园何须不来往邻里数相存 
　　半尺青溪水沧浪或在兹草香回蛱蜨沙迥宿鸬鹚白发悔他日清流信此时虚舟吾意得飘荡更何之 
　　一雨柴门路纷然掩碧莎澹怀随老至小隐畏人多泽雉安微分酰鸡有太和寄声旧朋好莫复笑蹉跎 
　　峣山?角南山口参差晚稼陈谁知荷锄者不是带经人天地容归老妻孥恕食贫秋风看近在红稻一尝新 
　　耳目都无事空山贡寂寥飞生时探鷇稚子日承蜩苍莽情焉薄胚浑器不雕初非事高尚于以永今朝 

　　○晴晴 【 立秋前一日】 

　　闲色开金碧空山受夕晖秋心先候得天意放晴微老去余霜鬓归来此亦衣暮途规海运谁见一鹏飞 

　　○晚看秋山红树 

　　谁擘珊瑚树枝枝出海云炉锤真宰在图画鬼工分白水开虚照青山设闲文所悲摇落近倚杖及斜曛 

　　○雨后病起赴邻家饮 

　　霜树争开锦秋沙不惹泥病翻嫌伏枕晴即乐扶藜理得形原赘机忘物已齐邻家邀痛饮醉影恣东西 

　　○泛舟东郭观打鱼晚直雨 

　　蒙气变萧晨秋垌森万象舍策理扁舟容与淳??罔瀁肃杀顺金侯佃鱼快心赏鳣鲔连兹乌次第丽予网初焉乱苹藻歘吸凌菰蒋犗饵何足投蛟龙羣震荡竭泽义所妨忘筌理宁爽凝阴盛亭午寒雨洒莽苍生烟覆縠波中流戛兰桨涵虚纳澄照抱寂应空响卓彼赤水游眷焉怀象罔 

　　○十月二十有八日夜集石东村咫尺斋因赠方士启陈卫瞻二子二十二韵 

　　隙地乾坤迥微阳草木衰猥承朱履倒旋报白驹维东郭襟欢接茭亭食允宜一枝巢并寄十笏榻分移酒熟词靡隐灯昏坐入危神龙吟下泽鬼物瞰空墀汶汶□尘辟京京宿卢堕侧同君子席乐观主人仪有美称联璧孤标准一葵奔趋瞠且后羁旅傲难羁缥帙深紬绎青囊妙指撝极臻穷奥窔宏槛抉藩篱毛薛谁方驾班扬固等夷德全身在野识密字搜奇 【 卫瞻精岐黄术卫山启集十三 【 脱经字】 字类故云】 达士能通俗高怀转即卑曲针惭见受方枘嘅安施广废丛呵叱郦狂易诋欺世情嗤古处天意试长饥计拙蒙徒击年侵节苦持风尘余独立肝胆积无私故旧嗟何托平生重所知千秋唯此夕吾道实凭兹 

　　○雪夜读赛岸亭遡源堂集率题其后 

　　刘青枝锺酇湖卓荦傲岸相枝梧清词奥语与世殊白日鞭挞神灵驱先后相逢京雒道交口夸余岸亭好微官罢斥役不除贫骨支离学深造几回物色驱羸马风尘一面天难假鼠肝虫臂奄忽陈神都气索沦风雅寒灯夜雪天寂寥残编在簏光怪摇繁声促节心离骚郁为变征行金飊铦刀解牛肯綮中古溜滴石觚棱凹千秋此道许神遇谁谓一日无知交呜呼隐微感倡随所遭鷽鸠威凤同啁嘐 

　　○留宿陈卫瞻易安书室口占以赠 

　　甲第峥嵘在蜗庐膝易安夜霜神骥立秋水白鸥寒蓟训争相接韩康窃自完过从能不厌移榻罄清欢 
　　灯影深帘閟炉香裛细匀玄言时一中交道莫轻论琐事侵残岁芳筵醉野人凤雏君已得便足慰清贫 

　　含中集卷三 

　　●含中集卷四 

　　廌青山人李锴着 

　　诗（三） 

　　◆诗（三）◆ 

　　涉雪行 
　　雪夜听抱光弹涂山古操 
　　破箑叹 
　　雨后西轩夜酌 
　　咏山堂牡丹 
　　黔石图歌 
　　暮春陈橘洲过五石瓠堂会若水上人至清华激射喜而有赠时予将偕若公入田盘而橘洲有志未果云 
　　秋初过陈橘洲有作 
　　溥元五侄寄藤杖却寄 
　　山楼对雨却寄京国诸同人 
　　登楼 
　　独游 
　　石塘峪 
　　八月十一日夜坐月 
　　课僮获稻石塘冒雨归萝庄作 
　　构屋石塘峪漫成五首 
　　雪 
　　七益诗 
　　正月十有四日桐公至自普陀因同藏上人留宿萧斋分赋得分字 
　　得次女泸川信却寄三首 
　　夏日山居即事书怀三首 
　　雨后观倒影潭 
　　同藏上人避热倒影潭 
　　和答陈石闾三首 
　　平谷县南楼晚眺 
　　杪秋杂感 
　　杀虎行 
　　初秋晚坐新亭咏怀 
　　赠东竺极上人 
　　秋日同藏师若师息亭雅集分赋 
　　倒影潭听藏公弹琴因怀抱光子 
　　蓟门怀古 
　　秋日谒轩皇庙 
　　寓居广化寺作 
　　移寓又作 
　　留宿友人易安书屋 
　　刘东郊来自广陵喜赠 
　　虎子行赠石君东村 
　　立春后一日集饮范兰亭佛籁轩 
　　妖梦行哭东郊刘子 
　　拟古乐府五首同石闾作 
　　饥啮槽 
　　秋笛 
　　出师 
　　江东慎行师拟止石堂因署曰梅子坞且赠以诗时又五月十有四日 
　　雨中口号 
　　喜范兰亭至 
　　汉隶十帖歌寄陈不其 
　　灭蜂行戏作 
　　留宿梅子坞 
　　射雉行 
　　与藏师野步遂之东岭采蕨不得 
　　藏师饷予山豆苗诗以纪之 
　　过山寺听僧说金刚经义 
　　城南行赠金雨山 
　　送范子弃宅入山 
　　寄答慎上人 
　　鄂尔浑 
　　癸丑元日柬藏公兼报石范二君消息 
　　差喜 
　　临水 
　　隐几 
　　石东村见寄以诗赋答 
　　寄怀陈橘洲 
　　秋望 
　　幽栖 
　　石壁下看秋海棠作 
　　长至前一日同人集睫巢草堂作 
　　赠华相野 
　　八月接东村书闻遂移居盘阳以诗代柬赠答 
　　夜宿耳山山厦 
　　醉红亭秋望 
　　赠李雄李库兄弟 
　　村夜 
　　野望 
　　呈晓亭少司农宗侯廿六韵 
　　宿心上人房因赠 
　　移居 
　　巿上听人鼓瑟 
　　新秋席上作 
　　秋风辞 
　　送别若公南游 
　　寓西涧藏师竟赴千像寺斋孤游涧中竟日有作 
　　展眺 
　　坐仙人桥望西峰红树 
　　散步石堂 
　　题射潮图 
　　寄怀若水上人 
　　闻雁 
　　秋草 
　　兔丝 
　　春风酒 
　　洞庭秋月行 
　　射雉儿 

　　○涉雪行 

　　正月九日同石东村藏上人宿陈卫瞻易安书屋翼日雪大作会朱抱光暨东村长君至东村遂复招邀还郭东村舍作涉雪行 
　　春城晓雪何霏霏朝官玉珂声不迟二三君子拥衾卧天其或与吾侪私陈遵好客好不已割鲜切鲙重逶迤仆夫从容理短策我马既秣牵载脂野心狸与清旷接谢此城巿还郊圻翩翩公子携佳儿石麟风度尤岐嶷襜褕殷红白马白五陵谁敢夸轻肥朱君闲雅鹤氅披仓头肩耸清琴随浏浏天风洒松雪好事往已传雷威中有古德殊清羸萧萧独鹤藏山师空机远趣日领接路滑无若苍天为锴也拥肿真狂痴鹖冠伏轼常鸡栖无终高躅岂终继野谷实与愚公宜酒徒任达材不羁动止不与常人齐行歌参差向幽仄寒雀饥遶车轮飞孤村小落绝人迹浅塘枯柳横天机此时六合入太素空明一片青玻瓈如此不乐将安归老去相逢能几回 

　　○雪夜听抱光弹涂山古操 

　　玉轸高緪冰蚕丝成连能事君庶几神明内肃气息微灯青雪白情远移渊渊勤德古响稽玄圭绣服灵依稀龙蛇蛰伏江汉迥 【 迥：回】 侧身南望长嗟咨 

　　○破箑叹 

　　破箑制自谁阙略亏半月君恩讵不怀想见凉风发微音谢衣里判然隔胡越上有相思字痕深字不灭已矣长弃捐秋水沅湘阔 

　　○雨后西轩夜酌 

　　雨意报阑珊归云几片残月清今夕景天复暮春寒虚闻增深悔衰情灭宿欢浊醪曾不饮一涉醉乡宽 

　　○咏山堂牡丹 

　　宝栏倦矜春素景回青芜金缕错纤葇水碧承轻拊玉立初亭亭□态纷自如縠云曳春江窅渺一何疏湘灵尚皖洁洛女流丰腴庄色洗妖淫芳香烂吹嘘流光既云暮孤趣宁自殊沃若桃李花先春遂荣敷 

　　○黔石图歌 【 有序】 

　　初先大夫以黔臬从军事平载一石归高三尺似龛趾耸玉笋二丝缠缕结洞达全体受水则碧苔纷罗寒净澹穆奇品也尝爱玩之既而宦游去石遂废及归复理之以娱老乃二笋折矣无禄先大夫即世予小子方仆仆作牛马走石又废岁壬辰予徙潞□致之贮以五尺盎石遭洗剔古斑鳞鳞亦若沾沾而自喜者久之客索盎去石又废越三年己酉再得小盎贮石小斋南相与共晨夕而幽感生焉嗟呼先大夫于平国之顷货贝山积委而不顾乃于荒榛密箐中掇拾此君而素业长物今亦唯此君在缅忆遗风涕泣淫淫下矣且石者一物耳所主者一氏耳而变迁倐忽兴废寄焉又可嘅已爰属冷君吉臣为之图且系以歌匪石是识识先德也 
　　雷霆划然轰鬼蜮明珠翠羽纷狼藉轻车薏苡莫相乱归帆唯载黔阳石石腹谺张颠盖攲灵窦纡回通络脉屹立三尺具孤介神韵古穆骨羸瘠儿时摩挲弄寒碧老大爬罗还抉剔可怜兴替凡几回五十年中事历历比邻冷君东海秀挥洒天风动潮汐林离纸上如有声走笔为我旋貌得浓阴沈黛召秋气汇为风雨天深墨是时主客意震竦竖尘微笑藏公貊 【 时武林杨子盘僧藏山在座】 呜呼庭前几上双拱璧幸不相离常宝惜平泉醒酒非所识 

　　○暮春陈橘洲过五石瓠堂会若水上人至清华激射喜而有赠时予将偕若公入田盘而橘洲有志未果云 

　　束发重交游落落悲素守荒涂矩跬步局蹙惊蓬走天风吹所知粲然罗户牖所知问为谁二三同心友矫矫太丘裔风华擅琼玖清畅发高言岱华眇培塿若师汉川逸止水崇虚受如意获宝珠陀罗悟金手空机时晏陈实理恣缓扣嚣尘庶荡涤柴栅一击掊杖策随支公明发就南亩离合无常期春云独回首 

　　○秋初过陈橘洲有作 

　　秋水连沙雨衡门且蹔临愁兼芳草暮迹混白鸥深交道看前辈文章见古心尹班投契旧不厌屡招寻 

　　○溥元五侄寄藤杖却寄 

　　正欲秋山去苍藤寄此时老夫何所赖一物见深知野步踰规矩闲心混险夷清秋天地肃寒翠入支颐 

　　○山楼对雨却寄京国诸同人 

　　古情脉脉终何极老鬓萧萧不耐秋八月关河横暮色四山风雨入危楼残书过眼愁深解荒稼侵寒任晚收好我故人休系念知吾身世付虚舟 

　　○登楼 

　　落日登楼意沧州万里遥云阴冥屈蠖风势侧盘鵰俗物毋相乱秋山肯见招寒芜横暝色抱膝得无聊 

　　○独游 

　　孤鹤寄天地旷然江海心偶游碧云影遂入青岚深所得憺已足此身闲至今君听幽涧水不作陇头音 

　　○石塘峪 

　　孤策狎清旷萧晨纡远步坦怀足虚受延接生妙悟复岭抱重冈奇构见回互石豁白云屯岩张流水住人迹阒云灭残村寄深处败垣立缺齿老屋饱撑柱臼冷肥虫?遗穴场荒射干赴山田久污莱依稀辨樵路缅彼岩栖人白骨委丘墓情专理岂敓火传薪偶傅搴蓬启长叹苍苍夕阳暮 

　　○八月十一日夜坐月 

　　风壑消羣籁月明清露漙无言重卷幔危坐一凭阑秋水乾坤白冰壶草木寒百年疏鬓影回首却愁看 

　　○课僮获稻石塘冒雨归萝庄作 

　　仓 【 仓：伧】 父磨镰清冷溪深山晚稻收新菑主人携瓢奚负米田家作苦劳佚齐白沙红树不辞远山烟水气潜相资晦明呼吸生变态岩雨淅沥吹凉飔泠泠空响泛清听寒蛩暮雀咽不啼滑苔古磴有蹉跌浅草仄坂无污泥短蓑轻笠便利见拄杖亦足扶倾危少年江海累行役汗漫今得平生奇归来妻孥笑沾湿翻羹未足窥吾私石楼倚啸暝云合山空木落孤鸿飞 

　　○构屋石塘峪漫成五首 

　　更凿云林僻端令世事遗古心栖沕穆远迹擅幽奇高水循循落空天浑浑垂一峰危立处新结小茅茨 
　　丛苞相倚薄樵径曲裁通鹿叫寒岩雨鹰翻绝壁风谩言青鸟使或有紫芝翁头白沈冥意吾将属此中 
　　昔年空翠里萧索几人居琐琐虫沙变悠悠日月除石崩蹊又改泉壅窟重疏记取田盘老今为寄籍初 
　　春水看龙变秋风有鹤鸣虚怀依妙道晚节慎平生坞仄从云卧田荒费火耕凿坏犹赘事自不系浮名 
　　客屐经过处应迷此一方阴崖缠雨气午日动朝光山鬼来争席溪禽不乱行夷歌君且听髣髴古沧浪 

　　○雪 

　　荒鸡不啼樵唱歇开门千山万山雪空天追琢玉清澈枯林古石寒轇轕屋茅颓唐脊半缺山童绠汲井泉冽穿屦行吟客孤绝黄鹄东来啄冰窟 

　　○七益诗 【 有序】 

　　昔颜光禄五君咏摛华标美各当其趣虽曰同情世代别矣不佞属者亲炙数君芳兰之袭准古为多心焉幸之作七益诗 

　　那舍人慎修 
　　吴纂修晚亭 
　　石国学东村 
　　陈州佐橘洲兄弟 
　　陈道人卫瞻 
　　朱居士抱光 
　　西涧开士藏山 

　　·那舍人慎修 

　　北陆极穷阴微云晚凝冱昭然剥复际青灯结良晤曰善匪外来闻义由积着韫玉折方流疏麻建直度孤节谅不移雪霰亦已屡流议骇所遭维皇眷深顾生植忧患丛暄回闭藏固明两属休时终焉令名树 

　　·吴纂修晚亭 

　　黄鹄翩然飞六翮自修整秋风振广漠江湖乐清迥龙仪格精妙象纬穷彪炳自结耨野知端殊扫门请金闺籍晚通兰台笔新秉云蒸示鸿业川竭昭深警下风邈焉承裴回独引领 

　　·石国学东村 

　　靡靡平乐习华侈相崇高幽兰芳意别神剑精芒韬风烟扫遗迹筑馆邻近郊微吟弄篇翰绠汲古兴遥方沼延素月虚亭会凉飙佳期肯云旷胜引时招邀授餐联日夕絷驹竭场苗顾予悲触藩趦趄良告劳废瑟奏深堂节应宫角调将无叶公好坐使尘清标 

　　·陈州佐橘洲兄弟 

　　济济海城彦夙着珣珉称渥洼贱孤骋鸑鷟矜双鸣豁此尘外襟蕴结初古情荒涂析蒙密绝响寻铿鍧挥颖传三仓抚几拥百城铦力无留割乱丝何牵萦育兹千里材继踵舆歌清 

　　·陈道人卫瞻 

　　五石不可炼三芝复谁采每生惑未祛徒劳望瀛海夫君秉道器一致通恢恑斗室杂冲衢泠然脱尘滓灵药匪外求珠宫敷玉蘂松菌坚脆殊颓颜侵壮齿天和能饮人倾阳驻残晷奚必御飞龙遥从羡门子 

　　·朱居士抱光 

　　素质萃精纯恳恳复款款楚璞谢追琢湘筠办高简时髦而古趋斯人希在眼岐路虽多岐复之则不远一击傥不中苍鹰瞥然返折节专事尚三冬户云键咏歌先王风弹琴助游衍宣尼如可作深思寄狂狷 

　　·西涧开士藏山 

　　明星何烂如满月湛虚白根形木讷中妙相不可测藕丝擢污泥况在水精域溪云了变灭松风叩空寂时闻迦陵音鷇鸣一諠然二鄣方拄中对之辄冰释 

　　○正月十有四日桐公至自普陀因同藏上人留宿萧斋分赋得分字 

　　离立联双鹤孤飞掣断云蓬茅忘简略故旧接殷勤海色三衣见兰香四座分踏灯歌歇未明月照同羣 

　　○得次女泸川信却寄三首 

　　远隔三年面今朝万里书夜猨巴峡苦秋鴈合江疏作妇勤毋恤思亲病可除天涯小侍女相伴意何如 
　　杜母讴歌处儿今复滞留云深诸葛庙花亚锦官楼文物移新俗江山似昔游存亡两不见凄恻泪长流 
　　敢望生豚子犹能隐鹿门轩墀邻虎豹衣食仰乾坤白发穷愁豁青山病骨存归帆如果发先到薜萝村 

　　○夏日山居即事书怀三首 

　　村径通荒寂悠哉此一隅晚凉移暑湿空翠落虚无山意完深境天然畀老夫君看黄雀思自与白鸥殊 
　　沙平时薙草石冷重移苔野蜨忘人面山禽覆茗杯地偏羣动寂偶丧百愁开云露高寒表樗榆育不材 
　　草木区萌遂禽虫乳孳多独吟还自放晚起且谁何邻里稀相接樵苏也不过赘疣容圣世敢复恨蹉跎 

　　○雨后观倒影潭 

　　每爱空潭水匉訇出郁盘喧流能入静躁势转增寒未失和柔性谁穷激怒端乾坤夷险事云外侧身看 

　　○同藏上人避热倒影潭 

　　青天岂或生十乌蕴隆欲逼林峦枯畏暑何处暑可逋澄潭壁罅开冰壶白云翻空碧沙湛表里洞澈颇黎铺新苔落花工绮错轻鯈小鲒符中孚老僧磅礴露顶颅赤脚大叫醒狂奴双厓散迸鲛人珠金膏水碧何所须铁网摆落红珊瑚深喜此地炎蒸无不唯炎蒸无乐饥亦足终吾徒 

　　○和答陈石闾三首 

　　苍莽秋风落凄其楚客悲卜居多龃龉寄食有胥靡朱瑟蒙尘网清冰莹藕丝龙蛇君不见吾道属逶迤 
　　闲馆莓苔合经今限短垣雄鸡蕲断尾芳草怨当门萋斐知何意颠危见所存明时天广大无事泣烦冤 
　　风雅黄初后谁知此道难时趋尝折角绝诣早登坛同□惭深予新诗忍细看文章疑鬼物容易致泥蟠 

　　○平谷县南楼晚眺 

　　垂老临高可若何百年强半付蹉跎寒云直接卢龙塞古水裁存独乐河 【 水经注泃水出右北平无终县西北白杨谷西北流径平谷县西南流□乐水入焉】 晚色关山疲马在清秋天地断鸿多孤城寥落烟霜冷扶杖南楼一蹔过 

　　○杪秋杂感 

　　平居抚今昔幽感恻心魂遗泽弥梁楚清操着子孙园庐聊僦止饘粥强图存三十年中事凄凉莫重论 
　　每作西南望沾襟涕泗斑秋心悬博水风木拱尧山 【 博水尧山并在古曲逆先茔在焉】 谁策遗经美空存赐服殷传□旧祠庙犹祀峡云间 
　　才拙官宜罢家贫子亦无生涯违左计迂步狎泥涂落落余今日悠悠此丈夫愁边霜叶脱独立一长吁 

　　○杀虎行 

　　握折刀挥缺斧山伧三五能杀虎爪牙犀利皮斑斓乳虎之怒良可干南山日夕羊牛下牧笛孤吹行路难 

　　○初秋晚坐新亭咏怀 

　　众草抽柔心高云变新色静惟所凭功敷展殊莫测素商易朱明金气先驱亟萧萧丛莽振翏翏虚谷涤大化宁异权盛理欲谁抑通蔽无萧 【 萧：易】 力迷顺有失得席荫空亭阴予景庶终息 

　　○赠东竺极上人 

　　廌峰古翠何絪缊惟与东竺为比邻羣松龙立石虎蹲厥水甘冽壤黑坟庵摩罗果宜时珍秋实万颗玛瑙匀上人高悟忘我人勇猛之性坚刚身一毛剎见虚空新 【 上人改创新址凿山疏水厥功为多】 琉璃映彻净妙陈宝丝网缀何纷纭精蓝岁时供米薪腰包肩担接众勤法用平等齐富贫世如师者今罕闻神珠在衣宁卒泯忍草三嗅余幽芬 

　　○秋日同藏师若师息亭雅集分赋 【 得万字】 

　　蓬累恣孤行法幢许双建世我宁殊涂邂逅尘坌远道协背膺合吐纳符一券丘琴弄清响茗柯味余善穆穆山横秋肃肃风吹万嘉游匪素期遯迹果初愿息心欢有徒终焉得无闷 

　　○倒影潭听藏公弹琴因怀抱光子 

　　天籁溢青冥风潭洒翠屏谁知七弦上空响亦泠泠金石应诸节蒿蓬振百灵平生耽古调惟向二君听 

　　○蓟门怀古 

　　碣石 
　　孤竹 
　　渔阳 
　　北平 
　　卢龙 

　　·碣石 

　　长淮直接大河冲无数堤防日夜供瓠子几劳沈璧马烝黎时复餧蛇龙九河震荡沦初迹四载胼胝忆旧庸日落海门还倚杖每从碣石认尧封 

　　·孤竹 

　　亦知天眷已西临独信民彝待力任叩马责难君父义采薇之死弟兄心漆书旧简清风在草蔓荒祠古色深历历遗歌着仁暴不胜凄绝一长吟 

　　·渔阳 

　　渔阳古郡接边陲张郭循良旧所推再见炎灵开草昧顿令编户起疮痍桑麻夜雨新畬辟鼓角秋风故垒夷何地岩疆称重寄从来民命系安危 

　　·北平 

　　故李将军猿臂奇能堕纪律老行师数临沙漠终无当一踬泥涂亦可悲避舍碛中传姓氏封侯戏下后偏裨北平此日秋风落更有飘零哭数奇 

　　·卢龙 

　　无终山翠镇萦纡乱世真宜聚族居深喜渔樵时往复不知宗社日沦胥戎车自足通荒塞束帛何烦及弊庐尚有野人寻隐迹石梁云壑莽成墟 

　　○秋日谒轩皇庙 

　　土德承炎统雷光兆斗枢帝鸿开宝历少典扩皇图荡涤乾坤色昭回日月模窟巢淳古辟轨物嗣王趋圣实推先觉天方剖众愚道隆九纪着政洽八荒苏襄野曾纡驾凶黎敢后诛应龙披毒雾牧马喻迷涂俛仰寻姬水传闻异鼎湖一丘纯质见百尺此厓孤神鬼呵虚殿山河拱旧都溯时绳契远征俗礼文敷画壁讹虫鸟灵旗荡虎貙树声商或奏云意白仍铺岁享劳耆叟秋风拜匹夫载寻陶铸迹妙绪启唐虞 

　　○寓居广化寺作 

　　愁向飞蓬问故根寒云乔木独伤魂夕阳自照乌衣巷细路裁通祇树园入耳清钟时起灭避人栖鸽尚飞翻骑驴谩作西州哭零落于今不可言 

　　○移寓又作 

　　病起身何托天寒寓又移蛰虫振冬户宿鸟落风枝赘物辜生德畸人赖圣时寝丘遗产尽谁念叔敖儿 

　　○留宿友人易安书屋 

　　客自无归处长安路不迷偶然留半榻便已足羁栖说剑神尤王论文鬼欲啼朔风吹败叶无事日东西 

　　○刘东郊来自广陵喜赠 

　　羁旅清江曲优游大壑前五年如一瞬斑鬓映华颠古剑潜蛟泣新雏小凤翾 【 刘君年六十初举丈夫子】 六朝遗迹泯又得子山传 【 刘有金陵览古诸作高简入妙】 

　　○虎子行赠石君东村 

　　君家虎子蔚豹文短小精悍骄不驯问年裁及龆毁新方颐阔颡骨肉匀电光疾闪双瞳神轻貂插帽玉琢带窄靿靴跐天街尘番刀快割不肯离璁珩觿韘徒横陈北山之石维四钧兀然高广半及身有时斜睨一笑申双拳龙攫胯虎蹲宝鼎足举山拔根观者咋舌宾客笑羣儿慑伏咸逡巡君不见朱丝修长断复续系颈累累古相属天生此儿必有为姑墨龟兹其蚤服 

　　○立春后一日集饮范兰亭佛籁轩 

　　卓立维公子招邀及老夫春风善披拂衰草不荒芜一邑围烟水高斋入画图醉深灵籁起略扫客尘无 

　　○妖梦行哭东郊刘子 【 有序】 

　　壬子正月十日之夜予梦东郊死觉而怪之翼日乙巳东郊果暴卒于旅次嗟乎天生刘君果何为也怀才负气而终老不偶暴骨殊乡首丘莫正何其酷也 
　　青滋山人汉王孙产古楚地今吴门秋心古貌凛然具滟滪之水潇湘云雄才跨陵邺都客自许卓荦能偏人少年客游老不返负笈历徧天涯春江涛海色揽欲尽裋褐饱掬京华尘低佪赵魏区浏览咸阳道探索邯郸战伐危荡磨太华阴阳老 【 所著有皋兰集太半纪游历而登太华诗尤雄沈】 凤台牛首烟雨秋归去更作金陵游酒酣放笔真宰赴国殇山鬼啼阴幽君年六十举一子三载盈盈限秋水故乡不归归异乡人生有情宁乐此 【 东郊晚归举一子复出游广陵三年不返而北上】 秋山友人遗尺书报君白首来京都玄州十月一把臂惆怅垂老犹饥驱短日迫虞渊不得驻斯须清冰寒迸玉壶碎霹雳骇震丘琴枯忆与君订交乃在庚子冬惊飙振霜原安能定飞蓬中间离合经一纪壮齿亦复成衰翁昨夜昏灯入妖梦先期死友精诚动素车白马城东来失声一拍成悲恸天青月冻风凄凄严霜古瓦鸺鹠啼孤魂荧荧夕几逝江云燕树增迷离老妻向衰暮娇儿方孩提可怜茕独谁依栖新诗简练齐杜陵壬子况复同年生君当休明彼昏乱生死遭遇何同情皇天独畀身后名呜呼皇天独畀身后名 

　　○拟古乐府五首同石闾作 

　　短歌行 
　　思公子 
　　边笳曲 
　　燕歌行 
　　雉子斑 

　　·短歌行 

　　野蒿上参天荼荠称圣贤枯桑何萧萧飘风不崇朝世短裁瞬息夜长愁莫极生年或欲引药石不可准缀石丝且断薀热鱼自烂黄雀鸣复飞毋为人所哀 

　　·思公子 

　　枯枿求新苔斥卤望芳草东风过残春脉脉伤怀抱策我假牵我脂飞龙蜿蜿黄金旗梦中识路觉后疑孤云遥裔天一涯我梦梦君君不知黄姑织女长相思 

　　·边笳曲 

　　胡霜作苦风作酸黄芦卷叶吹夜阑牙旗萧萧堠火死万马回首云中看寄语瓯脱儿边笳且莫吹朝来鏖战皋兰北入耳军心有别离 

　　·燕歌行 

　　巿中年少轻去留爱骑白马锦傅鞴鸣珂朝驱平乐观趿履夜上倡家楼买醉征歌取快意按板不正红帬愁平生豪侠一二数腰间敢佩双吴钩丈夫沈滞不若死年过三十羞封侯抱关屠狗何为者笑汝悠悠蚤白头 

　　·雉子斑 

　　麦垄闲闲雉子斑饮溪啄薮时翩翻南风悠然百灵化冥冥至道曾无前穿牛络马小智作涅乌浴鹄伤其天工倕易伎殊巧废离娄改听庸人先物性有固然君不见雉子斑 

　　○饥啮槽 

　　饥啮槽槽剥齿骨肉中干毛色毁强神独立或不死一鸣何伤乃若此饥啮槽风萧萧 

　　○秋笛 

　　横笛秋风襄可怜边思多一声折杨柳残月下关河朔气潜相入清商久不和方传郑都护万里枕雕戈 

　　○出师 

　　赤羽飞军阃黄云遶禡坛出师罴虎奋驻足士民看神策柔疏勒天兵洗贺兰雪消龙马跃鼠急豹旗寒报国须如此封侯竟不难丈夫无涕泪君子挟心肝颇牧筹真熟甘陈事有端会传西域靖喜见北门安日月原相照雷霆莫可干防风毋后至万一圣恩宽 

　　○江东慎行师拟止石堂因署曰梅子坞且赠以诗时又五月十有四日 

　　流水忽欲住湛然寒碧陈半椽聊托足一笠不随身梅子熟何日香光定染人会须同牧女长共乳糜新 

　　○雨中口号 

　　沙鸟容与易急湍江鱼泼剌避渔竿百年野兴闲中得一片浮云醉后看力役樵苏循草泽高秋风雨入烟峦此身放浪无拘束身外须知事事阑 

　　○喜范兰亭至 

　　六月荒林乳燕飞相看相伴两忘机孤琴别鹤余音远秋水芙蓉往思违云壑久??弃埋马骨巾车何意驻柴扉情深为贳前村酒转醉空山老布衣 

　　○汉隶十帖歌寄陈不其 

　　学书所贵探原始熟精汉隶不其氏握虚浑噩真气行折波收缩中锋是当时篆籀循古文后来变隶变八分毁繁就约势莫遏政如天运承冬春秦吏程邈创此格中郎能事称绝伦臣有古癖期临摹陈子不秘灵蛇珠史晨后碑首相赠风骨古雅启坦涂继购八帖皆古搨奏铭回翔殊合法杂华镂采纷馺还百石卒史尤孤超云幢海若凌朝潮百灵齐肃衣冠朝字裁盈寸曰孔彪遒媚秀整初不偷惟三礼器出瘦硬左飞右飞点画正倒悬石笋横流穿屹立髯松山雪盛最遭剥蚀闻礼碑朴拙钟鼎仪型垂孔宙碑阴亦有致正碑余复新罗至雄强体势二寸弱圆兼乙瑛瘦礼器神鸾高鶱龙马驶宝玉五瑴呵神灵怪底敝簏光怪生对之老骨秋峥嵘纸残笔秃池水墨累月学之犹不成让子千秋绝艺名 

　　○灭蜂行戏作 

　　轮囷老树空其中裁有罅隙巢山蜂白蛇当道虎伏路微物布势将无同纤尾怀毒等虿蝎细腰蛊媚逾蠮螉经营采掇数十百日夕飞集声匈匈入怀壮士闻色变出衷孝子悲冤蒙么魔罪大莫可逭扶义敢止儿童攻前驱贾勇后作气不辞辛螫披羣凶咸阳可怜一炬尽函谷竟藉丸泥封丑徒殄灭闲园空绿阴亭亭老翁喜寒蝉细蝶秋风起 

　　○留宿梅子坞 

　　云坞秋灯白山深夜复深虚空开梦境消息见天心零露攘攘下阴虫细细吟百愁诚底物悔被一生侵 

　　○射雉行 

　　敦弓髇矢钧重轻猎生石塘初酒醒一双锦雉向我鸣子毋射予予肉腥胡不射虎古北平快马脑后秋风生垒落亦足豪其名 

　　○与藏师野步遂之东岭采蕨不得 

　　归鴈度欲尽芳草萋以合行歌谷风徐于喁互相答祛俗匪自力清旷承延接远迹晦箕颍余情缀苕霅幽讨无定趋天倪寄双屧循兹东峰阴蕨薇或可拾彼茁想挛拳非时敢凌躐眷言怀物理繄谁利便捷 

　　○藏师饷予山豆苗诗以纪之 

　　物美天难夺飒然风味殊早春时采摘小品擅庖厨滑腻江莼劣甘寒玉笋俱豆苗谁种女亦足养清癯 

　　○过山寺听僧说金刚经义 

　　云迥双林近沙寒细路移蛟龙秋竞起虫豸晚犹啼一语清尘却经时落日低是心何所住流水自东西 

　　○城南行赠金雨山 

　　城南委巷轮蹄希中有一客来幽栖苍鹰翅垂罢凌厉天马骨立犹权奇阴阳象纬理玄妙七载胥靡撮其要泥涂英雄沦落际犹足因人说忠孝媻姗蹩躠双足折洪炉百炼昆吾铁抱道敢信王骀尊用知非关鲍牵拙冬寒今日无天风杲杲日出扶桑东老夫贸贸久颠踬邂逅凭君一击蒙 

　　○送范子弃宅入山 

　　范君仙骨何珊珊一日飞遁红螺山千金敝屣脱故宅墖景虚闭清溪弯红螺山深隈隩窅有田三顷茅三闲荒林野水伫客屐高鸟亦破层云还谷神蕴中玄解入万有空洞冥其天羣羊鞭叱白石起双龙豢食银涛飜云璈内回翠盖接隔世一片唯虚烟廌翁顦顇栖廌峰廌峰苍翠当其东何当食我青精饭碧海青天一掌中 

　　○寄答慎上人 

　　万态争纷糅孤云自溯洄不言看逝鸟无赖画寒灰老骨支离耸春星寂寞回萧斋愁正剧珍重尺书来 
　　水石萧然外孤茅亚雪深物方随荡涤我亦乐销沈羁绁未终谢梦魂时一寻坐看梅子意已了即非心 

　　○鄂尔浑 【 有序】 

　　壬子六月策麟驻师鄂尔浑河羌恻林遁多率骑三万至我师击之日旰未决策麟使谓之曰止诘朝请见既解策麟鸠士卒而谓之曰客三年矣舍此胡底乎幸而遇敌盍死诸士皆奋于是蓐食易马将夜起乃别遣骑驱其乘马归遂薄之寇惊求马不可得陈乱相踏藉射之矢立尽益而复之歼三之二焉既明视之河水皆赤方战之疾也遁多子枭而捷骋而剌策麟几及之卫者曳之堕堕而卫者亦中矢堕遂生获之用祀大纛羌师大犇 
　　壬子六月龙中昏羌兵东下鄂尔浑王师角前戎掎后血战一夕歼游魂牙旗累搴炮数夺寒飙吹腥河水蔑碛中参伐动秋芒妖狐夜舐骷髅血 

　　○癸丑元日柬藏公兼报石范二君消息 

　　水石常流峙观空趣日新年谁司去住节谩别冬春寓道宁离相依方早绝因丘林齐众妙天地适斯人独立浮香海羣生触幻尘范丹愁束缚石德易艰辛风隼收双翮云鸾孑一身熟图归小隐百计度清贫更切卑栖在深惭困踬频泥涂长紊紊牛马共甡甡袁虎仍舟子王尼实隶臣知非衰齿近寡过昔贤纯晚节敦初服秋山立紫旻乱行缘自饰息景转多嗔桃梗漂无极衣珠照有神何当回般若同与慧灯邻 

　　○差喜 

　　差喜茅斋匝翠微阒然常是阖双扉秋风中客吟芳草老态催人看落晖云里桑麻终岁供天边江海一渔归旧游三舍京华路隔绝音尘万里稀 

　　○临水 

　　几上残编倦不收溪边沙鸟默相求看书忽下千秋泪临水翻增万里愁老去襟怀偏忆远古来辞赋已悲秋塾中同学今谁在独许青山照白头 

　　○隐几 

　　北舍南邻径自通嗒言隐几鹿皮翁书看往事心冥悟药及衰年病莫攻争席儿童忘客坐过墙鸡犬报粮空逶迤世外无言说聊集残编遡古风 

　　○石东村见寄以诗赋答 

　　种瓜给日傍青门门下曾谁感旧恩八口重兼诸弟在十年今见一身存悲凉谩听雍门曲任达还标犊鼻裈不乏故人同濩落归来残叶下秋邨 

　　○寄怀陈橘洲 

　　横琴一弄雉朝飞牧犊能忘雪涕挥委巷僦居容便得闲园中酒醉方归友朋风雨谁频接兄弟泥涂辱久依闻道深情注孤介逢人尝话芰荷衣 

　　○秋望 

　　赤日照沧洲秋风吹白头尚怀千载虑还向古人求老马不改步野原今又秋楚天愁望断脉脉下空楼 

　　○幽栖 

　　沙碧长林曲无人一径夷鬬禽双堕地交蔓各升篱心迹行都泯文章老更疑子山他日赋聊足述幽栖 

　　○石壁下看秋海棠作 

　　晚色落蘼芜霁晓扇商吹相羊款遐心莽渺展清睼秋阳有不临古壁丛苍翠阴精凝鲜葩纚洒妖红被秾装沾露颊翠羽褰风袂宓妃回灵旗二姚亦爰戾遂生自敷畅幽赏顾终惠意远如两孚情深各为媚愿结青女萝寸言傥可寄 

　　○长至前一日同人集睫巢草堂作 【 用少陵赠李八判官韵】 

　　坚冰凝冻华序届穷阴后严威蛰羣动朔风吹万有野老狎鸡栖亲知等箕斗挈瓶胶故知谁能易其守郊鸡期断尾野马辞络口匠石徒有心沟断终焉取诸君毓琳琅相识各已久椒兰臭不移欢焉此携手城边霜鸟下天际孤云走乾坤回浩荡兹会亦云偶吾生迫化迁倏忽及衰朽昔为巢中雏今作堂上叟浅抱迷达观含悲泣刍狗北陆极寒曦微荑震枯柳复姤理自然私心重回首 

　　○赠华相野 

　　画史精义妙入神解衣盘礴当元君逡巡落笔后来事冥浮物我几先申相城之野古宋墟华生千载能相因水痕云叶动玩索糟粕不受初古人冰缣藤纸张十尺睥睨经旬如浪掷忽然中酒泼墨深突兀高堂衡华逼百灵乍栖万有震孤电远掣羣阴辟有时设意不设色歊云嫪雾飞空白技精阃奥古莫传谁知用水胜用墨长安旅游游思孤长揖却辞卿大夫肯跨青骡走荒僻为我醉写盘阴图阴林日黑山鬼呼灭景慎勿留须臾与君斟酌为酒徒 

　　○八月接东村书闻遂移居盘阳以诗代柬赠答 

　　鹿车脂其牵秋风吹我衣客子何仓皇离居非前期骨肉惨不欢牵袂邻儿啼虽殊千里别转面长相思 
　　海鸟薄鲁羞代马愁南辕佳城郁苍苍况在青门边长跽却辞去一日渝百年彼草犹青青纡回墓门前 
　　蛇行不赖足牛用不赖齿夫谁宰弘化丰啬含妙理方舟溯大河投竿钓王鲔落日射金沙空波寒弥弥 
　　羁魂恋枯骨雨夜翔幽林面交訾古处今见君子心昨日故人死今日故人去头白感伤多人生甚流寓 
　　秋山抱孤邨葺茅枕虎落息肩匪恤劳田家岁耕作大夫能纬萧娇儿罔纺缴白马金当卢看人返平乐 

　　○夜宿耳山山厦 

　　只作吞声哭真成隔世悲高坟徒再拜旧业已全堕事著名臣传惭深不肖儿耳山山厦月相照欲何为 

　　○醉红亭秋望 

　　日月惊心剧乾坤放眼空塞寒霜欲度山迥树新红虚壑委蛇出生烟冥漠通境宽情自隘愁绝理难攻往事浮云似秋声落木中贵游销贱骨白发变青童纵酒捐齐瑟鸣髇废楚弓死生诸态见哀乐几人同苦节偏求守迷方固易穷虞卿原自窘柳下讵为工独客凭荒槛危亭战北风寝丘端在望挥涕对飞蓬 

　　○赠李雄李库兄弟 

　　束发承恩领边务长剑划破阴山雾从行李氏四十人兄弟今存雄与库曳杖相逢村树边把手殷勤问新故君年十八今五十人生信如草头露边霜如刀割人面犹记当时逞雄健异身同命走殊域手指堕落心无闲即今垂死骨髓枯一中秋风肌肉颤语罢淫淫涕如霰不死他时再相见感之赠以钱一串亦知贱子长贫贱 

　　○村夜 

　　路暝客行稀林昏月上迟雨声黄叶下阴火碧磷移寒事催荒徼清砧急远闺和戎归圣算近罢月氏师 

　　○野望 

　　燕赵悲凉俗唐虞揖让风古怀缘酒热老眼得秋空易水销神剑尧山泯故宫几多凭吊意徙倚落晖中 

　　○呈晓亭少司农宗侯廿六韵 

　　出震凭东极含元建大中山河开蕴藉日月荡洪蒙龙变蒸云气鹏飞碧海风轩邱鸣六相沛下失羣公矧以天潢近巍然玉牒通分枝荣蒂萼累叶奉昭融属者朝廷上多君品节隆圣情舟楫待农部版图充践履纷相委操持切自攻赋班阡陌理绩奏转输工骨性清超绝文章造诣雄律谐钟荡涤肉浑璧磨砻汲引贤无隐登临险必穷远怀符胜具深器挹虚衷忽枉青丝辔猥存白发翁话言依厩底物色到墙东兀兀荒江鹤悠悠断渚鸿百年循墨守一旦击包蒙进语询先德当时亦总戎乘城被赤羽辟敌有雕弓遂次皋夔末能标尺寸功赏行劳顿着报歉施弥丰俛仰惭衰影栖迟笑薄躬主恩汪濊在祖武缵承空故剑尘秋水殊书积乱蓬不材如仆甚何以谢帡幪 

　　○宿心上人房因赠 

　　枕藉长安道栖禅十五春行深忘白业门静辟缁尘摆脱随场惯坚刚得性纯偶然分物我一款故乡人 
　　射虎将军后秋风弩蹶张如何明性觉倏忽变行藏束缚悲余老功能羡汝长翫花台不见洒涕一凄凉 【 上人予伯高祖宁远伯裔翫花台宁远故居也】 

　　○移居 

　　归老长安巿鸡栖闭席门孤云无住相衰草护春根里巷差能别交游多不存空怜乱书在似欲伴朝昏 
　　西北严城角何人问寂寥星霜乔木改风雨弊庐遥春雁起湘渚沙鸥去海潮故园为客意伏枕得无聊 
　　敢作无终隐躬耕赡薄糜行藏真不料五十复如斯啙窳吾生拙崔隤老步迟请看南国橘一徙一离披 

　　○巿上听人鼓瑟 

　　初制庖羲启悲情素女扬律谙孚上帝风正协明堂疏越宜虚凿朱丝喜緪张和平昌品物精一洽阴阳悦耳新声变经时古乐荒雨深寒宝匣尘定积珠囊师旷曾无匹匏巴独擅场破弦人孰敢胶柱理真妨有客穷涂在何缘此器将殷勤弹赵曲索莫凑齐王兀兀幽燕底栖栖巿井旁间能传髣髴未易入清商大雅今谁作元音岂遂亡洗心听再奏吾意落三湘 

　　○新秋席上作 

　　新凉上葛襟萧瑟碧桐阴我固多愁者君看草木心盛衰无再计风雨为谁深高燕同杯酒遥遥忆古今 

　　○秋风辞 

　　眢井不可汲乱丝不可治嫁女不嫁妇非复少年时少年难再得先鸣有鶗鳺平生不相识胡为怨离别孤云本无根芳草岂无节冉冉歧路闲秋风为谁发秋风尔何心吹我远梦断河水不通江鲤鱼长尺半 

　　○送别若公南游 

　　扁舟下南渚此意一何深自有真空在谁从实际寻大江无定水秋月照人心午夜鱼龙出应听秘密音松风扣虚壑萧爽田盘秋每遇绝佳处与师尝极游江湖今判袂烟雨独登楼题徧南朝寺无忘寄白头 

　　○寓西涧藏师竟赴千像寺斋孤游涧中竟日有作 

　　滞理由拘士遂令真意亡拂衣僧竟去拄杖客何妨秋水飞空白孤云无定方至人吾岂敢耆旧在襄阳 

　　○展眺 

　　临空展孤眺山豁双眸开秋色无边际高云万里来可怜牧马处霜落单于台边吹切肌骨至今生暮哀 

　　○坐仙人桥望西峰红树 

　　白云之半西峰西秋树十万红锦披紫金交注宝丝网碧海晴拥珊瑚枝西峯泠泠时中之云璈宛转清商移采旄扬云巫女下豹旗揭雨山鬼啼枝枝叶叶迎薄寒山僧野客争来看关河岁晚金气肃青帝假尔丹砂颜外方作态中则病色若可怜心不竞山烟欲暝严霜飞松柏萧萧有本性 

　　○散步石堂 

　　自有茅庵在因通石路微清溪十三曲豺虎未云稀孤磬云际出山霜八月飞爱兹多古意白日澹空机 

　　○题射潮图 

　　钱唐之水水波恶百杖 【 杖：丈】 惊潮天上落太阴薄日羣动栖元气吹空万灵作治功伯禹称至神会稽合瑞狂澜驯祖龙威力噬天下上游慑气犹逡巡江东贾贩飞金镞乃使江潮一朝伏河中有虎飞食人关弓却射龙蛇族 

　　○寄怀若水上人 

　　江南秋草色不染道人心片笠随终始孤舟得滞淫乾坤幽梦破风雨夜钟深万里冥鸿意于今喜陆沈 
　　不碍荒江曲题诗杖竹笻乡心三户水秋色六朝松梦幻能无着虚空定所从沃洲山路塞缘汝见孤踪 

　　○闻雁 

　　边声不到地哀雁塞门回老泪无端下秋风薄莫来酒深时倚杖人去独登台万里潇湘水惊羣几溯洄 

　　○秋草 

　　萋萋复萋萋秋草被长堤离披不盈寸挽结长相思八月心不抽九月叶不齐不惜芳翠歇愿藉君马蹄马蹄去不返风吹柳丝断 

　　○兔丝 

　　纤纤兔丝草袅袅引蔓长谁云无根株可以缘众芳绸缪事冯藉所缠成萎黄尝闻人有言李树代桃僵美人步南园采采归兰房缠我金步摇绞切双凤皇随手寸寸断私心冀有常江上生蘼芜北风天陨霜 

　　○春风酒 


　　中原游子老越乡高楼女儿秋夜长饥则有糜渴有浆安能使我离愁忘糟床注酒春风前春风在酒不在天青尊一滴裁入口春风在眉不在酒酒如铦刀愁乱丝乱丝易斩愁难治或有缠绵未断时 

　　○洞庭秋月行 

　　沙棠之舟木兰檝浅塘曲渚纷相入凉风拂水水欲波洞庭无人愁奈何此时片月当人起哀猿苦嗁啼不止何处参差吹夜阑相思移注繁声边金幢翠蕤骄不前九疑滴滴空翠寒夜久风吹月西堕欲堕不堕曲入破 

　　○射雉儿 

　　射雉庚宗东射雉庚宗西朝出不俟日薄莫且未归贱子何苦辛贱子初不痴寡母应给使灶下无山妻野禽当家味木末无啼鸡委身豺虎丛不死为至怡使君西北来自言归自齐了非平生亲一语云汉低前车载以母后车载以儿裂我腰下袴绣错锦障泥毁我箭上镞刻镂金月题凤皇自高翔谁云藉雉媒富贵具本根偶为君所施磨刀不伤手顽铁羞钝材酿酒不醉客曲糵坐味漓报君君上天谢我当不訾 

　　含中集卷四 

　　●含中集卷五 

　　廌青山人李锴着 

　　诗（四） 

　　◆诗（四）◆ 

　　上慎郡王二十四韵 
　　上宗侯德少司马二十四韵 
　　题易公仙祝融观旭图 
　　铭源侄孙遗玉泉水 
　　寓城西精舍赠洞文上人 
　　赠湘南易淑南 
　　观象台二十四韵 
　　渎山大玉海歌 
　　送别周西穆南归武林四截句 
　　随园雅集图歌 
　　冬夜留宿虚壑精舍暨朱抱光陈行一讲易图夜分抱光援琴弹碧天秋思雉朝飞诸曲行一起复为我剑舞二十四变烛 见跋寒月莹然而霜鸡已再唱矣 
　　晓月秋河研歌 
　　梅花 
　　紫骝马送别易十八宝亭归湘南 
　　磬山若公寄阳羡茶谢答 
　　喜雨 
　　溪上同人煮茗作 
　　柳花 
　　莺 
　　夜光木歌 
　　题山水图 
　　八月廿四日至山庄草堂荒秽手自芟薙悠然有作 
　　易公仙公申兄弟暨王兰谷宿盘山天城寺三日历盘西剑台诸胜而归未及追陪怅然于怀赋此却寄 
　　月夜有怀 
　　秋山对雨 
　　拟古三首 
　　秋村 
　　送别易公仙南赴浙江署即次留别原韵 
　　夜宿蓟门 
　　石将军歌 
　　兰阳秋望 
　　凤台山蟠松歌 
　　上淳郡王 
　　留宿王兰谷斋中因赠 
　　将自田盘归与藏公坐倒影潭话声闻事久之乃别 
　　答保雨邨户曹秋夜见怀 
　　至日 
　　紫琼岩引 
　　过传经院赠介上人 
　　随园雪夜歌 
　　题易啸溪画竹歌 
　　岁除夜有怀铭源 
　　读先太傅宁远伯传敬赋长律十四韵 
　　过长安古寺次波村韵 
　　盘山西涧晤王兰谷因寄续云升 
　　乙卯九月九日来游西涧西涧主委客去竟赴千像寺斋遂得孤游竟日戊午夏又至西涧涧主又赴千像寺斋时节顿易 而踪迹略同追和前作再赋此诗 
　　寄若和尚 
　　黄即生得小铜印其文曰李古物也戊午夏黄集我诗题我集且标印其上而解赠之以李归李符其氏也 
　　秋风八章留别 
　　留别诸同人 
　　喜祝豫堂来自吴中因以留别 
　　巿屋灾裁其余材用构小亭颜曰瘢柱戏作 
　　三器歌 
　　感化寺多古松有轩三楹时入灵籁远臻法师以听涛名之且制以图为赋长局 
　　秋山对雨有怀陈氏兄弟赋诗三韵而陈书适至遂成一律却寄 
　　天城寺定光塔下作 
　　题天城寺慎淳二王泐石书 
　　藏公生塔落成喜赋 
　　分花漫赋 
　　芳草 
　　村父采菊见遗 
　　九日石堂峪力疾登高适王兰谷遣使遗鲑菜江洲白衣遂复同之喜而有作 
　　秋花行因花佣顾五作 
　　九月十有四日孤游花下悠然成咏效陶体 
　　晚菘行赠石堂慎上人 
　　收稼了咏怀 
　　望大龙潭 
　　秋雪 
　　可惜 
　　所思 
　　不见 
　　漫与 
　　不信 
　　扫草子 
　　题牧山画松 
　　上方望溪宗伯 
　　赠余星源 
　　易十六淑南许为我作萝村图诗以识之 
　　绞丝斲木行赠金子 

　　○上慎郡王二十四韵 【 有序】 

　　王秩重价藩统兹戎寄股肱王室表帅羣牧远近恊然尔乃研经服礼敦尚儒行渊乎萃令德之纯也属者天子求贾马才王远览兼听思有以称明诏副上意物色之余谬及于锴自惟固陋惭恧不胜朽木不任雕文绮腐芥不足纳琥珀敢曰千金买骨请自隗始邪敬赋长律用识欲言 
　　日月扶皇极朝廷建大中弼谐资卫叔谟赞属姬公钟鼎光仪肃圭璋品节隆应龙佐云雨威凤下梧桐天秩班羣后懿亲特总戎爪牙深寄托典礼异尊崇儒术河间贵文章子建雄断丝三尺剑破的九年弓坛坫争推毂诗书妙发蒙古怀端沕穆盅器复谦冲乐善嬉游简怜才汲引工布衣珠馆集上客锦筵同枚叟专能事申公辟下风雪霏毛颖湿花落研池红湫隘衡门底尘沙贱子蒙枯杨负膏泽疲马策西东卤碛留屯戍宣房受土功翾蠕无振作天地有帡幪白发衰情入青袍壮志空一经韦业废旷野阮涂穷细物迥偏照虚声误大聪谬承修绠汲拟使滞流通蔼蔼先春草栖栖伏渚鸿抚心增感激没齿荷昭融 

　　○上宗侯德少司马二十四韵 

　　强干敦盘石和钧藉重臣辟疆才实茂长乐属原亲舟檝符康济衣冠绝等伦五兵循职旧三俊吁贤新宠渥期无忝刚方切自振鼎虚金郑重璧古玉璘霦公望推当世儒宗系此身曹臧持节苦 【 公当袭封力辞以疾】 董相下帷频 【 注易积三十年有易图解行世】 理蕴开天地几先合鬼神焦京传竟驳施孟学宁醇道洽文章着中诚外物驯众流稀壅遏随事及陶甄鄠杜栖迟士龙蛇四十春孤心孚泽雉老骨挺江筠麋鹿从归隐儿童伴食贫在闲常勿勿匪醉日泯泯疾有诗书癖生同草木屯潜麟端好缉屈蠖敢求伸摭拾娱枪父提携辱伟人未尝谋面貌直欲拔风尘谬宝帏中秘回怜席上珍骨非千里马心见九方甄紫塞开霜路青天仰日轮大君施解作万汇入弥纶 

　　○题易公仙祝融观旭图 

　　赤龙朱鸟纷经营缔结火德凝阳精衡山崱屴耸天半北斗低亚南斗平天风萧萧云冥冥雨气洗濯芙蓉青巴陵之水连洞庭浸淫岳麓归无形中有祝融峰特起下视苍茫九万里夜半日出扶桑东金芒射天红射水光怪翕赫万象分呼吸帝座通三神灵旗侧下湘夫人寒飙远举云中君此时繄谁坐空碧易君自是湘南客眼光炯炯相激射帝将假君双羽翼看君高飞横四极 

　　○铭源侄孙遗玉泉水 

　　有客叩我门遗我清冷泉芳香虽媚人澹泊开其先盐梅杂酰醢遂分醎与酸桂酒和椒浆自生甘与辛人生集百忧大化禀自然何如咀至味与子保岁年 

　　○寓城西精舍赠洞文上人 【 时望故楼怃然增感】 

　　比邻七十载为客谢淹留忍草自长碧妙香时一浮世情争梦幻佛面老春秋愁绝斜阳外谁家百尺楼 

　　○赠湘南易淑南 

　　楚塞秋深落日低??縻芜烟冷鹧鸪啼相思南北无消息魂断当年岘首西 
　　怀香何处问芳荪文藻风流宋玉存万里惊波漂断梗不堪摇落赋招魂 
　　秋色苍然下洞庭枫林渔火动青冥客窗一弄珊瑚管似有清猿纸上听 

　　○观象台二十四韵 【 有序】 

　　台列七仪康熙二十五年圣祖御制其象限纪限二仪测术尤密前古无之于穆之怀与天为一信乎 
　　肇迹颛蒙辟昭文象纬悬健行标干运灵曜示蝉联覆冒纲维集盈虚气朔宣处高疑倚盖居默等沦渊宿昔神明洽仪型睿哲传造机符动静剖器敌方圆落下功初述鲜于冶自专错银星度密注水地轮便圣智通幽眇天工绝后先双枢交合契都柱直任权梁褭觚棱厉跗平缔构坚石渠深轹辇 【 简平仪下有轝置右轮渠中候者升轝环视】 铜幂径张弦 【 地平仪张弦以测】 管隶横萧侧弧分纪限边渺茫窥日驭毫发析星躔岁月颁千禩乾坤蕞一筵世难求髣髴谁足语蹄筌矗立青冥表凭凌沆瀣鲜山龙回局曲云海极雕镌六合环尝缀三辰轨旧沿华林遗制薄文德巧思偏瞻眺成真遇低佪得蹔延王蕃徒酌古虞喜谬安天弱莛喑宏响秋蜩惑大年傥容恣寝伏或拟着新编 

　　○渎山大玉海歌 【 玉海色黝碧径五尺深二尺强量容三十石因势成器外琢诸海物皆凸起元至元二年泐成敕置广寒殿今在西华门外】 

　　于阗太璞濡深青龙膏麟髓凝苍精白虹界天月死魄古斑黝泽同晶莹乾坤灵宝尚轝致九牛汗喘来燕京玉人磨砻靡岁月仰盂呀口如天成刳剔动肉不动骨元气灏瀚栖百灵神龙攫电野马走鳞甲张满飞石鲮海波浴日日转匿伏阴糅作云霞蒸凌兢魑魅辟不若规模禹鼎援图经轮广丈五深二尺注酒不啻如淄渑琼华岛中广寒殿高寒六月留清冰神物纳入诸品却五山珍榻差抗衡 【 三年五山珍御榻成亦命置殿中】 此时元氏主中夏薛禅雅量吞沧溟 【 国人尊世祖曰薛禅皇帝】 东南片水实视此沼吴会见游鱼烹时移世换玉云改涂泥汨没归沈冥风飙回首岁五百覆以屋瓦谁经营迦陵仙音若相吊佛灯鬼火同荧荧我闻玩物有深戒玉杯漆器非仪型天球不渝石鼓卧辟雝东序长祟 【 祟：崇】 谹 

　　○送别周西穆南归武林四截句 

　　踏歌争唱白铜鞮衰柳寒乌落日低古瑟无人听悲怨雪深疲马度青齐 
　　晓角寒钟入梦奇蓬莱殿上语移时不须更衍春秋传蔓草秋深董相祠 
　　板拍清词下浊醅昔年怀抱得君开曾看雷雨秋灯碧似有荆高侠魄来 
　　纬萧织薄旧封侯不信诗书竟白头此去春江认归雁年年飞过古幽州 

　　○随园雅集图歌 

　　天帝灵宝无端倪气有精者谁张施矞云景星光曜滋萃为帝子仍金枝三驺退食尝委蛇云旓翠蕤祛绣旗道腴内充神外弥被服儒素循中逵西园十亩邸第西嘉随之义因名随药栏鹤栅丁香篱势有曲折劳攀跻神鞭丈石飞峩眉千年紫柏丛斑皮吟亭花馆靡雕几石床木几闲撑支购书不恤千金靡河闲万卷咸签题好古杂以古鼎彝珊瑚瑟瑟如涂泥颓云黯澹陡欲低大王墨渖时淋漓一笔一墨皆天机草木中有神明栖宛转飒沓风雨回擘窠作字龙虫?夔蚭园中佳客谁趋陪曳裾趿履联邹枚易居卓踔三湘湄父子兄弟齐音徽烂斑尺二横介圭大庭作贡孚有时落落唐子楚璞劘学穷焦费非时蹊祖丈萧曹家世齐毓东弱籍通金闺依光日月丰沛陲钦明兰谷骈玉芝远情凝注秋水涯曹江性与糟丘宜酒酣往往摹徐熙吴中澹泉何提提星源海鹤方清羸促膝茗饮传缥瓷琤瑽谁叩青颇黎天风披拂冰蚕丝白门上人情我移锴也拥肿多狂痴敝帷故席蒙不遗蜩螗细响吟清辞虎头妙技今丁仪镕铸万象从范围神采栩栩毫端飞抡工选胜更入微补以树石唐画师锴闻吐握称周姬大雅所在羣贤归西园澹荡无他奇梁园邺都非所几 

　　○冬夜留宿虚壑精舍暨朱抱光陈行一讲易图夜分抱光援琴弹碧天秋思雉朝飞诸曲行一起复为我剑舞二十四变烛 见跋寒月莹然而霜鸡已再唱矣 

　　少年好奇老好古陡见神奇在臭腐龟龙振跃自然事妙义乾坤由逆数京兆二君同金?疌户我来夜就双林语虚襟远遇神近交折角曾谁意连拄灯昏夜久人坐忘陈编未掩清琴张流虚入变两不测天风云海声琅琅此时万籁肃不闻一缕一丝呼吸分寒飙细坼湘水纹恍惚欲下云中君琴歌既终客起立子公曾孙剑舞及腾踏步武飘风急回旋五五复十十崖倒枯株虎气吹山划惊雷龙火匝一片霜棱不见霜寒月堕地清冰湿始知役神不役气能使观者皆震詟舞罢孱然若处子此夕何夕叹观止机含动静良有以太虚溶溶曙光启 

　　○晓月秋河研歌 【 购研于巿宋坑之石也凝脂泽手密理噏墨割而不凿朴拙浑然眼右距细斑鳞鳞斜络如玉绳晓月秋河取象以名之如太白名九华也】 

　　桐崖尝云有研癖 【 桐崖予老友焦上人】 端溪老坑目所击冥搜隐索七百年宋氏以还岁刳剔澒洞或讶海穴穿山?康崀真疑坤轴坼粤中曾见鸠役夫翻车数十兼渴乌洪涛逆吸骇波走潜虬伏蟒号干枯阴森窟穴裁得罅坚椎利凿凌空下神物可抉不可期千金一片宁论价此石何年出坑水白日尘沙埋巿底眼中取舍亦有时爱汝莹然含妙理璘璘霦霦翡翠斑碧月细晕层波闲峥峥嵘嵘老蛟骨抚之荡之若无物德苞贞介品正方宝华黯澹腾古光书生得此骄气张山鬼不敢嗤空囊呜乎石君石君聊字汝昔者桐崖今化土人闲茫茫争璞鼠倘逢陵阳致辛苦 

　　○梅花 

　　梅花结春思春思浮云端攀折岂终惜别离良足叹江云了无骨秋水却增寒惆怅乌啼夜遥遥清梦阑 
　　众木正如梦一枝方自春遂令江水上真见独醒人霜月濯我魄玉琴凝我神对君三十日日日荡愁新 

　　○紫骝马送别易十八宝亭归湘南 

　　紫骝马金盘陀湘南节士年最少玉鞭燕赵轻经过雪花如掌北山落错刀寒拭青莲锷南枝早梅如雪飞留君不住君且归春风香草丝满挽此离别心伫君马蹄返 

　　○磬山若公寄阳羡茶谢答 

　　石磬春风草色寒禅衣高挂白云端吴山楚水三千里直作微尘一粒看 
　　盘曲青林接翠微流泉每送出坡归谁知心眼无边际细雨江南白雁飞 
　　阳羡春芽浥露匀石崖名品寄来新如何毕扫前尘影不忘盘阴采药人 

　　○喜雨 

　　天意关生理冥冥细雨移碧山今日好芳草一春迟喜色浮羣动田家重此时老夫理花绪沾湿鬓边丝 

　　○溪上同人煮茗作 

　　煮茶石溪水忽生松风音空香领春早澹白入瓯深竖子岂知味至人同此心茗柯有实理君向静中寻 

　　○柳花 

　　微薄不自定漫空时乱飞君看可怜态还有欲生机萦惹如求系漂摇信所归翻嫌石苔藓点点入春稀 

　　○莺 

　　舂 【 舂：春】 阳动幽谷二月早闻莺甘语能无入金衣竟得名林风知乍转山雨报初晴越鸟真痴绝軥辀止直鸣 

　　○夜光木歌 

　　枯株何年碎霹雳嶙峋骨蜕苍龙脊在手漓然毛羽轻细理蹙波肤浅白日沈虞渊爝火息忽然是物标灵迹荧荧焱焱光怪生洞达通明爥幽仄清冰一片悬秋空返景金波摇水碧又如白露泻银河新月离三闪初魄照乘已后黄支珠烛室谁推大秦璧吾闻凡木韫真火以水迫之或成石积精残焰不肯死夺月骈星生玓瓅大壑深潭夜将午神宝高飞下雷雨谁其致之白龙母于嗟乎握瑜怀瑾士岂无每抱幽光化为土 

　　○题山水图 

　　秋黛翻空堕江水平洲仄坂衔江尾廿年旧梦今杳然一旦苍茫落眼底江村数家人迹稀返照何处孤僧归清猨白鸟寂视听但见云水生空晖凉风萧萧山欲暮欲落不落江头树鸣榔乍息入浦舟略彴潜通向山路长安八月好雨晴对之浩然生远情伊谁妙手称绝代能使虚堂接洞庭 

　　○八月廿四日至山庄草堂荒秽手自芟薙悠然有作 

　　老去诸骸痛归来两眼新堑堙生野兴劳苦效村民甃石余花落通篱宿蔓陈卢龙五百里肯作姓田人 

　　○易公仙公申兄弟暨王兰谷宿盘山天城寺三日历盘西剑台诸胜而归未及追陪怅然于怀赋此却寄 

　　烟草渺无际卢龙秋色来昔人谁舞剑有客此登台楚塞思千里边风酒一杯悲嘶余老马落日自低回 
　　谡谡云际松亭亭天半峰共携紫竹杖踏碎青芙蓉高趣渺难测野人嗟莫从溪南双白鹿应与数君逢 
　　入览遂复尽胜游宁足多好山留一半此意欲如何紫盖冥烟雨天门障薜箩 【 箩：萝】 【 紫盖天门并峰名在上方】 上方今不到珍重待重过 

　　○月夜有怀 

　　月落秋山昏时夜凭荒鸡星河烂如银阴虫方苦啼相思缔中怀乃在西河西美人厄时命人事不得齐塞门度新霜坐令百草衰高树鸣天风瑟瑟无已时 

　　○秋山对雨 

　　五旬有二老狂夫自比高阳旧酒徒亲故浪传侯暗拜 【 汉王玄就山封侯人谓之拜隐侯】 乡邻不罪杖先扶晚花当眼还开落细雨乘秋乍有无深喜廌峰峰下路白沙青石未全纡 

　　○拟古三首 

　　高村 
　　望马台 
　　独乐河 

　　·高村 

　　高村数家村村东有老妪白发而蓬垢新霜被昏雾自言良家子归作刘家妇六十还缉麻五十且织布省身少年日条桑能上树年侵筋力薄遂为儿子恶小儿弃种田奢心趋瓦注大儿能作家累累仓箧富前年岁除夜萧萧风雪暮割羊酴美酒妻孥各团聚健妇不放杯娇儿不舍箸老物实耄荒曾不值一顾余命系微丝淫淫涕沾污忆昔乳儿时饥肠分雀哺新燕不辞巢方知旧情误一妇前致语劝妪妪且去老媪生三儿今者邻家住 

　　·望马台 

　　客行还下马系马望马台落日照山店肃肃秋风来解我腰中钱酤女瓮底醅店中有小儿洗盏还置杯脚踵傅黝漆头上堆乱柴骨相初不恶眉目生灰炱客前问儿年主人频嗟欸村南指高楼云是儿家遗爷娘一旦死哥嫂今不訾飰牛且饲猪不得容此儿草丝一何长其下同根荄兄弟虽异身其出同胞胎寄言生儿人慎毋遗货财 

　　·独乐河 

　　茫茫独乐河汉水今不流河边沙草色还系边城秋独行嗟为谁老妇蒙白头提篮拾草子聊用充干糇野雁生有匹羣鸟各以俦嗟为良人弃弃水今不收长城何高高阴火明戍楼宁为戍儿妇或有梦魂投 

　　○秋村 

　　万壑衔霜雪濑西晚芜红树自高低秋村近塞寒先落土著为乡俗不齐汉籍已传黄蓓草燕山今贵锦棠棃寂寥服古真痴绝随事关心亦漫稽 

　　○送别易公仙南赴浙江署即次留别原韵 

　　南金品节富名流独许璁珩少匹俦魏阙征求来束帛越江烟水倦双眸牛刀在握羞轻割犗饵如山肯易投善画田生信殊绝布帆仍挂海西头 
　　云尽寥天不见人楚山楚水负佳晨初疑无定方名相谁信邻虚尚有尘渚雁岭猿魂久断枫香渔火思空陈白头陡遇南音客感激能无意气真 
　　几年拾栗从狙公习隐徐无事迹同徒枉鹤书能促驾须知橘树不分丛野情芳草迷汧曲别思春江注越中此去他时各努力夕阳前路慎飞蓬 

　　○夜宿蓟门 

　　蓟门古道接乌丸兵气萧森切骨寒函谷实防秦障急方城却蔽楚天宽鸳鸯万骑雄关阵 【 戚南塘镇蓟辽剏鸳鸯阵】 山海孤军大将坛楼橹及今霜月静幕乌啼罢夜漫漫 

　　○石将军歌 【 在石门镇】 

　　山阴阴云冥冥薜荔苔藓被秋青丈石特起猛捷呈左若按剑右若援弓而抨秋风凄雨每夜战但见骷髅败叶沙上相支撑魄为陈汤魂李陵千秋庙祀为鬼灵匈奴过者下马拜屏息股栗惊威棱望夫山前有闻石门今复传将军丈夫碌碌会终朽剑倚荒台望暮云 

　　○兰阳秋望 

　　山色边秋晚翠凝马兰天险势飞腾久湮戍火联三镇近籍名豪实五陵都尉何人传射虎将军今日竞调鹰时平牧马嘶风立遮莫长河八月冰 

　　○凤台山蟠松歌 【 松高六尺本十围飞盖四偃纵横八丈而纠纷轇轕莫辨其干之所自出洵神物乎朱阑囿之以葆其天所托者异耳】 

　　北山有若黄河水直界中原九万里碣石迤北东海西骧首天门应箕尾凤台山高隈隩张百灵呵护严閟藏轩辕尧舜各已葬开朗今乃归先皇卧龙之先先有符地示灵效松一株华盖将从紫极道翠葆有待金根车元精遒气不外荡诘曲纠盘互低仰一折再折怒势伸忽走圆梢垂八丈参差夜吹帝子声宝瑟秋作湘灵响神鸾威凤诡结形夭矫古貌团深青萧骚众木不敢对彼五大夫何足名挺生神物意有在用蔽风雨如殽陵于嗟乎蟠松蟠松汝何异托根地上今天际雪霜万里日月清郁葱见汝缠佳气 

　　○上淳郡王 【 有序】 

　　岁丁巳王董陵役于兰阳见锴辞于王莲所不遗瓦缶以为可采且语莲欲赐面托致意焉锴固辞不敢不可卒见锴极优礼之噫人固不易知知人亦不易士有知者庸能自已乎感激有言得十八韵 
　　奕叶承天冑分茅表圣孙三辰依帝座一柱在龙门爱育深宫切谐明近属尊丝纶昭宠锡带砺重屏藩谦谢金枝贵纯涵玉貌温尚文祟 【 祟：崇】 藻缋服礼见渊源奏雅朱弦直挥毫翠凤骞古情尝独往深度复谁论寂听搜忠益虚襟猎外援忽传名士札报可小人言伏处真无赖多时阙见存细鳞私缉缉薄翼数翻翻云水能忘物樵苏自有村空山靡日月朽木立乾坤不信衰迟久猥叨采撷烦涸鱼悲寄辙羸马辱辞辕雉贽从禽父牛衣谒楚元未渝安道节实感子方恩 

　　○留宿王兰谷斋中因赠 

　　折节求深造如君世所难儒衣勤正学禄养喜微官虫语空床在秋灯四壁寒能令云卧客骑马下田盘 
　　尊酒寻常事论心贵以真平生敦气节之子敌交亲草木悲秋色文章质古人相逢留信宿端足慰沈沦 

　　○将自田盘归与藏公坐倒影潭话声闻事久之乃别 

　　流水自生听谁知理入微藏公真静者于此发清机心耳无边际声闻有是非语余分手去潭底白云飞 

　　○答保雨邨户曹秋夜见怀 

　　枯藤日日倚空林金玉天涯绝信音水部多情佳句及子山无恙小园深自招明月三秋色不动浮云万里心回首多君能吏隐竹斋灯火亦微吟 

　　○至日 

　　日逢南至日将长凝冱寒阴转闭藏冉冉岁华频托始冥冥天意重扶阳潜蛟午夜吟江海老木空山立雪霜百五日过愁梦醒东君须借好春偿 

　　○紫琼岩引 【 有序】 

　　湘南易宗瀛宿邯郸梦得三字曰紫琼岩既入都应慎王辟一日从容述其梦王指牓示之曰此予书斋名也顾先兆若梦异哉爰命锴识之作琼岩引 
　　秋风萧萧柳叶黄邯郸旧梦今苍茫一鞭落日者何子衣衔云水来潇湘茅店无声霜月起又入千秋残梦底仙人示以紫琼岩五色能令双目眯吞爻吐凤神往事中心丹碧镌三字长安索米凡几春逢人不敢宣灵秘楚馆宾筵引申白揭剑乘车为上客云龙傅翼拔地飞倏忽真落神仙宅晶帘十二裁清冰银虬漏戛琉璃屏琼岩主人俨然在再拜稽首称宗瀛幻情真境忽交会梦垒直击邯郸碎相逢天外笑无言蒙头枕藉乾坤睡 

　　○过传经院赠介上人 【 上人工书兼铁笔】 

　　纡回路僻城东南拄杖击户来精蓝上人接物寂如水一切万象能虚含几载游心嗜前古一枝弱管工榰柱簪花妍寄卫夫人崩云妙构锺东武或祖仓颉禘史皇北面程邈臣中郎磨砻钟鼎萃光怪肸蠁篆??耒留?丛膻芗余情远趣别有托石耕铁耨尤难作留刀舞刀法各呈义假筑氏初为削我亦萧然多古思竹书力辨虫文奇漏痕在屋不解道钗脚终应属我师 

　　○随园雪夜歌 

　　穷阴薄战乾坤交玉龙十二腾踏骄银河水冻不作雨郁为响雪寒飘潇鸟毳梢繁重剖析蝉翼至薄犹锼雕大白内莹不受污栗气外迫时相胶此时梁园一纯素繁缛荡涤空明朝邹阳鸣玉枚叟相歌吟不恤清夜遥雅音应节骋一击哀弦入破求深挑人籁未息天籁和铮鏦飒沓轻冰敲四更寒月破云出竹柏低亚晶帘梢道心役物且物物洞澈万有归清超 

　　○题易啸溪画竹歌 

　　歘吸长风落苍莽空堂彷佛攒清响水烟沙雨白日低修竹翛翛出虚敞或为篔筜或筱簜短者盈尺长及丈破雪横开劲节圆飞烟乱迭晴梢仰??离褷参错众态陈陡揭高标且孤往鸳鸯翡翠齐欲栖紫霄直搏青鸾上有时走笔复走意一片萧森寄无象化工在手不在天尺尺寸寸琅玕长谁工此艺称最神潇湘易君世无两潇湘岸头江水波秋来丛竹多婆娑荆扬之贡今若何东南竹箭非不多感君画竹为君歌竹兮竹兮慎毋老朽枯折空江沱 

　　○岁除夜有怀铭源 

　　清河何洋洋水清不受鱼北客老不仕乃向清河居我有一端锦裁衣阙襟裾我有三尺剑斩马马不殊于嗟伤心人委弃当路隅众星寒苍苍今夕逼岁除相思漠然来北风吹户枢忧心托远梦梦远空踟蹰 

　　○读先太傅宁远伯传敬赋长律十四韵 

　　有汉推猿臂前朝重虎臣茧丝宁作障执秩足其民半壁凭榰柱羣陬失抚循蛮氛裁左戢羌事复西论雷火先声疾乾坤血战频竞传边立靖敢信策称神 【 宁远破土蛮平哱拜前后大战凡十余赐爵荫甲第为当时冠】 维嬖疑诛赏论功屡屈伸直将成贝锦谁肯恤劳薪献纳更三相权衡赖一人廉颇容善饭新息偶全身 【 任宁远由张居正居正败羣辈诋宁远无虚日申时行言边臣忠勇惟成梁最后沈一贯亦言全辽乡官士民投揭朝房谓成梁镇辽二十年而辽安去辽十年而辽坏故宁远得以功名终】 异代山河改王家典籍新语方崇起翦 【 论辞比诸起翦之亚】 名竟躐甘陈小子诚无赖穷年不自振匣中遗故剑每夜泣风尘 

　　○过长安古寺次波村韵 

　　琉璃开净域孤磬窅然清不染虚空色君听起灭声妙明无二法彼佛即羣生谁证风尘底逍遥出世情 

　　○盘山西涧晤王兰谷因寄续云升 

　　晤对王郎西涧边说君高度迈前贤展禽自以和光贵季札今经博物传白首望乡尝独立青春当酒亦争先盐车有马空皮骨谁恤风尘五十年 

　　○乙卯九月九日来游西涧西涧主委客去竟赴千像寺斋遂得孤游竟日戊午夏又至西涧涧主又赴千像寺斋时节顿易 而踪迹略同追和前作再赋此诗 

　　又委松云去松云万壑新偶然为我有足以见师真落叶证前事禅心泯客尘蘧庐视天地自属两忘人 

　　○寄若和尚 

　　今年东涧见国一临风对坐蒲团石松花柳花冥漠飞白日空山受虚寂晴光荧荧楚天末大江之南大江北愁云一片如乱丝中有相思不堪织 

　　○黄即生得小铜印其文曰李古物也戊午夏黄集我诗题我集且标印其上而解赠之以李归李符其氏也 

　　轩辕之李曰后土六相因方各为辅古人氏土或氏官祖姓已先伯阳父繄谁范金华我氏篆势浑噩神媚妩之江黄生颇嗜古此印斓斑垂带组授诗未已忽解赠交深巨鹿无疑沮有如故物一旦逢我我周旋忘尔汝噫吁嘻乾坤莽荡事交午前谁为之后谁主达人直作乌号观得失何须辨荆楚 

　　○秋风八章留别 

　　秋风奄落凰台山九月边霜度进关一片云旗临驿路邹阳新载后车还 
　　软莎高柳护金堤路拥双桥绝马蹄翡翠隔云森碧瓦天开邸第御河西 
　　价人特达侍亲藩天子今尤重弟晜龙涧猨岩初不远禁门旁即大梁园 
　　九章特赐衮龙衣藻火山河象服宜日暮南宫犹纺绩敬姜曾设旧风仪 
　　黄柑飞舸出江干碧映玻璃七宝盘中使雪中颁御赐一时分饱玉浆寒 
　　九华灯影簇红罗丝管年年足燕歌午夜一传天上曲春风春月两相和 
　　竹简虫文绣作堆壁书争献冢书开久知礼乐河间备不数相如作赋才 
　　养疴垂老畏纷纭初服无心习隐君自是深情喜高尚囊琴容下剡溪云 

　　○留别诸同人 

　　又复故山去离离芳草心谁能救迟莫天欲遂飞沈世事看云变交情到子深天池雷雨动珍重伏龙吟 
　　出匣寒吹面秋冰莹宝刀万金求不得十载足深韬神气平生在风尘世故遭谁为吕虔赠挥手思徒劳 
　　海内论才杰多君品骨奇每将国士泪尚与古人期物有不可夺我思时见之关门分手去白日照须眉 

　　○喜祝豫堂来自吴中因以留别 

　　去年挂席归东吴今年揽辔来京都汉廷待下天人策一卷遗经辟万夫 
　　河外家山迭万层归休蹑屩复担簦监门真负平生德终竟无言报信陵 

　　○巿屋灾裁其余材用构小亭颜曰瘢柱戏作 

　　八尺方亭子成之灰烬余得全沟断在幸免爨桐如野色时时入秋空面面虚世谁收弃物乃作逸人居 

　　○三器歌 

　　粤鼓 
　　书言府弩 
　　十二辰鉴 

　　·粤鼓 【 广州波罗江上南海神庙有铜鼓二人者面五尺脐隐起高州林霭得之峒户以献节度使郑絪絪窴诸庙小者杀大者五之一从浔州滩涌出者每岁二月上壬土人击以乐神民有疾祷于庙亦击之三川百粤亦皆有鼓相传鼓初成时悬于庭宰牲置酒子女繁会出金银钗叩之纳诸主者目曰都老有雠怨相攻则鸣鼓集众蜀鼓直牛千苗民得之雄视一方蛮俗如此而制铜为鼓则莫知其所由来考之南齐书广汉什邡人段祚以錞于献始兴王鉴高三尺六寸六分围三尺四寸圆如筩色黑如漆甚薄上有铜马以绳系马去地尺余灌之以水又以器盛水于下以芒当心跪注錞于以手振芒则其声如雷今鼓制与錞于等而来自粤盖蛮仿錞于而为之或以为伏波平交诸葛渡泸皆制鼓是殆不然伏波毁鼓为马非铸鼓也】 

　　羣蛮蠢蠢天不遗跂行喙息南交垂动物有生即有受蠭虿顺性皆良知古之王者大无外有汉始拓西南夷夷德反复服叛数用牛马视唯羁縻五溪毒淫骆越悍新息虎节尝行师雷霆震惊百蛮詟爰得铜鼓声天威范之为马马龙立余鼓千载犹灵奇继其事者丞相亮德音荡涤宣泸微荒陬穷徼靡不振夔三千瑞安足多 【 叶移黄帝内传帝伐蚩尤玄女为帝制夔牛鼓一震五百里连震三千里】 王诛翦物不尽物二轨实与天同规迄今蛮种遂滋育远物若鼓时凭之深腔洞底面纸薄四兽蹲伏如盘螭海鱼天马重隐起宝网细界金蚕丝斑淹丹碧古色湛玄冰凝结灵鼍皮吾闻土蚀金则哑试一弹指轰惊雷夫谁呵护乃至此无乃魍魉无支祁呜呼鼓兮鼓兮汝在兹摩挲我则有所思 

　　·书言府弩 【 涿鹿之巿得铜弩长四寸强高四寸弱阔二寸重一斤有奇色黝碧而泽考之宣和图谱弩为延光三年书言府作汉安帝即位之十九年也书言府者盖汉之武库随府有之如盾省是也】 

　　横弓着臂肇为弩用威天下章大武狼弧炯炯俯垂象弦剡之义睽兼取参均九和法久备岂曰琴氏传自楚双牙函郭机絭捷蹶张未半势已怒黄闲白的争树绩韩推蹊子推巨黍弩师授法不授器此物沈沦半泥土精芒一朝巿底出绿沈照眼谁能估呜呼弩兮弩兮慎自处不须再入书言府世有陈音当事汝 

　　·十二辰鉴 【 鉴得自唐邑径八寸背环十二乳间以十二辰篆于子午上迭青马二正书再重又环八乳傍直卯有人具冠服执笏象再重具周天度藏箧数十年无事磨治纤垢不入考宣和图谱云圜者规天方者法地六出所以象诸物八方所以定其位左右上下则有四灵错综经纬则有五星具一日之数则载以十二辰具一岁之数则载以十二月今鉴与谱合盖亦汉物也】 

　　明者治物先治内易戒曾闻日中沫轩辕铸镜盖有故宁仅山林辟魑魅此镜何年始成器背环十二虫文字冠笏鹄立象安取青马夹纽知何谓大白由来不受污白旃玄锡都无赖出箧冷然金井深碧月明水秋阴会对之一再神气肃毫发不敢中藏秽呜呼宝镜照人人尽爱所贵君子通其类 

　　○感化寺多古松有轩三楹时入灵籁远臻法师以听涛名之且制以图为赋长局 

　　东竺上人寻绘素盘山全体久毕露 【 东竺极如师会写盘山全图】 骥毛龙甲少为贵远师别构图中趣圆机离相转即相能使作者神明注焦墨虚拓岩下云秃颖枯扫沙头树莲花池东乱石 【 村名】 西隐开一尺盘阳路听涛轩凿空起乡者在山今在纸闻师善说法能论一切无与彼一切有 【 叶】 即此请师申妙理毕竟云何托根柢 

　　○秋山对雨有怀陈氏兄弟赋诗三韵而陈书适至遂成一律却寄 

　　风吹岫云合细雨一丝丝天欲深秋色怀人属此时大江流竟下芳草怨凄其适报三千里投书慰别离 

　　○天城寺定光塔下作 【 辽碑云龙神献舍利三万颗因建塔明僧秘如于塔下刺血书经七载遂重修之】 

　　龙神何年奉舍利秘师血写莲花字山河大地清净中忽然石塔凌高空风吹塔铃若太息黄叶自下秋林夕 

　　○题天城寺慎淳二王泐石书 

　　岣嵝山前石琅琊台上辞漫张它日事徒启后人疑有蓟承东甸维盘镇左陲久徼先帝赏今结二王知日月标文藻虫鱼继鼎彝天龙看独举丹凤复双仪气浑全神入痕深捷势移直教金并镂不惜玉同劙秋藓毋侵蚀高云或蔽亏涧增飞白胜峰搤翠屏危子固宁轻命中郎剧好奇定知千载下争搨寺西碑 

　　○藏公生塔落成喜赋 

　　岂必造生塔为公终此心后来传好事君子或知音古道久不作交情多面深沃洲山下路曾见几人寻 

　　○分花漫赋 

　　吾衰强了生前事兴至还分雨后花却引茑萝阑虎落莫因鸡犬恼邻家小园曲径随方改远水分流入圃斜青帝有情应念我十年春色早须赊 

　　○芳草 

　　芳草正萋碧肃然丽清霜王孙杳不见蝴蝶飞以黄紫塞下寒吹浮云微夕阳残荷张晚盖七十二鸳鸯 

　　○村父采菊见遗 

　　菊花不见已三年惨淡秋风落木前采撷是谁能及此依栖缘汝一愀然照来白发羞相并嗅入衰心绝可怜江芷泽兰今在否怀香珍重欲霜天 

　　○九日石堂峪力疾登高适王兰谷遣使遗鲑菜江洲白衣遂复同之喜而有作 

　　衰病经时成委顿石堂九日强登临青山老变穷秋色霜树寒深不贰心已忍平居常索莫每逢佳节转沈吟长安满目亲知在书札兰阳辱好音 

　　○秋花行因花佣顾五作 

　　盘山绝远南西门秋花强致佣真惛历历鹿鹿随车轮十日离土伤本根长条缚急干叶渴水华土膏徒具存于嗟色态半顦顇三嗅聊复投幽芬贤豪失路气沮丧对此亦足伤心魂由来万物任遭遇集有枯莞谁能论盘山上人争好善恼花萎落怜佣贫敛钱买花不计直花佣高唱归花村颒水祝花花不活佣售弃物真称神君不见牛商楮贾利各在阳翟大贾且贩秦笑洴澼统徒终身 

　　○九月十有四日孤游花下悠然成咏效陶体 

　　风静川无云天地呈清秋清秋此佳日抱景成孤游林亭鸟雀喧物类各有求得失遗外役耳目易以酬晚花散疏香遂为静者收山空白日下此意常悠悠 

　　○晚菘行赠石堂慎上人 

　　石堂上人能种菘种菘不与寻常同丰根大叶厚其里凌跞百蔌维君宗坟卢助骨云助气乳泉饱沃真香秾肤凝秋雪薄寒入心敛石蜜微甘充齿牙迎击了无物厥滓作梗犹凡庸迩来武遂产此种十本入巿千钱空乃知树艺贵以性斯土协洽还丰茸空山野老病脾泻不谓得此供朝饔倾盘下箸不惜尽屠门大嚼乌足雄养终吾老终藉汝上人慎勿疑周颙 

　　○收稼了咏怀 

　　农事各已了田家深闭门北风吹老树黄叶下秋村一径往来绝空场鸟雀喧先天徒已凿且得后天存 

　　○望大龙潭 

　　冷翠转深黑望之如空天森沈白日底傲睨羣峰前险势开阴峡飞流注大川苍龙不作雨常得抱珠眠 

　　○秋雪 

　　白日常年好空明九月时阴阳今欲战雨雪晚交持势合溪云长寒深木叶危清商杂流羽取瑟一调丝 

　　○可惜 

　　徒有千秋意无由质古人此生良可惜他日得谁论干鼠藏多秘飞龙好必真等身书卷在糟粕厌空陈 

　　○所思 

　　日夕有所思所思端属谁关河愁绝处天地酒醒时木叶夜来下秋风江上吹倚楼寻苦调一一入参差 

　　○不见 

　　不见西邻好当时及老成浮云随雨散春草入秋生旧俗悲前事新愁惑旅情哑哑乌鹊语犹作故林声 

　　○漫与 

　　老怀徒漫与世事懒相干路阻崔亭伯天羁管幼安升沈嗟烂熟交接畏多端岁晚幽兰曲虚堂自一弹 

　　○不信 

　　不信句吴祀千秋以仲传将何酬至德直欲问皇天蛮貊求仁易神明忌道全请看嬴博恨宿草亦芊眠 

　　○扫草子 

　　北风晨萧萧柳箕枲其帚父老何所之宿草栖予亩一母百其子亦足餬予口扫之扬其根终日不盈斗道周坐白沙哀哀啼寡妇玄驹羞其穴田鼠西北走众庶实每生谁能坐相守淅米必以水凿谷必以臼父老聊归休父母在女右 

　　○题牧山画松 

　　平生爱松多苦节独立秋风共萧瑟真精元气通往来每与长松化为一城东牧山亦有得能使灵明两相契伸纸有时放直笔阑阑珊珊扫枯枿兴深风雨黯欲低意走毫芒险成绝蟠龙大泽一节申野鬼穷岩夜阴泄遂恐神物不自朽霹雳当空猛摧裂廌翁廌翁万事毕老骨颓唐直如杌其与此松并生灭 

　　○上方望溪宗伯 

　　戊午冬养疾田盘辱宗伯临况城南敝庐感激虚怀爰赋三章 
　　丈夫弧矢志少小应征繇屯边隶充国代马惨不骄二十走淮徐畚锸尝自操蜃蛤贵时变椒兰移所遭微生苦不化造物成虚劳栖迟坐衰白惄焉心烦骚 
　　烦骚当告谁大命媿虚受皇天匪不高后土匪不厚菅蒯虽可绳其如索云朽奄忽百岁尽具体惭父母于嗟千载下焉知某为某长为老农夫荷锄寄南亩 
　　南亩何膴膴粤彼沧海浔孤云黯栖薄岁晚无终深山桑不中矩硕鼠多野心弃物有不遗辛苦劳见寻多闻信臼季高谅张虚襟草木具本性感激增悲吟 

　　○赠余星源 

　　万壑蟠胸故支拄青苍历历纷难数十年抑郁不可吐一旦余生能貌取江有湘山有岷青林绿波渺无极点染万里毫芒分渔歌牧唱若有闻或留虚无成白云野人平生怀一切无所注爱山有若麛爱水有若鹜手不能写心则悟我能对君之画图内役神明日来去 

　　○易十六淑南许为我作萝村图诗以识之 

　　淑南许作萝村图满纸为我扫古翠秋林护石溪入云一尺一寸期有味凿空构虚固以变不妨古拙兼狂肆沈冥黯淡妙入神逼迫山鬼幽阴至用通大钧造物理飞笔走墨臣行意我有青藤杖尝之山之垂我有乌角巾尝临水之湄盘阴傥遇息阴者此卷卢胡笑所为 

　　○绞丝斲木行赠金子 

　　太古作器琴为先绞丝斲木师自然吴中金子传正传入指清籁鸣其天傥寘清庙明堂前编钟颂磬应四悬融泄民物登万年不特授技如成连圣人之道中和且平 

　　含中集卷五 

　　●含中睫巢两集校录 

　　辽阳金毓黻撰 
　　铁岭李铁君先生睫巢集六卷后集一卷旧有刊本世不多见光绪戊午吴兴刘翰怡京卿为重刊于维扬民国戊辰袁洁珊丈商诸刘氏将刊版购归奉天公有又于北平书肆购得写本含中集五卷盖即睫巢集之旧名也往读方望溪二山人传谓先生曾着含中集以为别有一书及见此本乃知含中集为先生初次手定之本未及刊行复加刊落又益以续作厘为六卷始易名为睫巢集此一集所以有二名也尝取两集互校含中集所载之诗有七十六首为睫巢集所未收此即为先生重订是集时所刊落而两集字句亦时有异同爰商诸洁丈借而印行之与世人以共见并将两本字句异同及睫巢未收篇目次第一一具录于简先生之诗传世无多知其刊落之诗犹将为世人所宝重故宁过而存之亦以其为乡先正毕生精力之所萃也凡篇中所录篇题诗句皆取自睫巢集其云作某字有某字于此后有若干首皆指含中集不复别白供考览焉 

　　乐府卷一 

　　巫山高　长镵来刬巫山断 
　　案长镵下有归字 
　　有所思　不如黄梁 
　　案梁作粱是 
　　君马黄　赠君黄棘之柱策 
　　案柱作枉误 
　　芳树　芳树藉汝阴芳树汝何心 
　　案作芳树汝藉汝阴芳树汝独何心 
　　钓鱼篇 
　　案目录作钓竿篇两本皆同 
　　长歌行 
　　薤露 
　　鸡鸣 
　　乌生八九子 
　　案此四首目录置于钓竿篇之下艳歌罗敷行之上惟含中集卷一未载此四首兹据睫巢集补入 
　　前缓声歌　抑又何求 
　　案求下有已字 
　　枯鱼过河泣　二首 
　　案无第二首 
　　远别离　题下分注唐乐府三字 
　　案题下无注 
　　又　君不见桥水两无涉 
　　案桥字下有山姬二字不误 
　　中山孺子妾歌　沉沉藕丝断 
　　案作秋荷瓣瓣红 
　　五杂俎 
　　兔丝 
　　案无此二首 
　　拟古乐府五首同石闾作 
　　案见卷四 

　　诗卷二 

　　登泰山观日出作 
　　案无观日出三字 
　　金山寺　芳草无边恨 
　　案无边作齐梁 
　　又案此首后有一首题云归棹 
　　澄海楼　不防闾左戍儿听 
　　案闾左戍儿作曾有役徒 
　　红驼尼将军行　赐名曰宜汗纳　注国语谓牛曰宜汗汗平 
　　案平下有声字 
　　壑庵 
　　案此首后有一首题云过白沙泉适寺僧焙新茶因共啜之率尔成咏 
　　林子归闽未果复至自东齐赋赠 
　　案至下无自字 
　　渡滹沱 
　　案滹作河 
　　洋琴歌 
　　案此首后有瑞竹岩一首 
　　老鹳 
　　案此首后有一首题云重寓准提精舍感赋又有秋浦竹枝词五首惟有目无诗 
　　灭没 
　　案此首后有二首一题云初伏日一题云怀友人 
　　闻锺匪莪留滞登州赋寄 
　　案此首后有二首一题云哀鴈行一题云再赋哀鴈 
　　初春寄西涧上人 
　　案此首后有五首一首题云拜意师墓又四首共一题云就藏上人乞花木栽草堂前戏效少陵体 

　　诗卷三 

　　支离叟二松歌　何时于此诡托根 
　　案何时作何如 
　　又　二者化身夫谁是 
　　案作二者夫谁是化身 
　　展墓作 
　　案作墓祭作 
　　又　亲知抱痛况皋鱼乎 【 序】 
　　案作所以洒西门之恸泪也夫 
　　接插 
　　案此首后有一首题云树架 
　　夏至又雨 
　　案此首后有四首一题云纳凉一题云喜麦熟一题云若水上人禁足东涧以诗寄我赋答一题云咏山花 
　　同西涧藏公重过野寺茗饮　石火任消磨 
　　案作芥子有包罗 
　　观村人刈稼 
　　案此首后有一首题云秋分雨后盘僧致牡丹四本酬予书植诸新松之侧罗罗清疏映带可目喜而赋之 
　　冷子示关中友人赠诗且索予作赋此以赠　三李殷勤回顾盼且使康君夸绝代 
　　案作一康三李假光怪太华终南泄灵秘　又于假光怪句下有注云李颙字仲孚专理学世以夫子称之李因笃字天生李柏字雪木又称太白山人康乃心字孟谋皆工诗古文辞关中为之谚曰关中三李不如一康与此本注文小异 
　　立春日夜赴东溟酌 
　　案作立春日夜冷吉臣招饮 
　　咏法藏寺古松　龙战不披丽 
　　案丽作靡　又此首后有二首一题云牧牛精舍成同人落之一题云闻石东溪昆弟远辱过访东溪疾作而返赋此志谢 
　　三泉寺 
　　案此首后有二首一题云漫兴一题云初秋凉风飒然漫述 
　　七月六日雨三章 
　　案此三章后有一首题云萤火 
　　十二乐秋辞　牿牛精舍何萧疏 
　　案牿牛作牧牛何萧疏作方邻虚下有注云邻虚尘见楞严经 
　　又　万物与我同安居十年刳心游二氏归而求之有真是 
　　案此三句作香炉茗盌同安舒刳心楞严契妙理不离一切尘根是 
　　又案十二乐秋辞下有一首题云溪上 
　　晴 
　　案此首下有二首一题云晚看秋山红树一题云雨后病起赴邻家饮 
　　十月二十有八日夜集石东村咫尺斋因赠方山启陈卫瞻二子二十二韵　孤标各建麾 
　　案各建麾三字作准一葵 
　　涉雪行　苍头肩耸清琴随 
　　案苍作仓 
　　雪夜听抱光弹涂山古操　江汉底绩龙蛇回 
　　案此句作龙蛇蛰伏江汉回 
　　破箑叹 
　　案此首后有一首题云雨后西轩夜酌 
　　溥元五侄寄藤杖却寄 
　　案此首后有一首题云山楼对雨却寄京国诸同人 
　　登楼 
　　案此首后有一首题云独游 
　　构屋石塘峪漫成五首 
　　案此五首后有一首题云雪 

　　诗卷四 

　　七益诗　乐进士静岩 
　　案此五字作那舍人慎修 
　　又　挥颖傅三仓 
　　案傅作传是 
　　又　藉丝攫污泥　二郭方拄中 
　　案藉作藕是郭作鄣 
　　又案此七首下有一首题云正月十有四日桐公至自普陀因同藏上人留宿萧斋分赋得分字 
　　得次女泸川信却寄三首　今开万里书 
　　案今开作今朝 
　　和答陈石闾三首　同调惭深听 
　　案听作予 
　　杀虎行 
　　案此首后有一首题云初秋晚坐新亭咏怀 
　　秋日同藏师若师息亭雅集分赋 
　　案此首后有一首题云倒影潭听藏公弹琴因怀抱光子 
　　北平 【 蓟门怀古第四首】 
　　案此首后有一首题云卢龙此首为蓟门怀古五首之一后经删去 
　　秋日谒轩皇庙　谁能从石室琐琐说阴符 
　　案此二句作载寻陶铸迹妙绪启唐虞 
　　又案此首后有一首题云寓居广化寺作 
　　虎子行赠石君东村 
　　案此首后有一首题云立春后一日集饮范兰亭佛籁轩又一首题云迟刘东郊陈卫瞻不至惟有目无诗 
　　妖梦行哭东郊刘子 
　　案此首后有五首总题拟古乐府五首同石闾作一短歌行二思公子三边笳曲四燕歌行五雉子斑已收入睫巢集惟移置于卷一之末 
　　秋笛 
　　案此首后有四首一出师二江东慎行师拟止石堂因署曰梅子坞且赠以诗时又五月十有四日三雨中口号四喜范兰亭至 
　　汉隶十帖歌寄陈不其　继购九帖皆古搨 
　　案九作八 
　　又　杂华镂采纷馺沓 
　　案沓作还疑误 
　　送范子弃宅入山 
　　案此首后有二首总题云寄答慎上人 
　　鄂尔浑 
　　案此首后有一首题云癸丑元日柬藏公兼报石范二君消息 
　　幽栖　聊足述幽奇 
　　案奇作栖 
　　石壁下看秋海棠作 
　　案此首后有一首题云长至前一日同人集睫巢草堂作用少陵赠李八判官韵 
　　八月接东村书闻遂移居盘阳以诗代柬赠答　鹿车脂其辖 
　　案辖作牵 
　　赠李雄李库兄弟　无以赡之心窃叹 
　　案作感之赠以钱一串 
　　呈晓亭少司农宗侯廿六韵　不材如锴甚 
　　案锴作仆 
　　移居 【 三首】 
　　案此三首后有一首题云巿上听人鼓瑟 
　　坐仙人桥望西峰红树 
　　案此首后有一首题云散步石堂 

　　诗卷五 

　　题易岛庵祝融观旭图 
　　案易岛庵作易公仙 
　　观象台二十四韵　台列九仪 
　　案九作七 
　　送别周西穆南归武林四截句 
　　案此四首后有一首题云随园雅集图歌 
　　莺 
　　案此首后有一首题云夜光木歌 
　　易岛庵公申兄弟暨王兰谷宿盘山天城寺三日历盘西剑台诸胜而归未及追陪怅然于怀赋此却寄 
　　案岛庵作公仙 
　　秋山对雨　亲故浪疑侯就拜 
　　案就作暗 
　　独乐河　魂梦或相求 
　　案作或有梦魂投 
　　秋村 
　　案此首后有四首三首总题云送别易公仙南赴浙江署即次留别原韵一题云夜宿蓟门 
　　石将军歌　剑倚荒台望塞云 
　　案塞作暮 
　　上淳郡王　空山消日月 
　　案消作靡 
　　留宿王兰谷斋中因赠 
　　案此首后有二首一题云将自田盘归与藏公坐倒影潭话声闻事久之乃别一题云答保雨邨户曹秋夜见怀 
　　紫琼岩引 
　　案此首序云湘南易宗瀛宿邯郸梦得三字曰紫琼岩既入都应慎王辟一日从容述其梦王指牓示之曰此予书斋名也顾先兆若梦异哉爰命锴识之作琼岩引文微与此小异又末三句作梦垒直击邯郸碎相逢天外笑无言蒙头枕藉乾坤睡 
　　读先太傅宁远伯传敬赋长律十四韵 
　　案此首后有二首一题云过长安古寺次坡村韵一题云盘山西涧晤王兰谷因寄续云升 
　　又　序云戊午秋又至西涧 
　　案秋作夏 
　　寄若和尚 
　　案此首后有九首一首题云黄即生得小铜印其文曰李古物也戊午夏黄集我诗题我集且标印其上而解赠之以李归李符其氏也又八首共一题云秋风八章留别 
　　喜祝豫堂来自吴中因以留别 
　　案此首后有一首题云巿屋灾裁其余材用构小亭颜曰瘢柱戏作 
　　十二辰鉴 
　　案此首后有一首题云感化寺多古松有轩三楹时入灵籁远臻法师以听涛名之且制以图为赋长句 
　　秋山对雨有怀陈氏兄弟赋诗三韵而陈书适至遂成一律却寄 
　　案此首后有四首一题云天城寺定光塔下作一题云题天城寺慎淳二王泐石书一题云藏公生塔落成喜赋一题云分花漫赋 
　　芳草 
　　案此首后有二首一题云村父采菊见遗一题云九日石堂峪力疾登高适王兰谷遣使遗鲑菜江州白衣遂复同之喜而有作 
　　秋花行因花佣顾五作 
　　案此首后有一首题云九月十有四日孤游花下悠然成咏效陶体 
　　收稼了咏怀　寥寥古初色得意转忘言 
　　案此二句作先天徒已凿且得后天存 
　　可惜　他日得谁伦 
　　案伦作论 
　　不见 
　　案此首后有一首题云漫兴 
　　呈望溪老人 
　　案此题作上方望溪宗伯又序中老人二字作宗伯 
　　又　序云未获接待而 
　　案无此五字 
　　又　石兰多秋阴 
　　案作硕鼠多野心 
　　又案含中集止此睫巢集于此下尚有第六卷及后集一卷皆于写定含中集以后所作 
