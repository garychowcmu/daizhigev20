

　　钦定四库全书

　　集部五

　　青崖集五卷

　　别集类四

　　元

　　提要

　　（臣）等谨案青崖集五卷元魏初撰初字太初号青崖宏州顺圣人从祖璠金末官翰林修撰以伉直称元世祖征至和林甚见礼重璠无子以初为后少辟中书省掾史告归有荐于朝者帝问知璠子即授国史院编修寻拜监察御史官至南台御史中丞事迹具元史本传焦竑经籍志载魏初青崖集十卷文渊阁书目亦载魏太初青崖文集一部七册是明初原集尚存其后乃渐就亡佚今从永乐大典所载诗文搜辑裒缀厘为五卷犹可见其崖畧史称初好读书尤长于春秋为文简而有法而集中所记自称与姜彧同辱遗山先生教诲又称先生入燕初朝夕奉杖屦是其学本出元好问具有渊源故所作皆格律坚苍不失先民轨范又其在世祖时始以经进读旋歴諌职遇事敢言开国规模多所禆益集中奏议一门皆详识歳月分条胪列中如请定法令请肃朝仪元史皆采入本传中其它若请缓椿配盐货请禁刁蹬客米请优护儒戸请旌郑江死节请修孟子庙请和顾工匠请罢河南签军诸议史所未载者类皆当时要务切中事情今幸遗集仅存尤足以补史阙固不徒以文章贵矣

　　乾隆四十六年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　青崖集卷一

　　（元）魏初 撰

　　○五言古诗

　　奉答杨左丞诗【并序】

　　左丞相公公【宋驸马姓杨氏名镇今江西行省左丞】自江西来杭不鄙不肖以诗见示拟古云志士多苦心观梅云月淡溪桥浸踈影雪深篱落见横枝渔村云篱灯吐秋影岸荻长春芽野水一双鹭暮烟三四家维扬遣怀云梦回孤馆人千里漏转重城月一楼客中清明云满眼落花随水去无情垂柳共春愁秋色云凉月一江飜夜白夕阳千树夺春红和周公谨韵云村酒黄花九日后晓霜红叶两山秋登孺子亭云春树倚檐分浦色暮云含雨渡江心寄林上人云林树有无生雨气野花开落见春心似此等句皆清峻有古意前贤谓文章之作恒发于流离困顿憔悴无聊不平之中今相君生长富贵不为声色狗马所夺每兴怀托物乃能造此雅澹境界非其笃好而才品不凡者未易及之敢作古语一章奉答厚意
　　风雅日已逺嘲评月露多况当纨绮贵此意竟如何左辖膺朝寄疮痍仰抚摩一斑时尔见清峻涌江波好在都俞际赓吟舜殿歌

　　三月廿九日郡庠后亭燕卢启先佥事

　　晨集颖江陼列席当蕙边斯亭信显敞翠岭带澄川潮驾宜城歩山积司空原青松纷被径红桃竞发园众宾起为寿繁音出娇弦中觞念逺离岁行已再迁漂萍有时合浮云未见旋今朝不为乐来会知何年

　　安庆郡庠后亭燕董佥事

　　鲸鲵起淮服郡邑尽烧残兹城独完好使者一开颜省风降文囿弭节遵曲干双池夹行径累榭在云间天逺羣峯出地逈沧江还霞生射蛟室鴈没逢龙山开罇华堂上命酌俯危阑主人送瑶爵但云嘉会难岂为杯酒驩乐此罢民安魄渊无恒彩清川有急澜明晨起骖服相望阻重关

　　王仲思所藏幸蜀图【小李将军画】

　　曩予按川蜀此道凢九过仰髙如梯登遇下若井堕﨑岖百险中平歩得几个朝来拂横披恍若有今我因思开元初四海乐恬妥米帛三四钱万里絶戍逻华清歌舞时已构此坎坷不独君王家人生械亦叵将军岂无心可以铭诸座

　　匏瓜诗【并序】

　　禹卿赵君别墅筑亭曰匏瓜诸公咸有歌咏初不揆以渊明户庭无尘杂虚室有余闲作十诗以道其闲适之意在风俗奔竞中独能操守如此其亦可尚矣
　　出城十里余小小筑园圃墙頺补青山月冷杵秋黍萧然无人来风叶拥庭户
　　志意若不足文书官有程何如田亩间脱落尘土星时时有佳客烂醉秋风庭
　　此书不可废此酒不可无醒时自漉酒醉后还枕书人生天地间穷逹竟何如
　　人皆有乐地百伪夺其真朝趋富儿屋莫随肥马尘不知竟何得空负百年身
　　青云半知已遐遯非寡合持身自有道许与不可杂君看谁卜邻慎独有悬榻
　　非无功名心乐此樵与渔炎凉各以时知力谁能渝萧然一亭上心境还清虚
　　只今终南山亦自有少室快捷方式以索价兹心素所疾一匏无余事优游保清吉
　　匏瓜圣所喻系着亦何有时行与时止岂复论竒偶聊以名兹亭拍塞贮春酒
　　筑亭瞰平野四望情意舒青山入座来尊俎杂肴蔬虽无九鼎侈此乐亦有余
　　以君迈往气未必能乆闲唯其不自售所以行之艰作诗固可工亦可厉痴顽

　　杨庸斋移竹二首

　　子云筑新居潇洒过日月一官笑郑虔忍为尘埃没归来谢俗声山影动檐樾看此渭川秋万古幽兴发
　　青青河畔柳旋挿旋成阴夭夭溪上桃蓓蕾开红金谁能爱吾竹过眼从萧森凉风岁云莫乃见髙人心

　　闲居杂咏五首

　　家贫人事稀萧索坐茅屋虽无舟楫心诗书敢私淑髙卧北窻下清风响梧竹
　　圣道岂逺人其源由洒扫惟彼贤逹人乐以不知老喟然尝自伤立身苦不早
　　朱墨生涯拙青铜勲业羞三山鳯伏月万里鹰搏秋时时拂尘卷造物何悠悠
　　人生百年内忧虞何时歇不如弃尘事读书古松樾伟哉圣贤心秋波湛明月
　　伤彼蕙兰花不结君王池秋露有肃杀落日空山陂良无呈瑞姿虚名将奚为

　　为亷公廸寿

　　矫矫亷泉公有子令公廸读书逹事体意逺文且质余兹何幸焉得与共宪职但愿君侯心敬慎恒若一

　　诸葛武侯

　　汉运固已厄臣心无偏安出师非幸功为国将胜残所当尽者分不可期者天至今原上草惨惨萦愁烟

　　○七言古诗

　　畎亩謡为马丈师易寿

　　君不见阿衡畎畆一饿叟孰谓乃有尧之心以身许亳即自任从容一理无升沉又不见陶家松石草堂月万古笑傲声辉发即今有人谁似之介山处士心如雪怡情抱蒿莱敎子付塾说一家唐舜民肯事张仪舌先生于兹一何少先生于兹又何拙世间碌碌不足数赖有天徒与吾语茫茫四海少颜色会当下笔生风雨

　　为朴散提刑寿

　　精神满腹眼如漆落笔蛟虬大如尺君侯累世公卿家清议到君能事毕忆昨台中初见时虎头金节含春姿陪从评议得梗槩磊磊落落青松枝相期不得长相与汧陇秋烟汉城雨今年驻马鳯凰泉定敎有此青灯语便当载酒三百壶对君城南梅花株为君上寿为君舞醉倒不用春风扶

　　赵公泉

　　赵公智者流乐水性其天居人慕公义以公名公泉巉巉石齿作细穿引渠厨屋清涓涓西锹东锸各有用门前半溉桑麻田微雨乍添春荡漾轻风细蹙秋沦涟行潦之水无根源岂能逝者如斯川泉石之娯君实贤我意爱君或不然东甫妖氛今未已要君倒卷黄河湔

　　赵樊川

　　四十块坐未出门樊川佳处来传闻就中韦杜称第一赞皇赵公今主人主人本是风云客斡旋造化工弥纶西南雨漏不可塞以手补之天为新慨然拂却长安尘移家要与黄溪邻霜叶烟花秋复春十年人仰樊川君鹤书一夕复征辟玉案圭峯澹空碧巾车迢迢入燕国前日所闻今始识相逢重索城南诗才薄空惭少陵笔

　　送王敬之御史耿伯玉台掾东归

　　敬之方平尚质直伯玉谟谋加致密中台二妙卓有声骢马西来能事毕绣衣东望五云深卢龙烟草金沟水欲知别后忆君时万迭秦山秋雨里

　　题赵明叔未央瓦砚

　　凄凄古月土花碧溜雨秋檐照萤湿龙拏虎搏二千年火烈风摧见枯质鈆香蚀尽星萧萧又逐幽人入潜室繁华百阅无好心凈涵秋波墨如漆神工巧护有所持主人郑重董狐笔

　　书听琴赋卷后

　　寥休爱君如爱弟为君赋此尽琴意寥休既作汗漫游今君亦从此而逝呜呼天地谁知音明月髙山与流水

　　鳯翔城南得京都家书

　　鳯翔城南山路迷鳯翔城东人来稀黄尘鞍马偶相及乃是史子京都归仓忙问讯语未已手出平安遗我思开缄一读为再读咫尺慈颜不逺违怱怱二月长安道南北驰心似秋草女孙解语学念诗应道在家贫亦好

　　杂言送刘乐二公

　　君看冀北马逸足一展无九州岛黄金络头亦不恶要与八骏追真游君看万里鹄六翮搏清秋安能只作梁上燕衘泥附热空啁啾吾家刘兄谁与俦济物不减商川舟吾家乐弟师前修慷慨已识元龙楼酒酣气张吐竒熖霹雳堕地腾蛟虬世间俗事不着眼况复笔墨镌顽鲰南风吹云动髙兴拏舟吸翠滦江头江头去天才三尺倾肝露胆皆公侯乃知君家富贵本易取落落不必工雕锼我穷闭门秋水隈买田无力耕无牛墙根草色上阶緑雨中破屋枝撑幽不独人嗟我亦嗟直以不愧消百忧因君作别一大笑始信寓说未易齐鹏鸠

　　杭州大雪【并序】

　　至元二十有一年十二月七日杭州大雪之明日偕中丞杨子裕治书侍御史张梦符自涌金门登舟谒林和靖祠过太一宫凭栏四望呉山诸峯琼楼玉树上下一色日光皎然不敢正视长时在烟雨空蒙中忽覩此晴霁亦竒观也梦符走笔赋长语数韵初不揆度牵强奉次
　　寸肠不用多蟠结千计百思徒屑屑春风昨夜到梅花况是西湖好晴雪平时走马入燕云不忆扁舟落江浙人生南北亦偶然造物何尝管调爕竹捎松滴玉零星一様林逋诗苦冽神仙官府小洞天琴鹤正为我軰设酒酣击楫回中流江山逸兴悠然发自怜青鬓已如丝只有丹心犹似鐡

　　利州值雪次张周卿韵

　　至元丁丑冬分核东川趍中台二妙霍与张适与会遇成同途朝行长林夜守更语话情切忘﨑岖偶然雪岭滑复滑驿骑凡劣不可驱一日凡五坠五坠之外犹可探骊珠黄泥满身不足笑大笑騃仆汝坠汝复来吾扶相看大咤复相语谁遣不守君家株我时酒热气已张乃谓此亦何足成嗟吁与君更约明年行共看夔州八阵图

　　题归潜洞

　　巅崖凿透苔花碧遶磵风来竹香湿龙头蜕骨蛰不飞老殻中枵含古质横林六月秋生衣垂帘冬夜春浮笔主人梦觉邯郸来乍得幽深快胷臆君不见玉关将军冰雪肌庙堂谟臣安危机一发不中羣口讥昨日把笏今扶犁谁知赵侯鬓未衰中流勇退世所推却愁此志不终遂再使腾踏今昌期

　　送赵大中从李五祖奉祀岳渎

　　男儿兀坐近四十骨弱心痿徒补辑遶床百匝呼少陵安得秋风生羽翼吾家赵弟本不凡鬓秃须长眼如漆江海方期汗漫游一夕飞缄御香湿天台真人马子征爱君能诗重君笔太华峯头日观西万壑风烟入呼吸归来落纸中书堂顿觉吾軰生辉光青云从此一万丈回首俗物都茫茫

　　登朝天岭

　　余来汉中凡三年大山小山行欲遍今年复有东川行大抵势随岗阜转石头荦确颠且危不独心惊梦亦战利州城北到朝天又是川行山一变悬崖皴涩留苔青石罅阴森欝松蒨得诗数语疑有神得酒百杯亦不倦回环应接竒无穷乃见平时所未见落落参军正紫髯行行御史真鐡面相看大醉复长歌灭没春鸿天一线

　　适安堂

　　穷通有定分流坎无庸悲湘累自苦亦太隘韩子孤愤将奚为人生百年浑几时鼠窥鬼瞰徒成私何如樊川一樽酒徃者莫究今已而秦川如画渭如丝韦曲杜曲无声诗髙堂驾空竹树里觚棱潇洒含幽姿起居饮食颇自适不矫不饰随所施举手为谢昌黎师乃今平原能得之有时髙咏归来辞有时独酌芙蓉巵人间所得容力取委之顺之夫何思

　　韩监察所藏画马

　　房星降精云晦明天机灭没麒麟行逸羣絶足岂易得侧身伫目长风生忆昔周王走八极不惜千金买竒骨浮云追电迤逦至千里瑶池才一蹴汉家沙苑唐虎臣队色满山云锦新只今雄骏竟寂寞转益愁向驽骀羣吁嗟冀北亦古国安得天骥曽不闻驾辕伏枥计必有王良伯乐谁其人韩卿好古得此图索遍乌台好诗客侵晨打门惊梦觉开卷金石声■〈口画〉■〈口画〉雨中破屋百不遂才薄何以塞君责此图一日当飞去看避青骢洛阳陌

　　游玉泉

　　少时尝读子虚赋爱其胷中云梦淮湘鄂越厯厯生风雨我思古人何悠悠遂欲大放心颜挥斥八极鞭九州岛谁其捉我坐屋底壮心不死庸有几玉泉一觌凡五年风水咫尺如千里孙刘爱厚有嘉招温诗厯落亦竒士郜侯俊秀甫逺来骐骥不惭驽与齿借驴肩酒穿村行云烟草树来寻盟初盘山腰探龙窟空明鸿洞玻瓈青买鱼酾酒放船入鳌头掀舞蛟人泣鼓楫敲舷凌浩荡嵓崖倒影屏风湿君能为我倾倒双白瓶我欲为君■〈扌弃〉醉一吸复一吸沉竿续蔓不可测黒緑阴深五千尺杳然心悸身生芒泊岸为着灵运屐攀縁古栢上层巅细路蜿蜒遶■〈鱼畺〉脊万古风从鸟道来夕阳天影凝空碧解衣小憇足力生西南更觅丹丘迹人生天地逆旅间贵无等伦惟有闲功名既不麒麟阁箕颖自合相追攀折腰摧眉必不已役役没没谁尔怜我知此理有定论所遇所穷或者天东山歌酒乃大起夜郎醉月终其年古贤出处各有以安吾见在清樽前

　　观象诗【此旧作也至元十八年见之于并门张巨源家因録之】

　　皇帝马棰开云南始得一象来中国中国传闻未尝见一日争覩轰霹雳巨鼻引地六七尺左卷右舒为口役耳项垂垂倍数牛皮毛苍苍艾豭黒目竖青荧镜有光背阔隐嶙山之脊卷髪蛮奴鐡作钩要将驱使惊九州岛吾闻国家方寳贤异物自至非所求谁能更上旅獒篇清风万古追西周

　　○五言律诗

　　送刘祥卿之上都

　　笔砚相从日于今四十年关山长契阔尊酒暂留连汾水秋风里滦江霁雪边故人如见问为说已华颠

　　送张梦符

　　磊落衣冠旧诗书照眼青礼闱今妙选宪府昔才名汉水三千梦钱塘十里亭殷勤一杯酒江海望澄清

　　送叶亦愚

　　向在诸生列孤危斥老奸今逢太平日咫尺拜天颜尽已都俞际无心用舎间钱塘八九月秋色满呉山

　　挽吕丈子谦

　　忆昔京都日青山拜上庠只今江海外白髪见诸郎行业谁先后功名竟茫无从酹秋草三复白云章

　　褒城即席送何侍御

　　话别京都后音书随渺茫相逢汉皋上鞍马又怱忙我泪狄仁杰君评许子将殷勤一杯酒此去重相望

　　送某学士

　　鲁斋天下士髙弟数君侯立学心恒切居官行益修旱苗方渴雨健翮正横秋尊酒何年夜陈登百尺楼

　　送杨子裕参政赴江西省

　　世契前朝旧台聨此日同才谋知缓急肝胆见清忠江海风烟里疮痍煦燠中太平十二策正要沃宸聪

　　梦弟妹有感

　　弟妹飘零久羮墙念虑间相逢应有日比老合投闲梦逐鸡声断心随马影还清明寒食近烟雨万重山

　　顺圣温泉留题【有序】

　　戊申岁初年十有七从先大父玉峯靖肃公来拜祀先垄曽浴于此今初独来父祖俱弃世犬马亦已四十嗟岁月之易得怀先人而咏叹丘山零落堂构多惭因留数字以纪岁月
　　破塜风霜里诸孙肮脏边龟趺埋老藓翁仲卧荒烟宗邑嗟谁起文源愧我传一杯清酹底聊与慰重泉

　　为唐佐弟寿

　　兄弟惟君我相看半白头迩来方聚首今又问行舟风雨山窻夜鸡豚石涧秋此期须有日灯火读书楼

　　○七言律诗

　　三次雷苦斋韵二首

　　年前五月与行台姜公别于太原之三郊尔后初留滞居延者凡八月今始还司苦斋宪副以游金山寺二诗见示因次其韵复寄姜公行台
　　鞍马黄尘已强颜更堪白髪镜中看曽陪尊俎回春暖正想音书慰客寒胜览足供诗笔徤相思今觉带围寛长江一碧横千里无复秋风细有澜
　　三仕陪从契分深每髙谈议豁尘襟十年脚有随车雨一片心无徙木金晴雪梅花曽汉上白云秋水又汾阴黑河沙土扬州月别后相思直到今

　　次男必复韵

　　心头何事最相关一片飞云万迭山去驿来年才得信分司六月不知还身归造物乘除里意在经营惨淡间为报金兰何侍御别来今已鬓毛斑

　　奉次明叔赵君见寄诗韵

　　尝拟骚人作问天贤愚谁后复谁前尘冠一拂岂徒尔霜简千年要凛然自许已知吾计拙并驱那敢子争先南风雁足诗来好归思遥生秋草边

　　次重云儁公韵

　　山中月影共婆娑发兴题诗墨自磨空负有言如郑直未能遽止似商讹本来抟击风棱少此去归休意思多且喜居延凡两月与君时一到无何

　　寿御史中丞

　　丞相勲名纪太常君侯忠鲠复腾光青宫意注文贞笏白简风生肃政堂守道自当成豹变击强初不待鹰扬黑头事业磨崖颂要共生平日月长

　　白塔遇表兄刘君

　　至元七年吾兄刘公之官谦州尔后初亦从事川陜治汉中汉中去谦州不知其几千里也用是音信隔絶吾兄又遭际变乱艰险百至乃弃家业挈妻子奔窜南来初未之知也十有七年初奉命有事巩昌因赴京都道出保定白塔驿与吾兄相遇不觉惊喜如对梦寐吾兄虽精神不衰而须髪已半白矣乃举觞相劳苦吾兄因谓初言余几死者数矣在患难中毎南望屈指数吾兄弟辈如隔两世将谓不复得会聚矣今见吾弟可胜喜哉但牧之弟尚在淮上不知当几何时得相见也因泣数行初亦欷歔叹念者乆之且诵向赠别吾兄诗云少日驱驰四海心中年忧乐輙相寻为不诬矣复白兄曰吾兄不爱死艰苦万里尽忠本朝为圣天子见知此舌尚在功名富贵恐廹吾兄耳别离愁苦之思当埽去乃举酒上寿作五十六字以侑觞云
　　蜀道山尖上似天谦河雪片大如绵兵尘澒洞七千里音信消沉十一年马上相逢有今日镜中惊叹各华颠几时收拾田园了风雨灯窻共醉眠

　　拜诏

　　五更朝马簇金沟共待鸡人报晓筹万国衣冠有今日九天宫阙照神州紫泥书带炉香拆赤羽旗随日影流一片嵩呼春色里戴盆何幸望宸旒

　　拜诏次尚书刘公韵

　　龙斾霓旌夹两阶九重阊阖一时开千官花底瞻天拜双鳯云间捧诏来生意根荄如启蛰欢声朝野似闻雷小臣虮虱浑无补愿酌春江酹寿杯

　　通明阁

　　千尺觚棱北斗横一川烟树冷云平瀛洲方丈知何在渭水终南画不成天上碧桃青鳯啄月边瑶草白龙耕自怜未断人间梦赤日黄尘六月行

　　子阳李兄与余家交三世矣故于初颇相爱念子阳才踈意广不屑细务且知时命未偶因放浪于诗酒泉石之间尝自赵抵淇由洛阳登华山至长安而还得诗文二十余篇皆名公投赠之什也至元十一年初以事来镇阳得遂披读敬书五十六字以发挥吾子阳襟期之梗槩云

　　不是孤髙不爱官只缘行路古来难一杯径醉从人笑万事无吾着眼看安得暂离尘梦里放敎髙卧冷云端此心此话谁能会邂逅青灯几夜阑

　　赠答商台符

　　玉削青尖太华山君家名胜百年间相公开府今分陜吾子承家又铸颜诗似晚江晴浪卷心如春水白鸥闲自怜南北成何事粗向交情见一斑

　　奉赠虚极刘仙翁

　　闻说秦州地上仙心无一物思飘然云山想象俱成画杖屦追随惜未縁引鹤看花秋径里枕书听雨夜窻前回头尘土三千丈何处人间有洞天

　　次韵答左丞杨中斋

　　每惊尘虑顿成空曾接君侯玉麈风青眼相看文字里丹心都在简书中一时人物谁轻重千古讥评几异同明日洪都宪司去不能无意失诸公【子裕叅政巳还中省公又戒车北上】

　　青霞观

　　花枝欹曲竹勾连中有青眉地上仙清露和香殊旖旎晚风吹鹤更蹁跹只知尽里今无笔谁信人间别有天呌断青鸾飞不到黄尘一隔路三千

　　得男必复书

　　来时暑雨拍车头到日冬烟压草楼酒为瘴来须强饮书因家逺屡轻投计回蜀道一千里遍走秦川八九州岛咫尺还司敢停脚西南又入剑门秋

　　挽孟待制驾之

　　有志明时竟不伸士林公议惜斯人秋风断鴈从谁托老木清霜见本真草草杯盘千里别悠悠天地一丘尘题诗忘却伤心处为是传家有鳯麟

　　读汪氏义武忠烈二碑

　　宣慰公初闻之乆矣今年夏公枉过余于长安客舍不获欵曲为恨未几初以事至巩昌将谓得奉承言论以偿夙昔愿见之心也不数日公复以事诣凉州胷中欝欝未遂快惬因读义武忠烈二碑作五十六字书以留之以为后日与公相会之资云
　　矫矫风神义与忠堂堂父子陇西公孤城抗节前朝事万死开边此日功上国贤藩俱倚重诸孙此志独称雄两碑读罢登髙望落日祠堂满树风

　　送梁贡父

　　少日骞腾鹰脱鞲牂牁秋色上呉钩五年直到天低处万里生还海尽头尊酒相逢有今日恶怀无复论穷愁此行敷奏蛮荒了合近天家五鳯楼

　　挽陈叅卿季渊

　　文源浩汗接元麻诗律新竒自一家人物百年谁鹗表秋风孤剑几龙沙膝横坡老敲门杖头戴渊明漉酒纱恨煞归来纔几日白杨原上闹啼鸦

　　挽殷佥事献臣

　　曽扈龙旗北斗傍逺持使节到扶桑性情邃密希前宋诗笔淋漓近晚唐方倚细陈清泪疏不期便入白云乡伤心千里燕南道落日鸦啼垄树苍

　　次前韵赠雷苦斋侍御

　　倚遍江湖寺寺楼却乘騘马到西州心如老栢千年雪节似苍崖万仭秋公议自当归宿望时评且莫叹迟留萱堂强徤儿知学底是君侯可用愁

　　送程侍御巨夫

　　一封丹诏九天来御史青騘翰苑才廊庙乆劳思稷契丘园初不望邹枚定知天下无双士正在君侯此一回自昔楚材为晋用中原麟鳯莫深猜

　　青宫赐敎化参政海青

　　瀚海东边百尺崖崖头霜鹘矗云开红香晓动千官合緑涨春围万马来俊气共知为异物老拳真见不凡材当时宠锡非无意已有光辉极上台

　　赐蒙固岱平章海青

　　海东青鹘气凌空锦臂绦笼下九重春水纔溶千顷緑头鹅已落半天风须知神物不易得自是圣皇酬有功丞相黒头谁与比此心正要答宸衷

　　张提刑向尹大兴天子以二海青宠锡之未几拜兹命则知睿眷之有在也于其行作诗以勉之

　　龙旗簇仗暖生烟鸷鸟搏空控老拳万里风头飞雪急千官影里得春偏也知颦笑非徒尔始信澄清不偶然为报山鸡莫回首雄心长在碧云边

　　吾乡之崖有以青得名者余尝取以自号至元十四年偕御史国瑞外郎周卿有东州之行道出阆州阆之南二十余里佛阁突兀因周览形胜得河南人王子京青崖石刻不知阆之崖与吾乡之崖一而二者耶抑海内一家山川脉络同一元气二而一者耶或其偶与之合耶乃书此以识

　　遥遥阁道倚空青湛湛澄江练影横千佛参差半天上四山环合一川平云间烟火无闲地画里升平有此行乡国三年六千里偶于仙苑见崖名

　　留别宪府诸公

　　五年騘马颜何厚一日天恩愧不任共道相从有知已定交何必到分金两行清泪三年别一片白云千里心珍重鳯凰池上客明朝走马蜀山深

　　寄商左山

　　清明后数日陪姚雪斋张邻野雅集于匏瓜亭偶得五十六字奉呈左山相公千里一笑
　　丽泽门西十里亭记从别后几清明梯航遐国归筹划柱石中朝望老成满眼青山连夜梦一尊明月两乡情花时更向东皋醉膓断云间百二城

　　青崖集卷一

　　●钦定四库全书

　　青崖集卷二

　　（元）魏初 撰

　　○六言诗

　　奉答亷公劝农

　　亷君以御史弘道六言二诗见示因次其韵又作廿八字奉送吾同寮太原之行
　　小烘茶瓶带腊新封酒瓮迎和醉里西山南浦眼前仰岭髙埚
　　满眼江山图画五年风浪穷船诵读愁无眼力裁培正在心田
　　章江晴緑逐春生铁树祠前有此行人笑青崖痴老子爱君古意未忘情

　　港口舟行是日室人生日寄此为寿

　　歳歳逢君此日相望长在他州风雨吴头楚尾五年才共行舟
　　今岁纔春又别洗妆应在书楼细卜归来消息荔枝红彻迎秋

　　○七言絶句

　　赠髙道凝

　　侍御道凝之尊君侍郎先生在中綂末建元之前十年我先大夫玉峯被召荐中州名士大夫六七十人有曰西京髙圣举年三十已上博学善属文通世务有器识亷介有守可使临财亦可以临政歳丙辰遗山元先生入燕初朝夕奉杖屦曽闻其说今之能文者李之和髙圣举人莫之识也自后初尝求先生之文如记如序如诗文徃徃读之不能舍去道凝初相识歳久未尝以事相接至元二十年初承乏江西宪司道凝已弥纶省闼有日矣用是得欵奉言教今行台金陵敢以四絶句歌咏其梗概云
　　吏部真纯玉不如济时心彻五云车中州名品存公议先子垂亡有荐书
　　吏部文章不近名悠然流水与云行百年文柄遗山在曾道波澜独老成
　　中郎才业自家传际遇青宫倚注偏最爱两年无一事雍容筹笔直如椽
　　江南骢马旧知名共喜金陵有此行去去鳯凰台上月拍江风雨听秋声

　　赠李吉甫

　　故人相见眼增明尊酒殷勤且未平恨煞簿书尘土里两年寂寞度秦城

　　赠史子桓

　　泣血寻亲白发儿牛腰半是昔人诗伤心四十年前梦一片白云无了时

　　赠宋碧湖

　　碧湖老子识朝贤白璧明珠有此篇青眼相看岂虚语不妨收是买山钱

　　赵伯恭母八十

　　养心戒饮不易得谳狱平反阴有功圣善寿征应在此百年无日不春风

　　峡山寺

　　擘破深青太华云中浮浓緑是通津画图尽有江山在绀碧瑶环恐未真【寺传有袁氏玉环故事】

　　宣德

　　曾侍蒲轮四月行入冬风雪哭铭旌到今三十余年事依旧山围水遶城

　　寄扬州金使君

　　两年不到摘星楼鴈隔江声送客愁昨夜金山船上月澹随帆影过中秋

　　栁潭垂钓

　　阴阴杨栁一丝风脚底行云在镜中不为君王肯同载便将烟树换齐东

　　巡按京兆口占二首

　　二月五日巡按京兆诸君祖道汉中城北醉中口占二絶至陈仓书付金州邸万户之第二子持去

　　忆昨春风石马园【园有石马二不知何代坟也】偶因离别却成欢杯行交错殊无意酒到轰腾不属官
　　此别分司拚数日浑教聚首是三年臣门如市心如水有底藩篱不醉眠

　　记昔

　　宝殿光辉记昔游川原风物入悲愁儿时曽识东园老弹指中间到白头

　　望汉王城

　　汉水之北有原峻削其上砥平土人以汉王城目之至元十五年因课农登法隆院阁时山雨乍晴緑野平逺在奔走覊鞅中得凭髙伫目亦一快也乃书此以识
　　阴阴楼阁复层层脚底风烟緑树平行到上方人不见倚阑独有汉王城

　　独石

　　打头土屋椽如漆容膝荆床雨似秋分例一杯糜子酒几时能近鳯凰楼

　　洋州公宇读文与可苏东坡诗刻

　　篔筜太守雪堂诗花满亭台酒满池今日水空花老尽一庭秋草罥虫丝

　　宋氏家藏花光墨梅

　　人说花光物外仙文章豪客欲移船春风留在三花树要与东溪结后縁【束溪总尹汉臣自号也亦善于梅事故云】

　　寒食不出

　　想得西湖放满船御街杨栁已生烟轻风细雨无人到独立海棠花树边

　　冬除

　　行役经秋未到家入冬消息望灯花拥衾坐数更筹了明日春生喜有涯

　　赠笔工李子昭

　　广寒秋颕雪离披汤沐中书旧有期千古管城今乐地未应人笑是书痴

　　云中郡赋云中一首

　　云中近代称名郡楼阁风烟亦可观一上官庭传徳语文书如涌事如攒

　　献龟

　　六月二十二日予降日也青溪早发舟人以龟来献
　　自叹元非搏击才海南归棹趂风回一杯汤饼逢今日独有河神献寿来

　　放龟

　　绕足青毛背缕金未应无意出江深从今去去清渊底珍重千年共此心

　　送李两山

　　南来喜见两山诗袖里春风鬓欲丝明日朝京五千里正如贾谊入关时

　　送李鹤田

　　乐章十二见才情挂剑文章老更成吉水一椽茅屋在不妨高卧看秋耕

　　送敬伯仁

　　床头白酒屋头山未老谁能得此闲收拾寜山哭麟解更休容易向人间

　　送耶律百强

　　不是孤高不爱官过庭长恐负清欢一盂菽水还家日衰俗中间得此难

　　送杨季海

　　交亲零落鬓如丝两袖秋风一束诗明日还家有人问青衫不似读书时
　　险阻艰难四十年西溪诗笔旧情縁珠帘寂寞西山雨又逐孤灯上客船

　　丰州

　　五更骑马望明星细草坡陀迤逦行一片长川天不尽荞花如雪近丰城

　　溪亭午憩

　　傍溪亭子荫龟鱼花竹迷藏画不如检点江头春事了不妨高枕卧看书

　　三径纳凉

　　阑干欹曲护羣芳恐似陶家欲就荒日午坐来松影合南风吹雨似秋凉

　　题阴徳记后

　　大定间漳州董公为道源李先生撰阴徳记书二本一备史馆采访遗逸一遗其子师孟俾知仕进之所来由呜呼前辈喜人为善且乐于激劝其意味乃如此道源先生之遇不遇虽与文正公不同志则一也其为人必不凡故为时辈所重敢作诗以识之
　　不为良相愿为医落落胸中亦自竒一片活人心思在百年名笔有真知

　　峡山寺别云宪使文宣慰诗人李梅南

　　来时船疾不曾登去日星飞又促行径为诸公暂留别四更烧烛看题名

　　代州别刘云溪公

　　爱我疏愚独数君爱君真实更何人相逢不惜相将去醉倒玉壶别有春

　　寄逺别

　　千里长河五年戍万山风雪断来音屋头昨夜霜如席愁折金闺一寸心

　　田家謡

　　五月军回未有期不禁烟瘴入枯脾马头一骨还家日只有弓刀似旧时

　　为戴秀才题张骞乗槎图

　　一片枯槎物外仙浪花如雪水如烟只应直到天开处冷笑闲横尽日船

　　新寨二首

　　万事乘除不可期此行休怪到家迟千山万水秋光里尽是君家得意时
　　送别交亲有所思却愁骑马到家时从渠看得青山饱人事如今不要诗

　　弘州

　　百年雄杰玉屏老疑有英灵在此间几日邻乡买田了闲时骑马看南山

　　出湓浦寄刘牧之

　　九江一月又吴东千里青山半日风昨晚看潮亭子上一尊白酒与君同

　　胡仲滨益坚斋

　　不为求名效独醒不縁蹭蹬便忘形留教吏部文章在尽是君家座右铭

　　宿神溪

　　千丈危巅鸟道斜万山深处有人家年来常有催租吏却恨溪流片片花

　　醉吟

　　一别醉乡千古梦无边尘事百年身青山满眼花如锦莫遣刘伶笑杀人

　　杜止轩词翰

　　方朔才名语意新牧之风调笔如神龎眉苦节秋风客未必如公出处真

　　十月见蟢子戏成

　　蛰后垂纎见亦竒只应佳信示前知床头镜子拈来看未分清霜入鬓丝

　　松涧张君

　　老涧阴深百丈崖崖巅松影矗云开几时得向松间醉细听秋声带雨来

　　梅坡张君

　　曲水亭边酒一巵风流文雅记当时而今西去船头月除有梅坡五字诗

　　竹山张君

　　山上亭亭竹万竿山前花木曲阑干高情谁似山人好教子读书不觅官

　　竹

　　冷拂苔痕緑影香细抽空碧出邻墙风来瑟瑟惊秋寂雨过梢梢弄晚凉

　　送僧游蜀

　　峨睂山色锦江春剑壁空岚玉垒尘别后登临有佳句不妨忙却坐禅身

　　港口舟行

　　鸡犬山田计未成白头又有海南行只应汤饼逢今日儿女相看话此情

　　送周集贤正平致仕东归

　　江山如画四时春独有■〈土巢〉陵气象真馆阁风流有今日鹿庵之后更何人

　　寄耿伯玉台掾

　　爱君情味唱君词一别秦亭有所思碧玉骰盘荔枝酒夹城花暗独来时

　　嘉庆图

　　小小瑶华楚楚兰茶芽瓶子荔枝盘太平三百年前事犹及江南画里看

　　刘汉卿莲社图

　　不为庐山面目真不因诗酒自由身高情未落龙眠笔元是羲皇向上人

　　毕舜举兰亭图

　　歴井扪参蜀道难扁舟江海又狂澜昔贤觞咏今无复画里风流亦好看

　　伏生授书图

　　心传心学见都俞秦火烧来一字无若道汉儒无补益如何留在授书图

　　韩君美所藏支遁观马图

　　千金竒骨岂易得方外若人犹尔怜自是龙眠有深意不应叅作画中禅

　　王武子看马图

　　深院移床簇侍儿高盘云髻緑丝丝情知枥下驽骀骨不到渠家入看时

　　题杨国寳藏画马图

　　黄马昂头似喙乌墨云满身千里驹而今沙苑春风里落日晴芜澹碧铺

　　鴈鹭图

　　晴溪沙暖鸳鸯睡小坞花浓蛱蝶飞谁画宾鸿与饥鹭澹香踈荻雨霏霏

　　题杨国宝鹊华风雨图

　　簿书堆山日停午坐久髭须满尘土争如六月济南间鹊华峰头看风雨

　　宋上皇诗意图

　　月落风烟变古今画图今见入清吟可怜意象经营日不到苍生未了心

　　马嵬

　　九龄既罢事已矣偃月堂深祸更深纵把霓裳都拂去未应边马不骎骎
　　春草坡前万马尘麝香犹带荔枝新思量前日盘中舞含笑君王是路人

　　卜彦才所藏赤壁图

　　江山人物记当时再得坡仙境益竒今日披图见高兴簿书惭愧鬓如丝

　　出西乡

　　人歌人笑上茶园花淡花浓隔稻田十日按行秋色里画图才出武陵川

　　越王台

　　春风青草越王台脚底连云海舶回万国升平有今日笑人陆贾奉书来

　　葵堤散步

　　堤上葵花烂锦光晚风吹袖独彷徨不应畎畆栖迟处忘却倾心向太阳

　　送别

　　去国十年鴈影秋又逢离别可堪愁猿声一道巴山黑黄叶孤城月满楼

　　赠史紫微参政

　　王浚楼船一夕风顺流声势下江东谁知更有如椽笔气压吴山第一峰

　　郊行

　　入山深处更山深一片晴波一片金莫道人家不成画羊牛都在緑杨阴

　　题竹林七贤图

　　沧海横流百战身此心独有醉乡真逢君莫怪清狂客辛苦潘郎拜路尘

　　书字崖

　　沟上苍崖丈五高昔人题此诧边劳到今二百年来许一片空围半野蒿

　　梅岭前人有诗上得梅山不见梅又云着俸买栽三十本清香留与雪中开因次其韵

　　南海城边奉使回庾关曽记岭头梅自怜心似千山雪不见清香次第开

　　题牧牛图

　　流水苍烟緑树坡青山牛背饱经过生平尽有安排处辛苦齐人扣角歌

　　凌徳荣竹石图

　　翠影抽空弄晚凉雨苔含碧渍秋光漫山桃李春风底不似幽人意味长

　　寄答雷按察

　　中州元气文章伯四海今知有使君一片济时心未了风棱亦足张吾军
　　行役匆匆力未任欲因衰懒事幽寻诗来重谢多提奬跛鳖何堪有此心

　　题盛教谕家藏山水图

　　剪破湘云一片春澹横浓逺总宜人几时跳出黄尘去此画中间着此身

　　瞿塘图

　　瞿塘事去已千古芦荻花飞两岸秋四海升平有今日卧吹箫管到杭州

　　油井

　　细溜津津涌石尖云腴隐隐复暹暹银釭满贮燃灯坐似向东川看井盐

　　百井

　　才出并州第一程凭髙百井见孤城潇潇风色今如此却忆梅花雪里行

　　懐古

　　人道梁山是帝墟石楼苔雨上金铺千年留得降王在辛苦昭陵六马图【干陵前有东西班共六十四人衣冠各异皆刻本国王名及所受唐职云】

　　题李吉甫所藏寥休诗轴

　　谁道寥休与世疏青天推上六龙车看来诗笔今如此着白山人恐未如

　　徽州学正胡泳子游自京都来过予于维扬以士常中郎长诗见示又省掾王约彦博谓子游文笔有中州气象用是不敢以常书生遇之十月复会于杭且以乐府辱贶将拏舟归江东因作二十八字以赠

　　冠无獬豸带无鱼鹤步芹宫足自如一片青山满船月不妨读尽晦翁书

　　挽宋海印居士二首

　　诗酒交亲半老臣田园成趣自由身回头行路风波里得似先生有几人
　　杨栁阴阴拂緑苔杏花寂寂向谁开黄梁梦觉知何处白玊楼成不更来

　　九日对菊忆姜霍二使君

　　秋意生香簇緑云土膏栽满石头盆谁怜白发人千里独对青山酒一尊
　　高树围前射箭时小书楼上共题诗扬州灯火京城夜独立秋风有所思

　　浑源

　　曽从仙子看南山玊井波深雪色寒今日重来三十载儿郎骑马是清官

　　三角城

　　灵夏兵尘百战鏖城根石壁矗云高当时遗老今犹在说是山前有界濠

　　挽姨兄尚书刘公五首

　　外家宅相悲零落母氏风流记阿姨独有吾兄今又去百年亲话更谁知
　　高梁河上十年别白塔亭前再见时万里风沙颜色黑敝裘如结鬓如丝
　　铁石心肠报主知一生一死隔毫厘旌旗日影丹墀上三拜尚书亦自竒
　　牧之萍梗寄呉东南北音容只梦中莫恨终天曽不见天高留付若堂封
　　中郎堂上尚书宅才得从容又别离今日归来亦衰病两围秋草不胜悲

　　许左丞哀挽

　　至元戊辰尝从先生入京见先生敷奏如学知生知之说人心道心之论皆欵曲至到虽承诘问辞气自如继掌大政辞不受禄今虽云亡令人惭仰不肖颇辱教爱敢作诗以哭之顺圣魏初抆泪书
　　学道躬行意味真爱君辞气见忠纯千秋万古先贤传合作中朝第一人

　　挽李仲常运使

　　剑门秋色记分司煑茗西湖晚诵诗青眼如君几人在不因鞭策独伤时

　　挽司农侯伯禄

　　人夸铁面自河东晚歳潜心理性中一日归来便长往几人终始得如公

　　挽赵教授

　　马鬛封前乏妙辞牛腰卷里又题诗伤心故老凋零尽谁说宫门唱第时

　　挽夹谷士常

　　公事关心毎尽勤文章细意见为人野斋不负为知已马鬛封头笔有神

　　挽宋汉臣鉴山

　　长安醉倒十年余老木清霜一梦如前辈风流几人在鉴山诗卷有图书

　　挽辅正臣

　　读彻闽人痛哭诗风流遗爱见新词伤心御史青骢马今日行行避有谁

　　悼亡姬

　　草堂一觉巫山梦行雨行云今不知半夜青灯两行泪催妆犹记去年时

　　亷泉

　　亷泉乔木出氛埃闻道平章手自栽一衖緑衣人不见依依如待相公来

　　滕州王直卿父母八十之寿

　　人生偕老古犹稀八十相看一与齐有子有孙家事了千年双鹤上天梯

　　成美堂

　　偃蹇昂藏颇自竒与人成美不求知黄金铸就官街屋不及传家一轴诗

　　子午渡早发

　　五叶葵花盌口平虎蹄新过树无声三年按部成何事才见山王逺避行

　　汝郎川

　　汝郎川阔草油油秃尾河淤一漫流行上沙冈人不见黍田平碧澹生秋

　　秋江晚景

　　老树苍崖渍雨秋布帆风满夕阳舟生平一半江湖梦不到元龙百尺楼
　　池荷衰飒菊芬芳策杖吟诗上草堂满目暮云风卷尽郡楼寒角数声长

　　佚老堂为庸斋薛先生题

　　人海抽身得自由只随耆旧见风流而今冠葢长安道老死黄尘不肯休

　　书王伯坚尚书海棠诗卷

　　栢乡花好入诗传梦里石家锦障鲜记与使君曾共醉江郊亭下水如天【江郊栢乡之园名也树下有池如浸烂锦伯坚尚书以梦符海棠长诗见示有栢乡三树尤堪夸之句因书二十八字以识拜观之歳月至元辛夘七月四日】

　　甘泉

　　羊牛几点土空黑尽日人烟不数家赖得甘泉城外道洛波如练带川斜

　　府谷

　　行行春雨复秋烟西去长安又几千落日空庭望南北黄河城下水连天

　　解仲杰景陶轩

　　梨花澹澹栁丝丝午梦醒来半醉时门外红尘三百丈至人高卧看陶诗

　　愚轩

　　床头白酒屋头山数册闲书竹两竿张目不知人说似门前骑马是高官

　　萧御史公琰

　　章章绵蕝叔孙通矫矫麒麟御史骢四海升平有今日更须危论沃宸聪

　　顺圣先垄拜祀后有述十首

　　谱牒从姬旧有传移家桑水忆当年只縁遗泽今仍在留得诸孙拜墓前
　　菽水承颜尽所欢传家风土占髙寒力田桑梓供租了孝弟读书事最难
　　袖里春风事蔼然不争功利不争贤苏州一说天机在南北无兵四十年
　　不爱君家亿万赀求师教子动京师春风丹桂三千尺秀出十郎更两枝
　　操艺逢时与命违恬然心思不求知两魁文赋今仍在正是诸孙堕泪碑
　　河北兵尘拨不开河南撑住数竒才郏城一死人争惜不到褒忠庙里来
　　羽书南北无消息山压孤城破卵时一片丹心倚天地未应巡逺是男儿
　　危节中间奉节行堂堂忠义见平生归来杖屦林泉下谁遣天朝识姓名
　　诗礼庭闱少日情乱来风雨一灯青殷懃着就三千字留与诸孙见典刑
　　丘山零落愧何穷堂构空存惨淡中倚日青松一千树石鲸鳞甲动秋风

　　东峡

　　青崖直上耸苍烟东峡中边尽水田卖劔买牛吾有意会须桑梓似当年

　　马谦甫頥贞斋

　　不必区区名利场恰将真伪试论量扪心有愧秋风屋便与山雷是两乡

　　○赋

　　三秋霁赋【并序】

　　丙辰春正月不雨夏四月不雨秋七月雨雨之明日霁仆也感万物之得时伤所懐而未遇遂与客登燕昭之故城而眺焉草木林莾川原陇坂文文质质千种百品若有喜凉风顺白露私分成遂有期而不尤怨于天地间者仆于是心摄神静气浩志定而向之所感一扫而无几矣孟轲氏所谓舍之者非也助之长者亦非也槩于此有得焉因一赋云
　　羲和烜赫以鞭驭兮扇乾坤于一铄奈时令之靡常兮忽金精之炳烁起烛龙之久蟠兮吸沧海其如勺沛甘泽于四野兮俾死者而复作扶桑晓兮白日升清风发兮重光明无山阿与陵陆递改色而增荣田千里兮咫尺黍离离而变青如行役之调饥获壶飱与豆羮太行扫碧以西鹜碣石东峙其峥嵘渔散舟于岸曲席飜明而漾轻林阴疏而逗日见行客之营营骇螮蝀之焜耀奄东天而横掣忽空中之白鸟乱晚风之晴雪高者隆低者偃显者近微者逺无甘苦与强弱齐结实而错落皥皥乎如三代之民兮不知孰为之然孰使之若也予于是悚然中以外变情因迹移鼓腹长啸神和气怡知昨非而今是谅穷通之有时举酒饮客侑之以诗钓寂寞之滨兮鱼鳞可食登巉岩之岭兮云轻可衣有书而读无疾而嬉富与贵兮贫与卑得不得兮吾何知客曰萧瑟兮草木摇落而变衰憭栗兮若将逺行登山临水兮送将归此非楚大夫宋玉之辞欤葢秋之为气肃杀寒凉似乎叔世君昏政荒故商妇起琵琶之怨逐臣多去国之伤今子以可悲者乐可戚者洋洋何也余徐应客曰蒹葭苍苍白露为霜匪霜而苍为妖为殃匪苍而用为怪为狂知垂纶采芝者非示洁则知走高门要大驾者不足扬此天之理所以一吾之理所以常固亘千载而弥光者也客亦惊悟形神两忘但烟汀之去鴈空夕草之寒螀

　　青崖集卷二

　　●钦定四库全书

　　青崖集卷三

　　（元）魏初 撰

　　○诗余

　　木兰花慢【为安总管寿】

　　记凤凰城下走飞骑扈龙舟正春水生波头鹅落雪风偃貂裘西南宪司髙选自并汾以去数君侯处处随车有雨行行白简生秋　今年冠盖驻梁州民物沸歌讴看緑水平田人家烟火桑柘鸣鸠辉辉虎头黄莭道看看飞下日边头尽把中原山色与君同醉南楼

　　又【为姜提刑寿】

　　记当年分陜拥飞盖入长安把渭北终南秦宫汉阙都入凭栏追随大浑几日又嘉陵山色上征鞍杨栁离亭痛饮梅花乐府新翻　一封丹诏五云间全晋动河山看匹马横秋弦轰霹雳虎卧斓斑生平此心耿耿道君恩未报敢投闲袖里升平长策春风咫尺天颜

　　又【为完颜振之寿】

　　笑功名谩我都几许竞匆匆记玊佩红鞓长安陌上人指青骢归来买田故园尽人间社燕与秋鸿唤奴拏鱼溪上看儿种豆村东　算来何物是穷通只有读书功爱杖屦风流崖西古石舍北长松宦尘千丈如海更何心鞍马避奴童万古醉中天地井蛙湖海元龙

　　又【为冯副使寿】

　　记春风门巷骑竹马舞青衫笑我拙何堪君才十倍头角巉巉读书故都乔木更含香兰省并归骖醉听滦河夜雨清吟太液秋蝉　别来何物是新添霜入鬓毛尖正渭北江东莫云春树得共新衔人生别离居半但公余有酒且醺酣几日邻村桑柘梦中烟雨江南

　　又【宋汉臣墨梅并叙】

　　嘉议宋公于予为世契兄向过洛阳吾兄适宰是郡尊酒留连者累日迩后讣音至长安余不胜惊悼今年以事来京师其弟义甫秘监会余于东溪出示嘉议墨梅横幅因作长短句一章兼致区区追挽之意云
　　爱笔端造化春不尽思无边看诗意精神不求颜色物外神仙回头水南水北觉氷姿玉骨却凄然一片肝膓鐡石三年雪月情縁　洛阳尊俎记留连慷慨正华年恨鞍马匆匆长亭老树芳草离筵西风鴈来何许忽传将幽恨到重泉昨日东溪再过不堪尘满氷弦

　　又【次韵奉答刘雪溪兄】

　　记汉皋亭上从别后几秋风爱诗酒追随衣冠雅重车骑雍容回头白云汾水又传将淮海避青骢官府年来有禁音书未易相通　肝膓如鐡气如虹佳句入清雄问渭北江东莫云春树此意谁同虚名百年惭愧頼吾乡风味近河东几日凤凰山下鸡豚社酒迎逢

　　又【赠阆州扬宣抚】

　　问髙城鐡瓮縁底事净妖氛道霜落长安元戎阃令万骑云屯人人知自有用望金汤直上撼乾坤海陆鲸鳌掀舞秋风怒卷孤豚　将军却恐炽炎熏玉石到俱焚便立马城头扶伤吊病不侈竒勲区区虿锋螳臂算从今都合平吞一片旌旗闲暇梦魂常绕夔门

　　又【送张梦符治书赴召】

　　正江南二月春色里送君行对芳草晴烟海棠细两不尽离情思量汉皋城上共当时飞盖入青冥醉后嘉陵山色马头杨栁秦亭　十年一别鬓星星慷慨只平生爱激浊扬清排纷解难肝胆峥嵘此心一忠自信更太平丞相旧知名寄谢草堂猨鹤移文未要山灵

　　石州慢【留别雷御史】

　　才得相从还有此行难合交错公余颇喜新凉杖屦频承谈益白衣苍狗不如付与无心到头谁是真功业天地尽知音足清风眀月　应惜枯罢未脱疮痍鞍马不嫌驱役笔底清霜隠隠巳沾鬓发秋风万里飘飖老鹘抟空鹪鹩尺鷃甘沈没开岁待君来满江南春色

　　又【次髙郎中道凝韵】

　　千古汗青勲业几人能是雄杰麒麟画像当年转首许多除折前村月底一壶春酒追随梅花解软肝肠鐡万事尽悠悠只固吾穷节　愁絶倦逰岁莫栖迟风雨一枝鸠拙意广才踈事与古先殊别梦中乡国闲时独上城楼角声旗影供凄切醉里倚阑干满西山晴雪

　　满江红【寄何侍御】

　　少日肝肠云梦地气吞八九今老去才踈计拙百居人后倦处收回行路脚懒来噤却吟诗口算従前四十九年非如回首　风与月湏长久谁放我成三友笑官仓红腐可堪痴守倒凤颠鸾吾已矣淋漓醉墨蛟虬吼尽都门冠盖拥红尘青青栁

　　又【寄何继先御史】

　　落日何山人好在凤凰城阙还记否长安城下一桮离别芳草连空春欲暮落红千片飘香雪忆使君昨日出潼关今三月　吾有意従君说君为我能周折想台中评议正劳提挈走马秦川尘土里离愁一似年时节问白头老母倚门心何时歇

　　又【为书史王慥甫寿】

　　年少才华文字里已曽相识还又喜栢台髙选我承飞檄笔底辉辉多古意幕中隐隐当勍敌更今年相従入川来良多益　心与胆当如后须不负文章力要他年事业轰腾霹雳自觉空踈成底事爱君文雅吾平昔把清江都与酿成春如鲸吸

　　又【为双溪丞相寿】

　　借问中朝谁得似相公勲旧记前日风云惨淡雷霆奔走万里野烟空緑树旌旗莫卷熊罴吼便挺身飞出虎狼羣人能否　元自有谈天口初不负经纶手更诗书万卷文章星斗乐圣衔桮应暂耳不妨桐院闲清昼愿寿桮青与北山松俱长乆

　　又【为张右丞寿二首】

　　梁甫孤吟已认得真龙头角记当日江山如画一时英畧立马便谈天下事凤池十倍扬州鹤更诗书万卷浴心胷无丘壑　活国手千金诺自不负麒麟阁算点鞭余事不妨清酌今日文昌虚八座鬓毛莫遣星星却要袖中霖雨洗乾坤浸寒廓
　　天造云雷问谁是中原豪杰人尽道青钱万选使君髙节自有胸中兵十万不须更事张仪舌看千秋金镜一编书心如鐡　天下利君能说天下病君能切要十分做满黒头勲业乐府新诗三百首篇篇落纸挥氷雪更醉来鲸吸卷秋波桮中月

　　又【登汪师展江楼次张周卿韵】

　　落日江楼山不尽乱云横碧还又见人家烟火倚天青壁貔虎夜攅分逺近鱼龙人海无南北道军门昨夜有人来传佳檄　歌慷慨余平昔今潦倒嗟何及幸此身膏沐太平文徳方喜诗坛逢老手却愁酒阵当强敌便从今都与卷降幡知吾必

　　水龙吟【为祖母太夫人九十之庆】

　　玉峯千古髙寒浮花细叶难相称风流不减谢家林下蔼然辉映最关心处岁时伏腊苹蘩荐敬笑人间儿女那知许事空脂粉香成阵　惭愧儿郎草草满金桮緑浮春莹此心但愿旁沾亲旧年年康胜一曲龙吟又传佳语尊前试听道期颐未老十年今日再安排庆

　　又【余诞日不得与儿子必复相会聚者凡六寒暑矣今年是曰必复以诗上寿有勇退神仙今不逺之句因以此曲示之】

　　平生翰墨箕裘误蒙獬豸分司早登车揽辔风烟万壑连云鸟道五载归来中台无事江南芳草记钱塘门外西湖湖上登临处知多少　梦里五云楼阁正瞻依玊墀春好南海阴风越台暑瘴不禁懐抱白粥青虀平心养气万縁俱扫便従今收拾黄牛十角只闲中老

　　念奴娇【为王约斋绍眀寿】

　　离骚痛饮问世上功名毕竟何物眼底谁能知许事只有双鳬仙客一局残碁两窓踈翠谈笑挥氷雪红尘千丈定知不到雄杰　昨日黄菊篱邉渊眀招我逸兴悠然发今日秋香犹好在请对玊芝仙骨富贵谩人云翻雨覆枉换青青发不如髙卧浩歌且醉眀月

　　沁园春【留别次张周卿韵】

　　自揣平生百无一能此心拙诚甚年来行役交情契阔东奔西走水送山迎遥望神州故人千里何意今年共此行潇萧雨算几畨茅屋灯火残更　従教长路欹倾■〈扌弃〉一醉都消磊磈平向白云直上君吟我和緑波江畔我唱君赓恰到相逢又还相别惭愧人间功与名长亭外望野烟春草不尽离情

　　又【送霍国瑞】

　　鸡舌浓香朝马晨钟十载禁庭恰行春緑野従容冠盖人家烟火相望升平一夕霜台又颁新宠白璧青钱到姓名人争道看春风袖里霹雳抨轰　谁怜汉水孤征得旗斾相従有此行爱风流凝逺长歌细饮青灯夜语欵曲交情恨煞文书官程未了又到殷懃唱渭城百年衷算悲欢离合几度长亭

　　又【次张可与郎中韵可与郎中与晋卿徳昌以乐府相唱酬不揆奉次】

　　三子追随文笔峥嵘相如上林正遥山雨过岚光涌翠平湖风起天气行金老我何堪颓然于上得共停舟赏此音髙歌罢似千山月冷万壑龙吟　玻瓈莫厌桮深尽尘土机关苦用心对湖山如此安能不醉交亲知己何处重寻慷慨中流阑干拍徧离合悲欢一古今眀朝去向滕王阁上暮两孤斟

　　水调歌头【送张梦符】

　　一代橘轩老胸次浩无穷当年比度元李气象鬰相同况是文章翰墨濈濈龙拏虎跃又得复斋公俯仰想前辈风采照区中　羡君侯三尺剑六钧弓风雨堕地奔走龌龊笑田翁今日衣冠华选前日龙门桃李歌咏入清雄看取次回去奏论大眀宫

　　又【喜雪】

　　南国昼多雾大是写真诗今年何许风色吹作雪花飞人道使车刚节我道使车和气此语未应非簿案尽丛杂梅竹复参差　钓鱼君今老矣复何之人传日边消息四海入皇威况是髯张癯霍偶有相逢今日时更吐竒辞朱子有佳酒连为倒琼巵

　　感皇恩【次商参政韵】

　　睡起独登临不禁残酒楼上阑干压晴栁好山凝望良足慰余心友风烟春近也平安否　画戟朱门谁堪炙手茶社诗盟要长久年来和梦无复东奔西走麒麟新画像从渠有

　　鹧鸪天【次姜御史韵】

　　雨过鸡窓觉梦清文书一束五更灯愁于饥鹄痴于鹤间爱孤云静爱僧　人似月酒如渑几时别墅醉秋登髙情千古闲居赋世故驱人不易能

　　又【九日晋溪】

　　何处龙山事不偏晋王祠下水浮天参空鐡树三千文刻石名臣五百年　歌浩荡酒如川暂陪珠履对风烟自怜白发无能事只有丹心在日边

　　又【霍国瑞母八十之寿】

　　少日教儿苦读书只今骢马到亨衢镜中双鬓秋难染膝上诸孙玊不如　花澹澹竹踈踈风流好个寿星图平安日月従今数百岁平头尽有余

　　又【赠王敬之御史耿伯玊台掾】

　　去岁新秋别凤城今年春早会秦亰人生离合知难定客里相逢重有情　花淡淡栁青青半风半雨若为平清眀得暇还相觅醉倒沙头碧玉瓶

　　又【室人降日以此奉寄】

　　去岁今辰却到家今年相望又天涯一春心事闲无处两鬓秋霜细有华　山接水水眀霞满林残照见归鸦几时收拾田园了儿女团圞夜煮茶

　　江城子【为祖母夫人八十之寿】

　　如儿花额粉香匀点妆新看来真八十风流都属太平人长日篆烟琴一曲瓶水暖麝煤熏　酒烘仙頬晕微醺洞庭春要平分儿女团圞语笑重情亲更看蓝襂红袖舞歌娅姹小诸孙

　　南乡子【赠友人】

　　一别五云城惭愧朝阳有凤鸣奔走几年成潦倒堪惊底事能传万古名　犹记少年行可惯清罇独自倾昨日东冈欢笑处谁醒吸尽人间竹叶青

　　定风波

　　长日身边一事无放痴儿子走相扶不道牵衣縁底事笑指杖黎门外看平湖　好借西邻霜羽鹤更着青松和月两三株一片春风千古意请倩取龙眠作个寿星图

　　朝中措【为寒仲山佥司寿】

　　五年宪府记相看秋水净门阑一曲骊歌别后眼前万里河关　爱君佳处文书堆积意思安闲看取清秋射虎短衣疋马南山

　　清平乐【祖母夫人寿】

　　珠围翠绕尘土知音少一曲清琴松月晓儿女肝肠容了　歌声不用琵琶银桮细斟流霞岁岁而今时■〈亻侯〉小溪晴雪梅花

　　太常引【党氏园亭红梅次徐子方韵】

　　亭亭清瘦阿谁邻合占了百花春蜂蜨漫成羣只山烟淡月最亲　旧家窓戸精神好在红簇麝香新有酒到吾唇便拚作花边醉人

　　人月圆【为细君寿】

　　冷云冻雪裦斜路泥滑似登天年来又到吴头楚尾风雨江船　但教康健心头过得莫论无钱従今只望儿婚女嫁鸡犬山田

　　点绛唇【次商台符韵送何侍御】

　　昨日邮亭树头一带青山晚緑波清浅人与天涯逺　今日相逢緑蚁新醅满歌声断落红零乱梦逐春来鴈

　　又【为孙叔庸寿】

　　月底秋吟爱君星斗银河句拍江风雨认得回舟处　十角黄牛曽是生平语相将去緑云千树作个菟裘计

　　浣溪纱【为刘归愚寿】

　　前辈风流有几人拚教诗酒百年身小红灯影近新春　醉里看花城外寺闲来课种水南村人间百伪不如真

　　又

　　心地寛平见寿征鬓鸦匀薄只青青从今却是数松龄　除却弄孙无一事闲时针线困时行小儿新语唤文苓

　　又

　　灯火看儿夜煮茶琴丝香饼伴生涯秋霜原不点宫鸦　十月好风吹雪霁一天春意入梅花寿星人指是仙家

　　○序

　　遯斋先生诗集序

　　先生讳元节字子元遯斋其自号也弘州人浑源刘南山翁以女妻之传其赋学中进士第雅尚气节不随俗俯仰仕至宻州观察判官既罢即逍遥乡里以诗酒自适年五十余以卒壬辰北渡元遗山名重一时于入品于文字毫髪不少贷尝收集中州名士诗文先生得与其选且为之传故先生之文行于是乎公论定矣其孙振伯起至元十九年勅授江南浙西道提刑按察司经厯以亷干称二十三年会余于杭以余有乡曲之旧颇相爱念因以先生诗集见示古律共若干首余谓金国百有余年以文章名家者如党竹溪王黄华赵黄山杨赵二礼部雷李王麻诸公不啻百数十人其余为兵乱磨灭者不可胜计今伯起收集先世遗文以为子孙传其意亦有足嘉者呜呼衣冠之后有不得已在胥吏在商贾在农工卒伍者知其有先业之美而能继起之是又吾伯起之心也故并书之其年五月顺圣魏初引

　　送殷侍郎献臣使日本序

　　唐殷侑使回鹘韩昌黎谓曰今人适数百里出门惘惘有离别可怜之色今子使万里外国独无几微出于言面岂不真知轻重大丈夫哉又谓士不通经果不足用初尝以是谓凡受命于朝者无得失利害必尽夫公而已一有计较则私矣今天子仁圣克肖天德际海内外罔不欲覆焘至元三年既受诸国朝贺将遣使谕日本用敷宣圣意命朝臣择其人宰相以今殷君侍郎应其选制曰可京师去日本不知其几千里也殷君受命言笑自若用是知殷君能审轻重者矣通经术者矣公无私者矣非其侑之后身必有以得侑之心者矣然则通乌氏开身毒置交趾郡不患其不能办也燕大夫士咸有歌咏顺圣魏初为之序云

　　素庵先生事言补序

　　太上立徳其次立功其次立言自世变不一有委心于权谋谓之知死心于势利谓之通苦心于雕虫篆刻谓之文故立徳者鲜立功者鲜立言者亦已鲜久矣嗟乎士君子所以垂宪于后顾所学何如耳遇不遇不论也素庵杨先生少羇孤致力古学为名軰所推重尝着事言补三卷至元二十五年其壻陈祥观农江西以其书示初请序所以意初年十六七时曾侍我先大父玉峯得拜先生于木庵英上人之归义方丈今四十年矣先生有获麟诗二首葢其明年之诗也初晚生不肖诚得附名不朽何幸如之今考其上篇如曰以俭养福以谦养贵以知养富又曰五就汤五就桀非孟子之言也其中篇如大学衍义节有七例其所谓笔削者葢有为而作也此又见诸行实非空言比也其下篇如酒痴之论如人妖鐡面之讥举可以为世训士论惜其遭际变革羇旅隠约使先生之藴蓄负荷百不一施虽然有所为不亡者存焉耳其自序谓书劝戒葢学孟子亦不异于欧阳公也有能识先生之志采先生之言其于事功不可谓无补至于论文字纪风俗逺谗嫉安困穷先生虽得而録之非有意于文也兹又不可不察顺圣魏初谨序

　　山庄雅集图序

　　古今一天地也人物一元气也元气一古今不可以二故山阴兰亭之集春夜桃园之宴竹林七逸洛下九老虽巨细不同其托物兴怀自得天地之妙者岂以古今有二哉至元丙戌马卿徳昌拉诸贤出钱塘门或舟或骑要以陈氏山庄此君亭为约既至亭在万竹中轩户足清杯盘足古酒数行谈议蜂起笑谑间作觞猛于阵诗严于律熏陶浃洽其气象有大不凡者明日诸公咸有乐府以歌咏其事又令子昻赵君图之且嘱余序所以意余谓湖山拱秀花竹呈丽此不必论第我辇所以自立者其一于古其不一于古余于是有惧焉敢序因以例和乐府附之

　　送尉生序

　　云川尉生从余学将归觐其亲求余言为佩服之资余谓古之学者自小学入于大学自格物致知以至于修身齐家各有叙程朱两先生于语孟中发之详矣苟能熟读而力体之古人不难造也生其勉乎哉先儒谓教人者如医家对病用药若曰必掲其受病处从而药之生亦质美嗜学而谨于守畦畛者也余不能言余尝以书献当路者其自谓则曰读经以治心为主不泥章句读史尚气义不喜敢死恠力之士作文先大体主意而鄙雕刻涉世贵知义有守而耻不通此余所愿学而未至者也今亦以告生生其勉乎哉

　　送尚秀才序

　　厥初生民倥侗浑蒙虽秉彝罔不在越匪修弗率未有不替于天性之初惟彼玉石既切复琢兹用异于块砾惟彼箘楛既括复羽兹用应于机张惟彼稼穑既耰复鉏兹用望于有秋若古有训黄帝尧舜氏作其政一其民醇其学罔攸显道亦无不在逮文武成康人民匪彛防虑周逺越百姓里居罔敢不敬天徳惟稼惟穑朝夕克服厥躬间于艺获时则有若庠序有若老成询兹大伦不暇他以为不惟不暇亦不敢周德既衰重耳小白迭为盟主沽功府利诞惟厥纵于匪彛其后有国立王亦罔克念听则或専于兵于刑于权谋于钩距于捭阖于纵横于鬼诞于货于佛于玄百孔具出于是先王大道泯泯棼棼日入于坏学者尚頼六经孔氏之学仅存而不泯以仰鑚髙坚用明天命俾知所止定恒惧寒暴因乃画篑于一为可惜也保下尚野从余学今将归献书求余言余闻曰勤力一心乃其有成作止交战危微孰明尔尚式时先民之训夙夜惟厉华其末必植其本图其始必思其终慎厥攸好尔克敬在徳余惟汝畏酒壶既倾序以识别

　　送王之问序

　　古所谓天民大人者一于道义而功名不论也志于功名者富贵不论也世变既降士气益弱天民大人即不敢论而所谓志功名者尚邈乎其无闻焉是以窃位苟禄之讥偹员全身之谤徃徃有之兹感激之士所以痛心疾首有不能自已者然也吾友王君之问肃而刚约而有文在今贤相君廉公宾席有年矣至元岁丁卯将拏车诣京师余恐其遭罹顿挫遂有落寞不平意于其行乃饮之酒以张其气且与之言曰廉相君方以天下为已任故虽荒僻穷陋一有竒俊犹将搜抉欲共升之朝况其美材巨璞已在其宇下者乎吾子可毋虑所虑者惟吾子去就之当否与持心之变与不变尔就之不当而富且贵人孰以为荣去之当而贫且贱人孰以为辱世之苟得患失之士泛泛踽踽脂韦嗫嚅若水中之鳬若辕中之驹若饥龙之乞怜何没没败人意如是耶吾子懐抱利器有贤君侯为之依归持此心以徃能不为风俗所移易功名不难办也吾子其行矣

　　送王国宾序

　　君子非无名之患无令名实难名身之文也言名之舆也言之不辟名之不逺宜哉昔叔孙豹有言太上立徳其次立功其次立言徳上也功次也言又次也咸无焉为众人生为五榖蠧死与草木朽何没没也夫或曰言以驾说者也学者将务驾其说则冥行擿埴道莫之索其次用何如也曰中天下而立定四海之民君子乐之存乎命故尧禹躬行仲尼皇皇非命乎非命乎尧禹不言之孔子孔子能言之尧禹非尧非禹余以春秋论语为赘疣棁之藻童子之雕刻施之天下壮夫不为末也末可胜乎是以华而不实荡而不法君子耻诸余友生王子国宾有志于言将以是鸣于世者也余愿子以孝敬为冠屦谦让为襟带中庸诗礼为佩服则其言之出也铿乎球琳琅玕之戞焉灿乎絺绤锦绣之错焉于以补造化于以变风俗于以叅天地之盛衰不然何名之多言足贵哉子行矣他日有遨游诸侯间气象熖熖者非子而谁

　　送归愚刘丈尹新河序

　　近代用人之法不过曰资曰望而已资以御其常望以御其变常者有司之事变者宰相之公知其变不知其所谓常则凤鸣而鸷翰颜状而跖心者得冐进矣则夫拔于稠人之中任以不次之位非明眼者不敢遽以旬月取相一岁累迁者为至当故范文正公立朝抗论置百官图指示曰某迟某速此公此私意者范公不敢一于变而必为之防限者杜私门抑干进为后世定法也知其常而不知其所谓变则一枝栖鸾百里不足展骥足者亦有之矣则夫积日累久循序平进非体道者不敢遽以十年不调七十为郎者为至公故冦忠愍公当国除拜见吏持例簿进却而弗视曰宰相器使百官若皆用例非所谓进贤退不肖也意者冦公不敢一于常必为之振旧革弊古者取人才求实用从当世之公议也大抵用人者不可不安其常而亦不可拘于常安其常而不知所以时出其不常之用以神吾之常则其弊也不可止国初法令简易将相大臣皆得以意辟召逮中统至元之间肇定铨格俾循序而进久变而忽常人固以为骇方常而遽变人亦以为骇噫当是时器使百官吾知其为难矣虽然铨格既定因其有常才者待之以常因其有非常之才者待之以变从施横设无徃不可顾吾所自立者如何耳无患其坐庙朝为天子进退贤不肖者不能也五叔归愚刘君才而望者也今循序尹县屈而不伸葢可知已虽然孔子尝为委吏矣必曰会计当而已矣常为乗田矣必曰牛羊茁壮长而已矣孔子尽其在我者在人者不论也人以常待我我以常处之则人之待我者非不善也人以常待我我以不常处之待我者当必有能辨之者矣方今郡县之职非若曩时也有养廉之饩有奉祭之田有皂隶以供役使有考课以辨能否是岂可不上为天子下为斯民而中以伸吾之所学乎然亦有所谓难者不可不知也荒逺细民知天子有意于治惧司牧之非其人以挠吾民生将悉其情而升黜之用是豪猾不逞之徒苟在任者一有枨触则舞文欺诋必排摈而后已不然即竢其满秩之日羣聚哗噪遮道而訾辱之噫风俗如此任是责者急之则民怨兴缓之则公赋缺不谓之难可乎虽然亦必有道以持之公平廉断与物无竞不以近而动者吾知其不足办矣若一为猾吏所饵左右不敢举动良可惜也吾叔当代名士是固能审处矣而初屑屑以言此者葢以立法有常执法者虽以常待吾叔初不敢以常待吾叔也宰相所以造化是法者也虽姑以常待士初不敢必其终以常待士也幸吾叔不以常自处则宰相自不能以常待吾叔矣异时闻新河治最宰相奏白不敢以常尹长遇之然后知初言为不妄也于其行谨以是序送之

　　藁城尹闗君哀挽诗序

　　至元五年三月朔藁城尹闗君子玉卒明年其孤子某泣谓初曰先人少遭闵凶挺身自树立行唐邸侯尤器重之尝荐于故蔡国张公张一见大喜命典属县先人辞不就即杜门却扫弹琴学易澹然与世味相忘若将终身焉者中统壬戌顺天宣慰赵公辟先人咨议其事先人从容赞画不求赫赫名用是厯曲阳髙阳藁城三县令所在有能名今不幸弃世不得展尽藴畜宁为无遗恨邪某早夜思所以慰藉九原者惟是缙绅先生之哀辞有所阙耳先人雅重吾子幸吾子序其端初闻愕然且谢曰令先大夫不以初不肖颇相爱厚尝命初为邸侯作北岳露台记间与语喜道河朔诸将事迹且曰某少时不学好骑射贞佑间河北豪杰并起某时因邸侯数相与徃还用是得其事迹为详每念古人遭际草昧功名事业播在人耳目至今不朽者以其史传为考实故耳今国家立经陈纪百度修举他日太史氏必求访遗逸某将封诸将事实以献不识何如初应曰昔韩昌黎以李翰林所为张廵传虽颇详宻尚有阙者又不为许逺立传愈痛之为作张中丞传后叙具载廵逺事垂不朽又有答元微之侍郎书论甄逢父济卒不污禄山父子宜得书初尝以是推愈心知其贤于人者益逺夫忠义感激之士魁巍伟隽之迹要当与白日争辉不幸一旦磨灭而不闻岂不深可惜也君能扩推是心则他日登要津秉国政必不肯蔽贤以自售比之闻人之善颔而下咽小有过必极口暴露而后已葢相去万万也别后方期大用以展布所长不意遽有此不禄今吾子将恳求缙绅先生之哀辞以为泉下之光是亦吾子之职分耳初闻令先君与藏春相君最相爱念相君名重天下衣冠所倚望此正遗山所谓邺中宾客应刘徐阮皆天下之选使坐无陈思王亦不得不为西园清夜惜也初敢为吾子发之初再拜序

　　○记

　　江汉堂记

　　堂在汉中其始构与构之之所在今不可考其字则魏了翁之所书也了翁宋名士其所以书必有以也圣元有汉中几五十余年名公巨卿典是郡者非一能不弃了翁之所书揭之于公署之后堂亦必有所取焉耳第以岁月逾迈风雨颓圮一徃一来或未知其所以然为雉豕蒿砾所溷虽汉中士大夫不知有了翁之书者况究了翁之所以书者乎至元十四年陜西四川道提刑按察副使安公士甫以才得尹是郡乃葺其堂而了翁江汉之名始出余适以按核至公与余有一日之雅俾余记所以意余不敏不能度公意敢私为之说以诘公曰丝簧夜灯锦绮春丽观游眺望公岂有心于兹堂乎燕闲休息宾从杂坐谈说蜂起公岂有心于兹堂乎会计出入毫髪不少贷一予一夺笼络豪右公亦岂有心于兹堂乎不尔则必曰田菜多荒粟帛不给吾于此堂可以议之赋役烦重因仍蠧食吾于此堂可以治之羣小并进以私害公吾于此堂可以去之英俊下沉文治不兴吾于此堂可以举之茕独抑欝无所控告吾于此堂可以信之说未更公竦然曰诗所谓他人有心予忖度之君之谓也余徐应曰公之所以葺堂之意今窃幸中之公知了翁所以书堂之意乎敢并为公陈之江自岷汉自嶓冡渊深渟蓄湍激奔放源源混混不舍昼夜虽百折必至于海葢天地之元气流而为江汉元气馁则江汉涸江汉涸则乾坤几乎息矣人心之有义理发而为事业其揆一也义理明则事业着事业不着由人心胜而义理之心塞矣故一心之公一心之江汉也一言之信一言之江汉也一行之谨一行之江汉也苟反于是则旱干枯竭无复生意矣与夫秋之沟夏之港朝盈而夕涸何以异哉知天地之有江汉当知了翁之所以取名于江汉知了翁之取名于江汉当知吾身之自有一江汉不可徒羡夫鹤山之书札而已也公拱手曰君记竟矣请书之吾将从事于斯

　　赵公泉记

　　赵公家世将种在金朝父祖昆季咸有战功死王事者数人公幼业儒学不窘偪章句卓然以逺大自期上在潜邸公与亷赵姚张诸人偕入扈从主上龙飞诏公宣抚陜西四川等路朝廷草创百度未偹况西南国都之门所以蓄内衅而启外侮者人莫不以为惧公至具言天子圣明宣布渥泽以恩以威虽以杞子逢孙之黠悉缩脰于殻而莫我敢发卒致内外帖然使主上无西顾之忧者公之力也由是公之名重天下将谓谟谋庙堂佐天子出号令旦夕可冀矣公乃中流勇退买田以泉石自娱得古夏侯氏之地在长安韦杜之间负少陵而揖终南云烟竹树锦绮错绣四时朝暮光景万状昔人所谓辋川之乡社桃源氏之别墅者正在此也初公既得卜乃引东涧之泉以溉蔬药以供庖丁之用又凿池植菱荷养鱼数百尾每四五月之间旱輙细流淙淙仅濡石齿而已则所谓小有江湖之兴为之索然用是濒北崖以凿之有泉涌出如隙光如匣剑■〈圭上石下〉然清泠厯引而南由书院由蔬圃由堂由池随所用而之焉当暑潦方涨亦奔涌湍涟有声舞盘涡而蹙轻浪甚可爱也及其风定烟收澹如醁醽虽云智者之乐而禅僧野客亦有所慕焉公时屐履其间居人望之若神仙焉因以赵公名之初谓古人以人取名者多矣如柳子厚之袁家堨苏颕濵之君子泉皆是物也夫其以袁家名堨者必袁氏之有主乎堨也以君子名泉者必其神之有类乎君子也今士大夫以公名是泉公亦以泉受是名其必有说也士大夫之说余能知之谓公尝少摅底藴而秦中百姓至今歌舞之使其执大柄辅大政其润泽天下也必矣庶几公之后出得若是泉以平天下之欹坎以润天下之枯槁以流天下之秽恶以鉴天下之妍丑此其所以望于公也然公得是名而不辞不能无疑因以诘之公曰余以丁内艰庐丘陇朝夕哭踊比得痹疾自分闲退久矣然所以自治自励者奚可少怠余观夫泉之就下不争则似谦不几于颜子之不伐乎盈科而进则似约不几于曾子之养气乎蹈险不疑则似勇不几于季路之有为乎源泉混混不舍昼夜则似道不几于君子之自强不息乎古人盘盂有铭几杖有铭若韦若弦皆所以自厉也余之得是泉而喜之者亦将以是自铭也不然则役于物而急于名是以巧智自私余不敢为也初谓泉一也士君子得之而所以期公者如此公得之而所自守者如此然则君子之所以必观与夫观之之有术者于是为益信公讳良弼字辅之本恤品人家赞皇者四世矣今占籍于兹焉

　　重修怀州三皇庙记

　　太医王某诣初言怀州孝感坊旧有三皇庙五间葢壬子岁州医教授赵元张渊管勾张嗣兴所创也迄今四十余年矣至元乙酉某承太医院令造供御地黄于其间某谓奉上药物不敢不精洁且三皇医之所自出也其庙貌圮毁踈漏如此甚不称舆望乃与本府官及医生辈相与重修之凡用缗若干虽木石已具未遂落成某今年供上赴北太医院以兹事奏闻钦承睿旨俾有司施行请纪其始末以诏不朽初窃为伏羲氏法象天地画八卦以通神明之徳以类万物之情神农氏教民五榖尝百草木黄帝与雷公岐伯论讨经脉旁通问难经方问说之书出焉医之有本不于是以求之将何所取衷焉可谓知本者矣虽然子医也知医之本于三圣人当知三圣人天下万世之本也太极未分而竒偶画阴阳而无穷阴阳合变而万物生理亦无不备不有圣人孰明是理孰体是物孰为之垂教万世由是观之万物一五行也五行一阴阳也阴阳一太极也太极即此理也此理明则天地位而万物育故厯代祀典所在官司岁时致祭昭其本也圣上慈民爱物与天地为一心与三圣为一体凡在有司可不体圣上之心发三圣人之妙用其司牧天民顺其心不强其所不欲寛其赋不迫其所不为不夺其时不困其力使之雍雍有亲崭崭有义长幼有序内外有别养生送死一无所虞则阴阳安得不和风雨安得不时百榖毕登鸟兽草木咸若当是时也三圣可以四皇可以齐乎三矣是岂止补榱栋炷香火为医者所自出而已邪虽然亦不可谓不因吾子軰启之也谨记

　　重修磻溪长春成道宫记

　　至元十七年重修磻溪长春成道宫成提点方志正具筠溪李公之状以文来请谢不敏不获按所具状磻溪在鳯翔虢县界一泉絶清泠北流二十里入于渭层峦迭嶂秀异如画初入谷口甚狭沿溪五六里豁然垲爽土膏腴而树蓊鬰云烟朝夕千态万状使人顾揖之不暇所谓尚父之钓矶者在焉其曰磻岂非以是而得之邪始重阳王公寓宁海马氏栖霞长春子知其为异人徃师事之得心传焉又二年与丹阳马公长真谭公长生刘公从重阳公游汴未几重阳厌世长春与三子护葬于终南之刘蒋村长春以溪形胜慨慕古昔因占居焉洗心炼行深造自得时作诗以开示元秘用是名声藉甚大定二十八年诏赴京师筑馆于万宁宫之西以便咨访明年乞还山从之明昌辛亥东归栖霞又二十有八年适元太祖圣武皇帝遣近侍刘仲禄召至雪山之阳虚席以问至道对以寡欲修身之要爱民永国之方及上天所以好生恶杀之意上皆嘉纳之是时干戈方殷赖是以全活者不可以数计古所谓仁人之言其利漙哉葢近是已又四年勅居燕之太极宫即今长春宫也又勅悉主天下道教事又四年乃羽化又十有一年弟子洞真于公住持终南重阳宫感念磻溪祖师炼化之迹兵乱芜没召卢志清軰经度之时闗中甫定土荒人稀艰于得食磻溪当东西军旅徃来之冲志清軰披荆棘薙草莱修垣墉力耕稼数年之间栋者宇者楹而础者始有可瞻仰而定居矣乃额以长春而观焉又十有四年真常李公代礼岳渎炷香祖庭以恩例升观为宫而得今名焉志清即世道士方志正继述其事志正有干局能自勤苦刻励以倡率乃众构大殿三曰玊虚曰通明曰太宗玊虚之南太宗之北曰南昌曰方丈自余细大各有攸处呜呼如志正者可谓笃于向道有志而竟成者也虽然是溪之在太古荒寒寂寞与山川天地为一气初无名知也及尚父奋起佐周以有天下立齐与周相为终始当斯时也君子谓如羲皇至于唐虞文物始偹可谓溪之治世矣自周自齐厯汉魏南北隋唐迄于五季几二千余年遂寂灭空洞不复有大贤者出君子谓溪之复太古也亦宜自金大定至于今百余年有长春公积德累行开阐元化风行四方以人主之尊犹物色而招访之虽逃虚而乐山林一言可以利天下不惮烦也用是人人想望其风采至今髙其德而不忘当斯时也君子谓如宣王劳来安集光启前烈可谓溪之后世而中兴焉又谓自今至于百世万世溪之复古不古或益张炽光大则存乎其人焉至于丹艧粉碧上觚棱而栖金爵是又吾长春子之甘棠云

　　勅建真武庙碑记

　　国家肇基北方以神武有天下厯圣承承际海内外罔不臣妾主上眷膺天命嗣守大统稽考典礼以润色鸿业立宗庙议礼乐定官制炳然蔚然文物一新惟是宫殿未备羣臣请定都于燕上可其奏逮至元年始勅有司经度其事议逺近畧基址平板干具糇粮分功命日以肇建都城既役之（原缺）年十二月庚寅城之西髙梁河有蛇出焉长尺有竒首金色观者以闭藏之候非所宜出乃今见之其为灵恵也昭昭矣咸奉香迎拜蛇驯而近人引颈顾盻领其诚意而去明日复有灵龟回旋岸曲金文灿错众悉以为神太府监玊牒齐布哈以其事达禁掖皇后俾询之博物者曰是何祥也或以玄武神现为对皇后雅钦神灵即命于所现之地构祠而像设焉有司方庀工蒇役皇帝若曰神能大庇吾民可不敬锡明享以答灵贶乃诏大其栋宇以行工部尚书叚某董其役仍以词臣文其石谨按张衡思元赋云元武缩于殻中腾蛇蜿而自紏葢蛇龙类阳也上应乎干纲龟元物阴也下应乎坤轴惟阴阳交和而神应斯至今主上神慈威武子育亿兆沉几开阖旋乾转坤其创制立法则有魏孝文之度焉其综名核实则有汉孝宗之则焉至若觐光扬烈以辞色假借臣下使之敢言则周成王唐太宗不啻过也加以敬戒不怠肃恭神明宜上帝降灵以表彰徳信而昌明景祚于无穷也臣初敢百拜稽首献铭以对扬天子之丕显休命铭曰
　　元武惟星黒帝之精有来其征有占其灵将应其龙徳之馨皇帝曰嘻神保是承赫赫厥声绥我思成盍敦其申锡之诚乃大其庭乃髙其楹鸟翼矢棘神之攸宁以长我王国之祯

　　重修北岳露台记

　　岳古恒也先王奠祀用秩兹表乃北厯代承承明禋休享罔有降革金衰羣盗蜂起夺掠斩艾所在荡尽时国朝肇一区宇礼文故事日不遑给故岳祠为尔寂寂几十余年天诱其衷故万户邸侯为建正殿四方始有瞻拜之所殿南余二十许步旧有台以容俳优抵角变幻百戏之献乃募工起南山白石而崇扩之髙丈弱从仭十有一三分仭之一有竒横如之经营规度凡五易寒暑计费钱二千余缗侯没后十有一年其故人闗尹子玉丐余文用识不朽余复曰邸侯河朔名将其英鋭敢悍之气固已光耀本朝非此可以铺张万一且谢不敏玉曰有金南渡河北羣雄如牛毛弱之肉强之食乡人惴惴焉其心危独倚公以为重公亦以此自任贞佑初天兵南牧众推公主石城寨丙子石海乱岁且饥民濒于沙河者夜采鱼藕草粮以餬口昼穴窨不敢出海遣何运副者拥精骑五千驻之曲河村得一窨即食之析骸爨骨腥闻于天公不胜忿恚募健勇者得数百人与何鏖战生擒何刳其心以谢众用是顺天都元帅府升公为恒州安抚使其年十一月与武仙骑将葛鐡枪战有功帅府承制迁公为骠骑卫上将军元帅右监军金虎符恒州安抚使如故庚辰正月武仙复陷真定公会诸部兵欲谋必取行半道闻中山李成叛即趋恒申儆守偹俟衅将动五月武仙遣人将精兵万五千人屯于黄尧之两山与真定为犄角之势且欲逼恒时麦方熟恒人持此以为食武兵日芟夷之公召诸校谓曰今恒邑乏食军不满一千与其坐视民死当与此冦一决战大丈夫成则为侯不则为禽亦何恨也诸校亦踊跃期一战先是武兵畏公威名不敢近及奄至营中不知所为自相蹂践比晓沟壑填溢腥血蔽野得畜牧甲仗粮糗不可胜数恒民赖是得活其年十月改知中山府事公刚劲自信不畏强御甫数月有畏爱之称又五年改行恒州元帅府事国朝以马上有天下故元帅为贵阶又十有四年诏公以万户统诸道兵围宋师于归徳取之遂收畧宿州光州及蓟酇临涣等县以功诏镇归徳又十有九年卒寿七十三子浃以虎符嗣职今移镇息州公平素悍勇有大志逢时草昧与羣雄角逐视杀戮攻掠若袵席然而能敬恭神明不靳已财若殿若台咸出雅志即今瞻望庙貌使人有焄蒿凄怆之心者皆公之所自出也庙多古铭刻非公持护则破裂若井桩者有之矣仆不佞辱公平生知待公今亡矣他日纪太常铭神道当必有任其责者仆特因故旧尚因是台以道其梗槩用嗣永久吾子幸无让初曰苾苾芬芬祀事孔明先成民而后致力于神者邸侯有焉人之有技若已有之人之彦圣其心好之不啻如自其口出子玉有焉礼五岳视三公诸侯非境内不得祭季氏旅泰山仲尼乃进林放以厉冉有世变益降家自作古风俗因縁遂通上下而祭焉当河朔溃裂纲倾维崩人心之存唯有畏神祸邀福幸而已然扩是心以往则犹可以扑虐熖而戢毒螫是以君子尚有取于斯焉书存吕刑春秋纪胥命皆圣人所以待叔季之义也古今肇祀礼轨会当举废典廵朔方侯甸男卫邦伯咸执币贽骏奔走以相助柴望或者未必不以是台为兹岳告朔之饩云公讳顺字从政世为真定行唐人

　　怡然亭记

　　汉中耆艾西轩王先生有亭于新居之西字曰怡然葢其子无疾无妄为先生偃息徜徉之所筑也亭以茅峻以土阶户正离牖随日出纳北轩与暑相抗慑故冬燠夏清其下植松植梅竹植冬青椶桂杂树卉有盆池有石山有小曲径虽近阛阓翛然閴然大有山林佳处气象其中贮以六经子史及前贤义理性命之论冠婚丧祭之说异端诡恠纵横利禄一言不得与也先生本髙平人从父祖避兵徙居嵩山之阳甫志学又从鴈门李公入蜀回驻兴元一时达官为其子弟筑馆请受业因留家焉先生早罹兵难艰险百至既息肩益读书以究极义理为本根以践履躬行为实学故郡生贤良咸师表之至元十二年勅授本路教官既受命无几何时即以老疾辞其年朝廷以陜西提刑移治南郑时先生与无妄如泽改葬其考妣明年初按部自雍还始得与先生相识先生巍冠博褐进止舒徐其容庄其辞温蔼然程朱家语録中人也用是尝侍几杖十有五年初至自东川一日与客登兹亭客有顾门楣而问者曰夫所谓怡有怡怡之怡有怡声之怡有怡然理顺之怡此所谓怡何怡也先生未对初应客曰王氏此亭必具此三说然后为义备无疾无妄于于友爱克敬克弟怡怡之义见之矣观其事先生温恭是式游居有常奉所欲以养之柔色以温之则怡声之义又可见之矣至于先生自少而壮自壮而艾虽遭罹险艰造次俯仰无所愧怍今以其所见者考之先生薄于世味不以官达功名用心不以子孙田宅用心不以矫饰声誉用心方寸平和无所干求一顺于理如葬藏如祭享如教诸生洒扫应对进退悉有本源制度表里无一毫滞碍处怡然之怡可不于是槩见之乎世之昆弟以财产相倾夺以言语相忿■〈忄〈士冖田疋，上中中下〉〉至终身有不相悔悟者孟子所谓好货财私妻子好勇斗狠不顾父母之养其心如劔戟如陷穽如豺狼禽犊岂知夫怡声之声之义哉如韩子所谓足将进而趦趄口将言而嗫嚅触刑辟之诛戮侥幸于万一者或茫然若有所失而未得或赧然若有所触而未安或戚然若神有所未定或枵然若肝膈有所不足夫如是而能造夫怡然之阃域者未之见也此亭之怡葢兄兄弟弟父父子子分而言之则由一而三合而言之则自三而一者也客曰诚如君言先生笑而作初亦自谓无愧辞相与怡然而出后二年无妄以府掾有能声辟置之司因征予说以为记复告曰先生之怡油然自得于理义涵泳之中日用体践之实故为识者景仰如此若子昆季之怡既无失徳尚日加勉不可少有亏歉以伤先生之怡其归语汝兄毋忽先生讳得舆字戴之西轩其自号也

　　麟斋记

　　王文慷慨尚气读书以左传为专门之学因名其名斋曰麟葢取春秋获麟之意也初谓麟仁兽自黄帝尧舜以降厯夏商而周麟不屡出也夫麟必得天地仁厚雍和之气以生在黄帝尧舜禹汤文武之前其仁厚雍和之气比屋皆然虽有麟不以为麟平辙东迁王室实蠢蠢焉齐楚秦晋呉越炽烈之熖始波荡风靡以横蔽六合故有为穷竒为梼杌为饕餮为魑魅魍魉为蜂虿毒为蛊雕为长彘磨牙垂涎食肉于血当是时而麟出焉则其为麟也固宜不然则郎之狩红之搜孟诸之田必有粲然而鬛者豕猝然而角者鹿夫豺狼麏麋之属而不一也圣人不书独拳拳于麟者必知其麟之为麟也与麟之为徳也韩子曰麟之所以为麟以徳不以形是以麟不出于黄帝尧舜禹汤文武雍和之前而出于齐楚秦晋呉越炽烈之后是知春秋之麟虽不根于仁政熏养之力而其自得天地者则固若也说者又曰麟为明王出也无明王亦出则麟不为当世其为春秋为后世麟也必矣是故学春秋者必麟其心其行然后圣人经世之志与夫天地人事之终始则有以得之矣其出也必有以麟天下其不出则所谓麟者固在也若严光之麟于汉诸葛孔明之麟于蜀陶渊明之麟于晋其出处虽不同而为麟则一也王文真积力久其胷中之麟他日必有一出不知天将使麟其所谓当世之麟者乎将麟其所谓后世之麟者乎麟乎麟乎是必有一在也今其张本耳故喜为之记

　　重修寳鸡佑徳观记

　　安西王相中奉大夫李公与道人袁志安有一日之雅因请公主修其住持寳鸡之佑徳观公报疏云不谓羽衣之师徳视为香火之主人又云人无兄弟胡不佽焉良哀其心之独苦我有田畴永为好也薄助其力之不周用是袁公遣其弟子张志全来谒初曰志安木石野拙学道未成一椽一茅分亦足矣曩因先师以河山形胜卜佑徳之废垣令志安軰披荆棘拾瓦砾岁甍月楹未有成遂承参知政事中奉君不以山野鄙薄过为提挈倚頼屏庇今得三清四圣混元灵官等殿暨云堂厨库方丈三门之属改复旧观感戴盛意不可不为记述以示永久敢以文请初谓神仙不役于物而名山洞天非神仙不可居宰相不遗于物虽衣褐寛博而宰相在所恤寳鸡古名县也左秦右蜀襟山带河自姬嬴以降故实可考其为仙人之窟宅葢无疑然干戈焚荡之余榛莽凄怆狐狸所居豺狼所号非天诱其衷假手于贤相君未易及此相君朝廷屏翰王室柱石生民之休戚社稷之安危系焉乃能不屑于是则其心耻一物之不获其所可知巳兹宜书志安潼川人性冲澹与人欵曲谦谨其师张守冲紫微全阳普度真人周公之所自出也初周公承教丹阳居邠州玉峯徒众以千数而守冲为髙弟守冲云衿霞佩翛然有尘外之想住鳯翔之长春凡四十有五年是用秦陇知名朝廷赐号曰崇玄无欲大师师知志安可托付以大事因以佑徳俾之今兴建如此可谓能成其先志者也志全本邑人喜读书风骨不凡经畧雪溪刘公甚爱重之乃摭其意作步虚词七章
　　坏垣野粉零枯香石栏老雨皴秋黄山川良是成荒凉　仙人驾鹤来翱翔陇头耕瓦见羽阳碧鸡金马何茫茫　相公经纶无遐忘偶竒竒偶圆而方慨然以是为主张　郢斤岷础呈竒祥铜龙鐡鳯摇辉光神仙官府千洞房　山人自分过所当弥罗丹华谁比将一心惟有祈穹苍　相公眉寿天与昌明年平蜀归朝堂尽措民物如成康　渭流西来今汤汤厚福与之孰短长厚福与之孰短长

　　青崖集卷三

　　●钦定四库全书

　　青崖集卷四

　　（元）魏初 撰

　　○书

　　上高张二侍御书

　　晚生魏初顿首再拜献书于侍御高张二先生执事初自揆无似过蒙奬拔何胜荣幸然以懦怯鄙薄不克负荷不得不少布一言以露卑恳伏惟照察范仲淹在天圣中通判河中府召为右司谏欧阳公上书称贺累数百言大要谓贵官大职非无可行其道者然郡县守长有所守吏部鸿胪有所司必若天下之得失生民之利病社稷之大计独宰相可行之谏官得言之宰相与天子相可否谏官与天子相是非乃知谏官与宰相等初窃谓司谏七品耳前軰犹若是其重况侍御乎侍御天子耳目之官凡所施为要当耸动天下之观听况国朝有天下以来六七十年之间风宪之职未始议也今天子神圣动欲稽古内外百司莫不具举复立宪台将肃清天下而两侍御首膺是选是不可独为侍御贺将为天下贺虽然亦不可不为两侍御虑也程颢为监察御史进说甚多大要以正心窒欲求贤育才为先神宗尝问所以为御史对曰使臣拾遗补阙禆赞朝廷则可使臣掇拾臣下短长以沽直名则不能神宗叹赏以为得御史体方今生民之利病何以兴除边鄙之狎纵何以经畧钱谷之出入何以会计人材之阙乏何以奬拔百官之贤否何以黜陟两侍御必有成筭矣若有非者弹之有罪者紏之人皆可为则圣天子何独注意于两侍御哉二贤相君乂何倚办于两侍御哉是知两侍御之可贺又知侍御之不可不致虑也比来风浇俗薄士气颓薾猖獗之徒不以唇吻相交取胜则必讦人阴私以为仕途之终南山故中外闻言事者不谓之狂则谓之奸矣间有谆至切中事机之论当路亦藐然一例观之是以布衣韦带之士无职分无言责率分一噤不敢少为时吐竒也兹者两侍御不以初不肖将置诸台掾之末初自揆不能不知所以得此然以庶几瞻望大人君子所以肃清天下之德器矣何幸如之而所不敢以身许两侍御者诚以祖母春秋高初亦愚暗不娴吏事用敢以是请且古之君子不强人以所不能故人无弃才物无小成季康子问仲由冉求子贡之从政孔子各以其所长答之漆雕开以未信不仕孔子说之初无三子之长有开之未信两侍御幸哀怜之使不为弃才且有冀于他日幸甚幸甚

　　答郭仲常手简

　　初顿首拜启初久以童軰覊纒不获驰问计必得踈慢之罪于左右何意先辱华翰且激厉其退懦之气欲引之树功名之场初自知不肖生生之资且未暇故痴坐如此读吾兄书辞使人不觉有震厉意特其势有不能遽然者此吾兄所知也不审当几何时得脱此蛙湫以少慰吾知巳爱亲之念愧叹愧叹王丈回姑尔奉谢令郎学问想日就高朗向所请书义标注格式因便示及幸甚临纸怅然不尽所欲言

　　○表

　　贺正表

　　万彚俱春允协姒朝之正四时成岁载更尧厯之新阊阖天开衣冠星拱中贺钦惟以圣继圣由仁行仁济之以不世之才奋之以有为之志量包天地好洽宗亲凝神渊黙之间允求于治稽古礼文之事方采其宜高丽蒙再造之恩交趾受维藩之礼襄阳可得而不迫以力日本未臣而姑奉以辞为民极以立官酌古而不泥于古度国用以取赋凖今而不专于今谓篆生隶隶生楷必歴数手而完则人本心心本天当有一代之制规模杰作文物蔚新臣等叨列宰司幸逢昌运虽调剂爕理无禆二气之和敢舞蹈对扬仰祝万年之寿

　　奏议

　　至元五年十月六日钦奉圣旨令自尧舜孔子以下经史所载嘉言善政明白直言奏得来者钦奉如此谨具条陈于后皆经史事今略其文用是有寻魏征之旨一曰正君心二曰教太子三曰任人材四曰愼听覧五曰辨邪正六曰革旧弊七曰通下情八曰理财用九曰修武偹所得奏者任人材一节而已周显德元年河南府推官高锡所上书也
　　六年正月六日臣初等面奉圣旨魏征般人寻者如魏征般人无只似魏学士般人寻者臣愚窃谓天下未尝乏才顾人君用之者如何耳如魏征者陛下必欲得之亦非难事且征之所以为征以太宗之能听受也若太宗不听征虽有经国之才抗直不屈将何所施今陛下将与尧舜比隆太宗之事臣知其优为之也诚能霁至尊至大之威收至聪至明之辨曲屈情意勉强以制礼义使臣下尽言不讳魏征将自至尚何竢于寻哉一生杀与夺之权人主所司不可使少移于臣下一有所移于臣下欺弄祸患可立至此非臣之私言也书曰惟辟作福惟辟作威春秋称君能制命为义史记谓能擅国之为王此自古之明戒也虽然宰相所以代君治事者也苟不委任责成则何以办治此亦非臣之私言也孔子尝曰先有司赦小过盖不先有司则事无所统不赦小过则下无全才臣愿生杀与夺之权持之当在陛下而先有司赦小过之义亦不可不致论也一人情奸伪不可不防古之治天下者大为防禁民犹踰之在朝廷而失其防则有民不知君如鲁三桓之专在边境而失其防则有尾大不掉如唐藩镇之乱在诸侯而失其防则有号令不行如秦楚呉越之僭在百姓而失其防则有掉臂大呼睚眦杀人如陈胜郭解之徒是固不可不防也然防之得其道则可以制乱防之失其道则适足生乱若夫用正人用之则当其材而不过此朝廷之防也兵不可不精炼既精炼矣必分其势使权不久在一人此边境之防也地不可广民不可众且迁转之格今已行之此诸侯之防也民固不可使穷困亦不可太豪富穷困则易以为盗豪富则易以骄乱此百姓之防也陛下必欲防奸伪宜以此防之若以拥蔽之故而使之互相告讦臣恐奸人因此厚诬大臣以生衅端方今已见其渐小则恐廹财贿大则扼其吭而夺之位至有同列不相能聚群不逞之徒而啖之以利使相为讦发当路者莫敢谁何以成风俗甚不可长圣上明见万里无不昭察臣愚钦奉圣旨故不敢不尽愚伏取圣鉴
　　八年三月二十三日监察御史言法者所以维持天下之具也宪台则守法之司也方今无一定之法百司无所循守虽省府已尝奏论未即施行合无从御史台再行举奏早定一代之法使有司有所守百姓有所畏避天下幸甚
　　四月初二日窃惟欲致天下之治必求所以治天下之具所谓治天下之具者无他人才是也取人之法具在方册三代有乡举里选之制汉有孝廉贤良之科隋唐以来加以词赋明经辽金因之亦能得人国家有天下六七十年之间取人之法未遑暇及今天子神圣百职具举苟取之不以法则奔趋请托凭借党与无所不逞其私才有一阙则上司所付门下亲旧之所嘱骈肩累足莫知适从卒之人才无所得而贿利讦制者取之至有赃污负罪而投谒有所则已登津要而肆猾狡矣欲其政平讼理恐未能也合无取近代之制若文武举若试吏员若任子等法至于方技医卜之术皆以试补则人得其才侥幸之门塞治安之功可期矣
　　四月二十四日窃见圣主即位以来经理天下中书省以总朝纲尚书省以决庶务枢宻院以典兵御史台以紏弹非违其统而一之能分陛下之忧者圣虑固已定矣窃见燕王尝钦奉圣旨守中书令兼枢宻使名虽如是寔则未闻当今之计宜妙选天下贤而有德业者辅翼燕王钦依已降圣旨领中书省凡军马刑杀大除拜大钱谷及应合闻奏之事须先启白燕王处决然后入奏如是则政柄归一圣虑少安而天下国家之大本定矣
　　四月二十四日窃惟君犹天也臣犹地也天尊地卑礼不可不肃方今内有太常有国史有修起居注以议典礼纪言动外则交趾称臣高丽入贡日本江左瞻望德化自祖宗开国以来其创法立制至陛下为最偹故外域逺方企仰朝廷以为中朝礼义之国昨闻御前食肉负者祼形舞唱恐非所以正朝廷待臣下尊天子之礼也自今御前不可作此戏举务存大体天下幸甚
　　五月七日照得近例州县不满千户者合并又军户鄂啰转运司俱各并入总管府所以省冗员禁侵扰也窃见目今除诸王位下户计外系大官数目内送纳差发米粮种田等户如耶律丞相南合中书杨中书贾达阿喽罕等投项甚多其各官头目俱有长次及首领官令史催差人等各人既无俸禄以养亷则侵扰之弊不能不无以此叅详既是依例纳丝银人户合无照依合并州县鄂勒转运司体例并入见住州县与民一滚通行科差若有合回付丝银去处令于官库内验数支取不必更为设官如此似为官民俱得便益据元管头目于内若有曽受宣勑勾当年深人员拟合量才任用
　　五月八日襄阳蕞尔一城国家以河南一道加以内地供给自始功迄今几三年矣未有成效今水潦方涨彼必大举来援我军虽已成围亦宜据守险要厉兵秣马以需一战此正诸将用竒应变之秋也朝廷宜遣使以此戒谕将士且点视兵甲卒伍粮饷之有不利不偹者督责合属官吏使必致精利完偹以图事功若不早为偹御使必内外相应突围以走纵得空城夫复何益不惟不偿所损亦有以亏损朝廷师武臣力之望伏乞详酌施行
　　五月十六日比闻朝廷以山东蝗旱民多阙食已差官给粮赈济及倚阁悬欠税粮其民固已幸矣外据盐货见行桩配其法施之丰穣之岁犹有所不堪况其蝗旱之余阙食之际岂可不为之更张哉今体知得其盐货在先令濒海去处桩配今滕峄淄州等处去海七八百里俱各桩配每户月桩配三斤以毫厘品答近上户计每年不下桩配盐三百斤每斤价钞四分丝绢麻布并不收受大绢一疋长二丈八尺重一十三两于街市倒钞七钱布一疋长十八尺倒钞五钱然后赴盐局送纳又立主首赍信牌立限约催督民户赴州县官局关买逺者离城三百余里正于农忙时分往复不下十日每年四季如此及到城无钱多于铺户之家借贷以应官司督廹之急及关买出局却于城内每斤折二三两依市价转买每斤价钞三分卖讫钞却还元借舗户叅详今既给粮赈济又倚阁悬欠税粮则朝廷优恤元元之意可谓深切着明矣如上件盐货事理更为从长讲究施行是亦赈济之一大端也古所谓恵而不费因民之所利而利之葢近是也
　　五月二十七日今体知得外路客旅于上都和籴所中纳米粮皆揭利钱于随处籴到白米至元七年十二月内般载到和籴所永盈万盈两仓下卸中纳其两仓见百姓搬载米粮数多推称元籴粮数已足不肯收受百姓在客日久牛只损死盘费俱尽将所载米粮不得已折本贱粜本都官豪富要之家厘勒减价收籴却赴仓中纳仓官通同看循便行收受其客旅如太原王乌徳美西京杜阿萨尔冯琪李春等纳到米粮皆刁蹬不受见于两仓露地堆积约一万石以致损耗委是生受叅详上都每年合用米粮不下五十万石故增其价直令百姓和中所以偹国用便贫民也今客旅所中米粮两仓刁蹬如此见有露积至今者脱因雨水变壊则百姓揭借钞本无以倍偿况敢言利乎夫细民图斗升之利不逺千里来应和中若如此刁蹬恐四方不信后无以应籴者则国用之须将何所仰目今虽收中米数已足若将在仓露囤客未验数更为收受不惟救客旅倒悬之急亦所以偹用示不失信于民也并据仓官见客米多称推数足闭仓不受致令官豪富要勒价贱籴却中纳入仓随即收受其情弊欺公害民莫此之甚合行严加禁治今后有无验寔到仓米数不问贫富依月日挨次收受将当日寔收米数及合给支钞人名姓只作一串赴支钞库照验关支如此不惟不能作弊害民其勾当官吏亦不至破家获罪
　　五月二十九日近为察到上都万盈仓飞钞事就问得监视官运司知事赵瑄曽于巴图军人乌尔古处买到支帖三百石每石用钞一两二钱却于官库内每石关支钞二两五钱已行具呈御史台照详施行今叅详得国家蓄粮本以养军而粮及于军者不足此一弊也给钞以中粮本以便民而粮不得尽中其弊二也养不及军便不及民官库之钞随于富强作弊之手其弊三也三弊之生生于买筹而已今后军人及应合支粮者有无听从所愿就令发帖官司审问军人及应合支粮者若欲用钞先取本人文字开写正支米粮折支钞数各各数目其米价若在和籴未足其间依官定价钱如于收籴已足之后随仓米市价从寔折筭其发帖官司凭准合人文字据正支米粮下仓放支其折钞数下库支讫仍于本仓门首分朗出榜省谕军人及应合支粮人通知仍禁约不得私下买筹卖筹或将支帖抵还欠少钱债违者并行治罪如此则军得寔用官无亏损是亦革弊之一端也
　　六月五日窃惟皇后之尊与天子同体上以供奉天地下以承祀宗社故歴代天子即位册文玉玺随即行之所以崇三纲之始正风化之原也今皇后母仪天下已十余年册玺之礼未覩施行伏乞御史台奏闻下太常翰林讲求典故以行册礼天下幸甚
　　六月十七日照得唐制宰相修时政记月送史馆又起居郎天子御正殿则对立于殿下有命则临陛俯听退而书之以为起居注凡册命启奏封拜罢免悉载之史院尝钦奉圣旨修纂祖宗事迹恭惟主上即位以来立宗庙议礼乐定官制百度修举今两省台院及修起居注凡有军国大政并册命启奏封拜罢免等事合从中统建元及今见行事理逐月送付史院以修寔录则主上之丰功盛烈有以光耀万世亦臣下所当为者
　　七月十三日风闻中书省奏特讷克国王与亷平章北京行省事窃惟赵右丞往年尝与国王行省东京等路能审量时势缓急且勤恪不怠遂成安集之功今若继往则彼中民情物态偹尝之矣不惟与国王相得庶几事易办而民易安亷平章明敏有为若请还省则内外俱便初人微名轻职当言责见有便于国家者不敢嘿嘿
　　八月十一日窃惟国家开创以来其增崇文物讲求典礼莫盛于今日然大端大节犹有所未周者葢启白开导之有未至耳方今孔祀絶封庙户当差其余儒戸已有散至田帖者数年之后切恐圣道湮废推原其自无大人君子以主张维持为已任故也照得见在儒户各散漫州县无所统纪非若释道二家而有以总之也故其利害安危无一人曽加省者窃见翰林丞旨学士和尔果斯朝夕侍从且赋性雅重若使之管领诸路儒户必能教护有方是亦维持圣道之一节也又照得太常寺旧例奉行典礼之司初无户口统属今太常卿哈坦所管礼乐户近五伯户翰林在今日为衣冠之表率使之管领诸路儒户亦为有例窃谓天下之事有似缓而寔急似迂而寔切者盖此类也
　　十月十一日窃惟古之将士所以敢死勇于立功者葢上之人有以激劝之使然也不尔将偷卒惰望其有竒功于天下不能也闻故河南路统军郑江于今年四月内襄阳城下以战而死迄今几半载朝廷无追奬之命今来叅详国家方混一区宇苟死于王事者不加追奬则偷安苟容之徒以为得计照得近例以他功追封者往往有之彼被坚执鋭不顾死难为国家报効者若不量加追赠切恐于激劝克敌制胜之术有所未尽
　　十月二十三日照得在先提举诸路交钞如王涣等以户部郎中兼之制府总领天下钱谷与户部不相统属故别立提举官尚书省令总领六部如运司铁冶已皆并省外据提举司官亦合令户部兼领所以一钱谷之司省周岁之费也据见勾当官吏如无粘带乞依例升转似为相应
　　十二月十五日窃见西南国家重地其所以抚养军民镇服寇敌必得朝廷名德大臣才干有为者然后为可今赛平章已经停职打筭其纲纪省事者宜为遴选其人伏见廉平章明敏有志度在闲日久若应是选寔为朝廷军民之便至
　　元九年二月二日窃惟京都天下之根本要在殷盛以镇服乎八荒古者隆上都而观万国葢此意也比年车驾临幸修筑城阙调运粮草一切应办和买俱以中都百姓倚办比之别路寔为繁剧侧闻将与外路一体签军不惟内外轻重不伦且示天下以不广也辇毂之下何至如此惊扰
　　二月十九日窃见大都路近蒙圣恩赦免今次合签军数大小臣民无不忻忭比闻市人传布将所免大都军数俵散外路补充元额切详内外臣民皆朝廷赤子天子圣明以大都应办和买比之诸路繁剧故有此非常之恩若复俵散外路寔为重并必欲不失元额自合以钱招募必得勇力之士足为国家驱用如更不然合无将河南干讨虏等军签入正军不惟足以补充军额亦所以正声罪致讨之名比之干讨虏葢有间矣
　　二十四日照得钦奉登寳位诏书内一欵节该五岳四渎名山大川歴代圣帝明王忠臣烈士载在祀典者所在官司岁时致祭钦此窃惟孟子亚圣其邹邑庙貎歴代崇奉未尝缺废今国家增崇文物髙越前古比闻邹庙摧圮祀礼湮絶今来叅详拟合官为修补庶几仰副圣朝崇尚文德之意
　　四月二十五日体察得大都自今年正月至今被强盗刼掠数起未曽捕获叅详都城辇毂之下四方辐辏人物繁伙今强盗如此若不遴选捕盗官吏及督责府尹等官切恐积弊既久人无所畏则无所不至矣若夫省浮费薄赋敛去杂冗之扰使民重本抑末仓廪足而知礼节此又止盗之本也
　　五月二十五日至二十六日大都大雨流潦弥漫居民室屋倾圮溺压人口流没财物粮粟甚众通元门外金口黄浪如屋新建桥庑及各门旧桥五六座一时摧败如拉朽漂枯长楣巨栋不知所之里闾耆艾莫不惊异以谓自居燕以来未省有此水也伏惟两都宗庙宫室省台府库一切军国所须具在于此今雨才两日巳漂没如此脱有自三日以往之霖切恐为害未必止此叅详两都承金口下流势若建瓴其水溃恶平时犹不能遏止西北已冲渲至城脚若积雨会合漂没偶大于此则所谓省木石漕运之费收藉渠灌溉之功恐未易补偿也又照得金世宗大定十一年尚书省奏请开泸沟以通京师之漕从之至二十七年尚书省奏孟家山金口闸下视都城髙一百四十余尺从来止以射粮军守之其人不足倚用若遇暴涨时或有作过人等所系利害非细宜行闭塞其所灌稻田俱为陆地种植禾麦亦非旷土不然即乞更立重闸仍于岸上置埽官廨署并埽兵所居庶几用心廵护不致踈虞世宗是其言委官相视于是竟塞之大抵兴建事功必较量利害轻重而取舎之利重于害犹当举行若害重于利安得胶柱鼓瑟而不为之更张哉恐其奸恶窃发前代固已虑及且以今日倾圮室屋溺压人口流没财物粮粟等事势观之莫若塞金口为便
　　七月十七日照得唐制常叅官及刺史上讫三日后举一人自代况廵行紏劾之任与常叙例转不同者乎夫郡县之职以抚字为功故必以日月满考然后转叙惟按察官与监察御史则不宜然葢人情久则熟熟则慢慢则事不立矣目今按察官已有过满去处未有转代监察御史必待例满代官至然后离职皆非计之得者也合无令按察官及监察御史在任一岁后不问内外各举资望相应者一人以自代不惟可以作新风节起厉顽弊亦可以广收才能以凭倚用
　　七月十三日窃见天下之事具在于省省之事责之六部六部之事其呈覆出纳在于各科分令史由是言之部令史名虽卑其掌行为最要其所系为最重得其人则庶事流通无所壅塞不得其人则丛脞隳堕诈伪百出若近者挿补捡目冐用中书户部印信及扯毁关捡等事推是心以往将何所不至望其政平讼理恐未能也目今各部正补吏员如无过犯能以廉勤自律有干局者不必追其既往若科分果有繁剧令史阙少亦合约量收补如更不知警惧敢为欺诳者当随事黜罚则能否有别矣方其资考未满则掌握机柄既满则临治州县苟非其人将何以堪之拟合定立格法如岁贡之例守一不变不轻以他道入补则人无觊觎知所劝戒奔竞之门塞矣六部诸路表率若不先为振肃四方将何所则效方今之急是亦其一节也
　　七月十五日窃见上年包银丝料税粮等差发随路俱各验贫富品答均科今体察得随路新签军户多系各处近上户计止依额除讫包俸钞五两外其余■〈走朶〉兊下数目却于近下户计验正额科拨及一切横杂科著名为和买有司不即给价等事为此畧问得安平县尹孔奎称本县新签军七十七户内止当丝投下一户外当包银户七十六户俱系近上户计元当包银二十四锭七两四钱七分每户依额除讫五两该七锭三十两外■〈走朶〉下包银一十六锭二十七两四钱七分又老幼户添到包银六锭三十三两二钱五分又槩省人夫盘纒等钞一十锭八两替真定府曲使司散下碧香曲三千七百斤实时勒要钞一十四锭四十两已上四项计八十八锭八两七钱三分又和买造甲皮舩马疋一切等物自八年三月为始至今一十五起除纳本色外折纳讫钞六十五锭三十二两七钱四分四厘巳关钞二十一锭一十七两七钱三分未关钞四十四锭一十五两一分四厘今来叅详安平一下县耳自八年三月至九年五月十五个月内除元着包钞其■〈走朶〉下新军差发并其余科着计银四十八锭八两七钱二分又和买除本色外折纳讫钞六十五锭三十三两七钱四分四厘以一县而计之一路以一路而计之天下其■〈走朶〉兊科省及和买不即给价岂止此数而已也今计国家宫室廪禄之费宗藩岁赐之常加以南图江汉西镇川蜀东抚髙丽而来日本岁不下累万计求其所出不自天来出于百姓而已若百姓富寔何求不获何事不成苟一旦耗损则流亡寇盗靡所不至然则为国家成长治之业建久安之势莫若培植此百姓而已如不于此加意恐渐渉消乏今畧以包银俸钞比附亦可见其大槩云耳元每一十户额当钞五十两内包钞四十两俸钞一十两验贫富品答均科除壬寅至今累次签军该签讫三户其军多系近上户计权以十两为率三户该纳包俸三十两今官司依额止除豁一十五两外有近下户七户元着二十两每户该二两八钱半今官司依额科降该三十五两比与上户通滚品答均科时该添讫一十五两每户该添二两一钱半又代纳弓手并事故等户差发其丝料税粮课程和买诸物修城人夫亦与前项一体事理合无将军户依额除豁五两外其余数目于正额内从长讲究量加减免似望不致耗损则日庶月富足以成吾圣天子太平之功俾斯民以享有生之乐不亦美乎外据和买国家调度不一不能无之但有司以理给价民不为扰若以迁延为能克剥为功窃恐名为和买其寔则几于掊敛若不改更伏虑迤久不胜其弊
　　九月十日窃惟父母三年之丧从古以来无贵贱一也今之居官食禄者为下民表率有不幸遇此则或一月或十数日巳弃去衰斩从事官府起居饮食衣服言笑与无丧同其毁伤风俗败灭天理莫此之甚是岂独非人子而安忍为此不情之举亦风教之道有所未尽而然也今体察得大都路覇州益津县臧县尉于今年六月内以其父丧奔赴安州高城县及还职往复计住讫二十七日八月内承州帖坐奉总管府札付该偹申省部奉符文除往回马程外给假一十五日承此总府下本州岛依上照会又云照得不即听候上司明降一面令本官前去事属不应今后应申告假官员须候申复明降无得似此违错今来叅详应告假官员须候申覆明降方许离职理固当然奈人子闻父母之丧如天摧地陷五内崩裂安忍一日宁居若与常例须候申覆明降于理未允合无自今凡有父母之丧闻命即往不可以常例拘更许告丁忧俟服阕依例转叙若其人才力深长非此人不能办此事必须倚用然后夺哀起复则又其变也自余皆令以礼居丧亦所以厚风俗存天理也十月六日窃惟国家爱养百姓所以偹用也虽用之亦当爱其力而使之以其时耳以其时则力不尽力不尽则用无穷今国家修筑宫城此正用民之时也然用之苟夺其时切恐民力有时而尽无以供吾国家之用目今大都供役人夫自春徂秋虽支盐粮工价寔于农务有所妨夺为此就问得户部盐粮科令史燕珍呈毎夫一名日支工价钞一钱三分盐粮计该一分工项计该钞一钱四分人户有虑妨岁计除各得工价盐粮外更贴钞或一钱或一钱有零顾觅人夫替代今来叅详合无将合给盐粮工价钞通折作钞更少加分数令诸路召募少壮不服田亩之丁俾长用供役按月支请工钞戒董役之官使少寛捶楚则子来之民不独见称于昔日矣
　　十月八日太庙省牲为不见用牺问得太常杨寺丞称为此已曽闻奏今来叅详祭享太庙国家大事三牲之礼自古为重今特用羊合行复奏以偹供祀祖宗之礼天下幸甚
　　十二月十一日窃见大都修建宫阙合用诸色人匠每年逐旋于随路桩要至有逃避隐匿烦劳有司勾捉不惟失误造作恐积久民力不胜烦扰之弊今来叅详合无于各处取会诸色人匠见数依和顾之例以理给付工价利之所在人将趋赴古人谓恱以使民庶民子来者正在此也若以谓国家畜养百姓正欲有用必毎事和顾恐府藏之积不足以供无穷之应窃谓不然今国家以榖成金以桑成银使民力不困则何事不成何求不获苟不措画以道切恐一旦雕弊甚非栽培国家根本之意也
　　至元八年十二月二十五日钦奉圣旨节该泰和律令不用着休依着行者钦此风闻史开府与诸大老讲定大元新律积有岁月未覩奏行今来叅详周因于殷殷因于夏固有必不可更者至于礼乐刑政小过不及之间因时损益亦不可以一律定也泰和之律非独金律也旁采五经及三代汉唐歴代之遗制耳若删去金俗所尚及其勑条等律益以开国以来圣旨条画及奏准体例以成一书即至元新律也且法者所以维持天下之具在御史台尤不可不以立法为本
　　正月二十一日窃维御史台天子耳目之寄自本朝官以下宜妙选朝廷名德大臣为主上所倚信者一员足以坐镇雅俗庶几合天下之公望以振起台纲此非一人之私言寔内外之公议也
　　三月十五日伏覩皇太子册立礼毕此诚社稷生灵之福逺近臣民无不忻忭其所以镇服藩国之心系仰天下之志正在于今日昔成王幼冲出则有周公召公太公史佚为之训谕匡直之入则有太顚闳夭南宫适散宜生之徒为之辅翼周旋之故能制礼作乐兴建太平为周家八百年之基今皇太子仁孝四海属心独官属尚阙宜博稽贤才妙选朝廷耆旧有闻望德业者为之保傅及明通政事谨宻有器局者为之左右前后则凡所施为必有超絶所谓镇服藩国之心系仰天下之志葢在此也不肖职当言责区区之情不敢不尽
　　八月四日窃见兵法先为不可胜以待敌之可胜又曰师克在和不在众今襄樊新附宋人恼惧乘机抵隙混一之议固在于此然或措置乖方规图未尽切恐未易有功比闻河南等路行旅往来传说新签军三万河南民户数少加以贫乏或三户五户并作一军向来困逼襄阳飞挽之劳数年于此重以今岁水灾巢居野处衣粮俱尽单弱怯懦自救不暇又安敢望其得用哉古者将拓土宇必培植边镇使之强盛然后可以立功若藩篱摧弱不惟不能有功切恐鼠軰窥窬易有惊扰合无移咨枢宻院再行讲究闻奏施行
　　六月二十一日窃惟际天之下皆朝廷赤子初无内外之间古人由近以及逺故有先后缓急之势大扺京师根本也四方枝叶也根本盛寔则枝叶茂宻此必然之理也殷周王畿千里诸侯大者方百里秦汉徙天下豪强以寔京师亦所以强干弱枝隆上都而观万国之意也若京师根本不固四方脱有风尘之警饥馑之虞则何以镇遏寇掠今窃观大都形势则四方之根柢也其百姓宜加爱养厚其力以固根本乃者近余年间其赋役科差比之外方更为烦重每岁除包银丝料课程税粮外畧于总管府各科分取问得打造石材般载木植及一切营造等处不下一百五六十万工和买秆草烧草又不下数十百万束料粟不下数十万石车具不下数千余辆其余杂细不能缕数也今来叅详曰买曰顾非常法也前代不测则用之今一一逐旋顾买侵渔之徒又因而克减致使官民不相信凡所给价以十分为率必掯留一二分俟估计体度定然后破除放支行移迁调有数年不得足其价者今营造方始此等事不能遽已要当讲求良方拟定价直明示榜文钞出则货入货入则钞出使侵渔之徒不能少有克减倘计置不尽不测必用之物宜比市价稍加增添利之所在民争趋之何患有不办者哉且夫民之所以不饥寒者以其当耕而耕当织而织耳故农有余粟女有余布今农事方殷夫役若此安得不妨夺岁计欲民力之不困不可得也大都四方辐辏闲民居多若将见支工价盐粮余上少添分数明示榜文召募赴役不致克减亦足以济贫民倘召募不足当农隙之时遍及则可也若农事未隙除农民之家其余诸色人户时暂科差亦不妨夺农务不误造作似可久行兼本路盐货与外方亦更偏重河间毎袋重四百五十斤价钞一十四两一钱一分四厘山东每袋重四百五十斤价钞一十二两六钱六分二厘大都每引重四百斤正该钞一十六两三钱又利禄钱七钱每引通计钞一十七两比山东河间斤重少五十斤价钞比河间多二两八钱八分六厘合无照依河间山东酌中定拟价直官卖盐引从诸人兴贩则足以少寛民力是亦爱养之一节也古者将用民力必先有以养之养之既富而知义然后用之则何功不获何事不成今国家方将混一区宇辇毂之下颇渉困弊利害非细主上仁慈爱养元元如近者免征积年拖欠之钱债除豁军人垜兊之差发皆希世之洪恩得复覩于今日是诚生民之大幸社稷之永福也如大都和买和顾夫役盐货等事与所以培养根本之意特未有以达之耳
　　四月十六日窃惟襄阳宋人名藩今既失之岂无恼惧且吕氏彼国大族与之抗衡者必因此有所诛杀此诚可乘之机也为今日计莫若待吕安抚以殊礼加以宠名置之于内别选吕族可倚用者与国朝名卿共守襄阳宣布德泽秋毫不犯分遣诸将水陆并进则人心不摇混一可期矣若待彼措画既定人心稍安则大事去矣此机间不容髪庙堂之上必有成筭诚以区区之情职当言责不得不尔
　　二十年五月（原缺）日治书侍御史行御史台御史大夫相威奏罢日本之役奉旨不准切详盗贼草窃人民流困加之饥馑军旅勃兴不胜搔动相威所言社稷生灵之福也虽圣意时暂不允本台自合执奏至于再至于三期于便国便民而后已则天光必有回照
　　八月（原缺）日窃谓古之用人以考能否为本今不过通筭月日抑其资品而已其于古人考绩黜陟之意葢无有也直至各官赃污发露才有停解降等之法其于所管部分人户果安而无逃移者乎盗贼果息而无耗乱者乎词讼果简而无寃抑者乎赋役果平而无偏重者乎田野果辟而无荒芜者乎是之不论直以受钱得罪骤升乃降此治之所以未臻也今后某官在某任历某月日于五事某事不办可中是何等选县考之于州州考之于府府考之于各道按察司御史台岁终奏遣监察御史分道考按得寔呈省其各道按察司亦以所属路分通考五事之殿最而升黜之夫欲考按如此而取人之路不可不谨今司县司吏取之无法因之以升州升府以至部台院省莫不由此途出与夫诸衙门创保人员皆经营求请而得之积以月日以之临民以之治军以之典财赋以之任风宪求之超出伦軰肯为国家効力者几何人哉前代有乡举里选之法贤良方正之科如科举如任子如试吏员其途不一也今止于贴书冩发之间取之岂能尽天下之才合从吏部与诸名德讲究定一代选举之典则人才有望浇风可戢矣
　　至元二十三年十二月十一日朝列大夫侍御史行台事奏事房十月二十日巴林集赛第三日香殿内有时分本台官伊苏特穆尔大夫实哩玛勒中丞阿实克特穆尔中丞崔中丞们都展侍御和尔齐纳古尔竒拉尔舒库尔齐阿实克阿拉巴延殿中巴哩巴实宝齐特穆尔布哈等奏过事理合行开坐具呈者一奏俺每台里迁转底官人每待奏博啰岱每一处去底伴当每两个台官两个都事四个监察这些有上位不认得底人每奏名字那没钦奉圣旨你每说者奏如今博啰岱每新去底人每为那上头俺这里台官魏学士底孩儿魏治书为好人底上头交去么道商量来更张梦符小名底人先是按察副使勾当来如今保定府做同知有他是好人底上头他根前交一处去么道啇量这刑部里笔且齐头儿毕主事小名底人再一个做县令来底和九思小名底人这两根前笔且齐头儿交做都事去么道啇量来再四个监察有体例干济底好人委付交去么道啇量来钦奉圣旨这底每我不认底有你每识者交去者虽那般呵交我觑我虽不认底呵见他每面皮呵理会底也者钦此奏事房十一月二十丸日安图集赛第三日香殿里本台官实哩玛勒中丞阿拉克特穆尔中丞崔中丞们都展侍御和尔齐奈曼岱呼尔察舒库尔齐阿萨尔巴哩巴苏苏勒图们都奏过下项事理覆过奉台官钧旨付礼吏房钦依施行合行移付者
　　一奏博啰岱每一处去底伴当魏学士底孩儿更两个做监察去底张瑀周祚再这个笔且齐头儿做都事去底毕主事更六个达勒达监察去底数里福努这底每月奏呵圣旨问了各人根脚教去者么道圣旨了也钦此窃闻欲清其流毋濯其源欲求治人先须自治宪台为天子耳目之寄拾遗补阙进贤退不肖使百司畏肃内外乂安此其职也今务讦发阴私追究赃物簿书堆积过于有司比者台政一新有合讲究事理开具于后一御史台官监察御史此非常选前代多出自宸衷自余紏按之职宜中书省选奏若有不当御史台劾之而已今自作一选其间或公或私或可或否不能不招物议一赃罚库前代无此例御史台职当紏劾若有合追赃罚付之有司令御史台察院自行追理另置赃罚库虽赤歴按验明白终非其体一各道按察司书吏不宜止于府州司吏内选取宜兼用儒生之通逹事物者府州司吏习虽既熟能卓然自立者有几一旦处清要之地掌进退与夺之权所以閧招物议者多本于此一各道按察司奏差察事问事甚为不便如奏差专以察体究问不知司官掌何等事且操纵与夺之间岂能尽公今后宜减奏差之员之半以补书吏体察究问司官当自为之奏差承奉使奏可也

　　青崖集卷四

　　●钦定四库全书

　　青崖集卷五

　　（元）魏初 撰

　　○铭

　　遵诲堂铭【并序】

　　中统壬戍初卜居开逺里以教读为业緫管韩君通甫及其弟君美以子侄辈见属因相与往还岁时伏腊尝升堂拜其先人禹城府君而间得侍函丈焉用是知府君为详府君资性俭素愿而能恭喜读邵康节诗与人言多赋康节邃理之语以见意初贞佑戒严所在发闾左禹城小而冲县官阅戸集丁罔有孑遗韩氏诸昆季莫不忧怖府君曰是我当行即慨然应募编之矢石之下及城陷杀畧殆尽府君艰闗百险仅能逹燕居未几乃叹曰吾父母昆季兵乱中浮瘗原莽今不早藏葬吾死不瞑目矣时道路犹梗塞府君畧不顾虑竟以其父母昆季及旁亲之未葬者收附先陇乡人用是爱重之府君居燕凡五十年与人交恳欵周宻如一日自六十以后即以家事付妻子有无一不论焉日与耆旧数人但逍遥笑咏而已尝召通甫君美诲曰吾平生无他才能苐与人以诚律已以俭耳今日见汝辈成立以终吾年未必不由此也吾虽不足学汝若不能他日复不如我矣孝谨亷俭天自福之苟侥幸一时虽富贵吾不羡也通甫兄弟奉以周旋不敢失坠一堂之上雍雍熈熈孟氏所谓父母俱存兄弟无故者独于是家见之及禹城君弃养通甫思所以不忘先君之训与所以致其终身之慕者恐有所未尽乃以遵诲名其堂葢欲其起居饮食出入謦欬无一毫而不遵是诲也用是士大夫贤之率有咏歌初辱知最旧敢掇拾其实而铭之其辞曰
　　有觱其泉有茁其芽源虚踵涸本固肤华韩氏载美世修其家如泉斯渊如木斯嘉隠耀伊逺庆锺府君加以恭慎克俭克勤不固而啬不侈而文蔼然一堂葛天氏民茫茫堪舆孰愧孰怍既寿且昌符厥攸作诲言谆谆有子敬若没而不忘亦孔之照匪堂是铭乃铭其心匪堂是夸乃身是箴霜露风雨感怆欷歆如觌其形如听其音一语不度厥诲是忽一行不法厥诲是咈魏初铭之用介遐福

　　止斋铭

　　为四川东道宣慰汪公作也铭曰事有万殊理一而已其一谓何至善而止君侯名斋乃克取此予不能文槩摭厥旨报国以忠事长以弟慈以逮下敬以持已扩而推之实止之理顾其力行果如何耳吴下阿蒙刮目有以万古一心毋愧于彼至元十七年七夕后一日青崖魏初书于巩昌副都总帅私第之南轩

　　湖山石铭【并序】

　　峰峦洞壑之秀人知萃于千万仞之髙而不知拳石突兀呈露天巧亦自结混茫而轶埃氛者君子不敢以大小论也香林向伯共父得此山而名之名既立则混沌之窍吾不知其凡有几也今端甫亷君好文雅而喜古澹复珍其石而图冩之是又伯共父之变风变雅也虽然吾知其有所取焉尔乃作铭曰
　　小山屹然玄云之根峰峦洞壑无斧凿痕君子懿之置诸几席匪竒是夸以友静徳

　　拔秀峯通甫韩君植之于遵诲堂之右初竒之为作铭

　　嶷乎其离羣朴乎其有文含太古之孤洁渍秋波之鳞皴虽处乎堂闱之间而气通乎仰岭黄埚之云葢有似乎主人能急流勇退遨逰于士君子之门而风神物表超然无一毫之尘也仰岭黄埚韩氏别墅在其下

　　○神道碑

　　总押七路兵马邸公神道碑铭

　　至元二十六年十二月怀逺大将军颍州万户镇无为军邸泽遣其子继隆以书来京师请铭其先人墓碑初与泽辱葭莩之戚不敢辞乃为论次之邸氏在汉有上郡太守杜北齐有行台仆射珍中山曲阳人隋有吏部主事怀道谏炀帝幸江都由是观之邸氏亦代有人第以谱牒散失无所于考今按所具状公之祖讳亨世业农行唐甘泉乡圣明谷人金正佑间河朔兵起豪强以乡曲自保者人或赖之亨四子一曰僧其曰节者有子一人讳显常知中山府事其曰信者有二子长顺行曲元帅府事有子浃今镇吉州次常于行唐亦置元帅府其曰义者即公父也公讳琮字叔玉性刚决勇悍善射能舞槊其从兄常在行唐武仙来攻常在城上公请战不许窃出隠以射执旗者中之跃以斩首常以兵乗之仙即败走时年二十有一又与仙战于黄台大破之札古入都围信安公力战有功辛夘冬与其兄常从天兵取河中壬辰又从塔沁取双门倚尖二寨癸巳布展围蔡公与行及还众推以为行唐长官在县平狱讼均赋役人颇畏爱甲申真定史侯以能辟充其府推官明年奉御呼图克奏公有战功遂锡金符俾总押真定大名河间西京洺磁怀孟濵棣七路兵马路置千长一人守隋州宋人来侵公与战屡捷戊戌察罕拔滁州爱赏公勇徤俾赴阙奏凯过家以疾卒实庚子八月二十八日也年三十有五麾下莫不流涕感惜娶刘氏灵寿大族也后公二十二年卒资性庄丽聪慧闺门修整门下吏严惮如公在日子泽嗣职皆其干画所自出疾病泽奉药乃曰天将生我勿药亦可将死药复何为其知命了决如此三子长即泽也年十一袭父职乙巳创修亳之鹿邑练士厉兵一境赖以安丙午移镇颍州戊辰春宋兵夜至城下攻东南面乃令诸军守三面即自当一面天黒风急矢注如雨死伤甚众时始三鼓乃令急鼓五鼓宋人闻之果惊城上乃大呼震天地宋人自相蹂践遁去黎明视城下死者枕藉至元四年从阿珠都元帅渡汉江攻老鸦等寨十一年从丞相巴延战青山矶获战舰俘馘甚众朝廷以功赐白金三百两十二年春改授武徳将军就带已降金符管军总管其年秋攻潭州争前登流矢中左臂又中左股神色不变城陷论功加授显武将军十三年冬攻静江如攻潭为飞炮所中脑血涌仆数日方苏用是改授虎符加怀逺大将军管军万户郴州路总管府达噜噶齐二十三年受庐州蒙古汉军万户就带虎符散官如故居无何改授今职次曰浩曰湜皆骑射喜读春秋左氏传尝受学于吴公起孙男五人泽之子三继隆聫序最长继善继能亦知学浩之子继祖湜之子继业公上世农家乡里称善人遭时草昧昆季能自树拔以爱护乡曲为国家効死力立战功垂不朽是可书已铭曰
　　邸族本宗寔孔之肖世再业农将大有耀至总押公与时际会以战则勇以牧则恵命不迨心而遽沦逝兹不必哀理亦可诘如木既茂有郁必发如泉既通有湮必突六载混一罔企今日厥胤怀逺必赏以绩知公不亡发此隽伟刻铭神表子孙有炜

　　故总管王公神道碑铭

　　蔡国武康张公自满城移治于保时河朔未平群雄蜂起蔡用兵以竒以正有闇与右合者威棱所至人莫敢当然亦喜收养士类癸巳河南平如前状元王鹗监察御史乐夔进士敬铉皆在其门下馆客则陵川郝经掌经书记则公也又尝遣公赴北奏陈军机公于御幄指陈开示敌已在于目中上为耸动因问曰此若语巴图语耶对曰意则巴图语则臣也上以材以实益竒之用是蔡之军旅之机屯戍之策公悉叅谋议士论亦以逺大期公讳汝明字宜之姓王氏本燕人身长七尺美须髯眉目开朗议论亹亹凛然战国魁杰士也祖某尝贷圣安寺钱千缗遇赦卒还之父好问明经三赴殿选试补御史台掾有能名公少颕悟昆季五人皆克家厚于赀公独以逺业自期读书耻无用之学母赵氏分家赀资以白金百镒付公公曰儿不肖能自给愿以此奉甘旨及诸昆季甲午从蔡南征蔡以兵千人俾公屯襄之皇王度而田焉所以省馈饷遏南冦也兵苦于田欲鸠众以足廪额公不可仍督垦辟颇忤众意且忘其有功遂使酒扬言几于骂詈公若不闻者卒大开田畆是歳大熟囷储野积人不乏食公能忍以济事此又不可及者庚子秋蔡与尼玛哈征滁宋人清野我军大饥是时公具舟于汝乃泝以入淮漕米千斛三军之士有勇气而无菜色公之力也甲辰蔡戍杞治三岔公在幕府以曲阳一军失治俾公摄之庚戍奏授金符真领千夫长癸巳移戍亳以旧军不及万奏以新军足之仍以公之子俨代治曲阳军以公为新军总管至元乙丑从阿珠丞相攻荆南及诸山寨有功阿珠召与语公厯陈山川要害出入之形势与夫救民汤火之急混一之机甚切阿术为奏锡金鞍一异缎一比至公已卒矣公之卒在戊辰二月十有八日也享年六十娶克石烈氏顺淑有容中表爱敬后公二十年卒男八人长曰俨先袭曲阳千长公没后复袭顺天新军总管某年改襄樊旧军总管又某年山东经畧副使又某年佩金虎符岳州管军万户昭勇大将军岳州路达噜噶齐魁梧干敏有局量读书五行俱下挽强近六钧遇虎輙毙之惜其年寿不永某年月日卒于岳州之公署时年四十有三次曰侃袭俨千戸攻襄樊有功改管军总管又改淮西宣慰副使某年佩金符嘉议大夫沿海左都副元帅今除宁国路万户镇髙邮诗笔清峻有时名次曰杰以质子扈从一十九年特授奉训大夫亳州知州兼管内诸军鄂啰次曰某次曰某次曰荆山早卒次曰某次曰似皆读书有立志称其家儿也女六人长适千户宋山甫次适万户邸泽次适初次适总管孚某次适史某丞相开府公之孙也孙男五人长曰某就元降虎符袭其父昭勇之职今镇郴州余尚幼女孙六人二十八年初奉命行台江南过髙邮侃谓初言先人于吾子最知爱先人没二十有五年墓碑未有铭于义吾子亦当为先人大书特书也初闻之耸然曰窃念壬辰北渡后诸侯各有分邑开府忠武史公之于真定鲁国武恵严公之于东平蔡国武康张公之于保定地方二三千里胜兵合数万如异时齐晋燕赵吴楚之国竞收纳贤俊以系民望以为雄夸迨中统建元罢矦置守诸贤萃于朝及分布内外迄今余十年其生存零落功名事业因大小之不齐考其有子有孙终始以享荣位如公家者葢不一二数也初未壮时曽接公謦欬观其沉毅雅重不见崖岸如万顷陂运筹幙府料敌制胜如右宿将酒酣歌謡慷慨则如幽并豪杰至于治家教子种种有法以今观之如公岂易得哉初不佞辱公东床之选今有是命何敢以不才辞谨作铭曰
　　公资沉黙憎嚣赢百冗一过无留形读书耻作章句生胸中隠然十万兵武康开国收时英入幕得公如鲵鲸上前敷奏谁使令一语韬赏开皇明屯田有策人苦耕不堕不校成豊登谯之乆废将复城狐狸呌啸■〈氏鸟〉枭鸣旗勍伏夜来冲腾筹划一倚公支撑谓公不遂荆南行相国奏白公能名谓公胡遽天夺龄不及拜覩江南平九泉之下公有灵两儿虎节摇光晶墓头有石石有铭可以考之垂日星

　　故水军千戸郝公神道碑铭

　　公讳徳昌姓郝氏其先太原人后迁新安之涞城因占籍焉父亮自行伍间从蔡国武康张公取河南以功升千户领水军屯杞乙巳以疾卒三子俱幼公其季也公之叔兴袭职公从母氏归乡里母弃家入道公往依季叔温及长婿于张材赵氏器识已不凡甲寅兴屯亳庚申自鄂还卒兴子幼蔡以公竒男可用中统二年奏授银符嗣厥职时其母邢氏在中山尚无恙也公辇归亳朝夕奉侍人以孝称其年十二月蔡国公之子万戸宏畧帅亳师攻宋公前锋得捷宏畧解衣衣公三年李璮以益都叛宋人乗间取蕲公从宏畧击走之至元元年与宋人战于龙冈又捷五年夏五月万户贾文备奉旨选将校知水战者俾营汉江教阅以兵五百七十人给公隶信安巴图张喜麾下公于风涛汹涌之间舟楫艘舰凡所动用无不具开合进退缓急响应钲鼓旗帜号令一新喜用是益竒之九月进攻襄樊明年秋七月公以舟师断宋粮道与宋人战于宜城南之灰洲宋人莫敢进又明年灌子滩饥虎崖之战皆大捷八年四月母邢氏卒公奔丧于亳既襄事始还军时汉江暴涨宋以舟师数万沿百丈山遡流而上以援襄樊阿珠都元帅遣公审视形势公悉具水道浅深可速一战帅府即发诸道兵公领战艘十二先入大军乗之宋人败走用是奉授金符九年攻樊城十年攻襄阳且益所隶水兵至七百人仍以楮币给之厥后黄家原之役沙洋城之役新城之役咸有功其年十二月十四日沙武口渡江公方督战为流矢所中以卒时年三十有四诸将莫不嗟惜一子嵩十三年江南平朝廷以公没于王事就元降金符俾嵩袭其职散官忠勇校尉镇江阴二十三年征交趾二十五年三翼水军俱没独嵩一军得还迁中千户今镇通州一日来广陵具公行实之状请曰先人早世至元十二年以先妣赵氏合葬于涞城先茔之次后十年继母王氏卒亦已合祔矣先人刚勇有志于功名为国家効死力前后数十战未尝败北不幸竟没于阵有此不书无以垂后世墓碑当有文嵩不肖辱公甥行也敢再拜以为请初以嵩年少能自树立且孝谨可尚乃按所具状为序而铭之铭曰
　　河朔诸豪推兴王武康开府收英良公之先世班戎行从攻河南扫稊糠兄亡弟继继复亡诸孤牙牙孰否臧蔡公识公能持将以竒用竒斯所长天开混一机已张营江教阅排风樯宜城之南百丈傍以少击众莫敢当朝廷赏功金符黄公益有志匡时昌沙武督战如鹰扬流矢一中乖所望天假之年逢平康宁免虎节摇辉煌公乎公乎无嗟伤子克嶷兮文且强千秋万祀来涞乡有碑玉立千丈光

　　故征行都元帅五路万户梁公神道碑铭

　　梁嬴姓非子之后秦仲有功于周平王封其少子唐于夏阳梁山是为梁伯其子孙以国为氏如梁益耳梁婴父皆为晋大夫汾晋地平遥其属县也公之先家于平遥者其世葢乆然自公始大着祖讳颜父讳秉彝好施与乡人以长者称之娶郝氏生七子公其第三子也公讳瑛少有大志勇力絶人善骑射金季中原受兵所在郡邑望风奔溃戊寅圣元太师国王领兵南下公曰天也死填沟壑何益乃率众诣军门上谒即授元帅左监军使抚定居民攻诸城堡之未下者公屡出竒计招诱降附凡百余所明年从国王掠霍踣沁潞经太行大膊怀孟又明年入闗秦陇悉定用是锡虎符升征行都元帅以县行汾州事俾公领之兵火之余户口荡析公安集有法人始有息肩者戊子四月武仙陷平阳太原州介于其间卒莫敢犯国王檄公进兵仙大败即弃城走己丑入觐特授金符御前千户明年扈从南征至凤翔俾西和兴元等十数城俱下壬辰天兵次唐邓公率前锋与金兵战于钧之三峯山大破之河南震恐时降附军民日众他将以粮絶不给欲尽杀之公曰杀降不祥凡隶麾下者悉不得死其父子兄弟离析而复合俾籍于民几三千余人乙未从元帅达海甘布入蜀宋人守瞿塘众不克进公作皮浑脱以济达竒之奏权征行万户留镇兴元戊戌又从达公围资州踰月始下达怒欲悉坑之公曰今始得一城而坑之他城未易下也达善其说公喜曰吾起身鞍马间不啻百数十战未尝败北所全活者亦不下数万计壬寅宋人陷成都公与先锋图萨擒其四川制置陈某成都平丁未公年五十有七告老不允诏公充西京平阳太原京兆延安五路万戸诏太原以子翼袭行军千戸公以太原甫定民多离散恳闻于朝给复三年于是四方来归者三万余戸刑简令信境内以宁丙辰三月二十四日卒于居第之正寝享年六十有六越五月塟于本邑麓台里先茔之次礼也夫人温氏翟氏杨氏刘氏子男四人曰羽太原路管军千戸曰天翔朝列大夫云南诸路行御史台侍御史曰某早卒长即翼也今迁成都转运使女四人平遥李思齐忻州长官塔齐尔京兆路兵马总管马佑太原路镇抚都弹压李灿其壻也孙男一十人伟宣武将军行军总管仪偁杰秦王府侍卫俌太原路管军千户时佐时中时正时仁时义俱有立志女十人七适大族三在室曽孙男一十四人长思贤次思敬行军副万户余幼女一十五人天翔与初有一日之雅谓墓碑未刻请丈其实乃按所具状序而铭之铭曰
　　天地草昧间气锺豪杰乗机腾其中汉唐之初如囊锋圣元乃有平遥公公之谱系嬴本宗世称善人服于农风之从虎云从龙千载一时公实逢万夫肝胆谁争雄批秦抉晋天为红望之而畏罴与熊其心休休如有容救降释俘扶疲癃并氓至今犹呼翁天之报施亦已丰若子若孙咸登庸麓台之原汾之东龟螭有文围有松千秋万祀何终穷

　　○志铭

　　故镇国将军太原李公墓志铭

　　公讳元佐字佑之太原人粹于律学有删注刑统赋刑名歌括传于世金之省部台院试补掾者咸出其门在汴梁与元遗山游称佑之余乡曲为人寛博疏通精于吏事为名辈所推重如此谱牒散失其上世不可考娶马氏锦州大族也一子娄格早卒二女长适大理评事遥授许州同知祥符刘仲泽徳润二甥曰好礼正议大夫户部尚书曰好谦四州同知次适进士顺圣魏思亷庭秀一甥曰初江西湖东道提刑按察使改授少中大夫侍御史癸巳北渡公偕评事留金台明年公与夫人相继逝去评事公权厝之清苑县竹宅里后五十七年好谦将卜葬其父与兄于完州之富乐乡朝阳村乃举公与夫人之柩葬于刘氏新茔之东初适赴召来燕与好谦会不觉泣下谓好谦曰不肖奔走衰病不能成此宅相徒以丘山零落感发悲叹而已今吾弟克办此初宜铭铭曰
　　呜呼镇国初不知其天之所以善者之祀或絶而恶者之蔓更为之昌炽抑其偶然邪苍苍者或于是而无意耶呜呼镇国有子而早世有甥而即同秩秩幽宫公于其中翛然而来翛然而往与造物者将无穷又何必以刍狗之土苴为污隆

　　有元故京兆医学教授赵公墓志铭

　　至元十四年九月二十有八日京兆医学教授赵公以疾卒其年十一月十一日葬于咸宁县之洪固乡又四年其子让与果持钧台韩泽之状王府典书孟文昌之请初志诸墓初谓读书向道不失世守且见称于当代生获荣享死得安厝其亦可书已公讳友字鹏举三世业医为人恺悌简质不立厓岸幼事科举有声场屋间壬辰崔立以汴降公为军士所掠天成万户纪侯知其为书生且善医遂加礼敬与之北归馆于其家戊戌朝廷设科取士公中赋义论三科优选戊申西来长安凡人之病伤于寒不能汗下目瞪上视面黧肌班狂走呌呼阳极似阴阴极似阳或阴阳交杂众莫之辨公投剂立效用是知名闗中至元丙子皇子开府于秦擢公教授京兆医学公益读书设科条开谕后进竭情济物弗啬贱贫及疾且病召诸子戒曰吾即不讳勿浼我以俗葬祭惟礼制为归仍以谱系付之翼日卒于正寝享年七十有一始公之六代祖楚世为泽州人楚生卞卞生凖凖生信信三子长讳顺公之祖也以大定二十年徙居河南之登封顺亦三子长讳元公之考也妣魏氏皆葬登封公娶曲河李氏子男四人曰让通经传尢长于春秋以辩洽闻复领教职曰育有干蛊之称曰业早卒曰果愿而文能世其业今辟侍秦邸女三人适望族孙男一十人女三人曽孙女一人铭曰
　　士气益降处益薄忮售争夸靡攸怍百年耆艾嗟零星后生且老孰与作如吾赵公岂易得为学为医俱有得少时习气老不衰日教诸孙课文笔病伤于寒世所难况在疑似阴阳间公能审定济勇决昨日危岌今平安鼓钟于宫声四驰荐誉交口王为知颛门之学罕所见俾集生徒传心几始终条理方有说一病不起夫何为天之报施亦已厚若子若孙能孝思咸宁之原洪之乡有趺在龟文在螭千秋万古过者式是为国医赵公碑

　　蒲阴霍君墓碣铭

　　至元十四年朝廷以监察御史霍君按核川陜初适分司东川与御史遇于褒城遂自汉沔利阆抵顺庆相从几一千三百余里用是得欵接言论始御史自东曹掾辟补枢府自枢又辟省在京师凡十有一年交从中以有风度有持守见称苐以冗夺未暇欵宻也以今观之向所得于交从者为益信明年二月御史将东归乃谓初言先人有志量喜功名甫四十即退居乡里以经史课诸子百未一施赍志九泉葢有望于天祥辈也天祥自筮仕以来战战兢兢不敢有一毫自肆每感念先人之志意恨无以诏后世者敢以铭请初不敢以不才辞谨按所具状为论次之霍氏其先出于周如光如去病未尝乏其人惟隠徳不仕者则无谱牒可考公讳安字安之其上世居蒲城之荆山金泰和间因避兵于祁祁帅贾侯爱公倜傥直谅公亦喜侯之知己遂占籍焉尝佐贾侯攻定城邑以功俾督税课凡増羡一钱不没已悉输官侯以是益贤之欲更擢用公恳辞买田于祁不复以世务萦其心有诘其故者曰以公才器志量取青紫如拾地芥为尔退处且耕且织何自苦如此公曰吾平生喜功名遭时多艰志愿不遂今老且诸子齿长矣不与之教挈恐未有以起吾宗者闻者称之如是十余年以疾卒享年五十有七葬于蒲阴之白家庄娶李氏勤淑有法能奉承公意督率诸子甚严今八十神明不衰如平时子男二人长曰天泽次即御史也女五人孙男三人女四人先是公从贾侯破汴获生口且众北度后悉纵为民公卒之日有号哭自逺而至者询之汴俘也公赋性果毅踈财尚气吏事其最长者今其子立朝卓卓为才御史天之报施槩可见矣乃作铭曰
　　肃肃羽翰既奋复战公之有志贻厥孙子鐡冠其昂门闾景光公不为亡

　　先君墓碣铭

　　先君讳思亷字廷秀生于明昌元年之八月五日寿六十卒于真定无极县之寓舍实己酉正月三日也后二年塟扵房山羊头原桑亁丘垄固在房山之茔已三世矣敢敬附焉先君业进士文赋有声性恺悌与物无竞而严于家范尝撰先世遗徳曰家塾记其后序曰自吾髙祖朝列为一原曽父酒使季曽参政泒而两之或以文章而升或以门地而进舍此之外不由他道不苟求不奔竞未尝有悖理伤道之过者以政事观之不须观循吏以耿介观之不须观独行以忠义观之不须观颜氏之弟兄以谠正观之不须观陆贽之諌论以文章学问观之不须观儒林以母氏之贤淑观之不须观列女子孙能讲诵以味之不犹愈于慕他人乎用是自天会歴大定明昌真佑正大迄于中统至元之间虽支泒分布而继继承承知有本统者葢于是记有考焉耳先君之曽大父讳子贞用弟叅知政事讳子平之荫终于兠答酒馆使以长子景元赠定逺大将军始考妣既丧主管家事佩无变世守之训循循侃侃乡里称焉曾大母不记其氏大叅其叔也奉承如宾大父讳允元改徳元定逺之仲子也承叔父大叅荫仕至甄官署令尝谓诸子曰我家赀可约五万余贯浑有几不若供汝辈读书泰则登第不登第犹足以学自守于是馆请髙公瑞卿王公冲之岁不下干余贯又与游皆当世名公巨卿也壬辰北渡后襄阴人王革以书抵我靖肃君曰令先丈任上林署丞时或三日五日会党世杰赵文孺魏抟霄张仲淹杨敏行诸公礼极丰腆彻膳令诸昆季读赋教子严重倾动京邑大母同邑平地人西京转运同知髙公之女也赋性沉厚内外无贵贱莫不敬爱先是署令君以事抵燕夜过黄岭闻异香二十余里未几大母归于我寿八十六封巨鹿郡君父讳珪改讳笏字君玉署令府君有子凡七人曰珫业进士弱冠承父荫终于耀州库使散官怀逺大将军曰瑜业进士早卒曰琦进士登第戸部郎中行六部侍郎散官太中大夫死于河南郏城之难曰玠神童及第终于延安府司狱散官朝列大夫曰璠登进士第出继大叅之子法物库大使讳叔元之后正大八年京师戒严擢授翰林修撰召恒山公武仙入援及归徳城陷北还乡里名闻天朝庚戍被征是岁卒享年七十皇赠谥曰靖肃曰玊业进士举笃志力学府会试屡得上捷因避地唐州比阳县与友人苑徳茂者入山不知所终先君之父其最长也虞夏文不胜质终场时年十有八后补入太学声闻藉甚为流辈所称春秋私试三作监魁与张巨济马至道马柔克并驱争先无得而优劣之不幸七赴殿选终于贞佑三年恩赐而已用是絶仕进意养心守道澹乎其世味也右丞尹公仲安尚书曹公仲寛大司农张公维贤欲荐于朝不应母髙氏运使曼卿侄女也聪慧妙巧年二十二以卒先君娶李氏太原公佑之之仲女也文雅和厚巧慧孝谨中表咸称之太原公粹于律学元遗山书其删注刑统赋有云佑之予乡曲在汴梁与之游从为人寛博疏通精于吏事其为名辈所推重如此再娶班氏本丰州人其父任至许州録事有能名三子长曰鉴命继靖肃公祀今名初江西湖广道提刑按察使李出也仲曰钧湖广行省令史性刚直能自刻苦不肯俯仰于人季曰铉早卒二女长适孙氏亦早卒次适延氏早寡不以贫窘累其节皆班出也孙四人嫡曰必复翰林国史院编修官庶曰可大可乆可亨女孙二人曰文曰都曾孙女二人百寿秦娥初伏读先君之记有曰我魏氏自季曾辅政以来享禄位者有之不能尽其实者有之不知天意将如是而已乎将有以待于后人乎于是于先大父于先君益有所感泣焉先大父文章礼法施为注措足以建世业于当代朝廷限以科举资考使恢竒磊落之士郁而不信其治乱葢兆于兹矣先君方刷羽天池而图南溟世故已变且寿不能逮时可哀已呜呼壬辰之变世族大家其子孙不零落者有几间得存者复有杞宋不足征之叹初辈虽不能肖似藉赖先世遗泽知自守而已岁时伏腊过家上冢乡人喜松楸之无恙则知天意良有在也谨再拜铭曰
　　纪先世之徳业用照后人虽不偶于时其泽孔殷子孙念之尚毋变吾先君世守之文

　　故四路屯田达噜噶齐王公墓铭

　　至元二十一年初自河东提刑副使承命赴台将戒车医药教授吕某赍府教官王弘嗣状为太原治中王居敬请铭其先人墓初谓余来太原未再期月又按部别郡三之二于居敬未审其行业遽叵撰述某曰今风俗中处富贵者例以声色狗马为意其恳于光扬先烈者有几君自下车虽以击奸慝为职苟于孝思有良心发见者抑岂不可劝奨之乎不然是絶人于善使无由以自拔于流俗也度不可辞乃考所具状公讳蒙固岱秀岩人少习军旅事烈祖皇帝以战功授西京太原真安延安四路屯田达噜噶齐辛夘治忻州课农有法明年大饥公言于上咸逋租以所屯粮给民无私焉时简车徒颇忧公抗论得止又请于朝发仓粟以赈饥荒圣天子即位诏领屯如故至元五年告老十三年正月二十八日以疾卒享年七十有七塟于定襄王村之西北娶程氏子男三人长天泽以谨愿称仲天佑先公一年卒季居敬尝侍春官以劳迁今职七女八孙祖忘其讳金镇国将军始居东京父益鲁袭封千夫长母青氏铭曰
　　于惟王公此为幽蔵永千万年考兹铭章

　　张处士墓铭

　　处士讳谦字无咎顺州温阳人居燕凡三十年我先大父靖肃君尝被命于朝荐中州名士六十七人谓无咎言行孝谨可正风俗用是当路者欲辟之从事无咎辞不就读书学道以教授为生业于世味澹如也未几其母卒居无几何其三子继卒又无几何无咎亦卒独其妻裴氏在焉有两女孙并幼贫不能葬总管赵彦泽买棺以埋之友人王惇甫请余铭诸墓铭曰
　　俗纷纷兮莫治心澹澹兮自怡读书兮守道毫髪兮无违岂昌衍兮敢冀天曷为兮不憗遗风萧萧兮树蓊山空空兮鸟归怀佳人兮不可见望苍旻兮涕洟

　　○行状

　　易州太守卢君行状

　　曾祖讳均祖讳永昌皆隐德之不仕父讳应皇任易州太守公讳德元世为易之涞阳人性仁厚既长以干局闻金真佑间先太守以公受易州军事判官时河朔诸豪并起各以力相雄长生民糜灭几尽先太守以天造草昧祸乱未艾乃率士民归之故蔡国张公用是表为州之太守歳乙未以老请朝廷以公嗣其职公莅政即有能名初般州寨张坦率众来冦公以百卒破之指挥坐作大为蔡国公所叹赏是时流民未尽安业率弃土著以避租赋知公治不迫四逺而至者甚众朝廷立教条方切凡经食之所悉欲以死处之公曰民愚犯禁固不可不治然一槩用刑恐非国家爱养斯民之意乃力辩于上官卒从公议州民至今道之犹有以手加额而泣者州之开元寺僧以事触蔡国公蔡附公耳语公出曰坑若軰不难第罪有重轻耳我辞必获罪咄咄者久之乃曰吾得之矣甘泉名僧也张侯素重信我白必得所以解意乃徃白曰州僧得罪张公我当縳致以请罪比至上人幸寛解之数日以诸僧至张怒已解悉得放免公在州凡九年恳乞致政又十有七年以疾卒享年五十有六夫人赵氏子男二人长曰琪尝被省檄嗣厥职未几有诏赴阙下次曰珪今潞州同知女一人适李氏呜呼公之慈祥瑞爱谟谋有方诗所谓恺悌君子民之父母者有焉观其肃恭父职孝也以寡敌众勇也拊循制理公也委曲排难仁也一有于此犹当大书特书况其四德兼备者乎是宜敷赞遗烈章示来裔必有当代名公能文者盍请铭焉谨状

　　○引

　　申氏父子庆会诗引

　　今东曹掾申继贤以事至长安持其先茔之碑以示余葢今仪同三司致仕张公孝纯之所撰也且曰继贤上世家泽州多读书显仕者继贤晚生谱牒散亡不能具述大人自壬辰兵变与祖父母暨伯父相失大人搜访百至竟不知所在日夜号哭一日有道人崔其姓者亦泽州人与大人语大人因以祖父母及伯父年甲字贯付之后数年道人与伯父之子天锡偕至大人即趋其所在遂得父子如初此亦间代竒事愿乞公数语为序引以求诸名公之诗将为子孙传不识可乎余谓向分司东川与顺庆教官史子桓者相遇子桓有元遗山李敬斋中州诸人之诗一巨轴皆赠遗子桓寻亲之什也子桓亦以壬辰之变与其父睽隔北渡后子桓周流数万里厯六十七城自始迄今近五十年卒无所得子桓悲悼未尝一日忘也余因以诗赠之云泣血寻亲白髪儿牛腰半是昔人诗伤心四十年前梦一片白云无了时子桓泣数行下因谓余言仆年埀七十此事不办虽死地下亦不瞑目矣今子贤尊君与子王父母隔絶日久一旦会遇非精诚感通与先世阴徳积累之故何以臻此以君家与子桓校之其得其失其幸其不幸葢相去万万也子能求诸贤咏歌以布永久宜也遂援翰书继贤所致之辞以为之引诸君其有以思之也至元十八年五月二十有三日魏初引

　　庸斋先生哀挽诗引

　　庸斋杨先生蓟州玉田人尝避地河南北渡后居燕以教授为业乐于提诲循循有法性仁厚恺悌耻言人之过失有小善必极日称道不啻如其自己出客有穷窘无所依先生与之周旋百至或馆于其家至更易寒暑无一毫倦怠意用是宾客日满门有布衣孟尝君之号一时名公巨卿如陈学士秀玉梁都运斗南先祖靖肃君玉峯皆折官位軰行与之交故海内识与不识悉能道先生之姓字先生尝奉命提举河间常平事后改卫辉劝农未几辞去朝廷复授兴文署丞先生有志量有干局课童子学三十年后虽被擢用又复闲冷不得尽所施为士论惜之而先生澹如也有诗千余篇一子遇今在史馆近以书贻初云闗东诸公于先人率有哀挽陜西大夫士非吾子孰任其责初为之衋然初十有五从先生学知先生莫初详也先生今亡有年矣其子以是请可哀也已元遗山作孟内翰宗献传并记刘元党孔嗣训高特夫诸人哀挽数诗以谓有以见先生于出处之际死生之变造物者皆使之前知其以天下重名畀之者为不偶然云是知前軰一言一字为人物之重轻如此今陜西耆旧中商左山叅政李先生咨议皆素知先生之为人诚得摛辞以发挥先生之幽光则先生之德业有以诏后世而慰九泉者葢无疑是岂独孟内翰之名为不偶然云先生讳时照字春卿庸斋其自号也至元十有五年正月九日门生魏初引

　　○赞

　　曾祖母真赞

　　惟曾祖母高氏系出子孙禄养寿八十六黄岭之香亦孔之烛

　　祖母夫人真赞【并序】

　　惟吾祖母浑源南山刘公之曾沂水主簿之子内翰蓬门先生之妹神川遯士监察御史之姑氏也赋性贞顺勤俭孝谨其事我祖靖肃如对大宾客歳时伏腊供奉祭享菜菓酰酱必躬自修荐诚洁恳到至老无一毫怠意经史文赋一目成诵且能通其大义而停蓄涵藴若无所知者是岂世之浅薄粗识姓字而矜以示人者可同日而语哉至于奴仆米盐恒煦濡温饱然亦未尝不谨扃钥而听其自出入也族中少相违言处之以当然之义不以彼此而有倾向也年七十以家事付初怡心引年以书以琴而已至元十二年初自监察御史蒙恩迁佥陜西提刑司事祖母时年九十有一初不孝不能谢事以终奉祖母年寿乃妄自谓吾族自兵乱以来零落如此欲少自振起又谓既仕矣不敢以一介之微輙方国命遂以温凊之责付男必复流涕西行其年十一月至汉中明年六月二十一日祖母以疾卒八月讣音自京都来即号哭奔赴必复已奉柩合祔于祖父靖肃君之兆矣呜呼初之浅识可谓笃于近利而不能勇于大义者也其得罪天地百死不偿毎展拜遗像肝膈崩裂虽痛恨无穷尚何言哉赞曰
　　肃而寛大礼而有节百世而下惟永之则

　　祖父殿试真赞

　　大父殿选凡七赴之三魁太学不偶于时恬澹守道无营无思

　　祖母真赞

　　大母高氏严严壸仪不幸早世弃诸孤如遗噫再世其构此云胡不悲

　　高祖父定逺真赞

　　高祖定逺友爱于于教弟力学起宗以儒百世而下遗泽孔濡

　　高祖母真赞

　　惟高祖母记失其氏世业之修兴宗之始内助实多子孙仰止

　　曾祖父署令真赞

　　惟曾大父令甄官署教子义方声闻四着有来其孙毋坠厥绪

　　西轩王先生真赞【并序】

　　西轩王先生濩泽人性安静以道义自守以孝弟忠信教诸子居汉中三十年郡人咸师表之其子无疾以冩真来见为作赞云
　　世百伪以争利公囿义以守也世丐售以衒名公自晦以厚也我薄彼赢若固有也义理以诲诸生自天牖也温温仪刑望程朱其尚友也说道则犹铃冀有觉于百世之后也

　　平章亷公真赞【并序】

　　诸葛孔明开诚心布公道有其气也邓禹入闗抚慰安集有其量也能兼气量夷险一心以天下为已任者故荣禄大夫平章政事亷公有焉至元丁亥公之子恂按察江西初实与同事其年十一月十有九日得拜公遗像平昔既辱公知衋然悲思有不能自已者谨作赞曰
　　造物厚与公之资将俾有为今昌时气充以大量亦大始终一节无险夷忆公持节西入闗大憝无所容其奸霹雳一发肝胆堕秦城百二维秦山明年柱石中书堂尧舜吾民余粃糠奸谀媒孽不一再安之若命惟元臧天开混一江南平俾公卧护江陵城江陵涂炭亦已久得公安集如再生公之孤忠何终穷公游汗漫骑长风公乎公乎见遗像几何斯年有如公几何斯年有如公

　　西溪王公真赞【并序】

　　初弱冠时识西溪王公于杨子阳之宾馆公时年未三十闻望四达士大夫咸以逺大期之未几与陵川郝君伯常同奉召逮主上龙飞即被擢用由礼部侍郎迁都转运者二迁提刑按察使者四如尚书如总管如今中执法前后几三十年矣无旷阙无怨讟恺悌乐易人莫不以寛厚长者许之彼喜功好事以表表自胜者岂可同日而语哉乃作赞曰
　　如玉之润如春之薫自得之天也有神者笔有竒者文用力之専也商功利课殿最新进所喜为也惇薄俗正士气非若孰与归也

　　同知赵公真赞

　　为政有惠读书有方交从四海曰徐与王【徐复齐王鹿庵】子能世业门闾辉光公为不亡

　　师易马丈真赞

　　师易古学惟微惟精盈虚消息与时偕行处通以义处塞以亨行年七十而神而明幅巾翛然鹤癯松贞若子若孙惟永之庆

　　王隐君真赞【君名守义字惇甫】

　　不以纷华累其心不以贫窘易其守循循侃侃无一毫伤人之疵而能致力以药已之疚不以文字侈其言不以诡异险其迹温温恭恭无一毫作为之私而有日用践履之实若夫梁先生都运之刚明吴先生学士之简古木庵英上人之清修我先大父靖肃君之慎所与皆折官位軰行为之延誉于公卿之间亦足以见吾隐君王公之所处也

　　燕居传道图赞

　　圣学心传不言之天申申夭夭其彷佛于斯焉

　　庸斋薛先生画赞

　　谢纷华之扰而逍遥乎山林泉石之间扩中庸之理而超越乎雕虫篆刻之上才猷可以济世而不以不见为闷文章可以名家而直以自得为谅有天地中和之清气有湖海沉雄之雅量人知其品之不凡莫识丹青之巨状然观其敦龎耆艾之姿与其立言可考者论之犹足以激士气敦薄俗是岂赵孟之所贵而遽有所趋向者耶

　　○疏

　　木庵塔疏

　　方外若人固岂求名之是笃生前知己忍能见义而不为岁月虽遥情文犹在木庵上人百年耆旧一代宗师有承平恺悌之遗风无蔬笋葛藤之习气接迹于赵礼部李屏山之后定交于雷御史元遗山之间字如东晋而不凡诗似晚唐而能雅秋风杖锡遂驾鹤而不归白草冈原尚勒铭而未了丛林四海生死一心不独昌黎已摛文于李观会如郭伉能买石于施卿

　　○说

　　尚野名说

　　东莱吕伯恭甫谓韩子简古一本于经亦学孟子又谓栁出国语学者知韩栁不可到非凿空得出亦自有原委近世党竹溪谓王黄华赵黄山少读六经余人当何如保下尚生喜学诗文又欲进学古人余惧其爱春英之华而忘秋实之鲜也因请名乃蔚文其字野其名求为说余曰是其说

　　○祭文

　　代杨德荣祭济渎文

　　德荣自惟菲薄凡所任荷或出彼入此不无愆谴然所以得康靖宁谧无大惊惧者非神降休贶曷克臻至所当薫沐蠲洁奔先致敬亲执祀事于庙廷之下今以羁役所夺愧责尤深而区区之诚千里一心薄奠徃敷神其降监

　　祭王五宣抚文

　　惟公事亲有道驭民有方抚弱有惠御强有刚初佩虎节再要郡章及物之泽浩然莫量此先相公之德所以愈久而愈光呜呼哀哉以先相公之徳望继之以我公之所长宜其禄不止百世而厚业不止百世而昌人期公位必为望郎人期公年必保寿康理不可恃倐然陨伤郡失贤守宗亡善良识与不识莫不涕滂况在亲旧悲何可忘矢辞寓哭侑此一觞神宁知之裂我肺肠呜呼哀哉尚飨

　　○杂着

　　书济河焚舟赋后

　　焚舟赋辞意愤激葢急于求荐者也宰相以荐贤为职苟有贤者使之零落愤激如此则宰相之过也贤者苟未遇不能安于义命遽愤激如此亦贤者之过也中丞西溪公为卜掾彦才书之彦才能珍其书而什袭之不知能于进退用舍之间曾用力审察否故敢此相告

　　跋宋汉臣诸贤尺牍手轴

　　京兆漕使汉臣集耆旧所寄尺牍一轴以为珍玩物谓遗山紫阳一代宗盟王内翰杨大叅有名节天朝今仰以羽翼斯世者至于九山诸人虽逺迹林壑亦一时名士宋卿皆与之游则所得宜不浅文章字画随人品高下宋卿当自知之此不敢论

　　书夫子庙碑后

　　圣人所以与天地参为万世法非有甚竒怪恍惚以惊动耳目者之所为也亦曰率性修道而已如菽粟布帛饥者必食寒者必衣不可一日无也

　　书元遗山墓石后

　　遗山先生文章行业海内所共知士大夫不敢直以金国百年之论者葢以文泒有所在也姜彧魏初尝辱先生教诲又尝闻先生之言某身死之日不愿有碑志也墓头树三尺石书曰诗人元遗山之墓足矣彧与初适按部河东得拜墓下因买石以刻之先生有文集乐府行于世至于大书特书有太史氏在兹不敢云先生讳好问字裕之遗山其自号也

　　题安汉中纸屏

　　吉甫安侯作纸屏二十用列于所馆之室初谓侯位梁州牧秩比汉二千石且少长纨绮中作锦作绣作着色作翡翠孔雀无徃而有不可者乃今朴素如此其亦有意乎否耶侯曰余家滏阳去汉中三千里母老在堂不审一日考满萍梗何向姑为此以取弃去为轻尔无他意也因为侯言侯能鋭意致治不屑此外物比之视田宅便利则买之玩好诡异则夺之车载马负去路络绎葢有间矣君侯此心幸终守之不知者恐有公孙布被之讥故书此为侯他日解嘲云

　　书王复亨三乐堂壁

　　汉中贤良王无疾复亨买亭于黑水之上丐名于余余谓复亨仰事尊君俯友佳弟且致力古学以作新后进是殆孟子之所谓三乐者也因以名之复亨要当进进不已推已之乐以及于人是又望于他日也至于山水之秀花木之蕃兹不必云

　　题刘医遂通诗卷后

　　余今春因湿疾左股殷肿欲裂宜之王君刺之而愈遂通余未尝识宜之其妇翁也则其所得必不浅诸公岂其夸哉

　　书傅氏家传后

　　初伏读傅氏家传见东皋先生所与游诸名公因窃忆初年十七八侍先祖靖肃征君结厦于赵汲古锺德园东皋与先祖数相徃还时先生年近六十衣冠整肃进止舒徐言语清切承平耆旧风味隐然于接人应物之间圣上在潜邸庚戍岁以安车征我先君不幸我先君其年九月即世归槖中得手泽数纸其一钦承先太后旨令对圣上条陈未尽事宜如定官号颁俸禄功罪有赏罚能否有升降四者治天下之急务又曰农业天下之大本不可不重是故明君重五谷而贱金玉告讦之俗兴罚及无辜侥幸之门启官给不善汉之常平宋之讲筵万世可常行也如此近三十余条其二则荐中州名士大夫六七十人其曰燕京傅辅之年六十五健行性温实亷介有守通世务可使临财即东皋先生也近阅家中旧书又得先征君手泽一纸荐进士有才干者有文章者秀才者承应者其余出身者亦有中都傅辅之至亷而干可以临财由此观之则先征君与东皋先生相知爱者为不浅初奔走于鞍马簿书之间余二十年未尝以此示人传之者无所考昔韩昌黎谓李翰为张巡传不为许逺立传又不载雷万春事首尾为作张中丞传后叙用是敢録所以且为其孙梦弼言初与梦弼要不可泛论也先征君待交友者如此东皋先生为名公所推重又如此则初与梦弼其可不自谨畏所以待人与所以自处者有一毫得罪于先世可乎至元二十七年七月二十有六日顺圣魏初载拜书

　　书崔正言传后

　　初少时读史传见有杖策军门一言悟意朝奏莫见恨相见之晚者輙谓君臣会遇之不难也长大来畧涉世故又知会遇之不易也君子立言遇不遇不论也苟能切中时病虽留中不报帝不省视世有董狐笔不足为贤良累也崔正言在宋徽宗朝因日食之变上封事论章惇司马温公之邪正为蔡京所忌排摈不得进后迁右正言乞斩京以谢天下虽不得如所言其风节可槩见矣裔孙道亨以医鸣河南持其传以示初切切丐数语以跋初为前軰德业布在方册与天地相终始非晚生后进一言能为轻重者闻令贤嗣观读书立行崭崭见头角当始终一心以光大前烈初不肖不克负荷方夙夜祗惧因道亨之请益用感叹故敢以是相告至元岁寿星月卫分顺圣魏初拜手书

　　青崖集卷五
