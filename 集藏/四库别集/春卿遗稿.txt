
春卿遗稿一巻，宋蒋堂撰。堂字希鲁，宜兴人，大中祥符五年擢进士第，仁宗朝厯官左谏议大夫知苏州，改给事中仍知州事，后以礼部侍郎致仕，因家于苏。事迹具宋史本传。案胡宿文恭集有堂神道碑，称堂以皇佑六年卒，赠吏部侍郎，此集题曰春卿，仍举其致仕之官，所未详也。碑称其有高情，富清藻，多所缀述，尤邃于诗，其间所得往往清絶。善作尺牍，思致简诣，时人得之，藏为名笔。及退居林下，神机日旺，虽饮食寝处未尝忘诗，亦天性然。有文集二十巻。本传亦称其好学工文词，尤嗜作诗，与碑文合。所载文集巻数亦同。然原集今不传，此本乃明天启中堂二十世孙鐄掇拾佚稿而成，凡赋一篇、诗三十七篇、记一篇，不及原集十分之一。其间惟诗独多，则碑所云尤邃于诗者信也。其诗虽兴象不深，而平正通达，无雕镂纎琐之习。北宋遗集流传日少，录之亦可备一家焉。
春卿遗稿宋蒋堂撰


北池赋并序
姑苏北池，其来古矣。昔刺史韦应物诗云：海上风雨至，逍遥池馆凉。即其地也。韦与白乐天皆有池上之作，盛诧其景。自韦白没仅三百年，寂无歌咏者。余景佑丁丑岁被命守苏，池馆必葺，常赋北池宴集诗。是时端明张安道为邑昆山，亦留风什传刻于石。故事在焉，去此涉一纪。余复佩苏印，感旧成赋，聊以寄懐云。
泽国秀壤，句吴故城，其野斋之胜者，有曲池之著名。环碧晓涨，回光昼渟，接琅津之余派，分银潢之一泓。危桥跨波，迅若走鲸，虚阁延月，清如构琼。乃飞葢之所集，霭芳尘之不凝。主人一去[余去此十二年]，春草罗生，赋咏几废，嵚嵜未平。今兹税鞅之日，复慰临流之情。目与景会，神将喜并。是时霁色疎净，羣动纷盈，鱼在藻以性遂，龟游莲而体轻。禽巢枝而自适，蝉得荫而独清。科斗成文书之象，鼃黾有鼓吹之声。以至鸥鸟羣嬉，不触不惊；菡萏成列，若将若迎。崖产并柯之木，波孕紫茎之萍。滩露沙而金紫，垣迭藓以衣青。新蒲锵锵，挺水心之剑；緑竹整整，矗羽林之兵。别有岛桧髙耸，枝干相撑，水石结操，氷霜荐英。若古君子，与世寡偶，而独立特行。吁可异也噫，景之胜者可称，物之秀者可旌。故万状在目，吾得题评者已。吾方岸野帻，踞风亭，觞宾友，奏竽笙，或独茧静钓，或扁舟醉乗。惟蔗有浆，用以析朝酲；惟菊有花，可以制頺龄。而况庭无留事，身若遗荣。冺得丧乎意表，育平粹于心灵。姑徜徉于池上，亦何虑乎何营。
谢李兵部诗
灵芝坊在杉渎桥西侍其巷内皇佑五年为侍郎蒋堂立初名难老兵部员外郎李晋卿守郡之明年因所居产灵芝故名
黄菌诞丘园灵堪配醴泉至和非我召美化自公宣秀色邻三径幽光被一廛时髦秉笔者为我列羣编
前题
使君有意饰门闾雅为灵芝揭表初招隠溪边往还者从兹认得野人居
隠圃诗
隠圃在灵芝坊蒋枢密堂所居堂两守吴谢事因家焉自号遂翁圃中有水月庵烟萝亭风篁亭香岩扃古井贪山等景自赋圃隠诗
雅得莵裘地清宜隠者心緑葵才有甲青桂渐成阴独曳山筇往无劳车驾寻湛然常寂处水月一庵深
溪馆二首
宅南溪上结宇十余楹名溪馆及筑南湖台于水中亦皆有诗皇佑中于溪馆知州李仲偃集宾僚赋诗为寿因立灵芝坊胡宿撰溪馆记
年来纳组去林下得身还泚泚清流处童童碧树间渊鱼乐且静庭鹤寿而闲粗有淮安趣谁同赋小山
其二
野意本自遂兹溪称独醒云萝环静室水石照疎棂杀竹编书古纫兰作佩馨王通昔不遇时亦坐汾亭
南湖台三首
危台竹树间湖水伴深闲清浅采香径方圆明月湾放鱼随物性载石作家山自喜归休早全胜贺老还
其二
峣榭水中央兹为隠遯乡小园香寂寂一派晓泱泱烟草碧弥岸霜桃红压墙鸱夷倘在此未必入沧浪
其三
水次揭危亭烟堤四面平栽芦延宿鹭种栁待啼莺雪霁清流涨风来野艇横轻肥莫临顾我老懒逢迎
和梅挚北池十咏
池上有虚阁翚檐迅若翔百壶多盛集四座仰惟良藓印文綦緑莲依桂楫香何由陪啸咏敷袵纳微凉
其二
池上有竒桧青青岁纪深旧枝怜茂植时亦助清吟夕月漏孤影秋霜滋劲心今方遇真赏风什播瑶音
其三
池上有孤岛影摇波底天蓬壶欣髣髴仙客得留连岸草衬丹毂滩芦偎画船羡君休澣日寄傲一尊前
其四
池上有修竹遥闻手自栽几因风韵响时感隼旟来粉箨经梅脱虬根遇石回婵娟緑阴下小阁为谁开
其五
池上有垂栁烟笼濯濯枝芳根逢茂育老翠胜平时体弱因风舞词清入篴吹金城久不到遥想叹羇离
其六
池上有丛菊繁英满旧蹊金刀惜频翦粉蝶得幽栖醉卉谁同挿香笺手自题遥思清赏处野步岸东西
其七
池上有时钓闲忘侍从身波平方浸月吏退閴无人藻映鲂鱼尾风揺独茧纶一亭容膝地雅饰免荒蓁
其八
池上有时宴笙簧沸欲凝欢多漏移刻坐久月和灯席客咏持蠏女娼歌采菱醉来忘万事风静水波澄
其九
池上有雏鹤来从淮水壖旧巢离海树清唳入吴天骨峭翘霜月翎疎刷野泉使君宜得伴仙格本千年
其十
池上有驯鹿亭台深处行长随熊轼惯且免兎罝惊遥草眠多穏流泉饮亦清寸岑有灵囿可使遂微生
咏金竹
百镒光寒一径深潜疑造化铸成林贪夫或有凭阑者不见修篁但见金
吴淞江
江人见我谓谁何行李无羇野意多六幅青帆趂潮去一罇白酒扣舷歌沙边厯厯辨云树岛外溅溅弄月波兴尽归来还更喜舞鸥相送入烟萝
其二[长桥观鱼]
曙光东向欲昽明渔艇纵横暎逺汀涛面白烟昏落月岭头残烧混疎星鸣榔莫触蛟龙睡举网时闻鱼鳖腥我实宦游无况者拟来随尔带笭箵
其三[中秋对月]
月晃长江上下同画桥横截冷光中云头艶艶开金饼水面沉沉卧彩虹佛氏解为银色界仙家多住玉壶中地雄景胜言不尽但欲追随乗晓风
（附和蒋希鲁前题 失名
春后银鱼霜下鲈逺人曾到合思吴欲图江色不上笔静觅鸟声深在芦落日未昏闻市散青天都尽见山孤桥南水涨虹垂影清夜光明合太湖）
絶句
归来深隠太湖濵天与扶持百岁身虽是浮云隔双阙丹心爱戴在君亲
吴江桥
雁翅桥横五湖北翚飞亭屹大江心鱼龙渊薮风月窟若比广寒宫更深
尧峯新井歌并序
尧峯颢暹禅师有道行居常游吴门一日且曰山中凿石造井踰岁仅成既冽而甘大为丛林之利愿得纪述以久其传因作歌云
白云莽莽青山头一穴四面飞泉流其初山间旧井涸枯肠燥吻海众羞于时大士宝云者頥指土脉智虑周山灵所感道心爽檀施聿来工力鸠云锸齐下逺雷动石火内击飞星稠百尺虚空廓地表[凿井求水出土一尺即百尺虚空见内书]一泓清冽呀深幽人疑从天随月窟或问何处移龙湫次则其徒骇殊胜竞持应器尝甘柔饥狖连臂喜跳掷渴鸟引喙鸣钩辀碧甃光中辘轳晓银床侧畔梧桐秋宝方金地互相映谷鲋坎蛙难此留傍睨江形小衣带下窥湖面卑浮沤何兹凿饮有功利一掬入口醍醐优热者濯之昏钝决病者沃之沈痼瘳而我时邀墨客去松涧逺挈都篮游净瓶汲引试香荈雅具罗列无腥瓯[茶经膻鼎腥瓯非器也]比之玉乳不差别[曲阿有玉乳泉]诮彼炼丹多谬悠[俗传天竺有炼丹泉而茶经水记皆不载]今兹泉眼在鲁坞所喜云液邻莵裘[鲁坞乃尧峯地予所居去之一舍]苎翁既往乏鉴者水记未载予将修此山此井永不废此歌其庶传南州
再题半峯亭
何名半峯亭尧峯路之半游客趋层崖斗上多股战宝云构兹轩接引心不倦所冀冠葢来少休松石畔雄视金仙居巍乎倚云汉自此更攀縁须臾跻彼岸
题山亭
山亭深处枕清溪万目回环尽翠微梅蕚破香知腊近栁梢含緑认春归风前列嶂琴三迭雪后羣山玉四围顾我此来盘礴久尘劳潇洒顿忘机
过葛墟读蒋冽大宗碑
天宝年中立此碑轩裳鳞次美当时自从寂絶牛头梦力振家声合在兹
虎丘山
林端生色美新晴楼阁依山若画屏石坐最宜人选胜剑池潜想地遗灵僧窓松竹冬犹茂寺路烟霞昼亦冥自愧逾年假麾守一回方得扣禅扃
再熟稻
向日草青牛引犊经秋田熟稻生孙[阙]
泰伯庙
泰伯何为者不以身为身逊避天下位奔走句吴濵隠德昭来世遗祀传斯民吁此亷让国合生亷让人
题月禅师方丈
我到云房是有縁坐移莲刻听禅诠江边异日人应记吏部曽来见大颠
秀野亭
秀野亭连小隠堂红蕖緑筱媚沧浪卞山居士无归意却借吴侬作醉乡
梅
玉骨絶纎尘前身清净身无花能伯仲得雪愈精神冷淡溪桥晓殷勤江路春寒郊痩岛外同气更何人
栀子花[时六岁作]
庭前栀子树四畔有桠杈未结黄金子先开白玉花
景佑丁丑创曲水亭寮属同赋
一派西园曲水声水边终日会冠缨几多诗笔无停缀不似当年有罚觥
又
危构跨奫沦清宜涤世纷飞湍逢石转潄玉隔山闻影乱林花落山丛磵草熏兹为褉饮地何羡右将军
嘉佑院[在台州]
老被诗名系此身思深山去避人羣宝台千尺隔江见清磬一声归路闻岩上开扉灯照月庵前扫地雪和云终焉此是清凉处净住无惭相国文[宋参政庠]
苏州府重修大厅记
姑苏受署厅新成当兵部员外郎李公晋卿守屏之明年冬十月也政修事举所至精明完葺之初见梁间有题识乃有唐干宁元年刺史成及所建干宁距圣宋一百六十有余年矣刺是郡者接迹不絶凡受署讫即临便阁烦鞅沉迷其于厅事或旬日不一至以至年禩寖逺栋将挠焉余昔两绾苏印班禄余闲每浚隍濠构台榭以馆过宾以备宴衎以追韦白二公风迹虽自以为适然于是厅缮完有所未至今观李公之为有过人者图新补废俾唐末之遗构巍乎显明吏民瞻之靡不胥悦君子谓李公急于先务知布政之本焉余目是事怃然自咎因书本末云时皇佑六年三月日记

附传：蒋堂字希鲁，常州宜兴人，擢进士第，为楚州团练推官，满岁吏部引对，真宗览所试判，善之，特授大理寺丞，知临川县。县富人李甲多为不法，前令莫能制，堂戒谕不悛，白州以兵索其家，得僭乗舆物，置于死。厯通判眉许吉楚州，以太常博士知泗州，召为监察御史。禁中火，有司请究所起，多引宫人属吏，堂言：火起无迹，安知非天意也，陛下宜修德应变。有司乃欲归咎宫人，以之属吏，何求不可而遂赐之死，是重天谴也。诏原之。论奏郭皇后不当废，坐贬，再迁侍御史判三司度支句院，出为江南东路转运使，徙淮南，无江淮发运事，特废发运使，上封者屡以为非便，堂言：唐裴耀卿刘晏第五琦李巽裴休皆常为江淮河南转运使，不闻别置使名；国朝卞衮王嗣宗刘师道亦止为转运兼领发运司事，而岁输京师常足。时虽用其议，后卒复。在江淮，岁荐部吏二百人，或谓曰：一有谬举且得罪，何以多为？堂曰：十得二三，亦足报国。坐失按蕲州王蒙正故入部吏死罪，降知越州。州之鉴湖，马臻所为，溉田八千顷，食利者万家。前守建言听民自占，多为豪右所侵，堂奏复之。徙苏州入判刑部，徙戸部句院，厯户部度支盐铁副使，安抚梓夔路，擢天章阁待制江淮制置发运使。先是发运使上计，进大舟数十，载江湖物入遗京师权贵，堂曰：吾岂为此，岁入自可附驿奏也。前后五年，未尝一至京师。就除河东路都转运使，未行，知洪州，改应天府，累迁左司郎中知杭州，以枢密直学士知益州。庆厯初诏天下建学，汉文翁石室在孔子庙中，堂因广其舍为学宫，选属官以教诸生，士人翕然称之。杨日严在蜀有能名，堂素不乐之，于是节游宴，减厨传，专尚寛纵，颇变日严之政。又建铜壶阁，其制宏敞而材不预具，功既半，乃伐乔木于蜀先主惠陵江渎祠，又毁后土及刘禅祠，蜀人浸不悦，狱讼滋多，久之或以为私官妓，徙河中府，又徙杭州苏州，以尚书礼部侍郎致仕。卒，特赠吏部侍郎。堂为人清修纯饬，遇事毅然不屈，贫而乐施，好学，工文辞，延誉晩进，至老不倦。尤嗜作诗，有吴门集二十巻。
