   

　　钦定四库全书

　　集部六

　　王舍人诗集

　　别集类五

　　明

　　提要

　　臣等谨案王舍人诗集五巻明王绂撰绂字孟端无锡人别号友石生又曰九龙山人洪武中征至京师寻坐累戍朔州永乐初用荐以善书供事文渊阁乆之除中书舍人卒于官事迹具明史文苑传集为其子黙所编又名友石山房稿前有曾棨王进序后附章昞如胡广等所作行状墓表绂博学工书画所作山水竹石风韵潇洒妙絶一时说者谓可继其乡倪瓉其诗虽结体稍弱而清雅有余葢其神思本清故虽长篇短什随意濡染不尽计其工拙而摆落尘氛自然合度周亮工书影曰王绂诗画双羙近见其诗集百余篇聱律不在髙杨张徐之亚如旧业暂归翻似客异乡重到即为家通仙要得悬壶术遗世聊存荷锸风草色池塘看细雨杏花帘幕动轻寒邻家酒熟邀春社钓艇鱼来助晓餐鸟従万木阴中响人在乱山深处行皆对偶精工意新而调逸絶句题静乐轩云前溪氷泮緑生波好雨催花向晚过宿酒未醒眠未起半窓红日鸟聱多竹几藤床小砚屛熏风帘幕篆烟青间斋几日黄梅雨添得芭蕉緑满庭秋聱早已到梧桐露气凉生湛碧空独倚阑干待明月紫箫吹散玉樨风斗帐藏春日醉眠静中惟与懒相便寻常甲子无心记看得梅花又一年又画竹寄友云我昔寻君扣竹扉醉中曾写竹间诗别来几度空相忆多在青灯聴雨时不独笔墨工竹石而已此孟端之画所以贵重于后世也葢其集传本颇稀故亮工录其佳句存之其品题颇允至都穆南濠诗话独称寄别娶妇者一絶则伧父面目不足以见绂之长矣

　　乾隆四十五年正月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●王舎人诗集原序

　　故中书舎人毘陵王君孟端自少以聪敏闻好读书喜吟咏尤工山水墨竹中更多故厄穷连蹇于羁旅道路之间者十有余年其后乃用荐以善书选入翰林者又十余年始得拜官未几遂以疾殁于北京之官舎呜呼其命矣夫君为人负气节状貌竒伟襟怀洒落其平生于人无所屈虽工扵画遇知己辄纵笔挥洒无所恡徃徃至于入神造妙有不可于意或非其人辄白眼相视至诟詈弗顾其为诗触景抚事即形之于言随其兴之所至情之所发初不计其工拙而自合矩度其所著凡若干篇君没若干年其长子阴阳训术黙持以至京师请余为序嗟夫诗之道大矣以其时之髙下世之治乱而音调见焉是岂细故也哉古之人常因此以观世道尚矣君之生也幸际国家无事泰平之时以得有官于朝假之以年则其惕厉奋发于和平之音以鸣当世之盛者宜何如其至耶惜其仅止于此也君讳绂孟端其字其别号曰友石生又曰九龙山人云永乐二十年壬寅秋七月下澣翰林侍读学士奉训大夫兼修国史庐陵曽棨书
　　士君子以一长擅名于世必其苦心焦思用志不分乃能超出凡庸而造夫微妙其有不经思虑而竒絶卓异者则又天资之美学力之至而非偶然也无锡王君孟端自幼负瑰伟之材游学邑庠时乡之先进若四辅官周士平侍读学士王达善长史钱仲益教谕吕志学引礼舎人浦长源辈皆以诗著名于时孟端穷经之暇每相过从倡酬赓和甚为诸公所称许尤善于绘事长江逺山丛篁怪石随意所适无不妙絶字书深得锺王笔意虽兼众长然当挥洒吟咏之际援毫立就未尝见其凝滞也后被逮屏处边陲十有余年而寓物写怀发于词翰意趣益工以知者荐授中书舎人玉堂儒硕咸器重之永乐丙申以疾卒于官舎其子黙裒辑遗藳得诗若干首彚次成帙题曰友石先生诗集将寿诸梓求余序之余自弱冠与孟端交处虽中更契阔后复同仕朝着情好尤深今孟端不可复作有子表章其所著述以传于久逺可谓能继志者矣兹承其请宁可以芜陋辞余闻诗以理性情贵乎温厚和平固不以葩藻富丽为尚也今观集中长篇短章舂容尔雅无斧凿痕而理趣兼至盖其心志坦夷故词语浑成而不假于琱琢也然非学识之超迈曷能臻于此哉孟端名绂友石盖其别号云洪熈元年龙集乙巳仲春朔日翰林院侍讲承直郎吴门王进汝嘉书

　　●钦定四库全书

　　王舎人诗集卷一

　　（明）王绂 撰

　　白华美孝子也

　　彼白者华维色之洁彼美君子修徳孔哲修徳伊何欲亲之悦　彼白者华维色之纯彼美君子修徳孔仁修徳伊何以安厥亲　厥亲在堂既悦且安旨酒称寿室家相欢朝夕在斯外慕曷干　君子之行莫先乎孝是曰顺徳有禆名教子孙百世是则是效
　　白华四章章六句

　　瀬水美仲琰也史仲琰能绍先志故美之

　　瞻彼瀬水其流汤汤有美君子筑室于傍厥心孔臧受天之祥　瞻彼瀬水汤汤其流有美君子筑堂于丘厥徳允修受天之休　有泽可渔有丘可锄我堂我居先人之庐我乐我志先人之书　惟尔先哲积善有基一于为善而无自欺爰及后昆及庆之余　后昆振振徳锺于门继尔先志此心常存朂哉敬哉薄俗斯敦
　　瀬水五章章六句

　　杂诗

　　鸿鹄志四海燕雀贺櫩端四海一何逺櫩端亦以安扶摇岂不慕迹拘谅尤难锻羽喧朝景安得追风翰俛啄萧艾间仰视天风寒斯举咫尺足何必万里抟抚已宜自养勿多身外干

　　其二

　　志鬰食哽咽情欢酒忘醉如何饮食间忧乐竟莫类达人无不可一以理自会时序侵燠寒晨昏互明晦茍能守吾中外患亦何憝忠信与笃敬乃足寡尤悔贤哉子张绅吾当永为佩

　　其三

　　秋旦露气白初阳淡无晖羣鸡正乱呌栖禽犹倦飞我行适中野踯躅烟路微苍莽荆棘深零露沾裳衣去去既寡欢恻恻中心违素志谅难易知音古尤稀侧身复惆怅拂旦吾当归

　　杂诗

　　楚人献竒璞号泣足见伤宋愚得燕石什袭固以藏至寳终自白瓦砾归粪墙遭时自重轻没世谁短长仪秦乃赫赫孔孟徒遑遑仁义信迂阔功利足富强举世已如此念之热中膓

　　其二

　　雅乐古而澹其如世不好郑声何浸淫四座舞且蹈感慨既异致善恶难类报禴天苦幽玄纷纷媚于灶所享茍非诚罪福恐颠倒立身岂无术理物良有道曽闻舞干羽苗格罢征讨

　　其三

　　凄风西北来时序属秋暮林野何萧条草木怨霜露霜露亦何心大化运行故须臾届严冬坚冰日凝冱蛟龙已沈渊蛰虫亦坯户涂我林下屋裂我机上布阳春望望遥薄言善调护

　　访陈羽士道宁因赠

　　我生乐夷旷幽抱常冲虚偶客京华尘不异林泉居时来访仙侣相与论道书凝神入无象妙观天地初物我既莫立孰谓形迹拘吹笙碧桃春天风动霞裾孤云度碧落六合乃吾庐出门感羣动役役将何如

　　杂诗

　　客有三代器寳之金玉重考制谓尊彝求形类缾瓮文欵隠斑驳光润岂磨砻所嗟去古逺未足适时用什袭虽珍藏弃置相伯仲縦有好竒者相看为玩弄

　　题悦心卷

　　人生贵有养所养将如何惟以养吾心一善靡有他俛仰茍无愧灵台蔼天和嗤彼夸毘人嗜欲何其多所养亦以异纷纷蹈风波仁义譬刍豢千载吾师轲

　　公子得野鸟

　　公子得野鸟来自虞罗中羽毛何灿灿声音复嗈嗈珍爱日为翫殷勤贮雕笼雕笼岂不贵胜彼荆棘丛饮啄就左右乃足安微躬野鸟性难驯飞扑尤忡忡比类忍莫同永隔雌与雄孰知野鸟苦秪恱公子容

　　为翰林典籍沈民则题乐琴书处

　　沈君构华轩藏书复藏琴书以载古道琴以传古音古人不可见唯此悦我心我心既自悦外虑俱销沈凉生深竹浄日转髙梧阴弦诵茍世守奚须满籝金

　　送杨得昂

　　我适桑干归君犹五溪去飘流若萍蓬何繇复相遇迢迢江上山厯厯烟中树后夜月明时相思渺何处

　　其二

　　数载不相见一见惊复喜翻思两地情音问隔千里宿雨暗洲渚飞鸿度江水孤棹即飘然离愁又重起

　　题秋菊轩

　　九月霜露零我气亦云肃草木尽凋瘁而有篱下菊粲粲如有情盈盈抱幽独我欲餐其英采之不盈掬呼儿具鸡黍白酒正可漉素心二三人于焉叙心曲陶然付一醉万事亦已足咏歌柴桑诗千载有余馥讳僶号静约鸿山巨族

　　瞻云轩

　　慈颜日已衰游子日已违路阻千里修心逐孤云飞云飞想其下轻阴覆庭闱何繇获终养日舞斑斓衣王事靡有程岁徂曷言归望望徒自伤暮景西山微

　　为张生写竹【思安登永乐壬辰进士陜西宪副卒年七十九】

　　生也纔弱龄骨气已拔俗青衿三尺强对客莹如玉颇亦好清事揖我求写竹我方困尘途怀抱苦烦燠翰墨交久违砚破笔已秃怜渠意甚勤聊为扫新緑生能会我心进益必宜笃切磋与琢磨更请歌淇澳

　　味易斋为周叔训赋【传】

　　厚味人所嗜子独味于道味道夫如何羲经日穷讨大而天地外细则秋毫杪所遇各有味咀嚼期了了至味不可言惟应自知好非苦亦非甘忘饥复忘饱澹泊养吾神泰和沃吾抱长年味斯味兀兀不知老掩卷坐忘言见此庭前草晴光宿雨收逺色连天杳咄彼刍豢徒胡为养其小

　　澹云巢【大学士黄君尝命仆作澹云巢图为其尊翁讳性字思恭先生寿复征诗遂赋】

　　有客居东山结庐山之隅林深蔼芳润清阴閟庭除泊然入无倪与时相卷舒自名澹云巢其志将焉如云以愿从龙巢以产凤雏及兹际昌运嘉应良不虚鳯既上阿阁和鸣向朝曦云乃烂碧落昭回五彩垂讵学巢与由负此唐虞时

　　写墨竹与蜀府明长史赠别

　　相逢意方洽相别情尤难殷勤欲有赠唯此青琅玕矫矫苍龙安濯濯丹鳯翰禀兹拔俗韵髙拂青云端愿言君子心冰霜同岁寒

　　写竹赠王孟彬纪善

　　昔我王子猷襟怀澹而冲独结此君好弥久情愈隆不可一日无珍爱金玉同有竹辄宜造肯令通主翁我亦抱兹癖豪缣托幽丛遐躅邈难继与君挹清风

　　写竹寄赠顾教授禄谨中

　　秋声起巫峡暝色迷湘渚怅望千里遥佳人渺何许幽期邈难值欲徃复延伫中夜独遐思西窓飒然雨

　　写竹寄琴士张逢吉

　　美人昔相见为我鸣瑶琴初弹别鹤怨复奏孤鸾吟掩抑弄余意华堂夜沉沉凉月照绮席云飙度琼林一与美人别令我忧思深尘嚣日盈耳何繇涤烦襟我欲裁嶰谷逺谐美人心六律既已调嘘阳翕羣阴美人如见与先此通微忱相期洞庭野共奏钧天音

　　题成趣轩

　　桑麻日已长稼穑日已成门巷荫榆柳隔屋缫车鸣生平寡营为遂此田园情衣食苦不乏公赋尤寛平举家情欣欣澹然忘世荣力作虽云劳浊酒时共倾岂意事髙尚所乐安吾生

　　盆里黄杨

　　黄杨乃嘉植岷蜀多产之乔柯起百尺小干犹拱围作器不沾垢栉具尤其宜故人有好事全株逺相遗厥髙仅盈咫径不踰分厘置之苜蓿丛何繇别竒姿况兹种来久十易寒暑时颜色固自好长茂何迟迟赋性恐或异雨露宁有私曽闻厄于闰此理疑见欺水土托盆盎滋养良可知嗟予久寂寞对此心神怡亲之若宾友爱护如婴儿清昼置书几良宵露阶墀时时为灌洒元气犹淋漓丛叶蔼芳润孤根尚撑支愿言保贞操与世相推移材良召斤斧曷用昂霄为唯应处岩壑庶可全天资

　　题清适轩

　　修鳞泳深渊劲翮凌遥空命分不可易出处谅难同达人会斯理委顺安厥躬外嗜既莫夺襟怀澹而冲蔡君夷旷士养素烟霞中轩居面湖水几案罗羣峯开樽待明月展席延清风心闲体常逸神完气弥充惟以适所适宁烦计穷通咄彼夸毘人冒进何忡忡患得复患失冰炭交心胷怅然慕髙躅无繇得相从

　　琴室为林典乐赋

　　楣间掲寳翰床上横玉琴对客未成弄令人先敛襟地位近彤邸门径幽且深瑶草露盈砌琪花香满林应知月明夜时有鸾鳯吟我来偶相访帘垂昼沉沉为鼓一再行宛见名轩心灵飙度余韵祥烟散微阴气和体自适神静心愈钦曲终莫敢问讶是钧天音

　　送□秀才归江右

　　京国久为客怅然怀故山孰云乏知已念亲已颓颜穷居耻明时旷懐良独难因思衣锦荣何如彩衣斑空江一鸟度逺道孤舟还分手复延伫极目苍茫间

　　送端木员外孝思养病归溧上【讳智南昌人善草书】

　　都门已设祖冠盖聚朋俦燕别未云已驺从罗道周大夫何贤哉宠被君恩优为郎列仙署弄翰登瀛洲内帑出赐衣大官具时羞虚怀恋阙心补报嗟无由奈兹抱病质霜鬓飒已秋上疏得优许养痾还旧丘旧丘况京甸咫尺溧水陬依依农圃邻蔼蔼桑柘稠頺龄尚可驻余生得安休悠然遂髙志那复生离忧于时正阳月霜寒水痕收飘飖逺空云浩荡沧波鸥私怀徒叹羡逸驾安可留

　　题梅花

　　结心已铁石阳春忽先布发此琼瑶英宁能虑霜露澹然絶世纷幽人雅襟度何如洛阳花池馆资贵富姚黄与魏紫绮丽相夸妬春风閟重扃车马日驰骛遂令贫者心对酒起遐慕乃知游冶人谁复重贞素流澌古磵春残雪空江暮清香不自知岂意人相顾

　　题静庵卷为黄学士乃尊作【性字思恭】

　　永乐有髙士簮缨旧名门耆年际昭代有子承君恩丝纶慎所职宻勿居词垣赞襄竭忠荩惟思济元元先生遂髙志悠然乐田园种植森且繁芝兰满阶轩冲怀澹无虑隠几时忘言山光散余霭水色明朝暾自得静者妙岂云厌尘喧赐金屡归奉日以供盘飡时时叙邻叟倒此花下樽酒酣念恩泽一一相与论中心増感激永矢惟弗谖嗟哉静中意乃有仁道存髙风振千古里俗应弥敦

　　代作送卓民逸归淛东迎养

　　怜君忆亲苦我亦别亲久千里隔庭闱孤云几回首君今得归省而我尚株守惆怅送君行澘然泪盈手春潮淛水船夜市兰陵酒到家春未阑园林正花栁风飘莱子服杯献蟠桃寿此志君已遂此乐我何有我亦欲效君未卜如君否

　　题思本堂【呉元凯求】

　　吴生故乡来相见出诗卷自言构新宇思本掲堂扁所哀怙恃恩造物苦多舛存亡既莫及罔极情难展徒怀风木悲对客泪常泫愿言求名笔幽光庶扬阐时时一披览或俾哀悰遣嗟余久淹泊名卑材复謭拒生固辞谢再四终难免嗟哉吴生贤所志匪浮浅能存孝悌心悖理固应鲜惟恐人弗思能思即为善况复思务本本厚支自衍慎勿事虚文浮华肆夸演慎勿无益思戚戚徒悲愐所贵在立身名扬身益显殷勤为生言进善当自勉

　　蔡芝林为蒋公进求画扇遂题【芝林字符■〈日上永下〉】

　　蒋君我未识好事能延宾从游蔡夫子是可知其人谓我隘而介傲兀长居贫尚躭山水癖豪缣扫嶙峋一介不以取尤难辄交亲片纸畴可得吾将永为珍夫子为之请一一重具陈仍持君扇来求写湘江春我方习吾静天游浩无垠适闻夫子言笑落头上巾丈夫贵知巳谊合情便真茍能志吾志宁谓非吾伦况闻君逺祖三径招隠沦清风千载余遐躅君能遵渍笔一挥洒翛翛见霜筠交加林影间团团月如银时方凉雨歇斋居絶纎尘缅焉怀二仲安能与之邻掷扇返夫子衣袂凌风振为我先谢君美酒宜多询秋髙月明夜直造君宁嗔

　　呈太常少卿云岩先生

　　髙岩何巍巍卿云日复聚孕秀锺竒才灵气蔼寰宇已闻追夔龙讵肯效巢许文章翊昌运礼乐佐明主阳回棘寺春月满斋宫午尊荣位崇秩学力在稽古自怜牛马走质凡性尤鲁虽怀问学心碌碌庸足数徒切瞻仞墙无由造堂户居然成涸鳞久矣困焦土愿公岩上云化作天下雨

　　写竹赠廖纪善

　　霜风动髙秋草木抱凄恻唯此幽篁枝含翠终自得虚心养直气劲节凌寒色持以赠君子愿言崇令徳

　　为姚生题终养堂

　　姚生美昆季孝养怡亲颜嘉味极甘旨彩衣舞斓斑慈乌堂下啼斜阳薄西山所思得终养区区百年间百年复能几离会尤相关来日良可爱去日难再还美哉孝子心及时常追欢嗟予命独舛怙恃早已艰何繇奉百年未得供一餐因君欲题赠使我摧心肝

　　题万安山樵

　　山髙樵径险山深樵径迂采樵虽云劳览胜尤足娱飞泉落林杪好鸟鸣丘隅歌逐天风还身与闲云俱日夕行负薪烟深望吾庐得失既莫较孰知贤与愚嗟哉朱买臣富贵将焉如

　　题义方书舎

　　我昔童丱时蒙养絶浮靡朝夕常趋庭颇解学诗礼奈何纔弱冠早已失怙恃诲言何繇闻定省不复理徒怀风木悲没齿殊未巳及余生两雏将以托宗祀既欲承箕裘当令业经史无何我多故谪戍向边鄙迢迢父子心隔越数千里惟恐有存殁不暇较贤否漂流无定居岁月动盈纪幸余初还家无恙共惊喜踉跄拜我前并立肩可比弱质虽成人愚騃诚可耻大儿仅识丁唯足代耘耔小儿复痴顽真乃豚犬耳近令亲笔砚十日书一纸我欲痛责渠隠忍辄中止吁嗟我平生父子乃如是邢君义方训诸郎尽贤嗣芝兰满阶庭玉树暎屏几岁时行具庆称寿罗拜跽嘉宾每过従迎立具甘旨传家务淳厚动必蹈前轨瞻彼天伦间蔼若和风里椿桂同敷荣雨露光薿薿缅怀燕山窦今昔良可儗所云积阴徳谅亦自兹始推此家政齐可致风俗美诗成发三叹愧我曷能企岂惟颂君贤尤当示吾子

　　题孝子曹镛卷

　　曹君本右族乃是武惠孙孝义出天性辞貌恭而温念昔父早没而独母氏存母子守清素终鲜弟与昆穷居力弗赡藜藿供盘飱时有好善者有女愿与婚既以承祭祀复兹奉晨昏奈何颇成立母老病且殙迎医及祷祈徒然自趋奔母病日已剧恻恻心忧烦于焉割其股调和煑成■〈飠建〉一啜病即愈依然对庭萱后来病屡作夫妇相与言再三至刲肝闻者惊心魂老天念其诚遂使母子完曽从视其伤肌肤尚留痕母寿尽天年此心可无寃至今问其故对客声犹吞嗟哉孝子心勇为过孟贲杀身以成仁况兹罔极恩唯知母所重此身何暇论世多不情子贬议争嚣喧圣朝崇孝治特为旌其门岂徒事奬劝要使薄俗敦吾知孝义名千古留乾坤

　　闲居与沈修撰小酌写枯木竹石遂题

　　我本山泽臞栖身伴樵渔谬承翰墨选布衣登石渠朝野孰云异依然乐闲居地位近清禁事罕人迹疎遂令公宇中乃若幽人庐苔藓上阶砌竹树罗前除匪惟宜壶觞况兹有琴书文会不待速朝夕与之俱俯仰皆自适此乐将焉如

　　题耕读轩

　　出处既莫同趣舎亦云异君子适其宜穷达归一致世荣吾岂薄先业非可弃复恐素心违蹇迹同颠踬耕田食吾力读书乐吾志欣欣一家亲朝夕寡忧虑俯仰茍自得外慕奚足嗜鹿门非求安南阳岂忘世古人不可见唯将古心契

　　过沈修撰留酌醉后书赠

　　旅迹无可徃兀然生隠忧素性本简拙出门寡绸缪感君独知己情真久交游况兹相近居来徃常迟留笑谈散堙鬰杯酒屡劝酬供具即所有无烦备时羞陶然各尽醉不忮亦不求人生契合难数造君母尤

　　题画

　　芳春始云迈倐忽惊素秋志业独未就岁月不我留羇怀渺难托写此林塘幽乔木荫苔径孤亭俯清流悠然故园想讵敢为身谋含情委豪素庶或宜神游

　　雨中过欧阳编修馆题竹木画上

　　我生本寂莫况兹久羇旅偶君素心人来徃迭宾主秋声动髙树暝色渺烟渚孤馆坐题诗萧萧正风雨

　　题松鹤轩

　　吾宗有令弟所志乐夷简载笔游两京襟抱常坦坦自言外祖翁素不治资产平生有研田耕获同渭浐挥毫儗羲献伯仲固无赧前朝虽薄宦名士交无限所居有长松蔚蔚张羽伞上有双白鹤对之怡岁晚吴兴赵公子书价重圭瓉为写松鹤轩骞翥龙蛇绾翁今久仙去徃事不可挽轩居成丘墟轩扁独遗版青松未化石白鹤去不返追昔成梦寐令人泪长澘求君为写图庶或哀可铲君当悯其情不敢数催攒我亦重其请不敢辞以懒欣然为一挥庭宇已萧散须臾点染成髙致如在眼急须润吾笔沽酒奉杯琖九原如可作翁亦笑而莞

　　为徐学正曦叔寄题其尊翁

　　晚香卷徐君素髙尚雅志难适俗慕彼柴桑翁种此篱下菊黄花秋正繁白酒时一漉一觞聊独倾三嗅仰余馥有儿抱遗经典教濓溪曲迎养固靡遑时奉千里禄较之五男儿此时亦已足何当结比邻岁晚相徃复

　　写画题赠苏性初归吴【复号宜阙】

　　我家住锡麓君家住吴城相去百里近一日孤帆程君才日方茂我鬓日已白相逢一笑间共作京华客君今忽归去别我将晨征怀哉旧猿鹤写此丘壑情丘壑不可恋宜奋青云志长安三月春沽酒待君至

　　五月蒙赐衣五端

　　自知素蹇劣谬忝列近侍孰云载笔勤清禁日无事圣心念长夏恩以絺绤赐感激既盈襟持归复满笥光荣动邻曲喜色见僮婢服之固难忘无补独深愧

　　偶成题画

　　玉署坐凉思野人忝簮缨谬以染翰职遂得陪羣英疎雨澹东旭嘉树荫西清乐兹馆阁静悠然抱闲情于焉弄豪素磵谷纷縦横幽径遵曲岸鸣泉遶孤亭同游固未暇寓目犹可并菲才惜何补生幸承休明

　　独善堂为施惟政赋

　　穷达虽不同在我固无异独善与兼善此道一而二施君素髙尚衡阳久藏器虽曽佐花县牛刀聊小试未几即归休自谓犹未至筑堂南面岳相髙争气势讲道通天人读书饱经济迟当达天朝揄扬明至治不见有莘士躬耕岂忘世幡然一旦起惠泽苍生被君今已白头明时幸遭值愿言发其藴青云奋髙志勿效栖栖人林居事幽致

　　永嘉胜概卷为黄太守赋

　　永嘉古名郡山水足清赏王谢旧登厯境在人已徃遗躅不可攀千载徒追仰黄侯来牧守政暇爱西爽邀人绘成图厯厯如在掌岚光树苍翠海气天沆漭松坞出禅宫花汀隠渔榜桑麻接屋青机杼连村响楼台俯崇墉阡陌遍膏壤彷佛行春时笙歌散轮鞅惭余谬通籍染翰近天仗披图谅难即神游起遐想

　　题画赠李医士士文

　　养痾坐虚馆何繇制颓龄药物固所頼奈此白髪生据梧聊自适褰幔当前楹凉风飒已至庭柯落秋声天空暮云逺日落遥山横摅怀托豪素悠悠尘外情卷之聊遗君非敢侔报琼

　　平易斋为李先辈

　　李君素闻道襟抱常坦夷富贵与贫贱此志终不移萧然一室中和气蔼春熈厯险思诡遇校之孰为宜

　　重过刘竹深孟功【敏】

　　昨朝复今晨造君何其频我来适我暇君喜良不嗔语言有余味所乐皆天真都城十万家澹泊情偏亲

　　腊日梁修撰用之以还家初散紫宸朝七字为韵命赋七首

　　大化无停机寒暑如循环岁华忽云暮阳和亦已还人生百年内忧喜互相关顾匪金石姿安得长朱颜达人会斯理意与云俱闲闻道愧独晚衰也吾何叹【右还字】
　　忆我童稚时乡傩竞喧哗自从别乡县岁岁天之涯俯仰能几时两鬓忽已华今年在京国腊蚁泛流霞酡颜发髙咏悠悠兴何赊皇风无逺迩四海同一家【右家字】
　　寒旭上东观残雪明石渠嘉平锡华宴晓入承明庐佩珂肃西清韶音闻笙竽自顾草木同泽被仁风嘘孰知四序周正兹万物初报国乏经济白首徒嗟吁【右初字】
　　八蜡闻古礼腊日在兹旦迎祭思报劳猫虎御田患銮舆幸郊原校猎旌旗灿获禽足练武震荡妖氛散上以共干豆下以具宾馔时雍年榖丰河海永清宴【右散字】
　　十五初志学性颇嗜经史谋生计已疎岂复亲耒耜自期徳业成拾芥取青紫中季遂蹉跎五十始从仕扈从游两京伏腊已三祀寸劳不能効窃禄抱深耻【右紫字】
　　瑶花已三白腊戍当兹晨田家愿丰稔对此尤欣欣岁功已云毕斗酒叙比邻共言足公赋击壤同尧民惭予不耕者承乏侍紫宸素餐不见斥惟应仰皇仁【右宸字】
　　我本山泽民浪迹随渔樵岂意蒙齿録置身事清朝矧居翰林场交好皆英僚歳时遇伏腊诗酒常见招壮怀固浩浩白发何萧萧醉来目云汉寂黙神弥超【右朝字】

　　送炯竺庵之宁波都纲

　　师本学佛徒而我忝从仕儒墨虽不同崇教各鸣世泝流求其原要亦无二致皇朝设僧司统属官府例自非名胜流此职良不易师今预兹选领命辞丹陛都城雪初晴越水春将媚斋余只翻经公退但哦偈难忘北阙心广演西干意惭余老无成素餐糜廪饩终当效季真共结方外契

　　为游伯瓌题静观巻

　　羣动日扰扰何由止嚣烦我心一以静庶或澄其源天髙四山寂日落孤云骞至理无不在朝市同丘园君应领斯妙吾亦忘吾言

　　赠友

　　君家住苏城我家居锡县乡里旧知名都门才识面君当职筦库我幸勤笔砚退公无所为得暇辄相见清玩常命观芳樽屡叨燕交情尚平易世务摠谙练处静惟端庄遇剧即通变叹羡徒尔嘉怀惭未能荐适兹代者至复预天官选谁言九霄长独快六翮徤扶摇良可期惟恐迹相逺

　　送松溪宰周景辰调连城

　　君従松溪来又复连城去宦逰若萍蓬流转那能住百年多逺别握手几欢遇况兹当暮龄幽抱复难愬都门一杯酒回首知何处天南与天北相思渺云树

　　病起写山水图谢张逢吉先生

　　少小昧调摄动或违天和迨兹晚年至疾疢宜其多所念窃美禄置身在銮坡寸效未及施报国将如何张君负竒术垂情屡见过爰以慰微志匪徒起沈痾日来力渐完稍能盻庭柯殷勤理冠屦载振朝天珂感徳曷云喻铭心久难磨挥毫写山水持奉志靡他山以崇令徳水以衍后波

　　题画

　　衡门掩秋色苔径浄无尘人迹虽罕至简编良可亲修篁度凉飔髙梧落繁阴时应散幽寂采药过中林

　　为王彦本题乐善堂

　　万类既莫齐人生有贤愚所趋各异向所乐亦已殊仰惟古圣哲动与道谊俱穷巷虽饮水寸心常有余咄彼夸毘人多贪竟忘劬茍得适暂欣旋踵即忧虞吾宗有佳士近寓都城居形迹隐廛市心志在诗书生业惟足用何尝逞丰腴有妻主中馈有子従师儒老老复幼幼一家常宴如我适扈跸来相延过其庐新酒初泼醅时羞问园蔬维时春正好芝兰满阶除累觞不知醉宾主情怡愉谱牒未暇论亦足叙友于髙堂扁乐善此语良不虚酒阑袖出卷辞章揖我须我惟三槐泽今尚蒙沾濡后裔能不坠其亦在子欤愿言崇令徳始终永无渝

　　赠胡都给事中【濙洪武庚辰进士少傅兼太子太傅礼部尚书卒年八十九赠太保谥忠安】

　　都给事中胡君源洁文雅清慎志趣髙朗与予有同郡之好尝自大江而上岷蜀繇闗陜至于中原凡名山古迹之间履无不至今年邂逅北京同宿寓所因得扣其登览之胜闻见之广不觉令人鄙吝顿消而神爽飞越也遂赋诗美之
　　皎皎瑶台鹤濯濯冰霜姿宿昔有仙契于焉慕安期翱翔厯蓬瀛饮啄来上池寸丹久已就八表随所之静与元气并动与祥飙驰罔象莫可测玄珠应自知乃令鸡鹜羣矫首徒嗟咨

　　寄赠任给事中【时在武当山中】

　　君本霄汉客降谪留人间人间不可住又复逰名山彩霞绚春衣瑶草腴朝餐髙风邈难及悢悢心所攀

　　和曽侍讲古意【棨字子启永乐甲申状元】

　　靡靡风外花濯濯路傍栁盈盈马上姝皎皎出素手挥鞭度南陌行人尽回首芳香袭和风皓彩夺目久转盻睹他人百媚自成丑孰云君子配终恐匪佳偶会合宁不欢别离恐难守怀哉罗敷言使君妇自有

　　寄乡友沈得渊

　　沈君非凡流宿禀尚髙洁羡门注仙籍安期守真诀偶然落人寰世味遍已阅混迹虽同尘心神乃超絶萧然一室内隠几常自恱时把玉箫吹翔鸾舞明月

　　中秋玉堂宴集分韵得霄字

　　素秋已云半清风涤炎歊况兹良夜月清光湛层霄玉堂有仙侣觞咏集英寮不以残朽遗折简频见招颓然顾我影白发何萧萧道同话自契意适兴弥超佳章比金石迭奏谐云韶匪徒惬清赏所乐际昌朝沉沉漏将曙迟迟斗转杓良会自忘寐讵谓永兹宵

　　题乔柯竹石

　　凉风起东观朝雨洒西清琅玕亚琪树瑟瑟鸣秋声爽气集几研逸兴悠然生染翰适余暇聊兹写闲情殷勤欲持赠披玩久屏营多君美无度素抱幽人贞愿言励髙节固此岁寒盟

　　题画

　　髙林俯清流小径遵岸曲书声松桂深知有幽人屋索居非遯迹读书岂干禄义理发我蒙悦怿心自足古人已云逺古道宜自朂掩卷三叹余江天晚涵緑

　　闰九月王修撰直宅对菊分韵得喜字送其兄行敏

　　故人劳逺来所念在难弟久别忽相亲安能不相喜况兹值闰九黄菊正靡靡掇英泛芳樽时羞杂陈几匪徒叙友于簮缨集乡里顾余忝同姓相爱蒙见齿意洽形俱忘秩秩循有礼既夕复秉烛觞咏情难已天伦固云乐文会尤足美明河转虚檐零露袭华绮众宾虽已散迟留独未起明发理归桡离忧复兹始

　　暮上吕梁洪

　　黄河従西来万里走浊浑吕梁乃故道势若逸马奔我来趋王程至此日已昏挽夫识予意驾牛乗夜喧滩回石乱鬬水与船相呑攀援一失势转眼不可存巨缆虽云牢怀畏时自扪须臾际安流稍觉宁心魂因之劳其勤斗米代双樽汝劳勿复道吾侪頼君恩

　　梦两儿

　　两儿别来久累夜梦何频得非我念儿无乃儿忆亲梦中宛如昔田庐荒且贫犹能具鸡黍为父招比邻觉来尚征途然万里身归期固难必归梦谅非真愿言各努力进善光前人忠君我自勉孝悌儿当勤

　　题徐训导廷献魁山旧隠

　　人品如瞻斗山名合应魁地灵知孕秀天赋肯淹才笔阵惊同列文光烛上台髙攀蟾窟桂勇跃禹门雷已作鹍鹏化空令猿鹤猜经横芹泮静琴弄杏花开宦志云霄待乡心岁月催黄残松径菊緑遍石田苔若便寻归驾移文恐劝回

　　呈太常少卿髙先生

　　礼乐推三代文章似六经应时明出处当世仰仪刑贾谊趋宣室桓荣表汉廷青云登棘位皓月映槐厅大笔频追谥丰碑屡作铭祝厘迎茂祉赞祀答穹灵圣主加荣宠儒林慕徳馨声名腾宇宙黼黻佐朝廷小子成樗散明公耀徳星朽材难切琢钝刃冀摩硎得照青藜火甘为白泽钉髙山恒仰止鄙业久荒宁讵敢思推挽何繇乞建瓴鲋鱼愁旱辙笼鸟羡秋冥未许升堂室深怀捧户扃可怜昬瞀久欣覩鳯凰翎

　　送赵佥事之福建任

　　鸾栖淹枳棘鹗荐出风尘重寄藩维任荣迁耳目臣拜恩辞北阙佥宪入南闽驿路梅含笑都亭柳带颦马行吴地晓帆度浙江春厅宇榕花合园林荔子新好山供日咏列郡待时巡本在紏弹职宜加抚育仁威声销墨吏疾苦拯黎民伫聴廉明誉君无让古人

　　上邑宰韩相公三十韵【约字博文东河人号清轩累官保定知府】

　　朝廷分郡邑守令职羣英列宿郎官象亲民父母情学能知大体志在不虚声廉介寒冰洁襟怀夜月明牛刀纔小试骥足暂淹程木铎来东鲁弦歌亚武城下堂延徳齿分俸给孤焪待吏如奴仆同官若弟兄得人无不举守节尽皆旌厚俗行乡饮矜农缓赋征薄徭犹念重疑罪必从轻懦弱皆能立豪强莫敢撄便期销狱讼何必事笞榜退食亲琴瑟横经难友生礼仪全考古动静一于诚鬼泣淫祠毁神歆正典行黉宫登俊乂坛社洁牢牲蝗旱随时雨阴霾不日晴野人多颂徳朝士素知名百废咸兴葺羣黎享太平市廛泉涌货郊墅屋连甍烟草人闲牧花村犬不惊酒肴欢伏腊温饱乐蠺耕独叹还家客尝为守塞兵病躯来絶域悲涕省先茔牢落伤弓鸟漂流泛海萍无因舒羽翼徒切羡鲲鲸燕石终身误吴丝上鬓萦年华留莫挽志业苦无成安得除边籍相容列下氓

　　题兰蕙轩【武林陈仲和二子徳中景中】

　　陈氏好兄弟宛如兰蕙姿幽馨殊可爱雅操不求知但自栽培好何妨采佩迟丛深滋雨露茁长满阶墀芳泽传先世香名达盛时和风同一室相对两怡怡

　　送祖人韶石住恵山【讳怀祖真性海之弟子】

　　故乡人到喜况是故乡僧寓馆纔相见归途又欲登杯浮辞建业钟动下兰陵新领禅宫席单传祖泒灯性圆沧海月行洁玉壶冰旧社髙风振名泉胜槩増别情江渺渺乡思树层层凭语烟霞侣尘缘税未能

　　王舍人诗集卷一

　　●钦定四库全书

　　王舍人诗集巻二

　　（明）王绂 撰

　　过华叔端草堂写晴雨竹壁上【讳恪号宾晹卒年七十七】

　　我爱君家逺城郭绕檐竹色侵帘幙醉中挥翰写晴梢湘云一剪春阴薄看来顿觉风气清耳边恍若闻秋声啸歌到晚不归去高卧翠阴呼月明
　　高轩置酒延夕曛眼前知己无如君枯膓醉后有芒角手挥高节凌青云图成自觉精灵聚素壁俄然仪凤羽拟得秋声直造来剪烛连床听风雨

　　溪山烟雨图为包公恺写

　　溪山茆屋知何处隔岸青山暗烟树一棹谁兮路欲迷縁流似逐桃花去嗟予落寞江海濵到今懒欲问通津因君扇底涂狂墨烟雨苍茫一片春

　　为宣指挥题枯水竹石

　　修竹娟娟净如洗古木槎牙半空倚莫嫌怪石长苍苔当年曾中将军矢将军年少多竒勲平生意气凌秋云他年太史书勲业汗简须当用此君

　　吴姬留客行

　　吴姬年少纔十六能抱琵琶唱新曲愁连山黛鎻青蛾汗透霞绡湿香玉问郎今去宿谁家郎须听妾弹琶琶吴城有酒不肯住巴姬未必颜如花迟留那得情相与芳心一一弦中语空江霜落呌征鸿孤棹风高响秋雨须臾彷佛临三湘切切哀猿堪断肠巫阳云暗楚台晓故山不见闗山长弹到悲笳少三拍郎心欲去何匆迫挽郎不住郎过船满江月色秋潮白

　　题枯木修篁图

　　老干昂霄几千丈天籁时闻夜声响一竿修竹共萧森复托丝萝半空上寒姿久抱幽人贞良材孰肯摧为薪搃令匠氏未相遇故山风雨年年春

　　早行索水

　　鸡鸣晨炊戒轮鞅闭门一点明星上路出长林不见人烟深咿轭车声响须臾日出气象分徃来行旅纔纷纭仆夫笑指都城近宫殿岧嶤五色云

　　为楮府髙先生赋牧云歌

　　我闻黄初平牧石惊其兄至今山中石尚作羝羊形又闻苏子卿风雪牧北庭辛勤十九年犹持汉家旌未闻牧云谁氏子牧云自号逃其名云中所牧竟何物以云为牧何所凭比之牧石仙犹乃繋尘缨意为牧云人足不到边城但见长裾曵侯第傍人指是侯门英静中黙与元气会雄谈四座风雷惊端倪变化竟莫测显晦孰可知其情得非当年豢龙氏驯致神物驱幽灵丰隆施鞭掣明电天吴出浪翻沧溟厥术乃至是厥徳良可称吾将荐之逹天府游帝廷好施霖雨苏苍生呜呼好施霖雨苏苍生

　　题张县丞凝翠轩巻

　　张君结庐修竹里一榻清风净如洗几畨过雨看新晴帘卷春阴落乌几自从作官今未回家僮日扫林间苔何当直造遂吟啸不问主人毋见猜

　　少妇行

　　东家少妇年十五嫁得良人出为贾经年书到不言归肯念春闺别离苦西邻年少犹空房红缨白马羽林郎眼传芳意已相宻愿作双栖鸳与鸯朝闻贾死惊未讣暮奔已作西家妇六亲蒙耻无光辉方逞妖淫浓态度欢情得遂无几时羽林从征须别离欲去翻思畴昔事叮咛恐亦还家迟妾言劝郎郎勿疑妾今贞守无他为可怜妇道真能尽去后郎心肯全信

　　为夏叔度写葡萄子雪洲之上因赋叙别

　　我生负气尤好竒襟懐抑塞蟠蛟螭屡遭屈折莫我知向人委顺长低埀倘尔逢君雪洲上酌我凉州寄来醸醉倾墨汁为君涂一吐胷中气千丈维时雨歇凉风生薄阴零乱纵复横蛰龙蜕骨冷云湿骊珠出海秋蟾明坐间观者皆惊讶何繇寳帐人间挂恐令痴眼起贪心主者收蔵始知画知我如君能有几此术聊将逰戱耳白鸥湖海一身轻长揖谢君吾去矣

　　题青山白云图

　　我曾九龙山下住结庐正在云深处日日看山还看云长教剪却当檐树无端一别猿鹤羣马蹄南北徒纷纭尘途底事拂衣晚回头愧负山中云

　　赠竹隠

　　君家遶屋多修竹檐外时闻响寒玉雨歇林窓风日姸春阴一榻侵衣緑闭戸常令俗驾回从教三径长苍苔予今亦有王猷癖直造休嫌数徃来

　　倭扇謡

　　倭人茧纸折为扇缺月生辉银满面阙下年年多贡余都人重购何纷如杭工巧黠思争利效倭为扇浑无异价亷百十人不慊说是倭来方地道倭来道便经杭州亷价却将杭扇收倭收杭扇堪惊怪转眼街头髙价卖买扇还家夸扇真街头持卖真倭人倭人茧纸折为扇缺月生辉银满面阙下年年多贡余都人重购何纷如倭言我扇不欲利只欲人间古铜器器好年多扇亦多犹解摩挲看欵识倭能论器不论财尊罍彝鼎填街来几人懐金不得扇手中无器空徘徊吁嗟古器日应少倭贡年年扇来好

　　送医士张孟经归华亭

　　张君深得活人理白髪萧骚垂两耳颜面如童歩若飞自说平生能服饵京都卖药三载余帘埀一榻廛中居荣名利禄不挂口向人只讲岐黄书曾闻旧业松陵曲井臼依然邻二陆鲈肥秋浦莼正香虎卧芳林杏初熟今年忽复思东归海门一叶春帆飞到家尊酒作良会当时耆旧今应稀都门柳花飞白雪欲折长条赠君别不知此去几时来我亦相从问丹诀

　　送潘知县之余干

　　潘郎年少才力强笔端五色成文章新承宠擢宰山县送别都门春酒店君今与我交虽浅志业人生宜自勉此日牛刀聊试为他时骥足应须展千里江帆一带斜余干地沃多桑麻时清自喜少徭役琴弄春风满县花

　　送傅子晦教授之兴化

　　扁舟欲别之何处一官典教闽中去细雨榕阴面面山熏风荔子家家树怜君年少非常伦才赡人称席上珍黉馆讲余清昼永玉琴闲弄杏坛春

　　赠朱编修

　　朱君乃是青云器读书不负平生志向曾龙跃禹门雷跳浪翻空应得意声名藉藉动京华策对明廷众所夸鳌首已攀蟾窟桂马头还看鳯城花斯文仰羡增光显称述犹存赠行巻铿锵金石韵相宣逺大期君意非浅君今宠擢登銮坡玉树花深响佩珂五色文章成黼黻九天光采动星河嗟予久已闻英誉势比云泥固难会年年枯死案头萤四十无闻何足畏不期邂逅同清朝菲才未免旁人嘲痴蝇附骥亦致逺托身愿结青云交

　　挽徐母

　　平生嫠居氷雪清教子读书名已成正期禄养体长健俄闻凶讣人皆惊柳杨青青杨子渡江山依旧来时路春风丹旐引归航遗骸并葬良人墓

　　题渔乐图

　　遥遥雨歇明残霞凉风飒飒吹蒹葭晚来随处可栖泊五湖烟水皆吾家得鱼且觅津桥酒旋采溪毛杂菱藕除着沙鸥孰可亲隔蓬唤取邻船叟生计年年一叶舟全家不识别离愁妇能斫鲙儿行盏一笛横吹万顷秋

　　为袁将军题梅轩巻

　　我家旧业梁溪滨雪晴溪上梅花新琼林皎皎映书屋天然富贵谁言贫花时倍觉多宾友经月劳劳事诗酒满座香风半醉时一帘皓月微吟后自从承荐游京乡十载看花白玉堂贞操久应心似铁风流其奈鬓成霜今年扈从来幽蓟扑面缁尘满衣袂欲觅梅花杳莫闻江南驿使凭谁寄春到都城十万家管弦处处声呕哑不识氷姿尚清素只知艳质争繁华朝来雪花如手大兴来不管貂裘破蹇驴鞭策访袁安不似当时闭门卧弓矢森严枥马喧羽林期猎穷郊原见予一笑不复出呼酒且共登梅轩未始栽梅向轩下髙扁梅轩众惊讶自说平生极爱梅此地无梅仅堪畵畵师乃是钱塘人西湖久与逋仙邻曾作乌台铁面使笔端解写梅花真嗟余久抱梅花思感恋君恩忘归计划中纔见即相亲分明一段家山意惨淡枝头雪未干洒然清气逼人寒君今与我心相合莫厌敲门数借看

　　题中条旧业图巻为王士烈大尹

　　中条之山何雄哉层峯叠嶂髙崔巍太行嵩少与之相胍络禹门凿断迥向中天开下有黄河水奋激声如雷波涛万里接银汉到此曲折其势相萦回佳气日磅礴孕秀多竒材寳蔵百物不足贵徃徃间出人中魁不见岩下士版筑将终身寕知一旦叶夣出大施霖雨康斯民唐有裴中立平淮之功谁可及宋有司马光文章事业何煌煌至今行人过阙里景仰式车临路旁吾宗有兄王士烈世向山中营旧业数顷良田万巻书父祖传来今几叶父祖唯积善素无功名心到君尤加学问力长年闭戸松桂林九经百氏贯乎一律歴地理俱精深鹤书逺召来相寻小试百里弹鸣琴岐麦薿薿桑阴阴黄童白叟皆讴吟近岁皇家事陵寝北京山水明如锦葬师不下数百人取验求真口皆噤郭璞之术君所闲天下山川指掌间汉唐陵寝考分寸琅琅一奏开天颜天颜悦怿恩加厚太官供羊光禄酒崛起长陵北山阜有诏封山号天寿海晏河清亿万年知君名与兹山久君今迁擢居帝都骏马蹴踏育云途圣明在上不可辜随时正好陈嘉谟勿作寻常浅丈夫区区懐土胡为乎傅说诸君久已徃空山猿鹤空相呼白云红树秋模糊为君写作中条图古今志山同一符君当解衣为我沽会须一饮倾百壶醉后与尔歌呜呜唾壶击折青珊瑚中条佳气无时无呜呼中条佳气无时无

　　月夜舟中酒后写呈胡祭酒兼同行诸公

　　官船泝河明月夜千里河流金液泻水拍船■〈氵斥〉月在天月色波光两相射此时清兴不可遏须待倾觞共陶写行庖美味虽云重更觅溪鲜问渔舍蠏螯初肥良足珍霜余梨枣甘于蔗同行况复皆贒豪襟懐岂是寻常者胡公一代大司成文章声誉追班马延陵给事钱塘客每出新诗儗风雅东阳兄弟居翰林一双白璧千金价林黄二子才更竒徃徃辞气凌鲍谢云间尤喜紫阳孙笔底龙蛇众惊诧一时会合非偶然共沐恩光来日下霏霏珠玉动生风济济衣冠俨成畵嗟予年少尝好游临水登山日无暇时当有月逹旦饮典衣肯顾山妻骂年来老病不复饮每见深杯輙生怕不知今夕是何夕狂态依然莫能罢酒阑兴尽不复散共向船窓相枕籍须臾月落水自流斗柄低回柁楼挂骑鲸李白逺莫攀夣鹤坡翁久仙化人生所贵在适意尘虑何须苦萦罣灯前漫尔写长謡留向他年作佳话

　　题竹送周以庄之长清宰

　　故人别久纔相见又拜恩光宰花县去思匆匆不我留都门沽酒徒攀饯我有五色之彩翰为君写作青琅玕虚心惯承雨露重髙节岂畏氷霜寒此意赠君君逹否清风雅撡君皆有君到长清转觉清不须更种陶潜柳

　　题竹寄长清胡判簿仲文

　　胡君倜傥情见真昔曾同客京华尘一官去作长清簿吏民懐惠如阳春别来不觉经年久愧我蹉跎空白首为写清风慰逺思殷勤致问平安否

　　题刘给事中画

　　独立空山不知老崖石相依共相保月影秋清舞瘦蛟风声夜半惊栖鸟错节盘根怪且竒古翠满身苔藓滋匠石自知难入眼年年春雨长孙枝

　　题师将军寿椿堂

　　我闻南华老仙所谈之灵椿长年度世殊可人尔来万有八千岁方乃一秋兼一春桓桓师将军忠孝孰可伦缅思此椿寿将以奉严君严君乃是先皇之虎臣英姿雄畧如有神起家昔住荆溪濵曾同周处为比邻惟将三尺剑扫净六合尘先皇骑龙上苍旻攀髯不及空逡廵至今心尚赤其奈髪如银将军袭爵尤忠勤逺持节钺镇八闽列鼎之养何足珍惟思种椿构堂怡其亲君不见椿枝长茂椿叶重堂前人对椿阴浓灵根盘结托厚地髙柯直上摩苍穹蟠桃见之犹屈膝乔松并之应敛容况并颦睂杨柳低头榕世间凡木莫与同呜呼世间凡木莫与同唯孔明庙前之老栢千古可与相争雄

　　聚玉堂为吴主簿赋

　　君家子弟追王谢玉树森森满庭下器美难容韫椟蔵才髙应得连城价堂前见客温相和徳业尤宜更琢磨迟看懐寳聮班出南陌珊珊响佩珂

　　题北堂春昼巻

　　堂下萱花照人目堂中阿母颜如玉寸心难以荅春晖手线尚存游子服游子白云空复情年来从宦留神京他时得请当归省闾里应看昼锦荣

　　题徐进士岘山读书巻

　　徐君结茆双岘峯白云掩护青林中十年闭户不肯出读书卷幔来松风一朝射策黄金殿青霄万里鹍鹏变跃马晴看紫陌花鸣珂晓入琼林宴只今禄食居京华藉藉香名众所夸不独身沾新雨露且能光贲旧烟霞愧我萍踪遍江海百事无成鬓容改数巻残书久已忘旧物惟留短檠在年来感荷君恩优日令挥翰居瀛洲姓名自谓登仙籍人笑冯唐已白头

　　题黄庶子瑞菊轩巻【淮字宗豫】

　　紫陌朝回鳯城晓罗衫冷怯霜风早轩前佳菊吐竒花合蕚连葩向人好阳光一照色更鲜盈盈两脸臙脂妍同心可比连理木清香絶胜双头莲簮缨列坐皆僚友啧啧看来叹希有宜将彩笔写新图持归逺为双亲寿繇来种徳生贤郎家庭晚景何辉光丝纶日掌侍清禁阿阁五云仪鳯凰物因人瑞皆从类人今况与明时会乃知圣主得贤臣兹花亦是皇家瑞

　　送永嘉赵惟善之北京司仓

　　赵司仓初辞阙一鞭逺冐燕山雪燕山雪满河氷结酸风刮面肌欲裂长安沽酒与君别酒酣不觉双耳热呜呜作歌歌激烈烦君为我同击节试看昭王台黄金致英杰黄金散尽台已空至今士气何曾歇幸并际昌期沈沦尽超越班资正为贒才设况君年壮才更哲鹏化南溟十万程君今始上青云辙肯为儿女情临岐动凄切丈夫要使心如铁江南梅花为君折路长勿使音书絶两地相思共明月

　　题畵鱼

　　上池生緑氷初泮暖逼小桃红欲半纎鳞犹得泳恩波何异鲲鲸运溟瀚变化逢时底用媒相忘苹藻且徘徊为龙闻说劳行雨秪恐禹门雷电催

　　送张知县邦逹

　　我初长安识君面四十才华正强徤北海云鹏翅欲张南山雾豹文初变自言来京已三载足迹劳劳半邮传东浮浙水驾风涛西上苍梧蹑云巘懐中无复茂才金身上空余慈母线别去无何忽相报近得髙闲适安便乃知优给有庠序择师教育君膺选綘帐三间坐百人青衿一字数千遍三畧纔过又六韬终日吾伊不知倦吁嗟天意谅有在有美如平岂贫贱今年诏下大搜贒公论推君当鹗荐扶揺直上试天官一策敷陈云锦绚赏音不独主司惊啧啧旁观尽称善緑绶初埀何所之独向炎方宰花县炎方近年无瘴疠民物安然乐丰羡逺徼尤宜寛政施皇恩有待仁风扇此行所重民社寄临别肯为儿女恋秦淮弱柳埀青青折取长条共攀饯沙口帆移燕语留花前酒续莺声劝明朝应度岭头云千里相思一回睠迟子三年政绩成还来此地重相见薏苡曾为马援珠归嚢肯带包公砚骥足应知难久淹嘉声又逹明光殿

　　题王将军梅雪轩

　　襄阳耆旧孟浩然雪中骑驴耸吟肩西湖处士林逋仙梅边引鹤乌帽偏二子寒酸无所托遂与梅雪同清妍将军执鋭常披坚竒勲要使彛鼎镌虽蒙优擢入卫尉可容梅雪相留连我知将军非泥此朝市乃欲如林泉况今四海同一天无劳万里横戈鋋雅歌投壶分内事孰谓梅雪非我便种梅五六株构轩数十椽花时雪霁江月圆香影满庭氷玉鲜时时退直得清暇开轩命客烹肥膻从教曲奏谯楼角任取寒生玉帐毡梅以供鼎实雪以呈丰年上祝天子万万岁岁岁阳春生意全乃知将军爱梅雪寒酸之士正尔霄壌悬

　　题袯襫轩为夏叔敏赋【号东皋无子外孙张延宗继祀】

　　长年耕凿东皋阿结得草轩如草蓑栖身仅足蔽风雨抱膝犹能发咏歌窓外鸠鸣花雾重门前犊卧柳阴多嗟予久作京华客未得归田奈尔何

　　送深上人湛然游方

　　我生忆当年少时清狂纵逸谁能羁杖头百钱一壶酒布袜青鞋随所之不肯低头学干谒每向名山访幽絶片帆晴度淛江涛疋马寒冲蓟门雪黄河西来一带横岷江东下连沧溟望中惟觉隘寰宇物外尚欲登蓬瀛年来潦倒浑无用疾气攻身常隠痛稍因休暇輙欲眠并舍相呼懒行动矧并感荷君恩深优容散逸居词林私懐固有寻山约激切难忘恋阙心云水烟霞应宿好静自寻思还自笑至今天姥与匡庐清夜犹能夣中到深师乃是学佛人与予似有三生因岭上孤云久为伴天涯片月长随身清容磊落苍厓古破衲斓斑杂缯补不惟潭底解降龙纔遇山深即驯虎初从云中登五台淮流杯渡江云开少林长芦虽古刹丛林须向京都来京都诸山遍游瞩犹能过我蓬庵宿对榻听残上苑钟论诗剪尽西窓烛相看身世搃忘机水自潺潺云自飞师利逺寻居士室大颠留却使君衣无心偶尔欣相遇又复飘然拂衣去问师此去游何方多半名山我游处大江南北淛东西是处堪行路不迷试觅名山最竒处石间多有我留题

　　送梅知府之亷州

　　亷州作宰六载余悬知抚字常勤劬土风自古少耕稼民业至今多采珠归路惟迎竹为马公庭示辱施鞭蒲他年太史论循吏惠政应推君最殊

　　过梅花堂

　　我曾泊棹西湖滨千树万树梅花春孤山月照一蓬雪十里湖光如烂银兴豪对客酣清燕逹旦赓吟骋雄徤灯前索纸呵手题霜兎鏦锵氷满砚年来浪迹随西东看花多在驱驰中纵有香醪对明月浑无好兴酬春风只今书剑来京国欲访梅花杳难得亭馆多栽逞艳姿山林谁重凌寒色春来未几薄雪余寒驴偶过西城隅疎花寂歴三五树中有一室幽人居室中幽人广平后旅寓看花为花瘦窓横古影神愈清杯吸寒香骨应透相逢休言一事无邻家有酒须剩沽趂取楼头未吹角莫教地上鱼鳞铺我因看花狂兴发花应笑我生华髪曲逆长贫岂足论冯唐已老谁能拔怜君与我同襟期看花酌酒情相宜百年一任世所弃寸心独许花相知我家君家隔江浙一水相通吴与越此夕何如对榻眠夣魂还醉西湖月

　　长诗一章美韩侯也侯宰无锡多善政复以捍御有功遂升州守之秩行且有日乡人王昶会予京师能具谈侯徳予辱知遇尤深弗得归预攀辕之列敬用次第昶言赋成长诗五十韵使邑人歌之窃比甘棠之咏云耳

　　有客黄昏来寓邸扣门吴语知乡里肃容升堂再拜余袖出平安书一纸上言间阔苦忧思下叙寒温询动止灯前鸡黍欵客尝品味无兼嗟客里酒酣询访悉乡闾祗说韩侯政声美自从侯初下车日务敦朴厚消浮靡劝民衣食务农桑游食咸驱业耘耔西风阡陌凉雨晴黍稷盈畴光薿薿日斜村巷归牛羊霜老园林熟梨柿每岁春秋社祭余亲率吾民行饮礼推崇有徳尊髙年一一酒行躬拜跽宾主从容酬献间观感人人良有启时因公暇入庠舍左右琴书坐凭几诸生济济趋上堂问难执经穷至理遂致吾乡孝弟风敦睦夐非他邑比纵有凶顽亦革面讼庭罕见施鞭捶岂独强梁化柔顺坐使妖魑絶淫祀寸心既正天弗违雨旸任意如颐指事神治民各尽心实以一亷先律已处心寛仁复明恕皎若日星清似水况复尤长捍御功文武全才孰能拟象纬今年示灾变天兵抵阙除奸宄雄师百万纔渡淮败卒南奔散如蚁却来州县事刼掠行旅道边相枕死顿使前时革面徒旧恶乗风亦羣起白昼挥戈肆仇杀阖室连村遭破毁圣皇戡乱已登极如日行空正天纪诏书驰布宣至仁此軰猖狂犹未已侯言我职当字民涂炭吾民能坐视协谋僚寀集吏卒爰整戈矛张弓矢奋身鼔勇当众先尽获渠魁磔诸市从此居民始贴席老稚欣欣免惊徙且今无恙共相见不得我侯安德尔事定侯来逹上闻奏功特启宸衷喜锡赉荣颁品秩尊县令乔迁州刺史只今催上去有期无计攀留嗟失恃徒切甘棠去后思抚字情亲恩浃髓我闻客言兴叹嗟始信学优才可仕忆予前岁初还家旧业荒芜没荆杞亦曾修刺谒侯堂一见下阶蒙倒屣谬承奨谕勉前修不以孤寒輙相鄙迩来别侯已三载雅论洋洋犹在耳会侯来京我入蜀彼此参商乃如是感侯知我情更深听客之言良有以古云郎官应列宿益信斯言非谬矣百里民心有休戚政闗令佐人臧否嗟我韩侯能惠民政声足与龚黄齿愿言守令皆韩侯尧舜吾民立堪俟侯当此去不再留发轫青云自兹始客还为我深致辞攀饯无繇身绊此山斗区区景仰情作诗颂侯烦送似

　　驸马公命写枯木复戱题于上

　　歴尽氷霜甘老朽不作娇柔效花柳夜撼风声鸟雀惊凉生月影蛟龙走嗟予好竒成畵图墨痕犹带烟模糊寄言匠石勿相顾未必良材眼底无

　　写墨葡萄

　　香墨浓翻硏池汁眼前零落秋云湿曾看月上海天髙水冷骊龙抱珠蛰何当醸得酒如川日醉北窓髙枕眠底羡凉州二千石题诗日寄瀛洲仙

　　题胡学士从叔祖母曹氏死节巻

　　此身所托惟良人良人云亡安用身未逐生前与偕老宜从地下长相亲事闗生死岂不犬心全节义惟其仁贞魂虽逺愈不灭铭文炳焕留坚珉

　　端午赐观骑射击球侍燕

　　葵榴花开蒲艾香都城佳节逢端阳龙舟竞渡不足尚诏令禁籞开球场球场新开向东苑一望晴烟緑莎软万马骞腾鼓吹喧五云缭绕旌旗展羽林年少青纶巾秀睂丰脸如神人锦袍窄袖巧结束金鞍寳勒红缨新纷纭来徃尤迅速马上时看蔵马腹背挽雕弓金镞鸣一剪柔条碎新緑忽闻有诏命分朋球先到手人夸能马蹄四合云雾集骊珠落地蛟龙争彩色球门不盈尺巧中由来如破的剨然一击电光飞平地风云轰霹雳不知何以能尔为人人武勇张天威鬼神变化妙莫测此技乃知聊尔嬉圣心举此重阅武逸不忘劳在戎伍帑币鲜华夹道陈驰骋许教便捷取自矜得隽意气麄万夫夸羡声喧呼摐金伐鼓助喜色共言此乐人间无銮舆临幸天颜喜燕赐千官醉蒲醑光禄尊开北斗傍箫韶乐奏南熏里微臣何幸遭盛明清光日近多恩荣呈诗敢拟长杨赋万岁千秋颂太平

　　青云轩为项御史题

　　君家髙轩絶尘歊知君逸气长飘飘谢却山中白云侣来寻天上青云交蛟龙相从作霖雨鵰鹗每共摩晴霄丈夫如此真自快好将志业崇昌朝

　　送锺子勤之南京复职中书

　　天寒幽蓟漫山雪弱柳萧条不堪折考绩纔看上国来离筵又向都亭别骑马南征逐去尘长安红紫正芳春池头诸老应相爱官喜如初宠命新

　　为刘竹深题云山图

　　白云缥缈山嵯峩幽人茅屋岩涧阿玉田瑶草暖烟碧落花流水春风和采松醸酒正堪醉扫石弄琴还自歌何当结邻成两叟杖藜日日频相过

　　题畵

　　结屋千山万山里轩窓四面峯峦起卷幙晴招岭上云烹茶夜汲岩前水二三髙人同素心杖藜时复来幽林抱琴相延坐亭上一曲雅谐山水音屋头隙地肯相许愿作比邻共相处剩采松花醸玉醪更觅黄精劚春雨

　　驺虞歌

　　景星辉阊阖开五云灿驺虞来嗟哉驺虞岂偶然而来哉大化赋其徳大块成其材猊首虎躯雄见魁玄文郁郁素质白烂然云汉同昭回其动也不疾而速其静也不猛而威不肯食生物履生草虎鹿百兽日与相追随嗟哉驺虞必应昌期而来归始吾皇之御极兮出于阳翟之大野今吾皇之时廵兮又见于曹邑之林隈实繇吾皇盛治之所致徳合尧舜之无为顺四序平三台五风十雨阜民财嗟哉驺虞乃得于此时游于帝乡而徘徊入灵囿近瑶台麒麟相与甪端为侪文犀白象相参陪万姓乃毕贺欢呼隠如雷皇心谦抑不自圣拒而弗有尤谦撝颂声洋洋盈八垓微臣作歌愧菲才仰祝吾皇圣寿亿万岁徳业广大功巍巍徳业广大功巍巍

　　赠医士李士文

　　李君业医兼业儒闭门着方仍著书济生利物不求报人多感徳交称誉常年卖药吴门市相去吾家无百里得兴尤能日徃还一幅风帆度烟水惭予薄宦久辞家君亦移居住京华春风二月城南陌尚得相寻看杏花

　　送道会归西昌

　　西昌羽客初朝天星冠云帔何翩翩上界从知有官府俗人漫说无神仙三花已聚九还毕一炁常存万刼先我欲攀留倐然去鹤背玉笙凌紫烟

　　送□教谕

　　嚢书拂晓辞金阙相见匆匆又相别草色初黄蓟北云梅花渐白江南雪殷勤沽酒送君行断鴈西风千里情此去莫言官署冷好将经术授诸生

　　赠医士郑徳中

　　郑君襟抱如阳春一廛卖药京华尘家无所蓄惟善药六陈之外余皆新制成丸散及■〈口父〉咀按方如法皆精真见人抱病不得瘥痛苦有如同其身老人之老幼人幼切近不异骨肉亲不肯屑屑趋势利不肯蔑蔑轻贱贫一心治疗忘劳辛直待病已情方伸人多感徳申谢忱郑君笑受尤欣欣人多感徳未及报再干再渎良不嗔吾知郑君非常伦髙谊直欲干青旻宜乎姓名传缙绅谁言宋清之后无其人于戱谁言宋清之后无其人

　　怡寿堂为张指挥赋

　　将军乃是留侯孙少年好武兼好文胸懐兵甲自整整心懐道义常存存若翁不幸早殂落独侍慈亲颜尚渥只今緑鬓正康强剩种忘忧长自乐慈亲所乐乐有子子已成名与夫似愿教世世树功勋岂但区区奉甘旨将军年年海上行帆橹横飞旗斾明粮储丰足冦盗息海波平帖军民寕迩来北京偶相见礼貌雍容情缱绻自言怡寿奉亲堂愿得词章发光炫惭予才短思茫然濡毫勉为成诗篇他年太史书青简定着将军忠孝全

　　万木图歌为杨庶子荣勉仁

　　君不见窦十郎灵椿丹桂何芬芳又不见三槐王子孙世显必可望君家万木不可当乃知令祖种徳心孔臧乐善行义于其乡屡尝发廪赒饥荒一乡之人无流亡乡人感徳心弗忘为公种树家山阳树髙应得千尺强愿公之身寿而康树材应得成栋梁愿公之后繁且昌种来不知今几霜昂霄耸壑森成行孙枝茂衍不可以数计但见漫山亘岭烟苍苍至今乡之人蒙惠曷可量生为室庐死棺椁随教适用不取偿皇天报应何昭彰生君际遇当明良功名足为亲显扬两京侍从登岩廊职当辅导居春坊六卿剑履参翱翔林峦因之重出色泉石自此增辉光我能为君染彩翰调玄浆写出君家之万木混融元气搜冥茫蛟龙骞举霭云雾鳯凰飞舞鸣琳琅须臾展挂君之堂祥风佳气来四傍请君勿异吾言狂等闲莫作图画张君恩先徳寓于此俨然如在其洋洋君当扫地更焚香瞻对载拜什袭蔵子孙百世存羮墙竒材大用殊未央呜呼竒材大用殊未央

　　王舍人诗集巻二

　　●钦定四库全书

　　王舍人诗集巻三

　　（明）王绂 撰

　　送王仲理复任四川佥事【亨号秋林】

　　蜀道古云险怜君久宦游一家浑八口万里只孤舟雪满岷山晓霜飞峡树秋吏民懐旧徳去去莫迟留

　　送叶经歴致仕归建寕

　　十载塞垣外一身戎马间拜官纔受赏谢病却投闲黄菊晚连径白云秋满山趣多那可及怅望送君还

　　题璚阳子手巻

　　璚阳髙隠处山色五湖中路与烟涛隔船从浦溆通剑横秋影碧丹伏夜光红安得谢人事从游鹤背风

　　送吕太守之沁州【名允铭号筠轩】

　　沁州汾水北兹地我曾过郡郭云山绕人家土屋多民淳无狱讼时泰少征科此去君为牧应闻五袴歌

　　送梁先生不移【长子潜字用之次子混字本之】

　　贤郎居谏职定省惜相违到此未为久如何又欲归家园梨果熟溪市蟹螯肥京国徃还便莫将音信稀

　　寄龎山人士南

　　为问龎居士年来安穏无髙闲唐陆羽清逸宋林逋竹里茶烟细梅边鹤影孤逃名浑未许好句落江湖

　　夜宿黄牛峡

　　烟景暮萧森黄牛峡转深滩声孤棹月山影半江阴感慨追陈迹登临惬壮心倚篷眠未得何处又猿吟

　　送吴掾郎礼归无锡省亲

　　作掾已三载兵曹典要机久能勤案牍今喜访庭闱沽酒莺花晚行庖笋蕨肥故山无限好惆怅不同归

　　题江村渔隠

　　钓舟随处泊风扬一丝轻久已潜踪迹那能识姓名雨添春水阔山带夕阳明独有沙边鸟时来共结盟

　　送王御史还松江

　　拟复乌台任如何便乞还特恩怜母老多病许身闲旧业松陵曲扁舟泖水间晏眠应有夣衣绣肃朝班

　　送解大纪游北京

　　黄金台下路曾是旧都城此去壮游乐能忘逺别情垆姬留客醉商犬护车行登览诗千首多应吊古成

　　送吕永明复任饶州司税【终西安知府】

　　与君同里闬游宦异西东饶郡久司税天官初考功估平常课集货聚逺人通自此应超擢休言秩未崇

　　野航

　　踪迹浑无定生涯一苇轻自应躭野趣无复重浮名汀草斜阳晚鸥波细雨晴不因时卖卜那肯泊江城

　　送张知县

　　作宰麻阳去民风杂五溪世传盘瓠后地接夜郎西臈醸多藤酒春禽半竹鸡到官应有便莫惜寄缄题

　　送高员外省亲归毘陵

　　握手纔相见论懐未忍违我方游帝里君复访庭闱晓日辞丹陛春风戱彩衣应知到家后欲别更依依

　　谢华樗林寄佳菊四枝【名寅可字汝翼】

　　佳菊满篱东朝来寄好风花连人共晚香与意兼融皎皎鹅肪白盈盈鹤顶红相看思欲赋才拙句难工

　　病中雨夜二首

　　不眠孤烛在风雨送凄凉病骨秋加瘦羁愁夜并长自应强饮食谁复问衣裳蟋蟀如相念时来啼近床
　　懐抱怕生愁病来难自由雨声孤馆夜人影一灯秋书剑乖前志江湖忆旧游无端身外事一一上心头

　　作平湖秋色图题赠陆彦玘考功

　　近自吴门别而今已半年交游心固切霄壌迹难縁宦况青云表闲身白鸟边漫图秋色去还肯忆林泉

　　题流杯别墅巻

　　曾闻髙隠处风景似山阴曲涧通流水修篁蔼茂林兴来觞且咏题在古犹今此本吾家事因君感慨深

　　制成鹤氅偶作

　　氅衣成野服飘逸类黄冠雪素轻狐貉风祛散羽翰不嫌过膝短正喜着身寛见影心犹称时披月下看

　　寄章采芝【公瑾】

　　只说蹔违去如何竟不来莫非多契合从是久徘徊笑傲风前榻歌停月下杯却忧鲈正美归兴又将催

　　寄包征士公恺【号梅荘江阴人】

　　爱尔闲情好林堂白昼长楷书临小晋近体学中唐水莳一池芡园栽十亩桑不知篱下菊秋后肯分香

　　憎蚊

　　纔瞑便■〈薨，羽代死〉■〈薨，羽代死〉凭陵若骋能策躯不自爱利口向人腾座客劳挥扇书生罢炙灯秋风来旦夕知尔不须憎

　　宿维扬

　　淮海风流地狂游记徃年飘零重过此懐抱搃非前囊槖唯孤剑妻孥共一船故乡回首望烟树渺江天

　　题自怡轩【黄叔洪求讳海卒年八十六】

　　才非世所宜敛迹且栖迟口独与心语人皆莫已知落花啼鸟处临水看云时此趣古今在谁云不自怡

　　雪夜与乡人旅邸中小酌

　　客舍虽寥落清樽喜对倾偶同今夕醉忘却异乡情炭炽寒犹在灯残雪更明独怜分手去一骑上边城

　　代州道中

　　堪笑复堪嗟行行路转賖稍阴忧雨雪纔霁苦风沙逆旅人欺客征途犬护车不知縁底事沦落向天涯

　　南归沁州道中晓行

　　冐晓促归程岚霏是沁城路随流水去人入乱山行涧底春氷滑厓阴冻雪明莺花南国近深慰客途情

　　喜家兄以中自滇南归用朱公孟韵

　　弟兄无几人旧业且容身共叹久行役应知多苦辛嚢资诗巻在镜影鬓丝新得遂归来志琴樽日可亲

　　题云山楼阁图

　　烟霞知几重楼观羽人宫路向岭头过船从溪口通枯藤悬絶壁古磵夹髙松安得投身去长吟鹤背风

　　题渔乐图

　　钓罢得鱼鲜舟维野店边闲同三两伴尽醉百千钱弄笛船头坐枕蓑篷底眠烟波随处好身世搃悠然

　　雨夜过邹氏溪东别业

　　溪口暂维舟敲门暝见投雨来山郭夜木落野塘秋寝阁香犹在行庖火尚留主翁情意厚樽酒更绸缪

　　题老圃巻

　　桑榆宜晚境筑圃近茅堂凿沼分流水编篱补壊墙雨晴瓜蔓緑风暖菜花香客过饕鸡黍村醪剪韭尝

　　韩蒙庵先生同留夏雪洲馆中韩以诗留别遂次其韵【韩奕字公望号蒙庵姑苏人夏权字叔度号雪洲江阴人】

　　闲身江海上世事每嫌听吟藁逢人论扁舟到处停雪销新水緑云尽逺峯青何事思归早潮生未满汀

　　寄邵希逺校书兼简叔行东屏

　　萍踪俱是客书馆喜相临来徃无多路分违又一旬酒应端午醉嚢似去年贫烦语贤东道池鱼好饷宾

　　代雪洲端阳招客【夏权字叔度】

　　佳节逢端午葵榴照眼新君虽非饮客我岂独醒人彩索寕须繋蒲樽正可亲髙情如不弃林下望车尘

　　病中述懐二首

　　卧病得休暇提撕百念非任真招物议随俗与心违露草乱虫响云霄一鹤飞君恩知未报何敢道思归
　　问年纔五九底事便奄奄壮志逐时减新愁与病添日晡思啖粥风冷怕钩帘有客来看命犹谈蔗境甜

　　送王检讨使朝鲜【偁字孟扬号虚舟有集解学士缙作序】

　　秉节赴朝鲜衔恩玉殿前封圻寕有间雨露自无偏驿骑经辽地云帆拂海天逺人迎拜处应识使君贤

　　病后寄同志

　　少小颇知学老来何足论自惭书翰力难答圣君恩一病较纔好两眸看渐昏客嚢无旧物唯喜短檠存

　　寄沈征士【睿字诚甫号存耕】

　　东阳沈征士于我久相踈间别已三载徃来无一书情懐终自若客鬓近何如遥想诸郎好家庭乐有余

　　赠蒋御医用文【名武生谥恭靖】

　　医名追扁鹊传派自长康叠见逥生效多藏经进方竹深通药径花外掩丹房修合常供御衣衫袭异香

　　送宏上人住保寕寺

　　别来忘岁月相见又飘然去住浑无着行蔵只任縁故山唯落木废刹鎻荒烟师去重开社香灯祝万年

　　送鲁府黄谦纪善归莆田

　　饯别秦淮上春潮没浅沙寸心应恋阙千里蹔还家客路多芳草都门正落花征书看又起未必久烟霞

　　送人归省

　　逺别念亲闱君恩独赐归乡闗经月到烟水片帆飞粱稻岁初熟蟹螯秋正肥遥知调膳处彩服映春辉

　　送懐益州长老之四明

　　懐公方外士去住两翛然有相皆成幻无心即是禅钟声山寺月杯影海门烟为续祖灯去能忘应世縁

　　送章秀才归松江

　　挟策来京国经年未一官籍名通秘阁僦屋住长安身病怜亲老妻亡念子寒恩教蹔归去不是学张翰

　　挽吴母

　　令子居郎署慈亲白髪埀每闻期就养谁料遽成悲太史书阡表名卿集挽辞独怜斜日里无复倚门时

　　送郑州同知

　　考绩上铨衡三年喜政成郡人多颂徳朝士半知名落日孤城逺秋风上马行遥知溱洧上父老久相迎

　　中秋对月追忆去年诸公遂有存没升沉之感因成近体一首

　　中秋已过半芳樽谁共亲可怜今夜月空忆去年人得失蕉间鹿存亡草上尘挥杯劝孤影只合伴闲身

　　寄蔡景颢

　　始因从宦出先世福州人踪迹久居楚语音犹带闽田庐依妇族图绘赠交亲千里聊相问身安莫厌贫

　　寄刘士俊

　　刘郎医术好夙契已逢仙制药少人见秘方多祖传家贫虽寂寞客至即留连廿载不相见令人思惘然

　　寄徐伯玉

　　每懐徐孺子寥落共谁亲早岁应多疾衰年又复贫苔痕封古巷松影过比邻独喜添丁好传家幸有人

　　寄徐九鼎

　　氏族南州泒遗风亦好潜幽居邻陆羽清艺祖蒙恬地近傍城角花深露屋尖年来怕征起踪迹隠鱼盐

　　寄潘子安【号海荘任夔州府同知所著海天清啸诗集】

　　潘郎豪且逸佐郡上瞿塘纵酒宦情薄耽诗野兴狂才名虽藉甚家业已荒凉闻说乔公女鸳鸯鎻洞房

　　寄孙景昭

　　每爱孙公子风流不可禁留宾开博具呼妓合调琴杯泛忘形酒囊存买笑金别来嗟已久緑鬓雪应侵

　　中秋燕集分韵得青字

　　秋半露初白月髙天更青相逢如此夜不饮若为醒急管奏清响长筵列广庭百年能几会杯到莫留停

　　题源隠

　　风景似仙家山厨饭熟麻恐人知姓字避地隔烟霞流水一溪雨种桃千树花莫教渔父识出向世间夸

　　赠陈司仓廷玉

　　司仓虽小职京国掌军储天近屡朝见官闲如隠居秋风三亩宅春雨一园蔬咫尺频相过毋烦重致书

　　送张邦达之四会

　　送君之四会接境近畨禺夷獠居相杂炎凉候颇殊时清销瘴疠地广辟膏腴政绩三年后应知徳化孚

　　送王生还钱塘迎养

　　亲老当迎养江帆去路賖故乡翻是客上国久移家慈竹添新笋春萱着晚花到来应倍喜甘旨乐繁华

　　送杨教授之邵武

　　教铎之闽郡诸生待琢磨莫言居职冷应见育材多晚棹投孤驿春衣换夹罗去途经浙水旧业喜相过

　　送黄仲逊之安平镇廵检

　　闻说安平镇荆湖当要闗潇湘合二水衡霍拱千山地僻居民少时清逻卒闲遥知到官后多在醉吟间

　　挽菊荘金徳厚先生

　　别去两经春寄来书更频只期重握手寕料永伤神禄养悲贤子情亲泣故人遥怜篱下菊今岁为谁新

　　雪夜凯师留宿戱赠

　　自笑年将老无繇断爱憎闭门辞俗客下榻待吟僧茶煑春氷溜梅横雪夜灯要能同此趣京国许谁曾

　　寄匡世徳

　　匡君一别久踪迹近谁依囊尽风流在年髙故旧稀浩歌邀月上独立看云飞只叹阶庭下无人戱彩永

　　题临清书屋

　　君家旧文献世业喜聨芳书积数千巻门开半亩塘天光朝鉴满灯影夜窓凉未许终嘉遯还应入帝乡

　　深静轩为云石长老赋葢取杜少陵竹深留客处荷静纳凉时之句以扁其轩云

　　何处可追游兹轩景最幽穿林开小径凿地引清流竹色明书幌荷香散茗瓯髙僧尤好客欲别更迟留

　　赠陈景中昆仲题所画竹上

　　到京今六载衰病独茕茕在客谁知己惟君弟与兄经过常馈药慰问每留情持此岂云报相期岁晚盟

　　暇曰读楞严经偶成

　　劳生何扰扰衰鬓已萧萧偶得楞严读都将世虑消水流虚谷静云度碧天遥独坐忘言久西山对寂寥

　　初度

　　此日逢初度长年客帝乡两京叨扈从四海共安康振佩趋青琐濡毫向玉堂不须称寿者歌此进瑶觞

　　济寜分水闸访乡人王大使

　　自说到官久徃来多见临上堂询旅况对酒话乡音日落郡城晚河舂闸水深南归应有待停棹拟重寻

　　东昌与陈徳耔夜别【耘江阴人号约轩】

　　匆匆客路边不得共留连公馆灯前酒王程月下船孤城横旷野断鴈落平川别后重相忆应知夜不眠

　　和赵彦如中秋对月韵【友同号存斋】

　　秋半晚凉新空庭逈絶尘共看今夜月况是故乡人展席聊呼酒烹鱼底用莼清光千万里随处可相亲

　　送台州医官裘训科南归

　　学业究岐黄新除拜宠光济人唯用药从宦不离乡选胜登霞峤寻真访石梁因知归思趣不敢问竒方

　　赋椰瓢

　　炎方充贡物颁赐出金门外表匏瓜质中涵雨露恩香甘宜作果坚确可刳尊铭刻须珍袭留荣及子孙

　　挽李母【其子玉大理副】

　　闾里共称贤中途丧所天教儿登显仕抱志卒余年京国舆灵榇横山入墓阡铭文书琬琰尤足慰重泉

　　得家书

　　昨夜乡人到家书喜见投展开三四读添却万千愁舍弟贫依旧山妻病未瘳那堪诸幼稚日日望归舟

　　王舍人诗集巻三

　　●钦定四库全书

　　王舎人诗集巻四

　　（明）王绂 撰

　　送倪知县克明服阕赴京【峻兵科都给事中卒年六十三】

　　解绶归来庐墓侧俄然三载废鸣琴哀情那尽思亲泪壮志难忘报国心马识京尘嘶晚道人经官驿听秋砧恩荣不日除书下好为林泉早寄音

　　题蔡教谕先生鹤塜卷【名允升三衢人】

　　琴罢杏坛长自舞蹁跹何遽永相违漫追坡老舟中梦谁复丁仙海上归声断夜窓松月在迹存春径雨苔微空留泮水萧萧塜落日凄风鸟雀飞

　　寿雪洲【夏权字叔度松江府判官仲实之孙上海县主簿师颜之子母赵氏旌表节妇】

　　半百纔过一载余鬓须如漆美簮裾富将诗礼传先业老向田园乐隠居椿桂阴森环第宅芝兰萌茁满阶除况闻贤母氷霜操千古名传太史书

　　过赵征君文鼎隠居【其先世宋宗室赵状元之七世孙讳铉号雪坡】

　　只今谁识旧王孙高隠澄江郭外村宗室世传家谱在状元坊建鼎魁存清秋山色横当槛静夜潮痕直到门拟得初春重相过索尝新酒荐河豚

　　酬华樗林见寄韵【寅可字汝翼】

　　可笑先生七十余年时宿习未能除闲身寂寞难忘酒老眼昏花不废书半榻秋声吟细细一樽灯影鬓疎疎几畨欲得相寻去尚恐嫌人识隠居

　　送杨昻从戍【讳绳字徳昂号静约】

　　溪口停桡别故人临行不觉泪沾巾一身囊槖亲同旅满眼松楸托近邻蛮洞暁云晴复雨瘴乡冬日暖如春于今圣主多恩泽久屈应知渐可伸

　　留别雪洲东屏

　　地好况闻名习礼参差髙第映乔柯偶来为客住因久渐喜居人识较多春暖壶觞陪燕集秋清帘幙听弦歌无端漫复西游去主意勤惓奈若何

　　夜宿丹阳道中

　　行李出门纔两日离情无那便思家初从异县登平陆又下轻舟上小车客路晚来投旅店乡音日复近京华不眠苦被诗情恼吟落寒灯一穗花

　　宿天界寺用石庵逰恵山诗韵

　　木落空山古寺秋寻僧聊遣世间愁尘劳似海何时了踪迹如萍着处浮对榻暂同林下宿煑茶闲引磵边游明朝又欲飘然去一幅轻帆过石头

　　谢庆寿寺长老恵线香

　　挿向熏炉玉筯圆当轩悬处瘦藤牵纔焚顿觉尘氛逺初制应知品料全余地每延孤馆月微风时扬一丝烟感师分恵非无意鼻观令人悟入玄

　　歌风台

　　黄屋初乘入故乡悲风曽此醉壶觞固知有国因三杰复恐无人守四方丰沛到今何寂寞风云终古自飞扬荒台独上追陈迹空见残碑傍夕阳

　　元日早朝

　　七年从事玉堂闲又值新正立暁班夹道旌旗严五辂充庭犀贝杂诸蛮和风暖入承眀殿瑞霭晴开万岁山圣代信然无隠者布衣都得拜天颜

　　和钱博士先生除夕感懐韵【仲益】

　　京华住久客囊殚对影萧然守岁阑酒浸屠苏怜独饮盘堆苜蓿共谁飱家山夣在相思切心事逢人欲说难年复一年多白髪驻颜何处觅金丹

　　观大祀

　　云汉昭回月正中圣君严祀答苍穹冕旒肃肃威仪盛玉帛煌煌典礼崇卤簿香飘凝瑞霭箫韶声奏度祥风百神咸格宸衷喜愿祝繁厘万国同

　　除夕有感

　　坐拥寒炉夜不眠漏声听彻欲朝天但知旧岁逢新岁不觉中年又晚年斗转正临丹阙近春回应自上林先幸当昭代惭无补独立东风思惘然

　　送朱叔服还江西写送别图并诗于上

　　栁拂东风弄暁寒送君沽酒出长干闲身已遂还家乐直道方知处世难云尽匡庐山色好雪消彭蠡水容寛离情一段归图画留取相思别后看

　　送张副使赴四川宪司

　　宪节遥临白帝城圣心欲慰逺民情豺狼退伏霜威劲鵰鹗髙抟海宇清剑阁日斜骢马骤锦江春好绣衣眀遥知到日循行处父老欢呼夹道迎

　　寄题住长老万竹深处

　　万竿森立翠交加苍雪纷如天雨花风度微凉侵贝叶月明清影覆袈裟林深灯暝时闻磬径里烟生自煑茶何日相过参玉版禅闗尤恐碧云遮

　　牡丹

　　魏紫姚黄取次栽清和将近始花开羣芳任意参前去国色多情殿后来帘外日高施帐幄酒邉风暖醉亭台东君赋予何多也无限繁华独占魁

　　梧桐

　　近种髙梧金井旁重重如盖映雕墙岂惟清庙中琴瑟伫看朝阳鸣凤皇得地自怜承暁露知时那肯着秋霜贤侯公退钩帘处满院清阴白昼长

　　送呉太仆还京【鉴字徳清号性泉庐江人】

　　岁莫金台雨雪飞匆匆相见即相违年来每忆交游少别后休令信息稀马渡淮船春意早人还京阙暁光微亲朋见问无多及况味依然老布衣

　　重过小姑山

　　不到小姑今十年望中风景尚依然庐山金削遥天外汉水緑浮飞鸟前祠下女巫鸣赛鼔沙头津吏官船登临重觅旧题处崖石岁深萝薜牵

　　黄鹤楼

　　日暮江天独倚楼楼髙凝望思悠悠仙人不见鹤不返江水自流山自秋七泽渺茫孤鸟度三湘寥落片云收数声长笛知何处懐抱不胜今古愁

　　黄牛峡早行

　　滩下待明船子发起来篷底尚余酣浪花夹棹卷晴雪空翠扑人飞暁岚胜迹登临多自惬畏途跋涉信难谙何当长揖人间事老卧林丘颇自甘

　　月夜过瞿塘

　　瞿塘灔滪足风波一叶官航抵暮过峡尽顿看江路阔山开尤喜月明多图分八阵石犹在柱鎻重闗铁未磨惆怅英雄俱已矣令人千古独悲歌

　　重庆道中苦热

　　地近瘴乡秋暑热客行长日汗流顋草蒸恶气熏人醉马蹴飞尘扑面来望近驿楼思偃息行当山路苦萦回虚懐漫有相如渇深愧应无作赋才

　　夜发资县

　　过雨晚来凉气好征鞍夜发肯迟留月华照路皎如昼风叶满山浑是秋度水柝鸣津口逻隔烟灯起驿边楼驱驰本亦勤王事添得诗情分外幽

　　暁过双溪道中

　　残月欲低溪水明林香拂拂暁风清鸟从万木阴中响人在乱山深处行境异自令心独赏趣幽翻觉句难成不知蜀道几千里一路吟哦到锦城

　　至成都

　　京国逺来将万里士民欢悦共讴吟久钦西伯施仁政终见东平乐善心江带锦城花烂漫山横剑阁树萧森只今宗社安如石圣念尤亲九族深

　　题杜工部浣花草堂

　　浣花溪上草堂前想象当时思惘然鬓老风尘多自感身经丧乱复谁怜懒从江夏夸鹦鹉独向西川拜杜鹃知己惟应有严武醉言何事又招愆

　　武侯庙

　　忠义分眀两出师令人读罢想当时躬耕本亦巢由志襟抱聊将管乐期鱼水一时心已合风云八阵石难移长星不使营前坠礼乐重兴未可知

　　相如驷马桥

　　相如辞赋拟风骚浪迹临卭逸气飘犊鼻岂应亲涤器驷车直欲预题桥才名当世黄金重志愿凌云碧汉遥富贵如何纔满意白头吟里恨偏饶

　　酬四明王教授彬见赠韵

　　君才堪作济川舟愧我无能鬓已秋江左家声浑寂寞山阴宗谱尚绸缪经横绛帐崇师道裾曵金门久宦游正恐相逢又相别玉瓶同拟醉沙头

　　再用韵留别

　　西风江上促归舟落木啼猿总是秋愧我半生多旅寓怜君一见即绸缪宦情那肯轻同志乡语偏饶访旧逰别后相思重回首吴云迢逓海东头

　　酬廖纪善去怠赠韵

　　文采芙蕖映碧湾令人相对意忘还官闲得俸惟酤酒公退钩帘只看山簮笔殿头居纪职曵裾门下出朝班思君正似仙凡隔瞻望蓬瀛弱水间

　　再用韵留别

　　巴渝西上几千湾纔得停桡又促还归路渐看京口树吟笻难遍蜀中山黄花老我思秋径白简怜君缀暁班会别人生那中料信音湏仗往来间

　　中秋对月

　　皎皎氷轮对客圆客心相对两堪怜清光此夜异常夜狂兴近年非少年弟戍边城劳别梦儿留乡井望归船一家骨肉分三处应共感懐多未眠

　　送陈尚宾还靖州

　　嗟余湖海度年华尔复飘零更可嗟旧业蹔归翻是客异乡重到即为家江连云梦孤帆逺日落衡湘断鴈斜后夜月明何处泊相思回首各天涯

　　舟中暁望都城有懐诸公

　　烟深孤塔是长干路近都城望眼寛江水今无南北限山形原作虎龙蟠云开魏阙朝阳满月落秦淮暁色寒遥想此时天上客从容鸣佩列朝端

　　谢恵皮墩

　　拜恵仙墩三尺圆漆成文采瘦藤穿最宜箕踞长松下又好跏趺绣佛前四体但能安即了寸心尤觉静相便题诗欲拟琼瑶报坐对青灯夜不眠

　　题赠秋林草堂图

　　书剑飘飘年复年感侯相见即相怜行藏只说都由已穷达宁知却在天逺塞闗河迷落日故山庭院锁秋烟多情猿鹤应贻诮荒却当年种秫田

　　为黄侍读赋瑞菊

　　秋英特表君家瑞合蒂聨葩色更佳让国夷齐双节在分金管鲍两心谐霜凝素瓣连环玉风动芳丛并股钗知是花神意加倍何妨迭日醉髙斋

　　悼松庵性海师淮【字宗豫永嘉人谥文简讳普真姓承氏惠山寺住持迁住虎丘五十八岁示寂王学士达善撰塔铭毘陵人】

　　方外交情师最优寻常相见即相留蒲团对坐听松雨茶具同携瀹磵流丈室独存禅榻冷一灯空照影堂秋固知去住皆虚幻顾我能无感旧逰

　　送陈指挥文懿还常徳

　　将军先世太丘陈功着当今号虎臣每効忠勤酬圣主久持威信服蛮人船冲官渡潮声急马踏京尘栁色新闻说辕门临胜地桃花开遍武陵春

　　寄以中家兄【时闻丧子依沈甥居】

　　客窓无事即思兄消息传来信且惊万里独归悲丧子一身谁料老依甥田园尚足供庖廪杯酒聊将适性情安得乞闲寻旧隠白头相对了余生

　　寄钱汝容【黙】

　　衣冠楚楚整容仪呉越云仍第几支应役最勤官府事逢人多诵鬼僊诗秫收南畆时供酒烛剪西窓夜奕棊愧我尘途归未得衡门何日共栖迟

　　送陈孟敷归呉中兼简诸友

　　緑槐官舎澹朝晖回首乡山子独归去路秖愁梅雨滞到家应喜药苗肥青樽旧约呼邻酒白苎新裁换客衣呉下故人如有问每惭泉石久相违

　　送任大参勉之福建【字近思号薇庵华亭人洪武甲戌进士】

　　都亭南望路迢迢仗拥双旌引去轺官拜大参行外省人推清誉满中朝风回海舶珠犀集雨洗闽山瘴沴消服逺最宜恩信立伫听嘉政播民謡

　　题竹

　　林下萧然拔俗姿难随花栁竞芳时秋深风雨邀谁听岁晚氷霜只自知节带粉痕龙骨蜕叶随清影凤毛披王猷去后髙风逺世眼相看总未宜

　　题赠潘克诚菖蒲巻

　　一寸云根九节生人传尭韮是嘉名曽闻久服身长健最喜相看眼倍眀露带暁光珠滴沥水涵秋影剑峥嵘题诗记得池亭上窓几无尘宿雨晴

　　寄内弟赵叔平

　　别来不觉又秋风歴想君家在眼中稚子情娇初学语慈亲年老近加聋新居每对千竿竹先陇应添几尺松世业喜闻能复旧休将百万一枭空

　　题友竹轩【朱绍善继求文林人】

　　梅易飘零松已老此君交久更多情晚凉移榻就林影秋夜读书来雨声劲节岂随时俗态虚心常结岁寒盟王猷未必非知己直造敲门肯见迎

　　寄邓舜英【槿号篾楼钓者】

　　素耽书法又耽诗睂宇分眀玉雪姿共乐琴樽欣有弟独持门尸叹无儿数间茆屋风生榻千畆禾田水壊陂惆怅别来浑二载旅窓眀月几相思

　　寄潘克诚【号蒲石】

　　年来潘鬓渐成霜满架牙籖总是方数转曲栏通鹤径一披低屋养花房贤郎盛暑调汤倦童子新晴晒药忙闻说家西新买地半栽蔬果半栽桑

　　寄余彦行【璇号耐聒】

　　客边无处寄相思交谊如君更有谁岂独芝兰沾我辈久将诗礼及吾儿斋前曲径稠桑合门外横桥细栁垂乡梦觉来犹歴歴不知何日是归期

　　寄古铁先生【允字达可姓钱】

　　鹤发童颜九十翁数间书屋住溪东通仙每得悬壶术遗世长思荷锸风春暖酒醅浮瓮緑夜深丹火伏炉红别来髙致空懐仰何日从容语笑同

　　寄徳常先生【吴彝号耐辱】

　　杖藜时复到山城鹤骨清癯步履轻不是里胥催过割定因官府报开耕黄花遶径秋霜暁红稻登场宿雨晴闻说近看庄子熟满羣家鴈尽能鸣

　　寄吕教谕先生【敏字志学号无碍居士】

　　生平典教老归休肩背龙钟雪满头圣主特颁新诰勅朝臣多说旧从逰园池雨歇禽鱼静几秋清竹树幽昨日有书来翰苑墓铭先欲向人求

　　寄一瓢余君【时丧母海字朝宗卒年八十絶嗣】

　　闻君哀毁若为情骨立萧然鬓雪眀井臼秪应劳阃政箪瓢犹且托门生慈帷惨淡秋灯影破屋凄凉夜雨声如此孤贫良不恶轻肥那得免忧惊

　　寄匡世徳

　　风流应不似当年镜里愁看雪满颠博具更无豪客对酒杯聊共细君传久抛租产难供米旧积房奁尽卖钱肯信多男又多累一身嬴得日髙眠

　　寄浦懒翁【坦字浚之】

　　一幅乌纱两鬓丝令人常想旧容仪诗名老去尤推重药术年来更絶奇红杏轩窓春澹澹緑杨门巷昼迟迟遥知燕处浑无事水浸雕笼浴画睂

　　松筠轩

　　窓户无尘一径深古松修竹翠阴森采花为酒落金粉挑笋作蔬抽玳簮夜月每看祥凤宿秋风时听老龙吟平生独抱幽人操谁复岁寒同此心

　　送王经歴

　　六十难称致仕年君今独许乐林泉近臣殿陛宣恩旨朝士都门列祖筵江带去程辞建业山迎归棹入临川遥知今岁重阳酒应共比邻醉菊边

　　题苍筤池馆【钱塘慧泉翁陈仲明二子徳中景中】

　　轩窓开处小池平翠竹新栽遶径生洗药每惊鱼跃起扫苔时放鹤来行凉生清籁秋偏早影动微波月倍明惹得王猷知此处几畨直造不通名

　　扈从回京舟中渡江而作

　　千里楼船江上还狂歌醉舞浪花间今宵对酒莫辞饮明日到京无此闲落日寒潮扬子渡澹烟衰草秣陵山壮懐不必悲前古共整鸣珂候暁班

　　送郑尚书致仕【沂字仲与浦江人】

　　曵履南宫雪满簮尊荣重沐圣恩深名成早遂还山计身退犹存恋阙心车马都门争祖饯盘飡邻曲共追寻知君孝义传家久子弟那能惜赐金

　　用韵元日早朝和邹先生【缉仲熙】

　　珊珊珂佩共趋朝彩仗森严拥戟旄僊乐奏随方物表天香飘及近臣袍风微玉陛春光早露湿金茎日影髙班退又闻催入燕宫花簮帽醉葡萄

　　和苏检讨先生除夕前一日斋宿翰林【伯厚】

　　腊尽重城暮雪残词垣斋直坐更阑金莲光灿青绫夜宝鼎香飘玉署寒阿阁喜同威凤宿眀堂遥覩衮龙盘此身幸际升平日三策何湏献治安

　　赠潘晦初

　　都门一笑喜相逢典却春衣酒肆中且放襟懐同啸傲莫将睂宇论穷通卧龙蛰后今安在良马羣中久已空老眼到今无着处醉来江上目飞鸿

　　送陈指挥赴甘肃

　　家声曲逆传来久计畧尤能每出奇宠命近闻升上将兵威应见振邉陲屯开潴野千营列猎过祈连万马驰圣代岂惟修武备要将恩信伏诸夷

　　题杏花春色巻

　　年来芳杏种成蹊结得数椽茆屋低草色阶除看虎卧花眀帘幙听莺啼暁天白映梢头月雨径红粘屐齿泥自是董仙风致在渔郎休道武陵溪

　　暁发通州望京阙作

　　小雨初晴暁雪开五云深处见楼台山连辽海金城固春满闗河玉辇回星汉共瞻天渐近衣冠重整客初来欲慿子墨夸雄览愧乏扬雄献赋才

　　别南京

　　紫禁钟残万马奔暁随仙仗出都门送行不尽亲朋意扈从深蒙圣主恩日出海霞红散彩雨添江水緑生浑慿髙回首瞻锺阜王气龙蛇势独尊

　　到北京

　　纔别南京又北京客途浑是月余程舟车不觉经行逺冠佩重叨扈从荣广陌遍嘶初到马上林时听旧啼莺解装且醉都门酒自庆余生际盛明

　　和曽侍讲禁中闻莺韵【棨字子启号西墅甲申状元】

　　緑阴疎雨澹朝霞紫禁啼莺竞物华声度箫韶偏宛转地临霄汉絶喧哗纔穿琐闼千条栁又隔薇垣万树花佳唱寄来难即和只愁贻笑大方家

　　和邹侍讲雨后夜坐喜凉有作【缉字仲熈号素庵吉水人】

　　一雨浑无六月炎御沟流水晚来添近居直院新开第初试凉衫旧赐缣古鼎香飘风满席疎帘光射月当檐夜深不觉吟哦久诗法输君律最严

　　再和前韵

　　雨余琼署不知炎此夕多君逸兴添灯下展书横一榻酒邉濡翰扫千缣月惊栖鸟争喧树风约流萤直到檐我欲披襟同露坐休将礼法待人严

　　三次前韵

　　天近都城暑不炎晚来凉气雨余添楼台何处秋横笛机杼邻家夜织缣吟对篆烟凭曲几卧看银汉傍虚檐翻思褦襶江南日冠服何繇得整严

　　酬朱逢吉先生见寄韵【以真号芝山大理寺丞番阳人】

　　圣主銮舆事北巡山川皆被宠光新荣当扈跸叨清职忝预丝纶愧昔人丰采未瞻闻誉久缄题先寄见情真近知松桂凌寒好毕竟均沾雨露春

　　和曽侍讲题新建秘阁韵

　　帝城东望势岧嶤阿阁新成逼九霄玉署近临青琐闼粉垣新映赤阑桥夜窓灯火明莲炬春暖笙歌识凤韶谁似相如才独赡赋成犹觉气飘飘
　　新成秘阁耸岧嶤碧瓦朱甍映紫霄翠栁夹栽香辇路玉栏斜转御沟桥丝纶绚烂文成锦歌颂铿锵韵协韶定有青藜来照夜虹光髙逐五云飘

　　题华节妇巻【夫病亟遂自缢华源长之妻邹氏近仁女也】

　　偕老曽将百岁期一朝凶变竟何为微躯只合从夫死大节宁堪使婢知镜掩青鸾藏钿匣缳垂白练系雕楣于今同穴埋双柩连理应生墓上枝

　　挽计生岳胤【中舎鸣鹤之子】

　　若翁已失平生望对客无言泪满袪遗墨尚存新着藁小斋空积旧藏书楼成作记应难测地下修文恐不虚自古多才偏夭折茫茫造物竟何如

　　挽张真人【宇初字信甫号无为子四十二代天师】

　　忆昔瑶京相见日许同仙籍注清班遽闻驭气游无极不复焚香授大还笙鹤逍遥三岛上楼台缥缈九霄间世人空自藏遗翰邈矣高风不可攀

　　和祭酒胡先生题种菊韵【俨字若思号頥庵卒年八十二】

　　佳菊移从何处来鬓丝相对共毰毸闲情未得篱边种老眼长看客里开花吐清香飘满径根培宿土砌成台高风逺慕陶彭泽诗句应湏着酒催

　　又次闻鴈韵

　　灯残孤馆独醒醒断鴈那堪此际听老去情懐浑似水年来踪迹尚如萍一天霜月飞何处千里闗山想宁馨料得豪家无此况酣歌清夜对娉婷

　　北京八咏

　　居庸叠翠
　　峯峦叠叠树冥冥黛翠浮光向日横髙耸青霄临北极遥连紫塞到东瀛路通絶域来畨使天设重闗壮帝京四海车书今混一好磨崖石颂皇明
　　玉泉垂虹
　　树杪潺湲落翠微分明一道玉虹垂天潢低映广寒殿地脉潜通太液池遥望直从云尽处近听浑似雨来时煑茶不让中泠水陆羽多应未及知
　　琼岛春云
　　蓬岛楼台金碧晖春云郁郁更霏霏曽为甘雨从龙去又向朝阳逐凤飞玉几炉烟同缥缈彤垣花雾共依违从来此地多佳气五色文成绕禁闱
　　太液晴波
　　翠浪粼粼带碧烟瑶台西畔玉楼前九重地隔人间世一片秋涵镜里天星斗转时银汉近芙蓉开处彩云连此身已得随鹓鹭共沐恩波祝万年
　　蓟门烟树
　　雉堞微明散曙霞重重烟树万人家轮蹄杂沓香尘暗楼阁空蒙酒斾斜翠栁阴边栖宿雨绛桃繁处绚晴霞都人岁岁清明近此地寻春竞物华
　　西山霁雪
　　雪满西山绕帝城凭阑清暁看新晴千章玉树临风倚九迭银屏向日明都市酒香春已近御沟氷泮水初生天应预报丰年瑞万姓讴歌乐太平
　　卢沟暁月
　　扈跸重来趣暁装鸡声残月树苍苍数峰云影横空阔一带波光入渺茫人语暗喧孤戍犬马蹄寒踏满桥霜望中风景皆诗思况复楼台是帝乡
　　金台夕照
　　黄金此地曽延士极目平川夕照斜水遶易城遗霸业田连督亢属农家苍茫暝色烟中树缥缈晴光雨外霞千古髙台余旧址西风残栁集寒鸦

　　送周编修复任还南京【功叙】

　　十载词林来考绩两京佳丽遍逰观纪行随处添新藁拜命归时复旧官雨过秣陵山色好潮生杨子水容寛悬知别后重回首寒树江云路渺漫

　　送李教谕之无锡【孟昭讳湛】

　　送别都门酒满巵吾鄊今喜得贤师中朝正值文风盛后学应蒙化雨施鴈度江淮霜落早马行齐鲁雪晴时故人相见如相问为说年来鬓已丝

　　仍翠楼为金溪赵公理赋

　　若翁仙去竟如何手植琅玕已满坡门口直开三径入楼中应待七贤过昼长苍雪飘帘幙夜静清风响佩珂最好年年雷雨后阶庭添得锦■〈衤朋〉多

　　挽穆先生【其子肃雍皆擢指挥】

　　闻说当年谒至尊布袍藜杖入军门六韬适遇风云会二子皆承雨露恩丘陇岂期身遽殁功勲应与国长存董公遮道真奇事太史于今可并论

　　元夕赐宴观灯应制

　　紫禁春回景物饶千官陪宴赏元宵楼台和影来三岛灯月交辉彻九霄锦队喧时呈角抵翠华临处奏箫韶太平气象年年好万国讴歌仰圣朝
　　人间元夕喜天晴况复繁华在帝京凤辇遥临双阙迥鳌山髙耸万灯明春风车马填都市夜月笙歌满禁城不是吾皇重时令要同黎庶乐升平
　　翠耸鳌山对阙开万灯森列映楼台初疑星宿薇垣聚又见神仙阆苑来火线走空飞夜电香车填道动春雷臣民共乐恩光里愿献吾皇万寿杯
　　望近仙家十二城君王元夜宴瑶京月华且让灯球起春色先从火树生平地蓬瀛开胜槩半天歌管奏新声小臣愿献升平颂万岁千秋仰圣明

　　四友轩为陈考功赋

　　每爱大夫多晚节复怜仙子占阳春此君既共称三友我辈何妨属四人歴尽岁寒盟已旧生同风致意偏亲几畨诗酒高轩下彼此忘形各任真

　　送廖教谕再任松溪县庠

　　匆匆相送出都城回首松溪两月程行藁近添新著述到官仍复旧师生坛开红杏微风暖池长青芹细雨晴今岁秋闱攀桂客多应讲下占魁名

　　游天王寺用修撰王时彦韵【英谥文安】

　　古寺寻幽竟夕晖败垣芳草路依微鸟啼空院僧何在树老闲庭鹤自归静对方池移石坐髙临孤塔看云飞平生自信心无着不是衰年始息机

　　送友人

　　投老还乡鬓已丝风流谁说异年时数间书屋莺花绕千里楼船婢妾随宝剑每将灯下看玉箫应向月中吹人生此乐如君少莫笑吴侬拂袖迟

　　逢武当道士李幽岩用王修撰韵

　　暂携笙鹤逺朝天尽道丹成骨已仙岩构往来驯虎豹荷衣着破带云烟岁周甲子何曽记夜遇庚申便不眠回首故山归兴好啸歌风月浩无边

　　赠孙碧云还武当

　　纔朝金阙便言还自是髙风动圣颜身作地仙逢盛世面承天语住名山重重台殿空青上六六峯峦紫翠间料得尘缘无一点此心应只伴云闲

　　哭林侍讲【志字尚黙号见一居士侯官人永乐辛夘解元壬辰会元榜眼春坊谕徳兼侍读五十卒杨文贞公士竒表其墓】

　　早登科第占魁名载笔曽同客两京夜静玉堂邀看月春深丹禁坐闻莺才华未及施经济交谊宁知隔死生老我情懐怕伤感不胜双泪为君倾

　　送张中书愿中扈从出塞

　　圣主巡边驭六师君当扈跸共称宜天威震动风云合漠野归降雨露施策马暁行随彩仗濡毫夜直近彤墀人生际遇真非偶况复功名及盛时

　　胡祭酒索写洪厓图依韵奉荅辞之【俨字若思】

　　纔过中年又晚年筋骸疲惫眼茫然久将清事抛成懒忽得佳章喜欲颠珠浦光寒秋见月玉田膏润暖生烟便当十袭藏书箧留与儿孙作世传
　　纔过中年又晚年一身多病已颓然漫将诗酒愁邉遣不复毫缣醉里颠数叶竹梢承雨露一拳苔石寄风烟若言貌得洪厓景仙迹犹难我辈传

　　题何雅言古柿山房巻

　　山房栽柿久成林手泽传芳直到今根与芝兰同长养叶连椿桂共萧森霜眀秋色垂朱实雨过春云结翠阴每见竒材常辈出应知先徳种来深

　　竹深处为刘孟功题

　　万竿森立草堂前门巷迂回小径穿席展翠阴留客醉诗题玉节许僧镌未秋已觉凉生袂清夜那知月在天老我情懐怕萧索却疑风雨若为眠

　　茅屋为秋风所破有作

　　西风昨夜起狂颠卷我茆斋屋顶穿红日迸光来枕上白云拖影到床前破铛煮茗煎明月古砚濡毫蘸碧天一夜寒窓浑不寐寸心直至斗牛边

　　过淮安送周文威归吴

　　我昔送君君挈家君今回棹我天涯萍踪又向几时会蒲质共惊双鬓华淮海雨晴潮涌日邉城春暮雪漫沙江南最是闗情处茅屋暖风开杏花

　　题赤壁图

　　当年坡老谪黄州与客曽从此地游箫舞潜蛟幽壑底船迎孤鹤断矶头半篷月色氷轮暁万顷波光玉宇秋三国英雄谁复在一樽还为酹江流

　　潼川驿宰潘君复任持巻求诗

　　三年传舎官如旧来往追随不厌频扫径惯迎天上客折梅长寄陇头人驿楼树暗淮烟暁官棹花明楚水春待我南归重经过索茶呼酒莫相嗔

　　登盱眙

　　县郭髙临紫翠间泊舟乗兴一跻攀荆扬南望无多路淮楚西来第一山僧舎径幽松影合水祠碑在藓痕斑登临不用悲今古渡口寒潮日往还

　　月篷轩

　　轩居窄窄小于舟窓戸虚明瞰碧流月色正圆思载酒波光难定懒垂钩不忧平地风波起最喜近人星汉浮无限沧洲烟水趣谪仙何必跨鲸游

　　客中元夕对月

　　异乡何处看灯好片月多情对客悬遥忆故人千里共又看新岁一畨圆愁中灯火逢今夕醉里笙歌记往年踪迹漂流难定止举杯端欲问青天

　　出塞述懐

　　欲扣天闗杳不通身投荒服逺从戎王孙谁复哀韩信行伍何繇拔吕蒙风折布棱邉地冷月眀笳吹塞楼空丹心去去终期报卑下那能得战功

　　从役

　　鹤骨昻藏七尺身年来趋逐困红尘顺时语笑皆非我在已形骸转属人贫窭每遭同辈侮迂踈常畏宰官嗔独能枕上畨畨梦尚与沧波白鸟亲

　　塞上五月见蝶感懐

　　五月塞边纔见蝶令人忽动故园情牡丹亭馆微风暖芳草池塘细雨晴花底扑来歌扇小酒边飞逐舞裙轻蘧蘧肯作江南梦沙漠应知负此生

　　九日诸友燕集分韵得将字

　　塞北秋髙思转伤孤城风雨又重阳杯盘强欲酬佳节踪迹还惊老异乡白髪几人存故旧黄花何处觅清香烽尘那忍登髙望南国音书絶寄将

　　写家山图赠松江陆宗善

　　千里家山阻道途昔曽游处漫成图青山断处非三泖白鸟飞邉是五湖杨栁陂塘茆屋小杏花村落酒旗孤殷勤寄与同来客此景江南彷佛无

　　送子南归二首【孟端谪戍山西大同行都司安东中屯卫二子长黙字汝言次恒字汝贞黙子孙砖桥住恒子孙钱桥住】

　　离情于汝倍多愁相顾无言只泪流旧业未知还可葺邉城犹恐不宜留冻云衰草横沙碛落月悲笳起戍楼叹我归期难预卜好将诗礼袭箕裘
　　情亲不觉泪纷纷顿足牵衣未忍分后累定知殃及汝中年谁料苦从军一身弓剑屯青海千里闗河望白云汝母早亡遗幼弟古来同气汝曽闻

　　送曹勉省父后南归

　　故乡南望路漫漫回首严亲泪眼看未别只言归思切临行犹觉去情难闗门月落鸡声暁塞草霜枯鴈影寒知汝到家眠未穏又思行李促征鞍

　　初归

　　征衣漠漠带风沙暂得归来重可嗟在客每忧难作客到家谁信却无家解装羞贳邻翁酒借榻多分野衲茶堪笑此身沦落久梦中犹自谪天涯

　　宿雨源上人山房写懐【讳法涌姑苏人住持中天竺】

　　西风林下鬓萧然转眼中年近晚年踪迹自怜飘泊里情懐偏爱寂寥邉秋灯茗椀同僧话夜月藜林对鹤眠自喜拙谋从事简岂应髙尚絶尘缘

　　次韵咏独鹤【用西源韵】

　　昂昂絶俗谁为侣不是髙僧即隠君逺水独归怜片影空林清唳忆同羣梦随坡老舟中月舞罢支郎榻外云惆怅我来难近狎飘然犹似避尘纷

　　酬承天寺幻师病中见寄

　　语话相投意便亲底须交久往来频半生未得吾忘我一黙方知妙入神大患有身身是患至真无迹迹非真是非形迹俱忘却可拟当年问病人

　　白云深处为陈孟端题

　　髙隠白云深复深阶除晴昼亦生阴山藏暝色迷归鹤窓卷朝岚恐润琴忽尔去留那有迹飘然舒巻絶无心道人只自闲怡悦俗客要来难便寻

　　题逺碧楼

　　爱尔楼居髙百尺每来凭槛极天涯望穷絶岭一痕断坐对遥空四面垂树抄平湖春雨后烟深芳草夕阳时才疎未敢追王粲兴入苍茫独咏诗

　　重过虎丘马天雨上人写画

　　世味年来冷似氷名山犹喜得重登百年心事谁知已半日闲情独访僧木叶下时风淅沥莓苔扫处石崚嶒写成一片秋林意应对清吟雨夜灯

　　送范宗辉归四明省亲

　　对酒长歌游子吟酒阑歌罢泪盈襟百年不是逢知己寸草何繇得遂心乌鸟聚时吴树晚白云飞处越山阴到家拜舞怡亲日应说侯门待士深

　　黄广文席上咏白甆杯

　　愁把相逢一笑开广文今夕试新杯浅深自是甄陶出制作应从模范来清夜举时宜问月初春携处好寻梅摩挲醉眼灯前看玉质娟娟絶点埃

　　耳聩自嘲

　　自喜从今不畏雷是非无较转痴呆心情要与分眀解指掌湏教点画来每事应酬将意测卒时呼唤肯头回偶逢生客初相访未及交谈便指腮

　　谢吕先生惠幅巾【敏字志学】

　　乌纱寄恵承髙谊两带翩翩一幅全制度想从周礼出风流得自晋人传寒炉坐守偏相称暁镜看来亦自妍昨夜寻梅到山寺僧言疑是老逋仙

　　为夏以亷写松于扇

　　宠拜秦封未足夸昂霄耸壑势槎牙扫烟曽见焼成墨酿酒常思剰采花夜静风声惊鸟雀月明林影写龙蛇携归好为而翁寿岁晚相看色转嘉

　　题萧仲和戍成都思亲巻【讳箎号苍崖】

　　剑阁峥嵘列翠岑东吴一望一沾襟不惟客久懐乡切复恐亲尤念子深甘旨百年乌鸟志闗河千里白云心知君近得荣归好爱日惟忧暮景侵

　　寄樗林华先生【寅可字汝翼】

　　先生眼里虽无子懐抱老年能自开令女素称闺阁秀外甥尤具孝亷材一笻吟影梅邉月两屐行踪竹下苔别久令人想髙致雪中应拟泛舟来

　　为夏雪洲舟中屏上写竹

　　一剪轻云落小舟漫将书法效湖州清游便欲邀坡老雅好还宜载子猷篷底影横湘浦月灯前声带海门秋兴来欲作长竿去钓却连鳌访十洲

　　赠徐君邦孝【胤户部侍郎宪字符度之孙】

　　难后不知何处在客中相见鬓丝新此身已老谁知已旧业如今尽属邻归梦几回胶岭月借耕十畆练塘春人生万事应难料未信长年孺子贫

　　用韩先生看梅韵述懐【奕字公望吴人号蒙庵】

　　嗅默林下看新晴顿觉萧然俗虑清事往语人犹在梦才疎于世若忘情雨添江水春无迹雪堕松梢夜有声自古人生须适意是非身后托谁明

　　适闲翁以松蕈风销见饷以诗戏呈

　　寄来佳品见髙情露菌风销始识名翠釜煮时云朶朶玉纎传处雪盈盈香甘絶胜牛酥饼嫩滑偏宜豆乳羹却爱老饕难便饱吟肠依旧作雷鸣

　　钓诗钩

　　好句如璜得者难江天佳趣浩漫漫长吟对酒初投饵小立支笻胜把竿兴逐白鸥挥彩笔思牵华藻出层澜只今湖海多风雅不独名髙七里滩

　　煅诗炉

　　物情为炭趣为铜始信经营意匠工光熖腾冲天上下词锋淬就剑雌雄推敲句法从精炼陶冶心云入混融雅颂百篇存古制定将槖钥鼓淳风

　　贮诗囊

　　吴奴背上日随行小李当时早得名檃括寻常风月趣包容今古咏歌情珎珠粲粲光华满文锦辉辉彩色明累牍聨篇藏已久未逢删采向谁倾

　　送谢长司归山西守制【勉字公载蒲州人升大理丞】

　　左迁花县居莲幕故道经行尚避骢正待瓜期登上考遽闻椿寿告初终松楸望逺愁云外山水程多泪眼中更好节哀思为国莫徒伤毁恸苍穹

　　赵县丞以事系法司乃弟自台州来赴难及狱平始告归省以诗送之【县丞名孝礼字次进】

　　急难每闻人共勉况君骨肉最情深不惟友爱弟兄义正欲怡愉父母心花底醉歌忘旅况灯前欢叙话乡音到家具庆尤堪美椿桂满堂生昼阴

　　送郑御史致仕归义门【讳干字叔恭】

　　壮年从宦老京华厯仕先朝岁月賖自入宪台频揽辔近承优诏许还家金颁内帑衣裁锦燕锡南宫帽压花如此恩荣光阀阅向人称说信非夸

　　和曽侍讲对雪韵

　　朔风吹雪送残冬坐拥貂裘不厌重大地银铺千万顷遥天玉削两三峯晴光掩映都城栁暁雪苍茫禁苑钟诗思逼人吟不就漫将浊酒助衰容

　　对雪再用韵

　　一天风雪又深冬添得诗人兴趣重压树只疑花扑地看山无复翠为峯管弦沸沸青楼酒台殿盈盈古寺钟忽听阳春歌絶调令人不和若为容

　　送实即中之杭州都纲

　　自是人天说法师新承恩命授官资春乘短棹还山去暁着方袍向阙辞楚甸苍茫残雪尽海天空阔片云迟诸僧迎候知应久共看松房偃旧枝

　　哭内弟赵叔平

　　我昔新婚子弱龄而翁从戍适当行别离去国不足念生死托孤深注情万事转看皆往梦寸心犹恐负前盟别来十载不一见老泪宁知为尔倾

　　送胡直秀才下第归南京胄监生【直字敬方复姓熊槩之父】

　　白髪科场未得名乡闾先达半诸生典文深有披沙恨失路能无抱玉情夜雨灯窓归上舎春风花栁别都城秪今且让诸年少他日鳌头属老成

　　题凝碧书房为江阴徐孟熙赋

　　爱尔髙斋傍栁陂緑阴长满读书帷晚凉灯火秋声早昼静轩窓日影迟畧洗竹林通鹤径逺分潮水入鱼池何当借地相邻住白首同为岁晚期

　　瑞应狮子诗

　　西戎狮子进神京粲粲金毛映日明幸际盛时亲覩此絶胜前史但闻名万方顿使羣妖息一吼能令百兽惊不是吾皇珎逺物逺人深意慕朝廷

　　麒麟诗

　　华夏同春海宇清麒麟先后进瑶京信知和气多祥瑞喜见遐方仰圣明声协箫韶金殿奏步循规矩玉阶行四灵称首昭仁瑞万岁千秋享太平

　　挽胡母吴宜人【学士胡公之母】

　　身膺五福介期颐出自名门众所知井臼相夫成显宦诗书教子达明时恩荣已拜宜人诰懿行当为女士师妇道母仪俱不泯文光辉赫墓前碑

　　题医训张良用全安堂巻【有藩府书扁】

　　医名犹得动侯王为冩全安墨有光种徳岂惟焼药劵传家都是活人方阶庭雨后添生意箧笼风前散异香共喜拜官沾宠渥圣心端欲万民康

　　送陈吏部再赴交趾安抚【洽字叔逺毘陵人】

　　炎荒万里喜班师又奉纶音向阙辞蛮地既平为郡县圣心尤欲抚创痍山川瘴尽风霆肃雨露恩深草木滋遥想旌旄重到日姓名先慰逺人思

　　送周经厯之广东神电卫

　　落落襟懐自不羁客邉相见即相知几畨官舎同谈笑千里云帆逺别离拜命正当初夏日到官应值早秋时年来戎幕应无事对酒投壶日咏诗

　　赠别经馆诸僧

　　诏集高僧馆石渠得陪清论半年余太官饭设天厨供法藏文编贝叶书栁外香来知仗近花阴日转退朝初告成又复东西别目送飞云渺碧虚

　　题风雨竹

　　杨栁情懐得似渠望秋先已影萧疎狂风怪雨从教横直节贞心只自如昔遇轩辕调六吕曽同毛颕作中书年来虽是无知己志抱氷霜自有余

　　送陶给事徳温福建阅武

　　驲骑南征向七闽海霞红映锦袍新威行甲胄严邉备节秉旌旄识近臣花栁城池烟外暁桑麻村落雨中春圣心务在安黎庶使者应知慰逺人

　　写竹题赠举人柯启晖归南京卒业【暹】

　　腊尽都城奈别离岁寒人赠岁寒枝恩承雨露应非偶影拂云霄自有时耐久情懐交后见出尘标格静中宜珊然鸣佩天风响它日相期在凤池

　　送陶给事之福建佥事

　　绣衣荣作外台臣送别都门逺入闽天上纔承持斧诏道傍随有避骢人公庭草緑榕阴午驿路花香荔子春况是皇华旧逰地困穷应达枉应伸

　　为项御史题张真人所画乌台春暁图

　　栢府沉沉春漏长封章书罢动晨光吏听乌鸟知朝候人避青骢在道傍花外烟开金殿迥栁边风暖绣衣香宦情喜托仙家笔虎踞龙蟠识帝乡

　　送上海道会沈练师

　　一簪华发羽衣寛世外仙翁亦拜官方朔自应从吏隠旌阳唯欲济民安剑横星斗龙光见佩响天风鹤背寒回首丹房沧海上弱流东去路弥漫

　　送吴中书南京复职【均字仲平】

　　送别都门臈已残朔风吹雪思漫漫计程中路逢新岁拜命南京复旧官潮落秦淮江月小帆开扬子海天寛凤池诸老应无恙千里凭君一问安

　　送殷叙宾

　　闻说黄岩近赤城怜君作宰送君行檄先到县吏民喜道便过家闾里荣暁日花明山郭静秋来禾熟海畬平郎官百里应星象好察居民疾苦情

　　送金先生归金华

　　令子秘书居禁闼尊冠尤恋故山薇逺违未免长相忆纔到那知又欲归白酒香时禾黍熟黄花开后蟹螯肥扁舟此去真堪羡风便莫教音信稀

　　寄题清目楼

　　双眸久厌黄尘眯遥想斯楼便豁然叠嶂四围横槛外飞泉一道落帘前人来晚棹归村市鹤带晴云度海天闻说主翁能绘事好传风景客窓悬

　　送永嘉夏子成服阕还任绛州别驾

　　别驾喜除前任处依然城郭马头看山川重对如归客父老遥迎识旧官路入晋疆秋气早河经淮甸水容寛绛人南守甘棠在此去讴歌士庶传

　　送常士昌之鴈门

　　匆匆又复上征鞍何日重来叙旧欢去速未能陪奉久交深唯觉别离难春回上国莺花早岁暮边城雨雪寒两地相思俱是客好将书札寄平安

　　送僧归吴兴用杨进士韵

　　蹔将踪迹寓京畿海鹤江云处处飞老托孤藤随作伴贫收碎帛破成衣吟边灯影同清夜别后钟声隔翠微愧我浮名苦相伴何缘参谒叩禅扉

　　元夜玉堂斋宿分韵得星字

　　元夕正当斋宿夜玉堂春漏隔花听英才会合那能寐好句赓酬不蹔停万井笙歌同皓月九逵灯火乱繁星明朝圣主严郊祀伫见嘉征集四灵

　　送许可久归钱塘

　　桑梓旧居存浙水庭闱新构住京华百年寄寓谁非客两地往还俱是家回首白云离思杳随人芳草去程賖料应不久重来此分手蹔时休叹嗟

　　用韵赋荷花灯

　　翠芰红渠照眼新装成灯火斗芳春中庭月色涵秋水陆地花明隔暗尘归院曽随金马客闻歌疑是若耶人可容一叶乘舟去露髪何妨醉脱巾

　　述懐

　　到京谁信寡交亲每每欢和却变嗔俯仰顺人那尽意浮尘随处漫容身樽前强作忘情醉镜里俄看老鬓新昨夜梦归江上路临风髙振客衣尘

　　奉和少师端午日赐宴诗韵时同纂修羣书于文渊阁下

　　位列台阶五福昌怜才多见进贤良诏编简册兴文教宴锡蒲觞被宠光雅量容人皆感徳新诗对客即成章鮿生展拜嗟何晚四海声名久播芳
　　功勲尤喜晚年成出语常令四座惊重望固应居国老谦光犹复礼儒生彤庭宴罢看仪凤黄阁诗成听禁莺况是太平无事日纂修羣籍赞文明

　　和陈仲明逰茅山诗【陈善医目号慧泉】

　　希夷生爱觅仙踪采药华阳洞口风幽径草香曽宿麝古潭云暖旧藏龙丹成宝鼎铅花碧箓秘琅函印篆红归到人间施妙术每令昬瞀豁双瞳

　　送僧瑀楚南住灵岩寺分题得披云台

　　古寺香台客到稀闲云无伴待师归霏霏偏解护禅榻片片宁堪补衲衣舒巻任缘那有碍去留无着摠忘机讲时应有神龙听化作遥天法雨飞

　　分题得彭蠡湖送施员外之南康太守

　　天开一鉴列云屏相去南康里许程夜静滩声喧郡郭日长波影动檐楹聨翩鴈阵惊秋早逺近渔歌起月明帘卷黄堂吟对处君心应许共澄清

　　闲吟

　　原来非有亦非无万化流行共一途先要胸中存见识还湏事上着工夫阳回大地和风满影落千江片月孤得此见成消息了芳菲随处可提壶

　　寄示大儿黙【字汝言】

　　年来老境早相寻眼雾昬昬鬓雪侵仕进谋身浑断念思归于汝最闗心生涯休厌田园薄乐事无如道义深安不忘危古今戒寻常行处索沈吟

　　翰林夜燕分韵得隅字

　　簮缨列坐总文儒緑蚁浮香泻玉壶炉袅兰熏横鹊尾帘垂灯影见虾须赓酬但觉诗情好笑语浑忘礼法拘醉里不知春漏促梅花残月转城隅

　　梅花灯

　　緑蕚含芳剪缀成小窓寒照一枝横韶光满座春先到疎影当檐月共明结处任教吹玉笛看时难把挿陶罂夜深吟赏浑忘倦纸帐髙眠梦亦清

　　送刘秀才日升归江西挈家

　　通籍金闺歩玉堂喜同三载近清光每惊得句近陶谢复见挥毫逼晋唐公燕屡分光禄酒客庖长饫大官羊到官好慰妻孥意早谢家山入帝乡

　　咏独鹤

　　仙骨昂藏难偶俗肯随鸡鹜共纷纭云霄路杳非无侣泉石情高自不羣月下一声来静夜池邉孤影立斜曛有时还向空庭舞满地书成铁爪文

　　楮巢为王可贞先生赋【纸糊小阁扁曰楮巢】

　　林下萧然人似鹤剡藤蒙密作幽栖高眠可当梅花帐深掩难容燕子泥窓牖透明云影薄屋梁生白月痕低新诗不用裁成巻客到时教就壁题

　　送金元祺之常州教授

　　闻君典教吾邦去喜意浑忘送别情当见文风兴一郡定将经术饱诸生杏坛琴静移花影芹泮吟余对月明况有黄堂贤太守公余应觅郑康成

　　送玉林师赴会还闽中

　　道风髙迈素知名诏率同袍上玉京梵教宣扬超古昔圣恩弘济及幽明祥云尽集瑶花舞甘露朝凝宝树荣法会已周辞凤阙浮杯南去海波平

　　挽彭秀才叙古

　　一疾如何便永违都门秋色惨斜晖乡人惊报哀音去老父来收旅榇归别梦尚能聨几砚返魂应解访庭帏至今馆下多残翰每见征人泪满衣

　　寿王吉士双亲

　　阶下芝兰彩服鲜堂前旬中重开筵尊翁寿旦中秋后阿母生朝九月前椿树倚云凉气好萱花迎日暁光妍贤郎近住瀛洲上眷属应知摠是仙

　　分翠轩为弘道赋【翟弘道任寜府教授】

　　邻舎屋头多种竹知君庭下不湏移月斜送影来虚牖雨后行鞭过短篱一榻清风难独赏两家幽致共相宜余今亦有王猷癖直造宁论主者谁

　　新居

　　近构行窝殊可爱短篱蓬屋小窓纱休言蹔住非真宅偶得安居即是家雨过近移官寺竹春来唯欠故园花落成不待宾朋贺新水铜瓶自煮茶

　　送王知州复任

　　政绩喜闻居上考宦情添得鬓毛斑一樽又向江头别五马重看海外还瘴雾未収天欲雨飓风初起浪如山休言南徼王畿逺文教于今被百蛮

　　送卓逸民归淛东迎养

　　每愧空林反哺鸦庭闱迢逓日西斜蹔归乡里翻如客久住京华即是家珎味可尝光禄馔忘忧还种北堂花安舆催上休迟滞书法湏君考谬差

　　和韵赠徐子铭

　　忘形不觉往来频况复情懐久更真稍与迟留常抵暮纵无酣饮自生春楼前夜色千门月帘外风光九陌尘满眼长安名利客如君萧洒是何人

　　雨夜宿实上人山房因题于竹石图

　　竹窓清夜听风雨蒲座同僧对一灯自笑身形癯似鹤谁知心事冷如氷茅庵近漏牵萝补茶鼎将枯汲涧増明日天晴过湖去云山烟树绕平陵

　　梁不移先生以诗示其子修撰用次其韵【二子潜混】

　　渺渺白云天一隅贤郎瞻望久离居宦游虽念道途逺亲老肯教音问疎椿桂同芳多雨露芝兰交映绕阶除缄题新句来京国应向晴窓手自书
　　居处高闲体自安襟懐谁得似君寛邻家酒熟邀春社钓艇鱼来共暁飡草色池塘看细雨杏花帘幙动轻寒贤郎近得缄题至对客时时一展看

　　楮窝

　　玉堂词客行窝好绕榻浑将茧纸糊皓彩透明真月窟红尘悬隔拟氷壶最宜就壁题篇什不必围屏写画图宾退随教掩窓户春时唯恐燕泥污

　　挽杨谕徳尊翁

　　世难一生多索莫唯将古道乐丘园家庭不独称纯孝盗贼犹能感片言三径草荒飞梦蝶孤坟松老惨啼猿只今有子逢昭代光显应知慰九原

　　长芦道中晚眺闻明日驾至徳州

　　漠漠长堤起暮烟烟深茅屋数家连灯前人卖当垆酒月下牛牵上水船官栁萧条霜落后乡山迢逓鴈归先明朝应候銮舆近五色龙光动九天

　　徳州早行遇雨

　　陆路南来第一程暁烟寒树广川城仆夫隠隠随车逺官骑萧萧冐雨行野店杯盘多旅况客途风物总诗情驰驱不觉天将晚喜见殷勤驿吏迎

　　挽盛进士衍

　　姓字登科病已纒忽闻长逝益増怜恩荣纔制新袍笏志业空遗旧简编丹旐西风秋色里白杨孤冢暮云边为言堂上休悲慽恐逐修文在九泉

　　静趣轩为顾徳润题

　　竹树阴森映短墙萧然絶俗似僧房出城相去路三里闭户独眠书半床风暖林花飘几席雨晴沙鸟入池塘惭余扰扰红尘客到此犹能百虑忘

　　哭亡兄

　　十年逰宦滞京畿几度缄题问我归骨肉本期常会合音容谁料永分违风飘花蕚鹃声切雨暗闗河鴈影稀闻说今朝临塟日泪痕空满客边衣

　　五月一日钦蒙赐扇上有古人嘉言皆当今名翰伏读之余喜而赋此

　　新扇初颁拜宠光格言名翰玉成行一时暑气都驱却四海仁风得奉扬皓彩照人如月様微凉拂鬓有天香菲材自愧浑无补喜覩南熏物阜康

　　和吴中书阁老韵【均】

　　班列鹓鸾肃羽仪恩颁新扇暁光熹纔临北阙瞻天拜便觉南熏遍地吹在手敢忘君父徳省心常佩圣贤辞凤池阁老能诗客有倡佳章纪盛时

　　题江雨轩为耦武孟作【讳桓】

　　江上轩居晴固好雨中风致更相宜秋声满屋隠书几爽气一帘倾酒巵渺渺莎汀飞鹭下冥冥云浪去帆迟诸孙凉夜亲灯火絶胜旅篷愁听时

　　逰神乐观期耦君武孟不至明日耦君有诗见寄遂用韵答之

　　退直乘闲蹔出城岧嶤仙观壮神京坛边人拥青鸾帚花外谁调彩凤笙斋殿风微香馥郁醴泉云冷鉴澄清题诗无限登临兴独欠君来未畅情

　　代作送大学士黄静庵先生拜封归永嘉

　　贤郎禄养正宜留底事匆匆买去舟世泽共推家学在荣封重沐圣恩优一帆烟水离京口两岸云山过越州遥想到家秋正好亲朋诗酒乐林丘

　　送石宪使中美之四川

　　持斧逺临西蜀去绣衣荣作外台臣威行一道霜风肃恩被重霄雨露新剑阁山川当岁晚锦城花栁待阳春驱驰好叱王尊驭圣主深懐在逺人

　　别蓬庵

　　染翰年年直禁闱此身生计未应微惯听风雨蓬为屋小凿池塘竹映扉在客亦知聊蹔泊出门那忍遽相违山灵不用移文诮滋味依然一布衣

　　扈从出京

　　二月阳和驾北巡两京佳气蔼晴旻寰瀛共仰乾坤大草木均沾雨露春仗簇五云常捧日兵严万骑不惊尘菲材自愧浑无赖载笔叨荣列从臣

　　二月九日瞻望大驾渡江作

　　风送龙舟正落潮山形盘踞郁岧嶤帝图久已超三代王气何曽数六朝樯橹中流江路迥旌旗夹岸海天遥只今万国歌游豫不独康衢稚子謡

　　夜次淮安西闗

　　独客微吟夜不眠官航初换宿淮堧烟深灯火津桥市月下帆樯贾客船千里河流长不息两城更鼓互相传含情未得询陈迹韩信祠荒草满阡

　　暁入清河舟中眺望

　　风帆暁入清河口野岸晴飞白鸟羣水入淮流千里合路通齐地一支分驰心辇下常看日回首江东已隔云试问县楼应不逺夜来更鼓月中闻

　　江行得便风快甚民望索诗遂赋

　　舟泛长江一苇轻棹歌齐发浪花生纔看帆腹添风力便觉船头响磵声涉逺底湏登陆路凭虚真欲上苍冥题诗为报偕行客同是鹍鹏十万程

　　寄京师诸友

　　法驾时巡出紫宸从行犹及布衣臣驱驰不觉离情逺感激惟知宠渥新乡信到时应岁晚征途随处逐阳春两京宫阙遥相望云树沉沉入梦频

　　登剑台望京华作

　　一上高台首重回五云何处是蓬莱帆随鴈影天边去人共春光日下来淮甸烟销平似掌河流氷泮碧于苔翠华行幸应非逺佳气氤氲绕上台

　　寄同舎余彦行乡友

　　髫年交谊在乡闾老大京华共客居分手又经千里逺对床空忆两年余春风禁苑莺声早暮雨闗河鴈影疎聚散人生那可料平安湏用托缄书

　　夜泊徐州

　　楼船今夜宿彭城楚汉当时此战争帝业定知归有道兵家尤忌出无名废兴旧迹余山色今古流年逐水声感慨独吟眠未得忍看孤月照人明

　　王舎人诗集巻四

　　●钦定四库全书

　　王舍人诗集巻五

　　（明）王绂 撰

　　静夜

　　夜久篆烟凝欲眠方掩扃梧桐窓外月悭到枕边屏

　　芭蕉

　　嫩緑开如扇不禁风雨秋都来浑几叶作出许多愁

　　和董校书秋香十咏

　　种菊
　　根宜宿土随疎列可分移只恐人轻触先教护短篱
　　灌菊
　　灌时须趂暁日出露将晞栽后无多日苖添几叶肥
　　催菊
　　种尔酬佳节节过开尚迟纵令迟更好争似莫愆期
　　探菊
　　无日不相访殷勤直到开一从栽种后篱落几徘徊
　　删菊
　　秋来菊覆畦青蕋着枝时蕋少花方好浑消三两枝
　　折菊
　　秋来开几丛宛见晋人风折向东屏笑樽中酒可空
　　移菊
　　篱下开虽好盆中看亦宜金钱盈屋里寕敢富翁欺
　　翫菊
　　篱畔醉黄花巾披一幅纱浊醪还自醸何必向邻賖
　　餐菊
　　秋菊可飡服落英多晚香不知騒赋后才思有谁强
　　对菊
　　浊酒几畨醉黄花千古秋酒香花正好不必漫生愁

　　题邹园十咏

　　容春阁
　　一醉更无事四时长有花谁知春去尽却独在君家
　　水石轩
　　人生贵自适于焉乐所遇开轩水石间无限湖山趣
　　涵翠亭
　　亭前竹色好亭下池水寛平波浸寒影古镜飞青鸾
　　秀石
　　米老拜为丈我复结为友坚贞太古心天地同不朽
　　方池
　　斋前凿方池聊以供涤砚云影与天光波静时时见
　　桂屏
　　疑是广寒物金翠何灿灿香风四面围经霜犹不散
　　栢屏
　　香叶多攀结铜柯巧屈蟠苍龙倚檐外翠壁耸髙寒
　　黄杨
　　结葢多川产盘根盛吴中清风记赋笔允矣欧阳公
　　木香架
　　柔条架低屋紫心开玉团摘花醸芳醑清香入肺肝
　　蒲石
　　爱此九节蒲托根一拳石晴窓风日妍相看眼逾碧

　　题斗方山水

　　雨过乱泉流风声满树头山斋如斗大容得许多秋

　　题山水

　　路縁清涧转门对白云闲每每看图畵令人忆故山

　　松溪书屋

　　一榻半书巻主翁如此清松风与溪水夜夜作秋声

　　题畵

　　繁露陨黄叶西风起白苹一声新鴈过惊却未归人

　　晚节

　　不独宜烟雨尤能傲雪霜隆冬残腊里相伴野梅芳

　　湘潭暁云

　　点点落林花寥寥弄山鸟何处一声钟云峰万重暁

　　题畵和俞嘉言韵

　　小径没芳草衡门掩落花身闲常懒出不是薄韶华

　　又

　　向晚雨初过南湖水气凉隔帘有荷芰不必更焚香

　　又

　　新开竹下扉地僻徃来稀邻曲东西巷牛羊晚自归

　　又

　　羣峰面面开几处玉楼台今夜望溪口有人乗兴来

　　题扇上枯木幽石图

　　露彩莓苔碧天香桂子丹多应广寒夜流影落人间

　　篷庵【以篷覆故名】

　　织苇代陶瓦破竹编篱笆顾非城郭宜自是山人家

　　着存【岁特享先于此】

　　禄飬既莫逮何由展诚爱随寓供蒸尝庶或吾亲在

　　墨君别馆【宾客以仆好写竹多见征时时挥洒其中葢用坡翁墨君堂记语也】

　　湖州有君堂东坡有君馆我亦常致君砚池墨花满

　　清风林【馆前种竹数竿森然成林】

　　种竹风满林风清尘自逺芳樽聊独持非敢慕嵇阮

　　洗心池【林下凿小池甚清澈】

　　寓目寻尺小适意湖海深岂唯适我意将以涤我心

　　活水源【池之上流也】

　　池水清不竭正尔源头活未放入江湖恐成烟浪阔

　　听风雨【在林池之侧以为宾客宿止之处】

　　萧騒复萧瑟非筑仍非琴天籁本无作澹然千古音

　　云窝【爨室也】

　　饙气初鬰勃炊爨复氤氲室中久无妇莫讶阳台云

　　藏晖阁【寝室颇奥因穴其上用蠡甲窓覆之光粲尤甚】

　　奥室乃环堵窓戸何由施一瓦覆蠡甲天光常下垂

　　米家船【藏先世所遗法书名画】

　　旅泊无长物满载惟书画聊应随处娱未许人携借

　　思报【月支廪禄及时有赐赉之物用之有余輙藏于此】

　　一饭尚云报况此登金门缕衣与粒食要识皆君恩

　　玉笋晴云

　　聚散不可常飘飘任舒巻山人去莫留影逐孤帆逺

　　清江碧嶂

　　清江皎如练列嶂开新晴一段好风景翻成客路情

　　丰城剑气

　　牛斗有佳气分明见龙光张华固能识神物终难藏

　　铁柱寒波

　　金铁有断制角木终见降旌阳利物意千载安兹邦

　　五老云屏

　　匡庐削芙蓉九迭云屏翠五老惜离人目送斜阳外

　　九华仙掌

　　羣峰列如掌传闻是九华仙人不可见千古閟烟霞

　　牛渚秋清

　　牛渚古矶头谪仙曾醉游白鸥残照里点破一江秋

　　鳯台春色

　　台上鳯凰鸣朝阳树色明停舟一登眺春意满都城

　　题竹寄浦懒翁

　　君家溪水上种竹遶幽栖雨后翠阴合钩帘听鸟啼

　　又

　　晚节喜长存阳坡大托根年年春雨后生子又生孙

　　风雨溪居

　　宿云暗溪树新涨没莎渚幽人正酣眠茅堂闭风雨

　　题畵双鱼

　　雨晴春色暮花落水初深好共潜游去人多结网心

　　畵马

　　万疋羣中久已空几翻嘶向落花风孙阳去后无知已沦落盐车阪道中

　　写秋林髙士图并题

　　我昔山中日日闲不因临水即登山而今役役风尘里此趣犹存点染间

　　塞上杂咏用耦武孟韵【讳桓号讷庵娄江人所著有江雨轩集】

　　漫天风雪掩穹庐客里谁来问起居忽报乡人喜新到寄来犹是来年书
　　地上苦寒非故乡天明屋底满衾霜起来欲把吟须捻冻断浑无一寸长

　　次韵张真人所画潇湘意

　　翠竹苍烟两岸秋扁舟曾忆度湘流偶来琳馆看图画彷佛推篷宿雨收
　　苍龙掩雨响萧騒墨沼风生起翠涛想见仙翁挥洒罢洞庭空阔楚山髙

　　题明皇听贵妃弄笛图

　　笛弄霓裳月正秋三郎侧耳复凝眸当年聴谏如聴曲车驾应无幸蜀忧

　　题木香五色鸟

　　彩翮翩翩五色齐惜春犹解惜毛衣恐应花底藏金弹欵下枝头又欲飞

　　题海榴靛瓮鸟

　　曽随阿母作青衣人世于今几变移仙驾不来云路杳海榴枝上立多时

　　题桂花士女

　　沉沉凉夜玊阶空独立含情小苑东明月未来人已倦薄罗香透木樨风

　　喜家兄以中自滇南归

　　每叹飘零若转蓬归来复喜两情浓翻思在昔遥相忆山水几重云几重

　　写墨竹遗人

　　满几秋阴落砚池漫涂烟雨墨淋漓不工形似难持翫一种闲情许自知

　　古木竹石

　　苍苍寒色未知春野石荒苔古磵滨一段闲情谁可共相知殊是寂寥人

　　桃源图

　　碧嶂排空隔世尘几家鸡犬自相亲种桃底事临溪水惹得渔郎来问津

　　竹

　　舟子歌残月欲低一枝苍翠鳯毛齐几畨风雨打篷夜梦入楚云湘水西

　　题畵赠刘廵检

　　柳暗花深犬不惊雨晴村巷緑苔生县中近日无廵警挟弹来听树底莺

　　题士女戱婴图

　　新剪春衫白苎轻宜男花放午风晴儿痴未肯离懐抱却忆当时弄化生

　　送友

　　路极天涯未忍分一重山外一重云人生自古多离别江海飘零岂独君

　　写古松图寄澄江教谕蔡广文【允升三衢人】

　　长年云气护竒材鳞满霜皮蚀古苔只恐化龙天上去清阴不复覆书台

　　题静照轩

　　门掩闲庭草色新箪瓢穷巷不知贫东风一夜消残雪花柳眼前随处春
　　窄窄轩居傍水开北窓凉细梦初回南湖新涨雨声断荷芰触风香自来
　　凉雨初收爽气生竹窓灯火读书声夜深掩巻忘言坐明月满天风露清
　　寻常客不到山家松火寒炉自煑茶风雪闭门才十日不知春已到梅花

　　送僧懐师古庵住惠山并写竹枝以赠【真性海徒弟二人懐师古庵懐祖韶石】

　　泉声山色古今同师去尤能继若翁临别自惭无可赠一枝聊为助清风

　　寄乡人

　　浪将踪迹寄京华深负秋香一径花欲托归心向潮水朝朝暮暮过君家

　　读齐威王烹阿大夫事有感

　　齐国能强理若何因封即墨与烹阿唐虞举措无过此天下那消赏罚多

　　花上白头翁

　　欲诉芳心未肯休不知春色去难留东君亦是无情物莫向花间怨白头

　　峡中杂咏

　　两岸青山夹去程一江秋水片帆轻寻常对畵曾看此今日分明畵里行
　　峭壁一重还一重江流曲折乱山中船头直望路疑断纔到转湾船又通
　　平生颇得江山趣肯信江山亦有情自我客行千里逺船头无日不相迎
　　怒浪卷花滩上滩一重山掩一重山无端入峡添狂态日日题诗未肯闲
　　崦里山髙多昼阴未昏烟景暗秋林停舟晚饭舵楼底犹有夕阳明逺岑
　　峡里江山总竒絶推篷不厌去帆迟重来恐忘经行处一处经行一处诗
　　险固山河几战争阵图犹自列分明至今江水抱遗恨呜咽古今无限情
　　石转狂湍吼怒声客懐清夜梦魂惊篙师着力挽舟上挟向湍流平处行
　　蜀道古称多险艰我来观水复观山谁知富贵天然设身在玉屏金幛间

　　墨蒲萄

　　马乳累累满架秋晚凉曾翦荐新篘几畨月上人归院珠帐髙悬夜不收

　　双梧草堂图

　　花落莺啼春复深双梧交暎昼沉沉烦君为扫亭前石待我归来看緑阴

　　沧浪濯足图

　　入郭归来欲暮天数峰残照半溪烟悠然濯足沧浪上怕带黄尘上钓船

　　为江阴赵以清题捕鱼图

　　潮痕日日到门前供具时时喜斫鲜记得寻君秋色里邻家多是捕鱼船

　　山水小景

　　溪水涵秋鹤影孤草堂云冷树模糊相逢未遂还山约空复年来喜畵图

　　夜坐

　　书馆萧条闻夜风闭门孤坐与谁同谁邻有子灯前读忘却情懐是客中

　　写家山图寄翰林钱仲益先生

　　年来三径已荒芜漫把归心写畵图落落书声深竹里相过曾记敝庐无

　　全古图

　　物物生成本自然试看天地太初前到头珍重无残缺絶胜殷勤更去全

　　甲申元日偶成

　　屠苏暖就与谁倾幼子客边聊慰情絶胜年时逢此日看人儿女拜新正

　　挽廖检讨先生【敬先吉水人】

　　不意微疴便殒身词垣那得更相亲朝叅旧有金门籍点检而今减一人
　　玉署编书未及完佩声无复上金銮可怜残藁留遗箧掩巻令人不忍看
　　丹旐翩翩引夕晖楚江西上片帆飞赐金未及娱亲旧不料家山殁后归
　　太史文章表墓阡羣公哀挽集成篇人生百岁谁无死似此尤堪慰九泉

　　题卞长史山水图

　　踪迹年来逐转篷宦情乡思与君同至今尚忆闲边趣十里溪山一短笻

　　长占烟波巻

　　野水孤篷伴此生钓丝风扬鬓丝轻世间甲子浑忘却潮落潮生几月明
　　逝水滔滔春复秋长年踪迹寄扁舟五湖风景谁争得千古应须付白鸥

　　写竹寄梅轩

　　叶叶风生鳯羽轻氷霜不改岁寒情凭君试向轩中看比并梅花若个清

　　山水图

　　年来书剑客长安尘满青袍鬓雪寒回首故园归未得好山多在畵中看

　　又

　　十年骑马走西东两鬓秋霜落镜中安得拂衣寻旧隐草楼髙处听松风

　　又

　　生平野性爱林泉别却林泉已十年肯信而今图畵里有林泉处即欣然

　　题竹赠潘晦初

　　灯下歌狂酒半醺兴来为尔写秋云故人湖海如相问骨立萧然似此君

　　送松溪宰

　　恩除百里应星辰匹马萧萧逺入闽遥想到官花满县暖风莺燕万家春

　　题荆州刘给事子伟赠行巻

　　客里逢君话旧逰醉中曾上仲宣楼君家正近楼前住风送江声日夜流
　　荆州雄据大江滨不到于今二十春邂逅看君赠行巻眼中无几昔年人
　　君本荆南阀阅家偶同逰宦客京华公余莫厌频相过小阁焚香自煑茶

　　送叶生来省兄归钱塘【因乃兄中书縁事及至已蒙宥复职】

　　急难曾诵鹡鸰诗相见如何又别离要把平安早归报双亲闾巷立多时
　　兄弟和同百岁心肯辞千里逺来寻到家亲旧应相问只说君恩海様深

　　中秋卧病

　　今夜中秋月自圆病躯谁复对婵娟清光深有怜人意转入斜窓落枕边

　　戱贺俞行之纳宠兼简同舍谢郭二秀才发一笑粲【行之名用号五松山人江右人】

　　欢娱良夜喜更长恼杀多情同舍郎枕冷衾寒眠未得春风只隔一重墙
　　金猊香冷酒微醒银烛光残月正明今夜情懐非别夜有人低语唤卿卿
　　新花枝胜旧花枝从此无心念别离肯信秦淮今夜月有人相对数归期

　　题静乐轩

　　前溪氷泮緑生波好雨催花向晓过宿酒未醒眠未起半窓红日鸟声多
　　竹几藤床小砚屏熏风帘幕篆烟青闲斋几日黄梅雨添得芭蕉緑满庭
　　秋声早已到梧桐露气生凉湛碧空独倚阑干待明月紫箫吹彻木樨风
　　斗帐藏春日醉眠静中唯与懒相便寻常甲子无心记看到梅花又一年

　　写竹于慈节堂巻

　　钱塘张母守节教子咸遂厥志有题其堂曰慈节一时文士多称道焉其子辂持巻示予遂写墨君以况慈节之贞守复赋小诗以期厥后之昌大云
　　堂前慈竹翠婆娑堂上慈亲鬓已皤歴尽氷霜当雨露诸縁应见锦绷多

　　谢吴中寄惠佳茗【均字平仲】

　　纸里重重想自封枪旗叶叶带春风谁言两地人千里清味尝来搃一同

　　寄畵题寄偶武孟先生

　　君在南京我北京江云塞树搃闗情别来几度相思夜孤馆青镫听雨声

　　写竹赠李大理汝成

　　汝成大理尝征写墨君仆愦愦中久不能酬迨兹十年矣适邂逅北京而大理又丁内艰南归来别遂写以偿宿负并赋诗以述悲感之情云
　　忆昔曾同客帝畿十年游宦子先归可怜慈母堂前竹无复清阴映彩衣

　　为刘孟功写双竹

　　四月廿五日过竹深先生斋居因留予同饭二子钢鉴侍侧玉如也酒酣遂写墨君为先生寿复赋诗以嘉二子云
　　笋已成竿照眼青两郎深慰若翁情谁言玉谢阶庭下玉树芝兰独擅名

　　为乡人写碧梧翠竹

　　旧栽梧竹映吾庐一别于今十载余清夜几畨归梦里緑阴池馆雨萧疎

　　写竹寄俞朝宗先生

　　与君一别十年余每见人来问起居尽说丰神清似竹霜明须髪影疎疎

　　写竹寄匡世徳先生【匡公善音律故以为言】

　　别来无物寄相思千里聊将玉一枝老去风流仍复在制成箫管月中吹

　　写竹

　　琅玕节节粉痕香翡翠毵毵鳯尾长退直玉堂新月上一帘风露晚生凉
　　霓旌翠葆瑞烟浮禁籞深严近素秋如此一枝何处见月明凉影鳯池头
　　鳯凰池上影苍苍退直归来月到床见说立秋才两日不知风露已生凉

　　为荥阳宰沈彦初写竹

　　宜风宜雨又宜烟一度相看一洒然有此信知人不俗絶胜栽柳向门前
　　吏散庭空罢晓衙湘帘深暎翠交加清风一榻琴三弄笑却河阳满县花

　　写竹送袁文理之官湘阴

　　一官千里去江南写赠琅玕酒半酣彷佛苍龙挟飞雨散将春意满湘潭

　　写竹送张文惠归梁溪

　　退直归来腕已劳因君灯下又挥毫持归好向人间说拾得池头彩鳯毛

　　写竹于沈诚甫来青楼壁【号存耕】

　　潇湘江上几千竿雨雨风风翠欲寒唯此一枝深有意影随明月过林端

　　写竹题寄华叔端【恪号宾旸】

　　我昔寻君扣竹扉醉中曾写竹间诗别来几度空相忆多在青灯听雨时
　　不到君家已十霜种来修竹倚云长月明满地萧萧影想见幽人咏晚凉

　　题枯木竹石寄马桓仲【孝常子也】

　　每忆君家溪水边排檐竹树翠生烟好教预扫林间石待我重来一醉眠

　　题枯木竹石寄李公实

　　罨畵溪边水拍堤绕堤髙树倚云齐君家正在树深处满地緑阴山鸟啼

　　题任月山瘦马图

　　千里追风一日还年来老瘦骨如山多情畵史劳传写不在骊黄牝牡间

　　题鴈

　　才见南飞又北飞飞来飞去不相违惭余壮岁逰江海头白而今未得归
　　声满衡阳月正明相呼相唤搃闗情人当客夜孤眠处听此能无忆弟兄
　　联翩飞处影横斜暝色和烟暗荻花逺水微茫千万顷不妨随意宿平沙
　　虞人何用网罗谋万里髙飞且自由肯学鸡鳬饱禾黍一汀菰米楚天秋

　　题畵

　　寻源无复见人家两岸青山带晚霞莫把扁舟更深入春流随处有飞花
　　汀洲潮落雨初晴独坐兰舟酒半醒欲采芙蓉过江去迢迢秋水数峰青

　　送大学士黄静庵先生拜封归永嘉

　　幢幢车葢出都门燕别江亭日未曛归会耆英风致好举杯花下说君恩
　　纶音褒美拜恩归父子同荣世所稀不但到家人共喜旧时泉石总生辉
　　萧萧华髪被恩荣圣主于今重老成只恐东山眠未得蒲轮非久又相迎

　　题畵送王服周宰广济【冕】

　　百里郎官应列星此行须用恤民情畵图写赠非无意山要增髙水要清

　　题畵

　　碧落云开灏气清满山秋籁晚凉生趣多翻笑诗难稳不觉吟哦到月明

　　题枯木白头公鸟

　　落日西风秋满林双飞双宿转情深茂陵若使相如见何待文君指下吟

　　题畵

　　落日青山宿雨收髙林黄叶晚潇飕无端惊起沙边鸟点破清江一段秋

　　小乔观书

　　云髻新妆珠翠团杏花零落晓风寒毎怜春事伤心处偷把周郎曲谱看

　　送朱生回

　　鴈落烟汀逺树微扁舟江上送君归到家正好新醪熟应向堂前戱彩衣

　　题竹石

　　石边萧索倚清寒晓色开晴露未干宿酒半醒初睡起一林苍翠卷帘看

　　孙康映雪

　　金琖浅斟欢有余光阴谁解惜居诸家贫每慕孙夫子雪照山窓夜读书

　　山水

　　亭上相逢兴趣幽松声林影一天秋瑶琴弹罢斜光晚山自嵳峩水自流

　　题马

　　黑河芳草接平沙不独龙媒产渥洼万马羣中有良骥莫令长阪困盐车

　　王止中先生来视其甥庶子黄君既而还永嘉因送之

　　髙隠丘园雪满颅何由巾履到皇都要将眼见贤甥贵宅相当年信不诬
　　春水初泮水微茫千里家山一叶航随处迟留即行乐计程灯夕过钱塘
　　到家尤喜及花时想共邻翁对酒巵醉后定知无杂语繁华应只话京师

　　写竹石乔柯图寄楚南书记

　　昔东坡居士为佛印别久遂作石子之供禅林永为佳话今仆为楚南师写乔柯竹石以寓别懐不知是同是异楚南见之能为我一转语否耶呵呵
　　别来无处觅岩扉城阙应知到亦稀月冷空山禅寂夜石龛林影一灯微

　　松泉师携至日南所作三香图访予翰林命加松竹厕于其间葢将以物情之同者为一致耶抑亦心源之同者为一道耶因命题遂赋如右

　　氷雪生香飘翠襟岁寒同结弟兄心谁知落落苍髯叟尤与此君交谊深

　　写竹送张思安佥宪陜西

　　雪满闗山路不分绣衣骢马出都门此君岂独风霜撡到处应推雨露恩

　　送宏上人住保寕寺

　　归去家山续祖灯飘然别我下兰陵遥知后夜空江上月照孤篷坐一僧

　　寒夜祖上人过寓所【上人字韶石听松庵僧】

　　年来多病骨棱层客舍萧然冷似氷自笑谁能相慰问灯前今夕有乡僧

　　题看山楼

　　忆别林泉惜未还故人邀坐小楼间抗尘走俗愁无那一见青山亦解颜

　　挽筠磵解先生【开先长子伦字大经次子缙字大绅同登洪武戊辰进士】

　　排难应须譲鲁连邦家民物搃安全至今父老思遗徳每对诸孙话昔年
　　曽承明诏就安车辞谢天颜返故庐已有诸郎膺宠渥闲情因得伴樵渔
　　箕裘相继有遗经不独家庭桂子荣江右年来登进士蜚英多是旧门生
　　哲士云亡道未亡林端阡表起虹光鉴湖东畔文江曲过客应多式路傍

　　折杨柳词

　　每为多情记别离道傍披拂乱如丝东风也学时人态偏向柔条恣意吹

　　题畵

　　仆向居龙山时为朱希颜写此幅今几二十年矣白首无成盛年难再为之抚巻长慨复题小诗于上云
　　忆昔与君皆少年山窓曾为写苍烟而今相见头俱白看畵题诗一怆然

　　又题畵

　　我昔草堂云磵深与君相近日相寻别来猿鹤今何似月色松声夜夜心

　　写竹赠友人

　　雨过南坡翠藓深几竿苍玉弄春阴当年新种纔生笋闻说而今已作林

　　题畵

　　尘容俗状日驱驰猿鹤闲情久别离今日无端看图畵从前重忆故山时
　　千岩万壑鎻烟霞住处如何祗一家溪水未应浑买断可容移棹觅桃花

　　题菩提叶上畵山水

　　柿叶收来如纸薄笔端重遍旧曾闻畵图如此尤竒絶雅制多应郑广文
　　五湖烟水一扁舟来徃忘机共白鸥得兴何须好东绢漫将霜叶写清秋

　　题翎毛畵

　　草色烟光染翠衣暖风晴日一双飞几畨啼向山窓外清梦初回曙色微
　　榖粟丛边锦羽斑中心多竞貌安闲少年不惜千金重胜负惟凭一斗间
　　平田漠漠雨晴时每报农家布榖迟性拙自甘丛薄下从教别鸟立髙枝
　　原野萧萧落木秋芃芃禾黍满西畴微躯不识南溟逺蓬藋飞鸣且自由

　　元日朝回为陈秀才写竹因题

　　丹阙鳯来初日上九苞文彩动天颜池头捉笔随摹写只得云霄彷佛间

　　种竹

　　喜得栽时及早春宿泥独带藓痕新担头挑取来城市一路清风扫俗尘
　　昨夜春雷始发声翠鞭应有玉芽生老夫自笑衰年近尚欲阶庭看锦■〈衤朋〉
　　节间常带粉痕香玉立亭亭鳯尾长最喜客来吟啸处茶烟飞度翠阴凉
　　节撡坚贞耐岁寒客窓相对结清欢夜深风起珊然响犹复萧疎入梦看
　　翠影生阴雨露新泠泠如玉净无尘衡门自此休教闭待取清狂直造人
　　宻叶初抽鳯尾齐纷纷苍雪点春泥遥知客到应非俗好句无妨节上题

　　种竹月余稍觉憔悴恐有不安意用前韵慰之

　　东风无处不阳春小草皆承雨露新底事独含憔悴色多应不乐近嚣尘
　　不作风声即雨声客窓萧索可怜生凭君切莫懐乡土随处何妨弄锦■〈衤朋〉
　　春泥过雨落花香根下行鞭想渐长正好峥嵘露头角休教俗眼笑凄凉
　　欲持杯酒慰清寒作底含愁不尽欢当领主翁珍重意特回青眼为君看
　　满城桃李斗芳新车马春风紫陌尘君独胡为存苦节饥虚休学采薇人
　　扬州骑鹤理难齐雨后来看两屐泥相慰固惭无别物新诗千首为君题

　　赠余生同伦【字日明】

　　忆我当时别故邱若翁携汝送行舟而今十载重相见子正青年我白头

　　写竹寄王仲渊

　　几度相思目断云乡心无那惜离羣殷勤寄语诸亲旧衰貌年来似此君

　　四时絶句寄题皆山轩

　　燕飞帘幙日初长面面青山出短墙昨夜春归风雨送满渠流水落花香
　　岚光飞翠入帘楹枕簟生凉暑气清公退日斜新浴罢坐看峰影过州城
　　屋外青山畵不如屋头髙树影扶疎晚来宾退轩窓静一榻秋声夜读书
　　雪飞林壑晓初晴坐对琅玕眼倍明却忆夜来清梦里满空鸾鹤上瑶京

　　为家兄以中写归乐图并赋诗以寄

　　半生行役走风尘年老还家乐更真遥想岁时欢聚处可能相念未归人

　　寄乡中诸亲旧

　　几畨相忆强悲歌久客京华奈老何莫怪年来倍惆怅白头亲旧已无多

　　写竹寄赵叔平

　　君家修竹绕轩居一别而今十载余闻说锦■〈衤朋〉新意好旧时根本恐萧疎

　　忆故妻

　　悼亡又是十年余男已成婚女已归翻觉而今悲更切客中穿尽旧缝衣

　　王舍人诗集巻五

　

