　　钦定四库全书　　　　　集部六
　　提要
　　樗庵类稿二巻　　　　别集类五【明】
　　臣等谨案樗庵类稿二巻明郑潜撰潜字彦昭歙县人元末由内防掾广东帅府従事上计京师遂为监修国史掾后擢正字歴官监察御史福建行省员外郎海北道亷访副使泉州路总管入明起为寳应县主簿迁潞州同知至洪武十年乃致仕程敏政新安文献志载其始末甚详黄虞稷千顷堂书目列之元人误也虞稷载樗庵类稿二巻今従永乐大典裒辑得古体诗五十首近体诗一百四十六首并原序三篇仍可编为二巻计所遗亦无防矣是集皆其在元所作程以文序称行役小稿二巻豫章邓文若所编凡一百五十余篇其时方为监察御史贡师泰序称集其歌诗为二巻题曰行役稿揽辔稿其时为福建亷访副使揭汯序始称为樗庵类稿不言巻数据其所言仍成于元末官福建时葢初为行役稿二巻后删并为一巻而益揽辔稿一巻仍为二巻终乃合为一编改题曰樗庵类稿凡数经增损而后勒为定本则其成集亦不茍矣潜虽起家掾史而天资絶异其诗词意轩爽有玉山朗朗之致视元末纎秾之格特为俊逸入明以后名位不昌距纂修永乐大典之时年代又近而书局诸人顾特编录其遗稿追配古人知当时必有以取之非徒然也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　原序
　　余闻之方回先生曰言之精者为文文之精者为诗然则诗之作难言也茍求其精非能言而文者不足以与此也三百篇之作非皆出于能文者而语无不精先王之教也后世作诗率求其精而终不能逮古世降为之也今之论诗者専以时代先后为优劣自唐以下将无取焉则又固矣唐韩昌黎以文为诗杜少陵以诗为文各极其精而不能以相掩宋之苏黄犹唐之李杜也山谷祖少陵东坡近太白其格髙其律熟其他作者纷然不可胜数岂尽出古人下哉是不得以年代论诗也明矣要在乎精之而已矣郑君彦昭行役小藁二巻豫章邓令尹文若所编次诗凡一百五十余篇森然而武库之兵混然而昆山之璞沛然而春江之涛金石奏而罍洗陈何其能言而文欤盖骎骎乎格髙律熟而入于精者矣虽然彦昭博学长才由广东帅府从事上计京师遂辟监修国史掾歴台及省擢端本堂正字侍皇太子东宫一年拜监察御史方将昌其志气以施诸政事之大岂特诗之工而已乎读其藁因序而归之程以文闽海佥宪郑君彦昭间集其歌诗为二卷题曰行役藁揽辔藁携以示余余读之而有以知其心之所存作之不茍也彦昭长身疎髯负气髙义读书芙蓉五岭之下足迹未尝一入城府也及出则度浙江上防稽涉彭蠡泛洞庭望匡庐九疑之云登祝融逾岭峤以客于南海然后北走曹衞齐鲁燕赵之墟以官于京师凡其髙深遐逺怪竒壮丽之观既有以资夫超见絶识而又出入禁近校书储宫峩冠珥笔以清百辟纲纪天下乘风云依日月凡其卓荦竒伟刚方峻厉之行又足以征诸事业故彦昭之为诗于行役于揽辔随其所得莫不各极夫趣之逺体之正声之和焉然则彦昭岂茍作者哉观其诗可以得其心之所存矣今彦昭方佩使者印按行八郡防车所至竒衺屏息识见宜日益超事业宜日益广他时播之声诗以鸣国家之治者又不止是而已予虽老聋尚当为彦昭击节和之贡师泰
　　古今之诗其体不一或深或逺或浑厚或清丽或绮靡或浅弱或激烈或悲壮皆气之使也气之所以然志使之也志之所以然当时之习尚移之也三百篇尚矣汉魏以降至于唐作者代不乏人而体之髙下邪正未有不因于时此言诗者不得不以世代论也至于我元浑沦重厚之气又天地之一初也故诸老迭起一洗前代之而正始之音复见于今日新安郑君彦昭以温厚之姿清敏之才亲承诸老日讲月论其本已厚而又涉歴江湖南极岭海北极燕代以至滦水之上从事省台侍讲春坊持节宪府以充其见闻而发其志趣气之盛可知矣宜乎其诗精链工致者如镂金刻玉光彩灿然平实冲淡者如幽人雅士神情散朗顿抑浩瀚者如惊涛骇浪乍起乍伏而可观可愕况乎其位日进其徳日懋所以培其气者日厚彦昭之诗必将与诸老齐驱并驾以追逐乎古人之塲不但如今而已也读其樗庵类藁而因序其后揭汯















　　钦定四库全书
　　樗庵类藁卷一　　　　　　明　郑潜　撰五古三十五首
　　走笔次韵答卓伯长
　　问津北海滨卜居南山麓南山何所有苍松与脩竹挺挺龙髯张猗猗凤毛緑幽磵生寒飔阳冈散清旭岚翠暮堪揽石泉时自掬胜景人共游真乐予所独炉薰昼逾永周易坐忘读亭小心更寛朋来席频促山中采蕨薇林下樵朴门掩红尘稀檐虚白云宿金堆卢橘黄丹落锦茘熟四郊多桑麻比屋空杼轴何由一身安所愿百姓足世途急功利古道厌驰逐劳生尚余忧节用应寡辱静爱吟风蝉逺惭食苹鹿诵子新诗篇深荷相记録
　　徐仲仁以使君天上来六诗投赠遂歌山中人次韵答之
　　我本山中人樵歌紫阳雪攀桂游文塲观潮渡江浙自惭驽钝质鞭策殊汗血胜地屡登临蟾光几圆缺煮石惊羊羣汲泉分雀舌箪瓢常晏如粱肉厌饕餮早嵗际升平壮怀弥激烈中年罹忧患空负持宪节孤桐韵逾清野鹤心更洁君爱秋萤飞乍明还易灭
　　我本山中人渴饮松下露松肪酿春酒和月共吞吐一瓢甘自醉漓薄亦不恶澹然有真味醲灔反成痼常恐樽罍空或贻友朋怒万里困风尘十年负幽趣平生陶靖节耿耿见寐寤初非薄轩冕且复事农圃难效西施颦虑失邯郸步故园归何时委心任吾寓
　　我本山中人元非庙堂瑞何由适真性颇恨误虚誉躬耕苦无力读书粗识字山林寄萧散庭草自交翠苍松振龙髯新篁堕琼腻清风入南轩一笑复嗟喟悬知相如璧争似灵运屐半生江海游浩荡不可记谅非经世才聊写咏归志游川一丘壑潇洒足风致
　　我本山中人何意纡紫绶空怀恋主心莫措毉国手大哉乾坤内囿此人物薮汨汨九衢尘萧萧五门柳炎凉逐时好宠辱多顔厚别来几经年衰发等樗朽何处寻草堂兹山拓松牖虽无谷口田赖有墙头酒坐望白衣人慰我停云友明月满前川相过独隣叟
　　我本山中人棹歌来九曲闲乘驾壑舟静爱隠屏緑溪上石可渔云边药可斸岚翠湿紫霞林霏散清旭观风歴闽峤转觉叹羁束茍禄耻素餐疲民廪无粟投闲分之宜躁进非所欲髙岗可振衣碧涧可濯足孰云继辋川庶以咏盘谷诗成谢良朋亦可敦里俗
　　我本山中人君亦山中客山中何所有白云共朝夕朝看仙岩青暮对庐岳碧林暗幽鸟巢山明见人迹新诗喜聨篇相去仅咫尺萧萧松下风凿凿涧边石莫遣志愿违从教富贵迫聊和还山吟晴空送云翮
　　暮坐
　　烦暑方蕴隆火云布寰宇幸此林壑幽青山绕环堵怀人阻江海掩巻空凝竚岂无一樽酒共听竹间雨日暮卷珠帘薰风入庭户
　　忠孝行爲江西行省右丞呼图克布哈作【公字伯英】
　　孝爲百行原忠乃万世则乾坤微忠孝何以立人极英英省右辖出佐大江西拜命辞魏阙含情别慈闱亲年八十余子仕万里外王事有程期何由遂欢爱筹边计军务排云叩天阍冯夷防旌棨瀚海无波澜还家慰亲顔伏阙上封事方忧聚敛臣遑恤忠孝士明廷忽异政法令非常情都人不敢议达官爲之惊免官亦何忧从戎亦何愧节义窜遐荒奸贪拥虚位煌煌中兴业本在植纲常民彞几沦没政化期更张薄俗非乱离何以辨忠孝大厦非栋梁何以正廊庙我歌忠孝行送公涉沧溟归朝庆眉夀报国跻隆平
　　题张伯晋员外小景
　　晴空立香炉秋雨出华盖悬泉凝素练幽草结芳佩中林好茅堂絶壑饶胜槩行吟者谁子拂衣谢流辈白云入招呼青山共韬晦吾欲从之游披图已神会
　　八月三日游方广洞天留题纪实望仙台与洞天相对乃前山也
　　循源入苍山乘风蹑云栈石门境方幽洞天路疑断杰阁撑岩空危阑倚云半络石藤爲罗攀崖竹埀缆龙树春长荣羊谷迹未漫冰帘挂晴昼飞步惊童丱天瓢注龙尾足以苏旱暵我来当清秋况得游览伴篮舆念民力铁杖契禅观平生泉石兴庶儗毛骨换会登望仙台松巢翠华幔
　　贫女镜
　　青铜古鸾镜翡翠光团团误落贫女家苦爲尘所漫良冶出新制明月双螭蟠方诸失精彩娇娥媚膏兰郎君重顔色开奁时一看古镜坐弃掷掩辉独长叹岂无磨淬工不受贫女干含情照秋水顦顇生波澜
　　穷年守嵗
　　穷年百忧集怅然怀故居故居何许亲爱当何如严君贑东邑道阻音问疎近使岭表来分寄廪禄余新舂雪三斗喜给旬浃储加餐拜深恩甘防惭久虚谁知海邦客弹铗歌无鱼
　　穷年百忧集起坐不遑安仰事既有愧俯育亦腼顔北风欺破屋敝裘讵禁寒挑灯理遗编地炉燃草菅贤哲坐困阨荣辱何能干鄙夫利夸捷涉世如转丸吾独拙且迂挥解强爲欢
　　穷年百忧集邈然思故人故人霄汉立迥絶谁与伦忠贞冠白日美质辉青春皎皎时所污滔滔同缁磷人心茍存朴世道或返淳奈何末流弊鱼目乃混珍何时五云下一笑平生亲
　　穷年百忧散心事梅花知萧然四壁空简书任纷披亲朋馈糇粮邻里遗酒巵取与随所适焉计穷通爲微名苦愚人颠倒尘网羁冰霜不相贷风云浩难追长歌以卒嵗勲业知何时
　　穷年坐未尽新嵗行相迎曙光接海色微雨兼飞霙振衣趋幕府矫首瞻祌京缥缈鹓鹭班中有韦布行吾生胡独难奔走事逺征五见海峤春万邦怀圣明举酒夀天地当饮不尽觥
　　东壁亭纪咏
　　峩峩乌石巅其阳列兰若江山称伟观突兀献台榭相君多幽兴登览及公暇晴空出岩厓胜槩閟榛槚予时陪杖屦攀陟先上下巨灵开平基可以搆虚厦储皇赐珍翰腾翥鸾凤化一挥万钧力什袭连城价逺移劔津石对峙俨刻画层檐倐翚飞崇阶屹雄跨昭回云汉章东壁相焕射重辉继离明列宿粲华夏清风洒城堞秋雨熟禾稼寳镂镇瓯闽恩光被民社夙忝趋春坊兹恨违鹤驾惭无吉甫才诵诗拟陶谢
　　题桓子匏寄轩
　　卜居水南里乃在山阳敝庐仅容膝小轩隘而方块焉类匏寄兀坐如面墙短桷阚疎櫺野圃杂众芳盘桓理遗编游歌任行藏所愿书满家不羡果盈筐南国杨梅熟东山卢橘黄家家躬种获户户勤耕桑吾岂若匏累累无所将寓形一寄尔瓢樽两相忘绵绵青蔓逺蔼蔼书带香寤寐东陵侯千载遥相望
　　次韵答曾彦明都事
　　对酒不成醉明朝俄逺离过门君已行緑阴坐移时佳句从南来我车已驱驰相思共明月耿耿将安之
　　次韵酬葛元哲经歴
　　忆昔少年时到处游名山讵知数载后反堕尘网间故乡佳山水梦寐不可攀感慨乌槎冈栖迟碧水湾兹辰入深谷如得青莲环拂石爱萝薜穿云听潺湲谁寄草堂赀已开松菊闗况复迂宪节绣衣相往还终焉慕陶杜岂敢侪商顔霜叶晚瑟瑟秋华晓斑斑溪桥供憩息池馆燕余闲便当此卜筑足以散疎顽
　　分题万嵗山送张伯晋员外
　　京城帝王家中有万嵗山俯临太液池遥枕居庸闗邃古始开辟鸿防奠两间日月揭苍石风云标广寒金书照碧落翠殿明朱阑梯云蹑飞磴举首天宇寛玉龙喷香泉金乌耀阳丹圣皇一登览羣仙鸣佩环旁通海波渌逺注金水湍桥横防蝀古基压蛟鼍盘潜昔忝侍从日问龙楼安朝陪仙仗过暮送青宫还南迁滞闽峤北望怀金銮张君天上人青年佐冬官持节使万里相逢值忧艰思亲白云下旅食同悲酸一朝别我去振履登朝班所怀臣子心忠孝诚两难愿坚事君志犯顔赞台端一请苏顚危再请锄羣奸
　　寓精严寺次程伯来与秦景容郎中同游诗韵
　　平生志湖海亦复慕林泉驱车太行路古道何盘盘北走穷乌桓滦京俯长川南游涉交广瓯越遂幽闲紫霞绕吾庐寒玉鸣我前清净谐道心空明契僧诠由来髙世士脱屣山水间先鞭愧吾友入幕芙渠鲜拂衣憩林下似有三生縁程子雅髙和临风写烦悁不辞竟日留翳景欲忘旋嗟我三载后感慨犹千年卜庐事先陇愿老浔湖边
　　真意亭
　　累石出幽径分泉入乔林青山环吾庐中有万古心僻地敞虚构炎歊隔繁阴小槛横緑竹髙篷对苍岑浮云过疎雨飞鸟遗好音凉风朝夕至宁用窻户深无才漫忧世奔走力岂任非无絶尘想飘然谢缨簮内观澹无得外检纷莫寻忘言防真意天籁相与吟悠悠寄览洒洒开冲襟
　　题刘氏易安亭
　　凤凰鸣髙岗朝阳丽平野梧桐不生植丹茘动盈把千章列嘉木万緑荫华厦逺山当轩楹清影落樽斚登髙自舒啸闭户絶车马悮疑天台路岂比东林社容膝易爲安劳生彼何暇希年乐期颐短歌咏风雅汨汨势利徒此意识者寡我亦山野人相逢在林下可怜归无庐何地种松槚安得结白云愿同巢居者
　　甲辰四月二十五日过西宫谒别韩治书公衡
　　舆疾出城西仰天发长啸山川莽回互云物相炳燿薰风涤烦襟旭日明逺照人生独何爲薄俗畏讥诮昨日长男归悲极还一笑连年遭乱离辛苦遁边徼折肱指欲堕忍死事忠孝三子在目前宁论贤不肖茍遂骨肉欢焉能羡华要道经神仙宫霜威宿廊庙劲节髙抗云雄文逺埀教再拜韩荆州微公孰同调
　　笑问镜中客
　　笑问镜中客胡爲太瘦生非闗作诗苦岂爲慕时荣毋乃禀受薄况当灾患婴忧国常恻恻立身独惸惸粝食每不饱壮怀空自倾夙耻混污浊何由表忠贞汝舌虽能言莫与众口争汝足虽能履焉敢万里行飞霜侵汝发浮云翳汝晴握短奚用沐视逺不复明草堂谁与赀石田难爲耕功名淡无味山水故多情爲尔正衣冠勉尔和音声药石但稍稍思虑徒营营应接莫违俗隠显毋近名近名应害道违俗反自轻客笑竟不答掉头气未平掩镜转危坐煦煦朝阳升
　　题扇寄燕叔义郎中
　　千里共明月六合生清风悬知故人意长在相思中天阔雁难到海遥舟可通当年凤台路樽酒别情浓
　　题扇寄安允恭郎中
　　醉别松风台新诗有余韵长幕惭先登分垣霭佳政荷雨枕簟凉榕阴简书静揽辔将南行爲君采歌咏
　　题扇寄李光载御史赴中台
　　松防俨台署肃肃秋霜寒送君万里道雕鹗上云端纪纲贵扶植名节由艰难相思海月明惜无双羽翰
　　北山寺
　　闲寻北山寺细读韩公碑緑阴涨寒甃云锁流杯池岩泉冽而清盥潄生凉飔葛巾不漉酒燕喜空遗基寥寥兰亭防千载兴遐思
　　江上遣兴五首
　　江上亦炎热何由息烦襟索居虽爽垲暑气仍相侵移榻小轩侧薰风动髙林乃知广厦庇不若芳树阴乐道嗜泉石荣名慕簪笏智力纷相争黄金彼何物金多身早毙道在名不没君看淘金人寒沙侵枯骨隋侯明月珠照乘光十二楚国惟善人南州有髙士人爲物之灵物乃世之累白璧宁有瑕匹夫岂无罪由来管鲍交岂爲通财论范张鸡黍约奚啻骨肉恩时人急功利古道今罕存方寸隔山岳四海难弟昆穷檐有妇容貌独修洁不受贾客金甘心对明月士茍不得意朝秦莫适越贞女存纲常丈夫愧名节
　　飞来峯【题朱中斋所藏二图】
　　孤峯立云际何处忽飞来千层金碧障万叠紫翠堆坐忆冷泉亭静闻秋猿哀闲情散香墨陈迹生苍苔
　　七古十五首
　　济南名泉歌【并引】
　　予性嗜泉石所至輙访求遗迹兹来山东仅得观无忧趵突二泉余未暇及也因阅地志得泉之名遂次韵成章少资歴览云尔观者当索于声名之外可也
　　济南名泉七十二我欲歴览无端倪玉环金线互聨络芙蓉柳絮迷东西南接石湾岂无路北煮混沙应有泥长生满井流不竭百脉双桃难共提杜康酒醴凝湛露孝感珍珠连蜜脂贤清流庆人所慕圣惠徳馨名可齐登州道士潄玉至金沙观音洗钵携濯缨素取张侯宅云楼疑通王氏谿胭脂浆水碧于染白龙金虎光横霓扈公望水澄爲鉴罗姑知鱼香可稽炉生紫烟晴冉冉车碾芳草春萋萋龙门苦苣君莫饮白花胡桃谁敢梯鹿跑浅井逺林汲鱼池朱公行柳堤共观趵突雪争立常愿无忧云防栖王屋山人酌潢潦【李溉之自号王屋山人】樵隐使君闲杖藜【博恰岱尔宪副自号樵隠】匡山书声已絶响大明湖光犹曳绨故乡亦自好泉石但恨未得穷攀跻且还琼岛濯冰雪何日皇华来遍题
　　题蔡仲简七世祖畵卷【米元章书天啓爲芾作江乡晓行九字】
　　米家书畵时所贵天啓墨妙俱名世元章珍重识此图今复流传归蔡氏蔡询爱畵神亦化君惜斯图忆难弟我来把玩秋风前总是江乡晓行意乾坤元气何淋漓硉矹出此胷中竒苍茫叠嶂分逺近缥缈烟树罗参差小桥山客方行处野艇渔翁初起时长江茫茫限南北宛若淮东看山色青山隔岸即江南惆怅干戈满淮北江乡晓天风露寒我独长歌行路难安得小船载书畵送君嵗晚归金坛
　　题方壶爲牛自牧畵罗浮日观图
　　罗浮入海揺坤轴荡漾深涵九渊緑曈曈日观舒红光起看夜半金乌浴金乌浴罢紫轮升照见山人旧茅屋闪闪千岩气欲丹溶溶万顷云如玉是时山人牛自牧曾向山头逢鬼谷归来啸傲对乌君千里罗浮在林麓方壶仙伯天机熟元气淋漓秋一幅弟子得之犹寳笈求我品题期自朂我方卧病如孤鹤斗室瓮大愁局促洒然神气一飞扬立向云间散心目安得与尔临扶桑濯发沧浪睇晴旭
　　周伯温题郑仁可所藏张师防斗泉图
　　居庸秀色连西山五云楼阁空蒙间玉泉飞练散冰雪昔我走马听潺湲南闽回首天万里歴遍好山并好水张公此畵海上来积翠浮岚照清泚观风使者骨已仙玉堂学士诗可传披图怀旧三叹息使我长忆归林泉林泉茆屋青松下俯视白云手堪把山中正好话渔樵江干何用劳车马况子策勲初试官焉能伴我穷跻攀明年花县公事简看畵吟诗春倚栏
　　道山饮渌轩题海潮图
　　海门秋髙明月凉潮头雪立千丈强皎如匹练横潇湘素霓天表骖龙骧雷轰马突飞电光胥魂怒激天低昻银涛如山势莫当灵怪出没神蛟藏我昔弱冠游文场江楼纵目歌慨慷别来几载归梦长西湖月冷吴山苍云翁健笔图横阳对此恍若临钱塘水渌可飡溪可杭中洲留客情不忘爲君三叹题髙堂
　　石行爲贡尚书赋
　　尚书阶前有石流落江湖旧曾识当时从者惜余赀今日移来乃神力初看尚尔混泥沙熟视洒然供拂拭黑云风断涌峨眉紫气霞开见灵壁终朝静对无磷缁扣之则应声相随梅花防防上乌几柳丝绵绵萦砚池湘沙惊落孤雁鹜东海跃出生蛟螭千年谁凿混沌窍半夜悮击珊瑚枝人生遇合还如是尚书感慨亲留记娇容丽质岂髙人错节蟠根知利器坡仙空作仇池梦愚翁信遂移山志爲公歌此石行飒飒霜风动寒翠
　　人面竹杖引寄贡尚书
　　白石岩前谢家谷斵得杖名人面竹映书恍恍嘘青藜入手温温如緑玉山中扶我蹑云峤三十六源沂水曲此君标格特瑰异识面何须见眉目苍然劲气傲蟠石错节盘根心所欲临流顾影动蛟龙敲户闻声走童仆相随数月殊未厌愁入市廛悲局促南湖使君栖凤台景仰髙风隔川陆愿言持此青琅玕万里云霄永相逐
　　送黄子震员外还中原
　　去年王师驻河北使节皇皇照阡陌秋风连辔入南闽走也沗爲藩幕客莲花峰前逢驿骑三山楼上话畴昔追忆京华曾会面岂知海峤重相值积学蟠胸有六韬开边决胜多全防檄传江右输忠欵捷报湖南破勍敌天戈北望剧云霓铁马南行复疆域纳叛遄当下两淮僭封断不容吴国中兴太尉自天生工部郎官爲时出南风瀚海波涛穏千里归心舟楫疾緑树园林锦茘红黄云城郭旌旗臼天涯黎庶具壶浆力解倒悬君莫惜
　　通州宿慈恩寺简古源上人
　　何年突兀见此屋结构凴髙瞰河曲春风吹客出京城身世渺然犹粒粟平生壮怀独登楼况有轩槛当城头东郊日上宿雨散北郭天净阴霾收师来一笑忘坐起我本与师同浙水途穷试覔浮海桴才短犹惭续貂尾问师今派濬古源清激冰壶涵表里银汉耿耿上通津溟渤滔滔下无底嗟我莫如方外人苦被簪绂萦凡身漫采秋兰泊湘渚还寻渔父渡江滨
　　中秋瑞龙寺玩月
　　年年今夕是中秋今年今夕月几望又向龙山翫月明恨不此时登百丈百丈峯头天宇寛桂树婆娑风雨寒嫦娥冰奁未全啓神仙寳盖遥相看羽衣乐奏流霞宴六六洞天光作殿欲伴羣仙捧夀觞絶壁丹崖路如线山僧有酒浮金波已一醉同髙歌明朝归去还对月百尺楼中秋更多
　　登大巽峯宿山家
　　千仭冈头十二曲夏日来登大巽峯俯见沧洲树如荠遥惊叠嶂云犹龙半天风雨非人世万壑松杉生海风小楼夜坐耿不寐赖有斗酒浇竒胸
　　清泠台
　　清泠台前风露凉乌石古桧蟠云苍中秋明月海天阔万里一色山河长天秀岩前望海亭月华如练照清泠却从东壁重回首石磴阑干出翠屏
　　题赵伯雅所藏张师防柯石图
　　苍烟黯黯蛟龙窟古铁棱棱狻猊骨空林无人山鬼愁赵君何从得此物枯梢怒号天雨霜苔花满地雪衣凉题诗坐忆江海客醉墨一洒秋淋浪
　　寄题林伯升竹雪斋
　　故人爱竹盟嵗寒朔风吹老天台山皎皎羽衣奏广乐森森玉笋清朝班开帘月上素光凝入室风生鸣佩环何时击节披鹤氅爲君醉舞琼林问
　　题柯允中所藏张师防云山桧石
　　天风吹山云满地絶壑层峦结苍翠倚空双桧苍龙蟠迸石流泉羣玉碎栎山张公笔力遒文彩复见柯丹丘登楼看畵嵗将暮藤萝绕树风飕飕建州别驾称人杰风骨棱棱如桧石长材岂肯混荆榛爲君题诗三叹息







　　钦定四库全书
　　樗庵类槀巻二　　　　　　明　郑潜　撰五律三十四首
　　与鲍仲安伯原汪子翼泛舟竹溪寺访友不遇诗
　　乗舟泝清溪来访古招提树影涵波静桃花隔岸迷林深疑隠豹潭黒欲燃犀胜赏无终极留连日又西
　　陪夏广文先生饮夜归偶成
　　梅所一尊酒归来池馆幽含风凉饮雪对月醉梳头爽入枯肠润光分白髪秋眀朝追往事还忆在杭州
　　又题精严寺诗
　　云外絺衣润松间鐡杖鸣度江潮半落到寺景全清万象精严域千年悟觉城卷帘秋气肃归棹月华眀
　　过沙湖
　　天隂惨平野风急过沙湖堤树千行瘦昆山一防孤程期思朔漠游赏负姑蘓何日能来此红船载酒壶
　　过浈阳峡
　　清絶浈阳峡秋过客思惊风篁疑列防烟树似屯营水毒人多瘴山辉石有英峒猺何日息犹自滞官兵
　　曲江西岸晚歩
　　舟泊双江渡行过西岸村攀梅憎竹刺借草爱榕根白石流波滑青山野烧痕家家椎髻女汲水到黄昬
　　次韵
　　山从逺浦尽路向断桥过破屋鸣春雨寒潮送晚波故人耀华毂小隠隔蓬窝出处从吾好前川寄一簔题文公书光风霁月四大字平章燕公将搆亭滦阳以此为扁
　　行乐归沂上阳和满座中精神秋沆瀣胷次玉玲珑草色浮动花隂上几浓乾坤清淑气分付在吾躬宇宙自风月千年犹一心典型尊道綂翰墨照儒林芹泮香生席薇垣月满襟将归滦水上堂构表登临
　　黄河纪险
　　舟溯桃源县朝盘未及餐沙崩廽柂折风急下篷难欹侧中流过颠危两岸防逺方脩贡职河伯肯相残
　　此中真意亭闲赋
　　虚亭无户牖三面是青山林影斜晖外泉声夜雨寒浮云时去住独鹤自知还防得此中意澹然心事闲
　　过野狐岭
　　囬首野狐岭山川地势髙中都开堡障纳鉢隠堂坳帝业雄三辅王师蕴六韬秋风淮海上黎庶望旌旄
　　送戴孟韫侍宦桂阳
　　送君岭南去最喜桂阳州紫翠千峯晓嵌岩万籁秋公庭如水静书屋傍云幽五马辉光处娱亲足胜游
　　防黄仲言録建士死节事实后
　　逝者不可作佳名今尚存圣恩优死节王事见忠魂愧我谘询后怜君道义敦孰能斩奸佞酹酒荐寒原
　　题曽云巢万里长江圗
　　歴歴东南景平生万里游江光连海逺岚翠近天浮小艇烟林暮羣鸦埜树秋乱离犹防畵吟思绕瀛洲
　　连江舟行十首
　　避瀬沿崖曲凭危缆树髙浊斯聊濯足深矣讵容篙并力怜舟子无功愧我曹晚来何处泊清啸答松涛篷防观物化幽兴亦无涯翠篠抽黄箨青林蔓白花蜗涎光暗石虫蜕聚浮槎小憇崖瀑清风试煑茶暮宿依沙觜朝行亚树腰乱山云作雨一夜水如潮激石流还逆涡势未消山灵应迟我莫叹客程遥信宿双符峡滩髙不敢牵洪涛迷望眼飞沫洒吟肩众力千钧勇防生一线悬埀堂念眀训吾命付苍天秀色千叠寒光凝九渊土膏常产锡石髄亦成不借氷霜力应滋草木妍我行圗畵里何得有尘縁引棹资修绠攀萝蹑断蹊浮屠如笋立絶壁与云齐峡恠风雷壮天悭象纬低舟航从此过不作武陵迷絶顶崖崩堕中流虎怒蹲还如灔滪峡岂是谢家墩古木时栖鹘深林夜呌猿惜无防凿力浩浩达龙门曽赋楞伽峡灵竒不可模琼瑶镌作骨翡翠淬为肤鲛室氷分缕龙湫月防珠何须问瀛海身世在蓬壶幽邃归无极嵌空尚可慿碧通天一罅秀防地千层环佩鸣绡幌珠玑络锦缯浑疑接仙驭箫韵下崚嶒千尺苍崖裂银河一派流初疑庐阜晓还忆石门秋练带何由防珠帘不可钩海风江月咏应继谪仙游
　　寄题安允恭员外双清亭
　　君家好池馆水竹喜双清湛湛春波渌萧萧夜雨鸣氷壶悬翠节玉露滴金茎漫笑沧洲客长竿钓月眀
　　松台即景
　　南闽緫炎热地僻且从容松垒风声细淇园树影浓緑筠生玉版丹荔熟金钟但恐村醪尽何愁客思慵
　　述懐三首寄傅忠卿照磨
　　一家三十口此地几经年去国犹覊旅观风实备员漫迁谯郡佐终作武夷仙嵗暮谁知已梅花照简编去嵗天屏客今年又再来屋存兵火后民借抚安囬带雨分畦菜寻春折岭梅渔樵喜相识鸥鹭莫惊猜风雪连三日溪山异昔时牕眀宜纸帐玉立见梅枝薄宦身为累丰年瑞可期榕城春色好何以慰相思
　　送辛惟一舜中
　　夜雨凉生夕幽居独起迟烦君移小艇别我到阳岐碧障开莲萼青林熟荔枝同舟陪使节须为道相思
　　送董之瑞
　　送子京师去宣文阁下行温然文翰质借甚典书名苜蓿朝餐薄梅花夜梦清授经双白璧珍重淑诸生
　　得家书书懐
　　书喜新秋至人从故里来忧心烦老母疮苦念婴孩白髪都门栁清心庾岭梅防名万里别时序复相催
　　北髙峯
　　重寻六桥路再上北髙峯俯见海潮立遥怜秋雨空絶壁出危搆乔林殷暮钟披圗一懐旧杖屦何时同
　　七律五十二首
　　送金孟章
　　遥瞻鹤驾驻河东海峤无由达寸忠宗社百年恢盛业君臣千载庆竒逢陇云簇仗旌旂晓山雨清营草木风南北共朝氛祲息问安趋觐大明宫
　　子行快意渉沧溟六合薫风似砥平笔下藻词华濯锦袖中龙剑影含精十年旅食同忧患万里供输独逺程頼有江山容老病一尊临别若为情
　　一尊临别情何极三叠阳闗曲未阑海上楼船风却暑山中书屋雨生寒纪纲剑郡存嘉绩从事薇垣获上官清白相传家训在承恩归早奉亲欢
　　忆昔观风歴太原马惊伤足漫乗轩半生意气摧长辔千里尘沙逐短辕病骨至今难鹄立壮心空自易鹏骞故交万一怜衰朽尚拟余生报国恩
　　题孙彦周亷使双溪卜隠圗
　　海上青山翠欲流双溪如带绕中州飓风不动楼台稳蜑雾初开岛屿浮紫防入云秋岸帻清源过雨晚移舟使君拟卜泉南隠载酒何时覔旧游
　　题云峯寺
　　云峯迢逓隠林丘嵗暮天寒忆逺游双沼流泉氷影动四山凝雾翠光浮昔时相国人安在【寺本宋相陈公所建】此地懐乡客共留老衲退居功行满挂冠何日住沧洲
　　陪靳利安检校游了山灵岩寺留题
　　乱云深处出双尖环列冈峦具尔瞻石髪栉风分翠鬒岩泉透日下珠帘露寒仙肘声容见云护禅衣法律严喜共清游归路晚緑隂亭槛草纎纎
　　江上漫兴
　　卧病岐阳四壁空沧江烟雨浩无穷宦情岂似诗情好酒兴何如睡兴浓扪虱可谈当世务攀龙难遂济时功云防万斛输京国谁念苍生涕泪中
　　过方山近城田畴蔚然喜而有感
　　西峡渡舟潮水平篮舆归路午风清河流合处緫入海山势方时才近城緑野熈熈民乐土红巾扰扰将偷生观风问俗惭吾事深谷何时遂耦耕
　　景州阜城道中
　　緑水池塘已沤麻青条杨栁未开花途中物态凄凉甚马上春风浩荡加最喜南征多防报尚思东歴息纷哗十年重忆经行处夜半寒増雪满车
　　寄饯林伯升郎中
　　拜命青宫出太原逺临闽海抚黎元连年贡赋疲民力万里优蠲荷圣恩驿舍留题诗当畵江亭懐友酒盈樽欲吟雪竹惭才短佩玉锵锵上掖垣
　　忆昔
　　忆昔初为丞相掾薫风踈雨渡滦河东门日出车马集北阙天凉冠盖多漫忝姓名登栢府惭无篇翰着銮坡攀龙尚想风云防此日空山伐木歌
　　忆昔省台重辟掾东华门下肃霜威方陪獬廌趋青琐又送防龙上紫防脱頴已殊毛遂荐承恩空负老莱衣东门诗酒追游处月冷辽天鹤梦飞
　　忆昔延春新拜命春坊正字荷恩私晓随阁老归端本日侍储皇备羽仪居近蓬莱云满坐行过太液月当池礼成郊庙叨从事独记挥毫赐字时
　　忆昔元正万象新九天云气动龙鳞朝囘佩印还乌府公退乗骢出紫宸中国山川频问俗长沙民物倍伤神三年洒尽思亲泪报主忧时志未伸
　　忆昔宁亲到上都太平天子改元初金丝是处喧楼阁纨绮无时照里闾细数光隂秪叹息旋瞻物色但踌躇眼前喜见当时旧碧叶宫槐防玉渠
　　忆昔西游变姓名猎围屠肆狎豪英淋漓纵酒沧溟窄慷慨狂歌华岳倾壮士有心悲老大穷人无路共功名生涯自笑惟诗在旋种芭蕉听雨声
　　吴主一惠墨并圗书不至诗以促之
　　万嵗寺前松露香先生制墨已成庄元圭锡瑞余波润古镜蟠龙防漆光铸就铜章秦篆小编成韵説文长料应未进蓬莱用不肯分辉到草堂
　　除夕述懐
　　朝廷故旧音书少乡里亲朋防乱余粮絶屡烦僧子借园荒时倩野人锄清隂绕屋宜松竹遗泽传家畏简书守嵗不嫌听夜雨圣恩如海浃郊墟
　　七夕有送鸳鸯荔枝者
　　人间七夕是佳期喜见鸳鸯结荔枝仙子玉炉丹颗颗郎君金带实累累芙蓉并蔕那堪折连理交柯漫尔为诗句也应分巧拙天孙云锦照书帷
　　奉和经畧使李治书还朝诗韵
　　九重应念海天遥万里归心赋早朝北阙风云防盛防南闽氛祲喜全消眀公报主终经国贱子思亲忝贰谯五月沧溟防柁稳荔风梅雨夜催潮
　　次韵贡尚书江南洲访陈吴二隠君
　　故人已作絶交书何处江山可卜居古道怜君交谊重清流愧我宦情踈松林草緑闻嘶马萍沼荷香见跃鱼政欲过门无尽兴负荆何必慕相如
　　题息斋南风堂松竹圗有欧阳虞掲诸公诗
　　京师阅遍名公畵此巻传来乱后防满纸烟云元气湿半轩苍翠日光寒文章阁老仪鸾凤江海覊人佩蕙兰空忆南风悲嵗暮独怜松桧照琅玕
　　次韵答乌孙员外延平见寄
　　王师百万控荆蛮颇牧萧曹济世艰一代中兴全治乱十年薄宦半幽闲未观海北雷阳俗且防江南雨后山羡子泠风増意气剑光时复映酡顔
　　存瓢诗
　　乱后惟存此一瓢许由世逺孰能招思亲恨酌南溟水忧国愁翻北海潮松下无声何用弃壁间有影莫相邀富沙春色浓如酒与尔寻芳过野桥
　　隆平县道中
　　东来钜鹿犹无驿西望隆平始有山春色隂晴宜马上土风淳厚见民间原田毎毎黄牛健野水泠泠白鹭闲遥想松防封事少逆鳞无复列清班
　　柏井早行有懐
　　栢井朝行过短亭日髙犹未出林坰逺山积雪连云白隂壑层氷带石青一寸丹心思伏阙十年甘防负趋庭都城春暖桃花发遥忆羣仙酒未醒
　　故闗和田文举宪幕留题
　　庾岭行来见故闗居庸北去复南还年光荏苒宦游倦旅况萧条诗句悭毎忆楼船临海上岂期绣斧出云间畏途何日氛埃净归去林泉学驻顔
　　甲午分台上京和王本中都事过居庸闗韵
　　云邉薄雾初开障雨后清风不起沙路入天闗还作客境非人世欲忘家涓涓石溜鸣苍玉闪闪林霏防霞一望浮屠遍山谷南薫偏发傍岩花
　　奉寄宣政院使士亷公
　　滦河流水绕郊扄几度令人忆上京诈马晓嘶趋内苑香车晴碾过西城客来氊帐书声静公退松亭乐韵清江汉秪今犹阻隔愿宣徳泽被羣生
　　送彦斌弟还侍
　　我方避地贫尤甚子独还乡嵗又阑浮世风尘妨孝节平生事业负儒冠空懐鹤禁陪移歩逺愧鸰原捄急难千里畏途当自爱北堂珍重慰加餐
　　次韵刘庸道见寄
　　万里乆辞天北闗一丘今寄水南山且容茅屋林邉住莫羡楼船海上还佳客移尊丹荔熟髙僧下榻白云闲墓庐西望松楸长肠断樵川碧玉环
　　题考亭书院手桧
　　先生自植庭前树今日人防手泽存元气敷荣关造化孙枝繁衍防丘园四时不改风烟色千载犹承雨露恩更喜天香满书屋逺将孔桧与同论
　　送刘元善之淮东运司
　　刘郎本自神仙骨漫向人间学簿书未必纒腰骑有鹤可能弹铗食无鱼风前玉树人争覩露下金盘酒不虚盐防岂淹经济畧一钱珍重旧声誉
　　题望海亭亭在乌石山之阳平章燕公所建
　　瀚海苍茫际逺空危亭极目兴无穷潮平五虎风涛壮波撼三山地势雄华构入云嘘蜃气金樽邀月咽龙宫登临又喜楼船近心逐川流日夜东
　　刘中书园亭
　　云收緑野半晴天料峭寒欺淑景妍平逺山川笼薄雾浅深杨栁带轻烟且防金谷花妖艳宁怨兰塘草郁芊路入侯门春寂寂空余廐吏拂香韀
　　题孙子起防川八景
　　西岩暝雨晓峯云野渡中流漾夕曛潭水镜寒涵夜月屏山锦暖缬春芬绕林鹤唳松间听夹岸莺声栁外闻待得双桥雪晴日规川移棹访孙君
　　题陈贯道天梯胜槩圗诗巻
　　锦城山水足游遨万里轻舟泝峡劳云净峨眉防古雪风防灔滪听惊涛相如文采琴台暮诸葛功名劔阁髙不用登临倍惆怅颂成蚤拟继王褒
　　题元大亨宪副西轩
　　堦前緑竹添新笋户外西轩对夕阳公退有时延好客昼长无事蔼清香踈櫺月白秋如洗四座风生暮更凉记得清河同庶役丰碑千载独传芳
　　拜忠穆公墓
　　紫芝山势欝嵯峨俯瞰层城近带河一代杜鹃称絶响千年石兽卧荒坡隂隂宰木春逾茂粲粲宸章墨未磨景节永懐敦古谊临风酹酒独悲歌
　　纪梦书事
　　日射防毛彩霞龙冈联辔踏晴沙笑趋宸德书香近竚立慈仁树影斜茶罢挥毫乌府润讲余进帙侍臣夸分眀畴昔滦京事梦觉丹山噪晚鸦
　　偰元鲁应奉溪居卧病寄此懐之
　　笑捧天香出禁林归来闽峤嵗华侵春晖报母心逾苦甘防娱亲意独深隔岸园林江濯锦临风阑槛竹鸣琴长卿多病无由见咫尺相思隔海岑
　　寄酬全以文叅政
　　卧病经春鬓欲斑逺劳书札到空山已拚樗防成沦隠岂有筹谋济世艰万里云霄黄鹄举一溪烟雨白鸥闲眀公忠孝恢前烈拭目旌麾早渡闗
　　定兴县有年堂和本中参政留题
　　乌府追随记昔年赋诗联骑出燕然掾曹愧我无三语时论知公有二天西省春风人似玉长沙秋晚树如烟有年堂上思归客闲却渊眀种秫田
　　题兴化龙纪寺仪凤楼【寺近九鲤湖】
　　深林幽径出平原野水新畬带逺村父老焚香瞻使节禅僧开阁驻轺轩緑隂匝地琴书静叠嶂连云草树繁夜梦九仙贻好语登楼髙兴欲孤骞
　　雨牕有懐雪鹤山人
　　大象峯前华岳庵雅宜樗防此投簮髙僧载酒来山北故友移家近水南尘世干戈将厌乱道林风月遂幽探何时雪鹤能相过松下鸣琴兴未酣
　　王晦叔次韵答虎仲威见寄
　　春来行乐负芳草不见良朋过逺村云气有时生石磴风声终日在松轩羡君壮志超前烈老我丹心忆至尊倘肯携书作邻并山蓬户竹为门
　　次韵答朱子中太守见寄
　　万壑千岩路欲迷云中仙馆昼闻鸡不嫌小室名匏寄更拟危巢伴鹤栖磻石防当来币聘柴扉难可着轮蹄自怜贫病身无补乞与残年夀菊齐【朱公年近八十有夀菊堂故云】
　　水监双清亭与时敏联句
　　毎厌风尘思海峤不知城市有瀛洲青山西去岚光近紫阁前临王气浮小艇半横莲渚外好风多在树枝头何当载酒频相过笑倚阑干对白鸥
　　寄汪季佩
　　外兄作尉金溪上贱子迎亲南浦邉防棒政闲惟禄养敝裘时改复谁怜巢居云气熏圗畵部曲春风乐管弦喜仗周郎问消息书来珍重恵华笺
　　寄黄存斋
　　南田隠君七十余眼眀犹堪细字书挑灯读易山月落把酒赋诗秋雨踈可怜邉境尚带甲何日故园能荷耡因风折梅问安否惠我佳报今何如
　　寄邓子方
　　云鹤去山人不逺近闻复在西来山瑶琴夜防江月白防笔醉洒湘云斑四海交游成阻隔平生嗜好只清闲何时过我论心曲林下柴扉昼不闗
　　五排二首
　　为居中御史题【并序】
　　仆与居中御史公坐竟日春气清淑宪治肃然牒诉不至使人心旷神怡诚可为一道得人喜因观如松堂记犹在松防况四海一家岂分中外声教所暨无逺不孚遂成二十四韵少摅鄙懐且以自励
　　谏垣崇柏府察院表松防执法昭乾象郎官应列星九重资耳目四海防风霆清浊由泾渭聪眀在视听按廵遵旧典咨访靡常经出使临分署如松揭广庭应储梁栋具俨对雪霜形挺特标孤峙芳华徳比馨云烟春霭霭风雨昼冥冥贞白梅同洁敷荣竹并青嵗寒知节操品彚仰仪刑大厦须扶植颠崖頼底宁何惭蜀庙栢曽阅舜阶蓂缥缈闻天籁蜿蜒隠地灵气盘龙起蛰风度鹤梳翎藓晕衣新绣膏眀刄发硎居然立霄汉飒尔击沧溟杜甫遗诗本毕宏开畵屏才踈叨茂选亲老觊脩龄济济山东士萧萧歴下亭风惟黾勉顾影独伶俜兴已辜泉石行当戒井陉歌謡采田野声迹达朝廷漫续斯堂记期防不朽铭
　　题寒碧轩
　　不负沧洲约停桡访玉溪水从阶下响人到竹间迷牖户寒光动帘栊碧浪低緑隂侵坐冷香雾拂云齐俗士何由造幽禽自在啼墙东盘石径篱外筑沙堤凉月连宵好秋声入暮凄防防龙起蛰还许凤来栖书帙从児读壶觞待客携他时重相见当作浣花题
　　五絶九首
　　山居杂兴五首
　　雨余见梨山双峯更叠出白云绕山飞半空青突兀桃枝青入檐竹影翠当户送客过溪桥归来对风雨墙头桒椹落树上春鸠鸣独立衡门晚满川云气生读易北窻前不知日已暝新月悬林端松风洒萝径读书岂在多适用一编足君听刍荛言可备太史录
　　题柯敬仲竹木
　　丹丘神已化竹树动寒飔自笑乗槎客相防鬓欲丝
　　七夕答王诜
　　纨扇香云薄絺衣玉露凉相思共今夕星彩动秋光
　　题淘金驿
　　至寳埋沙泥良工日淘洗大道在目前求之亦如此
　　春山瀑布
　　一夜春雨过千崖飞瀑多青楼防珠箔碧障列银河
　　七絶四十九首
　　题欧阳承防所书扇面
　　玉堂学士笔如椽纨扇新题到海邉记得凤池春宴罢紫毫香露洒银笺
　　题扇寄友人
　　欲买扁舟访武夷棹歌声断白云飞幔亭秋早多眀月载酒吹箫入翠防
　　舟中作
　　平沙烟草牛羊集逺岸风林鸟鹊分共喜扁舟向南国岸防冲破渡江云
　　有懐知已
　　秋草连天山色青穹庐咫尺隔蓬瀛应随凤驾游仙阙月下时闻玉佩声
　　题水竹居
　　苍茫海色栖寒碧知是仙人水竹居凉雨洒牕秋满坐清风绕屋水循除
　　自髙唐州至齐河夜题纪懐
　　东行初喜见青山山色偏宜马上防明日济南公事简玉泉飞雪潄清寒
　　驿程迢遰到齐河农务森森生意多圣主毎忧民力困官输犹自急征科
　　勤政堂中夜话迟清风生坐觉霜飞山东羣盗今安有使者何烦着绣衣
　　戯简翠林长老求茶
　　象峯深处得先春簇簇金芽入焙新賸与老禅醒醉梦也应分惠到山人
　　建南九曲櫂歌【十首并叙】
　　余卜居建南梨山之阳川原夷旷如在故乡心寔恱而安之始至龙池山下僦田庐以居亡何复迁游川詹氏别墅秋日与客临眺穷山水之胜虽兵燹之余而人烟夹岸参差相望清流九曲萦带前后村墟隠显如郛郭白鹭集于犹慕紫芝产于庆源气和土腴嘉祥斯应相与濯清泉憇芳树分鸥鸟之晴沙让渔樵之行路因放武夷防流而咏歩月而归富贵浮云何有于我思昔忠穆郑公节义表表至今里名将相人懐犹慕岂偶然哉予也淹于此何敢追踪先达姑以识其景仰之意云尔
　　一曲仙溪汇众流石梁凿断始通舟风生倚竹秋声早露滴金盘紫气浮
　　二曲人家是后塘廽峦叠嶂互苍茫小桥南望秦溪路先到宜君五马坊
　　三曲迢迢山下村平林脩竹暎丘园龙池不竭春如海忠穆余波及子孙
　　四曲横山接郑墩平川旷野见前村渔歌晚渡黄龙圳樵唱时闻大有源
　　五曲萦纡清浅流仙源流水不容舟人家门巷成墟市阳泽桑麻防墓丘
　　六曲中流注碧潭集贤斜对寳华岩秋风诗客歌芝陇落日归僧入翠岚
　　七曲清陂障断流农家篱落半沙洲数声长乐踈钟晚栖凤桥邉景最幽
　　八曲云山好卜隣楮衾萑席不忧贫水邉照日铺晴雪竹外含风织翠茵
　　古道通津近万安石湖云绕福台山游川何处堪招隠春在沧浪九曲间
　　棹歌声逺幔亭空千载沧州兴味同今日紫阳山下客他年人唤采芝翁
　　入京
　　端本堂开正万方儒臣日日近储皇讲眀治道称尧舜歴览人文备宪章
　　洒天马乳秋先到卓地鸾旂驾欲囬漫拟颂诗随警跸愧无才力佐霜台
　　上京行幸词
　　羣山如畵列层城佳气滦阳此上京四野穹庐环魏阙三宫仗马拥霓旌
　　眀徳城南万骑过御天门下百官多箫韶九奏风云防嵩岳三呼景象和
　　宫草葱茸拂槛青苑中麀鹿自和鸣云邉仙子锵环佩日暮君王幸穆清
　　宫树行行宻覆墙雨余沙净碧云凉锦衣花防金鞍马防仗红旗夹道光
　　红云霭霭防棕毛紫凤翩翩下防绦武士承宣呈角触近臣侍宴赐珠袍
　　近西穹帐是青宫瑞霭祥云晓日红寳扇初开颜似玉金舆方驾气如龙
　　送别燕叔义之广东
　　过了梅闗到五羊满懐秋思洒飞霜罗浮山下梅华月千里相思梦亦香
　　山行五首
　　两山之间六七里一岭上头千百盘木杪见天披宿雾云根坐石潄风湍
　　深林无路饥猿啸孤嶂镵空山鬼愁自信凡躯换仙骨振衣飞歩过山头
　　千林竹死皆成纸万陇丛生总是茶空谷云深疑路断緑隂流水有人家
　　深谷人家尽力耕老翁稚子笑相迎但愁官府徴租赋不识风尘有甲兵
　　闭门髙卧夜空山酒防酣睡兴浓月照纸衾浑是雪道人身在白云中
　　清溪道中
　　平冈百里青草齐草间鹧鸪朝暮啼隂云淡日好天气风卷野花随马蹄
　　次韵题王仲肃书方畵壁
　　野石层层立翠螺幽篁苍树晚烟多梦囬浑作江南防满壁秋声落磵阿
　　石门对酒
　　故人送我青田酒载到石门山下开坐对银河酌琼液千年鹤亦飞来
　　蜀山雨霁圗
　　闽南随处好山川叠嶂平林俯钓船争似春风登蜀道半空楼阁五云邉
　　歌风台
　　硉矹髙台沛水涯英雄千载故乡思云飞风起歌声断落日萧萧草树悲
　　题梅寄王维善经歴
　　春雪飘香度桂林海邦万里见天心使君欲试调羮手坐待花残防緑隂
　　题梅花寄仲良御史
　　山中拾得琼瑶树寄与霞州御史家自是南闽春信早东风开到北枝花
　　与宋景璋刘彦賔登崧台寻乐亭诗
　　断虹阁雨横东嶂斜日栖云隠暮林尊酒一时江海客布衣千载圣贤心
　　题墨梅寄理惟贤大使
　　皇华使者岭南囬阅遍天涯几树梅诗巻满床香不断为君临得一枝来
　　题畵梅
　　上苑孤芳过眼稀心如鐡石苦相思三山海畔黄昏月雪防寒梢蝶未知
　　感懐
　　清眀不雨只狂风竟日尘沙起半空四海疲民皆白骨人间无泪洒春红
　　男児盖棺事则已壮士防劔歌莫哀功名富贵我何有松菊田园归去来
　　次韵周叔维竹枝歌
　　东淮时味颇清嘉莲实累累小胜雪藕松甜丝万缕令人吃着便思家
　　月河守闸问船开闸上新痕长緑苔恠防篙人相唤急西江又有使臣来
　　登能仁寺塔
　　独上浮屠第七层乾坤万象见觚棱东山吹老庐山雪却卷江声入建瓴
　　长庐卧病简枢宻院掾陈子恭
　　海口云航浪接天故人戍动经年独怜南国思亲客梦绕梅花庾岭邉









