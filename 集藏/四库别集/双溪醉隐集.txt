双溪醉隐集　　（元）耶律铸 撰　（清）李文田　笺 

　　●目录 

　　序 
　　提要 
　　卷一 
　　卷二 
　　卷三 
　　卷四 
　　卷五 
　　卷六 
　　跋 

　　●原序 

　　中书省掌书记李暐一日抽书一编诣余曰此双溪之歌诗也即公蒙年所为者约千首且十窃其一焉并附近作共得一百五十余篇离为五卷今欲广传之庶在绮纨者见而思齐焉因之可以起吾风之已偾者也请子文以引其端幸毋让余受而观之见缰龙轭凤鞭虬笞鳌以来其变极其所变而发诸心思则罗云縠月纫秋藻春以尽其情噫实天下之奇作也如金檠夜延萤烛暗翠帘风窣月钩闲此时年十五耳南汉水干秋饮马五城霜重夜屯兵此又十七时语也盖天与之性发言便高公讳铸字成仲双溪自号也公以东丹王之后右丞文献公 【 履】 之孙中书令玉泉老 【 楚材】 之子铄尽贵气屈己以下人刮去骄佚折节以读书及所为诗文又如此在天地间岂易得哉故乐为之引甲辰年上巳日龙山居士雁门吕鲲书 【 文田案吕鲲字龙山集有倡和而今元人集无吕鲲盖亡久矣当时犹假赵吕序跋以为重今则赵吕反藉双溪以传其名著作之信今传后亦何常之有哉】 诗之为义也大矣哉三百篇而下离骚经得风雅之变秦亡汉兴王泽未远元鼎以来河梁之别始作得离骚之变也黄初绵络以至于大业之际诗文比比而出大名于世者亦不可多得汉有苏李魏有曹刘晋有潘陆宋有陶谢而已是故遗风不泯焉武得再造徐庾淫靡尚且存焉为陈子昂一变而至于鲁为李太白杜子美再变至于道退之后来使文起八代之衰道济天下之溺于文章慎许可至于歌诗独推之曰李杜文章在光焰万丈长及乎天宝乱息大历元和诗律再变以至今日矣呜呼风雅不可复得见唐人之余烈斯可矣雪浪斋日记有云建安纔六七年开元数两三人则所取其难如此又云书止于晋诗止于唐诚不诬矣若李若杜若韩若柳岂愧六朝诸贤与国朝自取魏以来诗人益盛余尝在贞佑季年 【 文田案贞佑为金宣宗年号元太祖以章宗泰和中称元年至金贞佑则太祖末年征西域时矣赵著作此序时已入世祖朝不应仍称金号但金灭于太宗是时元尚未灭金也玉泉即楚材号此二诗今在湛然居士集中要之贞佑中楚材诗集未入金国此必后来始见之耳非实语也】 亲见玉泉大老怀亲诗云黄犬不来愁耿耿白云望断思依依欲凭鳞羽传音信海水西流雁北飞又云黄沙三万里白发一孀亲肠断边城月徘徊照旅人所以见哀思之情极矣又和人诗云仁义说与当途人恰似春风射马耳此见感愤之怀亦已极矣思之有以见唐人之余烈焉双溪成仲即玉泉中令君之子也生长北溟十三作歌诗下笔便入唐人之阃奥尝作高城曲云城高三百尺枉教人费力贼不从外来当察城中贼又日将出带将来小胡笳拟回文莫春曲磨剑行春夜吟独倚门之类皆十二时作也又阴不雨惜花吟琵琶调公子行广陵散十五六作也又赠坐竿道士水平桥题蓝采和早行吟十八九作也又山市吟莫春对花寄故人题牧牛图二十一二作也则知兴寄情趣前人间有所不到者此诗向时往往传至燕台人初未深信及其去岁秋八月来自北庭大葬既已明日首礼于香山寺元吕 【 文田案元吕当即吕鲲表字】 及余从行礼成长老拂几捧砚请各赋诗双溪即书古诗云渺渺入平野悠悠到上方云间见天阙回首超凡乡元吕垂书余亦落笔既而双溪复次元韵云人去豪华山好在梦回歌舞水空流又次余韵云翠辇不回天地老白云飞尽海山秋时已夕矣不及次吕之韵会九日登琼花岛用吕香山诗韵留题云蓬莱宫殿遗基在休对西风子细看又载观次韵之作如兰依修竹菊映青松辉彩省净气韵深长便觉首倡大似落絮飞花虽有流风回雪之态岂能伦拟未几复书途中之所作云松声曲春雪谣蛰龙兴雨图休嗟行路难大传燕市使向之未深信者私用惭怍自是与燕之士大夫唱酬无虚日每一篇出识者益增叹服不及悉书俱在前帙或谓余曰双溪自十三以至今日方二十有余便入唐人之阃奥而雕虫篆刻白首坐窗见之者莫能何谓也余曰夫骥骐堕地一日千里驽骀百里十驾而始至分也又何足怪欧阳文忠公有云能以技自显于一世亦悟之天非积习致然信哉愚谓源深者自长矣向玉泉作怀亲诗时亦是方冠之时今双溪思亲三绝云一上居庸万里心又一声长笛野云秋又云踌躇搔首无人会时下楼来却上楼有是父有是子良然继作瓮山有感三绝云仙佩飘飘驾彩鸾感之至也又雪后吟立春前一日曲情之至也春日登蓬莱岛首联云既解宝藏秦照胆也须珍惜汉吹毛用事之至也过故宫云柳陌风来雪满沙理之至也拟古云水涵春色柳涵烟半是人间半是仙境之至也以代留别余云燕南春色老燕北草初肥露冷野花瘦月明江树稀又云芳草不随莺燕老好山依旧水云深远之至也惜乎李子取之不冬词彩风流皆可被之管弦矣容雅而体闲意深而情婉气修而色粹调逸而声谐抑之则纡余委备扬之则条达疏畅得不荡摇性情者哉执此过余求为后引恳切再四义不可辞此非小道实文章之菁华也可以意冥难以言状噫古今之人惟贵耳而贱目特异者乃见此耳不然安能结天下识者之舌也其经国图远之略推贤去恶之心而已形诸歌咏余虽老矣犹可拭目而待续勒铭于双溪未晚云赵着序 【 文田案集中所赠答之赵虎岩即赵着也今集不存】 
　　中书大丞相之子有奇名善为诗余在朔方时尝见其一二骇唶人 【 人：以】 为异及获观双溪小稾始信向所传不谬云赵虎岩吕龙山世雄于歌诗为之序引甚备余辞其赘与古人嫌其少作往往削稾不传如李贺七岁赋高轩过迄于今传诵亹亹在人口不能废则少作何负乎况双溪相门子生长北庭戎马间甫十余岁已能为歌诗至于斯噫亦过人远甚搏而跃之有激颓俗可无传乎门下生秦人李暐明之实为倡而我曹又和之其传盖无疑今双溪已嗣行中书事将见沛然为文黼为卿云蒸为雨露以芘泽天下此特其土苴耳虽然源于细流乃成江汉则是集其权舆与固不可以不志麻革序 

　　●钦定四库全书提要 

　　双溪醉隐集六卷 

　　元耶律铸撰铸字成仲辽东丹王九世孙中书令楚材之子也累官中书左丞相卒追赠懿宁王谥文忠事迹具元史本传楚材佐元太祖太宗平定天下立纲陈纪皆出其所规画铸少而聪敏尤工骑射从宪宗征蜀屡建功绩后三入中书定法令制雅乐多所裨赞经济不愧其父而文章亦且有父风故元好问李冶诸人皆与相款契然楚材湛然居士集尚有钞本而铸集久佚不传藏书家至不能举其氏名惟明钱溥内阁书目有耶律丞相双溪集十九册亦不详其卷目检勘永乐大典所收铸双溪醉隐集篇什较伙有前集新集续集别集外集诸名又别载赵着麻革王万庆诸序跋乃为铸年少之诗名双溪小稾者而作是所作诸集本各为卷帙颇有琐碎之嫌谨裒集编次都为一集而仍以双溪稾原序原跋分系首末用存其概铸早从征伐足迹涉历多西北极远之区故所述塞外地理典故往往详核如据和林城唐明皇御书阙特勤碑证新旧唐书作特勒之误处月丁零二注辨论颇详此类皆有裨于考证又其家在金元之间累世贵显谙习朝廷旧闻集中如琼林园龙和宫诸赋叙述海陵章宗轶事及宫室制度多金史所未及其它题咏亦多关系燕都故实而帝京景物略诸书均未纪录亦足以资博识也至于金史耶律履传元史耶律楚材传均不着其里贯于史颇为不合今考铸寓历亭诗注云予家辽上后家医无闾又五湖别业诗注云余先居和林后寓隗台今卜筑缙云五湖别业叙其迁徙之迹甚详具足以补史之阙矣 

　　●双溪醉隐集卷一 

　　元耶律铸撰　　　　　　　　顺德李文田笺 

　　赋 

　　◆赋◆ 

　　天香台赋 
　　天香亭赋 
　　琼林园赋 
　　龙和宫赋 
　　独醉道者赋 
　　独醉园赋 
　　独醉亭赋 
　　方湖别业赋 
　　四痴子赋 
　　独醉园三台赋 
　　雪赋 
　　听琵琶赋 
　　大尾羊赋 
　　毁假山赋 
　　永歌赋 

　　○天香台赋 

　　天香台赋余作此赋会侄子辈递传诵咏往往质问其所疑余时有瘯 【 音簇】 蠡 【 音蓏】 之疾未闲及为酒所困倦于应对因命书史为音注应其所请以示之 
　　双溪醉隐嘉遯西园而杜私门之请偃蹇栖迟纵适放言惬高蹈养恬之胜地葆光颐真之灵境绿野斯营素意是逞一花一草亲移自植计日成趣唯天香台牡丹为盛婉若羣仙乱摛云锦珠树相鲜琼枝相映英华外发风标天挺精彩相授逸态横出俨保灵和恩华荣命含情延引流风回穴 【 流风一作游风宋玉风赋回穴错迹善曰回穴即风不定貌也】 竞笑应讯幽人径庭 【 庄子大有径庭径敕定切盖吴人呼敕为剔与他定切同李云径庭激过也】 国色天香独占韶光澄心定气延视迫察知其不妄进号贵客名为花王 【 十客图以牡丹为贵客】 唯此姚黄 【 洛阳花木记曰姚黄千叶黄花也色极鲜洁精彩射人有深紫檀心近瓶有青旋一匝与瓶同也开头可八九寸许具有高洁之性道士山居士录曰近心叶细无蕊亦有浅檀肥盛时寸心有绿叶三面面踰寸谓之绿蝴蝶】 穆穆皇皇台隶众芳真其王也 【 钱思公尝曰人谓牡丹花王今以姚思真王也魏紫乃后也故有姚王魏后之号见花谱又曰洛人以姚花为王魏花为后诚善评也】 应道无私应化无方知隐知显知变知常 【 异人录曰牡丹变易千种】 迟流烟景荫樾照阳吸风饮露云卧霓裳魏后延伫 【 魏后见上注】 醉妃小立 【 醉妃红见梅山记】 欲与相扶倚风无力凝笑为容争妍取媚醒酒香艳懒晴天气翠袖扬祂 【 弋 【 弋左脱切字】 示】 柔玉镂刻 【 玉楼璧见花木记】 仙衣戍削镂金丝织 【 金丝绯见丽珍牡丹品】 昭著风流分外旖旎臭味幽远容上 【 上：止】 闲丽素安掩娉 【 音护】 不足程序兰香失气绿华无色脱落尘凡泮奂姱迈表景异致揄扬胜概灵既弥彰运锺盛代诞膺王者之称良有后妃之配英奇特秀望塞华域姿色俱绝势倾人国靡曼则如此光大则如彼不以纯懿尽在于已承天锡之优华 【 天赐紫见总叙牡丹谱】 腾芳声于胜日擅天外之奇名 【 天外黄见海山记】 岂花中为第一尤姿英艳道润金璧姿有余妍艳有余色美不可夺操不可易名有余香风有余味炎而不附寒而不弃远之不怨亲之不比动无所趋静无所避色无所沮心无所觊繇无虑而无营故无愠而无喜守所抱之天真任自然之荣悴信灵根之有托冠四时而为最 【 灵根红见丽珍牡丹品燕南牡丹期在縠 【 縠：谷】 雨前后北地高寒常开在夏日又有秋日牡丹冬日牡丹】 宜其奕叶扶疏宜其名华盛大积于中者必形诸外承休之征于是乎在于穆令闻曾是不已得无令人渴见风彩有绝其伦有拔其萃惟道是从惟神是契不因物而显不附物而起何玉立而不羣何中立而不倚伟英灵之正气呈瑞世之上瑞 【 牡丹有瑞云瑞露之名】 感锺美于所天多化工之为地千葩万卉云屯雾积 【 子志切】 烟披雨沐拥阶抱砌如屏气动色骈肩迭迹于朝会者尤知花王之荣贵倚扇成阴 【 倚扇孙氏瑞应图曰瑞草也一名萐蒲王者孝德至则生枝多叶少根如丝纶而生风主驱役虫蠹】 地锦交展 【 地锦花名见花木记】 天幕旁垂云帷高卷御枹浮动 【 御花黄牡丹见洛阳花木记千叶黄花也色与开头大率类女真黄】 异香冶艳 【 异香牡丹见王十朋集】 姿律膏熏蔷薇露染惜春情态 【 惜春红见丽珍牡丹谱】 恋春风致 【 春 【 春：在第三字恋下】 恋见总叙牡丹谱】 花雨漫天金莲布地 【 北中金莲每至夏日特盛姿艳殊绝未见其匹金章庙常宴奉和宫夏日牡丹头谓元妃李氏曰牡丹诚独冠花品以金莲罗列其下尤风流可爱可谓潘妃步步生金莲】 玉妃绰约 【 玉妃见丽珍牡丹品】 玉肌半腻 【 玉肌红见总叙牡丹品】 仙标闲整风景秀异翠园粉陈栉比鳞集五色相宣 【 黄花白花红花及墨紫深碧是谓五色墨紫见六一居士花释其色如墨紫题要衍义曰有深碧牡丹又广记云韩湘聚土夆盆有碧牡丹二朵复为金枝碧色】 芬蔼相袭玉泽堪掬秀色可吸撦 【 充治切】 冶芳颜颓然如醉呈露优柔温润绮靡春睡犹浓东风扶起锦被绚烂 【 锦被花又有五色锦被见花木记】 绣带葳蕤 【 绣带花名见花木记】 萦结同心 【 同心梅花又有同心李】 延缔连理 【 孙氏瑞应图曰王者德化洽八方合为一家则木连理又曰王者不失民心则木连理】 辟芍药为近侍直海棠为庆会 【 西征记蜀中近牡丹多栽海棠谓之君臣庆会】 仙人醉露以颓玉 【 今人以杏核中复有杏者为仙人杏述异记曰天台有杏花六出五色号仙人杏洛阳伽监记有名□人枣】 玉女吟风而摇佩 【 尔雅疏云玉女海棠也公尝易玉团□名为玉女花玉溪生牡丹诗垂手乱翻雕玉佩】 翠展莎茵锦围花障槐盖倾偃 【 天香台前有槐俗谓槐□者公尝谓之不雅故名谓槐盖】 林幄闲敞长乐惟宫 【 长乐花名唐苏□有长乐花赋】 合欢为帐 【 花谱有合欢桃一朵二色又有合欢柑唐明皇有与羣臣分合欢柑图杨记 【 记：妃】 外传蓬莱宫有合欢橘】 径植忘忧 【 天香台天香庭 【 庭：亭】 三径皆植忘忧花卉古今注曰欲蠲人之忧则赠以丹棘丹棘一名忘忧即萱草也】 荣延交让 【 荣屋荣也大魏诸州记曰交让树名也两两相对岁更互枯互生不俱盛俱枯】 合昏儆夜 【 周处风土记曰合昏槿也叶晨舒而昏合本草合昏叶似皁荚槐陈藏器云即夜合也子华子云合昏又云合欢】 蓂荚典历 【 通历云帝尧观蓂荚以知旬朔一名历荚随月盈虚依历开落】 平露临政 【 孙氏瑞应图曰平露者如盖王者政平者生东方政不平则西低西方政不平则东低他方亦然白虎通曰平露者树名也】 屈轶司直 【 田俅子曰黄帝时有草生于帝阶若佞人入朝则草屈而指之故曰屈轶】 帝休光煜 【 山海经曰帝休木名本草云生不愁带之愁自消也】 帝屋焕烂 【 山海经曰帝屋木名可以御凶】 赫奕君子 【 广志曰君子树名也】 清名无患 【 纂文曰无患树名也崔豹古今注曰此木为众鬼所长取此木为器可厌却邪魅故曰无患】 炳若丹青晬然玉洁足佐花王润色盛烈期所望于重华 【 重华见花木记】 可流芳于万叶 【 万叶见花木记】 延羣英之风概耀荣名于图牒 【 有百花朝王图中缋姚魏次绩诸品牡丹外缋以百花朝之】 青松森挺大臣介然而廷立翠竹旁罗毅士肃然而就列池莲澹澹翛然乎无尘君子居也篱菊亭亭兀然乎寄傲隐逸位也 【 无尘寄傲天香台下二轩名】 珍丛琦薄祥花瑞草 【 一本作果】 深园远绕端竦低默者百执事之谓也若仰若俯如揖如伏者尊其王之义也策其芳名委其藻质内向光壁犹葵倾日灵雨均沾惠风同被含秀敷荣荣怀天德 【 天德红见总叙牡丹谱】 宝阁辉煌 【 宝阁红见洛阳花木记千叶红花也】 锦屏斐亹 【 锦屏红见道山居士缘出□安锦屏山色粉红二层叶中心者极细而长有檀】 瑞玉楼台 【 瑞玉红见丽珍牡丹品有玉楼子牡丹重台牡丹亦曰越山红楼子】 敻闲金碧 【 闲金见洛阳花木记千叶红花也色微带紫而颗金系腰开头八九寸许叶间有蕊碧牡丹有□品】 绮纷品汇区别列弟霞驳云蔚绣错万计 【 异人录宋单父字仲孺有种艺术上皇召至至骊山令植牡丹万本色样各不同内人呼为花师又呼曰花神】 炫玉京之春色 【 玉京春见青州牡丹品粉红花有托盘亦曰两京强】 夸两京之神丽 【 两京红见洛阳花木记多叶红花也】 玉叶以延春 【 总叙牡丹谱有玉叶万寿春牡丹】 直 【 直史切】 会圣之胜际 【 会圣红见花木记其余诸花无比其大者】 章明花界照应尘劫 【 选王简栖头陀寺碑功□尘劫注云劫犹世也续仙传丁约曰儒谓之世释谓之劫也】 深根宁极无为之业光竉 【 竉：宠】 妍时 【 选司马子长报任少卿书云以为宗族交游光宠注光美宠盛也】 春心固结良怯年芳轻易衰歇我振我策我步 【 一作曳】 我屧朝祛莫逐无情蜂蝶终然殊患本弱者其枝必披 【 上声】 末大者其干必折审其本之弱者薙 【 音替又音雉除艹也】 其草莱尽其虫蠹 【 牡丹谱蠹虫损之必寻其穴以硫黄针之其旁又有小穴如针孔乃蠹所藏处花工谓之窗以大针点硫黄末针之蠹即无矣花复繁盛】 择其瓦砾易其壤土 【 图经曰圃人欲其花之诡异培以壤土至春盛开其状百变】 医之治 【 去声】 之调之护之扶之持之正之直之培而养之使自滋之 【 洛阳花木记甘草黄千叶黄花也其花初出时为单叶因培养之盛变而为千叶】 荫而遂之使自荣之 【 花谱牡丹性极喜阴凉】 顾其末之大者去其邪枝■〈各刂〉 【 音洛】 其错节除其狂花翦其乱叶 【 牡丹续谱云率痛打剥即花好】 推之移之规之绳之背者向之屈者伸之擘而分之 【 花谱曰露分擘牡丹】 使自存之列而封之使自保之 【 牡丹记曰初植牡丹浇毕则以细土封壅其根使之保泽固本】 为强其干而弱其枝俾隆其本而杀其末之为者也扶质立干本道根真花明叶秀眼界一新客有访醉隐于天香亭者不觉愕然而叹曰向之芜秽曷其治也覩夫殊制甲天下可也醉隐曰向之乖盭使然也重其花者 【 欧阳文忠公花品序云牡丹出洛阳者今为天下第一洛人惟直名曰花其意谓天下之真花不假曰牡丹而自可知也其爱重之如此】 非其业也耘植非时灌插 【 要术云插种也】 无度卖知自是忌能怀妒苟一矫众枉不涉丛脞阿谤横议杂然应和明其几务执以不可谓出于彼非出于我或仅有所采微有所挫争引其功相推其过思求其治焉可致也余承其弊将任其责推心于物旁搜远索索彼得失洞研究核从其可从革其可革绌诸荒惑探诸幽赜举诸明算运诸成策辨乎根蕟 【 根蕟见白氏长庆集童蒙训邵康节因言洛中牡丹之盛曰洛人以根蕟而知花之高下者知花之上也】 定乎名色甄其瑰奇 【 甄古然切郑玄尚书纬注曰甄表也】 廉其瑕谪貤以殿最 【 丽珍花品序花以优劣为殿最貤以豉切物次弟也】 品以资格煦以阳和沃以膏泽穷精极知驰神运思孜孜夙夜不落吾事麤有是治不足齿也然天下之事曷尝有异于是邪九土一台也六合一园也百花一王万物一君为国之道在布此花之政也 【 平露临政屈轶司直之谓也】 经国之要实理此花之任也 【 强其干而弱其枝隆其本而杀其末之谓也】 绪言未既客茫然进曰旨哉言乎旨者言乎愿以所闻书诸信史刻诸金石以寿其传终古不忒天香亭颂弟纪风声未勒磨崖蒙何以宁用是遂决敢献其铭薄构其亭于彼露坐桃李无言燕雀相贺 

　　○天香亭赋 

　　伊牡丹之王百花也声华辉赫令姿煌煌大块流其形柔祇播其芳以福胜之征致霱云之祥 【 福胜红见陈州牡丹品千叶深粉红色霱云见丽珍牡丹品如霱云之状外赤内黄】 临仁寿之域介温柔之乡 【 仁寿黄温柔紫并见丽珍牡丹品】 天标粹美玉色洋洋 【 玉色牡丹见花木后记】 瑞气熏蒸承露华房 【 承露白见总叙牡丹品】 犹澡身浴德以荐馨香芬烈天香荣耀灵光观时之光利用宾于花王出奇丰度孰究其详弟而崇号宛而成章绝品姚黄 【 绝品姚黄见陈州牡丹品千叶赤面大青瓶紫檀心开头可八九寸许深于姚黄】 英逸之资固未可量正色处中不易其方漠然而神全然而真示心忘情物莫之撄僻鸡雍与豕零而幸疾之侥名虽时为其帝者岂能为之抗衡哉金玉其相秀出羣芳特倾心其奚待为殿春之余光独醉道者游心圣域隐迹惧场有惜花痼疾姚魏膏肓爱其妩媚展尽底蕴于明时尚其气节荣闻日流于帝乡推其道之所在曾不矜其所长彰真宰之妙用染世界使都香 【 唐人牡丹诗晓槛竞开香世界】 一拂万字 【 一拂黄见海山记万字红见陈州牡丹品千叶淡粉红心青色瓶宛如万字】 殿前禁中 【 殿前紫有托盘禁中红粉红花有托盘井见青州牡丹品】 以道为本造化为功其状百变 【 图经曰近世多种牡丹圃人欲见其花之诡异秋冬接培以土壤至春盛开其状百变】 其能无穷其化如神其道尤隆乱擎熏炷繁错怀丛况以珠露扫以香风何其贵也玉真淑美 【 美玉见花木记】 胜玉无瑕 【 胜玉见总叙牡丹谱】 卓冠时英特标国华进登天府就地仙家布濩元根颐养黄芽 【 金源氏冰井宫牡丹以其地势高寒每秋秋分后例以瓮覆护谓之辟寒气至次年夏黄芽寸许乃揭去之】 调护冰蕤熏染珍花延喜日以难老 【 喜日红见奉圣州牡丹品难老红千叶内红初生潞公后园色类魏花与富贵红有深红檀心开有短蕊一道其枝比魏而稍肥亦魏花之变潞公邀留守韩公请以难老名之见道山居士录】 剂彤云以香霞 【 彤云见洛阳花木记千叶红花微带绯色开头大者几盈尺花唇微白近萼渐深檀心皆莹白香霞红见总叙牡丹品】 何其圣也女真仙队 【 女真黄见陈州牡丹品千叶淡黄花之弟二】 小真真侣 【 小贞红见青州牡丹品深红也】 玉冠微耸 【 玉冠子见总叙牡丹谱】 绛衣轻举 【 绛衣红见陈州牡丹品千叶色近绯深红花之弟一】 离时装束出尘逸趣玉珠精神散花态度疏鲛绡兮障日 【 鲛绡红见总叙牡丹谱】 迭罗囊兮盛露 【 迭罗红见总叙牡丹谱】 凝脉脉之柔情历云朝与雨莫何其严也寿真玉润 【 寿真黄见总叙牡丹谱】 胜真玉腻 【 胜真黄见陈州牡丹品千叶色□千心黄实不逮女真黄黄花之弟五】 明兮玉秀清兮玉粹玉蘂无香 【 汉武内传曰西王母云昌城玉蘂】 玉英自失玉女少色玉委匿迹 【 白玉图经玉之精名曰委状如美女】 何玉腰之轻盈 【 玉腰红见河南志】 将玉颜之温丽 【 玉颜红见河南志】 鄙绿珠之玉格 【 绿珠见奉圣州牡丹品】 陋西施之玉醉 【 醉西施见青州牡丹品】 何其秀也洗妆标韵 【 洗妆见奉圣州牡丹品非洗妆红也】 拭妆标致 【 拭妆红见洛阳花木记多叶红花也】 露华膏冰九回沈水媚春遒艳殢春气味笑领春风无语徙倚兰麝囊兮旁午郁金裙兮襞 【 音璧】 绩 【 音积】 斥孙寿之妖蛊 【 蛊音古孙家黄见总叙牡丹谱】 逼苏香之艳逸 【 苏家红见洛阳花木记多叶红花也】 何其伟也蓬莱窈窕 【 蓬莱红新花也黄师命此名见青州牡丹品】 彩云容裔 【 彩云红粉红花有托盘见青州牡丹品】 炫转光风晃荡锦地瑞彩交辉红霞向日花拥仙房香通玄极英爽莫盛于大观 【 大观紫见总叙牡丹谱】 崇高莫大乎富贵 【 富贵花洛阳花木记千叶粉红花也】 媚玉庭之灵景 【 媚玉红见丽珍牡丹品】 置红光于紫气 【 红光紫见丽珍牡丹品】 何其异也蘂珠显敞 【 蘂珠红见丽珍牡丹品】 玉华幽邃 【 玉华香见丽珍牡丹品】 彩霞飞不去 【 彩霞红见丽珍牡丹品】 锦云收不起 【 锦云见丽珍牡丹品】 明霞红弭绛节胜云红惹云衣 【 明霞红见丽珍牡丹品胜云红千叶深粉红极鲜明色见陈州牡丹品】 浅霞红积绛雪胜罗红翳云帏 【 浅霞红见陈州牡丹品千叶粉红花胜罗红千叶浅粉红花尺面大见陈州牡品丹】 锦被堆压银床 【 一作琱瓓】 缀珠枝覆玉砌 【 宋景文帅蜀以石彭门牡丹惟锦被堆为弟一见蜀志缀珠见青州牡丹品】 着遇仙之盛事抒刘郎之雅意 【 遇仙红见洛阳花木记千叶红花也刘郎阁见洛阳花木记千叶浅红花也出本长安刘氏之阁下因以得名花如美人肥肉然匀莹温润】 何其盛也懿彼神工巧输元力弥表尤功更为光饰添色红兮神奇添色黄兮尤异 【 添色红多叶红花始开而白经日渐红至其落乃类深红此造化之尤巧也见六一居士花释添色黄多叶黄花也无檀心既开黄色日增有类添色红故得名见道山居士录】 蹙金球兮锦皱紫绣球兮结绮 【 蹙金绣球千叶浅红花也色似闲金而枝叶皱蹙闲有棱断续于其闲因此得名紫绣球千叶紫花也甚莹泽叶密而圆整因得绣球之名并见于洛阳花木记】 潜溪绯濡霞浆胜潜溪沃琼液 【 潜溪绯有皁檀心色之殷美众花少与比者出龙门山潜溪见六一居士花释胜潜溪见道山居士录出上阳门外进士张色如潜溪易得有檀瘦乃多叶】 九萼红兮妖妍九萼紫兮冶奕 【 九萼红茎叶极高大色红粉有缺九重苞未坼时特异于众比开必先青坼数日然后变红色花叶多皱蹙有□于深叶红然多不成就偶有成者花头可盈尺九萼紫色微紫未开时九瓣瘦则七八无蘂无檀心见道山居士录】 顺圣红兮韵胜顺圣紫兮姱丽 【 顺圣红千叶浅粉红见陈州牡丹品顺圣紫千叶紫花也每叶上有白缕数道自唇至萼紫白相闲浅深不同开头可八九寸许见洛阳花木记】 冠子黄列仙班冠子紫亸云髻 【 冠子黄见海山记冠子紫见洛阳花木记多叶紫花也】 胜阳红兮赩赫安阳紫兮傀伟 【 胜阳红见总叙牡丹谱安阳紫千叶紫花开头径寸余见陈州牡丹品】 线棱紫兮繁缛青线棱兮绮丽 【 线棱紫见道山居士录色紫叶片有如线棱其上单叶有蕊有淡檀心非绫含棱也青线棱多叶红花也见洛阳花木记】 镇山东兮标荣大宋川兮擅美 【 镇山东见陈州牡丹品千叶淡粉红花也大宋紫见洛阳花木记云出永宁县大宋川千叶紫花也开头径尺余众花无比其大者】 闲金红紫相高都胜红紫竞媚 【 闲金红闲金紫并见总叙牡丹谱红都胜千叶淡粉红紫都胜千叶深粉红并见陈州牡丹品】 玉千叶兮腾秀碧千叶兮迭翠 【 玉千叶见洛阳花木记千叶白花无檀心莹洁温润可爱碧千叶见丽珍牡丹品】 拂子黄扑鹅黄拂子红拂珠稳 【 拂子黄见总叙牡丹谱拂子红见洛阳花木记千叶红花也】 合组列锦珠堆翠积摛章缛彩相错如绮何振景拔迹而高谢氛埃照耀芝兰玉树庭阶适足幽然畅叙幽怀周流容与香界亭台醉冠敧侧若有德色放情肆意骄稺园隶且曰风尘物表表植神异耸振声价卓荦伦类锦绣其文冰玉其质掩夺春华张皇化国耿介英姿秀发其迹荣光万状芳气四塞花政之盛光美之胜未有甚于此者混元蕴奥后土富媪不爱其道不爱其宝岂虚也哉子其有以语我来园隶曰唉人亦有言坚树在始始不固本终易枯朽其性得则英挺其气锺则神秀其地平则难倾其根深则能久仆得之于心应之于手为全其天使引其寿故叶兮如云花兮如斗是以声名洋溢乎九有道者厌 【 益涉切】 叹己而谇曰要妙之言有所激也商榷万类其义一也有本有末有名有实有荣有悴有开有塞煜然盛誉蔼然休声必待名实相须而成名其末也去末犹荣实其本也舍本不生苟宾其实庸主其名宾主易位乱是用兴是谓开塞之门荣悴之所由也臆说目论曾不足系研几析理之辞子其证向之 【 目论耳目之目字或作自字非】 歌曰迟日熏芳径游风扇绮寮韶华容艳冶飞燕语声娇王友延蓝尾花奴促绿腰天香结成陈不说水沈消 【 蓝尾本曰婪尾绿腰本名绿要】 

　　○琼林园赋 【 并序】 

　　琼林园者金海陵庶人之所营也尝燕其羣臣于此惋其规模迫狭遂广燕城展辽大内增建宫室仍起广乐园于宝昌之西余游历燕都因与夫钩盾按行遗址异其绝古今之制度披览各国知其尽人神之壮丽意不翅加万于章华什百于阿房及绎史氏详其庶人本末核诸事迹可谓悉备然前朝耆旧靡不毛举其所遗也神动所阅心隐所闻不能以无言故引笔为赋词曰 
　　探元符撼干枢剽灵图展帝容骄气凭陵而威灵折冲援汤引武絜大比崇命相乎宸居光宅乎天衷度邑四方之极定鼎舆地之中 【 海陵改燕京为中都语曰顾此析津之分野特为舆地之正中】 拓层地之万雉体积阳之九重控八纮之要会拥百万之提封 【 海陵广燕城营建宫室诏曰眷惟全燕实为要会】 亶全燕之形胜壮帝宅之恢雄名山会干而环北灵海朝巽而从东苍龙卧护以怀抱横陈迭翠于遥空锺神秀于天府 【 史记苏秦说燕文侯所谓天府也】 扼天险于居庸乃翳翔鸾跨神龙 【 翔鸾位神龙位皆辽之大内瑶池位也】 凌倒景蔽鸿蒙森罗移乎地轴幻化出乎天工玉皇是导金水是通物涌太液汇浸芙蓉十洲绣簇方丈瀛蓬 【 后改瑶池位曰太液池又有芙蓉池有十洲三岛北非宫之太液池三岛也】 琼林璀灿玉蘂巃嵸建木森烈瑞叶青葱 【 海陵营建宫室园苑多取仙都城阙宫殿池岛之号凡花木之可珍者易以琪树珠树建木瑞华琼蘂瑶草朱英紫脱之名】 珠枝玉杲瑶花碧草珍禽奇兽奇薄珍丛良难殚记謇不可得而穷也绵联翠苑韬映金墉楼阙■〈山上差下〉峩殿阁穹隆玉梯突兀矗似长龙辇路蔓延颓若垂虹 【 端明殿飞梁辇路直至第三层】 虹桥络汉磴道盘空下照无地势出苍穹蔼天香之帟幕荫桂景之房栊抗促调则秋凄播雅奏则春融涤暑无夏辟寒无冬凛祝融于冰台暍元英于华峰储阴蓄阳神其帝力冀主造化使天无功登明月御清风 【 明月清风二殿在翔鸾位南神龙位北常为祈醮所】 延玉客列金童宝炬灿其星繁香雾烂其霞烘访乘云于姑射咨问道于崆峒期固九鼎于灵根 【 魏伯阳曰九鼎谓丹砂之精】 主众妙之真宗抱驻景之神方继御气之元踪庶委质于金母而从事于壶翁保后天之遐算延历运之始终偷安宸极窃号天公愲自是之荒惑矜越绝乎凡庸奄万象为己有置六合于牢笼垂拱骄唐虞高枕傲羲农分豪华之骀荡示湛恩之庞鸿倾海以为酒并山以为饔凤吹扰鸾歌迭鼓揭华钟白雨催花金莲布月龙膏继晷乐事未终玉銮玲珑翠盖葳蕤仙音杂沓紫霞淋漓临素娥之庭院历玉女之窗扉红云洞锁长春花雨暗夫香霏 【 香霏亭在仙音长春院内】 张以钧天之广乐烛以日月之光辉虎豹守护其天门龙蛇飞动乎旌旗回晚广道东顾总期庳临芳而陋景徽俾宏模廓 【 疑有脱字】 度紫宸之庭闱黄道洞达乎天街银河旁绕乎金堤结合欢于钩陈营长生于太微通明起乎中央蘂珠延其西陲扩丛霄于凌云表阊阖为瑞仪 【 案海陵初起都宫图后世宗朝多易其殿阁池馆各类存其旧名者十无一二】 亮仰发帝居元圃青都犹谓迫胁不足以壮万世之宏规诏颁尔敕工倕曰匪恢皇仪罔震天威可尽人神之壮丽当藏能事之瑰奇遂俪广乐之园就卜宝昌之西缭以紫微之垣属乎碧城之基冠丹邱之巅枕绛河之湄宝台蹇崖昆阆崔巍右环翠水左带瑶池九龙螮霓据中天而崛起五凤偃蹇抟积风而忘飞十二玉楼兮骈罗三千花界兮低迷嶈嶈焉煌煌焉信彼都会之胜概也景落天外晃银海也声华旷代何光大也穷奇极泰吁可骇也使鬼为之则劳神矣使人为之亦苦人矣缔嗟构怨跲 【 音台】 籍尽矣绝天流毒足失民矣虽智足拒谏辩足饰非万姓仇汝汝将畴依惟狂罔念人心惟危章华列而荆人解散阿房起而秦众乖离是以圣哲克勤克俭无偏无颇惟居其实不居其华以百姓为心以四海为家岂纵无厌之欲匮有生之用佐燕安酖毒之雄夸者哉 【 海陵实录宫殿之饰多偏用金傅然后闲以玉采金屑飞空如落雪凡一庭之费以万计往往成而复毁务极华丽国力困弊曾不少惜】 沈而筹略弱而机知劣功优过绝仁弃义敢推贯日之诚而阴除滔天之势饰卤莽之狙诈与操懿之狐媚辟而忠鲠昵而私阿法严而峻令烦而苛厌饱人以道德恶醉时以醇和煽虐焰于毒燎布禁网以诬罗敛怨为德实为伊何沧海横流黔黎垫波游童牧竖彼且奚知而递赓迭和五噫之歌曰神彼帝京之宏丽兮噫壮九重而造天兮噫极鬼工之淫业兮噫殚九有之膏腴兮噫猛苛政如怒虎兮噫敢暴殄天物窃玩神器计大帝之锡金策犹醉缪公之时醉廉政纯庞甄时隆替审九域之安危实一人之所系移风易俗舛纯驳粹恬于剥乱逸于乖盩振颠沛之策御怨咨之气犹指天之有日宁惜忘土之流议也耶拟策投而断江 【 海陵临维扬诗有鞭梢点尽长江水不到吴山誓不归之句】 将凭怒而倾地衒雄断以英略愈亦为之儿戏饕无上之大名规尊势之厚利务隆振乎皇纲忍纷扰乎人纪好还者必然之天道代谢者自然之物理大定之更维掦 【 掦：扬】 之变讵不出乎不意嗟乎夸者殉权贪者殉利同归殊涂万古一致柰何创巨不恤神羞天恚陆染不顾鬼责物累务奋迅龙飞振矜虎视纵其骄蹇逞其惑志忘检身之格言失子受之奥旨致狼狈于刚愎速枭獍以横恣积非成虐积是为治世殊事变人道不思忽明君之御民若乘奔而无辔忘天下之归仁由一日之克己为释己之所有庸轻彼之所以独夫之号庶人之贬不为过矣 

　　○龙和宫赋 【 并序】 

　　龙和宫道陵李妃之正位也或曰龙和位道陵之崩也妃矫遗诏为立东海窃市恩私冀保身于万全卒不获免其祸东海由窘步快捷方式寻亦失驭而殉身国蠹竟嫁祸神州于陆沈固金源氏之罪人也然其庸隘不足以塞责前辈未尝不以其罪罪妃之险诐究其颠覆之所自道陵亦不得无让余从北阙言归中州税驾燕都因游览前朝圮宫废苑讯诸遗老得睹龙和故址桂窟琼林光沈熏歇但瓦砾榛芜驰逐狐兔而已徙倚周章慨然有怀不觉形于歌词噫诗人之兴感物而作黍离之义于是乎在辞曰 
　　抽思古之幽情索隐奥之冥藐 【 音眇】 登凌云兮凝绝觉天荒兮地老临阊阇以徙倚俯玉绳之隥道 【 玉绳瑶光楼之阁道名】 望层城之 【 一本作两】 不见唯战尘与烟草昔在天公 【 唐明皇自呼为天公道陵事迹甚肖明皇】 宸游物表驾兮苍鸾使兮青鸟相羊乎丛霄婆娑乎琼岛纵仙韶之游韵激水云之萦绕解语花之婉娩黄金屋之■〈穴上叫下〉窱倾四海之殊欢买嫣然之一笑态浓意远容华可掬咳唾随风往生珠玉珠幌烟雾中海棠睡未足挺绝代之琼姿抱梦兰之心曲谅赤乌之失气将飞燕之无悰鱼何入乎深渊鸟何飞乎高空冰肌绰约蕙风冲融含颦冶艳捧心为容就处月姊之桂窟冀主星娥之旋宫 【 桂窟宫中殿名李妃奏乞坤仪殿避暑章庙使彻其殿额】 特酿巫峡之云雨嬛何兰台之雄风 【 兰台宫中台名】 飘若神仙侨处温柔悬居绵历玉鸾啾啾布金莲于宝地散琼华于蓬邱 【 金莲川郡山北避暑宫琼岛即一南避暑宫又名蓬莱岛】 典长春之花界颛不夜之珠楼南威西子洛妃巫娥经潮妒雾黛蹙羞娥淡隐隐之春山湛盈盈之秋波呈霓裳之秘舞献玉树之凝歌佳人倾国天子无愁 【 南齐后主自号无愁天子李义山亦借使陈后主诗云从臣皆半醉天子正无愁】 微行要屈千万缠头 【 道陵常制每岁清明西园特设九市以要屈为务】 濯池锦于云霞贮璧璧月于帷帱纷中夏之豪华擅南朝之风流朝轰录续于方壶夕张烂熳于芳瀛笯灵凤以为辇御翔龙以为舟 【 方壶瀛洲皆行幸所翔龙舟即泛太液池之舟】 容与乎琼田遥 【 遥：在第三字逍下】 逍乎县圃 【 琼田县圃亦皆行幸所】 殊期与乔松永结为真侣饵以蘂宸之丹粒 【 道陵置王华宫为烧丹院】 挹以金掌之琼露保嵩呼之呈祥岂南山之足慕灵锁忽忽其莫留神景微方之可驻奋鼎湖之龙驾振飞辔于云路颓玉体以横陈戛玉音而号诉无灵药之可窃托妾身于何处推天道于张弓甄四时之代序惟青春之告谢信落花之谁主羌神醉其凝愁隐取贼于妖妒注娟娟之心眼觊夫君之一顾吐幽兰以徐言恨自惑于顽素恐取毁于求全为孤德之所误忖窃市之私恩诚不足以负汝由一丝之纶命绍八纮之洪绪寄光阴于过客齐天地于逆旅苟神明之有在岂相逢而无所 【 李妃死时诘东海及飒苏申王之语】 泫忆君之清泪犹棃花之经雨逐黄裙于流水袭玉环于何许神帝力而振天威矜龙盘而负虎踞计无祸之可嫁幸乱谋之是除期王道之一平叙彝伦之隳斁希虞夏而轶殷周延三五而保亨祚颂河清以纳祥亟飞诏以延誉 【 大安元年河清上下数百里时试宏词黄河清颂】 实目欺其圣祥作质万物其斯覩抑与乱之同事且何罪之足怙倘不有其秽德又何妖之足恶谅皇天之无亲曰惟德之是辅 【 □□太祖皇帝大安元年己酉兴问罪之师三年庚午寻取中原河清之征我皇祖受命之符也】 曷猖披之罔念甘肆心于寡助忍乘时而布政舍渐靡而雄据俾强御与掊克遂蚁屯而蜂聚敢窘步乎快捷方式任侧言而革度 【 东海多变前朝制度如鬻尚厩马粪后园花果者不可悉记】 民腾怨之勿知 【 东海为虎贼幽于四王府中使沽市酒叹其味薄曰酒犹如此宜乎百姓怨我我实不知】 天垂谴之罔悟 【 大安三年大风折通元门腰关太史奏宜修德东海怒形于色】 大业以之偷去帝乃以之震怒龟鼎将与时迁形胜奚设险阻关山空锁九重天府 【 史记燕所谓天府者也】 昊天成命眷我圣祖风云惨淡龙蛇腾骛鞭笞万国混一寰宇筹函夏于拉朽奋天纵之神武殄乌月 【 一作乌沙】 之乌合覆扼狐之貔虎保中华之利器失缄扁之固护竭东海之狂澜竟寝声以委御为天下之腾笑辄徇身于国蠹使宝势之神州寻陆沈于颠仆长城万里伯图终古曾何足保一抔荒土惟圣哲名器之宗匠道化理国之良辅其致兴替者进人系安危者非数灵游子之寒心疚王室之多故宛赫赫之宗周蔽离离之禾黍通天台榭朝元洞户基无完甓墉无遗堵弋林钓渚柳塘坞 【 坞：在第二十一字花下】 花流萤司夜野莺典曙豺狼呀以云屯枭獍纷以星布郁丛薄以灌莽翳琼林与瑶浦喟三生之尤物忍此焉而游处去尘外之仙籞据迷津于神浒 【 贞佑中人屡见李妃于天津桥畔有诘东海之语】 迁延凝睇含辞未吐顾景低徊玉颜增嫮拥返魂之香陈进凌波之微渡若回雪之飘飘汛流风而轻举吊故国之邱墟诘若人之迟莫何蓬莱之宫阙绝汉家之箫鼓 【 龙和在蓬莱宫左】 言未足而沈吟遽傍徨于去住复恍惚之仙游引回风之神驭怅垝堞与颓垣锁野烟与寒雾黯裂帛之声消惨浣纱之人去信朽木之为物断不可以为柱慨人闲之何世将负心以自抚怳临风兮如失中结轸兮延伫私自怜兮自讼知为谁兮愁苦昔昭阳之遗事卒悉备于伶元为有知之所配自不得而无传摭龙和之陈迹庸初述乎兹编诚风化之所系故不得而无言险诐私谒固宠负恃穷奢极泰阽危吉士 【 如赵公闲闲等一时名臣凡言李妃者皆得重责】 弃关睢之大义废螽斯之微旨 【 道陵无嗣】 触危机而奚叹悔不知其所止勿公其内务正其外苟营其利莫胜其害盍以公而灭私忽区夏以博大既托寄其非人不危亡而奚待憾骊山之峰火沦灰劫于横溃悼姑苏之麋鹿走扬尘之沧海天下神器万世攸赖御非其道足征挠败勤武元之经营佚大定之耿介 【 骚云彼尧舜之耿介】 骄道陵之雄奢僵大安之庸隘周章游目积苏累块凝情倾思益增感慨征逸乐于忧勤速颠覆于荒怠孰竦善之不昌孰愎暗 【 暗：在第八字夺上】 谏之 【 下疑有讹脱】 夺貌闲言柔讵味嚼蜡于横陈希食画饼为端忧讼蕉鹿之真梦化人□之神游白莲居士庸缘觉路去绝妄源六尘斯濯五浊斯蠲悠然忘情 【 一作心】 澹然忘言吾不知其所以然而然香云布地花雨漫 【 一作连】 天倚净土之香火结极乐之因缘尘尘剎剎极乐世界际天匝地靡所不在天地之间逍遥自得违真皆趣妄自生惑亦是一痴独醉道者叩彼玄关了心遗境游无功之乡纳无何之景结六气之御遗八风之乘弃顽騃之秽德从圣明之醇政 【 邹阳酒赋清者圣明浊者顽騃】 濯七情之内煎释中肠之凝结延羲皇之至化与机猜而谢 【 一作杜】 绝门无杂宾不妄相接入室者有清风对酒者是明月或御鹤觞或进螺卮言不及道虑不及私处不知其所持行不知其所之何尤物之醇德曾无补于明时吾从众之有道务独醉以奚为狎杯玩杓酌诮斟讥孰谓先生偃蹇栖迟凝神滞物有失推移方是一痴何其婩 【 鱼略切】 斫 【 齿略切】 何其墨 【 音眉】 杘 【 音痴】 何其??翏 【 口家切】 何其怯疑者青山背约黄发垂期酒徒已矣吾谁与归醒邪醉邪慧邪痴邪以是而非不可得而知也醉寱 【 音艺】 未讫痴??塞 【 音笥】 相及矜其所兮螮霓拥万迭之云山出弦歌楼于轻霭兮临正己楼于高寒读书台之屹立兮抏醉经之高堂状穹穹以隆隆兮据 【 一作崛】 两台之中央挹清风以元览兮澹元心以含章 【 一本作挹清风以述诵兮纵游心于文场】 振尘缨以射猎兮奋神气以鹰扬适高情于冲澹兮闲弦歌以宫商采归昌之奇律兮奏和鸣之锵锵有客为之鼓掌兮嗤诮人之猖狂问方今之何物兮是周孔与羲黄得开口之一笑兮胜百代之流芳如先生者何为兮谩尘外而彷徨既惨淡而经营兮盍秉烛以盘游贮倾城与倾国兮遍舞榭与歌楼遏行云于回雪兮埽万斛之凝愁看青霜以何许兮点华鬓以成秋甚矣子之难悟兮舍吾道夫何求有琴书之真味兮足颐志以消忧况翛然而无梦兮笑蝴蝶与庄周乘夫天地之正兮御元气以周流谁怜子之羁世兮自绝迹于幽寻未悉陈予能事兮况凝坐已沈吟琴也者禁止邪以正人心荡郑卫之淫哇发太古之纯音元鹤为之翔舞六马为之嘘天谅迢迢之流水犹 【 一作如】 道法乎自然或香穗萦纡几净 【 一作空净】 窗明或烟霞闲远月白风清但琅然一挥手亦足以陶写幽情曾不以弦歌而衒买声名射也者必先正其己者也或驰骋营域或容与园圃从者如云观者如堵决拾既备繁弱 【 一作乌号】 是张惊弦裂石流镝穿杨兽不得发鸟不得翔亦丈夫一乐事乐在路绝豺狼弓矢之道意趣尤长兵机呈露天道时光诗书乃经国之大业教化之成式宜乎贤哲心醉经籍得教育天下之英逸藻鉴世间 【 一作古今】 之得失了万事于一顾照千载 【 一作古】 如一日于以定礼乐于以正人伦上以忠于人主下以化于齐民今投迹礼义之乡径跻仁寿之域醉之以道饱之以德此读书者之所治非投笔者之所责嗟尔俗状尘容曾何足与研几探赜凝神至道味其无极执 【 执：孰】 营营焉以歌舞为事客茫然神醉遽不自持忘其所以为是失其所以为非竟卷舌而固声但捧手而吁欷先生怡然沐浴圣泽含情隐笑徐复顾谓客曰伊运自然之妙理与养浩然之气惟颐神于造化征化成于天地宇宙无穷物各有灵咸从其类固非一状天之分与各适其宜鹤长凫短断续俱悲人生天地闲万物之一名营营扰扰自以为灵有察于未萌以己为愚者有闇于所见以己为明者有然其然而非其非者有然其非而非其然者有潜德自适者有卖娇窃宠者有输忠自许者有纷虑邪计者有任真自得者有矫情饰行者有辞极贵之位者有争毫忽之利者由是冥心相与推移人之相去何啻九牛毛与云泥始知天之为天物依然而不齐趣中之至趣言外之微言尤非吾子之所知也 

　　○独醉道者赋 

　　有物自然惠泽如春独醉道士德其颐真怀纯抱粹齐心服形历来乐之坦途款除忧之福庭引齐物之论注洗心之经 【 唐子西号酒为齐物论予名家酿为洗心经】 洞涤嗜欲之邪秽净荡声尘之嚣腥酳玉瀣为金液 【 玉瀣近日名酒非隋炀帝所酿玉瀣也】 营糟邱为蓬瀛养其神于天和全其真于圣明 【 邹阳酒赋清者圣明浊者顽騃】 言无所阿行无所倾豪无所夺雄无所争静不知其所待动不知其所乘隐不知其所辱显不知其所荣纯气有所守神物有所接 【 神物见坡仙浊醪有妙理赋】 鷇鸟而采乎元根鸟行而抛乎浩劫潄玉露之华滋芳与泽其纷烈挹万古之清风吞几团之明月 【 南史谢譓长爱独醉曰入吾室者但有清风对吾饮者惟当明月】 耸惧不入乎胸次繇遻物之勿慑适志气于旷放以堪舆为迫胁意毋固必行毋声迹曾不知出荣辱之境曾不知入是非之域与物以之权移与道以之消息容与乎大庭之馆优偃乎建德之国乐其圣治感其醇化协气旁流道济天下何其风之淳和何其俗之温雅佚忘机而弃智恧蜚声而腾价总春风以为御奋元气以为驾朝徜徉乎华胥莫逍遥乎姑射骄其醉者矜其醒者一以己为瓮天之酰鸡一以己为欢场之害马必期道之所在乌乎往而不可通天下乎一气无闲然于物我二豪鞅掌审乎庸琐隘而芥蒂窘而丛脞怳若有得莫知所贺行歌而去倚歌而和歌曰微道者之发仆覆也仆不知真人之大成也 

　　○独醉园赋 

　　莲社上游独醉痴仙驰声荣路栖心化元务雍雍以延圣尤孜孜于进贤谌既醉于大道殊泂酌于微言粤飨道者本乎忘情而沈世者利乎适意适其意而冲其气者无捷于春酒忘其情而凝其神者莫优于浓醉八珍纷以骈罗八音纵其迭递合欢伯之淳德俱淡乎其无味味养老之灵液沃玄心之精一一万事于微尘澹存亡于自得纯纯焉而优入圣域熙熙然而径登春台输江山之醉眼摅啸歌之吟怀南睨天津北眺蓬莱芳烟淡伫惠风裴徊征杯命杓罗尊列罍汲引琬液掀拨玉醕浇我胸中之磈礧涤我渴心之尘埃既生百福之所会宁俟一日之不齐颜色憔悴足可惜形容枯槁奚自哀溺醉沈欲鬻醒市名各奇所趣得无相轻泥古人之糟粕外物彻之疏明惑偏枯之去就愲养恬之精诚唯有道者襟期殊在悠然独酌半醉半醒地偏心远孤唱无和茫然不觉壮怀暗惊赖其尤物容寄幽情得游其道乃遂其生疏瀹乎其虑澡雪乎其神神守其全天守其守邪气之不能袭忧患之不能入隘灵均之凝滞懿无功之淳寂 【 王无功醉乡记云醉乡氏之俗岂古华胥氏之国乎何其淳寂也如是】 蹈咏渔父之名歌吟颂大人之至德蹴空虚空苏晋竟逃至于禅窟神游八表李白岂谪除乎仙籍曷妨醉墨颠倒淋浪任圣友之真率 【 愚号酒为圣友】 恣野人之清狂 【 酒名有野人春】 标仙居之胜概生长春之烟光游赫胥氏之国与无何有之乡王道荡荡圣德洋洋纵心乎浩然寄傲乎羲皇淳风导化和气呈祥天香蔼蔼凤鸣锵锵 【 天香凤鸣皆近时名酒】 伊曲生之风味殆不可以相忘融一壶之春色■〈奭斗〉五云之仙浆琼苏积其清润金液注其澄光涨蒲桃之鸭绿渍蔷薇之鹅黄捧合欢之金掌即悬玉之华堂抱玄圣之所务嗜至乐其何长召风姨以度曲邀月姊以佐觞播承云之雅奏掬湛露于凝香不知手之舞之足之蹈之踊之跃之又从而歌之也歌曰至人披露天地心兮形骸放浪空古今兮威凤倾冠聆玉音兮拥鼻长吟梁甫吟兮歌声未竟泉涌风结白浪摧卷紫霞浆竭续称歌曰碧云日莫佳人信迈殊未来兮绵绵增慕咀冰嚼雪共此杯兮歌阕引觞磈然径醉毁之不怒誉之不喜俟欲醒而复酌期必醉而方睡祈天长与地久使循环而无已 

　　○独醉亭赋 

　　维无怀氏之俗且有鸱夷异体而同名一味至道之腴一含至道之精酌焉而不竭注焉而不盈是谓一死一生而乃知交情五柳易色八仙效灵延致高阳之徒与夫大人先生濯罍涤器献觞捧览乞朝夕黾勉而从事计不可得洒埽其郊垧澹超然而特处主养生之园亭 【 唐子西号酒为养生主】 挹春江之绿涨就枕流而濯缨涤除元览庸镜至清寻跻寿域竟拔愁城擅自得之场偃无何之兵与导淳化之源为勒清时之铭铭曰临之以武略济之以文经圣人临其政而天下和平既勒而铭鸱夷颓然道者盱衡曰伊除忧未乐而愈病醒神圣功用民无能名敢载绪言以醲郁聊颂至德之余馨颂曰粤康粤狄道融化成神物尤物难弟难兄溥桂华之香露混丹山之凤鸣琼液零珠而玉音琅琅金泉潄玉而和鸣颂声命从事于青州而问津于淄渑假道乎黄垆说驾乎乌程将以沈酣纵适而情传以清白 【 魏略以白酒为圣人清酒为贤人】 怡养而形遂右引螺杯而左引兕觥感圣泽之渥沐表天乐之荣光泽畔之行吟自非同调方外之酒徒素非同心翕二道之至趣特引圣为证明苟贤愚是混而神心莫澄岂知可崇君子之德而当浇小人之情哉 【 醉乡日月云凡酒以色清味重者为圣色如金而醇苦者为贤色黑酸醨者为愚以家醪糯酿醉人者为君子以巷醪黍酿醉人者为小人】 犹颂而德圣道以明任圣之和激圣之清耽道物之极研天地之精当不滞于万物何醉醒之足撄特醒负醉适足骄矜以醒为德以醉为荣漫与醒而非醉妄此醉而非醒薄幽人之独醉短高人之独醒延誉自是之醉推忠自许之醒此之谓衒名之醉彼之谓徇名之醒醉其醉之所不醉醒其醒之所不醒醉其醉之醉者不知醉之为醉醒其醒之醒者不以醒之为醒醒曷足以讥醉醉曷足以嗤醒醒不足以知醉醉亦不足以知醒孰知蜾臝之与螟蛉心醉其利骨醉其名利尽而心折徇名而骨惊岂二豪之足慕笑独醒其何成独醉道者兀兀腾腾幸得全于天然养其拙以颐情恭命王友延接兰生相与道游至德之世而机恬澹自然之庭 【 文经武略之语醉乡日月酒徒以饮器小者曰文大者曰武金泉桂华露皆近代名酒】 

　　○方湖别业赋 

　　双溪别墅实曰方湖东控沧溟西拥皇都兰州曼衍云锦模糊有田一廛有宅一区我引我泉我疏我渠我灌我园我溉我蔬蔬食为肉安步为舆行吟坐啸足以自娱或临寿域 【 亭名】 或即仙居 【 亭名】 或隐而橘或入而壶左弧与矢右琴且书枕曲籍糟怀瑾握瑜命速伯伦为招三闾将补不足与损有余我知如斯人无我愚则自谓何如而清狂者乎 

　　○四痴子赋 

　　览江山之神秀卜啸台于双溪养烟霞于朝莫躔日月乎东西吟浮莲叶舟啸蹑青云梯计悬黎与结绿等土苴与涂泥凌云之气吐成虹霓摩空之声唾为珠玑核盈虚之消息搜臭腐之神奇穷大化于索隐味至道以研几齐其荣悴一其是非鼓腹而游含晡而熙鸥鹭为之相狎糜鹿为之相随我忘物邪物忘我机忘我邪我忘机无为之化日以自远 【 一作去圣日远信德下衰】 灭质尚文或以身徇名或以身徇利茫茫终古递有其人犹龙跨于迷津实虎据于荣路苟驰声而 【 一作以】 骋价竟躐威而跖怒吾何以知人心惟危休机 【 一作狂直】 涉世特是一痴北山逋客漫解兰佩浪缚尘缨沼危袭险质躯沽名山人奚适道帙凝尘朝趋莫谒失素乖真法筵沈寂岫幌虚明云封蕙帐烟锁山扃兰路窈兮土花碧草堂閴兮风叶声夜漫漫兮鹤怨昼沉沉兮猿惊慨英灵之情苦让游子以诒之 【 诒音贻】 竞献嘲而腾笑目逋客以移之客谓避地逋谓冥飞御白云以栖息茹紫芝以疗饥婴以时网络以尘羁就称逋客亦是一痴吁嗟劳生心瘁营求阴倾之不迨 【 孟参政铸尝言虎贼有无君之心道陵笑而不答徐曰岂有此心但跋扈耳孟进曰圣朝焉用跋扈臣为后东海嗣位孟数尽言极谏谓虎贼无君之迹已着用是忤旨免相宠任虎贼后贼之变也东海仰天叹曰若用孟铸言那有今日事　文田案虎贼谓胡沙虎道陵谓金章宗也】 已矣乎非圣不无过过则勿惮改改过不吝是谓自爱浊流黜黩龙光彩敢批逆鳞诚可骇凤鸣朝阳反为怪率德贵迁善思庸匪痴騃而乐天下之心戴柰敛怨以为德戾圣人之谆戒岂惟念之情孰足使闻之心痗阒荒凉之辇路突狐兔之驰迈结愁阴于莽苍积悲风于蒲稗欸 【 欸音埃】 天命之靡常忱大福之不再委穷尘之遗恨讵止历乎万代彰直笔于信史以昭示于来载索微言以成章证殷鉴之斯在 

　　○独醉园三台赋 

　　粤双溪之书院实独醉之园亭邻九重之花界属万雉之金城翳葱葱之佳气扇澹澹之游风隐天津于罨画兮宛绕匹练于花丛挺卢龙之神秀兮迥列迭翠之云屏得风烟之浓淡陋意匠之丹青仙居 【 亭名】 秀出洞天之灵境胜概足播寿域 【 亭名】 之芳尘延郢中之白雪 【 斋名】 纳天外之阳春 【 斋名】 竹窗兮松户林幄兮莎茵骈罗兮三台花柳兮横陈临琴台兮■〈山蹇〉嵼陵千 【 一作万】 顷之烟波对射台 【 上下疑有讹脱】 得衒其所适知有聋盲事无终极痴醉之闲不可致诘独醉之醉四痴之痴相与之守不知之知孰知心声可以摅怀孰知蛮触角逐嚣埃胡为乎宝地胡为乎蓬莱唯恬体道于痴醉如复婴儿之未孩 

　　○雪赋 

　　圣上御极之元年春国蠹开衅鸠合枭獍职为乱阶余遂自朔方挺身东迈为惊尘夭阏而周流穷野仅达天阙圣上北征还幸琼华岛之广寒宫时余备员侍从会侍清宴雪作不觉斐然技痒每欲摅蓄念为发幽情曾不足自宣窃慕诗人比兴引叙永怀敢述是赋有姑射之仙人为玉华之真君总堪舆之所统运混元于中宸宣五谷之精华驱造化之威神望剡剡以薄天气飘飘而凌云横庇诸夏光被四表则天之大罔不覆帱灵境夺昼阳乌隐辉幽荒失夜烛龙寝照布清明和一之德遵纯白无一之道属色静昏霾思渥润枯槁以缟素为质以丰登为宝虚室宜其生白玉烛调于元造 【 符瑞图云玉烛者瑞光也见则四时之色洞如烛也尔雅云四时和谓之玉烛】 云将为卫以备御风伯清尘而先导纷花雨以泛洒振玉尘而进埽历羣玉之灵峰拥琼华之仙岛倚天外之清风异江山之易老僻回中之荒寒陋齐宫之褊小骈昆阆于清昼列蓬瀛于白晓 【 昆山阆苑蓬莱瀛州皆行幸所也】 寒庭挺琪树 【 大洞玉经曰广寒宫中有寒庭】 瑶草承珠丛晃荡水精都 【 刘宫干清虑赋曰入水精之都】 烜赫明光宫玉京未足拟其丽引人无以希其踪来飘然而凭虚去倏然而乘风挥斥八极神用无方定灵居乎琼田为长生之福乡受天花之仙供 【 仙经有玉女散天花之说】 治玉屑为云浆晧然塞乎天地与日月兮争光白帝仪其羽卫玄冥懔其威灵句芒沐其膏泽祝融储其淳精其临物也肃其御物也清其利物也溥其为物也明灂然而不滓皎然而不涅蔽柔祇之质渝卑此君之腰折伟上天之飞琼 【 天上飞琼稼轩咏雪词中语也】 保岁寒之名节抗盈耳之奇声 【 琴曲白雪有奇雪声】 掦 【 掦：扬】 效瑞之光烈播阳春于严凝蔼幽兰于芳歇主白玉之楼台颛烂银之宫阙散净界之空花下郢都之瑞叶彷徨乎尘垢之外逍遥乎清白之业青女屏迹于环邱之庭素娥失色于金枢之穴冰姿艳逸玉质呈露凛然自洁旌其积素谢白雪之帝乡瞻飙车之容与辟惊尘之夭阏竟裴回乎天路姑射仙人飘飖神举经其瑶域造其粉野 【 音墅】 风云感会应化制变将袭三封之休祥 【 睿宗皇帝壬辰春正月乘雪大败女真于三封】 重冠百王之瑞典抵太巇 【 音羲】 之谷说飞游之辇驾丹山之白凤麾玉鸾为羽扇 【 稼轩和人观雪造物故豪纵千里玉鸾飞】 解鼍城之长围却玉龙之酣战密清沧海之飞尘弹压禺强之健羡由广寒清虚之府即不夜通明之殿差琼蕤于薄具驻倒景于清宴光宅真居道映天下夜光明月销声铄价调兮何高和兮何寡原大块而收乎神功命太素而秉乎元化包荒宏旷天然异禀临照无私以为己任御昭回之天宇逗阳春之花荫致灵景于明庭延神光于清禁殊冀荡涤邪秽仍为埽除氛祲计冰壶与凉簟始不妨其高枕 【 是日释道会集故有神光灵景之语释二祖慧可初名神光道书有灵景道君】 

　　○听琵琶赋 

　　有美一人兮秀发英华超然独处兮高谢纷哗邀我乎仙居期我乎无何遗我以同心□我以鼙婆挹之以绿蚁进之以红螺引流风于回雪弄却月于凌波轻拢慢捻感怨相和曰如何明淑忘我实多激流波以潄雾结回风于阳阿纵曷云之游韵倚飞龙而长歌曰抚凌云而自惜兮殊郁伊其维何慨良会之迟莫兮怵佳人之蹉跎 

　　○大尾羊赋 【 并序】 

　　端卿持节使博啰或曰旧康居也其国多羊羊多大尾其大不能自举土人例以小车使引负其尾车推乃行且乞余为道其所以乃为之赋 【 文田案后文有送孟端卿诗则端卿姓孟】 
　　世有痴龙发迹康居 【 音渠】 播精惟玉效灵惟珠一角触邪名动神都六蜚奋御声振天衢肥遯金华与道为徒体纯不杂质真不渝惟仁是守惟善是图不食生物幸远庖厨含仁怀善其德不孤义合麒麟与夫驺虞驼背上异乌尾后殊末大之名是专是沽小心惴惴中抱区区务以自保支体毛肤青蝇莫逐白鸟莫袪尾大不掉可怪也夫前伛而偻后蜷而痀牵草萦茅上曳泥娄苏其土苴载以后车听其自引纵其所如进不能却退不能趋莫顺而情实累而躯冬委冰霜夏混虫蛆末木之咎其至矣乎吁枝大于干腓大于股不折不披是其证与是其鉴与 

　　○毁假山赋 【 并序】 

　　国东门外酒家泥为假山穷奇极怪以尽其变都人士女蜂喧蚁扰不得其门而入者数月有好事者恶其幻惑而圮之因述其事以赋 
　　粤若稽古明明我后诞敷淳化务见素抱朴切禁伪除诈伊兹山之为物何得列此堂厦外藻饰以金碧中杂揉以土苴态度殊常容貌闲暇示岩岩之屹立索眩时之高价枝峰蔓岫莫能相下将竞秀乎海上之三山角壮乎云闲之二华抱无状之诡质诚可惋而可讶敢惑海内之耳目窃阿誉于华夏匪痴儿騃女而相尚浮夸竟以纷纶倾动京华致彼郊园涉春历夏歌吹喧啾京台飞榭酒垆为之屡空人相为之枕藉粲华灯以继晷拟洞天之不夜曷淟涊俗之僻异独抚心而悲咤以矫诬为几知以谲怪为秀雅其染轻浮其作尘琐忌有所触恶迁其坐既不推物出其右曾不接物虚其左其为体也常自高于恬妥其为用也羌不胜乎顿挫岂拒雷霆其脆易破勿任雨露其迹亦涴非席上之珍非可居之货无云雨之姿当辇毂之下刬伪以真适足以贺逼真以伪为鬼所唾化人奇幻期复嫁祸翕然同辞腾声附和疾甚则乱固知不可恐夤缘驯致蒲脯鹿马人为物灵在境真假披露精诚敢告来者舆论横议成功弗毁我曰不然致远恐泥推其诚者之谓信行而宜之之谓义义为人之正路信为瑞之符契舍信何守舍义何归我知如斯人母我讥着诚去伪是可谓有成也离实学伪非所以示民也有成为难牖民孔易天地无穷古今同致多前圣之格言知慧出有大伪作伪心劳日拙抑先王之所弃夫其或者兹山之侈将新桓平之玉杯与夫哀章之铜匮使寂寞于陆沈更无闻于人世吾用是知所谓圣人者讵一时之利骛万世之患而短义之气也 

　　○永歌赋 【 并序】 

　　协洽之岁龙去鼎湖余之自蜀适值奸■〈辟上虫下〉蚁动蜂起越明年东归居双溪书院以歌诗为事因采诗篇目凡五十题断章取义遂作此赋命之曰永歌谓言之不足故嗟叹之嗟叹之不足故永歌之也其词曰 
　　彼何人斯而比列星兮表武丁以进贤之为心况蜉蝣出以阴兮蟋蟀而俟秋吟懿文王之明德令闻兮维天之命靡常抚小成而遵大路兮猎非熊于渭阳有容岌其冠而长其佩兮起高卧之东山冀烈文物于仁寿之域兮释民劳乎乂安齐国寿于南山兮延生民于羲皇播凯风为颂声兮化湛灵为椒浆闵予小子宁知行路之难兮猗嗟国步之多艰曷昏氓之交僻兮由巧言而兴端甘采薇而伏清白兮孰与还乎故乡步徙倚于噫嘻兮拟遡谷风而高翔歴吉日之良辰兮忽乎我其将行心既醉而莫持兮愧北山之英灵希依东方之日之休光兮欸东方之未明 【 欸音埃】 袭鸡鸣之出关兮思惄惄以潜征野有曼草而閴其无人兮心瘁四牡之倭迟佚衡门之投迹兮乃载驱而载驰风雨凄其潇潇兮蒹葭飒其苍苍抑鸿雁违寒而迅征兮何草不黄落而休芳日月汨其不淹兮溘白驹之过隙惟北风之奋振兮戹青蝇于榛棘系曰终期王风化而绵六合殊思文德以经国信南山而大有佳处惟清时不可以骤得 

　　双溪醉隐集卷一 

　　●双溪醉隐集卷二 

　　元耶律铸撰　　　　　　　　顺德李文田笺 

　　乐府 
　　五言古诗 
　　七言古诗 

　　◆乐府◆ 

　　凯歌乐词九首 
　　后凯歌词九首 
　　凯乐歌词曲 
　　后凯歌词九首 
　　德胜乐二首 
　　骑吹曲辞九首 
　　后骑吹曲词九首 
　　古战城南 
　　战城南 
　　结袜子二首 
　　前突厥三台 
　　后突厥三台 
　　婆罗门六首 
　　上云乐 
　　门有车马客 
　　夜起来 
　　采荷调 
　　大道曲 
　　玉华盐三首 
　　沐浴子 
　　筑城曲 

　　○凯歌乐词九首 【 并序】 

　　列圣尤宋食言弃好皇帝命将出师问罪奏捷献凯乃作南征捷等曲云昔我太祖皇帝出师问罪西域辛巳岁夏驻跸铁门关宋主宁宗遣国信使苟梦玉通好乞和太祖皇帝许之敕宣差噶哈护送苟梦玉还其国辛卯冬我太宗皇帝南征女真诏睿宗皇帝遣信使绰布干等使宋宋人杀之睿宗皇帝谓诸王大臣曰彼自食言弃好辄谷我使今日之事曲直有归可下令诸军分攻城堡关隘由是长驰入汉中此其伐宋之端也宁宗实录弟四百六十一都干苟梦玉衔命使彼宋四朝国史列传弟七十七贾陟传苟梦玉使北还宋阆州谯庆茂所编蜀边事略绍定元年戊子制置使郑损与所代官四川制置使桂如渊会于显庆使以时相所喻和议密指告之且畀以朝廷所授苟梦玉使北录二册理宗实录弟八十三绍定四年辛卯北使苏巴尔罕来以假道合兵为辞青野原沔州统制张宣诱苏巴尔罕杀之理宗日历弟三百九十五十月二十一日沔州统制张宣诱苏巴尔罕使曹万户剿杀理宗日历弟百五十一宝庆三年丁亥五月十一日辛酉姚翀朝辞进对次奏通好北朝事上曰以我朝与北朝本无纤隙不必言和只云通好足矣寻食其言敢杀信使孰曲孰直明矣故详而疏之　文田案噶哈原文当即阿海元史太祖十六年纪辛巳春帝攻卜哈儿薛迷思干等城夏驻跸铁门关宋遣苟梦玉来请和云云以邱处机西游记考之此时扈从太祖者有阿海正合　宣差噶哈当即阿海此馆臣改定之本以西游记考之辛巳太祖在西域耶律阿海从行核以元史耶律阿海传亦合　辛卯冬系太宗事元太祖崩于丁亥此馆臣失改订　绰布干元史作搠不干此三字系馆臣改本　元太祖崩丁亥则辛卯乃太宗皇帝也祖字误当改正绰布干元史作搠不干原文亦当是搠不干此馆臣取永乐大典改定之本　元史太宗纪三年命拖雷出师宝鸡遣搠不??干使宋假道宋杀之又拖雷列传太宗伐金以中军自碗子城南下渡河由洛阳进斡陈那颜以左军由济南进而拖雷总右军自凤翔渡渭水过宝鸡入小潼关沿汉水而下期以明年俱会于汴遣搠不??干诣宋假道具约合兵宋杀使者拖雷大怒曰彼昔遣苟梦玉来通好遽自食言背盟乎乃分兵攻宋诸城堡长驱入汉中 

　　南征捷 
　　拔武昌 
　　战芜湖 
　　下江东 
　　定三吴 
　　克临安 
　　江南平 
　　制胜乐辞 
　　圣统乐辞 

　　·南征捷 

　　食言自是是诬天游鼎鱼疑戏洞渊征信自从天北极目无江表已多年 【 拾遗录瀛州有洞渊广千里有鱼身长千丈鼓舞戏其中】 

　　·拔武昌 

　　设奇包敌纵蒙冲绝似飘风卷断蓬填得大江流不得先声已不见江东 

　　·战芜湖 【 一曰战丁洲】 

　　舳舻千里蔽江湖擿挑楼船为骚 【 音埽】 除先直前锋三十万一通严鼓尽为鱼 

　　·下江东 

　　举国全兵失要冲可无一策抗元戎细推余百年来事合册江神拜上公 

　　·定三吴 

　　奋威骁骑下三吴神将飞驰一丈乌视彼众虽千百万黎民游动跨玄驹 

　　·克临安 

　　拟歌陌上行人去犹是传歌陌上花花解语时应也问即今春色媚谁家 【 坡仙有陌上花其序云游九仙山闻里中儿歌陌上花父老云吴越王妃每岁春必归临安王以书遗妃曰陌上花开可缓缓归矣吴人用其语为歌含思宛转听之凄然而其词鄙野为易之云陌上花开蝴蝶飞江山犹是昔人非遗民几度垂垂老游女还歌缓缓归陌上山花无数开路人争看翠□来若为留得堂堂去且更从教缓缓回】 

　　·江南平 

　　横野万艘金翅舰总戎一册玉铃篇长江岂限天南北万劫坤灵戴一天 【 横野大将军位次与诸将绝席】 

　　·制胜乐辞 

　　燀耀威灵结陈锋信争敌忾献殊功全师保胜清时策元在天声震荡中 

　　·圣统乐辞 

　　幸值圣明临御日更逢文轨混同时升熏天地神功颂润色光天统业辞 

　　○后凯歌词九首 【 至元丙子冬西北藩王弄边明年春诏大将征之　文田案丙子者至元之十三年也是年伯颜入临安濠国公北行十四年八月诸王昔里吉劫北平壬子阿力麻里之地械系右丞相安童诱胁诸王以叛使通好于海都海都不纳东道诸王亦弗从逐帅西道诸王至和林城北诏右丞相伯颜帅军往御之】 

　　奇兵 
　　沙幕 
　　枭将 
　　翁科 
　　崲峹 
　　降王 
　　科尔结 
　　露布 
　　烛龙 

　　·奇兵 

　　一旅奇兵出禁宸略时弹压定惊尘萧条万里无遗寇信道天家又得人 

　　·沙幕 

　　金节煌煌下玉京鱼丽三十六屯兵一军电激穿沙幕万燧云繁战野营 【 时大将北讨偏师云繁敌于大漠】 

　　·枭将 

　　张良传诸将皆与上定天下枭将也汉高纪燕人来致枭骑助汉应劭曰枭健也张勇曰枭勇也若六博之枭也愚以为六博得枭者胜故以枭将命篇 
　　枭骑云腾自北征领军枭将最驰声横穿外壁风前陈直捣中坚月下营 

　　·翁科 

　　蜂屯蚕簇乱山窝蚁动鹑居乱草坡沾体露形千万指恳祈天语许降和 

　　·崲峹 【 文田案后文崲峹二字押七虞韵则峹即涂山之峹字也和林西南为各叛王往来熟径者莫甚于斡端故以双声求之知崲峹即斡端也　以后文崲峹二字押七虞韵考之则读作峹山之峹即涂字之古文也然双溪原文是否即此二字今大典散失竟无别本可考以元史考之自阿里不哥及昔里吉与海都诸王所攻战诸地名求之无所谓崲峹者当是元史之斡端耳与崲峹为双声音转存此说以俟考正　元史书阿里不哥及海都诸叛王事杂见本纪列传然无崲峹二字地名双溪集除大典本外人间又无元刊本可考且此二字是否双溪原文抑或经馆臣窜改无可考也今案崲峹与斡端二字系双声以元史合之当即斡端惟西北地坿录又作忽炭即今和阗也】 

　　畔敌休矜战骑多纷罗区落遍山坡那知未鼓投戈地待阅前徒竞倒戈 【 我军与敌陈于崲峹未鼓敌溃投降者什五六冯奉世传将军有畔敌之名注曰不敢当敌攻战为畔敌也崲峹地名在 【 脱和字】 和林之西南　文田案后文三卷云逊多山在林西南崲峹又在逊多西南】 

　　·降王 

　　控黄龙戍争雄地登白龙堆将战场奇正相生神算在粪除勍敌献降王 

　　·科尔结 

　　初若疾雷威似虎复如脱兔速于神想当持节为飞将袛是今如着翅人 【 我军轻骑取敌辎重于科尔结盖河南地也后周韩果北山敌人惮其劲勇趫捷号为着翅人　文田案今俄国亚速海西北有地名格烈吉疑即科尔结　元史曷思麦里传至谷儿只部及阿速部此科尔结疑即谷儿只经馆臣改定作此三字耳　所谓河南者当即今之阿母河遗山集大丞相刘氏先茔碑车驾征契丹余族是为西辽历古续儿国讹夷朵等城战合只破之遂征逊丹之斜迷思云云所云合只似即科尔结之对音字也】 

　　·露布 

　　露布突驰争逐日电鞭搀递鬬追风只自向时龙尾道羣来云集万宁宫 

　　·烛龙 【 文田案唐地理志北庭大都护府本庭州贞观十四年平高昌以西突厥泥伏沙钵罗叶护阿史那贺鲁部落置长安二年为北庭大都护府有瀚海军本烛龙军长安二年置三年更名】 

　　封略谁容限烛龙终将天地入牢笼云兴飙起威名将也好先收弟一功 【 遣敌出奔西北大荒唐烛龙军之边地也】 

　　○凯乐歌词曲 【 并序】 

　　周礼大司乐曰王师大献则令奏凯乐大司马曰师有功则凯乐献于社司马法曰得意则凯乐凯歌以示喜也崔豹古今注引周礼王大捷则令凯乐军大捷则令凯歌与其所引不同周礼无凯乐凯歌之别然则豹之辨君臣尊卑之说于理为得不无所据郭茂倩编次乐府诗集有晋凯歌二首隋凯乐歌辞三首唐凯乐歌辞四首凯歌六首咏其君臣殊勋异绩圣上恭行天讨北服不庭今将问罪南举江表国家盛事不可不述拟唐凯歌体敢作凯乐凯歌云 

　　征不庭 
　　取和林 
　　下龙庭 
　　金莲川 
　　析木台 
　　驻跸山 
　　益屯戍 
　　恤降附 
　　着国华 

　　·征不庭 【 大驾北征也】 

　　天下英雄入彀中得无威震折遐冲会须六幕氛霾了化日常明照九重 

　　·取和林 【 恢复皇居也　文田案元张德辉边堠纪行和林城之西又有契丹小故城此当即注中所谓苾伽可汗宫城也】 

　　龙飞天府玉滦春德水清流复旧痕 【 金大安元年河清上下数百里次年庚午我太祖皇帝经略中原易干凿度曰圣人受命瑞应先见于河河水清坤灵图曰圣人受命瑞必先见河清之征太祖皇帝受命之符也德水见史记唐凯乐歌词千年水德清】 自非电断光前烈谁得重沾雨露恩 【 和林城苾伽可汗之故地也岁乙未圣朝太宗皇帝城此起万安宫城西北七十里有苾伽可汗宫城遗址城东北七十里有唐明皇开元壬申御制御书阙特勤碑案唐史突厥传阙特勤骨咄禄可汗之子苾伽可汗之弟也名阙可汗之子弟谓之特勤开元十九年阙特勤卒诏金吾将军张去逸都官郎中吕向赍玺书使北吊祭并为立碑上自为文别立祠庙刻石为像其象迄今存焉其碑额及碑文特勤皆是殷勤之勤字唐新旧史凡书特勤皆作衔勒之勒字误也诸突厥部之遗俗犹呼其可汗之子弟为特勤特谨字也则与碑文符矣碑云特勤苾伽可汗之令弟也可汗犹朕之子也唐新旧史并作毗伽可汗勤苾二字当以碑文为正　文田案唐书回鹘传骨力裴罗立自称骨咄禄毗伽阙可汗徙牙乌德鞬山昆河之闲南距西城千七百里西城汉高阙塞也有诏拜为骨咄禄毗伽阙怀仁可汗　回鹘传磨延啜自称葛勒可汗使王子骨咄特勒助讨贼　又有葛萨特勒胡特勒厂?盍馺特勒厖特勒又有王子嗢没斯特勒那颉啜又有特勒毒斯均见回鹘传中】 

　　·下龙庭 【 平定北方也　文田案元史太祖本纪三年夏避暑龙庭是时王??干乃蛮俱灭故可至和林西北也则避暑盖在太阳??干故宫】 

　　翠华一动下龙庭生意还从一气生乐国得非为寿域圣人须自有金城 【 东汉书燕然铭凌高阙下鸡鹿经碛卤绝大汉踰涿邪跨安侯乘燕然至龙庭以前后诸传事迹考之又以出塞三千余里校之龙庭和林西北地也】 

　　·金莲川 【 驾还幸所也　文田案金史地理志桓州曷里浒东川更名金莲川世宗曰莲者连也取金枝玉叶相连之义】 

　　金莲川上水云间营卫清沈探骑闲镇西虎旅临青海追北龙骧过黑山 【 子史所载黑山不一北中黑山又多皆非子史中所见者】 

　　·析木台 【 弄兵取败之战所也　文田案元史世祖本纪中统二年十一月大兵与阿里不哥遇于昔木土之地至元元年七月阿里不哥自昔木土之败不复能军云云他传有作昔木秃或失木土者皆与此集析木台一地元史铁迈赤传世祖即位命征叛王于失木土之地】 

　　辟易天威与胜风一场摧折尽奇锋西北龙荒三万里并随驱策入提封 【 上亲击败西北弄兵藩王于上都之地北析木台之西】 

　　·驻跸山 【 驻跸所也　文田案唐书东夷传高丽高延寿势穷举众降诛靺鞨三千余人帝号所幸山为驻跸山】 

　　辕门鼓角扬屯戍营幕旌旗掣朔风相与山河雄帝宅威棱尤壮受降宫 

　　·益屯戍 【 诏诸王益戍兵也】 

　　睿算深筹势万全益屯貔虎在雄边东连玉塞西通海南接金山北到天 

　　·恤降附 【 优诏存恤降附也】 

　　一新污俗浴恩波天地闲人感慨多我泽如春民似草圣元天子布阳和 

　　·着国华 【 西北诸王称藩继有平南之捷也】 

　　四海承风着国华更无龙虎 【 龙虎二陈名也】 缦纷拏际天所覆人闲地今日都须是一家 

　　○后凯歌词九首 【 召际诸军有事于朔方也】 

　　战卢胊 
　　区脱 
　　克夷门 
　　高阙 
　　战焉支 
　　涿邪山 
　　金满城 
　　金水道 
　　京华 

　　·战卢胊 【 文田案汉书匈奴传徐自为筑五原千里至卢胊为塞　元史太祖纪十一年还卢胊河行宫】 

　　神策霆声振九区纵兵雷合战卢胊竞将蔽野冲云陈只片时闲埽地无 

　　·区脱 【 文田案双溪所称区脱今官书所称鄂托是其对音】 

　　云屯区脱会天兵云动龙趋从北平驰驱日逐飞龙陈夜薄花门偃月营 【 国朝以出征游猎帐幕之无辎重者皆谓之区脱凡军一车一灶并皆谓之区脱史传所载区脱即此史记中闲弃地各居其边为瓯脱韦昭曰界上屯守处索隐曰纂文云瓯脱土穴也又云是地名前汉书汉得瓯脱王发人民屯瓯脱以备汉晋灼曰瓯脱王因边境以为官苏武传区脱捕得生口服虔曰区脱土室北人所作以候汉者也李奇曰北人边境罗藩守卫官也师古曰区与瓯同区脱本非官号北人边境为候望之室若今之伏宿舍也因其所解不同故备录之以各居其边及备汉捕生口之说明之是逻遉者之营幕也审矣】 

　　·克夷门 

　　蚁扰蜂喧笑骑过鼓儳争自落长河人人鬬说空鞍马不似今番数最多 

　　·高阙 

　　骈驰追锐翼摧锋枭獍窠巢一夜空光射铁衣寒透彻冷风如箭月如弓 【 我军有掩遗敌于高阙塞境史记赵武灵王筑长城自代傍阴山下至高阙青将六将军军出朔方高阙汉书卫青李息出云中至高阙后汉书祭彤出高阙塞吴棠出朔方高阙则其地也通典高阙唐属九原郡九原县西北到受降城八十里唐书今之西城即汉之高阙塞也北去碛石三千里追锐锋摧皆军名也　文田案新唐书回鹘传可汗徙牙乌德鞬山昆河之间南距西城千七百里西城汉高阙塞】 

　　·战焉支 

　　羽檄交驰召虎贲期门受战已黄昏信翦黥鲵知有处山川争震荡乾坤 

　　·涿邪山 

　　鼓噪讙山撼涿邪飞龙■〈广外侈内〉 【 音侈】 翼掩螣蛇露营罢缭神锋弩云陈犹轰霹雳车 【 我军败敌于涿邪余尝有处月说粹载其略于此云云南邻处月之郊和林城唐碑文也未晓处月之为言有问及余者因为之说云云处月之言碛卤地也史记汉复使因杆将军公孙敖出西河与强弩都尉路博德会涿涂山注音邪前汉书因杆将军出西河与强弩都尉会涿邪山后汉书祭彤传出高阙塞九百余里得小山妄言以为涿邪山窦宪传邓鸿与后诸军会涿邪山皋林温禺犊王于涿邪山间漠 【 间漠：闻汉】 兵来悉度漠去班固燕然山铭经碛卤绝大漠踰涿邪涿邪山者其山在涿邪中也涿邪复声转为朱邪又声转为处月案唐史沙陀处月种也庄宗纪其先本号朱邪后自号沙陀而以朱邪为姓者是也南部新书北人三十辈于大山中见一小儿遂收而递养之长成姓众云人共育得大遂以诸邪为姓朱邪者讹也此说可笑朱邪即涿邪也诸邪二字俱是华言遐荒殊俗隔绝中华焉知华言以为族望处月部居金娑山之阳蒲类海之东皆沙漠碛卤地也西汉书注薛瓒曰沙土曰漠其说得之即今华夏犹呼沙漠为沙陀突厥诸部遗俗至今亦呼其碛卤为朱邪其地亦以诸人为父也诸耶初曰涿邪后声转为朱邪又声转为处月今又语讹声转而为川阙如天竺初曰身毒后转为捐毒又转为天笃笃省文作竺竺又转为竹音蠕蠕初曰柔然后曰蠕蠕又曰芮芮狄历讹为敕勒又讹铁勒步摇讹为慕容秃发讹为吐蕃若此之类不可胜记是皆从其鞮译及所书之人乡音轻重缓急而致然尔且诸夏方言尚不能同况中国事记外国语元无本字且取声音之近似不可取其训故训者释所言之理音者通其指义所记之语既无本字岂有所言之理所通指义者哉云云曹孟德攻袁绍为发石车绍众号曰霹雳车螣蛇陈名见后魏书飞龙亦陈名】 

　　·金满城 

　　元取北庭都护府府境都鄙有城曰金满城后汉书云金满城此其西域之门户也 
　　寄重旌分阃外忧顺时驱率万貔貅回临金满城边日奄夺蒲昌海气秋 

　　·金水道 

　　旁张虎翼搀风陈直突龙城袭雪山连夜可遉金水道防秋岂在玉门关 

　　·京华 

　　横车组练似春花来自天涯与海涯说道埽除氛祲了凯还歌奏到京华 

　　○德胜乐二首 

　　揖让跻龙历讴歌适凤符凿空十万里攘地几千都 
　　神断光宏业天威震八区控弦三百万自号感恩都 

　　○骑吹曲辞九首 

　　金奏 
　　玉音 
　　白霞 
　　眩靁 
　　塞门 
　　受降山 
　　凤林关 
　　司约 
　　军容 

　　·金奏 

　　大夏王庭前纳款大秦归义继来降舞鸾歌凤音相和未许天山数帝江 【 大夏国大秦国皆见汉书王庭归义州见唐书羁縻州府】 

　　·玉音 

　　燕巢飞幕负恩私远近嚣然共一辞烈圣玉音明在耳敢忘龙道请降时 

　　·白霞 【 文田案白霞原文当即别失即西北地附录之别失八里也蒙古语以八里为城故可割二字称别失此疑馆臣改定　又曰八刺合孙此以别失二字为地名故可称白霞】 

　　前骑传声掩白霞后军犹未过乌沙势须贵合为猿臂相制尤当似犬牙 【 白霞在和林西】 

　　·眩靁 【 文田案唐元宗阙特勤碑北处眩靁之境西邻处月之交】 

　　毳幕云罗寒露野羽旄星属眩靁乡悔将觇望风尘眼不为长观日月光 

　　·塞门 

　　逻骑纷纷与寇军递相窥隙伺残昏忆曾延敌临高阙示敛疑兵突塞门 

　　·受降山 

　　望风降附祈为地披露精诚示所天若非上将龙旗下会是中军虎帐前 【 自高阙之捷敌众稍稍来附我军遂屯古受降城山下其土俗曰拂云堆者此也由是知其非汉公孙敖所筑受降城是唐张仁愿所筑三受降城之中受降城也因以受降名其山即述其事云】 

　　·凤林关 

　　祇须尽敌巡乌水未可移屯过凤林切索更虞蜂虿毒恐还争纵虎狼心 

　　·司约 

　　留犂可要教挠酒径路何为更契金事岂出人明算外慕容虚美漫熏心 【 北中诸国风俗大凡盟约必以金屑和饮其所从来远矣汉中骑都尉韩昌光禄大夫张猛与呼韩邪单于为盟约呼韩邪单于径路契金留犂挠酒应邵曰径路北人宝刀也留犂饭匕也挠和也契金着酒中挠搅饮之颜师古曰契刻搅也挠呼高反也】 

　　·军容 

　　虽许王侯复正封养威尤可耀军容渔阳马厌银山草鸡鹿屯营铁堠峰 【 银山在北都护府境土人谓之若迷斜银山外有大碛曰银山碛世俗所谓铁堠者在金山下　文田案唐地理志西州交河郡有银山碛　元史西北地坿录有也迷失即此若迷斜三字之声转唐志西州开元中曰金山都督府】 

　　○后骑吹曲词九首 

　　吉语 
　　金山 
　　天山 
　　处月 
　　独乐河 
　　不周 
　　还绨丝 
　　逻逤 
　　柔服 

　　·吉语 

　　交锋接矢无虚月按甲休兵定几时计日必须闻吉语敢先期献凯歌辞 

　　·金山 【 文田案唐书突厥列传突厥阿史那氏盖古匈奴北部也居金山之阳其地三垂薄海南抵大漠　又车鼻尔阿史那族而突利部人也薛延陀将杀之率所部遁去窜金山之北三垂斗绝惟一面可容车骑坏土夷博即据之又回鹘列传骨力裴罗立斥地愈广东极室韦西金山南控大漠尽得古匈奴地　唐志西州交河郡贞观十四年平高昌以其地置开元中日 【 日：曰】 金山都督府】 

　　黄花堆上冷云闲犷骑雷奔去又还说敌纷争自相溃回戈霆鬬过金山 【 文田案唐书薛延陀传颉利可汗之灭夷男率其部稍东远京师纔三千里而嬴东室韦西金山南突厥北瀚海盖古匈奴地也　又葛逻禄传葛逻禄本突厥诸族在北庭西北金山之西跨仆固振水包多□岭】 

　　·天山 【 文田案唐志西州交河郡有天山军开元二年置自州西南有南平安昌两城百二十里至天山西南入谷】 

　　曜我皇威下帝台灵旗直傃北庭开定应六出奇寒雪澣 【 澣：瀚】 海阴风结陈来 

　　·处月 【 文田案唐书沙陀传沙陀西突厥别部处月种也始突厥东西部分治乌孙故地与处月处蜜杂居贞观七年太宗立利邲咄陆可汗而族人步真谋并其弟弥射弥射惧率处月等入朝西突厥寖强内相攻其大酋乙毗咄陆可汗建廷镞曷山之西号北庭而处月等又隶属之处月居金娑山之阳蒲类之东有大碛名沙陀故号沙陀突厥云咄陆寇伊州引二部围天山安西都使郭孝恪击走之拔处月俟斤之城处月朱邪阙俟斤阿厥请内属永徽初即处月地置金满沙陀二州】 

　　陈兵阔里黄芦淀转战斜车 【 尺遮切】 白草■〈山呙〉飞骑星驰穿处月追亡逐北入沙陀 【 我军败敌右部于处月阔里岭名临处月黄芦淀斜车山名在阔里南大漠又去斜车西南数百里】 

　　·独乐河 【 文田案唐书突厥传默啜讨九姓拔野古战独乐河拔野古大败　又回鹘列传回纥姓药罗葛氏居薛延陀北娑陵水上与薛延陀攻突厥追北至天山声震北方号活颉利发树牙独乐水上　又薛延陀传颉利灭塞隧空荒夷男率其部稍东保都尉犍山独逻水水阴远京师三千里而嬴盖古匈奴地也】 

　　贝冑星离争射日蜂旗云合迥生风雷驰霆击相纷薄独乐河边水草中 【 唐史独乐河又曰独逻河】 

　　·不周 

　　熊罴此去从天定枭獍当来自不周清一八纮天意在已教克复了神州 

　　·还绨丝 

　　长驱席卷尽连营震摄黔雷撼北溟虎豹骑从云骑队几临西极到殊庭 

　　·逻逤 

　　磨崖金字昆仑颂勒石银书逻逤铭且述要知方略在圣人不战屈人兵 

　　·柔服 

　　柔服禺强总四溟神开宝历见时清夜陪万国升平望蹈咏清风播颂声 【 后汉书崔骃传咏太平之清风】 

　　○古战城南 

　　结陈背南河指顾望城北冠军申号令谓彼是劲敌今朝一战在有国与无国但得社稷存此命不足惜风云为动色士卒为感激奇正遽雷合横冲奋霆击雌雄势未决忽忽日将匿以剑指羲和挥戈呼 【 上声】 天日天地有情时敢乞饶一掷貔虎张空弮搏战到昏黑忽焉如海泄声震裂区域对面不见人何许不追袭平明案战所涧壑尽平碛毕贺雪前耻有力于王室拜诏未央宫哀恳辞封邑五湖旧烟景先师有遗迹 

　　○战城南 

　　自来古战场多在长城南少在长城北茫茫白骨甸如何直接黄龙碛或云自从汉武开西域耗折十万众博得善马数十匹奋军势务鏖击往来谁洗兵赤河水犹赤终弃轮台地其地于中国失之且何损得之本无益历计其所得皆不偿所失虽下哀痛诏追悔将何及此是万万古华夏覆车辙底事夤缘其轨迄季唐竞喜边功好天 【 天：大】 矜英哲明皇不虑渔阳厄万里孤军征碎叶 【 通鉴天宝十年安禄山兼领三镇是岁高仙芝及大食战于怛罗斯城败绩】 只轮曾不返得无五情热暴殄生灵涂草莽忍徇虚名为盛烈君不见世间人心固结是谓帝王真统业君不闻四海内有美谈至元天子平江南何曾漂杵与溺骖圣人有金城贵谋贱战不战屈人兵 【 白骨甸在唐烛龙军地有西僧智全者该通汉字云古老相传白骨甸从汉时有此名　文田案唐书地理志北庭大都护府有瀚海军本烛龙军长安二年置三年更名云云案唐书无白骨甸之说惟葛逻禄本突厥诸族在北庭西北居金山之西跨仆固振水云云仆固与白骨音同当是智全所云古老相传此名所本也　邱处机西游记此白骨甸大沙分流也然不当云汉时有白骨甸之名考白骨与仆固音转唐书葛逻禄本突厥诸族在北庭西北居金山之西跨仆固振水云云似即西僧之说所本】 

　　○结袜子二首 【 并序】 

　　帝王世纪曰文王伐崇侯虎至五凤墟袜系解顾左右无可使者乃俯而结之武王至商郊牧野誓众左仗黄钺右秉白旄王袜解莫肯与王结王乃释旄钺俯而结之汉书王生袜解张释之跪而结之唐李白结袜子词大抵言感恩之重而以命相许也郭茂倩编次乐府诗集所序如此燕南北士吴家豪筑中置铭鱼隐刀感君恩重许君命泰山一掷轻鸿毛太白结袜子辞也可谓绝唱然则高渐离专诸之任君子不取详味题意紬绎史氏感恩许命则太公其人也太公八十 【 孔丛子太公八十而遇文王诸书所载皆不同】 而遇文王武王三年 【 史记作十一年】 牧野之战太公年近九十时诸侯兵会者军四千乘纣之兵七十万太公与百夫致师驱之纣众崩呼走其感恩许命之效也故作前结袜子壬子岁夏圣上在潜仆受再生之恩自上即位西北诸藩弄兵不已因作后结袜子以写愚贱非敢传诸作者庶可示之子侄而已 

　　前结袜子 
　　后结袜子 

　　·前结袜子 

　　五凤声腾白日光牧野昏荒惨无色精诚 【 一作风云】 感激致师人叱咤雷霆觉天窄 

　　·后结袜子 

　　未应一吐 【 一作只】 明月珠便欲延光万千 【 一作千万】 载诸吞枭獍翦鲸鲵直蹴昆仑过西海 

　　○前突厥三台 

　　■〈马产〉骑生马射雕儿恰似征西小月氏笑说汉家将野战得非是我受降时 
　　鴈门关北分降地马邑山南已拜 【 一作拜战】 旗尽道汉家无顾藉锦帆终不有迥期 【 文田案唐书突厥传武德四年颉利寇鴈门定襄王李大恩击却之明年颉利率十五万骑寇鴈门秦王出蒲州击之引出塞明年颉利破代地一屯进击渭豳二州取马邑不有也复请和归我马邑】 

　　○后突厥三台 

　　陈云寒压渭桥低四野惊雷殷鼓鼙约定引还云骑去一时争喷北风嘶 【 突厥凡征战恶马喷马嘶以为将败之征】 貔虎扬威指顾闲先声已碎玉门关向来香史情何在已说元戎逼铁山 

　　○婆罗门六首 

　　有索赋婆罗门辞者时西北诸王弄边余方阅西域传因为赋此回乐峰前沙似雪受降城外月如霜不知何处吹芦管一夜征人尽望乡唐婆罗门词也乐苑曰婆罗门商调曲开元中西凉府节度杨敬述进会要曰天宝十三载改婆罗门为霓裳羽衣 
　　热海气蒸为喜雨冻城寒结就愁阴中心甚欲期真宰教使人知造物心 【 安西都护境内有热海去热海四十里有冻城唐新史同　文田案唐书地理志安西西出板厥关至碎卜戍傍碎卜水五十里至燕海又四十里至冻城】 
　　雪海迤延穷地界雪山迢递际天涯但为日月光临处终不曾偏照一家 【 雪海在安西都护境唐新史同雪山在其东鄙　文田案唐书地理志安西西北度乏驿岭五十里度雪海】 
　　青岭亘如颓碧落赤河长似浸红霞是天柱折天倾处龙战重渊尚攫拿 【 安西都护境内有青岭与赤河唐新史同　文田案唐书地理志安西至龟兹境渡赤河赤河来自疏勒西葛罗岭至城西分流又云自疏勒西南入剑末谷青山岭青岭不忍岭六百里至葱岭守捉】 
　　黄草泊围青草甸白杨河绕绿杨堤依然名是参天道谁使唯闻战马嘶 【 北庭都护境有白杨河及黄草泊唐新史同国朝所设驿传东临三韩西抵蒙泛黄草泊白杨河皆正驿路处也　文田案唐书地理志北庭大都护府下注云又渡白杨河七十里有清镇军城又注云经黄草泊大漠小碛渡石漆河踰车岭至弓月城】 
　　弓月山风长似箭烛龙军火乱如星祇除尽挽天河水可洗兵尘战地腥 【 北庭都护府有瀚海军本烛龙军也府境有弓月城弓月山是谓弓月道出兵路也唐梁建方尝为弓月道总管　文田案唐书地理志北庭大都护府有瀚海军本烛龙军长安二年置三年更名】 
　　黑水且谁为翠水白山元自是冰山得非烟容乘龙火为煽洪炉到世间 【 火山军在西州交河郡夏绝无雨其热甚于炎方唐旧史北庭都护府自永徽至天宝管瀚海天山伊吾三军天山一名白山以其四时冰雪不消因以名之唐新史北庭都护府境内有黑水及黑水守捉　文田案唐书地理志西州交河郡有天山军开元二年置自州西南有南平安昌二城百二十里至天山】 

　　○上云乐 

　　金天老文康平居隘神州金丹清真仙相将汗漫游同流六合栖迟七丘涉历八表盘桓十洲鹏其化龙其变地轴为之回其运天轮为之平其转日域为其上阳宫月窟为其清凉殿鸑鷟是家鸡狻猊是家犬真乐万春为局促待把三光更舒展非圣不足知天长将地远扶桑有时枯蒙汜有时竭南山有时摧钧天有时阕殊度仙曲拟进帝阙九成玄云六变绛雪五色成文而不乱度可插振芳声腾浩劫上天下地惟康老毕竟谁能知岁月玄都仙伯太山老叟延致异鸟名曰希有一翼左覆东王公一翼右覆西王母得人备羽驾故能出入游造化逍遥巡宇宙感麟凤在郊薮至道之国常为称首骤来辙敢恋月明表其老耋知去就拥仙仗携仙友褒拜圣君奉神祝凤箫在前鼍鼓在后玉笙在左锦瑟在右作天乐献天授 【 天授乐名】 若鸾自歌凤自舞焚返魂香顶玉斗健舞起自补天年浩歌发自谈天口仍倚凤台曲凤凰和九奏南极老人称觞北斗挹酌天酒愿与九州岛四海同上千万岁寿 【 古今乐录上云乐有凤凰曲又有凤凰台曲和云真乐万春太山老叟见容斋五笔载五方老人祝圣寿文】 

　　○门有车马客 

　　乌鹊绕屋鸣有客停征騑问客何自来君家寄家书摄衣起迎客开书多苦辞蕣花不长好玉颜亦易衰水行有却流人行无反期置书拜谢客岂不心怀归事君有明义不得顾所私作书附客返路远幸勿遗上言重自爱下言长相思相思勿相怨自古多别离 

　　○夜起来 

　　是处声歌席一一凝尘埃羞掩合欢帐独烛夜明苔徙倚立中庭候虫一何哀满天秋色里鴈过黄金台所愿随清风明月入君怀中心有劳结期以向时开颓想就珍簟远出绕兰阶美人来几时知人起夜来 

　　○采荷调 【 并序】 

　　泛舟方湖见其花舰布濩露珠凌乱有歌蔡萧闲翡翠盘高走夜光咏莲乐府催酒遂以荷杯相属偶忆江从简采荷调拟赋此乐府广题曰梁太尉从事中郎江从简为采荷调曰欲持荷作柱荷弱不胜梁欲持荷作镜荷暗本无光以刺何敬容敬容时为宰相览之不觉嗟赏爱其巧丽 
　　荷盘承露珠何时成夜光荷盖承日华何地得清凉虽曰是荷衣且难作霓裳虽曰是荷杯长难酌酒浆欲以荷作钿不可饰时妆欲以荷为钱不可博明珰拟荷如宝镜不能照胆知肝肠拟荷如纨扇不能鲜洁如雪霜其茎有轻丝难织锦流黄其气有微馨难剂水沈香有名无实不足取似是而非良可伤流萤将拟流火乌亦与姬发呈休祥 

　　○大道曲 

　　春风吹绣陌花满帝乡树绿柳袅芳烟细雨黄金缕分明须尽是引荡人心处车马往来尘尽结成红雾楼上琵琶声倚歌临大路郑重且 【 一作只】 休教放得春回去 

　　○玉华盐三首 

　　乐府杂记载隋薛道衡昔昔盐一首又曰析析盐唐赵嘏广昔昔盐为二十章乐盐以为羽调曲乐府诗集又有无名氏昔昔盐一首朝野佥载龙朔已来人唱歌名突厥盐容斋载元怪录籧篨三娘工唱阿鹊盐又黄帝盐白鸽盐神雀盐疏勒盐满座盐归国盐唐诗媚赖吴娘唱是盐更奏新声刮骨盐然则歌诗谓之盐者如吟行曲引之类也因独醉园对雪作玉华盐三曲云 
　　玉华仙咏玉华盐爱玉华盐分外甜但是棃花春在处不消重设却寒帘 【 棃花春见吉甫诗长恒沽此酒乐天诗青旗沽酒趁棃花时俗号为棃花春吉甫诗中所载亦乐天所咏棃花春也】 
　　玉妃隐映水晶帘相与天花舞画檐玉洁冰清诚可爱不应仍更有人嫌 【 韩昌黎雪诗白帝盛羽卫从以万玉妃】 
　　瑞雪香融注玉蟾羡谁家醉卷珠帘风流柳絮因风起只谢娘宜唱是盐 【 白霫有雪香酒玉蟾盏名见逢原记】 

　　○沐浴子 

　　濯缨与濯足应欲任其真沐芳及浴兰应务洁其身难洗耳中事易洗心上尘世闲原有耳常是洗心人 【 一作祇当怜洗耳不似洗心人】 

　　○筑城曲 

　　一行杵后一行锥只是嫌虚恨役迟谁谓筑城坚不得坚城岂在隐 【 去声】 金椎 

　　◆五言古诗◆ 

　　古意 
　　游僊 
　　真游挟飞仙 
　　问真宰 
　　小垂虹 
　　村行一篇未弟时在大坂作 
　　随堤田家行 
　　送胡寿卿南归 
　　送润甫行 
　　送友人还燕然 
　　对竹引 
　　翦流水 
　　同心结 
　　春自来 
　　对酒 
　　真金不死乡 
　　对月吟拟诸公体 

　　○古意 

　　黄鹄 【 一作鸿鹄】 巢高林鼋鼍穴深渊且各独抽宿人独胡不然释耕于陇上妻子耘其前人笑苦畎畮何以遗子孙聊以一二答不可求备论人皆遗以危我独遗以安春风吹布袖云满鹿门山 

　　○游僊 

　　绛节拥红云凤吹随鸾扇游历万华宫转宴诸仙殿金母愿接欢玉真求识面为我问 【 一作谢】 时人谁曾是媒援高蹈步天衢真游不知倦又遇西王母屡会瑶池宴 【 仙传王母瑶池宴宴蟠桃也】 前后三千年蟠桃开一遍为我问羣仙几见春风面 

　　○真游挟飞仙 

　　真游挟飞仙悬居何缥缈琪树不知秋玉庭长似晓碧落无纤翳天衢净如埽底许吟真声仙韶动云表容与太素域时复随青鸟朝游阆风苑夕宴蓬莱岛昌城玉蘂花昆墟玉红草可醉亦可玩堪期后天老 

　　○问真宰 

　　九色夜明珠岂不有光彩终惜暗投人含情欲谁待不惜珊瑚鞭为君策驽骀此意竟何如将可问真宰 

　　○小垂虹 

　　虹光回曲遶似令殊有待延留五色节俄轸九华盖泰山是邱垤黄虹细如带且昔欲谁知游心在天外 

　　○村行一篇未弟时在大坂作 

　　青山护村落暗水通沟渠任行禾黍闲漫漫迷所之里社压新醪击鲜赛丛祠田父相劳苦雨旸无失时龙骨挂屋敖秋熟可豫期行行度岗涧泉石多幽奇微风发清籁好鸟吟高枝此中有佳趣岂无幽人知去住两不可空吟招隐诗 

　　○随堤田家行 

　　日月会龙■〈豕尨〉三农能事休犂杖倚空室霜林卧羸牛十二三年闲不如今岁秋田翁复何事终不信眉头云以县官令税租俱见收赤穷固有命白着非自由又云有飞诏少壮不一留半凿通济渠半构迷藏楼言罢长叹息涕泪交横流出门竟无语回首漫夷犹 

　　○送胡寿卿南归 

　　云山千万里驰驿来帝阙君自到和林寓居四踰月客中太寂寞虀盐事孤洁锦衣归故里薄官试盐铁匹马送君归关山正黄叶征鸿声凄凄悲笳鸣咽咽回首南州道行人愁欲绝龙庭八月初西风吹寒雪之子到甘棠黄菊重阳节信笔作此诗赠子以为别 

　　○送润甫行 【 得水字】 

　　拊节遏行云浩歌山色里落絮积晴雪东风吹不起远道趋鹏程相思若为己揽辔入长烟孤吟送春水 

　　○送友人还燕然 【 文田案永乐北征录燕然关在龙门驿南长安岭北】 

　　去年来帝阙篱客正黄菊今年还燕然春光明远目再三挽不留归心何太速回首落花多满川红簌簌驰驱万里程阿谁慰幽独寂寂寒山行寂寂寒山宿啼鸟几声迟淡烟芳艹绿东风千里人明月半轩竹汉苑穴狐兔姑苏走麋鹿功名半纸薄兴亡等棋局可笑百年身黄粱犹未熟不发离别叹不唱阳关曲桃李醉逢场夕阳倒船玉 

　　○对竹引 

　　劲节凌云汉沉沉翠如束春静锁窗深惊风碎寒玉联声金凤凰双飞夜双宿寂寞野桐花年年老空谷 【 云汉一作云霄沉沉一作森森】 

　　○翦流水 

　　莫持金翦刀决绝翦流水莫将尺素书殷懃托双鲤水岂是人情鱼岂知人意鱼水自相亲肯与人为计 

　　○同心结 

　　湖中己种藕湖边还种柳柳丝与藕丝同在佳人手除是结同心同心最长久 

　　○春自来 

　　日月双飞翼天地一遗卵无天地不卑无日月不满时序相代谢曾不偏寒暖昼夜互乘除曾不有长短因究万物情凝神顿舒缓断知春自来何须候灰管 【 西天诸国历议亦云天地之形如卵】 

　　○对酒 

　　溇者 【 溇音缕】 沈杯杓醇醴同一味狂风偃秋草兰艾一同悴贤愚不同调 【 贤愚酒见醉乡日月】 熏莸不同气如何昧去就欲令为一致安得使贤愚各分于一器安得使熏莸各生于一地我志诚如斯未审化工意 

　　○真金不死乡 

　　真金不死乡真境延闲燕灿灿琼瑶树朝映朝元殿灵景一何清寂然闻凤啭但见玉阶前游蜂弄花片 

　　○对月吟拟诸公体 

　　猎人设网罗不挂月中兔岂无烹兔意难求登月路月殿兔长生人间几今古抱杵景徘徊天狼空自苦樵者劳斧斤不斫月中桂岂无薪桂思难筹攀月计月殿桂长荣人间几兴废倚镜影婆娑天风摇不碎倾影听人歌扬辉伴人舞何事在华筵分明作宾主踪迹各无聊乾坤两栖旅举酒寿姮娥向人终不语 

　　◆七言古诗◆ 

　　读新乐府 
　　苦旱叹 
　　观友人所藏佛牙 
　　漆城谣 
　　述实录 
　　密谷行 
　　蜀道有难易 
　　送杨子阳南还 
　　送玄之 
　　送张敬叔 
　　送人还镇阳 
　　次韵赵德载大监饯行 
　　摘阮行呈吕西冈 
　　长笛续短笛引 
　　天佑行 
　　战扼狐 
　　五禽言 
　　放雁词 
　　采莲曲 
　　长想思 
　　壶天园歌 
　　干海子 
　　纪梦 
　　松声行 
　　和汉臣秋月海棠 
　　大川行 
　　十四夜月 
　　夏夜对月 
　　谨上尊大人领省 
　　仰祝尊大人领省寿三首 
　　哭尊大人领省 
　　瑞井行 
　　去妇怨 

　　○读新乐府 

　　霓裳羽衣曲玉树后庭花不知相与迷春梦绵历人闲弟几家 

　　○苦旱叹 

　　六月亢旱田苗枯自嗟自叹耕田夫差官咫尺征秋税今岁田家一粒无饥民日日望霖雨雨意欲成云散去天公胡不用老龙年年祇被蛟螭误 

　　○观友人所藏佛牙 

　　竺朝大夫哀羣灵出自大教拔幽沈汉明梦兆颇神异具书梵释来千岑翕然风誉耸华夏宝方精像辉云林传闻遗骨未灰朽流散诸国磨古今朅来偶得见一齿照座灿烂如璆琳当时左右广长舌咀嚼风雷兴潮音烟如珠珞吐光怪洗我旷劫尘埃襟目瞻顶礼固其事岂必窣堵埋千寻凭君韫椟善持护为绝阴怪窥窬心 

　　○漆城谣 

　　漆城光荡荡寇来不得上一朝变起望夷宫不及思旃曾技懩 

　　○述实录 【 四十韵】 

　　修征蜀道录每以二鼓为期方息中夜闻笛既觉想实录事迹亦如梦寐怆然以为怀述此写之 
　　承天圣祖开天业四海为家尽臣妾规模宏远古无比 【 太祖封诸亲王封域东尽东海西尽西海自古未有如此规模之宏远也】 统绪岂惟垂万叶朅来海水不扬波向见灵河已清澈 【 金大安元年河清上下数百里次年庚午我太祖皇帝经略中原易干凿度曰圣人受命瑞应先见于河河水清河清之征太祖皇帝受命之符也】 除天所覆乐心戴愈见人情皆感切折冲猛锐尽陈力骨鲠贞良咸就列恭行天罚攘搀枪着就鲸鲵殊翦截列圣未出无名师历世弥光先圣烈推亡固存非一国迷不知时非俊杰世许青野食前言 【 辛巳年宋主宁宗遣国信使苟梦玉通好乞和太祖皇帝许之敕宣差噶哈护封还其国辛卯冬太祖皇帝南征女真遣信使苏巴尔罕等使宋青野原宗沔州统制张宣诱苏巴尔罕杀之此其伐宋之端也　文田案苏巴尔罕元史作搠不干原文亦当如此盖元史所据元实录即双溪所撰必无异文也此馆臣改本　又案太祖崩于丁亥至辛卯则太宗在位数年矣祖字当作宗】 不若犬偷及鼠窃诬天复敢拘行人 【 后戊戌年七月嘿密什等百人使宋竟拘留不遣】 妄专狙诈夸明哲国犹摄生贵处顺水背流时源易竭即今日削尽疆场其势得无忧迫胁若然仍不畏天威曷异螳螂怒当辙未知其可将蛮触相与区区较优劣武王问罪挥天戈征发诸军自仑碣翠华遥下五云来辄报锦城氛祲灭 【 方入蜀便告云顶之捷】 扈跸貔貅三十万争欲先驱埽妖孽搏熊攫豹捷飞猱 【 诸军缘蜀道搏熊豹捷猿猱输之和林】 赴险蹈虚矜胆决纷驰传檄启途使英荡辅之龙虎节悬崖万仞入云端前马不行应气摄虹梁缥缈驾层霄 【 兴利州至三泉县桥阁共一万九千三百十八闲护险编栏共四万七千一百零三十四闲】 高兴动人殊可悦若非由蜀道登天岂与飞仙得相接 【 飞仙岭相传徐佐卿化鹤跧泊之地故名飞仙上有阁道百余闲即入蜀路】 腾倾湍瀑翻惊涛怒震横流还送折千岩万壑殷晴雷卷起千堆万堆雪飞阁尤非地上行剑门呼似天中裂 【 剑州剑门县在北东五十里郦元水经注曰大剑戍至小剑戍三十里飞阁相通谓之阁道】 壁立千寻冷翠屏碧霞城拥清都阙振衣直上玉女台下视烟尘望吴越五丁碎徙青黛山万簇蚕丛 【 一作簇】 乱堆栈金城虽包裹全蜀胜负莫非由勇怯孰云无所骋骁骑闭口势何劳捕舌 【 时得宋蜡丸书云云虽骁骑万羣安所用之】 天衷应未诱蚩萌堪叹颛蒙与天绝 【 剑门苦竹隘招之不降遂杀之】 宁知皇化如时雨欲济迷津作舟楫会闻蓬阆朝真仙 【 蓬阆等州皆纳土降】 箪食壶浆尽迎谒纷纷诸将无虚日争奏归明争献捷旌门敕树受降旌 【 时旌门外敕树受降旌凡降者于其下待诏优恤】 异致穷民遂安帖莫如天欲降何如英猷一旦为虚设无雷东陊孤山峰 【 御营东山无雷倾地】 惊风西卷旗杆折 【 御营西军风折旗杆】 龙桥忽焉悉中圮 【 攻钓鱼山上下浮桥遽中圮】 夔鼓鼛然寻亦歇 【 大驾战鼓初闻数十里之外后虽三数不闻】 忍令飞驾鼎湖龙持拔龙髯堕尘劫 【 列仙传丁约曰儒谓之世释谓之劫】 笛声唤得梦回来梅梢犹印西窗月 

　　○密谷行 

　　金崇庆闲添寿荣禄领骁果驻京畿为声援闻圣朝太祖皇帝围守西京 【 文田案元史太祖本纪七年春帝破昌桓抚等州秋围西京金元帅左都监奥屯襄率师来援帝遣兵诱至密谷口逆击之尽殪复攻西京】 东海遂命添寿将诸路兵八十余万号称百万援之仍赐手诏曰今悉国力当清北方次密谷口时太祖皇帝亲率大军先以前骑三千尝之大军继至未鼓敌溃全军覆没 
　　命骁锐为声援选步骑发畿甸号称一百万一一皆精炼旌旗虹乱渡桑干绚野如花陈组练移围布陈密谷口吞敌出奇将伺便前拒避贾勇中坚已受战天兵震天威不异弄雷电先驱游击队势若风云变 【 兵有风阵云阵】 鵰鹗横秋空奋翼鸷鸡犬斯须跆 【 音台】 藉尽八九终了不曾还一箭永安宫大安殿方待凯旋回赐宴唯有孤臣鬓成雪缘底眉头殊不展智谋士见未然事窃叹终皆非所辩 【 参政孟铸数上书言北方必称兵胡沙虎必变】 堪怜当日金源氏谁编良将忠臣传 【 金源氏实录孟参政铸无传添寿荣禄有传】 

　　○蜀道有难易 【 并序】 

　　李白作蜀道难以罪严武后陆畅感韦皋之遇作蜀道易云蜀道易易于践平地戊午秋予入蜀浊天岭阻雨次年回至此岭带雨因二公之作为赋蜀道有难易云 
　　有言蜀道难有说蜀道易难于上青天易于践平地说易有所媚说难有所激君曾不见与前修折衷谁秉江山笔我来高蹈仙人踪控御遗风纵游历连云气象霸图中 【 世俗总号蜀道为连云栈道】 险阻形胜限疆域黑龙冲断万层山骇浪轰雷恣奔击攒峰迭嶂冷云闲绵亘倚天骈翠壁飞梁架云栈势欲跨南北虹桥络河汉鸟道挂空碧历其天险临其峻极望舒按节阳乌敛 【 一作侧】 翼拟循云路趋鹏程仰天直上青云梯蹑空且何异登仙但觉日月行寝低终踰绝险得驰骤骤步娲皇补天石微茫一径通烟霄攀缘更上苍龙脊弥旬霖雨秋行潦迷原隰岂不虑蹉跌路歧多垫溺一闻漫天名心寒已如失况复壅大道与道为通塞无虑千筹将万计智推力引方行得请设漫天前后论蜀道一言或可毕未应难于上青天飞阁递连通利走 【 去声】 名趋日夜往来何络绎不应易于践平地栈磴缺寻引天荒地老萧条断绝人声迹致令振古豺狼心曾不祈天睹一掷自蚕丛且稽代谢几人 【 一作家】 恃险曾终吉适足笑王公设险以守国在德不在险昭然如白日上青天践平地始可与之言其道难与易行路之难难于上青天蜀道之难若比行路是平地出处虽然全在人世路不能无险易畏途岂可比青天誓铲漫天作平地 

　　○送杨子阳南还 

　　鞭催瘦马出龙庭白酒一杯送子行山头积雪寒皎洁风物凄凄伤别情穷庐冰凘结吟砚行人欲去愁展转功名入手头未白世态浮云几千变何如有酒且高歌百岁风光如过电人生几度春风面 

　　○送玄之 

　　东风二月吹和林绿杨庭院空深沈整襟危坐罢舜琴时听百鸟自在吟泠泠流水漱寒玉半天萧飒松风音呼童为我金波斟悠然一笑忘古今书斋尽日无人到门掩落花春自老裴回杖履夕阳闲回首春风乂衰草长安远客来紫宸红尘满面初相亲挑灯风雨秋夜永诗成落笔愁鬼神纵横论议小天下当时谁谓秦无人一朝别我出祁连黑山风雪十月天分襟执手小溪边何时客床相对眠他年乘兴游京洛诗酒无寒金谷约 

　　○送张敬叔 

　　去年见君瀚海东苍松郁郁山重重今日送君之镇阳寒烟漠漠天苍苍休叹萧萧行路难两袖春风衣锦还二年两度客天涯离合都无咫尺闲一尊白酒羡君侯入手功名正黑头今年旱蝗民切痛赋税须知有轻重一生富贵将几何西风吹破邯郸梦自愧趋凤池空有别离诗红尘无处避扰扰心如醉何时高隐旧林泉卧看人闲等儿戏 

　　○送人还镇阳 

　　云黯惨风浩荡故里风光空想像寒余三月索貂裘冻崖冰雪三千丈天淡淡路茫茫送君万里还镇阳杨花点点山城雪嗁鸟一声春昼长多离别少歌笑功名催促行人老玉箫吹断碧云寒棃花寒食空过了君不见洛阳楼观今芜荒梧桐叶落秋风凉寒波寂寂山苍苍 

　　○次韵赵德载大监饯行 

　　君不见毕毛召芮强周宗亮天不朽言行功闲平歆向汉人望道宗孝恭唐治戎一时十相九才杰白贺胸中五色茸圣朝举亲加简擢封植教诱从元丰芜皋卑飞华岳隼鼓车暂屈翔麟骢召还喻蜀监王国三雍入对文清雄昨者临分勤造请是时暑退火星中公瑾之交似醇酎吉甫之颂如清风博山麝炷玉镇席翠壁雪乳金涂龙小人自分悠悠者裨谌谋野渊明穷急觞高咏鼓英气飒然危冠发上冲端敏高明必贵达果信顽鄙根中庸 

　　○摘阮行呈吕西冈 

　　西冈老子古郑客洒落心胸如 【 一作唐】 李白或歌或啸或吟卧 【 一作吟哦散发披襟坐】 万壑清风松下座呼童取得古锦囊月魄囊中暗惊堕制度风流特奇绝韵高不许俗人别试问先生是何物云是阿咸葬时物英雄无限俱为土如何此物传今古寥寥千载阿咸志凭谁写出阿咸意悠然抱此明月腹林下溪边时一曲十三玉柱秋蟾净指底松风四弦泠大弦乌乌纯且雅小弦切切清且劲秋高千穴寒泉瀑露滴铜盘碎金玉千岩夜雨猿鹤悲半夜西风鬼神哭物奇不肯人闲住变作孤鹤上天去 

　　○长笛续短笛引 【 并序】 

　　戊午岁秋有自长安特遗余名笛数管短长大小不一余素蓄玉笛因戏作长笛续短笛引为赠 
　　长笛短笛有指的清浊有气亦有质李謩吹笛动长安■〈宀禹〉内竞推为弟一笛声断绝续者谁得许云封继其迹落梅宛转折柳声 【 许云封说笛有落梅折柳二曲云封李謩之外甥也】 不止飞砂将走石石裂云穿天亦惊哈龙许云封怨笛云封烟锁不可开直至如今吹不得有客手把昭华管未应旷代无人识什袭天然希世珍尤当祇自私珍惜会须奇宝吐奇声 【 宋玉笛赋芳林皓干有奇宝兮】 邪秽气随声荡涤静寻白雪引流风 【 开元传信记云子应遗忘上清之乐故怀玉笛以手指上下寻之马融赋中取度于白雪绿水也】 拟写幽情聊自适遂据胡床弄秋月萧条万籁沈凝寂凡奏一迭十二节每发一声累九息流韵寥亮入太清袅袅余音游八极但闻天外鸾凤鸣岂知海底鱼龙泣高迁亭化为灰烬平阳坞久生荆棘揄扬天下之至音非为俗聋惊结习伶伦嗟咏愿从事列和怅然寻屈膝武昌老人请易业洞庭老人还自失欲俪清歌妙入神惜无李白生花笔孰知时尚紫云回屡变新声延化日 

　　○天佑行 

　　魏创纪勋观齐崇嘉德楼忽名天佑旌功阁图写朱三在上头 

　　○战扼狐 【 文田案元史本纪太祖六年败金将定薛于野狐岭】 

　　我太祖皇帝未始轻出无名之帅太祖皇帝伯父锡巴哈汗为女真所害 【 文田案元史太祖元年本纪初金杀帝宗亲咸补海??干帝欲复雠乃定议致讨云云咸补海与锡巴哈为声转即此事也元秘史作俺巴孩】 南伐中原此其辞也前战扼狐岭下敌之精锐尽于是役 
　　龙旗天上来神兵落天阙问罪下中原先有扼狐捷勍敌四十万一何争勇决冲锋竞突刃奋不待成列矢雨注鼓雷迭长兵尽短兵接势霆击天柱折声海振地维绝烈日照雪霜几何不殄灭若是数百陈然后成帝业信道守天元不易圣统在垂千万叶敢忘开国缅良难太祖新征战时节 【 说苑武王伐纣云武王曰天落兵也】 

　　○五禽言 

　　大麦孰簸箕漏麦饭孰即快活提葫芦沽美酒烧香拨火不如归去五禽也 
　　我爱五禽言味之殊有味不唯由此知物情更是分明见天意大麦孰簸箕漏伤时节感农叟麦饭孰即快活祛顑颔略契阔提葫芦沽美酒绕山溪占花柳烧香拨火愿言康且寿不如归去莫饶舌只合吞声牢闭口 

　　○放雁词 

　　御芦远避驾鹅声人闲多避海东青冥飞休近双凫游恐因误引到天明稻粱足罗网轻湖海多洲汀太虚无阂且何慕鹦鹉玉笼笼下生与尔同六翮好去恣飞腾若期寥廓求希有必欲翱翔从大鹏宜审遥弓鸣勿为虚弦惊古来惟有一更盈 【 司隼聆驾鹅声其月可击者即纵海青或失驾鹅必及他禽　文田案战国策作更嬴嬴与赢同音嬴又与盈同义】 

　　○采莲曲 

　　锦云承露珠盘冷玉女佩环鸣玉井凝歌声入天镜来兰桡扰碎蓬壶影弄香浮叶一何繁翠盖霞幢不齐整可是芳心空自苦凌波无梦惟烟景 

　　○长想思 

　　燕子不来花着雨莺声巧作烟花主满庭重迭绿苔斑斜倚栏干臂鹦鹉清渭东流剑阁深不知消息到如今相思前路几回首一夜月明千里心 

　　○壶天园歌 

　　三十六洞天七十二福地共春长在一壶中尽可浮游与 【 一作取】 沈醉 

　　○干海子 

　　余因六盘之变经西夏信都府过干海子是夏其地无雨草萎水涸北中凡陂泺皆谓之海子 
　　沙葱焦枯沙蓬干海子干枯龙子殚顾非海变桑田日如何一旦无涓滴琴高控鲤游何许好探麻姑问消息 【 龙子马名也】 

　　○纪梦 

　　衰草淡烟迷故垒情思迢迢似流水关山目断雁声沈几曲阑干闷独倚倚兰还忆早春时款款东风绽桃李青春如昨岁云莫大抵人生如寄耳如何携酒对明月一笑红尘等白蚁归来梦蝶恼庄周蝶去悠悠几千里吟哦犹在月明下诗就清欢未能已举手欲折桂枝去行入青天广寒里 

　　○松声行 

　　水深深山重重前溪后岭万苍松我来秋雨霁夜宿深山中霜寒千里龙蛇怒岩谷萧条啸貔虎波涛漾漾生秋寒碧落无云自飞雨珑珑兀兀惊俗聋余韵飘萧散碧空悠然策杖出门去方知万壑生清风清欢一夕无今古句引幽 【 一作诗】 人风雅句那堪更被山头月团圆挂在青松树 

　　○和汉臣秋月海棠 

　　魂黯马嵬西去路当时生被春风误嫣然犹自带余醒贪睡那能慰迟莫难写花仙旧所思褪青愁雪淡胭脂黄昏庭院潇潇雨更是梧桐叶落时 

　　○大川行 

　　屯云黑色日将莫晦明挥霍雨如注水声夜半摇匡床平旦出门吁可畏盘涡溔瀁天边旁悍流汹涌行中央日中雨复绠縻下沟塍水跃皆浑黄黑风拗怒雷击地浪头起立三尺强杈枒老木根株拔崚嶒古屋椽桷裂快马万蹏迸突而凭凌灵龟百面澒洞而■〈石冰〉砰锐兵鏖战城栅倒猛虎嗥吼崖谷崩旁观气夺目力眩濒流上下俱不宁升高避害叫舟楫篙工倚柂不敢行寂寥向晓颇衰落断霞返照回新晴鸟飞不尽天界阔苍烟淡淡山青青衔杯引满幸无恙收召魂魄犹屏营往年秋水沈半壁阖门九死得一生今日思之痛方定一见洪波心震惊吾闻山挟河回冲底柱东峡江盘束滟滪鱼龙百怪家其中风涛暴横无终穷小溪常时清且浅漪涟不动平于板浅津可涉涉可梁一旦沸腾能漭茫传闻溃渱山裂破黑蛟夜出作奇祸抉崖走石势力粗十家六七无空庐百年枯冢尚漂泊变生仓卒人为鱼君不见去年四月不雨至七月涧溪一线皆断绝川居人曾死于暍山居人今死于溺下田黄尘曾蓬勃高田白沙全障没呜呼灾变何其频剿民之命谁肯任苍天苍天实照临 

　　○十四夜月 

　　秋风滚地来云卷河汉净遥观东海底飞出黄金镜虽未十分圆桂魄明且莹停杯对清辉信笔成新咏殷懃举杯属姮娥休阻南楼夜来兴 

　　○夏夜对月 

　　斜阳楼阁西风里暑气着人难睡起觉来厌暑登东楼月明如昼天如水金波漾漾流无声中秋月好常人情青天休使浮云蔽不是中秋月也明 

　　○谨上尊大人领省 

　　驱驰半世谁能晓一点丹衷天可表中原不忍万民疾肯羡蜗蝇利名好桑田晚见白苹洲天上人闲无限秋笔头横埽千人军词源倒卷银河流闲来高卧烟霞里笑看浮生等白蚁高歌一笑回东风春满漫山桃与李华堂寿筵张再拜献寿觞试看南山松柏姿岁寒依旧色苍苍 

　　○仰祝尊大人领省寿三首 

　　帐前惊报天子来临车下马无疑猜攀车引袂呼不起齁齁酣寝声如雷 
　　风云千载际会秋堂上严君正黑头君王一顾闻天下春满中原四百州 
　　苍苍松柏贯四时造物儿童元是私戏彩高歌献寿卮寿卮愿约乾坤期 

　　○哭尊大人领省 

　　尊大人领省卧疾日忽谓人曰天帝适新起宝轮请吾为记记已成吾为汝辈诵之数过左右无晓书者即忘之又云天上宝剎亦成钟声甚佳谓侍疾者曰汝听此否乎后数日有白云突出帐中如虹蜺然上彻霄汉终日不绝人皆哭曰公行矣寻薨 
　　孤儿泪眼空流血一夜不知浑白发宝灯轮毕新记成梦断疏钟吼残月白云隐隐入青冥生死悠悠两长诀人闲天上父子情遗愤有身终尽雪 

　　○瑞井行 

　　赤子半入井宁无恻隐心急走掣其足啼号嗄以喑其亲即偕来翕然集四邻将谓相谢不世恩忿呼恚诘渠何人令我儿哭声酸辛中心自誓救颠坠孰顾若辈怨且嗔君子谋道不谋身 

　　○去妇怨 

　　最苦人生生别离怱怱轻别几时归紫箫吹落燕南月丽泽门开马似飞雨晴不定云来去老雁叫云云不住琵琶拨尽断肠声断弦声断秋云莫 

　　双溪醉隐集卷二 

　　●双溪醉隐集卷三 

　　元耶律铸撰　　　　　　　　顺德李文田笺 

　　五言律诗 
　　五言排律 
　　七言律诗 

　　◆五言律诗◆ 

　　寄赵虎岩吕龙山 
　　寄高仲杰 
　　寄人 
　　送元遗山行 
　　送李敬斋行 
　　送完颜奏差行 
　　送正夫行 
　　春日怀赵超然 
　　寄郭隐君辅之 
　　秋夜对月赠唐臣 
　　永嘉周道人求诗一首 
　　客中寄怀李先生九山居士 
　　晚集瑶华殿 
　　春日即事 
　　泛太液池 
　　伯哩行 
　　老将 
　　平南将 
　　南征奏捷 
　　西征 
　　闻北耗诏发大军进讨 
　　经扼狐岭得胜口会河战场 
　　居庸关 
　　仙居亭 
　　题虚白斋 
　　书后堂壁 
　　迎风馆 
　　司春园 
　　雪香亭月下偶得名酒径醉为赋 
　　拟西昆体后阁 
　　读新乐府集 
　　秋闺 
　　春晓月下观白牡丹 
　　咏雪二首 
　　圆福院竹 
　　答座客 
　　调人幽居 
　　贺人飞泉幽居 
　　旅兴 
　　倦夜 
　　无何狂醉隐三首 
　　穷庐篇 
　　寓居灵州北村 
　　双溪月下戏赠触热冲暴雨者 
　　戊申己酉北中大风 
　　过东山县有怀 
　　再如番圻二首 
　　追悼大人领省 

　　○寄赵虎岩吕龙山 【 文田案虎岩即作此集序之赵着吕龙山名鲲】 

　　年来缘底事不复出柴关兀兀千杯酒萧萧两鬓斑 【 一作暮色千峰远年华两鬓斑】 月明河汉淡天阔水云闲目断故人远去鸿犹未还 

　　○寄高仲杰 

　　一枕功名梦半年风雨床地高秋易老人去夜偏长悲赋伤鹦鹉哀琴怨凤凰晚风吹落日明月满寒塘 

　　○寄人 

　　空翠扑晴影轻黄着柳枝春风恋游子浑似纵游时除醉更无事忆君方有诗如何一片月两地照相思 

　　○送元遗山行 

　　燕北秋风起幽花满地开既邀今日别合道几时来白玉烟沈阁黄金草暗台不须伤老大珍重掌中杯 

　　○送李敬斋行 

　　一代文章老素车归故山露浓山月净荷老野塘寒茆屋已知足布衣甘分闲世人学不得须信古今难 

　　○送完颜奏差行 

　　君侯诣关日款曲为慈亲故国少知己旧山多逸民林园随分雨天地自然春四海满桃李惜花无一人 

　　○送正夫行 

　　岁穷风景恶萍梗客天涯咫尺辞兰省优游出凤墀霜寒笳韵切天远雁声迟瘦马长途晚凝云雪欲垂 

　　○春日怀赵超然 

　　万里故乡梦五更残月钟去鸿书断绝归燕语朦胧流水艳春态好山呈晓容是谁将怨笛吹断绿杨踪 

　　○寄郭隐君辅之 

　　寄傲人闲世潜真计未疏鸟行恬豹隐惊食澹鹑居座列清谈客门屯好事车不应驰素谒坚待偃波书 

　　○秋夜对月赠唐臣 

　　寒水摇空碧西风满一琴孤光万家月一寸百年心白雁惊残叶青霜急乱碪故山休挂梦无地可投簪 

　　○永嘉周道人求诗一首 

　　气升期汗漫世法一黔娄启钥因师旨咀芝从祖求肆言谐律吕不梦本精修玉室金堂迩飘飘竹杖游 

　　○客中寄怀李先生九山居士 

　　相忆复相忆登临百感生河山分野色风雨混松声白雁书秋思苍苔篆古情如何千万里独自计归程 

　　○晚集瑶华殿 

　　月浸瑶华殿云垂素女帏水晶帘半卷火玉烛交辉紫气游清晏休光下太微不知留帝所疑执化人衣 【 火玉上尖下圆光照数千步】 

　　○春日即事 

　　迟日照青春游风荡紫宸雪霜无气力 【 一作藉在】 桃李有精神幽思平欺酒闲愁自避人忘机殊不恶鱼鸟看来驯 

　　○泛太液池 【 同虎岩龙山赋】 

　　烂纵飞龙驭凝神入醉乡烟霞生缥缈丝竹袅微茫蒲剑割秋水荷盘倾夕阳莫轻年少日青鬓易惊霜 【 飞龙道陵所制泛太液之舟也又名翔龙】 

　　○伯哩行 

　　胜气横千里欢声洽万夫虎牙为后拒犀首是前驱金练鸦光队银枪雁子都率然乘伯哩二战下崲峹 【 伯哩山名也逊多伯哩者即此逊多亦是山名所在和林西南崲峹又在其南丁丑冬弄边者军败之地也唐高仁愿节度西州数败巢军贼号蜀兵为鸦儿每战辄戒曰母与鸦儿鬬　文田案诗注谓丁丑冬弄边案至元元年甲子则丁丑者至元十四年也　元史西北地附录有八里茫元史世祖本纪至元二年敕徙镇海百里八谦谦州诸色匠户于中都所云二百里八即八里茫又即此诗之伯哩山矣原文当是八里二字此似馆臣于乾隆中校改之本】 

　　○老将 

　　结发究 【 一作事】 韬略驰驱 【 一作从戎】 四十年长征秦五岭苦战汉三边万死奋不顾一生今幸全云台无住处何日上凌烟 【 魏征曰秦事五岭汉事三边云云】 

　　○平南将 

　　江淮平圮裂原不事梯冲锐气吞坚阵威声挫战锋高昂地上虎王浚水中龙讵可同年语论功与定封 【 北齐高昂字敖曹率兵渡河祭河伯曰河伯水中之神高敖曹地上之虎行经所居故相沃酹】 

　　○南征奏捷 

　　宸算将雄断天然是美谈一征平漠北再举下江南须不闻漂杵何曾见溺骖元和歌圣德恐未免怀惭 【 一作展诗陈荐信颂德为无惭】 

　　○西征 

　　白首征西将封侯尽未贪远离穷发北深入不毛南笑解重围困威延转战酣若须求虎子虎穴是当探 

　　○闻北耗诏发大军进讨 

　　护军承诏日骠骑佐轻车投豹韬攘恶教龙钤辟邪除狼还得虎养虺竟成虵致使云台将如云过涿邪 【 音耶】 

　　○经扼狐岭得胜口会河战场 【 文田案元史太祖本纪六年二月败金将定薛于野狐岭八月帝及金师战于宣平之会河川败之九月拔德兴府居庸关遮别遂入关抵中都】 

　　乌兔纵飞步急于寒女梭扼狐名好在得胜事如何 【 文田案明永乐北征录万全城北入德胜口二十余里上野狐岭元张德辉边堠纪行度扼胡岭　金史地理志西京路抚州柔远县得胜口旧名北望滨大定二十年更】 暮雨连芳草秋风卷素波战尘如可洗当与侍中过 

　　○居庸关 【 文田案金史地理志中都路大兴府昌平县有居庸关国名查刺合攀元王惮中堂事记居庸关两山巉绝中若铁峡】 

　　秀拔延天险寒盘万古根东西躔日月南北限乾坤影落梅山冷气摇星斗昏如何战尘下荆棘暗重门 

　　○仙居亭 

　　意匠惊难状天然醉饮图两行风外柳一册枕边书云锦熏沈水莺簧脱串珠烟光将胜概特贮在仙居 

　　○题虚白斋 

　　可待留灵锁方期得驻颜久虚生白室长启扣玄关放浪形骸外逍遥天地闲要当知雾豹依旧在南山 

　　○书后堂壁 【 丁未八月二日自西宫回和林】 

　　放浪形骸外寄乡杯酒中催归有情鸟促织可怜虫落日隔疏雨断云垂渴虹弋人何所慕霄汉点冥鸿 

　　○迎风馆 

　　涤暑迎风馆雄风袭玉扉云开天乙网霞卷羽人衣倒景摇清禁飞烟拥翠微泛阑将转急须更入罗帷 

　　○司春园 

　　地偏饶胜事花事迥标奇春自长须在人谁尽得知笑宜教捧腹醉不解攒眉未那司春子腾讥释二疑 

　　○雪香亭月下偶得名酒径醉为赋 

　　琼露融云液金泉涌月波带花浮绿蚁和月卷红螺夜色依香雪春容动绮罗是须轰玉笛倚弄玉龙歌 【 予尝有诗碎擘桃花泛酒卮时亦取花散酒酬遗花者依花片数浮以太白】 

　　○拟西昆体后阁 

　　夜枕雨声细晓窗花气浓玉尘挂秋月绣幕生春风藻井翠盘凤画阑金走龙上名是何物只合付儿童 

　　○读新乐府集 

　　揽尽江山秀珠玑咳唾新艳浮天上锦情动月中人花鸟音容冶风云气象频郢歌将白雪顦顇对阳春 

　　○秋闺 

　　供给深闺怨秋声又捣衣鸳鸯不独宿燕子自双飞尘暗芙蓉帐风寒翡翠帷驰心属明月将此照金微 

　　○春晓月下观白牡丹 

　　小立犹痴睡凝情出翠笼玉盘承晓露金镜挂春风岂为素娥妒不呈青帝功万花推弟一谁更忌专宫 

　　○咏雪二首 

　　楼晓倚阑干天低欲压阑削冰封岳色飞席下云端风阵迟寒夜星铓摇夜寒岭梅应见怨何惮一来看 
　　日淡隔云幕地虚铺雪毡卷帘看不见如画旧山川岂忆三杯酒能回六月天一声何处笛吹裂野梅边 

　　○圆福院竹 

　　虚心虽涉世贞节自孤坚翠梢挂明月锦绷披紫烟岂无仪凤日别有化龙年玉质捎云里唯须着列仙 

　　○答座客 

　　千红将万紫翦染尽冰蕤莫晓谁施巧惟春自出奇向阳花易发伴老病难治若得如人意除天是国医 

　　○调人幽居 

　　瑟瑟苔封径萋萋草暗阶莲舟浮太乙玉笛喷洪崖巾漉胡涂酒炉煨榾柮柴莫将千古计取次却沈埋 

　　○贺人飞泉幽居 

　　万斛惊珠冷银河落翠微自歌还自舞谁是复谁非高鸟知何处浮云去未归好风将落叶着意认柴扉 

　　○旅兴 

　　白眼看时事刚肠压俗流也知蜂有毒未信鼠堪投熟睡消磨日清吟拨置愁倚门应望切早晚赋刀头 

　　○倦夜 【 时方南征】 

　　展转延清漏开帘纳月光西风恋残叶终夕伴啼螀静柝沈蛮徼疏钟撼客床六龙应振辔飞日上扶桑 

　　○无何狂醉隐三首 

　　无何狂醉隐慢訑更痴蒙虽涉人间世殊参塞上翁只须推倚杖不必论穷通且把无边事横陈在酒中 
　　无何狂醉隐拙直更疏慵花鸟闲情外江山醉眼中涉江搴薜荔缘木采芙蓉待把人闲事从头说化工 
　　无何狂醉隐畊适是生涯驯护能言鸟调笼解语花不应抛蝶梦须与趁蜂衙谁佐杯中酒仙人萼绿华 

　　○穷庐篇 

　　巢燕年年客山河日日新窗分一镜晓 【 一作碧】 门掩满庭春栖鸟羁笼影行蜗游壁尘故园虽好在楼观几荆榛 

　　○寓居灵州北村 

　　野色荒烟暗氛霾昼影昏客情纷若絮尘事乱如云杨柳春风渡 【 先有黄河渡】 棃花暮雨春 【 村落棃花特盛】 不如归去鸟着意唤谁闻 

　　○双溪月下戏赠触热冲暴雨者 

　　敻入清虚府轻河漾月舟冰天通色净水月杂波流雨横蚁兵溃日熇山市收若然闲意况原不到心头 

　　○戊申己酉北中大风 

　　冲风回白日飞砾洒青天富贵城西畔珍珠河北边阳冰原不冶阴火更潜然直澈龙荒外萧条是野烟 【 和林东北斜连柯河有古城唐贾耽地志所谓仙娥河富贵城者是也仙娥河今声转为锡兰河乌孙所治赤山城西北三十里有珍珠河　文田案斜连柯河即色楞格河明人地图亦作昔令哥河者也　唐书点戛斯传回鹘牙北六百里得仙娥河河东北曰雪山地多水草青山之东有水曰剑河偶艇以度水悉东北流经其国而北入于海　唐书地理志中受降城入回鹘牙帐北六七百里至仙娥河河北岸有富贵城　又安西拔达岭又五十里至顿多城乌孙所治赤山城也又三十里度珍珠河】 

　　○过东山县有怀 

　　忆昨惊尘下肠回望眼穿计程虽信宿恨别似经年自致青云上谁来白月边万金游子信空与梦牵缠 

　　○再如番圻二首 

　　云暝雨将雪天低风正寒简书端可畏行李不遑安要路飞腾好穷途进取难折腰徒自苦吾亦悔儒冠 
　　北走莼塘路从公敢惮行凄凉当殪日寂寞适荒城薄禄非吾愿尘缘窘此生邱园原可乐何必问功名 

　　○追悼大人领省 

　　税驾知何处仙游阅古今英灵千载气松柏一生心白日空寒色苍天更暮阴志终伸不得遗恨海长深 

　　◆五言排律◆ 

　　春色浮山外 

　　○春色浮山外 

　　春色无高下宁分泽与邱世间依旧好山外若为浮桃李花争拆池塘草自抽绿涵峰势合红带烧痕收迟日千锺酒东风百尺楼夜来甘雨足溪谷已成流 

　　◆七言律诗◆ 

　　立春二首 
　　春日寓怀 
　　三月和林道中未见草萌 
　　西园春兴因赠雪庭上人兼简张公讲师 
　　清明 
　　重和惜春诗韵余时经始西园 
　　谨用尊大人领省十六夜月诗韵 
　　中秋对月 
　　冬日即事 
　　日南至 
　　谨用尊大人领省龙庭风雪诗韵 
　　九月道中遇雪 
　　途中值雪 
　　欲雪 
　　双溪书院对雪 
　　送贯彦从 
　　送冯赟 
　　送安善甫 
　　送魏隐君 
　　送诚之行 
　　送子周行 
　　送子华行 
　　送孟端卿 
　　送宁朔 
　　送李稚川 
　　送人 
　　送韩浩然 
　　送子文还家 
　　用西冈老人留别诗韵以赆其行二首 
　　和子文留别诗韵以赆行 
　　西行留别诸人 
　　留别诸友 
　　读甲子改元诏因叙怀留别诸相 
　　早行 
　　发凉陉偏岭南过横山回寄淑仁 
　　近因北事和林亲故离绝途次云中先寄燕南一二知己 
　　寄西平 
　　春寒代人有寄 
　　春日和林寄赵虎岩吕龙山 
　　春日寄怀魏隐君邦彦 
　　登迭巘楼寄本庵粹中 
　　寄岩翁 
　　寄李征君 
　　寄国范昌龄 
　　寄尹仲明兼简卢进之 
　　寄李道隐之和 
　　寄隐者 
　　壬子秋日客舍纪事因寄家兄 
　　责友人久不寄书 
　　赠卢隐君 
　　赠酒乡道隐李君之和 
　　春晚怀吕龙山 
　　呈鹏南学士 
　　复次赵虎岩元韵 
　　和光祖诗韵一首 
　　寄题一枝庵主人 
　　送张寿甫尚书出尹河南 
　　燕市送客归长安故居 
　　送米君周还镇阳 
　　枕流亭 
　　题枕流亭 
　　池亭用前韵 
　　秋日避暑尘外亭 
　　泊白鱮江尘外亭高道士携琴相访 
　　饮方湖菊州尘外亭 
　　题四娱斋 
　　纵游壶天园 
　　夜宴壶天园 
　　春旱郊园诸花犹盛醉归憩槐盖阴下 
　　题缙云山五湖别业 
　　五湖别业新图 
　　小隐园拟乐天 
　　兰畹见和鄙语无尘亭复用前韵 
　　春晴极寒登池楼书事 
　　和林春舍叙西园前宴招一二友生重饮 
　　清明前一日月夜对酒招季渊饮 
　　忆双溪 
　　春日西园招雪亭 
　　匏瓜亭二首 
　　缙云五湖别业书事 
　　西园席上招雪庭裕上人 
　　燕台 
　　苍官台 
　　郝侍中钓台 
　　独醉亭 
　　书三乐轩壁 
　　醉书双溪书院醉经堂壁 
　　宴玉津园 
　　和林西园站台怀吕龙山 
　　暮春登凌云台 
　　凤凰山别业寄润甫儒医尤娴于摄生 
　　春园 
　　独醉园对饮 
　　赠渔者 
　　赠仙音院乐籍侍儿 
　　听琴 
　　戏咏花鸟名 
　　春怀 
　　病起书事 
　　病中述怀 
　　即事 
　　马上偶得 
　　石梁 
　　饮凤凰山醉仙洞有歌稼轩郑国正应来死鼠叶公原不好真龙瑞鹧鸪者因为赋此 
　　阅旧稿有出六盘时干戈旁午惊尘日书剑零丁去国时之句因足成之 
　　桃花源别业重理旧稿戏题 
　　自题拟乐天 
　　庚申岁夏因六盘之变尝与巴特玛其名者质诸天日约分二道邀击而师颇闻其人为敌谋将遂赋此为食言者之戒 
　　猎北平射虎 
　　阆州海棠溪拟乐天 
　　临潼九龙玉莲二汤合为道院 
　　游奉圣州龙岩寺 
　　次韵舟行次蓬州游历州境憩蓬莱堂 
　　岳台怀古 
　　三月到旺结河有感 
　　中统庚申诣阙寓居宫东寺口号 
　　鄂诺道中 
　　游大翮山 

　　○立春二首 

　　东帝施恩似恤贫严凝时节唤回春未知和气先归柳便觉寒威不着人上苑三冬梅正发和林五月草初新世闲公道惟春色春色年来也不均 
　　节物惊心若见催一年还见两春来腊寒自向人闲尽春色却从天上回乍暖柳条先易绿向阳花树不难开高歌买断西城酒更对东风尽此杯 

　　○春日寓怀 

　　燕语鸾啼怯晚阴蝶狂蜂乱更关心冥鸿空自运寒暑骇浪为谁淘古今每纵思吟轻万户但言眉笑抵千金闭门不出近十日忽到水边春已深 

　　○三月和林道中未见草萌 

　　不觉清明梦里惊问人人道过清明须知上苑花飞树谁信和林草未萌 【 一作生】 绿水归鸿空自感淡烟啼鸟若为情翩翩瘦马荒山路衰草斜阳正独行 

　　○西园春兴因赠雪庭上人兼简张公讲师 

　　万丈虹霓络紫烟笙歌清沸雨余天满庭芳草翠如积一洞碧桃明欲然流水引来梅坞底春风吹到酒垆边散花唤起毗邪梦从此无心号谪仙 

　　○清明 

　　寒食清明失旧期踌躇搔首日沈西风生杨柳鸦先觉寒过梧桐凤不栖山色雪迷春意老雁声云遏暮天低苏门二月春光好好逐东风发马蹏 

　　○重和惜春诗韵余时经始西园 

　　惜春情味旧情缘依旧中情似去年怪得玉音殊郑重想将花事易唐捐白莲已结为诗社翠水唯浮载酒船谁谓惜花人老大买花输得买山钱 

　　○谨用尊大人领省十六夜月诗韵 

　　黄鸡白酒管弦和一任浮生岁月磨银管题诗应远客玉箫吹恨忆秦娥人言皓魄今宵减我见清光依旧多一十二时争几许人闲柰此世情何 

　　○中秋对月 

　　银烛煌煌十二衢冷金波浸酒仙居由来物外通明殿只是人闲不夜珠玉女窗扉唯白晓素娥庭院更清虚桂花香陌无尘景全入壶翁碧玉壶 

　　○冬日即事 

　　征鸿南渡老年华渐觉冬来眼界多寒雪狂风颤林木冻云残照锁关河高低山势黄沙碛远近人家白草坡极目碧天长万里醉邀明月一高歌 
　　蜡栀五万酬鞭直洴絖百金且食封萧散不萌争闹趣真醇缪觊养生慵涤清研里憨凡笔磨彻鉴中嚬窘容伤到玄冥潜春令狐裘羔酒贮严冬 

　　○日南至 

　　猎猎严风正酷寒一阳潜动旧关山人情徒怨融和晚天意何曾造化悭暗逐寒威归汉外渐回春色到人间明年桃李知多少莫把 【 一作道】 东风作 【 一作是】 等闲 

　　○谨用尊大人领省龙庭风雪诗韵 【 文田案元史太祖本纪太祖二年夏避暑龙庭是时已平乃蛮则龙庭者漠北也】 

　　登高何处是燕然极目关山塞草边落日几峰寒带雪西风一雁冷横天冬居冰谷赖酮酒夜宿沙堤借草毡为向中州豪杰道天涯如此过年年 
　　冻折瑶琴三两弦起来孤坐忆成连可堪此世成何事了却生平莫问天门外共传三尺雪帷中赖有四围毡遥思千古功名辈回首西风不记年 

　　○九月道中遇雪 

　　密密痴云晚自凝飘零踪迹断蓬轻幽禽底事啼长咽流水何缘浪不平清梦未回人换世黄花应怨我寒盟故园回首肠堪断雪满荒山瘦马行 

　　○途中值雪 

　　不禁风色避穷庐寂寞行人正半途日暮关河云黯淡晚来天地雪模糊千山未霁寒尤重一鸟不飞人更孤旅拨寒炉一尊酒故人知我此情无 

　　○欲雪 

　　痴云泄泄复溶溶底事龙公睡起慵薄暮遥看岩岫失夜阑空把斗牛封徘徊天外心无定撩乱江头色正浓寄与西风莫吹散梅花顦顇忆相逢 

　　○双溪书院对雪 

　　宴处云华不夜庭为餐琼蕊更谈经听随瑞叶风来处看散天花酒半醒白凤羽毛寒荡漾玉龙鳞甲战凋零倘非太素司光化谁压惊尘与效灵 【 是岁北征献捷】 

　　○送贯彦从 

　　淡烟衰草两无情寒泻金波送子行可奈驰驱来瀚海不堪牢落过清明半帘皓月人千里满目春风雁一声瘦马鞭椎低塞日数年江上雨初晴 

　　○送冯赟 

　　北去南来牵利名红尘鞍马老生平天涯海角长为客薄酒新诗复送行秋早地高山改色夜深风紧雁饶声起来细把归期数今日 【 一作夜】 凄凉弟一程 

　　○送安善甫 

　　龙庭二月送君归底事人生足别离幽鸟一声春寂寂东风千里马迟迟烟迷故垒襟分处月淡山城梦破时此去萱堂休忘却坚持忠孝是男儿 

　　○送魏隐君 

　　十年相忆不相逢一日相逢意气同落落了无寒士态堂堂浑有古人风雨寒秋泣黄华泪霜重山涵碧树红岁晚可怜犹是客素琴孤剑几西东 

　　○送诚之行 

　　惆怅分襟北海西悠然不觉泪涟洏自怜远地无朋友思与君侯处别离万里风沙秋半后一笼灯火夜深时相期老柏三千丈不改凌霜傲雪姿 

　　○送子周行 

　　衰草凄凄塞日斜春风得意出龙沙南飞鸿雁三秋雪东望关河万里家杯酌歧边浮竹叶角吹陇上弄梅花征鞍迢递中州道淡淡长空点暮鸦 

　　○送子华行 

　　雁行飞尽暮云收送子歧边酒一瓯远树深埋黑山雪晚风寒索紫貂裘悠掦 【 掦：扬】 鼓角千岩月惨淡关河万里秋寂寞归来回首处几声山鸟语啾啾 

　　○送孟端卿 

　　万里归来两鬓霜百年间事也难量跳丸岁月无留计划饼功名不可尝鸿断碧云空落日尘飞沧海已生桑莺花未老春犹在更对青山共一觞 

　　○送宁朔 

　　说从薛烛授吹毛从事孙吴与六韬应策腾空调赤电惊弦裂石试乌号鼎鱼幕燕由西极侵气游魂在北郊击惰捣虚原有策必须先直取窠巢 【 汉武名乌孙马为西极马时弄兵者由乌孙故地而东款和林北境】 

　　○送李稚川 

　　云来云去元因雨花落花开总是风白酒尽堪骄富贵青山只合傲王公从甘鸡肋功名后已堕羊肠世路中为语屏山痴子弟虎狼丛里逞豪雄 

　　其二 

　　一尊浊酒与君同握手相随出帝宫牧笛唤回千里梦秋风点破一飞鸿参横斗转关河月山寂猿嗁草木风酌别淡烟衰草路飘零踪迹又西东 

　　○送人 

　　是是非非尽自宜掀然一笑且信眉休辞沈醉过终日纵得再归来几时极浦遥山遗别梦碧云流水寄相思伤心去国头如雪顦顇春风对柳枝 

　　○送韩浩然 

　　开怀尊俎笑谈倾未暇论文君已行富贵涂亨渠易致诗篇韵险我难赓已成倾盖金兰友安用沾襟儿女情准拟秋深近归骑一尊浊酒远相迎 

　　○送子文还家 

　　道直如弦气吐虹尽输心计静颓风倦蕲待诏留金马遽乞还山命玉骢天幕几曾巢客燕云罗终不挂冥鸿多思高谢人闲了不似痴仙醉梦中 

　　○用西冈老人留别诗韵以赆其行二首 

　　健羡男儿得志秋锦衣归去跃骅骝断肠南陌人何在回首夕阳水自流故里得归真乐土浮生无地不天游疲民正赖君侯手莫把功名让黑头 
　　昔年冷坐渭河滨独钓寒波绝路尘流水高山千古事淡云微月一闲身祇知门巷无他客唯有琴书是故人今日圣朝方大用江山应助老精神 

　　○和子文留别诗韵以赆行 

　　天涯牢落故人稀与子论文真所依万里有行君有志双亲无恙我无违愁如流水何时尽身似杨花到处飞明日不堪离别处高吟新句赠玄晖 

　　○西行留别诸人 

　　绿杨飞絮草铺茵到处春光随意新几个道傍留别客万重山外远行人凄凉幽鸟唤残月狼藉野花伤莫春酒薄无由求一醉更堪归鸟过来频 

　　○留别诸友 

　　还池亭上醉飞觞春暖波闲怕夕阳高挂无弦云满地一喷横笛水千塘槛依兰影香犹湿帘隔泉声意自凉后会不知何处是对床休避细商量 

　　○读甲子改元诏因叙怀留别诸相 

　　忆昔东征去国门黯然为别更消魂若图白首妻孥计是负皇家父子恩中统始开新甲子至元重整旧乾坤九州岛四海升平望要竭丹诚翊至尊 

　　○早行 

　　窗外寒鸡唱五更 【 一作晓声】 翩翩征旆挂疏星百年身世情如梦半纸功名醉不醒 【 一作翻知名是谁家物不记人曾醉得醒】 欲吐半吞残月淡似连还断远山青莫教草草生华发消得几回长短亭 

　　○发凉陉偏岭南过横山回寄淑仁 【 文田案大清一统志曰偏岭在滦平县西一百里当鞍匠屯之南为前偏岭王曾行程录过偏枪岭即偏岭也　国朝余寀塞程别纪曰十八盘岭十里至偏岭不难于上而难于下　元杨允孚滦京杂咏诗注过偏岭北面不可洗头不可梳冷极故也过此始有暖意素非高岭寒气止隔于此可怪也】 

　　浮游汗漫和南陔 【 淑仁母在黔南故有南陔之语】 直指凉陉是九垓 【 吾与汗漫游于九垓之上见淮南子　文田案金史移刺子敬传世宗将如凉陉　元史太祖本纪十年避暑桓州凉陉　王恽中堂事记滦河北沙草氄茂极利畜牧盖金人驻夏金莲凉陉一带辽人曰王国崖者是也】 偏岭最饶秋色处横山不出冷云来未须白雁传霜信已早 【 去声】 黄花带雪开 【 中秋夜雪可盈尺北中菊花每岁必期八月开彻】 想得玉滦河北畔有人独上李陵台 【 土俗呼为李陵台者在偏岭东北百里李陵失利在无定河外意其好事者名其山为李陵台也古有李陵台在唐单于都护府金河县界　文田案王恽中堂事记桓州故城西南四十里李陵故台　明永乐北征录发环州晚次李陵台今名威虏驿　曹学佺舆地名胜志曰唐书地理志云中都护府有燕然山山上有李陵台又谓之拂云堆矣】 

　　○近因北事和林亲故离绝途次云中先寄燕南一二知己 

　　栖迟徙倚赋登楼休想情怀似去秋着意不来看鬓脚岂知何事在心头莫惊歌凤狂犹在见说屠龙老更羞谁料一双痴醉眼战尘西北望神州 

　　○寄西平 

　　鼠偷狗窃敢炰烋争信貔貅已缔交将迭连珠调鹊角拟追逐日试蒲梢序移玉律阴风急气应金商太白高惜别折冲尊俎地莫容南牧越临洮 

　　○春寒代人有寄 

　　睡鸭香消宝篆残萧萧松竹雨声寒水当流去雁将尽花未放来春已阑斜日多情送归鸟碧云无迹问飞鸾不应凤女祠前月只许吹箫独自看 

　　○春日和林寄赵虎岩吕龙山 

　　年年芳草怨王孙日日幽人独倚门踪迹飘零又寒食别离滋味奈黄昏一楼风雨欺归梦万里云山动客魂欲写相思寄双鲤乱离春水雪消浑 

　　○春日寄怀魏隐君邦彦 

　　满眼春风卷暮阴五噫歌罢更沈吟十年万事没孤鸟百念一时生寸心芳草不随莺燕老好山依旧水云深遥怜野鹤高飞去夜夜投栖何处林 

　　○登迭巘楼寄本庵粹中 

　　江山不尽古今情空写相思遍凤城满眼氛埃昏落日一天寒色淡长庚 【 近日长庚星见】 吟魂岂为闲情断别梦徒因往事惊早晚重来风雨夜细倾肝胆话平生 

　　○寄岩翁 

　　游子不来春草碧忽闻啼鸟怨残红河声忽与回青断山色还随落日融华屋烟霞箫管歇凤楼城士酒杯空多应云鹤相将去又在蓬邱弟几宫 【 时岩翁复避事东游】 

　　○寄李征君 

　　岂当容易慕陶潜莫枉明时振废淹薄宦怀情虽自减竦人声价为谁添雷霆威重休轻许雨露恩饶可共沾纵是世无颜叔子更宜学避鲁人嫌 

　　○寄国范昌龄 

　　总道绸缪思好 【 去声】 在断无人迹继芳踪情亲便合称三凤友爱何妨号二龙莫为鬓丝抽思绪不将学海淬辞锋绿波烟草滦阳渡独倚危楼到下舂 

　　○寄尹仲明兼简卢进之 

　　别后相思拨未平登高西望转关情林边残日没归鸟天际断云飘晚晴久把功名为外物拟将诗酒畅平生自从身世相忘后 【 一作晚风吹破槐根梦】 万事人闲一唾轻 

　　○寄李道隐之和 

　　竦诮驰声牧九州岛核玄心事傲王侯风情张日排巢父霜气横秋拉许由腾笑务光何足比献嘲涓子不能俦北山逋客幽栖地可是英灵许再游 【 余时自号北山逋客】 

　　○寄隐者 

　　投老尝期谢草莱有人怀抱待君开叩玄要给谈人口虚白原宜养圣胎凤尾诺虽征不起鹤头书合召将来莫惊此会知何处认取黄金是旧台 【 太宗弟五皇子尝召隐居故有凤诺之语诺是应诺之诺或作识音志非】 

　　○壬子秋日客舍纪事因寄家兄 

　　判花歌鼓殷晴雷露叶霜枝漾酒杯金水净穿深巷陌玉泉浮动远楼台可堪白鹤将秋去又着青云入梦来原上脊令何处所不听游子咏南陔 

　　○责友人久不寄书 

　　堆积离愁无奈何年来俗态可堪嗟人情个个薄如纸世事纷纷乱似麻燕子不来书谩草雁行飞尽眼昏花而今试问风篷迹海角天涯到处家 

　　○赠卢隐君 

　　放情邱壑谢嚣氛逸气翛然自不羣快捷方式岂容留隐士驾鸿方可是征君独轮车辗岩边月十角牛畊陇上云曾约华山分一半如何犹不许同分 【 山谷诗不知绣鞍万人立何如卢郎驾飞鸿注云卢征君驾飞鸿归隐也】 

　　○赠酒乡道隐李君之和 

　　一自琳宫见锦囊几回先爇玉蕤香醉乡更比乾坤大仙境元饶日月长五柳先生陶靖节四明狂客贺知章无为未必无遗恨不列三千弟子行 

　　○春晚怀吕龙山 

　　洞箫吹断柳花风恨别苍苔满径踪幽梦已凭春领略凝愁唯藉酒弥缝千山落叶沈残角万壑归云入暮钟近说鬓毛浑白尽可堪空忆旧音容 

　　○呈鹏南学士 

　　妙龄特达冠羣英家世灯传白与清气压西山正开爽学尊东鲁独精诚棠阴政简琴心古瓜孰归来句眼明他日宴堂香一瓣潜通玉烛两忘情 

　　○复次赵虎岩元韵 

　　道直如弦气吐虹几人臭味与君同西湖处士林和靖 【 一作君复】 东里先生吕本中举世是皆惊炙毂有人应更惮乘骢阿谁狂直今如此不是痴仙即醉翁 

　　○和光祖诗韵一首 

　　西风望断碧云深万里关河入俯临客思暗随愁共远髯冰疑是老相侵霜鸿傍月传佳信寒雪漫天拥衲吟十载因循归未得飘零踪迹到如今 

　　○寄题一枝庵主人 

　　消息盈虚合费辞德人何虑复何思穷通不信无非命贵贱由来定有时方欲自专齐物论未知谁是大宗师击抟九万三千里何异巢林弟一枝 

　　○送张寿甫尚书出尹河南 

　　满路黄花照暮秋旌旄绰约促行辀名卿均逸膺宸算方牧分符耸士流翰苑文章饶雅趣伊川风物冠中州明朝黄阁求元老却恐纶恩妨胜游 

　　○燕市送客归长安故居 

　　黄金台上望长安何处青山是故山虹断桥梁分雨脚露摇珠颗偃荷盘归心暗逐飞鸿尽病眼空将倦鸟还芳草不随游子去日斜烟淡倚阑干 

　　○送米君周还镇阳 

　　驰驱万里赴龙庭今日还归出帝京一夜雪寒添客恨三秋风物动离情临歧把酒君离别信笔题诗我送行贱子一言君记取得无青眼顾书生 

　　○枕流亭 

　　振濯尘缨奠枕流桃花源上玉溪头春风来领长欢伯和气追陪独醉侯童子只知除害马庖丁原不见全牛痴仙事业依然在甚识人闲有棘猴 

　　○题枕流亭 

　　窃期摛藻掞天庭闲作篇章抒下情殊喜濂溪爱莲说未甘桑苎着茶经逍遥方外无为业整顿人闲不朽名缘洗尘嚣耳中事举家移住枕流亭 

　　○池亭用前韵 

　　推穷理窟叩真庭探索天心见物情忆昨冥心捕蛇说笑今凝思相牛经未妨招隐教投迹不信潜夫肯著名爱杀清风与明月肯随人意到池亭 

　　○秋日避暑尘外亭 

　　软红尘外水云乡隐映双溪避暑庄雌霓 【 去声】 连蜷应计雨雄风回穴自输凉年光变弄蒲萄色天气经营菡萏香只就北窗花柳下岂妨高卧傲羲皇 

　　○泊白鱮江尘外亭高道士携琴相访 

　　引回柔橹款亭皋宛驻灵槎泛雪涛尘外水沈熏菡萏瓮头春绿涨蒲萄红螺山色秋尤健白鱮江声晓更豪安得投簪招隐士携琴寒玉从琴高 【 寒玉宝琴名见国史补弊家有琴亦名寒玉】 

　　○饮方湖菊州尘外亭 

　　三径虽然已就荒菊州犹在水中央不愁尘外仙无路窃喜花前醉有乡倦鸟也知人去就狎鸥原识我行藏浮游种种真滋味更索谁教仔细尝 

　　○题四娱斋 

　　门掩春壶安乐窝纷纷俗事奈人何须凭欢伯攻愁阵自有桐孙伏鬼魔遣兴色丝何摆落尘怀黄奶解消磨拍阑一笑遥天碧付与儿童学揣摩 
　　雪满兰窗雾满阶恍疑身世在瑶台琴余细嚼陶潜句书罢深倾李白杯流水净拖飞练去好山晴与翠屏开百年乐事能多少何必更歌归去来 
　　细细清风染绿槐丝丝疏雨洗黄梅山围楼阁周遭碧花绕阑干次弟开日落青天见萤火云归沧海听蚊雷知音不是王夫子谁为陶潜送酒来 

　　○纵游壶天园 

　　水摇晴影漾楼台台上花前载酒来杨柳不胜金缕瘦海棠空自锦云堆梦随峰蝶寻春去兴入烟云尽处回欲纪所思吟不得却谁先篆满苍苔 

　　○夜宴壶天园 

　　门掩山居不记重紫霞容与贮春风玉箫赴节征双凤兰烛飘香拥六龙织女下时星自落姮娥来后月长空始知不死琼田草唯在壶中罨画峰 

　　○春旱郊园诸花犹盛醉归憩槐盖阴下 

　　渴雨苗虽未发荣可无芳意慰坤灵草缘近水堤边绿柳绕新池岸上青花匠鬬供春制度曲生专与我调停且倾翠盖谁如故依旧槐阴满后庭 

　　○题缙云山五湖别业 

　　为爱烟花可挂怀并供幽思上灵台缙云直拔空青起落水横吞野翠来欲界曲随仙境变好花争映画屏开终期尽把开桃李就此名园胜地栽 【 陶宏景有言山林奇处乃欲界之仙都也】 

　　○五湖别业新图 

　　除却五湖烟月外只容春色入重关可怜东国兔三窟不见南山豹一斑独醉轩昂花柳下无尘亭立水云闲谁期造物输原力更许清风恣往还 

　　○小隐园拟乐天 

　　吏隐厅西小隐园小塘池在卧房前指垂杨柳为烟客认白莲花是水仙歌案柳枝翻折柳醉斟莲叶倒垂莲不烦驰誉丹青笔胜醉仙图是处传 

　　○兰畹见和鄙语无尘亭复用前韵 

　　草色连阶草满庭且图荣悦野人情任呼醉隐为书簏要识书淫已醉经高卧莫疑将索价浮游须不近沽名祇消卷迹嚣尘外寄傲空凉水上亭 

　　○春晴极寒登池楼书事 

　　晴影深寒碧玉流郁香兰芷暗芳洲冻侵莺舌声全涩风恋花枝颤未休目断野烟横极浦心悬明月入高楼应须买尽人间酒更不令寒画一筹 

　　○和林春舍叙西园前宴招一二友生重饮 

　　楼阁参差翳紫烟佳人情重惜流连月明杨柳春风夜寒食棃花暮雨天将谓浮云寄浮世岂知流水是流年殷勤 【 一作人生】 不醉花前酒强作守钱奴可怜 

　　○清明前一日月夜对酒招季渊饮 

　　醉乡吟社两厌厌寒食清明事已兼春计政侵云子酒月华不隔水晶帘幽兰香结成凝阵宝篆烟空尽未添连璧胜游心赏在莫轻倾盖一掀髯 

　　○忆双溪 

　　兰州怀抱玉溪分龙自深蟠草自茵楼观几经浮世换河山依旧主人新莺花有意长留我桃李无言自好春想得多情怨迟暮不应终老马牛尘 

　　○春日西园招雪亭 

　　暖日浮云漾绿波画阑风静好经过护花飞蝶来呈舞恋柳啼莺自献歌妨物性疏轻物议惜春情重奈春何流年不为朱颜息莫 【 一作谁】 厌尊前笑语多 

　　○匏瓜亭二首 

　　一壶天地备菟裘应结壶翁物外游田仲尽当多屈毂惠施何得应庄周岂容五石为无用好办千金预为酬匏落纵甘成弃物世途元 【 一作须】 更有中流 
　　拟挹春风颍水滨坐忘颜陋谢嚣尘素知居士非田仲只识幽人是卞彬尽办仙家方外地径输花坞瓮头春岂为无口辞供济好虑为尊与问津 

　　○缙云五湖别业书事 

　　纵恬高蹇徇真愚元也中心怯畏途共命不能同好恶寄生那有异荣枯为营独醉成三窟方引双溪入五湖就着鹤头书背上已私宏景两牛图 【 余先居和林后寓隗台今卜筑缙云五湖别业皆营园亭榜曰独醉司空表圣有共命鸟赋其序云西方有鸟命曰共命连腹异首而爱憎不同一其寤得毒卉乃饵之既而药作俱死】 

　　○西园席上招雪庭裕上人 

　　山光摇荡入帘栊酒漾歌云暖玉融烟柳翠涵深院雨露花香湿满楼风自从愁阵持降节拟与诗兵纪战功借问飘零断肠客为谁幽独卧莲宫 

　　○燕台 

　　万象森罗动翠华谪仙名擅地仙家忽疑羽化随青鸟空记嵩呼隔彩霞休计露盘承玉屑枉征云液就丹砂两龙胜迹空流水流尽临风野荠花 

　　○苍官台 

　　谁赞君侯缔构功尽收形胜压天东洪流下瞰朝宗远迭嶂横陈堡塞雄凤阙凝眸云掩霭鸡林指掌树冥蒙髯龙似识登龙意时摆寒梢弄晚风 

　　○郝侍中钓台 

　　槎杌荆榛薙草莱欲令无一点尘埃行歌正则行吟泽坐啸狂奴坐钓台鸟道不冲天宇断雁行横过海门恢黄花已为西风瘦更对凝霜鬓影开 

　　○独醉亭 

　　澡雪精神住福庭放言须不逆时情推移殿最修花史分别贤愚着酒经爱酒爱花俱有趣独醒独醉两 【 一作总】 虚名祇知仰挹清风处万古心期是此亭 【 丽珍花品序云花以优劣为殿最醉□日月凡酒色如金而醇苦者为贤黑色酸醨者为愚】 

　　○书三乐轩壁 

　　虽任无为定是非更须教勒北山移笔驱造化天何补身质声名道不知见说丹心明似镜忍将青鬓照成丝深根宁极如无待越舍含华却是谁 

　　○醉书双溪书院醉经堂壁 

　　自从天隐自然庭愈觉嚣尘喷鼻腥可要洞研齐物论 【 唐子西号酒为齐物论】 更须深味洗心经 【 予号家酿为洗心经】 独醒终了醒如醉独醉那辞醉不醒列百圣贤真趣在古人糟粕是螟蛉 

　　○宴玉津园 

　　碧玉池塘翡翠堤露轩飞檄拥璇题蝶迷芳径有时见莺就绿阴深处啼不觉径来穿月窟可能须待蹑云梯一壶春色长留在尽寿吟山取醉泥 

　　○和林西园站台怀吕龙山 

　　日熏花气暖徘徊花影横斜入酒杯不见海棠春睡足可怜江燕晚归来烟迷野色自芳草水落石根空翠苔谁劝柳阴深且住有人凝绝在高台 

　　○暮春登凌云台 

　　水自长流莺自啼雀来巢壁燕来飞红销歌殿夜棠瘦绿暗妆台春草肥今日不知明日事今人休笑古人非寥寥千古登临思分付东风与落晖 

　　○凤凰山别业寄润甫儒医尤娴于摄生 

　　湫隘嚣尘不可居凤凰山岂厌潜夫无花不欲教为主有草须堪更结庐元化唯珍五禽戏通明殊玩两牛图莫惊独醉居无事心醉镕经与著书 

　　○春园 

　　胜事分明日月多金莲川上爱凉蜗珍珠柳袅垂珠树 【 金莲川坟有丛柳叶上皆有绿珠十数颗】 翡翠茵舒展翠莎虚白室常安乐土软红尘不到行窝 【 魏焦孝然目其草庐曰蜗牛庐愚以行帐为行窝寻亦号为蜗牛舍云】 索教妆点新春色且剩山花四五窠 

　　○独醉园对饮 

　　独醉园中独醉翁醒时还与醉时同祇因矫思原如矢窃自修身更似弓无可奈何倚玉友有何不可任崖公醉乡纵裂封侯地且就擒奸莫论功 

　　○赠渔者 

　　蜃楼鳌殿对柴扉旋挽新荷补旧衣短笛有时浑落调曲钩何计可忘机沧波万顷淡烟合白雁一声黄叶稀回想渭滨人去后夕阳空满钓鱼矶 

　　○赠仙音院乐籍侍儿 

　　著名仙籍擅芳春料理霓裳纪见闻欬唾随风落珠玉笑谈倾坐播兰熏龙酣醉笛吟秋水凤咽歌楼遏暮云唤起沈香亭上梦海棠花睡月纷纷 

　　○听琴 

　　恰弄歌珠引玉清梁间早已暗尘惊风流回结行云住激水延缘漱雾生只道绵驹殊茹噎岂知王豹竟吞声若为更得形容尽曲折浮沈怨慕情 

　　○戏咏花鸟名 

　　绿窗莺唤起来时 【 一作迟】 不分香名属玉儿长寿楼中曾鬬酒合欢帐里更联诗音生晓月鸣批颊晴浸秋波浴画眉蝶粉团香凝白雪背人含笑拥乌丝 
　　呼卢争戴胜筹时转觉轻盈属玉儿长寿楼空留鬬酒合欢床窄更联诗从他有怨教批颊却自无言也画眉蝶粉团香凝白雪背人含笑饰胭脂 

　　○春怀 

　　碎擘桃花泛酒卮对春还咏惜春诗莺能承意歌杨柳蝶解含情舞柘枝世事尽他无定论醉怀却自有开时岁寒亭下青松树春去春来总不知 

　　○病起书事 

　　性恬乖刺与麤疏谁说清狂痼疾除可要更须教失马祗应元□示悬车胜游索办烟霞屐绪业非攻种树书多幸老民俱有趣醉乡日月是华胥 

　　○病中述怀 

　　雨声一夜到床头一洗胸中万斛愁世态低昂付蛮触宦途消息寄蜉蝣暑天卧病犹痴较少日勤行半素休频梦江头岂无意此身栩栩见沙鸥 

　　○即事 

　　可人天气不寒温诗满花笺酒满尊乱列晓山烟淡碧漫流春水雪消浑四时风月无佳客一榻琴书静掩门吟罢新诗频酌酒别离情绪已黄昏 

　　○马上偶得 

　　十年南北复西东万里乾坤走断蓬燕子不来春 【 一作天】 淡淡雁行空过雨蒙蒙故园花柳依然好瀚海风光却不同寂寞清明寒食节几声啼鸟怨东风 

　　○石梁 

　　飞梁横绝浪花中寒压骊龙弟几宫却月晖光围倒景渴虹垂影跨长空凌波自接升仙路炼石应劳并鬼工好梦青云上天去未应人世限西东 

　　○饮凤凰山醉仙洞有歌稼轩郑国正应来死鼠叶公原不好真龙瑞鹧鸪者因为赋此 

　　凤凰山色媚芳尘不着诗仙写不真灵境爱饶花气味老怀欣办酒精神烟霞里面长春洞天地中间独醉人未续离骚唯痛饮可凭谁说与灵均 

　　○阅旧稿有出六盘时干戈旁午惊尘日书剑零丁去国时之句因足成之 

　　点检吟怀课所思最关情是旧题诗干戈旁午惊尘日书剑零丁去国时陈事上心空扰攘当杯入手莫推辞春风信染千红紫合染幽人两鬓丝 

　　○桃花源别业重理旧稿戏题 

　　无忧树下无怀氏独醉园中独醉仙八斗待量珠玉价等闲不若一囊钱辞锋几挫毛元锐心印都传楮守玄未碍刘郎长占断桃花流水洞中天 

　　○自题拟乐天 

　　有客清谈如妙玄笑愚声迹不虚传风花烟月三千咏拙直膏肓二十年玩世遨头狂醉隐果真称首浪游仙不知乐圣轩窗下解到南华弟几篇 

　　○庚申岁夏因六盘之变尝与巴特玛其名者质诸天日约分二道邀击而师颇闻其人为敌谋将遂赋此为食言者之戒 【 文田案元世祖中统元年岁在庚申上年大理降遂班师甲寅岁驻六盘】 

　　定交情分一何深许论传烽过烛阴 【 烛阴即烛龙也】 约雪神羞同脱口誓清天步共铭心我平高阙旋龙勒君取花门出凤林须是存盟如皦日岂宜相与世浮沈 

　　○猎北平射虎 

　　飞控遗风猎北平澹阴平野草青青南山白额威何振东海黄公厌不行径捷鸣髇延满月奄惊繁弱激流星由来一片烂斑锦别在神机霹雳声 

　　○阆州海棠溪拟乐天 

　　阆苑仙从阆苑西纵游还过海棠溪径随翠碧穿花去却听黧黄绕树嗁回玉花骢锵玉勒约金丝柳上金堤五城胜概歌诗草醉墨淋漓尽赫蹏 

　　○临潼九龙玉莲二汤合为道院 

　　九龙汤涌玉莲香龙去莲枯堕渺茫梦雨已迷三里雾悲风空泛五云浆长生殿圮金沙冷王母祠倾玉蕊荒终古曲江江上月恨和烟草怨霓裳 

　　○游奉圣州龙岩寺 

　　卧龙高卧几黄昏依约灵岩隐卧痕云磴屈蟠侵鸟道翠屏环合掩山门净名花界开中叶 【 异方丈茶榜云万松中兴】 兴圣莲宫庇上尊 【 龙岩寺本旧兴圣寺】 不就卜居殊胜地忍冲烟霭下孤村 【 予时客宿赵家堡北村】 

　　○次韵舟行次蓬州游历州境憩蓬莱堂 

　　共传灵境可摅怀指示龙章与凤台白鼻騧腾横吹去黄头郎递棹歌来青山绿水纡回处万紫千红次弟开葊独醉仙无定所素知元只在蓬莱 

　　○岳台怀古 

　　万古神州就 【 一作竟】 陆沈战尘犹自结闲阴日边箫鼓衣冠尽天外楼台草木深江月和愁传桂烛野棠无语寄春心如何黄鸟年年在不说东风怨上林 

　　○三月到旺结河有感 【 文田案金史地理志抚州柔远有王国崖　元王□中堂事记金人金莲凉陉一带辽人曰王国崖　元史成宗纪大德十一年建行宫于旺兀察都之地立宫阙为中都　元史武宗本纪至大元年旺兀察都行宫成立中都留守司　泰定帝纪泰定三年八月畋于汪火察秃之地　明宗本纪天历二年八月次王忽察都之地　案所引王忽察皆一地而互异其名要之一地也庚申外史文宗大渐谓燕帖木儿曰曩者晃忽叉之事为朕平生大错云云又云晃忽叉者明宗从北方来饮药而崩之地云云此集之旺结河当即此地但不知馆臣未改以前双溪作何写法耳此即元武宗之中都永乐北征录之沙城】 

　　杨柳盈堤冻未苏年年旺结旧程途经春积雪随山在慰眼幽花到处无帘外月明人影寂枕边灯暗雁声孤又还虚度清明节独倚东风酒一壶 

　　○中统庚申诣阙寓居宫东寺口号 

　　日华浮动卧龙邱便觉妖氛散不收佳气郁葱形胜地霏烟纷郁帝王州碧莲花拥三千界白玉城骈十二楼可要翠深环宝势不容沧海更横流 

　　○鄂诺道中 【 文田案鄂诺原文当是斡难此馆臣改定之本】 

　　自西宫发程至鄂诺河山重水复风雨相继日复一日偶失羊马所在因记其事而赋云 
　　岁月峥嵘老思荒句中无画写荒凉山山水水三千里雨雨风风一万场致福不应烦失马耽书堪笑竟亡羊百花留得芳菲在倾盖丹心捧太阳 

　　○游大翮山 

　　路盘空翠上青天下望皇州一点烟云叶堆来人脚底日华垂在马头前露花烟草芬兰麝百籁羣鸣播管弦可笑旧游王次仲不来寻谒酒中仙 【 山海经云其山在居庸北登陟其岭下视燕都城廓郊原烟霭间如围畦堤塍】 

　　双溪醉隐集卷三 

　　●双溪醉隐集卷四 

　　元耶律铸撰　　　　　　　　顺德李文田笺 

　　七言律诗 

　　◆七言律诗◆ 

　　寓历亭 
　　秋日酌兰皋亭 
　　侯家 
　　松声 
　　春梅 
　　梅魂 
　　谨和尊大人领省雷字韵 
　　独醉园梅数年无花今岁特盛中觞有索赋梅词者为赋 
　　和人落梅 
　　落梅 
　　拟咏落梅 
　　玉泉新墨 
　　从涣然觅纸 
　　谨次尊大人领省火绒诗韵 
　　为曹南湖引阮摘赋 
　　咏阮 
　　杨妃菊 
　　芍药 
　　对城南池莲招曹南湖 
　　天香台牡丹 
　　天香台单叶牡丹率成重叶多叶千叶为赋此纪之 
　　唐家牡丹 
　　荐福山寺殿前牡丹 
　　饮独醉园牡丹下戏题 
　　题西庵所藏佛牙 
　　太极宫 
　　戏书太极宫旧碑阴 
　　登玉皇阁周览燕都偶而成书 
　　游仙 
　　琳宫月夜宴集 
　　奉答翠华仙伯 
　　题长春宫瑞应鹤诗二首 
　　李隐卿名谷与青城刘翁同舟至兰溪卿大夫修生者馆之道侣赠李诗云李郎涉世似虚舟片帆来度楚江秋又毗陵家 弟季天和此篇云梦蝶岂知真是蝶骑牛何必更寻牛老夫亦慕道者次韵和之记刘李事迹刘本书生工诗奇异飘然尘外也 
　　赠坐竿道士 
　　寄白云庵赵炼师 
　　留题大防山孔水 
　　登燕都长松岛故基 
　　又登琼华岛旧址次吕龙山诗韵 
　　九龙谷 
　　发药儿岭过永定关诗 
　　伤古城次友人韵 
　　和人黄龙冈怀古 
　　谨和尊大人领省沙场怀古兼四娱斋韵 
　　读汉书偶成寄李稚川 
　　见曹丕受禅碑有感 
　　因读史偶成即书 
　　题汉武内传 
　　宫怨 
　　哀长安 
　　炀帝 
　　周室 
　　题杨贵妃遗事 
　　汉宫 
　　炀帝故宫 
　　绣岭宫 
　　次赵虎岩游香山见故宫诗韵 
　　游玉泉 
　　次张子敬游玉泉诗韵 
　　次赵虎岩过玉泉怀古韵 
　　宫词 
　　战三封 
　　征不庭 
　　侍宴万安园 
　　小猎诗 
　　宽甸有感 
　　贤王有云南之捷 
　　献上贤王 
　　近闻贤王春水因寄 
　　大江篇寄上贤王以代谢章兼贺平云南之捷 
　　挽皇太子词 
　　韩省干子平荐章应格朋友漠然未知忽改京秩作七言近体一首贺之 

　　○寓历亭 

　　人闲无地避歊蒸忽觉凉从四座生好在医无闾上月为临华不注边城千年辽鹤三生梦一曲南风万古情今日濯缨知有处大明湖净舜泉清 【 予家本辽上后家医无闾】 

　　○秋日酌兰皋亭 

　　朝来爽气扑兰皋窃喜西山隶我曹孤奋自甘栖澹泊五噫宁苦遂清高逆知江上鲈鱼脍未抵尊前紫蟹螯谁似无何狂醉隐痛延杯酌咏离骚 【 晋蔡洪有孤奋论】 

　　○侯家 

　　探春人喜报来频春色看看满玉津红杏雨疏桃脸嫩绿杨烟冷黛眉颦凤凰箫咽歌声转鹦鹉杯深酒味醇应是双溪新领要园林良是主人新 

　　○松声 

　　数闲茅屋起云峰明月天高睡正浓乍觉夜倾千丈雨不知风度一山松人闲拍岸惊秋浪海底喧天怒老龙洗尽生平尘垢虑浩然爽气溢心胸 
　　苍苍郁郁本无情何处风来吹有声四面迅雷平地起九江湍浪一时倾关山夜静蛟龙吼河汉秋高鸾凤鸣风定松闲无个事喧天动地可来惊 
　　幽人耳净听铮铮一夕西风梦里惊非玉非金非艹木似琴似阮似秦筝夜间拍枕三更雨秋冷喧天万灶兵孤坐茅檐对明月一声声是自然声 
　　岩声何事韵铮铮风入寒梢鸟自惊七岭 【 行宫地名】 夜寒筛汉月九霄霜泠 【 泠：冷】 奏秦筝归心唤起陶元亮醉耳还醒阮步兵拟赋新诗慵把笔划然长啸两三声 

　　○春梅 

　　一夕雨风粹玉尘晓来策蹇到江滨枝头金蕾安排破雪里冰姿准备春倚竹欲形闲态度临歧微露旧精神此花底事年来早有意调羹近紫宸 

　　○梅魂 【 得香字】 

　　忆昔西湖雪霁芳转头潇洒寿阳妆角中吹散含新怨梦里飞来带旧香堪恨月楼三弄笛漫劳诗客九回肠徘徊目断江边使为问春光底处藏 
　　玉骨消沈一梦长罗浮山下几昏黄祇须怨笛招遗韵 【 一作新恨】 枉托风媒返旧香苍海楼台浑缥缈紫阳宫阙更微茫宝猊只篆灰心字谁并同心与倩娘 【 苍海楼台见明皇令方士跨海见玉妃太真院事紫阳宫阙见汉武致李夫人事有梅魂心字香同心梅名】 

　　○谨和尊大人领省雷字韵 

　　乾坤昨夜净氛埃春到南轩一树梅驿使浮沈芳信断东君委曲腊封开竹筛凉月窗前雪风送寒涛枕上雷清入梦魂眠不得划然长啸出门来 

　　○独醉园梅数年无花今岁特盛中觞有索赋梅词者为赋 

　　世外佳人幼妇辞 【 袁丰之尝谓梅曰冰姿玉骨世外佳人】 爱春移入背阴枝鼙婆进奏玉莲锁云子劝延金屈卮世事尽他无究论醉怀原自有开时由来萼绿花心在拟倩梅仙遣所思 【 有绿萼梅好事者比之仙人萼绿华汴梁艮岳有萼绿华堂其下专植此本】 

　　○和人落梅 

　　晚来江上断人肠占断严凝忆独芳易得飘零惊短笛不胜憔悴褪残妆月明霜重得谁惜尘暗云埋犹自香拟嫁与春春不管却随流水怨昏黄 

　　○落梅 【 分得香字】 

　　咽咽戍楼三弄角悠悠江使九回肠一窗夜月宜怜影满地春风自好香憔悴纵无蜂蝶怨风流合有燕莺忙水边篱下将谁惜却对幽人怨寿阳 

　　○拟咏落梅 

　　傲雪欺霜独自芳雪消寒尽老何妨飘零最是堪怜处桃李无情空妬香夜月有知应懊恼春风何计可商量自从一识东君面赢得林生满径霜 

　　○玉泉新墨 【 并序】 

　　尊大人领省得江南杨氏子彬受造墨法甚神绝令铸学造一万丸其妙即远过雪堂蔑视诸家可与李廷珪相先后焉命之曰玉泉新墨故作诗以纪其事云 
　　柏液煤楺冷剂香枯胶点漆自仙方风生白兔 【 砚名】 瞳睛莹电走碧云 【 笺名】 鸦背光可笑千金高索价更怜百纸碎裁钢 【 一作肪】 竚情看了人争道且置三张在一傍 【 一作玩来一足方头笔莫道张颠酒更狂】 

　　○从涣然觅纸 

　　珍重含章承素业价高摛藻掞皇州祇缘布濩三都赋更欲恢张五凤楼元锐铭心由白战陈京研思为冥搜风流坐上芸窗下落纸云烟待解忧 【 时余将书独醉园独醉亭独醉道者三赋】 

　　○谨次尊大人领省火绒诗韵 【 并序】 

　　沙陀旧戍有老榆焉中朽者若蝉翼然附石以镰铁击之即燧寻以马通燥者穰薪之嘘而可以爨尊大人领省为首倡予从而和之 
　　雨击风摧岁月空卧沙老木暗藏绒一弯镰撇手中月几点尘飞吻角风放出夜光应有力挽回春色岂无功燧人勋业今安在惟有真空用不穷 

　　○为曹南湖引阮摘赋 

　　坐对王郎 【 谓公茂国手】 手语禅遶盘鸣玉漱流泉千年野鹤穿孤月 【 阮又名月琴见飞鹤穿月因肖其状】 万壑松风入四弦贺老定埸 【 埸：场】 将梦断桐孙倾韵与心传仲容原是青云器不短扬雄草太玄 

　　○咏阮 

　　点铁成金自有神夺胎无骨示天真惊虬昂首出月魄老鹤奋身当桂轮意足声圆还自问变风变雅更何人应疑 【 一作由来】 太白司花界长抱琵琶控好春 

　　○杨妃菊 

　　脉脉无言入醉乡风流犹记在昭阳露晞金掌遗春梦月挂瑶台怨夜妆不忆千年 【 一作三生】 倾国艳祇消一缕返魂香无情莫比吴原草更忍尊前舞断肠 

　　○芍药 

　　披猖二十四风花淑美丰融殿百华畀付碧蓬頩粉蕊熏栽温馥迭鲜葩无言似笑诗魔恼比韵侔娇女艳加壮岁逐春心欲谢酥煎靡丽远泥沙 

　　○对城南池莲招曹南湖 

　　凌波延伫澹相留应托微波怨未休闲偃露盘如欲语骤倾风盖却回头歌珠串脱横塘雨醉玉香凝罨画楼好在水仙繁会处烂张云锦待仙舟 

　　○天香台牡丹 

　　牡丹名品数姚黄分外精神分外香气节得教称贵客风标元索号花王玉妃醉露足春梦魏后倚风呈晓妆天赐宠荣光价在得无夸丽酒仙乡 【 牡丹有天赐紫】 

　　○天香台单叶牡丹率成重叶多叶千叶为赋此纪之 

　　灵根原自养黄芽 【 有灵根红牡丹】 标置长春胤此花 【 有长春紫牡丹】 心喜芳时回上叶眼明今日见重华玉楼迭起连珠树 【 有玉楼紫牡丹】 宝阁成层结绮霞 【 有宝阁红牡丹】 谁在一天香阵里得人争指是仙家 

　　○唐家牡丹 【 花谱有唐家红紫牡丹】 

　　花萼相辉瑞锦屏 【 有花萼紫锦屏红牡丹】 探春半度恋春情 【 一作明　有探春恋春牡丹】 貌同腻玉镂雕就 【 有玉楼红牡丹】 衣是缕金丝织成 【 有金丝红牡丹】 应笑玉华头髻重 【 有玉华香牡丹】 爱更金粟擘环清 【 有金粟牡丹又曰簇金】 温柔谁更鲁倾国 【 有温柔紫牡丹】 只数杨家姊妹名 【 有杨家紫杨家花牡丹】 

　　○荐福山寺殿前牡丹 

　　天女盘中见此花更须宜在竺仙家香名夙着谢灵运标致竟输杨子华鬬日烂摛丹地锦瑞云闲衬赤城霞 【 牡丹有鬬日红瑞云红】 可怜宗正皆芳宴不着歌诗触处夸 【 辇下岁时记新进士牡丹宴在宗正寺亭子】 

　　○饮独醉园牡丹下戏题 

　　谁伴花王同乐国温柔乡里醉乡侯莫推花酒为闲事难得侯王结胜游婪尾岂辞延入手招腰可是要缠头已将八斗新珠玉买断春风与帝休 

　　○题西庵所藏佛牙 

　　旃檀奁里贮灵牙来自中天尊者家莹色冷侵秋夜月真光明射晚晴霞本同舍利原无别疑是金刚事有差犹忆广长舌左右嚼咀风雨震雷车 

　　○太极宫 

　　空翠凝香激紫微步虚声荡彩云帷金人承露夜应怪玉女散花春不知别起蟾宫修素月更明龙烛浴朱曦醉来还袖昭华管待就仓鸾背上吹 

　　○戏书太极宫旧碑阴 

　　忆乘辂络命鱼车登白空山诣紫虚天籁虚徐生洞府风箫冷激在楼居九成绛雪无消息三变玄云孰埽除唯记清宁年月日五云关吏少霞书 【 蔡少霞梦书苍龙溪新宫碑铭其末题云清宁二百三十一年四月十二日建五云闲察吏蔡少霞书】 

　　○登玉皇阁周览燕都偶而成书 

　　势倾幽谷控扶桑琪树霓旌照八荒一种世间豪侠窟九重天上利名场翠帘笼日纵金凤清跸揭云朝玉皇何事未祈心事了更休颓思媿平章 

　　○游仙 

　　六铢仙帔映花朝护跸痴龙胆气骄五色云车回日驭九葩芝盖抵星桥闲携凤女批明月还纵鸾歌透紫霄半夜水晶宫殿里碧桃花下更闻箫 

　　○琳宫月夜宴集 

　　红雪香团露井桃彩云轻叶拥霓旄三千玉女霞妆薄十二珠楼月烛高花界不应辞琬液海人休便献龙膏文章好在通明殿醉墨淋浪凤锦袍 

　　○奉答翠华仙伯 【 并序】 

　　张唐臣等诸公夜祈大仙批以诗云玉皇香案晚朝回小小星坛向夜开一炷信香通鼻观翠鸾飞背酒仙来或有问予行藏者亦批以诗云春来看取百花丛粉白妖红造化功燕子莺儿休调舌花残明日起熏风祈求仙号批以翠华仙伯予平昔闻祈大仙以为儿戏而不之信也是夜更有诗数首并满江红词一阕气语豪迈篇什可观后因醮者以此为答 
　　龙烛飞光拂羽林佩环声急荡疏阴黄金阁浸明河冷白玉楼涵碧雾深云隔凤箫春澹澹月依鸾旆夜沉沉的知天必从人愿得得亲来拜好音 

　　○题长春宫瑞应鹤诗二首 

　　蕊宸华供列仙班灵境清沈白日闲鹤驾竞来趋北极嵩呼原不离南山玉皇宫殿红云里金母池台碧雾闲休应是彰皇化处镇长春色在人寰 
　　千年物外还丹使岂不衔珠首重回遽远空香辞阆苑竞随虚驾到蓬莱 【 宫有蓬莱门】 仙家得表明时兆寿域原从此日开不是瑶台无恋处九苞金凤感将来 

　　○李隐卿名谷与青城刘翁同舟至兰溪卿大夫修生者馆之道侣赠李诗云李郎涉世似虚舟片帆来度楚江秋又毗陵家 弟季天和此篇云梦蝶岂知真是蝶骑牛何必更寻牛老夫亦慕道者次韵和之记刘李事迹刘本书生工诗奇异飘然尘外也 

　　白公枉识郭虚舟刘李飞符袒剑裘兴轶壶中身混世气酣酒里意横秋运调朱凤琢白石畊莳金钱掣牯牛赤子返真标指妙阿伽陀药肯言不 【 刘吐丹千百粒示人遭毒药不能伤害】 

　　○赠坐竿道士 【 并序】 

　　竿几五十尺语人曰岁倍之则不数年可得上天矣其谬如此故作诗以惩之因寄长春李真人 
　　说似蓬莱恐更迷刘郎亲涉武陵溪梭抛霞绮龙鳞涩辂展虹桥凤翅齐碁烛纵光然日月宴衣分色翦云霓桃花零落春风起笑杀王嫱醉似泥 

　　○寄白云庵赵炼师 

　　郊园日涉应成趣远谢嚣氛思不羣罨画溪边扃岫幌碧桃花下列仙班千年往事随黄鹤一片闲心伴白云纵倚风书征不起可无芳信寄王孙 

　　○留题大防山孔水 【 并序】 

　　唐明詹记大历寺孔水云或有人浮轻舟探邃穴入澒洞莫究其源但有仙鼠尽飞赪鳞时见又辽寿昌五年飞冥子鲜于鸿作孔水铭其序云案幽州土地记沙门惠珍尝篝火入经五六日方还亦不测其浅深也安知此水不与瑶池潜通桃源相接乎故开元天子每每待雨降必遣使投龙璧于此则休应响答事存诸往记焉山主如上人言洞有白龙时复出见辄化为鱼形状绝异泰和乙丑冬忽流桃花花片皆五钱计至今洞中且有乐音不绝此孔水之大概也因为书其洞壁云 
　　尾闾寒泄碧云浆谁动霓裳混渺茫惬意玉龙深酿雨纵游赪鲤静歕香流通瑶水明霞近洞接桃源白日长相得羣仙情未切又抛花片赚刘郎 

　　○登燕都长松岛故基 

　　缥缈笙歌拂紫霄水晶宫殿荫兰皋势倾沧海风云动秀出中天气象高可是浪悬秦照胆不知谁玩汉吹毛流莺似说伤心 【 一作当时】 事嗁徧宫前小野桃 

　　○又登琼华岛旧址次吕龙山诗韵 

　　不放笙歌半点闲紫霞香露怕余残水摇千尺地中月人倚九重云外栏碧落更谁乘彩凤翠屏空自掩金銮蓬莱宫阙遗基在思对秋风仔细看 【 紫霞西域琖名】 

　　○九龙谷 

　　六龙遗蜕九龙蟠终古蟠龙气象闲逐鹿得非缘石马啼鹃应自恐桥山披天一鼎神移去落日孤林鸟自还犹托 【 一作陵下】 哀湍浑自说悔将春梦到人闲 【 六陵惟有两石马在太祖陵前】 

　　○发药儿岭过永定关诗 【 地志作药饵后唐作药儿】 

　　山灵应也厌嚣埃宛写幽尘篆绿苔望气莫疑非尹喜附舆须自是韩哀侧骈翠壁侵云起斜抱横流卷地来好在旧时堤畔柳不知青眼盼谁开 【 堤有前朝时柳】 

　　○伤古城次友人韵 

　　每爱登临趁雨晴凉生襟袂晚风清草铺平野重祠绿水引斜阳一线明残柳断碑兴废地淡烟嗁鸟古今情繁华消尽市朝变花落月明空水声 

　　○和人黄龙冈怀古 【 又名黄陵冈首唱作黄龙】 

　　黄龙不负覆舟飞天意人情尽可知一掷乾坤将自赌两周甲子是谁推若须要处长生鹿 【 长生鹿首唱中语也】 可是曾收越影骓 【 辽南良马有越影骓】 睿德神功无籍在土花封合御园碑 【 燕都南御园有金元氏武元皇帝睿神功碑燕俗呼为御园碑】 

　　○谨和尊大人领省沙场怀古兼四娱斋韵 

　　小沙场没铁衣堆忆昔英雄一窖灰青冢荒凉遗旧怨黑河呜咽写余哀书痴信手翻新曲诗瘦扶头怯大杯汗漫谪仙游八表子卿归后几人来 

　　○读汉书偶成寄李稚川 

　　看尽人闲傀儡棚不知笑杀老禅僧 【 一作万事从今一唾轻可怜秦废汉龙兴】 风云依合无多日禾黍高低没五陵纸上功名休理会梦中身世尽翻腾从今■〈扌弃〉取生平醉莫惜王公唤不譍 

　　○见曹丕受禅碑有感 

　　从此建安王气衰君臣离合可伤悲几人石上留名日千载世间不毁时过客未知谁氏迹野夫犹道汉家基临风读罢一长叹却是曹丕受禅碑 

　　○因读史偶成即书 

　　一曲狂歌万古情惜难将日系长绳未容狐兔游秦苑已放牛羊入汉陵梦稳几曾惊鸟唤酒酣长欲看云腾莫将心事投明月领取繁花半夜灯 

　　○题汉武内传 

　　烂烛神光射九霄空香虚驾绕霓旄将临紫极调金液更入明霞漱玉膏瑶水露寒芳草歇鼎湖烟暖景云高可凭谁问秋风客忍委三山与怒涛 

　　○宫怨 

　　脉脉慵招凤翼箫沈思尘事自无聊不唯只妒莺声巧且自尝憎燕语娇照胆光芒殊未歇守宫颜色若为消梅花独自惊时节肯放春风到柳条 

　　○哀长安 

　　汉家宫阙五云闲不似当时梦一般金殿夜延萤烛暗翠帘风窣月钩闲笙歌竟逐人消息楼观空余燕往还斜日亭亭淡无语为谁空下九嵕山 

　　○炀帝 【 席上同诸人赋】 

　　迭鼓凝笳宴未阑战尘回首满人闲南山翠竹长 【 上声】 不起东海洪波流己干宝驾陆沈池馆尽锦帆星散水云闲空余仁寿宫前草遥接雷塘野树烟 【 李密尝移檄州县纪炀帝罪云罄南山之竹书罪无穷决东海之波流恶难尽炀帝行逆于仁寿宫后宇文化及杀炀帝葬于雷塘】 

　　○周室 

　　风满珠帘月殿凉水纹珍簟浪生香翠钗飞燕遶春梦宝镜舞鸾呈晓妆空自不来行暮雨为谁无语背斜阳含情拟绝凌波路未分莲花是六郎 

　　○题杨贵妃遗事 

　　玉笛声沈玉漏长玉环心事夜来香如何更入金诃子却比无言睡海棠双凤扶云留翠辇九龙伏雨去莲汤千秋万古嵬坡梦应绕新台怨寿王 

　　○汉宫 

　　幻出壶天醉碧桃旋开云窦挹琼膏龙蟠烛影承香辇凤拥箫声绕赭袍织女机临银汉动捧盘人共玉蟾高如何今日猗兰殿吹尽雄风到野蒿 

　　○炀帝故宫 

　　凤跸鸣銮入暮云缭墙倾影障苔痕三千歌舞春风起百二山河野日昏石马不嘶春自老玉楼无迹燕犹存旧时长送龙舟水空伴寒潮过海门 

　　○绣岭宫 

　　日射天门绮雾开蕊珠宫阙照蓬莱霓裳动入青冥去羯鼓声含白雨来六辔玉虬笼剑佩九重花界映楼台惜无测术 【 一本作揣】 天公意忍竭恩华养祸胎 【 首句事见张祜集明皇尝自称天公见羯鼓集】 

　　○次赵虎岩游香山见故宫诗韵 

　　往事惊心话欲休并随闲望入层楼为龙为虎人谁在鸥去鸥来心自流翠辇影沈天地老紫箫声断海山秋长歌一曲西风起手把残花尽日留 

　　○游玉泉 

　　纷披容与纵笙歌蕙转光风艳绮罗露冷桃花春不管月明芳草夜如何灵珠浩荡随兰棹云锦低回射玉珂深入醉乡休秉烛尽情挥取鲁阳戈 【 桃花夫人事见洛阳耆旧刘伯寿二侍妾名萱草芳草】 

　　○次张子敬游玉泉诗韵 

　　并觉氛埃不更侵水天澄碧自相临纵游人在知鱼乐浪作诗来羡鸟吟花阵尽缘芳草合香云浓鏁洞房深从今落笔惊风雨要识春风是此心 

　　○次赵虎岩过玉泉怀古韵 

　　玉泉潇洒已年深昔日游踪尚可寻有意林泉堪作伴无情岁月任相侵携壶乘兴开怀饮策杖闲游信口吟地僻山空无过客松杉庭户夜沉沉 

　　○宫词 

　　玉辇声沈不再过锦屏寒影梦如何露花凝夜香珠冷苕径封春翠靥多怨烛泪干遗晓月妖莲心苦起秋波姮娥万古青天在剩比人闲受折磨 

　　二 

　　蜂粉蜂黄事已休凝尘空满玉搔头海棠酣睡醉无力人柳痴眠闲自愁深掩绿云笼晓月乱飘红雨涨春流不知燕子 【 脱来字】 时节几度双飞入画楼 

　　○战三封 【 并序】 

　　太宗皇帝马渡大河睿宗皇帝马渡汉江与金人大战于三封之原会雪蔽天金人大溃乃豁然雪霁月如昼一袭殆尽因志其事云 
　　河汉吞声自请平冷光横绝见长庚 【 是岁长庚见数月不灭】 骤挥戈去日西坠触折柱来天北倾威控望舒延苦战势微滕六纵疑兵 【 获泽阳之美尝谓是日雪之作也惟见旌旗阵鸟蔽天而下皆北兵也子怪其言而访诸他人一如其说】 若非不是云龙变一举谁收万古名 

　　○征不庭 

　　闻说天兵下八埏自临华夏益精妍龙拏虎掷三千国岳镇渊渟五十年应欲昭章新日月更为弹压旧山川可怜棘霸皆儿戏不似神微计万全 

　　○侍宴万安园 【 和林城万安宫阁名也】 

　　六龙捧日上层霄人海妖氛时自消五彩凤声喧鸟道九光芝色焕兰苕燕酣兜率黄金鼓 【 太宗皇帝尝号万安宫为莲宫】 吹裂昆仑紫玉箫更觉钧天佳气合万枝华烛动虹桥 

　　○小猎诗 

　　翠华东出万安宫猎猎旌旗蔽碧空鹦鹉林停纵金勒鹔鹴裘袒控雕弓塞鸿惊带鹅毛雪野马尘飞羊角风万骑耳边惊霹雳一声鸣镝暮山红 
　　翠华十月猎川中马上书生自不穷济济威仪周制度番番人物汉英雄一封云汉飞金诏万国君王朝玉宫四合相连几千里熊罴封入我牢笼 

　　○宽甸有感 【 并序】 

　　和林城有辽碑号和林北河外一舍地为宽甸广轮可数十百里列圣春夏游幸所也 
　　黯光宽甸旧烟光锋镝纵横扰帝乡昔是翠华临幸地今为白草战争场阴符消息成金匮 【 一作传金版　六韬主将有阴符】 雄战分明胜铁枪 【 职官分纪有雄战将军铁枪谓王铁枪也】 从此不应将北极等闲容易许禺强 【 庄子云禺强得之立乎北极】 

　　○贤王有云南之捷 

　　诏出甘泉总六军渡泸深入建元勋旌旗动地惨遮日金鼓震天寒搅云鉴战折冲貔虎阵先声靡拉犬羊羣中朝词客如椽笔拟 【 一作已】 与名王纪所闻 

　　○献上贤王 

　　神烛高明 【 一作晖】 日月齐司分兰艾入春畦虹霓渴饮沧溟竭星斗光垂碧落低寒暑纵催穷塞雁晨昏宁属禁城鸡无能自忖人堪笑唯有青云是旧梯 

　　○近闻贤王春水因寄 

　　风揭鸳鹅扰绿漪鸣蝉声促越重围海东青帖翠云起照夜白侵瑶水飞玉鹭乱飞棃雪去彩鸳争绝浪花归非熊未必当时纪依旧烟波遶钓矶 

　　○大江篇寄上贤王以代谢章兼贺平云南之捷 

　　冷浸乾坤影荡摇狂澜万古自滔滔游风欲动雪还沸淫雨不收天更高留取蛇珠弄明月乞持虹钓拂神鳌渥洼已厌江南草何事灵胥有怒涛 

　　○挽皇太子词 

　　象辂长归不再朝痛心监抚事徒劳一生盛德乾坤重万古英名日月高兰殿好风虽领略桂宫愁雨自萧骚如何龙武楼中月空照丹霞旧佩刀 

　　○韩省干子平荐章应格朋友漠然未知忽改京秩作七言近体一首贺之 

　　山雌泽啄竞腾轩孰与昂驹局短辕造物至公殊勿置穷交未喻柱焦煎凤批一诺膺天陟马颈三鞶朝日边虎鼠狞尫随秉笔铨曹常格勿从旃 

　　双溪醉隐集卷四 

　　●双溪醉隐集卷五 

　　元耶律铸撰　　　　　　　　　　顺德李文田笺 

　　五言绝句 
　　七言绝句一 

　　◆五言绝句◆ 

　　高城曲 
　　金微道 
　　小猎诗 
　　留别赵虎岩吕龙山 
　　怀赵虎岩吕龙山 
　　怀舜钦 
　　寄杨诚之 
　　寄李东轩 
　　送赵伯玉行 
　　怀高敞 
　　代寄 
　　代人寄远 
　　拟孟郊古怨 
　　闺怨 
　　池亭睡起 
　　长春阁 
　　登广寒殿故址 
　　春晚 
　　落花 
　　独醉园寓兴 
　　饮逸园 
　　饮南园 
　　玉窗歌 
　　夜坐 
　　嘲渔父 
　　渔父答 
　　杂咏 
　　示子 
　　荡子 
　　题西山早梅扇头 
　　十六对月 
　　乐圣斋对酒吟 
　　春雷琴 
　　灯蛾叹 
　　即事 
　　钱币 
　　得雪斋所遗竹箭因以此寄时雪斋南游未回 
　　南征过蜀寄题故园 
　　大河篇 
　　次韵阆州述事 
　　闺思 

　　○高城曲 

　　城高一百尺枉教人费力贼不从外来当察城中贼 

　　○金微道 

　　茫茫苜蓿花落满金微道一千里骥足十二闲中老 【 出后汉耿夔传又出居延塞五千里至金微山】 

　　○小猎诗 

　　虎落入长围期门突似飞乌号惊霹雳白额藉忘归 

　　○留别赵虎岩吕龙山 

　　燕南春色老燕北草初肥露冷野花瘦月明江树稀 

　　○怀赵虎岩吕龙山 

　　六年风雨夜一寸别离心日莫步芳草相思尘满琴 

　　○怀舜钦 

　　过雁三四声相思千万里策杖倚西风行云渡秋水 

　　○寄杨诚之 

　　相去一万里相思堪倚楼汉宫临薄莫羌笛怨高秋 

　　○寄李东轩 

　　一纪不出门三年不窥园有谁曾得似高士李东轩 

　　○送赵伯玉行 

　　去雁失归羣孤声不可闻一楼花外月千里陇头云 

　　○怀高敞 

　　春满凤城陌惜春人未来相思不可寄何处有高台 

　　○代寄 

　　露委花团雪夜寒香着枝春风殢杨柳祇是漫摇枝 

　　○代人寄远 

　　怨蝶休春梦惊乌遶夜嗁唯应故山月相与过辽西 

　　○拟孟郊古怨 

　　意妾似花枝愿与春长在郎意似花阴逐日阴移改 

　　○闺怨 

　　惜春惊白日不到回心院合照妾情人也逐花阴转 

　　○池亭睡起 

　　丝雨笼深院团花皱碧罗不怜孤枕梦终日恋池荷 

　　○长春阁 

　　院僻人行少垂杨覆地丝阁高秋色早山远夕阳迟 

　　○登广寒殿故址 

　　万古消沈尽浮云事几场酣謌颓醉玉休得问兴亡 

　　○春晚 

　　雨余芳草绿石尽野塘浑落日一声笛断肠人倚门 

　　○落花 

　　不堪三月尾风雨又相和片片树头少纷纷地上多 

　　○独醉园寓兴 

　　百品消愁药三生解语花一时都聚在方外酒仙家 

　　○饮逸园 

　　无何有醉隐称是饮中仙玉瀣涵金液金波养玉泉 

　　○饮南园 

　　攲红醉浓露凝碧压芳烟我有一壶酒置君花树间 

　　○玉窗歌 

　　玉钩垂翠箔珠幌背兰膏花瘦露如洗月明秋更高 

　　○夜坐 

　　香起深斋静横琴夜更幽千岩风雨冷一夜鬼神愁 

　　○嘲渔父 

　　若为逃世网却订钓名钩自是惊飞尽羣羣海上鸥 

　　○渔父答 

　　世路披天险名声足是非月明风下露吹笛放船归 

　　○杂咏 

　　我虽不解事知时莫如我须为扇仁风吹灭权门火 

　　○示子 

　　人皆缘禄福我独以官贫富贵莫图着恐他来逼人 

　　○荡子 

　　行云思故山游子何时还天地如逆旅光阴不可攀 

　　○题西山早梅扇头 

　　西山先得日南枝先得春朱曦与青帝岂属种花人 

　　○十六对月 

　　月姊应吞怨无人写所思柔情将绰态须是破瓜时 

　　○乐圣斋对酒吟 

　　锦帏五十里胡椒八百斛那能知如许且尽杯中物 

　　○春雷琴 

　　素匣开寒玉乌龙出秋水长到夜深时恐乘雷雾起 

　　○灯蛾叹 

　　白日不飞出夜灯安可亲比朋不可投 【 一作投明无意去】 何似暗藏身 

　　○即事 

　　青州少从事平田少督邮洞庭春色里谁是醉乡侯 

　　○钱币 

　　白鹿殊持重青蚨岂致贫不唯堪使鬼且是更通神 【 一作如何堪使鬼只是为通神】 

　　○得雪斋所遗竹箭因以此寄时雪斋南游未回 

　　适足堪申意浮游亦识机未应为信往着处即忘归 【 申意浮游信往忘归皆箭名也】 

　　○南征过蜀寄题故园 

　　水击三千里鹏抟九万程不应栖隐地犹待卧龙耕 

　　○大河篇 

　　怒浪淘晴雪惊雷日夜奔洪流将碧落空自势相吞 

　　○次韵阆州述事 

　　首肯唐庚赋心推郭逸诗为谁携斗酒还酹鲁公祠 【 宋张俊自陕西回过漫天坡郭奕有诗大漫天是小漫天小漫天是大漫天只因大小漫天后遂使生灵入四川遂不仕离堆有颜鲁公祠堂】 

　　○闺思 

　　雁阵惊秋信蛩吟袭夜帏河源应冻彻方忆捣征衣 
　　心事苎衣宽尘锁菱花暗春入水声滑水涵春景淡 
　　问鸿鸿已归问花花不知却把凤凰箫水晶帘下吹 

　　◆七言绝句一◆ 

　　雪岭 
　　阳关 
　　阴河 
　　回飞狐 
　　南征纪事 
　　达兰河 
　　拒马河 
　　千泉 
　　西北 
　　战沙陀 
　　玉门关 
　　前出塞 
　　后出塞 
　　丁灵二首 
　　秋山二首 
　　庭州 
　　济黄河 
　　金莲花甸 
　　阿延川诗 
　　过长城 
　　沙渍道中 
　　过骆驼山 
　　金满城 
　　渡陷河 
　　翌日渡东陷河 
　　过无定河 
　　夏州塞外道 
　　入蜀口号 
　　游果州凤山观 
　　过花楼 
　　晓发牛山驿 
　　夜泊青海 
　　灵州客舍春日寓怀 
　　又和林春日书事 
　　又春日即事 
　　野宿 
　　马上偶得 
　　客中吟 
　　客中次人韵 
　　客中次郭器之诗韵 
　　客中二首 
　　苍官台 
　　山台 
　　铜雀台 
　　癸卯春莫经驻跸院废殿 
　　经丽珍园卫绍王兰香殿故基 
　　游玉泉山废宫故基口号 
　　春日游玉泉道院 
　　莫春过故宫 
　　过庖丁故居 
　　过万松老人故居有感 
　　过刘氏园 
　　莫春过刘氏亭 
　　太极宫 
　　太和宫 
　　过大明宫 
　　琼华岛 
　　重题燕都玄都观壁 
　　重题隗台玄都观壁 
　　游龙岩寺 
　　尝游北禅院鼓子花特盛邻观且有琵琶音后游其所赋此 
　　过怀来香山院 
　　登吹台凝翠亭偶成 
　　天津早春 
　　早春宴上次高丽国使人诗韵 
　　玉津池早春 
　　白莲池 
　　无尘亭 
　　题霏香亭 
　　玉津头 
　　书斋展西墙 
　　魏焦孝然目其草庐曰蜗牛庐愚以行帐为行窝寻亦号为蜗牛舍云 
　　家园即事 
　　蘅薄 
　　题梦斋 
　　题庸斋 
　　彩霞亭睡起纪梦书画梦斋壁 
　　梦回 
　　辛巳年二月初四日夜半后梦中作 
　　纪归梦 
　　西园春事 
　　西园席上调元子不至 
　　席上 
　　初上缙云五湖别业 
　　游壶春园 
　　翠水别业即事 
　　题易安堂壁 
　　终夕风雨早起书待旦斋壁 
　　仁寿镇柳浪 
　　泛城南莲湖 
　　题合欢亭 
　　曲水游 
　　方湖钓鱼台 
　　玉溪 
　　水平桥 
　　白石山 
　　山市吟 
　　桃源 
　　过北村 
　　观田 
　　秋日田行 
　　灵城元日 
　　立春前一日对雪 
　　立春口号 
　　春意 
　　春晓 
　　雷发声 
　　寒食日见花开 
　　白日 
　　临春台 
　　七夕 
　　中秋不见月 
　　秋日宜都道中 
　　傩毕酌吟醉斋 
　　咏雪 
　　故宫对雪三首 
　　园中对雪 
　　站台雪霁 
　　雪中戏示汉臣 
　　雪后吟 
　　姮娥 
　　十六夜月得人字 
　　对月吟 
　　炭山窖子店大风后有回风数月不已 
　　和林雨大雹有如鸡卵者 
　　雷雹 
　　西园梅花 
　　对后园梅花简示诸公 
　　早梅 
　　饮梅花下 
　　梅花引 
　　春梅怨笛歌 
　　三月二十二日梦中咏琼花 
　　题恋春牡丹 
　　牡丹 
　　唐家红紫二色牡丹 
　　题一花二名牡丹 
　　双头牡丹 
　　带将来 
　　戏题与牡丹同名芍药 
　　长春芍药同坐客赋 
　　题与牡丹同名芍药 
　　戏题所藏芍药花辞 
　　取维扬红玉楼子于层阁芍药种迟而未至 
　　芍药 
　　墙北桃树 
　　烧桃树根 
　　路边桃花 
　　三月桃花词 
　　日日亭午大风树杪忽见桃花一枝 
　　冬日桃花同诸公赋 
　　答王澹游冬日二色桃花诗 
　　落花 
　　圆福院竹甚茂盛幽都一郡所未有起上人云原有桃树百本余悉去之始植此君因为之赋 
　　司春园五月五日棃花是日因事不果 
　　晨诣香山禅寺观两阁前后玉簪 
　　杨妃菊 
　　杨花 
　　咏苔 
　　紫菊 
　　乞花 
　　戊午冬十一月二十八日过阆州杨氏献小桃十二月二日又献杏花 
　　惜花御史 
　　锦连钱 
　　桃花马二首 
　　红叱拨 
　　晨鸡 
　　过琼林园闻莺 
　　雏莺 
　　新鹰 
　　秋莺 
　　早春歌 
　　白云谣 
　　题黄梅出山图 
　　鲋鱼辞 
　　日将出 
　　五将行 
　　秋莲怨 
　　松声 
　　五禽咏 

　　○雪岭 

　　折扬霆电决雌雄霆激狂峰电埽空如席片飞何处雪扑林声振海天风 【 我军乘风雪败敌于和林之雪岭】 

　　○阳关 

　　振威驰突过天山擒敌如神指顾间底事战尘收不起 【 一作得】 陈云西下望阳关 【 我军时出张掖之天山至炖煌郡界大行宿卫诸将已抵阳关故境】 

　　○阴河 

　　虎臣信任国心膂虓将乐为王爪牙贾勇阴河西去路空拳转鬬战龙沙 【 我军又自夏州阴河追击西师前书 【 书：在第十七字汉下】 汉炖煌郡正西关外有白龙堆后汉书咫尺龙沙注白龙堆沙漠也李陵传士张空拳司马迁传张空拳注曰拳与絭同絭亦作弮】 

　　○回飞狐 

　　震迭威声径出师偃旗卧鼓岂无时折冲樽俎风流在未要喧传塞上辞 

　　○南征纪事 

　　揭雷夔鼓倾天险络汉虹桥并鬼工说是楼船横海将拟输吴越寿重瞳 

　　○达兰河 【 河名也在和林北百余里】 

　　陈云压地势填空鹅鹳飞驰欲得风龙战未分天欲莫不知谁复是虞公 

　　○拒马河 

　　陈云北压飞狐口戎幕西临拒马河不独拟虞公止日誓心期奋鲁阳戈 【 水经云巨马河刘无党地志作此拒字】 

　　○千泉 【 文田案唐书突厥列传贺鲁西取咄陆可汗故地建牙于千泉自号沙钵罗可汗】 

　　拥花羽骑附飞翼倾地铁林和鸟翔黄金练愈凝霜重青玉龙争掣电光 【 千泉在大碛石东非前史中所见千泉也河间王亲鏖战追骑于此飞翼鸟翔二陈名也碎事金练金甲也杂俎云常见青龙突陈乃知剑之灵也唐王仲初诗衣袂障风金缕重剑光横雪玉龙寒】 

　　○西北 

　　不宜有怒徒倾地自代无功可 【 一作为】 补天争忍竞 【 一作并】 驱千万骑又相驰突二三年 

　　○战沙陀 【 李沙陀】 

　　笑睡龙当独眼龙更堪 【 一作鸦军】 都似李横冲彼须要不从风靡除铁山来行战锋 

　　○玉门关 

　　六合同风奉一君谁期贵介竟孤恩自从五夜传金柝已早三年闭玉门 【 时自玉门关旧境以西道路不通】 

　　○前出塞 

　　拟取安西袭玉关短兵鏖战下皋兰阴风势挟天山雪冻彻河源彻底干 
　　十年老将浮苴井万里疲兵碎叶川 【 文田案唐书地理志安西至叶支城出谷至碎叶川口八十里至裴罗将军城又西二十里至碎叶城城北有碎叶水】 传督诸君传诏令问何时到海西边 

　　○后出塞 

　　并吞处月下楼阑克复金微静铁关准拟凿空通四海会须鞭石到三山 
　　誓洗兵氛雪国雠气横辽碣紫山秋岂容日下西王母只属东西海尽头 

　　○丁灵二首 

　　长驱席卷尽连营震詟禺强撼北冥虎豹骑从云骑队又随横野过 【 一作下】 丁灵 【 师古曰丁灵胡之别种也】 
　　月朘日蹙漫逃天迫胁丁令地一边怅不似从东海畔联珠营直到虞渊 【 阿王时避地丁令境朘音宣愚尝述丁令辩附其略于此因阿王避地丁令以有和林城唐明皇御制碑铭沙塞之国丁令之乡之语询之诸公故述是辩云云诸书所载丁灵丁零丁令三字不同详其前后事迹似非一种史记北服丁灵李陵传术律为丁灵王苏武传丁令盗武牛羊颜师古曰令音零即上所为丁灵耳前书作北服丁灵后书南单于传丁零寇其后鲜卑传北拒丁零载记丁灵翟斌及读书唐史月支都督府丁零州范阳郡丁零州虽皆无音乃是先零字前书丁零乘弱攻其北丁零比三岁入盗后书北部又畏丁零逃遁远去乌桓传其土在丁零西南莽将严尤领丁令兵屯代郡及诸书丁令令皆音零然则令字亦有连音史记西至令居姚氏音令为连前汉书地理志令居孟康亦音令为连通典丁令魏时闻焉康居北乌桓西似其种与北丁令别也然亦无音后魏书丁令在康居北丁音颠令音连御览丁令亦音颠连考其地在前康居东北獜乌孙至今尚成部落丁音颠令音连为是北海内经丁灵国在海内其民从膝以下有毛马蹏善走诗含神雾丁灵人马蹏自鞭其脚日行三百里杜君卿采前史乌孙长老言北丁令有马脑国从膝以上至头人也膝以下生毛马脑马蹏而走疾于马着之通典圣朝太宗皇帝尝诏和瑞等入北海往复数年得日不落之山未始闻马脑马蹏之民是知诸家所说不加考核递相祖述耳好怪不经世俗之所不免者也可胜诧哉】 

　　○秋山二首 

　　万骑龙趋两队分翠华方自发期门内官急把朱旗飐传道先教诏虎贲 
　　两龙如雾发璇台蔽日旌旗四面开疑自锦林花嶂里建章营骑下天来 

　　○庭州 【 文田案元史地理志西北地坿录阿里麻里自上都西北行六千里至回鹘五城唐号北庭都护府】 

　　星罗游骑遍氛埃似与颓风下九陔可道汉家哀痛诏未应元自为轮台 【 庭州北庭都护府也轮台隶焉唐书二年改庭州为北庭都护府又曰后汉车书后王故庭有五城俗号五城之地今即其俗谓之什伯巴里盖突厥语也伯什华言五也巴里华言城也　文田案原文当作别石华言五也把里华言城也此馆臣改定又案庶斋老学丛谈引耶律楚材西游录作别石把】 

　　○济黄河 【 河西有金粟城西夏所筑西河岸与金之东胜相直对境河东即唐东受降城地也】 

　　雪滚洪流激怒涛何时清澈见秋毫冰夷应讶无持赠莫认精诚是寸胶 
　　回驰声势出昆仑拒尽人闲要路津快着灵涛天上去就倾银汉洗兵尘 

　　○金莲花甸 【 文田案张德辉边堠纪行云吾误竭脑儿即大泽泊广六七十里自泊之南而西分道入和林与大泽相去约百余里案此即金莲花甸】 

　　金莲花甸涌金河流遶金沙漾锦波何意盛时游宴地抗戈来俯视龙涡 【 和林西百余里有金莲花甸金河界其中东汇为龙涡阴岩千尺松石骞迭俯视龙涡环绕平野是仆平时往来渔猎游息之地也】 

　　○阿延川诗 【 刘无党地志阿延川本辽东王夏纳凉处并无殿宇惟松棚数楹而已】 

　　倦比纷华说目人土阶犹恐是劳民数间带叶松棚下指绿莎为翡翠茵 

　　○过长城 

　　为谁到 【 一作过】 古长城外又自经今战地边木烛岭空悬素月 【 一作片月】 炉门山只锁荒烟 

　　○沙渍道中 

　　去年寒食在天涯寒食今年又别家天北天南人万里春风开尽马莲花 【 本名马兰俗讹呼为马练今又呼为马莲】 

　　○过骆驼山 

　　天作奇峰象橐驼人闲牧圉肯来过祇缘顽犷成无用不识疮肩陟峻坡 
　　昔驾朱轮白橐驼石驼曾见屡经过苍颜今日应难识瘦马服箱转旧坡 

　　○金满城 【 文田案唐书地理志北庭大都护府县回 【 回：四】 金满轮台后庭西海】 

　　金满名城果是谁分明须只是痴儿想来可是教人笑金满城时是几时 【 名城一作为名】 
　　便得城中垛满金不应将买住光阴愈奇梦渴何生赋足见从来不足心 

　　○渡陷河 【 陷河在无定河东沙地极虚有南风则随步澒洞或值其甚处辄陷溺其中宣德溃河亦然殆不可以理求】 

　　天幕旁围翡翠茵自来元是自迷津谁期也值南风起吹得黄沙不见人 【 一作天宇光临翡翠茵欲行仍住认迷津如何又是南风起吹得飞沙不见人认一作问】 

　　○翌日渡东陷河 

　　水碧天临碧玉津 【 李太白诗多言浮水碧注碧玉□也水中有此碧也】 上无纤翳下无尘畏途也幸逢今日特地 【 一作直是】 清明不陷人 【 一作畏途喜说逢今日天气清明不陷人】 

　　○过无定河 【 无定河在龙河唐绥州理龙泉县隋曰上都】 

　　一自扬鞭过上州若为痴绝漫迟留为怜此水浑无定引得龙泉也乱流 
　　何 【 一作底】 许颓波是上流若为洄泬几时休如今浅涸仍依旧漫漶东西到处流 
　　几临沙步驻骊虬甚欲源穷问水流有底奔波无定在忽东流了便西流 【 是余前此三年过无定河因附之于此故前篇有仍依旧之说】 

　　○夏州塞外道 

　　如何不渡诺真河 【 文田案唐书地理志夏州帝割达城又东北至诺真水汊又东南百八十七里至古可汗城又薛延陀传大度设率众走赤柯度青山李绩选死士与突骑经腊河趣白道大度设顾不得脱度诺真水陈以待】 步拙由来步越多不是贺人情意好要临安乐驻行窝 【 夏州塞外道有诺真河步拙泉步越多山贺人山安乐戍】 

　　○入蜀口号 

　　金马可堪充铁马铁牛那是粪金牛虚名岂得为时用足致天兵下益州 

　　○游果州凤山观 

　　谁是浮游独醉仙凤来还上凤山巅定应人不知名字只问南充谢自然 【 万松老人名余曰凤】 

　　○过花楼 

　　绝磴层峦路屈盘欲教人历画图闲行云逼渡楼前水放出林梢一半山 

　　○晓发牛山驿 

　　山灵护野烟霞静风伯清尘草树香鹤背酒仙和醉梦不知延入五云乡 

　　○夜泊青海 

　　归心日夜忆咸阳海角天涯不是长今夜月明何处好北风低草见牛羊 

　　○灵州客舍春日寓怀 

　　凉叶常先白露零草逢寒节未敷荣十分体得春消息不似西风有信诚 【 灵州地寒过清明草始萌芽前年立秋日尝在此州其日便有深秋气味】 

　　○又和林春日书事 

　　冻折池塘百草芽断鸿低雪怨凝笳晴窗一曲春风咏开彻满山桃杏花 

　　○又春日即事 

　　客中草草过清明寒袭罗衣雨又晴梦觉画楼春寂寂海棠枝上有嗁莺 

　　○野宿 

　　清笳声咽思裴回漠漠凝云冻不开寒入貂裘眠不得通薪余火拨成灰 
　　北风作恶晚犹寒征雁一声云汉闲归梦暗随天际月清辉皎洁满关山 

　　○马上偶得 

　　谁念天涯久倦游可堪回首又惊秋登高极目莫云碧衰草荒山不尽头 

　　○客中吟 

　　旅怀夜永梦偏饶明灭残灯独自挑云外五更征雁尽帐寒风冷雨潇潇 
　　白雁飞晴秋夜长玉兰黄菊傲寒霜寸心万里云山梦一日三秋铁石肠 
　　万里故人寒旧盟一尊薄酒正含情梦迥 【 迥：回】 星斗阑干夜肠断西风征雁声 

　　○客中次人韵 

　　塞鸿飞尽野云收羌笛悠悠漳水秋有客北来归未得倚门长啸看吴钩 

　　○客中次郭器之诗韵 

　　典尽征衣出醉乡一回头处九回肠黄花满地秋风老坐数飞鸿到夕阳 

　　○客中二首 

　　几度求归不放休翩翩蝴蝶思悠悠梦回三径黄花老题遍一林红叶秋 
　　咽咽霜笳吹底怨泠泠山溜泻何愁和林望断白云莫愁入水云东 【 一作天】 尽头 

　　○苍官台 

　　层台重到记登临物态熙熙春意深手抚长松望西北晚云千顷似归心 

　　○山台 

　　诘曲千层近碧霄苍松无数绕山腰何当一值炎天候卧听风涛吼夜潮 

　　○铜雀台 

　　铜雀台荒野草花阿瞒无复示雄夸愁烟忍锁西陵地向日须曾属汉家 

　　○癸卯春莫经驻跸院废殿 【 昔唐太宗驻跸于此尝有太宗绘像】 

　　野粉不留天日表梦回龙去鼎湖空东君若是繁华主满院落英何处风 

　　○经丽珍园卫绍王兰香殿故基 

　　国橐危时足藉辞国香消歇自当时教人普结司花恨恨不留心植佞枝 

　　○游玉泉山废宫故基口号 

　　殿阁人稀树草荒旧游空记五云乡劫前天地兴亡梦借问山灵是几场 

　　○春日游玉泉道院 

　　露桃香泛冷胭脂低映相思玉树枝看取广寒宫殿去涌金香泛月来时 

　　○莫春过故宫 

　　柳陌风来雪满沙锦宫春老野人家莺莺燕燕空饶舌明日西园自落花 

　　○过庖丁故居 

　　青山坐对幽人老依旧春风绿庭草骑鲸一去不再来愁看落花曾未埽 

　　○过万松老人故居有感 

　　忆埽香云谒上方一天花雨扑禅床云归雨敛香花冷窣堵波沈替戾冈 

　　○过刘氏园 

　　黄鸟含嗁怨未休露桃倾泪洗凝愁多情好在今成燕双宿双飞直到头 【 今成梦中所得堂名也】 

　　○莫春过刘氏亭 

　　垂垂帘箔映重门不避贪飞燕子嗔桃李晚来无藉在乱随风雨并残春 

　　○太极宫 

　　步虚声入海山寒并觉空香绕露盘天浸月波秋似水翠鸾飞满玉华坛 

　　○太和宫 

　　故人心事鬓成丝犹指颓垣语所思元自道陵全盛日见游麋鹿已多时 

　　○过大明宫 

　　草展荒凉辇路开牡丹花谢已葑苔苔钱不买春光住枉了衔花鹿又来 

　　○琼华岛 

　　万岁山头万树松万年基业一朝空如何太液池中水依旧罗纹起细风 

　　○重题燕都玄都观壁 

　　兔葵燕麦尽风埃何事消沈不再开忆得桃花凝笑处怨春愁篆满苍苔 

　　○重题隗台玄都观壁 

　　洞锁荒烟藉绿苔桃花红尽更难开刘郎依旧春风里又到玄都观里来 

　　○游龙岩寺 

　　上方钟磬隔花闻便觉仙凡势自分争信草灵堂也笑笑他猿鹤恋松云 【 北山移文青松落荫白云谁侣其山主自号松云】 
　　错落岩花是醉茵景因人胜画难真林泉盛迹幽栖地谁分松云不恋人 【 其山主松云者林泉和尚嗣也】 

　　○尝游北禅院鼓子花特盛邻观且有琵琶音后游其所赋此 

　　鼓子花迷香世界鼙婆声振玉楼台郁轮袍竟销沈了优钵昙空取次开 

　　○过怀来香山院 

　　院染晴岚树染烟锦屏花障抱斜川不知日莫前途远为爱青山忘着鞭 

　　○登吹台凝翠亭偶成 

　　春逐花枝落酒杯草随春色上高台殷勤更把重帘卷放入青天白日来 

　　○天津早春 

　　玉京桃李待花仙培养根芽又一年春事动人应不浅绿莎侵到水傍边 

　　○早春宴上次高丽国使人诗韵 

　　白玉堂前一树梅为谁零落为谁开人生颜色不常好且尽生前有限杯 

　　○玉津池早春 

　　嫩漪縠皱浴鸳鸯信逐轻鸥下野塘红入小桃花绽处绿莎针短柳丝长 

　　○白莲池 

　　翠扇平遮罨画楼玉兰倾露避兰舟何如解语花长在花界长生殿里头 

　　○无尘亭 

　　白莲自处无尘境不惜香风隔岸闻绝是冰纹珍簟下水僊潜着水沈熏 

　　○题霏香亭 

　　为延花事带香霏弥月兼旬醉不归休道未知今日是当知四十九年非 

　　○玉津头 

　　桃李无言各自春韶光堆栈与精神半攲倒景熏沈水径引春风入玉津 

　　○书斋展西墙 

　　流水平桥花满阑此欢童辈未期欢为嫌不得西山色乞展西墙两步宽 

　　○魏焦孝然目其草庐曰蜗牛庐愚以行帐为行窝寻亦号为蜗牛舍云 

　　宴处行窝缩似蜗推移蜗角叩南华调停蛮触将蝴蝶尽与华胥做一家 
　　绝辔元期绝战尘指南犹示指迷津未应蛮触相倾地不属华胥枕上人 【 余闻西北弄边蕃王递相攻击时也闻此语时有谈绝辔事者为赋此示之】 

　　○家园即事 

　　莺声圆滑绿阴凉如是青春白日长可笑画梁梁上燕一年年似一年忙 

　　○蘅薄 

　　舜臣过敝庐异其蘅薄郁烈之气逆鼻为赋此示之 
　　莫惊蘅薄是流芳芬郁痴仙起草堂试听司园须也道主家门户自来香 

　　○题梦斋 

　　文府中书五色衣含章未吐凤先飞可堪历历将今是又对春风较昨非 
　　得鹿欢呼事已非可能蕉覆却空归多情最是闲窗蝶长绕琼华蕊上飞 

　　○题庸斋 

　　中庸今古几人通这个机关自不同笑杀西天青眼汉强分南北与西东 

　　○彩霞亭睡起纪梦书画梦斋壁 

　　浴兰汤兮沐芳华睡起鸡声透彩霞怪得春风教梦稳尽吹蝴蝶上棃花 

　　○梦回 

　　恨别故人千里外梦回孤枕四更过轩窗何处无疏雨不似芭蕉叶上多 

　　○辛巳年二月初四日夜半后梦中作 

　　春寒每恨花开早春暖何妨花较迟休为玉人惊老去春寒春暖总相宜 

　　○纪归梦 

　　睡鸭残香隔梦闻晓莺嗁破五更春千秋万古兰窗蝶只属行云行雨人 
　　为蝶为周尽自分华胥元自是青春寒梅计岂罗浮月偏照凌波解佩人 

　　○西园春事 

　　西园春事画图中难状司春造化功何限花心争动处不应都是夜来风 

　　○西园席上调元子不至 

　　白玉堂前白日长满前莺燕语如簧那知沈饭非荒宴待与扬鞭问葛强 

　　○席上 

　　习饮醉乡抛浩劫葆真灵液反天和方知世上闲滋味元比神仙不较多 
　　彩云行雨阳台梦罗袜生尘洛浦秋飞起一双花上蝶晚风吹上玉搔头 

　　○初上缙云五湖别业 

　　旋移松竹养烟霞人笑猖披不润家可要广栽桃李树年来强半是狂花 

　　○游壶春园 

　　雨横风狂过一春养花天气少温存满前何限关心事且是无人详细论 

　　○翠水别业即事 

　　或命巾车与鹿车就花深处便倾壶风流哲匠天然句状出双溪醉隐图 

　　○题易安堂壁 

　　且言居易有何难俟命由来足易安高谢畏途诚可意见人行险我心寒 

　　○终夕风雨早起书待旦斋壁 

　　银箭知传弟几更玉壶清漏不闻声雄鸡本是司晨物未可非时妄一鸣 

　　○仁寿镇柳浪 

　　柳浪风寒■〈禾罢〉稏香旋移床就树阴凉待教野老题名号独醉痴仙避暑庄 

　　○泛城南莲湖 

　　管弦声破水云幽浪里香风过画楼相与兼花折荷叶乱遮斜日上兰舟 

　　○题合欢亭 

　　只合欢游引玉舟骈罗蠲忿列忘忧自从收得河边水须信人闲有帝休 

　　○曲水游 

　　上巳日临水中宴遂泛舟玉泉至桃园吕公洞 
　　宴随步障水西东曲水 【 一作野色】 烟光锦绣中杨柳结弮垂柳带桃花嘶立落花风 
　　延引仙人莲叶舟衣冠杂沓载经州风流今日兰亭会引入桃源水上头 【 □柳唐乐家歌姬名也燕俗上巳日结柳带为圈说穷亦犹景龙记上巳日柳弮之说】 

　　○方湖钓鱼台 

　　杜棃花外杜鹃嗁醉倚春风上 【 一作拥】 钓矶真是一声声更切不知犹更劝谁归 

　　○玉溪 

　　玉溪声泻玉声寒流绕祥云瑞霭闲却是冰壶凉世界始知元自在人寰 

　　○水平桥 

　　洞箫吹罢思无聊却下闲庭弄柳条寂寂小园春昼永一声嗁鸟水平桥 

　　○白石山 

　　山本无情不解愁年来底事也惊秋古今阅尽兴亡恨知为何人雪满头 

　　○山市吟 

　　山阁连城日日新千形万状只无人自分长乐楼台象不染长安市井尘· 

　　○桃源 

　　洞仙情分与桃源尽与刘郎旧有缘两手未为无用处不妨和月弄清泉 
　　惊风成陈花委尘白日如驰催老人只须深入桃源洞留住朱颜占住春 

　　○过北村 

　　麦穗经场谷尚青县官严令督秋征嗔他问着西成事斜倚锄耰并不譍 

　　○观田 

　　漠漠屯云翠拍天人谣鬼咏是丰年老农愁倚锄竿立五谷虽成不值钱 

　　○秋日田行 

　　野老郊迎顶斗炉马前行语更相呼田荒室露浑余事乞免官征一岁租 

　　○灵城元日 

　　惆怅重明竟未回尘掦 【 掦：扬】 沧海劫前灰谁期六合披攘际得引屠苏是后杯 
　　未待金鸣送曙光雁行罗列进桃汤如何白兽尊中酒尽日无人引一觞 

　　○立春前一日对雪 

　　桃李无言盼断春值春潜处暖生云晚来纵有残风雪明日人闲总属春 

　　○立春口号 

　　细风吹绿水生波翠陌瑶阡艳绮罗春信朝来到人世满城箫鼓醉人多 

　　○春意 

　　千里万里游子去一行两行归雁来休倚高楼起惆怅满城桃李为春开 

　　○春晓 

　　晓来云卷四山晴睡起池塘春水平满眼东风吹柳絮落花无语怨嗁莺 
　　琼枝委露凝香雪澹月笼花浸麝尘唤起丁宁休唤起苎萝山下浣纱人 

　　○雷发声 

　　连日阴云惨不开依稀寒色满楼台一台涌地蛰龙起六合洗天霖雨来 

　　○寒食日见花开 

　　寒食常年柳未黄今年花满旧池塘如何春色今年早试对春风笑一场 

　　○白日 

　　玉涧鸣泉弹洛浦苍龙横沼写离骚晴窗睡起炉烟冷满院春风白日高 

　　○临春台 

　　为临春色上歌台独卷红罗坐绿苔忽啭一声穿九陌永新传送莫莺来 

　　○七夕 

　　一别相逢泪如雨不禁憔悴语相思佳期咫尺还知不明日伤情两别离 
　　今日相逢明日离逡巡离合几多时无情云雨休遮隔人道相逢一岁期 
　　雨洗秋容秋气清翠帘高卷莫楼晴似含羞色谁家女旋索金针拜月明 

　　○中秋不见月 

　　夜阑人静漏迢迢云景无情闭碧霄不见嫦娥真面目裴回虚度可怜宵 

　　○秋日宜都道中 

　　采莲歌断木兰舟万里长风入戍楼灵凤不来青鸟去陇头江月可怜秋 

　　○傩毕酌吟醉斋 

　　毕方鬼蜮避时傩便觉祈禠气象和欢伯解言应也道最难除得是诗魔 

　　○咏雪 

　　碧玉壶天白玉尘十分添起月精神从今休作轻盈态学杀杨花不是春 

　　○故宫对雪三首 

　　琼室乱穿樵子径瑶台空映野人家天公也是灰心地更忍教开玉树花 
　　更怜琼室伤殷鉴可是 【 一作道】 瑶台属夏家元自飞花将蔕叶已抟羊角到中华 
　　飘飘举似霓裳舞烂漫横陈玉树花宁知点点飞来意生自幽人两鬓华 

　　○园中对雪 

　　惊风不展瑶花限浩荡年光落又开却是仙娥相见处烂银宫阙玉楼台 

　　○站台雪霁 

　　水晶帘下玉尘埃旋逐风姨去又来应审素娥殊有待已悬飞镜上瑶台 

　　○雪中戏示汉臣 

　　散花台上千山雪晴雪楼前万树花触处造门湛腊酒更休得问是谁家 

　　○雪后吟 

　　雪助夜寒更漏涩何能盼得到天明乾坤己落羲和手休更琼瑶陌上行 

　　○姮娥 

　　月姊应劳驾望舒可能圆缺为阳乌如何窃尽长生药却种相思树一株 

　　○十六夜月得人字 

　　姮娥减却旧精神桂魄难同昨夜新多谢清光不相负裴回终夕伴诗人 
　　底事姮娥出海迟玉容寂寞不胜悲清光未必天边减冷暖人情亦可知 
　　昨夜衔杯写我欢玻璃万顷桂花寒素娥今夕如羞涩似怨诗人取次看 

　　○对月吟 

　　谁遣姮娥到画筵裴回清景不胜怜广寒宫殿应萧索想见人归难自眠 

　　○炭山窖子店大风后有回风数月不已 

　　西风崛■〈山果〉过柴扉回裂云衣缠酒旗懒举扇来时自蔽祇知尘污庾元规 

　　○和林雨大雹有如鸡卵者 

　　谁拥珠玑积玉京纵期明月易愁晴若教不值骊龙睡不信波斯擅得名 【 波斯国王名阿克达布西域国土未可悉纪惟此国多出珍珠　文田案阿克达布四字原文似是阿塔卑三字此馆臣改定　元史郭侃传至石罗子国敌人来拒侃一鼓败之擙斯干阿答毕算滩降　刘郁西使记失罗子国出珍珠其王名擙思阿塔卑云云西南海也采珠盛以革囊止露两手腰絚石坠入海既得蚌撼絚舟人引出之往往有死者】 

　　○雷雹 

　　唤起阿香云外具低徊龙驭过神州翠裀万顷无人卷弄散珠玑去不收 

　　○西园梅花 

　　婆律膏融滴蜡开几多香陈过楼台风梅更是相料理吹到南华枕上来 

　　○对后园梅花简示诸公 

　　莫讶冷姿浑是雪若存花态即非梅灵根岂受寒拘束直把阳和竟挽回 

　　○早梅 

　　一径萦迂入草莱柴门虽设不曾开东风自泄春消息吹到梅花树下来 【 燕都地寒梅信在春】 

　　○饮梅花下 

　　除了孤高梅子真兰生更待与谁亲无如清友延清客有似贤人对圣人 【 曾瑞伯云花中十友清友者梅花也博闻后集号梅花为清客】 

　　○梅花引 

　　澹妆素服映冰肌香袭幽情暗有期满地美人心下事怕拈横玉倚风吸 【 龙城录赵师雄迁罗浮日莫于林闲见美人澹妆素服芳香袭人师雄醉寝明日起视坐大梅花树下】 

　　○春梅怨笛歌 

　　一声愁笛吟龙起万点惊香怨雪飞珍重冰魂莫回首酒痕犹满去年衣 

　　○三月二十二日梦中咏琼花 

　　一树琼花手自栽栽成盼得到春来春来烂漫知多少羞教羣芳不敢开 

　　○题恋春牡丹 

　　玉籍名延不世香含情惟务振流芳自缘始恋春料理是索东君力主张 

　　○牡丹 

　　问谁能 【 一作培】 养牡丹芽南 【 一作西】 枕天津弟一家不枉得输青帝力见闻知是异凡花 

　　○唐家红紫二色牡丹 

　　谁齐 【 音剂】 天香凝 【 去声】 霞彩灵根培养列仙家汉皇可忍思倾国鹿走中原是此花 【 花谱云李唐时遗种也或云出民唐氏家】 

　　○题一花二名牡丹 

　　政缘中业擅英声是索宜专弟一名抱一足为天下式尽消神笔与题评 

　　○双头牡丹 

　　并倚春风映画堂相偎应说夜来长同枝同叶缘何事脉脉芳心各自香 
　　玉盘双捧九天香竞负恩华示宠光忆得沈香亭北畔太真临镜倚新妆 

　　○带将来 

　　野花新傍玉栏开长恨何人向此栽自是王孙不知道牡丹根上带将来 

　　○戏题与牡丹同名芍药 

　　生倚英姿胜玉英一生香占牡丹名县知也是陈惊座谁许分庭拟抗衡 【 胜玉一生香皆芍药名也前汉游侠陈遵传列侯有与同姓字者每至人坐中莫不震动既至而非因号其人为陈惊座云耳】 

　　○长春芍药同坐客赋 

　　标举孤芳蕴异香 【 异香芍药名也】 定知经历几炎凉自来不受春拘束显是司花少主张 【 和林芍药夏至前后始盛以元微之芍药诗开张九霜里为韵分得张字】 

　　○题与牡丹同名芍药 【 花谱有御衣黄牡丹亦有御衣黄芍药有遇仙红牡丹亦有遇仙红芍药似此同名四十余品】 

　　英名窃比儗花王倾慕花王事业香奴隶万花题品处不应花相敢承当 【 杨万里诗好为花王作花相】 

　　○戏题所藏芍药花辞 

　　雕章开发自生春藻思敷花逐日新不独笔端元有舌为花须可与传神 

　　○取维扬红玉楼子于层阁芍药种迟而未至 

　　红玉楼当在玉京千层阁合在层城延留应欲腾光价待合琼花作伴行 【 孔常父芍药谱云红玉楼子初开时浅红经数日乃黄或谓之绛州紫苗楼子千层业大小闲出千余层其苗青或谓青苗黄楼子云】 

　　○芍药 

　　杨家一捻红娇润与醉西施较等差倘使红妆无籍在宝冠须也是闲花 【 杨家一捻红醉西施红妆宝冠皆芍药名也醉粉殊宜凝笑宝冠雅称红妆少时咏芍药乐府中语也醉粉凝笑亦是芍药二名】 

　　○墙北桃树 

　　一树缃桃几万枝余花落尽未开时从今甘比墙南树长得春风半日迟 

　　○烧桃树根 

　　碧桃林尽了无痕溪色无光山色昏依旧负薪人不断采残枝叶更刨根 

　　○路边桃花 

　　不似刘郎初见时尘埃憔悴损胭脂多情阅尽行人面醉倚春风果笑谁 

　　○三月桃花词 

　　春尽山桃花满枝怨春休道北来迟人人正醉春时节政 【 一作却】 是江南肠断时 

　　○日日亭午大风树杪忽见桃花一枝 

　　赢得夭桃衒丽姿渐教开上最高枝司花未必能为地便是颓风欲起时 

　　○冬日桃花同诸公赋 

　　碧桃花拥长春洞秀出元英独自芳一点香心瞒客笑探幽何意与刘郎 

　　○答王澹游冬日二色桃花诗 

　　冻得梅花开不得笑他和雪倚阑干漫山漫岭知多少尚对东风怯莫寒 

　　○落花 

　　瘦绿痴肥怨景浓一帘红雪压晴空惊湍飞去无消息吹折春心不是风 

　　○圆福院竹甚茂盛幽都一郡所未有起上人云原有桃树百本余悉去之始植此君因为之赋 

　　忍教仪凤箨龙孙纵酒刘郎道与存应说碧桃花解语可无桃叶代桃根 

　　○司春园五月五日棃花是日因事不果 

　　雨迷云梦梦迷春只自将春认不真莫笑独醒人索莫也须曾是洗妆人 
　　已是春风酿雪香月波斜浸玉肌凉如何不入荆王梦却逼何人要洗妆 

　　○晨诣香山禅寺观两阁前后玉簪 

　　玉簪花映清凉国露泼 【 一作洗】 冰姿日未升只是旧时香世界水沈香气自熏蒸 

　　○杨妃菊 

　　追寻秋色到东篱肠断三郎足别离折得一枝香在手临风何处寄相思 
　　醉浮愁颊半朝 【 一作潮】 红流恨空遗满六宫睡杀海棠春不管断魂招得嫁春风 

　　○杨花 

　　游人枉自怨年华断送春风是此花可是东君难管领一天晴雪过 【 一作落】 谁家 

　　○咏苔 

　　露茵迭翠藉闲园神篆斑斑世未传推到东君翻古画尽输春色买苔钱 

　　○紫菊 

　　浓改新妆压旧妆留连春色到秋光渊明老后无归客篱下而今不孙黄 

　　○乞花 

　　惜花人草乞花诗欲得花枝慰所思计取问花珠玉价素知都是买花赀 

　　○戊午冬十一月二十八日过阆州杨氏献小桃十二月二日又献杏花 

　　谁意严凝运化机小桃生弩绽芳蕤东君枉了为春主开到杏花犹未知 

　　○惜花御史 

　　春事权舆未渠 【 其据切】 央惜花御史似蜂忙分明白着千红紫陪奉宫花为括香 【 唐穆宗宫中花开以重顶帐蒙蔽置惜花御史掌之号曰括香御史】 

　　○锦连钱 

　　玉炎云锦连钱余之良马也拟其色名之 
　　锦连钱晕玉连钱簪袅行吟软玉鞭可爱金莲花世界与人长结画图缘 

　　○桃花马二首 

　　花满长春洞里开万枝云锦映楼台刘郎不道谁家物尽与龙媒带取来 
　　散花仙子神如水闲散瑶花翦霞绮春风吹满铁连钱鞭碎玉鞭鞭不起 【 予之铁骢桃花色备五彩来自渥洼】 

　　○红叱拨 

　　顾景骄嘶蹑紫烟绿云随步步 【 一作是】 金莲天然红玉飞香辇宜载花闲醉玉仙 【 余避暑所川野无非金莲金莲川由此得名】 

　　○晨鸡 

　　延颈长鸣有所怀司晨期振宿阴开倾心解语扶桑日直是声声叫出来 

　　○过琼林园闻莺 

　　神州沈陆宫莺在不忍频将旧事题似与幽人说情绪尽情嗁了又重嗁 

　　○雏莺 

　　一帘疏雨洗清明嗁杀东风陌上莺寒勒百花开不得问他春色与谁争 

　　○新鹰 

　　逼骆驼山驰快马近鸳鸯泺案新鹰 【 文田案金史地理志北京路大定府金源县有骆驼山西京路抚州柔远县有昂吉泺又名鸯鸳泺】 性耽神俊多成癖非为霜前被冻蝇 

　　○秋莺 

　　落尽羣英一见愁只因天地雨经秋流莺不道春光老刬地如今调舌柔 

　　○早春歌 

　　朔风战野地擘裂震匣瑶琴弦冻折春风不意到人间昨夜柳梢先漏泄 

　　○白云谣 

　　天花瑞叶将滕六明与天公示心曲一时三表表何事表曰孤忠 【 一作臣有】 三献玉 

　　○题黄梅出山图 

　　祖佛不识山中主良材可惜遭斤斧肩担明月过前峰一时忘却曹溪语 

　　○鲋鱼辞 

　　鲋托微波致微意上自蛟龙至鱏 【 音寻又音淫】 鲤今虽得百万江湖宁比当时斗筲水 

　　○日将出 

　　阴云夜合乾坤失万象不能分别得苍凉海底浴重光却与行人指南北 

　　○五将行 

　　螣蛇游雾相乘势龙举云兴相借力致使云消雾散时要似枯鱼过江泣 

　　○秋莲怨 

　　红衣乱委鸳鸯浦罗韈尘消水仙府凝情照景竟无言应惜芳心为谁苦 

　　○松声 

　　风低满地蛟龙走风高万壑龙蛇吼苍苍元是岁寒姿休错思量比蒲柳 

　　○五禽咏 

　　大麦孰簸箕漏 
　　麦饭孰即快活 
　　提葫芦沽美酒 
　　烧香拨火 

　　·大麦孰簸箕漏 

　　小麦青青大麦黄野老嗁饥空遶肠感大麦孰簸箕漏惆怅无由除粃穅 

　　·麦饭孰即快活 

　　长安米贵不易居粒粒皆比明月珠彼麦饭孰即快活宁知西山有饿夫 

　　·提葫芦沽美酒 

　　黄垆邈若山与河人生安乐孰如他为提葫芦沽美酒快唤灵均听浩歌 

　　·烧香拨火 

　　烧香拨火情发衷心知有愿天必从千声万声祷何事应祷时和将岁丰 

　　双溪醉隐集卷五 

　　●双溪醉隐集卷六 

　　元耶律铸撰　　　　　　　　　　顺德李文田笺 

　　七言绝句二 
　　诗余 
　　杂着 
　　赞 
　　铭 
　　颂 

　　◆七言绝句二◆ 

　　嘲蝶 
　　立秋前一日 
　　蛙吹 
　　揽镜 
　　听苗君弹琴 
　　听琵琶二首 
　　渔父叹 
　　御床 
　　大猎诗二首 
　　行帐八珍诗 
　　软玉膏 
　　行厨 
　　早发清冷泉戏题行厨家僮名三老者 
　　茶后偶题 
　　重和惜春诗韵余时经始西园 
　　和曹南湖故宫二首 
　　和人台城 
　　和人池亭秋宵思归 
　　和德卿秋日海棠 
　　和人茶后有怀友人 
　　和光祖 
　　和人韵二首 
　　春日席上次高丽国使新安公诗韵二首 
　　次赵虎岩春思诗韵 
　　次卢希谢冬日桃花诗韵 
　　次赵虎岩诗韵 
　　次赵虎岩过玉泉怀古韵 
　　复次过玉泉诗韵四首 
　　拟回文 
　　即日拟乐天作 
　　答客问 
　　继韵为答 
　　答李仲玉白发叹 
　　赠御史 
　　戏赠隐士刘仲明 
　　秋日行次池上戏赠钓者 
　　重醉修真宫炼师 
　　读书楼赠道士 
　　为阅俳优诸相赠优歌道士 
　　近体隔句赠人 
　　戏诸公省集 
　　送许大用还浑水 
　　送刘仲素行 
　　用辅之送晋之诗韵 
　　送王彦高 
　　送焦宝国 
　　送王君璋 
　　送侯君美 
　　送丁仲华 
　　送人回游江南 
　　送行人二首 
　　送田炼师行 
　　忆李东轩 
　　寄李渊 
　　寄杨子美 
　　寄国范 
　　寄李稚川 
　　寄赵虎岩 
　　睡起有寄 
　　贺子所寄 
　　寄家兄 
　　奉寄郭仲益炼师 
　　西斋述事奉寄东都故人 
　　寄归二首 
　　寄人 
　　春日怀王澹游禧伯 
　　怀李舜卿 
　　怀曹通甫 
　　代人作 
　　席上和光祖上佥事寿诗韵 
　　为人寿 
　　题寿人八十卷尾 
　　代书答征西将士抑绝所请 
　　磨剑行 
　　醉去来辞五首 
　　西园仙居亭对雪命酒作白雪嗺 
　　横笛引 
　　四公子廋辞体四首 
　　少年行 
　　醉吟行 
　　曲延春 
　　湿水谣 
　　天宝谣 
　　阅史 
　　读史 
　　乐毅 
　　读汲黯传 
　　读王浚传 
　　读晋书书苍溪石壁 
　　读隋书 
　　元夜读唐开元天宝故事 
　　月宫游 
　　读裴绿野传 
　　读刘宾客集 
　　吊王文从之终于泰山 
　　醉读列子 
　　观唐太宗像 
　　题明皇思曲江图 
　　题废馆醉仙像 
　　题鹤仙梦惊图 
　　题蓝采和图 
　　题马元章水墨美人图 
　　又美人二首 
　　观画玩蝶美人图 
　　佳人惜梅图 
　　香迷蛱蝶图 
　　题织成双禽 
　　太宗马图 
　　题秋江柏石孤舟图 
　　跋醉仙图 
　　跋彭氏所藏写雁 
　　桃花源上避秦人扇头 
　　题扇头 
　　元日上尊大人领省阿钵国夫人寿 
　　咏梅谨上尊大人领省 
　　谨次尊大人领省怀梅溪诗韵 
　　谨次尊大人领省题灵春园诗韵 
　　南行寄呈尊大人领省 
　　寄呈 
　　护先妣国夫人丧南行奉别尊大人领省 
　　燕城之北垂三十里有瓮山原先妣国夫人坟室在焉予过之哀感不已而贮之诗仍寄呈尊夫大领省以慰其感云 
　　忆尊大人领省二首 
　　忆尊大人领省二首 
　　拜书尊大人领省瓮山原茔域寝园之壁 
　　晓闻行宫迁居 
　　惜别 
　　漫兴 
　　信笔 
　　感怀 
　　所思 
　　述所思 
　　自笑 
　　青山 
　　无何醉隐 
　　对酒吟 
　　独自来 
　　春词二首 
　　初阅仙音乐 
　　因阅乐戏赠友人 
　　金乐歌 
　　明妃二首 
　　征妇怨 

　　○嘲蝶 

　　莫疑庄喜知为蝶且恐韩凭有化身■〈贝青〉 【 音情】 取一生花里活未宜随定卖花人 【 一生随定今人名也邵氏曰姓书无一氏今江南彭泽有之当是姓乙误为一也】 

　　○立秋前一日 

　　大火西流暑气回青蝇心绪已徘徊人言明日新消息天外秋风刮地来 

　　○蛙吹 【 并引】 

　　乐府集曰铙吹鼓吹也古今注曰横吹通谓之鼓吹余清冷泉闻蛙因以蛙吹名之 
　　两部难分曲调名莫疑喧聒是蛙鸣谁能碧草清泉上受用仪同鼓吹声 【 齐张狗儿拜仪同日口自作鼓吹声】 

　　○揽镜 

　　月让清光日让圆翠鸾伏背浸琼筵明知富贵自来逼谁不更教长少年 

　　○听苗君弹琴 

　　一溪流水潄成冰六马嘘天四座倾未是幽人堪动处试听徽外两三声 

　　○听琵琶二首 

　　惊沙槭槭亦纷纷不觉清霜满鬓根寒雁似嗁还似说试临穷发望乌孙 
　　冷风搜雨雁呼羣点点鸣鸦入暮云何事荒寒千万劫野人甘忍怨昭君 

　　○渔父叹 

　　直钩钓鳌良可叹片网图龙真绝痴往来江上人无限鼓掌笑君君不知 【 图一作屠】 

　　○御床 【 并序】 

　　阅大行皇帝所御玉床时阿王僭仪已着窃有感为赋 
　　万国趋观上国光先皇临御是明堂鼎湖龙去无回日更好教人惜此床 

　　○大猎诗二首 

　　营表交驰突骑过射声云布已星罗诏官点检貔貅数奏比年来百万多 
　　网络周阹万里疆幅员都是禁围场传言羽猎将来到有诏唯教静虎狼 【 禁地园场自和林南越沙地皆浚以堑上罗以绳名曰扎什实古之虎落也比岁大猎特诏先殄除虎狼　文田案金史地理志西京路桓州金莲川亦有扎实当据此注以释彼文】 

　　○行帐八珍诗 【 并序】 

　　往在宜都客有请述行帐八珍之说则此行厨八珍也一曰醍醐二曰麆沆三曰駞蹏羹四曰驼鹿唇五曰駞乳糜六曰天鹅炙七曰紫玉浆八曰元玉浆醍醐 
　　众珍弹压倒淳 【 之纯切】 熬甘分教人号老饕饕大名非痴醉事待持杯酒更持螯 【 周礼八珍弟一曰淳熬注曰煎醢加于陆稻上沃之以膏曰淳熬时予号四痴子寻又号独醉道者】 

　　麆沆 
　　駞蹏羹 
　　驼鹿唇 

　　·麆沆 

　　麆沆马酮也汉有挏马注曰以韦革为夹兜盛马乳挏治之味酢可饮因以为官又礼乐志大官挏马酒注曰以马乳为酒言挏之味酢则不然愈挏治则味愈甘挏逾万杵香味醇浓甘美谓之麆沆麆沆奄蔡语也国朝因之 【 奄蔡西汉西域传无音大宛传宛王昧蔡师古曰蔡千葛切书二百里蔡毛晃韵蔡桑葛切广韵亦然奄蔡蔡千葛切为是今有其种率皆以从事挏焉　文田案双溪以奄蔡二字为钦察之本字也元史西北地坿录有钦察国双溪引汉书西域传注以蔡音察盖以钦察即奄蔡二字之对音也】 
　　玉汁温醇体自然宛然灵液潄甘泉要知天乳流膏露天也分甘与酒仙 【 天乳星主降甘露一作要知天驷流膏乳天许分甘与酒仙】 

　　·駞蹏羹 

　　康居南鄙伊丽迤西沙碛斥卤地往往产野駞与今双峰家駞无异肉极美蹏为羹有自然绝味 
　　独擅千金济美名夤缘遗味更腾声不应也许教人道众口难调傅说羹 

　　·驼鹿唇 

　　驼鹿北中有之肉味非常唇殊美上方珍膳之一也 
　　麟脯谁教冠八珍不甘腾口说猩唇终将此意须通问曾是调和玉鼎人 【 世号猩唇冠八珍之首吕氏春秋伊尹说曰肉之美者猩猩之唇】 

　　○软玉膏 

　　软玉膏柳蒸羔也好事者名之 【 往寓六盘羊多来自熙河用梁吴均枹罕赤髓羊之说尝有此作顷阅旧槀见之因录之于此】 
　　赤髓熏蒸软玉膏不消割切与煎熬是须更可教人笑负鼎徘徊困鼓刀 

　　○行厨 

　　已去取温金鳌酒还来请煮玉蝉羹未妨门外令三老长是帘前报五更 

　　○早发清冷泉戏题行厨家僮名三老者 

　　玉液应期养圣胎万花仙供为人开祇从六甲行厨里径就行窝卒去来 【 一作索为六甲行厨计快就行窝醉里来】 

　　○茶后偶题 

　　嫩香新汲井华调簪脚浮花椀面高饮罢酒醒江上月依稀瀛酒一游遨 

　　○重和惜春诗韵余时经始西园 

　　到底总输开口笑未妨教效捧心颦壶中日月杯中酒只属莺花旧主人 
　　握月担风留后日吞花卧酒莫过时请君但就溪堂上更试沈吟味此辞 

　　○和曹南湖故宫二首 

　　练杀声歌不练兵霸图应自恃长城水流花落将春去三十六宫空月明 
　　香生罗绮纷生光天上人间白日长流水浮云春梦断夕阳空满旧缭墙 

　　○和人台城 

　　天下纷纷经几秦六朝风物问无因旧时王谢堂前燕飞入宫墙不见人 

　　○和人池亭秋宵思归 

　　风定清烟冷自消月明秋水浸兰桡归心不与游尘息空混沧波影动摇 

　　○和德卿秋日海棠 

　　马嵬别后若为容犹带宫妆醉晕红把恨付春春不管似将余恨托西风 

　　○和人茶后有怀友人 

　　玉瓯盈溢仙人掌云脚浮花雪面堆两腋清风归不去为谁吹上句楼来 【 史记有句强续姓苑云勾芒氏之后又蜀志左将军宕渠侯句扶音垢今燕俗直呼为章句之句】 

　　○和光祖 

　　诗篇足继晋名流几度思君倚寺楼十载龙庭归不得玉泉何日更同游 

　　○和人韵二首 

　　十分着意送春来远近人家花尽开多谢东君无彼此笙歌休放紫霞杯 
　　忠臣四海年来少谗佞满朝日更多洒泪问天天不语不知天意果如何 

　　○春日席上次高丽国使新安公诗韵二首 

　　绿杨飞尽山城雪花影满帘春日迟事异势殊春是旧化工着意几曾私 
　　从来造物闲相弄自在翻腾梦里身人事不知天意思欲回天地一时春 

　　○次赵虎岩春思诗韵 

　　惜春弥月醉高楼不放闲人到上头桃李乱随流水去满城风雨替莺愁 

　　○次卢希谢冬日桃花诗韵 

　　严风猎猎雪成堆一夜桃花满院开春自不知谁着力九重天上挽回来 

　　○次赵虎岩诗韵 

　　读书学剑两无成牢落无由话此情闻道太平公事了蓬窗闲杀老书生 
　　寄语幽都君子儒年来活计道人居而今扰扰封侯辈大剑长枪不读书 
　　玉泉泉下有鱼龙风起波涛沧海同自是鱼龙无意出月明愁杀钓鱼翁 

　　○次赵虎岩过玉泉怀古韵 

　　绿回芳草春长在梦与浮云一段空休向玉泉悲故国咸阳无处问秦宫 
　　路僻山荒碧草迷行人惆怅马频嘶当时楼观寻无处落日疏林鸦乱嗁 

　　○复次过玉泉诗韵四首 

　　玉泉佳景昔人传近筑幽居碧水前他日卜邻无我弃竹篱茅舍好相连 
　　玉梅清浅野梅疏驿路尘空未得书独坐穷庐情味恶漫吟新句寄双鱼 
　　客梦时时遶玉泉碧山无数锁苍烟君恩未报归难得且向龙沙待数年 
　　广文寥落客幽都我在天涯亦隐居料得因循浑忘却数年不寄一封书 

　　○拟回文 

　　诗成怨立小桥西晚日春怀伤鸟嗁离别书情多寄恨远山高处暮云低 
　　楼上独来心上愁泪垂难道不肠柔秋深夜雨风回梦烛翦空窗暗焰浮 

　　○即日拟乐天作 

　　从臾新交与旧游编排酒令与诗筹但言误及功名事便索荒唐改话头 【 容斋三笔衡山王传日夜从臾如淳曰臾读曰勇从臾犹言勉强也颜师古曰从音子勇切从臾犹奖劝也扬雄方言食阎怂慂音与上同劝也荆人凡己不欲喜而旁人悦之不欲怒而旁人怒之谓之食阎亦谓之怂慂今礼部韵略收入汉注皆不别用】 

　　○答客问 【 并序】 

　　客有调余者曰阅君独醉园赋君自谓莲社上流又为独醉痴仙仙佛殊教君之所谓必有说矣因以是答 
　　是佛尽居安乐国无仙不住没愁乡听教共献天花供更管清明分外香 

　　○继韵为答 

　　日日浮沈卖酒家不知寒力战风沙又谁知道新春色开到南枝弟几花 【 沈谓沈斋尔雅云浮罚也】 

　　○答李仲玉白发叹 

　　功名江海一浮沤赚得英雄雪白头日月如飞留不住鴈行山色又横秋 

　　○赠御史 

　　四海嗷嗷属望声绣衣直指下天庭好将罗隐秋虫赋自此书为座右铭 

　　○戏赠隐士刘仲明 

　　爱仙无药可登云爱酒无钱可计春只说南山有佳处如何犹自是闲人 

　　○秋日行次池上戏赠钓者 

　　垂白穷居野水滨祇疑秋水是龙津神龟己死三千岁何事持竿不顾人 

　　○重醉修真宫炼师 

　　玉检素书鱼附去锦笺瑶句凤衔来桃花流水长春洞也望羣仙许再开 

　　○读书楼赠道士 

　　道本无名莫强名在人呈露自然情楼头山色门前水不是天公彩画成 

　　○为阅俳优诸相赠优歌道士 

　　一曲春风踏踏歌月光明似镜新磨谁游碧落骑鸾凤记姓蓝人是彩和 

　　○近体隔句赠人 

　　不知何事伤游子漫折闲花尽日吟转觉忘机是嗁鸟静依芳草说春心 

　　○戏诸公省集 

　　万事人生前已定须知祸福不由人谁怜四海生灵望浪着闲钱问鬼神 

　　○送许大用还浑水 

　　临歧促我送行诗信笔成诗送子归望断碧云天不尽西风残日雁南飞 

　　○送刘仲素行 

　　积雪凝云失远岑西风千里暗惊心送君归去寒山外寂寞归来独怅吟 

　　○用辅之送晋之诗韵 

　　执手溪边酒一杯羡君归路过金台因风寄语能诗客囊里新诗早寄来 

　　○送王彦高 

　　世闲无物可劳神风外浮云陌上尘还笑凤凰城下柳长条不解挽行人 

　　○送焦宝国 

　　云压荒凉塞树依倚楼停酒望君归一天风雪晚来定冻合乾坤鸟不飞 

　　○送王君璋 

　　半岭斜阳天淡淡一川衰草角悠悠云山望断中州远衰草斜阳满目愁 

　　○送侯君美 

　　塞鸿不度暮声哀况复分襟把一杯望断野云人不见满天风雪下高台 

　　○送丁仲华 

　　归斾翩翩挽不留别离诗思为君求西风落日重回首何处青山是宿头 

　　○送人回游江南 

　　就花便买金钗涧纵酒休颓玉斗山须信人生行乐耳此行莫问几时还 

　　○送行人二首 

　　十年鞍马往来程学剑读书两不成故国英雄应笑我苦吟佳句送人行 
　　经过离亭知几度从前端的一千场只疑折尽无情柳不意东风吹又长 

　　○送田炼师行 

　　从侄三山相见稀又驰云驾几时归杨花不领东风管到处将春自在飞 

　　○忆李东轩 

　　枚卜云山醉隐居可能无地置屠苏驾飞鸿去翔寥廓羡杀高人李上都 【 便从今留眼送飞鸿翔寥廓此东轩留别畲之乐府中语也山谷何如卢郎驾飞鸿注云卢征君驾飞鸿归隐也】 

　　○寄李渊 

　　只须剩翦鸳鸯锦更与重围翡翠楼不信西风将白雪便教吹上远人头 

　　○寄杨子美 

　　万里关山人去后一江风雨雁来时悠悠自别无消息漫草新诗寄所思 


　　○寄国范 

　　旧欢新梦两悠悠只引相思上驿楼尺素不应无寄处玉滦江抱凤城秋 

　　○寄李稚川 

　　不堪人坐着风篷别后俄惊一岁终寥落天边倦游客酒杯何日与君同 

　　○寄赵虎岩 

　　世态人情但见时未尝仔细不寻思伤心吾道难开口何处青山约后期 

　　○睡起有寄 

　　连日轻阴护好花几场春梦绕天涯寻思不记相逢处又入街西卖酒家 

　　○贺子所寄 

　　风流玩世酒中仙独醉仙名盖世传诗价一如声价重且将锦绣裹山川 

　　○寄家兄 

　　碧云天外寄相思迭纸封愁鬓欲丝一枕晓窗春梦好东风烂漫小桃枝 

　　○奉寄郭仲益炼师 

　　瑶草祇堪尘外种凤箫当就月中闻应怜汉女临溪水闲洗榴花染白云 

　　○西斋述事奉寄东都故人 

　　酣觞始得离骚味恨杀灵均说独醒待与解嘲还自笑默然翻守太元经 

　　○寄归二首 

　　深掩兰闺定自珍千金一笑万金身笔头无舌倾心事不着流莺说不真 
　　几凭青鸟报芳尘终是将心寄不真一纸短书分付与蕊珠宫里弄珠人 

　　○寄人 

　　囊括乾坤计未疏不知胠箧竟何如如何万里惊尘座未奉平安纸一书 

　　○春日怀王澹游禧伯 

　　长记寻春信马蹏画桥流水乱莺嗁别来往事浑如梦明月满庭芳草齐 

　　○怀李舜卿 

　　北来得见鸿音少南去徒来蝶梦多一曲高歌人万里几回无语上高坡 

　　○怀曹通甫 

　　流水迢迢芳草匀相思吟杀倚楼人万里关山一壶酒与谁重醉凤楼春 

　　○代人作 

　　玉箫抛曲锦停梭却倚妆楼怨梦多心在故园身在客一声秋雁过滹沱 

　　○席上和光祖上佥事寿诗韵 

　　素娥檀板象牙床低按秦筝荐寿觞翰林风月三千首一岁从头上一章 

　　○为人寿 

　　漫漫寒雪望来迷喜见孤松渐出堤一岁只能生一寸与君相约碧云齐 

　　○题寿人八十卷尾 

　　未入非熊惜壮图却簪黄发掩仙居空花不挂真人眼一任春风撼太虚 

　　○代书答征西将士抑绝所请 

　　一同游蜀道登天回首斯须十二年老我风神今不似剑门关内陈场前 

　　○磨剑行 

　　故国江山梦里行不期今日果长征剑华休遣尘生涩万事人闲总未平 

　　○醉去来辞五首 

　　唯有乐天知道者 【 予尝自号独醉道者】 祇欣欢伯意安哉 【 安哉酒器名也】 殷懃且莫相回避着去相将醉去来 
　　为慕公和爱啸台 【 双溪北山有孙登啸台】 结茅特就北山莱须非树挂风瓢处莫厌歌呼醉去来 
　　启事许谁当首肯谋生休自谩牙欸 【 牙欸见扬子】 系风捕影非吾事问柳寻花醉去来 【 一作乘去安闲醉去来】 
　　日日名花次弟开看长春色映楼台司花可要司春子准备西园醉去来 
　　可爱风流赵素台与香风引到蓬莱诚知宦海风波恶离了风波醉去来 【 一作醉去来兮醉去来】 

　　○西园仙居亭对雪命酒作白雪嗺 

　　嗺与■〈片崔〉同音苏回切李涪刊误言■〈片崔〉酒二十拍促曲名三台■〈片崔〉■〈片崔〉合作啐啐驰送酒声后误为平声李正文所说亦然然则余以字书验之为平声于义为得啐一字凡几音一音苏内切曰送酒声嗺一字凡几音一音苏回切曰促饮也又嗺送歌也程林曰■〈片崔〉与嗺同则嗺酒也以侑酒为义唐人孰语也 
　　玉花团结就冰桃玉蘂凝香袭冻醪时自唱歌嗺痛饮踏歌白雪代离骚 【 是日园丁献乘桃冻桃犹鸟?木桃也】 
　　情知白玉莲花酌岂抵天然自暖杯玉友也须期白雪缓歌惟命雪儿嗺 
　　谁长更得非中圣自爱惟知是上尊只许飞琼歌白雪缓歌催卷玉昆仑 
　　风流天上玉华君应为花闲种玉人延命阳春将白雪立生春色入 
　　壶春 【 生春酒名壶春园名】 浮云盌里酌云液 【 西园有浮云盌】 明月杯中酌月波 【 姮娥遗刘刚明月杯月波龙王家酒名】 白雪调高谁可和散花天女与韩娥 

　　○横笛引 【 并序】 

　　许云封说笛有落梅折柳二曲今逸其辞因次韵野梅官柳以代其二曲为横笛引云 
　　雪梅清瘦怕春知待结同心与阿谁谁许云封将怨笛引吟龙去陇头吹 【 一作更教横去陇头吹崔道融咏梅香中别有韵清极不知寒良可人意西京杂记有同心梅】 
　　为谁折柳雪长丝横笛知谁引所思春水绿波芳草路枉教愁杀路傍儿 【 杜工部佳人雪藕丝樊晃曰雪袖蕝也】 
　　落梅流韵游金谷折柳传情寄玉关蕴结长思无计解只应心曲是连环 【 落梅流韵感金谷之游人折柳传情悲玉关之戍客云封笛说中语也文田案游一作幽】 
　　野梅官柳得长生写出龙吟与凤鸣已许云封封怨笛不教人世有愁声 【 一作人闲休更有愁声】 

　　○四公子廋辞体四首 

　　细腰宫里芳菲处唯有金衣公子知尝笑何郎暮春怨绍兰只寄一联诗 
　　莺穿杨柳金梭织蝶落宫花玉钱坠采花蜂去未回来一双乳燕梁闲睡 
　　晓枕嗁莺睡起慵日高墙外趁游蜂桃花零落联蝴蝶燕子来时春意浓 
　　倚柳穿花自在行报衙朝夕太劳生还家枉结庄周梦直到西风别玉京 

　　○少年行 

　　燕燕莺莺满凤城好花时节更关情自从双鲤消池后惆怅春流越浅清 

　　○醉吟行 

　　将扶醉玉登华榻更吐歌珠上绮筵两袖春风花下路得无争指是神仙 

　　○曲延春 

　　要知今日扶头酒犹是前时软脚尊且恐莺花经冷落为延风月与温存 

　　○湿水谣 

　　借问卢沟桥下水甚时离了湿头山自从流入桑干后几度穷兵战不还 

　　○天宝谣 

　　五家队仗丹青里三辅楼台锦绣中不待海棠春睡足竞随春梦五更风 

　　○阅史 

　　降得诗魔不抗衡多情欢伯下愁城判花视草风骚将倚断芸窗阅墨兵 

　　○读史 

　　琼枝秀出迷春洞碧月光生媚玉楼倾国佳人足倾国无愁天子得无愁 【 高齐后主时号无愁天子】 
　　轩辕事业与唐虞总是规模后世书后世 【 一作业】 玩兵除德让不知终古更何如 

　　○乐毅 

　　一举全齐纵二城风云惨淡五年兵奈何不世兴王业事已垂成闲已行 

　　○读汲黯传 

　　多欲危言已动心积薪余论更骎骎足令不得中郎位枉被人讥泪染襟 

　　○读王浚传 

　　随波逐浪顺东流幸得成名下石头勾当江南公事了五湖须更有扁舟 

　　○读晋书书苍溪石壁 

　　钱神足恶鲁元道崇让莫推刘子真由此尽知当世事得教怀愍不蒙尘 

　　○读隋书 

　　二百世犹嫌短促三千年已是寻常神州 【 一作长安】 祇在天西北天下如何号李唐 

　　○元夜读唐开元天宝故事 

　　黄阁星繁千炬烛紫宸花烂百枝灯温汤不沃权门火岂觉渔阳己沸腾 

　　○月宫游 【 并序】 

　　唐逸史罗公远多秘术尝与玄宗至月宫得霓裳羽衣曲一说开元二十九年中秋夜帝与术士叶法善游月宫得霓裳羽衣曲更有数说皆不同开元传信记玄宗梦游月宫得紫云回曲 
　　紫云回曲韵游空只伴霓裳在月宫未到海棠花睡起岂知愁雨复愁风 【 明皇别录曰帝幸蜀南入斜谷属霖雨弥旬于栈道雨中闻铃声与山相应帝即悼念贵妃因采其声为雨霖铃曲以寄恨焉】 

　　○读裴绿野传 

　　未必求全便自全事须元自贵天然堂堂圣相裴中立晚节浮沈亦可怜 

　　○读刘宾客集 

　　仙桃满观红似霞横 【 去声】 得人人处处夸前度刘郎应有问兔葵燕麦又 【 一本作是】 谁家 

　　○吊王文从之终于泰山 

　　月摇沧海鱼龙泣风荡荒烟草木号自是清名埋不得巍巍千古泰山高 

　　○醉读列子 

　　独醉亭中独醉仙唯知仙道辨逃禅等闲嚼蜡横陈际却味冲虚立命篇 

　　○观唐太宗像 

　　丹青得许近天真日表龙姿肖所闻功德兼隆古无几可怜不赎益都君 

　　○题明皇思曲江图 

　　偃月堂成已祸基徒令千古罪环儿中原战血生荆棘可惜 【 一作何事】 三郎见事迟 

　　○题废馆醉仙像 

　　云卧霓裳冷画屏梦魂应绕旧旗亭如今醉着谁家酒犹自颓然醉不醒 

　　○题鹤仙梦惊图 

　　梦中了了久忘言戏写双瞳亦偶然万古有形皆幻影此身初不异丁仙 

　　○题蓝采和图 

　　终日蹮蹮舞绿袍有钱绳串戏儿曹争如收脚床头坐满眼春风醉碧桃 

　　○题马元章水墨美人图 

　　为嫌脂粉污颜色故着寻常淡薄衣借问赤乌缘底事惊鱼深入鸟高飞 

　　○又美人二首 

　　倾危花界总花神谁计还丹与反真难说玉皇惆怅事分明羞杀月中人 
　　衣翦湘云裳翦霞出门羞落树头花东君也雪司花耻却纵春风乱鬓鸦 

　　○观画玩蝶美人图 

　　花不知伊蝶不知粉香旦旦拂花枝玉纤不放轻盈去怕引君王顾盻谁 

　　○佳人惜梅图 

　　玉骨冰肌瘗雪宫寿阳残梦卷春空不知吹入高楼笛却挽长条问晓风 

　　○香迷蛱蝶图 

　　窃处得非韩御史啖来知是薛瑶英只除哲匠生花笔得把南华梦写成 

　　○题织成双禽 

　　组工得许近天真一段幽芳照瑞云应是深闺孤恨切双禽托意学回文 

　　○太宗马图 

　　大秦热海为封客大汉炎人乞 【 一作是】 附庸遥 【 一作回】 想鞭笞天下日此图应自是云龙 

　　○题秋江柏石孤舟图 

　　烟涵老柏苍龙瘦云尽高峰冷翠横野渡无人渡秋水一江秋影浸寒晴 

　　○跋醉仙图 

　　卧抱春风醉不醒几时飞得到昆陵料来恐泄天机事也待教人问不譍 

　　○跋彭氏所藏写雁 

　　瘦荻枯荷野水深画工多意作轻阴雪声惊破归飞雁一片潇湘万里心 

　　○桃花源上避秦人扇头 

　　碧纱洞里桃花陌只许刘郎擅好春一片兰台风外月不知元属避秦人 

　　○题扇头 

　　孤负提携避暑宫见延明月引清风纵然秋风为移夺终感殊恩在箧中 

　　○元日上尊大人领省阿钵国夫人寿 

　　莫求天上长生药己得人闲不老方看破古今如一日年年春色似寻常 

　　○咏梅谨上尊大人领省 

　　长笑庭 【 一作羣】 花各样 【 一作自】 妆竞呈春色占时芳孤标冰雪年年伴只作人闲独自香 

　　○谨次尊大人领省怀梅溪诗韵 

　　好将元亮林泉兴澹写王维水墨图心远地偏人不到闭门读尽五车书 

　　○谨次尊大人领省题灵春园诗韵 

　　万壑云烟增壮观一壶天地入雄歌公侯何物堪人老自是 【 一作付与】 儿童为 【 一作读】 揣摩 

　　○南行寄呈尊大人领省 

　　一梦黄粱不待炊若为流泪满征衣目前西塞 【 北界地名】 身南渡肠断东风心北飞 

　　○寄呈 

　　神咏人歌不忍闻若为天地净妖氛重封一纸匡时策哀乞兰台款奏君 
　　搔首踌蹰泪满衣东风浑不管相思相思一树棃花发立到黄昏月上时 

　　○护先妣国夫人丧南行奉别尊大人领省 

　　泪满云笺未怆神高楼望不见飞尘重重门户无人到深锁桃花一院春 

　　○燕城之北垂三十里有瓮山原先妣国夫人坟室在焉予过之哀感不已而贮之诗仍寄呈尊夫大领省以慰其感云 

　　仙佩飘飘驾彩鸾白云深锁瓮山寒自从好梦风吹断谁念孤儿泪不干 
　　彩鸾飞去几时回望断青天望不来二十二年恩与爱若为心地不成灰 
　　醮台霜冷纸钱灰醮罢秋风独自回满面尘埃人不识缓驱灰马 【 吾家良马也】 入城来 

　　○忆尊大人领省二首 

　　一上居庸万里心居庸关上望和林和林城远望不见日落云明山水深 
　　欲回兰棹更夷犹事出沈思得自求霜雁不来书断绝水寒烟淡倚高楼 

　　○忆尊大人领省二首 

　　一声长笛野云秋思上高台最上头红叶暮烟人北望青山落日水东流 
　　一度思量一度秋一回伤极一低头踌蹰搔首无人会 【 一作悠悠无限关心事】 待下楼来却上楼 

　　○拜书尊大人领省瓮山原茔域寝园之壁 【 并序】 

　　尊大人领省茔域在燕都面北一舍西至玉泉五里宝曰瓮山寝园居在昊天罔极禅寺之右正寝去隧东北百余步昔尊大人居台省竟为伴食所沮曾不得行其道之万一屹然特立如底柱之在横溃天下人之所共闻知者也悠悠之徒唶唶之口务欲中伤闻其横议则必笑谓左右曰不足介意吾固知不免为任尚辈谓班超无奇策其言平平耳若辈后必自知宁无舆论自定是非自别矣曾不数年一如所谕 
　　太平与乱俱无象先觉分明尽有闲闲气欲常游帝所旱霖终不沃人寰 

　　○晓闻行宫迁居 

　　曙色将分梦欲残一天星斗冷阑干揽衣推枕出门去掦 【 掦：扬】 子江豪怒晓寒 

　　○惜别 

　　忆昔相逢各少年几临风月醉华筵悠悠别后空回首风起杨花雪满天 

　　○漫兴 

　　谁曾煎得胶黏日谁解拽将绳系风岂道花枝与人面大都都得几时红 

　　○信笔 

　　自从得践老成域曾不更登年少场空赋乌栖夜嗁曲可怜谁是贺知章 

　　○感怀 

　　屈尽人闲薄宦情千锺从此一毫轻人心直要平如水水面风来更不平 

　　○所思 

　　望外青山断复连望中明月缺还圆碧云暮合横长笛目送归鸿不尽天 

　　○述所思 

　　忍竭声华足笑林也须当问若为心可怜一自施行马更说重门似海深 

　　○自笑 

　　独醉仙居独醉亭只缘耽味洗心经可能却使谈天口唯诵金人背上铭 【 余号酒为洗心经】 

　　○青山 

　　青山不伴青春老万古千秋色自新休去西园桃李醉晚来风起易愁人 

　　○无何醉隐 

　　白石先生何日老青莲居士几时醒若须要得留灵景索与除忧旧福庭 

　　○对酒吟 

　　莫劳邹律唤春回雪尽北山空自来还笑独醒成底事壮怀须对酒杯开 

　　○独自来 

　　日日楼头独自来别离情事若为裁东风倚遍栏干曲人在天涯回未回 

　　○春词二首 

　　晚兰香露泣愁红睡起沈吟遶露丛荡子不来花落去教人怎不怨东风 
　　空恨勒花春事晚及开零落却生嫌春风若不曾相识何事频来揭画帘 

　　○初阅仙音乐 

　　催花白雨衒芳春香湿霓裳入梦云曾是长安年少客天津桥上月中闻 

　　○因阅乐戏赠友人 

　　蔷薇露渍霓裳润桂子风飘月殿香犹是蛙鸣耸醉梦欲教人说是归昌 

　　○金乐歌 

　　百花气色虽千变万劫光阴只一般金乐既和行乐在我将天地结心欢 

　　○明妃二首 

　　汉使却回凭寄语汉家三十六将军劝君莫话封侯事触拨伤心不愿闻 
　　散花天上散花人谁说香名更未闻薄命换移仙寿在不须青冢有愁云 

　　○征妇怨 

　　锦织回文织过秋千丝万缕织成愁停梭心口私相问谁在凌烟阁上头 

　　◆诗余◆ 

　　鹊桥仙 
　　太常引 
　　眼儿媚 
　　木兰花慢 

　　○鹊桥仙 【 阆州得稼轩乐府全集有西江月而今何事最相宜宜醉宜闲宜睡或曰不若道宜笑宜狂宜醉请足成之】 

　　皇都门外玄都观里露井树傍歌意先生凭恁作生涯只嘲柳嘲桃嘲李　酒龙歌凤莫相回避就取逢场戏且听人劝要推移更宜笑宜狂宜醉 【 古歌词桃生露井上李生桃树傍虫来啮桃根李树代桃僵】 

　　○太常引 【 题李隐君文集】 

　　扣声寂寞播阳春看流水混行云大雅扶轮忍颜继齐梁后尘　清风明月四时长在光景自长新不见谪仙人更何处乘槎问津 

　　○眼儿媚 【 醴泉和高斋过炀帝故宫】 

　　隔江谁唱后庭花烟淡月笼纱水云凝恨锦帆何事也到天涯　寄声衰柳将烟草且莫怨年华东君也是世闲行客知过谁家 

　　○木兰花慢 【 丙戌岁游永安故宫徧览太液池莲瀛桂窟殿天香阁同坐中诸客感而赋此】 

　　花枝临太液解语入温柔衒桂窟低迷天香飘荡倒影迟留须知画图难足更青山环抱帝王州　凤吹绕瀛洲记水浅蓬莱尘扬沧海一醉都休华胥梦虽无迹甚鼎湖龙去水空流青鸟不来难问玉妃几度仙游 

　　◆杂着◆ 

　　花史序释 
　　四痴子释 
　　独醉道者自警 
　　有以拟卞彬禽兽决录目为请者戏为赋此 

　　○花史序释 

　　双溪主人因移接牡丹尝作天香台天香亭天香园三赋后分种芍药有芍药花选辞三十三首由是继编花史客有讥者曰先生平昔以意气自许而肆情花草其负初乎主人曰子不见夫前代明君名臣高人隐士吟咏情性体状花卉而游戏翰墨场者不可胜纪唐内相陆敬舆 【 疑下有脱字】 后不著书祇为今古集验方五十篇示乡人吾修花史亦将传诸同好有何过乎客曰然则君以牡丹为花王唯芍药为近侍理宜尽乎主人曰不然吾以若使灵均阅吾众芳宁无启予之叹试为吾子缕析之牡丹姿艳万状皆绝故以牡丹为花王梅有和羹之任故曰梅为上公槐为三公之位故曰槐为三公松有大夫之封故曰松为大夫竹有刚毅之姿故曰竹为毅士芍药有近侍之称故曰芍药为近侍紫薇本署以中书故曰紫薇为中书 【 开元中改中书省曰紫薇省】 文冠策名于翰苑故曰文冠备翰林 【 唐会要元文冠花学士院有之】 木笔有可书之状故曰木笔备太史 【 木笔似木兰见洛阳花木记】 拒霜有捍拒之义故曰拒霜备致师 【 拒霜即芙蓉也】 屈轶指佞故曰屈轶维御史平露旌政之得失故曰平露为省政甘枣令人不惑故曰甘枣驱惑 【 束晳发蒙记曰甘枣令人不惑】 迷谷佩之不迷故曰迷谷指南箑蒲驱杀虫蝇故曰箑蒲驱虫蠹蓂荚依历开落故曰蓂荚知晦朔 【 屈轶平露箑蒲蓂荚并见天香台赋　注箑蒲即倚扇也】 照天有相日之光故曰照天直昼合昏有知时之性故曰合昏戒夜 【 合昏见天香台赋注】 香冠诸果之首故曰仙李司春 【 述异记曰仙李绿色李肇国史补云李直方尝第果实名以绿李为首】 榴有夏景之宜故曰榴花司夏木犀专九秋之香故曰木香司秋山茶有冬日之爱故曰山茶司冬苍官有四时不悴之色故曰苍官总四时玫瑰蔷薇寒芒健刺卒不可犯故曰玫瑰维藩蔷薇维垣台有凌霄故曰凌霄维台 【 古今宫阁记云有凌霄台】 宫有望仙故曰望仙维宫 【 望仙花见青州花品-汉有望仙宫】 殿有长生故曰长生维殿 【 华清宫有长生殿在金沙洞口】 洞有金沙故曰金沙维洞 【 金沙见王文公集及梅圣俞集金沙大金沙黄金沙川金沙见花本后记】 祠有王母故曰王母维祠 【 王母祠在玉蕊峰上酉阳杂俎云洛阳城华林园有王母桃】 峰有玉蕊故曰玉蕊维峰 【 峰见刘宾客集云唐昌观有之】 龙香芬馥故曰龙香郁烈 【 龙香出海南】 春凤婆娑故曰春凤毰毸玉女散花备见仙经故曰玉女散花 【 玉女花即玉珑璇花也】 仙人承露肇自汉武故曰仙人承露 【 仙人香名也】 葵心倾日故曰葵尸朝日之位桂自月降故曰桂即夕月之次盖有凤盖故曰碧凤维盖辇有凤辇故曰金凤维辇金莲为宝炬取金莲花之制也 【 金莲花炬见令狐纲传】 瑞莲维熏炷取瑞莲熏炉之比也 【 瑞莲香炉前朝内有之】 幌有珠幌故曰珍珠维幌绣带若緌故曰绣带维緌障有锦障故曰玉被维障裀有锦裀故曰地锦维裀 【 地锦花见洛阳花木记】 仙树可以疗饥也故曰仙树维庖帝幄之若帷也故曰帝幄维幄 【 幄：帷】 棃花巫娥之名也故曰棃花荐枕席 【 棃花巫山神名也王昌龄诗云落落冥冥路不分梦中唤起棃花云盖咏此也】 樱桃郑后之讳也故曰樱桃主中闱 【 樱桃石赵郑后之名也见崔鸿十六国春秋】 萱草宜男犹萱草花之宜男也女贞抱节犹女贞凌冬而不凋也花事之盛在春故曰长春司花酴醿以酒得名故曰酴醿司酒 【 酴醿本酒名而新开花颜色似之故以为名见一谷集中】 礼尚师古故曰古度典礼 【 吴录地理志曰广州有木名古度不花而实】 乐者乐也故曰长乐典乐 【 唐苏颋有长乐花赋】 八仙有文昌八座之相故曰八仙侍坐 【 八仙花见洛阳花木记】 万年有天子万年之称故曰万年称觞而长寿仙有寿仙嘉名故曰长寿仙为嘉宾莲有君子之风故曰莲为高士菊有隐逸之说故曰菊为逸民蕙有佳人蕙心蕙质之喻故曰蕙为佳人兰有穆若金兰友之语故曰兰为胜友薝卜花着释典故曰薝卜为禅客海棠为花中神仙故曰海棠为仙侣 【 贾耽花谱以海棠为花中神仙】 椰子有灵根饮之得醉 【 见交州记】 故曰椰子为醉圣 【 见李谪仙集】 青田核如瓠渍水成酒故曰青田为醉乡 【 青田见崔豹古今注曰核大如五六升瓠】 酒树花汗自成仙醴故曰酒树为黄炉无患子有传故曰无患子述其传 【 李屏山有无患子传记】 榆有榆钱有榆荚钱鲁元道有钱神论故曰榆兄有钱神之论-橘中二老后称橘隐左太冲有招隐诗故曰橘弟有招隐之诗 【 乐府解题云小山之徒作招隐之赋以章其志后左太冲有招隐诗余尝蓄坡仙墨迹补隐二字榆兄橘弟见淮南子】 水仙迹着琴曲故曰水仙弦歌 【 水仙操见琴书水仙花见山谷集又见张文潜集云叶如金灯而加柔泽花浮黄其干如萱草秋深开至来春方己虽霜雪不衰】 海仙袅弱故曰海仙低徊 【 海仙即锦带也见王元之集】 踯躅行不进也故曰踯躅徙倚 【 踯躅花见元微之长庆集又有红踯躅】 虞美人可使呈舞故曰虞美人呈冶舞之态 【 虞美人草闻吴音则舞见沈内翰笔谈】 长命女可使侑尊故曰长命女为侑尊之容 【 长命女又曰三春花见洛阳花木记】 金钱有金钱之号故曰金钱买笑含笑有含笑之名故曰含笑承欢自碧莲而下至乎君子皆花木花也故曰碧莲花拥紫阳宫女玉簪锦髻四季承鲜万叶迎春 【 迎春花见洛阳花木记】 延嘉宾连都念时好交让如何君子在焉枭桃厌伏邪气主杀百鬼故曰枭桃辟邪 【 本草云枭桃一名桃枭】 荔枝益气理内故曰荔枝理内 【 张曲江荔枝赋云有冬食于理百愈益气而理内】 邪不能神内即平理可谓无虞矣故曰能事毕矣 

　　○四痴子释 

　　双溪狂直之状北山逋客之迹白莲居士之行独醉道者之德相与雍容澹乎自持恃其所长多其所宜或拒或违或行或随相忘尔汝与夫研媸气其合也道其同也磅礴为一探其赜也索其隐也析为四痴 

　　○独醉道者自警 

　　有双溪诗 【 一作栖】 隐谓独醉痴仙曰愿 【 一作敢】 以兰臭之言书铭于君之前书之言曰夫以自然之闲气为不羁之髦杰彷徨乎尘垢之外逍遥乎无为之业三日月而腾光一冰霜而抱洁推斯志也信斯心也齐万劫于一瞬甄万物于一写蔑抱清风于箕颖 【 颖：颍】 傲表天下于姑射者也等章甫于泥涂埒灵图于土苴者哉 

　　○有以拟卞彬禽兽决录目为请者戏为赋此 

　　駞性蹇而骄骡性乖而劣牛性痴而顽驴性钝而拙奔逸绝尘骋出轨辙非所望于斯列虽皆可以代步之劳实匪余心之所悦也 

　　◆赞◆ 

　　酒赞 
　　独醉道者自赞 
　　醉圣赞 
　　红叱拨赞 

　　○酒赞 【 并序】 

　　客曰仆闻贤哲以道德兼人未闻以酣适为务醉隐于是怀尊抱爵延圣引贤乃为酒赞 
　　羲皇上世康狄未作醇德为酒飨道为酌醉时以淳和味人以淡泊使耳目不营形神淡漠　德下衰浇淳散朴俶推妙理庸延来乐从事千锺仁酬义酢委质糟邱流毒肆虐值彼殊为尤物遇此反为狂药计吉凶之起造实就人之善恶无功华胥伯伦天幕纯潜粹隐天民先觉近君子之醇懿远小人之孱薄策优容于神圣审去就于清浊朝耽暮嗜古人糟粕冀变浇俗返真抱悫庶宣圣贤之至化罔坠文武之斯道永期美禄于天公颐养天下之衰老 

　　○独醉道者自赞 

　　酒德有颂酒乡有记酣觞自赞四痴独醉或设武备或修文德足启贤路足跻圣域 

　　○醉圣赞 

　　爰有大人高蹈中区侨处无可嘉遯僊居依圣附贤味道之膄保其真筌守其天符窃号醉圣妄称潜夫笔耕舌织镕经铸书箴斥戚施规逐籧篨论削阘茸议除闪揄廱廱优优睢睢盱盱迭居递宿仁义蘧庐以天为盖以地为舆挥斥八极纵意所如不为物炫不为世拘雍容乐国寄傲华胥荣如辱如有机有枢乐天知命独与道俱 

　　○红叱拨赞 

　　余有良马曰红叱拨取韦庄紫陌乱嘶红叱拨之语名之诸突厥部遗俗呼今之诸色桃花马为叱拨唐天宝中得大宛汗血马曰红叱拨丁香叱拨后易其名曰红玉辇飞香辇 
　　粤有龙子桃花秀澈凤臆麟形沬赪汗血竖整兰筋双悬璧月应策腾虚希声超折九逸失其权奇八骏惊其没灭飞云籋兮越绝电朝金微兮暮玉阙庶质子渊之颂人马相得之说也 【 玉阙见水经注】 

　　◆铭◆ 

　　醉吟斋铭 
　　镜铭 
　　酒铭 

　　○醉吟斋铭 

　　形笼天地耳隔雷霆援笔辄书醉吟斋铭诗坛酒将阵相与出奇兵无何擅欢场偶战拔愁城 

　　○镜铭 

　　应物无私不言善应黑白自证妍媸自定肝胆可呈衣冠可正亮圣人之存诚其用心也如镜 

　　○酒铭 

　　维主养生擒奸奉公洋洋圣德荡荡神功宛然金液穆若春风是以被其泽者必自化于醇醲 【 唐子西号酒为齐物论余号以养生主神圣功用无捷于酒】 

　　◆颂◆ 

　　圣寿颂 
　　有以灵寿木为王子寿者辄献颂曰 

　　○圣寿颂 

　　鹤发孤臣拜手稽首长跪称觞金液玉酒窃比华封祝圣人寿天齐其长地等其久 

　　○有以灵寿木为王子寿者辄献颂曰 

　　时好古度无患君迁灵寿君子长生万年 【 注孙绰子曰北阜有木焉名曰时好吴录地理志曰广州有木名古度不华而实纂文曰无患木名也崔豹古今注曰此木为众鬼所畏取此木为器以厌却邪魅故号无患刘欣期交州记曰君迁树名也魏王花木记曰君迁细似甘蕉子如马乳前汉服虔注曰灵寿木名也山海经曰广都之野灵寿实华晋宫阁名曰君子树名也广志曰君子树如圣松洛阳记曰光明殿前有长生树邺中记曰世谓西王母之长生树晋宫阁名曰万年树名也华林园有万年树】 

　　双溪醉隐集卷六 

　　●原跋 

　　双溪一代佳公子也蚤岁作诗有声每一篇出辄诵人口遇得意处不下古手此盖天机颖脱有不可掩者使然也是岁秋八月以诗近百篇寄赵虎岩虎岩赵君诗人也见之击节赏叹以谓天下奇才而欲板行一新耳目焉而属予题其后或者曰及公之少作其可乎予曰不然昔唐元微之有代曲江老人百韵及清都夜境等篇至于元和中李长吉高轩过二公之作皆年未及冠今在集中数百年闲孰能以少壮为辨而少之邪言诗者不当以区区岁月计其工拙矣岁次甲寅季冬二十有五日木庵老衲性英题 
　　尝观双溪诗气体高远清新绝俗道前人之所不道到前人之所不到情思飘如驭风骑气真仙语也彼骚奴诗偷安识所谓神者每以不多得为恨今年秋八月承寄仅百篇于赵虎岩光祖不敢珍藏秘惜乃复刊行之以新世欲见而不得者此可与夺标掣鲸手道难为余子言也王万庆跋 
　　光绪十六年门人江阴缪小山编修从江左入都钞得此集以其足与湛然集相配尤有资于元史也亟命工钞之手校一过所谓如扫落叶愈扫愈多既无别本可对姑以意改定而已是集之贵在于考证元人舆地非以文词为重吾意如此故凡属地名必以史文校之若文义则以愚意改定之取雅协足矣不必原文定如是也与地惟馆臣当年校正时改本多有不可寻求原文者原文出永乐大典近来大典多为书办窃去流出外洋或散落民闲不可踪迹可慨也已顺德李文田记
