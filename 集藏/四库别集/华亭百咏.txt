华亭百咏 （宋）许尚



　　钦定四库全书 

　　集部四 

　　华亭百咏 

　　别集类三 

　　宋 

　　提要 

　　臣等谨案华亭百咏一巻宋许尚撰尚自号和光老人华亭人其始末无考是编作于淳熈间取华亭古迹每一事为一絶句题下各为之注然百篇之中无注者凡二十九而其中多有非注不明者以例推之当日不容不注殆传写佚脱欤吊古之诗大抵不出今昔之感自唐许浑诸人已不能拔出窠臼至于一地之景衍成百首则数首以后语意畧同固亦其所厉鹗作宋诗纪事仅録其陆机茸三女冈征北将军墓顾亭林白龙洞俞塘普照寺陆瑁养鱼池唳鹤滩湖光亭十首亦以其罕逢新警故也然格意虽多复衍而措词修洁尚不失为雅音所注虽简畧而其时在今五六百年之前旧迹犹未全湮方隅之所在名目之所由亦尚足备志乘之叅考在诗家则无异于众人在舆记之中则视后来支离附会者胜之多矣 

　　乾隆四十六年十月恭校上 

　　总纂官 臣纪昀 臣陆锡熊 臣孙士毅 

　　总校官 臣陆费墀 

　　钦定四库全书 

　　华亭百咏 

　　（宋）许尚 撰 

　　顾亭林 

　　旦暮潮流急东西径路斜无从质疑字共属野王家 

　　顾府君宅 

　　即顾亭林云寺祠堂 

　　萧萧兰若地知是府君居祠事今谁奉吾来一叹吁 

　　东庵异迹 

　　在顾亭林庵中有忠烈公像近岁忽地裂数尺中有风涛声以物探之则应手火起 

　　地脉风雷吼人疑涌海潮将军英爽在何物敢兴妖 

　　金山 

　　激浪闻澎湃山神阴力多风涛归指顾海若敢谁何 

　　安公像 

　　昔有僧沈海而死肉身尚存 

　　浮钵来沧海幡然厌世尘补陀崖畔月长照定中身 

　　寒穴泉 

　　濆涌悬崖下泠泠注不穷将期挹甘冷弱水渐难通 

　　苏州洋 

　　又名金（阙）南舶欲入华（阙）此亭者必（阙）放苏州洋盖（阙）属处旧苏州 

　　已出天池外狂澜尚尔髙蛮商识呉路岁入几千艘 

　　华亭谷 

　　府南三里入松陵 

　　弥漫连迥野潮汐往来频惯识松陵路重来不问津 

　　八角井 

　　浚极疑无底丰棱定有因沉沉中夜月照影属何人 

　　陆机茸 

　　在谷东呉陆逊生二孙常于此游猎今名桑陆又名呉王猎场 

　　二陆为童日驱驰屡忘归至今桑柘响禽鸟尚惊飞 

　　柘湖 

　　展武沈沦后波澄一鉴明桑田复更变触目搃柴荆 

　　秦女祠 

　　狼秦崇苛政有女亦蒙寃欲吊兴亡事神应耻重论 

　　唳鹤湖 

　　洗荡云间路奫沦一水深月光零露重遥听九皋音 

　　三女冈 

　　三殓知无有香魂计已销频来吟楚些岁久若为招 

　　金山城 

　　府南八十五里旧经云昔周康王东游镇大海故筑此城 

　　治盛周康世东游岂信然城闉亦隳废门谍漫相传 

　　前京城 

　　府南八十五里舆地志云本海盐县以地近京故以为名 

　　庐落皆无有依稀古堞存登临认遗迹林莽暮烟昏 

　　昆山 

　　岁久阡原变平时草木深英才没黄壤旧事不堪寻 

　　陆机宅 

　　在昆山 

　　华第今何在千年漫有名披榛问遗裔寂莫一伤情 

　　谷水 

　　短棹经由处风披藻荇香中宵孤鹤唳片月印沧浪 

　　秦皇驰道 

　　叹息秦皇帝何年此逸游迢迢大堤路千古为嗟羞 

　　征北将军墓 

　　即陆祎墓在昆山有碑村人疲于官吏征索遂碎其碑 

　　崎岖寻古隧衰草隠寒原欲读将军事丰碑祇半存 

　　凤皇山 

　　览德来何代慵归丹穴藏甘心化为石万岁瑞吾皇 

　　陆寳山 

　　府北二十五里 

　　秘寳封坚石山灵谨护藏欲为中帑助时复露光芒 

　　畲山 

　　祖传旧有畲氏墓道于此因名焉 

　　人与室俱化阴森松竹寒时时见孤鹤疑此守神丹 

　　集贤里 

　　父老云昔陈陆诸公居此因以为名 

　　冠盖游从日欣然萃一乡田原搃如昨谁复嗣余芳 

　　白龙洞 

　　在横云山顶下通淀山湖毎风雨夜有龙出入洞中 

　　呼吸湖中水山椒寄此身洞门风雨夜电火逐霜鳞 

　　石鱼 

　　双鲤何年刻悠然鬐鬛全登临忽怀逺尺素若为传 

　　秀道者塔 

　　在畲山秀昔庐此山有二虎侍之后自建塔于山巅建毕还积薪自焚止存碑铭 

　　辛勤成雁塔俄赴积薪焚静夜耽耽影疑来护刻文 

　　灵峯庵 

　　在畲山池皆金砂后为昭庆禅院 

　　路涌金砂地髙人此筑庵为询林下客妙语与谁叅 

　　芥子庵 

　　林外三椽建常思憩息时莫教嫌迫窄中有五须弥 

　　淀山 

　　府北七十里在淀湖之中 

　　殿阁辉金碧遐观足画图维舟一登览误陟小方壶 

　　三姑庙 

　　在府南柘湖之侧湖中羣蛟竞鬬水为腾沸独不入庙中 

　　神居阴物护臬阈捍洪波莫虑蛟龙怒年来畏叱呵 

　　莲巢 

　　在青龙陈氏疏地种莲为休息之地今已堙废 

　　记得荷香里蛾眉唱采莲千年龟欲总不见叶田田 

　　鬼书 

　　在圣果寺昔常显异于寺僧自称东汉烈士沈光有书石刻 

　　壮士为儒耻捐躯志所甘无名豫青史幽愤亦何堪 

　　孔宅 

　　在府北七十五里昔有孔姓者游呉居此因名焉又云昔夫子所居忽有先圣（阙）一碑额曰孔村人怪而碑之 

　　庙貌逾千祀泥封古碣昏传云素王宅真赝与谁论 

　　崧宅 

　　府西三十五里昔晋将军袁崧居此因名焉 

　　疆场功成后归来卜一丘当时应种德名字播千秋 

　　俞塘 

　　府东五里往来之舟皆可扬帆谚有云虽有珠千斛不卖俞塘北 

　　延袤三乡外东流与海通河神屡加意■〈舟风〉借徃来风 

　　鹤坡 

　　府东七十里此地出鹤俗呼鹤窠者是也 

　　索莫东郊逺仙禽尽此藏梦回明月夜林杪响圆吭 

　　砂冈 

　　府东三十五里南属海北属江入土一尺皆螺蚌殻如是者三所相传海上涌三浪而成岂诚然欤 

　　千里平砂地聨通江海湄漫传因激浪疑是蚌成基 

　　御史泾 

　　在府东 

　　疏凿人何在流功几世余农氓诵名氏不数郑公渠 

　　沪渎 

　　府西八十三里即松陵江水源出太湖松江之民资灌溉之利 

　　泛泛松江水迢迢笠泽通万年知禹力灌溉有余功 

　　东堂 

　　以下三咏并在府治厅事之侧 

　　厅在清闲处金猊罩寳香令君今学道来此吸朝阳 

　　思齐堂 

　　伊昔弦歌治能声着海隅升堂想遗迹励志欲齐驱 

　　月榭 

　　檐角衔墙固明疏护翠罗公余秉谈麈竟夕对金波 

　　濯缨亭 

　　府前官亭 

　　舆梁斜倚处檐影坠清流往往抽簪者常为孺子羞 

　　石兽 

　　相传昔常为怪夜则环市而走遂断其一足以下二咏并府东 

　　刻凿知何谓弥年亦有神宵行无足怪一吼亦惊人 

　　震桥 

　　昔姚庭辉宰此邑谓主位颇虚多宜客人作亭以镇之又名虹桥虹音降 

　　瓦木明丹垩初期镇此方石梁今欲圮尤益冨蛮商 

　　小隠园 

　　妆点林泉趣销除市井心平生跧伏计到此意偏深 

　　姚将军庙 

　　本在邑南宰谓庙门面北不利土人遂移至县西以南乡以下二十八咏并在府西 

　　阴功周邑境南面固宜然毋复论民事神今惮改迁 

　　赵店 

　　（阙）邑之（阙）市东名赵店今有神（阙）之赵店 

　　日日黄尘路喧豗涨市声神灵自安此不欲变名称 

　　望云桥 

　　父老云立桥日适有瑞云见因以为名 

　　忆昨登临日卿云正四翔重来穷目力天末起祥光 

　　石幢 

　　望云桥南此地昔有涌泉云是海眼立幢于上以镇之 

　　矻立应千载传因海眼成蓬莱水清浅曽不见欹倾 

　　普照寺 

　　晋陆机宅舍为寺 

　　髙门收画戟即此见精蓝施予恩虽在缁流絶不谈 

　　弥陀阁 

　　拄策徐徐上回环佛顶游九山俱在望日断暮烟浮 

　　罗汉院 

　　邃宇中何有台山五百尊云何困人力金像搃尘昏 

　　丁公桥 

　　相传令威由此仙去又名丁行桥 

　　令威仙去后遗迹叹成非华表成乌有何由见鹤归 

　　云间馆 

　　邮亭临爽垲杗廇架修虹我亦轮蹄客心期访士龙 

　　福顺庙 

　　殿宇之上乌雀不栖 

　　门垣虽蠧坏古屋尚深沈鸟雀犹知避斯民盍致钦 

　　东岳行祠 

　　明主东封后龟蒙望亦尊巍然此行宇时许荐苹蘩 

　　西庵 

　　陈律师庵律师常习儒业 

　　蚤为儒冠误齐心学竺干而今林下塔夜夜戒光圆 

　　白龙潭 

　　神物幽潜地沧沧水接空不缘尝应祷谁识有殊功 

　　毘卢庵 

　　勾氏香火中有御书阁 

　　扪萝通一径修竹蔽中篱祇有奎章在龙神暗护持 

　　西林 

　　林外初晴后斜阳满芰荷频来指灵鹫此去路无多 

　　陆瑁养鱼池 

　　即西湖也今为放生池 

　　谁得陶朱术修治一水寛皇恩浃鱼鳖不复敢垂竿 

　　小湖 

　　西湖之北一湾名小湖 

　　猎猎风蒲外渊渊明月秋诗翁浮短艇弭楫看游儵 

　　湖桥 

　　潋灔湖光好荷风六月凉倚栏吟不勌鱼鸟亦相忘 

　　唳鹤滩 

　　湖之东南隅 

　　养鹤人何在湖边水尚清唤回中夜梦滩上戛然声 

　　泳波亭 

　　在湖中 

　　吕梁观已逺沂水浴应难却倚亭前柳时时照影寒 

　　风站台 

　　旧市舶司呉使所建 

　　夜静蒲萄皱云舒玉鉴凉筑堂人不见尊酒暗相望 

　　湖光亭 

　　风月亭之西 

　　日暮虾须巻亭中雅燕开微风起苹末波影动樽罍 

　　道院 

　　西湖之西后为延氏蔬圃 

　　净宇今何在唯余柏色新栖栖抱瓮者不是炼丹人 

　　异木 

　　旧传商人尝夜梦有人自云吾土地神也能祭我令汝宜商毎岁商人夜半祭之往往获其阴助 

　　蟠根知永逺曲干耸蛟虬闽贾蒙私庇年年此荐羞 

　　显忠庙 

　　以下十咏并在府南 

　　俯拜祠堂下遥思弼汉功吁嗟孝宣帝忘德太匆匆 

　　东寺 

　　世传水陆池有龟数枚闻讲经声则縁堤而上罢则复去 

　　爱此棱伽士勤修戒行成文龟亦知善来听讲经声 

　　证觉院 

　　旧之无碍禅院 

　　有人明七净蠠没缔良因叹惜流风替谁为无垢人 

　　栖真庵 

　　仙路多官府真人未上升松窻霜月白相对诵黄庭 

　　柳园 

　　芳草池塘暖东风桃杏繁春归人亦散寂寞锁园门 

　　陆四公庙 

　　又名陆司空 

　　晋杰云亡久嘉名未遽湮严祠坐遗像犹解福呉民 

　　南庵 

　　堂壁有六祖画像 

　　施水功成后耽耽梵宇深升堂瞻貌像黙会祖师心 

　　姜庵 

　　阴曀楸梧里乌鸣落日中九原人不作明赞亦何功 

　　望仙桥 

　　鹤驾乗风去千年竟不归石梁凭望处空复白云飞 

　　三洞庵 

　　句曲山头客遨游到市尘星冠顶霜月夜半正朝真 

　　浄居院 

　　昔马耆法宁住此院故俗又呼为马耆庵后法宁弟子亦住此庵 

　　明眼知何在山门久寂然宗风未沦替还喜一灯传 

　　氷檗庵 

　　王道所居 

　　凫舄栖迟地池流一径斜先生久清苦不肯竞纷华 

　　圆珠庵 

　　定回人寂静绕鼻碧莲香却认循檐月摩尼发夜光 

　　华亭百咏
