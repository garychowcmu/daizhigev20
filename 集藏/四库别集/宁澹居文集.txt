宁澹居文集　　（明）方大镇 撰

方大镇字君静，万历十七年己丑进士，除大名推官，擢江西道御史，迁大理寺丞，历左少卿，有《方大理集》、《田居乙记》四卷、《宁淡居文集》四卷。


　　●目录 

　　序 
　　卷之一　　奏议（一） 
　　卷之二　　奏议（二） 
　　卷之三　　议　篇　序（一） 
　　卷之四　　序（二）　题　跋　杂着 
　　附 
　　方鲁岳先生宁澹语 

　　●宁澹居文集序 

　　千古道统杨子以为孟轲死不得其传而后人亦谓有宋诸儒始继绪维琏尝疑此语为不然夫孔明戒子一书所称学须静才须学澹泊明志宁静致远之说非即主静无欲之谓乎濂洛宗旨似巳先揭于汉矣学为真儒之学故其才为王佐之才元儒刘因有慕斯训斋扁静修而桐城鲁岳方先生又撮宁澹二字以名居其见一也忆昔天启癸亥琏官职方得与先生嗣君潜夫为僚友因谒先生目击而道存其时权珰渐肆　祖宗成宪□乱先生疏请经筵讲求典故语至恳此正格　君救时一良剂权珰不怿矫旨严厉先生拂衣归迨后珰焰大张琏亦被逐南还再谒先生于桐城而先生酌酒歌诗飒有浴沂风雩意且得详读先生箧中稿精无伦大无外大抵博观泛取证入精微而于儒释王霸之分途古今诸儒之语录剖析极真至提性善为宗以教学者则又千载洙泗嫡系哉葢自鹅湖分派以来朱陆之学儒者两尊之然终不能左朱而右陆则以朱之可兼乎陆也及姚江良知之教出而尊陆者渐诎朱然吾终不敢谓陆之可加乎朱也姚江欲人速见其心体以脱言语文字支离之障诚是简易一捷法然儒者经纶三才空守此心遂已乎即姚江亦岂能废孔子闻见择识好古敏求一段工力乎学古有获着于书多识前言往行着于易颜孟上根人由博反约而谓朱之竆理格物为支离一切可废岂良知物理有两耶余尝曰阳明之学忠孝有用圣学也而其所以教人者则非圣学全局也即无善无恶之语亦费注疏心统四端善岂无耶若谓有其善丧厥善又何浅也岂若先生之以止善为宗明白直截可使学者尽可实诣哉先生韵言豪迈似邵康节文章根本六经似曾子固一生难进易退萧然一室抱膝长吟则武侯隆中澹泊宁静之气象而海内共卜王佐之业者琏读先生书见决矣识者当不以琏为阿好也 
　　崇祯元年首夏之吉豫章邹维琏顿首拜误 

　　●宁澹居文集卷之一 

　　皖桐方大镇君静甫着 

　　奏议（一） 

　　请蠲两浙商灶课税 
　　白粮免征钞料 
　　查勘白粮请恤（纪事） 

　　○请蠲两浙商灶课税 

　　题为两浙商灶困惫巳极课税办纳孔艰恳乞圣慈特下蠲恤之令以宽民力以裕边储事臣惟国家九边军饷强半取给盐课所倚办而转输者惟二三商灶寔奔走之故商若灶毕力以奉功令无敢逋负国家顺时体情以恤商灶无有额外催科绎骚之扰此两利之道也有如横征加派以困之于内旱熯水溢以迫之于外膏髓虚竭皮骨空存民命孔棘课饷并亏此两危之道也安得束手坐视不一冒罪请于皇上之前浙自万历二十七年奸弁高时夏姿奏余盐煽祸肆毒商民解体莫必其命几酿不测之变当时盐臣剖心胆敝唇舌争之而不可得幸　皇上威灵赫奕洞烛奸欺遂俞盐臣之议增加二万六千两号曰新税其中臣等衙门节省凑合仅可一千二百两而派之商引及于灶户者则二万四千八百有奇此外土宜铺垫之费不与焉总以明旨既严中贵又厉益强捺竆民以从令实非出于中心之乐输也弟行之业已八年余矣臣谬督兹役自宜循仍旧贯将顺之不暇征解之恐后何敢再置一喙希觊浩荡之赐然臣职在此目击灾伤之　至商灶之重困不以此时叩阍沥诚为诸穷苦者请旦夕之命臣惧溺职非　皇上所以任使臣之心故不避斧钺之诛辄敢上请其说益有四焉一谓民瘼之当轸也书曰民惟邦本本固邦宁传曰如保赤子心诚求之浙之商若灶皆陛下赤子世岂有父母而置赤子于度外者益两浙诸商与两淮长芦河东等异所挟者锱铢所竞者刀锥原非巨室大家千百万者之蓄也其盐皆出煎熬为力甚劳为利甚鲜而濒海沙场又迭为风涛所噬囓诸灶丁十室九空非复国初繁殷之旧也自十六七年大祲以来物力益耗即岁课十四万两极费追呼极费区处或取给于三年后之余盐预行控括或那借于五年前之库价明与賖欠东支西吾卯额寅解岁岁相仍疮痍未复臣初至此切以为征解规商民积苦恨力不能与之更始再加新税征而又征如久病之夫四肢百骸尪嬴已甚不饵以参术扶以膏梁而且夺之依食迫之劳役其不颠仆而直僵者有几　皇上忍以此憔悴之商若灶尽驱之颠仆直僵之地不一引手捄当不其然此臣所为请者一也一谓天灾之当恤也自臣去年六月入境徽严诸山　水滔天飘没田庐民胥及溺而夏季掣运船盐如吴大有等抵于屯溪地方踵入波涛汜滥之中化为乌有惟环运司号泣臣恐启其幸心曲加抚慰载谕安业乃该司秋运即缺额三千三百申臣多方凑处苟完起解不意自秋徂冬自冬入春雨泽复靳河流断绝如松江之下砂杭州之仁许二场龟坼尤甚地势高亢严檄道司府县踏勘疏浚冈所施功灶积无售之盐商绝转运之路又环向臣泣诉今春额解不知何以办纳嗟嗟正课医疮新税割肉已痛楚之莫加冯夷肆凶蕴隆作祟又虐熖之转炽事势迫　盐务艰难莫有过于今日诗曰天降丧乱饥仅荐臻又曰啜其泣矣嗟何及矣当斯际也灾伤之不能弥祸患之不能捍犹然　笞为长计茧丝为良谋丰惟得罪于百姓实于天心仁爱之道亦大刺谬不然岂圣主所忍闻且见哉此臣所为请者二也一谓　祖制之当守也国初盐法取之商者极薄而获利于商者极厚每盐一引计输边粟二斗五升取之何薄也然诸商以为利遂不吝财力广招游民恳边地艺黍粟粟多价贱每担不过银二钱故大司农会无转饷金钱之费而塞下之仓库实士卒饱绝脱巾而鼓超距夷马不敢南牧是获利于商者厚也自主计者更其法以银代栗输入太仓转而之边每盐一引课银四钱二分或三钱五分诸商颇便遂辍耕稼归边地荒芜至于粟石直银数南不　十倍涌贵于前矣边军不能自给悉仰资于太仓太仓亦不能给乃起余盐之例取之商者日重输之边者日繁而边军之为食愈不给至于近日商亦重困不给矣大司农于内缺盐课至百万于外缺边饷至百三十余万日烦奏请厪　皇上三陲之忧实盐法更弊至于此极也今纵不能追复　祖制独不宜仿其遗意稍示宽商之令诗曰率由旧章不愆不念今旧章之不由又从而悖之征余盐之课再征余盐之税削铁针头剥皮枯树于是有丧赀者有徒业者有抱头而鼠窜者商籍寥落灶籍亦然若不及时调停节制挽江河日流之势窃恐困累之极不惟新税难办且并正课而亏之如国事何此臣所为请者三也一谓圣德之当昭也昔魏公子成父言于文侯曰天子藏于四海之内诸侯于境太夫藏藏藏于其家士庶人藏于箧椟非其者不有天灾必有人祸文侯喟然叹曰善臣每见此语未尝不掩卷而敛○也是以投珠抵壁恶衣卑宫捐山泽尽沟洫古帝王岂不知积贮之为大计而阔略是迂有子曰百姓不足君孰与足语云皮之不存毛将焉附故治世则有罢露台之令有赐民田租之诏衰世则有鹿台有鸿都有琼林大盈封桩治世贫于上而富于下而上乃不贫衰世富于上而贫于下而上乃不富不富者○之招而灾之媒也　皇上圣神方隆二帝三王之德岂出汉文中主以下十余年为此矿税之务益无日不有者内库查收之旨无乃迹于末世之习躬士庶人之行乎即两浙新税二万六千在　皇上不过九牛一毛太仓一粟在商若灶则脂膏所关身家性命所系计已解进八年亦既二十一万有奇矣中间不知经几敲朴破几家业丧几身命然后入充内库又不见　皇上发之大工之用如扑满然臣窃为公子成父之虑故愿　皇上慨然蠲恤昭圣德以光天下此臣所为请者四也臣小臣也不知大计然言臣也亦不知所讳又鹾臣也故得言鹾税虽奉明旨大工完日即行停止非不可少缓须臾以承德意但　　赤子靡有孓遗遥望恩泽不　云霓故愿早停一日则一日之赐早宽一分则一分之惠也兹者内臣孙隆奉命还朝瞻天有日且彼居浙久知浙事最悉　皇上试召而问之则数年征解之苦情去岁水旱之迭灾当不能不为　皇上僃述　皇上恻然垂听当不能不为国计边储动湥长之思速转移之术矣伏乞敕下户部将两浙新增税课二万六千两内除臣等衙门节省一千二百两仍旧解进其余加派商灶二万四千八百两特赐罢免或以大工未完先准暂免一半则奄奄待尽之民胥沐更生之庆不惟感恩图报益有助于边储而圣德昭明与天无极于祖有光臣不胜激切吁祷俟命之至 
　　万历三十六年正月二十二日具 

　　○白粮免征钞料 

　　题为白粮解户苦情已蒙圣明垂鉴即今起运届期谨摘沿途积弊乞赐酌议裁革以苏重困以成德意事臣接邸报见户部一本目击白粮迟慢之故解户艰苦之情敬循职掌条陈末议以重内供以苏民困事先该光禄寺寺丞徐必达条陈浙江嘉湖二府白粮十一弊题奉　圣旨这所奏白粮苦累已极所有水脚如何滥充别费相沿积弊着该部严行禁革其余各款俱查议来看户部知道钦此该本部复议各款内开白粮事务悉听巡盐御史催督又云事在彼中再听抚按从长计处业　圣旨俱依议行钦此臣惟时艰民瘼圣哲之所隐也补偏捄弊当官之所急也白粮一事上厪严旨慨○部议欲与浙民更始德于　下者臣尝容访白粮解户之苦大都二端其一在未解之前苦于水脚之侵分其一在既运之后苦于关津之多故水脚侵分之弊近在地方臣等力得而控之而关津多故之弊远在道路臣等口得而言之力不得而袪之矣臣去年入境开之今操江都御史丁宾之言前按臣杨廷筠之条议从抚按后询此白粮檄行道府县彷佛先臣周文襄立法遗意则谓官户不得就白避漕而悉委之兑军则谓民户易为微输无豪奴悍仆抑勒把持之扰而悉归之于白则谓本户坐厫兑白如其不足挨拨邻图殷实之户以为帮补则谓今岁轮漕来岁轮白使无偏累不平则谓每船正解二名另立散解四名津贴银八十两而民且相安则谓奸徒假条陈而阻挠者必罪无赦积棍包揽而桂欠者必罪无赦总书受赂而私派粮里避役而买免者必罪无赦于是各长令殚心计划努力劻勷虽规式沿习不必尽同要皆兴利除奸并见施行显有次第惟水脚一节尚有待焉益水脚者每正米一石加米一石一斗六升名日春折再加一石六斗折银八钱或九钱以充船车诸费内光禄寺米再加五分名日水脚向时管粮诸臣因公用未有编派亦尝取办于此然犹未甚也惟埠头之抽分歇家之扣除总催之洒派种种弊端不一而足故船户未行而水脚已亾其十之四五矣今部臣张京元奉扬功令出示布告将原编水脚尽给解户即一鱼一疏一笔一札毫不以烦诸民可谓苦节励行美意良规其在道府部运等官而下靡不兢兢奉三尺唯谨而凡埠头歇家总催诸奸厘革殆尽是侵分水脚之弊所谓近在地方臣等力得而控之者也乃若关津道路之弊臣召经知解户细询其状则已自南而北有浒墅关纳料之税有扬州钞关验契之税有准安工部板闸纳钞之税有清江浦户部纳钞之税工部抽单之税有徐州户部报舱口之税普宁店之税有临清纳钞纳公堂之税有广安居之税有工部领砖之税有丁字沽　皇店之税巡检司追纳底载之税计每船费银七十余两而临清一关尤甚焉此外又有新河倒班雇募短纤撑夫之苦有台儿庄济宁南旺袁老口阻浅起剥之苦有河西务另雇民船倍出水脚之苦有王家务遇冻赁房顿米船运狼籍之苦有起车陆运倍出脚价并车夫偷盗之苦有德州河西务等处皇店归票勒索之苦有军船凌挤暑雨蒸折之苦有交纳供用库光禄寺保识多索使用及勒耗米之苦有交纳禄米仓筛头歇家长班拏椿掣斛之苦有南北十五衙门批回投销守侯留难之苦计每船又费银三百余两总之二项所费层见迭出剥肤吸髓痛入膏盲而雇船雇夫与席草包索饭食神福一切诸费又不与焉益白粮一船负富户之虚名到处以为奇货而渔猎之不厌在上在下不惟不体念且加齮龁也所谓远在道路臣等口得而言之力不得而祛之者也然就二项而较之如剥浅上纳等费虽云不赀然皆其势之不得不费而无可奈何者若浒墅以北诸税则多寡无关成数增减烈以徼恩此而宽恤一分稍苏其力傥亦探病药石而庶几其有瘳乎今若不察道路关津之弊为之区处而但于地方议津贴议改造喋喋不休是地方施之于粮解者日弥厚而粮解施之于道路关津者亦日弥厚漏巵尾闾终无补于粮解之毫厘而牟食茧丝徒有损于地方之什伯矣何以起吴越之　于沟中而称　皇上旨也往者诸臣有创造官船之议有官为代解之议有附搭漕船之议此三议者皆为白粮凋瘵至计然无一岁不商榷而未见之行事则事难创始尤难图终言便者仅十一言不便者十而九也臣以为民船民运相习相安不必纷纷另有更议但于其中加意设法去泰去甚所谓养木者摘其蠧牧矣者汰其败羣斯亦可矣今日之为白粮策者独有禁水脚之侵分裁关津之浪费两者最为急务夫关津诸税国课攸系岂得少徇下情轻议免征但臣查题准事例白粮船许带土宜四十石经过各关查有例外夹带入官验无多余实时放行夫使其果有夹带之货此正宜归例没入以绳其营私欺公之罪何可议免惟是前项所称各税者乃税船非税货也既已查无例外之货岂宜更征例内之船故可议免也　龙袍进鲜二船俱免征谓其为上供而宽之也漕船亦免征谓其为官船而宽之也今白粮所载实上供之需而犹以为民船一一加征不得比于漕船蒙宽恤之惠彼且栉风雨犯波涛急公家之恐后此疑为经营为贸易必浚其锱铢而惟恐其漏遗彼且割心割肉自分破产荡家以当庶人之义而此目为千仓万箱可囓可噬迭收而不少减无乃偏枯不仁之甚乎故臣愿借龙袍进鲜漕粮三船之例并此白粮而免其征也或者曰征者征船户耳不知官征船户船户征解户如斧凿之于水递相食也故宽船户者正所以宽解户也或者又曰人情趋利若水傥用千料巨舰强半私载以觊漏税奈何臣则以为船料大小必不能一律而齐但以其责属之部运同知通判等官严稽之于先覆验之于后不使四十石之外更有长物可也普天之下莫非王民亦莫非王臣以王臣治王民何分畛　傥关津地方当事诸臣各遵　皇上严旨略加体惜何奸弊不可除何民困不可苏然非仰藉天语丁宁部议谆恳则地势疗廓人情参差终成面饼尘羹徒托空言无禆实用即今部院咨箚虽未至而届此白粮起运之期臣愚遥虑道路关津复蹈故辙无以将顺　皇上矜悯之德意辄诹咨舆论缪缀短疏以俟采择如此伏乞　皇上省览霈然下德音敕户部速加查覆于三十五年白粮部臣张京元催解奉报并咨工部各行文关津诸臣知会同心一体凡遇浙直白粮船到日查无例外夹带则料钞等税一切免征更为加意禁戢奸徒欺骗诸弊予之苏息勿令耽延若各船回南或揽私载则又当以例征不得希法外之惠着为定例永远遵守其余各款目中如造官船先起运比批销带绢布诸事或便或不便仍听地方抚按从长一一计处务以宣皇仁而裕国储斯补偏捄弊之一策也臣不胜惶悚激切待命之至 
　　万历三十六年四月十五日具 

　　○查勘白粮请恤（纪事） 

　　题为东南洪水重灾已蒙圣慈垂恻谨循职掌遵成例查勘白粮请恤事宜恳乞敕部破格酌议以布皇仁以拯阽危事据直隶苏松兵粮道副使李石谏呈称蒙臣宪牌归得本院奉都察院勘创新遵钦依兼管白粮此上供至重之务部议严解之初事虽创始法宜详慎业已牌行该道酌覆举行去后但今水灾重大具彻圣聪一应起存钱粮并经另牌查勘本项白粮虽不可轻议然于其中应否请恤相应专勘为此行道即将苏松二府属州县勘实灾伤几分所派白粮另款摘出逐一酌议要见款中何项或可改折何项或可停缓何项仍旧征解各要援引事例的确务与灾伤相符不得以轻作重以少作多妄生希觊事关题请务要倍加详慎作速议报遵该本道行据苏州府知府赵世禄勘得太仓长洲吴县吴江常熟昆山嘉定七州县俱被实灾十分议将该府万历三十六年白粮共六万四千三百八十六石三斗五升七合内以供用库内官监酒醋面局福府等府各稉穤米俱乞破格停征光禄寺稉穤米尽行全折每石折银一两府部院等衙门八分糙稉米每石折银七钱仍乞一槩破例停征松江府知府张九德勘得华亭上海青浦三县俱被实灾十分议将该府本年白粮共四万八千九百二十石一斗二升八合内以供用库酒醋面局各稉穤米俱乞改折光禄寺稉穤米一槩全折每石折银一两府部院等衙门八分糙稉米每石折银七钱并乞停征各报到道看得苏松二府北运白粮每岁共输一十余万石往值丰年小民犹且输纳不前有司尚烦追呼棰楚之苦今岁水患异常讵独目今野无青草而桑田变海前项粮米从何措办非曲为改折停缓恐此孓遗之氓非井槁于一决有逃死于四方已耳而赋终不可完也既经二府议详合呈具题将该年应运白粮尽从改折仍行停缓又据常镇兵粮道按察使兼右众议蔡献臣呈称蒙臣前牌行据常州府署印推官钱时勘得武进无锡江阴宜兴四县俱被实灾十分议将本年白粮共四万六百五十六石八斗八升九合内以供用库内官监福府等符各细稉米牺牲所穤谷准糙米俱乞改折五分征解光禄寺稉穤米尽行改折每石折银一两府部等衙门八分糙稉米每石折银七钱俱侯下年带征具报到道看得前项粮米上之为上供之需次之为各王府之用又次之为在京各衙门官员俸米之数均不可缺但今岁重灾备办不前决穤米一项丰熟之年间奉部箚坐派折色二分尤应减免以苏疲困合归府议呈乞主持以徼旷荡之恩活此一方灾民也又据浙江布政司经历司呈奉本布政司右布政使洪启睿箚付蒙臣前牌行准分守杭嘉湖道左众政李长庚嘉湖兵巡道副使周着回称会同行据嘉兴府知府宋师程勘得嘉兴秀水嘉善平湖崇德桐乡六县俱被实灾十分海盐县被实灾九分议将本年白粮共四万一千三十四石六斗九升一合内以供用库酒醋面局各稉穤米归旧征解光禄寺稉穤米尽行改折并乞停征湖州府知府陈幼学勘得归安乌程长兴德清武康五县俱被实灾十分议将本年白粮共二万五千一百六十五石三斗八合内以供用库酒醋面局各稉穤米特请破格议处暂行改折一半光禄寺稉穤米乞行全折归会计事例白稉每石折银一两白穤每石折银一两一钱仍乞停征各报到道会看得地方灾伤往岁闲罹未有如今时之甚况白粮一项非东吴西浙之米不可充也非见年新熟之粮不可解也兹灾连浙直四境不毛地无所出即敲朴徒勤脂膏尽罄委应破格改停依归二府各原议移覆到司看得浙西水灾自夏入秋霪雨泛溢春花稻粟皆属不天当斯之时即无例尚欲控乞况先年成例具在本司目击地方之忧万有不可巳者相应归议呈乞本院题请各等因呈详到臣窃闻天下有非常之灾则望　皇上以非常之恩今夏苏松等府棋被洪水其怀襄昏垫之状仳离啜泣之情载在抚臣及臣疏中一字一泪具彻圣览即今秋湥巳逾两月而太湖滥泛水退不及三分民间田土犹然汇为巨浸阡陌不辨来耜莫施即有一二勉强补莳之家而秋后之苗未知收成何似即稉禾且在有无之闲而穤禾亦复置之无有矣于是米价日贵民不聊生父老相传校之万历十七年旱灾犹加数倍荷蒙　皇上以蠲赈改折之议责之户部而户部以查勘之事责之抚按业巳檄行司道勘实被灾分数分别蠲赈停折钱粮次第具奏臣似无庸赘者惟臣所督近日白粮最为吃紧因该部议以十二月起解严檄道府诸臣早为区画而道府诸臣疾首蹙额以为灾伤之极无米之炊今岁征解万万不能如期当此时景臣巳忧心如焚犹然操一切功令督责鞭朴取盈常数不能为　皇上宣扬德政则从臾充位义所不载夫白粮者上供至急之需东南至重之役缘饥民之故损及玉食之供为臣子者嗫嚅越趄而不敢轻议然臣以为服御者　皇上之服御赤子者　皇上之赤子丰俭多寡惟　皇上之一念取予损益惟　皇上之一言或蠲或折或停转移调剂固无难事何待臣子之请况兹五　嗷嗷万口自缙绅士夫以及军民农隶或愿　皇上尽蠲白粮或愿尽与改折或愿尽与停征愿望不一而有司为民申请亦不一总以乞　皇上非常之恩而臣则循职掌考往牒商确于抚臣周孔教甘士价按臣王基洪之议斟酌于司道府县之详勘总计白粮凡二十二万一百有奇其额在供用库内官监酒醋面局及福府等府拜牺牲所各稉穤米计一十一万四千一百有奇向未议蠲免亦未议改折今不敢为难从之请以烦圣听惟在光禄寺上白中白稉米并穤米计六万六千四百有奇在府部等衙门八分糙稉米计三万九千五百有奇此二项者例得议改折又得议停征今所徼恩于　皇上则以二项一体全议改折而并议停征慰此百万生灵待捄之望而巳臣查会典光禄寺稉穤米万历五年题准一年本色一年折色九年酌处每年上白改折二分中白改折一分是改折之说业己着于方册矣臣又查万历十七年旱灾该部议光禄寺上白稉米俱全折每石银一两停侯下年带征中白半折五分五厘每石银一两其府部等衙门糙稉米除二分折色余八分俱奉特旨全折每石银七钱是改折停征之说又见于近例矣使今岁之木灾仅与十七年之旱灾等则舆情亦安于往例不敢过为希觊乃今勘实并报全灾当校十七年之　而推广焉益白粮惟此五群所产此灾彼丰犹可互籴以　运今五　并灾籴于何所况运者率满三石七斗而致一石丰岁犹难何论歉岁计冬春之交且为陛下办供用诸项一十一万四千一百有奇之米率费三十余万石民间必罄竭无余犹欲○括其餬口之资尽辇而输之京师此必不得之数也至于穤米尤复可缓彼小民饔餐之不继安问酒醴田间穤禾不多种尚安问米此亦不得之数也故议于二项无论上白中白稉穤糙粮并求改折则米少其半而运可早竣便一所编二项耗米车船脚力贴役之费悉皆可省便二民间可留些微之米以济饘粥缓须臾沟○又为陛下办来岁之供便三征银易于征米有司得免逋负之罚且得专心招抚流移综理荒政便四况五　赋额最繁杂派多端当天下之半稍于此略加存恤所谓损一分民沾一分之惠便五臣故曰议改折便吴越虽富然取给于米者常十之九米既绝少银何所出故抚按诸臣请内帑请留关税盐税请留赃罚事例停织造工料凡以地方缺银故耳今既改折二项之米当得银九万五千余两傥于此而停之侯下年带征譬之救燃　者且以纾其目前之急为用切为惠湥臣故曰议停征便臣等议及此者岂不仰体光禄供应之繁府部各衙门月给之费而非臆说也臣见光禄寺卿卢维祯尝言本寺积余上供稉米可支十六七年翰林等衙门供给稉米可支六七年与其取盈岁额剩于浥澜之地不若调剂改折宽此灾伤之民其论至确今该寺果有羡米与否臣不敢知然以重灾之故暂改折而量停一年夫岂无同心焉臣又见布政彭韶言在京在外官高禄厚者当递减皁隶以还官侍郎吴廷举言南京官直堂皁隶各宜退出以资赈济二臣皆先朝名卿而所言若此皁隶可减月米可知且巳丑有行之矣今以重灾之故暂改折而量停一年夫岂无同心焉臣所以冒昧继抚按诸臣而请者既据有成例亦酌于三臣之言及今日之便计也昔宋臣范仲淹曰自古国家皆有灾异但盛德善政及于天下人不敢怨则虽有灾异而无祸变也其如德衰政暴兆民怨叛故灾异之出多成祸变也臣　员侍从则愿皇上盛德善政光归四海垂休史册丰徒一米一金之为计校不为元元惜旦夕命故于米中权其有无而愿改折于银中又权其缓急而愿停征也伏乞敕下户部再加查议妃臣言不谬即据例上请万历三十六年白粮内将光禄寺上白中白稉米五万二千八百二石八斗九升二合白糯米一万三千六百七十七石三斗九升行苏松常嘉湖五府又府部等衙门八分糙稉米三万九千五百八十一石四升一合行苏松常三府通行一体全议改折归会计事例议定银数暂与停征俟三十七八两年带征起解其耗米车船脚力贴役之费并皆免征则五　有灾而不灾东南可恃以无恐矣其供用库内官盐酒醋面局反福府等府并牺牲所各米共一十一万四千一百二石四升七合俱应议归旧征解若复　皇上垂念孓亦出自独断一并议改一年又诸臣望外之洪恩而千古不朽之盛德善政也岂惟疾苦之众援济于百死一生之中而圣明之颂超轶于咸五登三之上矣臣不胜激切吁天待命之至 
　　万历三十六年八月初三日具 

　　纪事 

　　白粮兼督之命新下即为关津重税之疏户部覆允计每岁可省三万金矣忽遇木灾复为此疏亦蒙部覆府部衙门糙稉如请改折其光禄寺重改二分统计本米耗米脚力贴役之费亦省金六七万有奇此司徒赵公讳世卿及该司阮公讳以○之力也因为纪之 

　　宁澹居文集卷之一终 

　　●宁澹居文集卷之二 

　　皖桐方大镇君静甫着 

　　奏议（二） 

　　请谥从祀名臣 
　　褒崇理学 
　　福府庄田第二疏 
　　进治平十二箴 
　　附治平十二箴 

　　○请谥从祀名臣 

　　题为从祀名臣谥典未○恳乞圣明及时议补以昭右文以弼至治事臣接邸报见礼部一本谥典愆期积余五载敬遵明旨请乞会议举行以申公论以彰激劝事奉　圣旨谥号关系国是不厌详慎其日久论定义当表扬及近年物故应否易名的都着分行访单开具事实从公会议来看母得徇情滥举子孙滥乞有负重典钦此臣窃窥　皇上赐谥臣下必准诸国是明至慎也采诸定论明至公也际此盛举在廷诸臣靡不献议○采择其近年物故大臣应得谥者如部所陈虑无不当功令仰副德意臣至愚陋闻见短浅窃以从祀二臣为请济部议之所未及幸皇上垂听焉　先帝尊崇理学以尚书薛瑄从祀孔庙我　皇上复采廷臣议以新建伯王守仁捡讨陈献章布衣胡居仁三人并从夫理学者国之所宝也自　皇祖开基　列祖绍流道化熙洽真儒辈出至我　皇上始以四臣应厥祀典可不谓作养之厚选择之精而表章之盛欤乃四臣之中瑄以文清谥守仁以文成谥献章居仁则未蒙赐谥臣以为祀与谥均盛典也其例至严然文武诸臣得谥者以百计其从祀者在功臣仅以十计在理学仅以四人计故得谥而不可得祝者有矣未有既得祀而不可得谥者也今二臣祀而未谥似于盛典有关焉国制惟文武大臣例得请谥如瑄守仁爵至尚书及于封拜固与例合献章止授检讨居仁止布衣此之于例似难逾格然谥者正为贤者而设也二臣之贤不减文清文成业以同升庑位并歆俎豆之荣何独格于韦布遂靳易名之典臣查献章师事吴与弼博综经籍独居小卢山默证大原致虚立本信戒慎恐惧之非偏静养端倪齐上下古今之穿纽廓高明之宇而洞豁无疑游广大之途而超脱不碍笃孝慈闱遂绝意于进取勉承召命即连疏以乞归出处之矩不踰义利之关尤峻益性灵之涵养既厚而妙用之时出自圆也居仁操主敬为宗旨励躬行为实地谓孝弟即尧舜○事父不难尝粪敬兄不懈白首谓谨独最淡切则对妻子如宾客处家庭若朝堂斥二氏之非立判疑似析百家之辨细入毫厘主白鹿桐源之讲席阐周易古礼之精微葢践履克笃于躬行而体认日深于心得也故献章之学以悟入大都近于文成居仁之学以修入大都近于文清并溯洙泗之源胥跻颜曾之室上以羽翼圣真下以楷模世教此宜亟为补谥以表斯文之英彰祀典之美者也唐制养德丘园声实并着则谥曰先生而宋赐徐积谥曰节孝先生林逋谥曰和靖先生又宋臣魏了翁任希夷请谥周惇颐曰元程颢曰纯程颐曰正杨楝请谥罗从彦曰文质李侗曰文靖惇颐官不过虞部郎中颢不过御史里行从彦不过主簿颐以布衣荐为说书侗则终于布衣者也廷臣请之当时允而行之故考之前朝贤者赐谥不问品位崇卑不问布衣征士其名不列理学者有徐积林逋之例在其名列理学未经从祀者有罗从彦李侗之例在其名列理学巳入从祀者又有周惇颐程颢程颐之例在昭昭史册并可援引况天朝崇儒远迈唐宋而献章居仁之补谥又宁可后于数臣者乎伏乞　皇上敕下礼部再加查议灼知国是定论之所在博采确拟将陈献章胡居仁补谥恭请上裁则圣神独断而一代之旷典聿昭儒臣表扬而百世之观瞻在是矣 
　　万历三十六年正月二十二日具 

　　纪事 

　　疏巳具政府叶公即日与少宗伯杨公言曰此万世不易之论也杨公欣然与仪制郎魏公具覆遂得旨准补谥陈曰文恭胡曰文敬葢国朝布衣得谥昉于此矣 

　　○褒崇理学 

　　题为悬乞圣恩褒崇理学以维风教事臣闻世道之升降本于人心人心之邪正系乎学术圣王在上哲相在列必讲明学术以为世道标必褒崇名理之臣以为学术标其人存则?之简用之典其人没则进之瞽宗之议葢人心同然风教攸关也国朝继宋诸儒之后诵读孟孟人人争自濯磨号称理学之臣斌斌辈出　先帝拔其一　皇上拔其三并与从祀其不在从祀之班而载在史册如名臣录者又若干人斯文之盛曷以加焉然德本崇隆而位跻通显例应赠谥其表章于朝为力固易惟负盛德而居韦布或抑在庶僚例难以表章于朝者则微显阐幽不可不议褒崇为风教地也臣窃见今天下以理学称如吉安之邹元标庐州之蔡悉绍兴之周汝登此三臣者或抉性命之奥造理入于精微或坚名节之藩清风振乎流俗处江湖则高鸿仪之羽登廊庙则溥龙见之施皆表表寰区而位不满德所宜及其身?之简用之典者也兹不具论矣惟有身巳没而舆情久孚德实幽而特恩未及者臣愚得三人焉其一为扬州之王艮本以布衣之微独任斯道之重突起海滨讲学自标格物求师南国定宗一本良知谓日用是中独悟中体谓六经有总独挈总归谓人心无见无向便是无极太极而冥会法象之先谓博览千卷万卷不如独览一处而默观言铨之外人同一性满街都是圣人万物一身不以万物挠巳自觉便消私欲则见于乐学之歌随悟即印圣宗则征于大成之咏一真彻天彻地自信无古无今此一臣者见地高明学探大本葢得圣道之易简者也其一为建昌之罗汝芳幼怀作圣之志夙契性天之精透悟良知益加阐发以孝弟慈为实用以敬天命为实功不落言诠不烦防捡不为世局格套所束不为物情好恶所染襟怀光霁鱼跃鸢飞度量汪涵天空海阔挈明德之学直欲明其德于天下着识仁之编直欲通天下为一人自少壮而至没齿无一日非悟道之时自筮仕而及归休无一处非讲学之地生平不见人过操怪一得三字为待人之符一切不与人争执不敢二字为持身之劵于人何所不爱于物何所不容此一臣者性体虚圆涵养醇粹葢得圣道之广大者也其一为常州之顾宪成遡周程之学脉守朱子之凖绳立朝则砺名节持身则树清标抗时相正论而侃侃领后进而师范巍巍挽无善无恶之波澜孟轲之传丕振揭庸德庸言于斋壁子思之旨复明表东林而祀杨时黜百家而宗孔氏读小心斋之札记则竆理之功与经世之谟井井如指诸掌读虞山诸会之商语则多士之云集与支郡之风动翩翩联袂同升此一臣者大节嶙峋独诣精实葢得圣道之正直者也之三臣者在维扬三吴向未有理学之帜而王艮宪成崛起其间居然山斗其倡明吾道之功不可及也在豫章向称为理学之薮而罗汝芳继绍其间昭然日月令学者称为明德先生其渊源吾道之功尤不可及也然皆非臣一人之私也昔抚臣刘节台臣吴悌尝疏荐王艮以为当应征聘之典矣今台臣左宗郢疏举罗汝芳而徐缙芳疏举顾宪成俱以为当予易名之典矣四臣之言岂其无见而云尔乎传云乡先生没其人可祀于社者谓之瞽宗臣愚以为王艮三臣寔皆其人或令郡邑立祠祀之于乡或如台臣之议许其易名虽国朝之制谥不及于小臣尤不及于布衣然臣前以从祀二臣陈献章胡居仁为请蒙　皇上主持道盟并加特谥则亦今日之可援而推广者矣大抵世间惟理学一途为最严而世人所责备于理学一途亦最不恕闵冉游夏之高第仅得圣人之一体其在学士而下安能责以才德之兼全故识其大不苛其细摭其实不问其华考其衷不累其迹且其人也行多方言多戆仪多迂用世多疏抱负足以自老荣问不求于时乃或乘其疏而指之厌其迂而远之忌其为方为戆而嫉之雌黄诟病之语反出于浮沉俛仰或强有力者之下遂谓理学无完品无通才一切讳而不讲薄之如嚼蜡而宁知其为生人之菽粟也鄙之若败絮而宁知其为生人之布帛也陋之若野处而宁知其为生人之安宅也恕取于时情之所易而严责于理学之所难奈何世教不流而江河人心不趋而岐路也哉夫惟　圣主哲相察其要领挈其纲维推奖理学而赐之褒崇使先进之风独振于叔季枝叶之论不胜其本根斯亦江河砥柱而岐路之指南也乎臣至黭浅至寡昧然窃闻臣父学渐庭闱之训谆谆在是日有槩于其中遂忘肤见而效款款之愚如此伏惟　皇上采择敕下吏礼二部查议施行斯文幸甚世道幸甚臣不胜悚息待命之至 
　　万历四十一年正月二十日具 

　　○福府庄田第二疏 

　　题为庄田屡厪明旨四万势难取盈恳乞圣明免行再查俯从原奏以完大典以安地方事本年六月十一日奉都察院勘札准户部咨为养赡地土明旨当遵部言宜践潞例固不可据景例见在可质恳乞圣明裁定敕下阁部诸臣远法　祖制近遵严旨定给地顷租银数目以襄封典事该福王奏前事奉　圣旨览王所奏比例请给养赡地土前巳屡有明旨遵照景潞二府事例拨给今经巳久该地方官尚尔不遵推诿支调稽误大典伱部里还行文与河南山东等处抚按等官即于各地方细查各府所遗及应拨地土务要实足四万顷之数不得将荒芜搪塞着归本府自行管业以资养赡还着上紧作速具奏不许再有迟延该部院知道钦此钦遵移咨前来遵行间又奉都察院勘札准户部咨同前事该本部题覆福王庄田缘由奉　圣旨昨巳有屡旨遵照景潞二府地土事例拨给务足四万顷之数着归本府自行管业以资养赡尔部如何不遵屡疏渎奏姑且不究伱部里还上紧行文与河南山东等处抚按等官再加严查各府所遗及应拨地土照数给与不许仍前延迟违慢该部院知道钦此钦遵合咨前去烦为转行查照本部题奉明旨内事理备行该布政司严督各府州县徧查废府遗地及凑拨相应地土务足实地四万顷照会典每亩三分起科再详酌作何管业刻期具奏前来以凭题覆等因奉此俱经案行该司去后卷查先节奉都察院勘札准户部咨为府第将巳就绪养赡预宜比请以便查给以溥圣泽事该本部题奉钦依福王庄田比照潞府例拨给等因节经行司徧查废府遗地并官民闲地共得一万九百九十七顷二十八亩八分零每亩三分起科共征银三万二千九百九十一两八钱零仍照原议补银一万两行令有司征解巳经会同抚臣具疏题请一面行令该司将地段查立四至造册另报外今准前因该臣会同巡抚河南右佥都御史李思孝为照庄田一事自抚臣与按臣曾用升及臣所称清查废产摉括闲田民田决不可拨管业当归有司葢详哉言之矣乃明旨谆谆必欲取盈四万之数岂以势尚可益而臣等可以将顺为美乎臣等以为国家封建亲藩凡以夹辅王室非专为安富尊荣巳也亲藩出封外镇凡以虔共乃位亦非专以安享茅土巳也此义此道在朝诸臣反复开陈详切明尽无俟臣赘惟是四万顷之说一则比照潞府事例不知景府之地取数也多乃一时私爱之情非　祖宗之旧制也潞府因其所遗请而有之乃得之景府非拨之民间者也使今日而果有废府遗产如景府则亦何难取数之盈哉臣等查原奏该司所报废府遗产两次仅得四千二百八十二顷三十八亩零而辗磨窑基俱在摉及其无遗产也可知所报闲田两次共得六千七百一十四顷八十九亩零而公田学田亦被摉及其无明田也可知遗产不足不得巳而摉及闲田闲田不足又不得巳而派银一万以合潞府四万两之数其无法设处也又可知是四万顷之地揆之时势臣等万万知其不能也臣等微窥　皇上之意得非谓普天莫非王土而欲拨给民田乎地各有主国赋所关民命所系无论势难强夺而稽之　祖训实所不载臣等万不敢任夺则酿祸基乱势所必至臣不忍言故臣等愿　皇上宁瘦王肥民以养宁静和平之福无拂民从王以兆土崩瓦解之患　皇上英明天纵当必辨此不待臣词之毕矣臣等又窥　皇上之意得无谓士庶之家尚欲藏富而为福王患贫计乎不知帝王之家与士庶异钦赐庄田世世守之亦世世称荣高皇子孙其丽不亿试观各省藩王地不过数千顷禄不过万石其宫室车马衣服饮食供御之类莫不备极珍异可以上拟乘舆何曾见有贫窭琐尾之足忧者臣等又愿　皇上作法于俭以为万世圣子神孙之法无作法于奢以贻后世尾大不掉之患　皇上俭德是先当又有辨不待臣词之毕矣是庄田之数就今日观之视潞府若为少减不足以厌福王之心就他日言之有德有人本固邦宁乘春之国之际诵声载道喜气洋溢不曰康侯则曰良翰所得不既多乎不此之图而区区争田土之多寡较财用之盈缩臣恐百姓疾首蹙额即福王意得志满何益哉故臣等谓四万顷之数不如巳之便伏乞　皇上轸念重地俯从臣言敕下户部将庄田银数仍照臣等原议覆请俞允行臣等遵奉施行地方幸甚若夫管业庄田听有司征解　祖训所载昭如日星　皇上固事事法　祖者肯于此一事而悖之耶臣等亦不敢再赘矣伏候敕旨 
　　万历四十一年六月二十日具 

　　○进治平十二箴 

　　奏为恭逢皇极懋建泰运中兴谨录先臣所撰治平十二箴语上进睿览俯效愚忠事臣叨蒙召用新从田间来伏见我　皇上冲年践祚秉德合天百度维新万几独揽天下忻忻仰尧舜之朝诸臣济济幸夔龙之遇矣臣愚窃以为圣人不缘居常忽其儆诫而况今日尤多事之秋小臣不因疏逖忘其进规而况今日大有为之主虽时变所急者固在边圉在将帅然根本所先者实在朝廷在君相朱熹入对不越正心诚意一言陆贽敷陈亦惟不负天子不负所学一念葢君心既正相道斯得俾清明之象显著于元首股肱之交而寅恭之风潜通于庶府羣工之志纪纲法度皆振作而不弛顺治威严自宁谧而无患矣臣至謭非又善病猥蒙　神宗皇帝拔置台班二十一年强半休沐每侍臣父学渐朝夕趋庭谆谆开示先臣受恩再封酒西道御史苦学修行七十六年本以明经之质幸附簪笔之衔虽终身于隐沦乃勤心于诵读当　神宗垂拱之日怀丰享豫大之思尝撰十二箴语曰敬天命曰遵先宪曰懋圣德曰勤讲筵曰开言路曰慎诏旨曰笃宗藩曰严佞幸曰务民义曰饬武备曰核吏治曰明赏罚意谓圣子神孙总以祖宗为法而重熙累洽括以治平为题祗因不在其位未敢越俎而臣亦伏在草野无从削牍今龙飞御宇中兴肇业而臣幸奉简命勉趋辇毂感激逾涯图报曷以惟是自揣朴忠不能有加先臣列箴之款是以仰祈圣鉴亦可少见书生纳诲之心葢议论或涉于分嚣者固聪听之所甚厌而箴规一本于切实者乃睿照之所必收也伏乞　皇上留神省览采择而致行之即圣躬享万年之庆而臣愚効一得之忠矣谨将先臣所撰治平十二箴语缮写另帙恭进臣不胜瞻天仰圣欣跃俟命之至 

　　○附治平十二箴 

　　序曰刍荛必采景运所以总章芹曝有怀熙风因之击壤是以忠君爱国不遐于疏贱之心忧圣危明每托于声歌之叶九龄千秋之鉴用祝无疆德裕丹扆之篇媚兹有庆维臣则直维市曰俞垂统如新象贤率旧制度弘规乎汉祖文武复雅于周皇敬勤韵言约陈箴款敢谓道全于黼衮聊以义效于涓埃仰希睿览之不遗或亦治平之小补云尔一曰敬天命昊天成命肇荰我明皇源浚发首出时乘母曰高高日临日监书敕时几诗戒明旦惟兢惟业帝位乃宅视听畏威民碞下彻仁爱棐忱冥漠惟亲禨祥互倚惠逆繇分肆用类禋左右降陟覃福锡祉昭事之翼恭惟　皇祖观心顾諟雨旸小愆刻躬敬止洽兹百礼罔不祗肃神人以和永康茀禄渊涓屋漏无忝厥修缉熙宥密对扬天休二曰遵先宪　皇祖贻谋经营典则谟训垂裕心思既竭信道信度顜若画一欲令后来莫之或斁继序重熙述作罕俪蛰蛰绳绳以长厥世守成之艰与创者并纷纭绎骚民志弗定宜君宜王道在率由勤而行之光于前休岂操独智而乱聪明岂摇旁落而耽因循终始作求孝思是耿临鉴在兹皇图斯永于羹于墙是则是效以昭法守以遵王道三曰懋圣德帝王建极懋德先之保身保民莫不由兹皇祖睿圣远绍虞廷执中一脉作孚仪刑好恶虑偏喜怒虑溢中以为衡道归至一一者天理其几至微存养小乖万事皆非所以格心为第一义清明在躬刚健纯粹声色货贿伐性迷心不迩不殖以修厥身诞绥大猷要在主敬引考万年天保尔定励精实诣昭融令终慎哉寒暴允端圣功四曰勤讲筵先圣作则后圣为楷乃藉启沃乃资训解恭惟　皇祖讲幄是勤昼日三接儒臣是亲扢扬经义咨诹时事利疚得失尽言毕虑泰交斯洽干德日强天聪天明智临四方匪曰弥文万几首务谁适与谋讵堪疏御正学是尊异教必斥纳诲以虚抗奏以直赐坐赐馔荣遇非夸砺金攻玊保乂王家愿言终始无倦无厌学积德崇凝承帝眷五曰开言路天威咫尺堂下万里撤壅去蔽必立之史虽有圣智不废忠谠譬彼山海不弃涓壤主圣臣直轩宫姒室都不忘吁俞不胜咈人臣至性岂乏骨鲠鸣仗一麾无难远引逝波而砥疾风而劲七尺可捐危言危行二三黄发以迨庶僚毋岐水火毋角戈矛嘉谟入告私语毋溷式勤召对式弘兼听上下一心乃昭和德止辇转圜衮职奚阙六曰慎诏旨礼乐制度自天子出巽命涣号风行雷疾令甲平章阁拟省驳三日丝纶宣示郡国以尊独揽以坊窃弄内降则偏中留则壅谗说震师纳言补牍墨敕蠹政相臣引烛天不闻声四时则信鼓钟在宫千里必应尺一无私以彰主德是训是彝归于石画毋曰莫违式毖于密毋曰可更式定于一法行若驰不私若丘内顺外威巩兹金瓯七曰笃宗藩天子万年本支盘石峻德克谐宗盟无斁玉牒既蕃宠禄日腆恩以义制义以恩显歌洽行苇岂曰角弓诸父昆弟带砺攸同汉制分封并分厥禄宋则友文兼甄科目仿而行之以联一体屏京维服天潢济济笃亲惇故有道之长乃心王室以御家邦辉煌祖训愿言勿替眷此水木卜年卜世八曰严佞幸忠佞分途邪正异志察微则预力断乃治皎皎天日羣阴翳之炀灶借丛祸乃蔓兹佞幸乘人机巧情媚弼士俾违忠言俾弃圣主持衡义以为质颦笑必爱嗜好罔癖彼无可乘我心如镜左右帷帟照知莫遯　祖训汪汪度越百代宫不摄朝内不职外圣躬既澡明德皇皇岂以利权开衅貂珰算析鸡豚榷入山海计日报罢保厘勿殆九曰务民义维天下本视兹民事田畴税敛视厥抚字榷采剥肤室家椎骨兴嗟愤首伤心杼轴　圣祖敷政灾祲必恤身享崇高心周饥溺乃诏父老勤宣六谕富之教之广厉庠序勿珍货贿勿侈营缮勿崇鬼神勿黩征战必塞漏卮必虞竭泽必登循良必罪掊克太平无象象于爱养元气丰厚终发稽颡倘不然者民生竆蹙竆则必变非国之福十曰饬武备二百余■〈礻冀〉承平是庇逢掖是轩介冑乃轾营卫星密伍什空虚和戎以来边计益疏敌媚岁缯士縻月饩积而生骄征则违制侧闻东方潜萌叵测法妙先声诗忧孔棘赫赫圣祖功高万古犁庭勒铭绸缪桑土万历武功东西三捷昭揭威灵乾坤震慑古之君子安不忘危愿言衣袽以固藩篱元老克壮军需毋蠈士马饱腾靖绥王国十一曰核吏治张官置吏本以为民郡邑奉职于民最亲循良廉平号称上理宠赂用章吏议弗齿诵读孔孟受恩朝廷岂以官邪失其本心世所大患簿书相蒙阴构羣小保举为功咨嗟闾阎万疾万苦穆穆九阍亦谁告语究其本原要在知学义理涵养臧否自觉是在主上如汉综核必有龚黄与民赢泽吏治其盛民情偕宜匪云去思邦家之基十二曰明赏罚　圣主励世操柄独持至信不忒至公不私此匪人力上帝耿命如祉如怒民志以正　皇祖神武衮斧立断功不使羁罪不使逭法以情变蠹因法生爱予憎夺功罪失平遂启侥幸亦或觖望货贿是图官方以丧愿言三尺与天下共勿以臆摈勿以私用端本澄源揆文阅武治内治外何难御侮安民察吏责在有司小臣过计敬勒斯规 
　　天启二年八月初三日具 

　　宁澹居文集卷之二终 

　　●宁澹居文集卷之三 

　　皖桐方大镇君静甫着 

　　议 
　　篇 
　　序（一） 

　　◆议◆ 

　　荒政议 
　　度支议 

　　○荒政议 

　　夫子论政至于不得巳则谓食可去信不可去食之为务也急而信似迂谈食之为用也实而信似虚名夫子以为宁死信无生不信此何以故孟子论箪食豆羹得失生死而??虖归于辨礼义不受蹴葢与夫子之指同是岂其贵迂谈而贱急务取虚名而弃实用哉信者国之大宝也信则有礼有义有君臣上下虽危乱而可图不信则无礼无义苶君臣上下即侥幸而难保此孟孟有功于天下万世者正以迂谈制其急务以虚名摄其实用而天下万世卒不能出其范围故晋阳之民处灶蛙而弥奋睢阳之士掘鼠雀而益坚此信义之效也晋惠公问于箕郑曰救饥何以对曰信公曰安信对曰信于君心信于名信于令信于事信于君心则美恶不踰信于名则上下不于信于令则时无废功信于事则民从事有业于是乎民知君心贫而不惧藏出如入何惧之有信斯言也霸佐犹然况圣贤乎今天下承平安于无事而岁时或一不登遂厪当事之隐忧夫水旱之沴尧汤弗免然此时则虑有乱萌而彼时则民无捐瘠岂非其预备有具而匡救有术耶预备之策不越勤本节用两端宋沈约有言曰五十者可以衣帛则四十九年以前所衣宜布矣七十者可以食肉则六十九年以前所食宜蔬矣是以三年耕者可余一年之食九年耕者可余三年之食其民虽遇荐饥而无转徙死亡之患恃此具也世风日薄人情日奢身处瓯脱之乡而效颦于膏腴之役服食伎作竞为淫巧不事蚕桑而人人欲帛矣甚且襁褓亦帛矣不事畜牧而人人欲肉矣甚且孩提亦肉矣加以不经之费无名之施汰侈而罔节称贷而弗偿纔一小眚束手向人良可叹也乃匡救之术三代以下荩臣哲士言人人殊要不能出于周礼十二政之外然其权在上而不在下其道在于俭而能信故上之取不能如丰岁之取曰薄征曰缓刑曰弛力曰舍禁曰去讥此五者皆俭于取也而缓刑舍禁去讥者所谓轻锾赎减征税也非废法也上之为用亦不能如丰岁之用曰眚礼曰杀哀曰蕃乐曰多昏曰索鬼神此五者皆俭于用也而索鬼神者所谓祝以下牲二簋用享也非淫祀也上俭于取而不可不公于予故有散利之目焉上宽于惠而不可不严于威故又有除盗贼之目焉散利之目其画不一有为乞籴之画者则鲁臧孙辰言于严公曰国有饥馑卿出告籴古之制也且贤者急病而让夷居官者当事不避难在位者恤民之患是以国家无违遂如齐乞籴齐人予之又若晋饥乞籴于秦越饥乞籴于吴皆是也此其一则也有为蠲免之画者则汉文帝除民田租税令诸侯毋入贡弛山泽减诸服御狗马捐郎吏员发仓庾以赈贫民又唐江州刺史李渤言陛下奈何于大旱中征民间十年逋负诏悉免之此其二则也有为赈济之画者则汲长孺过河南以便宜矫节发仓粟赈诸饿者又朱文公立社仓岁贷岁息遇大饥则尽蠲以济同社此其三则也有为赈粜之画者则耿寿昌所立常平仓岁熟谷贱则于时价小增而籴以无甚伤农岁歉谷贵则又于时价小减而粜以无甚伤民葢管仲李悝之故智也宋孝宗诏江西常平义仓及桩管米四十万石付诸司赈粜又再出南库钱三十万付朱熹赈粜又截留饶信二郡上供米各三万石赈粜此其四则也有为赈贷之画者则郑司农所云周礼散利贷种食也谓民无种无食从官贷之便其耕作至秋□□□□曾巩□□□□□□□□必赖非常之恩今河北地震水灾百姓流亡凡十万户愿陛下赐以钱五十万贯贷粟以天百万石贷之于今而收之于后目前赈其艰乏复业耕作而异日亦无损于储偫之实所实费者第钱五巨万而巳剪爪宜及肤割发宜及体先王之于救灾发肤亦无足爱况外物乎此其五则也有为安抚流移之画者则富郑公在青州时以河北流民众多乃劝所部民出粟益以官廪搜公私庐舍十余万区散处其人端官以督其事死者共筑之号丛冢及麦熟各以远近受粮而归全活五十余万其诸路先有煮粥于城中者竟以聚哄待食蒸而成病未若青州之法之为良也此其六则也至于除盗贼之目则汉尚书陈忠一疏可征焉安帝时百姓流亡盗贼并起郡县饰匿莫肯创治忠乃上言曰臣闻轻者重之端小者大之源故堤溃蚁孔气泄针芒是以明者慎微智者识几书曰小不可不杀诗云无纵诡随以谨无良葢所以崇本绝末钩深之虑也窃见元年以来盗贼连发攻亭劫掠多所杀伤夫穿窬不禁则致强盗强盗不断则为攻盗攻盗成羣必生大奸故亡逃之科宪令所急顷者州郡防御既以怠慢更思掩取美名以盗贼为讳虽有发觉不务澄清或逞威滥怒及于无辜或随吏追捕周章道路以是盗发之家不敢申告邻舍比里共相压迮凌迟之弊遂且成俗寇攘诛咎皆由于此前年渤海张伯路可为至戒覆车之轨其迹不远此其七则也非散利不可与聚民非除盗贼不可与保聚故二目巳括荒政之要而又俭取俭用示民以信求诸刍牧拯诸水火庶几哉转灾而为祥转危而为安非难事矣国家农桑之政责成郡邑劝课耕植具有石画又设仓庾储粟赡军赈民号称预备常存数年之蓄以需缓急可不谓周且慎焉一遇水旱则定具奏之限夏灾五月为期秋灾七月为期匿不奏者重罚无赦奏之责中丞领之勘实之责直指领之复议蠲赈之责司徒领之议定而上上而复下或全蠲夏税或旼折漕粮或停征秋粮之半或改折百官俸米或改兑水次各仓或转发附近仓米行赈或径发内帑数十万行赈或设粥厂朝夕以食饥者或被灾鬻其子女官为赎还或收养小儿及瘗尸者受赏或查给牛种秋成还官或议借公帑为籴本立平籴之法或劝借富民谷二十石银二十金以上给冠带有格谷五百石银五百金竖坊以族尚义或遣官行赈并遣捕蝗而惠民有局使贫病者受疗捕盗有条使奸究者创而不敢肆所为轸念民隐宣布上德功令犁然既尧汤亦远逊其烈矣是在当事者奉行唯谨为元元请旦夕之命而可耳草莽之臣不谋其政惟是乡党邻里葢有相周之道焉自晋绅富户以下各以其意次第行之人则计其亲疏也而推恩有序事则较其缓急也而济用有节随吾之力致吾之情成吾之义下以共维亲睦之风而上以默助当事者荒政之不及此则在野之夫所可得为而巳然涓滴之资所润不过数人勉强之功所就不过一区有其举之亦仅仅宋冯公黄承事其人耳尚不能如郑罕氏宋乐氏之为也孰与操柄在握设施自由探古人巳试之良规国家不刋之功令斟酌时宜仔肩而图之在一邑即一邑之福在一路即一路之福也于荒政何有矣 

　　○度支议 

　　司计者始虞竭泽继虞漏卮竭泽必伤民漏卮则伤财两者并讥然十夫之善生不当一夫之善用故漏卮之患尤甚焉国家生财之法若田若丁若间架若鹾铁茶马车船之榷关百司之锾赎鬻爵鬻官田之例迄于开矿抽税而加赋而捐赀亦巳极矣大司农告匮日夕忧不足者何也漏卮之为患也辽之役派于民索于官请于内试问前所称转输于辽者安在不委之于敌则委之于他壑是非无财也有财而未必善用也今宽众人之用者但严司农之生者尾闾泄之而求其涓涓之不竭亦巳难矣吾云诗书循谨刀笔掊克而安知掊克者不在诗书火耗秤头之禁功令岂不烜赫竟何如也吾欲取之赀商不取窭子而安知赀商之不责偿于窭子物价腾贵闾阎且不聊生竟何如也惟云争于天地一语则古人富国之善经然必因天时地势而引导之或辟草莱或树艺牧养或仓庾积贮量贵贱为籴粜又必久任州县长令使其尽心力而后持筹焉其计缓其功迟安能猝应乎开矿榷商二说则天下二十余年所怨嗟而幸德意报罢者万万其不可再举也独加派之说则近来六七年所巳行之新令上下犹相安于不惊九厘虽称极则而犹不苦于甚重为饷而加饷罢而减体国之忠固有同然捧读明旨亦在于此但调停肥瘠通融派纳在各有司加之意耳然漏卮之孔率未有塞之者郡邑逋负原不在竆民而独饱猾胥之橐偕名招募巧侵公帑兵与饷并化乌有皆以累万计奈何悠悠然听其干没彼以官中之物还之官中因以充官中之用似犹可立而办然此外之为漏卮者实多也塞之不蚤势必至于竭泽竭泽无巳而天下之事殆不可言故孟献子之忧在聚敛之臣今日之忧在盗臣矣 

　　◆篇◆ 

　　审治篇 
　　明刑篇 
　　体国篇 

　　○审治篇 

　　天下之乱不自下始必上之人有以风之风之以礼者纪纲肃然虽利在不敢顾此治征也风之以利者相争相杀以胠箧为计虽纪纲在亦不暇顾此乱征也夫仁让教化不见于躬行不见于诫谕而一切务以盗名延誉为急且欲快其所私田夫估子与大姓论则创大姓又或与缙绅士夫论则创缙绅士夫或告之曰此田夫估子实盗也亦悍然不信而更纵焉始不过纵一人继且数十人公然剽劫矣古之善为政者士民以和今乃开其不和之瑞而恣吾颠倒之意曰吾将怀保小民也不知此非民乃奸宄也吾将不畏强御而不知此非强御乃善良也纵奸宄以为怀保戕善良以为强有力此风之以利而乱斯长矣及其酿乱败名又不咎御之失道而咎大姓缙绅士夫奈何不为辅车之助使声名不达而政令不成往者吴中民乱掳大姓财物皆起于有司纵奸宄而抑善良其祸患遂不可救安在其为民父母哉宓不齐为亶父齐寇过其疆父老请曰麦巳熟矣今廹寇农不及刈请令诸民自出刈附郭者归可以益食且不资齐寇三请宓子弗许俄而麦毕资于齐寇季孙让之对曰今年无麦明年可树令不耕者得获是人人乐有寇也且一岁之麦于鲁不加强令民开自取之心其创必数年不息是所谓风之以礼不凡之以利虽兵革抢攘不易其令非圣人之徒其能几此乎哉 

　　（附）檄 

　　按中州与诸有司约曰张官设吏以为民也然院道于民远郡以下于民近而州县最近号称父母试观钱谷之征解刑辟之生死与夫考校起送曾有一事不自州县始者甚矣州县之任重且大也而近有一二种通弊试为拈出言之事有出于上司所欲行而州县不肯行即仰屋而挂壁事有出于上司所不行而州县欲行即疾风而骤雨甚且举所欲行所不欲行者必借上司之批以自遂其意一或不妥又诿于上司之批以自卸其责此其弊在罔上以行私其或偏听于左右肤受渥润之言又或偏媚于市井无赖称功诵德之言自以为加意竆民缙绅大姓不问人之贤不贤事之小大无端生忤倏忽启难自以为不畏强御举数年精神止用于一事瞖锗或受其惨祸而民亦不得其分毫拊循之利夫古之不畏强御者必凶人也非贤良之谓也所谓怀保小民者必良民也非奸猾之谓也借不畏之名以侮贤良借怀保之民以惠奸猾而且隐蔽上司弥缝其所不肖而委罪于人此其弊在拂民以从欲二弊者皆不学之过也近见朝议以为举卓异不若举真循良葢救世补偏之谠论岂弟君子民之父母本院愿贤有司以此义时时体贴而巳矣然岂弟非姑息之爱父母非妇寺之仁也民有田土必导之使耕民有子弟必教之使善民有赋税必征之使时民有风俗必约之使厚祭祀祈祷必为民而虔诚坛壝祠宇城池及所废坠必为民而缮修树艺畜牧积贮葢藏必为民而经理诉讼刑罚锾赎追呼必为民而简省流离困苦饥寒之辈必为民而抚恤凶顽豪右败羣之辈必为民而驱除仁义并行恩威不悖念念在民人人得所庶几无负于守令之职朝廷建官之意斯岂弟之效也当事者何难特剡推毂比于龚黄卓鲁其人哉佐贰首领其职既卑其操易纵而近例穹选加纳等项业以赀取官安得不以官偿赀是在长吏约束惟谨无令为民蠹螫所保全者抑亦多矣布政司移文臬司并守廵各道转行所属□客遵行一归于循良岂弟之实毋蹈前所称二弊佐领以下并严约束以为吏治光为吾民福该司道各举其最者以报有不然者并报以为激扬之助岂曰迂谈而弁髦之也 

　　○明刑篇 

　　语曰明主任计不任怒闇王任怒不任计计胜怒者强怒胜计者亡是故小白释管仲而齐伯重耳舍里凫须而晋安穆公解孟明西乞而秦并高帝赦季布雍谟垂则所从来矣然愚以为一巳之私仇可赦朝廷之公法不可赦贤者而罹不韪之条可赦小人而干无上之罪不可赦如以不赦为可也三剌三宥三赦周官胡以议而齐风燕霜又胡以来哉如以赦为可也两观之诛四凶之殛舜孔胡以弗贷而石奢代父伏斧钻金日碑捶杀其子抑又何也天下之乱不可长也轻始而傲微其究必至于大乱羽林士焚张彝第朝廷不问高欢曰天下事可知矣散财结客遂以篡魏晋董养游太学升堂叹曰每览国家赦书谋反大逆杀祖父母父母王法所不容者奈何公卿处议文饰典礼以至此乎人理既灭大乱作矣着无化论以非之葢创乱于未萌者几先之哲也徇乱于巳著者召亡之媒也汉王符述赦论曰今日贼良民之甚者莫大于数赦赎夫性恶之人民之豺狼虽蒙赦宥之泽终无改悔之心则恶人昌而善人伤矣唐马植奏议今以旱故疏理系囚凡抵极法者一切免之使贪吏无所惩畏死者衔冤非所以消灾致和也钟离意论王望则曰今青州刺史望愍灾民以便宜出布粟给散是怀义忘罪当仁不让若绳之以法忽其本情将乖圣朝爱育之旨明帝嘉意议赦而不罪此皆持平之论也若夫京兆急诛于五日益州深文于一钱私怒淫刑为世大戒受百里之寄操司命之权则幸持平于赦不赦之间无令饰喜怒可也按部三檄并附焉 

　　（附）檄 

　　按吴越以盐法至严但犯私盐者即拟徒摆站日凡数十案心颇伤之乃自酌其盐数若寡者及犯事缧绁为日多者遂量情递减其等若冤者径出之事竣凡所减免配囚几六千余人因与有司约曰有司议狱遇大辟无不详且慎者若戍若配辄多略焉以为我其生之非死之也而不审戍与配之牵累率多至死查盘官到卫所驿递衙门务核其人求所以全活之戍者另议其有情不应配而误配者有应配而病欲死者计日将满者即先揭报宽释驿递官凌虐者贿放者并报劣考本院曩为大名理官每以查盘之役全活此辈亦数数矣幸留意焉按梁与有司约曰律载不应为之条本笞四十惟事理重者乃杖八十近者明例亦复申饬矣而有司议罪犹然槩拟杖赎有力者三两五钱小有力或一两三钱似此诛求大乖律意以后务分别事理当笞议笞当杖议杖不许混拟报赎各衙门肯体此意则冥冥中暗为吾民省多少赎锾亦省多少朴责明慎用刑父母之道也又约曰近阅中州爰书死刑积二千五百以上亦云侈矣乃尸伤有至四五捡者有六七捡者遂有十余年尸不得归土者犬豕啮之风雨薄之殊非古人泽骨掩骼之意所关天和亦非渺小及查其驳词不过曰未经四捡难以转详或又曰尸伤未对仰行捡勘此则近似详慎实落套语翻尸弄骨累月连岁不独生者牵连死者亦何辜而受此苦也以后问刑衙门凡遇人命遵照节次近例作速捡求伤杖相符证见俱确就便招申府道覆捡可定不必三捡三捡巳极不必四捡即骨破内伤未有不可显然得其情实者即疑情所在不妨批驳亦可据案审证吊卷勘议不必批捡之为纷纷也至于妇女当令其免捡下体至于父子兄弟姊妹夫妇骨肉之变者当令其片言折狱不忍言捡其捡毕者当令埋尸不许暴露此吾党同然之恻怛一体之懿好也 

　　○体国篇 

　　汉御史大夫桑弘羊作盐铁酒榷均输法而桓宽议罢其发难条答井井洋洋卒归于务本去末湛民以礼示民以朴嗟乎此王道之石画主术之药言也东汉尚书张林亦言谷所以贵由于钱贱可尽封钱一取布帛为租以通天下之用又盐食之急者虽贵人不得不须官可自鬻又宜交址益州上计吏往来市珍宝收采其利武帝时所谓均输者也尚书朱晖再执奏不可以为王制天子不言有无诸侯不言多少食禄之家不与百姓争利今均输之法与贾贩无异盐利归官则下人竆怨布帛为租则吏多奸盗诚非月主所宜行光武怒切责晖乃自系三日诏出称病不复署议曰晖年八十蒙恩得在机密当以死报若心知不可而顺旨雷同负臣子之义今耳目无所闻见伏待死命帝意解寝其事余尝谓人臣之义不宜以利事其君故大夫厪聚敛之戒小子切鸣鼓之攻圣贤着训意至深远老子曰得其所利必虑其所害乐其所成必顾其所败彼言利之臣害机蚤伏败萌先兆以人国为侥幸古之所称民贼也今天下入利之孔不可谓不密矣岁额租庸之外有盐有茶官得自鬻有马养之民间有市有贡又有关津之税司徒水衡各以其属榷及商贾舟车亦至析矣受事者复以节省之名报其羡课前官既报代者不得不报又不得少缩而更盈焉计额千者今且数万而累年以来又益以貂珰缇骑妄意请榷重征迭税民不堪命乱形屡见幸而自殄假令佥人请榷之初大臣有如汉朱晖其人　天子圣明讵逊光武而执政密揭示于纶音伊谁作俑贻此祸胎即　圣主转圜计当有日而天下巳受其敝宁直朱晖之罪人也所赖郡邑有司守其封疆抚绥辑睦酌诸丰歉量议征蠲而又赋不得重羡赎不得多锾绝筐箧之私以安元元之生是良有司职分所可自效者也曩理天雄奉中丞直指台批词讯鞠每议笞扙即决遣之所上锾数不过官民纸钱数百文耳吏以拟轻锾薄为言余曰岂当道之贤以拟轻锾薄为理官罪者纵罪愿以身当之然往往得所请又查核恒山诸州县有所谓溢额丁银者多或至二百少亦不下数十因诘之曰丁既足额安得更溢新丁果溢旧额可均此项宜汰也有所谓卷稍银者多或至数十少亦不下十余再诘之曰厘毫丝忽算法本有卷积为分何殊加派此项亦宜汰也归乃商之涂太守具揭刘中丞遂檄六郡悉汰二项计州县卫所百余衙门岁得省民间二万余金后李中丞获大盗康健捡得赃银四千他物称是议者欲以奏闻中丞问予予对曰天子太仓视此万金何啻稊米治盗安民臣子常职何足露章自言且以数千金为言哉中丞以为然踰年类奏始及其事中丞太守贤于人远矣士君子固不以利事事人道有固然德亦有同好者欤柳子食货论痛斥言利颇快于心而临胸冯宗伯有曰天下将败必先生奸人以罄天下之财财犹髓也髓竭人亡财空国敝然古之言利犹出士流君出市井匹夫而荧惑天子则策弥下祸弥速尺疏上百室空矣片纸下一路哭矣嗟乎悲哉 

　　◆序（一）◆ 

　　家礼仪节序 
　　仕学肤言序 
　　言责要览序 
　　荷薪义序 

　　○家礼仪节序 

　　葢易系家人则称天下定也春秋属词此事书葬书祭书逆女送妇衮钺不啻屡致意焉诗书所称大戴所记皆托始家法其以笃近举远为生民布帛菽粟如是而止礼亦如是而止考亭之有家礼也文庄公之有仪节也意在斯乎夫子曰庸德之行庸言之谨又曰礼不可斯须去身葢礼生于情而止于情者也情非约于有捡则必越于无忌太简因恣其狂奔太繁又拘而多畏惟是核其文质综其进反虽匹夫匹妇必有以展布其四体发抒其神明而中心始快足而无憾于是檠跽以奉之罄折以趋之妥侑献酬以合之其摄躬屏气严五官而固百骸若宪律之不可跅■〈也〉者其亦有窍于固然缘于不得巳者耶圣人之所以为行为谨者是礼也考亭集诸儒之成文庄亦名儒其相继后先微以传圣人经常之旨而显以转百姓日用不知之则者则斯礼具在昔贾生策治安引子母妇姑谇语反唇廪廪为变色太息而匡衡治性正家一疏惟谓室家之道备则天下之理得此以知移风易俗维世立教两先生所重可想矣余备乏省方每念风俗日偷世教鲜举如拳石滥觞安所得砥中流柱者相与堤而障之适督学杨公校毘陵搜及是书司李钱君校次剞劂出以示余葢忻然有当焉我国朝会典诸书自簪缨绂冕至圭窦荜门人予画一之律令今父子兄弟夫妇生养菲祭举步即是者则斯礼具在顾可听其人为律而家为令不申以画一之规也是书也固两先生所以扶世之律令也哉试取以经纬国典家户比之约情归礼龂龂奉为神明即唐虞三代威仪可覩焉子曰吾观乡饮酒礼而知王道之易易也余于是书亦云 

　　○仕学肤言序 

　　往余司理天雄明辅涂先生寔为太守余初涉仕籍于事少谙望见先生即知为有道人则一切委心师事之先生亦若有意乎余之为人也而弟畜之凡四历年言必相韦动必相弦即埙箎不啻今别去先生凡十二年而无日不若先生之领袖我也先生守魏葢在大祲之后仓廪空虚野多青草民之蜾而号于道者相望也先生戚然改容何哉为万民之天而不能一推衣食衣食之则进父老问疾苦立常平法出帑金市谷万斛以时籴粜仅征什一之息小有赎锾辄投而实之迨去郡除所蠲贷尚存粟十四万石有奇民无牛不能耕又出金市牛数千足听民服耒岁籍其息于官无何号官牛者二万足矣寒则制纩衣数百袭召无衣者给之茕独之养倍于常额暇乃召余诸僚吏及博士弟子员勃窣谈名理勉以品局郡每有祀事则先一日停刑罢燕会明衣洁体宿于坛手核粢盛子夜而肃事葢余朝夕先生如金如玉未尝不雁行而避席也先生果以最擢光禄行之日萧然几不能备行李余后四年亦待诏阙下每见魏人来咨询往迹无不欷歔先生尸祝俎豆等于畏垒杨子云从政者审其思斁老人老孤人孤病者养死者葬男子亩妇人桑之谓思污人老屈人孤病者独死者逋田亩荒杼柚空之谓斁先生之政深哉其于思矣先生尝手一帙示余曰古人有言吾斯之未能信吾不能信学安能信仕闭阁之暇述为肤言今与子观之子其以我为肤人也哉余既卒业辞质而旨悠事迩而风远以今之时学者綦啬仕者綦侈顾安得先生之言而程之先生既归滇余亦归皖相去万余里音问杳然惟是篇日置案头兢兢然不敢失队则所受于先生者竑矣同心之言其臭如兰故乐为之序而梓焉庶令天下知有涂先生之为人而亦以见余与涂先生之交也 

　　○言责要览序 

　　夫子论谏有五曰吾其从讽矣乎及语子路则曰犯称史鱼则曰直此于讽义云何唐虞之廷不以臾先规都俞右吁咈扬言未巳即戒丛脞于是知圣人之所谓讽者葢有要焉岂其屑越批鳞折槛之风口实于暌巷坎牖巽床而局趣仗下愚以为直体而讽用讽体而犯用不直不犯曰吾能讽者是揉其木而索之矢也且夫百炼之刚绕指而化况乎茅靡而波流者乎晏子有言一心可以事三君三心不可以事一君一心者直之谓也三则顾忌委曲之意迭出而交战而直体受变何论攘利贾名倾危行私即号称姱修亮节忠言至计然必逆其听而后言虑于胜而后言不则缄结自保而托于讽此夫直之变也谏道邈矣国家设台省责之言不言有罚言不中有罚居其职者兢兢日饮氷尸素是惧故端冕正笏赫赫以谏诤显照耀史册代不乏人风之下也习尚异路章疏多门遂有诞者诡者蔓者忿而讦者越俎而操戈者或一言而取大位为快捷方式即不得志亦终身矜诩为颜色逢人自鸣有识之士窃致慨焉思一挽之跻于三代而上其亦以直道之说为正鹄也欤中丞甘公居西台久诸所建白国是官常伉伉誾誾为时九鼎余不佞近以鹾事朝夕雁行公得所为言责要览读之其目若干条法戒犁然大都直体而讽用乃知公之所以立朝与其所以维风至深远矣嗟乎言得其要是谓嘉谟谓谠论不则为邪佞为溢喜怒之说不可不慎其亦以直道为正鹄睇而趋之则兹编也将陶铸后进补阙回天为社稷计长久厥功不细是可为天下式也巳 

　　○荷薪义序 

　　夫子闲居喟然而叹子思再拜请曰意子孙不修将忝祖乎羡尧舜之道恨不及乎夫子曰孺子安知吾志子思对曰伋闻夫子之教其父析薪其子弗克负荷伋每思之大恐而不懈也夫子欣然曰吾无忧子矣世不废业其克昌乎余读斯语汗浃而食不下以夫子之圣子思之贤犹然废业是忧而忝祖是恐况其下焉而倍蓰什伯千万于圣贤者乎桐故多贤先君子独志于学少丁偏罚勉焉崛起五十而罢青紫壹意此业其所信而不须臾离者性善之宗其所疑而不毫厘合者二氏之说桐川小社业巳权舆余即儚儚琐琐才质双下而燕翼是诒堂构奚属曾子之事亲以志不以养不改其臣与其政夫子亟称焉闵余小子夙夜敬止苟其惬小先德恬愉迟暮黍离苞稂之弗伤家鸡野鹜之弗恤将何颜面以无遗九京忧而况手泽在上笔砚之交在前余向所心师三先生张希古赵承玄章定夫虽往而今之吴客卿何康侯夏伯孺及张道卿王达夫诸友与舍弟君节辈不忘先人遗爱不弃余怐愗极力推挽佩韨邪许笃斯道于兹社余亦何敢逡廵迈谋为诸君子委尘不揣陋见每商求于社中者间一录而存之以志其日月所有事表其资力所能为瞽说窾言局促敝帚门人耿献甫吴公良及何子政辈且有意乎葑菲之采徼惠导师发其蒙而指其瑕捄其偏而补其所阙慰执鞭之志而广负序之益敢不服膺取义荷薪欲以重自斧斨戒彼弗克然终不免于大恐耳时维戊午立秋日 

　　宁澹居文集卷之三终 

　　●宁澹居文集卷之四 

　　皖桐方大镇君静甫着 

　　序（二） 
　　题 
　　跋 
　　杂着 

　　◆序（二）◆ 

　　同咨录序 
　　永思录序 
　　田居乙记小序 

　　○同咨录序 

　　圣天子锐化大合宫之听诏内外吏三载绩最则下玺书行部召至阙授省台有差法岁一举或越岁一举无留召也朝下部而夕驰咨无留牍牍出不弥月播郡邑无留行至则听铨论官而受职焉无留旨所以急耳目之司弼成鸿业上下相与赤情白意鬯休德提国家之厘于都盛哉我　皇上询嘉纳谠昭于纶綍顷重久任外吏不四载逾不召然前是犹循故事乙未来部疏数十上不遽报即报易访牍屡矣不遽行戊戌冬始大汗召郡邑若干人于是积劳有八九载者矣巳亥春至阙又踆踆候命匝期月不遽官庚子孟夏始允部院请终考选之典同召兄弟相对慰勉葢上意至深远也天之生才惟君所造绕指可柔奚取百炼亭亭疾飙劲草乃见主上神圣简书舄奕久以固操滞以邃智艰以裕猷核以炼实大有造于吾侪哉臣于君东西南北惟所命之今铨曹论官而上吾侪次第拜恩当有日此何如其为报也者在易上下交则泰不交则否否匪人矣何以受之同人平阪之会茅汇斯窒非众君子总道一德化忮懻游不竞之途何以自为交而交于上故二祛宗吝然后五有师克之遇嗣是用享匪彭孚交发志即有且长大奚啻泰乎苟其菀集而室戈膻附而穽石姄娗跳圆沓訿匿厚姑无论即声称踸踔标胜于气崖节于独鲜不鼓衅以硗诲忌以激济美协恭之风渺致身报主之谊谓何夫酰醢盐梅不以食不食辍和笙镛笋簴不以御不御废谐谞猷各抱并济则闳扬历殊途符衷斯懿吾侪有生同乡举同籍职同官官同方者矣乃今召又同咨倘所宜和味谐律需主上之食且御者乎何不遻参房不轧杜古君子要以我韨子佩此款彼识无负简命之重岂有赖焉诸兄弟其毋忘今日 

　　○永思录序 

　　永思录者何录台人祠我朴庵高王父颠末□其传若表先后贤士大夫所赠述诗若文并汇而附也录之者何既以志台人之思抑以启我子若孙之思无忘祗遹也余发始燥闻长老谈高王父状读台人士哀挽诸篇未尝不低回泫然三叹既通籍寔食王父之贻浮沉中外几二十年每思吾郡邑乡贤两祠得时时瞻谒王父如存顾何由一至天台吊其祠询耆旧故事丁未夏适奉命按浙鹾意且慰其生平乃台人士业巳谋所以新王父祠者矣余至闻而申之嗟台人士固新安桐乡之遗耶然台尔岁数俭我王父生不烦吾民一椽一石何乃百余年后劳俭民而营之非所以袛承在天之灵独余官中所省公费可办耳会大中丞甘公藩臬阃司诸君台郡守若令洎僚佐各损赀以助天台谢令寔董其事祠遂成然仅三楹足以妥黍稷而止不务宏丽为观美实不烦吾民一椽一石也以十月五日升其堂而获享焉先是哀挽诸诗存家乘者若干篇至是姜生有成者持其先大夫姜仁夫及夏德树二先生所藏诸篇虽蠹蚀手泽宛然诸吏民以下无不歔欷述其所传闻事顶踵投地若考妣之慕也者且走谒陶太史为文树之贞■〈石民〉表于祠葢余向所为泫然低回三叹愈不能自禁矣古称善政亦云去后尝见思然所居无赫赫名贾吾谞而簧之煦吾指包而嘘烋之暂或市驩不旋踵而湮咸速恒久要不两收异哉王父何以获此于台九月莅之百又十余年而存之树之綦易拔之綦难民諴所结蒸为肸蠁宁独台人风俗厚也我王父所以贻之者厚欤士君子居恒企华厉德万里之外千百禩之上典刑在焉不难庶几旦暮遇况其先人乎诗曰永言孝思孝思惟则又曰言念尔祖聿修厥德以余不肖黭浅惟是仰承王父之休共天子命冀无以陨越获戾浙父老若子弟庶几不忝所思昔人云清白吏子孙岂其前人清白是庇而巳要亦子孙自为清白可继耳巳则不德奈何欲踵前人之芳此尤余所惓惓异日继我王父于无斁者敬因兹录而申之简端 

　　○田居乙记小序 

　　余壬寅既归则向白沙山中扫室问药清风明月而外不能不寓目竹素然病不能读读亦不能记徒自费耳乃复不能弃但目之所触心之所赏则効古人读书法辄乙其处命儿子孔照笔之鲁直曰士大夫三日不读书则义理不交于胸中自觉颜色可憎言语无味阳明云读书不求记只求解余葢有当于两先生之旨焉或取古人行事或取其言凡有关身心家国之理者庶几省发其覆而范铸其可摹事或奇佹难行言或蔓而绮者弗录也夫入海算沙有道所病矧欲煮沙而成饭乎且汇集之语亡虑汗牛亦奚用此赘枝者为吾友王化卿见之代为删正且赠余曰人不可一日无友子将有吴越之役簿领倘暇孤居清署此亦子之所与周旋臭兰而敷袂者也遂纳之笥中而行题曰乙记 

　　◆题◆ 

　　题搴兰馆草 

　　○题搴兰馆草 

　　余与仲弟君节澡发属文未尝不食一牢寝一被也君节泚笔辄藻颖出余上舞象而受饩诸生家侍御独器之谓是子必先阿兄鸣乃自余乡举暨今廿余年君节尚委顿公交车顾君节即委顿公交车而攻古文词诗歌日益富杜阁下帷罕婴物务每仰屋浩叹丈夫不能必得于斯时也则何可不能必得于千古日与从弟玉成及化卿以冲镇伯二三君子着契人外卜北郭之竆巷以居辟馆小园中题曰搴兰二三君子把臂入林度无不呼酒拈韵伊吾竟日也君节诗服膺少陵及我明献吉谓二公能自致其必然之性情云既竆日之力迫欲得之余宦游既久君节每寓一诗余读之未尝不涕下娓娓有愀然鸰原枤杜之感即余归田五年每伏枕未尝不以君节诗为七发也或小有撰结不得君节讥弹则忽忽不自安以君节其才何不可芥拾一第即一第何足以尽君节才然数有偶奇遇或淹速乃君节之不以奇淹而不自竭其才以必得于千古者是则所为君节者乎余既按浙鹾退食无事捡笥中得君节诗若干首何以异坐君节案头食一牢寝一被时因思昔人有自污其名以成弟名者余即汶汶亦何可不令四方士知有君节命季弟君典校而授梓以见一斑若君节当有日新黾勉自致斯岂不过此以往未之或知者乎即余自是有埙箎之想矣 

　　◆跋◆ 

　　迩训跋 

　　○迩训跋 

　　君子终身之忧曰我未免为乡人也然周公三物教民必昉于乡历山之鳏谐孝蒸乂所至为都聚其卒以此为天下万世法传士即友天下尚友古人要以一乡之善实始基之快耳食而遗目注则其必不能实为善于乡者也家大人志在天下乃独惓惓捡校吾乡以为皖弹丸耳风气故朴僿然名卿幽人闳德雅行代颇不乏而或湮没不称沉沦荜路毋亦尼父所称文献不足者乎夫天下之广载籍极博吾不能摭拾自文奈何使吾乡先辈贤者竟落莫易世令后生小子罕所称闻而宗服也于是自郡邑志以及父老之口征所见征所闻征所传闻有一言可采一事可表者悉笔而藏之久乃成帙号曰迩训葢以训吾家及其乡人而巳伏波武侯王■〈日上永下〉柳琵诸贤莫不各有言训其子弟颜之推作家训二十篇搜罗当时法戒尤备至今楷焉诗曰君子有谷贻孙子古之人用意深矣家大人潜心大业揭厉名行尝作谱牒作祠堂睦吾宗人作桐彝二卷着吾邑节孝之大者兹训所载旁及六邑皆子臣弟友之事孜孜好学至老不休司马氏曰入孝出弟人之小行也上顺下笃人之中行也然农氓妇孺以为固然而竆神尽圣莫之能易登高自卑行远自迩是训而存之庶几哉其免为乡人乎 

　　◆杂着◆ 

　　至善堂记 
　　明均州守恒庵赵先生神道碑 
　　姚克斋先生传 
　　问李洁甫庐墓山中书 
　　三关记 
　　峄山记 
　　丁未十月过天台祭高祖祠 
　　归逸篇 
　　和归去来辞韵 

　　○至善堂记 

　　圣人之学必求其至矣学焉而不求其至即勤而行之犹半涂也精而诣之犹面墙也道曰至道德曰至德诚曰至诚圣曰至圣善曰至善譬之于水其朝宗焉江湖之浩淼也百川之滂湃也不放诸海终非其至名理晰于秋毫蹈履惇于矩矱声实加于上下不达至善终非大学而近世论者以为善不足以括性举而纷纷焉为善无善之辨其义葢出释氏以当于孔孟之指若淄渑泾渭不相混淆而洸洋其言犹河汉而罔极大学曰在止于至善有之谓耶无之谓耶不着有无之谓耶圣人言无声无臭不言无天载言无适无莫不言无义言无方不言无神言无体不言无易言无倚不言无诚言无欲不言无理言无常主不言无善孟子云良知良能归于不学不虑矣而即举爱敬仁义以实之防其虚焉以为仁义之良至善也善而至者可以达之天下如其未至不可以达于一人甚哉孟子之言与大学相发明矣夫缪焉而爱敬假焉而仁义卑卑伯术儒者所勿论乃升堂入室号称高第亦或失之于六蔽此曷以故焉凡善皆善也出于有意虽善亦私非其良非其至也贤智之士厌其有之为蔽也反而归之于无引而伸之曰无爱无敬无仁无义苐以不学不虑为最上一机而仁义爱敬薄之为初根下乘不足道夫扫有而归无与斥无而取有不亦等之乎其为蔽耶先侍御尝法语之加无于善之上者雕题也系善于无之下者附赘也且夫言无善以破有善之执似因病之药也言无善以总至善之全则增药之病也斯亦矻然砥柱之论也先侍御往矣同社诸贤共笃斯盟爰新讲堂颜曰至善学而求诸善善而求其至傥亦游泳于尽性合天之渊而不胥溺于虚无功利之壑今而后知先侍御之学是谓正学先侍御之教是谓正教独立而无所惑也巳书曰厥父基厥子乃弗肯堂矧肯构小子不敏窃鳃鳃然堂构之弗克是忧是惧今日之事所幸以勔勴前修永终令德无坠桐川之绪惟社中三益共办肯心可也乃申先侍御之说而为之记堂肇于乙?冬孟弥月而落成后有寝室以祠先侍御而旧馆规制悉如先侍御之旧葢三年无改之义也因并纪之 

　　○明均州守恒庵赵先生神道碑 

　　嘉靖庚子吾桐举于乡者二则吾外祖均州守恒庵先生及大中丞柱野先生称昆季云中丞既以第一人举寻进士高等历显仕先生竟阨南宫官郡县且艰后语曰天道无亲常与善人天之于先生何如哉先生有女三季即吾母少庄淑先生所钟爱慎择以字吾父曰是沉颖儁劭能世其曾王父天台令之德者其达者乎命之曰达卿而馆之小子镇生踰期而先生殁不克志其神宇时从吾父吾母闻大都葢先生尊人一直翁倜傥好义尝贷邻人杀其苍头者罪余庆发祥乃以弘治庚申陬月生先生质异甚授古文尚书日诵千余言操笔为文思纬淹通宿儒不能逮年十五试郡县学使者并首举补诸生十七受饩声隆隆起益发愤下帷手一编蚤夜不自休里中及支郡子弟北面先生者踬相藉先生俨然皋比津津韗麈悉神解性灵语不龌龊局脚注听者赞叹得未曾有即柱野先生亦受经拜床下当是时先生家故贫独以文受知诸长令何乃不可一干谒为帷中膏火资然竟不以片剌投偃室令蔡公尝诇一里豪不法状授意先生为脱之先生弗应也既壬辰以恩贡于廷卒业南雍又七年始荐京兆名弥高意乃弥下令陆公尝议东南诸湖听民以上下输直得自占人无不输下直占上业者公授意先生先生亦弗应公强之先生曰迩鬻湖之令出一国皆若狂某即家四壁何德意之敢贪且令君侯知下邑犹有不狂之士公为改容葢先生尝师事驾部何省斋先生省斋峻洁娴于理学自许以圣门之狂而许先生以狷先生不少让孳孳日夜扬搉玄旨所之谈屑霏霏缙绅悉倾倒大司成王公目先生以颜子先生退而辟颜乐巷妍道敬羣欣欣如也一时诸贤若副臬戴仲修辈胥出其门焉先生性至孝以一直翁老不肯仕日侍翁饮博畅其所适翁终又数年乃拜建宁令建宁于闽为僻邑先生一以慈惠清静卧理之郡太守有横征先生怃然曰令奉职无状天且灾岂其以灾民膏脂博上官颜色持不可郡守不能夺三年以最擢守均州均为篸岭冲中官羽流恣肆骳于法先生耻与争遂浩然有归志先是谒中丞章公公厉声色诮让诸同事者先生独抗颜请曰大人以礼义廉耻待属官属官敢不以礼义廉耻自待章公因识先生贤檄稽旁邑事报竣多纵舍公诘之先生曰以法绳下人可诛户可讨孰与夫宽其末而严其本桴鼓影表至理何难公益贤之与论良知至善之旨甚契而先生遂以归请矣当是时先生莅均甫三月誉甚膻柱野先生复以天官谏议显令先生少容与其间循资席望华膴立跻勇退急流较然不欺其志非深有得于学孰能及此既归卜五岭鲁硔之胜耕耘其中不干有司优游泉石以嘉靖癸亥壮月终尝曰涉世有体湛经沃史饬名矜行学之体也许国宣猷忠上泽下仕之体也抱冲养和以还天真居休之体也吾不失吾体而巳嗟夫知言哉出处大致一龙一蛇道符先民评归月旦即禄不满德胤啬于身傥亦福极向威天之未定者耶先生固有以自定矣配郜太君先先生卒庶杨氏为石母母清苦矢志后先生三十年卒皆附葬先生以兄子养正嗣为诸生孙二曰恒孙恒源曾孙三骎骎光大其将在兹吾父既羹墙先生每以懿美不彰为惧树■〈石民〉墓道令小子撰次其行小子不文何能揄扬万分一聊摭大都以识不忘且俟景行者观览焉先生姓赵讳锐字子恒学者称恒庵先生 

　　○姚克斋先生传 

　　余外舅姚克斋先生其鉴赏余小子而许婚仲氏也葢在汤饼之日仲氏不幸而更季氏也葢在舞象之日故余得周旋先生之侧三十余年其习先生最深今先生殁而想象其音容佩服其遗教嗟夫古之醇行君子何以远过孟子曰好名之人能让千乘之国苟非其人箪食豆羹见于色所谓察其所安也管宁之绝华歆也以掷金刘琎之绝孔逷也以目女华之于金孔之于女非其身有之而苐缘其手与目而诛其意故曰动容周旋中礼盛德之至此希圣希贤之极则而诚意之功大学所难也孔子曰贫而无怨难以余观先生凡其所为者极难耳先生父松苓公家日落兄四人弟一人而长者早世次者三者农先生偕其四兄与弟业儒年十五以善属文补邑诸生试辄冠于是奇先生者众而缪太君归焉松苓公殁先生曰岂以余有室而忘兄弟之寝兴乃谋授徒以其束修之羡谋兄若弟之婚既各婚而谋析箸非先生意也乃独奉其曾王父大参公及曾王母余孺人遗像与缪太君奁具往而僦居焉当是时计指而析宜亦有数椽若数亩而先生一切不问也是岂特箪食豆羹而巳哉先生谓缪太君曰吾任读子不得不任绩两人合以甘旨吾母然吾远游不若子之朝夕吾母也子其勉之缪太君唯唯乃巳食粃糠而食姑粲巳旬日不得一蔬而日进姑肉故王太君年八十安先生养而终焉长兄之孤女笄则分缪太君奁具而嫁诗曰刑于寡妻非虚而巳也先生治伏生经精研传注多发明其于举业尊信瞿文懿所著皆彬彬大雅学士考信而北面者若而人先生曰教与学宜专且勤吾不能滥人饩负人子弟居一塾坐一床累月不一出积计归省之日岁不过两旬而止业弥工门墙弥高遂自登于廪而学士列青衿者又若而人然执币丰约悉听其意即有食言而夺之不校也岁饥命家人采苹而食治畦以菽与菔家人不免菜色而先生卒不肯称贷晚乃少蓄治薄田十余亩督耕其中新谷初升悉听子弟之索有友人丧给之衣棺曾无恡焉或者曰闻之原宪亦施予乎先生曰非原宪不能施予非施予不足以见宪假令石崇王恺而在岂能易吾箪瓢陋巷也哉因自号为寻乐子先生寡言笑居终日不见喜怒色亦不臧否当世然不可惑以非或招之出妓奉卮酒为寿先生竟不饮而卧乃倮妓纳室中先生鼾如雷妓逡廵床侧而出先生辰起索一杯水而去亦不以告于人噫嘻此风即管宁刘琎闻之当必瞿然心折况晚季乎辛?余叨理天雄先生尝偕余内子之天雄衣白布单余强之帛三日即求归余曰何乃不情行千里而三日居先生曰吾自应贡耳贡之日可复过此留二日曰士君子不得志则蓬虆而行得志则行其道此即行其蓬虆之行者也国有道不变塞焉吾愿子图之且子为刑官所关民命天地之和请赠二言哀矜求审克服念历旬时余跽受教而先生行先生需次当应甲午贡乃先一年与缪太君相继病殁竟虚再过天雄之言又后三年始遣内子归为葬之先生与家侍御交自许婚以来数十年无间言今其葬实赖家侍御纪纲卒事余小子不获不诀又不获临其穴呜呼痛哉又后六年而余以台官休沐日与先生之四兄磻溪翁游翁七十有九矣而时涕泪曰吾不能忘吾崇孔也当其病业无起色余适患脑乃更抚吾曰兄病非小亟觅医诊视而自披衣强起为吾炙数十艾且煮药进曰珍重珍重兄寿即吾寿也记斯言也意其长生而奈何吾独生安能巳于悲乎嗟乎先生有富贵之德而终身贫贱人皆以天道为先生悲然而非贫贱不以显先生之德世之处贫贱而言安者不乏而有安之言未必有其行有其行未必有其意充诎陨获所不免焉以当先生何啻霄壤先生胸中卓有所自乐比于颜子不怨不尤其所安者贤于人远矣余小子奉遗教以有今日而不能为先生报又安能巳于悲平爰摭其大略而为之传以俟采风之君子观览焉先生讳希颜字崇孔学者称克斋先生年五十有九子一孙二丙辰春余内子再迁其墓于马岭与缪太君合 

　　○问李洁甫庐墓山中书 

　　人世所不能报之德三天地君父母故忠臣孝子靡盬匪懈不寐有怀至于刀锯沟壑捐躯丧元亦分义如是遂以为报德亦虚耳虽然恪乃心竭乃力之谓报也曾子曰人未有自致者也必也亲丧乎孟子曰惟送死可以当大事每读斯语惨心蹙额太息久之先王制礼惟丧葬独重且曰人子有终身之丧所以诏天下后世法程至远风会既流礼教澌灭迄于今日尤可怪叹诗曰昊天罔极岂区区三年衰麻所可言报也者衰麻缟素亦以明人子负罪引慝不能一日自容之意诗曰鲜民之生不如死之久矣无父何怙无母何恃意政若此今且目衰麻为寻常饰缟素为观美外被单布中乃重帛帛且购其精好者车葢帷帐亦复鲜丽遇庆贺宴会俨然易衰为墨周旋其间剧饮大嚼谑浪笑傲优俳博奕略不少忌谒官府走他郡邑请公事望尘投剌略不少讳蓼莪不咏于口哀怛黯淡之容不征于色间一执礼自文不过却上坐彻茵褥易金玉杯荦为瓦器不掷枭卢数者而巳耳不亦放饭流歠而问无齿决者耶制以二十七月而阕今且屈指预治采服以待不能少缓须臾招摇过市矣孔子曰女安则为之又曰是可忍也孰不可忍余甚悼焉葬则不一二日即崇封而归累月经年不一再往其最惑者闻堪舆言不难岁月暴露以俟兆域闻浮屠言不难入于饿鬼地岳以求超度又不难今年度之而明年复入之也凡此皆风俗之下也先王制礼以维俗今人循俗以掩礼礼则兴起人以不可解之心俗则陷溺人以不可为之事泥俗而心益薄败礼而事日非又安望其庐墓行古道其人哉诗曰庶见素冠兮棘人栾栾兮劳心抟抟兮正以今人不能行三年之丧而庶几于贤者一见之也往吾桐檀孝子郁庐墓后数十年闻舒城胡静山先生行之今又数十年矣巳酉余自越归家大人为言李洁甫者父若母以戊申春葬龙湾山中即庐于其墓今踰小祥矣静山学问悉自庐中精进李君其高足弟子可谓不负其师余闻而敛袵欲从山中一问讯焉因写其所感怆者以贻李君且以告今之人使知乡党中犹有居二亲丧而行古之道者 

　　○三关记 

　　制三岁则直指受命阅龙固倒马三关三关者内以障真顺诸郡而外去宣大两边不三百里而近葢要害也甲午丁酉余皆从直指后获揽其胜云夫世之谈形胜者畴不侈言太行而三关其支也远者姑无论论其境以内者南葢自锦绣堂始道从内丘入而鹤度岭黄榆岭蓬鹊山玉泉达活泉太子岩最又北则故关娘子关故关者修陉关之旧也今曰固道从井陉入而苍岩凤凰九寨封龙山檀山九女峰十八盘泜水鹿泉珠洞最蓬鹊有庙祀扁鹊志曰赵简子赐鹊田四万畮于蓬山下苍岩有寺为隋妙阳公主持戒所有化身嘉树交错景色崛礨父老以伏腊至者并隆焉檀山有穆天子驻跸遗趾太子岩有虢太子所居石龛泜水即韩信斩陈余地葢至于井陉内丘诸山蜿蜒逶迤多秀拔然望见太行之椒不十数里许故称大麓娘子关北为龙泉关关西为长城岭今中江陟其巅叹曰壮哉山夫非赵代之所襟喉者耶矧五台岪郁盘道殊绝其为缮敌楼示三辅观楼东向高七十余尺广倍之弘敞佳丽甲于诸山其下龙泉寺慈圣皇太后建中有殿四面皆楼峙五峰溪绕其前余视其地滋信以故阅者尝首莅龙泉北行穿六岭吴王峡而嶙峋者为茨沟岭或曰即太行脊其下为营城参将驻焉道自阜平入龙泉之西南为秋波堡堡有寺今废山高溪溜秋更多致故以名道自平山入亦龙泉辖茨沟而东出牛邦口即山西境然以通狼牙倒马径可簥于是遵山谷以行至于曲会寺又至于上寨顷之万石崔嵬三峰独秀是为狼牙岭又北下至于走马驿耸然而駊騀者为插箭岭插箭者故宋团练使杨延朗所遗迹也今有祠岭以外原野旷衍无复险阻所谓去宣大而近要害者欤询之故老曰土木之岁躏紫荆掠岭下西抵吴王峡庚戊再入岭由跌马崖而去岭东为周家堡南为倒马关被山带河甲马辐辏参将驻焉有白石山五枝山纱帽石佛子崖虎伏沟香岩诸险而白石羣峰如出木菡萏叶叶浮动佛崖虎伏峭然壁立甚崄巇其北连紫荆易水其南则军城口下入曲阳矣曲阳即古曲逆有北岳庙极宏丽祈年阅边皆祀焉总之起西南趋东北■〈山集〉■〈山业〉迂回不啻千有余里屹然燕京右臂其诸胜靡得而数云其隶大名道者第锦绣堂十二口九墩兵八百以一百户领守御居顺德其隶井陉道者则关四堡二口一百六十六台一百九十九墩四百八十有五主兵官军七千一百三十四员名在戍客兵操余三千八百九十五员名在各卫马??马六百五十有九器械一百六十二万八千六百有奇牙制棋布距险分守以参将二人均领其事辖守备二一居插箭岭一居真定把总三则龙泉固关狼牙也守御千户所一居倒马岁饷司农银计六万为率以险若彼以兵若此讵不称桓桓整齐犁犁具备者哉或者曰军即古细柳周亚夫备胡营也故犹有存者然西安有细柳原此何以称焉及至杨团练祠问其所以守关捍契丹处父子所以死事指插箭石晒甲石挂袍松诸迹葢低徊者久之彼其能以一夫当关为山川重者也吁嗟乎山川重人耶人之重山川耶国家急边厚土过汉宋甚远其必有继二将军而争烈者而予寔望焉阅既竣述所覩闻作三关篇以志其槩 

　　○峄山记 

　　往公交车之役望峄山巉岩甚也意其石与众山无异辛亥夏始一登其石皆如水中浮濯泽而文圆者如卵而累方者如础而迭巨者细者势相撑倚凌驾为洞为壑既玲珑复曲而深万状具备斯大奇也石矣中多土多泉多嘉树又其奇也时旱候吏为苦余苐从观风亭览诸磥砢遂历邾公祠过逍遥泉泉以歊蒸故不盈一坎乃上入圣像洞葢薛给事刘太守所雕夫子像也再至峄阳观孤桐在焉桐虽朽尚存丈许然以四大石四面为壁方广不数武桐窍其中造物之为此殊巧也又上抵衲云庵庵左一壑峻绝不可窥僧为栈道以渡憩其室须臾而下乃前羽人问诸峰之胜对曰山顶有五华峰五石如莲华临风欲动状然■〈石果〉砢未易攀东有白云宫多绯桃旁一泉仰出号圣水虽熯不竭稍下有僊人宫有覆釜洞釜一石耳下可坐千人有钟石丰下锐上旁三石夹而悬之去地尺许皆其胜也下为纪子城或云即邾子所迁故址地里书载秦皇乘羊车勒石名曰书门殆不知其处既抵邑署复得于相国所作游峄记读之大都与羽人言合而多羽人所未言者如丸峰冠峰丹洞砥石之类然余所游览诸处又轶而弗载何也益以见兹山之奇矣 

　　○丁未十月过天台祭高祖祠 

　　维皖公之峻矗迭龙眠而厜■〈厂外义内〉肇我祖之浚祥表望国而为仪撷芬芳于萟圃肆文葩之陆离洊扬澜于道海屹砥柱其巍巍抗皋比于郑席静风月于谢帷辫孝友以为鞶宇仁义而幽栖均脂泽于犹子挥金粟其何私迨领荐于京国甘蓬虆而烹葵耻请谒乎偃室矢劲草以不靡繄我族于桂林相蓊郁乎樛枝断事沉江以完节侍御撄鳞而蹈危黄门委珠以谷隐冏伯揽辔而飙驰惟我祖之继绍即家庭而切偲务矜慎以月旦俨趋步于宣尼勉绾绶乎百里爰昃食而宵衣首省刑而薄征奠袵席于疮痍溉菁莪以时雨凛暮夜而畏知刬豺虎于啸聚解刀剑而耘耔弹琴不下于堂皇民皞皞其恬熙岂劳瘁以霜露留天台之永思橐仅余于八铢??敛其无以为资舍玦玉而废市竞图像而含凄申俎豆于新安伤涕泪于岘碑既五朝而百年采定论而专祠岂兹土而惇庞抑同然乎民彝且瞽宗乎乡社迄并祀乎于兹非老成之典刑可两地而无疵年有促而实延名以久而弥垂起黄泉于白日想箕裘而遐追徼灵宠以按越瞻遗迹而歔欷馨黍稷之妥侑谨斋沐而陈词惟阴隲其骏奔共王命以无违植台人于丰殷犹恩斯而勤斯嘉肸蠁于春秋媲华顶之与齐 

　　○归逸篇 

　　夫生死之际大矣生曰寄死曰归葢圣人之达也圣人以为归故殀寿不贰自处常逸而亦不遗子孙以劳世人反是其所经营而求者非其异日之逍遥而归者也自处尝劳而亦未尝遗子孙以逸何不达也吾于是信我先君其达者欤甫五十即卜寿藏于枞阳之莲花山手定其穴廿有六年林木蓊茂戒余曰精神所注体戈斯安异日必葬我于此乙卯冬余兄弟因以遗命襄其事礼士踰月而葬大夫三月诸侯五月不葬者即三年服阕亦不得释衰然则先君贻谋乃自得所归而遗余子若孙以逸是所称达者也吾邑盛司徒自卜投子山赵中丞卜石鼓山而更伐石立表结墓吴太史卜鲲池三君者皆所称达者也礼国君即位即治捭治山陵岂非预计以竢异日无愆于礼今世士夫终岁矻矻问田舍必腴必华死之日曾不得一坏以自覆举遗骨而听之子若孙彼子若孙即贤即贵即富即多而或靡盬于王程或龃龉于家计或荧听于时师殚心力图之不能速购延数年或十数年暴露于山椒水浒无可奈何是向者矻矻华腴袛为子若孙娱乐之资而毫无补于七尺之急天何左也余重有感焉癸丑丰城黄山人为余指浮渡戊午贵池王山人指白鹿余并爱其山水并因其旧室葺治之为考盘之居百年衣冠则愿藏白鹿以其局势宏厂法度颇合且与枞阳邻近可随侍先君招呼于白云颠也庄生有言上为鸢乌食下为蝼襼姇此亦何须拣择惟是体受归全还我二人倘不然者比于不孝故厚葬薄葬君子两讥焉吾侪酌于时度于力揆于制得为而为孟子所谓古之人皆用之此也以余謭劣猥蒙上恩拔置西台自通籍至今三十余年居乡居官幸无所得罪此后之日不可知而从前之日皆上赐也即今之卜地亦上赐也且令吾子若孙异日藉以计时襄事不愆于礼余即何敢自比于达然死得所归而子孙不处于过劳岂非快事耶吴太史复作鲲池立信篇大都虑拙眼之异议绝妬人之觊心虽事之未必然而亦预为未必然之画洵非虚语余亦仿之略述所由戒吾子若孙异日必葬我白鹿以吾配姚孺人附于山右焉山本程氏鬻于他姓今次第而得之并得长河约山左右种木必拱抱卫丘陇其宇为祠宇前亦可木宇后苐种竹以木高必参云而竹不过二丈而止不蔽明堂也河地二租并田租三分之一供岁事修葺之需其田租之二则给子孙佐诵读冀以光显吾志各不得纷更迁改违吾戒令也天启二年夏将应诏北征乃书于卷少选并勒于墓傍之石祠所供者即吾像出丰城胡匠手甚肖钟鼓炉瓶皆具择谨厚仆人司之然语乡人宜曰梓潼祠 

　　○和归去来辞韵 

　　归去来兮世路多岐将焉归人生洵有以自老岂物喜而巳悲慕往哲之高蹈旷千载其可追纵羽铩而泥蟠皎独是而无非绝弋慕于冥鸿谢缁尘于素衣卜所居于清浊钓几先于彰微日月不停如川斯奔谁云大隐浮沉金门种种头颅故吾猫存寂寂敝庐维琴及罇览止足之遗诫共桑榆之欢颜引炼形以自陈怡善疴以小安畏羊肠以回车快蠖伏而掩关既屏迹而寡营亦纵心而远观或禾木乎把臂就有道而往还罗清泉以箕坐吸飞觞而盘桓归去来兮繄造物之与游薄世味而无膻即闇然其曷求且踽行乎适志奚羣小乎烦忧悦童冠之雅咏课农人以春畴朗朗明月荡荡虚舟盻白云于江汉听黄鸟乎樊丘欣载阳以东驭阅大火之西流偕物候而推移彷司空之行休吁嗟乎四岳九牧非其时高车驷马不可留胡为乎懵懵安所之主恩罔以报衮职虚自期望箕颍而仰止缔沮月而耦耔搴泽兰以共芳维谷驹而言诗永桐溪乎薖轴踵彭泽其焉疑 

　　宁澹居文集卷之四终 

　　●宁澹居文集附 

　　祠堂续纪 
　　续置祠田小引 
　　祠约 
　　二垄纪事 
　　桐川会续纪 
　　续置会馆颠末纪 
　　新堤记 

　　○祠堂续纪 

　　方大镇曰古宗庙之制自天子至官师各有等初皆称庙汉以后大夫以下不称庙而称祠祠者春祀也故以命名我方籍于桐二百余年列祖贻谋甚厚而我先君始建祠堂成列宗之志于是议以为世受国恩为大夫宜仿古大夫三庙之义立三祖木主于祠始迁者始有封者始有爵者正始以立名缘义而定制后虽有作莫能损益焉祠制既定则议规条议宗法议田议祭议碑吴中陈观察里中何太史各为文表其事载在前纪不啻详矣乙卯秋小子始佐族长为政一切务因无所损而稍有所益田则倍之约则申之陇则察之前籍所未载嗣而葺之而奉先君配穆室之西亦曰始建祠者皆宗人一本之深心家政百年之永计不可无纪也文武之政布在方册推而行之存乎其人从兹以往监于成宪孔曼且硕惟贤子弟之继序而仔肩矣是为祠堂续纪庚申长至日书 

　　○续置祠田小引 

　　先君子既立祠堂乃置祠田于平坦尊祖睦宗甚盛小子仰承德意每欲有所推广当先君子不豫尝面陈此衷以为荷大人诒书锡我土田手泽所存不敢不守愿如其直若干为我大人推广德意先君子首肯称善顾以侍药仓皇未能遽就而先君子永诀矣吊事甫竣即为此事谋而况宗人复迎先君神主人祠又何□□□□不急为图也于是觅得姚氏田于十里铺与平坦相近便于管理其直凡百八十金有奇其租岁取谷二百六十斛钱三千输之祠堂为祭祀赈助之用嗟嗟心长力短惭此涓滴然水木追思箕裘继绍聊以表一时一念于我宗人尚有待于后来者端未艾也田界亩数具载契书并岁出入之目俱录于左 

　　○祠约 

　　礼有五经莫重于祭夫祭者非物自外至者也自中出于心者也心怵而奉之以礼所从来矣祠堂之设事我先祖为报本之图因以睦我族众表一本之谊祭期祭仪成规具在始未尝不肃而今稍怠焉有其举之莫敢废也不亦严乎沭必弹冠浴必振衣兹其时矣敬饬诸条于左 
　　计十二款 
　　一岁祀不过清明冬至二举举之日不过卯辰二时计一岁之内仅用四个时辰工夫以表尊祖睦族之志为力不烦亦不过劳何必偷此须臾之闲甘蹈失礼之戾凡我子姓即乡居者并宜按期到祠何况城居又何况青衿礼义由学校出身列学校而礼义不讲非所以令众庶见也且诸前辈有踰六望七者即吾辈亦踰五望六犹不敢不竭躄以趋而后生小子顾高枕而罔闻岂所以明礼义称门风也哉以后二祀务期齐集果有不得巳之事或有病许先三日白于户长通知户众其无故不到者听户长议罚请罪于祠堂 
　　一礼生各有专司照旧分派今立司簿一人与祭者各登名于簿以便稽考 
　　一与祭子姓各以本等服色学校者不得槩着行服公然自便且行服青中蓝边者亦系有爵之服无爵者宜用古深衣之制不用蓝边也今称行服即会典忠静服也深衣以玉色布为中青为边 
　　一祭日定以五鼓取齐黎明行礼古云夙夜匪懈又云辨色视事不独献酬以早办而易齐抑亦心志以夙兴而更肃在户长督之 
　　一唱礼者宜缓行礼者听其声尽而后起伏则节奏不至于急廹而起伏可免于参差 
　　一排班宜整尊长在前卑幼在后昭在左穆在右不得搀越 
　　一年长者或小恙者不以筋骨为礼听其先行四拜 
　　一后至者须在傍立定俟大众礼毕肃容向上四拜不得插入班内混不成礼 
　　一雝雝肃肃奏假无言诗书所载良有深意凡祭之日自始事迄于亭馂俱不得喧晔笑语失于不敬尤不得争辨是非失于不和往有犯者今宜切戒 
　　一仪节虽有旧本宜为删其重复酌定成规不简不烦另开于别单 
　　一陈设省牲享馂讲书等规俱如旧 
　　一清明祭后一日议择子弟之俊者会课校阅曾一再行之矣此后在户长酌定 
　　附一款 
　　苏子有云夫民相与亲睦者王道之始也其道莫始于宗族而事权必归于宗子今祠堂大小宗在焉宗子幼穉属之户长乃众心既涣约束颇难叔侄兄弟之间容有事或参商小言相谪者宜观一本之义孝弟之良自为转移自为区处必不得巳许白于户长于祠堂商量和睦不可轻讼官司败坏宗谊至于先陇所在祭扫原有期会树木各有禁例统在户长查举倘缺礼者斩木者各如约治之甚则仍闻之官司不贷○谱牒自苑马祖修纂迨于先君辑定意法两善亦既整齐矣认宗一篇语更厉焉近者颇有妄认之说如瞿塘方士伟者镇且斥之去颖州方良铨者又屡屡求附镇与之书曰不腆敝族处桐子二百余年谱牒井井皆先君所定虽有迁自休宁之文而世远无稽不敢强附华宗在望非不欲倚玉之为荣而先君之言载在家庙垂示子孙不佞诚不敢遽违先志身为厉阶也尊剌称名敬壁之使者人有言曰彼来认宗自处卑幼之列何妨受之彼称名于我者虽卑一层然于我子弟则当尊之矣我于彼父祖又当尊之矣何益之有岂亦怜其筐筐希其门地耶浅交而渎宗徇名而忘本此先君所厉禁也若寿州方公孩未则手检谱中认为三世讳礼者一派此与泛泛者不同然先君虽听之未尝遽载谱系亦犹行古阙疑之道焉若野狐之事先君曾往问之彼有西乡方姓者云此为明二之塜伏腊不缺因欲认宗同祭先君归问镇对曰我方可认以为祖必无主之塜耳彼方安得认之以为宗彼方既认以为宗则有主之塜矣我方安得认之以为祖先君曰善遂为定论尽破疑城后之继者慎无妄附为宗谱羞也因并着之以昭我考之盟 

　　○二垄纪事 

　　万历戊午之四月有盗我二世祖主簿茔木者迹之不可得宗人曰必余文学观吾之仆以曩者争疆之故肆是毒也观吾力辨之社友张岭梅亦力言之而吾家玉卿叔氏以其所亲王习之申言之从和议定界茔后及左右俱立栏墙茔前至田之畛计乔木四十八株更以次第种松庶几异日蓊森称世丘矣闰四月廿五之夜有盛氏兄弟江若海者忽以十岁殇子葬于六世祖赠御史茔后山麓旧有二塜遂破其一玉卿叔闻之鸣于众共推邻周文学养豫告以大义海亦悔言当迁去而故迟延不肯迁竟讼于邑讼于监司时王侯署云月山为方氏祖坟久矣安得突伺盛宦必不纵此或愚民不知而犯耳仍着公处为妥及方伯菊泉公自南都归颇有惑志亦有言继而登山周览慨然以为此果方垄之背又其项也盛氏岂宜拊且扼也哉吾家捡得正统四年老契疆界甚明而少卿老谱今先君谱又载方与时中方与华华葬陡岭山祖茔之后即二塜是也因方怀坦传语竖碑于塜立石于界而迁其殇于他所事遂平夫盛刘方三姓共此月山而盛有其左隅不及十之二刘介其中不及一方则从中至西前后皆有几十之七矣盛茔莫尊于孝廉五槐公计其葬时当在正德之末我方莫尊于赠御史府君而葬时在正统之初即与时与华二葬亦在成人之中是我方先盛而有此山者六十余年而山趾之田皆我方有山界相距不下数百丈盛安得妄意而争之是两役也仓攘凡四阅月而卒赖以平则掌户事汉卿叔及玉卿叔之劳最多焉不肖镇寔与其事乃记之而告于众曰古之葬者各有兆域所以明族类重根本示不忘也堪舆之说行富贵之想炽想则求求则忮苟可以利于巳即不难伐人墓析人骸攘臂而窃之夫王制掩骼文德泽枯今乃与化者夺一抔之藏以为福田锡类之谓何而为人子若孙者其能甘于味安于寝耶有必争而巳耳故诒孙谋者莫若尊祖德尊祖德者莫若笃宗盟笃宗盟者莫若锡尔类诒谋慈也尊祖孝也笃宗敬也锡类仁也仁以广敬敬以成孝孝以昭慈不易之理也吾宗子孙徼灵吾祖亦既绳绳而蛰蛰矣启疆之衅犹不免焉此未可尽咎夫人也或者宗盟有阙欤春秋或失祭欤或祭而阔略欤樵采者或不时欤附葬者或未碑欤或多而未禁欤一蹶一便一废一兴治蛊之道利于先甲故愿吾宗人共图之定祭规而严后至之罚时斧斤而严妄樵之罚禁附葬而严封守之罚三者是今日之要所以妥二茔而诒百世之谋其在斯际矣并列三款于左附新谱先垄编后时为八月既望 

　　一议二祭 
　　一议丘木 
　　一议禁葬 

　　·一议二祭 

　　清明岁暮二祭断不可失鹰窠树路独远仆马饮食之费多当派八股有力者领其事贫者不与焉而总稽于户长立牌轮流十年一转失祭者必罚月山近而有祭田之租事惟户长领之城居者佐之过期先十日知会具酒三席自孙家园而道观山而月山每股一人与焉不如约者罚 

　　·一议丘木 

　　鹰窠树茔乔木计有四十八株矣此后新栽松栢必蓄养成林不可妄伐月山山广树亦茂山前者人有戒心山后者恐有二念此惟守茔者之责止许削桠供爨不许擅破金株而总其责于户长 

　　·一议禁葬 

　　依祖而葬世固有之然多葬者反为祖累鹰窠树界虽定而地犹窄其封禁不再葬久矣月山地稍宽然山后为龙脉所自来万无多葬之理山前计十八塜亦巳累累矣此后宜封禁不可再葬违者听户长议处其先葬而无碑者各宜补之而议者又言东西二龙眠及三峰道观山并宜申禁不再葬众以为然附于此 

　　○桐川会续纪 

　　方大镇曰崇实会纪者先君明善先生手笔也□复续纪何也礼有所因亦有所损益葢其时也所因者不纪胡以传后所损益者不纪何以承前余小子缵先君之绪一切不敢不因而亦不能不损不益则必商榷于同社请正于社长又不敢以独臆妄为损益也由今较昔损少益多由此以往当亦如是庶几会事不致失坠余小子藉手以报命九京赖此帙存焉然此帙成于庚申庚申以后可增入者因时增入诸君子其亦式于今日之言不愆不忘固所愿耳中和节书于至善堂 

　　○续置会馆颠末纪 

　　方大镇曰先君既立会馆并置周氏庄为会田及诸器具书籍公之会众始终条理载前纪中亦既备矣癸丑秋镇自大梁归先君执手语曰美必久而后成道必守而兼创吾意欲与汝共图会事镇唯唯乃暂损赀六两为请　先师木主制龛及炉瓶以十二月念三日迎入崇实堂之后寝会友欣欣向往矣甲寅春乃议改剏并毁旧馆而新之而基地苦隘馆北邻则镇昔年所鬻于赵氏者愿捐于公而更助之赀先君曰余以小朱庄田价可百三十金亦愿捐于公听其鬻之为剏馆之助遂于六月廿三日手批出契归于会长张道卿诸友公藏之而先君病矣镇侍药仓皇日不暇给乙卯大忧越百日乃理前议鸠工庀材成先君之志不毁旧馆以明繇旧而特剏新馆以表维新新者前门中堂后寝而众议以后寝祠先君以中堂集会众肇于仲秋之初旬落成于仲冬之下旬凡四阅月木石诸费计二百七十金有奇钟鼓炉瓶器具之数可二十金有奇基地价值及修理旧馆可百金有奇苐支会租十七金余皆金独任而朱庄田仍留而不鬻以备会中供亿之需荒歉频仍度支弗办宾客祭祀会课诸费则又镇一一为之区处矣是役也屋新而田存先君所谓创为守久为美者虽不能光而大之亦庶几乎无所辱命自揣僻乡薄力颇惭固陋惟吾同志相与仔肩维怀永图耳基地西界祠后天井中心东界河南界旧馆北界祝氏风火及墙之址各不紊是以续纪以垂后来从兹以后日新月异近荷当道留意次第嘉奖兵道张公题为鸣鹤书院盐院龙公慨然檄郡捐帑八十金为会田资予不佞亦另捐廿金为供亿资馆前河堤屡出锱铢修筑而无成者龙公及王侯帅董诸君捐七十余金克底于成绩皆馆餐之盛心菁莪之雅化其曷能谖统俟异日另记 

　　○新堤记 

　　东河之议堤葢昉自盛司徒公云然其时未议城先议堤堤凡三筑而后成自东门而南下及于向阳门而止凡一百余丈鸠工累石屹屹岩岩民之濒河而庐者免于鱼鳖之忧自癸亥逮于今六十年无恙伊谁之赐乐成虑始殆亦有别也哉丙子成城后十年河伯西徙庚子甚戊午亦甚东门而北向阳门而南向未筑堤并受其虐决去地凡数百丈漂去庐凡数百檐祸最惨烈况崇城在望官民攸赖今日之堤尤城之卫也而去城亦不数武修筑之诗尚可泄泄哉辛角蜀刘侯在事愀然与百姓同忧修筑数十丈工未竣而侯迁去遗其工以待后人而吾党绰有同心又万万其不可委而弃之者矣于是告于王侯于监司于郡于鹾台而鹾台龙公径捐帑二百金侯亦捐六十余金不佞大镇亦损六十金但择其要害两叚急令筑之上一叚二十丈下叚六十二丈使里中长老吕宗望程万里及厮方魁三人督其工肇于孟冬迄于孟春凡四阅月报竣葢德念笃至惟当道之宠锡而议论则心师于前贤之旧水患则目击于今日之甚非其得巳而役之者也初估每丈可工价六两有奇今苐约四两而足是费颇减工颇增庶几不负公私之望而逭于百年之责矣是役也先是吴工部公与不佞共之而工部初议牮小敛于众十余金仅成一牮而罢未能御其溃也最后乃议堤堤幸成矣并宜纪其颠末垂之长久诸老曰鹾台捐助独多一檄语意独恳切殆不可忘遂命之曰绣衣堤然此外尚有二三宜修筑者物力弗办后来修补之费议亦未及姑以俟之后贤既三年幸无恙辛酉夏馆之前乃有沙出焉近且成洲矣 

　　●方鲁岳先生宁澹语 

　　读桐川方鲁岳先生论学序 
　　卷上 
　　卷下 

　　○读桐川方鲁岳先生论学序 

　　海内学契神交最难不佞神交方桐川未知世学有定也先生神交不佞则自朱子文序始都门奇晤得读宁澹语集首提至善为宗谓至善无所为而为不是至善有所为而为以此明义利公私即以学术邪正分儒禅以治术诚伪判王霸录拙序严理欲之辨为证脉络贵醇宗指贵正不欲毫发搀和精心合读以义理为性命不以精气为性命以道义为世界即事是乐不以苦海为世界必欲空之谈生不谈死谈人不谈鬼谈义理不谈报应谈礼教不谈彝俗深言无我以天下归仁不以天下归空为无我深言无贪无执不以偏空成贪空以偏无成执无此先生辨儒禅最精语学人全副心肠都着世味浇透必将道味换却此味食色旧习固是难除功利二字尤其病根朱子极辨陈同父之人管仲为涉功利于名利中特取名教名节欲人惜之却戒周旋车情浮沈时局不谈圆谈方不谈通谈执不谈变谈常不谈广大谈曲谨不谈玅胜谈下学此先生辨王霸最精语先生取象山不取其徒慈湖谓为禅习取阳明不取其徒龙溪谓是禅宗此自特见不喜晚年定论深恶诋及朱子不喜摭释搀儒儒罗百氏更恶醉心儒术诋孟及孔此尤归一正见言但得同志即为同术不必因异生辨此语似宽更言学者从入究竟必求正大旁门岐路必不可由此语尤严谓人大病在自是自尊去骄去泰为中为和胸中堂堂正正阳明不杂阴暗是阴阳明暗即邪正诚伪之分邪正诚伪即儒禅王霸之辨也窃见缙绅以禅学进禅风日隆以禅学退禅风日替以儒学进儒风日隆以儒学退儒风日替非禅学为功利之藉儒学亦功利之藉乎儒王禅霸身儒王口儒霸宁独儒禅不明王霸因之而不明即专门是儒儒中王霸尤不可不明先生不独辨禅业已身儒不佞何知特表而揭之以告同志此学者 
　　天启癸亥秋季豫章刘洪谟撰 

　　○方鲁岳先生宁澹语卷上 

　　古今论学者不一要在清其源正其本壹统于孔孟之道源清然后千流万派从兹皆清本正然后千枝万叶从兹皆正内圣外王其至善之宗乎莫不尊亲则无所不统矣 
　　学者见解不能尽同师说不能尽同但褆躬缮性肯向礼门端立义路勤行即为同志即为同术若因异生辩因辩生嗔学则下矣 
　　不说人所不能行之语不行人所不可言之事此为毋自欺之第一切巳者 
　　既扫道理又不学问事事不中节但曰吾不自欺此则并毋自欺三字而窃之矣故易经以无咎为公印孔门以好学明善为正印 
　　性善之宗吾儒正学近日吴下关中俱同此指家侍御亦同此指书曰有厥善丧厥善诸君子所称无善者无其有厥善之心而巳矣善而无善可也无善而无善弊何可言 
　　圣人之道尽于成已成物于何下手于何究竟惟止至善而已至善者吾性本体也于此下手是以本体为工夫于此究竟是以工夫合本体 
　　明德本来万物一体亲民作用一体万物明亲不作两橛即止至善 
　　我能通天下为一身天下亦通我为一身我能通万世为一身万世亦通我为一身是谓无内无外无古无今之学 
　　孟子言性必言善又言仁义者何也单言性犹空也言善而性体乃见单言善犹空也言仁义而善体乃见故七篇之中谆谆反复惟是居仁由义四字所以发明良知良能之蕴而直接大学至善之宗也 
　　孟子道性善矣不曰善知善能而必曰良良与善其有分耶凡善皆善也虑而知学而能即善也非其至也不名曰良不学之能不虑之知出于天而非人出于独而无对出于性而非情是名良是名桎善至善之体人人具足在在克满时时现前但征之孩提之童斯亲切而明着遡之爱敬仁义斯真实而不虗故明于仁义之为良知良能又明于仁义之出于不学不虑者始言良知良能而止至善之说始可以无可说矣心与天地同根而身始于赤子赤子亦非纯性也下地即嗔见乳即贪凡其知识渐开者皆欲也惟爱亲一念长而知敬圣人名之曰仁义此真先天之良昧灭不得者也则可名之仁义即是无可名言之至善人因假仁义者而扫仁义之名以纵嗜欲之实夫岂知假无所得之弊更百倍于假仁义之弊耶 
　　近溪先生言由仁义行者与行仁义者判为两种学问可谓独勘千古矣夫由仁义行者无所为而为至善之学也此吾侪今日所从入之门异日所究竟之室 
　　学须默识本心默非无语识非强记惟在当下返观此体有为而为者耶无为而为者耶灼然明白毫不掩饰是谓良知理会既久自然纯熟无我无人不厌不倦一以贯之矣曰本自如此者欲人忘其情见而今以本自如此恣其情见葢由嫌默识学诲为近于着意而不知着于善不可为之着意也 
　　人非有二心也循理之谓道心从欲之谓人心理至微欲则危危者殆也精者严于人心道心之辨也一者一于道心不二于人心也一于道心不二于人心以先统后则人心化为道心是允执厥中万世正学之胍斯其鼻祖 
　　虞廷曰中夫子增一言曰庸中者体庸者用耶庸者体中者用耶体非虗无用非实有无声无臭之天实时行物生之天不闻不覩之性即庸言庸德之性初无二体亦无二用近乃强而索之旁而通之禅宗丹诀附于未发之中夫两家之说夫子岂不能者能之而不为圣人所以正学胍也中庸二字对隐怪二字依中庸者必斥隐怪矣 
　　喜怒哀乐未发谓之中此子思注虞廷中字从性命源头说出直接二帝血脉 
　　周子不独言仁义而必言中正不独言刚柔善恶而必言中此又从中庸得来直接子思血脉为宋儒首欲参无声无臭之天必观未发之中欲求未发之中当寻不贰之物故曰圣诚而巳矣此周子所以注中庸也 
　　人心自少至老自朝至暮无一时不发亦无处不发安所得未发者而观之但时时发者实时时未发者也处处发者即处处未发者也不分动静语默起卧共独皆此未发之体之所贯皆此大本之体之所达也 
　　人情大都所发过处多不及处少如花之发必不能复含如矢之发必不能复收子思佰言中节不复言文总以节其过而巳即或有所不及亦属过也然发处有过即是未发处有过发果中也过亦何过此学者所宜致中也 
　　水本下也平而下之且荡而成纹峻而下之必喷而成声此以知激不如和峻不如平诗曰既和且平可谓调理性情一法 
　　独者性体也无静无动无上无下无内无外无人无我尸居渊默大廷酬应何莫非独即亦何莫非慎工夫既熟光彩必透畅四肢发事业岂有二焉匪曰块然而株守冥然而啬面之为慎也干之美利不言即坤之正位居体美在其中则慎与美非二也龙惕公曰使竆世皆水指何为水纔有陆地水始可名中庸言戒惧唯圣人常戒常惧无有畔岸故不见其戒慎众人放逸而戒惧始形则戒惧者固天命之性工夫本体何尝有二 
　　孔门传心之诀不越礼之一言孟云盛德之至不越中礼一言礼之为礼岂曰形器辅氏云不言理而言礼者理虗而礼实也朱子云一于礼之谓仁 
　　紫阳之学主于居敬竆理然非紫阳之言也延平曰默坐澄心体认天理明道曰天理二字是自家体认出来又曰今日教学者只须用敬居处恭执事敬是彻上彻下语葢紫阳之有所受之也 
　　竆理者非逐物而思如悟竹之说居敬者非闭户而守如面壁之说葢居仁由义归于至善时时良知之谓竆理时时竆理之谓居敬紫阳之善承邹鲁也 
　　孔子之后孟子一人荀卿故非之无论也温公君实亦作疑孟李公泰伯作常说郑公叔友作艺圃折衷皆以相诋而常说独甚余隐之作尊孟辨朱子采之一一剖析其说夫孟之为孟皜皜乎中天岂问毁誉而朱之有功于孟顾不伟欤近如李氏诋性善之指为死法不通之局如祝氏诋为纵横之流较常说又甚焉假令朱子见之当何如以立语也 
　　刘工部有言朱子之学在严天理人欲之辨迹其生平兢兢自卫与其所以攻击者不出此意读其荅柯国材书则知天理自然非高非卑非近非远人心无常不可自决也读其观心说及大纪二篇则知释氏之差差在恶此天理耳读稽古阁记则知晚世俗学之差差在不讲此天理耳葢其四十以前如存斋记荅何叔京二书专说求心见心犹是驰骛玄玅未悟天理时语四十以后注太极图说辑近思录乃悔前非年近六十注论孟学庸益加精进此时议论加意磨勘于正谊明道中犹防计功谋利之私而刮之剔之淘之澄之务底于平不敢以己私少戾天理故年踰七十病将革矣犹改大学诚意绝无私护意此其颠末苦心也先生每提此篇为朱门知巳不独功臣而巳而晚年定论一编却似多增一番公案 
　　学者大病只在共覩共闻处驰求不在不覩不闻处着力或时昏昧或时放逸人欲日长天理日消何曾戒慎何曾恐惧而更为之说曰若纔起心动念戒慎恐惧便是矜持太过便是违悖本体此说一出所谓不肯医病更欲败坏药方者也不欲为正知见所障者竿头神化也普世皆天理古今皆至善安得有障不覩之覩是为真覩不闻之闻是为真闻覩而不覩是真戒慎闻而不闻是真恐惧戒慎恐惧总不曾于不覩不闻上加增些子 
　　朱注存天理之本然遏人欲于将萌二语首宜理会不可局在言下天理人欲不容并立未有天理既存而人欲弗遏者亦未有人欲既遏而天理弗存者本无二心安有二事惟是以存天理为主意遏人欲为工夫即孟子所云先立乎其大者其小弗能夺也此第一义也若以遏人欲为主意以存天理为工夫则明道先生所云规规外诱之除将灭于东而生于西也落第二义矣 
　　问理障欲障之说眼喻何如先生曰瓦砾金玉屑贵贱不同总属外物原非眼中所有皆眼障也苐可以喻欲不可以喻理理本性中所固有也理安得有障见理者为之障耳既落于见即同于欲故声色名利喻瓦砾意见情识喻金玉屑仁智之戾于君子之道者情见之祟也而道曷恙焉于此毫厘体贴未精必将误认情见以为天性处处皆是又将误认天性以为情见处处皆非学术混焉而莫知所从入矣此世眼第一障也 
　　君子费隐即于费处见隐异端素隐乃于隐处求隐求隐于隐则行必怪圣人不以后世之述而为之也道不远人歉于人道之内即不足矣不足处当进而求之故不敢不勉侈于人道之外即有余矣有余处当退而敛之故不敢尽不必以不足分属行有余分属言也 
　　世儒言学先欲破执然虞廷言允执厥中孔门言择善固执今不论中弗中善弗善而但云恶执必破廉隅以为圆破谨严以为通破本实以为空破真常以为假异端之教也佛亦自辟之矣 
　　孝经论孝则及于仁西铭论仁则及于孝其义交参而互发焉吾侪有志于圣必求与物同体之仁有志于仁必求于时保之之孝 
　　欲为闇然之学不欲为的然之学闇者至善之体日章者止至善之功 
　　耳目非不欲其聪以明也而不欲其以搜奇钓诡为聪明精神非不欲流以贯也而不欲其以同尘合污为流贯操厉非不欲其固以执也而不欲其以傲然自是为固执气力非不欲其慨以慷也而不欲其以好争喜事为慨慷才情非不欲其员以通也而不欲其以踰闲荡捡为员通此闇然之学也 
　　一友曰不动而敬之谓闇然即动而敬之为的然矣不言而信之谓闇然即言而信之为的然矣不显之谓闇然即显之为的然矣由今观之的然者犹难况闇然乎先生曰此论似精乃伤于刻彼其动而敬言而信显而德者岂其皆务华而绝根乎近世卑谈躬行而高谈见地苛求实修而恕取浮慕闇然的然之辨混于兹矣 
　　人知室西北隅为屋漏不知妻孥臧获之为真屋漏也又不知大廷广众之为真屋漏也夫惟知真屋漏者合德于鬼神明明德于天下 
　　治世不离赏怒而曰不赏而劝不怒而威有玅于赏怒者也维风不离礼乐而曰至礼不让至乐无声有神于礼乐者也修身不离言动而曰不言而信不动而敬有精于言动者也应物不离学虑而曰不学而知不虑而能有良于学虑者也证道不离思勉而曰不思而得不勉而中有微于思勉者也故不二不测圣不可知可测者物而不化可知者人而非天 
　　氷蚕不知寒火鼠不知热蓼虫不知苦粪蛆不知臭与生俱化也人生而善者也而嗜欲之氷火尘缘之粪蓼而不之知习之尤也性曷故焉 
　　性本善也合有无而一之也今不从善之一处定宗乃从有无之二处起见始焉一意扫除离有而归无继焉一意摄入从无而兼有终乃一意会合处于亦有亦无非有非无之间此其立见翻似于头上觅头此其用工亦嫌于足下添足非性善之宗也宗一善以为主者不问有无总归一善全体莹然而浑涵大用昭然而呈露尸居渊默莫非善莫非性也视听言动莫非善莫非性也子臣弟友莫非善莫非性也天地民物莫非善莫非性也不必作一意扫除而觅无又不必作一意摄入而觅有又不必作一意会合而觅非有非无亦有亦无之间是乃直截简易止至善之学 
　　天下之万有毋于无即是毋于善标曰毋于无即以无为体以善恶为用由体达用而恶也无善也无天地万物隳于无矣以为毋于善即以善为体以有无为用由体达用而有亦善无亦善天地万物皆归于善矣持至善之宗可以参合天地可以联属万物千圣千贤若合其符持无善之宗惟浮屠氏一教而已且今习浮屠之教者只是总杀总赦分数冤枉总是总不是之说言之何益非逼人为洪荒之禽兽即止葢懒学纵情之脸皮并非般若并非中谛直是特开恶路公然教魔矣真佛入中国有不奉孔子之教者乎 
　　问善不善之因不善善之因善不善互为其因此义云何先生曰不善善之因葢儒门所谓改过迁善之义善不善之因则释门所谓从真有妄生之义究也并真为妄并妄为真矣夫不善者非善之对也故曰主善主尊而仆从善主而不善摄若曰互为其因则是递相兄弟更且递相父子伸不善而抑善此余所不安也 
　　释氏论性在目曰视在耳曰听在心曰知儒者论性布目曰明在耳曰聪在心曰良知葢以视为性则摄正色亦摄邪色而性混惟言明则察于礼非礼之辨而视一于善矣以听为性则摄正声亦摄邪声而性混惟言聪则察于礼非礼之辨而听一于善矣以知为性则摄善亦摄恶而性混惟言良知则爱根仁敬根义而知一于善矣 
　　性本定也而云定性安所得未定之性而定之水本清也而云清水安所得未清之水而清之程子曰所谓定者静亦定动亦定葢示张子以性体也识此性体则不求定而自定如太阳当空纤毫不翳不识此性体则欲求定而不得定如飓风撼海波浪不停故圣学一脉惟在志仁不必言无恶惟在先立其大不必言小弗能夺惟在存理不必言遏欲惟在识性不必除外累此程子定性之指也 
　　管宁之绝华歆也以掷金刘琎之绝孔逷也以目女华之于金孔之于女非其身有之而第缘其手与目而诛其意此十视十指独严几于肺肝不受不屑更察色于簟豆大学所以先诚意也 
　　易云立天立地立人人宜立也天地何立焉圣人不宽立之责于天地正以严立之责于人也故曰三十而立不惑者不惑于此立耳知天命者亦知此立耳顺者从者顺从此立耳人立而天地并立矣 
　　养气之说自孟子始然论浩然则充塞于道义之配论平旦则几希于仁义之息故知必有事焉即持其志之谓勿忘勿助即无暴其气之谓或者口实于固□养命抽添火候之说此亦操戈于孟子矣 
　　有为习忘之语者先生曰颜子坐忘非槁木死灰块然不事事之谓孟子勿忘非胼胝黧瘦仆仆往来之谓忘而不忘不忘而忘独处非逸羣居非劳颜孟无二道羣独非两心 
　　安述之曰康节先生言人心须要放此何以说焉先生曰圣贤立言各有本指未可执一而论此章放心二字原自上文鸡犬放字得来葢以放逸为义也康节言心须要放者是广大其胸次之意是放达之义也元忠言一切放下是放舍之义也达夫言以义理安顿此心是放置之义也理可融通指须差别吾辈各各自省此心毕竟逸放时多收敛时少初学固尔贤者亦不免焉兢业顾諟缉熙无逸四勿三省见宾承祭总以求此心不使放逸之义但工夫有生熟求索有难易耳求心之法不越存天理遏人欲两言如放逸之说似属遏欲一边如放置放达之说似属存理一边先君言心不在天理为放此皆可以交参而同归者也 
　　程明道先生曰有自幼而善自幼而恶是气禀自然也不是善与恶在性中为两物相对而生也譬之于水有流而到海终无所浊者有半道而浊者此不可不加澄治之功及澄而清也却只是元初水也水之清则性善之谓也即此数语明以善归性以不善归气禀矣故孟子以水下喻性程子以水清喻善其言若合符节岂如告子湍水之喻哉学者之失正在于认气作理冥悍自信先君每揭此语示诸同志葢言理本善而气容有失之于不善者正与程子语意同故吾儒主理不兼言气主善不兼收不善异端主气不必主理兼收不善不必主善此学术之分也 
　　不为不欲人之真操也不落情识不逐境缘能充此不为不欲之真操即大烹广厦亦伯夷之树也不能充此不为不欲之真操即环堵并日亦盗跖之行也故颜子之箪瓢陋巷即禹稷之稼穑水土而孟子之从车传食即伯夷之登彼西山只此一着耳 
　　阳明有言曰耳无体以万物之声为体目无体以万物之色为体口无体以万物之味为体鼻无体以万物之臭为体心无体以万物之感应为体先生曰万物之色无体以目为体万物之声无体以耳为体万物之味无体以口为体万物之臭无体以鼻为体万物之感应无体以心为体由阳明之说以我无体为义也我无体则与物同矣由余之说以物无体为义也物无体则与我同矣以其两苶显其两有以其两有成其两无无之体同有之体亦同故曰万物皆备于我也 
　　明道先生曰以物待物不以巳待物则无我也先生曰以巳待物不以物待物则无我也由明道之说葢顺应之义由余之说葢同体之义识同体之义乃可以语顺应之义故视国如家视民如子廓然而大公矣 
　　与学人语而必存一叚秘密不肯泄露之意此机锋金针之说也孔门无此教法 
　　道理本是圆融讲说最忌儱侗必须项项分明语言清楚象山先生亦道及此 
　　道无尽也学亦无尽也无存满足心如夏虫井蛙之陋无存畏难心如望洋临渊之浅无存虚夸心如虎画狼藉之玷 
　　传贤与传子异征诛与揖逊异元首与股肱异作君与作师异水土与稼穑异礼乐与刑名异然而有不异者故从异处求圣人无论旷代即觌面而相违从同处求圣人无论亲炙即百世而兴起故曰行一不义杀一不辜而得天下皆不为也是则同今厌其所云同者卑之为二乘之义即安所喜其未同者尊之为大乘之宗异中求异愈异愈非矣 
　　道器一也而上下判焉缘器索道可辟神明之户牖执道为器秪深俗学之营垒故曰君子不器其形上非形下 
　　上不离下离下之上非上也道不离□离器之道非道也今曰儒者下学而上□释氏上学而上达遂以儒者之仁义礼乐尽属于器释氏之生死祸福皆属于道学术之支离在此矣 
　　惟有道之人为能游于世游者如鱼之游水也鱼不能一刻离水然而水不是鱼鱼不能一刻离游然而游不是水此游艺之说也世人但知艺故溺于艺而不能游圣人知道故游于艺而不可溺易曰形而上者谓之道形而下者谓之器曰艺曰器皆属之向下一层故夫子曰志于道而游于艺艺非出于道之中道亦非出于艺之外而圣人以为立志只在于道至于此世此艺则第游之而非其志也葢志于道而后能为此游也 
　　举晦翁云陆子静之学只言心不言事若识得一个心了万法流出更都无许多事他实见此道理不怕天不怕地一向胡呌胡喊此意云何先生曰葢晦翁深知象山之言也然晦翁非遗心而求事象山非遗事而求心就其入手或有分别考其得手同一究竟晦翁诗云川原红绿一时新暮雨朝晴更可人书册埋头何日了不如抛却去寻春此可以见内外合一之学矣然书册即春抛却尚多一层 
　　琬琰而在洿淖虽廉弗释弊箪毁甑而在裀袇虽贪不抟美之所在即污辱世弗能贱恶之所在即高隆世弗能贵此天地自然之贵贱必当次序分别不可专以无分别作矢溺瓦甓护身符灰万世之公好公恶破圣人之春秋噬嗑也 
　　学者贵俭而所以俭之心有四其上养德其次惜福其次爱名其下积财上者非衣恶食蔬水箪瓢是也次者麫为牺牲是也次者豚不掩豆脱粟布被是也下则为钻李为钱虏已耳故君子必审所以俭之心而后乃称俭德 
　　节用为俭者用所当用也夫子德容有五亦曰俭者谓其合于制不小踰耳故美黻冕孝鬼神大赉予周邻里乡党皆所以善为俭也 
　　君子于其言无所苟而已矣苟之一字贼德之门岂惟言哉善小不为恶小为之皆起于一念之苟也发愤不厌洗心神武正法此苟后世务习险怪奇言以为无上门庭者因有总是总不是之见横于胸臆故成一大苟而不自知然局蹐退缩不肯学问自以为安分自以为羲皇上人者此一懒苟更自难医 
　　人各有至性至性所发可以蹈水火贯金石格鬼神人独患自戾其性耳顺性而出即奇而平即难而易即过而中故卧氷泣竹罗雀感螬诸事与今人庐墓刲股其所为孝与圣门曾闵所操绝无差别其出于至性者同也 
　　世情埋没惟是名利二字庄子云贪夫殉利烈士殉名二字并讥焉然论语言利直归之小人言名犹归之君子一则疾没世之不称一则恶去仁之不成天是生机人是喜机花香灯光必不能避圣人教人求寔而巳等名于利而讥之讥其声闻过情者耳后学习闻庄语遂至屑越名教不肯比洁于烈先已失染于贪甚之骂名以为名骂利以取利而畏教乐善之人冤屈久矣夫人至于不肯惜名而教竆矣安能不讲自利之别教耶或言福田或言自受用乃利教也说到大人之学则自受用三字正是病根 
　　名与节相须非节不足以立名名易袭而节难竖念庵先生曰禄位不能使之荣摈斥不能使之辱功能不能使之乐祸患不能使之忧言论不能使之惑意气不能使之改斯亦浩然而刚大者矣有志于学必从节操起手万万不可模棱为也然曳尾遮身者先取以死偿节一语扫尽方正自作地步岂不冤哉即曰徇名夫以名敌死者几人乎闻道之成仁原在平日非专以杀身之模样论春风也 
　　昔人云求忠臣必于孝子求直节死义必于犯颜敢谏故学者平居见利而抱思义之操久要而怀不忘之信然后见危乃能树授命之节葢未有淟涊委琐而能植立世宙者夫子所以思刚德也 
　　为臣必为忠臣为子必为孝子为弟必为顺弟为友必为信友斯人也犹以未闻道目之将所谓道者安在但有偏至无全诣多饬厉鲜解悟君子贵讲学者以此 
　　刘子政臣道篇言六正六邪确然当官懿训但正人指邪人为邪邪人亦指正人为邪水火之讥玄黄之战竟复何益君子宁戒车于康庄毋失足于岐路宁踽踽而自全毋靡靡而众好程子曰成就一是而已覆帱自然参两并容而立法惟取公是一路卓子康曰律设大法礼顺人情推此意也在行法明法者自得之耳 
　　施德于人不可有责报之意受德于人不可有忘报之意一或有意则德反为怨矣人知怨不可任也不知德不可任也不任德者谦之至也故曰君子有终盛德容貌若愚此出于自然则善一涉有心则伪夫伪貌于愚故不乏也圣人之学根心生色动容中礼有时乎恂恂若愚有时乎便便侃侃若辨有时乎兵来堕都若勇有时乎商羊萍实若智有时乎鸣鼓扣胫若怒有时乎不脱冕不接浙若廹所谓盛德之至也必以若愚为术者老子之毒药也 
　　妹喜冠男子之冠而亡夏何晏服妇人之服而亡身牛饮者徙商虎酣者败楚故服制有章严不衷之诚饮食有礼畏如流之讥以千年礼乐之服而膜拜以滛词艳曲而谓不碍道君子以为妹喜何晏也容之则容之注意效效之则非矣 
　　责人善而我不能善是曲木之交攻顽石之交冶也无益也我能善而遽责人善是以绳督木以錾开石而曲木顽石未必肯受寻且厌之亦无益也夫惟躬自厚而薄责于人斯益矣 
　　圣人教人有以形示者为夷俟之杖有以事示者为阙党之命有以色示者为率尔之哂有以声示者为鸣鼓之攻有以意示者为取一之歌然此皆圣人分上事若吾辈之于人非惟不必示形示事示色示声即意亦不必示也不示意乃能忘意所谓蒸蒸乂不格奸是善学圣人者也 
　　执因果祸福之说欣动人为善之心不可谓非设教一法但学人求道必先自定主意若见得此善吾性固有职分当为愿力坚固究竟成就葢无所为而为也此正教也若见福利而后为善见祸报而后不为恶则愿力巳分于二三究竟不免于观望且有见福不厔而先辍者矣葢有所为而为也此又一教也 
　　诸大儒语录多出门人所记随其所见以文之或未必尽合本旨如淳化一帖今且临摹为东书宝贤停云戏鸿亦各随其临摹手笔或古或劲或华或媚有不必相肖者矣吾辈看语录须知此意 
　　凡人精神所注形亦随之韩子画马闭户想象人窥之则马也月光童子作水观人窥之室尽水也故吾辈讲学既久气质自化倘亦令人窥之卓然有道之品乎则今日屋漏既从容而自得异日弥留亦可卜其逍遥一无憾矣 
　　人之不能以善同人也局于已乎舜之能以善同人也其舍巳乎然所云舍者舍其不善也已果善矣亦何舍焉故圣人以善为巳不以已为巳以善为人不以人为人是无我无人止至善之学 

　　宁澹语卷上终 

　　○方鲁岳先生宁澹语卷下 

　　乐取于人以为善及与人为善二语极奇以与为与犹有量也取以为与其与无量矣以取为取犹有思也与以为取其取无思矣内无所思外无所量至善之本体同人之玅用也 
　　龙德先潜而后见当其见也亦不忘潜故勿用为用神于用者也君子之学先塞而后通当其通也亦不变塞故弗强为强矫于强者也 
　　葛以为履桃以为殽岂曰不俭诗人讥焉故数米而炊者非大烹之器析薪而爨者非远到之材也以其褊恡而琐碎也语曰蹄涔不蛟龙培塿不松栢言小之不可大也故学贵见大 
　　轩皇爱嫫母之丑不易落英之丽容文王嗜菖歜之葅何殊龙肝之上味圣人不能无所嗜好者情也与凡夫同而圣人所以为真嗜好者学也与凡夫异若好斧凿声喜结眊悦痂悦臭钱癖马癖地癖之类皆任情而行不足谈者吾辈当致慎于此矣 
　　山锐者无大木水浅者绝巨鳞树秃者鸟不巢林稀者兽不穴故圣人以深厚藏天下以博大载天下以平易养天下以周密范天下 
　　宋相子罕堂下污水自邻穴流出人曰胡不塞子罕日邻地高而吾洼塞其流不得也宜兴王尚书■〈亻与〉买宅其人有先垄欲徙去■〈亻与〉曰既以全宅让我乃不保其三尺吾不忍也穴垣听其祭扫此二事具见万物一体之心不独昔人所称不求田宅方圆不为子孙马牛之说而已阡陌甲第身外长物何至与人作更作仇也哉 
　　刘伶僳形于室中光逸露头于狗窦聚数人而共饮累昼夜以不休此何足污史册晋人采之目为八达老庄之流毒乱亡之凶征也 
　　人之相投也必其相信也一不相信虽原宪之廉必以为此其干我于贿者矣虽晏婴之忠必以为此其翘我于言者矣虽管宁之友必以为此其妒我于席者矣君子之不苟于所投也其自信审也 
　　君子无所争争非美德也然遇朝廷大利害则宜争遇纲常大关系则宜争遇学术邪正大主脑则宜争争而出于无为而为之心争而不争也上殿如虎不失和气是之谓君子 
　　伯温着孔明论康节怒曰汝如武侯犹不可妄论况万万相远乎以武侯之贤安知其不能兴礼乐也后生辄议先进亦不韪矣近者石埭毕司徒有曰吾儿似范翻刻朱子晚年定论序以为文公守书册溺言语至晚而悟余谓文公之心当求之学庸二序玩绎自能领会未可草率言之也合此二段公案可见前辈教法子弟虽贤不肯宽其督诲先进虽远不敢轻有疵瑕学者式焉存忠厚之意立正大之品戒浮薄之习定画一之趋皆在此矣 
　　近时相习诋朱子自晚年定论始而后学口实不免流于错误谓朱子早年有目用以注经末年盲废乃始悟道反恨盲之不早是何言欤余观朱子所与潘叔度叔昌两书止云精力益衰目力全短闲中静坐收敛放心又云闲起看书聊复遮眼虽有恨盲废不早之语非真盲者也后学误传每如此类粗者既误精者可知矣夫悟道之士岂必在于不注书而世之不为朱子之学不注书者岂尽处于悟道之科耶 
　　具有眼力看破千古是非立定则根抵住一时毁誉蔡元定既窜道州犹然聚徒讲学且曰必欲相祸亦非闭户墐窦所可免也此谓有定识有定守矣 
　　一友自云过即知悔先生曰系辞言震无咎者存乎悔悔之一字转凶为吉转失为得之门也然圣人下一震字意谓既有悔念便须如雷如霆奋迅撼动迁善改过一悔永不再悔耳若今日过而悔明日又过而悔晏子所谓愚人多悔也辄自侈然曰吾未尝文过也不亦盗铃掩耳者乎 
　　民饥己饥民溺己溺赤心白意担当天下但知为之自我当如是耳不知有功又安知有矜不知有能又安知有伐禹所以明德远也 
　　有功而不言功有能而不言能者天下万世为一体也目不以视为功能耳不以听为功能手不以持为功能足不以行为功能 
　　讳疾者自毙也护痛者自病也不讳不护而不急医终自误而已故遮掩弥缝为害大孤陋寡闻为害尤大 
　　水上拖丝石上着棒浪费精神虚延岁月学之弊也针针见血艾艾着肉新痛未罢旧病已除学之益也遵成宪述祖德孝子之道也故三年不改者非谓三年之外犹可改也葢终身之义也 
　　好学者急于求所闻惧于失所闻此也横难彼也纵论此也苦语彼也甘对凡以明师友之益收多闻之效也曾子有余鱼知泔而不知奥自伤其闻之晚焉至于涕泪大贤犹然况下士乎细事犹然况至道乎勤而闻之虚而受之夜以继日坐以待旦不可懈也学莫先悟嘐嘐然自谓顿门驰无上之境大误人者也亦无先修踽踽然自谓实地拘循墙之守大误人者也真悟者必修真修者必悟 
　　不睹不闻与独未发此三言俱指吾性本体绝分不开今以不覩不闻为静以独为静之动几以未发为静中一物此则言愈多理愈岐矣戒慎恐惧功夫与慎独之慎致中之致果有三样否若必以独为动几则当日立言何不云慎几而云慎独也而他日又何云知几不云知独也几与独葢有辨焉 
　　问子思言中而以喜怒哀乐明之者何先生曰颜渊论仁不越视听言动子思论中和不外喜怒哀乐孟子论性不出动容周旋葢圣学头脑只在克巳由巳本身修持别无巧法亦可以明当下之说矣 
　　问素位先生曰素者吾心之本体也位者贫贱富贵之本位也君子时时见此素体时时行此本位入于富贵贫贱之中而富贵贫贱不能入吾心之中是本体尝得而未尝失也故曰自得得其素也素则居易不素则行险素则俟命不素则侥幸君子小人之分决于此矣 
　　愿外者愿于性之外者也此愿不可有也若性体无外以匹夫而系庙堂之思居室而来千里之应亦属之素不谓之外也此义尤精不可不讲居易之居兼行言行险之行兼居言 
　　问易言天下何思何虑禅言不思善不思恶此义云何先笪曰儒禅宗指毫厘之别正在于此禅者并善恶而不思归之于空而已儒者禁思恶不禁思善何思何虑者无妄思无妄虑也下文即由之曰精义致用安身崇德兼三王梦周公好古敏求居仁由义乃所云一致而同归者也华严曰分别即无分别专执不思善恶为道乃并为所言??耳彼总以夜暗为正日明为偏圣人以日统夜以前用而总以岁统日月犹之以善统有无彼言无是绝待之无我言善是绝待之善明眼何分字面然儒以教万世之夫妇还正直之天地而释则以回护出家一段巳甚之毒药耳 
　　问敬轩先生之学先生曰学以复性为宗其谈格物之义云只是格个性而巳此先生极透露语也又云太极至玅而实不外乎身心动静五常百行之间后人作为高远不可究诘之理愈求而愈失之矣余论太极亦云然 
　　问白沙先生之学先生曰白沙云学以自然为宗以忘巳为大以无欲为至然又言若无孟子工夫骤而语之以曾点见处一似说梦余乃仰窥白沙学脉所谓自然者正与孟子集义之指同故又言功深力到华落实存乃浩然自得夫浩然者本自然者也末学妄臆其说引而入于玄门老氏之流不知白沙矣 
　　问敬斋先生之学先生曰学以主忠信为本以求放心为要葢先生从躬行起手者也又曰第一怕见得不真第二怕工夫间断此四语是学者对症之药切骨入髓幸而服膺 
　　闽中陈布衣先生务为圣贤践履之学尝曰大学诚意为铁门关主一二字乃其玉钥匙也合肥蔡先生揭无自欺之指正相符合人心二则欺一则不欺一者一之于天理而已夫学玅于心悟然舍躬行之外另求一种牛鬼蛇神话头是以心与身为二矣 
　　问董子如何先生曰正其谊不谋其利明其道不计其功设诚于内而致行之此董子有功于后学不浅也杨慈湖斥其设诚致行之语以为不达大本似属大过葢慈湖习禅语喜谈空体厌言实功耳 
　　王心斋言孟子犹麤此出自横渠先生余谓前辈评品人处意见较殊正不必剿袭翻成错误 
　　朱子纲目有宋力起莘发明刘友益书法元汪克宽考异徐昭文考证王幼学集览明陈济正误冯智虚质实诸说与朱子抵牿者多可见前辈立语之难后贤好议之易然此特言耳举事于千载之上其时异其地殊其情别千载之下吾一人之意遥为计算而严为督责不亦过乎伤吊古不可不恕 
　　释言无生玄言长生关一人之生耳儒言生生通天地万物以为生者也天大于生地广于生万物资于生人受中以生中也者生生之主致中而位育备矣无生究归于生即无生长生究归于养生主依然不出生生之范围也 
　　与不知者语而厌与知巳者语而悦人情也然以厌心作语或至刻厉而失其伦不如应之以嘿以悦心作语或至燕昵而失其伦不如应之以简故曰言中伦者简嘿之则也 
　　阅三国志孙权论鲁肃劝孤借玄德地是其一短不足损其二长余窥鲁肃此意岂其谋吴短也葢寓忠于汉潜扶正统之意与武侯合乃其长也其劝权破曹者亦为汉谋也千载而后谁当子敬知巳子敬有遗迹在吾桐 
　　士大夫言论不合意见不投遂起戈矛蹈水火毁坏国家公事吾诚不知何心观于蔺廉寇贾媿心无地矣韩范二公经略西夏韩主五路进兵范坚持不可韩径行其说致败好水川然二公终不以言论意见为垒堞独以同志合谋为犄角破元昊之胆树灵夏之威是经济也耶亦其学力矣 
　　语曰胡荽不结?菽根不产麻言物各有种也即干道各正之义也故贻庆于兰玉必积厚于渊源而滋润于雨露必成溪于桃李为人祖若父者计在箕裘不可不种为人子若孙者计在阀阅不可不培 
　　论语曰君子正其衣冠孝经曰非先王之法服不敢服孟子曰服尧之则是所云正者非大篾整齐不欹侧之谓葢言法服也王俭作解散髻斜插簪周弘正锦髻红裩谢尚刺文袴岂独服妖实乃人痾近见后生辈日趋靡风颇犯此戒幸相与归正守先王之法明尚綗之义斯可与共学之一端也 
　　学以充其资之所近学以克其性之所偏 
　　刘惔料桓温伐蜀必克人问其故答曰以博知之温善博然不必得则不为也葢惔之窥人于其微矣谢玄领兵御秦料其必办曰玄居常使才虽屐履间各得其任二事正相类天下未有疏阔孟浪而可与成功者今为学亦如是矣 
　　王应麟言得一异事如获一真珠船此为多闻多识地也然用心于异事何如用心于性命所谓自家宝藏不问他珍彼稗官野史说海谈丛传者既未必尽真阅者亦但资笑而更有启人邪僻之路坏人风俗之甚者不可不慎 
　　涵养须用敬进学在致知此二语原是知行合一不分前后未尝谓敬在知前亦未尝谓知在行外也先君有言曰敬者敬其所知知者知其所敬得朱子之髓矣 
　　问近儒谈自然先生乃云强制之功圣人有之此与告子奚别先生曰告子乌得为强制哉有所不得忖之勿求是遂过而长傲也孔孟之学行有不得皆反求诸已见过而自讼省心而无恶日积月累繇强而无强繇制而无制与告子相万也 
　　荀子云精神相反一而不贰为圣人此语最切近治心之诀也相反者神以帅精而不使精之漏精以固神而不使神之竭交济之义也故曰一而不贰有生之身神生于精而神即生精天地之先神以主精而精乃栖神 
　　蜀山人不起念十年便能前知董五经者久不接物静而心明此以论于至诚之前知奚若心合于气气合于神天地万物莫遯其形此以论于至诚之前知奚若故有事前未必知而不失为至诚者有事能预料而未可合于　至诚不可不辨 
　　以鬼神为无知亦何不可以为无知而遂忽崇报之礼则不可以鬼神为有知亦何不可以为有知而妄动祈福之想则不可敬而远之葢谓此也 
　　温公曰受人恩而不忍负者其为子必孝为臣必忠此语最宜体贴故秦西乞以放麑受赏金日磾以牧马见知 
　　朱子解载营魄三字最详老子屈以人之精神言之杨子以日月言之以日月言者月之体质为魄日之光耀为魂以精神言者魂阳动而魄阴静魂火二而魄水一故曰载营魄守一能勿离乎以魂加魄以动守静以火廹水以二守一常不相离如人登车而载其上魂安静而魄精明火不燥而水不溢长生久视之道也苏子繇王元泽之说以魂为神以魄为物欲使神常载魄以行不欲使神为魄所载如此则魂劳而魄亦不得息窈冥之中精一之玅反为强阳所挟而驰骛终扰卒陷于伤生损寿之域矣又言子产云物生始化曰魄既生魄阳曰魂葢谓受形之初精血之聚其间有灵者名曰魄也既生魄便有暖气其间有神者名曰魂也二者合然后有物易所谓精气为物是也及其变也魂游为神魄降为鬼此论皆确 
　　古人云葢棺论始定生平前后必相符合乃称完品改过与改节两有讥焉而改节者为恨尤甚弇州曰李密为祖母陈情解官而后以迁迟怨望获罪方望谏隗嚣称王而后立刘林以死李迥秀为母出忤妇而晚为张阿臧私夫刘殷孝子而以二女奉刘聪至太保房玄龄妻为夫病剔目而后以妬闻太宗胁之以毒而不惧臧质之守盱眙奚减耿恭孔觊之清节何愧羊续袁顗之才气亦不下其舅蔡兴宗而卒以从乱诛人固不可以本末论也然妬者女子常情李密之得罪人嫉之耳臧孔起事其是非各有义弇州心粗矣 
　　国语曰罢士无任罢女无家罢者弱不事事也故洪范以为六极之一 
　　举欧阳南野先生云知觉与良知实异凡视听言动皆知觉也而未必其皆善良知者恻隐羞恶辞让是非所谓本然之善也又云格物者从正不从邪为善不为恶日循其良知之天理而无所亏蔽此圣门笃实真切用功之地也今斤斤以理为障而不知即成无理之障安知所谓格物 
　　战国策皆狙诈之言言在此乃心在彼矣然其言必本诸大义显别是非必揣诸时情讥切利害然后可以耸动耳目得志于诸侯吾侪身为儒者言或不近情亦或不必近义又在战国诸人下矣况有事在得巳本不必言而乃多方谲狙以駴人者乎故曰远鄙倍又曰近信此要道也 
　　子曰性相近习相远习之于人内熏移意外熏移质兰鲍易臭苍黄改色熏者不知所自来受熏者不知所自往意如火质如膏而性乃受烬则缮性者宜何习而可 
　　祸莫大于不爱身害莫大于不择交过莫大于不读书失莫大于不惜时 
　　生死之际义利之交最易以惑人心意折人气魄即云豪杰不免二三其间矧庸众乎夫子时时拈此两语警醒后来学者以节槩之士犹为纲常之砥柱焉与其临难而苟免也不若舍生以取义与其攫盗而亡行也不若洁身以立名与其多才多艺而无所忌惮也不若规矩凖绳而躬行有得此卞庄公绰殆又出臧孙冉求之上矣 
　　竆经博物词章训诂非学也裒衣博带尧趋舜步模拟古人一二行事非学也骄语岩穴而不能兼善侈谈经济而不能独善非学也学者觉也觉吾性而已矣此性与太虚同体与一元同运息息流行处处圆满无人无我无显无晦常悦常乐常自无愠 
　　从古学术之不纯只为名根之难断一有名根任是许大气魄许多才力不免驳杂于徇外为人之见而消铄于希知寡和之境终不得为君子然有骂好名以为名者有乡人之不好名者究竟之义曰务寔而巳求福者自求而巳太阳不自以光岂避光哉 
　　夫子自言乐以忘忧然要在发愤忘食其教人亦以愤愤有二义有愤恨之愤中心愧悔耻其不能为人者而怨艾生是觉机也有愤激之愤神情勃郁振起其所为人者而迈往生是进机也此愤一发即如孟明报三北之赐济河焚舟誓不退转又如田单厉气殉城有死之心无生之气此个发愤既出于心恳意恳是人以为苦我以为乐也一日愤即一日乐终身愤即终身乐朝于斯夕于斯存于斯氶于斯可以化饥为饱可以转郁为通可以贯金石不渝可以与天地同久此之谓至乐此之谓真乐 
　　圣人所以摄天下摄万世摄天地鬼神而莫之敢与敌者惟其神也惟其神之全也众人亦有神而神乃残故或能摄人人亦能相摄可以敌人人亦能相敌夫□曷以全全于一也神曷以残残于二三也一则光明二三则暗夫纪渻养鸡丈人承蜩醉者坠车瞀者临渊皆归于神全小试之道犹然况圣人乎 
　　圣人所为神者非虗空也能以文理表虗空则虗空皆真实也卦画礼乐之功大哉天之高星辰之远何以璇玑玉衡齐七政地之广山川之险何以定九州岛平九年之水至于一毫毛之小节铸九鼎竆神奸令人不逢不若縳支无祁诸妖韶作而舞百兽仪凤皇皆神之实用而总是文明允塞寄归勤俭之实用特人不肯信耳 
　　获井氷于道暍之时则琼浆矣索薪灶于雪霜之时则丝纩矣借正大之评于市閧之顷则权衡矣领性命之论微渺之旨于世网尘劳之中则导师矣今又为之言曰殆布帛菽粟语耳夫舍布帛谁与之衣舍菽粟谁与之食舍衣食谁与之生而完其性命甚矣人之惑邪说而摇于学强口舌而肴其惰自非凝神而信并力而趋夜以继日坐以待旦吾恐其于学日远如胡越之不相及于道无味如栗棘之不可吞也斗与衡可平也亦可窃也符玺可信也亦可窃也仁义可治也亦可窃也圣人岂不知天下后世之必窃也哉即剖而衡量毁而符玺弃绝仁义其能必天下后世之遂无窃也哉今曰有法即乱有知亦乱是必偃然寝于巨屋髑髅而南面王乃非窃亦非乱耶生者吾所已有也而又增一长生之说死者吾所不免也而又增一不死之说□愚蒙而诳贤知几何不为窃不为乱耶言有所不能必行者非至言行有所必不能通天下者非至行圣人之言与行则至矣 
　　黄老之术可治天下然黄帝尚矣老子不能并也老子之术惟汉文帝用之以治景帝则不能用用之乃以召六国之变杀错杀亚夫几于大乱又流而为申为商则竟以灭韩而亡秦矣何者其术偏也其术体刚而用柔柔处则废弃礼法刚处则纯用刀锯岂尧舜之术也哉总之清明在躬有开必先并行不悖主日摄夜是在覆帱持载之者矣 
　　鬻子曰民至卑也而使之取吏焉必取所爱故十人爱之则十人之吏也百人爱之则百人之吏也千人爱之则千人之吏也万人爱之则万人之吏也万人之吏撰卿相矣卿相者君侯之本也先生曰爱人者人恒爱之欲民爱我必我爱民然有真爱如召伯甘棠之咏晏子待火之施有伪爱则田常大量小量之私惠王莽四十万功德之穪颂倘以伪胜真遂曰君侯之本适足为乱臣贼子者予之媒耳岂立政之常经乎 
　　人之观人也言乎非言乎卫姬知桓公伐卫乃在于足高气扬见妾而色动管仲知公全卫乃在于揖恭言徐见臣而色惭此其智微矣言步气色由中达外良可畏矣絺疵之觇韩魏也亦然 
　　举商鞅相秦首下垦草之令凡若干欵内一云大臣诸大夫博闻辨慧游居之事皆无得学无得居游于百县则农无所闻农无从离其故事而愚民不知不好学问则务农疾草必垦矣先生曰商鞅变法其智亦必首禁诗书禁学问要在愚百姓以取富强耳后来焚坑之祸皆肇于此不必李斯之罪也即汉党锢唐清流宋党人碑道学籍其根亦肇于此奸人害国害万世可胜诛哉夫士者国之宝也士所以为宝者事诗书明学问也加之厉禁继之酷刑举国皆愚安所得士奈何不簒杀大乱哉今之误谈无分别而籍口六经注我者术在愚人亦?坑之伥鬼也 
　　圣人深居以避辱静安以待时然夫子不以伐木削迹之故挽其栖栖之辙者何也天下万世之事大而一身之虑小故时不可为而犹欲为之无所待也世以为辱而不足为辱无所避也非至圣不及此矣 
　　明主不以骜霸王之心骜贤才学者不以狎富贵之心狎师友又岂可以侮名利之心侮圣贤乎人臣安能强其主以伯王之业在人主之自勉之贤师良友不能强学者以富贵之术在学者之自置之强哭者不悲强笑者不乐强人以学者不成夫惟自强而行者如三冬之于寒三伏之于暑其必至也如百草之春风如嘉禾之膏雨其必荣也 
　　文章家侮侮厌薄道学然王弇州记札内篇有数条偶合于道学不可遗也其曰思无邪诗之纲乎自强不息易之纲乎毋不敬礼之纲乎允执厥中书之纲乎又曰是内而非外不若内外之两忘非忘也毋不敬也又曰或谓释老虗圣道实然乎曰实则虗之虗则实之无所不虗以成一实释老也实则实之虗则虗之以虗明实以实维虗圣道也故夫圣人者自然者也凡此数叚不可不谓洞达道学之旨矣 
　　圣人视身与天下合而一之矣而先后本末有分焉故曰先修其身壹是为本威仪淑慎以修其外仁义中正以修其内纲举而目怭理根茂而枝自达千里应于居室万邦贞于一人巨大者不遗细微者不摘恭嘿高居无为而化是黄帝尽岐伯之术不以岐伯治天下满文得老氏之意不以老氏治天下若琐琐尾尾角天下于身以内又苏苏徐徐弃天下于身以外是又岐伯老氏之必不能有成功者矣 
　　荀子曰凡人好傲慢小事大事至然后兴之务之则常不胜夫熟比于小事者矣何也小事之至也数其县日也博其为积也大大事之至也希其县日也浅其为精也小故善日者王善时者霸能积微者速成 
　　先生曰诸公知此意乎极醒发极切要即圣人时习之意积小高大之意吾观世之犯此病者不少每托于治要不治详之说日狃于因循而事不举相寻于忽略而祸且至矣夫修道而不贰者即天不能凶悖道而妄行者即天不能吉皆由微而之着也荀子犹慎所积也吾侪可知矣 
　　宋儒有言谁是红尘谁是静不论城郭与青山亢仓子曰有居山林而諠者有在人俗而静者有諠而正者有静而邪者在昔得道之人言多符合然究竟求道者必借境以养心所谓不见可欲使心不乱其得力较易也延平先生教学者必静坐葢亦借静坐以为境也近日体贴知得超动静之无息则提起正是放下全体入用即为至静 
　　养心莫善于寡欲寡之云者亦戒词耳圣人无欲宁言寡乎然又曰欲而不贪无欲者无其贪而已 
　　独善兼善孟子固分竆达言之然善一也可独者即其可兼者也但兼有大小或一乡或一国曰天下则大矣夫子且兼善万世矣然其肇基必自独善中得来今日劝人只讲大独 
　　余年友陈筠塘讳幼学以所著知罪录相赠葢为祝允明诋孟子乃着此诋祝氏也以孟子之学而古今不相信者如荀卿司马光李泰伯郑叔友及于允明李贽之徒各肆其丑诋为孟子辨者则余隐之与今陈公也总以朱子之论为凖 
　　王化卿先生曰践形养气自孟子以前未之闻也孟子独创之心之□则思思之说犹是贤人之学至于践形之说则不思而得即孔子从心不踰之境圣人之学也其上继前哲下开后来者以此奈何据其文词博辨指为纵横之流哉 
　　宋澄子索缁衣于涂妇利之惽也东野稷败马于庄公技之急也嗜利以丧守见巧而被诎者学问亦然搜奇习谲对衾影之簿则丧矣矜庄饰遯遇造次之刀则讪矣 
　　子华子不以祯祥符瑞加于尧舜之治子思不以美须眉贵于道德之躬孔子不以宋人之围改于弦歌之乐庄子不以梁相胜于雏鹓之翔老莱子不以楚聘之逸美于荷锸之劳于陵子不以齐相之食加于螬李之饥夷齐不以孤竹自有之荣寿于西山之死偏全虽殊各以所安成其所以则一也重在内则外轻矣重在天下则身小矣重在万世则一时暂矣亲见天下万世为我则有何内外轻重之有 
　　□子以夷惠并称圣人至云百世之师又不及尹者□□清与和之道虗人人可学而任之道实人有所□□□□□矣 
　　□□□□子思曰县子言子之为善不欲人巳信乎□□□非臣之情也臣修善人知而誉臣是为善有□□所愿而不可得者也若臣修善而人莫知则必□□是为善而受毁也所不愿而不可避者也若夫□鸣为善孳孳以至夜半而曰不欲人知恐人誉巳斯人也非虗则愚也先生曰但知在巳者其在人者听之而巳孰能作意而求誉又作意而求避哉 

　　宁澹语卷下终 
