　钦定四库全书

　　集部六

　　襄毅文集

　　别集类五

　　明

　　提要

　　臣等谨案襄毅文集十五巻明韩雍撰雍字永熙呉县人正统壬戌进士官至右佥都御史总督两广正徳间谥襄毅事迹具明史本传明自正统以后正徳以前金华青田流风渐逺而茶陵震泽犹未奋兴数十年间惟相沿台阁之体渐就庸肤雍当其时虽威行两广以武畧雄一世不屑屑以雕章绘句为工而英多磊落之气时时发见于文章故虽未变体裁而特饶风骨其杂文亦髙视阔歩气象逈殊韩愈所谓独得雄直气者殆于近之朱彛尊明诗综但称雍有集而不着集名所录雍诗一篇又非佳作其赐逰西苑记日下旧闻亦不载静志居诗话絶无一字及雍殆偶未见斯集欤

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　襄毅文集巻一

　　（明）韩雍 撰

　　○五言古诗

　　同年会诗分韵得呦字

　　近辱亚卿姚年兄书言正初黄门宋宗鲁倡一同年会序齿不序爵会者仅三十人状元刘先生以鹿鸣诗分韵在席皆有赋公在外必以不预为恨于是效洛下故事留呦字一韵専俟发挥得书三四读不能释手此葢亚卿诸公不鄙雍遗玷同年欲与进之意甚盛也顾不敏不足以发挥盛事然念昔洛中耆英之会王宣徽留守北都不得预致书潞公有愿寓名其间幸无我遏之语始获预焉其会与今会虽不同其有关风化为人所嘉羡则同而况亚卿诸公以书招我若固以不敏辞是不知感激果于自弃矣遂依韵赋五言古诗一章以塞白且期后会诸公必能改教我也
　　忆昔甫弱冠鹿鸣歌呦呦遂能从羣僊直上琼林游琼林探名花少年我其尤同披宫锦袍共泛黄金瓯一时吐壮气浩浩横九州岛岂徒践董贾实欲肩伊周朅来十五载各有官守忧友情胶漆深宦迹参商侔荣落虽或殊大闲鲜遗羞贤科称得人吾榜居最优迩闻黄门第开筵集斯流尚齿不尚官欵曲偏绸缪尊罍迭献酢珠玉纷赓酬我惭镇南邦末席趋无由忽得春卿书分韵为我留旦凖昔同列推荐行阴谋王聂始同曹败覆终相雠彼皆古同年智愚难匹俦作诗附终篇相期鉴前修明秋我入觐后会知能不

　　题行台骢马行春图

　　芳春日和煦乘骢逺巡游品类遂生育嘉景罗道周青山高挿天緑水深不流乔松与修竹岁寒君子俦纷纷李桃花竞艶俱含羞触物感时叙方寸恒多愁诛锄奸宄凶一道风霜秋斯乃职分常孰较劣与优所贵布徳化先解黎庶忧于焉起沈滞于以伸寃幽惠此茕独民而且扶善柔所行茍皆春厥职斯无尤况嗟国步艰切齿期复雠勤王无路归空横济川舟冩图警朝夕黾勉追前修

　　壬申岁暮预约同寅余公新正郊游值霖雨闷甚正月三日因携壶独酌贡院池亭怅然有懐

　　天眷隆浅薄日夕不寜处兹焉肇新岁崇朝积阴雨念此休暇期客抱无可语呼童携斗酒聊此适襟宇岂但解劳瘁亦以乐治理高亭独危坐八窻静如洗亭下方池深举网得鲜鲤烹鲜浮大白感叹不能已堪舆寄渺然固知若逆旅君亲徳未酬徒以身自许所幸年未暮勉进或有取谁能副我图怅然忆知已

　　再用前韵奉酬同寅余公持敬

　　天将启中兴神龙在渊处一朝飞在天云从作霖雨若人素端重殊无妄笑语栋梁美才具圭璋秀姿宇臣邻帝左右四海率化理岂但蛮夷宾更夸甲兵洗羡君风云会不殊禹门鲤棘寺兰台荣超迁正未已用罚克明慎体念大易旅丈夫幸遭际何须羡巢许黙黙古所羞谔谔古所取相勉陈嘉猷致君日恭已

　　苦雨阻风夜泊剑江龙雾洲述懐十二韵三月四日也

　　积霖殆三旬阴云不能扫深江浩无涘滔滔走黄潦怒风长号鸣排空雪山倒东作已逾时耕子心悄悄百糓未始播平畴尚丰草农事或荒废生民曷温饱蹇予徳浅薄致此灾沴兆惕焉发深省中懐自忧懊谁能补天漏捧出日杲杲雨旸允时若稼穑遂坚好维舟坐终夜无计叩穹昊古闻诚可格我但精意祷

　　寄乡先生张养正医师

　　君子抱道徳所志恒在民达则善天下穷亦思济人济人伊何切医道体至仁先生吴中彦医名冠时绅早承家世传羣书探其真疗病固本元制药分君臣死生一脉决其应若有神沈痾一剂起竒効时能臻且其不责报尝欲先贱贫所以贤大夫礼遇隆嘉宾宋清韩伯休鄙哉何足论越人与元化足以继后尘况其卓荦才髙谈妙经纶斯人茍出仕所志回阳春伟哉张先生医中之凤麟作诗寄遐想用俟观风陈

　　赠别李文曜少卿

　　仲冬倐云暮朔风始凄其寒云吹不开冻雨连朝霏征夫倦行迈暂尔停葛溪命驾访故人夜方抵其庐故人忻我来呼童罗酒巵劝酬心孔欢痛饮何能辞重念贤昆季能文复能诗隠显虽不同声名皆四驰蹇予凉薄才托交共襟期兹焉或倾倒开我茅塞私我笑王子猷雪夜访戴逵一棹至剡溪云胡遽然归又笑严中丞草堂访布衣礼遇虽或勤中懐积町畦岂若吾主宾一诚弗相疑友道固若是彼徒纷纷为仆夫告夜阑漏鼓声迟迟振衣出门去伸谢寜无词

　　乡友张汝明陆宗海宗湜宗博皆良契也别久而思申友道以告之葢寓内交之义云耳

　　伐木诗久废友道益以缺纷纷市井徒权货日交接权门势方盛炙手时可热一朝势或倾掉臂随断絶货室利可资相亲竞谀悦有时利或尽反面肆欺蔑翟公曾书门冯驩亦喻说斯乃理自然古人言至切我尝处乡邦所友多俊杰一张与三陆门第皆阀阅四人与我游情好罔优劣彼非因势趋我非因利结有义恒相规有过恒相讦胶漆意永固芝兰味无别暌违甫二载逺懐不能歇嗟我门第衰一弟更单孑西山日薄时有力不能竭定省无归期中肠自呜咽况乏裨益才所至嗤政拙深惭立堪舆亏此忠孝节所赖惟同心旦暮一扶挈我爱晏平仲交久敬不辍又爱朱晖贤妻子托能惬作诗寄殷勤此心誓如铁相勉永弗谖期以效前哲

　　九江候孟诚李都不至而回留此寄情

　　同年复同官别久重相忆闻君北堂讣使我増恻恻逺来致生刍兼之慰忧戚山头侧身望十日未能即试问东来船杳然无踪迹匍匐无计往而且乏羽翼况奈心事牵匆匆逼行色空须怅然归欲候那可得莫嗔南风狂莫怪江水逆古称会面难何时此情释愿言节哀痛终图报深徳

　　直斋古诗为乡人韦孟诚题

　　平生方寸间秋毫未尝蓄譬之劲弓弦力挽不能簇又若剡木矢寜折不可曲叹彼姜公辅售名徒取辱岂如史鱼贤宣尼亦称服朂哉鉴诸古不渝允终谷

　　挽乐佥宪妻刘孺人

　　古有乐羊妻劝学尝断织又有姜诗配养姑孝能力寥寥千载下孺人继芳迹淑徳馨芝兰贞心厉金石相夫学成仕秉宪克善职奉姑养厥志匪但丰衣食况能教子姓尤善遇宗戚所以贤哉名里闾共钦式遂承天恩褒紫绶映朱翟年方跻下寿易箦遽永毕崇冈玉深埋碑有太史笔观风采列传光荣耀无极

　　久苦淫雨喜晴登聚奎楼有作【五月十二日也】

　　旬时苦淫雨不得顽云开平湖涨弥漫矮屋垣多頺四郊亦茫茫禾黍伤胚胎吾民失生业田叟尤悲哀博施志虽勤济众诚难哉惭无燮理能获戾曷敢推荷此苍苍仁幸矣回凶灾朝阳发光彩飘风自南来长养万物成且阜斯民财登楼一举手倚栏重徘徊

　　登湖口上锺嵒阁有感而题

　　爱此江阁幽维舟坐终日本徒玩化理不是荒游逸

　　分少陵诗句寿渔乐先生七十

　　练川有达士徳谊重搢绅轩冕非所图以渔乐天真五湖浩烟波扁舟一丝纶子陵富春山吕望渭水滨遗风邈百世于今覩斯人昭代访遗贤会见迎蒲轮
　　右人字
　　春秋倐云迈林泉寄余生有子经济才宪府蜚英声推封拜嘉宠龙章下承明乌纱豸锦袍白日昭光荣人生有斯乐况值时治平仰天一大笑举杯劝长庚
　　右生字
　　贾艺不欲售甘心事休逸老陪香山九贤如竹林七一朝天恩下光辉照蓬荜脱却逍遥巾从容佩簪绂芝兰间玉树跄跄遶前膝举觞祝亲寿愿与南山匹
　　右七字
　　桑榆景弥好福祉自天锡偕老复寿康安居享禄食练川乔木家屈指百无十新秋时雨霁华堂荐绅集金樽注流霞饮如长鲸吸酒阑月初上光芒照南极
　　右十字
　　平生厌尘俗雅志素希古优游林泉下甘与麋鹿伍寿考跻七旬禄养享三釜佳辰集良宾肆筵设樽俎翩翩青鸟来蟠桃送王母弃核齐昆仑遐龄岂胜数
　　右古字
　　新秋绂麟期清风自天来烹龙且炰凤华堂寿筵开有客海上至自云出蓬莱喜君寿且康为献流霞杯主人心孔欢须臾玉山推遥遥故乡心何当一追陪
　　右来字
　　宿云净遥空瑞彩腾少微亦有南极星中宵烂光辉哲人初度晨眉寿世所稀朝阳丹凤雏翙翙翱翔归髙堂敞华筵珍羞击鲜肥岁岁祝长生孝子心无违
　　右稀字

　　送简庵王先生叅政湖广

　　条风扇微和冻柳青始萌载酒出东郭言饯君子行举觞未及酬澘然涕沾缨念昔侍芹泮知遇如平生殷懃道愚蒙学业幸尔成感此恩义重欲报心怦怦同朝二十年岂异骨肉情方资永承式遽尔欢戚并乔迁佐雄藩买舟趣修程且展经济畧大拯疮痍氓坐使湖湘间境土悉以平勲庸动宸极召用谅匪轻斯时重盍簪相与匡文明匆匆不尽意落日催双旌目断滦河舟梦遶江汉城衡阳雁北来勿惜频寄声

　　寳善堂为姚亚卿乡人题

　　世徳恐或坠名堂在瑶林守兹万端善何啻双南金克阐父祖志允师圣贤心朂哉永弗渝余庆来骎骎

　　雨中招陆尚文

　　积雨生百感缅怀旧朋游记得布衣时曽上君家楼君家慈母贤延欵礼最优维时作霖雨欲归苦相留对床且三日讲道何尝休一从砚席分屈指二十秋踪迹虽阔逺此心更绸缪怜君命犹乖壮志良未酬有司选才行纔看谒宸旒已登青云阶髙步谅匪忧而我独恋恋访问嗟无由请君夜话来消我万斛愁

　　问林同寅季聪疾

　　良契久在吿单居苦无聊窘然坐台署日盻趋晨朝得书知未能怅然心旌揺宣尼且谨疾烦君益珍调

　　陈缉熈修撰先陇十咏

　　灵岩晴旭
　　旸谷升朝曦灵岩发晴光峦峯削金碧林木流葱苍延晖入琳宫影落浮图长孝子葵藿心倾向亦皇皇
　　震泽秋蟾
　　巨浸不可测羣山绕其浔夜深上圆景天水光相侵风帆照逺近沙鸟明浮沈彻底年年清照见哀哀心
　　光福烟霏
　　山寺延倒景烟霏坐来深残红敛杰阁浮翠迷遥林归鸟晻霭中髙塔亦阴阴瞑色欺泪眼犹闻钟磬音
　　穹窿云气
　　山川有佳气飞飞满穹窿变态既靡常间色亦匪同随时作霖雨赞此化育功凝睇不可休疑亲在云中
　　天平岚翠
　　天平带晴岚苍翠弥峦冈松筠既丛茂泉石亦幽芳先正百世人庙食山之阳眷言慕遗徳至孝能显扬
　　海云茶屏
　　海云近佳城佳树特连理英英着冬花垒垒屏障起红芳冐氷雪羞与桃李比元勋光旧庐吾慕逃虚子
　　寄心修竹
　　禅林茂修篁翠影荫玄室清风入林杪锵锵奏金石六逸不可招七贤已陈迹感古重伤今游魂竟何适
　　古庙乔松
　　庙古松亦古居人不知年直干凌碧落深柯入黄泉上有白鹤巢下曾见牛眠殷勤筑禁步勿使根株连
　　沃壤西成
　　平畴万顷余多稼垂秋成农人毕收获坐见百室盈比屋既足食公家亦寛征孝子荐时羞取以供粢盛
　　伏龙晚睇
　　伏龙来东南蜿蜒气凝结孝思卜先陇神人指真穴登高竚遐瞻暮景惨分列髣髴见亲容长吁泪成血

　　送程佥都彦实出镇辽东【得其字】

　　彤庭拜简命领节安东陲平明出都门冠葢如云随祖觞未及酣相顾何凄其念子公辅器徳懋才且竒早年歴清华声望蔚四驰乔迁佐台宪风纪资维持欢会曽几何曷忍遽别离辽阳古重镇付托惟君宜君行益慷慨所至谅有为千里桑麻场百万貔貅师要使耕凿遂而且甲兵治天骄惮威声塞外不敢窥庶分东顾忧少荅宠眷私微雨路尘凈轻风杨花吹膏车秣马行去去莫我迟临岐把衣袂更有叮咛辞丈夫感知遇图报须及时功成早还朝慰我遥相思

　　送张起韶寺正出守保定

　　都门歇时雨旭日晴光流之子拜嘉宠南行典名州名州近京国民物富且稠古称治亦难而今简才优惟君瑚琏器早岁登瀛洲作官三十年直道从淹留再登棘寺选不喜亦不忧平反着劳绩贤声彻宸旒于兹付重寄期解黎庶愁君行勿怠荒庶以荅鸿休汉廷有循吏通显登列侯丈夫幸逢时俪美当操修

　　作朱中书文征犹子字说兼励以诗

　　云间有华族世徳乡闾推隠君徳弥彰六子生絶竒芝兰间玉树森森列阶墀头角皆崭然奚止称白眉伯也干父蛊克家礼无违次虽少长殊立身率能知长者向文学场屋事可期少焉就外傅取友能得师进修不怠荒成人理无疑我悉命以字走笔摛文词厥字义孔深诸子当潜思荀氏十龙驹窦老五桂枝联芳载典籍千古家声垂勉旃踵遗休图报明盛时

　　寄大司马王公度

　　大才不易得时艰良可忧所以古圣贤治世懐逺猷召公欲致政周公勉相留二公心徳同俪美匡成周芳声播千古人皆仰前修堂堂王司马当代第一流以身徇国家才气谁可俦方兹任经济整顿多事秋如何在告中遽尔得退休不知诸同列亦曽勉留不昨简掌邦政朝廷广询谋黄门御史言称职惟君优上允即超拜四方动欢讴兹闻勇退归物议皆啾啾嗟予忝知已痛惜不自由所惜为天下匪为君身谋四方水旱多贼盗方且稠须起出羣才同心运良筹渊衷必有在士论终当收君其善养年予未歌四愁

　　六月九日云中行台池亭偶成

　　卓午火云起三边且炎蒸薄暮亦烦倦池亭试闲登须臾山风来襟懐爽如氷轻罗不可试重衣更须増步还坐中堂萧然一青灯因之发感叹庶以知自惩

　　十二月二十有八日余与总兵官彰武伯杨公副总兵都督曹公地官郎中罗公习正旦仪于善化寺礼既毕杨具酒肴邀镇守太监王公守备中贵罗公同此小酌以为岁暮休暇之乐余浩然兴发因成五言古诗一章聊叙情曲且识余感

　　流光一何驶冉冉芳岁阑嗟我裨益疎幽懐弗能寛所幸封域内物阜民且安既习嘉礼成聊此闲游观内相三槐后情意如芝兰总戎出关西才器比琅玕谦冲副帅先教子同登坛豫章先生裔中贵及地官并驰英俊声相从此盘桓禅窟大如斗兀坐无严寒总戎邀曲生羞膳罗杯盘忘形到尔汝劝酬心孔欢余酣豪气充彼此戒素餐丈夫感知遇岂惮世事难侧闻河套贼西夏为骄奸安能建长策奋飞擒可汗上报明主恩尽此方寸丹局促空太息不得生羽翰拂袖归行台留题后人看欲问作者谁台叟吴门韩

　　图韩范二公经畧西夏事迹于正心堂之壁各系以诗着志也

　　魏公真间气出也遭时亨芳年掇巍科柄用良匪轻谏垣累抗疏四海蜚英声望重官益尊台鼎司钧衡危疑决大策宗社赖以平元勲固莫加雅量孰可名维时孽冦贼西夏为纵横帝简出羣才命公秉钺行公行志有在壮气何峥嵘誓欲复土疆肯效城下盟军容若山动威令如雷轰贼闻胆已寒下马遥相迎奉表愿纳贡曷敢复战争山林有羣盗闻风亦忧惊薄伐即送降不假血刃征坐令数千里藩镇皆销兵岂惟边患除公尤抚边氓开仓大赈恤百万死复生西人感公恩处处生祠成朝夕共瞻拜如念慈母情天将倾西北赖公手能擎人怀左袵忧頼公终弗更一世扬伟迹万古垂光荣题诗仰余光北斗天中明
　　宋室治已久三垂悉安生西贼何奸骄卒然背初盟秦中既告急朝野咸震惊范老独慨然誓欲此贼平面受阃外寄胸中百万兵跨马提寳刀长驱莫敢撄侵疆始遍歴成筭先已行大顺当要冲贼必纷纷争板筑倐云具旬日完髙城贼闻倾国来相讶如神明挥军与血战败北僵尸横从兹胆已破不敢窥咸京蜀羌亦归心愿入为编氓公能推诚信抚接如孤■〈惸，女代忄〉营田万顷余劝课皆开耕西成富收获百室俱充盈有无时懋迁日中通民情干戈既偃息所至壶浆迎归来告天子报功亦非轻黄阁赞大猷事业尤忠诚惟公千载士岂但人中英先忧与后乐有志事竟成泰华擎空高江汉彻底清流风播永世忠献齐芳名

　　夏太常碧梧翠竹图为林同寅季聪题

　　孤桐何亭亭修竹亦袅袅根株起泉石相引入云表乔枝润玄云宻叶揺翠葆所嘉清标同非比华色好芳春鬬妍姿嗤彼众花草一时固悦目零落苦太早节操岂若兹霜风不能挠良材世皆惜大匠解品藻栖食招鸾凰厥美谩称道虞廷取制作音韵天下少

　　淇园晴翠为前人题

　　芳莲出淤泥红药翻雕阑托根既匪固尘滓亦弥漫惊风将雨来艶丽纷凋残此君自幽洁玉立淇水滩氛埃弗能侵竒石与盘桓岂解避盛暑惟知耐祁寒风雨时一过园丁报平安劲节不少摧秀色益可观都台有君子雅操世所难太常交谊深比徳冩琅玕流芳嗣卫武题诗后人看

　　三茅观与左迁钱学士致仕陈太常燕集分韵

　　揽衣上髙轩开轩俯遐荒江山界吴越胜槩非寻常云起风隠隠潮生浪沧沧好风入我懐氷雪生襟裳眷言我同心聊此尽一觞一觞未及酬冥思热中肠丈夫感知遇图报心遑遑岂须薄江湖何暇思庙堂但使吾道行咸能济时康所以乡先正进退忧弗忘我希古之人岁月悠且长何以誓此心仰视白日光
　　右沧字
　　三茅一何竒门与越山对西湖在何许苍茫隠其背絶顶多楼台从来几兴废乔林掩映好百鸟声琐碎我尝乘使车踪迹穷宇内山川亦周览佳丽鲜可配来兹集良宾顿觉精彩倍子瞻方谪宦若水已勇退行蔵虽匪同心志总弗昧芳尊叙寒暄新咏冩肝肺琼林粲珠玉但觉我形秽去去各勉旃流芳踵先辈
　　右对字

　　张司训乃尊松坡翁挽诗

　　我尝持使节几到于越城驻节访隠君知有松坡名松坡不嗜进雅重月旦评道义施一乡济利良匪轻一经授佳器卓卓蜚英声登科作师儒能使斯道行乃知松坡徳流衍在后生兹已作古人闻之欲沾缨鄱湖水已落弋溪鸟空鸣欲养不可回孝子难为情朂哉图显扬终可慰九京

　　寿赵总兵【三首】

　　去年祝君寿舣舟潇湘湾今年重祝君遥遥望梅关梅关如在天可望不可攀冩我心中私祝君比南山
　　别来未旬月梦寐怀斯人允为三军帅拯此两广民曹彬不妄杀羊祜心更仁仁者寿必遐绵绵等庄椿
　　夜起视河汉将星光新新苍姬运中兴崧岳生甫申时事亦孔艰匡济惟良臣愿言宏厥施乂此烝烝民

　　十二月二十有三日发梧州之浔与二三同事小酌书感

　　遐荒岁云徂行役犹未休晨起戒舟子理棹泝急流笳鼓声初喧舳舻蔽江浮乱石白齿齿激湍清浏浏长风饱蒲帆薄暮方始收嗟我本驽钝辞亲恒逺游乌鸟亦有情岂不懐故丘时事方孔棘恩遇亦未酬眷兹弗荒寜奔走不自由所幸二三友同朝旧朋游且与倒一尊解我百责忧重裀坐广堂髙爵等列侯丈夫茍有志视此同一沤所贵慎明徳建功踵前修举杯望青天思饮月氐头

　　寄王畏斋

　　儿从故乡来一一问乡旧见说畏斋老风神益明秀华岳出晴空孤松立霜后诗书老不倦日夕娱俎豆平生丈夫心耿耿自天佑遥诵南山诗祝我仁者寿

　　拙斋为冯泰题

　　世俗多尚巧冯生志守拙巧或取机祸拙岂见颠蹶先圣有嘉言如愚且欲讷蔵修务实践庶以光阀阅

　　寄酬王同节大理

　　抱病厌尘事懒通交游书辱我同心人慰问何勤渠华札累数幅新诗缀琼琚阳春曲调髙欲和惭不如况予久思退犹荷频吹嘘感徳报未能临缄重踌躇踌躇念君子友道一何笃同年同列情终始髙世俗量涵子明度徳继魏公躅廉公擅美誉平恕罔寃狱高门未是荣崇台岂云足辅世须大贤相期秉钧轴

　　题行台喜雨堂

　　提兵靖南蛮三载兵始收吾民尚凋弊所事惟田畴如何耕植时未见雨泽流地拆苗渐槁比屋声啾啾且闻中原地旱亦伤来牟中原流徙多北敌懐奸谋一或岁大凶所在生百忧我忝大夫后与国同戚休徳凉召时灾恐惧当祷求圣主重民命祀神礼先修诏未临海邦气已潜通幽果然赐甘泽旬日遍九州岛枯槁咸回苏百谷定有秋酷暑亦净洗炎荒凉飕飕圣徳与天通民亦知所由儿童竞鼓舞父老齐歌讴小堂适茍完欢感惟我尤羣公携酒至且有新诗投扁以喜雨名酌以黄金瓯我愧不能当题诗纪皇猷

　　世儒堂为俞山人

　　昔承俞山人遗我叅同契因之访南国知是儒者裔华胄遥遥来传书十余世隠显虽弗同守业不少替卦探伏羲画辞讲三圣系践履无愧怍著述有文艺手泽尚如新遗像犹未敝山人益克肖讲学了生计阿母守贞节旌书表门第见重瀛洲仙名堂与佳制贤声播三吴庆泽衍千岁勖哉子若孙箕裘谨终励

　　戊子十月五日与镇守太监陈公巡抚都宪陈公总兵都督冯公游端州七星岩

　　二气初荡摩精华巧融结清浊既分判崆峒见岩穴初登觉幽深旁转更髙洁嶙峋起玉桂缭绕垂彩缬寒溜浮空明巨石罗曲折逢逢击地鼓洪响不外泄乃知化工神难与俗儒说丹青笔虽妙谁能冩竒絶良辰羽书稀聊此一怡悦辱我同心友欵留出佳设坐久毛骨寒恍如在氷雪举觞劝满饮浩歌激壮烈丈夫感知遇图报心孔切所愧才徳荒弗能继前哲正谊不谋利临事秉大节仰视苍苍天此心誓如鐡

　　挽琴川钱恒轩先生【乃子昕叅政湖广】

　　洒洒美髯翁玉骨氷雪姿养高虞山下世利何尝思家储累万石雅志惟好施积久报亦宏有子昌明时飞腾践华要清望海内知推恩锡龙章辉光照门楣豸绣耀闾里晩景心颜怡如何忽观化竟尔迷所之生荣死亦哀全福谁能追磨崖表新阡隠徳千古垂矧兹庙堂器岂久淹藩篱宠光贲幽泉加赠定有期

　　奉萱堂诗为吴县主簿李京春题

　　李君佐巨邑奉萱有高堂名堂意云何孝子心彷徨父兮不可见母也幸寿康昔年故里居思母情孔伤令迎就禄养在客如在乡放衙晴日晡闭户清宵长堂中具尊俎阿母升方床锦衣率子妇称寿在膝傍时新荐珍羞家酿倾瑶觞承顺母颜色欲我忧尽忘鹤发明翠冠童颜照霞裳母心安且乐遐算应无疆况君负俊才佐邑人称良从兹懋声迹逺到未可量明镜颂光庭鸾凤美仇香愿言踵先哲显扬更流芳

　　朱挥使昆仲南园八咏

　　半亩塘
　　先翁爱清致凿池百步周彻底见泉窍庆源时时流
　　一镜亭
　　池水明似鉴结茅当水深波光兼月华照见友恭心
　　钓鱼矶
　　香饵投清池得鲜不须买还拟取巨鳌长竿向东海
　　盟鸥石
　　二难总忘机盘礴坐云骨白鸟知此心浮波不肯没
　　梧桐井
　　寒甃荫佳木报秋孤叶低殷勤为培植将有鸣凤栖
　　芙蓉台
　　拒霜初着花秋色满堤堰随时守清素肯向东风怨
　　采莲舟
　　水花开满池小艇自寻摘还截碧筩杯斟醪劝佳客
　　栽菊径
　　绕篱植寒花相对自怡悦岂但颜色好爱彼守晚节

　　葑溪杂兴

　　霜重林已空风高水愈涸荒园一散步暮景觉萧索忽见古梅树横斜出篱落揽衣看枝柯相将绽红蕚岁寒幸有此气味尽可托

　　次韵留别徐武功先生

　　公昔秉钧轴清班领斯文明良契鱼水庆会乘风云忠诚帝简知誉望谁不闻松筠挺节操兰桂扬芳芬何期麟凤姿误陷豺虎羣一时暂尔屈四海清名信人情自薄恶世事多纷纭而今媢疾徒屈指有几存挥毫迹已富著书业尤勤钦仰悬九州岛韬晦居海濆我惭拜嘉命南陲统三军饯送有佳章深感知已恩驽骀逐骥足女萝附松根我欲助声光相与流八垠请看周与召同着万世勲

　　次韵留别陈大叅宗理

　　久交意绸缪逺别情放宕风日扬轻暖江山丽形状多君志絶人名检不少丧制科奋登庸衣绣侍天仗祥刑笔回春按部气消瘴出叅几名藩在在茂声望教养功已成羣盗孰能抗惟公一去来民俗系升降至今西川人万口感君贶身休林树间功勒彛鼎上离懐何足冩髙义曷敢忘况辱饯送词絶妙是宫样心闲学愈进气老句弥壮达士冠乡评吉人永神相万里遥遥心相思隔天壤

　　次韵留别祝大叅惟清

　　金门同待漏紫塞同行春倐忽三十年流光如隔晨君昔总边赋与我尝相因筹谋鼓士气谈笑清边尘我有朝天行送别桑干津桑干水清浅难垂任子纶还期钓东溟斯得横海鳞君乃独勇退风节超羣伦金带横绯袍还乡叙交亲湖山称雅志诗酒娱闲身良会屡见招义气髙雷陈君虽乐取友我岂能辅仁而今忽逺违相望如参辰赠我有佳制锵然鸣韶钧阳春和诚难鱼目惭混珍

　　善庆堂为祝大叅赋

　　玉音褒先徳华扁侈上恩掲之君子堂瞻仰无朝昏我闻先大夫徳善夙所敦积累既云厚衍庆遗后昆卓哉人中英擢第登黄门献纳着劳绩进秩叅名藩政成帝简知封制出天阍荣恩不及养此恨那可论羮墙见形容水木思本源流泽不可忘扁此示子孙子孙亦知感孝养隆所尊题诗表世美声光耀乾坤

　　刘佥宪廷美小洞庭十景

　　隔凡洞【泂庭林屋洞天中有大书隔凡二字镵之石上小洞因效之以名】
　　林屋洞天好似不通人寰君家小石岩亦在云水间红尘自南陌乐事非东山辞荣休此中世事无相关
　　题名石【古之文士游名山必有题咏小山虽不足观而徐武功陈祭酒诸公亦甞来游各有絶句以题其石】
　　小山石竒絶诸老心所耽翰墨题姓名视古亦何惭退之天封宫子瞻仙游潭纱笼谨蔽护千古留美谈
　　捻髭亭【珏尝学诗即山之西麓开亭曰捻髭粗句多于此构成葢取卢延逊吟安一个字捻断几茎髭之句】
　　闲亭恣吟情起坐不自省霜髭时复捻得句欲清警神游李杜坛思入陶谢境家声占诗豪谁敢更歌郢
　　卧竹轩【莫笑田家老瓦盆自从盛酒长儿孙倾银注玉惊人眼共醉终同卧竹根杜少陵诗也小山东构轩于丛竹中号以卧竹酒阑宾散时醉卧林下则知少陵之诗不我欺也】
　　作轩当竹林客至延入坐酒阑客散去高枕竹根卧伯伦兴方豪子美诗谩和自笑尘中人如君有谁个
　　蕉雪坡【唐王摩诘尝畵袁安卧雪图有雪中芭蕉盖其人物潇洒意到便成不拘小节也珏亦尝有志绘事故名其坡】
　　摩诘画已神意到不拘束雪中芭蕉树相应如碧玉惟君妙丹青下笔絶尘俗林坡足挥扫辋川图可续
　　鹅羣沼【晋王逸少观鹅而得腕法之妙山阴道士尝举鹅相赠珏学书久而未成因名其沼以着景仰昔贤之私云】
　　学书宗右军放鹅满清沼观鹅得腕法妙出人意表墨池洗未涸兰亭临已了挥洒满世间谁言晋书少
　　春香窟【以刺梅木香杂品花卉结成一室花时宴坐其中幽香袭人可爱】
　　花树结成幄花时香逺闻主翁来宴坐百和常芬芬燕寝闲自凝朝衣不须熏笑彼沈檀亭豪奢何足云
　　岁寒窝【以桧柏结成之岁徂则苍翠欝然用是名窝葢重其有后凋之操也】
　　万卉尽凋落桧柏犹苍苍爱兹岁寒操结窝与徜徉直干并凌云真心同耐霜堪怜梁栋材未得登庙堂
　　橘子林【山之四旁皆植橘柚】
　　绕山种橘树枝叶团阴森霜后熟累累万颗垂黄金江陵莫専美龙阳已成林摘来赠亲友羲帖不须临
　　藕花洲【山下有洲皆植莲】
　　种藕绕芳洲藕生緑荷长南风催花发十里闻清香饮客折碧筩解酲啖雪霜眷言君子心千古同芬芳

　　桂山诗

　　桂山何竒哉峰峦起平地星罗数百里像物非一类列柱擎空高围屏障天翠尖分笔格巧棱削剑锋利海螺争献新玉笋并呈瑞重岩垂万象深洞容百骑河变梁犹存关徙门未閟还多怪异状物类无可譬石罅泻寒泉清响更幽致丹青笔虽妙图画良不易想当开辟时清浊各奠位精华妙凝结旁礴隠深粹洪水滔天流壅土日消坠岿然不可动叅杂如布置儒先歴览多载籍有题识仙都鴈荡景角胜须在次始知寰中山竒絶更无二所惜在荒逺世人少瞻视我惭本书生承乏当阃寄提兵靖百越黾勉幸成事性爱山水游羁绊弗能遂故兹佳胜境六载始一至骇目惊心神欲去还黙记岂徒玩物理亦欲长仁智况逢休明时徳化广渐被九州岛安耕凿四海息烽燧乘闲此游观冠葢总贤使相与片时乐感激知所自走笔题新诗磨厓刻深字非追浯溪颂聊补桂林志

　　知止为乡人陆仲玑题

　　我尝戒盛满深恐近危辱因之号知庵恒警知止足陆生江湖士何苦志亦笃生尝从我游我识此心曲世业甘自守分外非所欲茍求若临渊却歩如执玉好礼极清致亲贤异流俗保终诚徳人烦生尚加勖

　　成化七年秋八月自梧州出巡至平乐歴诸险滩悯舟子劳甚感叹有作手书于郡学示知音者

　　楼船发苍梧江水何汤汤清湾不时转石滩险非常显伏罗虎兕叅错森剑铓砰轰地出雷沸腾釜扬汤夹岸山壁立涧谷縁其傍深陡力难为无路兼无梁引缆既弗能操桨亦有妨篙师极力进羣呌如发狂道甫逾半千滩数百十长继旬始能达疲惫已莫当雇直仅足食曷有赢余粮所幸得无虞劳损不自伤长江有巨贾连舟竖危樯开帆趂好风破浪飞汪洋无烦役心力倐至千里疆得售重利还里闾夸富强一时或不戒倾摧见灾殃乃知覆载间人事诚眇茫淹速虽靡同夷险未易量因之发警悟省已益不遑尽瘁固所甘幸致非所望循理听自然终始永弗忘

　　道崇徳将走谢夏大理掣肘兴阑中止【甲午十月九日也】

　　别去忽五月悠悠劳我情相望纔咫尺何如难合并推窗看明月月落参已横公事未易了怅然忆平生
　　感君极爱我新句累百言一笔不茍简兼之叙寒暄当宁眷老成相将入词垣为草吓蛮书壮观颜平原

　　襄毅文集巻一

　　●钦定四库全书

　　襄毅文集巻二

　　（明）韩雍 撰

　　○七言古诗

　　题简庵王先生折桂图

　　团团明月夜漏长森森仙桂秋风凉碧玉枝摇兔窟影黄金花喷龙涎香广阳先生志勤苦豪气直接清虚府读书养就郗诜才成名不用吴刚斧青云绕足蹑丹梯耸身平步非攀跻一枝月里手亲折百人榜上名髙题归来天香满衫袖箫鼓欢迎绚晴昼故园桑梓増余光泮水菁莪夸独秀有如沧溟起鲲鹏乘风■〈欺〉浪争骞腾扶摇万里一翅力喧啾百鸟知谁能又如渥洼产骐骥逐电排空难控制康庄千里一日程龌龊驽骀甘自弃亨衢发轫从此通明年挟筞逰南宫琼林深处春如海一枝还折状元红

　　爱葵为姚御史鹏题

　　古闻御史台名兰又闻御史台列栢文章御史独爱葵岂爱葵花好颜色台端五月花正浓绕阶浅白兼深红太阳行空转倾向花心正与吾心同吾心爱君亦忠赤欲格君心辅君徳激扬绳纠皆为君誓比葵花恒向日朂哉御史殚厥心栽培此花永规箴花有枯荣性无改莫愁花老风霜侵

　　题湖口下钟嵒白云亭

　　山僧凿开白云根因之作成白云亭亭中白云扫不尽朝朝暮暮飞冥冥昔曽飞向金陵郭映水摇城动髙作又曽飞到黄鹤楼载却仙人入寥廓于今亭畔云常笼登临便觉腾云中天风一吹忽飘散顷刻变化如神工当窓献瑞成五色直上青霄捧红日出户从龙作霖雨四海苍生被膏泽云兮云兮尔诚竒见尔使我増歔欷未能乘尔帝乡去又空望尔吴东飞

　　慰同寅余公丧子

　　昔有东门吴子死无忧情又有卜子夏哭子乃丧明古人失子同切已哭与无忧不相比千载斯文较是非东门知命卜昧理君家翩翩好鳯毛一朝径赴琼楼招双亲哭子兄哭弟满堂泪雨长悲号人生百年如梦觉此身朝夕亦难料三槐五桂终尘灰子女存亡何足道君方与国为栋梁莫因无益空毁伤且与故人同一醉明遣玄夫问苍苍

　　九鹚圗为孟仪宾题

　　有鸟有鸟名舂鉏霜衣雪发形清癯闲心只与鸥鸟伴野趣不受樊笼拘恍如少府池边立又似吴王鼓中出羣聚应怜芳草青孤飞点破空山碧国宾儒雅能得师平生方寸无邪思宣尼大训寓此图携来索我题新诗李杜雍陶音已絶我欲题诗愧才劣但愿取彼霜衣制羽扇一挥扫除四海苍生热

　　访少卿李公因送予至小箬邮亭赋此赠别

　　平生懒与俗士交下视权贵如秋毫羡君文章冠天下急流勇退人尤高聮芳况有难兄在隠徳香名重当代林下优游日唱酬新诗还驾苏黄派惭予浅薄无治功质疑问道期相从却怜聚散若风絮三载始得重相逢邮亭别君一杯酒企仰髙风重回首后夜风清月白时君卧空山我奔走

　　送兰庵先生至常山临别情不能禁歌以泄之

　　常山山头秋月明常山渡头秋水深行人欲别不忍别两意各忍无限情忆在滦河折杨栁三载相思百年乆客中欢会能几时何事匆匆又分手平生最感恩义深年来赤胆懐君亲攀留无计随不去惟有水月如吾心吾心如水日东注逺送行舟浙西去又如夜月光随人常照行人独眠处行过吴门上金銮烦报平安对素餐此心未遂忠孝愿因别双泪何能干明朝两棹分江浙愁向水边看孤月相亲未拟情不禁且须痛饮醉时别

　　胡文选葡萄为戴主事珤题

　　贰师将军破西域佳种传来满中国上林苑里栽更多铨曹遗老曽亲食爱兹品味珍且长朝回墨洒云烟香盘柯蔓衍交宻叶结实磊落埀浓光恍如青油帐幙攅翠羽又如黒水晶珠贯金缕清宵凝露坠龙须白昼腾霜笼马乳戴君得之拱璧同求题愧我非诗翁解酲不羡魏文帝奉母空懐陈侍中

　　六月十三日徳兴道中苦热小憩林下偶成

　　髙堂广厦六月寒我虽逸居忧素餐炎风烈日道路难我虽驱驰心始安却怜仆夫力已殚流浆满背何曽干马头红尘滚雕鞍四蹄汗血尤泛澜使我目覩心悲酸停车解辔聊盘桓九州岛无人服氷丸苍生多少颜无欢我欲大布云阴寛吁嗟不能生羽翰

　　庆僃倭翁都督

　　伟哉将军翁继武智勇元非众人伍指麾阵势风云生笑谈兵法虹霓吐寳刀曽斩滇池蛟琱弓惯射阴山虎出镇声华已絶伦闲居礼度尤追古轻裘缓帯羊都督雅歌投壶祭征虏帐前列校总归心海外诸夷谁敢侮斥堠乆断狼烟飞望洋不见鲸波舞畏威奸宄尽敛迹向化黎元皆按堵圣主封功下丹诏将军进爵垂朱组方今万国固悉臣犹有四夷须镇抚还期明堂领节钺坐向邉陲立旗鼓誓使天骄不敢窥报功定见分茅土

　　湖口阻风拨闷

　　江头日日南风恶上下风帆总深泊行人欲渡未能渡独倚蓬窗叹萧索寄语行人且放懐樽中有酒还须酌行止从来悉在天清闲真是浮生乐

　　题雪景赠陈雪轩南归

　　冻云茫茫天一色六出花飞绕天白山间林下无人踪草堂独卧江南客客乃文范先生之贤孙养髙乐道居衡门闲轩扫榻曲肱卧左圗右史恒讨论门前大雪随风扬严寒不入芙蓉帐斜拥青绫足晏然逰神已在羲皇上披襟起望双目开乾坤万里无纎埃清光正与素心合以雪名轩心快哉雪轩雪轩世事不足道山林之下风光好僵卧休如袁邵公迎宾须似王元寳何当归棹剡溪船登尔髙轩扫取烹茶一倾倒

　　刘子锺郎中嶰谷秋风竹为吴郎中题

　　大夏之西沅渝之阴有地名嶰谷产竹成修林苍厓每见绿云起白日不受红尘侵七月八月风森森翠鸾飞舞青蚪吟瀛洲仙子振环佩商山隠者鸣瑶琴行看最能逺清聴入坐便可消烦襟比来此景不易得宦途渇想尘生心吴君早年登要津此君风节素所歆东平才子善挥洒笔端造化留情深欲君寳此如南金作官视此为规箴此君终当遇伶伦取之共和箫韶音

　　送乡友李原善南还

　　客里思乡正惆怅故人忽自乡山来入门相见惊且喜便问何日离苏台来时老亲曽否见容颜比旧谁强健小弟真能养志无交游孰肯常相念君言亲健思我归难弟孝养真无违乡闾月旦论人物数我情好而今稀我闻君言泪如注旋开书屋留君住悲尽欢生索酒来与君痛饮愁君去可怜住此未经旬莺花看遍皇都春促装南行留不得题诗送别偏伤神故乡到日春应尽髙堂烦报平安信乡人问我情何如梦绕江南几多恨

　　凯还图为总兵官彰武伯杨公题

　　杨将军不易得虎头燕颔修髯黒河目龟文神气赤三光五岳储精华生与皇家为柱石少事世父颍国武襄公六韬三略皆精通手提百斤武库戟臂挽三石乌号弓有时射猎驰沙漠千万人中显英略南山白额赤手擒云里双鵰应弦落有时策马出寨逰杀气凛凛横高秋健儿望风不敢敌挥刀追斩单于头弱冠登庸起声望每向行营护天仗艰危时复展竒谋上谷登坛为副将彼敌违天常西夏为奸骄将军往节度一道人歌谣犬羊贪心犹未已举国入冦平时比挥兵鏖战却败奔跃马穷追数千里僵尸弥山血成川尽驱駞马欣凯还献俘奏捷天子喜报功遣使来穷邉赐赉便蕃未能数更进勋阶锡茅土玄冠几度加貂蝉金印三台伏螭虎残敌胆破夜自惊脱身北走无留停云中长驱肆刼掠守臣安得逃天刑宵旰勤民深轸念在廷元老咨询遍堪兹重寄惟将军召对文华隆宠眷尚衣出龙锦寳蔵分南金大官珍羞罗良酝清香斟白麻黄麻颁紫禁将军重佩征西印受降城中百万家家家喜得贤方镇彼敌蜂屯近邉烽僣志犹欲窥南东将军伏兵守要害闻风逺遁穹庐空塞垣不见狼烟起従此三邉甲兵洗圣主端无西顾忧万里长城真可拟画工模冩奏凯归据鞍顾盼多风威山川草木动华彩旌旗戈甲生光辉君不见车骑将军赵充国金城方略平羗贼振旅旋师报匪轻麒麟髙阁图容色又不见大树将军冯公孙大破赤眉定三秦中兴伟迹不可泯南宫云台冩其真将军勲名不在古人下云台麟阁终须画此画亦须寳蔵之后人一覩千金价

　　夏太常竹为琴川钱允言题

　　坡翁作古人老可已陈迹谁言古今人才能不相及伟哉太常人中英笔端造化何其精传得声名满天下世人翻视文苏轻琴川隠君天下士读尽诗书不求仕髙节清风似此君太常冩赠非无意家蔵此君三十年隠君虽休子能传传来亦有父风节携此索我题诗篇袁丹阳王子猷为爱此君名声流君家父子徳与此君侔我为作诗传千秋

　　天顺已夘端午节赐逰后山观走解有作

　　六龙飞天天下覩皇度神威谁敢侮太平时节不忘危毎值良辰犹讲武五月五日时雨晴彩云缥缈祥风轻万岁山前辟驰道千骑万骑皆长鸣翠华南来此中驻诏许元臣同侍卫嵩呼拜罢玉笋齐马上武夫争献艺双双立在雕鞍行马驰人似康庄平背旗手戟影不侧肩水顶火盆无倾画角齐吹金鼓震发喊声停出竒阵飞鎗烟过如电惊流炮星驰若雷迅一人骗跃三马过两人扶抱一马駄马中一老傍四少锺南进士降羣魔双驰上下如相翮相叅换马如相戹倐然抰取一人过诸葛武侯擒孟获倒身腹底穿周遭老蛟卷树翻洪涛折腰斜従项下过下嵒猛虎声咆哮有时蔵身在金镫有时控驰若骖乘有时倒立双足擎有时偃仰四肢定羣马出猎争腾骧马駄狮豹皆人妆饥鹰一掣堕鵰鹗良犬纔縦空豺狼轻便巧捷纷纭去险状难名亦难记军中用此出前锋斩将搴旗孰能御平生肉眼未得观观此盛事人人欢总夸一时扈従乐更美千载遭逢难侍臣拜谢天颜喜大官赐燕闻天语御炉香袅箫韶喧龙驭徐行仙仗起侍臣步入文华南髙筵广席陈肥甘黄封御酒味香冽中官谕劝皆沈酣君臣同逰皇祖诰与民偕乐圣王道我皇祖述且宪章恩徳如天孰能报小臣有幸逢明时寸心感激深懐思谫才不作长杨赋微诚欲献巻阿诗

　　送锦衣焦公子廷用还京师

　　霜风初收天气寒长江万里无波澜江亭执手一杯酒送君解缆归长安长安迢迢望亲舍尊翁作官美声价锦衣日侍凤池头宠眷虽隆心愈下君承家廷训雅有文武才杀取贼奴受封赏峩冠博带何荣哉昨来览胜逰江浙吟尽西湖好风月匆匆又复趣行装应念亲庭乆违别丈夫有志报君亲世人未必知之真他年勲名满天下始信江湖亦有人

　　洞庭君山歌和赵总戎韵

　　使君统师征不庭长江万里飞扬舲重湖缥缈接紫冥风帆遥度一饭经船头击鼓如震霆鼋鼍蛟龙皆隠形君山有树髙亭亭匠石不敢加斧钉就中岩穴虽岭巆隠约巨浸如一星湘君之祠列宫庭灵异似若司南溟长鲸能容李白骑仙槎曽说张骞乘东南形胜莫与比欲通道路无五丁乃知元气自涵蓄润泽何假行雨缾使君雅志凌空青睨视泰华如枕屏清风与明月相招时入船窗棂众人昏昏君独醒欲将丹衷荅皇扄腰间三尺真青萍辟兵不用丸飞萤渇思整顿海宇澄乃今长驱扫膻腥将星昨夜光晶荧凯歌指日在耳聴兹辰共泊长沙汀万马不嘶风清泠知君此行不少停直指南服宣威灵瞬息岭海皆清寜相期同蹑鸾凤翎慎固九有如郊垧保我皇图亿万龄与君相守岁寒盟令人千秋万岁仰徳馨

　　赵总戎见惠巨鳊酬之以诗

　　缩项鳊鱼味最珍长江六月尤难得波涛汹涌风力劲渔人举网空费力元戎统师百万行秋毫无犯严戒饬庖厨空虚河伯知故遣嘉鱼助鲜食我曹忝陪旌斾行此味从来不曽识元戎驰赐捧玉盘烹来大嚼深感激吁嗟此物成百头真乃神灵来効职威声从此收南邦蜂屯蚁聚休言贼草草题诗谢来意纸短情长苦相逼

　　赵总戎和前作见赠再次韵奉酬

　　世人浅见多相忌丈夫意气自相得卓哉征夷真丈夫世人谁敢较才力天子临轩亲授斧一日兵戎尽修饬所期代天行王诛岂但解衣更推食舳舻百万长江来走卒儿童总能识指挥三军陈大义日日惟将忠义激三军感奋若貔虎谁不深思効臣职马援须标铜柱功晋公岂纵淮西贼金貂玉蝉公莫辞丈夫从来富贵逼

　　望衡岳有感兼懐伯颙心友偶成鄙诗千里寄意

　　我尝持节巡塞北北岳常山瞻峻极我今提兵征岭南南岳衡山见竒特衡山竒特在目前三峯晓霁无岚烟几朶芙蓉浸空碧一条白练飞流泉峻极常山今想象彷佛危峰四千丈髙鸟难侵絶顶飞古松特出层云上常山在天北衡山在天南南北相望几万里十年走马无停骖客中念此愁懐起呼酒髙歌却还喜丈夫有志在四方饱食闲居我深耻知心之友松雪翁髙懐雅量与我同黄堂暂屈且寛慰扶摇万里须天风

　　寄伯颙通政司赵参议

　　与君少同窗仕也复同朝朝行一日不相见左顾右盼心无聊有时往还坐书阁夜雨灯前动春酌有时聮辔看西山载酒携琴恣逰乐于今各在天一方经年相望如参商君虽未起得闲适我却任重心忧惶我忧惶君闲适且各相期慎眠食莺花烂熳皇都春迟我归来与君乐无极

　　师次永州乆雨祈晴有感赠赵征夷

　　君不见贰师将军伐西域拔刀刺山泉涌出又不见虞公欲与夏人战长剑一指停西日乃知人有忠诚心后土皇天相终吉桓桓将军赵征夷文才武略当世稀昨承简命佩金印貔貅百万生光辉南来次师湘口岸骤雨连旬江水泛洪涛汹涌欲渡难泊舟虽惊总无患先锋卜吉将启行骤雨不息疑羣情将军拜天诉忠悃云开雨歇天清明旌旗映山谷鼓吹喧江滩将军倚楼看解缆顺流西下无狂澜军中感叹称稀有父老欢呼如一口两广三苗不足平百蛮重译须奔走吁嗟此雨晴其事非偶然皇天厌祸乱助我解倒悬此雨骤于十日前泝流难上江滩船此雨骤于十日后行营水浸徒流连雨骤我休兵雨晴我耀武天意人心总和顺会看一鼓成功报明主

　　平断藤峡诗

　　人言断藤峡险峻天下少我视断藤峡培塿一拳小蜂屯蚁聚千万家跣足蓬头尽猺獠数十年来肆猖獗三广生民苦骚扰五征不克势益张处处孤城未能保圣皇当天赫然怒选将提兵奉天讨内外羣公总豪杰百万精兵雄矫矫共言困守非良图必欲长驱且深捣雷霆砰訇鬼神怒几日羣山尽倾倒百炼钢刀破新竹万里长风振枯槁岩居穴处皆荡焚瘴雾蛮烟都汛扫积尸如山血如川诛夷只许留襁褓兔窜狐奔网罗宻我军追戮如芟草大藤根株悉已断五岭封疆真再造振旅班师归栁营黄童白叟迎遮道自言固望来苏乆不图便见成功早从今水陆是通衢来去行人免迂遶有田可耕山可樵共享承平永安好圣皇睿算天助顺羣公整顿南荒了丰功伟绩万古传附骥成名愧台老

　　送少司徒薛公还京师

　　海珠寺前一杯酒送君奏凯还京师君还京师我独留执手不忍遽别离与君一载同相处君总刍粮我军旅同心戮力功已成共羡君才世无比积粮如山帛如丘千金重赏先伐谋人言不殊萧相国我道更胜张留侯平生节操清如许秋月氷壶真可拟萧索行囊薏苡空惟有图书为伴侣海风飘飘瘴雨收乘潮解缆不可留扬扬意气长啸去道傍人羡如仙舟髙秋入见天颜喜太常尽把竒勋纪三台八座定无疑从此皇恩常眷倚丈夫报国思致身江湖庙堂同此心君去我留不须论要取芳名冠古今

　　送主事谢芳

　　戍边蕃将逺移家劳君将命来天涯天涯瘴疠人共恶君来不见兴咨嗟君才落落人中杰不学时人附炎热作官自是有贤名奉使尤能守清节匆匆聚首便趣装画船挝鼓辞五羊滇阳峡里夜可渡红梅闗上秋空防太平气象君都见莫似常年浪兢战且须逰览锦衣乡还应归奏金銮殿殿头元老多故人相见为我道情真谫才不堪胜重寄只愿归老江湖滨

　　赠赵征夷凯还京师

　　桓桓将军赵征夷人中豪杰军中师一朝拜命佩金印提兵百万来边陲边陲蛮夷流毒乆保险为巢争死守将军奋甲独先登百万雄兵谁敢后阵前号令雷风奔日色昼暝天为昏马蹄溅干茘江水劔锋斫断藤山根兎窜狐奔弥百越网罗处处无疎缺坐看羣丑尽成灰万里妖氛一时灭将军振旅归栁营黄童白叟皆欢迎自言生长乱离乆不图便见时承平人言将军有神力杀气棱棱厌羣贼贼中遥望畏如神狄青铜面何须饰藤山磨厓纪厥功贼党不敢窥其中从兹两广正疆界马援铜柱翻成空将军伟烈超今古马援狄青何足数圣主纔无南顾忧锡封定见分茅土赞军台老不知兵却喜心同见功成题诗送君凯还去天涯万里难为情

　　成化三年春予驻师梧江之浒截竹为杙以障土阶未几竹复生者三十有三本枝叶茂宻森森可爱从事诸君为予作亭题曰瑞竹予因作诗纪之

　　此君之性难移植移植从来皆有术子美曽言腊月栽廷坚亦说须辰日醉迷之日移更嘉非时鲜得抽萌芽如何斧斤斫断挿江浒又见枝叶生枯槎化工生物非无为异物非妖即为瑞此君素有君子操草木之妖难比类天兵煌煌南越平边民垂死皆更生江湖必有弃置君子起相与戮力匡文明坤轴气尽回天心真厌乱生贤济民兆已彰不信百蛮犹敢叛君不见广陵芍药金带围世无此种人称希嘉佑诸贤应兆起太平勋业流光辉作诗示我同心人世间有事皆可为鞠躬尽瘁荅明主勿俾前贤専美于当时

　　中秋文会为朱挥使昆仲题

　　天风吹开万里云一轮华月秋平分朱家昆仲设尊俎满堂宾客皆斯文斯文济济多才杰握手登堂先看月髙卷珠帘问月明何不常圆有时缺盈虚消长理自然月虽不言心已传且将美酒劝宾客请客为我题诗篇须臾酒酣兴如渇长篇短篇任批抺还疑风月写不尽遍谒儒绅请题跋南楼老子兴亦浓却恨年年在客中行将归老葑溪上与尔中秋文会同

　　梁御史二亲双寿诗

　　广平太守人中豪芳年发轫由地曹功成名遂身早退清风凛凛何其髙厥配宜人善为母雍肃齐家化乡土偕老东平昼锦堂过古希年纔四五黄金作带横绯袍明珠裂冠攅翠毛双双鹤髪对晩景共夸曽荷鸾书褒膝前令子庙廊器豸绣为衣频奉使剩有清名荣及亲便道还乡慰亲志玉缸春酒葡萄香駞峰凤髓华筵张绣彩当筵共称寿泰山晔晔共辉光望泰山祝亲寿推恩指日定加封寿与泰山同永乆

　　与冯宪副朱挥使昆仲逰东禅

　　幽懐不能遣与客逰东禅东禅景何如缭绕水竹笼云烟东堂长老号玉田精彩矍铄神气全怱闻门外车马声倒屣迎我忻忻然自言门巷好杉树亲手栽植今参天登堂坐我蒲团上妙香香茗时时传唤来髙徒聪上人颐指气使勤周旋须臾开筵列尊俎款留甚觉心诚虔英豪宪副天下士老成挥使人中贤更夸玉雪美公子好诗好礼今无前携得仙家施小童长歌大雅声清圆玉田欢感呼行者青天歌舞齐聮翩一派仙音众侧耳重斟美酒烹肥鲜案头石砚压锦笺墨浆如膏笔如椽诸僧罗拜不肯起阑门索我留诗篇君不见逺公结社住白莲一招靖节贤名传又不见昌黎有书遗大颠美誉烜赫埀千年愧我无能继古作爱此光景徒流连草草留题拂衣去何须更问三生缘

　　访沈南斋东禅无闻上人方丈有作

　　昨曽访东禅东禅方丈居西偏羣僧琐琐不足数但觉玉田和尚贤今晨复访东方丈无闻长老尤髙尚三寸龎眉映雪颠纯诚实有真僧相人言无闻世少双一生戒行如冰霜沾泥栁絮吹不动春风上下空颠狂南斋诗伯常来住好诗好画留无数促我题诗警众僧众僧酣卧知何处

　　橘杏双清为儒医傅泽民题

　　莫言苏耽神漫说董奉仙惟我葑溪南国医世称贤以医名世三十载轩岐道术何精専开阖阴阳指间妙斡旋造化心中玄回生起死已万千何须橘叶吞清泉家有恒产皆良田曽输万石周荒年天恩煌煌赐冠冕杏林换谷名空传琴川髙士感徳偏买橘买杏栽庭前绵州太守作佳画刑曹司务题长篇想当雨过碎锦钱结实宛如红蜡圆寒霜作威叶不变黄金万颗累累然此时此景清且美相对不觉尘烦蠲开芳樽列绮筵旋烹肥时摘鲜东邻西舍三五友日常醉倒林中眠何时使我参其间我将世事祈苍天疲癃残疾谁能痊鳏寡孤独尤堪怜苏董于今果未死招起授我神方全我将以之逰八埏广济夭阏并颠连

　　忆秋谷柬其髙徒陈绍祯

　　昔逰中吴第一山主山都纪张秋谷开门迎我车骑进扫榻坐我林间屋我观秋谷心休休仙风道骨非凡流出岫孤云袅晴昼倚天长剑凌清秋笑懐顿觉髙懐放瀹茗焚香与酬唱时出瑶琴弹古音旋开碧瓮浮春酿酒阑便与秋谷辞弟子罗拜皆仙姿就中独见陈绍祯风骨彷佛同其师别来十载今重访秋谷仙踪已长往苍松老桂尚依然抚景令人动遐想乘鸾乘鲤未可知蜕形想似陈希夷还须夜夜望云表恐有化鹤归来时

　　仙舟诗为郭汝祯赋

　　郭君之舟新且美乍入真如洞房里爱君兄弟义气多与君同泛吴淞水外台豸绣名四方南邻金玉夸同乡我弟亦是锦衣客开樽满座生辉光腊雪初晴风力壮逺山近山如玉障寒极翻疑酒力微情欢不觉诗懐放红炉再拥银烛烧劝酬已到夜寂寥东君犹自不满意宻戒舟子徐徐摇吴淞万顷孤舟漾橹声摇月吴歌唱彷佛陶朱入五湖依稀博望来天上喧阗鼓吹归渡头傍人叹羡如仙逰烦君勉效郭林宗我名此舟为仙舟

　　送张佥宪永锡三考满入京

　　我昔提兵征百蛮劳君筞马来从事愧我虽无裴度才爱君实有昌黎智献谋献策资戎机颐指诸将谁能违须臾成功报天子捷书露布皆君挥君才落落人争羡况是临戎曽督战恩赏虽加秩未升恨我东归未能荐我重拜命来天南为君满去聊停骖一军相顾皆叹惜广人恋徳情何堪我闻无数攀留意已具民情诉天使天使封章达圣聪庙堂虚位应専俟苍苍之天不负人从来乆屈多大伸梅闗尊酒且别去相期聮步趋严宸

　　春江会别诗【有序】

　　天顺八年春雍以兵部侍郎出为浙江参政时简庵王先生亦参政山东雍至徳州以书奉报而先生已东巡海上得报宵征追至济寜及之留连数日送至鲁桥驿挥泪而别未几雍奉命复官都台提兵征两广既平就留巡镇而先生亦以内艰改湖广不相见六载矣戎马簿书之间忧劳万状顿成衰疾而于先生恒悬悬焉去岁雍以先人弃背得请归守制岁暮忽蒙恩诏进官复总督两广军务兼理巡抚雍以服制未终已上章辞免升秩乞留终制勉就道以俟命适先生以使事入京回亦取道姑苏遂得聮舟南行几二十日至鄱湖之邬子驿即有南北之分感平生敎道之恩义惜良会偶然之不乆而重仰先生平日守道聴命不随时以希进而雍之取法亦少得焉不觉浩然兴发走笔成诗末复致期待之意者先生平日与雍讲明之素志非夸也酒酣解舟书以奉赠
　　相会纔几时相违又明旦如何骨肉情恒有离别叹昔佐兵曹曽左迁道出齐鲁心悬悬紫薇堂中驿骑发鲁桥追送皆潸然当时起拜南征命亦闻转佐湖藩政百万王师劳指麾间阔多年已衰病归来庐下心正哀谁知恩诏从天来越南万里总巡镇兼权自愧非全才杨栁初青梅始白旋整旗旄行计迫恰遇朝天骑从还聮舟共作江南客翦烛聴夜雨推篷看春山宦途聚散三十载无如此会多欢颜舟人忽报明朝别帆指西南分楚越万顷鄱湖不共逰虚负清风与明月明宵风月各一方我懐恩义心茫茫且须今日尽杯酒壮心莫为离情伤此心从来金石比附势趋炎所深耻暗里前程聴自然举世相知能有几方今士论亦已公圣主侧席思英雄云霄有日重相会图报务欲输精忠

　　同年王参议孟育从事军中乆矣今升左参政予与总镇两广太监陈公总兵官平江伯陈公重其为人而惜其去载酒饯行诗以华之

　　壬戌之春金榜开百五十人同日喜三十年来渐凋谢落落晨星不多矣怜君素有氷蘖操作官乆淹甘自已方今用贤尚恬退忽报乔迁向南鄙我闻滇南古夷地皇明抚有非昔比君能治理如中州风俗应须变淳美瘴烟初消天日明碧水丹山照金紫青油幕下行装发囊箧萧条只图史府僚诸老尚含情况我情懐曷能止江亭一杯聊叙别浩浩长风布帆起到时若上五华山东望传书慰知己

　　庆南京大理寺卿夏公季爵致仕诗【有序】

　　公与雍登春榜同年仕同朝升大理同寅辱公知爱迥异常辈而公之学识髙逺词翰超絶雍心恱诚服者也公今功成名遂决然勇退而雍浅薄衰朽上章乞归未蒙俞允视公不能无愧焉因浩然感发作诗寄赠他日得从公逰吴山西湖之间始信予言之不妄也
　　与君同年最交契羡君才识超当世喜君辞老得还乡东望吴山促归计想当正统壬戌春礼闱一见即相亲廷对作官有先后感君教益非常伦君才相是文章伯游艺词林声烜赫洒翰真追王右军作诗不让陶彭泽两京棘寺当劳烦尽心谳狱人无寃戴胄忠清允执法有功仁恕多平反昨来奉勑巡江右使节勤劳声绩茂贪吏都除政一新疲民尽起欢如旧功成名遂思故乡明廷拜谒陈封章圣主怜君美风节赐君致仕归钱塘钱塘风景甲天下君归逰乐増光价卷幔观潮镇海秋扣舷歌月西湖夜我尝逰宦歴览频乡园况与湖山邻乞归未遂懐我友不觉清泪沾衣巾君不闻造物由来忌美名大名乆居良亦难所以越大夫扁舟五湖终不还所以裴晋公诗酒昼夜穷相欢体天之道戒盈满浮名与我何相干烦君先报湖山知迟我归去同盘桓

　　赠锦衣镇抚林君以善诗

　　人言林君写生巧我言林君词翰好名闻夷夏三十年笔落人间比珍寳胷中造物如鬼神羣飞一扫皆逼真景随意到千万态黄筌崔白安能伦兴来走笔题佳句三峡倒倾留不住电光烁爚蛟龙飞贾岛张颠见犹惧锦衣日侍蓬莱宫累朝宠遇谁能同大烹肥羊良酝酒日日醉饱春风中却想家林别多载归梦时时飞岭海圣主恩怜许蹔还粤南山水増光彩昨来相会五羊城龎眉皓首神气清盘空老鹤出尘表想应有诀修长生古来一艺能名世况君众善兼多艺髙名准拟流千年遐算还看过百岁君将赴召趋神京预作歌诗送君行五云缥缈一回首孤臣万里难为情

　　送宗器张方伯之浙江兼柬崇善刘方伯年况意见乎词

　　瘴云初收残雨歇张君别我逰江浙平生壮志轻别离为惜君才心郁结君昔作官守四明我来浙省闻君名紫薇堂上一相见识君真是人中英踰时我拜南征命君亦来参广藩政师行日费藉君多我得迅扫蛮烟浄广人被泽方歌讴浙人望治思未休一视同仁徇民愿进官移地君知不君才本是庙堂具歴试想应图倚注海内犹多事可为好竭精忠荅知遇同寅方伯我同年十载不见心茫然丈夫志定会有合相期话旧五云边

　　庆朱良徳寿五十【正月十一日初度】

　　去岁我当知命年朱君寄我庆寿篇今年朱君庆知命越南万里心惓惓岂无一尊酒可以奉寿筵暮云春树空入望无由缩地慿书传想当新正甫踰旬祥光瑞气腾吴天元宵尚隔三四日君家堂上灯先悬倾城人喜初度好车马杂沓来羣仙簪缨跄跄总名宦韦布楚楚多英贤葢世文章列大轴惊人诗句堆华笺朱君见此深感恱难兄友爱尤忻然自言我尝逢此日我弟执礼心诚虔今辰景好客又好款留敢惜囊中钱大开天光云影亭长筵广席罗芳鲜主翁劝客客酬主洞庭春酒来如泉谩爇沈檀引飞鹤髙烧绛蜡催鸣弦歌悠扬舞蹁跹蔵阄筹莫算分韵诗重聮卷帘笑看狐南星似觉瑞彩光于前寿征已见心益喜不惜醉倒先欹眠夜深酒阑客散归又报有客来相连送迎款洽累数日里闾谁不称君贤玉雪子贤比肩爱尔同气心不偏友恭之义能两全髙风应使薄俗化芳誉嬴得儒绅怜安得天下同此风坐看民俗如古先老我平生半游宦毎逢初度心凄然何当归老葑溪头与尔此日相周旋况尔昆仲寿绵延方升之日方至川西岭千秋不改色蓝田百世常生烟

　　壬辰岁午日与林锦衣饮于行台喜雨堂林乘兴为予挥扇面怅然有感书此赠之

　　忆在先朝逢午日万岁山前常扈跸彩丝锦囊赐新扇冩生都是林良笔鼎湖龙游倐九年林君与我各一天喜雨堂中忽聚首又逢午节皆泫然旧恩未报新恩迭万里炎荒恋丹阙须臾酒酣豪兴起为我挥毫扫明月吁嗟林君画入神一笔真可当千金惟我得多永珍袭君恩友谊千年心

　　五月十六日与林锦衣食茘支偶成

　　海邦茘支品多美絶美无如进奉子南人惯识已夸羡北人初见尤惊喜剥开鸡卵玉满苞嚼出琼浆香溅齿解酲消渴日千颗未许杨梅雪梨比忆昔永元天寳间贡出西川与交趾十里五里一置堠人马困顿多道死此果得名想此时讽諌有诗载青史我朝列圣鉴往事穷荒献味皆禁止大庖九鼎罗八珍果核时新亦无此我曹何幸得饱啖念所从来感恩耳作诗写赠知心人无奈心驰天万里

　　送夏官郎中叶廷茂还京

　　叶君风仪何楚楚早岁登科入枢府沧海明珠天下珍丹山彩凤人争覩才髙绩最登大夫职方万里时披图九伐简书劳巨笔军国重事资嘉谟昨承简命来南国选送降胡助诛贼梁公云起促归心张翰风髙急行色锦衣过乡天已霜黄柑紫蠏荐寿觞受封双亲足怡恱九峰山色増辉光却忆匡南曽聚首共泛鄱湖醉春酒瞬息流光十八年君处清华我奔走苍梧重会又别离把酒话旧情难为庙廊虚位正相待好展经济匡明时

　　送平江陈总兵

　　伟哉伟哉陈将军少年学武兼学文养成大才袭封爵一出便见超同羣登坛小试万人师克効勤劳守廉介简在宸衷任愈隆开府苍梧膺大拜来临百粤气益充号令所至皆成功蛮夷畏威不敢起始知世有真英雄迩闻漕运法多弊况复河干盘剥费积债年年无计偿贫军狼狈空吁气羣情却忆令祖翁当时开创河运通将军家法必有得逺期步武收功同廷臣闻此交章荐仰荷圣聪専倚眷纔看征诏下岭南已动欢声满淮甸人情望公大有为公行到日先何施扫除旧习正在已讲求良法须从宜楼船遥遥泛秋水明月流光照行李道傍拥送千万人谁不沾巾重称美锦衣玉节过南京旋除宿草拜先茔茔前有祠泣且告誓图克肖延家声君不见萧何闗中给馈饷元功位次先诸将又不见冦恂河内转运足丹青画像云台上丈夫富贵何足言要使中外慕风望

　　题家藏夏仲昭竹

　　我昔乘骢按江右仲昭来作筠阳守当时写竹独擅名自昔非人不轻授一朝趋拜容台命南浦楼前适相觏赠我朝阳舞凤圗疑似箫韶九成奏家藏倐忽廿四载素绢虽陈墨如旧兹晨拂拭悬素壁烂熳辉光动晴昼千仭翔来览徳辉九苞振起铺文绣须臾飒飒起风雨又似虞廷弄清味光价真追老可踪声华岂在坡翁后公又已为泉下客白璧黄金亦难购老我题诗遗子孙覩物思人泪沾袖

　　成化七年冬户部主事李君士美奉玺书清财赋于两广廉而有为严而不苛贤声闻于朝即有员外郎之擢君感激益励凡两广二十郡之地冒暑雨冲瘴毒早夜兼程遍歴无遗所至人不敢干以私而搜剔奸蠧无能隠蔽绳之以法仓庾肃清亦未尝执己见以及非辜诚才徳兼优之君子可重也于其归赋诗送之兼致予意

　　岭海穷冬变风色瘴烟灭尽梅花白行台日长羽书简载酒逺送朝天客客乃金曹粉署郎早登科甲随班行作官今已八九载共夸节操非寻常昨捧天书下南越两度岁华犹未歇马蹄踏遍瘴乡云所至无人敢私谒千仓万箱总较量寸丝尺缕无遗忘两藩财赋清似水英声先已蜚岩廊圣明因此知才器特进一官员外置逺大从今未可量好与皇家图济利国朝财赋取最寛可堪水溢兼旱干东南已嗟民力竭西北更苦供输难司徒年来亦难处左区右画劳心绪君还有策莫惮言报国须当以身许

　　襄毅文集巻二

　　●钦定四库全书

　　襄毅文集巻三

　　（明）韩雍 撰

　　○五言律诗

　　寿大司冦杨公二首【四月二十九日】

　　身荷三朝宠官联八座荣提兵不妄杀谳狱只求生龟鹤应无筭熊罴定有征宾筵多祝颂谁似故人情
　　当代推人物惟公独占魁清才多禆益阴德乆栽培应得明珠晚何妨白发催佳辰隔千里无计劝霞杯

　　送吴布政致政还毘陵

　　盛满心知足归休志已伸乐天陪九老莱子慰双亲风月开三径山林见几人西江有棠树千载忆斯民

　　夜访李少卿回至莲塘寺同宿次少陵韵二首

　　官道千山逈禅宫一径幽故人逺相送邀我试同游野烧随明灭空云任去留老僧惟面壁不解利名愁
　　招提薄暮至夹道树重重枝缀青猿果巢深白鹤松因闻禅语秘顿使宦情慵清絶题诗处山寒雪满峰

　　题齐氏族谱【金都事求】

　　营丘宗法废今喜子孙贤世系千年定亲疎一本传载歌頍弁句不诵角弓篇珍重藏诗谱家声继郑玄

　　赠李伯颙下第

　　穷达皆由命愁颜且暂开君宜登此选天欲老其才旧学还加勉初心慎莫灰东风云路阔还拟占春魁

　　挽成规御史【以言事罢官】

　　投簮拂袖还清望重于山举世有公论知君无厚颜高风今寂寞流水自潺湲千载看青史台臣第一班

　　偶成

　　二旬登上第十载位都堂遭遇古来少感恩何日忘不须论毁誉焉用卜行藏誓竭驽骀力终身报圣皇

　　酬德诗谢乡友徐文辉以仆书童见遗

　　与君交十载德义重雷陈分取文房仆相资客路人随车春护节扫榻夜铺茵愧乏琼瑶报题诗播缙绅

　　山行即事有感二首寄李九川

　　逺涉登登路愁冲活活泥云遮山脊断雨助水声凄村火青烟湿林花翠雾迷谁怜宦游客騘马不停蹄
　　草暗原头路花粘屐齿泥农家一村聚牧笛数声凄旅馆时时盻乡山望望迷东林有归客恠底厌轮蹄

　　山家

　　级级山田畔农家住不移增茆苫破屋编竹补残篱日暖开蚕早云深放犊迟年年了租税免得吏人欺

　　寄梅贡士鼎

　　青春人共夸文彩玉无瑕笔扫龙蛇阵胷蟠锦绣车月宫曽折桂杏苑拟探花迟尔云霄上同心佐帝家

　　寄陆尚文

　　东郭一尊酒西江千里程故人不可即孤客若为情秋近天风厚时来羽翮轻扶摇九万里洗耳聴蜚声

　　寄秦以忠

　　宿别城东寺参商岁月长天涯懐故旧客况最凄凉大器晚方就寸阴今正忙西风动寥廓期尔快翱翔

　　宿戈阳山家将明怅然兼忆李少卿二首

　　逺路倦行迈山家宿渐明催衣勤漏鼓聒枕乱鸡声树杪摇风向檐头溜雨鸣故乡在何处展转不胜情
　　达人林下卧春梦最分明不设重门险何须击柝声曲肱如尺穏鼾鼻似雷鸣任尔朝慵起都无尘世情

　　寄张维本阴阳官兼管医学

　　残雪江村晓维舟曾访君颜华嗟乆别消息喜相闻步野寻春药登台望夜氛此中有真乐应咲独纷纷

　　寿蕳庵王先生

　　中年増一筭八月庆初辰黄鹤山头日紫薇堂上人恩添江水逺香发桂枝新无限殷勤祝楚天南望频

　　项荩臣宪副曽与予同除广东兹闻擢陜西宪使寄诗为贺

　　同捧外台檄怜君独滞留清才不可掩髙位岂须求马度函闗晓云开华岳秋相期守初志联步鳯池头

　　疮疾在告蒙恩命医调治既痊入谢赋诗志感

　　移病闭闲门矜怜感至尊上医调善药衰疾去深根蒲栁重荣日乾坤再造恩时平无可报空有赤心存

　　题邵真人画赠唐廷璋

　　仙子冩山川风标自入玄草堂芳树里萧寺碧云边钓叟方移棹行人未息肩平生出尘想对此一凄然

　　辛巳四月自大同宣府还朝议政五月八日陛辞还镇蒙恩赐酒饭赐钞千贯且命中官谕旨慰勉赋此志感

　　付托惭无效趋朝不自安恐干天宪重翻拜圣恩寛楮币来中使琼筵出大官重还何以报惟有一心丹

　　过居庸

　　居庸天下险山势入青苍路转羊赐曲溪分鴈尾长闗门严虎豹烽堠御豺狼愿保藩屏固皇图万世昌

　　寄袁州莫别驾伯颙

　　鸟外云初净冝阳望眼舒故人乆相别佐郡近何如分驾春行部休衙夜诵书仰山遗庙在希古莫踌躇

　　山翁

　　屋枕楚山麓门临湘水滨树深啼鸟乱网便得鱼新尘世无他虑闲居老此身悠悠倦行客转盻慕斯人

　　为赵总兵题扇

　　握柄炎荒外三军聴指麾良筹先已定多筭出还竒瘴雾随时扫清风到处吹题诗比勲徳无沗赵征夷

　　示彭节归任

　　辟尔逺从征贤劳重有声马前朝草檄幙下夜谈兵奏凯还乡去迎亲宰驿行中原若开府征用更非轻

　　题三洲岩【在徳庆】

　　开辟分元气陶镕属化工一拳平地上万象太虚中感古思羊佑修真慕葛洪登临动髙兴长啸海天空

　　送鸿胪寺邓主簿送安南使臣事竣还京师

　　相逢遽相别归计忆神京百粤风尘净孤舟日夜行逺人空恋德老我不胜情道出吴门下烦君一寄声

　　送周汉章还吴

　　辕门一相见声价重南金献我平蛮策怜君为国心别违还锦里崇报待纶音无限思乡意题诗泪满襟

　　喜闻台长李公总戎赵公同奉命出师辽东心同力同功成必矣寄鄙诗预申贺臆

　　爱我同台长公清果独贤立朝纔几日出塞屡经年北敌终颠覆东人解倒悬征夷又豪杰同拟上凌烟

　　赠南海张行人戟

　　十载皇华使贤名动四方又乗司马传重过魏公乡昼锦添新彩寒梅发古香荣恩须补报莫遣岁时荒
　　塞北曽相识越南今又逢如何两蓬鬓都未歇萍踪对酒心同感思乡兴独浓无能了公事怅别意重重

　　送骆司训秩满赴京

　　羡君司训乆遗爱入人深已有成材效都无计利心离筵歌白雪别泪湿青襟此去应遭遇春风聴好音

　　思亲堂为吴县主簿李京春题

　　椿凋萱尚茂游子思难禁长望号天地如何分古今不回观化梦空负倚闾心惟有修臣节荣亲报亦深

　　挽骆司训乃尊易简翁

　　易简乆即世如何人共怜曽看太史传又见令郎贒孝行词林颂书香泮水传悬知无愧怍含笑入重泉

　　题致政张起韶太守双雁图

　　髙飞出上林旅立在江浔不恋稻粱羙自怡云水深弋人空逺慕野鸟谩相侵还看腾霄去春风聴好音

　　舟至南浦适亲友袁州同知莫伯颙来考绩既送予至丰城书此赠别

　　良会不易得联舟三日行喜君书上最与我叙离情循吏真无忝交亲预有荣明廷公论在看尔奋鹏程

　　成化七年春二月十有八日余与总镇太监陈公总兵官平江伯陈公视耀武扬威闗二公留欵庆林寺寺前山坡之上其平如掌下临长江旁列茂树众登览为之跃然喜胜地之偶得感二公之高情而慨念时事遂及西师不觉浩然兴发因作一诗书贻寺僧同游者叅议王孟育冯文纲也

　　严关阅初遍下马憇禅林树覆连天幙泉鸣隔涧琴忧民成老疾报国喜同心闻道西征急何时聴捷音

　　谢陈总兵送毡帽

　　瘴乡风力恶头骨痛难禁新帽劳君送髙情爱我深清晨笼短髪暖气温华簮感德惭无报缄诗表寸忱

　　四月十三日西轩晚坐偶成

　　池亭晩来坐对景已忘言月色犹未满蛙声空自喧八年游岭海何日到乡园西北还多事冥思心更烦

　　挽南京大理何寺丞衷

　　详刑初拜命观化遽伤生未授廷丞席空蜚徐杜声金陵归旅衬玉峡起新茔留得秋台绩无惭甲第名

　　李节妇诗【有序】

　　茕茕无依或怜其早寡讽以他适孺人以死誓而止守志三十年贞白之节如一日乡人谋欲达诸郡邑奏请旌表孺人力辞乃弗果兹不及养矣汝嘉恒痛悼焉予闻而伟之作诗以传
　　苦节三十载一乡人共尊荐书辞达上恩典未旌门笋采名不死共姜诗尚存相将荷褒赠云路有贤孙

　　寿张同年都宪

　　老我同年友相逢总异乡一尊初庆度七夕喜新凉抚镇勲劳大驱驰道路长无能遥附骥凝睇海茫茫

　　襄毅文集巻三

　　●钦定四库全书

　　襄毅文集巻四

　　（明）韩雍 撰

　　○七言律诗

　　题聚奎楼

　　江西贡院旧有楼时当大比予撤而新之扁曰聚奎亚卿杨公赋二诗落成予次其韵
　　腰横博带气横秋仿古抡材共倚楼杨子从来识词赋魏公元薄快恩雠疎帘秀卷青山入高栋光依白日浮闻道边尘犹未洗欲升豪杰挽河流
　　楼成星聚兆文明此日登临客况清报国未能酬素志兴贤深望济苍生云开南浦双眸豁月照东湖一掌平寄语苏公好珍重莫教方叔误时名

　　题尘清亭

　　亚卿杨公抚江西郡邑康靖行台之西草塘之滨有亭名曰尘清公赋二诗予次其韵
　　亭上花枝覆草塘亭前流水引源长移来湘浦千竿雨分得濂溪十里香吟到碧天明月上醉眠白石晚风凉太平自有无穷乐不为吹笙杂鼓篁
　　一尘不到草亭深雅称秋台鐡石心星聚衣冠占太史风流觞咏继山阴柑分低树和烟摘酒出行厨带月斟宾主淹留归路晚满天风露夜沉沉

　　寿詹事府唐録事先生【八月二十六日】

　　满袖天香午退朝华堂开宴沸云韶青田白鹤仙风在绣绂苍麟瑞应昭事业终期齐广受寿龄还拟等松乔酒酣试倚阑干望南极文星映九霄

　　重庆堂为贡士顾祯题【其祖已故】

　　可乐无如具庆心君家重庆乐尤深报刘殊胜陈情宻事点还同养志参百岁奉萱培二本一生爱日惜分阴高堂华扁须珍重早晚恩光拟照临

　　营建纪成陈都堂命为阮太监题

　　内相承宣下玉阶经营殊不费民财圣明仁化如天覆黎庻欢心若子来洛水功成光镐邑斯干诗咏继灵台有周俪美逢今日欲献赓歌愧菲才

　　挽道士陈缉熈求

　　九转丹成生羽翰烟霞拂袖出尘寰壶中演秘龙初伏岛外寻真鹤未还松径凈迷苍雪冷竹窓空鎻白云间洞庭凉夜吹箫过水满江天月满山

　　长洲张医士妻葬青龙坞陈都堂命作挽诗

　　瑶池会看舞山香尘满芙芙月满堂乌鹊桥空红雨乱青龙坞逺白云荒医传上国思贤助学富东吴慕义方嬴得乡评重潜徳为题诗句共揄扬

　　挽薛亚卿父

　　词翰兼优绝代无养高不受俗尘污忽从瑶水羣仙会遂判香山九老图丹凤衔书恩礼重苍龙解绂泪痕枯传家幸有皋陶子大展经纶弼圣谟

　　送杨练师受度牒还山陈缉熈求

　　早闻学道出尘寰今喜观光觐圣颜黄石素书传圯上青牛紫气度函闗九重帝泽千年遇万里仙槎八月还此去知君招不得想应跨鹤入茅山

　　题吴御史昌衍所藏先世菊隐巻【失而复得】

　　三径黄花事退休故家诗画几时留满笺香墨腾风露万斛明珠缀冕旒流落乆嗟遗泽泯来归深喜后人求珍藏莫道凋零尽尚有文光射斗牛

　　挽姑苏张医士

　　遁迹吴山世业医家声髙与古人期杏栽董奉空千树鹤驾苏耽去几时松柏寒云愁满地梧桐秋雨泪连枝百年余庆今何在嬴得诸郎有白眉

　　题顾仲礼藏春楼

　　香满吴山总是春楼中春意浩无垠暖风入座鸟声细晴雨卷帘花气新万物均含形色性一腔同寓发生仁何当袖拂烟霞去卜筑相依养道真

　　屏山楼胡御史拱辰为舒安求

　　名山相对构层楼山势如平翠欲流云卷半帘天影近风来满座雨声浮羊元独卧筠床晚苏轼重游赤壁秋千载芳名今并美好传家业振箕裘

　　松轩为乡人题

　　百亩田园万树松结轩相对日从容天风夜半来鸣鹤雷雨春深起蛰龙香入吟窓钩翡翠清分坐榻湿芙蓉几回乡梦曾相过身在徂徕第一峯

　　文会堂为姑苏唐以敏题

　　新筑茅堂傍竹林茅堂隐隐竹森森朋簮累盍熏陶乆丽泽相资造诣深明月半窓无俗侣清风一曲有知音何时归棹吴江上共挹沧浪洗渴心

　　仁化草堂为曲江黄御史父处士题

　　为爱茅堂近曲江云山迭迭水淙淙一笻晴雨行南亩半榻清风卧北窓少室山人今有几杜陵野老古无双传家又得宁馨子衣绣乗骢在帝邦

　　恬澹轩为大德观王道士题

　　昔年欲问叅同契暇日曾过恬澹轩羽客相逢应悟道黄庭诵罢竟忘言宾墀苔老稀人迹仙丈云深絶市諠身世飘然如物外何须更懝访桃源

　　都门别意送陈都宪从子佶省都宪毕归吴

　　鸟啼花发媚皇州袖拂东风去莫留客计不知归路倦乡心应念倚闾愁百年门第天伦重万巻诗书世徳修闻道严君思仲父看云白昼卧江头

　　河阳亭为吴兴潘用中题其孙景善登太学岳之裔也

　　潘氏园亭桃李盛栽培先德动遐思好花不异河阳县明世应非典午时尊俎当筵留野客溪山入座助新诗贤孙早晚腾霄汉枯槁行沾雨露滋

　　题沈进士纪松月扇面

　　谁将轻箑图松月一握双清惬素心云凈九霄仙兎出风生万壑老龙吟庙堂大用期登进海宇余光仰照临珍重乌台挥动处红尘相避不相侵

　　都门别意为曲江黄御史父作

　　冠盖如云出帝都送君何处是归途曲江秋水鸥寻侣丹穴朝阳凤忆雏双屐行探春信早一尊吟对月明孤草堂到日多耆旧重画香山九老图

　　送上虞罗御史澄使闽中

　　使者新裁豸锦衣故乡便道喜荣归九重严命龙章宠七袠慈亲鹤髪稀堂北花香秋正好越南山色昼生辉闽天后夜人瞻处执法星光映太微

　　交代芮御史钊按治江西诗送还京

　　同年同志复同官客里相逢握手欢千里归心辞我易一年新政继君难鄱湖水落清秋度庐阜峯高后夜看朝退金门如有暇老亲烦为报平安

　　赠刘状元代祀舜帝便道故乡展焚黄礼

　　逺将玉帛祀先皇秋鴈寒云满路香白髪喜归梁颢第锦衣荣过魏公乡书衔彩凤光松梓梦绕飞龙在庙堂忧国忧民丈夫事回轩莫待菊花黄

　　闻杨亚卿弟宜有御史之擢

　　郡博先生庆泽深传家昆季更谁伦难兄乆佐秋台政阿弟新迁宪府臣五色云中双凤鸟九重天上对麒麟匡时更有经纶事不数三苏与二陈

　　送胡御史渊还京次留别韵

　　手持玉斧靖三边人颂清名继四贤恋阙乆知心捧日封章几见力回天云开庐岳迎归斾水满鄱湖送去船万里同来不同徃江亭緑酒兴凄然

　　送姑苏潘进士暄淮府造坟事竣还京

　　南浦西风酒一尊乡情分袂暗销魂成功已副贤王意奏绩应沾圣主恩家近松陵山有色舟经杨子水无痕欲知后夜相思处月满霜台独倚门

　　景泰改元正月一日王潘二进士赍勑奬劳亚卿杨公有清勤公正之褒且有金帛之赐诗以贺之

　　中兴圣主重贤劳衮冕临轩遣俊髦宠遇共夸金帛赐清勤无忝玺书褒九霄雨露新春被一代君臣此日遭江石苍生望风采庐山光价两相高

　　正綂己巳秋客中闻大驾北狩未还惊号赋此

　　翠华北狩正侵强未报归期重感伤百辟有谁能扈跸一身无计可勤王龙沙碛里秋容惨羌笛声中夜漏长怅望何时遂迎复西风吹泪洒苍苍

　　琴鹤轩为王仪宾题

　　承运朝回脱锦衣瑶琴白鹤两忘机弦中一曲成连至天外数声和靖归台榭月明迷素羽琅玕风动杂金徽纷纷尘事浑忘却歌舞何曽满绣帏

　　氷壶为前人题

　　幽人常在雪轩居恍若清氷置玉壶昼静一尘无处着岁寒三友隔帘呼间从芳沼寻鸥侣睡起开笼放鹤雏闻道丹青尤絶笔时时写拟辋川图

　　次韵题李主事叔玉使节还京巻

　　一点丹心忆翠华无边风景送星槎寒云渺渺随秋鴈孤鹜翩翩带落霞自信穷经能致用谁知忧国总忘家何当拂袖同归去十二街头扫雪花

　　次李主事过惶恐滩韵

　　锦缆牙樯江上过滔天烟熖起风波欲将一臂扶周鼎可奈三军作楚歌誓死不依元日月精忠独照宋山河试聴惶恐滩头水犹似当年呜咽多

　　景泰庚午客中中秋有感去岁此日有土木之变鸾舆未复

　　客里中秋忆去年望云遥拜泪潸然唐人未覩朝仪复汉将谁扶国步颠借问几人随幸辇空传一鴈到氷天凄凉最是今宵月莫向千门万户圆

　　谒鄂王祠

　　南渡君臣社稷轻独将大义振孤兵两行泪滴中原地一点心悬五国城竹帛芳名今照古庙堂遗像死犹生九原若遇秦奸贼为问谁家父子荣

　　送朱御史骥出使淮楚

　　面带霜威出内台光腾执法射三台观风乆熟宜民政按部今施济世才当道豺狼何日遁朝阳凤鸟几时来知君素有澄清志一点丹心莫暂灰

　　张评事柷坐累出为处州知事暨丁内艰服阙朝京赋诗留别次韵奉赠

　　早岁香名禁籍収腰横博带气横秋平反有誉传中外谪宦无惭任去留鸾凤终非鹰隼类江湖须抱庙堂忧朝天此去沾恩宠肯使潮阳困白头

　　鸳湖归棹为姑苏屯田张指挥作

　　九重宵旰重兵农阅稼将军已建功万顷垂花田似锦一帆归棹气如虹牙旗光射鸳湖水鼓角声传虎帐风自古忠臣报明主济川勲业是英雄

　　拜都御史之命留别广东诸同寅

　　相亲未乆即相知忍向江头话别离明主恩深无可报苍生望重有何为舟移南海乘潮发帆挂东风带雨吹明到梅闗重回首天南天北几相思

　　寄赠吴中诸友

　　皇华使者日边来叨拜纶音总内台四海澄清元有志百寮表率愧非才风霜敢谓摇山岳雨露终期振草莱却叹君恩无可报惟将三尺効涓埃

　　赠杨佥宪焕进表之京

　　清白声华重外台化行雨露令风雷逺将臣子千秋録欲献君王万寿桮紫禁嵩呼欢拜舞黄封宴锡喜追陪却惭无计相随去梦绕飞龙日几回

　　乆旱得雨忧民之懐顿释赋一诗志喜

　　亢阳且乆田将芜三农老稚皆号呼帝德广运化工妙天瓢一洒雨泽敷岂但炎蒸已尽濯坐令枯槁能还苏安得九州岛总若此苍生有望饥寒无

　　寿简庵王先生

　　五年不预庆长生遐想高堂喜更荣酒出黄封留客醉袍裁赐锦照人明算齐龟鹤应无限梦叶熊罴定有征昨夜闗心望南极衣冠遥拜不胜情

　　挽大宗伯王文安公

　　四朝东阁掌丝纶八座南宫领缙绅词苑文章称独步兰亭翰墨更谁伦夜阑忽见星沉壁梦里惊闻岁在辰一巻泉坡吾道在里人休解绂麒麟

　　送洛阳严进士宪来江西劳功因便道故乡还京

　　口衔天语临江右劳却功臣便问津画舫轻摇彭蠡曙锦衣归看洛阳春从来科目贤才盛况际朝廷治化新去去若承前席问好攎忠赤献经纶

　　寄乡郡朱太守

　　一郡黎元仰福星已魁循吏传中名爱民不数刘寛恕律已还高伯起清莫叹长才淹白髪终期入相慰苍生独惭浅薄登清要补报无能负圣明

　　题节亭

　　豫章行台之艮隅有园园之中有池亭景泰改元大司冦钱塘杨公巡抚时因其地之润材之具而创凿之者也浚泉育鱼杂植花卉四时可观时予为御史按治日相徃还公甞乐予于此越二载予承乏都台继公之责任遂驻节焉公暇輙于此游乐以适兴因以节名亭取诗节劳逸之义也赋近诗二首以志兼寓慕公之意云
　　南曹司冦旧园亭窻户玲珑昼不扃新水一池金作队繁花满障锦为屏非因玩物移心志且欲偷闲养性灵有客相过莫相诮古人忧乐是仪刑
　　为民为国日劳勤公暇园亭暂息纷祗是片时能适兴谁言一饭敢忘君雨荒阶藓堆苍雪风约池萍破緑云安得闗西夫子至看花对酒细论文

　　寄内叔金上舍

　　牛眠冈上雨初收着却儒衣泮水游头上熖光高几尺笔端文彩焕三秋登科肯落王曾后对策还轻贾谊流来岁乡闱文字録先烦归鴈寄洪州

　　巡部道上清就中一宿因登草亭次松雪翁韵二首

　　仙子飞升在此亭几多仙迹写丹青旌阳蛟斩非无术勾漏丹成信有灵引凤尚传吹紫竹笼鹅曾请写黄庭至今谈起成真诀龙化人来侧耳聴
　　龙虎山东一幔亭昔人曾此礼空青寻真不用穷三岛演法频烦拱百灵炼就丹砂出尘世已骑黄鹤上天庭我来假榻清无限万壑松风枕上聴

　　挽胡知县以子贵封御史致政

　　擢第推封荷宠荣宦途虽好倦逢迎归来彭泽心方逸飞去旌阳骨已轻三径菊荒谁送酒十洲云杳自吹笙百年遗徳今何在试聴朝阳彩凤鸣

　　送同年卢黄门祥起复之京

　　十年禁闼着贤声三载终堂尽孝情黪服着来痕血泪画船乘去挂风旌丈夫大志图忠节圣主中兴重老成莫叹前程遭遇晚金瓯已复子龚名

　　倚韵奉答赵中书昂二首

　　卓荦才华迈子云紫薇花底散清芬一池墨水时相近满案芭蕉日更勤金匮夜抽书总秘玉堂昼直漏稀闻宦情莫叹遭逢晚圣主于今正右文
　　松雪仙翁非世人玉为肌骨水为神挥毫毎见烟生纸题璧曾烦袖拂尘霄汉十年明圣宠风云千载壮图伸古来书法多名世独数公权是谏臣

　　寿渔乐先生七十一

　　绣绂苍麟在练川狐南光彩照华颠天孙佳节迟三日莱子遐龄过一年江上昔曾征钓叟山中今见有神仙锦袍庆罢长生会明月清风伴醉眠

　　送陈汝善还姑苏

　　相门才子吴中彦袖挟天风遍九围万里好山吟不尽满船明月载将归陶潜径里香醪熟张翰江头晚稻肥君去养亲吾未得葑城空望白云飞

　　寿简庵王黄门先生

　　亲荷推封职再迁皇都昼锦似神仙堂开王母蟠桃宴人庆尧夫得子年松柏从来迟涧畔芝兰终见秀庭前昨宵遥望燕山拜一点狐南照九天

　　赠何太守盛之高州七月四日

　　面奉纶音下日边高凉千里去承宣华风满地回枯草霖雨随车洗瘴烟泉落龙湫双木屐香凝燕寝一蒲鞭古来黄霸功成后便有征书到颕川

　　挽浮梁戴布政母恭人

　　懿德徽音世范模忽捐荣养入蓬壶八旬四岁古稀有七子廿孙今更无返哺空闻啼宰木伤心不忍致生刍牛眠冈上埋朱翟一道龙光夜月孤

　　送刘黄门华甫起复之京

　　读礼堂中骖服更龙泉江上画船行封章曾效回天力簮笔难忘爱日诚水落三秋孤月送山横万岁五云迎金瓯已覆香名乆好献经纶佐太平

　　次韵酬乡人王畏斋

　　江上风高一鴈来文光烨烨照行台龙珠自有千金价骥足终非百里才望重诗坛苏内翰心涵秘学吕东莱相逢莫叹知音少题壁曾烦袖拂埃

　　西江第一楼诗【有序】

　　予巡抚江西之明年值迎恩馆毁于火礼须复建而民力不堪筠阳有馆有楼有堂新美宏壮乃民家以过制而入于官有司葺以奉公而间旷者也遂谋撤而成之再阅月而毕工藩臬诸君请记于少保大学士陈先生题其楼曰西江第一之楼楼在滕王阁遗址名之以斯取昌黎文公之意谓其瑰伟绝特甲于列郡故也江山风景之胜古今人题咏多矣而登临之际独不能无感焉阁之创自唐迄今数百年新之者非一人然皆循旧名图以为游观之具耳今斯楼也迎拜丝纶于此饮饯制使于此而仰瞻神京俯览列郡忧国忧民之心宁不惕焉有感乎感其忧以扩充其所当为此吾徒之职也因赋七言近体诗十章美其盛且以自厉不耻续貂用书于此
　　江上新成第一楼楼中胜槩冠南州图分太极乾坤定水接扶桑日月浮歌舞萧条千古叹经纶虚薄半生忧登临却益君亲念欲报深恩未肯休
　　江南佳丽满楼台一度登临一快哉云母屏开凉雨过水晶帘动暖风来弦歌广被明时化文献多生济世才惟我致身霄汉上廌袍端不惹尘埃
　　重屋临江此日登风光满眼感懐增好山一带同今古胜地千年几废兴已乏文章追吏部且无德化继中丞凭高恨不生双翼飞傍红云捧日升
　　山形西峙水流东高架危楼映碧空双燕舞穿珠箔雨羣鸥飞散锦帆风朝廷有道三才顺海宇无尘一望通莫倚清秋翫明月错教人讶广寒宫
　　袖拂云霞览下方地灵人杰异他乡剑江迹化龙光逈鐡柱功成蜃气荒高节千年扶世教精忠万古正天常楼中懐感休长叹为我吹箫引凤凰
　　层檐矗矗枕沧波势入空青欲荡摩赞化却堪旋斗柄洗兵还可挽银河山形薄暮双螺出野气经春万马过王事闗心归未得倚阑东望白云多
　　杰构初成绝点氛佳名新扁重高文风窓月槛凌千尺水色山光占十分京口不须夸望海吴门何用数齐云太平无事羣生乐得遂清游感圣君
　　缥缈江楼十二阑常无溽暑有清寒闲来独伴水云坐长啸一声天地寛庐岳烟开明返照宫亭风静息狂澜非才却系苍生望且莫留连尽日欢
　　独倚层楼翫物华十三侯郡信无加海天空阔吟懐壮吴楚微茫望眼賖下饮双虹垂逺浦高飞百雉起平沙频来莫道荒游乐一点丹心在帝家
　　飞楼雄冠大江西公暇娱情此一跻随水落花红滚滚连天芳草碧萋萋光生旸谷三山近气散炎荒五岭低兴发诗成豪未尽更挥鐡柱倚云题

　　题徐高士祠诗【有序】

　　豫章徐高士祠在东湖南洲之上废置详于传志乆矣景泰丙子四月之望予徃吊之拜瞻徘回因窃叹曰风节人之大闲也古今蒙耻茍进之徒固不足言矣其有迹崖壑而志城阙者亦多假隐自名以诡禄仕风节丧焉独高士在当时见几明决四察孝廉五辟府宰三举茂材皆辞疾不起而恭俭义让所居化服千载之下亦皆景仰企慕其廉贪敦薄之功诚所谓无用以为用无为而无不为者也于名教中岂小补哉遂令有司作清风亭于其祠前赋近体诗四章发幽光以风世道云
　　一束生刍吊古人荒凉陈迹竟谁伦南州堂上空悬榻北岳山中总滥巾传列逸民风世教坊题高士式儒绅夜来间向东湖望几许清光接富春
　　青云梦里谢夔皋懒受玄纁制锦袍贫贱不荒三径业轻肥应薄五陵豪江湖寂寞流风逺光岳晶荧间气高过客纷纷吊遗迹谁轻名利等鸿毛
　　市隐何曾去买山草堂元在水云间绝怜巢父能相让翻咲林宗不自闲泰华高名藏玉检斗牛精气接银湾我来吊古裵回乆带得清风满袖还
　　思贤亭上咏缁衣云满江天隐少微济世有心非矫俗伤时无道却知几碧潭长夜苍龙卧丹穴何年彩凤飞千古地灵人杰颂西山南浦也光辉

　　次韵寄乡人陆务轩

　　不随令尹赋归来独向烟波筑钓台乔木故家推世德明珠沧海叹遗才鲈鱼正美陪张翰彩服初成学老莱却愧宦途空窃禄未能甘雨洗黄埃

　　次韵寄乡人严友兰

　　不羡侯门势绝伦草堂住近緑杨津气充牛斗三千丈身卧烟霞五十春酒肆风流豪李白诗坛光价美苏卿却惭浅薄浑无补空有丹心恋紫宸

　　赠致政李少卿

　　□□才华李杜同人夸诗酒有遗风碧山修竹□□□东阁官梅兴未穷花下徘徊邀皓月篱□□□对邻翁相逢谩写耆英会四海苍王仰□□

　　挽丰城静庵杨先生

　　栽成桃李满门墙师道儒名继紫阳黉舍总思瞻北斗绛帷独梦讲东堂剑江光焰愁将敛学海波澜苦不扬愧我感恩空抆涙无縁负土服心丧

　　挽乐佥宪父受封宪幕【能书号草池】

　　高洁无心钓万锺烟霞深处寄行踪义方成效门初表家学能传诰已封霜重墨池凋碧草云昏笔塜翳苍松穹碑树德当周道多少行人为改容

　　和酬杨司冦

　　愁来无事忽登楼独倚阑干瞻帝州宫阙岧嶤王气合海天空阔行云收故人有道掌邦禁愧我无能空宦游允矣大音振治世词林孰敢鸣相酬

　　赠陈佥宪濓进表之京

　　南熏江上浪花飞使者扬帆向帝畿长剑倚云横壮气行囊载月露清辉封人仰圣虔三祝游子宁亲喜一归忠孝同心不同迹海天凝望欲沾衣

　　送刘主事昌奉使还京便道归故乡

　　高第虽登不燕安写骚亭上日忘餐文章渐入欧苏室风雅将登李杜坛庐岳云开瞻秀爽吴江月满照清寒思家无计相从去东望空劳一永叹

　　四月望日驻节分宜晚眺有感

　　山县萧条近水■〈土幻〉民风淳朴静呼詨荒村日落笛初歇古寺月来锺乱敲聚草羣哇喧鼔吹栖林双鹊竞枝巢不堪便起懐归念顿尔欲将名利抛

　　庆阳司冦八月十六日得子

　　中秋华月始流辉便毓明珠产绣帷共喜仁人还有后谁云天道竟无知闻啼已识真英物作颂惭非绝妙辞仙种从来好花发天香吹到凤凰池

　　庆张维学擢乡郡阴阳正术【儒医惠庵子也】

　　家世儒医四海闻兼通造化独超羣公心荐剡资贤守清职居乡感圣君步出杏林观地理坐依橘井玩天文惠庵庆泽传来乆济美行看振二勲

　　庆陆务轩纳谷冠带

　　凶年输谷匪求恩为济饥荒报至尊国典却须旌大义宠章自是及高门峩冠博带乡闾羡伟迹丰功竹帛存从此光前还裕后清风千古动乾坤

　　挽鄱阳王府丞父

　　泗水行歌乆断音传经有子戴朝簮共夸身后推恩重应报生前积庆深就养不回千古梦流芳却慰九原心穹碑树德当周道太史文章耀古今

　　挽鄱阳王府丞母

　　霜居教子已登庸节义何惭举世宗大史传书青汗简君王诰钖紫泥封无端婺女天边坠有约良人地下逢昨向凤冈冈上吊堂空惟有一孤松

　　赠渔隐李先生【戈阳少卿兄】

　　白发苍颜享寿龄幅巾黎杖适吟情价高未起蒲轮聘望重频魁月旦评西涧松筠同晚节北山猿鹤结深盟自惭薄宦浑无补何日相从共濯缨

　　荣寿堂为昆山项御史璁题

　　碧玉峯前荣寿堂高年慈母被恩光霞文帔映童颜润珠翟冠笼鹤髪长天禄分来春酿酒锦衣归去昼称觞应知罔极真难报孝道相期更显扬

　　送昆山赵进士博还京

　　画舫南游始盍簮锦衣东望又分襟一天风月供清操满目江山伴醉吟归路不辜题柱志到家应慰倚闾心吾乡自古多豪杰接武相期振好音

　　左都御史萧公以诗见寄依韵奉酬二首

　　清才落落世称稀传得声华海内思平法独持因爱物谠言频进为忧时霜飞北阙趋朝早日昃中台退食迟闻道天恩今益眷应知心与古人期
　　西江江上鴈声稀为感交情到处思满路风尘行部日一天星月倚阑时君恩欲拜归心急王事图成去计迟终拟秋高遂深愿相从待漏话襟期

　　送姚子大佥宪致仕回【号爱葵甞为教官后为御史与余同道】

　　早登丈席晚登台流得芳声遍九垓化雨春风胡瑗教秋霜烈日马周才数茎白髪老将至三径黄花归去来却恐蒲轮还有召爱葵心志莫先灰

　　挽永新左御史父

　　奔走功名性不堪逺将踪迹寄烟岚诗朋纔散苦吟歇仙侣忽招清梦酣十载义方真有效一生徳望信无惭流芳最羡追封事遗向禾川作美谈

　　挽永新左御史母

　　不饰金钿与凤钗自甘勤苦作生涯孟光配德年相若栁母收功愿已谐禾水风飘花乱落枫塘烟鎻玉深埋徽名有赠加身后万古千秋第一侪

　　挽钱塘郑佥都父师善翁

　　白髪朱衣耀宠光化工独报行非常善从伊水天民训义本燕山窦氏方云外忽传黄鹤去江头空见白鸥翔于今泉夜真含咲有子才高总宪纲

　　忠武堂为苏卫张指挥题

　　留侯世业在平江忠武名堂世莫双効力已膺三圣宠宣威曾受万人降葵心向暖瞻天阙剑气生寒镇海邦我欲题诗扬盛烈却惭未有笔如杠

　　环翠轩苏卫张指挥别墅作轩环植万栁故名

　　最爱将军别墅间一轩万栁翠相环风翻宻叶惊春浪烟鎻重阴讶晓山赏节弯弓曾独射赠人分袂亦同攀登高若见闲松竹还为移栽虎豹闗

　　寄镇守宣府李执中佥都

　　彭城分手六年余逺道何由问起居夜月空流千里梦秋鸿闲寄数行书安边勲业今无忝盖世声华古不如圣主忧民望康济好宣仁化遍寰区

　　送黄给事中晖使满刺加国

　　圣主当天恤逺人分封有诏选能臣锦衣荣动江南昼玉节光摇海外春定使百蛮皆感化从今重译尽来宾古来豪杰多名世接武相期继后尘

　　送同年朱佥宪骥之广西

　　青年雅望冠中台荷宠归宁亦快哉亲舍暂分游子去蛮邦乆迓使君来林深丹桂行双节野近苍梧奠一杯道路逢人莫长叹庙堂方拣栋梁才

　　送同年杨主事益苏松蹈勘旱灾事竣还京意有所讽

　　传得纶音自帝都东南凋瘵顿然苏忧勤已辩崔嶤树忠节还陈郑侠图满路欢声喧鼓吹逼人清气湛氷壶回辕莫向闗河滞延伫方期赞大谟

　　题寿星庆琴川松溪陈宗盛乃尊竹轩翁【寿六十一岁十月十五日初度之辰】

　　小春望日启华筵初度逢君寿福全花甲数周纔过一椿龄筭永定逾千雨滋轩竹枝方盛霜老溪松节愈坚昨夜行台悬北望狐南星彩照琴川

　　襄毅文集巻四

　　●钦定四库全书

　　襄毅文集巻五

　　（明）韩雍 撰

　　○七言律诗

　　辛卯午日小宴追忆先朝苏颋人日应制韵録似游击从事诸君

　　午节随銮曽几回六龙亲御五华台惊看羽骑绯衣度细覩天颜宝扇开朝退声移苍玉佩步归心醉紫霞杯金舆一去无消息此日重逄百感来

　　正月十九日寄弋阳李少卿三首【时发安仁值风雨道宿】

　　逺道輶车日日牵羡君踪迹似神仙白云万顷陪深隠红日三竿任晏眠绕座埙箎声迭和满堂绣彩业相传菲才亦有山林志未报君恩空怅然
　　功成不被利名牵人慕高风迈谪仙松径昼开教鹤舞桑林春老看蚕眠一生勲业三朝录千古文章四海传愧我同心不同迹弋山东望思悠然
　　情绪游丝袅袅牵错教人望似登仙闗山道逺何时歇风雨衾寒到处眠乡梦却嫌鸡唤醒客愁偏厌漏声传知君此夜浑无此高拥青绫足宴然

　　赠李少卿兄渔隐先生二首

　　高卧烟霞一布衣平生踪迹似君稀邑门无事不曾到乡社有情常醉归荷斧斫来林笋嫩引泉灌得药苗肥山中修养年年好焉得相从便息机
　　松花为食草为衣养道延年过古稀留客必须春色去登山常伴月明归偏怜野水羣鸥好不羡侯门驷马肥更喜追陪有难弟晚年投老最知机

　　同李少卿游龟峯寺次其韵二首【环寺有三十二峯】

　　系却兰舟弋水滨乱云堆里访山门年深古栢多仍在春后残梅半不存燕尾溪流斜断岸羊肠路绕曲通村徘徊更爱羣峯好一洗平生两目昏
　　洞天深处远江滨路入烟霞是洞门环座好峯千状出满潭清澑四时存曽磨厓石疑元结欲咏梅花愧后村搔首何堪自东望亲闱乆矣旷晨昏

　　送杨宪副宜之广东

　　持节南巡乆擅名拜官重去副羣情五羊城下新恩至驷马车前故吏迎青草瘴消风渐转黄梅雨歇日初明台端见我同寅旧为道相思远寄声

　　送松江黄郎中琮广西审刑竣事还京

　　持节平反遵圣谟远人处处动欢呼波吞瘴海穷鳞起风转炎荒腐草苏归路总夸空薏苡过乡莫待饱莼鲈好思南顾忧民切早献当年郑侠图

　　送王府丞弼起服之京

　　垄树啼残谢豹声麻衣人换锦衣行连天水上春帆度捧日云邉晓佩鸣京郡齐民懐父母庙廊虚位选公卿知君此去应遭遇好罄丹心佐太平

　　西轩诗为泰和萧孟廉题少师孟勤先生兄也

　　筑得高轩配颕滨轩中人物异常伦一生义气甘韦布四海清风动缙绅柱倚残阳吟到景帘钩新月醉芳辰武山遥背还多趣太史文章已具

　　陈题松泉图寿大司冦杨公

　　涧畔孤松涧下泉清流高节自年年飞空作雨流偏急向晩凌霜节愈坚一泒源源方赴海千寻郁郁定参天苍生膏泽明堂栋都望君家祝寿筵

　　题松鹤寿渔乐陈先生

　　鸡羣独立昻藏鹤涧畔孤撑偃蹇松声动九皋风露夜节凌三径雪霜冬顶深丹后色应变脂化苓时阴更浓长岁云林有余庆桑轩还进大夫封

　　送陈御史述审刑事竣还京

　　南浦楼前鼓角鸣朝天人着绣衣行晴波浩荡鱼龙舞迟日光华草木荣一载平反无愧色千年遗爱有贤声同乡未得同归去目送征帆过葑城

　　裕轩为乡人徐文辉题

　　最爱高轩境界幽轩中人物异常流丰标秀倚灵岩晓雅量宏吞震泽秋万顷烟霞吟不尽四时风月醉还留何当拂袖归山去过此陪君日唱酬

　　午日寄杨司冦诗

　　丙子端午积霖初收天宇明净予登聚奎楼观东湖竞渡徘徊乆之取酒独酌因忆景泰改元之岁今大司冦钱塘杨公巡抚兹地予叨御史按治辱公厚爱是岁午日尝从公于此登眺公具尊俎酌予欢洽殊甚而今六年矣奔走宦途待罪于兹求如公之可交可敬可师法者更不能得遂作一诗寄予向仰之情公必能酬我教我也辞意潦草皇皇恐恐
　　陪观竞渡倚高楼冉冉流光又六秋为客到今空自感何人来此可同逰蒲觞满引终难醉萧鼔喧闻未破愁聊冩新诗寄知已江东云树重回头

　　宁波周御史父母双挽

　　士行无亏女徳充笃生佳器见登庸人夸偕老同观化帝念齐贤并锡封七尺冡棺埋对玉一坏新土种双松幽光更有铭文发长夜神逰总咲容

　　宿东山寺和九川李少卿韵

　　山可闲登水可临禅家胜景动长吟水花初摘香移沼山木渐除风满林海内有人愁盛暑云中无路散清阴相逢最感频相勉报国终期罄赤心

　　景泰丙子六月十七日便道与大理少卿弋阳李公游上清明日游仙岩皆赋七言近体诗一章书之翛然亭

　　九载名山五度过山容霭霭势峩峩洞穿海外飞仙岛水接天中织女河白鹤盘风秋气近紫箫吹月夜凉多宦情也动幽栖念可奈深恩未报何
　　扁舟览胜故人同胜境分明似画中阴洞满厓无路到晴岩一窍与天通留传剩见神仙迹开辟冥思造化功我有乡山归未得不堪回首白云东

　　重逰临川踈山寺次旧韵留题【时秋近亢旱】

　　一点丹心万斛愁登山消遣记重逰满懐氷雪空三伏屈指光阴近八秋海内未瞻云气合天中渐见火星流清风凉雨苏炎旱我为苍生叩蓐收

　　送南城贡士左赞再赴春闱

　　笔阵词锋六馆推南宫两战未登魁何蕃再省名逾重维翰重升志不灰飞鹢秋分滕阁雨化龙春听禹门雷太平桥上乡人众望尔高车驷马回

　　寄乡友徐文辉

　　家林幽僻远尘阛世事浮沉总不闗下榻有时延上客东楼终日望西山醉乡风月情偏好静里乾坤意自闲独我相思未相见海天云树鎻愁颜

　　延常山杨医师炙火诗以酬之【其家有积庆堂】

　　浙水西头积庆堂堂中人物异寻常轩岐妙术传三世泰华高名动四方丹火暖时熏艾剂橘泉清处淬针芒相逢莫厌频频疗海内苍生多病伤

　　张式之佥都致政既归四明以诗寄予依韵奉酬

　　社稷功成归鉴湖卧龙踪迹孰能屠自怜投老入佳境应咲时人行畏途鸣世有声惊墨客平蛮无愧忆征夫烦君谩赴耆英会恐有征书出帝都

　　挽寜波王司空母张夫人

　　高寿荣恩享北堂平生德善总非常花封遗爱思贤助栢府传声颂义方瑶水夜深仙乐动家园春静板舆荒牛眠冈上新埋玉多少行人起赞扬

　　寄嘉兴延太守同年

　　共羡嘉兴太守贤清风善政路人传连城白璧无瑕玷合郡苍生解倒悬西浙分襟惊数载南州回首忆同年烦君此去尤珍重莫让龚黄美自专

　　题湖口上锺嵒寺

　　上方风景最清幽驻却双旌试一游絶壁有嵒皆起阁归僧无路只乘舟天垂庐岳擎孤柱湖落湘江界合流翘首不堪东北望思乡又感庙堂忧

　　送李咸章贤良奉使还京

　　相门有客清如玉圣世征贤喜得人岭海一麾宣宠命乡园五彩慰慈亲星河夜静仙槎穏江月秋高素练新去去青春莫虚负丈夫功业在经纶
　　白云飞送上青云仙子才华信不羣双璧已生烟自润九苞初振锦成文从来豪杰多名世此去勋劳在致君廊庙忧民如见问博施无计愧忠勤

　　同弋阳李少卿宿莲塘寺次古诗韵

　　小小禅房似画船连床风雨拥寒毡几年受任惭无补千里论交幸有縁松径云深迷晩鹤槐庭霜重断秋蝉留题最羡文章伯嬴得芳名后世传
　　山寺岧嶤倚碧峯偶来假榻快心胷行营漏起三吹角古殿香然一扣锺故旧情深欢会合圣明恩重幸遭逄素餐却念农家苦烟火东林尚夕舂

　　寿詹事府唐録事先生

　　经纬文章海内传才名不数两疏贤青宫初喜承三接紫诰行看拜九迁墨色帐前罗士子蟠桃花底醉神仙佳辰不预长生会山斗遥瞻祝寿筵

　　送佥都御史余公奉使还京

　　乆司风纪位都堂近拜天恩使故乡玉斧飞霜无玷缺锦衣行昼有辉光思家梦叶纔温席恋阙情悬又促装奈我同心不同迹五云翘首思茫茫
　　夜雨西窓始盍簪春风南浦又分襟论交乆契芝兰味图报相期铁石心桃浪一江行色壮锦云千里故情深君才自是人中杰入相行看拜玉音
　　水满春江燕子飞喧天鼓吹送君归许身报国今谁并持节还乡古亦稀龙虎风云欣际会山光草木剩光辉相思后夜瞻霄汉执法星芒耀太微
　　酒罢西江第一楼还朝人物异常流作官最重乡邦羡奉使能分社稷忧此去横班须独对遥知前席定三留好将民隠条陈尽为报皇情宠眷优

　　寿徐裕轩诗【正月三日】

　　玉雪风姿照美髯太平初度乐无邉天开令节纔三日人祝遐龄又一年自古中原有麟凤于今平地见神仙知君已得长生术岁岁歌诗庆寿筵

　　送胡共之叅政赴广东【时予趋召回京会别于富春】

　　江头樽酒话襟期君欲南征我北驰十载交逰恒间阔一时相见又分离海天緑树春云望台阁清灯夜雨思此后重逄问何日鹍鹏应不久藩篱

　　清明谒三陵道宿僧寺次姚亚卿韵二首

　　东行聨辔扣禅闗楼阁孤撑返照间抚景渐看三月近寻芳聊趂一时闲风翻冻栁莺声怯云薄空山雨意悭何事匆匆不遑乐九重咫尺是天颜
　　多年荒寺枕山肩人厌萧条我独怜市语不喧春鸟咔梵音初动晩香然数杯浊酒催诗饮一榻清风伴月眠翘首不堪心事切红云高处白云邉

　　挽刘司冦广衡

　　高步云霄近上台司刑司宪展多才调元未副苍生望观化何堪白髪催双履无声趋晓禁五花有迹在秋台东风执绋都门道目断天南不尽哀

　　赠璇上人南归

　　脱却尘凡守寂寥逺公门下特高标锡飞已占呉山胜杯度何妨楚水遥南垄苹蘩春自荐北堂甘旨昼亲调怜君独遂还乡愿梦绕江天恨未消

　　送叶佥都与中巡抚两广

　　东山强起副皇情荣拜都堂暂远行重寄一麾兼两镇先声万里慰羣生风恬沧海鲸波浄雨洗黄尘鸟道清自古安邉重韩范终归黄阁佐承平

　　挽刘詹事宗器

　　词林璧水久蜚英晩辅春宫重老成操履一生行古道文章千载占时名调元未见登黄阁观化俄闻上玉京惆怅东风招不起懒挥铁笔冩郷评

　　松轩为陈詹事安简乃弟题

　　双树亭亭荫荜门隠君难与世人论七松处士遗风在五栁先生旧业存洗耳静闻清籁响科头坐爱碧云屯休征已叶难兄梦位接三台拜宠恩

　　送张进士养病回苏州

　　琼林深处正翱翔忽拜殊恩望故乡桃叶波平归棹穏栁花风细赐衣香参苓调养回元气甘旨欢娯慰断肠独我分携重惆怅海天翘首白云飞

　　高邮呉司训升原武教谕乡人也诗以送之【原武枕黄河】

　　手栽桃李满盂城献绩金门荷宠荣百里儒官司教化一方人物頼陶成研朱点易芹香暖卷幔观澜雨气清此去休言官独冷显扬还儗振家声

　　挽佥都御史左周器

　　为民为国一生心晩进中台感激深明主有恩方倚重怜君无命忽销沉斗山光价流中外墓道铭章耀古今我有深情招不起禾川南望引长吟

　　挽国子邹检讨【太仆丞允隆之父】

　　栽成桃李满皇都懒逐风尘走宦途林下一人方入会山中九老不成图鸟呼笔冢云烟起□□诗坛草木枯欲问流芳在何处高冈真有凤凰雏

　　庆左进士赞擢稽勋主事

　　羲献书名屈宋文春雷声里上青云天官分职非常选圣主抡才喜出羣鸣佩晓听双阙漏挥毫时叙百僚勋烦君莫负平生志留取芳名后世闻

　　寄乡友沈文用

　　沈家林馆最清幽曽伴相知载酒逰宦迹北驰纔隔岁乡心南望几经秋芳春桃李开花未深夜壶觞醉客不羁绊无能寻旧约题诗聊为主人酬

　　寄乡友陈宗盛

　　客况乡情正不禁远劳一价送佳音开缄快覩龙蛇字念旧深知鐡石心万里海天春渺渺半窓风雨夜沉沉相思苦被浮名绊尊酒何时更盍簪奉送尊师唐先生判金华驿亭清酒泛黄花旧馆诸生满路遮亲炙久期聨玉笋分违遥送判金华从来儒术堪经世此去乡心莫恋家早使提封遂康济趋朝终儗拜黄麻

　　挽徐给事中父太学生【治易】

　　花落梅窓香不闻中年观化出尘氛眉山苏老能传业太学何蕃未策勋玉洞露寒闲点易琼楼月满静修文流芳却有推封诏夜夜龙光照古坟

　　庆陈梅轩封御史

　　鸾书飞舞下天阍光射东呉孝义门七品一官封子职十年两世拜皇恩湖山草木增新彩乡里衣冠庆逹尊我有深情不能预海天空望白云屯

　　具庆堂为程员外宗题

　　秋台绩奏称才良宠命新颁具庆堂数朶彩云将雨露两簮苍雪耐风霜光摇金翠瞻天近景驻桑榆爱日长移孝为忠丈夫事好摅忠荩答君臣

　　寄题何挥使西轩

　　最爱西轩称此心分明城市有山林石潭倒浸芙蓉朶竹径斜穿玳瑁簮尘印荒苔人迹少歌传丛树鸟声深宦逰未得陪佳赏翘首江天想象吟

　　重庆堂为御史郑时题时伯父为秋官亚卿父与大父皆受封

　　世父登朝犹子继推封共喜拜恩频几函诰勑来双凤三代簮缨见四人桥梓清阴高覆下芝兰香气旧和新光荣今古谁能及图报应须作荩臣

　　寿黄亚卿母八十初度值清明

　　八旬初度逢佳节有子登朝喜气偏九鼎味烹新赐火一炉香袅旧藏烟门迎化日恩光近身帯晴霞命服鲜从此遐龄应不老愿陪冠盖庆年年

　　贺黄侍郎

　　人子有亲白首康宁者固难有而拜封命就禄养者尤难至于华诞聿临公卿缙绅诗歌相庆再拜举觞上寿于其前则天下古今之极难也秋官亚卿黄廷臣之母太淑人寿届八旬初度之辰华筵盛设冡宰王公阁老吕学士辈多为诗若文以庆且拜而寿之荣动朝野廷臣可谓孝也已其乐何如哉用赋五十六字以写忻羡之忱兼识私感
　　高年就养值生辰千载光荣萃一门满座公卿齐再拜独披冠服受双尊也知祖考平生德真是君王旷世恩愧我有亲如不得醉归惆怅几销魂

　　送周亚卿乃子经赴试山西

　　过庭争羡白眉良暂假晨昏归故郷天上祥麟元有种月中仙桂岂无香闗山夜静书声远场屋秋高笔阵忙去去初心莫荒怠早期步武谒明光

　　挽郑侍郎父九十物故【孙时为御史】

　　子荣孙显拜恩殊耄耋年来万事虚卫国空傅武公颂济南间却伏生书宝函光鎻双龙诰深院尘封驷马车太史文章发濳德美谈千载播乡闾

　　海宁伯受诰劵程佥都贺之以诗予亦次韵以贺

　　鐡劵金书赐重臣勋劳名世有谁伦宝刀曾斩南溟蜃鐡骑常清北塞尘帯砺河山盟誓重丹青台阁像图新威名从此传边朔应羡中朝有凤麟

　　挽戴处士【善丹青】

　　早携书劎住皇都絶笔丹青近世无春苑池邉曾待诏辋川庄上自成图半窓归梦随春断八极逰魂入夜孤多少新诗述濳德应怜振后有双雏

　　谢夏季爵惠大折扇

　　三伏炎蒸似甑炊故人巨箑喜相遗垂天云翅鹏初下午夜潮声月半亏诸葛谩劳麾白羽谢安何用取蒲葵仁风日日宣扬处欲谢惭无絶妙辞

　　挽礼部尚书掌太常事蒋公

　　出俗离尘荷简知歴登清选事神祇衣冠八座联宗伯礼乐三班属后夔仙蜕已轻蝉脱尽洞箫初逺鹤归迟剡川一曲遗声在不似人间薤露悲

　　次韵书感酬夏季爵大理

　　素飡空费馆人炊报国无能效拾遗黑髪任从愁里变丹心忍向闇中亏十年宦海惊风浪千里呉淞忆露葵怅望云山归未得且将幽兴寄新辞

　　送太常陈少卿致政还钱塘

　　宦成有子继书香恩许辞荣赴草堂直道一生无愧怍斯文千载有辉光秋江白鸟迎书舫晩径黄花伴酒觞招起坡仙与逋老醉吟风月共徜徉

　　锡老堂为陈太常题

　　草堂旧筑傍呉山恩许仙翁此燕安白髪光阴闲里度红尘踪迹静中看赐金散出供春醸世禄分来荐晓飡一枕南窓高卧穏可应飞梦到金銮

　　送陆司冦乃兄还四明

　　平生不识利名途手足情牵到帝都棠棣有诗方燕乐菊花无主恐荒芜霜催断鴈离秦塞潮引归鸥入鉴湖可奈季方留不住秋台目送海云孤

　　挽嘉定陈参政父

　　衍庆亲承圣主恩紫薇仙馆度朝昏荣身自寤卢生梦观化谁招邵子魂千载风流云水逝一生心事菊松存穹窿山下虹光起应有崇碑表逹尊

　　送王黄门汝霖使占城

　　纶音面奉出肜闱封建蛮邦剩有辉文采惊人丹凤下词章华国庆云飞风恬海道春帆度花满乡山昼锦归宣布皇威光宠命趍朝真儗赐牙绯

　　二月二十九日蒙恩赐椰子三枚赋此志感

　　海邦佳品贡来新中使传宣使近臣金母仙瓜差可儗楚江萍实岂堪伦剖开玉椀光偏润泻出琼浆味独真千载深恩无可报拜瞻嵩岳颂严宸

　　挽薛司冦

　　歴转华阶三十春可堪倐忽谢昌辰两京无复司邦禁四海空期秉国钧彝鼎勋名成徃事斗山光采忆斯人同朝未致生刍奠满眼西风倍怆神

　　庚辰十一月五日喜雪有作录呈同寅林公

　　冻云初合晓阴阴和气融成瑞雪深寒压宫墙分玉垒轻沾台树作琼林爕调岂但元臣力感召真由圣主心预喜明年兆丰稔有渰三诵引清吟

　　挽崔亚卿父

　　孝亷为行义为方衍庆生贤入庙廊天上锡封恩愈厚玄中观化梦何长武陵溪杳迷尘世少室山空闭草堂数尺高坟三酹酒千年宠渥有余光

　　送常熟章主事律归省

　　一门荣显世称良拜宠宁亲更有光海上卧龙犹未起天邉鸣凤忽来翔花迎宫锦秋容好人醉黄封暮景长我亦懐归归莫遂不堪回首白云郷

　　天顺癸未夏大司空南宫白公省堂之后以盆池植莲数本六月中旬有花亭亭出水间世传植莲须谷雨前过此而植则无花惟此莲五月纔植今已相次盛发而初发一朶尤高洁可爱异于常品他公馆寓第虽先谷雨而植者犹未有花是诚司空公之贤超越羣辈故造物者先时发此以彰美之况公以忠清刚正简在圣衷年逾强仕已峻擢柄用若此异时进台衡掌钧轴展大谋猷建大勲业以俪美古之大贤君子不卜可知是又必宰造化者预以此而示兆也前监察御史孟端之子公乘暇具酒肴延太子少保大司马马公亚卿薛公王公霍公同赏雍沗年末亦获滥预用赋七言近体诗二章纪一时之盛且留为他日之美谈

　　中台台下石池莲偏得纯阳气脉先开出好花香十里留为清赏集羣贤风摇翠盖斜擎露水护红幢细引泉宾主相忘看不厌酬杯犹儗碧筩传
　　把酒临池共赏莲主宾尽美更谁先东朝少保人中杰南省司空天下贤十丈漫劳夸玉井双头不用数天泉何如此会真难得应与濂溪迹并传

　　挽内阁吕逢原学士

　　赞化调元未尽才哭亲声里动悲哀九重深悼宣公逝四海空期圣相来华国有文藏玉署捧天无梦起芸台不堪泪眼频南望几见红云揜上台

　　挽大理王卿仲宏

　　风节如君世所难功名未竟忽凋残徒闻清议推杨震不遂苍生望谢安棘署鸟呼人已逺玉壶氷尽月空寒怜才独我相知久一覩遗容泪一弹

　　隆恩堂为魏中书题

　　衍庆垂休荷宠褒孝思端可答劬劳旋除宿草焚黄纸重写遗容换锦袍帝徳有光天地大贤名无玷日星高华堂从此郷人羡应覩朝阳彩凤毛

　　送王评事还郷展墓乃翁尚书公先以王事殁于邉

　　久承勋荫列清班终慕情深诏许还寒鴈伴人投故国西风吹泪落空山椒浆难起忠臣梦霜露应雕孝子颜得遂哀衷谢明主早来图报济时艰

　　挽刘宗文

　　处士星沉山月高江湖处处哭诗豪义声曾济乡人患命服亲承圣主褒晩翠亭荒松自偃漕溪原冷鸟空号斯文从此成长恨懒对西风读楚骚

　　寿荣诗沈希仁为徐观求

　　并享遐龄并受封佳辰常集寿筵中共夸秀气锺贤子齐着绯袍作醉翁蔗境光阴应自喜华亭风月许谁同千年盛事君恩重好语诸郎早效忠

　　谢刘廷振员外刻图书

　　谁镌玄璧巧成章工部才优笔力苍鼎足钗头无玷缺垂金屈玉有辉光应时文字凭私记遗后诗书頼永藏感荷高情未能报且烦毛颕一揄扬
　　同着宫袍谒建章怜君久滞鬓毛苍凤巢阿阁终呈瑞玉藴昆山已露光当道岂能私用舍老天先自定行藏圣明早晩求恬退高步岩扉重显扬

　　送刘节落第还吉水状元文介公之子

　　一经已喜捷京闱暂屈南宫志未灰不学孟郊空堕泪应知苏轼甚怜才朝廷正尔崇科目家世从来作大魁好向芸窓加百倍他年洗耳听春雷

　　天顺庚辰十一月十八日承巡抚大同宣府之命閠月七日陛辞蒙恩赐勑赐酒饭既退朝蒙召至文华殿天颜咫尺褒谕再四复蒙赐谕中官赐酒饭赐宝钞三千贯皆前此所无归而戒行赋此书感且以言志

　　浅薄深惭禄久叨忽承嘉命敢辞劳玺书付托兼强镇天语丁宁特宠褒宴赏频烦真异数风云庆会幸相遭感恩欲问何由报誓使豺狼逺遁迯

　　是日启行六卿台长诸公祖饯德胜门外既晩宿弥陀寺明旦别去酬寺主衍公一律

　　塞外一麾兼两镇抚巡叨拜圣恩优同朝诸老联镳送古寺高僧扫榻留剪烛夜谈郷思好膏车明发宦情忧来年奏捷应归觐还儗停骖此地游

　　襄毅文集巻五

　　●钦定四库全书

　　襄毅文集巻六

　　（明）韩雍 撰

　　○七言律诗

　　酬同年白亚卿宗玉

　　三邉多事客忧深天上东风送好音念我有情如对语喜君无恙欲狂吟万金肯易平安字四海谁同故旧心南望燕山隔千里未知何日会朝簮

　　送夏大理归省其母寿九十六月二十一初度明日立秋

　　彩衣仙子下青云拜舞萱堂喜气新时近新秋先一日岁周花甲又三旬罗轻迭雪恩袍丽杯满流霞寿酒醇积善从来享遐福加封还儗荷丝纶

　　宜轩诗为乡人郭士忠题

　　一门和气致丰盈筑得幽轩分外清诗酒琴棋皆适意风花雪月总忘情世间尘事随时应林下高踪信步行何日投簮归旧隠扁舟来此濯尘缨

　　辛已五月望日与宣府镇守太监王公受总戎都督陈公友西出巡邉有作

　　晓分旗鼓向邉陲路转羊肠信马驰烽堠千寻明逺近塞垣一道界华夷崇山峻岭藩屏固良将雄兵阵势竒已喜皇威振沙漠天骄宁敢更南窥

　　双节堂为御史朱铉题【其伯母母俱守节】

　　同挥清涙落重泉荀采中情晩不迁湘水未沉因有子首阳终饿为无天鴈鸿呌雨离羣逺松栢凌霜出类坚节义从来闗世教愿将女范续新编

　　五月二十九日登镇朔楼避暑

　　镇朔楼高壮国威偶来避暑驻骖騑万家矮屋棊分局四面崇山翠作围风引云霞常入座天生氷雪便侵衣狼烟已息边尘逺王化于今逺近归

　　登云中城西北楼次古诗韵

　　天风吹我上层檐望入中边逸兴添草暗黄沙迷逺近山连紫塞见毫纤筹邉自愧李德裕忧国谁如范仲淹耐此高寒属吾辈不须重挂却寒帘

　　寄谢抚宁伯惠弓兼颂徳美寓懐思三律【时抚寜总戎备邉】

　　良弓新赐专征伐分惠书生意最优称手开弦秋月满向空发矢曙星流贯鵰敢在辕门射破敌期随骥尾游白璧黄金酬未得题诗遥寄重回头
　　将畧家传能不忝貂蝉行里羡君优忠勋信是无双士才望何惭第一流中外传闻常共仰君臣行见庆同游好将一叚匡时策归去敷陈玉殿头
　　分手宣城纔几日暮云西望客情优异乡况是参商隔两地空嗟岁月流此际题诗天外寄何时秉烛夜中游丈夫遭际应图报莫遣相思变黒头

　　褒旌堂为朱御史题

　　孀居教子已登庸白髪光华宠数重龙绕朱门初表异鸾回紫诰复推封共姜自古传贞节孟母于今见德容二美能全天下少为题诗句劝三从

　　游云中下寺

　　邉庭无事简书稀偶到僧房暂息机残雪江山惊岁暮红尘踪迹与心违且倾尊酒消愁闷莫向羣公论是非自古忠臣报明主只将三尺播皇威

　　春日与一二知己小酌次赵倚楼忆山阳诗韵

　　忽传春信到天邉犹见河山积雪连赏节已开钤阁燕懐人休棹剡溪船词翻彩笔倾三峡酒泛瑶杯吸百川暂解羁愁莫相笑东风回首又新年

　　迎春有感

　　箫鼓迎春春意嘉偶闻春至却咨嗟空看臈雪呈新瑞不见寒梅放好花乡信何曾来鴈足萍踪尤自在天涯且■〈扌弃〉杯酒消愁闷自古忠臣不顾家

　　春日小酌和杜荀鹤雪韵

　　塞外逢春春意生江山风景最分明半消残雪腾寒气将冸流凘露水声壮志肯教孤宠眷菲才何以佐承平人生嘉会从来少莫厌尊前酒再行
　　自怜昏瞶度浮生忽报春来觉渐明雪压乱山秦塞影风传刁斗戍楼声毎懐南国愁无限未灭西戎恨不平浅薄将何报明德愿骑骢马谩巡行

　　解嘲寄林同寅

　　欲将直道辅明时谁信公行反作私薄行任从羣小谤素心应有鬼神知宦途岁月空衰老郷国风光苦梦思何日酬恩便归去天伦堂上聚金巵

　　两使云中为秦行人民悦题

　　芳年登第列清班毎诵皇华不少闲藩府再衔纶綍至平城重送斾旌还谩嗟出塞劳王事便喜趋朝觐圣颜我亦懐归归未得临风谁忍唱阳关

　　紫薇精舍为陆主事孟昭题

　　其地范忠宣公别业旧号紫薇村今孟昭卜为先垄故作精舍植紫薇以此名之不忘本也
　　精舍初开近寿藏就中风景有红芳丝纶阁下传来种虚白堂前醉后妆宿草一杯侵艶色真檀几炷和清香名山从此増光价应頼宣公为显扬

　　挽杨尚书

　　滇南江右着华勋八座连登不愧心叔逹谠言扶社稷乐天高节在山林一簮白髪俄观化四海苍生絶望霖我沗相知重伤感紫阳南望涙沾襟

　　春日与总兵杨公谒玄帝庙因散步玉虚观杨具酒小酌和杜工部早朝诗韵

　　寻春驻马玄都观不见当年千树桃满地松阴随日转绕楼山色入云高筹邉正儗行多筭壮国宁容挫一毫有待天风起鹏鹄也陪霄汉展鸿毛

　　赠杨总兵

　　今代勋臣谁第一征西才畧古人同名闻中外裴丞相身系安危郭令公万里长城恒庇国千寻孤柱独擎空天骄从此无南下还儗趋朝总八戎

　　发云中将之宣城至阳和奉勑送敌使出境因复回辕怅然有作

　　漠漠平沙路几程东行未远又西行马头山雀飞还落云外邉烽晦复明宦海萍踪何日定呉江鸥侣几时盟愁来苦忆陶彭泽得向田园老此生

　　昨与镇守总戎诸公访学士倪先生言及被诬徃事诸公为之一嘅因奉近体一诗慰之

　　欲将直道塞权门岂意豺狼即噬吞白璧苍蝇虽少玷皇天后土也知寃风霜正是成高节日月终须照覆盆善恶于今报尤速好开懐抱迓殊恩

　　次韵酬倪学士

　　穷鳞点额下龙门归怨河神恨欲吞羣党忍心平嫁祸斯文挥泪惜衘寃长沙才子谩题赋东坡道人休照盆四海苍生正翘首还朝端儗拜王恩
　　曾挥彩笔歴金门蓬岛云霞恣吐吞自负直诚无愧怍谁知奸恶致雠寃漫嗟鸣凤空巢阁未许降龙乆在盆天意怜才故劳困儗成大器晚承恩

　　叨陪介胄坐辕门壮气思将瀚海吞已喜三军皆乐业忍看孤客独含寃未承京国征贤诏且饮田家老瓦盆自古名流遭横逆几多垂老复沾恩

　　暇日与倪学士罗郎中饮萧寺中和李白诗韵二首

　　幽堂宴集谢东君文字欢娯世■〈罒干〉闻彩笔每挥华翰出新诗不用旧题分巢归宿鸟喧秋树山没斜阳起暮云美景良辰莫虚负行人明日又离羣
　　两镇旬宣荷圣君却惭勋业老无闻邉烽烟火犹相接宵旰忧勤未得分鲁酒几巡催落日商歌一调遏行云座中狂客休夸大学士才华自不羣

　　秋夜雨有感言懐二首

　　客里逄秋感已深可堪秋夜对秋霖江湖未遂希文志丘壑空悬永叔心云压戍楼迷画角风传警枕乱清砧谁怜懐国思郷处无限愁肠自苦吟
　　萧萧浙浙更悠悠积雨声中起百忧尘世浮名成厎用异乡孤客尚淹留雅懐岂羡笙歌夜短髪深悲草木秋何日酬恩便归去呉淞江上伴眠鸥

　　送王进士

　　布得新恩到朔方匆匆归去别情长喜君操行真无玷老我斯文重有光满路霜风吹客斾一天寒月照诗囊从来科目多豪杰好罄忠诚答圣皇

　　天顺八年春正月晦日予被人倾挤出为浙藩参政脱险途迁美秩又得便道归觐老亲心甚乐焉遂买舟南行二月望日舟次砖河阻风偶成书感一律奉寄同窓师友山东大参简庵王先生

　　出参行省百忧寛咲解金鱼上木兰半世萍踪纔定迹八旬椿寿得承欢不愁月暗趋朝晩纵使风狂到处安独坐蓬窓自深感报君惟有一心丹

　　至德州约简庵不偶寄赠一律

　　满儗相逢握手分不图车骑已东巡泰山空望鲁邦晩卫水自归沧海春喜我已辞名位险作官复得故郷邻秋风如遇南来鴈好寄缄书慰散人

　　涵碧亭为乡人郭宜轩赋

　　谁构幽亭近水滨宜轩高致自无伦波光万顷映天色茅屋数椽无市尘樵唱渔歌孤棹晩野花间草四时春我来痛饮非无意也儗江湖作散人

　　送莫别驾之袁州

　　握手离亭酒漫倾送君南去佐专城帆开浙水孤舟远路指宜阳别驾轻素有清名如白璧岂无惠政及苍生西江父老如相问衰朽江湖亦有情

　　送窓友陆掌教之柘城

　　少年同志云霄路命蹇怜君独后期太学乆推淹美士中州今喜得贤师函开黄巻传心处座拥青衿问道时乐育功成报明主还应高步凤凰池

　　赠罗郎中还京

　　久司财赋驻平城经理才高绰有声足食几年增士气销兵随处务农耕花迎红锦添归兴酒尽青山动别情明向肜廷奏邉计乔迁应荷圣恩荣

　　赠马郎中还京

　　青青邉桞拂宫袍粉署人归意气豪三载已劳经济畧一心无沗雪霜操杯残客舍离情远马度关山徤步高指日趋朝觐明主乔迁应荷玉音褒

　　贞节堂为王宪使允题【其母受封复旌表】

　　白髪孀居教子勤子成名显拜重恩宝函新赐双龙诰金扁高题驷马门晚岁孤松耐霜雪中秋华月照乾坤共姜孟母休专美从此联芳衍后昆

　　西湖舟中寿郭用行五十三【八月十九日】

　　缥缈笙歌拥画船庆君五十又三年西湖风月中秋好南极光辉昨夜偏谁道山中无宰相古来地上有神仙从今遐算应难计长似东流水一川

　　送徐裕轩

　　故人新置木兰舟挂却蒲帆作胜逰四海交游同爱慕五湖风月任淹留呉山听雨秋开阁浙水观潮暮倚楼暂得相欢又相别灵岩东望起深愁

　　送陈梅轩先生

　　豸锦乌纱不老仙闲来西浙览山川风神絶似难兄美庆泽锺于令子贤对酒未听天竺雨孤帆又挂剡溪船明朝愁向桐乡别回首三呉月满天

　　同邢太守赵伯颙逰三茅观

　　清江潮落午风恬与客凭高试卷帘呉越羣山如绘画乾坤万物见洪纤旬宣逺慕召公奭忧乐还思范仲淹倚遍阑干不知晚五云缥缈注遐瞻

　　同叶都宪游净慈寺

　　何处禅林是浄慈苏公堤畔影参差水光山色有多景天下人间无此竒老我登临方遂愿高僧延欵索题诗国恩未报空游乐笑捻霜毫有所思

　　同钱翰林逰宝叔寺和同年张太仆韵

　　羣山佳处偶来登峭壁竒峯似劎棱疎雨落潮声隠隐淡云芳树影层层遥瞻亲舍恒惆怅未报君恩益战兢草草题诗冩高兴翰林风月我何能

　　弓都阃招宗阳宫会饮和钱学士韵

　　仙家深处绮筵开旋埽尘埃辟草莱一勺寒泉清见厎万竿晴竹翠成堆恍如白日逰琼岛疑似红云捧玉台暂得欢娯感君赐欲图报称愧樗材

　　七月六日与寅友登紫薇楼小酌和雷大参韵

　　蝉噪夕阳残暑天高楼同上思茫然几株古树当窓外一带呉山在目前知命已甘居草野置身不觉到峯巅酒阑莫道休衙晩醉眼犹思望日邉
　　高楼一目尽呉天抚景题诗独怅然功业敢夸犹在后聪明已愧不如前思乡欲敛江湖迹避暑期登泰华巅翘首不堪心事切迢迢亲舍白云邉

　　瑞竹诗为苏庠张司训宪题

　　哀哀血泪滴重泉化作琅玕出道邉负土宗生真并美泣林孟氏漫称贤人言定许孙枝盛天道应怜孝节坚竒瑞昭彰见风化我烦太史续新编

　　西湖钱别瞿中书次钱学士韵三首

　　乱蝉声里报新秋与客携壶上彩舟衔诏还乡真宠命却金归国岂常流四山芳树迎红锦一棹沧波起白鸥后夜相知重相忆梦飞先到帝王州
　　尊酒楼船喜会同可人佳景在湖中明珠衮衮芰荷雨翠浪飘飘杨栁风凤阁岂能淹俊杰钱塘自古盛英雄好驱四牡趋朝去莫待霜林叶尽红
　　凉雨初收九夏炎竹亭燕坐喜安恬湖山笑我来游晚风月因人到后添已觉功名惭召伯岂夸词赋逼江淹酒酣不觉乾坤大俯视呉山一髪纤

　　游净慈寺次钱学士韵

　　胜境分明是洞天偷闲试问上乘禅老僧出定惊相迓见我来游喜欲颠翠竹万竿围客座白鸥数点傍渔船品题頼有文章伯留得明珠颗颗圆

　　湖山旧隠为锡山钱津赋

　　遁迹湖山几世同湖山移在故园中画图不假丹青笔疏凿真如造化功孤阜未荒和靖业钓台常仰子陵风逸民自古闗风教采録重烦太史公

　　迎亲道中得报喜而有作【时寓浙之石门】

　　画舫迎亲秋色中行行长望极呉东白云渐觉孤飞近青鸟先将喜事通但儗承欢过百岁不须加爵到三公平生至愿于今遂感激皇恩造化同

　　观潮

　　日日寒潮度海门潮头高下与谁论乾坤元气时升降呉越长江任吐吞千里还惊雷电过半空常讶雪山奔人间壮观无逾此我得游观感圣恩

　　庆谢方伯六十三【甲申九月十日】

　　文犀宫锦照华颠晚景风流似列仙节过重阳纔一日岁周甲子又三年窦郎丹桂家声继召伯甘棠宦迹传从此遐龄应不老庙廊高位看乔迁

　　游云居庵次钱学士韵

　　乗间同谒梵王居满眼风光画不如四面好山凌碧落一窓修竹称清虚苏公邱壑情偏放范老江湖心暂舒和罢阳春人尽醉不知身世在堪舆

　　游胜果寺【其地宋宫旧址】

　　万松夹道引肩舆鸟道登登上碧虚呉地江山如绘画宋家宫阙已丘墟风光满眼人难遇岁月无情鬓易疎莫向尊前问名利从来造物有乗除

　　庆郑大参得二子【先已有一子】

　　多君阴德感穹苍锡胤还看屡降祥梦卜熊罴同献吉芽生兰芷共飘香秦公纔见三尧喜窦氏休夸五桂芳我昨闻啼识英物他年定儗接飞黄

　　陈太常西湖别墅燕集

　　郭外茅堂近水涯仙翁置酒会朋侪四时花木春长在一片湖山秋更佳总羡太丘多乐事漫言文正有忧懐饮酣不觉归来晩满眼西风望泰阶

　　食荠有感二首

　　十月江南天未霜蒙茸野荠满园荒旋呼童子寻根摘便付庖人入鼎尝荐酒漫夸蒲笋懒调羮殊胜韭芽香居闲茹美皆君赐补报无能感意长
　　宦辙驱驰二十霜迁官今喜到南荒消闲遂我吟诗兴取乐留宾索酒甞薇省漫言勋业减金瓯谁覆姓名香食前方丈成何用不若贫家菜味长

　　题紫阳庵

　　怪石巉岩削未成紫阳风景十分清颠厓有路云常护阴洞无人草自生白练横江潮浪涌翠屏隔岸越山晴我来登览情懐逺直上峯头望帝京

　　赠修实録沈进士

　　逺持使节下钱塘科目人才自异常造化功能劳采録山川人物仰辉光满船明月吟邉趣夹道梅花到处香指日还朝应显擢好输忠荩佐虞唐

　　寿酬白司空梦中与予接谈欢甚之作

　　半生宦辙頼提携况复劳君入梦思丘壑只悬投老计云霄敢望故人私缄诗冩恨空传信尊酒论交未可期安得微躯生羽翮天风吹送拜阶墀

　　游玄妙观

　　仙家楼阁枕呉山与客登临一解颜似觉风神游阆苑不知身世在尘阛天开图画苍茫里人醉壶觞紫翠间过客纷纷莫相笑宦途能得几时闲

　　游星宿阁

　　仙家高阁倚空青与客登临醉眼醒檐际夜灯分列宿槛前曙景对疎星江湖众水朝沧海呉越羣山绕翠屏六合茫茫春望逺五云多处是明庭

　　芝轩为陈汝宏题

　　相君德重子贤良天产灵芝满画堂一本九茎真可比三旬两秀信非常漫劳绮皓歌商岭絶似涪翁纪瑞昌感召因人见王化千年门第有辉光

　　成化元年二月四日早在浙藩官廨得驿报使者赍勑旨进予复官都台统师征两广先一日与二三知已游西湖晚归醉卧惊觉闻此感而有赋因以自警不计其辞之俚也

　　晓鸡声里酒初醒忽报天书到驿亭妻子惊闻犹未信宾僚迎候已无停投闲自儗终衰朽任重谁期荷宠灵从此湖山又无分且将勤苦答朝廷

　　赵伯颙别驾迎师九江一见欢甚陪欵旬日别去因赠二诗道予志兼东翁方伯林宪使旧友

　　逺统王师过九江劳君候我碧油幢几回梦想何时见一见心从此日降舟次匆匆分别驾樽前草草叙同窓凯还有待来春后重儗联珂会帝邦
　　雄兵百万沂长江鼓吹喧阗导羽幢五岭只期明日度三苗应是望风降天连楚水青于靛船过庐山翠入窓寄语相知藩臬长好传书札到南邦

　　赵伯颙以诗赠别次韵奉答

　　舟发长江浪已恬天公应为戒飞廉三湘近接无多路五岭遥看只一纤沗我提兵真欲奋如君佐郡岂能淹相逢不是耽欢乐见说苍生也具瞻

　　次长沙赠王彦卿司马

　　脱冕归休懐抱开十年林下避尘埃非关盛世遗良弼自是时人忌俊才緑野未容裴度老苍生终望谢安来昨宵舟次星沙上已见祥光动上台

　　再次韵奉彦卿【欲再会不遂耳】

　　暑雨霏微天未开万艘泊处浄无埃长沙有客能经国举世何人解惜才咫尺闲居千里隔相将恩诏一时来嗟予重有同升愿夜夜劳神望上台

　　次韵答李司马用初二首

　　古道休谈陈与雷高情今也惜非才风尘岭表心应念云树江东首重回奏凯只须闲里听流光何惜暗中催丈夫有志轻离别常咲曹公赋七哀
　　恨贼非因世相韩明时何事起争端秋霜定压穷荒瘴春气终回大谷寒薏苡漫劳疑马援莼鲈正尔忆张翰年来荣辱都看破准儗功成便弃官

　　赠别锺职方鼎

　　远统王师伐叛夷犒师深喜是心知联舟一月多谈笑解缆明朝又别离岭表风尘君莫虑江东云树我常思凯还有日重相会应说欢情胜旧时

　　次赵征夷韵送焦员外

　　相逄一笑凤凰台万里长江并棹来赐劳能宣明主惠变通真是济时才驿亭樽酒辞清晓使者星光接上台当道如询岭表事皇威定欲翦荒莱

　　送孟主事淮

　　相门才子似君稀将命南来更有辉百万王师供饷足五千客路拂衣归凤毛迎日红云近马足行空紫电飞世禄如君真不忝好摅忠荩答肜闱

　　祁阳道中次韵三首答薛司徒

　　赫日辉辉耀太空楼船避暑暂掀篷山连荆楚云无限江合潇湘水未穷兵法不踰刑赏外邉尘须静笑谈中汉家平定论功次独有萧何功最丰
　　逺统王师为翦凶广人何虑报邉烽已看诸将筹多算更喜同寅肯协恭宝劎有芒曽指日輶车得路似追锋三苗从此应懐化定见梯航九译重

　　寄赠钱太守昕乃翁公逹寿七十

　　春色平分五日前椿堂初度庆希年鸾书乆拜山中相鹤髪真成地上仙膝遶锦袍颜似玉门迎珠履酒如泉宦游不得逢嘉会遥祝遐龄定八千

　　永州饮别钱太守昕

　　江亭酌酒与君别宦况如君亦壮哉三郡苍生懐异政十年清议惜竒才却金人去难留住载米船回挽不来自古登贤重循吏会看高步上三台

　　梦萱堂为李总兵震题

　　建莭登坛感慕深游人堂北几朝昏邯郸适处常供馔蝴蝶迷时见倚门寸草哀心懐圣善五花封诰荷君恩安邉况是多勋业忠孝从今衍后昆

　　荣寿堂为王给事秉彝题

　　并享高年并受封人生至愿遂兼隆固知教子收功速也是为仁获报丰相对锦衣人似玉齐添华髪面如童贤郎名徳推当代三锡应知进未穷

　　题岳阳楼二首

　　黄鹤齐云总是楼独登此处重回头三湘溽暑坐来尽五岭浮烟望处收范老忧懐图报称坡公愁思叹淹留丈夫欲取鲸鳌志儗把新蟾作钓钩
　　楼外晴湖接紫冥偶来登眺眼偏明包含南服乾坤量吐纳东流造化情五岭只须常俯视三苗何必费徂征凯还儗削君山石细刻皇威纪太平

　　襄毅文集巻六

　　●钦定四库全书

　　襄毅文集巻七

　　（明）韩雍 撰

　　○七言律诗

　　黄都宪叔高有总督南畿粮储之命诗以送之

　　歴转华阶三十年清才常荷圣明怜台官新拜中丞上国计专司左辅前定使京师恒足用还期台鼎必乔迁东南民力今逾竭好为苍生解倒悬

　　送朱文征奉召还京师

　　命下炎荒起俊髦士林相庆喜声高岂夸南国呈麟趾深贺中朝惜凤毛青草瘴时催解缆紫薇香里待挥毫江湖廊庙同心事休向玄都看碧桃

　　次韵寄赵总兵

　　别却旌旄纔几日飘摇心绪似浮萍尘途幸我头将白云路从他眼未青自是思家嫌缺月可堪懐友叹疎星非才不称明时用儗向呉山筑草亭

　　题控粤亭【成化二年冬宿重兵苍梧构亭而作】

　　高亭徙倚望西东两镇平分一水通诸将雄兵分节制百蛮残孽任牢笼阳回阴谷穷厓内人在光天化日中翘首何堪倍惆怅思郷懐国此心同
　　开府苍梧构野亭旌麾驻此喜时宁全收百粤归王化遥制诸蕃贡帝庭霜气飞来江月白瘴烟消尽海天青丈夫有志堪舆内岂独燕然可勒铭

　　征途

　　征途扰扰思悠悠三十年来不自由恶水险山终日见扬帆策马几时休何须当道回青眼甘儗匡时变黑头闻道天骄犹未靖谁能谈笑觅封侯

　　成化二年春王师平南夷而释其降七月班师既断藤峡伪降元凶侯郑昻王牛儿如前诱党复叛偷攻浔江不利遁过浔江之南移檄抚招执迷不从复偷刼北流容县恶极罪大不可容乃于是岁十一月躬督诸将将兵掎角进剿甫三月已俘郑昻至军寘诸重典牛儿亦授首斩其党四千九百有竒归所掠士民子女二千七百人浔梧高雷廉诸处地方复寜诚朝廷威徳所致也师还驻苍梧登控粤亭读张方伯廷玺所作亭记见其纪此出师有举网竭泽之言因窃叹古之贤将相奉辞伐罪未尝妄杀人以要功竭泽岂忍言然是贼也毒虐无极冥顽不悔与潮之鳄鱼无异不尽戮则吾民之患不已古今人行事凡所以除患救民岂得已哉因赋比体诗一章书之亭中明着圣天子命将出师灭贼之本末传示来世

　　放生池里尽昬昏鳄尾重摇苦噬吞觞网竟归尧佐手投文虚负退之恩恶溪千里空流血泽国三军厌食飱还理任公旧钩钓相期收取北溟鲲

　　送同年泰和刘佥宪逰岭南回【任云南致仕还乡】

　　事与心违久避名忽思南海看升平逺乗范蠡扁舟兴殊胜王猷雪夜情江上青山留不住沙头白鸟故相迎同年知己多零落执手离亭百感生

　　予整兵西巡辱中贵韦公携酒邀太监陈公王公同饯别行台酒酣韦公探唐人早朝诗和韵见赠走笔立就词致高逺观者竦然起敬公复属予和辞不获已且重公之为人避权辞名有古人风因草草步韵并及之

　　近侍宫庭岁月长勤劳不觉鬓毛苍甄陶多士传经学密勿三朝署典章惊世有才诗句好立身无玷姓名香挥毫欲赞严遵美书法荒粗愧二王

　　石栗子诗【有序】

　　石栗子出广之滨海深山中郡志载其殻坚肉实如栗然广之人止识其菓未尝识其枝叶全柯之奇也镇守太监陈公得之樵人转致予清玩爱其竒异特甚平生所未见因赋一诗仍归之置之座隅俟公会同览云
　　异菓从来出海隅谁连枝叶置盘盂青鸾下菢累垂卵翠葆中攅径寸珠新摘槟榔形絶似旧尝卢橘味全殊时和万物皆生瑞聊作歌诗颂有虞

　　送乐主事使两广还京

　　逺将恩命故乡行旌节辉煌昼锦明大赉有功诸将喜受封无恙老亲荣海天清气三秋景驿路寒花万里程才器如君定遭遇莫教虚负甲科名

　　戊子岁正月二日逰行台东园偶成

　　昨夜东风厎是忙东园吹醒百花香闲来缓步看生意静里微吟空断膓半世浮名催老境一年春色又他乡呉山呉水依然好何日重开緑野堂

　　谢郭汝祯送双桂且索其邻家菊

　　少年曾折广寒枝今荷林宗逺送遗万斛天香生老圃两株月影照清池竹松有约应同秀桃李无言祇自嗤闻道邻家花更好可能分补满东篱

　　谢郭汝文送竹

　　草堂新翠葑溪濆东郭贤人送此君颗颗深根纔易地亭亭高节便凌云恍如钤阁环兵卫不与兰台纪战勋白璧黄金何足比为题诗句谢殷勤

　　谢郭汝政送金柑

　　霜后黄金万颗圆感君移置我堂前惊乌逺弹明秋日照水繁星丽夜天充祭正堪供祖庙调羮尤可献宫筵岁寒尚有层层叶留与苏耽治未痊

　　挽山阳赵处士通政参议伯颙从兄也

　　义济功多宠渥新云林泉石照簮绅修真已悟囊中诀观化空逰物外神月旦评荒歌晓露山阳市罢哭秋旻流芳有子能传业还儗成名重显亲

　　筹邉亭为总督备倭都督董公世宏题

　　亭似西川节度楼元戎驻此思悠悠海天万里劳多筭水国频年省近忧还儗遐方重建节何愁壮岁不封侯丈夫遭遇应图报且莫逢人叹滞留

　　寿陈参政宗理母

　　婺女星光昨夜新满堂贺客拜慈亲金衣笑对黄花晚玉脸浓添緑酒春膝下喜看三品贵筵前饱饫八方珍西池阿母桃将熟还儗持来庆此辰
　　白髪萱堂近九旬喜逢初度乐无垠橙黄橘緑秋将暮桂子兰孙孝愈纯明主有恩封诰重高年无恙赐袍新人间盛福应全备遐筭还期至大椿

　　成化己丑九月八日乡友朱良德邀武功徐阁老暨祝大参维清刘佥宪廷美游石湖诸公联句成章良德恳求予和故倚韵和之

　　呉下衣冠集胜游扁舟游遍五湖秋未能执笔陪联句懒得逢人说运筹緑野文章传在洛赤松心事弃封留赓歌趣我归来兴莫道非才尚黑头

　　逰玄墓次赵行恕大参韵景【泰元年予出补外台时所赋乆遗其稿成化五年重逰始收録之】

　　万松径里寺门开故旧来游唤我陪伴侣烟霞空有约品题风物愧无才寒光极目天连水秋气横空月满台海内湖山此竒絶何须更儗访天台

　　重游玄墓忆清长老【成化五年十二月】

　　湖山如此世希有况复秋高烟雾空老我重游寻旧景入门何处觅清公天开图画沧浪里人望楼台锦绣中苦忆归来心未遂羞看短棹驾长风

　　琼林宴归图为冯士定宪副赋

　　青年白晳占高科宴罢琼林喜若何宝马缓摇金压辔宫袍新赐碧香罗人生得意光荣极圣主深恩感激多老我亦曾叨此遇与君图报莫蹉跎

　　挽冯宪副乃尊

　　积庆生祥荷宠封豸袍乌帽晚雍雍可堪就养经南浦遽尔游神到北峯老圃残花荒旧业屋梁斜月照遗容贤郎哀慕情无极懒听寒山晓寺钟

　　送鸿胪沈寺丞还湖广兼东李总兵

　　湖南总帅真豪杰幕下贤宾得俊英倚马万言常草檄登坛三令助麾兵乌公定见分茅土温造须当拥斾旌暂喜还乡又还镇烦君传语谢高情

　　怡菊为锡山赵汝明题

　　冠冕虽荣懒折腰独怡黄菊异蓬蒿花陪陶令归时乐香比韩公晚节高三径霜华添酒兴一篱风味助诗毫清修更有传芳处文彩翩翩见凤毛

　　戴御史父母双寿诗

　　行台游子忆双亲偕老乡园过七旬养志已分天禄久推封将拜圣恩新光迎锦绣云霞丽气转椿萱雨露均我为题诗祝遐筭江山风采几千春

　　雪中招二三知已

　　南征五载未见雪今见江乡腊雪飞老我不禁清兴发故人何事赏心违包含梅桞春无迹照耀乾坤夜有辉预想来游湏秉烛琼瑶还衬马蹄归

　　宦海虚舟为祝参政赋【祝与天全徐武功常逰太湖故末句并及】

　　琐闼薇垣三十年风波浩瀚一楼船莱公自叹空横渡傅相谁招共济川勇退急流人莫及载归明月世皆传如今得伴鸱夷子放浪五湖为醉仙

　　谢钱伯康

　　儒医神术冠东呉小弟顽孙受惠同两世免劳忧襁褓一门深是感帡幪埙箎协奏忻无恙簮笏相传幸不穷白璧黄金未能谢为题诗句颂元功

　　寿朱玉雪四十八【正月十一日】

　　东呉诗客满华筵灯节初临喜气偏玉雪驻颜将半百蟠桃称寿儗三千几家公子能如此四海清名不偶然昨夜推窓卜遐筭老人星耀斗南天

　　赠陈醒庵孟贤

　　几年不到醒庵宅今日来临兴自豪愧我交情成简慢喜君诗思益清高古松岁晚凌千尺泰岳秋空见一毫况有森森凤毛在吟坛谁不譲风骚

　　成化己丑丁先人忧守制甫半载十二月二十日忽奉恩诏夺情起复进阶右都御史总督两广军务兼理巡抚上章辞免升秩乞留终制不蒙俞允感而有作

　　苫块余生心已灰谁知恩命又来催不堪骑马迎丹诏安忍临戎被墨缞孤子上章空有愿圣皇注意莫能回满懐无限君亲感图报惟应罄謭才

　　佥都御史呉公舆璧巡抚广东甫一月朝廷以两广事不归一仍命予总督两广军务兼理巡抚舆璧得代回途次会别书此寓期望意

　　萍水相逢总宦游我来君去两悠悠喜君已释千钧负老我重添万斛愁八座定知虚席待百蛮行见望风收江湖廊庙皆心事且放忧懐一劝酬

　　送陈序班友诚送安南使臣至广回京【其人能琴】

　　逺送邦臣下大荒只携书巻与琴囊回瞻北极歌商颂坐对南熏操越裳万里皇风清海宇中原人物见星凰不堪相会俄相别梦绕飞龙在庙堂

　　次韵答乡里诸耆旧

　　听司藐藐视梅梅知命年来百病催利鎻名缰苦羁绊石田茅屋恐荒頺平蛮已喜干戈息辞老行看节钺回却忆江湖众仙友今辰又醉菊花杯

　　送赍诏行人刘公载

　　圣主覃恩及万方贤臣捧诏下穷荒青年文采当时重白璧声名满路香衣锦重还倾寿酒采诗遥去上封章荣亲报国平生事高步行看入庙堂

　　刘文介公冢子贡士节入广校雠文介集事竣还乡予出公榜中年最少辱公最知爱且重节之为人操履学识绰有父风故作诗壮其行

　　学士文章世共夸贤郎校正志尤嘉鲁鱼亥豕分真迹玉佩琼琚絶点瑕太素有传终继美小坡无沗克承家探花弱弟懐知已别尔何堪重叹嗟

　　送李行人奉使靖江王府

　　奉使亲藩阅两秋清才伟望许谁俦斗南风俗劳勤问岭外山川足壮游万里青天倚长剑一轮明月载孤舟芳年定志真难得高步行看近冕旒

　　总镇陈太监宅东有池故名鳄鱼而鳄鱼已絶岁庚寅冬渔人致嘉鱼于公公弗忍烹育之池中因作亭其上而以为名东呉韩子临观见物性之适作诗手书于亭中

　　清暇临池结草庐鳄鱼已去育嘉鱼分来丙穴真相似投向濠梁乐自如南浦云山増胜槩杜陵水竹称幽居遐荒民物咸沾惠伟绩应归太史书

　　送方教授考广西秋试事竣还韶【成化元年作】

　　发解三山压俊英甲科虽屈有香名久持教铎贤才盛累典文衡藻鉴明霜落漓江书舫下花迎浈水菊杯倾儒官最乐休嗟叹遭遇行看荷宠荣

　　送杨叔简尚宝册封靖江府还朝

　　瘴雾纔消路不迷世卿持节望金闺惊人彩凤争先覩满眼青山自品题文学不惭东里后光华还壮大江西忠宣忠彦平生志好继家声与古齐

　　总兵官平江伯陈公志坚镇守两广之明年蛮夷咸服境土悉平乃于府第之中作轩三楹颜曰双秀以轩后梧山双岭联秀当轩故以为名东呉韩子徃观而悦公得山之趣焉公索诗因题如左义见乎词

　　双岭秀拔倚轩居郁郁葱葱气槩殊并出云阴作霖雨列为屏障镇坤隅一时光价同増重万古丹青总不渝幸喜和平遂清览好输忠荩报唐虞

　　送户部祁主事致和奉使便道还东莞省母复还京师

　　人曹郎佐非常士十载声华海内钦奉使久持清白操宁亲今遂孝思心天涯万里同孤棹客里何年再盍簮康济时艰丈夫事莫教虚负早为霖

　　近得文儿书报数年间置有田若干亩予窃自念平生宦拙未尝有私积遗文惟南京常禄付文置产亦未必遽能得如此之多诚吾儿干蛊才优节缩日用所致也昌黎先生尝曰中世士大夫以官为家罢则无所于归吾今有所归志可遂矣喜甚赋诗美之且期望之

　　乡井良田二十丘吾儿何力遽能求积金自媿元无计干蛊谁知尽有谋半世苦心天不负满懐归兴我何忧老来惟是书香愿愿见成名慰白头

　　王同节大理集古见赠倚韵奉答

　　清朝十载为廷尉播满乾坤总好音执法不回游肇笔平反都是有功心进阶己见腰犀近许国何妨鬓雪侵四海苍生望康济安危湏仗庙谋深
　　平生不解干戈事承乏提兵着战袍十载行邉亲定乱有时望阙便登高儗栽昼锦堂前菊不咏玄都观里桃自古为臣湏尽瘁敢因衰朽说贤劳

　　五凤鸣阳为海虞章氏诸子题

　　鸣阳老凤归丹穴散出五雏千仞翔惊世音声谐九奏丽天文采翊重光薛家昆弟终难并窦氏诸郎足可方世徳不衰名益振尧庭行见进祯祥

　　项都宪荩臣以诗见寄次韵奉答项时在襄阳总督军务

　　奉命遥分阃外权一麾诸将喜争先乱山开道威声震清野屯兵垒壁坚元恶几多咸授首移民百万尽归田中原从此无遗患羊杜勋名浪在前
　　为惜昆冈火尽炎胁从都遣巨魁歼朝端清议咸推重海内苍生益具瞻勋着旗常播中外恩覃湘汉及飞潜古来儒将知多少屈指谁如众美兼
　　忽见新书楚鴈衔眼惊掣电耳英咸几篇丽句频三复千里高情尽一缄漫说霜华侵客鬓从教汗血湿征衫古来才大人多忌且閟精芒在剑函

　　挽张方伯父

　　幕宾谪后随膺荐循吏功成即引年元亮归来三径在韦贤老去一经传重封极品龙章焕载冩遗容鹤绣鲜早晚郎君还大拜宠光定许贲幽泉

　　挽姚佥宪父

　　风仪楚楚映修髯家法平生孝义兼大母久隆终世养佳儿今作外台佥乡评题品名踰重郎署推封宠载沾观化一巡终不返史官有传发幽潜

　　送钱学士

　　海珠尊酒惜分违宦迹如君剩有辉丹诏特増循吏秩锦袍重拥谪仙归舟横野渡明秋水劎倚长天耀夕辉圣主临轩念耆旧调元行见入黄扉
　　漫嗟清世隠才能自古名高造物憎碧水丹山湏暂乐玉堂金马待重登一杯朝雨伤摩诘万里秋风送季膺我欲从归归未得海天长望起鲲鹏

　　江行懐乡里天全侗轩诸老偶成二首

　　西江北塞岭南壖奔走风尘三十年勇退未能心已倦专征纔歇梦犹悬自縁衰体纒多病敢向明时话独贤苦忆乡园诸大老西风先泛五湖船
　　五湖烟景擅江东诸老欢逰有古风凤吹鹍弦范成大笔床茶灶陆龟蒙全抛俗事水云外尽付闲情诗酒中愧我求盟未能得海天长啸思无穷

　　广东行台之西池有并头莲今夏大发比旧逈异诗以纪之

　　双头莲蕚世希见况是三头相并开老我迂疎知偶尔广人惊喜说竒哉皇威震曜清夷夏和气熏蒸被草莱从此四灵应毕至欲歌盛美愧无才

　　送张方伯廷玺荣满

　　廷玺与予同登正綂壬戌进士第列官于朝未几予巡抚江右廷玺出守吉安及予来两广廷玺复进广东方伯相处有年甚知其徳业之详而廷玺以民情保留虽天官累荐入台未偶兹十二载始得满去膺大拜无疑用赠鄙诗以申友道
　　琼林宴会识英雄宦辙循行见事功江右声华陈仲举岭南风望召康公趋朝定儗承新宠报国湏当竭至忠独我忧时无可効海天万里思无穷

　　送寗方伯之浙江

　　方伯初以浙藩叅政升宪使广东甫踰年风纪大振而浙人懐惠不能置朝廷徇民愿遂擢今官将来未可量故作诗以华其行兼致意云
　　岭南廉察见才全坐席初温秩又迁两浙黎民懐惠泽九重锡命再旬宣英声已喜蜚天下大拜还期近日邉海内于今尚多事莫教勲业愧前贤

　　赠乡郡丘太守

　　吾乡太守真豪杰节操文章有古风伯道清名传海外乐天佳句满呉东一麾抚字催科内千里讴歌徳化中却恐邦人留不住飞腾还建济时功

　　慕萱堂为壻指挥谢瑛题

　　北堂慈母忽逰仙乌鸟私情日夜悬罔极深恩无报日不禁哀泪动呼天空承世禄难为养毎湿征袍祇自怜大孝从来非止此显扬还儗继前贤

　　送刘郎中寛仁审刑广西回京

　　皇华十载进秋台荣捧天书万里来游宦久谙当世务平反今显济时才旌摇庾岭梅初放舟指滦河冻渐开老我临邉思无限空将衰眼望蓬莱

　　○七言古诗

　　寿郭母太孺人诗

　　呉淞江在呉城东江头林木何青葱汾阳后人住林下高堂不与时人通堂中慈母登寿考八十春秋未为老簪中白髪千丈长镜里朱颜四时好降神之日近早秋藕花风轻残暑收长筵广席盛罗列駞峯凤髓皆珍羞贤子贤孙彩衣舞玉树芝兰何楚楚座中贺客半诗人琳琅大振珠玑吐酒酣笑指婺女星共祝寿考还康宁瑶池蟠桃再结实遐筭直儗三千龄我与君家交最厚南望乡山重回首安得还乡与寿筵岁岁年年祝慈寿

　　○七言排律

　　挽桞御史母孺人

　　闻道孺人髪已苍母仪妇道总非常幽闲徳比芝兰秀贞静心如鐡石刚孝养姑欢朝侍膳忧祈夫疾夜焚香恒随令节供先祀毎赞凶年发义仓道路行人资饮食闾阎茕独举婚丧抚存舅氏遗孤振表率姻家阃政良教子成名看衣绣抱孙传业见飞黄清时锡命来丹阙晚景承恩在画堂冠簇翠珠双凤结袍明霞帔五云章重重禄养来方厚杳杳仙逰去忽忙霜落宜男凋草色云遮婺女暗星芒七旬高寿生无沗一世荣名没有光新塜玉埋闲永夜穹碑山立对斜阳题铭太史多称颂执绋乡人重感伤我亦为诗扬盛美千秋万歳永流芳

　　○五言絶句

　　题松赠溤公子泰

　　落落栋梁具阴阴氷雪姿曽经巨眼识登用合乗时

　　○六言絶句

　　次韵酬大司马王公度四首

　　万斛明珠逺寄漫言开府清新几度焚香捧诵不禁光彩惊人
　　圣主龙飞九五嘉与天下更新军国最为重事于今付托得人
　　仕路相知难得笑他白头如新青眼始终垂顾如公能有几人
　　奔走车尘马足常时送旧迎新却有许多真乐湖山风景可人

　　襄毅文集巻七

　　●钦定四库全书

　　襄毅文集巻八

　　（明）韩雍 撰

　　○七言絶句

　　洪都四景

　　南浦楼前日未晖白云片片自飞飞河阳道路知何处怅望京华犹未归
　　右南浦朝云
　　门对西山暮卷帘雨来江上水痕添应湏四海均沾足一洗苍山九夏炎
　　右西山暮雨
　　湖水漫漫烟雾生人间万籁寂无声独留一片秋空月照见波心彻底清
　　右东湖夜月
　　龙沙风起雪皑皑江上空山玉作堆最是霜台寒气肃喧啾百鸟不飞来
　　右龙沙飞雪

　　寄弋阳致政李少卿四首【其子玘为御史】

　　天宠虽隆归兴浓耆英会里得从容悬知一点丹心在清梦还飞到九重
　　兰台棘寺已功成归卧烟霞咏太平多少世人空碌碌冐霜犹趂夜钟行
　　凤雏鸣日在高冈拂袖归山百虑忘独伴清风与明月新诗题遍午桥荘
　　三年不见谪仙人落月空梁入梦频无限忧民忧国事何时尊酒细咨询

　　题陈御史苍厓舞凤竹乃仲昭笔也

　　■〈王参〉■〈王参〉葆羽上青霄呌断苍梧路转遥夜半天风弄明月不知何处正吹箫

　　送林黄门聪奉命代祀南海便道归省和同寅王公度韵四首

　　朝阳鸣凤瑞皇家四海苍生览德賖多少回天好封奏人传曽梦笔生花
　　一身已许帝王家奉使何嫌道路賖直以诚心将宠命祝融坛上奠松花
　　三山东畔是君家缥缈孤云久望賖今喜承恩遂归省锦袍宫醸寿萱花
　　忠臣忧国总忘家谁肯留连岁月賖况是明君正延伫回轩莫待雪飞花

　　题王母图寿陈湖陆母太孺人

　　堂北萱花秋正开清香秀色映霞杯白头慈母多贤德福寿方如川水来
　　奉萱堂上绮筵开桂子兰孙捧寿杯应是遐龄有千岁瑶池王母送桃来

　　题南昌徐布政义景斋巻

　　早岁携书上帝州登科司宪又承流老来归向高斋卧景仰先贤总匹休
　　斋居潇洒傍南州中有斯文第一流名遂功成身便退不须题扁作三休
　　甘棠遗爱满中州景慕前闻退急流多少世人空碌碌钟鸣漏尽不知休

　　二载无暇至龙泉比至慰问父老吏循民安殊无一事皆上之赐也晚步中庭喜而有感口占一絶

　　王化渐摩久益深士风民俗总还淳山城驻节寂无事闲步月明看北辰

　　食鲥鱼

　　官廪送来香稻米网船买得活鲥鱼烹鱼炊米空饱食补报无能愧逸居

　　湖口望孟诚李都宪不至

　　同榜同官意气同几年宦迹隔西东江头久望无消息欲叩苍苍乞便风

　　云谷八咏为乡人袁仲玉题

　　医传董奉活人心济物功成不受金云谷年来春雨后新栽红杏已成林
　　右杏林春雨【其人能医】
　　一径深栽竹万竿清风潇洒逼人寒知君高节真相似莫厌频频岁晚看
　　右竹径清风
　　石室香凝万虑空制成新操付丝桐寻常莫叹知音少流水高山百世风
　　右石室鸣琴
　　静里乾坤玩古今一轮明月正天心光辉不但来云谷四海苍生仰照临
　　右天心玩月
　　学得新书逼二王挥毫常在墨池旁西风客棹曾经过吹出云烟满路香
　　右墨池挥翰
　　千峯万壑六花晴着屐扶笻尽日行应似古人能放逹独将宇宙作佳城
　　右雪霁看山【其人能地理】
　　坐倚梅窓俗客稀一编终日究精微吉凶消长何须问已悟先天造化机
　　右梅窓读易
　　种得灵苗数十畦暖风吹动绿云移频锄慎莫辞劳倦凋瘵苍生久望医
　　右药圃锄云

　　题湖口上锺嵒

　　江上羣山翠欲流山腰江阁更清幽登临一啸留题去山逺江空谁唱酬

　　寄乡人陈宗盛

　　云树迢迢隔故园与君何日叙寒暄春来惯作思乡梦几度曾飞到雪轩
　　琴川才子人中杰慷慨风流信少双别后相思不能歇几时飞鴈到西江

　　思亲堂为邻友唐户侯题

　　汗马勲劳衍后昆银章世守禄常存空堂日日瞻遗像一念难忘罔极恩

　　醉渔图为苏庠生惠荣题

　　沧海钓鳌鳌未得梦中心事肯忘机终持万丈丝纶去直上虞廷补衮衣

　　谢南昌罗宪副箎惠春盘酬文山集

　　久欲乘闲访故人无端风雨日阴阴于今却拜春盘惠翘首城南感愧深
　　不访相知半载余终堂情绪近何如应知读礼今将遍邺架相资一巻书

　　次韵再答罗宪副六首

　　春到江南最可人梅花点点竹阴阴闲来后乐亭中坐水满方塘天影深
　　阴云风埽净无余春满江山画不如第一楼头闲引望乾坤万里混车书
　　久羡君才最絶人宦游随处有棠阴于今莫叹遭逢晚海内苍生属望深
　　仲素家声庆有余遥遥华胄信无如青年擢第司风纪多少勲劳汗简书
　　霏霏■〈雨上滛下〉雨正愁人忽见中天散积阴寄语城南罗孝子肩舆将到草堂深
　　登郊访友趂公余两袖东风信所如却恐行车怯泥泞长须先致一缄书

　　雨阻游期答余同寅韵

　　花正纷纷草正菲登山久约谢元晖无情最是连朝雨阻我东风倒载归

　　术士推康节前定数一生宦迹皆符合不爽感叹一絶

　　先天数学信无乖推得从前万事谐从此谋身不须问人生真有命安排

　　感春

　　栁条绿绿梅初叶麦陇青青菜已花春似乡园又将半东风吹恨满天涯

　　三月三日夜风雨无聊对酒偶成

　　风雨萧萧三月三一身为客在江南愁来强对清尊坐烧尽银缸犹未酣

　　夜酌池邉闻钟偶成

　　客中懐抱不曽开偶对清尊坐绿苔星月满天飞鸟定微风遥度晚钟来

　　晚坐池亭

　　蝙蝠飞飞蚯蚓鸣坐来暝色满池亭天涯未起弯弯月云际踈穿点点星

　　三月晦日园人送王瓜有感二絶

　　春尽南州瓜乱生野人初送最关情燕京不比秦京暖二月终旬进未成
　　南浦春归已摘瓜欲尝新味却咨嗟故园濵海东风冷想得如今未着花

　　题仲昭为陈御史冩丹厓凤尾竹

　　玉箫吹月彩鸾飞飞下江南览德辉看舞天风上阿阁九韶声振九苞威

　　午日闻竞渡歌

　　记得童年百不忧毎逄佳节盻嬉游如今为客不知节闻着歌声添客愁

　　谢杨司冦惠家酿且求白鸭【公有君子亭】

　　久客他乡一病身萧条客况有谁亲故人遥赠江东酒对酒真如见故人
　　芳塘緑水浸青蒲妆点风光少白鳬君子亭邉最藩息双飞何日下洪都

　　午日风雨独酌有感

　　多病年年客异乡不堪风雨又端阳重恩堂上天伦庆应有愁人空断肠

　　题鸥寓感寄杨司冦

　　终日沙鸥傍钓矶海翁易虑便高飞忘机本是生来性解得人心也有机

　　次韵答刘主事昌出史馆有作见寄

　　青年才望有谁如常得承宣从属车遥想玉堂春昼静坐听宫漏细紬书

　　自叹

　　红尘道上日纷纷欲效微劳答圣君寄语乡山湏待我宦情原薄似秋云

　　喜信州作迭山先生书院访其后以奉祀事敬赋二絶

　　国破家亡志不移文山心事似相期当年不落豺狼口成败于今未可知
　　文节忠魂死亦生千秋祀典有人承当年秦贾多时絶纵使绵绵羞更称

　　二月二十四日舟中观歴偶知清明有感二絶

　　一年春在客中行扰扰谁知节序更偶坐蓬窓看新歴恰惊今日是清明
　　寒食家家祭埽忙不禁客泪欲沾裳故园邱陇千山隔不得随亲奠一觞

　　自遣

　　年少官高宠命频推封两度及双亲凄凉莫起贤劳叹遭遇如君有几人

　　丙子夏洪吉袁瑞临抚建信江饶南康十一郡大旱田租二百三十二万勘有一百三十八万成灾封章上闻蒙恩俱赐蠲免忧民之懐稍舒口占一絶以识感激

　　十郡青苗总似焚不才无计埽妖氛蠲租有诏苍生感圣主寛仁迈汉文

　　菊庄八咏为海虞陈公赋题

　　栁塘春水漫花坞夕阳迟
　　方池栁蘸乱流深小障花留返照阴歌罢沧浪便垂钓相应抛尽利名心
　　漠漠水田飞白鹭阴阴夏木啭黄鹂
　　万顷白云迷属玉千章绿树唤仓庚卷帘独自草堂坐望入海天无限情
　　洗砚鱼吞墨烹茶鹤避烟
　　逸少池邉鱼不惊卢仝门外鹤长鸣菊庄风景依稀似何日重游叙旧盟
　　就船买得鱼偏美踏雪沽来酒倍香
　　海上云寒飞六花鲜鳞佳醸不须賖拥炉终日自吟酌彷佛西湖处士家

　　寄程都宪彦实

　　故人作镇在辽阳剩有声名动帝乡我忝相知重相忆不堪回首海天长
　　坐抚东人未一年丰功伟绩冠三邉相逢莫叹贤劳久廊庙行看拜宠宣

　　题扇寄陈宗盛

　　象骨金笺制度新缄封千里赠情深挥时不用遥相忆满面清风即故人

　　寄陈宗盛

　　一壶春酒别阊关我自登途君自还马上看云重回首不知何处是穿山
　　海天西畔是乡关苦忆相知未得还莫道缄书空逺寄感君高义重于山

　　题菊寄张养正【菊下有竹石】

　　黄叶满空秋已残石田秋菊自凌寒香心不许游蜂采留伴琅玕岁晚看
　　寒花采采傍云根岁晚相依独此君几度书窓夜深坐满天风露递青芬

　　题鹦鹉鸜鹆各一幅寄张致和

　　灵鸟能言避网罗山林深处占高柯雕盘纵有黄金粒不肯飞来奈尔何
　　巧语从来众不堪叅军门下被伤残山林不用人调舌终日諵諵却自安

　　次韵答夏季爵大理二首

　　南床叨接夏侯茵待漏频年笑语亲一别冬残又春半蓟门烟树不堪人
　　病骨非堪着战袍临戎感奋却忘劳三邉近喜无烽火吟望皇都紫气高

　　谢陈少卿惠药【药有紫霞杯浸酒而饮】

　　任重才荒悴此心不堪衰病日侵寻感君惠我行囊药一颗乌丸抵万金
　　紫霞杯里注琼浆一夕纔吞药味良有待微躯渐康复漫寻叔子拜神方

　　谢抚宁伯惠鱼

　　塞北沙深水泽枯鱼鰕风味四时无君家鲜鲤从何致堪比呉江一尺鲈
　　鲜鳞传送直南金敢效公仪却盛心便遣家僮为烹荐加餐知感故情深

　　秋日美峪至保安道中望居庸有感口占三絶

　　居庸山北忆山南满眼西风泪未干道路相将三百里举头不得见长安
　　京华只隔一重山王事驱驰未得还却羡红云无定迹也能飞去护天颜
　　路接家乡两日程临风驻马岂胜情翻怜不及桑干水得向卢沟昼夜行

　　成化元年春予奉命偕赵总戎良佐提兵征两广四月望日师发南京次大胜关总戎以诗见赠次韵奉答

　　先声已破鬼门闗蝼蚁残生掌握间不信三苗不从化将军今是赵平蛮
　　长江万舸拥天兵父老壶浆候逺汀莫怪风声震遐迩此行正欲埽膻腥

　　过江西次赵征夷韵题扇赠赵伯颙有感云耳

　　重过西江又十年江山风景尚依然门生故吏多腾逹知有何人记二天
　　分手钱塘又一年此心遥忆甚茫然相逢赠尔清风柄莫畏黄堂盛暑天

　　赵总戎以校猎所得野兽见惠口占二絶奉谢

　　平原校猎试琱弓草内豺狼一埽空分惠庖人感深意从知絶艺属英雄
　　射虎弓开百兽惊踉跄就缚送中营元戎持此征蛮去巢穴行看指日平

　　去岁余与窓友赵伯颙同外补五月十有二日予至钱塘宿斋呉山而伯颙已先至因来叙话夜分始别怱怱一载矣兹予统师南征经伯颙之邻封伯颙亦来犒师亦以是日会于浔阳两情相对喜而复感而伯颙又亟欲别去予因口占三絶以赠

　　去年此日到钱塘同宿呉山夜话长今日相逢在萍水一樽相对两茫茫
　　拥节重逢楚水滨因怜别久更情亲烦君且莫论分手世上知心有几人
　　自分江湖老此身不图重拜圣恩新世间荣落逡巡事慎莫轻看失意人

　　广东来报贼散承赵征夷惠琱弓钩刀诗和且谢

　　肘悬金印事南征羽檄飞驰贼已平堪羡竒才出竒计从今不战屈人兵
　　王师飞度岭南来号令如山震若雷数万狂蛮同日散将军真是出群才
　　紫驼绒线紫琱弓神背乌号一様同三箭天山看渐定菲才真欲附英雄
　　新置钢刀月様弯崇山峻岭便跻攀感君持赠征南去指日相从定北蛮

　　赵总兵诗贺东广平次韵酬答二首

　　东广民流命不堪荒原惟见树毵毵谢君提出迷途去从此安眠又饱飡
　　读书常羡马征南净埽南荒瘴与岚今代重生赵充国联芳留与后人谈

　　师入桂林屡捷志喜【成化元年九月】

　　旌旗纔指桂林途五发偏师五献俘从此皇威清岭海不劳民吏望来苏

　　游风洞

　　成化四年春南冦既平予自苍梧移师驻桂林二月十有三日镇守太监王公置酒邀予偕总戎都督欧公游风洞酒既阑题此刻石以传
　　万里天风过此中百蛮烟瘴埽除空华阳白鹿徒多景争及光明一窍功

　　为金仲和题夏太常竹

　　万紫千红照眼明一番风雨即飘零此君独有氷霜节风雨声中色更青
　　高节亭亭一两竿时人只解报平安满林苍雪歳华暮休作寻常桃李看

　　次徐武功韵题钱景寅扇

　　谁冩张骞万里槎不同闲草与闲花高秋八月天风起直上银河自不斜

　　张廷慎怡梅巻承钱学士命来索予题为赋三絶

　　阊闾城外俗豪奢魏紫姚黄总鬬夸何似张君爱清致另开别墅种梅花
　　闻道君家好弟兄高楼日日宴簪缨怜君自得梅中趣应与梅花一様清
　　别馆梅开日自娯高邻学士可曽俱骊龙暂卧华亭上好去多求照乘珠

　　晚香亭为葑关华元器题【巻有吕学士记】

　　满篱秋色过重阳曾上幽亭看晚香不用诗人更题品玉堂学士有文章
　　采采寒花十数丛萧条时月傲霜风从知晚节非凡品抚巻题诗忆魏公

　　次韵酬沈陶庵四絶

　　高卧东林絶世纷昻昂野鹤在鸡羣三呉人物多相重重尔能诗又好文
　　东呉诗客竞纷纷沈老诗才自不羣圣主当天现鸣凤朝阳光彩烂成文
　　连城白璧出蓝田文采温温美且全堪羡陶庵好诗句更多高义薄云天
　　十亩家园万顷田稻梁蔬果四时全有时放棹濯缨去水满平湖月满天

　　舟中看沈陶庵所作奉寄

　　呉东林下有诗豪落笔光芒万丈高昨检行囊看墨迹满江烟雨起波涛

　　寿傅泽民医师

　　箫鼓声中劝酒频南邻仙老庆初辰知君自有长生术不用诗人祝大椿
　　颜如丹渥鬓如霜真得仙家却老方昨夜东林有星宿弧南一点倍光芒

　　刘廷美佥宪为乡人魏古作湖山图徐武功题诗其上魏复求予作为赋一絶

　　诗画精神二美全满堂风雨起云烟更怜彷佛五湖口欲学鸱夷放钓船

　　东园偶成

　　三十年来立要津虚名惹得世人嗔独惭知遇恩难报夜夜东林望北辰
　　百粤兵收鬓已斑逢人那敢说平蛮非才只可填邱壑何日天邉得放还
　　少年平步上青天踪迹希竒每自嫌今喜衰迟将退步静思物理始怡然
　　人生至愿我皆全况复相将半百年多少同侪不如意令人念念感苍天
　　东林散步宦情微懒与时人较是非好鸟飞来又飞去相应疑我未忘机

　　谒芳洲陈先生墓

　　先生平生荐贤一惟至公门下称为得人至南阳李原德相继执政士君子之自重者多不得进而乞哀奔竞之徒皆相率用清议为之不平焉既而出其门者多以赂败英庙知其为人将图显黜而宾天矣使假以数月原徳必不免于殒厥身而欲优优以考终也得乎芳洲延公是未伸愤愤以没天理之报果安在哉谒拜之余徒増悲感遂作小诗以志之
　　玉华山下石苍苍感德门生奠一觞邱垄虽荒清节在回头却咲李南阳
　　南阳何幸得全归翻使芳洲卒布衣昭报从来有迟速漫将成败论天机

　　过梅关【二月二十九日也先是霖雨至日偶晴夹道好鸟和鸣喜而有作】

　　红梅关上度双旌天意分明特放晴山鸟飞翔心亦喜好音不住向人鸣
　　去年二月出梅关今岁承恩又复还碌碌尘途三十载不知何日遂投闲

　　答王大理

　　孤臣久客瘴江邉惟是相知肯见怜更有多情王大理时时遥寄锦云篇
　　云路同游三十春晚年更觉故情亲海天万里频垂念道义分明似古人

　　南昌彭节自为书生至驿官从予抚西江平南蛮効劳簿书有年矣嘉其勤慎尝两荐之天官狥例待其赴部始为擢用兹辞予徃焉恐其堕厥志与诗勉之

　　勤劳幕下几经秋又卷行装上帝州荐尔未成真有命逢人莫叹久淹留
　　七旬慈母豫章城衣锦归宁喜不胜想是犹存显扬愿莫教功利累名称

　　漓江舟中拨闷【桂林至苍梧江也】

　　六月漓江上桂林炎风暑雨思难禁也知衰体宜调养可奈君恩责望深
　　砰湃湍流几百湾冥蒙云树万重山楼船独坐羽书静漫检戎韬消日闲

　　辛卯岁年五十须鬓有变白者

　　百粤平来见二毛七年犹未脱征袍圣明倚托非常重敢对时人话独劳
　　忧劳万状与谁论一点丹心祗自扪白尽鬓毛何足惜只惭衰朽未酬恩

　　八月六日发苍梧之桂林大雾蔽江

　　喧天鼓吹引麾幢黒雾蒙蒙蔽大江自信真诚能辟瘴家僮不用闭船窓
　　人说瘴乡投窜地我游七载幸无虞此心不负朝廷托应有神明护贱躯

　　桂江鲫鱼甚巨且美食之有作

　　桂江霜鲫长如许絶似松江一尺鲈鲫美终非故乡物临风长啸忆三呉

　　桂江舟行见各山畬田广开蛮夷残孽持兵供役夹道拜迎视徃年处处益多喜而有作

　　蛮夷流刼几经年饱食何尝肯力田今日自知勤穑事畬田处处满山颠
　　夹江山獠数年前日夜藏踪截过船今仗皇威已心服持兵供役满江邉

　　办事官黄汉斌从予有年兹乞归省母口占四絶以华其行

　　黄生从我乆劳勤况是平生志不羣忽忆慈亲乞归省楚云湘水思纷纷
　　青油幕下効劳多累荐无成奈若何迟速从来皆有命莫教初志便蹉跎
　　峩冠博带逺还乡绿酒黄花寿北堂满袖西风昼游处石牛山色倍生光
　　宁亲展墓望乡庐我又封章逹帝居昭代用人遗逸少重来从事莫踌躇

　　寄砚与宗玉白尚书

　　买得端溪砚一方献归司马助文房挥毫濡墨紬思处多少仁恩覆大荒

　　次韵酬徐武功先生

　　高卧东山梦正酣相亲无计策归骖交情不改忘年旧珠玉时时下岭南
　　赐还轩冕自南蛮海南常时忆谢安相业终期驾伊吕文名今已并欧韩
　　东呉南越斗牛分夜夜遥瞻忆相君万里何时遂初愿君为龙去我为云
　　海内人龙系我思我思未见忽成诗台司有召今将至且莫临风读楚词

　　次韵答祝参政维清

　　紫微堂上解机权归卧江湖一棹烟想与陶朱醉吟处世间万事两茫然
　　削平南越欲辞权归向东呉避瘴烟翻咲当时窦车骑空将名字勒燕然

　　寄林锦衣索所许画菜

　　写生写到忘形处野菜园蔬信手涂记得相逢曽见许鴈衔何日到苍梧

　　挽蒋宗韶乡友

　　坦轩野叟非常士长赋才名乡里推孝义更多题不尽陈阡已有史官碑
　　哲人有道忽长逝身后绵绵福庆重伯氏承家真克肖仲兮还儗拜推封
　　平生湖海多交友此老高风独擅名万里题诗重伤感屋梁残月不胜情

　　甲午十月二日夜风寒拥炉逹旦不寐偶见新月口占一絶书于灭度桥头

　　满林黄叶肃霜天挑尽残灯未得眠无限心中隐忧事又看新月挂天邉

　　重九日华高士宅赏菊次其旧韵

　　得时行道郭汾阳臣节无亏名亦香老我于今复何幸功成名遂解金章
　　当时脱颕少年丛意气真成有古风今喜休官渐衰老都将世事付天公

　　○词

　　满庭芳【有序】

　　恭审总兵官平江伯陈公志坚胄出簮缨业承韬畧抱非凡之逺志挺出类之雄才肃将明命已平百粤蛮夷简在宸衷复总三军漕运光价日高于阃外欢声雷动于淮南克继家声足当国计是用修词为贺庆衍恭襄贤追庄敏天生一代忠良早膺封拜承命下南荒尽展六韬三畧收蛮夷尽数归王守家法清贫如故四海姓名香圣明忧国计简司漕运特授金章总水兵百万作镇淮阳定缵先公勋业足京储永固封疆还儗进六师大帅丹悃佐吾皇

　　襄毅文集巻八

　　●钦定四库全书

　　襄毅文集巻九

　　（明）韩雍 撰

　　○记

　　赐游西苑记

　　皇上光复宝祚惓惓焉敬天勤民丕隆化理小大百执事亦皆祇奉法度罔敢怠荒声教所及悉臣悉顺天心鉴悦雨旸时若民遂生养皆感戴鼓舞以修厥贡皇上嘉念左右辅弼之臣夙夜在公乃于天顺三年夏四月赐公卿大臣以次游西苑是月六日拜赐者吏部侍郎桐庐姚夔南阳张用瀚户部侍郎关西杨鼎礼部侍郎钱塘邹干滁阳汤序安成李绍兵部侍郎固安王复光州郝璜刑部侍郎太原周瑄富顺黄仕隽工部侍郎岐阳霍瑄莆田翁世资佥都御史铜梁王俭太常少卿兼翰林学士安成彭时学士秀水吕原通政使昌黎张文质右通政商水王溢参议济南尹旻古邠刘昭大理少卿吉水李茂太常卿金台李希安詹事庐陵陈文鸿胪卿齐政少卿金台杨询钱塘唐泰新城杨瑄顺天府尹太原王福雍菲薄亦幸预焉总二十有九人是日早朝退召见文华殿赐宴殿之西庑而出太监清丰刘公涿郡牛公呉兴裴公奉命偕行遂由西华门而西可百步许入西苑门即太液池之东南岸也池广数百顷维时时雨初霁旭日始升池之上烟霏苍莾蒲荻丛茂水禽飞鸣游戏于其间隔岸林树阴森苍翠可爱心目为之开明乃折北循岸而行可二三里至椒园园内行殿在丛树中殿之北有钓鱼台南有金鱼池水清澈可鉴一茶而出又北行可三四里至圆殿观灯之所也殿台临池环以云城中官旋开门以入歴阶而登殿之基与埤堄平古松数株高参天众皆仰视时则晴云翳空炎光不流暖风徐来花香袭人众复倚埤堄而窥其西以舟作浮桥横亘池面北则万岁山在焉又茶而出北渡石桥以登兹山山在池之中磊石为之高数千仞广可容万人山之麓以石为门为垣门之内稍高有小殿环殿竒峯怪石万状悉有名卉嘉木争妍竞秀琴台棋局石床翠屏之类分布森列峯有最竒者名翠云上刻御制诗琴台上横郭公砖击之皆铿铿有声遂沿西坡北上有虎洞吕公洞仙人庵又上有延和有瀛洲有金露皆殿名瀛洲之西汤池之后有万丈井其深不可测由金露折而东上絶顶则广寒殿也高广明靓四壁雕彩云累万结砌而成观毕复出徘徊周览则都城万雉烟火万家市廛官府僧寺浮图之高杰者举集目前而太液晴波天光云影上下流动逺而西山居庸迭翠西北带以白云东而山海南而中原皆一望无际诚天下之竒观也乆之东下至玉缸又下而南至方壶至介福皆与延和诸殿相对峙而方壶瀛洲则左右广寒而竒特者也路径萦迂台阁岩洞之属不能具览又下至山之东麓过石桥复折北循岸数百步至九间殿门外系五六小舟稍北有船房苫龙船其中又北行数里至北闸上横小亭钓竿数十线饵具备垂之清流嘉鱼纷集又茶而起沿池之北岸而西西尽复折而南有蓄水禽之所二相去数里皆编竹如牎下通活水启扉以观鸟皆翔鸣又南至浮桥西圆殿对岸也有公所太监延入坐供以汤饼复出而南数里至小教场观勇士习御马又西南至小山子名赛蓬莱入其门有殿殿前一大池中通石桥东西二小阁立水中桥南有婆罗树人所罕见殿之后复有三殿其阶益上益高至絶顶则与万岁山坤艮相望絶顶下至第三殿之前蓄水作机瞰其下为水帘洞洞之中作金龙决其水下而观之连珠揜洞形称其名龙口中亦喷水水皆从前殿基下阴渠之内过而至于其殿之前凿石为曲渠复作龙头于其西水至出龙口旋绕而东可以流觞众坐玩久之太监刘摘新杏分啖诸人人各摘竒花揷于鬓又一茶乃循故道出东南行数里至小石桥桥上有亭过而上崇坡为南台台之中有行殿殿之南门外临流作小轩众皆坐息轩中少顷太监遣人邀入殿之东庑赴所赐燕叙坐以位器什贵重品味丰洁太监谕旨劝饮中官庖臣循环献酬酒既芳冽杯复连引既乆众酣醉遂趍出太监亦皆出至桥亭追余与姚侍郎等数人还坐亭中复谕劝且曰诸君宜知此因复酌数巨觥予辈遂大醉折北出西苑门从吏扶掖以归晡时矣明日入谢众皆私相庆幸以为千载一时之竒遇乐莫大焉不可无述作以彰上恩垂耀永世臣雍窃闻昔周之文王有台池鸟兽之乐人乐趍赴形诸歌诗孟轲氏释之曰古之人与民偕乐故能乐也今皇上至圣大徳比隆文王而禁苑湖山之胜赐近臣游即文王与民偕乐之盛心也顾臣一介草茅躬逢盛事欢忭感激何以为报亦惟勉竭驽钝以效万分之一耳故记之而系以诗遗为家传之美谈且励云圣皇德与穹苍侔羣臣蹇蹇陈嘉猷化行八表人歌讴时和年丰职贡修皇情悦怿恩宠优重臣特赐湖山游万岁仙山比蓬丘竒峯怪石何其稠广寒宫殿天际头左环方壶右瀛洲揽衣直上明双眸俯视城郭隘九州岛彩云捧日时雨收芳林爽气如新秋银河泻入宫墙流太液巨浸天光浮石梁中横济川舟圆殿控扼池襟喉翠芦两岸风飕飕花香成阵来无休池中好鸟鸣相酬育禽之所尤喧啾嘉鱼游处香饵投洋洋不畏垂纶钩坤隅有山更深幽揜映画阁峩琼楼水帘倒卸归龙湫流觞穿绕白玉沟门前壮士如虎彪各腰弓矢操骅骝南台僻在东南陬华筵载锡罗珍羞中官谕旨传金瓯劝酬交错相淹留醉扶归去衣频抠竒逢千载谁能俦皇心广大同虞周与民偕乐曾先忧感恩欲报惭无由誓将赤心事宸旒

　　忠勤堂记

　　景泰六年冬予自京还镇江西道金陵驸马都尉广陵赵公访予于使馆明日予造公之第登公忠勤之堂阅缙绅制作知公所以名堂之义明年春公致书属予记方正统己巳秋三邉戒严乘舆北狩二三元勋大老之外罔或不惴惴公督府南京独愤然上章请帅勤王师逐敌以图迎复頼今上神谟先举己如其请且重南京根本之地督守惟公可故赐诏止之而有忠勤之褒推公之心葢感恩于承平之时而图报于危难之际知有国而不知有其身盻絶域如户庭瞪骄敌如犬羊必欲长驱沙漠荡涤腥膻还乘舆报国雠以慰羣望其忠且勤宜圣明特褒之也然常人之情奋忠勇于一时者或变于久效勤劳于有初者或怠于终公之志以为上之宠褒我者至矣我奋忠而效勤当持久不渝慎终不懈使不用则已用则领国家之重寄当天下之重任以图报称故以斯名堂所以仰瞻圣训而佩服之识其感而励其志也视彼庸众人平居贵富豪奢悻悻焉自得至遇临大事济大难惴惴退缩噤不敢一言幸或少荷褒嘉则惟侈上之恩彰君之赐以夸示于世者葢不侔矣昔柴绍为唐驸马趫悍武力破虏西陲封公谯国迨今英声毅气震耀简册以公之心之志异时或进用焉建宏勋树伟烈膺分茅之封迈前修之绩谅有在也抑闻公自幼事亲克举子职居常雅重儒术洒翰修辞大为士君子推重固非其它联姻戚里列爵侯公者可儗古所谓有文武之全才忠孝之大节者公其人也故不辞而述公之心志以为记公其乐于听闻益自励哉

　　思亲堂记

　　余邻丈户侯唐君廷璋作堂于苏城葑溪之上扁曰思亲识不忘其亲也致书于余属为记惟人有亲身之所从出也诗有之曰父兮生我母兮鞠我拊我畜我长我育我顾我复我出入腹我欲报之德旻天罔极故人子于亲生则养之殁则葬之祭之而思之不能忘古今所同也古之大贤君子若子路有不得为亲负米之悲范文正有不及养亲厚禄之叹固皆不能忘于思焉廷璋世家常之宜兴其大父国朝龙兴初从戎既而歴从大将军四出征伐积勲至苏州卫世袭千户殁于官其父承袭督海运备倭冦讨叛逆率着劳绩且与其配宜人笃于训子后殁于征其伯仲二兄亦相承袭官以殁廷璋季也传次在焉居官逾三十年恪勤恭慎崇礼尚德凡事上抚下处僚寀修政务咸尽其道而笃意教子雅重师儒好乐宾客楚楚然有儒风缙绅士夫论苏卫之贤必以廷璋为称首可谓不辱其亲矣然廷璋慨念父祖起家部伍力积勲劳遗之子孙安享世禄且頼严慈之训克厎成立而今墓木拱矣虽欲奉养而不可得故风雨霜露之晨烝甞奠献之顷起居食息之际拳拳焉思之不能忘此思亲之堂所由作也廷璋可不谓之孝与世之将门武族子弟光于先世者有矣而或习于骄奢则以膏梁纨绮壶矢鹰犬相夸尚次则博奕饮酒荒于声色禄无以赡其妻子又次则恃鬬狠以凌官长黩货利以虐士卒畔道背徳靡所不为卒之干犯刑辟恶终者比比若此者欲其不堕先业以逭不孝之罪且不可得况望其不辱其亲而思之不忘乎此廷璋所以为独贤也故记之以讽观者廷璋尚勉旃以图显扬之大孝哉

　　鸥波亭记

　　大理少卿九川李公致政既归之明年作亭于别墅林塘之上扁曰鸥波间致书属予记予惟水之羽族古之人爱焉者众矣若王右军之于鹅崔少府之于鹭陆龟蒙之于鸭固非一也而公何独有取于鸥乎葢鸥之为鸟忘机于江海川泽之间随潮汐以去来逐波涛而上下矰弋之不能获樊笼之不能驯闲静不惊出没自如而君子之息机自得者似焉公以名亭葢取杜少陵诗之意以比其趣也公少以科目起家学广而文高才敏而行端为教职为御史为大理丞以至今官其施教考文督学按治谳狱巡抚在在克举其职贤声大振门生故吏及三呉两浙中州北畿之人迨今感慕不能已年踰耳顺得请归休有子有孙足以振业而克家公逍遥徜徉九川之间无官守拘系之劳无言责思虑之烦黜陟荣辱之不知是非利害之不闻或屐而山或舟而水或舆而野嬉逰翫赏酣歌啸傲发为诗文以娯以适起居无时食息惟宜无徃而不自安焉视彼波中之鸥何异哉以之名亭宜也虽然此葢公之趣耳而公固非矫俗絶世者比也郡邑大夫政有未通就而问焉后学小子理有未明请而质焉而当圣天子眷注老成之时异时或起安车之召以咨大政决大议则公之利泽及于天下后世者尚有在也愚也謭薄羞位乆矣国恩未报万一未敢言归而世亦有可归而不归者众焉记公之亭与闻其风者寜不重有愧乎是则斯亭又有关于风教视古香山之社绿野之堂不侔矣故书以复公且自厉以儆有位若亭之山川泉石之美竹木花卉之盛俟他日登览尚能为公咏之

　　行素轩记

　　少保大学士西昌陈先生之子珊以行素名其所居之轩请余言为记珊字尧民与其弟舜民识余乆余又先生之门生也岂可靳一言不以相其志哉尝读子思子书至君子素位而行抚巻叹曰斯道也岂惟古圣贤能之士有志者皆能也尧民取以名轩固素富贵行乎富贵之意然其义大矣不知尧民以膏梁纨绮之奢为行素与抑以声色舆马之盛为行素与以膏梁纨绮声色舆马仆从之奢且盛为行素此鄙夫之见而尧民之贤谅不在是也尧民温厚淳雅读书明理道虽为贵富公子未尝以门第阀阅自异居乡党则恂恂谦退接郡邑大夫士则饬饬恭谨而于事亲睦族抚下咸尽其所当为可谓行乎富贵矣余复何言然人之一心其攻者众富易纵贵易骄纵则不能好礼骄则不能友德书曰世禄之家鲜克由礼以荡陵德古今然也古人不暇论今之人以此恶终者比比厥鉴不远尧民其警乎哉闲其心检其身絶其外诱好礼而非礼勿为友徳而匪德勿昵恒以守之学以充之率是以徃处则必能振其家出则必能济其美亦在乎立志何如耳尧民其勉乎哉况尊甫先生以元勲盛德佐圣天子化理天下其责望后人之充肖克承谆谆也尧民倘能书余言于轩日警且勉以求无玷使人皆曰先生可谓有子而后庶几乎子道轩不徒名也遂书以复其请且以为尧民劝

　　卑牧斋记

　　苏庠生杨朴希仁以卑牧名其所居之斋取大易谦谦君子卑以自牧之意也请予为记予归自京师徃焉入其门无呌呼之嚣书声之琅琅覩其庭无花卉之植竹色之苍苍造其室无壶矢博奕之具横几案三百篇之风雅颂孔门之论述周程朱吕之传注与凡卫吾道之百氏子史咸在具陈葢攻习举业之所而杨氏世为长洲富家希仁洒然不溺于习卓然有尚于此率尔之见心大异之因语之曰高高之天不下际其气不能育万物日出地而明中而昃雷不藏不奋山川云兴而雨天下固卑之用也地之稍高为山山之产不过鸟兽草木卑为田产黍稷禾麦民物頼之以养最卑为海海载地浮天产鱼龙珠具百珍是不愈卑愈大用乎儒书称周公之下贤尼父之仁圣不居颜子之有若无实若虚圣贤且然矧经生学子乎子诵习周公仲尼之道以斯名斋知所务矣然不可徒务其名而不力行其实也人有善也我不知其身之贱贵年之少长时之后先必下问之勿耻我有则敛而勿露辞而勿居不敢以多闻强博而有上人之心此卑牧以学也检束恬退而豪纵侈靡之不形谦恭逊顺而骄矜凌傲之不作此卑牧以持身接物也行之于事亲则下气怡色小心承顺推之于事君从政则歉歉抑畏劳而不伐有功而不徳率是道也希仁勉乎哉于斯勉焉要其所至凡天下之事无施不可岂但决科取仕而已耶虽然天下之事固莫外乎道而道莫大乎仁况子字希仁宜何如哉语曰当仁不譲于师言为仁在已虽师亦无所逊此又不可以卑牧自逊而不自力于仁也故记之以劝

　　増修江西察院记

　　自予治肃清之堂既七年矣其后堂穿廊厢房日益大弊支以巨木约以修绳危乎凛然若将倾圮寝息经行罔不知惧然居之者避动劳之嫌安茍简之习莫肯继予治也景泰丙子春监察御史舒城郑时来兹按治乆之慨然曰顾斯不治诚弗敢居且伤人坏物亦非所宜乃谋于予而令有司新素具之材节在公之费治焉后堂五楹视旧高三尺许而深倍之穿廊三楹高如之深则减旧三之一以从谨宻东西厢房各三楹文昌祠一楹其高其深皆益于旧凝翠轩仍广后堂北厦为之董役得人民乐趋赴经始于五月壬辰落成于七月甲午规制简朴不饰丹垩高爽明靓焕然聿新凡奉公之所莫能俪也御史征予记惟君子为政虽小大缓急之不同而皆有时措之宜政善矣妄动而纷更非宜也政弊矣退避而不立非宜也矧兹出政之所用以节劳逸而凝心神思举措而行禁令固非其它翫游劝美者可比因其弊而治之所谓扶颠而持危修废而举坠是亦为政也时其逹政之体与时字宗良少司冦景阳公之犹子也传家学继科第擢拜今官端慎有为于风纪有光故不辞而记之以告来者

　　简庵记

　　（阙）也寅畏小心怠惰之气不设于身恭而有礼骄倨之容不施于人夙夜匪懈鳏旷尸素之讥不及于其官则于传所谓居敬行简之义得矣此其心盖志于道德而建功立名则随其所宜而为之视彼奔走伺候以希富贵利逹者奚啻霄壌哉况今圣天子在位拳拳焉简贤以资匡辅以先生之所存所行简在上心乆矣先生虽不汲汲于登进而褒嘉之典自不容已行将都高爵阶显位以斯道斯德匡辅太平之治起轶于太古之上使天下之人咸知所趋向而同于道德之归雍之所望也先生毘陵人毓秀京师取正统戊辰进士为工科都给事中雍相从有年知其履厯为详故述此以记先生尚始终永图重斯庵之光哉

　　帅正堂记

　　济宁陈君文渊景泰间为监察御史以言事得左迁今上复宝位之初起君宰苏之长洲君感激思所以报称乃名其出政之堂曰帅正葢取孔子之言之意欲正其身以道邑之人皆正也致书属予记予尝观之物焉南山之阳有松歴岁既乆凌空直上日升而中中而昃阴虽时移而亭亭之势未尝见其欹侧也樛木盘枝屈节容光之处从而印之是知表之正与不正影必随焉守令为民师帅职皆亲民而令于民尤亲民之表率也令之邪正民罔不从是故令能仁则民尚忠厚能廉则民重亷耻能俭则民息豪奢能勤则民戒荒惰能恭谨则民无干犯之非能安静则民无奔竞之耻与凡一举止之美一禁令之善民皆是效是从不然彼将曰令长民且有禄位而其为人若斯吾属胡不可哉吾苏为江南名郡齿姓之繁赋税之重物产之美且盛虽提封百里非他方大郡所能及故守令之选尝难其人君起家名进士为良御史再转为今官下车未逾年和平简厚之治邑之人无老稚贤不肖踊跃爱戴靡然从风非帅之以正岂易能哉孔子曰上好礼则民莫敢不敬上好义则民莫敢不服上好信则民莫敢不用情于斯足征矣然予将少进焉士君子读书明道致用于时有志于为德为民者孰不欲趋于正也然崇其名者或违其实谨于初者或懈于终君尚当守之以恒使严苛峻刻不发于情竒巧玩好不萌于念侈靡之风不作于日用宴安之气不设于平居礼以接人不长其骄道以守身不慕乎外凡所为无不正焉则吾民耳濡目染乆而化成其风比隆于淳古君亦可方古之循吏无疑矣古循吏非一人论者以卓鲁为称首卓令密儒术为治道不拾遗鲁令中牟德化为理竖子有仁心固皆帅之以正而然后卓封褒德侯鲁位司徒至今啧啧传声名君诚以古人自期则名位所至孰能御之哉否则名实不符登斯堂者指而议之矣君尚畏之

　　邉静亭记

　　天顺元年春奉勑总督备倭都督佥事翁公继武作亭于苏城甲第之东名之曰邉静谓予曰某謭薄承乏于兹十五年矣仰惟圣天子在位仁威震扬德化渐被薄海内外罔不梯航入贡重译来朝肆东南海滨数千里之境波涛不惊烟尘不飞晏然无意外之虞某得安享禄食优游斯亭皆上赐也故名斯以志其感请为我记之予尝造焉入其亭高爽明靓不饰丹垩左图右史扁时贤诗画甚富亭之前结柏为屏后则环植修竹数百竿佳花异木竒峯怪石列峙尤多葢公休憇乐客之所也乃复之曰惟海之为邉渺无涯际百蛮岛居习熟帆驶自古剽掠之患其来也不易拒其去也不易追今安静有年诚上之威德所致也然公负英伟雄杰之才端谨和厚之德早岁累勋漠北滇南进阶显荣上特简命节镇于兹其礼遇之隆倚任之重亦既乆矣而公感激思奋涉险危以効劳勤励将士以饬兵备严而不苛简而不弛矧克己奉公取用儒术有祭遵之风绥懐逺近甚得人心有羊佑之风恭而有礼知无不为有杜预之风葢不忝乎古之名将也故克称任使永光上命而乃志其感不有其功非其一心之忠度越于人人能之乎孔子曰君使臣以礼臣事君以忠于斯征焉吾知斯亭非惟足以励臣节而系后思其与古筹邉之楼平山之堂并传无疑矣公尚慎始终永图称斯亭之名哉

　　诚意堂记

　　御医王君景昂自其先君子为御药房使医道盛行于当时名其所居之堂曰诚意至景昻克世其业而堂之名不易所以继先志而守其道也间征予为记予尝得危疾頼景昻以起甚德之乃为之言曰人之有生心为之主心之所发能不蔽于自欺则天下之事虽万变莫齐而随事应酬罔或不当矧医道系人命之死生不诚其意可乎曾子传大学以慈幼明使众之道尝曰如保赤子心诚求之虽不中不逺矣夫赤子之在襁褓饥饱寒热痒痛卧起呱呱不能自言能诚以求之于其声音笑貌之间则凡赤子之所愿欲鲜或不中人有疾而寄之医既自言其所患且诊其脉可知其虚实辨其色可知其昏明候其气可知其缓急果能诚意以治则其起人之疾如烛照数计而龟卜不中者亦鲜矣然世之为医者其不诚之通患有三焉疾轻可愈或惧以危言约其厚报疾重不可速愈或投以毒剂幸其近功至有深隠之疾未能真知或强以为知臆度治之以图徼幸而且假他人之能事为已功窃方书之陈言为已见言之可听用之罔效此皆安于自欺乗时射利者之所为因而戕人之生有累于医道亦重矣景昂读书造理理明而术精以功得拜今官凡京师中外尊官闻人有疾必延景昻至闾阎细人亦必扶舁徃就门庭之间车马无虚日景昂率平心易气以诊视之可治不可治能速愈不能速愈疾之原真与未真慎重精详一惟实心以治而无世医之通患人頼以更生者甚多诚可谓善继善述而无忝乎斯堂之名矣然予将少进焉夫道贵有恒常情鲜能景昂茍能恒以行之经乆而不渝践履而不懈则其功利之及人天之报施不于其身必于其子孙矣不然登斯堂者将指其名而訾议之易曰不恒其德或承之羞景昂尚朂之哉是为记

　　聚落新城记

　　易曰王公设险以守其国又曰重门击柝以待暴客圣人立言垂训之意葢欲君人者必高城深池以固其封守豫备警戒以防其外患不然废弛怠荒而患随以生防守亦难矣大同古云中郡西北之重镇京师之藩篱也而聚落去大同二舍许居人丛集密迩狄境有驿传而无城郭徃年边庭充斥少壮者奔伏草莽鲜或能全老稚女妇死于锋镝辱于驱逐者多矣而驿吏骑卒亦皆窜匿四驰因之声援弗通道路梗塞敌虽遁去莫敢遽归产破而业荒君子惜之天顺庚辰秋巡抚右副都御史大梁王公宇请于朝谋筑斯城既而公以忧去雍代之而镇守大监王公春总兵官彰武伯杨公信俱自延绥徙镇于兹乃相与谋曰是果有益于邉计之大者盍共成之副总兵都督同知曹公安守备中贵阮公阿山罗公副总督粮储地官郎中罗君绅巡按监察御史朱君铉亦皆力赞遂上其事得请而兴工焉予与羣公躬履其地相厥地形布立方位依山而带水于是伐材鸠工作城周六百丈高三丈一尺作楼按卦位以便瞭望作门扁其东曰镇安西曰怀逺而复环以深隍注以流泉严整固密屹然一形胜之区经始于辛巳二月二十七日落成于是岁八月十六日既成益兵卒以严戍守积刍饷以备警急于是戍卒耕夫比屋居止刍牧种植以便以安卒然患生亦足防守道路无梗塞之虞驿使得寝处之安诚于邉计大益也众率谓雍宜有言以记其成雍仰惟圣天子在位道隆化洽超卓万古覆载之间有生之众罔不革心倾向惟是北敌虽异人之性亦率皆畏威怀德称臣奉贡弗敢违越兹复从臣下之请以城斯城真安不忘危之盛心况太监公歴事累朝屡长邉镇练逹老成才望素着杨公乃颕国武襄公之犹子将畧家传勇而有谋卓然为当时名将之称首而同事诸公又皆同心协谋拳拳焉以奉宣威徳弭除邉患为事宜其克副圣心而成功之速也昔周之圣王命大将南仲城彼朔方诗人咏之曰赫赫南仲玁狁于襄葢美其命将得人城守之功成而边方之难除也今斯城虽小实当大同之冲使大同羽翼壮而屏翰固而镇守总兵诸公又皆得人若此继今以徃吾知阴山瀚海之北益皆革心向化相引来归圣天子永无西顾之忧必矣惟诸公慎终如始兵政益修邉备益严以无负万里长城之托是所望也用记之以纪岁月且为同志劝

　　云中新建行台记

　　云中西北之重镇我国家恒命台宪大臣抚巡其地而无听政之所率即冀北道以居分渎而礼乖非宜也天顺四年秋守臣请于朝始以石氏之遗宅改创焉既成予适奉命至以是岁十二月十有五日入居于斯治事之堂五楹尝彻而新之高爽明靓中堂寝室左右厢房则仍旧贯寝堂之西游息之亭一区甃以方池环以茂树其南有园三四亩可为习射之圃堂之东有浴池稍南有土地祠又南有牧厩皆截截新整而复周垣严峻门庑谨密凡奉公之所莫能俪也惟是寝堂地卑以湿阴气上蒸骎骎逼人总兵官彰武伯杨公每入坐輙曰此而不増其旧址易其败垣诚不可居然亦未果也明年夏四月予还朝议政杨乃命工改作比予还镇则既讫工而斯堂焕然一新矣予乃大书作扁扁治事之堂曰肃清欲澄其源以肃百僚也寝堂曰正心欲端其本以贞百度也游目之亭曰计邉欲谋于有众以行法令也而复于射圃之隙杂树嘉菓百本名其园曰乐清欲公余习射采芳撷英以供吟趣也客有过而难之曰古之君子凡居处燕息之处固有名然韩忠献公之堂曰醉白范文正公之堂曰庆朔欧阳文忠公之亭曰醉翁司马温公之园曰独乐皆能畧世故而近人情不拘拘于嘉美之名若子之美名不几于夸乎予曰噫予何敢望于数君子哉数君子道高而德崇名遂而功成故其命名取义在彼而不在此若予也谫薄芜陋忝窃厚禄上无益于国家下无益于生民而承乏来巡亦无益于邉计故凡接于目而警于心必取其有益于修已治人者名之庶几思勉进而图报称也客曰然请书以为记于是乎书

　　顺德县学新建奎文阁记

　　天顺八年春翰林侍读学士云间钱公原溥以诖误出知广之顺徳县甫下车拳拳焉教养保民之政以顺德旧为盗贼残破之区今虽设县治依山滨海乱流交汇奸宄侵凌难于制防乃言于上官省民输调设为教令劝材募丁遂大备砖石甃其县城凿河导流环其县境甫半载毕工复巡行郷闾召民父老问其疾苦课其农桑勉其孝弟礼义稍暇又时至学宫与生徒讲说尧舜禹汤文武周公孔子之道明德新民真履实践之学踰年岁丰民乐境内无事熈熈乎有可封之俗而科目兴贤视昔加倍惟是学宫左顾右视夹乎两山之间而虚其后公欲为阁于其地以聚风气恐劳民未果也成化元年秋八月县之里正新出应公家之役循故事以贽见之仪见公公曰无庸见我见先圣可也爰命耆宿二人导里正百六十人谒文庙毕进之明伦堂以酒馔属教谕林应大飨诸役皆鼓舞欢蹈愿出余赀以助兴举随致白金余三百两复简生员黎璇何昭林政耆民岑文亮冦带义总呉霄董其事建阁七楹高二丈七尺深三丈五尺广视深倍有竒经始于是年十月十一日落成于明年三月十五日高广明靓壮观一邑公因题之曰奎文意葢期望是学人才之兴文明之盛是春举子何济李聪邵智张泰果举进士于是学之诸生邑之民庶皆忻忻然感激诣予台下再拜请文纪其事适公拜恩复职将还过予复申其请于乎王政之大不过保民而教养之世之迂儒俗吏固鲜能兼而自古伟人之迁谪于遐方者韩苏诸君子之外亦多放情山水之间娯乐而已求如公之兼行惠政化成而功著者岂多见哉公以清才硕学举进士高第入翰林几三十年为文纯古洒翰精丽朝之缙绅士夫多所推让天下之人皆知其名得片纸只字宝藏之而未知公政事之优今暂一出而遽卓卓然有所成立如此君子之道固无徃而不可行而亦未尝以荣辱进退异其施使公入相圣天子而推此宰一邑之心以宰天下则天下之人必益蒙其泽而斯阁重有光矣予深有望焉故记之使刻石以传

　　友清书院记

　　昔米元章以石为友白乐天以诗酒琴为三友曾端伯以名花海棠酴醿之类为十友夫友石者泥于竒友诗酒琴流于放友海棠酴醿之类近于侈彼皆偏于所好者为之吾之友则异焉苍梧行台之前除有古松三十株高叅天即松之西作屋三楹为休憇之所移古梅十五株修竹三百竿环植之竹既丛生梅亦盛开吾休暇与客游其间见松之亭亭交峙如冠劎大臣国有大政庭立而议也见竹之枞枞森列如百万甲兵密阵环侍畏令而不敢嚣也见梅之疎廋横斜如山林高士辟谷导引危立于颠厓之上也三者相依一尘不侵吾爱其清将取以为友客疑之曰子尝以古人友物为偏于所好何亦取于兹乎噫自伐木诗降友道不能尽古若世之人平居无事相处与契合亲密真若终始不相遗有事可以相扶持一旦地位殊利害近多反眼若不相识或势位相逼谗毁排挤无不至虽门生故吏亦多随时逐利前恭而后倨初附而终叛以怨报德者有焉若是者宜非士君子所为而其人且忍为之奚望其有忠孝大节哉维松也竹也歴四时风雨霜雪之繁尽万物之荣枯独能不改柯易节有乆而能敬士穷见节义之道焉梅也不与羣芳争丽于春风艶阳而独秀于严冬之时有秉心无竞途穷见交态之理焉是则彼皆有岁寒之操君子之德吾友其徳以为晚节之规如之何其不可客曰子取友得矣因举酒属贺少焉明月东升天风徐来舞蚪鸾锵金石响寒涛兰蕙之馨馥馥芬芬吾耳目鼻息之所得又如游钧天广寒如中秋后登呉山絶顶如趍朝近御炉其清何如哉乃谢客曰是果吾清友也书以为友清书院记

　　竹坡记

　　古今人凡意向有在多取物之清致可爱者为之号若王龟龄之号梅溪赵子昂之号松雪陈僖敏之号栢轩若此者非一然皆儒绅君子乐真素寓修警者为之武弁之士鲜尚也夫自三代以还文武分二途俎豆军旅判判焉不相学者恒多彼既不相学则显焉而不知礼冠焉而不加以字者且比比然奚望其知所尚取号为哉此葢庸众人画地以自限而有志之士则不然兼学而两能并用而同功吾于广西总兵官都督同知欧公见之矣公自幼有大志稍长学武其艺精絶寻入京卫武学学儒术兵法其造诣益深遂膺荐累勲为广东副总兵以至今官功烈着闻盖已有年然其为人悦诗书而敦礼乐虽军中轻裘缓带不忘俎豆吟咏挥洒各造其妙隠然有古儒将风而其性尤好竹尝以竹坡自号请记于予予审之曰维竹比君子厥徳亦多取兹为号厥意云何噫公之意我知之矣岂日有所见而思自勉乎植竹于坡翛然成林昕夕相对爰契乃心见其心之空思虚以受善也见其节之贞思砥砺名行也见其性之直思中立而不倚也见其本坚劲而叶萋依思刚柔之相济也见其独凌霜雪岁寒不变思夷险之一致也见其裂而为简可书镞而为矢可射思文武之兼用也此皆公素所优为而尚勉焉若斯将来所至讵可量哉因书以复公且以自励

　　葑溪草堂记

　　予家苏城葑溪之上家之东有园三十亩竹木丛深市井逺隔中有方池周二百步溪流自东南来注其中予爱其幽僻足以为佚老之区命子文芟夷修浚投嘉鱼池中而作堂三楹于其北堂前植幽兰数本左右植老桂两株后近垣植箓竹三百竿大可合围高可四五丈桂之外西植斑竹东植紫竹黄金间碧玉竹其数皆减箓竹之半而高低小大亦各不同又其外植桃李杏杂树百余株池南作假山植佳菊百本又南有竹林中多丰草山鹊野雉翠禽斑鸠杂鸟雀时来飞鸣栖止于其间池溪东南夹岸有古梅五株植诸种柑橘林檎樱桃枇杷银杏石橊宣梨胡桃海门柿等树余三百株西南复有小池植千叶红莲临池与垣有桑枣槐梓榆栁杂树二百株余则皆蔬畦也物性不同随时发生取之可以供时祀给家用而当雪残雨收月白风清之时与良朋佳客游其间又可以恣清玩解尘虑若异卉珍木古人好竒而贪得者不植焉韩氏祖宗以来世家力田于陈湖之东至先考通议公始徙北京生雍暨弟睦予又生子文遂出仕然苏城之内寸土尺地无有也正统十三年予出按江西取道故乡始获识先垄景泰元年代还复过乡适先外舅金公自行商岭南回始得其出赀售湖东王氏行馆之基今居第是也明年予外补迎先考妣还苏复售大泽陆氏之旧屋为堂以居中遭回禄灾命睦鼎新之睦又与文前后十余年始置今东园之地皆节缩日用而成其创置之艰难固非一日而非吾祖宗先世积累之厚诚未易致也吾子若孙不思世守之乎嗟乎陵谷变迁时事靡常责以世守岂溺情而近乎愚哉惟欲其尽人事耳尽人事莫外乎修德也吾常戒盛满而惧丧德平生莅官从事治狱未尝敢滥及临戎未尝敢妄杀伤人害物之心未尝敢阴畜金珠寳玉币帛之货未尝敢茍得而私积所积者书数百巻聊以资未至之学力亦非传后计也司马温公尝曰积金以遗子孙子孙未必能守积书以遗子孙子孙未必能读不如积阴德于冥冥之中以为子孙长乆之计诚格言也吾尚勉旃吾子若孙不身体力行之可乎因书示警而系以诗俟予得请归与乡人歌于斯堂而乐焉

　　总府开设记

　　两广古百粤地自秦置郡县以来蛮荆倡乱代不能无置将分阃不常所治而总府之名未立国朝洪武初太祖高皇帝疆理天下设官分职两广各置都布按三司统治之永乐中广西置镇守内臣总兵武臣景泰天顺间广东置如广西然各守一方不相统制而两广总镇总兵之名未有自是以后军务兼用文臣或总督或提督赞理或兼巡抚或不兼又或专巡抚不加督理而总督两广军务兼理巡抚之名亦不多有成化改元初圣天子轸念两广生民乆罹贼害累征未能平乃命将出师以今太监陈公瑄监督军务雍赞理来问叛夷之罪师至广前巡抚皆改任去雍遂兼焉明年贼平班师诏留太监陈公镇守广东以雍提督两广军务仍兼巡抚乆之雍以地广不克遍歴上章得请两广各添置都御史巡抚雍专提督五年春雍以忧制归是冬巡按广东监察御史龚晟广东按察司佥事陶鲁林锦交章言于朝以为两广事不协一残贼日炽须复得大臣提督兼巡抚斯济时艰上嘉其言下廷臣议兵部尚书白公宗玉集议规画举雍对上可之以太监陈公总镇两广起复雍进今官总督两广军务兼理巡抚雍固辞弗获始就任未几复以平江伯陈公锐挂征蛮将军印充总兵官镇守两广同开总府于梧便宜行事两广副将以下俱听节制前广西镇守太监两广总兵巡抚皆裁去又以少监黄公沁暨署都督佥事夏正充副总兵镇守广西都督佥事冯升充游击将军都指挥杨广夏鉴张寿充参将分守诸路而地方大计则悉取决于总府皆宸断也维兹梧州介乎两广之中水陆相通道里适均羣山环拱三江汇流岭南形胜无可比儗总府之基其山自桂岭而来至梧城中尽而复起巍然突出状如盘石登临逺眺一目千里閟晦千万年而一旦显于今日岂非天造地设有所待而然与洪惟我国家列圣相承一以道德仁义为治今天子缵承丕绪益迈前烈数载之间四征不庭罔不宾服而复大显神谟命官开府于兹合天心光祖德超越秦汉以下因循茍简之陋而成万世之良图自兹以徃出令惟一而规画大同以我堂堂仁义之师坐镇于中四顾蛮荆残孽向背而抚治之彼将日循化理变恶习相安耕凿以齐吾民而凡覆载之间有生之众声教所及将益无逺弗归唐虞三代雍熈泰和之治不于斯见乎虽然圣天子宠异臣下而付托至重其责望固在于此臣子感激图报称当何如哉书曰惟事事乃其有备诗曰有严有翼共武之服孔子曰节用而爱人雍辈皆当勉焉府之正堂五楹题曰总制百粤之堂后作亭曰同心门三楹左右厢房各五楹经始于六年四月二十六日落成于七年五月十八日既成太监总兵征予记太监字德新静镇有谋屡立战功总兵字志坚韬畧家传卓有将才皆名重一时而雍得预其间始开府抑何幸与谨记

　　静庵记

　　总镇两广御马监太监陈公徳新作庵于苍梧府第之东扁曰静庵因取以为号请记于予予公暇造焉入其中栋宇朴素不施彩餙周览其外杂植花竹不闻鸡犬市廛之声太监公政暇而坐焉侍卫不过数人而将吏不得輙至乎其间题曰静庵宜矣然公之意尚有大于此也予因广其意相其志以为之记曰天下之事轇轕纷纭万有不齐况军旅之间调发筹划之烦绥疆土辑兵民之不易湏动以应之公何主于静哉噫我知之矣公仰承圣天子腹心之寄开府于兹总制南服军民夷獠咸属指麾喜怒转移刑赏攸系何施为不可哉公之意则以为受兹付托责任匪轻事至物来僚寀询谋于我将吏受成于我下之人仰赖乎我我非静以处之而轻举妄动是弗知治体矣故凡处人而御众一言之善从之如流一筹策之良取之惟恐或遗一政一事有病乎兵民者皆禁絶不为謟谀谗间之说不得近其前势利骄奢之诱不能惑其志用是数载之间事协一而政和平蛮夷尽化吾民益安熈熈然如古太平时非公处之以静能如是乎儒先以心不妄动为静公可谓真履实践而其所见度越于常人逺矣公自成化改元春奉命督兵征南蛮破断藤峡单骑见敌勇冠三军用克泛埽狂蛮如摧枯拉杇不数月而功成继留镇守广东宣布上恩令行禁止一时威灵气熖震耀岭海虽黄童白叟无不畏服而钦慕之然其为人好善而谨德平居无事未尝妄言咲非所当得一介不茍取服御饮食皆从俭素至于临大事决大议众论未定而公折以一言无不允当虽献俘满前必详审明辩未尝肯妄杀一人葢表里如一仁人君子也是致荷四朝知遇宠眷极隆征湖南镇云中功烈表表兹复成越南百世之勲以为两广之福星其有德于静之功多矣夫仁者静而延年维兹以徃尚冀公始终此心必享高寿永庇此南人诚南人之幸予辈之幸亦朝廷之幸焉予与公同事七年知公最深故敢记之于庵以告来者

　　襄毅文集巻九

　　●钦定四库全书

　　襄毅文集巻十

　　（明）韩雍 撰

　　○序

　　江西乡试小録序【代考官作】

　　皇明抚运统有万方列圣相承诞敷文治耸世徳于虞周之上巍然焕然固万世莫加而恢宏弼亮之任则常选贤以为用也乃景泰丙子适维其时奉勑巡抚江西佥都御史姑苏韩雍巡按江西监察御史舒城郑时暨藩臬重臣祗奉成宪合谋礼聘儒绅以司考试至期就试之士逾二千人内而提调则左布政使广东崔恭右叅议金华陈珪监试则副使绍兴韩阳外而恊赞则右布政使苍梧宋钦按察使汉安张文昌左叅政将乐黄琛右叅政昌邑谭溥副使铜梁陈价左叅议安丘张翰佥事郴阳朱海遂安余复海康李璇慈溪王鼎以及大小职事皆遴选以充而皆御史总焉各恭乃职罔敢怠荒防范严而去取公既得士如额锓其名氏以传谓宜有序予窃惟贤才者辅治之具而科目者进贤之路也古之君天下者谨于图治未尝不设科简贤以为辅我国家法古为治取贤任才固非一途其于科目之典尤深注意故选而用之加重焉诸士子生于文献之邦熏陶徳化有年矣三载一大比推于学举于乡试于宪臣始获聚于大府与数千百人角艺于三日之顷着为文词率多善美及登名于荐书者盖以额二十而取一焉鹿鸣有燕乡闱有録人皆羡而荣之选之可谓重矣行将上春官与天下士争先其选逾重得一捷焉对策大廷释褐以仕内而词林台省之职外而郡邑民社之寄皆足以展其志行其道而卑微之官不之授等而上之登卿佐进公孤咸于兹取焉用之不其重矣乎然其所以重于选用如斯者岂徒然哉固将望其恢宏弼亮以成治功焉耳况江西人物之盛甲于天下前辈起家科目列官中外以道徳文章勲业为时称重者不可胜数诸士子接武而兴尚当企慕奋发思选用之重而自重可焉重于立身必励名节重于事君必笃忠爱重于莅官从政必谨礼法由是而升当国家之重寄胜天下之重任光辅亿万载太平之治俾崇勲伟烈匹休前闻垂耀永世以增科目之重则善也不然藉此以媒利禄取富贵或行非所学而无益于时则为诸士子不能自重而有负朝廷选用之重矣非所望也诸士子尚勉之哉

　　寿竹轩先生序

　　海虞之松溪有隐君子曰竹轩陈先生今年春秋六十有三十月朢日其初度之辰雍与其子珙久交且厚乃以家藏邵庵虞文靖公所题东坡苏文忠公墨竹序以为寿或者曰先生佳辰宾朋满堂进尊俎而献图画者比比君何独以此乎予曰先生以竹名轩竹其所爱也予寿之以此盖比其徳也维我先生守道不回中立不倚如竹之性直也灵台湛然物欲无蔽如竹之中虚也砥砺名行夷险一致如竹之劲本贞节也好徳乐贤荣衰不殊如竹之岁寒有常也轩冕利禄之不竞如竹之虽春阳气王而不与众木争荣也父子兄弟之相亲如竹之不孤挺独耸必相依以并秀也浪迹于林泉陶情于诗酒又如竹林之七贤竹溪之六逸也惟兹往焉孙支繁昌克家瑞世如竹之萌蒻日稠而凤毛振彩也遐龄永年不震不腾如竹之平安日报而晚节益坚也敢书以为祝且和邵庵韵二首歌以侑觞云
　　烟霞踪迹寄松溪俯笑红尘道路低行处壶觞无酒债归时屐齿有花泥引来活水看鱼跃栽得新篁待凤栖应是佳辰有仙降画堂深处彩云迷
　　风节清高迈竹溪具瞻翻觉海山低千寻翠栢凌霄汉一朶红莲出淤泥震泽散人随逺引杜陵野老称幽栖夜来笑祝南山寿光耀弧南望不迷

　　徳政瑞应诗序

　　天顺元年秋余解组南归既抵家闭门谢客郡邑大夫非公事不敢与之会然辱郡守杨公之眷顾拳拳也是岁腊月八日余与乡人叅政陈公谋欲登西山以卜寿藏之地都督翁公闻之与偕遂由盘门舟行而西路未半郡守杨公及之曰吾郡秋及冬雨雪愆期菜麦就荒吾心皇皇靡宁将遍省且谒神以祷不鄙必同往勿辞众曰诺遂聨舟进维时风日晴明卓午至木渎舍舟乘肩舆指山之海云庵未及半舍许同云滃兴大雪立降须臾盈尺既至众大喜翁陈二公出酒贺余举觞曰纔看五马出便见六花飞诚丰年之瑞可贺也遂足成古诗一章杨与二公皆和韵觞数行杨乗雪夜归予三人假宿于庵逹旦雪霁成余谋始还图欲叙其事以传二公让予未几予承召来京不果愿然念杨公以岂弟之徳亷介之操通博之学敏逹之才自为御史己大着贤声圣天子复宝位之初重念吾邦之民恐弗得其所暂出公为守以安之公至未半岁痛惩吏弊从民好恶而兴革之境内大治祷旱之诚一举而大获瑞应如此与古刘戬之随车致雨刘昆之反风灭火何殊哉不有述作则天人感孚之速圣天子知人善任之明与公之徳致大验皆冺焉诚邦人之责也用序之而附以旧诗题曰徳政瑞应公名贡抚州人起家名进士翁名诏宗凤阳人奉勅总督备倭驻于苏陈名述郡人擢自御史之官江浙便道归故有是会云
　　乡国深冬旱贤侯事祷祈纔看五马出便见六花飞山谷岚烟凈郊原菜麦肥野人歌徳政应不虑年饥

　　唐氏宗谱序

　　古之闻人以故而冒他族之姓者有矣而复与不复异焉何也势与理不同也汉张孟为灌婴舍人被其亲幸故冒其姓为灌孟孟之子仲儒以下奕世有闻因之而不能复范文正公二岁而孤随母改适长山朱氏遂冒朱姓后文正辞朱归学于其乡竟至显庸卒复范姓盖张氏被灌之徳既深而因之且久虽欲复之势所不能文正辞朱之义明学成而仕理固不可以不复也若今苏州卫千戸唐琼廷璋之族其亦灌氏之类欤唐氏本薛姓世为常州宜兴西门人薛之先有曰某者姓某女某归里中唐氏子某久而无出女之弟某以其子曰兴立与姊之夫为后遂从唐姓仍以兴为名抚育教道靡不周至幸致成立岁丙申五月兴以武勇归附邵元帅屡立战功授百戸洪武中以年劳升苏州卫左所副千戸兴卒子贤袭贤卒子瑄子璘以次袭俱卒俱无嗣琼以嫡次弟遂袭其职迄今逾三十年矣在官勤慎有为军政修举士卒爱慕卫长贰暨僚属以下莫不推重举于按部使以闻擢掌所印琼二子曰鉴曰宏鉴早卒宏从师就学克绍家声琼固知姓之所自然积世既久姓氏勲绩藏之天府纪之诰勅且百年诚未易复也然其报本追逺之心未始少忘立祠宇则异其室置笾豆则益其数岁时率子妇分奠祠下品馔丰洁跪拜如礼一气感通诚义交至薛与唐之先世必皆感格歆飨于冥冥之中而琼且不忘所自拳拳于宗谱之修其尊祖敬宗之意何如哉予故序之唐氏子若孙百世之下览而读之亦必知所本以图克承克振也谱之世系次序于左方

　　玺书録序

　　玺书録録吾友叶公与中景泰中在边镇时与其同事之臣所奉之勅谕并其所受之勅命也国家以儒术安天下凡方镇之间必叅用儒臣锡之以纶綍之华付之以责任之重使其专经畧谨节制以图克济厥事然非有文武之长才忠义之大节者亦不轻用故用之而多效若与中是已与中初举进士为兵科给事中寻升都给事中以深沈英毅之资端方亷介之操而济之以该博纯正之学故运之为谋猷慎密而宏逺发之于事为果敢而勇决正色立朝事所当言者蹇蹇谔谔知有国而不知有身家直声流传海内敬仰受勅褒嘉推封及亲人咸以公辅期之维时边方多事而独石马营诸城孤悬东北尤为要害廷议以与中为山西叅政赐之玺书往赞军事自后凡玺书下军中者事无巨细必及与中所録者是已时他镇督理叅赞皆用都台之官独与中外职若难于为而与中处之有道区画措置之有方抚绥禁防之有法故将吏辑睦卒伍精练戎器鋭整城堡墩隘之属罔不完固他如广屯储兴学政表节义之类良法美政不能具纪境内丰乐边尘不惊越四载以忧去人至于今若慕慈母天顺初朝廷以两广地大民众难于抚巡特起与中进立都台往兼二镇其所建宏勲巨烈未能悉数异时进登台辅秉枢轴握化机责任以天下之重又不止如所録而已若与中者诚不愧所学无负朝廷有光于吾乡也吾乡古今代不乏贤逺者不暇论若范文正之在当时其所存所行虽屡出安边卒登柄用先民称其忠义满朝廷事业满边陲功名满天下千载之下犹景仰羡慕之不已与中当思所以企齐焉敢以此复与中且以自勉

　　送张维本还乡序

　　仕不去其乡有官守无责任得以养亲而慰安其心者惟阴阳医学官然也自卿大夫以至中外百执事虽崇卑弗齐上焉者任大责重其次亦皆有职守责其事功且多逺违乡土亲在不得一归省亲之心忧念其子悬悬焉是则阴阳医学官之所得者卿大夫以下多不得奚可以崇卑论哉吾友张君维本家世业医至维本旁通阴阳之术遂为乡郡阴阳官守铜章业专门无催科鞠讯之劳无簿书期会之烦鞭笞骂詈之不能加罪罚罢斥之不能及日事其尊君惠庵先生旨甘之奉足以养其志悦其意举天下之事皆若与已不相关维本自以为何如哉然君子之仕崇卑非所较也进徳修业尽其职不辱乎其亲斯善矣维本进修之道不必求之高逺难行惟取法于尊君而已尊君淡然布素老于乡园乡之人之所敬服郡邑大夫部使者之所礼重四方缙绅士夫之所羡慕非以其高官大爵势焰可畏也非以其积金贮玉声利可恃也亦惟徳足以动乎人业足以济乎人耳维本年芳气鋭可以进修之时诚能于日用之间立身行已应事接物一惟尊君是效是法则人之所以敬礼羡慕于维本者不衰于尊君斯可谓之克肖矣易曰君子进徳修业欲及时也维本向勖之哉维本比以公务来京师既竣将还诣予言别予感其尊君之徳甚深遂书此以相之

　　送杨希仁还姑苏诗序

　　苏庠生杨君希仁读书积文有志进取虽累屈于场屋而修习之功益勤不懈今年春有司以希仁年踰强仕循例贡京师进试内廷在优等遂为太学上舍生未几言于大司成得归省而卒业焉乡之仕于京者重希仁之贤绘图赋诗以饯之属予叙首简以为希仁学问之规予与希仁生同邑居同里既亲且厚固宜有赠言惜文思荒落虽言之而未善也然尝闻邹孟氏有曰学问之道无他求其放心而已夫求放心之要有三节嗜欲戒奢靡息游惰是也人之一心其攻者众使三者或有一焉则此心日放而不知求其不至于庸人之归者几希希仁归存养省察务俾声色之娱曲糵之甘不溺乎吾心纨绮之华仆从之盛不留乎吾心逰观之美博奕之戏不动乎吾心庶几灵台湛然众欲不侵从而惜分寸之阴加磨琢之功则学益进文益工异时取科第拾青紫以成其初志不难也不然嗜欲以迷其心奢靡以骄其心荒惰以丧其心虽曰仕进有期而欲造乎大贤君子之域得乎况尊君以高年隐徳居于乡其望希仁之克肖克承者诚在此而不在彼也希仁其勉旃以副之诗若干首列于下方

　　西湖别墅宴集诗序

　　太常少卿四明陈先生惟成致政既归之明年爱钱塘山水之胜卜居于杭复卜游憩之所于杭城之北甘泉之里名之曰西湖别墅先生日与乡之耆旧往游于其间酌酒赋诗以乐太平之盛意甚适也天顺甲申八月廿有一日予同寅大叅谢公有公事入京之行予与方伯李公谢公大叅郑公雷公高公卢公出饯吴山驿先生闻之夙兴往候邀予辈为别墅之游是日积霖初収风日晴朗予辈欣然乘肩舆赴之至其所由小径入折北度小桥至别墅之堂岗峦隐伏溪流环带竹树花卉阴森而佳美堂之四外地隙而净者皆有轩亭各随其所宜之景以名屏障之间先生与其乡人题咏之诗甚多予辈既周览遂登崇岗以望则吴山诸峯西湖六桥之胜举在目前诸公皆恨来游之晚也既而先生延入听琴轩命其子嘉瑞援琴而鼓之和平冲澹众皆欣然遂复至其堂肆筵叙坐主宾劝酬乐工献伎众皆乐满引不复辞已而先生复吟所制诗众益乐即席赋数韵复起步至诸轩亭较壶矢以行酒酒既勤不觉至醉众皆曰乐不可极也遂趋出明日先生集诸公诗过予属为序夫君子之进退其道一也进而用则行其道退而休则乐其道能知道之可乐则凡得失荣辱皆不足以累其心而吾之所以自得于心者举天下之物不足以易之先生起家文学歴翰林待诏广东藩叅以至今官文章徳业表表然闻于天下而且春秋尚富精神未衰人方以台辅为期先生乃以其子嘉猷高科显仕于朝知富贵之不可久处抗然辞归老于其乡适际乎承平无事之时而其仲子嘉瑞又能承欢养志是致先生得从容优悠以乐余年此固上之大赐而先生岂非知止乐道之君子欤彼李文饶为平泉庄其自序曰出处者贵得其道进退者贵不失时言之似矣而处富贵招权利溺情草木好竒贪得之不已以至于败后世君子或讥其愚若先生者抱道徳而戒满盈辞浮荣而畧世故得幽胜寛闲之地日与搢绅士夫陶情于诗酒之间而吾辈乘一日之暇相从而乐之亦得乎张弛之道吾知先生别墅之名闻于来世无平泉之可议而与裴晋公緑墅之堂白乐天香山之社并传无疑矣予故记之以告来者

　　大叅雷公寿五旬序

　　曲礼五十曰艾服官政解之者若曰人年至于五十发之苍白者如艾色歴世变谙人情而徳器已成进而为大夫以长人使与闻邦国之大事则必明习故事详审和缓不至于烦民而多事矣此盖圣人制礼以律天下以节人心使人志意坚强无躁进之心而有定向耳其或有絶人之资禀出类之才徳无躁进之心而为功名富贵所逼建勲立业享高爵于强壮之年岂非翘然特出之俊杰乎若吾寅友大叅雷公景旸是已公舂陵人自少有大志弱冠即举正统丙辰进士入翰林为庶吉士阁老杨文定公以下深器重之公进学益力读书过目辄成诵作为诗文迅笔立就翰墨之妙可方古人一时伦辈自以为莫能及未几拜大行人使于四方凛凛有清操歴数载天官知其贤擢监察御史凡所绳纠不私于法卓卓著能声公于时方强仕之年虽静以守官而都宪陈僖敏公辈争相引荐遂进广西按察副使凝然风采吏不敢肆而且督师旅以平冦盗大效劳绩既满考书最复进浙江布政司右叅政旬宣教养克举其职迄今官五转几三十年所歴皆大邦大事而公知民隐明典章详审而不忽和缓而不躁至于临下折狱一惟以仁厚平恕为心阴徳及人甚多故民安而事不烦表表然勲业有闻于时一时伦辈又皆以为莫能及此诚资禀之絶人才徳之出类非翘然特出之俊杰不能也兹当知命之年初度之辰鬓发未艾而享有金紫之荣三品之贵且神清骨秀望之如神仙中人宾僚重其贤而相庆之吾知斯往福寿之来川至曰升不足以踰其多而阴徳之报必将叶吉梦锺贤嗣与夫功名之逺大皆未可量富贵不足道也因书以为庆

　　尚节述怀诗序

　　昔晋陶靖节为彭泽令以不能折腰乡里小人遂解印绶去日咏觞于田园之间赋归去来词以着其志高风清节重当时传来世焯焯在人耳目盖有高尚之节者薄利禄而不为有旷逹之怀者乐觞咏以自得孰谓千载之下无其人欤若姚江魏公廷用是已公以儒起家师事国子祭酒古亷李先生得其指授遂举贤良为泷水丞再转大名之浚县所至含煦生养有惠及民民甚怀之然其性方刚好辨论古今人物事得失成败虽上官过失亦面折不少逊上官或以吏事督责公公慨然曰吾安能俯首若辈耶遂弃官归于其乡以尚节自号赋五言律诗十首以述其怀其姻亲太常少卿蒙轩陈先生依韵和之皆灿然情文之可观也未几其子瀚举进士为监察御史克举其职朝廷推恩赐勅封公如其官公于是乌纱豸锦优游林下而其所制之诗盛传于时赓和益多积以成巻公不鄙征予为序予遍阅之乃复之曰公之作与归去来词之意畧同而享有之乐过之其诗曰解组赋归欤城西一草庐即归去来兮田园将芜胡不归之意也曰田园应可乐名利两相忘即园日涉以成趣富贵非吾愿之意也曰花木侵庭积琴书为客留即松菊犹存乐琴书以消忧之意也大畧同矣然彭泽环堵萧然不蔽风日短褐穿结箪瓢屡空而公享有世业潭潭府第锦衣玉食视彭泽尤乐也彭泽性嗜酒而家贫不能恒得亲旧置酒招之造饮辄尽期在必醉而公有天禄之养有良田之入家酿而饮终岁不竭视彭泽尤乐也彭泽素抱羸疾门生子姓舁以蓝轝而后能出公则高年不衰步趋强健舆马仆从后先呵拥视彭泽之乐何如哉乐而形诸诗乐之至也是则斯巻之作传播于时足以为贪利禄恋宠荣者之警戒安知不与归去来词并传于来世乎予故不辞而记之

　　谢徐用庄序

　　天顺三年冬予备员佥书台事闻先妣恭人丧蒙先帝诏雍奔丧归且勅工部遣进士蔡志来营葬事蔡与郡邑大夫询谋委徐君用庄督工不三月而告成雍得襄事如期越十有一年为成化己丑予承乏提督两广之师闻先考通议府君丧复蒙今上诏雍归守制且勅工部遣进士张澍来营葬事张与郡邑大夫询谋又委徐君用庄督工亦三月而告成雍得奉襄大事朝廷天地大恩固不能报万一言贤使者暨郡邑大夫奉承徳意惟敬惟勤亦识之不敢忘然督工之劳亦曷尝不知感哉用庄吴县光福人读书隐居以畊学自号素为乡里所推重郡邑大夫知其贤强起为里之耆宿持已甚亷而处事至公且平乡人之有不平不赴诉郡邑而愿求直于用庄即往诉亦皆归用庄理判用庄求其情是是非非罔有屈抑人遂大化有争论恐用庄知多自相讲解用庄又言于官疏广水渎至光福官河民不告劳而济利甚博其贤名益彰巡抚按部使咸礼重之有所建营悉用综理无不称善用是雍之先营两奉恩典皆委用庄用庄每得郡符即褁粮束修以来早夜孳孳若治其家事计工较力罚怠奬勤均而无私人敬且畏故成功甚速而无烦扰之嫌其为人之贤何如哉古之君子固有退隐于乡而见重于人者若汉陈太丘之在乡闾平心率物其有争讼辄求判正曰宁为刑罚所加不愿为陈君所短当时重其贤卒谥为文范先生以用庄较之何让焉虽然用庄一耆宿耳未尝受人之直而平生所建立卓卓如此而凡有禄食者同于受直何反不若耶河东栁子尝曰受其直怠其事者天下皆然岂惟怠之又从而盗之予诵其词服其精切而叹今之世亦多有焉使天下良有司能亷察如用庄者数百辈荐之于明天子俾得从吾党之士受职而临民则吾民其苏刑诛可免而隆古之治其可复乎因书致谢用庄且儆夫有位

　　吴门别意诗序

　　苏州府学训导张君廷式满九载将朝京师也苏之搢绅士夫与廷式游而重其为人之贤者相率绘吴门别意图赋诗送之以予知廷式为详走书来南征为序予方劳神于戎马间日无暇时何暇于文字哉然念往时抚治西江几十年西江之士由科目出者亦多惟廷式自释褐至今谨执门生礼不以予官之显晦而少变盖彬彬然君子也义奚可辞廷式初为余干邑庠生予按治至邑试诸生见廷式春秋巻文思笔法高古谨严因置为第一及询学官县令乃知廷式尝从临川吴高士与弼安成吴祭酒与俭讲学又尝居母忧孝感生瑞竹乡人称其为老学纯孝之君子予识之不能忘景泰丙子乡试江西果擢第三魁春秋经明年会试得乙榜上章乞卒业不允授湖广桃源县训导后以忧去服除改今任所在以古之善教者为法日坐讲堂与诸生讲明仁义礼乐君臣父子之懿治国平天下之道既严既勤罔或怠逸而且无毫髪计利心以此士出其门者多成材若进士陈策解元贺恩辈比比其人皆感其恩义若父子然廷式经学既优又善为古文为诗歌皆造诣深至四方藩臬闻其名每大比之秋礼币迭至争相延聘惟四川湖广至独先遂应聘往持文衡操守严而去取公同事者间欲行私亦发其奸不容少遂一时清誉人无间言嗟乎若廷式为人诚贤矣哉士方读书讲学无不欲登甲科为美官幸克遂焉立身行道不愧科名与官位者固多而背公植私怠政乱事以得失为患纳结为能茍禄而幸进者亦不能无此固其人之志有高下不足恠也廷式发身止一科作官纔散阶而能自励其志所立所行卓卓如此世可以位论乎人哉彼胡安定教授苏湖以体用之学倡诸生出其门者多大材为名臣数百载之下称师道得人必曰安定而一时高科显仕者或身没而名即冺焉是诚不可以位论也方今圣天子在上宵旰求贤执政诸老亦惜才而至公廷式谒选京师必将有遇焉不遇则已使其得遇有官守有言责当展所抱负建明于时以图报称以继贤公卿大夫之躅而尚友乎古人毋自画曰彼固不可及也扬子云曰百川学海而至于海丘陵学山而不至于山恶其画也画斯已矣廷式勉乎哉

　　送胡共之方伯之任四川序

　　正统中予与胡君共之一时入台为御史时陈僖敏公掌台事待予二人加厚俾掌三法司十三道谳狱之奏书予与共之日恭事每四鼓待漏聨步入朝朝罢出则聨骑入台暮则同散归闲访故旧亦未尝不同往返如是者三载共之勤敏详慎凡斟酌法律讨论词章煅炼精审长益予良多后予累使出比还与共之皆外补未几予进官都台后与共之皆升沈转迁不一十数年间不过一再会会则未尝不倾倒话旧也成化改元秋予奉命有事两广时共之为右布政广西入疆闻其亷公仁恕之誉洋溢逺迩因即礼致幕下凡行师机宜多与共之计共之出竒献谋雅相契合用致肃清大憝奠安南服而凡区画军资赏犒之费验讯献馘俘掳之烦一付之共之用周事集而全活甚多有功军中非浅浅也时予与监军总戎上共之功迹于朝谓可膺峻擢当大用固已简在帝心中外士大夫期共之进六卿登台宪非一日矣今数载始获一转左而又道险途去他邦凡广西兵民老稚文武僚属生徒吏胥闻之皆流涕日数千人诣台下乞留共之不置总镇镇守总兵诸公巡按三司皆请予入奏予难之曰君子之视天下一其心而不偏视其民广西之民得共之固终惠矣然蛮夷已平临以重镇民犹易治也四川天下险地自所司乖于抚制赵贼愤起民皆煽动劳师数载始克平一而反侧未安者犹或有焉今朝廷裁去总兵巡抚大臣而以共之为左布政临之岂非乱后之民休养生息必得安静出羣之才以专付之与执政论荐之公圣天子简任之明与将来付托之重谅有在也广西安能私共之哉共之往焉施其平昔欲有为而不能专之抱负以大安川蜀之民俾朝廷无西顾之忧荆楚江东无上游之虑经畧中原分奠九州岛者无顾此遗彼之患则功益茂而誉益彰终必移一方之惠以惠天下四川亦安能私共之哉予所歉然者与共之相知极深而先登有年力未能引之同升视其去不能不污颜耳众皆曰然遂相与饯之东江驿而书以壮其行

　　赐老堂诗序

　　凡人受朝廷赐予虽有小大厚薄之不同而赐老为之最荣也貂蝉之封上卿之拜贵矣然赵孟之所贵赵孟能贱之非贵之真也万锺之享九鼎之奉富矣然任大责重劳心焦思欲求一日宁处亦不易得况望其有可乐之趣哉巡抚南畿都察院右副都御史毕公文享始以南京京兆尹上简任进擢斯职歴官有年兹者慨然怀念中州故乡风物之盛即上章乞致政言甚恳至上察其诚悯其贤劳之久特赐优诏可之公感上之恩中心甚乐荣还故里其属郡邑大夫君子喜公得遂初愿相率过予征为序言予自久抱衰疾累上章乞恩蒙赐俞允致政家居不能亲笔砚而感公相知谊不能黙因勉为之言曰老子云功成名遂身退天之道也又曰知足不辱知止不殆今公之寿始逾知命七年遽得致政荣还又居儒雅重厚多君子之乡而又俗尊年齿习尚淳厚其优游自得昌黎韩子所谓坐茂树以终日濯清泉以自洁起居无时惟适之安理乱不知黜陟不闻公皆有之矣极天下之乐莫有能过于公者矣况公寛厚正大有徳有量古之大君子也兹还颐养天和精神益康且象贤绳绳其主器己登乡荐甲科显扬指日可期公日与乡之耆旧泛游大梁山水之间登夷山之址逺览黄河雄壮之势纵目骋怀迓承宏休而寿考自中逾上如卫武公如文潞国朝廷将必以安车蒲轮迎致公以平章大事终惠苍生予虽衰病尚当鼓舞为圣皇得老成大贤之贺诗既成帙官属缙绅士夫有作聨书于后

　　庆南丘钱君寿五十诗序

　　锡山钱君孟溥今年春秋五十四月廿又五日其初度之辰其子楷荣槩格咸欲捧觞称庆乃以海虞张尧民所撰君之履歴乞余言为介余惟人生百岁曰上寿八十曰中寿六十曰下寿未闻有五十致庆者盖五十杖于家则亦可以为寿矣楷荣昆仲此举亦爱日之诚耳其可辞哉君字锡之砖桥望族别号南丘吴越武肃王镠十九世孙其先居临安自俶归宋冠盖满朝子孙散处四方有曰进者由嘉兴徙常郡之无锡新安乡七世祖寛甫富甲乡邑倜傥好义遇岁荒发私藏活饥民甚众赵文敏公以种徳题其堂许忠敏公以居徳善俗美其人高祖士元元温州路永嘉书院山长曾祖伯刚号文林祖公逹号梅堂咸克承其世徳而创业砖桥者实梅堂也父惟义号阅耕笃友爱之道相厥兄总理家政赀产日裕每岁饥辄发私廪赈乡民有司欲援例以冠带荣之固逊于其兄而己弗受人皆义之武功伯徐先生辈咸为诗文以纪其实至君之为人颀然其躯镗然其声渊然其中不可究极浩然其气不可限量严毅而不失其和果断而不入于固亲贤友善惟恐弗及赒穷恤匮不计有无重道谊轻势利宗■〈尚阝〉称其孝友乡人服其直谅以先人之居宅悉逊于伯兄而自制产治第于其南因是有南丘之号方其治第先立祠堂于东隅以致追逺之诚武功先生为作着存堂记虑世徳之或坠则以滋徳扁其堂记之者学士钱公也防侈靡之害徳则以师俭掲于楣书之者太常卿夏公也悔已之不仕而无以行君臣之义于是命次子荣习进士业补邑庠生以图进用患乡人之不学设为义学割其岁収延聘儒彦集乡之子弟而教之他若处姻戚接宾友虽有亲疎逺近之殊莫不咸尽其情中其节见人之善虽小必称道之见人之过虽小亦戒饬之故凡为其族人之子弟与夫乡闾之后生观君之仪刑法君之言行感君之劝戒而得以入于善者盖亦多矣至于细行之可称者又不暇一一举也兹方值乎知命之年而有四子三孙雍雍楚楚惟诗礼是习岂非积善之余庆仁者之有后欤余久抱衰疾文思荒落不能亲笔砚诚不能为之文也然重孟溥之贤且嘉楷昆仲之克尽子职克振家声而荣之进学有成孟溥沐貤封之荣享禄养之厚歴期颐之筭皆可待也遂勉为之书

　　襄毅文集巻十

　　●钦定四库全书

　　襄毅文集巻十一

　　（明）韩雍 撰

　　○序

　　皇明西江诗选序

　　余巡抚江西之明年博采国朝江西诸故老之诗得若干帙属按察副使韩阳伯易大理少卿李公文曜选而正之逾年始成既寿梓以传谓余宜序惟诗成文之音可以观世而知政者也礼曰治世之音安以乐其政和乱世之音怨以怒其政乖而其风俗之美恶教化之隆替功徳之盛衰皆可考焉故自三百篇以下一代之兴必有一代之文人才士振其音以鸣于其时从而采之着为一代之典章彰其休以垂永世稽诸载籍可见已我国家统一海宇川岳气完列圣相承仁义道徳之熏陶既深且久故人才辈出声音大振自公卿大夫以至山林韦布能言之士皆足以追古作而西江称文献之邦艺文儒术之盛甲于天下作者尤多若是编之选其所以吟咏性情纪述事物颂歌太平虽体制不同而皆温厚和平沨沨乎治世之音有以风俗之美教化之隆与夫列圣功徳之盛皆非近世所能及于乎休哉然西江一方耳所选仅百年耳而四海之大万年之运奚止百千倍此况圣天子在位既颁五伦书君鉴以风天下矣又遣使纂修方舆图志将有所制诚制礼作乐之时也异时遍采选天下作者之什并斯集陈之着为今之典章被弦歌宣金石荐之郊庙施之燕射以似以续于亿万年之久以彰国朝无前之休将必有同余心者矣或者曰西江诗派有自来矣昔吕居仁作图推黄山谷为祖列陈后山以下二十五人为法嗣今之所选抑皆嗣其派否乎余曰不然先儒论山谷之诗思多轻浮后山之诗疎于叙事而所列其间亦有选择不精之辨今斯集所载固皆老师宿儒之作兼盛唐诸家体制而肩摩踵接于今者视昔尤盛盖宗三百篇之派而颉颃李杜居多岂拘拘山谷后山而已耶又曰诗之义大矣故选为难知尤不易三百篇之后固莫盛于李杜然不知者犹以优劣论之今之所选果皆精而传之天下后世能必其无优劣之论乎噫此非余能尽知也择而辩之尚有俟于知者

　　文山先生文集序

　　古今论文者佥曰观文可以知人夫文者言之精华而言则心之声也心之所存有邪正则发言为文有纯驳而人之忠否见焉故读出师二表而知诸葛孔明之忠读天门掉臂一诗而知丁谓之不忠卒之皆如其言信乎人可以言而观然校猎长杨等作虽工且美而其为人终不能无可议又若难观以言盖必心有定志则言有定论而后见诸行事有定守观于宋丞相文山先生可征矣先生负豪杰之才蓄刚大之气而充之以正心之学自其少时游黉宫见乡先正忠节祠慨然曰没不俎豆其间非夫也及举进士奉廷对识者论其所对古谊若龟鉴忠肝如铁石已而值时多难诏诸路勤王先生捧诏涕泣且曰乐人之乐者忧人之忧食人之食者死人之事其心盖已有定志矣志发于言而为文其诗辞序记等作或论理叙事或写怀咏物或吊古而伤今大篇短章宏衍巨丽严峻剀切皆惓惓焉爱君忧国之诚匡济恢复之计至其自誓尽忠死节之言未尝辍诸口读之使人流涕感奋可以想见其为人其言可谓有定论矣惟其志定论定故以一身任天下之重尽心力而为之艰难险阻千态万状不惮其劳不易其心既而国事己去被执久系挟之以刀锯而不屈诱之以大用而不从卒之南面再拜从容就义以成光明俊伟之事业非其守之一定不移能若是乎传曰有志者事竟成又曰言顾行行顾言先生有之而视世之静言庸违者异矣宜其文之足征而传世也虽然文章传世以其关世教也使无补于世教虽工何益今斯集也传之天下后世使天下后世之人争先快覩皆知事君之大义守身之大节不宜以成败利钝而少变以扶天常以植人纪以沮乱臣贼子之心而增志士仁人之气其于世教重有补焉故予因按察副使陈价维藩请序其编次之由不辞謭陋而书之盖将以为同志劝且为天下后世之为臣子者厉也

　　送大叅陈先生还京序

　　景泰辛未春天台勿斋陈先生以监察御史擢广东布政司左叅政命既下时论率以为先生公辅器也登庙廊而位台省为宜曷使之外补或者曰广东凋弊之余治理为难非老成才望之士不可论遂定是岁冬先生下车其卓越之才亷介之操宜民之政广人安之蔚然起声誉明年春前之为叅政者以事逮至京得白复任先生当赴天官广人数千百羣诉于按部使暨藩臬诸司欲留之既以例不可皆攀辕卧辙不忍其去于乎君子徳化感人之速固若是哉先生世家台之临海天分既高又克勤问学自经史百氏以下无不淹贯工行草有晋人风致为诗文援笔立就人莫能及遂以诗经登宣徳庚戌进士第出为江西新城永新令所至善政善教足以追配卓鲁民至于今戴之正统壬戌春官礼致考会试去取至公士论服之遂擢监察御史未几出按四川锄强击贪百司有不任者虽高爵宠禄必罢黜之宪纪大振卓然有古御史风还朝值闽冦叛逆王师下讨之前之按部者率坐累先生奉命以继躬介胄冒矢石日与主将运画筹策元恶既授首其迫于贼势赖先生以生者甚众于是谨关讥抚困穷革弊政吏畏而民怀之奸宄不敢肆屡以奉使称旨见褒末再考绩有广东之命盖今之为县令而擢御史者固少御史未满九载而擢叅政者亦不易得先生非士流之超絶者欤滨行同寅诸公绘图作诗送之以余忝第壬戌春闱为先生所取承乏内台从先生后出按江右尝歴新城永新今又同官岭表知先生履歴为详俾为序以赠惟君子明体适用之学足乎中而应乎外无施不宜若先生者牧民而民安居风宪而宪纪振佐大藩而藩政举虽席未及暖而所得若此孔子曰如有用我者朞月而已可也三年有成先生孔子徒也其所得宜若是乎虽然先生至广广人之幸也今复去无乃不幸乎圣天子中兴图维治理方简老成才望之士以为股肱耳目以先生文章徳业声望在下斯往也简在帝心庙廊台省之擢于以収天下之公论而答天下愿治之人之望也审矣是虽广人之不幸实天下苍生之幸也遂再拜书以俟之

　　送宪使冯公考绩赴京诗序

　　御史宪司皆执法官也御史执法于内宪司执法于外皆朝廷纲纪耳目之任凡政治得失得以论谏生民利病得以兴革刑罚枉抑得以伸理百司吏之亷贪贤否得纠察而进退焉非若他官有越职之嫌也然士君子读书出仕率欲一跻斯任行其道而展其志或不可得有能兼得之而足以胜其任焉其难矣哉金华冯公孟英早以练逹之才端谨之行为监察御史尝出按闽陜诸处所至刬民患剔吏蠧扶植风纪卓有能声正统戊辰秋以廷臣荐擢按察使于广东既下车值盗冦叛逆胁众逼我城邑拒我官师民心惶惶亦怀疑二公与二三重臣毕智殚虑凡战守之法弭盗安民之策断断而行之元恶遂授首盗既平公济之以寛抚之以仁于用刑也持平恕详推谳寃抑多所雪于持已也严矩度坚节操一介不茍取与夫锄虐而击贪革奸而袪弊皆足以厌服人心岭海之间吏畏其威民徳其惠若公者可谓得宪臣之体者矣虽然世之为宪臣而克举其职者鲜矣其有惨刻以逞其威贪黩以丧其守者视公不能无愧焉昔刘伯宣为浙西宪使尝曰近年执宪者惟知威人以刑而不诲人以善张文忠公善其言柳玭为岭南节度廨中橘熟既食纳其值于官史书其事千载之下使人景仰公视古盖无愧矣今年春公三载秩满朝京师同寅诸公绘图作诗饯之谓予宜有序言呜呼以公之才之行斯往也受知当宁庙堂之高必有以处公者矣于是乎书

　　送宪副傅公考绩赴京诗序

　　风宪百寮之表率也凡今天下百司庶务举其大而言之曰军旅曰钱谷曰刑狱军旅逼挠吾得以律之钱谷出纳吾得以察之刑狱失中吾得以正之凡可以利国利民者吾皆得行之百司庶职之吏视吾为凖则焉其责重其任专非其人未易称也金台傅公景亨警敏而刚介练逹而深沈早举乡贡进士卒业大学永乐中拜监察御史尝出按陜右锄强击贪扶善植柔陜人安之既代归思之不能置朝廷徇其情拜公按察佥事往治之律己既亷而又习于法令勤于听断两造具备之间片言未出而己得其情畏其志僚属以下啧啧叹服满九载升按察副使以丁内艰调广东既下车值海冦窃发攻掠郡邑公与藩阃重臣夙夜在公严守御申法令张声援练兵养鋭一鼓而盗冦殄灭逺迩以宁朝廷旌其劳赐金帛以奬励之公既拜受赐行部所至煦枯振敝扶颠持危纎悉不敢懈至于执宪度振风纪声望凛然宪长贰以下莫不羡公之才而惜公之未克大其施也虽然楩楠杞梓美材也长于穷山大谷之间鼓之以雷霆润之以风雨无牛羊斤斧之戕害歴岁既久干云霄而成合抱匠石遇之知其为美材焉栋梁之用不疑也以公练逹之久贤劳之着其大用安可量乎故予始举百僚之表率以告者见公之克举其职终以木之美材为譬者以公之逺大未艾也因其考绩赴京之行遂书以冠羣玉之首云

　　送佥宪乐公考绩赴京诗序

　　玉为世之至宝也藴于璞而不器于宗庙则人未知其为宝然光辉外着莫能掩匠石遇之从而取之为瑚琏为圭璋然后知其为至宝焉士君子读书明道出而致用命或蹇微官薄禄滞于下僚犹玉之在璞也然其立心制行抱负设施足以流声而振誉犹玉之光辉外着也大臣公于荐贤举而置之庙廊之上方岳之间其道徳功业足以泽生民而垂后世岂不亦犹玉之遇匠石为瑚琏圭璋而后知其为至宝也哉吾寅友乐公象干世家吉之西昌学博而识敏志端而器闳早岁以儒起家为湖广宪幕其亷洁之操闿敏之才自按部使宪长贰以下率礼重之声誉大振受知于大宗伯临川王先生疏其名以闻拜佥宪浙江以丁外艰改广东广东僻在南服宪度寛弛金珠犀象香药之利足以蛊动人之心志是以宦者乐从而贪黩者望风相习民之凋弊甚于涂炭象干至正已以先之常禄之外澹然无欲所谓金珠犀象香药之利未尝入于目而动于心吏有干其纪者置之于法不少贷由是逺迩闻其风畏其威莫不震惧亷者益劝贪者敛焉不敢肆风纪大振民赖以苏至于革奸弊理寃抑扶善柔罔不恪尽乃心若公者可谓克举其职无忝宗伯公之荐与朝廷之简任者矣于乎习俗之下士多不克自振一有官守言责率贪嗜利欲不暇计其义恤其名虽筐笈已充亦不知自足卒之败身覆家为乡邦之耻终身之玷亦不知自悔象干之所守所为乃如此使天下皆若人者之持宪焉民其有不安而世其有不治者哉予将望其上结主知登庸庙廊大有为而加惠于天下也于其考绩赴京之行书为诗之序以俟云

　　送佥宪吴公考绩赴京诗序

　　国朝列圣相承既以文教绥辑海内而于武备尤惓惓焉者古人安不忘危之意也武备之事莫先于实部伍部伍实而后申号令习战阵明赏罚有所施焉不然虽良平之智孟贲之勇亦难于运用也于是着为令凡天下卫所军士之缺伍者所司籍闻命廷臣每省会举御史清理之御史则赐玺书以行行之既久部伍实而军政修法莫良于是矣吾寅友南昌吴公伯辅起家太学生为山东登州推官其理民之仁用刑之恕亷恭端谨之操恺悌敏逹之才卓然有闻于时用受翰林学士陈先生荐擢广东按察佥事适司清理之任广东僻在南服山海之险瘴疠之恶宦者畏之公夙夜恪勤乃职虽海外穷荒之域巡歴必至克秉宪度诛锄奸宄摈斥豪右其于清理之事尤惓惓加意能使耒耜之民不陷于戎籍而介胄之属卒归于戎伍事既允济民不告扰公可谓足称任使者矣于乎披坚执鋭栉风沐雨戍守攻战之役既艰且劳而加以掊克聚敛之徒以厉之终岁勤动冻馁不能免此民之所以难于从戎而吏受其赂者又为之蔽焉使无宪臣以清理之其不至于部伍之空虚哉此吴公之绩所以可书也公将考绩天官因序诗以赠天官其必奏公之绩最而进公于显荣之阶乎姑书以俟之

　　庆栢轩先生致政荣归序

　　景泰癸酉夏太子太保兼都察院左都御史姑苏栢轩陈先生有风疾不能造朝上命医诊治之数阅月未瘳先生上章恳言臣年逾六望七衰病日深诚不克事事乞骸骨归田里上慰留之者再因察其诚悯其贤劳之久不忍烦以政乃赐优韶可之宠赉有加给驿以归朝之缙绅大夫士皆赍咨涕洟曰先生君子人也当于古人中求之其立朝事君早夜孜孜百寮以肃百度以贞而容徳恕心人方之蔺相如于定国其出镇关中经理区画知无不为民病以苏兵威以振而二十载之间西戎畏服边尘不惊人又方之韩琦范仲淹先生诚当代人物表表然不易得者也奈何求去乃相率祖饯于都门之外冠盖如云观者塞途人皆为先生荣雍闻之独忧且庆焉仰惟圣天子中兴致理匡复惓惓焉图惟老成是资先生之才徳闻望岿然今之老成人也上方倚畀为腹心股肱而先生遽休退此雍所以忧然先生歴仕五朝余四十年秩登一品功名事业铭鼎彝被弦歌者多矣而当衰病之年能不贪恋爵位决然引去此雍又为之庆焉盖不强其难俯徇其情朝廷礼大臣之仁而知止足之道得始终之宜又君子守身之义君臣之间仁义兼得之矣于戏公道维持天下之大具也凡缙绅士夫之考论人物君子小人莫逃乎公论先生幼而学壮而仕功成名遂而退而君子之誉人无间言百世之下必有能辨之者先生自以为何如也先生休矣勉进药石康复有期乡之同致政者有大宗伯杨先生大理丞仰先生辈皆耆旧也暇日锦衣玉带会晤一堂之上或泛游湖山之间唱和劝酬以乐余年非但足以警士风而敦薄俗后世谈耆英之会将不言洛中而言吴中矣信乎其荣也虽然古之圣贤未尝一日有忘天下之心先生固荣矣雍恐旦夕之间动当宁之思来驿使之召先生亦必为苍生起以终其事业此雍之愿望也雍也乡之晚辈向为台属庸塞直戆不能俯仰于人人多鄙弃独辱先生知遇教诱扶植甚至幸致同升古人云士为知己者死又云遇以国士报以国士雍既无能以死报而待罪一方又未获亲炙先生以求教益因致一言以写感仰之忱斯言也非雍一人之私言天下之公论也

　　赠太子少保兼都察院左都御史萧公起复赴京序

　　凡天下之事有经有权经者万世之常道而权者一时之变礼夫三年之丧圣人称情而立文百王之所共古今之所同常道也人子居之有膺国家眷遇之隆倚注之重者或抑其情节其礼俾起复视事此以义断恩礼之从变而非孝子之本心然非其一身之去就系天下国家之安危不宜一日去君之左右诏屡起而辞屡不获者亦未可也景泰四年冬太子少保兼都察院左都御史庐陵萧公拜职未几闻母夫人丧公哀毁几絶上章乞守制上诏公奔丧夺情起复公再上乞终制上曰君命为重不可再辞公欲又上凢交游公卿大夫皆慰之曰公之职古御史大夫三公之职也先是虚位而难其人上未轻授公起家刑曹郎不数载累迁至掌廷平遭逢圣明眷注隆重故拔之于羣辈之中付之以纪纲之柄盖以纪纲之理乱天下国家之安危系焉耳况时维多事上方日进股肱耳目于左右以商确大政公宜思所以副又况立身行道扬名显亲为孝之大公宜思所以图公不得已乃冒风雪匍匐以归丧葬悉遵礼制既襄事犹徘徊哀慕寝于苫不忍去乡之耆旧与凡官于其土者怜其孝亦率以公卿大夫之言强起之公始治装就道予忝从公后奉命抚治于兹乃追而送之告之曰忠孝立身之大节也然必能孝而后能忠孔子谓君子之事亲孝故忠可移于君公孝矣忠其尽心已乎心主一身而根万事可以为忠为奸为君子为小人在邪正转移之间耳公自始仕至今立心光明正大而济之以宏博之学卓越之才故藴之为徳操仁恕而亷介着之为功业闻望炳烺而俊伟天下之士闻下风望余光者莫不景仰以服其心之正公能始终其心庶忠可尽而古人可追焉古之人若皋夔稷契伊傅周召以至韩范富欧司马光诸君子徳业着于当时而垂休永世亦正其心以忠其君耳未必不可及也公行矣正色立朝树风声扬宪度大尽匡救献替激扬绳纠之职致吾君比隆古之大圣而羣贤彚进百辟奉职奸佞之徒悉屛以逺于以顺四时和阴阳制服四裔康济天下使天下之人皆知朝廷有人而百世之后景仰其忠若古之君子重有望于公一正心之始终焉董子曰正心以正朝廷正朝廷以正百官正百官以正万民正万民以正四方虽曰告君而凡为臣者皆所当勉故书为公劝且以自励云

　　庆大司冦杨公序

　　今制惟武勋得袭荫文臣惟公孤元老秉钧轴者殁则録其后亦文阶止其身耳其有身位上卿而亲拜恩命俾子若孙得世袭武职非其才兼文武出将入相有大勲劳于国家者不能此钱塘杨公所以官至大司冦而其子堣又得新安卫世袭千戸有由然也公初以明经起家赐进士出身第一其充实之学典雅之文经济之才固已卓乎不可及矣及为秋官属遂受知上皇简命整饬西北边备既而滇南陇川夷肆为边患又两命佐大将南征公娴于武事其于攻战之具坐作进退之法大将监军使以下惟公言是听以行而公不避艰危躬介胄冒矢石督视惟谨虽所指摧陷而在公麾下者未尝妄杀戮所献俘亦赖公多全活既克清大憝边陲悉平凯还论功进少司冦未几闽浙广东西盗冦窃发蔓延西江四境邻境二三邑率被其屠城据地以张妖妄境之内乘时倡乱者亦蜂起攻刼将构大患上皇复命公抚治公至简将士募义勇严赏罚授以成算而进之殱其渠魁招辑其羣党数月境土悉复奸宄不敢肆公复巡行列郡修城隍缮甲兵问民疾苦与其便利而兴除之政化大行境内宴然今上嗣大位嘉念之遣使奬劳召还进大宗伯寻以南京国家根本重地而台省多阙正员属意惟深乃简左右尝托以腹心者往治职遂改今官公感荷知遇掌礼掌刑寅恭明允大有报称至于详谳大狱拳拳焉求生于死夙夜罔敢懈上益深眷注以为上卿职固重矣然其才其徳所宜授终未足以酬其劳遂复有新安之命于乎臣子报国之心不以久而或怠而朝廷报功之典不以久而或忘孔子曰君使臣以礼臣事君以忠于斯验焉抑尝窃叹公父子显荣矣公之弟彦理又举进士为御史犹子埏亦领乡荐骎骎有禄仕天之厚于杨氏一门岂无所自耶昔公之先大夫以清徳正学累掌郡邑教谆谆造就士类周其贫困启其蔽惑虽郡邑素皆乏科后多相继登第为显官人感其德祠而祀之故至于今既荣被追赠而庆泽及于子孙又如此其盛盖阴徳之报不爽也史载窦禹钧有阴徳尝建书院聚书延师以教四方孤寒之士无供须者咸给之后五子皆登科八孙皆贵显有为尚书叅大政者此固公之先大夫已身亲行之而公于今且有不妄杀求生之仁则杨氏阴徳非若禹钧一世天之报杨氏殆末可以世计而公之名位所进亦末艾也书而俟之以庆焉

　　赠都宪余公之京序

　　景泰甲戌三月既朢都御史豫章余公持敬既终制将朝京师予同寅且厚乃率宾属饯之西江第一之楼告之曰今之人临岐判袂率执手叙缱绻无益语吾徒大臣也大臣位高责重当恒以报称言奚必效庸众人之态乎仰惟国家列圣嗣兴丕图治理惓惓焉简贤以匡辅凡公卿大臣之选必试之诸艰徇之佥论而后任之非其人不轻畀而崇爵厚禄待遇之礼视古亦有加可谓选之精礼之优矣精选而优礼其责望固深公大臣也往哉其思报乎况台宪为天子耳目进而立朝总纲纪之柄肃百寮贞百度大政大议无一不当预出而分命元元之戚休吏治之纯杂百为之臧否无一不当问以行可谓付托重矣付托重则责望愈深公台宪也往哉其思报乎又况公昔事上于藩邸其端重之徳宏博之才忠爱之诚荷知遇有素今上方以老成故旧为腹心股肱而专倚注之倚注专则责望益深而不轻公故旧也往哉其思报乎夫以故旧为台宪大臣诚千载之遇固宜思所报报之之道孔子所谓敬其事而后其食司马公所谓专利国家而不为身谋是已虽然古之君子欲图报也未尝不以天下为已忧故先正尝曰居庙堂之高则忧其民处江湖之逺则忧其君今天下之事上固与诚臣元老处之有道矣然安不忘危犹有可忧者焉使吾徒能因其忧以为其所当为同心戮力以措天下于泰和以致吾君比隆于古之大圣罔俾闻人专美前世庶不负责望之深意也予謭薄待罪一方不克效分寸裨补夙夜凛乎鳏旷之惧恐不免为庸人归故因公行致夫丁宁且以自朂云耳非敢责人而忘自责也公其乐于听闻以副天下之仰望哉公曰诺遂为之书

　　寿渔乐陈先生七十序

　　苏之练川有隐君子曰渔乐先生读书好古不屑屑仕进今年春秋七旬七月四日乃初度之辰其子述为监察御史奉玺书清戎籍于江西岁以例还京便道故乡适逢其期于是率子弟奉觞为寿绣彩相辉里闾交庆人皆以为先生之荣且乐也夫洪范五福以寿为先然不可必得杜少陵谓人生七十古来稀信乎其难得也得其寿者有矣或困窭无甘旨之供茕独无子孙之奉未足为荣乐也甘旨子孙之供奉者有矣或子未仕而身末沾恩子不肖而身已癃疾未足为荣乐也子仕而克肖身荣而无疾者有矣仕或去千万里数载不得一归省子职旷而亲心忧亦未足为荣乐也今先生届古稀之年拜推封之恩峩冠博带豸绣煌煌而孺人偕老康强无恙日享甘旨之奉述在江西亷公勤敏宪纪克振数十载之间之戎籍通赂以欺蔽构讼以诬执者肃然一清民不告扰吏罔敢肆十三郡之缙绅士夫髫童毁齿皆啧啧叹服以为前此所未有岁归又得亲奉寿觞于膝下以遂天伦之欢人所难得者先生盖兼有之矣何其荣且乐也虽然述所欲荣其亲乐其志者盖末止此独念不肖才智浅陋圣天子不以为不可而授以清要之美官付以巡抚之重寄夙夜警惕图惟报称之未能亲在故乡亦未敢言而定省旷焉臣子之心视述行不能无动也余与先生同乡且知述为深于其归也用序其槩兼析少陵诗为韵赋五言古诗七章以为先生寿述倘出余言于座侧先生其以为然而乐于听闻哉凡吾乡之先逹其必有倚而和之以寿先生者哉

　　送简庵黄门先生还京序

　　正统丙辰冬雍弱冠入京庠为弟子员贫且愚不能自立所交游多损友遂流荡懵然无向学志几一载简庵先生居前辈见而悯之谓或可进乃引之同斋居朝夕诲励解经书正文字以期有成雍始习举子业而凡诵读之书文与夫日用之资皆出于先生然既贫大为人所恶多加贱辱先生恒扶持保护焉辛酉秋当大比按部使试之进在行列又为人阻拒先生周旋委曲以处之雍始克从多士行既幸领乡荐先生督责益严明年幸取进士此皆先生之功也雍既备员为御史无通博练逹之才于官守言责之所当为不能自效先生拳拳勉以尽职尽忠满二考得书称遂出补外台寻蒙恩拜今官待罪于兹又三载矣任大责重而才智謭薄所施为多戾中道先生在朝有所闻虽逺隔率以手书诲之过者损之不及者益之未尽善者规之幸今得茍免刑罚亦皆先生之功也于乎雍自幼而学壮而仕以至于有今日皆先生之功微先生则归于下流久矣先生莫大之徳雍焉能不之感哉传所谓微夫人之力不及此志所谓浃肌肤而藏骨髓诗所谓中心藏之何日忘之雍皆有焉虽然感之深者报必切先生之大徳固深感矣而图报未能能无愧于心乎孔子曰以徳报徳卫武公曰无徳不报亦惟铭之心镌之骨没齿不忘云耳今年先生还自奉命代祀江渎之神便道豫章侍教未久而复别去雍既乞诸名公诗文壮行色矣然终不能写雍之心故敢自述悃愊以表之非敢言文也

　　再宿莲塘唱和诗序

　　景泰四年冬予巡抚至弋阳晋访大理少卿九川李先生于林下因同宿莲塘唱和有作九川序之详矣明年九月二日予复至闻九川有鼓盆之戚乃于政暇再造以慰之焉九川与其兄渔隐先生具尊俎酌予薄暮九川送予道莲塘值雨不能行遂留再宿复以唐人宿僧寺诗韵各赋七言近体二章俾其子孙歌以侑尊主宾欢甚皆酣夜半始寝暨明旦渔隐复来酌别亦和其韵已而九川送予至小箬邮亭属之曰莲塘小刹不见重于世久矣迩年来辱公两至皆留题山川草木光辉聿增愿序一言以传俾后人知斯文佳会于斯而乐于斯也予复之曰人生交游聚散靡常予自正统壬戌入内台从九川之后为忘年交数载之间奔走宦途往来每不相值今待罪于兹三载矣纔得一再聚首而贤昆仲情意蔼然礼容周至相与欢洽劝酬足以叙故旧之情释睽违之思诚斯文之佳会可乐也然二先生问学老成文名重于时故其唱和之作温厚和平沨沨乎大雅之音而予以謭陋之辞亦得厕名于其间相与优游咏歌足以养其性情发其心志谓非斯文之佳会可乐乎况二先生徳行道义聨芳并美而渔隐养高林泉不屑屑仕进九川官至列卿功名事业炳烺俊伟乃能急流勇退以全始终之义使予后生晚辈得相从讲明出处进退之大节足以开其茅塞絶其鄙吝而扩充其所未至斯文之会信乎佳且乐矣序其诗以传宜也虽然古之君子以天下为已任其忧乐也不在已而在人故邹孟氏曰乐以天下忧以天下范文正公曰先天下之忧而忧后天下之乐而乐今圣天子在上朝廷清白百辟奉职海内乂安四裔宾服而江右大藩被沾徳化之深亦幸无事故予辈得与斯文良契乐于休暇之日固皆上之所赐宁不知所感耶噫感恩图报臣子职分之当为而流连忘返古人之所戒战兢惕励古人之所警今二先生出处进退之节固无庸议矣使予不能戒所当戒警所当警隳其职而缓其报则唱和之诗非惟不足以传后人将訾而议之此在立志何如耳用书以自厉诗凡若干首列于左方

　　庆务轩先生寿六十序

　　吾苏城之东巨室虽多而文献故家莫盛于陆氏陆氏昆仲虽皆贤比年来凋谢殆尽而齿徳兼尊莫逾于务轩先生先生今年岁周一甲子十二月甲午其初度之辰雍也乡之晚辈荷先生启迪有素宦游于外不获从颂宾之后想其冠盖如云日辏华第樽俎杂陈弦歌迭奏斑斓绕膝捧觞为寿先生之心甚乐也乃绘图而序之曰惟古人以百岁为上寿八十为中寿六十为下寿然不可必也寿且不可必况于乐乎得其寿矣或立锥无地担石无储冬暖号寒年丰啼饥不足为乐也寿而富矣或茕茕孑立形影相吊后顾乏嗣嗣而弗肖不足为乐也寿而富且有子矣或孝友不修于家徳义不称于乡蜂虿其毒豺虎其强敛怨召祸干犯宪章亦不足为乐也惟先生读书明理于前古当今致理之具洞然于中有田有桑衣食丰赢贤子贤孙克绍家声太孺人在堂共为子职日奉甘旨能养其志友爱诸弟笃于天常抚其遗孤咸克成立乡之人鳏寡孤独颠连无告与婚丧不能举者赈恤扶持成之惟恐后其秉徳执义大为缙绅士夫所推重省耕课子之余日与二三耆旧泛游于湖光山色之间鸣琴酌酒咏歌圣天子之大徳澹然不以名利累其心而当杖于乡养于国之年童颜鹤发康强无恙人皆庆而颂之先生之乐真可乐也或者曰兼善天下君子之志也先生寿且乐固善矣然蓄而不施独善其身可乎雍曰不然古之圣人不屈颍阳之高者以其无用以为用无为而无不为也今先生抱致理之具兼孝友徳义之行而逺引若此可以亷贪可以敦薄其有功于世教也大矣视世之奔竞利禄私心慆慆无所裨益而止足不知毙而后已者贤不肖相去逺甚若先生者殆古之逸民与古之逸民特立独行非一也若周党之散财宗族徐穉之徳化闾里夏统之养亲以孝戴逵之琴书自娱先生盖兼有之矣其所以绵福祉享天年等而上之将不止于上寿而已也诗曰不亏不崩不震不腾三寿作朋如冈如陵又曰俾尔昌而大俾尔耆而艾万有千岁眉寿无有害三复为先生祝因书以贡

　　送李咸章还京诗序

　　今圣天子嗣大统网罗英贤作新士气首韶天下守令各举怀材抱徳之士于其乡贡诸吏部而试用之于是吉安郡守以泰和李咸章应诏以闻咸章处州太守之子今少保大学士陈先生之壻也承家庭之训有年矣读书绩文履道植行孝友称于家义让称于乡乡人化之勃勃起时名斯举也人皆以为宜既天官核实其行进试内廷敷陈条答数千百言足以裨益时政遂褎然擢高第试事春宫去年冬奉使岭南便道故乡兹竢事还京与予邂逅甫即之温然叩之锵然大非流辈所能及信乎有司之举明天官之试公而家庭之训有验也孔子曰鲁无君子斯焉取斯夫体诸身者谓之徳见于事者谓之才朝廷以此举士士以此进岂直美其名以为仕进之阶固将望有其实以为致理之具焉然古者才徳为一而后世为二兼之者恒鲜士既以此进当以古大贤君子自期进进不已使名实相符随施而宜可也譬之马焉驾鸾舆属车清道而行固称调良之骥至于用之战陈施之校猎非絶尘骏足不足取胜而获多是知二者固不可不兼然骥之可称则以徳不以力也往哉咸章骎骎显荣矣古大贤君子未必皆出于科目亦未有不可企及者在士之立志何如耳况少保先生之道徳功业文章誉望圣天子之所倚毗百辟之所承式海内元元之所仰戴卓然冠世之大贤君子也凡缙绅士夫闻下风望余光者莫不感发兴起而出其门者皆黾勉尽瘁求以偿其知遇而无玷又况其家之子壻当何如耶勉旃咸章上论古人若李沆之风范端凝若李谘之苦学奉亲皆以徳而显者也又若李汉之文章无玷于昌黎此皆咸章之先世也勉之庶乎其可也因书赠行以诗系之而属能赋者继之

　　送宪使冯公致政荣还序

　　予友金华冯公孟英亷察广东之三年喟然曰吾年逾六望七日就衰病尚可劳职务不思休田里乐桑梓耶乃言于天官天官不之许移檄于巡抚少司马揭公司马公曰公外台老成也其徳器材智其风裁闻望足以肃百司而泽羣生况精神康强民方望终惠奈何去时予同官亦率寮属以民所愿留同官所不舍之情往白乃获留明年公复恳辞曰蒙不鄙赐留奈衰病日侵诚不克事事决欲去司马公不能强乃以闻得致政还故乡于是同官叹其失贤宪长民叹其失仁父母欲复留不可得而公得遂所图欣欣然再拜谢若马之脱羁鞅若鸟之出樊笼若饥渴之得甘饮食又若释泰山重负而逍遥翱翔于天风之外八极之表也遂买舟以归道洪州与予握手叙契阔甚欢于乎礼义亷耻人之四维士君子幼而学壮而仕功成名遂而退始终之道也而世之都高爵享厚禄进不能以礼退不能以义惴惴焉衰髦几死而犹孜孜顾恋毙而后已荡然亷耻之不恤者盖比比也公乃独能坚求退以全始终之道礼义亷耻盖得焉公还林泉之间优游暮年与乡之耆旧续香山之图序耆英之会暇则乗肩舆游金华寻赤松之仙迹登涵碧挹东莱之遗风又从而驾扁舟泛绣川之波乘兰溪之流招钓叟而侣白鸥倒清樽而歌太平以答圣天子优老之盛心则人将望之若神仙而歆羡之乡之缙绅耆旧以吾邑有既仕而来归者为荣观乡之后学子弟亲炙模范率感发兴起而进退以礼义而凡惴惴焉衰髦几死者闻公之风亦必羞愧俯首知亷耻之足恤力求引退之不暇也则公之归有益于世教也大矣视彼孜孜顾恋毙而后已者其贤不肖何如耶古云知足不辱知止不殆三复颂公因书赠行又从而为之歌曰浙之山兮苍苍浙之水兮泱泱桂为楫兮兰为航美若人兮归故乡又曰浙之水兮驶驰浙之人兮来归浙人之喜兮广人之悲尚有甘棠之政兮以寓夫禺山之思既歌又属能赋者继之以诗

　　送赵进士还京序

　　世以明经举进士者多矣而或未能皆优于诗能诗矣或放其心而矜已傲物不能免人之议能谦矣或忘其身而贪利黩货不能免人之鄙卒之有官守有言责亦多不克令终夫明经所以养心而检身固若是乎其有不若是而人不之鄙且议者于进士赵克周见之克周世家苏之昆山资伟而气充性敏而学勤以易经登甲戌高第其于吉凶消长之理进退存亡之道固已玩之精而尤工于诗自奉使来西江甫三月所至触物感兴辄迅笔而成几数百篇皆不失乎性情之正可谓经明而诗优矣然克周自视则歉然恂恂谦恭动合礼度不见其有矜傲之容至其自守则介然凡所■〈贝鬼〉遗一无所取不闻其有贪黩之名自三司长贰以下非惟不鄙且议而敬重有加若克周之所存所行异时有官守言责必能克修其职有光于吾乡也审矣吾乡古今代不乏贤逺者不暇论若范文正之忠义勋烈百代人物也吾与克周皆当师焉师其人而务企齐在壹其志耳譬之泰华之巅望之巍然以高且崄能始于跬步积日不息虽无人策引其巅可至壹其志故也不然惮其劳辞其勤中道止之巅不能至焉克周其勉之哉余尝慨世之鄙夫志不壹者非但不能至也方其始仕欲钓显位多矫情而干誉欺世以盗名不知者真以为良及所钓既得凡可以为身为子孙计者靡不为君子耻焉克周其戒之哉诗曰靡不有初用书以厉克周且以风有位者

　　送杨宪副之广东序

　　大司冦钱塘杨公之弟彦理以监察御史擢广东按察副使将之官道出洪州余辱司冦公知爱久而与彦理有同寅之旧且尝官岭南知其地俗民吏为详可无言以为赠乎仰惟国朝分道理天下必设按察之官崇其秩重其柄使亷察一方岂直提刑已哉盖欲其肃吏治而安民生也夫吏不肃则剖削之虐滋民不安则冦杀之患兴而皆系乎按察者得人与否故尝简任焉况岭之南方数千里其地有山海之险阻民有黎徭之顽悍而其产有珠玉犀象之珍竒往年牧守吏多肆贪黩于珍竒之产剖刻剥削不充其筐笈不已而视顽悍之民失其所拂其性若罔闻知不加一绥辑故多相聚依险阻之地冦盗贼杀以干大刑朝廷固尝肃之安之矣积习既久久而复作故按察之任简尤严也非其才且贤者曷能举斯职哉彦理起家明经为名进士为良御史志操端谨动循矩度尝奉玺书清戎籍于广东凡三年不惮险逺躬履其地尽心力而为之凡所绳纠肃清皆当乎人心吏畏其威民怀其惠贤声播闻迨今称颂不能已斯往也驾轻车就熟路肃之以素振之威安之以久孚之惠必使贪黩之吏涤过洗心罔敢纵肆而顽悍之民归向顺服不复傲化偭仁以勤刑诛则按察之职诚克举也审矣尚何虐且患之足虑耶然予将少进焉夫千里之骥不图安于百里非故好逺而恶近也彼其足力固将有所展焉耳以彦理之贤求彦理之志其不图乎近而忘乎逺也必矣尚当夙夜策励尽其已能勉其未至使不用则已用则必能当国家之重寄建崇勋树伟绩俪美司冦以収天下之厚望富贵不足道也传曰有志者事竟成遂书以赠其行

　　庆简庵先生升都给事中序

　　古之君子见道明而信道笃富贵声誉未尝容心于其间故其未得也处之泰然不汲汲以求进既得也尽所当然不皦皦以沽名盖求进则亷耻之节亏沽名则忠爱之心伪而皆有背于道故古之君子不为然进虽不求而益显名虽不沽而益振者公论之有在也千古一心今岂无其人哉若吾师简庵王先生是已先生初举进士擢工科给事中景泰元年冬奉使中州末还为同列推荐升右给事中寻升左给事中端方公清勤慎静密不为赫赫之威幸幸之容以凌傲于人其献纳举刺凡忠君爱国之嘉猷嘉谋臣僚之废公渎法惟所当为一无避忌否则未尝毛举类择以吊声势一时公论皆以为得大体公卿大夫莫不称颂为之延誉五年春都给事中阙员旧例须左右以下列名自陈则得叙而进之维时适有分命六科长贰代祀岳渎之行僚佐间或强其陈或止其行先生曰为此因袭是我希求诚所耻也矧僚佐多先逹久滞而宜进惟俟上命为宜竟不陈而分西川之命以行既还人复强之不移初志公论皆归于先生天官雅推重卒以请上特命先生补其员公卿大夫又莫不敬服为之加礼以雍观之若先生之所存所行诚不下古人也语所谓富贵不以其道得之不处书所谓罔违道以干百姓之誉先生兼有之诚足以儆有位而厉风教也方今圣天子宵旰拳拳丕图治理方慎简亷耻之笃忠爱之诚之士置诸左右以资匡辅以先生之所存所行简在上心有日矣载高位当大任不夙则暮先生必能扩充斯道宏济大拯使国家有所倚毘生民有所利赖而士君子有所承式雍所望也敢书以为庆

　　送医师杨文深还常山序

　　世率以良医比良相岂直其济利之功同其术固同也良相辅国家之治欲安其民必先去其为民蠧者故芟其暴横击其贪残诛其奸佞然后民赖之以安而医之良起人之疾亦必先节其情宣其气解其忧疑而后施良剂焉盖七情不和其气郁结而忧疑人身之蠧疾由所生也节之宣之解之则蠧去而良剂之施效矣然能精其术者岂易得哉若常山医师杨文深殆精于斯者与予景泰乙亥秋自京师还镇江西有核生于颈自两京吴东江西凡名能医者必求治更十数莫愈也慎疾之心不能不悬悬焉南京刑部尚书钱塘杨公雅爱厚致书于予曰吾所见当世医莫愈文深治斯核非文深不可予信而延致之文深曰此七情郁结忧疑之所致情舒气平则不治自愈乃施之砭焫继之药饵而予心之忧疑已泮然矣文深承家业医医书无所不读故理明而术精凡逺迩大官显人疾有难愈必遣人延致文深一针一剂立有竒效者不可殚举而尤谦恭仁厚薄于报利未尝以贫富贱贵异其施若文深诚非泛泛名能医者可及安得今天下皆若人者之为医以济吾民之夭阏哉文深既归愧无礼报遂书此以赠赠之者兾其遇天下望医之人则济之固君子赠言之义也

　　襄毅文集巻十一

　　●钦定四库全书

　　襄毅文集巻十二

　　（明）韩雍 撰

　　○跋

　　跋项御史竹

　　监察御史昆山项璁彦辉奉命按治江西既得代将归持其邑巨卿夏太常仲昭所作万竿苍玉图求余题之余惟国朝墨竹自王孟端后推仲昭独步士君子得其一笔宝之不啻大贝然颇自珍惜非其人不易致此巻潇洒琳琅盖其得意之作明窻永昼焚香盥手时一展阅足以清心而明目于乎古人以竹比君子其徳多矣璁尚身体而力行之以永终誉哉用书以归之

　　跋致政吴佥宪赠行诗巻

　　广东佥宪南昌吴君伯辅既致政归以余昔尝同官因持其僚友诸君子赠行诗文巻求余题于乎功成名遂而身退始终之道也然世之人克全斯道者岂多见哉君起家明经为推府为佥宪几二十年所至有所建立皁卓著贤声及年逾耳顺遽求引退可谓全始终之道矣视世之衰耄昏瞶于邦家无所裨补生民无所利赖而贪恋禄位不知止足者贤不肖相去何如况诸君子之作皆本之义理而有关夫名教非直写交游叙离别而已诚足以为家传之宝也用书以归之吴氏子若孙尚世守之哉

　　跋赵松雪画陶潜归去图

　　江西按察佥事溧阳杨君宗毅既得请致政还故乡诣予言别因出其家藏松雪翁所画陶潜归去图求题潜昔为彭泽令郡守遣督邮至县吏白当束带见之潜叹曰吾安能为五斗米折腰向田里小儿耶即日解印绶归去遂作词以见其志后累征不仕卒谥靖节呜呼名节关系风教大矣松雪一代伟人画此盖有深意安得复起斯人而与之示风世教哉杨君归林下明窻永昼焚香盥手时一展阅亦必超然大有所得矣君昔为御史时予取进士观政内台同道后同官官舍又比邻日相与交契最深于其请也谊不能辞遂书此以归杨氏子若孙尚世宝之哉

　　跋惠庵诗集后

　　吾郡多儒医而乡评以惠庵与其弟致和为称首二先生读书明理术有神效敦义而薄利贤名播传逺迩中外显官闻人有疾至闾阖必求治于惠庵贱贫赖以济者不可计然惠庵负才气持论耿直于人少许可独雍深辱奬爱焉雍不肖叨荷宠恩待罪一方未克效分寸裨补故虽二亲在堂定省久旷亦未敢言私然凡二亲有疾延先生视之虽寒暑风雨不少倦必康复乃已雍虽逺隔知其羸弱亦数投以良剂俾调护焉呜呼医道体仁以惠济为心然今之业医者率罔知此经方不明脉理不精妄言以希侥幸遇富且贵则奔走以钩厚利贫贱之家曾不一顾焉若惠庵者非但今人不易及其殆古人之流与古之人若马嗣明之博综经方艺术精絶为人诊脉而能豫知其生死徐文伯之世精医业有学行性倜傥不屈意于公卿郭玉之仁爱不矜虽贫贱厮养必尽其心力先生盖兼有之矣安得今天下皆若人者之为医以济吾民之夭扎哉颜氏家训尝曰父母疾医虽贱虽少则涕泣而拜之以求哀也雍二亲沐先生惠衰暮之年得康强无恙而先生又徳可贵齿可尊报礼既却又未获一载拜焉因作惠庵手册求名公诗文以彰其美兼识数语于末以表感谢之私云

　　跋陈僖敏公挽诗后

　　陈僖敏公即世雍既哭而奠之矣然念雍昔为御史辱公礼遇迥异常流既幸同升虽获知己之遇而终无以报其徳故求缙绅学士诗文以挽之呜呼公之元勲盛徳足以铭彝鼎被弦歌者固非词章能尽形容然后之人即此而观亦可以知其槩矣陈氏子若孙尚世守之哉

　　跋赐游诗巻后

　　右赐游西苑诗记并赐游后山观走解射栁诗皆天官少宰桐庐姚公所作公名徳重天下上简任而宠眷之故胜游皆预然公之心拳拳焉不能忘多为诗文美谈而乐道之者盖有感而然公厯宦途足迹半天下天下佳山水未尝不求其竒胜如西苑后山者平生所未见西苑后山在禁御祖宗以来元勲大老位极公孤者闲或得一至若卿佐大夫得遍游而周览者前此所未有预前此所未有之游而览平生所未见之胜固皆上之殊恩千载一时之竒遇宜公之感激尤深形之纪述赓歌焉况公之所作温厚和平光明正大情文之妙非但侈上恩模胜槩而已而其忠君爱国图惟报称之诚蔼然言意之表诚可续巻阿之诗以裨世教敢以易观哉雍菲薄亦尝幸从公后故敢僭书以识私感之同传曰遇以国士报以国士公与雍皆当勉旃

　　跋怀二都赋

　　古之君子赋京都者多矣班孟坚之两都张平子之二京左太冲之三都皆假为问答而艰深其辞辞虽富且工然皆蹈袭规模穷竭气力而成识者不能无可议若蒙轩陈先生所著怀二都赋殆免乎是议矣春云之流空其自然也秋涛之出峡其顺快也天机锦绮之呈露其新丽也泰山峯峦之森立其严重也读者岂可易观之哉

　　跋裕轩记

　　右裕轩记景泰二年秋予补外台道故乡时所作于今八年矣今年夏予弟来自乡轩之主人附此巻属予求京师名公题予展阅累日中心悚然何也轩之名义大矣推主人之心吞阳山不知其高吸震泽不知其深饱烟霞酣风月不知其廖廓而拙作鄙俚不足以发挥盛美虽欲更出新意以足其万一执笔构思竟不能成于戏岁时茍延学不加修可惭也遂求诗若干首书此归之以俟作者

　　跋高冈墨迹

　　右高冈先生手书平生所为诗歌若干首词翰兼美先生起家庚辰进士擢县尹署京兆进秋官郎中以言事迁卫辉别驾所至着声称此特其余事耳今其子文绶读书善医惠尝及人其孙民悦以明经第进士拜大行人骎骎显融可谓世济其美矣于戏所贵乎世族故家以文献足征也民悦宝此以图永传亦贤矣书以归之

　　跋王永昌挽诗后

　　右乡先辈王永昌挽诗一册正统戊辰永昌卒于京师时诸名公所作也永昌有丈夫子二人一壻于都宪陈公一壻于亚卿李公故永昌之卒二公为归其丧陈公复命其子求学士陈先生铭其墓求诸名公能诗者为挽章于今未二十年学士都宪亚卿诸公已为古人而为挽章者多陈公之台下名御史今则多为显官于四方矣于乎学士当代名笔诸作连篇累牍珠辉玉璨皆可宝也永昌之潜徳幽光必赖此永传复何憾哉因其子珍请言遂为书此

　　跋陈都阃家谱

　　都帅陈公彦章家谱成持以过予征序一言予遍阅之凡彦章作谱之意与其为人之贤名缙绅叙之详矣所可重者谱断自高祖阿七府君始逺而失其传传而忘其讳者皆阙焉其视称太傅为宗衮叙诸李为昭穆认汾阳为逺祖者贤不肖何如也夫作谱叙世系使子孙知庆源所自孝也不牵合附会以乱宗支孝也广求名缙绅诗文显扬先徳其孝益至矣斯谱也吾知传之百世陈氏子孙虽隐显不同必皆念先训重宗盟求如古人所谓感彼行路眷焉踟蹰之伤必无也是则彦章之孝其永传哉传曰求忠臣于孝子之门余于彦章有望焉

　　跋李祭酒遗墨

　　予尝备员都台巡抚江右时以古亷李先生精忠直节清徳正学言于朝为之请赠谥盖先生当代人望表表然不易得者也今观先生所赠魏公廷用遗墨一巻着意观之见其聚精藏锋于钩画之内一笔不茍譬之大人君子垂绅正笏端坐于庙堂之上虽不加喜怒人皆望而敬畏之非寻常之书可比也杨子曰书心画也心画形君子小人见矣若先生之书非有君子之徳其孰能之廷用尝为浚县丞以子瀚贵封监察御史刚方不阿惠政有闻而且有诗名瀚亦克肖家声懋着声迹称予故题此以传

　　跋顾廷贵手巻

　　余少时尝诵古人之诗有曰贵人昔未贵皆愿顾寒微一自登枢要何曾问布衣心窃疑焉及登仕途观世之市道交诚有如诗之所云者方其同砚席歴寒苦更相导勉誓他日得志相引援真若可信一旦云泥异途多反眼若不相识或权位相扼则多方相倾陷虽门生故吏亦多视势之炎凉为重轻此皆禽兽四裔之所不为而忍为之何世道之不古若一至此哉今观宪副刘君钦谟上舍顾君廷贵始同韦布时钦谟赠以诗及钦谟既贵而归复为之重书是可见钦谟贵而不骄久要而不忘而亦廷贵之贤有以致之其视市利之交大不侔矣皆可书也因书以为世教劝凡羣英之作在巻者皆词致高逺可为宝重顾氏子若孙尚珍藏之哉

　　跋王元之简墨

　　右王公元之简墨二十三幅其二十一幅元之为都宪总师南征今都督李公为叅将时所贻者二幅元之进位司空致政家居李公进平蛮将军总兵官时所赠者元之才气高一世非其人不轻许与今观贻赠李公之简虽曰筹兵略约机宜叙旧好而赞公之贤曰仁智勇严曰茂功伟绩曰谋虑极善曰为国之诚谆谆称其出诸将之右是诚李公之贤足以当之故元之形之于笔札也今李公作镇湖湘兵声振扬蛮夷畏服而且屡献克捷之功环湖湘数千里之境晏然无事足以分主上南顾之忧貂蝉封拜指日可卜然非公素有元之所称之贤能致是乎元之一代名卿李公一代名将且其简墨苍古雄俊类其为人皆可书也故书以为李氏家藏之宝

　　跋赠冯宪副聨句巻

　　右武功先生诸公与予聨送冯士定宪副诗一时仓卒牵合成篇不暇煅削赋一律恐招四公子棋之诮然诸公皆名能诗意气亦颇相入而武功乗兴挥洒笔势豪放落落乎有张长史之趣观者必能鉴别也但士定与予同乡同门而仕路每相值予知其人品心迹甚端料事甚明处事甚善临大事甚不怯若使之当重寄而展所抱负必大有所济惜诸公之诗未及也虽然明天子在上求贤如渴执政元老荐贤图报之心亦皆拳拳焉吾知士定兹行必有遇矣诗云乎哉

　　跋葑溪草堂聨句藁

　　右诸老枉驾草堂与余聨句藁武功先生手笔也先生文翰重天下聨句时已酒酣兴发信笔立书似不经意而势态豪放神彩俊逸比之他时书尤为可爱虽晋有风俗不多让也世传王右军兰亭帖兴乐而书若有神助醒后连书数十百纸终不能及颜鲁公醉后书京庠石刻者亦然岂酒酣兴乐则神完气全不自知其臻于妙与斯藁字画虽家数不同而其得意之妙盖近之矣但先生与诸公意气相入笔力高古而鄙句亦厕于其间又复跋后且为之书无乃招碔砆混美玉之诮乎良用良徳知爱重如此其贤于人逺甚故书之

　　跋钱允言游山诗巻

　　右天全徐阁老惟清祝大叅廷美刘佥宪累游西山更相赋咏亲书以贻同游高士钱允言而云间钱学士次韵之什珠玉相辉山川増重虽南金不易得也允言复求予题予再阅之玩天全自叹之句深有感焉昔谢安石负一代盛名隐会稽放情丘壑雅好音乐每与王逸少许询支道林辈游东山必以妓从当时人曰安石不出将如苍生何然徳业未闻心志已荒君子不深取焉此安石所以止于安石而晋之治所以止于晋也今天全公歴事累朝文翰相业独步一时大叅佥宪奋扬中外徳业兼隆皆以功成名遂而求退允言又东吴诗人而相与遨游乃不安石是好惟吟咏性情是图其气志之高下奚翅霄壤耶况学士公词翰超絶有类天全使诸公复起其匡济乂安之功复隆古雍熙泰和之治决非安石比也予将何言哉予亦曰诸公不出将如苍生何此为世道言也

　　跋聨句赠金内叔巻

　　成化五年冬十二月雍叨拜总督两广军务兼理巡抚之命将戒行内叔金公适有使事由金陵来吴与雍相庆不数日欲别去乡党诸老具酒肴就朱挥使池亭饯之见公威容辞气雅相敬重乃相与聨句为赠而俾雍亦厕其间雍不获辞因念公平生为人刚果正直竒特英爽好善嫉恶出于天性而或交游有险极力引救畧不顾避诚有古烈士风既举进士天曹知其有剸繁治剧搜剔奸秽之才故有南京工部之除到官未三月与僚友同寅恊恭肃清弊政上下交誉之峻擢大用可期矣然予尝闻先正有云内刚不可屈而外能处之以和所济必多矣又曰以之遇则可以成功不遇则可免祸者其晦乎公宜警之予故于末句致意焉仓卒牵合不暇煅炼未免招续貂之诮知者不以为诮

　　跋致仕魏冢宰寄袁亷宪诗

　　南齐冢宰先生文学徳望重一世而年几百龄诚当代人瑞也袁宪使舜举尝一造访不遇先生乃作诗逺寄温厚和平蔼然有徳者之言且手笔细书庄重不茍岂非年弥高而徳弥邵者与舜举律已执法清誉卓然越资超擢人犹未满望且能雅敬先辈不以其退休而迂道逺谒有古君子忠厚之风宜先生敬重形诸咏歌而期望焉士可以不自立哉袁氏子若孙宜世宝之也

　　题东巡倡和诗巻

　　予驻节羊城按察使祁阳宁君出其叅政浙江时偕同事分巡官倡和诗巻与予观意盖欲予有所鉴别而难于言予遍阅之诗若干首皆缙绅士夫更倡迭和之辞亦云富矣复何言哉独追念景泰中予巡抚江西今冢宰崔公为左布政使适宁君为大行人赍诏书至既还崔追送数舍循例以白金数锭为赠宁一无所受至其它开诏处亦然时予与崔已深器重之而期其逺大必矣今甫二十载君累官中外其操益谨已进至外台之长夫行人官八品而按察使三品士夫舆论方期君进极品未已则凡士之出仕可自库其职而不自重又可不图坚晚节而图幸进不已哉予故乐书之以为仕者劝

　　○表

　　拟唐以韩愈为京兆尹兼御史大夫谢表【代乡闱作程文】

　　伏以神州重寄总民社于赤县之先宪府尊官肃臣僚于清班之首顾兹兼职宜付殊才岂意凡庸遽蒙超擢兹盖伏遇皇帝陛下圣由天纵学与日新主鬯春宫逹徳久闻于中外握符天位深仁广被于华裔承列圣之丕图阐巾兴之昌运窜奸邪登俊乂配虞舜之聪明収兾部定幽都叶成汤之勇智功高莫比徳盛难名臣赋性戆愚立心狂直学虽慕古才不通今待罪荒州承召已登于国学宣威强镇蒙恩复进于天曹方深鳏旷之羞又玷宠荣之命发奸摘伏惭赵广汉之如神纠缪绳愆愧韦思谦之不屈臣敢不道以徳齐以礼振风教以安四民端其本澄其源树风声而清四海于以赞皇图之巩固于以祝圣寿之悠长臣无任瞻天仰圣激切屏营之至谨奉表称谢以闻

　　○铭

　　铭端砚

　　端溪北岩产石竒絶成于琢磨之工次于文房之列马肝深紫莹而且润鸲眼圆緑高而又活扣之闻宫商相宣呵之见烟雾四塞有兔爰爰仰视盈月其受水也兎浴波而月载生明其运墨也兔藏云而月旁死魄盖山川之精英非寻常之瓦石铭而刻之以彰玉徳宝藏于家不啻拱璧吾子孙其世守为苏城韩门之旧物

　　忠孝堂铭为总兵官彰武伯杨公作

　　凡厥有生惟皇降衷曰子曰臣惟孝惟忠其忠伊何以身徇国知无不为罔敢怠忽其孝伊何行道立身终始不渝扬名显亲猗欤杨公关右华族服官守家维此是笃三令节镇克殚劳勤边陲晏然建兹茂勲才优志充尽瘁罔既尧舜君民厥心斯遂帝心汝嘉推本所生鸾书辉煌存殁显荣禄养既丰时祀弗懈今兹永感眷言增嘅惟公之行循乎天常惟公之名奕世允彰翼翼其堂我铭其壁昕夕弗忘神锡尔极

　　○赞

　　徐布政像赞

　　其心休休其容肃肃其才足以尊主而庇民其徳足以表世而范俗蚤脱颖于儒林遄蜚英于科目擢宪府之美官继前修之芳躅立朝则补过而拾遗按部则发奸而摘伏外台持斧威声久振于中州行省专符令望独高于九牧既功成而名遂遽抗章而辞禄无愧一生克全五福彼君子兮盖古所谓知止不殆知足不辱者与

　　三谷居士像赞【南城左叅政父也】

　　其心休休其容怡怡其学不流于异其行不毁于随其身独善其庆后垂其遗徳宠史笔之褒其赠官荣圣恩之推噫殆古所谓无用以为用无为而无不为者与

　　常山杨氏族谱赞

　　此常山杨氏之族谱也其支流蔓衍于今其本原肇基于古始封杨侯厥维鼻祖中叶屡迁乃居兹土箕裘逺绍家声不坠乎诗书科第相承宦迹每荣于簮组惟积徳而累仁肆流芳而接武攻轩岐之世业其术允精扩济利之仁心其功斯溥孝思更切于显扬家乗久劳于缀补宗支聨属合修允契于庭坚昭穆分明叙列又同于义甫噫此故家文献足征所以重浙东之称数欤

　　庆太平春图赞

　　一鼓而平桂州白面之厓已刳峡贼之腹心再鼓而空横石大坑之寨复断峡贼之喉颈五征不克之险巢悉灰烬于两战之余百年难制之狂冦皆族灭于旬日之顷黄童白叟鼓舞得更生之欢碧水丹山清肃无烽烟之警是固监军总戎亲督战以成功而实天佑国家锡南邦之嘉靖掀天动地威风震慑乎百蛮旋乾转坤欢声沸腾乎五岭赞军台老目击盛大竒勋画图张筵齐庆太平春景
　　成化元年乙酉冬十二月大军次浔州进攻大藤峡贼太监卢公总戎赵公亲统兵直捣桂州厓等处太监陈公亚卿薛公游击和公与予及御史汪霖刘庆亲统兵直到横石岭等处皆复夹攻势如破竹俘斩以万计不半月而峡贼尽平凯旋之明日适值新正因置酒大会作此以纪其盛是月除日

　　贾太守像赞

　　此吾乡郡太守贾公为御史时写真也其气昻昻其容申申特立耸春山之凝重徐行蔼秋水之精神甲第高登文学见推于流辈琴堂小试循良称重于儒绅爰膺剡荐入为宪臣封章谏院待漏严宸白简豸冠凛无私之铁面绣衣骢马行有脚之阳春四海固期其逺到三吴尤慕其来旬当宁简知铨曹上陈暂屈以专城之寄甚慰乎无告之人严而不苛羣吏畏其清操寛而有制四民感其深仁政通人和俗厚风淳虽羣情深恐其速去而清议常欲其大伸彼君子兮真所谓庙堂之器邦国之珍其名位所至岂有垠哉

　　郑叅政像赞

　　此吾友郑公克寛之像经济才优刚方气盛发逹贤科遭逢列圣立朝为良御史分省为贤叅政奸邪怀侧目之嫌黎庶遂更生之庆惟图称效耻事奔竞勇退急流顺时安命美髯照金紫之荣野性适山林之静彼君子兮所谓知止足之几得出处之正者欤

　　云窝张先生遗像赞

　　其学明通而不背于正道其心纯一而不惑于他岐其操存一本乎诚而不出乎矩度其注述一根乎理而不专乎文词谒选天官显庸及时忽焉观化遽止于斯天虽茫茫终焉有知令器已发轫于秋官其季亦为庠序之竒将来荣盛不卜可期而朝廷褒赠之恩典指日而必推与

　　○字说

　　李氏四子字说

　　今之人多尚美名有子成童出就外傅必求字之美者名之然非世族儒家或不知在礼有名则必有字其子既壮且老宾亲朋辈之称呼斥其名而已间有谒儒流于燕会谈笑之间率尔字之亦未告以所字之义使之加勉终无益于其人也其有武弁之家克遵古礼以字其子不亦重可嘉与吾友戸侯李原善苏卫中之英杰也好礼慕义崇尚儒雅有子四人长曰份次曰伦曰儒曰俊甫垂髫皆遣从乡先生学既长皆冠之以礼致书京师属予字惟古礼冠而字之敬其名也为之字说所以使之顾名思义进于成人之道也份者文质兼备之称世俗相因文胜其质过中者多矣尔份字曰思中尔其敛华就实使文质之允中伦者三纲五常之理民生不齐伦理弗明渎乱者有矣尔伦字曰思明尔其讲明斯理俾天伦之益叙通天地人谓之儒然或有儒名而无儒行则学不可以不力字尔儒曰思学尔宜亲贤友徳取法其人才过千人谓之俊然徳胜才者为君子则徳不可以不进字尔俊曰思徳尔宜孝亲敬长不违其礼此则四子取字之义也然此各就其字为言耳约而言之凡四子之事皆人人所当勉尔四子诚能玩其言思其义以践其实则不负吾言不辱尔父亦可进于成人之道矣不然人将此言议之曰某也徒爱其子而欲进之而其子不克肖则岂不重有累哉

　　○书简

　　与大司马王公度书【成化元年】

　　二月四日早得驿报使者赍旨意文书至随备仪仗奉迎至司百拜启封伏蒙圣恩不以雍不肖进以显官付以重寄惊汗流背惧不可言又得阁下所赐珍翰拜而诵之获知出师之详伏念雍久歴仕途才知不逾于中人过举有玷于名教外补以来自分已足复起之想絶望久矣不意复蒙朝廷优容而阁下又体朝廷之心排羣议斥众沮极力引拔致此幸进圣恩如天感戴极至粉身碎骨不足言报而阁下知己同升之徳铭我心肺亦何待于言哉神之听之不敢诬也两广地方頺弊已极赤子之命如在倒悬而推本所由朝廷知之阁下与公卿大夫亦知之雍何敢言然振頺弊解倒悬必得大抱负之才方克允济是以承命以来昼思夜虑寝食弗宁深恐付托不效有孤朝廷之恩有伤阁下之明恒凛凛焉所喜幸者明天子在上神谋睿断洞鉴万里假借威灵事不中制而阁下掌邦政于中用人行事一惟大公至正有若已出之美无媢嫉之嫌事事必指教而扶持岂两广之人否极泰来斯其时乎朝廷洪福之被及或者其时也雍自回姑苏候至二十九日勑书等件始至三月一日即启行初八日至南京候总兵等官至议方略进兵雍实无他才能军中惟博采羣谋折衷行事信赏必罚一惟至公以图灭贼报万一若偏执欺蔽容一毫之私心而遗地方之深忧则非惟不敢见朝廷而亦不敢见阁下天地鬼神亦必不相容矣临书感动不觉冲突伏希寛容未间万万爱重用副朝廷之眷注天下之向仰不宣

　　与致政大司马王公度书【成化四年】

　　一笑山阳迎欵累日握手逺饯倍万恒情既而阁下入掌邦政雍辱荐南征阁下复勇退西还不相会者五年矣平贼之后曾作一诗寄林同寅转奉浮沈何如竟无消息后累欲寄声衰病日作谗谤交侵郁郁昏昏殊无好况每一动意辄复自止遂与阁下真若秦越交游会合之难如此哉夫名者美器造物所忌享天下之大名者求退良难阁下犯其所忌而得其所难固已轰轰烈烈高出一世矣然窃念自古天生拨乱反正之大材多见抑于颠危见忌于羣小使之因挫辱排挤以长养其刚大不可屈之正气卒然世有大事不得已而应之必建无前之勋业考之信史固比比有人但天下之事图治于未乱易拯治于已乱难今天下四方一有草冦窃发命将出师固已讨平之矣然祸根固在荆襄之流民西北之逆敌是也星文示异地道失宁水旱饥馑盗贼纵横长江无守险之具塞垣无拒敌之策中原郡邑城隳廪空兵寡且疲整顿未皆有人恐一旦祸变复作滔天之势燎原之焰诚未易为也当此之时阁下虽欲坚卧不起朝廷必手诏起之起之不得币帛征之征之不得安车蒲轮迎之阁下虽欲终不起得乎非但阁下欲不起不得凡天下之人有一才一艺而不旅进旅退者亦恐不得不备使令于阁下之左右耳阁下其怡情养神以备不得已而起则凡天下之人有所依归必能济天下之大事建忠臣烈士炳炳烺烺之伟烈光前而裕后始信天之生材不虚雍亦与有荣焉彼媢嫉之徒朝露耳何足为阁下轻重哉雍比来忧劳过度耳聋眼昏须鬓渐白精神减耗頺然如一老人上章乞退未得请乞添官分理如得巡抚二人然仍忝提督两广干系固在也但幸地方悉已平民皆复业二岁又大丰骎骎乎比先年太平气象虽间有就招残孽一二旦出暮没终不能为大患不足劳阁下虑也相望万里外布此驰情会晤未期不胜拳拳伏惟保重副天下向仰答天下愿治之人之望不具备

　　襄毅文集巻十二

　　●钦定四库全书

　　襄毅文集巻十三

　　（明）韩雍 撰

　　○行状

　　先考行实

　　先考讳贵字公显世家苏之长洲人曾祖某祖彦杰父举一俱务农业徳善重于一乡母陈氏有懿行先考生于洪武乙丑十月十日自幼纯朴笃实未尝妄言笑而尚义重礼不嗜声利根于天性永乐初以富民徙京师遂占籍顺天府宛平县卜居于徳胜关时京民徭役繁重先考极力支持备尝艰苦勤俭治生用成厥家先妣淑人实相之生不肖孤甫成童即遣就外傅弱冠遣入京庠为弟子员膏膳供费罔缺尝诲不肖孤曰吾家祖宗以来累世业农吾乔居京师经营度时率天性诚实凡事不解与人较计数为人侮恒产货利多被奸谋吞占家计日衰尔宜勤力向学图进身光显门戸不肖孤遵承惟谨然先考性刚方家训尤严不肖孤与弟睦或学业稍怠必厉言色谆谆戒责较视日课未尝放怠一时尝与乡人倪文兴乗蹇驴客游居庸至险隘皆舍鞍徒步见道旁有遗囊文兴捡阅内有黄金十两文兴忻然分半与先考先考曰物上尔手是天赐尔我虽同行受之不祥坚却之既归第文兴复分送先考却之如前先妣淑人亦赞之曰横财折福却之诚宜文兴感其义设酒席来欵谢上谷商人侯信尝以白金来懋迁误计秤权纳金过于货直之数而其人已去先考随觉悟即遣家童追其人回付还之有比邻李姓者先考尝以白金二百两附合行商及归其人悉匿其本利诒以被盗先考实知其欺蔽隐忍不言或劝以讼官先考太息曰我之力不能争然凡事任天理吾何讼之有既而李氏举家随亦疾灭此皆不肖孤所目击乡人所共知者正统辛酉不肖孤年甫十九叨领乡荐明年忝第进士又明年备员内台先考骎骎喜曰我不图见尔遽得此科第显官也尔须忠勤从事毋忘贱贫时毋黩货毋滥刑毋炫势凌人则能永保尔禄切勿自取羞辱以贻我忧不肖孤谨识之景泰庚午三月九日蒙朝廷推恩赐勅命封先考文林郎湖广道监察御史玉音有积善于躬之褒及封先妣孺人辛未四月不肖孤蒙恩升广东按察司副使乃迎先考先妣南行先考以炎荒道逺不乐就养遂还居苏城之第未几雍进官都察院右佥都御史巡抚江西景泰六年九月四日复蒙推恩赐诰加封先考中宪大夫都察院右佥都御史玉音复有惇徳乐善延誉乡邦表俗正家垂休婣族之褒及加封先妣恭人家居乐田园之趣每清晨幅巾藜杖不之东园之南园课童儿治畦灌蔬闲乗肩舆游别墅视耕获秋登既毕招善酿者酿酒多至数百瓮酒熟日与亲族宴乐儿孙满前更迭为寿或良友过从必命开尊洗巨觥与之劝酬酒酣藏阄博变以资欢笑尽醉乃已岁春秋乡饮郡守亲致书延请尊以大宾首席拜坐起止恪遵礼度或乡人有事诖吏议诣先考请托解纷言及财货者辄攘袂退避入内不复出逹官巨人镇临其地者虽枉顾频数每以老辞惟遣子报礼未尝一入公府用是乡之人益重之女夫序班刘俊早世家贫命不肖孤月分京俸二石济养其母亲族有贱贫者随宜周恤畧不少吝天顺二年先妣恭人弃养蒙恩特赐葬祭遂并造先考之圹于苏城西雅宜山之麓成化元年春不肖孤奉勅赞理军务征两广叛夷寻奉命提督两广军务兼理巡抚先考每谆谆示训戒以母妄杀邀功两广平不肖孤蒙朝廷録念微劳进都察院左副都御史未几先考得风疾不肖孤以其事闻成化四年四月二十四日蒙恩旨特赐诰命属国有大丧未及颁赐不幸先考于是年十一月初六日终于正寝是岁十二月八日诰始下加封先考通议大夫都察院左副都御史先妣淑人及追封先祖考妣如前不肖孤既闻讣痛惟罪大恶极不自殒灭哀号擗踊五内崩裂无望生全乃援例上疏乞归守制荷蒙圣恩矜怜得如例归复蒙遣进士张澍修造坟圹遣苏州府知府贾奭谕祭兹卜以成化五年七月十六日合葬于雅宜之茔距生先考享年八十有四子男三人长即不肖次睦以从征两广军功累升锦衣卫百戸俱先妣出次献袁氏出女四人长适士人姚信次适鸿胪序班刘俊次适士人蒋珩次在室孙男四人长文以荫补国子生次敏次斆次敞女二人曾孙男二人勋勤女一人呜呼不肖孤幼稚时庸懦顽劣家且寒微实赖先考庭训严厉极力供费幸克成立然自入官以来几三十年多奉使于外恒不得亲奉养膝下及病又待罪两广上疏乞罢归未遂不得侍汤药没又不得视属纩终天之痛曷有纪极哉敢■〈扌攵〉泪撮兹行槩用求当代大手笔为墓志碑铭以图不朽云

　　明故封文林郎河南道监察御史芮公行状

　　公讳琦字本初姓芮氏都察院右副都御史钊之父也其先应天溧阳人曾祖以上代有闻人系族蕃衍祖讳云卿父讳宏甫世徳相承不乐仕进乡人率称为长者母某氏有懿行公生而凝重志如巨人稍长读书明道理慈恕公直见于言动事亲事长不违孝谨宗党咸则之永乐初以诖误徙家顺天之宝坻辛勤经营作室置田以为治生计既宁止督遣僮仆尽力农桑以故家日以丰为善益力尝市屋通衢既立券其邻有豪右诬屋之旧主曾侵其基屋主懦不能明公曰是启争端何以睦邻即拆屋退所争之地与豪右而还议定之直于屋主邑庠文庙供奉器具之属岁久滋弊公曰崇奉圣贤礼不可茍简即白于官一力重修费不少吝境内桥路岁时亦恒修葺久而益勤乡之人无所依庇寒且饥者衣之食之死不能葬者先施棺以敛且倡邻保助而举之有所假贷者未尝不与与之亦不汲汲取或久不能偿辄焚其券一时好礼尚义之名无或与比人有善必称扬有过亦必面折不少逊邑大夫知其贤举以为耆宿敬重有加礼如宾师邑之人有诉讼者悉付公剖理公折衷剖析无所偏徇咸得其情退悔感服人或径诣公诉公亦为之分解诉者或冻馁公尝济以米布邻封之人有不平亦或诉公且迎公过其境得公一言解纷无复争论岁时乡射之饮迎席上宾视为矩范旁邑逺近亦莫不闻其贤而慕之至今称古直人必曰芮公芮公尤善教子见副都君秀颖异常乃遣入邑庠谆谆诲之曰汝惟勤学以图显扬斯不负吾心副都君佩服进修克底成立遂举正统壬戌进士拜河南道监察御史累升江西按察副使陜西左布政使进今官公家训益严毎寓书戒曰汝幸为重臣必亷必公必勤慎不懈斯不负朝廷不忝尔所生副都君益克体念故所至有守有为卓卓著声称公中岁尝涉溪河直洪水骤至飘没而东瞬息数里及一沙洲遂得无恙人皆以为阴徳所致终以子贵封文林郎河南道监察御史景泰辛未八月十三日卒距其生洪武癸丑二月一日享年七十有九先娶陈氏卒葬溧阳赠孺人后娶陈氏邑之名家子简肃贞静出于天成慈善惠柔不假修习既归公即从徙以来相家训子具有礼则封太孺人享年八十有一卒于天顺己夘十二月三十日其生则洪武已末岁六月十九日也公有子八人长贵清次铠次即副都君次镗次鉴次锺次铎次铜贵清先娶陈所出鉴铜杨氏出余皆后娶陈出铠镗铎俱先卒铜以赀受章服余皆循循守家业孙男十三人论诚谦余幼诚为医学训科副都君所出孙女三人皆归名族公卒之岁副都君在江西比闻讣还昆仲辈已襄厥事幽堂之石未有刻辞及孺人卒副都君巡抚甘肃朝廷命奔丧归且遣官谕祭属有司营葬事乃克启公之封而祔焉公葬以卒之月十九日孺人祔以卒之明年六月十五日其地在邑之东原副都君将归过予言曰钊不孝不徳先君葬且有年而墓石未刻兹者天复降割先妣弃背且先妣久在床席钊不得侍汤药既不起又不得视属纩终天之恨痛何可言然先世徳善惟子能深知幸为我述之以图永传雍与副都君生同郡举进士同年且始仕至今又同官知公徳行之详诚莫如予故撮其槩为状以俟名笔据而采焉谨状

　　封征仕郎工科右给事中王公行状

　　公讳肃字肃斌姓王氏始家武进永乐初以闾右之役遂占籍顺天之宛平曾祖讳某祖讳茂林世有隐徳父讳志中养素乐施乡称长者母邹氏有淑行公生而凝重简朴容止秀整稍长从乡先生游沈潜经史大有造就父母钟爱之俾图进取乡人亦皆目之曰王氏之兴其在兹乎既而有北行不果所图比至京筑室于都城之阴买田殖货以为生业家日丰裕公赋性刚直言论英发为乡党所敬重乡党之间事有不平必请平于公得公一言是非曲直帖帖信服不敢复争论人或庸懦不能诣公公亦必为维持解纷豪猾强梗俛首从化自京兆尹县令以下知公贤时或礼致事多咨询公有学术精书法于时事无所不通乡之后进考徳问疑日趋左右至于应公家之简牍习乡社之礼文亦必请质于公公谆谆谕以理道罔敢违越悉中程度公尚义自奉虽俭而于义所当为倾囊不惜尝有恒产在故乡既不能自业或劝公售以取直公曰此吾先世之产也何可售且有犹子谦在售之诚非所宜遂悉归于谦乡之人寒无衣饥无食病无药死无以为葬者随宜赈施乡人多徳之缙绅士夫推公之徳量不下古人公尝诲其长子让曰吾家世忠厚汝秀且慧汝宜从师讲学以昌大吾门于是遂遣为京庠弟子员既学成登仕公复励之曰尔起诸生官近侍足矣尔宜安分以图报称且吾家素温饱非藉尔禄为养尔宜守身无玷名爵仕既显则恒以知止足勇退休为戒初未尝及于声利也公乐澹素厌华饰晚年以子贵封征仕郎工科右给事中玉勑辉煌乡人羡艳公处之泊如冠袍之荣未尝轻服出入未尝乗车骑惟布衣芒鞋从以僮仆徒步去来见者识与不识知其为隐君子也性好客且善饮朋游过从为具必丰酒酣高谈朗吟藏阄击壶以资笑谑必尽欢乃已晚虽节饮而乐客之心不倦庸人孺子皆乐于亲炙之也公生于洪武癸亥正月二日卒于天顺庚辰闰十一月十四日享年七十有八卜以辛巳八月十七日葬于都城西香山之原娶余氏赠孺人先公四十六年卒继狄氏封孺人皆出名家懿徳克配子男二人长即让由正统戌辰进士歴升工科都给事中进湖广布政司左叅政亷静端方绰有猷为誉望高一世皆公庭训所致娶朱氏次琚读书尚礼通九章之法乡人礼重娶李氏女一适太学生吴裕子女皆余所出孙男一公寿孙女一尚幼呜呼雍自垂髫时从大叅砚席有师友之义日得侍公左右辱公教爱极厚膏火之费书札之资皆取给于公相从有年见公之积徳行善着于家化于乡推重于士夫者皆歴歴在目方期永侍公以承式岂意公遽永毕哉用抆泪状公行实之槩以俟名笔据而采焉谨状

　　明故嘉议大夫都察院右副都御史芮公行状

　　公讳钊字宗逺姓芮氏其先应天溧阳人曾祖讳宏甫祖讳仲琚世有隐徳父讳琦徙家顺天之宝坻好礼尚义乡称善人母陈氏有贤行公自幼天性警颖父母口授以书即成诵稍长遣游邑庠读书绩文大有造诣遂以书经领正统戊午京闱乡荐明年会试礼部中乙榜例当授校官公不屑就卒业太学壬戌登刘俨榜进士观政都察院维时宪纲新进初任不得授御史而掌台事者亦刚严少许可然见公在诸进士中姿宇魁梧风裁凛凛不能不属意乃登诸进士试刑书月再试公每列上第掌台事者深器重已而朝廷以御史清要之官不可以他途杂进亦注意进士台宪因入奏考选进士二十有四人为御史两京公在首选为河南道授承事郎河南道分隶皆剧司且司考核京师郎署以下及畿内百职事未几公掌道事刑政清肃考察明允他道缺御史守篆者亦付公兼理一时声名藉藉动朝野甲子奉命按治辽东既归复按河南所至风棱峻整宪纪修饬锄强击贪不少寛假将吏士民畏之如神明贪墨吏有望风解印绶去者已而复按治江西江西地大民众词讼填委素称难治公至布条章谨约束抑强扶弱令行禁止于是境内大治吏民畏威而懐徳啧啧称颂以为前此所未有既代归人皆眷恋不忍舍景泰庚午公受勅命进阶文林郎及封其尊公为文林郎河南道监察御史母陈为孺人未几朝廷知江西之人思公不能置遂拜公江西按察副使时壬戌进士百五十人未有登金紫者金紫自公始士君子莫不叹羡公至部凡所激扬绳纠有加于前声称益大振辛未以外艰去位江西十三郡之人羣诉于按部使欲公夺情以图终惠按部使以闻值禁例不果遂得终制甲戌陜西右布政使阙员天官以关中地重民伙且供饷三边承旬之官非素有才望者不克称乃荐公于朝往莅厥官公夙夜孜孜焉区画抚绥边储充足民庶安止一时论天下贤方伯必以公为称首明年进左布政使徳政益修人无闲言天顺丁丑今上复大位慎选台宪且以整饬边备非台臣不可遂召公入朝拜嘉议大夫都察院右副都御史食从二品禄授以玺书命巡抚甘肃公至镇感上知遇劳心焦思知无不为勤练习谨斥堠精器械广储蓄分兵御要害而复筹兵民利害而罢行之灼将吏勇怯言于朝而进退之武备大修百度咸贞边人爱戴而畏服虽古名方镇莫或过之庚辰丁陈孺人忧朝廷重边计命公奔丧归且遣官赐葬祭襄事毕还镇辛巳虏酋孛来悉众冦凉州公提兵突入凉州严守备与虏相持时出竒兵战虏或践蹂虏营斩获甚众虏惊惧不敢近复分其部落冦庄浪甘肃诸处道路梗塞人情忧疑公随机应变分兵剿袭所向克捷虏辄遁走凡虏出没诸处几一载而城守无虞兵威不挫虏卒气索奔北致数千里之境廓然清宁论者以公运谋鼓勇经略指示之功居多朝廷方行报功之典而公不起矣壬午九月三日也中贵总戎归其装惟衣冠簿书而无纎介私物众莫不服公之操守不可得讣闻上为悼惜其子壻往迎丧特给驿以行既至复遣官赐祭及营葬事公生于永乐享年五十有竒娶许氏邑之名家女懿徳克配封孺人子男几长诚为医学训科次某女几人国子监生张瑄其壻也孙男几孙女几公葬在卒之明年某月某日其地在邑之东原呜呼雍与公生同郡举进士同年观政都台同道拜御史同日后奉使于外数同处兹复同进位都台且心同道同知公行谊之详诚莫予若也然以公之才之徳天下士大夫如雍之相知者方期公握台章登卿辅以大厥施而公竟止于斯岂非命哉用■〈扌攵〉泪録公行实之槩为状以伺名笔据而采焉谨状

　　○墓表

　　杨母孺人樊氏墓表

　　景泰七年九月予延常山医师杨文深治疾文深因奉南京刑部侍郎舒城郑公所叙其母孺人樊氏行实再拜请予表其墓孺人讳某常山迭石人家世显大父庭镛母某氏俱有善行孺人自幼端淑聪慧女红之事不劳师氏而娴甚为父母所钟爱及笄择配归里之处士杨仲振事姑孝御下慈处妯娌和其相处士克谨克顺惟义之归处士善针砭四方之人有疾更数医莫治者多舆舟就处士医殆无虚日孺人为主中馈酒浆之给不怠不厌人益贤处士盖得其助其教子严而有法故诸子克世其业益振家声不忝先徳其懿徳淑行范于闺阃者尚多也孺人生于永乐某年某月某日殁于成化某年某月某日享年五十九呜呼惟妇女徳善不出闺门一时人罕能知必观其夫子而后可知其贤考处士与其诸子之为人则孺人可谓妇道母道之兼尽者矣故表之以励世云

　　明故蒋雪岩墓表

　　锡山蒋恺宗源初与予识于备倭翁都督所翁称其为人及予所见其言动知其为世家名士也遂相与交游有年今年春予奔先妣丧襄事毕将之京恺因奉其先君子雪岩君行状踵门泣拜求予表其墓及抵京复走书固请呜呼予生也晚不获见雪岩然观恺可以知其父矣谊不能辞乃按状而为之君讳顼字敬夫姓蒋氏雪岩其别号也初为汝南人徙居锡山之胡塘曾大父讳彦文大父讳伯镇父讳辉世有隐徳乡称为长者前母顾氏母时氏咸有淑行君仪表明秀襟度洒落读书造理孝友忠厚之徳闻于乡邦早丧父兄颙虽茕然孑立而维持家业日益丰裕事必从义行侄恂方五龄君爱诲如已子长为之冠娶如礼侄女四抚养均厚及笄一赘许季新余皆择良配以归奁具丰盛寡姊惟一女君为纳壻夏孟章与之产第俾终养妹适陆氏者卒且其家举族戍边君出白金百两抱甥归义嫁于士族甥张緖失怙延师教之其下有不率者执于仇家君密捐数十金归之终弗讦仆有行窃者公觉之惊曰毋怖贫故耳遗以囊粟使去终身不以语人其义之行于家族姻党若此君童子师吴芸碧艰于衣食公恒周给之暨没为之治具以葬越人桑公制苏人汤以平皆托交于君桑贫不能归君为置囊具仆从汤无子君岁致所需预资其葬费诗人谢孔昭善绘事自京归老假馆于君君爱其诗为之绣梓以传其义之行于师友故旧若此平居在乡济寒济饥行之久而不厌尝过邻邑闻有豪古取民私负笞榜苦甚君恻然罄所有代之输俾释其系缚亦不问其姓名后数岁道遇罗拜君讶之乃泣道所以且曰君厚徳无以报愿天锡君寿福耳景泰之末岁荒歉有司劝贷于君君曰吾分内事奚劝为辄倾廪于官事闻朝廷荣以冠服其义之行于济人利物又若此也君性明逹善评藻论古今事成败辩作者体制皆出人意表而乐于恬退日与文人韵士相羊山水间以诗酒琴奕自适视声利泊如也景泰甲戌十二月二十八日以疾卒于正寝距其生洪武己卯三月十四日得年五十六以天顺元年四月初三日祔葬于胶山先茔之次配郭氏宋道乡文忠公后子男一人即恺倜傥乐义绰有父风女二人张如良夏怡其壻孙男一人堂呜呼义美名也世之人固皆慕义而能实践者恒鲜比年大江之南富家巨室输粟济荒而被荣恩者多矣峩冠博带华其服饰高大其门庐问之则曰褒义也而名浮于实豺虎其乡者或不能无如雪岩者平生义以行事由亲以及疏自内以逹外卓卓可称道若此诚无忝命服之荣足以垂世范俗而恺拳拳焉图惟发幽潜以昭永久可谓孝矣是皆有关于世教可书也予故表之使观者知所警云

　　友兰严先生墓表

　　呜呼自正统戊辰秋予出按江西便道过乡识友兰先生于乡人陆起敬之第先生不予鄙累以诗赠予亦酬答情好甚笃于今未二十年先生已作古人呜呼伤哉先生讳泽字济民姓严氏苏之长洲人生警颖庄重言动不凡稍长从乡先生冯伯平游探究羣书造诣深邃然性尚雅淡不屑意仕进一惟留心于诗凡汉晋唐诸大家之作皆熟读而讽咏超然有得每朋游过从山水游行覩物兴怀有所感动一发于诗口占臆决援笔立就虽若不经意而冲澹典则骎骎乎晋唐风雅士林迄今犹多传诵乡人慕其贤争延聘教授家塾陆起敬晚致之重加敬礼宗族子弟悉以付焉先生开导训诲先之以孝弟忠信而词章为次谆谆恳恳久益不倦以故诸生多厎成立若今工部主事张君汝振亦陆氏之甥先生之高弟也先生平日家居孝于亲友于弟信于朋友不逐时世所好而独爱乎兰尝植兰数本于庭花时呼酒对酌徘徊终日若契友然因以为号晩年究心于易于吉凶消长进退存亡之道心领而神会凡有疑惑为之标注音释以便后学纂绍运图一帙并着诗文若干巻藏于家先生生于洪武庚辰三月四日卒于天顺壬午七月十三日享年六十有三卒之日戒二子母礼佛饭僧而教之以和顺教之以积学曽大父天福大父友直父仲珍皆弗耀母邵氏配吴氏子男二曰朴曰樗皆以文学教授于乡朴尤善星命能为诗绰有父风女三人周英王旻张容其壻也孙男三人庸伦理孙女三未行卜以明年某月某日葬于彭华乡许溪之原呜呼自古有道之士薄富贵利逹而不为吟咏啸歌于山泽之间而教化行于乡党州闾之内揆之时中之道虽未尽得而亷贪敦薄有功于世教亦君子之所深取故尝称之曰逸民若先生者岂非逸氏之俦而亦有功于世教欤凡人之为人有功于世教者史氏之所必録予故为表之以备采择且以励世云

　　襄毅文集巻十三

　　●钦定四库全书

　　襄毅文集巻十四

　　（明）韩雍 撰

　　○墓志铭

　　故陆母孺人吾氏墓志铭

　　景泰乙亥闰六月己巳苏之大泽陆母孺人吾氏以疾终于家距其生洪武壬子八月癸丑享年八十有四卜以明年丙子九月庚午祔于华麓山其夫之封其孤珩乃奉前安吉县丞王敏道所状行实诣余铭其墓余与陆有通家之好知孺人行谊为详用述而铭之孺人讳贞字淑贞姓吾氏其先长洲高垫之金园村人曾祖某祖懋卿世有隐徳父仲刚克承克振一乡称为长者母金氏有懿行生五女孺人居季幼孤庄肃重静寡言笑子职女红不劳师氏而娴甚为母氏及诸父所钟爱及笄择配得同邑陆守道以归陆出晋大司马抗之后富甲于乡为文献故家称首孺人既归之奉烝尝丰洁诚敬不违礼度事姑朝夕孝谨承顺颜色相夫克顺克勤惟义之归其它处妯娌训子女御臧获无不一尽其道陆氏宗族上下相庆得贤妇永乐甲午守道以才贤应征辟家事付孺人孺人饬其子事必禀命以行皆秩秩有序子益知好礼辛丑守道辞归其隐晦之徳高尚之节得孺人内助居多既没孺人哀毁逾礼母钱以寿终无嗣孺人哭之恸命二子巨费举其丧至其二女兄死亦如之岁时之祭皆不废景泰甲戌乡郡大荒民饥死者相枕藉孺人命珩出粟以赈之适朝廷遣大臣至録其义珩得冠带荣身服以拜孺人孺人喜而谕珩曰冠带朝廷贵重之器岂轻授人乎所以重汝之之为义也汝必佩服谨不忘补报珩之义声益振亦孺人家教之力也子男二人长即珩次瑄早卒女一人适士人张枢孙男五人瀚溱济溥泳孙女六人皆适显族曾孙男六人曽孙女一人惟妇女徳善不出闺门一时人罕能知必观其所亲而后可知其为人若孺人者相夫成其徳全其节教子笃于礼荣于义而已嫁已老孝爱不衰于父母昆弟可谓人道之兼尽者矣世岂易得哉乃为之铭曰
　　子之职妇之道母之仪备于躬化于家表于时寿而上终而正藏而宜昭其潜铭其幽永其垂

　　故徐行中妻庄氏孺人墓志铭

　　庄氏孺人既没之明年予自京还镇江西便道过乡其子玑捧其友中山汤衡所状行实泣血再拜请予铭其墓予念与玑久要自景泰辛未秋获拜孺人于其堂而今不作矣铭其敢辞哉按状孺人讳正圆姓庄氏世家苏之长洲曾祖某祖某父惟贤俱有隐徳一乡称为长者母周氏有淑行孺人生而聪慧柔顺徳充于容行践于言女红无不精师氏授以女孝经女箴女诫诸书辄能成诵通大义父母甚钟爱及笄择配归同邑宦族徐行中氏内外称其善无闲言事姑孝奉养恭慎得其欢心姑终哭之恸治丧如礼四时祭奠笾豆簠簋之实率亲营具必丰洁乃献相夫谨行中以才行有司迫为万石长赋集而民不扰贤声震耀而孺人综理家政家庭之间秩秩有序内外言不相出入行中没孺人哀毁几絶脱簮珥去膏饰戒肥鲜终其身如初时教子严二子璇玑读书励行卓然成立嗣长区赋事必请命以行于先徳有光人知其所自孺人性好施人有急虽疎且逺必周恤恐后而处族党待婣戚字臧获无一不尽其道宗里之人视以为楷式晚年璇既丧玑孝养益谨朝夕左右甘旨之奉极其敬厚孺人静处一室焚香瑞坐日诵金仙书自怡既得疾谕子妇曰吾将不起矣尔曹当思前人创家之难为善以保身家则吾虽死无憾遂卒景泰甲戌九月三十也距其生至正丙午五月十七日享年八十有九子男二人即璇玑女三人程矩邹璘王晋其壻也皆士族孙男五人黼谟黻组绶孙女三人曾孙男女各二人卜以卒之明年某月日葬于邑之彭华乡高景山之原从夫兆也呜呼惟妇女徳善不出闺门一时人罕能知然观其内外之称与其夫子之贤若孺人者可谓妇道母道之兼全矣世岂易得哉是宜有铭铭曰
　　于维孺人长者之裔归于有家斯徳允配为妇为母道全厥躬登兹遐年式表巨宗得正而终心罔愧负葬合于良乃妥乃固我撮其休勒诸幽堂嗣续振振永大以昌

　　故郭以藏墓志铭

　　天顺丁丑九月二十五日长洲郭君以藏以疾卒于家距其生永乐己亥正月二十七日得年三十有九卜以明年九月二十五日葬于邑之车坊里先茔之次其孤琮乃奉赵同鲁所状行实哭载拜求予为墓铭呜呼予交以藏久且厚方资为良友闻其疾心甚忧之然意其为人必速愈以永年而以藏竟不起矣予忍铭其墓哉按状君郭姓讳士贤以藏其字也世为苏之望族曾大父彦珍劳勤起家隐徳弗耀大父伯衍父叔明家日以裕积而能施乡人以长者称母吾氏有懿行君为人和粹端重读书领大义孝友义让之行出于天性少事叔明府君府君性刚毅遇诸子少假辞色君能日左右执子道罔敢怠忽卒得其欢心府君没哀毁逾度葬祭必以礼事母吾氏甘旨之养厚而能诚内外无间言事兄用行极恭顺家庭之务公私之应惟兄言是听而口体之奉必厚于兄薄于已举冠婚必丰于诸侄俭于已之子未尝有私蓄既长赋于乡催科出纳一守条制贸易假贷惟平以寛不屑屑瘠民以自肥乡之人贫病婚丧弗能自举者周恤扶助行之益久不倦景泰甲戌岁大饥朝廷遣使往赈因劝民输粟以补官有司上其名君曰家事任长吾何与焉即赞其兄使就列得拜冠带之荣而君退然守布素如平时尝题其藏修之所曰顺庵因以自号后游南京大司成吴先生以下多为诗文以讃之抵家及疾作乡人闻之无贱贵戚疎咸以其私谒神以祷至道路相望既不得会哭者不约而集君属纩之夕方寸不乱命琮等曰吾疾无可为若能相世父以成家勤问学以立身则吾瞑目矣言讫而逝配张氏助徳宏多子男二长即琮次瑄女一在室孙男一呜呼古有所谓善人君子者以藏其人也而今不可得矣是宜有铭铭曰
　　维善之全胡啬之年而名则传

　　故左母孺人曾氏墓志铭

　　南城左贤举进士之明年其母曾孺人以疾终于家又明年三月讣闻京师贤将归治丧乃衰绖奉国子博士房龄所状行实泣拜以请于予曰痛惟先母病不肖不得侍汤药既不起又不得视属纩兹幸得归以襄厥事不肖辱与执事少同门且同里巷先母徳善惟执事知之详愿赐铭以刻诸幽辞不获乃按状而叙之曰孺人讳玉真姓曾氏世家建昌之南丰父应魁有隐徳一乡称为长者母李氏淑行克配生孺人幼而柔淑不事华饰不茍言笑恂恂闺门未尝及门外事父授之女孝经列女传诸书辄成诵通大义子职女红不劳师氏而娴甚为父母所钟爱稍长择配得南城左君世瑶遂以归之既归事姑嫜克诚克勤甘旨之奉晨夕弗敢懈慈惠和缓宜于一门上下莫不庆悦永乐初朝廷选富民集京师世瑶在列而其行在次所亲或疑之孺人谓世瑶曰庶人召之役则往役义也况家事承緖在长斯役之往惟宜遂相之以行既至京占籍顺天之宛平公家之务助而应之不劳以济而乐于施贷丙辰秋忽大雨寒甚所居之外有饿夫困毙道在孺人闻之恻然谓世瑶曰此迫于饥寒耳盍拯之即围之以爇薪灌之汤以饮既苏复暖之以衣遣人扶归其家赈贫恤孤率多类此抚育诸子内训孔严赞世瑶咸择师以成之而次子贤尤警敏遂遣补京庠弟子员授麟经于今天官少宰姚公之门资用所需咸给以备正统某年适世谣卒于京孺人拯哀毁率诸子归葬于其乡不违礼则贤既除服以来孺人谆谆以立身扬名为期待贤克体遂以景泰丙子领京闱乡荐举天顺丁丑进士观政刑曹方期迎养以迓推封之恩而孺人不逮矣呜呼惜哉孺人生洪武庚午二月十五日终于天顺戊寅十二月十日享年六十有九葬于子之原男四人长赟次贽次即贤女一适某孙男十二某某孙女五某某惟妇女徳善不出闺门人不可得而知然观其夫之贤与其子之成立则亦可知而况予交其子邻其居知之有素哉是宜有铭铭曰
　　内助之力内训之饬夫贤而子成立是维孺人之徳

　　故朝请大夫云南布政司右叅议赵君墓志铭

　　天顺己卯三月十四日云南布政司右叅议赵君行恕以疾卒于乡其孤汴具其外兄全以和所状行以价走书京师属予曰先君不幸奄忽弃背而襄事有日不肖孤稚且贫不能得当道操史笔者为文以铭况先君徳善惟先生知之详愿矜而铭之呜呼予与行恕同乡且同为御史有年甚相好也岂忍遽铭其墓哉然而知行恕者诚莫如予若固以弗忍辞则无以文诸幽而行恕有遗憾矣乃叙而铭之曰君讳忠姓赵氏行恕其字也其先宋宗室福王与芮六代孙繇汴徙越再徙苏遂为苏之长洲人高祖讳孟桂元中奉大夫检校大司农平原郡公曾祖讳由瑶潍州知州祖讳宜浚隐徳弗仕父讳学礼乐善好施乡称长者卒以子贵赠文林郎河南道监察御史母陈氏懿徳克配封太孺人行恕自幼秀颖端重异于常儿稍长气岸魁梧楚楚如老成人父遂遣入邑庠为弟子员从鲍尧夫司训授礼经问学讲习穷昼夜不少闲学成遂以宣徳己酉领京闱乡荐庚戌登进士第观政内台踰年擢河南道监察御史文林郎明法律逹宪体慨然有澄清天下之志而哀矜慎恤恒存于其心时乡先辈陈僖敏公掌台事振厉风纪御史中非卓卓者虽乡旧不少假辞色而独礼重行恕正统己未奉命按四川所至鉏强击贪问民疾苦而兴革之境内清肃未几有司报松寨商巴棘麻国皆叛君即奋勇率兵入其巢震以风威谕以祸福其党众悉溃既而廉得其实乃统兵者激变所致遂封章劾其罪罪之朝廷遣使赐宝钞酒币将吏摄服番民向化边境以宁辛酉奉勑巡浙江海道早夜尽心抚士卒饬兵备缮城堡严斥堠卒无意外之虞壬戌岁朝廷简能御史清理天下军政廷臣佥议举行恕乃拜玺书之广东督励所司期以实效虽蛮乡瘴海无不躬造周履其地不踰年军士就清解者甚多民不告扰一时为御史者皆自以为莫及未几朝廷以陜右巨藩严方岳之选遂擢行恕右叅议行恕居官劝吏治恤民隐陜之人无老稚贤不肖皆爱戴敬服寻以旧官复任改云南左叅政因构疾还乡调治遂不起距其生永乐甲申享年五十有六卜以卒之明年某月某日葬吴城西齐鴈岭配莫氏先卒生一女赘故家子盛炳继娶苏州卫千戸朱某女生一男即汴补郡庠生行恕平生操履端谨财出非义者一介不茍取故久厯仕途囊无余赀还乡乡之居室族子弟以窭而售之人矣行恕携家累孑孑然无所于归其友朱名仲悯焉乃假余屋以居之既卒其丧不能举名仲复偕其友徐文辉辈倡助以襄厥事盖朱徐皆义士也行恕为人和易与人交欵欵露诚素公暇宾僚过从必具酒乐客讽咏诗歌继以壶矢尽欢乃已客有延行恕者行恕亦必尽其欢不屑屑较彼此也为文章典重和厚词理精到诗好唐人每风晨月夕抚景感怀必见诸赋咏长篇短章清新典雅足追古作顾其才徳表表然若此士君子方以逺大期之而行恕位止藩叅年未下寿而终岂非修短穷逹固系之于定命哉然高科显仕几三十年有声称而无愧怍吾知行恕亦瞑目矣是宜有铭铭曰
　　才之充而位弗崇徳之良而寿弗昌是固有命长存虽不幸而何伤俯仰无惭终始得正垂休流闻嗣续有庆

　　故朝列大夫广西左叅议朱公墓志铭公讳骥字汉房姓朱氏世为琴川文学里人祖以上隐徳弗仕父仕进乐善好施乡称长者母蒋有淑行公自幼警颖絶人八九岁能涉猎经史十三为诗属文有老成句弱冠父命为邑庠生孜孜力学不懈寒暑于三百篇温柔敦厚之旨研究益精学官命题较文援笔立就词理明畅优于同会士友正统戊午遂以是经领京闱乡荐将角艺春闱值外艰家居哀毁骨立后三年壬戌始克登刘俨榜进士百五十人公风仪秀雅文思焕发题咏述作迥出人右而挥毫染翰遒劲美丽自成一家朝士甚器重之未几上命典辽府丧事惟勤惟谨克称任使王深嘉之癸亥擢大行人奉使所至宣上徳逹下情不愧任使而与人辩论古今人物得失事成败利钝剑锋差差倾座敛听议者谓其诚有专对之才既而叙贤劳进监察御史正色立朝侃侃论事不为权贵所屈尝出按淮南诸处风棱峻整民吏震慑剖决讼狱笔无停思所至人皆以才御史称之阅三载受勅赠其考文林郎浙江道监察御史母妻俱封孺人时广西盗冦窃发民不堪命藩臬诸司官皆简才望卓卓者往任当道遂荐公为广西按察司佥事阶奉议大夫公至筹划可以弭盗事宜若干条献策于主帅安逺侯柳公安逺雅信重惟其言是听以行多所克捷盗既平安逺以公多竒功闻于朝升公广西布政司左叅议进阶朝列大夫已而盗复起公从安逺出伐筹划益多渠魁就擒余盗悉平朝廷知其由遣中使赍玺书金帛即军前谕劳甚至公之平生所树立章章若此凡其僚属与朝之缙绅士大夫率以卿辅期之而公以公事入京便道过乡遘疾遂不起呜呼伤哉公生于永乐丁酉九月十有三日卒于天顺壬午正月十有六日享年四十有六娶唐氏金华通判唐先生之女端淑清惠克配其贤子男一汝霖女三适缪权李瓛王某皆名族卜以甲申年某月之某日附葬于址虞山先茔之旁葬之先其孤汝霖诣予求墓铭呜呼予与公为同年交逾二十年而在台宪时为同寅心相契语相合意相敬慕观公之为人宜其逺大不止如缙绅士大夫之所期望而公遽止于斯岂非命哉予亦岂忍铭公之墓哉然唐公予尝受业而公有同年之谊皆不可辞遂为之铭铭曰
　　人之期公将谓大显于时公之自期将欲大展厥施何天之生才于世而俾之遽止于斯此造物之使然非人力之能移公知命而逹理虽不幸而奚悲有閟其藏有崇其封庆衍嗣人奕世亢宗

　　太淑人葛氏墓志铭

　　成化壬辰四月十四日直隶苏州卫指挥使谢瑛之母太淑人葛氏以疾卒于家瑛求乡人广东布政司叅政刘君昌状太淑人行实遣人赍书来广以墓碑铭为请瑛予壻也自予以弱息归所望太淑人教诲以进徳而今弃背矣铭其可辞哉按状太淑人讳善清姓葛氏世为直隶大名府清丰县人曽大父某以武勇从太祖高皇帝开国累功拜指挥使大父有女洪武初选入宫二十六年册为丽妃生伊王既而从王之国父能久当受荫太宗文皇帝入继大统以戚里之恩授孝陵卫指挥使遂家金陵母蒋氏生子九人男六女三太淑人其仲也时太淑人之兄覃袭指挥使次某为楚王府仪宾覃次子某又为宁王府仪宾长女册授新昌王妃一时葛氏之盛华贵相望世无与京而太淑人克循姆氏之教幽静端肃女红之事不习而能年及笄父母择配归谢氏为昭勇将军直隶苏州卫指挥使钦之妻后军都督府都督佥事芳之冡妇入其门事上御下动有仪法时昭勇公之母太夫人在堂治家极严整遇诸子妇未尝轻语笑有过差辄叱戒之太淑人朝夕造床下问饮食备极恭谨得其欢心太夫人尝语所亲曰吾妇出戚里华族能极尽妇道吾子真得内助矣昭勇公治职百务修举上官极礼重而亲贤好士根于天性吴中名公巨儒无不与之游门庭车马殆无虚日太淑人主中馈规使左右治具延欵礼无遗阙既生瑛甫能行即教以礼度稍长俾就外傅程训益严用是瑛克屏纨绮之习即若老成人至未几昭勇公以劳绩受诰封太淑人居十七载而昭勇公遘危疾且久太淑人日夕执汤药不敢托诸妾媵甚劳瘁人或怜之太淑人曰尽吾终事心不知其劳也昭勇公疾既笃顾太淑人曰太夫人在堂诸孤女不皆汝出所以为养为抚字者在汝太淑人泣受命而昭勇公卒时瑛尚幼瑛兄瑄稍长而非太淑人生太夫人谓太淑人曰祖宗之荫袭当在瑛而瑄长长而官则人惮而事举今易以瑄代袭俟瑛成立而正之何如太淑人唯唯及太夫人卒太淑人哀毁举丧葬不违礼数年瑛日益长读书有成孝友之行为士林慕羡且公议唶唶言当归以所假官太淑人乃以其情上疏于朝备极劳费凡三载事始白而瑛得官官五载而太淑人得进膺今命又若干年卒距其生永乐庚寅十二月十一日春秋六十有三生子三人男二长瑛次表补长洲县学生以文章试异等廪于官女一适海宁卫指挥使徐恭又有子九人男三瑛珙璘女六皆出少房孙十人男五勋蕡勇瑛之子凤瑛之子凰璘之子也女五太淑人抚之皆有恩诸子所娶妇多贵族妇翁亦多尊显若兵部侍郎李公与致仕黎宋两方伯则尤著者太淑人一教以太夫人持家之道秩如也诸女多嫁为万戸侯妻太淑人亦多厚为奁资不吝至于妾媵必怀以慈惠安以寛洽而宾客之费报施之需与内外之所仰给者太淑人亦必自为料理而与之节约宁丰而无俭于是人称太淑人有丈夫志太淑人卒时语瑛及表曰吾事太夫人终天年事昭勇公有子子瑛已正嫡庶之分表复嗜学骎骎乎有成吾复何憾然表尚未得仕瑛宜策励之母俾在人后吾子勉哉言讫而卒瑛及表与诸子号恸治丧葬悉遵礼制而仪文之详哀戚之诚视世俗有间兹卜以某年月日奉太淑人之柩葬吴县大茅山之原从昭勇公兆也呜呼妇女徳善不出闺门惟观其夫与子之为人可知而世家大族阃政尤难治今观昭勇公之贤瑛之克肖及其宗族子姓循礼而不肆太淑人之徳善人固已知况予为姻家知之尤详哉是宜书书而系之辞曰
　　婉婉淑人出于戚里懿徳夙成弗骄弗侈既归宦族孝于尊章克相夫君益谨烝尝家业愈丰生祥既翕抚教成立嫡也袭荫克肖克成仲氏业儒学博才宏孝养并隆寿福咸备溘然逝矣孰不挥泪母仪妇道兼尽有余女范新编史官应书大茅山原风气攸止合藏于兹永庇孙子

　　襄毅文集巻十四

　　●钦定四库全书

　　襄毅文集巻十五

　　（明）韩雍 撰

　　○祭文

　　祭太子太保兼都察院左都御史陈公文

　　呜呼公之生也六十有八年天之景星其光气也世之鸣鳯其声威也山之华岳其高大也水之震泽其宏深也春阳秋霜其仁且严也霁月寒氷其明且清也而今不可作矣呜呼哀哉忆在文皇公方进取大对明廷褎然高举妙龄佳文海内推许公于斯时宗元韩愈拜官侍御风采昻藏正色立朝秉节巡方缪纠愆绳浊激清扬公于斯时张纲范滂出佐臬司湖湘遂妥擢贰都台大纲断果执法敢言不搜细琐公于斯时子方献可分镇关中三边戒严西贼惊遁奸宄深潜干戈偃息将吏熙恬公于斯时稚圭仲淹时和岁丰民蠧殄灭化洽人心讴歌大悦报以生祠留之卧辙公于斯时周公召伯归总宪府表率百僚进位师臣无怠无骄五极咸中致君唐尧公于斯时伊尹皋陶名遂功成勤劳致疾既知止足亦明去就抗章辞归衣锦行昼公于斯时疏广疏受思公复起终济苍生遽闻永毕当宁震惊既锡宠奠又营佳城矧予感恩能不伤情呜呼生之有死犹昼之有夜必生无所忝死得其正斯为始终惟公一生盛徳脍炙人口无可憾矣五朝元勋流芳史册足报称矣官至一品礼进义退出处正矣寿几七旬易箦而毙考终命矣贤子贤孙克振家声有余庆矣千秋万岁正人君子盖棺事已定矣东望洒泪寄奠一觞神其鉴予敬矣呜呼哀哉尚飨

　　祭亡妹夫鸿胪序班刘尹文

　　呜呼刘君遽止于此耶岁在辛未予补外台汝追送我潞河徘徊予来西江又余二载每得汝书如接风采今春得报将往金陵省汝季父扫汝先茔且云事竣访我故里我亲欢慰倚门望汝我亦自拟恐得还京与汝同去绸缪亲情孰料汝命遽此永毕得弟书报使我惊泣呜呼痛哉是果然耶抑梦也耶汝之平生为善积徳温温谦恭抑抑谨饬习书累岁始获一迁供事内廷亦未三年凡百交游无不爱慕当道君子亦垂青顾我知汝志劝汝进修望汝逺大以光亲俦我望未副汝志未逹始逾三旬云胡夭札呜呼痛哉汝之门戸孤苦零丁父子薄宦家无丰盈汝父已没汝母将老汝妻尚弱汝女又小汝既乏嗣又无仲昆汝死不顾弃此一门幼孤无依老弱无倚切我肝肠涕泪如雨呜呼痛哉虽然死生常理修短定数汝之一生无愧无负幸汝易箦得安故丘汝魂正直想无怨尤但汝孤魂不知何处山川迢遥能否归去我痛虽切会哭未能先遣妻弟奠汝一罂地久天长永难再见汝有灵爽鉴我心念呜呼痛哉尚飨

　　祭故大司空双崖周公【即巡抚周文襄公】

　　呜呼文章政事世人患不能兼公能兼之礼进义退世人患不能全公能全之惟公之生螺山之秀通敏明诚宏博忠厚其为学也经史淹贯词章纯善早为名儒以之而取功名甲科高选继为吉士以之而司制作预修大典读其文若长江大河诵其诗如佩玉冠冕宣金石而被弦歌嗣风雅而继坟典人推其振治世之音鸣国家之盛盖方之退之子厚而无忝其为政也小试刑曹克体帝仁五极咸中狱无寃民既相亲藩曰慎曰勤遂荷宠遇进阶重臣惟东南财赋之渊薮公受命经略以巡抚效贤劳而驱驰善区画而咨询民生仰之以苏而四海之得所国用赖之以充而万世之相因是其扩忠厚之徳妙经济之才方之定国刘晏而为伦其始而进也以礼自重久歴资阶方登侍从八座之荣千锺之奉矻中流之砥柱亘明堂之梁栋初则廷臣交荐而受知终则帝心倚注而简用固非若李愿所讥伺候于公卿之门奔走于形势之途肯逐羣而随众焉其终而退也执义允坚年几古稀辞疾归田上方俯徇其情公遂拂衣以旋登山而翫水采美而钓鲜足以振頺风而扶世教足以仪后学而追前贤诚有如疏广所述知足不辱知止不殆甘勇退而自全焉呜呼人之所不能者公皆能之矣然自公之退休东南之民既多凋弊军国之需亦劳经理君子忧国而忧民望公康复而再起云胡大限永毕于此里巷为之走哭缙绅为之哀毁谅当宁之始闻亦震悼而拊髀矧予辱知最深其情曷能自已呜呼公不可得矣百行罔亏五福咸臻不愧于天不怍于人纪之汗青勒之贞珉盛大光荣千古不湮聊奠一觞写此慎真幽明感通庶几有神呜呼哀哉尚飨

　　祭萧母太淑人周氏文

　　呜呼古有伯鸾读书养高生业不忧妻能服劳又有不疑平反大狱严而不残母尝教勖懿懿淑人择配世家贞静庄肃慈惠柔嘉表于宗门化于邑里妇道母仪古人并美允矣君子学成巨儒一领乡荐遂归隐居授徒以经养亲以孝克遂厥心有相之道伟哉冡嗣成名显扬歴职廷平进总台纲天子倚毘百僚承式克善厥官皆教之力寻沐推封屡拜龙章紫绶赫赫朱翟煌煌禄养既丰尊荣斯备宜享遐寿云胡奄弃呜呼凡厥有生孰能不死死而无闻比比皆是惟淑人兮有福有寿有子有孙得正而终被服隆恩既锡祀礼又锡宅兆太史刻铭公卿走吊荣名令徳千古芳馨淑灵有知含笑以宁某令子同官闻讣惊悼匍匐一奠申词以告呜呼哀哉尚飨

　　祭李都御史太夫人柯氏文

　　呜呼夫人百行兼修五福咸臻其祀先也敬以时其养姑也孝以勤其以道相夫也夫为乡邦之高士其以义教子也子为社稷之名臣其抚下睦族恩礼谆谆其慈仁肃雍曷尝有一行之不纯其封秩也登二品其享年也踰七旬其受命服也炫珠冠霞被之荣其就禄养也享烹龙炰凤之珍其桂子兰孙嗣续振振其伉俪偕老曷尝有一福之或屯其得考终恩礼殊深其赐祭也出大官之佳品其赐葬也卜吉兆之高坟其归灵輀也百僚走奠而执绋其发潜徳也太史述传而为文诚所谓生荣而死哀虽死而犹存雍与令子登第同年列官同寅奉使于兹闻讣悲辛匍匐境上跪奠一尊神其有知鉴此微忱呜呼哀哉尚飨

　　祈晴告城隍文

　　迩者阳徳愆候淫雨连旬田苗多伤屋庐久湮民生弗堪愁苦悲辛维兹民命主司在神神宜显灵以昭至仁诛抶蜧蜺划劙云阴以拭后土以廓高旻化灾为丰庥此下人神或难专请祈天阍咎若有归雍等自任幸勿迁怒滥罚吾民神能响应不负时禋投诚告神庶其鉴临谨告

　　祭杨司冦尊甫先生文

　　呜呼自古道修于已而能淑诸人者垂千载之贤声徳修于已而未足其位者享累世之恩荣盖修道徳则流芳而衍庆斯亦天理之自然而适有见于先生伟哉先生光岳之精得麟经之奥旨掇高科而蜚声擢任儒官斯道大行恩义尽而无计利之心教法严而有讲解之明歴星子邵武而终于新安其门人高科显仕者皆先生启发而成至今被化之人慕其道皆立祠祭奠而不更诚有如胡安定之在苏湖千载之下流史册之光荣平生积徳而秉义极忠厚而和平甘自老于冷官不狗茍而蝇营人虽惜先生位未称徳而先生未尝与命之相争天心怜而锡胤吉梦叶乎长庚家学能传步武登瀛伯也着将相之勋业官极品于两京仲也歴中外之宪台能知止而戒盈龙章推恩于先生加赠春官之上卿况垂荫乎贤孙济济然袭武弁而取科名诚有如王景叔之植三槐累世之后继阀阅之簮缨呜呼惟有道徳者百世尊之而不惑况予后生晚进辱令子知爱而匪轻偶来官于先生之乡望宰木而含不尽之情西湖之原山高水清神妥以安百世不惊跪奠一觞鉴此微诚尚飨

　　祭大江之神文

　　比者雍肃奉简命同监军总戎统率大兵往征南夷分兵五运泝流西上旬日已抵安庆雍等部下舟楫帆樯虽间有损偏禆将士咸无灾害感神庇佑实铭于心惟是游击前锋偶触风涛人船有损是其部下事神弗虔神特降殃然今圣天子新即大位为百神之主礼神祀典惟崇惟敬而命将出师除暴安民实惟望神之庇佑伏望神慈少息降灾之怒普施济物之仁阴相黙佑俾■〈风贝〉风不作洪涛永息后先舟楫咸济安流释将士惊险之虞解朝廷南顾之忧且祈助我天兵振扬威武所向克捷速奏凯还则神之阴徳上下俱感而神之威灵益暴白于天下后世祀典益崇而不替矣故兹谨告尚飨

　　祭勅封小孤山天妃圣母文

　　雍等肃将明命往征叛蛮分兵五运泝流西上兹已赖神之庇咸过孤山前途孔修江湖阔险伏望神慈阴相黙佑俾风恬浪静舟妥人安实惟荷神之休谨用祭告尚飨

　　祭洞庭湖水府之神文

　　惟兹洞庭海内巨浸惟神司之必灵必信雍等奉命南征道经兹郡敬祷于神望神之荫怒涛不作风波恬顺是惟神休感激无任尚飨

　　祭直隶镇江卫指挥童汉文

　　尔率师从征劳勤弗惮方图进尔共除多难何天之生尔才贤吝尔寿算良医满前莫起尔患然死于王事视死于儿女之手盖有荣而无憾特给舟以归尔之旅榇兼致奠以表我之悼叹尚飨

　　祭衡山之神文

　　自古名山大川为海内之岳渎其神必灵而应验亦甚速维兹衡山秀萃坤轴火徳锺灵寔奠南服赤帝馆于其巅祝融宅于其麓云气兴而雨泽降下土润而万物育阴徳元功谁敢不肃雍等奉辞伐罪值此炎燠道出临蒸次师信宿紫盖芙蓉羣峰在目欲趋谒而弗能徒瞻仰而俯伏特遣官以致奠仍申之以青祝恭望明神介以景福普阴相而黙佑俾将士之戬谷潜消瘴疠安行水陆助貔虎之英勇速犬羊之败衂务期一鼓而全胜立见两广之平服是神休无逺而弗届将祀典益光而永笃谨用祭告灵应可卜尚飨

　　告天地神祗文

　　比者南蛮梗化摇毒遐荒两广生灵若坠涂炭天子新即宝位悯念惟深特命雍等统率大兵往正其罪兹已次于敌疆将图水陆并进而霪雨弥旬山水泛滥舟楫惊惧行营未安忧心皇皇弗宁寝食用是敬陈素悃仰叩玄穹伏望大徳洪慈阴相黙佑早赐云开雨散风和日晴陆进舟行士马安便所至兵锋奋厉威武振扬速成克捷之功以副朝廷吊民伐罪之意雍等不胜感荷天休之至谨告

　　祭旗纛之神文

　　维兹两广叛蛮久违王化戕害民命罪恶贯盈圣天子甫即大位奉天勤民悯兹广人久坠涂炭特命雍等统率大兵来兹伐叛用救民生初指桂林贼侵我疆五发偏师所向克捷是皆神威助我先声今寒霜既降肃杀维时蕃汉夷兵川汇云集雍等整饬兵戎申严号令将图分道并进往问叛蛮之罪惟神主司戎兵三军瞻仰伏望威灵阴相黙佑指麾将士旌旗所向战胜攻取指日削平羣凶慰安黎庶使地方永永无虞用副朝廷伐罪吊民之意实荷灵神无疆之休谨用祭告尚飨

　　祭风云雷雨广西境内山川社稷城隍文

　　自古神之为徳正大光明福善祸淫至公无私虽迟速不同而报应未尝爽也今两广蛮贼背逆天道虐害生民十有余年之间常出为患且流毒于湖广江西地方杀戮民之丁壮奴辱民之妻女掠其财货焚其屋庐盖不可以数计又或破寨屠城官僚被害残忍惨刻罪恶贯盈获罪于天天心震怒圣天子初即天位体天之心行天之罚特命雍等统率大军来问其罪兹已临贼境分道并进敬吿于神伏望神明各行其职各显其灵指示导引阴相黙佑务使我军威声震赫筹算允中所向战胜攻取蛮贼神魂丧乱脱走无门所至就擒就戮地方一鼓而削平万姓回苏而安业庶几仰答天心称朝廷伐罪吊民之意而灵神享有常祀益有光而无愧矣故兹恳告尚飨

　　祭江湖淮海之神文

　　雍等奉辞南来伐叛是图兵锋所临拉杇摧枯甫逾半载民赖以苏天心固仁神力岂无当涸而涨遏贼奔途虽惊无虞保我征夫神之威灵固已感孚今兹凯还逺涉江湖恭望灵神黙相阴扶利我将士安我舳舻弗阻弗惊逺逹帝都益感神休终始不渝谨用祭告尚飨

　　祭大江之神文

　　雍等奉命提兵留镇疆域羣盗虽平民志未一用饬兵戎绥顺讨逆我军既载泝流西出黙相阴佑望神司职蹈险无虞所向无敌尽复太平彰我神力谨用祭吿尚飨

　　祭旗纛之神文

　　雍奉命提兵留镇南蛮狂冦虽平余孽犹滋寒霜既降肃杀维时仰体天心爰整我师泝流西行祈神指麾务殱残凶俾无漏遗庶康我民彰神灵慈谨用祭告尚飨

　　祭后土之神文

　　向以行台狭隘屋庐浅少因出在官余赀市地易材命工增修兼创运筹之亭兹已毕工重念半载之间百工交杂筑掘铲削罔知避忌岂无冒犯神威用是谨竭愚诚特伸告谢伏望明神鉴此微诚宥其冒犯且阴相黙佑使行台之内火盗无警居人咸安不胜感荷神休谨告

　　祭南海之神文

　　惟神主司大海明灵正直阴佑下人济此南国王师来临讨灭叛贼所向功成惟神之力雨旸允时百谷蕃殖黎民不饥惟神之徳幸兹泰和感神无极报谢有礼曷敢差忒致奠且祈申我悃愊丰登年年残孽尽息益彰神休永光庙食尚飨

　　祭前保傅尚书大学士芳洲陈先生文

　　于乎自古大臣君子得时行道功名始终者固多而以忠义文章见忌于时横遭逺谪者亦或有焉此冦忠愍所以有雷阳之贬而苏文忠所以有昌化之迁是岂人力之能为而实时命之使然伟哉先生百世之贤厯事五朝踰四十年其心术光明而正大其学术纯博而渊渊其临大事决大议非宗社之计不谋于众其侍经筵资顾问非尧舜之道不陈于前其代丝纶走笔而万言立就其铭金石吐词而四海永传遭列圣宠遇而登瀛洲之选兼公孤卿相而赞化机之权值时危疑为人所忌因肆欺蔽罗织成愆谪遐方而守困累陈情而龥天赖日月之明诛奸谀于既死雪寃诬之谤赐黄冠以归田享高寿几八旬得易箦而归全呜呼自古成败利钝未可以论人物而清议既定始见其贤与不贤然冦苏之贤流离迁徙不遂首丘而清议由士夫定于既死之后先生之贤一斥即复考终于家而清议出圣明定于未死之先想先生无愧于心必含笑而入九泉生出自门墙感徳悬悬图报未能涕泣恒涟作镇南荒以忧北还虽衰绖不宜理人事而恩义不可以或偏爰遣人跪奠于墓道庶表我心之拳拳尚飨

　　祭崔冢宰母文

　　呜呼夫人生于庆门早归君子克相克谐徳善并美乃生贤器庭训有方乗时奋庸为国家良爰司邦宪爰掌邦治百僚敬承天子倚注禄养既厚褒封屡加珠翟金衣二品光华忽报仙游朝野殒涕天子惊悼厚锡葬祭隆恩盛福今古罕同合葬佳城哀荣始终辱厚令子谊均哀戚缄词致奠清泪沾臆尚飨

　　先考通议府君发引告祭文

　　呜呼我父遽弃我耶我父壮年徙居北都生我诸孤抚养艰苦遣雍从学家业已坠膏火束修供费益劳幸克成人薄有禄养我母先逝父心孔伤禄既稍丰我父已衰我又奉使久缺定省岂意衰疾终焉不起诸孤痛伤如割我心呜呼我父平生积徳行善致衍庆泽荫及不肖罔极深恩如天广大虽蒙朝廷三锡诰勅推封我父已为大官闻讣上疏又锡葬祭但我诸孤永言怀恩再不能奉一日之养叩地呼天哀痛曷胜兹以七月十六日敬引我父灵舆至苏城西雅宜山与我母淑人合葬敬用牲醴之奠拜辞几筵地久天长此痛无穷我父幸安慰长往勿惧勿惊呜呼哀哉尚飨

　　祭锦衣冯指挥孟仁乃翁

　　惟徳忠厚之徳施于一乡孝友之行闻于四方庆衍后昆笃生贤嗣以儒起家荐登近侍兼资文武一秉忠诚推本庆源帝锡恩荣金带绯袍翱游锦里五福兼全世罕能比年几八袠忽尔仙游恩典有加贲于林丘雍托交贤嗣义均哀戚寄奠陈辞有泪沾臆尚飨

　　祭前保傅尚书大学士芳洲陈先生文

　　呜呼士感知己之徳虽子孙继世尚传示而图报况一死一生能忘情而不痛悼耶当正统之季年值边冦之孔炽毒已流于西江势若难于平治雍奉命以巡方幸因人而成事然素不谄乎权门自分必终于播弃得代还朝擢副外台莅政未几恩诏复来抚巡重临乎旧地华资猥及乎菲才初犹未知其所自后知辱举于公台固感朝廷取人于论荐岂忘先生物色于尘埃况当斯时犬马之年甫三旬外台之擢纔八月无老成之宿望无久任之功伐非回天之重力曷越资而骤发然使雍尝有利以干先生而先生荐之是私谒得荐感固不如此之真有言以求先生而先生荐之是谄谀得荐感亦不如此之深惟先生荐贤为国一至公而无私惟雍无意得荐故刻骨而铭心有鬼神之照察与天地之鉴临呜呼先生厯相五朝始终一节晚遭世变根连祸结赖先帝之圣明复衣冠于大耋讵意都亭之话别乃先生之永诀哉雍违教有年仕路间关久作镇于南陲曾以忧而北还虽遣官以祭奠心未安而厚颜兹者叨进秩以再临受专征之倚眷推厥本原肇于初荐用修礼于玄堂敬再拜而一奠感徳无穷不胜悲恋尚飨

　　祭丘学士母太孺人李氏文

　　呜呼孺人宝婺之精琼山之秀作范闺门肃雍慈厚早归君子克相克承蓄徳弗施乡人并称中道孀居抚孤守志晩节不移玺书旌异伟哉令子忠孝夙成慈训亦严魁选成名玉署高登经筵慎选启沃圣心赞襄国典惟帝嘉念褒封及亲命服煌煌禄养方殷忽报仙游朝野陨涕帝心恻然特颁谕祭荣名盛福遐寿全归卜葬牛眠海天光辉雍等开府粤南闻讣伤悼遣奠一觞缄词以告尚飨

　　祭镇守浙江太监卢公文

　　惟灵歴侍累朝圣心简在两镇浙江兵民咸戴方期永年庇此一方忽报仙游朝野共伤某等昔同奉命来征两广因以成功心恒感仰倐焉永隔悲恸弗宁遣奠一觞少慰英灵尚飨

　　祭陈都御史母夫人□氏文

　　呜呼夫人生于庆门早归君子克相克谐徳善并美乃生贤器庭训有方乘时奋庸为国忠良爰总风纪爰承宠命督漕抚民功名鼎盛禄养既厚褒封屡加珠翟金衣暮景光华忽报仙游朝野陨涕恩典有加遣官致祭荣名盛福今古罕同合葬佳城哀荣始终雍等辱交令子谊均哀戚缄词致奠清泪沾臆尚飨

　　祭故少保戸部尚书兼华盖殿大学士芳洲陈先生文

　　呜呼古有苏公因谮投边忠感时君未死内迁又有莱公被谗逺谪忠闻后主死犹加泽猗欤先生百世伟人文章典谟事业经纶忠直难容横遭计逐英庙圣明旋归初服继虽长逝清议未安主上明圣悉还旧官一忠遭诬存没表白况锡葬祭重恩辉赫墓碑初刻国史易书久屈大伸万古美誉雍出自门墙感徳无已缄词遣奠神其鉴止尚飨

　　祭镇守广东市舶奉御杜公文

　　惟公歴事累朝勤劳谨饬晚监市舶恪恭乃职继因衰迈谢事居闲正尔优游忽出人寰雍等相处有年闻讣惊悼遣奠一觞申词以告尚飨

　　祭谢母太淑人葛氏文

　　惟灵生于华族归于庆门奉姑以孝御下以仁克相夫君俭勤恭敬王畿戴维允修兵政方当显盛忽失所天抚字遗孤劳辛有年孤既有成袭官如旧配我弱息同养慈寿何其一疾倐忽云亡讣音南来举室悲伤爰遣儿曹恭修薄祭淑灵有知歆此微意呜呼哀哉尚飨

　　襄毅文集巻十五
