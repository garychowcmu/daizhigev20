
　　钦定四库全书

　　集部五

　　巴西集

　　别集类四

　　元

　　提要

　　（臣）等谨案巴西集二巻元邓文原撰文原字善之一字匪石绵州人随其父流寓钱塘自称巴西不忘本也生于宋理宗寳佑六年宋末应浙西转运司试中魁选至元间行中书省辟为杭州路儒学正官至集贤直学士兼国子监祭酒致仕致和元年卒于家谥文肃文原学有本原所作皆温醇典雅当大徳延佑之世独以词林耆旧主持风气袁桷贡奎左右之操觚之士响附景从元之文章于是时为极盛文原实有倡导之功所著有内制集履素斋稿今并未见传本此本不知何人所编前后无序跋仅録其碑志记序等文七十余首即顾嗣立元诗选中所録诸诗亦无一首葢后人摘选非其完帙然文原为元代名人而焦竑经籍志中已不载文原集名黄俞邰千顷堂书目载其名而不着巻数葢亦未见传本近时藏书家所有亦皆与此本相同则其全集之存否葢未可知或好事者搜采逸篇以补亡佚亦未可知也然吉光片羽虽少弥珍固当以幸存寳之不当以不完废之矣

　　乾隆四十四年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　巴西集巻上

　　（元）邓文原 撰

　　吴氏义塾记

　　崇徳古御儿地大徳己亥吾尝为其州文学掾吴氏儁卿建门左之塾聘师以训乡之子弟三年矣地故多饶富儁卿非甚雄于赀而志欲敦尚儒风廸成善俗视古称任恤者盖庻几焉未几余入补词垣属又八年州若府疏其事于江浙省而以闻于朝曰吴氏义塾田为畆者二百师生饩廪有度讲肄有业童冠鼓箧而来者逾百员盍举以旌善朝命表其门曰义士会余以提举学事出领江浙西道访义塾之成则已迁于官河之东县庾故址岁输僦直为方七畆有半益以旁近地畆三经度缔构宏丽亢爽中象燕居翼以斋庑其北讲堂寝息有所左右书器庋阁严奥重门辉赫南穴为池直池北东廪舍庖湢各有攸处又増田二百畆以羡岁入中河为桥级石夷平便诸入塾者自造端至今更十有七寒暑而塾始大备凡用钱若干缗米若干石皆约巳撙用以给其规约则岁所敛储必子孙之长且贤者次掌之而师友共稽其出纳有赢亦以周里闾之婚嫁丧葬贫不举者勿侈勿啬勿轧于豪右勿挠于有司以圗惟永久子孙有违约者以不孝论乡得紏正焉儁卿谒余文为记余叹曰古者里门为塾子弟毕学于士师少师而里耆邻长诲之耕出入有时幼长有序其道简而教易行也自秦发闾左之戍而教始大壊今吴氏之为义塾或未能尽合乎古而意则美矣御儿本吴壌始太伯以礼让道民歴十九世而季札乃克弘宣祖训振迈髙风言行焯着夫子亦许为吴之习于礼者再世至阖庐已不承季札之志而自蹶其本识者知吴之不竞不待迁甬东时也夫吴之礼让更数百年封植之不足而隳之一旦易若反掌礼之有闗于斯世有如此者今世之士率视礼为阔迂而莫之讲所谓筋骸之会肌肤之表尚不能自振况望其饬躬澡行以希圣贤之域者哉吾道亦大矣斆学必自蒙养始其勿谓洒扫应对进退为末而思有以涵育性情磨礲气质循序而进以要其成尚无负儁卿所以建塾之意世之观吾言者其亦有所兴起也夫

　　戴祖禹墓志铭

　　剡溪戴氏自安道以清隐着其世绪代有显闻祖禹之九世祖始迁居于山阴之西陵曽祖允能宋廸功郎又自西陵居杭祖安国父应垓皆潜徳不仕比三世皆返塟西陵东西州相距一水祖禹时时省墓朝渉而暮至虽居杭志常在西陵也始余初识祖禹时甫弱冠意气巳颕发倾动流辈所居尘市嚣杂然藏书甚富常闭户读书不妄接人事如穷儒宿学遁迹林谷雠校自乐余见輙愧之而祖禹雅善余及张君仲实言论纚纚商搉今古觞咏间作客至或瞪目耸耳移时不出一语余私问其故则曰吾惟不耐与俗子面而能强为言笑乎余尝规之而祖禹终不欲苟刓其方故于时寡合及其死则莫不哀其才命之畸而思如祖禹者何可复得呜呼自古有志之士龃龉一世殁而公论始定者皆可悲也祖禹喜为诗蚤宗太白渐就深沉用少陵法每论诗至厯代正变是非优劣又如老吏持律明烛幽冥其学自经传诸子百家书靡不研究尤嗜古法书名画及鼎彛器物遇胜友则焚香娱翫殆忘渇饥或勉之仕登名于天府以祖禹会稽人俾正其乡学未几移疾归曰吾不能束带趍走俛事上官也大徳己亥余职教御溪祖禹亦寓传贻精舍■〈尸外立内〉邻事简情好益欵洽踰年而余征诣词林与祖禹别且五稔时得书问无恙最后为其子孟淳来请婚余许诺则以明年春谒告还杭祖禹相见大喜曰四千里寻盟真信士也越秋既醮成礼余复还京师又明年孟淳来讣祖禹卒余得书恸恸非为祖禹私也祖禹尝自谓早通释老书交方外士于死生若有悟然卒秘其传书言疾亟犹规画家事周反靡宻且嘱余铭其墓翛然无怛化此岂其验耶世之知祖禹者既鲜而其毕生狷介不群之学百不一试于时而忽以死天之报施善人其可诘哉祖禹名天锡卒以至大戊申八月四日享年四十有五先是再调淮海书院山长未赴娶王氏先十年卒男三人即孟淳次宜孙实孙尚幼女一人未行塟以是年十一月巳未墓在钱塘县大慈乡艮山之原铭曰早萃厥美又学不止天畀之材中恬以黙有媚其独寕亢无回藴能勿摅阻于中涂君子之哀越墓相望尚安尔藏昌厥后哉

　　皇太子赐大庆寿寺田碑

　　圣上嗣登大宝之初储皇星辉俪极动法祖宗亦旣毗赞元化修明百度阳施春育恩洽黎元又谓金仙之道可以启悟羣迷同归正觉沙门梵刹礼尚优崇矧大庆寿寺宻迩禁庭裕皇祝厘之所頋瞻轮奂若慕羮墙寺有赐田仍谕有司蠲其徭征俾诸比丘勤修佛事导迎祯祥具如先朝明命越二年复赐土田为顷者五十申饬恳至光贲丛林先是尝命词垣具书锡赉颠末以谂来者忝职司文翰不敢以庸陋辞仰惟世祖龙徳渊潜豪俊闻风而云附者靡不虚左以待若方外之士则海云师可庵师皆学契真如辨穷实谛世称宿徳奬遇日臻太保刘文正公尊事海云师以研精内典之余入叅硕画出偹颜行至于息戎衣而混文轨逾三十载帝用休嘉彰其师之道俾寺有恒产得广延来者以畅宗风中统建元之明年有编甿张氏以固安新城两县□□□□村之水陆地来献由是庆寿昭被上赐厥租惟不毛之田岁垦而新之乃益滋殖衍沃廪入丰羡园有树栗陇有来牟环布近郊石煤以薪水轮以磨市区子钱之入皆有赢储钟鱼振响檀施如归祠官秘祝匪颁傍午而庆寿寺遂为京师招提之胜嗣皇提封之内又择蓟州渔阳之膏腴以益之自中统距今余四纪而圣祖文孙垂继后先所以嘉惠于缁流甚厚夫上以禄秩任其下而下以忠信亷耻事其上者公卿大夫士之职也庶民则火耕水耨羮藜饭粟疲筋力出租赋以给县官然而丰凶之系乎天贵贱荣辱之系乎人二者常不可必而忧虞以滋乃若世之学浮图者无圭组之累可以怡神旷志而益闲无耒耜之勤可以栖迟其身而常安层檐夏屋儗于封君而役庸之政不及也羣居而食以禅悦为味而通般若食已而游息则念五藴六尘之幻假而修证菩提超清净之佛乗具圆明之正果以祈皇家亿万斯年治隆化洽羣生乐豫是则如来方便设教济世津梁与上之人尊奉释民之意也今住持西云安公行业粹冲器宇弘大克修前美而提点某监寺某等皆具愿力相兹法会故宜洊膺隆渥以贻永久文原既奉命纪述复系以铭铭曰于皇圣元握符阐珍抚御九有涵煦同仁曰瞿昙教启民廸嚚孰尸余祷像设是因锡□所宅丹雘云矫息繇免征俾安弗挠纶言诞敷极于丕冐睠兹兰若昔帝寅祀臻臻释子天门迩止猗欤承华祖考是式申锡土田原隰广斥仓盈庾亿饭于香积谁云耕凿罔知帝力我观性相如糓之滋■〈艹耨〉以慧器法雨沃之勿希焦芽勿砂而糜每饭食顷常是思惟承佛受记为世药师赞佑皇图永配穹祇

　　熊西父瞿梧集序

　　瞿■〈昔隹〉长梧之论始于是非之相形好恶之偏争祸福利害之轇轕紏纷将欲一之以道枢和之以天钧物我两忘以蹈乎大方其言辨矣肆矣然昔之能言者至圣人而极圣人于是非好恶祸福利害之辨若薫莸玉石不可杂糅非旷尚玄同以为道也则吾又安能舍圣人之教而从其说哉异哉熊君西父以瞿梧名其集也谓君泯然忘情于斯世耶何也乃搯擢胃肾络编言语大篇短韵搜竒抉怪自其壮年角逐于艺文之场至于老不厌则君岂忘情斯世者毋乃翫世滑稽姑托于庄周之寓言耶君以文字掇巍科位朝着垂绅委佩骎骎乎华要矣俄而息驾乎跨鹤之山樵牧之与俱而花竹之与娱峩冠皓首讲道唐虞宜其酣歌啸咏尘蜕天游如草木华落而归根乎太虚鼎俎欲谢曲蘖羞称而从太古之味若是乎洵有取于瞿■〈昔隹〉长梧之论岂以昔之梦今之觉乎梦境之相续也物化之不齐也若阴晴朝暮寒暑晦明之翕忽逓代惟变乃不穷而造化之常者与之为无穷此知道之士所以遯世无闷而推其绪余以立言犹足以不朽也君其起瞿■〈昔隹〉长梧而问之

　　送王明之推官北上序

　　余初识王明之于杭时明之方掾江浙省以才猷英敏见知上官寻任钩校其曹事秩满出宰常之晋陵剧邑君至有惠爱号称治办旄倪遮留不可作去思之碑朝廷亦知君可佐大郡决平矧仕杭久尝谙其俗乃命为杭推官自君官晋陵适余被征为词林属言论不相接者逾十载人能道君不以亟疾苛察为髙而能得事情盖豪猾胁息疲懦旡愁寃也去年冬还杭问其事若何则曰有捍禁黩货弊为怨家□语诬服者有盗率其曹伍剽掠为奸而胁从罣误者有司一切文致于法君皆谳问得寔多所原贷诸如斯类甚众厥今吏部铨选能辨疑狱出死罪若干人者皆视所授秩有加若明之者其进用可量哉吾观造化之于物虽风霜肃杀而生之机常流动旡间为吏者故欲轧其生而毒人于死用法或持巧心析律貮端或务刻深若束湿以要时誉甚则市狱以便私自营此其设心皆为造化戾乃若持禄取容旡所可否者为害适相当士不通经不足与论政刑明之既力于善而复以诗书教子其知本也夫余今将适京师乃序以送之且以谕夫持三尺法者至大辛亥二月望日

　　送黄可玉錬师还龙虎山燕集序

　　世传渊明修静入逺公社盖渊明未之言也或疑好事者为之说夫交道贵心知岂复计形迹之异哉而世徒以形迹分尔汝者此交道之所以薄也王谢支许其出处大不同而当时论交者歆羡以为美盖忘势与忘人之势虽晋宋世而古风尚未冺矧渊明修静髙蹈物表而独何疑于逺公相好哉窃意匡庐之胜岂无若斯人者游息其间而余方宦游北南莫获邂逅与交乃今还杭得交黄君可玉甫其学典丽该洽贯儒名老而同归其文章由古训诚若摐金石而奏韶濩钱塘固多胜士而余居甚迩情义尤欵宻一日语余曰吾将暂还龙虎山□七月复来于是吾党暨方外之士凡十有六人酾酒而与之别雍容谈谑羽觞屡集彷佛莲社故事乃用祥月师咏逺公诗分韵以纪胜集夫古者会盟燕集各赋诗道志义相劘切于风教深有助逺公离情证空于释氏不为异而能为二老破戒过溪此义乃甚髙余既序其事复以发同志者一笑云

　　庆吴彦升知事母夫人八十诗序

　　至大辛亥聊城吴公以淛右亷察治效着闻上命佐行台幕士民咸惜其去而不能留也则又喜曰江以南悉行台所按治吴公徃司画诺其用当日弘以大粤明年太夫人年登八袠公迎侍官所酾酒燕乐官僚以次毕贺闻者复为公喜曰世有富儗金埒贵列鼎食而名誉不昭或为世指目以笑者何可胜数幸而富且贵名誉昭矣而视在堂获康强眉寿忠孝之道两备盖千百求一二也吴公自为吏以才猷英敏受知上官居风宪善鉏奸击强功常奏最而太夫人饮食起居无恙南来二千里享其禄荣是非大可乐者乎吾闻其乡人言太夫人慎闺仪佐义方甚肃每吴公治事归色养左右必问所平决几何若隽不疑之母也汉辅号最繁剧为吏者率以鹰击毛鸷为重然輙以是败吏独称不疑严而不残母教诚有自来洪范五福寿居首而君实司之尝疑寿得之天君若无所与然上古治尚淳素生人徃徃寿逾百岁今岩谷之甿亦多鲐背儿齿克保耆艾其夭者未漓也晁错言人情莫不欲寿三王能生而不伤错之知不及此其有得于伏生者乎吴公岁时率其子姓羣从再拜为太夫人寿退而益思是道以施诸政理以上承老老之化是尤吾党之士所深望于公者也太夫人姓王氏诸孙业诗书有立志吴氏之兴如巨川荣木有衍未艾诗以志喜者若干首而属予为之序

　　婺源处士吴君墓志铭

　　徽婺源有吴玮者述大父之世系行实介其师汪又善来谒铭曰玮不自夭己酉于今三年服齐斩之丧四孤且幼未有见焉先生尚矜而铭之余耳其言悲且重又善请也乃为叙次其辞识诸墓按吴氏居婺源之富春者相传其始祖尝以功受王封今兆域具在然考之传志莫原其初其子姓日蕃以大则皆曰是寔吾祖也以表异他族君讳克珍字聘卿曽祖曰□□祖曰□□父曰□□此三世皆韬徳不售以善闻乡邑君生而伟貌丰颊不妄言笑长益慎重居家庭揖逊歩趋咸中仪轨喜恢廓无卞急之行子弟有过不苛责惟端居肃容迟其悔悟僮隶有少忤意每示寛假殆天性然也遇人无夷险佞直一接以诚久而人益孚悦里有山曰王良峪窈曲圭立壁峙谷下山上多松柟桧桂之植君慕其旷幽若与道谋乃穴泉甃池剪榛畦圃种梅其坡有亭萃止遂因以名其居每风日清羙则歩屧扶笻携壶击鲜与魁人韵士髙凌云巅揽撷空翠心境俱会竟暮忘归盖君自年五十即屏家事属二子米塩靡宻悉不以经意尝诲之曰人孰不乐富贵耻贱贫然命悬之天庄周言以有涯随无涯殆已若等治生产勿过营也凡博学在力行毋为搯擢肝肾务竞孅巧惠逆之施各以类应吾慎守以老若等其朂之大徳丁未岁大祲君发廪赈饥疠者药之民资以存活甚众巳酉秋意忽不乐八月朔旦郄药谢医言昨梦神畀我大环环者还也吾其终乎子孙惟读书强为善以慰吾意言毕正冠而逝君生于宋□□年□月□□日享年七十有三娶汪氏先君九年卒子男二应杓应槱女一适浮梁文学椽滕茂孙男五璼玮环瓈珏孙女四曽孙男女三皆幼君卒之二年应杓应槱死未几璼又死闻者皆为雪涕曰处士之善而陨其后乎谓福善天道信耶玮无父兄以终丧遭礼之变卜以□□年□月□□日奉君柩塟于□□里□□山之原又善言玮居忧克自立奉先训唯谨吴氏当有兴者铭曰吁嗟吴君彼憸而荣善罹其屯天胡昭昭贸厥莸薫君既中寿易箦奚言又泣先露二子一孙崇山有梅飒其归魂尚安毋恫施祉后昆我勒铭诗永贲幽坟

　　送郭文卿赴浮梁知州序

　　人之所遇有意所甚欲而不可强致者岂特富贵利逹哉虽交游会合亦然然余征诣京师为词林属留十年汴梁郭文卿由中书掾佐宣徽幙荐绅间徃徃言文卿雅尚儒术其为吏持三尺法而无舞智深文以徼荣宠且劝余与文卿友而余竟不获一接言论以自快及文卿再调都事江浙省凡南来者道文卿之善如京师时前年冬余还钱塘居相邻始得以暇日抵掌论说古今酾酒酣谑意欢甚追惟南北十年会合之艰犹若此则夫疲筋力善造请以希富贵利逹者可必得邪文卿受易于真定侯先生不间寒暑风雨每读书至夜分乃寐昔汉儒说易皆祖田何然学者有醇驳尝爱邴曼容师鲁伯鲁伯师施雠史称曼容之兄汉与两龚齐名而曼容名过于汉为吏不肯过六百石然则曼容学易于进退得失之道深有得哉昔余杜门教授生徒以自给一旦被征命适万里交游虑余有不释然者余谓友人胡牧仲曰世之仕者或以出处易其守至于困戾颠踣为俗姗笑今吾此行是在周易履之讼曰素履徃旡咎牧仲喜曰士患不知道耳知之则居陋巷不为忧任卿相不为荣造乎性命之精而安于所遇者也吾子其慎诸今余委琐旡似滥缀通籍牧仲斯言不敢忘也朝廷命文卿守饶之浮梁行有日矣用敢以余所得者为文卿赠以为何如也文卿上奉七十之亲以孝闻其学如百川东注不进不止才猷且将大用教子弟奕奕有诗礼风是皆有足喜者余既序次其说善诗者复歌以继之

　　故宋登仕郎李君墓志铭

　　李氏本唐宗系居新安不知始何年后婴广明乱迁黄墩有讳京者乐浮梁之山水清夷欎纡可田可庐乃遂相攸族以滋衍距今登仕君十一世矣其间簮组蝉聫修名姱节烜着家乗盖与宋运相终始而今犹演迤未艾识者推其世徳所繇与子孙之立言行事未尝不慨然于君子之泽如芳林嘉榖必封植乃大而天之报施善人可必信也余不及识登仕君而君之□乐平知州傅良铨状其行来请铭且书以致其孤泰亨之意曰子幸哀而铭之登仕君有知当不恨其生不偶于时而不朽者固在也余辞不可则为之叙曰君曽祖讳裳娶卢氏祖讳文器廸功郎提举司干办公事娶郑氏父讳弥世业春秋登进士乙科以端□长者为乡评器重娶吴氏生君而颖悟童齓已若成人稍长从传受易学耳熟绪言与同辈角艺文每輙中隽宋制中朝官得举族姓选太学弟子员时君之叔父大监公雷应以君名闻将就试钱塘闻父疾革归半道讣至哀毁殆絶然丧葬礼旡违者年幼失怙众或以不更事訾之君益刻励不怵于浮言值兵兴讧阻而才猷能自表见然后知君之所树立甚卓也其从父兄原尤邃于易君与为师友益钩决玄奥适事之变若中理觧乡耆隽皆折辈行与交最受知于尚书朱公貔孙京尹吴公益二公负时望所取予皆足为人重轻宋事日棘大监公守乡郡鉏奸击强号称治办辟公节制司计议官遄奏补登仕郎大兵南来诸郡瓦觧时□湘令浮梁欲弃官去以章绶委君君曰公爵无私畀吾不尔从也自是迹韬志恬雅不喜仕尝欲重建新田书院以训乡之子弟经度既备而道谋是阻士论嘅惜会郡侯欲选慎重无侵牟者司庾事强起君曰委吏会计是岂不足为政耶卒善其职每守令下车輙问俗利弊及政所宜先君剀论无隐善被乡邑至元庚寅邑毁于□愚氓并縁窃发剽掠者为奸公与叔父宗正公雷初义同险艰官军掩捕倚君竒画获其渠首而贷胁从者主将欲官之君曰吾以卫乡井也岂干荣哉卒不受越六年浮梁升州君年且五十学官优以宾礼每衿佩环列观君深衣峩冠容止甚美言论伟然征畨昜文献者皆亟称李氏君治家严不惑异端戒诸子朂诗书趾美前人闻弦诵声则喜有过亦不少假词色园池亭榭花竹齐列植梅崇阿竒石山峙日与魁人韵士觞咏酣谑乐志忘其老里有萧处士年七十矣君兄事之约为耆英会与者如干人好事者以绘以诗明年处士殁君哭为恸曰昔至道九老以文正公即世雅懐弗遂翰林洪公以为造物所恡居今方之可为雪涕自是君常忽忽不乐未几病病再□而卒先是泰亨尝长幼庵书院及再仕襄樊君勉之往曰孝是教忠慎勿以亲逺増离忧也之官甫半载闻病谒告娱□医药一不以家事累君悉毕婚娶季冬望犹觞酒酌客巳而周视园圃折花弄芳意若永诀后四日形神忽异泰亨等惊泣问所欲言君曰吾疾殆不起乎继志者惟若等余何言有顷嗒然而逝实至大辛亥十二月十九日也享年六十有六君娶新安戴氏子男七人长即泰亨提举襄阳等处营田事次谦亨复亨咸亨恒亨鼎亨丰亨女五人长□即良铨也次适太平路龙英州判官汪琦翁氏武昌路南湖书院山长程琦宋丞相番昜公之子马端颐余未行孙男女四人泰亨等卜以明年十月癸酉奉治命葬君于里之琅玕峰君讳心道字圣传自号踈懒翁扁其室曰■〈山上音下〉轩有诗藁藏于家余尝俯仰二十年间豪家右族或泣王孙或降皂隶而李氏流芳焘祉耀于逢掖虽登仕君之瓌材雅度练事逹几百不一试于时而卒以死然视世之仕不得其志以辱先者君亦可无憾于其身而且有以裕后其得失岂不有间哉是故宜铭铭曰系有唐徳流庆嗟圣传士之良閟不售毋衋伤百年短千古长欝其堂封视髙冈

　　清隠院记

　　如来氏之教必先歴诸勤苦而后乐其说曰吾所居为净土为荘严佛界以黄金布地竒珍美卉璀璨林列人生愿乐具足旡有凶荒死徙札瘥天昬之灾然必外四大六尘永离渇爱者始克臻此故其徒徃徃含茹苦辛入深林幽谷至毁截肤体不厌凡此者以乐诱其中也而乐何可必得哉夫佛以真如为体不着贪欲而曲学强从诸苦以求乐是尤以幻修幻去性逾逺有净土陆道祥者居家受优婆塞戒喜诵法华经昼夜维念殆忘渇饥与其弟子明翔躬鉏耰袯襫务勤耕稼以自食其力如此余二十年为至元丁丒始薙发更名志行由寡约计赢铢滋黍累益度僧斥土志弘厥居先是庵曰清隐其左曰真珠墩时有光恠变见激射乃大徳十年即其地为殿周阿中设释迦牟尼像翼以十八阿罗汉尊者及观音大士始易庵为院又明年构为飞阁以奉三十三天皆镂木错金备诸妙好欲人囙相求真因真成觉至若祠室堂庑库庾庖湢莫不布列完羙而志行殁明翔慨其师之志弗究于成益佣工偫具门以瓌材丹垩绚耀直院西偏建弥陀殿甃石为池植芬陀利华以待涂者之所憩息其前曰赤秀堂东西相距一舍旷迥閴寂日晏舟人以为病明翔岸流结屋僦为甿居并川行若归其东为善应桥以利徒渉又北东曰通运桥则因地圯毁而新之盖明翔自幼受业于志行以迄于今且老而愿力益固是真能绍先志者哉吾谓明翔曰自尔师为是以至于子其志将以求乐乎而世之言乐者日相羡于无穷吾惧子之荡而忘其归望洋而莫知所止也子亦思夫昔者荒榛野蔓萤磷飞而狐兔宅今穹墉奥屋修庭敞轩若云兴而山峙矣昔者风畊雨耘终岁作劳不得息今而食饫芳甘居宜燠凉以游以娱且以赡其徒吾不知佛所谓乐国者何如古封君之奉殆不是过而复求乐乎子又思昔虽甚勤而心逸无人非鬼责虽苦亦乐也夫然后齐得失等喧寂一垢净同生死而佛道几矣明翔闻是语巳瞠然若有得请书以为记于是乎记志行号徳慧大师院在崇徳州石门乡从信里嗣法孙曰崇建崇益崇图崇明其传以甲乙云

　　丹阳书院田记

　　书院旧有记建康道肃政亷访使卢公之所作也若郡县之因革儒教之废兴与书院之剏始而承序者亦既参稽方志咨诹故老阐道之奥垂训方来按书院肇自宋景定甲子刘君应安尝贡于其乡即别业建精舍为学者藏修息逰之所郡守朱公禩孙为请于朝报可且赐公田为畆者二百由是教养以立多士用劝名登大比烜着后先属王师抚定函夏声教所暨朔南是钧章缝子息徭寛赋殊于甿隶刘君自长兹山即擢文学掾溧阳郡子辉孙继之亦职教海陵歴岁滋久而书院缮治悉完弘丽靓深乡邑改观独赐田夺于浮屠氏廪稍弗供弦诵荒简被檄来者居若传舍视荫去留龙泉陈君润祖至则慨然曰官旡崇庳惟勿旷厥职矧兹弊废其曷敢不图以隳前人成功乃谂诸慕义者黄池典司其事漆君荣祖为之副首助田十畆以倡学者提举陈侯侗义之卜日之吉觞酒爼肉燕毕而语属刘君洎前山长姚霖龙学宾董文宾□以如漆君之志相恊厥成众曰诺不□月得田数仍其旧夫可以义动甚转丸哉陈侯职在监工乃能以庠养为务可谓知本也巳余闻而叹曰古之为民者各有分田以周事育而暇则从乡之长老习孝弟忠信之道其秀者自乡升之司徒有选俊造进之等简不帅教者右乡移之左左亦如之甚则屏之逺方终身不齿其道易明而教易行也自田制壊而贫富以病士无田至不以祭乃出逰四方资权谋术以猎取声利去先王之道益逺后世知逰士之不可无归也则为之夏屋以居腴田以食其意非不周渥而□莫诵习乃搰搰乎词章艺业之末则人才之不逮古又不在无田也学者可以求其故矣今夫不易之田二顷上农夫二家之产风畊雨耘终岁不得息规豆区之入以餬其口而水旱凶荒之不时犹或不给焉而不敢堕也学者羣居逸逰岁月逾迈而问学不充视农夫寕不有愧哉余既记其事复诵所闻与学者共朂之润祖字正徳世为儒宗习闻义训故克有树立以才诣称是宜书若田则详诸碑阴云

　　故征事郎徽杭等处榷茶提举司吴君墓志铭

　　君讳宗字宗正胄出延陵季子居南昌莫迹其始又自南昌迁睦其地曰茭塘子孙日蕃滋为着姓髙祖某忼慷有武略尝从军击方臈平之宋髙宗署战功补十将使夫人叶氏尚书左丞公梦得之孙曽祖某祖某父某皆潜徳内植弗逮仕而传业甚备君蚤习父训博渉经史年逾三十矣犹浮湛闾里会王师南征宋运将季君幡然曰是岂竖儒泥章句时耶丙子春正月淮安忠武王以中书右丞相统大军驻杭遣兵部郎中王世英刑部郎中萧郁以宋主命谕列城欵附兵且薄境上守臣方回将出姜莫启其端君因说曰死封疆社稷义也頋宋主念赤子无辜毋俎刄为鱼肉事亟矣盍从以舒祸回属君以郡符来上遂版授郡知事政令新更民懐首鼠君赞幙画劗夷奸凶良弱安堵盗发旁近郡负山阻溪贼杀长吏以叛兵次于睦日给饷馈民不告瘁而君以治办闻越三年从守臣入觐燕问赐衣恩宠周渥还调遂安县主簿亡何乡氓陈万一为冦浮言謼嚣贼势愤张大帅议殱其邑君言首乱者数人耳余皆瓦合易慑以离姑按兵伺其变未几渠魁就擒众得逭死咸徳君之言君在任凡七年始以代去官无崇庳政行于乡者古今为难而君能弛张得宜以久于其职再调主信之弋阳簿世传信产白金有司欲即南乡之寳峯为冶所调民采输君请罢其役乃止顷牟利者复议置如初期会苛急环数十里间穉耄转徙田里亡聊而官旡铢赢乃复以君言罢之识者益竒君为前□也邑令□其佐以少怨望构为飞文诬□死君独念寡妻弱息孰雪其寃为直于有司而竟坐诬者又在弋阳留八年擢提举司澉浦市舶贾交海南居积不可赀筭舶官多利其私者以斗珠遗君君卒辞不受改授平阳州判官盖君至是益练习吏治人谓亷者故善为政非邪后除徽杭等处榷茶提举未试而卒君生于淳佑六年十一月四日卒以至大二年二月□□日享年六十有四积官至征仕郎娶唐氏男三人寿道蚤世薫将仕佐郎江阴州在城税务副使兰信州路蒙古学教授江浙省以象胥选兰寿道唐氏出也女三人适倪任孙李某唐元绍孙男女四人皆幼小以皇庆元年十二月□□日塟于顺慈乡均平里甲山之原兰述君行实来谒铭余虽未尝与君交然闻其性愿直平居不妄笑言交友必端慎读书至老忘疲诗取适性不为旬煅月錬而意度修逺易箦诲其子语不乱若不为生死怵者是可无铭欤铭曰士或逢治理而堙婴险难而闻岂连蹇者多知而跅弛者异伦吁嗟乎君乗时奋身位不究厥施惟善贻后人

　　故建昌路南城县尹王君墓志铭

　　至元丙子江南列城传檄欵附维时踔厉功名之士或奋颜行兴屠贩徃徃致身簮绂纪绩旗常世以阀阅取才者可以规治平之世而不可与论兴运之初者也檀州王君元善始从中书左丞杨公镇来南讫今几四十年仕不离江海郡因家钱唐初浙西建宣慰司得辟署僚佐檄君为杭録事南兵新溃多窜匿岩谷上命绥集复选充镇抚会杨公擢拜江西省偕君入觐即命君尹庆元昌国县县津海中民□居若夷横暴易变征敛不以时集君严为条约无干令者漕府调民煮塩使者因縁为市髙下以贿他邑莫敢谁何君令民以籍自占鹾户大均或议立征税君请曰县渉鲸波商贾道阻乞罢勿立至激怒大府而请不止卒罢之巨冦啸呼曹偶百千为羣出没海艘官军屡衂君诱以方畧获其渠首有千夫长受冦金君白其奸竟坐故纵罪夺所佩金符尝虑囚徒举平反者数十事始至即修学宫行乡饮酒礼咸曰令不鄙夷海邦俾濡染文教士益用劝在任凡三考县升州就除马泰等处海船副千长会盗发台州寕海主帅倚君掩捕余党悉平以泉府命征民负逋米为石者几四万钞为锭者二千七百七十有竒由是命荐于朝授鲍郎场司令秩满课以羡最盗筴弊文朝廷遣使核治凡斤四百为引贪贾輙私其赢以君善计委勾稽得实名闻擢绍兴等处检挍所检挍职昉此君钧其权衡以公出纳粃政荐更未几复调财赋同提举治建康明年改绍兴新昌县尹司财赋者器君治办留不赴行台御史举君刚方练逹慎守官箴政善理财而人忘怨詈宜加甄録以劝能者寻尹龙兴之新建有豪家夜槖金求谒君问状首服械诸市一县股栗其民讼不决且逾十年君片言发其隐于是同官媢疾欲飞语中君君曰是尚可复仕邪即移疾归朝命起君尹建昌南城而君雅不乐仕数月卒寔皇庆元年十月十三日享年六十有四积官至承务郎君讳友元文善其字也世谱散落又不逮事大父母故祖以上逸其名父讳真尝为榷场大使君娶张氏生男三人曰镛铨钧女一人适龟山书院山长郝义恭孙男女六人皆幼塟以□年□月□日墓在□之原余尝一与君接盖魁岸多奇以才气自负言论不轻下人兄元礼早由文吏从裕皇中外扬歴藉藉有声誉所谓二惠竞爽者镛等状君之寿年履迹来请铭予遂不辞而铭之铭曰士乗草昧蜚英声若弓释括刄发铏银黄垂组自载荣保兹禄厚储徳馨老慎知止安旡倾惜哉堂堂閟幽扄垂庆来裔踰千龄俾后有考镵斯铭

　　故荣禄大夫平章政事巩国武惠公神道碑铭

　　先皇帝嗣大歴服追録功臣易名封爵恩泽深厚由是资徳大夫云南行中书者左丞哈喇岱特赠荣禄大夫平章政事巩国公谥武惠夫人巴图玛勒氏呼都拉氏皆封巩国太夫人命词臣草制纶言周渥华表为荣公薨于大徳丁未二月五日粤六年皇庆改元四月卄七日塟汝州郏城县薛店保之原公系出赫噜氏大父以上逸其谱父鄂兰才不逮仕公生而英迈不羣长益负竒畧名隶册籍王师征襄樊南兵婴城固守六年矢尽飞挽道絶乃降公时在颜行卧不脱甲冑论功最宋上流势蹙乃大兴师南下列城欵附易若瓦觧至元丙子师住钱塘二王窜走海上淮安忠武王虞海道捣虚致生它变选公招讨沿海诸郡明年授宣武将军沿海招讨副使佩金符寻除经畧使兼左副都元帅治庆元凡南征事悉倚公经画未几又拜昭勇大将军招讨使公率舟师冒瘴疠所向风靡东广南恩等州皆归职方氏既班师锡金虎符入觐劳问复赐尚方金袍鞍辔升昭武大将军庆元路总管府逹噜噶齐仍左副都元帅自是控御海道皆委重公矣日本距海东偏负险慓悍岁久弗庭上命用师建征东行省以公为镇国上将军都元帅兵薄境上飓风偾作乃还朝议蕞尔岛夷不足烦逺畧务从绥静以纾南土复令公驻守处庆元领沿海上万户丁亥岁见于便殿奏对周给且陈治盗及禁戢私鹾等事多所便宜大蒙嘉纳赐西锦衣玉带金鞍弓矢佩刀诸物以示殊赏迁辅国上将军浙东道宣慰使既仍命佩所赐金虎符为上万户长会盗发处婺连城驿栅上堑溪啸呼曹偶椎埋剽掠莫敢谁何公获其渠首殱之民以安堵盖公自弭节海上至是几二十载视官若家而朝廷亦不欲易公它处乃擢金吾卫上将军中书右丞相宣慰使如故以相臣藩屏外服重其选也东朝亦稔公宿望畀尚方金绮段以旌之成宗将有事于西南夷合四道之军进讨云南要地右辖重臣推毂燕劳倚毗实深万里兴师属时温暑林箐险昧不果深入而还玉音洊颁爵秩仍旧而公老且病乞归汝州以便医药四年而薨享年七十有一男六人长不禄次库楚布哈明逺将军沿海上万户府逹噜噶齐卒于官次哈玛尔布哈怀逺大将军同知浙东道宣慰司事副副元帅沿海上万户逹噜噶齐佩元降金虎符才猷敏逹趾美前人次托克托亦蚤亡次布埒齐楚楚俱幼女三人孙男女十人惟公际遇四朝南逾岭海披坚执鋭烜着勲劳晩节移疾克保终始求诸兴运之初奋身戎行生荣死哀者如公可无憾也是宜铭铭曰圣元启土海隅丕冐维时荩臣奋扬有耀公由禆佐出将楼船泛厥炎氛皇威是宣浩浩鲸波﨣﨣虎旅义旗先驱孰干余武□事稽钝彼人匪天惟忠惟烈裕于后昆分茅西壤申以□惠纶綍之章荣逾带砺徃事盖棺不朽者名千载其式堂封勒铭

　　彭处士墓志铭

　　君姓彭氏讳应桂字芳翁生宋咸淳巳丑十二月□日以至元辛亥正月晦日卒年四十有七卒之三年其孤宗漙等走杭谒余铭其墓属余以司成征将诣京师辞不果而请益勤余哀其志知不朽其亲者则为叙而铭之君世居广信之芗溪曽大父曰质大父曰文龙父曰英字叔华俱刻意儒业而弗利于有司然乡以善闻母汪氏生四男君居季少颕异若成人读书輙通大旨生十年而兵氛偾作幸脱于难未几叔华卒念幼孤不自树立将旡以振其宗则从诸兄奉母教唯谨至于经度靡密剸治紏纷多君心计手画用禆干蛊家道用裕见饥穷不能自存者则戚形于色輙赈给无靳容终不言惠自我先即所居西偏筑堂曰石湖小隐面势敞爽水木竹石之胜隐映后先亲友至则鼓琴奕棋持醪击乐将终其身有举君隐徳者欲自巴陵檄君为百里师而君曰母在逺逰岂人子情哉卒不就惟延师教子期不坠先业丁未母汪氏亦卒君早婴痼疾暨终丧哀毁疾益甚又五年病期月遂不起易箦谓宗漙等曰吾惧死先吾母今幸克襄大事死且瞑目君娶汪氏生子男五人长即宗溥次宗济宗源宗渐绍徳以母命绍徳后其兄其女一人孙男二人皆幼异时以科目取士士多湮厄老死岩谷君年始就傅即值改物科举事废彭氏讫君四世不得以文艺致通显迩者朝廷方议复取士旧制而君已先死士之不偶于时有是邪抑天之报施善人将在宗溥等也塟以皇庆三年月日墓在□之原铭曰士韫椟贾弗售世突梯列章绶善不永道焉咎有欝斯丘昌厥后

　　故夫人俞氏墓志铭

　　夫人姓俞氏讳淑柔信之上饶人曽祖华祖庭秀父修皆韬徳不耀夫人幼孤性慧敏簮衣不尚珠玑纨縠而洁严可度母爱之慎择所宜适年十六归于弋阳熊君从熊氏望于弋阳而君从又贤也常屏居励操尚昼夜业诗书甚修夫人每读古训戒诗以交励其志熊君忽嘅然曰士不适四方则学且滞乃挟策淮楚间谒当世名诸侯辟署承务郎大兵南征薄畨城急君应变多竒畧剽盗以寕用荐者尉其乡邑夫人相以正而不挠故君得称治辨未几熊君卒夫人虞□姑老不胜哀日娱侍起居食饮以适其意姑戴夫人年逾七十矣病卧视汤药唯谨抚诸孤为礼贤师友得克遂有立遇亲戚惠爱周洽嫠居二十有五年母仪妇道为里闾式大徳丙午岁比不登夫人能出庾积以活流殍犹熊君志也皇庆壬子之七月以疾终年五十有六男五人子京子真皆以才闻于朝且选为郡学师而禄不逮养瑱松江府上海县学教谕辟桂阳路石林书院山长留孙业于象胥氏亦在选中以祖命为叔父伯方后熊君前娶谢氏生女一人夫人育之若己子为择良□曰陈敏学今为将仕佐郎太常太祝孙男女十三人塟以皇庆□年□月□日墓在□山之原太祝次夫人之行属余铭铭曰婉婉令则饬躬蹈常惟孝惟睦善于尊章胡夺之良孤婴在傍秉徳无諐裕后流庆死有不亡归安尔藏

　　深秀道院诗序

　　余尝读陵文安公文知所谓为山之胜思欲一至其处极峭絶亢爽之观访昔贤所以学道诵习于此者将挹其髙风而有所兴起焉也乃今得闻张君明道筑别业兹山之趾榜曰深秀道院吾友虞伯生为之记夫懐居圣所不敢然山水之乐亦乐道者之一助与夫酣醟没溺于声华纷沓之场者其得失岂不有间哉张公昔在词垣与余为同僚余知之甚熟盖乐易旡它肠遇事輙介然不撼于势其进用有声援如春阳敷滋草木方华而未尝以自多方始与樵夫牧子相从于岩居川观钓鲜茹芳且以恱亲友为事此其志为何如而吾惧造物者不私于张君而佚之也则君将愤怼抑欝有不适其适者矣吾闻逹道者能一仕隐齐喧寂不必髙卧林谷遗情絶交嘉花茂树娱翫心目然后为得深秀之实必若荷莜耦耕者为是则问津者非欤山中多隐君子学于老氏试以余言扣之同乎否也余既序其事且属善诗者思以道张君之志云

　　礼乐韵语序

　　礼经多散缺学者莫知所依古六艺自童子巳通其大指今皓首有不渉其流者古礼若繁缛然当时皆执而行之甚习不待诵说而明后世不接于见闻且猒其烦劳而莫之省也则夫世教之轨则人情之范防果安在哉横渠张先生欲教学者一本于礼惜其说不大行世亦无能绍其学者识者稍欲稽经诹传考核仪文世皆指为阔逺而不切于时用夫孔庭之授受自诗礼之外无余言凡诲诸门弟子者皆可征也学道而不由于礼吾不知其说矣尝欲彚辑简册所载六艺之畧若古凡将急就等书以便童习使知为学必始于此虽未复古犹逾于旡闻也及来京师得观虞君舜民所为韵语则知世固有同余志者矣可诮礼乐为无传也哉舜民尝执业于广信谢先生气尚伉直守节不渝舜民得于绪言者不可以崖畧既若韵语固其微尔经传自南曲台所记各本师承本相矛盾至今读者莫能折衷此非初学所及吾欲与舜民共商畧之

　　赠国子生台珠南归省亲叙

　　近制国家岁贡弟子员稽其入学之次第而甲乙之以登名于集贤及礼部乃召而试其业苟辞逹者为中选而授爵自六品以下有差夫士有淹洽经传槁死岩谷而不获一命以信其志者而国学弟子员日丰其饩廪命师教之计日而荣其身朝廷之待国子亦优矣待之之优惟中人以上知内愧而自尽下焉者如小吏牵补岁月徼幸禄秩而暴弃者又不与焉如此岂上之人所望于国子而国子所以自贵重其身者哉有台珠者系出伊吾读书甚勤瘁不间寒暑旡梁肉裘马之慕或负声势欲授之仕輙辞与之语古圣贤之道竟充然若有得者其先伯祖为守于杭雅重儒多惠政可纪与余厚善知之深此其家法有自来乎今将徃省其亲于江之南求余一言以自朂余曰学患志不先立志立矣而守之不坚将中道而画尝见安澹泊者或不能一动于纷华而劳久则弊一为惰心所乗举昧没不复振者多矣生其毋急近效而忘逺图也毋狥小成而遗大业也若夫群居暇逸次比而升以猎取资级此非生之意亦非余所期于生者

　　克复齐箴为国子伴读康礼作

　　圣言肫肫易道以弘理欲之几剥复是征艮取硕果穷上反下是为震初无剥极者物生万化即终为始仁根于生匪人由己艮止其所而震以动知止则克动复斯中未克匪亏复已奚増尘净鉴空夙心渊澄七日来复徃屈来伸一日归仁机应若神圣人无复克复为贤若频若迷灾眚系焉咨尔内省克之惟艰知不逺复庻其睎颜

　　孙氏先茔碑

　　孙氏之居汴者值金乱谱牒散轶莫迹其始今奉直大夫京畿都漕运司判官元凯之父早居燕卒有二年塟宛平县之樊村又十有五年为皇庆改元圣上践阼敦尚孝理凡中外臣庻身被光宠而命数不逮其先者诏中书议赠典有差由是元凯得赠父为奉直大夫漷州知州飞骑尉武清县男母时氏武清县君命下元凯率子姓具牲醴展墓白上所以嘉惠幽显劝饬臣子俾勿替孝思之意甚厚按礼别世祖不祧则骑尉君为孙氏居燕始祖又得际遇文明焜耀泉壤施及来胤庆誉何穷而墓道无碑曷以训厥后骑尉君尝言幼闻诸父母孙氏代有著称皆殖徳励行资俭勤以给頋兵兴转徙父母亦蚤世道其事不悉也生子輙弗育晩乃得元凯渉书传即业于象胥氏遂以其学得推择掾中书调承务郎会同馆副使秩满授今任元凯能于官搢绅多飞章论荐乃益谦冲约素不苟援声势以躐跻华要用是家道以充而休问弗坠繄骑尉君之教也君倜傥尚气义每急人之私倾赀货必身先好善若渴饥至老益笃卒以大徳元年四月十四日寿七十有九时氏家云中金□叅谋官□□□□□□□□□□□□□□□□□□□□之女妇道母仪咸中壸则后十三年卒生子一人元凯也吾闻金亡名家右族走河南北得脱性命草棘间率一二为幸若骑尉君夫妇安且寿又有子亢其宗诸孙竞爽未艾非积善致然邪元凯属予为文镵诸石不得辞铭曰贤不必皆仕惟善克令躬而庆以裕后是为本固而积厚矧申之以眉寿则天者信可必视世之险诈眩巧徼幸荣名者以死谁佑也川流沄沄西山其岸斯其骑尉孙君之室后千百年过者犹式

　　求心斋记

　　求心斋者苏文忠公之所书也临安罗君国宾得之因以名其齐且属予为记也公之学本之孟子以求放心为学问之要今公言求心者何居求则既放矣不放何求也故不言放然放而复求孰若不放之为得也孰能无放从心所欲不踰距者圣人之事出入无时莫知其乡者众人之事也君子则存焉以养性正焉以修身莫先于心心既放矣孰求之将以心求心乎曰非然也譬诸求水流者为川止者为泽也止而□流则川行不竭心本乎静能静而动则非放矣放者物交物非动之正也吾所谓静者非死灰之谓鸿鹄将至者失之动死者失之静也今国宾之居是斋也花木竹石溪山之景华毕具啚书琴瑟环列左右尸居而渊澄神运而天游孰非此心之所求也不放而求其蔽也惑放而不求其蔽也荡勿忘勿助者求心之的也罗氏圭组蝉聫诗书之泽有衍未艾归而求之有余言何为哉

　　雪山斋颂【并序】

　　江浙行省中书右丞相曹公羽仪天朝出司蕃翰清声雅望烜着当今翰林承旨公笃棣华之爱大书雪山二字以扁颜其斋求取义髙洁吐属深至之士作为歌诗以道盛羙髙邮龚啸既序次其说巴西邓文原复为之颂曰
　　元化昆仑天施地生水涵太乙其归清寕肇自幽朔肃以玄冥布濩汗澜荡祲飞霙因时敛舒值物虗盈饬躬玉洁跻世砥平醇和不愆气与道并仰瞻巉岩旁逹光晶昉自肤寸屹被层城匪霖而泽功配风霆猗欤曹公秉节亮贞职在南服维国之桢埙篪其和圭衮载荣頋为崧髙积壤攸成象物示儆如盘斯铭在昔懿侯仕汉宰衡道本清静民安繇征守成之规万世凖程庆流祚胤运际休明髙山景止式扬颂声

　　钱塘严处士墓碣

　　始余识处士时以善琴名江湖者皆言处士于斵琴为□处士性坦夷然颇嗜酒酣极执礼益谦下遇人无少长贱贵必尽恳悃不立崖异而又雅敬之其斵琴虽世习亦天巧然也处士曽大父事宋髙宗以勇畧偹颜行暇则攻□事着班经一巻髙宗甞梦神手剑而至就视琴也明日命制琴撱而长若剑者名曰□梦又遣使蜀购异材仿唐雷氏式弦琴三百宋雅乐散逸中原而南渡后犹存古遗则今世所传宋尚方琴腹有雷氏识者皆处士曽大父时物也处士幼知业其家不事它技老益精敏若扁之轮庆之鐻所谓技进于道者邪宋内臣有以处士琴上进者理宗欲官之卒辞不受自号古清翁寕落魄湖山间终其身处士殆隐于琴者也自雷氏后世称郭谅沈镣张钺卒寥寥数百载一得其人琴事岂易能哉处士姓严氏讳恭字子安其先家洛阳靖康乱落南来居湖州曽大父振武功大夫淛西路分□大父致通修职郎主潭州浏阳县簿父庚以晦徳终处士生于绍定辛卯九月廿二日至大戊申八月一日卒寿七十有八娶梅氏男与敬学绍其世用儒先荐为安定书院山长女适茅山书院山长刘供塟用皇庆□年□月□日墓在□山之原与梅氏□处士笃孝行年十四尝刲股和糜以起父疾与敬云铭曰智创物巧者述谐互和与道一魂乎天游体安宅

　　浮梁州重建庙学记

　　圣天子即位之元年春三月汴梁郭侯由江浙行中书省都事出守浮梁莅事之始祖见于先圣頋瞻庭宇褊陋弗葺惧无以昭来格而岁承祀且曰在汉文翁治成都修学宫由是蜀士比齐鲁而翁亦书最循吏矧番故多儒先岂下汉蜀郡哉政新令孚多士劝相鸠工庀具廓弘厥规始是年六月暨十一月庙成斋庐堂垣门序庖湢悉隆旧观乃卜日率僚吏诸弟子员行释菜礼以告成事既又聘耆徳为弟子师公退则躬加饬励而稽考其惰勤由是编民佐吏咸竞于学而来者未有止也越二年冬十一月制诏天下郡县兴其贤者能者充赋有司敦尚徳行经术而黜浮华之士此三代学校选举遗制而后世鲜克师古驯至于风俗靡弊致治亡繇今圣天子孝崇继述丕阐文教轶迈徃圣敷告万方士莫不澡刷以自振属文原忝教冑子而番士方玉甫等以书来曰郭侯嘉惠于学愿有纪也文原窃惟古之学者自二十五家之闾以里居之选有道徳者为左右师自是而升之党庠术序国学虽教成有渐然其道必原于经术传曰时教必有正业言非是则憸邪诐僻王政所不容是以教化一而风俗淳周衰经术巳不逮古若晋韩起吴季札因适鲁而始知易象春秋与周乐乃不若楚左史倚相能读三坟五典八索九丘也吴晋犹尔当时诸侯之国其昧于经者有矣秦祻有所自来盖至秦而后极汉兴至建武几八十载始克罢黜百家表章六经当儒道湮厄巳久奋然欲辟邪说以逹仁义之途其难如此而卒未得儗古者得人之盛然经籍之不坠系汉儒是赖俗儒卑陋而莫之省幸稍自振者则又溺于章句训诂不能悉心澄虑上求圣王所以叅主宰而廸民彛者遂使儒者名为穷经而寔用不着识者隐忧焉辟诸百榖草木徳行其本也经术则沃土之所封植甘霖之所膏润而霜露又以閟深而积厚然后以华以衍敷鬯旁逹此词章之昭晰而不可掩者然耳要其质文之相宣体用之备具皆天下之寔理岂有假借炫饰于外也哉夫学以为已而效可及于天下一有悦世取宠之私则所施必悖士之游息藴修于此者尚庻几夙夜交儆以毋负菁莪丰芑之泽是亦郡太守承流宣化者之望也侯名郁字文卿喜读书于易尤研赜其守浮梁尝新三皇殿建舟梁均赋役汰烦冗雪滞寃为政号称亷能云

　　医学教授李君墓碣

　　医之道周扵阴阳五行盈虗消息之变与易经相表里世传素问难经皆本黄帝羲黄心授固自有渊奥哉能通其说者必颕悟该洽于儒者也而昧者苟为夸谩以布幸中徼近利世亦鲜能辩其非是以至于顿剧者何可胜计太史公记扁鹊仓公禁方多不传传亦世不能用不知古今人不同而方药乃异宜此非瑰特士莫能究诘若溧阳李君非所谓儒而医者耶而不幸死矣君讳芳字子英世居和之歴阳本儒家父早嗜韬略善武事宋季淮土驿骚遂南徙占籍溧阳主将上其能补进义校尉寻卒君痛父死庸医且早世遂慱渉古方书若君臣佐使之辩宣通补泄轻重涩滑燥湿之施靡不研核由是抱疾者屦交戸外君亦不择富贵为诊治輙愈无少望尝谓伯氏曰吾慕髙士传韩伯休卖药长安市不二价乃益居善药务广厥施至元丁卯有司举君以其学教邑之家子弟满代不复仕其徒自言得君秘授多验者筑别业城西偏翰林承旨姚公时亷访江东道为榜其居曰诚斋园莳花竹日与伯氏酣歌啸咏其中甚乐会建三皇殿君以身先劳瘁遂疾亟惟语伯氏以课诸子业诗书勿坠其世言毕而瞑时皇庆二年二月廿四日享年五十有八大父讳友直父讳起潜君娶居氏生二男子长曰士贤□医为文颇有声誉次曰□□孙男女五人葬用延佑二年□月□日墓在北山之原士贤□君之友芮又斯为君状来请铭余曰李君儒者也铭其可哉铭曰世之言医道者类曰方技方伎何可易言哉若子英者克孝克友非隐非仕恬养丘园而树善以殁世与夫矜名狥利老昧知止者不亦异乎死有不亡垂庆来裔

　　容徳斋箴

　　甄城邱以道幼从余执业已颕悟异凢儿长益务学有操尚以容徳名斋求予言予惟容之义大矣世之昧者以厚貌深情为容也有忤于中久而不释则愤裂溃决其祻乃甚于不容者以道其亦审于理欲善恶之辨焉故与之箴且以自儆云
　　惟人禀美万类攸司执徳务弘烛理慎微在易着象谦吉莫比包荒为泰包承为否容以虗受恕视人已匪曰尚同混彼泾渭趣舍或偏薫莸斯异勿罪驭吏弗扰狱市时称善治皆容之细世俗道漓交匪义合或矫言笑中乖外洽镬穽不戒祻逾衷甲咨尔深省中和是经勿诡而慝勿隘以争视萭不髙如衡持平如水鉴物而不留形休休有容我思孟明式用箴言以配座铭

　　试院瑞梅诗序

　　延佑改元圣天子诏兴大比江浙行中书省统领四道治于杭乃即宋故三省署为校士之所悉因其材而经度缔构以从斯规中为堂南向靓丽敞爽髙唐□公亷访浙西道职在监紏以文原等忝司考择也季秋九日置酒半有作而言者曰直堂北东梅发枯枿二干而七花夫梅冬葩也而荣于秋其斯文之祯乎公起视徘徊索酒酌客竟夕欢甚明日命工画者貌之属客赋之文原曰物之异者先圣所难言然史传所志嘉禾秀麦灵芝等率以为美瑞考诸时事多有征若梅之生与岁寒松栢类故君子以比徳焉先时而敷有作兴之道与菊同芳若声应气求者瘁久而复滋其山泽之臞出而应时湏者乎然则士之战艺乎此者可以自期待而藩墙扄鐍以遂其生则又今之长育人才者之事也公冁然笑曰子其书之以为瑞梅诗序是为序

　　广德路修建庙学记

　　古之学者不惟诗书礼乐之教薫濡涵育习性易融至于宫室车马器物奉身之具皆有品式以为世范防使人日由于善而不知后世厌古狥俗去道日逺夫治莫先于建学而古制莫之考征汉儒摭拾残缺若米廪成均瞽宗东胶虞庠辟雍頖宫之异其说各禀师承义相抵牾今郡学犹古乡庠也非复如周官会民射饮之旧故堂室之制冺昔之为大夫士者归老于乡道尊而徳媺乃为弟子师非若后世选于有司而授之职也礼释奠于先圣先师自易之以像祠仪文莫称世俗之士亦鳃鳃然莫辨其孰为非是然圣贤之道布在方册学者犹可因言而求理得理而忘言内以藏器于身外以施泽于天下而又汨于肤见剽闻异端曲学矜小才者希近名骛私智者趍末利斯道几何而能复古也今之司民牧者亦有思乎广徳郡文学马君元寿以书来曰自偰侯来守兹土即以敦尚儒风训廸末学为首务周视廷溜圮陋弗葺惧旡以宣上徳意以为良二千石羞则命马君率诸生而告之以士有赐复有设科公侯皆与抗礼而氓隶不得知齿荐馔有庙讲习有所将压于风雨盍撤而新之以大厥宇则皆应曰诺由是朋分抡材吉日肇工敞殿疏堂飞阁修庑斋庐庖湢丹雘墁塓以次完美门之外有小溪昔为桥其上门薄溪流瞻视蔽隘侯徙建其南以就深广而东西溪为垣下作石门潴水成池荫以嘉木前眺青山平野目旷神怡亦藏修息逰之一助矧今圣天子诏兴大比风厉幅员务求徳行经术之士丕阐文治桐汭邈在江湖万里之外士莫不儆饬思奋复际贤侯嘉惠于学宫先生幸记之以昭示来者余曰选士之不古久矣在宋熙寜明道先生建白学制教食考察宾兴之法纲条具备不幸王氏之学兴其议遂格厥后晦庵先生极论贡举之弊语益激切而羣邪巧□正道榛荒先生之身不得一日安于朝廷之上况能从其言也距今余四十年而其说乃大行则士之立身行道者可以自信不惑而公论不合于今者必宜于古见拙于当时者必信于后世与夫计是非得丧于旦暮之顷者其贤不肖岂不大有径庭哉此学圣贤之事而非常才所能与也马君亦以是为诸生勉若徒侈其轮奂以为观美则非偰侯所以作新之意侯名大贤字仲彬高昌人家以忠贞着故名堂曰三节其至不期月而庙学悉隆旧规又为造祭器缮官署筑舍以训蒙完廪以膳士为政可谓知本矣马君清慎力学克懋乃职皆可书延佑元年日长至记

　　天逰轩记

　　荘周多寓言世之诞谩恣睢荡而忘归者常托焉以为名乃始流遁礼法离外伦类不知周之道本峭厉峻深矫一世而为之曲学之士得其粗而遗其精憙其言而不究其所以言也故放曰天放不放而放也逰曰天游不游而游也孰能尸居渊黙乎环堵之内而蜕迹乎氛埃御气乎阴阳造旬始而观清□□者乎昧者惑而夸者肆矣必有至道逹徳博大而能化如易所谓唯神故不疾而速不行而至者而后足以与此而庄周不尽言也夫信莫大于权衡固莫利于胶漆方圆莫踰于规矩而周之论曰权衡非信胶漆非固而规矩不足为方圆也常即其所谓以示道不泥于器而或者因以废权衡胶漆规矩则非所以知周也故曰周之道本峭厉峻深矫一世而为之周之道本于老子老子一再变为申韩太史公为引绳墨切事情明是非极惨礉少恩皆原于道徳之意斯言深得之余尝惜周与孟子屈原相后先不相值孟子之语好游曰人知之亦嚣嚣人不知亦嚣嚣屈原之赋逺逰曰一气孔神兮扵中夜存虚以待之兮无为之先视天逰孰同异必有能折衷者真定范焕卿妙龄好修而尚友以天逰名其轩异乎诞谩恣睢荡而忘归者故余为之说以验焉

　　翰林侍读学士贯公文集序

　　余徃在词林职司譔着获事翰林承旨姚先生于当世文学士少许可然每称贯公妙龄才气英迈宜居代言之选予私窃幸愿倘得从公言语文字间先生之取人也必信未几公入拜翰林侍读学士而余适外补莫偿所愿越二年余以国子司业征日聚羣弟子从呫哔每休沐或牵以他事又不得一接颜面如昔人所谓倾盖而论交者虽俗士之欵吾门日千百而其乐终不以此易彼也亡何而公与余相继南还□之一年公来逰钱塘过余相见若平生欢示所著诗若文予读之尽编而知公之才气英迈信如先生所言者宜其词章驰骋上下如天骥摆脱馽羁一踔千里而王良造父犹为之愕眙郄頋吁亦竒矣儒先有言古之名将必出于奇然后能胜然非审于为计者不能奇在速速在果此天下伟男子所为非拘牵常格之士所知也公之先大父丞相长沙王统师南伐功在旗常公袭其休泽尝为万夫长韬畧固其素裕者词章变化岂亦有得于此乎汉李广程不识俱称善将广行无部曲行阵不击刁斗自卫幕府省文书其事甚疎畧然声名常在不识右如予者自少好为文章谨守绳尺自程终亦不能竒也视公能不有愧哉尝观古今能文之士多出于羁愁草埜今公生长贵富不为燕酣绮靡是尚而与布衣韦布角其技自以为乐此诚世所不能者夫名者天下之公器也公亦慎勿多取也夫

　　重建崇寕万寿接待禅寺记

　　浙水出新安郡东北流入海每潮夕下上排山连空衡决□悍舟人日俟其盈缩以济或飓风至则东西行人皆相戒以絶而况沙需雨立蒙冒暑寒渉者以为病宋淳熈间久上人尝学于大慧杲公宗其辨智随顺化俗乃结屋江上之清水闸以便食息由是割膏腴倾货财以施者迹接而居益广歴百三十余年而堂构勿朂圮扵讼嚣过者惋息圣元崇信佛乗设官分理乃立行宣政院于杭今中书平章政事张闾公寔领院事鉏奸剔蠧粃政具修凡招提之頺敝不葺者悉更其旧因询诸宿徳孰能继久上人之志者则皆曰兼受师名正传早登法会植清净因宜被兹选公礼致弥敦而师固辞弗获命乃即席时大徳九年八月也未几什器土田不召咸复众至如归遂作具章之轮寳相之殿既而邻居燎延若有魔事来试愿力师益坚忍精进淅炊不輙惠周饥渇刜荒除砾新以栋宇中严像设僧堂文室库庾庖湢以次完美有信士徐氏曰珍者义师之为不吝输财来相斯役尝凿地得泉于寺西偏筑亭其上以饮道渴岁给米百石饭僧人图为永久则舍海盐田为畆者二百视所给有赢而其心乐檀施未有止也先是平章公捐已餐钱以倡来者微公无以知师之果微师无以来徐氏之善一寺废兴系得人与否矧幅员之大欲致政理曷可不尽之思哉唯如来氏设教或因事假喻阐示义谛吾视惊涛骇浪喧豗荡潏有异尘世之昧没于业縁妄识而无有觉者乎捍以石塘即湼盘之岸资以颿樯即般若之航其未渡则悲巳渡而乐有能察夫吾性之未始有夫去来悲乐者然后不航而超不岸而固昔之若惊涛骇浪者且将安舒恬夷关于乎真源斯究竟之道已师憙予言请书以为记师台之黄岩人始吴氏从龙山崇福寺若虗师薙髪受具足戒逰诸方所叅礼皆名沙门由凈慈上座为今崇宁万寿寺住持余闻其墨名而儒行者故为之记

　　缾城轩铭【并序】

　　吴兴凌君徳庸博造君子也摘朱文公敬斋箴以缾城名其轩巴西后学邓文原窃惟守口莫先于防意意苟诚矣则多言不为辩寡言不为讷其道岂不简且要欤遂为之铭曰
　　吾尝博观人巳黙研道契虽善有万殊而本寔不二夫言以发志志以帅气即物引喻可以究终始逹原委孰有干城之士计周于崇墉守严于百雉而能辨羸缾之凶挈缾之智相彼心声语黙异致皆原于方寸神明静镜涵而动水驶涵然内省言出于意世俗浇漓灵府弗治若居安而昧复隍之虞宼至而乏守闗之吏是以口给屡憎滛邪遁诐不知挹清注洁而乃■〈氏鸟〉夷滑稽之为贵用乖物则□苦窳类咎始暗室悔尤斯至故曲礼安定辞而先之以毋不敬者所以启示学者入徳之次也欤

　　请恩断江住天平白云寺疏

　　家住四明山因人贤増地胜佛说一切法以禅定为宗乗向长江独断众流于圆教是名妙觉恩公长老观空得性住世随縁自从雪窦叅来见沧海浅清俱妄却向天心平处占白云怡悦何妨禅房觉花木生春诗客具茶瓜欵昼人皆许墨名儒行道祗在山色溪声况昌黎曽为大颠留衣而逺公欲邀渊明入社居然胜事企彼前修徃瞻文正祠尤想读书在僧舍岂必生公座独能说法动人听传祖宗不尽灯祝圣人无量寿

　　宜兴王师尹真讃

　　维师尹甫山泽臞也逢衣章甫美且都也外涵笑矧中恬舒也介不为矫通不污也乐山之静竹中虚也宜尔受庆播令誉也

　　至大三年崇文弘道玄徳真人臣全节蒙被上恩封赠二代归荣父母焜耀来今玉语昭垂烂若云汉书之副本传示无穷国子司业臣文原拜手稽首为之讃曰

　　粤若犹龙道根绵邈渊乎无为智周万物圣元启运宗其玄黙乃命宾师弘教是立吉蠲厘事覃及九域维臣全节秉心亮直式契道矩申用儒术帝曰予嘉孝思类锡纶言斯皇泥封犹湿羽旍归觐耀于郷国宠数便蕃振古难匹报忠伊何古训是式治若烹鲜常德勿失少私寡欲清静寕一爰启嘉猷益赞皇极

　　请张伯雨提点住杭州福真观疏

　　培风来九万里不负真逰出闗说五千言要敷玄教睠武陵之福地企华表之髙风贞居讲师道悟集虚神全养素登真陪凤笙之驾凌空泛牛斗之槎好士平原与为东道学仙玄峤不离西湖翩然云出岫以归久矣玉在川而媚几见红莲变谁超住世之尘欲从赤松游自有传家之法祝圣人寿与太初邻

　　万松庵记

　　杭昌化陈氏宋靖康间自许南徙按汉史陈太丘传颍川许人此盖其苖裔云陈氏有隐君子读书百丈溪上没门人私谥文节先生其子斗龙又以孝行着胡君汲仲为作传溪之西曰白水源其南曰大园攁塘直其北又北曰兆坞五世之墓方里而近坞有松数千章绵亘岩谷故山以万松名攁塘之麓有峯秀出曰霞紫斗龙爱其踞幽面胜翔峙回复且迩文节先生之兆若公叔文子之乐瑕丘焉乃劗茅规材构为屠苏岁时展省子孙将归息于是以致春秋霜露之思因榜曰万松庵集贤学士赵公书之斗龙为余言曰松吾先世手植视桑梓岂不益亲且严吾惧后有嚚子憸孙将剪伐是以堕先志则嘱浮屠氏守其业益以腴田若干畆匪徼福也以存孝也予曰子之虑亦过逺矣其能必浮屠氏之不尔负乎则又曰愿先生一言以昭示来者庶有儆也余惟人与物异者以知所本始而生事死塟情文交尽上古不封不树然俗尚敦龎非若后世观美而诚意不属圣王制礼墓祭有章斩丘木有戒弗帅教者司徒有辟所以崇风化立人纪也乃若学佛者言欲离一切烦恼清浄无垢必先具戒行断贪嗔痴三不善根故舍诸所重虽毁肤体不厌肯取非其有以为巳利益哉昔季氏有嘉树韩宣子誉之季氏曰宿敢不封植此树以无忘角弓然则万松之山勿替封植焉可也抑谚曰一年种之以榖十年树之以木百年来之以徳陈氏之子若孙其亦念此也夫斗龙字南仲谦素愿谨喜藏书作书院教里子弟学陈氏当有显闻浮屠氏者乡之大明山慧照禅寺今住持僧曰□其传以甲乙田及规约着碑阴此不书

　　季先生墓鋕铭

　　春秋自三传之说并兴学者各本师法党同讪异而先圣人拨乱反正之旨晦而弗彰后世设科取士益务为新巧傅会以中主司钓禄位讫宋季滋弊不可复振时国子祭酒杨公文仲守蜀学不为时好少屈挠为文必援据经旨极明二百四十二年兴衰理乱之故士林宗之而无能跻其堂阈者咸淳戊辰考试春官得先生之文大喜遂擢髙第盖先生早以才敏发闻乡邑又之永嘉所从师若李贵兰徐天麟潘景之皆号乡先生交友则赵公顺孙以春秋魁多士后尝叅预大政者也故先生学粹而文日该洽由両浙漕司与计偕卒受知杨公云因杨公而先生之名益着视夫肤剽以为文而幸中者得失有径庭矣先生□调湖州归安尉推用儒术吏不敢绐以事追逮讯鞫文案旁午能以治办闻洪君起畏持宪节浙右好发密不肯轻荐士举先生老成端谨辟置节制司幕下资其画诺蔼其休誉郡凡三易守皆见器重会漕司秋试选明经士司考择先生不得辞归数月以疾卒寔癸酉十二月十七日也先生生于宋嘉定壬申五月寿六十有二先是在朝以先生祖妣髙年推恩择山水胜地便禄养授元□临汝书院山长未赴而卒先生性乐易善容物不为斩絶崖异之行然遇事不可撼以私乡闾族属称善人长者尝手抄春秋左氏传考摭史记国语诸国名谥同异及论著事变颠末名曰春秋贯串盖先生于春秋隽永不释至忘其世者也先生姓季氏世居处之龙泉曽祖□祖□父□先生讳立道字成甫娶□氏子男三人大同大有皆卒休仁饶州路余干州教授孙四人镇鼎余彬曽孙四人尚幼先生墓在邑南乡髙浦之原塟用至元乙酉八月十二日后三十有一年休仁述先生之居里行业属文原以铭呜呼文原尚忍铭先生也哉癸酉岁文原生十有五蜀士试春秋者逾五十而先生拔其文首荐书尝诣客馆先生手抚而诲之曰子后当以文章显宜殖学以迟时毋躁也頋庸钝无以报知己而年逾六十矣昔柳子厚读春秋纂例愿执业陆文通先生之门及先生为给事中始得执弟子礼未及卒业而先生亡呜呼文原与先生仅获一执挚于将命者而先生之学亦勿克究厥施是岂不可永叹也夫铭曰惟圣删述大阐人文支词曲说乃湮其源萟圃中隽章缝之庆吁嗟先生而仕一命身则罹殃子孙受祉陋彼籯金遗经在几我幼登堂今发且皤示后勿忘勒铭岩阿

　　送蒲廷瑞北游序

　　蜀人自罹兵祻转徙东南所至如羁臣逐客呻嚬无聊幸而仕且贵者徃徃无由以周其家仅若古所谓禄代耕者不得仕则营他业亦鲜克自给盖涉忧患者惩艾深以礼法自绳者拙生事自先人来呉且余八十年计耳目所睹闻类若此则夫人之安庐井服耕桑从亲戚坟墓以终其身者岂不甚可乐也哉吾蜀尚乡义解后輙握手笑语若平生驩然性多亢直有过亦面折不少恕余生晩犹得接诸故老而挹其遗风焉乃今成都蒲君廷瑞始游云南又自蜀沿江汉厯闽峤由雁岩赤城甬东以来钱塘其生益后于余而意气瑰迈不羣且练习世故皆余所爱慕以为不可及者徃为儒官驰士誉宪府用荐者补佐史不肯媕阿苟禄去将道金陵上京师以子之抱负吾知其必有合也考蒲氏固蜀望宋熈宁元丰间尚书左丞以言论风仪居禁近由翰林学士佩金鱼为世殊宠作清风阁藏书教子孙极严厉族氏散居蜀土宋季有列朝着登虞庠掇髙科者皆醇谨富词藻诗书流泽其来盖有自今又获交吾廷瑞也廷瑞勉乎哉汉史称司马相如好读书然作子虚赋因狗监杨得意以进此非余所望于廷瑞者

　　送洪养源归淳安河墓序

　　古之为墓者必有兆域以辨昭穆凡丘封之度与其树数则又眂爵位为差先传有言祭墓非古也然周官冢人祭于墓为尸先王制礼有权经所以适人情厚风教如此后世宦游之士死不克还塟而徼幸其吉以施及其子孙者江南川谷窈窕言祻福利害极毫发故其弊特甚中州也吾友洪养源言上世家淳安四世祖筮仕始占籍钱塘由是族属之问遗岁时之展省礼或缺焉由吾祖而下未尝不心折而涕交流也余将徃省以致焄蒿凄怆之思愿先生一言以为赠余曰礼四世而缌服之穷也五世袒免杀同姓也六世亲属竭矣夫服穷于五世者制礼之节若亲亲之道虽厯百世莫之有改以其五世而尽其百世者可乎哉子归矣祭而合族尚有感于予言也乃若过家上冢俗人以为荣是殆以贵富加其亲者此不为养源道养源名浚尝为国史院编修官云

　　雪庵长语诗序

　　学释氏者曰佛以妙圆清浄究竟真如视语言文字犹梦幻空花本非实有然方便设教该括众理巨细靡遗曷尝厌语言文字哉说者谓此为妄根尘识冥迷无觉者若上智则不假世缔直悟宗乗法性既空言于何有几于得意忘象得象忘言者耶佛有头陀教今大同李公玄晖为宗师遇手翻贝多心研般若之暇有所感发輙为歌诗以宣道其意或讯公曰头陀氏草衣粝食勤修苦行何搰搰焉以诗为事公笑曰此吾长语也听者能知长语为非长语则佛道可黙识矣公早业儒交友皆当世名卿相工大字所谓技进乎道者受知圣朝位昭文馆大学士而不衒智能不着贪欲故为诗冲淡粹美有山林老学贞遁之风焉昔髙闲上人善草书昌黎公言淡与泊相遭若有疑于髙闲者然必先淡泊而后通变化岂惟书哉诗道亦由是尔余曩在词林获接公风采言论知公之为世贵重者不独深于诗也故为序其编首而归之

　　头佗师李大方诗集序

　　大方李君早习头陀教受业于藏真澄公机警不羣众推让为法器既示寂东平张君幼度为状其行履乞言于当代之工为文词者幼度与余同在词林素慎重其许予必审及观大方所为诗而幼度之言益信唐僧类能诗徃徃以空玄为工视世故若不屑然吾观古之善学佛者一垢浄齐喧寂等物我不间有旡不着苦乐必以空者为工是犹滞于一偏而非其道之至也大方之诗融会贯彻博周事物而非污穷极理奥而非隠是殆有得于古之学佛者乎凡学必有悟而入若扁之斵轮庆之削鐻痀瘘之承蜩凡伎皆然而况于道也知道者视诗为末然非知道不足以言诗昔大方书维摩经至不二法门谓澄公曰法门至于不二可谓无门无门之中一切法门偹矣大方之悟入其在兹乎经之言曰文字不内不外不在中间是故无离文字说解脱也知此则佛道几矣岂惟诗哉吾尝闻释氏云因书以为大方李君诗集序李君讳漙员大方其字自号如庵家本河南芝田人后居燕云

　　巴西集巻上

　　●钦定四库全书

　　巴西集巻下

　　（元）邓文原 撰

　　新建南泾观记

　　嘉兴之东北六十里曰秀泾泾之南张君全真居焉君早以才猷敏裕发闻乡邑中仍世故劳形怵心乃益慕老氏学求所谓恬淡冲漠离尘絶俗者遂着道士服即所居为道院鸠工抡材经度缔构肇自至元丙戍越十有八年而楝宇大备始易名大徳南泾观以地系年示端本君上今三十八代天师为之书其制则中为殿南向以事昊穹若太乙招摇司命玄武及里社之神皆列祀于两庑又即门东西偏设城隍广侯祠以便夫水旱疾疠之有祷焉者游间静修之士□周有寮食寝有所直北为堂曰演妙以扬道纪环视深广流水四周畦蔬于水东库廪庖湢各就旷爽门外为迎仙之桥放生之沼堤亘东南植桧栢杉松筑亭以待憇者而表其道曰通玄田为畆者千二百有竒观成五年而君六十有五矣乃嘱弟子张应珎嗣其业而归老于知止庵谒余具识颠末以验来者余曰昔老氏为周守藏史盖博闻多识非絶学以为知者吾夫子尝问礼焉而世之学道者乐虚诞而厌绳检外名教而守空寂非老氏意也其言治大国若烹小鲜小国寡民可使甘食羙服虽有什百人之器而不用此岂死灰槁木泊然遗世者所能与闻有岩居川饮錬真养神窃其术以久生者私也而非公也若夫噏之为张也夺之为与也柔弱之为刚强也是皆矫时之弊行道之权而昧者欲以智数胜益悖矣吾闻张君逹者惜其不能以老氏之道佐政理而又嘉其慎知止之义与之酣醟声利穷老而不已者是非相径庭也君奉亲以孝行着建庵墓左曰崇孝又祠于观若宗族暨羽流信士之物故者咸在合于老氏曰慈之旨后之人尚勿替张君之志也夫君号简静凝妙中和法师开山提点住持云

　　送潘元卿赴徽州绩溪教谕序

　　钱塘潘元卿被江浙省檄掌教新安之绩溪将行谒余而言曰走也获请见于将命者先生常叙其诗以为可进于学今徃为一邑师惟谫薄弗任是惧幸先生其终教之也余曰古之人道徳勲业垂宪来世夫人爱敬动于中则为式其闾封其树尸而祝之示弗忘今新安文公之故里子之负笈而徃也亦有思乎公之诗行于世家传而人诵之矣然公在当时为羣邪所谤讪摈辱而劲气谹论不为销沮从游之士特立而不頋者有几或改迹他门以自异后学自视处此当何如其于是非邪正之辨宜审也公之学能至此者何哉经传之所探讨师友之所切劘其散见于语言文字间者皆精神心术之寓而学者岂易以雷同剿说窃窥其涘哉初公以诗荐或语未为知公者然诗原本性情亦学道之方子尝有事斯事于公诗当有得矣孟子曰诵其诗读其书不知其人可乎是以论其世也是尚友也元卿勉乎余友屠君存博为新安郡博士与世亦龃龉寡合余尝以为自古圣贤皆然不必置欣戚其间若文公之事可暏巳存博且将壻子讲学授受之暇其亦有以语我乎

　　钱塘诸友赠周古愚诗后序

　　余友余观光客钱塘得痟首疾更数医勿治弟子頋润之走予曰吾师之病亟矣惟先生图之余曰顷过周君古愚所见几上书盈帙皆手抄细字余问曰何书周君曰伤寒书也吾病世之言医者昧昧表里虚寔顺逆之理而妄药人以死乃辑古禁方区分彚次如老吏持三尺法无枉挠者盖将翼仲景之书以行于时也余私识其语以为周君博习医事于伤寒尤专攻者乎润之盍徃请焉润之因余言见周君即策马徃观光已愦眊不知人周君切其脉曰是伏阳也谓阳病得阴脉者非其法当用大黄芒硝若干速下之不且殆聴者愕然周君曰吾有以起观光毋怖也夜服药至明发小苏已复进数剂最后下瘀血乃愈皆如周君言始余亦未能必周君之速效也今始信周君于伤寒果专家也伤寒有风寒湿热温之辨而六经治法亦殊若太阳属膀胱宜汗阳明属胃宜通泄太阴属脾宜燥温厥阴少阳少阴属肝胆肾又宜温平汗利及诸传变皆有候阴阳少差死生立异古之医十全为上非必皆能药而生之也亦曰知其可治不可治而毋苟试其术斯良医矣今周君既善是又遇人輙予善药不厚责报若宋清之道岂不诚贤矣哉观光既序其事交友复诗以美之而属予为后序予不得以芜陋辞延佑乙卯秋八月朔序

　　皇元赠陇西郡李公神道碑铭

　　武宗践阼教尚孝理风厉幅员凡中外臣僚身被宠数又追荣其先代亲爵秩有差以示显扬之道罔间殁存庻俗化丕厚至大二年今江湖行中书省叅知政事李公由同知宣政院叅预江西省未赴领行工部官二品明年遂赐玺书祖天佑赠中奉大夫陇西郡公祖妣传氏陇西郡夫人父昌赠资善大夫陇西郡公妣梁氏陇西郡夫人公既率子姓羣从祭告以侈圣世湛恩周洽昭天漏泉其曷克报称而又惟念墓道有碑宜具着前人里系行业所以劬躬焘后者会守官于杭而文原还自京师属纪载以诒永久辞不可则为叙次其状曰李氏世居寕州胄本西夏大兵有事沙陲中奉公犹为其国执戟即以上命徙家大同即古云中鴈门地中奉公乐其风土旷夷稍治赀产生资善公父子相继皆乐为善处里闾族党甚获休誉遇耆老必身礼下之赈乏匮者不以惠自多頋再世所藴负弗获展用于时故知其事者亦不悉汉马少游谓士生一世但取衣食裁足乗下泽车御欵段马为郡县吏守坟墓乡人称善人斯可矣世率以为常言然圣人亦以善人不可得见见有恒者善人岂易能哉又尝观古今贤者多冲约愿谨不事表襮其后益逺凡赫赫就功名者世莫不羡慕而流泽乃易终天之报施人与时好异也中奉公生男三而资善居长仲曰□季曰□领诸路释教资善公生男三而叅政居仲曰□长曰安季曰绢寔子孙咸克绍先志而尤锺美于叅政也中奉公以庚辰年卒寿八十有五资善公以中统壬戊卒寿七十有四墓在大同路□□之原叅政早陪宿卫恪慎厥职际遇五朝荐膺简擢自至元十七年授武畧将军太原路坚州逹噜噶齐兼诸军鄂啰厯总制宣政隆禧崇祥院讫今三十有六年积官至资政大夫江浙为东南重镇倚公藩翰且旌贤也夫人邹氏封陇西郡夫人子男四人长曰□知雅州次曰□寳具库逹噜噶齐皆承事郎又次曰庆安寿安尚幼孙十有一人矣李氏垂庆方来演迤未有艾所谓天之报施善人者岂不较着明甚也耶是宜为铭铭曰邈矣宁州周豳所理厥民敦龎于貉于耜被以皇风耆徳孰嗣维陇西公奕奕仙李善根内植锦絅其美义方所程是继是似积善之庆施于孙子圭璋廊庙迄登膴仕帝念勲庸尔祖尔祢孝思锡类仁浃同轨西壤疏封爰复本始于赫纶章贲如珂里有鹤云盘佳城迩止伐石刻辞以配幽诔

　　清宁报本道院记

　　汉太史公载老莱子楚人著书十五篇言道家之用与孔子同时云若孺慕事见髙士传虽里童巷叟皆知其为孝也而世之学道者遗外伦类以从旷逹岂其旨哉夫道莫先于孝非孝则道旡所本圣人言自天子至于庶人一也今有业宗老氏而知厚其亲凡可致其孝思者不以生死异吾于钱塘呉君圣传有取焉呉君之言曰吾亲之居分呉山之址吾视层楼奥室修林敞轩常若寝食宴笑其中自诸孤仕而分徙吾不忍故居之易姓则倾赀以复之又思夫移孝为忠之道有可诚格于幽显者故祀神以祝厘作主以时飨斋庐庖湢涂塈丹垩悉更旧观匪丽其美处嚣而寂宜为贞人逸士之所栖息赡以腴田为畆百八十有竒既成名曰清宁报本道院子盍为我记之余曰老氏之言邃矣人知天地之清宁而莫知其一惟蒙庄能阐其妙曰天无为以之清地无为以之宁一故无为无为所以一也余甞以为老氏之教有与吾圣人不悖者学者未可苟为异说以岐之中庸言髙明博厚而又曰其为物不貮则其生物不测易系传曰天下之动贞夫一者也卒归之乾坤之易简易简即不贰不贰即一之动为清为髙明而静为宁为博厚动静互根而物生焉人本之父母本之天地天地者人之大父母也孟子深明夫天之生物一本而夷子二本故墨氏之事亲不可以训天下或曰道贵无为今呉君之为事也趣乎有矣余曰无为而无不为者道之至也而曲士焉足以知之呉君请书而镵诸石君名存真能以恬养智不与事物撄尝佐教事于杭甚获休誉玺书锡宠号冲静纯素通玄法师提点佑圣观君既隆于根本而其弟頥素与弟子蒋頥正皆克愿勤以成其志后之人其亦思慎守勿替也夫

　　通鉴音释质疑序

　　字音义本诸六书古者小学皆通习之后世头童项槁有不一渉其流者矣汉去古未逺学童自十七以上试讽籀书九千字乃得为吏又以八体试之郡移太史并课最为尚书史书不正者輙举劾尔雅尝置博士列于五经传记故训诂师转相传受习其读者有所持循而不敢失世率以是訾汉儒然而训诂曷可少哉自篆籕变而字法日趋便简诸所记注方言假借猬起丝棼学者不得于音故昧于义也而况亥豕鱼鲁袭讹踵误雠校者类若■〈扌弃〉尘焉迁固书自徐广裴骃邹诞生服虔应劭晋灼而下互为训释而莫能一歴代史异同又不可胜纪宋司马文正公通鉴成书盖上与迁父子纂太史之业以承春秋不刋之典□它史依放而为之者异日道也史照有音释行于世吾友毘陵董子衍考绎通鉴善本为之辨证名曰质疑间为余言吾学得之祖父及外氏非敢希古论著将以启初学之士云尔子衍冲约静修其言有开余者因复之曰昔文正公与刘范诸君子翻阅中秘外郡图籍余二十年今读其书而莫究所繇来则公之去取详畧有不得而知者矣乃若经纬综理则有前例及考异歴年图稽古録学者由是以求之其殆庻几焉公当宋全盛时犹言洛中士大夫文章清节谈空说性者多矣史传无所启口也矧今复后二百五十余载是可不为学者三太息也哉

　　松江府华亭华藏懴院记

　　松江故华亭邑今为州民物殷阜寳坊云构绚丽相属直府之西曰华藏懴院者慧光融照大师从得之所剏立也师世家越之南明蚤受业华藏寺既乃游方叅礼刻意修习传天台教观于台之掖峯杭之天竺最后从囦叟湛公居华亭延庆寺学由志臻表于藂林职跻众右于今且四十祀尝曰自古絶浙河而西意未尝不在华藏也倘卜数弓之地鉏荒刜奥规为兰若庻以永华藏之恩乎龚氏有故宅旷逈窅深心境冥会至元已丑输赀以售稍就经度越四年名闻帝师所俾正席畲山之普照嘉卑称号而师不着贪欲惟念夙志未竟益坚弘愿砻断陶甓佣役具兴为殿周阿中严像设崇门飞阁翼以两庑栋宇既备凡诸道具巨细完美十年而讫工又庋经四大部买田若干畆教养之道皆可淑诸来者每岁元日备金光明懴期七昼夜与诸比丘等扫诸尘翳摄入善根敬以祝厘于君上示不忘其初名曰华藏懴院介佛海法师澄公属予为文以纪成事余闻佛以妙圆清浄具大搃持视山河大地普同法界旡量恒河沙众悉归悔海师作如是观则一念不异华藏即不异昔天台挈止观之义为世津筏而学者知寂静可以证解脱慧照可以通般若乃若懴悔则又息妄之真机归真之要路也然而道本乎身身非寔有身空则诸法亦空而不空者未尝亾是道吾圣人尝着之易曰不逺复无祇悔曰艮其背不获其身行其庭不见其人其义渊矣博矣师能从吾游吾为师发药焉师性愿质广植善行既老而弥勤旧业之在南明者寖就頺废复倾槖以新之度弟子曰居简宗矩宗权皆克纉师之志其传以甲乙云延佑三年岁次丙辰儒林郎前国子司业邓文原撰并书

　　静修堂记

　　博陵李希微世居恒山之麓少年登覧豪纵思得徧游朔南以极云林川泽之观会文轨混合道无闗讥乃下金陵眺锺阜识古所谓江南佳丽者逌然结屋读书其下曰虚白山房又为堂以备燕处取诸葛武侯戒子语名曰静修属予为文以记之武侯当西汉季世戈甲蜂午方身奋垄畆志图康复而家庭训告犹若老师持论取訾流俗盖汉儒之学类多质寔醇固其师法宜有自来而世不可考矣凡动必本于静古未有离动而言静者乾坤翕专即辟直之机易旡为寂然不动与感而遂通者同乎槖钥希微亦尝观之水乎挠风而击石则号怒奔放荡舟溃堤动非其正矣逮乎风恬石平然后涵空鉴浄明烛须眉人生而静其性亦若是静以修之复其初也今希微岩居川观脱离声华余三十载一旦加之以银黄垂组事物者胶轕乎其前吾将观希微之动而能静者因歌曰澄观兮止水山崚嶒兮石畏垒兮泰定兮旡营妙凝神兮太始又歌曰川逝兮云骧乐鱼鸟兮泳翔孰守株匏系日与道兮徜徉歌阕希微请书以为记李氏本儒家大父登亡金进士科任徳州戸曹希微得双峯饶氏之传故其学知本云

　　夫人李氏墓志铭

　　延佑三年四月三日大名刘元亨母夫人刘氏卒于杭与元亨友者皆戚嗟相告为营其丧而人亦因以知元亨之贤足以得其友也舟具得还塟□方仲容以状来谒铭余故知元亨者铭其可辞夫人世居大名之开州祖仕金为□统父当圣世混一初官司候若今郡録事云母完颜氏夫人幼归于元亨之父武畧将军千户□奉舅姑孝能使舅姑至爱之若己女机织宾祭以俭勤身先武畧将家负才气更戍他方或携所爱妾自随夫人为治装具无难色抚妾子如一武畧早世夫人盛年嫠居励志洁严虽婣党罕见其面教养诸孤誓不负武畧也元亨袭父爵南驻迎传娱适在戎垒间最号才敏善治辨由是省台中外多属以事徃岁使南安还后平冦江西闽岭夫人曰尔勿以亲逺弗尽力以贻吾忧故元亨效业日着岁中三锡命由忠显校尉迁武徳将军江浙行中书省□镇抚益思树善以显其亲而夫人已矣夫人生癸卯四月五日寿七十有四子男五人长即元亨次曰元义元英皆夫人出又次曰元贞元诚女九人长适传鉴死表贞节于门余适□孙男女□人曽孙男女□人元亨卜□月□□日塟夫人于留犊乡长卿村祖茔□武畧同竁余唯女徳不外炫因夫若子而始彰若夫人于妇仪母道尚无愧哉铭曰贞而能容妇徳以充居约能勤善庆施于后昆是为夫人李氏之藏后百千年尚勿毁伤

　　送梅仁父赴湖州教授任序

　　宋庆厯间言师道之盛必曰海陵胡先生先生之道倡始于呉兴而大被于东南之士因先生而知尚经术敦行义如工用陶甄器无皆窳前是岂无以文华绚耀取名斯世者至是而始知圣贤之道有本有原则后之学者可以审所先后矣先生职止经筵任不过博士又不见用当时宝惜名器不苟以轩裳圭衮为先生荣而道德之重有逾于禄爵者然自始议乐已落落取讪谓其泽不大施于时识者又为先生太息也先生之墓在何山之原迩年囿于僧居士不得展祭以为礼今郡侯郝公峭直洁亷惠孚而化洽克复其旧人谓先生之教其将复兴通讷梅君仁父徃为文学掾虽时有今昔之异而峩冠讲道先生之席在焉仁父其亦有思乎余幼犹及见仁父之伯父右司公盖菲言厚行儒之通□者也家法有由来矣呉兴多士昔乌程李公恂最为胡先生所知俾表仪羣弟子声闻以着安知今无若人者仁父其徃求之世常言古今人不相及岂通论哉

　　得一斋铭【并序】

　　龙虎山髙士傅君以得一名其斋乞言于巴西邓文原乃为之铭曰
　　惟太始御万物诚无为神不测简玄化司开辟超希夷絶芒芴会众妙圣合德得环枢退藏密有根元孰为一一不失复奚得嗟傅君宜专寂室虚白心太极

　　故大中大夫刑部尚书髙公行状

　　曽祖某祖乐道父亨公讳克恭字彦敬其先西域人后占籍大同谱牒散佚莫迹其所始公之父以力学不苟媚事权贵为六部尚书器重归以其女因奉母夫人翟氏居燕时皆知名士嘉甫朝夕讲肄遂得大究于易诗书春秋及闗洛诸先生绪言缙绅交章论荐世祖召见便殿奏对皆经世要务而嘉甫雅不乐仕归老房山生子五人公其长也公蚤习父训于经籍奥义靡不口诵心研务极源委识悟弘深至元十二年由京师贡补工部令史江南归附选充行台掾复迁内台掾复擢山东西道按察司经歴自工部为经歴率间岁一迁经歴之明年入掾中书未几发户部主事一时公卿大臣多魁儒硕彦而公以文雅禆论其间故望誉日着卄二年除河南道提刑按察司判官鉏治强梗侪类胁息明年改山东西道其治如在河南又明年为监察御史台臣奏公都事守法持议棘棘不阿而纲条具举经公所建明者皆经久不废时二十五年也是岁僧格为相每污用善良期思附已遂搀公右司都事知终不可以权势慑明年遣使江淮省考核簿书当时文法吏每多希旨务从刻深而公一用平恕浙右风物繁会众亦莫能凂以私李仲方公故人也以两浙运司经歴卒于杭公为卜地塟之西溪且为文志其墓与郭佑之李仲宾鲜于伯机王子庆等祭之哭尽哀还授兵部郎中未几僧格伏诛议江淮视他省剧烦如得端介练逹之士长省幕其可则以公为左右司郎中前是籍户口有司期会火急文书□□□儒士例蠲徭役而故籍漫不可省执政持论可否期岁不能决公至则凡以儒籍占者皆定为士户得自拔于甿隶皆感激泣下凡旧政之不便于民者一切罢去择中外有才望之士为守臣闻诸朝后徃徃擢用而不知公所荐也都省以浙西多隠漏失实命公检括公言成岁输粮为石者四百万内公田余七十五万一千顷粮为石者一百三十九号浙右居诸路三之二公租视民所输且二十倍良由宋季贾似道敛怨误国田有虚额而官无蠲征急期则负逋者众吏民交病方今冝讲行良法保固邦本不当重为烦扰复循旧弊政不报有言利臣以朝命至杭増湖东夏税自执政以下皆取认状独公久不署其人亦不敢以盛气加公比去公徐谓曰吾才不逮子逺甚子尝司画诺于是而不能増而诿吾能邪子毋重瘠斯民也卒不署杭州岁调民司库或值他为奸利大折耗民卖子女几不能偿公为选州县之终更者役一岁则升其任民用安息至今以为常税司或植桁杨于门以伺匿税者公即召官吏问税入几何则皆应曰不足公曰吾将白之上官桁杨若等以威不职也诘旦徃视则桁杨已不复植而税亦赢公之周恤民隐率行省所理易江淮为江浙尚书省复归中书故公□郎中再岁被玺书者三元贞改元之明年迁山南河北道亷访副使时畅公纯甫为佥事公疏诣台言不可居纯甫之上者有三大槩谓纯甫自大师南征即掾行省扬厯中外几二十年而某资厯尚浅纯甫文学行谊夐出伦辈髙风劲节夙所景慕而不能及况兄事纯甫义则兄弟情均骨肉躐等居上情寔未安明年为大徳元年擢公江南行台治书侍御史而纯甫亦它迁时人皆多公之让王敬父与公同厯台省情义欵密后敬父稍跅■〈也〉使酒难近出语輙■〈言尼〉公人不能堪而公一不以介意且力荐之朝言敬父趣尚甚不宜以小过摈语极恳切公在台言圣代累颁诏旨议行贡举法而权臣卖官营私扳引朋类沮格不行令所至乏才宜急登明以副上意又言敦学校选寔才汰冗官増吏俸慎刑狱数事同列多龃龉或讪公迂惟大夫微理公知之深每识公语不忘三年复召入为工部侍郎会江西有盗十三人夜以刃入客舍刼绢数千匹而去客舍长曰是必吾里中恶少年尝为盗者也逮捕验问百端既论报有寃语闻亟命公驿徃乃获真盗而十三人巳尸诸市还奏官吏悉杖罢禁锢终其身越十年有赂尚书省奏将复用者还舍暴疾死识者欲传其事以为世诫公由工曹转翰林直学士会五年京师水公与直学士王公约赈济畿县惠利周浃民咸徳之明年授吏部侍郎又明年河东地大震公使平阳廪饿槥死审録寃滞复平反若干事寻除彰徳路总管未赴八年改刑部侍郎有诉御史案开枉法上命杂治御史罪且不测与御史聫事会规自旣免语右诉者由是御史首服会赦犹议其罚公深不直聫事者议与同罪忤执政意廷辨至数百首终不易京师旱自秋八月不雨至于六月公升尚书言明刑本以弼教人道莫大于君臣父子夫妇兄弟之叙今子证父妇证夫弟证兄奴证主搒掠成狱大伤风理宜禁絶又中外囚系岁度死不下数百人凡此逆于阴阳之和者示髙平章政事广平何公素雅重公公为歴陈当世之务及自昔大臣保全名节者词气剀直未几何公谢事公亦除大名路搃管在刑部时与同官论事不肯随声应和及去凡公所行胥吏皆传以为式守大名以广平致理吏职而民舒上在渊潜郡取花石担负辇输民不知扰尝赐绮縠以旌其能至大三年春二月还京师客城南将入觐得寒疾久不愈至九月初四日卒即以是月二十九日塟在佐山花山之原从嘉甫先生之兆公生于戊申十一月□□日享年六十有三积官至大中大夫先娶夫人曹氏□□之女生男一人曰秬今为秘书著作郎余早世□女人长适李□次适中书平章政事额布德哷勒再娶夫人刘氏□□便宜公之孙生女□人未行妾之子□□尚幼公性极坦易然与世落落寡合遇知巳则倾肝膈与交终身亦不复疑贰在杭爱其山水清丽公退即命僮挈榼杖屦适山中世虑氷释竟日忘归好作墨竹妙处不减文湖州画山水初学米氏父子后乃用李成董元巨然法造诣精絶公卒后构公遗墨者一纸率百千缗为诗不尚钩棘自得天趣尝见公作画时虽贵交在侧或不暇頋有指谓公简傲者久乃识其真浙江所在多豪门右族或飞语污公公亦不为辨暨北归行李无长物贷于人而后具舟费公掾行台时尝以大夫相威公入见世祖顾问再四曰是髙嘉甫儿邪赐中统钞二千五百缗公尝言自筮仕日给餐钱外所得仅此止房山有田二顷课僮奴耕作岁入不能供及卒之日家无余赀识与不识皆为流涕易箦命丧塟用朱文公法及区画家事甚悉此心不以生死乱众为讲学之验平昔于诸弟友爱甚笃所丧弟孤嫠皆衣食于公尝举江南文学之士敖君善姚子敬陈无逸倪仲标于朝皆官郡博士敖陈相继死公亟念子敬贫且年逾五十自刑部白之都堂曰荐贤非秋官职然不敢以辟嫌后贤士宰相从其言将官之七品吏部厄以铨法不果行疾革语及犹太息文原自公为都事使杭首受公知亦与在举中后忝词林属而公在朝相从后十年毎叹公□□立言操行有古君子之风子敬言一日公问人生至贵者何子敬方隠度以对公曰无求子敬每诵斯语交相儆励期不负公知惟公名实终始宜得当世善为文辞者铭其墓谨序其歴官行业可传于来者如右

　　故处州青田县税务大使陈君墓志铭

　　延佑六年夏四月二十九日溧阳陈君奎甫卒于京师其子徳修扶服号吁星行露宿三月奉其柩还南卜以明年□月□□日塟于舍北海棠山之原前期命其弟徳泽以武昌路儒学教授阳佑孙之状来谒铭余闻有表贞妇乐氏其里者即奎甫之母而奎甫又以好义名铭其可哉按陈氏占籍溧阳始宋建炎南渡纪于世牒君讳斗辉字奎甫廸功郎福州福清县丞讳勲之曽孙将仕郎讳日新之孙溧阳县学教谕讳暨之子幼嗜学读书一过輙强记不为童习濡染教谕早世将仕抚爱之异诸孙君亦夙夜澡刷思亢其宗乐氏嫠居君顺承以孝迄坚誓志至元二十四年辛公仲实为守素峭厉不肯轻用士即任君副在城税使众谓才选息苛屏烦课以羡最将仕哀其父之瘁而发于奎甫则居以研池之别业不幸将仕又卒君与伯父治丧塟礼无孅啬乡党贤之已而诸父相继物故君综理家务如官剧烦无旷弛者行省署君处州青田县税务大使移疾不赴每课诸子从师问学益广蓄构得赵相国北园幽迥窈深敞为宫室以适燕处直轩种竹万个江东宪使卢公为榜其额疏池于门外南有地数百弓佳花美卉娱心绚目日与亲友觞咏其间藏书数千巻购古法书名画鼎彛器物若泊然终身遗外声利者会癸卯岁侵丙午丁未复大侵君设糜以食饿者不足则发廪下其直以振之又不足则施手计为石者余三千近制饥岁输粟者赐爵有差由是有司以名闻或劝之仕君亦不固拒遂北上朝廷下其事铨曹将相命下疾作遂卒先是饥氓日虞冦至行省余君摄山前廵徼以遏奸萌小试而效已着乡人之期君深也呜呼自闾井友助之礼县都委积之法废岁有凶荒而民无盖藏富家豪右惟坐视流殍而莫之恤若奎甫者岂不尚有古之遗风也哉而卒不克究厥施以死传所谓天地福善非邪君生于宋咸淳丁卯十二月一日年四十有九娶王氏生男二人徳修通国朝字训用荐者在文学选徳择前徽州晦庵书院教谕女二人长适吕公孙次未行孙男四人陈氏之昌未艾是宜铭铭曰翳人生之迁斡兮天道窅其无根憸壬有幸而登荣兮或砥行而隠沦惟奎甫之好修兮蚤才裕而气振急翳桑之道馑兮乐白华以娱亲胡降年之不永兮嗟一命其犹屯虽逹人之委顺兮诘化理其何因后嗣尚炽昌兮庻徃屈而来信托遗体于山阿兮映千载其弗冺

　　跋髙忠襄公生贤合记石刻

　　文原儿时侍先人侧闻吾蜀文献有若临卭髙氏皆掇巍科登膴仕家学渊奥具有原本时址堂先生为名侍从尝得挹余光而希下风焉迄今余五十年获交三世先生之孙耻传示忠襄公所记生贤阁石刻则先生之父也先生名期得字不妄记中名斯术者于先生为从弟生贤阁之所以名偹详于记独念忠襄公以利路宪守沔阳寓书制阃言梁凤阶文支安七方仙原武林攻守之策不果用竟死之蜀亡宋亦不复支驯至改玉而址堂先生以端明学士叅政为呉兴寄公闭门修宋遗史以卒自昔生贤之难以能善其死之不易也孟子言所欲有甚于生者厥有旨哉忠襄公有缩斋集三十巻淳佑间丞相清献游公为之序实文原之外伯祖父后之来者论先世事契尚有考云

　　处州龙泉县重修学记

　　古之学者家塾党庠州序国学皆有常制其教诗书礼乐其行孝弟忠信其道则尧舜禹汤文武周公孔子之所授受无有曲学诡论干乎其间故士多端厚温良日进于善后世广其室闾丰其稍食而又设为选举之法以淬厉之视古昔若周密备具而士乃益舍本竞末趋于文而昧于质也间有超见特立之士则曰上之人广其室庐丰其稍食所以使吾不累于口体以专志于学而选举则有使学者不恨于遗才而国家收教养之效吾其毋溺于饱安勿诱于禄利惟古学是师而世或诋讪以为迂逺不切于时用由是士之坚其所守者亦寡矣先儒有忧焉尝极陈其弊而莫能捄至宋季滋甚乃今圣上诏兴大比务求经术徳行之士以佐政理而黜词章浮靡之习士风复古则俗化以淳然而守令于民为近作兴之道将于是乎观处州之龙泉县旧有学自宋天禧至绍兴乹道间凡再建而一葺至元戊寅寇至复毁越九年而府判朱君升与校官赵必锑新之于瓦砾蔽茀之余距今三十有一年昔之梁潦折□黝垩之工率多倾腐漫漶不治且壊武昌徐君杰来尹斯邑顾视兴慨谓诸生曰子之父兄子弟弦诵于此而简陋是安非所以崇学宫而表众庶也士既相率聴命则鸠工抡材倾输恐后殿堂庑舍门墉庖廪陶甓砻斵悉就完坚既又具祭器严绘像考成岁祀计其经始于夏六月凡三月而讫工用钱万五千缗有竒役无民劳财不官费盖徐君莅事方半岁而治效已可睹圣人论为政有期月三年百年必世之异学者能习其书而不深求其故故儒者之效常鲜盖徐君者可谓善为政也巳士其勿以末弃本勿以文先质勿惑于竒衺而愆道义之正勿狃于习俗而忘圣贤之归则庶几徐君之望也昔子游为武城宰深明夫君子学道爱人之训故能得士如澹台灭明者而微子游乌足以知之龙泉故壮邑世传欧冶子铸剑其地安有山川盘礴欝积之气独锺于物者乎岂无明经饬行之士出而应时者乎予将翘企而俟之躬是役者曰季屋孙季大任等其名氏镵之碑阴是岁为延佑三年秋八月上丁日记

　　常州路学重建尊经阁记

　　六经之书先圣王之道在焉前乎书契言未有闻也然道非言不传既有言矣又必因人而行故六经在天地亘万古无敝而世有兴衰理乱之不常者人也而非书也古者时教必有正业凡诸子百氏非先王之典者皆不足以蔽其聪明易其趋向及其考校则自一年视离经辨志以至九年知类通逹强立不反然后谓之大成夫惟蒙养端故教化一而治道可兴也更秦歴汉经籍复振于燔灭堙絶之余诸传分文析义各立训说多者逾数十家弟子转承师授于是专已守残党同闻而妒道异者蜂午而起后世习其读者不患书之不多而患夫是非棼乱无所折衷不患文之不胜而患夫矜竒衒巧卒莫能复归于质也而况权利兴而政教微淫哇竞而和乐废礼制荡于刑名阴阳杂于巫祝离道器重者窒偏见崇虗无者昧伦理而经之用几息歴代以明经取士士亦以博闻强记相尚有真知而实践者鲜矣学校者风化之原也昔文翁守蜀郡修起学宫招下县弟子以为学官弟子每出行县益从明经饬行者与俱由是蜀学儗齐鲁夷考其人则少好学通春秋者也故为政知本始如此毗陵于浙西为剧郡有学有经阁阁前左以贮石经石亡而阁存复为阁堂北以庋诸书扁曰尊经而圮已久后徙其扁于前阁稍加缮治旣与昔戾又并与阁易置校官之署失名实矣延佑初元真定史侯来守兹土上际圣明稽若祖训诏告中外其选徳行经术之士而宾兴之侯曰二千石视古卿大夫职司教令曷敢不钦承以帅多士始事祇谒于先圣先师即计其廪稍节缩浮沉岁有竒羡支倾补敝咸就规度谓教授李敏之曰前阁石既亡盍即尊经阁故基而刻之以表其檐且示讲习者有所宗也士既驩感聴命则属乡之有寿齿者董其役而佐史元其经始于乙卯冬十月至明年秋□月落成土木陶甓黝垩之工视昔益靓丽敞爽而名仍旧贯若未尝改作者既又买书椟阁上胪分堂列学者如登羣玉之府瑰竒眩晃靡求弗获斯可为进修之地矣抑人有父兄师长知□事之则必服行其言今学者早暮图史呻其呫哔祗以资记问剿说而不究寔用则非昔人尊经之道也苏文忠公有言近岁市人转相摹刻日传不絶而士皆束书不观游谈无根有一于此岂惟学者之羞亦承流宣化者之忧侯名埙字□昔祖父卫忠武公身□将于殊勲茂绩烜着策书而侯又能效古良牧兴教劝学政成奏最其济美尚无穷哉董其役者谓常徳路教授袁攀就肇庆路教授道良僐及王□随□也佐史徐□余素稔侯名而江浙副提学强君以徳致侯命属余纪成事辞不可则为具识颠末使来者有考焉

　　重建广惠庙记

　　广徳郡之西五里曰横山山之阳为广惠庙神始遁迹兹土威灵于铄惠浃遐迹庙祀徧诸郡邑而横山为之宗其世系绵歴见唐颜鲁公所书碑公以精诚师表百代其事当可信不诬由唐暨宋封号册书庋袭林谷如大圭琬琰山之镇也大徳壬寅庙毁于火越明年鸠工庀具采木惟良断石用坚陶甓畚锸佣役具举为殿周阿翼以修庑子姓羣从灵官羽卫各有攸处涂塈丹垩之工视昔益绚丽靓好逮延佑丙辰凡十有三载郡四易守至今髙昌敖侯始克有成绪费皆资诸四方之来助者原自圣元混一函夏神功荐着至元癸已海艘输粟京师飓风愤作舟人遥望云旗际空若神戾止湏臾风晏浪恬巨舰以济上嘉殊烈是命近臣掲虔岁祀郡有水旱祷焉咸格岁比有秋侯以旄倪之请属余为文以记按郡志神之先事夏后氏分治水土至神生于汉乃自长兴之荆溪导流入郡界青林塘俗号曰圣渎又凿东亭湖其傍溉田以腴民蒙其利意神者世习水官讫于汉不废香村水部报功之道知本始矣五行一曰水水得其理则阴阳不愆岁功叙成元化之混沦磅礴者神与司之及其神变不测有若应龙之画黄熊之化叅稽传记理或然也在昔申甫之生寔本嵩岳故凡山川瑰特环互必有神人者出后世因为殊廷邃馆以栖其神而神亦用之以灵横山下瞰冈峦屏峙郊原绮错拱揖万代状神之妥灵于斯千五百余年矣每岁风龢景舒士女咸会笙鼓驩呶来荐牲醑瞻视偻俯若喜若惕孰敢不敬信而严事者乃若先圣言精气游魂与体物而不可遗则其道至矣有能深烛乎幽明之故而达诸叅赞化育者然后足以语神之大此非庸人孺子所及故余因纪其事而并以谂夫知道之士焉建庙始末郡人陈友谅司其任章邦寕相协厥成董役者戴天佑皆宜牵连得书

　　故江陵公安县尉马君墓志铭

　　延佑丙辰十一月一日江陵公安县尉马君卒于宛陵先是辛亥岁君撄末疾不复仕其子称徳由江浙行中书省员外郎擢宛陵别驾君就禄养药食顺宜忘其瘁惫至是剧寒疾遂革既卒之三日余适至行道多戚嗟相语曰别驾之字我民摩抚燠休之尌善如不逮而丧其父将宣之人不幸而不得终被其泽也自荐绅文士下及闾巷耋穉惜其去者如出一口别驾奉其柩还塟谒余以铭余交别驾久且重宣民之思而推其教忠所自铭其可哉按状马氏世居广平祖讳仁父讳晋俱力农以善闻乡里县尉君讳兴蚤从淮南忠武王南师擐甲负戈遇敌每伉勇身先然性不嗜杀有一卒穿距止断其髻释之咸曰马君长者宜有后论功授百夫长凡四调廵徼泰州之西溪海安襄阳之安营江陵之河西市冦敓屏迹恩浃甿庐秩满尉公安老益练逹于事而君病矣家素无赢储兄弟六人以丁籍更戍弟在行而君亦代同里雷氏者以徃弟不任劳敝径归君兼其任终始无间言其友爱类如此平昔轻财尚义遇事輙分殆天禀非学所能致娶韩氏惠淑而有立为母为妇皆中仪轨生子五人长即称德次舍僧早世又次正德俊徳元徳皆未仕一女尚幼孙男六人孙女三人君生于己酉十一月□□日寿六十有八韩氏先十四年卒卜以明年月日合塟永平县中洛砦之原别驾官奉议大夫以近制得追崇其父母由是县尉赠某官韩氏广平县君惟君生不获丰于禄位殁而遇荣宠有子克致显扬之道斯可无憾也夫铭曰吁嗟马君旧自戎屯易悍暴以仁以列荐绅有子能仕君曷不寿考以慰宣之人归安兹丘尚利于后昆

　　拙逸斋记

　　凡世之资以征荣名希宠利者率多慧给狡厉便獧姿媚视椎钝少文者众必讪笑之以为拙而人亦耻其名而不肯居由是巧者日相羡于无穷惟知道之士每喜拙而厌巧若周元公之赋世亦鲜有深究其隠者也余尝以为巧拙之相形苟于其蹔而观则巧者常胜而拙者常负要诸久则祸福利害得丧荣辱巧者始有慕于拙而不可得然人情常求快目前安得待其久而后定幸而巧者不败则拙者终不能以其道取信于人人之口愚与拙同出而异名孔子之道大而能博独颜子得之如愚若寗俞之于卫徐穉之于汉皆因时而名非性焉安焉者也柳宗元之愚视二子风斯下矣蒙荘好寓言要不轨于圣道然而丈人之瓮畦匠氏之社栎支离疏之终其天年□皆有得于旡用之用故学道者亦有取焉元公之赋拙颜氏之愚也世有夫子知颜子之不愚元公无圣人为之师此拙赋所由作也拙不求逸而逸求逸而拙巧莫甚焉赤子之初倥侗颛蒙无它巧也上古鹑衣而鷇食展也其逸乎保定王居克继与余生同年余兄事之甞曰吾性耻夫巧宦者乃今荐膺清要端居而念深有味乎拙逸之言遂以名其斋子盍为我记之余曰世之拙者莫吾若也而君同之乎吾方屐山而嬉航川而渔酣谑啸歌以极拙者之适君能从吾逸也乎语讫冁然而笑俾书其语识壁间君名□今为江东建康道亷访副使云

　　故温州宣课都提举赵公墓志铭

　　公姓赵氏讳安世字言佐世为归徳人自圣世用师中原大父始携负耄穉走睢州壬辰金失汴父瑄又自睢徙名数于真定时兵革猬棼乡里器其清慎善筹划推择为财赋官生二子长曰安国隠徳弗耀公居次性敏悟知读书负才畧号为能治烦冗中统初元世皇龙徳在御豪儁云附太保刘文正公最被简知不肯轻荐士尝举公可信用上深嘉纳命左右识其名氏时启朕也明年有事于朔方召对皆经国要务未几李坛叛山东驿骚议讨平之太保复举以宜备颜行上以属主将史公丞相忠武公子韬畧克绍其父被坚引强毗赞硕画师还论功最擢中都路同知诸军奥鲁公以亲老禄养弗及移疾归杜门屏交息游泊然仕进会中书遴选亷能吏首起公署兾州同知鉏奸擢良郡无遗事朝廷益有意旌庸而铨曹限以资格再调郓城县尹讼牒造庭明烛隠伏吏戢而民安秋归迁髙邮同知凡军需和市丁戍征徭前政所甚病者公一绳以简静户驩里愉安损抑衣食宾礼贤士大夫誉望焯着自郓城至是宪府荐牒屡上寻除温州路宣课都提举众谓迁公为左惜其才不大弘于时而公冲约自持不加愠喜会汰提举司公即治任还乡里舟次维扬以疾终寔至元癸未五月二十日也公生于乙未十月二十四日享年四十有九积官至奉政大夫以是年月日还塟先垄之兆公娶郭氏俭勤为母妇表仪虽贵仕尤职筥箔丝枲如故子五人长曰茂以父荫让其次弟亨时人多其孝友又次曰显曰纪曰良女二人适智□王亨始由安吉宜春以簿为江浙行省架阁尹饶之安仁调广徳推官其却吏馈及平反寃狱具有征忽病疡卒纪尝刲股吮疮皆世所难能推官介郡博士马景仁谒予铭公之墓未及而易箦今诸孤始以状来请予悲之公之大父言自吾事刀笔尝惧文法刻深以祸人吾子若孙其务朂儒业不则力农尚克保厥后故再世为政希古循吏风是宜铭铭曰惟时奋武推臣疏附有嘉连茹云鹄振羽孰扼中道赍志弗宣堂之构之裕后能贤嚚俗嗜利锥刀尤竞伯也让仕仲承其庆福善在久勿亟勿叹欝其堂封营魄是安

　　淮安忠武王庙田记

　　至大巳酉岁圣天子龙徳在渊功赞位育浃于幽明追推元勲茂徳宜修祀典以示崇褒乃命江浙行中书省建淮安忠武王庙于杭庙成申饬词臣勒文贞石凡厥有位知圣世旌善报功儆百执事之意甚厚视昔着丹书刑白马者规摹宏逺矣时行省左丞髙公昉寔董其事又属万户郭侯震千户刘侯元亨计徒庸虑财用咸曰栋宇既备像设孔严必有腴田以供粢盛庻用资永久于是撙工费之赢钞为锭者七百四十有竒买田三百七十三畆俾朱君庆掌其契要副藏有司岁司出纳以给祠祭君早负才谞事忠武王尝被玺书为王府长官建庙始终躬任勤瘁请于行省属文原书庙田之始末辞不可则为之记曰按周官司勲掌赏地之法以等其功凡有功者铭书于王之太常祭于大蒸司勲诏之凡赏无常轻重视功凡颁赏地参之一食惟加田无国征释者曰有大功者既赏以地复有加赐之田则无国征凡赋税皆免所以优有功而厚报之也又按伯禽始侯于鲁则有山川土田附庸之锡是则勲劳焯着生备茅土播诸声诗若今忠武王既没而九重睠思不忘光贲封爵享有庙祀藩翰之臣又克昭布湛恩谓加锡之田国有令典爰积羡钱相厥衍沃菑播以时岁时吉蠲荐其嘉榖牲酒肥旨骏奔在列陟降左右若有风马云车肸蠁来假生荣死哀今古鲜俪王之精灵不昧亦思相佑皇图于亿万斯年曷有穷巳猗欤盛哉延佑二年越明年龙集丙辰十一月丁卯日南至记

　　故东昌徐君夫人赵氏墓志铭

　　徐氏籍东昌之聊城世力农自军兴中原俶扰系牒散轶莫迹其所始夫人姓赵氏讳□幼慧悟习女工甚敏而艺父母爱之为择嘉对以归于徐君讳成早岁当金季﨑岖兵革间能忍茹苦艰以全徐氏父亡夫人事其姑具滫髓时燠寒躬饎爨以孝闻里闬毎与徐君泣念兵乱大父而下藁葬莫识其处日曳鞍于野冀哀恫之穷神或启之鞍止忽得故穴发而视之信先是卜地者言舍而吉遂从塟焉徐君当讧阻时尽散田业以遗宗戚止存祖茔为畆者二十及先庐南直官道夫人相其夫以义歳侵輙报贷无吝啬抚婢妾僮奴一以和厚条理家事皆有绪缩衣莭食课其子文质业诗书稍长从商庆甫授律弱冠游京师得推择为吏中外扬歴号称善治办省台交章论荐且将显用自徐君没文质事夫人尽孝岁时夫妇帅诸稚幼帣鞴起舞进觞酒为寿时人皆荣夫人而美文质也会官毗陵别驾秩满而夫人卒于是年九十矣夫人生于丙戍二月二日卒于延佑乙卯九月二十四日塟用丁巳二月□□日祔于徐君之兆夫人生男二人长即文质次文胜蚤世一女适冯君先娶孙氏生一男女夫人惠爱均一文质之子曰逊由崇徳建康郡博士入见圣上于潜邸眷注周渥今为江浙行中书省都事孙男女□文质官品以迩制宜膺封典夫人不及待而卒将请于有司上以纾风木之哀且以状谒余铭曰闺门之淑肇着于良良人是毘以协姑嫜殷时多屯卒寿且康筓珈委佗岂必姬姜石窌疏封尚贲幽堂徐由逊绵征古勿忘

　　祭黄可玉錬师文

　　惟君秉徳内植励志先修匡庐双井望于南州家学渊奥图籍校雠老氏宗工搜玄抉幽尊彝几陈籖轴奁收瑰词藻思鼓琴鸣球匪黄冠师拔儒之尤我还自燕邻巷相求晤言针芥乐从天逰元日之章八九赓酬山僧东来扺掌和讴名士十韵细书颜欧山晴荷舆湖雨放舟酣歌慷慨俯仰千秋我老倦逰君病忧幽清权之斋竹风飕飕时来扣扄情义绸缪俗士□语百不一酬我知君怀君无竞絿宁亢毋枉宁狷毋偷宁直取憎毋佞包羞自古端士病于憸柔弃鼎寳瓠纫薫杂莸君何戚咨与道同谋我尝为君大书宜休茫茫巨壤孰为菟裘别未浃旬疾痼莫瘳蒙庄有言人生若浮胡梦弗觉见诋髑髅登云御风碧落丹丘君岂不乐我独无俦倾哀一酹老泪迸流尚飨

　　静清先生文集序

　　先生名蒙卿姓史氏字景正鄞人五世祖当宋大观年间举八行不就赠太师越国公是为丞相越忠定王之祖盖史氏之泽基于八行而大显于忠定王其后声华相蹑日蕃以大先生尝授平江首郡博士皆不果仕家贫无赀门弟子执业者屦交户外甲子一周而殁其孤璧孙辑其遗文二十巻属余序异时荐绅之士多奋身儒科逮一再传则习尚渐逺不复知穷巷藿菽朝安劬瘁徃徃从舞姬歌儿酣谑豪纵至隳其基构不自觉奚暇留情于诗书研席间哉先生年未弱冠已由六馆掇取进士第使生不后时当偕诸父羣从簮槖蝉聫小却犹当持麾列郡虽文字性所甚嗜或以事废自罗兵讧幽忧穷踣屏迹林谷间始得大放厥辞以宣道其志故自古立言之士阨于当时者必信于后世识者较其优劣未易以彼易此也先生早知殚思六经长益隽永闗洛之绪言以推穷化几探索理奥故其言精核雅赡可规古作者之林譬之美曲蘖以为酒醴均律吕以中琴瑟有本者固如是夫时有所愤激若太史公述屈原离骚方之小雅怨诽而不乱此先生之志也先生有易究十巻未及见然所论河图洛书足以抉先儒未发之藴又以见学者踵袭固滞宁使先圣王之书欝而不彰者可悲也先生摘周元公通书语扁其居曰静清故称谓因以着云

　　乐古堂记

　　武川距嘉兴逾一舍而近吴氏常以好义闻于朝因表其门曰义士义士之子景良甚敏而愿喜从贤士大夫游益思积善以亢其宗筑室舍后为堂三间凿池疏泉其北中有石屹立清莹可友名曰浮璧又北叠石为山最峭特者曰层云左右各三峯如拱甃空穴为洞曰小隠有亭翼池东曰禊西曰隐隐言志禊言事也竒葩美卉蔽亏池曲植两槐若偃盖在堂南搃轩序寝室为屋若干楹而榜其堂曰乐古翰林承旨赵公写作大篆凡琴奕几研书画啚史鼎彛器物可以娱玩心目者靡不在列以奉其母及伯氏孝友之道着焉间谒余为文以记余曰子之所乐者古而今将来未定也徃者之古即来者之今今复为古古今之相袭也是非之无涯也安知古皆是而今皆非乎古莫尚于天地日月星辰山川草木人日与之处而自视则今也是世之薄待其身者也心乎古则随寓而乐巾屦裘葛岂必皆佩舄玄端酒醪脯胾岂必皆尊罍铏鼎弓矢良不必皆和与垂钟磬正不必皆襄与旷治必结绳则文书为烦居必巢穴则栋宇为侈然圣王作法制以教后世岂有戾于古哉昔之贞遯者自比羲皇而好事功者以伊传稷契自命其必有不囿于时者矣今景长燕坐一室逹观万物而究其终始虽琴奕几砚书画图史鼎彛器物逺者未能越三代也而此心常超乎物表则其乐可胜既邪景良有会乎予言请书而识诸座间景良名汉杰今为江浙行中书省属众谓才谞宜显用云

　　祭姚子敬文

　　歴观人生芝菌殊伦祸福紏纒孰运化钧彼庸琐类振武要津子好修姱自贻蹇屯蚤驰英茂凌厉无羣探幽河洛考赜典坟九流百氏罗络轮囷瑰词藻思玉椟之珎峨冠被褐长揖搢绅藐视云浮不见戚欣邂逅朋簮酒酣气振俗子颜汗唾若垢尘诸贤论荐梯之青云一官陆沉赍志莫伸我材若樗匠石弗斤子辱与友踰三十春子啸且歌视我性真子加悻直我无怒嗔江楼酣饮由夜逹晨湖堤芳林苕洲白苹鉴湖五月采莲风薫携壶放舟其乐无垠我走南北鬓霜日臻今归闻子病卧颦呻致书与诗一何谆勤曽未浃旬死生以分念我好友艰若凤麟子其逝矣挥涕曷云敷山天寒墓木犹新矢辞酬觞闻乎不闻

　　皇元赠亚中大夫淮东淮西道同知宣慰司事轻车都尉庐江郡侯王公神道碑

　　延佑初元朝请大夫嘉兴路总管兼管内劝农事王公惟二以亷平守官剧郡致理考成课最会天子敦崇老儒推恩中外臣僚得追荣先代视爵秩有差江浙行中书省以公名闻制曰可由是祖父之永赠亚中大夫同知淮东淮西道宣慰司事轻车都慰庐江郡侯拜命之日公既率子姓羣从祇奉牲醑告于祖庙于以侈被上福而嘉议年七十有九眉龎齿儿康强尚无恙金章象笏光炫闾里咸谓王氏有子克遂显扬教忠诚有自哉王氏世居淮安之天长县曽大父而上多韬徳不仕亚中父早业儒性愿朴不立崖异每称士不得仕而善利物者莫若医故古者良医儗诸相自黄帝岐伯雷公桐君诸书莫不口诵心维研究极深又择禁方居善药求疗疾者常履交户外贫者辄予药或赈贷之不以富厚责偿已嘉议公克绳先志医道益广淮楚问好任气侠公晩岁益磊落权竒如髙人逸士乡人皆礼下之生总管公八岁而丧母徐氏又明年丧祖母葛氏值徳佑乙亥宋季兵气讧阻徙家秦邮遂藁塟焉江南欵附世祖收贤隽广罗方伎至元廿一年公用荐者得召见便殿頋问周渥俾与上方太医聫事王公大臣有疾輙命公诊治皆有验驰劳中外匪颁旁午上器公才可属以政凡七膺纶宠皆裕财牧民治效焯着获貤恩幽显勲爵比隆善者用劝公娶张氏宋忠烈循王之孙亦封卢江郡夫人盖自亚中公至于今以医名三世矣世传有阴徳者子孙必兴岂惟治狱然哉活人惟医为近王氏之昌尚未艾也公间为文原言亚中公墓在天长之樵梁乡今将奉葛氏还塟而徐氏祔于姑庶近古乎且以永孝思子幸为我铭铭曰惟古上医契道之玄相厥民生形流化迁元气沕穆药其竒偏金匮灵枢奥赜以宣得意忘言匪术伊仙曲学狥利夸诐便儇久矣王氏奋于淮壖疾病疕疡造请骈肩拔人于厄弗利货钱业专艺成三世其传惟帝湛恩周浃壌泉嘉尔孙子司牧能贤锡类维何命綍蝉聫公孙稽首承渥自天有亲耆艾金紫后先孰云龙光下烛埃欝惟孝惟忠食报罔愆天长之墟欝其松阡勒石铭诗昭示庆绵

　　三畏斋铭并序

　　南阳罗君寔趣尚狷介以三畏名其斋请铭巴西邓文原希一言以自儆予嘉其有志乎古也乃为之铭铭曰
　　我观玄化悬斡无迹异言风靡正道日棘谓天伊何苍苍正色此以形瞩匪道之极民生厥初秉彛物则受命弗忒是曰廸吉稽古有位民献予翼贵贵匪私聿尊有徳末世狥名謟渎交慝古圣垂训炳其绳式服膺久蹈乃入圣域彼哉口耳陋若埏埴君子进修朝干夕愓天命迩止敬斯内直大人圣言一是斋栗畏天乐天造道之的复焉性焉中非尔力维君寔甫省躬勿逸慎三有畏百尔令徳我铭此诗以效三益

　　南山延恩衍庆寺藏经阁记

　　寺肇始于吴越钱氏曰报国看经院宋熈宁初易名寿圣绍兴间又更曰广福其曰延恩衍庆者淳佑六年赐额也寿圣故圯陋莫能庇风雨时辨才师谢事天竺来居之咄嗟而檀施向臻栋宇云构缙绅大夫士慕望而与之游者迹接乎兹山之内由是人境之胜甲于西湖余尝过龙井访方圆庵登湖音堂髙风逸韵洒然心目若见其人信知一念所摄即清静妙圆觉境亦古今之常理也一日寺僧居奕来谒曰元贞初比丘徳佑嗣兹法席崇台敞殿像设庐居丹垩墁塓之工咸增旧观又买上腴一顷有半以饭僧复捐巳田为畆者百以重追逺居奕纉承其志购四大部及华严合论宗镜録耆徳时演时集居亿等悉聚力具一大藏袭以髹函庋以飞阁观者挹其亢爽可以抉幽阐微扵是寺有成绩今住山者徳泉也公幸为记之以谂来者予曰寺之初基几传而至办才师又几传而至徳泉其间道行化洽儒行同归惟熈宁元丰时为然岂湖山清淑之气必渟涵藴积之久而始大震耀于时也自佛道渐被中土学者各因其根器而生证悟乃若具大辨慧不假修习超最上乗者固不数数然也要其初佛以语言开示方便妙门不为凡夫上智而生差别如月行空普照一切闻者罔觉如川泽林薮丹珠贝玉随其所得以为饶富或望洋而返莫窥际涯彼以语言求佛者其失滞碍舍是则又多虗诞无所宗故其徒率以是相诟病今子之居是也试观夫轮奂翚飞巾钵萃止钟磬鱼鼓梵呗之音响振林谷种种完好以为佛事则知是诸法相徧恒沙界无有穷尽又遡而求其未始有此也者惟见山髙溪深花开木脱猿鸟所居鱼龙所择林莽榛翳寂无人迹是诸法空相若涉有为即成虗幻逮夫无有俱遣不即不离照了寔际是则无量修多罗之义也居奕曰公甚善语我抑亦多言矣夫余曰有能以无闻闻者则知予未尝以有言也居奕籧然曰有是哉请书而镵诸石时延佑七年十月既望记

　　旌表义士夏居墓志铭

　　松江故华亭邑其地多上腴自■〈氏鸟〉夷子皮以善居积致赀巨万故俗喜矜富迩岁夏氏以义士闻于乡余尝迹其所以名者至元丁亥岁祲出粟贱贾以粜庚寅又祲贱粜犹不给则设糜于僧寺大徳丁未旱明年大饥越尤甚死相跆藉幸不死则气息仅属携持老幼归夏氏始至为辟庐舍具饘药视其羸壮食饮必时生则赆之归死则给槥以瘗而书其姓名邑里于木以俟来收骨者乡之耉老叹曰义哉夏氏之为也既白于有司曰夏氏名椿字寿之凶岁所赈施镪若干米若干全活者口若干愿以闻有司以次具其事逹于朝将官之夏君曰吾老矣乃官其长子而表其门曰义士且旌其家云时佥浙西宪吴君彦升刚直士也以劾时相去为都事行台者于交游慎许可独重君君尝槖装经金陵馈彦升既见倾肝膈语驩甚卒辞其馈未几彦升死君哭尽哀赙葬弗及逾年以遗其子曰吾示不忘彦升也御史周君景逺为作义士碑征其文而君之为义也尤信去年春余以臬事之松江甫识君盖魁然无它崖异者及今而其孤世泽以守吴兴李道坦之状来告曰孤不天丧吾父卜塟有日敢以铭请余遂矜而铭之按夏氏世居长兴曽祖逊祖先考彬皆晦迹田里君蚤孤事兄礼犹父宋景定间兄为华亭典押至元丙子大兵薄境上邑令徐乗穷怖不知所为君谓其兄曰蕞尔邑无守战具不趣降民且屠矣典押即与令出迎师一邑安堵丞相忠武王署典押为军镇抚因占籍为邑人丁丑入觐即用尹其邑秩满调余姚尹君既笃于友顺遇事筹划禆益为多余姚舆病归卒君至毁瘠丧塟无违礼每语輙泪下盖天性厚伦类然也松江地频海潮汐道城中桥久圮弗治君为辇石陶甓而新之凡径术所经孤老所庐悉为完缮每朔望则饭囚徒予善药贫而瘐死者给官殓前是分宪无治所君为建公署劳费身先邦人为纪其事于石君尝慨然曰古称既富而教自闾左有戍而里塾之制壊敦化善俗者盍先焉乃剏义学延师以教乡之子弟捐上田五百畆以周廪稍樽度赢缩用贻永久呜呼世有结驷连骑富拟封君而急义如夏君者乎幸而有则饥寒转死者有归逸居者有教庶几乡■〈尚阝〉友助之遗意也君病且属纩犹语诸子曰我死若等毋争财致讼以辱吾义门语毕而逝君生于宋丙午七月廿四日卒于延佑庚申六月十日寿七十有五娶胡氏先半岁卒子男四人长世泽杭州狱丞次世英世杰又女七人壻邵□苏□陈□一女许赵任□余在室孙男七人曽孙男一人塟用□年□月□□日在城西持山从余姚君之兆铭曰是为义士夏君之藏君非能梯荣弋誉垂组长黄而豆区之入惠周翳桑彼士者之于民若越视秦人肥瘠亦独何心哉故为义名恩常施于不报名益逺而弥彰虽死犹不忘也嗟嗟夏君归安于神冈垂庆千祀过者尚勿毁伤

　　故朝散大夫同知饶州路总管府事史公墓铭

　　圣元启运文武儁髦之士各奋其才猷以康夫庶事世祖纂绍基圗总宅函夏时则有若金紫光禄大夫河北东西都元帅史公天倪与其仲氏开封府仪同三司平章军国重事中书左丞相天泽皆以筹划重臣勲业烜着纪于信史史氏世居大兴之武清自金紫公为帅始占籍真定会金将武仙为副欲阴为不法贼公于酒所凡五郡之宾僚将校民吏闻公之死咸雪涕相语曰金紫之徳之美而遽止是天之福善其在后人乎金紫生权官镇国上将军江汉大都督河间总管都督生烜为大中大夫同知两淮都转运司事公讳元亨字太初大中之长子先是金紫薨二子檝权皆幼未能嗣父爵丞相以弟代及长丞相辞上弗许并官其二子全金紫丞相之友爱也大中兄弟六人比易箦季弟焃犹未得禄张夫人呼公曰元亨尔其以父爵让而叔父焃以毋忘尔父之抚其弟也公奉母训勿敢违由是焃得调善化尹盖史氏之让有自来云至元壬辰公以大臣荐入见皇太子向于隆福殿遂给宿卫越三年龙兴路守臣请用公为佐乃权其郡同知自是擢黄州婺州三为通守皆以考最闻中书以公阀阅禁近臣不宜限年劳由奉训进朝列大夫其居官能以公持平深烛吏隠有豪右武断凌轹诈乗传肆为奸利公即绳以法余皆惕息岁祲劝富者出粟以廪饥人贫者即官贷药则损已奉钱市善药给之土兵负恃其众以毒乡民则屏诸其境婺土不产铜请罢铸泉货诸若平寃狱垦荒田民皆徳之自金华归里首构宇以祠金紫公示敦报本且议兴义塾以训史氏之子姓羣从及乡里之乐学者筑堂贮书号曰万巻其经度皆有序祠未成而公已疾革夫人戒其子庸工卒事以承先志夫人同郡嘉议大夫顺徳总管赵公世美之女搃管娶史氏镇国兄之女也自夫人归公母仪妇则咸克嗣其家生男一人曰镇镇生子尚幼公以延佑丁巳拜朝散大夫饶州路同知未赴而卒寔己未五月□□日享年五十有四即以是月二十二日塟真定县姜故村塟金紫公之兆夫人命镇曰尔叔祖父为御史南台父友皆当世知名士尔徃丐铭以志父祖之墓御史乃以镇所状同知歴官行寔属余铭义不得辞余惟开府丞相以宗工硕辅明哲终始易名进爵礼极优崇而金紫秉其忠贞见媢凶慝愤志弗抒圣明貤恩赐类申行赠典尚以慰同知之孝思无穷焉铭曰于皇圣武耆定属县多士爰集鹰扬虎变我观世禄湎于宴佚孰属官常视民饥溺或荣带砺而耻诗书名不盖衔先猷翳如猗与史氏﨣﨣孔武翩其棣华蔚彼大树自昔忠荩憸壬所憎金紫之哀志士愤膺师行南纪摩垒殷轮镇国先驰众詟以驯太中绳之匪牟利臣惟太初甫展矣王孙释其戎韬三佐侯藩刬夷悍嚣民安条教药人于痿饥死流殍圜土不寃易颦以笑若刃发硎技中肯棨孰■〈木足〉其涂中道瘁止命啬于躬裕后则丰从尔髙曽以要幽宫形既有归誉闻曷穷

　　赠奉训大夫婺源州知州飞骑尉祁门县男陈君墓表

　　至元癸未春正月晦陈君斗祥字敬伯卒即以是年十月丁酉塟方山之北其子大钧等已砻石志其墓越三十有四年为延佑丙辰幼子大年以承事郎常熟等处海运副千户佩金符迁承务郎昆山崇明等处海运副千户秩五品承制得推恩及其父母由是斗祥赠徽州路婺源州知州飞骑尉祁门县男母吴氏凤氏祁门县君先是大年甞为丞饶之余干台之宁海迁无为州判官后调衢州龙游丞显扬之思尚欝于州县佐及今始获诏被龙光下贲泉壤而风木之哀早夜弗能释则泣涕走书以告其友巴西邓文原曰愿子有述以彰先美且以侈上赐于无穷焉文原曰子以孝语我其得以寡陋辞按陈氏世居□君之曽祖震祖立源父应和皆韬徳内殖君生而警悟异羣儿读书一过成诵及长工文词见推朋侪间每战艺輙北君不为挫沮曰人固有利不利时吾岂苟哉或劝之仕则欿然谢弗任益莳花竹构亭榭疏泉垦畦以池以圃亲友至则娱翫芳阴觞咏谈谑至忘其老视周人之急甚已之私度不能偿则焚劵己责终无徳色道逢弃儿收留之药病槥死輙倾赀以继待族姓乡■〈尚阝〉不为亲疎薄厚延名师课督子弟家庭诗礼之所濡染以熟故大钧自妙龄游六馆为诸生而大年亦早筮仕董饷道长干大考最比复擢守崇明州劲翮云途振奋未有艾然则义方诚有自来哉君喜友方外士于死生祻福若有得而未尝以自矜丙子岁江南臣附浮沉闾里如此八年而终兹古所谓有道君子者耶君享年六十有四先配吴氏宋丞相许国公之兄女再配凤氏皆以勤俭克相其夫家男八人大镛大京大中大圭大用皆蚤世余即大钧大年也女五人孙男女□人吾观古之官人者于居家考察其徳业而知其善为政也使君得展用于时则人蒙惠利当不止如今所书然生而运蹇不得信其志殁膺显锡夫妇比隆后嗣益演迤以大天之报施善人岂不烜着可信是宜为铭曰粤昔敬仲闻于工正史称修徳曰太丘令其善信然亦由用显翮励于风矢激则逺孰肥遁者荣彼一身后惟已弗抒子克缔构嗟哉震伯侃侃和惠我田我庐圭组非贵寿符于易以终未济易变则通庶诒后昆方山崪止济美勿谖

　　应昌府判张公夫人胡氏墓志铭

　　鄱之胡氏望族也始繇丹阳徙洪宋天圣间有讳楹者又自洪徙鄱居于越洪崖之东原世传其地有仙坛盖洪崖仙人故宅与张氏里居相望家故饶扵赀而乐树善自夫人之曾大父名委大父望之皆以儒业奋家庭父子自相师友至夫人之父宪益称赡蔚为乡闾羣弟子所崇由是张氏同知公遣其子良孙来受业同砚席者莫敢比肩遂以大比举于鄱先生曰吾得壻矣乃妻以女故夫人归张氏诗书之教着于中闺本家训然也同知公通守太平夫人与良孙经纪家事甘滑滫髓之奉弗克日进于舅姑尝愀勿怿逾年而同知病夫妇仓皇徃省至则病且殆未几卒即扶柩归奉襄事终始礼无违者同知公再配朱氏夫人事之无弛容尝谓其夫曰士孰不欲仕然仕以为亲也君不幸弗克终养于严父其忍弃朱夫人逺游乎中书承制良孙授将仕郎应昌总管府判官以母七袠辞自是亦不复仕奉朱氏若已所自出是虽府判之孝根于性成夫人亦职有助哉夫人幼通论语大义长益勤俭躬理家事无珠玉锦绣之习药病槥死廪饥衣寒终其身姻族乡■〈尚阝〉无间抚诸子无异适庶通佛老氏或请兴废者亦施予弗倦曰吾非以希福利于修身缮性亦有取也晩尤喜诵唐人絶句诗隽永若有得盖夫人来主馈几五十年延佑丙辰府判即世迄丁未朱夫人丧齐斩相仍哀毁至瘠病日増加以戊午正月十有三日卒寿六十有九夫人讳至静男三人振饶州鄱阳县牧民户提领拱辰承务郎江淮等处宝泉监丞授进义校尉台州行用库副使女一人适宋元善拱辰夫人子也孙男女十有余人拱辰以状来请曰夫人葬堂溪与先君考合竁寔己巳十二月□日愿公赐之铭乃铭曰温温儒门肃肃阃模粤自传训咻以诗书繄博士女匪中郎姝有美东床克承歩趋自姬来相宾敬弗渝室家既孺协于舅姑归宁迩止场桑里榆绳绳孙子笑语携扶率其义方以朂诸孤嫠居孔哀寿亦中徂誓彼同穴常溪之墟后裔显扬尚表龟跌

　　四书类编序

　　四书类编者新安汪君又善之所辑也四书之学始明于河南二程先生而大阐于考亭朱夫子今家有其书学者传诵以熟其于进道也有涯矣然河南诸弟子之论不能无醇疵学者不遡源而求则亦莫知子朱子取舍之意况后于子朱子其流益滥不会其极曷从而折衷之今汪君博采先儒之所纪着区分彚列纯而不杂简而不疏既以自淑且以朂夫人又善之用心亦勤矣又善体易者也吾为君举易以明其畧萃之彖曰萃聚也观其所聚而天地万物之情可见矣夫复可以见天地之心而不及其情大壮见天地而不及万物维咸恒萃则天地万物之情皆可见而萃又统咸恒之万而归于一者也其象泽上于地若陂水以濡其盈以沛厥施与丽泽讲习之义可以类观故学之有资于萃聚又如此吾夫子之言曰既会通以行其典礼惟会故通不会不通也后士始为类书以便学者喜其捷而研索不精适以咨肤剽陵躐之病故吾于汪君既嘉有讲学之益而爱是书复虑学者因是书而废讲学之益则非汪君成书意也观吾言者其亦有所警也夫

　　成季真人画赞

　　□□度延陵裔法清静犹龙氏徳充符经在笥中秉直佐玄治亲受祉湛恩沛玉温如鸣佩琚驭埃风逰清都俨岩廊际都俞宇泰定存若虗神得一化万殊应环中合道枢

　　故汀州上杭主簿徐君墓志铭

　　豫章南昌之东湖其南小洲上世传徐孺子读书处子孙有居清江之檀溪者君其后也君讳必茂字幼学宋朝奉郎尚书兵部侍郎讳乡孙之子赠宣教郎讳森之孙赠承事郎讳大经之曽孙母令人黄氏生君而警敏举止慎重不类常儿侍郎自官衡山居朝所从师皆当世名士讲授经学涉知源委家庭因事设教虽酬接万变必本深厚君服行唯谨甞辑其语作家传遗事以诫子孙徳佑乙亥宋事日棘君奉令人自杭道浙东逾闽以归而侍郎亦且忧愤无复当世志明年辞官避地斗山寺叹曰吾死后吾儿其善理家政母慁我为也时君方弱冠已能调娱顺志使父母得遗外世故如是者五年而丁侍郎忧葬祭礼无违者每之墓所輙孺慕如初丧侍郎有文槀若干巻烬于火君购求为艰卒校雠为定本思弗冺先徳得侑祠于学宫令人老且病教一同姓子治方书用药剂必良自奉疏粝而甘旨滑柔能以志养舅氏黄崇律晓无嗣君为经纪其家及死又以令人命拒不当为后者而后其宗子之贤者而振立之遇它缓急君居其间为输财终不言我所给也姑适黄氏生一女女再嫁夫輙死君字其孤为授室又及其孙之当婚嫁者郑氏姑诸孙或贫无业则教以艺自给终不使沦废族有烦言待君持平收育孤遗之在樵牧与从释老氏者屡施輙复败则益厚其赀使有归乃止同里张道甫死一子登落皂山着道士服君百计复之竟全张后侍郎先娶杨氏有遇龙者絶则厚其壻王炎如杨氏之存侍郎殁且二十年一日所善友吴提刑敏子之子穆鹑衣女君遇之若事吴公令人亦与女为宾主礼周以赆蜀有计氏赵氏尝为僚衡山君皆恤其后而计子尤穷归君然不自持至坏屋赭其旁山君振惠不为止待侍郎之师及已所从师子弟必曲尽恩意今人季女适文丞相之子升馆屋西徧积义欵洽研订经史日书一事取切于进修者夜聚羣从讲习及所著谈藂多要语也尝受命尉潭之长沙主汀州上杭簿以母老不肯晨昏离左右最后遣其子鉴从王□师逰京师得广交道益见闻月而君讣至实至大庚戍四月九日卒年五十有三余时职在词林闻讣徃吊鉴迎哭恸余问故曰吾父多疾日服黄□雄附如啖饭未病三月尽却药卒前三日起止如常时书大尽夫人尊重六字而逝余不获交君而闻其易箦不乱庻几知道者君三娶郑氏叶氏汤氏男二长鉴也次曰章女三壻朱绂皮植一未行孙男一人君卒之十一月葬清江县留墓之原余唯侍郎公才猷赡给遭宋季不获大展用赍志以殁而君能菲躬厚行承其素风待乡党姻族必周尽其施于政可知也而卒止于是悲夫铭曰嗟嗟斯世风俗滋弊多藏身累多才媢忌居以冲约保终遂志徐君有之温温全器行由义方恩周伦类建厥猷为辨有余地云胡中寿髙丘永閟天乎哀哉诚可増喟在昔孺子以愚养智百世之师千载之嗣诒尔后昆垂休勿替

　　巴西集巻下
