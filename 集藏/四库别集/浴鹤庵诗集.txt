浴鹤庵诗集　　（明）白德游 撰 

　　●目录 

　　自叙 
　　卷一 
　　卷二 

　　●浴鹤庵诗集自叙 

　　拙诗集成五卷取陶诗颜集云鹤有奇翼此余浴鹤庵中庚辛壬三载所为如如澹吟命诸子墨铨次有客披翻轩渠身将隐矣焉用文、之道人且惭且谢此余不文之文将与偕隐无求田问舍语无求官应举语定世外心开世外眼矢世外口可以出世亦可以入世亦可以出入千百世特摽其月旦而自畅其胷怀此余将栖于翠壁丹崕之间乐与共晨夕者也客闻之载言载诮炼得身形似鹤形三株松下两函经如是如是恐不如是道人亦再谢再荅无所往而不为身也斯无所往而不为炼也余久从恬澹氋氃颇能参得透勘得圆矣孰知余之所以炼管城炼宝泓乎又孰知即余之所以炼黄婆炼赤子乎又孰知华阳隐居先得余心之同然乎隐居之万卷当不异松下之两函也乃长吟如如携入德园而逝峕 
　　崇祯六年岁在癸酉三月三日浴鹤庵道人白德游书 

　　●浴鹤庵诗集一卷 

　　古渤海如如道人白德游着 

　　五言古诗 

　　蒲团上读陶诗有作 
　　续陶诗九首并引 
　　古意奉怀李鹿巢尊师 
　　谥菊为此君 
　　四十九岁初度言怀 
　　斋日过□□□具茗椀素馔有作 
　　月?已遗叹辛未五月作 
　　逐魃者 
　　六月廿三日再喜润苗雨有作 
　　佩陶并引 
　　秋穑叹 
　　辛未八月廿九食巨枣一抔得河鱼腹疾通宵委顷几为馋鬼呻吟中成古体一篇为婪口垂戒 
　　追赠容城宁国寺寺前鼓刀屠者古诗五十句 
　　谋典貂帽种来麦十弓与双荷叶问荅 
　　赠支山人臣哉山人精于古篆善写墨君 
　　奉饯旧貂耳衣往求赤仄种麦东屯赋得古体言别 
　　山鬼弄有感而作 
　　示弟子周铎周鑏古诗廿七韵 
　　忆昔篇 
　　梦亡友周弱茅话旧有作 
　　友鼠篇 
　　奉怀白苏诗坛 
　　读陶渊明搜神后记 
　　失种来麦 
　　琴棋月旦追赠陶苏二公 
　　追和陶公饮酒七首次陶原韵 
　　镇??氏巾?小石雪花蔚蔚乃友人致自蓬莱岛者从我选诗液三年劳之以诗 
　　选苏诗竣重选　明诗夜梦纪异 
　　煮茗读离骚 
　　灵仙养命犹节松霞此诸葛武侯见道之言也道人诵之会心异日山居当构草亭在谷以节霞名之 
　　读陶苏诗柬王三兄青藜 
　　田?男氏昔尚论者 
　　喜闻登寇削平口占独酌 
　　得宋九青憎艹满浮大白诵之录入诗液 

　　○蒲团上读陶诗有作 

　　少年夸解事、骚坛猎艳词、于今寄事外、始解读陶诗、朝读苦不足、篝灯夜读之、惄如旋果腹、菀结旋僖怡、却觞得酣畅、抱疴忘支离、每比黄庭经、仝作頺龄医、似癯而寔腴、沈谢未易窥、翻笑少年时、豆眼妄规规、熟视有奇趣、东坡不吾欺、 

　　○续陶诗九首并引 

　　拙诗以续陶名篇盖取录渊明于额而下续己作也以志向往以述鄙怀 

　　自题浴鹤庵 
　　我欲巢云松 
　　醉篱菊 
　　邻翁送酒 
　　田父至 
　　读桃花源记 
　　选明诗液言怀 
　　九月怀紫桑菊花兼怀靖节 
　　招青鸟 

　　?自题浴鹤庵 

　　云鹤有奇翼、杳然天界高、刷羽御清风、天界远游遨、试问追随者、浮丘与子乔、 

　　?我欲巢云松 

　　青松夹路生白云宿檐端。仙人万古宅。永结云松。欢伊余意中事、乐此忘饥寒、幽寻从惬矣、采隐共盘、桓 

　　?醉篱菊 

　　酒能祛百虑、菊为制頺龄、展可偁二友、陶公旧钟情、余生有仝好浮觞飡落英■〈日卷〉焉定久要、□勿矜独醒、 

　　?邻翁送酒 

　　故老赠余酒、乃言饮得仙、拜受酌巨觥、余心有仝然、一酌通大道、二酌参太玄、津津三酌之、羽化入寥天、清风生雨腋、绝胜卢玊州、 

　　?田父至 

　　相见无杂言但道桑麻长时雨昨夜足园林足幽赏绿畴喜盈眸仓箱望穰穰余笑谓田夫太平可共享浃岁谢尘諠??互切烟霞想敝宅兼且闲颇似陶与蒋扫榻论素心莫惜数来往 

　　?读桃花源记 

　　静念园林好人间良可辞桃源长如春桃花烂葳蕤邻曲携斗酒或酌或围棊桑麻喧鸡犬宛宛羲皇时旧读桃源记廿载神游之渔父一何愚永为仙人口?? 

　　?选明诗液言怀 

　　诗书敦夙好园林无俗情跏趺今己久烂烂双瞳明僣与骚坛上删定窃持衡文章千载事日月布元精个中殊有会尚论忝嘤鸣开卷人斯在参前骨韵清晤歌两不厌酌酒酹羣英 

　　?九月怀紫桑菊花兼怀靖节 

　　良晨入奇怀怀此贞秀姿贞秀如其人安得与仝时啸傲东篱下满泛忘忧卮折腰非所愿攒眉谢远师至今三径在达者有如斯 

　　?招青鸟 

　　我欲因此鸟具向王母言青鸟幸启事度我登昆仑昆仑览奇光熊熊与魂魂执役瑶之圃坐食桃实繁相从曼倩后朝暮觐璚轩 

　　○古意奉怀李鹿巢尊师 【 并叙】 

　　余不敏岁在弱冠得从鹿巢尊师入胶序尔时尊师盻睐笃挚期以剎那椉风云也顾余二十年来摧頺毛羽竟不能奋翼渑池今且愿结禽向老烟霞矣庚午仲春尊师以冏卿赍诏至历下犹讯及么■〈麻外骨内〉谆谆焉重省往事乃一枕黄梁尊师展化比成连绝弦寔悯余小子用作古意以思旧恩以志惭愧云尔伯牙东入海琴写澹而深乃师成连授移情发玅音本拟清庙上一奏神人歆途穷俗耳忤繁哇寔共珍迩来甘绝弦耻杂筝笛吟自得个中趣长怀栗里心子期久不作此道竟沉沉 

　　○谥菊为此君 

　　尝闻王子猷爱竹偁此君余亦爱偁菊有斐仝氤氲东篱与淇澳岁暮合为群酌酒请谥之三径挹清芬 

　　○四十九岁初度言怀 

　　仲尼近知命伯玊近知非伊余齿逼艾頺然两不知但愿赋考盘在涧友鹿麋所识樵苏者往还共怡怡有时办盘飡芝菌足供给有时抱?????眠云霞为九席幸无过可寡耳顺来牧苖松风喜从心行化适其适预述山居谱永矢犹未及一言聊自宽明年始五十 

　　○斋日过□□□具茗椀素馔有作 

　　结交三十载胶序共駈驰友生而兄弟切切兼怡怡分明伯仲间吹埙与吹箎伊余晚好道遂与子异趋异趋亦不弃往往饷云腴每过留斟酌顾仆命中厨问讯斋日斋旋复办伊蒲余龄頺逼艾蒜发被头颅追论冶游年侠邪调彼姝流言虽间作各自为瓯臾瞥眼邯郸梦转笑在斯湏今将入名山胎息筑屠苏词组愿垂听珍重千金躯归来化玄鹤访子城之隅 

　　○月?已遗叹辛未五月作 

　　燕京至海澨飞来浑浑山一首而二尾月?已遗产其间蕤宾怨枯稿田畯抆澘澘豊隆久逆命屏翳惰复顽减膳厪步祷涕呼郊坛傍自责倍六事今上逾殷汤定宜熟嘉谷灵兽见当康云何产肥遗理数不能详无乃偷生者作意害稻梁天律安可贳雷部有銎斨愿诉通明下拜稽扣巫阳 

　　○逐魃者 【 辛未五月作】 

　　所言逐魃者令曰神北行駈之向水位女魃勿蹔停我今作此法寔愿女魃从为魃具祖道伐鼓与考钟三告倘不徙肆虐敢怙非谁侜天泽久胡乃翫天威贞明有大圣游也素皈依默祈剎那至步虗麒麟飞手举金如意一怒迅指挥刳心安能逭鞭霆戮汝归 

　　○六月廿三日再喜润苗雨有作 

　　麦秋无滞穗皆言魃所为甘霖幸沛后布谷尚宜时禾豆既出垄稺苗转望滋老农今存祝彼苍即从之触石肤寸合油然敕云师树头少女风吹雨旋丝丝晨吹申未歇浮沤砌作陂往遘螩■〈虫庸〉虐圣皇犹己饥步祷泣郊坛挥泪嗟涟洟呼吸通帝座三雨兆豊期润我稺苗月?已譬乳初生儿胎养饱渗漉结实终无亏蠡跃讯田畯西成卜在斯入伏膏泽沃来年且并贻长歌歌天保再赋茨梁诗 

　　○佩陶并引 

　　昔昭明太子叙陶集有能观渊明之文者驰竞之情遣鄙吝之意祛贪夫可以廉懦夫可以立岂止仁义可蹈抑乃爵禄可辞不必傍游泰华远求柱史此亦有助于风教也诚哉昭明之尚论展先得我心之同然乎用题佩陶卷额 
　　晚喜诵陶集诵陶如诵易潜龙潜于酒杯斝为之寄尚论得昭明知人扶其秘诗篇取称心散朗有奇致谁识是泥蟠立言杂游戏不见归来词三复桃源记逸人与哲人性命乃双庇 

　　○秋穑叹 

　　瓯寠灭裂报一弓二斗糈为穮兼为蔉田畯矜其畬胼胝亦何事担石仍空虚平头进几谏餬口计全疏破研愿重涤笔耨代犂锄宁知辟谷者月??腹自如如 

　　○辛未八月廿九食巨枣一抔得河鱼腹疾通宵委顷几为馋鬼呻吟中成古体一篇为婪口垂戒 

　　南邨送巨枣肥鲜如稚瓜道人悦其脆食枣同飡霞剎那腹果然元气随咨嗟大乃走雷霆小为鼓吹蛙悖入亦悖出倾泻笑纷拏贪馋犯口戒所取抑己奢不以礼节之羙物尽成袤譬诸毒目者金玊等尘沙一误宁再误见带而惊蛇自尔山居后量腹啖胡麻 

　　○追赠容城宁国寺寺前鼓刀屠者古诗五十句 【 并叙】 

　　杨椒山忠愍公做秀才时读书容城宁国寺寺门有屠者梦神语曰杨某故忠臣家贫力学汝合供具屠者入寺门访之适遇公一见固己奇公矣旦晚供具不辍公固止之不听三年不怠公既登苐屠者不复见至为诸城令屠者来谒入邑问治状长挹谓公曰好好竟欲别去公赠之廿金并绢一端屠者笑曰某鼓刀而屠幸有余镪岂为黄金而来乎公治诸城良苦安所得民间金以与某也辞不受公固赠之止持一缣去后公被逮时每每秋谳屠者必侍张夫人母子入京师伺候甚谨后公赴义时张夫人母子不知也独屠在长安公至西市见屠者曰夫人来乎曰不在再问郎君曰不在公曰只汝在此乎曰然随受命屠者经纪其藁葬事设奠恸哭而别嗟乎如屠者亦太奇矣昔文丞相之友张千载诣丞相囚所供饮食三年无缺迨其末也置弁椟函丞相骨以归生死交情至今艳之屠者岂若人之俦与然而屠者更难矣何也非忠愍之友也随笔记评之如此啸云子曰难于千载者以千载为诗书中人方为确论非忠愍之友是徒以地位论也试论品格此寔忠愍之友也始而读书供馔三年不辍为忠愍授飡之友继而作令来谒入邑问治状赠金不受为忠愍久要之友终而被戮经纪藁葬设奠恸哭胷中目中固已视权奸斧锧甘之如饴为忠愍舍主取义之友嗟嗟嵩相执国柄举朝不敢仰视而忠愍独首攻之忠愍被横诬举朝不敢过问而屠者独亲收之一舍生以为君一即舍生以为友其品其格当与忠愍并列又何论其地位之异哉忠愍之友又孰有逾于鼓刀者哉杨氏子孙当以屠翁入家庙永配忠愍世世祀之余又谓鼓刀翁尔时即作聂政故事尤为快心虽然翁之英雄不世出岂其虑不及此无乃为忠愍血胤作深长虑乎尚论鼓刀大贤昔得之大梁今得之容城城更掩大梁梁梁朱公犹垂名史册此公不求名名亦无所考但千古之日月常悬寔千古之精神常在矣余既阅屠翁颠末于凌晨盥漱焚香向日八拜抵暮复向月八拜拜日月即所以拜屠翁也啸云子待黄冠出游当过容城再拜其墓再讯父老为之立传屠翁旧居宁国寺门侧或当是菩萨化身乃作诗和南以颂 
　　大梁鼓刀人香名名朱亥有屠居容城奇品接前代椒山攻权奸严旨旋被逮亡何戮西市飞霜嗟暧暧嵩也势绝伦炙手谁能奈近前丞相嗔举朝褫以戒尔时营藁葬屠翁独睚眦设奠乃恸哭同归寔所快斧锧甘如饴从公愿于迈谁料波靡场砥柱出牙侩忠愍得良朋终始事俱怪作宰却赠金死矣赴其害尚论击晋鄙救赵挺英槩禄秩虽不贪犹知勒鼎鼐此屠掩前屠姓氏亦不载至德无得偁高风为之最震旦友道无叹自利西泰富贵则慕膻患难倏而背我之苐二身反面见交态得翁此伦存友道千年赖寺门供馔年便是菩萨会仰观日月明及翁精神在杨家家庙中合与忠愍配翁乎如再生日月盘襟带吾当为执鞭吾当纳头拜 

　　○谋典貂帽种来麦十弓与双荷叶问荅 

　　已种十畮麦奇事说东坡种麦典貂帽更觉奇事多恶奇双荷叶发恚特见诃饮食人贱之为谋不顾它求饱旋失暖偏枯将奈何主人前致词责我抑以苛口腹岂尺寸先务固非颇腹果耳得润如贯预成歌有貂则无麦无麦饥无那肠鸣舌并噪百节失太和安能稿项上荷叶独免瘥荅言荷叶笑作福误为魔貂去泽留普殖来豊其科外耳而耳存玅用沐恩波永矢□厚德思聦定不讹 

　　○赠支山人臣哉山人精于古篆善写墨君 

　　写竹用篆法镂篆用竹意史籕与王维三昧互游戏独出一手裁所以偁绝技平生怀古人邂逅成双值最奇切玊时兼得鹘落势闻诸姬司城轩轩诵豪致和歌燕市傍立谈吐肝肺移家住金舆虽贪不言利当其醉兴发抟捖镂天地伊余慕玄修犹喜眈佳句爱入名山游足迹聊粗记啸咏荅山灵篆章亦可佩明岁理云装古篆伴瓢笠镌我浴鹤庵更乞弄奇趣斗酒浇吴钩光恠透石臂纷披如此君长带烟霞气 

　　○奉饯旧貂耳衣往求赤仄种麦东屯赋得古体言别 【 并叙】 

　　自得貂公金兰结契一片温厚之谊其在风霜尤殷从仆客聊城从仆客燕京从仆客卢龙从仆客夷门从仆客洛阳从仆客乎阳从仆客垣曲从仆走太行从仆历壶口从仆渡黄河从仆游香山从仆游二室从仆游梁园摠之十五年来每当凉飙冻雪弥笃暖眼热肠尔时有羔裘锦袄喜得伴侣为多啸云子着切云以后不称其服锦袄羔裘次第辞去虽我貂公不免疏阔但值涂月犹相恋恋今冬恸母谢世身衣大布当与貂公常别貂公当益閴寂叹独处矣啸云子又苦岁登啼饥谋貂公求善价作东坡奇事种麦十亩为御穷道粮以附余耳以餬余口其沐功德等也谨陈湘鱼醴酒聊申祖席微悰仆学道者我心久忘更嘱貂公垂听永笃温厚弗移往适豪门一仝敝止 
　　世态多凉薄惟君厚且温相从久顶戴风雪谊尤敦自着切云后疏阔常挂轩寔不称其服贫家难独存何如求赤仄种麦五里屯东坡有奇事我亦给饔飧御穷道粮足饯别曷能谖餬口等附耳究竟沐洪恩殷勤嘱老友永言培善根仝人当一视暖眼注豪门 

　　○山鬼弄有感而作 

　　山鬼弄伎俩、老僧窃笑之、慈悲语山鬼、此伎将安施、譬诸傀傀儡戏、为幻喜孳孳、伸缩变态多、手足乱抽丝、童蒙犹可诳诪张宁我欺入我定慧中觑破乃蚩蚩酷似黔驴鸣徒劳竟何禆揶揄倦则歇静照无穷时 

　　○示弟子周铎周鑏古诗廿七韵 【 并叙】 

　　自余诵黄庭经以来束帖括家言已四阅寒暑已之不肄安能诲人即四方诸老来聘并谢以代凿笔研焚之久矣辛未仲冬忽至一老妪谓曰吾奉周孺人之命为其二子求开函丈此又孺人奉其先主翁入梦之命也得师湏啸云旧友方可为二子指南啸云与某廿载嘤鸣且任侠仗信或不以隔世见背余闻讫洒泪曰如是如是落月照屋梁犹疑见颜色啸云固不忘来青也来青亦不忘啸云乎但仆好道玄修难以他出幽冥之托复谊不可辞昔东坡颖滨在童稚曾受业于眉山道士古之人有行之者苏文忠兄弟是也愿分静室一半席为讲席可乎乃开浴鹤庵令铎鑏二子从游因作古诗以示之 
　　我昔称父执仝游翰墨场寻常鸡黍会二子戏其傍忆尔父殁时尔辈泣喤喤幸有两贤母顾复厪相将和态并畵荻慈训凛氷霜幽魂今入梦从师湏从良平生知己在夜台亦不忘白也笃嘤鸣廿载如鴈行两孤奉模范兼得发书仓任侠素自喜或不背周郎老妪前致词闻之涕沾裳伊余晚好道晨夕礼东皇尘笼久己透浴鹤治云装转恐负冥托乃开习静房愿分一半席提耳课篇章束修存莫论出蓝寔所望伯子齿舞勺仲子随肩长怡怡埙箎奏如贯意当详何以慰母氏父书摊满床三余各努力烟楼直突扬古有行之者于今其再昌老泉求蒙师老??内开讲堂东坡及颖滨执经拜门墙卒为两大儒黄冠藉辉光先哲则不远铎鑏蚤颉颃弓冶善继述剎那振青箱难兄与难弟眉山可嗣芳 

　　○忆昔篇 

　　忆昔少年场缩身钻针孔凭虚觔斗翻儵忽让驰骋尔时我辈人推我智而勇今来蒲团上致柔成痴痴专愚返浑沌马足亦不知面谩恣轻薄儿僮竟我欺当年同调者叹我得愚疾膏肓喜莫瘳愿为木与石木石变化多终葵是便习笑钻无孔针其愚不可及 

　　○梦亡友周弱茅话旧有作 【 并叙】 

　　弱茅二子铎鑏从余执经受业于时麦熟二子扫墓祭新饆锣兼采园梅以奠归来贻我园梅弱茅即以是夕人梦岸帻切云余为正之觉后恻恻乃赋诗令二子诵焉 
　　二子祭新麦献梅兼采园归来旋贻我悲君手泽存曾仝朱老吃??山王?事难重论中宵忽入梦切云冠轩轩笑余为正之北?宛语讯寒温弓冶想在臆此是平生魂墓头宿艹积宁忘渍泪痕窹后看落月窓牗悬金盆 

　　○友鼠篇 【 并叙】 

　　啸云子庵中支榻榻设棕团以供日夕跏趺间亦就枕熟寝每夜夜半一鼠鸣于榻下啾唧不休余闻之被衣而起游宴三田徃来如如为吾远駈黑甜并逐黄妳伊威展吾友也昼夜不寐乃成真吾友之启吾抑以多矣涤肠而天飞窃愿与吾友共之乃作友鼠篇以赠 
　　昼夜趺不寐成真个中求此意鼠得之啾唧呌床头駈我睡魔去德园常坐游无乃唐公宅拖肠遗种留笑彼下帷人仗剑叱其偷大儒为腐儒?居宁足怣化而具须眉灵通可与谋赋形虽云细猿鹤亦仝仇巨细何择焉所贵豁明眸我则异于是忘机似狎鸥喜尔结道伴久久佐玄修 

　　○奉怀白苏诗坛 【 并叙】 

　　乐天东坡气节文章卓越千古为唐术两名臣寔唐宋两诗坛也今世轻薄乳臭少通字律辄嗤曰俚俗曰填奄宁知两贤皆佞佛两贤皆诗中之佛哉无所不包罗无所不谑浪无所不点化诗海中之苦刼寔寔驾慈航登彼岸矣窃愿乳臭洗耳食之耳听我指出真白苏也请读啸云道人奉怀两贤之作 
　　每逢花与月香山常朗吟东坡定日课不厌揣摩深此道谭何易良工尽苦心到处问大苏侏■〈亻离〉识雅音一金偿一字白也重鸡林翻笑乳臭儿晓晓嗤苏白嗤白为俾俗嗤苏谓填奄求畵以形似阿堵何由得宁知风骚将言外聆标格譬诸相蛾眉别韵方倾国填奄为清新俚俗是三百 

　　○读陶渊明搜神后记 

　　渊明辟世人意不可一世饮酒喜赋诗南邨寔乐地更续于宝作搜神得后记上下几千秋错综尽幽致语怪怪多端谐语带游戏莫问事有无摠以写奇气妄听说鬼者嵋山仝此意 

　　○失种来麦 【 并引】 

　　薄田污邪兼以啙窳与三盗任地众盗乃窃语曰今兹羙禾来兹羙麦道人无以为秋之秋又何以为夏之秋乎大武无得觅坐而失宣畮 
　　污邪十亩荒治生聊尔尔来麦未得耰人皆嗤其啙一言可解嘲无烦老扈氏 

　　○琴棋月旦追赠陶苏二公 

　　陶公不善琴。寔得琴之趣。苏子不谙棋。自得棋之意。二者我未能。象外均有会。千古此道中、陶苏撮其最虽败亦可喜希声乃所贵此为琴三迭此为棋三昧 

　　○追和陶公饮酒七首次陶原韵 【 小引】 

　　陶公饮酒二十首啸云道人和得其七盖择其会心者而和之倘或规规诮曰何尔意诞词放请试问诸渊明 

　　和陶得之字 
　　和陶得諠字 
　　和陶得姿字 
　　和陶得道字 
　　和陶得境字 
　　和陶得经字 
　　和陶得得字 

　　?和陶得之字 

　　世情趋浮艳衰歇则睨之谁能开暖眼相顾氷雪时我家老瓦盆炎凉常在兹陶然供伏腊斟酌两不疑晚岁论交态庶以醇自持 

　　?和陶得諠字 

　　伯雅辟世客余亦厌闻諠畴昔浃臭味投分爱独偏会心不在远满酌即深山丹丘是糟丘大白为大还偕隐常如此念我平生言 

　　?和陶得姿字 

　　种松高百尺亭亭凌云姿再拜祝古松为我长生枝长枝垂拂地坐觥赏其奇偏提累累挂著书亦何为嗤彼辋川丞笔研为之羇 

　　?和陶得道字 

　　持螯信忘忧攒眉却达道?酉董???酉董??漉葛巾注颜长不老所嗟下帷人揣摩项易稿命仆荷锸随语真兴颇好化而为酒壶不啻获重宝醉乡聘四贤谢我多荐表 

　　?和陶得境字 

　　举世走途迷醉乡占灵境灵境坦而安酕醄长不醒中有曲尚书东皋乃专领折柬招竹林岸帻笑箕颖若辈妄规规吾曹寔炳炳 

　　?和陶得经字 

　　匏樽常在手酩酊着酒经错综颂与记此谓集大成大书并特书秃豪爱屡更一一标其德上献酿王庭酿王览之喜益浚酿泉鸣拍浮勤赐敕缱绻有余情 

　　?和陶得得字 

　　常欲诲灵均世远无由得怀沙矜独醒察察是大惑何用觅蹇修修名慕充塞宁知服匿中乃有华胥国憔悴泽畔吟输我酣而默 

　　○镇??氏巾?小石雪花蔚蔚乃友人致自蓬莱岛者从我选诗液三年劳之以诗 

　　致尔自蓬莱相从共研席三年我与尔树功在诗液计日坐披翻赖之以合辟佐我不辞劳斯朝而斯夕万卷润尔腹谥尔为文石 

　　○选苏诗竣重选　明诗夜梦纪异 【 并叙】 

　　余选苏公诗告竣戏谓杜朗公曰从范范千篇集中止得拔尤百首代我苏公濯之曝之皜皜乎不可尚己　明诗液尚涉于繁更欲重选如苏选也归来梦一长髯客入门肃挹令余去衣而躶将身徧针血痕淋漓痛不可忍余左手中指忽长大如股中节生一肉字其大如杯逼视是一拯字作隶书旋栗栗汗浃惊悸而悟辗转思曰髯客乃大苏先生也入门肃挹酉?州我为己诗炼九转也徧身针我者更示以严裁诗坛针针见血也左之为言佐也中指生大隶拯字者更示以广佐诗坛大拯今时之沉溺也揔之欲我以选苏诗者为　明诗选乃起而盥嗽命诸子墨纪之峕　崇祯壬申十月十有五日 
　　举世竞言诗此道悲扫地割裂尽齐梁剽窃迨唐季今时措词者矫枉更可喟谓诗有别才枯肠夸安?力致轧茁转侏■〈亻离〉豆目惊?四?大赑伊余僭持衡骚坛鉴流弊洗■〈骨遂〉爱前贤耳食宁假易真赝耐笔削各体己成帙近复选眉山均持老不律忽梦苏髯公劳我抉其秘示我定本朝一一参微意我体徧行针我指生肉隶谓我砭痛痒痿痹乃不废谓我拯滥觞沉溺乃有济顶门巨眼开毫端龙象泣透楮浮金霞宝光敓舍利鼓吹掩黄初六经赖羽翼斯文山斗尊巍焕无凌替诘朝具酒脯再旅　明诗液 

　　○煮茗读离骚 【 并引】 

　　痛饮酒熟读离骚便是名士吾闻其语矣吾十载以前亦尝熟读满佐之大白矣于今年在桑榆愿为道士不愿为名士披翻离骚尚觉恋恋请告灵均并得煮茗而读之 
　　道士恋奇文灵均为老友浓饮桑落茶披翻喜在手盥嗽告三闾十斋常禁酒 

　　○灵仙养命犹节松霞此诸葛武侯见道之言也道人诵之会心异日山居当构草亭在谷以节霞名之 

　　嗜味去道远飡霞亦有节何用鸠杖扶善饭而祝饐灵仙能养命武侯为此说吾欲名吾亭山居忆前喆赠我白云心佐我白云洁 

　　○读陶苏诗柬王三兄青藜 

　　陶诗冣近古三百藉鼓吹东坡晚宗陶酷得陶之致伊余嗜颇兼汇成帐中秘栗里与眉山异代咏棠棣仝调献阿兄尚论论其世佩言愿共之四子结深契拟入仝郡遗直五老于乡贤祠配享孔庙因怀徐道浴 

　　○田?男氏昔尚论者 【 并引】 

　　在昔武宗朝吾郡有艾公鋐为谏议姜公佐张公讷丁公贵李公嵩为侍□一时□疏攻逆瑾俱被廷杖卒之精忠回天大奸被碟社稷无恙曩昔道浴田?男氏为余言之谆谆也惪游印止前喆至今不忘噫嘻五老凛凛生气壁立千寻先圣先贤之侧安可不入此遗直之臣乎拟□诸同郡人士合词公请配享庙庭兼追忆舅氏尚论有作 
　　闻人怀渭阳口舌载郡史上下三百年循环从屈指某贤立于朝某贤着于里志椉或漏书抵掌颇自喜遗直语五贤洋洋尤盈耳同力攻逆珰抗疏乃如矢廷杖信所甘捐躯誓不滓合请上方剑斗边诛旬始取日向虞渊社稷旋清泚至今念前喆香艳流人齿生气印岩岩泰山矗并峙均宜入瞽宗配享受遐祉是以论其世文献备于此足则吾能征舅氏未可死 

　　○喜闻登寇削平口占独酌 

　　仄闻东寇平西人肩亦息殿屎変讴歌仝歌天子力兴剧引坐觥呼仆启服匿 

　　○得宋九青憎艹满浮大白诵之录入诗液 

　　憎艹展可憎寔难着豆眼□离发奇光豆眼惊而眩自憎寔自喜喜极言却反伊余诵其诗咨嗟获之晚小乘那得窥金霞任舒卷不律□隃縻灵胎结九转收入诗液中助道缘非浅如此下酒物大白浮湏满不啻读汉书子羙今则罕曲高和弥寡与君重有感君家楚大夫立论宁为诞 

　　●浴鹤庵诗集二卷 

　　古勃海如如道人白德游着 

　　七言古诗 

　　盘礴行赠崔画师镇之崔兼善弹琴 
　　赠孙小将军单骑射虏歌兼寄鸣伊孙大将军 
　　赠木兰高高士歌 
　　朗公杜三兄宅观大令洛神赋十三行置酒有作 
　　卧游辋川图歌行 
　　杜山公送桑椹酒歌 
　　有怀杨铁崕门下女郎遗诗戏作柬王青藜三兄 
　　矢别此物行 
　　奉怀杜朗公澹园所藏快雪帖内洛神赋十三行再续前歌喜得斛字 
　　冬夜读少陵先生全诗喜仝少陵记异 
　　为杜朗公选苏诗戏作三快诗 
　　读荆轲入秦传惜辅行非人今代为之选辅行 

　　○盘礴行赠崔画师镇之崔兼善弹琴 

　　我生抱诗癖兼爱无声诗绿绮亦夙好每世听朱丝何期剎那机缘凑近得慱昌崖镇之画手并将抟拊手三绝迭弄在一时呼君伯牙君不愧呼君摩诘君莫辞曲中山水图中韵写出松风烟雨姿语君可卧游呼君为宗炳指法笔意本相怜从君虚室开灵境动操四壁响诸峰互鸣天籁幽而永伊余怀挟万古心对君盘礴发深省濯尽我俗骨乃乐七弦冷冷之琴声荡尽我魔军还湏千尺离离之剑影我欲亲扣陈希夷再访张邋遢栖息于玉虚之傍啸歌于紫霄之顶语君终当结伴行且为玄岳传毛颖愿乞剩墨貌我浴鹤庵移取片茅稳置向参岭 

　　○赠孙小将军单骑射虏歌兼寄鸣伊孙大将军 

　　生子当如孙亚子弱冠鹰扬有如此猿臂双开金仆姑宝刀浑脱疾如驶是时奴酋薄燕京君家父子旧知名圣主诏对麒麟殿尔翁画策守都城诏谕同守西直门睥睨组练盛严屯虏营不敢傍西直故使豪酋嘹近垣父守城头子出马追虏长駈城之下一箭正中豪酋肩乃是山阴射鵰者逐北归来风潇潇杀气横射燕云高城头诸将齐拍手稚齿猛烈满弓刀转闻小将军运槊轻且趫方畧如尔翁胷中饱龙韬愿君父子同佩征虏印尽灭犬羊东度辽三韩千里传露布直插铜柱嵯峨作汉标 

　　○赠木兰高高士歌 

　　西陵满郡佳山水竹楼雪堂参差起前贤遗迹说苏王高士今居木兰里木兰高士道气祎蚤识回师亲追随诀传夫妇合灵药服食连产七男儿问龄七十又得八瞿铄似艾生庞眉未将鸡犬拔宅去烟火神仙事亦奇伊余晤言旋致敬愿布素心端就正混俗年来隐市廛破??内粗飡忘垢凈等闲透彼利名关小歇如如可立命丹头一七肯相分琴心三迭虚而映凭君稽首告回师浴鹤弟子白为姓 

　　○朗公杜三兄宅观大令洛神赋十三行置酒有作 【 并叙】 

　　余尝言子建子敬并偁千古两玅笔也陈王于洛神赋之大令于赋书之两手开生面绝世而独立矣仆于晋代楷书酷世大令十三行但恨人间无善本丙辰暮春在朱太傅集雅堂见宋搨尔时浮白狂呼欲援北斗自谓生平苐一奇遇至今惄如调饥辛未秋日朗公邀仆阅古帖兼语仆曰此所从来远矣盖得自弇山小祗园者仆一展阅光射眸子焕若神明顿还旧观其中十三行乃十三颗照椉珠也微步凌波往来几案仆急呼欢伯以当解佩又何计兕觥交错乎愿与朗公预约如是如是幸勿过吝醇醇令洛神寂寞庶几不佞得尚友相从常常覩罗袜矣 
　　尝闻苏子羙磊落豪而儒饶多下酒物浮白读汉书我今翻帖酌数斗始嗤子羙妄费酒绝世佳人难再得汉书行世时时有何如大令十三行凌波微步出其手婉娈下笔开生面陈王见之我亦见展卷绰约洛神来吾曹击节仝嗟叹顿还旧观焕神明至宝是宝??互连城集雅太傅宁无妬双璧又得佐兕觥今秋秋熟收黍谷预订从君作清福笔花仙仙媚眸子尤物万古独偁虙每月下酒帖一开广储香醪三百斛 

　　○卧游辋川图歌行 

　　开元辋川王摩诘自偁词客兼畵师至今披翻辋川畵别业千载令人思畵中有诗真兢秀回峦迭嶂碧参差垂萝乱挂松花古烟波潋灎孤帆迟芙蓉馆等茱萸间一一□成貌在兹伊余中岁也好道嗅味偏与辋川宜恍然置身此丘壑把新诗写陆离也喜习静观朝槿也喜清斋折露葵也喜行到水穷处也喜坐看云起时□喜偶然置林叟相与谈笑滞还期伊余展阅堪销夏??能??戴埋头世不疑愿代王右丞分领辋川奇莫言兴来每独往莫言胜事空自知伊余吟眸从大豁湖山有待更无私日夕登临冥搜发长啸喜继裴迪酌酒联句卧游之 

　　○杜山公送桑椹酒歌 

　　杜陵羙酒黑于漆乃是酿成椹之汁自言秘法授麻姑兴酣大酒临池笔送我一壶扑鼻馨文章发醅仝苾苾再拜登几不敢宿先酹丹田享三乙此物人间宁得藏直追金母九霞觞游也道成上界去军持酌与群仙尝料得群仙掀髯笑琅槐那得窃扶桑共荐阿兄除补香案吏兼领■〈麦曲〉部尚书封酿王伊余行浅业在口只宜平圃効奔走投分云阶合夙缘从君永作烟霄友徼宠倘承十赉颁表谢　通明频稽首更陈十赉之外乞殊恩但愿月月常敕酿王给杜酒 

　　○有怀杨铁崕门下女郎遗诗戏作柬王青藜三兄 【 并叙】 

　　铁崕在　国初树骚坛赤帜而诗不多见于世余选诗液止得燕子词一首不啻一颗夜光仝时有女郎慕铁崕携一老媪徧访先生投为北面尽得衣钵为诗婉丽俊俊逸青出于蓝也载在艳异编中王三兄为余言之如是余诗液闺阁一集安可少此女郎建绣旗乎端??貇录示久不见惠窃恐失此异人异事异诗也有怀惄如戏作古风促用补铁崕之缺得见嗣铁崕者而可矣 
　　诗液集中铁崕少每恨骚坛多遗宝燕子词圆一颗珠宁得光芒尽此老门墙女郎闻更奇文彩翩翩艳??先离新诗婉娈裁花骨合与铁翁为补遗尔时阿兄论其世顾余尚友神已驰彼羙信羙可晤歌爱而不见嗟空知至今有怀常废食能禁惄如几调饥二?臣?立?盘据非所宜翰墨膏肓谁得医但愿阿兄掀翻牙签急录之乞示刀圭一七莫言迟 

　　○矢别此物行 

　　文章何尔恁偃蹇此物从游投分浅攻苦揣摩三十秋词场竟未逢青眼秃我笔千毫炼我墨九转大小百余战赤帜终莫展谁料此物据膏肓二?臣?立?巧得迯医缓祟我齿半豁崇我须半染祟我粟粟鸡皮枯祟我星星蒜发短数奇己可知此物犹肆诞收之桑榆谩解嘲慰我捉鼻恐不免道人关全透道人性弥懒碎剖端溪焚管城与尔绝交悔己晚莫言奋翼向渑池我心匪席不可卷 

　　○奉怀杜朗公澹园所藏快雪帖内洛神赋十三行再续前歌喜得斛字 

　　晚岁参玄道笑昨堕腐儒闭关从却扫小歇诵丹书夜静瓣香虔礼斗十斋斋头常禁酒白衣苍狗等俗缘纷纷蛮触吾何有结习剩未断临池笔床犹恋锺王手此帖大令真觌面入眼平生只两见澹园揆之集雅堂题为合璧重赞叹转忆快雪双眸明丈夫何用假百城相对盘舞神倍王破戒呼君宽洗觥豪饮奔涛争赴谷片时享尽临池福凌波缥缈晃牙签醉吟南北成双虙只恐江行遇米颠准拟踏翻舟万斛 

　　○冬夜读少陵先生全诗喜仝少陵记异 

　　余发喜却变白间生黑丝曩谓浣花多附会熟诵浣花今知之迩来久别浣花集宛如故人常暌离冬宵满浮大白细翻披宛如故人乍晤仝襟期突而数茎霜髯上茁出茸茸漆点■〈髟上比下〉平头奴子顾我笑何尔衰颜剎那移我闻此语再满酌少陵先生真我师卷中呼得先生出莫惜晤歌醉漓淋信是末契托年少北面输心更莫疑喜得浣花长逸老道人何用吞黄芝文章有神神交百世能兴起觅七百年后乃白生倾倒可言诗 

　　○为杜朗公选苏诗戏作三快诗 【 并叙】 

　　朗公杜三兄手持一编端嘱余曰此苏长公古体近体首为删定者中郎也嗣为删补者友夏也就里篇什尚苦繁多得我啸云裁炼庶几尽成丹砂又何患子瞻真身不得全现于世哉道人唯唯既竭目力乃实有以见嵋山矣且实有以见袁谭矣因戏作三快诗以示朗公快诵焉 
　　苏诗??先离启缃帙苏子吟魂旋促?????苏家韵语世罕偁眉山功臣今逓出柳浪慧眼皎秋日寒河复见双瞳碧参仝归我浴鹤庵九转从知转不律巨灵直剖荆石开首快连城现和璧天吴大挥铁网沉嗣快珊瑚无遗掷照曜白毫更快哉矣尼烱烱渥金液披襟宁羡太王风散作骚坛布香积朗公欲寻真子瞻请为子瞻歌三益 

　　○读荆轲入秦传惜辅行非人今代为之选辅行 【 并叙】 

　　嗟嗟燕丹固昧于择辅行矣荆轲亦昧于自择也待吾客与俱客必荆轲之流待之不至犹当待之田光先生虽老其人实可大用惜哉前己刎颈矣即太子迟之樽前和歌之高渐离固能当大变而不动心奈何近舍征声慷慨之雄而共事于震慑死灰之舞阳乎卒之哮虎环柱竟脱濡??娄旋令召公不血食焉嗟嗟燕丹乳口固昧于择辅行矣荆轲匆匆亦昧于自择也余乃从千载后代为之选击筑者 
　　提一匕首入虎穴立毙哮虎于剎那入穴待吾客与俱轲客之雄必如轲燕丹乳口不解事促驾固为轲所呵田光先生己刎颈舞阳震慑奈彼何哮虎环柱脱濡??娄易水空悲变征歌欲得荆轲剑术奇辅行当遣高渐离 

　　○喜闻登寇削平口占独酌 【 五言误写入】 

　　仄闻东寇平西人肩亦息殿屎変讴歌仝歌天子力兴剧引光坐觥呼仆启服匿
