《运甓漫稿》　　（明）李昌祺


钦定四库全书 

　　集部六 

　　运甓漫稿 

　　别集类五 

　　明 

　　提要 

　　臣等谨案运甓漫稿七巻明李昌祺撰昌祺名祯以字行庐陵人永乐甲申进士选庶吉士授礼部郎中（按明初六科皆有庶吉士不止翰林有之故得以直授郎中）厯官广西河南左布政使事迹具明史本传是编皆古近体诗并诗余乃天顺三年吉安教授郑纲所编史称昌祺预修永乐大典凡僻书疑事人多就质其诗清新华赡音节自然陈循序称其本之以理充之以气故雅淡清丽宏伟新竒无不该偹不必逺较于古就今而论千百之中不过数辈曹安谰言长语极推其题文丞相研一首朱彛尊静志居诗话亦谓李祯诗务谢朝华力启夕秀取材结体颇与段柯古相似葢由其一变绮靡纎巧之习而以流逸出之故别饶鲜润逈异庸芜郑瑗井观琐言乃曰李布政昌祺人多称其刚毅不挠尝观其运甓诗稿浮艶太逞不类庄人雅士所为所谓枨也欲焉得刚云云是梅花一赋足累宋璟之生平矣执文章正宗一编以进退古今之作者不亦隘乎惟其中驺虞歌汴城阅武诸篇或稍伤俚俗然论一篇之诗当字铢句两而求之论一家之诗则当统观其全局不以一二章定工拙也 

　　乾隆四十三年六月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　运甓漫稿巻一 

　　（明）李昌祺 撰 

　　○五言古体 

　　拟影赠形 

　　太极生万彚繄人最为灵云胡浪自苦驰骛迹靡宁化机有恒运疾急弗暂停适见方红颜鬓发忽已星人身非金石终当归沉冥不如学神仙服食炼尔形君我两无坏永共天地龄愿君取吾语日进参与苓 

　　形答影 

　　有形斯有影物理固其常我行尔必偕我息尔乃藏岂但相依附实此同存亡学仙非无术却老亦有方古称彭聃辈其寿邈难量于今竟安在孰是长生乡多君为余劝兹道终杳茫参苓且当止莫若衔杯觞 

　　神释 

　　人生斯世间于物亦岂殊二仪妙参赞政由我中居与子虽三名其实本一躯出处既弗异如何乖所趋老氏贵不死长生出贪愚神仙果何物天地尚或渝饮酒固所好悲愁赖其驱从古戒沈湎先王有遗书学仙非吾事痛饮岂我图但当委大运俟命宁忧虞既来谅必去此理端不诬逍遥以乘化荷锸徒区区 

　　甲戌九日陪泷冈先生暨诸友登髙旌阳宫分韵得影字 

　　蛩鸣霜清候叶飞秋尽景萸菊方交秀琴册亦蹔屏逡巡出芹泮次第陟松岭涉隘齿或乱升旷序还整登降屡断续赓酬互驰骋柽林逓阴森藓径极修永席地藉山云临流潄石井欲投岩栖人拂衣世外境寄情园兼绮洗心箕与颍缝掖既身被逸致只神领偶此谐一醉已见夕月影 

　　渊明酌酒图 

　　耕耨有余暇荫此榆柳阴燕坐对佳菊解襟独长吟老农得羙酒负榼逺见寻呼儿涤尘爵相与聊共斟终觞兀然醉富贵非所钦吾生讵能几为乐当自今 

　　洞章一首送彭道士 

　　赤明肇无始玉京耸神霄真人遏死路五老御灵颷玄梵超溟涬豁落开幽寥中有浩刦尊绛节诸天朝丹光耀明景春华凌翠条欲结无穷游飞神蹑璇杓稽首拜太上髙举同逍遥 

　　题松菊堂巻 

　　乆矣厌流俗稍与世背驰癖性爱松菊并植当轩墀幽居无他玩雅好良在兹清风忽然至天籁鸣参差凉露晓厌浥众蕋含华滋顾渠岁寒物自与静者宜不形丁生梦聊咏陶翁诗养拙茅檐下过此非所期 

　　松石间意轩 

　　夙有山水癖已忘天路游屏迹衡门下爱此松石幽青松荫我屋白石临溪流逍遥曳藜杖抚玩舒烦忧老农解吾意负榼逺见投忻然笑相命且共饮数瓯倦即憇石坐时还抚松讴尽此一日乐明日非吾谋醉眠松下石孰谓此生浮 

　　送友人故乡访族 

　　秋雨浃旬月积潦连平津慨然理舟楫访我族中人相去实缅邈悠悠隔冬春同源既分流万世本一身驾言逺相唁讵敢辞艰勤丘垄得洒扫尊酌且复亲虽未获乆处蹔来亦所欣感此迟莫年再至恐无因各愿爱体素令徳期日新 

　　题晩香堂二首 

　　弱志弗茍尚遂与世好殊性本爱闲逸种菊绕蓬庐时当雪霜厉羣卉悴无余斯花独敷荣为我莫景娯掇英泛美酒燕坐当前除菊可制颓龄酒能解饥劬陶然有真乐此外奚所需俯仰天地间百年复何如寄语达生者浮名岂能拘 
　　靡靡秋日晏凄凄霜露零纷纷众卉悴粲粲佳菊荣我实幽居士适此隐遁情园林无来躅牕户有余清床前一壶酒满泛黄金英长歌散襟颜歌竟时自倾颓然既就醉此乐将不胜微愿良易足多技岂吾营余生后彭泽千载仰德馨 

　　送何教授奉母还临川且省其父 

　　秋日凄以白游子念归还奉母载官舫驾言还临川王门岂不乐所惜慈侍偏况兹严亲在家居垂莫年温凉谨问候子职媿乆諐今我幸具庆而可各一天故山有髙堂二老心所便岂无一觞酒跪劝当几前敢谓美昼绣庶用怡华颠依依恋膝下眷眷怀日边重来勉尽瘁移孝乃为贤 

　　乘化室 

　　素发被秋鬓筋力与昔殊人身非金石岁月苦易徂麟原有青山眞宅预可图穿云斵隧穴宻甃圆且虚石兽既外列瓦棺亦中储前立两翁仲傍蹲一龟趺地灵暨木伯呵护卫以驱四序自更迭大运诚须臾千秋百岁后瞑目归斯庐油然委蜕去此外复何虞 

　　题爱日堂 

　　逝景如奔流昼夜东向驰歳月谅难尽人生信有涯所以孝子心惄焉抱深悲举头视慈颜已觉非昔时适见双鬓玄于今成素丝念之益増感何由报恩私晨兴启髙堂甘旨具在兹奉觞祝亲寿愿共春晖迟以斯菽水欢为彼衰莫怡去日莫能挽遐筭或可期庶几崦嵫照不异扶桑曦 

　　题山水小景 

　　野外少人躅值此佳日迟偶与二三友游观赋新诗青松蔼繁荫碧草含华滋逍遥恣言笑童稚亦娯嬉济济炫春服悠悠咏清沂兹欢恐难再兴尽以为期 

　　题湖山佳趣巻 

　　宦游惬深好乃在名胜区山水自足适况兹职文儒横经有余闲逍遥出通衢春服各已成遂与童冠俱徘徊恣言笑登陟忘饥劬晴鸢戾层空弱藻翻文鱼至理与景会天机独吾娱悠悠仰川上眷眷怀舞雩咏歌返黉舍髙兴谁能谕 

　　梁处士挽诗一首 

　　凉颷振庭树殒星当前除伊人此遐逝敛衽归玄庐翩翩丹旐扬祖行在须臾衣冠閟重泉体魄寄荒墟浮生虽有尽令德谅不渝没世茍无述百年复何如梁鸿凛遗烈千载与之俱 

　　容膝轩 

　　一室厪如斗堆床置琴书耕读得闲暇危坐心自娱天光在瓮牖席门挂绳枢已忘朝市荣聊依野人居环堵本隘陋于我信有余陶然俯仰间八荒在庭除岂但一榻外六合真吾庐即此自寛裕广厦空渠渠 

　　春日与髙逸 

　　人行秦淮河上作端居苦无悰今旦得良契逍遥出近郭散筞淮水际草软倦堪眠林香醉宜憩鸟咔晴始和川容晩逾媚筱深风苇宻沙没夕潮至野鹭浑忘机似识静者意幽怀颇得惬逝景苦难系候卒晡欲还春城暝将闭因知市朝隐兼有林壑致永言终此生涵泳太平世 

　　金溪邓处士挽诗 

　　永夕少微坠伊人亦长捐萧条薤露歌祖行出荒阡遗骸寄空木逝魄归穷泉有生谅必死自古莫不然矧兹得髙寿况乃归其全瞑目可无憾茍生真足怜鄙哉学仙子服食希遐年 

　　具庆堂 

　　髙门多积庆父母喜俱完兄弟亦无故妻子复团栾况兹值明时怀绂为县官民淳众务简日夕闲且安命妇出中房具彼飡与盘怡然一室内骨肉恒相看至养在承顺菽水有余欢简书谅足畏忧患何能干 

　　徐道士安处轩 

　　尘氛既屏絶气宇亦澄鲜心恬境逾寂虑遣情自捐结宇依层岩开轩俯重渊遥林含宿雨古树带秋烟落花晩成积归鸟夕知还习静泯众累守黙息万缘清虚固其性声利岂所便智黜道乃得朴返真斯全将随鳯鸾侣以引龟鹤年 

　　渊明图 

　　闲居寡人事逍遥歩里中风霜凋众卉独荣见孤松南山忽在眼佳菊亦成丛欣然纵游眺况兹年岁丰幸有盈瓶酒酬劝偕老农醉来多竒趣岂必丝与桐 

　　冶城怀古 

　　趍朝退北阙吊古来西州忠贞结缨处松栢余荒丘萧条伯气歇惨淡寒云浮嗟哉晋多士孰奋匡君谋壸也眞丈夫毅然无匹俦父子着伟烈奸谀詟芳猷英姿俨遗祠信史芬余休疎钟冶城晩落木秦淮秋我来事搜访往迹犹可求如何忠孝名不在旷达流诚知清谈髙宁执鄙吝优同朝江左贤颡泚徒怀羞徘徊凝望乆日落长烟收 

　　题亡羊图 

　　澹无组绂累夙志爱林泉挟册驱羝羣箕踞丛筱边玩绎造芒芴超遥谢蹄筌微风延众籁落日明长川心景适相契物我遽两捐尔羊本非（阙）我书亦空诠不写谷生博画师无乃偏执业虽各途亡羊奚异旃固知东陵愚岂及西山贤徇名与徇利均死何后先弃置且勿较呼儿进杯桊 

　　哀萧教授引之 

　　衔哀读铭诔悲泪若河悬念我同门友于今在九泉契阔虽云逺情好乃逾坚都门送别时何意遽长捐达宦每在晚朝露竟溘先一夕成长往二胤仍各天枯骼委烈熖余烬藏墓田人生孰无死礼葬固所贤等为归腐朽终当随化迁所以旷达士形骸岂复怜佳名苟不没讵必分乌鸢 

　　题王司直所藏米南宫画 

　　幽壑霁残雨飞云昼蒙蒙大江泻练遥上与银汉通村墟极平圹岛屿迷西东长林隐空舍众籁吟天风悬崖忽焉断浩荡烟涛雄夕岚落霞外把钓何老翁流水共情性沙鸟知心胸浩然沧浪歌濯足清潭中始知簪绂华不与渔樵同兴适随去留身闲忘达穷我生夲放浪中年抗尘容观图思初服脱屣期息躬长揖凤鸾侣永投鸥鹭踪自此卸衔勒郊原春草丰 

　　题十八学士图 

　　慨观瀛洲画经济怀羣公唐宫委蔓草寂寞昭陵空天策旧多士犹余图巻中乘时翊昌运磊落皆豪雄论思过丙夜鱼水欣遭逢辉光惊时人文翰动九重粉绘劳相臣褒词烦褚翁白云鹤笙逺即此真方蓬勋业岂弗髙声华亦云崇终然太平治所媿乃国风谋谟匪无材王佐自不同邈哉夔契辈谁能写其容 

　　独酌有述 

　　沉忧如积痾纡郁剧焚燎深在膏肓间异镜谅难照往圣垂方书万病皆有疗独兹莫措手浑沌无朕兆尝闻达人言扫涤酒其要呼妻倒空罍数斟饮輙釂顿觉胸次豁岂怀酗酣诮颓然百虑忘浊醪信为妙 

　　秋日寄乡中亲爱 

　　秋气惨以栗凉露日凄其感时忆亲爱恻怆増遐思迢递隔山泽悠悠各天涯念昔为舅甥于今成路岐逝者间存殁生者伤违离奈何绸缪意中道失所期复兹邈千里会合知几时抚事但心折怀旧空神驰愿言垂暮景黄发臻期颐 

　　翠爽楼 

　　幽居逺城邑山水有余清层楼据其胜登临怡我情曲阑无人来卧起时独凭空青袭琴书湿雾飘轩楹熏风涤烦襟好鸟相和鸣景物能解颜浊酒聊一倾油然既就醉意适心自平多财信为累达宦真虚名且尽今旦乐明日非吾营愿言在盘涧养素安余龄 

　　秋暑述怀 

　　局促过长夏荏苒届秋期初谓火既流凉颷扫炎曦岂料残暑酷乃尔不可支我膺徽纆纒下共卒伍驰弱骨苦汗渍弊衣叹尘淄一身方在公宁复顾尔私虽无案牍劳莫任奔走疲幸兹城南厂颇与静者宜时来解襟坐偃仰暂得怡我家文江上先庐有遗基何当乞骸去结茅树桐椅期与世尘絶永随樵牧嬉怀哉果何日浩叹徒歔欷 

　　甲午九日病中作 

　　谪官乆于役俯仰成陆沈岂顾歳时迈但忧才弗任如何孱弱质兹复病见寻萧条卧空宇四壁但蛩吟山妻忽相谓重九今旦临欲沽东邻酒垂嚢乆无金而我听此语浪然泪沾襟妇云奚所为感慨亦何深拭泪向妇道尔岂知余忱老亲隔千里两鬓呉霜侵十年违菽水惭彼返哺禽纵匪在忧患有酒宁独斟妻亦重洒泣悲感不自禁妇人亦人子岂独丈夫心 

　　秋日登雨花台 

　　兹台创何代遗址对逺川雨花不复见蔓草空翳然今晨逐徒侣偶尔凌其巓一眄周四顾梵宇相蝉联黄金佛铸像玉麈僧谈禅侧闻身毒教本自哀颠连谁哉继虞愿浩叹秋风前 

　　游朝天宫示同行道者 

　　琳宫启森爽荡荡寥阳天神君司雷霆见者皆肃然翊卫俨六丁陟降来羣仙空歌发遥唱秘籍开洞玄鳯扶五老驾龙骖列帝軿造化非形求道妙岂言传希夷有像外溟涬无始先愿随郁罗翘稽首太上前 

　　蒋节妇 

　　萧萧斜日夕肃肃悲风寒涓涓苦泪滴寂寂孤灯残昔为比目鱼今作独宿鸾捐生下相从一死谅非难妾身岂足惜老稚谁为看节义古所重贫寠敢不安庶几泉路魂瞑目少自寛泰山或可移海水亦有干惟应天上月长照妾心肝 

　　谒卞忠贞祠 

　　粉署得休暇偶登冶城巅令公有墓道灌莽浮荒烟遗容俨鸾鹄盛服严貂蝉褒赠恤典重报祀时荐蠲缅怀临难日力战操戈鋋君臣义所重父子躯同捐岂伊一门间卓尔忠孝全晋士轻节槩放旷尚虚玄宜含瓦石者视死犹生年炳焕留盛名上与星日悬岂特式臣庶端足扶坤干嗟彼负国徒亦拜祠堂前后来建康倅允矣希其贤 

　　题静观堂巻 

　　嘿处在林居沈冥遗世荣大哉灵台妙止水湛澄凝括嚢视羣动扰扰纷自营细草沿虚砌佳木荫前庭虑空念乃息欲净理益明如何驱驰子终日沽其名清尊有醇醪幽居无俗情醉来澹忘言养晦乐余生 

　　望方山有怀 

　　兹山如匣印整特临都门傍顾众峯少遥依锺阜尊烟岚结空翠泉石生清芬木秀泽时雨鹤归投暝云幽栖絶俗士游衍皆仙羣不见谢康乐我怀谁与 

　　论读道书作 

　　疎林过微雨绿叶当窻垂缅彼古仙者秘言良难窥昼观探其赜中夜夣见之玉色龙鳯质金章鸾鹤姿称云瑕丘仲亹亹示端倪玄理贯而彻素心欣以怡伊余烟霞性早歳慕无为惊悟但虚室颷轮那可追 

　　谒赵文节公祠堂 

　　烈熖不容熄玉石俱凋伤宗社震荡中大地多傍徨国祚倐云移成命真靡常兴替虽有数节槩焉可忘明公倅大郡派系分天潢英气凌云霄髙操横秋霜爼豆固所闻军旅非所长守土职攸重固当死封疆小君贤伉俪秉志与颉颃岂伊粉黛姿乃有铁石肠所以颠危际赖之植三纲精忠嫓卞壸庙貎俨相望义比华嵩峻名齐日月光英魂在帝傍时复临旧乡何代烈士无岂独张睢阳 

　　曾氏三贞堂 

　　客行兰溪上有屋甚炜煌借问谁所居云是世节堂世节果何为一门凛三孀三孀本一姓婉娩金玉相父兄实佳士夫子各才良于归期白首中道俱沦亡韶华岂弗念夙昔佩礼章捐生以相从之死庸何伤此身宁足顾老稚谁扶匡节义古所重焉敢违纲常无贻九京羞旌表非所望一孀逝已乆二孀政康强存者膺孝养没者留芬芳而客闻此语流涕忽沾裳寄言观风使采之献明光经浯溪 

　　读元结大唐中兴颂 

　　平生念浯溪镌镵有遗迹扬舲泝湘水登临蹔来即穹崖倚层云竒险自天辟漫叟词既严颜公笔无敌鬼神屡呵护风雨长洗涤忠槩俨尚存氷衔犹可识端容敛襟读感慨重心戚谁画灵武谋大物取何亟唏嗟中兴业谅重君子惜逡巡解舟去回顾三叹息 

　　曲江拜张文献公祠 

　　岭海号多士开先始兴公大名照宇宙信史书勲庸遂令曲江重嫓美中州崇精诚日星贯爼豆春秋隆缅怀廊庙上蹇蹇王臣躬指兹逆竖首碎此干将锋天髙听虽卑竟莫回九重蓟野鼙鼔动蜀道埃尘蒙范金肖遗像褒赠劳渊衷顾瞻祠堂间尚识风度雄白羽寓微意金镜悬孤忠先觉百世师景仰无终穷怀哉秉钧者孰与公心同 

　　游柳山书院 

　　休政违炎方返棹及清湘考图访前迹怀古陟逺冈礼殿丹垩陊雩亭棘榛荒既感时代异亦怜爼豆亡藓深碧侵阶萝宻青蔓墙雉鵙有翔集衿佩无趋蹡阴菌依座秀晴蕤沿涧芳岂伊诵弦地而为樵牧场抚俗思贤哲继轨念循良视废余诚怍举坠职所当南藩如重践庶或夙心偿 

　　张节妇 

　　昔与君结髪绸缪百年期奈何届中道而有死别离相从固云易九殒分所宜残喘匪自惜呱呱谁抱持姆氏夙有训敢或违天彛明明夫子魂泉下谅有知少为张家妇老作张家嫠先姑炳遗烈誓欲与等夷他年树双表大字旌门楣 

　　重莅汴藩示流民 

　　汴藩控西北水陆咸此会太行如长城嶻嶪壮藩卫黄流自天来荡潏势何鋭土壤多肥美风俗寡浮伪云胡遽凋弊征调靡宁岁富者化贫窘窭者塡沟浍十室数口存一户百徭萃妇人废蚕绩杼轴悉空匮丁男应夫匠累载负租税偷生既难期逃窜非所畏嗟我忝旬宣重临益惊悸劳来固乃职夙夕思尽瘁庶几解倒悬疲瘵少苏遂矧兹圣明朝屡下寛恤惠苦语示羣氓归哉理荒秽 

　　九日郏县小蛾眉山拜二苏先生墓 

　　风厉羣木落菊萸涵露清令辰届重九促驾仍遐征逡巡及僧舍整拂尘冠缨怀哉宋二苏此地余荒茔石人俱摧仆垄土相将平趋祠拜遗像祇荐陈芳馨缅彼蛾眉山西望千里程兹丘亦何谓云胡冒其名徘徊盻林壑恍若闻金声感彼词垣仙托此舍卫城文章白日丽忠槩秋霜明徒令后来士仰止生深情 

　　蝻塜 

　　七月月生魄蝻出溱洧傍始焉学跃跳倐忽羽翅长所过赭郊埛矧复遗稻粱坐令饫饱腹立化饥馁膓督民殄斯类晨夕纷遑遑隳突践垄畆炬火明山冈燎焚弱质烬扑击微骸僵卒夫载朽胔络绎持筥筐穿穴掩腥秽作塜官道傍罪浮彼破镜虽死安能偿蝮蛇实揺毒已疾传医方蜜蜂诚小物亦解奉其王畜蚕必吐缕世赖充衣裳畏蚊恐噆体帱幕席与床青蝇奚足憎赤虿应可防编竹蚁知报勤诵萤聚光致雨蜥蜴验起痹全蝎良原性殊善恶稼穑咸无伤惟兹口吻酷黍稷争先戕乾坤百虫伙去尔庸何妨吾将告宰造投畀魑魅乡从今乐耕凿岁岁歌丰穰 

　　崇福宫祷雨 

　　清晓戒徒御祷雨谒道宫焚香古帝前拜跽肃以恭因之感兴亡华构乆已空尚有勅赐碑狼藉蔓草中慨想宋全盛銮舆屡游从名臣领祠职列辟俨睟容运往物随改伟观难再逢登临睇烟霞颇惬眺望悰迟回不能去树杪来长风 

　　观启母石 

　　夙负山水癖苦乏幽讨缘幸兹崧与少秀色当眼前公余陟峻冈忽覩石一巻特立四无邻觚棱不相联云是启母身化在郊墟壖呼之乃擘裂启出仍完全幻语本荒唐昉见淮南篇遐想覆载间沧桑屡更迁安知运代移坠彼千仭巓厥理诚可推贤达固释然矢诗正妖讹昧者庶或悛后世有豪杰为我焚其篇 

　　端午日游少林寺 

　　少林耸岧嶤有路达葱岭半生怀胜槩老乃贱真境缁流逺见迓偏袒仍露顶升髙纵遐观颇觉痴缘屏蒲风翻巻帙艾色侵衣领掇蔬僧具供饮骑童汲井自拈清净香作礼爇古鼎超超昔神师顺寂同溟涬而于片石上留此不灭影竺夏虽异辙皆贵能猛省寒岩许分坐禅定毕余景 

　　题王生巻 

　　王生事众艺厥艺非庸常字格既超俗医名将擅场挥翰缙绅前悬壶阛阓傍时时拂华笺流丽两三行劲健束筋骨端圆敛锋铓砚池墨波翻药阑杏阴凉家藏总秘帖囊贮皆竒方勉力当师承蜚英期颉颃诚心见焚劵清致归文房八法右军最诸科思邈良笼鹅与伏虎万古同垂芳 

　　题双燕图寄表弟陈安行 

　　君家唫溪北我家郡城西君家梁间燕我家梁间栖我从出镇来寒暑又三变不见故乡春惟见故乡燕挈家吉城边寓家汴河湄燕识主人心相随不相离念君千里隔见君几时得欲令燕衔书飞归到君侧君能弗吾弃为理白云庄愿言共君老看燕双飞翔 

　　雪中偶至相国僧舍 

　　精蓝创何朝规制极殊胜阎浮罹刼火无复庄严盛惟余白足僧短褐露两胫我于大雪中独立偶乘兴难寻金布地颇讶玉为径娑婆絶尘翳似得天眼净冷冷梵呗音细杂铙与磬欣然遂忘返宿留逮昏暝乃知向上机无台亦无镜徒劳费辞说妙在悟自性世无毘耶翁孰拯众生病愿言投空门跏趺事禅定 

　　梦萱堂 

　　忆昔种丹棘期以怡亲衷亲亡故物在徒使増悲悰朝观夕仍对讵料精诚通忽从枕上见宛与生存同欣然载言笑睇彼阶下丛森森鹄觜英相映慈颜红芳茎挺清修嫩叶纷葱茏斓斒五采服煜比花色浓宜男既非望且遂忘忧忡惊寤忽无覩寥寥书室空想像抱沈痛泪落如流淙起视北堂植青青凉露中 

　　青城怀古 

　　炎宋尚简质郊丘布为墙九门谨阖辟万卒严周防暂置弗劳杵权施岂须隍绵延逮宣政骄盈更典章版筑易缕制墉壕固金汤衮龙狩沙碛泥马奔钱塘奢侈谅宜戒播辱尤所伤陶匏荐明水维馨仰前王 

　　林亭逺眺巻 

　　双亲乆沦逝遗榇空山藏岁月谅已逺抚昔増感伤仪刑渺何之想象空彷徨悠悠人子心沈痛何时忘虚亭纵遥览竹树森微茫轻云敛还舒列岫纷低昂岩松布清阴溪艇浮沧浪骋望极遐旷白首在异乡邈兹九京隔慨叹徒深长行行更回顾泪下沾衣裳 
　　老大心易感鞠育恩难酬顾瞻青青山髙塜山西头憇兹灌木阴盻睐驰双眸含悲睇天末若见坟与丘茅亭依水石屡至成淹留萧萧风树枝欲静不自由哀哀乌鸟情纒绵终靡休焉用徒耳为显扬愼所修移忠古攸贵往哲有令猷 
　　先垄违别乆蔓草迷荒墟岂不念洒扫道路频驰驱独悬一寸心怵惕霜露余王门固可乐窈窕曵长裾旨甘亦云足弗逮将何如孤怀倍恻怆引睇西城隅洪涛曷能度迭嶂谅难踰归飞乏羽翼注目空踟躇中和葢代英玉质神仙癯诗画两精妙风韵天然殊熈春富词藻字字皆璠玙允为世三絶朂尔当珍储 

　　重庆堂为钱仪宾赋 

　　客行大梁道华屋枕道傍借问谁所止阀阅何炜煌居人笑答言此谓重庆堂就中两遗婺同志如雪霜贤孙英俊姿遴选宾天潢膳调三鼎珍乐奏丝与簧笄珈俨成列冠佩肃分行趍跄二亲侧次第进杯觞百务弗相干暮齿弥康强家和福乃臻四序来祯祥玩匪宜男花心怡自忧忘姑耆妇仍寿钧享百岁长客闻遽前拜重是双贞良岂徒垂阃则庶以敦纲常 

　　送杨郎中催马草还京 

　　大梁据中土自昔风气旺北邙殊蜿蜒太室极雄壮黄河贯其间浩浩恣奔放四野开平衍桑柘绿相乡丁男事耕耨姑妇治丝纩菽麦盈仓庾醑醴溢盆盎近岁颇凶屯旱暵觖农望念兹饥馁余十室九鳏旷长贫负租税逺役困夫匠督蒭实赖公区画咸适当深体尧舜心推仁悯凋丧叱咤尚弗忍矧肯施鞭杖愧余謭劣才旬宣乏善状竭力奉寛条庶减疲癃恙赠别陈民囏冀君彻卿相 

　　拟古 

　　玄穹惟湛寂元气斗斡旋时序相禅续阴阳无忒愆干纲后攸则庶政相斯专明良职其职四海自熙然 
　　吾观日与月乃是阴阳精彼升此攸降循环有常经万方仰临照元良则其明离躔遂晦蚀惟辟修徳刑玄象虽缅邈人当思戒惩 
　　园绮遗世贤逍遥商颜巅安汉笑谈顷视之何易然拂袖谢隆准采芝茹芳鲜今复有斯士吾将为执鞭 
　　黔娄贫贱士怀道栖衡门布被斜可殓曾西徒失言终焉谥康子万古播清芬云胡有千驷殁世寂无闻 
　　吾观古颜孟生民之先觉已克礼斯复陋巷亦云乐气由养而充浩然塞寥廓其殁余千年载籍犹昭灼天爵良可珍箪瓢未为恶 
　　方寸湛明鉴贤愚罔弗然浸滛汨私欲沈溺陷危颠善性宁终昧清光应暂捐勉旃力磨治皎洁当如前 
　　芙蕖开清池花叶相掩映粲然熏风中容色自娟静莹同淑女姿直类君子性岂不念春华荣悴分攸定奈何徒征驰竟日事奔竞 
　　蹁跹一黄鹤飞止弱水宫青鸟戴胜使侧目不相容遂遗瑶池迹逺寄沧海踪无心随鸿鹄任尔摩层穹 
　　闻昔有逸民风标何峻拔超然凌云霓遐视九垓狭迹虽戾中道心则忘穷达其人谅可希前进脂吾牵 
　　索居人事寡穷探坟与丘多谢东邻客频来为我谋乃为儒冠误富贵别可求首干中常侍次谒北平侯捷哉仕宦径贸贸不知由读书果奚益辛苦被时羞我笑而相答志殊各自求萧条老布褐道在复何尤 
　　忆昔中园里樟楠柯叶深芳葵种其下幽郁冒繁阴靡瞻朝暾出鲜觌夕景沈纵昧昏旦候宁殊倾附忱小草本非异怀忠性所任谁当抑蒙翳庶遂向阳心 
　　森森邓林木四序恒青苍随材就抡择规矩因圆方其中有孤桧肤理尤坚刚挺特寡附丽辛苦受雪霜含章少外饰莫厕栋与梁美哉连抱姿而弗登明堂永惟松楠侣耻在槐樗行志士不茍屈抚树空彷徨 
　　我本贱贫者栖栖在蓬茨蓬茨何所乐吾心自孳孳人言青山巅玉髓閟在斯服食仙立成深惭禀凡姿何如任其性隽味古文辞仰止曲肱叟舍此吾谁师 
　　荒哉炀天子纵侈乐无涯彛纪胡可渎同心赐宣华独孤虽云误勇才亦非佳杨梅枯已乆抚事令人嗟 

　　题（阙） 

　　先生笃行士小隐南麓边芥视功与名遗弃如浮烟造门非俗流问字皆英贤室空长物无匡床但青毡世受静春学潜心最精専所以絶外慕昕夕劳鑚研斯文诚在兹乐矣卒岁年海■〈宀禹〉忽鼎沸羣氓弄戈鋋渠魁何狂愚驰书敢相延奋袂拂然起仰首呼青天谁为夺我志清白世所传洒然携琴剑乐道鍳鱼鸢从此勿相逼清风激寒泉当此丧乱际三纲赖公全磊落贞松姿霜雪愈挺然九京不可作星日芳名悬因诗寄深衷叹息颓阳前 

　　题方方壶枯木竹石图 

　　空山百尺树质性何贞坚夭矫修篁侧寂寞盘石边亭亭任重姿屹立思擎天造化偶遗弃值彼蓬莱仙写之若怜才峥嵘老龙骞朔风振羣木节操欣独全寄言玩物者毋贵春花妍 

　　颜用正挽诗 

　　幽栖忘声利抗志惟云泉澄神以内照白首甘草玄既混钓耕侣讵希冠葢贤魄化名未泯尘凝榻尚悬服膺先民训委顺安其天诔文太史述遗经门人传息荫树绕屋资生瓜在田掩棺谅靡憾况乃获归全孔曾皆一辙此理岂今然 

　　哭子 

　　余龄及中岁有子生六年疾痛母心惴寒饥我怀煎鞠育爱虽切熏陶教宜先数日近方解诵诗未能全赋龄亦何短夭阏輙弃捐触目恨山积沾衣泪河悬世泽惧斯斩书香赖谁传嗣续人所重念之増惕然修已安义命昊穹谅无偏明丧笑商鄙情锺惭衍贤螟蛉信么么在物亦堪怜 

　　夏末偶寻 

　　洞惠道院晓起凉月淡絺衣坐肩舆洒然尘虑豁遂即道者庐萧条殿廊存亭轩化荒墟山门憇樵农藓砌鹿豕趍溜倾有堕瓦树伐无遗株仙家尚消沉况乃俗士居蓬莱屡清浅此事谅弗虚吾闻至人言一气运化枢莫窥机缄微孰外定数拘通由饥亡命载以贿丧躯荣华岂乆在役智悲羣愚 

　　洞章二首 

　　缥缈大梵境玉京何寥寥空洞无色根泛兮若浮飘阳精镇朗耀岂复知昕宵熣灿丹霞中浩歌白云謡一听众缘息再聆羣累销刼运自兹度稽首登神霄 
　　浮黎始上青浩气长空蒙溟涬窈无朕端倪那可穷梵川玉虚界不与诸天同羣仙时遨逰翳凤驾赤龙年寿罔有极莫能测其终泛咏黄云里肃侍弥罗宫 

　　题翎毛畵赠叶太守 

　　名郡太行北水陆当要冲舟车日旁午来往无停踪民贫困迎送矧值岁罕丰繿缕衣百结藜藿恒弗充前年太守来遴选出圣衷下车亟摩抚昕夕劳其躬还珠及渡虎有待臻全功我昔因入觐道经淇水东解鞍憇驿舍桂树空庭中有鸟鸣树间其雌和其雄物既适至性人犹含苦悰尚期尽生遂和辑比鸟同庶令盛明代再见黄与龚托畵表深意宁论描写工 

　　丙寅端阳述怀 

　　岁月易流迈佳辰届端阳闲居昧时序节日如平常空园积雨霁蒿艾如人长萧条掩关卧蝶夣方悠扬老妻唤我起盘饤劝我尝小孙颇慧黠学语声琅琅举目见之喜欣然挥一觞俭约固予分泰侈非所望冥观阴阳运隆替乃其常吾生幸休退用舍安行藏前修有善训岐路多亡羊且复醉蒲醑毋将忧自戕 

　　丙寅初度作 

　　余生如稚松由寸望百尺既承雨露滋亦受霜雪积蹉跎踰七十勤苦曾备厯误蒙明圣知谬忝中外职顾已惭菲薄于时乏禆益处盈亏必随履泰否斯即至理谅在兹昧者固弗识叩阍乞残骸休退恩旨锡遂令犬马躯获返田野迹长揖畵省僚重负从此释今辰届初度厨传仍岑寂傍人竞嗤笑穷约犹曩昔妻孥颇愧赧而我固悦怿平生守儒素晚节敢变易回思永乐初岁月类梭掷同年四百余多已在鬼域存者纔十辈犹被利名役迂踈独何幸林下得偃息遗荣遂安闲养静忘跛躄游鳞泳清波覊鸟敛倦翼贫非吾所忧病岂吾所戚宠辱与升沉宁复置胸臆忘机侣鸥鹭植杖随沮溺浩然天壤间俯仰惟意适长歌自为寿坐对逺山碧 

　　亡友舒州通判张君哀挽诗 

　　我昔游禾州英俊森跌宕众中昉识君彼此年盛壮定交文字间倾倒已见谅推能实居先论齿仍在上既欣气味同复喜怀抱旷温温璞玉姿浩浩江海量岂惟邑校雄允谓士林望及门师易庵卒业侍凾丈大哉四圣经研究彖与象褎然西江魁足继宋陈亮诸生老场屋颡泚羞倔强词垣七八年葭玉得倚傍编摩互论讨疑惑共咨访但期荅君亲未省谒卿相佞色从古鄙直躬岂今尚始屈倅邦畿翻能拯民恙公平村有謡苦澹宦无况何期寒窭家忽被仁惠贶云胡去郡亟遂使失保障一官滞房山连岁董夫匠令名诸公推敏识多士譲政须峻升迁溘尔遽凋丧呼天邈不闻为善匪可仗缙绅竞悼伤舆隶亦惆怅而我忝深知肝胆两相向切偲失箴规磨琢废炉荡情捐骨肉亲序缺兄弟行前修不可作后进日流荡哀哉若人亡士习趍谬妄纷纷夸毗子翻覆千万状譬犹蚁附腥缭绕沿瓮盎畴能遏颓波奚忍鼔其浪孰知余心悲孤立谁我相令仪隔幽明清梦劳想象作诗述初终老泪恣横放 

　　春湖黄处士挽诗 

　　富顺山水好春湖更无双波澜势浩荡昕夕声淙淙黄公英特士竒气未易降揭兹以自号传呼遍乡邦雅怀乐幽胜临流辟轩窻课儿夜读书短檠灿银缸六经窥窔奥百氏删纷哤鱼龙每来听出没相舂撞有时岸纶巾陇头看飞龙有时狎鸥鹭沿洄棹轻艭彷佛盘谷李依稀鹿门龎几年厌世去髙坟屹崆■〈山凶〉苔藓翳翁仲松筠列旌幢芳名嫓九鼎千夫莫能扛遗泽岂终竭深长配岷江伊人逝已乆挽歌富新腔丰碑着潜耀尚待笔如杠 

　　题感螺诗巻 

　　叙州富顺县孝孙有黄璇弱龄方及纪至性出自然祖母乆遘疾伏枕嗟沈绵绛宫鼎沸溢荣卫热相煎饮药如饮水终剂弗少痊颇思泥淖螺煑食或可蠲时当十月末凛如冱寒天陂泽各已冻此物求无缘孝孙黙致祷径走南塘边南塘路迢逓心急足不前匍匐至其处解衣漉清涟果获四十余绀若佛髻圆持归更涤濯爇火烹甘泉调以酰与酱芬香絶腥膻病者见之喜饮啜随下咽燥烦遽脱体阽危遂安全乃知一念诚可以格上玄造化宰报施锱铢宁使偏孙今陟显位实秉郡守权兹事谅非妄词林巨公传矧伊职师帅表率宜身先永言锡尔类咏歌继朝贤 

　　题张教授居易轩 

　　行已素其位彰彰先训明美哉留侯裔守分息营营执经侍彤邸讲读倾忠诚一室无赢积四序有余清孰云禄秩薄岂受吏事婴财丰真为累官达仍贻惊惟当乐夫天优游心自宁永言慎终始俟命歌隆平 

　　别子钦刘同年 

　　庐陵汉名县黉舍当城南粤从宋庆厯杰构何潭潭穹碑泐学记欧子亲题衔所以富才彦挺然皆梓杉游歌我昔忝遗经事穷探英俊非不多畏敬踰四三子谟与德让奋起师易庵晨夕乆熏炙化雨深濡涵王门职辅导胄监峩弁簪引之絶温润钦止精研覃之宜暨仲举问学青于蓝惜未及贵寿早终四子咸笃实若陈李磊落俱竒男雄藩佐邦伯经筵进封函就中最杰特子钦文不凡壁经世授受道腴恣沉酣聱牙古盘诰同异互订叅他人悉窘歩君独行眈眈翰林俊声着粉署刑名谙氷蘗岂论苦澹泊夙能甘擿奸若风厉谳狱同春含譬之龙泉剑光熖不可缄契阔五六载相思隔烟岚追怀旧游地几度聫归骖兹焉幸一会壮志仍岩岩胸襟豁湖海论议森戈锬藩臬诸巨公招邀列罂坛肥牲刺羊豕佳味罗蛤蚶鲙鲜旋烹鲫醢美细脔■〈〈合上酉下〉鸟〉玉棋圆迭蔗金丸满堆柑蔬茹剪霜韭竹萌掘冬■〈函〉酒渴潄茗饮齿寒嚼葅蘫叨陪接几席答问吐乡谈清言霏玉雪倾听我所贪亹亹续弗絶有如吐丝蚕握手万里外绸缪乐且湛胡为又分袂行李僮仆担于时一阳复两鬂风毶毶东坡昔跋渉渡海再迁儋未乆即见召还朝貌逾傪寂寥数百载继武惟子堪岁寒见松栢大厦待楩楠赋诗写缱绻空言只増惭情深觉词赘此意谅余监 

　　枇杷晚翠 

　　江南有佳植名列果品中仙郎乃独好官舍亲培封亭亭异众卉秀茂当严冬深绿冷逾茂繁青寒更浓满树叶葱蒨阴森宻成丛岁晏不改色傲睨雪与风所以玩物者爱比松柏同灌溉役舆隶赋咏劳羣公人物两竒特永言播无穷 

　　即事 

　　功名事恬退求志在云泉性本寡谐俗遂此遗世缘瘠壤百余畆草屋数十椽耕耨有闲暇北窻髙枕眠人生慕富贵方寸徒忧煎百年谅能几倐忽成华顚种秫酿美酒庶以醉自全 

　　题商山四皓图为陈征士致广题 

　　昵昵戚姬宠胶胶如意怜壮哉盘石基凛将殒而顚睿志慝深惑嘉猷忌谠言辅臣谋已拙壸阈忧徒悬遐飞四威凤千仞来翩翩赖以为羽翼大本安且全翻然振归翮遥想商山还兹事已云逺髙风图畵传 

　　运甓漫稿巻一 

　　●钦定四库全书 

　　运甓漫稿巻二 

　　（明）李昌祺 撰 

　　○七言古体 

　　郡庠古柏行 

　　泮宫翠栢真奇特溜雨霜皮古铜色共传贤守李侯栽年数于今过三百几经刼火幸仍存草木犹依圣教尊清覆讲堂闲永昼宻笼礼殿翳香云芳根长托弦歌地坛杏庭槐共生意春风摇影漾宫墙午日流阴上庭砌博士鸣鼙散学徒竞来树底纵歌呼乔柯宁集接舆鳯细叶争巢朱博乌却怜种者今何在留得青青表遗爱文风化雨沾濡深从宋厯元逢盛代上摩北斗凌中台时有佳气相徘徊大哉宣尼后凋训珍重明堂梁栋材 

　　潢溪钓者逸闲轩 

　　白发潢溪钓游者半生浪迹栖林野已惯为农夜饭牛宁能执策朝驰马只知物外无喧嚣飬花种树东津桥纵横坐席杂樵牧倾倒瓮盎忘晡朝醉来就床且髙卧一枕从教日西堕葢世功名逝水流熏天富贵飘风过烟霞泉石聊徜徉青云要路非所望乃知静处有真乐却笑时人何太忙 

　　陈上舍所藏蔡主事墨竹 

　　粉署政闲聊自怡运毫濡墨写竹枝宋时二子谁最好今日诸公君独奇露梢风叶新图里藂色翛翛紫鸾尾郎官醉笔扫将成上舍髙情得之喜明窓净几絶纎埃袅袅长竿若可裁白昼闲将堂上挂丹山定有鳯飞来 

　　髙道士所画山水 

　　伊谁丹青擅能事画出羣山与山似树杪如闻雪瀑泉林间疑有云门寺杖藜桥上知何人抱琴可望不可亲髙师指点笑相语我昨图成殊逼真 

　　赋得小孤絶壁送人还乡 

　　海门砥柱长江浒东南羣流皆下经荡摩霄汉压溟渤镇控吴楚资神灵百丈悬崖寔奇壮银涛雪浪相舂撞层颠俯视飞鸟背曲径斜通白云上中有重渊龙伯都琼宫贝楼如玉壶天晴蜃气秋成市月冷鲛人夜泣珠羡君归去过其地政好登临骋遐睇贾客争祈天姥祠妖巫谩设彭郎祭解缆开舟肯暂停乘风破浪如流星明日思君不可即天涯惟见此山青 

　　送周大尹复任清河 

　　分阳令尹宜峻迁铜章墨绶却仍前东风上林白鼻马细雨韩桥画鹢船桃源过来是花县闻道吏民怀宓贱别处城下草生初到时邑中栁舒遍奔流忽见浊清痕岸上人家是郭门郁葱王气濠梁近迢逓官程淮汴分羡君佳政人不如两临百里驰芳誉剩将此际循良迹留待他年史馆书 

　　送张教授改任鳯翔 

　　客舍暄爱日旗亭冽霜风故人有逺宦策马之闗中识君今余十五载几度思君梦华采别后音徽烦屡寄交谊重逢不曾改似君才调世岂多手援徤笔如挥戈门生问字每载酒道士写经频送鹅九年作官南海上文与波澜相浩荡今为冷椽向鳯翔岐山渭水周故疆陇云秦树真可画绛帐横经复闲暇座上青毡自足娱眼前白发何须怕我本踈狂迹不羁与君情好最相知殷勤不劝杯中酒寂寞徒吟巻里诗 

　　琴清轩 

　　野客本冲素瑶琴何静渊层轩久絶俗士迹绿绮自上朱丝弦初弹征调声古淡泽国苇寒鸣旅雁再弹宫音如逆泉氷盘乱走珠玑圆斯须改调羽仍角洒洒明珠相续落秋冷潇湘见断云春和鸾鳯鸣阿阁吾闻伯牙昔善琴后来不复传遗音如何到处听者少悠悠山水空髙深银筝锦瑟人同喜流荡娃淫悦俗耳卫国谁知击磬心齐门孰识吹竽耻三尺焦桐只独怡希声大雅世岂知但令妙解徽弦趣不必黄金铸子期 

　　送刘博士从征交趾并贻梁御史邓主簿 

　　沛中才子容台客半世经行遍南北去年随驾猎长杨今岁从征破残贼从征还得侍青油中军帐前叅宻谋盾上频看草文檄军前屡见获俘酋梁侯邓簿皆同调对酒筵开能谑笑彩笔宵成露布辞紫泥晓下班师诏论功大将画麒麟先数风流幕下宾豸冠行拜劳还宠乌府仍称献纳臣 

　　湖山佳趣歌 

　　半生甘作隠者流两屐不到侯门游老去髙情付林壑闲来乐事只渔舟春水泛花漾孤屿杜衡蘼芜满修渚晴树逺连江上村晩云忽作溪南雨自怜身世两悠悠濯缨濯足忘吾忧万锺悬爵本非志一竿在手何所求门前学种五株栁逸兴雅怀到处有对客石床抚古琴留客山瓢斟浊酒年年岁岁适闲情皞皞熙熙度此生已无天上鹓鸾梦且结湖边鸥鹭盟 

　　兰秀轩 

　　闻种幽兰在庭际争秀竞芳如谢砌客来谈诗坐髙堂入帘飘席但闻香宣尼绿绮寄三弄屈子离骚歌九章岁寒不凋复不悴夏芷冬荪宁足贵此花芬馥淡且清愿尔诸郎同德馨善人比洁真无媿燕姞为祥良有征风轻露冷美闲夜更爱国香长遶舍轩中有兰人好看图上看兰空是画 

　　送缺生还乡 

　　羡子翩翩世莫测三十今犹隠乡国陈平非是困长贫贾谊终当射奇策于今应暂赋闲居钓水樵山心自娱甘旨时供二亲养灯窓夜对一床书昨日公交车召尊府青云有官未曾补天涯岂但鞅掌劳膝下惟知别离苦岁月蹉跎会面违回头又复念重闱柴门落照迎归客童稚升堂竞挽衣有才勿向山林老功名在人须及早胡为寂寞环堵中穷巷年年长秋草 

　　题徐太守所画掀蓬梅花图 

　　纷纷卉木凋零早独有江梅冬更好天寒岁晏风泠泠野桥无人流断氷南枝烂漫北枝少恍如玉貌千娉婷酷怜随月印沙影更爱临崖近水形当涂太守今黄覇名重华光补之亚酒酣自写复自题余子持缣终不画初开盛吐俱含态将飘乍落皆有情玲珑轻霰簇镂玉荡漾明珠迭碎琼昨来卢君新巻里写得长梢冣妍美疎蕋凌寒似得春暗香扑鼻疑生纸世间画手多凡流惟数徐君笔最优不必掀篷棹飞雪观图何异在扁舟 

　　送周生还文江 

　　周生磊落志不羣余子纷纷那足论书香道国先贤裔宦谱平园丞相孙少小聪明已堪惜烱烱双瞳剪秋碧当代诸兄固罕俦往时严父真勍敌江乡屈指擅声称青云歩武宜相承致身要展胸中畧闭户宜穷窓下经男儿猷为贵闻早万事无如盛年好伫看唾手取功名莫遣低头叹衰老兹行赋归何时来元方迟尔黄金台勿随斥鷃藩篱下枉却骅骝泛驾材 

　　送陶给事升闽宪佥事 

　　江上草新绿都城春雪晴玉缸携酒共君饮红亭醉醒空离情问君此行何慷慨揽辔超超渡闽海青琐多年旧有声赤心一片终难改玉节观风八郡倾人人同仰范滂名陶潜解印身虽逸桓典乘騘众所荣判袂相望不知久渺渺青山重回首别后含情空忆君谩对萧条白门栁 

　　赋得海门潮信送黎眘之还乡 

　　海门荡潏深千丈潮去潮来如有期夕阳欲没退偏早晚月乍升生太迟退早生迟自无爽行人到处占消长终年空打崩浪矶半夜遥通女儿港清淮不泛鸱革魂潜来黙去朝复昏汀洲但见沙禽迹岛屿惟余石藓痕黎君晏岁乘潮去路指海门奇絶处览胜应知造化工吟清信得江山助觧缆开帆举画桡泝流激浪随风飙回首行人不可见徃来惟见海门潮 

　　题施生吴山图 

　　伯鸾自安田野性季鹰谩有莼鲈兴何似施生住日边吴中山水壁间悬山水苍苍絶垢氛看图不异在吴门亭间一叟书长把树杪飞流响不闻苍苔白石菰蒲绿溪上谁人补萝屋数拳晴雪见栖鸥十畆凉阴翳髙木我昔巢栖五老颠松风桂月伴云泉朅来委质事明主敢念池鱼思故渊瑶枰谩想溪边奕碧草空怀洞里眠缄情划尔发长笑清宵梦绕香炉烟 

　　题意上人巻 

　　意公优游乐禅寂独鹤片云比踪迹半世辞家念已忘诸方乞食人皆识水月观心无减增曾叅达磨礼卢能手持解脱千年锡口诵楞伽万变经风旛不动空缘业深悟菩提赖言说慈性圆融任去留幻身聚散轻生灭我欲归投选佛场蒲团贝叶共禅床金螺山下寻莲社白鹭洲前结草堂 

　　送张生游金台 

　　幸遇太平日观光快嬉敖春衣白鸠舞暖帽青貂袍都城列雉森崇墉荣光喜气何葱葱风云观阙异人世皞熈自与华胥同张郎英年频此游凭髙吊古穷冥搜卢沟晓月带氷渡昜水秋风终岁留豪来得意金不惜秦楼楚馆皆相识飞觞醉杀青蛾眉红锦纒头恣抛掷词垣銮坡总巨公古文奇字比扬雄填门请谒不轻予挥洒淋漓盈巻中巻中题咏真奇絶珠贝晶荧玉重迭夜郎谁数李青莲湖海诗声久消歇南来北去屡徃还半生多在江淮间经行到处且歌笑莫敎辛苦愁朱颜愁朱颜易萧索大夫慎勿念功名紫马駄钱买欢乐 

　　题三友巻 

　　世人结友结货利知君结友与人异半生缔交只三物对之不言心已契偃蹇虬龙当槛蟠氷魂翠袖静相看因悲薄俗随冷暖聊托幽芳共岁寒愿君终身勿相弃岂必弹冠复聫袂苦口虽无药石言同心实有金兰义君不见纷纷轻薄流朝作刎颈暮作仇人情真似飜覆手三友贞姿宁易求 

　　朱纪善梦草轩（朱从军伍间其弟逺省竟没于彼） 

　　梦春草春草满池塘谢子空含泪王孙几断肠梦春草春草池塘满丽日友于情悲风死生感梦草转堪哀繁霜一夕来凋零余片叶憔悴只枯荄他人梦草得好句我梦草悲紫荆树少年梦草已伤情老来梦草骨亦惊几回枕上睡初觉残夜孤鸿不忍听 

　　栢室 

　　杨家住在南山侧不种棠梨惟种栢棠梨开落易衰荣栢也亭亭色镇青屈曲灵根蟠厚地崔嵬巨干拂髙冥天风乍起生竽籁撼屋惊涛忽澎湃雷霆白昼走蛟鼍云雾中宵见光恠良材自有神明扶下视凡木皆庸奴狄门桃李敢争艶田氏荆花差可徒杨郎爱之如爱寳四季俱宜夏尤好赤日行天暑不知清阴覆地凉偏早孔明庙前根久枯御史台中树亦无何似君家书屋外萧萧寒翠两三株 

　　罗郎生子歌 

　　罗郎通家良子弟长在豪门偏意气衣纫藕丝绩缕轻扇写蝇头字形细才华磊落识时宜早有芳名闾里知不学寒酸腐儒辈肯随浮薄市廛儿仗义疏财迈流俗终年只把遗编读问学渊源推豫章一脉书香要令续昨日惊闻忽捧珠天上麒麟骨格殊美锦斓斒裁襁褓髙闳窈窕挂桑弧桑弧由来表奇瑞清尊绮席犀钱会何人还解听啼声先卜异时儿富贵 

　　胡子壮游歌 

　　识子壮游日才华杜樊川扬眉吐英槩逺泛江湖船江湖少俊非凡俦青罗束带乌貂裘挥金买笑纵欢赏等闲到处成淹留淹留从敎秋复春身轻富贵若浮云璚箫度曲对花听翠被笼香和醉熏家声意气谁可及喧呼剧饮争豪逸飞觞百罚双妖娆岂惜纒头锦盈匹光阴悠悠逝水忙忽看玄鬂点吴霜娇歌慢舞志终极长揖相知归故乡归来旧态都忘却貌得髙情在林壑独行只挟琴书随好境登临有真乐风流一去散如萍天涯无复寻芳盟鴈门学士妙文翰挥毫莫写平生情平生情良未足九京若更逢何戡重唱当年渭城曲 

　　竹轩歌 

　　挺挺余万竿亭亭最耐看四时不改青攒攒鳯凰翎缀碧琅玕摇落穷冬木皆坠丛色依然独苍翠节上长留六逸诗叶底犹悬七贤佩时人种花媚春暄皷箫酣赏集华轩高干凌云岂解识芳筒叶律讵曾闻怜生潇洒啚盈巻笑我参差种满园莫谩学他桃与李开花着子狄公门 

　　寄定岩戒上人 

　　钟山老禅精律戒少小为僧今老大菩提非树镜非台比却卢能更超迈诸缘泯絶七情空万念消磨一性融涧水原同清浄想陇云浑似去来踪自言真能忘色相坏帛纫衣枯竹杖飘如海鹤轻如萍遍游五岳稀定向片月翛然物外怀行藏不许世人猜布金应随长者园持钵或赴龙宫斋知师无求复无着眼前衲子那可学浮生若未断六根幻躯岂得挥五浊我时虽见宰官身意马心猿久已驯拟拨懒残煨芋火蒲团分座话声尘 

　　钟山樵隠歌为陈征士致广作 

　　金镛坠簴知何日化作圆峯翠堪挹就中闻有束薪人絶似飘飘晋王质行歌伐木窥云泉遇着围棋世外仙倚树傍观未终局斧柯腰下烂多年划然更作苏门啸竒响铿轰生众窍恍疑霜夜泊枫桥百八鲸音震岩峤不识人间利与名优游胜处乐余生烟霞放浪忘情乆笑杀骄妻会稽守 

　　题王母图 

　　御风八骏归来后世上徒传白云调承华秘殿九光灯茂陵五夜清斋候紫气红光烂烛天青鸟先将消息传层霄顷刻阿环降龙颜不及蛾眉鲜初人自与时人异长生之术非难致金盘空食五枚桃笑杀刘郎匪仙器 

　　题董生巻 

　　董生行年过三八早攻医术兼笔札扁仓遗绪屡探寻晋唐妙迹频摹搨斗鸡走狗非尔宜难经书法稍通知挥毫切胍名并驰抄方学帖少暇时潜心积乆镇临池池波染墨玄凝脂阶前未作铁门限圃中惟种仙灵脾近来小楷甚遒媚一戈一画不容易韵度微窥洛神踪规模剩得兰亭意杏林子弟谁如汝四人请疗三人愈持笺觅剂争造庭真行丸散欣然与巙学士刘河间各专一技未是难董生二者寔可取字攻药效众推许若教更下苦功夫便足继韩公茂并詹孟举 

　　题周叅政所藏山水小景 

　　天壤有异境描摹付良工佳山与秀水幻置轩窓中村村陌陌皆胜处花竹园林饶雅趣过鸟疑飞却不飞行人欲去何曾去松坡竹坞迭更重雪瀑倒泻青芙蓉冈峦岛洞尽在眼樵牧耕钓俱可容九曲溪流漾清泚荒渡斜阳见舟尾石上吟翁镇日留栏前眺客经年倚我观风物似杭州树木云霞分外幽岂必西湖有奇胜展图髙兴亦悠悠 

　　题严滩独钓图 

　　桐江连天兮秋水长富春摩空兮烟树苍客星兮寒芒汉宫兮苔荒彼争攀龙鳞兮铭勋旗常此宁着羊裘兮垂纶沧浪以足加腹兮忱故态之犹狂亷贪立懦兮掲世之防云台钓台兮其髙颉颃二十八人兮图像已忘先生万古兮岿祠堂 

　　题猗兰图 

　　莽平原兮丰茸伤极目兮棘丛棘丛兮匪菅则蓬彼美君子兮玉雪其容湘之水兮幽且雄腾蛟螭兮舞虬龙昼黯黯兮雨溟蒙渺音尘兮何由通徒结郁兮寸衷川迢遥兮路不穷些招魂兮托予悲揽芳菲以佩服兮聊饰夫厥躬色之泛兮光风芬之播兮谷中微佳人兮我谁从思重华兮莫逢羌独怀古兮寄丝桐 

　　题道士陈致静栖霞亭 

　　黄冠栖霞若栖木朝与霞居暮霞宿閴无几榻只依霞千顷霞光炫人目谓霞可栖仍可飡讴吟咽嗽霞中间霞东煌铓上初旭洞照肺腑如霞丹人疑尔真在霞上尔托霞名聊自诳或疑或诳霞不知霞尔是非皆幻妄嗟予久爱烟霞好拟衣霞绡拾瑶草还寻锺吕蹑飞霞同饮霞浆后天老 

　　题秋塘鹡鸰图 

　　秋风淅沥秋塘净菰米沈波荷折柄翻藻鱼跳水气腥采菱人散歌声定莲茎袅袅缀枯房上有雍渠立晚凉翠葢裂残浑改色红衣落尽尚余香图中颇得周诗义未论工拙先观意不写和鸣写急难人间谁独无兄弟嗟我龙钟命弗齐今年同气委黄泥白头徒重鸰原感展巻他乡忍涙题 

　　题夏良医复真巻 

　　复真先生泯世缘耳聪目烱髪鬂玄熈恬淡泊得所养元气不耗精神全梁园曩岁始识面问荅喜听吴音圆医师谁最擅髙手只数夏氏尤攻专初疑傲兀态蕳抗渐久渐觉逾恭虔夸毗纵恣逐物欲妄认赝伪戕其天黏花缀叶厌靡丽独尚质素操益坚我惭老至百念冷但愿古道今重还浇漓尽除淳朴返巧诈悉屏轻浮悛先生谓与已意合屡接谈论陪周旋去秋遘疾势颇怠喘息厪续加沉绵危如泛海驾巨浪孰能力挽风中船先生制药亲为煮服未终剂病已蠲体胖心广真性复坐卧自在行轻便观形察色夺造化亶有起死回生权梏之则夭保则寿具载文记非虚传由兹致谨敢暂忽夙夜兢惕如临渊方知根本在握固觧使短促翻长延先生颔首向我语复真此外无余诠仙方奇秘谅难学金丹辟谷皆徒然何如旷怀饮美酒曲蘖可引松椿年瞢腾一枕醉眠里梦到太古羲农前 

　　石泉茅屋歌为致仕赵尚书作 

　　艮岳暮云表夷山芳草边河流浩荡向东注缘树逺近皆平川梁园空旷萃森爽桑畦麦垄相接连那知城闉别有最佳处泉甘石润殊幽偏是谁心赏得真趣柴门茇舍临漪涟其中之人情髙列仙坐对■〈山上酋下〉崒卧听潺湲声疑佩环振势若虎兕骞荆薪夜煮代粮糗椰罂晓汲烹兰荃初平徒劳牧紫烟此地亦复如羊眠或潴或泛长涓涓絶胜庐阜千丈悬拾遗偪侧朴陋只数椽岂似兹室花竹妍忆从垂绅正笏位八座经济讵敢思归田功成挂冠抛世缘却寻旧隐萝自牵一泓任教春雨涨三重未怕秋风掀已欣恳玉皇案何妨笑拍洪崖肩展公锦嚢巻写我瑶华篇拟陪杖屦弄云月洗耳清泠闻舜弦 

　　题夹竹桃花图 

　　修竹傲冬雪崇桃媚春阳刚柔既殊性艶冶宁聫芳画工未必知物理强写清标伴妍美气味原来自不同枝柯讵肯轻相倚翛然鳯尾静且幽下视靡蔓皆庸流贞姿岂作俗花友直节终非凡卉俦回首韶华易枯槁雨折风飘委泥潦憔悴空怜曩日荣妖娆宁复前时好此君依旧挺长竿四季皆宜夏更寒万紫千红零落尽青青还与报平安 

　　送朱逸乐还乡 

　　鹃啼燕乳催春色练蕚飘香不堪摘豳岐骏马越罗衫汴砀游人故园客君家前代多簪缨宋元诗礼留芳馨约山煌煌郡倅贵架阁侃侃儒林英庆门积善天所佑百年炜烨科名旧乘轩要路总豪雄考盘絶涧都耆寿我朝泰运开隆平阿翁屡被贤书征遗荣恳辞民社寄养晦惟结鸥鹭盟承传复得难兄弟就中逸乐尤瓌异铜台岂惮登眺劳梁园共诧歌词丽蹇予垂老临大籓抚绥缉理稀曾闲薇花深署到者少几回谈笑生欢颜况又相知且相契鱼水亲情笃髙谊数载频蒙慰藉勤一旦宁云别离易君家奕世居乌江石潭孤塔街市长虽无红杏照颜色尚有青松环草堂鹏坊西行亦咫尺竹林羣彦多能识会间倘或询何如贫是为官好消息  

　　题白海青图 

　　有鸟有鸟海东青羽仪戍削心性灵奋身晴滚半空雪举翮秋摩层汉星皇仁诞敷被氷壑物类随应踰沧溟九霄振翼逐流电千里转瞬追奔霆饥来那暇闯林薮宿处正欲投岩扃神恬意定色鲜洁麾之不去亦不惊初疑稍廹必翔翥徐呼亟下尤安宁野夫耕耨岂庸此时将奉馈亲藩庭王虽甚爱弗敢蓄荐诸丹扆输忱诚想当胚腪潜孕秀氤氲翕聚川原精阴升阳降亭毒运铅旋汞转英华凝山都护巢雾气滃木恠守树风威停琼丸迸裂皬然出月光灏采同晶荧银河晃瀁濯奇质玉露厌浥溥修翎坚刚劲爪铁铦利蒙茸浅毳霜轻盈体排踈花墨痕淡目灿悬镜金睛明皂鵰固当逊豪逸苍隼孰与争凭陵耻擒狐兎猎梁苑荣厕鸾鹄朝神京绒绦絷足锦鞲臂韦笼冒首朱衣擎三司寅送拥冠葢百骑肃导扬旃旌岳祇袪尘敛氛祲渎鬼挽舫浮清泠在途扰驯态闲暇入觐竦惕心屏营窥觇未许贵官覩哺饲先得虞人矜至尊含笑锡盼顾词臣献颂歌祥祯上稀游畋既罕用尔纵猛鸷何由呈惟叨豢养毕微命更辱巻轴留遗形老拳谩夸潏水鹘真骨徒诧绵州鹰作诗纪瑞拜且祝天子万寿王千龄 

　　昔年谣示七郡父老 

　　昔年我来征需重尔有田园何暇种今年我来民差好诸般免却无烦恼昔年逃夫今不追昔年逋租今不陪今年频赦昔年罪昔年流移仍抚绥白头父老来汝告朝廷厚恩要补报便应差徭莫欠粮休赌钱钞勿为盗勿为盗休赌钱男子务稼穯女子治丝绵俗皆淳美人晏然我亦思如召伯贤 

　　陌上桑 

　　曈昽晓日艶阳天此时秦家蚕正眠春深桑叶嫩芊绵罗敷采摘出城边东条西条相紏纒满目淑景丽且妍繁红芳紫万仍千辉煌宫锦绚晴川照见罗敷貌婵娟鬂云倭堕鸦色玄歩揺斜挿钗凤偏素姿何曾屑丹铅香龈皓齿疑贝编眉横青山黛绿填杏脸细腻霞晕鲜项如蝤蛴搓玉圆额角斜贴翠花钿寳珰耀耳玛瑙悬裙拖秋水笼歩莲月钩窄小进难前盘囊锦带缀珠璇同心绾结一双聫暖风披拂飘兰荃从傍过者惊复怜尽道罗敷是神仙使君骏马来翩翩下马揖赠黄金钱欲同携手共周旋罗敷低头久黙然逡廵微听细声传自陈未笄窥简篇颇知礼训守贞坚闺房节操雪霜蠲莹比明蟾照清渊夫君豪侠称英贤才兼文武寔两全骅骝丝辔象牙鞭麒麟锁甲剑龙泉扬麾分符领兵权雕戈画戟拥旌旃流苏复帐驼绒毡博山乱喷沈水烟侍儿浓妆森后先霞绡长裾舞褊■〈衤迁〉左廽右转何轻便舞罢巧按鹍鸡弦烹羔刺豹开琼筵蒲萄名酒满觥船犀筯不下饫腥膻夫君欢娱无与肩罗敷嘉言皆陈宣陈竟敛袵携筐还人生妃匹本定缘使君有妻谅盛年丁宁疾驱归去遄结发义重勿弃捐 

　　题西湖景画 

　　平生梦寐想西湖老大纔能阅画图绕村幽径不堪歩横渡扁舟若可呼天竺钟声出云里雷峰塔影沉波底花间缘绮苍童抱栁下朱阑翠鬟倚汀鹭聫拳雪羽毛渊鱼拨剌金鳞尾游人竞泛总宜船三三两两六桥边细文轻绢新裁扇浅色香罗初换绵回桡别自寻佳处直向菱荷尽头去风蒲烟苇接连洲露叶晴梢高下树曾闻此地最繁华试访钱家与宋家故趾春深走麋鹿古城秋暝啼鸱鸦事殊时改空陈迹射潮有箭留砂碛坠井银缻许世传渡江泥马知谁识葛岭妖桃照眼红苏堤芳草伤心碧华堂永日玩丹青逍遥絶似武林行凭君莫说杭州景惹起登临无限情 

　　薛将军具庆歌 

　　薛将军骁且雄鼻端出火耳生风身名挺特万众中守边从征西复东搴旗斩级频立功曾扫勍敌平诸戎倾心尽诚事太宗振威扬武比虎熊腰悬秋水双芙蓉勇字题盔明月弓捣虚敌坚当前锋勋髙报厚爵秩崇光华富贵夫妇同十子英俊气吐虹定省早暮齐婉容彩衣新染鲜且浓膝傍笑嬉色和雍焚香酹酒拜上穹愿祝庭闱寿如嵩福祥竞集二亲躬共享禄养乐无穷蟠桃结实屡春冬灿若旸谷晓日红帝令栽在王母宫世得食者升太空瀛洲羽客号赤松应能悯念将军忠玉手自摘丹霞封两枚下赐媪与翁我闻此果不易逢味纔入口颜还童具庆天长共始终 

　　驺虞歌命补作 

　　钧州有兽驯且仁身如白虎性如麟雪月英华为骨格阴阳秀淑作精神双瞳每讶常悬镜四足何曾暂蹑尘墨缕萦肤浓染黛霜茸剪毳巧丝银丝银镂璧相鲜丽禀性慈良不搏噬盼顾生草忍践伤逢着生虫恒引避熊貙屏息既钦服獬犴闻风惭猛厉山融川结自应殊鬼护灵呵畴敢易卫士窥觇敬启王王言此物异寻常命披尔雅深论讨使阅周诗细考详尔雅周诗同一义名曰驺虞端的是皇家恩泽久涵濡海■〈宀禹〉休祯聿来至来至爰从汴水隅清斋晨迓即郊墟蔼蔼芳花映氷质瀼瀼繁露湿文躯文躯寔匪搜田得纯忠纯孝能敷格虽云地产壮亲藩忱乃天教彰圣德队仗戒严轩槛盛军校舁随帐幕行窈窕腰间披绣芾玲珑颔下系珠缨万斛楼船连夜发千声笳皷一时鸣遥辞艮岳梁园境逺贡蓬莱建邺城蓬莱咫尺五云间王躬进献悦龙颜侧身拜舞趍跄巧垂首盘旋气象闲垂首侧身仍侧耳妥尾徐前复徐止夕卧香茵禁苑中朝濯甘泉御河里得侍金阶兼玉墀屡啖黄流并紫芝廷臣稽颡尽称庆儒官伏阙竞陈诗赐出京城民快覩老壮奔驰日旁午拥道争看杂女男填街队仗喧箫鼓填街拥道共嗟称穹祇荐此瑞朝廷底须想象空摹影幸遇升平真见形共诧奇祥冠今昔谁知宵旰存谦抑所重年丰所寳贤洛龟宛马诚何益荡荡巍巍昌运开熙熙皡皡似春台永沐周南召南化为歌为颂愧非才 

　　赏牡丹听琵琶歌 

　　槽圆项细中空洞翠索金环妥肩重泛商流征断仍连愁怨欢娱杂悲痛弹来弹去音和平满座回颜带笑听转到天香牡丹品玉笙寳瑟一时停小莺学语泉出窦湖面跳珠飞雨骤两弦刚劲两弦柔促急舒徐自先后谩说开元贺老名梁园别有擅场声花前众乐纔收响一匹纒头锦先赏 

　　梅隠歌为萧医士作 

　　曾随罗浮仙夜访萧史台台前几株树粲若琼瑶开粉面娉婷淡梳洗娟娟绿蕚娇相倚龙宫舞女白霓裳解佩招邀明月里须臾晴雪洒石阑长风不惜轻吹残搴芳忽遇萧史裔幽情雅致真难攀笋皮裁冠纸裁帐惟耽嘉遯无官况饮氷寄傲寒香中忧患何缘到心上廵檐行歌贪看花寻常毎至参横斜轩裳梦断任身懒山水情多从鬂华纵令对酒吟东阁争似扶笻探西郭第能曾并济川舟效用终惭活人药活人应多功已深年年着子满髙林阳回一气得春信生生孰识堪舆心调羮事非成契阔回思故园渺天未独余酸味今尚存谩道能除世间渇 

　　题祖来上人罗汉图 

　　佛法无外无中边无起无灭无斜偏阎浮众生泡影然聚散倐忽非牢坚业风播荡苦海掀流转沉溺畴能援大雄世尊兴悯怜慈悲为棹波心船拯拔羣类出葢纒伊谁奉命司化权三六开士相蝉聫湼盘不入住大千人人变幻神通全导迷诱昧息妄缘白云枯木空岩前蒲团宴坐禅宗禅金环杖锡树杪悬有时罗斋入九渊珠宫贝阙长周旋摩竭迎送惟擎拳有时松下谈真诠猿听虎侍纷后先袈裟半着袒右肩有时赤脚临奔川所乘之筏汀芦编万顷径度轻翩翩我曾梦访石桥仙宾头卢与论三玄若飡沆瀣饮醴泉百花茶香亲手煎钵盂水满腾蜿蜒觉来一室空云烟只今回首知几年虚名羁绊世事牵也知维摩疾未痊螺山上人絶荤膻持画请施罗汉篇展图谛视峯峦巅十八尊内见两贤双瞳深碧绿发鬈项光闪烁顶相圆细民举首仰视天再拜求救苏颠连上人戒律确且蠲根尘识想俱泯捐早成正觉坐青莲梵释围绕龙象筵应真此时恭执鞭我言岂异佛口宣亘亿万刼长流传 

　　祷雨中岳有应赋此以答神贶 

　　剖开洪蒙奠清浊汇为湖江峙为岳四方环列独崧尊气压中州势磅礴众峯摩云排玉笋晓翠夕霏纷错落储祥藴秀产英贤捍患御灾司善恶累朝褒崇载祀典寳旛天香照林壑重门秘殿俨深邃孔葢长旗下寥廓怜斯县小壤田瘠加以旱干沟浍涸我斋致祷竭寸忱讵意昭孚类期约飞亷霹雳咸听命甘澍既倾炎暑郄顿令凶荒转丰稔复使愁忧成笑乐微衷曷以答神贶跽荐溪泉羞杜若宇宙升平庙貌新万古千秋镇伊洛 

　　耕读轩 

　　男儿志气固叵量耻学术艺羞为商屈指只今踰二十广额秀眉瞳子光生来本是爱闲者乍可骑牛懒骑马数畆腴田手自锄几聫佳句人争写庸流岂能知丈夫笑尔把耒仍读书古之豪杰宁茍出富贵縦得徒区区且适林泉隐居乐汉史何劳将挂角逺垄秋风稻穗齐短檠夜雨灯花落不见南阳诸葛公油然髙卧草庐中殷勤不有三畨顾磊落应无千载功 

　　汉武帝将军栢歌 

　　茂陵求仙期得仙思骖玄龙飞上天宻函秘检事封禅宛马驰来崧岳前崧前独爱三树栢锡以官名表殊特至今犹说是将军香叶屯云凝翠色当时立心隘八埏一举欲息昆仑颠穷兵渎武事逺畧此岂解有冲升缘秋风辞哀萌晦早王母桃花几回老金茎瑞露成清泪珠襦玉匣埋荒草羡渠老寿在名山驻龄弗藉文成丹诙谐获听方朔论侍从曾识枚皋颜秃枝锐干如铜鐡傲雨凌霜古皮裂地籁朝惊万壑风精灵夜泣三更月武皇不归时代迁遗尔臃肿烟霞边固疑孔桧颇相妬且喜社栎能忘年武侯庙废摧千丈新甫之材闻斵丧若论秦皇避雨松雨松亦是平交行 

　　题并头牡丹图 

　　诚斋天潢尊游艺妙通玄名花擅国色尽向毫端传莹其氷玉洁粲若云锦鲜朶重干不弱蒂比葩相聫红嫣白嫩孰可拟二乔初嫁争芳妍娉婷窈窕俱有倾世貌浅颦轻笑并立偎香肩含情含娇深自怜绛杏绯桃总麄俗掩面却走羞婵娟始信摹写精笔底造化全能令欲拆未拆蕋顷刻烂熳轩窓前抽萌固弗藉雨露赋质政尔烦丹铅狂蜂窥图屡徃返痴蝶侧目频留连从尔四序更迭开依然写成便带长生缘荣悴不许覆载专伊谁承恩得之戚畹钱焚香正冠再拜展向素壁悬方知运思巧直夺真宰权永为寳玩垂千年 

　　题兰蕙同芳图 

　　少年遨嬉楚山麓兰蕙苗深宻如簇推篷政爱江雨晴沙觜崖根相映缘芒鞋苎服偶徐歩随处搴芳清兴足丛丛叶似剪春罗个个花疑刻寒玉新茎窈窕凝嫩紫疎蕋参差飘逺馥燕姞曾征梦里祥宣尼屡操琴中曲于今老作汴梁客采掇无由到空谷生绡忽覩精妙画况有珠玑动盈幅吴兴王孙差可拟茂苑禅僧难并躅狂尘旷野萧艾繁惊见聫芳开病目藓沿恠石傍荆棘芣苡湘筠伴幽独寳之不啻径尺璧藏以髹函惟恐渎龙眠底用写九歌掩郄离骚观此轴 

　　送严良医回嘉兴迎母 

　　先生意气凌青苍两脸渥润双瞳光无心求伏思邈虎有术解叱初平羊门前种橘懒种杏橘叶坠井泉浮香春余着花雪羞白霜后结实金争黄嘉禾世业数谁最公论共说先生良针茅屡试疗鬼诀续栁每验回骸方经窥素难法岐扁科究内外兼刘张征书一日贲林薮布衣万里觐帝乡庸医叹羡国医骇妙夺造化通阴阳仰瞻骤近日月表陟降不离参苓傍亲藩授职喜闲逸况乃仁厚逢贤王怜渠契阔旷定省代尔恳恻陈封章宫臣走马捧勅至特许谒告荣非常时当六月政三伏敢惮触热川途长到家拜庆上冢毕鱼轩亟奉登舟航江湖阔深富虾蠏嫩菱鲜藕俱堪尝船寛物贱固可乐纵遇好境休徜徉嗟予目昏牙齿豁富贵念冷功名忘但存诗魔与传癖惟此二竖留膏肓愿言就君乞砭治无使久别劳中肠汀洲鴈下寒水落阶除菊绽秋风凉河滣竚候木兰棹垆头烂醉茱茰觞 

　　续海棠吟奉教作 

　　覃怀之山内谽谺小径逗入如萦蛇其间海棠迨千树屈曲枝干相交加清明节近蕋将放涧壑照耀皆丹霞晓风夜雨恣吹洒黙无语言尤可嘉从春复秋迭秀悴几度空谷悲年华恣态娉婷孰怜惜讵解知尔为名花白头樵夫束成担赤脚饷妇簮盈髽凭谁报与好事者凌犯危险来幽遐竹篮带土两肩荷数里方上移春车剔除莓苔细剪拂置彼乐善东平家地浆滋培养根本辘轳灌溉樊篱遮逡廵青回旧着叶次第绿茁新生芽绮窓朝玩雾露湿绛烛夜照星河斜臙脂浓染未尽吐撩乱万点红鬖髿天孙织就机上锦仙人炼出垆中砂玳筵逐朝逓欢赏富贵素位非豪奢汝今邂逅得奇遇名园列植蒙矜夸西川还有奇絶品无由自达沦泥沙我因稽首问造化如何予夺令偏差苍穹髙逺莫予答抚图痛悼长咨嗟 

　　续冬青行 

　　冬青枝忆昔南渡升平时瑶阶左右两行植信是阆苑仙宫移亭亭碧玉作柯干雨雾风晴总宜玩朝退旌旗拂叶低细蘂轻飘雪零乱岂知事变大可哀湖山歌舞尽荒苔王气氷销兵气盛玄扃不固六陵开六陵隧中龙鳯骼义士夜深偷拾得亲制衾裯裹碎琼恭题谥号挥浓墨捧向幽闲僻静冈愁云惨淡月微茫神灵翕歘潜呵护竁穴深沉谨瘗藏复恐后人迷此处识以常朝殿前树翠葢阴笼土一抔万年枝在人亡遽屈指于今二百秋盛衰暗逐水东流皇朝既监元朝失青史曾如野史収空余孤塔钱塘浒白发遗民忍瞻覩天上威神固俨然人间俯仰徒凄楚弗独欷歔叹宋亡沧桑递阅俱堪伤阿瞒奸计为疑冢身死还将智力防浮世宁云葢棺定十二重瞳犹未瞑大招酹酒续悲歌唐公洒涙应来听 

　　汴城阅武歌 

　　南熏门外春光老絮雪晴飘教场草三卫精兵点得齐练习今朝比常早长竿巨旗悬将台四面辟易行人开前驱虎旅骏奔走太监乘马当街来逡廵过去纔都督侍郎叅行辔聫属绣衣御史并三司冠葢低昻宻相簇绳床列坐阅武亭城外击皷城中听周遭栁围地寛广阵势任摆方圆形内分横直开长道火炮冲天队初到弰尽雕弓氷作弦通题勇字金涂帽急皷争喧骑士驰骁捷不数幽并儿抡鎗夺矟左右射互骋才艺夸神奇一声遥听敲钲响输者鞭笞赢者赏荷戈束甲卷旌旃沿路飞尘扑归鞅风传■〈觱〉篥逺近鸣纷纭部伍各返营太平方信从军乐惟请衣粮不出征 

　　江湖清游歌 

　　何郎落魄非顽痴气豪志雄才不羁一从束发厌雌伏龌龊羞效东家儿躬耕把锄既云苦闭门占毕亦奚补浩荡大鹏希有心四方上下如乡土长揖里闾亲笑别闺中人拟船待明发呼酒酾江神双橹齐鸣片帆挂脱巾髙眠箬篷下但闻佳境即停桡客里寻常过冬夏屡携姑苏娃数试宜兴茶琼花已枯槁玉树空繁华凤台鐡塔频登眺只将乐事酬年少青山曾访谢公墩彩笔留题蒋侯庙懒向秦淮终岁留逡廵遥泛武昌舟寒波赤壁三更月斜日黄冈万顷秋鹤楼鹦鹉冥搜倦跨马着鞭仍适汴河岳风云豁壮怀宋金旧迹观皆遍孔方通灵众所趍那知阿堵能亡躯尔虽好游非利驱颇出俗流情独殊都抛蝇头弃蜗角游固可嘉居亦乐长歌痛饮醉复醒慎勿闲分清与浊我今老矣雪鬂垂毵毵奇胜负却穷幽探无缘行覧惟坐谈吟成挥毫题氷衔愿子细读精研覃 

　　题竹为精微陈征士作 

　　郭侯写竹真有名平生少写风烟晴兴来只爱春雨态毫端幻出如生成一竿亭亭俨中立两竿垂垂梢叶湿月暗苍梧鬼魅愁波惊渤澥蛟龙泣精微斋里客来稀坐对新图静掩扉丁宁莫向青云挂只恐随梭破壁飞 

　　送葛维彰人材还乡兼寄声精微陈征士 

　　铜龙水干漏声小鱼钥金寒霜月晓警跸初鸣雉扇开红云半露天人表布衣小臣衰朽余来朝乞得垂老躯龙钟何以展报效但愿击壤歌康衢秦淮北风疾于箭扁舟到早如乘传天上人归鹊预知瓮头酒熟孙能劝忘机笑傲林泉间髙情长与云同闲时人莫讶鬂成雪承恩两度瞻龙颜蹇予久作词垣客谩写新题壮行色同是青原白鹭人我独胡为归未得送君不尽思君情临分忍听骊驹声凭将千里故人意寄谢精微贤弟兄 

　　题赵敬重游钱塘巻 

　　诏南有客三十强壮心鋭欲穷逺方辔按追风俊叱拨舟乘破浪轻艅艎絶伦帽顶猫睛嵌异様绦环玛瑙装资生有利随时逐遇景无妨判醉偿充盈货贝倾同侣磊落情怀超众商半生浙水久留恋覧胜探奇浑未倦楮塘芝坞幽寻数篁岭苏堤冶游遍煮茶频汲白公泉沉沙屡访钱王箭香罗细葛良工裁嫩藕鲜菱老翁献恨无磨勒盗红绡喜有芳华侍纨扇段桥西畔总宜船万倾湖波绿浸天两岸髙峯拥禅刹四时妙乐沸歌弦保叔塔存僧已去秦皇缆朽石犹传且向人间作财主岂须世外为神仙莫辜汗漫江湖好千金买笑度流年 

　　蟠桃歌寿辛太安人八十 

　　吾闻蓬莱山其上玉为宫蟠桃九千丈特种瑶池东万年柯长翠累■〈衤冀〉花始红夜守命列缺昼卫驱丰霳仍经厯刼实乃熟烂然肤色丹朱红龟台阿母持啖汉武帝此后旷世想象何曾逢辛侯前身疑赤松清宵神游谒真境拜乞拟驻慈亲容不学方朔偷诚恳亦见从果蒙仙赐遽惊悟起视已在髙堂中鲜凝霞浆湛晓露新绚云彩辉晴虹焚香跪擎奉母食食之灵液流心胸形质肉骨都换精华融发如黑漆颜如童双目烱两耳聪徒夸延龄九还七返功纔登八旬直至百岁寿未穷荣膺恩命更进夫人封后天而老乘飞龙 

　　寿朱君立则夫妇初度 

　　蟠桃树在瑶池东树上之实丹砂浓雷霆守卫云雾封有得食者升太空朱家令子学泮宫祝亲寿考感上穹帝勅金母并木公两枚下赐嘉孝恭清宵坠向髙堂中明晨捧献媪与翁味纔入口肠已充白髪返黑增颜红耳聪目明肌肉丰循环花甲无终穷万八千岁方孩童 

　　题张宪副山水 

　　何郎画法咸称工层峦复嶂生笔峰昼阴作寒云雾宻树色凝黛岚烟浓千崖万壑骤雨歇洗出重迭金芙蓉超腾犹奔马奋迅若蛰龙忽偃遽竦森嵸巃瑶簮琼笋杳霭磨髙穹淋漓墨渖夺天巧能令造化无全功恍惊摄提初宇宙开洪蒙结就仙岩之峻琵琶之雄玉气夜白丹光红参苓芷术飘香风留侯奕叶逺孙子卜筑讲学栖其中毎将林泉芳润咽嗽怡心胸辞家入仕三十载旧隠萝径屐迹莓苔封地寛壤沃景寥閴絶胜海上人罕得到蓬莱宫虚亭临泓细路遶小桥横岸新流通箨冠苎服物外叟寻幽覧胜棹轻舫两眼饱看船头峯耆山鬼谷贵溪水秀淑代有贤才锺嗟予本是钓耕者宦途浪寄浮萍踪老至百念都成空惟存传癖兼诗穷可怜触处随病翁宁思枣如瓜弗羡印似斗但愿引退休微躬庙堂长揖别卿相疃畦徐步偕樵农体倦荫双松神闲抚孤桐窓间故笈父书在掩闗坐读歌时雍身虽未行梦先徃浩然兴落盘洲东还君此轴匣琴剑悬车不待今年冬 

　　题严良医山水小景 

　　鳌簮耸沧海芙蓉飘紫烟画工运思极精妙毫端巧夺造化权连峯特巘各殊态一一幻出皆天然恍疑嶙峋絶顶最髙处参术错落根如拳气凡肉重莫能即何由飞歩凌其巅山中之人纫兰佩荃濯足涧底振衣风前晨兴霞疗饥宵寝云伴眠遨游不入五侯宅偃蹇只听双崖泉清流曲折相洄沿种得杏成花满川乱红缤纷坠漪涟鸟啼鱼跃春景妍是谁闲泛溪上船尽日独玩芳树边岂若茅亭老叟抱膝坐语笑简黙精神全小奚捧杖心静专新梳绿发双髽聫林収雾霭寺突兀桥横木石湍潺湲异哉世上有此境便思问舎仍求田酌君橘叶井洗我肠胃膻聊依松栢岁寒社庶引桑榆衰暮年 

　　题山水 

　　壮年飘飘意气豪羞随斥鷃飞蓬蒿苍梧之山洞庭水常觅胜处闲游遨招邀知已二三友谈笑每日乘轻艘汀蘅渚杜俱逸兴澧兰沅芷皆离骚并栊船头恣吟眺底用傲兀披宫袍鸥边鹜畔徃仍返下上湍濑不惮劳莲房旋摘鱼旋脍满吸巨斚持霜螯酒酣移船林外泊脱叶乱坠惊猿猱细风吹树响飒飒迸水触石声嘈嘈狂歌纵饮尽放浪清醒却少多酕醄于今垂老尚逺宦白首黾勉追英髦客窓因见画中景恍若重泛湘江涛 

　　赠宫监 

　　王门内臣白且晳三十年龄承奉軄绯袍胸背粲鹦桃小带围腰玛瑙赤性资敏慧才俊良眉宇秀整言安详爰从散地初升秩旋蒙委任嘉忠实应接区分诸务繁四序何曾有闲日遭逢端的是前缘富贵荣华岂偶然受用人间好快活服事世上真神仙仙境传闻孰能至蓬莱祖洲此间是底须双翼恣飞翔且竭寸心谨随侍勤劳暮暮复朝朝靴帽衣衫颁赏饶豪鹰雄徤常令臂生马骁腾仍命调一般宫官百十辈惟尔众中受知最案边不敢离须臾黄昏月上犹未退金龙蜡笺新墨光氷纨象管描春芳画既精奇诗丽美叩头拜赐偏欢喜巧匠装潢锦与绫一时恭玩一回惊洛川花卉相争媚不信丹青笔写成笔写成疑可摘妙夺造化浑莫测绛罗重重包绣囊清夜丁宁要慎防神物由来鬼神惜只愁取去洞天藏 

　　题一干三蕚芍药画 

　　菡蓞秀夏暑芙蓉傲秋霜炎凉各异趣习见皆寻常东风别有花富贵孤干髙擎三蕚缀窈窕含娇却是娇依稀似醉元非醉嫣然开向绣阁前中纯雅淡傍清妍阴晴月露总足爱欹侧偏正皆足怜鹊巢小星夲诚敬天遣灵苗示嘉应岂特祥锺草木蕃行看庆衍螽斯盛妙哉妙笔妙通神貌出芳容巧夺真颜色长鲜态长好珎图寳筭共千春 

　　松菊堂为祝叅议作 

　　铅山山间紫溪边违松别菊几十年只今解组赋归去载寻二物同周旋从教藓蔓荒三径乔木芳苗尚繁盛盘桓树底仰髙标傲睨轩中谐逸兴平生于尔颇有情寓目便觉襟怀清根跑茯苓斸雪块蘂茁蓓蕾攒金英俗尘到少柴门闭宻叶屯云花绕砌翠耸端宜太白巢黄舒最适渊明意非徒抚玩忧暂忘更怜也解凌氷霜梦回半夜生秋籁节过重阳余晚香朝观夕对当窓牖心交弗渝还耐久懒伴孤山处士梅惟依彭泽先生栁巨干低藂总足怡时飘苍雪坠东篱抡材不愿为梁栋介寿何妨泛酒巵 

　　着存堂歌效乐天体 

　　冯公子身是仪宾福如此福如此厚人罕俦只叹二亲成土丘成土丘频闻风木徒凄恻重茵列鼎真谩荣调膳称觞难再得忆昔金闺中雀屏髙堂具庆喜康宁侍宴长思绩怀橘朝回犹学鲤趋庭玄宫一閟经年岁想象痛心几挥泪升堂俨似觌形容入门宛讶瞻冠帨升堂入门皆见之浑疑身在膝边时白头尚展遗编授素手仍将慈线持授书持线如当日谛观依旧惟空室入梦精神或可期终天恋慕何由毕愁听夜啼返哺乌雌雄不逮竟先殂念尔微禽有至性嗟哉感此涕盈裙感此奚须徒自苦但应蠲洁奉蒸尝一祭一回真若覩 

　　传奇美人才貎歌 

　　俊仪美女名灵芝绿云为鬂氷为肌心聪手巧性温婉喜嗔语黙皆相宜芙蓉娉婷海棠艳百媚千娇一身占非但天生絶世姿填词和曲尤华赡或吹或拍或弹弦般般自小都学全臂系红绡入彤邸应知命合夙因缘牡丹作花三月半日日教来花侧畔金缕悠扬敛笑讴霓裳转折低鬟按侍奉追陪不暂离逡廵又及暮秋时安排闹热浓妆扮演习新鲜妙传奇府里偏矜重九节赏菊芳筵早铺设淡扫蛾眉捧玉觞一时粉黛空罗列二八年龄欢乐多好风好景酒消磨中和亭上清平调会耍庵前宛转歌通音晓律谙文墨纳令聫麻俱解得珍翰过蒙赐咏篇香纨更荷图颜色莲歩轻移拜案傍气飘兰麝启莺吭宠恩隆厚何由报惟祝绵延寳筭长崔徽徒闻擅才艺枉写形容缄恨寄光荣讵敢比灵芝佳章佳画褒佳丽 

　　题雪梅倚竹图 

　　旬宣曾过罗浮洞万里藂深驻吟鞚冯夷剪水为飞霙修篁叶冷擎偏重撒盐飘絮纷轻盈六出五出俱鲜明空中树上两争白月下风前都赛清乾坤一色纎尘絶雪喜遇花花喜雪险径虽平少客行繁枝纵好无人折氷姿绰约真自怜髙情只倚苍筤边先开后落得春早易积难晞因地偏忆从移节临他壤良夜几回劳梦想世间奇絶在遐陬广平去后知谁赏老眼观图重叹嗟旧游迢逓隔天涯琼葩绿蕚应如昨惟笑衰翁双鬂华 

　　题东坡游赤壁图 

　　东坡先生人中龙才髙屡被羣小攻遭谗近谪齐安东渔樵混迹忘显融岂以得丧留心胸吊古惟访前代踪两游赤壁当秋冬扁舟泛泛波溶溶东山月出来清风举酒属客谈从容缅怀公瑾真英雄破敌于此成奇功老瞒胆落摧兵锋烟尘涨天烈火红楼■〈木虏〉灰灭须臾中故垒回首生蒿蓬运去物改世不同沉沙遗戟埋榛藂临流但见双崖穹崖根下俯冯夷宫滔滔江汉仍朝宗孙曹意气宁重逢千年徃事付画工兴亡割据俱已空惟有两赋传无穷 

　　题鸂■〈氵束鸟〉图为陈则裕赋 

　　绿筠低映桃花红金沙滩暖波溶溶一双鸂■〈氵束鸟〉好毛羽相依相顾雌随雄却怜鹦鹉与鸜鹆锁闭樊笼伤局促饮啄虽云豢养丰何如自在林间宿褵褷锦翼文采新照影且在清溪濵丁宁莫去春江上江上鸳鸯妬杀人 

　　题梅图 

　　补之华光本同调王冕专门独臻妙当时叔雅亦知名瓌奇总让吴兴赵吴兴兄弟宋王孙玉雪为骨氷为魂只将翰墨自游戏持缣请者空纷纭此图先辨是谁画不写霜晨写寒夜片月疑明又未明残英欲谢何曾谢仙郎风度真独雄乾坤气象蟠心胸花开不用雪中探坐对琼姿幽兴浓 

　　葵轩 

　　春光阑珊羣卉空别有佳植开庭中堪怜朶朶知向日晨瞻夕仰随西东从根着叶庇炎景逐节茁蕋承熏风苞迎朝旭盏欹侧蕚媚夕照杯玲珑大哉化工运亭毒胚腪秀淑归芳藂名虽不离庶草类性却解与纯臣同种之固已寓微意人心亦似倾阳恭非徒玩物实自励亲当致孝君当忠一身两尽家国事且复托此明深衷为询世上簪绂者若个看花无愧容 

　　题张佥宪琦公余行乐巻 

　　河东壤土邻河南太行峻拔仍尖巉雄藩富盛说全晋放勋万古遗风覃枣榆连林晚卧犊桑柘绕屋春供蚕素敦勤俭戒奢靡（阙）邹与郯苗薅荑稗禾覆陇塾列衿佩书盈函乾坤秀淑罕锺物产士磊落皆奇男张侯挺生古并郡蚤擅才学青于蓝曩为御史跨骢马名山到处曾游探晴云出岫不作雨湿翠飘空都是岚前年秩满拜特命持宪江右袪贪婪田间鳏茕失愁叹庐左桀黠增忧惭发奸擿伏振纲纪明比皎月澄寒潭公余问俗闲出郭屏退轩葢穿松楠携琴奚奴俊堪爱髻绾两髽余髪毵豺狼望见惊破胆遯迹逺去藏深岩喧啁皷笛野翁社杂乱语话村农谈民情习俗总询遍老鹤昂首迎归骖栢庭稚子候门久喜笑竞走牵衣衫吾知侯心自有乐惟许点也真非凡咄哉画手岂解此我亦愧吐辞喃喃 

　　听鹤轩 

　　皋禽清唳清无比不入寻常俗流耳虚窓夜读浮丘经展巻乍闻必为喜一声两声落层霄石头迸裂空山椒三声四声风满林邃岩幽壑留遗音梦醒松巢忽飞起玄袂生寒露如洗引吭再作五六声氷拆崖崩月明里媺哉雅怀逍遥两间即物穷理遗荣尚闲所以惟爱戞然仙骥之长鸣聆之弗厌危坐到更阑絶胜琴操写入徽弦弹 

　　周孟琏六十寿诗 

　　琏翁逍遥静养恬长身玉立仍修髯平生雅好在泉石标格洒落心清亷优闲惟许一人独荣进却让诸郎兼鸠形刻杖圆类鐡鹤翎制氅轻于缣世上功名久无梦但遇佳境频留淹追随老鹿最驯扰见者疑是白玉蟾风杉雪桧阴蔽日满袖翠湿晴岚沾笑渠营营行路子赤脚抗走徒趋炎岁周花甲值初度画手戱取宣毫拈逡廵忽见寿者相惊骇贺客争观瞻椿龄桂算各三百不须更问君平占看教弱水十回浅海屋方把筹重添 

　　题石廉使所藏墨梅 

　　飞雪送臈尽孤根得春先如何一图里见此双清妍氷资玉质神仙格谁运天机描貌得冉冉寒香似可闻疎疎冷蕋疑堪摘封柯积干冻未消五出六出皆琼瑶傍开正吐总絶似厯岁经时浑不凋何用廵檐索花笑横幅髙悬恣瞻眺酷好原欣节操同深藏颇惜临摹妙道傍人暍困尘埃画就终非疗渴材别有真梅着佳实明年调鼎待公来 

　　题会乩邓宗经先生頥老庄 

　　灊郊畮畮皆稻田大畦小疃相接连先生豫为休退计剩买百畆荒城边仍将数畆构书屋扁以頥老争夸传罢官拂袖便居此肮脏肯受虚名纒桃冠芒鞋紫竹杖手版纳却轩车悬青衿问奇定载酒白足结社非逃禅宁甘食力事耕耨敢厌诲人抛简编乘闲偶出值野叟稼穯话久因忘还向晚归家窓户暝酒浆旋设灯初燃芹羮炊香杂薯芋絮被卧暖兼缯绵方知随处有佳境奚必镜水稽山妍亲朋凋零故乡逺兹地卜筑应前缘相期与君慎终始恐是晚节稀能全叩门昏夜得富贵吁嗟有若乞丐然但当益励固穷志居易俟命从华颠 

　　美人蹴圆图 

　　暑退凉初生秋容净如洗娉婷事蹋踘笑出深闺里蹋踘风流堪适情锦瑟瑶笙教暂停逡廵亸袖侧肩立低昂进退都分明岂无落花泛流水亦有白打分输赢龙儿摆尾原曾学凤子摇头旧已精两娃娇并银盘面傍观手弄鲛绡扇三娃正蹴小官场汗湿酥胸浑未倦圆社从来非等闲作家取巧凭双弯眼亲歩活转移速解数般般谁道难雕阑十二相缭绕日下芙蓉犹未了发乱青丝寳髻偏尘生罗袜金莲小秀色诚可悦清时愼勿辜桂枝香满榴结子繁华况在神仙都氷纨何用空描写别有人间真画图 

　　富溪八景富 

　　溪八景何瓌奇王家住此知几时自从开辟巧排列每一出门皆见之南山雨余翠■〈艹公心，上中下〉蒨黛髻烟鬟照人面万斛凝岚结昼阴千寻悬瀑垂晴练西符耸拔如争雄落日倒挂金盆红参差树影互摇动倐忽暝色深遮笼澄潭浸月凉波莹恍似姮娥对妆镜骊颔珠辉似可扪鲛机杼响疑堪听层巅恠石屹不欹上有云气长相依晨霞迎旭或为伴晓雾飘空仍共飞三峯五岭多佳态松颤狂飙乍澎湃旁礡氤氲毓俊才鏦铮萧飒生灵籁文江暖泛緑半篙潜通墨沼添波涛游鱼喜化金鳞鬛浴鹭嫌缁雪羽毛闲居已喜专幽处况乃周遭皆雅趣翰苑名公为着文经筵大老能留句先庐亦在折桂乡白头未得还耕桑题诗谩重季鹰感鲈鲙秋风归兴长 

　　题性灵空巻 

　　灵师妙年慧且聪秀眉绀顶氷雪容僰山滇水厯几重禀法京刹春又冬有大开士幻觉公出世弘振临济宗千（阙）楚楚皆象龙钳锤恶辣加磨礲灵也上首才调丰孤云野鹤少定踪游方翩然西复东笠裁笋皮鞋织棕石头路滑莓苔封三衣湿透秋露浓行住坐卧伊谁同笑携明月邀清风寳坊到处多留踪尊宿乍见惊罕逢不发言句藏机锋蓦地一喝双耳聋恍若刮翳开昏蒙精进幢竖髙崇崇声闻顿悟性地融安稳自在超凡庸蒲团谩说禅定功输尔根器僧中雄我惭白髪成衰慵颇似示疾维摩翁勤勤问讯劳过从无座无饭文室空逡廵告别还旧峯聊为说偈明深衷天涯目送南飞鸿 

　　题山水小景 

　　良工写幽景运思颇不凡髙崖挂悬瀑迥野生轻岚林昏日欲坠天暝云初覃逺岸少去舫长途乏来骖摩挲老眼着意看彷佛还似湖湘南忆曾之官屡经此孤舟晚泊浯溪潭叶凋老树曲偃蹇泉触乱石森巉岩众禽归飞宿且食雄鸣雌应相喃喃平沙巨迹虎新过浅瀬纎鳞鸥竞衔荒村无人但猿鸟古峤有树皆枫柟空青冥蒙翳岛屿湿翠杳霭沾衣衫谁藏一匣在絶壁云是诸葛兵书函雨催风撼只如故欲堕未堕何由探山川奇胜恠仍险况我爱玩性所躭低回但恨弗学画辜负佳境心徒惭每逢好事輙为说恍若亲覩非虚谈于今衰老返耕钓鬅鬙两鬂霜毵毵观图忽起旧游想浩然清兴莫可缄题诗巻轴坐叹息中宵梦逐沧江帆 

　　题孟浩然踏雪寻梅图 

　　浩然先生生盛唐锦心秀口氷肝肠词追风雅谐宫商清如环佩锵珩璜幼邻摩诘相颉颃子美太白叅翱翔私入禁署逢明皇诵诗却诵南山章忤意拂袖还襄阳嬉游只在云水乡闲身到处频徜徉溪山晏岁梅吐香跨蹇独出寻孤芳六花乱落纷悠扬老树翯翯虬龙骧痴童前引冻欲僵回顾似促归去忙鹿门尚有十里强先生驴背寒都忘吟哦未觉天昏黄开元治世文运昌同时诸子皆俊良惟公制作尤擅场篇篇首首兴趣长字字句句金玉相明珠白璧争焜煌千载不朽垂休光 

　　题贰守费翎毛图 

　　紫髯别驾才气雄好诗好画明且公何人运思写动植却使造化无全功琅玕欹斜竹交翠锦绮烂熳桃争红聫翩羽族竞来集机忘意适雌兼雄不闻清香咔啁唽惟见细毳纷蒙茸疾归奋翅鬬轻快闲宿敛翮俱从容艶葩可折禽可笼韶光都在图画中飞鸣宿食总人力荣悴开落非天工方知世上有好手笔端所至生春风谛观此景似何处髙峯南北湖西东买花载酒听啼鸟老矣未得来相从 

　　悦亲行 

　　杨家矍铄双翁媪平生快活无烦恼中男颇解尽欢娱拜跪膝边颜色好开封百物价直低寻常剩有豚与鸡鲜鳞嫩菜好柿栗贩来都聚隅头西买归为具罗盘饤药室香凝春昼静满斟政喜瓮方深迭劝岂愁缾屡罄况逢禾麦丰登年饭炊稻米衣装绵頥老惟知足嬉笑安居但愿忘忧煎随缘供养竭医赀且乐清贫慎勿辞不见巷南富豪子祸罪贻亲异乡死 

　　赠某将军 

　　少日随飞龙风云际良会方今修文治父子功勋遂惟说先君骁且雄雁翎长刀角胎弓单车直驱沙漠外片帆径渡沧溟东东征西讨无不预肯令敌骑留遗踪马鞍压雪耀金甲羽箭流星贯敌胸小河鏖战河流赤将军身命那敢惜一死博得千年名象贤有儿承父职皇家褒忠恩礼殊貔貅坐拥专城居将门出将传奕叶此语由来诚匪虚重珪迭组争照耀韬钤更兾曾玄绍闲暇投壶复雅歌髙情祭老堪同调莫匣三尺剑还磨丈二矛将军壮气死不休吾知燕颔当封侯他时倘建凌烟阁画像期公登上头 

　　再赠 

　　下邳壮节伊谁如谈兵早读孙吴书夜庐母塜輙流血晓陷敌阵随捐躯西江都帅夸贤子为子为臣亦如此承欢敌忾嗣前人岂直相传袭金紫大廷宠赠祖父功明威昭勇官资崇碑烦史笔制词美诰锡奎章题字浓怙恃九原嗟不作想象音容空涙落致养无由奉笋鲑竭诚但愿倾葵藿禆校同推智畧深亲恩国事两闗心吾知燕颔封侯相汉代将军重见今 

　　题梅 

　　吴山绕舎栽奇卉几树凌寒绽繁蕋同云黯黯天茫茫朝来素蕚添粉妆缤纷六出乱飞舞似与五出争妍芳水边沙际失踈影野外风前飘暗香徐君想是罗浮客惯貎花容染花色酒酣兴适弗自珎贵士幽人皆觅得兹图所写尤精神正开侧吐俱逼真氷肌清瘦最耐冷玉质轻盈不受尘费侯吾知聊托意展玩追怀旧游地遥忆逋仙莫可招虽逢驿使那堪寄眼中画手多凡庸八十之年老更工岂必西湖船里看闲斋坐对胜推篷 

　　题南溪萧氏山水小景 

　　西昌有士生名宗孤髙格调氷雪容性惟爱山复爱画画里坐对青芙蓉乍观尺素杳难辨野色川气相溟蒙初疑为巫峡列此十二峯雨余轻黛增鲜浓阳台神女彷佛精灵通楚襄之梦恍惚当谁穷沐猿涧鹿悄无迹千岩万壑烟霏笼又疑是匡庐五老排层穹乃在彭蠡之北盆江之东凉影倒浸波溶溶飞英乱舞垂萝风吾家翰苑老供奉揽秀絶顶巢云松锦袍骑鲸乘月径返蓬莱宫开元诸子莫追逐吐句尽如仙语真孤雄仍闻夙昔读书处氤氲竟日丹霞封胡君特来索我赋笑迎起抑揩昏瞳便令挂壁着意看其间景象既弗类运思落笔俱凡庸僧繇久逝范寛没海岳亦徃庵居空南溪别有奇絶地春深緑与耶溪同杰构隠映苍桧中二三好客劳过从酒醅旋压黄粱舂幽非桃花源邃异子午谷土美俗朴堪耕农罕曾袖刺谒时贵屡尝含哺歌年丰我欲携焦桐飘然谢尘踪汲泉采蕨疗饥渴净扫白石弹秋鸿如何病兀絷双足谩令清兴蟠心胸挥毫写罢付君去殷勤寄示兰陵翁 

　　题吴山书舍 

　　虎林胜槩闻天下城外城中总堪画一峯最近是吴山传道渠家好台榭其间非藏玉与珠剩有万巻牙籖储短檠静夜乐讽咏小轩永日忘饥劬寸阴那肯轻抛掷及此少年勤致力无暇岂窥董子园不贫宁凿匡衡壁逢疑必辨理必穷务使曲畅仍旁通知行兼该造成德到此始克収全功古杭人物冠江浙况乃才华迈同列五策风檐厯厯陈一枝月桂髙髙折守令为坊立宅边新题巨扁笔如椽比邻多少连居者若个生男似尔贤 

　　题雪窓兰为济润上人 

　　雪窓前元住虎丘清致彷佛支逺流解将翰墨作游戱写成兰石人争求露花风叶含生色楚畹移来屏几侧乍见频看若可纫初开半吐疑堪摘润师戒行如秋霜蒲团趺坐十笏房根尘识想已云泯色香声味都宜忘兹图谩尔时时对外物岂能为已累毕竟阎浮世界空直须悟逗真三昧寒灰心地槁木形妄缘幻质难纒萦无兰无石亦无画此是菩提最上乘 

　　送刘教谕裔关西考试采玉之行 

　　徃年采玉于阗东今年采玉昆山中近来苦难得白璧荆珉燕石常相逢世无明眼非无玉水苍玄英委空谷何限瑰奇不见知岂独骊珠混鱼目君不见琥璜在璞未琢磨云谁识之古卞和 

　　运甓漫稿巻二 



　　●钦定四库全书 

　　运甓漫稿巻三 

　　（明）李昌祺 撰 

　　○五言律诗 

　　登天华观 

　　玉洞开仙馆丹梯轶世氛天书余鸟篆云笈护龙文灵境萧台近空歌下界闻俗人如可避不必问桃源 

　　春日山中寻泉 

　　春泉试独寻度壑复穿林忽见流红逺方知入翠深色浑因悟雨声淡只宜琴盥弄忘归去穷源空有心 

　　拟唐塞下曲八首 

　　沙尘涨北天卫霍出居延苦雾埋沙碛穷荒乏水泉战酣鼙鼔壮戍乆铁衣穿试上长城望中原若个边 
　　羽箭鴈翎刀风沙北地豪弓开闗月满鵰没阵云高劲骑三边出匈奴一夕逃将军方得意新拜玺书褒 
　　铁骑蹴交河衔枚半夜过雪花凝鎻甲月色冷雕戈小丑俱亡命连营尽凯歌至今青塜骨犹恨与通和 
　　十五去防秋于今已白头一身犹是卒诸将乆封侯部伍嫌羸病亲知识壮游寒灯孤戍里挥泪看吴钩 
　　乆在边城里风霜不可论六亲皆骨朽百战偶身存烽燧连天暗沙尘惮日昏征人家万里谁吊国殇魂 
　　犬戎窥近塞羽檄发精兵不识沙场苦焉知性命轻饥鹰投古垒疲卒卧空营日暮辕门里愁听鼔角声 
　　塞马啸悲风旌旗惨澹中卫青持左钺李广在前锋壮士俱亡命朝廷重论功将军承宠诏天子锡新封 
　　秋霜剑在腰曾事霍嫖姚诸将威无敌全军气不骄弓鸣惊过鴈炮响走栖貂敢惮穷边苦天家雨露饶 
　　大漠阴山外霜天气候殊阴沙明逺磷寒日惨穷庐北阙无来使中原少得书凯歌今未奏壮士誓捐躯 

　　病起遣兴 

　　羸弱怯衣单徐行觉尚难平和欣脉复疎懒喜身闲古砚从教洗孤琴乆未弹朝衣如可解归去卧秋山 

　　送人南归四首 

　　离弦兼楚调忍向醉时闻连岁长为客他乡更别君鸥波明夕照鴈字写秋云迢递还乡梦相随过海门 
　　百年同旅寓大半在殊方白髪羞明镜青山问故乡落霞秋水阔新鴈暮天长安得随君往溪南访草堂 
　　候馆停杯处扁舟欲发时归帆投逺浦斜日隠层陴暑退秋来早潮生月上迟经行逢胜槩都付酒兼诗 
　　年年长在客北蓟复南京秋雨沧洲鴈春风采石莺好山环故里流水背孤城去住无拘系闲身到处轻 

　　夜坐彭赞礼竹坞二首 

　　独坐依修竹秋声近户多疎锺清紫禁凉露湿银河野饭思薇蕨儒衣想芟荷小山招隠意藂桂有遗歌 
　　静夜凉风动林疎宿鸟惊玉绳低万户银汉转三更露重絺衣薄香浮茗碗清班姬纨扇曲此际最闗情 

　　送沈太守之云南 

　　滇阳南望逈五马引双旌鸟道云边断猿声月下清黔江通逺海僰树拥孤城已是诸侯贵毋论万里行 

　　送谢明府之桃源 

　　楚地佳山水桃源境更幽汀兰行处采湘水抱村流门掩山城暮蝉鸣驿树秋昔人遗洞在骑马一来游 

　　红叶 

　　染树初凝茜连林渐积丹露藂消黛色霜片妬朱颜菊避重阳艶花羞二月殷娥眉争拾取题字寄人间 

　　送周编修侄还文江 

　　落景照离筵华音促别弦老亲长日念游子几时还玉雪中郎贵青春小阮贤重来拾瑶草迟尔五云边 

　　送王佥事之湖广 

　　江汉维南纪星辰近太微地分方岳重官到宪台稀逺水连秋阔轻帆彻夜飞人生骢马贵好是绣为衣 

　　寄刘三髦五首 

　　刘子穷经处柴门野水滨俗人那可到往哲自相亲道在宁论命家空不叹贫幽栖如可遂迟子结南邻 
　　吾爱刘公子浑如汉士风古心真自得髙操更谁同緑水溪边舫朱弦膝上桐我惭簪组累不得逺相从 
　　濯足清潭里移家碧涧边非闗傲轩冕自是爱林泉野鹤闲同往溪云静与还东山谢安石何日起髙眠 
　　才俊青云早嗟君独出迟宁甘身未达不与世相知霜月邻僧磬凉风野客棋懐人在天末无地写幽思 
　　剡书多日下犹卧碧山隈只叹相如病空淹贾谊才窓虚云自宿门掩鹤初回好在禾川上应愁驿骑催 

　　题世德楼 

　　髙楼无四邻阑槛逼秋旻创造懐先代登临属后人水云供逺眺山月共清贫羡尔丘中士云霄寄此身 

　　送王知州赴禄劝 

　　行尽天涯路黔南尚几州孤城藏万壑残月在扁舟剑阁云边断巴江树杪流两回经鸟道应记旧曽游 

　　送梁佥事还蜀二首 

　　腊尽催行色天涯起别愁暮云遮雨湿寒水带氷流鸟道青骢马乌台紫豸裘汉廷诸俊彦风裁范滂优 
　　行人冒晓霜白简绣衣裳复任辞三殿观风动一方秋林黄叶暗春水碧芹香杜子留遗迹烦君访草堂 

　　送刘教谕还沛县 

　　相望浑未逺相会竟难常交态贫如故离情醉蹔忘淮流通海近丰树入云长羡尔官非贱横经汉祖乡 

　　送人还永丰二首 

　　迢递京华道萧条岁晏时江风寒酿雪淮水夜流澌逺浦帆来小残锺乌去迟泷冈天下重欧子有穹碑 
　　腊尽促归桡离魂黯欲消故园频在望知己邈难招灯火江村市梅花野岸桥行边怜寂寞况值雨萧萧 

　　送邓宗经还永新训导二首 

　　相逢疑是梦乍见总堪怜良会来天上长贫在客边青云违故旧华髪感流年明发征帆去依然各一天 
　　十载留京国三年别故人贾生犹未达郑老尚居贫灯火黉宫夕菰蒲野水春谁知他域别凄断更伤神 

　　寄萧教谕三首 

　　见说昆山县孤城在水乡汐潮通海近云树接吴长夏暑圩田熟秋阴学舍凉年年春色里桃杏烂宫墙 
　　县斋蒲苇里鸥鹭与相亲众水春环舍孤峰晚对人海鲜便乆客儒服称闲身肯念同袍者缄书莫厌频 
　　身名俱未达朋旧故应疎多病惟髙枕何人慰索居纵鳞思旷野疲马倦长途谁似儒官好优游翰与觚 

　　耕乐亭二首 

　　孤亭临夐野空阔四无邻车马来游少农夫就饷频晴檐鸠唤雨社瓮鸟啼春窃禄真何补投簪媿野人 
　　苔痕临水润树叶近秋稀细雨羣农集残阳一鸟归村童收滞穗野老候空扉亦有躬耕意青莎拟制衣 

　　送人还永丰三首 

　　君家簪绂裔羣从玉连枝游子龙头贵中郎燕颔姿双尊论乆别千里慰遐思六一遗风在懐哉百世师 
　　行李归期促山川去路遥疾风狂入夜淫雨晦连朝帆逐孤飞鸟江通逆上潮慿将栖遁意乡国寄渔樵 
　　候馆促离杯愁颜且强开砌蛩惊露泣巢燕避秋回菊径深黄叶衡门掩緑苔缅怀西汉士据地独竒才 

　　郊祀斋宿彭太常永年公署二首 

　　寂厯容台署髙吟逸兴生泉香春井溢钟断夜堂扄清漏随风度流云傍月行蹔来犹爱此住久转忘情 
　　竹静风停后瓶香茗熟时灯寒人未寝露冷鹤偏知颇爱良宵静飜嫌白日迟年年此斋宿载诵我将诗 

　　太庙孟秋时享同陆员外斋宿 

　　槐露滴新秋斋房夜色幽罢琴期月上卷幔见星流池冷菰蒲静窓寒竹树稠清宵容易尽香茗且淹留 

　　喜张进士叔豫见宿旅舍 

　　穷巷寂无邻青灯共故人逺声霜下磬孤影客边身露冷蛩相吊庭寒月自亲殷勤一瓢酒更与话酸辛 

　　碧峰寺慎公房 

　　碧嶂屏风秀清流束带圆烟霞醒醉梦钟梵寤僧禅乱叶当人落孤云引鹤还声闻如可契应此息尘縁 

　　谢赐西洋布 

　　异缕何纎细轻盈玉雪紑鲛宫初织罢海国逺输来捧拜荣恩赐纫缝称体裁微躯増照耀被服媿非才 

　　竹所二首 

　　何地偏多竹翛翛庭院幽夜凉难得月雨过易成秋不厌贫家看那妨好客留緑阴多处坐疑泛渭川舟 
　　王子幽栖地萧森修竹林好风催布席疎雨罢鸣琴天籁醒尘梦凉阴伴醉吟几竿浑不俗莱尔悦闲心 

　　送曹判官苏州治水二首 

　　别驾之官日都城欲夏过一篷畿甸雨双桨石湖波郭外青山少城边白水多三吴民垫久拯援术如何 
　　闻道姑苏郡东南近海潮圩田多夏潦场圃减秋苖平易遵前训烦苛革旧条更应持洁慎玉帛此乡饶 

　　咏蝶 

　　栩栩戏晴光留连媚露香舞随花片白栖共柳丝黄树杪莺捎急帘间扇朴忙南园芳草地撩乱逐蜂狂 

　　寓舍梅一株翳榛莾中诗以唁之 

　　筱蔓翳頺垣娟然玉雪痕寒香偏晩节春色自名园鸟啄梢头蕋苔沿砌下根犹能异桃李不在狄公门 

　　席上赠妓 

　　绾雾纎纎指凌波小小莲春山银烛下秋水玉尊前舞袖鸳鸯锦歌珠玳瑁筵座间俱狎客惟属杜樊川 

　　送陈生归吉水赤岸二首 

　　清砧兼落叶总是别离情去路千程逺归舟一叶轻秋云连树暗寒日映川明亦有沧浪兴何时共濯缨 
　　归心无日夜孤舫不停牵沙蠏寒縁草江豚暝触船银河通赤岸翠壁泻红泉莫恋幽居好功名贵壮年 

　　送周秀才游长沙 

　　迢递长沙道萧条晏岁游乱山黄叶寺孤棹白苹洲夕鸟冲船过寒波背郭流毋论卑湿地贾傅昔曽留 

　　送周布政还河南 

　　出镇名藩重来朝异眷隆残年将欲尽知已忽相逢泥淖梁园雨埃尘艮岳风旬宣如有暇烦吊宋遗宫 

　　灵谷寺 

　　一径入青松楼台峙化宫雨深山果落云去石床空树老多巢鹤潭清或见龙上方禅寂地蹔得寄尘踪 

　　南溪书屋 

　　松竹连村暗轩窓面水清藓痕留屐齿滩响杂书声行药因过寺输租蹔到城静观簪绂累还喜布衣轻 

　　周原幽居 

　　山色蛾眉秀江流燕尾分乱蝉吟落叶独鹤引归云黄叶溪边树青帘雨外村兴来留客坐随意倒芳樽 

　　送戴教授北行 

　　别路三春雨行舟五两风花香随路减柳色上衣浓共是青云客先成白髪翁离情如逝水万折亦朝东 

　　送张廵检之云南 

　　弓剑廵荒徼衣冠别上林路经三峡险人到百蛮深枸酱谙夷俗儿童解僰音点苍山色古道便一登临 

　　送人之京 

　　上已风光好新晴物色妍青山林下屋緑水镜中船节换榆烟火花残谷雨天壮游逢胜景况觐五云边 

　　送陈郎中重使西域十首 

　　九重辞鳯阙千骑度龙荒寳剑悬秋水珠袍照雪霜泉源随地少沙碛亘天长人羡皇华使谁知粉署郎 
　　天使下边州青丝控紫骝风云随节斾雨露到毡裘斜日羌城晩微风塞草秋壮心知未已万里快重游 
　　逐水安营晩鸣笳渡碛迟穹庐无旧馆行巻有新诗骏骨天生马竒毛地产狮蕃酋迎候处一曲汉歌词 
　　迭鼔杂鸣笳天风送使槎内臣金镂带壮士铁为檛去路縁青海行营驻白沙单于争慕义不用李轻车 
　　骊马紫金环行行出玉闗悬河三寸舌积雪万重山旗影连云巻弓弦向月弯封侯儒者事天子待君还 
　　大漠连川逺行人去国遥乌孙遗种在狼望旧名消夜雪戎王帐秋风使者轺悬知専对好谈笑欵天骄 
　　寳带悬鱼服雕弧挂马韀皇恩覃万国兵气静三边瀚海寒生月崖城暮鎻烟欲穷西域事班史有遗编 
　　地势三城逺河源二水分火山稀好雨盐泽足寒云鵰没平沙外驼鸣古涧濆慿髙时引睇何处是中原 
　　出塞春乘传投鞭晩下营旋风边马疾掣电皂鵰轻浩荡穷源志迢遥奉使程支机如得石持往问君平 
　　行尽伊吾道遥天气候殊神僧留白骨毒草隠玄蛛近水多行帐穷荒絶逺书竚看归觐日玉勒控宛驹 

　　送李生还安城 

　　北蓟辞严父南京别故人一身勤逺道千里念慈亲柳暗江城晓萍香野岸春灯花先报喜应更倚门频 

　　南京送髙教授赴选 

　　卿家本同郡客路又离羣夜柝敲寒月霜钟度暝云征袍迷草色古屿带潮痕寥落分携处秋鸿不可闻 
　　共是浮萍迹偏怜鬓易新江湖留滞久朋旧别离频试数中朝士应多故里亲莫嫌毡独冷年纪政青春 

　　鹭渚轻鸥 

　　芳洲白鹭名无数白鸥轻暖戏桃花水晴依柳絮萍飞来兼早鴈散去避秋鹰何处忘机客时于此濯缨 

　　寄刘孟熈隠者 

　　嵓壑幽栖者闲情老不衰露葵縁客折晩稻约僧炊苔径林风扫松窓岭月窥诗名兼逸兴湖海万人推 

　　次衡州 

　　征棹舣衡阳孤城堞雉荒流云时翳日微雨暝生凉江阔鸥波逺天空鴈字长采苹无限兴烟水晩苍茫 

　　已亥房山除夕营中作 

　　残腊中宵尽孤懐百感深已惭先哲训徒抱古人心偃息何由得勤劳敢不任寒灯照空榻拥褐谩愁吟 
　　患难仍连岁蹉跎独此身风尘双短鬓宇宙一穷人向曙繁星没凝寒积雪新椒花今夕酒谁寿白头亲 
　　稚子捐深爱酸辛痛莫支坐愁侵骨髓行乐负心期风俗殊方异人情近老悲前程驽马足敢不慎驱驰 
　　风雪当除夕空营一榻孤天涯悲舐犊地下忆童乌宁复衰颜壮惟应泪眼枯大灵如不妄再拜谢玄夫 
　　今夕犹常夕如何倍忆家二三千里道四十五年华贫有文章在官无品秩加遥知妻共女愁坐卜灯花 
　　警柝严廵逻寒更独坐听凄其孤影瘦邪许万声停败壁风穿苇空庖凌在缾茫茫天壤内么么一螟蛉 

　　五峰庵住上人房 

　　住公栖遯处重到只空台竹榻无僧扫松闗有客来夕阳寒鸟集凉露候虫哀祗苑犹如此何方免刼灰 

　　雨中桃花 

　　霡霂过芳园枝枝积涙痕色怜开处淡香爱坠时闻采倦蜂须湿衔多鸟咮芬东风解人意吹片到衡门 

　　萧芳桂挽诗四首 

　　芳桂殒清秋无人不泪流通才今日少遗恨几时休苔藓碑三尺楸梧土一坵鴈门前学士地下与嬉游 
　　卜宅泸江曲逢迎意最真竹轩观奕倦花屿放舟频莫究平生志先捐未老身最怜黄壤魄长梦緑窓人 
　　豪杰空余子尊贤眼倍青挥金资客醉辟馆教儿经天道幽难测亲情痛不胜山阳懐旧笛几度断肠听 
　　有志惜无年香名逺近传客情千斛酒岁计几庄田吐论常倾坐收书不吝钱善祥锺令子酷似乃翁贤 

　　庚戌三月三日服阕之京舟次吉水 

　　渐老怯离乡那堪道路长病身愁北去倦翮恋南翔旅梦縁钟断忧懐藉酒忘低回愧江叟白首钓鱼航 

　　过清江 

　　浦逈路迢迢汀花带雨飘残灯江上庙新水屋边桥鹭宿争投石鸥惊或避桡无因谢轩冕老作白云樵 

　　次洪都 

　　春波拍岸平双桨一舟轻燕麦偏伤雨莺花已负晴荒亭徐孺宅遗堞灌婴城北去南来客都縁利与名 

　　彭泽县石崖僧房 

　　窓户俯澄潭龙宫似可探藤萝栖鹘树缻锡定僧岩斜日疎疎磬长风去去帆只应输野衲长此卧烟岚 

　　早发小孤山遇风 

　　湖尽江逾阔舟行路若迷垂杨春寂寂芳草雨凄凄漩水鼋鼍窟平沙鴈鹜堤风波随地有何处可幽栖 

　　舟过南京 

　　锺阜白云边桥陵鎻暮烟圣谟真逺矣王气故依然玉帛诸番会金汤万世传谁陈根本计有力可回天 

　　尉氏县 

　　县舍邻溱洧门当緑野开禽巢阶下树蜗篆壁间苔俗质稀弦诵田荒剰草莱宋金酣战处武穆独竒才 

　　宿兴国寺 

　　人静钟初断肩舆到寺门风檐寒犬吠露井候虫喧弱蔓低垂树枯蓬宻覆垣蒲团分半席蹔憇给孤园 

　　宿端壁寺 

　　遗构象王宫荒凉小邑东一灯秋殿闭孤榻夜窓空饥啮床头鼠愁吟砌下蛩萧萧黄叶坠庭树颤西风 

　　长葛道中 

　　郊原殊苍莽禾黍未全收桑柘千村晩枌榆四野秋空林投倦鸟枯草龁疲牛淡霭轻烟外微茫见许州 

　　次襄城 

　　晨铎语西风衣单怯露浓豆苖遮地黑柿实照园红晓色苍茫里秋光惨淡中永懐东汉士风裁李膺雄 

　　晩至叶县 

　　扰扰道途间埃尘两鬓斑清风牛背笛斜日马头山荷葢擎残緑榴房破嫩殷苹花秋水岸空羡白鸥闲 

　　王乔观 

　　王子飞鳬处仙遥迹尚存城荒生暮霭殿古鎻秋云壊壁灯烟暗闲阶草气薫古今为县者神异独称君 

　　留鲁山县 

　　黎庶凋残甚惟余朴俭风名因元子重地本鲁王封抚恤无贤令流移有惰农谁将于蔿曲歌向五云中 

　　宿废普济寺 

　　青山行欲尽深树见僧房云气千峰暝秋声一院凉长藤悬破衲脱叶覆空廊龙象黄金地萧萧蔓草长 

　　山中晓发 

　　云气晓冥蒙人行万木中菊干偏喜雨柳弱自愁风緑鬓流年改丹心往日同明时叨重寄无补愧诸公 

　　懐黄州滕太守 

　　昔在南宫日仙郎总俊髦分符荣出牧载笔忆聨曹身已朱旛贵名犹粉署髙公余频吊古舣棹访临皋 

　　逢索员外话旧 

　　相见仍青盻相悲总白颠功名怜蹭蹬患难喜生全小市三楹屋荒村数畆田南交同宦者若个在林泉 

　　内乡县 

　　岩邑千山里荒村户半逃晓飡炊橡栗寒火爇蓬蒿深秀非盘谷凋零类石壕自伤无善政抚问敢辞劳 

　　新野即景 

　　村暗蒙蒙雨清流浅浅溪菊花长带湿豆荚半沾泥野逈居民少林昏去路迷自投新野界蒿草与人齐 

　　雨中赴唐县 

　　冒雨趍唐县蓬蒿已厌看长途泥滑滑平地水漫漫枵腹流民馁单衣稚子寒抚廵兼劳徕衰病敢求安 

　　宿泌阳县田舍 

　　民家深树里下马点灯时风雨闗门早衣裳拜客迟艰难逢歉岁逼廹后租期说到伤心处澘然泪满頥 

　　过光州望马中丞墓 

　　元运方全盛公文擅大家谨严真有法悃愊信无华故里祠堂废荒阡墓碣斜欲羞苹藻荐不敢驻行车 

　　懐元进士龚友孚 

　　世运沧桑改公名汗简留六军怜骇散四海竟横流徒屈英雄策空遗社稷忧浮光垂白叟仍解说才猷 

　　晩赴西平 

　　晩渉西平境荒郊望欲迷暝烟村逺近寒树塜髙低驿路通淮甸僧房隔汝溪栢亭何处是极目草萋萋 

　　王侍读汝嘉挽诗 

　　识面嗟诚晩论交觉独深麟经三世业蠧简一生心诸老怜将尽孤懐痛不禁遗弦空自絶无处觅知音 
　　阀阅衣冠盛才名伯仲齐宫袍裁赐锦御酒拆封泥屡握修书笔频分应制题只今文焰在犹自烛云霓 
　　少日边庭戍曽驰草檄名谈兵诸将屈较艺众人惊已并青城誉仍兼玉署荣九京那可作恻怆起深情 
　　玉堂陪末议荏苒七年余夜漏秋同听春潮晓共趍仲淹空有策和靖却无书垂老交游尽临风泪满裾 

　　宿舞阳开元寺 

　　驱车廵郡邑夜夜宿僧房窓掩芭焦雨钟敲薜荔霜一灯千虑集孤枕五更长无补惟宜退先茔有草堂 

　　归自南阳 

　　去日犹秋暑归时已冷霜江山非故里人物是他乡老态随年出离愁共路长埃尘如见恋到处扑衣裳 

　　经息县 

　　岁晏经新息晨征念路遥轻氷方尽合残雪未全消行客归心切居民馁腹枵停车徒自感只合返渔樵 

　　除日早饭田家 

　　田家无节序除日亦寻常破釡初炊黍空槽旋压浆瓮寒虀结凌窓湿纸粘霜逺役如堪免长贫不敢伤 

　　除夕宿汝宁僧舍闻停止夫役喜而有作 

　　除夕留僧寺焚香对老禅青灯伴今夜黄厯换明年宵旰忧诚切疮痍痛暂蠲明晨呼万岁顿首玉阶前 

　　过殽陵闗 

　　春尽殽陵道千山万木中水声泉聒聒云气雨蒙蒙嫩草溪边石幽禽树杪风抱闗黄髪吏宁解识终童 

　　永思堂三首 

　　一自双亲逝孤懐每自伤恍疑闻謦欬犹似见羮墙厚禄嗟何及遗言敢暂忘番湖东去水不似此情长 
　　人子思亲意悠悠镇不穷常时瞻画像每日想音容幽显虽云异精诚或可通哀悰真罔极长系寸心中 
　　忆昔承欢日沉思痛倍饶梦魂劳夜夜泪眼湿朝朝儿鬓霜频积亲茔树几凋山夷河可塞此恨未应销 

　　赋得骢马送别 

　　骢马玉为蹄行行过柳堤云随金络辔花映锦障泥流电双瞳炯揺风一尾齐似知离别意欲去更频嘶 

　　题陈道士处静轩 

　　素性便孤寂无营昼掩闗卧闻清露坠坐见白云还鹤梦棋敲醒蜗墙藓蚀残仙瓢休挂树风起厌喧烦 
　　结宇汴城闉开门见市人轮蹄连旦暮烟火杂军民向闹寻闲处随縁寄幻身凡心如未泯林壑亦埃尘 
　　虚室原生白寥寥一榻清石坛云影度金掌露光凝叩齿宫神集斋心道气澄三尸能斩却铅汞自然成 
　　轩车从扰扰窓户自幽幽药径人踪絶苔阶鹤迹留平生双短屐浮世一虚舟即此堪栖隠何须物外游 

　　春草二首 

　　苒苒复萋萋征袍映欲迷暖烟秦苑北寒食杜陵西緑嫩羞鹦羽青柔衬马蹄南园新雨过畦菜晓争齐 
　　秀色逺相连柔香雨霁天嫩兼蒲叶细浓夺柳条鲜莫把征轮碾留教醉客眠王孙行未返芳意自年年 

　　晩登汴城 

　　休骑上荒城斜阳万感并岁怜频有旱雷恠久无声芳树鸠巢废香泥燕垒成缅懐前宋士人艶道乡名 

　　郭外野寺 

　　野寺逺人烟觚棱殿兀然瓦垆双足折土偶半身全鸟去阶留篆蜗藏壁带涎阎浮俱苦海何处可安禅 

　　立春日作 

　　残厯惟余晦殊乡又遇春壮懐灰共冷衰鬓雪争新颇觉逢迎懒徒思引退频自縁忘物我何用辨玒珉 

　　闻舍弟昌复讣 

　　闻讣心先折开缄泪若倾异乡离别恨同气死生情哽咽悲何已呻吟痛曷平九京知有憾弱子尚孩婴 
　　曽共过庭前双亲独尔怜亢宗徒赍志阅世竟悭年忍割今生爱难期再世縁永懐诸弟妺三已在重泉 
　　五十年相聚俄惊一梦余酸辛身后事愁苦病中书苔藓沙场骨罗纨肉食躯何如终牖下随分塟郊墟 
　　未病犹躭饮方强遽解绅短修元有定聚散本非真藓碣标荒垄桐棺掩幻身达人曽祼塟那用更伤神 

　　春祭陪祀东书堂赐茶退归作 

　　香篆半成灰斋宫赐坐回苑花红未拆阶草緑先催棋布星罗局茶倾雪泛杯非才叨岳牧明祀几畨陪 

　　偶然作 

　　谬忝藩维寄空惭老病身鬓髭愁里雪花柳客边春直道乖流俗余生任化钧时无邹孟氏枉直向谁询 

　　三月四日即景 

　　忽忽春将暮俄过三月三草谁怜益母花自媚宜男乍到寻巢燕初眠上箔蚕新茶与新笋乡味忆江南 

　　合欢牡丹三首应教作 

　　烂熳绚晴朝容华若赛娇瓣多愁露浥干弱怯风揺共讶晨妆淡都縁宿酒消更期千岁寿岁岁赏妖娆 
　　花艶夺霞红葩分妩媚同鬬妍云锦幄竞秀绮罗藂淑质俱倾国凡英尽敛容内庭和气盛卉草最先锺 
　　晓露湿芳英骈开耻独荣仙姿双弄玉道韵两飞琼人羡长偎倚天令巧合并鹊巢风化美佳植固堪征 

　　合欢芍药二首奉教作 

　　名品擅维扬嫣然共颉颃总专倾国艶难辨是谁香窈窕千般态娉婷一种妆螽斯端有兆宜尔预呈祥 
　　楼子花王副根同蔕亦连固知皆雅淡孰敢别蚩妍绣阁云鬟并妆台月貎聨暖风香雾里向背总堪怜 

　　题小景四首 

　　南北两峰前逢春物物妍露桃临水岸烟柳隔江船古庙寻嘉泽幽亭访冷泉游人都载酒来往六桥边 
　　芳树垂岩暗藂篁傍石低虹流双涧逺笏卓数峰齐棋许髙人对琴教小竖携湖山皆秀丽无处不堪题 
　　窈窕洞无门寥寥隔世氛板桥穿竹筱苔壁缀松根孤嶂摩云秀飞泉触石喧不知何道士收露点玄文 
　　积素晃溪山人家尽掩闗客舟寒尚挽渔桨暝初还老树髙低岸残芦曲折湾欲投峰顶寺氷滑路难攀 

　　和友人韵 

　　山暗云霾树潮生水到门野航乗一苇村酿醉孤尊夜火燃松节晨餐煑芋根自谙栖遯志富贵不须论 
　　荷衣兰作佩药槛席为门淡泊幽情逺真淳古道尊花飘仁在核叶落液归根消息盈虚理当从达者论 
　　地险过牛渚林幽类鹿门恋兹耕钓乐忘却缙绅尊扫石安茶灶携书坐竹根衰荣相倚伏天道妙难论 

　　寄南昌沈大尹 

　　杖屦归田日山林养病时缻无陶令粟笈有杜陵诗蒲柳身空老松筠性不移何由重会面相与话襟期 
　　终日惟枯坐衡门掩薜萝自縁知已少谩道识人多往事心徒赤浮生鬓已皤久思飡杞菊作赋续东坡 
　　昔出别乡亲今还少四邻天留双眼在人笑一身贫勇退惭先哲相知感故人平生坚白意未肯湼缁尘 

　　题终慕堂 

　　旧隠金鳌下榕蕉间橘林他乡频引睇先垄镇萦心世泽溪流逺哀情海水深楹间悬巨榜一顾一沾襟 
　　自怜成永感那得再晨昏挂壁遗容在纫衣宻线存秋霜心易怆春雨恨难论一脉书香逺相传子又孙 
　　燎黄褒典重纯素此生孤长抱穷天痛仍懐永世图禄丰亲不逮泣尽眼将枯子职知能勉移忠仰圣谟 

　　运甓漫稿巻三 


　　●钦定四库全书 

　　运甓漫稿巻四 

　　（明）李昌祺 着 

　　○五言排律 

　　送张叅政考绩之京 

　　琐闼才名著藩垣位望隆三年叅省政千里献民庸寮寀勤劳共兵氓爱慕同柳亭张饯席桃浪送征篷天上乘槎客江边卧辙翁橹声揺落月帆势快长风浩荡淮流壮嶙峋岱岳雄金台红日下贝阙彩云中清慎闻羣辟廉能彻九重陛陈嘉绩最阶授散官崇复职纡新眷辞朝返旧封桓桓方叔烈恋恋子牟忠苏息怜诸郡旬宣仗数公追呼鞭朴少饱暖岁时丰去路应逢夏回程莫待冬诗欣千首富钱笑一文空但觉烟霄逈惟知雨露浓棠阴城下路歌咏走儿童 

　　幽居 

　　华亭当巽位匪北与东南新月纤悬夕斜阳暝翳岚秋声连地起云影半空昙红叶凋园柿青林秀石楠到门无吏迹杂坐有农谈茗椀惟孤啜橙杯不独衔芙蓉霜肃肃杨柳露毵毵晴雪鸥栖渚腥风虎卧岩耕夫朝就饷过客暮停骖孤夐天疑近清高境不凡谷深寒锁翠溪阔暖浮蓝养静闲情惬居安逸兴耽康强身懒杖萧散发慵簮暑退嫌藤簟凉生怯葛衫好书常在案雄剑镇藏函荣任他人取幽宜我辈探溪山聊寄傲简牍贵研覃名教真堪乐禅机弗用叅虚心千个竹直节数株杉永夜长庚对煌芒不可缄 

　　挽族兄 

　　布被当年友嗟君更可怜父兄嘉笃志朋辈羡英年早负穿杨誉终酬折桂縁学成宁落后榜揭果居先未对刘蕡策旋挥祖逖鞭裾从彤邸曳书向石渠编仕路方荣进蛮邦遽斥迁瘴生云滃墨飓起浪掀船地僻夷风陋天遥气候偏毒淫那易辟性命竟难全忍死留遗语含寃入下泉行囊题咏在谪籍姓名蠲弱子携家返轻函载骨还九京虽莫作百韵或堪传勿讶沦殊域犹能返故阡试观同谴者亦有塟乌鸢 

　　挽友人 

　　旧说盘中隠今为物外仙识韩空有梦交蔺竟无縁未论宗支异还叨阀阅聨学精多士许孝笃众人怜恬退忘轩冕沉潜嗜简编衣冠推典则词赋擅清妍世厯沧桑改家臻福庆全遗荣身自在占胜地幽偏久悟浮生幻俄随大化迁敛裳真逝矣易箦静萧然漫诧骑鲸去那因化鹤还菊轩棋已罢竹馆榻仍悬帘卷风翻帙窓虗雨慢弦游山双屐在钓瀬一竿捐雅操超今士高标慕昔贤新祠应得侑遗稿或堪传五桂凌霜秀藂兰浥露鲜年年寒食节酾酒拜荒阡 

　　寿某翁 

　　圣代功勋着天伦乐事专位跻三品峻义笃一门全致养惟殚禄通财不计钱永懐乌鸟哺仍感鹡鸰篇萱草幽藂秀棠花旧蒂连氷盘鱼味美彩服鴈行聨祥柰宁烦守肱衾且用眠老亲欣未耄难弟爱弥坚茵褥重重榻埙篪秩秩筵寿觞更跪劝猎骑并驱还橘堕犹懐陆荆分谩笑田侯封应有待舆论谅无偏遐算慈闱健同心贵介贤雄文书盛美燕许笔如椽 

　　题山水图 

　　别业在圆塘无邻傍草堂弥漫新水阔逺近好山苍树宻松依桧林幽柘混桑颇同严子瀬仍似杜陵荘桥峻妨游屐溪回隠钓航鸟声春昼永花气午风凉把巻潜心玩逢疑着意详讵容便水石未可薄轩裳愧我身空老怜生力致强闲情虽足适壮志会须偿尊府当朝贵佳儿嗣世良夺魁期接武涧壑有辉光 

　　运甓漫稿巻四 


　　●钦定四库全书 

　　运甓漫稿巻五 

　　（明）李昌祺 着 

　　○七言律诗 

　　遐龄十景 

　　遐龄仙境 

　　西山秀矗碧芙蓉浩刼天真宅此中飞瀑倒悬清洒雪层峦逺耸翠摩空珠林有树皆栖鹤玉涧无泓不蛰龙列缺蜚廉皆拥卫彩云长绕万株松 

　　玉隆仙府 

　　净明宫观轶浮埃紫气丹光接上台地夐难寻茅落处天空犹想锦飞来江湖孽去沈沦拯沙井源通障遏开炼质仙岩应在此不须东海访蓬莱 

　　石泉灵瀬 

　　跨凤仙人杖有灵卓开岩窦见清泠絶胜猛虎跑来洁不带潜蛟镇处腥春涨暖添三日雨秋澄凉浸一天星风瓢几度穿云汲坐爱潺湲洗耳聴 

　　天寳云深 

　　洞天原自异人寰可惜梅生分太悭参杞熟来俱不食神仙遇后竟空还灵呵鬼护金床隠电掣雷轰石室关苍狗白云长叆叇恍疑移下玉京山 

　　红崖迭翠 

　　曾闻千仭岧嶤顶上有仙翁隠碧云蕉叶懒挥尘自逺枫枝不悴景长温丹光迸井清宵焕雾气埋山白昼昏积黛凝岚轇轕处药炉茶臼至今存 

　　缑岭朝霞 

　　晨暾乍出上榑桑散作竒文五色章旸谷影高争焕烂赤城标建逺微茫曾为烧佛禅师号复作修仙道士粮若使有縁逢子晋便求咽嗽上升方 

　　萧台积雪 

　　六出花飞尺许深吹笙台榭尽琼林长空鹤下巢难认薄暮樵归路莫寻玉垒更添仙境胜氷崖不受世尘侵匏簧冷涩无遗韵赢得琴留折竹音 

　　龙冈雨霁 

　　何年神物此中蟠化作竒峰紫翠攅水落树根犹半湿泥沾花片未全干天东初日一轮近陇上闲云万亩寛最好连山皆白石霶■〈雨上沱下〉洗出玉鳞寒 

　　鸾冈秋月 

　　银盘端正挂瑶天灏气寒光两鬬妍白鹤仪鸾成恍惚黄尘清水叹更迁五行秀淑兹山聚百种祯祥此地全应与三仙同不老坐看兔魄谩亏圆 

　　凤冈夕照 

　　彩翮高飞去不留斜阳长自射岩幽织乌沈处晴霞敛巢鹊归时暮霭收翠锁云萝千嶂暝红堆霜树一林秋人间此是通天窍未必丹丘胜药丘 

　　送王处士益安之京 

　　亭亭别舸舣江干缓唱离歌劝酒干老骥尚驰千里足冥鸿已铩九霄翰江云尽日低连水淮雨兼旬悄酿寒多病子牟心独苦遥瞻魏阙五云端 
　　蒲帆穏挂一舟轻珍重高年事逺征飞絮游丝萦别恨落花芳草黯离情山中暂辍幽人社辇下争传处士名回望南云乡邑近秋风江上笑相迎 
　　闲身应暂别林丘垂老观光帝里游地控幽并通絶漠山连恒华拱中州辞家去日逢初夏买棹归时及早秋南北两京饶故旧相过慰藉少淹留 
　　自笑龙钟雪鬓毵十年因病解朝衫清时引退怜身老白日冲升愧骨凡漠漠平芜连蓟北依依逺树隔江南经行定过淮阳郡归计烦君促阿咸 

　　送曾行人还京 

　　专对多才列显融十三藩翰有行踪官寮尽识荀鸣鹤郡邑争看陆士龙江上晓霜凋杜若城边秋水映芙蓉经行处处饶佳景总入高情赋咏中 
　　四牡騑騑耸众观梁园邂逅暂相欢襟懐磊落真佳士职任清闲最好官杨柳不禁秋后折茱茰且向醉中看悬知归献王褒颂三峡词源在笔端 
　　乍见何堪又别离萧条况值暮秋时无才报国惭空老有约归田叹已迟风悴井邉梧树叶雨干篱下菊花枝空缄徒有寒温问不敢烦君寄故知 
　　官亭且暂驻行装更尽临分酒一觞同榜故人皆要路离羣倦客尚他乡凉风袅袅苹花白夕露凄凄杏叶黄后夜夷山高处望析津惟覩使星光 

　　留别王教谕士敬 

　　汴省分携又四年他乡一见倍堪怜白头纳禄惭予晚綘帐横经羡子贤灯影飐风临水店橹声揺月下河船匆匆会面匆匆别回首长淮一慨然 
　　磊落才华迈后英乡闱早占甲科名持衡西陜端无忝分教中都倍有荣画鼓升堂黉舎晓青山绕郭县楼晴丁宁勿叹淹闲散早晚吴公荐贾生 
　　黄河几曲绕荆山杨柳阴中带暝湾老子得归全出处故人相见杂悲欢从教健翮纵横上且喜闲身自在还莫负明时勤造士坐聴弦诵到更阑 

　　寄石潭刘先生并李炼师 

　　偶因衰病返丘园白首依然混俗氛宁复嬉游来胜境徒令梦寐想清芬秋山秀色终年对天路空歌每夜闻宴坐万松苍雪里不知尘世有嚣喧 
　　久不班荆话夙心逺劳封茗寄云林殷勤谏议情偏厚憔悴文园渴正深十载乡音怜断絶几人交谊笃升沈看云倍切懐君意离恨悠悠可自禁 
　　相乡朋旧总英贤久乏鳞鸿寄尺笺令子俱为天上客阿翁都作酒中仙坚持苦节共先训顺受微疴了宿縁社栎任他松柏笑支离却得保余年 

　　挽某孺人 

　　婉娩雍和着令仪如宾相敬世应稀遗衣尚有亲缝线残综犹余手断机零落堂萱霜已悴萧条园薤露初晞儿孙拜扫萧坊塜梧槚西风叶乱飞 

　　题萧于京巻 

　　吾邦自昔产才英画手如君艺更精柱国少师题旧隠经筵学士表新茔优闲有兴诗兼酒落魄无心利与名犹记京华曾识面白头回首故人情 

　　寄龚廉使并虚谷佥宪 

　　秋鸿春燕各西东回首天涯一病翁晚岁悬车应愧我明时揽辔最推公才名未许张纲擅清徳惟期赵抃同从此雪山知更重羣贤风裁两争雄 

　　雨中发洪都 

　　豫章城下水如苔风雨官河一棹开山色遥连萧寺暝雁声遥度楚云哀霜凋逺树寒灯见鸟背孤帆极浦回画栋朱帘遗阁废荒基岁岁长蒿莱 

　　访鹭洲书院遗址 

　　宋家书院但空名二水中分草树平陵谷变来基亦废野人耕处草还生落花细雨文鱼上残柳西风白鴈鸣临眺不堪懐徃事城头画角更凄清 

　　舟次安庆 

　　层层雉堞石崔嵬小市参差野岸隈贾客帆樯沙际落人家楼阁水邉开英雄埋没成尘土坟塜荒凉翳草莱莫上高城重吊古东风斜日使人哀 

　　春坊黄学士索赋刘缙草堂二首 

　　静者茅堂近翠微荜门松径往还稀水生南垞鴈初下月出西岩人未归迸笋乱穿苔藓破残花故傍薜萝飞清泉绕屋云林宻纵有淄尘得染衣 
　　石角藤枝似瀼西悬萝引蔓覆檐低云来高树虚窗暗春去深林好鸟啼蛛网静粘飞絮雪燕巢新补落花泥碧山学士能相过咫尺沧浪是浣溪 

　　喜陈七表弟至 

　　客舎萧条忘却官愁颜暂解强为欢相逢尚忆儿时事乍见浑疑梦里看故国有田供岁计他乡无絮耐冬寒明朝又作天涯别且对青灯共夜阑 

　　秋夜闻砧 

　　万遍千回捣未休踈星凉月夜悠悠酒醒空馆闻偏苦老厌他乡聴更愁绡帐银屏霜气早黄云白草塞垣秋妾心已逐寒声碎凭仗风吹到海头 

　　送孙吉士省亲还浙 

　　劳劳亭畔送将归莫惜离尊醉落晖霜叶暝随淮水下风帆晴向练湖飞还家只喜庭闱健到处仍怜故旧稀彩服宁亲兼昼绣人生得意似君希 

　　赋落花 

　　愁红怨粉各依依树下偏多树上稀总为春光争艳冶却教夜雨妬芳菲数枝浸水鱼吹去几片萦林蝶趂飞莫怪东风成薄幸犹能收拾点人衣 

　　送同年曾侍讲扈从北行二首 

　　长乐踈钟曙色催千官扈跸出蓬莱香飘辇路鸾舆至日射天袍雉扇开九域车书同盛典两京词赋属雄才从容得侍清闲宴更捧南山万寿杯 
　　天子宸游幸北京从官谁是最知名青鸾紫凤随行在玉碗金盘出内庭芳草细承宫佩软飞花故落御衣轻赓歌何限邹枚匹独说相如赋有声 

　　寄彭修撰李吉士二同年 

　　千里迢迢隔两都雁归不寄半行书只縁久别交情薄自是长贫行辈踈细雨落花朝退后游丝飞絮燕来初故人寂寞芸窓里迟尔封缄慰索居 

　　书馆即景二首 

　　十里金河绕内城城边阑槛逼人清池萍过雨驯鸥下苑树呈阴好鸟鸣入座水风翻帙乱隔窓檐日漾波明万年枝拂宫墙翠时见双飞粉蝶轻 
　　沟水斜通宫苑近回廊遥接禁垣长千层雉堞围黄屋百啭莺声在緑扬晓雾暖浮空翠色春流晴泛落红香无端景物皆佳兴更爱钟山树欝苍 

　　车驾南还江东驿拜迎有作 

　　鸣笳迭鼔震淮山共喜时巡大驾还画戟雕戈罗万骑紫驼白象列诸蕃讙声逺度旌旗外香雾长浮罕毕间杂沓都人多似蚁一时拜舞望龙颜 

　　送鲍琮之吉安教授 

　　送别因君忆旧乡郡城南面好徜徉青山秀落屛风里粉堞高环学舎傍佳句欲成仍对酒春衣初试更焚香老亲林下知相见华髪应添别后霜 

　　元日早朝 

　　熹微曙色半氤氲阊阖初开卤簿陈云表露凝仙掌重仗前风细佩声匀雪消鳷鹊千门晓花映鸳鸯合殿春久侍朝班无寸补年年此日沐恩新 

　　病中酬周吉士忱见赠二首 

　　自嗟浅薄负明时更叹长贫少故知书巻病来荒旧学柴门客去重深思花容有态随春老药力无功得效迟拟学无生消世念惟应禅寂共襟期 
　　为客何堪倍忆家还悲伏枕度年华病魔不逐青春去醒眼惟愁白日斜已觉尫羸踈酒盏更怜憔悴负莺花方书药性偏多忌犹说逢人拟断茶 

　　送刘生还乡 

　　不辞千里问庭闱彩服如何又逺违新鴈近随秋共至故园遥喜客初归空林向晚鸦争集衰柳惊风叶乱飞应愧殊方飘泊久看云送别总沾衣 

　　春日南宫对雪 

　　退食南宫看雪飞尘埃顿觉一时稀千门晓色连青琐双阙寒光照粉闱倦逐梨云飘舞袖闲随柳絮上朝衣高才莫续梁园赋却忆盘洲独钓归 

　　孝陵春日陪祀二首 

　　鹤驾乘春谒寝园日华浮动（原阙） 

　　黄鹤翩翩不可招玉棺夜堕塟王乔已知妙行书仙籍又见褒封下圣朝俗眼谩挥蒿里泪清风闲却竹宫箫真人道业凭谁传虎观銮坡尽久要 

　　送人之淮安税使 

　　花雨消尘草色新金川门外是通津江云片片低连水穑燕飞飞近掠人画烛牙筹官舎夕緑蒲翠柳郡城春悬知公退多幽赏淮水淮山赋咏频 

　　南郊分献礼成有作 

　　凤盖鸾旗下九关丰隆列缺护郊坛星临行殿钟初动月射斋宫夜未阑佳气直浮双阙外祠光遥在万松间相如未觉才踈薄谁道明朝献颂难 

　　寄刘贡士孟恂二首 

　　河桥雨过柳条新野岸氷消草色匀几处秦楼春自好一瓢颜巷客长贫流年不用悲明镜高谊惟应愧故人翘首石潭潭上路东风那得有车尘 
　　竹屋无人静掩扉病身坐爱暖风微悠扬瓮底酰鸡舞撩乱窓间野马飞家在江南田地少年来海内友朋稀登山临水情何极惆怅高懐与愿违 

　　寄同年曾学士子棨 

　　青春载酒立鳌峯两扈宸游看会同日暖云旗翻白■〈译，犭代言〉月寒天阙倚苍龙闲庭幽草芊绵緑别苑飞花淡荡红侍从词臣多似雨长卿作赋独能工 

　　早朝 

　　金河秋早水生凉清漏沉沉夜未央阙对钟山通御气露抟仙掌溢寒光天垂复道星辰近月隠重城睥睨长粉署由来多俊彦独惭题柱汉仙郎 

　　孝陵秋日陪祀柬彭赞礼永年 

　　钟山欲晓色苍苍小辇轻舆出建章苑鹿不惊仙仗过潭龙故喷御泉香重城隠雾留残月高树含风送早凉惟有祠官最清贵时来导驾沐恩光 

　　悼贵人 

　　百战功成初拜侯貂蝉雉尾换兠鍪丹青拟上麒麟阁红粉空余燕子楼郿坞有金僧施得平津无客妓来游若教富贵兼难老江水应须北向流 

　　太庙腊享同吏部王郎中吏部丁员外刑部萧员外陪祀有作 

　　寳砌瑶阶积雪稀齐开金锁敞朱扉五云光里来华盖万乐声中拜衮衣凤辇乍移清庙阖龙旗轻拂上林飞礼成冠佩参差出佳气祥烟绕禁闱 

　　秋日独游黄鹿山望■〈山耆〉策寺二首 

　　梵宫遥对凤凰台此日乘闲偶独来古墓石麟空蔓草空祠土像翳尘埃溪光淡淡秋鸿下野色苍苍夕鸟回不用咸阳原上望西风临眺亦堪哀 
　　青龙山下人烟少黄鹿庵前日影斜隔坞寒松遥见寺平田晚稻正垂花芰荷萧瑟鳬鸥水莎草栖迷雁鹜沙吊古自应增感慨非关久客在天涯 

　　挽张楫川处士二首 

　　寂寞秋山落日邉草堂人去锁寒烟移家北里无华馆供祭南山有薄田零落幽兰余涧底萧条寒菊对门前天涯莫致生刍奠洒泪西风一慨然 
　　华屋山丘事已非先朝遗老近来稀徒令过客题新塜犹有行人欵旧扉衰柳谩余陶令宅荒苔空没子陵矶故园朋好凋零尽暮雨寒云吊鹤飞 

　　挽集方陈处士 

　　寂寂空林长薜萝集芳园里落花多幽堂有石铭先泐旧宅无人客独过海内生刍惭古道淮南藂桂想遗歌山阳回首悲邻笛欲赋招魂奈尔何 

　　九日独登雨花台追用杜牧韵 

　　客里登高思欲飞乾坤但觉此生微关河迢递亲垂老松菊荒凉人未归六代空台余古塔几家新塜对斜晖寒烟蔓草西风外惟有秋荷好制衣 

　　题求志山房巻 

　　久忘轩盖身将老高卧云林事总抛酒熟只知留客醉家贫惟喜借书抄云迷高树猿窥果叶坠空林鹤缉巢试问白驹空谷里几人黄髪在衡茅 

　　送刘佥事还浙兼寄陈御史 

　　都门秋树叶纷纷惆怅西风袂忍分头戴铁冠辞魏阙手持玉斧过吴门孤村逺磬敲残月极浦归帆没断云为报霜台骢马使南宫倦客久离羣 

　　送阳生之北京聴选 

　　白下相逢政早秋异乡还喜暂淹留关河逺道同为客风雪残年独宦游冒雨归鸿投极浦经霜落叶在扁舟尊前谩遣离情散醉后翻成别泪流 

　　送钱秀才归文江 

　　劳歌一曲黯离忧酒尽人分不可留独树斜阳回夕鸟孤舟残雪泝寒流行临湍水潇泷险家在圆塘别业幽欲折疏麻采衡杜秋风零落满沧洲 

　　送李生赴会试 

　　明时自笑离羣久中岁仍伤送别频暮雪梅花残臈酒东风杨柳上京人仲容年少青云早杜牧才衰白发新西抹东涂成昨梦天涯空忆杏园春 

　　谪官后崇上人房话禅 

　　下方无计避浮名且向空门话道情久废琴书縁性懒乍抛章绶觉身轻山僧腊共双松古野客心同片月清亦欲断縁依法住经函茗椀了余生 

　　东溪钓隠 

　　东溪不减浣溪名竹径柴门事事清只与渔樵长混迹自縁轩冕久忘情夕阳晒翅鸬鹚饱秋水浮滩舴艋轻肯使身名入城府沧浪日日濯尘缨 

　　送太学王生省亲 

　　送客行歌出凤台离情乡思醉难裁故园旧友三年别晏岁长淮一棹回鹭渚别来频入梦鸥江归去且衔杯囊空无物堪持赠聊折寒香雪后梅 

　　东华春望次周编修韵 

　　蒙蒙香雾散轻寒翠瓦光凝渐欲干乍暖莺声偏好聴初晴树色最宜看钟山云近浮双阙金水波明照百官犹记粉闱通籍日文华几度候鸣銮 

　　西掖书懐次周编修韵 

　　清禁遥当辇路开长廊斜抱御沟回钟声欲动龙楼启扇影初移鹤驾来十载中朝多制作一时东观盛人才掖垣梧竹凌霄汉尽是高皇旧日栽 

　　左掖闻莺次前人韵 

　　万年枝上雨新晴朝退初闻禁苑莺隔叶好音偏入聴傍花娇语更多情悠扬巧入龟年笛缥缈清谐子晋笙惟有词臣最闲暇轻揺玉佩让和鸣 

　　寄胡学士光太二首 

　　蓟门五月似新秋易水金台王气浮行在星辰环帝座故人霄汉扈宸游林桑叶尽春蚕老庭树条空夏果收良会未期成阔别几回飞梦到瀛洲 
　　逺别悠悠各一方思君空有九回肠掖垣梧竹秋生草官舎琴尊暑退凉白发庭闱频积念青云故旧未相忘滦京今夜云霄月肯把清光照草堂 

　　寄同安张忍庵通守 

　　东风催雨过淮淝万户千门曙色微渐老只愁朋旧少逢春不放酒杯稀长江绕郡商帆集逺火沿山猎骑归惟有忍庵窓外雪比君高操更清辉 

　　感旧游二首 

　　深户长廊对面开东风杨柳旧章台芳心暗托秋波诉幽梦空成暮雨来燕娩莺娇徒有态花飞蝶骇只堪哀风流想象高唐赋千载人怜宋玉才 
　　长干东畔是秦淮叶自随流信自乖花底玉纎崔护水月中珠泪郭华鞋晚峰尚学青螺黛氷筯犹疑白燕钗四海遨游空有意忍弹归凤独伤懐 

　　送倪主事还北京二首 

　　江亭夕鸟背人飞愁对芳尊话逺违霜后长林余败叶道旁荒店掩空扉蓟门草色青连野滦水春香緑染衣我有离心何处冩寒云远树共依依 
　　秦淮晏岁见孤鸿疋马萧萧趂朔风浅薄岂堪当路荐光华难与故人同微茫逺见卢沟树缥缈遥闻魏阙钟无补涓埃贫病久偏承雨露羡羣公 

　　春日忆诸弟 

　　不为长贫谩自悲年来镜里觉颜衰殊方失路逢今日故国投簪定几时池草谩成清夜梦庭花空见紫荆枝凌云壮气消磨尽只有丹心似露葵 

　　送龙生岁贡之北京 

　　淡云踈雨弄微和北去金台路几多地控中州连朔漠天回北极拱星河陶山过雨青浮黛沂水惊风白涌波年少未应怜逺别临分不用唱离歌 

　　送太常高赞礼考满赴京 

　　惯聴云门大夏音两京声誉重南金天开行在关河壮山隠长林树木深逺戍数星寒夜火孤村一片夕阳砧自惭无计陪簮绂千里空悬恋阙心 

　　送刘生赴会试兼寄曾学士子棨 

　　朝来朔鴈带离声腊尽洸河走浊氷飞舞云山环近甸微茫烟树见长陵新传虎榜题刘晏旧说龙门愧李膺惟有相如才调美每将词赋擅声称 

　　送艾秀才还文江三首 

　　杨柳阴阴虎踞关离亭把酒送君还到来建邺春将尽归去文阳夏已残客里有书惟寄雁山中无树可栖鸾分携已自伤懐抱回首他乡别更难 
　　踈踈芦苇野鸥飞逺水茫茫一掉归雨过山田收早稻凉生客舎感秋衣江村露冷蛩声急楚泽天清鴈影微白髪难兄如见问为言空忆故山薇 
　　白门凉露滴官槐一叶扁舟候晓开家住秋山松桂老门临春水鹭鸥来夕阳萧寺踈钟断晚月沧江旅棹回到日高堂调膳罢平安先寄凤凰台 

　　送周编修考满赴北二首 

　　劳歌一曲黯离情乡梦中霄恋去程北阙故交成久别南官倦客已除名山城奏角人初寝野岸维舟月乍生良会几时如可卜早凭归鴈寄新声 
　　垂杨夹道昼阴长五两南风送去航政羡诸公当要路独怜十口在他乡风生平野春苗緑雨歇高林夏果黄行在倘逢知已问别来潘鬓易沧浪 

　　送胡御史迁评事考满赴北 

　　雪中归鴈带离声且共清尊慰别情周室羣僚尊柱史汉家多士重廷评洸河冻解流澌下蓟野春回细草生此去定应司献纳丹心长向北辰倾 

　　大祀雪霁之作次周编修韵二首 

　　羽林千骑拥旌旄六出飞花点绣袍玄武旗翻香雾暖苍龙阙倚卿云高蓬莱御气浮春树泰畤祠光绚露桃天陛两曾分祼献独惭无颂拟王褒 
　　月冷瑶阶烛影微炉烟遥傍侍臣衣钟山政对斋宫近瑞雪先迎御辇飞环佩声来天步近衣冠身到泰坛稀何人屡得陪宣室贾谊承恩在禁闱 

　　元夕观灯次前人韵 

　　解冻风轻暖尚微天街夜色散清辉香飘绮席回歌袖烛射珠帘晃妓衣星斗渐随华月落笙歌缓送醉人归仙郎自笑才情减谩忆传柑出粉闱 

　　陈处士挽诗 

　　一枕翛然静解神莺花零落草堂春山中结社无遗老地下埋铭有故人不向尘埃留半迹独从丘壑寄闲身蟏蛸在户悬空榻徐孺重来泪满襟 

　　送人还安城 

　　客里那堪送客归临分相对各依依离亭酒尽人皆醉故国书遥雁亦稀斜日驿楼秋树暗孤村僧舎暝钟微武功秀色青如染只好闲看静掩扉 

　　送人还文江二首 

　　客中寥落畏秋来况是逢秋送客回家在乡园惟梦到身兼贫病复年催衣沾残雨冲寒去鸟背孤帆带暝开良会几时仍话别临岐分手重徘徊 
　　帝城相见总相怜忘却飘蓬谪宦边官舎萧条秋雨里乡音厯落夜灯前数株衰柳门常掩几杵残钟客未眠惟有多情天上月清光迟尔到家圆 

　　送萧知县复任临淮 

　　石城腊尽觉寒微百里重临愿不违潮落断冰随水去林踈败叶着霜飞长江白浪帆来逺细雨黄芦雁下稀相见未几还又别离情乡思两依依 

　　复职再至南官旧署 

　　三年流落别南宫旧事新来总不同清世未容辞组绶病身宁想到方蓬趋朝又注金门籍待漏初闻紫禁钟自幸为郎叨载笔却怜执戟汉扬雄 

　　舎弟客钱塘索家书冩此示之 

　　故园书信久荒凉愁对西风见雁行身在京华依魏阙梦随潮信到钱塘乍添老态经忧患渐入中年易感伤闲看白云惆怅久不知清泪已沾裳 

　　郭处士挽诗 

　　嗟君久隠白云间地下修文竟不还谩有琴书闲别墅独留坟墓在荒山春风自种陶庄柳暮雨谁纫楚苑兰忍向江乡询故旧百年遗老半凋残 

　　喜钱进士习礼除翰林检讨赋此寄之 

　　清才玉署正相宜锦字华椷慰所思霄汉几回劳梦想酒杯何许共襟期小窓残烛懐人夜斜月踈钟聴漏时知在词垣吟更好便鸿莫遣寄来迟 

　　寄曾学士子棨 

　　白门离别已三秋闲对停云忆唱酬心共星辰常北拱梦随江水亦东流千门晓色春初动万瓦寒光雪未收独有龙头金榜客解将词赋扈宸游 

　　寄刑部李主事时勉周主事恂如 

　　二妙翩翩最好辞拜官同在白云司一身多难凭谁问三载离羣独尔思紫陌香尘聨辔处绛纱银烛候朝时才名独数枚皋盛肯把新题寄所知 

　　冬日与彭赞礼永年登冶亭 

　　吴人冶处有遗亭与客寻幽暂一登东下江流通海白南来山色入淮青踈钟晚送归巢鹤落叶寒敲近树扃最爱孤高阑槛好几时更共故人凭 

　　再用前韵柬前人二首 

　　东南形胜壮兹亭闲共孤云野鹤登淮水寒光天混碧钟山秀色树浮青空林槭槭人初去落叶萧萧户半扃六代衣冠埋草莽由来富贵信难凭 
　　金陵无数好台亭临眺偏宜此处登江汇海门诸水黑天连秋浦九华青云旗昼下瑶坛静石髓春香玉洞扃凤想鸾情霄汉表不妨暂借赤栏凭 

　　孙处士挽诗 

　　弹冠不遣世相知明月清风每自怡山水半生资雅趣江湖几度滞归期白云长伴苏门啸宿草空余薤露悲何限丘园栖遯者谁人身后有铭碑 

　　段处士挽诗 

　　不将名姓达时贤长在兰陵野水邉数亩薄田手自种几聨佳句客争传清谈久废围棋局问字空回载酒船惟有孤坟邻季子东风无处荐芳荃 

　　宋处士挽诗 

　　漫浪江湖酒与诗玉箫明月好襟期老逢昭代承平日生在元朝丧乱时健翮不随黄鹄举闲心惟有白鸥知全归地下如公少迢逓南州重我思 

　　送人之北京 

　　水緑苹香鸟乱啼汀洲芳草更萋萋人分残雨雪亭外鸦背斜阳极浦西江柳受风偏舞困林花经社竞开齐天涯春色伤离思莫惜临分醉似泥 

　　柳 

　　含烟袅雾自青青爱近官桥与驿亭春满章台偏婀娜秋深隋岸最凋零长从苏小门前折几向龟年笛里聴絶胜东风桃李树飞花犹解化浮萍 

　　送陈郎中重使西域次曾学士子棨韵六首 

　　纔持玉节出咸京策马仍为絶塞行北阙风云冲剑气西河将校仰威名悬崖古塞千寻险衰草荒原一望平多少羌戎争出迓使星昨夜到边城 
　　归朝重看拜司封又出阳关第几重路入伊吾沙（阙） 

　　斋磬山鸟衔花落石床涧底风回喧地籁岩前日出散天光俗尘不染祇园士坐学无生与世忘 

　　驾幸朝天宫祭星之作 

　　上帝萧台卫百灵储皇拂曙醮羣星清都秘箓开云篆白昼神雷掷火铃晓露未干珠树湿天风微动寳花零叨恩久在南宫里长从銮舆幸冶亭 

　　四月十八日鹤驾再幸钟山余与大理寺丞邹公师颜户部郎中林公和杨公端员外郎张公宾旸石公坚聨骑从小径行憩松阴候驾有作 

　　万亩松阴一径开象王此地有楼台春残好树惊花尽风度和銮识驾来香篆半销僧定久钟声欲断鹤飞回空门景物多清赏未解朝衣愧不才 

　　送彭赞礼之北京 

　　五月驱车过蓟门黄金台下驻行辕千林果熟新经雨双阙踈钟逺度云星斗芒寒环北极山川形势壮中原情深不忍轻分别更上高楼一望君 

　　送人还南康 

　　梧桐叶落火西流楚客惊时问故丘百亩腴田环旧宅几人白发在沧洲二贤祠下蝉声晚五老峰前鴈影秋见说匡庐多胜处何因来共赤松游 

　　送于生还乡 

　　红槿花稀夜合残行人千里问乡关客情偏在初秋里旅梦频生半醉间细雨帆樯投极浦孤村灯火隔前山西风无限沧洲意欲采芙蓉愧未闲 

　　送上舎之北京 

　　官槐凉露晓来收之子含情解去舟阁道千门开北阙关河万里壮中州月低高树重城晓风漾微波太液秋此去弹冠问知己故人天上扈宸游 

　　送熊生还乡 

　　石头城下柳萧踈久客懐归念逺途乡梦每生钟断后客愁政在酒醒初扁舟暮雨青衫薄折苇凉风白鸟孤拟共丘园寻别业临岐相送独踟蹰 
　　（原阙）鴈忆乡书西风袅袅苹花老欲续离骚赋卜居 

　　酬曾学士子棨见赠复职之作 

　　放逐仍居患难中三年执役梵王宫病来短发逢秋白老去衰颜借酒红心似葵花倾晓日身同树叶感霜风杜陵花竹频生梦但觉阳春处处融 

　　读元进士李祁云阳集 

　　神情秋水态春云菽粟甘腴布帛温菊径秋风陶栗里柴门落日杜羌村鸾歌凤吹排空逺蚓窍蝇声到处喧纵有黄金那可铸寥寥骚雅向谁论 

　　张舒州家观元承旨危素画像 

　　虞揭凋零玉署空堂堂至正独推公气全河岳英灵秀手抉云霞制作工江总归陈翻恨老贾生鸣汉早称雄丹青似有无穷意却冩南冠入画中 

　　拟唐宫人入道 

　　笑着黄冠脱翠钿改妆风韵更天然元君便授中阶箓阿母新留大洞篇云雨已无当日梦烟霞或有夙生縁清斋夜礼羣星罢学炼丹砂绣阁前 

　　咏灯花 

　　羞向明开向暗开芳藂暖焰照银台须臾烂漫都成蕋顷刻凋零半是煤绣幌不愁踈雨至纱窓只怕猛风来歌阑舞罢人归寝一寸丹心未肯灰 

　　懐刘贡士孟恂 

　　学馆相逢意有余青灯緑酒夜窓虗眼看世事宜高枕身在他乡念逺书落日暝归投树鸟清潭时见避钩鱼秋山若有苏樵地拟结茅堂傍隠居 

　　春日游池州梁昭明太子庙 

　　池阳山水郭西雄华构萧条一半空野藓春沿香案緑岩花晴照衮衣红千年此地留遗迹六代何人有故宫玄圃已荒文选在令人终古仰高风 

　　登齐山翠微亭 

　　伤春惜别总关心愁对莺花思不禁外地逢人偏感慨他乡吊古强登临天连秋浦帆穑逺日射晴波岛屿深犹有翠微遗趾在樊川佳句重南金 

　　游扬州繁禧观 

　　广陵城下暂维舟谩向繁禧观里游春日长林啼好鸟暖烟芳草载骅骝柳空隋树堤仍在花落雷塘水自流吊古不烦频感慨琼花芍药总荒丘 

　　济宁州学观汉碑 

　　崔嵬雉堞启重关学舎荒凉礼殿闲孔壁已倾尘半掩汉碑犹在字将残庭槐入夏当窓緑野藓经春上砌斑镌泐至今余古意摩挲竟日不知还 

　　送林推官复任吉安二首 

　　蓟门秋早雨潺潺苎服凉生暑气阑眼底贫交如我老郡中廉吏似君难偶因论旧懐幽处何敢投闲恋故山遥想轩车重下日芙蓉开遍菊开残 
　　黄金台下见归鸿送别因君思不穷白髪庭闱千里隔青云冠盖几时同政怜出牧难为守犹喜平反独得公乡郡近来非夙昔岂无凋弊待春风 

　　召赴北京留别灵谷定岩戒上人 

　　长忆烟霞水石邉高僧于我最忘年■〈柂，冉代也〉檀树底焚香坐优钵花间扫榻眠了幻未能辞五浊观空自可断诸縁无衣无带堪留别林下分携一慨然 

　　送周知县复任句容 

　　月淡霜清禁漏残朝回初退紫宸班来飞叶令云中舄归看茅盈隠处山城邉棠树应多种壁上蒲鞭只是闲列宿垂辉皆拱北郎星独近太微间 

　　送王叅政之江西 

　　东南形胜大藩雄襟带江湖百粤通紫气虹光牛斗上落霞秋水画图中几年凋弊怜诸郡今日旬宣赖数公送别因之重懐土浦云山雨思无穷 

　　读元杨仲弘诗 

　　才名卓荦四贤同进士诗人两萃公周鼎殷彝推范古天机云锦让虞工江湖汗漫遗编在风雅萧条大笔空玉树琼枝那可见闲花野草自青红 

　　送毛生还乡 

　　积雨初干露欲霜儒衣秋半不禁凉离离坠蔓敦瓜秀纂纂垂林小枣香薇省久抛邦伯印柴门最忆野人庄盘洲水与环洲接投老归来掉钓航 

　　清明日忆先妻 

　　客里凄凉感慨频禁烟时节更酸辛莺花谩溅中年泪燕麦空揺异县春徳耀独怜成薄命黔娄谁与共长贫难将杯酒浇荒塜肠断东风倍怆神 

　　庚子元日 

　　旭日熹微散曙光忽逢元日倍沾裳久随尘土房山卒曾厕烟霄粉署郎蒲柳岂知浑易老屠苏犹忆最先尝惟余一寸丹心在絶似葵花只向阳 

　　庆成侍燕（时署礼部事） 

　　轻霞残雪绚朝晴又庆南郊大礼成鹤禁弘开排列仗鸾笙低奏度新声金花只觉簮来重寳篆频看袅处轻立近红云清切地叨恩更比去年荣 

　　二月二十六日钦颁天花祥云瑞光图至自北京并秦中所献玄兔余忝署礼部事陪百官致辞称贺退而有作 

　　柳暗花明禁御春寳图颁瑞示廷臣云霞烨煜天光近河汉昭回御墨新秦甸已看来异兔周郊又见出祥麟太平嘉应多如雨献颂何人笔有神 

　　送罗司训考满便道回家 

　　娇莺百啭柳三眠忍向青春别客毡芳树暖风来燕候柔桑丽日浴蚕天路经山驿逢人少家住镡津喜地偏若向他乡持教铎封书好倩鲤鱼传 

　　游龙济寺 

　　暂息尘踪泯世縁且留金地礼金仙三生石湿垂萝雨百衲衣熏煑茗烟猛虎跑泉松户外驯猿投果石龛前春深絶顶人稀到花落闲窓僧自禅 

　　熊翁挽诗 

　　看山钓水逺辞氛荣辱升沈寂不闻浊酒一瓢留客醉芳花几树许人分竹林羣从多能赋芹泮诸儒每过门膝下有儿今白髪犹将老泪洒孤坟 

　　次仪真入广陵 

　　细草新蒲緑满洲人家多住水邉头淮云过雨晴犹湿江雾凝寒晓未收老树数枝依野庙飞花几片在渔舟谁知客子思亲苦谩道青霄万里游 

　　徐州 

　　膴膴平原四望通周遭官树覆崇墉浮桥小市东西岸乱石奔流上下洪白鸟微茫踈雨外青山明灭断云中黄楼制作皆名笔惟有滦城赋最工 

　　徳州 

　　江上南风起浪花江头新柳集鸣鸦长悬双毂牛车穏流水孤城雉堞斜沙燕穴巢穿断岸汀鸥伺食立枯槎平原更比青原好何事行人只忆家 

　　四月二十七日拜广西之除赋此志喜 

　　紫殿沉沉禁漏稀金铺齐启掖垣扉已知侧席求贤俊讵料抡才到贱微选榜乍题香墨湿朝官初退软尘飞南藩此去中州逺敢惮驱驰驷牡騑 

　　泊祁阳县 

　　峭壁悬崖百转滩奔流砥石响潺湲驿征遥指天邉树诗境频看雨后山香稻垂花当夏熟芰荷折柄近秋残自怜不及澄潭水静照孤云野鹤还 

　　石期驿独宿懐乡 

　　万里驱驰负简书桂花开遍雨晴初窓敲落叶空庭静门掩残灯古驿虚露冷踈林惊宿鸟江清逺火见归渔天涯回首懐亲舎欹枕无言意有余 

　　桂籓城楼 

　　桂林绕郡皆竒观胜槩登临此更多五筦云山连越巂百蛮溪水汇牂牁籓垣愧乏涓埃补岁月真成漫浪过只把新诗当遗爱他年留与野人歌 

　　峡山寺 

　　峡山竒处飞来寺门俯澄江落木边猿解赋诗悲往事松能托梦保余年昙花贝叶高僧榻瘴雨蛮烟过客船安得此身无系累蒲团共坐阅空诠 

　　庾岭 

　　笋舆度尽岭西东不见梅花只见松华扁空堂丞相庙寒泉枯木梵王宫云连瘴影峰峰别水带春声涧涧同无赖山桃并野杏芳菲到处竞新红 

　　重过全州湘山寺 

　　野殿荒凉户半开昔人题字已侵苔却怜兰若成尘土那得阁浮免刼灰蜕骨龛中僧久寂留衣海上客重来忘情不为耽禅悦贪看青山日落回 

　　送人之广西 

　　雕甍画省昼沉沉我昔旬宣此暂临五岭地连诸郡逺两江路入百蛮深薇花旧种应争秀棠树新栽未布阴父老不嫌无恵爱逢人犹寄别来音 

　　寄同寅周布政 

　　名藩共说广西东比却中州势更雄署列三司尊省宪疆连五筦壮提封承流宣化空惭我易俗移风政赖公无限相思山水隔几时冠盖可相从 

　　解空寺 

　　鹫岭驼峰似削成下方雷雨上方晴傍岩高树巢溪鹤隔坞踈钟震海鲸花气浓熏僧衲润茶香遥沁客懐清幽寻未有重来日且挹风泉聴梵声 

　　赠商人 

　　浩荡江湖徃复回春光秋月任徘徊翠眉敛笑歌金缕红袖笼香捧玉杯赢得闲身浑未老莫教归思苦相催人生行乐知能几莫把芳心变冷灰 

　　寄致政彭太常永年三首 

　　长避时人友鹤羣秦淮明月蒋山云欣逢有道辞簪绂赢得无家念子孙湖海诗名今已着烟霞癖性老仍存忘年不是朋游少知已惟应独有君 
　　久住天丘号羽人万株松柏一吟身秋林扫叶安茶灶雨径留苔当坐茵仙境道心同寂静诗情字体两清新相从拟学还丹诀尚恐縁应隔两尘 
　　未解天弢解世縁心情长寄海鸥邉松风石濑输孤聴梅月山窓忆共眠未信留侯真辟谷也知郭子托游仙凭谁为起青牛老共究希夷象帝先 

　　爱梅轩 

　　两株低亚小窓邉冷淡姿容夜更妍露挹清香来枕上月分踈影到帘前郎官东阁应无梦处士西湖景有縁偏是年年氷雪里孤根长自得春先 

　　寄高道士 

　　髭须长黑鬓长青椿比年龄鹤比形爇尽名香朝碧落坐穿孤榻炼黄宁松高却碍秋看月草软偏宜夜礼星难挹风标徒怅望海天空阔鴈冥冥 

　　庚戌花朝 

　　爱闲长日掩衡门懒步芳阶惜藓痕百岁光阴将大半一年春色又平分梨花开到檐前蕋蒲草青回石上根永乐初科逢此日三场正试礼闱文 

　　晚春郊外七首 

　　春云春雾朝朝雨烟垄烟畬处处泥随水落花千片去隔林好鸟一双啼笋穿苔藓青痕破草混熏莸翠色齐安得更如年少日寻芳买酒郡城西 
　　柳外轻风拂面来春忙半是杜鹃催多般野菜参差老几様林花接续开竹为近阶难迸笋松因临水易生苔追思徃日嬉游伴聚散如云倍可哀 
　　九十光阴大半空减衣时候又相逢柳浓偏妬罗裙緑花淡还欺茜袖红酒兴已随诗兴减老懐争及壮懐雄谁能不动伤春感况在千愁百病中 
　　楝花将绽艻花稀蒲笋初生竹笋肥山鸟唤晴相对语园蜂趂暖作羣飞羞将艳蕋簮乌帽笑指垂杨妬緑衣两两牧童残照里齐吹短笛跨牛归 
　　青鞋布袜踏斜阳枳殻山樊扑鼻香宿草惊鸥相对白采花蜂蝶欲争黄圆浮水面荷钱小细袅波心荇带长犹记秦淮西畔路秋千竞出柳阴墙 
　　雨外林鸠不住啼落红狼籍半沾泥秧苗带谷根犹浅麦干垂花穗已齐鸥下只投荷叶屿蝶飞多傍菜花畦青水緑山饶诗景归路扶筇醉懒题 
　　笔砚图书且暂停寻芳聊傍水邉行禁烟巷陌偏伤雨修禊天时不厌晴堤柳折来怜色嫩野棠开处爱香清南朝旧日歌钟地烟草萋迷晚照明 

　　云溪清趣巻 

　　层层片片舒还巻漾漾溶溶长复消湿挂松梢晴讶雪晓漫沙际暖生潮孤飞出岫为霖早百折朝宗赴海遥光影徘徊竒絶处徽弦时向静中调 

　　题杨子恭先生所蔵画巻 

　　懒寻快捷方式问通津高卧南州乐隠沦侄可承祧胜有子田堪供祭不干人江风山月谐清兴野竹溪梅作近邻除却赋诗观画外更将何事累闲身 
　　万壑千岩路欲迷幽居更在乱峰西野人茅屋秋临水农父村舂夜隔溪雾雨山中同豹隠烟波海上共鸥栖续貂忝厕先亲后展巻风前洒泪题 

　　辛亥七月廿日晚出汴城南门 

　　高槐细柳晚生凉緑蔓青蒿宻覆墙菶菶敦瓜长引蔓离离新黍未登场千声到耳蛩吟切几阵横空鴈字长衰惫若容辞享禄买牛归去种山庄 

　　夜趋尉氏县倦憩新仓铺 

　　肩舆顿撼似乘车暂憩邮亭息病躯清露清风三伏末残星残月五更初农家圃废蓬科宻野店灯明苇箔踈纵是黄埃兼赫日尫羸何敢惮驰驱 

　　雨中督民捕蝗 

　　西风吹冷雨萧萧骇蝻惊蝗乱掷跳高垄低原泥没胫长坡漫地草齐腰黧形饷妇鹑衣湿赤脚田翁鹤髪飘安得县官皆卓茂野无螟螣稼丰饶 

　　洧川田家 

　　榆绕村庄柳绕垣緑阴深处启柴门平芜满野牛羊卧落穗盈阶鸟雀喧蓑笠雨晴当户挂机梭夜静隔邻闻余年深觉为农好望断南云想故园 

　　首山干明寺 

　　梵王楼殿首山阴布地销残刼后金香阁昼昏槐柏暗衲衣秋冷薜萝深浮云静似高僧意流水清同长者心佳境独怜难久驻暂停征骑一登临 

　　裕州山中即景 

　　晓露凝寒未结霜农家禾黍喜登场千林红叶兼黄叶几树青杨间白杨迭嶂层峰云气宻奔流乱石涧声长山深尽日行人少野菊花开着处香 

　　光州道中 

　　陂陀丘阜间平冈相望人家陇阪长野水陂塘来雁鹜村庄篱落散牛羊茨菇叶烂冬前雨枸杞苗枯露后霜行郡计程余两月冷风寒雨过浮光 

　　途中有懐寄内 

　　浪逐虗名镇别离凭君莫怪乞身迟欲投组绶优游日须及儿童长大时世事已知闲是好病躯况与懒相宜黔娄已决归田计白首耕锄定可期 

　　宿汝南田舎 

　　荒原漠漠一茅茨野老相迎半白髭道上尘埃埋马足檐间窓牖翳蛛丝平坡莫辨袁安塜老树空传李愬祠极目黄蒿兼白苇令人慷慨起遐思 

　　光州公馆 

　　半消残雪湿苔砖过客来稀路自偏木榻有尘皆鼠迹土墙无篆不蜗涎来年春意梅知早大地风光柳得先欲讯山川与民俗图经残缺欠重编 

　　辛亥花朝 

　　平分春色恰相停处处秋千日日晴柳为迎风偏婀娜花因临水更分明寻芳已负嬉游兴对景徒添感叹情犹记南官曾献艺白头无补负恩荣 

　　沧洲程隠君挽诗 

　　翛然万事不关心日日寻僧傍竹林雨后幽泉随鹤汲座中芳醑对花斟秋风老圃千株橘夜月虗窓一曲琴惆怅闽南空谷里何人还解嗣遗音 

　　题鳬绎归耕巻 

　　遗荣老去喜悬车鳬峄山中问故庐数亩腴田皆种秫一生清俸只收书露畦麦穗童争拾烟垄瓜苗手自锄好共邻翁浓作社不妨沈醉有孙扶 

　　和秋景韵 

　　秋风 

　　刁骚淅飒骤添凉催得朝西緑橘黄萍藻约开浑有力芙蓉吹绽竟无香未飘吴苑枫千树先陨隋堤柳数行送得渔舟湖面去钓丝撩乱扬波光 

　　秋天 

　　玉宇寥寥覆八垠琉璃滑处不生尘一痕新月梳浮黛五色晴霞绣展茵灵鹊有桥横碧落仙槎无路泛青旻夜深浓露多如雨洗出银河一派新 

　　秋云 

　　纔逐商飙湿客襟又过萧寺护松阴清江乱渡低连水红树轻笼懒作霖扫叶僧惊迷去路倚楼人讶失遥岑晚来忽起长天外顷刻浓遮日影沈 

　　秋光 

　　离离霜树叶初干野色川容总带寒猎马竞嘶腾逸足鞲鹰快奋展修翰黄芦洲外斜阳渡红蓼湾头乱石滩极目园林萧瑟甚桂花飘尽菊花残 

　　秋峰 

　　黛髻螺鬟耸晚凉层巅暑退似经霜金梯近倚丹霞影玉洞长含紫雾香解夏林僧归寺早趂晴樵叟入山忙松巢拟结高高顶静阅人间海与桑 

　　秋意 

　　庚金应候雨收初一叶飘飘坠井梧苎服不宜临水坐藤床已爱背风铺衰容未入溪头柳爽气偏凝石眼蒲颇觉今朝非昨日炎凉何苦自相驱 

　　秋声 

　　只讶潮音海上来那知风雨在高槐号呼奋发悲兼怒曲调低昂去复回岂待胡笳清泪落宁须画角壮心摧北窓况有翛翛竹一夜聴残白髪催 

　　秋色 

　　寒鸦候雁满晴川点缀郊原罨画天老叶着霜浑似染残荷出水不成钱累累橘柚斜阳里袅袅芙蓉浅渚边门外晚晴诗景富吴歌一曲采菱船 

　　秋气 

　　苹末风来拂树林砭人肌骨冷森森银釭向夜侵灯影玉塞连朝结野阴纨扇凄凉先入匣琵琶哀怨漫沾襟何须慷慨悲揺落呼酒香橙树下斟 

　　秋懐 

　　自怜诗酒半生耽痛饮狂吟老尚堪知己更谁如鲍叔懐人惟我似羊昙菱花羞向灯前照菊蕋慵将客里簮强欲登高望丘垄白云迢递隔天南 

　　秋波 

　　茫茫淼淼渡无舟逺浸烟莎没尽头緑苇丛边拳一鹭白苹花外戏双鸥斜阳晒翅鸬鹚饱新涨漫天舴艋浮渔父不知鱼不食尚乘凉月坐垂钩 

　　秋思 

　　双蛾长蹙怨离居不见银笺寄到书清泪清愁孤枕上残钟残梦五更初已无佳句题红叶谩有余香在绣袽怕近黄昏聴络纬更堪双杵动村墟 

　　秋阴 

　　拂地连天障翠微吹开浑不怕风威梧桐失影空金井茰菊笼香艳绮闱清昼每疑凉雨至长时只讶湿云飞自从过却重阳节少见曈曈日色辉 

　　秋雨 

　　滴沥空阶不断鸣淋漓彻夜到天明残荷只送萧萧韵落木仍兼飒飒声竹榻寒惊僧梦醒松窓凉助客吟清杜陵屋漏无干处喜见晨霜早放晴 

　　秋晴 

　　九月江湖潦水清木绵花吐雪争明寒来处处催砧响社酒村村沸鼓声禾黍郊原肥雉兔菰蒲洲渚聚鸥鶄遥天似镜无纎翳只有聨翩雁影横 

　　秋月 

　　白波浮出碧波晴上到天心觉倍明香雾云鬟人捣练凉风露榭客调笙刘琨塞外凭栏啸张渭湖中载酒行曾是广寒攀桂手龙钟犹想赋登瀛 

　　秋凉 

　　气候萧条渐欲霜家家整顿夹衣裳鹰争刷翮超云海鸟怯浮波立石梁浓露一宵催茉莉长风几日悴桄榔吴侬只忆江南好紫蠏初肥白酒香 

　　秋蝉 

　　山蜩浑未觉凉生犹韵金风咽复鸣总为螳螂能爱惜却教蟋蟀让凄清难谐赵瑟秦筝调惯和樵歌牧笛声按尽宫商黄叶里那能不遣客心惊 

　　秋信 

　　梧桐新月照空床纨扇西风泪数行好梦只随钟共断闲愁偏与夜争长最怜牛女同今夕却恨参商各异方薄命盻盻并小小料应不似我凄凉 

　　秋鴈 

　　几阵参差度驿楼嗈嗈肃肃下沧洲凉波挽共鸳鸯浴烟渚晴随鹄鹭游逺去解传邉使信冥飞恐堕弋人谋蓼花菰米潇湘岸饱食何妨伴野鸥 

　　运甓漫稿巻五 


　　●钦定四库全书 

　　运甓漫稿巻六 

　　（明）李昌祺 撰 

　　○五言絶句 

　　葵花 

　　叶露晓瀼瀼高藂绕砌傍孤吟看不厌只为解倾阳 

　　榴花 

　　花蹙红巾艶枝攒緑叶深开轩闲玩久聊悦病来心 

　　独坐 

　　病来成懒惰兀兀惟孤坐火冷篆烟消风帘柳花堕 

　　官舎 

　　门巷少人来闲阶长緑苔石榴三五树树树手亲栽 

　　莺 

　　溜亮语交交闲枝且托巢鹰鹯尚黄口侧目在高梢 

　　燕 

　　葺垒去来忙喽喽语夕阳茅檐最安穏莫恋杏为梁 

　　咏小室前孤树 

　　髙枝已出墙新叶方舒翠莱尔豁忧懐朝朝坐相对 

　　○七言絶句 

　　题道士黄宇中小景 

　　赤鲤洲前紫极宫尽无桃树只青松风光不似玄都观也有游人到此中 
　　满地凉阴满径苔梨花开遍橘花开山门竟日无云鎻挈榼携壶任客来 
　　饮罢庭前树影移城南城北路多岐丁宁少长忙归去莫待云深日暝时 
　　竹树萧森白昼清人间此是小蓬瀛黄冠只说修行好争奈浮生恋世情 
　　天坛职箓本清高戒行宁容失一毫为谢门前相过客若还要学恐徒劳 
　　六根变幻苦萦纒道长魔高自昔然倘使飞升容易得世间谁不是神仙 
　　微雨行秋送嫩凉蕋珠诵罢礼虚皇■〈鼻勾〉■〈鼻勾〉一枕蒲圑睡便是长生不死乡 
　　多少全真去坐圜原来与已不相闗若非亲见张平叔四百金丹也是闲 

　　重之京舟中梦觉作 

　　数行清泪不禁挥北去南来计总违梦里不知今又别对人犹自说初归 

　　茶陵夜泊 

　　山抱荒村水背城箬篷藤簟听滩声秋风淅沥秋江冷人自思家月自明 

　　广西公廨夜宿 

　　白月纷纷照屋梁羁懐无寐对清光浮云不掩团团影只与离人照夜长 

　　赠太常张丞山水图十三首 

　　潇洒茅堂水石边青青草色满帘前经旬不出縁何事冩就黄庭内景篇 
　　千峰万壑翠嵯峨车马长年少见过泉可濯兮田可稼比侬盘谷不争多 
　　秦中本自好溪山况在终南鄠杜间占得林泉清胜处投簮莫待老方还 
　　楝花风过水平堤两两林鸠屋上啼因看青山门忘掩浮云直到榻前栖 
　　白石苍苔一径通轩窓凉逗煑茶风时时吹落林花片满地深红间浅红 
　　隔坞炊烟半有无东邻西舎往还踈苍苍茂树娟娟竹何处人家似此图 
　　山深地僻夏如秋门巷萧条竹树幽步过溪南看晚景牧童吹笛倒骑牛 
　　荷绕清溪柳绕庄时时濯足向沧浪不知水鸟縁何事飞去飞来自底忙 
　　树树榴花烂漫开阶前鹤迹印苍苔衔泥燕子归飞急风送前山骤雨来 
　　云屛四面翠周遭松桂阴浓野竹高比似武陵应更好溪邉只欠几株桃 
　　墙头柳嫩緑毵毵桥下新流色胜蓝扶杖出门縁送客飞花几片点春衫 
　　闲心只与静相宜醉似踈狂醒似痴除却看山看水外是非荣辱不曾知 
　　年来两鬓雪萧萧懒把黄金带系腰拟向江南寻旧隠白云庄上狎渔樵 

　　杨柳枝 

　　春来婀娜袅烟青花落春江化作萍随水东流飘泊去比郎踪迹更无凭 
　　参差几树瞰长河树树垂金拂緑波不是秋来易零落自縁人世别离多 
　　细叶如眉緑未匀修眉浑似带愁颦输他桃杏东风里不管南游北去人 
　　揺青曳緑汴河边浓比征袍色更鲜谩有柔条千万缕如何不解系郎船 

　　题喜鹊图二首 

　　一双飞下立斜晖特地查查近绣帏笑倚緑窓聴未了小鬟低语报郎归 
　　对立梅梢似欲鸣含情倾聴却无声摩挲醉眼行前看不是生成是画成 

　　送人还乡 

　　淮水寒潮起暮云纷纷离思不堪论都门不闭还乡梦昨夜分明到故园 

　　经凤台门 

　　凤凰冈上闲原少旧塜新坟次第排黄壤岂能分贵贱舆台将相一般埋 

　　醉中遣兴 

　　眼前无物不关情浊酒从教醉复醒醉里不知为客久金陵却道是庐陵 

　　秋日对菊 

　　席有尘埃径有苔旧时知己少曾来多情独爱庭前菊肯不羞贫岁岁开 

　　游灵谷寺 

　　十丈浮屠万迭山谁移兠率下人寰非因酷爱僧房好贪看青松忘却还 

　　送别 

　　壶倾酒尽棹歌催日影平西送骑回最是秋风怜客别沙头缓送布帆开 

　　江上作 

　　野水浮云任所之渚鸥汀鹭识心期闲身到处贫无物只有唐人几巻诗 

　　题五峰僧寺悼住此庵上人 

　　旅食京华七度秋重来无处觅汤休万株松树千竿竹梦寐平生旧此游 

　　悼王翁二首 

　　随分棺衾足掩身不劳吊客叹家贫白头赢得青山葬多少寒沙暴骨人 
　　海上归来牖下终去时同伴葬辽东重泉莫叹桐棺薄玉匣籧篨等是空 

　　重游龙济寺悼无为能上人 

　　北涉南游二十霜幻身重到赞公房苔侵素壁松枝偃独自焚香拜影堂 

　　小窓夏日即景 

　　树影轮囷日影微槿花烂漫芷花稀青蝇不畏儒衡扇何处争来撩乱飞 

　　朱给事自南中回相过 

　　瘴海归来话旧游低头长揖泪交流伤心忍说来时事半里盘滩万髑髅 

　　灊峰老僧 

　　南礼曹溪北五台双眉覆面眼慵开不知僧腊今多少庭桧参天手自栽 

　　宿正觉寺僧房 

　　露鹤寒猿永夜清山僧入定泯羣情幽人独向阶前坐为惜千峰好月明 

　　北京送人南归二首 

　　衣染缁尘鬓欲华病身飘泊在天涯角声吹断还乡梦只到金陵不到家 
　　宦况乡心共寂寥秋蓬凉苇总萧萧西风似欲留人住吹得垂杨挽去桡 

　　客夜闻砧 

　　荒草萧萧郭隗台清砧明月两堪哀千愁百感多如雨今夜灯前一并来 

　　房山旅舎 

　　枕寒衾冷对孤灯室似邮亭榻似僧清泪几行揩又落斜风细雨送残更 

　　归次吕梁洪 

　　吕梁洪水激冲波桂楫兰桡此处多去日少年归日老人生能得几回过 

　　泊龙潭 

　　南辕北辙尽何求鬓不如霜不肯休输却江天渔妇火寻常夜夜照扁舟 

　　西园精舎 

　　社近芳花烂漫开不关风雨自沾苔幽禽惊避苍鹰逐乱入香红飐下来 

　　村舎燕 

　　垒破频频旋补泥双飞双语更双栖雕梁虽贵茅檐穏暮去朝来莫怨低 

　　洧川田翁 

　　辛勤雨垄复烟畴醉卧槐阴石枕头少小为农今老大不曾骑马只骑牛 

　　田妇 

　　谙尽条桑与艺麻岂知城市有繁华年年看得蚕丝熟不入贫家入富家 

　　宿金乡铺 

　　寂寞邮亭户半扃茅茨破处见踈星四无邻舎舆台睡露自成霜水自氷 

　　兴国寺与僧话禅 

　　僻性长嫌驿舎喧蒲团到处宿祗园机锋已被曼殊逗可是毘耶更有言 

　　许州城外 

　　蓼折荷枯柳叶空荒畬断垄见羣农登龙门馆今何处古木栖鸦夕照红 

　　晓行 

　　月华清淡露华零喔喔鸡声轿上聴争似钓鱼船底睡芦花被暖酒初醒 

　　江渚见鸳鸯 

　　相随相顾复相亲端的韩凭是汝身莫向汀洲交颈宿江邉方有独行人 

　　舞阳留侯庙二首 

　　信族豨夷越醢躬太平无复用英雄高皇却堕先生计世上何曾有赤松 
　　人心变幻几千般带砺盟深亦易寒秦网逃来逃汉网谁将此意语萧韩 

　　重宿僧寺三首 

　　人稀院静户长扃清磬泠泠已厌聴欲涤平生尘土念半函圆觉贝多经 
　　荒城晏岁野僧房迢递他乡忆故乡病骨不禁风雪冷一更浑似一旬长 
　　空房不见欵冬花檐铎敲风日影斜随意看来随意脱绯袍那似佛袈裟 

　　鹅鸭池 

　　水面残氷漾浅漪临流驻马立多时不因常侍成竒迹千载谁知有此池 

　　荥阳懐古 

　　广武城邉古战场汉高曾此割封疆若无纪信乘黄屋纵有萧韩事叵量 

　　新安谣三首 

　　新安野老髪垂肩说着先朝泪泫然洪武初年真少事几曾轻到县衙前 
　　垂老频逢岁薄收秋租多欠卖耕牛县官不暇怜饥馁唤拽官车上陜州 
　　当夫当匠子孙亡田地荒芜户有粮昨日迤西蕃使过尽驱妇女赶牛羊 

　　山路谑花 

　　枝头地上摠猩红几树繁开几树空颜色一般荣悴异谁将此意问东风 

　　花答 

　　多谢天公着意栽不教妆点艶亭台无人剪折无人赏赢得年年自在开 

　　题怪石牡丹孔雀图 

　　不上屏风不用怜钿毫金缕烂相鲜双瞳赢得无人射翘立花妃石丈前 

　　山中见牡丹 

　　不嫌恶雨并乖风且共山花作伴红纵在五侯池馆里可能春去不成空 

　　重唁山中牡丹 

　　不烦浇灌不烦栽长过清明谷雨开为问洛阳豪贵客几家还有旧亭台 

　　过张茅镇见饥民 

　　土洞深沈土坑欹田园枯旱废耕犁一身馁困浑无力犹上高梯剥树皮 

　　宜阳山中 

　　緑阴重迭鸟间关野枣花香宿雨残天遣浮云都卷尽教人一路看青山 

　　嵩阳道中 

　　度尽青山几百重垂萝翳日鸟啼风不嫌幽独无人伴长在花香树色中 

　　四月八日寓陜州僧舎 

　　白杨新叶嫩萧萧野寺春归更寂寥晓殿敲钟僧俗佛鹘仑柏子满炉烧 

　　小满日口号 

　　久晴泥路足风沙杏子生仁楝谢花长是江南逢此日满林烟雨熟枇杷 

　　宿襟山寺 

　　竹树阴阴覆化城白莲池水照人清明朝又向红尘去辜负垂杨百啭莺 

　　嵩县过端午 

　　老大偏多故里心一逢佳节一沾襟谁知此日菖蒲酒又在山城独自斟 

　　题老马图 

　　生来骨相本拳竒无复腾骧似昔时太仆怜才如见惜只教闲放莫教骑 

　　光州公馆夜宿 

　　病身堪叹复堪怜一盏寒灯照客眠雨滴芭蕉风撼竹萧萧瑟瑟破窓前 

　　题风柳喜鹊图赠人二首 

　　春光淡荡景迟迟特地飞来噪柳枝应是高门多喜事殷勤先报主人知 
　　宿雨朝来乍放晴游丝袅处暖风轻緑杨深院人初起笑聴喳喳第一声 

　　梨花锦鸠图二首 

　　参差雪蕋渐开齐山鸟梳翎自在栖絶似江南春二月杏花踈雨一双啼 
　　能言鹦鹉闭金笼争似钩辀野树中赢得人嫌生性拙梨云影里立东风 

　　秋塘鹡鸰图二首 

　　斜日轻烟水渺茫鹡鸰相对立莲房吴侬只爱吴中好彭越蝤蛑使斗量 
　　波漂菰米满沧洲菱叶萧踈藕叶秋日暮采莲人散后雍渠飞下水悠悠 

　　栀子画眉图二首 

　　薝卜初开雪亚枝枝头好鸟立成痴少年京兆风流处似汝花间对语时 
　　昔年曾伴董娇娆长把春山笑倩描今日梁园空见画鸟啼花落鬓萧萧 

　　桃花鸂??图二首 

　　南湖二月雨晴天两两相随锦翼鲜记得曾于何处见桃花浪里钓船邉 
　　杜若靡芜緑满洲东风春水拍天流双禽不受人拘束宿食飞鸣得自由 

　　紫薇堂独坐二首 

　　游丝落絮坠空阶黄鸟交交在緑槐独对薇花清坐久衙前初换午时牌 
　　两行官树昼阴浓吏散长廊退食钟忽见飞来杨柳絮始知春色八分空 

　　秋雨夜闻乡中近事殊可感 

　　得失无心总不惊秋来偏动故乡情寻常窓外梧桐雨不似今宵不耐聴 

　　卢翁挽诗二首 

　　老向夷门受一廛闲身自在水云邉大梁城里人无数若个如翁八十年 
　　名利无心任鬓皤天留两眼阅人多悬知地下应含笑得见儿登进士科 

　　宣徳堂前种桃二株戏作 

　　绯桃两树逺移来亲向阶前着意栽自是不如棠蔽芾谩留春色艶亭台 

　　谢惠牡丹 

　　不将华屋荐金盘钿合盛来露未干丽色秾香都负却空斋镇日寂寥看 

　　客夜闻雨 

　　萧萧飒飒五更头滴碎寒声落瓦沟纵是客懐寛似海也应难着许多愁 

　　乡人至夜话 

　　形容不识识乡音挑尽寒灯到夜深故旧凭君休更说老懐容易便沾襟 

　　忆故园山荘 

　　病身长是恋家乡短髪那堪着六梁只忆山荘松树下鸟啼清昼午阴凉 

　　题竹 

　　两竿萧洒墨淋漓师法东淮顾定之却忆紫薇堂后坐翠阴摇曳午晴时 
　　解箨新梢緑未全一枝斜出更娟娟钱塘太史春风笔移得潇湘到几前 

　　题兰 

　　垂垂一簇石崖旁雅韵幽姿冠楚芳天不遣生平地上可怜分付许多香 
　　阴崖石髄养根芽半吐全开总是花谩有国香谁见采美人迢逓在天涯 
　　沅湘三月雨嘈嘈长得新苗尺许高惟有江潭憔悴叟行吟收拾入离骚 
　　懒共江篱杜若荣聊依藓石寄幽情试观种在阶庭者未必天然似此清 
　　寂寞孤藂棘石邉自荣自悴自清妍空山零落知多少垂老看图一慨然 
　　湘女祠前半夕晖采芳纫佩志空违年年緑遍东风里肠断王孙去不归 

　　题牡丹 

　　清平新调缓声歌醉眼懵腾看锦窠今日江南林下见满头白髪泪流多 
　　海霞红吐散天香艶态娇恣压众芳岁岁殷勤分百朶东风回首断人肠 
　　玉盘盂带露华轻别是风流一様清可惜种花人已去观图惆怅不胜情 
　　平生同有爱花心每到开时辄共吟垂老凄凉空见画人间何处觅知音 

　　济宁夜泊 

　　踈星斜月在扁舟寒鼔冬冬出郡楼最忆往年何处听长安门外五更头 

　　献陵挽歌 

　　临朝甫及半年余恵化仁恩遍九区銮辂仙游惊太早普天臣妾痛何如 
　　宵衣纔见坐明堂忽报承云返帝乡父老白头相对泣余生垂死待成康 
　　四海讴歌仰戴深惊闻厌代尽沾襟惟余蜂蚁偏愁苦无路攀髯痛不禁 
　　万姓空衔丧考哀宫车不见六龙回金河河水都成血尽是臣民泪洒来 
　　去国多年别九重草茅名姓简宸衷此生何处瞻天表惟有清宵梦寐中 
　　天语褒嘉百辟闻升沈回首一时分怜才误到刍荛质万死难酬不世恩 
　　宵旰忧勤日万几岂知犹不忘寒微恩荣尚在銮舆逺忍抱遗弓泪满衣 

　　别周布政 

　　两歳勤劳晓夕同忍将别泪洒东风伏波门外还珠洞载酒登临尽属公 

　　运甓漫稿巻六 


　　●钦定四库全书 

　　运甓漫稿巻七 

　　（明）李昌祺 撰 

　　○诗余 

　　柳梢青（题具庆堂） 

　　素髪严亲酡颜慈母眉寿双全屋润家肥儿恭妇顺孙更能贤　夫妻快活团圆这想是前生福縁更积阴功仍行好事长享耆年 

　　天仙子（题赵仲穆图） 

　　忆昔维舟湘水曲露浥芳蕤飘逺馥褰裳徐步踏晴沙东一簇西一簇尽日徘徊看不足　叹息光阴如转毂老去观图揩病目花絶俗叶絶俗想象王孙清似玉 
　　公子才华偏藴藉九畹春光生笔下幻成花叶恰如真他看罢咱看罢不信根苗原是画　醉眼摩挲惊复讶端的人能移造化风不谢雨不谢一任巻将堂上挂 

　　玉漏迟（庆表兄陈安行初度） 

　　水风萍末起三庚乍退新凉堪喜玩竹吟翁此日瑞呈弧矢阿母亲来庆寿赐玉液清香滑美端的延年却疾頥神健体　快饮不敢推辞试跪啜纔吞六尘如洗换骨更形只消数瓯而已自是长生有分便可在地仙班里却说道人中再谁如你 

　　归朝欢（题送陈知府考满） 

　　灏气渐消三伏暑商吹送凉侵白苎驿亭张宴饯邦侯管弦低处闻金缕明月映鹤渚殷勤频劝杯中醑这九年用心抚恤百姓似儿女　青云万里期髙举第一功名端的取曾覃惠泽及疲民仍将忠爱酬明主临别听我语岩廊接武夔皋侣把仙瓢好教泻尽天下望霖雨 

　　临江仙（题墨菊送陈知府行） 

　　一段秋光新写就盛开不待重阳枝梢花叶互低昂巧将篱下艶幻作画中芳　为问渊明何独爱爱他晚节寒香从今移种上林旁时时承雨露岁岁傲风霜 

　　摸鱼儿（辛丑生朝自寿） 

　　笑吾生为縁凡骨神仙亲遇难度随羣逐队（一作倒来颠去）埃尘里年少遽成衰暮忙退步这凤翼龙鳞老拙难攀附况当末路亟纳禄投闲养疴延寿随意做诗赋　悬弧旦罔极亲恩已负持身惟谨清素繁华易歇同朝露叹几个人能悟非义富非义贵石崇元载何须慕乘除有数全晚节尤难粗衣淡饭天自管分付 

　　沁园春（山荘即事） 

　　山是何名族为甚姓地本荒凉水逺土硗田狭众人弃置天教与我卜筑成庄岭月为朋溪云当客更有林风时送凉养衰病惟静窥周孔黙契程张　升沈宠辱都忘且懵懵腾腾醉几场到东门叹犬华亭叹鹤悔之晚矣徒自悲伤幻梦轩裳生涯笔砚陵谷从他海复桑幽闲处谢天留老眼坐阅兴亡 

　　玉漏迟（送费同知考满之京） 

　　螺川清彻底地灵人杰俗敦廉耻阖郡民家十有九家诗礼幸得循良二守共抚字政平讼理多少贫穷感戴章逢称美　倐忽乐及瓜期看课最天官上闻丹扆不次超迁位聨六卿班里此际同寅北望比别个倍增欢喜端的是人生似公有几 

　　满庭芳（贺人生日四月年六十） 

　　梅弹垂金柳绵飘雪緑阴清昼偏长画堂初晓庆寿沸笙簧花甲从头再起任教他乌兔奔忙悬弧旦纔登耳顺痛饮又何妨　年年逢此日新茶新笋件件堪尝喜子能干蛊孙战文场那更闲身自在且休论紫绶金章人都道天留老眼安坐阅沧桑 

　　玉烛新（寿舎弟昌明初度） 

　　春光忙似箭又三月初三牡丹开遍卯君初度当今日祝寿惟深缱绻八人同气但只覩五人颜面我一个分外龙钟难似四人强健　如今骨肉无多但有兴能来且休辞倦更教儿侄愿个个努力圣经贤传空词一阕笑写当袖中鹅面期岁岁生朝持杯干劝 

　　摸鱼儿（懐旧） 

　　记昔年十分轻健秦淮白下游遍结交尽是高懐侣多伴舞衫歌扇心眷恋纵雨阻泥妨幽兴何曾倦曲房小院有鲫鲙银丝蚁浮緑酝畅饮醉仍劝　分离也恰似云鸿海燕音书特寄无便风流杜牧今憔悴谩想柳眉花面江万转山万迭怎生能勾重相见光阴似箭回首是衰翁思量前事清泪落如霰 

　　鹊桥仙（自述） 

　　儒冠相误虚名相误衰病又还相误自怜身世总无成干枉了青春虚度　书生曾做京官曾做方面也曾亲做颠来倒去竟如何只落得一贫如故 

　　长相思（春雨） 

　　朝淋漓暮淋漓到处墙倾土屋欹放晴知几时　湿花枝洗花枝平地弥漫浸作池簔衣终日披 
　　怕倾盆要倾盆伞笠都无强出门满身泥水痕　行厌闻坐厌闻溜响从朝达夜分聒聋双耳根 

　　南乡子（送人之京） 

　　北上别家山韦布趋朝识圣颜水路七千端的逺艰难了却公家事　早还暑退夏初残拜别红云虎豹关归日正逢秔稻熟加餐受用乡园暮景闲 

　　石州慢（咏青娥眉淡竹草） 

　　异草从来花别另一般様颜色藂间开遍既非红紫又非黄白闲园旷野多少黛嫩螺娇氷盘带露侵晨摘磁钵放轻研翠脂凝光泽　竒特最风流处寳镜台前绣香奁侧想未惞匀面慵将填额懒施粉餙且付描扇描图底须去问倭夷国谁制与佳名也端然消得 

　　水龙吟（题都帅冯侯乃子二乐堂） 

　　豫章徐孺湖邉粉墙画戟元戎第高闳昼静踈帘风淡博山香细椿树长荣萱藂镇茂荆花连蒂有珍殽脆滑纯绵轻暖凡奉养都加意　先祖竭忠帝室到如令子孙承继将门有将非徒英勇仍能孝义百战成功万锺为养也知容易愿斯堂八柱坚如铁拄永留人世 

　　木兰花慢（庆寿） 

　　过元宵五日灯山罢寿筵张喜盛集亲朋争喧鼓吹满泛壶觞八仙共教童子送蟠桃封寄与翁尝甘比玉杯云液冷如金碗氷浆　佳儿拜捧上高堂擘破散竒香恰半枚入口身田温暖腑脏清凉管取延年却老转颜红髪黒更瞳方此去纔周花甲从头再数何妨 

　　贺新郎（新婚） 

　　冬暖天晴霁灿三星居然在户焕辉庭砌照见堂前荆花树一朶忽成双蒂聴花底笙歌声沸传道仙娥辞洞府跨青鸾喜会文章壻态窈窕容端丽　知郎早有凌云志小科场探花手段好教先试仍把风流京兆笔巧画翠眉纎细却慢慢大登科第况是妙年谐燕尔且亲前齐着斓斒戏众喝采好兄弟 

　　一半儿 

　　长河新涨漫平沙古冢断碑横旷野日晚牧童争望家笑喧哗一半儿骑牛一半儿马 
　　临流农圃蔓瓜苗拍岸客船依苇筱月落五更风露饶橹双揺一半儿犹昏一半儿晓 

　　风流子（书舍巻题周叅政南峰） 

　　钱塘最胜处龙井畔此地是君家有垂桞引莺古松巢鹤石栽蒲草池种荷花客来访緑衣铺座席红袖过汤茶评史讲经赋诗观帖竹间棊局窓下琵琶　况湖山清雅僧房占不尽水竹烟霞赢得老辞画省荣赐乌纱便重寻旧隠歌当细听酒当满泛休问其它人道昔时书屋今更光华 

　　水龙吟（题镌兰亭石工陈福巻） 

　　右军真迹兰亭秘藏玉匣昭陵久蓦然惊见夜光明月焕辉窓牖穆穆诚斋濡毫临出逺过颜柳把琼钩寳画比方古本此本断应居首　冩在金笺纸上竞传观怎禁磨揉故教铁笔连图入石要令难朽羡尔良工艺能巧妙于今稀有细看来恰似生成喝采那雕镌手 

　　醉春风（书所见） 

　　雅淡嫌华丽娇容原自媚如何蓦地忽相逢记记记眉扫春山裙拖秋水柳腰纎细　黙逗文园意锦字凭谁寄雨云幽会甚时谐未未未知共何人翠帏深处镇偎鸳被 

　　长相思（春日郊外） 

　　桃未红杏未红近社郊原尚似冬连朝频刮风　麦茸茸草茸茸菜吐黄花三两藂春光何处浓 

　　柳梢青（题秋塘图） 

　　落尽芙蓉收残菱芡晚色凄迷断荇随流枯荷折柄秋老苏堤　沙禽自在幽栖极浦外天连水低粉坠莲房波漂菰米烟暝湖西 

　　点绛唇（新柳） 

　　东面风来旋吹轻緑回梢上眼儿纔放便做娇模様　到得成阴早又花飘荡隋堤望和烟摇扬人去愁相向 

　　念奴娇（寄致政朱纪善先生） 

　　柳绵飞处政和风淡荡轻飘晴雪忆杀故人千里外客馆怕聴啼鴂桂水危亭虞山古庙戟度同登谒君归吾去可怜辜负竒絶　长是梦见风标晨钟敲醒无奈依然别去岁鱼笺蒙逺寄惟冩相思情切乞得闲身看山玩水着甚酬风月只应诗酒兴来还自怡悦 

　　苏幕遮（题清溪渔隠） 

　　浦云收山月放红蓼湾头秋水生新涨一个轻舟双桨荡萧散江湖富贵非吾望　击空明浮滉瀁汀鹭渚鸥处处长相傍马首红尘三百丈风吹不到蓑衣上 

　　满江红（送陈佥事兄还乡） 

　　春满梁园韶光媚盛开桃李清明过数他花信只今余几有客携书还故里画船且向沙头舣问此行归去甚时来明年里　征帆挂离歌起杯易尽情难己羡君家贤弟列官风纪更道翁能敦友爱连枝同气称双美想细君笑聴鹊声喧门频倚 

　　一半儿 

　　风髙飞鴈断还连野迥宿云舒复巻个个緑杨堪系船水连天一半儿原深一半儿浅 

　　天净沙 

　　药灶时烧榾柮松庖日馔伊蒲宁用雕盘镂俎天寒岁暮村村风雪黄芦 
　　枯松倒挂悬崖寒梅正对空斋惯见山光水色不求身外黄金任筑高台 

　　满庭芳（自述） 

　　年衰病攻旬宣任重仕进心慵纵令勉强成何用齿豁头童急退步离他闹丛便随意学做荘农辞官俸勤耕苦种岁计不愁空 
　　桥庵野夫文章本少事业全无半生苦被虚名误早乞微躯纳印绶辞归里闾买田园教绕村居忘形处麻衣草屦放浪狎樵渔 
　　闲中自怜人心不足世事难全算惟引退真长便过活随縁叹老矣非徒此日赋归欤且待明年思量遍心阑意倦极品也徒然 
　　荣枯吉凶都由自己不属天公得时莾把聪明弄逞尽英雄怎知道祸因恶积错埋寃命与灾逢床头瓮香浓味重引到醉乡中 
　　江南故乡山青水緑竹翠松苍年来旋把幽居创菜圃禾场看花访黄家四娘挿秧倩许宅三郎忘官况狂吟醉唱退老白云庄 
　　追思旧游芳年岂再胜事都休几回暗数当时友半在荒丘将马上风霜弊裘换鸥邉野水轻舟天成就忘懐宇宙无喜亦无忧 
　　天涯自伤叨恩禄厚永恩心长故园遥在西江上几度斜阳好弟妹相抛殒亡老情懐只抱凄惶那堪望云山烟浪真是断人肠 
　　归田兴饶官登二品世阅三朝粉闱画省皆清要误玷元僚爱隠逸烟霞海峤恋恩荣雨露云霄量才调休闲最妙偃息伴鹪鹩 
　　蹒跚病躯人怜显宦我笑贫儒乌飞兔走何曾驻白尽髭须有断简残编可娱无赢金剰帛堪储清幽趣炉香一炷坐爱小窓虚 
　　光阴易遒诸般勘破万事宜休抗尘走俗干生受着甚来由卖了带安排买牛缀成簔准备划舟招朋旧晴窓永昼浊酒且淹留 
　　盈虚往来亡身为色丧命因财乖的罢了愚的在莫笑痴騃种地亩动薅草莱启轩窓净扫尘埃心无累逍遥物外且放好懐开 

　　金字经（喜舎弟昌明至） 

　　雨意斑鸠唤春光杜宇催刚得相逢怎便回陪旋蒭新酿醅同欢会饮干休厮催 
　　门掩斜阳暝帘垂静夜长儿女灯前笑捧觞尝满杯清更香懐宜放醉呵能几场 
　　瓦釡芹羮美磁瓯茗饮清垂老天伦喜合并聴两三归鴈声鸣相应感咱同气情 
　　白丁留迹少红甲迸畦稠淡泊相看不强求休老身今自由心无疚随意度春秋 

　　运甓漫稿巻七
