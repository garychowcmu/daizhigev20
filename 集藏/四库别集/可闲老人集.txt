可闲老人集 元 张昱

提要
原序
卷一
卷二
卷三
卷四
附录
 　 
 
提要

　　《可闲老人集》四卷，元张昱撰。昱字光弼，自号一笑居士，庐陵人。元末，左丞杨旺扎勒镇江浙，昱参谋军府，官至左右司员外郎，行枢密院判官，元末弃官不仕。张士诚招礼之，不屈。明太祖征之至京，召见，悯其老，曰“可闲矣”，厚赐遣归。更号可闲老人，放浪山水，年八十三乃卒。《明史文苑传》附见《赵捴谦传》中。瞿宗吉《归田诗话》记其在杨旺扎勒幕中诸作。又记其酒酣自诵《歌风台诗》，以界尺击案，渊渊作金石声，曰：“我死葬骨湖上，题曰诗人张员外墓足矣。”其风调可以想见也。其诗学出于虞集，故具有典型。旧稿散佚。正统元年杨士奇始得残帙于给事中夏时，以授浮梁县丞时昌刻之。此本即从正统刻本传写者，士奇原《序》尚载于卷端。其诗才气纵逸，往往随笔酬答，或不免于颓唐。然如《五王行春图》、《歌风台》诸作，皆苍莽雄肆，有沈郁悲凉之概。《天宝宫词》、《辇下曲》、《宫中词》诸作，不独咏古之工，且足备史乘所未载。顾嗣立《元诗选》尝录其诗于《辛集》中。其小传引《杨士奇序》云云，所见盖即此本。旧版久佚，流传渐寡。国初金侃得毛晋家所藏别本，改题曰《庐陵集》。侃复为校正，间附案语于下方。然其本亦从此本传录，非两书也。  
　 
卷一

　　古风五言

　　饮马长城窟行

　　饮马长城窟，饮多泉脉枯。嘶咆不肯行，思若畏前途。驱之尚不忍，恻然驻征车。朔风当面吹，堕指裂肌肤。岂念衣裳单？顾已犹亡夫。功名登天然，何时执金吾？阴阳无停机，百年谅须臾。常恐随物化，奄忽委路隅。此怀当告谁？策马自长吁。

　　古意

　　白露积瑶阶，明月生罗帏。流光剧奔电，窈窕闭空闺。黄金奉桑间，毋乃礼义亏。安得廉耻士？再咏关雎诗。

　　杂诗二首，其一

　　高楼抗浮云，南尽洞庭野。凉风飒然至，槁叶凄以下。登临极四顾，莫我所思者。忧来欲奋飞，羽翼不予假。昭质匪金石，流年剧奔马。日暮湘水阴，幽兰谩盈把。

　　其二

　　日月交互行，四时亦云易。去时柳未黄，又见枫叶赤。人生范围内，生死难固必。别离将诉谁？诉之又何益？昨宵梦相见，嬿婉如平昔。觉来但虚幔，衾枕有余忆。

　　行路难

　　鸿雁及秋来，玄鸟先社去。俱生亭毒内，羽翼乃不遇。翔者不知水，泳者不知山。世事每如此，人生行路难。

　　少年行

　　看取木槿花，朝荣夕已萎。芳容有凋谢，腻泽何所施？寿命如可长，仙人今何之？高堂有歌舞，及此年少时。

　　古别离

　　阳关古别离，对面折杨柳。旋踵委道傍，焉得长在手？丈夫四方志，竭力车马走。慷慨平生怀，不在然诺后。倾资铸宝剑，性命同所有。去去勿复陈，黄金印如斗。

　　古瑟

　　锦瑟古之乐，造自轩辕间。朱丝五十弦，柱列鹓鹭班。中有洞庭水，白日兴波澜。人文际昌期，出应清庙弹。洋洋雅颂音，一唱而三叹。神人旣以和，鳯鸟翔其翰。圣明御天下，百灵咸仰攀。

　　读离骚经

　　三闾楚同姓，怨生于所爱。谗人在君侧，绳墨日偭背。虞兹宗社陨，繁辞冀收采。反复三致忠，九死犹未悔。灵修终不察，遂投汨罗水。斯文幸未丧，风雅接三代。岂惟南国士？汲汲仰沾漑。

　　读秦记

　　登高望远海，中有三神山。秦皇惑方士，采药驻容颜。如求不死药，何必波涛间！玄牝气孔神，日夜相循环。若人善保之，入圣而超凡。所以广成子，度世安泥丸。

　　言志

　　少小诵六经，中岁始闻道。乃知三百篇，不贵辞娟好。发言将自宣，犹若未深造。尝恐岁年晚，白露先芳草。覃恩时窜易，举笔如振槁。庶或谐雅音，咏歌以终老。

　　相逢行

　　京师众大区，鞍马俱俊游。相逢念轻薄，解赠双吴钩。性命付然诺，妻子托绸缪。朝过狭斜道，暮宿娼家楼。五侯与之谈，七贵为之谋。心膂誓百年，羽翼期九州岛。当其势合时，喝倒黄河流。一朝资用尽，门户无鸣驺。乡关耻独归，京邑难久留。慨念平生怀，徘徊顾河丘。浮云讵终朝？失意将焉尤。

　　古诗十四首

　　其一

　　壮哉沛中歌，命世之雄者。帝王有大度，不在论风雅。绵蕝礼乐修，采诗固无暇。苏李离别辞，亦自关敎化。文章与政通，斯岂杂王霸？

　　其二

　　汉诗十九首，不复辨名氏。苏李及枚乘，伯仲之间耳。当时尚词赋，六义谁作意？虽非大雅言，颇有风人致。篇章何在多！自足传于世。所嗟黄初后，作者莫与企。

　　其三

　　曹公英雄姿，吐词自天成。横槊鞍马间，慷慨念平生。汝颍诸文学，敛袵奉明廷。对酒惜时迈，载歌伸鹿呜。风云入壮怀，河山助威灵。至今邺下唱，犹擅文章名。铜雀有遗憾，哀哉短歌行。

　　其四

　　邺中盛文词，七子相掎角。虽膺丞相辟，未免伤流落。世胄相友善，宴好以酬酢。出纳结腹心，庶僚仰殊渥。愿因云雨会，戢翼永栖托。贵贱俱黄土，徒存建安作。

　　其五

　　魏文在世子，嗣领五官将。国事旣有闲，经术尤所尚。燕游集文学，词藻咸宗仰。五星垂光彩，两曜分气象。风流积二世，况复人君量。快乐芙蓉池，乘辇一何壮！宁同汝颍士？戚戚冀所望。

　　其六

　　东阿帝室亲，复乃贵介弟。降志词翰间，国事罔所冀。思深而文典，光彩照当世。切切陈自劾，捐躯以明志。淫情洛神赋，所愿以自弃。

　　其七

　　祢衡轻狡人，况以才自负。将赴渔阳挝，侮人还自侮。曹公岂容物？嫁恶与黄祖。值兹劻勷际，焉用鹦鹉赋？所以贤达士，贵在识时务。

　　其八

　　三谢国亲臣，世家金闺彦。玄谈虽时尚，好爵尤所羡。出各领名郡，而不拘履践。能忘永嘉乐，山水事游宴。摛章固自美，雅音从此变。余波及齐梁，纎秾入哀怨。

　　其九

　　嗣宗絶臧否，善若处时晦。咏怀数十篇，卓尔追汉魏。驾车哭而返，此岂无所谓？啸登广武台，神气偶相会。从来倜傥心，土苴视富贵。惟有步兵厨，可用时一醉。

　　其十

　　渊明君子儒，心事甚夷旷。醉来得佳眠，自谓羲皇上。文章固可诵，节概尤所仰。且无州县拘，安得言不放？托志圣贤録，千载成絶响。

　　其十一

　　高人王右丞，辋川亦有乐。位居尚书省，志不异丘壑。谁言肉食鄙？而不事淡泊。辞擅大雅名，集多应制作。唐音得所宗，夫子实先觉。

　　其十二

　　工部行在官，饥寒莫与比。奔走盗贼中，朝夕命如寄。一饭不忘君，危言以鸣世。亲蒙万乘知，不救妻子累。文章天地间，风雅可无愧。赋者谩接迹，此作竟谁继？

　　其十三

　　襄阳孟浩然，五言擅时誉。迹放羇旅间，气藉江山助。感怀岘山作，托兴洞庭赋。九重获见知，一语乃上忤。敝庐南山归，亦足蔽风雨。篇章如可传？论何遇不遇。

　　其十四

　　苏州韦刺史，早事武皇帝。旣蒙南宫録，复膺符竹寄。折节就绳墨，检身勤治理。赋诗长日静，铃合余香至。晚逢杨开府，感激道所以。宜尔金玉音，风雅存遗制。

　　鸳鸯篇

　　鸳鸯水中禽，居常有定偶。行则共洲渚，栖不异渊薮。交颈情所私，和鸣气相友。白头不自嫌，彩翼戢左右。雄雌或失配，霜霰甘独守。嗟哉羽毛类，赋性乃何厚！愿献金闺女，绣作君子绶。人或违天常，翻为此禽丑。

　　幽兰篇

　　幽兰不自媚，丛杂生溪涧。寂寞空林色，过者谁复玩？及时或见收，不与众芳乱。梦协天使与，握勤郎官盼。顾兹馨香德，庶以同岁晏。

　　闺思篇

　　连日洲渚上，香风吹杜若。闺人念离别，远思生帷薄。去年执手时，记省采兰约。如何雁鸿迹？遽尔成绵邈。将凭梦中见，反侧睡难着。起视东西厢，众星已寥落。晨鸡方再鸣，曙色已东作。安得携手人？归来共春酌。

　　丹华篇

　　修茎冒丹华，碧叶相掩暎。晨露发其枝，举世莫与并。微风波上来，绰约有余韵。相看咫尺地，人远河汉近。緑房多苦心，竚立秋塘暝。

　　美女篇

　　燕赵有美女，红莲映緑荷。佩环雕夜玉，团扇画春罗。流盼星光动，曳裾云气多。回车南陌上，谁不驻鸣珂？

　　松涛轩

　　松声学海涛，汹汹不可息。如驱万山泉，迸落千丈石。浩然入清听，心与境为一。焉知咸阳道？车马走赤日。大哉利名事，静者梦不及。

　　三良诗

　　百岁谁免死？贵足留其名。三良殉秦穆，慷慨平生情。一诺奉明主，千秋共哀荣。从容就长夜，斯人岂偏生？所以黄鸟诗，至今颂遗声。

　　班婕妤

　　婕妤辞辇时，风谊动宫阙。后来纨扇咏，词气何凄屑！妇人何所恃？所恃惟姿色。过时而色衰，枕席成弃物。不见长信宫，苔生玉阶侧。

　　一脉泉铭，为中一元禅师作

　　天地不自私，至宝发山川。谁于黄金岩，得此一脉泉？涓涓成不息，曹溪宁后先？造化亦有待，于师亦前縁。旣供香积厨，复灌富阳田。譬彼释氏法，一灯徧三千。泉流愿无竭，灯光永相传。日居而月诸，于亿万斯年。

　　送薛山人归富春

　　旧识谈天叟，挑囊又赋归。性谐麋鹿友，身老薜萝衣。高步云同举，潜形鹤自飞。清醪香泼瓮，黄绢织成机。生事有绳准，清言无是非。勿矜弦上操，若听古人稀。

　　赠孙雷师祈雨有应

　　天人本无二，万物备吾身。一诚茍无妄，呼吸皆鬼神。南邦五六月，熯阳如火炖。法师念民食，升坛肆怒嗔。符召五雷伏，龙起三江濵。风云随指顾，沛泽来逡巡。岂惟盈沟浍？更且溢河津。道路接歌颂，田家具仓囷。茫茫大钧内，造化岂不仁？安得法师辈，飞行徧八垠。以兹云霓心，慰彼大旱民。

　　拙逸诗

　　守拙中乃逸，用智机或生。所以抱真士，泯焉黜聪明。卖药不二价，悬壶无姓名。逍遥城市间，心与造物并。鹤长断则悲，鳬短续则惊。万物有常性，巧伪非人情。乘黄一翦拂，千里无留行。贤哉拙逸翁，可以为世程。

　　从军行

　　一身旣从军，宁复顾家室？日食官仓粮，惟知事行役。昨朝号令下，负弩趋大碛。驱车出城去，旌麾耀白日。男儿重横行，万乘假羽翼。意气从中来，性命何所惜？鵰鸣沙塞雨，四面无马迹。不有封侯贵，班超肯投笔。

　　晚春词

　　暄风日夜起，春到亦已久。清晨卷帘坐，惆怅闺中妇。闻莺暗垂泪，对花懒抬手。昨宵梦夫婿，白马章台走。结成合欢带，自置妾怀袖。觉来风张幔，啼鸟在高柳。空织锦回文，佳期竟何有？

　　采莲词

　　采莲复采莲，采花莫采叶。叶上多朝露，花开盛颜色。同舟二姝女，流盼轶明月。鬬溜荷上珠，将逞肌肤白。岸上骑马郎，调笑五陵客。岂不念所欢？淇水不可越。

　　捕鱼词

　　渔家无别业，衣食惟罟网。生长风波中，舟楫惯来往。江平风波静，天静榔板响。得鱼固所欲，忖心辄内怏。群生各有命，吾宁受其养？敢恣口实求，而絶生意盎。遐思放麑翁，乃属中山相。

　　赠吴琰代宣州

　　天风吹孤蓬，一去无留踪。或与回颷遇，犹希返故丛。同饮南陵水，况是亲骨肉。相见无别辞，缕缕诉衷曲。衷曲犹未伸，征车动行尘。屏营高堂上，尊酒聊具陈。纫兰以为赠，此志良不薄。冀藏怀袖间，时用慰绵邈。

　　题简掾辨诬卷后

　　种兰杂荆棘，棘长伤兰根。结交或匪良，中道生谤言。所以明喆士，慎之非一门。美玉累卞和，明珠诬马援。终焉各有辨，暂屈宁为寃？

　　自警二首

　　其一

　　愚者昧其识，沈冥生死中。一为利欲染，罔测吉与凶。轹辘前后声，覆辙无不同。遑遑驷马车，驺从行趋风。恶影不息荫，世路焉愧躬？

　　其二

　　两足与之翼，去齿存其角。乾坤负冥顽，造化乃忖度。恃此以为勇，能无遭束缚？冲冠与裂眦，未信尽堪托。毋为万物先，内省有先觉。

　　饮酒诗，示壻时伯庸四首

　　其一

　　连日春风暖，面容为之鲜。仰看树上花，荑萼亦复然。中有和鸣鸟，羽翼相向肩。胡能不命觞？酌此花鸟前。饮之岂不醉？所贵乃其天。颓乎曲糵间，南床得佳眠。如何靖节翁，乃赋止酒篇？

　　其二

　　青阳时至矣，萱草满堂阶。柔叶刷翠羽，对之忧思裁。室中无长物，所蓄惟酒杯。客至即与饮，旣醉从先回。平生旷达怀，何曾计尊罍？得钱即付酒，酒尽钱复来。百年能几何？笑口时自开。

　　其三

　　光阴剧奔电，金石难与期。仙人浮丘公，此日竟何之？看取古圣贤，丘冢亦累累。死而不朽者，六经岂余欺？酒中有妙趣，俗士不可医。及时不作乐，事过徒伤悲。年华驷马车，日夜劳驱驰。

　　其四

　　旣老怜余生，放情在曲糵。每到花开时，一饮辄累月。何曾校尊罍，酒量盈与竭。二仪蘧蒢舍，百年羇旅客。刘伶乃放达，注意颂酒德。不见昨日花，今朝谢颜色。贤愚俱有归，修短随造物。

　　卧病寄孟天暐郎中

　　数会诚不辞，暂离还相忆。虽无膏肓虑，伏枕已旬日。雨雪高楼上，阴沈病增剧。不知湖中水，晴后添几尺？日照花枝明，风吹柳条碧。感此春事深，携壶想无及。

　　孝感诗，为吕运使题

　　宋学士作序。天地无私恩，日月无私照。信哉太史笔，区别造化妙。祯祥靡有常，孝感斯乃兆。金鱼章服贵，三事惟克肖。使君实启之，后嗣有余耀。

　　题唐李昭道画摘瓜图（即小李将军思训子。）

　　中舍唐宗室，丹青焕云汉。适当天后朝，家国生屯难。所愿执艺事，婉焉而上谏。制为摘瓜图，忠恪非鄙慢。冀或宵览余，骨肉释冰炭。章怀恭顺子，尽室赴忧患。回首横门道，苦涙落余栈。路见摘瓜者，恧然兴永叹。悲哉黄台辞，四摘乃抱蔓。神器有天命，侈心暂惑乱。梁公社稷臣，直劫四庙算。煌煌万方业，复得返贞观。

　　上巳日，杭州府学敎授徐一夔、四斋训导拉游智果寺，访东坡，题参寥泉

　　佳游在上巳，属此清明前。春景已云宴，风光犹未暄。往寻智果寺，竟得参寥泉。云物岂殊昔？人世自更迁。邈哉长公咏！风流想当年。我辈复登临，花界何因縁？古佛俨香阁，真诠积华轩。境超万念空，道胜诸妄捐。缅怀此会难，徘徊未云还。申章续芳藻，冀或来者传。

　　此君轩，为周昉赋

　　种竹不在多，竹多翻自俗。周生达此意，窗户惟数竹。凉颷集雅吹，炎景消烦燠。精神穆如咏，兴寄淇园緑。谁云翡翠枝，不有凤凰宿？苔阶近相对，色净尊中醁。虽非沈湎事，庶以忘宠辱。何可一日无？此君美如玉。

　　栖鹤轩

　　张天师行馆，在佑圣观。丁虚一，提点方丈。鹤驭从天来，雪光照云阙。戛然九皋唳，散落三山侧。乃知羽人师，近作金门客。玉女见投壶，后羿从奔月。令威古仙子，竟使枉其辙。不言三清事，但叙千年别。至今栖鹤处，光怪常不灭。有时玉笙歌，云气犹下接。欲赋游仙词，作者不可得。斗酒谁为呼？吾将招李白。

　　陈孔硕回泰和柬，寄其丈人罗楚翁处士

　　昔别翁未婚，翁今已抱孙。俊哉东床婿！玉树照名门。知我丈人行，再拜情谊敦。惠顾每持酒，坐语移朝昏。离居获轸念，殊慰羇旅魂。我自京城回，安分守丘樊。家事复儒业，宁同东掖垣？尚赖稽古力，似若吾道存。终焉营菟裘，两翁老青原。

　　啸轩

　　开轩出平湖，四望惟青天。啸声静中起，万象俱回旋。云霞未改色，水波为之先。白日每少光，长风亦萧然。沈吟阮公咏，兴怀广武边。寂寞千载后，慷慨千载前。斯人竟何人？托志在空言。

　　雪岩

　　夏云多奇峯，洞照赤日下。玲珑万雪岩，突如临大野。南风有时来，素色欲飘洒。体物而赋之，谁为汉司马？持以遗所思，丹青莫图写。

　　北山堂

　　筑堂太湖北，堂上何所见？好峰七十二，终日如对面。其中尽白云，且是难持赠。鹤鸣露气升，鱼跃波光泛。唯尔禅居人，天机两相羡。

　　李息斋平章画着色竹御屏

　　此君有逸韵，翠佩而长裾。遭彼列仙人，授以鸿爪书。把翫犹未解，倐焉凌空虚。化为九凤雏，其声杂笙竽。煌煌蓟丘公，描写登画图。丹青照屏帷，如对古丈夫。乃知庙堂上，一日不可无。至今伶伦氏，见之为踟蹰。

　　题天平寺桢上人房

　　每过屡不逢，出寺乃一见。岩回树色瞑，日转霞光绚。邀留复入寺，礼待良缱绻。欣同静者室，坐久殊未厌。寂然禅榻外，炉烟落经卷。境静累自遣，情忘道非远。方丈如或容，吾将老贫贱。

　　访仁一初尊师

　　愿闻清净法，往谒富春僧。妙论听不厌，道心中自增。如此醍醐味，使我尝未曾。岂无夙世因？坐对古佛灯。庶几一言下，彼此证三乘。

　　雪斋（东坡命名，少游作记。）

　　万有从妄作，庸辨伪与真？假山复假雪，空色自相因。东坡古维摩，出语惊天人。弹指为说法，一息乃万旬。旧时言所说，几见湖水春？染习或未除，示此前后身。题诗附斋壁，庶与坡诗邻。

　　思云轩，为罗从事赋（福州人，四川省掾。）

　　山川望三山，相去几万里？亲舍白云下，懐思曷云已？朝思歌陟岵，暮思歌陟屺。如之何勿思？禄不及甘旨。哀哉天壌间，此思孰终始？举目皆白云，宁论此与彼？但移思云心，夙夜勤治理。委质旣在心，忠孝同一轨。

　　题郭文医虎图

　　利忘九重渊，珠从龙颔得。仁忘千金躯，手探虎口骨。兽或复其性，其祸不可测。驯扰亦何术？贵在道与德。

　　天茁亭，为柳膺赋

　　侯门臭酒肉，穷居厌藜藿。赋分各有定，天胡为厚薄？荒园灌数亩，亦足代耕获。折葵助鼎爼，剪韭供春酌。虽非八珍馔，其味良不恶。三牲安可常？一瓢易为乐。古之志道者，粝食甘淡泊。造物茁此徒，于世宁妄作？贤哉宋宇叹，美矣樊迟学。勿嫌食肉鄙，儒家贵俭约。

　　妙高院（大方垕上人。）

　　碧岑日在望，雨雪阻登临。二客从事者，杖藜长松阴。縁云及上方，步履皆黄金。佛香出宝阁，一息契初心。心如白莲花，尘垢何由侵？攅眉入社后，此会还可寻。庐山得远公，法侣满东林。虎溪偶然事，传笑直至今。我辈仍避俗，垕师诚可钦。

　　寿光宫访道士不遇，留题

　　高阜临大溪，激流喧众石。中藏寿光宫，年深翳金碧。俨然天人尊，羽卫何赫奕！回廊荫古木，苔藓少行迹。传昔丹霞士，于斯炼金液。丹井虽尚存，鸾鹤无一只。徘徊长松下，瞻望云气白。不见种桃人，惆怅还理策。

　　宜晚堂，送江架合还奉化

　　隆替理之常，仕进难固必。在事寡尤悔，于心孰欣戚？从来黄甘里，先庐颇完葺。虽非大哉居，亦异环堵室。归来宜晚岁，怀抱得所适。讴吟及芳辰，言笑共佳夕。赤城有霞气，光照五色笔。门前有大路，而无车马迹。幸焉返初服，素愿于此毕。冥冥江上鸥，矫首羡归翼。

　　过清逸处士卢公墓上作

　　处士古豪杰，在众不自异。平昔乡曲间，随时以轩轾。聚书千余卷，将遗子孙计。酝酒百余石，将虞宾客至。甚慕鲁仲连，于人无所媚。辟书下台省，踰垣而趋避。遂隠清平山，居然事高致。地邻万松岭，日夕闻鹤唳。朝论美其风，锡以清逸谥。煌煌杨宣慰，深情托姻契。岂期七十年？遽弃人间世。遂使倜傥怀，消尽虹蜺气。高坟蔓宿莽，宁不为长喟？子常仕今朝，宗庙瑚琏器。自唐谱系存，簮缨旧门地。贤哉郭有道，毋忝蔡邕志。

　　无忧子诗，为扬州汤仲铭处士赋

　　安分以达生，所适皆天游。恂恂里巷间，何忮复何求？箪瓢自终日，冬夏惟一裘。旣不愿名爵，宁对狐貉羞？忘机鸥与亲，浪迹云中俦。中区本混沌，愚者昧雕锼。乐哉汤处士，宜尔名无忧。

　　奉听玘法师讲楞伽经，留别

　　玘公注经回，于世无所慕。结坛在南坞，心与道为务。行苦缁素归，律严鬼神护。吾从挹清芬，肺腑久皈附。仰聆楞伽旨，灌顶发甘露。四众瞻礼间，绕床天花雨。古无雪山子，我愿黄金铸。兹行匪漫游，实以闻经故。初地谁不明？末法自迷悞。不谓攴道林，犹识许玄度。忻然酬宿愿，言笑亦已屡。出寺且复留，徘徊川光暮。还当理轻楫，时到茅家步。师旣不忘予，予忘南坞路。

　　访巢云子不值，留题

　　桃源不可觅，结屋以巢云。只此方丈内，便觉超人群。秋晚篱槿秀，雨余塘水浑。安知巢云子？不是云中君。又值荷蓑出，无从书綀裙。

　　听松轩，为朗上人题

　　微风吹幽松，近听声愈好。师非寒山子，安得此怀抱？天机内相会，百体同浩浩。如适清凉境，大地絶热恼。每从画省归，骑马必一造。妙趣须自知，难与别人道。

　　舟行即事

　　舟行如虚空，上下天光里。中宵撤前幔，繁星在清泚。天河横未落，北斗当面指。凉风波上来，吹皱青文绮。芦洲集夜禽，聒聒鸣不已。恶声虽扰眠，清景则可喜。却思车马尘，此时动城市。

　　题隠居图

　　处州王启明。隠居万山中，日夕有佳色。时于岩上石，蒸起云气白。桑麻郁相望，鸡犬识巷陌。中林芳草地，不有车马辙。为与城市远，似觉嚣尘絶。原田旣膏腴，且是宜稼穑。溪流旣清驶，且是利舟楫。耕渔鄙夫事，富贵要不得。但见桃花开，不知何岁月？寄谢丹青人，吾将安蹇劣。

　　种德堂，为岳医士题

　　种德不在浅，种药不在深。虽有千亩地，不如方寸心。种之百年后，所得非尺寻。忠信乃佳实，慈爱为繁阴。如有仙人杏，一核延千林。以此惠后嗣，安用多黄金？

　　百马图

　　画师画马时，心与马为一。精神各自分，萃此马百匹。起卧适马性，踶啮通马力。逸如龙在水，驰若虎而翼。游牝得群聚，风腾各相及。或滚尘沙黄，或嘶草芽碧。岂无骐驎骨？松下盐车泣。谁将朔漠大？图画归咫尺。曹韩不并世，按图为尔惜。

　　木槿花

　　谁谓木槿花？朝荣夕已萎。容颜逐电光，老大行相随。高堂有歌舞，及取少年时。寿命信可长，仙人竟何之？

　　浮云，别高士敏

　　人生如浮云，聚散何可必！倐忽万里余，求之渺无迹。有时天上见，若我旧相识。飘摇玉雪姿，可望不可即。羡此凌风翰，与彼得共适。

　　田家词

　　为农谨天时，四体务勤力。日夕耘耔罢，植杖聊假息。儿童原上牧，妇女机中织。田家无别事，俯仰惟衣食。黾勉共百年，辛苦何所惜？世有五侯贵，农人梦不及。但愿风雨好，一穗千万粒。卒岁无征科，庶免忧儋石。

　　六月三日雨

　　日车当空行，雷声从地起。长风吹行云，万籁若有喜。田夫念稼穑，望云如望米。甘泽始沛然，三日不可止。吁嗟乎苍生！何以答天地？

　　田家

　　田家无所具，客至惟鸡黍。厨下作新炊，门前备清醑。凉风吹户牖，高柳荫涂路。还家旣不远，送上采菱渡。

　　兰雪轩

　　幽兰不自芳，君子以贻好。白雪不自洁，君子用嫓操。与彼兰与雪，聊付尔怀抱。人生幼而学，壮则行其道。青春未晼晚，白日正杲杲。何乃七尺躯？迷邦以怀宝。时哉不可失，功名贵及早。

　　题破窗风雨卷

　　敬亭有旧斋，风雨一窗破。朝对风雨吟，暮对风雨坐。惟知经史亲，肯顾衣裳涴。有时暂游息，自歌还自和。直俟所学成，功名如一唾。宁同陋巷人，独守箪瓢饿？

　　河汉篇

　　河汉亘天几万里，鹑火西行入箕尾。金气浮空漾白波，任是雄风吹不起。一河之水皆空青，往还惟此乌鹊翎。太史不识汉使者，却奏张骞为客星。载回织女支机石，牵牛隔河来不及。二十八宿有常经，七夕胡能会灵匹？西牛东女长相望，女则织纴牛服箱。人间儿女谩愁思，河影不灭秋夜长。

　　唐太宗骏马图

　　昭陵石刻今无有，绢素乃能存不朽。当时奇骨济时艰，驾驭尽入天人手。隋家再世俱凡庸，不知肘腋生英雄。晋阳奋起六骏马，蹴踏人海波涛红。帝王一出万邦定，干戈四指群小空。凌烟勲臣尽图画，一旦肯遗汗血功。呜呼何从得此様？规模却与石刻同。乃知帝王所骏乃龙种，岂可求之凡马中？唐家开基三百载，展卷尚觉来英风。

　　张建封击球图

　　唐家风流尚球马，中外靡然为之化。徐州节度张建封，坐领东藩示闲暇。长箫短吹行相随，以此慢游为日夜。玉山满马扶醉归，正及楼头望春罢。孔雀屏帷次第开，黄金买得春无价。不敎白日向西驰，只许黄河向东泻。使君死后谁登临？燕子不来风雨深。緑珠甘守珊瑚树，文君独宿鸳鸯衾。当其意气倾朝野，肯信人无百年者？万言犹在从事书，一幅空遗后人画。

　　五王行春图

　　开元天子达四聪，羽旄管钥行相从。当时从驾骊山者，宰相犹是璟与崇。华萼楼中云气里，兄弟同眠复同起。玉环一旦入深宫，大枕长衾冷如水。兴庆池头花树边，梨园小部俱婵娟。杨家姊妹夜游处，银烛万条生紫烟。宁知乐极哀方始？羯鼓未终鼙鼓起。褒斜西幸雨淋铃，回首长安几千里？

　　赠河南卫毕将军歌

　　壮哉将军八尺躯，阵前夺骑生马驹。有力每轻弓两石，据鞍手横丈二殳。小敌如怯大敌勇，生平气与忠义俱。逢时受命从大将，势合风云兴海隅。奉辞东下尉陀国，回兵北击无单于。望风襁负至者众，将军为驻南征车。归来九重赐颜色，蹈舞恩光生步趋。团花战袍出内府，大官羊膳来公厨。洛阳关东古重镇，授以斧钺专城居。緑槐高暎使者节，黄金新铸兵家符。握刀负盾走壮士，拥盖吹笳喧道涂。尽知勲名在忠义，千骑万骑先传呼。祈连亦有霍去病，细柳岂无周亚夫？只今将军与之并，人马相辉古即无。君恩广大法天地，将军报答将何如？丹青或接万亿载，忠义莫虞无画图。

　　送程希道回河南

　　银鞍白马郎，自是平台客。海水桑田不自知，朅来二纪异南北。他乡忽然顾我笑，有如清风洒兰雪。开心写意慰离居，别时童孺今有须。知从马援在军旅，不谓陈琳工檄书。我于程家最知旧，大宅修椽曾置酒。玉瓒紫笙吹凤凰，罗袖春衫舞杨柳。因之感念二纪前，跃马射麛江水边。煌煌宾从散秋叶，叠叠楼台成野烟。程生程生旣会面，疏麻瑶华莫持赠。但存此日会面情，地北天南有相见。丈夫有志岂陆沈？使者不惮岩穴深。他时或有公交车召，嗣我云间金玉音。

　　赠制笔生许文珤

　　许生精艺谁可及？材用刚柔以制笔。水盆洗出紫兔毫，便觉文章生羽翼。蒙恬将军为动色，为是秦皇旧时物。丞相斯曾从驾行，载此篆书封禅碣。从秦至今几千载？兔尚存皮竹可采。利济天下功不有？入手千人万人爱。我昔为郎居粉署，用笔惟于许生取。轻衫日对紫薇花，写徧江淹梦中句。

　　梦云楼，为佑圣道士王景丹赋

　　阿母妊娠曾梦云，道人见云如母存。高天悠悠不可闻，虎豹守关深九门。丹青楼馆云中起，翠幙银屏按云气。缥缈时闻子晋笙，蹉跎日集王乔履。蟠桃千年花又开，云中不见阿母回。丁令白鹤有再至，汉宫青鸟无复来。但愿无风亦无雨，桃花开徧梦云处。花气腾空结紫云，拔宅乘云上升去。

　　玉局生引

　　龙翔住持毛起宗，参随鹤驾谒九重。冲虚敎主许器之，名以玉局高其风。赠言五十有六字，尽说大罗天上事。老君出现成都时，地神涌局亦如此。空歌黎罗还上清，再三祝付玉局生。吾徒被服老君敎，毋忝玉局之所名。名非可名局非局，心田种熟蓝田玉。入水不濡火不焚，一气孔神无断续。况闻古有毛仙翁，是身虽异性则同。华表白鹤犹未归，函关青牛今则逢。道家宫阙连云起，日食仙曹千万指。谁其主者玉局生？宴坐无为观太始。

　　白翎雀歌

　　乌桓城下白翎雀，雄鸣雌随求饮啄。有时决起天上飞，告诉生来羽毛弱。西河伶人火倪赤，能以丝声代禽臆。象牙指拨十三弦，宛转繁音哀且急。女真处子舞进觞，团衫鞶带分两傍。玉纎罗袖柘枝体，要与雀声相颉颃。朝弹暮弹白翎雀，贵人听之以为乐。变化春光指顾间，万蕊千花动弦索。只今萧条河水边，宫庭毁尽沙依然。伤哉不闻白翎雀，但见落日生寒烟。

　　捕虎行

　　碧油幢下曹司兵，见义有勇身为轻。平生每得贵人喜，有似花卿知姓名。一朝共听将军令，镇市临平虎尤甚。汝司其兵往捕之，食肉寝皮须要尽。司兵受令即出城，怒气填膺风火生。扬言大明圣人旣御世，尔虎何物犹纵横？大刀长戟屯村堡，前期钉牌后断道。村堡喜得司兵来，万夫鼓勇千夫噪。半月捕获十三枚，大槛小车推载回。自言此乃将军令，岂是小人之力哉？将军索酒指其虎，此虎不死司兵死。在官食禄忘其躯，亦是人间好男子。

　　资寿堂

　　为之医药以资寿，古人存心子能有。治生若然天必与，衣禄何忧不丰厚？潘彛世籍富豪家，金珠斗量钱载车。百年风雨换门户，甘守俭薄为生涯。法依本草为炮制，修合肯教违矩矱？日月回旋碾上轮，虎龙交媾炉中药。服之一剂神气全，百龄寿等金石坚。洪范五福寿居首，有金无寿真徒然。彛也性秉芝兰秀，湖海香名喧众口。修文坊南当大街，如斗之字出高牌。贵人长者共祗重，每日门前车马来。

　　望云诗，为翼城常盘赋

　　风吹白云天上来，游子望云心眼开。小时见云在亲侧，安得亲同云往回？世家翼城桐叶里，云自往回亲在彼。昔年捧檄为荣亲，得官拜亲云亦喜。所怜得禄远莫分，委质为臣命在君。青袍骏奔各有事，斑衣儿啼更勿云。我知尔家广田宅，小弟朝朝纵围猎。暮归雉兔满马鞍，不使高堂甘旨缺。望中有使频寄书，夫人堂上哭罗襦。愿尔长辞杨震金，愿尔长悬羊续鱼。亲之念子无不至，子思其亲云即是。红颜蚤受县君封，莫计同餐太仓米。桐叶之里非一家，如尔兄弟谁不夸。墙头风吹紫荆树，堂前露浥萱草花。莫言亲远翼城县，万里关河如对面。一官九考今八年，指日云中又相见。

　　云林歌

　　李侯云林心所仰，旣见云林副心赏。欣然为我出图画，索我题诗画图上。我自别侯二纪余，不得半纸庐江书。乃知已膺庙堂聘，梁栋之材宁不如？云林乃是君所植，雨露蟠根同铁石。直干凭凌御史霜，青云照耀郎官笔。即今英发当盛年，上林玉树幕府莲。东阁梅花时自咏，南郡官曹谁更贤？从知侯家积阴德，凤雏七枚毛五色。览辉已出丹穴中，来仪定集虞廷侧。安栖不用求梧桐，云林气接扶桑红。结巢日边长羽翼，好音惠我双飞鸿。

　　玉箫引，为沈仲德赋

　　洞箫宫前有狂客，双眼直嫌天地窄。瓮中酿熟葡萄浆，养得身轻好颜色。兴来为我吹玉箫，缥缈一声生泬寥。惊鸾跱鹄不自定，游丝落絮随风飘。高情远思游碧海，此岂肯受王门招？笑言学箫二十载，家业凋零心不悔。要须吹上凤凰台，白日羽仪生五彩。

　　王无伪仙翁见访，为赋此诗

　　神仙之术本无作，当面无縁寻不着。但能寡欲自长年，愚者昧之求海岳。此术不许凡俗知，道成由来非大药。仙翁高风何所喻？天垣月暎王乔鹤。等闲瓦砾变黄金，候尔相从步寥廓。

　　寄河南卫镇抚赵克家叙旧

　　程生河南来，始得河南信。雨散云飞二十年，萍踪梗迹今纔定。却思小孤洲渚边。大江大浪拍战船。将军须髯劲如戟，白石酣歌便醉眠。我从别来赞画省，芙蓉幕与风尘远。洪武初年自日边，诏许还家老贫贱。池馆尽付当时人，惟存笔砚伴闲身。刘伶斗内葡萄酒，西子湖头杨柳春。见人斵轮只袖手，听人谈天只箝口。年过七十发未斑，路涂不辞牛马走。知尔出镇在洛阳，宫袍健马日煌煌。前骑大旗画罴虎，后骑长戟横雪霜。我于此事别已久，富贵浮云更何有？鸿雁得便时附书，但问老人平安否？

　　题醉墨堂，为桐江俞子中赋

　　世称草圣惟张旭，气在神先从所欲。醉来捉笔走风雷，电掣长云夜相逐。健于大野战蛟龙，媚似轻波浴鸿鹄。由唐至今几百年，笔法竟尔失其传。芝翁乃若神所授，亦以醉墨题堂前。晴丝罥空王逸少，生蛇绊树黄庭坚。笔法不必问高闲，笔势不必询怀素。纵横迟疾心自知，曾见公孙大娘舞。

　　云门山房，为青州曹伯起赋

　　云门山房何所指？知尔不忘桑梓意。山在城南百里间，沃衍膏腴宜树艺。中有一村俱姓曹，列戟高门是乡里。青州旧入齐封疆，相国犹传汉家世。曹彬为宋下江南，史册能书其门第。四世之祖在元初，遭际风云致爵位。亦参丞相下豫章，腰插金符位元帅。但知报国守忠贞，不肯随人事轩轾。用也绰有乃祖风，一篑不止山可崇。碧梧枝老自栖凤，緑竹根深须化龙。昔时未到山房里，每望云门候佳气。却縁亦是豫章人，客舍并州如有喜。云门之山青接天，鸿蒙旣判知何年？山房去天不咫尺，名与云门当共传。

　　赠狄鸣善捧檄迎母往金兰州就养

　　人子能不念其母？乌鸟哑哑犹返哺。十月怀娠乳抱劳，亦期仰事慰迟暮。那知中道母子分？南望亲舍唯白云。伯也执殳在军旅，堂上消息空传闻。将军命许迎就养，拜捧檄文喜无量。杭州万里到兰州，母见子如堕天上。膝间乍见欢复悲，天河水流有合时。宜男草是别时草，老莱衣是别时衣。只今四海车书一，人间万事真难必。十年戎马行陈间，子母团圞有今日。

　　题湖州何生售书养母诗卷

　　衙散到家无与适，领客壶觞以终日。何生忽从湖州来？当筵不语惟长揖。古貌存心行孝道，袖出旧书三两帙。进言售此备甘旨，有母行年将八十。吾闻此语为太息，伤哉贫乎乏朝夕！龙蛇蛰藏天地闭，宜尔之贤身不立。莫说家无田可耕，纵有田耕那得食？不如归棹湖州船，有鱼可钓鳬可弋。君不见卖刀与卖戟，朝持出门暮得直。文章本是太平具，以此干人复何益？军人或有锡类人，倾产酬书吾可必。

　　东圃诗，为道士王景丹赋

　　东圃轩在玄武宫，海日欲上烟霏红。若人餐之百体充，养得面貌如婴童。上清有法授有宗，灵章秘咒存心胸。一气孔神天与通，右卫白虎左青龙。掷火万里行老翁，欲雨即雨风即风。燮理造化代天工，事亲则孝君则忠，神人执鞭须相从。

　　题王朋梅界画大都池馆图様

　　国初以来好时节，冶緑妖红盖阡陌。乐游尽是勲贵家，人闹马嘶听不得。细漆阑干辇子车，同载女子如蕣花。车中马上目相许，蝴蝶梦满东西家。牡丹台畔夜如昼，花照银灯大于斗。正月饮到三月中，乐地欢天古无有。一朝花谢春复归，门锁池园空緑苔。帘前尘覆珊瑚树，案上蝶栖鹦鹉杯。豪华尽逐东流往，百年丹青化草莽。当时命酒征歌人，此日题诗画图上。

　　题番使进呈三马

　　殿中得名画番马，笔力不在陈闳下。方其番使引进时，诏许当轩对描写。近前一匹白鼻騧，咫尺天威生惧怕。第二匹马青连钱，矫首嘶鸣意闲暇。向后赭白马最雄，雾鬛风鬃劳握把。三马旣出澣海空，天廏真龙此其亚。画师貌此良苦心，惨淡精神入夷夏。冥冥雷雨晦大河，漠漠风沙连巨野。诸番服饰本华靡，不独丹青侈图画。百年绢素霜雪新，拂拭徒为发悲咤。莫言世有真乘黄，只此按图谁识者？

　　天马歌（天历间贡。）

　　天马来自茀郎国，足下风云生倐忽。司天上奏失房星，海边产得蛟龙骨。轩然卓立八尺高，众马俛首羞徒劳。色应北方锺水德，满身日彩乌翎黒。纵行不受羲和辔，肯使王良驭輗軏？黄丝络头两马牵，金璒双垂玉作鞭。宠荣日赐三品禄，不比卫鹤空乘轩。大国怀柔小国贡，君王一顾轻为重。学士前陈天马歌，词人远献河清颂。鸾旗属车相后先，受之却之俱可传。普天率土尽臣妾，圣主同符千万年。

　　赠杨彦臣使还（宋杨通寅祭酒十四世孙，元武冈总管外孙。）

　　使节何煌煌！骑从造我门。自陈世有通家旧，武冈太守之外孙。俊哉舒侯贤宅相，执礼愈恭辞愈降。老夫已是闭关人，甚厌传呼到闾巷。须臾惊定还复悲，挽生近床为抱持。尔外大父强健否？此来殊慰我所思。黔阳到浙七千里，相问相看疑梦寐。祥符年贬祭酒公，安江之阳无乃是？自从隔却苍梧云，只字片言无得闻。车书旣同四海一，逢人每问旧参军。立谈知生具才美，金钟大镛莫与比。池上曾闻咏凤毛，诗中又见歌麟趾。当今圣德及海隅，龙马出图龟负书。直言治安容贾谊，喻蜀父老烦相如。心存忠孝在年少，县官劝驾能应诏。得时举步即青云，瑚琏从来在宗庙。

　　织锦词

　　行家织锦成染别，牡丹花红杏花白。作双紫燕对衔春，一疋锦成过半月。持来画堂卷复开，佳人细意为剪裁。银灯连夜照针黹，平明设宴章华台。为君着衣舞垂手，看得风光满杨柳。蝶使蜂媒无定栖，万蕊千花动衣袖。回回舞罢换新衣，新衣未缝锦下机。怜新弃旧人所悲，百年欢乐唯片时。

　　赠赵希哲还河南，仍寄其父太医

　　赵生幼小辞乡里，长成却自河南至。风流藉甚芝兰室，文采粲然瑚琏器。懋迁不惮万里遥，鱼盐岁逐商人利。杭州旧是繁华地，轻薄相逢增意气。爱生不登酒家楼，重生不游花柳市。秋风八月柳条黄，束装别我还洛阳。楼船大帆高十丈，顺风一日到高堂。高堂双亲应自喜，宝货旣丰儿亦至。定呼斗酒出屏帷，膝下相欢复相慰。自来阴隲富人家，庐山董奉非徒夸。拜罢而翁烦问讯，好种门前仙杏花。

　　莲塘曲

　　青苹风起柳塘水，波声夜聒鸳鸯睡。一点芳心不自持，露荷又作蠼珠碎。藕丝织锦香满机，裁成衣裳将遗谁？只愁贱妾梦魂短，不恨荡子归来迟。花间鶗鴂依芳草，等闲緑徧邯郸道。还应忆念荡舟人，满架芙蓉镜中老。

　　过歌风台

　　世间快意宁有此？亭长还乡作天子。沛宫不乐复何为？诸母父兄知旧事。酒酣起舞和儿歌，眼中尽是汉山河。韩彭受诛黥布戮，且喜壮士今无多。纵酒极欢留十日，感慨伤怀涕沾臆。万乘旌旗不自尊，魂魄犹为故乡惜。从来乐极自生哀，泗水东流不再回。万岁千秋谁不念？古之帝王安在哉？莓苔石刻今如许，几度秋风灞陵雨？汉家社稷四百年，荒台犹是开基处。

　　读易处，为俞文辅赋

　　易经四圣人之事，洁静精微惟此书。夫子五十以学易，尔今读易年何如？易之为书广大而悉备，不以一言一事拘。君子观象玩辞处，近取诸身而论诸。按文责义而有得，斯乃万方之一隅。履德之基，谦德之柄，复德之本，恒德之固，损德之修，益德之裕，困德之辨，井德之地，巽德之制。于此九卦能体验，可无大过为德符。读易于斯而自勉，仰观俯察非吾徒。羲文周孔虽旣没，天人其不在兹乎？

　　风木歌，为褚本中赋，并寄徐一夔（记褚孝子感风木。）

　　树犹如此亲安在，岁月去人何迅速！陟岵陟屺望不及，入室升堂成宿昔。劬劳未报弃诸孤，号泣旻天涕沾臆。走兽闻之失其群，飞鸟闻之堕其翼。物之感也有如此，宜尔诸孤哀罔极。始丰先生辞余力，文章今擅欧苏笔。记成不忍再三读，未及终篇语呜咽。乃知人皆有父母，天性油然非染习。孝思不匮永锡类，草偃风移而俗易。三复始丰记，击节为太息。往求二木之所在，果然拔地俱千尺。孝子之父见手植，造物于斯有阴隲。君不见东坡所记三槐堂，魏公德符在他日。

　　送冯以清知事赴成都右卫幕府

　　李白苦歌行路难，以喻世途之难有如是，莫言难于上青天，时至青天是平地。五等之爵国所司，万锺之禄人所冀。为臣忠实而不欺，画像式接咸可至。石楼先生旧簪缨，出宰三绶郎官贵。即今任政成都幕，万事只应咨伯起。葵藿常存向日心，鹍鹏会展垂云翅。玉陛承恩咫尺天，官船给驿八千里。三峡盘涡转殷雷，万壑啼猿响空翠。相如拥传喻蜀时，县官负弩争趋避。况尔旌旗出入间，丈夫足展平生志。

　　读杜拾遗百忧集行，有感

　　余生行年将八十，不知何者为忧戚。富贵不骄贫贱安，以此存心度朝夕。往来承乏佐中书，大官羊膳供堂食。只今赐老作编氓，衣食信天无固必。陋巷箪瓢如素居，不管茅茨春雨湿。门前载酒求赋诗，锦轴牙籖日堆积。在官不置负郭田，旣老翻得稽古力。毁誉都忘月旦评，姓名不上春秋笔。朝米不烦邻僧送，暮米不烦太仓籴。我亦一饭不忘君，文人相轻所不及。伤哉白首杜拾遗，入蜀还秦劳辙迹。文章盖世亦何为？妻子相看百忧集。

　　西溪柳，送人赴京

　　西溪柳，自是风流树，受用春风好媚妩。长条折尽还复生，如何免得人来去？千树万树接邮亭，到官五见杨柳青。百年行路有离别，三月飞花惟送迎。知君母留彭泽县，门前五柳都栽徧。密叶能藏反哺乌，柔条不碍双飞燕。膝下长怀万里心，风光满眼瞻上林。请羮遗母应有赐，咫尺龙墀恩露深。

　　题华光梅

　　墨梅之作盛衡湘，始作俑者惟华光。此僧平生十万纸，笔力所到花为香。是谁好事怜清苦？三二百年存绢素。和靖多情纵有诗，广平得意还能赋。东坡先生昔倅杭，万松岭见一枝长。我今见画如昨梦，都在君家白玉堂。

　　题刘松年画张志和辞聘图

　　长安城中晨鼓响，马后红尘高十丈。吴侬为尔去烟波，卧听樵青闲荡桨。醉来即唱沧浪歌，平生志愿今无多。鹪鹩不巢上林树，鸒斯不啄玉山禾。是身渺焉寓天地，何殊太仓之稊米！野人本乏济时策，孰谓要君征不起？所以汉光武，不强严子陵。放归江湖从所志，千年万年呼客星。圣人在位，麟凤在野。洛旣出图，河复出马。普天率土遂其生，四灵咸集依至化。唐尧垂拱而在上，禹稷忧勤而在下。当时天下所不臣，亦有临流弃瓢者。

　　题三友图

　　刘文学，如冠玉。平生所性在择友，友此梅花与松竹。后凋莫问岁寒心，眼中且得无尘俗。顾兹郁郁在徂徕，瞻彼猗猗在淇澳。更有江南万玉妃，暗香吹徧湖山曲。三友地远莫致之，收拾画图归一幅。竹为君子松大夫，梅则佳人在空谷。从他坐客寒无毡，只此可以伴幽独。君不见玄都观里千树桃，尽是人间闲草木。

　　贞妇诗

　　诸曁县有吴氏女，十五嫁作蔡家妇。十六生儿夫即亡，日抱呱呱为乳哺。情知身是未亡人，善事尊嫜犹父母。尽抛妆具洗铅华，尽弃罗襦服荆布。蓬首嫠居八十年，孤子有孙孙作父。采苹采藻供祭祀，嗃嗃家人无闲语。妇人言行止闺门，懿德何由出庭户？怜我弱孙蔡光祖，再拜请求乡曲誉。鲁恭治县车驯雉，刘昆作郡河渡虎。承流宣化物为感，况乃观风行绣斧。母今行年九十六，人寿百年余几许？门前沧海变成田，屋后白杨堪作柱。寒鸦犹带昭阳日，铜人亦沾未央露。古传生女作门楣，贞节之褒谁不慕？圣恩浩浩如江河，母息厌厌迫朝暮。蚤将封事谒天阍，为母一击登闻鼓。

　　送蔡孝廉回侍母

　　暨阳有蔡宗盟府，能以力耕侍其母。怀橘之名早已传，分椹之心壮如故。我尝使驿至其家，有花有柳当门户。虽非郭泰可榆柳，且有茅容具鸡黍。暨阳之邑邻上虞，大舜遗风尚千古。蔡乎，蔡乎！清川旣东不再西，白日过时不再午。扬雄爱日着新训，甘旨温凊不厌斁。人皆有母我独无，西望同安心更苦。汝归何以献高堂？遗汝瑶华慰迟暮。

　　军中乐，送征南掾史张毅赴京

　　我尝军中行，从知军中乐。高牙大纛启征途，风云随护中军幕。千乘万骑指顾间，环而居之乃城郭。五更觱篥吹一声，旄头惊向天边落。捷书日夜报天子，亲笔勅书加宠渥。刲羊宰牛饷壮士，万岁欢呼震山岳。大斾悠扬锦万里，从伶窈窕花千萼。男儿堕地志四方，蓬矢桑弧为有托。遭逢主圣得臣贤，风顺鸿毛易寥廓。只今诏檄登大府，鸷鸟之中瞻一鹗。渭城且莫唱阳关，举杯为赋军中乐。

　　李龙眠画饮中八仙歌

　　龙眠白描谁不赏？胸次含空生万象。笔下犹存小篆文，落纸乌丝几千丈？小时读歌心愈奇，此日按图神始壮。浣花草堂老拾遗，咏彼八仙将自放。天宝年来万事非，得醉如逃三面网。凤鸟鸣歧纵德辉，麒麟见鲁辞羁鞅。丈夫肮脏迹每同，孰谓龙眠成技痒？眼中未见独醒人，未免开函为抚掌。

　　义株行

　　庐陵江西古名郡，四忠一节之故乡。岂惟英贤间世锺造化？亦有义株连理呈祯祥。丰塘三山两株树，托生离立不数武。高茎擎天一盖张，深根走地群蛟怒。曾氏世居株树边，诗礼传家三百年。尚书旣为连理咏，丞相复入郡志编。二公真迹今犹在，文光照耀无年载。李囦诸孙尚有传，桑田谁谓成沧海？五世孙亦一老翁，欲以此事征盲聋。丰塘之株无乃丰城剑，变化偃蹇双蛟龙。不然安得保风雨，专与三山为始终。

　　怀远亭诗，为东瓯镇抚谭济翁作（谭世绩之后，宋史有传。谭将军，勇而礼，宋之端明学士七世孙。）

　　蚤年身逐兵尘起，鼻尖出火耳生风。马上飞尘虎添翅，出门志愿定远侯。果然持节镇东瓯，上宣德意化海俗。鲸鲵灭迹波为收，古来镇将还如此。缓带轻裘接贤士，襄阳沈却岘山碑。水底鱼龙犹识字，国家承平千万年。军中之乐何可言？太牢五鼎飡壮士。从伶百戏陈广筵，山川不随人事改。端明丘垄今犹在，亭名怀远乃在兹。地下幽魂有光采，普天之下皆皇家。故乡何必怀长沙？人臣受命无远近。河源曾泛张骞槎，食君之禄治军旅。咫尺辕门谁敢去？私情丘垄岂不怀？日夜沅湘水东注。

　　学仙曲

　　二八女人貌婵娟，杏花阴里竞秋千。同心锦带刺石莲，逢人学縳剪刀钱，却妬鸳鸯沙上眠。

　　五言絶句

　　古辞

　　欢乐自欢乐，苦辛长苦辛。城中十万户，谁是种田人？

　　风雨牧牛图

　　牧牛值风雨，牧具几脱手。不自风雨前，不自风雨后。

　　石友

　　苍然柱石姿，风雨莓苔久。幸同贞固心，相看即吾友。

　　竹居

　　百年驹过隙，万事成鞅掌。自顾非此君，谁与共清赏？

　　花径

　　繁花作高树，狭径不数曲。醉来扶杖行，幽兴亦自足。

　　蕉林

　　愁怀常把酒，爱此满林玉。风回舞袖翻，欲近纱窗緑。

　　芳屏

　　众芳结为屏，左右暎红药。问讯园中人，何如金孔雀？

　　蔬畦

　　学圃纔两畦，佳蔬欲几品？露葵不厌烹，及我春酒醒。

　　梨花折枝

　　已过清明节，犹依玉镜台。一枝如折得，几误蝶飞来。

　　水殿纳凉图

　　别殿红绡女，无风亦自凉。阑边是湖水，夜夜宿鸳鸯。

　　七夕

　　乞与人间巧，全凭此夜秋。如何针线月，容易下西楼？

　　别刘博士

　　祇为情如雨，从敎醉似泥。免看杨柳色，相送出城西。

　　王昭君二首

　　其一

　　汉地非无雪，边城不见花。琵琶一万里，马上尽风沙。

　　其二

　　巾帼犹知辱，裙钗可即戎。单于如有问，敎妾若为容？

　　铜雀台

　　自古谁无死，英雄岂不知？望陵歌舞歇，还有梦来时。

　　边思

　　万里尽风沙，征人念岁华。角声悲自语，谁见落梅花？

　　赤壁

　　赤壁不改色，汉江依旧流。二龙争战后，风月属扁舟。

　　峡川

　　石与青天近，浮云向客低。自然堪下泪，不是有猿啼。

　　题扬州史左丞画扇

　　后土祠前路，金鞍忆旧游。春风双燕子，浑似在扬州。

　　塞上

　　朔风西北来，惊沙对面起。人马暗相失，咫尺已千里。

　　题商山观奕图

　　纵横十九路，一着一回新。如此深山许？旁观亦有人。

　　题村庙

　　祸福凭谁降？鸡豚合有灾。年年当社日，箫鼓赛神来。

　　飞来峰

　　峯在西天竺，青莲千叶开。佛应无妄说，或恐是飞来。

　　呼猿洞

　　洞閟烟霞古，岩回藤蔓丛。谁能将剑术？往问白猿公。

　　题名石

　　东坡龙井回，题名塔砖上。岂期后百年，过者为瞻仰？

　　合涧桥

　　两涧何年合？一桥终日闲。桃花逐流水，未觉是人间。

　　龙公洞

　　龙或藏其用，迹与蛇何异？惭愧耕稼人，犹来候云气。

　　饭猿台

　　僧旣非昔年，猿亦异往日。唯有饭猿台，犹是当时石。

　　连岩栈

　　连岩有栈道，重叠架古木。勿轻纵步险，平地折车轴。

　　客儿亭

　　客儿谢家子，明师梦相待。斯人骨亦朽，斯亭尚千载。

　　坐禅石

　　法师禅定时，万象付冥漠。至今岩前石，每每天花落。

　　邻墙梅花

　　腊后春纔到，寒香袭素袍。梅花如有意，不在粉墙高。

　　闻钟

　　朝撞亦悤悤，暮撞亦悤悤。销磨浮世事，都在数声中。

　　墨萱草

　　种得宜男草，忘忧度岁华。墨池怜照影，朶朶凤头花。

　　葛仙溪

　　葛仙浴丹溪，饮溪骨自蜕。试问归来鹤：何人寿千岁？

　　济川图

　　平地有摧辀，慎者或不免。奈何千金躯！涉此风涛险。

　　菊花

　　万夫起铜盘，拔地一千丈。宁知白露华？暗满菊花上。

　　臧祥卿画竹枝白头禽扇面

　　片月出幽林，闲情欲不禁。天寒怜翠袖，为赋白头吟。

　　西施洞

　　馆娃宫前洞，西施旧来往。自载扁舟后，岁岁春萝长。

　　履迹

　　西施往行处，好事作履迹。几寸莓苔深，见者为怜惜。

　　问梅

　　一种陇头树，东风都合吹。未应造物者，偏在向南枝。

　　喜新晴

　　五色云间鹊，今朝忽放声。绕檐飞不去，亦是喜新晴。

　　泉月轩，为开元宫张道士赋

　　为贪真境好，每到即忘归。叩齿潄明月，清光生羽衣。

　　题餐霞洞

　　愚者昧其觉，贪生还一梦。不见餐霞人，唯见古时洞。

　　李息斋平章画生色竹

　　一代风流尽，丹青付此君。忍将湘浦泪，更洒九疑云。

　　题牧溪画飞鸣雁二画

　　其一

　　秋风几万里？一色是青云。谁信天山路？无书可寄君。

　　其二

　　倦飞怜羽翼，引领一长鸣。紫塞秋何似？今宵月正明。

　　新宫访袁真人，知已羽化，留题

　　仙客已尘土，桃花依旧春。后来看花者，不是种桃人。

　　惜花

　　昨夜一花开，今朝一花落。春事能几何？奈此风雨恶。

　　僧华光画梅

　　谁与一毫端？示此无垢相。迦叶不可招，始悟色空妄。

　　柳庄

　　种柳连庄屋，春来色更娇。不同残腊见，封雪落长条。

　　桂林

　　不用歌丛桂，谁能更出山？若无忘世事，来共此中闲。

　　兰渚

　　幽兰满洲渚，纫之可为佩。欲遗心所亲，涔阳何处在？

　　竹坡

　　城中寸金地，种竹不可多。风前值杖看，奈此緑阴何！

　　瓜田

　　仲夏生意繁，延蔓若野葛。结实田亩中，庶慰行者渴。

　　荷港

　　门前东西道，下是荷花港。越女不避人，唱歌来荡桨。

　　鹤亭

　　有时命童子，亭前按舞鹤。虽无宾客欢，对此亦云乐。

　　鱼池

　　放鱼池中央，池水深尺许。勿谓江河远，时来足风雨。

　　题市学堂

　　喧聒从终日，跳梁欲上街。要令心目静，除是掩空斋。

　　赠欧阳尚礼还播州

　　人生岂无别？咫尺异言笑。况复万里遥，风烟接蛮徼。

　　观拆白塔，有赋

　　白塔谁所营？又复为平地。犹有百年人，闲来说兴废。

　　题章叔厚所画投竿图

　　大鱼不可得，小鱼钓何益？不如投竿坐，临流以终日。

　　上清方方壶作墨画，赠毛起宗提点

　　风火炼仙骨，云雷铸鼎文。壶公探造化，图寄大毛君。

　　赵清献小像

　　当时仰望公，画笔开生面。之官惟琴鹤，千载赵清献。

　　别故人

　　未别欲千言，临别无一语。惟此旧时心，随君渡江去。

　　别乡友

　　共是他乡客，从游又来年。老人偏惜别，把臂一茫然。

　　赠县令任满

　　一勺清泉水，三年共此心。不堪弹别鹄，惟是邑中琴。

　　盘石吹箫图

　　宰相五更朝，金鞍拂柳条。何如盘石上？散髪坐吹箫。

　　白头翁

　　疎蔓短于蓬，卑栖怯晚风。祇縁头白早，无处入芳丛。

　　落梅花

　　含章人正卧，几片下空墙？春雪调铅粉，相和一处香。

　　题宋子障太守画

　　老树含青雨，平林澹白烟。隔溪茅屋在，好泊米家船。

　　题赵子昻画梨花画眉图

　　鸣春如有意，谁与画眉长？若诉梨园事，开元梦一场。

　　恼啼鸦

　　朝啼人尽睡，暮啼人厌闻。非关毛羽恶，不入凤凰群。

　　代毛延寿

　　岂谓黄金少？除褒君未知。古来因好色，灭国是龙漦。（褒姒故事。）

　　高房山画扇

　　结屋清溪上，仙凡此路分。终朝看不厌，惟是满山云。

　　捕鱼图

　　画出溪边景，浑家在捕鱼。笔头余兴在，几点暮鸦疎？

　　晚望东村

　　开门见东村，晨光尚蒙昧。白云何处来？适与予心会。

　　题王大年画

　　舟楫为生计，沙鸥识此情。百年浮世事，九鼎一丝轻。

　　林子山画，为郑宗表题

　　尊前可忘世，纶竿聊伴身。乐然溪水上，鱼鸟与相亲。

　　双蝶

　　相逐双飞蝶，风前不自持。有生皆有感，微物岂无知？

　　白练带禽

　　一双白练带，绕树效于飞。宜尔闺房喜，图形上绣衣。

　　秋棠晚思图

　　两雀晚相依，棠梨叶渐稀。连枝有深思，未可便辞飞。  
　 
卷二

　　五言絶句

　　梅花十絶

　　其一

　　种梅如昨日，树已过人长。粉白东邻女，争窥出院墙。

　　其二

　　小玉探春回，褰帘笑语来。今朝庭树上，忽有数花开。

　　其三

　　黄钟纔应律，英萼已舒芽。不笑黄金柳，先开白玉花。

　　其四

　　汉主黄金屋，卢家白玉堂。暗香浮动处，愁思月昏黄。

　　其五

　　一枝怜似玉，日暮正愁新。寂寞珍珠佩，天寒翠袖人。

　　其六

　　数点飘香雪，非关画角吹。惊心调鼎事，细雨緑阴时。

　　其七

　　雪落纱窗外，寒梅正着花。不同桃李树，争艳五侯家。

　　其八

　　新月回宫檐，梅妆艳于雪。谁为五出花？能加天下白。

　　其九

　　姑射有处子，雪色而内视。肌粟寒不生，香篝熏素被。

　　其十

　　树老苔衣厚，花稀春事迟。为縁生驿路，都是折残枝。

　　题画

　　笔墨生幽思，山居春日长。独谣桥上路，亦自惜年芳。

　　夜坐

　　夜长春酒醒，敧枕何曾睡？时见烛花中，余光吐金穗。

　　题竹

　　落墨生幽思，风来自有香。九天皆雨露，容易拂云长。

　　题西湖大佛头寺

　　佛身满法界，金色从地起。若人加庄严，其福亦如是。

　　题枯木竹石图

　　石氏珊瑚树，杨家翡翠钩。千年风雨后，遗影海中洲。

　　青山白云图

　　俗驾真难到，满山都是云。云中有楼观，鸾鹤日相闻。

　　题画山水

　　溪回岸影深，山迥溪声响。独有溪上人，扁舟自来往。

　　题诸葛孔明像

　　一笑出隆中，黄星掩日红。妖氛不敢作，白羽起西风。

　　咏鸡

　　凤凰有五色，鸡亦有五德。鼓翼不妄啼，一声天下白。

　　题孔明抱膝图

　　抱膝长吟彼一时，卧龙消息有谁知？能听天下三分计，赖有刘家大耳儿。

　　题羲之写扇图

　　蒲扇新题墨未干，也应技痒要人看。阿婆莫谩提篮去，明日街头写便难。

　　访旧三竺，次泐禅师杂兴韵二首

　　其一

　　但敎怀抱能倾倒，莫向樽罍计有无。不为访僧三竺寺，肯乘烟艇过西湖？

　　其二

　　酒馆湖船尽有名，玉杯时得肆闲情。至今人说张员外，不是看花不出城。

　　为桐峯讲主题二画，风梅

　　长林春早玉烟新，未许风光殿后尘。留得维摩方丈在，碧纱遮护散花人。

　　烟梅

　　高坐天人白玉床，袈裟都是素毫光。东风也自知消息，故故吹香入道场。

　　题墨梅

　　一点娇飞傍镜台，曾随笑靥贴宫腮。如今莫说颜如玉，何限风烟马上来？

　　白描杏花

　　小楼春雨卖花时，尽说京城好女儿。有笔何应描不就？况兼红粉不曾施。

　　白描水仙花

　　月下归来看未真，乌丝几缕欲生春？莫敎缟带随风远，留绾明珠赠洛神。

　　荔枝画

　　一勺琼浆贮绛霞，好招鹦鹉过西家。若为解得相如渴，免向金茎泣露华。

　　题十八学士奕棋图

　　瀛州风景最清真，一代人材尽凤麟。莫道深山更深处，旁观都是下碁人。

　　五陵游侠图

　　白雪肌肤白玉鞍，浑身俊气许人看。若知稼穑艰难处，肯把黄金铸弹丸？

　　题桂花仙子二首，其一

　　黄金碎捣作微尘，露染秋和色未匀。回首琼林休怅望，素娥元是月中人。

　　其二

　　秋云几片作衣裳？吹尽西风骨亦香。明月若敎生洛浦，可胜才思恼陈王。

　　题徽庙螃蠏图二首，其一

　　阅尽虫鱼尔雅篇，闲将藤素染苍烟。不知画得招潮后，艮岳从敎变海田？

　　其二

　　长白山前谩拔都，清华小殿试操觚。含毫应笑滕王拙，不写秋沙郭索图。

　　题画梅

　　年年长与柳争春，数点风前更可人。待得緑阴成子后，暗香疎影总随身。

　　题明皇击球图

　　管钥声随万乘游，开元球马最风流。九龄老去无人谏，不破中原不肯休。

　　题黄花白蝶扇面

　　一枝秋露染初匀，曾伴渊明漉酒巾。若道梦中能化蝶，飞来应是白衣人。

　　题大慈寺僧房

　　老禅相见具袈裟，旋汲新泉自煮茶。笑问世间春几许？东风开徧石岩花。

　　题纸缾，留别育王寺长老照大千

　　朝市山林自一家，要知逢掖即袈裟。青苹波上凉风起，定到禅房看蕙花。

　　题剡溪夜雪图

　　雪月相邀过剡川，芙蓉远近玉生烟。戴家亭馆多风致，只好到门回酒船。

　　题二马图二首，其一

　　卸却银鞍得自由，偶因鬉痒一回头。青丝几尺无拘束？曾控风云徧九州岛。

　　其二

　　春明仰首一长嘶，莫说河冰迸玉蹄。曾与将军同患难，等闲平步到檀溪。

　　江南曲二首，其一

　　阿姊却从何处来？芙蓉有露湿香腮。相呼相应棹船去，知是邻家斗鸭回。

　　其二

　　一束莲茎学细腰，涂金艇子木兰桡。东家姊妹西家去，更约明朝去看潮。

　　赠琴士

　　万树流莺御苑西，朝回骑马醉如泥。如今都向山堂宿，听得琴中乌夜啼。

　　小游仙，次韵四首，其一

　　汉武求仙未絶情，枉将心力事金茎。灵王太子因无欲，吹得琅玕作凤鸣。

　　其二

　　桂合金银不甚高，仙山几许隔波涛？信回青鸟无寻处，一色春风是绛桃。

　　其三

　　小娃莫说脸如莲，自牧羊龙向葑田。笑指清泠桥下水，此中元是碧瑶天。

　　其四

　　青蛇昨夜付书回，只许麻姑自拆开。说道蓬莱山下路，莫因清浅不归来。

　　题鹦鹉仕女图

　　美人应自惜年华，庭院沉沉锁暮霞。祇有旧时鹦鹉见，春衫曾似石榴花。

　　题露荷风柳扇面二首，其一

　　犹恐丹砂染未匀，波中影是镜中身。长眉画向春风里，不许人间更效颦。

　　其二

　　此扇当年定赐谁？泪痕犹自旧胭脂。班姬莫用闲相咏，次第凉风到汝吹。

　　秋夕

　　紫藤满架月华明，一片凉风络纬声。犹有西江未归客，倚船因尔动离情。

　　过泖湖

　　泖湖有路接天津，万顷银花小浪匀。安得满船都是酒？船中更载浣纱人。

　　过金粟寺看东坡竹

　　东坡仙去三百载，海上犹存丹凤巢。醉里自将衫袖下，拂开尘壁看烟梢。

　　题凝思士女

　　萱草花开一两枝，熏风更是断肠时。自家团扇无心把，想得回文织锦诗。

　　题卢媪家二首，其一

　　谁似禇庄卢媪家？开门绕屋是荷花。收来麦把云成垜，缫动蚕丝雪满车。

　　其二

　　船坊小小柳依依，田舍人家尽自肥。溪水受阴鱼出跃，薫风吹暑燕交飞。

　　过萧山县

　　原野萧条井邑虚，居人都是刼灰余。桥边犹有江淹寺，不为题诗驻使车。

　　题吴彩鸾写韵图

　　小点红鸾欲下迟，远山浑是画来眉。如何一念人间事，上界仙曹便得知？

　　同徐大章溪上看芙蓉

　　日暮归来雨湿衣，凉风千树彩云飞。渚宫只在秋江上，何事襄王梦到稀？

　　宫词，次周员外韵

　　时様宫眉不甚长，再三笑语问同房。内园有约看花去，称得春衫绣凤凰。

　　题左司壁

　　省中莫说文书简，开徧杏花浑不知。今日树边骑马过，满衣春雨立多时。

　　题毛女

　　一镢长随玉雪身，女中还有烂柯人。相逢好向麻姑说，东海千年又化尘。

　　题东坡竹

　　三百余年屈指过，犹于遗墨见东坡。虽然数尺黄州竹，写出参天直节多。

　　题苏小小像

　　湖上行云逐步移，手携团扇欲何之？鬓边莫笑闲花草，也是当时第一枝。

　　题蜻蜓蛱蝶画扇

　　点水穿花不自疑，轻盈满扇欲何之？柳塘一觉风流梦，又是秋香欲老时。

　　观奕图，为杨左丞题（杨完者都。）

　　局中胜负几回新？画在丹青亦损神。莫把等闲消岁月，旁观都是下棋人。

　　求仙辞二首，其一

　　汉皇承露铸金茎，别道云间有玉京。万乘旌旗不随去，此身何用独长生？

　　其二

　　不见王乔驭鹤还，祇应憔悴老空山。何如修取金仙法？灭尽空花出世间。

　　荷花词，次韵周伯温参政四首

　　其一

　　朝霞染得好衣裳，吹徧湖头风露香。身分可怜年纪小，纎腰一束郁金黄。

　　其二

　　少年惯服白朱砂，养得容颜故似霞。生长六桥杨柳岸，不知湖水是侬家。

　　其三

　　莫讶吴侬说靓妆，红绡贴体肉生香。夜来相伴緑荷叶，受用满湖风露凉。

　　其四

　　一种西湖与若耶，鸳鸯宿处便为家。秋房结得新莲子，便是当时藕上花。

　　上元夫人词

　　阿母亲曾与制衣，手攀云锦下天机。自从宴罢茅君后，寂寞龟坛会更稀。

　　瘦马

　　少尽其力老弃之，此岂有意埋敝帷？不如汗血阵前死，以革就裹将军尸。

　　柳枝词二首，其一

　　尊前不奈小腰身，争欲搀先上舞茵。多谢东风好抬举，尽情分付画眉人。

　　其二

　　春光领略不胜娇，揺荡东风千万条。悔尽江州白司马，一生空咏小蛮腰。

　　折柳枝

　　愁向尊前唱渭城，柳枝折尽赠人行。早知世路多离别，移在邮亭远处生。

　　唐天宝宫词十五首，其一

　　寿王妃子在青春，赐与黄冠号太真。不是白头高力士，翠华那得远蒙尘？

　　其二

　　彻夜宫中按羽衣，明朝册拜太真妃。凤凰阁里承恩后，从此君王出内稀。

　　其三

　　兴庆池头芍药开，贵妃步辇看花来。可怜三首清平调，不博西凉酒一杯。

　　其四

　　清源小殿合凉州，羯鼓琵琶响未休。为是阿瞒供乐籍，八姨多费锦纒头。

　　其五

　　蓬莱前殿摘黄柑，一色金盘赐内官。拣得枝头合欢实，画图传与大家看。

　　其六

　　玉笛当年是赐谁？可敎妃子得偷吹。还家剪下青丝发，持谢君王意可知。

　　其七

　　天子楼前百戏陈，大娘竿舞最惊人。贵妃独赏刘郎咏，牙笏罗袍色色新。

　　其八

　　舁上儿绷满翠容，黄裙高髻一丛丛。君王入内闻欢笑，赐与金钱满六宫。

　　其九

　　四海承平倦万几，只将彩戏悦真妃。不平最是弹双陆，骰子公然得赐绯。

　　其十

　　小部梨园出敎坊，曲名新赐荔枝香。霓裳按舞长生殿，击碎梧桐夜未央。

　　其十一

　　共指双星出殿迟，并肩私语有谁知？君王未出长安日，肯信人间有别离？

　　其十二

　　香囊遗下佛堂阶，不使君王不怆怀。想着当年雪衣女，羽衣犹得苑中埋。

　　其十三

　　勤政楼中夜正长，上皇西望转凄凉。侍儿惟有红桃在，一曲凉州泪万行。

　　其十四

　　龙女殷勤道姓名，凌波池上乞新声。周公不入君王梦，谁与苍生致太平？

　　其十五

　　天宝年间宠贾昌，黄衫年少满鸡坊。绛冠斗罢罗纒项，又得君王笑一场。

　　趋府

　　燕子梁间渐有声，碧油窗外未天明。长街官树留残月，满马好风吹宿酲。

　　小寒

　　花外东风作小寒，轻红淡白满阑干。春光不与人怜惜，留得清明伴牡丹。

　　凉思

　　朝来风雨怯轻罗，便觉凉秋意思多。一夜不眠联翠被，余香消尽满池荷。

　　觉来

　　好风吹雨觉来迟，开徧荼蘼总不知。团扇晚凉人似玉，也须消瘦暮春时。

　　春光

　　湖上偏多杨柳风，桃花吹尽雨前红。等闲却被东君笑，大半春光在醉中。

　　柳花词五首

　　其一

　　望穷河水是隋家，风落长堤御柳斜。春尽花飞留不住，白头啼徧后栖鸦。

　　其二

　　栏马墙西欲暮春，花飞不复过中旬。倚天楼阁晴光里，争扑珠帘不避人。

　　其三

　　章华台下路西东，走马归来满袖风。吹起万条枝上雪，等闲迷却细腰宫。

　　其四

　　满院长条散緑阴，谁家门户碧沉沉？地衣不许重帘隔，雪白花铺一寸深。

　　其五

　　扬州寺前杨柳多，柳枝能舞更能歌。夜来吹入维摩室，化作天花可奈何！

　　孟院判宅辞饮

　　病来酒力未能加，易觉衰容染绛霞。团扇凉风吾欲睡，不劳频看石榴花。酒名。

　　辇下曲一百二首，有序

　　昱备员宣政院判官，以僧省事简，搜索旧文藁于囊中。曩在京师时，有所闻见，辄赋诗。有宫中词、塞上谣共若干首，合而目之曰：辇下曲。其据事直书，辞句鄙近，虽不足以上继风雅，然一代之典礼存焉。

　　其一

　　黄金大殿万斯年，十二丹楹日月边。伞盖威蕤当御榻，珠光照耀九重天。

　　其二

　　五垓千陛立朝廷，槛首铜雕一丈翎。不待来仪威凤至，日闻韶濩在青冥。

　　其三

　　州桥拜伏两珉龙，向下天潢一派通。四海仰瞻天子气，日行黄道贯当中。

　　其四

　　方朝犹是未明天，玉戚轮竿已俨然。百兽蹲威绘旛下，万臣効职内门前。

　　其五

　　东楼绯服唱鸡人，击到朱鼙第几声？楠寐奉常先告备，驾行三叩紫鞘鸣。

　　其六

　　至元典礼当朝会，宗戚前将祖训开。圣子神孙千万世，俾知大业此中来。

　　其七

　　二九行分正从班，尽将牙笏注名单。簟铺兽镇丹墀内，鹄立千官绕画阑。

　　其八

　　国戚来朝总盛容，左班翘鹖右王封。功臣带砺河山誓，万岁千秋乐未终。

　　其九

　　静瓜约闹殿西东，颁宴宗王礼数隆。酋长巡觞宣上旨，尽敎满饮大金锺。

　　其十

　　万方表马贺生辰，班首师臣与相臣。喝赞礼行天乐动，九重宫阙一时新。

　　其十一

　　三司侍宴皇情洽，对御吹螺大礼终。宝扇合鞘催放仗，马蹄哄散万花中。

　　其十二

　　授时历进当冬至，太史舁官近御前。御用粉笺题国字，帕黄封上榻西边。

　　其十三

　　泥金沥水顺飘扬，掌扇香吹殿角凉。不是内官亲执御，太平无用镇非常。

　　其十四

　　只孙官様青红锦，裹肚圆文宝相珠。羽仗执金班控鹤，千人鱼贯振嵩呼。

　　其十五

　　全装节仗冒金钱，振竦高擎玉陛前。亸袖行交太平字，回銮犹是步蹁蹮。

　　其十六

　　黄金酒海赢千石，龙杓梯声给大筵。殿上千官多取醉，君臣胥乐太平年。

　　其十七

　　西天法曲曼声长，璎珞垂衣称艳妆。大宴殿中歌舞上，华严海会庆君王。

　　其十八

　　职贡蛮夷通海徼，筦衣毳帽步逡巡。翠华阁下颁缯币，圣主留恩柔远人。

　　其十九

　　竹扛金铸百寻余，顶版高镌万国书。禁得下方雷与电，声光不敢近皇居。

　　其二十

　　崇天门下听宣赦，万姓欢呼万岁声。岂独罪人蒙大宥？普天率土尽关情。

　　其二十一

　　户外班齐大礼行，小臣鸣赞立朝廷。八风不动丹墀静，听得宫袍舞蹈声。

　　其二十二

　　墀左朱阑草满丛，世皇封植意尤浓。艰难大业从兹起，莫忘龙沙汗血功。

　　其二十三

　　国初海运自朱张，百万楼船渡大洋。有训不敎忘险阻，御厨先饭进黄粱。

　　其二十四

　　旗常万乘缀旒旓，玉瓘升坛藉白茅。前月太常班卤簿，安排法驾事南郊。

　　其二十五

　　清庙上尊元不罩，爵呈三献礼当终。巫臣马湩望空洒，国语辞神妥法宫。

　　其二十六

　　辽东羞贡入神厨，祭鲔专车一丈余。寝庙岁行春荐礼，有加铏豆杂鲜腒。（腒，禽鸟之肉。）

　　其二十七

　　国俗祠神主中溜，毡车毡俑挂宫灯。神来鼓盏自飞动，妖自人兴如有凭。

　　其二十八

　　狼髋且抛何且呪？女巫凭此卜妖祥。手持朴樕挥三祀，蠲洁祈神受命长。

　　其二十九

　　当年大驾幸滦京，象背前驮幄殿行。国老手炉先引导，白头联骑出都城。

　　其三十

　　皇舆清暑出滦京，三日当番见大臣。夜半暗中偷摸箭，阴敎右姓主朋巡。

　　其三十一

　　请号关牌趋鼓阁，弓刀千骑领兵符。例差右姓巡仓库，哄唱穹庐赐大酺。

　　其三十二

　　祖宗诈马宴滦都，挏酒啍啍载憨车。向晚大安高阁上，红竿雉帚扫珍珠。

　　其三十三

　　驾起京官聚草棚，诸司谁敢不从公？官钱例与供堂食，马上风吹酒面红。

　　其三十四

　　千门万戸严扃钥，留守司官莫自闲。仰候秋风驼被等，郊迎大驾向南还。

　　其三十五

　　驼装序入日精门，铜鼓牙旗作队喧。一听巡阶铃钹振，满宫俱喜出迎恩。

　　其三十六

　　月华门里西角屋，六纛幽藏神所居。大驾起行先戒路，鼓钲次第出储胥。

　　其三十七

　　华缨孔帽诸番队，前导伶官戏竹高。白伞葳蕤避驰道，帝师辇下进葡萄。

　　其三十八

　　守内番僧日念吽，御厨酒肉按时供。组铃扇鼓诸天乐，知在龙宫第几重？

　　其三十九

　　皇舆行在辟人门，群牧分屯散彩云。习驭每朝供进马，近移毳幕尽宗勲。

　　其四十

　　御前亲拜中书令，恩赐东宫设内筵。手署勅黄唯一道，任谁祗受付双迁？

　　其四十一

　　鸡人唱罢内门开，千骑前头丞相来。卫士金瓜双引导，百司拥醉早朝回。

　　其四十二

　　端本堂深绣榻高，满前学士尽风骚。星河骑士知唯马，惯识金笺玉兔毫。

　　其四十三

　　旌旗千骑从储皇，诈柳行春出震方。祖宗马上得天下，弓矢斯张何可忘？

　　其四十四

　　和寜沙中朴樕笔，史臣以代铅椠事。百司译写高昌书，龙蛇复见古文字。

　　其四十五

　　仪台铁表冠龙尺，上刻横文晷度真。中国失传求远裔，犹于回纥见斯文。

　　其四十六

　　儒臣奉诏修三史，丞相衔兼领总裁。学士院官传赐宴，黄羊湩酒满车来。

　　其四十七

　　经筵进讲天人喜，宣索金缯赐讲臣。已觉圣躬忘所倦，敎将古训更前陈。

　　其四十八

　　文明天子念孤寒，科举人材两榜寛。别殿下帘亲策试，唱名纔了便除官。

　　其四十九

　　冑监诸生盛国容，大官羊膳两厨供。六经尽是君臣事，卿相才多在辟雍。

　　其五十

　　炉香夹道涌祥风，梵辇游城女乐从。望拜彩楼呼万岁，柘黄袍在半天中。

　　其五十一

　　放敎贵赤一齐行，平地风生有翅身。未解刻期争拜下，御前成个赏金银。

　　其五十二

　　国子题名金仆姑，树篱比射尽腰符。分明百步中侯的，踊跃宗王舞袖呼。

　　其五十三

　　对朋角饮目相招，黄鼠生烧入地椒。马湩饮轮金铎刺，顶宁割发不相饶。

　　其五十四

　　柳林密遣弄臣回，封印黄金盒一枚。天语直将西内去，便敎知是草芽来。

　　其五十五

　　直从海子望蓬莱，青雀传言日几回？为造龙舟载天姆，院家催造画图来。

　　其五十六

　　西方舞女即天人，玉手昙花满把青。舞唱天魔供奉曲，君王常在月宫听。

　　其五十七

　　鸭緑江波胜鸭头，鱼龙变化满中州。分来一派天潢水，到得乌桓便不流。

　　其五十八

　　昭君遗下汉琵琶，抝轸谁弹狈获沙？春色不关青冢上，只今芳草满天涯。

　　其五十九

　　玉窦桥边日月明，金棊界脉直如绳。世皇存此为殷鉴，上刻宣和示废兴。

　　其六十

　　金计倾辽至可哀，为车为马枉豗隤。岂知万岁山中土，载得龙沙王气来？

　　其六十一

　　大都周遭十一门，草苫土筑那咤城。谶言若以砖石裹，长似天王衣甲兵。

　　其六十二

　　八思巴师释之雄，字出天人惭妙工。龙沙彷佛鬼夜哭，蒙古尽归文法中。

　　其六十三

　　学贯天人刘太保，卜年卜世际昌期。帝王真命自神武，鱼水君臣今见之。

　　其六十四

　　许衡天遣至军前，未丧斯文赖此传。大学一编尧舜事，致君中统至元年。

　　其六十五

　　运际昌期不偶然，外臣豪杰得神仙。一言不杀感天听，敎主长春亿万年。

　　其六十六

　　宋亡死节文丞相，不受宣封信国公。祠庙至今松栢在，世皇盛德及孤忠。

　　其六十七

　　太祖雄姿自圣神，一时睿断出天真。要将儒释同尊奉，宣谕黄金铸圣人。

　　其六十八

　　龙虎山中有道家，上清剑履绚晴霞。依时进谒棕毛殿，坐赐金瓶数十茶。

　　其六十九

　　相官马湩盛浑脱，骑士题封抱送来。传与内厨供上用，有时直到御前开。

　　其七十

　　西番僧果依时供，小笼黄旗带露装。满马尘沙兼日夜，平坡红艳露犹香。

　　其七十一

　　黄公垆榜大金书，门外长停右姓车。请敎宫缯来换酒，悲歌始是醉之余。

　　其七十二

　　圜殿仪天十六楹，向前黄道不敎行。账房左右悬弓角，尽是君王宿卫兵。

　　其七十三

　　玉德殿当清灏西，蹲龙碧瓦接榱题。卫兵学得高丽语，连臂低歌井即梨。

　　其七十四

　　棕毛四面拥龙床，殿角凉生紫雾香。上位励精求治切，不曾朝退不抬汤。

　　其七十五

　　斜街木局尽闲房，御史微行自不妨。从立宪台曾有旨，代天耳目付贤良。

　　其七十六

　　上都半道次榆林，是处鸳鸯野泺深。不比使君桑下问，自媒年少觅黄金。

　　其七十七

　　少年马后抱熊罴，便佞相倾结所知。一日搭名幇草料，好官多属跨驴儿。

　　其七十八

　　闲家日逐小公侯，蓝棒相随觅打球。向晚醉嫌归路远，金鞭梢过御街头。

　　其七十九

　　斗鹌初罢草初黄，锦袋牙牌日自将。闹市闲坊寻搭对，红尘走杀少年狂。

　　其八十

　　敎坊女乐顺时秀，岂独歌传天下名？意态由来看不足，揭帘半面已倾城。

　　其八十一

　　争抱荆筐拾马留，贫儿朝夕候鸣驺。不知金印为何物？肯要人间万户侯？

　　其八十二

　　北方九眼大黑杀，幻影梵名纥剌麻。头戴髑髅踏魔女，用人以祭惑中华。

　　其八十三

　　高昌之神戴羖首，仗剑骑羊气猛烈。十月十三彼国人，萝卜面饼贺神节。

　　其八十四

　　十宇寺神呼韩王，身骑白马衣戎装。手弹箜篌仰天日，空中来仪百凤凰。

　　其八十五

　　旃檀佛像身丈六，三十二相俱完全。流传释家亲受记，止于大国来西天。

　　其八十六

　　西番灯盏重百斤，刻铭供佛题大臣。黄楢万瓮照无尽，上祝皇厘下己身。

　　其八十七

　　花门齐侯月生眉，白日不食夜饱之。纒头向西礼圈戸，出浴升高呌阿弥。

　　其八十八

　　西天呪师首蜷发，不澡不颒身亦殷。倒垂璎珞披红罽，膜拜螭坳识圣颜。

　　其八十九

　　似将慧日破愚昏，白日如常下钓轩。男女倾城求受戒，法中秘密不能言。

　　其九十

　　肩垂緑发事康禅，淡扫蛾眉自可怜。出入内门装饰盛，满宫争迓女神仙。

　　其九十一

　　红城万户拱皇居，宿卫亲兵饱有余。苑鹿与人分食惯，朝朝群聚候麋车。

　　其九十二

　　枢密院家家赐宴，金符三品事奔趋。敎坊白马驮身后，光禄红箫送酒车。

　　其九十三

　　四面朱阑当午门，百年榆柳是将军。昌期遭际风云会，草木犹封定国勲。

　　其九十四

　　鴐鹅风起白毰毸，秋夏跟随驾往回。圣主已开三面网，登盘玉食自天来。

　　其九十五

　　守宫妃子住东头，供御衣粮不外求。牙仗穹庐护阑盾，礼遵估服侍宸游。

　　其九十六

　　三宫除夜例驱傩，徧洒巫臣马湩多。组烛小儿相哄出，卫兵环视莫如何。

　　其九十七

　　绯国宫人直女工，衾禂载得内门中。当番女伴能包袱，要学高丽顶入宫。

　　其九十八

　　壁衣面面紫貂为，更绕腰阑挂虎皮。大雪外头深一尺，殿中风力岂曾知？

　　其九十九

　　天朝习俗乐从禽，为按名鹰出柳阴。立马万夫齐指望，半空鹅影雪沉沉。

　　其一百

　　大安阁是延春阁，峻宇雕墙古有之。四面珠帘烟树里，驾临长在夏初时。

　　其一百一

　　万岁山中琼岛居，广寒宫殿画难如。回銮风过黄金镫，飘下炉香十里余。

　　其一百二

　　栏马墙临海子边，红葵高柳碧参天。过人不敢论量数，雨露相将近百年。

　　宫中词二十一首

　　宫中词，唯唐陜西司马王建一百首为得体，葢从内臣出入宫闼所赋，俱实见其事。厥后，蜀主花蕊夫人效其体，赋诗一百首，亦其身亲见之。宋王安国校官书，见其本序，而置之内阁。元初，奉天杨兴録宋宫人语五言诗十八首，颇得其情，足次二家后。大抵宫中词，论富有天下，贵为天子，不可以文章工拙称，必非想象，必亲见，皆非闾巷之士可拟而赋者。后学庐陵张昱光弼志。

　　其一

　　红光满室产皇储，天下千秋与祝厘。侍女后妃颁剩彩，天颜有喜内臣知。

　　其二

　　裹头保母性温存，不敢移身出内门。寻得描金龙凤纸，学摹国字敎皇孙。

　　其三

　　颁赐三宫端午节，金丝纒扇绣红纱。谢恩都作男儿跪，拜起深深鹖尾斜。

　　其四

　　内人哄动各盈腮，谈自西宫撒雪回。报与内司当有宴，羊车今晚蚤将来。

　　其五

　　网轩凉思蚤相催，红叶生时雁又来。不用题情付流水，已从步辇过宫回。

　　其六

　　樱桃红熟覆黄巾，分赐三宫遗内臣。拜跪酬恩归院后，金盘酪粉试尝新。

　　其七

　　徽仪殿里不通风，火者添香殿阁中。榻上重重铺设好，君王今夜定移宫。

　　其八

　　宫衣新尚高丽様，方领过腰半臂裁。连夜内家争借看，为曾着过御前来。

　　其九

　　和好风光四月天，百花飞尽感流年。宫中无以消长日，自擘龙头十二弦。

　　其十

　　鸳鸯鸂鶒满池娇，彩绣金茸日几条？早晚君王天寿节，要将着御大明朝。

　　其十一

　　宫罗支请银霜褐，彻夜房中自剪裁。明日看花西内去，牡丹台畔木瓜开。

　　其十二

　　延华阁下日如年，除是当番到御前。寻出涂金香坠子，安排衣线捻春绵。

　　其十三

　　频把香罗拭汗腮，緑云背绾未曾开。相扶相曳还宫去，笑说秋千架下来。

　　其十四

　　上苑新波小海分，緑香溢岸好湔裙。故将禁指监官见，放出天河洗绛云。

　　其十五

　　纸绳未把祝炉香，自觉红生两脸傍。为蹬为轮俱有喜，莫将縆结作羊肠。

　　其十六

　　饮到更深无厌时，并肩侍女与扶持。醉来不问腰肢小，照影灯前舞柘枝。

　　其十七

　　填金臂失戏分明，赢得珍珠三两升。便去房中还赌赛，黄封银榼酒如渑。

　　其十八

　　残却花间一局棋，为因宣唤赐春衣。近前火者催何急，惟恐君王怪到迟。

　　其十九

　　从行火者笑相招，步辇相将过钓桥。鹿顶殿开天乐动，西宫今日赛花朝。

　　其二十

　　彤云捧起黄金殿，十二丹楹七户开。南面君临朝万岁，来仪应共凤归来。

　　其二十一

　　棂星门与州桥近，黄道中间御气高。拜伏龙眠金水上，镇安四海息波涛。

　　塞上谣八首

　　其一

　　砂碛大风吹土屋，马上行人纱罩目。貂裘荆筐拾马矢，野帐炊烟煮羊肉。

　　其二

　　玉貌当垆坐酒坊，黄金饮器索人尝。蛮奴叠骑唱歌去，不管柳花飞过墙。

　　其三

　　漭然路失龙沙西，挏酒中人软似泥。马上毳衣歌刺刺，往还都是射鵰儿。

　　其四

　　马上黄须恶酒徒，搭肩把手醉相扶。见人强作汉家语，哄着村童唱塞姑。

　　其五

　　野蚕作茧丝玉玉，乳鸡浴沙声谷谷。骆驼奶子多醉人，毡帐雪寒留客宿。

　　其六

　　燕姬二八面如花，留宿不问东西家。醉来拍手趁人舞，口中合唱阿剌剌。

　　其七

　　虽说滦京是帝乡，三时闲静一时忙。驾来满眼吹花柳，驾起连天降雪霜。

　　其八

　　亲王捧宝送回京，五色祥云抱日明。锡宴大开兴圣殿，尽呼万岁驾中兴。

　　同贾守玄副官、顾存玄老监、曹空隠上座、龚翛然、吴逢原二监斋游洞霄宫，得徧览洞天福地诸胜迹，各纪一诗，刻诸崖石，以纪斯行之概云尔。

　　岫云隠居

　　岫云深护列仙儒，心与天倪共卷舒。诗境偶生吟思外，青苔黄叶满山居。

　　升王坛

　　大涤潜通句曲山，列仙到处有遗坛。千年落叶无行迹，时见郭文骑虎还。

　　无骨蒻（许远游临化，嘱弟子曰：丹在无骨蒻下。）

　　縁合诗逢无首羁，此身便有上天时。无端许远留遗嘱，勾引闲人到处疑。

　　大涤、栖真二洞题名石

　　身到名山骨亦清，洞中不枉为题名。高车驷马人间世，几度浮云石上生？

　　九锁峯

　　青山九曲锁烟霞，隔断尘寰百万家。洞里有春藏不得，春风春雨泛桃花。

　　唐碑

　　百尺穹碑当道安，蛟龙蟠攫藓花干。火烧雨洗残文字，留得前王旧散官。

　　汉祈灵坛

　　汉武祈灵筑此坛，愿同日月驻龙颜。神仙岂有君王福？万国臣邻指顾间。

　　驯虎岩（郭文医虎处。）

　　世往人非事不同，岩前无复旧行踪。空山落徧千林树，夜夜如同虎啸风。

　　藏书石室

　　曾于唐史读遗文，此日来游似见君。石室自藏真诰后，等闲人世几浮云？

　　仙人影

　　形影能离已异常，指揩犹作桂花香。偶然狡狯留山石，未觉人间岁月忙。

　　丹泉

　　百年能得几回来？更酌丹泉饮一杯。莫送鱼龙归大海，海中波浪是尘埃。

　　捣药禽

　　因曾捣药事幽栖，羽化千年长未齐。得似杵声相继散，月明犹绕故山啼。

　　题海昌仙踪

　　故老相传语不空，至今石井有仙踪。行人莫向井边唾，一勺水中藏卧龙。

　　追次薛涛诗二首

　　其一

　　不敎周昉画丹青，却把风流付蚤莺。锦水滔滔流不尽，断肠诗句可怜情。

　　其二

　　知尔回文织未成，为因颜色擅才名。伤春伤别寻常事，莫唱阳关第四声。

　　学仙曲二首

　　其一

　　仙人好乘白鹿轓，更剪明霞作飞带。醉来濯发向银湾，龙剑直倚青天外。

　　其二

　　徐卿有子抱才贤，天上麒麟正妙年。书案囊萤勤自勉，吟窗临草颇堪怜。

　　题桐栢宫

　　吹笙太子慕餐霞，一鹤空山总是家。桐栢几回清露重？人间容易日西斜。

　　题画梅花

　　铅华学作内家妆，画出宫眉岁月长。不与东风共摇落，人间天上尽吹香。

　　送春

　　送春何事典春衣？销得杨花几度飞。掌上玉杯成惯见，年年长是送春归。

　　巾子峯

　　青冥天界碧迢迢，仙客遗巾竟寂寥。犹有白云闲似鹤，与人相伴夜吹箫。

　　题孔主奉宅画菊

　　朝阳下照东篱菊，影落前庭亦有香。好伴容安斋内客，玉盘承露对秋光。

　　题三香图（山矾，水仙，梅花。）

　　离骚比兴诸香草，不见三香入楚词。莫是岁寒将自异，众芳芜秽不同时。

　　雪夜寄史左丞

　　白雪相将一尺深，碧油窗合夜沉沉。党家更有人如玉，犹道春寒入绣衾。

　　题渔村晚照

　　在在溪湾尽晒罾，暮天秋水碧澄澄。几家渔舍云深处？红树寒山路惯登。

　　丹溪别业图，为周昉赋

　　文光万丈照丹溪，爱尔慈乌夜夜啼。父有遗经能敎子，草堂犹在此溪西。

　　题夏圭孤舟风雨图

　　此船载得许多愁，使我樽前感旧游。惆怅扬州十年梦，满江风雨泊瓜洲。

　　题归钓图

　　雨笠风蓑日往回，桃花流水碧山隈。潭中渔钓何能尽？收却纶竿归去来。

　　题溪居图

　　朝市尘埃若我何？幽栖好处是松萝。前溪若与天河接，夜夜水中星斗多。

　　绍兴客中除夕

　　一岁今朝是岁除，旅人况复在离居。从来牛女成惆怅，乌鹊桥边莫寄书。

　　翫月图

　　天地有情俱是感，兔蟾应自念婵娟。分明照见山河影，一岁无如此月圆。

　　家人辈开螯侑杯即事

　　东床敧枕未成眠，玉手开螯自可怜。得似瓮头狂吏部，江头风味落樽前。

　　题读碑图

　　未瞻鲁庙三缄口，且读曹娥八字碑。较智只争三十里，杨修谁说是男儿？

　　题枯木竹石二首

　　其一

　　风雪禁持百岁过，真成生铁铸枝柯。天寒翠袖能相倚，免得春来纒女萝。

　　其二

　　一勺水中藏白蜃，一毫端上画青蛇。世人只道韩湘子，药术能开顷刻花。

　　热

　　南州大暑何可当？雪冰不解三伏凉。夜深明月在天上，白露满湖荷叶香。

　　题画雨竹

　　江上数声湘女瑟，烟中一曲竹枝歌。叶间有恨俱成泪，只为曾承雨露多。

　　题桶底图

　　不向粟中藏世界，却来桶底画楼台。分明记得麻姑语，清浅蓬莱水一杯。

　　题渔樵闲话图

　　渔樵本自不同科，何事停桡话更多？说与别人都不信，夜来风雨湿青蓑。

　　题徽庙画鹌鹑

　　长白山前马似龙，相将风火入深宫。君王苦好丹青笔，犹恐鹌鹑画未工。

　　题茅堂雪景图

　　草堂有客何为者？应爱山川雪未消。床上一壶堪独酌，风流不减霸陵桥。

　　闲居春尽

　　几日春残不在家，阶前开徧粉团花。再看又是明年事，酒滴东风惜岁华。

　　题渊明像

　　典午功名等羽毛，区区州县亦徒劳。折腰五斗无人识，只有归来最是高。

　　升仙坛

　　坛上春风长紫苔，当时仙驾此徘徊。山中老尽千年树，化鹤何因一再来？

　　题王若水画翎毛二首，其一

　　喔喔雄鸡趁晓光，岂同雌雉在山梁？云中鹰隼无虚爪，羽翼低飞好自防。

　　其二

　　东风吹水碧漪漪，不放桃花自在飞。莫怪野鳬惊不定，溪头弋者未忘机。

　　题道士王东甫图画

　　金银楼阁在三山，东甫何妨屡往还？信是神仙在平地，鹤飞元不离人间。

　　寄报国寺渭清远上人（时张氏筑城。）

　　谁设严关一两重？直敎隔断白云踪。城中何限萧家寺？不把三间事远公。

　　桂花仙子图

　　秋云几片剪衣裳？吹尽西风骨更香。明月不应生洛浦，又添情思恼陈王。

　　船过临平湖

　　船过临平欲住难，藕花红白水云闲。只因一霎溟蒙雨，不得分明看好山。

　　寄三塔寺寛虚海

　　望见寺前三塔近，老夫指拟驻行舟。无端一阵东风雨，吹过湖南不自由。

　　凌霄花

　　天女天花一様娇，凌霄挽下最长条。生愁化作空山雨，满脸春红恨未销。

　　题新亭壁

　　为爱庭前金凤花，风吹满地散残霞。清尊团扇能相伴，饮到海天秋日斜。

　　题修竹士女图

　　袖卷香罗日又曛，寸心都作锦回文。莫敎吹动参差玉，惊断阳台一段云。

　　题左司壁

　　春日团团日未斜，东风满地散青霞。晓莺啼过落花雨，独立淮南宰相家。

　　题王若水画

　　萱草花开日又西，太湖石畔鹧鸪啼。竹枝不是江南曲，唱得樽前思欲迷。

　　题唐十八学士图

　　尧舜之道载方策，人存政举又何疑？肃容敛手惭色者，知是当年封德彛。

　　题赵子昻浴马图

　　真是房星夜降精，双瞳下照水波明。浴回有翼应飞去，万里风云是一程。

　　风马

　　时清天地息烟尘，腾跃乘看自有神。游牝委龙求作种，任渠风合向天津。

　　嘉禾湖上，为谢参军题扇

　　鹦鹉杯中红曲酒，鸳鸯湖上黑油船。南风吹入荷花荡，借与闲人一醉眠。

　　明皇对奕图

　　漏尽宫壶日晷移，君王犹是恋残棋。马嵬一着无人算，只有杨妃自得知。

　　题杨妃横玉图

　　天宝年间好太平，华清小殿称人情。如何玉笛纔拈起？便作风吹别调声。

　　春日游湖

　　神仙不死今何在？富贵能全古亦难。剩买苏公堤上酒，莫敎容易度春寒。

　　题白玉蟾像

　　白玉如蟾俱是妄，青天指月亦非真。武夷洞里曾相见，却是寻常劈篾人。

　　咏何立事（宋押衙官何立，秦太师差往东南第一峯，恍惚引至阴司，见太师对岳飞事，令归告夫人东窗事犯矣。复命后，即弃官学道。蜕骨今在苏州玄妙观，为蓑衣仙。）

　　旧作衙官身姓何，阴司归后记仙魔。视身已是闲躯殻，一领蓑衣也是多。

　　谢太傅

　　谢安德望重南朝，妓女东山未寂寥。若论汉家勲业事，何如笳鼓霍嫖姚？

　　四菓画，石榴

　　照眼红绡未十旬，西风又折锦苞新。石家金谷如长在，尽有明珠换美人。

　　桃实

　　汉帝求仙不自知，祗凭青鸟使瑶池。矮人不见东方朔，肯信三偷是此儿？

　　枇杷

　　叶底累累黄渐深，暖风四月熟幽林。记曾摘徧西园树，好似文君取酒金。

　　樱桃

　　廊庙尝新出上阑，内厨酪粉赐金盘。白头见画成惆怅，满朶春红不厌看。

　　效唐僧无则咏物诗四首，百舌禽

　　巧作春禽百様声，似矜觜舌有余轻。若为剩有闲心性，何不云中学凤鸣？

　　鸬鹚鸟

　　褵褷羽翼作群飞，残害溪鱼欲自肥。满嗉腥涎吞不下，为人长忍一生饥。

　　木笔花

　　木笔花含晓露浓，似将才思拟春风。若还开在江淹宅，夜夜题诗入梦中。

　　金钱花

　　小小红丝叠绛霞，钗头玉燕共年华。果然买得青春在，尽把名园种此花。

　　紫菊花

　　应为扬州旧使君，鸡冠颜色染歌裙。陶翁九日东篱下，谁肯花前问紫云？

　　唐太宗遣御史萧翼赚禊帖图

　　君臣诡遇一呆僧，禊帖虽来事可惩。谁料万年归葬后？却将茧纸累昭陵。

　　宫廊雪霁图（马远画。）

　　画在丹青事已非，碧山犹自绕朱旗。分明黄屋宸游处，千步宫廊雪霁时。

　　东坡笠屐图

　　从来泾渭不同波，得贬黎中幸已多。莫把丹青论笠屐，文章千载一东坡。

　　杜宵画围棊图

　　何事今朝懒画眉？深宫又是日长时。闲愁不用量红线，看取新添几着棋？

　　雨晴

　　蔷薇正开雨弄晴，狂风触处乱红英。韩朋莫作双飞蝶，泊在其中画不成。

　　晓起

　　杏子花开桃萼红，夜来疎雨过帘栊。风光虽是好时节，春在谁家弦管中？

　　松瀑图

　　石间激浪雪无迹，松下瀑流雷有声。百折狂澜非是险，人心方寸最难平。

　　寒食

　　钱塘江上逢寒食，远客今朝转念乡。几树落花春寂寂？数行回雁草茫茫。

　　孙锺设瓜图

　　三士凭空化鹤群，已将旗盖兆三分。刘家门外楼桑树，岂是荒唐谶所云？

　　岳林寺题兜率内院，为玘石心上人赋

　　兜率天宫内院开，锦衣弥勒笑盈腮。因縁未了儿孙债，此是重来第几回？

　　闻夜潮

　　潮到江楼月到迟，百年心事有谁知？床头寻得刘琨剑，舞向春风惜旧时。

　　张横塘画竹枝萱草

　　几宵明月竹枝好？一夜东风萱草长。怅望美人烟水阔，不胜清思绕横塘。

　　茘枝画，为福建佥宪张惟远题四首（济南人。）

　　其一

　　樽前人出玉芙蓉，纎手亲分茘子红。归得大明湖上宴，也应看画说闽中。

　　其二

　　茜罗轻裹玉肌寒，吹尽南风露未干。一寸丹心无与寄，为凭图画入长安。

　　其三

　　红尘一骑露华香，不管卢龙道路长。谁信御前供玉食？不呈妃子不先尝。

　　其四

　　六月南风茘子丹，皱红小碧满银盘。水晶细嚼甜于蜜，满口生香玉露漙。

　　剪花士女

　　咫尺芳丛艳色深，蜂情蝶思两难禁。看来莫用闲惆怅，剪下春风一寸心。

　　题赵仲穆人马图

　　廏吏牵呈御苑回，开元求马尽龙媒。赵家富有曹韩様，摹出承平气象来。

　　刘曜卿画折花宫女

　　柳风草露欲沾衣，又是宫中上直时。好把桃花都折尽，免敎吹作落红飞。

　　钱舜举画芙蓉

　　木末芙蓉最耐寒，等闲不许世人看。蛾眉淡扫朝天去，自采花头制道冠。

　　梅花水月仙子画

　　游魂非鬼亦非仙，凭附梅花度岁年。欲向姮娥诉孤另，浪中亦自少团圆。

　　招周德新员外观菊

　　明朝莫问晴和雨，骑马能来看菊花。岂是省郎无酒对？不知此处似陶家。

　　题扇士女

　　转深文字转多情，侍女常将笔砚行。思得玉台新様句，为题团扇赠卿卿。

　　湖中即事

　　湖柳湖波尽可怜，不知春在阿谁边？满头翡翠双鬟女，细雨吴歌湿画船。

　　挟弹游骑图（赵仲穆画。）

　　玉臂双楦据绮鞍，浑身俊气要人看。若知稼穑艰难事，肯把黄金铸弹丸？

　　李白应制图

　　明主怜才赦酒狂，不知力士贱文章。当其醉草清平调，肯信长安是夜郎？

　　杜甫上谒图

　　出当天宝艰难日，归拜拾遗行在时。入蜀还秦底心性？一篇长拜杜鹃诗。

　　寄远词

　　梦里关山觉后非，忧深别泪在罗衣。堂前种得宜男草，正及春香人未归。

　　临安访古十首

　　石镜

　　临安山中古石镜，曾照钱王冕服来。天遣紫苔封裹后，等闲不许别人开。

　　婆留井（钱王初生时，将弃井中，婆夺留之，故乳名婆留。旣贵，以镠代留字。）

　　旧日婆留井未堙，石栏苔藓上龙鳞。而今率土皆臣妾，莫愿皇天产异人。

　　功臣塔

　　峯头石塔表功臣，五百年前是佛身。莫问蓬莱水清浅，野藤犹蔓刼余春。

　　锦溪

　　钱王功业与天齐，百里旌旗照此溪。彼此波中铺锦后，至今光景净无泥。

　　化城寺（钱王第十九子出家为僧，赐号普照大师。）

　　王子能以身施佛，何异生居净饭宫？敝屣视他闲富贵，男儿到此是英雄。

　　衣锦山（今县治主山是王故居，即九龙堂。）

　　还乡满山都覆锦，富贵应须白昼归。设宴九龙堂上日，沛中歌后似王稀。

　　将军树（王平时率群队狂戏此树下，还乡以锦幪之，号锦树将军。）

　　将军官重执金吾，不比秦朝列大夫。王为锦衣归故里，遂令老树有称呼。

　　环翠阁（谢安游处，今为寺。）

　　东山尚存环翠阁，谢傅来游经几年？可是旧时携妓到，粉香犹在画阑边。

　　净土寺（东坡作杭倅，行部过于潜回，至此。）

　　祥符赐额海会寺，四百年来弹指过。试问竹林桥下路，往还曾见几东坡？

　　九仙山（王、谢旧游，东坡有诗。）

　　仙子何年化鹤群？至今名姓只空闻。我来欲访前朝事，怅望九仙惟白云。

　　鸿沟

　　天命何曾分楚汉？自将南北限鸿沟。当时应恨乌江水，不与君王照白头。

　　李白小像

　　承制摛毫玉殿头，清平乐府擅风流。名花倾国能相妬，得宠翻遗失宠忧。

　　桃源图

　　几树桃花认未真？又何分晋与分秦？渔郎不悟避秦者，便把兴亡说与人。

　　苏小小坟上作（在嘉兴县前，晋名妓，钱塘人，有词行于世，今为人家占矣。）

　　香骨尘埋县治前，西陵魂梦隔风烟。好花好月年年在，潮落潮生更可怜。

　　宋赞善以笻竹一枝并诗赠玘太朴，次其韵

　　庸蜀之西一竹笻，年来蜕骨已如龙。扶登春殿谈经后，风雨时生掌握中。

　　题臧祥卿画

　　露桃风柳两依依，画在丹青亦自奇。若在墙头并驿畔，过春都是折残枝。

　　问蕳夷道索冬笋

　　僧家嗜笋如嗜肉，满腹生香贮寒玉。肯信湖州太守馋？饥来煮徧千林竹。

　　徐一夔以自己小影代送埙上人回龙门寺，为题其上

　　总是三生梦幻身，又何分别假和真？总饶送到龙门寺，也是丹青画里人。

　　邵庵虞先生为张伯雨赋四诗，开元宫道士章心远求追次其韵，伯雨画像（号句曲外史。）

　　此画茅山第几真？翛然白氅鹤翎新。百年身世归歌咏，一代交游在缙绅。

　　怀旧

　　忆诵清江空旧鱼，流光如赴隙中驹。云沈华盖星沈海，思絶狂张与老虞。

　　丹井（今在佑圣观东圃。）

　　张仙于此炼丹砂，夜夜丹光照井华。犹有石阑遗刻在，将军移置羽人家。

　　涧阿碑

　　邵庵文字在坚珉，摹刻中郎笔画真。在日得钱除买酒，余资都付打碑人。

　　赠人游湖南

　　世途无处不通津，惟尔栖栖志未伸。莫过沅湘唾江水，此中曾有汨罗人。

　　赵子昻画花鸟

　　绮纨旧习信难移，得意青春正好时。直下玉庐无所事，试临花鸟学徐熙。

　　春日

　　一阵东风一阵寒，芭蕉长过石阑干。只销几个瞢腾醉，看得春光到牡丹。

　　六言絶句

　　题青山白云

　　一个茅庐何处？小桥古木溪湾。但见山青云白，不知天上人间。

　　四言诗

　　题钟馗

　　梦以自见，正以辟邪。赐之袍笏，人耶鬼耶？

　　长短句

　　巫山高

　　巫山高，望不及。际天微茫十二峯，彩云上蒸灵雨集。中有琼台承翠馆，曼态修容相出入。君王荒淫进神女，直以梦中为白日。洛汭无闻五子歌，宋玉微辞讽何及。巫山高，望不及，不比尧阶土三尺。

　　君马黄

　　君马黄，我马白。十月风高塞草枯，铁衣夜浸卢龙月。深入单于臣敢辞？边城土是征人血。

　　翘揺花

　　翘揺花，清明时节徧天涯。东阡南陌画轮车，乐游践之同泥沙。城中多少富豪家，去年不见今年花，慎勿轻贱翘揺花。

　　拟古秋夜长

　　云中鸿雁过，门前朔风起。梧桐叶落金井头，月照乌啼天似水。谁家机上织回文？夜听啼乌如不闻。明朝为遣安西使，细意缄题持赠君。

　　古意

　　头上凤凰钗，是郎手中物。床上鸳鸯衾，是妾手自织。将钗与衾寄郎去，愿郎长见长相忆。

　　拙逸斋

　　群峰兮立立，众流兮湜湜。大木千章兮，丘陵是植。桑麻百顷兮，蔽于原隰。翁居是间兮，以作以息。阶庭五子兮，兰玉其质。敎以一经兮，是训是式。富春之渚兮，漫而不激。有鱼可钓兮，鳬雁可弋。翁居于是兮，天之所隲。凿井而饮兮，耕田而食。仰事俯育兮，不知不识。洼樽兮噏噏，土鼓兮秩秩。优游卒岁兮，皆仰蒙乎帝力。高车驷马兮，非予心之所及。

　　五言律诗

　　暑中招客二首，其一

　　长夜不可度，郁陶自难开。衣冠嫌褦襶，楼观想蓬莱。赤日天中过，凉风湖上来。非君一命驾，谁与共传杯？

　　其二

　　江山犹故国，风月自闲人。老至谋生拙，时更盛化新。花疑春似梦，酒与道为邻。柱史犹龙者，何嫌有此身？

　　五言排律

　　虀馆诗，有序

　　省掾李仲常，儒者也。喜蔬菜，每年以时治百余品，候开岁正月人日，会郡中诸儒士为虀馆之会。时予为左右司员外郎，以斯得忝座右，索赋其事。

　　虀馆常年会，辛盘此日传。鹢飞惭落羽，鲸吸感流年。白发干戈里，青云谈笑边。晤言宁邂逅？接席亦因縁。列爼余珍味，登筵总俊贤。玉壶延淑景，彩笔咏春天。上客欢先醉，狂朋喜欲颠。梅悬金胜小，烛照锦袍鲜。起舞交为寿，疑年各自怜。主人情更重，屡赋鹿鸣篇。

　　送天使僧

　　释子承天语，儒臣撰寺碑。万间灵谷建，一切布金为。宝界山河大，璇题雨露垂。丹青人所仰，壮丽古无之。钞币勤中赐，恩荣拜曲施。文章尊典诰，亿兆颂皇基。鶱举鸾回笔，光华凤吐辞。绣幢天上遣，金锡日边移。赫赫瞻行迈，遥遥赋载驰。在公无候谒，于礼有嫌疑。道路承倾葢，言辞见诵诗。斯须如久要，造次亦委蛇。宗庙观罍洗，云霄式羽仪。乃知修白业，动彻守清规。空谷行春律，余生共圣时。顶祈摩佛手，目愿覩尧眉。庆讃诸天会，观光夙世期。叩头云陛远，舞袖草堂卑。枝绕贪生鹊，池支服气龟。暌违难折柳，向仰只倾葵。复命苍龙阙，覃恩白玉墀。握兰前席对，视草近臣知。仙乐停宫扇，天花散殿帷。一人膺大庆，万宇受繁禧。立雪时将至，拈花事未迟。有縁皆弟子，无念不慈悲。软语敷甘露，清斋却紫芝。频烦尊者问，惭愧老夫衰。在德宁忘报？惟心不可欺。朝宗江汉水，日夜注怀思。  
　 
 
 
卷三

　　七言律诗

　　投赠潞国公承旨学士张仲举

　　汉家旧德有桓荣，赤舄登朝羽翼成。三晋鳯鸣千载会，两河龙现五云迎。独于社稷多难日，复使君臣大义明。自念昔曾亲几杖，颂声惭后鲁诸生。

　　投上中书右丞相脱脱

　　履舄从容自九重，相王忠孝更谁同？千年带砺犹初誓，万国臣邻尽下风。星贯紫垣朝佩剑，月临黄道夜传弓。汉家若论安刘策，四皓难书第一功。

　　五府驿代杨左丞留题二首

　　其一

　　免胄日趋丞相府，解鞍夜宿五侯家。玉杯行酒听春雨，银烛照人如晚霞。受命敢忘军旅事？抚时又过掖垣花。汉家未可轻韩信，尚要生擒李左车。

　　其二

　　束髪从戎十五年，战回平地血成川。英雄生世有如此，忠孝报君当慨然。俶扰弄兵俱赤子，中兴有道自皇天。猖狂暂假姑苏息，系颈终须拜马前。

　　湖山堂宴赠天使还京

　　画旗风里绣筵开，竟日歌钟乐未回。柳拂玉鞍秋系马，酒淹罗袖醉传杯。杭城近自月前复，使者适从天上来。归对大廷真得实，眼中诸将尽奇才。

　　岳鄂王坟上作

　　朔雪炎风共此年，中原父老亦堪怜。竖儒屡遣祈求使，大将空持杀伐权。忠谊有碑书大节，奸邪无面见重泉。至今宰木犹南拱，遗憾西陵是墓田。

　　陪宴相府，得芍药花，有赋

　　醉吐车茵愧不才，马前蝴蝶趁花回。玉瓶盛露扶春起，锦帐围灯照夜开。垂白敢思溱洧赠？欹红还是庙廊栽。扬州何逊空才思，惟对髙寒咏阁梅。

　　退居湖上投赠杨左丞四首，其一

　　楼外湖光白渺茫，楼中少妇试新妆。行年将近半百岁，大醉岂能千万场？织锦绣裙飞蛱蝶，白描歌扇睡鸳鸯。垂杨满院无人到，芍药花开日正长。

　　其二

　　信马苏公堤上行，水边鸥鹭不曾惊。春波满眼湖光细，花片飞来雨点轻。天上碧云如有咏，楼中红袖谩多情。牧之老去狂心歇，总把风流付后生。

　　其三

　　宿酒犹多睡未忺，好风何处散香奁？可教春日闲瑶瑟，而使杨花扑绣帘。削迹不烦三顾重，息机将废六壬占。今朝画省无公事，又得从容少避嫌。

　　其四

　　且观神女为行雨，莫问郎官应列星。芳草到门无俗驾，好山终日在湖亭。白鸥共戏荷叶小，黄鸟乱啼杨柳青。肯信曲栏干外立，晚凉吹得酒初醒。

　　宴犒将士，酒酣，命健儿舞剑为乐，浙省平章泣下不禁，感事有赋

　　平陆龙蛇起杀机，旄头又自照金微。两阶干羽知何似？二典君臣岂尽非？剑舞樽前回夜电，烛明帐下接晨辉。可怜司马江州泪，湿尽团花旧战衣。

　　陪宴后堂，观牡丹，回有作

　　风光偏恼掖垣人，银瓮连车载酒频。寒食新烟万家树，洛阳花擅一年春。拣好任从天女散，近前不嫌丞相嗔。压帽红香归路晚，几多瞻望马前尘？

　　至普陀洛伽山寺，作佛事七昼夜，祈见海岸观世音及善财岩。七日之间，随心应现，大众瞻仰，无不庆讃

　　丞相函香致此诚，愿深海水救群生。慈悲谓可消诸恶，征伐容将息大兵。金色圆光开寳髻，玉毫妙相络珠璎。手中示现杨枝露，愿洗干戈作太平。

　　戊戌题（海上作。）

　　华表仙人旧姓丁，羽毛今日惜飘零。海中又见蓬莱浅，门外空传杨柳青。暮雨朝云翻覆手，落花飞絮短长亭。如何未熟黄粱饭？说道英雄梦已醒。

　　杨忠愍公墓上作

　　梦觉邯郸万有空，邦人犹自说英雄。道家论将忌三世，臣子报君惟一忠。浅土何堪封马鬛？迷魂犹自恨秋风。死绥固是将军事，国史旗常画隽功。

　　惆怅六首，其一

　　交游蚤岁在幽燕，费用黄金买少年。阙下朝回瞻马首，酒间俊发抱龙泉。剧谈寜顾日西落？倒载不知天左旋。惆怅近来纔解事，先生五柳种门前。

　　其二

　　三山梦断彩云空，几把长笺赋恼公。画阁小杯鹦鹉緑，玉盘纎手荔枝红。春衫汗裛蔷薇露，夜帐香回茉莉风。惆怅近来江海上，却将鞍马学从戎。

　　其三

　　画船湖上载春行，日日花香扇底生。苏小楼前看洗马，水仙祠畔坐闻莺。碧桃红杏浑相识，紫燕黄蜂俱有情。惆怅繁华成逝水，尽归江海作潮声。

　　其四

　　惆怅当年使酒来，娼楼红粉夜相催。可怜明月二分在，不见琼花半朶开。谁复醉翁堂下柳？更堪从事阁中梅。扬州一片青青草，谁信春来无雁回？

　　其五

　　惆怅雄藩海上游，武昌佳气接神州。东风归思王孙草，北渚愁生帝子洲。楚国江山真可惜，刘家豚犬亦何羞？不须更问中原事，官柳新栽过戟楼。

　　其六

　　至今惆怅在东城，结伴看花取次行。辇道驻车招饮妓，宫墙回马听流莺。星河织女从离别，海水蓬莱见浅清。不有酒船三万斛，此生懐抱向谁倾？

　　过杨忠愍公军府留题

　　总是田家门下客，谁于军府若为情？林花满树莺都散，雨水平池草自生。街上相逢惊故吏，马前迎拜泣残兵。能言楼上题诗处，犹有将军旧姓名。

　　睡觉

　　满院杨花风力轻，牡丹时节好晴明。帘垂不知白日晚，睡觉忽闻黄鸟鸣。万斛春光金盏酒，百年心事玉人筝。刘伶未到忘形处，枉自闲将畚锸行。

　　湖亭纳凉

　　奈尔湖光月色何！不知此境为谁多？忽惊坠露翻荷叶，想见微风生水波。炎景只消清夜饮，老懐都付小鬟歌。家中未必凉如此，且待楼西转绛河。

　　灯前有赋

　　雨夜湖楼锦帐垂，有人为尔故眠遅。春衫照影看歌舞，寳合薫烟学画眉。何处絶缨怜楚客？为谁掩袂泣樊姬？思量暗室无穷事，留到天明不忍欺。

　　湖舫劝曹德昭佥院酒

　　倩得名姬唱慢歌，梁尘直欲下轻波。西风八月芰荷老，落日满湖鳬雁多。到手莫辞双盏饮，转头又是一年过。光阴只在槐柯上，奈此浮生乐事何！

　　宿中书左司，呈上太尉丞相

　　天上谁开白玉堂？东垣列宿共辉光。画屏雪映蓬山雀，锦帐云凝汉署香。严尹世交怜杜老，扬州诗兴属何郎。连云骑省乘风露，月过秋河夜色凉。

　　别春，次扬州成廷珪韵

　　燕语莺啼尽可哀，更无马迹到青苔。自从玉树成歌后，曾见铜仙下泪来。为晋为秦花几度？行云行雨日千回。若教蝴蝶知春梦，尽把黄金付酒杯。

　　省垣梅花

　　官梅过腊花开徧，何逊扬州兴未阑。疎映粉闱疑是画，香飘罗袖欲生寒。公余不厌廵檐笑，夜后还思把酒看。只恐明朝零落尽，枉教人恨角声残。

　　安庆南城寄贺守帅余廷心、郡守韩公懋（余家留是郡，故句中及之。）

　　壮哉淮邑冠荆舒！新筑坚城鐡不如。完美皆吾大夫力，奠安与尔庶民居。归心江汉朝宗水，滞迹周南太史书。莫说鬓毛成种种，近来吾亦爱吾庐。

　　丞相委入姑苏索各官俸米，留别幕府诸公

　　不比常年载酒游，杏花时节出杭州。粉闱未觉为郎贵，萱草难忘此日忧。沙漠帛书空见雁，江湖春水莫容鸥。何时折尽垂杨柳？留取他年系别愁。

　　至姑苏，呈太尉

　　相君求米若求雨，员外得船如得仙。职忝下僚班可耻，情通邻好亦堪怜。山中棋局迷樵客，溪上桃花误钓船。醉把玉杯无所计，不胜惆怅晚春前。

　　城南武威楼成，守帅余廷心自安庆使人索诗

　　自来名将出名儒，暂驻襜帷向上居。城绕朱阑连百雉，门排画戟壮群乌。云开五老招何及？秋对九峰清有余。楼上记成镌琬琰，庐陵须得蔡襄书。

　　辞答张太尉见招

　　中年顿觉壮心去，渉世颇知前事非。若使范增能少用，肯教刘表失相依？风云天上浑无定，麟鳯人间不受鞿。残梦已随舟楫远，五湖春水一鸥飞。

　　秋兴

　　一夜凉风便觉秋，楚人多感易生愁。金盘露水何曾见？纨扇恩情未肯休。零落梧桐金井上，稀疎杨柳御街头。近来收得麻姑信，说道蓬莱更可忧。

　　夜登天童寺观海日

　　登临何事独关情？北斗阑干对面横。汉使犹空河畔影，霓裳如在月中声。鱼龙水阔星辰动，鸿雁风髙铃铎鸣。不待下方鸡唱罢，衲僧东指海云平。

　　桃花园招兀颜廉访使饮

　　桃花好是未全开，人世花开醉几回？一片娇随歌扇去，满园红待使君来。尊罍有兴皆清事，风雨明朝又緑苔。谁见朔儿千岁实？衔巾青鸟莫相猜。

　　武夷山

　　南郡名山说武夷，幔亭尚想是秦时。空中箫管何曾絶？洞里曾孙自不知。石室尚遗仙蜕骨，棹歌犹唱宋人辞。山前毛竹如龙箨，笑与壶公作杖骑。

　　冷泉亭观猿

　　旧从巫峡看猿挂，此日山中复见之。黠与樵苏争堕果，捷于风雨下髙枝。月沉夜涧魂先断，风搅霜空叫转悲。应记往年梅岭事，玉环付与老僧持。

　　观潮，次贝廷琚韵

　　世代销沉在此声，几回东下复西倾？翻腾日月迷朝夕，簸荡鱼龙定死生。衔石毎怜精卫小，投醪未见浊河清。眼前波浪犹如此，莫说蓬山顶上行。

　　题后堂壁

　　兵权去手志何伸？耻是随班入省频。京国蹉跎空在梦，蓬莱清浅已生尘。绕朝谩赠秦人策，孔子将书鲁国麟。散骑得辞丞相后，五湖安往不闲人。

　　春闺词

　　白日髙堂欲暮难，鸣鸠乳燕静相干。银瓶行酒双鬟緑，玉管调笙十指寒。蝴蝶毎因飞处见，牡丹多是折来看。明朝为遣安西使，锦字红灯织夜阑。

　　春懐

　　几涴先生漉酒巾？眼中犹是落花频。春来祗与醉为伴，睡起翻疑梦是真。翠羽栖香秦陇鸟，玉钗坠鬓洛阳人。风光已逐流年去，此事那容更问津？

　　湖上谩兴四首

　　其一

　　百镒黄金一笑轻，少年买得是狂名。樽中酒酿湖波緑，席上人歌鳯语清。蛱蝶画罗宫様扇，珊瑚小柱教坊筝。南朝旧俗怜轻薄，毎到花时别有情。

　　其二

　　烂漫风光在酒家，狂蜂冶蝶趁繁华。人来人往如趋市，楼上楼前尽属花。波面画船双荡桨，堤边黄犊小游车。目成眉语知何限？消尽柔魂在狭斜。

　　其三

　　湖上新泥雪渐融，门前沟水暗相通。裙欺萱草轻盈緑，粉学樱桃浅淡红。暮雨欲来银烛上，春寒犹在酒樽空。青绫被薄不成梦，又是一番花信风。

　　其四

　　乐事杭州奈尔何！人间富贵易消磨。画船湖水年年在，红粉娼楼处处多。歌引行云来绮席，舞翻回雪下春波。东坡往日留诗后，更有何人载酒过？

　　闻莺

　　风花时节又清明，迸泪何縁听晓莺？咫尺故乡天近远，几家春草路纵横？英雄转眼俱为鬼，造物于人岂絶情？自是晚生尧舜世，不关天地不升平

　　同赵郎竹园夜饮

　　尘土无由得见侵？粉墙髙护碧云深。日行南陆暑不到，月度天河龙自吟。沉饮何妨同阮籍？幽情亦或过山阴。夜凉庭院罗衣薄，吹彻参差思不禁。

　　游云门寺，同寳林别峰尊师赋

　　东游好是云门寺，况在若耶溪水边！茶会诗传唐旧刻，松坛名重晋诸贤。行云欲傍支郎马，垂柳能维贺老船。也当一场风月梦，为题名姓法堂前。

　　凝香阁听雪

　　陡然寒重紫貂轻，便觉髙檐瓦有声。欹枕欲同蝉殻蜕，开门唯恐鹤巢倾。数杯酒力春容转，满盏茶香夜思清。小玉近床推不醒，袖笼檀板失天明。

　　桐栢宫留题

　　甚慕天台马子微，后千年始到幽栖。江湖岁月怜新梦，泉石烟霞感旧题。阿母信传青鸟后，玉笙人远绛河低。当时不尽风流兴，付与山莺尽日啼。

　　绣球花，次兀颜廉使韵

　　绣帘春晚欲生寒，满树玲珑雪未干。落徧杨花浑不觉，飞来蝴蝶忽成团。钗头懒戴应嫌重，手里闲抛却好看。天女夜凉乘月到，羽轮偷驻碧阑干。

　　竹居，为张行中题

　　南渡循王之子孙，文采风流今独存。既有緑筠为别业，何须画戟在髙门？小堂翡翠横钗影，曲径莓苔散屐痕。侍婢牵萝相补葺，几回风雨送黄昏？

　　菊隐斋，为金子才赋

　　莳菊家园作隐沦，要于晚节伴闲身。从来东晋多名士，岂独南阳有老人？色绽黄华知应候，香浮緑酒可过旬。苏耽橘井桐君箓，从古良医尽逸民。

　　初月

　　薄暮蛾眉临水出，照人犹自未分明。初升远岫如无意，欲下西楼却有情。离别几多长在望？团圆三五未能成。岂知少妇阶前拜？罗袖纔揎恨已盈。

　　湖楼

　　楼前芳树碧盈盈，付与幽禽自在鸣。堤上马驮红粉过，湖中人载画船行。日长燕子语偏好，风暖杨花体更轻。何限才情被花恼，独教书记得狂名。

　　碧梧轩，为贾彦仁、彦德二贡士赋

　　贾家种玉能成树，上有结巢双鳯凰。阴连深井暮云碧，花落大樽春酒香。孔雀羽毛歌扇小，石榴颜色舞裙长。莫教击坠轩前緑，留与吹笙共晚凉。

　　东堂梨花

　　为尔东堂雪满株，花时长是忆吾庐。风前恐化庄周蝶，月下还迷卫玠车。老至逢春成感慨，兴来把酒为踌躇。寻常一様清明节，说似当年总不如。

　　问月亭

　　何事流年逐逝波？试将此意问姮娥。到头白髪几人在？爱此清光今夜多。直欲仰空援北斗，便须尽量酌天河。此懐此处不倾倒，禁得宋郎秋思何！

　　题清心堂诗卷后，为相院判赋

　　曾把桐乡作故乡，衙回系马入斯堂。窦家五子荣丹桂，谢氏诸郎焚紫囊。乞得异花曾见种，酿成名酒许先尝。潜然掩卷垂残涙，不独题诗媿老苍。

　　赠谢肃东还

　　风尘如此送君行，莫惜离觞与再倾。执手且听杨柳曲，过江便是越州城。龙驹堕地即千里，凤鸟及时纔一鸣。年少有才终大用，贾生曾擅洛阳名。

　　春晖堂，为谢肃题

　　谢傅风流在越乡，至今文采见诸郎。百年乔木慈乌聚，几日东风萱草长？江上鲤鱼朝入馔，枕前纨扇晚生凉。诗成便欲烦青鸟，衔置君家白玉堂。

　　次林叔大都事韵四首

　　其一

　　春来长是误佳期，鸩鸟雄鸣不可私。错认樱桃悬蟢子，悔将衫袖染鹅儿。烧残蜡烛浑成涙，折断莲茎却是丝。辜负緑窗闲岁月，只教杨柳妬腰肢。

　　其二

　　何处银鞍白鼻騧？忘将锦瑟数年华。渡头水急怜桃业，陌上春狂信柳花。那得芳心对鹦鹉？泣将残涙付琵琶。一身已自成惆怅，况是平阳十万家！

　　其三

　　莫谩题情在粉墙，藕丝终日系柔膓。不知汉主黄金屋，何似卢家白玉堂？好梦自抛桃叶后，闲愁似过柳条长。无端收得番罗帕，彻夜蔷薇露水香。

　　其四

　　陈王当日赋凌波，写得风流也太多。掌上玉鸾看教舞，云中青鸟使传歌。情缄尺素鱼中字，恨织回文锦上梭。休信双星是牛女，年年波浪隔天河。

　　白菊

　　雪羽毵然欲满丛，秋香吹徧画阑东。今宵白露今宵月，昨夜清霜昨夜风。朝灌尚于青蕊见，夕餐将与素霞同。数茎白髪闲相对，谁识柴桑畤苎翁？

　　惊秋

　　城上髙风散鼓鼙，楼头独客不胜悲。老婴世故嗟流落，病念乡关厌别离。仰面绛霄犹昨日，惊心黄叶又当时。所悲骑省空名累，不是潘郎爱赋诗。

　　昔游

　　春到名园总是花，都城无处不繁华。冠翘鹖尾朱袍盛，马顿金羁玉面斜。骑吏去忙官索酒，侯门散晚妓留车。党家贱妾粗豪惯，轻易银瓶雪水茶。

　　小王孙

　　貂帽貂裘美少年，圆牌通籍内门前。新分草地縁游猎，旧赐彤弓未控弦。银瓮蒲萄春共载，玉鞍骄马日随牵。穹庐一夜迷深雪，忘却朝天是醉眠。

　　汉未央宫榱题砚

　　雕墙峻宇几浮云？金石虽坚亦鲜存。秦宫三月已灰烬，汉瓦千年犹隶文。改用尚能为砚器，得名何异在君门？咸阳土尽英雄骨，谁是榱题记主恩？

　　匏瓜道人，为徐子贞赋

　　吾岂匏瓜系此生？道人玩世以为名。百年雨露司荣悴，一日江湖见老成。濩落情懐庄子瓠，浮沉踪迹楚王萍。壶公借与龙为杖，抛着青鞋到处行。

　　秋声

　　自从大火西流后，渐觉凉风到竹林。李白已无当世志，宋郎又动少年心。群阴得势夜声合，万物将穷杀气沉。谩索雅琴弹一曲，徽弦绕指是商音。

　　七夕

　　天上何因有别离？人间谩自指佳期。果如女嫁男婚事，何限风清月白时？银汉几曾横鹊影？花盘空复罥蛛丝。今朝少妇心中事，只有回文锦字知。

　　寄淮安夏掖斋

　　为感风花懒出门，每于时事鲜知闻。江湖信远春空雁，僚佐情深日暮云。诗句好于何水部，官资髙过杜司勲。海波不隔淮扬路，遥指蓬莱忆使君。

　　有余清堂

　　连云骑省与之邻，可是髙堂履舄频。湖水过云天似玉，山风吹酒月留人。红绡贴肉扶歌板，翠羽妆头出舞茵。礼法岂为吾軰设？直须乐死百年身。

　　柬示二侄女

　　连宵骨肉梦相牵，二女洪都有信传。闻说长成浑屋喜，寄来针线得人怜。阿婆近日身差健，老婶经年病未痊。尔叔治兵淮水上，使回懐抱觉凄然。

　　寄内台侍御史韩克庄

　　杂花犹记雨诸天，共礼旃檀古佛前。塔院施僧犹昨日，斋房听雨忆当年。抄书不许支官纸，买酒从教用俸钱。老尽尚书旧宾客，至今惭愧杜樊川。

　　夜泊牛渚矶，同韩克庄佥事、李五峰先軰登蛾眉亭

　　牛渚矶头青雀舫，蛾眉亭上紫鸾笙。月中只可赋秋兴，酒后不宜留歩兵。万里长河何处尽？百年遗恨此中生。水波总是英雄涙，刬却青山气未平。

　　浙省感恩荣，言懐述事

　　仰拜宣黄萃一门，更烦使者枉南辕。宠荣已过愚民分，存殁俱蒙圣主恩。列爵称男分五等，封君有县亦通尊。区区戎马驱驰后，日月余光照覆盆。

　　明皇妃子击丸图

　　画柱相当驰道开，黄旗风里试龙媒。天回日驭戎衣起，电绕星枢彩棒催。供奉嫔嫱皆令色，近前便佞是于思。九龄犹是开元日，何事都无諌疏来？

　　重过育王寺明月堂，同照大千尊师赋

　　又携二客过斯堂，惭愧当年塔院香。染习未除尘土念，奔驰犹作马牛忙。渐添白髪头颅上，转觉青云道路长。尽醉堂前旧时月，莫将闲话及齐梁。

　　赠士人军中售笔

　　古来文字用铅椠，笔至蒙恬始得名。每日诸军传檄到，何人横槊赋诗成？管裁鸣凤巢边节，毫运饥蚕叶上声。莫鄙毛锥无所用，要知韩范尽书生。

　　廉都事海道失风，自耽罗至浙右，还闽省

　　指南针下失风帆，雪浪连天不见山。惟尔不懐和氏璧，彼苍竟锡大夫环！皇天未厌生戎马，国歩何能断阻难？此去驿程三百里，海棠花底度闽关。

　　侍御周伯温以行台羁留姑苏，柬寄之

　　白头岁月付流波，何物虚名在諌坡？属国莫嫌持节久，子阳犹谓见天多。强梁不见图销印，跋扈如闻欲倒戈。一树红梨春事晚，宣文阁下欲如何？

　　残牡丹

　　绕阑莫惜酒行频，开到姚黄已暮春。琼树今朝歌正好，彩云昨夜梦非真。园林虽不异前日，车马可怜非旧人。欲倩东风问蝴蝶，花前谁是百年身？

　　赠吴世显宣使，代张氏捧谢表请命朝廷，寄仲举

　　此去风波万里长，使人指日觐清光。云开雉扇当霄汉，龙抱金函出表章。羌服从来尊正朔，包茅次第贡明堂。浯溪有石髙千丈，谩叟重烦颂大唐。

　　题御史孟昉野服画像

　　好似当年贺季真，乞身归老镜湖春。铜章不绾御史印，练布能裁处士衣。麟阁云台千载后，鸟啼花落几回新？浮云过眼寻常事，且作齐东一野人。

　　王自牧、冷起敬诸文士游西湖、南山，记题其后

　　近闻甚得湖山乐，惜不与之同一游。莫问石城来艇子，却思箫管在扬州。枕边蝴蝶髙楼梦，扇底芙蓉小院秋。今觉司勲非往日，酒间无复旧风流。

　　得朱垣编修海道之音

　　命酒征歌记往年，玉堂遂有梦相牵。鱼缄尺素虽云密，事载空言始可怜。季世人材思管乐，盛时戎马说幽燕。张骞惯识天河路，俯仰乾坤一慨然。

　　髙房山画庐山图，贡云林待制有诗在上，为其子户部尚书贡师泰赋，盖其家物也

　　万壑匡庐纸满张，好诗好画两相当。十年物色偶然得，二老风流何可忘？还见虹光生静夜，却惊云气湿髙堂。尚书座上多逰客，独有张翰忆故乡。

　　谢左丞自军中至，同宴周德新员外别业

　　坐来清听满风前，顿觉烦襟为洒然。马上功名真是梦，杯中岁月莫非仙。浮云对岭张图画，鸣鸟藏花杂管弦。莫讶周郎宾客盛，雄资英发正当年。

　　两山亭留题

　　马头曾为使君回，北望新亭道路开。于越地形縁海尽，勾吴山色过江来。英雄有恨余湖水，天地忘懐入酒杯。珍重谢家林下客，玉山何待倩人催？

　　三月三日，湖上作二首，其一

　　此日谁人肯在家？倾城满意事繁华。时非上巳不为节，春到牡丹纔是花。雾鬓风鬟湖上女，画轮绣毂道傍车。儿童尽唱铜鞮曲，未觉人间日易斜。

　　其二

　　此日西湖似曲江，湔裙流水碧淙淙。谁家妇女不红粉？是处水亭皆緑窗。白髪看花春可数，画船扶醉玉成双。邦人何哂狂居士？老至关情尚未降。

　　汴河懐古

　　家国承平厌万机，轻乘黄屋出京畿。三年廵狩前王有，千里看花亘古稀。河畔柳条春自长，苑中萤火夜还飞。当时九庙躬辞日，肯信龙舟更不归？

　　涵虚阁（灵岩寺旧为馆娃宫。）

　　灵岩寺是馆娃宫，霸国风流梦已空。楚客智穷三諌后，越师戍合五湖中。佳人已化朝云白，髙阁犹涵夕照红。谁料后千年过此？却凭阑槛数飞鸿。

　　丛玉轩（在凈慈寺方丈后，有盐运使李员峤画墨竹一林，儒学提举赵松雪题名丛玉，参政姚江翁作记，宪副邓善之书，版刻在楣间。）

　　河东使君竹成癖，落墨满林烟雨新。雪壁自期留后日，碧纱谁与护轻尘？百年聚散同残梦，一代风流不数人。赖是主僧知敬客，不辞骑马到来频。

　　游天台山回，别省院诸公

　　明时无日不从容，三月清游在醉中。晚岫远当云际碧，野花争近马前红。虽非奉使河源上，犹及题诗浙水东。甚觉淹留烦从者，腼颜何以答诸公？

　　送马编修还明州

　　当年文采动京城，尽说江南马长卿。青史可怜成絶笔，白头相见重关情。内湖柳色春仍好，小院斜阳晚更明。门外画船堪载酒，玉杯尽向故人倾。

　　题张叔芳参谋南涧草堂

　　狂客构堂南涧濵，涧中濯足任鱼嗔。日容二仲共三径，家与万松为四邻。石角钩衣归骑晚，花枝妨帽小园春。此来不敢歌丛桂，知是淮王座上人。

　　岁除日，同廖如川至太尉丞相府，留坐说周易，因赐酒并官历，赋此上谢

　　岁晚谬为趋府客，深惭欵接异他人。说经毎笑匡衡老，赐酒何容毕卓真？明日千官瞻魏阙，几时万国共阳春？家乡似觉无归处，难拟酬恩致此身。

　　赠太史子玄还闽中，子玄侍其师贡秘卿由海道遂赴京师，至浙西，秘卿死

　　险阻蛟龙又则那，只縁有路接天河。少年谩动乘桴兴，中道俄闻曳杖歌。司马壮游空岁月，杜陵归梦隔山河。凭君莫下穷途泪，何处深山无薜萝？

　　右丞周伯温出示前为宣文阁授经郎代祀孔子庙，次韵

　　万世斯文有耿光，端然龙衮閟宫墙。春秋不独尊周室，金石如闻奏庙堂。碑树丹楹皇帝诏，盒封黄帕内庭香。至今仰赖遗经在，师表前王惠后王。

　　送徐大章建寜路学教授

　　经籍传家二百年，河汾今在路西偏。文雄虎豹岂徒作？名动京师非偶然。教领七闽胜作郡，受知八座合称贤。伫看召入承明署，礼乐遗书在简编。

　　寄我轩，为唐主敬贡士赋

　　人世有生皆我寄，看来造物亦儿戏。身为蝴蝶何关梦？饭熟黄粱自有时。形影不烦相赠答，死生同是一希夷。浊醪到手能成醉，此趣陶潜或可知？

　　送贡师泰尚书入闽，发盐粮供北军

　　尚书奉诏趋闽省，天子深为饷运忧。使者频来大明殿，亲军犹驻武安州。浮烟压地朝添灶，明月笼沙夜唱筹。驿路海棠迎马首，春光难为使君留。

　　送杜时中副使

　　南方风土要相宜，小盒槟榔好自随。蜑户负鱼朝入市，囝娘把烛夜题诗。三年旧俗犹前日，八郡良家异昔时。若问苍生苏息否？使车除是一驱驰。

　　夜潮

　　禁得钱塘江上潮，恼人偏在可怜宵。头颅如许更能白，魂魄几何仍欲消？浊浪渐髙河影没，雄风未尽雪山遥。西流力尽还东下，月满空江共寂寥。

　　自遣

　　毎每樽前惜岁华，牡丹开后似无花。山中谩说秦为晋，海上难逢枣似瓜。妄想既空无得梦，神仙所至即为家。不须更问升沉事，看取西楼月又斜。

　　秋闺词

　　一曲哀筝感素秋，梧桐落尽碧溪头。御沟叶上谁题怨？锦字机中自织愁。纨扇恩情空望望，鲤鱼书信更悠悠。双星不到银河近，风浪遥于隔十洲。

　　无题

　　及时无物不伥伥，燕语莺啼总断膓。洛浦轻尘怜故歩，扬州旧梦惜余香。玉和獭髄寜无药？弦续鸾胶信有方。便把汉江都作酒，饮时犹恐负春光。

　　辨谤诗（宣徽院司议李荣贵以使事至明州，飞语获谤，拘留二年，乞诗白其事。司徒方公，命还京师。）

　　司议因乘海上槎，河源归路未应賖。市中徒尔疑成虎，杯内何曾影似蛇？官事吉凶占鹊语，闺房消息卜灯花。南风乞得楼船便，六月中旬便到家。

　　纵饮

　　外湖里湖花正开，风情满意看花来。白银大瓮贮名酒，翠羽小姬歌落梅。身外功名真土苴，古来贤圣尽尘埃。韶光如此不一醉，百岁好懐能几回？

　　松筠轩，为湖州沈叔方赋

　　轩居好在松筠里，门外清溪绕屋庐。文物曾陪诸老后，故家似是百年余。客来与酌茯苓酒，月出共看科斗书。若见渔郎烦借问：桃花清思近何如？

　　谢吴起宗写神

　　紫绶空惭老病身，每于时事与经纶。不呼贺监为狂客，却谓张良如妇人。潦倒形容何用似？荒唐言语半非真。凌烟画像今谁在？更与丹青写此神。

　　送刘庸道侍老父入闽就养

　　此别为生一怆然，福州远在海南边。白头病叟年八十，红树寒山路几千？负米既供为子职，赁车不仰故人钱。起居莫与槟榔远，风土他乡气候偏。

　　栖霞岭访姚子章

　　买得湖船为访君，望中都是北山云。风前杨柳惊秋晚，波面芰荷愁日曛。青史纵能传后世，白头休更说从军。栖霞有酒能留客，纵饮何妨到夜分？

　　送张伯雅架阁入闽省

　　闻道连年瘴气收，城中风景称清游。参天榕树快人意，似雪梅花当马头。海客朝盘送珧柱，囝娘春咏冩银钩。毋嫌习俗闽中利，尽胜吴船唱莫愁。

　　题贯酸斋芦花被诗后

　　学士才名半滑稽，沧浪歌里得新知。静思金马门前直，那似芦花被底时？梦与朝云行处近，醉从江月到来迟。风流满纸龙蛇字，传徧梁山是此诗。

　　刘生侍贡尚书入闽，卒业

　　藉甚刘生尚古文，师资贡禹卒前闻。从公未觉山程远，到日须知土俗分。红嚼槟榔霞满口，白飞鹦鹉雪成群。七闽自昔称文物，莫说三山尽瘴云。

　　感事二首

　　其一

　　雨过湖楼作晚寒，此心时暂酒边寛。杞人惟恐青天坠，精卫难期碧海亁。鸿雁信从天上过，山河影在月中看。洛阳桥上闻鹃处，谁识当时独倚阑？

　　其二

　　老至翻遭世虑牵，何曾一觉得安眠？家乡尚远浔阳郡，世事犹如天寳年。朝服唯瞻辽海上，羽书不断省门前。长星正在天西北，白水寒沙尽可怜。

　　雨香堂，为晦冈李介夫赋

　　雷电冥冥起晦冈，百年灵气会斯堂。友人李愿在盘谷，髙士严陵是故乡。薄有资囊供一老，尽将文采付诸郎。酒坊新斫松杉架，每日风来雨气香。

　　题桃源州知州李尚志母暨阳县君蒋氏墓志后（承旨学士荣禄大夫晋寜张翥撰。）

　　小龙冈上有髙坟，石表新题蒋院君。五品官荣清代爵，一封诰织紫鸾文。生儿何愧孙征虏？作志可无扬子云。归去帛焚人事毕，大夫原是旧将军。

　　题原善张府史具庆堂

　　张子构堂题具庆，此生捧檄为荣亲。府中年少固可数，幕下英才惟此人。尚褧锦衣加吉服，忘忧萱草共阳春。移忠锡类从兹起，何患风云不要津？

　　题推官赠行卷

　　圣主搜贤及海隅，王褒歘起应时须。澧兰处处歌公子，楚国人人颂大夫。藉甚姓名登制命，沛然霖雨下云衢。力田孝悌兴岩穴，何异福王遗画图？

　　西湖漫兴

　　玉局当年为写真，西施宜笑复宜颦。朝云暮雨空前梦，桃叶柳枝如故人。露电光阴千刼外，鱼龙波浪一番新。伤心最是林逋宅，半亩残梅共晚春。

　　清槩隐居

　　门向东吴好处开，柳花风里白鸥来。青山对榻容欹枕，黄鸟啼春索举杯。宾客偶携红袖至，庖厨新得素鳞回。满前清槩谁能领？消得曹公八斗才。

　　赠仙都生

　　括苍仙都十二城，中有异人毛骨清。凌风振佩片霞举，乘月吹笙双鳯鸣。山上羊眠知石化，洞中桃熟验丹成。长镵采药或能见，不识此生真姓名。

　　听雪轩

　　化机潜运本无声，学士情多睡未成。隐几欲同蝉殻蜕，开门惟恐鹤巢倾。花飞翠袖寒光动，茶煮银瓶夜气清。小阁下帘人似玉，舞衣制得五铢轻。

　　慧具庵，自滦京回

　　慧师新自上京回，坏色袈裟染刼灰。河汉路遥难载石，蓬莱水浅不胜杯。已知道骨鹤同瘦，无复机心鸥可猜。去把西江都吸尽，却从马祖问如来。

　　仙姑泉，次刘郎中韵

　　谁把丹崖手擘开？巨灵还向此中来。青冥风露银河近，白日雷霆碣石摧。神女有时成暮雨，胡麻何处是天台？刘郎旧不通仙籍，能得题诗在紫苔。

　　江浙省理问朱文选为冀院君求挽诗

　　镜鸾莫更惜孤鶱，白玉台前已抱孙。冀院君今题鳯诰，妇人贵已载鱼轩。何须出涕悲同穴？政可长歌为鼓盆。夫壻白头无所憾，只求文采赋招魂。

　　湖山堂观牡丹

　　秾香偏惹宦游人，银瓮连车载酒频。乍雨乍晴三月节，倾城倾国一年春。却胜飞燕为皇后，谩把惊鸿比洛神。若问风流谁可赋？只应宋玉是东邻。

　　和三脚鸡士壁上韵

　　河上仙翁有洞房，几篷虽小胜舟航。径花妨帽青霞近，槛竹侵衣白露香。盘内钓鱼供过客，床头剪月照抄方。平生养得鸡三脚，几向人间唱晓光？

　　素居诗，为山阴王思敬赋

　　养素衡门岁已深，坐看乔木几成阴？青云不到幽人梦，白髪能知阅世心。负郭无田遗稚子，传家有集是黄金。绛霞盈颊先生醉，咏徧尧夫击壤吟。

　　送宋倬还南康

　　及此青春还故乡，顺风几日到南康？峰连五老出空阔，水接二孤来渺茫。徐福楼船能共载，刘安鸡犬亦相将。山桃子落都成树，花里应迷旧草堂。

　　答仁一初禅师次韵

　　富春江头风浪稀，富春山里薜萝垂。满前明月为谁好？中有髙僧劳我思。意适定同鱼跃处，神清都在鹤鸣时。仰承山偈难酬答，不是张衡懒赋诗。

　　过峡石山张同知墓上作

　　平生好友说张侯，紫峡云深暮木稠。朱绂尚能光世泽，黄金元不为孙谋。衣冠南郡成前軰，风月西湖总旧游。过此岂胜存殁感？恨无孤剑挂山头。

　　题若水临周昉画，用虞先生韵

　　一片行云出画檐，东风吹恨满眉尖。凌波鹄峙尘生歩，舞镜鸾回月照奁。杨柳緑肥羞袅娜，樱桃红熟妬香甜。风流更有惊人处，呼下丹青语未淹。

　　赠王法师祈雨感应

　　名衔知久达天关，可是风雷指顾间？禹歩祝香纔一息，雷声送雨已千山。公私尽有仓箱望，垄亩都忘稼穑艰。下土不知蒙帝力，满城箫鼓送龙还。

　　兰窗图，为戴掾赋

　　旧家文献石屏翁，楚国髙情世所工。捐佩忆曾过澧上，浩歌今望在云中。色欺翡翠滋清露，香澹蔷薇送好风。可是郎君玉窗里，肯将幽兴出兰丛？

　　谩兴

　　浮世浮名一羽轻，百年何用较衰荣？满壶好酒供春酌，几尺游丝共晚晴？明月半遮卢女扇，飞鸿斜引谢家筝。扬州杜牧无拘束，每到花时最有情。

　　送戴检校入闽

　　叨忝明时已自分，往还惟是旧斯文。西窗夜雨同听处，左掖官曹独有君。茉莉御香腾玉气，荔芰颜色染罗纹。风流东阁应多咏，肯与幽兰寄暮云？

　　双清馆

　　蔡参政立名。庐陵两生来作掾，虀瓮长年冰雪寒。中书八座共相许，华衮一字诚为难。风神左右映白璧，文彩上下翔青鸾。况闻客馆更清爽，秋色南山相对看。

　　送汤佥书还京

　　天上城开白玉京，仙曹列职侍金庭。行人半是从龙气，载笔都凭蹑鳯翎。鳷鹊西飞云渺渺，蓬莱东望海冥冥。道家自古无离别，唯诵空歌送使星。

　　园隐，为方员外赋

　　省郎别业苕溪上，抱瓮日游溪水边。花径春晴蝴蝶到，菜畦雨过桔槔悬。儿童惯识题诗客，鸥鸟常随载酒船。更说陈琳工笔札，独将文采从戎旃。

　　估客

　　不用夸雄盖世勲，不须考证六经文。孰为诗史杜工部？谁是玄经扬子云。马上牛头髙一尺，酒边豪气压三军。盐钱买得娼楼宿，鸦鹊鸳鸯醉莫分。

　　题前赤壁赋图

　　黄州故事今何在？汉水东流尚未穷。一世英雄争赤壁，百年风月属坡翁。吹箫俊发龙吟后，作赋才豪鹤梦中。二客从游雪堂夜，丹青犹与昔时同。

　　题曹伯起云门山房

　　相国传来几世孙？山堂随处见云门。侯家画戟固无有，旧物青毡俱尚存。清誉在人瑚琏器，髙情终日鳯凰群。芝兰玉树阶庭秀，已是新承雨露恩。

　　送布政司周照磨赴京听除

　　沿檄回京喜可知，青云毋谓着鞭迟。供为臣职乃常事，简在帝心惟所司。宗庙岂遗瑚琏器？羽仪当会鳯凰池。仙郎恋阙情应切，不为河梁住少时。

　　忠养堂，为张府掾赋

　　张氏构堂情已着，毛生捧檄事方新。府中才俊固多士，幕下孝廉惟此人。返哺老乌怜白首，宜男芳草擅青春。莫论日用三牲养，一面欢颜足奉亲。

　　筠窗图，为荆南曹以章赋

　　豫章徐文珍画。此君何可一日无？徐君为绘筠窗图。深居碧云怜日暮，展卷清风生座隅。漆简旧来销翡翠，渔竿钓罢拂珊瑚。荆南不近周王猎，晚节犹能宿鳯雏。

　　秋水轩，为陈惟真赋

　　镜湖一曲越城边，溢岸秋波若可怜。雪点荷塘看鹭下，烟销沙渚见鸥眠。赋成骑省从斑鬓，酒在稽山信画船。何在望洋奔海若，轩中自足管流年。

　　题大隐庵开士殊无别远翠楼

　　坐来未觉西山远，紫翠千重隔画阑。此地岂容携酒到？任谁只许卷帘看。佛炉香共朝云散，客椀茶分雪乳寒。一自得陪清论后，此心不用倩师安。

　　醉渔，为钱思复赋

　　江湖犹自有狂夫，白髪萧然负壮图。睡着任船随月走，醉归临水索花扶。要知吕望真渔者，可惜郦生非酒徒。泽畔独醒诚可咏，春风能到雪肌肤。

　　次韵处士和埙上人诗

　　每到炉头忆懒残，十年戎马雪窗寒。乱来亦谓功名易，老去纔知世路难。醉把茱萸应自感，狂题鹦鹉欲谁看？相逢白髪秋风里，何惜银灯照夜阑？

　　司马温公九世孙碏，持公自书独乐园记并东坡诗刻，今将二百余年，纸不盈尺，手泽犹存。感而赋诗

　　浮云聚散岂堪论？富贵何如道德尊？几见蓬莱成浅水？可堪风雨换髙门？纸图价匪千金重，手泽传能九世存。眼见寝园成茂草，却知司马有儿孙。

　　留别寳林同别峰讲主

　　酒船漫尔到山阴，赖有髙僧在寳林。不信孤鸾临寳镜，更无流水入瑶琴。闲吟蝴蝶过邻近，醉撃珊瑚坐竹深。此去浙江纔百里，兴来命驾即相寻。

　　留题滴翠轩

　　城中买地论黄金，种得琅玕欲千尺。月临闲砌白烟生，雾入空林翠光滴。长房骑杖龙一枝，子晋吹笙鳯双翼。曾过门外回酒船，洞庭水深楚山碧。

　　赠李学究

　　裒然缝掖更垂绅，见客何曾有怒嗔？讲道谁为木铎者？摛词真似玉堂人。旧书几帙俱先集？修竹千竿是比邻。每向百花时节到，长裾自醉小园春。

　　重阳日，寄洞霄宫贾道士

　　天官侍郎曾寄音，因循秋晚始相寻。张良中岁颇好道，贾岛一生成苦吟。敢学游山随猛虎，要听捣药试微禽。丹泉况说红如酒，好与茱萸一处斟。

　　田园居

　　早岁归田古所稀，岂同蘧瑗晚知非？腊醅尽醉鸬鹚杓，春服仍如薜荔衣。一亩园居皆乐土，百年富贵尽危机。沙头几动鲈鱼兴，毎到花时与愿违。

　　明州倪师园观猿

　　捷于风雨过乔枝，乍锁名园亦自疑。几万里来都是恨，第三声后最堪悲。月沉夜涧魂先去，露滴春梢泪对垂。富贵岂能长汝役？緑珠还有堕楼时。

　　晚归

　　左掖归时日未斜，小园检校旧生涯。染裙萱草纔抽叶，破雪樱桃又着花。玉斝试斟官给酒，银煎重瀹贡余茶。西湖水色春来好，说道风光似谢家。

　　雪溪船，为李勋赋

　　玉山自倒雪溪船，何似长安酒肆眠？良夜竹声偏到耳，旧时月色不论钱。佳儿出见诗能诵，好客来频榻懒悬。更有落梅歌小妾，尽堪陶冩尽余年。

　　径山兴圣万岁禅寺之广福庵，乃昙芳忠公道场，其徒统上人居焉。庵前旧有海棠树，洪武三年，结实大如木瓜，五色有香

　　尝谓海棠春一梦，却成因果结天葩。有同仙客夸桃实，不待诗人赋木瓜。龙颔珠今归汝手，锦衣囊合在谁家？明年燕子来时候，更与维摩作散花。

　　邻园海棠

　　自家池馆久荒凉，却过邻园看海棠。日色未嫣红锦被，露华犹湿紫罗囊。掌中飞燕还能舞，梦里朝云自有香。银烛莫辞深夜照，几多佳丽负春光？

　　题王维贤东里草堂

　　周遭多是及肩墙，马过犹知旧草堂。苔径雨晴蝴蝶乱，药栏风暖牡丹香。篇诗未觉为时重，杯酒能留共日长。岂是辋川无作者？却同裴廸赋山庄。

　　慕云庵

　　此庵长与此云期，大孝终身有慕之。桮桊更无重饮日，板舆安有再乘时？行天雨絶皆为泪，落日乌啼总是悲。谁刻会稽山下石？悠悠千载白云词。

　　题秋江送别图

　　故人写出阳关意，都付丹青半幅中。霄汉正当鸣鳯日，帆樯好趁大鹏风。酒斟鹦鹉偏能緑，花赠芙蓉可奈红？对此题诗无所属，百年补报是深衷。

　　寄戴山人

　　近水斋房自掩扉，若耶溪路客来稀。沉浮里闬时将隐，俯仰人生事已非。小妾谩歌杨柳曲，髙年浑称薜萝衣。谁能富与封君等？千亩湖田紫芋肥。

　　醉题

　　二月莺声最好听，风光终日在湖亭。清宵酒压杨花梦，细雨灯深孔雀屏。情在绸缪歌白苎，心同慷慨赠青萍。方平自得麻姑信，从此人间见客星。

　　赠朝元宫道士邢本初

　　朝元宫里邢道士，神采照人如玉山。壶中日月付谈笑，天上风云从往还。虎守杏林丹已熟，龙眠秋水剑长闲。共传紫气如车盖，往往相随出近关。

　　观雪

　　银烛髙烧锦瑟停，酒杯如对六花倾。清寒未觉貂裘重，小舞偏怜翠袖轻。金谷緑珠纷有态，鸿门玉斗碎无声。九天散漫随风处，莫是天人欬唾成？

　　筠深轩

　　幽居只在平湖上，万竹冥冥不可寻。龙化每因风雨过，鳯巢都在碧云深。人皆到此失炎暑，风忽过之如瑟琴。能有此君相晤对，故家何必积黄金？

　　晏居，有懐徐一夔教授

　　逝者如斯继者谁？遗经独抱可深悲。心忘爵禄身方逸，道载文章老始知。乳燕试飞华屋静，桐阴初合画帘垂。古音最爱朱弦瑟，弹向髙堂念别离。

　　题孝义诗卷

　　可将言行以书绅，淮海维扬见若人。慷慨分金存乃叔，艰难返骨葬其亲。刺诗杕杜于今废，髙塜麒麟自此新。俯仰即今无愧怍，平生张掾厚彝伦。

　　补赋征云南掾史凯还诗

　　大侯秉钺行天讨，戎幕论兵职匪轻。势若摧枯狂虏灭，文无加点捷书成。日随赤舄纡髙歩，身附青云致盛名。入奏定功应赐爵，班超元是鲁书生。

　　水竹居，为诸葛伯安赋

　　诸葛南阳有草庐，何如于越此幽居？门前修竹画不就，湖上好山清有余。日暮碧云生怅望，天寒翠袖若愁予。鲤鱼遗我平安信，尽向琅玕节下书。

　　七夕

　　七夕佳期自古今，双星有烂夜沉沉。可怜乞巧楼前月，曾照长生殿里心。鹊引凡情瞻绣戸，蝶随秋梦入罗衾。斜河已没东方白，露湿幽兰思不禁。

　　题徐浦墓铭后

　　肯堂处士，吾故人，尝过其家。今其子温以戴良墓铭见示，怆然有作。百年人事谩纷纭，觉却南柯梦自分。名节不亏惟独行，墓碑无愧是斯文。器中瑚琏非虚誉，天上麒麟竟失群。髙义有谁如季札？愿同留剑挂徐坟。

　　送都司邵德章之京师

　　还记樽前会往年，又看沿檄上朝天。青云自此而升矣，白首何堪为黯然？剑佩东华深雨露，文章西府盛才贤。鳯凰池上应多暇，为赋停云慰老颠。张旭也。

　　题岳鄂王祠

　　落日西湖土一墟，黄泉赤血恨难除。开边众许侪韩信，举国浑怜丧子胥。廊庙锦文忘版籍，京师黔首望銮舆。即今五夜梅花角，吹作南来问信书。

　　过湖山堂旧基，见杏花

　　饮赐黄封未几时，丹青池馆尽荒基。何人富贵可长在？自古衰荣更共之。乐事恰如春梦觉，狂情惟有杏花知。醉翁莫说当时醉，团扇题诗忘与谁。

　　紫薇楼感事

　　太尉当年宴此楼，长绳直欲系清秋。隔栏画舫是湖水，卷幔青山见越州。叠鼓夜催诸将舞，髙灯春照美人愁。大夫司马今头白，不独登临感旧游。

　　自贻

　　近年颇觉志倥侗，不复行云入梦中。听曲任教弦有悞，赋诗何必句能工？岂惟走卒知司马？还有滁人识醉翁。樊素小蛮俱未遣，几曾虚度百花风？

　　东林

　　之子青年独老成，布袍寛博称其名。李膺谩自知文举，杨意无能荐长卿。每到草堂成酩酊，偶过花径亦逢迎。卜邻自觉头加白，转信前贤畏后生。

　　虎丘寺留题

　　莓苔欲徧盘陀石，知是梁朝古道场。陈迹谩惊成俯仰，空门元不与兴亡。白漫天上俱兵气，赤伏池中是剑光。如会生公重说法，劝教东海莫栽桑。

　　送张丞之汤阴

　　试官知在两河间，此别车辕未可攀。万树秋风古台路，数峰晴雪太行山。瓮头黄酒封春色，叶底红梨染醉颜。尽解腰纒供一醉，扬州谁见鹤飞还？

　　山中夏日

　　祸福无门祗自寻，始知明哲愿山林。谁能白首儒衣敝？吟对黄鹂夏木深。赖有故书堪寓目，已无官事可婴心。凉风满扇清樽在，只此人生直万金。

　　录家人语

　　镜里霜毛已上颠，五千言以退为先。到家访旧俱为鬼，有地投闲即是仙。夜雨满樽仪狄酒，春风小幅薛涛笺。谢家诸婢犹前日，八翼无烦更梦天。

　　感事

　　忆昔银灯鼓瑟琴，屏开孔雀画堂深。头颅谩有新添雪，囊槖都无旧赐金。好梦未成春漏尽，残星犹在晓河沉。郎君自上班骓从，露满铜盘泪不禁。

　　题苏西坡编修自撰墓志后

　　笑傲中吴岂问津？风流自拟雪堂人。白头已了浮生事，黄土真埋不死身。江上鹤飞前日梦，门前花散去年春。汉家政尔论封禅，知有遗书献紫宸。

　　笼鹤

　　轩然羽翼更何之？毎见云霄忆旧时。鸣候露华生玉树，舞怜雪影散瑶池。垂头就食诚何报？侧目随人祗自悲。恩重主家看养别，不教鹅鸭混阶墀。

　　囊琴

　　锺期何在铸黄金？胶漆相投日以深。妙制偶经雷氏手，虚名已说蔡家琴。千年流水髙山趣，一旦离鸾别鹤吟。尘满敝弦虽未试，不弹还自有知音。

　　京城得家书，题示儿子同同

　　苏郎不是饮中仙，只好长斋绣佛前。蝶到枕边身是梦，花随春去日如年。芙蓉别馆还依旧，鹦鹉小窗殊可怜。纵得归来城郭在，铜驼露冷湿荒烟。

　　寄松江杨维桢儒司

　　画蛇饮酒合谁先？尘土东华四十年。海上岂无诗可和？云间还有事相牵。牡丹开后春无力，燕子归来事可怜。欲倩铁龙吹一曲，满湖风浪又回船。

　　梦梅花处，为董师程赋

　　江南枕上见梅花，一片寒光接素霞。蝶化梦魂云缥缈，香生肝肺雪槎枒。乃知姑射仙人宅，即是林逋处士家。白玉堂深帘幙静，画成疎影在窗纱。

　　中酒

　　连日醉头扶不起，记曾有说酒能医。知伤肺气终为患，不典春衣亦是痴。小阁留僧看鬬茗，矮床对雨教弹棋。余年有甚唐人癖？稍得闲情便赋诗。

　　寄韶州知府金鉴

　　自君领郡韶州去，鸿雁天涯两送秋。盛气不题鹦鹉赋，髙懐应倚仲宣楼。蹇予滞迹犹沧海，之子劳形欲白头。锺乳囊封能远寄，暮年此外更何求？

　　碧筩饮，次胡丞韵二首

　　其一

　　小刺攒攒緑满茎，看揎罗袖护轻盈。分司御史心先醉，多病相如渇又生。银浦流云虽有态，铜盘清露寂无声。当年欲博千金笑，故作风荷带雨倾。

　　其二

　　花外风来香满湖，折荷举酒笑相呼。自来四明有狂客，除却髙阳非酒徒。饮处有情丝不断，折时多刺手难扶。豪家玉斗虽云贵，有此尊前风致无？

　　送丁道士还澧陵

　　丁令还家骨已仙，更无城郭有山川。未添白髪三千丈，又见铜驼五百年。荒草茫茫连故国，孤云冉冉下寥天。澧兰歌送潺湲水，极望涔阳思惘然。

　　题古禅上人房

　　一染昙花百念空，净香吹徧古禅风。钩帘燕雨时时过，洗钵鱼波处处通。鸡有佛縁曾听法，桧因寳界渐成龙。三生谁识苏居士？惟是盐官北寺钟。

　　寄孟昉郎中

　　孟子能文自老成，早于国语亦留情。省中醉墨题犹在，阙下新知谁与行？纨扇晚凉诗自写，翠鬟情重酒同倾。接舆莫更闲歌凤，只可佯狂了此生。

　　寄周昉处士

　　为尔停骖几叩门？毎于清事得相论。山中载酒梅花过，湖上放船春水浑。闲到竹斋为解带，坐深苔径与开樽。当年醉墨留题处，风雨新添屋漏痕。

　　题福源编后

　　福縁山作魏家坟，知是唐朝宰相孙。石首令前官有考，咸通年内碣犹存。太湖渺渺连精舎，乔木阴阴拱墓门。千载凌烟勲业在，可无遗泽及诸昆？

　　谩游

　　甚矣吾衰百念慵，花间时一复支笻。邦人幸尔不予鄙，儿子乐然为我从。载酒有时寻古寺，看云终日对孤峰。林家湖上都能说，二十余年老醉翁。

　　月桂堂，为集庆讲主

　　佛国山中古道场，月中桂子散天香。一枝得共人如郗，双井能来客姓黄。谁咏碧云题树叶？自收清露染衣裳。南峰不与清光碍，好放余阴及四方。

　　九日，过长安镇王山人

　　因过王生忘坐久，阶前花有白鸡冠。草堂出酒生新敬，雪壁题诗寄此观。肯谓陶潜逢九日？却如李白醉长安。老夫徧赏东篱菊，摇落群芳正耐看。

　　归隐图，为张别驾赋

　　难得归来赋考盘，髙情都付画图看。可能白首更干禄，纵有黄金难买闲。酒舫载春携二客，巾车乘醉从双鬟。陶山地接东西眺，谢傅风流或可攀。  
　 
 
 
卷四

　　宗阳宫，次杨仲弘老君台观月诗韵

　　当时诸老宗阳会，月与浮云几变更？丁令岂知为鹤事？道人犹作卖花声。天溥露色开蟾境，秋送商声入鳯笙。谁信紫薇垣内客？今宵又复到蓬瀛。

　　送康穆庵赴福州能仁寺席

　　佛运兴隆此一机，尊师何负七条衣？讲经春殿人天卫，咒钵夜堂风雨归。花为散来春冉冉，柳从攀后思依依。幽兰荔子南方物，笼护函封寄莫稀。

　　病起

　　花事能消几夜风？樱桃叶底又深红。岂无金缕湖波上？闲却玉杯春雨中。枕上楚云元是梦，镜中潘鬓惜成翁。莫言轻薄扬州事，着意题诗也未工。

　　题云林隐居图，为崔彦晖赋

　　崔郎志趣在云林，笔底遥岑自浅深。欹枕不忘图画事，开函又动隐居心。粉痕白白生云气，黛色沉沉覆树阴。幽思不教忘梦寐，耳边长似有猿吟。

　　留题费山人旧馆

　　旧馆经过不用期，扫门常恐鹤来迟。但知重客唯司马，不顾狂言有牧之。秋雨石枰看对奕，夜堂银烛照题诗。佳人底用千金产？只此髙闲可不知。

　　经锄斋

　　谁似谈翁乐有余？百年生计祇林庐。甫田种熟门前稻，暇日抄成架上书。睡起谩怜衰甚矣，客来唯问近何如？相过里社寻常事，只把柴车当酒车。

　　谢寳林寺别峰法师惠僧履

　　也知鳗井犹龙井，合有交游似二苏。起舞谩怜成短袖，徒行始觉是穷途。书从堂上出双鲤，舄向云中堕匹鳬。无复旧时公府歩，君门望絶没阶趋。

　　宿郭子振雪洞

　　月光一色杳难分，不见丹青藻棁文。蝴蝶飞来疑是梦，梅花开后却思君。都忘长日将纨扇，犹恐余寒到练裙。宿酒觉来看不厌，满床秋思白如云。

　　答韩介石提举

　　偶持尊酒对花倾，有客能来道姓名。佳句纔探出懐袖，故人知是不公卿。平生学剑心都懒，此日归田计可成。彼此头颅俱种种，题诗那得不关情？

　　冬日白牡丹

　　律管催春到牡丹，行云欲堕碧阑干。似嫌脂粉能相污，故逞肌肤独耐寒。雪艳最宜金缕盖，天香合是玉雕盘。赵昌花鸟新驰誉，画作屏风后面看。

　　老圃堂

　　不谓斯时有此翁，无能田亩累其穷。异蔬自灌欲百品，老圃官量无十弓。草阁晓梳秋髪白，玉杯春醉夕阳红。余生尽可忘荣辱，事与樊迟请学同。

　　邹将军挽诗

　　为臣岂欲国倾危？莫把天戈挽落晖。一死得埋元氏土，寸心无愧首阳薇。安居食禄当时贵，守节酬恩此日稀。老我尝从大夫后，题诗为尔泪沾衣。

　　同贡有初观潮赋

　　旧时八月潮生日，士女倾城出看潮。秋唾似从天上落，晴欢宜向酒中消。气争鸟道为森爽，势合龙宫亦动摇。今度可怜成独往，海门斜日共萧条。

　　自赋

　　髙阳酒徒今老生，早年撃筑和秦声。许人不负一诺重，买笑惟恐千金轻。花间骏马铜铸出，枕上爱姬云化成。谁信青门种瓜者？自梳白髪向秋晴。

　　僧惠炬有悼黄溍太史偈，次韵

　　日鼓西沉逝水东，他生还有此生同。莲花社岂知元亮？茅屋诗曾咏巳公。梦幻已空身外蝶，文章犹镂蠧间虫。闲情最是山前塔，日夜风铃语未穷。保叔塔。

　　写易轩，为方以愚赋

　　不于阙下写文星，天与冥鸿惜羽翎。人世谁为双鬓白？家山自是乱峰青。霞分晓色留书几，斗转寒光落研屏。观象玩辞从写徧，方干何忝旧明经？

　　挈家图，为尤仲斌赋

　　葛洪挈家赴勾漏，何异龎公归鹿门？担头何有琴书累？牛背未觉妻儿村。千古清名不易得，一斛丹砂何足论？大胜齐侯马千驷，令德曾无遗子孙。

　　悼王自牧

　　贵贱交游二十年，忍将老涙洒新阡。盖棺不必论身后，入室犹如在眼前。一首诗今为尔惜，数行志在得人编。钱塘吟士长相望，潘阆林逋孰后先？

　　思橘轩，为悟空叟长老赋

　　侍书遗墨函封在，思橘名轩示不忘。往事百年同逝水，斯文一语有余光。风流大抵输前軰，臭味还应是故乡。嘉树未知培植后，只今百果许谁尝？

　　远翠楼，为殊无别上人赋

　　坐来未觉西山远，紫翠千峰隔画阑。此处岂容携酒到？任谁只得卷帘看？雪晴黛拂蛾眉緑，雨过螺堆佛髻寒。分得半棂闲拄笏，床头寜复更弹冠？

　　早行

　　凉风满棹贺湖边，越上诸山尽可怜。远汉片云承落月，长林疋练曵轻烟。窗间织女灯犹在，井畔啼乌客正眠。何处闲愁随梦觉？一声菱唱发前川。

　　次韵周昉

　　大尊堂上几曾空？客有登门道未穷。吟鬓肯因愁里白，舞衫偏爱酒边红。百年喔喔鸡声月，万事悠悠马耳风。及此旧游情分在，尽将春付笑谈中。

　　赠沈生还江州

　　乡心正尔怯髙楼，况复楼中赋远游！客里登临俱是感，人间送别不宜秋。风前落叶随车满，日下浮云共水流。知汝琵琶亭畔去，白头司马忆江州

　　赠寓客还瓜洲

　　把酒临风听棹声，河边官柳緑相迎。几潮路到瓜洲渡？隔岸山连鐡瓮城。月色夜留江叟笛，花枝春覆寺楼筝。赠行不用歌杨柳，此日还家足太平。

　　无题

　　灼灼庭花露未收，乐然双燕语绸缪。新粉满面犹看镜，残梦关心懒下楼。春到自怜人似玉，困来谁问酒扶头？狂踪已作风丝断，敢怨流年似水流。

　　与白范论诗

　　白家少傅诸孙在，坐语都忘日晷移。不用入吴求季札，有如过晋得锺仪。髙情欲共游丝远，倦迹犹嫌过鸟迟。莫道古今风雅异，总于衰晚始相知。

　　冬至日，次张太守韵

　　喜色轻黄未上眉，且将心事付游丝。嵇康取醉非关酒，杜甫长吟不为诗。一线日长宫女觉，五方云应史官知。人间梅柳关春事，次第从教律管吹。

　　对雨

　　好是西湖醉后听，打窗惊柳隔堂屏。莺花又送春光老，鳬藻偏涵雨气腥。曲按银筝何太急！杯行玉手不须停。尊前便是巫山梦，莫道行云事未醒。

　　赵松雪画苕溪清远图

　　吴兴元是水晶宫，楼阁溪山罨画中。酒舫载过寒食节，舞衫吹徧鲤鱼风。当时乐事谁能见？此日王孙自不同。亭下鸥波如有感，行云犹在玉尊空。

　　寄胡侍御

　　后市街头相见稀，此翁真是早知机。浮沉里闬陶彭泽，轻易官资白紫薇。小妾画堂杨柳曲，髙年白髪薜萝衣。风流莫负持螯事，越上湖田蠏正肥。

　　次韵张都事

　　老却樊川杜牧之，风流谁赋柳丝丝？不关请告来归早，惟恐寻春去较迟。画舫行时长载酒，粉墙到处即题诗。至今留得狂名在，唯有纎腰弟子知。

　　谢僧惠蒲履

　　大夫此日可徒行？蒲履深烦寄远情。除是髙僧求易得，自非巧手织难成。春来见客身差健，老去看花歩觉轻。他日袈裟如过我，定须着此出门迎。

　　寄罗博士

　　莫说文星与酒星，已同伧父泣新亭。梦中此日头能白，海内何人眼更青？鹃化羽毛犹姓杜，鹤归华表尚名丁。纵然记得前朝事，弹向银筝只自听。

　　荆溪渔者，为义兴道士赋

　　千尺荆溪彻底清，水中无复见蛟行。要同云鹤闲踪迹，自放烟波隐姓名。浊酒忘形浮世内，青山到眼緑蓑轻。醉来放棹回船去，抚掌风前咏濯缨。

　　留题徐子方客楼

　　倦游到处即淹留，虽是孤村境却幽。松下野云闲似鹤，门前溪水浅于舟。琅玕夏簟儿能设，琥珀春酷妇可谋。连日小楼忘客况，放翁凡事颇清修。

　　周元亮、夏景安同过寿安堂提举乃翁墓上作

　　盖棺事了若堂封，起伏诸山接过龙。解剑会曾心自许，脱骖非恶涕无从。每分药饵扶吾老，窃诵文章笑道穷。朱绂在身忘宦况，前朝犹有古人风。

　　题明心海上人别弟诗后

　　弟兄天性本同符，远渉能无一恸乎？浮世有身真大患，回车无日始穷途。秋巢不宿乌衣燕，夜屋偏怜白项乌。切莫临风挥老泪，血痕能染紫荆枯。

　　次韵雪鹤生惠红米诗

　　相望只在片云中，自昔神交意已通。书枉鲤鱼烹后素，粒分鹦鹉啄残红。回车三径岂无日？放棹五湖须便风。知汝有期林处士，尚留残雪待春丛。

　　雨中过萧山谊上人别院

　　雨棹茫然出镜湖，客行偏尔畏泥途。僧中果得奇男子，我軰真成贱丈夫。重席自能为我设，大尊不用问人沽。从容暖阁得佳睡，此意支郎世有无？

　　送上虞马训导赴昌化县学

　　远赴弓旌未阔迂，道行何惮路﨑岖？横经不异郡博士，继粟岂无卿大夫？空使饭盘堆苜蓿，已将斋帐染芙蕖。马融家法风流在，女乐从今不用呼。

　　寄汤阴张丞

　　万古销沉入望中，悠悠往事付征鸿。汤阴风俗今何似？邺下文辞谁最工？争得不教双鬓白，别来屡见小桃红。贵游年少轻乡曲，不赋停云寄老翁。

　　无题四首，其一

　　几梦郎君引碧幢，微波难与寄沅湘。青春毎念青丝骑，白日长闲白玉窗。菡蓞结房虽有异，鸳鸯织锦不成双。潮来好似儿家恨，流过门前气未降。

　　其二

　　萋萋芳草被江皋，好是王孙去日袍。几许春魂迷蛱蝶？近来酒量减葡萄。音书已似题黄绢，踪迹何因梦大刀？可惜百花时节到，伯劳燕子不相遭。

　　其三

　　咫尺香闺歩懒移，搔头谁理玉蟠螭？不听小管吹银字，只数回文织锦诗。得伴有时惟斗草，遣懐无日不弹棋。鸣鸠乳燕青春晚，谢却繁花几万枝？

　　其四

　　水心亭馆迥无邻，好与郎君写洛神。不见鲤鱼烹后素，空怜蝴蝶梦中身。萋萋谁信南园草？渺渺予懐北渚春。云气长连峰十二，此中消息未能真。

　　雪庭，为龙华阁康上人赋

　　请教雪庭谁是雪？雪消应始我初心。问知达摩来东土，唯有神光在少林。清净观空三昩见，吉祥风软六花深。半空挂在羚羊角，踪迹无因向下寻。

　　与金冕言诗

　　天然秋水出芙蓉，造物何言与用工？风雅遗音自鸣凤，齐梁余习尽雕虫。性情敦厚思方到，句法雍容律始同。沈宋后来俱作者，几何人辨四声中？

　　桑梓图，为徐复初参政赋

　　望中烟树是黄州，城绕江波总旧游。桑梓能忘丘垄念，夔龙分属庙堂留。牛山云树依然在，鱼水家声尚可求。他日赐环当有报，题诗却寄鳯池头。

　　寄陈允中佥事

　　得放还家休便休，更无褒贬到春秋。景公死日有千驷，晏子相齐惟一裘。朱绂既能从尔去，黄金不必为孙谋。何人得似归来鹤？见彼累累土几丘？

　　樵云诗，为李文彬参政赋

　　赤手樵云直至今，此云已献九重深。万方允副从龙望，五色长懐捧日心。上接炉烟通御气，淡笼宫树合春阴。自调玉烛归玄造，非雾非烟何处寻？

　　题崔纯一处士遗像

　　处士于今旧勿论，通家三世见甥孙。钟情更为何人恸？出涕方惊老眼昏。南坞髙坟深宿草，东床佳婿见清门。丹青有笔开生面，底用名香为返魂？

　　耕乐诗，为许起宗大父髙士赋

　　人生不仕即归田，夏屋渠渠艮渚边。僮指计佣将五百，墙桑成树过三千。食前甘旨惟孙子，门外轩车总俊贤。隐去更无城府迹，鹿门髙致后千年。

　　采药径，为方德远医士赋

　　药径香风作阵来，日扶长镢为徘徊。緑怜地锦经春在，红觉山丹冒雨开。本草有名俱用识，仙岩可采不须栽。寻常踏破苍苔处，多是门生种杏回。

　　送张经歴之叙州

　　别酒无嫌醉似泥，叙州又过洞庭西。云涛浩渺连三峡，井邑凋残接五溪。雪岭侵天无雁到，枫林蔽日有猿啼。凭谁唤醒王褒梦？除是陈苍碧野鸡。

　　题奎方舟讲师影堂

　　火风假合作天亲，垂老空门哭故人。四句偈留辞世法，一龛灯照坐禅身。收来舎利藏生玉，散到天花照烂银。铭塔祗应徐博士，备知僧行刻坚珉。

　　命酒征歌送余壻，时伯庸酒间赋赠董景明、董彦祯诸亲还遂昌

　　髙堂尽意乐今宵，未可樽前自寂寥。锦瑟年华青冉冉，银河秋思碧迢迢。红于灯下看偏好，黄向眉间喜未销。明日早潮随去棹，到家应及鹊成桥。

　　次韵张郎过大明湖诗

　　湖上荷花五月凉，水心亭馆昼收香。狂来借手传鹦鹉，俊发教人唱鳯凰。零落翠盘风雨后，凄凉歌扇水云傍。凋残雁下休惆怅，看取咸阳与洛阳。

　　题莫景行茅道士棣华碑赋

　　茅家兄弟学仙迟，不见春风长紫芝。桃熟海山还有日，鹤归人世更无期。游魂渺渺知何在？荒塜垒垒尽可疑。惟有夕阳如旧日，照人来读棣华碑。

　　寄张来仪征士

　　九江人。湖州寓客张征士，珍重风前咏落梅。锦瑟可容弹别调，白头只合付深杯。安期枣在神人去，曼倩桃空阿母回。看取汉家汾水上，年年惟有雁飞来。

　　杏轩，为倪伯温赋

　　别屋轩窗绚彩霞，董仙曾以杏为家。邦人为种几多树？春雨毎开千万花。门外清阴遗世泽，酒边丹实赏年华。烦君爱惜题诗壁，莫遣轻尘上碧纱。

　　琴鹤幽居图

　　幽居琴鹤以怡情，童子何知预我清？羽翼如传两阶舞，徽弦为和九皋鸣。山林在昔多迂士，画史何人有重名？好托丹青留后日，莫忘清献旧家声。

　　林泉读书图（王叔明画。）

　　髙情自爱乐林泉，华屋藏修度岁年。书简韦编曾几絶？砚盘鐡造亦磨穿。牙籖揷架封芸叶，银烛临窗散蜡烟。黄鹤山樵如得意，丹青为作画图传。

　　大雪留饮沈晋卿家

　　有客相知感叹频，白头似与雪相亲。钟情好语既莫逆，快意深杯忘几廵？老至欲求餐玉法，病来不厌散花人。从他柳絮因风起，帘幙轻寒不似春。

　　春梦轩，为江西按察司书吏张永年赠别

　　百年妄引几曾停？看取池塘草又生。蝶戏落花真自适，莺啼深院欲谁惊？卢郎此去应如愿，宋玉从来最有情。一枕好风吹酒觉，不愁春梦不分明。

　　戏赠杨维桢儒司（尝自称杨夫子，故云。）

　　懒散情懐是索居，非关故草絶交书。空谋赤壁一斗酒，不寄云间双鲤鱼。近日西河疑子夏，几时汉武问相如？文章固是雕虫事，请教何人力有余？

　　题端古堂，为陆敏赋

　　女娲錬余五色石，藏在端溪成紫霞。天遣六丁神琢砚，梦中一夜笔生花。品题犹是宣和刻，文具今归陆敏家。未觉曲江居士老，尚能记事墨涂鸦。

　　题僧超然林石滩水图

　　公事赋诗纪行役，超然着笔良苦心。匡庐哀湍走大壑，洞庭橘叶辞空林。品题六印文章在，流落三朝岁月深。博雅不烦为鉴定，人间过目尽知音。

　　题海滨渌绕轩

　　绵邈人家海上村，潮头过处与开门。远山对面如小画，渌水绕轩清不浑。天阔烟云迷去鹤，时来风雨起游鲲。槎回定泊阑干外，坐挹雄风倒大尊。

　　次韵吴子立湖州船中诗

　　一种湖州罨画船，碧波倒浸晚霞天。故人总是三生后，风景何如十载前？远树白云横暮岭，淡烟黄菊满秋田。吴郎似为才情恼，费却银钩几幅笺？

　　谢张别驾惠雪笺

　　承惠薛涛三百幅，甚惭何以报琼瑶？开缄只恐为云去，入手生愁向日消。难用侯门裁刺帖，祇应仙洞写云谣。知君解绶初归隐，丛桂辞成未敢招。

　　百丈泉，为及以中长老赋

　　道人手挽银河水，泻作空山百丈余。当画大声喧醉枕，长年倒影浸禅居。玉虹挂石看不灭，红叶乘流画却如。陆羽茶经知此味，可能日给到吾庐？

　　题天龙寺丛桂楼

　　天龙楼阁迥无邻，玉斧修成月满轮。受质岂无如郄者？触机还有姓黄人。香通三昧惟心印，花散诸天尽法身。谁把碧云题树叶？惠休诗句本清新。

　　芳林农舎，为朱孝先赋

　　投老归休只此心，浑家农事在芳林。蒲生曲渚鱼苗上，蛆泛洼樽酒力深。应候微虫窠作瓮，啼春幽鸟语如琴。眼前物色皆天趣，底用城居积万金。

　　务勤堂，为儁宜之赋

　　民生在勤则不匮，尔以务勤为此堂。百亩田苖终岁望，一春蚕事举家忙。课儿雪夜温书册，会客花时列酒浆。黄绢下机仓廪实，任从懒卧北窗凉。

　　灌园生，为潘时雍赋

　　却恶喧嚣远市廛，自耕荒僻浙河边。时非苏子投书日，鬓是潘郎作赋年。饭客夜舂鹦鹉粒，灌园春引桔槔泉。塌然鼾睡茅茨下，荣辱何因到尔前？

　　送赵惟一贡京师会试

　　过却龙门总是云，凡鱼回首尽离群。风雷忽起三层浪，毛骨都成五色文。萤火几怜车胤聚？桂枝独许郄诜分。临轩策试当条对，毋以虚文负圣君。

　　请复朱娥庙诗

　　上虞朱回有孝女，十岁过于烈丈夫。义感皇天存祖母，身轻白刃御强徒。朝廷既已载宋史，民德从之厚海隅。事上太常须有议，肯教无庙荐潢污。

　　奉萱堂，为陈彦廉作

　　綦履鸣环左右间，佳儿佳妇及承欢。天回白日临瑶席，风约红萱压画栏。小管注春情婉婉，长裙曳翠佩珊珊。孺人贞俭存家训，不使屏帷绣孔鸾。

　　又，檇李诗系卷三八陈彦廉作春草堂养母，诗以美之

　　綦履鸣环左右间，佳儿佳妇及承欢。天回白日临瑶席，露洗红萱出画阑。小爵注春宜燕适，长裾曳翠可髙寒。升堂拜母俱名士，一记何惭在史官？

　　十二月，白牡丹为吕经歴赋（章贡瑞金人，前奉礼郎。）

　　濠泗蒙恩得放回，牡丹犹寄旧亭台。忽惊花向腊前发，却是春从天上来。欢动山城传好语，兆征幕府得良才。灵根自是南方种，只合移归上苑栽。

　　与胡奎言诗

　　咏歌终日莫予违，可与言诗竟日稀。风雅不删真妙制，性情所得是天机。尽知金翠涂屏雀，未见丹青画衮衣。杜甫当年评众作，鲸鱼碧海敢云非？

　　题白云丈室

　　空门真足了吾生，一到翛然万虑轻。下榻偶然清话久，推窗唯见白云横。银煎瀹茗沙弥黠，宿火添香侍者清。甚媿主僧知我軰，碧纱窗染待题名。

　　留题天目尊师，并题苍古诗卷

　　苍古仰闻君一语，当时岩壑顿生春。承恩屡入九重殿，出对尝先十七人。中使饭传诸寳器，内庭坐赐杂花茵。自天沛泽诚稀遇，拜舞还山洗幻尘。

　　元日大雪

　　东风吹雪逐年新，洗尽街头万马尘。桃板谩题新得句，椒觞偏醉少年人。江山未觉非前日，老大犹怜有此身。稚子老妻能慰藉，辛盘聊复贺青春。

　　搜索旧稿有感

　　抖擞蓬尘纸一窠，束之髙阁又何多！百年公论竟无定，千古文章将奈何？大雅未应终絶响，离骚可谓极頺波。仲尼删后诗三百，谁与升堂取瑟歌？

　　癸亥立春，在壬戌十二月二十五日

　　一岁两春应是闰，自题春帖自相怜。茍全性命君之赐，痛念文章儿不传。随俗辛盘惟赤手，省思旧物只青毡。土牛虽送余寒在，未可重裘换薄绵。

　　元旦试笔

　　鸣玉趋朝已不堪，白头早赐老江南。从心所欲过八十，屈指可谈无二三。献岁屠苏増甲子，发春萱草愿宜男。儿扶拜答乡人处，只诵犹龙惟老聃。

　　金山寺

　　六鳌捧出法王宫，楼阁居然积浪中。门外鸥眠春水碧，堂前僧散夕阳红。扬州城郭髙低树，瓜歩帆樯上下风。人世几回江上梦？不堪垂老送飞鸿。

　　过周昉草庭有感

　　深青浅碧自盈盈，一片光风共晚晴。意思不殊周茂叔，品题何藉郑康成？郎君东阁诗曾咏，蝴蝶南园梦又惊。辙迹到门怜草色，白头扶下小车行。

　　郭将军妻李氏挽诗

　　夫能以义狥孤忠，家国纲常事则同。中阃不踰贞妇节，大家何啻古人风？机丝已断尘灯在，木主新题繐帐空。博士已铭坟上石，九泉深慰若堂封。

　　送徐生还台州

　　徐氏楼船且莫催，当筵有酒更徘徊。山留倒景日未晚，雪满大江潮正来。黄叶尽时寻雁荡，丹霞起处望天台。楚人自觉多秋思，懐抱今因作赋开。

　　安晚堂

　　有酒如渑不用谋，阿翁只合赋三休。乡闾可杖容称老，晚节能安自不忧。丝竹闲情信陶写，起居惟适是温柔。百年耆旧今谁在？且醉官窑大白瓯。

　　饮吴令家

　　胶漆相投古亦难，酒间何事惨无欢？苦愁海底量深浅，痛哭灯前出肺肝。白首既辞当世事，朱弦何必向人弹？醉来渇甚思吞海，无复天家小鳯团。

　　舟中寄谢别峯、南翁二尊师

　　为师倾倒尽双瓶，船过柯亭酒始醒。索笑始知髙士去，题诗犹爱越山青。交情旧雨同新雨，世事长亭复短亭。恨是柳遮楼上笛，只教向秀隔烟听。

　　寄马孝常（时新得妾。）

　　好是吴门马孝常，百年俱是梦中忙。谩凭青鸟往相问，说道白眉今更长。阳羡故人俱契阔，鲸湖归棹又相将。重来定及先春雨，要试陶家雪水香。

　　献岁旦日，同芳溪吴理问访许处士

　　月旦泛舟从许劭，莲湖溪水白生烟。到门好雨过云去，说剑雄风生酒边。闲话紫衣成昨梦，醉看乌帽惜余年。懵腾不省临流别，想是行云扶上船。

　　留别姻家吴子道理问（时侧室失欢。）

　　记得湖船醉夜深，交情何啻断黄金？通家叙旧犹前日，把臂迎欢共此心。秦女鳯箫移别调，楚人芳草动微吟。明年不待梧桐雨，来听髙堂鼓瑟琴。

　　题韩处士墓铭、家谱后（处士本嵊县竺氏子，继韩为魏公九世孙，受业庄节韩明善先生。竺、韩俱世姻。）

　　处士连姻俱相门，学传庄节道弥尊。几编家集文章在，十世宗支谱系存。犹喜继韩能有子，尚怜承祭见诸孙。顷原瞑目知无憾，手録清规付后昆。

　　挽崔彦晖母赵夫人

　　赵文敏公之孙女，情忝通家见嫁时。环佩盛仪犹内院，波澜余泽自天池。佳儿裕蛊承先志，淑女宜家副夙期。已托文章题琬琰，百年墓木照丰碑。

　　初至义兴芳溪

　　罨画溪头雪水浑，是谁酒舫过溪村？故人见我即握手，歩雪看花直到门。仓卒倾银开内阁，从容移玉出诸孙。余生媿忝通家旧，委曲文情可尽论？

　　吴子道同兄軰尝子鹅

　　张旭何尝是酒徒？深烦为我作春酤。酒行天降盘中露，鹅割囊封塞上酥。迹远五湖身既隐，醉归三径子能扶。南山远对东篱菊，除却陶家别处无。

　　梓轩，为湖州曹生赋

　　当轩双梓碧沉沉，直干凌空过十寻。客到不妨为少憇，风来或可助长吟。百年大用充梁栋，一日希声中瑟琴。宜子毋忘角弓赋，将期奕世共清阴。

　　同韩介玉过月溪上人玉雪轩

　　髙僧习静之所在，绕院竹梧生昼阴。此境应居玉堂侧，是谁移置雪山深？铜瓶薝卜不自供，碧椀醍醐为我斟。老得一闲君所赐，小车随处有山林。

　　次雪鹤生诗韵二首

　　其一

　　北窗昼眠惊叩门，诗筒远寄愿所闻。太学郑虔固三絶，小字李潮仍八分。湖上好懐非往日，枕边残梦是行云。两年屡有清游约，几似空言以属文。

　　其二（咏海上归俗僧、新安失节妇。）

　　雄鸠鸣雁即天涯，未觉蓝桥去路赊。夜枕不迷蝴蝶梦，春衫深染石榴花。千锺纵意伯伦酒，七椀清心諌议茶。错向墙头窥宋玉，风光元在鲁东家。

　　赠湖州杨均显制笔

　　当年冯陆擅吴兴，曾许杨生继盛名。三馆每蒙诸老重，万钧不博一毫轻。归来未觉江湖远，落拓寜知岁月更？颕也此时须自荐，国家用尔颂升平。

　　柘轩诗，为教授凌彦翀赋

　　满轩桑柘共生成，坐爱春风向日荣。五亩宅思邹孟子，百年心慕李延平。叶供蚕事诚何损？衣被民生独用情。中有如纶五色线，愿从衮职补升平。

　　武林严子英家（世善制笔。）

　　严应始以笔治生，至今孙子大其名。用世虽云四寳具，传家贵在一艺精。东郭之兔即毛颕，南山有竹俱管城。器利天下功不有，慎守其业毋自轻。

　　昌化县学训导章琛，抄録武林郡志，还乡

　　唐相郇公尚有孙，不将家世忝斯文。髙堂别席事抄录，小帐停灯校紏纷。脱稿近知将解局，疏麻拟折遗离群。武陵郡志多奇事，归对诸生诵所闻。

　　示山中白雪牛

　　耕田世界絶纎尘，白玉毫光照烂银。芦叶膝边穿得过，天花背上落来匀。狂踪未定难明性，妄想俱空始见身。蓦直络头如不错，也须惭愧执鞭人。

　　过上虞仙姑岩，观瀑布泉作

　　谁把髙崖手劈开？巨灵还到此中来。青冥风露银河近，白日雷霆碣石摧。潭上龙漦溥绛雪，庙前马迹过苍苔。犹胜汉使经年别，载得河边片石回。

　　深雪斋，为金西白长老赋

　　道人宴坐维摩室，积得天花似雪深。明月有辉同大地，白莲无影到东林。抽毫司马应难赋，断臂神光或可寻。落絮游丝纷满眼，从教门外作春阴。

　　书药舟，为湖州沈玉泉架阁赋

　　溪上香吹白藕花，沈郎舟楫自为家。双鬟荡桨乘流去，小榼留人易日斜。采得绿荷成野服，博来红米是丹砂。彩鸾韵写松烟墨，不与青蛇道士赊。

　　西湖晚春

　　忆昔东坡为写真，至今诗句在游人。朝云犹是当时梦，桃叶浑非旧日身。莺燕情懐千语少，鱼龙波浪几回新？伤心谁问林逋宅？零落残梅共晚春。

　　留峡石朱山人家

　　桃熟许同朱老吃，却先桃熟为开樽。白鱼入馔溪鳞足，紫茁堆盘野味存。诗和渊明为我诵，酒沽若下劝人温。迂疎且作须臾乐，从者何嫌久候门？

　　海昌双庙，同张太守次壁上题韵

　　孤城请援待王师，保障真成累卵危。作厉誓将擒贼去，分羮何惜爱姬为？忠臣尽命以报主，信史大书无异辞。三十六人同日死，独呼南八作男儿。

　　赵松雪墨兰

　　玉庐墨妙世无同，九畹髙情更所工。捐佩昔曾过澧上，浩歌今望在云中。娟娟奕叶承家泽，淡淡幽香媚国风。莫把骚词烦宋玉，赋成还到楚王宫。

　　松隐轩

　　谁拜青松作大夫？苍然离立自迂疎。风声白日廽幽梦，云气长年到隐居。剪叶浸泉春酿酒，截肪点火夜抄书。岁寒卉木俱零落，一杖人间不愿余。

　　剪韭轩，为韩叔贤赋（魏公七世孙。）

　　故家不贵味能真，率尔蔬醪自可人。既向画堂题剪韭，更将玉斗出娱宾。青青叶绾指环小，白白头攅乳管匀。还是相门风致在，食前谁谓庾郎贫？

　　南坡书室图，为竺郎中题（竺为朱文公外家。）

　　南坡书室未能还，一夕情生梦寐间。职任握兰居紫禁，心随画笔到青山。一经教子今何忝？九世为儒古亦难。家集河汾来学盛，岂无房杜出朝班？

　　天香室，为定水寺复见心长老赋（宋杨诚斋与定水僧璘公有乡里之好，璘以桂作饷，诚斋答以七言诗，刻寺中。）

　　双峰桂树今无似，说道璘公有后身。金粟如来能作主，碧山学士愿为邻。天香入饷清可食，秋露染花黄未匀。何惜一题方丈室？与师同是豫章人。

　　送星翁甘碧泉挈家归彭泽县

　　睽离心事正忡忡，执手何能别此翁？葭菼战秋江雨白，鹧鸪啼曙岭霞红。贪狼斗柄纔加戊，织女云车又向东。我忆陶潜旧乡里，到家休负菊花丛。

　　蛟门春色图，为定海王宣使题

　　风景蛟门春更佳，晴来满海是云霞。鲲鲸已入任公钓，波浪长随汉使槎。天上星辰归畵省，人间歳月属桃花。仙人自有双鳬舄，弱水蓬莱路未赊。

　　旸谷轩，为王知事赋

　　地入青徐眺望赊，云中鸡犬有人家。金乌五夜出旸谷，玉烛万方瞻日华。李泌成仙还作相，刘安得道只餐霞。轩前尽种扶桑树，不比玄都观里花。

　　寄赞礼郎赵惟一

　　六年读礼足艰危，知尔朝天副所期。宗庙正需瑚琏器，羽仪今集鳯凰池。见辞舎馆情俱恶，忆上河梁歩自遅。能慰老人思望切，停云还有寄来诗。

　　静庵，为陈令赋

　　潘岳贤能邑大夫，老成谙练实难如。治心有术惟清静，临政从公絶毁誉。情寄堂琴民自化，乐同时物雉随车。循良在昔多征拜，信史班班不诳予。

　　雪庭上人惠药资是经钱，赋此以谢

　　牝庐居然欲半年，甚于水火观中禅。死生有命固无惧，老病他乡始可怜。家食旧非邻院米，药资今受施僧钱。数间破屋丛书里，谁问洛城卢玉川？

　　问牛轩，为海昌北寺讷无言书记赋

　　犀牛不逐扇俱破，奈有人来问此轩。资福无端添注脚，石霜何事未忘言？大千无迹身俱化，一点通明角尚存。拈起家风随手应，莫言无可付儿孙。

　　春草堂，为陈生赋

　　可教游子不关心，白髪髙堂日已深。忧对宜男虽可忘，情同乌鸟若为禁。诗书养志勤三省，甘旨承颜抵万金。执答春晖怜寸草，孟郊诗句不堪吟。

　　蓬莱道院

　　云近蓬莱蜃气销，数峰晴照远相招。梁间燕子都归去，观里桃花自寂寥。盂飰化人忘恋恋，院墙篁竹谩萧萧。云中何处刘安宅？犹有鸡声报午朝。

　　演法师惠纸帐

　　银灯夜照白纷纷，四面光揺白縠文。隔枕不闻巫峡雨，绕床惟走剡溪云。风和柳絮何因到？月与梅花竟不分。塞北江南风景别，却思毡帐旧从军。

　　题天镜方丈，为能仁凈秋江长老赋

　　大宗大派接秋江，砥柱中流露法幢。照世万縁俱是妄，行天一镜迥无双。当家谁道非临济？说法还须在老龎。蓦地绕床三振锡，更无言句两心降。

　　寄东山寺长老宅区中，索画梅

　　同是多生无垢身，孤芳岁晏转精神。濡毫应觉香先到，写影无如月最真。庾岭近来还有信，花光以后更何人？情知此事难描画，驿使空回可不嗔。

　　冬青轩，为天印上人赋

　　冬青树老法王家，得与维摩共岁华。枝上蜡封经夏雪，阶前雨积过春花。词人有兴从题壁，童子何知但煮茶？不下禅床迎送拙，大千同是一袈裟。

　　寄题松风海月方丈，为普慈寺林清远赋

　　普慈寺主会当年，画雀双鸣赴法筵。风过忽闻松上雨，月行不离海中天。三生身性何曾改？一念声闻总是縁。先軰往还成故事，玉围曾解寺门前。

　　集云轩

　　妙严院主断声闻，密室圆光覆树云。床下虎心俱化善，阶前鸟迹自成文。池窥片月遗空相，树接诸天散异芬。传诵六时行道处，至今轩户集氤氲。

　　西畴，为陈生赋

　　负郭有田何所忧？毎年春事在西畴。畊回收犊系墙角，客至呼鸡下树头。织女机边祈杼柚，天田星下祝瓯窭。豳风七月诗歌罢，土鼓洼樽乐未休。

　　题寳林方丈，留别伯举法师

　　金相浮图千级开，杂花如雨在莓苔。要看弹指成楼阁，未许胡僧话劫灰。法器即如廊庙具，寳林自是栋梁材。虽然一片袈裟地，不是儿孙不可来。

　　寄报国寺东堂止庵祥尊师

　　觅船直欲横塘去，船去横塘为访谁？白首正惭玄度老，碧云曾与惠休期。山林此日多髙士，风雨连床可论诗。入社既能容载酒，陶潜无复更攅眉。

　　玉岑旧隐，为林叔平赋

　　斋馆枵然题玉岑，老生时作越人吟。曰妻曰子留他土，维梓维桑念故林。岂谓青云天上远？漫怜白髪镜中深。古来儒士多遗憾，为此文章竟陆沉。

　　古邨，为曹廸赋

　　宋曹利用之后人。魏国南来有子孙，至今人物古而村。松根曲处安琴枕，山石洼中注酒樽。汲冡文章遗竹简，秦人风俗尚桃源。海波不接天河水，要得仙槎径造门。

　　思云图，为罗从事赋

　　抽毫据尔赋思云，为感罗含以孝闻。职任紫垣亲不逮，粟支红腐禄无分。终身有慕谁非子？此日移忠正在君。郎署丹青称髙歩，须求名笔记斯文。

　　赠写神朱大年

　　笔头何在觅人知？镜里相看不自疑。麟阁尽能图燕颔，龙沙谁复恨蛾眉？千年名姓毛延寿，一代丹青顾恺之。梦感九重终见召，艺精寜患不逢时？

　　送别唐克让还家

　　家山远在白云边，膝下相违又来年。万里壮游司马氏，数函书画米家船。裁成彩服欢无已，遗却瑶华思惘然。海内故人零落尽，别离多付酒尊前。

　　寄表兄萧文索处士

　　七十余年亲弟兄，书来堪喜复堪惊。杯中酩酊无虚日，枕上邯郸过此生。老至音书宜有数，别来骨肉若为情。遭逢洪武开新运，又十三年见太平。

　　克让许寄酒，诗以趣之

　　春至遣懐惟恃酒，莫教花发酒来遅。文章毎与年俱进，世事还于老始知。海岳几时吟雪梦？涔阳有约采兰期。古音最爱朱弦曲，弹到髙堂念别离。

　　月轩，为张令赋

　　思亲对月清宵坐，了却公家事可知。白髪已无重见日，清光还有再圆时。叶间零露皆成泪，窗外栖乌总是悲。大孝终身俱有慕，不辞为赋蓼莪诗。

　　寄汤水严仲原处士

　　情忝姻家亦是縁，人来无不问汤泉。间常采菊东篱下，毎望长安西日边。素业鱼盐沧海上，彩衣孙子画堂前。髙车况是京畿内，受用髙年五福全。

　　孝友堂，为姚氏彦名、彦昌昆弟赋

　　两生孝友谁不知？左辖题堂固所宜。岂独声名从此大？要教风俗与之移。棣华煜煜照春日，乌鸟哑哑啼树枝。林植羽栖俱有感，过门宾客可无诗？

　　瀼东耕者，为社友黄成章赋

　　鹿门不道似乌溪，榆柳连阴覆大堤。常日墟船潮上下，毎年春事瀼东西。劝农随例拜车马，观稼依稀从杖藜。牛角挂书吾道在，古来力食尽男儿。

　　寄王元吉、杨东叟二处士

　　华亭犹有古人存，风景依稀似鹿门。一曲晴湖通画舫，万株古木出乌林。卜邻王翰俱文物，识字扬雄足酒樽。有约重来访东叟，征歌同乐最闲园。席帽山人所居。

　　寳古斋

　　曹昭寳古以名斋，韫椟非时不一开。图画丹青半人物，尊彝文藻尽云雷。流传竟自何人得？玩赏知经几手来？世故浮云眼前事，题诗投笔为兴懐。

　　双桂堂，为俞子成赋

　　双桂团栾对两楹，碧云无数共生成。郄生片玉曾驰誉，窦氏五枝俱向荣。奕叶至今传世泽，灵根既老际文明。会须满袖天香里，载酒髙堂说姓名。

　　送廖思诚知安肃县

　　新恩领县之安肃，便道寜家孝使然。亲舎恋深云白白，官程期速马翩翩。人民社稷上所倚，期会簿书勤是先。政考有成俱大用，到官知尔又春前。

　　听泉轩，为龙井智法师赋

　　山僧听得泉声好，毎夜坐忘清夜深。松上落来惊鹤梦，潭中泻下杂龙吟。观心已凈平生垢，到耳能空见在心。此去涓流如不息，沛然谁御海鲸音？

　　听律令乡饮回，赠刘复斋、马弘道

　　晚歩河桥念此身，余生犹幸齿编民。府城无迹非为贱，松菊犹存未是贫。官府纔听新降律，酒垆先问有钱人。衢歌仰咏唐虞化，乡饮俱前老缙绅。

　　梅竹轩

　　古梅修竹两相亲，坐对髙堂如大宾。空谷有人怜翠袖，雒阳无梦染缁尘。岁寒清白能同趣，日暮平安是此身。三友若能同此隐，门前杨柳任芳春。

　　晚步西湖畔，会叶舜臣自运司中出

　　武林耆旧似公稀，未觉文章与世违。节序去人惊逝水，柳阴当面转斜晖。群鸥晚戏呈天趣，孤鹤宵鸣自道机。早作余寒宜晏出，为嫌多露湿荷衣。

　　悼孔英夫提举

　　孔子五十五代孙。老泪何堪哭寝门？斯人况复是斯文。六经政尔传家集，曲阜苍然掩暮云。郁郁涧松看得地，昻昻野鹤又离群。贤郎无忝家声旧，能以文章继世芬。

　　修凈慈寺成，贺简以道长老

　　古佛毘耶愿海深，万间弹指变黄金。分明兠率诸天境，庆讃阎浮施主心。堂上鼓钟声大地，域中龙象尽知音。自应雪夜传衣处，不独神光在少林。

　　送沈敬止赴胄监

　　老态頺然厌世氛，喜看贤者歩青云。事君如得行其志，出对还当罄所闻。列宿九霄余气象，灵芝五采绚人文。满朝侍从皆英俊，始是文章可策勋。

　　郑竹隐处士墓上作

　　何惭南渡旧名臣？奕世居然保缙绅。五福备身宜尔寿，一经教子异他人。蛟螭赑屃碑文古，松栢阴森墓道新。弹指浮云今古事，几家荒草卧麒麟？

　　宋髙宗御题李唐画唐香山九老二律诗

　　两疏谁是见机还？终始君臣似此难。宸翰昭回云汉上，衣冠彷佛画图间。当时诸老琴尊会，尽是同朝鸳鹭班。风采拜辞云陛下，白云千载在香山。

　　中秋望月，甲辰年赋

　　月里分明见九州岛，浮云西北是璚楼。歌钟未厌今宵酒，砧杵那禁此夜愁？若使有情须痛哭，不知何物是风流？霓裳不向当时罢，戎马中原未肯休。

　　学舟为崔检校赋

　　髯崔家寓市河头，斋馆临河题学舟。不为乘桴浮大海，应期击檝誓中流。风波浮世何能济？驷马髙车更有忧。何事外郎居骑省？却将魂梦记沧洲。

　　题燕山万里图，为江左葛元毳编修子赋

　　翰林藁葬古幽州，万里游魂土一丘。父子有情终自苦，丹青得趣岂知愁？风沙日日黄龙塞，雨雪年年青海头。狐死首丘谁不念？莫将遗憾在遐陬。

　　送单尚书致仕还乡

　　风尘澒洞识龙颜，便解兵符拜諌间。天上已扶真主出，榻前尚乞故乡还。黄金优老车増重，紫禁朝天梦可闲。世受淮田知所赐，几人得似单家山？

　　题国清寺三隐堂

　　丰干、寒山、拾得。莫与闲人说旧游，这些风采尽风流。只因当日机曾露，直到而今笑未休。虎迹已无深院闭，藤花犹盖两岩幽。相逢总是知音者，莫叫苍天恼赵州。

　　明岩寺

　　迭嶂重岩出半天，芙蓉幽洞下相连。浮云富贵二三子，放浪人天五百年。饭后风松为伴侣，春来花鸟作因縁。村堂野墅俱题徧，句句天机合自然。

　　寒岩寺（寒山隐身处。）

　　一片浮云去不还，龙吟虎啸出人间。豊干往日成饶舌，太守当时亦厚颜。秋至候虫还唧唧，春来鸣鸟自关关。烟萝古洞依然在，要问寒山即此山？

　　送郭子程湖州收父骨还庐陵

　　事亲尽礼谁非孝？岂愿遭逢世道艰？千里风尘音问隔，十年父子梦魂间。首丘自负终天痛，函骨寜期此日还？地下老翁应自慰，免将遗憾在他山。

　　同谢别驾过淀山湖，登普光寺阁，次壁间马郎中诗韵

　　浮云终日作轻阴，寺下龙潭百丈深。古刻尚存邢女记，好诗今与谢公吟。风行淀水揺深碧，雨过松花落细金。怕见南湖春草色，毎来髙阁倦登临。

　　陪月中丞访寳林寺别峰尊师，有诗，因次其韵

　　传呼载道不知遥，骢马乘秋气益骄。佛运已知当末劫，寺碑犹及见前朝。升堂钟鼓闻三界，听法鱼龙趁两潮。不有斯文为世重，东坡何以慕参寥？

　　客至

　　潦倒无能因不才，乐然笑口有时开。呼猿洞边采药到，浴鹄湾头载酒回。对客且容谈玉麈，题诗何必寄银台？瓮中听取春浆熟，便买鲈鱼煮四鳃。

　　题东皋隐居，为范思贤赋

　　海水桑田几变迁？桃花依旧郡城边。蔬园百亩充官税，药价一生供酒钱。诗句兴来题彩笔，道心悟后付朱弦。院曹谁信同僚后？谈笑交游十五年。

　　留题天台香积寺，为乡僧印秋海赋

　　花界追寻一榻凉，破除烦恼是禅房。慢挥大扇消长日，共倒深杯说故乡。万事到头成画虎，百年束手共亡羊。明朝马首劳瞻望，此别人间更渺茫。

　　归来堂诗，为云间青龙镇章吉甫太守题（时年七旬。）

　　使君致仕归来日，九十慈亲犹在堂。秋水鲈鱼朝入馔，薫风纨扇晚生凉。孝廉早已称髙士，名德今宜重一乡。花底板舆喧笑语，白须风动彩衣裳。

　　送隽侍者还永乐寺，寄阐大猷尊师

　　记乘官舫过明州，永乐寺中曾一游。绕径凉云修竹晓，满池香露小荷秋。松花酒贮山瓶送，雀舌茶烦蒻笼收。尔隽到家烦问询：旧题还刻在诗楼？

　　黄冈寺，赠朱质夫（贡尚书门生。）

　　尚书宾客唯予在，门下诸生独尔存。终有黄锺求贾铎，肯于清庙少牺尊？茶瓜留客冈头寺，风雨题诗海上村。莫问几时回马首？也须迎候出衡门。

　　环隐，有序

　　龙翔宫实宋理宗潜邸，有十斋，环隐其一也，后赐为道观。髙士毛起宗居环隐，就以自号。瞻仰画像，赋诗。

　　大化循环不可穷，至哉枢始得环中。漆园化蝶有今日，柱史犹龙非此翁。斋馆前朝存旧制，丹青遗像仰髙风。百年文献凋零尽，川上空嗟逝水东。

　　梦梅花处

　　帐底梅花觉有香，不由鐡石作肝膓。宫妆何处红绡女？春色谁家白玉堂？枕上翠禽栖正稳，梦中蝴蝶引初长。城楼画角复吹觉，任有文章恼宋郎。

　　看剑亭，为曹将军赋

　　此剑名家已数传，为曾与国凈风烟。闻鸡起舞非今日，对酒闲看忆往年。三尺神光遗电影，一函寳气閟星躔。章江曰夜东流去，亭下题诗重惘然。

　　纸被

　　闲眠受用剡藤香，不比行云恼宋郎。月里杨花终夜落，云中蝴蝶过春狂。象床绣枕知难称，道馆僧房或可当。还是梦中风景别，东华尘土久相忘。

　　赠医士潘氏中和斋

　　心天一气贯中和，孺子膏肓若我何！内景金花今证道，上池玉液不生波。献方龙毎乘云至，收杏人曾倩虎驮。十世医传方胍妙，门前无奈杏花多。

　　寄谢伯昭、伯理二昆仲

　　话别南堂二十年，江湖鱼雁两茫然。车书此日同天下，濠泗而今是日边。架上遗书宜教子，老来乐事是归田。谢家子侄应相念，毎到池塘忆惠连。

　　过林和靖墓

　　西湖处士林和靖，两句梅诗直到今。此事岂容同末俗？当时还亦有知音。髙车大斾知何往？剰水残山尚可吟。三尺孤坟埋宿莽，过君谁不愿抽簪？

　　尚絅斋，为洞霄郎可道赋

　　衣锦能懐尚絅心，闇然师道重山林。玉因韫椟知无价，琴到希声是大音。蝶化梦魂髙枕后，鹤鸣秋水万山深。青苔黄叶空岩畔，俗驾何由得一寻？

　　琼花

　　几枝雪艳向风斜？未许吹香上鬓鸦。谁取根来广陵郡？却留春在后皇家。懿公灭卫虽云鹤，炀帝亡隋岂独花？自是锦帆迷故国，恨连芳草满天涯。

　　寄题清晖楼

　　谢公履迹徧岩扉，似觉髙情与世违。昔日文章归丽句，至今山水发清晖。神仙灭迹虚金露，尘俗何縁别翠微？尚忆咏诗同水部，山林有待薜萝衣。

　　寄梁太医

　　髯翁邂逅海西边，风采何曾异往年？谈客过门从取醉，贫家问疾不论钱。送方龙毎乘云去，种杏人曾见虎眠。此等希奇何足怪？古来医术尽通仙。

　　移居寿安里二仙巷

　　移居所籍应官期，奈此黄梅五月时。墙竹翻风揺鳯翥，堂萱卧雨带罗披。夏阴正盛衣还湿，日晷无移事可知。此景自怜张仲蔚，蓬蒿三径共栖遅。

　　王敬仲知府自临江回

　　九鼎勲劳一羽轻，几何岁月俟河清？卢生觉后惟空枕，丁令归来祇故城。宛马老懐沙苑阔，宾鸿春忆塞云平。天恩既许投闲后，莫向除书问姓名。

　　次韵鄞孟文经歴留别诗二首

　　其一

　　总是邯郸梦里身，区区鞍马九衢尘。贤才俱进惟新命，幕府从交旧日人。天上星辰光觉近，寒岩松栢色还新。从来气候关时事，鸿雁来宾已过春。

　　其二

　　幕府深居得所亲，好看车马动行尘。身归绛县将遗老，诗忝河梁别故人。行李往来谁不旧？疏林折赠意能新。都城路有襄陵使，欲托微波寄洛神。

　　梦梅花处

　　丹青庭院欲黄昏，蝴蝶遽遽化梦魂。姑射肌肤如处子，儿家消息在重门。香薫绣被过残腊，影落画阑连大尊。可是玉川无觅处？窗前春色胜张琨。

　　秋水轩

　　镜水当轩景最新，翔鸥栖鹭总比邻。风惊帏箔萤流扇，露湿阑干月近人。深院暑收闻捣练，前溪波小见垂纶。莫言萧瑟秋光里，还见文章赋楚臣。

　　次韵慈利县王孝廉过洞庭思亲之作

　　洞庭波浪接青天，渺渺帆樯上计船。万里客程何日尽？一宵江月向人圆。桥题驷马名先至，风遇鸿毛势沛然。之子澧兰歌最好，有人云梦泽南边。

　　奉天门早朝次韵

　　千官趣谒武楼间，尽是洪钟帝铸颜。咫尺天威临御座，太平风景出朝班。握兰鳯阁舎人贵，视草鸾坡学士闲。骑马共谈双阙下，期将万寿祝南山。

　　次韵偶成二首

　　其一

　　杂然异味出宾盘，老觉樽前更有欢。清夜可人歌板倦，小楼细雨烛花寒。狂情肯为诸公吝？酒量方知到处寛。醉后玉山从倒却，试将时果掷潘安。

　　其二

　　程家兄弟合情亲，霁月光风满座生。乐事笙箫相间发，酒懐江海欲同倾。自怜緑髪朱颜改，尚觉千金一笑轻。夜半酒醒孤枕上，不将归思忆江城。

　　梅鹤轩

　　梅福髙轩得所亲，皎然洁白离风尘。九皋唳彻云间鹤，万玉香先天下春。门外自应回俗驾，尊前犹得伴吟身。緑阴窗户研朱者，莫是青溪点易人。

　　读府教授徐大章为岐阳王客白以中赋西塘八景咏，夜卧，有懐不寐

　　若使蔡邕今日读，应题八字刻西塘。大音如奏古琴瑟，众羽不瞻孤鳯凰。百世可传惟述作，一辞难措是文章。老夫为此喜无寐，卧诵不知秋夜长。

　　壬戌朔旦，试笔

　　斯文天与乐余年，中有黄金取酒钱。绛老又添新甲子，王家惟守旧青毡。将春梅蕊茱萸小，透雪萱芽翡翠鲜。宾客到门无别话，履端相庆画堂前。

　　题梧桐宫六逸堂

　　龙化青林水满溪，昔人曾此寄幽栖。髙情不负杯中物，烂醉何妨日似泥？富贵到头蕉下鹿，光阴过眼瓮中鸡。当时不尽风流兴，付与山莺尽意啼。

　　题梦焦轩

　　道人内视已超然，一息薫香徧大千。骇鹿始知身似梦，覆蕉曾悟佛中禅。袈裟万朶天花里，世界千重梵网边。重见毘那峰顶上，手开楼阁说因縁。

　　姑苏懐旧

　　十里河堤踏暖尘，老懐忽忆故乡春。泥金孔雀裁歌扇，刻玉麒麟压舞裀。翠袖锦筝邀上客，画船银烛照归人。而今白髪东风里，疑是前身与后身。

　　题诸葛孔明

　　身为中山汉子孙，西南别立旧乾坤。君才十倍曹丕上，位列三台蜀相尊。布阵有图灵尚在，出师遗表恨犹存。休将巾帼羞司马，五丈原头日已昏。

　　题严子陵

　　赤图神运复炎刘，白水真人忆旧游。一代位尊眠凤榻，千年名重着羊裘。山林孰谓无伊尹？廊庙何曾弃许由？惟有富春山下月，清光常绕石滩流。

　　题张天爵父通守公张侯之墓

　　平生好友念张侯，紫峡云深墓木稠。赤绂既能承世泽，黄金奚用为孙谋？衣冠南郡成前軰，风月西湖总旧游。过此岂胜存殁感？解鞍一奠古坟头。

　　水竹佳处，为壶金子赋

　　夏盖鱼龙旧两都，风涛千顷与之俱。凤毛终日在池上，云气有时生座隅。茶灶晚烟连翡翠，钓竿春雨拂珊瑚。岂同六逸清狂者？沈湎徂徕作酒徒。

　　谢张彦恭

　　金注传来九世医，提携襁负满门楣。自来南渡称高手，党独咸阳爱小儿。汉史河源知共派，天家荆树是连枝。木桃犹望琼瑶报，谁谓酬医不费诗？

　　朱家园海棠

　　天机人事每相催，谁到花前不举杯？车马园林春半后，丹青楼馆燕双回。锦帏睡足晨妆在，银烛烧残莫两来。昨夜彩云频入梦，朱家今见海棠开。

　　过王郎中草堂赋

　　药栏春暖牡丹香，蝴蝶双飞不过墙。万汇天机何处静？一年春事此时忙。篇诗未觉为时重，尊酒能留共日长。岂是辋川无作者？直邀裴迪赋山堂。

　　适轩，为致仕浙东宣慰使杨元诚赋

　　道义相忘乐有余，贵施行与待何如？闲身已付蘧蘧蝶，暇日何妨小小车。蜂恋酒香留几席？花随日影到琴书。轩中定有何人到？弟子时常问起居。

　　听莺轩

　　何处春来好听莺？谢家池馆越州城。绿杨垂地露烟重，红杏映帘风日清。醉把玉杯如有待，笑停锦瑟谩多情。却思旧过宫墙畔，着意马头啼数声。

　　过鉴湖

　　风流数得贺家湖，观里黄冠是酒徒。笑出市垆留剑当，醉临秋水索花扶。当时未免呼狂客，后世犹堪励鄙夫。落日无从访陈迹，商声为我起菰蒲。

　　长安镇市，次赵文伯韵

　　淹徧衣衫酒位干，何如李白醉长安？牡丹庭院漙新露，燕子帘栊过薄寒。春晚绝无情可托，日长惟有睡相干。旧题犹在轻罗扇，小字斜行不厌看。

　　寄王梧溪

　　仙舟曽记过南堂，鸣鸟髙梧日正长。胡蝶重来春梦觉，牡丹欲尽燕泥忙。当时宾客知何往？此日音书或漫忘。犹有白头王粲在，独将词赋动江乡。  
　 
附录

　　伏承员外先生奉杨公之命，函香补陀洛伽山瑞相示现使节，今还辄成长律四章，少寓饯忱南阳乃贤上。

　　瀛洲东望海茫茫，紫竹林中殿阁凉。夜半潮来红日上，岩头雨过白花香。褰裳佩玦聨珠网，束髻冠缨涌寳光。大士神通天广博，尽将愿力固封疆。

　　江左长城有鐡星，赤心忧国祷沧溟。经翻海藏函犹湿，兵洗天河刃不腥。屡出赐金分将帅，终图全璧奉朝廷。幕中司马才无敌，执笔磨崖早勒铭。（《北史》杨津镇定州，威望赫然，军中謡曰：不怕利口坚城，但怕杨公鐡星。）

　　天上张公玉雪妍，竞传官府有神仙。功名早建平南策，诗句今随过海船。夜汲澄潭瓶贮月，晓登盘石佩凌烟。知君喜得祯祥兆，一目髙悬古树邉。（《宋史》弥逺祷海上，见一目挂树邉，后果拜相。）

　　狎鸥亭上望吴山，春水无邉压画阑。一树飞花罗幙静，满湖眀月玉箫寒。徃时京国交游旧，今日江城执驭难。后夜西湖鸿雁过，好将书信寄平安。

　　杨维祯次韵杨左丞五府壁诗

　　皇元正朔承千载，天下车书共一家。一柱东南擎日月，五城西北获烟霞。寳刀雷焕苍精杰，天马郭家狮子花。收拾全吴还圣主，将军须用李轻车。

　　席帽山人王逢见贻诗

　　画省委蛇退食迟，倒衣相见即相知。风流不减张京兆，心迹无惭柳士师。枕上燕莺鸣曙日，道傍花柳网游丝。天机人事都观遍，有约山中剩采芝。  
　 
 

