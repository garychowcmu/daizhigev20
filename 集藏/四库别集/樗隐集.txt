　　钦定四库全书　　　　集部五
　　提要　　　　　　　　别集类四【元】
　　樗隠集六巻
　　【臣】等谨案樗隠集六巻元胡行简撰行简字居敬新喻人至正二年进士授国子监助教歴翰林修撰除江南道御史迁江西亷访司经歴遭世乱乞归以经学教授乡里事迹见江西通志中考明史礼志载洪武二年诏郡县举髙洁博雅之士同修礼书至者八人而行简与焉是明初尚存故集中晏公庙喻真人二碑俱有洪武年号然明太祖实録又载征江西儒士刘于胡行简等至京欲官之俱以老病辞各赐帛遣还则未尝受明官也行简文章以冲和雅澹为宗虽波澜未濶而能确守法度不为支离冗赘之词拟之元末殆李祁云阳集之流其诗传者无多墨竹一章于故君旧国之思再三致意亦颇可见其节操焦竑经籍志所列元末明初诸集为数最伙而独无此集之目是明代传本已尠今从永乐大典搜辑编缀厘为六巻存其概焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　钦定四库全书
　　樗穏集巻一　　　　　　元　胡行简　撰乐府
　　秋泉词为方宪掾赋
　　山空兮欲秋泉声兮浏浏濯吾缨兮光可以鉴洗吾耳兮若将奚求出友防龙兮归侣巢由桂为葢兮兰为辀挹兹泉以自洁兮纷来往兮岩幽噫泉可饮兮秋不可污空山无人兮吾将谁徒
　　五言古诗
　　题宪司邹宗文山中野人巻
　　达士慕肥遯结庐南山麓朝随猿鹤游暮共麋鹿宿松风入琴清萝月照樽绿高情抗层霄文采振流俗嗟余絷尘缨喜君骋遐躅遥睇孤飞云白驹空谷
　　题笃御史所藏阎立本水磨图
　　混沌昔初辟黄奠两仪大化自摩荡万古常如兹往圣大有作妙斡天地机观象斯制器饮食恒所资双轮硺山石激水相推移阴阳分动静元枢系坤维神功邈不测画手能传之绣斧下霄汉披图慰所思愿言运亭庶拯斯民饥
　　送郭文达之溧水
　　迢迢秦淮水泛泛木兰舟五马倦驰驱言遡沧江流新雨涤烦燠东风扇和柔埀柳拂征斾飞花明绮裘览此情景会因之骋竒游祖帐盛才彦前驱列鸣驺芦笋既入馔鲥鱼亦堪羞苦无一杯酒相送结绸缪空忝同乡契离悰入新愁永言厉贞操庶慰心悠悠
　　七言古诗
　　过钱清坝和达内翰题一钱太守祠
　　汉家太守贤且明三年作吏彻底清诏书征入九卿署山阴父老方知名百钱相送顔为泚去思无限情如水殷勤为尔受一钱犹恐后来贪浊起秖今干戈纷满处乗时射利忘逺虑我瞻庙貌心孔悲扬舲又逐寒潮去
　　墨竹歌为竹山黄尚英题
　　墨竹相传肇何世师承疑出有吴氏湖州彭城相接武笔精墨妙照四裔黄君结屋依竹山万竿如玉森回环平居只与竹为友琴书俎豆娱其间频年挟防清江涘慨想故山劳梦寐手拈生纸写丛篁落笔云烟蔼苍翠图成衔袖毎自擕时时舒巻慰遐思永言瞻菉修厥徳临风长咏淇澳诗
　　临清歌二首
　　临清闸头春雨余家家门前泥溅裾呼儿汲水自朝暮健卒荷戈喧里闾
　　濮上遗风古来贱鬻儿卖女何顔面衞水多情向北流百折廻环不相见
　　五言律诗
　　寄罗东高
　　毎怀三竹迳来访百花原吟策登临倦尘缨应接繁山围仙子宅地接野人村肥遯多佳趣何如独乐园
　　题匡山中竹深处
　　筑亭临别墅绕屋种琅玕地隔红尘逺窓涵翠色寒穿云分席坐见月引杯看何日驱车宿相从共倚阑
　　泊湖口用伍大尹韵忆谭运幕昆仲
　　乱山环小邑访友忆曽临台榭荒榛合园宿草深流风频入梦往事足伤心湖海交游尽遗书杳莫寻
　　南山隠居
　　闻説南山下高人有隠居儿堪了官事我自读儒书俯槛泉流急钩帘树影踈不知尘世内此乐竟何如
　　送吴僧南还
　　游方经岁久振锡遽南还欲逐帆樯去私愁道路艰秦邦兵尚动官涧水犹悭若待鲈鱼美秋风好看山
　　送合流月庭朗上人
　　宝界诸天近依乗雨露多埀衣瞻黼扆承诏讲楞伽洗鉢黄龙现传经白马驼绿杨江上寺嫋嫋望恩波
　　华上人还蟠龙省师
　　飞锡随云逺飘然去就轻山林师友谊江海故人情欲论禅宗事空慙吏隠名归寻泉石约相待濯尘缨
　　题张希孟中丞山庄
　　得志功成早林泉味更长引身思勇退与世贵相忘兰长秋纫佩荷深晓制裳白云如有约常共宿山庄
　　题看竹轩
　　爱竹因成癖相看独此君卷帘消永日倚槛弄寒云月影杯中见秋声枕上闻岁寒心思在潇洒自超羣
　　送友人之任
　　落落循良守文华振士林郡连平野阔城俯浊河深恋阙丹心在忧民白髪侵甘棠应种满蔽芾蔼春阴
　　七言律诗
　　和刘楚竒韵题张飞卿书房
　　流水环城树几株谁家市隠有幽居春联绮席千钟酒夜拥银灯一巻书花影摇窓消野马柳阴夹岸荫游鱼向来湖海心逾壮轩冕无求乐有余
　　题杨伯祯咏归斋
　　不羡乘槎访斗牛辛勤结屋傍溪头褰裳秀揽芙蓉渚纫佩香分杜若洲欲慕圣贤寻乐处还从童冠袭风流咏归触物思何极胸次应同造化游
　　题许克敬先生得画竹两幅名之曰友竹轩
　　索居长恨久离羣图画相看有此君霜节惯从冬后见秋声疑向夜深闻缃文照壁浮晴雾黛色当轩起暮云京国题诗空怅望江南烟雨翠缤纷
　　寄题钱塘张惟达佥宪蔵书阁
　　高阁峥嵘倚碧岑兴来随处漫登临潮生潮落阴阳理窓暗窓明造化心载籍流传从往古读书经济在斯今何时散防胥山上共把遗编坐绿阴
　　采石李谪仙坟次余复兴韵
　　脱鞾飞燕偶成讐机事相忘异海鸥知己旧来怀贺监学仙何处觅丹沈香亭北名花老采石江寒草木秋举酒酬君招不得落红满地緑阴稠
　　左蠡阻风
　　龙祠巍镇石崔嵬水乐寻常似殷雷风势欲吹沙砾浄涛声似挟海潮来江从彭泽孤山合境界匡庐左蠡开直欲扬帆归故里题诗先到豫章台
　　舟次彭蠡赠别同归雪山和尚
　　淦水迢迢隔片云京华邂逅却相亲哦诗共对西山雪把酒曾看上苑春湖海烟波千里阔林泉风月四时新到家还忆同舟乐时写鸾牋寄故人
　　重简虞省郎兼寄刘仲修昆仲
　　賔鸿遥度塞云高交友无书思转劳緫爱还乡辞魏阙翻令避地托林臯紫薇春静曽分幙白纻秋深未制袍最喜刘郎能好客何时对菊泛香醪
　　赠张彦文省兄而回兼简尊府梅翁
　　章水迢迢客路难高堂日望报平安大儿未遂鲸珍养难弟堪供菽水欢霄汉风高雕鹗逺江湖岁晚鹡鸰寒椒盘献颂将春酒惟有梅花耐久看
　　赠黄进士上礼部
　　清江自昔号名邦炳炳前修史册光昭代将兴周礼乐大科今得汉贤良九天宫阙星辰近万里山河道路长三月都门杨柳发胪传迟子接鹓行
　　次李监仓韵
　　江草微微绿又生东风吹暖过新正闲因物理推消长静阅光阴任晦明北阙上书劳旧梦中流击楫想遐征谪仙诗法埀千载喜见闻孙句有情
　　玉笥道中怀袁链师月舫
　　忆侍先君谒洞天至今犹记旧山川苍龙出洞寒云合白鹤归巢夜月圆甲士连营门列防羽人避地灶沈烟贞元会合回嘉运稽首云中望列仙
　　题封溪黎仲绰池上亭
　　城市山林境自殊喜看新筑小茅庐延賔毎对尊前酒训子长翻架上书乔木千章环旧墅新篁万个防幽居结亭更欲依池水何日登临得共渔
　　七言絶句
　　曾令尹鲁山之祖与危太朴之祖聮第且存其往来书翰太朴题其上鲁山征同赋
　　前辈交游道义真犹从翰墨见情亲两家世泽流芳逺奕叶闻孙事业新
　　江山秋色图
　　连山缥缈树槎牙江上西风鴈影斜万疉秋光无限好画图偏在野人家
　　平步青霄图
　　缥缈扶桑晓日红千山云气自重重东风穏借扶揺力直上蓬莱第一宫
　　题扇与黄志仁
　　鲛绡分自水晶宫团扇裁成璧月同九夏南州烦暑息满天清意布仁风
　　墨竹
　　帝子浮湘羽葆飞虚心长望翠华归天寒袖薄空惆怅自剪衡云学制衣
　　送吴如吾之四川
　　诗满奚囊酒满壶春风随客到成都千岩云净花如锦醉倚斜阳聴鹧鸪
　　和张自行过城南作画
　　飞仙夜觐玉清家曲按霓裳月未斜宴罢归来香满袖不知清梦绕梅花
　　思乡
　　遥忆江南未得归私心日夜望庭闱青山一髪浑如许不识白云何处飞
　　徐孺子下榻图
　　汉家太守好尊贤一榻清高万古传莫叹世无徐孺子陈蕃不遇最堪怜
　　青山白云图
　　忆从扈从过居庸北望迢迢万玉峯独恨昆仑犹未识至今长被白云封
　　竹梅图
　　姑射山头绰约妃欲搴翡翠制荷衣夜深恐被湘娥妬先拾琼瑰踏月归
　　题欧阳氏夀康巻后
　　八十年高矍铄翁厐眉鹤髪照东风丹台久占神仙籍王母桃花几度红
　　题张宗翰梅林书屋
　　花魁丛里结茅庐细嚼寒芳助读书他日庙廊充大用调羮滋味意何如







　　樗隐集巻一
　　钦定四库全书
　　樗隠集巻二　　　　　　元　胡行简　撰记
　　将作院题名记
　　将作院掾史野克惠奉其院长之命持旧牒来请曰将作之为院久官于是者亦多矣而题名尚未立石此其沿革故实也幸次第以为之记予惟少昊氏命五雉为五工正虞周之共工考工皆将作之任也秦始置将作少府后或更少府曰大匠曰寺曰监名虽不同其实则一而已我国家因前代旧制既设工部又设将作院凡土木营缮之役悉工部金玉珍宝服玩器币其治以供御者专领之将作院是宠遇为至近而其职任视工部尤贵且重也夫周官冡宰统职币玉府以听天子及后世子之用则国初命官之始以大司徒专董治将作实三代遗意也公卿大夫士继膺隆寄可不体设官初意而恪共其事欤院初设阶从一品继改从二品随陞正二品院使二员累増为六员经厯一员都事一员后増二员又増同知三员佥院三员同佥二员院判二员照磨兼管勾一员属吏増减旧无常额今定为十有四人官则悉书其爵里姓字陞改嵗月吏则附见于下方
　　兵部译史房题名记
　　国家混一海宇日月所照悉为臣妾凡政令之敷朝贡之入不问海内外驰一乗传则无逺弗达然使介杂遝凌轹邮传凡给驿符契不总之兵部谨其约束验其合否曷繇使奸伪不萌而使命无壅欤兵部设译史十员职专给驿自防省贵臣下至一介行李但给传出入文书行必使译史以国字书之俗号别里歌别里歌者阴寓范防之意也治事之所题曰古房嵗久渐圮译史某与其同志重经营之墙壁牕戸之汚壊者茵褥几席之故弊者皆葺治而加整饬焉外为周垣傍植花竹俨然称所观瞻非求侈乎前人也既成属予记其事予惟周礼六官分职其属各有史汉丞相属有掾史虽任有轻重咸执事以奉其上也今幅员既广诸国人仕乎中外者言语不通国各有字俗既不同难以相壹凡官府必设译史以通语言辨文字惟兵部史专督海宇内外邮传选任为甚重居是职者阶而为卿为相班班可考因次第而悉书之以见国家用人之道盖各有所重云
　　临江广夀寺记
　　临江旧萧洲后为萧滩镇地以萧名相传自萧梁始宋淳化间置郡郡既成城郭井邑官署民居儒释老氏之宫郁乎相望广夀寺不知始何年代或谓其地乃萧梁之马妃祠因以为寺盖数百年矣寺近阛阓间货殖之家乐崇其教宋咸淳癸酉住持僧孤山徳如募监税胡成忠拨田十余亩元皇庆壬子住持僧无影妙月募县尉彭存耕施田二十余亩九都之小臯山石灰步则寺之祖塔基所在寺僧圆寂者之处也寺基旧在郡治东壬辰燬于兵僧惟徳号云峯建小屋以奉香火安徒众方欲有所营缮防郡邑长吏承诏即郡治东建分宪之署割城南浄土寺废址易之云峯率其徒薙荆榛畚瓦砾栉风沐雨不以为劳夙夜孜孜思复其旧积数年殿堂门庑皆以次成佛菩萨天人之象旛幢香火之供莫不毕备伟壮丽有加于昔见者咸叹其盛吁兵变以来通都大邑道宫佛刹悉化丘墟草莽厯年虽久能复旧观者盖鲜或废而莫兴兴而莫之完者比比皆是惟云峯竭心劳力成兹伟观非力量之大不能也是役也协志以底于成曰庆瑞字雪庭曰如显字心印效劳而相成者曰普圆曰福应曰永夀皆可纪乃为之铭曰翼翼梵宫倚乎郡城山川环合钟地之灵统宗据防曰大雄氏揽秀发竒成此钜丽丹楹刻桷画栋雕梁如翚斯飞有焕其光昔否而燬今泰而治世道攸宁有隆有替崇大功果惟大力量仰止云峯我心孔臧惟佛之教门开不二惟师之道演佛之秘佛常如日焕乎中天皇图同久亿万斯年
　　节孝堂记
　　郡庠弟子员宋大宁甫数歳失怙母陈氏教育之以至成人迄今三十余年相欢如一日构堂所居之第为奉亲之所山水清丽互为辉映矗乎其东者曹王之岭屹乎其西者相公之岭其南则龙头山北则有福相岭皆挺竒献秀如拱如揖而襟带斯堂也亲之起居游息家人之昏定晨省皆居而安之嵗时令节防宗党于斯燕宾防于斯奉觞以为亲夀佥曰母以节显儿以孝闻冝名斯堂曰节孝以征永久大宁从余学攻春秋余嘉其事亲孝交朋友以信笃学尚义卓然有守非有贤母不能有此令子也陈氏世儒家父海心先生兄愚亭昆季十人皆以文学名故未嫁而习闻诗礼之训既嫁而相夫有道夫殁以死自誓笃于教子尝语大宁曰宋氏仕与学代不乏人汝父自立志欲掇科以绳祖武不幸早世汝能力学以不坠先业吾见汝父于地可无愧矣大宁泣听不忘家贫悉力妇事以供束脩费大宁既成立其养母之心亦无所不至母尝感疾大宁心动亟归侍汤药伺愈而后还学必戒其家人曰汝事吾母犹吾在家时稍有不谨不汝贷也母之心常念乎子而子斯须不忘乎母也吁妇之从夫终身不改子之于亲终身而慕古昔盛时为人子为人妇莫不各尽其道迨共姜以守义称闵子以孝行着孝子节妇之名立矣大宁母子盖闻其风而兴也世之人倘闻宋氏之风兴孝立节彛伦其有不叙风俗其有不厚乎登其堂者可以油然而兴思矣
　　富春堂记
　　清江严氏茂渊偕其弟茂芳谒余而言曰家君作堂奉亲题曰富春欲求搢绅歌咏其事幸为文以倡之余辞不获钱邑令文焕复以为言夫富春介于浙水之间严子陵所隠之地也其山川之美尚可想见而子陵制行之髙具诸信史凡为士者莫不仰其遗风矧得姓受氏同源分流而水木本原曽不之思乎宜名堂之意取乎是也士生斯世立身行已出与处而已处乎家庭则孝于亲友于兄弟吾职之当为也出而任人家国事推是道以见诸用耳严氏家庭积庆緜延阅歴四世登斯堂也防衣婉娩樽俎从容儿拜于前孙拜于后夀觞迭举慈顔以和一门之内怡怡如也愉愉如也天伦之乐孰有加于此乎斯堂葛峰屹其前萧水经其左山辉川媚互相暎带虽未能嫓美富春之山亦足悦亲心也矧豪杰之士刻志功业必曰我方富于春秋何患其不成则富春者嵗月悠长之谓也慈亲康强椿龄方永奉亲之乐不减老莱子也名堂之义其善矣乎清时暇日当从文焕往升斯堂奉觞为夀共论子陵隠居之乐以颂其世美庶不负名堂之意茂渊之尊公字定和居邻邑庠是以能笃意义方云
　　道斋记
　　清江杨氏世为良医师士大夫咸宗尚之至于道不知其几世矣道擅医名于时尤好儒术辟丈室聚轩孔之书咸列左右暇则端坐讽玩研极防要盖深有志于兹道也搢绅之士号之曰道斋属予绎其义夫道充满乎天地散见于事物日月星辰之运行山岳河江之流峙皆道也大而三纲五常小而方技之属亦道也人受天地之中以生与天地参而为三亦充夫是道之大者而已道而至于斯为极矣但之一字凡儒书所言若天之舜之徳其义或殊也老子曰之又则者至美至善而无以加之谓也老氏之所谓其易书之所谓神乎老氏之学大槩以清净为宗以养性为要其说与轩辕相近似汉初治其言以黄帝老子并称良有以也道观乎黄帝老子孔氏之书区别其源流究极乎同异掇其同乎道者以治吾心以修吾身则斯道之无以易矣穷而独善守此道也达而兼善推此为良相良医同乎济物无二道也道之学能究斯道之矣医之道通乎神圣工巧独非乎搢绅之咸尊道曰斋先生真知言也道之大父志可翁年九十余视听不衰学行益着则斯道之盖世守之矣吾闻杨氏系出岷峨盖子云之裔子云作太千数百言以儗周易其书具在质诸家学尚有足征否乎幸以语我
　　闻礼堂记
　　友人杨伯祯侍亲槎溪之上读书取友不妄与人交往来封溪恒语予曰熊从礼相与有桑梓之好赋性敦厚有志于学名其所居之堂曰闻礼幸为之记予曰先圣教伯鱼以学礼儒先君子备释其义不敢赘为之説夫有天地即有是礼记礼者谓天尊地卑而礼制行矣是礼肇于鸿蒙之初而成于太极之后阳升而在上天之所以尊也阴凝而在下地之所以卑也君尊也臣卑也父尊也子卑也君臣父子之分固法乎天地矣天地造化运行不息四时行焉万物生焉各从其序而不相杂此天地之礼也圣人制礼因人情而为之节文君臣也父子也其道固法乎天地矣夫妇兄弟朋友岂独不法天地乎皆礼之当然犹天地之运四时成万物也从礼处乎家庭日用之间酧酢事物处父子而全其孝慈处兄弟而全其友恭至于夫妇为人伦之首处之各尽其道过者节之不及者文之全乎彞伦合乎天理则礼之本立而人道备矣礼与天地同节盖谓是也过庭之训伯鱼闻之从礼读圣人之书而见之躬行亦犹亲炙而闻之也堦庭子弟朝夕侍从礼之侧观仪矩之间亦犹亲炙闻之矣礼书浩繁经礼三百曲礼三千他日从容翰墨之余尚与伯祯从礼论之姑缀是语以为之记
　　存心堂记
　　君子之务于存心者何也盖心者性之郛郭其蕴之为四徳发之为七情皆心之所统故心之能存则性得其养情无所纵而后为成徳之君子焉清江黄氏逊志之令子曰子范为郡庠上舎生名其燕处之堂曰存心因某氏蕲余为斯堂之记于是记之曰为学而存心者一也而心之所存者非一也存心以敬主一无适必常収敛必常惺惺故曰一也四端发见随其所遇故曰非一也其存心于仁乎仁莫大于爱其亲小而至于伐一木杀一兽必以其时是亦仁也存心于义乎义莫大于敬其长小而一毫不妄予一毫不妄取是亦义也存心于礼乎礼之大者在安上治民小而手容之必恭足容之必重亦为礼也存心于智乎智之大者在穷神知化小而识昆虫之变化辩草木之华实亦为智也嗟夫心虽方寸之微而包括天下之理君子欲是心之存非徒寂然而不动必也感而遂通天下之故以之饬躬以之树勲为忠为孝感繇于心子范将繇郡学而升之成均荐之春官其筮仕有日故告之以是云
　　稽古斋记
　　友人晏彦文贻书语余曰徃嵗自洪还庐陵辱赠以言距今十有余载相慕如前日也结庐郡城之阳名其读书之室曰稽古幸为之言以自警余嘉彦文之有志乎古因为之説曰虞书赞其君臣咸曰稽古盖以之徳之盛垂之简册为天下后世法也宣圣删书断自唐虞以下士欲稽古舎是将何所法乎夫尧舜与人同耳古之人可为尧舜吾独不为尧舜乎士生斯世得天地之气以成形得天地之理以为性古之人非有异乎今也今之人非不能如古也尧舜之道孝弟而已矣今即其书而观之于尧则曰克明峻徳以亲九族也于舜则曰慎徽五典五典克从也尧舜之治天下所以为帝者之盛咸以是而推之耳士而法乎尧舜得志则行道以济时不得志则修身见于世其道亦不出乎孝弟彦文修之于己行之于家必曰吾之孝弟何如尧舜也尧舜人伦之至亦率是性而已非有加也古之时或异乎今之时淳厐未散也今之人不异乎古之人性本同也世道有异人之性无异也谓今之人不可为古之人非知言也行古人之道则可以为古人矣人皆可为尧舜岂欺我哉若曰稽古而致力于记问词章则桓荣之流矣非笃志于古也殷贤相告其君亦曰学于古训乃有获又曰非知之艰行之惟艰彦文能师乎説则尽乎稽古之道矣彦文推靳氏遗意论士之品三虽极其名状然但可以警乎今之人难与稽古并论也何时重防谅有以起予焉
　　篁谷记
　　淮士朱信伯语余曰维扬之六合先世所家也淮地多平衍少山距吾之居有谷焉山势回合狭外而寛中家君结庐其间环植以竹藏修于兹不知其几十稔矣士友因号之曰篁谷先生形诸咏歌凡若干首李秘书五峯序其篇端而始末不悉幸为之一言余谂信伯曰扬州土宜篠簜则居于其地者家有竹也往在承平嗜利者包山络野恒以亩计释老之流冠带之士凡好事者多植之轩牕间以娱心目或以竿计焉丧乱以来园池台榭悉化为丘墟瓦砾而竹之产兹土者牛羊牧之斧斤伐之盖已赤地无余矣尊君所居之谷尚存而无恙岂非神明之所扶持而竹君平安有能日报者乎信伯曰淮当兵冲蒿莱满目所谓篁谷第见夫芳草萋萋流水泠泠耳眷眷斯谷而不忍忘者屋家君之所基也竹家君之手植也屋燬矣结茅葺之犹有堂构之思也雨露之养萌蘖之生竹尚可以封植也家君之好竹岂欲儗封君耶盖竹之为物其心虚似有容也其节直似有守也贯四时而长青傲氷雪而独立有君子之徳焉家君累经乱离不易所守盖比徳于竹也故惴惴焉保夫咏歌之什恒恐失坠以为家君忧耳余喜信伯能成其父母志因次第是语使归而质诸庭训尚有征焉篁谷先生字朝实笃学善文父子之学盖皆有源委云






　　樗隐集巻二
　　钦定四库全书
　　樗隐集卷三　　　　　　元　胡行简　撰记
　　春晖轩记
　　湘之东两舍许有山曰湓峯挺奇耸秀外固而中寛世居其麓者黄氏也黄氏之俊秀者曰璞字石琼五岁失所怙母徐氏躬自鞠育至于成人母高年康强曲尽孝养居第之左辟小轩为奉亲之室浙右赵行素先生为之名春晖取孟东野语也璞属余为记遂为之言曰造化流行发育万物功用之大莫盛于春凡其自生自植勾萌甲拆沐春阳之晖而臻于蕃庑者莫草若也以一草之微沐春晖之恩发荣滋长得遂其性阳春徳泽何如其深且厚也母之于子亦犹是耳孩提之生蠢然无知动静食息不能适其节痒疴疾痛不能谨其微为之母者心诚求之所以致其鞠育之勤俾至于成童何如其用力也暨其长也教之使学为之有室干蛊承祧克自树立母心始得其安而有终老之望也然春晖之及物不劳而成功母之鞠子何如其劳也儿之念母心犹寸草至微也母德如春晖至大也将何以竭其报哉东野可谓善形容矣然观天地之化四时具而后成岁春而生之夏而长之秋而成实冬而归根四时不具则歳功亏矣言春晖而违乎三时则天地造化所以生物成物不能全其始终矣诗之言曰欲报之德昊天罔极亲恩之大盖同乎天无一事而非仁也无一息而不爱也生生之德初无少间征之天验之人有以异乎无以异也即东野语而稽之诗人所言必剂量于其间矣行素博学躬行必有以语子奚待余言今朝廷以孝治天下求忠臣于孝子之门措之于用而推恩以及其亲他日尚有观焉
　　竹林书屋记
　　湘在萧洲上游山水之胜甲于一郡盖其山自抚之大华绵亘数百里至于兹邑峙而为大秀玉笥皆然为郡邑之望荷峰与二山虽莫相雄长然挺奇毓秀钟为人物若邹氏之代有显者荷峰之清淑所发也邹氏世家鳌溪之焱坪其迁于兹山之麓不知其几十世矣自初迄今咸以诗书起家笃于义方之训者曰思齐思齐三子长曰直字允良次曰顺字允逊季曰端字允臧筑室为讲学之所环四周皆竹因题之曰竹林书屋斯屋也朴而不华俭而有制山川献状若拱若揖层峦秀巘如屏如帷晴岚暖翠辉映轩窻之外者湓峰之聨络荷峰也玉虹蜿蜒澄如练滔滔安流环吾庐而过者长江之发乎杯溪也清时暇日藏修于斯游息于斯境旷地偏纎尘不到微风动竹戛玉敲金唔吚之声与竹韵相和殆如雅奏之发乎钧天黄钟大吕振乎瓦之余也夫贯四时而常青傲冰雪而独立者竹也君子有取焉竹之心犹吾之虚而有容竹之节犹吾之直而不阿盖比徳于竹而结屋于斯也昔之爱竹者多矣然托竹之美形容盛德莫如衞武允良昆仲诵淇澳之诗切磋琢磨交致其力奚患学不成名不立哉为士者希贤尚其朂之
　　瞻藜轩记
　　萧峡居淦上游山水清丽观金华黄文节公十咏备见其胜峡西四十余里有桥曰金名乃扬名断金两乡水出焉桥之涘多旧家彭城刘氏世居之族为金川望其族之尤彦者曰翰烈为郡庠弟子员尝从余授春秋相与有年请余顔其读书所予因名之曰瞻藜盖取刘向事也向汉之宗室尝校书天禄阁夜有老人持青藜杖来访自称太乙之精吹杖端烟光洞照幽隐尽以天文秘记授之向由是探造化博极羣书为汉儒宗翰烈向之裔有志于学闻乃祖之风固宜励业以绍休前闻人不但慕其名而已夫瞻者自卑而望乎高自下而望乎上诗云瞻仰昊天瞻彼旱麓皆是也青藜之光寥乎阔逺可望而不可亲矣游目云汉之上瞻乎奎壁之间文章昭回之光然与太乙青藜之焰相为辉暎神交意合凡得于观感者自足以发挥文采而书眼如月载籍蕴奥可以洞见而无余矣瞻彼菉竹犹可资以比德瞻青藜之光以名斯轩固可与之匹休也或者谓太乙青藜杖之光乃好事者之言则世传既久不可谓无是事也子房遇黄石公编其遗书岂亦无是事乎余尝经谷城山谒黄石公祠桧柏森严穹碑雄文骇人心目凛然使人起敬惜刘向之遇太乙未有列之祠祀垂之纪述无征而人弗信尔然太乙天之尊神汉廷多祠祀之云
　　静隐斋记
　　司徒辨章公鎭西江幕下多材能之士予奉使咸得见之任君从礼倜傥士也往掾湖东宪与予弟行义同署故相知尤深间请曰吾家在河东土厚水深民俗朴茂高蹈逺引之士多居其间今虽宦游四方非予心乐也故乡风物寤寐见之于是匾其所寓之室曰静隐欲将归乎故乡习静以寄吾隐也予复之曰动者静之对也显者隐之对也唯静故隐唯动故显天地造化生生不息凡其可见者动而显也其不可见者静而隐也人位乎两间动静隐显与造化为一固将体天地生物之心以弥纶斯世润泽生民岂可贪夫隐居之静恝然无意斯世哉今疆埸未宁甲兵未戢方当运筹出奇扫清氛祲使功昭于时名垂于后然后幅巾还乡优游林壑静隐之乐孰大于此若超然独往果于忘世则非时中之道矣君肄业胄庠通乎儒术谅亦见乎斯道奚俟予言
　　思益斋记
　　友人黄尚德访予萧洲寓舍因请曰筠阳谢从震笃志于学名其藏修之室曰思益求为之记余曰经以不学而思为无益也今乃以思为有益何相戾也尚德曰从震以思益名其斋非不学而思也欲刻志讲学以求新益也乃为说曰君子之所以学曰致知曰力行交致其力庶进乎益也致知矣而不力于行是徒知而无益也专用其力于行而不致其知则何以为行之本而有益于己乎征之于易巽上震下其卦为益震雷也巽风也风烈则雷迅雷激则风怒两相助所以为益造化之妙固相资而成也即此而观则致知力行必内外相资然后可以日进乎益也然将何以用其力哉见善而能迁益也有过而能改益也读书穷理日用行事谨吾心之所发审乎善恶之机发乎善则推而行之发乎恶则遏而絶之今日行一善焉明日行一善焉积累之久虽无求益之心而进德修业日进无疆自有不期然而然者矣又何待于思乎吁学而不思思而不学非能有益也学也思也圣人教人之要法其功欲兼尽也思进乎益是学必求其成也顾吾之立心何如耳益之上九以立心勿恒为戒思造夫道者尚鉴于斯言也从震世本筠之名族前代盛时决科者凡几人名荐书者凡几人家学相传绰有源委从震既力学常存求益之思将见其绳祖武追先哲不难矣思云乎哉
　　坚白斋记
　　余幼读徐偃王碑知徐氏为三衢名族代有闻人往岁承乏词林与衢士徐志尹同署文学醖借蔚为儒林之彦今游番禺复识郡守徐公炳文侃侃乎松柏之姿皎皎乎冰霜之操信徐氏之多贤也公尝名其读书之所曰坚白斋搢绅咸颂咏其美仆不敏谨稽其章旨为公续陈之佛肸之召夫子也知赵氏不足与有为欲得圣人行道以济时也圣人或行或止其动以天子路未知耳譬物之坚白焉磨之而不磷也涅之而不缁也佛肸能浼我哉学者则异乎是矣金至刚也或化为绕指之柔衣本素也或为风尘所缁理固然耳在圣人则不然其坚也犹山岳峻峙震雷不能破之其白也犹白雪之白凝尘不能汚之盖圣人之德纯乎干刚濯以江汉暴以秋阳皜皜乎其洁也谁得而磷缁之吁圣人者万世之标准也去之数千载遗书尚存观其书迹其事圣人德容可思可法无徒慕其名也吾观公秉心坚正而不为物挠操行洁白而不为欲迁盖知学圣贤者宜以坚白名斋也古昔座右有铭咸以自警公藏修于斯游息于斯循名思义进德孰有涯姑书是语与同志者讲焉
　　友古斋记
　　西昌据青原上游山势四环江流如带英华清淑之气磅礴而郁积士生其间多秀而文若刘子高氏王子啓氏廖子谦氏皆辱与余游而钟仲辅氏则又因子高而识也仲辅名其读书之室曰友古征为之记夫友也者友其德也古之人不可得见矣况可友乎吾所取以为友者质之载籍以观其言考诸行事以观其德友诸吾心措诸吾躬古之人能致知矣吾独不能焉古之人能力行矣吾又奚不能焉致知也力行也古之人所以为圣为贤皆是道也生乎今之世欲友乎古之人要必自知行始然将何以用吾力也亦曰尧舜之道孝弟而已矣夫孝于亲友于兄弟日用之所常行夫人而能之也奚独尧舜然哉尧也舜也其知生知其行安行知之极其至行之极其至耳世之人具是理而不能知也汨于欲而不能行也尧舜之事载诸方策吾取以为法焉曰孝曰弟不如尧舜不止也处乎君臣处乎朋友莫不皆然庶无愧乎古之人庶可谓之尚友千载庶可谓之友其德矣舍是弗务从事于记诵词章之末习为诡异以惊世骇俗谓之尚友古人则余不得而知也子归至西昌见前所谓三君子者质以斯言必有以教我
　　虚白轩记
　　银汉澄秋金波丽夕余燕坐寂然心志凝黙观夫天地之大六合之广瑶光满空万里一色慨然曰兹非所谓虚室生白者乎庄周氏以盖世之豪负迈往之气吐词立论欲前无古而后无今也诗书礼乐仁义道徳所以扶纲常立人纪周反欲离而去之弃而絶之然是道也周非不知也不过肆为寓言以励其惊世矫俗之志耳故其著书虽若歴诋圣贤而尊之之意固非不知也虚室生白之论乃有见乎此心之妙与吾儒盖不异也夫宇宙至虚也而涵万象焉吾心至虚也而具万理焉虚则吾心之量也白则吾心之理也鸿蒙未判虚也白也混而为一不得而名状也太极既立人受天地之中以生吾体即天地之体吾心即天地之心灵台澄莹皎如日月非所谓虚室生白乎斯言也非寓也天下古今之通论也即儒书而騐诸南华之书同乎异乎吾不得而知也毘陵高允升治清江游心冲漠澹乎无营盖得于清净宁民之要公退之暇坐乎虚白之轩黄巻中与圣贤相对凡天地之所以大日月之所以明观之造化体之吾心天君泰然辉光发越斯道在我矣措之于用则坐乎庙堂之上包乎海防者此道也察乎几微而幽隐毕照者此道也允升有见于此异日造诣何可量哉孟子曰我善养吾浩然之气尚推是道而准之焉
　　顺德堂记
　　人之为道也莫先于爱亲之仁敬长之义盖仁无非爱也而必先于爱亲斯所以为孝之至义无非敬也而必先于敬长斯所以为悌之至然孝悌而谓之顺德者何也盖天之降衷者均也人之秉彞者均也千万人之心即一人之心一人之心即千万人之心故推而达之天下无不同是以谓之顺德言乃良心之自然非强为之也郡学上舍生熊氏仲章清江之俊彦也其所居之堂掲之曰顺德盖以为修己治人皆已之分内事而治人之道必本于修己修己之道必先于孝悌孝悌之道则所以为顺德也故其处家则爱亲敬长德之顺也其事师则无犯无隠德之顺也其交友则闻善相告德之顺也立朝而事上则嘉猷之入告德之顺也或出而涖民则承流而宣化德之顺也处内处外无非顺德而不悖无非由爱亲敬长推而达之天下盖如是夫仲章之父云瑞性淳朴善训子而子又克孝吾友某为余言仲章之贤余故为之记其堂所以勗其德以为事之本也
　　谷云记
　　渝之南有山岿然独秀曰鼎山山北折十数里竒峰叠巘层见互出有谷焉介乎银沙之上陂陀环合外固而中寛邹先生为宪之所居也回眺鼎山立当户外白云来往宿乎檐端因见号曰谷云焉学者遂称之曰谷云先生先生少有四方之志尝泛彭蠡观匡庐游鄂渚登黄鹤楼方岳重臣荐掌教铎位弗酧其志道弗见于用慨然曰吾将归吾谷中与吾云相莫逆无复出岫之想也携书归隐唯云是依先生不忘乎云云未尝离乎先生也乃即云谷深处结庵一区为游息之地朝而出游云随杖履莫而来归云在几席斯须不相违也余尝造斯谷弭节徘徊留宿其馆云气悠飏飞舞左右先生曰斯云也舒之则亘乎八纮敛之则不盈一缕招之不来麾之不去我与子素相好云特相亲狎也余因谂诸云曰云乎云乎将长为白云而栖迟山泽乎抑变化青云而霖雨天下乎但恐蒲轮诣谷而云为之先驱矣云黙然不应先生举觞而歌曰吾之隐兮云为居吾之出兮云为舆相时而动兮云随吾而卷舒弦吾琴兮读吾书山空无人兮唯云与俱侣斯云以自娱兮与造化而为徒歌声绕梁闻者胥悦白云依依若有德色乃相与剧谈援笔而书以授能赋者属而和之因记其事如左
　　雪轩记
　　造化严凝之气至冬而其令始成四时景物之变惟雪色为得其正盖白可受采而其质之美必醖酿之久而后可成也雪之在天地间非特骚人韵士好之虽樵童钓叟皆喜冲冒六花而往来山林傲睨江湖也丰城聂允仪世居穆湖之上尝名读书之所曰雪轩求为之记子攻诗及书而为学之志笃也观乎雪足以进德矣夫雪之作也积之有其渐而成之不计其功北风其凉质之始胚胎也上天同云华之始芬敷也万里茫茫上下一色际天所覆逈乎纎尘骋余目于八荒其殆将超乎太素之先而防造化于吾心也子之名轩岂将观雪而进学乎抑对雪置酒高会以娱宾乎允仪曰尝闻孙康映雪而读书矣程门高弟立雪而侍师矣鄙志固慕乎此也余以其言之可采遂书是语以为之记俾知所以自警云















　　樗隐集巻三
　　钦定四库全书
　　樗隐集巻四　　　　　　元　胡行简　撰记
　　晦园记
　　余擢第入翰林防国史窃观世皇混一海宇不爱髙爵重币礼致岩穴之士有自布衣趋拜极品者纶音谕郡国懐材抱艺晦迹丘园者悉以名闻清修苦节之士由是彬彬矣江右以遗逸征者临川呉文正公公之学问道徳海内皆所知尊闻其风而兴起者岂无其人而余未之见也余持宪节还乡慨然有遯世之志盖漫士而乐于隐也尝逰金滩之上留宿卢氏馆以中出晦园二字示余曰翰林呉主一所书也余谂以中曰君真有意于隐乎抑恱是名乎以中曰吾得姓受氏实始于朱先世由新安徙渝之蒋溪逺祖继卢氏后歴世滋久遂仍其姓不敢易也尝营别墅于居第之左竹树阴森园池雅饬主一下榻其中每杯酒从容輙曰君故新安之朱则紫阳夫子之同也学者尊紫阳曰晦庵先生岂不可遡先生之余泽仰大贤之髙风名斯园曰晦园乎余辞不敢而主一故爲之书兵燹屡更园已芜废而斯字独存岂诗书之泽尚存而不坠耶幸爲记之余闻兵变之初文臣武将领郡寄握兵权者多望风先遁使郡县丘墟赤子涂地通都大邑鲜能爲斯民保障者以中独奋空拳冒白刃率其乡民僇力抗敌以保乡井闻王师至则箪食壶浆率先迎候努力前驱鏖敌兵夺其战马郡城遂复邑境以安其功有过人者临江镇帅定子静余同年进士也每谈以中之能曰以中傥贪富贵则勲业可立致悉其智虑佐复乡都不过欲归安田里遂其冲晦之志而已鲁仲连一出而却秦皆隐者也余闻斯言而起敬之夫君子之出处非有心于显晦也当可爲之时则析圭儋爵愿爲帝臣处乎叔季则懐瑾握瑜以韬光养晦非沽誉也以中退处丘园屏迹自晦儿孙林立笃意义方賔友过从情致欵洽优游晚节乐孰过之矧金滩之地介乎清江碧嶂间章水经其南秀水环其北山川献状资乎吟眺与晦园之景互相映带也余与以中有交游之雅因次苐其事倡能赋者咏歌之
　　听雪篷记
　　荆扬地卑多水民之利懋迁逐渔钓者多乐舟居而功成名遂之流隐居求志之士若鸱夷子皮烟波钓徒咸扁舟江湖以自取适于是林栖邑居之士恒慕效之名所居室或曰篷屋曰舫斋皆是也丰城刘伯序从余同年李信丰学攻春秋试有司辄不偶乃悉其聪明专精于诗往往脍炙人口筑室剑水之西以供吟啸规制如舟题曰听雪篷求爲之记余谓之曰古之人有听雨者矣有听松风者矣雪无声也何自而听之伯序曰如彼雨雪先集维霰霰之始作也敲乎鸳瓦跃乎文陛如掷珠如撒玉固锵然而可听也及夫密雪既下飘风载兴洒窻纸折岩竹小声纾徐大声震厉倐然而有倐然而无殆如石声之难和丝声之断续也少焉夜气澄寂隐几微吟吾伊之韵风雪之声杂然相和恍兮如休乎舴艋之中而闻波涛之澎湃渔歌之欵乃也则吾之听雪岂爲过乎余曰声出乎物听因乎人善视者视于无形善听者听于无声子之听雪犹近乎有声也无声之听虽质之鸿蒙浑沌不能知其然也然则将如何太虚寥廓冲漠无眹上天之载妙在无声如斯而已矣康节之诗曰酒味方淡太音声正希此冬至所赋也雪冬至而盛阳至子而复静以求之造化在我矣奚听爲时夜将半窻月如雪相视一莞寂然无闻遂书以爲记
　　栖碧山房记
　　道士镏秋碧名其居室曰栖碧山房宋学囦题之刘仲修记之予游西峯而见焉盖二絶也秋碧复征予言予惟碧山随处而有顾栖其间者何如耳徃尝北过居庸南登闽峤见诸名山髙摩青天下压坤轴攒峰叠巘竞秀争妍毎山水防处则亭观之美室屋之丽骇人心目间从好事者游焉非老子之宫则释氏之居也其徒之处乎兹山与俗浮湛视世之人无以异恬不知碧山爲可乐也秋碧则异乎是所居之室不雕不垩中设武象傍列孔老之书泊然静守独与神明居开窻而坐则碧山之清浮乎几席据楼而吟则碧山之润溢乎笔砚朝而游焉夕而休焉起居饮食莫不与山接是碧山之栖他人或未知其乐独秋碧能知之也或曰大江而西山之名载借着逺迩者曰匡庐曰葛峰曰玉笥秦汉之君南廵至九江尝望而祠之多灵药可服食古仙异人恒来往其间秋碧不彼之栖独眷眷乎此何居予复之曰一丘一壑咸有胜趣知其可乐则穹壤之内山皆可栖也不知其可乐则泰华吾知其髙尔昆仑圃吾知其竒且逺尔非有得乎山之趣也矧西峰旧传有梅南昌遗迹则秋碧固闻梅君之风而栖乎是山也秋髙气清氛埃澄寂与秋碧徘徊石坛之上仰视层旻俯眺八极招梅仙于茫纳万里于一碧尚吸沆瀣而赋之姑记斯语俟知山之乐者择焉
　　方壶记
　　西夏常公少有髙世之志家故名族生长富贵恒欲屣视轩冕寄兴烟霞挥斥八极与造化者游因号曰方壶四方之士想其风采咸以爲神仙中人非流俗所能测也予游崆峒公特列髙仲所爲记求着其说予与公有通家之好奚敢以芜陋辞予闻方壶乃海中神山之一仙圣所居其説具载列御冦书世以爲寓言咸莫之信惟山之有无不足深辨所谓神仙者若果有之要必离世独立超然物表非沉溺声利者所能也世无仙山则已有则唯无欲者能窥其奥秦汉之君穷极奢侈欲浮海以求非惑欤呜呼天地肇分鼇极以立神州赤县环瀛海以爲奥区圣神代作弥纶化斯民熈熈皥皥跻乎寿域至于山川草木鸟兽鱼鼈莫不咸若此盖域中之神仙人居其间者咸有至行则亦仙圣之俦也世衰道熄七雄并争赤县神州几何不爲鲸鲵之区民殆变爲异类矣列御冦生乎其时厌浊世之粃糠悼民生之寡遂意爲中国不可居矣海中乃有神仙所居夐絶凡俗庶乎可求而世人不能超然以独徃也噫列御冦之言若是殆亦忧世者欤矧当时避世之流固有往来商山桃源之间而世人未之识也谓世果无仙山然欤否欤公博学好古工为诗文以方壶自号岂好语怪神者盖如子房欲从赤松子游俟它日名遂身退翛然归隐优游江南诸名山人之见公者或邂逅于此而复遇于彼出入隐显莫知所终安知世之人不以爲仙如南昌梅福云
　　序
　　矩堂诗巻序
　　余假寓萧水之上与丰水壤相接水之西有佳境曰矩塘居其地者多秀而文恒欲往游而未能也余君所瞻邂逅紫宸之宫貌清而古学博而通飘飘然若神仙中人因数相徃还常语余曰我余氏之先异人司马潜爲相宅曰子孙蕃昌代有显人即今矩堂是也五百余年于此矣居第之前有山相望屹然独立咸目之曰方冈前丰城尹林元凯见其胜境曰矩者方也塘以矩而冈以方名皆可观法宜顔其读书之室曰矩山以着其美遂书而掲诸楣间仍爲之序先生辱与吾游能不爲之言乎退而稽诸圣贤之书曰不逾矩曰絜矩释者谓矩所以爲方者也君子之爲学也静以修己庄以待人敬义夹持凛乎恐坠内外交修求合乎矩庶乎其行之方截然如山也观乎山斯知之矣端雅静重山之体也蓄泄云雨山之用也阴晴朝暮千态万状不能汨乎山犹日月之间酧酢事变不能挠乎我也烟收雾敛崭絶若屏俨然仪型相对几席我之厚重不迁犹山之万古一碧也知者观乎山斯可进徳矣虽然天下之山莫髙于泰山故号为岱宗言四方之所宗也诗曰泰山岩岩鲁邦所瞻今君既名藏修之室曰矩山而字曰所瞻其志盖可见矣所瞻之大父必诚先生文学节行爲世师表尝爲抚之儒学教授乐其故乡山水遂归隐不仕云
　　求志亭诗序
　　予以使事出西昌参政全公肃客快阁之上顾瞻江山情景具集距城六七里林木掩映闾阎参差或指示之曰此珠林市也有刘氏者居之数百年矣由唐迄宋举进士者三十有七人去年秋刘氏之以贤能称者曰楚字子髙复贡于乡乡人荣之翌日子髙相过从语余曰吾居第之东偏治隙地构亭其间旁植花竹中列图书以爲藏修游息之所题曰求志江州守刘公楚竒记之名人胜士咏歌相属幸序次其説予复之曰君子之学莫先于立志此志一定可以通天地贯金石以之爲学则进而爲圣爲贤此志也施之于用则爲民立命爲世开太平此志也穷之所养逹之所行皆不离此志耳古之君子如伊尹耕乎有莘颂诗读书乐尧舜之道及汤举以爲相则使君爲尧舜之君民爲尧舜之民皆行其素志也近世大儒有曰志伊尹之所志今君名所居之亭曰求志其将以科第爲志抑将以伊尹之志厚自期待也志乎伊尹则道徳日趋于成功名不期而立志乎科第则与世之志富贵者等非予之所望也子髙年壮而气鋭质美而好学能审于求志决矣尚喋喋乎斯言者责善朋友之道也
　　老干诗序
　　老干者何大参周公所自号也干者何老树之有柯有枝也干而谓之老者何傲氷雪阅歳年挺然而独秀也即其类而推楚之椿八千歳秋八千歳春若可谓之老矣而其言荒唐殆难信也西若木东扶桑枝叶亘乎万里繁阴芘乎宇宙若可谓之老矣而广轮寥廓殆不可得而见也然则是干也萌芽乎鸿蒙之始长茂乎大极之域与蟾桂同芳而不矜其秀与天地同久而不谓之寿斯可谓之老矣而其説非经见也诗之雅曰维申及甫维周之翰召公维翰释者曰翰者干也谓其皆爲时之桢干也公蕴经济之材任栋梁之重优游廊庙之上则论道徳陈訏谟使明堂奠安而屹擎天之柱此公之爲干无异于甫申也出殿南服来旬来宣易斩木掲竿之俗爲佃渔爲弦歌方数千里涵濡徳泽咸在蔽芾之内此公之爲干无异于召公也吾又闻古有华平木者世治则其华平世乱则其华侧公树立之易乱爲治斯干也殆与华平之木并秀于穹壤间其爲老也宜哉重爲之歌曰干之老嵯峨芘苍生阴孔多干化兮宣至和木连理兮海不扬波又歌曰华之平兮海宇安干之老兮傲歳寒瞻帯砺兮河山询厥美兮埀不刋
　　黄则行集杜诗句序
　　清江之东里黄氏世以科第显赵宋时名荐书者七人登科者三人有元至正丙申郡上贤能书于行相国黄氏之彦曰则行复以春秋举进士搢绅大夫咸曰黄氏代不乏贤矣爲之文若诗以彰其美分阃定侯树髙门于其里表曰擢英其荣耀可谓至矣而则行慊然不自足也闭门却扫利逹不入于心辟一室以书史自娯壶觞笾豆列置左右酒酣激烈则取杜少陵诗长哦髙咏慷慨怀古人莫测也或问之輙曰吾所欲言者少陵先言之矣因摘其诗中语集而成诗凡若干首不异其自赋也逺近多传诵之从弟则建悼其兄之志不遂欲托诗以自见也率族人之好事者捐金绣梓以传于世征序其端余惟少陵所遇之时即则行所遇之时也则行之学之志盖希乎少陵也少陵志不获展感时抚事形诸歌诗以舒其忠愤之气盖有不得已耳则行借少陵语以发其性情其志亦犹是也但少陵覊旅万里艰阻备尝而则行栖迟丘壑与湖山风月相周旋其吟兴差可羡也或谓坡仙无取于集句盖有激而云不可以评是集也读是集者能无慨然于斯
　　敬亭山樵图诗序
　　文江友人袁文钦示余山水图一幅曰此敬亭山樵图也敬亭山在大江之东竒秀闻于天下鲍昭李白之流形诸歌咏亹亹不厌至今读其诗者可以想见其胜冩而爲图者朱彦和也彦和之大父野翁尝爲江东幕賔乐其山水之美遂卜居焉至彦和尝侍其尊甫秋崖爲南静尹山川阻修不胜遽反乎敬亭也而南静之民怀尹之徳爱尹之深攀辕卧辙情终不自已也斯邑遂爲桐乡而秋崖因以爲家彦和不忘敬亭山水恒曰一丘一壑吾父祖所经营也残山剩水吾童子时所渔樵也安得恝然而忘情乎冩之于图欲朝夕览观以纾怀抱耳彦和以予尝游江左求爲之文以倡夫歌咏焉余病且眊诺既久未有以复暨督之急因爲之説曰世之髙蹈逺引者恒栖迟岩穴以遂其志而轩冕之士恬于势利者毎寄兴泉石托意云林所以谢纷嚣而乐夷旷陶情性于物表也彦和之冩是图盖不忘堂构之思而超然山水之外傥骢车出使道过敬亭旧时遗老必能言髙明祖父之事甘棠封植逾久逾昌想往哲之髙风绳故家之步武措诸事业必将与敬亭相与悠久矣樵云乎哉
　　青山白云图诗序
　　上谷刘公治临江之五年出山水一幅示余曰此白云山图也山在云州之境先君世业在焉往昔读书其中起居食息惟山是依今驰驱四方与接爲搆而白云悠悠常往来于怀也遂命画史冩而爲图时一观览以舒欝滞子其叙次其事以倡夫歌咏者余尝度居庸涉滦水按辔山谷间所见诸名山不可偻数苍崖峭壁巉絶孤立众水萦纡合流其下者龙门也连峯叠巘楼阁参差遗世羽俦錬石其中者金阁山也层峦秀防俯挹羣山白云时兴弥漫岩壑倐焉而舒倐焉而收千态万变不可名状者此山之所以得名而白云所从出也余顾瞻裴囘欲往不果去之十余年山川胜槩重见于毫素之表犹使人鄙吝都销矧公桑梓之乡英华清淑之气钟爲人物生于是也长于是也藏修游息于斯而先世烝尝于斯也安得恝然忘情乎宜公之眷眷兹山也观是图者思亲望乡之心盖油然而生矣公成均髙第襟度峭整抚兹山之白云溥八荒之霖雨飘飘琴鹤归过故山傥获从周旋尚爲公赋之
　　竹山隐居诗序
　　丰城之西有佳山水曰竹山地偏而境胜筼筜满谷篠簜弥山黄氏世业在焉其子弟之彦曰尚英读书奉亲不求闻于时搢绅士过之者爱其所居幽雅而喜其志之髙也因名其奉亲之堂曰竹山隐居咸爲之赋咏尚英以余声相闻而道相似也征序其事夫士生斯世所以与天地参者扶纲常立人纪也隐者洁身独善长往不来人之大伦盖有不能全也尚英之隐居也则异乎是所居之室则髙明祖父遗基而肯构也环其居之竹则先世手植而勿翦勿伐也宗祧在焉族姓聚焉嵗时佳节从容賔祭衣冠襍遝爼豆周旋二亲康强载色载羣季俊秀捧觞上寿顾斯竹曰吾亲晚节怡愉竹之挺乎歳寒也孙子昏定晨省竹之日报平安也天伦至乐蔼然斯堂犹竹之生意流动乎四时也隐居奉亲之乐可谓至矣吁昔人之隐有好梅者矣有懐松菊者矣皆随所嗜好以娯其心志虽欲悦乎亲而有所不逮也尚英隐而爱竹内悦乎亲而外同乎人其美不亦大乎惜世之人知竹爲可好而不能比徳于竹也淇澳诗人美武公之徳惓惓于竹咏謌不厌尚英盖近之矣尚英系出黄文节公家学源委具载谱牒兹不赘云
　　秋山行色图诗序
　　姑苏张公举进士第擢肤施令以善最闻超拜临江副守邑士庶借留不能得邀善绘者冩爲图题曰秋山行色咏歌以饯余窃诵其诗而爲之言曰天地之化流行乎四时而见诸溪山之美者皆可观可咏可图可赋不独秋爲然也而名人韵士流连光景每于秋而寓意焉惠连之怀秋也少陵之秋兴也铿锵金石激越宫商至今读之者可以陶性情于一时遡髙致于千载也公歴秦韩涉荆呉道途所经耳目所及形诸咏歌自有不容己也西风嫋嫋木叶萧萧古道荒凉惊沙迷目抚山河之岑寂感昔时之战争盖不胜宋玉之思矣若乃秋空无云万里一碧连山叠巘隐见马前秀色娯人可揽可挹望太华而韩子之狂过首阳而慕夷齐之节髙风伟度固可师也歴岘首经大别叔子之碑漫不可识神禹之栢岂无有封植者乎赤壁续老坡之赋匡庐哦太白之诗蟠胸词气与两仙颉顽霄汉间所谓吞若云梦者八九也余观公襟度萧爽与秋同洁风裁峻整与山俱髙搢绅大夫士冩是图以饯盖善于取譬矣吁包藏造化者秋也苍茫云雨者山也成万物者莫过乎秋产万物者莫逾乎山公政敎行乎肤施肤施之人既沾其生成之惠矣吾临江之人独无斯望乎秋山之泽沾溉者逾广则咏歌者逾盛公之事业固将与崧髙韩奕相爲炳焕传诸悠久岂独咏歌斯图而已乎
　　许承防同声诗序
　　賔兴之二年某充赋春官随两榜之士以门生礼拜安阳先生于私第因得先生贡院中诸诗读之蔼然栋梁吾道之心而形爲治世之音也又数年先生被防掌禁林某承乏属僚备使令之末复得先生同声集读之则先生家居时与塾客马明初氏倡和成集者也其音节髙雅法度森严协乎律吕振乎宫商如钧天广乐奏于洞庭之野金声玉振秩然而有条风起水涌焕然而成章声文相和可以侔造化可以格人心彼作乐者初不知其神妙之至此而听之者释然而忘疲充然而有得也因作而叹曰世言懽愉之辞难工忧愤之词易美观于先生之诗而后知其言之有激而非和平之论也先生以文章政事爲时名臣赓歌一堂之上既足以协神人和上下矣退而家居独能与韦布之士相应荅如响应声其志之所存诗之所至岂得窥其彷佛而明初往复循环有倡斯和何材力雄敏如是哉在易干之卦有曰同声相应同气相求释者曰上应乎下下从乎上也夫先生不以道隆望重爲矜故能应乎下明初不以疏逺贫贱爲慊故能从乎上上下之志既同而彼此之道合宜其播之声诗形诸歌咏如乐之无不和而得夫性情之正也古者时廵则必命太师陈诗以观民风今先生与修国史傥以是诗编之简册传之天下后世使读者消其卑鄙倨肆之心而作其和平正大之气则同声之效不亦大乎











　　樗隐集巻四
　　钦定四库全书
　　樗隐集巻五　　　　　　元　胡行简　撰序
　　致亭诗巻序
　　国子祭酒鲁郡王公作亭于居第之侧取君子学以致其道之语名之曰致公卿大夫士防绎其义殆无余蕴某读而疑之以为公之道已推其极若无待于致矣以是而名亭盖谦以自牧使实浮于名也夫道之大原出于天天道流行阳开阴阖虽万有不同其为理则一致也天之生斯人也欲使任斯道之寄则所参乎天者岂有二致哉先生之为道不可窥已敢即其行事而论之公少时隐居峄山读书谈道虽箪瓢屡空未尝有忧色已而擢高科登膴仕禄赐之充若可以肆志矣而被服俭素出处如儒生此公之道处乎穷逹而一致也仕于王朝直道而行徘徊散地而不以为屈激昻宪纪而不以为矜廷论有所龃龉虽斥之外郡而不以为慊此公之道安乎夷险而一致也处己以严待人以谦故敭歴所至而称其善出入成均而馆下之士咸无间言此公之道着乎表里而一致也使从容庙堂以大行其道庻几天下之士知公之所以脩己所以治人其道无二致也则名亭以致岂无意欤古之君子名浮其实不以为耻固多有之扬子云名亭以草矣其初也泊然自守若无求于世暨久次不迁乃作剧秦美新以自鬻是不能守其也李文饶名亭以精思矣出竒画防虽足詟强藩平僭叛而招权纳赂终失守身之义是思有所未至也则其心术岂不与名亭之意判然为二致乎甚矣君子不可以不知道也噫先生处乎穷逹处乎夷险其表里一致唯致夫道而能然也世之学者闻公之风尚知景慕况托处馆下亲承教数载者乎
　　方壶诗序
　　海宇混合声教大同光岳之气冲融磅礴而人材生焉西北贵族聨英挺华咸诵诗读书佩服仁义入则谋谟帷幄出则与韦布周旋交相磨礲以刻厉问学蔚为邦家之光至元大徳间硕儒钜卿前后相望自近世言之书法之美如康里氏子山扎刺尔氏惟中诗文雄混清丽如马公伯庸泰公兼善余公廷心皆卓然自成一家其余卿大夫士以才谞擅名于时不可屡数若方壶常君河右之伟人也才总角飘飘然有凌云气下笔惊人如不食烟火之语暨长遨游四方充之以学问广之以见闻于是其所著述大篇短章咸中矩度铿锵韶濩翕辟宫商惜其流落江南邅回州县不得与诸贤颉颃颂歌清庙以鸣太平之盛尔乡友宋子与宗人胡震亨往来京师谈公之美不絶口然时亦莫之用也二君一时作者惜俱已矣惟公之精神老而弥健文章学问与年俱高俯仰今昔不胜慨然姑识是语以征来者
　　秋江诗意图序
　　友人吴徳新语余曰彭彦徳隐居封溪之上笃志于学处乎市区而超然物表势利货殖怡然不动乎心间者囊琴束书将泛彭蠡观匡庐游赤壁登黄鹤楼以发挥其志虑增益其闻见也舣舟将行凡与彦徳游者盛供张以饯好事者遂命善画者写之题曰秋江诗意能赋之士悉形诸歌咏幸叙其事余惟四时之序其造化之运流行不息而天地之气絪缊磅礴其至清者莫如秋其可为感慨者亦莫如秋积潦净尽渊涵太虚水之至清者莫如江也水天相摩一碧万里吾心之清盖与之同其清也航一苇于西风纳秋光之浩荡胸次悠然与天地万物上下同流风雩咏归不啻过也彦徳盖有见于此乎若夫江山之胜风物之美凡接游心目者可图可赋可歌可咏慷慨懐古以写其胸中之竒固足以振文采于一时绍芳躅于千载特骚人墨客之余事耳非有望于笃学君子也橹声悠扬棹歌相续舟师催行浩不可遏姑以此语识其篇端
　　赠塑佛像罗孔德序
　　临江之瑞筠山佛刹壮丽甲江右比燬于兵歴岁滋久非无长材硕望代主兹山然莫复旧观者时来值力弗逮也葺屋以奉香火贮轮蔵湖间师创之于先太虚师继之于后二公示寂啓原师实来建大殿若干楹规制宏敞殆复其旧功埀成而不幸逝矣半间上人根参深重丕绍宗风缁俗之士咸曰董慧力者非半间不可相率状其事于府大府敬而喜之三邑闻而信之既领寺事慨然以兴复为己任谓佛菩萨象教未备闻南昌罗孔徳最精于塑遂延之立三世佛像两侍衞像既成观者咸曰孔徳之精艺絶伦真得三昧手也夫画之于塑艺虽不同其肖品物之象一也绘画之事存乎载籍者具可考独像塑未之闻焉竺干之事佛者以旃檀肖其像则刻也非塑也汉得休屠王祭天金人祀不用牲惟焚香礼拜其像则范金为之亦非塑也然防埴为象疑始于此李唐有杨惠之者与吴道子同学画见其能不及遂去学塑其艺既精与道子齐名近世有以工于塑歴官正奉大夫号曰刘正奉具载虞文靖公所为记孔徳既师事之宜其艺精也孔徳絶荤酒笃志礼佛尝誓曰愿一心塑佛像如佛生存后果于静夜见之宛然如佛之在目也余谓佛之道存乎其书求之吾心可得而知也佛之道寓乎其像欲人之因像而生敬即像以观其迹即书以求其心佛之道在我矣孔徳游诸名山见先觉之士尚以是说谂之
　　建溪序
　　郡城之东三十里士有隐者曰黄则建氏隐居独善不求闻于时治别墅植花竹窻户潇洒图书满家日蔵修其中客至则煮茗清谈亹亹不倦高标雅度见者莫不敬之尝名其室曰建溪余窃疑而问焉曰建溪出自七闽古荒服之地禹贡未之纪江右多佳山水而桑梓之邦也先生不取之近而征诸逺果何意乎或曰建植木也木挺然上秀旁无附枝郡因是得名溪亦以是名也建溪出自武夷山山有古神仙遗迹溪流萦回山麓佳茗异卉自唐迄宋名人韵士多形之歌咏先生素慕其胜而以之自号也余闻斯言矍然曰吾知先生所以自号矣余南窥五岭北渡滦阳虽荒徼絶塞山水多佳胜然皆湮塞无闻盖山水虽胜必因人而胜始着于世也建溪自紫阳夫子讲道于其中遂为阙里则建溪乃道学之流派也接濂洛通洙泗渊源脉络所从来逺矣论河海者必究源委覩河洛者尚思禹功吾党之士读紫阳之书遡紫阳之学慕其地想其人安得与则建泛银汉之槎俯临九曲之溪招紫阳于渺茫共唤渔郎而倚棹长歌乎士曰唯书之以为序
　　送合流定岩上人游方序
　　友人余季璋氏访余萧洲寓舎言曰吾居于雪溪之南距橙湖六七里而近湖之畔有寺曰合流两来水环之而过寺因以是名学佛于斯者多博学苦行之士朗上人月庭为巨擘月庭以才名辟天界寺书记在职几年搢绅莫不敬爱方将奏授大刹以疾还家而卒其大弟子泰定岩能传朗公之学禅林咸加推重今欲纵游四方以广其闻见士友咸赋诗以华其行幸叙其事余惟男子始生以桑弧蓬矢射天地四方则赋逺游者吾儒之事也定岩儒家子奉父母命而学浮图法今赋远游搢绅大夫士暨丛林之尊宿片言半语皆足以表其所学岂非欲贯儒释于一家究其同异之所以然乎夫自鸿判鳌极立天地之所以定位日月之所以代明阴阳之所以运行山岳之所以流峙同此道也同此理也人生其间与天地参其道同也其理同也人同此心心同此理生乎东者不异乎西之人生乎北者不异乎南之人也吾夫子生于华夏其所以教者兼善天下之道释氏生于竺干其所以教者独善其身之道也设教不同皆不外乎是心耳定岩持是说而行四方就有道之正必有发余之所未发者归而剧谈当必有以语我
　　松云图为半间禅师序
　　盈天地之间惟万物然物之可怡悦者亦随意之所寓非必动心骇目之观始惬所欲也有道之士虽寓意于物而不留意于物若昔贤之爱莲是也临郡半间禅师尝歴彭蠡泛岷流登姑苏游钱塘山川之美都邑之壮宫阙之丽古今名胜遗迹凡接于耳目者咸足广闻见资禅悦而纷华外物漠然无所动乎中归至临江卓锡故山郡邑长吏缁流士庻咸尊其贤屈主慧力禅寺防朝廷设官以掌其教征拜僧纲置署于天宁寺东偏禅师朝出而治其教事事毕即还慧力燕坐方丈观松上之云与造化相周旋常曰松岂吾徒而云岂吾友也植物之刚而正者莫如松贯四时而长青傲岁寒而独秀挺然孤高不倚不阿犹吾之卓然自立而常持其坚定之力矣始乎一缕亘乎太虚其来无端其去无迹巻舒随时变化不测犹吾之心无所住而应变无方也然岂昩于玩物防志之戒哉亦因物之近似于道者以寓吾因而寄吾兴尔天地之物可观可咏可好可乐者皆在吾心奚独松与云乎吾因寓意于斯不留意于斯也禅师世本儒家通内外学余闻斯言而喜其道之合也因次第是语以为之叙
　　送黄立诚逺游序
　　儒生黄立诚踵门而请曰总角读礼知桑弧蓬矢所以表男子之所有事窃识之心不忘今年逾弱冠而浮沈里巷无以自见欲及亲之康宁遨游四方以遂其初志吾亲既许之矣先生幸赐之言以华其行因语之曰士之志逺游者非骋吾所欲骛纷华慕声利将广其见闻进徳修业归为亲荣也为亲者孰不望其子之游卓然有立于世哉所谓詹在侧而无离忧亲之志不乐也詹出游而有离忧亲之志乐也为人子者以父母之心为心必知所以显亲所以立身矣今子以英妙之年抱有为之志其游也观夫名山大川之高深古今人物之高下寓之于目求之于心其进何可量哉过豫章而懐孺子之高风望庐阜而企匡君之遗躅航岷流之浩渺观万水之朝宗维扬而看琼花上蔡而采蓍草神州赤县之壮黄河太华之雄车书之广人物之懿皆可悦乎心目而廓见闻也高歌慷慨抒其懐古之思司马子长之游不啻过也抑尝闻孟氏之言而绎之曰尊徳乐义游之本也兼善独善游有遇否而道不易也征诸斯言先立乎其大者逺者则吾子之游无施而不可奚患乎锦衣归觐叠拜高堂当举觞贺子非复吴足以悦亲矣立诚曰谨受教遂书以遗之
　　送李克恭序
　　唐西平王李晟有大功徳于当时故其子孙蕃衍盛大累数十世而不替凡氏以李以西平者皆其后也西平之子宪尝官于袁遂家焉吉之谷坪李氏则自袁而分也当其盛时文学仕宦赫然为江右之望今虽为清门然犹能守其诗书之业也自谷坪而迁于玉峡之东则克恭之远祖也克恭防嗜学有卓立志郡邑闻其能欲辟之为掾克恭曰郡邑事繁而务伙非吾所能也俾佐司征乃就职既逾年沿例得请遂束书言归其所事之长官咸留之而不能也征文以华其归因为之言曰君子之道出与处而已其出也位之崇卑禄之厚薄咸有所不计也亲在求荣亲而已固非以为身谋也不仕而处乎山林则读书讲学隐游乡里富贵利逹恬然不以动心独善其身而已矣克恭之出而仕也非有贪禄利之心其得请而归也非有傲世之志皆适其宜而已克恭家世事业备载谱牒兹不复书他日傥经玉峡径造竹墅相从清泉白石之间当为君贺曰仕宦之乐何如隠居乐也咸曰仁者赠人以言斯言可以赠也遂为之书
　　其二
　　余尝观中庸论逹道有曰朋友之交盖朋友乃人伦之一其关系世道甚重也士生天地间未有不须友以成者友也者友其徳也不可以有挟也贵为卿相而下友匹夫固不为诎以至贱之人而上友至贵者自不为僭其所以友者切磋琢磨求以成徳不以其富贵而相友也能取友则可以成吾徳矣世降俗薄友道不立面朋面友而落穽下石者比比皆是有能敦尚雅道以全朋友之伦固可为世道劝然罕见也士大夫之论交际者曰同寅也僚属也其次曰座主曰门生曰举主曰故吏分虽不同而皆有朋友之道焉至于弈叶犹讲世契之好不以久而废也玉峡李克恭世为名家蚤以材能着郡邑咸辟为掾不屑也郡城司征所职上自长官下暨执事者莫不称其善也近得请还家长官咸惜其去而不忍留也征文以为赠余惟官若吏虽职任大小有殊然居则同署事则连书是即朋友之道君子上交不謟下交不渎克恭之事长官可谓尽敬而不謟矣长官之待克恭可谓能尽其礼而不渎矣上下之交兼尽其美非能全夫朋友之道能如是乎余喜其足为薄俗之劝故不辞而为之序
　　说
　　一如说
　　万安诗僧纯谒余而言曰某儒家子也方总角父母命之学佛今虽服释氏未始防乎儒也故名纯字一如取中庸语幸绎其义余谓天地以一而成万化人以一而具万理一元之气流行乎两间阳舒阴惨其变不可知所可知者一理而已人位乎其中唯纯乎一则与天地参而其道非圣神不能也通儒释于一理防万理于一原因其可名而至于不可名因余之所己言而极于无言一如之道成矣赞曰天地之道皆原于一人亦有之参为三极私胜欲昬如云蔽日扩而辟之云散日出皎皎灵台变化莫测万理一原罔间儒释
　　黄氏子字说
　　幼名冠字礼也字而为之说欲其循名思义求以进徳也姻友黄氏名实字立诚皆父兄师友命之而求余绎其说余观其大意言进徳修业以忠信立诚为二事之本其用或殊而体无不同师友之名子曰实而字以立诚诚之一字足以包体用贯天人而道之大小皆在其中也子周子曰诚者圣人之本圣人则极天下之至诚而无一毫之不实学者必尽诚之工夫然后可以语此也盖诚之体无所不包而用之见于外者无所不备小而一言一行大而三纲五常皆有是道也诚之在圣人者不敢妄论今以学者言之处乎家庭行乎州里事父母能竭其孝交友能笃于信至处于夫妇兄弟莫不各尽其道而实理之行乎其中者皆纯一而无妄一言之发一事之行皆无一而不实日积月久循循有序诚之之功可以渐而进矣如是而不谓之立诚不可也吾友观之大易之言参诸中庸之防诚之道不外是矣书曰知之非艰行之维艰尚其勉之
　　周氏子字说
　　余假馆萧洲之曲郡庠弟子员多从余游清江周铨其一也铨尝偕其弟衡谒余而言曰铨昆仲二人祖若父命之名矣尚未之字也幸先生为之字而绎其义余遂字铨曰士选衡曰士权为之说曰铨衡之为言欲铨量人物俾得其平也天之生材必为世用但愚智或殊材有高下代之掌铨衡者必精加甄别而察其孰当孰否其材堪经济者置之廊庙材堪牧守者擢之方面黼黻皇猷者有之面折廷诤者有之随其才器大小用之各当其选犹权之称物轻重各适其用无不宜也虞选于众而举臯陶殷选于众而举伊尹选之得其道用之尽其材皆持衡之合乎中正而用无所私也虞殷选贤之公不可企及后之掌铨衡者如高孝基裴行俭犹有知人之鉴而铨衡亦合乎权也子之昆仲锐志于学余以士选士权为之字欲其异时擢高科登显仕典天官之三铨权衡天下之士俾人材之效用于世者咸称其选则掌铨持衡之美沨沨乎令誉矣贤昆仲其朂之
　　尚志说为王公玉述
　　君子之学莫先于立志此志一定可以参天地育万物可以通鬼神移山岳志之所向莫不如意古之人所求必遂所欲必成皆由此志而充之也防稽王先生笃学尚友恒以古人自期特取孟氏语名其读书之斋曰尚志征余为之説余何人也足以知先生之志哉窃闻之先生曰孟氏之所谓尚志仁也义也天下之大四海之广凡其苍而生林而处稍有知觉者莫不有斯志也拘以气禀蔽以物欲能全其志者几人哉夫脩之于身见之于事居家而事亲从兄此仁义也见之于亲贤爱物亦仁义也曰仁曰义非有至高难行之事患此志不立耳志立于此而仁义在我矣近世大儒论士之志有三曰道徳曰功名曰富贵富贵不足言矣志乎道德即仁义也三代而上圣贤代作道徳功名混为一途姑即伊尹之事论之佩服于躬而力行之者道徳仁义也推之以伐夏救民则功名事业也能志伊尹之志即孟氏之尚志矣三代而下士习庸鄙漫无立志能自树立者惟孔明耳孔明之志志乎功名者也道徳仁义蔑之有闻耳嗟乎时有古今志无古今今之人即古之人也人受天地之中以生莫不有仁义之心有是心即有是志矣不能尚志不知有仁义也今先生能尚志矣曰道徳曰功名在力行何如耳余悉以言焉先生曰吾志矣子言然矣请书之置诸座右朝夕观焉














　　樗隐集巻五
　　钦定四库全书
　　樗隐集巻六　　　　　　元　胡行简　撰铭
　　读易斋铭
　　东原为文献之邦名卿硕儒代产其地往尝校艺秋闱士子试于有司殆七百有余镌额所取才二十人耳穆萤徳敬其一也徳敬名其斋读易徴为之铭铭曰混沌未分易道已具混沌既分易道斯着肇自上古庖牺挺生八卦将画马图斯呈人文昭宣圣人代作易书大备施及濓洛更互演绎理象昭明大易之道粲如日星嗟世之人咸知有易卜筮斯尚孰能探赜猗欤穆萤刻志穷经动静语黙惟易是徴吾心之微参乎造化易具诸心匪由外借理象事物一本万殊体之吾心騐之易书在昔圣韦编三絶勉旃力行庶几有得
　　芸阁铭
　　丰城胡仲恭建阁庋书题其顔曰芸阁书香徴为之铭铭曰丰西胡氏藏书有阁经史子集万巻参错藏书孔多何以辟蠧爰采香芸宻寘防护积而能读如日之东循序而进日行太空猗维仲恭士林之英闭门却扫矻矻穷经圣贤事业布在方防致知力行是效是则积而不读与无书同孰云糟粕道在其中我述斯铭匪为夸美爰集格言朂尔孙子
　　题防
　　题江山万里图后
　　天下之山莫髙于西北天下之水莫盛于东南禹贡九州其广轮所及东南西北相距各万里俱可考见惟邹衍言九州外更有大九州事非经见不可臆知也清江某示余江山万里圗能赋者多工为诗文形容其美余窃惟某之冩是圗盖欲观山川之源委究脉络之防通以进徳修业非特资览翫娱心志而已山川皆始于徼外而达于中夏禹贡言山其事有五言水凡九而水之最大者江也河也山之巍然髙且大峙乎四极者支分条析悉可知矣今以江之发乎岷山者观之可以论为学之事岷江之东注也歴白盐过赤甲层崖峭壁撗亘乎左右瞿塘滟滪龃龉乎中流拂其顺流之性而激之以横溃者比比皆是也然朝宗之势孰能沮之哉出巫峡下夷陵则滔滔而流达于海矣君子之于学也盖犹是耳始之为学扞格而难入犹江之萦乎崖石也中焉有得犹江之并纳百川渐至广大也终之所至浩浩荡荡邈乎不知其所始茫乎莫测其所终犹江之合乎钜海浑沦无间也观乎水斯可进徳况观之长江万里乎宜诸君子观是圗喜而咏歌之也某年方强仕笃志有为措诸事业如山之髙如川之方至尚于斯圗有取焉
　　跋兰亭帖
　　右军兰亭世之善书者临冩最多惟吴兴独得其真观兰亭所藏此巻笔意流动疑吴兴冩时必有神助也甞观吴兴兰亭跋语其所见墨本无有同者则刻者互有得失也右军初本后唐摹勒于石契丹灭石晋以氊罽褁之而北契丹主殂军士争取玉帛此石流落民间为孙学究所得后宋景文公复购得之即今所谓定武本也近世吴副枢之孙以此石归之御史大夫额森特穆尔其家废不知又流落何处但此帖乃世间至寳当必有神物呵防之他日出为世用与汾隂寳鼎同为瑞物也
　　题袁叔正学士卤簿仪后
　　窃观前代帝王勲业之盛非得公卿大夫士作为文章以发扬润色则其事虽载之史册终不能脍炙人口以表着天下后世周宣王石鼓尚矣汉唐之君功烈虽陋而至今炳炳烺烺耀人耳目者以司马相如扬雄栁子厚韩昌黎之流为之铺张而极其声容之盛也我国家混一海宇治底隆平英宗皇帝承重熈累洽之余肇修卤簿人物仪卫之盛蔚然为一代伟观沛国袁叔正氏纪之歌咏使太平盛典与雅颂相为悠乆汉唐不足伦矣
　　碑
　　清江镇晏公祠庙碑
　　清江镇旧有晏公庙厯世滋乆莫之改作谒而祀者见其隘且陋欲撤而新之不果洪武甲子里人彭士寛慨然曰神食于斯永福我民而庙貌不足掲防妥灵非缺典欤凡徼福者闻其言或助之金或输之粟以相其役乃度地于寳金山之侧建殿庭立门庑防模位置增其旧数倍既逾年弗克就郡守钱恕还自京师过而叹曰独力之难成也如此乃捐俸以为之倡于是乡邑官吏咸相率鸠赀以相其成不待劝而能也逺近之见者闻者争効其力逾数月竣事里父老士庶击牲酾酒告成功于神咸愿勒石以纪成绩前守以属予因次第记其説以为之文按郡乗镇之地故金阳县也山川英淑之气代产异人以庙食于斯聂公友喻公法先是也公生乎是镇与二公匹休祠而祭之亦宜也稽诸礼经能为民御灾捍患则列之于祀公之威灵始乎乡里着于江右南至湖湘东暨京口以至川峡河海莫不仰其英风钦其蠁上自朝廷下逮士庶舟楫之行材木庶物之运卒遇风涛之险往往叫号神明其免于危难之余而措之坦夷之际易危而安如履平地祠宇所在晔然相望矧公桑梓之乡可弗加之意乎礼莫大于报本不于祠祀致恭不可也公生有异质善事父母人称其孝生为孝子殁为明神故宜黙扶世道与天地相为悠乆也若其始生其卒年月勒之碑隂兹不续为之书乃为之铭铭曰鹿渚之濵江山胜处葛峰南来萧水东注挺竒毓秀猗地之灵笃生异人为时之桢济物以慈事亲以孝为己为人克全其道生为孝子殁为明神功在国家泽在斯民河海湖江惟神所职舟楫无虞咸戴神力御灾捍患崇徳报功神溥其惠人効其功寳金之山新宫所在桑梓之邦万世攸赖神灵有赫庙貌斯防护国利民永矢弗愆
　　重建喻公真人溥济庙碑
　　太极判鳌极立峙而为山流而为水其山水回合之处必有神主之郡城东三十里有芳洲曰中胜前俯大江后枕溪流葛峯屹其东蒙岭矗其西湄湘玉峡襟带其南丰水锦江緜亘其北互相映带而洲居其中若翠水环蓬岛英华清淑之气挺生人杰不为烈士则为明神若太尉陶公侃真人喻公法先生于斯居于斯太尉之先鄱人而随母湛氏长于是皆为乡邦之光与山川相为悠乆也真人生而聪頴笃孝于亲潜心造化思与神明居富商钜贾舟楫往来即真人问休咎敏发捷中如响之应声莫不悬合郡县上供之物运输京师公私懋迁之货经渉湖江猝遇风涛之险致祷于真人即拔之颠沛之中措之安全之地威灵烜赫四方之闻见者无敢不敬也临郡以其事白之于省宪转以上闻制封公为神功溥惠真人庙额曰中胜洲溥济庙勅翰林学士承防程钜夫文其事于石楼台殿阁栋宇翚飞穹碑雄文光采焕发蔚为江右伟观遐迩所共瞻也嵗壬辰悉燬于兵举目惟荆榛瓦砾过者莫不防伤郡人爰募众力建数楹奉真人香火为庶民乞灵之所至大明洪武十有五年里之耆徳膺众请典供祠事遂畚瓦砾辟荆榛重建水府龙君之殿真人之宫致敬之庭暨分祀之祠以次第成防模位置悉复其旧里老父啧啧称叹咸曰新庙翼翼虽神灵所致兴造嵗月不可泯也宜勒之贞珉以彰神之丕绩乃相率徴为之文余惟望于山川徧于羣神有虞犹然宜厯代敬共神明也稽之于礼凡为民御灾捍患必崇祀以报北暨河淮南连荆益吴樯楚柂咸宥庇焘而神霄督府晏公代天宣化灵应昭著又真人之髙第弟子也崇徳报功咸载祀典严庙貌于所生之乡俾人知水木本源之意宜也真人生于宋开禧甲子三月至元景定壬戌二月端坐而化子仲昭有道术人信向之真人孙曰权曰衡咸克世其家洪武七年朝廷闻神之灵迹遣使致祭恩宠隆厚与庙俱新吁盛矣铭曰大江之西兮豫章上游仙水孕秀兮中胜之洲地既灵兮神所都防国庇民兮扬天休神依人兮人依神安厥止兮将奚求民戴神兮为其司命神祐民兮降福孔遒庙貌再严兮祀事修云风帆樯兮百无忧神之出入兮龙为辀水不扬波兮安流归安斯庙兮绥我民瑶图同乆兮万嵗千秋
　　传
　　廖节妇传
　　妇姓陈氏淦之仁和里人也防聪敏嗜书史姆教以五七言诗輙能成诵所受书过目不忘每读列女传慨然想其为人处父母之侧昆弟姊妹之间未尝有过恪守女则宗姻亟称其贤甫及笄择所宜归咸曰此贤女也必得壻之佳者为之配廖氏世姻也家丰而子且才遂归之相夫子以顺事舅姑以敬动无过举舅姑殁防合宜逾数嵗夫以疾终志欲从死勉之者曰抚遗孤以承宗祀义至重也舍生而不合乎义奚取焉遂弗果服除有欲夺其志者仰天叹曰山可移河可塞吾志不可夺也遂笃训子期亢而宗嵗时伏腊奉祖祢睦姻族丰俭适宜曲尽礼意闺门肃穆庭无间言凛然自持皎如氷雪深可嘉也前史氏曰虞周盛时教明于上俗美于下妇人女子咸有贞信行春秋战国守节自誓者昉见于载籍世教衰而后节义之名立岂不信欤欧阳子大书断臂之事以愧长乐老益足伤矣陈氏女之廖氏也兵燹方宁家业凋坠处乎艰危之中而秉心不渝卓然有烈丈夫之风视世之以利害为心临艰而易操者盖亦可感也已
　　墓志铭
　　元故朱公墓志铭
　　人才之生于斯世必为邦家之用然国之取士非一途士之效用非一艺皆可以立功立事黼黻皇猷汉张释之司马相如卜式之俦皆以资入仕其事业照耀简防使自立得位以行其志固不出三君子下必有可传于世者岂止如是而已公讳升字自立姓朱氏世居丰城之西航川先世以儒起家祖申甫宋太学斋谕父明道承务郎瑞州路山银提举公生而聪敏甫数嵗从师学所读书輙能背诵稍长入郡庠江右儒学李公建心时为教授一见竒之天厯庚午河淮以南大饥诏募民入粟拜官有差公首应诏擢南康县尉盗肃民安监常徳府税课増于旧擢江州路司狱广平秦公裕之时为太守亷能自持待僚属以严而有加礼府中事与公商议条令合宜秦公甚敬之未几丁外艰丧悉从礼制服阕擢登仕郎监南昌之石马税地当要冲商贾辐辏增于旧十倍前之司征者収羡余悉归私帑公悉还之官一毫无所私改监常之宜兴税浙最富庶莅事一如石马时陞两淛都转运使监常司令阶从事郎将趣装之官而潢池之衅起矣公事亲孝律已亷处宗族以和交朋友以信凡承上接下虽不妄与之交而谦恭和怿亦未甞失色于人延师教子皆名进士若邑李亷行简朱倬孟章学官邹连平仲礼意浓厚乆而弥敬是以阶庭子弟彬彬尚文义方之效彰彰在人耳世家大族足以为法焉公生于至元二十五年戊子至正十四年甲午六月二十一日以疾卒得年六十有七娶李氏丁氏黄氏皆大族长子光孚瑞州路髙安县丞次徳孚孙男六人公辂公辅公轼公衡公辇公輗孙女四人长顺正适熊景略次适廖祯次适漆固次顺柔适熊齿曾孙男十四人桂孙生以常正常熈孙璧孙申生富生钟孙惠生澄孙菊生权孙祖保曽孙女九人嵗甲辰二月十三日卜兆于南岸之原铭曰生长升平游宦升平福禄攸同夀考且宁生为良吏殁为良臣社未见屋蔚为全人噫公之位未及显才未及施周旋郡邑筦库之余已知其有猷有为髙风令闻固将传之永世而绵绵福泽尚霑溉乎来裔也前奉训大夫行御史台监察御史胡行简撰
　　行状
　　水谿镇廵检赵公行状
　　公讳嗣椿字思齐故宋安僖王之裔世居开封府之浚仪逺祖某宦游江西遂居丰城再迁临江之清江镇髙祖望之朝列大夫刑部尚书兼江西提刑观察节度使封浚仪公娶魏氏封浚仪郡夫人曾祖钫夫十二斋谕早世娶何氏守节自誓宋旌表其门封贞节宗妇夫人奉勅于本镇龙溪之原祖时彦授儒林郎修文馆学士代祀南岳号秋碧先生娶王氏封宜人父若原授承直郎淮西道营田司提举性慕善好施与集贤院号清隐先生娶皮氏公防失怙恃卓然有立志敏于为学辛勤起家内睦族婣外交朋友咸中礼节其居家以延师训子为务处乎乡里恒劝其以和顺为先为人解纷排难人咸服其公心海宇熈洽当道贵人交为之荐初授湖广水谿镇廵检秩满还家不乐仕进遂遨游于江湖间以适已志壬辰嵗乡民弄兵家业析荡遂徙居南昌上柴巷甲午嵗十月朔以疾终于正寝公生于元贞丙寅得年五十九娶胡氏子男三人长古训娶聂氏张氏次男防男皆殁于兵乱之间孙男四人长骥徳次晏弟次晏孙防愚孙惟公故国世臣之家前翰林子昂赵公皆族序也值文恬武嬉之际使摅其素蕴周旋祼将之列何官不可为乃小试徼廵翩然归隐放浪江湖间无所龃龉于世所谓在彼无恶在此无射者庶乎近之矣潢池弄兵赍志以殁悲夫儿为王臣从事藩阃亲存禄弗及养亲殁敛勿及视不克备礼则重可悲已仆与古训有通家之好因次第其事以乞铭于当世立言君子尚矜其志而文之当不忘显扬之盛徳也






　　樗隠集巻六
