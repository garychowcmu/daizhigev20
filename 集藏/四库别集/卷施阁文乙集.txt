卷施阁文乙集 清 洪亮吉



　　卷施阁文乙集 
　　予幼时读荀卿子修身篇曰其为人也多暇日者其出人不远矣予尝执此以观当世聪明才力之士其有所成者皆勤而不暇者也洪君稚存幼孤得母失人训自力于学年未二十以贫客四方迄今又二十年佣书食力之外卽键戸诵述研精覃思过其外者如无人焉于经深春秋所著有春秋三传古义左传诂二书于史精地理所著有三国东晋十六国畺域三志刋史记以下四史谬误十二卷又以宋李继迁传国逾百年而事迹阙略复成西夏国志十六卷于六书通谐声所著有汉魏音四卷外为诗至二千首文及杂着数百篇而所修府州县志及为幕府笺奏不与焉洪君吾不能谅其所至庶几可为无暇日者矣君善于汉魏六朝之文每一篇出世争传之以倦于钞写兹友人为刋其乙集四卷以予素嗜其文因请序于予予前尝欲录亡友邵编修荀慈胡征君稚威曁君数人之作合为一集忽忽未暇也今玉芝堂集及君此刻并巳刋成老念藉以稍慰至其文之渊雅气质之深厚世皆能知之予不赘述云乾隆五十一年岁在丙午花朝日钱塘袁枚序 
　　
　　
　　卷施阁文乙集卷一 阳湖洪亮吉着 
　　
　　〇连珠三十二首 
　　盖闻十日并出不若阳乌之再中百川疾流不若灵河之东注是以日中见斗烛物之理自存山下出泉朝宗之心巳着 
　　盖闻以近槩远中无豪厘举后定前失者什伍是以宋国五石忽忆前身为星泰山一云安知异日作雨 
　　盖闻片壤之安羌蜋逞其智一叶之庇蝼蚁仰其阴是以吞巨舟者必思江海为家戴尺木者乃以风云为荫 
　　盖闻威刼于外则不非其非智昏于中则非类亦类是以指鹿作马者刑余之臣以鹜当鳬者刀笔之吏 
　　盖闻造物之储或留而不用圣王之制每过于所防是以一世之众飮不竭河而供之以江海万夫之勇超不越丈而限之以城隍 
　　盖闻尘扬席上灰然鼎间飞扬虽同凉燠以异是以灌夫骂坐难止膝席之宾次公酒狂羣惊仰屋之叹 
　　盖闻力竭智穷则愚者必收拙効识大见远则戚者不嫌过计是以尘当扬海故寃禽之志不衰杵可倚天则杞国之忧匪细 
　　盖闻势盛复持以奢必无以处时过日午又益以火必无以御夜寒是以朱门矜土木之工不能以片瓦覆末世祖宗馔飮食之谱不能以一饱贻子孙 
　　盖闻岐涂万千不当殉之以跬步今古亿态不当处之以思议是以立志可以入世故万物漂动而金石不流无心可以贞运故七曜改色而风云不坏 
　　盖闻器适于用贵贱之形泯材値其候小大之势易是以二曜不可鉴影惭于半规之铜五岳不可厉刄逊于一尺之错 
　　盖闻分有可兾则溪壑难盈物非所胜则庸愚念息是以鹰隼卽鸷不求虎豹之腥渔人虽贪非兾蛟龙之获 
　　盖闻独心虽智谋事不臧只拳虽勇遇敌必偾是以明堂九仞承之以百柱则安迅流千里障之以一蒉必决 
　　盖闻邪正殊者必无合志之言得失明者不为无益之事是以为盗之室寜致祷于黔娄习佞之夫不交魂于汲直 
　　盖闻巧匠制物成毁难定明鉴过影曲直未分是以汉璧千镒不能止亚父之碎秦镜百具无由烛赵高之佞 
　　盖闻善之与恶气必相感利之与害势有各骛是以裁棘成林鸱鸮乐其安宅平衢似砥狐鼠以为畏涂 
　　盖闻思匿其短者以猜疾为肺腑兾遂其私者求党类为胶漆是以无盐入室视明烛而必雠瘿者过市见曲瓢而自慰 
　　盖闻五簋登筵旨者早尽千葩攒树艳者先摘是以终童夙慧不臻厌次之年龚生竟夭乃致彭城之涕 
　　盖闻誓苦而不信者五嫁之妻力勤而不录者屡逃之仆是以桼室之行非藉于指天晋文之臣不烦于投玉 
　　盖闻非神无以烛事而或有所穷非势无以驭物而或有所遏是以珠玉没水日月不能垂其照魑魅遁虚雷霆不能施其烈 
　　盖闻节有至竒视其所发行有甚烈必贵得宜是以证羊之直用于子而不惭严父枹柱之信移于女而必为贞姬 
　　盖闻干煦坤和矜垂于微末日变月蚀兆起于纎豪是以一妇至冤东海有赤田之旱匹士衔愤吴门成白马之涛 
　　盖闻能有所尽智有所穷安之者圣强之者愚是以六合之外不知仲尼故圣于邹衍五经之表不议孟子亦贤于庄周 
　　盖闻凄思一入则万态助悲华心旣扬则百族尽煦是以朱戸累累明月至而益辉蓬闗萧萧寒风来而若怒 
　　盖闻飞霰于夏时苦救而天灾成举耒于朝民劳同而主事废是以驭一世者以不劳成劳调四气者以不德为德 
　　盖闻秉万族之秀则物逊乎人成一节之奇则人希乎物是以充廉士之节必为蚓而为鱼言君子之化或成猨而成鹤 
　　盖闻能有独擅理不得均器有偏饶势无能共是以田窦之家以千金而易一赋枚马之室用万言而贷半钟 
　　盖闻美丑杂陈要于取法刚柔性定贵择所从是以下士心竞视流水而可平懦夫气衰见高峯而亦竦 
　　盖闻严霜被泽嘉草同萎野火燎原仁兽亦烬是以君子业业不垂祸福之言小人皇皇乃着灾祥之论 
　　盖闻理无所宜必求实效用各有适无贵虚名是以琴瑟虽雅非能引之论心鸾寉甚驯不可委之守藏 
　　盖闻炫寳于门伺者百盗露竒于世忌者万夫是以尺璧在抱必加再袭之衣积金之家恒着重扃之戸 
　　盖闻拔木之兽天不能不生而有山以相域惑川之虫地不能不载而有墟以相容是以鱼假之足则江海之涂必塞虎傅之翼则城郭之民已空 
　　盖闻贵不若贱以计得失智不若愚以识趋辟是以万众局缩蹈白刃者烈夫一世震慑犯龙鳞者匹士 
　　
　　〇淳化县志叙録十八首 
　　予自岁辛丑入闗撰定此间方志者三同州之澄城邠州之淳化长武是也闗中地大物博又诸纪录自汉三辅黄图以降曁唐韦述闗中记宋宋敏求长安志程大昌雍胜畧等咸可准绳而府州县志可采者盖寡盖明代诸贤事非师古苟为简略卽故城旧渎皆弃之如遗今所盛传武功朝邑二志不知者以为实过古人非笃论也予为此志一准昔贤非苟求立异实欲藉兹成规示诸来禩凡为记八为簿二为志五为略三共三十卷凡五阅月而成其叙曰 
　　古县今县新城故城黎园旧镇流金昔郷咸揽川陆附之桥梁仿晋朱育会稽土地记等述土地第一 
　　史言甘泉传志石门冶谷引泾荆山导汧灌漑之利被于无边仿齐刘澄宋初山川古今记等述山川第二 
　　史家遗法首记大事三千余年如掌可指仿汉司马迁等大事记述大事第三 
　　古云吉行日三十里披诸图经式其遗意仿隋西域道理记等述道理第四 
　　嬴秦筑宫迁五万家越汉始元徙民三辅良规旣失志丁畧戸稽其盈虚逮今淳化仿宋元康六年戸口簿记等述戸口第五 
　　惟民之俗百里不同爰志士女逮农工商仿晋周处风土记等述风土第六 
　　雍州积高神明之区云阳甘泉又帝所居下曁小鬼灵而不诬仿齐祠庙记等述祠庙第七 
　　世远莫追金天有陵靑鸟之冢图书可征仿宋李彤圣贤冢墓记等述冢墓第八 
　　秦皇汉武筑宫祈仙洪崖弩阹增城在焉百世飘忽羊牛下来下士奏赋通天之台仿晋洛阳宫殿簿等述宫殿第九 
　　征输之薄前代所无农桑丝粟以迄市租册籍可稽职于胥徒仿宋李常元佑曾计录等述会计第十 
　　泮宫居前丛祠列后英英羣贤光我俎豆仿宋崇寜学校新法志等述学校第十一 
　　才余于官不废啸歌此如传舍所阅旣多仿宋无名氏衙署志等述衙署第十二 
　　白公郑国民歌至今王阳作令亦有遗音采其遗迹以代吏箴仿唐杜佑通典职官志等述职官第十三 
　　世需多士士贵通经茂才异等咸贡王庭仿宋崔氏登科记等述登科第十四 
　　广陵列士会稽先贤列女后传撰于颜原邑纵蕞尔无微不传仿晋常璩华阳国士女志等述士女第十五 
　　金石之文古称不朽彚兹丰碑庶传于后仿宋郑樵通志金石畧等述金石第十六 
　　渊云之作冠于简端国师峨峨亦赋甘泉后有多士庶几前贤仿汉刘向七畧词赋畧等述词赋第十七 
　　凡志方隅必推今昔稽乎古圗准以今尺惟兹一编咸述旧闻勿淆其次以俟后人仿常璩华阳国志序录等述序録第十八 
　　
　　〇终南山圭峰寺铭 
　　若夫一峰之上支公疏其小池百尺之余祗园森其列柏高瞻游鳞俯瞩飞鸟南则层峰接天意凌星斗北则靑气属地靡见寰宇阴厓草枯积雪尙白煦谷气暖岩花巳红怖鸽一队枯僧两三翳绿萝而居穿白云而岀相与并肩层岩凝睇初日金碧万端华心易其素念霞采亿状茅斋成夫丽瞩盖已响沈音外思举云表者焉适有奇石陵乎坐次爰为之铭曰 
　　空水易曙白云知春十步五歩花香送人萝谷尙暗松轩已辰僧疑入定寉仨栖真钟踈岀寺镫暗披帷琴床月落蝶帐风开草名踯躅花号徘徊虬枝竞挽马首频回塔看倚杵峰眞秉圭 
　　
　　〇终南山高观谷铭 
　　鄠县东南行三十里有高观潭谷水出焉五里未及惊霆接天百歩尙悬飞瀑搏颡洵人外之奇观霞表之灵境也若其危厓半倾若斜景之入海巨石自转同高穹之陨星曾不踰时已抵絶壑虽激电之闪戸飞矢之岀林不是过也春雨旣积山空自鸣万壑竞乎一门百丈限之盈尺此则山泽气阻阴阳与之回皇风云色变星辰因而匿采者矣余寻幽匪遥好竒斯过遵彼盘石薄焉观之斋心旣空盈耳有悟遂为之铭曰 
　　鲸波乍涌龙气犹腥高欲切汉光疑浴星颓峰作槛劈石成扃出窦始白回澜乃靑流金迄石冲谷注壤海若输灵坻隤逊响遵岩觅电俯壑寻雷天地黯惨风云蔽亏无人独往有月飞来 
　　
　　〇汉麒麟阁功臣颂（并序） 
　　麒麟阁者汉宫阁疏名云萧何造张晏曰武帝获麒麟时作此因图畵其象于阁遂以为名以予推之阁盖构始于文终锡名于武帝汉书武帝纪元狩元年冬十月行幸雍祠五畤获白麟至太始二年始下诏更黄金为麟趾以协瑞应是时汉兴已一百十年日月丽于中天文武集于亨衢时博陆侯霍已入禁闼富平侯安世已为尙书令光禄大夫营平侯充国龙{名页}侯增均已为郞丞相博阳侯吉为廷尉监典属国武已使匈奴五年桉春秋感精符曰德及幽隐不肖斥退贤者在位则麒麟至是知飮泉食露之符为连茹拔茅之兆矣至宣帝甘露三年始图画其人于麒麟阁法其形儿署其官爵姓名惟霍光不名曰大司马大将军博陆侯姓霍氏次日卫将军富平侯张安世次曰车骑将军龙{名页}侯韩增次曰后将军营平侯赵充国次曰丞相高平侯魏相次曰丞相博阳侯丙吉次曰御史大夫建平侯杜延年次曰宗正阳城侯刘德次曰少府梁丘贺次曰太子太傅萧望之次曰典属国苏武凡十一人伟矣哉定策则博陆相业则丙魏名臣则杜张宗贤则阳城儒雅则梁萧武功则韩赵使节则子卿亲贤并升文武备列昔陆机为汉高祖功臣颂袁宏为三国名臣序赞歌咏功德至数十人然征其美备考其绩效均若有不及焉盖世遭隆平士逢豁达之主得明目殿陛振声岩郞挟一策入石渠请长缨度沙幕居禁闼而不遗在穷巷而亦显中廐之马旣擢日磾上林之羊亦升卜式牧豕极于上相贩骏登乎九列亦可谓立贤无方用人不求备者焉此数人者向使生秦项之世値吴蜀之主上则刀笔趋走自拟于驽骀下则筚门瓮牖发声于蚓窽安能鼓垂天之翼绝尘而逞其骥足哉此斗谷所以垂涕而言曰知臣莫若君乐羊所以捧箧而泣曰非臣之力君之功也岂不美哉夫以光武之明德悼叹于龎萌元皇之风烈受讥于张禹则知人则哲从古难之遂使孤臣万里余抢地之呼下士百世奏通天之牍自非英断卓识鸿业大烈曷臻于斯暇日慕其风尙不揣謭陋爰各为之颂亦以存景风之思为来禩之式云尔 
　　汉至五世云惟百年德盛化洽麒麟至焉桉古图书谶纬之篇来此上瑞登庸大贤皇皇大贤神明攸赞桓桓博陆票骑同产旣嫓阿衡亦参姬旦负扆毕世放桐不反大节旣植生知不学英辟握手幼君入抱三践帝席两握国寳勋存画室忠勒高庙矫矫杜陵留侯共族兄罹蚕室父治鼠狱勤劳旣着肺附是属身膺上衮世执圭玉国钧旣秉民誉四洽雅善魏丙不女田甲英英汉廷口议八法彬彬儒林腹置三箧侯有龙頟世为虎臣千戸旣益万骑出屯虽有令德亦鐅凶门时惟鹰扬起于巫蛊功参上宰事歴三主言求伟伐试览勲簿震震烈烈笃生营平方叔召虎来于西京有汉中叶西羌不寜黄髪鲐背爰求将兵神爵之元天子推毂旄头初出羽骑始肃光光将军远夷斯服将偃五兵讲求六谷高平对策进由儒者颇厉威严庶资媕雅建策堂陛驰传天下观汉故事讲求便宜外戚附奏列侯详议号通牺画乃学计倪征和之间八夤鼎沸隆准寓狱长杨望气中使星驰圆扉夜闭婉娈哲人实司郡邸中兴之相阴德以侯旣主礼让实惟仁柔赫赫公府恢恢皇猷不解案吏惟知问牛次公简简亦明法律才平狱讼复议盐铁持躬以整应机以疾元平正始实惟忧虞职典方药功参立储几陷许止乃比朱虚隆汉之规亲贤并用城阳济北厥后谁踵盘盘宗英名德见重甘泉召对未央列议轺车七乘汗血千里尙冠以兴海昬用废六经至汉蔚然羣师琅邪受卦兼擅易旗袨服人庙旄头堕泥儒术旣隆卿阶不替宏羊骍骍比兹心计五鹿岳岳惭其经义东海萧生起于白屋犯主颜色责相吐握吏持匈匈友哂碌碌终登贰宰入授礼服承明高议声振殿瓦英英及门槐里盖寡旣趣飮鸩遂请斩马贤傅旣决佞臣斯怍子卿少卿并寄絶域一踞胡服一持汉节义重于生冤衔至没陵惟沾衿武乃刺血罽帐奏乐穹庐雨霜飞雁不下牧羣旁皇掘根鼠穴书帛雁足方困羝乳乃画麟阁肃矣西京炳灵羣公前后万古兹惟日中允文允武立德立功平视九驳高参五龙昔岁鲁郊宣尼所叹今兹陇首匡鼎以赞杰阁虽朽崇勲尙烂望景中嶐流芬灞浐 
　　
　　〇昌国君乐毅颂 
　　皋兆大泽伊缘空桑猗惟若人厥声亦英生后十世不直禹汤举足欲岀九野虎狼虎狼之羣鸣凤万仞回翮秦楚敛翼三晋揽兹德辉择主以进功殊盖世恩亦逾分三光旣赫九鼎亦震时方忻乱天未祚德间腾卽墨功堕骑刼七十二城悉傅以翼英英邹彦曾不入燕翩然来斯惟兹一贤封崇昌国义感没世身虽居赵引领北视衔恩而息戴德而死颂于千年以感国士 
　　
　　〇万寿无疆颂（并序代太常卿倪承寛作） 
　　臣某言臣伏读皇帝陛下正月元日诏书以乾隆四十五年値七旬万寿圣节敬法皇祖圣祖仁皇帝成典布大泽于天下猗与休哉诏书所列自祀五岳四渎以迄肆赦凢二十条臣窃见皇上自御宇以来四十有五年国家承平一百三十七年之久天下戸一千万口一万万内自羣工卿士师尹百辟外曁亿兆臣妾辽逖旷远殊形而共庆异声而同和喁喁焉忭忭焉盖延颈接迹兾德幸泽自九天之下迄九地之上六合之内以薄于六合之外然皇上犹持盈戒成藴谦育和自乾隆三十五年六旬庆节至此又越十载始沛然顺舆情颁大诏以妥神祈以答中外而又繁文缛节槩敕勿事面戒有司训谕谆谆逮于下者无不隆受于天者靡敢侈至矣哉法祖之烈敬天之心勤民惠下之诚盛德勿德虽休勿休之念靡不绘丹扆县黼坐降玉陛歴金门而被于凢有知识者矣夫含生之类靡一物不得其所至圣矣化之所被不心而应不踵而至至神矣礼乐之盛藻地缛天至文矣声威所被穷舟阻轮跨岳越海至武矣谟文定武广圣极神涵亿兆之和而受繁祉之锡至寿矣臣不敏侍从数十年自翰林洊登卿贰亲见皇上展礼嵩高告功岱宗歴太行登会稽跸兴京谒阙里循河堤筑海防每所省幸施泽辄数百万又亲见皇上平回部再平金川西南诸酋稽颡归化难可毕数拓地三万里迄乎日月斗所出入又开四库馆自周秦以来经史子集靡不集其大成竞竞业业若彼巍巍荡荡若此臣窃见诗之序曰时迈曰般言天子廵守告祭柴望及祀四岳河海也曰鱼丽曰蓼萧言天子功成治定制礼作乐泽及四远也曰天保言臣能归美以报其上也故曰降尔遐福曰受天百禄言天与天子以广远之福而天子克荷之也又曰贻尔多福言神又能以多福贻天子也故天不答天子以日月之寿则百禄之应不章五岳四渎羣祈百神不佑天子以亿万之龄则多福之征不显羣工卿士内外百辟不祈天子以覆载之永则归美之诚不敷琬琰所镌金石所述五三六经之所遗不可诬矣臣今者又披瑞应之图集灵寳之记以合今之所见则狉狉蹡蹡与化低昻笑夸世之主而待乎麟凰何生不育元气渗漉何曩叶之君而炫夫嘉榖嶐嶐者岱为宗曷为濯露雨瑞日月而待升中汹汹者河以鸿曷为束鱼鳖恬骇浪而就成功羣蒙首首于以戴斗惟生之厚庶祝天子之寿横目颠颠而惟视天何欢而抃云庆天子之年天人之应协矣神人之理昭矣兆姓之符着矣凢此数十条臣每见汉唐宋中叶诸盛辟得其一事无不加尊号膺玉册铺张鸿名增益盛算而皇上独一切勿事惟民生治术为兢兢盖于于焉翼翼焉又将超其识于八代之上藐然而继五位三纪之盛轨也臣不敏素以文字受特达之知况亲覩伟烈首沐至化又恭値敷天之休率土之庆得预百辟之末而奉万年之觞且雅颂之迹彰彰若彼而臣独不克继轨前哲导扬盛美臣实恧焉辄不自谅谨献万寿无疆之颂八章颂曰 
　　皇帝御宇四十五年惟天眷帝惟帝法天法天伊何敬以率先德盛化洽持之以谦谦惟召和敬以集福俪乎天位永此帝箓（右第一章） 
　　五纬旣矅九鬿聿张鬰鬰紫府肇乎文章惟兹文章厘以甲乙苞贤藴圣昭典铸则甲观辰启乙帐夜陈炳炳麟麟法天之文（右第二章） 
　　惟天有钺钺亦南指惟天有弓弓实西矢蠢惟不靖匪西而南命彼六师挞伐以三爰俘渠率爰拓疆土震震霆霆宪天之武（右第三章） 
　　旻旻穆清厥兆谁见三百六度知行之健渊渊帝躬八夤是奠四十五载省方亦徧东西旣歴南朔聿臻惠下以实则天以勤（右第四章） 
　　鸿流之贯扬豫兖靑视天有汉为地之经惟湮堤防下土以疾展兹宸画继彼曩烈赫赫六飞遵海而观惟帝东迈象天左旋（右第五章） 
　　无云巍巍天亦降威曾不终日雷霆巳回惟皇鉴之以诏司士捐瑕濯衅一与更始方网旣解圆斗益明凢百肆赦助天省刑（右第六章） 
　　无云赫赫天实降泽八纮之广覃州溢域帝御三殿诏岀九门黎黄苍赤归化咏仁司农颁粟内府出帛凢百纶綍体天施德（右第七章） 
　　惟威惟德帝皆则之允武允文命以显思融融穆穆亦若示喜天之视君盖惟一体肇启寿域肇筑庆基亿万斯年天之与齐（右第八章） 
　　
　　
　　卷施阁文乙集卷二 阳湖洪亮吉着 
　　
　　〇七招 
　　昔宋玉赋大招枚乘着七发予读而善之因合其体仿焉 
　　空同主人游于元冥之乡寐而失其魂其友愚公忧之招于旷野三日不得踉跄而归谋宾朋询臧获乃得主人生平所嗜好意志所溺惑十失一二犹得八七爰升墟而招之 
　　曰今子冥焉莫焉忘焉忽焉如游尾闾而失足登昆仑而陨巅将招苍童下白寉寻神气于高下访音响于寥廓闻子昔者凌飞涛（主人江行上自大别下扺海门钱唐富春亦频歴焉）上削玉（主人以壬寅七月游华山往反三日）东经长淮北未及于王屋（壬辰癸巳两岁皆道长淮抵凤泗辛丑岁自都门至大梁欲游王屋不果）探竒不巳思毕命于岳渎计子所未至乃尙有六今将与子升中天歴太行道崈高眺南衡由雷琼瞰外洋遵登莱而岸劳成山则岧岧嶤嶤云气四塞泉奔如江海龙啸若霹雳惊麏衔不死之草毛女藴长生之术黄金之丹可成而灵药可乞水则茫茫混混色夺绛紫天若一丸鱼长百里当月午而潮定见天中之霞起惊志乍收酾酒未巳南风拂之行千里者不知其几若此者黄华失其竒（壬辰戊戌两游黄山歴登莲花天都两峰回涂皆憇九华经宿）台荡夺其秀（丙申秋主人偕学使者按浙东歴遵天台雁荡诸胜）嗤太白之雪岭（癸卯夏庄大令炘邀主人游太白山至新开岭憇于龙池）哂匡庐之云岫云梦七泽坳堂而可方（癸卯五月自西安南归道楚中阻风泊匡庐下凡五日）巨区万顷（癸巳十月主人访赵舍人里玉于穹嶐山因同泛太湖歴东西两山又独入林屋洞凡数百歩）一瓯而俨受此亦跨凌古今横絶宇宙魂如归来急以此请呼声未絶而百歩之外微若有影曰和阗之玉采之昆仑百马载一来于西屯行车则疾雷破地止舍则奔星在门昔所未値世无其珍侑以播川之犀昌化之石白文冲天赤采照泽廉州翠羽鲜若霞升琼山蜜腊黄如栗蒸永昌黄金若鉴合浦明珠代镫（自播川犀以下皆见今一统志土产）复有九州岛竒货沦于厚土中郞发丘以供嗜古南山之石椁破而东园秘器陈鼎则仲丙公乙兄丁伯申卣则祖乙父癸妇庚母辛虹烛之锭蜼形之尊镜蒲萄而马鬣钟荇叶而螭纹一寸之珠搏于媚尸之口逾尺之璧攫之骄王之身漆镫烟腾而罩地水银光满而烛天好事所未见述古者所不闻古刺之丸（古刺水自明永乐中入中国今故家时有之）欧罗之表（大西洋人制表极精恒百金直一）千钩则如意百串则多宝乃有吕宋所产一世瑞草含茹则火入四肢呼吸则烟腾百窍蒸淫不歇薫炙子鼻（烟草一种百年来盛行近复尙鼻烟皆刳玉为瓶精者至穴大珠为之）五官拉杂黑塞窍穴珠胎旣凌刳玉孕复剖裂他若士有女行则冠绅而约阑（呉俗男子腕皆喜约金玉阑及佩决）弱为武容则樽俎而佩决若此者皆世之所珍而吾子不能举其质言尙未卒魂如豕脱飘风拂之入东壁而没 
　　曰无巳将乐子以靡靡之声荡之以淫乐北部则枞阳襄阳秦声继作芟除笙笛声出于肉枣木内实篔筜中凿（今时称梆子腔竹用篔筜木用枣）啄木声碎官蛙阁阁声则平调侧调蓺则东郭西郭（东郭西郭见孙明经星衍芍乐本事诗）然子吴人也请歌南部曼绰弦索院本是祖五声清脆节之以鼓弋阳海盐之调良辅伯龙之谱（梁伯龙魏良辅明万歴间人始变为昆山腔）吴姬婉约是曰名娼髪若燕剪声如莺簧年二七而尙穉宵三五而登场于是绣幄盈坐珠镫满廊披玉茗之四部举粲花之乐章一声两声若淸商之岀天半高舞下舞如神女之降高唐风雷生乎幕外霜气袭乎衣裳上客厌金罍之易罄主人讶红烛之不光送客旣出朝曦满堂复有秣陵淸音维扬小部旣美歌喉尤擅姿首（二部今时盛行）劈梨桃而心醉掷罗巾而目授秦淮迢迢而晩凉蜀冈盘盘而淸昼檀板旣彻歌韵乍透微声动波沈响入岫林鸟识其余音市儿应之抚手十畨嘈杂喧于里门方响则吕黑匀钲则罗云擫笛则陆三调弦则庄昆（里中十畨一部最盛尤擅场者则罗凌云庄象昆陆开三吕威如皆先后入都获盛名焉）始春置酒天中启筵鱼镫之光烛地龙鹢之竿拂天万钱买吴娘之舟百尺择临流之阁圎钲乍起羯鼓闲作响彻霄汉声溢郊郭或神迷于絶伎复破产以酬酢至若樱桃红兮半树芍乐豓兮双枝植富春之馆栽北海之池凄迷五夜顚倒百诗西云撷英之谱（严侍读长明有秦云撷英谱）南枝伤逝之辞（南枝集曹学士仁虎着）知者所乐道才人所豓思歌至十阕魂惘惘而不识邻鸡一声影若冰释 
　　曰榖则河汴之麦御廪所需（河南岁贡面五百匣）秦中之稷九州岛称腴（今秦中人呼小米曰稷米则今之小米卽古之稷也）黄兮若真腊之宝晈兮若冰霰之余三吴之秫佐以嘉榖饼饵所资杂入羮{月隺}饴周于轮果实其腹倘憎陈而说新或罢饭而进粥则有北江之稻白者如玉（俗呼为香稻米岁以入贡）初舂未食香巳盈屋牲则大荔之羊江山之豕（江山{舟召}饲猪以榖）云中之熊白滦河之野彘射雉则句曲征鹅则固始（以上具见方志）蔬则荇紫苋红芽黄（白菜生江淮以北者佳俗呼为黄芽菜）菘白华阴石髪数寻吴淞莼丝百尺瓢儿瓠子露叶霜实菖本则号尧菜种则名葛（卽今俗所呼诸葛菜）酒则会稽之酝珍于逹官京口之酿峩峩百船侑以橘英之觞惠泉之尊（酒味最洌者绍兴次则京口吾乡惠泉又次之呉门福橘酒则味若醴矣）高粱烧春（今烧酒唐人呼为烧春）味纵劣而杂陈莫不合欢则永好陶陶则百年又或选珍于山采腴于湖雍凉有孕香之麞闽广有食果之狐似带匪带（曁阳江中有鱼状若带名吴王脍残）非鱼是鱼脍鲜鳞而或弃巢垒燕而有余（燕窝一名燕舟始见闽小记）西北则终南太行百年之鹿屑之为脯东南则临平射阳五色之鲤荐之以醋（西湖行厨以醋瀹生鱼扬州亦能效之）知子嗜之而未笃也则有牛渚银鳞（鲥鱼以采石所产为上）晴江石花味或华而不清质或清而不华藐江乡之风味首鯸鲐之足夸（河豚产江阴鱼侩成对始市薪炊不熟亦能杀人）沙洲始春海门初日满百则江潮巳浮捕一则怒眦欲裂入市则一双十双炊薪则永日永夕专诸之刄纵刺西施之乳不释（河豚肪名西施乳）江瑶则质薄刀鲫则味屈罗陈于前待子食毕芳芬射越魂若有鼻依于屋楹欲卽不卽 
　　曰将与子揽辔燕赵遵乎大同回览吴越极于闽中明月旣倦宵投淸风（明月淸风鎭名在定州）十车载毡裘之帷百船裹绿油之篷（绿篷船见广州府志）凌越溪抵湘江披班竹之戸扇埀烟波之钓筒莫不明豓如雪回环若风千金出客装百金择冶容留人则鹧鸪啼树唤客则鹦哥出笼荡子因以不归冶游因之谤速吾子闲雅知未敢托足也若夫松阴偃葢之巷班竹如椽之亭梨桃之溪不夜金粟之馆长晴花交春而失影月堕秋而有声园歴十亩楼分数家斗随廊而北转雨飘帘而左斜恍兮若接倏尔莫及旷千春而寡俦藐遗世而独立一则氤氤氲氲气如初春衣飘摇而欲仙佩委宛而如神忘情三五之夕无梦百花之辰一则光生不灭影若新月素采匿重帷余辉想空阅慕不言之桃李仿无声于反舌窃料昔者东西望尘君子所不能致惟兹二人昔扃门而距影今披帷而吐诚愿以弱质充兹下陈久长要乎天地终始誓以星辰髪纷披而雨泣望良人于鬼门音响未毕魂兮若来隔秋花而不前抱轻烟而徘徊 
　　曰今与子搜史氏之编采经生之籍溯周秦而上之逮唐宋之陈迹行车如雷动止舍若山积则渉子问字之亭访子藏书之宅江蓠盈数亩蠧鱼长一尺仆纵欲敷苍摛黄道白剖黑穷古今之至藴而不足扩子之高识若夫今天子文治之昌也弁冕干祀涵濡百载征竒编于六合挺秘阁于大内皇皇焉首首焉隆古所不克津逮翻披万集甄录百辈惟江左之絶学则庶几乎惠戴戴则生入华省惠则书登秘帙九经盘盘古义是出汉儒之诂周易是述戴则句股割圜以之经天水经水地以纬地埋诂字则杨雄之书校经则戴德之记（主人不及见惠征君定宇至戴吉士震则于广坐中一面不及请益也所见二家之书惠则九经古义周易述易汉学易例左传补注诸种戴则大戴礼校正句股割圜水经注水地记及校杨雄方言数书余皆不及见）若此者子之所见所不见者尙以百计吴门之江沈冥蜀庄舍蝌蚪而无字降柯欘而不详出则邻犬吠影入则饥乌竞粮越六十年尙书着録（吴江布衣声为尚书之学六十年远始以小篆手写刋木焉是章于师友存者不敢着録恐渉标榜惟布衣年近七十知者甚希故着之以明絶学）成一家之言高二尺之牍汲古之士则踵门求观徇华之俦流汗而不卒读学士金石碑惟五千（大兴朱学士筠收贮金石至五千种未及编校而卒）奏开石渠厥志伟焉（学士官安徽学使时曽奏请刋石经及请校永乐大典）知古则堇浦（杭编修世骏）知今则茶山（钱文敏维城）虮虱一床甫沈酣乎论著戈甲满侧乃敷陈而万言（文敏平古州苗香要奏事至数十）蓺苑则词林丈人邵（常熟邵编修齐焘）郑（秀水郑赞善虎文）蒋（铅山蒋编修士铨）程（歙程校理晋芳）诗则元佑以上文则正始之声莫不着集百卷流传万编（钱文敏茶山集杭编修道古堂集邵编修玉芝堂集郑赞善诚齐集蒋编修淸容集程校理勉行堂集皆几及百卷）不朽之事昭昭可言语毕四视五步之外来如轻云虽不卽至然若有慕云 
　　曰今赓子伐木之篇征子平生之识耆儒硕彦齿发近百多闻在前英俊侍侧则有谈飞四座采暎一室钱塘则雄竒万端（袁吉士枚）铅山则锋锷百出（卽编修士铨）谈神则气王语鬼则志慑随园则方冬敷花三径则未秋零叶又复孙郎好辩汪叟力敌（钱塘汪县丞苍霖佞佛孙明经星衍尝箴之苦辩终日不屈）明经老莱之考（汪明经中著书千余言证道德经为老莱子所作非柱下史老子人有诘之者则盛气及之）州倅熊耳之说（钱州倅坫与孙明经同客西安辩熊耳山所在数十日不决今辩草存二人箧中）言未及吐颈巳发赤若夫秋林万声淸涧五色来钱生之寓斋（同里钱大令维乔）坐汪子于舫侧（仪真汪学正端光）淸谈忘倦妙绪络绎荣悴不经其怀是非不关于臆赵蒋覃覃乐陈先世（主人及见赵大令彪诏曁大令再从孙舍人懐玉凡四世皆善陈先世旧事侍御蒋先生和寜曁弟明经蘅皆主人舅氏从受学者）温温邵管善语故事（余姚邵校理晋涵同里管给谏干珍民部世铭）六合之外谈浸淫于八荒大父而上溯渊源及百代项孔则推占星辰（同里项秀才森孔布衣并善推算之学）钱许则剖析姓氏（钱先生人麟卽文敏尊人与许大令方亨陈郷里氏族及着姓均若指掌）寒暑杂出兴居不佳进黄生之绮语杂蒋子之诙谐（黄县丞景仁蒋上舍靑耀）快意所及不经于怀幽忧可倏愈沈疴亦立差于是一室之内光入若电魂来有声咫尺莫辨 
　　日今当返子中河之桥觅子委巷之居（主人旧居在中河桥侧委巷中）危楼则北犨土墙则中虚淫霖奔乎寝榻酷日炙其庭闾吾子则蓬松披髪十岁不足六七有余读书则善忘识字则易毕被笞逃塾眼泪没鼻声与百舌竞蛮字与蚯蚓争拙泥人满前鼗鼓旁列邻童里女奔入满侧疥虫盈手色尽丑黒唇焦口缺足又病躄相与积东堂之砖以象太山决北沟之流以状溟浡裁枯枝为林剪木叶作筏回皇一室巳入复出摩挲鸡栅熏炙鼠穴母姊溺爱不复呼喝口目正倦羮熟呼食食竟卽卧颠倒错失呼声如虎不知枕母之左膝词尙未竟魂巳倏合体肉旣动唇吻开阖亲朋毕贺杂踏一室昔飘飘焉如云之出山今离离焉若胶之黏漆娇儿十一粗识典籍陈词俚鄙愿长者寿彭大夫之八百 
　　
　　〇伤知巳赋（并序） 
　　粤以仲秋之月久疾乍痊孟冬之辰二毛甫擢悲哉无金石不流之质有蒲桞始谢之姿犬马之齿过齐太尉之生年羁旅之期逾晋文公之在外接于昼者希逢旧识觌于梦者欢若平生以是而思伊其戚矣于时穷谷日短关门雪深淸渭浊泾共滔滔而东逝太白太乙与苍苍而齐色驾言出游靡问所之松柏合抱云是含元之基藜蒿尺深言经端礼之阙鸟飞反乡値弋者而登俎兽穷走圹遭野虞而褫革戴日而出炳烛以归万事迫于穷冬万忧生于长夜秦声扬不能激巳阻之气鲁酒薄不能消未来之忧丛台有霜残月无影邻笛起于东西邻鸡鸣乎子亥嗟乎回风美人之曲楚臣殉之以身钟鸣落叶之操帝子继之以泣大地搏搏非以载愁惟天穹穹岂云可问是知掘井九仞冀可觌夫泉涂载鬼一车必当逢乎素识复沛郡丈人之魄或尙沈酣起鲁国男子之魂犹应慷慨生我者父母知我者鲍子呜乎于是综其梗槩述其终始虞山邵先生齐焘大兴朱先生筠淸苑李先生孔阳尙书钱文敏公博士全椒朱君沛明经高邮贾君田祖县丞黄君景仁舅氏大令琦中表定安定熙几十人赋曰 
　　大化推迁人居其里感乎通塞遂有忧喜非我所生非我兄弟情均谊共是曰知巳是以元伯入梦巨卿哦而怳然罕生云亡郑侨呼曰巳矣夫迹不出乎四海寿不逾乎百年忽承颜而握手乃同心而比肩假以羽翼宠之光颜惟子之故岂曰能贤感兹逝者云有十焉我之降生摄提之岁灵均是同兆乎憔悴张俭至而全家倾（先大父以外姻株累又为大王父偿大同城工核减帑项赀产遂罄）令伯生而慈父背（予生六年先君子见背）鬼瞰其室地荒荒而出流（所居卑隘又枕大池五六月间池水泛溢室中恒积至尺许）鸟焚其巢天盘盘兮如葢（子与太孺人同居一楼楼为邻火延烧毁其一角旋葺旋圯卧起恒见天日焉）仲宝婴于数丧（先君子没后不数年两叔父相继下世）罃宏依于渭阳（予免丧后贫不能自存从太孺人及三姊一弟依于外家）感尊亲之义顾（子最为外王母龚太孺人钟爱所以抚恤之者无不至大令舅氏亦时周给之）爰计日而分粮南阮北阮（外家之西卽从舅氏启宸先生所居先生妻董安人与太孺人最善昕夕来徃无间）元方仲方（中表十数人定安定熙尤与予善定熙以庚辰年卒于江西德兴署中年五定安以乙酉年卒年二十三皆未及娶）十文杏碧桃之馆雨龙竹马之场启遗经于别塾（壬申以后四年皆读书舅氏塾中）盻归帆于豫章（舅氏官江西德兴知县外王母就养署中凡六年至壬午岁舅氏罢官始归）太白守井而霖雨集太岁在亥而喆人亡（外王母以丁亥十月晦日下世年八十四是秋大霖雨宅前白云溪中水溢出数尺）鼪鼠一庭归彦甫之子舍（太孺人以外王母没后贫无可依始挈家归兴隆里宅中）鸡犬满栅别公房之壻乡（余为舅氏实君先生之壻岁戊子因赘焉）二十余年奉亲而处草没衡门霜飞瓮戸鹾使临而兴叹（先大父自歙迁阳湖始居白云溪东后徙县西大宅遂以故居归赵氏及癸巳甲午间频遭事故县西宅复入官时赵赓西先生官浙江鹾使为大母伯兄代购兴隆里宅十数椽始定居焉）尙书来而徒歩（尙书钱文敏公见予所制乐府百首及游山诗竒赏之适以事归遂徒歩访焉）东里缟带投之而订交西华葛衫泫然而道故（文敏公言与先君子有旧）圑团如月吴纨题五字之诗（公示以所执扇卽书子数诗）飘飘凌云蜀锦写万言之赋邻人塞径野叟骑危讶孤童之抗礼惊上客之频来风苏苏而振壁星踈踈而点苔被襟而檐日昃语笑而林花开于是中外之戚高下之才欣于投纻乐与衔杯五经无双爰升讲堂青门丈人来于新昌（歳丁亥戊子邵先生主龙城书院讲席余偕黄君景仁受业焉先生尝呼之为二俊）埀二俊之誉共江夏之黄作论盈箧（余时着论史数十篇先生竒赏之）唫声满廊快新篇之手録播逸格于词场惟崇名之起俄顷譬初日之出榑桑昔者不乐薄游江干（岁辛卯朱先生视学安徽一时人士会集最盛如张布衣凤翔王水部念孙邵编修晋涵章进士学诚呉孝廉兰庭高孝亷文照庄大令炘瞿上舍华与余及黄君景仁皆在幕府而戴吉士震兄弟汪明经中亦时至）严徐枚马适馆授餐谈经则大戴着史则仲援隽勃海之博带杜扶风之小冠惟戴斗之硕望彚人伦之伟观方千里而建节歴八郡而盘桓前滩后滩孤月濯影上岭下岭异花成团（壬辰癸巳两游黄山外若齐云九华敬亭采石天门龙眠诸山靡不歴焉）复飞笺于虎观喻得士于龙泉（先生致钱詹事大昕程编修晋芳书云甫莅江南晤洪黄二君其才如龙泉太阿皆万人敌云云）长江天堑淮海惟扬乘长风而徃来逐飞隼而翱翔揖贾生于江馆（岁癸巳余在姑熟与贾明经订交明经年六十余卽席次王元之高斋韵三首见赠后予游维扬又与明经为焦山海门之游明经以丙申冬下世著述甚多惜不及见然予交海内士流最众其质直好义未有如明经也）値朱游于建康（朱博士官句容训导年巳七十余风貌甚古爱人如不及予乙未岁客句容与相处甚久茅山赤湖闲亦时同游焉以庚子春下世）百川助流秋雨霁而泛海十日并列华镫排而渉冈高谈则海若遁迹纵飮则山神畏狂裁报笺而盈案叠吟篇而满筐天地运而成冬日月穷而入夜采薪于啮指之辰（谓丙申冬奉太孺人忧）散发于招魂之舍皋鱼免丧列子远嫁竹箭贡于皇庭羁禽游于日下迎门倒上公之屣倾盖枉名卿之驾荀秘监四部之目秘而得传（岁巳亥入都馆于同岁生孙君溶寓为校四部书）阮孝绪七录之编闻而愿借（都下借书惟翁詹事方纲程编修晋芳数家二君又同直秘阁每为予假馆中本勘校）惟寂惟寞实惟陇西秉直德于雕鹗相逸羣于黄骊（房师李先生性清介以御史屡与校士出其门者人皆谓无私以庚子十月下世余与同门生视含敛焉）迨夫执贽之日巳邻属纩之期枕孟喜之厀勉之以易学绝施雠之手勖之以审几呜呼此知我者归于九泉不知我者谓我胡然甲第则纷纷易主丙舍则萧萧数椽车轮经而腹痛班马过而鸣酸山巨源七軰之游人皆有集（钱文敏公茶山集邵先生玉芝堂集朱先生笥河集贾明经黄县丞诗集俱前后已刋行李先生清苑集大令舅氏素园诗集及朱博士诗皆藏于家）孟献子五人之友半已不傅（从表兄定安及表弟定熙均少慧善诗文夭没旣蚤不及有所著述）録其平生之语（邵先生巳下并有赠言皆缄藏箧中）感其临命之谈（文敏公常以识余不早为恨临没犹为公子中铣中钰言之并属订交加礼焉）无十句之杯酒有百年之松杉心飞过岭之树（大令舅氏以去年秋没于广东嘉应州书院）目断临河之帆（钱公子中铣以巳亥四月入都补官病发卒于淮安舟中公子中钰亦于是年下世）鬼磷红兮沙碛（县丞黄君以去年夏扶病自京师逾太行出雁门始扺安邑病益殆乃卒于寓舍）神镫白兮江潭（谓辛巳年迎表弟定熙江西之丧）思有穷兮万古愁无际兮终南 
　　
　　〇过旧居赋（并序） 
　　县南中河桥之侧洪子有旧居焉葢居之者三世矣后主者以直贱转贸他族乃更徙焉歳癸巳十一月也室有楼上下各四楹楼后有池寛可十歩霖潦旣集亦生鼃鱼池侧柔桑一株桃实数树一箔之蚕春足于食三尺之童秋足于果倨倨焉广广焉不自知其室之陋也然而夏水甫盛则萍藻带于周庐秋霖乍淫则莓苔生于阴牖出戸之栋鼪鼯与室鼠竞驰颓邻之垣枯株与薜荔交翳室旣荒陋器亦敝败其木之刓而曲者太夫人之织具也其砖之方而折者予童时之唫几也过之者色不怡居之者乐自若葢始生焉少长焉及授室焉生子焉歴二十八寒暑乃徙前岁复过之则平池积淤半巳作道邻人以桑翳其室斧其东枝余者随堕岸而踣周堤而视则枯条朽蔓无有存者而墙之犨北如昔也复窥其室则败釜折几无有留者而栋之欲落未葺也里媪巷妪集者数辈则尙述太夫人之德不忘因感而为之赋曰 
　　惟吾祖之令德兮冀乐土之是盘（吾祖居歙县洪源康熙戊子巳丑间始迁常州）遵过庭之雅训兮就婚媾于江干遘家屯于癸甲兮乃巢毁而不完（吾祖始卜居白云溪东后以其宅归赵氏始迁居县西大宅岁癸巳甲午家事中落乃更徙焉）驻征楫而陆处兮爰构造之无端借大地之尺咫兮规周天以为垣逮予躬而三世兮尙营葺之未安询东邻之所业兮云曲簿而织筐沸晨吹于西舍兮职吹箫而给丧连栌椽于后巷兮闻永昼之锻声井泉淸而倚戸兮喧朝夕之百铛纷吾庐之众响兮每夜起而傍徨牖虚明而入月兮瓦离披而漏霜鸣虫集于唫案兮鼪鼠经其颓梁羌吾居之何陋兮实先世之此藏桃离离而秋实兮藤宛宛而春埀风盈扉而自阖兮雨颓墙而不围水东西而十歩兮桑南北以数枝每炎暑之蒸酷兮披后戸之凉飔居陶陶而自适兮虽屡空而不辞昔先人之食力兮乃终歳而在行也曁慈亲之厉节兮勤日昃而不遑也奉甘糗于尊章兮爰夜纺而晓经也惟邻左之责言兮泪汍汍而辍响也嚣声惭而自化兮薄俗久而益贞训邻姬目妇道兮舍妪集而倾听迨行之于数纪兮消闺室之竞声忆邹舍之东迁兮非埀教于三徙念琴书之去此兮亦岂炫乎仁里惟居庐之易主兮情纷悒而靡喜犬周巡而不辍兮鹊悲鸣而四起非俦类之是恋兮情亦眷于鸣吠遗缣巾于里媪兮挂别箴于戸里环车轮而远送兮盼百歩而不巳别遥遥而六载兮乃屡过乎里门池涓涓而巳竭兮桑猗猗而靡存纡蛇出于毁窦兮宿莽抽其故萌伊兹楼之虚敞兮乃久处而习魂纷一岁之百梦兮每九十而是贲荷邻柯之曲荫兮感檐日之竒温思吾亲之居此兮亦抚子而抱孙业去此而适彼兮遂违泰而履屯岁月盈虚人生与俱前负米而养志兹衔戚而昼居虽爰居而爰处孰倚门而倚闾昔居庳而亦乐今室广而增歔悟卅年而成世实一世而此居旣性与境而皆易吾又何乐此一世之余 
　　
　　
　　卷施阁文乙集卷三 阳湖洪亮吉着 
　　
　　〇楚相孙叔敖庙碑 
　　隆古以来吾知之矣高卑甫形君与民近天子犹一方之吏九重有并耕之说沾体涂足日接于巍巍茅茨土阶不隔于攘攘敻哉上乎九纪以降五迁以前惠民之实事归于元首乎由周以来亢锯益宻阊阖九重黔首不能歴其一繁露十二圆颅不能瞻其秒又人列十等国及数圻非夫实心之宰莫就小康之俗而循吏一传权舆于司马春秋五人兆始于南郢则实惟楚相孙叔敖云相君期思之鄙夫荆楚之下士推其登进之由投分之始则婉娈之一人膺荐贤之上赏焉道由于庄王罢朝樊姬立侍床第一语史臣书于庙策朝宁三叹尸臣易其常度人以谓南服之霸非君王之谓樊姬之力也吾以谓令尹之进非虞邱之功掩袖之效也然相君本幼而神灵长而秀嬴殆庶邻于亚圣仪表出于齐俗有多能之称禀无欲之性一日出见岐头蛇杀而埋之啜其泣矣是将死矣其谁知之母也圣善庸何伤乎子有阴德是知一成而为敦蛇邱以之着号两首谓之枳妖德因而自戕及其相也四境咸喜一人独吊相君降赤芾之尊聆白冠之语位益高而志下宦益大而心小同虎乳之三已凛狐邱之六言四牡戒其疾则利牝马之贞一狐怯其温方缝羖羊之鞟利前害后悟主于蝉翼泉轻币重利民于蚁鼻迨夫百事具举精心为政衡前于轭三年而不知轮庳于捆半岁而自易百金之玦无益而可碎三尺之喙不言而奚事又修仆区之法择鬻熊之典举荆尸之政绍封汝之规惟此文德益之武烈诗曰元戎十乘军志曰先声夺人盛矣哉胜则河雍之滨封武军之尸败则敖鄗之间食嬖人之肉霸业之定由胜算之先与至夫为于一日利及千祀筑芍陂浚阳泉淮南王书曰决期思之流以灌雩娄之野皇览云激沮水之波以作云梦之泽后有知者楚南大泽之池谁其嗣之庐江万戸之邑谨案祀典曰法施于民劳以定国非是之谓乎夫其三仕三黜勤拳于当国十世二世绸缪于家事固知尺帛之暖不逮于生前负薪之困将贻于身后而存资相工之益没余伶人之助越禨荆鬼避一名于寝邱戾冈妒谷环万禩于封邑君子之泽非将斩于五世廉吏可为行有奋于百代焉庙盖创于西京之初修于延熹之岁栋宇隳坏则感梦示之兆轮奂聿新则迁秩酬其德迄二千年有举莫废知县谢君慕潘国之政绍魏郡之绩方校舆地着士女之志遂览胜迹渉名贤之庭见夫旷而不修憬焉而惧又以其地逼隘遂移先贤句子之祠祭于别所增其式廓需以时日庙成乞为文于石时予方助修县志校勘图经陵谷未变长掖之碑已迷淮流方涨北隅之基宛在窃以为旣食其利必报其功连山之竹木相君之所植九睪之蕃膴小民之所利平田纳秸则一亩浮于十锺方舟下粟则数郷济于百县昔云硗埆下湿今惟沃饶上土惠此中国遗于孙子矣余感夫循良之首美利之广宣尼未生不及流遗爱之涕蔿贾先陨无由识治民之效而使东南之民曰岀而尸祝百世之下春祠而歌舞中兴主相闻县名而动色末世嗣续入崇庑而颁胙则奉法举职守死善道之吏均未得及焉是以班固作史宰相入于良吏范氏纪载司空侪于牧守莫不举此成法谱彼风爱斯所谓知致治之体得核实之道矣则夫绾黄绶乘墨车至祠下者流连乎堂戸留览于豆俎遐哉渺焉盖移风易俗之事孰不由于此焉 
　　
　　〇八月十五泛舟白云溪诗序 
　　小雨忽晴秋花转媚云溪小阁月来沉沉钱唐郭生南巷吕子或携壶觞远挈箫篴予与孙君买舟深港径可十尺租才百钱王生居廛迭市甘脆菱栗之属粲已盈艇与二三子拍浮其中幛袖作嵩折柳代樴西经红桥东阻北郭两岸宿鸟一川游鱼随波沸腾离树上下啾啾喞喞声不得歇沿溪以北梢有竹树下荫宻藻寛可弥亩黑白万羽浮沉千头波喧叶飞悉萃其里从洲以南檐瓦可数桥阴数尺乃界中外孤箫一声高树荅响吕生歌狂不觉离口楼阁半里钩帘一时儿童不眠应以拊掌歌韵欲寂盈觞劝酬欣罗狂谭乐说旧事忽复相覩首巳如沐唫肩旣冷零露可挹离离星辰方讶西暗川东晓华惊见日出相与登岸因而赋诗里传其狂朋讶为逸嗟乎半世之乐成于奉亲百昼之娱奚若选夕奈何中岁各值多故星辰渝乎昔约风雨破其竒褱颜非朱而潭鲤惊衣皆麻而林鸟讶此则揽盈尺之照则逃影于闺聆入秋之声而离树却走也以少岁之游毕于此夕故振笔序之以贻数子亦以志不忘耳诗凡若干首时乾隆四十一年丙申八月十五日越三岁已亥十月二十日序同游者为钱唐郭镕同县吕星垣孙星衍王育璇凢五人 
　　
　　〇适王氏亡姑权厝志铭 
　　先君子同产七人其五为适高氏亡姑归县学生其泰早卒者也姑又次之年最幼与诸兄弟齿故行苐七家人咸呼七姑云鲁国娇女扶风幼妹生甫数月卽罹家屯时先王父追偿大同城工核减帑项台符屡下折田劵以输官囊金已空鬻鸣琹而僦屋爰自云溪里旧第迁于中河桥赁舍翛翛予羽业鸱鸮之四章依依降桑均鸤鸠之七子甑生尘而日宴风吹萚以岁寒然而歌诗甫半悟鹿食之相呼鲁论未终结鹑衣而不耻以儒风移其闺识者也乾隆十七年归国子监生王君汝桂琴瑟静好松柏悦心乐羊废读则正容以悟之周郁耽游则流涕而私諌尊亲嘉其有礼所天感其柔诚无何值岁元枵伤夫奇疾文宣见兆知宏微之倏奄蒋侯示神识悦豫之不永截髪夜祷则光暗北辰割肌晨馈则血溢衷衵灵场之镫自烬虚牖之幔惊开虽戟手为厉尤避贞姬而搏膺之言亲闻弱婢临终诵诗而逝未知其祥也嗟乎语怪之录哲人所惩而无鬼之言阮生已屈同裯三载侍疾七旬摩筓自刺则慈母惊啼对食不飱则君姑绕泣痛心誓殡扫迹居楼连廛而语不闻邻限室而影无踰阈盖虽雅志竟违而已枯魂待毙者矣先王父忧之俾启纱幔以授徒餙蒿簪而教读童姬绕案便号经师幼姒入门咸称弟子亮吉每以春秋暇日参讯起居念扬水而伤心勉遗孤于忠孝盖一门兄子雅爱李膺两世旷僚惟期沈正先是监生君父某三世未葬七棺在堂平原则哲孙屡殇信都则全家善病姑每以为忧微而入谏某未之急也无何姑亦遘疾以卒乌乎哀哉松枝生室华屋废为山邱桃符贴窗餐厨减于药灶郑宗孝妇虽代尊章之愆颍川悖守将受亡灵之责姑生子雍正五年月日卒以乾隆四十四年七月九日守节二十五年年五十有二无子以翁命抚族子及异姓子各一人甥而祢舅不闻昔经子又生孙望之异日以监生君未葬故权厝于某所礼也积阴之气旣骤损乎生人陈殡之居或不容于列匶重为之铭曰 
　　繄中闺之弱质兮夙降志于典坟旣怡松而悦柏兮乃出室而字人嗟三年之失俪兮羌廿载以酬身视双棺之前后兮随七殡而纷陈厝廛之未可久兮亦聊以妥夫贞魂 
　　
　　〇与孙季逑书 
　　季逑足下日来用力何似亮吉三千里外每有造述手未握管心县此人虽才分素定亦契慕有独至也吾辈好尙旣符嗜欲又寡幼不随搔头弄姿顾影促歩之客以求一时之怜长实思研精蓄神忘寝与食以希一得之获惟吾年差长忧患频集坐此不逮足下耳然犬马之齿三十有四距强任之日尙复六年上亦兾展尺寸之効竭志力以报先人下庶几垂竹帛之声传姓名以无惭生我每览子桓之论日月逝于上体貌衰于下忽然与万物迁化及长沙所述佚游荒醉生无益于时死无闻于后是自弃也感此数语掩卷而悲并日而学又佣力之暇余晷尙富踈野之质本乏知交鸡胶胶则随暗影以披衣烛就跋则携素册以到枕衣上落虱多而不嫌凝尘浮冠日以积寸非门外入刺巷侧过车不知所处在京邑之内所居界公卿之间也夫人之知力有限今世之所谓名士或县心于贵势或役志于高名在人者未来在已者已失又或放情于博奕之趣毕命于花鸟之妍劳瘁旣同岁月共尽若此皆巧者之失也间尝自思使扬子云移研经之术以媚世未必胜汉廷诸人而坐废深沉之思韦宏嗣舍着史之长以事棊未必充吴国上选而并亡渐渍之效二子者专其所独至而置其所不能为足妒耳每以自慰亦惟敢告足下也 
　　
　　〇钱献之注尔雅释地四篇序 
　　重光赤奋若元月吾友钱君献之注尔疋释地四篇毕时予方疏国语地名未竟病芣騩之莫定阻彤鱼之乏证旁采金石搜稽或穷高观周秦披览亦徧聆遂得于许氏皋落证以韩生广都之垄注乃增乎韦昭卑耳之溪名堪通于刘向以堕高之文识触山之语诞由田渭之迹知惠窦之传疑（国语共工氏堕高堙痹知列子淮南触山折柱所由附会也又晋语为惠公从予于渭濵渭滨韩非子书作惠窦）茫茫一编窥古独笑焉盖六合云渺难从竖亥之步三古甚远谁详伯翳所名而儒者好破旧闻矜其臆获甚或变易陵阜移徙川泽此则超北溟之说非属寓言移太行之语遂成左证也夫创竒者旣信心之巳过守故者又目证而或离以数杂之居诸穷八埏之浩渺知其难矣又况高下定名肇于文命川薮著录仿自元公梁卜之所未言樊李于焉缺注卽云证之别简而东陵未究先地昧于金兰（汉地理志庐江郡金兰西北有东陵乡水经注庐江郡有金兰县桉金兰无所考二汉亦无此县水经注县字当有误）桥山屡移遂神迷于剑舄而能采兹众说成乎一是高平广平皆区方之可指朝阳夕阳非向背之虚号则前哲之所未及视景纯而或过者焉时孙君季逑亦注山海经削诸迂怪之谈证以耳目所及揖夷坚于上世谅厥用心友裵郦于六朝均兹命意盖舆地之学至今日而言者益广亦订之益精也若夫日下之所在息慎之为方此之阙疑师夫前圣 
　　
　　〇适汪氏仲姊哀诔 
　　乾隆四十六年七月十二日日在西隅亮吉客西安使院得舍弟京师报书知仲姊之丧质明为位而哭乌乎哀哉天高不闻丧我哲晜伊惟哲昆闺闱之仁乌乎哀哉秋林陨风嘉实首堕高厓惊雷迅羽早落固知本伤者萚陨巢崩者卵毁而未堕之翼迷音于雾雨在林之柯甘志于揺落是可伤矣不有阐微曷云纪实乌乎哀哉姊讳荪先府君次女也先是府君举一女婉娈颖惠未期而殇府君哀衔于心朱识厥臂及姊生前志宛然固知一啮之肌恩延乎再世盈掬之泪沉痛乎九地虽在甫生而孝德已种矣年及毁齿岀就女师诵盘中之诗工九九之筭先王父尤钟爱焉年十一遭府君丧育于外家外家女兄弟十数人联裾争华簪首耀玉见姊工作争走慰之姊曰是贫女职也夫奚以耻桃林披华靡追乎游燕风雨如晦尤勤于夜织一楼不迁十载于此焉一夕女兄弟十数人共坐室中比舍回禄延及寝室阖坐尽走不知其然姊独却入室中扶外王母龚太孺人以起人以是异之伯姬待姆无下堂之嫌刘姜叩天获反风之应诚孝之所格也年十五通论语毛诗苹藻可掇无忘乎飮泉箪瓢亦怡陶陶乎娄空时伯姊已岀室母旧多病一室之故姊实总之檐曰杲杲曝先人之赐书楼风萧萧值严亲之讳日闻赵女之哭哀感路人聆乐姬之论化及邻媪从舅氏妻董安人名知人尝目姊曰端敏之性必宜尔家柔仁之资亦仪其母为中外称首矣年十八归国子监生同里汪君德渭相夫有礼处家以勤上承君姑内接同室汪固巨族食指数千每伏腊有辰或値宴喜堂寝左右列盈盈之百筵居邻东西陈戋戋之束帛侍婢林立行僮候门姊指画裕如应机俄顷伯姒叹其敏决媪妪以为神明于于焉肃肃焉丰约各适其宜者也姊事母孝一岁迎养常及十旬亮吉以贫故辍读姊哀其志俾得卒业梁安定之室樊嬺系其轻重李伯度之学穆姜益其神智姊自处尤约曷澣曷否服前时之嫁衣一餐再餐同守舍之薄餟然而钗之数质则周六亲之贫仓之屡匮以拯四舍之急盖廓如也晏如也前后凡产四男四女今惟一男四女在姊尝谓亮吉曰吴下之俗岀室之女资千金而靡吝授经之男脯一束而殊慊予每病之是以多金延师先日供具所以教者靡不兼至今子已授室几有成立而姊遽以卒乌乎哀哉岁在丙申遭吾母丧姊及弟五人拊踊一室自是凡岀处动静必咨姊后行姊哀其衷抚视尤挚逮亮吉举顺天郷试姊贻书及之勉以世德乃昭昭之言方镂厥膺而冥冥之棺已阖厥视言旋言归靡复伯姊之问松耶柏耶遂拱女须之里乌乎哀哉姊生乾隆五年十月二十日卒以今年五月二十五日年四十有一遂为之诔曰 
　　金瓠不存泽兰永逝惟姊之孝申乎易世祁祁府君训方惟义亦越慈母柔规靡替有莺其文有玉其质哦诗习算儒服是试岁之重光云値闵凶予羽飘揺室迁于东婉娈诸姬耀羽缀玉姊居其间布裳整肃邻之不戒烬其东南赫兮沸汤伊谁克探一女之勇逾乎百男惟兹诸姬自谓靡及厥声英英中外咸集岁华方殷事此夫子伊惟德门克匡厥事慈亲之训民生在勤惟姊承之富而能贫盘盘一编朝夕靡替云兹衰祚以望予季畴昔蓬居凝冱之辰持编夜归忆姊候门入室爨冰束火不温姊劝我读达乎凌晨承师之资惟姊是恃曾三十年靡慰厥志重泉旣反见母有期云此弱弟行犹栖栖伯遵乎西仲居于北言旋言归靡有年载乌乎哀哉晖晖日月人祈其寿我独异斯曷云不骤晏晏室家人庆厥居我独异斯入室而吁曾昭昭之昔戒复汍汍之别泪星离离而几易魂遥遥而莫逮昔昔之期梦姊于庭若戒涂而南适勅予季其东征朝陈书而发册惧宵兆之不祯讵徂春而徂夏恸一死而一生乌乎哀哉父兮母兮惟姊从兮曾是鲜民不克共兮欲报之德惟姊申兮曾是鲜民颜之腼兮情憧憧而哭姊志惋惋而悼姑感衰宗于五载曾十辈而九殂维贾逵之永叹服仲由之不除庶百年之倏忽永嘉觌于渊涂 
　　
　　〇晋太康三年地志王隐晋书地道记后叙 
　　灵岩山馆丛书大类有三小学家一地理家二诸子家三地理自山海经至宋敏求长安志凡若干种先生以亮吉麤知湛浊梢别广轮每成志地之书輙预校雠之役阏逢执徐歳壮月所校太康志地道志二卷刋成授简宾筵命书后序谨桉太康三年者晋平吴后苐二年也日南之地甫入舆图建业之宫裁为郡治于是潘岳着闗中之记摰虞成畿服之经王范上交广之书徐氏作都城之录唐李善注文选称太康地志曰都卢国其人善缘高是知州郡之外又志八荒风土之余兼详异俗拓地万里成于二纪刘石未兴扬益旣灭令甲之所载典午之最盛云厥后贾耽之述四夷乐史之详百国盖灌舆于此与王隐以作史之才着承家之美时则五马渡江纔逾三主羣龙战野已没八州而史氏区区欲桉伊洛之图举秦函之界虽寰中百县曾隶方舆而海外十洲同夫飘渺抚剑及伊吾之北而褰裳阻天限之江者焉今观所述姑臧谷远辨方语之讹大夏令支补职方之阙采声罔实或见诮于郦元绾籍陈图庶亟登于刘氏矣以此编摩推其绍述则仲远一记旣导美于太康彦季全编殊有功于处叔飮水知源抚柯求叶亦沈约魏收之祖也昭代右文坤舆日辟皇帝复撰灵河之纪着滦水之源舆书归于乙部卢牟资夫宸断皇皇大哉莫以尙矣先生才为命世学旣专家每集一编期乎匝月焕绿字赤文之采补兰台石室之藏茫乎莫测兴望若之惊疑者勿言守阙如之义亮吉不敏遂不辞而序之云尔 
　　
　　〇翰林院编修记名御史铅山蒋先生碑文 
　　先生讳士铨字心余一字苕生江西铅山人也先世吴越着姓彭籛世家祖讳承荣年十数龄值明崇祯甲申之变苌楚无室哀钱王之孙宛童寄生作蒋侯之裔父赠君讳坚生有异禀长而奇贫陈萭游侠惟云济人申韩刑名祗除害马年四十六始娶锺太宜人逾年生先生先生含宏深之资禀倚魁之行年四岁母锺太宜人教之剪桐叶以习书裁竹枝而成字声满一室智百常童时淸江杨勤恪公以主事假归过瑞洪见焉药肆问奇先知远志衡门访友卽号通家越三岁锺太宜人授九经毕赠君携先生游泽州击楫于洪河停车于霍太鼔接天之浪定异常鳞嘶向日之声知非凡骥馆于凤台王氏者数年王氏楼接百栋书连十楹先生达晨而观终岁已竟时耆师宿儒咸在惊赵禹之无害傲叔向而不能年二十二始随赠君还铅山其年卽补博士弟子员时左都御史钱唐金公德瑛视学此方见而异之有奇人之目国器之称焉逾年丁卯举于乡越十年甲戌以试授内阁中书又二年补官充诰勅撰文中书舍人明年丁丑成进士改庶常自朝考及散馆皆列第一授编修前后充武英殿国史馆皇淸开国方略文献通考馆纂修官一为顺天乡试同考官京察一等记名以御史用省中四户天象应其休征海内一人人伦资其模楷中垒之校秘阁是曰兼官永明之策秀才号称得士伟矣哉仙人入宦东观比于神山汉官定仪太史高于上宰此先生之官也回翔馆阁云惟卄年晀览岩壑中逾十稔武阳之干进若彼成都之守静若此然而凌云一赋天子幸其同时渉湘逾年九重叹其不见是以道驭六合前席聆其极言威约百僚当官容其卧病长揖之下上相以矜名士之呼禁中所定此先生之遇也至若雷电倚戸恣其发挥云霞在天从其剪裂植笔岱宗并日观而争秀回澜沧溟与浘闾而竞纳五字未竟薄海诵述以迄殊邦一篇甫成荐绅传钞曁于女士钳耳之造象必乞高文馯臂之传经亦求定说绣平原而丝贵图洗马而缣空此先生之名也丁卯乙未遭赠君及锺太宜人忧哀至卽恸哭无常声又终鲜兄弟一妹联其影形我送舅氏外家均其休戚祁黄羊之荐友郑罕虎之知人匹士未达夜寝于焉不宁一夫未安露坐为之画策为上客设馔无改八口之饥与踈宗合居依然四壁之立此先生之性也执亢锯之柄以扶伦纪踞灶觚之识以饬士林王贡在位风俗比于邹鲁贾范入官节义崇于性命故台省未入已生列柏之风惠文欲冠先起避骢之谚有缁衣好贤之雅墨车疾恶之声焉此又先生之志也梁木易萎激湍不驻以乾隆四十年二月二十四日卒于南昌里第春秋六十有一逾年归葬铅山礼也海内人士知与不知异声而同哀远奔而近赴乌乎哀哉兰芷之芳不得见霜膏明而焫翠羽而殃痛彭城之廉里悼交州之让乡是知三尺之石不足书百年之行盈掬之土无以掩盖代之名而松楸甫萌若有待于恒干华表旣峙不无望于归魂此则化人之委蜕入戸赠之三号柏堂之陨身临穴增其一恸亮吉先生前主安定书院时肄业弟子也文举之来鲁国先蒙小友之呼步舒之至江都遂受专家之学立碑置墓植表景行乌乎随武子之德我欲观于九京郭有道之文均不惭于一字 
　　
　　〇蒋定安墓碣 
　　君讳寳善字定安从舅企宸先生幼子也泽门之晳长号多姿江夏之黄生而善悟爰自能言之歳卽标独异之称母董安人尤爱之以善病未令苦读也所居枕溪楼阁尤胜成童后岀居外舍轩楹启日云丽迷花门径临波风踈振柳羣从旣盛执友时来饶兹胜地之吟益以华年之乐君顾简静无所嗜也黙然视层城之移阴与飞鸟之过迹则停觞以思凄泪忽堕故铜台之游乏谢荘而寡韵南皮之会有吴质而损欢一日偕送友人葬夜归室冷无寐秋虫鸣阶鉴薄影于星河吊浮光于林露是夕言神鬼之事甚悉乌乎君盖有悟夫年命之靡常而修短之合致者矣君之卒以瘵疾遗命以道士服敛为诗若干首母不忍覩亦纳诸棺中化形之鹤犹爱羽衣识字之蟫偏随病骨予与君知爱特甚自君卒及敛尝守君之寝乌乎哀哉生何如死愿入梦以谘魂夜已向晨尙陈尸而待瞑君以乾隆三十年岁在乙酉七月二十一日卒年二十有三卽以其年九月附葬于先人之垄礼也君聘妻孙氏誓节不嫁奉姑以居虽无子之痛较甚羊舌而嗜义之念有重熊掌可嘉也矣予为君从表弟少君三岁惧夫江水冲溢高陵或沉爰为立石于墓而志其岁月云 
　　
　　〇灵岩山馆诗集序 
　　夫时至则为者卿相然绛灌在位斯怀惭于贾生间世一岀者达人而邴管不升亦逊能于诸葛若夫承天八柱之才勲勒于五岳后帝七车之识名彻于三辰仲寳撰述燮阴阳而乃成元凯注经盟带砺而创始则不朽者三事兼之于一人焉巡抚秋颿先生应灵潮而生有列纬之望先德则歴相唐宋望族则屡迁吴越爰自生初已征异表练时日而拜庚子学春秋而知巳亥然而大任欲降始遇已屯盖公生十二年而先赠公卽见背焉公秉兹祖德饫闻母训厉志于初服授经于萧寺霜凌晨而辨色月映夕而开缄灵岩山馆者公昔读书之地也山石壁立披松桧之天风湖波浩然挹鱼龙之奇气命世之学根于此矣济物之量兆其端云集之所由名也迨乎释褐早岁襄职禁庭酇侯之称典客国士无双茂陵之策平津汉廷第一以此达才冠兹朝彦允矣遂复百缣市纸旬日而赋三都十吏侍书一昼而挥百牍乐彦辅之名言刘穆之之干识公殆兼之维时官京师者赠太傅钱文端公工部尙书裘文达公刑部侍郞赠尙书钱文敏公曁大兴朱光生筠礼部侍郎钱君载少詹事钱君大昕编修蒋君士铨按察司王君昶从舅氏蒋先生和寜皆海内伟人士林硕望交满一世尤厚于公倡酬之篇于焉以富未几帝知茂倩之深人望安石之切岀蓬观而建节过陇坂而行部迄开府于全陜摄节于甘凉十年之中奇勲数着遂膺兹殊宠锡以崇阶涿郡三绶表应物之才会昌一品名等身之集而公事所届岀玉门者万里持节所及歴鸟道之百盘秦州书事之作野老诵其辞太白祷雨之章属吏传于口惠爱形于著述训诫不断于交诰自乾隆丙戌以后至是凡得诗若干篇合前所作编为灵岩山馆诗集若干卷神明之范非所识矣意度所在微得言与何则雅颂旣遥骚歌亦古断于唐代不乏达人曲江感寓之篇元相言情之作常侍七日之寄中书三楚之唫无不弁冕一朝楷模来禩然或撷美人之香草殊少壮怀类泽士之行唫亦乖伟望求其称斯名寔符于德度者实惟难之若公前后之所作也魏行人之念母秦康公之送舅陆平原之勖弟鲍东海之寄妹曁于友谊尤富篇章山公致叔夜之笺庾令问深源之牍甚或慰耿恭于絶域书至而涌灵泉吊温序于高原事久而含生气性情之故有独挚者焉上若九如所以答君贶五箴所以达下情韦孟爱君辞皆悱恻刘向对上言必恳诚是又求匪躬之节必于曾闵之门陈大雅之音先洗江徐之习者焉若乃际天人之学恢八极之槩沉想极于羲轩大气包乎垓宇含墨未吐先翻积石之源掷笔而前卽有终嶐之势匪由人力殆降自天固知崇朝而雨天下必属太山之云盈寸而烛九幽实惟旸谷之日夫岂蓬蓬焉烛烛焉寸明尺泽之所可拟乎授简暇时命为之序亮吉孤露偏同闻知独陋宋楮刻而无用郑璞操而见知称孔融之小友事渉抗颜受萧奋之专经义当北面歴兹年载备极燕谈昔者彦升弁文宪之集云以述恩陈留序江夏之文藉之垂法今之握管义亦云然至若勲名之昭著惠政之周流则蟠松生径将参召伯之棠多士在门行辟孙宏之阁其纪于国史着于金石者将与垂山惇物共不朽焉非所及矣 
　　
　　
　　卷施阁文乙集卷四 阳湖洪亮吉着 
　　
　　〇与孙季逑书 
　　季逑足下仆远阅千里不觏一士日惟陈书俯仰宇宙夜或秉烛驱役魂梦昨已冬始寒尤逼人狂风一来吹卷岀戸稍迟未觅已过墙外南邻朽桑虫厚逾寸败叶旣尽时来啮人车声过巷床几皆动土旣不实倏陷窟穴离离黄蒿乃长屋角闲廛积亩反不生草地幸梢远掩戸避客偶出酬接皆至失欢一再以思未识何故计念足下顾恋坟墓思遂南归寄迹丙舍而田不满顷松才盈寸沟水未活溪桥不成以此数事尙迟年载当复移家近冢就姊谋居对鹊营巢徙鱼筑宅林花悦魂水鸟养性招邀耆童呵叱邻狗一廛之外更筑生圹门皆东开易见日月穴必西向昵就父母松阴一树承以梅株鱼田半顷围此蟹簖更望足下能来同之当于屋旁为构数室赡身之具取给围蔬归魂之棺仰此林木时直霜露言罗鸡豚祀亲之余谋以醉客如此数岁卽复奄忽良可不恨嗟乎积瘁之士寡至四十者况开箧而视已有传书入隧以观全具骨肉后世知我不详何人及身而思惟有足下自非亲昵谁能深言勉谋飧饔幸蓄光彩 
　　
　　〇重修唐太宗庙碑记 
　　盖闻天眷有德五运所以叠隆民报惟功百世而有必祀矧大矣远矣聿臻上治之休唐哉皇哉爰同中古之号则黄帝之寿三百以畏其神炎宗之庙六十思广其报者矣醴泉县唐太宗庙者自宋建隆之岁创自东郊逮明万歴之年移兹南郭嗣后百有余岁旷而勿修守土者惧焉请于上官发兹中帑银凡九千有奇工甫数月而毕乾隆四十五年岁在庚子也天作高山成万年之寝室汉立原庙藏一帝之衣冠固知魂魄乐游之地近在武功神明永聚之乡先瞻谷口祀典所以重与夫闰位不列则嗣汉者首唐大统有开则名宗而实祖必推其始有可言焉爰自黄星旣见天习瓜分黑水羣飞民随波沸未尝知九州岛百县统于盈寸之圭四海万夫责成一人之抱金宿则时时入斗玉壐则频频岀宫天地之厌乱至矣神人之望治切矣于是六合再朗成于戊午之朝星辰忽降光兹甲乙之馆允矣哉太平之运兆于开皇十八年乎一治一乱运天地之生前圣后圣拯斯民之死故上古未奠则八鳌开娲氏之勲中天未平则双龙建神禹之绩近古未靖则六马昭唐室之功亦越万年甫闻三圣则凌晋跨汉越秦轶周者焉尤可异者礼乐征伐并曜一时文德武勲兼隆俄顷定龙鲸之骇浪握管而赋小池戢兕虎之雄威擘笺而唫艶体何其盛也美矣君哉是以卄三年之政纪在史官十八士之文压于御制梁魏二武对金甲而颜惭高光两朝见华词而色沮者也至于自家及国则畧迹论心陈混一之策奋袂而起王师挈九五之尊拱手而归严父此则汉尊太上终非有位之称周得武王方有无忧之实卽或阏伯构衅元武贻讥此之播称或云惭德不知西京歌尺布斗粟庙亦称宗东征赋取子毁巢名无嫌圣恢恢乎包举天人之槩非一端可议者乎知县蒋君宰斯三载礼祀歴时护靑苍之冢树缭以红墙法太紫之星垣建兹黄屋三过昭陵之作世逊其工式瞻画象之文人推其博当惟新之落成乃征词而授简亮吉再辞不获三叹以兴昔者龙凤挺质表伟度于书生今兹丰{罒大罒大罒大}{疒罒大罒大罒大}负文纪殊勲于下士则通天峩峩曾嘉沈炯之表漳水浩浩永鉴陆机之文英爽迈昔者谅鉴观在今也遂使儿童父老嬉游忘天日之尊榱栋几筵环拱聚川原之势他日者过验穹碑来观典礼庶几冲山之风忽起西接上郡之祠如龙之云怒飞东连丰水之庙云尔 
　　
　　〇录杨起文白云楼诗序 
　　白云楼诗上下二卷今录作一卷予观其下笔不凢寄思无眹回视听于内而运径寸于外一世之事不入于戸域而千载之念时辍其餐寝茫昧于衣履之近而振悟于丘索之表彻卷而视以鸡犬为麟凤枕轴而卧疑妻子若圣贤故其言多古褱意寡近韵若曙色未启天有昭回之星秋飙乍兴原多凌歴之响林木幽蒨欲晤言于山鬼宫征离合非有心于作者推其志亦欲混哀乐于一致然辞愈达而思幽平古今于俄顷然心虽长而旨短此则达人促朝露之期而抚编饶驹隙之感者矣吾郷论诗者以同时若干人合君为六逸然观其笔墨所至寄意所极恽格南田集尙不能获其彷佛则不欲更论也茂挺抒华于唐代应德发藻于有明启文振秀于本朝盖吾郷诗人之冠也君曾孙毓舒与余善亦学君之为诗而意识限之上章困敦岁余月录君诗竟因序数语于篇首亦以明吾郷诗之足传者止此数人俾歩趋者知所向往也 
　　
　　〇祭保母王氏文（并引） 
　　保母王氏父本士族归于某某无頼僦外家临溪屋二间贫不能岀直母因歴乳兄及姊以偿之亮吉生时母年五十余司保抱者又数歳后母老且寡转徙寄食逮亮吉补学官弟子母来贺因流涕语曰吾有五女而无子以后事累郎君矣及母卒亮吉适客外竟负前诺归询其女又不告母葬所因设薄醊招其魂以祭之曰 
　　五女之门盗所不过母而遭此亦云家祸嗟嗟五女乃啬一餐七十之年渺焉寡欢惟母之亡实惟我愆重泉之恨曩昔之言母难复生我述母德惟母之德人所不克乌呼藐孤而敢忘昔零丁孤露育于舅室儿之告饥母曾减食负而过塾闻读以思母分佣钱儿乃就师皤魄黄髪助我亲喜闻师有言儿读善记儿童而冠厥声英英犹未若母仍呼以名如何有家不母之顾非我之尤实母之故周厨歴室嘅我之贫粟丝所入言当奉亲维时我思母庶耆耋我之报母非止一日囊钱携赠于河之干母兮含凄送我岀门昔母之居廛荒茂草秋桃倚井其实惟好畴昔之辰升树而嬉攀枝抚实棘犹在衣今兹之来桃颠母死踟躇半亩俯仰一世母亡谁知母葬未识负母何言呼天以擗敢陈薄醊招此遗魂告子若孙无忘母恩 
　　
　　〇孙季逑述仓颉篇序 
　　仓颉篇者吾友孙季逑之所述也粤若龟浮效象兎泣垂文视狗知画犬之形伏禾制秃人之字子夏释物辨丁乎鱼枕秦医说疾测蛊于虫皿征之竹素靡不粲然泉乎左隶之分遂失前人之谊安国不以篆文存经而易之隶古康成颇以便读传教而厪存故书是以白羊之印乖谬乎六书乌马之文微茫于三写必穷其失可得言焉汉世诸儒深研象数渐忽虫文言星者日下从生说地者土力合乙箸衣于求而古文昧增竹于匪而物象离以{丰-豆}为声失丰形之字恉加食为饩违稍气之本训习甲乙之文谁分钩识作乙信丣金之谶孰辨处者为留自兹以降益难更仆参首以厽能足为三犯从戊已之形般有丹靑之义书狟狟而字改传泛泛而文增尔雅变夫鼀{酋黾}玉篇益其赑屃訇改为圁音或符乎汉碣薛讹为萨字始缺于儒书楞以四方切从十数此则吕顾偶乱于前陆孔复乖于后者矣求其合者则八厶子系一士弓长草肃謡齐木亘谶晋委妥可通非姜鼎而始见近芹本一证周彝而益明此则謡咏合于经文假借通乎字例者也至若作旅车敦古义莫释帝{亻量}之裔姓纂亡征桤栮不登于昔编{丷囗各}{丷固}互殊于传注寜非阙如之义当同于圣者乎夫篆之降隶增减见于斯篇文以括音精博昭于许说今召陵之书广传于学者而上蔡之论半堕于梵编此季逑所急为搜辑也亮吉年逾数杂学歴五稘别石鼓之舍志在盍簪访仓史之台快观此册云尔 
　　
　　〇南楼赠书图记 
　　南楼者外王母龚太孺人怡老之室也予以髫年过承识爱别异诸孙之列策其凌絶之程先是外王父嶍峨君喜贮书有田十双岁以半所入购积轴歴数十年而仓粟未满书签已盈又赴洛之后增蓄异书校阁之余兼存别本每当朱明入序赫日县庭陈万卷于轩楹散羣函于室牖仲达之简雨急自收高凤之居麦漂不顾盖自嶍峨君卒后辄遇伏日举而行之一日暴书之暇外王母抽数册以授曰吾家代衰矣能读是者其惟甥乎予时十岁再拜受之迄今又二十寒暑追维往昔遽兴九地之嗟时恸深恩频展两楹之殡蠹窥人而渐老萤入简而不光陈留丈人之语王粲念之而觉悲扶风大家之书马严续之而未竟又况校闲庭之月旦已乏人知搜外氏之遗闻先无母问泪浮于卷痛寄斯图时乾隆四十四年十月八日是为记 
　　
　　〇嘉禾序 
　　兵部侍郎兼都察院右副都御史廵抚陜西等处地方兼理粮饷军务加一品服毕公再莅陜西之二年今上四十六年也燕康公之分陜棠表其年魏成侯之治秦釜铭其德来歌去思于于乎原耉六郡百县循循乎成法盖下车未几而四月登麦先庆有年三时勉农不遗厥力皇皇乎新政之首效也未几凉州一隅番回肆逆公靡分畛域首运机宜元甲雕戈具军于一旦白盐赤黍筹饷于千里天子嘉焉叔子缓带不张铃阁之威元长黑头早锡上公之服伟画所至蠢尔藉寜和风旣蒸应者日至于是十日一雨天瑞实惟醴泉双岐合茎地宝名曰嘉榖则长安县某郷之某鄙一本两穗之禾实生焉原露未晞甸人以告猗与美哉于传有之嘉禾因而名册其效远矣美稷以之立县公方抑然不敢自居欲附捷书因兹入告此则江夏献册字美乎方书阳翟陈图名贞于瑞志者矣且禾名同本异类革心之应也种曰衔滋同生乐化之效也匪惟政祥抑亦国瑞亮吉以为当立兹乐石贻诸后政遂原而序之云尔 
　　
　　〇蒋靑容先生冬靑树乐府序 
　　盖声何哀怨杜鹃为望帝之魂变亦苍皇猨寉尽从军之侣遇金人于灞上能言茂陵值铜驼于棘中谁知典午又况南迁烽火北狩轩舆言乎缔造则东南置尉拓疆无刘濞之雄及此沦胥则五百从亡归骨少田横之岛嗟乎江山半壁非僊人刼外之棊金粉六朝尽才子伤心之赋今之作者意在斯乎昔者申徒下士赴淸泠而不辞精卫冤禽投沧溟而不返此之挺质本视鸿毛未有九重端穆辞黄屋而乘桴万乘辉皇褰龙裳而蹈海此卽鳞臣効顺不能使东海之波不扬而孱主奚堪更非若南征之舟不复者矣夫赤睂构祸隆准之窆斯开临洮肆凶铜马之帝遭酷不过行同窃鈇号等摸金虽下竭于三泉尙不雠于枯骨而此之惨虐更所难言断首剥肤毁裳裂冕乌呼吞炭虽忠智伯之头已漆纳肝较晩懿公之体先残至于掩骼之仁岀自采薇之士问中兴之显运荒土数坏慨六叶之承华冬靑一树卽遗黎之感槩何补于在天之沈痛也哉虽然苌宏化碧激衰周义士之心比干剖心作洛邑顽民之气焚山之节旣显之推匪石之诚亦逾生亩若夫庐陵信阳之大节其效龙逢夷叔而分涂者乎迨至风雷一警遂归先轸之元陵谷已迁尙识王琳之首哀矣怨矣求仁得仁盖士感知巳伯牙碎琴义激友生渐离击筑效包胥之恸哭慷慨登台赋宋玉之大招旁皇生祭三百年之运已尽庚申一二士之心犹回天地覆亡之惨从古无斯而忠义之忱亦于今为烈者焉他若生而玉食长自天家山阳哀痛之语命在何时乐陵永诀之言儿乎奚罪柴车而辞凤阙破梦而入龙沙乌乎富贵已空神仙何在徒使玉辇金舆礼化人于西域黄冠绣舄望紫气于东来此则灵妃入道固无心不死之方而室主移宫独甚此未亡之痛者也况夫微子朝周犹存礼乐项伯入汉仅事功名韩王孙之晩节漂母见而益哀刘宗室之陈符列宗闻而大耻他若运属当涂华子鱼尙称名士言归石赵王夷甫更侈清谈彼人是哉何足筭也嗟乎兰台着史妇竖不能识其辞陇西隳声搢绅或为讳其语何似取陈留之轶行抵掌而说中郎借赤壁之遗闻快意而谈诸葛则人惊伯有或能广闾巷之传而鬼有董狐殊堪增竹素之色先生于是属为之序遂着于编若夫声音之道文字之工则读臧洪之传髪自冲冠登广武之原眦先裂血抑至此乎非可详矣 
　　
　　〇长俪阁遗象赞 
　　长俪阁者吾友孙君季逑妻王孺人之栖止孙君悼亡时所署者也桃枝亘幔松阴洒窗归魂之房入银烛而不辉同心之帐栖流尘而易故堕钗在握遗粉悬容爰成永逝之文乃有伤心之赋然而草本忘忧禽原并命窗深共坐红围四面之花韵险偕吟墨染崇朝之颊春寒而手握微温酒冷而衣香互覆又况华星被野晨露迷原翩尔来斯温其如玉爪痕在竹画自何年衫影惊鱼窥来静夜比肩而寻幽墅拥背而候江潮境难淹于百年魂遂断于五稔夫三辰离离初无停镜之影四海浩浩曾靡驻波之蓱叶离枝而咎风禽頺巢而怨雨达士之识已悟无生骚人之吟方悲未艾于是遵兹往属写彼遗形唇朱不涂帬碧犹折誓长帷而不娶留空室以自娱可为情逾于分哀过其礼者矣象成属为之赞仆固未之许也继思散其哀以达其志爰为之书其首云 
　　朝晖嫌明春色贱冶零愁凄川积想倾野魂兮虽断犹手一编韶华几时落叶积前悟浮生之易尽兮亦何必希乎大年 
　　
　　〇送汪剑潭南归序 
　　夏序忽来独居已觉絺裘娄更杂以风雨昼长宵短兴寐不定置鸡于窗将以警旦乃复鸣夜笼镫于牖所藉烛暗不觉妨月意绪乖违跬歩错失贻讥侪辈匿笑臧获盖自子欲归已不怿累日幽忧不已将成疢疾继而念之吾与子食桐江之鱼弃子悉已成鲤擘山院之果遗核又复抽林盖山川悠悠言笑宴宴不自知元思之减华色易丑也且吾与子得曜影数纪振响十歩中下之士乐与齿序瓜桃之戚识其嗜好闭戸以处雄长婢仆岀室而游亦有处所无昧于明以视日星不跛于履以羞厚地握管径寸上溯结绳申纸逾尺下穷倚杵自谓门毛角而俊视植物而灵者矣何必移原隰之草萃于一丘招高下之乌同栖一树始欣欣合色喈喈均响哉吾子行矣奔毂戒疾渉川鉴沈凢百荣利以为子箴忧无伤性喜无荡心百岁相保有此骨肉怡怡飮食跂跂动作从此及老脱复偶遭髪白面皱起而相嘲劳千声于蚓窽假一寐于蚁垤冥冥于万古愦愦于七尺无絫于覆载无害于动植盖同形而化者不无圣贤代我而生者又有孙子也子行矣子不能飮劝子以食子食而咽歌以荡魄歌曰 
　　风起匝地雨落晦天念子不见卽如百年百年亦劳有生有死其间握手乃在吾子此无彼厌子不我嗔饱食嬉游以说性真各知其短爱契所长阅于岁时殊忘否臧谁驱而岀谁挺而走念子之归倏如惊兽投林觅柯不择其音慨我之留得不怪禽兽则有穴禽无故枝歌以赠子孰知我思 
　　
　　〇与崔礼卿书 
　　礼卿足下霖雨南北泥涂接天惊禽不飞巢树越月东渡淸济西抵河洛麻麦千里川原百重披林知晨映水识夕登陟劳顿宿患转失犇车乎荥阳覆辙乎成皋暑疾破腹言停偃师炎风裂衣乃径函谷时值深夜危连十车土囊阴阴千丈落月鹊树冠斗鸱巢冒星车声崩雷杂以谷响时复卧起不识昕夕沉沉烛光映晓靑紫惊沙蒙蒙当午黄赤如此三日始抵平陆更复马首断云千里随梦雁足飞雨崇朝洒襟云山恢奇殊渉遐想念切吾弟南行渉江嵩惊蛟龙棹压鱼鳖茫茫混混始复观海殊足增长气识浚凿心智海日上树披蓬而观江豚逐舟瞠目而视者矣岁华不居游燕已极往者都下羣从如龙连舆接茵尤在吾弟斋居盘盘言笑宴宴晨树撼鹊于以极兴夜寝列烛求其悦魂始知美酒一石增刘伶之狂嘉言三复损臧仲之疾非昆季之爱不及此矣近闻杨生（梦符）据遭此厄仆亦远病重有姊丧秋堂流萤不夕已卧东阳带围减此盈握潘岳病髪时元一茎追亡悼存抚近念远以此惨戚遂减跳荡时复咄咄如何如何吾弟方在盛年尤复嗜学六经收其视听羣史供其口实暇则纵棹幽远振袂原野壸觞旣列违忆狂客松径落落肖我直致则亦西望不乐北游方遥丁生丁生（履端）共此寥寂哲晜旣别亦寡音秏远闻太公循绩斯茂所得如此并报吾弟东鸿若西有以荅我 
　　四哀诗（并序） 
　　秋日苦雨南山多阴校理程君（晋芳）忽焉溘逝悲盈于中十旬辍业又频得友人书知赞善郑先生（虎文）文学唐先生（为垣）曁司务杨君（仁基）相继物故伤哉伤哉命也命也予穉齿未毁执经豫章之门元髪乍束交友宏农之馆耽唫握管则赞善播其英声研经著书则校理长其浮誉岁月旣往中心藏之师友之间人伦尽矣于是择穷阴冱寒之日招秦吴燕越之魂陈觞而言为位以哭哀哉原夫赞善之志古人是期梁傅太息之褱歩兵痛哭之槩操一于此卽能损年兼而有之斯多戚绪然而谈纵八极戢黄髪以入棺交满海寓御布衾而辞世虽云悲也可无恨焉文学自少至老为诗五千穷年累时质劵数百授经之席移市门而便沽问奇之酒呼里魁而对飮推其梗槩实不可一世焉校理生有积赀没逢竒窘将居北山之北访友南山之南四马骆骆载传书而来双旌萧萧敛体魄以去是可哀矣司务累叶淸华一门要剧而焚研之后旣叹数奇毁巢之余又窘阴雨命之不永忧殆伤人者焉嗟乎统而言之赞善之达不胜其忧文学之穷未改其乐是知沈魄逝矣招雍门而鼓琴天怀廓然逢刘伶而市飮校理则魂无避债之所司务则死余对狱之惊朝露之痛不越乎兼旬秋霜之威遂凌乎万物日之夕矣鉴素月而不辉天何言哉随大化而俱去百年之寿不能与麋鹿争十歩之外或当与松柏处所以各述其褱抱系之以诗者亦以通存没之情均哀乐之致也诗曰 
　　猗惟赞善身没道存下视百世心萦古人积忧炎炎寝室以焚（室前毁于火）逝川东来高岸亦崩沈痾作书告我以诚魂如可招越之东门乌呼文学以酒自晦阖地轩天沉旬缅载谁云闭门黙坐而慨草元未就西日归海质劵虽积囊钱犹在欲奠先生吴之里市校理覃覃士流之冠湛彼经术足于文澜著书何多云以待删说士之甘一世所难宦旣不达西行入关骊歌召哀往而不还神气所聚归于南山司务英英弱年嗜古玉立旣振金声徐吐挹兹襟抱孰云歩武方秋之朔如月之午频伤疢疾遽委蒿土县棺有待殡此江浒 
　　
　　
　　卷施阁文乙集卷五 阳湖洪亮吉着 
　　
　　〇南华九老会倡和诗序 
　　乾隆十四年吾乡庄氏之致仕居里中者凡九人曰礼部郞中淸度年九十曰福建桉察使令翼年八十四曰临洮府知府祖诒年八十二曰黄梅县知县赠文选司主事橒年六十九曰密县知县封福建台湾兵僃道歆年六十六曰开州知州学愈年六十三曰湖南石门县知县封甘肃宁州知州柏承年六十三曰射洪县知县赠顺天府南路同知大椿年六十二曰温处兵僃道封礼部右侍郞柱年六十因为南华九老会各系以诗其宗之年及六十而未预斯会者复二十一人各依韵和焉盛矣哉非特宗族里党之荣盖升平之仅事矣且数公者旣无巧宦之目仕有廉吏之声弹琴之治甫成抽簪之情已切其在官也种秫之田无五十亩其谢事也成都之桑少八百株贵而能贫知止不殆此其高致一也居乡与人子言孝与人弟言弟有公绰之不欲法严平之自然风貌朴诚肖其披服卜商不假之盖酷暑而讵张晏婴已敝之裘奇寒而始御其高致又一也东西之第匪遥钓游之所不乏葭庄之鱼渉春而已种芦墅之菱经秋而可采方伯别业实曰靑山尙书癈园亦名来鹤永日永夕斯陶斯游观邦国之蜡曳杖而必偕赛里社之神联裾而早集其高致又一也维时风俗旣淳里居最乐盈门颁白之叟占野屡丰之年然而刻鱼入馔行于鼎食之家束脯为礼馈彼岁时之会从大夫之后亦竟徒行避长吏之庭有同由径荐绅之燕市僧不列于筵士夫之尊吏胥罕识其面均得遂彼恬适享其大年其高致又一也家世传学则有夏侯代不旷僚实惟沈氏是以随会旣老燮匄嗣而登朝望之未休育咸皆成膴仕门阀之盛里党荣之而数公者处贵宠而不矜与寒素而钧礼羣从之谨饬者赐嘉果而必捧子弟之通脱者逢乘马而亦数此则十室之邑忠信所存百年之宗家法斯在其高致又一也子少以孤童逮承颜色高山仰止不去于怀乃文考欲赋灵光之殿已颓孔融成童老成之人先谢是可戚矣石门君孙宇逵世其家学早有令闻惧良会之就湮遗翰之放失遂各系以小传并索序于余余惟九世卿族首数乎宁俞万石素风或衰于石庆花树之法不及于百载棠棣之碑仅传于数纪皆名宗之所宜鉴也故原其本末序之所以纪人瑞之符亦以垂后来之则云尔 
　　
　　〇复钱少詹书 
　　亮吉顿首少詹先生合下比惟道履胜常义藴益邃礼堂暇日惟写六经中垒莫年渐成七略幸甚幸甚亮吉虽未及合下之门然每得合下一书辄悯其嗜古之诚为析诸疑义所在则亮吉之师合下已久矣承为刊定三国疆域数条除渊泉汉葭前已自悟其失随卽更定余谨一一如来教也又承示唐开成石经左传与今本异同处甚为精审然如旦辟左右之旦误为且少齐有宠之齐误为姜石经之外北宋堑本及淳化本尚皆不讹益知亭林顾氏之言为不足据比来以诸书厘正左氏经传本文至数十处如郫邵二邑缺其一方（文公六年）淇水两言全成脱简（桓公十三年）增子于适（宣公二年）脱侯为齐（桓公六年）均系本文非为小失此之增损或尚不至戾于古也又有杜氏时经传本已误者如{面车}车之为辅袀服之为均亦惟求杜氏已前诸儒之说实可据依者间为厘定梢疑卽阙之俟藳本粗定尚当质之合下耳两年以来左传诂以外复成乾隆府听州县志五十卷大类亦同元和郡县而于两汉故城歴朝旧县河渠之兴废水道之迁徙颇加详焉又五金利用详所出之山近盬便民记置场之所其有为吉甫所载而今则略者如庄子观鱼之台滕王宴宾之阁并登佛寺兼采道家以为无禆于舆地之实勿收也惟水道有十数条不敢仍古人之失而又不能遽定者谨略述数事就正焉许君云河南有潩瀷二水同出密县淮南王书及郦道元注读均如急敕之敕今以目验及口音断之疑非二水也水经云汉水有沮沔数名同出狼谷而山海经及常璩国志又别标鲋鱼之源今以昔名及今地核之又知实一水也他若尔雅东方之斥山疑卽今靑州之沂山以字近而误汉志庐江之决水疑卽为说文之潓水以音近而淆凡此未知有当与否幸阁下有以教之也近时朴学之士皆从合下问受合下犹子献之及李君生甫均亮吉所心折然献之注尔雅而必书雅为疋遂致西安书手骤为亦匹之呼李君字许斋而必书许为鄦乃令近时齿录分镌无邑之字好古似微过也附近所见闻以博夫子之莞尔亮吉再顿首不宣 
　　
　　〇湖广道监察御史蒋先生别传 
　　先生讳和宁字畊叔世为武进人雍正三年分县又为阳湖人其生卒岁月行事官阀具于家状甚详其从甥洪亮吉以为古之显于当时名于后世者皆有别传见于载记自东方朔至夏统已一百十人所以襄志乘之阙遗僃史家之搜采焉爰甄其遗事以为之传曰先生以强仕之日策名杖乡之年去职其在朝也官不越五品其家居也游不出千里而许与气类导迎善气以是抱人伦之鉴负海内之望者三十年迨卒之日多士之在朝在家者皆为位而哭相向失声盖自东汉许郭有唐韩李以来至今日仅见云而又内行醇僃友谊谆笃李元礼之仕宦不异神仙卫叔宝之风华无伤道范若综其高致可为神往者焉夫世之奬许为褱者或因片言之善或录一技之长皆本素知由于歴试而先生则闻声已识望气先知王猛鬻畚之岁卽推公辅之才孝侯射虎之前已卜非常之器每当羣贤高会达士盈门推白屋之童牙诩后门之寒畯致之高坐无异宾师望彼成名有逾子弟非夫性情之挚能若已有之如此乎又以士之旷远歴落者类不护细行好为大言史鱼为盗荀况以之丛讥颜回复生祢衡因而陨首而先生则百喙以辩万端曲全愤此嚣凌形于辞色以巷伯之疾恶成缁衣之好贤保全者实多云家无一顷之田百金之产而九族之亲来而共食一面之识贫而解衣重门洞开虽疎逖而可入城府坦白卽鄙吝而必言不移床远客故人乐其寛或破产酬酢故世称其达多能本乎天性思理成于自然自夫家居或营小筑平泉一石亦征磊落之褱龙门半池乃有回环之势聆寒谷之竹早识阴阳移远圃之花先明向背将母以济物之量寓之于泉石者乎若夫朗月入抱莫喻其高褱白云在天思成其春服守马卿之四壁食何曾之万钱有柳下之阨穷御孟尝之狐白此则不可无一学步而卽非谁其嗣之望尘而不及者矣先生于学或有不窥而识无乎不贯雄博如刘子骏授太元而亦观逸才如陆士云见都赋而惊叹至于商榷一字如星位之妥于天领悟半言若时雨之零于物则微言之未绝视古人而莫愧者欤亮吉少以孤童育于外氏执畚挈榼偶影于僮奴食淡衣麤视同于佣保先生识之于粪壤之内拔之于羣从之中同舍改观里板致敬悯康伯之陋则辇书以贻之伤羊昙之贫则赌墅以乞之嗟乎士感知已无时可忘我送舅氏啜焉而泣秦人之思针虎欲陨百身晋客之念范公将通九地尚何言哉他日信陵之客张耳有推贤之名颍川之门景顾成行义之实是则后死者之责而先生之所望矣 
　　
　　〇文学吕先生墓表 
　　先生讳祖辉字杏标始祖泰然南宋时知吉州始自婺州之金华迁宜兴十七传而讳仲始者复迁武进遂世为武进人太末三徙不越会稽西蠡一宗别于丞相祖讳佺龄父讳官山学官弟子员行谊文学为里党推重称静轩先生先生其次子也自其幼时已有成人之度其事亲也本朴诚其交友也崇节槩里中父老悚然异焉不有君子斯焉取斯刑于寡妻孝乎惟孝静轩君及母许孺人皆钟爱之未几学业顿进声誉赫然项槖七岁先称阙里之师施雠幼童已擅专家之学自是教授里中者垂数十年踪迹所至北不越乎大江东不及乎沧海西登于牛首南极于蛟渚一岁之中闭戸者常及十月六经之师著录者乃至百辈操朱墨之管而目以之眵书甲乙之籖而指为之茧默思而坐则屡锐绳床问字而前则几穿戸限而先生之教人也则又以德行为先文艺为末尹公之弟子咸号端人东海之学徒并矜奇节士林遵其月旦乡里以为祭酒焉室屡空而晏如德无邻而不愠方先生之少也与同里大学士刘文定公侍郞刘圃三先生辈结为文社先生以年常为社首无何儿寛上第严助入官马安则四入九卿望之则一岁三徙而先生以丞相之故人作诸生之都讲仲举则经时拂榻平阳则无客扫门盖文定公时适奉讳家居亟遣社友招之谢而不往有询其故者曰使刘公有不赴招之老友顾不重耶此则濮阳之为揖客见重公卿槐里之斥小生居然口实世论两高之然造物啬先生于前而丰之以暮境穷先生以遇而酬之以大年是以禽庆游岳之岁嗣续乃生嶭宣罢政之年茂才始举六极则疾居次首而先生又益以贫五女则盗不过门而先生复增其一以平子之四愁不改启期之三乐于是齿以老而强遇以塞而泰高密举小同之载尚克传经子坚察高第之时犹能健饭优游里闬快叙平生迨至楚国之旧友尽号先贤陆氏之门人亦先庙食（谓先生学徒汤知县大奎时殉节凤山）而先生始息影衡门休神家衖则天之报施善人者实多云亮吉与先生有连且近同里巷闲庭扑枣则王吉之东邻辟径听松则泉明之北牖王微枕上闻扪虱之谈经伯阳灶觚视望羊之读易知先生者实最深矣以乾隆五十二年月日孤子荣将葬先生于城东新河乡之高三亩原乞所以传先生者亮吉遂不辞而为墓道之表先生生于康熙四十五年七月二十一日卒以乾隆五十一年五月二十五日年八十有一配蒋氏继配巢氏子荣丁酉科举人拣选知县将赠先生如其官女六人皆适士族孙二人贻安抱安杨亭则藳艹尚元蒿里则衣冠尽白乌乎一邱之土三尺之碑此日只鸡之奠称有道而不名他年下马之陵号通儒而莫愧是为表 
　　
　　〇刑部福建司郞中赵宜人叶氏神诰 
　　宜人姓叶氏讳贞世为苏州太湖厅人浙江分巡宁绍台兵僃副使士寛之长女刑部福建司郞中赵君绳男之淑配也生而淑愼动合仪则又聪朗善鉴柔嘉有文自夫结褵逮于属纩无疾言无遽色门内化之姻党宗之盖夫人生自鼎族归于德门叶氏自少保公以来赵宗由宋魏王以后均代有达人世着淸德庭诰二首拟于颜门女诫七篇方诸曹氏而是时勾吴于越之俗吹罗绮则障天排管弦则沸日婆罗曼衍之戏与节序并陈踏靑上已之游与冠盖争胜以市媪佐谈燕以庙觋代医疗是以沉沉画阁祀靑溪之小姑宛宛红闺杂黄冠之女士谢夫人之整肃尙接济尼窦太君之严明亦通巫媪习尙所在贤知交讥者焉乃宜人之为女也则秉副使君之懿训其为妇也则守恭毅公之家法曲江从宦伍相之涛讵观太末侍亲刺史之屏不识迨夫里居益严矩矱僮仆受范内外秩如安志枕溪之宅马戸之禁斯严平仲近市之居鱼里之优不入溢衢社火婢不窥门隔院钟鱼尼难闯戸以闺阁之从风肖臣门之似水焉宜人则更绘列女于寝颂其格言祀先姑于庭以为师保语笑不达于邻跬步不踰于阃早焚博具蚕织之妇难休严绝祷祠高明而鬼不瞰若其贵而能贫俭以率下也翟茀之服与澣濯而并陈莞蒲之筵而粗粝之是馈诸父诸舅之至乃具牲牢二分二至之期斯修鱼菽亮吉大母为恭毅公女孙幼时频随至里第起居宜人视若犹子悯其孤童{门为}门之教以宣亢宗之期斯切凡宜人之以身为范遇物尽诚之道亮吉又多得之目见焉天性孝友笃于弟昆德公罹祸文姬则流涕以言羯奴癈学道藴则正容而悟以先臣服官之训勖兹夫子以大贤行已之法望其所生故长君褱玉次君球玉皆早有令闻郁为时器时刑部君供职于朝盖宜人之教居多云疾病遽婴不臻耆耋以乾隆四十九年十月十日卒于里舍春秋六十有三越三年葬于城东黄塘乡之黄塘原方宜人之卒长君褱玉服官京师不及视含敛故高柴之反里雨泣者三年献子之服丧加人者一等亮吉呼天之痛早歴岁时见星之犇同兹莫逮鉴寒泉而吊影闻风树以伤心敬于几筵是为神诰并申以颂曰 
　　化之覃敷门内斯起如何世族鲜克由礼闺风之振繄惟哲人神明不惑矩矱是崇家人师师惠而不怨茕茕孤童诲我无倦搤臂之痛椎心亦迟庶几无忝夙夜以思 
　　
　　〇与钱季木论友书 
　　昨复枉书极言友道昔覩吾子之面今知故人之心辄贡鄙诚要于永好盖仆缟纻之道有二端焉学问之友必先器识拘于一隅难与高论谈性命则为周孔言训诂则称鄙儒特牲所祠纠其违而卽同非圣方册旣载举其失而便为违经此一蔽也言无智愚时有今昔浑敦穷奇以古而足贵垂棘和氏以近而不珍此则宛邱旣平必当高于泰岱惇物尚峙亦可等于蚁封此一蔽也据近定远屈前就后荀卿儒术见黜于后贤蒙县著书致讥于里塾视犬之字斥为委谈犹龙之言疑非确议此为仲尼之识不及于里师新安之经反尊于阙里此一蔽也复有神明本昏胸臆是任读易半卦已疑轩羲哦诗一章便嗤郑卫张颏植髭持不根之论穷老尽年为无益之学谓日月可废矜其一镫谓菽粟多事恃其夙饱此又一蔽也又或遂厥初非矜彼私学愚公移山智士亦同其识陋儒谈天经师引之为证此虽贤者之过亦一蔽也若夫事必究其原论必求其是解带一室邹鲁不能欺其半言驰轮九垓嵩华不能摇其一瞬研几极神深识殆圣求之吾党亦有人焉性情之友要于至诚非我有咎疑诗人之不眞岂不尔思为宣尼所深叹而近世之士或以爵秩叙鴈行拘年辈为鳞次何云缔交乃左雄限年之格何云结友成正始服官之簿此一蔽也声誉起落引为重轻踪迹显晦据为高下郭李盛名必难言其纰缪毛嶭贱士或至掩其琳瑜此一蔽也执彼此之见以致参商因趋向之殊忽离胶漆孟公鸱夷形张竦之短伏波画虎显季良之失此一蔽也又或以志意而合以门戸而离仲宣赋笔乃不嗛于司农叔然学徒必先雠夫圣证此一蔽也又性有喧寂质有华朴子云沈思强中垒而亦默向生好游戒王邑以疾走究之失其一长或至两败则亦一蔽也若夫脱略绳检求其性眞白云在天望之而可见风雨如晦思之而不已半面之雅鬼神无以间其隐片言之诚金石亦将输其烈求之吾党又有人焉足下卽其一也仆又恨吾党之士幼而定分长遽踈节或智竭于一官或识昏于妻子耳目所及不能离夫簿书形骸若遗未尝踰乎寝榻而足下则师琅邪之不娶学平阳之若寄落落如玉处于朱门明明如月成其素履淮南之鸡犬雅于嶭公之宾客河间之简册亲于中山之家室染翰终日至忘寒暄披图一朝或遗冠履此仆之所深悉也乃或操笔万语贡于所知求人作笺以答显达频云采薪逃簪笏之席或乞急假憩名山之庐覩白鹭之羽秽其尘容攀靑松之枝寄此幽挹此又仆之所深悉也仆舍足下又将何与交哉蠡水之侧闻营艹堂距仆先人之闾半里而近东海再举卽焚麻衣吴兴一朝或解华组相与商略疑义宴谈晷日招庄生于濠梁致蒋济于侧舍乐何如哉相去千里气侯顿殊仆客汴水日餐黄沙君官四明乃飮碧海倘因翔鸿时有覆我 
　　
　　〇孙太孺人八十节寿征诗启 
　　夫万物竞流不移金石之性百卉谢气始闻椒兰之馨贞于运者久则享其报者烈焉是以物性至杂而冬生之木必贞有生不恒而夜半之禽独寿理可言焉见于是矣孙母许太孺人阳羡之名宗也父知县君南阁祭酒旌阳仙令鹅笼一具飘尔携家鲛浦十年伤哉远宦孺人终鲜兄弟独奉庭闱唫雪豓其高才飮冰同其淸德年二十赘赠君于家而延陵善愁扶风易病集楼之凤已罢吹箫过隙之驹犹勤学易逾年举一子而赠君遽卒知县君旣因玉树之摧欲夺柏舟之志孺人叩心出誓沥血自明所生怃然不能强也无何知县君亦卒嗟乎父兮母兮逝者已矣天只人只生者奚辜剺耳叫天则淸霜凌于平旦截发抢地则白日冥于中庭遂乃两槥克前双旌并举昔叔先雄之殉孝白贞姬之矢节具一于此已诧至畸兼而有之斯为大戚于是帷车万里则马助哀鸣过峡百重则猨随堕泪崩城之恸行路咸伤者与窀穸旣成蒿麻不释英台读书之地只影无依临沂感孝之渎半廛爰辟先是知县君有家财临没析其半以畀孺人孺人虽身挟积赀室无长物古屋则神镫时出坏墙则磷火羣飞怀璧是忧瘗金无所至乃缄以素缣藏之斗拱湔上寡妇之仆涕一尺而偷窥南阳不义之奴缝两囊而默运孺人不及知也无何乳媪之居喧传金穴里卒之舍赫建重楼僚仆以告孺人乃疑发栋视之空箧在焉孺人旣冤结莫伸诣神自诉尔乃佣奴鬼缚里妪神驱叩首投情诣官自告鼠穴搜其剩赀牛车载其余货十仅获一稍以自存人以为至诚之感焉一日以贫困坐古室中长叹甫伸一妪欻至谓孺人曰尔无忧矣顾视之闲形神顿失翌日趋影堂视之则某代某妣之象似焉宜都之觌圣善无假冥求颍川之觐先灵非烦左顾贞孝之获佑一至此乎于是有若焠掌报母氏之劬颜生餐煤共歉年之食岁丙子令子举顺天乡试第十三人祀膰甫归计偕适値时孺人方当扶杖已荷旌闾三江浩然歭褱淸之百尺万瓦孴若表行义之一椽更复桓氏之嫠推本帝师之规夏侯之孙呼从外家之姓义兴房之号与定远支相配云（孙故定远分支及孺人以节显里中又呼为宜兴三房举母氏也）越十年孝廉筮仕得句容儒学教谕百里就官六旬迎养孺人有田一顷遂命入于大宗以奉时祭树墓槚焉夫长乐让产独表于儒林平舆赡宗不闻于闺阁而孺人顾以仁让之德克绍孝弟之宗有识伟之宗党钦之者矣御板舆而入官隔纱帷而助课过庭学礼则移训文孙迁舍断机则亲督婢媪雍雍焉肃肃焉盖敬姜之告文伯大家之诲子成无以易此未几而平原文学远着贤声洛阳秀才亦垂妙誉句容固当孔道时集胜流于是过令伯之居先瞻大母诣士行之室必拜尊亲而孺人亦视听不衰礼仪可范饵华冈之木肌体愈轻读老氏之书神明顿彻岁丙午叠荷覃恩介兹眉寿遂卽官舍为孺人称八十之觞礼也大年之兆非假乎学仙余庆之征必推于积善亮吉等与孺人子若孙交钦礼宗之在望过义门而先式咸以为琬琰可以镌德竹帛可以着声不有巨篇曷彰朗节于是采其本末迹其操行以贻世之君子云 
　　
　　〇崔君妻庄孺人圹志 
　　孺人姓庄氏讳素盘济南府知府斆坡先生之季女今杭州府水利通判曼亭先生之子妇也济南伏氏经学传于女孙江东谢宗闺望逾于男子自其幼时最得大父末夫公欢稍长随其父济南君歴官数州五行俱下视不停眸十纸齐挥墨常盈口迨乎始笄积诗已至百首访汝坟之俗过南阳之墟登高览古有士大夫之风槩焉年十八归于通判君次子景俨载玉万双一珏至而输华有鸟十双比翼鸣而戢影通判君妻崔恭人故尚书钱文敏公之女也马芝之行附见辞宗左芬之篇光于艺苑自孺人之归而扶风子妇作赞大家河东孝娥续编闺范几砚日亲文笔益进是时通判君左迁莅郡全舫移家访孤山之雪则娣姒偕吟观广陵之涛则妇姑并赋吴江枫落有吾宗之逸篇陌上花开寻外家之故事仕宦之地有神仙之望焉松方悦柏中道而雕月不舒华上弦遽陨以乾隆五十二年八月遘疾卒于邬鎭官署年二十有三子二曾述怀荆女一均幼景俨感逝旣殷伤心屡赋十二时之内欲废黄昬三百篇之简竟删蒙楚其年归葬于武进某乡之某原呜呼明星七夕天上谁期秋水一渠人闲何世墓门鸮萃时开怨女之花华表鹤来卽作望夫之石 
　　
　　〇署河南直隶汝州同知徐君妻杨安人墓表 
　　岁乙未丙申以来里中之友悼亾者三人钱君维乔赵君褱玉孙君星衍三人皆妇贤而才又皆乞志铭于余余羇旅岁时未暇毕应今年春客开封同岁生徐君书受适为州倅此方以妻杨安人墓道之文请州倅悼亾之戚视三君而尤过焉因不敢辞而为苐其本末曰安人讳银盘及长字孟贞某官某之女也与州倅为中外亲自其少时卽娴礼度州倅母杨太安人奇爱之遂聘定焉稍长其家益贫兼不戒于火安人仓猝之间掖所生以免伯姬旣出灵光乃颓非叔先雄之孝则宋无忌之灾不免乎年十二随父服官盐山逾八年州倅就婚遂于署成礼州倅幼有令名所为诗篇已满人口迨安人之归而益勤劝学于是江总词笔借奉常之说文李权俭腹资大农之国策缔交通儒是正文字始则中论旣成列建安之七子继则义训益究受扶风之六经阿客入世不诮空踈子云闭门益勤撰述则安人之助也又二年随州倅旋里遘闵旣多数丧踵至太常斋室尚不入夫内言巨孝垩庐益相违于中阃然而晓日三号则蒿簪陪列春秋殷祭则麻衣助劳丧几不胜屡濒于殆合而计之十年之中共牛衣者不过三载四方之游偕鹿车者亦止数旬而巳未几州倅举明经之科有奉檄之志安人所亲在远顾恋莫胜州倅嘉其意不忍违也遂乃风雪载涂宁车自送严君一官沈沦九品之末老弱数口困顿万里之余安人则侍母氏之痼疾悲夫子之远行离觞旣倾情若终诀每当锋车入谷塞雁内飞未尝不缠绵徐淑之篇沈痛吕姜之翰其族兄伦见之以为卽卫女之赋载驰黎庄夫人之咏中露不是过也嗟夫蔹蔓之誓皎日而莫逾卷施之条抽心而遽死乃至出室之女殉母不辞望夫之诚阖棺未暝可哀也矣安人产一男二女今惟次女阿男在又幼卽嗜书每有造述所著若干首今藏于家州倅将以某年某月葬安人于某乡之某原念夫高岸为谷深谷为陵元堂旣扃懿行莫列乃为之表如左云 
　　
　　
　　卷施阁文乙集卷六 阳湖洪亮吉着 
　　
　　〇钱献之九经通借字考叙 
　　昭代尚文百为具举六书之学近乃益昌王工部订楚金之讹孙文学校德明之阙皆有成书附于小学然尚未及雠校九经正其文字如高密定礼堂之本传可无疑江式就太常之编闻而竞写则演赞次列犹有待焉钱君献之夙操记事之觚早究结绳之学研六经从文字入故时析精微研文字又从声音入故尤明通假以丙申之春为九经通借字考十四卷若其所得有可言焉夫经为宣尼所订之书字皆在叔重所编之部惟简经屡易师或殊承声转未求偏旁转误然因仍识乃知六经无不正之文用武求无悟众说有能通之义（周礼司几筵仍几故书为乃郑司农云乃读为仍按乃正字仍俗字礼器注诏侑武方注武当为无是也）举一隅而不反推六籍而可该者焉至若近世学人亦研竹素顾或好标异说致忽恒经修误为翛而转议开成之失遘转为姤而或致熹平之疑不狂为狂之论识者病之若钱君是书集众师之言以召陵为断下则证以百家校之金石凡聚书若干种而始成言标其要则义可翼经事渉夫疑则吾犹及史非仅徐邈张参之能事矣亮吉亦以壬辰之夏着汉魏音一编举昔人读如读若之端声近声讹之故自杜郑说经如苏注史以迄涿郡之笺阳翟洨长之疏淮南靡不毕取以存故读盖实据叔言反语之先为众经通转之助矣证之君子或有同心贻于后人实非小禆因序君书藉及之云尔 
　　
　　〇归求草堂寿言诗序 
　　夫舟航可以济远而戒心于江海松筠可以乐素而谢质于岩廊是以富春之蹈履高节而动星文会稽之踪振瑰辞而扣天阙彼各有所暗故甘进者不谋于乍退养志者靡乐乎梯荥也若夫达身以襄一世之务居闲以研邃古之业临菑谠议屡奏乎九重长乐专经并行乎六籍则出处之际物我之事庶交尽焉内阁侍读严道甫先生当代伟材幼生异禀方今上御极之初时内阁学士李公牧堂礼部侍郞方公望溪以耆德重望号称知人其见先生均降彼达尊接兹幼德常山都水之学浚厥灵源亥唐子夏之对矜其奇智逮夫列士籍服儒衣读委宛之秘编识灵光之余老积逋偿于一日隆名起于寸晷则前兵部侍郞长白梦公之力也自乾隆十六年以后上省兹河海屡幸东南是时九服承平羣才辈出奏枚生马卿之赋贵比制科别明经进士之条升兹硕学盖召试得人为盛焉以亮吉所见今少詹事钱君辛楣副都御史王君兰泉编修程君鱼门皆后先以献赋颂入列清华海内号为宗工儒流尊其著述而先生则其一也入官内阁中书直汉票籖处前大学士诸城刘文正公武进刘文定公皆奇赏之前后领诸馆纂修凡五以彼达才承兹异数宜矣逾年以文正公荐入直军机处夫世之履经纶之地居禁近之中不过居常恂恂温室有不言之树自守凛凛东海无可通之贿而巳清素可风宠灵足荷若先生则应机成务济物为褱总数馆之机宜清累年之陈谳滕公一言生人于伏质孙卿千镒免客于奇祸而又国体旣立非朱浮之卖恩朋交亦全异苏章之用法方辛卯春云南督粮道罗君源浩以赔项逾期狱事甚急时文正公兼邢部当主稿先十日巳奉命入主礼部试人传先生袖疏草排棘闱干上相之颜动列卿之色事卒得解仁者有勇庶几见之阴德活人于斯信矣于是叔坚之形或绘图于南楚宾石之德亦俎豆于长陵闻有屈将率之尊就子弟之列目申报德者先生固不自言也其年擢内阁侍读凡直禁近七年拜上赐者数四人方谓当宏此设施成其博济纳言常伯之任监牧连率之司夫固已识在禁屏屡勤清问而先生当未衰之岁遭二亲之忧遽遂初衣憺兹荣路有识所深惜也达人其有见乎归筑归求草堂贮金石文字三千卷图书三万卷法书名画复三百卷谷永疏达冠絶夫西京敬通词翰昭回于建武君山说经之粹臣瓒析史之精以迄厌次之述十洲涿郡之名博物莫不抉宇宙之未露广古今所欲传规石为砚窐于三易之余裁缣作笺价逾十倍之上凡著述共三十二种副旣藏于家塾字可县之国门兼之读道旁之碑则桼前能疏其误出枕中之秘则娇女亦讽其辞一门有集秘监别于大颜内外皆文道韫参夫诸谢者矣配叶宜人柔嘉有则婉娈善文自归先生卽勤家政时先生尊人以事避居舒城宜人积纺绩之资为舟楫之费岁之春秋聿云定省寝门旣谒携冰鲤以称觞良人未归洁黄羝而祀灶传先姑之言训于冢妇以夫子之戒勖其佳儿俭然恀然其有定识者也岁在辛丑先生及宜人皆届五十甲子海内知识为诗以寿者凡若干令子畯等彚录以寄先生亮吉与先生同客陜西巡抚毕公之署辱先生之知命为之序昔彦升弁文宪之集陈刘美伯始之文类皆综核生平详求隐行盖太中之勲或韬于文学右军之德反掩于书翰自非采荐绅之口述录名流所心许则潜美或不章焉又况列眞五纬配厥修龄高山大原征其积累俦类所能颂述也若夫表知微之识着济时之要则子云乡里或有当于君平彦黄周旋庶不诬于卫尉云尔 
　　
　　〇芍药本事诗序 
　　芍药本事诗者吾友蒋大令玉予及孙君季逑忆旧之所作也探春北墅言歌郑国之风修褉曲江遂値郭虞之袚莺娇待至马细驮来盖盩厔郭郞名喜者二君所眷也看花客倦回面而引襟裾听鸟歌阑抗喉而申宫羽于是蒋君举灵飞经有仙人郭芍药者告坐客曰是亦一芍药也固知多年入道难忘绮丽之名一日同舟雅有神僊之望然而新蕖之生下泽巳厌淤泥灵鹤之出空庭不工俯仰矫矫乎有拔俗之心焉故振其孤花方移姿夫露槛而挺兹弱植忽高举乎风埃春燕正浓玉人告去蒋君举觞而思良会写影而绍余欢此则阳春屡咏初移齐右之风而夏五遂书巳应郭亡之谶者矣无何逺递鱼笺寄定情之金钏误传鹊语迎别馆之琼枝盖桃思代李虽怜根叶之同而燕不逢鸿如学尹邢之避时値河东曲部籍甚关中新声围羊侃之筵妙舞乱周郞之顾翩有丽人怱焉倾坐召而问焉尤可异者东郭西郭隔河水而同源南枝北枝待春风而欲合拈珠纪岁旣巳齐龄映玉争妍尤堪并蒂孙君于是撰将离之谱昔梦方殷欣如愿之逢亚枝更续蒲州郭郞名双者并枝芍药图所复作也预斯集者咸美而赋诗穷窈窕含睇之情极旖尼从风之致予授简之下又有感焉昔春卿开径羊仲频来子荆赋诗马公首和欵淳于之燕烛幸高烧赠小史之篇笺曾屡易筵长未接先知越客之心袖冷思温巳进襄成之手未尝不叹其同饶慧业共厥僊源一则泠泠善语垫巾余名士之风一则宛宛依人挥尘有清流之习虽子元之注蒙叟篇终而竟窃马蹄文举之依茂宏会始而犹披鹿褐标举所在有不同矣离合之致洵可言与夫今夕何夕星明照邂逅之期新人故人道远致殷勤之问可知赏眞者不嫌乎兼美情挚者靡遗乎自昔也爰不辞而为之序 
　　
　　〇十二月十九日终南仙馆同人祀苏文忠公诗序 
　　岁序乍闲丰年告庆山隅千尺积雪与齐官斋东偏旧有山馆与二三子觞咏于兹月惟嘉平日値十九宋故端明殿学士礼部尚书苏文忠公岳降之辰也览乎遗文嗟不并世求其宦厯又近在兹相与荐兹清羞列彼嘉豆几筵旣陈画象斯肃则高冠峩峩从乎支遁长袖落落缀以踈梅瞻拜之余遐想有寄惟时簮笔之士旣绍南皮笙歌之声亦逾邺下当夫旅揖再拜三叹一弹寒禽蹲树而不飞冻鲤破氷而出听南山白云围乎坐右增采轩栋助润襟裾青松在庭列柏荫戸崇仪则迎神降神清声则满室满堂者焉嗟乎尚友之志诵诗读书仰止之诚犬星列岳七百余岁思公而不忘十有三人握管而竞赋至于斜月没树音犹绕梁寒威袭衣飮始投辖中心好之骊驹之歌且止岁云莫矣蟋蟀之旨无忘预斯集者诗无不成昔孝若作赞言图岁星陈留聚宾致征纬象今序而传之者亦以纪嘉会着良日且使后之祀公者有所述也 
　　
　　〇与孙季仇书 
　　亮吉白季仇足下别后五旬亮吉亦渡风陵径条谷褱人蒲坂之寺哭友巫咸之山盐池旣届驰蒋生之寓书熊耳回经忆钱君之昔辩道路饥渇存忘在念兼以独游时渉遐想非复曩时共载之兴矣然而沿乎洛汭遵彼汝坟七圣皆迷之野独尔驱车耦耕不辍之乡犹承指道幽忧之思亦间以篇什寄之闭置二旬始达樊城临池而举觞寻碑而堕泪越曰乃舍骑登舟白鹭出树回翔可观潜鳞上竿尺寸皆市惜沿汉入江之乐不及与足下共也暑月正满当扺武昌行携浊醪上揖黄寉彭蠡旣泛卽指北江回日再当详书与足下耳长安人海之地尚望稍节语言谨愼嗜欲相见尚远我劳如何亮吉白 
　　
　　〇邓尉山人徐友竹诗序 
　　夫知山莫如樵而无与岩壑之胜知水莫若钓而莫穷浩渺之槪知简册莫如儒而不克极夷旷之致是以升林麓而能赋谓胜于樵临川上而能言谓胜于钓积经籍而能化谓胜于儒若其兼此者则身世之乐亦几尽焉复有知而不获践者嵇生旷矣而鸾凤之翮不铩公理远矣而参佐之职不辞故着乐志之论而迹局于冠缨成养生之篇而遇极于幽愤达者之过古人类然友竹先生脱尘网以游抱白云而逸一亩之宅山花环而欲笑五湖之田鱼蛤俯而可拾杖策所至崖倾谷悬则能赋矣纵棹旣远潮灵俯峭则能言矣积轴万卷心超语逸则能化矣若夫极一世之工而犹穷于自然之致渉干祀之想而不能忘在身之累此今之作者所以传而不远也观先生之诗可以自悟于山水间乎 
　　
　　〇出关与毕侍郞笺 
　　自渡风陵易车而骑朝发蒲坂夕宿盐池阴云蔽亏时雨凌厉自河以东与关内稍异土逼若衖涂危入栈原林黯惨疑披谷口之雾衢歌哀怨恍聆山阳之笛日在西隅始展黄君仲则殡于运城西寺见其遗棺七尺枕书满箧抚其吟案则阿奶之遗笺尚存披其繐帷则城东之小史旣去盖相如病肺经月而难痊昌谷呕心临终而始悔者也犹复丹铅狼藉几案纷披手不能书画之以指此则杜鹘欲化犹振哀音鸷鸟将亡冀留劲羽遗弃一世之务留连身后之名者焉伏念明公生则为营薄宦死则为恤衰亲复发德音欲梓遗集一士之身玉成终始闻之者动容受之者沦髓冀其游岱之魂感恩而西顾返洛之旐衔酸而东指又况龚生竟天尚有故人元伯虽亡不无死友他日传公风义勉其遗孤风兹来禩亦盛事也今谨上其诗及乐府共四大册此君平生与亮吉雅故惟持论不同尝戏谓亮吉曰予不幸早死集经君订定必乖余之指趣矣省其遗言为之堕泪今不敢辄加朱墨皆封送合下曁与述庵亷使东有侍读共删定之卽其所就巳有足传方乎古人无愧作者惟藳草皆其手写别无副本梓后尚望付其遗孤以为手泽耳亮吉十九日巳扺潼关马上率启不宣 
　　
　　〇城东酒垆记 
　　城东酒垆者余弱冠之时与亡友黄君景仁马君鸿运及今知南陵县左君辅文学蒋君青曜诸人燕游之所也地则面桥背市沿林枕溪辟圃制亭截椽作阁风颿出其前云树亘其后酒则隔岁之酿东西接楹鱼则截流之舟尺寸入市摘蔬田之晚翠啖瓜圃之深黄乘斜日以出戴晓星而归霸陵醉尉虽冒禁而不呵吴门市卒恒阖扉而见待此数子者又复逸气溢坐髙谭接云平子作达则一市纵观阮生狂歌则四筵耸聴北牖之日倏去而倏来南溪之流时涸而时溢抚青松以寄怀指白首而要誓葢亦极酣嬉之致穷日夕之胜焉当是时也自以为七尺之身金石比之而不及百岁之远更仆数之而难终委巷弃甓当与浮屠争髙名厨制羮较诸酷暑尤热除蜡腊之外无非合并之期际霜霰之辰弥惊宴集之数矣嗟乎言笑宴宴信誓旦旦而咸池之魂已招而不返燕市之魄复堕而不収逝者戢影一棺存者茧足万里沉酣之醉骨与冥漠以合邱穷愁之涕洟杂风雨而迸落半宵之谈如隔乎数世七子之饮几疑为昔人葢曽不卅年而市廛已移逰侣顿改城阴几尺不荫黄公之垆危桥数寻宁来谢客之屐升兹毁冈吊彼陈迹则去我不顾者东逝之波瞻望弗及者西驰之日而已暇日偶得故图玩其遗咏渺尔数子堕若秋空之云怛然一身自疑辽左之鹤遂作是记以志感云 
　　
　　〇苍雪山房诗序 
　　苍雪山房诗者元和张君琦之所作也其人也飮酒泉之酒擘瓜州之瓜下床而接祁连辟牖而窥龙勒昆仑万仞之雪烹之为茶吐谷一川之羊指而欲食盍归乎来西王母之石室其乐已极牢兰国之毡庐祭酒投笔反勒缉熙之铭终童弃繻缘偕凿空之使落落自喜超超不羣此则天倾西北子乃来游地缺东南家乎斯在可谓极壮夫之槩者焉然而捜其故箧时歌陌上之花念彼同心频折岸头之柳行乎日没之处方思日出之乡夫洲连橘柚则黄绀之光烛山花杂云霞则靑红之气成海桥如缺月四面波通巷若长虹百门洞启层楼千尺势欲居天圆牖双扉人疑入月游无晨夕出斜日而归启明产乏上中茹靑山以飮碧海照吴兴之镜发采过乎春葩酌虎阜之泉转喉工于百舌宜其巢枝是恋首禾致思梦一夕而百回意一篇而三致者矣虽然言乎居处则西极之客视苏杭为上天采其风谣则南音之靡聆秦声而却步冰霰之质桃李因而萎容琵琶之声筝箫以之彻响渔讴棹咏何如瀚海之篇玉树琼花压以天山之曲歌传勅勒俗士比于闻霆调入伊凉媚夫随而堕魄今仆之交君非一日矣乃辘轳之屩愈远则杼柚之机益新百篇授我絶管辂之常谈三日不来见阿蒙而刮目其独传西夏之音斯永冠句吴之士者乎夫丝竹未罢哀乐之心巳纷觞罍旣陈郁纡之气尚涌善乎昔士之言处境有其极难圣人亦当情恕者矣仆闻其游迹先巳醉心抽彼新诗尤惊絶调又念自十年以来仆亦东棹乎瓯江西车乎汃国州有九未臻乎梁益岳有五尚缺乎岱宗亦可谓东西南北之人燕齐楚赵之客矣我所思兮乃九州岛外之大九州岛子好游乎无百步而笑五十步 
　　
　　〇杭堇浦先生三国志补注序 
　　近时之为史学者有二端焉一则塾师之论史拘于善善恶恶之经虽古今未通而褒贬自与加子云以新莽削郑众于寺人一义偶抒自为予圣究之而大者如汉景歴年不知日食北齐建国终昧方隅其源出于宋之赵师渊至其后如明之贺祥张大龄或并以为圣人不足法矣一则词人之读史求于一字一句之间随众口而誉龙门读一通而嗤虎观于是为文士作传必仿屈原为队长立碑亦摩项籍逞其抑扬之致忘其质直之方此则读史记数首而廿史可删得马迁一隅而余子无论其源出于宋欧阳氏之作五代史至其后如明张之象熊尚文而直以制蓺之法行之矣夫惟通训诂则可救塾师之失服虔等二十一家之注汉书是也亦惟隶故事则可救词人之失裵松之注三国志之类是也余少读道古堂集卽叹先生之学于史最深今合观之先生之史学亦卒莫外乎训诂及隶事二者若三国志补注之作则又继裵松之而起者也虽然补注陈志矣又兼注裴注以事在晋宋以前不厌其详也采诸家矣兼采及方志以事闗故老之传或转得其实也亦间有仍古人之失而未及更正者如魏文帝纪塟首阳陵补注引通典云富平县西有魏文帝陵今考文帝陵在偃师县首阳山南其在富平者西魏孝文帝长陵也且因此可以证乐史及今通志之误何则富平之西为今耀州图经云耀州东至富平县界十里则杜佑云长陵在富平县西者是也寰宇记云在富平县东南二十五里者乐史误也若大唐山又在耀州西北七十里而通志云长陵在耀州西北大唐山者则又因乐史之言而误也楚王彪传黄初七年徙封白马城补注云志称七年徙封白马而陈思王诗称四年白马王朝京师则当时未有此封宜称吴王今考陈思王集云黄初四年五月白马王任城王与余朝京师魏氏春秋亦载植是年还国赠白马王彪诗植传黄初四年徙封雍邱王则彪徙白马亦当在此时传言七年或误也他如魏受禅碑之可以补魏纪之缺魏王基碑之可以纠本传之疎而注不及者先生或未暇录及金石乎夫小颜之注班史得失并陈二刘之于汉书瑕瑜不掩而重其书者尚一目之为功臣一称之为诤友又况先生此注足以救前二端之失而又兼有此三子之长者乎令子宾仁于先生身后能一一刋先生之遗书俾之流布则其能承家学又不待问余故不敢辞而序之 
　　
　　〇与庄进士书 
　　今月二十四日方奉到去腊十日手笺围炉发书逃暑始获乃叹千里之鬲寸心之诚天道变矣人事间之为可念也承示校小徐说文系传时有心得足下以凌虚之才而用之于实有信古之美而阙其所疑求之于昔则张杜有其规准之于后则徐李失其步傼尝闻之实事求是河间献王之学也演赞其志召陵公乘之言也足下近之乎夫近世六书几成习尚甚至江总词客亦讽说文郭公画史并研字学实则明三隅而昧一知二五而忘十必推其故亦可言焉其下者则芟除音声惟讲意义中心为忠如心为恕得其一端欲杜千口其次者则不明假借不辨声转说要之义则久假不归举背之形则古文未悟草修成羽叶纣为鲖此则书登梵箧口必加旁字入道书雨常建首曾儒衣冠而膜拜禹步之同量矣又或本非义类强为牵合稽省旨而加山贡合章而成水小言破道似是实非若不严两观之条恐无救六书之失者乎手示云说文无觌字小徐本儥字下注云见也最是雍熈本注作卖也恐非仆向欲为弇山尚书篆石经仪礼论语藁本私觌字本皆改从儥得足下书知有同心也然窃疑雍熈本卖字亦未为失说文卖衒也从贝{夫四}声卖古文睦字读若育凡儥及读续等字皆从{夫四贝}得声则儥注为{夫四贝}尚从本训也且衒字之训亦有卖义或后人以字近又传写以{夫四贝}为卖耳总之小徐说文视鼎臣稍善然时有意为増损贻误来学者不暇详述姑举经史各一条质之足下焉左传昭公七年薳启疆曰齐与晋越欲此久矣寡君无适与也而传诸君唐石经及宋椠本欲字皆无异文今小徐于貱字下引传云齐与晋貱此久矣寡君无适与也说文貱移与也玉篇貱益也无训欲之说而小徐言如此若云贾服旧经旣无明证而云齐晋移与又不成文执此单词准其素行不过好为新说以乱旧经而巳汉书地理志山阳郡平乐侯国泡水东北至沛入泗而说文云泡水出山阳平乐东北入泗今考泡水自雎州东北流过商邱始至单县相距二百余里而汉平乐故城又在单县东四十里则泡水不出平乐明甚乃小徐欲申许而遽改班志本文泡出平乐县东北至泲入泗夫云至泲则沿俗本之讹也而云出平乐则承许君之失而又为之辞也足下能表其长而又不讳其短则善矣炎暑摄卫何似仆学非王阳遣子受梁邱之易才谢眭孟甥复习嬴公之经殊以为幸未识儿辈能受教否他日守其师说积彼近闻问难于释屦之时更端于过庭之日恐仆终当为足下屈也白云在溪修竹环舍相见有日不复多云 
　　
　　〇中州金石记后序 
　　尚书弇山先生成闗中金石记之后二年奉命调抚河南又三年而复有中州金石之着自是而秦凉之寳墨荆豫之贞珉搜采靡遗殆称观止亮吉于金石之学素寡究心而舆地之嗜几于成癖暇日尝假先生碑数百通校史传阙遗其间得史文之误者十之三以史文正碑石之失者亦十之一继又周览大河纵观崇岳南游乎汝颍北极乎殷魏又悟乎金石之失有卽可以金石正之者如犬坯之山尚书有洛汭之文尔雅标一成之目而唐天寳中河北黜陟使碑以坯为岯遂举黎阳县南山当之虽说由臣瓒而义无左证何则昔日一成今乃岩岩之石岭昔曰洛汭今乃汤汤之淇水必谓臣瓒之言足据则周公文命之言未可凭也惟晋灼汉书音义黎阳县下云黎山在其南河水经其东其山上碑云县取山之名取水之阳以为名固知魏晋以前无有以黎阳南山为大坯者矣又汲县近代比干墓碑称郦道元水经注北魏时墓前石铭云殷太师比干之墓夫未蒙其宠而先有是称此则厚诬古人取讥来哲惟唐李翰碑云贞观十九年太宗东征师次殷墟下诏追赠殷少师比干为太师谥曰忠烈固知饰终之典远逮夫贞观崇号之加无闗于拓跋必炫其该博信此鲁鱼是谓生被实祸没蒙虚称非后儒之无学卽前贤之不幸也若夫滇阳之为愼正以永平四年之印成皋之为{白辛}见于建武中叶之章虽始存终轶而此是彼非是知前之乐石足以订来刻之讹昔之吉金亦可纠近铸之失有裨于实学不少也近者圆石出洛阳而知王伯舆为祔塟残本藏太室而知堂溪典字伯并昨冯戸部敏昌游王屋之山于怀县得司马升墓志铭武进士亿行巩洛之野于董家邨得姜纂造象记求之昔人皆未著录盖好古之至川岳鉴其诚购竒之心球琳逾其价固不必投文淸泗捜嬴秦巳失之金移檄阳侯访太学久沈之石而所得旣如此矣亮吉按魏司马升碑曽祖彭城王祖荆州云云而知晋史列王之传缺畧实多又校齐姜纂记云天统元年太岁乙酉九月庚辰朔而知北齐后主之编干支亦误未尝不铺纸百回求其堕义面壁竟日取悟一隅俦类以此而疎寒暑因之而变也昔者戴渊之莅州兼司兖豫近则田公之作督亦统山东先生倚畀之隆倘同兹例庶几弦歌有暇雠阙里之碑旌麾所贲访郎台之刻自是而天下之大观庶毕萃于一室矣 
　　
　　
　　卷施阁文乙集卷七 阳湖洪亮吉着 
　　
　　〇福建凤山县知县赠云骑尉世袭死节汤君墓表 
　　夫仁义岂有常蹈之者君子股肱旣巳竭加之以忠贞是以荀息再死永符白圭之言臧洪复生无踰酸枣之节士君子肩一世出万死之地义重于生乃如此乎若吾友汤君者迨其人焉君讳大奎字曾辂一字纬堂世为武进人自六世祖某至君父监生君自铭皆有隐德监生君又以学行显于时祖父两世皆赠如君官监生君梦明太常都穆入室而生君以是奇爱之君生而广颡六目明慧夙解八年而通尉律十五而明六经时君与亮吉并居中河桥侧委巷中亮吉六七岁时君年巳逾弱冠补博士弟子员缔交名流是正文字陋巷专室之中有魁士畸人之迹自君始也未几秉二亲之命为四方之游南眺禹穴北觐阙里佣书乎呉会佐幕乎邹鲁飞蓬叹于微子负米同于仲由葢十五年于此云岁壬午年三十五始以国子监生举顺天乡试明年成进士殿试二甲因请急假归又二年卽奉命徃河南以知县用时二亲在堂板舆迎养案牍之暇极色养之致焉补柘城县知县遭内忧归服阕补浙江德清县知县又奉监生君忧君频遭大丧有逾常礼亷吏薄俸靡给乎饔飱先人敝庐或摇乎风雨始自中河桥侧迁于升仙里右卽今之居第也服阕补福建连江县知县四年调任凤山凤山悬于海中民番杂居风俗不一又饴餹蜃蛤之产利徧天下筐篚簟箧之资富堪数世用是前政率以贿败君选于上官特膺此任檄调之日携一子两仆赴焉至则扫除积习徐儆刁风三年于兹俗安其治候代未归値台湾奸民林爽文之变其党庄大田遥应之君训练乡勇整饬吏民晋阳之内有垒而必增踈勒之旁无城而亦守未几闻彰化陷又未几闻诸罗陷其时也坏云四落海水乱飞怪兽突门惊禽布野君结缨御冦握矢登门刄蚁负之卒防豕突之兵士气乍扬贼锋稍挫方复问伤吊死秣马厉锋回听事之堂行饮至之赏而乌合三百踰毁垣而登朱旗一军凿凶门而遁贼复蜂拥民同兽挺君知事不可为率典史史某及爱子所亲御于堂皇前后手刄贼六七人贼断君三指复中数鎗而陨乌乎楚司马之背创之者三晋中军之指断而非一至乃元黄被地爱子陨于冲戈手足异门邻童甘其白刃死义死孝兹为烈矣求仁得仁又何怨乎越四日吏民入殡君于署以史君及君之子荀业列于左右平原之裔用国殇而在堂秣陵之尉以鬼雄而列殡无何贼复陷凤山署毁于火逾月大兵定台湾搜牢之举巳行列肆之民复返于是巡抚徐公悬赏购君之尸不得今年二月君所亲有复至凤山者掘堂皇下二尺得之史君及君之子遗骼亦在焉恒干旣摧而上冲之髪犹植燎原虽炽而欲裂之眦不腐遂复复衾三袭敛温序之须元纁数重藏卞公之爪聆伯奇之哭霜堕于重林闻杞妇之声城崩于隔海时有旨别台湾死事者平日居官优劣大府独举君亷谨以闻于是有旨赏给云骑尉承袭又恩给祭葬银一百两照阵亡例赏恤银一百两千秋死节事白于弥年翁归洁身赏隆于没世于是报功之典彰焉激劝之旨寓焉君之孤范业曁孙贻汾始奉君之丧归葬于某乡之某原复累君行事求为墓道之表礼也君生于雍正六年三月十一日死事以乾隆五十一年十二月十三日年五十有九君生平所著诗若干卷炙研琐谈若干卷又补遗若干卷康乐成童先惊得句孝侯临命尚复赋诗以至时歌易水感下泣之宾朋不读河梁耻生降之都尉盖性情之正如此也若夫炙研琐谈之作又可言焉飞词南阁则不乏雕龙投分衡门则尚多穷鸟未尝不矜其片言之善录其一艺之长杂以旧闻将成信史振笔则仲宣七子悉入编摩余篇则邹衍九州岛将归著述嗟乎不知者或以为海外恢奇之着其知者卽以代襄阳耆旧之编乎今则成编数十咸归溟浡之宫奇字三千欲问丰隆之府呜呼立论立功不朽者旣如斯矣百篇百卷所存者乃止此欤虽复终军之亡南粤引重儒林季雅之没射姑尤增文誉而传家积轴未得比于牛腰望海招魂并欲捜于鱼腹天之阨君者不巳甚乎此则化东周之血靡待三年杀南海之青惟留数简摛材之彦不置辩于碧鸡树槚之坟必飞涛于白马乌乎哀哉 
　　
　　〇从母庄孺人墓表 
　　庄孺人吾母同产姊也少而开敏为外王父嶍峨君所爱与吾母皆亲课之所读倍于诸兄年十九归同里附贡生庄君韡蕚庄故方雅之族自孺人之归卽操家政孝于姑妐睦于婚姻有田一顷市廛十楹孺人明于丰啬之宜谨于出纳之节以故常裕时贡生君从昆弟十余人皆前后擢高第而贡生君辄不遇孺人每以义命慰之支机于鸣玉之侧衣敝于垂组之旁晏如也未几君舅黄梅君以疾告归孺人酒醴必亲果饴夙具割肉之正以荐尊嫜弃蒿之邪以存家戒咨点心之方于郑傪之嫂求曼首之法于卢谌之家葢所谓不洁不馈无形无方者欤又性至孝时嶍峨君巳卒外王母独居恒晨夕致馔寝门未辟便了至而携浆夕飡欲陈方成来而馈肉亮吉少孤从吾母居外家常刻日影记之不逾寸黍焉与吾母尤相爱每当归宁辄周所乏亮吉七岁时孺人常携至家时孺人五子均在塾中盈尺之壁皆凿楹而贮书胜衣之童知盘辟而雅拜亮吉见而慕之又一日至孺人家悯其宿饥食之过饱未几而韈系解于砌履踵决于庭孺人为泣而正焉此则淮母之惠爱有见于拂情溧姬之壶浆不忘乎没齿孺人以君舅之丧过哀遇疾而卒年四十有五大宗丧其女仪外姻传其室训以乾隆二十七年葬于某乡之某茔越二十年而子寳瑑官云南会泽县知县寳书以方畧馆议叙候铨八品于是锡类之典颁焉施德之报显焉寳书因乞亮吉为墓道之表亮吉惟果臝之爱无能去怀寒泉之思因之益痛对漆柈之字流涕其遗规过花树之宗私求其余庆云尔 
　　
　　〇从母杨孺人墓表 
　　杨孺人吾母同产妹也为嶍峨君幼女年十七随宦至云南未二年从外王母奉嶍峨君丧以归峻岭千折洪波万重悲泪积于鲛潭哀声惨于猨岫旣归而毁巳见骨丧几不胜逾年始适同县处士杨君安吉时两家并中落仅克成礼亷吏之室鬻犬因而市钗积赀之家市脯乃能具燕孺人处之泊如也所居芳茂山侧贫乏仆婢凡抱瓮而汲量粟而舂皆身亲之未几处士君欲入赀应京兆试未果卒于都门孺人有一子先卒二女尚幼闻秏之余屡濒于死自后日卧土室中以织纺自给遂得偏枯之疾至老尤剧云外王母怜之迎车数遣仅乃一来设藜羹而不甘御麻衣而欲陨外王母以道远为赁楼三楹居从舅氏室中楼旧有狐祟自孺人居之遂尔絶迹人以为贞孝所感云孺人积牛衣之痛抱羊舌之悲是以子姓之中抚甥尤厚亮吉幼时出塾卽过孺人每为亮吉诵河梁之诗唫朔风之作俾成诵乃巳葢孺人习于汉魏诗百数十篇暇卽讽之人有询其故者则泣曰此先君之所授也济南之女不忘列宿之章沛中之姬永褱帝师所训葢同此欤居从舅氏室凡十年迨二女各适人始依外氏及亮吉以居又二十年而卒年七十有一呜呼百岁若瞬而沈忧者七旬两家多故而赍志者没世迨至出室之女亦摩笄而誓天承家之男辄零丁而絶世此则我辰安在周傅以之伤心实命不犹国风因而陨涕者矣以卒之后十日合葬于处士君之垄孺人之志也亮吉感林风之不宁悲坟草之易宿爰为加土若阜立碑如门庶几十步之内松栢茂于幽垧百年之中牛羊远夫贞垄云尔时乾隆五十四年九月日也 
　　
　　〇王楼村先生灵豆录序 
　　灵豆录者寳应王楼村先生中岁之所辑也昔神农之作本草也凡三百六十五种以配一岁三百六十五日日生一草草治一病是知五味六榖之宜百酱八珍之用以迄六根五华九实之选造物非仅养人亦藉以救人乎若夫上古之世至人尝药中代以降巨孝知医其次则有长者拯危之用焉又其次则有通人博物之资焉此先生辑书之旨也若言其已验者则马尾夜呼乌头食禁见羊桃而雨泣绾虉绶而颜开宋平国狗之噬萧起河鱼之疾臣意则消石一齐莞华数撮元化则青黏十两漆叶满升莫不矜彼剏闻动关神效士不必九能而克名其物医不必三世而可服其齐者焉今先生则又增以宏景之篇益以愼微之记上稽乎伯益化禹外极乎齐谐洞冥卷首于五行篇终于寓物含咀阴阳包括海陆将使天地之大一物莫能遁其形古今之乆一名莫不登于简此则蔝蔜不知儒流引之为耻豹鼠旣辩士林举以为荣由是对大廷冠多士上第推夫单父举首表于菑川何莫非稽古之勤济人之切所致乎抑亮吉又欲为先生广其例者盖语乎上则天水之碧见秣陵之书求其下则地泉之甘标荆楚之记火则九沸九变伊尹言之乃详水则一淄一渑易牙尝而自别他若言乎卉木则昆仑之苹具区之菁也阳华之芸云梦之芹也言乎飞走则朝穴之丸夜飞之翼也雚水之鳐青邱之炙也庶用以广疗尞之用通医意之条焉嗟乎牵牛天驷数起于形生搏桑落棠不离乎卉木是知苍苍正色亦垂造物之称首首羣蒙雅有广生之目倘正名乎百物均不逾乎动植者乎先生曾孙嵩高早通燥湿为楚国之枝官解治偏枯匪鲁邦之胄子官暇又推先生之例作补遗若干条此则束晢续经特增乎有獭梁文补雅更广于明虫义必务于精搜理有资夫泛滥亦名医副品之条隐居百一之助也用推其意序焉以贻世之读是书者 
　　
　　〇阁师稽拙修先生八十纪恩序 
　　夫五老同游必在伊耆之世九鬿遵度聿生骀耉之英士大夫之荷隆名享耆福恩承异数事出常伦者非得天之独厚亦修德之获报焉阁师锡山相公者葢其人矣公甫弱冠登朝又十年开府周翔七卿之署遂膺上衮之尊中外着声后先踵美综其奇瑞实有八云何则今皇上道照鸿轩德开寿寓占六日七分値地天之交泰验八征五福适君相之齐年坤舆德厚旣普润乎大生日月光多乃分辉于列宿是以鸾鹤异表竟可参威凤之年松栢有心遂得拟大椿之寿鹖冠子云泰上一族算比于成鸠王仲任云分陜二公寿齐干文武以古准今同符合揆此其奇瑞一也夫二首六身绛县老人之算三百六十赤乌遗种之年此不过异粻宿肉为盛世之耆民采术饵芝作升平之庶老而公则礼隆五豆登台辅巳十年算阅八旬光卿月者四纪平当未位三府先使行河赵俨才作九卿卽看持节金堤虹亘早有生祠赤幰风驰爰敷渥泽此其奇瑞二也而且韦平之世及具跻大年邓李之期頥久登首辅过伯珍之第知老寿之尤多飮荆楚之溪识享龄之未艾此其奇瑞三也言乎前世则龚胜奇节巳表栢堂语彼后来则刘歆袐书复雠天禄又复计相多男分厯官于中外春卿阖第巳起誉于孙曾一门有集追沈谢之素风七叶珥貂兆金张之渥庆此其奇瑞四也夫薛国上卿上第旣仅见之名臣汉家元朔元光亦耆龄之天子可谓旣得其年又逢其主者矣然而东阁首开巳値悬车之岁菑川上计聿臻养国之年求其徧列卿曹再周岁钥于门下门生之后预同年同甲之筵觉前哲之抱惭自后来而居上此其奇瑞五也申公耆寿行有藉乎安车汲黯清羸政必资夫卧治此卽蹲龙之圣不免叹乎吾衰盘马之贤或设心于讳老而公则气海旣盈神明益壮上公九命有天闲上驷之颁耆艾一人无丞相小车之号进止有常过龙楼而必下委佗可迹舍鸠杖而能趋此其奇瑞六也耆英表乎圣代盛事冠乎词林阅兹周甲之期再値恩荣之宴逮今百载实有三人黄侍郞之于辛未史文靖之在庚辰是也然文靖则在告而始蒙御制侍郞则入宴而未奉恩纶若夫见席上台并承特旨诏天潢而主席命宗伯以视仪红披一品之衣花戴三公之冕一百二士抠衣而上谒同年二十九科折柬而肃称前辈一周弹指觉独峙乎灵光六纪居官总未离于蓬苑此其奇瑞七也最异者宴杏园之正岁移为万寿之恩科冠芸阁之三人皆属同乡之后进（是科一甲三人皆江南人）祝嘏之余谒丹扉而上寿献琛之暇诣黄阁而呈珍晁错授经于伏胜不虞乡语之讹贾生执业于张苍可操土风而徃此其奇瑞八也凡此非忠悃上结乎主知诚感黙符乎天眷则福寿之庆理或难兼齿爵之符义非能并安能游大凝之寿域分百福之余荣也哉亮吉等忝预后尘仰叨同岁慈恩入宴首陪行俭之筵永始同朝可撰李充之杖奉酒而节迎永日跻堂而庆溢敷天献麦邱之三祝引以万年分天保之一言颂兹元老云尔 
　　
　　〇送同年张问陶乞假归潼川序 
　　乾隆五十六年岁在辛亥二月朔日张君问陶给假归蜀其友洪亮吉烹玉田之蔬挈山阴之樽送之于国西门曰足下家居遂宁妇留成都鼻子宦粤旣伤亲心累臣赘秦复悲身计然则足下辞金门而南迈并赤日以西驰劳乎此行葢非能巳仍复迂道嵩洛戒途雍梁爰谋裹粮并访亲密西岳道士留之而不能东方细君随之而并返百步之外弱弟出迎一门之中密亲咸萃解笏金而贮案被采服以娯亲虽严生告归相如乘传不是过也又足下宰相五世孙也葛侯冡畔八百之桑尚存召公祠旁一隅之宅能割溪茶可摘则病妇携筐山笋欲抽则衰年补径秋原半顷税给于王官春韭一畦食供于家老而且煮米作{米素}舂麦为橇以资余人或给耕者甫生之犊等爱于孩提频来之燕视同于亲故则亦物我均适心形两忘者焉又况蚕经禽演不乏竒书蛤港螺田别开精舍腊头燕客社尾迎神朝衫忽着则邻里诧观县令偶来则牛羊突窜南轩旣辟北牖时开果落枕前花生镜里一林百树招鹊辞鸦双涧叠波留鲂放鳢若是者采其吉语娯我睂梨惩彼杀机戒兹子弟播三田之种阁上巡观赓七月之章房中属和未尝不集吉门之庆极幽居之致焉定省之暇时而出游则峩睂当其前青城出其后大江流其左资水径其西解角之鹿可施鞍桥浮鼻之牛以当舟楫餐云欲曙之岭采药斜阳之洲团蕉数尺非侫佛而可趺危梯百层不学仙而亦徃闲防疾厄时览方书偶有篇题缄之经藏此则金门大隐不止平原玉笥眞人复来宏景若夫仆与足下之交道又可言焉仆处鸠音之里君居吠日之方蛩蚷之合无由牛马之风不及乃阙前一觌忽若素知飮中百篇爱同前哲顾性憎释氏不侈前因亦鄙道流讵云缘法静言思之或卽吾儒所谓如旧相识乎夫卅年成世足下旣近之仆则又过半矣俯仰一身离合万里常恐百年交道不尽然精气不散当成神明风车电帷来徃不絶则仆与足下又何虑哉又何虑哉自此之别一日之内仆眺日升君眺日没一江之水君飮其源我飮其委则亦何尝有须臾之间远近之殊哉保啬神理时时读书简牍不详悉之于梦亮吉顿首 
　　
　　〇游极乐寺看荷花序 
　　出西直门三里而近有极乐寺焉长河荫前高阜倚后其东有国花堂西有勺亭皆尘外之幽构也梧门学士以偶日下直徧招同人饭于诗龛接轸以徃车行者三里舍车而徒复二里甫扺寺门绿阴当空赤日亭午池荷东西曾不百步间以杰阁绕之回廊水气升岸结为轻绡林香入波漾此晴采于是或暝坐岩侧或孤行竹中或擘笺庭隅或读画坞侧堂高于垣者一寻门低于砌者百级重寮洞开直视十里负戴而来者望之如鸥乘轩而过者拟之以艇坡塘高低冈阜回互香气拉杂云光降升促织绕砌声如碎琴风蝉过枝韵疑零铎游藤绵延上树皆紫细草芬郁抒花必黄乃蔽炎牖爰开北窗松露尚零栢风成阵家京国者离然有云表之慕宅南中者又恍然有江乡之思焉林阴屡移羽觞乍接果则红晕径寸与藏冰而共升瓜则生黄满盘汲井华而并荐陶令之榼无时不携韦公之荈适心而飮相与商榷今古纵谈雅俗据石命句临流作图幽襟旣抒胜赏斯惬又破曙而游薄暝始返星河满空影乍曵乎笼烛雷雨在后势忽掣乎轩帷此又晴晦出于一时凉燠交于俄顷者焉同游者为许封君兆桂张运判道渥李刑部銮宣何工部道生呉明经方南及梧门学士与余凡七人运判旣为之图余因序其顚末云时辛亥年七月初四日也 
　　
　　〇南楼忆旧诗序 
　　夫鸟以高为巢鱼以深为穴居鱼鸟之中者人也筑基九层而上为之楼则与鸟争高矣浚池十仞而中为之岛则与鱼竞深矣然鸟啁啾而为巢使无缯缴之患则终岁犹是也鱼屏营而为穴使非芳饵之误则毕世无易也人则不然飞狐落雁之岭八埏之险也鸟所不能飞者人或上之矣奔霆浴日之区九州岛之浸也鱼所不能厯者人或过之矣则夫陟险不巳将迷东西扬帆倏来杳无津涘当此者其亦有故巢之恋在沼之思乎南楼者外王母龚太孺人所居也余以孤童幼蒙钟爱年未毁齿从母移居姊越十龄弟才匝岁鲁国男子方惊毁巢汉阳孤生未歌穷鸟由春徂冬衣无单复之制以夜继日瓶无逮晨之粮茕茕焉踽踽焉盖十五年于此焉若夫雨龙竹马瓦狗泥车探春燕于栋头捉秋虫于径里冈赌跳而将平井投砖而欲满临溪咒鸭渉渚捞虾旣儿戏之无方亦童蒙之求我此一时也随母梳头之岁从师识字之辰乌焉混于一篇蚯蚓登于半纸藏书之箧时匿意钱衣帯之傍私携面具同学则谢家阿买送餐则裴氏小奚盻日影之不西怨鸡声之太早此一时也至乃岁値元枵门怜奇窘仲理则厨难耗鼠史云则釡欲生鱼井淘麦屑反避知亲径拾堕薪偏逢长者然而天青入牖水绿周堂秋月塞门春花交砌何尝不破啼而四顾拥絮以周游此一时也又或苏季上书全家尽返（谓舅氏曙斋先生）桓姬索米半舫爰来（谓适杨氏从母）中外则双丁二到不乏奇童弟兄则羯末封胡并饶道蕴虚堂论史鹊亦垂头侧径敲诗虫来啮踵篙师南巷雅乞书符蚕妾北头偏多问字此亦一时也授徒北馆作赘东堂卜商色养之时贾谊秀才之日会稽僚壻动色而见严生阳元尊嫜改颜而亲剧子邻有束绹之馈室无戞釡之声辟竹径而待宾借栢堂而燕客此又一时也诗曰维桑与梓必恭敬止又况螟蛉果臝之场与松栢茑萝之所乎此则明明如月难忘在闼之辰悠悠我思无踰树杞之里遗闻传于厮养琐事得于邻童畦裁赤苋则湔上之苍头穴识金镮则羊家之故媪失簪楚国堕履徐方燕知春社之人犬识衰门之客延陵之剑无封树之堪悬班惠之书有篇题之可认能无堕伤心之泪镌思旧之铭乎又况腊头社尾上巳元宵饼识春辰餻名令节杨柳半桥之月芙蓉北市之镫水增一尺则巳啮闾门树密三重则隐开楼扇烛龙之首与鸱尾竞高彩鹢之竿与神灯并出贩脂鬻粥撃钵吹箫莫不纷至沓来风驰雨骤此又晏婴之宅因近市而居奇虞氏之楼以临街而角胜标孝侯之风土记荆楚之岁时差可连类而书削笺以奏者哉诗四十篇稿成以寄巡检二兄上舍三兄文学四弟凡为此者亦所云寄鱼鸟之思致今昔之感也 
　　
　　
　　卷施阁文乙集卷八 阳湖洪亮吉着 
　　
　　〇寒林雅集图序 
　　自寓斋清化寺街至正阳门三里正阳门至厚载门十里厚载门至诗龛又三里每诗龛主人之见招也必戴唘明而兴聆鸡声而驾饭仆于路飮马于途而后至焉至则一巷数曲巳远市声双桥半倾仅入车辙五陉之山云霾而亦见千顷之泽冰凌而可行明湖瞰其前杰阁峙其后寒林之雅多于遵渚之雁中廐之马高于应门之童泉明北窗残月甫堕儒仲南牖朝曦巳升相与脱畧仪节商榷古今酪浆旣行围坐未毕而诸君者亦巳接轸而来排闼以入辍霜简之威乘粉署之暇丰貂乍集则寒鸟依楹高论甫申则渚云落槛子公之染指移而作图（张运判道渥能以指作画）庄辛之握手因而出句而且欲读之书凿楹而巳贮久别之友面墙而可亲（壁中黏友朋酬赠作至数百首）竹径乍东舫斋又唘匪安石之别墅乃昭明之选楼缥缃塞窗篇什盈栋此则当阳万戸难忘身后之名鲁国四筵无乏樽中之酒凡兹二者兼自一人以视昔贤尤为盛事于是忻彼雅游幸兹暇日遂各授简为记挥豪作图或驰骋乎百言或该综乎数韵至如仆者官旣最闲性尤嗜友茂宏竟席不逃金谷之觞刘芳半生虚有石经之号又允宜陪尊俎之高会追谈燕之余欢者也坐中作图者三人长洲曹指挥锐浮山张运判道渥甘泉罗山人聘为记者一人长洲王孝亷芑孙为诗者九人蒙古法学士式善上元王给谏友亮汾阳曹侍御锡龄介休刘舍人锡五静乐李比部銮宣汀州伊比部秉绶灵石何水部道生汉军玉大令栋泰安吴明经方南而阳湖洪亮吉序之云尔 
　　
　　〇杨耕夫先生柳边纪畧序 
　　夫出重闭之内而行九拂之外不知者以为远矣举万全之身而冒百出之险不知者以为劳矣抑知不然披蒙茸跋荆棘有身之至苦也蚡冒勃苏甘之蒙雾露犯霜霰宇宙之至辛也尹子伯奇行之是二人者又何尝移呼天之泣于陟屺之时兴我辰之哀在靡盬之候乎若山阴杨耕夫先生者其有焉先生尊人安城康熙初坐张魏之狱徙干边时先生年十三旣壮走京师谋所以救父母者屡易其期百方不就年巳四十甫克出塞省其二亲移爱曰之念为见星之奔辍望云之思作履霜之操于陵之三日不食墨子之百舍以趋实一身兼之焉试为计之自京师至山海关七百里自山海关至奉天八百里自奉天至尚阳堡二百四十里自尚阳堡至乌喇约千里则混同江在焉渡混同江至宁古塔又千里言其广轮则太章所不能步也言其幽险则夸父所不能踰也又其间马蹶而仆者再石顚而殒者再葢越十旬出百死而后至焉此柳边纪畧之所由作也嗟乎作易者其有忧患乎作诗者其有所不得已乎而不知者或以此为延之揽胜之书束晳发蒙之记是又没作者之心忘有生之痛矣然其条举大纲包罗纎悉较量山水畧述古今实视南烬纪闻北狩革书诸作倍为详核亦何尝不可补域中志乘之遗备海外恢奇之录乎夫松漠纪闻之作异书也实臣职也则柳边纪畧之作奇书也亦子职也是书传而盛京以西之道里传土俗传作者之劳心苦思传卽作者之父母亦无不传此则擘笺握管卽无异于田号泣之时申纸发函已如翻我躬不阅之什矣何其流离而不敢告哀沈痛而不能卒读如此欤先生从曾孙梦符与亮吉交属为之序因述其本末云时乾隆五十七年岁在壬子上元后五日阳湖洪亮吉序 
　　
　　〇诰授怀远将军福建建宁中营游撃张君妻洪恭人墓志铭 
　　恭人洪氏世居歙县五世祖某客如皋因家焉高祖某又迁于县之掘港场阿干之部以族盛而移宛孔之家因贸迁而徙父讳简臣官广东高州府通判南郡儒学聿生马伦望都史才乃传班惠年十九归游撃君大学士文贞公从弟也丞相近族以材官而起家华仲哲孙由武科而入宦时游撃君父封君某亦以浙江宁波营游撃年老致仕归恭人逮奉二亲克勤终日撰李充之鸠杖进宣子之鱼飱誾誾焉穆穆焉娴乎礼敎者也逾年游撃君成进士选蓝翎侍卫汉世期门比严徐于金马唐家彍骑参陆李之貂蝉里党荣之恭人自若也又复贝齿长饥负粮而资臣朔鹿车远宦质衣以奉君姑八年于兹有如一日及游撃君外擢江南羊角营都司恭人乃随舅姑之任所宣明鼓吹以壮军声潘岳板舆甫隆孝养每当阅武之期辄有犒军之典恭人则躬率侍婢宿诣上庖割肉必方酿饎有术以樊哙之彘肩配卢谌之曼首无王京兆之简畧有陈孺子之均平厯此载年士流辑睦虽游撃君之驭军有术亦由恭人之飨士有礼所感焉时封君以远念乡里先归恭人则倾槖出金市缣制复呉樯似马越骑如龙曾不浃旬迅归京口封君得以优游江国宴聚宾朋皆恭人先意承志所致也未几而舅姑继卒游撃君将见星而奔恭人亦衣麻待发而鎭帅某以委任方重援戎弁有在任守制之例格不使行金革无避墨衰莅官虽云建牙无改枕由服除擢福建建宁中营游撃値本境贼匪魏缮聚众剽掠途次卽奉檄催赴与前官王某剿捕有功莅任甫九日又檄徃护金门鎭总兵印复渡海巡台湾七阅月乃归弭谷口杨周之衅却城头子路之兵挈金印以渡重洋率戈船而巡险陿时则外严铁骑旣抒上将之威内筑金城雅有夫人之号盖军政之肃亦内助居多云归署后游撃君以中暑医误投剂而卒时乾隆辛未年七月三十日也公孙之里大树爰搉贞妇之居严城忽圯流移间道沉痛积年盖自奉游撃君榇归而恭人亦几不胜丧矣复乃彻其环瑱襄此窀穸奉我夫子祔君舅而君姑率是藐孤克尽哀而尽礼宗族悯之乡党称之者焉及恭人之敎子也合内外之两宗为义方之三徙特开垩室亲授礼经堇父之勇生丕兹而事仲尼文强之勲有高卿而号元德猿臂辍射应甲乙之科牛心啖灸起伯仲之誉不十年而正伦正藏并举秀才元方季方各膺礼辟岁已酉次君秉锐复成进士特旨以知县卽用辛亥入都就铨而恭人遽以八月二十六日膺疾卒于里舍享年七十有七诰封恭人例封淑人子二秉钧秉锐女一适孙乌乎哀哉方奉毛生之檄已执高柴之丧原流逝晖林靡静响将以壬子年月日祔葬于逰击君之垄礼也世去不停哀缠无尽届期乞亮吉为文铭墓亮吉与恭人同宗且识长君最早爰不敢辞而为之铭曰 
　　如皋支歙所分幼煎室训兮归哲人相攸以武兮贻厥以文文武之道兮萃于一门蒜山之原江水之澨我铭吾宗兮无愧前史 
　　
　　〇椒花吟舫图序 
　　椒花吟舫者翰林院侍读学士大兴朱先生邸第南偏栖息之所而亡友怀宁余君鹏飞所作图也先生负葢代之才具人伦之鉴诱掖后进奬许辈流寝门未辟束修之士纷来夕漏欲沉问字之车未返而先生又各竟所长不名一艺荀贾之学与枚马之赋同登后门之贤与世家之英错列有景伯之和易无周朗之偏奇于是海内之士有不诣先生之居者遂不得为闻人焉虽夫子之门何杂见哂叔孙而北斗以南一人庶惟高密今者其室甚迩哲人云亡高台多风空室易雨薫林之花转芬盈升之实空衍武城之薪木今同分陜之棠公超之故居昔并五都之市此则山邱华屋独士以之涕流斗酒炙鸡三步因而腹痛者矣若余君之为此图也以贾生弱冠之年预长伯四科之列望衡而处执业以来每咨经传之疑时値笑言之宴欣然命笔遂作此图昔者巨野之刻曾闵及望羊之门射阳之图宣尼谒犹龙之坐非形之于图绘不克传圣贤心迹乎乃伸纸未竟风泉之声已悲濡墨欲干师弟之亡何遽以视赵岐临穴方绘延陵刘操感亡乃摩广戚何以异乎亮吉以岁辛卯谒先生子当涂学使之署始预宾僚继焉问业逮已亥庚子又从先生游于京师刘向之校袐阁时假异书朱佑之学成均屡蒙殊奬葢师友之际存殁之感均有不能已于言者焉暇日先生子孝亷锡庚出是图属为之序窃以先生之门著录弟子不下千人咸负盛名各官内外而孝亷独授简于余者岂非以受先生知最深且与余君有同堂之雅乎夫过因树之屋悼叹申屠趋种栢之堂有怀龚胜以今视昔其理庶符爰序而还之俾世之观是图者亦以知取材落实庶几于大匠之门攀条抚枝泫然生并世之感云尔 
　　
　　〇祭天柱县学生刘纬等文 
　　乾隆五十九年四月朔日贵州督学使者洪亮吉遣天柱县学敎谕刘以清酒庶羞诣无水之流致祭于天柱县学生刘纬附生程三桂童生谌忠钦等之灵曰岁惟阏逢孟夏朔日汝党六人共遭斯厄我闻惊愕询彼市廛云汝将归舍陆而船时夜甫半无流忽高一舟飘然乃触石桥桥门有三劈舟为两羣眠方酣语不及响乌呼此水望海遄奔直下千里难停子魂汝之始来于何不卜思攀骥尾顾葬鱼腹羣瞻其出不见其归成名之望尚切庭闱尔刘尔程里闬有闻文期无害命乃不辰人亦有言兄友弟敬尤惨三生全家并命（谓程三桂兄弟三人）哀哀谌生褎然举首干鎁方试卞玉未剖褴衫一袭兼制儒冠焚之三桥慰彼九泉尚飨 
　　
　　〇刑部江苏司员外郞杨君墓表 
　　乾隆五十八年岁在癸丑十一月二十一日吾友刑部江苏司员外郞杨君以疾卒于京邸年甫四十有四乌乎哀哉越明年二月始奉君之赴为位哭于官廨又逾月君之孤绍恭等缮状来乞为表墓之文谨按状君姓杨氏讳梦符字西躔一字六士汉太尉震其远祖也宏农之裔卅世迁于会稽安城之乡五传载其隐德绍兴府学生赠承德郞讳国英者君之曾祖也优贡生广西通判借补平乐县知县讳之琳者君之祖也国子监生候选州判赠奉直大夫讳大德者君之父也母金太宜人梦长庚星入褱而生君故小名长庚及长而名与字皆取义焉傅说之骑箕尾犹属后时曼倩之为岁星乃征先兆九岁能作诗二十工举子业二十八以国子监生中式陜西乡试改归浙江又十年而成进士厯官刑部提牢厅及湖广清吏司主事江苏清吏司员外郞总办秋审处其间扈跸山东随围热河各一又随侍郞玉德按狱奉天直隶江西淛江诸处时大学士英勇公阿桂管部事及尚书胡公季堂等皆深倚之乌乎处元奉使来归甫及十旬奉倩积劳迁官未尝满岁亦可谓死于其职者矣若君之居室也孝于亲友于兄弟其友于兄弟也使妯娌无间言其孝于亲也使邻里消勃谇葢自长乐君之卒君之考以贫故迁徙不常最后寓常州之邗沟因定居焉客籍甫占家粮告匮巢栋之燕伴季女而长饥翔林之鸦感太和而辍响君又念无以为养也动捧檄之念则投牒者数州习负米之劳则佣书者十载迨乎登巍科官省闼而君之亲巳不及见矣于是擢第则泣擢官则泣岁时祭祀则泣十余年如一日焉捧而不辍者盈只之砚让而不居者一成之田推乎庭闱以及亲故则戚党之待以举火者又十数家也乌乎至魂乍离之日复念周亲目未瞑之时望深予季君之至性肫笃一至此乎若君之交友也内自一乡外逮九拂树米架羊之彦飮爻吐凤之英莫不识面欲先缔交恐后朝饔告匮忽然烛以娯宾冬裘旣罄尚假衣而贷客又或苏援世事则咸举智囊紏排俗纷则敢为怨府以是自里居以迄服官坐上之客戸外之车未尝不满也余与君交二十年每见有才奇而不遇守正而遭踣者君叹愤辄形于色是则君之交友亦根于性者与若君之服官也以刘穆之之才居崔祖思之任事理无滞神明不欺葢自幼时侍君外王父按察司金君祖静外姻赠尚书刑部侍郞钱文敏公皆奇其开敏之资与商讯谳之务君偶发一言辄惊二老以至身典案牍职司豻扉平疑狱者三驰星轺者四西蜀李合识使星之来丹阳马棱推善风之至人皆以君为有阴德焉嗟乎丙博阳之报虽阻于生前于廷尉之门将高于身后理固有可推者乎若君之为文也枕籍六艺描摩八代僮约逊其精纯庭诰无其妍丽美矣乎其将三典午之世四卯金之代以参于作者乎然而桃李之色承列柏而不华云霞之光入残月而弥惨九州岛浩渺偏饶幽朔之声四序参差乃郁秋冬之气才之不羁者至矣年之不永者亦由此矣记有之曰诗言志若君之诗则断云零霰无其清也奔岩削壑无其峭也幽花丛篁无其韵也冯夷水仙无其幽也所著有心止居诗文集十二卷三惜斋笔记二卷君藉以不朽者将在是乎君配钱宜人克相夫子勤于内政子三人绍恭绍文绍垣皆聪颕特达端妍善文女一人孙一人绍恭等将以某年某月返葬君于武进之某乡某原以亮吉交君之久也于是驰札万里求其一言呜呼余又何以传君乎犹忆丙午之春共艇适越时同里鄞县知县钱君维乔文学蒋君陈尊崔公子景侃咸在坐次君时喜为绮丽之文酒半戏余曰君他日铭墓之作当以见属矣余齿视君稍长当时以为友朋亲爱之言无不至也由今忆之月犯星之兆虑戴逵者翻贻会稽之凶膏烧明之痛哭龚生者顾在彭城之叟梁国戏语念之而心伤锺繇啁词引之以自咎余之交君者不谓其止于此也他日薄宦粗就归休里闾访将军之巷（君宅在三将军巷）则大树犹存过邗水之桥则溪流半涸亦足以凄怆伤心者矣 
　　
　　〇少寨洞赞 
　　黎平府西四十里有少寨河河左数里有洞焉门险若劈厓危欲倾入数十步则左涂右溪径益深邃陆可乘马川能棹舟土人云桃花水时鱼则麕至寻源而进势及百里惜未获穷其胜也徒观其积厓万丈无一尺之坦悬瀑百仞靡暂时之停荒寒接天阴翳匝地虽思狂搜不觉瑟缩又未至少寨以前景亦奇丽石径百折蟠如怒蛇危桥十寻衬以鲜羽绕岸居者凡数百家牖接渔艇楼通鸟巢花红上床苔绿入灶人禽俱蛮莫辨啁唶土石尽赭尤凌景光名花伙于种人鹅鹜繁于沙石则又楚南之秀壤荒外之奇觏云赞曰 
　　左涂右溪石作郛郭鱼长于人陡向厓落黒尽生白光如爨烟呀洞阴杳疑为墨天春波如雷千尺逆上樵丁方樵堕入渔网 
　　
　　〇师子厓赞 
　　自黎平未至天柱县百里有师子厓焉予行黔楚中几徧矣若兹之奇则未之覩也青气徃徃迷兹岭坳元冈累累突出天半其下则表里洞达东西延袤巳枯之松倒挂者千尺欲落之石相黏者径寸踪无能停瞬不及转如此者半日方扺平坦则麦陇铺秀云光疑锦延回一村异景百出高曾居巢卑幼处穴一榻之外无非鸡豚百仞之余乃匿牛马怪鱼窥人头尾五色妖鸟咒客飞鸣百回黄果满树卽儿童之粮红蕉百寻裁蛮女之袴此则呉越山水逊其灵奇荆江土风减彼殷阜者矣赞曰 
　　石若立干岩如覆盂穴腹空洞倒生棕榈奇邢嵚嵜常有落势人行其间目辄上视纡行百盘直下千级厓方师蹲马忽人立 
　　
　　〇黒神河赞 
　　黒神河者牂柯江之别名也观其悬流一丝独下千里石乱若屋鱼飞似星虽未遽接天而离地已百仞矣是以终日疾行不覩寸壤一夜数起惟闻怒雷花气灼日云光亦红松涛接天波影俱黒鸡犬之栅高于鹊巢鱼龙之腥裹此人气此则思理所不能及实荒外之奇瞩焉又趱坡出其旁孖水流其侧红盆绕其北青浪泻其南村女睇客则啼如猩猩花苗下坡则转若碌碡均足启豁闻见广益神智赞曰 
　　高惟见天俯若无地帆樯切斗下瞰云气飞鸟跖实神鱼冐空来徃不碍咸行镜中分潕擘沅独下南海我穷其源孰竟其委 
　　
　　〇白水河赞 
　　永宁州城东北四十余里有白水河其始也自地至天倒行者百丈其继也由上迄下横飞者数里云日蔽色始输其奇光人禽絶声乃逗此灵响惊雷怒霆不敢过其侧飞霰积雪未能凝其旁一川茫茫虽子夜而如昼百步懔懔卽炎天而亦寒行客木屐欲搜乎山坳仙人水帘忽悬于天外下则洞阔数武岩深百寻飞泉葢之不见日影穴鼠大于山鸡苔钱圆于斗栱神怪所窟忘其岁年幽灵徃来恒以月午客曾登雁荡陟匡庐所为飞瀑悬溜均无此奇也于是嗜灵异者有观止之叹居蛮峤者可无域中之慕矣赞曰 
　　是声是色非意所想阑干百寻忽落奇响白雪之白寒冰之寒飞仙所为灵怪是蟠（相传有水犀伏于洞中）滔滔混混凌躐川渎沧溟纵到怒气犹郁 
　　
　　
　　卷施阁文乙集续编 
　　
　　〇东阿寻西楚霸王墓记 
　　予以屠维之岁始夏之月夜抵东阿旧县与舍弟及长白缪君寻西楚霸王之墓维时暑日倾谷炎风满山元扃既臻双垄兀立寻碑读之云有李将军从王死实拊葬焉嗟乎史迁不纪其名班氏并逸其说独使田横之客扬义魄于东潮彭越之臣振哀声于西日予实恨焉且夫世之谓大王者徒以淮阴归汉范增去楚生有简贤之名虞兮一歌骏马再叹死惟玩好之恋以此短大王耳谁知一士噩噩剖心生前孤忠英英纳肝身后如生之面入九地而不灰已裂之眦伴重瞳而不瞑炎汉国士或构藏弓之冤楚邦遗臣独高埋舄之谊大王之爱士至矣将军之报主忠矣是知三户崛起得死士而能然一人从亡较兴王而烈矣天之亡也人何恨焉于是索兹村酒敬奠英魂昭臣主之大纲破古今之殊说可知玄松濯濯不偃汉家之大风庶几青陇阴阴犹上秦时之明月是为记 
　　
　　〇管履之先生告殡文 
　　惟城之南其溪有邗邈前修之构造逢古处之衣冠盖味道斯静修德以安躬虽承乎世冑志较厉夫单寒夫其弱龄克奋专学不迁既孜孜而靡倦又恂恂而寡言稽昔人之令德视先生而有焉是以折笄之训不劳于童龀而入蓁之辨早异于髫年及乎随伯氏而遄征侍严亲而远仕炎墟则龙浪千重天险则虹扃百二文投西岳擘秀岭之雄奇思拓南溟斗灵潮之逸恣入关而襄治绩初无志乎貆鹑过岭而佐清名并不携夫薏苡亦尝积兹素学一试有司既靡志颛孙之禄自不染杨朱之丝遂乃发名山之藏焚干进之策庭隅之阴晷勤于寸几案之课旬积以尺经有十四均屡绝乎朱韦史列廿三靡不盈夫丹墨一楼盘盘终日未下俗客扰扰十载不参披千箱于案左启列牖于楹南数城隅之近堞面晴郊之远岚朱穆贞孤绝尘交于车马子云寂寞联素识于芸蝉虽复誉起冯公之嗣贵在延之之男隆以大夫之秩享以禄食之甘而鞶带虽膺拜国恩而修愈厉华裾乍袭启秘箧而思益覃者矣方谓草元之岁方臻读易之年可假欣杖舄之优游藉诗书而陶写乃霜初被野方报凄其讣已临门偏惊逝者怅三千之道远鲤未趋庭值庚子之日斜鹏先集舍乌乎哀哉某等咸在亲知共伤闾闬悼贤相于朝端（谓相国程文恭公）陨哲人于里馆虽隐显之殊涂实贤愚之共惋驰铜车兮结素旒道西郭兮望南州出无与议兮处无与谋少壮废学兮耆耄蹈尤前人已往兮逝不肯留来者未见兮我心之忧乌乎哀哉尚飨 
　　
　　〇董太夫人怡老轩序 
　　怡老轩者少司农富阳董公入居赐第别构轩于左奉太夫人所居之地也太夫人邴氏琅邪旧族幽蓟吉门北海三杰合根矩而为龙东州六贤并曼容而隐凤西汉中兴之相阴德及于千人东周上资之家富声翔于百世太夫人承兹家业早着闺声梅蕊披春雅有高寒之质石性在玉预含贞淑之资年未及笄卜云其吉络秀之归周氏欲成方雅之门泉邱之幕孟宗遂启炽昌之绪时文恪公中闺在悼上秩方膺斗形垂北尚书则合象于璇枢星位从东阴宿实联辉于参昴琴升筵而静穆萝附柏以柔嘉季隗之位非卑已列苹筵之次燕姞之符更显聿征兰梦之双自归文恪公而辅勤于室佐宦于朝大宗伯方司天秩太夫人亦号礼宗兼隆内外之称并睦亲疏之序勤于惠下高岭之俯羣峰敬以承尊秀草之希茂荫而又钗经数质周亲串之贫廪或频虚馈宗闾之急相此夫子宜其家人者焉洎夫鱼轩既乘鲤庭早贵启箧则文貂耀景列屏则艳采舒华然而太夫人尚御青缣犹勤素业一裘适体同齐相之十年七襄在机劳鲁姜于五夜常之母必亲鱼菽之祭歜之家必闻纺绩之声成兹令子既丸胆于髫年爱此文孙复含饴于暮岁此则贤而有礼宜登右史之编贵复能勤克着中闱之训者矣时少司农入司机密方接曜于中台崇安君出历岩封亦符明于列宿太夫人则调脂入戒封鲊贻规是以棠阴一县咸流恺悌之名金谷四司皆秉清勤之训自家型国以教成慈太夫人之力居多焉盖自少司农之贵而太夫人三膺钖典迭荷荣施仪成之号冠命妇之崇班大家之书著名宗之茂则十月二十二日入居于赐第怡老轩越某月日即称六十之觞礼也隽母之移居官舍首垂家国之箴虞宗之别立养堂递受公卿之拜德莫懿焉荣莫盛焉亮吉少司农门下士也谨受简而为之记 
　　
　　〇原师 
　　立朝之节门内之行于世为有益于学为有用箴曰末学孤露幼而无师愿持此语没世求之 
　　
　　〇原友 
　　不以荣悴移不以毁誉惑不以身名之起落为重轻不以踪迹之密疎分厚薄是曰性命之交吾得一人焉出处不同而心迹可信趋向非一而精神自投是曰气谊之交吾得一人焉人品可以厚风俗好恶足以明是非是曰契重之交吾得二人焉独抒性灵远迹风雅吾得一人焉研究经籍时有发明吾得三人焉持身作文趋向甚正吾得一人焉是曰文字之交交有本末礼尚往来吾得五人焉是曰礼节之交箴曰古之烈士精贯日月微躬可蜕信誓不灭 
　　
　　〇家庆图序 
　　夫立功立事者君子之懿行知止知足者达人之邃识必推其致皆有歉焉何则七叶珥貂富平寡审几之彦两疏息辙东海靡继起之俦是则求之家国理尚难兼商之出处义非并惬若诰授朝议大夫刑部福建司郎中赵先生者其兼之乎先生洛下名宗吴中世族七岁入学即拜经书五世服官能通衣履少有奇童之目长有伟士之称焉年三十起家户部员外郎国恩戴首祖训伏膺元成莅宦有小韦少府之称高密著书守先郑司农之教转刑部福建司郎中时大学士兼理部事刘文正公侍郎钱文敏公葚契之君详求律意断以精心条厥重轻时书邓析之竹和其颜色匪肖皋陶之瓜上官谓任折狱之良足荷专城之任特疏荐之而君乞假归矣仲翁旋里益究公羊班斿告归惟储秘籍云溪者里中之胜也君之居在焉因彼旧构廓兹新楹修竹过径东距蒋栩之居幽花压篱南瞻徐勉之宅于是会兹华组盍彼朋簪内史醉归过里门而定下大农客至虽贱士而必宾后进挹其淳和荐绅称其酝藉而且王鲍廉吏世着循风崔柳大宗尤传家法斋居峨峨举讳日之礼筵几秩秩严伏腊之祠鲍氏之圉为优不入晏婴之宅庆季之车甚泽敢陈叔豹之庭雍雍焉简简焉东南士大夫之模楷也恭人叶氏幼有令德长垂闺声接同室以礼抚庶弟以慈仲升远官惠昭临北风而叹德公坐法文姬陈先德以规自归于君而一室坐起不易方隅比邻周旋靡闻语笑谢道蕴不接尼媪无由知中合之风韦夫人亲课童婢咸能窥六籍之旨时君令子怀玉球玉方以学行与东南贤土交于是刘表致札首号太公王邑寓书必称贱子广陵陈登见子鱼而生敬鲁国孔融遇元方而亦拜而先生亦礼接后彦雅隆寒素春水浩浩楼开名士之筵车声殷殷门接长者之轸安昌侯精馔旬日必陈复阳国田租岁时屡散有处贵能降居丰可约之致焉庚子岁上幸东南遂观于海虞延觐道九重颁内府之珍长卿奏名天子悦大人之赋长君怀玉以召试名在第三由诸生授为内阁中书先生盛德之报肇于此矣国家异数之宠萃于门焉明年先生又举一孙于是长君怀玉属友某为家庆之图遂假官归为先生及恭人称六十之觞礼也世英未老已复抱孙文度乍归时还登膝朱履塞径门皆上寿之宾黄花映筵庭成益岁之颂亮吉于先生有连庆先生之获福未艾也因为之推广世德发明贤风于以知国宠至渥必萃既高之门家厘实覃唯归余庆之室云尔 
　　
　　〇食榼铭为孙季逑作 
　　山有木工度之裁作榼无不宜佐子饮食减子虑思非木之好用代讽山枢之诗 
　　
　　〇酒器铭 
　　长欢之室忘忧之樽子行节之无乐逾乎古人 
　　
　　〇书室铭 
　　行无忘其实而据其名学无胶其迹而失其精无尺璧之弃而浮声之争或出或处可亡可存庶靡踰乎素位以无忝我二人 
　　
　　〇董夫人哀诔序 
　　董夫人秦氏某官之女太子太保尚书文恪公冢妇今户部侍郎蔗林先生继配也爰自中闺夙成令质学迁之岁即悟焚香识字之余已羞调粉以祁祁之春日归蔼蔼之吉人夫人则在贵能勤处盛斯降师敬姜之亲绩乐少君之蔬食秋鉴堕穗久伫深宵春树浮花不游暇日衣在身而数澣钗饰首而不华然而屡遘忧虞遂罹疢疾长帷晓卧空室夜惊梦吞落月甫孕灵童未阅岁星即凋春树留环无再生之望缄箧余已读之编又况迢迢远戍宛宛黄尘念弱弟之移巢值衰亲之荷戟三旬望远一日寄书衾长而魂气先离袖冷而啼痕宛在尚复馈姑黾勉相夫勤劬疾已居盲犹扶鸠杖愁先侵肺尚理朝衣调鱼飧而勤餐先鸡人而戒旦此则永逝之感较甚黄门蒙楚之悲逾于前哲者也先生门徒之盛著录千人为诔百辈礼吉辱承师命题序简端所以广达人之志着女史之阙而已 
　　
　　〇黄金台吊郭隗文 
　　屠维大渊献阳月三日洪子寻燕台之基眺无终之山维时三辰冠首九野围足临觞而思酬古以哭爰投文以吊郭隗曰兹台之成世去不停如何干祀而识于名非子之故忧心以憌嗟若吾子凭邀君灵世不待子子实以幸维子之幸国士以庆心驰剧叟足茧邹生翩然来斯亦有乐卿嗟彼数子端居九京如何可作与子偕行无终峩峩哲王斯兆敢因嘉日庶眺丰草元泉既涸墓石斯倒踟躇前事敬咨华表百世飘忽亦既上仙维兹灵区迹或偶延木枯而寿狸俊而言明明博物傅兹茂先兹来欷歔愿访遗事推诚输抱实感殊世泉台虽掩犹憾吾子如何临穴顾不从死郎山西倾易水东出子今沉埋我未奄忽如遂颠陨愿傍子穴经千百年拟于骏骨 
　　
　　〇亡友林嗣基诗序 
　　夫函宇寥廓非虚怀所可贮百岁浩渺岂朱颜所及待乃有束发而穷理要弱龄而振玄风思驰六合之外议出五经之表微言未绝其在人焉林公子嗣基者承累代之名家为一宗之蔚望既趋庭而学礼惟弹琴以读书惟静也故动植之性寓目即知惟灵也故云霞之辞探心以出顾性习懒不甚涉笔又不示人也迨夫阖棺而详私谥破枕而出遗文则有诗及文若干首焉异矣方岁在乙未太公官江左之日贱子游句曲之时遇于深坐默尔忘言溯夫游踪神焉以企予又言吾友孙君之才于君于是三人者眺高岭之荒寒语幽窗之烛烬连骑而出一县效狂倾酿以酬贤妻泣谏人事尽乃幽谭鬼神狂交希或联羣鱼鸟于斯时也云出岫以忘归风行天而自适矣未几予奉讳家居孙君亦悼亡旋里君省书悲惋忧二人之死也书签屡及寒暑乍周不谓此君遽先物化太公书来欲为整理遗集忧患匆卒久未报命及与孙君同客当涂相与怅谈前事三复遗编魂招小谢之山涕洒空江之侧因频夕不寐编君诗文为上下二卷呜乎天地之大似无所待于摛笔之士矣然而川幽入夜朗以清光岳险颓云扶于元气寥寥今古首首数人委荆榛之病骨犹孕灵芝吐山水之奇思当辉秘册不朽之事固精神所得主者也君之夭又何戚焉 
　　
　　〇赠翰林侍讲学士朱先生石君序 
　　盖以兰台作史会稽介枚马之俦庐江冠召龚之列未尝不叹金马之英无闻治绩朱轓之吏不入承明即兹望族以访全才则南阳贤守本知礼以服官冀州循声缘经术而饰治以东汉之贤宗视西京之达宦其较优乎翰林侍讲学士朱先生石君辇下名家山阴旧族张勃之移居三世以受国恩元顺之悟学九龄咸惊夙慧孝友植性礼乐滋身十行穷经史之书一室尽昏晨之节龙文乍试京兆目为奇童鹿鸣甫歌当涂伟其国士以贾傅知名之岁为终生入仕之年评其儒术推戴斗之无双溯彼家声云去天而尺五然先生方渊怀可挹绩学若虚人莫窥其际也五年擢侍讲十年陟学士为河南主考官充南岳祭告使五雀六燕平大匠之衡山虎川龙建使臣之节于是天子悉彼卿才试之吏治萧长倩之为冯翊虽曰外迁孙子严之历数州将储大用遂以翰林侍读学士出为福建粮驿副使正身率属洁己爱民逾年兼摄福州府篆百事具举一州咸治俗有和合神者既奸民之创造为淫鬼所冯依车填一巷牲牢之祭何繁幕设三重土木之形尤冶饰薜荔芙容之服惧启淫心焚都梁迷迭之香渐熏惑志先生赫斯以怒卓尔而兴撤屋而扩为廛削象而投之海付彼清流洗百年之邪秽条其甲令正一郡之人心擢本省按察使先生外秉威神内持仁恕询狱未竟方阶留涕面之囚施德甫周圆室有革心之吏未几以外艰去职高柴过毁世以为忧闵子免丧哀犹未释服阕补湖北按察使复调山西治皆如旧逾年即擢布政使边民则加额以庆属邑则望风而惊先生欲澄兹吏治故苏绰六事皆简而不烦欲振此廉风故刘宠一钱亦辞而不受时今尚书山阴梁君国治今副使仁和孙君廷槐与先生同官有浙水三清之目而人谓先生以数年卓鲁之治存此州唐魏之风则尤有力焉七年请入觐是时天子方厘四部之书启三通之馆开文渊阁以命儒臣重其选复留公为翰林侍讲学士逾年入直文渊阁士谕荣之持节十载复之禁林承恩一门咸居史职戊戌分校礼闱己亥主考福建以六经而取士类皆根柢之儒历数省以程材稍挽浮靡之习冰雪之性惟悦素丝松柏之林尤无曲植当世服先生奖拔之独至取与之不私焉维时先生历官三十年矣人皆以岁方开于五秩名早简于九重以为当出膺节钺之司入畀经纶之任何武之征既符素望王俭之相未改黑头所以望先生者未艾也不知如淳注史史官班丞相之前夏侯释经岳牧冠羣僚之首即兹中外之所历已极古今之崇班又况闽南代北家总戴其仁恩芸馆蓬山世尤尊其伟着加以作弘农之属吏皆有清名为东海之门生咸思励节导扬雅化扶植人伦何必儒臣非报国之官禁苑匪致身之极哉门下士以先生方届五十而称觞愿乞一言而为寿以某于先生交合辞以请某固识先生之行事而并知先生之心者也爰不辞而为之序亦以见审槐里之节概尚有华阴守丞详公叔之平生庶惟陈留中郎云尔 
　　
　　〇圣驾五巡江浙赋（为赵怀玉作） 
　　维皇上四十有五载德日曜野威星景方信风条而壤绿仁云展而霄黄于是朔暨鸟籍炎讫狼{月荒}川静鳀壑陆洽龙乡黑质白章叶乐趋跄丹翎翠吭与化翱翔盖恩周乎四世故庆极于八荒皇帝爰诹日而举五巡之礼庶僚方献岁而进万年之觞然而圣心方渊然以静穆然以神却庆典沛崇恩既精思夫至治乃加意于勤民法天之覆师地之均配日之令象时之仁仿斗车之始建眺原野之初春日丽天葩郊原始花禽飞山回鳞动川华一人和而自运万骑寂而无哗周幽兖之冈阜遵徐楚之津涯乃停玉辂驻文騧驾凌云之宝鹢浮泛日之仙槎霓旌高而映汉珠露下而凝沙淮左名邦会稽古郡屏展帆遥林长骑迅山戴德而增巍川凝思而加润百卉荷夫温颜千岩荣其睿瞬彼于越与句吴实欢忻而振奋歌万姓于九逵喜卅年而五觐盖皇上之饬吏也令颁之甲夜勤于乙鉴庶司之勤怠昭众事之得失神运乎千里知周于万物山为德川为刑士惟月尹惟日巡东岳暨南岳谕左列及右列条吴楚之民风颁东南之治术莫不秉一人之谟以成百职之述而皇上之爱民也或偏灾之偶及捐数郡之所输下方舟于楚蜀给岁食于全吴而于巡省之地则又截上供之粟捐所过之租仁皆铭于肺府化乃泽其发肤是以黄童白叟方趾圆颅靡不趋翠辇傍黄舻冠朱缨而舞忭释黛耜而欢呼既履于河乃臻夫海洵洪波之効灵实庙算之所在彼鳞臣与介伯奉约束而未改兰桡既施桂檝咸待乌衔五色之珠颿展八叶之彩舒旷览于中流数成功于历载镜天光与水光平日采及月采省方之礼既展校士之典聿修盖以示博采寓旁收士有期于序进才无待于岩搜罔不献醴泉之颂效祥凤之讴星宫辟而给札云幄启而瞻斿类饰磨而自献冀擢异而升尤皇心悦睿思周宸游濒奎章富映绿字于山川焕丹题于苑囿揽辔而百韵成御舟而千言就或琼韵之抽新或瑶篇之迭旧起六籍而居前瞠百王而在后盖自发璇宫反神京登禹穴历金陵清一百十日之跸欢二十二郡之氓云祥雨润岱耸川迎既下孚乎民隐亦上畅夫皇情渺胶庠之下士忻至泽之充盈盖三衢所以祝天子之寿而六符于以颂泰阶之平 
　　
　　〇圣驾五巡江浙代四省士民谢表 
　　臣闻天施五色丹黄宇县之图地应五声宫征岩原之曲太平太蒙之野戴日戴斗之方狼{月荒}乌浒之隅鳌亘龙蟠之域莫不琼云增其晃朗璧日湛其清华甘露际其涵濡皇风神其宣畅又况奎娄纪野十州为拱极之邦婺斗名区千里列敷猷之馆岁二月东巡五月南巡虞典既先于西朔民一男二女二男五女职方首纪夫青扬是知龙行九五云霓之望尤殷巽主东南风雷之义斯着上法天而次法祖故典复懋于五巡仁为夏而德为春故泽先覃于三省是则员颅方趾望幸既诚而阴雨阳膏感恩尤甚者矣恭惟我皇上重熙累洽丕冒流仁巍巍着德宏四三六五之规济济盈庭举春夏秋冬之职垂衣宸极则常明百二十四可名三百二十之纬悉拱北辰驻跸炎方则水经百三十七其注一千二百之川汇朝东海蜺旌初指过金鸡玉犬之郊凤辇徐行增黄叟青童之祝全齐半楚释黛耜而瞻颜两浙三吴冠朱缨而引领其蠲赋税也属邑减征缗之半会城宽租入之全供储既足留红粟于青仓逋累均捐庆黄醪于白屋其广锡予也道在弃瑕爰复已褫之带资惟念旧则有更赐之环防河之吏既晋新班煮海之商亦邀渥泽其优老也万乘之所经黄发贲朱提之赐百年者尤异鲐颜隆绛帛之颁其肆赦也殷网宽而圆斗有措刑之瑞禹车泣而下杓无填岳之星其讲武及吁俊也宪瑶光而张武伐映奎璧而试文人风迥周庐云日献祯祥之颂星驰员阵山川明组练之辉其观于海也波平龙气颁玉瑞于重渊石密鱼鳞益金堤于万丈其礼于山也东岱则典隆于青壤爰驰牲帛之仪南镇则祀重于朱乡亲展登封之礼其勤政及饬吏也五品以上多昼接之人万几之余勤宵批之诺甲宫昃食聆虬箭之纡徐乙夜求衣听驮铃于蹀躞而其尤盛者则孟门砥柱未庆安流巨野吾山难归故道司农五百万金以役数州之力河臣上中下策尚稽三载之期乃朱旗莅野而日丽天青苍辂临河则波平鉴紫泉沉黝犊三霄尚袅夫神香堤亘银虹千里如遵夫睿约高下之飙车电马齐敛玄旗东西之龙首鱼身咸移黑壤千人毕力排万础于蛟宫一日宣猷冠双堤于鳞屋此则灵源德水唯驰甲乙之帆高堰长淮克静庚辰之锁盖骇浪初恬人谓待圣人之南幸亦虔衷上契于以挽巨壑使东行源于天上长征瑞应之图行自地中永纪至人之烈犹复下再三之诏降宽大之恩均颁犁犊春耕徙浪之田普钖金钱食给冲波之宅使兖豫上流苍赤有安生之乐徐扬水汇清黄合顺下之规凡兹灵应悉本诚符惟此鸿谟益征庆趾祝三百六旬之初恩纶早徧故亿万斯年之祜薄海咸欢臣等胶庠下士海甸烝黎山邦左右淮土东西江水北南越乡近远欣逢盛世既五觐夫慈颜快睹升平复频承夫睿训不胜感激庆忭之至谨合缮表以闻伏惟圣鉴 
　　
　　〇送舍弟南归序 
　　岁届孟春节逾元夕舍弟以幽忧致疾一旬之中啜食者再申旦之内咯血以数盖燕台梦冷不无意于乡闾苏生裘敝镇凄其于雨雪对寒风而陨涕盻南雁以伤心而行遂不可缓矣反因远别索我归期嗟乎麻衣易采久非定省之辰垩室消朱无复门闾之望守高堂之素线保护于风尘逋阿姊之青钱延回于力役然而客岁十五征程八千识人间之路宁作歧羊指原上之松终归病鹤勉旃吾弟鉴豫公之薄志无辱饥寒念昙首之中年当持门户瞻望不及伫立以泣 
　　
　　〇皇帝南巡诗（并序） 
　　臣某顿首再拜言臣伏见皇帝陛下于今岁正月之吉遵圣祖仁皇帝成法五巡江南盖自旃蒙作噩岁至此越十六年东南之境扬越千里云霓郁其深望涵濡际其厚泽冠朱缨佩韦带风吟雅咏之士驰铜车垂素发泽耕涧钓之俦引领接踵晨夕以冀而皇上又于其间展东封之礼告西讨之捷幸阙里而跸兴京于是江浙大吏循例以请皇上亦念东南望幸之诚值时和岁丰国家庆祉之会乃下诏俞焉戒銮舆诹吉日发轸冀野制跸吴会于是咨民瘼察吏治截漕粟宽租赋蠲逋积释罪系修山川之祀优耆老之典勅戎具登俊秀湛恩骏施有加无已又苍辂所届河堤告竣遵海而观密画以建至矣夫一游一豫之谚可久可大之规比于先王观为后世法者矣臣不敏慕车攻卷阿之在雅与时迈般之颂咸以形容盛德纪咏功烈被金石流弦管今其如何而阙斯作辄不自谅谨赋诗千六十四字以上纪皇帝文武神圣中以达士民爱戴之忱下庶竭微臣夙夜之职其诗曰皇帝御极四十五载盛德累洽大庆以会含生熙熙干悌坤闿乃眷东南屡膺丰岁皇帝日咨惟十六祀大吏之章一至再至惟朕法天不可以怠省方之典祖德克配岁惟元日九门曙启泰阳升中盈尺雪霁帝御正殿百辟侍陛洞洞穆穆以达嘉气国家庆祉布告中外惟云之垂其泽皑皑皇帝日咨以广锡赍惟风之行荡彼衅秽皇帝日咨以赦有罪惟春徂秋农野告瘁皇帝日咨逋征悉匄惟冀及扬六虬所税皇帝日咨上供咸贷臣之祖宗庆典均霈怀勋录旧孙子亦迨峩峩双阙九门轩垲赫赫升龙衮衣以绘凡百在列服貂耀彩朱缨忭舞翎烁其翠醴洁于尊羹调于鼐盈庭锡燕礼成而退登坛祈谷方展青旆先时而雨足洒尘壒风和于旃曾不向背万骑随龙不震不駴川原高下春至冻解益以和豫光翔大块睠惟河流屡筑而溃宸游既届不复泛溢鱼身龙首川敛百怪临流而祷牲黝玉{黑会}曾不呼吸默鉴已在川祗奉令河伯震骇一日之功堤成百排扬徐兖豫以堙以洒帝心既悦众亦愉快天惟左旋帝亦东迈东南之民视昔复倍傍舟而趋陆视星旝前之黄发番番未改昔之儿童须植于颊于于扶杖或释其耒戴恩于首献曝在背自发至踵悉化所逮化之所逮靡有外内岂惟含性生植既溉岂惟秉灵毛羽亦遂扬州之境浩浩富水会稽具区以海为委惟帝日咨鸿流巨派原资耕凿川以育介人民鱼龞立堤而界积苇为塘或恐易败易之以石久乃勿坏吏秉庙谟防筑靡懈帝行度之靡所勿届帝之勤政劳于训诲上自督抚下迄庶吏章程既立戒勿苛碎守官之箴训以勿贿目其勤怠以课殿最苟或不力高位亦汰职之烦省乙夜以揣或易而居政乃咸赖微长可录洗濯眚累戴愆之吏或复褫带帝之所行州衢阛阓帝之所念畎亩沟浍截兹漕粟以实仓廥民皆四鬴视尚若馁为思其利并悉所害禽之催耕其羽翙翙饲蚕之叶抑何旆旆皇心悦之引以相对进兹袯襫乔野无碍上恬于下民俗以泰乾坤荡荡以成其大惟此大和烝为人瑞百岁之老骈踵拜跽子惟耄耋孙亦逾艾年至礼加帛锡表里征赋既蠲复饶粟米鸡将其雏犬狎不吠儿童蒸蒸饱食以喜天颜既觐均不悚畏咸拱属车千状万态父母于子盖无不爱帝之视民亦若斯类草木齿角悉与盼睐行宫之侧献颂百辈帝皆省之悉报以币或与释褐试之在位胶庠庆洽较此营士熊罢貅虎雷惊电驶文德武功靡不毕试帝之旋跸召吏以戒塘功既竣亲展珪玠凡兹行馆第扫以洒蒿宫可居戒勿雕画茨阶可翦勿绘以彩无增于前以获咎悔维兹大吏稽首以唯同闻兹命草野悦慰凡帝之巡至泽汪濊超三踰五迈迹羲代岁惟涒滩展礼东岱巍巍阙里肃志进谒兴京再幸复比丰沛洋洋川流长白日皠皠东南之望山耸川待河渠海流实资经纬维皇之至云屯星萃惟皇之旋霞蒸泽汇舻名安福帆曳瑞霭法宫告至庆赏以槩颁乎从臣以迄环卫远方来朝集此轸盖受餐赐邸以劳以徕合璧日月五星耀彩荣光成岳元气为海奚斯吉甫臣颂不愧亿万斯年以引以戴 
　　
　　〇祭尚书钱文敏公文 
　　惟公生禀公忠死称纯孝大节无惭神人以效岩岩者烈赫赫者称敬因柤桓请颂平生伊公笃生裒于武肃明德达人锺祥太仆公之府君为邑祭酒峩峩一家擅三不朽髫龄之兆实惟文明龙首之一公以策名既登史馆复试于廷挥毫奏赋璇玑玉衡人亦有言赓歌小心公官卅载回翔禁林洎隆主知久膺司寇岂惟明惭三赦三宥番番之律井陷于川平平之执星飞于垣公之先世荒政尽职暨公平反弥种阴德坐公于堂有晬其容匪瓜之削伊玉之丰黔阳之狱帝资明决惟公旬日折狱以七苗民生育惟疆之居值兹破蠢蠕蠕一隅沿江濒海口口口左剿之抚之天子命我惟顽之苗丑唯香要颜行敢抗潜军踵逃历佳居南暨朋论北谁从我公简兵以百雾敛旗红云颓阵黑炬火宵明酋旌昼匿兀兀熊罴公坐军门文金蛮布招之以恩岂惟挞威遂歼厥魁岂惟抚缉遂布厥德岩山惟明天风扫氛谁从公游摩崖着勋昔纪之师实惟文成唯公赞术苗民以惊秩秩苗疆碧塍红壤天子思公鼓鼙致怆人传三绝实公余事惟画诗书文敏有四凡兹数端实结主知煌煌天语迭贲于斯忆昨南归知公病消同官谘度宸衷以劳暨岁之春帝谓谆谆披图进册慨焉斯人元封诔宏鸿嘉费赵方兹遭际未轃{艹汧}造殡公于堂绖要衰裳硕儒秉礼善公居丧乌乎大雅无常哲人有数前悼司空（刘工部星炜）后悲宫傅（刘文定）矧公伟烈尤着皇家何期箕尾同值龙蛇凡兹之卒乡间谁式零雨其蒙愁狸四塞唯昔家居感深寒素实愧下交踵门徒步恻怆生刍两羭两壶冠车莫遏神已届涂于乎尚飨 
　　
　　〇送翰林院侍读吴谷人先生乞养归里序 
　　嘉庆二年三月上巳日吾友翰林院侍读吴君乞养南归其同岁生洪亮吉招同志之朋乘入直之暇饯之于卷施行馆于时嘉树百本红犹未敷春芜一畦绿尚难藉弋连林之鸟钓深涧之鱼天目之笋云惟土膏山阴之樽不殊家酿爰举觞而送之曰君之归也有五乐焉鬓纵颁白衣犹纯采陟岵陟屺三诗合歌倚门倚闾二老咸在集申申之羣从庆皤皤之黄发伯始之宦既达呼之以名文度之年虽长登之于膝此则五十而慕视犹折葼之时八旬有奇健逾遗种之叟其乐事一也比二千石可云尊官垂三十年郁为前辈陈宗之校东观既在孟坚之前桓郁之授禁中仅处仲弓之后又况楚游设醴正待穆生东平奏笺首推李育子虚大人之赋上客传观甘泉洞箫之篇贵人成诵甚或赋西池之句宠厥始行设东都之帐惜其欲去其乐事二也未离交道之廐已置当时之驿青齐才士伫望其前旌广陵达官预开乎曲宴牛腰之轴堆案而索题鱼腹之书封缄而俟启瓜步尚远垂虹之舫已迎苏台既离如龙之马尚送莫不相见恨晚围观若仙其乐事三也百川奔注东海是曰归墟羣才挺生曲江实惟都会西则三江五湖南则八闽百粤陆路之马多如风鸦水程之帆密若星颗离亭折柳手倦于攀条紫陌赏花目迷于辨色交友尽一世曾未越乎门庭为客设八珍要不离乎水土其乐事四也以视膳之暇为著书之期左思既败之笔杂贮案头管宁未锐之榻不离门右笼鹅馆辟偶尔习书步鹤汀长即供觅句孔鲤之经学多得于过庭扬雄之法言半成于闭户其乐事五也仆自惟孤露之余忝宦百僚之末然非天下之士不交非经世之书不读堆案数尺书淫自嗤临墀百觞酒悲不免惟此数子庶几同心赖国武之尽言成蘧瑗之寡过永此夕朝藉慰离索乃今者西行数骑（时张船山以忧归）险欲上天东去一帆势将及海骂田蚡之坐已乏酒狂移江斅之床将排俗客吊影自处攒眉无聊繁花红于窖中春草青于屋上视此风土弥怀乡里行亦买艇十尺驱车两轮归休于吴访子入越茅容杀鸡虽不及客范式酝酒或当迎宾山川渺然来往无间此则向西而笑咸有待于他时徂南之思庶无忘乎归宿云尔 
　　
　　〇鉏月阁记 
　　鉏月阁者延陵主人读书之所也其地也交径四出惟植疏梅闲廛一隅满贮明月每当残雪欲净条风乍捝疏花半帘香意一室云外之鹤不招而自来巢栖之禽恋影而忘去招邀羣从爰集胜侣洞箫鸣于阁中琴韵飘于坞外陶陶焉洒洒焉此阁之所以名也其外则山积万丈溪流百折大石兀立飞泉布空幽径过鹿时时一鸣危潭出鱼往往五色阴厓霰零当昼亦暝温涧气暖过秋仍花此则渐江汊水或与共源天都齐云此为合脉者矣其内则一几数榻前堂后轩画则顾恺一厨书则荀勖四部蛮纸万幅有沈约手钞之书隃糜两螺为李尤自制之墨胡蝶过牖时寻幽人芭蕉拂尘不延俗客因树之屋何以过兹凿坏而居斯其足矣 仆姻结中外交兼纪羣少日揽胜疑尝过门先人结庐近不数武他日给金门之假过玉山之居任昉之米色如桃花琴高之鱼锐若竹叶主人其饭我于阁中乎是所愿也 
　　
　　〇乞假后上成亲王启 
　　亮吉猥以下士获趋三天侍左右者历时陪清燕者不一方冀东海傅相稍窥卓尔之端章城大夫频聆富哉之咏甘醴既设兼容酒悲芳醪喻交何止心醉恕其迂疏备奉恩渥亮吉幸甚死罪死罪乃者玄枵入命予季摧残浮梗断萍痛心疾首侍从请急非厌承明之庐期功去官亦准古人之例临别惘惘殊难为怀又蒙从检讨张君传谕属以节啬语言韬晦楮墨此则吾党狂简非夫子而谁裁鲰生偏奇幸大府之是正他日冀寡佁玉之过以答断金之期如是而已昨暮复诣澄怀园爰升北冈引眺西墅松竹之翠与祥云共浮麟鸾之洲视天阙同迥斜阳西驰新月东上感逝惜别兼念德意如何如何谨启 
　　
　　〇送奎文阁典籍陈嵩归里省亲序 
　　柔兆执徐之岁予自黔中入都卸装闲廛僦屋琐巷于是有挟素业以就质操乡语而通欵者则如皋陈肖生也望衡对宇几将一周连舆接茵曾不间日越岁二月陈君将归爰择令辰集胜侣挈北地之果酝南中之樽以敖以游卜昼卜夜所以申聚散之感极欣戚之致焉盖其人也超超不羣落落自喜逾叔夜之疏懒有周朗之偏奇病渴既久反购茂陵之姬断餐不顾方招东国之友赁地一尺必栽梨桃租居数椽先贮彝鼎衡门昼开迟不速之友萧寺夜入翻无碍之经有劝以疎楼护之故人接陈遵之要客徙居绥福之坊屏迹萧闲之里者君不以彼易此也其官也儒林丈人南阁祭酒周栩毕世不离乎王门景丹四科乃官乎国邸而且研摩六艺总领羣经类陈农之访书同子政之校阁从大夫之后岂曰能贤近圣人之居是亦为政即有夸六曹之要陈三馆之清矜再命之荣侈一邑之富以耀之者君不以彼易此也其家也大江流其右碧海居其左积沙成田阳侯代其灌溉因树为屋野鸟与之毗依螺蛤满港以供丈人之餐潮汐过门无烦少妇之汲游心八埏极目千里即有以市南闽之蔗橘贩北海之鱼盐罗东莞之珍奇辇西秦之玉石以动之者君不以彼易此也其业也顾恺一厨宗测数障涉笔偶及五岳成乎卧游含毫自如四序由其变易败纸退笔与箧笥之衣竞伙残朱剩黄视妆阁之粉尤富一月之内面壁者乃有二旬六时之间据案者或遇卅刻此则萧贲传世讵假亲贤野王发名不由学业即有陈九歌之诡丽摩六发之雄奇状左思之赋十年述曹植之诗七步以敖之者君亦不以彼易此也君行矣偏亲在堂室老无恙虽客路千里续命之丹屡缄而星纪二周当归之药频寄远游有戒去日苦多则于君之行也咏南陔白华之什以代折扬黄荂之曲可乎 
　　
　　〇祭毕尚书师文 
　　乌乎公之生也大海来潮八月之望氛霾始消风车电马集此崇朝公之卒也大星堕地七月之朔秋云阴翳万灶无烟千屯雪涕陟壶头之绝巘升鄢郢之南门发纷披而雨泣望瘴水而招魂尚闻遗语一息犹存阃臣以之入告天子感其忠纯乌乎公之勋绩国史书之公之心迹圣主所知矧余小子友又兼师敢同游夏庶赞一词公之牧民务培元气旱潦凶荒先时而计畜牧屯田河渠水利雍豫遗民思之不替公之驭吏惟总大纲或宽以济猛非弛而不张拥旄齐楚建节秦梁自非黠吏谁挂弹章公之莅师视同一体飚赴荆襄星驰辰澧公去即忧公来则喜萑苻纔戢山岳遽圮公之爱士出于至诚孔既傲吏郦亦狂生谈经贾服作赋衍衡兼收并畜宾坐纵横公之诗文气包宇宙海立山飞天施地受云霞蒸郁雷风驰骤体备四时胸罗全宿五言正始一品会昌春坊刘陆乐府张王俪词景福联句柏梁三唐以降谁抗颜行若夫盼睐非常科名异数出总节旄入膺保傅虽圣天子之知人亦公之事业文章裕之有素乌乎忧国忘家祭征虏之忠也鞠躬尽瘁葛武侯之志也佗日者览章疏而追思听鼓鼙而出涕吾知凌烟之象赞太常之谥议或不在乎一时而定有以垂乎奕禩亮吉夙蒙国士之知久处宾僚之位狂瞽时陈而公不怼敢缘恩义敬设几筵以头抢地以口呼天乌乎东里子产明明有言夫子而死吾其已焉 
　　
　　〇谕祭提督花连布文 
　　盖臣报国藉决脰以明诚惇史策勋必原心而论事匪兹茂典曷妥忠魂尔提督花连布早秉忠勤夙娴韬略由羽林而外擢率爪士以西征克振边威用膺阃寄建牙三楚传儒将之风流持节百蛮致远人之宁谧昨以三苗蠢动俾随上将芟除首厉军锋统埋根之劲旅频驰露布申参具之戎威用是特晋宫衔屡蒙上赏方冀竣功不日光颜开胙土之勋讵期转战无前重捷有结蒲之痛以忘身而殉国用逾格以酬庸乌乎衔温序之须既后先之竞烈绘阳都之像庶存殁之兼荣魂而有知尚其歆飨 
　　
　　〇祭王秉玉驾部文 
　　乌乎君之生兮官北部而捷南宫较士穷而不遇兮亦可云丰君之卒兮背衰亲而遗弱息曾下寿之难期兮抑何其啬感蜉蝣之身世随{虫庚}蟀而俱迁自交君而哭君曾不逾乎廿年忆岁丙申值君里市我时交友不可一世酒徒六七爰有孙杨携瓢持杓置瓮在旁围观一市君哂其狂及客汴中岁维丙午我时研经君亦攻苦是时执友严邵钱孙连闾握管各号专门一镫达晓君服其勤洎岁丙辰我还京国君已沉疴望君门侧自春之首逮此秋初我司编校发懒不梳十旬三至君讶其疏冀君之生不虞其死命蹇如何才丰若此朱颜二妇白发一亲凭棺之痛哀感衢人谓君有知哭奚不省谓君无知目胡不瞑乌乎畴昔之夜兮梦精庐于北城惟同门之旧侣兮实闾左之吴生（君未第时与吴大令伯升读书城北三殇庵最久）死将沦为异物兮生即依乎众殇缅轩窗之幽迥兮有手植之疎杨冀堕地之灵光兮化升天之残月照屋角而横斜兮影向晨而不没否则秋虫万种凉雨一庭扬帘纹而牖黑聚魂气而灯青乌呼王君灵爽斯在其来施施歆我脯醢尚飨 
　　
　　〇祭刘汝器同年文 
　　乌乎与君之别乃在京华我持蛮节君泛归槎与君之交乃在西蠡君时研经户常不启君之家世累叶清门承华藉荫宰相之孙君之诗笔乃学徐州云孤而峻水折乃流君之文章远师吴郡鸿雁高骞骅骝奇骏君之孝友人所难能屡分薄产以俾弟昆君之缔交久而弥挚王贡萧朱始终一至岁惟庚子聿与同升凡兹多士并庆得朋陇西之门褎然举首以德以年君皆祭酒冀居要职冀擢清途庶几伟抱藉以发抒如何如何五上不偶既悭高第复屈下寿林宗之陨士彦之亡凡有知识云何不伤乌乎董京之社黄公之炉我归哭君三江五湖尚飨 
　　
　　〇福郡王专祠碑文 
　　朕惟才为命世方成不朽之勋恩足酬庸聿有非常之典既声施乎内外斯礼备乎哀荣光我鼎锺视兹典册尔大学士晋封贝子加赠郡王福康安系出高门幼称伟器爰自成童之日即为筮仕之初恪恭早着于禁林统辖并参乎戎政遂擢贰卿之任兼趋密勿之廷六诏省亲访遐方之鸡马三川持节领别队之熊罴早以车功肇开土宇三京鼎峙仍膺专阃之司万里风行俨有长城之望入则综乎部务出屡历乎岩强惟倚畀之逾隆乃贤劳之懋着八膺节钺历川滇闽广而遥五预戎行涉瀚海天山之外朕嘉此荩臣拔升端揆自纶阁而机廷人美韦平之世德由统军而驭吏世传韩范之威名昨以苗蛮不靖俾由黔楚专征屡奏肤功克擒首逆伫见全军之奏凯忽惊末疾之加增陨我栋梁悼深朝夕既备饰终之礼复思垂久之规爰命有司为之度地创兹灵宇以妥忠魂呜乎国勋既建庙食斯宜况复功在八州陶侃终上卿之位阶超五等李晟封异姓之王在乎前代已属殊荣至若本朝尤为创典桄桄俎豆近家庙而建专祠赫赫旃常谕礼官而颁上谥此日特开朱邸并加崇先世之封他年共读穹碑庶永作劳臣之劝 
　　
　　〇谕祭大学士孙士毅文 
　　朕维効力宣忠克着崇勋于中外褒劳赐恤永隆宠钖于初终视此盖臣乃膺异数尔大学士孙士毅早自甲科聿官秘省着辛勤于内直襄密勿于机庭外擢曹司内兼要职南中视学克流详慎之声西粤陈藩不愧公明之誉遂膺特简擢抚南滇旋以同此职司当代淳于而受谴然且鉴其心迹庶同高允之归诚免彼荷戈俾随簪笔宠以词臣之职旋升典礼之官爰再历乎抚藩乃益隆乎倚畀总百蛮之节钺峻秩频加励两省之官僚廉声渐着惟此海隅之属国偶劳天讨之时加尔以督臣实司军务始则屡勤乎行阵命荣兼五等之封继因未协乎机宜仍内领六卿之秩既专司乎邦政并襄职于枢庭世职官衔用沛酬劳之典石城剑阁屡标分陕之勋朕嘉此悃诚拔升端揆景武则绾宽佐治经术素优熙丰则韩范行边威名久着昨者苗方之蠢动俾预师干今兹教匪之芟除亦资擘画据川湖之要道清来凤之兵氛而且张咏抱疴尚欲定蜀中之户楼船占籍耻犹为关外之人自非忠悃之夙孚曷以弥留而入告呜呼视上公之典礼用备饰终延后嗣之勋封足酬尽瘁庶几灵爽歆此光荣尚飨 
　　
　　〇三坛祈雨文 
　　维神化溥广生德含嘉种协庥征而锡福降闿澍以随时当待泽之维殷宜胪诚而默吁维今岁上辛禋荐祈百谷于天宗吉亥劝耕习三推于帝籍既昭懋典屡荷甘膏乃春渥虽饶慰良农之纬耒而夏霖未沛厪清甽之扶犁业致祷乎灵湫用虔祈乎昊縡庶念迎丰之悃冀邀获稔之祥应水德于土龙特敷鸿佑听田歌于秧马实赖神功期蕃殖夫百昌俾照苏乎五沃尚其鉴格徧我公私谨告 
　　
　　〇游积水潭看荷花序 
　　积水潭者长河入城之所渚而净业湖暨太液池又导源于此者也潭去德胜门不数武地居半坊水积百顷泽气浸润黄云四生堤形回环紫藓尺厚飞尘止于户外生翠出于楹间枕簟左右时穿鹭丝窗棂东西不断烟霭鼃黾上树与苔钱共青鱼苗出波同荇叶争绿松桧百尺时隐丹楼榆檀四周间以粉堞此则魏阙之里俨有江湖之思燕垂之南不殊吴会之域虽然官司之守存焉非游屐所能及也若石楼大令之晏客也远从赤县挈此官厨复向水衡假兹禁籞列宿之数嘉宾适符北斗以南魁士咸集既忻花晨复值凉晓缯朴起于俄顷竹幄设于崇朝莺燕合队是为春声梨桃满枝间采秋实马过桥而倒景舟沿岸而溯香荷盖蔽日咸擎一枝柳丝摇风时揽数尺饮碧筒之酒莫喻其芳华烹红鲤之羹难名其鲜润披林阴而作图坐石隙以联句雉堞之影排比乎衫裳禽虫之声出纳此丝管凉透木末思举霞表盖洛水盛会意宣光之后来山阴再游悲逸少之既逝（谓王通副友亮）亦可以志友朋之离合寓今昔之感慨焉时同游者归安戴璐菔塘扬州罗聘逐夫湖口周厚辕驭远奉新甘立猷维弼汾阳曹锡龄受之仁和马履泰叔安浦江戴殿泗东瞻武进赵怀玉亿孙仪征汪端光剑潭蒙古法式善开文南城章学濂守之归安叶绍楏琴柯嘉兴戴尧垣衡三代州冯宬百史宁化伊秉绶组似永康熊方受介兹奉新宋鸣琦步韩乌程沈琛右侯句容孔传薪楚尧笪立枢绳斋灵石何道生兰士汾州李调鼎吴县金学莲子青南丰谭光祜子受曲阜颜崇榘吴县石韫玉执如遂宁张问陶船山皆纪以诗而属亮吉为之序云
　　

