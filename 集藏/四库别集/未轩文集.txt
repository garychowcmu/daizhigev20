未轩文集 明 黄仲昭
　　
　　
　　钦定四库全书
　　
　　集部六
　　
　　未轩文集
　　
　　别集类五
　　
　　明
　　
　　提要
　　
　　臣等谨案未轩文集十二巻明黄仲昭撰仲昭名潜以字行莆田人成化丙戌进士官至江西提学佥事是集为其门人刘节所编凡文六巻诗五巻词一巻而以诗文墓志铭附之仲昭官编修时与章懋庄■〈日上永下〉并以疏争元宵烟火诗廷杖谪官当时有翰林三君子之目后懋与■〈日上永下〉并以聚徒讲学为事而仲昭独刻意纪述八闽通志延平府志邵武府志南平县志兴化府志皆所编録故枫山定山之名满于天下仲昭几为所掩然三人气节相同居官清介相同文章质实亦略相同未可以仲昭笃志励行不作语録遂分优劣于其间也林瀚作仲昭墓志称其作为文章浑厚典重无艰深聱硗之语郑岳莆阳文献传亦称其有未轩集若干巻文词典雅今观其集虽尚沿当日平实之格而人品既髙自无鄙语颉颃于作者之间正不以坦易为嫌矣
　　
　　乾隆四十三年六月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　未轩文集巻一
　　
　　（明）黄仲昭 撰
　　
　　○奏疏
　　
　　谏元宵烟火诗疏（时任翰林院编修同编修章懋检讨庄■〈日上永下〉具）
　　
　　奏为培养圣徳事内阁遣郎中韩定持小揭帖到东阁及史馆分与太常寺卿兼翰林院侍读学士吴节等令各赋烟火等诗以为上元赏玩之具臣等各授一帖内开烟火花火等项面贴诗赞题目仍令照依旧诗格式拟述进呈及观旧式俱是玩好之物鄙亵之词甚非所以养圣心崇圣徳也臣等窃议以为此事必非陛下所为陛下以天纵之圣日新之学游心经术迈迹尧舜凡所举动必欲为法于天下可传于后世方即位之初首下温诏放田租絶贡献蠲逋负停不急之务与民息肩又开言路凡朝廷政治得失军民利病许诸人直言无隠天下忻然以为陛下应天心承祖徳而所以太平万世者在是矣及观去年以来如遣人造楮国家旧制也一闻大臣之言而遂寝节令宴乐每歳常例也一闻廷臣之疏而随罢顷因灾异勑谕群臣同加修省凡此数事皆臣等目击耳闻未尝不拜手稽首称颂以为陛下从善如流改过不吝自禹汤以来未之有也在彼者既皆所不为则烟火之事臣等又决知陛下之不乐于此也今日之举或者两宫皇太后在上陛下欲极孝养奉其欢心非为一身娱乐之计然大孝在乎养志不可徒供耳目之玩好以为养也臣等伏覩两宫母后恭俭慈仁之徳着于天下坤仪贞静举天下之珍竒玩好皆不足以动其心岂以烟火为乐哉况今两广弗靖四川未宁辽东虽云告捷然敌情难测尚费区处不可置之度外北敌毛里孩包蔵启疆之心窥伺间隙犹当深虑江西湖广一旱数千里民不聊生其它灾伤处所尤未易悉举生灵嗷嗷张口待哺虽蒙优诏赈恤然公私匮乏计无所出可为寒心此正陛下宵旰焦劳不遑暇食两宫母后同忧天下之日臣等又知陛下之不暇为此也至如翰林之官以论思代言为职虽曰供奉文字然鄙俚不经之词岂宜进于君上若不取法圣贤而曲引宋祁蘓轼之教坊致语以为比是以三代而下之君望陛下而不以三代而上之君望陛下也臣等遭遇圣明发身黄甲叨与庶吉士之选陛下养之翰林教之诵习六经师法孔孟二年于兹矣近又授以今职感冒国恩夙夜惓惓相与戒饬惟恐曲学阿世无以补报于万一何敢为此鄙词上渎天聴以自取侮慢不敬之罪哉臣等又尝伏读宣宗章皇帝御制翰林院箴有曰启沃之言惟义与仁尧舜之道邹孟以陈若今烟火之举恐非尧舜之道烟火之诗恐非仁义之言臣等知陛下之心即祖宗之心故不敢以是妄陈于陛下之前且知其不可犹顺而为之是不忠也知不可为而不以实闻是不直也不忠不直臣罪大矣古之帝王盘盂有戒几杖有铭目不视非礼之色耳不聴非礼之声兢兢业业惟懐永图虽在纷华靡丽之中幽独得肆之地而所以戒谨恐惧操存省察以致其精一之功者无所不用其极诚以人主一心攻之者众一惑于耳则凡侈靡之声皆乘间而入矣一惑于目则凡侈靡之色皆抵隙而进矣人心愈危则道心愈微天理人欲不容并立若曰上元之乐乃微事耳烟火之举乃细故耳此不足为圣明之累是殆不然书曰不矜细行终累大徳又曰不役耳目百度惟贞若于此一事厌常喜新之念兴则他日之甚于此者将无不至此圣徳修否之所系不可以为微事细故而不之谨也且漆器之作何损于徳而舜则止之旨酒之甘何害于事而禹则絶之露台之费不足为奢而汉文则已之彼圣贤之君何汲汲于是哉正以欲不可纵渐不可长故耳臣等伏愿陛下寛斧钺之诛采刍荛之语将此烟火等事一皆禁止不使接于耳目而移此视聴为文王之视民如伤为大舜之闻善若决江河省此冗费以活流离困苦之民赏征戍劳役之士则干戈可息灾旱可消百姓可以富庶四夷可以宾服亿千万年享太平无疆之休所谓先天下之忧而忧后天下之乐而乐则陛下之所以奉养两宫者其孝岂有大于此哉惟陛下深思而力行之不以臣等为沽矫不以臣言为迂阔使天下后世知大圣人之所作为出于寻常万万岂惟臣等之幸实宗社生灵之大幸也臣等昧死谨具本以闻
　　
　　乞恩养病疏（时任南京大理寺署左寺副事右评事）
　　
　　奏为乞恩养病事臣自歴任前职成化十一年正月内丁母忧回家本年十一月接丁父忧成化十四年二月服满未满之先得患伤寒转成劳疟具告本府节次拨医调治至成化十五年十一月内仅得痊可复恐过违限期随即起复于成化十六年三月到部臣切思禀赋素弱加以连年患病致成虚损五心烦热四肢倦怠目今勉强支持虽能歩履稍遇劳役即觉头目眩晕饮食减少调治累日不得复常臣之微躯多病如此虽图报之念未尝敢忘而蹇劣之姿岂堪鞭策若复叨縻廪禄不无妨废职事如蒙准奏伏乞圣明垂悯勑令该部容臣照例回家养病倘或异时调理平复即当赴部聴用期报圣恩于万一也臣干冒天威无任危惧战栗之至为此具本谨具奏闻
　　
　　乞恩致仕疏（时任江西按察司提学佥事）
　　
　　奏为乞恩休致事臣自歴任今职钦蒙圣旨赐以勑谕俾臣専理学政臣拜命以来夙夜兢惕思以奉宣徳意鼓舞英髦庶其有成以报圣恩万一第愧才学踈謭教导无术抵任迄今已余四载而于士风民俗未见丝毫之益窃伏惟念若不早求退休以避贤路则不惟上孤委任抑且下误后学在臣愚衷实所未安况臣禀赋素弱自少多病稍渉烦劳遂觉疲困自先帝龙飞之初叨窃一第食禄供职纔五六年而疾病纒绵竟无虚歳荷蒙先帝天地大恩俞臣之请放回养病几二十年稍获痊安所以不恤厚颜垂老一出者葢感念先帝厚恩思欲报之于陛下也今年已六十有一须髪颁白齿牙动揺精神气力渐不如昔虽欲勉强策励以求寸进势有不能臣于去歳已兴此念继闻有奏准事例通行天下考选生员此实臣之职业故未敢遽言其私今臣巡歴遵依考选在六七月间可以毕事庸敢冒昧陈请烦渎圣聴如蒙乞勑吏部别选有学行官员前来提督学政仍赦臣委任不效之罪放遣致仕虽余生残喘报称无阶倘犹生存尚当训诲子孙服膺圣化庶有以图报于后日也臣无任瞻天仰圣恳切愿望之至为此具本令义男赍捧谨奏
　　
　　进阶谢恩疏（弘治乙丑　诏进阶朝列大夫时致仕家居已十年矣疏今阙）
　　
　　○读古録
　　
　　读周易
　　
　　千载之下欲求圣人之言于千古之上此可以理求而不可以辞泥也夫载籍之中阙文误字者多矣求诸理则可以通其所不通泥其辞而于所不通者欲强通之亦何以得其义之所在耶易未济之六三曰未济征凶利涉大川程子传之云三以阴柔不中正之才而居险不足以济征所以凶也然未济有可济之道险终有出险之理上有阳刚之应若能涉险而徃从之则济矣故利涉大川也其言固不为无理吾窃意其终费辞说也朱子疑其有阙文当为不利渉大川可谓深得周公之意矣葢周公之意谓三居险之极而阴柔失位才不足以济险故征则凶而不利涉大川也若曰未济征凶利涉大川则文义有相背者矣或曰他书火于秦故多阙误易以卜筮得免而亦言有阙误何也曰系辞论乾坤为易之门朱子于章内固言其有阙文疑字矣然则以易为未经泰火而无阙误者不亦固哉
　　
　　读尚书
　　
　　文章之髙下系乎气运之升降观于书可见矣夫五经莫古于书所以纪唐虞三代致治之道也然其间已不能无升降焉亦可以观世变矣或曰孔子删书断自唐虞二典三谟唐虞之书也宜其最古矣然观其文平易明白反不若商周多佶屈聱牙者何耶曰不然唐虞之世气运方隆以尧舜为君以禹皋陶稷契为臣相与都俞吁咈于庙堂之上者浑然泰和之治故典谟之文明白正大万世不能及也降及夏商周气运已不及唐虞之隆而其所以致治者视唐虞亦不能无异也故其发于誓命训诰者虽皆一时贤圣之君所述然其语至有佶屈聱牙而不可觧者亦文之变也及夫周室东迁气运陵迟极矣故文侯之命萎薾不振费誓秦誓亦犹黍离降为国风矣其文章何如耶吾故曰文章之髙下系乎气运之升降观于书可见矣或曰若是则平易者果为书之最古而佶屈聱牙者反有所不逮欤曰孔子讲道于洙泗其与羣弟子相答问者皆平易明白至其论文章亦惟曰辞达而已矣然则书之最古者果在于彼耶在于此耶
　　
　　读毛诗
　　
　　自武王有天下诗之作于周者皆谓之雅及平王东迁诗之作于周者则降而为风果其诗之自降耶抑夫子删诗而降之耶谓其自降则平王虽东迁而天子之名犹在其诗固不得谓之风谓夫子降之则夫子修春秋常以尊周为义今而删诗乃降之使下同于列国不亦自相矛盾耶噫是亦足以验世道之升降矣周之世道莫升于武王有天下之后莫降于平王东迁之时世道有升降则诗随之而为升降者理也亦势也是故周之盛时成王为天子周公相之朝廷制作大备故其诗之见于小雅者则为燕飨之乐其见于大雅者则为会朝之乐受厘陈戒之词或欢忻和悦以尽羣下之情或恭敬斋庄以发先王之徳蔼然雍熈泰和之气象焉及周之衰平王东迁朝廷已无制作其诗之见于国中者不过闵宗周之顚覆伤行役之劳苦述其乱离之忧淫奔之情甚至忘申侯杀父之雠反为之戍守致民之怨而形于诗焉果有如小雅之欢忻和悦者欤果有如大雅之恭敬斋庄者欤其诗既无二雅之事则亦民俗歌謡之词与列国等耳夫子葢亦因其诗之自降是以从而降之也虽然平王之诗与二雅之正者固大有间矣然尚为天子之诗以之而附于变雅可也何一降而遂为风耶盖雅之变者其政事虽不及于正雅而其声则有合焉若平王之诗其体固列国之风也夫子亦安得而私之哉
　　
　　读春秋
　　
　　春秋之书惟因当时行事之实而纪载之付是非善恶之公论于后世初未尝有意褒贬于其间而褒贬自着说者往往以一言一字而求圣人之微意则凿矣秦穆公伐晋取王官及郊春秋书之曰秦人伐晋晋襄公报王官之役春秋书之曰晋侯伐秦说者曰晋人三败秦师穆公报之乃常情耳圣人则贬而称人秦取王官及郊未至结怨如晋师之甚也襄公又报之于常情过矣圣人不讥而称爵葢以常情待晋襄而以王事责秦穆耳吾恐圣人褒贬不如是之委曲迁就也夫天下之至严莫如春秋所以定是非善恶以垂法于万世者也使圣人果以常情待晋襄则必当书人以着其过果以王事责秦穆则必当书爵而明示其所责之实然后明白正大而可以垂万世之法也若以晋襄为不足责而书爵秦穆则责以王事而书人则圣人于春秋褒而称爵贬而称人者多矣其与是果何所别乎晋襄又尝伐卫春秋亦书爵及卫成公伐晋春秋亦书人其书法葢不异也说者乃谓襄公克纉文公之业首能威服诸侯书爵贵之也伯主声罪致讨成公不自反其罪乃称兵报伐书人罪之也夫书法一也而褒贬之不同如此安在其为天下之至严也窃恐其不足示法而适以滋人之惑矣果圣人意耶难者曰然则何为或书爵或书人耶曰孟子曰晋之乘楚之梼杌鲁之春秋一也其事则齐桓晋文其文则史以是推之则其所以或书爵或书人者未必非鲁史之旧文也难者又曰圣人既未尝有所褒贬则何以定是非善恶以垂法耶曰圣人因其实而着之而其是非善恶自不能掩也亦奚待屑屑于一言一字之间而后褒贬为可见哉故吾尝言春秋犹化工也化工之生物未尝有意使之为洪为纎为髙为下也然因物赋形而洪者纎者髙者下者莫不自形自色于天地之间焉然则欲知圣人作春秋之意当于化工之生物求之
　　
　　读东坡足栁公权联句
　　
　　昔孟子于梁惠王沼上之乐则曰与民偕乐于齐宣王雪宫之乐则曰乐以天下古之君子于人君之乐必欲其公于民而不欲其私于已也观唐文宗与桺公权联句帝之言固惟知私其乐于已而公权之言亦不能引之使公于民也东坡讥其失而为足之可谓深得孟子之意矣视公权之言其髙下广狭奚翅天渊哉虽然公权因穆宗论书法则以笔谏文宗尝服澣濯之衣群臣皆贺公权独言人主当进贤退不肖纳谏诤明赏罚服澣濯之衣于治道无益郭旼献二女于帝得领邠寜公权反复讽諌帝卒归其女于旼其忠益多类此则公权亦一代之贤臣也予恐观者以一言葢一人故并述之
　　
　　读西汉书
　　
　　班氏着西汉书凡律厯礼乐刑法食货郊祀天文五行地理沟洫艺文莫不有志一代之制度可以一览而悉矣独于兵无志而于刑志附焉葢混兵刑而为一也夫兵所以御侮而刑所以弼教其实非一事也班氏混而一之此岂至当之论哉制度之备莫过于周周礼一书所以载周之制度也观其既设司马以掌兵复设司冦以掌刑则兵之与刑不可无别也明矣呜呼此汉书所以不及于周礼也欤
　　
　　项羽围汉荥阳髙帝请和亚父劝羽急攻羽因四面击之将军纪信曰事急矣臣请诳楚可以间出于是乘王车黄屋左纛曰食尽汉王降楚楚皆呼万歳之城东观以故髙帝得与数十骑出西门遁羽见信问汉王安在曰已出去矣遂烧杀信夫髙帝不死于荥阳者大抵皆信力也信真可谓忠于所事者矣其视世之食君之禄临患难輙揺尾乞怜以茍全其生者不犹■〈氏鸟〉鸮之于鳯凰耶奈何髙帝既定天下论功行赏絶无褒崇之典以及于信髙帝真少恩哉班氏着汉书凡汉之臣皆为之立传而独于信缺焉其何以为人臣之忠于所事者劝耶
　　
　　读欧阳集
　　
　　欧阳文忠公平日行已立朝光明正大槩可于文章见之不容妄置喙于其间矣然予尝读其文而有所感焉公立朝时于王安石吕惠卿皆尝有所论荐其于安石则称其徳行文学为众所推守道安贫刚而不屈宜置之于台谏其于惠卿则称其才识明敏文艺优长好古饬躬为人端雅宜置之于馆阁夷考其行安石学术不纯于道絶无所见其设心措事无一不入于邪又自以为是而穿凿附会以文之则其不得为君子彰彰明矣惠卿専事脂韦阿附权宠又小人之尤者也及其相继得政则皆以奸邪误国视公之所论荐者不啻薫莸氷炭之不相合予于是有以见夫小人惑人之深虽光明正大之士有不能免也夫以光明正大如公者尚为其所惑如此况未能如公者耶呜呼后世有志于为国荐贤者可不慎哉
　　
　　读东坡集
　　
　　予读蘓文忠公之文见其深言申韩杨墨佛老之害信其为辟异端者也及读其记四菩萨阁有云浮屠人惟简教轼为先君舍施必所甚爱与所不忍者轼用其言思先君之所甚爱轼所不忍舍者莫若唐吴道子所画四菩萨故遂以与简又助钱为阁以蔵之且画先君像其上予于是又不能无惑焉世俗信浮屠诳诱于其亲之丧或饭僧供佛或写经造像或修建■〈土答〉庙以资冥福公以是舍于浮屠不几于世俗之所惑者耶自邪说横流壊人心术天下滔滔信奉之甚者至于倾家破产而后已先儒力与之辩犹莫能胜譬若以一杯水救一车薪之火也公平生以辟异端为志而其所为乃若此以是而求胜之是犹束缊灌膏以救火几何其不至于以身而为烬也耶然公之用心必未至如世俗所惑之甚予恐其流弊将必至此又恐俗儒之惑于异端者以公为口实故极言之抑亦春秋责偹贤者之意也
　　
　　读荆公集
　　
　　宋神宗尝问王荆公以本朝所以享国百年天下无事之故公上疏对之其大槩云国家累圣相继仰畏天俯畏人寛仁恭俭忠恕诚悫此所以天下无事过于百年惟陛下留神则亦天下之福也当时神宗鋭志为治挈天下付之于公而惟言是聴使公常能以是数者而辅之则天津之杜鹃未必不与岐山之凤凰同为太平之瑞也奈何入相未几举祖宗百年之法而尽变之汲汲以财利兵革为先务引用凶邪排摈忠直躁廹强戾阴贼巧诈甚至谓祖宗不足法天变不足畏人言不足恤天下之人嚣然丧其乐生之心卒之羣奸肆虐流毒海内至于崇宣之际而祸乱极矣视向者对神宗之言略无毫髪肖似何言行相去之逺如此耶孔子曰有言者不必有徳信夫公平生文章髙一世大抵与其行事心术多不类予姑即其尤相背驰者言之以见观人者不可遽因其言而信其行也
　　
　　○书
　　
　　寓邵武寄京邸示侄孙希武孙希英书
　　
　　未轩居士书与侄孙希武并孙希英我今春为夏太守恳请固辞弗获遂于三月初至邵武四月十一日有传録会试中第姓名至者得知汝兄弟幸获聨登上焉而有以昭先徳下焉而有以显门户老懐为之一慰浣也邵武地甚僻京师及故乡音信俱不易得直至六月半始得廷试之信及七月尽间得家书又知希武得入翰林院为庶吉士希英观政何衙门至今尚未知也吾家自御史公而下世有徳善其逺者吾不得而详自吾祖检讨公及吾父知县公所居官虽不同而皆勤慎清白以不沗厥职居家孝顺友恭居乡忠信谦和处宗族姻党周贫恤患务尽其力之所能为而吾父知束鹿惠政之及于民者尤多故其生也人重之殁也人哀之无有怨恶之者吾兄及吾所以得发身科甲荷国宠光者何莫而非祖父余庆之所及乎吾兄不幸蚤世而吾弗克肖似仅止于此故其余庆又锺汝兄弟以有今日汝兄弟可不夙兴夜寐而思所以迓承之哉继自今尚勉强学问明义理以应务攻文辞以润身慎言语择交游端趋向务置其身于无过之地至于官之崇卑禄之厚薄则一聴于命而顺受之庶可以承藉祖宗之余庆而永长弗替彼世有营营逐逐俯仰于人以求速化间有得之者非人之能与我也盖亦吾之命所当得者耳然一生名节因之丧败况求之而不得者何限耶吾生平守此虽爵秩之华要不如人享受之丰阜不如人然随事排遣颇觉胸中无大系累此最是吾平生受用得力处故特以告汝兄弟兾相与勉之以就逺业以増光吾祖宗以益大吾门户也我此间所修书尚未就绪计未得还莆家中自六月初旬以后至今未有书信闻自莆来者说吾家老幼俱安好但今年早稻已薄収五六月间又亢旱冬禾多稿死吾家连年田土所入不足以卒歳旧债未尽偿而新债又渐堆积若更遇荒歉不知将来何以为计也东畦叔不知何时抵京选期不知的在何时我在福州尝録老叔公墓铭一通托景大叔方二兄乃子转寄不知曽接否可为我一问讯人便附书以告我也
　　
　　未轩文集巻一
　　
　　●钦定四库全书
　　
　　未轩文集巻二
　　
　　（明）黄仲昭 撰
　　
　　○序
　　
　　晋江杨氏家谱序
　　
　　古大宗小宗之法圣人所以序天伦属人心厚风俗扶世教者也汉魏以降宗法废坠圣人之意冺矣士大夫有志于维持风教者始制为谱牒以奠世系辨眧穆于是人心可得而属天伦可得而叙亦圣人宗法遗意也然则士大夫谱牒之作可茍也哉晋江杨氏家谱予友思明君之所著也杨氏旧有谱遭元季兵燹亡轶弗存故自君之髙祖以上名位统系无所从考所可知者自其曾大父子成甫始耳一传曰廸吉甫君之大父也再传曰浚仪甫曰浚辉甫君之伯父及父也自兹以降子孙之继承者寖以众多旧谱歴岁既乆不免残缺君奉其尊甫之命因其仅存者重加考订以补其所未备而凡远不可知疑不能明者悉阙焉君之着是谱其亦可谓无所茍矣一览之间昭穆次序粲然不紊世系亲疏的然可考圣人所以序天伦属人心者赖以不坠其于风教岂小补哉虽然维持风教固不能不赖于谱牒而其所以维持谱牒者则又在于贤子孙也吾闽蔡氏在宋宗族最盛端明学士襄丞相京及其弟卞相继显融于朝当是时论谱牒者鲜与为比然端明公髙风清节可敬可仰表然为一代名臣京下欺君误国流毒四海天下咸以奸回目之不数世后蔡氏子孙惟端明之族尚有谱牒京卞之族则寥寥焉京卞未必无族属也葢耻入其谱而皆自附于端明公之族耳呜呼贤则他人之族附于已不贤则已之族附于他人可不监哉可不惧哉予于蔡氏为同乡稔知其事而湥有感焉故因序思明君之谱而并举以告杨氏之子孙使知所警云思明君名智登成化甲申进士第拜南京监察御史弹劾不避权贵倾之出为广西藩省照磨葢亢杨氏之宗者也
　　
　　竹溪诗集序
　　
　　子朱子释孟子之知言谓其心明乎正理而无蔽然后其言平正通达而无病予窃以为此非独可以知言其于观人之诗亦不外此也葢言者心之声而诗又言之精者诗有纯疵邪正有不本诸心乎予观近世之诗学豪壮者多流于狂诞而尠和平之气学缛丽者多流于纎靡而乏正大之体学冲淡者多流于浅俚而无隽永之味是岂独诗之罪哉葢其心不明乎正理而各有所蔽焉耳予友魏竹溪先生天资警敏早游乡校诵习讲说夐出等夷既而有司闻其才辟为邑从事或劝其辞以应科选先生笑曰家贫亲老不为禄仕古人所深罪也况此亦圣朝仕进之一途顾吾所树立者何如耳是岂足为吾辱耶遂慨然就之日坐曹署治文牍其于势利纷华略不以动其中暇则焚香鼓琴或洒墨作山水而尤笃意于诗其初葢博观古今诸名家之集而终则一以盛唐为宗及游京师又与先达姑苏刘公钦谟同邑周公次玉相往来倡和二公相与延誉于诸缙绅间由是竹溪之诗名传播遐迩矣逮谒选天曹冡宰尹公闻其名召试以诗有简拔自惭非汉吏威仪今喜识周官之句大为诸公所称赏遂拜无锡县丞后改宿迁未几致其事以归其在无锡及家居皆尝倡一时名胜为诗社今年已八十余犹未尝一日废吟事也予尝得其集而阅之其五言如寄吴太守孤灯残夜梦千里故人心如送林郎中致政烟云新世态花竹旧郊居如题璜山清隠轩冕浮云里江山醉眼中其七言如懐江湖故人千里宦情星北拱百年人事水东流如秋日病起黄花篱落家家酒白鴈江天处处砧如寄余汝盛闲吟有客知何逊独酌何人识马周其它载集中者多称是其气和平其体正大其味隽永蔼然有盛唐风致葢其平日笃于学以养其心之体平其政以达其心之用故见于诗者兼全众美若是也今赣州通守陈君士元于先生交游特厚将取其集刻之而求序于余余亦辱厚先生故不辞而序之并刻以传焉先生世为莆人名时敏别号竹溪故其集亦因以名云
　　
　　送同年进士还乡序
　　
　　进士某君某吾莆产也莆古称海滨邹鲁产其间者多事诗书重名检葢其风俗然也君少负竒气勤学慎行不肯落落居人下成化丙戌捧乡书来试春官登正榜进对大廷赐进士出身既而吏部以进士未及尽用请命留若干人观政于诸司余令归需次于家而君与焉将行同年之留者相率饯君于都门外谓予以文字为职宜有言予谊不可辞遂酌而告之曰人固有不得生于文献之邦以成其学者亦有生于文献之邦而不遇时者是皆人之不幸也幸而生文献之邦又遇其时茍自画不进则人之罪也观于木可见矣夫木之生也其始依长山大谷以托其本又有雨露风日涵濡而煦育之其生可谓遂矣然或有牛羊斧斤之害亦未见其中于材也今君得产于莆犹木之托本于长山大谷矣又幸朝家植立至此岂不犹木之涵濡煦育于雨露风日乎然或溺于骄泰逸乐声色货利是木之害于牛羊斧斤也其能充其所得者以极于大乎君之归也慎无以今之所得者自画尚当学问以充其知仁义以养其心礼乐以文其身弘毅以励其行使夫所谓牛羊斧斤者无自入焉他日应召而来敷施庶位将卓乎其有所树以及于天下则不徒莆之文献有光而朝家之所以植立者亦足恃矣顾不伟欤余之与君产同邑学同道出同年故举是与君共勉之君至莆质于乡先逹或以予言为未足而他有所言焉其来也幸以告我
　　
　　阶梯勲业诗序
　　
　　阶梯勲业所以名诗者何延平诸士友送吴君至善应贡而作也送应贡而以是为诗者何我朝人才之入仕以科贡为正途得其途以入则向用有期而勲业阶梯于此矣此诸士友赠言意也然则其所谓勲业者何古之君子道徳充于已而发于政事足以安社稷利生民此勲业之至著者若禹稷伊吕之俦是已其或学术正而未纯勲业着而未大此则其次者若汉诸葛武侯唐狄梁公裴晋公宋韩魏公范文正公之俦是已至于中无所主而驰骋其才智以就功名于一时此又其最下者诸士友所期于至善者谅必在彼而不在此也然人之通塞殊途崇卑异分若概以逺且大者期之不几于过髙乎是又不然君子居是官则尽是职职无不尽即所谓勲业也孔子为委吏则会计当为乘田则牛羊茁壮长为鲁司冦则鲁国大治而齐人遂归其侵疆随其位之大小而举其职亦焉往而非勲业乎先儒谓孔子万世之师又谓圣人可学而至予之所期于至善者亦在于学孔子而已抑予闻至善才敏而志笃学明而行端在诸生中每课试輙优知者咸以拔蝥弧先登期之兹复升名于太学师友天下士益涵养本原淬砺文锋进而与畿甸之士角后先其孰能御之掇巍跻膴以阶梯乎逺大之勲业端在于此而奚过髙之有然其学之也亦曰讲学以明义理力行以体道徳随其职而尽所当为者而已诸士友敛衽谢曰至哉言乎请书以为阶梯勲业诗序
　　
　　送佥宪锺公考绩之京序
　　
　　姑孰锺公徳卿佥闽宪事踰二载复奉玺书提督学政迄今又踰三载矣初公满三载也例当报政于朝巡抚都宪张公以公初莅学鼓舞作兴之功不可遽辍也遂留公视事今年秋满六载又当报政之期镇守巡按诸公复交章荐留之而公亟治装戒行葢不可得而留矣闽人爱公咸惜其去其闾阎之父老则曰昔公之行部也仁行如春威行如秋故当是时官吏无苛刻贪残之政乡邻无叫号隳突之声诗曰乐只君子民之父母公其有焉兹行也何日复来以终惠吾民乎其庠序之俊秀则曰自公之莅学也导之以徳义以端其本课之以经史以粹其文煦煦焉如父子之相亲爱也恳恳焉如师友之相答问也诗曰载色载笑匪怒伊教公其有焉兹行也何日复来以终教吾党之士乎其缙绅之有位于时者则又曰锺公性敏而勤心公而恕学慱而正行端而通故自其举进士歴两京大理正副以至今官谳狱而寃滥平司宪而宪度举作人而人才盛葢无施不可也诗曰维其有之是以似之其公之谓欤方今圣天子急于求贤而明有司复公于进贤吾知锺公行将跻陟峻崇矣独念公之在闽也其清节足律贪鄙其雅量足销忿戾其卓识足警愚庸有如公不复来则吾人之思曷已乎仲昭闻而叹曰君子何其使人感之深而爱之至也稽其所言闾阎之父老所以颂其政也庠序之俊秀所以颂其教也缙绅之有位于时者又所以颂其政教之有所本也夫维藴诸身者有其本而施于人者无所咈宜乎闽人于公将去则慕而不舍既去则望其复来也欤虽然窃尝闻之古之君子不以私而先公不因寡以废众公之在闽其泽不过止于一方而已使其用于朝廷则由中达外四方之人岂不与被其泽哉然则愿公在闽者一方之私情而望公用于朝廷者天下之公心也顺天下之公心不多于狥一方之私情乎莆大夫士皆以仲昭之言为然命书以为公赠仲昭旧尝与公同官辱爱最厚故不让而书之既以为司铨衡者告且以解闽人慕恋之私云
　　
　　洪山严氏清隐图序
　　
　　严氏世居仙溪之锦洋蔚为望族其族之彦曰敏祥君复爱洪山之胜因徙居焉山之上危石峭耸茂林蓊郁又有清溪沃壤映带左右君于其间结庐数楹有蔬可茹有桑可蚕有牲鱼酒醴可供祭祀宾客白日悠永沙禽林鸟之泳翔樵歌牧笛之响应烟蓑雨笠之往来举不出顾盼之外古所称逸人幽士之居如王维辋川李愿盘谷殆不是过也君居其中日课僮仆耕稼暇则施施而行漫漫而游逍遥徜徉惟意所适或劝之仕輙曰吾不能随俗俯仰仕非吾志也成化戊戌君年满六十乡之寿俊江文善甫谋于其宗■〈尚阝〉亲旧曰君隐者也古之至人隠居自乐无累于心是以多康寜而寿考若君之寿其亦有得于隠居之助欤爰命工绘图题曰洪山清隠将以为寿觞之侑乃介予表弟方朝辉氏求言以弁其首因为序曰寿之有得于隠居之助尚矣兹图之作其亦善颂善祷者欤盖隠之云者深蔵不售之谓也天下之物惟蔵之深者为能得其寿何也以其所处者静耳譬之于木其在通都大国者非不美也然牛羊牧之于始斧斤伐之于终木之生意于是乎斩矣若夫深岩邃壑之木贯四时而不改歴千载而常存是岂木之性异哉所处不同耳人之一身四肢欲其逸也七情欲其平也茍以之角逐于声利之场忿争于得失之域百忧感其心万事劳其形未有能生者矣惟隠居之士无奔走服役以劳其外无宠辱得丧以婴其中身安体舒心旷神怡其寿有不期然而然矣然则君之所以享方来之寿者岂有涯哉抑予闻君之徙居洪山也凡先世之业悉以让其弟侄一门之内雍睦无间言歳延师家塾以教其乡■〈尚阝〉子弟虽甚费未尝有吝色里有贫乏者周之贷而不能偿者不问也其敦尚行谊如此葢几于仁者之用心矣以是而观则君之寿固由于所处之静而所以能静者又本于仁也孔子曰仁者静又曰仁者寿验于君益信
　　
　　送闽藩左方伯路公致政还安成序
　　
　　成化戊戌之春闽藩左方伯安成路公朝觐京师恳以老疾辞当道为上闻允之闽人慕公莫不赍咨涕洟不啻若慈父母之将去已也呜呼世之居官者民之视之如传邮之于过客去留之际漠然不加喜戚于其心甚至有挤之而欲其去者若公之在闽也民爱之其去也民懐之果何以得此哉仲昭尝窃观公之为政岂弟仁恕一以爱民为主始公之未至也凡闽之贡献供亿皆均取于八郡郡有大小弗计也公至则各视其民数以为等差而赋役始均列郡之税旧各输于邻郡民惮于海运之难多鬻产往籴之于是榖价腾涌所费甚多而民重困矣公亷知其弊因令各输于其郡民甚便焉闽僻在一隅山溪险阻每岁以其税之半征价输于京师其所征者视民间之价纔及半而已民争输之吏胥因缘为奸歳征于列郡率以私意上下其数当道者莫之省也公至悉革此弊民大悦公之为政大率类是此特其尤著者耳然则闽人所以慕公而不忍舍者岂声音笑貌之所为哉抑仲昭因公之归而有所感焉书曰人惟求旧诗曰三寿作朋葢以耉老成人国之所倚以为重者也公早举进士由给事中歴都给事中立朝侃侃多所建明其大者具载英庙实録又由云南左叅政歴右方伯以至今官所至有恵爱于民老成如公指葢不多屈也使公得大用于朝则其所树立又岂止此哉虽公恳恳以疾引退当道者曽不闻白于上而留之何今之用人与古异哉此仲昭于公归又不独为闽人惜也仲昭踈且贱欲留公而不可得序此以道闽人慕恋之懐且以申其私云
　　
　　伊洛渊源録新増序
　　
　　圣贤之道达而推行于民则为善治穷而讲明于已则为正学所谓道统之传不外是也粤自书契肇兴斯道至尧而始大着尧以是传于舜舜以是传于禹禹以是传于汤汤以是传于文武周公文武周公没而是道不行于世天下遂不复知有善治矣孔子以生知大圣而不得位乃与其徒讲明是道删述六经遂集羣圣之大成而斯道之统以续故论语于终篇偹载尧舜汤武之事葢以明圣学之所传实渊源于尧舜也孔子之道惟颜子曾子得之为最深其后曾子则传于子思子思复再传于孟子故孟子于七篇之终亦歴叙尧舜汤文孔子相承之次盖亦以明其所传实渊源于孔子也孟子没而其传遂泯则千载之下不复知有正学矣至宋濂溪周子始超然独诣而发其精微之奥于图书当其时则有河南二程夫子实得其学而益扩以广故子朱子着伊洛渊源録一编偹载其师友之所讲明传授与其见于言行政事之间者所以着明其上承孔孟之统下启闗闽之传其亦论孟终篇所叙意欤南京户科给事中丰城杨君方震早知慕向正学其于是録留意有年矣因其间有朱子所欲删改而未之及者稍加更定复采朱子文集语録有论及编内诸贤事迹者各增入本録之后葢欲使学者一览而尽得其为人之实法其所可法戒其所可戒其用心亦勤矣既尝序其颠末而登于梓复走书谓仲昭曰愿一言以发明伊洛之传并示学者门户路径明白亲切庶几有补也仲昭虽窃有志于是而未知其指归方切望洋之叹其奚敢言然尝观朱子答吕成公有曰旧读程子之书而未得其要比因诵其涵养须用敬进学则在致知者两言虽约其实入徳之门无踰于此此朱子为学者抽闗启钥要切之言吾党之士能从事于斯而有得焉则为圣为贤皆由于此达则行之以善其治穷则守之以善其身庶其不负编録之意矣而杨君所以期望于后学者意其在此故特举之以复其请并与同志之士共朂焉
　　
　　兴化郡守王侯挽诗序
　　
　　兴化郡守临海王侯以六载考绩书最还治未及视事得疾卒方其危也郡之僚属及部下士夫之巷处者相与访医药治疗并往来候问差剧者无虚晷服役百执事及闾阎田野之民相与率钱榖祷祀禬禳以兾其有瘳者无越户及卒则郡之僚属相与痛哭曰今而后不复见礼贤爱士如吾王侯者矣为善者孰其劝之不善者孰其惩之乎郡民无男妇老少相与痛哭曰吾郡近数年来奸欺屏息隐诎发舒使夫闾阎无呌嚣隳突之声寡弱无强陵众暴之患者实侯之威徳孚洽所致也今而后安得复有如侯者以庇覆吾民乎因相率留侯之衣冠葬于郡之永丰塘上以寓无已之思焉呜呼侯何以得此于人人哉盖其下车之初适前守致政归郡事多隳宿奸大滑乘机以逞日益繁滋侯乃振纪纲以正之严刑威以治之至其临事处断见机明决号称神明人不敢欺亦无敢干以私者不数月郡内肃然乃参酌保伍之法以息民讼举行旌别之典以厚风化讲明饮射之礼以兴雅俗修浚陂渠之利以阜民生僚属之能者则扶植而委任之士夫之贤者则谦卑以优礼之而复表章前之贤守以示官箴崇祀乡之先贤以励后进且其为人襟抱闿鬯器识超迈而复济之以问学饰之以词章故其生也人爱之其没也人哀之哀之不足而形于言此挽诗之所以作也抑予于侯重有所感焉亷耻道丧风俗日偷侯之治莆声光烨然南台及部使者方交章上侯治行请加旌擢以风厉天下使侯未死得以迓承宠命则天下民牧庶有闻其风而兴起者而今已矣此又不独可为侯痛亦可为世道痛也予故因序诸君子之诗并及之以告夫太史之传循吏者
　　
　　延平府志序
　　
　　予曩修八闽通志因悉取诸郡旧志以偹采择其间延平一志实宋端平中所修者最为简畧志名宦人物但列其姓字邑里而已其它可知也继得郡学司训樊君阜所修新志虽视旧志颇详然较诸他郡者竟踈阔葢自端平之后以迄于今未有修之者其文献之不足征亦久矣弘治丁己华亭孙侯衍以名进士歴官尚书正郎来守是邦首询郡志而端平所修者已散逸不存惟樊君新志留于郡学然亦未为完书也侯慨然曰郡之有志千里之内典章文物悉系于此其可少哉顾视篆之初爬梳蒙茸剔抉蠧弊未有余力及此及其膏泽既敷民用和洽又将述职入觐亦未遑及也去歳之夏侯甫复任即下属邑捜访旧志新编欲纂修郡志锓梓以传遂谋于今致仕宫保刘公求可属笔者刘公以予尝从事于此因缪举以复于侯侯乃先属将乐县掌教张君聪沙县掌教何君海将乐司训朱君导草创编纂亦既有次第矣爰具书币遣生员朱弘李春诣弊庐而请焉又恐予以老辞并求刘公及予友今闽宪佥事陈公直夫书为道其恳而刘公书且谓吾二人皆老矣亦欲假此得一见以尽平生欢予既嘉孙侯为政知所先又感刘公眷念老而尤笃遂勉强一来为之发凡例而取三文学之所编纂者櫽括删润厘为若干巻并为之序曰郡之事所当纪者固伙然其大要不过疆土人才风俗三者而已他如山川贡赋学校选举之属则皆不出三者之外也古之为政者节用以爱民兴学以劝士暴为之袪害为之除则疆土于是乎宁矣在延平有行者考诸名宦之志可见也古之为士者笃志为己之学而为君子之儒以体则具以用则周而人才于是乎盛矣在延平有能之者考诸道学之志可见也上焉者善其政而风以淳下焉者端其学而俗以美则志所谓五步一塾十步一庠而号称邹鲁之邦者岂虚语哉诗曰虽无老成人尚有典刑若前修之徳政此官于兹土者所宜典刑也前修之正学此生于兹土者所宜典刑也闾阎畎畆之民凡日用云为亦罔不以前修之流风遗俗而典刑焉则人才由是而复盛风俗由是而复隆提封千里之内将无往而非乐土矣若然则不惟孙侯之意可以不负而区区执编摩之笔者不亦与有耀哉志草创于去岁仲冬予至以今年仲春之半又阅七十日而脱稿盖以孙侯欲书考北上故成之急如此惜其日力弗给不得旁捜遍访以补旧志所不足尚有望于后之博雅君子云
　　
　　三任闽台诗序
　　
　　闽台宪使襄城髙公锺秀初以进士起家评事南京大理擢佥闽宪事既而进宪副寻复超拜今职自有官至今几二十年以清约持身以靖共守位其谳刑狱也扩公恕之心务存钦恤其司风纪也秉正直之节务持大体闽人始而疑之谓公莅政之初特修饬以立名耳及迁宪副见其所存所履不少变其初始信之深而爱之至惟恐其或将去已也兹闻总宪之命下自列郡庶僚以及群黎百姓咸动色而相庆曰吾党又得终沾公之余惠矣于是莆士大夫之能言者相率博采吏民之言播诸歌咏以为公贺并以为列郡吏民贺以予举进士于公为同榜官南部于公为同寅相知最稔俾为之序予忆曩岁自南都归省解缆龙江浮杨子以达于孟渎三四百里之间波涛荡潏茫无际涯客有谓予曰水哉水哉何若是其盛耶予曰是江发源于蜀之氓山合湘汉豫章之水东行数千里至是将朝宗于海矣源深流长此自然之理也推之天下之事莫不皆然今公抱有用之才而辅以有本之学其源深矣故其着于功业者乆而不息如此亦奚异于长江之流弥逺而弥盛乎夫外台为清望之司宪使为华要之职公其益懋厥修而不已焉吾见其朝宗于海也可指日俟矣然此非予言士大夫之公言也
　　
　　莅阼典要序
　　
　　今上皇帝即位之初邵武太守夏公育材以为上之毓徳春宫也英明之誉已着于遐迩今以妙龄嗣登大寳益亲儒臣以讲学进徳其于三代继体守文之令主葢优为之矣因自念荷累朝厚恩亦欲罄竭衷悃以效万一之助以图涓埃之报也于是考求御制五伦书所载我朝一祖二宗之事采其尤切于初政者録为一篇谓之法祖复考求书诗大戴礼所载唐虞三代帝王之事采其尤切于政者録为一篇谓之师古凡所采一代之事皆畧疏其大旨于后庶几于圣心有所启发焉乃合为一书名之曰莅阼典要表进上闻其同寅贰守陆侯懋昭通守阳侯元用节推朱侯奎文佥谓是编不独可为今上之献圣子神孙继统万世皆可观法以隆化理于无穷也因命工绣梓以传而属予序其所以纂集之意窃惟人君为政之道其条目固多然大要在于讲学以明体力行以致用而已今观法祖篇所载如稽古勤学纳言明善崇经术辨义利访耆老询民隠选老成以辅太子刋祖训以赐诸王书大学衍义之文于壁以便观覧绘起家艰难之迹于图以示子孙凡若此类皆明体之事也如事神治民悯农恤患谨天戒抑祥瑞褒死节举坠典励志以图治推诚以任人立学校以兴教化定礼制以正名分慎守令之选以苏民困省兴作之役以纾民力凡若此类皆致用之事也师古篇所载如所谓终始典学缉熈光明之类皆所以广明体之义也如所谓敬天勤民柔逺能迩之类皆所以广致用之义也葢于祖而法焉则其迹未逺而足征于古而师焉则其事虽博而知要至若编内所载王敬作所一言又所以该古今贯体用而成始成终者也兹上彻九重倘玩其理而措于事则于为治之道思过半矣又以其余力取五经四书及歴代诸史而纵观之以博其义理之趣验其是非之实则二帝可三三王可四商周守成之令主又乌足言哉公学有本源早以进士起家扬歴中外皆能体国爱民屡有所建白而此编则又端本之论也昔西山真文忠公尝修读书记语门人曰此人君为治之门如有用我者执此以往今予于公是编亦云
　　
　　八闽通志序
　　
　　闽虽为东南僻壤然自唐以来文献渐盛至宋大儒君子接踵而出仁义道徳之风于是乎不愧于邹鲁矣先哲凋谢典刑日逺士习民风渐不如昔有志于世道者所为深嘅也仲昭多病早衰退处山林窃不自揆思欲考求前志表章先哲之典刑以风厉后学庶几于世道少有所补而不终为圣朝弃物也顾私家无力不能尽得八郡之志以备检阅而书人笔札之属亦无所取给盖有志而未能者乆之适今御用监太监五羊陈公奉命镇闽雅好文事藩臬诸君子因以诸郡之志乆旷不修为言公嘅然曰谁可属笔者诸君子佥以仲昭为宜公乃具书币俾行部宪臣踵门而请焉仲昭亦欲毕其初志故不辞而为定其凡例随事分类为大目十有八所统小目凡四十有二每类则合八府一州之事以次列之厘为八十七巻名曰八闽通志其间若地理食货秩官学校选举坛庙恤政宫室丘墓古迹之类皆因诸郡所采事迹随其详略稍加删次或遇营建修治之得宜而可以示法于后世者始备録之至于人物一类志或有未载及载而未尽者必旁捜博考尤致其意焉如福之人物旧志俱未有登载今则以进士郡人林谨夫所辑乡贤传及闽邑庠司训兰溪郑瓘所辑郡志采入莆之人物旧亦未有类稡而归于一者今则以郡人方先生时举所著人物志吴先生源所著名公事述及今少司冦彭先生韶所辑莆阳志采入建寜旧志已亡成化初郡守安城刘钺尝修之未及成而迁擢遂并携以去陈公特遣使诣其家访得之今悉因其所载者采入延平则有郡庠司训缙云樊阜所修志邵武则有前郡守南充冯孜后郡守仁寿刘元所修志泉漳汀三郡志则皆近日郡人所纂辑者今所采人物皆因之又虑局于见闻之偏而于公论有未协也复属膳部主事莆田宋端仪重考论而去取焉先儒广汉张子尝论修志不可不载人物岂不以人物乃典刑所系而有补于世教乎仲昭纂辑斯志而尤慎重于是者盖亦广汉张子之遗意也时预纂修者前黄梅司训三山龚章丽水司训宗侄洙儒士莆田熊晟张元绅及樊郑二司训也终始相成其事惟元绅及洙之力为多提督采取诸郡事迹及纲领纂修之事者提学佥宪金陵任君彦常实任之若夫饩廪笔札书人刻工之费则皆陈公所自区画一芥不以烦有司用是仲昭得以优游岁月以毕其事云
　　
　　南都壮游诗序
　　
　　永新医学训科张祖龄世家胄也张氏之先清河人后唐时有曰徳广者以清逺军节度推官员外郎监永新镇其后因家邑之黄陂世有闻人入国朝来祖龄之大父牧洲居士暨其父封南京刑部主事益斋公俱以文学行义擅名于乡祖龄及其兄顺庵早承箕裘之业顺庵以进士起家歴官南京刑部员外郎奕奕有声称而祖龄亦用知者荐拜是职士大夫多爱重之今年夏有司檄祖龄督其邑之税粮输于南都祖龄喜曰吾兄弟各縻官守不相会晤者屡易寒暑矣今兹之行上以供公家之役下以伸兄弟之情其殆天假也况南都山川形势之美衣冠文物之盛甲于四方吾得以行役之暇探竒览胜以畅其懐抱亲贤友善以博其见闻抑岂非浮生之一快哉于是浮深渉险而来泛龙江以观天堑之险登鳯台以览形胜之竒瞻虎踞于石城望龙蟠于钟山访朱雀之桥以吊王谢繁华之迹临玄武之湖以询齐陈争战之墟凡京师宫阙陵庙之雄壮廪蔵苑囿之富饶台榭寺观之幽竒园林泉石之瓌伟无不歴览登眺祖龄兹游其亦可谓壮矣既竣事将归顺庵同官诸公即祖龄所尝游者分而为题曰石城夜泊曰钟山晓望曰龙江潮势曰凤台山色曰朱雀停骖曰玄武观鱼曰牛首晴岚曰鸡鸣夕照曰报恩登■〈土答〉曰朝阳谒陵曰雨花懐古曰栖霞眺逺凡十有二各采一题赋诗赠之装潢成轴题曰南都壮游以予尝辱知于顺庵命为之序予惟人之一身万物之理具焉善学者能因其理而反之于身则凡身之所歴者无一而非吾进修之助也古之君子有以游而进其学者有以游而工于文者岂有他哉亦以万物之理反之于身而已祖龄能因是而求之接夫山则取其厚重不迁者以辅吾之仁接夫水则取其周流无滞者以辅吾之智见江湖之大则吾心之狭小可以因之而廓见烟云之清则吾心之尘俗可以因之而去以是数者引而伸之触类而长之则祖龄之游其即古人之游与是归也徳益崇业益广名位之进葢未可涯也张氏文献岂不因祖龄而益有光乎祖龄勉之幸勿以予言为迂
　　
　　寿鳬山王节妇序
　　
　　节之六四曰安节亨葢节以乘刚处险慎守不变为义节而能安有致亨之道焉季秋之月寒气始至草遇之而色变木遭之而叶脱惟松栢凛然特立于风霜揺落之余歴千载而不变天岂独厚于松柏哉盖其理有不得不然者安节之亨于此见矣鳬山王君某尝为予言其族有节妇曰林氏横渠彦智处士之女也年二十归王氏为崇贡甫之妻越十有一年而寡子棱甫五歳女亦幼节妇哭踊自誓曰吾不幸不得与吾夫偕老吾力犹能使子有立而女有从吾如有他志则不可为人于天地间矣于是竭力治茔域塟其姑以及其夫既免丧悉屏膏沐服俭素而益以礼自防跬歩不敢愆度越节王氏多遗赀而子女幼孤强贪觊觎岌岌乎殆不可一朝居而节妇毅然处之始终不少变棱既冠即进之于学兾以光大其门女亦择所宜归王氏之业所以不坠者皆节妇之力也里耆状其义行白于郡县上于藩臬按实闻于朝于是礼部议旌表蠲复如令盖至是而节妇年已七十又二矣予闻而志于心某月某日寔节妇设帨之晨王君将率其族人子弟捧觞为寿来征予文侑之予惟节妇之所存所履如此所谓安于节者也今焉享寿考之盛膺褒旌之荣而复有子克家显扬可冀其所以获乎天者殆犹松栢之茂无不尔或承矣亨孰大乎世有服章甫逢掖号为丈夫者平居无事则谈道徳诵仁义傲睨四顾旁若无人一旦少遭困抑輙俛首降气尽弃其平生以狥乎物若是者终与草木同朽腐求如节妇之亨其可得哉序以着之既以为节妇寿且以警夫世之人庶闻其风者有所感发而兴起也
　　
　　寿乐轩居士李公七十序
　　
　　出莆城之北半舍许有塘曰白水邑之大姓李氏世居焉成化辛丑予族侄丽水司训宗鲁甫授徒于其塾予诹之曰李氏素称文献其出而仕者若致仕某邑司训体广君今户部主事元镇君定海邑博深甫君皆予所尝承颜接词而畏敬焉者也其晦迹丘园老成博雅足为乡邦仪范者予于曩时仅获识孟殷先生一人以李氏族姓之伙必有继先生而起者可得闻乎丽水曰李氏徳善之懿方兴未艾未可以一二数也其尤著者曰乐轩居士某其名景和其字祈阳令讳龙之孙今主事君之季父也少失怙事母尽孝事其兄甚谨有艰虞輙代之无难色抚诸子曲有恩意家庭之内雝雝如也先祠乆且敝与族人戮力新之族凡有义举輙以身为诸子侄倡妻之母老而独迎至其家养之始终无违礼乡邻姻戚有贫乏者周以财贷而不能偿者弗问也上俞东桥圮行者病焉因率乡人修之与人交坦夷乐易不设城府或加以横逆亦安之不校晚年先业益拓悉以家政付其子而命其孙之秀颕者着録庠序期以不坠其先纵迹恒终歳不入城邑郡大夫每行乡饮必以宾致亦不数数就日惟与幽人韵士相追逐于岩云水月之间以自适因自号乐轩其志可见矣予闻其言叹曰今之士无才则已茍有才随其大小髙下莫不欲自表见于时若居士者才可以进取而乃翛然浮游于尘氛埃壒之外其殆古所谓隠君子者哉明年居士年适七十其姻族诸君以予知居士者介丽水来征文为寿予曰古之隠者其寿恒多于人以其心旷神怡无外物之累也自汉以来山林岩穴之士若法髙卿司马承祯皆八九十至于百岁而矫仲彦或者又谓其得仙道寿盖不知其纪也居士徜徉里闾超然不累于物异时为髙卿为承祯为仲彦其可涯哉诸君合辞曰是可为居士寿矣遂书之
　　
　　罗氏文献别録
　　
　　闽藩元幕吉水罗君宗噐尝编辑其髙大父弘文学士楚筠先生曾大父侍讲耕乐先生大父工部侍郎寅庵先生父国子进斋先生凡四世所得累朝宸翰及一时王公赠答诗文总若干篇合为一帙名曰四世文献既绣梓以传矣复编辑其平生所得名公贤士诗文若璧水归宁则有赠遗之什蜀藩督饷则有去思之歌以至庐墓而召四异莅闽而感瑞鹤亦各有赋咏述作合之又若干篇名曰文献别録今年冬君以公事至莆因得受而读之虽其文辞不能无工拙之异然因之而叅互考质可以见其家学之粹焉可以见其孝行之笃焉可以见其谟谋之臧焉可以见其政事之良焉可以见其清介之操焉刻之而与先世之文献并传可无沗矣顾乃以别録名之盖不敢以己之所至者遽齿于先烈也是固君之谦徳然其志亦岂易量哉曩予督学西江尝闻君有学古名及予致仕过三山又闻巡按藩臬诸公称君为政有古循良之风兹复获覩其设施而叅以是编之所辑录则平日之所闻者信不虚矣今天下崇侈而尚浮好货而不好徳故流俗日颓滔滔乎如江河之决而下也君仕蜀及闽俱尝以政绩卓异为当道者所推荐异时位益进所及当益广则其障波流而反之也不易易耶斯时也是编之所辑者当益富乃裒刻以附先公之集而易其名曰五世文献则罗氏先徳岂不因君而益有光乎君之门人黄文鸑等请录寿诸梓以为风教之助求序于予予辞弗获敬书此于篇端以复
　　
　　送莆郡知事何侯六载考绩序
　　
　　世之仕者率谓局于其位而不得以行其所志于是茍且因仍不刻意于理惟优游歳月以待序迁而已予窃悲之程伯子有言一命之士茍存心于爱物于人必有所济君子之仕诚有志于爱物以济人至于声实显闻必将膺抽擢而起矣位之崇卑岂能为重轻哉莆郡知事何侯充济江右之新淦宦族也始由胄监拜今官公亷以正己恭勤以奉职严慎以御吏平恕以临民赞政未半载而郡之守贰及镇巡藩臬重臣皆称其贤凡郡所辖两邑有疑狱难事必属侯往勘覆之侯为剖析处分皆得其事情无或訾窳者旁邑或乏人视事亦多以委侯初尝署永福郡吏之欲渔猎于县者不敢肆郡僚之欲巧取于民者不得逞于是相与饰诬造谤嗾其长以达于监司欲倾之监司稔知侯之治行竟寝不行继复署仙游首询民瘼知前政用度太侈伤财病民乃痛节缩县之浮费视旧省十之六七而复均赋役信期会禁奸戢盗兴利除害期年之间刑罚以简狱讼以息又尝重新邑之学宫坛庙以及谯楼驿舍仓厫桥梁亭宇之不可缺者皆规措有方功成而民不知役邑之父老咸谓侯之治绩葢数十年来所未有而仅见者也去歳侯再署仙游以满两考例当献最北上邑民留之不可得因勒文于石以纪其善政以寓其去思焉莆之缙绅大夫亦辱侯之爱惓惓不忍舍爰命予言赠之予愧不文因备述侯之徳政彰彰在人者以复以见侯之居官刻意于理者也能爱物以济人者也必膺抽擢而起者也
　　
　　送泉郡贰守罗君献绩天曹序
　　
　　今之列郡在古封建即地方千里之大国也朝廷既置守以统理之又设任贰以相助之无非欲其同寅协恭参校政事之得失而施之于民使各遂其所欲而去其所恶焉其职不既重矣乎昔欧阳文忠公留守南京以其佐蘓公子容处事精审凡一府之政悉以委之蔡文忠公通判兖州以其守王公及之政尚严急而务济以寛由是郡之狱讼无寃抑者必如是然后可以无负于朝廷设官之意也去古既逺士鲜闻道为守者率欲揽权自専而不肯推诚以任其佐为佐者率欲炫才自见而不肯输诚以辅其守其甚焉者又有非君子之所忍言也后世循良之吏所以寥寥于史策者其由此欤泉郡贰守罗君沛泽宋大儒豫章先生之裔也今为浙之桐庐人世有显仕入国朝来君之从叔祖东广宪使公及尊府星子邑博先生俱有声于时君自少负敏才卓识翘然出其辈流成化戊子以家学领乡荐卒业成均今上龙飞初元羣试于铨曹名在魁选遂拜今职下车以来遇郡事无巨细必与同官协谋其可否务适厥中及今郡守李侯克明至励精政理于君雅相信重而君所以赞相之者亦无往而不尽其心九载之间勤以奉上而不顾其身之劳严以御下而不恤其情之私其决事也明其赋敛也公汲汲焉惟恐公家之需或缺闾阎之情有所不堪盖君懐劲正之徳而复加之以持乆之力故施之于政如此予尝窃怪夫列郡守贰克懋寅恭之道而着循良之绩者不可多得今乃独于君乎见之可不谓凌迈等夷之君子乎以是而敷奏天朝吾知褒擢之典明天子于君必无所靳矣行舆既膏言迈有期同官诸公念丽泽之日逺而有不能已于情者宜也予因李侯请文以赠其行而有不能已于言者亦宜也故为书之
　　
　　栗桥八景诗序
　　
　　干之象曰天行健君子以自强不息坤之象曰地势坤君子以厚徳载物推此类也则凡天下之物触于耳目而感于心思者皆可为进修之资也然非大雅君子真有志于为己之学者恶足以语此予观丰城罗氏栗桥八景之品题其殆有志于资之以进修者乎罗氏为丰城故家其先世居剑池乡之上村至宋月湖主簿府君始别居栗溪桥之左其后贞洁府君重建其居第子孙益蕃以盛乡人因名其地曰罗桥罗桥为邑析桂里之胜处环所居风景秀丽若山则有罗阜南冈蔚然而盘踞若水则有栗溪北港泚然而萦回其左则有神祠曰城山其右则有佛刹曰隠静而其前则通都邑之孔道也当夫春涨盈溪秋云横阜钟鼓之声相闻渔牧之歌互答四时朝暮之景不同而触于耳目者于吾心皆足以有发也贞洁府君有见乎此乃离为八景而咏歌之其后环玉府君及佥宪贵素先生亦相继有所述作而邑之名卿大夫若尚书黄公宗载辈皆尝有题咏聨为大巻歴岁既久遗墨多散逸不存今莆郡元幕天爵君寔佥宪先生之孙也慨念先志思有以续之以示其子孙因摭其遗稿之仅存者重书于巻而复求当时诸名人之诗附焉罗氏子孙生于斯长于斯覩春涨之混混不穷则曰曷积学崇徳以蓄吾泽物之本乎覩秋云之去留则曰曷澄神净虑以清吾尘俗之襟乎闻晨昏钟鼓之声则思古人之夙兴夜寐而敏以植其业闻渔牧更唱之曲则思四民各有所事而勤以厚其生居宅里则思肯构肯堂以光大其先业履周道则思景行行止以追踪于古人若然则能体夫易象垂训之旨而栗桥八景之名不亦因之而益有闻于天下也哉元幕君莅任来莆以予先大父太史公于佥宪先生为同年进士而予于元幕君有通家之雅因出此巻以见示俾为之序予不敢以不斐辞遂备述其先世所以品题之意以为其子孙朂
　　
　　省轩存稿序
　　
　　欧阳文忠公有言文章足以润身政事足以及物盖文章所以立言政事所以立功二者虽若不同而皆根本于吾心心存乎道则其发于文者为徳言施于民者为徳政岂判然为二哉古之君子道得于心非有意于立言而人以其言为法非有意于立功而其泽恒被于世后世工于文辞者或不根于理敏于政事者或无益于民凡此皆不足以语道也求之近世若致仕少司冦泰和曾公其几于古之君子乎公天资颕异自其少时即刻志为学年踰弱冠举乡闱会试为第二人遂登进士第自是扬歴中外几四十年以亷慎持身以仁爱临民在朝廷则有公忠直亮之风在方岳则效承流宣化之职虽未究其所藴然随其所至而民之被其泽者亦侈矣此其道之着于政事者也其文辞驰骋而不放严整而不滞其诗歌质实而不俚雕刻而不凿大抵言论迪乎徳义兴致本乎风雅正大和平读之足以使人革其浮靡纎丽之习此其道之着于文章者也公之所以得此者岂偶然哉予闻公早有志为己之学自其家居时日取羣籍熟读玩味以讲求理性之藴及出而莅官稍暇輙手一编诵阅不少释葢欲会理于心而履诸其躬宜其道之无往不着也使公得大用于时则其所以鬯宣皇仁而斧藻休光于无穷者又当何如耶夫何造物者锺以至美而不使得以昌其施此士林之知公者犹不能不深太息也公平生所作诗文甚富然多不蓄稿公既卒其冢子六合司训庄乃裒其仅存者得若干篇题曰省轩存稿欲刻梓以传未就而没今其嫡孙闽藩都事庆复谋捐俸以毕父志因持以示予俾为之序予初备员翰林时公方佐政秋台恒窃仰公誉望之隆及予承乏督学西江公已致政家居又窃仰公风节之髙亦欲附名集中以寄平生景慕之私故为序不辞而并及其为政之大端俾后世读公之文者得有所考以知公之为人也公讳翚字时升省轩其别号因以名集云
　　
　　邵武府志序
　　
　　邵武府志皇明成化初郡守冯公孜尝修之成化末郡守刘公元复修之皆祖元陈士元武阳志畧及宋上官氏和平志而纂集者也论者谓冯志太繁刘志太简繁则简帙浩重郡人或不能尽得也简则纪载阔畧文献容有不足征也今郡守夏公育材莅任之初亟欲周知其民情土俗因索而观之深以论者之言为然思欲合二志以折其衷并续志所未登载之事以郡之当务尤有急于此者未遑及也既而薅剔奸欺抚摩凋瘵人心和而天道应五风十雨连歳大穰至是则郡政修举罔有缺遗矣乃走书以重修郡志见委余以老倦不能事事固辞及公六载报政北上贰守陆侯懋昭又申公命遣冠带义民上官禄奉书币来莆敦请余又力辞公在京师闻之又托余郡守陈公志学及余友侍御陈君时周道意于余谓必欲一往以慰勤企既而公事毕重临复遣郡吏朱大辅赍道途之费以申前请余感公情意恳切不敢终辞也遂囊书启行至则合冯刘二志而櫽括増损以成书且随事叙论俾可见之于行不徒为空言而已也故于山川则别其夷险以示防守之宜于户口则较其消长以验教养之实于土田则稽其莱辟以行劝惩于陂塘则纪其广狭以杜侵夺于赋税之征输则视歳丰歉而处之有方徭役之征发则视产髙下而使之适均于风俗则明其美恶而使民知所因革于物产则着其利害而使民知所趋避于学校则示以古人为学之法于祠庙则示以邪正去取之辨于郡之官僚既类次其歴任之序而复表遗爱以示将来之劝于郡之人物既类稡其先贤之迹而复着奸佞以示将来之戒此其大都也他凡郡之所有事无巨细莫不皆然虽词意謭陋无足观者倘为政君子采择而施行之则其于郡之政治风化亦岂无万一之助哉公以名进士拜冬官主事迁郎中歴知延平邵武二郡皆绰有恵政在民今复鋭志以成是编而为一郡资治之鉴则其恵政之流衍又宁有涯涘耶是役也陆侯及通守阳侯元用节推朱侯奎文皆有（阙）之（阙）而邵武县尹姜侯桂効力尤多始事于弘治乙丑之三月凡十阅月而脱稿其发凡起例选择去取则余不得辞其责而辑録雠校则乡贡进士署邵武县儒学训导事何君钦实任之至于采询事迹（阙）问疑误以及提督书人刻工而始终其事者耆民李轩亦与有劳焉
　　
　　寿东洲居士畲公七十序
　　
　　元气之盛锺而为人多康宁寿考理固然也然天下之人同生此时也同囿此气也其间荣悴寿夭有不可以一律齐者何也盖养其气与凿其气之不同耳譬之木焉其地势均也其雨露亦均也而或牧之以牛羊戕之以斧斤则其气凿矣欲望其畅茂条达悠久而不变者不亦难哉以是而观则人之寿考固一时盛气之所锺而亦必本于养之有其道也若今东洲居士畲公时济其殆所谓得气之盛而善养之者欤公生于永乐丁亥之歳当斯时海宇寜谧民物康阜盖极盛之会也其于天地至和之气国家仁厚之泽所得多矣而其为人简重慎黙谦冲夷旷复承厥考叔恭公徳善之懿季父叔炫公诗书之传行义文雅蔚为一乡之望则其平日之所养者岂不概可见乎且其二子以及诸孙或干父蛊或绍书香皆魁梧隽爽克自树立又有曾孙一人娟好静秀如兰茁其芽朝夕之间相与调其寒暖之节备其甘软之奉怡怡乎其和也翼翼乎其恭也则所以适其口体娱其心志者又焉有不尽者哉夫行谊之美所以养其内奉养之偹所以养其外内外交养熏为太和则其所受之气益浑厚而深固矣其所以跻古稀之寿享维祺之福者岂偶然哉古昔盛时凡天下之老五十养于乡六十养于国七十养于学八十拜君命一坐再至九十使人受而天子又以时幸学或宪或乞言焉葢耉老成人典刑所在故其所以重之者如此也我朝法古为治敬老之意尤拳拳焉异时讲明先王之制推择天下之老而养之以示典刑又岂能外公哉仲冬之七日实公初度之晨其侄孙文勉偕其族人先期命工绘图介予友陈君征叙求言于其上将以是日为酒合乐髙会以庆之予故推本国家元气之盛及公所养之备而并言之以为公寿且以告夫世之人使无凿其所受之气而同跻于仁寿之域也
　　
　　芝田菊隐序
　　
　　昔濂溪周夫子品藻羣花以菊为花之隐逸者尝考其理凡草木之花率多争妍竞吐于春夏长育之时而菊独介烈髙洁不与他卉同其盛衰必待霜降草木黄落之后乃勃然秀发傲睨风露且其色鲜妍而不妖其气芬馥而不媚有幽人逸士之风焉是以古之笃行坚操者无不爱之葢亦以其臭味之同也衢之开化有隐君子曰徐先生徳升世居邑之芝田读书乐善不求闻达性好菊家居常植数百本当其时雨初霁春日载熙枯荄得气新苗恣肥先生于是采杞为粮采菊为糗以饔以飱以介眉寿不知世间复有锺鼎之富也及夫凯风自南枝叶日蕃翠羽缤纷緑阴团栾先生于是部竹编篱决渠引水载游载息俯仰无愧不知世间复有轩冕之贵也至若秋气既肃天髙日晶群葩竞吐琢玉镂金芬芬郁郁清气逼人先生于是掇英泛酒折简延宾一觞一咏以夕继昕与世相忘而不知人事之代谢古今之往来也因扁其居曰芝田菊隠先生有子五人皆克世儒业其仲曰璧及其最季者曰爱俱登乡荐第璧以进士乙榜积官福州教授予妻弟罗元吉其门人也稔闻先生爱菊之趣求予序之予尝窃慨夫世偷俗薄天下之士靡然争趋于富贵孰有玩情于草木之微以适其兴者乎间有之则或种桃李或莳牡丹芍药日与歌姬舞女酣豢以为乐孰有能爱夫寒香晩节而相与周旋于枯槁寂寞之濵者乎今先生独寄兴于菊爱之深而乐之至非笃行坚操有同于菊者其能然乎予故乐为之言庶几闻先生之风者贪廉懦立于名教不为无助也先生生三月而孤母夫人青年励操敎育以底于成其髙风清节葢有所本云
　　
　　寿贰尹林君七十序
　　
　　弘治壬戌重九前一日致仕新会贰尹林君叔方初度之晨也葢至是君之寿已跻古稀矣是日君之子乡贡进士与韶率二弟击牲酾酒祭告先祠以答其敷佑之休退而毕会乡缙绅之交游于君者以侈其寿康之乐君少尝多病艰于劳事及是举酒觞客登降俯仰强健过少壮日众咸啧啧叹赏以为君之暮齿充养有道而然亦髙寿之征也遂相与赋诗为寿而命予序之或谓予曰林氏一门世有耉老盖有寿种也自吾耳目所见闻者言之若君之曾大父元税使公寿终八十二大父赠春坊谕徳兼翰林修撰谦斋先生及世父太常少卿兼翰林学士赠礼部侍郎澹轩先生俱寿终八十七世父古愚翁寿终七十七父晚晦翁寿终八十一今其伯兄东谷翁寿己七十九从兄中书君寿亦七十二而君之寿又满七十他日所至皆未可涯也非有寿种曷能然予曰是固然矣然洪范叙五福必以攸好徳为言则徳之云者又岂非获寿之本乎林氏之徳言税使公逺不及知然观谦斋之质直忠信表仪邦族澹轩之清文粹行表仪朝着葢莫非税使公之徳庆所锺也古愚晚晦及东谷皆守分循理为乡善士不沗于谦斋中书及君皆奉公守职克世其学不忝于澹轩一门祖孙父子兄弟徳善之懿熏为太和其所以同跻寿域而兼全诸福盖有不期而然者矣予窃以为寿之有种者实本于徳之有种也抑予又闻君自新会致事归邑人赠之言谓其清戎伍而隠没之弊除督粮储而出纳之蠧革尝主邑政抚字有方而操履不茍则君之徳又有以及于民而为民之所乐矣诗曰乐只君子遐不眉寿请以是为君今日之颂又曰以引以翼寿考维祺以介景福请以是为君方来之祝并系以诗曰王母骖鸾下太荒广成骑鹤参翱翔来向林家忠孝堂手持玉斚斟琼浆荐以肉芝旨且香共寿哦松老仙郎君家作善天降祥一门盛事不可当灵椿堂上春无疆桂子阶前秋正芳从今呼吸日月光蟠桃结实取次尝直看凤雏毛羽长飞上阿阁鸣朝阳天禄荣分食太仓皇恩宠被颁龙章年年此日瑶池觞群仙结伴同徜徉
　　
　　送平海卫学司训谢先生满考之京序
　　
　　古之君子出而建勲植业于时者率皆文武兼备之士若周之尹吉甫以文武之徳成薄伐玁狁之功唐之裴晋公宋之韩忠献范文正皆出将入相成讨叛之绩非若后世之士岐文武为两途而不能相通者也肆我朝列圣相承重熙累洽而欲介胄之士皆从事于文爰命天下诸卫各建学立师凡卫僚之适子悉受业于学以俟承袭其庶子以及军士之俊秀者悉令着録于学以教养之学成得循府州县学之例科举应贡列于庶僚以固我国家万年太平之基甚盛典也平海卫学乃永乐辛丑从本卫指挥同知王公茂之请始建学设博士弟子员天顺间复从莆人宋教谕叔昭之请许以莆民之旁近者附名于学其后以言者例许军士充贡如州学之制继又以言者例许月给廪饩不分军民生但较其艺能之优者补之充贡亦如之至是学之政令悉如州学之制矣弘治乙卯司训谢先生来莅学事上遵累朝所降制令下循提学所立教条行之以勤而持之以慎守之以严而济之以寛九载之间学政修举科目得人视昔有加其学虽濵海一隅而文物之盛葢与中州一大郡之学等矣初先生戾学时以王公首请建学其功不可无纪特立石刻文以示永久今其献绩之京也王公之孙昊方握印章率其僚属请文于予以为行赠予喜王公祖孙能相继以致重于学而先生又知所重而能相与以有成也因书此以复所请若夫陟明之典圣朝自有常制予不复赘先生名琚字伯珍广之东筦人以春秋着録邑庠贡春官试优等而拜是职云
　　
　　送侍御杨君左迁广西藩省照磨序
　　
　　晋江杨君思明以成化甲申进士拜南京江南道监察御史越三年仲昭以罪自翰林来评事大理因纳交焉君为人醇厚恭谨平居无事温然春风和气之袭人至义激于中则秋霜烈日凛乎不可犯欧阳子所谓气刚色仁者君其有之去年秋因星彗之变君率同官上疏请黜南京诸大臣之骫法蠧政者语甚直用是人多睚眦之相与侦伺君之过兾以快其私己而果以事中君逮至京师将寘重法赖天子明圣察君靡大愆乃出君为广西布政司照磨既拜命便道过南京挈其家以行时故人僚友咸祖饯江东门外因相与叹惜谓朝廷得士如君当道者正宜扶持培植俾謇謇谔谔为天子司直之臣顾乃倾挤屏斥置之散地譬犹夜光可以照乘而以弹鸦干将可以断蛟而以割鸡为国家爱惜人材者果宜如是耶君笑曰是非知我者也君子居是官则思尽是职职茍未尽则心有不安矣向吾为御史也凡生民之利病政事之得失君子小人之用舍皆所当言举天下之责而丛于一身吾寝食不安惴惴焉惟不胜其职是惧岂若今为照磨责轻而职易称吾心忻然若重负之既释为愈乎于是闻者莫不叹君之言为知道而预卜其它日所至未可量也遂相与洗盏更酌以为君寿既醉有起而歌者曰兰可以佩兮春雪痱之木可以栋兮秋风摧之昊天明明兮彼独忍欺又有和之者则曰春雪有时而晞兮兰载芳只秋风有时而息兮木载荣只昊天明明兮不逺伊迩因相顾大笑命仲昭执笔书之以赠其行
　　
　　壮游诗序
　　
　　予友方君子亨学既成挟其艺以较于羣士吾党之知君者莫不期其夺弧而先登也何抱璞三献而知己弗遇人方有司是尤而君独慨然曰吾之业未充吾未有以博其见闻耳于是益肆力于学今年春复以严君之命来省其伯兄子大君于扬之兴化且将以收天下之见闻而发舒其志气恢宏其文章也榖旦既差爰命仆夫笥书赢粮泝闽溪访武夷歴鹅湖走江浙观胥江之怒涛登鳯凰山吊宋之故宫载酒西湖酹岳武穆之墓北道姑蘓慨想泰伯虞仲之至徳延陵季子之髙风遂出孟渎济维扬以抵兴化咏池塘之春草挹荆树之清芬犹以为未也复泛髙邮浮大江以探金陵之胜访六朝之遗踪入都城仰观宗庙宫阙之壮且丽歴覧廪蔵苑囿之富且大接其缙绅文物之盛其豪杰议论之伟凡天下之竒闻壮观皆得之于此矣兹将别去祠部主事林君汝和率缙绅大夫赋诗以壮其游而以首简见属曩予家食时纳交于子大君甚宻君亦不予愚往来相好也观其为人倜傥豪迈发于文章华来飘逸亦类其为人别五六年而始邂逅于兹见其辞气韵度醇雅缜宻视畴昔不侔道所问学出其文章亦敛华就实竒气蔚然予甚爱之是虽其天资之美有过人者而兹游亦不为无所助也昔之壮于游者无如司马子长平生足迹半天下其文之峭拔纡郁则得于龙门九疑奔放渊深则得于大江长淮吊沅湘之忠魂则其文感愤而悲激观大梁丰沛争战之墟则其文沉雄而凌厉想齐鲁之遗风瞻泰岳之尊安则其文典重温雅有正人君子之仪是其所以竒于文者以游故也君之游其亦子长之游欤他日闻吾莆中文章有西汉之风者未必非君也于一第之捷乌足言哉君之伯父东轩先生扬秋涛于学海揽夕秀于词林直泝秦汉而上魏晋以来不论也君归试以所得者质之亦必为君击节矣
　　
　　送佥宪李君廷建之任浙江序
　　
　　宣徳正统间家君子分教安成仲昭寔生于学官之寓舍及家君子九载满秩去时已七八岁矣故安成大夫士凡遇仲昭率以乡■〈尚阝〉子弟视之而仲昭于安成大夫士亦未有不瞻风采聆绪言者也成化乙酉冬仲昭偕计吏上京师获拜少宗伯李先生于春官之署先生赐之坐问家君子之起居甚悉其故旧情意蔼如也及丙戌春幸举进士为庶吉士复与先生之子廷章同年同官廷章遇仲昭视他人特厚其情意盖不异于先生也既而仲昭官翰林以罪斥评事南京大理先生从子廷建君适为陜西道监察御史御史评事皆执法之司也故得朝夕继见君恒于稠人广众中亟称家君子之为人观其情意又不异于廷章也当是时窃观少宗伯先生之为人文章学问可以黼黻皇猷笙簧治道乃于未耄之年遽奉身而退譬犹瑶林琼树璀璨耀日而尘氛埃壒凛不可犯葢杰特人也继而观廷章华采秀发譬犹幽兰芳桂翘英扬芬克世其业者也又继而观廷建君温厚闿鬯譬犹丽日和风见其可亲而不可疎克昌其家学者也然而拜少宗伯先生甫数月遽请老而别交廷章未二载而仲昭南迁复相与为别廷建君盍簮曽未几何今以大臣推荐擢浙江按察司佥事又将别焉呜呼老成重望不得时亲炙以示典刑故人良友不得日会晤以聆诲益其何能无介然于懐耶廷建君将之任其同官诸君子命仲昭为文赠之君平日行己居官彰彰在人耳目仲昭之言不足为重轻也特序平生辱爱于君之父子兄弟者书以归之以道仲昭之私云
　　
　　大理司务陶公挽诗序
　　
　　南京大理司务南城陶公卒于官缙绅大夫之知公者咸赋诗挽之其子钰持以求予序予于公之没重有感焉序乌可辞忆景泰辛未先兄御史登进士第于公之族弟御史公为同年交最宻予时方垂髫获拜于先兄之寓馆踰年先兄不幸以疾终御史公哭之恸又二年奉命按闽振肃之余以先兄故首诣弊庐二子而存问焉予时方着録郡庠亦以故人稚弟屡进见辱教爱良多既而复命还朝以上疏按权奸忤旨出知山东单县未几亦以疾终予闻而哭之及予歌鹿鸣再上京师先兄故人亦时有存问者然求如御史公情意恳笃葢寥寥焉予于是益叹御史公之不易得每一遇其乡人輙询其家以致予拳拳景慕之意始知御史公未第时尝受学于公之门也意御史公之为人若此其所得于公之薫陶渐染者必深恒以未识荆为恨去年春予以罪自翰林迁南京同官于大理始纳交焉公为人勤慎谦和与人交破崖岸彻城府其情意蔼如也予因追思御史公之为人而以公之徳性验之信乎其有得于薫陶渐染之深也尝窃以为御史公不可复见得见如公者朝夕相聚首以聆诲益于心亦少慰矣孰意公遽弃予而逝哉呜呼予受知于御史公未十数年而遽哭之及受知于公未踰年而又哭之人生几何所知遇者几何而凋谢之易乃若此其于情何如耶此予于公之没所以重有感也遂因缙绅大夫挽公之诗而序之以道予哀且以泄予景慕御史公之私云公讳靖字子立御史公讳复字士亨皆晋大尉威公侃之后也
　　
　　天海别意诗序
　　
　　成化丁未秋兰溪郑君温卿分教闽邑庠己盈九载闽士之厚于温卿者相与张于鼓山之天风海涛亭以饯之酒既半诸君子感山川风景之不殊念朋游离合之靡定宾主相顾黯然于懐因各即景赋诗以为温卿赠退复命画史绘而为图题曰天海别意而属予序其上予受而读之其于温卿文章学问之富莅官行己之善师生恩义之隆友朋丽泽之益皆道之详矣自念迂疎无似平日辱厚于温卿不在诸君子下故于赠言不以颂而以规夫君子之道非一其要在有徳以为之本有文以为之华而已诸君子赠言而有取于天风海涛者固在于即景以叙情亦将朂其徳而进其文乎葢尝观之风者天之气也在春谓惠在夏谓薫所以生育长养乎万物者也在秋谓清在冬为寒所以成遂收敛乎万物者也孟子曰闻栁下惠之风者鄙夫寛薄夫敦闻伯夷之风者贪夫亷懦夫立惠之风其犹春夷之风其犹秋乎由二子之风进而求夫孔子之泰和元气则所以畜其徳者至矣涛者海之文也其大者如雪山银屋磅礴而汹涌文之雄浑奔放者似之其细者如翠罗文縠蜿蜒而沦涟文之纡徐委蛇者似之故皇甫湜论栁子厚之文而以秋涛为喻王三槐序曽子固之文亦以江湖之波涛为喻然岂惟二子之文为然哉由二子之文进而求夫六经之道则所以美其文者至矣呜呼此不可与他人道之惟温卿可也温卿大父某先生领乡荐分教祁门以学行着父某公举进士宰靖江又以文章政事着则温卿得于家庭者有素矣靖江公方今勇退家居学者宗之温卿归承教戒于独立之下其进又未可量也近制庠序师儒凡发身科目者满两考皆得与会试温卿兹行适雠其文吾知挟其所有者以与天下之豪杰角后先譬犹惊涛骇浪倏发而骤至其孰能御之哉儒者之道不白于天下久矣更三数年予于山林泉石之下闻有布春风于海宇而増吾道之光辉者必吾温卿也夫必吾温卿也夫
　　
　　临川陈氏重修族谱序
　　
　　昔周武王封舜之后胡公满于陈因以为氏圣人之泽无穷而子孙散处于天下弥乆益盛其居临川者世逺谱逸莫究其所从出赵宋时有念九府君者自旴江之绵田徙居于邑之郭堆临川之陈寔祖之九传至志逺府君婿于同邑之荷溪因家焉荷溪之陈寔祖之由临川而上泝于旴江世次逺莫能详由荷溪而上泝于郭堆本支相承昭穆不紊其生卒坟墓与夫出处行治备载无遗葢自志逺府君修之其曾孙孔立公洎其羣从续之其五世孙今闽郡守自勉君复会诸宗派踵而成之其谱每以五世为一图大槩仿欧苏二公之法以世为经以人为纬纵之则某某父子也祖孙曽玄也衡之则某某昆弟也再从三从也一本众支粲然如示诸掌而郡守君复以其所得褒封之勅弁诸篇端将锓梓以示其族之来者间持以示予俾为之序予尝歴观谱之所载在郭堆则有曰彦明曰至刚曰球曰才荣曰希旦曰英龙曰鼐皆表然为时闻人在荷溪则志逺府君以秉礼廸徳开其源一传曰世荣公是为郡守君之髙祖以恵利称于乡邦再传曰从殷公是为郡守君之曾祖以学行重于儒林祖即孔立公其操履足以不坠其先父曰彦持公其徳善足以垂裕于后郡守君早承源委之学发为文章以取髙第扬歴中外籍籍有贤声而其方来所至犹未可涯也于此可以见其先世植徳之厚衍庆之逺而郡守公亦可谓能亢其宗矣于戏兹谱之修世徳之所由以存也世徳之存家族之所由以盛也岂独明本支序昭穆而已哉陈氏子孙尚益慎修以绳其武为兹谱之光
　　
　　三山八謡序
　　
　　古之君子徳修于己泽及于民而民多形于歌颂以美之考之三百篇若淇澳缁衣之类是已情动于中而形于言言之不足故嗟叹之嗟叹之不足故咏歌之岂勉强而伪为哉先王之迹熄而诗亡若五袴之謡麦秀两岐之歌亦往往杂见于史传虽其所指与淇澳缁衣不同葢亦莫非情动于中而形于言者也然上下千数百年间若是者亦何其寥寥廓絶耶此予于三山八謡所以美唐侯者安得不喜谈而乐道之哉侯名珣字廷贵云间人也早由进士知合州声实并茂遂超拜南京秋官郎中寻擢福州郡守福州古称三山寔为八闽要会之郡镇守巡按以及藩臬诸司皆在焉最号繁剧侯典兹郡以劲直端诚事其上侃侃不少阿而其治民虽齐庄严肃凛乎不可犯而慈爱之意未始不行乎其间也凡郡之征输徭役必躬为区别俾轻重各适其宜民以事质于庭下立剖析而遣之吏胥毫末之奸无所售复以其余力疏沟渠辟土地正量衡平市价凡可以兴利去害者无不用心尤重学校敦教化既新郡学以栖学者复刻古灵陈先生教民之词摹以示民俾知所向方至于临事之际识见恒出人意表尝有奸民冒为中贵人入闽按事一时大吏皆敬惮之侯独烛其伪执寘于法邻郡有狱不能决者藩臬多以属侯所至以公明见称无间言也至郡六载凡庠序之士田野之民与夫市肆山泽之夫无不各安其业而歌颂作焉葢侯以通敏之才纯正之学超迈之识清白之操而施于政事之间故其所以感乎人者如此歳九月侯将奏绩之京郡之老穉相率乞留于藩省而不可得郡庠生李鐄翁玑张淮罗佑因相与采凡民间歌颂之辞稡为八篇题曰三山八謡以予知侯最稔走书来莆俾序以为侯赠予得而观之其情悦以慕其音和以平讽讽乎有淇澳缁衣之遗意其与五袴之謡麦秀两岐之歌葢并驱争驰也非侯之政真有惠泽及人能致是哉予故推其本而序之既以告夫司铨衡者使进侯之秩以为当时之牧民者劝亦以告执史笔者使着侯之迹以为后世之牧民者法云
　　
　　○引
　　
　　倡修林万竹先生墓引
　　
　　比闻乡前辈仁化教谕林万竹老先生鲁瞻暨其子死节侍御史公祥鳯墓有水湿之患谨告乡好古君子协为改葬者葢闻事固有叵测之变人孰无不忍之心以当时之桥梓相辉尚莫虞于今日使后世与草木同朽恶可闻诸邻邦虽皇天后土之偶遗实仁人君子之兴悼窃惟万竹之风流文雅卓乎古今侍御之志节忠贞昭乎史册无是父焉有是子述其后益显其先将谓丘山体魄之永安讵图泉壤水湿之为孽行人睨而不视矧一本而同宗义士闻而欲摧葢旷世而相感兹欲设心以兴事必须恊力以僝功行义量其所能不拘多寡捐财贵乎所乐无烦再三恭承天地之投艰仰副春秋之责偹此根本于天理民彛不容自己岂要誉于乡党朋友勉强而然风化所关斯文攸赖同志君子幸相与勉之
　　
　　未轩文集巻二
　　
　　

　　●钦定四库全书
　　
　　未轩文集巻三
　　
　　（明）黄仲昭 撰
　　
　　○记
　　
　　选庶吉士记
　　
　　为治必资于人才而人才之足以致治必由上之人有以长育成就之也昔成汤储养三俊以待三宅之用是以俊宅克即登于至治文王誉髦斯士而使夫成人有徳小子有造是以多士济济为周之祯着于诗书不可诬也洪惟我朝岁永乐甲申太宗文皇帝于进士中选其年富而质敏者俾食其常禄进学于翰林取书庶常吉士之意而名之曰庶吉士命有司供给之不委以职事不限以岁月期底于成以阶大用其所以长育成就之者盖与成汤之储养三俊文王之誉髦斯士同一揆也是以数十年来居朝堂负鼎鼐文章事业磊落掀天地昭灿揭日月者多出于此亦奚愧于汤之俊宅克即文王之多士济济者耶列圣相承着为定令今上皇帝龙飞之明年成化丙戌赐罗伦等三百五十人进士有差就其中选林瀚等二十四人为庶吉士其所以长育成就之者一如旧典得与兹选真可谓千载一时之希遇也何其幸哉于是二十四人者皆欢欣感激而相与言曰皇上之待吾徒如此其即以商之三俊周之多士期之也吾徒其可不勉图建功成事以仰副皇上之徳意乎然尝观于古人之能建功成事者未有不自学问始盖学问则于理无不明施于天下无足为者矣不然则其心贸贸焉而无所见亦将何所依据而施之乎今皇上之于吾徒特命鸿儒硕学以训诲之则学问有所师矣吾徒其尚各随材质之所能至以尽其功使夫理无不明然后因其所任使而力行之使其职无不称则朝廷之所以长育成就之者不虚而于商之三俊周之多士庶乎可企其万一也其或玩弃岁时虚縻廪禄碌碌与庸众人伍则上负朝廷下负所学将无以自逭于尸素之刑矣尚望其能企古人之事业耶为吾徒者幸相与勉之仲昭亦滥竽其列闻之而惧焉退而记以自警
　　
　　内阁试诸葛草庐记
　　
　　诸葛孔明少负王佐才构草庐于南阳之隆中躬耕陇畆不求闻达每晨夜从容抱膝为梁父吟时人以卧龙目之及先主三顾于草庐之中询以当世务遂幡然而起竭股肱之力欲兴复汉室以信大义于天下于是外连东吴内平南越创制法度整治戎旅重嘘炎烬四十有四年天下后世仰其声光气烈而草庐之名因以见重于人至今犹称之曰南阳诸葛庐云夫孔明处于隆中丁汉之末造是时曹操拥众百万挟天子以令诸侯有席卷宇内之势孙权据有江东国险而民附贤能为之用其势视曹操亦不多让也先主于是时势孤援寡一败军之余耳天下豪杰急于声利者争趋于曹操孙权独孔明以先主为帝室之胄信义着于四海遂从而辅之盖其所禀者纯乎阳刚中正之徳故能随时隠显与道屈伸卒使其孤忠大节炳焕于宇宙之间直与天地相为悠久非真负王佐之才者能之乎在干之初九阳气潜藏未可发用有潜龙之象孔明之居于隆中似之在干之九二出潜离隠利见阳刚中正之君有见龙在田之象孔明之遇先主似之隠显屈伸皆合于龙徳此当时所以目之为卧龙后世所以仰草庐之名于不朽也南阳太守某尝以政暇访孔明卧龙之处慨陈迹之尚存凛遗风之可挹因鸠材庀工重构草庐于故处俾邦人士夫之来游者有所观感以兴起其髙山仰止之思甚盛心也既迄工走书翰林属仲昭记之仲昭待罪史官纪述前贤之迹以风厉天下后世其职也遂记之如此呜呼风景不殊山川如故草庐之下复有如昔时之卧龙者乎圣天子思贤如渴可以起而商确当世之务矣
　　
　　内阁试谯楼记
　　
　　国都之有谯楼尚矣庄子曰君亦必无盛鹤列于丽谯之间盖自周时已有之也我太宗皇帝徙都北京凡朝市祖社城郭官署之类所以为民者莫不一稽诸古以次营建又以谯楼亦古之制国都之不可无者也乃于顺天府治之西度地创之楼之制广若干尺深若干尺髙视广加若干尺经始于某年月日迄工于某年月日凡材木匠石之费皆出于帑藏之所素积而民不与焉楼成前临琼岛北峙居庸玉河之水汇其左金台之山绕其右面势宏壮风气爽垲檐阿轩举而干云金碧荧煌而绚日国都之制至是盖无不备矣夫谯望也一曰楼之别称谯楼谓门上为髙楼以望故楼之美丽者谓之丽谯其所以创之者盖将置壶箭于是以明时刻栖鼓角于是以警晨昏也昔者帝尧命羲和敬授人时成周设挈壶氏以察刻漏之长短古先圣王之为治未尝不以是为重也至魏武建丽谯命曹子建撰画角三弄其初弄曰为君难为臣亦难为臣难难难次弄曰创业难守成亦难守成难难难三弄曰起家难保家亦难保家难难难则又所以警人于晨昏之间使之感悟而有所惩创也为治者于是亦岂可少哉我朝谯楼之设建日官立刻漏即挈壶氏所掌而羲和敬授人时之事也晨昏之间必挝鼓三通奏子建画角三弄其所以警人使之感悟而惩创者亦至矣然则是楼之建其有禆于治道岂浅浅耶周古公建国之初立皋门应门诗人美之曰乃立皋门皋门有伉乃立应门应门将将夫二门之设不过髙大严正足以壮国都之气象而已而诗人尚揄扬之若此况今谯楼之建时刻以明晨昏以警其髙大严正足以壮国都之气象者特其余事也而未闻有咏歌以揄扬之者非缺典欤予忝以文字为职业愧无古诗人之才谨记其颠末以俟作者之采择焉
　　
　　福建等处承宣布政使司题名记
　　
　　事有若可后而实在所宜先者此惟智者知之而众人昩焉古之君子居一官歴一职必题名于公署非徒列序次昭宠荣而已将使后之人因其名论其世视其贤者以为劝视其不贤者以为戒此岂非为政之所宜先者哉而世之人往往缓之以为后者殆未深知之也弘治庚申仲昭以事至三山闽藩左布政使李公琮右布政使李公韶等语昭曰我太祖高皇帝混一区夏遂建布政司于此今百有三十余年矣先后奉命典方岳者若使若佐奚啻数十百人而皆未之有纪考论贤否已无所征讯之故老稽之文牍仅得其十之二三失令不纪益久将并其所可知者泯没无闻非缺典欤肆命属吏追考国初以来歴官名氏凡若干人勒之贞石虚其左俾来者得嗣列焉愿记之以章示不穷仲昭窃惟福建为周七闽地汉以封无诸是为闽越国至晋始置郡歴唐宋以及于元皆为藩省国朝改设布政司以统八府一州五十三县之治品秩几与六卿等而凡所部百僚列郡庶政无一不在纲维其柄任之重位望之尊即古方伯之职也膺是任者必有以端列郡之表率副斯民之瞻仰如召伯之循行南国毕公之保厘东郊斯无愧矣其或不此之务而徒凭恃宠灵以骋其睢盰玩愒岁月以企其超擢则大易负乘之讥曹风候人之刺其能免乎今氏名邑里与其官聮岁月既一一具列后之人其有考矣其间岂无因是惕然而思以前之所称者为劝乎又岂无悚然而惧以后之所讥者为戒乎能使人知所劝戒以兴起于善则诸公斯举其有惠于吾闽也远矣非智周百虑而得为政之所宜先者哉仲昭闽人也喜见兹石之成故忘其僣妄而乐为之记
　　
　　塘头八景图记
　　
　　塘头八景者元翰林学士承旨玉山王公取其所居景物之胜者而命之也按谱志公讳鹗字时举唐侍中讳珪之后其先居徽之婺源至公之父讳龙字腾霄始迁信之玉山卜筑于邑之塘头以居而公实生焉既而公以文学起家歴仕于朝居丝纶密勿之地为时名臣年未耋遂引疾退休田里课子姓读书之暇辄与郷耆旧日追逐于烟云水月之间歌咏以乐此八景之所为命也盖其所居之堂地位闿爽面势清旷据邑之胜处堂之北有峰巍然屹立于羣山之表譬如元夫巨人正笏立朝而百僚具瞻莫之敢抗此其山之大观也峰之下有奔流名曰洪涧绕山而行凡九十九曲回环如带郷之田数百顷皆食其润此其水之大观也因合而命之曰北山髙耸洪涧萦回堂之前数百武是为陈塘每春雨初晴一碧千顷塘之上有亭静坐以观云影天光照映上下有晦翁之趣焉近塘则为徐村檐甍鳞次草树茂密山气日夕佳飞鸟相与还有靖节之趣焉因合而命之曰陈塘春波徐村夕照少南有崇冈俗称陇头其地宜梅当夫清宵月上暗香浮动疎影横斜宛然孤山之景也又南则为宏池芙蕖生焉当夫熏风徐来香逺益清又宛然濂溪之景也因合而命之曰南陇梅月宏池荷风池之西则为朱村山势蜿蜒乔木蓊郁公之子姓实聚族于斯方其商飙荐凉寒气将至闾阎砧杵之声闻于远近池之南则为马湾其地夷旷草色弥望为郷人羣牧之所方其旭日初升夕阳将敛牧童往来行歌相答娓娓不絶斯二者虽人事之微然触物兴懐抚事感兴亦骚人韵士所不废也因合而命之曰朱村砧声马湾牧唱八景之命其大旨盖如此公之五世孙珊司征来莆念其先世文献之懿不可使泯没无闻爰命工绘图求予记予惟公之所谓八景者盖肇自开辟之初人人所得而有之也至公以文章事业显融于时始表着而品题之古谓地因人显不其然乎即是以观则兹景也公实有之众人不与也公之子姓能以文章事业继公则兹景之胜不独为公有将世世为王氏擅矣司征君所以拳拳于兹图者意盖如此岂徒为玩好之具已哉有駜之颂曰君子有谷诒厥孙子公之谓也楚茨之雅曰子子孙孙勿替引之公之云仍其尚勉之哉
　　
　　东里黄都史出嗣阮巷记
　　
　　人之生也其初盖本于一人由同气至于初从再从以及于亲尽则途人矣圣人有忧之故周官有小史掌邦国之志奠世系辨昭穆盖将以维系其慈孝友恭之情俾不至于途人也先王仁民之意抑何远哉后世小史官废宗法不行时君世主犹有异姓乱宗之禁同姓絶继之令若其相视如途人则末如之何也必有贤子孙出乎其间乃能笃亲亲之仁亲亲则尊祖尊祖则敬宗敬宗则收族而其意犹未已也又必着为谱牒本其所自出条其所由分以示后之人俾慈孝友恭之意油然而生则岂复至于途人哉吾宗世居东里以唐御史府君为始祖今莆阳驿前之阮巷有故族黄氏则宋刑部侍郎讳艾之后也当胜国时侍郎之裔孙兴化路学教授文璧公无子以吾族祖立巽公之季子为嗣歴世既远吾宗先辈尠有知之者故阮巷黄氏往往自谓与东里同出而吾宗殊不以为然也成化辛夘仲昭自南都归省偶于母舅郑梅所先生家得吾宗邵武教谕方子公遗文数帙盖手稿也其中载黄都史起宗墓志铭有曰起宗名同祖郷贡进士立巽之季子出嗣阮巷黄氏又载黄氏四子字义有曰仲氏起宗之介嗣与大有丈夫子四人以麟凤龙龟命名又作伯厚字义有曰宗弟起宗有二丈夫子仙去二十年得孙六人麟其长也因考之于谱立巽旧名子连十一司戸府君之六世孙行万五六尝请举改名立巽而科目类记亦载其名于郷举之列与墓志所称郷贡进士正相合立巽志二子其末曰瑞哥注云出继盖瑞哥即起宗而同祖乃其出继之后所改名也又与墓志所叙立巽季子及出嗣之事亦相合又东里族祠思敬堂碑阴有曰黄令史同祖助钞一十两以其生父乃吾族万五六解元也合墓志字义碑阴三说而观之则起宗与吾宗同出无疑矣但吾宗修谱牒者于都史公之下惟书出继而不言所继者何人碑阴书族人之助赀者于都史公独着其姓意以其所继者与吾宗不同出故其书法如此盖所以严族系也然尝观诸墓志谓起宗虽后于阮巷之黄而于所生父母并同宗亲属犹致其厚及东里族立先祠复分赀助之而其所居之楼壁记又言其重构侍郎公故居合祀二族之先此其笃于亲亲之仁为何如哉其后与大公又以其所得吾宗状元知稼翁告身装潢缫籍求诸名公题识而宝藏之此亦见其有尊祖敬宗之诚也及吾宗诸老既知都史公果出于东里其五世孙时盛时旦乃率其族之长幼击牲酾酒告祭先祠退而与吾宗长幼燕饮以叙宗盟继而时盛又尝诣普门以拜始祖之忌晨访招福以谒始祖之丘陇方谋合族以奉始祖之祭祀因其羣从族属生理不齐而岁时烝尝之费无所于出遂不果时盛深惧其传世益远无以考其水木本源之自乃求予记都史公出嗣之颠末将载之于谱以垂永久予喜其一念尊祖敬宗之诚于薄俗足以有警也故本而论之以见都史公垂统之善与大公继述之美而时盛又扩充之以益引于无穷皆亲亲之仁之所发也为黄氏之子孙者尚敬承之以益笃其慈孝友恭之情哉时盛名旺少著录郡庠屡应郷试今以老病退居丘园日与诗书相卧起以自娱其所以拳拳于此者盖有所本也
　　
　　上犹县新造砖城记
　　
　　易曰重门击柝以待暴客此城郭之于民所以不可无也古之圣王虽甚重民力甚惜民费而凡创立都邑必建城郭以卫乎民盖亦计其劳费之害小而保障之利大是以宁图其大而不恤其小也若周之盛时或命南仲以城朔方或命樊侯以城东方岂不知重民力惜民费哉其意亦为是耳圣明稽古为治凡通都大郡边徼小邑莫不有城郭以备冦盗承平日久渐以隳废吏于土者无恤民之仁无虑患之智无集事之勇平居无事不能奋发有为图以利民则诿曰吾不欲劳民之力费民之财耳万一不幸而有冦盗之虞民无所恃以守遂至流离困苦不聊其生不知视城郭之劳费其轻重相去何如耶上犹为南安属邑在江西南徼万山之中接湖广桂阳县境民稀而地僻岁稍凶歉山洞愚民或啸聚为冦邑民往往罹其荼毒宋绍定间邑令胡泓始筑土城以保障其民至胜国时悉圯国初因冦发邻邑守土者复循其旧址而修筑之后亦圯成化间邑令董瑄郑玺先后修筑皆未及成而去今上皇帝纪元弘治之二年江闽赣汀之界有小警朝廷特命江西宪副张公来整饬兵备兼领岭北道事越明年夏巡歴至邑慨然欲挈其民去危以就安乃谋所以新其城垣为久远计适今邑令章爵始抵任亦能以爱民为心亟庀工徒畚土以筑不踰月而成公复经理财用以畀章令俾募工陶甓而甃之邑民徳公咸乐趋事知府汝讷推官韩统皆协力以供其成而同知萧元安则往来提督惟谨肇工于辛亥二月之望越六月终告成周围凡四百三十又七丈有奇髙一丈七尺隍阔四丈深八尺为门四各建楼其上为雉堞九百二十又五为守宿之铺十又三用甓以枚计者若干用灰以石计者若干用人之力以工计者若干凡糜金五千七十又五两公所经理者三之二其一则章令奉公之命而区画者也是役也力用于民而民不以为劳财取于民而民不以为费公何以能若是哉诚以爱民之仁根于中而知足以周其虑勇足以果其为故其见于设施者自有以大过于人也而章令能祇奉公命事集而民不扰其亦可谓贤矣哉章令从其邑父老之请求予言以纪公之徳于不忘予方慨世之俗吏颓靡而喜公能奋发以有为故不辞而记之以告来者庶其有兴云公名璁字廷璧其先浙之上虞望族今为滇南人起家己丑进士歴南京秋官正郎迁南昌郡守擢今职官廉公有威吏民畏爱其在南赣二郡政绩可纪者尤众此特泰山之毫芒耳
　　
　　顺昌县科第题名记
　　
　　成化辛丑孟夏闽佥宪谈公行部至延平之顺昌谒夫子庙退坐明伦堂课诸生学业因覩壁间科第题名国朝领郷荐者仅六人登进士者昉自今秋官主事廖君用中一人遂进其司政教者而告之曰吾观是邦山川流峙风气融结瑞不归于凤麟宝不期于金璧宜有伟人魁士接踵而起以弼成圣天子太平之治也顾乃疎寂如此岂山川之气固锺于人而人得是气以生者犹有待于鼓舞振作而后兴起耶孟子曰豪杰之士虽无文王犹兴吾固不敢谓是邦之无其人然鼓舞振作而使凡民皆有所感发而兴起者实吾人之责也爰命知县上海张君干教谕某邑张君绂立石题名于学盖欲表章先达以激励后进甚盛举也二君相与承命唯谨以予于公举进士为同年且尝承乏词垣习于文事也走书来请记辞弗获敬复之曰谈公兹举其知道乎夫孔子大圣人也实天地之间气所生岂直尼丘降神而已哉犹必好古敏以求之然后成其大况去圣人万万而不从事于学安望其有成哉是则锺山川之清淑者才也而学所以成其才者也才必待于学而后成则鼓舞振作之术其可少哉谈公兹举可谓知道矣予尝考之于志顺昌为县自南唐保大六年始迨宋祥符迄于干道登桂籍者百三十九人第进士者三十五人状元及第者一人人才可谓盛矣其间若髙峰廖先生刚受学于龟山槎溪廖先生徳明受学于晦翁兹两贤者风烈着于当时典刑垂于后学又不独科第之士而已也自时厥后三百有余岁以迄于今而人才之出仅仅若是岂山川之气独盛于前而啬于后哉盖学与不学之异耳士生于斯能毅然奋发究心圣贤之言约而有之于己以端其所趋则发为文章可以华国措诸事业可以泽民吾知登名兹石者又将屡书不一书而足髙峰槎溪二先生殆不得専美于前矣山川清淑之气岂不又自我而发哉旱麓之雅曰岂弟君子遐不作人公其有焉敬之之颂曰日就月将学有缉熈于光明承学之士其尚勉之哉公名俊字时英湖之徳清人由监察御史擢今官所至击奸翼良饬敝起坠尤以学校为首务云
　　
　　兴化府郷贡进士题名记
　　
　　永乐间莆郡学尝立进士题名之石闽叅政瑞安杨公景衡记之然郷贡及进士参错并列歴岁久后来者无所于书今郡博庐陵王君镛谓兹石之立所以表着前人风励后学不可无继也乃谋于郡守贰诸公析进士别为一石仍以杨公之记弁其首复树一石专勒郷贡氏名而属仲昭为之记仲昭世莆人忝与名兹石亦欲有以告郷之来者且自警也遂不敢以不文辞敬记之曰吾莆科第昉自唐之贞元然迄于五代仅十有三人而已宋三百年间举进士者九百七十余人预诸科特奏名者六百四十余人其间冠天下者五人登宰辅者六人有文武并魁者有魁亚聨擢者其盛极矣然此未足深羡也仲昭独慕其时元夫巨人相继而出为宰辅则相业光明宗社嘉赖为谏官则论议忠谠夷夏知名或侍经筵则尽启沃之职或司民社则効抚字之劳临大节则蹈鼎镬而不顾决大议则触权奸而不恤有倡闗洛之学而丕变士风者有绍考亭之绪而深入理奥者虽所遭不同所就亦异而其纯正笃实之学崇伟光大之行皆卓乎其不可及也当时称吾莆之盛有曰地不大于曹滕俗已几于邹鲁其谓是欤有元九十余载文教振兴豪杰之士出乎其间者亦众矣然终不能如宋时诸君子之盛也我太祖髙皇帝奉天明命汛扫万方乃更定学校科举之制作新人才用臻至理列圣相承益隆继述百有余年于兹莆之歌鹿鸣而升春官者日以益盛有祖孙父子兄弟相继者有父子叔侄兄弟同升者合八郡解额吾莆恒得三之一比年以来位六卿列禁从长藩臬者接踵而起人才之盛盖几于宋矣而凡中外臣工有以清修端谨奇伟磊落名天下者往往多莆人也其复宋时诸君子之盛殆亦权舆于此乎胤是登名兹石者皆当为莆自重其立朝也必求如古之所谓大臣其治民也必求如古之所谓循吏世道隆平则崇礼让励廉耻表然立天下之轨范万一不幸则抗节义殉忠孝毅然树国家之桢干使他日论人才之美者必先吾莆称风俗之淳者亦必先吾莆则吾莆果复宋时之盛而号于天下曰邹鲁又奚愧哉若徒夸科第之荣侈爵禄之盛而以为儒者之事业止是而已则非仲昭所望于莆之人亦岂贤守贰师儒所以表着风厉之意哉是为记
　　
　　和美林氏祠堂记
　　
　　莆故多文献家而文献多林氏在唐时有兄弟九人俱为州牧者其族益分号为九牧林氏推原其始盖由晋常侍禄公守晋安其子孙散处于闽凡莆之林氏皆本于此也林氏之胄有隠君子曰叔文甫早失怙谱牒散逸莫详其所由分歴唐及宋有举明经累官翰林学士者皆其所自出之祖然亦莫详于今为几世胜国时有称府曹者其髙祖也有为主簿者其曽祖也至国朝有讳廷纲者受知太祖髙皇帝由国学生擢某科给事中议论侃侃于时政多所禆益因赐名曰恒忠官终中书舍人则其祖也叔文甫念水木本源之义笃反古复始之心爰创祠堂断自髙祖以下昭穆而祀之因属仲昭为之记且曰祠幸茍完而吾犹有所大阙焉然末如之何也先君违世时吾方六岁世父及伯兄贫穷转徙先世旧庐皆入于他姓先妣乃挈吾依方氏从母以居备尝艰苦吾年及弱始娶黄氏乃相与奋励丝蓄粒聚稍克有立始买屋数楹于和美街东为奉先事亲之计既而赖祖宗余庆家以益裕遂徙居于和美街西而以旧所居为祠堂即今所创者是也然古者祠堂之制必主于宗子今吾大宗既无所考而继祖继祢之宗又皆播迁阔远于奉祭不便且非其所堪也肆凡飨荐祼奠之仪皆吾自主之揆之于礼有所未协此则吾心所大阙者记幸详此意俾爱礼君子知吾所以处此盖末如之何也某窃惟古先圣王缘人情以制礼则夫礼者所以节文乎人情者也君子之酌乎礼茍于人情无所咈则虽不合于古亦不害其为礼矣叔文甫之所遭如此若必欲规规以求合于礼则祖祢之祀皆无所托其于人情安乎先王之礼固有不得已而用权者若叔文甫之处此其亦所谓礼之权者欤先儒有曰权而得中则不离于正以是言之则叔文甫之心亦可以少释矣祠之制中堂四楹翼以二室室之前为廊以周门庭庖库祭器悉具又买田若干畆岁入谷凡五百石命三子更掌之以供祠事朝暮必参朔望必谒四时有祭俗节有献有新则荐有事则告盖上以致隆于祖考下以示法于子孙其仁孝之心不亦可尚也哉叔文甫又尝散粟以赈饥施棺以给葬郷闾姻族沾其仁者甚伙其皆是心之所推欤某素慕其为人故敬为之记他凡有闗于祠事者不能悉载具刻于碑阴祠经始于成化壬辰某月毕工于甲午某月记作于癸夘十月云
　　
　　重建三山城橹记
　　
　　三山古闽越国自晋置郡歴代皆为藩镇重地其城郭之设盖已久矣考之图志闽越故城在今藩署之北里许晋太康间严郡守髙病其隘且险因图山川形势咨于郭著作璞璞指一小山阜使迁之即今之藩署是也唐中和间郑观察镒因拓其东南隅是曰子城及王氏据兹土复筑一城环子城外是曰罗城寻増筑南北夹城而吴越钱氏又増筑东南夹城是曰外城宋兴诏悉堕之熈宁初程大卿师孟始据旧子城修复遂拓其西南隅至咸淳间又即外城増筑焉元混一天下复渐堕废至正甲午陈平章友定稍缮完之国朝洪武辛亥驸马都尉王公恭增砌以石越二年福州中卫指挥李惠等重加修治并建楼橹周而覆之城髙二丈一尺七寸厚一丈七尺周围三千三百四十九丈凡为门七为门楼若干为敌楼六十又八为守宿之铺九十又八为战屋以间计之二千六百八十又四至是雄壮伟丽称其为藩镇重地矣成化癸夘六月庚辰闽大风雨敌楼战屋并守宿之铺摧毁殆尽门楼虽仅存亦倾欹敝漏寖以不支时御用监太监顺徳陈公道奉命镇闽慨然以兴壊起废为己任顾役巨用艰不可烦民也因会巡按监察御史新安汪公奎暨方岳重臣会计而规画之谋既协乃下令借卒于闲羡募匠于佣雇取材于商贾之劝分斥费于公帑之余积凡既备矣遂渐次缮理悉复其旧而坚致牢密殆又过之始事于是岁某月越明年某月毕工三山父老咸喜大功之成而役不及己也爰走书属仲昭记之窃尝观诸易曰重门击柝以待暴客则城郭之设圣人所以备豫不虞者也人徒见孟轲氏谓地利不如人和遂以为城郭非为政者之所急殊不知人心虽和使无城郭以扞外卫内则亦将何所恃以为固耶孟轲氏之意盖谓必得人心然后城郭之固人为之守非谓専恃人和而无俟乎城郭也然则君子之为政固在于和其民人以立其本而城郭亦岂可少哉陈公岂弟文雅蔼然有儒君子之风其镇闽也爱民好士节用省费是固有以得民心矣又以为城郭卫民有不可缓者而汲汲以修之可谓本末不遗而达为政之体度越常情远矣哉夫为政而心乎安民者为难安民而复为图其久逺者尤难所图既逺而得后人勿替引之又难也今三山之民既幸得公以安民为心又幸为完其城郭为久安计皆可无憾矣惟其欲后人勿替引之则未可必也仲昭故不辞而为之记既以着公之功且以警夫后之人
　　
　　泉州府改造布政分司记
　　
　　泉为闽之剧郡方岳重臣循行宣布驻节于斯者动踰旬月而布政分司则其公署也其地势僻陋洿下暴雨时至则庭除之间鞠为潦水无立人处因仍支吾盖百年于兹矣今太守某邑徐侯源以尚书戸部正郎来治兹郡既政成化舒乃以次兴废补敝顾兹署之陋谓宜首葺而不可缓者因与其同寅贰守王侯恪通守杨侯清推官柯侯汉图改作之爰周览其地势所宜于泉山书院之西得隙地焉厥位爽闿厥土燥刚又聨比于按察分司而府卫诸公署亦相密迩佥谓改作莫宜于是适亚叅裴公衷佥宪陈公轻行部至郡侯上其议二公皆唯而从之于是出缗于府征材于市工用官佣役用农隙前辟治事之堂后为燕息之寝栖吏有室待宾有次设以重门翼以修庑而垣其四周纵五百二十尺有奇衡三百尺屋以间数者凡四十有六雄规伟观数倍于旧吏民之奔走承事者咸改视易聴忘其百年之陋而以为今日之瑰杰壮丽竦踊而出也僝工于成化丁酉某月某甲子以某月某甲子告成侯乃具书币征记仲昭曰国朝置布政司品秩亚六卿以分治外服总数十郡县之治而环数千里之民凡礼乐禁令学校郷贡钱谷甲兵之属皆纲维而掌握之柄任重而位望尊盖即古方伯之职也然其治有常所遐州僻邑上徳未易以遍及民隠未易以悉究故又以时分委僚佐循行所部诸郡县以毕宣上徳而博询民隠谓之分司是则分司虽一时蹔驻之所而其所宣布者即方伯之事也其柄任之重而位望之尊又奚间哉夫柄任重则其体貌宜特隆位望尊则其等威宜特异今是役也易僻陋为尊严化腐败为华美内临外仰有以肃瞻视而起敬畏则其体貌等威于是乎隆且异矣凡驻节于斯者岂徒居髙处明以尊荣其身而已哉盖必仰思朝廷付托之意俯思报称之宜勉吾力之可为以尽吾职之当为则其居于是也将如羔羊大夫之在公门淇澳君子之在重较可无愧矣若乃刑赏出于爱憎曲直徇于货贿怙势以肆虐矜己以自用则处非其据曹风候人之刺大易负乘之讥其能免乎用刻诸石以谂夫任旬宣之寄者且以着郡侯之为政能知所重云
　　
　　双桂堂记
　　
　　古人品第桂花以红为状元黄为榜眼白为探花郎故后世登科第者多以桂目之若郄氏之一枝窦氏之五枝是已浙有儒族曰彭氏其先淮人胜国时有为金华巡检者因居台之黄岩传二世乃徙居温之乐清成化间朝廷命析乐清地以益台之太平其所居里在焉今籍复为台人而居第则仍温之旧也自巡宰以来仕者有劳烈于国处者有徳善于郷其族益盛至六世孙大名贰守朝用君仙游大尹朝辉君蚤岁俱著录郡庠刻志于学蔚然以经术辞章名于时景泰丙子贰守君贡太学越十年乙酉领南畿郷荐大尹君亦以是年领浙江郷荐二君出于一门其属为从父昆弟桂枝片玉光生于家士大夫以为希遇尚宝卿任公道逊因大书扁其堂曰双桂以示劝于邦人既而贰守公拜命莅大名廉仁寛大之行刚果明恕之政洽于民心不数载遽引疾归归甫逾年而卒知者咸以用未究所藴惜之大尹君继亦拜命莅仙游以公平忠厚存心以慈祥岂弟临民逾六载邑民爱之其进犹未可量也是则二君之学行政业皆足以聮芳嫓美示劝于邦人岂独科目也哉大尹君间以语予命记其名堂之义予辱爱甚厚不敢以不斐辞敬记之曰彭氏一门所以臻兹盛美者固由于二君学术之纯亦本其世徳之深积乆而发所致也今二君出而行其所学又皆能植业砥行有惠以及于民则其所积者盖益深且厚矣异时子孙接武而起淬砺其词锋以取髙桂者将由三而四由五而六以至绳绳不絶又岂止于双桂而已哉予于斯时倘及见之尚当为君重易其堂之扁曰丛桂云
　　
　　兴化县科第题名记
　　
　　兴化扬州之属邑其地古多秀民我国家定鼎金陵寔为畿甸近地沐浴清化百有余年人才之出视古为盛成化丁亥监察御史天台陈公士贤奉勅提督学政饬敝起坠文教诞兴越明年秋行部至邑既庙谒进诸生问业因及设科以来邑之选于郷者几何赐对于大廷者又几何左右具以对而题名之石未始有也顾谓司政教者曰是可缓乎于是邑丞王君贤教谕方君临秉命有虔相与庀材僦工构亭于学宫之东南树贞石其中追考国初以迄于今凡得几十有几人勒其氏名如右虚其左俾来者得嗣列焉遣使来请记予惟科第之有题名非徒侈其明经取青紫夸一时荣一乡而已也葢将着贤否昭鉴戒以风励后之学者其于教道岂小补哉兴化入国朝来由科第而出者或居师保或位列卿或任郡县一皆列名于是大书深刻耿耿不磨观其名论其世于凡心术之微行事之着或芳或秽皆可坐而得矣方来之士又将屡书不一书于其间后之人岂无观其名而论其世者哉孰贤孰愚孰忠孰佞孰廉孰墨孰为君子孰为小人昭昭不可掩讳使人视之以为劝戒则以是名而荣亦有以是名而辱者可不惧哉虽然此亦以名而论耳若夫圣贤之学固自有可尊可贵可慕可乐足乎已无待于外者名不名岂足论哉名以劝中人不屑为中人者自当超乎名之外也陈公所以勒石者意其有在予故表而出之俾师知所以教士知所以学不然石为徒立陈公之志荒矣
　　
　　兴化郡守蒙泉岳公祠记
　　
　　君子之心坦易明白故其临政也不任智巧不施钩距不求人之过不逆人之欺不为利疚不为势回而凡可以禆官政阜民生美俗化者为之惟恐或后儒者之用心类如此然世之知之者恒鲜岂惟不能知之疑谤之来且不能免必久而公论定而后向之疑且谤者始涣然释矣以子产之贤仲尼之圣其得政之初犹且谤之及久而孚然后颂声作焉此儒者之道所以难行而后世之所谓君子者多不遇也故兴化郡守蒙泉岳公蚤以奥学雄文魁正统戊辰会试甲榜廷试擢进士及第第三人拜翰林编修进修撰英庙复辟之初召入内阁预典机密重务侃侃持正论不少阿徇以触忤权奸谪戍边既而权奸败遂召还未及用而宫车晏驾矣宪庙继綂遂复其官寻出守兹郡下车之初见郡事之当修举者甚众而帑藏空虚用度不足乃节缩公私浮费凡事之可以生财而不碍理法者多方经理之财用既裕乃徙建布政分司重新莆阳驿撤江口桥旧址之倾圯者増甃以石而髙大之以御海潮之冲激疏城中故壕以通舟楫而建石桥于其上以通行人扁之曰兼济言水陆俱便也其有禆于官政甚博郡之白埕旧有渠通木兰陂之水以溉田后因堤壊水尽泄于海公乃别决渠引水而为桥以通道路民以为利因号其桥曰岳公桥郡城豫备仓久乏储备公尽斥其所经理余财籴谷数万石以实之其有阜于民生甚殷郡有涵江书院岁久圯废公为择旁近爽垲之地重建一新且増其祭田访求宣圣裔孙之转徙他处者还居之复修境内先贤祠墓新林孝子祠阙铸文庙祭器其有益于俗化甚大迹公之莅政甫及三年而治功之隆如此彼昏不知乃以是疑公谤议蠭起而公亦因是飘然纳禄以去卒使其藴蓄不尽施而儒者之效不得以尽白于时良可慨也然公去官未几家计萧然滨于贫困莆人始知公之操履果无所怍及公殁数年而其仓廪所积济民甚众莆人始感公之惠思欲起之于九原而不可得于此又可以见诚之不可掩而天理之在人心终不可泯灭也始公去郡郡人议以公之重建涵江书院治迹尤伟因相与塑公像祠于院之旁室殊隘陋弗称今太守王侯尝以斋事宿公署梦公在围索中呼谓侯曰幸出我既觉莫晓所谓弘治甲寅之秋侯以事至书院谒公像因感前梦遂谋为公别构祠宇廉得淫祠曰玉虚观者近接书院之东乃谋诸郷之父老大夫士葺而完之迁公像其中祀以特牲而告以文是日来陪祀者数百人咸称快焉兹复议取废寺之田若干畆牒所在税课局及祇守祠之役者岁收其入请于府量给以备春秋之祭又恐久而或坠甚至私其田之入以为己有也命仲昭记其颠末仲昭窃观公之为人磊落豪迈为文词才气逸发雄伟不常民投牒诉讼一经其目是非立决处事寛平简易不设城府求之当世亦可为豪杰士矣而预政于朝既不得久于位典郡于外又不能谐于俗竟赍志而去以至于没则其精爽不散而平昔胸中之耿耿者必有不能释然也意者王侯梦寐之感其亦公之精神相为流通而欲以其胸中之耿耿者藉侯以一白于世欤是则王侯兹举匪直以慰郡民之思且使有志于君子之道者知公论终不可掩而有所恃以力于行也其于为政之道岂小补哉公讳正字季方号蒙泉顺天之漷县勋阀胄也王侯名弼字存敬浙之天台人登成化乙未进士由刑部郎中擢今官爱民重士敦崇礼教善政多可纪此特其一事云
　　
　　宗湖堂记
　　
　　宗湖堂者致仕邑博郑先生所居之堂也郑氏在梁陈间太府卿讳露始构堂于南湖读书讲学时莆尚未县民不知书而公实倡之今莆之诸郑皆祖于公而莆之儒学亦祖于公也公之玄孙大中大夫讳敖生五子始迁居其族遂分曰吏部尚书巩为福州族之始祖曰大理评事皋为前埭族之始祖曰兵曹郎阜为后埭族之始祖曰司门郎准为上塘刘桥族之始祖曰刺史肇为桃源枫岭族之始祖盖刺史生三子曰香曰材居枫岭曰仓曹祯居桃源故其二族皆祖于刺史也祯生瑄丁五季之乱率福清编氓万余戸归宋艺祖授靖边都统帅其长子仁畅为都兵马使次子仁锡为兵马副使而先生则其裔孙也桃源在郡城东北若干里其地有曰南坛者山颠有仙人迹中有丹炉药灶之异下有石池温泉之胜为莆佳境方郑氏全盛时族人居第百余多而其五世祖板勘甫公屋宇尤雄厂甲于闽中子姓蕃衍戸至三百余口终宋之世登甲科者十人中特科者二人其它请漕试领诸科者四十余人胜国以来荐经兵燹族人散徙居福清者曰上郑居望江者曰前郑居永丰者曰后郑或居涵头或居蒲坂又有居郡城者若国子助教华则在城南凤山下而先生则在城东乌山下皆同宗人也迄今百五十余年郑氏子孙无复有居桃源者祖宗居处之室庐今惟废址颓垣而已祖宗钓游之丘壑今惟荒烟野草而已祠庙不得以时展敬茔墓不得以时瞻扫仁人孝子触于目而感于心有不胜其悲怆者此先生宗湖之堂所由以作也宗湖云者盖欲其子孙宗族皆以南湖为宗于以笃水木本源之念而孝弟之心以兴于以动髙山景行之思而文献之传以续此则先生名堂之深意也先生字重光领正统丁夘郷荐髙第歴平阳胙城二学司训迁余干邑博为人清修端悫居家着孝友之行司教着誉髦之绩而一念尊祖敬宗之心惓惓不忘如此盖其有所本也癸亥之秋九月既望先生谓予言足以达其意俾记其名堂之义以示来叶予素辱先生知爱谊不可辞遂忘其固陋覼缕而书之若其堂前后寝之规制始事落成之岁月非先生求言之意所急予故略也
　　
　　环翠楼记
　　
　　去仙邑东二十里许有地曰仙水其发脉自九僊迤逦而来至是衍为平陆有隆一山嵬然突起其中邑志拟其形势谓如神龟出洛盖为邑境内之胜处也邑之彦曰陈君士镇者世居之其正寝之东南有隙地焉背阴面阳髙下得所出于天成君因楼于其上以为藏修游息之所楼之形势北枕何岭南揖昆仑东西翼以古重大飞诸山四望平田环绕如璧方伯周翠渠先生为大书环翠二字扁之盖兹楼又为陈氏所居之胜处也当春之时膏雨融液宿草回青遥山献碧登兹楼也景与心融而神情畅适当夏之时南熏送凉新苗薿薿茂树苍苍登兹楼也神随气爽而宠辱俱忘时乎秋也炎方多燠百卉未零而吾心悠然与秋俱清时乎冬也松篁绕屋蓊郁葱蒨而吾心盎然岁寒不变若夫日出而林霏开云归而岩穴瞑朝暮之景变态万状亦无往而不可乐也予尝观夫古人之为宫室据其山川风气之会揆其翕宣爽燠之宜所以顺阴阳适游息者岂徒以燕其身頥其心而已哉亦欲冯髙望远以达其见闻而反求诸心以为进修之助也君为宋尚书左仆射靖之裔家世业儒至其大父直庵先生暨其父谨阳公皆以行谊重于郷其叔谨顺公登己未进士为行人司正谨调公领甲子闽藩郷荐未及仕而卒君亦克世其业有用世才而恬然退处不求荣进惟以教子诗书为事然则兹楼之建其亦有古人之意乎吾知君之子孙读书于此则有以悟夫智仁动静之理鼓琴于此则有以得夫髙山流水之趣覩烟云之开豁则吾心之邪秽因之以涤覩鸢鱼之飞跃则化育之流行因之以着至若覩农者水耕火耨之辛勤樵者烟蓑雨笠之陟降行者担簦负笈之往来则又有以悟夫四民皆有常业而各俛焉以尽其当为之事也陶镕既久必有成徳达材出为世用以继前人之芳躅者则其有得于兹楼之助不既多乎古人有言公侯之家必复其始予因兹楼之建而卜陈氏之将复兴矣君以其二叔皆常从先君束鹿县尹游于予有通家之雅因以楼记见属予义不可辞遂为记之如此
　　
　　莆田县庙学修建记
　　
　　自唐以来凡天下学校皆有庙以祀孔子盖以孔子为吾道之宗也道之云者即天命之性而为人当行之路如所谓民彝物则者是已是道也人皆有之惟圣人能尽性践形全体至极若孔子则又集羣圣之大成而卓然立万世之标准者故曰道之宗也孔子既没曾子子思孟子绍其传自是而后圣学絶响至科举之法行天下之士惟知从事于言语文字之末以干时取宠而孔子之道几乎熄矣及有宋诸君子出始讲明孔子之六经表章诸子之四书天下学者由是知有孔子之道然求其能灼见而实践者盖亦鲜也洪惟我太祖髙皇帝既混一海宇既建学育才専以六经四书为教而尤致严于孔子之祀神谟睿思亦深逺矣学者游于庠序而读孔子之书诚能因其言而求其心因其心而求其道穷则体而行之于身达则推而施之于人斯能尽为人之道而无愧于孔子圣祖所以期望学者之意其不在于斯乎莆田县自唐已有学宋置兴化军学附于军学之东至胜国时始即前邑令薛简肃公所建梦草堂旧址为之今学之泮池即莆人所谓薛公池是也国朝洪武初重加修葺歴百二十余年日渐朽敝成化乙巳浮梁程君凤仪以进士乙榜来典教事慨然图新之遂上其状于提学佥宪任公彦常公曰是诚不可缓也乃檄有司经画其财用于是郡守丁侯镛捐赀为邑民尚义者之倡邑大夫士亦有乐助之者工材既具爰推择士民吕景浚林克仁董其役仍委君以总理之乃首建大成殿继修两庑以及戟门视旧制加髙大焉学与庙并南向其外门自北而入至泮池之北折而西横经庙前以达于学之仪门又于泮池之南为棂星门然前逼城垣人迹所不到盖亦备规制而已君议鬻民地辟学衢直抵城下西行至棂星门直门之中为石桥跨泮池以抵于戟门又由棂星门西行至学之前直其中启门辟路以达于仪门经理区画井然有条任公闻而善之复檄有司劝民戸出一夫之直以佐其费时部使者怒其议不及己固尼之役遂中辍弘治壬子郡守王侯弼贰守朱侯某通守周侯某推府翁侯某及邑令李侯某复相与规措因君之议而悉成之至是而庙学之制夐异曩昔矣经始于某年某月讫工于某年某月莆大夫士谓君是举不可无以示来世乃介予友广州通守顾君文时邑庠生沈君文莹属予文记之予因推明圣祖重道育才之深意以着君与诸公所为拳拳作新庙学者亦欲学者取法孔子以尽为人之道非徒美观视己也莆之士来游于斯者尚因庙学之新而思所以新其道哉
　　
　　兴化县儒学泮池记
　　
　　古者天子诸侯之学皆于国之胜地潴水筑室而为之天子之制水旋丘如璧故曰辟雝诸侯之制半于辟雝故曰泮水而宫亦以名焉今之郡县盖古诸侯之国而其学即泮宫也其规制虽不能尽合于古然亦往往凿池潴水以髣髴乎古制其亦吾夫子爱礼存羊之意欤扬兴化为南畿大邑其建学久矣而泮池则未作也棂星门之外旧尝有池泉盛而水冽虽甚旱不涸成化戊子通守蒲圻魏侯行部至邑谒夫子庙退而周览学舍见而爱之议欲辟为泮池顾其两傍皆编氓庐舍区位湫偪不足以称大观欲迁民居以避之则以时方告荒邑有寇盗未遑及也既而出力殚虑综理区画安植其卼臲疏理其蒙葺不数月隠谬革悛潜利宣章民用以苏盗亦就殛遂慨然以兴作为己任越明年己丑侯重临兹邑爰计材用差工徒先营室屋于闲地徙傍池之编氓居焉其地势既夷以旷乃因其旧辟而广之甃以坚甓纵若干寻衡几倍于纵其四周障以扶栏左右翼以碑亭通桥于其中命之曰步蟾树表于其南扁之曰泮宫以某月某甲子俶工而以某月某甲子告成其费皆出于俸余罚赎之积而有司不与焉邑令临川吴君宗明教谕莆田方君子大谓侯之功不可无以贻永久于是走书币征文以刻诸石惟先王之制至嬴秦荡灭尽矣辟雝泮宫其幸存者也然世俗之吏凡有司簿书所不责者谓之不急其于泮宫之兴替则又视为不急之尤者侯于为政之余独能考求古典修复泮宫之制急其有司所不责者諰諰然惟恐不及可谓好古爱礼之士矣邑之俊髦于斯而游息焉覩夫源头活水之不息天光云影之徘徊则所以诵诗读书以进其学者自不容己矣覩夫虚以锺其美盈以出其恶则所以崇徳修慝以饰其行者自不容己矣然则侯于是池之作岂徒修复古制而已其于教道亦不为无助也侯在兴化又尝辟学之讲堂修棂星门又迁比丘尼之居于学傍者是皆可书特以泮池之功最巨故以为始以为终而独加详焉侯名铭字日新太常卿兼翰林学士杞山先生之孙也登甲戌进士第拜戸部主事以刚正不屈改是职今擢浙之温州太守云
　　
　　一乐堂记
　　
　　一乐堂者莆郡通守南海周侯暨其诸弟奉亲之堂也侯之尊府致仕南康大尹古狂先生今年七十有八母孺人梁氏亦年七十有三皆耳聪目明康强和豫侯兄弟凡五人侯既仕通显矣其诸弟亦皆敦本务实磊磊不落他人后孟子论君子之乐有三而以父母兄弟俱存无故为首侯寔有焉此堂之所由以名也成化丁未侯莅任满六载念二亲定省久旷将以报政之余取道归省莆缙绅大夫沐侯之惠因相与乐侯之乐爰命仲昭记其所谓一乐堂者以为侯赠某亦辱侯知爱不敢以不文辞敬记之曰父母兄弟至亲也然天之数恒有不齐故人之心每有不惬其于父母有不幸而不获见者幸而获见有不能以俱存者或俱存矣有困于贫贱而无以为养者是皆数也其于兄弟或叹其终鲜或忧其独无转徙离散而谓他人兄是亦数也今周氏父母具庆于上兄弟既翕于下且仕者能立身行道以显其亲处者能勤生厚业以植其家天何専厚于若人哉盖亦有由矣先儒拙斋林氏谓三乐者一系于天一系于人其可自致者惟不愧不怍而已仲昭又窃以为君子于其所可自致者既能致之则其系于天系于人者亦将有可致之理矣古狂先生居官有惠爱于人居郷纯厚直谅不喜言人之短亦不喜与人较曲直蔼然有古陈仲弓荀季和之风而梁孺人又克以勤俭相之庆锺于侯早由髙第擢今官清修端谨终始一致莆人爱之不啻赤子之于慈父母也其它诸子亦皆恂恂恭谨能守其家法不坠一门之内慈孝友恭人无间言其于俯仰无少愧怍矣一徳流衍熏为太和则所以得天之厚者岂偶然哉堂在邑揽溪之上去郡城五十里仲昭想望其风致恒以不得登堂拜庆为恨然闻之太史占象纬者云海天南际有徳星聚其必斯堂之所在乎是为记
　　
　　镇闽陈公浚池植树记
　　
　　古之君子有民社之寄者非独尽心于其职业之常而已凡事之可以佐国用寛民力者无所不用其心且不为（阙）卫诗有曰树之榛栗椅桐梓漆（阙）楚丘其用心远矣世之仕者（阙）当修者且莫之能（阙）羊陈公之镇闽也既诘兵抚士戢盗安民以尽其职业之当为矣而于事之可以佐国用寛民力者尤拳拳焉闽藩阅武场在郡城东南隅广二百七十又七步袤杀于广几百步其中教阅士卒布列行陈之外四周余地人迹所不及者尚多也公阅武之暇周视而叹曰是不足以佐公家而寛士卒之力乎乃于成化壬寅之岁命工凿其东西北三面为池大小凡六而植芰荷于其中又于其四周余地杂莳茘枝桃李诸果木凡四百余株而督士卒时滋培之岁计其所入之利输于都司公帑凡讲武禡牙以及军中百费旧取给于士卒者今悉命以是充之公又尝按视城垣见北门之外自龙腰至中洲亭及左右滨山之地俱芜秽不治爰募丁夫渐次垦辟久而皆化为熟壤命遍植诸树凡七百四十有奇其利则亦以佐公家之费焉呜呼公之所以为闽人计者可谓周且逺矣其事虽与卫文公不同而迹其用心视文公岂异哉都指挥同知马侯澄佥事辛侯晟属予记予往来闽城目击其事而熟闻闽人颂公之徳故不让而记之既以着公用心之远且以告夫来者俾相与引之而益远焉公名道字安理广之顺徳人莅闽政绩多可纪此特其一事云
　　
　　髙州郡守前揭阳知县陈侯祠堂记
　　
　　侯之有祠从民欲也侯讳爵字良贵漳之南靖人登天顺丁丑进士第拜潮之掲阳知县为人沈深有智畧岁庚辰岭南山海之寇并起贼酋魏崇辉罗刘宁各据要害剽掠诸村落杀越人于货侯既请兵戍守复躬诣贼舸谕以祸福贼虽稍却然其势尚炽未能遽殄也民心惶惶将空邑而逸侯亟下令曰敢有弃郷井而逃者死乃撤民庐舍而以其材木围匝于外然后筑城浚池为守备计不旬日而成民遂有固志未几海寇大至守御者欲舍而避之侯奋曰朝廷以百里之民付吾吾不能守乃挈妻子以图幸生不忠甚矣其何以自立于天地间哉于是益募民兵备器械严号令约束誓死守之寇屡薄城侯躬擐甲胄冒矢石为士卒先相持弥月不少挫贼度不可犯遂遁去既而朝廷勅藩闽督诸军讨贼侯复率民兵应之贼酋相继授首余党悉平掲阳之民所以得保其父母妻子而不为鱼肉者皆侯力也寇乱甫平民疲岁荒侯乃劝富民出粟赈之而复发舒其隠诎疏理其蒙茸利无不兴弊无不革尤汲汲以劝农桑兴学校为首务迹其政事皆一念爱民之心所发故不独其民信之至于祝火而火止祷雨而雨应虽鬼神亦且相之于冥冥之中其视古之循吏何以加诸广东守臣上侯之功朝廷特进一秩旌之寻擢韶州太守以忧制转髙州未及一载卒柩经潮邑民奔走号泣如丧考妣至于今犹思之不忘成化辛丑今潮郡守莆田吴公绎思行部至邑邑父老相与述侯之绩请为立祠吴公欣然曰礼法施于民则祀之以勤死事则祀之以劳定国则祀之能御大灾捍大患则祀之若侯之绩揆于礼祀之为宜遂卜双峰寺东偏隙地为祠塑侯像其中而岁时享祀焉邑民王廷烈复给田五十畆以供祠事既毕工吴公乃遣邑庠生邢瑀洪恩奉书币来莆属予记予窃观夫世之司民社者不啻聚羣羊而牧之狼専务已肥遑恤民瘠而侯之治揭阳乃奋不顾身以全一邑之生聚迄今髙城深池可以固守将千百载民受其庇则其祀之也固宜而吴公既从民之欲为民立祠复征文勒石以图其永久非独所以报侯亦将使天下之凡为民牧者知所劝也其用心远矣哉予故不让而为之记并作迎享送神词俾其民歌以祀侯其词曰昔侯之生兮父母我氓利为我就兮患为我平侯今虽逝兮神则游乎太清曰悯吾民兮夫岂间于死生升侯堂兮俨仪容其若覩民心欣欣兮坎其击鼓羞文鱼兮荐芳醑锡我民兮多祜祀事攸终兮侯不可留驾云軿兮骖玉蚪山有豺兮田有蠡侯如不顾兮吾将焉求
　　
　　兴复红泉宫记
　　
　　红泉宫在莆水之南去郡城二十里许按郡志唐元和中观察使裴公次元于其地筑堰潴水垦田三百二十有二顷岁收数万斛以赡军储光化中监察御史蔡公僖来知红泉屯事亦有惠于民宫盖为祀二公作也宫之地凡三畆又九分众相与推择一人典守祠事而以宫之地附于其籍成化戊戌典祠王天保者利其土地木石乃作伪券奄为己业渐割以鬻人里之人相率白具状于有司于时郡守陈侯表指挥张侯瑄辨其妄而复之天保既弗克遂其私因复愬于宪台宪使温公琮又辨其妄而复之其意犹未已也乃巧饰伪妄辗转论愬冀以售其欺里之人力与争辩相持久不决甲辰秋监察御史刘公某奉命按闽天保复愬焉公审核推鞫悉得其巧伪之状明正其罪因喟然叹曰古之人能定九州岛则祀以为社能殖百谷则祀以为稷凡有功徳于民未有不享其报者二公既皆有功徳于兹土则庙而祀之尸而祝之也固宜岂世俗淫祀之比哉失今不为图其久远万一复有奸民如天保者觊觎于其间能保其不替耶遂议正其侵地葺其祠宇立戸籍以输赋税择道流以典祠事刻石以明其界限勒文以示于永久而凡综理经画之责悉以委诸士民王汝敬复命郡元幕段侯徽以董治之其为兹宫图可谓严且悉矣适今郡守丁侯镛始来视事亦谓段侯曰表有功以示激劝吾党所宜尽心也遂力赞襄之汝敬祇服厥事既有就绪段侯遂与偕来道其颠末俾予为记予惟刘公之于兹宫正天保之罪所以杜奸贪也崇二公之祀所以报功徳也杜奸贪则恶者知所惩报功徳则善者知所劝风纪于斯而立民俗于斯而厚盖虽一事而众善集焉是不可无记予故乐为之言公名信字朋节蜀之南溪人其按闽也肃肃然正己律人恂恂然明伦化俗韬袭威棱慎审刑狱风绩多可纪是宫之复特泰山之一毫芒焉
　　
　　谨节堂记
　　
　　成化庚子予引疾归始买田结屋于下皋之阳为耕读计越明年东作方兴予姊壻林君长熈访余于田舍顾紫帽之峰西淙之瀑呈奇献秀幽兴逼人因相与纵步出平畴循孔道而西至石门之坞遥见屋宇蔽亏于林麓莽苍间林君指而示予曰此吾旧所知识髙氏之居也乃拉予往游予爱其幽胜欣然从之及门主翁具冠衣肃客延坐于堂上接其貌质而古听其言简而确观其堂宇朴素而闿疏予喜其有淳古之风因益慨叹城市之民日趋于轻儇侈丽为可鄙也时一少年亦冠衣侍左右风度酷肖翁询之则其子也■〈氵龠〉茗饮容毕鸡黍酒殽不戒而具翁陪予二人食饮谈笑休休然若不知有世间之累者予因是又有以知其子之克家而能乐翁之心也日既西予二人将辞去翁揖予请曰老夫卜筑于此余三十年颇有山水田园之乐而吾儿又粗能勤生力本使吾优游卒岁以涵濡太平之泽为幸多矣今辱君子之至于斯愿赐名兹堂使吾后人知其所自且有所警而兴又幸之大者也予应之曰人之行非一而皆本于孝君子之欲贻谋于后子孙之欲继承乎先舍是其奚以哉孔子曰用天之道因地之利谨身节用以养父母此庶人之孝也今翁之子克勤常业克守素分外焉而毕租税内焉而给事育其于孝道盖庶几矣后之人皆能循是而益不懈于用力焉则其孝亦岂外于是哉孝尽于己以之而事君则忠以之而事长则顺以之而使众则慈焉往而不可耶请名兹堂曰谨节翁之后陟降于斯者接目警心庶其有兴乎翁再拜而谢曰至矣哉君子之言也亟命其子具笔砚请予大书揭于楣间而去又三年翁应里役以年老倦于勤命其子代之一年之间徭役以均争讼以平不苛不刻里民徳之而相与言曰里宰之慈我如此莫非其孝之所推也因相率聨帛为障复介林君征予记其名堂之义以赠予跧伏山林于世寡接惟翁父子时往来谈道农桑之务颇相好也因次第曩时所与问答之语书以复之翁字孟仪其子字积传先世邑之前蔡人也
　　
　　鳙溪八景记
　　
　　鳙溪八景者闽宪副婺源汪君之先取其所居山水之尤胜者而命之也汪氏始祖讳华隋季仗义兵保有歙宣杭睦婺饶六州唐髙祖既受禅遂奉版图归附封越国公居于歙至十三世孙讳道安唐季为兵马使总戎婺源其仲子银青光禄大夫讳濆为婺之三吴镇将因爱鳙溪之地原隰夷旷山川回合遂辟居焉其地又名大畈在今邑东三舍许其西有山名芙蓉髙数千仞汪氏居室负之而锺其秀气以生重当时而名后世者谱不絶书故曰芙峰孕秀其东有山名莲谷与芙蓉相峙中有古祠一区相传旧为神仙窟宅水旱疾疫祷之多应故曰莲谷炳灵所居之南一舍许有山名石耳视芙蓉莲谷髙大倍之端拱耸立正当两山之缺若外戸之屏蔽然故曰石耳拱门所居之北有山名阴岩峰峦奇峭有若巨笔之阁于其上故曰阴岩架笔所居之南有潭广数百尺其形如斗每霁月流空光映潭面若浸于水者故曰斗潭浸月自芙蓉山迢递而下一山突起如树屏幛其上时有烟光开豁顷刻万状故曰屏障凝烟环所居有田数十顷居人力本者多每春朝雨霁则皆举趾而耕故曰大畈朝畊汪氏世业儒迄今子姓之繁无虑四五百家入夜书声比屋相闻故曰芳村夜读宪副君谓凡汪氏子孙所以宅形胜之美而遂居处之安者皆先世贻谋所及不可不念也既求诸名公之诗以发扬其美复命仲昭记之将以示其后人某窃惟人之资禀特异者未有不锺山川之气以生至其学成行尊亦未有不为山川増重者也汪氏一门锺鳙溪山川之秀由唐迄今魁人杰士不可枚举其间若介然若立信若庭桂若睿若同皆以宦业显于时若倬若惟厚若惟瞻若惟庆若琮若浔若徳馨若芬皆以行谊着于郷若敦诗若传若存若旋若炎■〈日上永下〉皆以文学淑于人而芬即宪副君之父也以子贵封秋官主事则既光显矣而宪副君方以公清劲正为时名臣其族子守贞从仁又相继举进士为天子侍从是皆所谓锺山川之秀而能为山川增重者也胤是而为子孙者可不思所以继之哉古之君子于一视一聴必有所监省如睹芙峰之孕秀则思所以溥吾生物之仁睹莲谷之炳灵则思所以弘吾及民之泽睹石耳之拱门则思所以成其干城之武睹阴岩之架笔则思所以励其华国之文睹斗潭之浸月则思所以复吾灵府之清明睹屏障之凝烟则思所以去吾胸襟之尘俗睹大畈之朝耕则思如古人之自食其力睹芳村之夜读则思如古人之自强不息诚如是则学成行尊先世之美可以继承而无忝鳙溪山川不由此而益增重乎崧高之诗曰维岳降神生甫及申仲昭敬以为汪氏之先世颂楚茨之诗曰子子孙孙勿替引之仲昭申以为汪氏之后世勉
　　
　　爱敬堂记
　　
　　昭武郡庠生饶克信早失怙事其母孺人思有以尽其孝因取孔子答游夏二子问孝之意扁其所居之堂曰爱敬盖欲朝夕观焉有所警以底于成也己亥春克信以郡守刘侯之命奉书币至莆聘余来昭武授学者进士业因为予道其名堂之意请言以为勖予诺而未暇也及来昭武克信朝夕执经立馆下复恳恳申前请余亦爱克信闿敏疏鬯可以激励而进于远且大也遂为之言曰夫孝者命于天而根于性盖百行之原万善之本也克信之事其亲终日干干思所以致其孝如此其亦可谓知所先务矣然孔子尝曰夫孝始于事亲中于事君终于立身又曰孝弟之至通于神明光于四海以是而观则孝之道岂易言哉姑以孔子之告二子者论之其所谓爱者岂声音笑貌云乎哉盖必诚根于中而形于外如曾子所谓乐其心不达其志然后为爱之至也其所谓敬者岂严威俨恪云乎哉盖必尊敬而不敢忽忘如曲礼所谓聴于无声视于无形然后为敬之至也克信亦尝体验其所以爱敬乎亲者果能若是否乎爱敬其亲而能若是则所谓孝之始者可以无不尽矣由是移其所以爱亲者以事君则必能忠移其所以敬亲者以事长则必能顺忠顺不失以事其上则所谓孝之中者可以无不尽矣又由是播而为百行引而为万善无时无处而不用其力则身立道行可以扬名于后世以显父母其于所谓孝之终者又焉有不尽者乎孝至于此极矣然究其要归盖亦莫非爱敬之所推也克信果能进于是焉则未有不通神明光四海者吾知至和熏蒸生祥下瑞延庆奕叶盖有不期然而然者矣予于斯时尚能效昌黎韩子咏歌其事附于董生行之后云
　　
　　思亲堂记
　　
　　予謪官南京因获交侍御浮梁戴君廷节覩其容泰以舒察其心愉以逸探其志亹亹焉惟职务是修而世縁俗虑盖未尝少芥蔕于胸中也心窃异之意其必有所恃而然因以询于君君曰信有由也吾兄弟凡四人先君在日吾与仲弟廷修己长瓉与玺尚少先君尝谓吾之才可以仕故命以就学谓廷修之才可以干蛊遂以家政属焉廷修天性质直其事亲孝其处兄弟友以恭其于事必仗义而不茍以徇乎利故其综理家务条绪秩然甚得先君心吾因是亦得以尽力于学幸领景泰庚午郷荐第先君一日喟然曰汝二人吾无庸心矣但未见瓉与玺之立耳于是命瓉以继吾学命玺以助廷修之成岁丙子先君不幸以疾终易箦时犹谆谆命吾与诸弟谨识之今吾叨享厚禄瓉之学亦有就绪著录于庠序廷修日黾勉以立门戸而玺又克相之家用以理上以成先君之志慰母夫人之心下使吾及诸弟各得以事事而无所累者大抵皆廷修之力也予闻其言恒窃叹君之兄弟不可及其处者能植其徳以应乎外而使出者得以尽心所事以不虑乎内也廷修痛念先训恐或荒坠尝扁其堂曰思亲志不忘也君因命予为之记予诺之而未暇及阅数月廷修奉母夫人之命来省其兄谒予于寓馆复以记请予因质之曰常人之思恒存于其所有意而忽于其所无意子受命于亲而思以佩服不忘此所谓有意于思者也有意于思则其所以守之者自不容以或已矣天下之事万变不齐子能一一受命于亲乎不能一一受命于亲则必有无意于思者人之所以亏其身以辱其亲者安知其不出于无意耶廷修泫然流涕曰名堂之意正惧其陷于此耳然则若之何而可予曰古之君子于其亲之没也将为善思贻父母令名必果将为不善思贻羞辱必不果若是者其庶几乎廷修揽泣而谢曰敢不早夜惟先生之言是思遂书以贻之
　　
　　承恩堂记
　　
　　丰城邹君逢春世家胄也以赀产雄于郷好善乐施颇有古郭元振范纯仁之风成化改元之岁江右大旱饥馑荐臻闾阎小民无所仰给骎骎乎阽于流亡有司罄官廪赈之不能给上下仓黄计无所出逢春奋然曰凡天下之民皆吾同胞也痒疴疾痛举切吾身而况吾郷党之民贫穷患难所当相恤而不可后者吾忍视之若秦肥越瘠漠然不加之意乎于是发私廪之粟若干石助有司赈贷之有司上其事于朝皇上嘉其惠降玺书褒奬命有司复其家于时纶音涣汗光宠赫奕郷邦荣之逢春因扁其堂曰承恩荣君赐也今年夏逢春客游南都以告其宗叔侍御宗鲁君将求缙绅之言记之侍御君予同年友也平日辱爱甚厚因以见属予念夫世之人惟利是徇不肯拔一毛以利天下心窃伤之忽见乐善好施有如逢春者虽不请犹将喜谈而乐道之况请之勤勤安可以芜鄙辞遂为之言曰古之人受君之赐思无以仰答其恩必铭之于彝鼎盖所以志君恩于不忘也今逢春承朝廷之恩而拳拳焉以名其堂其亦古人铭彝鼎之意欤然受君之恩志之而不忘则其报君之心亦必无时而忘矣夫惟其报君之心无时而忘则凡可以报乎君者将无所不尽其力吾知其功勋事业盖不止此异时朝廷申锡之恩亦岂止于此而已哉予于斯时尚当执笔为逢春大书不一书也是为记
　　
　　复延寿陂长生港水利记
　　
　　莆田西北有溪发源万山中至使华亭与潮汐通唐建中间郡人即其地筑堤以堰水名曰延寿陂陂之口中疏一派引水以溉东厢延兴延寿仁徳孝义诸里之田名曰长生港其东偏别疏一派引水以溉尊贤一里之田名曰儿戏陂古郡志谓溉田二千余顷其利几半莆田今计二水之所及长生港盖十八九儿戏陂特十一二而已然其地势儿戏陂视长生港稍髙其里人惮于浚导因私为斗门于长生港而塞其水使专注儿戏陂诸里虽失其利然而岁非甚旱沟渠未涸犹可茍且目前不以为病也成化丙申自春徂秋雨泽不时降诸里畎浍皆竭田无所仰溉惟尊贤里擅陂之利阁桔槔不用而田常厌水于是城东耆民方君叔进林君良弼郑君璧辉永宁众往谕之将复其利其里之人怙势恃力树旗帜鸣金鼓羣聚而争之诸君大被窘辱适佥宪青阳陈公轻按莆遂以其事告而方君汝清亦率众力以水利不可不复为言公毅然曰吾在此可使豪强専利而善良失业乎即命兴化卫指挥佥事全椒丁侯逺往区画之议复决长生港而置闸于其中每启一昼夜泄水以溉诸里田而复闭一昼夜蓄水使注儿戏陂率以为常其里之人犹争论不已郡守富顺陈侯表闻而叹曰此吾职也遂躬往视至则周览其地势伺察其是非进其里人而告之曰长生港寔水势之所趋自然而然者也儿戏陂乃疏凿以致水使然而然者也岂可以一里使然之利而废诸里自然之利乎遂复于公施行如丁侯议仍于二水各命里耆一人司其启闭复以他里之无与于此利者一人以总督之自是诸里得复沾其利而苗以不槁是则三君子之惠于吾民者不细而诸耆民于此亦可谓有劳矣里人咸愿刻石以纪其事而属笔于余余亦赖是以食者也因谂于众曰水利人之所甚急而旱至于畎浍尽竭人所不常见也因其所不常见而忽其所甚急常人皆然前日之患是已继自今尚恒虑其所当急而无忽于所不常见则庶乎不蹈前日之覆辙而其利可永矣众皆曰然遂书以刻诸石
　　
　　重建均惠陂记
　　
　　莆文赋里西淙瀑布泉之下旧有陂里人名曰官陂陂之下分为二渠其一则由石门歴顷头以趋下皋溉田凡一十四顷十畆有奇其一则逗趋西埔溉田仅五顷二十三畆有奇然下皋之渠地势高而受水少西埔之渠地势卑而受水多且旧陂复废无所障遏于是水之趋西埔者十恒七八而下皋之田病矣成化癸夘夏宪副万安刘公述宪行部至莆下皋之民以告公慨然曰是不可缓乃檄县委耆民郑朝弼稽其田之顷数而定其水之分数大槩以十分为率下皋田最多得水三分一厘西埔因溪潭坂沙田易燥视下皋稍増之然后伐石为陂按所得分数以通水道使各归其渠至是则多寡适均而各郷之田皆沾其利矣陂既成下皋之民念公之徳不忘因号其陂曰均惠而刻石识之以告夫后之人
　　
　　南陵县学碑记
　　
　　吾夫子之道犹天然万物不能逃乎天则岂能外吾夫子之道哉道也者即天之理而具于人心着而为父子君臣长幼朋友之伦散之为百骸九窍万事万物之则皆是理也然天能赋是理于人而不能使人皆率是理以行于是吾夫子出而继天立极以示万世之法然亦不过随事而着是理之当然使人皆知而由之耳夫岂有他道哉故人之措于行者循吾夫子之道是即顺乎天也顺天则有余庆焉所谓惠廸吉者是已措于行者不循吾夫子之道是即逆乎天矣逆天则有余殃焉所谓从悖凶者是已故曰万物不能逃乎天而亦不能外夫子之道也南陵县学棂星门旧树以木而屡壊成化乙巳教谕南海何君昌欲求贞木易之今兴化郡守陈公志学其邑人也时以户部主事丁外艰家居告之曰邑西门义民张氏兄曰昭字斯明弟曰昕字斯晨皆轻财重义前次盖尝捐赀助修学之费矣若劝其以石代木宜无不从者遂以书抵张氏言其故斯明兄弟皆慨然曰吾席先世遗赀足以供公上之赋而具衣食天之所以私吾者侈矣今幸因斯举而用其赢岂非吾职之所当为者乎于是命工伐石于山不数月告成所费几百金未几监察御史王公景和奉命清理戎政行部诣学见而义之既又以大成殿丹墀敝陋弗称复召斯明斯晨至而谕之曰汝兄弟能从陈公之言既新棂星门矣今更能从我之言修饬丹墀俾尔门称乎两人即稽首应命退而取甓于陶不数月复告成所费又百金至是则庙学之制既备且饬而邑之秀民来游于学睹门墙之俊伟岂无思圣道之巍巍髙大而动髙山仰止之心者乎履丹墀之宏敞又岂无思圣道之荡荡广远而兴景行行止之念者乎则是役也不徒有称圣朝崇儒重道之盛典其于教道亦不为无所助也陈公于政务之暇尝以语仲昭俾为之记且曰张氏之成是役业已二十载矣今斯明之子紽为湖广按察司幕佐孙鑨镐皆食公廪于学斯晨之孙钶领弘治戊午郷荐某窃惟吾夫子之答子贡谓富而无骄不若好礼为至此圣门处富之道即天理之当然也张氏兄弟所以乐成是役而无所靳者惟知循吾夫子之道而已岂有所觊望于天哉而余庆之锺有不期然而然者此可见吾夫子之道与天无间而人不能有一事而或违也某因陈公之请记故详论之以着张氏之好礼笃义且以告邑之学者使有所感而兴焉
　　
　　南昌县学记
　　
　　成周盛时建学立师教民以徳行道艺而宾兴之故当是时列于庶位者彬彬然皆冯翼孝徳之士而治效之隆不可尚矣自兹以降其法渐废隋唐始设科目而以辞赋取士学者遂不复闻徳行道艺之教而専攻辞藻以求售于科目治效所以不及于古者有由然也天启文运我太祖髙皇帝御极之初即诏天下府州县立学一以六经四书及闗闽濂洛之学为教复黜辞赋而定以经义论策取士盖欲其讲明圣贤之学以立其本然后因文考实以达于用即成周盛时育才取士之遗意也圣明继綂重熈累洽其治效可以追配于成周之美者岂偶然哉然而天下承平日久学者急于仕进忘义理而不求惟浮华之是骛甚至断裂章句穿凿经旨以迎合主司之意其弊反有甚于辞赋之学者岂是圣祖所以立学养士之初意哉窃尝论之圣贤之学科举之文非若孔墨颜跖之不相为谋也学者能于圣贤之书熟读精思体认精切使其理莹于内道积厥躬见之于事而无不宜畅之于辞而无不恊由是大比而登庸之则虽未尽合成周之制而其为学体用兼该本末一贯圣贤之教亦岂外于是哉此则圣祖所以期待学校之深意而凡游于学校者皆不可不以是而自期待也南昌县古有学岁久滋弊弘治壬子监察御史姚江韩公明以清才茂学来按兹土爬梳蒙葺发舒隠诎既风清弊息乃躬戾学舍具悉其弊因慨然曰事孰有急于此者乎遂谋于按察使魏公富议以克合于是副使张公璁洪公锺吴公琼佥事陈公祥赵公艮汪公舜民张公源洁汪公秉昭葛公萱咸恊力助相而布政使沈公晖韩公邦问叅政陈公瑗夏公祚叅议潘公琪李公魁亦赞其决爰命市材佣工卜日就事庙自殿庑以至戟门学自讲堂斋舍以至赐书之楼栖士之室郷贤之祠学宫之廨与夫库廪庖湢重门周垣腐者更之欹者正之易置其所未宜増建其所未备而复髙其堂之址密其屋之覆石其阶墀甓其道路百尔具备式坚以好凡为屋八十有一间为重屋四十一间创建者三之一余皆因其旧而新之是役也韩公总其纲魏公经其费吴公督其成而凡莅工役课章程则副断事孙容南昌府同知张汝舟实任之经始于是年七月之望告成于明年五月之朔教谕张缙率其学诸生请于余曰学舍之敝久矣非韩公笃意新之曷克臻兹是不可无纪余故推圣祖立学之意于前以为今之邦人士子勖着韩公新学之功于后以为后之有职斯土者劝
　　
　　节孝堂记
　　
　　节孝者人道大端自非持之固养之素定不能也我国朝江西副理问郭公恢仲子伯祥处士之配李氏孺人为游泽旧族女自幼秀慧庄重谨姆训父母爱之既笄择所归以配处士事舅姑克尽孝谨相夫子克拓先业未成而死处士病革时孺人祷于天乞身代刲股杂淖糜以进处士且死顾孺人曰汝未有息其志易乎否乎曰君何为出此言妇人从夫不二而已独不知古人乎且不复见君地下耶遂绝髪示信夫卒时孺人年二十三丧塟礼终兄弟欲■〈兊力〉其志辄頩然泣曰节吾可失乎吾既矢之吾夫矣兄弟犹数强之即啮指酒血以示乃无复敢撼者孀居垂四十余年贞洁之操如一日独孝养老姑终其身抚导前室子河卒成于孝河字孔洲父丧时甫八岁无儿号声长而温厚醇谨孱然子立不肯局蹐在人后原其所以寔孺人造之也孔洲君日仰母慈承颜膝下甘旨滫瀡之奉必极丰腴每岁时伏腊率诸子称觞罗舞斑斓以奉其欢孺人年跻五十君命绘史写王母献桃图属翰林检讨吴君希贤叙其事为寿今年踰六十三矣多病两耳失聪君调护有定有节或寝疾君未尝辄离左右衣不解带汤药饘粥之供未尝少懈迨夫医祷倾其赀不悭也念母族凋落殆尽礼母从弟曲尽爱敬母甚乐之人不知其非孺人所出君年几五十则终身孝可知矣呜呼子母节孝如是非持之固养之素定其能然乎昔者致政同知仙邑顾公元为扁其堂曰节孝是岁孔洲君宰里政尚寛恕里人懐之是又孝之所推也于是姻戚若松江经府陈公璚辈歆艳之不己征余记其堂为庆余谓是理流行天地间无往而不在在子则为孝在臣则为忠在妻则为节此理之常也而世之节孝者每于事之变而见之昔夏侯令女之节王祥之孝皆由事之变不失理之常故史传焯焯不可及也今郭氏一门母子节孝有如此者他日有司必疏其事请于朝重拜圣天子休命旌其门复其家太史传其实则节孝之名何患不与令女王祥并传于世哉推其所志神明可通金石可贯衡岳之层云可开非细故也彝伦风教于是所系为重故为之记
　　
　　重建南溪书院记
　　
　　尤溪县旧有南溪书院以祀韦斋先生及其子文公先生始于宋季为一祠以合祀至于元则又为二祠以分祀其创建改作之颠末详见林公兴祖之记可考见也自版图入我皇明祠之制皆仍元旧正统末悉毁于冦景泰初部使者许公士达檄有司重建备构二祠岁久又濒于摧压矣弘治辛亥邑人太学生林海上言祠为文公毓秀之地而作然其诞辰之际未秩于祀典似于圣朝崇儒重道之意犹未能无少阙遗也朝议允其言命有司岁以九月望日行事而祠宇敝陋弗称识者少之今郡守孙公衍闻而叹曰此吾责也每欲因行县谒祠以图起废顾縻于郡事未能耳因语其邑令方侯溥俾相度焉方侯遂毅然以为己任而贰守丁公隆金公澜节推李公环咸赞襄之于时适岁事有成境内无事侯乃捐己俸为倡而邑之僚属学之师生及邑人之尚义者各随其力之所及而乐助之惟恐或后于是鸠材庀工即其故地为堂五间于左以祀文公堂之前东西为两廊又前为拜亭临于旧方塘之上塘之中布石为桥而覆之以亭又为堂三间于右以祀韦斋东西亦为两廊其前则横亘以垣而门于其中又合二祠而缭以周垣总为门三间仍掲宋勅赐南溪书院之额于其上焉书院之址东西广二百有十尺深视广杀三十之一雄视伟观穆然靓深至是始有以称朝廷尊崇之典矣经始于己未孟冬而以明年仲春落成方侯适以事至郡因复于孙公曰书院之役今幸就绪矣不可无记公遂以属仲昭且谓是役匪直以尊崇先哲而已亦欲邦人士子知所以慕尚文公之学以善其俗焉子幸推明其说以诏之庶乎其有发也仲昭末学浅陋何足以知此然尝伏读文公之书而有以仰窥其万分一焉文公之学实渊源于濂洛而上溯于洙泗道统之传脉络分明无容喙矣然其所以能进于是者亦曰穷理以致其知反躬以践其实而以居敬为主耳考其平生所以修其身告其君教其学者举不外乎此要之由学知利行以至于圣者其用功次第亦无有切于此者也今文公之书家传人诵但未知其要而徒剽窃其文辞以为取科第媒利禄之具焉耳欲望其道之行胡可得哉邦人士子茍有志于文公之学盍亦主敬以澄其原潜思以求其理反诸其身而力行之乎从事于斯而不已焉则庶几文公之道不坠于地而于贤师帅之意亦可以无负矣孙公松之华亭人第进士歴沔阳知州兵部郎中来守是邦寛以抚民严以御吏而尤笃于文教有古循吏之风方侯杭之钱塘人起家郷进士勤慎而敏于政初知婺源尝修建文公祠今复拳拳于是役其文雅亦有足尚云
　　
　　未轩文集巻三
　　
　　●钦定四库全书
　　
　　未轩文集巻四
　　
　　（明）黄仲昭 撰
　　
　　○题跋
　　
　　恭题宣庙御制翰林院箴
　　
　　翰林者朝廷之亲臣人君徳性资以涵养学问资以讲明辞令资以撰述机务资以谋议于百司之中最闗于治本非得贤才以处之不足以称其职也肆宣庙临御之日亲洒宸翰作箴以训之其于辅徳则欲其端乃志慎乃守以左右于朝夕于讲学则欲其以尧舜之道而启沃焉于辞令则欲其尚典实戒浮薄于谋议则欲其献纳论思匡之益之天语谆谆无非欲得贤以隆治本也孟子曰尧舜之知而不徧物急先务也尧舜之仁不徧爱人急亲贤也宣庙之心其即尧舜之心哉使翰林之臣皆能仰思圣意以求无负于所职则圣徳日以髙明圣学日以缉熈词令之宣布无不善机务之谋议无不审天下之治殆若水建瓴丸走阪帆逐顺流而翼之以风沛然莫之能御矣尧舜之治岂得専美于前也哉
　　
　　题宋丞相文公墨迹后
　　
　　伏观公与制使书有云至汀后建福以次沦失朝廷养士三百年无死节者如心先生差强人意不知今果死否予尝考其所谓如心者即宋叅知政事陈先生文龙也先生莆田人别号如心徳佑丙子知兴化军守将曹澄孙以城降元先生被执不屈乃械送杭州不食而死公所云差强人意其在先生被执之时乎是时宋祚犹未终公特以闽地多陷没而叹伏节死义者之未见其人又恐先生未能决一死以终其节其志如此则其所以处已之死以报宋三百年养士之恩者盖已有定论矣或者因公被系久而未死遂妄有所致疑于其间是盖未尝覩公此书而然耳使得而观之因其言以求其心则其惑岂不可以少瘳乎予督学至吉公之裔孙裕及继宗以此巻求予言识其后予读诸先辈题识其因公之言而推明公之心者已无余藴独其所及如心一事未有发明之者予故拜手稽首表而识之
　　
　　书新刻资治通鉴纲目后
　　
　　经以载道史以纪事其述作之体自不同也然吾夫子之作春秋因鲁史所载之事而以尧舜禹汤文武之道定其是非以垂万世之鉴戒则其体固史而其道实与易书诗礼乐诸经并行而不悖焉子朱子因司马文正公所辑资治通鉴而修纲目盖仿吾夫子春秋之法也其事固因歴代之所纪载而所以定其是非以垂鉴戒者亦何莫而非尧舜禹汤文武之道乎读史而不从事于斯则虽贯穿今古而无或遗则亦不免为玩物丧志其于修已治人之道亦奚补哉仲昭承乏提督江西学政因为学者定读书之法其于诸史则欲其熟观纲目以端其本顾书坊刻板岁久刓缺而其所附考证考异及集览正误三编俱类刻于各巻之后不便览观又元儒庐陵刘友益所著书法一编其有功于朱子大书提要之旨尤多旧未尝附载于篇仲昭每欲重新缮写而取上四编之言各附入本条之下刻梓以诏学者第患工费颇多非独力能办一日以语同寅婺源汪君从仁君慨然曰是书重刻于世道不为无补当相成之遂募书人缮写成帙俾临川儒士黎喆精加校雠以正讹谬复相与规措其工费方将登梓而君以贺圣寿入京仲昭亦以职务行部俱弗获督其成遂以付南昌滑守浩张同守汝舟俾募工刻焉经始于弘治癸丑之春至是四阅载而工告毕因识其颠末以见仲昭及汪君所以重刻是书之意云诸凡有劳于是役者并列其姓名如左
　　
　　书陈佥宪直夫所藏罗一峯辞翰巻后
　　
　　古礼不行于世久矣而丧礼尤甚吾友陈君直夫居丧谨礼节毫厘不茍而罗君应魁复为酌其中道俾于今可行而于古无所戾皆格言也予得而观之窃谓直夫克慎其亲之终应魁克辅其友之仁于风化皆有足裨也词翰云乎哉三复之余敛袵起敬
　　
　　书京师诸公送陈直夫再任南台诗巻后
　　
　　此予友陈君直夫再任南台京师诸公赠行诗巻也直夫抵任甫朞月遂擢江西佥宪巻中有一二名公赠行诗附焉予观诸公之诗其所期于直夫者或仕或止虽若不同而其敬慕直夫之心则一也直夫果何以得此于人哉盖其刚大之气纯正之行廉辨之操有过人者故闻其风自不能不敬慕之耳是后直夫莅江西不二载即引疾致事而去家居十有七年朝廷俞大臣之荐特降玺书就其家起之遂复佥宪闽台仅余半载今又将去矣其出处之际皭然不污譬犹瑶林琼树却立于风尘之表可望而不可即也世有不知敬慕直夫而反訾议之者亦独何心哉
　　
　　书李西涯所作山阴陈氏祠堂记后
　　
　　予友山阴陈君直夫能复其先业于破荡流窜之余又能创祠堂置祭田而使其父祖得复血食于丘园桑梓之间传所谓善继述之孝者直夫有焉西涯李先生记其祠堂谓直夫之所自尽可以教其子孙亶其然乎东白张先生书其记后谓直夫二兄继卒主其祭者次属直夫直夫尝以其子继伯兄律之宗法决所不可此则非予浅学之所能解也盖直夫立祠堂时其伯兄尚无恙固尝主其祭矣尝主其祭即宗子也按子程子曰礼长子不得为人后若无兄弟又继祖之宗絶亦当继祖礼虽不言可以义起此可见宗子之絶不可不为之立后以主祭也或谓祠堂由直夫而立则其祭自当直夫主之不必为其兄立后也予又闻吕汲公有言礼宗子为士庶子为大夫以上牲祭于宗子之家故今议家庙虽因支子而立亦宗子主其祭而用其支子命数所得之礼此又可见祠堂虽立于庶子而祭必主于宗子也东白先生以理学名一时其言必有所据惜予未及请问其详也因直夫出示此巻故识予之鄙见如此直夫试以予言质之倘别有所闻因风幸以告我
　　
　　书新刋大学中庸章句或问后
　　
　　曩予提督江西学事遍歴属郡视诸生学业似于大学中庸或问多未尝诵习也予恠而问之皆谓书坊所摹二书无或问久矣因就书肆取而阅之果然是盖刻书之家欲省纸札以规微末之利故耳窃惟子朱子于此二书既着章句以明其大旨复着或问以析其精微其开示后学之意至深切矣有志于学者可偏废哉用是僣取大学或问逐节刋附章句之下以便初学诵习其中庸或问原附辑略之后章句序中已论之详矣故其间多论辨辑略取舍之意不専发明章句之旨也予既尝刻辑略或问全书于江西提学分司摹以示诸生复详节论辨辑略之文而取其与章句相发明者仿大学或问之例逐节录附章句之下刻之家塾非敢妄意以乱朱子之成书也亦姑以便初学之诵习云尔若有志于穷理之学则前所刻全书具在不妨取而熟玩之也板刻既成因识其始末如此
　　
　　书徃年为陈直夫所作祠堂记跋后
　　
　　予前为直夫题祠堂记后所论欲为伯兄立后之事盖心有所疑故欲直夫质其详以见教也今年予以事至三山询之直夫始知其伯兄卒于其父居兰府君之先实未尝主其祭即此可以袪予之所疑矣陈倦飞跋语复引伯邑考武王之事为证尤明白切当无复有遗说也事之始末有所未审而遽下笔立论故其舛缪如此殊为可笑直夫重出此巻命予易其说予不欲易之而复识此盖以告观者且以自讼云
　　
　　书新安方氏族谱后
　　
　　一人之身传而至于相视若途人者理也亦势也圣人有忧焉故命小史奠世系辨昭穆天子则有帝系诸侯则有世本以至卿大夫士凡得立宗以缀其族者亦莫不有谱牒识其所从出条其所由分而孝弟之风蔼如也后世以古为迂为政者治吏事而已世系昭穆既非世教所重而士大夫之家亦鲜有以是加诸意者歴世既逺綂绪无所考至于善不庆丧不吊漠然若秦越相视而古人孝弟之风几乎息矣古歙方士衡先生慨念及此于是取其家之谱牒搜摭而修之上泝其得姓之源下疏其流派之分干枝扶疎纲网聨络近世士大夫家不多见也观是谱者宁不有所感而兴其尊祖之念乎尊祖则敬宗敬宗则收族收族则世系奠昭穆明而孝弟之风将骎骎乎复于古矣然则是谱之作非特可以示方氏之子孙而于世教亦未必无所助也呜呼其可尚也夫其可尚也夫
　　
　　书重刋通鉴前编后
　　
　　歴代诸史简帙浩繁学者苦难遍读至宋司马温公乃易纪传为编年纂辑资治通鉴一书以便后学然读者犹或病其太详也子朱子遂取其书别立义例櫽括増损以作纲目于是乎繁简始适其中矣第温公通鉴以尚书春秋在前嫌于僣经既不敢纪唐虞三代之政又不敢接春秋获麟之后断自周威烈王之二十三年为始而朱子纲目亦因之肆由春秋而泝于唐虞其间治化之隆替世道之升降人才之盛衰政事之得失未有会稡而归于一者学者于此犹不能无遗憾也仁山金先生乃以邵子皇极经世为据昉自帝尧元载而下接于通鉴凡歴代事迹散见于经传子史者悉采择去取或加论辨稡为一书名曰通鉴前编其体则略仿温公通鉴其用意则亦朱子纲目之法也近世名卿有谓春秋纲目之作皆以伤二帝三王之道不行于世也是编用春秋纲目之法乃比二帝三王之事而书之且以接于纲目之前是无春秋矣以是而深疑其不可先生前后所自序论之已详予何足以知之然窃以为史书之作所以纪政事而昭监戒也自纲目之外求其去取精审论辨明正者无如是编其有益于学者不少又岂特便于观览而已哉予督学江右僣为诸生折衷读史之法断以纲目为主而以是编及我朝所修续编纲目以足其前后歴代事迹学者从事于此则宇宙间切务吾儒所当知者可以尽得于已推以应天下之事将沛然而不穷矣诸生以艰得是书为言予因假同寅洪君宣之所得南雍刻本分命列郡翻梓以传而并识区区之见云
　　
　　题陶渊明诗集
　　
　　陶靖节诗萧散冲澹如行云流水出于自然而变化开合涵泓演迤自有无穷之趣故予尝妄意题品以为自汉古诗十九首而下惟苏子卿可以颉颃之其余皆当避灶而炀也或疑靖节累世仕晋留侯三世相韩大致相似而留侯始终为韩报仇靖节则托于酒而逃焉虽终身不仕宋清节可尚视留侯终有不能及者予谓不然留侯得汉高为之依归故终能灭秦项以遂其报韩之愿靖节遭时无汉高者可托以行其志是以适意于酒以终身也然其疾宋祖之弑夺闵晋室之陵迟忠愤激烈之气往往于诗焉发之观其咏荆轲者可见矣靖节之与留侯迹虽不同而心则未始不同所谓易地则皆然者也予因论其诗遂并述之以袪羣惑
　　
　　题陆宣公奏议
　　
　　右唐陆宣公奏议一帙六十二篇分为十五巻宋苏文忠公为讲官时所尝校定者也公平生诗赋文词别有集行于世而此特其立朝时所上章疏耳予尝观其所论议凡君心之未格政事之未善风俗之未正民隠之未恤人心之未归天道之未顺赏功惩恶之未尽其公治边驭将之未得其法平生所藴经国大宜无不悉言之道足以济时力足以任重学足以达古今之变智足以周天下之虑若公者使得贤圣君而辅之以究其所藴则未必不与伊傅之流相驰骋后先也惜乎仕不遇时使其平生经济之效竟不白于世可胜叹哉虽然卢扁不可作而其疗病之方则俱存也善医者按病而施之必将有大获其效者庸书巻末以俟
　　
　　书晦庵朱先生文集后
　　
　　右晦庵朱先生文集一百巻闽浙旧皆有刻本浙本洪武初取置南雍不知辑于何人今闽藩所存本则先生季子在所编也其后又有续集若干巻别集若干巻二本亦并刻之歴岁既久刓缺寖多读者病焉成化戊子仲昭自翰林谪官南都偶得闽本公暇因取浙本校之其间详略互有不同如劾唐仲友数章闽本俱不载其所劾事状世之鄙儒多以是疑先生异论纷起故悉増入使读者知仲友蠧政害民之实而无所惑于异论也其它无大闗系者则仍其旧惟正其亥豕鲁鱼之讹而已岁丙申闽宪使山阴唐公质夫佥宪兰溪章公徳懋闵旧板磨灭日甚遂以仲昭所校本补之未及讫工而二公相继去任寻复残缺佥宪天台林公一中至慨然以为己任久未暇及壬寅秋谋于先生九世孙都运伯承君复以仲昭所校本精加雠订讹者正之腐者易之缺者补之至是始无遗憾矣呜呼先生不可复作而是编之存可以见其经国之谋焉可以见其济民之政焉可以见其出处之义焉可以见其交际之道焉上而天道之妙下而物理之微明而礼乐之文幽而鬼神之理大而人伦之常小而人事之变无所不该诚作圣之阶梯入道之门戸也诸公惓惓相与图其永久其嘉惠后学之意不既深乎工既告成仲昭谨识其颠末以告后之君子俾谨守而嗣修之以无替诸公之嘉惠也
　　
　　书重刋歴代帝王纪年纂要后
　　
　　胜国时平章白云翁尝取十八史纪其传绪歴年断自帝尧甲辰即位之岁为始盖以邵子皇极经世书为据也泝帝尧而上以至于伏羲氏则仍旧史着其大略以备览观名曰歴代帝王纪年纂要今年春予以事至延平获会沙邑博何君朝宗偶论及诸史浩繁不便于初学诵读君因出是书见示予函读终篇盖非独纪年而已且并着其制器利物之始礼乐文字之源与夫三统之建五徳之王传位之或禅或继得国之或顺或逆大槩略备盖取约于博寓繁于简上下四千余载皇帝王霸之迹可不俟终日而领其要矣学者熟读是书然后进而读金仁山通鉴前编晦庵通鉴纲目又进而纵观十九史则由简以入繁守约以该博虽程子复生亦岂得以玩物丧志而讥之哉何君欲锓梓以授沙之学者求予识之遂书此以复
　　
　　未轩文集巻四
　　

　　●钦定四库全书
　　
　　未轩文集巻五
　　
　　（明）黄仲昭 撰
　　
　　○赋
　　
　　中秋赏月赋繄
　　
　　八月之既望适三秋之方半西风飒其凄清落叶纷其凌乱蝉嘒嘒以吟寒鴈飘飘而横汉砧杵急于风前络纬悲于阶畔天晃朗以弥髙岁荏苒而将宴怅芳时之易徂感中心之浩叹于是乎招瀛洲之仙客载昆仑之霞尊席芳药临华轩放懐歌咏寄兴乾坤于以涤烦襟之怫郁于以荡灵台之轮囷斯时也万籁寂然而无声层汉湛乎而澄碧微云尽敛爽气可挹酌流霞于杯中候明月于林隙少焉素娥升于沧海氷轮碾乎太虚流清辉于观阙扬浩彩于阶除影落御沟一派金波荡漾光涵大地万顷素练平铺宇宙幻玻瓈之境身世寄氷玉之壶长河韬映列宿掩缛丹桂之影森然玄兔之魄莹若广庭水净连甍霜洁阶前之皓鹤夺鲜林外之白鹇失色景物极变态之百端词翰莫形容其万一众客乃清谈蠭起玉壶鲸吸豪气凌九霄襟懐隘八极飘飘乎如子晋乘鸾羽化苍茫之表浩浩乎如列子御风蝉蜕氛嚣之域袁宏之泛渚不足形容庾亮之登楼未能髣髴既而宾主倾倒尊俎狼藉明月方中逸兴转剧客有歌之曰悬玉镜兮中天散清光兮万里酌桂醑兮舒予懐觉尘埃兮净如洗余兴未已明月渐沈青山转影緑树移阴客又有歌之曰挽氷轮兮驻天末伴芳尊兮慰予心清光从此兮一去尘埃依旧兮满襟歌阕众客顾谓予曰人之生也栖轻尘于弱草寄浮沤于沧溟百感挠其心万事累其形欢愉无几忧戚相仍故右军兰亭之会必形之于翰墨东坡赤壁之游必播之于声音也然而不过放旷于山林之内傲睨于泉石之滨而已今吾与子遭圣明之时值隆平之世幸聚会于辇毂之下得从容于琴尊之际挟清飙以飞仙弄明月以适意盖有兰亭之所不能兼赤壁之所不能致者矣独悲夫聚散靡常胜会难得今夕幸同几席之欢来岁宁无参商之隔乎子宜播之赋咏传之来日庶几后之视今亦犹今之视昔也于是乎乃拂剡纸涤端石命毛颖洒子墨构思方成余景已毕
　　
　　○赞
　　
　　东湖汪先生像赞（婺源）
　　
　　先生胜国时人遗像迄今犹无恙世孙江西佥宪从仁命工重绘因赞之辞曰
　　
　　俨其若思温其如玉其襟懐直欲追乎古人其衣冠不求异乎时俗其孝友之行着于家庭其徳善之懿孚于邦族其所与居者白石苍松其所与游者闲云野鹤霁雪扁舟梅花老屋或批风抹月而寄兴于篇章或玩水寻山而陶情于醽醁如林逋之隠孤山如李愿之居盘谷布裳蔬食处之休休穹秩荣名视之莫莫行止自由俯仰无怍古人有言善无不报而有迟速若先生者虽未食报于身然而云仍接武跻华践要孰谓其非先生之残膏剰馥也耶
　　
　　姚教谕懐远先生像赞
　　
　　其气和粹其容温恭其学明典谟训诰之旨其行敦孝友忠信之风掉鞅战文场如拔蝥弧以先登髙垒谈经启蒙士如披云雾以快覩晴空有子克家而益闳其业有孙毓秀而足亢其宗吾于是有以见先生之庆源流衍殆将垂休委祉而益引之于无穷
　　
　　宗侄鲁庵司训像赞
　　
　　冠裳虽今而心则古体貌虽瘠而徳则腴歌鹿鸣于薇省允矣邦族之彦拥皋比于泮水展也君子之儒其见于出处者一安乎义命其诒于孙子者惟在乎诗书人巧以趋我养其拙人凿以智我守其愚噫斯人也宜其弘敷时雨之化以造士胡乃早结泉石之盟以自娱然而孝友行于家庭忠信着于郷闾是克守夫独不惧四如二先生之烈以启后人而永世弗渝也
　　
　　韦提学像赞
　　
　　氷清玉洁粹乎其操履之端鹄峙鸾停俨乎其风仪之着天人三策已敷对于彤庭文彩九苞复养成于玉署谏垣发轫侃侃乎振謇谔之风南省持衡籍籍乎动公明之誉士习首端于东广■〈立乞〉然若标砥柱以障狂澜文星移照于南闽沛然若驾轻车而就熟路端身劲直坚守不渝毁誉穷通略无所顾我仪图之有如公者宜致之于庙堂之上于以正百官而熈庶务夫何翱翔于外服者已踰一纪而犹知已之未遇也耶
　　
　　方杏隐像赞
　　
　　此方君子建行乐像也缙绅知君者谓有用世才而竟隠于医以杏隠号君为之赞曰
　　
　　仪观修伟风榘雅饬在郷党则务存忠信之风居家庭则恪守子弟之职其学术绍橘泉之源委其心地蔼杏林之春色应人之求不计其丰穷赴人之急无间于昕夕先民有言不为良相则为良医盖言其有及人之泽也然则君虽以杏隠为号其诸异乎常情之隠所谓泉石膏肓烟霞痼疾者欤
　　
　　莆学教谕筠月杨先生赞（先生名瓘南海人）
　　
　　清和外溢神明内腴通而不诡正而不迂潇洒絶尘翠筠凉月孤洁不污秋水芙蕖其为学也允蹈古人之轨辙其施教也克守先哲之范模敦家庭之孝友足励颓俗笃师生之恩义可愧薄夫何瓜代之期甫及而井桑之梦已符噫以先生之行而弗跻于黄耉台背以先生之才而弗致于金马石渠然则食天之报其将在于丹山之二雏也耶
　　
　　林梅轩像赞（友人弥宣之父也）
　　
　　温乎其气肃乎其仪其事亲也万里服劳而匪懈其爱兄也半生执役而不辞理家政励俭勤之行宰区粮絶掊克之私是欲辟礼义以为宅而积和顺以为基者也若乃春风梅牖秋雨菊篱即湖山以啸咏弄云泉以遨嬉是其充于中者浩然无愧怍故其着乎外者泰然而委蛇也何百年之方半淹一梦而长归敛才猷而弗试兴士类之深悲然而庭荣玉树阶秀兰芝书香纷其益振云路宛其可期是则天之所以敷锡于公者盖不在彼而在兹也
　　
　　郷贡进士方君思久像赞
　　
　　其貌颙然如山巍岳峙之可仰也其仪肃然如鳯翥鸾翔之可象也其神之清如秋水芙蕖出乎尘坱也其气之和如祥风丽日被乎穹壤也盖修于己者克尽其力而得于天者不失其养是以措之于行则卓然推重于士林发之于文则褎然蜚英于虎榜也懿哉斯人使之聮鹓鹭于五云之中呈琅玕于九重之上吾知其必能迈烈扬芬而续忠惠之絶响也
　　
　　方君思善像赞
　　
　　楚楚乎碧梧翠竹之姿悠悠乎闲云野鹤之迹忠信以饬其行诗礼以文其质厚承先世之业而不泰以骄远贻后嗣之谋而不怠以逸其学足以取青而拾紫其才足以剸繁而治剧行当摅英吐奇以自致于通显岂握瑜懐瑾而终老于泉石也耶
　　
　　姊夫林君长熈真赞
　　
　　温乎其容貌坦乎其衷曲居家庭孝友而恭顺处郷?忠信而雍穆其才之充也剸繁治剧沛乎其有余其守之正也处约居穷充然无不足寓髙兴于萝月松风寄孤踪于岩云野鹤如大庙鼎彝质而不华如秋水芙蕖清而不俗噫斯人也使之生逢三物宾兴之时身际九徳咸事之国又岂不能取一命之光荣而继九侯之芳躅也耶
　　
　　林君叔孟像赞
　　
　　以君为隠耶何其冠裳之赫奕而非若山泽之癯也以君为仕耶何其容止之舒闲而靡有文法之拘也盖君以礼义为郛郭以孝友为室庐处贵介之家而视之若无有崇忠信之行而持之以谦虚既婣亲而睦族亦周贫而恤孤丽日晴川怡情花栁疎梅老屋适兴琴书是不以在天者为意而惟以在已者自娱也若夫义槩闻于丹陛旌典下于天除峩冠出岳命服与与是其在已者有以合乎天故其在天者不期而相符也然则君非仕非隠而政行于家庭惠及于郷闾方诸古人其殆陈仲弓荀季和之徒也欤
　　
　　致仕宪副陈公像赞
　　
　　纯明之学超卓之识早题黄甲之名遂通金闺之籍初列官于计省廉慎著名寻佐宪于鲁邦奸欺屏迹以岂弟仁恕而抚羣黎以刚方严毅而绳庶职泰山岩岩一时之声价并髙汶水汤汤千载之恩波不息时方属望冀跻陟于庙廊公乃勇退甘徜徉于泉石噫斯人也时行则行退然而不事乎进取时止则止怡然而安处乎岑寂方诸古人其殆向敏中钱若水之俦匹也耶
　　
　　自赞小影
　　
　　力不能胜衣而心欲负乎九鼎行未能寡过而志欲张乎四维官不踰于七品而下视金张为无物学未究乎一经而妄意颜孟为可师是以言则众骇以为狂动则羣笑以为痴然犹梦梦焉执迷而不返蠢蠢焉取辱而不辞也虽然局于赋禀而有限者吾末如之何矣出于修为所可致者吾将尽力求之是固未能超然入于成徳之域其庶不为小人之归也欤
　　
　　○说
　　
　　林生汝桓字说
　　
　　太仆寺丞林君舜卿之长子应骢年几弱冠适提学宪臣选邑人子弟之俊秀者著录庠序而应骢挟所业与试遂褎然居首列郡邑大夫涓以仲秋望后一日裒彩合乐相与导入頖宫俾卒业焉应骢之大父封寺丞公因谋于是日为加首服盖欲以其成人之礼谒拜先圣先师庶几仰宫墙之髙睹徳容之盛有所感而兴以益进于成人之道也乃率应骢请字并说其义以教之予闻寺丞君曩作县汉川时偶一日行部御史至县而应骢适生遂因以名盖取后汉桓典号骢马御史之义也予亦因是以汝桓为字并告之曰桓氏在汉由典上泝至其髙祖荣世传尚书学父子兄弟代作帝师受其业者皆至卿相而其持身立朝又皆崇礼让修志介励风节忠义炳着是其一时家学之盛世徳之隆孰有能出其右者哉予观子之家世自唐以忠孝启源入国朝来子之高祖以尚书学第甲科而子之父与其诸父昆弟业是经以取科第登仕版者累累不絶其家学相承盖略与桓氏等而其忠厚靖恭之风行于家孚于郷施于政教者罔有缺亏则其世徳相继亦略与桓氏等今子之治经能如桓氏之精力不倦持身居官能如桓氏之笃行励操则其家学之盛世徳之隆桓氏盖不得専美于前矣汝桓之字虽因乗骢一事而命然不足以尽桓氏之美也予故推广而言之子其勖诸以求不负尔祖尔父所以期待之意哉
　　
　　希韶希濩字训
　　
　　予有孙三人伯曰如埙仲曰如篪季曰如琴寔先知县府君因如埙之生所豫以命者曩如埙将冠予以为是三者之名皆乐器也古之帝王治功之成则作乐以和神人故后世之言乐者必以五帝三王之制作为尚自汉以下雅变为俗皆无足取矣因拟以希英希韶希濩以易其名时白洲李先生辱莅如埙冠事尝为说以训之去岁如篪冠予方奔走宦途未遑及此兹如琴复冠予适致仕归遂并如篪进而祝之曰咨尔如篪尔宜于舜之大韶是希然韶之为乐实本于徳而舜之徳则出于性之其最切于吾身者惟精惟一惟时惟几友傲弟而不宿怨孝顽父而化为慈可法于人放四海而皆准可传于后歴万世犹一时韶未易希所可希而至者庶其在兹尔如篪其勖之哉咨尔如琴尔宜于汤之大濩是希然濩之为乐亦本于徳而汤之徳则成于反之其最切于吾身者声色不迩而货利不殖改过不吝而容善不遗心必得其正事必得其宜徳日新而无间于一息敬日跻而为式于九围濩未易希所可希而至者亦其在兹尔如琴其勖之哉既祝已复申告之曰舜之徳出于性之者所谓生知安行者也汤之徳出于反之者所谓学知利行者也二者虽等级不同及其成功则一也夫汤圣人也其徳尚必由学知利行而进而况资质去汤万万者乎自今以始如篪虽曰希舜之韶必勉行夫汤之徳以求其进如琴虽曰希汤之濩必标准于舜之徳以要其成而又皆自讲学致知始尔兄弟其交勖之哉
　　
　　侄孙希雍字训
　　
　　予侄行人赠司副汝亨之次子如璧年已胜冠其兄希武差以仲冬之七日加冠于其首予适致政归喜其质魁梧而性通敏冀其有立也因字以希雍且进而训之曰古昔圣帝明王之君天下必建学于国都以教育英才而大射行礼亦于是乎在其制则潴水旋丘如璧盖以节约观者故曰璧雍即今之国学是已窃尝观于灵台之雅曰于乐璧雍此文王之学也文王有声之雅曰镐京璧雍此武王之学也文王建璧雍以育才故一时人才皆有造有徳而鼓舞乎纯亦不已之化武王建璧雍以育才故一时人才皆应侯顺徳而鼓舞乎永言孝思之化文武之世人才之教育于璧雍者盖如此今尔将有成人之责其亦思所以希文武璧雍之才乎诚能勉于武王之孝徳以求至于文王之纯徳则在家为孝子在国为纯臣而君子之能事毕矣然此非可以一蹴至而其进亦有序焉我朝法古为治于两京皆建国学聚天下英才而明先王之道以教育之迄今百二十余年仁义道徳之风蔼如也若尔髙祖太史公及尔祖侍御公皆尝涵濡璧雍之化而登甲第尔曾祖县尹公以及尔父虽未尝发身璧雍然皆熏染家庭之训其文与行俱不失世守尔于是盖熟闻之矣有志于希踪古人当以承家学绍世徳为先而欲求家学世徳又当以讲学明理笃志力行为要希雍其勉之哉
　　
　　陈氏四子字说
　　
　　浔阳陈君汝一世族之胄也其先为温之瑞安人以戎籍隶兴化卫因居于此世以徳善闻至君尤能拓其先业而饰以文雅有丈夫子六人其曰天祥天瑞天龙天凤者相继长成君以次为加冠于其首谓不可不责以成人之道也因予宗叔坦斋先生尝处其西塾乃与偕来求命以字并为说教之予惟天祥之名与宋丞相文信公同公之英风义烈掀揭宇宙与烈日争光其忠不可尚已勖哉祥也其思所以景慕文信公之忠乎请字之曰景忠唐郑人表自以其门地人物文章俱美而谓天瑞有五色云人瑞有郑人表盖以五色云自喻也其思所以景慕人表如五色云之瑞乎请字之曰景云汉荀慈明耽嗜经书庆吊不行征命不应厥后太常赵典举其至孝始仕于朝多所匡正一时倚以为重时人为之语曰荀氏八龙慈明无双龙其勖哉宜思所以景慕慈明之学行而为人中之龙可也请以景慈字之唐薛伯褎年十二能属文当隋唐之际审择出处不茍厥后受知太宗谋议劲正多所禆益世称河东三凤伯褎为长雏凤其勖哉宜思所以景慕伯褎之学行而为人中之凤可也请以景褎字之虽然此特因四子之名与字而勉之耳若其所以进于是者则未之及也予闻文信公幼时尝谒其郷之忠节祠喟然叹曰没不俎豆其间非夫也此其立志实自幼而已定而慈明诸公之力于问学亦皆自幼而已有闻于时盖志既立必能用力于学而能用力于学未有不由于志之立也四子其交勖之尚笃志励行以求无愧于命名命字之意哉
　　
　　希范字说（有序）
　　
　　郷贡进士林君与度筮以正月乙巳冠其冢子景澄以予通家累世先期来问所以易其名者予尝读汉书至范孟博慨然有澄清天下之志心窃慕之因为制其字曰希范及期复来宿予为宾将以古冠礼从事予辞弗获乃往莅之祝以三加之辞复绎其命字意而申祝之曰
　　
　　烈烈范公仕汉之季皭然之行浩然之气帝命持节案察臧污爰始启行揽辔登车澄清天下慨然有志郡邑闻风解印而避清风髙节照映汗青千载之下犹仰芳馨林氏之子风神玉莹名曰景澄寔父之命年及胜冠问字所宜字以希范逺大是期希之伊何自学问始事事物物各穷其理其理既明乃审其几为善去恶必求勿欺由是审察罔俾情胜敬以直之吾心斯正好恶之发尤当不偏致谨于是身斯修焉施之于家寔本乎此兄兄弟弟父父子子行之于国如影随形一家仁让一国以兴推而广之亲贤乐利澄清天下莫大乎是率是而行范公可希等而上之可企周伊矧生之先英贤世出至于我朝蝉聨簪笏其曾大父为时名臣文学行谊表仪缙绅有子克承凤池载笔清修端谨无忝先徳逮生之父文采英英朝阳梧桐伫听凤鸣渊源之学弥逺弗替举此而措澄清可冀范公不作家学可师远大之业发轫在兹生今冠矣成人是责钦此训辞尚其无斁
　　
　　○铭
　　
　　平广海铭
　　
　　国朝自太祖皇帝创业以来圣圣相承仁恩浃洽天下承平久矣乃者东西两广徭贼啸聚山林据大藤峡以为巢穴盗弄干戈民遭其害英宗皇帝恐有司不能抚恤迫于饥寒而为是无聊之计不忍遽加血刃乃下诏开其自新之路俾各悔罪以逭于天刑何愈肆猖獗诸郡为之骚动今上皇帝嗣承大统悯生民涂炭于是命都督赵辅为征蛮将军率师以讨其罪佥都御史韩雍往赞理之侍郎薛远征两广税赋以给军饷成化元年秋启行二年春直捣大藤峡贼酋授首凡其胁从者悉降之两广遂平臣惟徭贼为两广之害连年不休皇上一奋神武即除大憝俾天下复覩承平之治其丰功伟绩真足以光前烈而垂后世也臣叨以文字为职谨着铭曰惟我太祖奉命于天削平僣乱以抚八埏列圣嗣兴已及百岁威徳诞敷罔敢或悖惟彼两广在国之南蠢然羣丑敢肆凶残啸聚其徒大藤之峡出没靡常狼贪鼠黠干戈纷纭扰我域中守臣竭力莫遏其宄英宗寛仁以罪司牧爰降纶音谕以祸福彼昏罔觉稔恶不悛如火燎原益炽而延我皇继统抚绥四海爰赫其怒命将讨罪咨尔武臣曰辅实能我师我旅尔率以行咨尔文臣曰雍可使凡百军事尔其赞理尔远司赋军需是资衣食予士无俾寒饥一乃心力饬乃师旅殄歼招徕以慰民苦有降则赦有敌则诛罔俾杀戮延及无辜皇命有严即日就道桓桓于征以奉天讨分道而进羣丑震惊奔突窜伏莫敢我膺殪厥魁首倾厥巢穴余党悉归罔有遗孽在昔广海黎庶卒瘏甘雨一施枯槁以苏在昔广海妖氛郁结和气一扇重揭日月广海既靖寰宇载清天地鬼神亦罔不宁惟皇之功昭宣赫奕谨着铭诗以垂罔极
　　
　　平荆襄铭
　　
　　皇上嗣登大宝纪元成化敷天之下顺者绥之以德弗顺者詟之以威两广徭贼既扫北敌弗靖复讨平焉于时湖广贼首刘千斤集顽民之流于荆襄者有余万众依山林洞穴以为固剽掠郡邑杀戮人民越二年正月庚戌皇上集羣臣于廷而谕之若曰朕奉天命为生民主一民不获罔宁于朕心今贼虏构患荆襄民用卒瘅皇天震怒朕不敢不顺尔永其将朕师往讨之尔圭往提督朕师尔育尔瓘往理军务给馈饷尔珂尔本端往纪军士功次其不律者防范之尔有众其尚协乃心力以底天之罚钦哉羣臣咸顿首受命分道而进所向皆捷擒刘千斤械送京师执其将士刘康等二千八百余斩首二千五百俘其属一万二千余抚其胁从者一万八千五百获其畜产器械不可胜计乗胜直抵其穴余孽扫荡荆襄悉平臣窃惟周之宣王南征荆蛮北伐俨■〈彳允〉而淮夷之为乱于江汉者亦削平之丰功伟烈歌咏于二雅今皇上之功方之宣王未足多让而无歌咏以示后世非职文字者责欤臣愧无古诗人之才谨拜手稽首而铭其事以竢作者之采择云铭曰明明圣皇出震继离徳绥威詟欲底雍熈南海肃清北边泛扫天兵所至如风偃草蠢兹贼竖倡乱荆襄集其凶顽以肆寇攘譬彼石火不久当灭乃挺朝菌以抗斧钺圣皇震怒歴告羣臣爰命将师率师徂征旟旐蔽空戈矛载路不疾不徐委蛇而去有烈其威有赫其灵贼魄大褫如霆之临既与之遇万众奋击轰然鼓之渠魁就执直抵巢穴余孽悉除如彼薙草拔其根株惟皇盛徳上天孚佑所以一举大功斯就商伐鬼方唐讨淮蔡三年乃克师老民惫尚载之经亦垂于史播厥鸿休百千万祀况兹之功视古益隆可不有纪以垂无穷爰作铭诗爰刻贞石骏烈丰功昭宣赫奕
　　
　　尊经阁铭
　　
　　圣贤之道日星昭著曷以见之曰经斯寓于维是道古今共由君子体之外经曷求于经弗明道随以晦以兹哲人罔敢或悖藴之于已心正意诚圣贤之域由此而升施之于人家齐国治天下之大泽罔不被皇明抚运以道治民屏斥异端维经是尊爰立斯阁爰揭斯扁翼翊羣经幽而复阐教化洋溢已及百年薄海内外王道平平圣子神孙以引勿替庶几斯道昭宣万世
　　
　　书室铭
　　
　　家君子于室西构屋数楹贮遗书仲昭于是讲肄久而有所乐铭以识之且以贻后人铭曰
　　
　　陶朱所乐者金玉之充积然系于天不可必得赵孟所乐者轩裳之赫奕然系于人有时而失茅茨数椽图书四壁覩尧舜之治于典谟挹羲文之容于卦画究宣尼褒贬之心歌成周风雅之什乐以和其心之乖戾礼以治其身之邪僻横焦桐以奏太古之音披汗竹以考前代之迹尚友尽古人笑谈稀俗客隔红尘于帘幙收阳春于胸臆不必金玉而理义之富自无穷不必轩裳而天爵之贵莫能及颜渊之巷原宪之室惟其所乐者在此而不在彼故千古垂光于载籍然则士之生世又何必求在天之所难求而必在人之所难必耶
　　
　　抑斋铭
　　
　　婺源汪君某以抑名斋缙绅知君者辞揄扬之成帙子江西佥宪从仁持索予言予虽未识君然观从仁可以泝而知君矣敬铭曰
　　
　　天道好谦圣经戒满惟谦受益惟满招损猗欤汪君有见于斯退然自抑惟日孶孶彼骋其辩古今涉猎君岂不能而抑其舌彼衒其辞烂若云霞君岂未学而抑其华谓君之才可用于世君固抑之曰岂能是谓君之徳足仪于郷君固抑之曰岂敢当货利之场常情所悦君是之抑如畏蛇蝎形势之途常情所趋君是之抑如避熊貙上承先绪门阀有耀君若不知清素是绍下启贤嗣荐陟显融君如无有益笃谦冲昔公明宣曽门髙第学已有得犹谓未至昔籧伯玉孔圣所钦过无可改犹谓未能古人为学惟日不足千载之下君绍其躅予兹愧焉僣为君铭匪徒志君亦以自惩
　　
　　主静轩铭
　　
　　丰城涂君季仁扁藏修之轩曰主静名公序述赋咏甚多其子伟持以示予予得观君之修于家着于郷揄扬无余藴因推本其名轩意铭曰
　　
　　人生而静乃天之性感物而动厥情斯胜善恶杂揉纷纭靡定夫惟圣人仁义中正于以定之而主于静由是而动百职从令于维兹轩曷以是命常目在之以求其称我作斯铭示以途径君子由之曰维持敬
　　
　　未轩文集巻五
　　
　　●钦定四库全书
　　
　　未轩文集巻六
　　
　　（明）黄仲昭 撰
　　
　　○祭文
　　
　　祭丘阁老文
　　
　　呜呼人之生也文才徳业多得其偏天之于人也富贵寿考亦不能使之兼全嗟惟先生气质之深厚知识之高迈而辅以学术之精専故其文章之纯雅如钧天广乐之奏才器之宏肆如汪汪万顷之川早魁名于虎榜人皆快覩麟凤继列官于翰苑人又喜其论思启沃不愧乎古之名贤著书以阐治平既有以示九重之鉴评史而定得失又足以成一家之言十载成均允矣斯文之宗主三年黄阁巍乎百职之具瞻寿踰古稀位列台躔是则先生于文才徳业固云备矣而天之于先生富贵寿考亦罔不兼焉所可惜者翱翔馆阁三十余载迨登枢轴已及暮年怅设施之未究遽一疾而登仙然而可没者身其不可没者勲业之流传可埋者骨其不可埋者闻誉之昭宣世之无贤不肖读其文诵其诗莫不想见其人而愿为之执鞭况某等或辱知爱或游门墙念幽明之永诀感中心之悄悄今夕何夕旅榇南旋扁舟蹔泊南浦之堧陈殽之薄秉心之虔酹一觞而挥涕安得复起先生于九泉呜呼哀哉尚飨
　　
　　祭罗应魁修撰文
　　
　　呜呼数十年来士风名节寖以不振而应魁一出特立独行挺然而不顾使夫忠荩之操进退之义晓然于天下由是君子有所慕效而益力小人有所忌惮而不肆则应魁之出其于世道岂小补耶若夫学问之宏深文辞之雄伟抡魁兰省擢冠大廷特其余事耳而应魁之所以见重于天下者宁止是耶夫何年甫及艾一疾不起自是而后为善者于何所望而兴为恶者于何所惧而止则吾党之所以为应魁恸者讵直同年之好友朋之谊而已耶日月逾迈倐已及期而公私縻系弗克往吊束刍寓奠侑以化辞冥漠之中其有知也耶其无知也耶呜呼哀哉尚飨
　　
　　祭宋提学孔时文
　　
　　呜呼宋君何遽止于此耶环观一世士大夫徳性之温纯学问之该洽世务之精练有如君者指岂容多屈耶方今宇内多故使君得大用于时而发其所藴则其嘉谋嘉猷必将有以补衮职之阙分宵旰之忧而今之所施者仅止于一方之学政耳则予之所以悲君者岂独婚姻之好交游之谊而已且君平日之所以自期者甚远故考亭之渊源有录郷郡之人物有纪盖将以示典刑淑后进厚风俗也今皆未覩其成而遽已矣则予之所以悲君者又岂独寿不满其徳用未究其才而已耶南海之涯舁榇而归俯仰天地呼君不返盖不独予懐之悲使君有知亦岂能不自悲也耶抚棺一奠哭以兹文一则悼善人之云亡为国家惜一则悼斯文之不幸为乡邦惜然此实士大夫之公言夫岂出于予一人之私也耶呜呼哀哉尚飨
　　
　　祭姻友林兰谷贰守暨宜人刘氏合葬
　　
　　吁嗟乎君有不可及之才而未究其用有不可遏之气而不永其年盖其所有余者系于己而其所不足者出于天也惟予与君志同道义业同师傅君之于予恒辅以善而救其偏平生知已其孰与肩既而掇科筮仕迭相后先江云渭树彼此悬悬及予养疴退处林泉君亦倦逰悬车归田情深义厚复缔姻■〈女连〉如茑萝缠固如胶漆投坚方相资以求寡过胡一疾遽隔九原悠悠苍天曷为其然然而惠民懐其徳士论称其贤俯仰天地复奚憾焉独予孤立无朋孰绳其愆予所以哀君之深而思君之切者又岂徒在于云月之追逐诗酒之盘旋也耶君之贤配韶仪淑徳人无间言后君一纪亦复登仙兹辰双璧同窆新阡薄奠巵酒侑以兹篇一则感君姻谊之笃一则叙君友道之全呜呼哀哉尚飨
　　
　　祭陈太守文
　　
　　作善降祥不善降殃毫厘靡忒斯理之常然于其间气数不齐善恶之报始或乖睽颜夭跖寿职此之由天且弗胜于人奚尤于惟陈公士林翘楚气禀端清学行淳古早捷郷闱遂登甲第列官侍从掌国之计洁白之操超卓之才推择贤守帝曰汝谐五马分符莆邦是莅民有父母国有循吏昔公未至民寒以饥公至三载饱食暖衣昔公未至官怠以弛公至三载政平讼理昊天不惠降此大难不长其年飞不尽翰迹公之行何负于天我仪图之气数则然凡莆之民哀公不已如彼赤子失其怙恃矧在吾徒斯文辱爱感念平昔能不感慨蜀山峩峩蜀水漪漪念公永归无复来期式展哀诚式陈牢醴哭告此辞灵其歆止呜呼哀哉尚飨
　　
　　祭侄汝亨文
　　
　　呜呼吾祖吾父一徳相承式克似之复有吾兄吾兄之徳既遂而遏谓啬其躬其后必达惟汝之生赋质不凡文章器识烨乎可观既冠郷闱遂登进士奉使岭南声誉日起寻拜行人列于朝绅勤学励行有志立身人谓其进骎骎未已天报吾兄其将在此海外之国请命王庭选使册封汝副以行万里风涛人为汝虑汝曰君命曷悚曷惧便道还莆以省慈亲因为予言终鲜弟昆叔父之子伦谊实笃万里相依兹其可托予曰嘻哉汝犹吾子吾儿于汝手足是似弟之从兄惟义之宜义之所在天必佑之孰谓奇祸一朝而作兄弟相随俱登鬼录兄以奉职构此祸胎弟为从兄而速凶灾仁者有后竟爽其应作善降祥亦岂足信仰号于天而天苍苍俯求于理而理茫茫讣闻当宁涣颁哀制赠汝一官锡汝以祭仍荫尔子教育成均汝可无憾修短奚论惟母之慈皤皤垂白所天早丧汝复永诀虽有二孙尚在幼冲孰慰忧悒孰抚瘝痌予亦望汝振我衰靡汝不我顾并及吾子孤嫠茕茕不免寒饥眼中之人谁复吾思谅汝于此尚有遗憾死而有知目岂能瞑汝讣始闻吾心犹疑几筵虽设尚冀汝归日月不居大祥已届音耗寥寥无复可待沥酒告哀五内如焚幽明异路闻乎不闻呜呼哀哉呜呼哀哉尚飨
　　
　　祭子体纯文
　　
　　呜呼吾父祖积徳累世吾兄弟虽幸取科目官禁从而吾兄得官甫踰年以卒吾复受性迂僻与世凿枘竟奇蹇而无所成天之所以报吾父祖者盖亦靳矣且吾兄身后仅存一子吾虽有四子惟汝长成诸弟皆幼弱吾之所恃以植立门戸者汝兄弟二人而已曩见汝兄魁郷闱第进士而文行卓卓有足称者汝亦读书习举子业骎骎有就绪而为人复纯明端谨不坠吾家法吾意天之所以报吾父祖者将在于斯也岁在辛丑汝兄奉使海外便道还家省母因谓吾曰某兹行天涯万里不可无骨肉以相依窃计至亲之中惟二姊壻可托然于属为长不敢以相劳也其它或挈一人偕往则夤縁观望者相随属而至辱身丧名莫大于此盖熟思之平日敦伦谊笃友恭缓急可倚赖者莫有踰于吾弟而知学问识义理慎重可委任者亦莫有踰于吾弟今兹之行实惟吾弟是赖吾闻其言而悲之虽窃以风涛不测之险为虞而情谊有不可辞者汝亦克念天显惟命是从无难色也呜呼孰谓汝兄以奉职而召殃汝以爱兄而速祸乎癸夘之秋汝兄弟凶信渐闻人皆为吾惧吾则以为吾父祖积徳既厚汝兄弟又克肖之未尝有获戾于天天于吾家不宜殃庆之逆置如此于时四方慰问之书亲友寛谕之言亦皆谓朝廷威命海岳所当效灵徳门流庆神明所宜黙佑其理盖不宜有此且稽诸卜筮而卜筮无咎言询诸鬼神而鬼神无祸征吾心殊不以为然也既而道路諠传渐以为真吾乃托方氏表弟携一仆入广询问的信不意同舟之人漂泊而归者皆谓舟抵羊屿北飓风大作遂漂荡以没汝兄弟盖不复存矣呜呼其果然耶其传之未真耶以为果然也则吾父祖积徳之厚而爽其应乎汝兄弟宜世其业而竟弗克蒙其佑乎卜筮之繇岂皆无所征乎鬼神之理岂尽不足信乎盖未可以为然也以为传之未真也则同舟之人亲遭其祸岂其言皆妄耶呜呼其果然矣吾父祖积徳而爽其应矣汝兄弟宜世其业而弗克蒙其佑矣谓卜筮以明吉凶今皆无所征矣谓鬼神前知祸福今皆不可信矣岂吾之不徳而贻祸于汝耶抑吾门戸将衰而天故遏尔躬如所谓倾者覆之耶不然则系于国家之大数汝兄弟适逢其会耶呜呼人孰无死汝兄弟之死何其酷烈如此苍天苍天曷其有极自今以往孰与服劳顺志以成吾家乎孰与继承先业以大吾门乎又孰与抚教诸幼弱以逭吾身后之忧乎吾之所望于后来者孤矣其于人世亦无复久居之志矣倘天未终覆吾家假以数年之期教育汝弟及汝兄弟之子幸一有成俾诸幼弱皆有所托则吾亦将从汝而死矣呜呼汝之生也吾不能贻汝以安汝之死也吾不能收汝以葬患难不得以相依颠覆不得以相恤吾上悖天伦下乖人道以至于此吾懐之悲曷月而止乎呜呼哀哉呜呼哀哉汝之卒在癸夘正月六日吾始闻的信则在甲辰正月十有四日既已为位而哭矣继而传者又谓其初风起仓卒人在舟上者悉被漂溺后风止浪息舟得不没二使臣与其从行者皆在舟中尚无恙也但沧溟无端莫知底止耳家人信其言遂以汝为未死虽吾亦未忍遽以汝为死也日月逾迈倐已两期音信杳然盖已无复可望矣是用酹汝一觞以写我哀并作新主使汝有所凭依以祔食于尔祖束鹿知县府君之庙汝若有灵尚其歆斯呜呼哀哉尚飨
　　
　　○墓志铭
　　
　　梅涧处士茅公墓志铭
　　
　　仙溪茅常亨命其弟连山教谕常清状其先人梅涧处士之行介予友宋君恒逺来求葬铭予以不斐之辞不足以寄重常清泣而言曰先君不朽之托属望先生久矣九原之下盖需此以瞑目先生若固拒则将属之谁乎予嘉其笃于爱亲也遂不忍终辞退而按状为志之曰处士讳襄字宏赞自号梅涧道人曰处士者郷人称之也茅氏系出周公先世居光州唐光启之乱从王氏入闽因析仙逰之蓝溪即今之所居也宋国子助教知至其十二世祖也元提领汝大曽祖也从善祖也师鲁父也陈氏继扈氏母也处士初岐嶷不妄言笑戏譃夐异羣儿从郷诸名人学经史大义无不通尤工五七言诗此处士之学也年十三代长者服劳公家不少慑弱冠家事悉自负荷一不以烦其亲以其余力治生坐使赀雄于其里此处士之能也母卒处士尚幼哀毁如成人事父及继母务承顺志意凡事必咨禀而行不敢専治父母之丧一循乎礼此处士之孝也处一弟及二从弟驩然有恩意长幼几五百指同一釡爨未闻有违言诸弟相继卒处士悉为之殓葬抚其嫠妇嫁其孤女无失所者此处士之友也先祠圯撤而新之昕夕必展谒出入必告正祭器定祭田春秋伏腊享祀必腆必洁忌辰必哀慕如初丧先世之遗像谱谍重器书籍图画则谨辑而藏之广孝友之堂为族人吉凶行礼之所此处士尊祖敬宗之诚也有司以处士产业行谊髙于郷凡三命董赋输京师于民无所扰又尝长于其里平心率物不事渔猎民有质其曲直者一裁之以义吉了小屿二巡司皆辖于莆而以仙游之民充其后民苦其不便处士则白于官以附近之民代之邑有水环抱县郭名曰腰带其后迁徙不循故道则倡好义者浚而复之已田沦没不恤也续邑志修仙溪石云诸桥民有颠连无告者推以食丧不能举者施以棺此处士居郷之义也岁延名师以训子姓年十五则随其才质而别之俾为士为农各有定业平居语诸子恳恳以孝弟忠信礼义亷耻为先此处士之教也所居溪涧环绕皆植以梅年踰六十悉付家业于子日与贤大夫士倘徉其间效白乐天香山之会论文析理之隙觞咏终日若不知有人间事独处则焚香观书阅诗而已此处士之乐也平生于人无所忤虽儿童舆隶亦知喜乐尊奉以长者称此处士之感乎人也邑大夫岁举行郷饮必处以大宾之位朝廷下优老之诏复其家一人侍养又岁给布绵酒肉之赐晩年强健聪明孙曽繁衍子常清出仕明时孙铠及銮著录庠序福履之隆鲜与为比此处士之得于天也洪武丙子九月癸亥其生之辰也成化庚子八月辛酉其卒之辰也配苏氏继张氏孙氏而何氏则侧室也隆升昌阳际耆凡六人皆其子升即常亨昌领郷荐阳即为状者也其孙则男十四曰铿铠锺銮镛山锐镒钺镌铁铨锡镔而女十五也其曽孙则男八曰潜润淮海潮江溥濓而女六也岭后飞凤山之麓其墓也成化壬寅正月壬午其葬之年月日也铭曰有封若堂佳气郁其苍苍是宜为善人之藏
　　
　　承直郎戸部主事陈君墓志铭
　　
　　成化壬辰十有一月哉生明予友陈君孟申得疾使告予延良医往视之予观君之病势已不疗然意君厚积而未发天于君必不若是恝也是月之望君竟卒卒之明年冬其孤元麟等营宅兆于常泰里双牌山先茔之次卜以甲午正月丁酉纼其柩窆焉先期奉大理寺评事廖君徳征所著状来请铭予念平日资君以寡过而一旦至此此哀正无所寄铭其可辞乎君讳岳字孟申别号翠庵主人世家延兴里淇阳曽大考讳士中赠监察御史大考讳道潜洪武庚辰进士歴给事中监察御史永乐间尝与修性理大全诸书有声于时考讳光亮号耕读居士隐徳弗耀母余氏生母许氏君少颖悟不凡甫丱角受经于教授林存敬先生之门时辈推服弱冠入郡庠为弟子员景泰丙子领郷荐成化丙戌登进士第寻观政大理一时卿佐咸器重之丁亥冬拜戸部江西主事克举厥职尝奉部檄监视内帑时中贵人司出纳颇不循理君从容规正侃侃不少阿中贵人敬惮暨君去不敢妄有所骩法其在官恒念居士公隆老不得奉朝夕凡可以娱亲介寿者必多方致之以寄归既而奉命督储江右因得便道归省日集宾客与居士公燕饮为欢踰三阅月将还朝居士公忽遘疾不起君哀毁踰制服既阕将谒选北上而大故及矣君平生笃于孝友事季父犹其父处宗族曲有恩意居第自取其弊陋而新且美者悉以让诸兄女弟适王氏早寡君给田赡之其节卒赖以全先祠之圮壊者葺之谱牒之未备者修之至于郷党故旧事有当为者极力为之区画于死丧患难之际尤致意焉曩予与君同举进士京师友人高贡士资悦卒君躬买棺敛之为权厝于逆旅且约予月一往视归其地之直及其家人至乃已其后兴化卫指挥丁公客死于京君殡敛之亦然四川宪副彭君凤仪及予俱尝以言被谴当是时虽亲且故者不敢过其门而君往来慰问无虚日及予斥补外君复走送数十里无几微顾忌意君子谓古之不负临贺者不是过也君为人沈深有智略发谋出计动适事宜同年章君徳懋尝询予以莆士之有才识缓急可任使者予举所知数人以对语及于君章君深以予为知人恒窃以为使之得跻通显以究所藴则其所树立必有足观者孰知其遽亡此乎君生于宣徳戊申正月丙申距其卒得年四十有五娶张氏徳配其良子男四长即元麟娶朱氏次元凤娶林氏次元龙娶方氏次元鹏未娶女三长适郡庠生林景绪余尚幼孙男一曰文汉呜呼世之人有学不及于君行不及于君才识不及于君而享高年膺峻秩者矣而天独阏君之寿使不得以弘其施岂非命耶夫命禀于有生而不可移君子当修身以俟之身茍修矣命之不淑虽死犹不死也命茍淑矣身有不修虽不死犹死也君之修于身者卓卓如此命何足道哉铭以昭之所以慰君亦以慰其子也铭曰嗟嗟陈君孰与其有而寿之啬孰茂其初而终之遏以为人乎于天何负以为天乎于君何责吾不知所归咎徒为君呼天而太息也
　　
　　文林郎南京前军都督府都事余君墓志铭
　　
　　君姓余氏讳康字时清别号皆春余氏之先有闻人宋季有官宣义郎者始居邑之华江君其裔也曾祖讳宁甫祖讳彦诚父讳惠珍俱隠徳弗耀母罗氏君以正统庚申十二月十有三日生天性聪敏幼学于郷校其师为讲说诸书文义解悟恒先众人甫丱角选补郡庠弟子员一时在泮誉髦之士见其所治业多与可之此君之始年也天顺壬午君以诗经领闽藩乡荐第成化丙戌登罗伦榜进士观政刑部寻以选期未及诏赐还家待次戊子应召之京时吏部方严进士外补之令或劝其少避以俟变更君曰此有命非人之所能为也遂赴选果得处州之庆元县尹庆元县在万山中亦浙之岩邑也君治之一以乐易平恕为主不严刑以立威不矫激以立名凡征徭赋税以及巨细百务惟取集事而已未尝于事外容心焉邑民困于坑冶流徙十之五六君因审核各坑矿息多寡疏乞蠲减廷议许之由是民获苏息邑之学校颓废已甚士不登科第者五十余年君为经画财用创建文庙及学舍焕然一新复考校生徒择其可进者馆谷于厅事之后公暇辄与讲论经旨亹亹不倦于是邑士始有吴誉吴潭者相继登第学者用劝刑部侍郎曾公奉命巡视浙江嘉君治行遣使劳以文币羊酒为诸邑劝庚子满三考上天官以绩最赐勑命封其父如君之官母及其配郑氏皆为孺人俄迁南京前军都督府都事未满初考念二亲俱及桑榆暮景遂引疾归养为终计此君之歴官也君初从太常卿陈愧斋攻举子业既与计偕志不欲小就乃执贽游会元陈公之门日与水南诸英俊探赜钩隠所造诣者益深发于文词时出新意而不戾于经旨陈公极称赏之而一时同游之士亦皆自服以为不逮及取进士以归屏絶俗事闭门独居尽取平生所未读之书而读之如是者又二三年而君之学大进矣平生所作诗文有皆春遗稿藏于家而科举时文为后学所矜式者又不在是此君之为学也君天性笃于孝友事父母不徒致隆于甘软之奉而能以志养弟廪序庆厦凡四人君各买田宅给之俾得安居以食恒念其少时厚承叔父谦持甫教爱之恩故事之如父而待其子女若同产然其于宗族姻党随疏戚待之各有恩意与人交乐易真实不事边幅尝建楼为寅宾之所扁曰皆春朋旧或相过从辄瀹茗开尊谈笑倾倒竟日不少倦而于其贫穷患难之际尤尽其心此君之为人也君生子男子四人云龙领闽藩癸夘郷荐拜处州府儒学训导娶程氏云鸿郡庠廪膳生娶王氏云鳌聘程氏俱郑出云豸聘陈氏侧室陈氏出子女子五人长适程坦次适郡庠生俞源次适吴芳次适方察次适予子干清孙男五山岳峑岩嵩君卒于成化丁未十月十日享年四十有八诸孤为营宅于兴福里五侯山之麓坐某向某一封六竁其中三竁今卜以弘治戊午十二月十又一日窆其二亲及君而旁三竁豫为郑孺人及叶氏陈氏二侧室寿藏此君之终也君之诸孤卜葬既有期乃奉君之门人宣平吴给事仕伟所著事状来请铭予忆少时备数郡博士弟子员于君为同学及壮叨举进士于君为同年斯文交谊盖久且厚矣成化己亥之夏予以起复入京师而君及吴拙戒方伯亦以谒选至君语拙戒欲以其女妻予子拙戒以为言予谓昔蹶父为其女相攸而有取于韩土之富饶予家世寒素岂足以副君相攸之意乎君闻之笑曰吾爱未轩之为人故欲托吾女于其家吾岂不知其非富饶者乎于是婚议遂定然则君之于予盖有知己之雅又不独斯文交谊而已也今君之葬非予铭其孰宜铭铭曰惟君之行不违乎天而天于君胡啬其年然而云衢万里六翮翩翩有亲获沾其宠命有子克绍其青毡则君之所得于天者盖几乎其全矣而独其寿之未遐岂亦其气数之适然者耶五侯之山郁郁新阡全归其中复奚愧焉
　　
　　明中顺大夫广信府知府徐君墓志铭
　　
　　呜呼是为予友梅陇徐君之墓曩予先大父尝授徒于君家君之世父菊逸穷独二先生皆从游既而先大父出仕翰林二先生相继为学者师家君子复从而受业焉及予与君同仕南京君又命其子奇朴从予质所疑难两家四世互为师生而君于予复以行业相切劘意气相许与盖古所谓异姓兄弟也方期暮年结社于清泉白石之间相观法以（阙）君何为弃予而遽死矣乎君讳文津字若川别号（阙）庵姓徐氏唐秘书省正字寅宋熈宁丙辰状元铎其先世也世居壶山东陇至君之曾祖徳骥始迁延寿祖孟博父利永号竹庄俱有隠徳母彭氏津五岁失怙母改适鞠于祖母黄氏天禀颖异甫五岁教以唐人诗辄能成诵及入小学已崭然不类凡儿丱角受经于菊逸穷独二先生论说经旨多所解悟学赋五言诗每有奇语二先生大喜以亢宗期之年弱冠慨念零丁孤苦思奋迅振拔以自植立于世因与其从兄海阳司训宗海昌邑司训遵陆更析互辩攻进士业每参横斗转犹篝灯挟册琅然诵读不少休蓄之既深发为文章典实明粹可喜正统己巳著录莆郡庠凡行部宪臣较诸生之艺君率占名首列景泰癸酉登郷荐第未及上春官因集同志十余人为文会相与淬砺益充其所未至天顺丁丑遂登进士髙第寻乞归展墓明年还朝又明年拜南京刑部主事讯决明慎狱用平允三载书最推恩赠竹庄为主事母安人未几进江西清吏司员外郎成化乙酉复进云南清吏司郎中既三载予自翰林谪评事南京大理每审谳刑部所鞫狱阅其案有君名则同官诸公必曰此徐君所决者当无寃讯之果然及上其案于廷尉诸卿佐诸卿佐亦曰此徐郎中所推鞫者可无疑也其见信于人如此寻复以最书进赠竹庄为郎中母宜人岁庚寅今上皇帝图一新政理命大臣巡行郡县汰其贪庸不能事事者勅廷臣推荐通明公（阙）之士补之而君名在荐中遂迁江西广信府知府广信在江吴闽越之冲号为剧郡又连遭荒歉民困滋甚为政者若未易爬梳也君至廉静以持已寛恕以临民勤励以莅政简约以节用而复锄治其奸秽发舒其隠诎民以乂宁越三年冬孟忽得风疾危甚郡之老稚咸奔走诣神祠相与建斋醮祈君之瘳踰旬少间复起视事一日忽命驾遍诣郡大夫士之庐啜茗剧谈至暮而归神采不异平常时翼日漏下申刻取水沐浴毕遂披衣端坐而卒时癸巳十一月九日也生于永乐甲辰八月十有六日距其卒得年五十君躯干魁梧襟抱冲旷敦尚朴素虽贵显视纷华靡丽事澹如也性至孝痛竹庄不逮养遇讳日辄呜咽不自胜母卒哀毁特甚遇宗族郷党随疏戚各有恩意与人交刬去圭角崖岸不矫矫为异亦不翕翕为同人自不得而亲疏之居官小心慎密自始仕迄于其终不少变夫以君之资才学行使得跻于耄期以驯致大用则其树勲庸流声实可涯耶何天啬其寿使施于有政者厪厪若是此有志之士犹不能不为君惜也君娶吴氏勤俭惠和克尽内助累封宜人子男四长即奇朴吴出娶黄氏次奇桂奇松奇栢俱侧室郑氏出女四长适顾宜敬次适林训童次适郷贡士林沂次未行奇朴卜以乙未某月某日葬君于谷城山之原先期奉君之门人方掌使恒谦所著状以墓铭见属肝肠百裂其何忍铭第念平日知君之深若终弗铭则扬君子之休当属之谁耶遂抆泪序而铭之铭曰徐出偃王以国氏聚族莆阳自唐始秘书以文发源委有来侁侁继其美殿元事业尤烨炜千古芳名垂宋史歴元迄今三百禩簪绂蝉聨时罕比菊逸早由科第起遗爱至今存百里维君挺生更英伟掉鞅文场绍前轨十年执法秋台里鉴空衡平无骩骳一日声名动天子五马分符恩数侈抚摩疮痍剔奸宄颂声洋洋满人耳儵焉观化骑箕尾耋稚悲号丧考妣嗟君所存宁止是用之未究岂常理有子业儒君是似遗泽庶几其在此刻石墓门为君诔于万斯年君不死
　　
　　新河教谕罗先生暨配郑孺人墓志铭
　　
　　呜呼吾外舅罗先生及外姑郑孺人合葬于此九原茫茫音容永隔吾懐之悲曷其有极因忆仲昭垂髫时侍先君宰束鹿束鹿于新河为邻封彼此笃好相往还甚密仲昭尝获拜先生于寓馆辱不鄙谓其可妻也先君闻之深以为喜一言之合姻好遂定俯仰天地曾几何时先生及孺人俱先朝露而仲昭亦老且衰矣自愧疎庸无能为役以申知己之报顾尝以文字为职其于发扬潜徳以垂永久实仲昭责也遂抆泪取其季子佑所状事行志而铭之志曰先生讳绎字从思姓罗氏其先抚之临川人胜国时有讳某者尉福清子孙因占籍于闽至先生已六世矣曾祖讳从义祖讳伯淳俱有隠徳父讳泰以学问文章重一时虽未尝仕进然其弟泽登甲辰进士为名御史先生及兄纹同领丁酉郷荐为名师儒其它及门之士跻巍登膴者不可胜数皆教泽所及也平生著述有觉非集行于世先生少颖悟嗜学登第时年甫二十有一初司训广之肇庆满九载掌教真定之新河两学与计偕者恒艰于得人而新河尤甚先生至严条法而勤督责之虽隆寒盛暑弗怠自是文风皆稍振然先生为人劲直负气不茍媕阿软媚以取悦于官长在新河凡七载部使者欲以非理相加先生毅然厉色曰官可去屈辱不可受也竟以是忤其意罢归学者相与力辨而留之不可得因叹息先生以直道不容于时而深恨部使者以私恶黜贤师也先生性敦廉耻而于孝友之行尤笃在肇庆时郡守四明王侯莹雅相敬重尝大修郡学而以提督任属之既毕工所余缗钱颇多侯以先生将考绩北上令自取以治行先生竟归诸公帑一无所受既满考便道归省时觉非府君尚无恙一时名人贤士乐与之游先生日以其所得禄俸余赀厚为供具俾得觞咏款洽以乐其心又为鬻善地以营寿藏所费虽甚巨纤毫不以累其兄弟或劝其稍积蓄以为诒后计先生曰吾年尚富食禄之日犹长吾亲已老奉养之日短矣失今不尽吾情万一亲不讳异日虽累茵列鼎将安用乎团栾膝下踰年然后献绩京师既而复念其亲日就衰老仍请假还家省侍又踰二年始以亲命赴选而府君之讣音至矣其平生履歴行治大致如此余可槩见也先配孺人段氏同郡士族女早卒继即郑孺人讳筥祖宗玉晋府教授父芹叔母某氏孺人年十有四丧母抚诸弟综理家政斩斩中度其从父介叔为兵部主事于觉非府君有契谊因得闻孺人之贤遂求以为先生配孺人颇知书言动皆依于理无所茍先生致孝养于亲孺人相之主中馈具滫瀡弥久益勤平居事先生和顺恭敬终始如一抚其媵人有樛木之恩待其异母子女有鸤鸠之徳教诸子惟以读书为本不使其亲市井凉薄事宗党贤之孺人平生少疾病年既耄犹耳目精明织纫纺缉不异少壮日其平生所养可知矣先生卒于成化辛巳二月距其生永乐丁丑享年五十有五孺人卒于弘治丙辰二月距其生永乐乙酉享年九十有二子男五玄锡以进士乙榜拜新喻训导歴徳兴教谕惠州教授先孺人卒娶陈氏玄辉早卒玄光娶陈氏佑着绿郡庠有才名娶刘氏玄明亦早卒玄光副室某氏出余皆孺人出女三长适杨璟段孺人出次即以妻仲昭者次适林徳皆孺人出孙男三锺秀娶甘氏锺杰娶屠氏锺文聘朱氏女十二蔡璋吴某王汶郑余庆李某林某陈玄聪其壻也余未行曾孙女二俱幼先是先生卒玄锡等以其年十二月十有八日葬于城西梅亭山之原虚其右为孺人寿藏至是孺人卒玄光等又以其年十二月二十有三日奉柩合窆焉铭曰有崇一丘梅亭之冈是惟先生与孺人之藏其可掩者骨而不可掩者士行之粹壸仪之臧墓门有石刻此铭章猗千百年尚有
　　
　　耿光拙庵林君墓志铭
　　
　　林氏之先居下邳梓桐县晋黄门侍郎禄从元帝渡江为晋安太守因家侯官至唐瀛州刺史玄泰始居莆之北螺村瀛州之孙检校太子詹事兼苏州别驾披又徙居澄渚生端州刺史苇端州之玄孙永始迁前埭四传为宋将作郎监簿矩监簿之孙王宫教谕天保始别其派曰上林自是五传有讳槐应者仕元为兴化路直学直学之子讳闻喜福清州税使税使之子讳彦基皇赠奉训大夫左春坊左谕徳兼翰林院修撰谕徳之子讳文以中顺大夫太常寺少卿兼翰林院侍读学士致仕卒赠嘉议大夫礼部左侍郎君讳轩字伯安别号拙庵学士公之长子也母刘氏生母邹氏君少犹逮事其大父母于时家政方殷君承委命分理罔或愆于度大父母甚爱之学士公既升朝君两侍养宦邸每鸡初鸣辄先起奉冠衣具汤粥虽隆寒暑弗替事无巨细必禀命乃行虽劳勚必躬必亲无敢暇逸学士公每接宾客君奉汤茗毕乃却立屏后以俟命呼客不去不敢退也家居尝倡修逺祖祠又构堂以祀小宗之祖已乃筑室于先庐之东以居家指甚众而君所以御之者和而有威严而有恩内外斩如也学士公居官踰三十年君在侧则有以慰其羇旅之懐君居家则有以寛其内顾之忧士大夫咸以能子称之君有弟四人皆衣被儒术以世其家而其季中书舍人季厚君又能刻志于学以世其科盖亦以君为之长而率先之也事诸父尽爱敬处羣从各得其欢心处宗族姻戚雅有恩意在郷党间谦厚周慎遇长老必致其恭接童孺亦必以礼而敬贤乐善尤尽其诚人有过辄讳而不言有可以告语者必竭其忠或争讼不能平则明其是非曲直以晓释之见人急难亦随其力之所能及者而尽其情晩年尤为月旦之评所推重郡守岁行郷饮必处以宾席佥宪天台林公克贤政尚旌别所至郡邑辄命公举郷邦之有行谊者以励风俗而莆人则以君为称首无异议者平居无疾言厉声应物务以柔胜性不尚华侈尤不喜世俗机巧之事虽生长贵富望之温然若儒家子也君幼通敏好学强记尝执经从行人方栁东司训宋澹然二先生游皆见器许尤善字学清雅端劲士大夫家碑碣屏幛之类多属笔于君其与亲友通问简札词翰兼美人爱重之膳部郎中陈公景茂职司翰墨尝荐君自代君以非父志辞既而部使者新安许公仕达县令安成刘公玭皆剡上其名天官卿檄召赴铨会母宜人疾不果行其后再至京师馆阁诸老及二三朝士方将推挽君不欲变初志卒辞焉成化丙申学士公卒朝廷遣官营葬君往来督视过劳得微疾后三年感患风痹竟不起岁庚子二月十有八日也生于永乐癸巳正月十有八日至是得年六十有八配达氏讳贞字守静其先蜀人国初以富民起实京师遂占籍江宁县父旺登甲辰进士拜行在交址道监察御史与学士公同朝因以妻君性温淑仁惠佐君理家政教子女皆有条法生后君四年六月二十有三日卒后君三年正月朔日得年六十有七子男四钥娶李氏钊领戊子郷荐入太学俟进士举娶郭氏继黄氏铉先卒娶王氏鏓聘郑氏女四长适邑庠生栁荧次适方増次适郡庠生宋偁次许适俞錪孙男四景潜景洤景澄景泮孙女四墓在城南天马山南麓甓五竁君居中右达氏左铉其二则鏓生母及铉妻寿藏也诸孤卜以乙巳十二月八日葬奉礼部主事宋君孔时状来请铭予因君而有所感焉铭乌可辞先王之世以孝友睦婣任恤六者之行教民故当是时俗化之隆无以尚矣后世此道不讲士之为学惟从事于言语文字之末以取科第媒利禄而已其于六者之行漫不知其为何物俗化所以不及于古有由然也君生斯时乃能以先王之教而修之于身虽其所及未能甚广而州里郷闾之间犹或有观感而兴起者其俗化亦不为无所助也今复已矣则后生典刑将何所托乎此予铭君之墓所以特表而着之以告夫人人也铭曰赋质之温如履行之醇如虽爵不加身其本然之贵孰得而尊如虽禄不及门其固有之富孰得而伦如况夫兰玉熏如桂子馧如君之名殆将歴百世而芬如
　　
　　奉政大夫广东按察司提学佥事立斋宋君墓志铭
　　
　　弘治辛酉七月甲子广东提学佥宪宋君卒于官讣至莆士大夫咸赍嗟悼惜谓吾郷失此贤士寔斯文之不幸也予时方与翠渠周君纂修郡志既相与考论其行业以传于儒林矣越二年其子元翰将卜吉襄事乃奉君之同官毘陵徐君纮所著事状诣予请曰先君儒林之传辱执事之宠惠厚且逺矣第郡志特纪其大者耳余固不能详也今掩幽之石敢复假宠于执事幸无靳焉言讫泣下沾襟予感念畴昔亦哽咽不能言遂不复固辞君讳端仪字孔时别号立斋姓宋氏世为莆之后埭人君幼淳雅凝重不妄言笑见先生长者应唯进退若老成人稍长攻举子业读书必求通贯为文必根义理年十六七侍父助教公学正安州每考较诸生学业必令君与试一时在学之士皆叹服以为不可及又尝侍父较文江右时御史天台陈公选监场屋因私试以文亦深器许之既而还莆著录郡庠益自刻励于学成化辛夘郷举小试君偶失利众为称屈君之祖舅学士林先生欲以书白于当道者君曰此吾学未至纵求而得之亦可耻也遂闭门讲学竟不复请举甲午登郷闱第七人明年会试礼闱弗售闽宪使山阴唐公彬先监试秋闱君其所取士也遂延置西塾以训其子一时同寅亦多遣子弟从之游居二年秋毫无所干请唐公及佥宪兰溪章公懋甚雅重之戊戌礼闱又弗售卒业成均时助教公已迁官来任君于养志之暇益得友四方贤士以充其所未至若故凤阳贰守邵武寗君坚今太常少卿安陆孙君交则其尤厚者而后进之士慕君学行亦多执经受业登巍跻膴者踵相属也既而试事内库库之主者延君以教其弟公事悉不以累君君曰逸已以劳同事吾岂为之哉且吾人间日入视事今以直日尽吾职以暇日副其意不亦安乎辛丑始擢王华榜进士第六人拜礼部精膳司主事委司本部及光禄寺诸署俸粮谨其出纳虽部堂支给升合不得多取旧弊悉革寻丁内外艰起服改祠祭司甚为部长贰河南耿公裕太原周公经所敬礼适云南提学宪臣缺选部议以属君偶为郷掾所知出以语人君曰进秩之疏未上而已谊传于众口或者以我为干乞耶遂力辞不受已而迁主客司员外郎未几广东提学缺时耿公迁选部遂拟君上请以内相丘徐二公沮之不许盖徐公初主考礼闱君为所取士继进贰礼部君为其属僚丘公为祭酒君为其门生皆受知遇及二公入相君以今昔异地自正旦大众行礼之外足迹未尝一至其门二公疑君忘徳故有是沮然所以见沮于二公者适所以彰君之名于朝着也官主客二年凡四夷朝贡之使以方物贽见一毫不茍取其或有所求请必条举典故辨析开谕往往使之心服以去尝委奉安先儒杨龟山从祀神位又委遴选诸亲王妃又委乗传歴山东以及南北畿择堪尚公主者皆非主客所司盖重君也俄而广东提学复缺时丘公物故耿公复疏上君名遂拜按察司佥事奉玺书以行既至严立教法大要以崇本实黜浮华为主而痛抑奔竞革奸弊以防壊法之源纤悉具备皆凿凿可行所辖诸郡县方行民快之例富家大族争欲遣子弟入学以图幸免至于各学生徒廪缺亦皆争先请补干托纷然甚至有行贿赂者君曰是吾行未孚于人也于是凡一士之进一廪之给咸秉至公虽忤权贵弗恤也所属广州析番禺南海增城三县地增设龙门县并立学补弟子员时请托之风犹未弭君乃核三学之士产所当析之地者又试其中之堪廪食者翼日立之于庭以廪增之额定于籖数足而止自是广之人士深信服之其后新宁亦设县遂无复有请托者矣君莅官不立赫赫之威务欲以身表率诸生考校命题不先立已意一以经传为主试之日端坐竟日俾其从容思索展尽底藴随文去取有戾经传者虽工不得寘前列学者骎骎乎知所向方而君亦不惮劳勚虽蛮烟瘴毒之地靡不躬歴若琼崖诸州远在海岛中前此有九年仅一到者君未及五载已两涉鲸波矣巡抚大臣嘉其勤于职务上疏乞旌擢之而君竟以是冲冒炎瘴染疾不吉士夫僚友闻之咸哀怛不已逺近诸生奔吊有痛陨仆地者琼之士既祀君于仰止祠广之士复相率请祀君于仰髙祠其感人之深如此君为人和易真实不事表襮而尤笃于伦谊其主事精膳时助教公遘疾奄延五阅月君请告躬视汤药顷刻弗离左右及卒哀毁几絶匍匐扶柩以归葬祭一以先儒故典从事继而吴安人卒亦然待其弟孔惠孔扬孔学极友爱诸弟亦感发怡怡然称其为故家人物始祖祠宇圮壊力倡族人新之又率诸弟别建家庙于居室之东岁时奉祀惟谨与人交忠信不欺有所谋议凡是非得失必竭尽底里无所隠讳曩彭惠安公韶续修莆阳志凡有疑多资君以质正予修八闽通志于诸郡人物悉资君以去取君皆为极力考究裨益良多其居郷畏慎谦抑于物无所忤及登第贵显往还郷闾非公谒未尝一至郡县凡世俗纷华之事视之泊如也君资禀清粹自其少时虽习举业然已有志泛滥羣籍尚友古人凡郷之先辈皆考究而知其邪正贤否郡守青田潘公琴以郡学所祀郷贤多弗称典礼乃发策询于庠序诸生惟君所对策考论精审潘公大加叹赏初尝着莆阳科名志晩年复着人物备志善恶皆录盖将以私备法戒且示后人惜其未脱藁也其在礼部时署清务简尤留意程朱正学尝考正宋史道学传进程氏门人吕公大临谓其深潜缜密当不在刘李尹谢游杨之下又以程氏师友渊源朱子已有录以示后学而朱子门人亦多哲士尚未有表着之者因褎集黄勉斋以下及私淑有得如真文忠诸公凡若干人为考亭渊源录又尝修祠部典故若干巻在广宪时前巡抚大臣尝增设隶兵四人以赡司学政者君悉取其资新濓溪周元公祠因进广东安抚廖公子晦以配享焉公暇尝修广东通志略宋行朝录皆未脱藁又尝编道南三先生遗书及朱子事类凡若干巻平生著述有宋氏族谱郷贤考证莆阳遗事莆阳旧事偶录髙科考立斋闲录立斋稿合之凡若干巻藏于家呜呼君之所以修于身施于政行于家垂于后者卓卓如此世之人皆知之至其耿介特立之操超迈絶俗之识局于位而未见于行藴于中而未着于外者世之人或未知也惟君之同寅和顺王云凤尝称之曰孔时之为人与之论古人贤否讲求经史微义则若探囊之豫建瓴之捷而通殷勤述功能于达官大吏之前争是非辨曲直于稠人广坐之中则讷然不能一出诸口此孔时之言也事上惟恐有过使人若或伤之黑白在胸中而视其貌浑然若无能宁受不知己之屈而未尝一启喙以辨不为皎皎之行而未尝外于君子之矩度中此孔时之行也讨故典阐幽微贯穿上下数千百年若本朝始建国及洪武庚辰正统己巳三大事其间计谋攻战忠良邪佞中外大小臣工举事成败得失之故穷捜极访理讹订疑是非轻重析于秋毫此孔时之学也予窃以斯言为知君之深故并志之君生于正统丁夘讵其卒得年五十有五娶黄氏封刑部主事讳谕之女有贤徳以君贵封安人子男一即元翰领乙夘闽藩郷荐第一人娶予兄子行人干亨之女君之墓在文武里柯宅山先茔之次去孔道仅五十步许背子面午中甓二竁以甲子正月癸酉葬君于其右而虚其左为黄安人寿藏云予与君通家三世尝铭君之大父沐阳贰教先生之墓矣故不复次其世家焉铭曰孰丰其徳而不丰其龄孰纵其藴而不纵其行正学源委郷邦典刑考言询事探赜钩深无微不烛无幽不明以立准绳以觉后生以扬其英以永其声以蓄其赢以昌其嗣人
　　
　　未轩文集巻六

《四库全书·未轩文集》　下　（明）黄仲昭 撰
　　●钦定四库全书
　　
　　未轩文集巻七
　　
　　（明）黄仲昭 撰
　　
　　○五言诗
　　
　　怀古
　　
　　吾闻庖羲氏爰始开鸿荒庖羲旣已往乃复生神农厥后有轩辕继綂为三皇鼎湖龙去后尧德益辉煌有虞受其禅恭已垂衣裳禹承精一传克绍唐虞芳猗欤叹日跻复见商成汤穆穆歌敬止亦有周文王嗣武建皇极周德日以昌圣神相继作治道弥昭彰所以八荒内淳风浩无疆唐虞既辽邈三代亦荒凉诸侯纷僣窃列国互争强危舌利如戟巧言媚如簧孔孟思济时辙迹周四方徘徊无所遇懐寳徒悲伤陵夷至嬴氏不啻■〈豸寸〉与狼治道已荡然淳风亦沦亡芒砀龙一奋仗剑扶颓纲所悲杂霸术垂綂未甚良累叶称善治不过臻小康东京既失御羣雄起陆梁伏龙徒奋迅凤雏空翱翔天意挽不回炎精竟无光六朝迭兴废四海日扰攘忽生龙鳯姿唐祚开晋阳奈何同气亲战血流宫墙牝晨秽宸极麀聚渎天常治道杂王霸奕叶多昏狂比之炎汉时已不相颉颃回首视唐虞深渊与穹苍有唐既迄运刘石遂披猖中原数千里幻作征战场皇天命贤主挥戈扫欃枪陈桥属猪人遂着龙袍黄立国尚忠厚颇胜汉与唐惜哉三百载教化未汪洋遂令三代前淳风竟茫茫端居茅檐下感此心傍徨仰天动长吟浮云自悠扬
　　
　　望云思亲为太学生李某赋
　　
　　悠悠天际云飞遶江南路游子行见之徘徊日将暮飞云本无心于人亦何与为念白头亲逺在云飞处丈夫身许国私恩邈难顾乡山杳霭间可望不可赴安得双羽翰髙飞逐云去我亦别庭闱接武金銮署为君动长吟潸焉泪如注
　　
　　秋鸿
　　
　　万里无矰缴江湖得自由逺依南地暖因觉北天秋疎雨投荒浦残阳度逺洲呌霜催落叶送泠入征裘影乱风横塞声寒月满楼芦深依晚渚稻熟下平畴孤馆初惊梦新霜欲上头帛书无复系夷虏戴宸旒
　　
　　画梅四首为焦■〈王扁〉中书赋
　　
　　风梅
　　
　　南枝春意深繁葩吐竒馥东风一夜来吹落满庭玉树底莓苔纹渐失旧时緑骚客晓开门忽讶飘滕六
　　
　　烟梅
　　
　　天然玉雪姿托根依絶巘缥缈隔寒烟不辨春深浅叵人爱桃李清标识应鲜天公似有意欲遮尘俗眼
　　
　　雪梅
　　
　　玄云昼冥冥雪满空山里百卉凄以腓无复旧红紫独有山中梅凌寒花韩■〈华韦〉分明烈士心不随颓俗靡
　　
　　月梅
　　
　　我家闽山下种梅遶衡庐林梢晴月上风景如西湖孤吟无与和酹酒招林逋乃今堕尘网惭愧观画图
　　
　　送陈廷美归省钱塘
　　
　　仗剑别乡土壮游入长安丈夫志四方胡为复言还悠悠天际云长遶髙堂间游子行万里感之懐故山凄风振林木朔雪满河关缅懐鞠育恩岂惮行路难我亦久为客膝下思承欢便欲同翱翔未得凌风翰河桥送君去竚立空长叹
　　
　　送林弥显还莆同年邵维贞索
　　
　　东风一夜来吹緑都门栁栁下酌清尊送此平生友人生穹壤间浮萍寄渊薮飘泊偶相逢随风仍左右与君结同心荏苒年华久我竽滥见收君瑟犹不偶人事苦难齐红尘异奔走丈夫抱竒器终岂居人后穷通付苍天且尽尊中酒龙泉吐寒芒奕奕射牛斗拂袖登紫骝慷慨各分手行行到故乡升堂觐慈母献寿舞斓斑春风生户牖时复会亲朋攀跻云外阜林间卧枕肱花前笑开口当思曲江头春色年年有早振凌风翰勋名期不朽勿令故乡尘容易白人首
　　
　　寿彭母七十
　　
　　天地三阳泰慈闱寿域开华年盈七袠寳婺烛三台慈竹清阴蔼萱花春意回阶庭兰掩映霄汉凤毰毸石髓陈瑶席琼浆泛玉杯香浮金鸭雾乐震画堂雷王母骖鸾下麻姑驾鹤来相期长不老沧海看飞埃
　　
　　画雀为黄体行理问赋
　　
　　飞龙御九重和气充八极含生非一类尽囿雍熈域黄雀亦遭逢俯仰性情适上林深复深终年无弹弋渇饮御沟水饥餐太仓粒朝阳阿阁上每共鹓鸾集微生得如此不识伊谁力剩有酬恩心衔环定何日
　　
　　雨后观涨
　　
　　连日雨新晴诸溪水尽生气蒸天色暝浪滚雪花明鹭渚看全没虹桥觉渐平朝宗奔电影触石殷雷声山近涵空翠云低接太清渡头人不到空有画船横
　　
　　翰林院南新辟三圃
　　
　　玉堂有隙地清旷当南隅方春度微雨草色成荒芜今年辟三圃于以种嘉蔬开云作畦垄引水疏沟渠纵横数十品生意盈阶除朝来零露瀼绿叶清阴敷菜根有眞味颇胜梁肉腴嚼之茍不厌百事俱可图伟哉信名言千载当师模
　　
　　移菊
　　
　　菊本君子花俗卉良难偶所以古哲人品题作佳友玉堂老儒僊爱此出尘垢移种玉堂阴翠色满牕牖托根咫尺天雨露滋培厚繁英吐黄金端不负重九羣僊休沐暇足泛黄封酒古称菊潭水饮之即黄耉愿言采幽芳以介君王寿
　　
　　罗湖古峰渔樵为新淦严武赋
　　
　　渺渺罗湖波苍苍古峰树中有一幽人占断湖山趣有时驾扁舟荡漾湖中去得鱼即呼酒醉卧云水暮有时操斧斤笑指峯头路天风吹浩歌泠泠出烟雾云梦系淮阴长沙谪贾傅轩冕信为荣覆车尤足虑岂若老湖山安行无窘步
　　
　　送黄石体行任湖广副理问
　　
　　君从故乡来握手长安道满眼尽交游何如同姓好旅馆幸连床朝夕资论讨时复酌金罍花前共倾倒相爱见天真赖以开懐抱昨日拜新恩锦衣炫晴昊笑买楚江船匆匆出蓬岛离尊怅初尽烟起河桥草扬帆入烟去沧江空浩浩感君平日情忧心惄如捣何以慰渇饥贞白期自保
　　
　　代陈宪副赠原都宪用祁主事韵
　　
　　方岳当齐鲁行台正百官元臣加节钺宠命出金銮河内仍留寇荆州幸识韩氷霜归政府风月在诗坛展也才兼徳猗欤猛济寛持平良独易负重岂辞难蔀屋光还照阴崖气不寒盘根资利器凋瘵藉灵丹囹圄经年净苞苴絶夜干泰山崇地位渤海息波澜王事劳行役亲闱阙问安暂辞东土镇归奉北堂欢天上颁鸾诰庭前拜翠冠瑞萱明绣闼慈竹荫雕阑莱彩情方洽潘舆兴未残乡闾夸昼锦人吏候归鞍绣斧欣重覩湖山为改观樗才叨部属风裁仰云端久荷箴规切都将肺腑刋咏歌追吉甫付与史官看
　　
　　题徐若川秋官山水图用王谏侍御韵
　　
　　屋上白云闲屋下流泉好遥山几片青出没林树杪浮生堕尘网局促何其小岂若山中人悠然豁襟抱林春花气浓谷暖莺声早安得往从之谈玄坐昏晓
　　
　　送彭延广归安成（御史延魁之弟也奉其母来视其兄至是复奉其母归乡）
　　
　　纔奉潘舆来复奉潘舆去来忆紫微花去忆灵椿树来去肯辞劳孝友夙所慕雁声催早寒关河秋色暮仗剑出都门愁心关去住秋风五两轻扬帆入烟雾行行到乡山亲旧欣相顾称觞一乐堂满堂春煦煦行看太史占西江德星聚
　　
　　题四景山水图为李生时爵赋
　　
　　春意入遥山渐觉烧痕緑驱犊向东皋一犁雨初足田园乐事多吾将返吾毂（右春景）
　　
　　溪亭雨新霁青山满前轩烦熇喜暂息正襟味道言此中有眞意富贵何足论（右夏景）
　　
　　风髙霜叶稀潦尽寒潭碧斜阳罢钓归浊酒聊自适冷笑世途人劳劳不遑息（右秋景）
　　
　　夜来积雪深晓觉寒威逼呼童棹扁舟荡漾安所适隔溪有寒梅欲访春消息（右冬景）
　　
　　同昭武刘太守髙挥使诸公游万峰庵
　　
　　乱山如聚米独拥一峰髙幽胜元无匹登临岂惮劳千林澄霁色万里见秋毫溪涨萦寒碧松声殷怒涛人烟连郡郭禾黍带林皋清世欣无警丰年庆屡遭羣公多暇豫尊酒一游遨诗思惭予拙兹来亦觉豪
　　
　　题昭武髙挥使锺吕二僊图和谢大叅韵
　　
　　我闻二僊翁翩然拂尘服携手问还丹世事瞑双目丹成共遐举离人立于独兹事盖窈冥有无未能卜而我独爱翁萧散青山麓不荣文锦裳不贵黄金屋秋雨饭胡麻春风羮杞菊緑醑酿初成开尊味醲郁兴来即倾倒枕藉山中宿金谷花戎戎长安车辘辘天道有乘除得失互倚伏翁应达兹理优游在空谷安得往从之云山并幽躅
　　
　　一斋为永康黄肃赋
　　
　　平地欲为山所积非儋石髙丘欲掘井胡能计寻尺为学正如斯孜孜当不息持之亦有要曰惟主于一所以古哲人干干以终日讲学穷至理饬躬崇令德习俗谅不移他岐岂容适万理忽昭融圣域可优入穷则善其身逹则行于国俯仰天地间能事从此毕黄生志希贤颜斋警晨夕吾将考其成朂哉慎无斁
　　
　　题四景山水图
　　
　　白头杜陵叟乾坤一诗豪看山坐芳草寻春访绯桃一尊不自慰奈此时绎骚（右杜甫游春）
　　
　　芙蕖新着花幽赏竟朝夕所喜契吾心宁徒玩其迹遗说炳丹青谁能继真识（右濓溪爱莲）
　　
　　彭泽赋归来托身篱菊中夷齐迹虽异商周时则同世无汉昭烈千载空卧龙（右渊明爱菊）
　　
　　清夜入孤山梅花伴幽悄兴寄香影中诗成水月表松梢孤鹤鸣不觉千山晓（右逋仙爱梅）
　　
　　浣灵轩为李德馨方伯赋
　　
　　人心本虚灵物欲有时蔽所以古哲人浣之不容置动静交有养内外互相制如水决其污如镜去其翳一疵不复存万理咸森备事物纷然来顺应无少戾弥纶参赞功毕竟由此致李公学古徒颜轩恒自励日新功已勤非徒美观视施于政事间动与古人契功业日以隆未测其所至吾将覩其成朂哉慎毋替
　　
　　题画竹二首
　　
　　我昔爱此君手植清溪曲春雨长龙孙森然数竿玉风摇疎影长日转新阴緑披襟趂晚凉啸歌净炎燠年来亦何事东驰复西逐披图见此君俯首愧尘俗（右晚凉）
　　
　　蔼蔼碧琅玕托根傍苔石挺抜霜霰余苍然含正色况复新雨过薿薿増润泽伟哉卫武公学已跻圣域淇澳播声诗托此比其德有志希圣贤兹图视为则（右甘泽）
　　
　　拟古
　　
　　故人千里别遗我双干将其鞘饰鞞琫其刃生寒芒鞘以示韬晦刃以明坚刚时行即徇义时止当深藏雌雄喻同心以朂长不忘
　　
　　题画
　　
　　纷纷浮世上举眼皆尘俗蓬莱杳何许但见云海緑呼童抱瑶琴青山纵遐瞩欲弹山水调和以阳春曲缅懐锺子期百身恨难赎皓月幸无恙流光满林麓夜夜照孤琴庻以慰幽独
　　
　　和丁石崖太守赠箕阳陈宪副致政诗六首
　　
　　贪夫溺忘返达人自不羁时行施惠利时止娱诗书而况故山下犹有旧田庐及此身强健不归待何时
　　
　　二
　　
　　鹦鹉在雕笼日食非不腴何如林间鹤栖老苍松林先生早赋归酌酒舞且歈彼哉忧得丧役役眞鄙夫
　　
　　三
　　
　　羣贤际昌运衮衮乘风云先人独何事超然离人羣鹬以翠而毙膏以明自焚伟哉桑榆翁东篱醉斜曛
　　
　　四
　　
　　春水緑浩荡春山翠峥嵘登临纵吟赏浩然发幽情因悲华要客气势如云横长安如奔走红尘没簮缨
　　
　　五
　　
　　丈夫进退间从容乃为宜进退或穷迫宁不为世蚩贤哉汉二疏清风蔼今兹先生继芳躅髙节巍巍而
　　
　　六
　　
　　闲行引孤鹤复与瑶琴俱山水一会意日晏犹忘餔始知天壌间一闲真足娱
　　
　　林节妇诗
　　
　　妇道在顺从而以夫为天哀哀林节妇所天夙弃捐恸哭絶复苏抚膺泪如泉一死谅不惜遗孤谁为怜仰天誓白日一节期自全铅华悉屏弃憔悴徂芳年愿为松与柏槁死深涧边肯学桃李花岐路争鲜妍缝纫秋月下络纬寒灯前辛勤课遗孤及时理青编空闺四十载金石同真坚有子植先业有孙绍儒毡所天如有知泉壤应欣然
　　
　　琴书眞趣为三山王用忠赋
　　
　　伊人爱文雅夙志不外慕琴书日自娱萧散澄神虑寳鸭风微薫藜灯雨初度膝上罢丝桐床头披竹素烦襟日以清至理日以悟俯仰天地间悠然有真趣予亦契兹懐苦被微名误劳劳西复东流俗共驰鹜有琴庋髙阁有书闭深户红尘汨天真欲避不能去安得谢浮荣相从竟朝暮
　　
　　挽余姚毛处士（号竹溪主人）
　　
　　越山有幽人髙隠在岩谷适兴有诗书惊心无宠辱髙风盖一乡亦足振颓俗人生随化迁百年蛇赴壑送死人所悲送君能勿哭泠泠越溪水萧萧溪上竹主人去不返水竹空遶屋赢得庆源深化作兰与玉春风满阶庭蔼蔼扬芬馥九原君勿悲人间万事足
　　
　　题锺处士梅溪巻（国子生东广锺辕之父也）
　　
　　若人爱幽雅结屋清溪曲溪上种梅花几株深遶屋穷冬时冱寒雪霜锢林木惟兹保太和繁花粲如玉主人日无事花底纵吟目徙倚齅寒香拍拍春满腹世人逐浮荣奔走不停毂谁知方寸心中有尘万斛曽如溪上翁俯仰无羁束何当谢簪缨相从在林谷酌兹溪上水一洗人间俗
　　
　　题四景山水图为仙溪林廷寛赋
　　
　　春景
　　
　　积雨晓初晴林峦翠如沐鴶鵴知阳春桑巅催布谷骑驴者谁子寻芳纵吟目何日脱名缰青山并幽躅
　　
　　夏景
　　
　　屋上有青山屋下有流水宇宙正熏风荷花香数里窓下看书人应是濓溪子安得往从之静观无极理
　　
　　秋景
　　
　　幽人隠者流翛然不外慕空江罢钓归寂寞秋山暮开樽风满楼吟诗月当户回看声利场劳劳正行路
　　
　　冬景
　　
　　我昔谪湖湘凌冬出畿甸驱车陇阪间风雪朝盈面六合亘顽云九疑怅难见披图感旧游流光去如电
　　
　　芳草吟送李茂容归莆
　　
　　都门积雨晴芳草増新翠岐路送君行感之发长喟与君客京华芳草几荣瘁草色自年年王孙归未遂髙堂伤别离昕夕几行泪客心自凄然况与芳草对君今别我去所恨不同队安能若芳草处处随君骑慿君向髙堂寄声一相慰游子倦风尘久动乡关思早晚谢簪缨归卧云中寺众草歇芳时行人会当至
　　
　　筹亭为髙都宪赋
　　
　　古有张子房亦有赵充国一则筹庙堂一则筹边域公才今罕伦直与古人匹蠢彼狐鼠辈出没长江侧杀人以横行终岁为民贼公名简帝心爰命往诛殛孤舟时泛泛来往凌空碧幽亭构舟上轩敞含虚白因以筹为名于焉励所职荡涤狼烟清指顾鲸波息干将斫朝菌曽不劳余力圣皇图致治日昃不遑食烦公运一筹俾复唐虞日咄哉兹小丑何足劳区画
　　
　　送孔詹事考绩之京（代孙寺丞赋）
　　
　　宣尼德泽长直与乾坤并委祉及云仍贤哲相辉映君生千载后亦复锺其庆黄甲蜚英声青琐司谏诤春宫资赞翼启沃摅忠荩棘署佐祥刑庶狱称明慎宸衷犹简念家学承先圣宠擢侍经筵眷遇日弥盛君心益感激朝夕图报称批鳞发谠言誓将禆圣政圣明天地量讵肯遗忠正为念汉阳民连岁遭饥馑遂命汲长孺卧治苏民病一朝怀旧弼旋复锡恩命重拜旧时官来览金陵胜人生若浮萍聚散嗟无定昨日幸相逢诗酒发佳兴今朝复分手奏绩重趋觐九重图治勤寤寐思英俊定见沐殊恩金瓯覆名姓努力效嘉猷致君迈尧舜
　　
　　效古十九首
　　
　　握手与君别万里从此辞悠悠道路长恻恻中心悲白日西山没流水东海驰东西各异势会合良难期明月有时缺思君长不絶茫茫春雪深道路没归辙驱驰力已疲憔悴髪已白君心但自保岂敢怨离别
　　
　　二
　　
　　浮萍逐水流落絮随风起青楼有佳人自矜容色美瑶筝弄玉纤清歌呈皓齿坚贞不自持托身游侠子一朝遭弃捐飘飘无定止
　　
　　三
　　
　　落花委苍苔飞絮沉緑水荣华倐忽间人生亦如此今日白髪翁前日红颜子何事长奔波终日不遑已驾言秣吾马游戏长安市层楼百花中髙阙五云里冠盖集芳园歌钟喧戚里绮罗艶春风夹道香尘起人生俱作乐不乐徒为尔
　　
　　四
　　
　　髙堂集嘉客济济皆同心珍羞列绮席芳醑倾银瓶慷慨发浩歌铿锵鸣瑶琴素懐邈难写寄此弦歌声于中有眞趣谁能知其音光阴急如箭倐忽成古今失今不作乐白髪日相侵穷通顺吾命任彼浮与沈
　　
　　五
　　
　　中城有危楼万象势尽低飞檐焕华采杰栋凌云霓楼中有少妇良人久乖暌有时歌声起秋风共凄凄秦筝清且哀调与歌声齐宛转不能已青天红日西眼前孰知音弦歌徒悲凄却羡比翼鸟一双长并栖
　　
　　六
　　
　　岁暮羣芳歇梅花开满林殷勤折南枝将以寄同心故国万余里寒香徒自深引领独徘徊青天日西沈
　　
　　七
　　
　　斗杓复建寅生意回枯朽轻红点槛桃新緑上堤栁俯仰八纮间融融暖如酒感此念故人天涯离别久忆昔初见君论交期皓首云泥一朝异曽不念携手雁飞必呼羣莺鸣亦求友物性尚如斯君心何独否
　　
　　八
　　
　　凤栖在碧梧鱼游在緑水婉娈相因依始终长若此初与君结好期与君偕老胡为弃前盟隔絶千里道引领望轩车山空歌浩浩君若方春阳妾若幽谷草阳光不煦妪草色将枯槁惟有贞白心为君长自保
　　
　　九
　　
　　凌晨步庭外惟见柏森森风霜任摇落翠色长自深攀条寄逺客表此一寸忱所重不在物以朂岁寒心
　　
　　十
　　
　　皎皎织女星独处河之澳频年织云锦灿烂盈杼柚剪裁劳玉纎将与牵牛服欲渡河无梁耿耿乱心曲驰情独怅望但见河水緑
　　
　　十一
　　
　　驱车早言旋胡为事逺游韶华如昨日金风复飕飗百年驹过隙人生难久留惟思早立身可以传千秋光阴茍蹉跎倐忽委山丘去去从此始弩力慎勿休
　　
　　十二
　　
　　秋风起天际商声满寒谷白露已为霜晓气清且肃人生无百年奈此光阴速去者日已多来者日已蹙何不畅懐抱而乃长刺促齐宋多名姬罗绮生芬馥持身良不茍频年保贞淑清商中夜发激烈铿金玉慷慨振衣裳殷勤脂车轴愿为髙岗凤飞向梧桐宿
　　
　　十三
　　
　　瞻彼北邙下累累总丘坟古道翳榛莽老树含风云晨昏樵牧歌来往狐兔羣白骨亦已朽宁复有精魂人生天地间暂寓难乆存年命乃有限嗜欲胡无垠营营苦不足东西日纷纭一朝委山丘贵贱宁复论不如谢尘鞅笑傲云水村
　　
　　十四
　　
　　死者不可作生者尚未衰生时不共乐死去复难追瞻彼南山麓丘塜何累累感之思故国旋归苦无期登髙独徘徊耿耿徒伤悲
　　
　　十五
　　
　　人生虽百岁七十已云稀如何一身微乃为千载思有酒即相亲于以乐青春区区逐微利徒为受苦辛君看醉乡人乃独全其眞
　　
　　十六
　　
　　西风起林末物候何凄凉芙蕖销华泽苹蓼扬辉光良人久离别关山阻且长新爱有佳人旧欢从此忘贱妾若葵花良人若太阳太阳虽转移葵花长仰望昨宵魂梦里忽到良人傍携手共言笑欢乐犹未央须臾复不见拊心重彷徨本期鸳与鸯一双长翱翔弃捐今若此有泪空沾裳
　　
　　十七
　　
　　韶华倐已去朱火复相违凉飙振林木飒飒商声悲故人天一方数载隔容仪忽将金玉音逺寄鳞鸿归感此情意厚佩服良无遗关山既修阻物候复凄其佳期不可即耿耿徒相思
　　
　　十八
　　
　　故人隔天涯万里情尚切遗我金错刀把翫中心恱金环月团圆白刃水莹澈刃以朂直道环以喻不絶佩之永不忘畴能使离别
　　
　　十九
　　
　　东风入庭树忽动闺中思春去今复归游子独何之瞻彼天壤间万物咸熈熈孤妾独徘徊悠悠双泪垂风霜但自保会面良有期
　　
　　题鸜鹆
　　
　　幽禽何处来飞向琅玕树金眸烁晴曦鲜羽濯朝露春风紫禁中竒音数声度鹦鹉噤无言花间屡惊顾
　　
　　题青鸟
　　
　　青鸟自瑶池来向琼枝息清风散好音旭日耀竒色借问蟠桃花何时重结实欲采祝吾亲团圞跻寿域
　　
　　未轩文集巻七
　　
　　●钦定四库全书
　　
　　未轩文集巻八
　　
　　（明）黄仲昭 撰
　　
　　○五言诗
　　
　　题画山水扇
　　
　　结屋苍松里悠然趣不羣柴门扄湿翠萝径入寒云山转红尘隔溪横碧霭分烟霞应莫恋天上有明君
　　
　　题万寿观万花园殿后轩
　　
　　碧殿临幽沼开轩水气清红莲饶晓色緑竹作秋声萍散鱼吹浪林喧鸟弄晴僊家良在此何必问蓬瀛
　　
　　送庶吉士锺美宣乃叔还番禺
　　
　　逺谒銮坡署殷勤访阿咸羊城劳客梦潞水问归帆荔子红垂屋榕阴翠遶岩品题应有句珍重示来缄
　　
　　送杨汝介奉其父考功公之命归省祖母
　　
　　逺奉严君命重闱问起居异乡频有梦故国久无书潞渚氷消后都门酒尽初愁心关去住临别重踌躇
　　
　　圃东新井
　　
　　玉署井初成寒泉一镜平润滋苍藓茁色映翠梧清澄碧涵天影虚圎浸月明何由分涸辙枯鲋总回生
　　
　　爱莲为潞阳戴景元赋
　　
　　莲自濓溪后先生独爱之画船频载酒彩笔每题诗佳色看偏好幽香齅更宜个中有眞趣浮世几人知
　　
　　题崆峒拱寿图寿林文华先生母
　　
　　云路双丹凤慈闱献寿觥养分天禄厚舞着锦衣轻南极乘云降崆峒驾鹤迎华筵申颂祷同看海尘生
　　
　　谒延平书院二首
　　
　　九峯分一脉遗庙■〈立乞〉当中横翠轩犹在濯缨亭已空溪山闲霁月草树自春风僊梵争华侈伤哉吾道穷
　　
　　二
　　
　　先生不可作千载仰仪刑道脉承伊洛心传在考亭池涵新涨緑碑蚀古苔青坠绪今谁续斜阳草满庭
　　
　　和骆顺庵邑博雨中见懐韵
　　
　　良晤连朝阻慿髙望泮宫烟云迷旦暮楼阁隠青红溪涨千峰雨蝉鸣一叶风知君能念我两地思应同
　　
　　游昭武西塔寺和刘太守仁甫韵
　　
　　偶同登古寺楼阁夕阳边列雉低连树遥山翠倚天劳生成底事客路又经年只合还山去尘缨濯涧泉
　　
　　游昭武福山寺
　　
　　野寺峰峦合云扄昼阒寥虚窓临树杪曲阁遶山腰何事劳车马频年走市朝却惭林下衲闭户草萧萧
　　
　　拙戒吴方伯亭成翠渠有诗寄题因次韵二首
　　
　　闻说吴方伯幽亭构已成四檐深树暝一雨小池平鸥鹭依人宿莼鲈约客烹良游嗟未遂几度梦中行
　　
　　二
　　
　　一叚崆峒景何须访广成春増晴野緑云补乱山平酒泛黄花饮茶分活水烹芳邻如可借杖屦日随行
　　
　　送韦提学致仕还家二首
　　
　　诸生沾化雨临别思茫茫经济违初志莼鲈忆故乡琴随孤鹤去鸿共片云翔一笑忘言处还家菊正黄
　　
　　二
　　
　　老我方投笏先生复挂冠世途机穽险吾道应酬难蜗角闲争懒槐柯短梦阑扁舟欣抵岸沧海任狂澜
　　
　　山亭为龟塘廖氏应修赋次周翠渠韵
　　
　　小亭依水竹山色共霏微散帙云浮几弹琴月在帏鹓鸾行簉羽鸥鹭暂忘机一榻期相借风雩同咏归
　　
　　题坦斋所作小画次周翠渠韵
　　
　　孤艇斜阳外羣峰紫翠横水光浮日色荡漾一川明
　　
　　邵武黄溪铺左有飞瀑数十丈悬石崖如布
　　
　　山上白云深云中出飞瀑回看不见源疑从天上落
　　
　　游囊山寺追和柯竹岩先生韵四首
　　
　　一径斜通寺苍松带碧溪楼台晴日丽云海暮山低亭拥苍霞暝窓横翠霭齐老僧谁得似长伴白云栖
　　
　　二
　　
　　吾郡多奇胜都无让古囊松风回爽籁岩桂散天香把酒莺啼树横琴月到床髙情邈难写一笑晚山苍
　　
　　三
　　
　　寺逺人稀到岩扉尽日扄鸟窥山殿供风乱石床经巢鹤松枝老潜蛟涧水腥同游总知已相对眼俱青
　　
　　四
　　
　　游倦还髙阁慿阑思转豪雨收山拥翠潮至海増涛逺戍孤烟淡平原独树髙胜游情不极重拟约同袍
　　
　　登辟支岩追次柯竹严先生韵二首
　　
　　层岩穷胜览举首近晴空城郭斜阳外村墟断霭中野水连云白残霞映树红东南天更逺极目没冥鸿
　　
　　二
　　
　　造化锺灵秀闲云自辟支泉源分处逺岩穴凿来奇地僻藤埋径年深藓翳碑幽禽迎客语缱绻似相知
　　
　　登九僊观舒啸台（台在三山九仙观崖石下初蔽榛莽成化丁未始辟为台）
　　
　　榛莽新芟辟天然数仞台烟云连睥睨殿阁俯崔嵬逺岫横江断寒潮到郭回登临一舒啸天地旅懐开
　　
　　乡贡进士三山王士奇大父母挽诗二首
　　
　　良玉堪瑚琏宏材中栋梁云衢淹素志旅梦熟黄粱书阁芸香散吟坛草色荒贤孙髙擢第应是庆源长
　　
　　二
　　
　　淑德由天赋髙堂足母仪梨云飞梦杳薤露些歌悲双璧同玄室诸孙见白眉徽音应不朽太史勒穹碑
　　
　　往徳安过东林寺读始祖唐御史公诗韵六首
　　
　　庐阜称兹刹乾坤几许时题诗忆吾祖览胜惬幽期鹿饮清溪水鹤巢古树枝我来访莲社山色映清池（晋陶靖节与陆静修等十八人结白莲社于此）
　　
　　二
　　
　　东林闻自昔梦想已多时颇喜兹行便聊偿夙所期苔荒翻贝处刼化偃松枝赢得芙蕖在年年发旧池（谢康乐尝翻译佛经凿池于此祖诗翻译如曽见白莲开旧池古松晋时植祖诗松偃数朝枝）
　　
　　三
　　
　　经过聊驻节正值浴沂时野鸟如相迓云山似有期水清泉傍石林密树交枝怪底坐忘去幽亭俯碧池
　　
　　四
　　
　　下马日停午阴云解驳时纵观须尽兴重到恐难期花雨红飘径松岚翠滴枝前峰髙见塔指点是天池（寺前正对庐山天池峯峯顶有寺寺前有石池寺后有浮图髙出林杪）
　　
　　五
　　
　　纵忙须暂住周览更何时山色千年在人生百岁期香斜风入榭花落鸟争枝瀹茗浇吟吻山僧汲小池（寺有泉出石间极清冷寺僧甃石为小方池作亭覆之名曰玉壶氷）
　　
　　六
　　
　　未了公家事匆匆少暇时偶因逢老衲聊共话心期倦骥悲尘皁痴鸠忆故枝君恩犹未报行路敢差池
　　
　　再经庐山东林寺又用始祖御史公韵赋六首
　　
　　昔年曽过此犹记暮春时骢马重来日隙驹三载期云闲经雨岫花发向阳枝春草撩诗兴分青入古池
　　
　　二
　　
　　青山如有待不改昔年时重到宁非幸佳游不负期乱云生石罅一鸟啭花枝昨夜知经雨幽庭水满池
　　
　　三
　　
　　慧逺因陶令髙名著昔时虎溪同笑傲莲社共襟期故址更新宇乔林非旧枝千年遗迹在惟说两荷池
　　
　　四
　　
　　问道浔阳郡诸生候几时未穷残日兴仍拟复来期霁景酣春意红芳间緑枝山中春社过飞燕乱差池
　　
　　五
　　
　　徙倚看竒胜乾坤雨霁时林峦含喜色花鸟似前期晴竹黄金影新梧碧玉枝幽亭事事好不独瞰清池
　　
　　六
　　
　　山水重看处韶华正丽时胜游良自慰浮世亦难期鸟瞷斋僧饭猿攀饮涧枝所嗟公事迫未得看天池
　　
　　大雨雪六首（时会同寅饮宪副吴公有赏雪尝新酒吟风集故人句因足成律）
　　
　　赏雪尝新酒吟风集故人岁穷虽觉凛道合亦如春霜鬓年华迈云扄归梦频明年复今夕未卜更相亲
　　
　　二
　　
　　赏雪尝新酒霜台散晚衙杯干情自洽风劲势尤加入面回春意开牕讶月华丰穰应有象伫听颂污邪
　　
　　三
　　
　　赏雪尝新酒初昏喧渐沈从容论世事慷慨发豪吟黼扆清光逺江湖忧念深苍生犹冻馁何以慰吾心
　　
　　四
　　
　　赏雪尝新酒同寅喜盍簪跳珠初淅淅飞絮渐■〈毛参〉■〈毛参〉髙论兼今古清歌杂笑谈老予悭饮量今夕亦沈酣
　　
　　五
　　
　　赏雪尝新酒空庭夜色明偶因公事暇聊适片时情紫塞烽犹警黄河水未平迂踈无寸补空有二毛生
　　
　　六
　　
　　赏雪尝新酒忘形孰主宾心交非市道情洽见天眞民俗犹趋薄儒风未返淳一尊应暂适终合乞闲身
　　
　　次韵赠提督踏量屯田程主事
　　
　　四牡歴丘墟民风随地书逢人询敝政计日趣輶车兵欲储粮饷民思奠室庐使君今处分须体圣明初
　　
　　江湖壮游和李侍御尚絅韵
　　
　　仗剑别乡土乾坤欲遍行慿髙能作赋吊古独伤情草没唐虞甸苔荒丰镐城经游何地好我亦濯尘缨
　　
　　送方君子大赴春官二首
　　
　　才子气如虹雕鞍白玉骢携书万里外献策五云中豹变南山雾鹏抟北海风此心逐流水一路与君同
　　
　　二
　　
　　髙折蟾宫桂殷勤谒圣君论交感知已对酒惜离羣剑浦舟摇月棃关路入云庭闱回首处离思漫纷纷
　　
　　送李君唐英赴春官二首
　　
　　秋雨度江城携书上帝京云山横去路烟草感离情已冠棘闱选还魁兰省名他时霄汉上珍重树芳声
　　
　　二
　　
　　感别情偏切离筵酒易酣孤舟摇霁月一骑入晴岚恋阙心悬北思亲梦绕南明朝倚楼处云树思难堪
　　
　　送林君季厚赴春官二首
　　
　　严翁黄阁老君复绍清芬月窟攀髙桂天庭谒圣君征帆冲暮霭驿骑入秋云他日青霄上相期更策勋
　　
　　二
　　
　　欲献天人策殷勤觐九重朝阳鸣彩凤瀚海起潜龙锡宴宫花豓题名御墨浓严翁调鼎暇献寿启黄封
　　
　　秋夜回文
　　
　　弦管杂歌讴坐间竹簟幽蝉声几树暝雁阵一天秋烟寺僧敲磬月楼更转筹年华任醉饮兴适即忘忧
　　
　　棃关读林九牧遗刻
　　
　　昆季同经此题诗在翠微要穿杨叶过方向岭头归姓字终聨擢山川与有辉至今苔未蚀读罢思依依
　　
　　枫岭
　　
　　枫岭度征轩临风思惘然苍松悲唳鹤深谷惨啼鹃泉杂山头雨人穿树杪烟庭闱何处是长望白云边
　　
　　客中四时词
　　
　　花影随日移鸟声逐风度索居元寂寥祇恐韶光暮
　　
　　二
　　
　　暑雨润吟笺熏风清緑绮新蝉欺客愁庭槐吟不止
　　
　　三
　　
　　荷落一池风菊开三径雨无穷离别怀况听寒虫语
　　
　　四
　　
　　飞雪透疎棂隆寒袭重被乡心触景生惆怅难成寐
　　
　　棃岭道中十八首
　　
　　古树吼寒风危峰映夕照对景独伤懐厌听哀猿啸
　　
　　二
　　
　　翠壁泻寒泉苍林栖薄雾日暮白云深忘却闽关路
　　
　　三
　　
　　枫叶飘残红松林生寒碧役役世上人奔走不遑息
　　
　　四
　　
　　深林蔽夕阳寒泉泻苍壁双亲久别离瞻云情罔极
　　
　　五
　　
　　峰髙觉涧深山转疑路絶村逺投宿迟松梢挂新月
　　
　　六
　　
　　地暖树未凋腊残梅欲放无端景物竒妆点诗懐壮
　　
　　七
　　
　　孤鹤唳苍松哀猿啸寒月游子久未归对景乡心切
　　
　　八
　　
　　鸟道碧苔封断桥芳草没峰危似虎蹲树古如龙屈
　　
　　九
　　
　　古寺倚云岑幽亭阚乌道肩舆行处髙西风落人帽
　　
　　十
　　
　　衰草遶山深暗泉縁涧响岧嶤岭路髙白云随足长
　　
　　十一
　　
　　花发不知名水落石潭响山川争秀丽吟余足清赏
　　
　　十二
　　
　　树拥碧山深水急寒滩浅佳景难收拾新诗谩裁剪
　　
　　十三
　　
　　野烧明荒山寒林覆深涧风景役吟魂忘却浮生叹
　　
　　十四
　　
　　白石积苍苔青林杂红树翘首望乡山云深知何处
　　
　　十五
　　
　　风飘野菊香霜压山枫败客思谁能寛赖有同袍在
　　
　　十六
　　
　　溪转板桥斜峰回鸟道曲山泉最可人清音潄寒玉
　　
　　十七
　　
　　断霞横苍山淡烟迷逺树草傍幽泉生氷凝如玉筯
　　
　　十八
　　
　　花开不为春路湿非关雨空谷一声传山川学人语
　　
　　夏夜宿万寿观万花园次友人李唐英韵
　　
　　夏夜琳宫里开轩面面清池幽荷簇锦庭净月铺琼修竹弄晴影疎松起籁声无端青草梦尽向此中生
　　
　　未轩文集巻八
　　

　　●钦定四库全书
　　
　　未轩文集巻九
　　
　　（明）黄仲昭 撰
　　
　　○七言诗
　　
　　送北阁林先生之任潼川
　　
　　先生自是儒中彦才华磊落人争羡讲道乡园淑后人桃李纷纷栽欲遍执经我亦曽相从菲才深荷开颛蒙有时程门立寒雪有时马帐谈春风征书忽起冲霄鹗我亦乘风遡寥廓相隔云山几万重相思烟草几回緑去年谒选来都城相逢一笑春阳生除书忽从天阙降教铎又载潼川行潼川迢迢在何许落日孤舟发汀渚心逐瞿塘峡上云梦残白帝城边雨讲堂沉沉白昼长满池芹藻飘清香化雨时来一挥洒教泽到处皆汪洋叹我年来日茅塞那堪复与先生别后夜仪刑不可亲梦魂长遶巴山月
　　
　　送同年陈宗调荣归
　　
　　六龙御极绥八荒励精图治求俊良陈君自昔工词章倒挽文星归笔铓翩然掉鞅驰文场凌风一箭夸穿杨圣恩与海同汪洋锦衣特许荣故乡五花骏马青丝缰春风蹀躞岐路傍闽山峩峩闽水长此行山水俱増光况复慈亲在北堂天开寿域殊未央上堂拜献紫霞觞下堂戏舞斑斓裳萱花玉树相辉煌堂中蔼蔼春无疆丈夫功名须早偿莫教玄鬓生秋霜鸣珂竚待归岩廊披肝露胆酬君王上令治道跻虞唐下令黎庶臻平康龙章指日重显扬千秋万古长流芳我家双亲七十强别来甘旨无由将君行未得同翱翔引涕空望天南方千里万里云茫茫
　　
　　送张先生进实録回任河间得尊字（三山张续也）
　　
　　先生问学推渊源才名早已髙闽藩振铎荣沾雨露恩春风桃李花盈门王畿史牒推讨论书成亲捧朝天阍盍簪几度经黄昏笑谈满坐春阳温朔风吹雪飘塞垣顽云一色连川原匆匆复驾南归辕霜芜寒柳堪销魂行潦难留瀚海鹍云霄万里终髙骞此时重扫京华轩浩歌共醉黄金尊
　　
　　寿萱堂为宋仲和司训赋
　　
　　镜里青鸾飞去早氷玉襟懐长自保玄髪年来变成缟凤雏总喜风标好欲慰慈亲跻寿考堂前特种忘忧草烨烨繁花映晴昊对此慈亲春浩浩一雏朝阳振文藻新沐天恩出蓬岛锦衣特访乡园道献寿流霞倾玛瑙日向花前申颂祷长对慈亲勿枯槁遐寿直同天地老
　　
　　送余先生教授淮府
　　
　　我家严君宰邑时先生载道来为师气味相投即相契直与管鲍同襟期我时亦侍严君侧山斗光中识颜色满懐拍塞皆阳春就之如入芝兰室严君解印赋归与先生去曵王门裾河梁马首东西别几回江上丹枫疎年来我作金銮客幸遇先生朝帝阙典衣共话十年前浩歌醉吸清尊月月圎月缺苦不常人生亦恨多参商明朝又向河桥别离懐迥逐烟波长官闲时会宾僚宴山水遥知品题遍江云渭树倘相思春风好寄归鸿便
　　
　　送耒阳谢文善知无为州（同年文祥之兄也其父亦尝知是州）
　　
　　尊翁昔作无为守千里弦歌沸清昼骑箕一去今几秋甘棠蔽芾还依旧振振公子人中麟承家蚤岁攀龙鳞天上荣沾新雨露剖符复治无为民东风緑遍都门树五马带将春色去郡人已识使君贤还似尊翁好风度在昔胡威似父清一时父子俱光荣期君努力追芳躅勿坠尊翁旧政声
　　
　　送思承林贰守之任淮安
　　
　　昔年曽跨南溟鲲鞭雷掣电登天阍剖符去作冀州牧春风弦诵盈千门九载功成重入觐承恩又佐淮阳政利器当逢错节施骅骝暂向康庄骋都门出祖华筵张熏风满座荷花香酒阑一笑拂衣去龙泉烨烨生寒芒去年我厯淮阳道平田四望伤秋草期将丹府一圑春散作甘霖起枯槁
　　
　　送同年翁宗海归省
　　
　　三月凤城春色好看花踏遍长安道白髪慈亲老北堂夜夜天涯飞梦到九重得请还故乡片帆便逐南雁翔舞袖蹁跹锦云绕寿觞潋滟丹霞光板舆迎养私心穏还向僊班聨玉笋剩吐胸中五色纹献入蓬莱补龙衮
　　
　　送僧石庵归饶州
　　
　　上人自是云水踪一瓶一锡西复东参禅游遍京华寺忽忆故乡天外峰满空凉露洗残暑木杯晓发长河渚吹醒禅心苹蓼风惊残诗梦梧桐雨一夜苍松偃故山丛林法侣应知还遥想山中旧猿鹤相迎已出苍松关
　　
　　送三山姚志学知临川县得美字
　　
　　禁钟催尽铜龙水银蟾半坠鸦声起有客承恩出帝城紫陌东风嘶騄駬锦筵祖饯百花前金尊緑酒香浮蚁酒阑上马不可留目断双鳬碧云里瑶琴到日奏阳春散作弦歌环百里桑麻随处蔼晴云桃李满城簇香绮汝川之水千尺深知君惠泽亦如此他年青史传循良中牟善政宁专美
　　
　　雪后西郊即事
　　
　　玄云一望连平陆朔风到处飘滕六应疑天上有神工开刀碎剪昆山玉朝来旭日当天红乾坤万象光玲珑走马西郊纵吟目如入琼瑶世界中路东甲第连云起金帐围春斟緑蚁路西亦有豪华家龙管凤笙喧聒耳幽人独爱寻梅花花底敲氷自煮茶清白无端风味好豪富纷纷何足夸
　　
　　内阁试新秋诗
　　
　　梧桐一叶飘银床塞鸿又逐南云翔祝融促驾收炎光白帝持节行清商斗杓回指天西方乾坤六合生微凉寒暑推移羽箭忙翻惊事业无寸长年来自幸遭虞唐簉羽青霄鹓鹭行禄食朝朝给太仓恩波应与天无疆赤手未得攀穹苍拏云细补龙衮裳况复双亲老北堂西风华髪添新霜晨昏甘旨无由将仰天但见云茫茫乌鸟私情遶故乡奋身欲往川无梁为忠为孝俱未偿感时抚景心彷徨人非金石那能常终与草木同凋伤此心终始能无忘可以千载传流芳逢秋何必愁中肠
　　
　　题冯医士药园幽趣巻和陆修撰鼎仪先生韵
　　
　　数亩幽居深复深逶迤一径入云林开园特傍青山麓引水遥从碧涧浔市逺不闻来俗驾心闲宁复梦朝簪篱边带雨朝移菊垄上锄云晚种芩旧植杏林多结子新培橘树渐成阴清香遶舎微风动翠影翻阶霁月临功效似能回造化刀圭亦足已呻吟但令枯槁阳春转肯受寻常世利侵医国不殊秦缓手济时还契葛洪心笑予俗病几成癖欲借仙源一洗襟
　　
　　早朝
　　
　　百辟朝趋紫禁中衣冠何幸蹑仙踪鸡人纔唱沈残漏凤阙将开动曙钟天仗入时云拥道霓旌度处露零松月临太液金为水花满蓬莱锦作峰韶乐九成仪彩凤云车五色驾飞龙阶前红影开宫扇殿上清光识圣容鹓鹭两班星拱极梯航万国水朝宗霞凝画阁晴光烂栁拂雕阑翠色浓星列泰阶俱灿灿春生黼座自雍雍儒臣朝罢方归院又促摛辞入九重
　　
　　内阁试禁中闻莺
　　
　　水尽铜龙残月皎花雾蒙蒙碧天晓宫莺梦破一声钟无限清音听不了绵蛮初起上林东须臾又度长乐宫似识九重春色好往来长恋禁城中数声逺出蓬莱树缥缈鸾笙隔烟雾数声近绕掖垣花参差玉笛鸣仙家倐忽天门上晴旭逺近和鸣无断续变态中含宫征音铿锵似奏韶钧曲岂无燕雀鸣春林繁音啾唧难为听亦有鹧鸪啼暮雨凄凄唤起乡心苦何如莺啭五云间倾耳尽动春风颜簉班我亦金銮署日听清歌发竒趣
　　
　　送春
　　
　　惆怅东君又欲回襟懐从此为谁开懒寻南浦踏芳草自倚东阑看古槐栁外已无莺宛转帘前惟有燕徘徊残红狼藉随风去暗緑离披逐雨来罗绮香消深院落笙歌梦断旧楼台游蜂有恨环幽树落絮含愁点碧苔风景已知留不住漏声无奈苦相催待看岁晚寒收尽依旧阳和被九垓
　　
　　赐扇
　　
　　宫扇朝颁出金阙诏赐羣臣扫炎热分来紫禁五色云裁作青天半轮月烈日轻摇灏气清天香冉冉浮衣襟阜财解愠平生志拟助熏风入舜琴
　　
　　赐粽
　　
　　凤城佳节逢天中衮龙晓御蓬莱宫光禄传宣颁角黍廷臣尽沐天恩隆中官捧向龙墀案翠云擘破黄金烂天厨制造元异常氤氲满地香风散却忆故园天一方无由得奉双亲尝
　　
　　止赐酒（故事自十月朔始日赐庻吉士酒至四月晦止岁以为常）
　　
　　圣皇体天敷庶政饮酒亦欲顺时令词林气候栗冽时黄封日赐驱寒威盛夏骄阳正炎赫斯时饮酒当知节以兹特诏光禄官天厨芳醑暂停颁非若楚王慢贤哲醴酒不为穆生设
　　
　　题王孟端画竹
　　
　　九龙山人标格竒平生与竹同襟期兴来为竹写眞意笔端飒飒生凉飔一枝髙拂青霄雾葛陂神物化龙去一枝低扫白石苔缑山仙子乘鸾来疎影微茫逺还碧颇似潇湘秋月夕翠色茏葱近更深又似淇园春雨晴昔年老可今安在遗迹流传重千载山人挥洒更入神使可见之心亦骇我家闽山丛竹幽朅来不见心悠悠今日披图看风景分明一叚闽山秋
　　
　　观斗雀
　　
　　玉署沉沉春昼静嘉木满庭烟翠暝黄雀应知地势幽呼朋引类纷成阵万物虽云各有营尔形至渺良易盈何事心中亦不平昂头鼓翅忿且争两雄相持不相让失势俱落空庭上战声叶底乱啁啾落羽风前飘荡扬须臾惊散各西东怒气犹似横胸中嗟尔由来气类同胡为转眼难相容鸣呼世人竞利亦如此何必临风深叹尔
　　
　　寄寿母舅郑梅所先生暨妗李氏七十得齿字
　　
　　南湖衍庆源一派流迤逦乌石山前秀气锺华堂矗矗连云起中有齐眉鹤髪仙紫凤青鸾相并峙阅世升平七十年方瞳双碧照秋水梅花灼烁晚方妍慈竹茏葱寒更美我昔栖迟故国时长向堂前拜容止撤蔀砭愚荷爱深于分虽甥恩则子年来幸获遭圣明玉笋联班五云里闽南回首天茫茫献寿无由斟緑蚁题诗逺寄鹤南归聊代芳筵祝遐祉我家双亲七十余别来久旷供甘旨却喜城东数亩庐门墙咫尺聨桑梓相期朝暮慰离懐寿域徜徉乐余齿
　　
　　题林纯礼户部山水图三首
　　
　　石室熏风
　　
　　赤日烧空方六月石室招提最清絶熏风习习起岩阿爽气萧萧满林樾林君自是人中仙寻幽惯醉薫风前簉羽鹓班今几载旧游回首心悬悬半幅生绡写幽致吟边犹觉生凉意
　　
　　绶溪秋月
　　
　　忆昔曾同泛烟艇特访绶溪良夜景皓月含秋镜一轮晴波漾彩金千顷萍梗飘零苦不常又从云路同翱翔眼前皓月虽无恙其奈山川非故乡他日青霄济时了还泝流光共吟眺
　　
　　玉湖霁雪
　　
　　天孙夜剪银河水散作琪花满林卉平湖万顷如月明老龙惊舞澄潭里我昔钓雪苍苔矶饱吸清气归吟脾羸马别来成底事但觉尘土缁人衣何日扁舟棹晴雪湖心洗我襟懐洁
　　
　　寿庆堂为陈景厚地官赋
　　
　　翠壶之山凌碧穹一脉东去如游龙蝘蜒数里聨鳌峰峰前佳气长郁葱陈家逺自莆城东构堂此地诛蒿蓬堂中矍铄黄眉翁一双碧眼光曈昽承家喜有贤阿戎鹓班接武朝重瞳紫诰推恩下九重锦衣光映酡颜红君家在昔称儒宗一门世德谁能同正献当年辅弼忠鼎彛刻徧铭勋庸文贞茂德渊以冲一时学者资陶镕钝斋清隠山林中孤云独鹤飞长空忠肃生当宋祚终杀身就义眞从容瓒公亦复追其踪至今清史同昭融浮世纷纷昧所从贻谋但欲金玉丰园花旦夕开纤秾秋风回首成空丛何似君家庆泽锺累叶洊被恩光隆相期努力摅丹衷大施霖雨苏疲癃立身不坠前人风还寿斯庆垂无穷
　　
　　寿髙都宪父母七十
　　
　　贵溪之山凌紫虚一双彩凤山中居呼吸三气吞华腴翱翔千仞超尘污从教沧海成丘墟雄鸣雌应长康娱孕秀还生瑞世雏九苞文彩春华敷朝阳碧梧千万株春风满地阴扶疎凤雏髙飞栖碧梧长鸣喜听谐笙竽好音终始期不渝唤回四海为唐虞双凤之心当益愉遐龄应与乾坤俱
　　
　　一乐堂为章丘教谕方君子大赋
　　
　　乌山一脉青如龙山前郁郁佳气锺方家有堂■〈立乞〉当中堂中乐事应无穷白头二老肃以雍年华七袠颜犹童膝下诸郎笃友恭埙箎迭奏諠春风灵椿谖草长青葱荆花棣萼尤纤秾此乐由来世罕逢君家得此谁能同况有白眉双阿戎文章五采称人雄伯兮身已凌层空仲也气亦吞长虹龙章不日膺褒封兹堂乐事当益隆
　　
　　寿贑州李太守琎母八十
　　
　　陇西阿■〈弥上女下〉女中杰母仪妇道俱超絶和丸教子早登庸五马专城凛氷雪作善由来天降祥年华八袠身康强霞帔珠冠侈恩渥芝兰玉树争辉光朱门设帨当兹夕黄菊香中启瑶席和云石髓甘若饴凝露蟠桃赤如日赣江之水流滔滔赣民拟酿为春醪年年酌献萱堂上用介眉寿南山髙使君团圞同白首长与赣民作慈母
　　
　　为周翠渠题雪竹图
　　
　　翠壶之阳多緑竹一一昂霄美如玉长风吹雪压枝头节操愈坚不少屈西川方伯周翠渠襟懐不受纤尘污节比琅玕清比雪四海人称伟丈夫良工写此入图画殷勤持赠何为者雪宜呈瑞作丰穰竹拟为筩恊风雅圣皇出治图雍熈俗未还淳民苦饥丈夫有道须济时莫负平生玉雪姿
　　
　　寿林君叔孟八十
　　
　　君不见束广微岁旱祷雨苏民饥民祝寿考无穷期又不见窦禹钧平生阴隲通神明五子贵显身康宁我爱林家东谷翁二公之德将无同为兵输税寛囚系为民输粟瘳疲癃命服已看旌义槩八旬况复逢时泰儿孙羣戏老莱衣宾朋共祝庄椿岁从来积善流庆多始终一德求靡它德日益新寿益永还看孙子登髙科
　　
　　山海奇观为崇安司训屠景赋（景以刘提学委署平海卫学）
　　
　　武夷之山天所辟三十六峰炫丹碧中有精庐祀紫阳万古斯文赖昭晰东海之水龙所宫吞吐日月涵长空海滨佳气忽融结千年邹鲁闻儒风屠君褎然东浙彦一经早领乡闱荐屈登乙榜教崇安剑气时作虹光见年来捧檄过吾莆平海武学需师模清操何尝问修脯雅志但欲谈诗书武夷正在崇安境千古奇观君已稔髙山仰止长不忘进德之功岂容寝平海城临东海滨洪涛细浪皆成文君子之文能若此司马子长焉足论观象于山德应进观法于海文尤盛来春三策献天人疾雷一声寰宇震
　　
　　送方介卿还南都
　　
　　乌石山前旧名阀年来乐事尤奇絶看花春日影聨翩锡诰明廷宠稠迭宪府难兄偶过家仪曹弟亦迂星槎双亲鬓毛犹未雪二子银带俱生花华诞春风启瑶席纷纷献寿羣仙集安期火枣大于瓜王母蟠桃赤如日化国之日舒以长双亲寿考应无疆云路显扬殊未艾华堂福祉尤难量移孝为忠有明训寻常定省何足论好摅衷悃绍皋夔用致吾君轶尧舜前日难兄赴岭南霜威已见摧奸贪今朝难弟归兰省明堂不久需梗楠离筵酒尽青山暮一片愁心关去住他时皓月白门秋梦魂还绕乌山树
　　
　　题魏宪长山水四首
　　
　　春景
　　
　　乾坤昨夜东风起春入林峦绚青紫眼前风物有如此世间何处差可拟初疑皇都二月时花衢栁陌相蔽亏使君退直金銮殿独骑骢马行春熈又疑五羊城下路海色山光杂烟树使君按节观民风星轺时向棠阴驻又疑山水如钱塘雨余处处民耕桑使君分宪恤民隠阴崖寒谷回春阳又疑风光似南浦滕王髙阁临江渚使君持宪豺虎藏千里湖山民按堵兹图虽云咫尺中俯仰意态应无穷题诗愧无五彩笔为君聊纪曽游踪
　　
　　夏景
　　
　　青山万迭髙崔嵬流水几道相萦回晓日村墟烟霭散熏风楼阁帘栊开漳南古称形胜地家尚诗书人礼义海滨邹鲁名尚存图中风景无乃是故家门巷深复深千章古木青森森赤日行空絶炎暑緑云满地屯清阴使君亦是漳名族林隙依稀见华屋牙籖揷架光陆离弦诵通宵声断续学成万里趋天关手扣阊阖呈琅玕中外激扬振风纪姓名已覆金瓯间岁旱还期沛甘泽回首故山归未得他日功成作昼游山川定应増秀色
　　
　　秋景
　　
　　昔余早谢红尘鞅诛茅结屋青山上青山偃蹇如傲人我意不与山相让日出羣峰雾露余乾坤俯仰如氷壶翠竹丹枫列图画清泉爽籁鸣笙竽架有诗书尊有酒尽洗胸中旧尘垢升沈荣辱岂吾忧耳目肺肠皆我有年来失计辞故乡应召万里朝明光圣恩特畀西江节要令士俗回淳龎驰驱誓竭驽骀力世路多虞苦难测半生心事竟沈冥依旧尘埃满胸臆昨宵飞梦乡山陬看山转觉心含羞寄语移文未须作琴书非久归林丘
　　
　　冬景
　　
　　顽云亘野同一色朔风驱霰声瑟瑟须臾散作六花飞天外羣峯头尽白入夜郊原积渐平江树幻作玕琪林山人中酒睡初起却疑六合秋蟾明我家炎方地少雪宦邸惊看豪兴发偶因公事出郊垧纵目湖山赏竒絶城东绮阁诸王孙娇歌响遏行空云城西甲第多豪门流霞泛满黄金尊宪台使君偏耐冷自击清氷煮春茗锦裘珍馔非不能民有饥寒心未忍殷勤起访溪边梅乾坤春信何时回欲挽阳和遍寰宇尽令寒士欢颜开
　　
　　送道録司玄义堵崇德还京
　　
　　黄金台下神仙客秋水精神玉标格气凌星斗诗思豪光射蛟魑剑花碧一朝拜命辞帝阍函香万里来南闽口宣天语答灵贶手启玉笈修明禋礼成告我还朝去鹤驭翩然留不住今朝樽酒歌别离明日关山隔云树
　　
　　题东坡游赤壁图
　　
　　谁削层崖如壁立万仞崚嶒倚天赤亭亭雄据大江滨气势似与江流敌东连夏口西武昌控荆引蜀形势长英雄割据竟何在山川千古犹苍苍东坡老僊玉堂客文章气节称人杰才大难为世所容万里黄冈竟迁谪梧桐一叶惊早秋清宵约客来同游匏尊潋滟吸明月扁舟荡漾浮中流白露横江夜将半万顷浮光影凌乱孤臣顷刻不忘君感慨长歌望霄汉洞箫一曲倚歌声如泣如诉难为听幽壑濳蛟惊起舞孤舟嫠妇悲泪零达人襟懐隘八极外物何尝论得失蝇头蜗角了无心山月江风尽堪适胸中礧磈浇未平洗盏更酌陶幽情酒阑舟中相枕藉旭日欲上东方明髙兴由来浩无际此心直与江山契风清月白拟重来兹逰岂尽平生意十月之望维其时旧游佳客仍相期床头斗酒藏已久举网复得江鱼肥载酒携鱼泛空碧江山变态应难识水落石出江有声断岸茫茫几千尺蹑衣长啸披蒙茸穷搜不惮登虬龙上攀栖鹘之危巢下俯冯夷之幽宫倦来仍上扁舟去放棹中流随所住翩然孤鹤横江来化作神仙梦中语坡仙一去今几年两赋掷地声铿然当时权奸肆排击不啻腐鼠谁复怜我昔謪宦长沙日满拟经过访遗迹典衣沽酒酹英灵一吐轮囷豁胸臆圣恩浩荡旋赐还未得遂此瑰竒观今日披图发遐想楚天万里云漫漫
　　
　　东黄四景为族叔祖方轩先生赋
　　
　　文笔锺灵（堪与家谓吾状元公坊前石幢为黄氏文笔吾宗文献皆锺灵于此）
　　
　　石幢亭亭苍玉立数寻遥倚西山碧宛如大笔架山曲壮观莆城闻自昔吾家聚族幢之东人豪迭出称儒宗咸谓斯幢作文笔千年秀气兹焉锺风景依然尚如此孕秀锺灵殊未已云仍努力绍书香罔俾前修得专美
　　
　　印池流泽（涅盘云前埭一条龙东黄三印斗盖东黄古有三池谓印斗池）
　　
　　乌山一脉纡且长吾宗奕叶居其阳流水萦回自山下到门汇入三池塘池塘一一方而小昔有神僧呼印斗知稼当年擢大魁谓此锺灵实非偶祖宗积庆良已隆流泽与此同无穷一派今分东海上诗书拟振前人风
　　
　　品树成阴（涅盘云品树成阴日子孙千万亿吾宗旧有豫章三株及宋季子姓果多）
　　
　　吾家迁莆岁月深旧栽品树参天青况复先人多种德直与兹树同敷荣庆流孙子昌而炽适当品树成阴际因知树乃德之符神僧特识苍天意世运推移树已薪祖宗徳泽应长存一德相承能不替会看孙子重振振
　　
　　稼村聚族（吾宗状元公号知稼翁乡人因称其所居为稼村）
　　
　　伊昔吾宗知稼翁文章气节称人雄卜筑稼村三百载参天乔木青茏葱巍巍先祠屹中峙列屋儿孙自邻里苹蘩岁岁奉蒸尝灯火家家究经史方轩先生族之良白头晦迹东海旁殷勤作图纪先迹云仍百世期勿忘
　　
　　庆同年潘提学应昌寿（号留鹤亚叅应升兄其所居堂扁曰荆花荣寿）
　　
　　留鹤先生百夫特未老悬车归故国兴来草圣追锺王醉后新诗迈元白况复堂前春意赊紫荆灼灼开繁花天恩汪洋殊未巳寿域浩荡仍无涯季夏尧蓂生七叶先生岁已周花甲常疑宿酒上苍颜未许新霜点玄髪年年此日寿筵开满堂歌鼓喧如雷门外宾朋集珠履膝前孙子倾金罍季方薇垣久为客目断乡山海天碧幸因嵩祝上京华得遂昼游话胸臆天台之山凌九天临海之水涵百川开山种秫酿海水直蕲山水俱齐年
　　
　　题画鱼五首为刘方伯赋
　　
　　二月澄江春浩荡游鱼共逐桃花浪就中锦鲤独殊常轩然欲奋青霄上头角行看变化成鞭雷掣电游紫清卷起沧溟千万顷散作霖雨苏苍生却笑长鲸数千尺横海吞舟亦何益
　　
　　神鱼游戏清江浒三十六鳞尽堪数风云未会暂徜徉鳅鳝区区亦为伍一朝变化升天池凡介纎鳞那敢窥丈夫未遇亦如此纷纷薄俗休相欺
　　
　　东风吹春满平湖游鱼作队依菰蒲一鱼悠然出深藻细鳞巨口形如鲈举网中流鱼可得尊中况有新篘碧我欲唤起东坡翁共泛扁舟过赤壁
　　
　　圣主恩波溥八夤羣鱼亦得沾深仁有鱼依蒲玉为质有鱼戏藻金为鳞跃浪纔看在芳渚沿流又入深渊去因知至理亦如斯随事随时无定处
　　
　　昔年通籍金銮署太液池边日来去苍鳞隔藻弄晴晖紫蟹攀荷吸朝露僊凡一隔经几秋此景不见心悠悠今日披图赏幽致却疑重向池边游
　　
　　壶山惜别送郑惟亷归常山
　　
　　壶山积雨朝来歇商飙吹红入枫叶感时对景足惊心况复行人话离别去年君向壶山阴六经义理钩其深骇浪奔腾翻学海鲜葩绚烂翘词林今日旗亭折杨栁龙泉如虹射牛斗中立程门道已南阿蒙吴下才非旧君家世父乌台英德威久被闽南城骑箕一去今几载闾阎赤子犹知名君归重淬吴刚斧来岁携登广寒府桂花斫取最髙枝迈烈扬芬绍前武
　　
　　半松为莆郡司训松江宋黻赋
　　
　　苍松如龙出幽谷未露全身露头角天生大材不大用半在云霄半林壑浮世难逢匠石过空余满地清阴多明堂不作岁云暮松兮松兮奈尔何
　　
　　题苍鸲鹆为寗方伯元善赋
　　
　　东风吹緑垂杨枝摇烟扬日轻如丝幽鸟飞来立枝上金眸苍羽标格竒慧性还能学人语花外时闻数声度好音拟奏蓬莱宫雕笼鹦鹉休相妬
　　
　　送林文华先生校文还瑞州
　　
　　昔年我厕金銮署先生载道西江去仪刑逺隔庐山云梦魂长遶筠州树今年我客南都城先生拜命司文衡五夜文星向奎聚一时藻鉴如氷明人生聚散风前叶昨日相逢今又别离筵无惜醉芳尊后夜相望只明月
　　
　　题寿星图寿胡挥使六十
　　
　　弧南有星光晰晰溥照八荒开寿城降神孕秀应难测化作人间万夫特壮岁风云剑三尺曾扫欃枪树竒迹拂衣一笑归泉石緑酒黄花供散逸转眼流光盈六十方瞳一双炯如漆蓬矢桑弧悬此夕华筵献寿羣仙集瑶池蟠桃如日赤蓬岛琼浆和露碧玉皇案上长生籍姓名特许今増入乾坤华腴饱餐食日月精英长呼吸南山之寿焉能匹直与天地同无极
　　
　　题七贤度关图
　　
　　玄云亘野天将雪寒气袭人风猎猎关门冻雀栖不飞关树寒梢僵欲折七贤逝此将安之山川不惮长驱驰蹇驴伶俜足无力僮仆局蹐心苦饥圣贤之仕行吾义义或不行甘弃置刓方为圆岂所能枉尺直寻非素志翩然拂袖辞朝班采芝笑指云中山谋生孰计田园少浩歌且喜天地寛画史忧时有深见作图岂但供竒玩愿公献入蓬莱宫长与君王作龟鉴
　　
　　双喜白头图为林时润赋
　　
　　东风吹緑棠树枝白头并立毛羽奇喜鹊亦知春信好双飞树底鸣相依君家髙堂多喜气白头二老容颜晬风流画史最多情特托幽禽寄深意爱亲由来根至情百年虽喜尤兢兢白头变玄玄复白始慰孝子平生心
　　
　　承林见素示和曽司直九日无菊诗次韵奉答
　　
　　江南菊开苦不早百年谩说重阳好我性不饮复无花雅懐顿减柴桑老云台图画逐烟尘金谷繁华余蔓草看来富贵眞浮云花前有酒须倾倒我虽不饮亦强斟谁爱名场受闲恼忆昔輶车行役时满帻飞埃不遑扫昨承优诏许归休喜剧应同获竒宝老得身闲即是僊安用交梨并火枣归来重理旧诗书至理渊微细探讨寻常有一契吾心即反于身以自考乃觉从前事总非天赋吾真渐枯槁迷途未逺幸回辕终愧当年郭有道洛社风流继自今珍重同盟永相保诗称引翼跻寿祺为君髙歌申颂祷修身俟命在吾人此外悠悠随大造
　　
　　再和前韵以写余兴
　　
　　台省争夸致身早谁识黄花风韵好浮沈宦海浩无涯宠辱惊心容易老纷纷桃李竞春华一夜狂风委芳草吾党行藏与世违后生讥评恒絶倒懒从势路乞人怜闲向东篱被花恼冷蕋疎枝未有期此日蓬门为谁扫有酒还留待菊开醉卧醒吟是吾宝盘飱淡薄芼溪莼果实寻常剥园枣以此易彼谁得失兹理分明易寻讨汾阳功烈震乾坤不过中书廿四考身后流光未百年故宅疎槐已枯槁人生性分有眞乐千乘王侯吾不道多君纳禄早归来出处完名眞自保一度花开一醉吟百岁为期共君祷莫愁送酒无王弘薄田有秫吾能造
　　
　　石室小隠得草字
　　
　　金谷繁华世称好西风一夜凋零早上蔡威权逼穹昊东门黄犬嗟难保卓哉罗君契兹道名利场中迹如扫石室巢云事幽讨一榻清风小蓬岛有时豪吟豁襟抱山中万物经品藻有时花前独倾倒陶然一任韶光老我昔躬耕南亩稻心与乾坤同浩浩年来苦被微名恼玄髪无情欲成缟野马何年脱尘皁同向云中拾瑶草
　　
　　燕乐亭（在钟山之阴蒋王祠旁李司马所构也代孙寺丞赋）
　　
　　蒋王祠下多游客特构幽亭庇休息八牕嘉树散繁阴四座竒峰飞翠色元戎小队朝出城酾酒椎牛来落成绮席弘开纵欢笑新诗迭唱歌太平因号兹亭为燕乐岁岁春风还有约愿分此乐及苍生尽挽疲癃出沟壑
　　
　　愚轩为髙都宪赋
　　
　　小智私以凿民风日浇漓狗盗鸡鸣纷变诈神机鬼状争怪竒南台都宪眞超卓铲采埋光全太朴满腔眞意与天逰半点机心无地着世人竞谀佞口舌如箎埙宁为周御史期期发忠言世人多诡随不异铅绕指宁为栁士师直道终如始眼看薄俗恒自惩开轩因以愚为名如公岂是眞愚者欲与往哲同垂声愿公无遽归乡土尽挽民风复淳古
　　
　　三宜庵为髙都宪赋
　　
　　都台有客人中彦卓荦才华金百炼忠贞耿耿动宸旒风裁棱棱肃邦宪哲人所见殊非常世事多与心参商浩然归思不可遏千里再拜陈封章臣忝南台司宪纪庻政皆归臣统理设施容或乖其宜罪虽有归臣实耻老亲况复双龙钟家无应门五尺童臣沐隆恩归未得故山回首情无穷臣齿于今过半百二毛渐觉秋霜白疾病侵寻志虑衰施于有政宁无惑以兹三事恒自叹公义私情俱未安揆分惟宜置闲散天恩倘许当衔环圣主方求经济者得士如公宁忍舎公心不啻金石坚丹悃重陈双阙下帝曰卿才实有为卿言恳恳难竟违膝下许卿得终养未许终老山中扉纶音南来不信宿拂衣一笑归乡曲进退从容大义明孤标眞足扶颓俗我位于公固不侔我身自揣尤宜休太息髙风先着步题诗送别令人羞
　　
　　题梅
　　
　　山人自昔多佳兴手种梅花满幽径风韵寻常尽絶竒况有明月相辉映夜深索笑檐之隅仰视天宇如氷壶独嗅寒香不成寐起酹尊酒招林逋何当借榻梅边屋长与梅花伴幽独饱收清气归肝肠一洗胸中旧尘俗
　　
　　题画梅为余君稷兴赋
　　
　　一脉阳和初破冻孤根得气先萌动南枝北枝烂熳开商鼎已作和羹梦轻风时度岩谷间清香万斛飘人寰独抱氷霜清白操耻竞桃李芳菲颜一般风味尤竒絶夜静林梢上寒月疎影横牕舞翠虬残英满地飞香雪素志宁甘没草莱移根终向上林栽春色无边独占断羣花不敢争先开
　　
　　江湖览胜为吴大尹乃兄浩赋
　　
　　男儿贵有四方志生来门外悬弧矢乾坤万物备吾身厯览宁辞千万里张骞乘槎犯斗牛子长足迹半九州岛博识当时推独步史才后世谁与俦吴君自是新安彦剑气时作虹光见有策不肯干公侯有才不屑事州县独买吴江舟一叶歴遍三江并七泽兴发闲登江上山豪来醉弄波间月到处交游多伟人耳目所接皆竒珍炯炯灵扄贯今古翩翩襟抱超风尘季方吾莆贤父母严翁就养几寒暑彩衣又上闽江船緑酒共听乌石雨长空雁过秋风凉骊驹又发壶山阳还家故旧应相语胜览又经天一方
　　
　　赠松楼玉上人歌和张坦斋韵
　　
　　上人风度温如玉况复文雅超凡俗闭户翻经戒行修登堂见客容仪肃有时泚笔临古书有时引水浇新竹或从泉石共徜徉或与云月相追逐老予借榻两经春青眼相看情愈笃校书永昼每烹茶酌客清宵频剪烛同袍幸有坦斋翁时听清吟散烦燠上人亦学参诗禅讲论时时见心曲修纂于今已毕功分手将归故山麓短歌一阕写离懐回首南山烟树緑
　　
　　三友楼为孙同知赋
　　
　　徂徕大夫擅髙节罗浮僊子应同流亦有淇园古君子相伴幽人同一楼幽人襟懐絶尘垢共结寒盟号三友百年大梦杳难醒万古清风长不朽贤孙佐郡闽海东宦成回首归兴浓重构危楼题旧扁欲修先绪追前踪岁暮羣芳尽凋歇三友敷荣心似铁相看一笑天地春权门炙手从渠热
　　
　　致仕归言怀效吴体四首
　　
　　失脚一下苍苔矶顿觉世途多险巇圣代敢言轻去就时评或恐迷是非混雌与雄乌莫辨隔形吠声尨曷知归来稳坐茅檐下闲看白云生翠微
　　
　　媕阿媚世吾所惭便寻旧隠南山南寸心静观元了了众口可笑犹喃喃秋风世途双眼冷夜雨吟窝孤梦酣羮有溪鱼饭有粟一饱岂必求肥甘
　　
　　白日不照吾肺肝曲学阿世诚何颜诗书聊堪遗孙子杞菊亦足供盘餐铜山铸钱彼为得瓦瓮灌畦吾所安自笑无能成巧宦只合归伴沙鸥闲
　　
　　违心徇禄非吾情春田夜雨思归耕经纶谁能赞化育出处我岂关重轻王侯只如槐蚁梦诗酒聊寻花鸟盟勋烈无阶上钟鼎且免青史遗臭名
　　
　　题吴继学先生家藏边景昭花鸟图五首
　　
　　琅玕挺碧梅舒白岁暮相依傲残雪一双灵鹊何处来枝头似报春消息良工画笔妙入神写生一一皆逼眞半幅霜纨纔尺许无限风光照眼新问君兹图何自得先公育材有遗泽灵襟元不受纎尘诸生献此旌衷臆呜呼兹图百世宜珍藏大训天球端可方（右梅竹双鹊）
　　
　　海棠春意酣繁花粲如绮枝上依栖三白头似惜韶华不飞起人生亦爱韶华妍眼阅韶华谁百年迈烈扬芬须及早如此白头良可怜（右海棠三白头）
　　
　　山禽文彩竒映日尤鲜媚一双飞上石榴枝似与榴花争艳丽虞廷九奏歌雍熈凤仪兽舞纷龙墀兹禽亦合登廊庙雅性自爱山林栖（右榴花十二红）
　　
　　荷盖已枯槁芦花亦凋残雝渠两两如兄弟相依不恤空江寒角弓诗成风渐靡斗粟谣兴俗尤鄙纷纷尘世阋墙人见此微禽颡应泚（右败荷四鹡鸰）
　　
　　霜竹弄晴翠寒梅发幽姿黄雀呼朋自为伍各求所止栖髙枝兹图用意良有托持赠宁徒供玩乐先公教铎遍儒林共祝儿孙膺五爵（右梅竹五爵）
　　
　　田家词
　　
　　官府年来恣征讨里正登门急于火三冬过半稻初登翻说今年稻熟早家人相率往田间协力无分少与老短鎌一派获声齐数亩黄云随手倒背负肩任初上场男共播扬女舂捣里正醉饱纔出门督邮复自城中造急将贱粜纳官需且免官刑相苦恼回首场头稻已空一年生死良难保小儿弹泪向西风说曽田畔拾余稻阿翁回语儿无啼尚冀明年官府好
　　
　　题万竿烟雨图为江士韩赋
　　
　　我醉飞梦湘江曲开蓬坐爱湘水緑两岸苍苍风景殊篔筜万个森如玉寒云拖雨出遥岑轻烟一抹横前林断影微茫鸾凤舞清声淅沥虬龙吟逺隔层云看渐晦近拂浮岚望还翠枝南枝北飞鸟迷叶上叶下珠玑碎须臾雨歇起清风寒烟吹破犹冥蒙妃泪斑斑浓淡里孙枝簇簇有无中江君自是髙岗凤共结寒盟恣吟弄命工写入图画间我见犹疑醉时梦
　　
　　送何维良归新淦（刑部贠外维孝庶吉士维一之弟也）
　　
　　北风初酿寒吹老都门柳柳下送君行髙歌酌尊酒君家兄弟不可当攀龙济济游帝乡宪部僊郎唐杜景词垣吉士宋朱昂君亦承家富文藻甘旨庭闱娱二老数年风雨不连床几度池塘空梦草朅来万里趋京师金昆玉季情怡怡卷帘笑对荆花树击节醉吟棠棣诗回首孤云飞絶巘乡心应与云舒巻祇愁去住别离难奚恤往来行路逺酒阑催上潞河舟潞河之水随东流帆影忽经红叶岸棹歌逈入黄芦洲去路行行望桑梓桑梓微茫隔溪水箧中重整旧斑衣膝下跪斟新緑蚁家君昔宰幽燕南尊翁载铎来杏坛山斗光中识颜色珠玑落处聆笑谈君家仲兄乡进士论交于我最知已紫陌相逢未几旬云山依旧成千里题诗今日送君归令人却忆十年时一乐堂中欢会处殷勤为我道相思
　　
　　病中立秋偶成
　　
　　春初一卧歴炎暑又见新凉起天宇西风曽不怜我愁频向疎棂送寒雨
　　
　　予致仕归因重葺下皋山庄以居偶诵宋马子才浩浩歌胸次洒然若有得遂次韵以道所懐
　　
　　浩浩歌钟鼎勋庸如命何天降吾衷吾不昧讵肯随时徒媕阿得意饱餐光禄饭失意归耕南亩禾浮云聚散吾何与笑渠倾夺纷操戈君不见苏秦手提六国印千里驺从徒撝诃又不见冯道身为五朝相四海疮痍谁抚摩富贵于时茍无益眼底风花瞬息过浩浩歌钟鼎勋庸如命何明道列官乌府署伊川劝讲金銮坡补衮不求人过失格心惟以道渐磨权奸一见阻去去心靡他大道日沦丧贤哲终蹉跎时论雌雄元不辨何怪臧仓毁孟轲浩浩歌钟鼎勋庸如命何图书满床春拍拍烟云遶屋山峩峩俯仰乾坤无大疚吾生所得良已多神仙渺茫吾不道别有天地长熈和
　　
　　青云桥歌
　　
　　世人行已多愧天兴衰变幻如浮烟程氏承家惟种德世泽如水流蜿蜒笃生封君能述事长桥特驾河之次青云端望子成名驷马何劳客题字忠壮云仍今几房封君真足増前光济人自是阴功厚食报早见鹓雏翔春风射策金銮殿勑使传宣催赐宴冬官政绩帝所嘉锦诰恩封人共羡积善由来庆有余从兹万里皆亨衢行见公侯复其始纷纷薄俗谁能如
　　
　　宾竹歌（宾竹者举人曽琰一润号也）
　　
　　君不见坡仙讥俗士无竹不可医又不见卫风美进德菉竹歌猗猗天生嘉植异凡卉狷士品题号君子凌霄髙节挺琅玕扑地清阴絶尘滓曽君种竹遶庭宇谓竹为宾我为主医俗岂独懐坡仙进德直期追卫武古人取物修其身知仁山水垂法程竹之直兮可以励吾节竹之虚兮可以广吾心直节虚心贯始终髙标与竹将无同天上清风一挥洒人间酷暑何所容功成三径重归日宾主相看无愧色
　　
　　题山水图送宋汝勤赴安州学正次刘学士韵
　　
　　安州我旧游风景如看画黉宫清絶隠林塘别构茅亭芳树下诸生幽抱此倾写舞雩咏归同雅雅君拜新恩教此州官清地僻心境幽榱桷栋梁収拾遍大手还修五凤楼嗟我别来今几载披图犹认旧沧洲今日题诗送君去明日空望停云天际头
　　
　　未轩文集巻九
　　
　　●钦定四库全书
　　
　　未轩文集巻十
　　
　　（明）黄仲昭 撰
　　
　　○七言诗
　　
　　丙戌登第有作
　　
　　雷奋春声动九区羣龙变化上云衢奎躔午夜文星聚日驭中天瑞彩扶经济未能攀董策姓名深愧滥齐竽平生一片丹心在拟献君王赞庙谟
　　
　　赐宴琼林和同年韵
　　
　　锡宴琼林集缙绅风轻帘幙净无尘紫笙吹彻钧天曲緑醑分来湛露春乌帽花偏恩渥重锦衣日映宠光新小臣未效涓埃报但诵周诗答至仁
　　
　　释菜和同年韵
　　
　　朝罢鸣珂出禁城桥门释菜列簮缨春回芹藻香风动日射宫墙曙色晴万古人才归化育两间伦纪頼昭明愿将余泽资王化还冀神功黙相成
　　
　　送刘景辉先生敎谕万安
　　
　　花飘红雨点征鞍敎铎遥持向万安珠玉一囊吟巻重虹蜺万大剑光寒谈经自识膏粱味入馔寜嫌苜蓿盘桃李满门培植久春风取次进金銮
　　
　　赠夏文振（文振父以医术仕于京因家焉为人倜傥不羁盖古豪侠之流也）
　　
　　名驹应可入天闲浮世难逢伯乐看蛟影横秋欧冶劔虹光贯室葛僊丹青尊长向花前醉緑绮时将月下弹还有梦魂飞朔漠长缨千尺系楼兰
　　
　　赋得洪都舣棹送同年张叔亨使东广
　　
　　手捧纶音出帝州豫章城外蹔维舟文星髙映青山郭使节光临緑水洲徐孺宅前吟吊古滕王阁上醉寻幽计程渐近东瓯路此去分明是昼游
　　
　　送侍御杨朝重廵按江西次同年丘安重韵
　　
　　黎元争欲覩衣冠宪节南行雪尚寒折狱常持三尺法济时更有九还丹抚摩凋瘵春随马屏斥奸谀鐡作肝后夜望君君不见法星一点照云端
　　
　　挽兰溪郭政浩处士夫妇
　　
　　骑鹤相随蓬岛去茫茫云海碧连空遗编剩积经年蠧清夜谁丸旧日熊黄菊东篱悲暮雨青苹南涧怨春风百年世事浑成梦赢得穹碑夕照中
　　
　　送杨砺珍还闽
　　
　　王事匆匆到日边相逢一笑酒尊前归心又遶闽山月去路还寻潞水船千里霜蹄寜久蹶九霄风翮定髙骞为君豫扫词垣榻折桂重来话昔年
　　
　　送太学生周环依亲还吉水得金字（尚书文襄公之孙也）
　　
　　十年芹泮拥青襟璧水新沾雨露深明月暂同官舍酒白云又动故园心帆开潞渚潮平岸路入庐山花满林天上还期绳祖武勋名奕叶重南金
　　
　　送太学生宋溉依亲还吉水得黄字（同年尔章之从弟也）
　　
　　万里观光谒圣皇寜亲又喜得还乡都门落日开帆影玉署东风散鴈行淮浦雪消春涨緑吴山雨过晩横苍青云还励平生志来岁庭槐花又黄
　　
　　送同年李廷章侍其尊府亚卿先生致政归安成得还字（廷章时为庶吉士）
　　
　　恳上封章动圣颜许随鹤髪到乡闗花边献寿流霞暖膝下承欢舞袖斑桥梓荣沾新雨露衣冠光映旧溪山五云深处羣僊■〈亻侯〉好逐春风鴈北还
　　
　　送翟知县瑄之任开化得秋字（同年廷光之兄也）
　　
　　曾将三策献宸旒今拜郎官宠命优鳬舄双飞辞北阙奎星一点照南州暂从丛棘栖丹鳯终向康庄骋紫骝后夜相思天万里共看明月一轮秋
　　
　　送月潭上人归东岩
　　
　　谈经曾借白云扉京国重逢是旧知衣钵新承天上命烟霞又动梦中思龙降沧海浮杯处虎伏空林振锡时此日故山应有兆庭松朝偃向南枝
　　
　　送同年俞舜卿任南京刑科给事中
　　
　　晓辞龙衮向南畿带得天恩入琐闱恋阙应劳清梦到匡时莫遣谏书稀云边山色青迎骑雨后花香暖扑衣便道悬知归故里松楸桑梓尽光辉
　　
　　挽钧州学正林菊庵先生
　　
　　昨夜清霜悴玉芝士林空仰旧容仪一襟秋月持衡处满座春风振铎时白首功名归蝶梦青霄事业付麟儿玉堂大院题铭在千古人看有道碑
　　
　　挽袁母张氏（同年章元益索）
　　
　　一赴瑶池金母宴海天归路杳无期菱花尘掩青鸾老慈竹霜寒彩鳯悲春色自回芳涧藻月华空照锦机丝生平懿行知何在尽付空山太史碑
　　
　　春风归省送同年刘述宪（尚书广衡之子也）
　　
　　曲江花发春融融看花踏遍香尘红九重有诏赐归省紫骝玉勒揺东风堂上萱花荣晩节献寿瑶觞春酒洌相期早向五云中重绍尚书旧勲烈
　　
　　送栁聪千户袭职还瞿塘
　　
　　青春风采照秋旻匹马都门问去津一剑传家勲业旧九天拜命宠恩新身随白鴈过南楚梦逐红云捧北辰蜀檄近来闻有警挥戈早为扫烟尘
　　
　　谒文丞相祠
　　
　　故宫芳草泣铜人沧海楼船是紫宸赤手欲擎西坠日丹心誓扫北来尘山河万里归元主庙宇千年祀宋臣翘首燕山知几仞至今髙节共嶙峋
　　
　　送抚寜侯朱永北征
　　
　　将军拜命向边城坐镇天山翼太平风起栁营朝草檄月明玉帐夜谈兵貔貅宣力皇威振烽燧销光塞漠清勲业行看光汗简肯敎卫霍独驰名
　　
　　遣懐四首
　　
　　赤手当时欲捕龙十年回首转成空学求匡世偏招侮诗未惊人已觉穷多病伶俜怜汲黯一官落魄笑扬雄襟期欲话无人共坐对清尊月正中
　　
　　谁点霜华入鬓斑雨声连夜苦潺潺逢迎无术贫谁咎婚嫁催人老未闲仗节伏波遭死谤知几疏传却生还圣恩倘赐余生骨便买丘园入乱山
　　
　　蜗角蝇头梦已休红尘奔走更何求经纶有志俱成幻造化无情苦见雠泉石不妨为老计乾坤何处是生谋此身却悔从前误轻掷渔竿事逺游
　　
　　穷达看来是偶逢苍天影响竟梦梦老亲菽水贫能乐浮世风波梦亦慵白骨终须随刼化黄金何用觅侯封试看旧日豪华地断础荒烟积翠重
　　
　　送林尚和还莆二首（侍御贵实从侄也后一首代作）
　　
　　遥随大阮来京邸家学渊源细讨论逝水东流惊岁月白云南望忆椿萱闗河明日成千里风雨何时共一尊相约曲江春到后杏花深处■〈亻侯〉来辕
　　
　　客窓灯火久谈经几度阶前见落蓂梦里老亲双鬓白望中故国乱山青一尊菊醑芙蓉岸数幅蒲帆杜若汀大阮青霄应惜别龙门竚待驾风霆
　　
　　代马世用侍御送太学生叶蕃依亲归泉州（其父尝被寃抑蕃为愬于官得理故末句及之）
　　
　　客边每共叹飘蓬鹏路怜君尚未通万里故山今日去一尊芳醑几时同寻幽北固过梁寺吊古西湖谒宋宫归报严翁应慰喜日光已照覆盆中
　　
　　谪官之湘潭夜泊萧家林和庄孔旸韵
　　
　　鸦背残阳度逺洲荒村篱落暮烟稠浮生飘泊多行路此地经过几系舟恋阙心随云北去思亲梦逐水东流临风却羡沙头鹭欲结新盟谢逺游
　　
　　题山水小景
　　
　　水亭六月冷如秋卷幔看山百不忧借问来舟何处客江湖风浪几时休
　　
　　题太华冬官双喜图（和同年罗应魁韵）
　　
　　仙郎游宦岁华深清节应无愧古今双鹊也知消息好髙堂日日报佳音
　　
　　题四禽图为徐若川秋官赋
　　
　　海棠鸜鹆
　　
　　等闲学得语分明紫禁春风试一鸣自是鹰鹯容不得海棠深处暂停声
　　
　　萱花小鸟
　　
　　幽鸟飞来锦翼齐忘忧花底任依栖雕笼鹦鹉应相妬莫向上林髙处啼
　　
　　枯荷鹡鸰
　　
　　秋水残荷占一枝飞鸣应似急难时紫荆花树凋零久吟倚东风有所思
　　
　　败苇■〈〈今上酉下〉鸟〉鹑
　　
　　天上纪星曾取象诗中托兴久知名鹍鹏虽大那能似空自骞腾上太清
　　
　　送办事官吴藻省亲归莆
　　
　　书剑三年客帝畿承恩今喜谒庭闱不须重制斑斓服自有新裁锦绣衣一棹纔乘潮水去寸心已逐海云飞难兄林下幽栖稳应笑红尘客未归
　　
　　题宋宗室郯勤孝王墓樟树图二首（友人从茂之弟也树在浙之平阳宋时所植也其裔孙太学生永辉索）
　　
　　胡尘一夜满乾坤十六陵中草色繁旧物又随时运去何如兹树至今存
　　
　　何如兹树至今存厚地深蟠百尺根奕叶孙枝沾雨露清阴千载庇丘原
　　
　　送顾安道御史佥宪河南
　　
　　新鴈催寒栁叶稀使君匹马出南畿已迁臬府新官秩仍着乌台旧绣衣崖谷有天回淑气豺狼无地避霜威法星暂照中州去终化台星入紫薇
　　
　　秋日写懐
　　
　　一官南北总穷途浮世逢人笑腐儒囊里无钱还药债门前有客索诗逋满天风露鸣蝉乱万里烟云旅鴈孤一片归心留不住非因故国有莼鲈
　　
　　贺太常少卿夏公升大理卿代孙寺丞赋（夏公先由大理少卿改太常）
　　
　　久向云霄仰盛名同官今喜挹余馨伯夷暂典虞廷礼定国还详汉室刑门絶苞苴春草緑狱求钦恤夜灯青似闻太史占玄象执法星髙烛紫冥
　　
　　题榖城春色图为徐若川秋官赋（莆俗相传古有谶云城山青黄石出公卿若川黄石人也故未句用其意）
　　
　　榖城风景浩无涯春入林峦景更嘉万顷松阴晴滴翠半岩花气暖蒸霞降神长见锺人杰兴雨时能润物华早晩公卿佳应协鳯■〈口衔〉丹诏到君家
　　
　　题四景山水为林君叔孟赋
　　
　　门掩青山尽日闲纷纷朝市懒相干交游满眼知音少笑拂瑶琴独自弹
　　
　　水边亭榭絶炎熇坐对遗经日易消载酒有人来问字隔溪撑过木兰桡
　　
　　秋入林垧晩觉凉闲寻诗景步斜阳笑渠羸马风尘客底事匆匆有许忙
　　
　　滕六飞花散九垓乾坤万象变琼瑰诗翁胸次春无限溪上冲寒晓访梅
　　
　　雪夜归舟和周次玉太守韵
　　
　　晩风吹雪满江流酒尽宾筵便解舟归去养成文五彩他年天上赞皇猷
　　
　　江上梅花开已齐蟾光雪色望还迷归心拟献庭闱寿不是风流忆剡溪
　　
　　题乡先生卓季新龙山别业巻（龙山在惠安县）
　　
　　龙山风景足徜徉况是林峦接故乡万顷松云当户暝一天花雨入帘香荷锄烟陇春阳动散帙晴窓月色凉浮世氛埃飞不到分明一叚辋川庄
　　
　　挽韶州贰守方源学先生（行人栁东先生之弟也）
　　
　　渊源家学绍难兄璧水翱翔羡老成共说王祥能佐郡还夸疏受早辞荣龙蛇倐尔惊新梦松菊翛然负旧盟赢得五花鸾诰在龙光千古贲丘茔
　　
　　丘山风木为林崇起赋
　　
　　一双白璧閟佳城春雨秋霜岁屡更泉壤无由醒蝶梦松楸不断起风声感时空洒皋鱼涙终古难酬季路情我亦与君同此恨临图悲怆欲无生
　　
　　题周广徳翠渠亭次周鹤洲韵
　　
　　翠渠遶舍浄无埃渠上孤亭傍竹开数载各因微禄去今朝同载小舟来闲听啼鸟裁诗句笑对青山酌酒杯情景留人归未得隔林已见晩鸦回
　　
　　题周鹤洲延緑亭次吴修撰韵
　　
　　无事频将兔颕拈批风抹月坐虚檐春回兰蕙香浮几雨过庭除翠入帘门外渟涵诸水汇天南依约数峰尖个中何物尤清絶满架琴书一鹤兼
　　
　　挽三山林质斋处士（进士玭之父也）
　　
　　隠君僊去已多时月旦髙名尚在兹负土不辞营宅兆买田多为恤孤嫠芝兰锺秀香风蔼棣蕚连枝春日迟我亦髙山兴仰止楚招歌罢不胜思
　　
　　和答余以贞佥宪见寄韵言懐二首
　　
　　迂踈已分老闽垓松菊当年手自培却笑浮云无住着误含雨意出山来
　　
　　误含雨意出山来枯槁难将一滴培便欲陈情乞骸骨荷锄归理旧田垓
　　
　　送丘安重侍御之京次周时可佥宪韵（时予寓延平）
　　
　　鴈声催老剑潭秋客里那堪送客愁人海凭君标砥柱狂澜尽使向东流
　　
　　游武夷九曲僭用文公先生韵赋棹歌十首
　　
　　我来九曲访僊灵积雨初收天气清旧日虹桥无觅处依然山色与溪声
　　
　　一曲呼来隔岸舡棹歌齐唱过前川山灵似识游人意敛尽峰峦逺近烟
　　
　　二曲溪头耸碧峰分明玉女镜中容到来已讶非人境峰外竒峰更几重
　　
　　三曲丁寜缓刺船兹游预拟几经年壑舟不必穷真（阙）岩上烟云自足怜
　　
　　四曲回看天际岩岩头空翠落■〈毛参〉■〈毛参〉个中何物尤清絶云影天光共一潭
　　
　　五曲峰峦转觉深千年精舍在云林古今游客知多少谁识先生一片心
　　
　　六曲幽林拥碧湾拟分隙地辟柴闗细穷徃哲传心要溪月岩云相伴闲
　　
　　七曲停桡乱石滩层崖迭巘恣吟看更怜云际千寻瀑爽气逼人毛骨寒
　　
　　八曲悠然眼界开溪山如此可能回兹行须尽平生兴未卜何时得再来
　　
　　九曲桑麻翠渺然数家鸡犬隔晴川竒踪到此都看尽还比人间别一天
　　
　　同昭武刘太守仁甫游西庵二首
　　
　　刺史观风出郡南偶陪轓盖到西庵四山回合攅幽树一径萦纡入碧岚移坐竹阴躭野趣论心杯酒絶浮谈诛茅便欲林间卧未报君恩尚未堪
　　
　　看山游遍郡城南清絶都应让此庵流水到门澄碧沼乱松遶屋拥晴岚浮生无奈多纷扰偶暇何妨一笑谈此景此人能几遇夕阳归路思难堪
　　
　　同昭武刘太守王贰守万通守游西峰寺三首
　　
　　青山一脉似游龙山势将穷秀气锺梵宇深藏幽树里行人指点是西峰
　　
　　林外应疑无路入道傍惟见有僧迎行行渐觉招提近隔崦时闻吠犬声
　　
　　停骖相与坐论文人得浮生蹔息纷怪底襟懐清似许僧房面面对松云
　　
　　用同年林一中韵哭陈弘载佥宪二首
　　
　　宦辙南都偶共驰相逢一笑即相知才髙拟报君心眷数尽难逢国手医朋旧一觞归榇逺妻孥千里旅魂悲懐君何处肠堪断月落空梁梦觉时
　　
　　按节遥冲瘴雨寒西风闻讣泪交澘忆君九曲分岐去问我三山岁月还栢府此时经旧宅泉台无路觅清颜全归俯仰应无愧百岁谁能脱此闗
　　
　　送仙游陈司训考满归潮州省亲
　　
　　十年芹泮育英才夜夜庭闱有梦回喜趂瓜期过梓里欲从华旦献霞杯趋朝重捧毛生檄访古闲登郭隗台旧日诸生犹仰斗佳音好寄便鸿来
　　
　　梨闗入浙江界感懐
　　
　　朔风孤骑别莆阳还说闽山总故乡今日忽惊风土异闽山又隔暮云黄
　　
　　挽夏孺人用刘钦谟大叅韵（浦城贰令夏寅之母也姑苏人）
　　
　　斧封春雨长苔痕孝子临风欲断魂衣线百年长感恨旨甘三釡未酬恩霜凝堂北宜男老云锁天南婺女昏愁絶壸仪招不返束刍还拟奠清尊
　　
　　题画竹三首为同年鲍栗之赋
　　
　　苍苔迸破箨犹含太守清贫亦不馋翦伐不加生意足凌霄髙节碧■〈毛参〉■〈毛参〉
　　
　　饱沭东君雨露私森森劲节与云齐春风养就林间实留待丹山彩鳯栖
　　
　　忆昔銮坡寓直时琅玕节下遍题诗十年湖海仙凡隔今日披图有所思
　　
　　送陈廷章经歴之任松江
　　
　　除章朝捧出枫宸新拜吴淞入幕宾千里侯邦归赞画一时民瘼要咨询地偏白日逢迎少事简青山览眺频莫叹才华君独屈鹏程九万是通津
　　
　　挽杨太安人
　　
　　早共夫君挽鹿车韶仪淑徳世谁逾子承慈训登朝着孙服遗休剖郡符八袠遐龄今古少五花封诰宠恩殊登堂我忆曾瞻拜丘陇何当奠束刍
　　
　　寿弋阳黄宪使七十（仙游知县璨之父也）
　　
　　青春飞步上蓬莱看破浮荣便乞骸十载乘骢豺虎肃两藩执法士民懐童颜鹤髪稀年届緑酒黄花晩兴佳况有仙郎能继美锦衣献寿舞庭阶
　　
　　谢病得请口号四首
　　
　　病懐偏恋故山薇乞得闲身别衮衣汲黯十年长在告陶潜今日始真归还山谩说余生乐报国终悲始愿违匹马金台重回首寸心还傍五云飞
　　
　　归路新秋暑渐微到家正及菊花时沉冥岂是甘沮溺经济元须让稷夔书巻昼长聊足遣山田岁熟可无饥髙车驷马从知好只恐风尘湼素丝
　　
　　十五年间列从臣在公仅阅四回春庙堂不乏经纶手天地堪容樗散人富贵百年聊染指田园数亩足安身逢人若问余生计秋水芦花一钓纶
　　
　　羁馽终非性所禁蹔来旋复忆山林衡门已分栖身穏生计何须着意深健翮冲霄元有路闲云出岫自无心亲朋共说如疏傅只是行囊乏赐金
　　
　　挽三山陈叔熈先生
　　
　　青年挟策觐重瞳一命荣沾敎泮宫寜海已看端士习定安还喜变夷风清朝共拟升杨震綘帐俄惊失马融纪行有铭垂不朽知君瞑目九泉中
　　
　　大田驿和任提学见竹偶成二絶
　　
　　驿亭孤寓无人识頼有此君相对清明日俗尘仍滚滚乾坤双眼为谁明
　　
　　托根亦在尘寰里独得乾坤一味清朝暮相看心似洗林梢况有月华明
　　
　　和韵题周宪副墨菊二首
　　
　　秋满乾坤菊有花篔筜经雨玉无瑕苍然太古云根石饱阅风霜共一家
　　
　　老圃秋风见此花玉人相对总无瑕落英闻说堪延寿好散苍生百万家
　　
　　题扇面伯牙鼓琴图为同年谈时英赋
　　
　　山水遗音识者稀浮生幸有故人知明朝又向江头别安得黄金铸子期
　　
　　桂花仙子
　　
　　蟾窟当年花发时天香深处识仙姿尘凡一隔经三纪万里红云系梦思
　　
　　凌波仙子
　　
　　拍天秋水浩无涯尘袜凌波任遡洄安得微躯轻似许同过弱水看蓬莱
　　
　　题羲之观鹅图
　　
　　纷纷世事不堪论典午乾坤势已分书罢黄庭无个事闲开池馆看鹅羣
　　
　　六月十六日晓起作（是月十九日立秋）
　　
　　浮生无计挽流光岁月催人似箭忙屈指又惊秋欲到晓来微雨试新凉
　　
　　承太守王先生见示和林宪使守岁诗次韵
　　
　　六年守岁宦途遥何幸乡园度此宵老至生涯惟药褁春来心事付诗瓢痴鸠自诧今巢稳骢马空劳曩日骄鳯厯明朝又新岁还从野老祝轩尧
　　
　　次韵王太守感春诗
　　
　　举世逢春不解悲春风应合笑人痴赏春只说春光好白髪侵头却未知
　　
　　又用前韵
　　
　　人喜春回我独悲化工虽巧亦还痴阳光遍及闲花草空谷幽兰想未知
　　
　　送方寿卿秋官之京二首走笔和林见素韵
　　
　　五色祥云北望賖君恩未报便辞家缙绅拟听鸣阳鳯岁月须惊赴壑蛇离思悠扬萦弱栁诗懐浩荡逐飞花酒阑催上骅骝去回首乡闗隔暮霞
　　
　　河桥握手若为情矧听阳闗醉后声氷玉祗应坚晩节鼎彛终见勒明廷余生笑我头空白浮世何人眼更青后夜思君天万里只凭清梦覩仪刑
　　
　　和答郑司训赏莲诗并订重游之约
　　
　　萍踪十载寄江湖空渉风涛负壮图此日红莲欣共赏昔年白璧悔重酤功名随分心常泰势熖薫天骨亦枯还约中秋同玩月九龙山下■〈亻侯〉车徒
　　
　　寿林通府景源七十次林见素韵
　　
　　伉俪稀年锡自天仙经何用更钩玄阶前菊映斑烂服堂上歌喧锦绣筵老得身闲增矍铄貌因徳邵觉清妍从今寿考谁堪并万仞南山倚翠烟
　　
　　己未九日乌山登髙次刘静常郑藏庵东庵韵
　　
　　白露凝霜催短景黄花泛酒续良游山横翠黛云开处鴈带斜阳天尽头百岁功名成画饼几人姓字覆金瓯题糕且尽生前乐洒泪何劳身后忧（次静常韵）
　　
　　谁能爕理顺阴阳偶为登髙一感伤多稼盈畴怜就槁三农终岁叹徒忙且呼緑醑互酬酢聊挽春和归肺肠老得兹游良亦幸浮生丰约底须量（次东庵韵）
　　
　　浮云漠漠拥遥岑不解为霖空自阴人事忽看今日改菊花还作去年簮庙堂谁是忧民者畎畆空懐爱国心万斛闲愁何处遣盈尊春酒不辞斟（次藏庵韵）
　　
　　寿姚松云翁七十二首次林见素韵
　　
　　阳月如春昼不寒稀年寿酒足为欢蟠桃一实三千岁青鸟传音约再看晴曦光映舞衣斑满面和风动笑颜俯仰乾坤还自幸百年青眼有南山
　　
　　送妻弟罗元吉之任汝州司训次林大司成韵
　　
　　一铎新持敎汝州西风话别岊溪头骊驹迭奏催行酒霜栁难将绾去舟飞梦不离闽岭月作人有待郄林秋清时莫叹长才屈大手还修五鳯楼
　　
　　郑藏庵诣下皋访予不遇以诗见贻次韵答之
　　
　　闻君过访石田隈自笑尘縁拨未开春瓮无由酾酒■〈亻侯〉奚囊又喜送诗来待看一雨通溪舫还约重游扫径苔地僻衡门长寂寞可堪嘉客又空回
　　
　　挽林文恢敎授
　　
　　蔗境优游味正浓黄梁一梦蕙帷空菊松三径悲元亮桃李诸生哭马融髙冢麒麟秋草里穹碑赑屃夕阳中贤郎无限思亲涙洒向西风恨不穷
　　
　　次张坦斋作广化山水图
　　
　　谁冩云山着此僧王维去后让君能松庭鸟下闻斋磬萝径烟消见佛灯春雨小溪流■〈氵虢〉■〈氵虢〉夕阳孤■〈土答〉影棱棱看图便欲离尘俗共结茅庵紫翠层
　　
　　丙辰九月廿四日致政归寓蒜岭驿次韵二律
　　
　　宦海何劳叹望洋东篱犹有菊花黄惟应鸟倦投林下遑恤牛伤喘道傍蕉鹿纷纭怜世路莼鲈肥美正秋霜济川舟楫今无数谁问天涯野水航
　　
　　食禄无才翼圣朝挂冠奚敢谓贤劳渊明只合归三径贡禹应宜上九霄满地黄云秋稻熟连天碧海瘴烟消尘踪自笑诗懐减忽见乡山又觉豪
　　
　　和陈吉甫韵二首
　　
　　似与东君有夙期阳回便觉蔼晴熈幽情径路无媒处诗思池塘入梦时极浦含烟萦别恨小窓交翠惬吾私宦途未了红尘债醉藉芳茵知是谁（右春草）
　　
　　积雨平湖水接空混茫不复辨西东长桥栁色澄深翠断岸桃花映浅红人喜兰亭流玉斚我懐沂水浴清风几回江上看湍急直欲穷源路未通（右春水）
　　
　　过汾水闗和髙都宪韵
　　
　　不待寻看地志文此闗形势昔曾闻天敎闽楚从兹限水向东西特地分啇旅夜酣山店月旌旗暮卷戍楼云时平四海无烽警守险何须万灶军
　　
　　宿车盘驿和陈文耀方伯韵
　　
　　行尽闽山几日程马头人见楚山迎君恩未效涓埃报垂老兹行敢为名
　　
　　只说闽山是故山今朝倐已出闽闗古今经济谁无憾毕竟还须早丐闲
　　
　　题常思岭兰若二首（前首和胡宪副韵后首和沈大叅韵）
　　
　　天风吹我上招提回首羣峰势尽低过客登楼因览胜老僧泚笔请留题春云阁雨过青嶂行潦流花入小溪自笑迂疎成底事亦驱羸马走东西
　　
　　蓬莱何处觅仙家小刹闲吟兴亦賖门外有山都是竹庭前无地不栽花半生牢落多行路几度经过此啜茶日暮又投山驿去回看楼阁倚云斜
　　
　　三山林敎谕先生挽诗（先生三子曰清源曰泮曰浚渊俱登进士第）
　　
　　蚤际风云登月窟旋承雨露下天除棘闱多士推衡鉴芹泮诸生仰范模浮世功名归一梦朝阳文彩见三雏褒封况有双鸾诰万丈龙光照故墟
　　
　　感事偶书
　　
　　壮心一片今犹昔浮世多岐自町畦巷伯谩劳伤贝锦伏波谁与辨文犀从来山水知音少何怪雌雄过眼迷頼有婵娟天际月夜深还照小窓西
　　
　　挽郭州判
　　
　　佐县才华众所钦重看佐郡慰民心一时品藻归清誉几树甘棠蔼緑阴枳棘忽惊丹鳯老松楸长锁白云深宦途喜有承家子奕奕声光动士林
　　
　　送道録司玄义堵崇徳还京（代赋）
　　
　　帝遣仙郎下玉墀函香逺祀二真祠江山胜处时停骑星斗光中夜祝厘王事有期秋复暮归舟难绾栁空垂霜台自笑贫如洗握手临岐只赠诗
　　
　　寿进士吴浚母八十（浚浙人奉使入闽便道还家遇寿旦腊月廿四日也）
　　
　　八袠慈亲初度晨皇华桂子正归程分将天禄供珍膳摘取梅花荐寿觥锦服蹔为莱服舞使星髙傍婺星明苍天福善应无极鸾诰还看荷宠荣
　　
　　和韵题露竹并菊
　　
　　湘君夜降骑青鸾金钿落地光团团化作翠筠与黄菊空山共傲风露寒
　　
　　和韵题雨竹并菊
　　
　　雨过琅玕湿未干霜余黄菊尚堪餐他年何处偏思尔紫陌鸡声旅梦残
　　
　　寿仙游彭大尹母孺人八十
　　
　　花县仙郎献绩归故园因得寿慈闱蟠桃花并宜男发南极星连婺女辉兰玉一庭春不老星霜八袠世尤稀更裁文锦三千丈岁岁髙堂换舞衣
　　
　　题孟浩然寻梅图二首次同年三山王廷用韵
　　
　　瑶琴世路少知音頼有梅花独可寻折取一枝良不俗小斋亦足伴清吟
　　
　　盛唐风雅见遗音千古斯人何处寻幸有良工冩真意蹇驴犹似对花吟
　　
　　题三山施克端江湖览胜巻次张坦斋韵
　　
　　乾坤我欲遍经过世事参商奈老何梦遶洞庭秋水阔心驰禹穴暮云多晋阳谩想唐尧迹蜀道空传李白歌访古知君多歴览遗风还似昔年么
　　
　　经常思岭兰若和沈大叅韵二首
　　
　　白云闲伴山僧住阅尽浮生客行路老龙行雨泽人间云自无心不飞去
　　
　　素心长与碧山期垂老无縁慰所思安得禅房分半榻尘缨濯向竹间池
　　
　　题林氏婿宜荣翠庭巻和杨大叅韵二首
　　
　　佳趣盈庭浩莫禁春风积翠浅还深理从槖钥机中悟诗向池塘梦里寻日暖浓香薫寿酒雨余生意契吾心老予粗识濓溪意剧论时容杖屦临
　　
　　寸心役物苦难禁掲扁藏修托意深天地化工随处见鸢鱼理趣个中寻须酬韦相传经志莫负侯翁择壻心万里应从跬歩始青编珍重日窥临
　　
　　题亡友王世魁所藏墨菊
　　
　　昔年曾忆此逢君花满东篱载酒频今日重来花似旧凄凉不见种花人
　　
　　经俞潭宿香田庄懐一鹤公子次郑东园二絶
　　
　　宦辙驱驰东复西青山旧路十年迷斜阳舣棹澄潭上拟共林间一鹤栖
　　
　　拟共林间一鹤栖鹤飞云路望中迷相思吟倚阑干立月上松梢影渐西
　　
　　题九仙观梅崖
　　
　　老梅竒崛石崚嶒千古风霜共结盟世态炎凉少知己不妨尊酒伴双清
　　
　　挽恭愍锺先生（先生讳同江西人为御史懐愍太子卒上疏请立宪宗皇帝为储宫景皇帝怒下锦衣狱死英宗皇帝复辟赠大理寺丞成化末赐谥恭愍）
　　
　　青年射策上金銮豸服荣聮玉笋班抗疏从敎龙凖怒捐生欲夺鳯雏还心同仁杰艰虞际节与周昌伯仲间此日贤郎登禁从苍天报应未应悭
　　
　　谒余干东山书院（东山赵先生与文公友善文公尝留此数日注离骚经）
　　
　　山连县市寂无哗先哲遗踪更可嘉鸟外风帆来客舫云边烟树见人家圣经浑灏从来正俗学纷纭却自邪安得紫阳长不死挥毫重为黜浮华
　　
　　壬子二月半由金溪往安仁道中作
　　
　　半月雨声应暂息一年春色己平分暖回花坞蒸红雾晴入林峦涨緑云报国丹心空耿耿欺人白髪故纷纷暂因行路心无事明日安仁又校文
　　
　　壬子春感懐
　　
　　到官两度阅年华无补明时祗自嗟士习未全趋正学词章犹觉尚浮夸作兴深负人期望寝食难忘帝宠嘉春雨连旬农事动梦魂无夜不还家
　　
　　过匡庐山阴雨诸峰不得见用张太史韵二絶
　　
　　我来欲览匡庐胜烟雨冥蒙在翣时事到眼前犹不遂前途得失底须知
　　
　　五老诸峰锁翠烟瀑声依约听潺湲竒观又负平生望欲诉山灵孰为传
　　
　　予到官甫二阅岁顿觉老态日增因赋二絶
　　
　　镜里韶华叹易徂眵昏双眼白头颅写真欲寄儿孙看只恐惊疑不是吾
　　
　　忆别乡园岁两徂当年玄髪尚盈颅故人久别重相见尽说今吾非故吾
　　
　　瑞州分司次璧间诸公留题韵二首
　　
　　星轺又是瑞阳城终岁奔驰笑此生山崦孤村藏竹暝野塘流水入田平桑榆晓日千门影弦诵春风几处声俯仰乾坤惊白髪百年心事竟何成
　　
　　歴遍西江列郡城口宣天语示诸生词章直欲回纯雅学术深期辅治平富贵片时真是梦圣贤千古尚垂声斯文揣分非模范大噐还应自铸成
　　
　　自龙南往安逺道中作
　　
　　闽广封疆此接连地偏别是一风烟路回忽俯千寻涧岭峻应疑尺五天亘野顽云垂幕瞑扑衣飞霰跳珠圆斯文倘可裨分寸行役驱驰敢自怜
　　
　　自信丰往龙南过竹髙岭作（岭上有二小石峰如兠鍪状土人名之曰铁盔峰有一大石峰上有文如铁甲状土人名之曰鐡甲峰谓龙南人多为冦皆本于此）
　　
　　登登已度几嶙嶒鸟道萦回尚未平宪节双穿青霭去轺车多傍白云行山如盔甲偶然事民习干戈遂得名司牧倘能兴道化贪泉寜凂隐之清
　　
　　自瑞金往石城过鹅公岽作
　　
　　嶙嶒髙岽切云霞倦客经行思转賖深径黄茅数十里荒村緑树两三家羊肠诘屈循崖转马足凌兢怯石斜世路险巇寜独此市朝平坦更堪嗟
　　
　　贑州南安两郡观风感怀
　　
　　贑江横浦厯星槎两郡提封数万家守令几人崇道化士民比屋事豪奢尘劳未息吟无绪心事多违鬓有华莫道故园先业薄锄荒犹足种桑麻
　　
　　袁州道中二首
　　
　　行边文牍暂停披闲阅民风一赋诗白石炼灰培■〈禾罢〉稏青山锄雨种蹲鸱烟村桑柘通幽径野店杉篁护短篱闻说昌黎遗爱在千年尸祝有严祠
　　
　　望中烟树是宜阳抚景尘劳觉暂忘逺郭诸山圆箘列倚天羣岫翠屛张颇闻儒术惭邹鲁却喜民风似魏唐太守词林旧文雅行看弦诵蔼宫墙
　　
　　谒南安道源堂（二程子从濓溪先生讲学于兹宋理宗赐名自书其扁）
　　
　　乾坤有此三夫子邂逅于兹岂偶然数巻图书探道妙一襟风月悟心传斯文统绪承先圣理窟渊源启后贤我欲抠衣挹温厉徳容无计起重泉
　　
　　自石城徃寜都道中作
　　
　　穷冬风露晓凄其倦客何时息马蹄山合忽疑前路断峯髙翻觉宿云低丹枫翠竹攅幽涧緑蔓黄茅没古蹊谩说闽疆近相接故园千里望中迷
　　
　　谒南安道源堂再用前韵
　　
　　圣学湮沉世几迁先生推阐复昭然羲前至理探无极轲后斯文頼有传星聚奎躔开道化天将文敎付名贤千年坠绪思重续掘井何人已及泉
　　
　　南安访同年张东海祠和同年张泰侍御韵
　　
　　南安大守知多少谁复如君有此祠施设总根经史学死生均系吏民思平生不负王曾志终古难磨叔子碑遗像俨然犹不死何须更赋拟招诗
　　
　　次陆宪长元日实时口和四首诗（以氷行押韵遵洪武正韵也）
　　
　　雨声除夕响泠泠元日乾坤一色氷欲起尧夫询世事北方风气果南行
　　
　　春回已是过旬日一雨翻成万树氷何日乾坤放春色傍花随栁一闲行
　　
　　残冬两度氷凝水今日三阳水又氷闻说苍生多冻馁不知阳气几时行
　　
　　易戒履霜防渐长于今三度见坚氷腐儒无识空忧叹自有伊周赞五行
　　
　　题同寅洪宪副文坛风月巻次韵
　　
　　红烛清尊岂偶逢十年同听禁垣钟豪谈发处风生席白战酣时月映松应务羡君才独裕济时愧我术偏庸人生适意应为福底用凌烟阁上封（右次李若虚韵）
　　
　　旗常未论百年功且乐清尊一夕同大嚼霜螯羮荐蟹熟燔珍掌馔分态似闻大史占玄象曾说文星烛紫宫却笑世途多得失伊谁勘破楚人弓（右次冯佩之韵）
　　
　　髙掲吟坛数仞杠主盟骚雅树旌幢风过禁籞传清漏月转花衢吠小尨己见明时无滞狱何妨良夜倒春缸惭予进退俱无补祇合荷衣钓石矼（右次屠元勋韵）
　　
　　十年径草笑无媒自分余生己矣哉失计又随新宦牒幽情常恋故山梅红尘秪觉添华发旧业惟应长緑苔拭目看君上寥廓法星光彩映三台（右次洪宣之韵）
　　
　　题紫菜图
　　
　　柔丛细蹙紫罗纹歴尽氷霜亦自春更有一般清絶味嚼来满鼻散芳辛
　　
　　题画芹菜为李少叅士元赋
　　
　　何人洒墨写芳芹眼底犹疑散苾芬叅看一心堪赞理不须持此献明君
　　
　　神农品第列佳蔬一种清香风味殊氷蘖知君恒自励饱餐应不羡甘膄
　　
　　寿姊夫林君并姊氏七十
　　
　　多君访我到洪州白首还能赋壮游自有神仙在人世何须方外问丹丘
　　
　　同胞犹幸两人存姊己稀年弟六旬献寿末由倾緑醑空余清梦到家频
　　
　　伉俪齐年七十余承欢况复子孙俱缄词逺寄南飞鹤相约蓬壶看海枯
　　
　　乙卯重过圆通寺借宿再用夏提学韵赋一律
　　
　　欲濯尘缨尚未能匡庐又见碧层层半生牢落空怜我一味清闲却让僧周览未酬霞外想长吟聊伴佛前灯重游更与山灵约只恐萍踪不可凭
　　
　　南安行台赋古梅（两按郡皆遇梅开甲寅重临树半枯而花犹自若纪二絶）
　　
　　横浦行台有老梅看花今是第三回浮生莫叹容颜改鐡干氷姿亦半摧
　　
　　鐡干氷姿亦半摧入门为尔重徘徊独怜不改坚贞操依旧寒花冐雪开
　　
　　登上清宫鹤归亭用赵松雪韵
　　
　　揽衣一上鹤归亭亭外竒峰晩更青无计可能医俗病矢心期不愧山灵清音度曲莺啼树碎影揺金月到庭欲拂瑶琴奏山水子期已去复谁听
　　
　　游僊岩亦用前韵
　　
　　风景依稀似幔亭悬崖峭壁絶丹青请看石窦函遗蜕可是神仙尚有灵华表不闻归白鹤道人空自诵黄庭山禽似喜游人至树底和鸣亦可听
　　
　　走笔题扇送方恒谦行人之京
　　
　　十年江海叹离羣纔得逢君又送君明日髙楼凝望处几重山水几重云
　　
　　题白莲
　　
　　蓬岛仙姝浅淡妆翠旌羽盖渡沧浪镜奁不是无朱粉羞与奸谀比六郎
　　
　　闽江观涨
　　
　　闽山春雨积旬余新涨盈江混太虚行客朝迷山下路渔舟夜系竹间庐鸟飞烟霭冥蒙里人在乾坤混沌初愁听村农相告语傍溪田圃半沮洳
　　
　　游钟山和同寅潘应昌韵二首
　　
　　红尘十载走金陵偶共寻幽适性灵山色自应千古在人生能得几回经苍松栖鹤看尤好碧涧潜蛟饮觉腥一段风烟堪入画谁言蓬岛隔穷溟
　　
　　我来抚景无穷思安得长绳系曜灵白鹭洲空潮自去乌衣巷古燕还经六朝事业浮云尽千载江山战血腥圣代乾坤寜谧久洗兵何用倒沧溟
　　
　　再和同寅潘应昌游钟山韵三首
　　
　　丘陇髙低六代陵谁将尊酒酹遗灵蚀残断础荒苔合剥尽丰碑野烧经樵唱幽林空谷应渔归芳渚晚风腥英雄割据成何事依旧青山枕翠溟
　　
　　帝业天开形势壮望中濯濯着威灵山连吴楚周遭绕江发岷峨迤逦经夷夏有归供职贡犬羊无地肆膻腥千年王气今全盛累洽重熈奠八溟
　　
　　泉石幽竒爱秣陵卜居拟访草堂灵齅梅细和逋僊句种茗闲看陆羽经醉里玉山能自倒世间铜气任渠腥浮生此计何当遂谁问飞尘竭九溟
　　
　　挽余姚黄处士夫妇（同寅九成廷平祖父母也）
　　
　　同阅升平九十年蓬莱相继梦游仙乡评共说梁鸿好闺范还称徳曜贤棋局昼闲花屿上机声秋断画堂前贤孙霄汉锺余庆指日焚黄贲陇阡
　　
　　重九同年戴大节诸君登台赋诗病中示次韵
　　
　　身如病鹤未能飞闻道羣公集翠微料得清尊能纵饮肯敎黄菊笑空归山添新翠初经雨鸦带残红欲落晖却忆去年多乐事故山倾倒卧苔衣
　　
　　和同寅黄九成棘寺言懐亦用前韵
　　
　　公余仰见白云飞身外浮荣顿觉微世路风波随处险天涯萍梗几时归乾坤举眼成何事岁月无情易落晖况复元规尘满面西风无地拂征衣
　　
　　送杨郎中恺之叅议广西
　　
　　万里云山是桂林都门雪霁马骎骎驰声粉署年华久佐政薇垣宠眷深瘴厉须凭甘雨散疲癃还望福星临此行上徳敷宣徧定有殊勲简帝心
　　
　　未轩文集巻十
　　

　　●钦定四库全书
　　
　　未轩文集巻十一
　　
　　（明）黄仲昭 撰
　　
　　○七言诗
　　
　　甲午季冬雨雪连旬公余感触辄赋八絶
　　
　　琪花谁散满林端一夜钟山失翠鬟上下清光相掩映乾坤都在画图间
　　
　　道傍甲第是谁家金帐羊羔兴正赊棘寺郎官清透骨自敲氷片煮春茶
　　
　　茫茫积雪遍山川瘦马冲寒敢自怜应有闭门僵卧者甑无炊黍突无烟
　　
　　匡时事业了无成牢落风尘笑此生却羡灞桥驴背客无端风味助吟情
　　
　　一雪旬余晓暂晴晩云旋复结浓阴村农初喜春宜麦麦陇今嫌雪太深
　　
　　寒威入夜彻吟帏布被无温酒力微谁念三边征戍苦满天风雪卧戎衣
　　
　　要路诸公宠禄兼红炉炽炭酒频添迂踈只合长清冷案牍时呵冻笔签
　　
　　青山雪后可寻春欲谢微官未有因闻道村桥梅已发看花酌酒属何人
　　
　　题进士起家巻（吴先生彦宾由省元进士拜礼部鲁瞻先生题扁云云因赋此）
　　
　　龙头鼻祖家声旧又见闻孙起盛时笔健应扛汾水鼎才髙独占郄林枝宸聪快覩天人策睿眷荣超礼乐司故物青毡今尚在继承还为后人期
　　
　　送王主事世英还朝次翰林诸公饯别聮句韵
　　
　　万里东瓯驾使骖春风归路过闽南囊中不着新增物箧里惟存旧赐衫十载论心情最剧半生忧国意犹酣还朝若问经行俗为道流殍泽未覃
　　
　　寿仙溪张母吴氏七十次周翠渠韵
　　
　　舞袖斓斑晓日前慈闱尊酒贺稀年长生莫问还丹诀种得琼芝满石田
　　
　　题仙溪游鹤轩次周翠渠韵
　　
　　林木阴森林草萋林塘一鹤独幽栖檐端飞起茶烟瞑云际归来岩日低声挟天风闻更逺舞当庭月望还迷秪应长伴蓬仙侣谁羡趋朝候晓鸡
　　
　　辛酉二月二十日晨起访云峰即事
　　
　　晓访云峰认旧蹊种松拟筑蠒窝栖溪云荡漾浮山足石径崚嶒怯马蹄绅笏乆羇真自误林泉勇退未终迷年来颇得蒙庄趣天地蜉蝣一视齐
　　
　　致仕过常思岭兰若和故友彭从吾韵二首
　　
　　引年得请荷清朝报答惭无尺寸劳吾道自难酬素志愚衷空复恋青霄百年世事心俱懒两眼云山兴末消偶读从吾旧题句九原无路起诗豪
　　
　　乡山动是十年思今日重过一赋诗黄菊相看如旧识白云未许笑尘姿鸟鸣翠竹尤深处鹤立苍松最上枝我亦归寻旧栖隐开尊冷看世途危
　　
　　赠大田驿丞彭籍三首（安福人字经典二彭阁老之族子也）
　　
　　先人昔日敎安成我在黉宫廨里生垂老又经司学政安成人士独闗情
　　
　　大田驿舍偶逢君问是安成宦族孙空谷足音心自喜平生迹异底须论
　　
　　一官山馆使车稀公事无多足自怡委吏乗田遗训在立身元不论崇卑
　　
　　大田驿和林元佐地官留题韵
　　
　　此地经过知几回山灵应笑我重来吟春幽鸟寒犹涩带雨顽云湿不开恤政未沾桑下饿闲愁空切杞人懐百年畎亩余忠在岂逐衰残没草莱
　　
　　贺延平刘宫保得男二首次林见素韵
　　
　　鬰葱佳气絇晴霞维岳锺英少保家汤饼筵开春意蔼沉檀香袅暖烟斜灵椿虽老尤增翠萱草从今更着花天上麒麟重孕秀徐卿二子未须夸
　　
　　劔水深蟠双翠虬灵锺人物轶常流光前骨相由天定裕后休祥自己求怡养行看翻彩服蒸尝有待荐嘉羞百年宫保书香在继武还修五鳯楼
　　
　　寿仙溪李朴庵夫妇七十次陈待征郎中韵
　　
　　髙堂春酒莫辞倾此夕弧南星正明莱服频翻娱绮席南陔新谱入瑶笙西来王母蟠桃熟东望函闗紫气横寿域无涯纔七十蓬瀛还看海尘生
　　
　　挽三山张浚大尹（乡试同年厯训导升知饶平县承檄率民兵剿冦卒于师）
　　
　　昔年同听鹿鸣歌浮世光阴转眼过白发盈颠嗟我老黄泉无路奈君何芹宫化雨英髦盛花县春风惠泽多独恨行营星遽殒鲸鲵未覩伏天戈
　　
　　送郡守陈公入觐
　　
　　老来送别易销魂况复今朝别使君霖雨己看苏赤子余波还喜及斯文闗河白鴈秋惊梦阊阖踈星晓奏勲后夜月明天万里空依北极望红云
　　
　　题张叔着桂林书院中曲水流觞次郑东园韵
　　
　　桂林风物擅幽竒此日追随一憇之水有渊源流易满杯行结曲到应迟莺调簧管来深树脍切银丝出别池浮世兹游须尽兴万牛难挽岁华移
　　
　　题镇海朱大尹渔樵耕牧图次翠渠韵
　　
　　乾坤何处是通津谢却浮荣避俗尘渔笛数声芳渚暮樵歌一曲碧山春髙秋禾黍遍层陇落日牛羊归四邻架有琴书尊有酒何须蓬岛觅仙人
　　
　　题守拙巻（仙水陈熈春名其藏修之室曰守拙因以自号）
　　
　　髙隐林泉逺市朝半生守拙卧衡茅浮荣有分从吾好世事无机任俗嘲袜雀让敎称巧妇斑鸠自合寄成巢知君妙契濓溪赋岂向清时作系匏
　　
　　送宗侄孙道进任新会敎谕次同年李若虚韵
　　
　　年来谢却白鸥沙荣捧除书出帝家遥想振扬文敎日春风开遍杏坛花吾家文献自唐开未羡床头笏满堆此去誉髦期不忝青毡还付与云来
　　
　　题仙溪张氏一乐堂庆寿图
　　
　　灵椿萱草并鲜妍玉树芝兰复满前共倚蓬壶看春色从敎沧海变桑田
　　
　　和方友允迪六十自寿诗（允廸自号履素）
　　
　　寿酒年年宴此晨未论腰带绾黄银人无丰约闲应好事有乘除乐亦均素履不渝从我好世途寡合任渠嚬（笑貌）纷纷华要曾何补谁谓儒冠真误身
　　
　　题周宪使公载归来亭次壁间韵
　　
　　小亭依约水晶宫四面澄波可鉴容槐蚁梦随残月曙莼鲈兴绕白云重忧时■〈亩犬〉畆余忠在结社林泉乐意浓我欲亭中分半榻闲看孤鹤舞苍松
　　
　　挽赠监察御史董（阙）夫妇（佥宪豫太守复之父母也）
　　
　　一双白璧閟青山逝水东驰不复还人世有天敷庆泽泉台无路接清颜鳯毛碧汉双髙翥鸾诰彤墀屡涣颁墓石惭予辞不裴足留濳徳示人寰
　　
　　送曾郎中谢病还乡
　　
　　半生尘土鬓成丝谢事还家竟不疑陶令谩因黄菊去留侯曾与赤松期闲来轩冕应无梦到处溪山定有诗我未别君君别我江东回首不胜思
　　
　　具庆堂诗庆林季瑞税使伉俪寿六十
　　
　　木公白髪岸乌纱金母酡颜映紫霞老眼摩挲看流转桑田渐满海东涯（右次林太守韵）
　　
　　甲子年来又一新人间还看几回春仙翁云外传消息己注长生箓上人（右次吴宪副韵）
　　
　　送望江敎谕伯清先生乃兄还莆
　　
　　春草梦残劳北上松楸望断复南归往来总系纲常重一任风尘敝客衣
　　
　　两京飘泊几星霜却喜逢君话故乡潮水不知离别苦又从江上送归航
　　
　　送道士还乡
　　
　　孤踪无碍任西东一片闲云寄碧空卖药蹔游都市里寻真又入故山中兰桡夜泛鸥边月铁笛晨吹鹤背风惆怅旧游归未得天涯翘首送冥鸿
　　
　　题怡闲巻和都察院经厯黄仲胤韵
　　
　　声利劳人鬓易斑红尘终日走间闗始知廊庙千锺禄不及丘园一味闲载酒日游花屿上携书时向竹林间因君便欲辞轩冕风月平分数畆山
　　
　　絶句二首招诸友游东岩
　　
　　一春强半雨中过节过清明日始和垂老看春知几度乘春不饮欲如何
　　
　　细君手酿已新篘准备寻春作胜游明日东山修褉事不知诸友肯从不
　　
　　题夏太常竹送周翠渠知广徳州
　　
　　天上清卿写竹工分明淇澳雨中丛赠君去作鄣城守徳业期同卫武公
　　
　　上苑琅玕髙百尺天恩浩荡饱曾沾一枝带得銮坡雨洒向南州散酷炎
　　
　　郡在灵南山秀中篔筜遶舍翠阴浓清贫太守庖无肉春雨犹能赦箨龙
　　
　　挽陈敎授先生廷威
　　
　　乾坤俯仰叹斯文眼底何人更似君一代才名追郑老百年科第屈刘蕡经横绛帐春风蔼人去诗坛夕照曛旧日林塘重过访数声邻笛不堪闻
　　
　　挽橘泉方文谟先生
　　
　　八十髙年强健身西风一夜殒庄椿黎元正尔多竒疾天地胡为夺此人橘井泉深空自洌杏林花发为谁春刀圭我亦曾蒙惠一束生刍泪满巾
　　
　　下皋杂咏
　　
　　水石阴森烟月清山中事事可怡情始知世路闲荣辱真与浮云一様轻
　　
　　山径荒凉月上时郡僚奔走迓监司道人引水浇畦罢坐燎松明改旧诗
　　
　　豪气衰年未尽降每因世事热衷肠山庄来往惟农父长话桑麻心自凉
　　
　　十亩山田种稻粱茄秧新乞自邻乡虽无钟鼎供游燕且免红尘请谒忙
　　
　　何处偏宜养性灵无端野趣在林扄开帘犹恨前邻树遮却遥山数尺青
　　
　　山庄谁道不繁华桃李逢春解着花秋至未应全落莫芙蓉新种已抽芽
　　
　　春雨初过水满川神祠箫鼓正祈年我来亦欲随乡俗急典春衣入社钱
　　
　　春风一夜到桑麻嫩叶柔枝渐次加晓起喜闻童穉语新移丹荔亦萌芽
　　
　　一川桑柘隠烟霞黄菊苍松自一家更喜舍南添隙地开渠占断白鸥沙
　　
　　日食何须鼎肉腴新栽杞菊已扶踈小池更引清溪水春雨应添数尾鱼
　　
　　残书读罢启房栊散步东风遣病慵门巷翛然篱落矮隔邻遥见夕阳舂
　　
　　未甘奔走混风尘买断青山学隠沦牟麦登场蚕作茧林泉终老未须贫
　　
　　芳村踈雨送微凉倚杖村南看挿秧真趣满腔谁与语起呼尊酒酹柴桑
　　
　　尘寰无日是安居喜遂山林寄一区读易倦来无外事闲看梁燕哺新雏
　　
　　丽日和风雨乍过一丘一壑足婆娑薄田有粟身无恙天地私吾亦已多
　　
　　兴到展书谈舜禹倦来拂枕卧烟霞个中无限悠然趣絶胜霜台晓放衙
　　
　　性与时违事事差生涯只合付枽麻看来富贵由天幸传到儿孙有几家
　　
　　乡民水旱苦相仍征敛无期立取盈我亦呼儿急称贷令人惆怅忆阳城
　　
　　苍松黄菊纔三畆流水柴门自一家却悔平生都失计坐聴官鼓踏霜华
　　
　　辋川佳胜古来稀犹欠吾庄一段奇丹荔子栽今结实熏风满树绛囊垂
　　
　　近日山君猛且饕踰垣入屋攫牲牢宋均不复生今世谁遣深山灭迹逃
　　
　　世途得丧见交情径路萧萧草自青惟有梁间双燕子年年依旧访柴扄
　　
　　性癖情知与世殊秪应归卧故山庐山中亦有经纶事朝课耕桑夕校书
　　
　　闲来事事觉从容始信山林可养慵悔杀昔年成底事红尘鞭马聴朝锺
　　
　　赠三山太守唐侯廷贵
　　
　　闽江缥缈漾晴波争似君侯惠泽多玉雪襟懐涵霁月氷霜崖谷转阳和闾阎不识催租吏田野时闻击壤歌圣代循良应有传姓名指日入编摩
　　
　　挽温方伯琮
　　
　　使君一梦蹑仙踪闽海家家辍相舂廊庙有人思贡禹泉台无路起元龙紫薇花底春风老棠树阴中草色浓一束生刍从此别蜀山回首暮云重
　　
　　题林君叔孟秀逺亭二首（前次吴时望先生韵后次郑廷纲内翰韵）
　　
　　系马幽亭久未旋亭前景物各争妍倚天晴翠千峰出遶郭苍烟万井连花影乱侵徐孺榻莺声巧和伯牙弦因君欲买西邻地风月平分过暮年
　　
　　小亭新结傍幽蹊窓户平临翠筱齐宿雨收残山霭湿浮云飞尽海天低树连睥睨参差见花隐房栊咫尺迷安得笔端生五色尽收佳景入新题
　　
　　题渊明像
　　
　　典午乾坤已莫支一官岂为督邮辞壮懐激烈无由冩尽付东篱浊酒巵
　　
　　题刘伶像
　　
　　百年纵酒乐天真荷挿青山处处春莫怪先生终日醉乾坤谁是独醒人
　　
　　和惠安张大尹登最高峰韵二首
　　
　　海天森列总云峰尽在僊郎眺咏中圣主牛刀敎暂试不须凝望紫宸宫
　　
　　遶邑谁当第一峰兹峰独出万山中何时麾却尘寰穴来借岩阿半畆宫
　　
　　墨竹二首为林信传赋
　　
　　谁种琅玕傍碧溪森森髙节与云齐春风养就林间实留待丹山彩鳯栖
　　
　　笼葱翠玉擅风标白石清泉伴寂寥安得伶伦裁鳯管五云深处和箫韶
　　
　　文峰书楼为陈文珍赋
　　
　　亭亭文笔玉嶙峋下有层楼回出尘四壁芸香浮汗简三更藜熖逼穹旻元方别驾声华旧小阮黉宫敎泽新寄语云仍宜努力莫敎家学负前人
　　
　　南溪别业次韵
　　
　　刺桐花下有华堂别买溪南数亩庄旋剪荆榛开町疃更添亭馆带林塘春岚压地苔花湿暑雨蒸林荔子香自笑一生缨冕累无縁来共白云乡
　　
　　林云山盆梅九月盛开魏竹溪有诗次韵二首
　　
　　（阙）处有盆梅九月寒花的烁开占取孤标寻菊（阙）挽将春意入秋来天敎早实调金鼎人喜扬芬满栢台三弄瑶琴豪兴发未应何逊擅吟才
　　
　　江南腊月见踈梅此树髙秋已盛开东阁酒醒惊雪早罗浮梦觉讶春来西风入户香浮几凉月当空影满台欲为花神重作赋广平人去愧非才
　　
　　下皋俱乐亭扁（致政归作小亭取邵子满目云山俱是乐一毫荣辱不须惊句）
　　
　　十载山庄没草莱小亭今日喜新开呼童痛洗亭前竹要放南山翠色来
　　
　　满目云山俱是乐古人心与我心同纷纷宠辱多忧患真乐谁知在此中
　　
　　开亭近对九龙山人在千林紫翠间造物于吾多所靳惟应山水不吾悭
　　
　　十年失脚走危途天赋吾真半己芜今日看山亭上坐悠然始复见真吾
　　
　　亭前无地着尘氛云外青山山外云颇幸名途抽脚早山灵犹未作移文
　　
　　九龙山势鬰嵯峨翠入帘栊爽气多读罢残书无一事闲调緑绮和樵歌
　　
　　亭外羣山翠遶檐看山终日坐钩帘东南天际浮云尽又喜壶山露一尖
　　
　　列岫多情争秀丽野花随意放芳妍化工还有些儿欠背却西淙瀑布泉
　　
　　烟云变幻多竒态风月清妍无尽期莫道吾亭欠华彩天然图画列阶墀
　　
　　潇洒林亭仅数椽包罗风景迥无边夜来微雨兼秋至彻骨清寒疑欲仙
　　
　　题仙溪陆世征活水亭次郡守丁石崖韵
　　
　　亭前静坐暗闻香活水流花入小塘闻说个中长若此幽竒不独在春阳
　　
　　宣父当年叹逝川眼前道体浩无边与君说到渊微处须向源头一放船
　　
　　庆郑敏善先生年八十应诏冠带
　　
　　年跻八秩未龙钟又沐清时宠渥隆华髪谩添乌帽雪酡颜不藉锦衣红己看敬老循周典还见优贤有汉风况遇圣明弘治日蒲轮早晩召申公
　　
　　送司训郑先生启善之任
　　
　　万里巴川育俊髦一身许国不辞劳明朝无复聆清训今日休辞醉緑醪猿啸溪头惊客梦山横马首助诗豪传经绛帐应多暇一曲瑶琴夜月髙
　　
　　己未端午同吴继学方子大诸君游东岩二首
　　
　　名途十载抱离忧此日重欣结胜逰山色不随人事改烟光似为客来收底须身外论丰约且向尊前共唱酬薄暮微凉城上路也随时俗看龙舟
　　
　　炎歊何处涤尘忧共约东山寺里游一鸟不鸣山更寂千林增翠雨初收老身犹喜康强在佳节须将酩酊酬请看羣龙纷竞渡谁怜野水有横舟
　　
　　题墨菊一首为延平通守金孔深赋
　　
　　楚楚黄花絶可人晓来含露色尤匀莫敎轻泛柴桑酒留取芳泉寿劔民
　　
　　偶成
　　
　　萧然一室无余物短劔孤琴是旧知闲里偏嫌人事扰梦中亦怯世途危久违故旧縁多病断送光阴頼有诗天命穷通皆一定且倾尊酒不须悲
　　
　　别东岩偶成三首
　　
　　东岩一到觉心清便与髙僧共结盟寳地不堪今又别山光树色总含情
　　
　　世事纷纷役此身林泉无计日相亲山灵应笑今归去依旧胸中万斛尘
　　
　　斜阳惆怅别招提吟逐寒云度虎溪黄鸟似知人欲去苍松枝上尽情啼
　　
　　马嵬三首集句
　　
　　直北闗山金鼓振（唐杜子美）英雄无策庇婵娟（诗统）一朝艶质化尘土（元音萨天锡）明日何人拾翠钿（元音杨鹏翼）风散彩云飘碧落（诗类）苔生辇路湿苍烟（元音柯敬仲）明眸皓齿今何在（唐杜子羙）满眼梨花哭杜鹃（诗韵）
　　
　　千里佳期一夕休（三体诗李益）空余涕泪洒清秋（光岳英华虞伯生）魂归辽海云迷树（元诗体要贾策）梦断江城月满楼（光岳英华桂秋）毛骨已随天地老（元音贯云石）江山空结古今愁（元诗体要燕敬）长生殿古生青草（宋苏子瞻）七夕何人望斗牛（唐音李从一）
　　
　　潇潇踈雨响残除（光岳英华辛敬）壮士吹笳惨不舒（光岳英华虞伯生）白玉帐寒鸳梦絶（鼔吹宋邕）蒲萄衾冷夜窓虚（元诗体要辛文房）碧鸡祠下杜鹃呌（元音虞伯生）白帝城边古木踈（唐音髙逹夫）海阔天髙不知处（唐音刘瑶）蓬莱何日■〈亻侯〉僊车（光岳英华释来复）
　　
　　姑苏懐古二首集句
　　
　　吴王醉处十余里（二体诗罗隠）燕语莺啼空断肠（元音李冶）覇业已随烟烬灭（宋曾子固）泪痕滴透碧苔香（元陈刚中）彩鸳静占银塘水（鼓吹胡宿）密雨斜侵薜荔墙（唐栁子厚）惆怅无因见范蠡（三体诗杜牧之）五湖烟浪正茫茫（元诗体要张翥）
　　
　　西施去泛五湖舟（剪灯新话）万紫千红梦已休（元诗体要周石原）故国尽消龙虎气（元音陈刚中）残蝉如说古今愁（诗韵）桂房椒壁蕙兰老（元音胡尊生）金沓瑶琴鹿豕游（元诗体要赵子昻）故事悠悠不可问（唐音司空文明）往来惟见水东流（唐音髙逹夫）
　　
　　和林君时恭山居韵四首
　　
　　春入池塘草色新吟边鱼鸟觉情亲雨余涧水流花出恍惚桃源洞里人
　　
　　入夏林端荔子新开尊时与故人亲有时笑傲苍松下闲看红尘得意人
　　
　　小槽酿出緑醪新溪叟山翁笑语亲吟对黄花无别事悠然尘外一闲人
　　
　　万壑千峰积雪新闲中诗酒镇相亲兴来独步溪桥月笑与梅花作主人
　　
　　题老子授尹喜道徳经图
　　
　　叹息淳风日已沦深探性命着微言当年不授闗门尹万古谁知道徳尊
　　
　　题张良进履图
　　
　　天挺人豪遇下邳留侯遂作帝王师秦闗百二山河破应是胚胎进履时
　　
　　题锺吕传道图
　　
　　传得壶天却老方茫茫八极任翱翔颓龄若使真能制大济苍生总寿康
　　
　　题张咏谒陈希夷图
　　
　　坠驴大笑西归去买断华山一段云浮世知心独张咏无边风月欲平分
　　
　　题子期听伯牙鼓琴图
　　
　　不因锺子独知音山水徒然托意深千古髙风招不返伤心弗忍抚瑶琴
　　
　　题扇面小景
　　
　　阴阴緑树散清凉扶醉同消夏日长一段溪山看不尽浩歌相对任斜阳
　　
　　题钓台图
　　
　　光武中兴网俊才先生晦迹隐蒿莱云台寥落成榛莽万古犹传旧钓台
　　
　　挽丁通判
　　
　　早擢巍科立要津复承恩命倅南闽寸心清夺氷壶月一气嘘回寒谷春辽海不堪仙鹤去棠阴空见碧苔新黎元借冦今无地惆怅西风涙满巾
　　
　　唐宫人题红叶图诗二首
　　
　　芭蕉庭院独徘徊一片秋襟鬰不开不是霜红随逝水深宫何处托良媒
　　
　　晓来梳就緑云鬟踏破香苔满院斑无限芳情共谁说愿凭红叶到人间
　　
　　鲤湖纪游十首和先辈龚司训韵
　　
　　瘦笻吟倚上苔梯路入深林望转迷料得仙宫应不逺白云深处午鸡啼
　　
　　清湍数里逶迤来遶向仙宫一鉴开身世分明方外境谁言弱水隔蓬莱
　　
　　决决泉流溅石虹青青瑶草卧僊尨道人洞里朝元去看院惟留鹤一双
　　
　　芒鞋逺谒洞中天只为双亲已暮年此意羣仙如洞鉴今宵好梦愿相传
　　
　　幽潭百尺众流锺下瞰深崖一脉通胜槩应从天地辟人间风景逈难同
　　
　　丹成八表任遨游丹灶空存几度秋欲丐灵丹换凡骨不知僊子肯从否
　　
　　帘卷珠宫月满床清风细细袅炉香病躯无计堪调摄安得还丹一粒尝
　　
　　寒流几派泻层湍声撼长空去不还夜半忽惊清梦觉却疑风雨响琅玕
　　
　　山色摩空势欲齐时闻幽鸟隔云啼新诗吟就无穷趣起向琅玕节下题
　　
　　风光端不让天台百尺珠帘映日开寄语道人留半榻功名债了拟重来
　　
　　送樊掌敎乃兄邦本归常山
　　
　　难弟承恩司敎铎迢迢相送入南闽客窓风雨连床久故国椿萱入梦频马踏暖云芳草路帆冲晴霭緑杨津遥知献寿髙堂上白髪双亲满面春
　　
　　明妃词六首
　　
　　愁抱琵琶别玉除可能谈笑镇西都宫中多贮如花女胜筑长城万里余
　　
　　风起遥天满面沙举头何处望中华早知身被丹青误但嫁巫山百姓家
　　
　　长拟承恩老汉宫谁知骑马出秦中秖縁命薄应无怨圣主何须杀画工
　　
　　宫衣拭泪出金銮万里边风拂面寒举目不堪风土别梦魂夜夜遶长安
　　
　　单于慰藉恩虽厚异域荒凉心自悲惟有庭前清夜月相随无改汉宫时
　　
　　入夜单于初罢猎云鬟强整出宫迎马前歌管声嘈杂不似长杨旧乐声
　　
　　寄华岩寺黙堂上人诗四首
　　
　　乘闲特访黙堂师何处逰方负所期林鸟潜窥山殿供野猿偷动石枰棊碓収残药空流水犬讶逰人吠短篱欲问三生縁内事相逢未卜是何时
　　
　　万木阴中梵宇开分明人世有蓬莱漾开池藻羣鱼戏点破松烟一鹤回涧水浮花云里出山风如雨竹间来髙僧不遇徘徊久踏遍苍苍满院苔
　　
　　夏日寻幽到上方清阴满地午生凉雨过山色重重好风度荷花阵阵香诗景百般行处有尘縁万种坐来忘云扄叩遍无人见惟有残书满石床
　　
　　问师飞锡逰何处自是闲云任去留满院幽花空冉冉一溪流水自悠悠半生苦海无縁济何日空门结社逰回首城南忽相遇一尊重约醉清秋
　　
　　题府学正蒙斋黉宫春晓图
　　
　　泮水三春破晓时无边和气袭人衣研朱细滳花间露散帙初开竹外扉坛杏影斜残月坠鸡窓声动曙光微人生所学惟忠孝努力相期共不违
　　
　　题葡萄为林君伯正赋
　　
　　老藤偃蹇露颗悬恍惚骊龙抱珠眠只恐风云一朝会奋迅直上苍苍天
　　
　　题葡萄次罗艮斋韵
　　
　　移根大宛渡沧溟风雨园林几晦冥半夜月明送清影龙蛇散乱走空庭
　　
　　题睡渔父图
　　
　　孤舟穏卧芦花里占断沧浪一段云莫向江湖轻钓客太公千古树竒勲
　　
　　蒜岭道中偶成
　　
　　驿楼鼓歇曙苍苍行傍花阴晓露香独倚征鞍探胜景无边诗思搅人肠
　　
　　钱塘懐古
　　
　　鳯凰山势翠岧嶤草树荒凉王气销二帝魂归江月冷六宫人去海天遥英雄千古埋黄壤台榭三春长緑苖惟有钟声应似旧朝朝暮暮送寒潮
　　
　　登甘露寺多景楼二首
　　
　　阑千百尺倚层霄风景无端入望遥岛屿势从沧海断楼台影落碧波揺青山遶寺自千载芳草縁城锁六朝吊古伤心吟未就疎钟残照送归潮
　　
　　江南江北景无穷都入危楼一望中霸业荒凉天地老山河盘踞古今雄丹阳雨至云连树瓜歩潮平浪拍空野鸟似知前代恨林端哀怨泣西风
　　
　　赤壁诗次韵
　　
　　阿瞒志欲卷羣雄战舰谁知一炬空天意欲敎成鼎峙不须惆怅怨东风
　　
　　金台早行
　　
　　数村行过始闻鸡星斗依稀月满溪遥想故园人正睡梅花影落小窓西
　　
　　晚过涿州
　　
　　青山冉冉夕阳浮緑树微茫见涿州白鴈声寒燕塞晚丹枫叶落蓟门秋渔舟荡漾归江浦画角凄凉起戍楼黄帝蚩尤俱寂寞眼前赢得水东流
　　
　　过芦沟
　　
　　一水中横断市廛酒旗髙袅緑杨烟行囊只有诗千首不畏闗门索税钱
　　
　　夜梦老母因不寐偶成
　　
　　别却慈亲天一方梦魂夜夜遶萱堂觉来肠断难成寐数尽更筹夜未央
　　
　　癸酉仲秋得老母家书有感
　　
　　慈闱一别几寒温冀北闽南总断魂昨日音书凭鴈到分明珠（阙）成痕
　　
　　客中秋夜
　　
　　秋夜凄凉只自怜壁虫窓月伴愁眠西风不识人憔悴乱送砧声到枕边
　　
　　寄罗公严亲家
　　
　　天涯为别几秋冬南望闽山思不穷烟树春天迷渭北寒云日暮起江东乡心最怕看明月客梦偏惊听断鸿安得相逢一携手论文尊酒对春风
　　
　　咏菊
　　
　　东篱一夜花开遍能使秋光胜似春香逐金风偏馥郁色滋玉露倍精神月中恍惚杨妃笑雨后分明西子颦试问颓龄端可制殷懃摘奉白头亲
　　
　　寄表侄陈宗调
　　
　　乡园数载每同欢别后寜知会面难尊酒无由花底共瑶琴空忆月中弹江南梦断莺声曙冀北魂销鴈影寒遥想芸窓经史暇寒梅开处带吟看
　　
　　立春日霜降草木皆白戏成
　　
　　残臈应随寒漏尽新春又逐晓钟来天公似报春消息乱剪琼花到处开
　　
　　立春日偶成
　　
　　土牛鞭下已飞尘律转三阳岁复更鸟雀亦知春信好碧梧枝上不停声
　　
　　春日滹沱即事（即光武廹于王郎所渡之处）
　　
　　穷方三月始知春一骑寻芳滹水濵牧笛数声青草岸流莺百啭緑杨津催花细雨湿吟袖飘絮微风欹醉巾欲访当年氷合处苍波万顷碧粼粼
　　
　　秋夜漫兴
　　
　　柴门半掩夜方深独坐空庭自在吟菊影重重侵碧槛风声飒飒起踈林愁懐尽付三杯酒逸兴都归一曲琴尘世劳劳俱是客不须对景独伤心
　　
　　题陈太守抱瓮亭
　　
　　瓦瓮浇蔬手自携汉阴老圃是吾师灵扄春意长无恙世路机心总不知狡兔谩劳三穴巧痴鸠甘守一巢危愿公且未投簮去坐镇民风息险巇
　　
　　园居六咏为河南方伯丰公庆赋
　　
　　水环碧带（居旁有小河周匝四围如带）
　　
　　清流如带环幽舍潇洒无尘趣自多月上一团凝素练风生四面蹙青罗竹间自有通门处栁暗翻疑无路过藩府正宜宣帝徳莫思渔父共髙歌
　　
　　农畆躬耕（环园居皆平田将为归老躬耕之所）
　　
　　遶舍茫茫百顷田深耕应可乐尧天緑簔二月西畴雨黄犊一犂北垄烟荷锸长吟过栁外蒸藜炊黍饷林边秪今天下需元老未许归来学辋川
　　
　　渔矶独钓（居东屇河岸有石矶亦可以为归老取适之地）
　　
　　园居东畔有渔矶独把丝纶趣不稀两岸烟霞长作伴满川鸥鹭尽忘机兴来髙咏沧浪曲心静偏宜水月辉此景知公常在念明时未许解朝衣
　　
　　南窓琴趣（居南有轩熏风徐来可鼓琴以忘尘虑）
　　
　　南窓静启理瑶琴拂拂薫风入座清十指依稀鸾鹤舞七弦恍惚鳯凰鸣梅花奏处清吟骨白雪弹时絶俗情解愠愿庚虞舜曲坐吟黎庶乐升平
　　
　　栁岸春风（居东沿堤种栁春风和煦可以逰息）
　　
　　缭绕长堤傍舍东千章緑栁袅春风乍经树杪晴烟散细拂林端暖气融蔼蔼柔条低弄影轻轻栁絮乱飘空遥知此景堪行乐应与风云气象同
　　
　　藕池秋月（居北有池秋深水月相映清光可掬）
　　
　　藕池秋夜静沉沉月上层霄分外明影透青苹游鲤散光临红蓼睡鸥惊金波荡漾微风度玉鉴澄涵碧水平对此想应心有契月同皎洁水同清
　　
　　日暮西山即事
　　
　　晩风缓歩水云村景物无端役客魂雾拥碧岑螺髻湿风生沧海雪花翻湄州渔艇初归浦禧水人家半掩门独倚长松吟未就梨花疎雨送黄昏
　　
　　禧江晩眺
　　
　　江头二月草萋萋吟倚东风望欲迷日落海门烟水暝雨收江浦树云低潮头生自湄州北山势来从禧水西景物役人归路晚马蹄踏碎落花泥
　　
　　登天妃庙朝天阁
　　
　　扁舟乘兴访湄州独向朝天阁上游钟送清声闻两岸树移寒影落中流云开平海见谯■〈木虏〉潮益禧江度客舟吟倚阑干清不断天风吹起海门秋
　　
　　游城南灵岩寺四首（用壁间韵）
　　
　　偶乘清兴扣禅门碧霭深中一径分响杂梵经风入树暝侵色相石生云三千佛界中天见百八钟声破晓闻景物役人吟未就轻烟踈雨澹余曛
　　
　　风景无端拥寺门望中山色几重分泉声满室长疑雨树影当窓半是云一派禅房依涧转数声清磬隔林闻灵岩一百二十寺多少楼台锁夕曛
　　
　　古寺苍苍不计年到来拟结半生縁僧闲了悟空中性地僻分明物外天满室香烟初起定一天花雨正谈禅因知佛法多灵异钵水能令出白莲
　　
　　云岩一别几经年此日重游亦有縁祇树阴森寒带雨涧泉澄莹碧涵天满窓风月供吟句半榻烟霞伴坐禅乘兴更登髙处望好山四面削青莲
　　
　　奉和袁主事登甘露寺多景楼韵
　　
　　飞甍百尺拱瑶京四望无端景象明霸业己知随逝水山光犹自役吟情草分野色縁城去风引潮声入座清望里天然方外境谁言弱水隔蓬瀛
　　
　　奉和袁主事登虎丘寺浮图韵
　　
　　苏台鹿过水空流老树荒烟锁虎丘寳塔攀跻探古迹霸图零落使人愁狂歌响振层霄上纵目长过万岭头倚槛俯看飞鸟过分明身与白云逰
　　
　　奉和袁主事逰西湖韵
　　
　　平湖四面遶孤峰万顷无波一鉴空梵宇深藏青霭里浮图髙挿白云中锦衣湿处沾荷露画舫揺时漾栁风游遍六桥归路晩夕阳斜抹半山红
　　
　　题扇面山水二首为林贵实赋
　　
　　碧霭深中结草庐松风入座四窓虚山辉泽媚无穷趣疑有幽人此读书茅衡几架隔遥岑万壑岚光结昼阴欲抱瑶琴访清隐寒林无路白云深
　　
　　奉和姨夫方先生咏雪韵
　　
　　阴云叆叇布遥空六出纷纷四望同万顷月华明彻夜一天栁絮乱飘风光涵寰宇山河外人在琼瑶世界中三白由来嘉瑞兆黎元又喜际年丰
　　
　　题林君长荣幽居和姨夫方先生韵
　　
　　緑阴深处结幽居地僻依稀隐者庐遶舍半栽陶令菊满窓尽积邺侯书踏残庭月夜吟句劚破畦云晓种蔬敎子暇时携酒伴登山临水乐何如
　　
　　题扇面子猷访戴图
　　
　　入夜懐人思不禁冲寒一棹度山阴兴来归去江云暝门掩千峰积雪深
　　
　　题林君惟华秋江独钓图和李君唐英韵
　　
　　托迹沧浪识者稀海鸥汀鹭日相依投竿一笑寒云暝世事无心任落晖
　　
　　题芦鴈扇和李君唐英韵
　　
　　相呼相唤下回塘秋水芦花一望长万里云霄身未达数声嘹唳送斜阳
　　
　　题屈原渔父问答图
　　
　　放逐江潭恨不平偶逢渔父话衷情可怜狂楚无情甚竟使忠臣殒此生
　　
　　戱题钟馗
　　
　　曾向明皇梦寐中手擒魑魅逞英雄如何不斩奸邪首纵使胡儿入后宫
　　
　　春深菊苖未发戱成
　　
　　堪笑春风亦世情菊畦偏后发生仁工夫全向繁桃李未暇分来寂寞濵
　　
　　方君景大家赏菊分题得锦菊二首
　　
　　繁英千迭絶鲜明列向华堂最可人彩服舞时看不异诗囊近处认难真月中漏泄天机巧露里分明蜀锦新摘泛霞觞香更好用蕲慈寿等松椿
　　
　　君家盛种一篱秋锦菊还夸异品流雨里轻揺疑戏彩风前谩舞讶纒头化机巧织尘难污湛露深沾色更幽欢赏百年能几度不妨引满酌金瓯
　　
　　送同年杨君赴春闱诗
　　
　　河桥梅放雨初晴荣捧乡书上帝京藩府已推魁八郡大廷还拟冠羣英虫吟驿馆三更梦月满蓬窓万里情遥想难兄相会处对床风雨酒同倾
　　
　　送林君贵实赴春闱诗
　　
　　久淬文锋羡老成喜陈三策上神京马冲寒雪闽山逺帆挂微风浙水平霹雳一声龙化早扶揺万里鹗飞轻琼林宴罢如相忆白鴈南来好寄声
　　
　　题壶山惜别图送友人周君归三山
　　
　　壶阳腊月梅花发花下吟诗一送君求道立残门外雪思亲望断岭头云旗亭此日难分手尊酒何时更论文明到故园如有忆音书无惜寄来勤
　　
　　澄溪清隐（友人林君伯正为某索）
　　
　　久向澄溪赋考盘白鸥独向静中看四时风月归诗兴半世功名付钓竿逺引溪泉来稼圃闲开竹牖看云峦醉乡笑傲无余事一曲狂歌宇宙寛
　　
　　病中与郑君思亨姜君思正索菊花二首
　　
　　闻道君家菊满篱无由一到赏芳菲梦魂忘却身犹病几度吟敲花外扉
　　
　　春初卧病及秋深篱菊阑珊碧草侵頼有故人相爱厚一株无惜慰忧心
　　
　　谢友人惠锦菊月下白菊二株三首
　　
　　今年全不见黄花对景荒凉秖自嗟应是秋光深逺我頼君挽得到贫家
　　
　　鲜葩灿灿吐竒芬截得天机锦绮文病眼摩挲吟看久愁懐应减两三分
　　
　　繁英楚楚开寒玉应与蟾光一色清疑是羽僊初宴罢醉飞环佩下蓬瀛
　　
　　春日卧病感懐
　　
　　一卧经春秪自嗟无由散歩访韶华东风似亦欺人病吹落瓶中数朶花
　　
　　首夏病中偶成
　　
　　九十春光病里过不堪佳景尽蹉跎儿童又向床前语树上青梅熟已多
　　
　　病中立秋偶成
　　
　　春初一卧厯炎暑又见新凉起天宇西风曾不怜我愁频向踈棂送寒雨
　　
　　题悬崖蘸水梅
　　
　　金鼎调羮未有期独依幽谷擅清竒夜深溪月弄清影水底分明又一枝
　　
　　题扇面画
　　
　　扁舟闲傍緑杨汀濯足沧浪酒未醒铁笛独横斜照里数声吹与水龙听
　　
　　未轩文集巻十一
　　

　　●钦定四库全书
　　
　　未轩文集巻十二
　　
　　（明）黄仲昭 撰
　　
　　○词
　　
　　送都宪秦公巡抚北畿
　　
　　恭惟大寅长都宪秦先生阁下蚤承家学一经接武于科名荐沐皇恩十载蜚声于禁从职专城而临民岂弟莅方岳而敷政寛平和而不流刚而不激襟怀皎洁凛凛乎夺氷雪之清徳量渊宏浩浩乎并江湖之大兹膺九重之简命独当一面于京畿绣斧启行当道豺狼应敛避星轺问俗穷檐雨露尽沾濡某等方承丽泽于一堂遽尔暌违于万里庸聨彩币敬制芜词既以罄贺忱亦以申别意伏希电瞩幸幸
　　
　　使君才器由天赋骅骝早聘青云路京华扬厯政声隆藩郡翱翔仁泽溥九重深眷顾玉节煌煌明绣斧到京畿扬清激浊千里民安祚　东风吹散西山雨冠盖纷纷朝出祖黎元深感使君恩车前卧辙人无数圣主思贤辅姓名定入金瓯覆怅明朝相思两地空望云间树　右调归朝欢
　　
　　送李方伯之任山西
　　
　　恭惟大方伯寅长李先生阁下采石名门清时伟器风标玉立秀锺二气之精英文思峡倾光敓九天之星斗早蜚声于场屋遂发轫于仕途职谏垣而论事侃侃参薇省而敷政优优肆简在于宸衷乃荐承乎宠渥此日荣持节钺仰福星移照于晋阳他年进握钧衡期霖雨溥施于天下某等幸同寮寀于一方喜挹容光于数载临岐尊酒念诲益之日疎卧辙羣黎怅车尘之日逺敬裁短调少叙离懐伏希电览幸甚
　　
　　采石古名区秀锺英杰早际风云朝北阙谏垣名重超佐西江节钺襟怀清彻底如氷雪政迹着闻帝心简在又擢晋阳新牧伯轺车到处枯槁渐回春色故人千里空望明月　右调感皇恩
　　
　　送方伯陈公大玉之任闽藩
　　
　　恭惟大方伯寅长陈先生阁下孕中州胜地之精英承斆古先生之庭训渊弘才器殊超絶于軰流彪炳文辞已着闻于蚤岁年方童丱名预计偕既登进士之科遂列司徒之属奉纶音而行荒政尽复流民疏盐法以实边储悉除宿弊茂着能声于北阙爰参省政于西江御吏严而不苛临民寛而有制四知恒砥砺寸心无地着尘埃一徳徧敷宣众口有碑盈道路乃被旌能之典载膺进秩之荣兹辰节钺启行闽海濵咸仰福星移照异日钧衡简畀寰宇内总期霖雨诞敷某等恊恭幸在一方友谊已经数载临岐尊酒念诲益之日疎卧辙羣黎怅车尘之日逺敬裁短调少叙离懐伏希电览幸甚
　　
　　使君抱负不凡少年文采称无敌云霄直上龙墀夺锦金闺通籍计省发硎政无疵厉民沾惠泽喜受知圣主擢参薇省经行处皆春色　天上忽颁宠命又荣迁闽南牧伯九重宵旰恢弘治化还资辅弼棠树阴中旧时父老空思行迹况同寅交契江云渭树此情何极　右调寄水龙吟
　　
　　送宪副汪从仁之任云南词并引
　　
　　恭惟宪副寅长汪先生簪缨世族诗礼名家孕婺源川岳之灵熏紫阳道徳之懿才华卓冠鲜葩绚烂耀词林经史博通骇浪奔腾扬学海早登名龙虎之榜遂簉羽鹓鹭之班玉节赋皇华胸次炯三秋之浩月绣衣司宪纪台端凛六月之寒威骢马循行于陇右霜蹄暂蹶于滇南奸雄虽喜幸于一时公论旋喧腾于众口连膺荐剡信三原大老之公明荐陟华阶端一省羣僚之轨范惠泽方溥施于列郡姓名已简在于九重赐衣仍绣豸之华博金绾黄金之重福星一点清光又移照于滇南膏雨十分余润尚均施于宇内某等制彩为词言贺纪别伏希不鄙幸甚
　　
　　喜清和时节梅酿微酸榴吐新葩祖席酒三行把离情搅动乱似杨花忆着英年分陜美誉赤城霞看白璧坚贞青蝇虽点本自无瑕悯起佐西江臬■〈忄门〉吏弊民情一一梳爬九重思俊杰抚滇南赤子帝曰汝嘉旧日夷民识面重见喜无涯待边境又宁归朝还拟殿邦家　右调忆旧游
　　
　　送张天瑞都宪巡抚北畿
　　
　　恭惟寅长张先生学绍家庭之源委阔步云衢心存王室之忧勤蜚声谏省爰受知于枫陛遂超佐于薇垣陜右分藩蔼棠阴于列郡闽南按节溥春色于寒崖一朝承北阙之恩光数载参西江之大政胸中有范公兵甲一挥扫赣水狼烟嚢里无马援文犀只手扶藩维之公道甫荐膺方伯之宠遄超迁都宪之荣是虽出三事之荐扬实亦由九重之简在此日发舟南浦看黎元眷恋如河内之欲借寇恂他时敷政北畿想父老讴歌若南国之不忘召伯某等敬以币将情因词见词曰
　　
　　三伏炎曦真烁石使君何事行匆剧王畿分镇简贤能君命有严遑自适西江人叹息福星移照天之北旧同寅暌违矩范翘首情何极　使君早藴匡时策中外贤劳名赫奕此行绣斧带霜威当道豺狼看敛迹九重方侧席寤寐求贤敷徳泽看他年进秉钧轴霖雨苏寰域　右调归朝欢
　　
　　送陈大参徳修升云南右方伯
　　
　　恭惟寅长大方伯陈先生世族英才明时伟器早擢第于南畿遂看花于上苑天曹拜命衣冠万国入铨衡宪部明刑囹圄一时无寃滞暂司武选绰着贤声出守浙东列郡仰龚黄之治绩参藩江右一方沾召杜之仁恩某幸同寮寀久仰范模入觐九重方驰情于西江之烟草迁官万里徒极目于南徼之云山肃缀荒词庸旌别意伏希台照为幸
　　
　　金榜早蜚英誉两京扬厯剧郡分符声赫奕超佐薇垣茂着旬宣嘉绩黎元沾惠爱咸欢怿入觐王庭遂迁岳牧万里滇南烟树碧西江父老空想甘棠行迹还期霖雨遍沛寰域　右调感皇恩
　　
　　送同寅罗象州迁云南宪副
　　
　　恭惟寅长宪副罗先生毓秀锦江蜚声金榜才华卓荦笔阵独扫千军徳性渊冲陂量足容万顷炳若龙泉出匣翩然骥足空羣棘寺发硎任错节盘根迎刃而解臬台纵步厯危途折坂如砥斯平氷雪凛而官吏畏威阳和敷而黎元懐惠星轺分宪棠阴将遍于西江铨部抡才荐剡遂腾于北阙帝心简在宠命斯隆载膏江右之公交车爰副滇南之宪节身章明绣豸依然柏府旧风霜腰带重黄金又是枫宸新雨露舆论称惬僚采増辉此时万里云霄方展抟风之健翮他日九重台阁还攀御极之飞龙某等幸资丽泽遽忍逺违币惭不腆词愧无文伏祈情照
　　
　　南浦祖筵开骊歌将阕彩鹢乘风江上发便道乡闗山水应增秀色两地相思处共明月金紫辉煌青骢蹀躞万里风云随玉节氷霜满面散作阳春徳泽他年金鼎还资调燮　右调感皇恩
　　
　　送沈大参朝贺之京
　　
　　恭惟寅长大参沈公畿甸华宗邦家伟器风标玉立秀锺二气之精英文思峡倾光敓九天之星斗早蜚英于场屋遂发轫于仕途和而不流亷而不刿荐扬中外屈指将已及三十年独任贤劳计功焉可以一二数肆宸衷之简在膺宠数之优崇熢燧不惊瀚海鲸鲵遵约束黎元无事芳春雨露乐耕耘庸制謭词薄伸敬意希台览是幸
　　
　　诗礼传家旧喜早骋骅骝康庄驰骤十年纷署声华着简拔旬宣陇右纔转闽藩旋复承宠恩隆厚等闲间金带生花海国歌諠清书兹逢圣主龙飞正玉烛新调羣生咸囿君函笺奏朝丹陛带得天香盈袖华封祝后须念及苍生颙候亟旋斾收取功名鹓班重簉　右调玉烛新
　　
　　未轩文集巻十二
　　
　　●钦定四库全书
　　
　　未轩文集补遗巻上
　　
　　（明）黄仲昭 撰
　　
　　○序引
　　
　　兴化府志后序
　　
　　兴化府志成翠渠周君既序诸首简矣郡守陈侯谓仲昭尝操笔与俱不可不序诸后因忆初入局时其于总志发凡立例辱周君往往商确于仲昭大要以遵国法救时弊为主仲昭所治人物志则合前后诸志所载各举其一节之盛者为之类例而裒次之若近代人物前志未及载者亦商确于周君而各以类从至于前代奸佞诸臣亦録附于篇以示戒焉既脱稿乃依周君所定巻第编入至是遂为一郡完志矣昔司马文正公集古今治乱成败之迹名曰资治通鉴然则斯志也其亦郡邑资治之鉴与贤守令一开巻之顷见夫户口之増损土田之莱辟赋税之登耗水利之通塞宁不思所以为民兴利除害者乎见夫庠序之废举学术之邪正风俗之媺恶人物之臧否宁不思所以为民移风易俗者乎倘因前人治忽之迹而为今日是非之鉴益之损之与民宜之则所以资于治者不既深欤陈侯鋭意欲成是书其同寅贰守谈侯致用通守曽侯宗道节推罗侯汝文又相与赞成之而县尹吴侯惟明亦效力焉诸君子其皆有见于此乎然仲昭因斯志之成犹不能无遗憾焉莆自宋太平兴国置郡以来至绍熙间始遇赵侯彦励而前志成又歴胜国以迄于今始遇陈侯而斯志成盖五百三十年间仅两见焉故前志纪绍熈以前事犹未免阔畧今志于胜国时事虽掇拾一二而阔畧尤甚文献不足无所考证周君每与仲昭论及于此未尝不深慨夫作者之难遇也嗣政君子其尚心陈侯之心而以时续之俾后之执笔者无复有文献不足之憾顾不韪欤因陈侯之命谨以是书诸末简弘治癸亥三月之晦
　　
　　人物志引
　　
　　天地既辟则山峙川流各有定位其扶舆清淑之气必锺于人而人得是气以生者以体则具以用则周自有大异于众人者是所谓人物也人物既盛则人纪赖以扶植风俗赖以醇厚世道赖以隆平其所关系不既重矣乎是以古先圣王必表章斯人以范世而励俗若武王克商首释箕子之囚封比干之墓式商容之闾康王命毕公旌别淑慝以化训殷之顽民而欲其表厥宅里树之风声皆此意也吾郡山川号称清淑其锺之于人者肇自梁陈着于唐而盛于宋厯元以迄于今而不衰苐宋志独缺人物一类至知军何侯纮始续修以补其缺又自为一书杂而无章国初乡先辈吴公源方公朴约分修之自宋南渡前属之方南渡后属之吴其后因议论异同遂以志悉诿之方而呉自为一书名曰事述方志仅编成宋名臣七十余人未及脱稿而卒事述起自梁陈讫于元季凡六十余人其后复着至正近记又增数人自呉后百余年未有续之者近岁郡人彭恵安韶续修莆阳志其于人物则类稡何志及方呉二编所载而增以国朝诸名人凡百四十余人闺门女妇又二十余人而僊游人物不与焉弘治辛酉仲昭以郡守陈侯之命陪翠渠周君重修郡志自顾谫陋无能为役意以人物一志多经前人着论有可依据以纪述无俟于作也遂与周君议定去取别立义例增入僊溪志所载者而裒辑之期以成编重商确而卒业焉不意周君连月以子病未暇绪正而迫于登梓乃取所尝裒辑者次为十类若力学践行师表后进则列于儒林致君泽民乂安宗社则列于名臣随所任使克举厥职则列于宦业事亲从兄笃于爱敬则列于孝友委身狥国舍命不渝则列于忠义序事纂言足以达意则列于文苑懐材抱道考盘自乐则列于隠逸兴利除害以恵乡人则列于乡恵贤母贞妇足范闺门则列于女徳他如据土全民俟时归正列国陪臣才行可録时危遘难前志失纪専精一艺有益于世则列于杂传而以贤人君子尝寓于兹土者附焉作人物志
　　
　　奸佞志引
　　
　　昔吾夫子答颜子之问为邦既斟酌四代之礼乐以示为治之法复告以放郑声逺佞人以为害治之防至其作春秋则不惟褒其善而必诛其恶盖亦此意也近世郡邑有志人物有传非徒以纪故实夸文献而已亦将以端政化厚风俗而垂监戒于后世亦一郡一邑资治之史也然考其立例但取其善者録之而恶者无纪焉是岂吾夫子所以立法垂训之意哉肆予于郡之先辈既采其善者以类相从为人物志矣而于奸邪误国有传载诸史册者亦窃取吾夫子告颜子之意别録为一巻而凡一时党恶以求速化者亦采辑以附于篇使夫官于斯者有所监戒而知亲贤逺奸以善其政生于斯者有所法守而知崇徳修慝以善其身其于世道亦或有万一之助云作奸佞志
　　
　　补遗志引
　　
　　予编次莆郡三县人物志锓之于梓已及三之二矣继闻宋佥宪端仪董学东广时尝纂修莆阳人物备志因从其子解元元翰求得其稿而观之盖犹未及成书然其裒集类稡亦既详宻视诸旧志所载增三十余人皆足以范世而励俗不忍遗也今于未刻巻帙尚可增入者则各以类从而次第之其余锓梓已定不可复增与夫续有所得而皆不可少者复类而编之别为补遗一巻以附于人物志之后云
　　
　　○郡志新增列传
　　
　　明广东提学佥事宋端仪列传
　　
　　宋端仪字孔时别号立斋劝之孙也自幼庄重简黙不与羣儿伍年十三四即有志讲学博古弱冠着録郡庠举业之暇辄取乡郡先辈考论其世其于贤否邪正悉録之以为法戒时郡守潘侯琴以郡学所祀乡贤选择未精当因发策询诸生俾陈得失以定去取端仪所对品藻详明大为潘侯所叹赏成化戊子再应科举小试偶不利众咸为称屈其祖舅学士林先生文欲以书白于当道者端仪曰出处素定奔走乞哀吾甚耻之识者已知其为逺大之器矣歳甲午乡试第七人辛丑举进士廷试第六人拜礼部精膳司主事丁内外艰服阕改本部祠祭司迁主客司员外郎端仪三任礼部持身清慎且谙练国典甚为部堂诸公所推重公暇惟以校雠著述为事其于家人生产畧不加之于意官主客二年四夷朝献之使多奉贽以见而一芥无所取其或有所求请则歴举故典以开谕之其人亦往往心服以去弘治丙辰升广东按察司佥事奉勑提督学政至则躬歴列郡较其行艺课其勤怠虽瘴乡海岛无所不至其教人务欲以身表率而痛抑其浮诞竒险之习至其考较黜陟之际则一以至公处之在广五年未尝立赫赫之威而列郡之士翕然知所向方辛酉之夏以乡试屇期冲冐炎瘴廵歴南韶诸邑预选应试之士遂染疾卒于官年甫五十有六端仪天性孝友少时母吴多婴疾凡汤药食饮之类必躬料理以进处诸弟怡怡然有恩意内外无间言至其识见之敏鉴裁之明亦皆有过人者卒之日士林咸以用未究所藴惜之所著有考亭渊源录莆田人物志乡贤考证莆阳遗事莆阳旧事偶录立斋闲录祠部典故髙科考及族谱藏于家
　　
　　苏州教授林智秦府右长史郑循初列传
　　
　　林智字若浚初号勿斋晩更号拙叟后塘人唐邵州刺史藴之裔也领正统九年乡贡授宜兴训导至则严立教条每蚤作燃烛坐斋中课诸生诵读讲解至夜乃息日以为常歴九载迁铜梁教谕寻以忧去及起复至京适宜兴教谕缺员前诸生德其教者又相与荐智补之其教法如为训导时将满秩南畿提学御史陈公选上疏荐之其略曰伏见宜兴儒学教谕林智端谨而无失勤敏而有恒而又有文学之可取有教法之可范伏望圣明简拔俾居风纪之职代臣提督之任必能造就人才裨益风化也吏部拘于例不允得拟注县令之职智闻之曰吾年已向衰岂能舍所业而争簿书哉力辞少宰叶公盛髙其行特以苏州教授处之其教法亦如在宜兴时满九载诸生羣诣廵抚都御史王公恕恳留再任王公力为转逹吏部而智力请老归居十有四年年七十八卒智司教几三十年作人为多若阁老徐公溥少宰王公鏊其尤显者也尝校文浙江者一江西者再所得亦多知名士平生著述有蛙名集藏于家子季琼登进士第与智同时师儒又有郑循初字子初号拙轩后埭人宋殿中侍御史伯玉之后也登正统十二年乡贡授余杭训导余杭旧登科第者甚少循初至严条约而身先之虽祁寒暑雨必衣冠端坐为诸生讲解竟日无怠容馆下士有徐绮者举进士由是人始知向学科甲遂不乏人满考英庙诏吏部选教职中学问老成动止可法者一人为驸马周景处学录天官卿乃合一时待次教官五十余人严试而精选之得循初遂以应诏时有欲以庄田献景者重赂循初为通于景循初峻拒之且戒景无轻听以自取悔尤其后果有贵近请是庄而获谴者景由是益敬重之秩满迁南京国子监博士寻升鲁府右长史甫旬日启陈六事中一事言肃宫闱以清内治颇忤王意未几以外艰归王竟坐是事得罪乃深悔不用循初言及起复王特奏乞还循初旧任而循初先已拜秦府右长史之命矣抵任因事匡正多所裨益居五载以老恳求归田王因奏言循初辅导端谨乞量升职以荣其行遂进阶中顺大夫赐致仕归卒年八十一循初性孝友简静家居十六年杜门读书着文间与贤士大夫唱和以为乐足迹未尝一轻至公门士论重之所著有拙轩稿若干巻子嘉佑登乡贡均州学正
　　
　　翰林检讨兼国子监监丞林大猷列传
　　
　　林大猷字子道仕敏之曽孙也少有俊声天顺三年举乡荐第七人授新建教谕勤于启诲待诸生尤有恩义成化十一年迁国子监学录关洛晋鲁之士慕其学行执经从游者无虑数百人斋舎至不能容大猷为之编次克期俾轮畨听讲又以一日通集在监诸生听讲谓之普讲祭酒耿公裕待以宾礼十六年进监丞尽剔宿弊一新旧规而为诸生讲学益勤弗替诸生需次久间有贫者授以衣病者给以药死者则躬诣哭殓之其丧或属其乡人挟之以归或捐俸为买地京师以葬久而力弗能给又以疏告于好义君子俾出赀助焉会有欲荐大猷江西提学者力以二亲未沾恩命及旧游之地不便行事辞寻丁内艰归服阕复徐旧任满九载升翰林检讨仍掌监丞事又三载以疾卒于官年六十大猷士行端谨学问该博一时名动京师卒之日在朝大夫士及六馆诸生咸哀悼之子夔第进士拜户部主事
　　
　　广东按察司佥事陈爕列传
　　
　　陈爕字廷辅世居莆之泮东至父显始卜居僊游罗峰山之下景泰元年领乡荐会试屡不利卒业太学会两京御史多缺员有诏严考胄监之贤而拔其尤者与进士相兼补之爕名在优等遂拜南京广东道监察御史爕外若浑厚而中实介然有分辨都宪髙公明及诸道寅僚皆加敬礼凡有章奏必以属笔于爕而爕亦尽其所当言者略不避祸亦不沽名也尝廵视在京及鳯阳仓储剔蠧刬弊豪强不得逞乃托乡人谢瑚等行百金求寛纵之瑚等绐其人以为已逹于爕而遂没其金以为已有爕闻之遂发其奸状置瑚等于法由是爕之清操益表白于时既而大江以南有勍盗当路檄爕捕之爕画策剿获无遗吏部上其最迁广东按察司佥事宪度益谨广东地濒海每互市畨舶至诸司皆有例钱谓之报水钱爕独不受广人至今称之未三载卒于官爕质貌魁伟资性颕异自其少时治举子业已有声称及入太学执经从游者甚众以其学取科第登仕版者无虑十数人若今冡宰倪公岳其尤著者也所著四书经义千余篇四方习举业者争相传録以为矜式云
　　
　　林亦之陈藻列传
　　
　　林亦之字学可福清县人号纲山从林光朝于红泉东井间时称髙弟光朝卒莆人请亦之嗣居讲席丞相赵汝愚帅闽辟亦之入书院待以宾友之礼陈藻字符洁号乐轩复从亦之游及亦之卒又以藻继之二人虽贯福州而居莆日久士之出其门者甚众景定中藻门人福清林希逸守莆言其有道于朝有旨并赠廸功郎希逸又即成山立祠以祀光朝及亦之藻而并刻其遗文为三先生集云
　　
　　特科进士郑钺列传郑
　　
　　钺一名少伟字夷白号云我前埭人霞之裔也咸淳中特奏名与黄仲元郭隚俱闽中之望宋末陈文龙守兴化军钺其门客也尝记文龙遗事其言甚痛愤激烈入元不复仕尝与陈子修雠校通志略尽复夹漈聨比诠次之旧又尝着孔子年谱仲元序之谓是谱首以聊大夫二事压巻前书所未有谓仪封人请见为由鲁适卫时谓鲁公问政及答季康子数问皆归鲁以来事此见又确谓夫子未尝师郯子谓行乎季孙三月不违斯言非知夫子者此论又髙又钺所著诗文有云我存稿亦仲元为序谓云我竒士也其文恶乎而不竒二书今皆不存惟二序仅见于四如文稿云
　　
　　徽州府知府陈彦回列传
　　
　　陈彦回惟新里龟塘人父立诚字仲仁洪武初举秀才授保德州知州改应州左迁博白知县坐罪废凡十六年起家除归安县丞寻复以罪被诛家众籍没謪戍云南之临安彦回祖七秀母涂氏子善需皆道卒仅存祖母郭氏至蜀遇赦无所资以还时同县黄积良知合州定远县收彦回为其家人因改姓名曰黄礼称祖母为母既而积良亦謪戍他方彦回转依南充县丞于中和会阆中教谕严德政以彦回明书经举训导保宁府学丁丑九载考绩太祖亲擢为平江知县明年太祖晏驾彦回捧香进京师给事中杨惟中等十余人举彦回文学亷干宜加擢用因引见东角门遂升知徽州府明年正月朝贺以考核称职蒙赐赏赉十月丁郭氏忧徽民汪侃等百余人诣阙奏留未报已卯春彦回乃疏其改姓歴官情罪首实于朝乞正名籍得宥为民寻有旨复其原官留治郡事是年四月彦回复上疏愿乞终制遂命迁葬其祖母及父母丧毕即回郡供职明年三月复莅徽逾年会北兵起彦回召募义勇赴援壬午诏械送京师弃市妻妾给配
　　
　　贵州左布政使黄琏列传
　　
　　黄琏字汝器别号求我望江里畲埔人也第成化二年进士授南京户科给事中专与南京户部属僚一员提督磨勘天下版籍其职盖増设也然遇朝廷政事缺失内外官吏臧否必与同官上疏论列未尝少有顾避越七载丁外艰服阕改南京礼科满九载升浙江布政司右叅议奉勅廵视温处银场处州尝有山冦聚众刼掠银矿琏躬率兵击之一鼓擒其渠魁余党尽散弘治五年上虑浙江等处银场矿脉或微或絶岁课未免取盈于民乃因肆赦诏条特命所司体究欲为减豁琏与同事佥宪陈嘉谟备陈各场银课采办者甚少陪纳者甚多实为民害会同镇廵藩臬奏闻得旨各场岁办计银一万二百三十七两有竒尽数除免银坑悉无填塞凡官员为银场而设者俱调别用琏于是有云南之命云南属卫粮储多卫僚揽之以输不以时入军民苦之督粮者沿袭因循莫克举正廵抚大臣乃以属琏因严设禁令定立限期桀骜不顺令者寘之于法自是七八年逋负悉输纳无敢后期者廵抚廵按交章论荐乞升补本司叅政之缺而吏部先已擢琏叅政贵州矣琏至以其地夷獠杂居不可以中州文法绳之为政务简静不事苛扰论者以为得体期年廵抚廵按复交章荐其操履端方政事修举逾三年升本司右布政使不数月复转左布政使会属夷普安米鲁福佑等叛朝廷命南京户部尚书王率兵征剿特委琏总督粮储琏处置有方军前馈饷頼以不乏未几贼平凯旋方将论功行赏而琏以疾卒于官年六十六琏天性淳实居官所至以亷谨著称尤能容人之过在浙江时廷议以琏能勤有劳绩将迁其秩适廵按御史张文意不满于琏叙考有贬辞因是遂不果迁后琏在贵州文以他事謪本司照磨琏略不介意旧事待之特厚且荐其才于当道识者多之所居里东南诸村落土田岁常苦旱琏乃白诸郡邑发民凿渠由金墩抵岩沁数里引木兰延寿余水溉之遂变硗瘠为膏腴乡人感念不忘在官所得禄俸余赀不以治生产惟汲汲于修先人祠墓具祭器置书籍间亦推以济乡党之贫者而其自奉与其所以教戒诸子者务极俭约故死之日家无余赀遗孤奔官所扶柩归亦未免称贷于人以资道途之费云
　　
　　増城县知县伍衡列传
　　
　　伍衡字时敏新安里吉了人也学博气淳工古文词尤工古近体诗其文平实稳顺时出新意诗七言歌行丽缛竒崛颇有温庭筠李长吉之风律诗充赡华美不为雕镂语要其归盖已自成家数非近世规规模仿剽窃以为竒者之比也元末兵乱依同知柳伯顺入国朝始以荐起为増城知县其出处亦未闻有玷缺云所著诗文多散逸无全稿予尝索于其裔系烃録得杂文七篇古近诗不满百首盖其仅存者
　　
　　郑永廸妻徐氏列传
　　
　　徐氏国清里郑永廸妻也永廸殁徐氏年二十有八妾许氏年二十余皆有子二人相守孀居抚教诸子如一时称郑氏双节许先卒徐年八十一见其孙师烈举乡试郡以事上旌表其门
　　
　　黄子厚妻林氏列传
　　
　　林氏莆东里黄子厚妻也年二十六夫卒一女甫龀子季兴遗腹数月始生忍贫守志抚教子女遣季兴着録郡庠后升太学有司上其事诏旌表门闾年七十七卒
　　
　　殿元柯竹岩二妾王氏曹氏列传
　　
　　王氏曹氏殿元柯竹岩潜二妾也初潜未有子其配封宜人俞氏恒以宗祀为虑先后为纳二妾抚之有樛木之恩既而王生子宗文尚幼曹犹未有所出而潜卒时王年方二十八曹年方二十七俞氏所以慰抚之者益至宗文幼时俞氏率其二母相与鞠育抚爱皆如已出及宗文稍有知俞氏日训谕之俾事二母皆如所生未尝以疎戚为异同也由是二母之励操益坚论者谓二母之节固本其天性之美亦俞氏之贤有以成之也竹岩之道可谓行于妻子矣事闻诏有司并旌表之宗文今为中书舎人
　　
　　蔡本澄妻戴氏清列传
　　
　　戴氏名清合浦里人年十四适兴福里蔡本澄越二年本澄当戍辽东以妇年少艰于跋涉因买妾与俱戴之父恐其不返乃与约五年不归听其改适立劵为信至期父请如约戴泣曰夫从役者义也女守志者礼也前约已非岂可弃礼义而践非约哉独居守志凡十九年夫归生一子未晬与夫俱亡戴哀毁几絶父怜其家贫无依潜受吴公瑞聘戴闻之曰吾平生之事已毕只欠一死使人呼为蔡本澄之妇足矣岂可以二其天哉即往父家与之絶婚公瑞贪戴之贤讼于官欲夺其志太守陈侯表叹曰世尚有斯人耶令还其聘戴自脱簪珥以偿不足又称贷以益之复归于蔡今年五十有四一节凛然至于养姑事父母待娣妹婣戚罔不尽其道盖其天性然也太守王侯弼扁其门曰栢舟遗烈
　　
　　余舜民妻朱氏淑清列传
　　
　　朱氏字淑清黄石余舜民之妻也年二十而嫁仅生一子曰淮甫三岁而舜民卒朱氏年方二十四父母欲夺其志朱氏以死自誓家贫纺绩为业事舅姑孝谨处妯娌和睦人称贤妇无间言今年几八十尚无恙太守王侯弼扁其门曰玉洁金贞
　　
　　朱洪妻官氏列传
　　
　　官氏东厢朱洪妻也年几三十夫殁仅生一子曰兴宗甫六岁官氏与一女奴相依抚育成人为娶吴淑婉为妇亦生一子曰定庆方晬兴宗又殁淑婉时年二十六与其姑共鞠育定庆至八岁而官氏以天年终淑婉独抚教之年几弱冠为娶王一静为妇仅生一女定庆复殁一静时年二十一遗腹生一子曰文旺与姑闭门纺绩教育遗孤今淑婉年六十一一静年三十八矣里耆言状于部使者下郡县核实郡守王侯弼扁其门曰三世一节
　　
　　林伯量妻郑氏列传
　　
　　郑氏澄渚林伯量妻也年十八于归越十载而伯量卒无子仅一女郑氏哀毁踰节称未亡人遂以伯量弟子镳为嗣事姑尽孝抚嗣子爱如已出支持门户处众御下皆斩斩中度坚守贞节终始无瑕里耆上其状于郡太守王侯弼扁其门曰清氷黄蘖
　　
　　林从弼妻李氏源清列传
　　
　　李氏字源清东厢人父孟昭以适本厢林从弼越九年从弼卒源清年甫二十五生二子长曰秀次曰茂俱幼痛念林氏逺祖昭度早卒妣翁氏守志教督二子俱成名郡请于朝表其坊曰孝义遂剪髪自誓守志终身期不沗其先烈乃日夜辛勤女工养姑字幼营葬夫丧既而茂未冠而殇秀娶谢氏生一子曰有年未几秀复夭卒谢氏亦誓志与姑相依为命以长育其子郡守王侯弼扁其门曰节义重光其后源清及谢氏相继完节以终有年领乡贡为萧山教谕
　　
　　林廷谏妻王氏秉洁列传
　　
　　王氏字秉洁云南府知府伟之女也年十六适龙井林廷谏数年无孕育秉洁念嗣续为大为廷谏纳妾张氏生子大顺甫半周而廷谏卒王氏年方二十九张氏年方二十二遭家贫窘撼之者日众嫡媵俱毅然誓不二天以保家恤孤为事大顺稍长即遣从师受学弱冠为之婚娶又力贫营墓以葬夫丧里人上其状郡守王侯弼扁其门曰一室双贞
　　
　　陈瑛妻吴氏淑清列传
　　
　　吴氏字淑清西朱人广州府通判偕之孙女宁波卫知事陈寅仲子瑛之妻也瑛着録郡庠早逝吴氏年方二十有八仅一子天启甫五岁矢心守志事舅姑以孝谨闻舅姑殁养母方氏备至母年九十以天年终哀毁踰礼蔬食终其丧里耆上其状于郡同知朱侯海扁其堂曰节孝闺仪既而有司奏请旌之已下宪臣核实覆奏未报
　　
　　黄与瑞妻林淑清列传
　　
　　林淑清洋城人教授瑄之女也归于同里黄与瑞年甫二十有二而与瑞卒仅生一子曰相方二岁淑清尽鬻奁具以葬夫丧孝事尊章抚教孤子闺门严肃无少玷缺其后相第进士拜南京户部主事淑清以相恩封太安人盖至是年已五十有六矣有司上其节请旌表门闾诏允之
　　
　　周礼妻郑玉姬列传
　　
　　郑玉姬僊游屏山人侍郎郑纪女莆章江周礼妻礼卒时玉姬年方二十有六一子茂棠甫三岁立志守节既而茂棠亦殇乃罄其奁资卜宅兆安厝其夫并子奉舅饶州太守琰姑欧安人尽孝敬后舅姑继卒玉姬勤俭自持日夜纺绩积有余赀助营葬事与夫同穴今年五十有二知县吴侯逺奏旌其节未报
　　
　　黄仪韶妻李氏纯德列传
　　
　　李氏字纯德后黄黄仪韶妻也年十九而归归三年而寡仅生一子曰文鸑李氏哀毁几不能生或劝之曰夫亡子幼何自苦乃尔李氏哭曰夫死而背之不义子幼而弃之不仁遂营葬安厝夫柩称未亡人教文鸑读书以绍先业夫弟之子文鷟幼失怙恃抚育之如已子守节三十余年郡守王侯弼扁其门曰劲节芳名文鸑领乡荐会试京师上疏请命有司为立绰楔表之下礼部议行未报
　　
　　赵朝妻林氏淑德列传
　　
　　林氏字淑德东厢林与善女左厢赵朝妻也仅生一子曰大夏甫六阅月而夫亡时林氏年方二十有八坚志守节罄其奁赀营宅兆以安厝夫柩父母及姑怜其家贫子幼欲使改图林氏引刀截其一指示无他志也孀居三十年完节无瑕里人言状于县转以上闻请旌之而林氏卒大夏今为广东独鹤驿驿丞
　　
　　吴崇着妻李氏列传
　　
　　李氏兴福里吴崇着之妻也年二十六而崇着卒李氏妊娠纔两月恸哭自誓曰天若祚吾家当生男子否则吾亦待死而已及期子默生李氏抚孤营葬艰苦备尝今年八十有二尚康强无恙孙曽满眼崇着之嗣续日以蕃衍者实李氏之力也
　　
　　欧茂仁妻胡氏列传
　　
　　胡氏武盛里欧茂仁妻也年甫二十二仅生一子未三月而茂仁卒父母怜其少寡欲夺其志胡氏以死自誓遂絶迹不至外家闭门纺绩孝养舅姑内外称之无异词乡邻尝有人命狱累年不断或举胡氏公正可谘以决郡守陈侯表遣人迎之不得已至郡庭一言而黒白判然陈守及章通判哲各赠聨句以表之今年六十有五里人上其节行于官未行
　　
　　林逊学妻宋氏列传
　　
　　宋氏左厢林逊学妻也逊学早逝宋氏年方二十有六值先业覆坠一男一女皆幼零丁孤苦四顾无依日夜勤劳纺绩鞠育二孤男邦辉稍长即遣就学冀以振林氏之先绪邦辉后领乡荐歴官知清逺县有子有孙而宋氏今年七十有三身获康强人以为贞节之报云
　　
　　张从璧妾陈氏列传
　　
　　陈氏塘下张从璧之妾也从璧着録邑庠卒陈氏时年十八守志不嫁从璧之兄子源泰早卒妻陈氏年二十三抚幼子锺秀亦不改嫁彭惠安韶着张氏孝节堂记因叙二孀之节而推本从璧之父汉纲卒时母陈氏甫踰壮年持贫烈烈能成立其四子以为张氏一节相承盖其所由也逺矣
　　
　　吴徽珎妻郭氏列传
　　
　　郭氏连江里民吴徽珎妻也年二十四而徽珎卒无子郭氏三年丧毕贫乏不能自存舅姑令其还家又无同胞兄弟但依母以居郭氏宗族怜其艰窘劝其嗣弟以田二畆畀之俾耕以自给不足复辛勤女工以资助焉郭去吴仅里许凡遇节序忌晨必躬诣奠祭恸哭而归其礼舅姑及夫之兄弟宗族亦不异夫在时守志三十年今年五十有七见存
　　
　　陈诚卿妻吴氏列传
　　
　　吴氏醴泉里塘边人宋屯田员外郎世延之族孙女归于崇福里陈诚卿年二十五而诚卿卒仅生一子曰国玉父母悯其少寡欲改嫁之吴氏不从其父乃躬督舁夫以轿至欲逼致还家吴氏知不能免因绐其父入室治行遂引刀尽落其髪出谓其父曰不知今还可嫁否其父惭而止自是辛勤女工以抚教其子嫠居凡十有五年年四十卒
　　
　　周伯服妻康氏睿列传
　　
　　康氏名睿崇福里康恊盛之女莆田里周伯服之妻也于归五载而夫卒康氏年方二十有五子端生甫二岁家复贫窘母怜其零丁囏苦欲夺其志康氏涕泣曰夫之不幸乃妾之不幸也不幸而徼幸不仁不智无礼无义者之所为耳矧周门衰替惟有一息何忍弃之遂誓死不二迄今几四十年人无疵议云
　　
　　周元惠妻黄氏银奴列传
　　
　　黄氏名银奴城南沟下人南昌训导朝章之女清浦上廊周元惠之妻元惠年二十八卒无子黄氏哀毁骨立踰年葬夫旣襄事念夫之二兄皆不可托以居乃迁木主于私室旦暮哭泣哀动邻里既而尽脱其簮珥首饰买田一十二畆以奉岁时伏腊忌晨之祭又延母到家与共居不幸母卒复延已嫁畲氏姑与共居盖欲以明其志也今已及衰年语及夫輙流涕乡邻宗族咸称道之
　　
　　吴士诚妻郑氏列传
　　
　　郑氏东厢郑小五次女嫁后吴吴士诚为妻生二子希圣希贤士诚卒郑氏寡居其娣夫唐姓者利其赀色坚求娶之郑氏不可适太监征珠民间唐诬以多珠官不察索之急郑氏曰奴害我因自携一子诣太监言状太监义而归之时莆士大夫为节妇巻以旌之林殿元环有诗云奉祀采苹并采藻教儿希圣与希贤卒年六十九希圣妻陈氏东洋陈道潜御史侄女也希圣着録郡庠卒生子则文方五岁陈氏誓志不嫁外氏使人微讽之陈氏曰昔吾姑不负吾舅吾何忍负吾良人以负吾姑哉持操益励卒年八十则文妻李氏洋尾李长龄之妹也则文卒生子朝清方二岁李氏抚其子以事其姑孝慈备至及朝清长得风癎之疾不省人事李氏中夜语其姑曰吾家三世守寡然所恃者子今吾子不可恃吾其从良人于地下哉姑慰勉之因相与哽咽不胜姑睡定遂自投井死时年四十八乡人哀之
　　
　　陈景正妻郭氏列传
　　
　　郭氏孝子义重之后今为连江里东角人父荣授贑州税课司大使许以郭氏配黄石陈景正甫纳采遂侍父之官既而景正就婚于贑阅两月以赴试秋闱先归期以试毕复往不意抵家卧病踰年卒郭氏闻讣号恸即欲奔丧父母不许闽有薛姓者为贑学教授有子丧耦来求婚父母许之郭氏泣谓母曰儿既为景正妻何忍他适必欲儿死则可若欲儿生则不可及揣知父意已决一夕遂自经众觉救之因寝疾呕血父乃止自是恳恳求归陈氏陈氏闻之亦遣人来迎父母固尼不遣郭氏忧郁愈甚忽仆地而絶越二日乃苏及三年丧毕父解官归莆居五日陈氏舁轿至遂不辞家众而行父母留衣服奁赀为质郭氏不顾入门哭夫尽哀事姑执妇道切切欲求可继夫嗣者未几疾作父母百计诱之归郭氏曰生为陈氏妇死亦为陈氏鬼耳母烦多言也越数月竟卒年二十有六
　　
　　髙瑶妻林氏淑书列传
　　
　　林氏字淑书城南人监察御史诚之女也年十八归于城左乡贡士高霖之子瑶甫半载舅氏以会试卒于京邸瑶欲匍匐归其丧贫无所资以行母子对哭林氏谓瑶曰亲丧万里旅魂无依为子者虽贫宁容已乎乃罄其奁赀首饰畀瑶为道里费因得扶柩以归后十年瑶卒仅生子獒甫四岁而殇林氏恸哭曰吾所以不死者以有遗孤在今若此吾何以生为姑氏乃曰吾所望在吾妇吾孙今吾孙复亡吾妇无所依吾生在旦夕矣林氏惧伤老人心乃忍死吞声日夜蓬垢勤女工以养姑抚教其女适人亦殁今姑年七十八林氏年五十八妇姑茕然相依邻里咸哀之而称林氏为孝节云（右俱节妇）
　　
　　刘贵文妻朱氏季贞列传
　　
　　朱氏字季贞连江里塔麓朱七秀女也七岁时父宦游逺方家人皆斋素祈安及复常朱氏独不从曰吾将祈亲永命至笄父母力劝乃止及归刘为贵文妻时舅姑既没门户艰棘竭力赞理不遑寝食遭母林氏丧过于哀毁致成肺疾自是遂屏去红衣终身不御年三十有六夫亡子闵方三岁阑犹在娠闽誾出于庻氏方二岁三女俱幼朱氏坚确自守孀节凛然媵俞氏化之年方二十有六亦无贰志女稍长教以女仪既嫁教以妇道男稍长遣就外传始有知即教以人伦大义勤俭立家抚诸子自孩提以至婚娶均平如一人不知其有异母子而其子亦不自知也长姒李氏年二十八守寡过哀伤神得狂疾然犹知大节弟侄不与共坐年八十朱氏迎归刘与同饮食终其身其平生善行大率类此子闵字子贤学古有至行君子谓刘氏有是母宜其有是子云（右贤母）
　　
　　刘亿衷妻李氏列传
　　
　　李氏黄石李六秀之女也性孝自少以终鲜兄弟志欲终养及长议配同里刘亿衷以亿衷适长不可出赘于是来归朝夕垂涕少食请求终养舅姑怜其志而许之既得归恒致甘旨于舅姑妇职不废父多病毎病剧輙告天刲股者一减寿者二及卒哀毁骨立罄其家赀营葬终奉祭祀至其子孙犹不替云（右孝女）
　　
　　蔡髙妻程氏列传
　　
　　程氏蔡襄弟髙之妻髙为太康簿卒于官时程氏年二十四县人哀其贫以钱百二十千为赙泣曰吾家世廉吏不可以此污吾夫却不受归乡里以氷雪自持终其身（右节妇）
　　
　　陈韡妻林氏列传
　　
　　林氏石碑林知县涣之女枢相侯官陈韡之妻也知书能文有丈夫志绍定间冦陷汀邵延平诸邑韡起复守延平兼招捕使林氏以书与韡约曰死则同死遂毅然赴官所邦人感激相告曰太守犹携家为死守计我辈何畏有从韡奔走王事而妻子无依者林氏皆延入州宅日与游处其子则与己子同学人无不尽死力未几冦平人谓林氏与有力焉（右哲妇）
　　
　　林仁伯妻吴氏列传
　　
　　吴氏黄石林仁伯妻也年二十有八仁伯以疾卒子福方在襁褓家计萧然吴氏誓死不易节时有哀其贫欲夺其志者吴氏涕泣曰吾生为林氏妇死为林氏鬼耳上有天下有地此心终不负也力贫以奉尊章抚教其子读书不坠儒业孀居三十余年今年六十有一矣终始一节人无间言
　　
　　朱本实妻吴氏德着列传
　　
　　吴氏字德着后吴人石埠朱本实妻也年二十有八而夫亡哀毁絶饮食病困危殆者几一月励操孀居抚教其子钦文既长成为娶书街黄氏女未有子而钦文复卒吴氏抚膺恸哭曰吾早寡今复絶嗣吾所以忍死者以吾舅姑夫儿四丧俱待吾以归土且吾妇幸有遗孕吾庶几获见朱氏宗嗣之复续耳既而黄氏生子靖老里人皆曰天道有知此殆为吴氏节孝之报乎吴氏今年五十有七与黄氏共抚育靖老尚无恙云
　　
　　林铉妻王氏肃懿列传
　　
　　王氏字肃懿江口人训导棱之女也适于澹轩林学士之孙铉年二十有二铉卒无子王氏哀毁骨立誓无异志以铉长兄之次子渠为嗣抚爱如已出渠稍长即资遣从明师攻进士业期以绍前人光弘治乙卯渠果领乡荐王氏今年五十有一矣里耆将上其节行于有司请旌之
　　
　　郑汝洁妻吴氏玉美列传
　　
　　吴氏字玉美四川提学宪副智之女也年十七归于江都教谕郑启善之子汝洁归九年而夫卒无子吴氏哀痛摧毁几不能生三年之内寝食不离丧次哭泣不絶声及免丧犹屏去华饰不御家人未尝见其有喜色邻居不闻其有语笑声岁序忌晨輙悲痛竟日如初丧时既而遭家多故先业尽入富族夫之二弟流落艰窘吴氏独奉其姑僦屋以居勤女事供朝夕养姑卒独奉几筵每旦暮恸哭哀动闾里所亲或讽之曰家破人亡何自苦如此吴氏曰吾分然耳吾自安之若不安其分而茍以从人则人道絶矣他日何面目见吾夫于地下哉吴氏今年已向衰而一节弥厉凛然如玉雪云（右节妇补遗）
　　
　　未轩文集补遗巻上
　　
　　●钦定四库全书
　　
　　未轩文集补遗巻下
　　
　　（明）黄仲昭 撰
　　
　　○郡志列传论
　　
　　郑露列传论
　　
　　天下事必有开其先者然后人有所观感而兴起虽曲艺犹然而况于儒者之学乎儒者之学必自诵诗读书始盖诗书所载学者修已治人之方帝王化民成俗之具罔不毕备为圣为贤举不外乎此也但其条目广大义理渊微学者苦其难入茍非有卓然之识度越常情万万者其孰能知所趋向乎故孟子曰陈良楚产也悦周公仲尼之道北学于中国彼所谓豪杰之士也若露者虽其言论风采无所考见然于莆人未知学之时独与其晜弟从事诗书以开先莆之儒学其亦可谓豪杰之士也欤
　　
　　方仪列传论
　　
　　先王设学校以教民盖欲使之全其性分之所固有勉其职分之所当为焉耳所谓性分之所固有者五常之德是已职分之所当为者五伦之道是已要之职分之所当为者即其性分之所固有者也使人人皆全其固有之性而尽其当为之职则天下自平矣是则学校之设其所系不亦重乎莆置郡肇自太平兴国之四年踰二十年未有学也至咸平三年始从仪之请赐地立庙学继复从仪及其弟侄之请而学制始大备焉夫仪非有民社之寄于莆乃拳拳于学校之建如此亦可谓知所重者矣自是莆人讲肄有所教养有法人才日底于盛至称为海滨邹鲁是固国家气运之盛使然然学校教养之功亦岂可诬哉自仪请建郡学之后迄今子孙第进士登诸科者累累不絶弥乆益盛殆天亦有以侈其兴学之报与
　　
　　林光朝列传论
　　
　　昔孔子谓子夏曰汝为君子儒无为小人儒盖君子之学专用心于内以求至乎圣人之道其体即所谓天德其用即所谓王道也在圣门惟颜子曽子足以当之不谓之君子之儒而何后世学者不求诸已而求诸外以博闻强记巧文丽辞为业是固亦儒者之事然鲜有至于道者其去君子之儒不亦逺乎莆自唐以迄于宋虽称比屋业儒然于圣人之道或未得其门而入也至林光朝始渊源伊洛之传而专心践履之学足乎已无待于外故其教人则以身为律以道德为权舆其提刑东广则廓清猖獗之茶冦其掌制中书则缴驳嬖幸之除命随所任使无往不宜学至于是其殆孔子所谓君子之儒者与使当时用之能究其所蕴则天徳王道之治将复见于天下而宋岂止于是而已哉予编次郡之人物故以儒林为首而先之以郑露者所以着莆人之倡儒学始于此也次之以方仪者所以着莆人之建学立教始于此也又次之以光朝者所以着莆人之倡道学始于此且以示儒者之凖的也呜呼前修逺矣典刑犹存后之有志于儒者其尚端其所趋哉
　　
　　黄君俞黄颕列传论
　　
　　莆自唐及宋文章节义之士彬彬辈出而潜心经术之学则未有闻也至治平元佑之际始有可称者吾得二人焉黄君俞励志强学其所著书今虽不传然一时名儒如陈襄之流交章荐之则其贤可知矣其父问亦学古通经为乡师表则君俞之学谓其不本于家庭之教可乎黄颕亦以文行受知于襄而其平生辞受进退一无所茍蔼然儒者之风致也其子公坦又能守其家法不坠亦贤矣哉一则子之学成于父一则父之道行于子皆可为世楷范也故并论之
　　
　　方元寀列传论
　　
　　元寀之学他无所考见然观伊川先生所以期之者如此其至则其所造诣亦可以想见矣
　　
　　方翥刘夙刘朔陈士楚黄刍列传
　　
　　论莆人之崇正学由艾轩倡之而始明艾轩之邃正学由方翥发之而始悟故艾轩尝称翥为先闻道子朱子经莆亦称翥与艾轩论说之善则二公之所造诣盖未易以优劣论也刘夙暨其弟朔皆师事艾轩而得其传故其议论操修粹然一出于正古所谓难兄难弟岂足多哉陈士楚之学亦得于艾轩故劝讲青宫则得师儒之道提举江东则着救荒之绩蔼然艾轩之家法也黄刍之志行一时同游之士自二刘而下皆推让之亦岂非艾轩之髙弟哉使天假之以年则其所就盖未可量也不幸一第而天悲夫若夙之子弥正不阿权奸朔之子起晦蔚有时望则皆能守其家学而无忝所生者也
　　
　　郑耕老黄补列传论
　　
　　宋之南渡也伊洛絶响考亭未兴世之所谓儒者专以科举为业而知从事于圣贤为己之学盖亦鲜矣若郑耕老之学务穷经烛理不屑屑于荣利而其教人必为讲说科举之外者黄补之学专用心于内而外物不以动其心二公于圣贤为己之学其殆有所见乎盖耕老之父安正笃志儒业以师表后学耕老虽不及承过庭之训然有贤母拳拳以无负先志勉之补亦濡染其家学又得贤师友讲论切磨之益是宜二公之学有所成就如此孔子曰鲁无君子者斯焉取斯验于此为尤信
　　
　　方耒方壬郑可学方士繇陈定方大壮黄士毅陈宓列传论
　　
　　昔朱文公倡伊洛之学于考亭天下之士执经受业者不可胜计于时莆之及门者亦不啻十数人焉方耒以南轩之辟为荆南帅属而称其可以共死生同祸福方壬以文公之请主漳州学事凡所建白多取之以为属县楷式郑可学亦以文公礼请至漳州教其子弟而凡四方学者疑问多使之是正方士繇识见髙迈议论明达甚为文公所器重但学禁将萌士繇劝文公少著书又以文公教人读集注为未然岂亦为祸福所动欤陈定以宰相子笃于求道旋以苦思感疾而夭惜哉方大壮治丧执礼不用浮屠临殁之际泰然无所系累其有得于文公之学盖亦深矣黄士毅当庆元诋排道学之时自吴趋闽从文公游而从事大学章句之书终身不忘此其志何如耶陈宓为朱墨铭以验理欲分寸之多寡其信道之笃如此宜其立朝则尽言于君守郡则有惠于民也若耒之弟禾定之兄守及从子址艾轩之从子成季皆尝负笈从游而无忝于师门亦贤矣哉
　　
　　刘弥邵黄绩黄仲元郑献翁列传论
　　
　　子朱子既没莆士有志于道者又相与讲学于其门人以淑其身以化其俗终宋之世凡得四人焉刘弥邵穷经析理躬行实践老而不厌时知军杨栋贤师帅也特建尊德堂于学宫以处之则弥邵之学有光于二父多矣黄绩力学求道确守师训以淑后进邦人推之以继弥邵之绪是岂阿其所好而然哉其子仲元又刻志父师之学白首不忘考其平生虽捷一第而不沾寸禄及宋社既屋遂更其名字穷居讲学深入理奥可谓无忝所生者矣郑献翁亦能笃信师友之传守之不失至元改物竟不复仕独以所学传之于人莆俗故多矫矫自好者献翁之力也呜呼贤哉
　　
　　陈均方阜鸣方之泰方蒙仲列传论
　　
　　陈均生长贵家而能力学好古闭户著书厉操甘贫脱屣荣利谓之笃行君子可无愧矣方阜鸣居官清俭抑畏观其告真德秀之言蔼然有古循吏风而以任晩未及究其用惜哉方之泰教授英德能使其士习一变厯官所至皆有声闻盖亦有用之儒也方蒙仲以儒生奉廷对慷慨论时事能言人所难言及贾似道入相蒙仲以其旧尝见知遂求外补终其身不为所汗其殆孟子所谓大丈夫哉若其子公权当景炎革命之初莆城甫罢屠戮独以大义责元之将帅而竟不复仕是能不殒其家声有足称焉
　　
　　陈旅方德至林以辨列传论
　　
　　莆地入元厯五十余年始有陈旅以文章见重于学士虞集然史谓旅与集朝夕以道义学问相讲习又谓旅为国子助教满考诸生不忍其去请留再任而晋安林泉生序其文谓旅学博而通识髙而敏使之裁繁理剧有兼人之能或者处危制变有济时之智即是以观则其才行亦有过人者岂独文哉同时又有方德至林以辨虽其文章不逮于旅然皆以儒行为时所重亦一代名士也
　　
　　林圭陈道潜陈贤林嵒曽景修黄寿生杨慈陈用陈中方澥宋劝宋端仪列传论
　　
　　太祖髙皇帝既混一海宇乃兴学校设科目尽黜前代辞赋之学而一用五经四书并宋儒性理诸书以试士及太宗文皇帝嗣统复取其书命词臣纂辑诸儒训释而附益之颁诸学校以资学者诵习列圣相承渐摩涵煦百三十年于兹故莆士之知名者代不乏人有典教州县而誉髦斯士者若林圭陈贤林嵒曽景修宋劝是已有奉诏木天而预修五经性理诸书者若仲昭先大父寿生陈用陈道潜黄约仲是已有列官禁从而以文章学术见重于时者若杨慈陈中方澥是已有扬厯中外而克举厥职不负所学者若宋端仪是已予尝因其人而论其世圭重道义厚伦纪故能上光其先下昌厥后易曰积善之家必有余庆信哉道潜兄弟有义让之风先大父家庭笃孝友之行贤躬行好古景修沉思实践用醇实而不妄言动中恬退而不慕纷华澥安贫好礼俯仰无怍劝温厚沉黙事母孝谨此其行尤彰彰者也至若慈之髙才敏思志尚不凡竟不及一试而天君子惜之嵒之疏散冲旷雅有晋人风度虽若不可为训然其简俭自得有非世俗垢氛所得而滓亦岂易得哉端仪晩出乃能表章前哲以示后生法戒其有功于乡邦风化盖亦多矣
　　
　　郑升陈髙蒋雝林肃余元一苏权林磻郑鼎新陈沂谢升贤尤彬列传论
　　
　　僊游置邑虽自唐始而山川清淑之气犹未大发泄于人宋兴始渐有闻至仁宗以后而益盛不惟取科第而扬于王庭者接踵而出至于穷经饬行以儒业著称者亦有其人焉若郑升之刻意经学莅官有能声陈髙之潜心经术以切直忤乡相蒋雝以经济之文见重于名贤以通练之才受知于人主故当时推其学行与林艾轩并称林肃傅蒙尝受学于艾轩余元一林德遇尝受学于朱文公苏权尝受学于张南轩皆知名当世林磻授徒于乡王迈实师事之而林蒙亨亦迈所敬重者郑鼎新受经于黄干质礼于杨复居家笃义莅政扬声陈沂从游于陈北溪而复徧参于朱门髙第平居以礼法自持筮仕与守力争死狱以至罢去谢升贤笃志文公义理之学宦辙所至一时贤帅交章以可任师表荐之尤彬喻峙亦皆当时以文行见称者也数君子皆有宋三百年所产名儒而蒋雝郑鼎新陈沂谢升贤又其尤者乎他如雝之子祈从子有秋权之子国台从孙三英皆学有源委而不失其世守者斯亦可尚也已
　　
　　郑厚列传论
　　
　　天下之事有常有变而圣贤处之则卒反其变以复乎常若汤放桀武王伐纣伊尹放太甲周公相成王而摄政孟子劝齐梁之君行仁政而不复尊周皆用此道也圣贤何以能若是哉盖理明义精处变事而知权故时措之宜也郑厚好竒立异务骋其辨博之说以非诋圣贤先儒谓其学无师承故其蔽如此而卒为名教之罪人也信哉乡先正林艾轩志其墓有曰言者以先生少时尝著书如李觏于孟轲氏之书有所不合以是不调者十年此固先辈忠厚之风而谓其书为少时所著亦或然也但其遗言绪论至今犹未尽冺灭予惧后世复有倡其说者害人心术而圣贤之道又为之晦蚀故不避僭踰之罪而极论之
　　
　　郑樵列传论
　　
　　按史氏谓樵好为考证伦类之学成书虽多大抵博而寡要平生甘枯淡乐施予独切切于仕进识者以是少之窃详斯言颇失之诬故郡人彭韶续修莆阳志尝着论辨之大意谓樵博学无前专以著述为乐非求仕者考其平生举孝廉遗逸屡辞不就应召诣阙即求还山故其山林之日最多而都下之日絶少也若果急于仕进能若是乎使樵于时位通显不及著书如今之富则其心必不能顷刻以自乐其肯以此易彼乎史氏谓博而寡要犹为责备若曰切切仕进岂知樵者乎续志之言非私于樵而强为之辞也盖暴白其心于千载之下云尔故并着之
　　
　　陈昭度黄钟列传论
　　
　　陈昭度之学渊源于濓洛故其佐县则不肯捃摭属吏细过以悦部使者司教则不鄙夷逺民而必励以致知谨独之学盖醇然儒者也黄钟从昭度学而得其传议论一出于正但其晩年颇究心释典为未醇耳
　　
　　陈靖列传论
　　
　　读陈靖劝农奏议然后知其于农事可谓密矣太宗真宗皆有志欲行其法而一时谋议之臣惮劳惜费不能将顺之竟尼不行史臣亦未尝详审精察而谓其说泥古多不可行呜呼古之法皆圣帝明王之所制作岂有不可行者哉特未得其人耳未得其人而遽诿之于泥古难行此后世之治所以终不古若也可胜惜哉
　　
　　方偕方慎言列传论
　　
　　人性皆善而气质所赋不能以皆同故明敏者或少深沉之思醇厚者或乏刚果之断方偕摄建安讼牒日以数千百计甫及旬月而清知杭州号称剧郡亦以治绩闻则其明敏可知然观其按杀人事魔駞神之狱及赵振逗挠之罪皆能于死中为之求生非有深沉之思者能之乎方慎言所至民爱所去民懐有古循良之风每有推恩必先及其从父昆弟而后及其子孙又有古仁让之风则其醇厚可知然观其为知县则号称神明为知州则郡无留狱非有刚果之断者能之乎若二君子之所至如此是固本其资禀之粹然学问涵养之功亦不可诬也他如慎言之从孙适对策上书皆能直言孙通治邑典郡皆有最绩曽孙轸上疏论列蔡京之奸其清名髙节皆不愧其先君子之泽逺矣哉
　　
　　方峤方会列传论
　　
　　峤自为司理以至典方州明以察寃严以戢吏智以弭乱恕以用法民之蒙活者甚伙盖庻几古之所谓循吏也其从孙会教授建州则大修学政作人为多安抚两浙为缮修兵备撰水战法可谓有文武才畧者矣并列名臣夫奚愧哉矧二公之子以及诸孙又能世守其家法不坠若伯骞不从部使者之言以摭令事长者哉叔完平邻邑之水患而不私其民其逹为政之大体者欤宙耻为章蔡所举而乞补外又奏给还伊川之田奬擢名贤之后孔子曰唯仁者能好人能恶人宙近之矣会子暄以援父墓为虏所杀所谓为子死孝者欤他如仲宇仕宁子容皆发身贤科有声于时而元寀及翥士繇及壬皆学有源委又已论著于儒林之志矣吾莆自唐宋以来文献相承之逺未有过于方氏者也呜呼盛哉
　　
　　郑伯玉陈侗列传论
　　
　　郑伯玉以韩魏公荐为御史则其才足以有为盖可知矣然年未五十遽以亲老弃官归而凡有所感触于心者悉于诗焉发之此又可见其志有所不为也可不谓贤乎陈侗亦以韩魏公及文潞公富郑公交荐为馆阁校勘而苏轼刘挚亦皆推重之其弟睦受知神宗亲命就秘阁校雠六典及草慰问髙丽嗣王书甚见称美一则为时诸名公所重一则亲结主知期以进用不贤而能之乎然三君子俱生当宋之盛时伯玉既早引退而侗兄弟虽尝见用亦未克究其才之所能为所谓君臣相遇自古以为难者不其然乎厥后伯玉二子三孙俱第进士伯玉犹及见之而侗兄弟亦各有子以功名显意者造物所赋与亦有乘除于其间哉
　　
　　黄隐列传论
　　
　　天理之在人心未尝冺也但狃于物欲怵于利害于是乎始有灭絶天理而沦于禽兽之归者矣方王安石用事时气熖薫灼可畏在廷之臣不顾天理务迎合以求速化者滔滔皆是也若黄隐对神宗问学术独推司马光而不肯狥时以尊尚王氏至取其三经新说之板火之此其心盖与孟子之息邪说距诐行以正人心者同一意也其于物欲利害曷尝芥蔕于其心哉厥后虽遭党祸然视彼酣豢富贵于一时而遗臭千古者相去何如耶其五世孙黼事宁宗时韩侂胄攻伪学方急亦尝上书论其事虽词指似若不甚切直然委曲讽谕冀人主不怒而信之亦进言之法也卒坐是名入党禁其亦可谓无忝于乃祖之风烈矣
　　
　　陈中复林之平林彬之列传论
　　
　　大学传治国平天下之义其大要在与民同好恶而不专其利焉耳陈中复屡削平勍冦多奬拔人才而不肯为榷利作俑林之平当国家多难之秋所至怜恤军民戒严守御而奏止钞盐榷酤之法林彬之立朝则击邪翊正以匡君德出守则蠲租减税以苏民困而力陈科抑榷法括田三害若是者皆可见其能顺民之好恶而不专其利矣非深知大学治国平天下之道其孰能与于斯惜乎皆未及大用而其泽之所及者专而不能咸也
　　
　　徐确郑济陈彦恭黄宣列传论
　　
　　宋徽宗崇宣之际蔡京专政一时贪得患失之小人争附丽之以徼荣进固禄位甚至甘为其鹰犬而不以为耻者时则有若徐确郑济陈彦恭黄宣四君子与京为同郡乃能蝉蜕于污浊之表而不受其笼络侃侃自立各行其志京虽御之然亦仅能使之展转外庸累年不召而已他亦末如之何也孔子曰道之将行也与命也道之将废也与命也公伯寮其如命何即是以观乃知人之穷通祸福皆有一定之命非权门势家所得而予夺之也而世之不知命者往往阿附权势以希恩幸其惑甚矣予故因论四君子之事特表而出之以警夫世之惑者
　　
　　林伸林积仁黄琮吴公诚陈居仁方崧卿列传论
　　
　　尝观前史所传循吏司马子长则以其奉职循理恤人体国而取之班孟坚则以其所居民富所去见思而取之范蔚宗则以其仁信笃诚使人不欺而取之而威严一无所与焉予论次莆之人物若宋之林伸林积仁黄琮吴公诚陈居仁方崧卿六君子者其治绩虽各不同而诚心爱民民蒙其惠在官而民爱之既去而民懐之则皆无大相逺也方诸古之循吏其殆庻几乎至若伸之赒其兄弟族党积仁之赈其婚戚琮之居母丧尽孝而甘露降于繐帏公诚之居官余禄悉以委之于官居仁不肯干秦桧魏杞以求进而告虞允文定力之说尤为确论崧卿自治严接人和而恒以宁人负我毋我负人之语戒其子弟六君子之行谊器识如此又可见其所以能成循吏之绩者盖有所本也
　　
　　苏烨列传论
　　
　　苏烨洎其弟棫家居俱以孝闻及聨镳仕途亦俱有声望盖庻几乎古之所谓二难也其后烨以取士程文不合王安石新经之旨遂致左迁可谓卓然守正而不茍狥时者矣棫于蔡京之再相也乃献议请索中外学官策士问目以观向背岂非欲阿附于京以求自售乎棫至是遂与其兄薫莸异器矣呜呼士君子立身一败万事瓦裂若棫者不能坚定其心一旦变其初志卒陷其身于奸党书之史册遗臭无穷可不惧哉可不戒哉
　　
　　余祖奭方廷实宋棐蔡伸王晞亮黄公度列传论
　　
　　宋髙宗之南渡也日以徽宗梓宫及韦后为念故秦桧得以力主和议凡附已者必进异已者必斥也而吾莆先正乃有余祖奭指陈时弊而忤其意方廷实屡因奏对而着其恶宋棐为桧所忌屡摈不诎蔡伸不肯干桧甘从外补王晞亮被其拔擢而守正不阿黄公度讥切时政而甘受窜逐皆可谓临大节而不可夺者矣不特此耳若祖奭居父母丧尽孝而甘露降于茔林此可见其忠于所事者盖有所本也廷实厯官所荐皆知名士而海冦窃发则用盗以御之此其鉴裁才识皆有过人者棐知邵武去邑二十年犹有语及輙涕下者非有实德感人之深其能然乎伸弭叶卒之乱降屡叛之冦其为政盖亦无愧乃祖之风烈矣晞亮从军则方畧井井有条为给事中则缴驳耸人观听平日自谓立身当有本末其真有得于此乎公度签书平海军辨流民之非变活数百人摄南思守择秀民与之揖逊而士风为之一变蔼然有文翁韩昌黎之风焉考诸君子之临大节既如彼而其见诸政行者又如此其殆曽子所谓君子人也欤
　　
　　宋藻列传论
　　
　　予读宋藻传至藻居官以身临民未尝少自恕之言而深有所感焉所谓不少自恕者盖凡事务求其至而不肯自姑息以安于茍且之谓也观藻之居官上结主知下苏民困谋无不臧事无不集何莫不由兹道乎而世之仕者不知出此迹其所施无非茍且之政民瘼所以日甚世道所以日降孰谓其不由于此乎此予所以深有所感也
　　
　　林枅宋钧列传论
　　
　　林枅宋钧之为政务在惜民财寛民力而尤以剔蠧戢奸救灾恤患为急盖庻几古之所谓惠人也及观枅登对之疏钧筹边之策则经国大宜如二君子者亦岂可多得哉至若枅之伯父孝渊父孝泽居官皆有清操而钧之祖藻藻之从父棐皆列名臣则二君子之政行谓其不本于先世之遗烈可乎
　　
　　黄艾列传论
　　
　　黄艾立朝于子朱子行经界罢讲筵二事皆为之维持调护曲尽其心非真有尊德乐道之诚者能之乎惜其享年不永而不及覩其终之所至也
　　
　　陈俊卿列传论
　　
　　孝宗即位特任张浚以图恢复又命俊卿参赞军事以为之佐其志鋭矣既而邵宏渊兵溃汤思退遂与其党以和议摇之浚因是恳求去国且当是时诸道又多水旱民贫兵弱虞允文屡请进兵而俊卿不之从者岂忘宗社之大雠哉盖欲俟时而动为万全计耳俊卿亦坐是以去而允文卒亦不能成功然俊卿为相其它善政尤多予所深喜者凡接朝士及牧守自逺至必问以时政得失人才贤否以是考察其殿最而黜陟之尤为得宰相之体故特表而出之以告夫后世司黜陟幽明之柄者
　　
　　龚茂良列传论
　　
　　龚茂良以公忠直亮受知孝宗始由从官超参大政踰再岁不立相而专任之其宠遇可谓隆矣一旦为曽觌所构輙加窜斥父子俱死遐荒呜呼谗说殄行之可畏如此哉予尝考孝宗所以罪茂良之深者以其变平生之说而言恢复为不情耳窃详前此孝宗尝谕茂良云俟议恢复卿当再来故茂良于陛辞遂言恢复然其意乃极论不可轻举犹平生素论也孝宗盖信觌之谗言已深而不察其意耳或谓觌令人訹之云若论恢复必再留茂良信之此言尤为无理茂良平日言事切直畧不以穷通介意今岂以区区一去留间而遽变其所守哉
　　
　　方信孺列传论
　　
　　信孺为尉则能以智计擒羣盗奉使则能以意气折金人提刑则奏纵乆系之狱守边则豫为完城之计又能新学宫増士廪表先贤创试院随所任使皆克举厥职盖一时之竒才也而荐遭坎■〈土禀〉不克究其所藴惜哉
　　
　　丁伯桂方大琮郑寅刘克庄吴叔告李丑父列传论
　　
　　丁伯桂諌后宫戚属锡爵太崇加恩太滥方大琮郑寅刘克庄皆尝论济王之寃宜为立后而大琮子演孙复申以为请皆人所难言者吴叔告李丑父轮对奏疏俱切时弊斯数君子者皆侃侃正色有古争臣之风况其行已临民又皆有可称述者乎克庄晩为贾似道一出君子惜之抑春秋责贤者备也
　　
　　陈炜列传论
　　
　　炜为御史首劾执政而辞气劲直如此其亦子曽子所为临大节而不可夺者欤
　　
　　吴源林长懋林环林文翁世资陈俊柯潜彭韶朱寛杨琅林诚列传论
　　
　　我朝列圣相承重熙累洽百三十年于兹天下承平日乆故士有一概皆思奋庸于时若椽榱梁柱以成大室焉予编次郡之人物既各考论其学术政行而取其所得之尤盛者以类相从已分列于儒林宦业诸志矣若吴源两被征诏完名以归林长懋辅导春宫小愆必绳林环博学通才太宗所重林文老成忠厚英庙见称柯潜海内倾仰期以大用翁世资独甘祸谪以苏疲民陈俊恭勤慎密始终不渝彭韶忠诚体国不愧古人朱寛杨琅林诚遇事敢言无忝厥职是皆有德业位望卓然名一时者也故特论著而列诸名臣云
　　
　　蔡襄列传论
　　
　　蔡氏在宋盛时自襄及弟髙登科筮仕而族始显京及弟卞晩出于襄为从昆弟继亦登科筮仕而族益以显然襄以直道谠言事仁宗为时名臣华衮之褒流芳千古京卞则以奸险谀佞蛊惑徽宗驯致靖康之祸鈇钺之诛千载下犹有余戮迄今郡之蔡氏皆自谓襄之裔京卞岂无子孙哉盖耻其为恶而讳之耳呜呼善则他人愿为其子孙不善则子孙耻称为父祖然则世之人何惮而不为善何乐而必为不善乎
　　
　　余象朱绂列传论
　　
　　余象在仁宗朝首论王安石若得进用必至纷更为国巨蠧其先见之明岂独吕献可哉象盖先发之矣朱绂召对首陈诚意正心知人安民之说其于圣贤天德王道之学殆亦有以窥其门径矣夫以二君子之学识如此故其立朝也皆正色谠言无所顾忌诗所谓邦之司直其庻几乎
　　
　　傅楫陈次升王回陈开陈觉民列传论
　　
　　傅楫不肯附曽布以为之用陈次升不肯助章惇蔡卞以挤排众贤陈觉民不肯受安惇荐以自代王回赞邹浩论立刘后甘坐除名停废而不恤陈开奏札排新法论君子小人虽为当国者所忌而不顾语曰岁寒然后知松栢之后凋信哉
　　
　　林豫林宋卿苏钦列传论
　　
　　林豫备边有策临民有惠而以忤章惇入元佑党籍可谓才节之士矣林宋卿奏罢溪费为杨龟山所赏参谋督府为张魏公所知盖儒而知兵者也苏钦莅官以亷惠称居家以孝友称其内外行之兼备者与
　　
　　叶颙列传论
　　
　　史臣论著叶颙事而以清俭正直赞之予因考颙之德行政业与史臣所赞无不合者要之皆可为后世法程也然予观其知上虞县时繇役令民自推货力甲乙不以付吏民欣然皆以实应及知处州时相汤思退家奴屠酤犯禁一绳以法于斯二者予尤有所感焉世之司民牧者无诚心爱民凡繇役科征一听里胥处分其于民之休戚畧不之省或有所诉稍涉势家輙阿狥以謟媚之畧不问其理之曲直民被屈抑者含寃茹苦无所控诉民生斯世抑何其不幸哉夫郡县之于民盖有父母之道焉而使民至于如此恶在其为民父母乎予故因论颙之事特表着之以为后学有志于用世者式
　　
　　林师说傅洪陈谠苏洸余崇龟傅诚列传论
　　
　　林师说倅新定则能激励其民以固城守为提刑则能摧抑权贵以袪民害诗所谓不畏强御者师说其有焉傅淇以中和而为政以直方而立朝诗所谓是以似之者淇殆庻几乎陈谠承其祖骥及父丰累世渊源之学故其论开边雅有识见友其弟人无间言但吕祖泰上书论韩侂胄立伪学之禁逐汝愚之党其罪当诛而谠乃疏攻祖泰杖之百配钦州其得罪于名教亦多矣瑜不掩暇君子惜之苏洸外而为政于郡县内而献议于朝廷务欲为民兴利除害而持身凛然如玉雪古所谓循吏不能过也余崇龟不肯登权臣之门而归洁其身时有以中立不倚荐之其信然哉傅诚尝游朱文公之门故其莅官也争寃狱不得輙缴纳告身以求去迁官但循常调而不肯一闯权门以求速化隐然有儒者气象焉至若谠之弟谅以廉吏见称于文公诚之弟諴以才畧受知于孝宗子大声知循州民呼为傅父而祠之是又皆能不忝其父兄为可羡也
　　
　　王迈列传论
　　
　　王迈立朝论事謇謇谔谔无所回挠所谓古之遗直也至其为李宗勉所论而必称其贤与徐清叟有违言而终荐其可用斯又有文彦博公平忠厚之风奈何扼于羣小摈不见用宋业之所以终于不振者岂可尽诿于天哉
　　
　　叶棠叶大有列传论
　　
　　叶棠之典方州也两救台之水患凡其恤生瘗死所当为者为之必竭其力而州亦赖以复常则其于官守可谓得其职矣叶大有之事理宗也荐厯台諌之职凡其荐贤图治所当言者言之必尽其心而理宗亦褒宠有加则其于言责可谓得其言矣盖二君子皆丞相颙之诸孙也而其所以能若是者其所由来也逺矣诗曰君子有谷诒孙子其颙之谓欤
　　
　　薛利和方次彭列传论
　　
　　传不云乎与其有聚敛之臣宁有盗臣盖深言治国平天下者不可聚敛以专利也神宗时王安石议榷茶欲擢薛利和提举广东茶事而利和以诗谢不往且讽以茶利当归之民此非知治平之道者能之乎书不云乎与其杀不辜宁失不经此见圣人仁爱忠厚之至所谓好生之德也仁宗时望江县民有为盗所杀者尉鞫其邻人狱且具方次彭力争而释之其后果获真盗此非有好生之德者能之乎至若利和之孙倞从曽孙璨珩璆次彭之子辨道醇道孙翼曅绾皆知名当世其它掇科登仕者尤伙欧阳文忠公所谓文行不失其世守者吾于二君子之后见之矣
　　
　　姚宗之薛元鼎列传论
　　
　　姚宗之独不贺戚里之进位枢筦者此可见其有定见定力也盖人之升沉荣辱皆有一定之命知命则有定见矣所见既定而守之不变则有定力矣以是而措之于事则富贵不能淫贫贱不能移威武不能屈其孰能御之哉薛元鼎被旨往秀州综核岁计嬴缩以为天下凖平而行贡籍之法元鼎还奏但见郡县窘束不见有余其事遂寝则天下之民阴受其赐者多矣然其所以能若是者要之亦自有定见定力中来也
　　
　　郑侨列传论
　　
　　吾郡自宋南渡以后登宰辅者凡四人叶颙陈俊卿龚茂良史皆有传而郑侨独无纪焉观旧志所载侨之事行虽相业视前三君子不侔而论议设施亦多有可观者或指侨为韩侂胄之党盖吴司业源于侨事述中及之他未有所见也然考之于史侨以绍熙五年十二月由吏部尚书同知枢密院事是时宁宗即位甫五阅月明年改元庆元进参知政事又明年进知枢密院事又厯年余始以资政殿大学士出知福州其在政府所与同事者若京镗谢深甫辈皆附侂胄者也三四年间羣奸植党逐赵丞相汝愚及朱文公熹伪学之禁日以益急而侨居位泰然若太平有道之时未尝出一言画一策为诸君子地也纵非侂胄之党而仕于斯时其亦可谓不幸也欤
　　
　　潘慎修列传论
　　
　　自五季之乱迄于江南之亡凡六十九年中更六姓天下臣民视去其君若过客之于逆旅其尤甚者如冯道厯事五姓而不以为耻岂复知有君臣之义哉潘慎修世仕江南入宋复荐厯通显虽真宗称其温雅不忘本得臣子之操然春秋责备贤者慎修可得而免乎史称慎修酝藉该贯置诸左右启沃尤多而旧志又着其奉诏验治冦凖之罪特为辨其诖误又从而荐拔之此在慎修非独有不念旧恶之美且能为国得人以辅成太平之治其功亦岂小哉予修郡人物志考论慎修事行而瑕瑜不以相掩者盖欲吾党之士以其善者为法以其未尽善者为鉴庻几所谓君臣之义赖以不坠也
　　
　　李欣陈惟德列传论
　　
　　李欣陈惟德俱莅官清谨所至有治绩而欣陈讨捕关辅盗贼之策及料州民传言冦至之妄则其智识亦有足称也惟德辞圭租以充公帑百需之费让先畴以赒诸父昆弟之贫则其行义亦有足称也二君子位之所至不能无崇卑而泽之所及不能无广狭然皆可谓不愧其官守矣
　　
　　方慎从列传论
　　
　　方慎从为慎言之弟盖亦难矣然考其莅官所至皆有德于民而漳人至以父称之要其平生操履当亦不愧于其兄故能尔也孙价不肯私谒蔡京甘循常调以去而曽孙禧复接武仕途扬厯中外于慎从益有光矣
　　
　　徐晞林深之陈显仁列传论
　　
　　徐晞之急流勇退林深之之听讼明敏陈显仁以文学居教职有作人之功三君子之才行皆有过人者至如深之之子雱莅官所至能举其职斯又克世其家学者也
　　
　　李德昭列传论
　　
　　刑赏国之大柄也刑赏明则人乐于趋事而事必有终矣茍刑不当罪赏不酬功则人心解体而欲望其事之成胡可得哉髙宗播迁复有苗刘之变此何时也李德昭有获苗傅之功而为林杞所夺朝廷卒不能明其是非仅施薄赏而已陈俊卿尝为列其事状上之亦竟不行髙宗之刑赏如此其何以为国乎及其乆也崇信回遹斥戮忠良刑赏大谬盖其所由来者渐矣恢复之功所以卒不能成者虽曰天命岂非人事哉德昭因是遂飘然谢病以去亦可谓知进退之道者矣
　　
　　蔡枢列传论
　　
　　甚矣蔡氏之多贤也自襄以忠清直亮为时名臣至其孙佃伷伸相继第进士佃不屈于其从祖京伸不屈于秦桧皆风节凛然有足尚者传学古务实绿髪挂冠传之子橚枢亦相继第进士橚为政得襄之家法枢居官礼贤荐士亦未中年致仕而枢之子及孙又皆以文学登第其它接踵仕途者尤未艾也古谓德厚者流光吾于襄见之矣
　　
　　李持正陈鹤许抟欧阳直卿王悦王太冲刘克逊方应发列传论
　　
　　李持正陈鹤俱有平贼之功然惟歼厥渠魁悉宥余党盖仁者之用心也而鹤佥判惠州又能大兴学校亲典教事以振吉士风其尤知为政之先务者欤许抟当南渡之后典籍散亡而独于先朝故实多所谙练欧阳直卿为张魏公所荐随其所至号称辨治游辅方扩林廷彦厯官郡县各着声称是皆一时之隽也王悦以祷旱忧悴而卒可谓切于爱民者矣王太冲知梅州力争不收浮盐以郎班对又言括田榷契遣使兴利非便其知大学平天下之要者欤惟以理学为质俚而非之则其于圣贤之学盖未得其门而入者也刘克逊以奴告主为不可以训可谓知为政之大体矣方应发随所任使无往不宜其才行皆有过人者独于宋室艰危之际身为大臣不能死国而反劝为国死守者生降律之以春秋之法则应发其能免万世斧钺之诛哉
　　
　　林以顺列传论
　　
　　论曰林以顺厯官郡县发摘奸伏辨雪诬枉新庙学歼勍冦所至皆有政绩可谓能吏矣而沮焦鼎招安海冦恐以姑息乱天下此其识见亦有过人者可尚也已予尝考元有天下九十三年莆士之知名者仅数人而已顺与其兄以辨并出一时以学行政事为乡邦推重可谓盛矣盖自唐邵州刺史藴以忠义着闻其后科甲相承不絶虽当元季文运中否而子孙犹能守其世业至于今登巍跻膴尚未艾也论者以为忠义之报如此亶其然乎
　　
　　方征郑云林仕敏林时畲耀方鲤郑述黄誉林棨林智郑循初吴智黄韺林永龄严洤吴绎思杨瓒林正方珪林大猷林和列传论
　　
　　论曰郑云之亷恕黄誉之刚果严洤之守法吴绎思之兴学杨瓒之治赋此任岳牧而能修其职业者也林时之平反吴智之清操林棨之严重林正方珪之风裁此任风宪而能修其职业者也方征之志节林任敏之清介方鲤之严明郑述之端平畲耀之公廉林和之寛恕此任郡县而能修其职业者也黄韺林智之教法林永龄之遗爱郑循初之端谨林大猷之恩义此任师儒而能修其职业者也先民有言食人之粟者分人之忧衣人之衣者任人之劳若诸君子者其殆庻几于此乎
　　
　　叶宾叶确叶立志列传论
　　
　　论曰叶宾断截牛舌之狱可谓智足以察微矣其从子确策蔡京必败不一诣其门所谓明炳几先者也若确之曽孙立志验视无首之尸因感梦而罪人斯得其殆所谓至诚感神者乎三者皆为政之道所不可缺者也故特论之
　　
　　张式许稹郭琪郭子力许懋郑少连陈阐陈大卞黄沔列传论
　　
　　论曰张式更银课之法许稹着廉吏之称许懋之谳狱而出寃滞郑少连之摄县而民畏服皆一时之良吏也郭琪判贵戚之田以归诸民而身为所陷子力却监试之贿不售其私而毒竟不行此可见死生祸福皆有命存焉非人所能为也陈阐处竞籴一事可谓有折狱之智有恤民之仁而弭乱之勇亦在其中矣黄沔受知徽宗见称豪士惜旧志纪载疎畧而其绩行无所考见也陈大卞与章惇有旧而屡招不出可以警夫世之媚灶乞璠以干宠者矣若稹之子巽不肯希致仕恩以累亡者又岂不可以警夫世之匿丧夺情以仕进者乎
　　
　　洪天赋林正陈可大傅伫洪处厚丘奂陈光祖陈大亨列传论
　　
　　论曰洪天赋听讼不施鞭朴而谕以理道林正招降勍冦而不肯受赏陈可大居官则辨寃狱修陂塘以惠其民居家则修庙学建桥梁以惠其乡傅伫为政民饥则收恤所弃妻孥年登则散遣使之复业洪处厚之审谳明允尽释滞狱丘奂之策勲幕府谕降勍冦陈光祖怀柔洞蛮思威兼尽陈大亨厯官五任贫无居室是数公者皆所谓有官守而尽其职者也若正之子一鸣侄一鹗孙澧奂之孙微之居官皆有行业而不忝其先亦可尚已
　　
　　傅汶许巽朱泳陈梦烈陈珙林有之丘列传论
　　
　　论曰傅汶之敏才惠政许巽之守亷执法朱泳之优于抚字陈梦烈之躬捕海盗陈洪之究心民瘼林有之之积俸补运丘之莅官长厚是皆能不负其职守者也他如泳之侄首谅以一尉而能捍贼完县亦难矣哉
　　
　　郑照顾元陈爕列传论
　　
　　论曰郑照之清介有足尚者顾元佐郡以治辨称亦可谓才士矣陈爕之所以自见于时者虽未克大显然亦一时之隽也
　　
　　陈铸方公衮林廸陈惟刚陈师立吴珏列传论
　　
　　论曰陈铸之兴学校拯水患二者皆牧民首务也方公衮论事剀切立已公忠为韩魏公所称而官仅止于教授所藴百未一施惜哉林廸居官平易近民有古循吏风而拒蔡京不与之纳交其节概尤可尚也陈惟刚率众与逆贼锺相鏖战掩捕无遗其亦儒而知兵者乎陈师立作邑不容妖僧在其境内以惑众此儒者作用也吴珏髙其直以市战舰材木不以扰民此非诚心爱民者能之乎
　　
　　何诚列传论
　　
　　论曰何诚之治虹县以廉正之德施恺悌之政宜乎民思之不忘殓而葬之尸而祝之不啻孝子之事其亲也诗曰恺悌君子民之父母其斯之谓与
　　
　　林攒列传论
　　
　　论曰孔子谓孝弟之至通于神明光于四海无所不通予观林攒孝于其亲而有白乌甘露之祥及朝廷遣官验实而甘露再降白乌复翔集岂非所谓通于神明者乎朝廷既旌其闾而史册复传其事是不独光于四海而已虽与天壤俱敝可也世之昧者以为天道悠逺而恣肆妄行至于纲沦法斁而无所畏惮观此而不惕然湥省者尚可谓之人哉
　　
　　郑褒徐膺郭义重彭受黄希闵刘洵直吴禀列传论
　　
　　论曰郑褒恐其归过期而贻母之忧盖有合于孔子所谓父母在不逺游之意刘洵直感马周犬马之养无所施之言而悲恸益切盖有合于孔子称子路死事尽思之意故皆可以为孝也徐膺郭义重彭受吴禀之孝皆有所感召其亦贞元孝子林攒之徒欤
　　
　　郭道卿郭廷炜列传论
　　
　　论曰唐虞三代盛时人人君子比屋可封事亲尽孝特其常事耳去古既逺风俗渐漓至于耰锄德色箕箒谇语之俗兴乃有能孝于其亲者出于其间不犹喧啾百鸟羣而见孤凤凰哉此郭氏义重道卿廷炜所以荐被旌孝之典也然求之于世一邑之中得一人焉盖已罕矣况一门乎一门之中得一人焉亦已罕矣况三世乎又况如道卿兄弟争相逊以死而孝友兼尽则又旷古所罕见者也诗曰孝子不匮永锡尔类其郭氏之谓乎
　　
　　丘添德陈睿杰列传论
　　
　　论曰昔吾夫子告曽子曰身体髪肤受之父母不敢毁伤孝之始也曽子有疾召门弟子曰启予足启予手诗云战战兢兢如临深渊如履薄冰而今而后吾知免夫以是而观则丘添德陈睿杰刲股肉以疗亲疾宜非圣门之所尚也然窃尝思之人之恒情一芒刺入肤尚不可忍而急欲去之况以刀而刲股肉乎茍非其爱亲之心出于至诚而不能自己者盖未易能也而二子乃能行之而不恤其痛苦之切身则其一念之孝亦岂可少之哉予于僊游陈亨运傅孝明郭济三孝子传后已论之详矣考论人物者尚当合而观之兹不复赘
　　
　　李苾陈淮林长清林淮列传论
　　
　　论曰孔门之答问孝于子游则欲其能养而敬于子夏则欲其愉色婉容于孟懿子则欲其不背于理于孟武伯则欲其谨于守身是虽各因其材之髙下与其所失而告之要之圣门之学大槩不出乎庸言庸行之间而非有髙逺难行之事也况在孔门以孝称者莫过于曽子至论其所以为孝惟在于养志而其所以为养志者亦惟在于每食必有酒肉将彻必请所与问有余必曰有为能承顺父母之志而不忍伤之耳又岂有髙逺难行之事哉若李苾陈淮林长清林淮四君子之所以称孝者亦循庸行而尽其所当为者而已矣予惧学者骛于逺且难者而不求于近且易者故因论四君子之孝而并着之使有所警发焉
　　
　　陈亨运傅孝明郭济列传论
　　
　　论曰陈亨运庐墓傅孝明刲肝郭济刲股皆非圣贤中道不可以为训然窃思之人子之于亲天性至情当其危急存亡之时茍可以死亦所不辞遑恤其它耶若三子者之爱其亲皆出于至诚恻怛之意有足尚者况去古既逺民不兴行人子之事亲能如圣贤之无过不及斯其至矣若其不能则如三子者之行亦岂可使冺没而无闻哉予故録之以告夫世之为人子者使法其心不泥其迹可也
　　
　　黄廓列传论
　　
　　论曰黄廓事亲孝而芝产于庐或疑此理茫昧不可致诘予窃以为不然夫芝天地至和之气所生也孝弟为人之顺德德极其顺则气和矣由是天地之和应之而芝生焉亦自然之理也夫奚疑之有
　　
　　林藴列传论
　　
　　论曰君子之论人亦先观其大者而已矣忠孝人之大节也予观林藴切諌刘辟之反将就刑而毅然不屈后程权上四州板籍而军中拒命藴陈君臣大义谕之人人释然则其忠盛矣新唐书列藴于儒学传彭惠安又列藴于名臣志予考其论议而见其设施于斯二者皆足以当之然论其大者则未有过于忠者也予故取以冠于忠义之编云
　　
　　阮骏叶居申徐溉陈淬陈仲敏陈仲刚林冲之林郁林震林霆宋旅方喜蔡楙陈文龙陈瓒卓得庆列传论
　　
　　论曰宋自靖康之后天下多故吾莆诸先正有因方腊之乱躬冐矢石以御侮宁灭其身而不肯负其职守吾得二人焉曰叶居申宋旅有因金人入宼奉命拒战势穷力尽不屈以死吾得三人焉曰阮骏陈淬及淬之从子仲敏有因金酋王善入冦父子率兵拒战飞刀及其父而以身蔽刃死之吾得一人焉曰淬之子仲刚有因金兵犯阙奉使金国拘留十五六年不屈以死吾得一人焉曰林冲之有因贑贼窃发而率兵力战以死吾得一人焉曰蔡楙有因元兵南下相继守兴化军被执不屈而死吾得二人焉曰陈文龙陈瓒他如林郁卓得庆父子皆一时死难之士也唐太宗有曰疾风知劲草板荡识诚臣若诸先正岂非所谓诚臣乎其中若冲之文龙二公其所操守如金百錬而愈劲如水万折而必东则又旷古所不多见者也
　　
　　叶顗林师益陈吉老陈希造郭峣丘杞郑勲列传论
　　
　　论曰叶顗以臣节自励而视死如归郑勲为百姓死守而骂贼不屈林师益及其兄师舜弟师皋皆挺身死难而师益之绩效尤着陈吉老及其子希造皆许身报国而希造卒死于阵郭峣御贼而死于其职丘杞捍贼而死于其乡是皆一时忠义之士也若师益之论边防利害讥切时政吉老之争辨和议乞斥奸桧又其最优者乎苏文忠公有言平居无犯颜敢諌之士则临难必无仗节死义之臣师益之死义即前日之犯颜者也以吉老之敢諌使临患难之时又岂不能死义也耶
　　
　　薛奕薛安靖林子立陈自仁列传论
　　
　　论曰薛奕以武举第一人而死于王事可谓不负于其科矣林子立举兵勤王而死于难可谓不负于其君矣陈自仁尉永丰与其长捍御叛兵而力战以死其亦不负于其职者乎若奕之子安靖没于金而能杀守将举郡来归亦可谓不负其先烈者也
　　
　　林藻许稷黄璞徐寅黄滔翁承赞列传论
　　
　　论曰吾莆自郑露倡学厯二百余年至唐贞元间始有林藴林攒之忠孝既已论著于前其它以文行著名于载籍者若藴之父披举明经尝着无鬼论披子藻砺志力学举进士为莆首倡而许稷徐寅翁承赞及仲昭之始祖御史公相继起而和之其后族祖校书公又自福唐迁莆而居焉是亦莆人也按旧志称稷及寅皆文词精丽承赞及校书御史二公所著诸集俱载唐艺文志而御史公集至今尚存莆文章家推为初祖盖至是而莆之文物始渐盛然亦仅有此数人耳而吴司业源名公事述于寅则有所贬议于承赞则无所纪述是盖犹有所憾也孔子曰才难不其然乎
　　
　　吴世延方惟深徐铎徐师仁李揆林大鼐柯梦得赵庚夫余谦一列传论
　　
　　论曰吴世延见重于周元公则其为人可知矣方惟深之诗最为王安石所称而钱正老又谓其刚风劲气有足动人则诗盖其余事也徐铎以文章魁天下然其与蹇序辰编类章牍流毒元佑名臣忠义士为之一空是则文章不本于道德虽工奚益哉林大鼐之文盛为一时名公所称道然其擢用升迁之骤盖亦不能无可议也徐师仁文追古作李揆才堪翰苑余谦一文辞警切皆一时之杰然者也柯梦得诗学孟东野一生苦吟赵庚夫志业无所泄一寓于诗皆所谓穷而后工者乎
　　
　　黄方子列传论
　　
　　论曰方子之文行吴司业源于至正近记深贬议之然考其所摭方子之事以立议者与家谱所纪多不合且其事亦琐屑无大关系盖几于涤垢而索瘢也刘静修之诗曰记録纷纷已失真语言轻重在词臣若将字字论心术恐有无边受屈人其此类之谓乎
　　
　　朱文霆顾长卿列传论
　　
　　论曰朱文霆之文宋潜溪称其言醇而理彰及考其居官行事又多有可称者欧阳公有言文章可以润身政事足以及物文霆盖兼备之矣顾长卿之文虞伯生称其大不易得至其着辽金宋三史则帝辽而冦宋其志盖欲以希世而取宠也吴司业源谓其长于才而短于学与识者岂亦长者之言与
　　
　　方朴顾文黄谦吴稔王伟方熙李廷修周莹陈钺陈音吴希贤郑瑗列传论
　　
　　论曰吾莆自国初以来以文章著名者甚众盖已各因其所长类次于前诸编矣而此编所载自方朴至郑瑗十有二人则以其所尤长者在于文也虽然予尝因其文而论其世若朴之谨礼好善文之学问该博谦之忠于所事稔之隐居养母伟之为政仁厚熙之敏才高志廷修之多通强记莹之不拘世故钺之言行不茍音之耻拜权门希贤之才气竒迈瑗之淳静谦谨是其才学性行各有可称述者则其所谓文又岂独词章之工而已哉
　　
　　郑良士杨在尧列传论
　　
　　论曰郑良士诗文集见唐书艺文志而黄岩孙着僊溪志其诗文往往载在编中亦可见其为一时文章家也杨在尧登第在天佑中时僊游尚属清源郡而清源志载其有文集今不复见则其文与诗略无可考也姑因旧志存之以俟知者
　　
　　陈冲飞陈之亮列传论
　　
　　论曰陈冲飞经学该贯宜其才名见重于帅而不敢以属吏目之也陈之亮与臞轩为友则其人之贤可知矣后学宗而师之不亦宜乎
　　
　　郑庭芬谢洪陈清选方亚夫列传论
　　
　　论曰郑庭芬累试悉登髙选则其文之华赡雅正有足征矣谢洪早读父书居官为贤守所知有所不乐遂浩然引去是其所可称者又不独文之工而已也陈清选博学善持论则其诗文之清壮秀杰盖有所本矣方亚夫为文源流贾马有讽諌意是岂所谓风云月露无用之文哉
　　
　　吴兴列传论
　　
　　论曰礼能御大灾捍大患则祀之若兴者能为乡人兴利除害至于捐其躯而不恤推其功盖与方社田祖之神无以异也庙而祀之亘千万载而不忘不亦宜哉
　　
　　林从世李宏李富林国钧方佑列传论
　　
　　论曰林从世筑陂虽弗克成功然捐赀十万缗而无吝色非真有济人利物之心者能之乎李宏李富林国钧方佑皆有济人利物之实惠在人而宏木兰陂之惠又其最巨者也盖宏筑陂初成遂疏渠引水以遶壶山而南洋人悉享其利迨元延佑间总管张仲仪郭朶儿又相继即陂北岸开创万金斗门引陂水以溉郡东北延兴孝义仁德三里田而北洋人亦享其利是则万金斗门虽非宏创然亦不过因宏已成之利而分之尔要其归皆宏之功也唐韦丹为江西观察使筑堤捍江灌田万余顷至今朝廷命有司歳祭之夫丹食禄有官守不过用民力以兴民之利耳宏以他郡之民倾已赀为莆民兴不世之利其功视丹殆为过之虽前代有田给其子孙以奉宏之祭然厯世既乆人事不常而报功之典或几乎熄矣予窃以为有贤守令疏宏之功上请如丹之例歳有常典则庻乎有以慰宏之灵于地下而后世好义之士亦将有所感而兴也
　　
　　周志列传论
　　
　　论曰周志以行方便为三字符盖与前方佑以己所不欲勿施于人为平生受用得力处同一意也以是存心无愧于长者之称矣予尝考二家子孙登巍跻膴者接踵而出至于今未艾司马温公所谓积阴德于冥冥以为子孙长久之计不其然乎
　　
　　洪忠李友文列传论
　　
　　论曰洪忠捐赀造桥以利行者李友文剏建义学以教乡人之俊秀招集流逋以捍乡邦之兵祸其事虽不同而均有惠以及于人要其归皆可称义士而无忝云
　　
　　林绪徐复方绚徐寿仁方秉白方审权列传论
　　
　　论曰自林绪以下数君子皆学行可称而不慕荣进其殆范蔚宗所谓蝉蜕嚣埃之中自致寰区之外异夫餙智巧以逐浮利者乎
　　
　　刘有定列传论
　　
　　论曰有定作原范吟而吴公称其胸中有一部全易则其学之所至盖亦深矣而当元之季杜门著述不嗜荣进其胸中所见殆亦有异于众人乎
　　
　　郭完朱煜列传论
　　
　　论曰郭完谨言慎行学术纯正当元之季世隐约不仕而与诸友结社以益进所学其殆所谓辟世之士乎朱煜闭户读书以修身善行为事而能推其所学以淑诸人则非果于忘世者也
　　
　　茅知至张弼林彖林大有列传论
　　
　　论曰圣门以隐者为洁身而乱大伦盖以不仕则无义是为废君臣之伦非圣贤之中道也若又并夫妇父子之伦而废之则不惟非道之中而其为道之害可胜言哉僊游茅知至张弼林彖林大有皆制行高洁雅有隐操然彖以有弟可奉宗祀遂不谋婚娶以终其身殆与兴化陈易无以异也但其学犹不失吾儒之正视易之纯于学佛为有间耳弼之行义不为司马光诸公所知而独为章惇所荐其着易解不与邵康节程伊川上下其论议而独为黄裳辈所表章吴司业源著名公事述尝以是议之盖不为无所见也若知至大有虽亦隐者其于道差为近乎
　　
　　陈易列传论
　　
　　论曰先辈吴司业源论易之学以为在吾儒所当屏斥弃絶之然三县人物惟兴化为最少而莆阳志备载易之本末则亦有所不敢削也予故仍其旧存之而并载吴公之语俾观者不为所惑也
　　
　　董公偃列传论
　　
　　论曰公偃以博洽之学纯正之行虽不屑屑于仕进而陈觉民以八行举之亦不固辞其亦僊游茅知至林大有之伦乎
　　
　　翁点列传论（内载徐柟诬劾点事）
　　
　　按朱子答潘叔昌书徐柟建州人尝言秦始皇贤于汤武管仲贤于孔子其在言路附韩侂胄挤正人以是观之正孔子所谓佞人也为国而使斯人居言路此宁宗之业所以不竞而滨于危殆也欤
　　
　　郑光与列传论
　　
　　子观天台人士为光与立碑而深惜其去至于太息而不能已盖其所感者深矣夫才难之叹自古已然为县而得民心有如光与者乃使之坎■〈土禀〉抑鬰以去其何以为后来者之劝哉此天台人士所为深太息者欤予修莆郡人物志凡其人生存者例未收録今以光与之事有关于世道甚重故特破例书之以告夫司进退人才之柄者
　　
　　明林氏徐氏郑淑清林氏杨靖娥余淑玉吴淑贞林茂正郑懿德郑淑慎林淑贞王贞淑吴贞善郑氏林氏王氏曹氏列传论
　　
　　论曰国朝重旌节之典其初由里正具实上之郡县郡县乃下其里取耆老邻佑保结各无异词然后上闻礼部复下布政司转行郡县核实覆奏复咨都察院转行按察司重核方取旨施行如制或所当旌者先卒遂不得覆奏其慎重不茍有如此者莆之女妇励志执节者甚多自我圣祖受命之初李安妻林氏获被旌典其后法制寖密有司惮于奏覆之难例不举行几及百年始有以旌节之典请于朝者然其中不幸未及核报而卒者亦多故至于今仅见徐氏以下十有六人而已予编次女德而以是列于篇端者崇国典也其它虽不及被恩命而节操可为世励者亦附列如左云
　　
　　林棱母陈氏列传论
　　
　　论曰吾莆自洪武初以迄于正统间郡县未闻有举行节妇之事者至是林节妇陈氏之子棱欲表白母志始倾家赀行之不幸陈未被命而终棱之孝有可哀者然自是莆人踵行其事有被朝廷旌典者有被郡县表著者实棱倡之亦可谓有功于名教矣
　　
　　三县女德列传总论
　　
　　论曰子程子有言天下之治正家为先天下之家正则天下治矣然正家之道果安在耶盖尝观夫南丰曽氏之言曰先王之政必自内始故其闺门之治所以施之教人者必为之师傅保姆之助诗书图史之戒珩璜琚瑀之节威仪动作之度其所以为教者如此则家于是乎正矣推而达之天下莫不皆然则化行俗美黎民于变时雍而天下于是乎治矣自周衰教弛风俗日降吾夫子删诗于邶风则首列庄姜绿衣诸篇以着其贤于风则首列共姜柏舟之诗以着其节上以接于二南之正风下以弁于诸国之变风盖示人以制变而复乎正者必自正家始也吾夫子之为世道计抑何其深切而着明哉予编辑莆郡三邑人物志因窃取吾夫子之遗意凡女妇之能守志不二者无微不録而于贤母哲妇有卓然之行可以为闺门楷范者亦博访而谨择之以附于篇庻观者有所感发兴起而于正家治天下之道万一有小补云
　　
　　未轩文集补遗巻下
　　
　　●未轩文集补遗跋
　　
先世祖明理学名臣未轩公自少有志圣贤之学为文章平实有理致一以朱子为宗而尤精于史法蚤岁登翰苑立朝仅三阅月以諌鳌山烟火诗予杖谪外嗣丁内外艰服阕即无意仕进引疾家居著书自乐当事者敬重公品行以礼敦请修八闽通志延平邵武二府志南平县志弘治改元用荐起视学西江再疏乞致仕归仍筑室下皋山中郡守陈公请偕翠渠周先生修兴化府志公以总志让周先生而以人物志自任列传经乡先辈编定者悉仍其旧详识出某书不欲掠美间有缺者补之未入传者附之各传后系以论断皆公自出手笔惓惓寓劝戒至意顾是书屡经兵燹存者甚少不肖琮家世珍藏一帙几若鲁灵光岿然矣深维先公手泽惧遂湮没爰谋于族从就郡志中钞取新増各传及传后论断出祠箧羡金付梓附于原刻全集后以广其传而吾郡诸先生道德文章勲名气节炳炳烺烺在人耳目者得公之论而益光斯亦表微阐幽之一助云 附录： 未轩文集十二卷（江苏巡抚采进本） 明黄仲昭撰仲昭有八闽通志已著录是集为其门人刘节所编凡文六卷诗五卷词一卷而以碑文墓志铭附之仲昭官编修时与章懋庄■〈日上永下〉并以疏争元宵烟火事廷杖谪官当时有翰林三君子之目后懋与■〈日上永下〉并以聚徒讲学为事而仲昭独刻意纪述八闽通志延平府志邵武府志南平县志兴化府志皆所编录故枫山定山之名满于天下仲昭几为所掩然三人气节相同居官淸介相同文章质实亦畧相同未可以仲昭笃志励行不作语录遂分优劣于其间也林瀚作仲昭墓志称其作为文章浑厚典重无艰深聱硗之语郑岳莆阳文献传亦称其有未轩集若干卷文词典雅今观其集虽尙沿当日平实之格而人品旣高自无鄙语颉颃于作者之间正不以坦易为嫌矣（四库全书总目·集部·别集类） 弘治八闽通志（八十七卷两淮盐政采进本） 明黄仲昭撰仲昭名潜以字行成化丙戌进士官至江西提学佥事事迹具明史本传其书于舆记之中较为详整然以戸口水利列之食货门中则牵强不伦亦创例之未协者也（四库全书总目·史部·地理类存目） 黄仲昭朱轩集十三卷（名潜以字行莆田人江西提学佥事）（四库全书·史部·目录类·经籍之属·千顷堂书目卷二十） 黄仲昭（名潜以字行莆田人成化丙戌进士选庶吉士授编修时命词臣各赋元宵烟火诗且出旧制令拟述以进仲昭以词近俳优非儒臣所宜与同官章懋庄昶上疏言烟火花灯诸诗多鄙亵燕安之言今川广弗靖江南旱干公私困乏辽左敌情难测正宵旰焦劳之日愿采刍荛之言端耳目之好疏入忤旨廷杖左迁湘潭知县懋■〈日上永下〉皆坐谪一时京师有三君子之称先是修撰罗伦以论李贤谪外又号翰林四谏云弘治改元吏部尚书王恕荐起仲昭纂修宪宗实录迁江西提学佥事乞休归与陈献章往来议论生平著述皆羽翼程朱辨易未济卦春秋褒贬雅风升降及编次或问裁定通鉴书法证异咸有发明又刋布冠婚丧祭之仪以示后学所著有未轩集若干卷所修有八闽通志延平邵武府志南平县志）（四库全书·史部·地理类·都会郡县之属·福建通志卷四十四） 黄仲昭 仲昭名潜以字行莆田人成化丙戌进士改庶吉士授编修坐諌鳌山烟火予杖谪湘潭知县迁南京大理评事进寺副乞休弘治初起江西提学佥事寻致仕有未轩（刘玉执云先生遗文阐诸理者微征诸事者核模写穷物象之真吟咏得性情之正） （诗话佥事以词臣建言宜有岩岩气象而诗特和易近人其谪居写怀也有云一片归心留不住非因故国有莼鲈其归田杂咏也有云悔杀昔年成厎事红尘鞭马听朝钟其澹于世味也可见巳初自号未轩罗彝正谓曰君之未余知之吾道未至于孔孟吾功未至于伊周吾民未至于唐虞君之未也若士未大夫大夫未公卿则众人之未也晚居下皋筑俱乐亭更号退岩居士云）（四库全书·集部·总集类·明诗综卷二十八） 黄仲昭 佥事以词臣建言宜有岩岩气象而诗特和易近人其谪居写懐也有云一片归心留不住非因故国有莼鲈其归田杂咏也有云悔杀昔年成底事红尘鞭马聴朝钟其淡于世味也可见巳初自号未轩罗彝正谓曰君之未予知之吾道未至于孔孟吾功未至于伊周吾民未至于唐虞君之未也若士未大夫大夫未公卿则众人之未也晚居下皋筑俱乐亭更号退岩居士云（静志居诗话） 永乐六年太常博士刘履节奉命正祀典谓文天祥忠于宋室而燕市乃其死节之所请祠祀从之祠堂三楹前为门又前为大门祠之西为懐忠会馆江右士夫歳时聚会于此以祭公者也宣徳四年保定李庸为府尹重拓其祠信国所著有日录吟啸集指南录集杜诗并刋板祠中黄仲昭谒祠诗故宫芳草泣铜人沧海楼船是紫宸赤手欲擎西坠日丹心誓扫北来尘山河万里双垂泪庙宇千年独怆神翘首燕山知几仞至今髙节共嶙峋（日下旧闻）（四库全书·集部·诗文评类·全闽诗话卷六） 佥事黄未轩先生仲昭 黄仲昭名潜以字行莆田人性端谨年十五六即有志正学举成化二年进士与罗伦章懋贺钦庄■〈日上永下〉等同榜以名节相激励逾年以庶吉士除编修与懋同官而■〈日上永下〉官除检讨是冬命词臣预撰明岁元夕烟火花灯诗且出旧制令拟述以进先生以其词多鄙俚近俳优非儒臣所宜为与同官章懋检讨庄■〈日上永下〉共疏论之忤旨廷杖于是先生调湘潭知县懋临武知县■〈日上永下〉桂阳州判官未行明年正月刑科给事中毛弘等言三臣初出草茅敢言直谏实盛世事乞复其职特旨改先生右评事懋南京大理寺左评事■〈日上永下〉南京行人司左司副盖是时先生除官纔四十日耳京师称三君子而罗伦以编修论学士李贤坐谪又通称翰林四谏云先生气岸屹立思致安详既改南大理清守执法连居父母忧却去荤酒不离苫块者四年遂辞疾乞休家居十年弘治元年以御史姜浩荐起为江西提学佥事诲士先行检而后文艺以身倡率之宦家子弟未尝假借识拔皆名士如罗钦顺刘玉汪伟陈鳯梧是也弘治丙辰再疏乞致仕先生前后所居官不满三考家居之日最乆儒雅藴藉为乡邦仪表尝与陈献章周翠渠往来议论凢圣贤一言一行惟求践履之实平生刻苦为学务究道徳性命之原羽翼程朱而精于校阅尝辨易卦未济春秋褒贬雅风升降及编次或问裁定通鉴证异书法咸有发明又刋布冠婚丧祭之仪以示后学所修有八闽通志延平邵武府南平县志又与周瑛共修兴化府志有未轩集若干卷正徳戊辰卒年七十有四学者称未轩先生丰城杨亷采其学行入理学而子孙多以科第显（闽书　莆阳文献）（四库全书·史部·传记类·总录之属·闽中理学渊源考卷五十） 黄氏（仲昭）读尚书 一篇 存 缪泳曰仲昭名潜以字行莆田人成化丙戌进士改庶吉士授编修与同馆章懋庄■〈日上永下〉谏鳌山烟火诗予杖谪湘潭知县迁南京大理寺评事进寺副乞休弘治初起江西提学佥事（四库全书·史部·目录类·经籍之属·经义考卷八十八） 黄潜（以字行）末斋先生　　（清）沈佳 撰 （四库全书·史部·传记类·总录之属·明儒言行录续编卷一） 字仲昭福建莆田人成化丙戌进士仕至江西提学佥事 公授编修甫三月有旨命翰林赋烟火等诗公与同官章懋庄昶议以为翰林固以供奉为职若鄙亵之词岂宜进于君上况吾人荷国厚恩恒恐曲学阿世无以补报于万一又何敢为此鄙词以自取侮慢不敬之罪哉因上疏极言不可奉旨杖二十斥补外公得湘潭知县时刑科给事中毛宏等疏救乞复其原职改南京大理寺右评事南京诸司直堂守门隶卒皆入月钱公谓既以直堂守门为名而收其月钱以充私用是亦义所不当得者也纵上下相安无有以为非者其于心安耶悉却不受其谳狱务以抑豪强伸寃抑为主有御史纵子弟强取人财物子女者刑部曲为隐蔽公卒驳之有强盗共掠一妇而复转与人刑部止以强奸坐为首者公必欲皆正其罪卒从所驳公连居父母丧四年不离苫块食惟蔬果酒不入唇终丧以二亲皆逝无为禄仕遂引疾乞休 家居十年弘治改元以御史姜洪荐起江西提学佥事至则严教条以身倡率之势宦子弟未尝假借凡经识抜皆一时名士如罗钦顺刘玉汪伟陈鳯梧皆是乙夘遂上疏乞致仕再疏始得请 公惟以著述为事抚廵藩臬尝请修志如八闽通志延平郡志邵武郡志皆岀公手笔云（并事述） 杨亷撰赞曰挟策滔滔艺焉为事独于名理早所耽嗜翰林供奉岂专文字谁生厉阶曲学阿世席未及温三已三仕经济抱中多未展试何以见之闽中诸志（理学名臣传） 章枫山尝致书曰自先生江西归后不通音问又几越寒暑矣直道难行而羣吠纷纷古之君子所不能免先生岂以是为荣辱哉惟求无愧于吾心而已（枫山文集） 张东白曰始君提学命下当道者延见首以得士子悦不任怨为戒扺任势嘱一不狥有所许及有所行亦稽留动踰时或卒不举意在抑奔趋耳乡识及下人或乘之有半君殊不疑不恤虽以吾间及之亦不谓然顾或自呼其人面质之曰张东白云有是曾有是哉盖其立心无愧而笃于自信如此 （佳）按已心无愧而被人乘间欺了亦是力量不透彻处
