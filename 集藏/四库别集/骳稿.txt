骳稿 宋 利登 

宋人集 民国 李之鼎辑

南城宜秋馆刊 

骳稿 宋南城利登履道 

青阳洞天呈青阳主人曾少裕 
两岸苍苍峭天柱，停策崖边唤舟渡。青巾羽客打舟来，惊起灵蛇绝溪去。千年神浆不自惜，万里晴天安得雨。但见飞流落半空，空中此水来何处。岩下犹涵太古泉，安知上不通银浦。苍藤半湿苔藓昏，石罅无根迸孤树。洞门一隙仅通人，可惜凿空开洞府。乾坤明晦自有时，突然栋宇那非数。开辟岂无人到来，岩崖尚绝猿猱路。先生朝昏息丹岩，万壑归心心不语。瑶磬一声天壁寒，白云紫雾惊相顾。 

杂兴 
渺渺江河流，蛟龙所为沼。高山苟无松，不如低平阜。洁身服休美，荣辱非所囿。孤航何翩翩，独往不我觏。眷言友仙乔，寤寐耿长抱。安得翔风鸾，栖神此蓬岛。 
我昔游蓬莱，道过昆仑山。青壁峭千仞，中分两径前。上径险且难，行可求神仙。下径极夷易，蛇虺交蜿蜒。毫厘一殊轨，安危异千年。弃之从上征，高步追飞鸾。勿谓下途易，下途前更艰。 
滞冻释阳渊，嫩和改阴囿。草色谁与媒，青青一何骤。美人振长袖，竚立伤年少。芳红不少留，况乃飘残照。飘零可奈何，四气如环珂。白云虽有反，不反亦已多。曲流伤直水，远荫无近柯。谁令天有汉，杳杳隔秋娥。桂林有秋色，洞庭有秋波。濯衣千仞溪，涤垢非悦眼。涓辰万里游，宁以霖雨缓。丈夫秉道心，摧挫志逾勉。岂如甘与橙，南北随所变。大鹏击逍遥，鹪粒有余羡。嗜好非固殊，夫亦各所愿。 
朝吾出东门，回首瞻长阪。凄然数根松，枯华困凌践。时春百卉肥，绿苔亦青婉。如何虬凤姿，独尔失崭岸。伐萌根下摧，樵炊枝上剪。忍此棘荆蕃，宁此栋梁爨。栋梁君自遗，文木固不贱。 
西登巫阳峰，怅望高唐女。灵顾不须叟，而自亏澄素。竚叹为君怀，惜此兰台赋。不惜兰台赋，惜此天下云。茫茫八纮中，是非谁得论。 
松柏托茂林，高不寻丈至。寸乔附太山，未长已千里。置身患不高，余事安足拟。游必蓬莱游，栖必昆仑栖。仙游必祥云，仙茹必灵芝。凤凰虽自饥，妄食固不肥。痴鸢吓腐鼠，可笑空自疑。 
我昔此园游，寒梅吐孤艳。重来几何间，丛青倏已遍。谁云花与叶，同树不相见。 
昨宵狂风起，折我桑树枝。徘徊履桑园，贱妾当何依。岂无薜萝生，亦有柔苎肥。素情在君子，绮帛良重斯。无桑蚕安食，无蚕我安衣。长叹反初路，渺渺天四垂。 

北溪苍山谋避寇念青阳苍山徘徊不忍作古调开之 
忆我昨选胜，瓶锡来苍山。上岩豁万里，下峡穷重玄。谓此已胜绝，可以无梅川。后同北溪游，青阳税尘鞍。险流贯地轴，危瀑垂天关。云气夜结构，如有飞来仙。逈然幽且深，直可无尘寰。乃知天壤宽，浅目非所沿。亦岂无胜此，天不匄我闲。豺虎白日行，俘掠无崖巅。此境亦莫保，惜此时运艰。二君皆骏人，铨时洞遐观。考盘择涧谷，取数良已悭。天尚不予与，而遣缠世患。十月崆峒路，霜风吹羁单。回首旧游处，野孤嗥暮烟。天地岂不宽，我身靡所安。思古英达士，岂皆薄龙盘。求隐有不可，勋名乃穷年。困衡心虑间，庸非大任缘。勉哉慎所从，致主或不难。逃死复诵此，自笑还自怜。念我昔时语，梦惊老云间。兹事今已晚，谁能复长叹。 

梅川莫令君拉苍山诸诗友用予松风首句为韵招予游金精至而盗作不果游走佛岩有感 
此行为山来，至此事已非。云火四地动，御风谁与期。剥床渐及肤，欲去迷所之。苍黄走涧谷，胜游翻在斯。石梯盘七折，顿豁万里奇。拥岩千修篁，中着寒泉飞。天壤有此景，惜我前不知。逃难乃邂逅，自愧还自悲。山风送万古[宋诗纪事作里]，开辟知谁为。亦有如我徒，慷慨来登兹。罹难本因此，不悔乃攀窥。天亦无如顽，更供[去声]爱日晖。平生江海眼，此志良未痴。忽忆家山远，寒鸟鸣相依。母子各一方，而皆窘贼围。欲归莽无从，痛毒沾我衣。 

盗犯金川境扶持母妹复走兴安有怀 
歉岁古多盗，于今起丰年。村村递迁偪，旗鼓莽相连[贼以一村胁一村受旗鼓，村村相胁，遂徧数县]。蚍蝣信有力，复此走兴安。淋漓雨万壑，骇浪惊前山。携持母妹孤，寄此一叶寒。犹胜去年冬，我身落梅川。母子各一方，而中隔妖躔。呼酒相劳苦，兹犹幸团栾。百年几星霜，十九落忧患。人生亦何乐，四顾愁我颜。平生百事贫，所得惟林泉。亦复不过取，溢量尝恐巅。天公尚不与，谓我取伤廉。前登马岗云，回首东南天。恻恻不得语，萧然泪潺湲。 

予与子实避盗同走崆峒予以其年十一月归待金川逾月而子实走豫章阅三载子实携婉妹归梅川道经旴予自金川侍亲归会之酒酣作是诗以饯别壬辰十一月二十七日 
闻君归梅水，经我凤凰山。走马来相会，匆匆具杯盘。君行今已返，我归梦尚寒。回首旧游处，白骨犹荒烟。昔年崆峒别，心已死生看。今日寒林霜，收悲暂欣欢。善还已不期，恶别似不难。世事未可极，临分更盘桓。 

田家即事 
小雨初晴岁事新，一犁江上趁初春。豆畦种罢无人守，缚得黄茅更似人。 

癸巳十一月二十五日辞家雪甚作怆然有怀 
岁暮游子归，余始为行客。朔风万里长，吹雪犯巾帻。临行不言苦，不忍母心恻。乾坤迫短景，寒日易倾仄。冰池绿骨巉，冻车琼网涩。一寒忍已熟，浪出还自责。抚剑睨前冈，云重[原作从，依改宋诗纪事]楚天黑。 

董叔宏为予道溪庄胜趣赋古调 
一涧潺潺泻烟树，流到溪庄平不度。竹风凄瑟夏犹寒，石气萧森朝自雾。时平古寨尚留名，世否谁人此逃数。乾坤一转地有灵，日月无边江又暮。幽潭闻说尚龙宫，石屋安知非洞府。愿君半天更高楼，送此到海长溪去。 

野烧 
初如萤灯一点明，须臾数点如疎星。忽然连亘势不断，俨如金蛇破夜惊纵横。又如长虹百尺渴奔饮江罢，蜿蜒夭矫势欲凌青冥。奇光异[宋诗略作野]色不可以正视，倒影茅屋但觉烨烨光荧荧。我闻昔者王家有宝镜，镜横八寸名紫珍，涂以金膏傅朱粉，碧光绛气连属日月含天庭。又闻西方圣者释迦子，祇林演法导群生。祥光自顶涌不尽，三千世界合作一色白月明。今之奇光异色无乃是，不然安得有此瑞彩突兀来峥嵘。天公有妙手，变化谁能名。忽从青青现有象，还复槁灭归无形。遗烬尚足泽万物，生意行又盈乾坤。乃知元气本不死，不逐火化常存存。君看余泽滋萌达，岂彼死灰能神灵。秋风浩荡吹万宝，拭目千室仓箱盈。 

赠南丰宰赵虚斋二章 
芳鲜桃李花，烨烨春风道。春风不可名，桃李花自笑。人闲双睫净，玉立军峰峭。 
有口宁食薇，有身宁衣褐。居然观八荒，独立招皓月。清风亦知人，萧萧动幽樾。 

友人自临川来携庾台赵先生与曾丈诸葛帐干丈联和康乐三谷诗句奇格老追遗韵千年间因难见巧玉迭琼重殆非窘才者所宜逐响矣不鉴芜庸欲藉手以窃风斲之诲辄依韵为四章因承教二丈 
谢游半天下，晚岁来兹山。平生未识见，惊此红玉泉。散珠流芳词，策琼想遗贤。上探霞生岩，下历云度阡。名存有瑶刻，事往如金烟[南康遗事有埋金窖中忽口画发之失金]。世有好奇士，剪茨阐绳筌[魏都赋阐绳之筌緖均]。希此红泉名，欲作疑信传。胜境会即是，何必户牖前。洗耳天河边，听之流潺湲。语发谤已兆，况复然不然。 
先生学者师，文笔峭如山。有时骋奇怪，倒引天上泉。达观古有作，奇探今孰贤。我亦颇自好，种芝东南阡。笑倚严间月，冷歌松下烟。陆耘秀新插，水捕排旧筌。闻师有紫书，愿启黄笈传。三月下汝江，支离拜师前。归来凤冈上，藉兰潄潺湲。服师双麟芝，至今腹果然。 
吾闻烟霞外，粤有天桂山。其中多仙子，傲睨游乳泉。三仇久已绝，七试嗟独贤。愿持琅玕树，种之琼瑶阡。从此仙子游，上下凌祥烟。羽玄师华存，灵变师道筌。涌龙出宝台[吕公云法七层烟浪中化大龙宝台三级江按跃出]，绍彼真一传。肯如幽求痴，仙景愕不前。亦不画肉芝，平地生潺湲。所求圣胎凝，视世蝉蜕然。 
家住姑山下，朝暮游姑山。澄潭贯地脉，飞流接天泉。永栖无昔老，暂游谩时贤。古藤蔓直木，苍桧随曲阡。犹存万古月，尚照千年烟。谁其箓青华，嘿然悟玄筌。紫锋变窗尘[金丹九液二七变紫锋三七变窗尘]，重此炉简传。九障倘不存，五灵森在前。昨者携友朋，攀萝掬潺湲。神交善爽徒，宇宙空茫然[死为善爽鬼仙俦也]。 

沽酒 
有钱但沽酒，莫买南山田。勾引催租人，惊散青松烟。 

春日 
幽偏无一事，终日自长哦。课仆锄荒圃，邀人补断蓑。为贫沽酒少，因病着衣多。昨夜冈头雨，春风生绿[诗存作渌]波。 

寄黄希声 
相会不几日，相别又经时。居然感我怀，何以写所思。举目皆我友，我心知者谁。知心而久离，此情悲不悲。 
八月寒气高，芳莲谢幽池。时运迅不留，俛仰黄华晖。少年不再得，而不(人)从以嬉。萧条旅馆秋，满耳寒螀啼。 

晚步 
住在山塘深更深，门前落叶与阶平。高人听鹤来相过，野老因樵熟识名。一水欲流山影去，断云时伴烧痕生。翛然独步莲峰下[宋诗选作夕]，十里松风秋月明。 

观雪溪傍 
平昔起常晚，兹晨独不眠。乍惊花遶院，顿觉树连天。竹压溪头路，冰垂岩下泉。四时长似此，未必有人怜。 
爱雪不能寐，凌晨步水滨。断梢惊宿鸟，倒竹碍行人。迭迭畲[诗存作禽]堪数，层层屋顿匀。梅花无处认，唯觉暗香春。 
山斋坐不隐，复此出衡门。溜涩冰还结，风高竹自飜。冻流看欲浊，饥鸟啄仍喧。好是今风景，令人忆故园。 
密雪飞零乱，开窗坐小轩。鸟寒飞不去，鸦啄俛仍飜。稚子争团塔，山翁半掩门。那堪长皓色，终古照乾坤。 

郊外 
春色到江断，野香涵日娇。鸟穿芳树语，人隔远山樵。 

春日 
雨过苔犹湿，风来户半开。闲花忽落尽，啼鸟自飞来。 

仙塘茅舍 
住在山深处，门前数曲滩。近村烟势阔，傍水树阴寒。钓客嗔棋癖，高人借鹤看。只愁山水怪，嫌我着儒冠。 
门对平芜阔，荒田带水声。牧童兼鸭养，野老叱牛耕。山暖松花重，园春菜子生。杖藜斜日里，篱外白云横。 
莫言宾客少，幽僻长莓苔。也有樵人到，唯无诗士来。山风花落尽，溪雨燕飞回。又觉年光暮，庭阴满绿槐。 

仙塘 
一椽自着此山幽，芦苇萧萧绕屋头。野老屡来询姓字，社人相约赛春秋。寒山此去无飞燕，白水初传有远鸥。病起偶然成独往，冷烟斜照使人愁。 

稚子 
双双稚子戏柴关，抟土为人半印钱。更过十年那有此，短蓑篷笠种荒田。 

后坑茅舍 
松风飒飒遶回豀，遥带居人竹一篱。想自不知云水好，却令行客立多时。 

用赵南塘赠黄希声韵呈南塘 
长天漠漠升虬龙，龙光鳞鳞涵紫空。黑云忽起瀛海上，白日不照寒郊蓬。九野茫茫路如织，我自路绝无途穷。缓商同宫琴同抚，四顾欲驾班麟风。 
凤凰一翥千里论，营营燕蝠争朝昏。黄河波清纵可待，失计已落千年浑。蹇予生居百代后，上究笙典穷珠坟。绿图丹书竟杳寞，嗷嗷宋玉徒招魂[抱朴子五典为笙簧三坟为珠]。 

江亭 
江亭凭望久，野色暝苍苍。古木浮寒雾，空山入夕阳。水流前夜月，风作早来[诗存作秋]霜。却笑垂纶者，因鱼亦自忙。 

走佛岩道中 
避乱走佛岩，依依绝溪水。有客六弟昆，遮予访行事。一云分路亡，庶或一不死。一云相为命，生死同所值。远逝宿无舂，近逃寇能至。垂涕赠之言，此身苦难避。山剽无崖巅，兵骄有城市。共守固已非，分光岂云是。风闻宜邑郛，聚落复烟毁。沸鼎无清鳞，四瞻谁善地。不辰自至斯，乾坤古无际。 

梅 川 行 
我来苍山未一日，平固[属石城]弄兵剽宁邑。此时乌合犹惧官，风鹤入耳心早寒。来无与角去无捕，堂堂墟邑自来去。堕军长寇那可言，初时数百俄数千。受旗翕忽亘千里，聚落一烬如卷水。就中闺女尤可愁，肩缗背箧步牵牛。重重阙地搜伏窖，谓无白日再天晓。我时避盗逃佛岩，亲眼见盗循山南。红葛蒙头履躔项，萦身锦被飜红浪。招贤三尺刃如霜，夹以巨盾张朱鎗。皇皇我寨神呵护，山中澄明山下雾[招贤人能制刀贼用之又习张朱二家鎗法时诸山及寨上皆澄莹见盗来往而寨下一径逹贼营雾迷四塞]。路迷踯躅不敢前，依依遂犯连湖去。六盗飞红登其巅[贼犯我营寨以雾不果遂犯连湖入之]，环山叫呼声连天。纷纷球雪半空落，赤子甘心自投壑[人自踯岩下而死纷如雪球下有声]。州忘县邑县忘乡，我实自弱非贼强。捐金买静恐不售[诗存作受]，尸祝鼠辈拖朱黄。何人此日不为盗，已矣独叹吾生忙。已矣独嗟吾生忙，乾坤回首空斜阳。 
[曹庭栋百家诗存传云履道扶持母妹避乱梅川梅川令莫公雅嗜词翰邀登及文士数辈方举诗酒会盗旋犯梅川仓皇徙佛岩又徙崆峒一时流离奔走之苦俱于赋咏间委曲绘出] 

秋步述所见 
趁晴收断薪，破晓循幽浦。山寒树欲风，云重天将雨。兔奔初种畦，鸡拾获残亩。叶深樵无踪，水落鱼可数。幽草不须生，千林秋已素。 

梅花吟 
落日孤烟寒不度，梅花忽见桥西树。疎影犹含涧外云，暗香欲薄山前雾。寒死不作女儿面，幽绝却怀廊庙具。但知殿后压年芳，谁识搀[诗存作儳]先启春路。初开宁无仙子来，已落尚恐神明护。后来红紫竞春风，此已成功鼎鼐去。 

早起见雪 
折竹声[宋诗纪事作风]高晓梦惊，寒鸦一阵噪冬青。起来檐外无行处，昨夜三更犹有星。 

次琬妹月夕思亲之什追录 
缓作行程早作归，倚门亲语苦相思。白头亲老今多病，不似当初别汝时。 

田父怨 
黄云百亩割还空，垂老禾堂泣晚舂。偿却公私能几许，贩山烧炭过残冬。 

野农谣 
去年阳春二月中，守令出郊亲劝农。红云一道拥归骑，村村镂榜黏春风。行行蛇蚓字相续，野农不识何由读。唯闻是年秋，粒颗民不收。上堂对妻子，炊多籴少饥号啾。下堂见官吏，税多输少喧征求。呼官视田[官视田上诗存有呼字诗征同]吏视釜，官去掉头吏不顾。内煎外迫两无计，理色饥躯受笞棰。古来邱垄几多人，此日孱生岂难弃。今年二月春，重见劝农文。我勤自锺惰自苦，何用官司劝我氓。农亦不必劝，文亦不必述。但愿官民通有无，莫令租吏打门叫呼疾。或言州家一年三百六十日，念及我农惟此日。 

两过黄伯厚皆不遇留诗别之 
两过安禅寺，皆言尚未归。情知相见近，犹欲复来辞。滩浅舟行涩，风轻雨下微。白云回首地，天阔雨(柳)丝丝。 

冬日 
藤果累累熟，山晴自遶檐。断薪经雨湿，野菜着霜甜。诗少客相笑，家贫鹤不嫌。谁能更惆怅，痴坐卷疎帘。 

玉 台 体 
两弯弓月眉端照，一朵松云鬓畔归。欲默不能言不可，娇心无着凭青衣。 
六曲鸳屏紫玉环，寝衣红地绣双鸾。相思未必君知我，一夜芙蓉翠露寒。 
行云一梦去无踪，凤尾罗衾翠谩重。人寿几何禁此别，海棠花下悔相逢。 
朱杨冉冉四垂春，绿雾低迷惨去程。斜日半山烟半岭，人生不合遇倾城。 
（羸马前山东复东，沉沉窗户锁愁红。春风一把相思骨，又落江南烟雨中。 
浓绿千竿湑欲流，春风疑只在池头。相思一夕天相似，望断西南四百州。） 

贵豀有石相背而生俗名之背夫石予谓妻安背夫抑夫弃之耳易之曰夫弃石 
双石巑{山亢}倚云瘦，背立苍苍两成丑。不知底事忤夫君，千载春风不回首。妾身虽弃妾不冤，混沌初开已相守。君兴蟠天云，妾亦助君去。终当为霖九地回，白日昭昭此情傃。 

临平春日有怀 
少年贱生理，嗜书强解事。长怀希南风，趋数惭北鄙[史记舜歌南风纣歌北鄙]。乾坤双鬓改，日月寸心死。誓从鹿豕游，乃复叨一第。两年三作别，云雾生马耳。临平二月春，花事归桃李。独寻处士梅，三肃湖边水。一官未得仕，畏首复畏尾。旁观未知羞，自愧已无地。悬知簪绂禽，扰扰事万起。终当绿雾中，友彼乘龟子。南柯不世勋，仅足雄众蚁。 

叹溪流 
西山连夕雨，涨此百尺浑。怒涛响半空，气可飘昆仑。一朝势力尽，枯苇有不能。洋洋溟渤宽，终古无亏盈。 

感兴 
圣哉久芜漫，功利时竞趋。管晏苟有实，安必世唐虞。开明周孔心，赖有伊洛儒。古来正其心，平治信有余。彼哉典午时，相师谈清虚。未知千载人，视今又何如。 
寂寂卧空昼，忧怀忽无端。揽衣乱西涧，复此凌西山。春事已无多，半消霜霰间。狂风更甚雨，时蔽江南天。寒草昔衰靡，及兹秀平阡。日晚幽阳生，余光草中妍。徘徊桃李花，瑟瑟飘寒烟。 

别游天台云卧往 
半月陪杖屦，此别情讵忘。平生两知心，踪迹长相望。兹游天相之，檐雨对夜床。旅行得心朋，在客如家乡。如何遽此去，泛彼天台航。知君爱奇观，赤城有霞光。傥逢五百尊，问我今行藏。诗骨瘦未改，双鬓尘已苍。 

至家 
明时射策难为合，尘世求名本是浮。整顿书签还夜课，增添酒瓮与寒谋。羞逢山友常低面，悔把渔竿不到头。尽日小楼凝远望，白云黄菊十分秋。 

永新道中 
冉冉螺川路，兹行本不期。地平风到疾，山僻雪消迟。渐远乡人少，初行岐路疑。断云无意绪，直欲上梅枝。 

月 
哀哀半规月，前日犹盈轮。冉冉几何间，光彩倏已沦。至精孰如斯，犹不逃亏盈。天地亦无根，万化无长存。矧兹寄一形，随天运浑冥。若无重素规，谁信天地精。 

金川早行 
着野霜方新，照天日未出。苍茫雾气昏，惨淡一片白。吾疑九天外，与此同一色。 

和希声莲华樵人遇仙行 
芦溪之山高插天，莲峰更压芦溪山。峰头青壁几千年，谁知玉阙藏神仙。平明采樵陈氏子，五云深处楼台起。中有七仙白玉冠，方瞳射人秋月寒。台前一道白莲泉，七始花开一成莲。固知此子无仙骨，只以{彳空}{彳同}入仙室。低头乞命却走回，尚复褰裳取莲实。归来疑信互相传，朴哉此子非妄言。安知琼楼玉室峭千尺，即非面前崔嵬一片石。安知世人俗气厚如山，翻把琼楼玉室作石看。亦非仙人幻作石，世人俗眼自不识。安得鸿都道士白玉簪，持我此诗扣青壁。 

仙塘即事 
山斋临薄雾，徙倚杏花枝。猎客惊熊馆，行人指鹳池。为贫锄药卖，因懒上陂迟。林外孤烟起，遥知日午时。 

衡阳赠定父咏常 
半世择交友，深知仅数人。情亲无语忌，岁久转心真。世乱身难定，话长天易晨。相逢元不料，一笑雁峰春。 

次苍山晚出闻汀寇之什 
山斋无一事，步到白苹洲。滩近溪声夜，云寒石气秋。烟尘深冉冉，天地入悠悠。回首东南路，干戈半白头。 

宝陁清赏夙慕展游愿不从心因成小咏 
宝陁十里路，此日想同游。万古不收雨，四时长是秋。树寒烟半拥，山湿雾长流。独我思归苦，无因到上头。 

（临川道士 
晚觉儒冠误，力耕已不任。风云入书史，日月送烟林。古来一日养，人子百年心。清风满天下，欲栖无寸阴。太息复太息，孤云生暮岑。） 

