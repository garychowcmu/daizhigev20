钦定四库全书

　　集部六

　　古穰集

　　别集类五

　　明

　　提要

　　臣等谨案古穰集三十巻明李贤撰贤字原徳邓州人宣徳癸丑进士官至少保华葢殿大学士谥文达事迹具明史本传贤为英宗所倚任知无不言言无不从自三杨以来得君未有其比虽抑叶盛挤岳正不救罗伦诸事颇为世所讥议要其振饬纲纪奬厉人材属朝野多故之时能以一身搘拄其间其事业实多可称道至文章本非所注意然其时去明初未逺流风余韵尚有典型故诗文亦皆质实娴雅无矫揉造作之习此集为其婿程敏政所编凡奏疏二卷书一巻记二巻序三卷说题跋一巻神道碑四巻墓碑碣一巻墓表二巻墓志二巻行状传一巻祭文铭箴赞赋哀辞一巻古今体诗二巻和陶诗二巻天顺日録三巻杂録奏疏杂文三巻多有闗系当时政事人物可以偹史乘参核者其天顺日録世有别本单行已具论于史部中兹亦姑仍原本并録之焉

　　乾隆四十三年七月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●古穰集目録

　　巻一
　　奏议
　　巻二
　　奏议
　　巻三
　　书
　　巻四
　　记
　　巻五
　　记
　　巻六
　　序
　　巻七
　　序
　　巻八
　　序
　　巻九
　　说
　　题跋
　　巻十
　　神道碑
　　巻十一
　　神道碑
　　巻十二
　　神道碑
　　巻十三
　　神道碑
　　巻十四
　　墓碑
　　墓碣
　　巻十五
　　墓表
　　巻十六
　　墓表
　　巻十七
　　墓志
　　巻十八
　　墓志
　　圹志
　　巻十九
　　行状
　　传
　　巻二十
　　祭文
　　铭
　　箴
　　赞
　　赋
　　哀辞
　　巻二十一
　　五言古诗
　　七言古诗
　　五言律诗
　　巻二十二
　　七言律诗
　　絶句
　　巻二十三
　　和陶诗
　　巻二十四
　　和陶诗
　　巻二十五
　　天顺日録
　　巻二十六
　　天顺日録
　　巻二十七
　　天顺日録
　　巻二十八
　　杂録
　　巻二十九
　　杂録
　　巻三十
　　杂録

　　●钦定四库全书

　　古穰集巻一

　　（明）李贤 撰

　　○奏议

　　论诰勅状

　　臣闻诰勅者劝善惩恶之良法激厉名节之美事夫岂无益之费哉洪惟国朝制诸司职掌于诰勅一事至详且备可为万世法程凡大小之臣有私过者终身不得无私过者方许请给既与之后少有私过辄行追夺于是为官者未得之前兢兢小心既得之后益加谨慎驭士之方惟此为要此事一行则天下之士莫不感激去恶为善修身饬行顾惜名节是以所费者少所劝者多若此法不行则士皆失望善恶不分名节不振其有亷洁自守者反为□□□□□□□□□□□□□□□□□□□□□□于利途民之被害可胜言哉是朝廷所惜者寡而下民所伤者众臣窃痛之然此事非但劝夫在位之士其未入仕者见己仕者蒙此恩荣推及父母光耀乡里莫不争自琢磨奋志经史明体适用竭才殚智愿为国家之用矣譬之以饵致鱼则投饵之费小得鱼之利大有国家者岂可舍此而不为哉我国朝自洪武永乐以来此法虽行而未盛至洪熈宣徳以来始大举行于是天下之士鼓舞欢欣无不感激迨皇上即位以来率由旧章近者行在吏部钦奉旨意今后诰勅俱待九年考满方与不许照诸司职掌施行臣愚不审圣意所在若以为织造费财则臣已言之于前谓所费者少而所利者多若以为各官得之易而多不保守旋复追夺则臣所目见保守者什九追夺者什一况中人之材可为善可为恶授职三年即得诰勅不胜荣幸遂革非向善战兢保守而为端正之士若待九年则此辈必不持久遂流于贪况九年方与得给者十无二三不得给者十常八九何哉凡内外官员九年之中多不能齐有歴任四五年而转迁者有歴任六七年而保升者有父母垂老而不能待者有已身多故而不遂请者如此则天下之士感激者少怠志者多使国家劝善惩恶之法激厉名节之事无所于藉而下民亦未能不被其害伏愿皇上留意守祖宗之成宪遵先帝之良法昭旷典布宏泽乞勅所司今后诰勅仍照诸司职掌施行在京官员三年考满依例请给在外官员三年与本身六年请封赠如此则天下之士善不患不劝恶不患不惩名节不患不振下民不患不安矣臣为验封主事职颁诰勅既有所见岂敢隠黙若以避嫌而不言则为不忠若以所掌而自言则为要名臣寜受要名之责不蹈不忠之罪故陈愚悃干冒天威不胜战栗之至

　　论太学状

　　窃惟太学者天下贡士所萃乃育贤成材之地故天下之士所以贤所以材胥此焉出贤材所以盛所以衰胥此焉系然则生民之休戚风俗之美恶国家之安危岂不皆闗于此哉洪惟太祖髙皇帝圣神文武平一天下定鼎金陵首崇是道方是之时宫殿城池未尽完也百府诸司未尽创也佛寺道观未尽兴也乃建太学于国都宏其规模极其壮丽凡所以教士之法戒士之条居士之所养士之具无不详审周密完备又虑表率之职实难其人务选天下学明行修徳尊望重海内所向慕士夫所依归足以师表一代名盖当时者然后命为祭酒崇以师道以振文风以増士气其爱惜诸生如慈母之顾婴儿贵之若席上之珍恩惠极隆无以加尚于是天下之士入太学者居无不正习无不端衣无不具食无不足无饥寒之乱心无邪僻之堕行其所事者治礼义明人伦穷修已治人之方务致君泽民之术故当时贤才俊杰之士济济辈出布列中外大纲一正万目毕张自古太平之盛未能或之先也易曰圣人养贤以及万民其斯之谓欤永乐初年驾临北京太学之设因元之旧凡百规制未暇増新洪熈宣徳以来因仍未举至其教戒居养之道颓然废弛不遑介意师儒之职率皆庸常学行荒疎无所矜式虽有遗规不过承虚名为文具踵因循应故事而已于是天下之士入太学者蔑教戒之严无居养之正置礼义为外物轻亷耻如锱铢杂处于军民之家浑住于营巷之地与市井之人为伍与无藉之徒相接同其室而共其食啖其夫而私其妇易君子之操为鄙夫之行改士夫之莭为穿窬之心所习如此一旦居官不过志于富贵而已尚何望其尊主庇民建功立业乎夫近朱者赤近墨者黑居处所致无怪其然也呜呼天下之士修之于庠序而壊之于太学贾谊所谓可为太息者也今陛下春秋鼎盛纉成大统凡一举措不可不慎举所当举则天下之人莫不欢心措非当措则天下之人闻之体解可不慎欤我国家建都北京以来有废弛而不举者有创新而不措者所废弛者莫甚于太学所创新者莫多于佛寺举措如是臣以为舛矣然成事不说废者当举若重修太学虽极壮丽亦不过佛寺一所之费况佛寺无益于朝廷而太学实闗于治体伏愿皇上兴废举坠乞勅该部计料兴工一新太学作养秀才重选师儒厚加眷注果能此道将见数年之后贤才济济文风大振生民于是乎安天下于是乎治我太祖养贤及民之效复见于今日太平之盛不期自至而国家社稷永享无穷之福矣臣性质凡陋无所知识偶有所见岂敢隠黙冒干天听不胜惶汗之至

　　上中兴正本策

　　臣伏惟陛下即位之初大开言路凡朝政之阙遗有司之利病生民之休戚军务之得失中外进言者论之详矣若夫闗于陛下躬行穷理正心修己治人之道则或畧焉此臣区区犬马之忠私窃过虑以为陛下一身乃家国天下之本也而陛下之心又一身之本也夫正其本万事理惟陛下之心既正则家国天下之事可得而理矣臣所以忘其愚陋献此中兴正本策其目有十焉一曰勤圣学二曰顾箴警三曰戒嗜欲四曰絶玩好五曰慎举措六曰崇节俭七曰畏天变八曰勉贵近九曰振士风十曰结民心夫勤圣学者所以格物穷理也顾箴警者所以诚意正心也戒嗜欲以至结民心者所以修身治人之道也皆切于陛下躬行之事不系各司举行者伏乞留中万机之暇时赐省览于陛下身心未必无少补焉且陛下春秋鼎盛初登寳位天命之眷顾方新人心之向慕方切当端本正始之日适乘势有为之时求其所谓要道先务今日最急而不可缓者在此十策夫十策既举则大本正矣天下之事可以次第而推行之不难矣由是明是非以行赏罚辨邪正以用人材抗公道以振纪纲节财用以固邦本励将帅以作士气修政事以重边防开壅蔽以通下情敬大臣以资治道特皆陛下之余事耳伏望圣明深加察纳果断力行以幸天下以光祖宗以慰生灵延颈举踵之望以追前代英君义辟之踪盖陛下之责必如是而后塞嗟夫言之逆耳者惟圣君乃能听事之难言者非忠臣不能言故曰责难于君谓之恭陈善蔽邪谓之敬昔宋儒朱熹将上殿奏事或谓正心诚意之说上所厌闻熹曰吾平生所得惟此四字岂忍不言而欺吾君乎此人臣以道事君贵乎有犯无隠也臣观陛下即位以来虽疎逺之臣蒭荛之贱皆得效忠况臣职居郎署日近清光噤黙不言可谓忠乎虽然噤黙不言者臣之罪也言之不用者亦臣之罪也何者陛下有聦明之资有温恭之徳有寛仁之度有纳谏之美臣下有言而不用非拒之也盖以所言未必剀切当帝心者或无诚意感动故也故曰言之不用者亦臣之罪也倘陛下不以臣卑鄙猥言或有可取举而行之将见功业焕然必出于寻常万万岂但臣之受赐而己实社稷苍生之大幸也臣不胜惓惓蝼蚁之诚罔知忌讳昧死进言冒干天威无任激切悚惧之至
　　一曰勤圣学
　　臣观自古圣贤之君率皆留心于务学曰人心惟危道心惟微惟精惟一允执厥中此尧舜禹相传之学也曰以义制事以礼制心成汤之学也曰终始惟一时乃日新太甲之学也曰惟学逊志务时敏厥修乃来髙宗之学也曰克厥宅心文王之学也访于洪范丹书武王之学也曰日就月将学有缉熈于光明成王之学也若夫汉唐宋之君或讲论经理夜分乃寐或执业尊师升堂讲说或锐情经术夜艾不休或留意典坟采为龟鉴或进陆贽奏议或览贞观政要不以炎暑而辍经筵不以风雨而罢讲读虽无唐虞三代正心诚意之功亦可谓后世好学之贤君较之懵然不学而昏乱者不啻天渊之相逺矣伏愿陛下歴观前代圣贤之君所好者何学所学者何事不但口耳之粗迹务考义理之奥旨必専心以致志不一暴而十寒以正心修身为要务以居敬存诚为大本帝王之学既有所得应事接物无或不当异日嘉靖邦国巍然为中兴之令主未必不由好学致之也伏愿圣明留意
　　二曰顾箴警
　　臣闻前代圣贤之君必赖箴规警戒之助然后此心不敢怠忽常存敬畏庶几无过举焉若成汤之圣而犹铭其沐浴之盘以自新武王之圣而亦铭其席杖楹牖以自戒卫武公在舆有旅贲之规位宁有官师之典倚几有训诵之谏居寝有■〈执上目下〉御之箴鲁庙有欹器而寓持满之戒稷庙有金人而存缄口之铭无逸一篇列于讲阁前代遗迹写为鉴图书洪范之语于座屏书孟子之言于屏障此皆宋之令主也由是观之前代圣贤之君以警戒为龟鉴以宴安为鸩毒内外交养而表里俱修是以君徳日隆多福自至其余不知警戒虽有忠臣进献箴铭视为虚文畧不省览是以流连荒亡盘乐怠傲自求其祸以致败乱者往往皆然伏愿陛下法前代圣贤之君存箴规警戒之助摭往事之明鉴采古人之格言或施之障屛或设之殿壁出入起居常目必在退朝燕处此心不忘于以防过于未然于以禁欲于将萌如此则意无不诚心无不正身由是而修天下由是而治将无愧于古之圣帝明王矣惟圣明其深念之
　　三曰戒嗜欲
　　臣观自古圣贤之君未尝不以嗜欲为戒益之戒舜曰罔逰于逸罔淫于乐皐陶之戒舜曰无教逸欲有邦仲虺作诰以戒成汤曰惟王不迩声色不殖货利用人惟已改过不吝伊尹述训以戒太甲曰敢有恒舞于宫酣歌于室时谓巫风敢有殉于货色恒于逰畋时谓淫风召公之戒武王曰玩人丧徳玩物丧志不矜细行终累大徳周公之戒成王曰无淫于观于逸于逰于田以万民惟正之供张藴古作大寳箴戒唐太宗曰乐不可极乐极生哀欲不可纵纵欲成灾范祖禹讲五子歌戒宋哲宗曰内作色荒外作禽荒甘酒嗜音峻宇雕■〈土廧〉有一于此未或不亡此前代圣贤之君能受人臣之戒而不敢流于嗜欲当时天下之治不可尚也若夫昏暗之主虽有忠臣进戒拒而不纳逸乐怠荒以致天下之乱者多矣夫宴乐乃害心之鸩毒酒色实伐性之斧斤伏望陛下以前代圣贤之君为法絶去嗜欲之私养其清明之徳以斯民未被其泽为忧以天下未得其寜为念讲周孔之遗编考帝王之治道务成中兴之业以慰祖宗之心则社稷幸甚苍生幸甚
　　四曰絶玩好
　　臣惟人主一心攻之者甚众不能为玩好所惑者寡矣是以古之圣贤之君常有所警珠玉犬马珍禽竒兽一切玩好之物悉皆罢去此心湛然虚明渊静故召公恐武王受西旅之獒曰不役耳目百度惟贞盖谓心无所主反为耳目所使若心得其职则百度无不正矣必欲心得其职非从事于学不可也夫一心无两用既能専于此必不牵于彼伏乞陛下于内侍之中择读书知义者四五人置诸左右外听儒臣讲论经史内与左右解说其义心通性恱日新月盛聦明益长智虑益髙静观左右之人或以玩好之物来陈者必严以斥之曰尔以圣明之君待其主邪以庸暗之君待其主邪夫以圣明之君待其主者必以尧舜之道陈之以开陛下之心胷此忠臣也以庸暗之君待其主者必以玩好之物陈之以惑陛下之耳目此奸臣也歴观前代未有明君而不法尧舜之道者未有昏君而不溺玩好之物者惟陛下留心省察果能务学而絶玩好则行无不谨身无不修宗社自固生民自安不患不为大明令主而中兴之业不成者臣未之信也
　　五曰慎举措
　　臣惟人君之举措不可不慎也书曰惟皇作极盖谓人君一身立至极之标凖而天下四方之人环顾而取法焉举措一失其当则逺近之人得以窥探其好尚之偏可不惧哉记曰王前巫而后史卜筮瞽侑皆在左右王中心无为也以守至正又曰虞夏商周有师保有疑丞设四辅及三公皆所以防君之过举也昔周成王削桐叶为圭以与叔虞曰封汝史佚请择日王曰戱也史佚曰天子无戱言言则史书之至于汉唐宋之君皆有起居注之职有失即告有过必録盖亦严于自防矣是以古之明主爱一嚬一咲夫一嚬一咲尚不可轻发况见诸行事一举一措岂可轻动哉伏愿陛下试加留意一日之间举一事也必再思之果当于理然后行焉措一事也必更审之或乖于理而即止焉又望陛下内则告夫贵近之臣外则勉夫辅导之职若髙宗之命传说曰朝夕纳诲以辅台徳又曰尔交修予罔予弃予惟克迈乃训夫人君既以伊傅周召望其臣则人臣必以尧舜汤武致其君由是君臣一体志同道合而陛下之举措无有不得其当矣
　　六曰崇节俭
　　臣观自古圣贤之君未有不崇节俭者若帝尧茅茨不剪土阶三尺大禹絶旨酒菲饮食卑宫室恶衣服文王卑服即康功田功当时雍熈泰和之治不可尚矣汉文帝欲作露台不忍百金之费身衣弋绨席用莞蒲所幸夫人衣不曳地唐太宗出宫女三千欲营一殿材用巳具鉴秦而止尝曰欲盛则费广赋重则民愁以此思之不敢纵欲宋仁宗夜思烧羊忍饥而不索恐自此多伤物命见宫人首饰珍珠遮目不观恶其奢费器用止于漆素食裯止于黄絁汉唐宋各有天下数百年求其海内富庶无如三君之时盖人君既以节俭存心臣下岂敢奢侈相尚自然家给人足也况今天下多事之秋工部光禄寺诸司诸色买办倍于前日近因贼冦惊扰人民尚未寜息伏望陛下躬行节俭凡内府一应服食器用必须究查今日之费比之先朝果减省乎果増多乎务用减省以苏民力则天下幸甚
　　七曰畏天变
　　臣闻天心仁爱人君必出灾异以谴告之为人君者务求天意所在而存修省之诚可以变灾为祥转祸为福也昔商之中宗有桑榖并生于朝恐惧修徳而天意即回髙宗有飞雉鸣于鼎耳克正厥事而王业再振宋之太宗避殿减膳而东井彗灭诏欲自焚而雨得蝗死仁宗霖雨为沴而引咎格天久旱不雨而密祷即应是四君者俱能上感天心变灾为祥遂享灵长之福以成中兴之治往岁以来山崩河改地动殿灾蝗旱相仍天象交变谴告之意可谓至矣当时若能废出奸邪任用忠良克己自新以答天谴未必不转祸为福也惟其修省未至是以不免于难由是观之灾异之见何代无之顾人君修省何如耳且匹夫一念之诚尚能动天况人君精诚所感其应尤速伏愿陛下修徳正事以承天心凢钦天监并各处奏来灾异之变必早夜思省以回天意凛然敬畏以弭灾变将见天人感应之速未必不如商之中宗髙宗宋之太宗仁宗也于以为守成之令主于以致中兴之盛治功烈卓然万世标凖岂不美哉臣区区蝼蚁之诚所愿望者如此惟圣明留心幸甚
　　八曰勉贵近
　　臣观前代中官正直忠良有功于国家者不为无人若汉唐之世史游良贺吕刘马严或勤心纳忠有所裨益或清俭退守无所引荐或清忠奉公直言切谏或排去奸邪委政庙堂或以一身扞人主之难或辞两军抗冥鸿之志千载之下仰其芬烈视彼招权挠政卖弄威福取快一时不旋踵而遭大僇者一薫一莸相去逺矣今陛下左右内侍之臣大非前日之比率皆小心畏谨恪勤匪懈守祖宗之家法絶外人之交通盖能以覆辙为戒也犹望陛下时加勉励不使怠忽且陛下一日之间接文武羣臣之时少亲左右贵近之时多若能辅成今日中兴之治皆其功也可不勉哉果能取法于前人兴循理好善之念存正直忠良之心载之方册传之万世后之人仰而羡之曰当时贵近之臣某也正直某也忠良如此则播令名于无穷岂不美哉
　　九曰振士风
　　臣闻唐虞三代之世人人有士君子之行比屋有可封之俗士风之振不可尚也降自后世西汉士风尚忠厚东汉士风尚名节虽所尚不同而莫非善行国祚所以绵逺者由士风之振有以维持之也魏晋以来流于清谈虚旷放达而士风大壊李唐之世士尚华靡多文少实宜乎天下治日少而乱日多也惟宋之士夫有三代之风详其所由亦上之人有以励之耳观太宗戒欺诞之诗曰好事尽输纯与直谩劳颊舌涌如泉士风安得不诚实乎真宗疾奔竞之诗曰臣下但当守公法驰骛茍进何可取士风安得不恬退乎黜势家子不与孤寒并进録亷吏后以愧贪墨之徒宜乎士风争尚清亷也此宋之贤君护风俗如护元气重名节如重神明所以士风大振而人人有士君子之行伏愿陛下取法于宋以振士风戒欺诞以励诚实疾奔竞以惜恬退黜贪墨以重清亷抑侥幸之徒絶谄佞之辈俾我朝人人有士君子之行将见士风大振未必不如宋之可追三代也惟陛下举而行之幸甚
　　十曰结民心
　　臣观书曰天视自我民视天听自我民听盖民心之向背系天命之去留有天下者不能固结民心而欲久安长治者难矣夏商周汉唐宋俱有天下数百年而歴世绵逺者固结民心之所致也其余不能百年甚至三四十年而止者率由民心不向故也歴观前代所以固结民心者岂有他术不过安之养之而已书曰徳惟善政政在养民又曰安民则恵黎民懐之是以古之圣贤之君爱民之心如爱赤子休养生息惟恐失所晁错曰人情莫不欲寿三王生之而不伤人情莫不欲富三王厚之而不困人情莫不欲安三王扶之而不危人情莫不欲逸三王节其力而不尽是以所欲与聚所恶无施此固结民心之道也刘基曰三代之民如以胶抟沙言其难散故也五伯之民如以水抟沙言其易散故也伏愿陛下逺法前代结民心之道近体祖宗恤民之心发矜怜恻怛之念于九重之上播春风和气之仁于八荒之表孟子曰徳之流行速于置邮而传命盖陛下省一分之费则民受一分之赐施一分之寛则民被一分之泽务使海内富庶衣食充足将见下民爱戴陛下之心亦如三代之民以胶搏沙而不散或遇冦贼奸宄之变必不忍负朝廷之恩如此则宗社可安于永久虽歴亿万斯年可也惟陛下注意熟察幸甚
　　太子太傅兼礼部尚书胡濙等覆奏
　　一曰勤圣学
　　前件所言歴代圣帝明王勤学之实愿皇上勤于圣学以正心修身为要务以居敬存诚为大本如是则义理无不明处事无不当而致太平盛治于万万年端本于此伏乞圣明鉴纳
　　二曰顾箴警
　　前件所言前代圣贤之君皆知箴警之道其余不知警戒以致败乱者往往皆然伏愿皇上以前代圣贤之君为法常存警戒防过于未然禁欲于将萌此诚意用功所当先也伏乞圣明留意
　　三曰戒嗜欲
　　前件所言自古圣贤之君必戒嗜欲大臣之告君亦必以嗜欲为戒伏愿陛下以前代圣贤之君为法养成圣徳以臻盛治诚正本之要伏乞圣明一览
　　四曰絶玩好
　　前件所言古之圣贤之君能先絶去一切玩好之物盖恐此心之正而为外物所引伏乞陛下从事圣学取法尧舜不纵耳目之欲此诚正心之要伏惟圣明留意
　　五曰慎举措
　　前件所言人君一身为天下之标凖举措不可以不慎伏愿陛下一举一措必思当于理而后行乖于理而即止及内则告夫贵近之臣外则勉夫辅导之职如商髙宗之命傅说曰朝夕纳诲以辅台徳如此则圣徳日新而自无过举矣伏乞圣明留意
　　六曰崇节俭
　　前件所言自古圣贤之君皆崇尚节俭故时臻盛治伏望陛下躬行节用务从俭约以苏民力实忠君爱民之心所发伏乞睿览
　　七曰畏天变
　　前件所言天心仁爱人君必出灾异以谴告之前代人君能恐惧修省以格上天则变灾为祥矣伏愿陛下修徳正事以承天心倘有灾异当早夜思省人事既尽则天意必回天人感应之速诚然伏乞圣明垂览
　　八曰勉贵近
　　前件所言前代中官正直忠良有功于国家者多今陛下左右内侍之臣率皆畏谨能以覆辙为戒犹望时加勉励不使怠忽果能取法于前人则正直忠良播名无穷诚为美事伏乞赐览
　　九曰振士风
　　前件所言士风之振否闗系国家之治乱惟在上之人有以励之耳伏望陛下取法于宋之太宗真宗戒欺诞以励诚实疾奔竞以惜恬退黜贪墨以重清亷务使士风大振可追三代诚为正本之要伏乞圣明留意
　　十曰结民心
　　前件所言三代以至汉唐宋之有天下而歴世绵逺者皆由固结民心所致也求其所以固结民心惟在赡养之而已伏愿陛下逺法前代近体祖宗尽赡养斯民之道延国祚于万万年最为切要伏惟圣明留意

　　古穰集巻一

　　●钦定四库全书

　　古穰集巻二

　　（明）李贤 撰

　　○奏议

　　上御边事

　　近因外使来贡索要使臣文武大臣进言遣使相答节奉圣旨今朕嗣承大统拳拳欲富国强兵以报雠雪耻思与敌絶而卿等乃累言复欲如前遣使与敌往来非朕本心不允所请咨尔大小文武羣臣其共计议长策果当何如可副朕志明具以闻勿事空言图保身家而已臣虽不与共议之列伏读天语感激奋发忠愤之心耿耿不寐夫主忧臣辱主辱臣死仰惟皇上之志欲报雠雪耻谆谆告谕臣下共议长策以副其志而凡食君之禄者宁不惕然于心乎臣闻鲁国有难漆室女忧之况列于侍从立于朝廷则其忧之当何如也臣惟今日御边长策惟在痛败外敌一场而已不然终不肯退然必待其自发而后应之近闻敌人其志不小东收三卫等处西收回回部落不但攻围大同宣府而已又欲大举入冦岂可坐待其至不早为取胜之策窃料彼地不过中国一大郡以天下之众不能取胜者未得其策故也且外国为患自古有之其攻城掠野胜之则来败之则去亦常事也如周之君臣岂无所用其心哉而备边御边仅得中策秦汉而下往往无策以御之臣以愚见度之敌人所以轻侮中国者惟恃弓马之强而已中国长策无他惟在避其弓马而已臣观今日之拒马木止能拒马不能避箭挨牌止能避箭不能拒马惟有所谓战车者既能避箭又能拒马盖此车即汉时卫青武刚车之类青击匃奴深入外地见单于兵阵必以武刚车自环为营兵法谓是车有巾有盖为先驱焉臣谓武刚车徒能避其弓马今之战车不但能避弓马又有取胜之道取胜者何火鎗是也论中国之长无出于火鎗前代未尝有也若用得其法敌之弓马弗能当也近来不能以此取胜者非火鎗之过用之者不得其法耳且使火鎗者须要遮避其身以壮其胆然后发而取中不然则畏其箭来伤己手足失措虽能发鎗不暇取中臣观车制四围箱板内藏其人下留锐眼上开小窓长一丈五尺髙六尺五寸前后左右横排鎗头每车前后占地五步若用车一千辆一面二百五十辆约长四里四面共十六余里欲行则行欲止则止谓之有脚之城内藏军马粮草辎重以此御敌使其马不得冲阵箭不得伤人彼若近前火铳齐发竒兵继出彼若逺避我势自张我威益振况此时大同宣府辽东一带军民不敢出城耕作城外之地俱是外敌驰骋之所若此等边城俱用此车遣将出师可以横行于沙漠可以深入其疆域不然但用退敌驱之出境使我军民得以耕作营其衣食所谓长策莫善于此虽然此策固善又在将帅之志何如耳夫今之士卒犹古之士卒善用兵者伸其号令严其纪律以作其气以皷其勇使之畏威懐徳效力用命以进死为荣以退生为辱虽赴水火不敢退缩如此而不取胜者臣未之信也况朝廷于将帅特彰剖封之典于士卒频加赏劳之恩待之可谓厚矣若又不能为国家折冲御侮搴旗斩将以雪前日之耻以伸朝廷之威此忠臣义士所以不能安其心也臣闻天道好还敌人自犯边以来其势日炽所向得利其志益骄中国之人被其残毒甚矣今又不知止足欲生衅端安知不自取败亡也哉此虽在于人事之修或亦天道之必然此臣所以拳拳以取胜之策为献伏望陛下采而用之命工部各厂修造此车不为甚费所谓有备无患事乃克济者也臣急于献愚不暇组织成文干冒天威无任悚惧之至景泰二年五月十三日奉圣旨所言皆是护国之心着管军马大小文武官员看采取而行钦此

　　上御边保国事

　　臣闻自古中国全盛者必使外国畏之今中国亦全盛而外国不畏何哉盖由兵威不振故也且敌人自宣徳初年以来蓄精养锐而不敢轻发每岁来贡以求和好者盖以太宗之余威犹在而有以畏之也自正统十四年得利之后中国之兵曽无一胜而敌人之锋未尝少挫宜乎不能使之畏矣然外敌之性虽曰轻生亦知畏死我强则退我弱则来今以中国全盛之日不能示强则敌人之志愈肆而边境之患愈多持此悠悠实非长虑以臣愚见为今之计无他惟在与之痛杀一场以慰祖宗之心以雪中国之耻以舒生民之怨以振朝廷之威则外敌之心自慑方来之患自消而宗社可以永安矣昔契丹大举侵宋冦凖力主亲征军势一张敌气即夺遂使三十余年边无牧马向使更用凖言击之可保百年无亊而靖康之祸亦弭矣由是观之则外敌之心可以威服未可以徳化今敌人之多不过十万以天下之众而不敢加兵于彼者非将帅士卒之志不勇也由陛下未加睿断耳若陛下诚能奋仁者之勇励总戎之臣推赤心于其腹中使画取胜之策虚己听纳军中之事一以委之然后命将出师必能感激效力以图成功矣区区之敌何所逃命若只听其讲和频来进马但图金帛之利岂有敬顺之心増数冒名曽无定约竭生民之膏血供无餍之贪求外国日加盛强中国日见罢弊况彼中额森包藏祸心其志非小近又弑其君主灭其族支肆然称君无所忌惮收敛部落吞并诸畨坚甲利兵得之于中国者实多一旦侵扰边方其害有不可胜言者矣昔贾谊言于汉文帝曰抱火厝之积薪之下火未及燃因谓之安方今之势何以异此盖知者防患于未然忠臣忧治世而危明主易曰危者安其位者也乱者有其治者也惟安不忘危治不忘乱是以身安而国家可保也伏望陛下虑外敌之奸凶思必报之雠耻惕然于心不少自逸虽曰据险固守为今日之长策然敌情叵测而中国之威不可不振也虽曰以逸待劳为方来之良计然敌志正骄而长驱之势不可不挫也观衅而动用清敌氛中兴之功端在于此虽陛下神谋妙筭先事而虑有非常情所能窥者但犬马之忠不能自已辄用献陈尚希省览干冒天威不胜悚惧之至
　　少保兼兵部尚书于谦覆奏
　　窃惟外国为患自古为然而防御之策不可不备何则额森之罪恶稔盈虽握发不足数其倾覆灭亡盖指日而可待近年之揺毒扇祸荼毒生灵诚万世所必报之雠也今右侍郎李贤奏称前因诚为正论但复雠必在于用兵用兵必在于任将将能为国效忠尽心所事则偏裨以下无不用命三军之众无不感奋何雠之不复何耻之不雪何敌之不殱邪合无准奏行移五军三千神机等营总兵提督统兵等官各要罄竭忠诚殚尽谋虑上体朝廷委任之隆下念军务闗系之重一以国家为己任勿谓身家之私谋知有进死之荣俾无退生之辱及戒约偏裨以下俾之同心协力恪恭用命共济国事以成大功仍须上紧操练军马申严号令鼔舞士气振作敌忾以期殄灭敌众以冀补报国恩毋或自馁其志甘为委靡玩愒岁月怠废兵政自速罪戾以贻后悔及照臣谦猥以驽钝叨掌兵戎万一边方有警不论险易逺近当力疾以效驱驰以报国恩该府仍行各边各闗一体整饬官军用心操备固守城池防备敌众不许视常怠忽致误事机如有疎虞罪在不宥景泰四年八月二十一日奉圣旨是外国自古中国之患敌虽来与不来须要常虑防备不可怠忽钦此

　　辞免吏部尚书兼翰林院学士

　　兹者伏蒙圣恩升臣吏部尚书兼翰林院学士臣惟尚书髙曳履之班学士荣演纶之任拜恩一职已出寻常特命兼官实超异数自非硕学之辈徒取滥巾之讥臣器识卑凢艺能謭薄方虞幽黜乃误明扬宠恩骤降于赤霄震惧即深于丹臆自犹知其弗称人岂谓之当然敬殚迫切之诚甘触渎烦之谴抑存国体岂谓身谋伏望陛下照察愚情爱惜名器无嫌改命惟在量能收涣渥于己颁免速颠于非据庶新荣而弗玷斯素守以获安恭布忱言伏须允报臣不胜感激竦惧之至天顺元年月日奉圣旨不准他辞还着做尚书办事钦此

　　谢除吏部尚书兼翰林院学士

　　兹者伏蒙皇上升臣吏部尚书兼翰林院学士臣惟尚书乃喉舌之司学士实腹心之寄况天官居六卿之首而翰苑为儒职之荣匪得贤豪曷胜斯任臣天分弗髙人才甚下冒应兼组増震孤衷寄禄之阶顿崇加秩之宠沓至乃非常之幸会诚不世之异恩况资翰墨之所长尤匪驽骀之可称周章就列俯仰懐惭退省其愚将何塞责心独知其冒昧人共指其侥踰姑云职业之常尚容自勉傥论乾坤之造夫岂能酬臣敢不激励壮心赞襄先务用输忠荩图报宠光期不负于清朝誓益坚夫素志愿效论思之实敢辞铅椠之劳臣无任仰戴圣情之至

　　辞第宅

　　臣本以一介布衣遭逢盛世洊歴美职累荷光荣自顾才无寸长学非优等滥竽纶阁祇益汗颜兹者又蒙皇上赐与房屋夫功微而受厚赏者在理非宜能薄而承殊贶者揆情未当天恩莫大虽不吝于凢庸株守如常讵敢安于甲第伏望皇上收回嘉命用遂鄙懐俾臣不动旧居均为受赐无任感激圣情之至天顺三年十一月日奉圣旨卿辅导有劳特赐近居以便宣召所辞不允

　　三年考满谢赐寳钞羊酒

　　今日伏蒙皇上以臣贤三载考满特遣太监牛玉赐臣钞五千贯羊三只酒三十瓶臣拜领之际愧悚无涯窃以异数之颁乃昭代优贤之礼腆仪之赉实圣君待士之诚宜有劳而后加岂无功而遽受如臣者名习艺文实疎学业顾才力何补于当宁而眷注特异于在廷幸幽黜之偶寛岂晋锡之敢望颜忸怩而罔措心踧踖以不安恩重丘山惧深渊谷尚冀臻于实效庶少塞于空餐睿奬夙叨欢悰弥极俯殚驽钝仰服龙光臣不胜感荷圣情之至

　　上鉴古録

　　臣贤猥以驽劣遭遇明时恭惟陛下聪明睿智英迈絶伦凡百所行多盛徳之事臣不胜感激忻跃尚虑前代圣贤之君事迹浩瀚难于徧览今特録尧舜以下二十二君每君摘取所行之最善者数事集为一帙名之曰鉴古録臣于每段之后畧为解说数句冀陛下易于览而行之夫古之大臣莫不欲致君于尧舜之上伊尹曰吾岂若使是君为尧舜之君哉又曰予弗克俾厥后惟尧舜其心愧耻若挞于市今臣以庸下之才谬当辅导之任深惧不如古人况陛下有可为尧舜之资而臣不能将顺其美可谓忠乎臣观陛下所行之事已有超越前古者若又以此二十二君之善兼而有之则功徳之隆真可同于尧舜而光祖宗矣臣犬马之忠不胜惓惓谨録进呈

　　上状自劾【因灾变】

　　臣本以凡庸素无出众之才过蒙皇上任用置诸辅导之地加以眷顾之隆在臣自当孜孜奉国知无不言致君为尧舜之君使天下之民皆得其所今乃尸位素餐缄黙不言上不能辅导君徳下不能康济民生以致天时不和人心嗟怨及上天垂象犹不知警戒进言劝君恐惧修徳以回天意而乃优游度日若罔闻知是岂大臣之所为哉伏望皇上明示罪罚或放归田里以为大臣不能尽职之戒别选忠良之士任用庶几灾变可消天意可回而祖宗鸿业可以永保无虞矣臣不胜惓惓待罪之至天顺四年月日

　　辞加太子少保

　　臣本以凡庸才识卑下误蒙皇上简任置诸清切之地擢为吏部尚书兼职翰林学士班髙曳履任重衍纶自顾非才承此异数因循度日于兹五年仰惟皇上进徳惟新励精图治躬理政务独断万机如臣之愚徒尔充位于文墨则未精于学问则不博论思之所当尽者不能尽职分之所当为者不能为曽无毫髪之长以补万分之一久处密勿祗増忸怩昨者偶被贼伤幸无重损今蒙皇上加臣太子少保臣闻命有惊措身无所不惟自惭于非据实忧仰累于殊恩敬殚迫切之诚甘触渎烦之谴伏望皇上察臣侥幸已多念臣满盈是惧既俾不去旧秩自足勉效愚忠揣分宜然恳辞非假愿惜名爵乞收宠恩尚冀矜从伏须允报臣不胜战栗恳切之至天顺五年八月十六日奉圣旨官以酬劳朝廷自有公论卿宜承命所辞不允

　　六年考满谢赐寳钞羊酒

　　今日伏蒙皇上以臣贤六年考满遣太监牛玉赍钞五千贯羊三只酒三十瓶至臣第宅赐之臣拜受之余愧悚不已窃惟明君待士必伸眷注之隆昭代重才不吝便蕃之赉顾惟异数岂及常流如臣者资本腐儒生逢盛世官崇而效寡禄厚而报微面形挞市之惭心抱履氷之惧有妨贤路无补圣朝晋锡忽临危悰益甚冀塞论思之责用酬覆焘之仁勉竭葵诚尚殚驽力臣不胜感荷圣情之至

　　乞消天变

　　臣昨夜亲闻空中有声此变尚未消弭臣切忧惧不能安寝今日退朝密观文献通考书有曰无形有声者谓之皷妖以为天下人民贫苦愁怨则有此异今若将一切于民不便者悉皆停止与之休息则天意必回变异自消伏望皇上发心悯念小民艰难凢百所需咸且停罢过一二年待时和岁丰百姓富庶安乐然后斟酌复行庶为穏便臣忠恳之懐不能自己亲笔书写谨具题知遂颁诏寛恤天下

　　乞退闲

　　臣猥以凢庸天顺初误蒙先帝拔用自幸遭遇感激尽心用图报称乃被奸臣石亨等陷害幸赖先帝保全复留任用天顺五年反贼曹钦又欲害臣已被刃伤幸而不死去岁门达又欲害臣几遭诬陷之祸幸赖朝廷辨明免受污辱之名臣思平日并无怨恶于人然累次被人陷害不过以臣职居辅导心懐忌嫉故耳今皇上即位大赦天下赏罚明信纪纲振举中外臣民无不欢忻感戴不料有等贪利之徒见朝廷法度清正屏除奸弊如此不得遂其所欲却归怨于臣往往冩无名帖子指臣姓名说要伤害意在惑乱朝廷臣往时屡经危险恳辞退休先帝不允今又闻此憾恨之言臣实不自安决宜退避况臣禀气最薄眼目早已昏花齿牙脱落大半犬马之年已近六十岂能久于人世臣闻知足不辱知止不殆臣受朝廷髙爵厚禄已有年矣若尚留恋不即退去则是贪位慕禄不知止足安能保其不殆辱乎臣念虑及此殊増忧惧伏望皇上察臣衷悃之情悯臣恳切之懐容臣退归田里庶得保全晚节优游待尽而感戴圣恩于无穷也臣冒干天颜不胜悚惧期允之至天顺八年三月二十六日奉圣旨卿歴练老成朝廷倚任小人造言无理朕已有处治宜尽心辅导所辞不允钦此

　　乞重用老成

　　臣本以凡庸才学疎浅天顺初蒙先帝擢用于内阁办事葢偶遇缺人之际聊以备员非天下之极选也臣彼时不敢逊避黾勉就职环顾其中诚所弗堪是以八年之间恒怀忧畏外虽强为支持而心则未尝一日敢自安也况近来不足臣者谗毁多端谤议沸腾葢由臣之鄙性拙直不能委曲宜乎人所忌嫉兼以素行不能取信于人故耳臣思内阁实机密重地须才徳老成素行服人者可当此任窃见太子少保吏部尚书王翱由进士出身厯官五十余年亷慎忠勤小心翼翼髙见逺识异于寻常士林推重未有过之者也乞照宣徳年间少师吏部尚书蹇义例辍其部事量进阶秩命入内阁俾与大议臣愿随行而协助之庶足以见朝廷重用老成之意而忠厚之风亦可以少振也臣布此诚恳为国至计伏望皇上鉴察而俞允之幸甚

　　代袭封衍圣公孔弘绪谢表

　　兹者恭遇圣驾亲临大学躬祀先师召臣等三氏子孙陪祀恩赉有加谨奉表称谢者伏以继体守文光启重熈之运崇儒重道躬勤万乗之尊既释奠于先师亦宠招其后裔欢腾洙泗荣被缙绅兹葢伏遇皇帝陛下聪明天锡问学日新膺宝厯而抚盈成缵述祖宗之洪业立皇极以臻康乂允怀贤圣之嘉谟銮舆肃止于桥门玉帛敬将于礼殿笾豆加饬祼献有仪八音谐而神人和敷奏大成之礼乐百官富而宗庙美増髙数仭之门墙岂惟崇徳而报功用是化民以成俗臣材犹樗栎业愧箕裘主鬯鲁林勉守家庭之训聨班魏阙叨承圣主之恩盛事欣逢逺陋汉明之仪度遗经空抱惭无颕达之敷陈感激徒深揄扬莫罄伏愿奎壁文明乾坤道泰国有学党有庠术有序益兴三代之英才车同轨书同文行同伦永固万年之宗社

　　弭灾自劾

　　近者礼部奏今冬气燠失调天不降雪乞命文武羣臣修省祈祷臣切思阴阳不和固大臣不能尽职之所致而大臣之中其咎最重者惟臣一人何也五府六部都察院诸司各理其事臣居内阁不但专掌制勑文书而已又任辅导之职与闻国政天之降灾示变非臣之咎而谁咎且臣本凢庸与众无异天顺初误蒙先帝擢用盖彼时翰林急无老成儒臣备数臣亦自知才学疎浅不堪是任毎欲辞之弗获八年之间虽蒙先帝厚恩未尝敢自安也皇上嗣登寳位念臣青宫随侍之旧仍前委任但臣之素行未能取信于人嫉忌谤毁者至今不息虽皇上之明不为所惑而臣心实不自安已尝恳乞退休未蒙矜允近来天象屡变水旱相仍人民饿莩盗贼生发是臣已不能尽职之所致也前代居公孤之位者多因灾异策免今文臣之中惟臣滥叨少保之职而又不为士论所取虽无灾变亦当罢去况有此灾变尚可恬然自安而不退乎今内阁不为无人伏望皇上察臣情恳赐臣罢归田里则天意可回灾变弭而阴阳可和矣臣冒干犬威不胜竦惧期允之至成化年月日奉圣旨修徳弭灾上下同之引咎自归已见诚意所辞不允

　　缴进两广事冝

　　为征剿两广贼冦事有本院编修丘浚系广东人深知彼处贼势强弱民情休戚为见朝廷遣将出师前去征剿且喜且惧备将用兵事宜开写掲帖呈示臣切看得丘浚所言利害得失明切详尽用之必可成功以此不敢隐蔽谨録一本缴进伏乞圣明俯赐睿览仍发下徧行总兵等官知会是亦平贼之一助也谨题

　　论辅养君徳

　　窃惟人君一身为天下之主所系至重臣民瞻视以为休戚四夷观望以为向背若行事合宜则中外人心自然恱服不然则人皆离心离徳欲天下治安不可得矣今陛下初登寳位天下之人莫不廷颈举踵仰望治平然治平之本在于君徳而辅养君徳又在左右前后必得老成端谨之人可也臣窃见内臣曽事先帝歴练老成随侍皇上端谨小心者不为无人伏望皇上命其不妨管事于每日退朝燕居时分不许暂离左右旧日随侍读书者宜照旧毎日随侍不必分班其余使令之人亦须选择谨厚淳笃者供事如此庶于君徳有益但有轻浮顽滑喜好生事逢迎取恱供耳目之玩信佛老之教者皆不可近伏望皇上即日退出各衙门办事毋今随侍如此庶于君徳无损臣受朝廷禄位为宗社生民至计敢不竭忠尽言惟皇上刚断而进退之天下幸甚

　　奏灾变

　　臣见昨日申时天大雨雹风雷交作飘瓦拔木又闻天地坛正殿覆瓦及各屋垂脊外门拴木多有损壊上天垂戒之意显赫如此不可不惧伏望皇上勉加修省虽在闲静之中常如对越神明之时不可一毫与左右亵狎亦不可聴其哄诱而宠用之每日惟与老成之臣商议君徳如何而修朝政如何而举念兹在兹顷刻不忘又当冩勑戒谕羣臣使君臣上下一同修省庶可以回天意臣愚见如此谨具题知

　　乞终制

　　臣于成化二年三月初七日闻父升于二月二十二日在家病故移文吏部具题钦奉圣旨李贤着驰驿奔丧去上紧来臣惟圣朝以孝治天下士之见用于时者无分大小于父母之丧有三年之制俾为子者得以尽其孝亲之心实天地之常经古今之通义也况臣叨居重职若因所任之事而不得尽为子之道恐无补于名教也伏望圣恩怜悯容臣终制依例起复庶得忠孝少尽于万一矣臣不胜恳祈天恩之至成化二年三月初九日奉圣旨朕赖卿辅导勿以私恩废公义宜抑情遵命以成大孝不允终制

　　再乞终制

　　臣闻父升丧例该守制吏部具题奉圣旨命臣奔丧而来臣即具奏恳乞终制又奉圣旨不允臣切思自宣徳七年出仕违父母膝下三十五年矣父今八十七岁而卒使臣又不得终三年之制抱此终天之痛死不瞑目臣之私情其苦如此今皇上必欲臣奔丧而来盖以事有不可释者臣惟君亲无二致忠孝同一理古者求忠臣于孝子之门未有不能尽孝而可以为忠者皇上之意以为国家事重不可以彼而舍此臣亦知其所重在此但今内外大臣当任者皆忠正老成之人使臣在此亦不过赞成其事而已无臣赞之亦不为欠臣之去就甚轻皇上所以留臣者未见有不得已之势昔宋时宰臣富弼闻母丧守制朝廷起至五次弼终不起盖以朝廷有人不至于甚不得已故也臣之踪迹似亦类此伏望皇上察臣区区恳切之诚容臣终制少尽孝情况三年之间瞬息而过臣今年纔五十九岁假使未填沟壑驱策驽钝以报皇上尚有日矣臣不胜悚惧期允之至成化二年三月十一日奉圣旨卿当深念职任之重移孝为忠不必固请终制所请不允

　　三乞终制

　　臣本以凡庸遭逢盛世误蒙先帝擢用八年之间因循度日无所建明有乖清议而天下后世之所讥诮诚不可逭也陛下即位之初不録臣之过而反加以髙爵盖念青宫随侍之久耳彼时普例升进臣虽自揣非据不敢独辞后屡以为辞终不赐允臣心愈加惭惧今臣不幸遭父之丧循礼守制子道当然陛下念朝廷事重谓臣可以委托坚欲夺情不允终制不知臣实驽劣不堪此任有类折足之鼎将必覆公之餗况夺情亦非太平美事臣若奉命供职不惟无益于朝廷抑且増罪于臣身且古之大臣若房玄龄张九龄冦凖文天祥诸人虽皆夺情人不非议者良以各人之才足胜重任而有益于国家天下也如臣不过寻常之流耳而亦夺情寜免人之非议乎臣无事之日亦招谤议今若不获终制不足臣者得以借口必谓臣心以此为荣姑陈奏章免人非议而已伏望陛下察臣此言容臣终制然后供职庶为太平美事臣迫于至情不顾烦渎之谴惟陛下矜而从之幸甚成化二年五月初六日奉圣旨礼有经有权朕特从权制用卿故累辞不允若固违君命岂得为孝卿当深念大义勿恤微言勉起就任所辞不允毋得再陈

　　四乞终制

　　臣本无过人之才叨居重职每欲辞之不可得兹者罪逆深重祸延于父抱此无涯之戚虽循礼守制不能称情吏部援例奏请皇上以用人之际不允终制臣又累诉衷情皇上曲赐优容终不矜允臣彼时自虑且待回家安葬毕日决意不起遣人驰奏务求终制不意皇上特遣内臣驰驿同行妻子不得随去到家匆匆择日开穴卒哭祭毕内臣即日迫臣上道臣欲寛延数日亦不可得臣念君命为重不敢不从私心自计到京谢恩之后披沥肝胆祈天请命今具疏上陈节奉圣旨勉起就任所辞不允臣捧诵之际涕泗交頥所以不能仰遵圣训就任者区区之心诚有所不安也用是再竭愚衷上尘天听况臣犬马之年廹于衰朽纵依命供职未必能副陛下之盛意徒重臣之惭増臣之罪而已伏望皇上早降纶音许臣终制不惟俾臣得遂所愿而于朝廷亦有光也臣哀疚之中语言无绪冒渎天威不胜陨越待罪之至成化二年五月初七日奉圣旨卿言之再三朕已具知但委托尤重宜体至懐即日就任慎勿再言

　　古穣集巻二

　　●钦定四库全书

　　古穣集巻三

　　（明）李贤 撰

　　○书

　　与薛佥宪书

　　一尝窃以为天下之士无不可与为善者特以圣贤不世出而无有成就之者昔孔子不出则七十子终晦于当时程子不出则游杨诸公不显于后世夫天下之士如七十子游杨诸公者未尝无也惟其不遇圣贤故无以自立于世士之不幸无大于此昔罗仲素闻杨中立得伊洛之学遂不惮千里往学焉既三日惊汗浃背曰几虚过一生使仲素当时不遇中立未必能传其道显名后世呜呼天下之士如仲素而不遇中立者多矣固知虚过一生而莫由也已其志可哀焉如某之不肖安敢自列于游杨诸公意者使得逰于程子之门虽不敢望游杨庶几于圣贤之道得闻万分之一必不为程子所弃矣岂至如此而已虽然圣贤之生闗乎气运以今之世观之气运可谓盛矣而未有圣贤者出岂方出而未显亦虽有之而人不知若曰有之未必不知意者其方出而未显也今天下之士有志于道学方出而未显者岂阁下其人欤某幼时务农十八始入学乏良师友无所发明在学七年为有司催迫赴试不幸而中既而以公务至山西得见阁下议论渊源心窃自喜以为天假此遇使知造道之方也孟子曰我犹未免为乡人也是则可忧也呜呼孟子之不为乡人亦明矣而忧之如是若夫中人以下之质设使其心如孟子则其忧当何如哉此某之所以大惧也然虽愚昩所择亦明黙观四方贤士大夫其于道学见之明求之切者无如阁下于是愿逰其门冀无虚过一生惟阁下察此心怜此志引而进之倘不见阻自当质疑不敢怠不敢忽

　　与薛佥宪书二

　　向者不揣无状辄敢请教于左右已而赧然恐惧待罪不意阁下矜其愚昩辱赐教墨示以造道之方于是敛袵起敬而披诵累日不能释洎阁下来京幸欲相从冀闻咳唾之音奈拘于职务未及再会而阁下行矣付之怅然来喻谓读书而不由其道不免买椟还珠之弊仆初未之觉已而留意验之身心开巻便觉与圣贤不相似始大惭惧乃知向日诵其书解其义未尝求是道体之身心真无用之糟粕耳宜乎于圣贤之道无异于梦中冥冥茫茫莫知所之来喻谓但觉心身存履少有违理则一刻不能安其身若于道理不实见得乌能如是仆之所以愿承教者亦求如是而已窃惟先儒论求道之方非一端至言立身进步之要独曰涵养须用敬进学则在致知又曰敬以直内义以方外及言所以用力之方则以中庸戒谨恐惧为持敬之本大学格物致知为明义之端此圣贤造道的实紧切工夫有志于学者舍此无所用其力也然惟豪杰之士虽无文王犹兴若中人以下之资安能自振拔邪必得师友朝夕讲明相观而善如此琢磨十数年后万一可望嗟夫欲学齐语一齐人教之众楚人咻之虽日挞求之不可得况于楚咻之中无一齐人之教而求齐语得乎仆之所行有类于是且志又不能胜气毎于经书读未终篇已欠伸思睡纵强之不克是以一曝十寒卒无次第望于道理有豁然贯通处何由得哉然忠孝大节固不敢亏惟圣贤细腻工夫精义妙理见于行已接物之际决不能到非敢自弃也素无涵养思索讲明之功实理不能得之于心故耳然非不知为已为人为义为利之分凢有动作欲体为已为义之真但不能灼见辨之不精毫厘少差忽不自知已堕于为人为利之域矣此仆之所以凛凛也敢不就有道而正之夫所贵乎君子者以其能成已成物也古之先儒莫不惓惓欲接引成就人不追既往不逆将来以是心至斯受之耳望阁下以是存心启迪来学若夫人之斥咲乃世俗常态非所恐也来喻所谓熟读圣贤诸书一字一义灼见下落体之身心继以无倦自今以往敢不服膺仆之所以愿逰其门不肯他适者以阁下见道分明故也伏惟察其志而教之幸甚

　　拟上执政书

　　生某谨斋沐再拜上书于大人先生阁下生惟阁下名重天下天下之士用与不用在阁下而士风之振与不振岂非阁下之责哉今天下之士奔竞之习未止而廉退之节少见岂世道日降而人不复古欤亦上之人有以使然欤不能无疑于是也夫人材之盛衰系国家之安危士风所闗不其要乎此生之愚见独敢以是为阁下一陈之然阁下盛徳大才博学笃行临大事决大议不动声色而措天下于泰山之安如韩魏公者固知后生小子浅识薄见安能有补于万分之一其心以为古之君子不可得而见之矣幸而今之君子有如古之人者不得一接其言终身之恨也于是不揣无状辄敢妄言渎听窃惟近代以来士风之盛莫宋若也原其所自亦上之人有以励之耳昔王文正为相张师徳两造其门文正遂薄之以为状元及第但当静以守之彼尚如是则无阶而入者当何如邪虽惜其才遂终身不用其所以抑奔竞励廉退之意深矣吾是以知宋之士风宜于此乎振之韩持国执政一官上书求知伊川先生曰大资居位却不求人反使人求已盖为不求者不与来求者与之遂致人如此其所以惜亷退恶奔竞之意笃矣吾是以知宋之士风宜于此乎正之至若与一官者必固辞有一过者必求退居当道者初无恋位之心在下僚者率皆髙尚之士冝乎宋之人才有三代之风君子推本必当归功于如二先正者生之所以惓惓于阁下亦欲如二先正之意以振士风使当世之士无愧于宋不胜至愿冒犯左右恐惧待罪惟阁下察其志而恕之幸甚

　　简金尚书

　　伏惟左右豪杰之才耿介之操求于古人中亦不多得以区区愚陋无似累蒙眷注思欲效诚献忠于左右久矣今左右以国家安危为己任因边城乏粮劳心竭虑为转运计不欲费损国家前者朝觐官已运米十数万石今又欲在京为商大户军民之家定为则例运之以与冠带盖为社稷大计出于不得已而为之者但众人不察此心以为故欲为此损下之举是以多生谤议谓古之大臣为国大计务在得人心凡有所费宁在亏官不肯损民恐失人心故也极知左右之心非不欲得人心也以为此等为商之家承平日久所积必厚然其间亦有消乏不似前日者今奉行之人又过于严察稍见其家房舍动用修饰便谓有钱拘而报之不听其诉只欲多报为功不知十无一二不窘者况此时四方人心离散者多居京师者又有此逼不无动揺其心所闗不小见说四方商贾闻知征税有増多止而不来今被拘报者亦欲卖房散去夫京师者大众也今为此举则大众日散不可不虑或曰左右所举已行虽有谏说必不从也予谓此说甚非盖不忠于左右者云耳果事有不可即当切告未必不从况大徳寛宏何所不容辄敢以所闻不便者为献望髙明熟察审处之

　　答陈祭酒书

　　晚生某再拜书复致政大司成陈老先生阁下区区曩者筮仕之日闻士林清议谓先生道徳隆重威仪尊严造就人材具有成法与宋之胡安定不相上下于是藏之胸中日切景慕及文斾至京区区羣众中进见获覩风采乃知果为天下第一流人物第以拘于官守弗克从逰为恨后凢来京区区未尝不进见既而归休人皆惜之以为斯文宗主未有接其芳躅者且先生为天下儒者师岂必出其门然后仰之况区区叨在搢绅之末今滥竽馆阁于前辈师儒当伸问安之敬但多事匆匆弗克致书兹乃先枉教墨之赐感愧交集缅惟先生优游林下赡养天和山色水光诗懐酒兴天壤之乐无以代之欣羡欣羡区区株守如常不足为长者道専此奉复临笔毣毣惟自爱前迓景福不宣

　　答王仲宏都宪书

　　乡末贤书复都宪仲宏文契足下屡荷恵书匆匆弗克裁答兹者又承见惠云令子爱女已没极陈悲哀之状遂欲自毁求罢夫古之君子立心制行具载方册皆可师法试观宋名臣言行録大抵知有国不知有家其心以为不如是不足以立功名事业于天地间如富弼使契丹家书至不开而去彼非不重骨肉之情盖事有重于此者故也且人之修短自有定数君子当以理自遣子夏哭子丧明见责于朋友先王制礼务合中道不可不及亦不可过也安有因子女之亡尽弃平生之志乎又云逺斥于此足下为都宪大臣巡抚重地切近京师正得时行道之秋逺斥二字实不相干顾乃取而纳之于已诚所未喻朝廷以足下才智过人托以重寄今因子女之殇辄欲陈情来京吊恤愚见以为不可凡数次书来见足下之意不能无私情之累诚非乡里所愿望者而今而后足下宜尽改前虑一力勤劳王事用昭令名于无穷幸甚

　　简江西黄布政

　　今科得一进士张元祯选为庶吉士入翰林读书此子年方二十三四学问甚博识见甚髙立论出人意表行文笔力老徤一竒才也不易得不易得但闻其家微而且贫兹者告回毕姻本不欲放去留之进学过二三年然后成婚未晚也又怜此子所禀欠厚骨体甚弱况血气未定之时婚事用迟为好第念其父命再四不可强留若到家毕姻后早令起程明年二月中望其到京且彼处得此子于左右亦有光也可留意照拂其来至嘱至嘱

　　答国子监丞阎禹锡

　　昨得足下书反复披阅足见才识髙逺出于寻常万万比尝痛恨自己立志不坚无所成就不免虚过一生得见足下笃志进学如此亦为幸矣故以书相勉且道理无穷虽古之圣贤亦未敢自以为足足下谓于道半明半暗未得打成一片而受用虽云谦辞盖亦自知之明有益求长进之意在于不言之表矣但谓向上一节无谁与讲是以舌本久强教无所施详味其言则向上一节惟足下自知更无一人可讲可教者夫向上一节岂易知而天下之士岂易轻邪虽周程张朱造道之深何尝自谓独知向上一节遂谓天下之士不可与讲而教无所施也况在已于向上一节或未能尽知而教人之具或未必无缺遽谓不可与讲而无所施毋乃忽于自察乎且既自以为半明半暗是模范未备于已而谓教无所施可乎既自以为教无所施是师道已足乎已又何亲炙于人而赖其资乎所引韩退之云莫为之前虽美而不彰莫为之后虽盛而不传自谓不敢如此且退之与于襄阳书有所干求故发此相须之言以挟制之期于必听岂圣贤道徳之言邪况于此书前后笃志进学之意亦不相类而足下引用其中诚所未喻夫以足下致书尽礼如此岂可辄于辞语之间洗垢索瘢诚爱足下之深务期造于醇正之地故耳幸弗以为狂耄而鄙外也及观佳作数篇辞意髙古可喜但为文贵条畅只看晦庵草庐之文如行云流水理明意到初无险碍读之令人快然于心二儒诗文累牍可谓多言矣于道不惟无害而且有所发明更望足下取法焉

　　与李叅政书

　　近因陜西守臣奏荐左右为叅政専理粮储朝廷特赐俞允可贺可贺予惟此任不比寻常正是立功名之秋比先年公専理此事声价由是振起近来杨君専理此事行之亦自安静今左右代理其事功名在此一举但念此时陜西非前日之比以边陲言之北敌入边日久粮储费用已多以腹里言之连年灾伤人饥加以大军供给人民疲困已极存活者不得力田逃窜者多未复业若又征运粮草岂不愈加狼狈虽左右有猷有为势必有不可遂者为之奈何以区区愚见当以抚安百姓为先若使人皆耕作百谷既登方可征运如或不察下情惟欲所委事完不但两不得济虑恐别生事端矣望左右留心斟酌预为逺虑幸甚

　　复张用瀚叅政书

　　兹承恵书足见雅意但称许大过且儗人必于其伦皐夔周召圣人之徒也区区何人可比伦邪在他人亦不宜如此称誉况足下乡友之至厚者岂可发此过当之言而今而后但闻行已有乖缪者即规谏之可也且区区与足下同乡同年出处相似素爱足下为人平易坦率虽兄弟骨肉不是过也昔足下由戸部转吏部虽区区之意亦公道耳非有私也天顺初足下乃为右职所荐平生节操反被少损区区亦知不由足下特此辈以相知自为功耳向若不由此辈荐之不迟数月必为公论所推一时郎署岂有出足下之右者由是而为卿佐孰得而议之足下今日居藩尚以古之君子自勉其仕途利钝不必介懐安知今日之屈不为后日之伸乎非相知至厚言不及此区区居此亦甚危殆毎欲退休莫遂其愿但日复一日惟冀不亏晚节耳余不一一

　　与叅议兄时荣书

　　弟某书奉兄时荣左右向者闻兄在任处事或偏因此有书劝戒盖骨肉至亲情不能已故耳若疏逺之人任其所为于已何干孟子曰有人于此越人弯弓而射之则已谈笑而道之无他疏之也其兄弯弓而射之则已垂涕泣而道之无他戚之也兄乃不然弟之劝戒盖必不察此言耳既而闻被校事者奏发弟甚恐惧虑不可解一日因上召问别事毕言及此事遂蒙记兄之名似有轻减之意今又遭此旷荡之恩脱然无事却因言官议论吏部考按年老还家致仕得以保全晚节何幸如之兄今回家优游暮景乡园之乐寜有涯邪弟居此势位亦甚危惧毎欲求退未遂所愿待一二年再用恳辞会须见从也只此不悉辰下向热惟冀自爱

　　与山西郑佥事书

　　近者杨编修送足下所寄一书并诗三首足见雅意且喜足下实授宪职但云有母见在意欲援京官例求封此固人子之至愿有不可得遂者足下必欲遂此愿则惑矣且母氏之荣虽在于此其奈势之不便在足下惟当尽其职分之所当为耳若使是方学校大兴士风丕振才猷见于行名声昭于时足以慰母氏之心矣其荣孰甚焉况人事尽而天理得然则前所愿者庸讵知其不终遂邪足下为是藩斯文领袖人才邪正系焉或差之毫厘即谬以千里可不慎欤来而不往在礼为非辄以是奉答惟足下裁之

　　请刘主静学士为冠宾书

　　仆之长子名璋年已长成粗知礼义兹欲加冠于其首顾惟冠礼者人道之始古人之所重也冠义所以将责成人之礼焉可不重欤然古礼筮宾后世无古之筮惟贤是择以今观之搢绅之间学问之博行义之笃孰有过于先生者故敢请先生为之愿先生有以教之也卜在五月二十二日至期恭俟傥蒙惠然贲临玉成其事感佩盛徳寜有既邪専书以达万冀不外

　　与友人姜贵宪书

　　向闻足下遭内艰还家继又闻途中遇鼔盆之忧第恨宦路逺隔不能致生蒭之奠惶愧曷已兹承惠书足见故旧之情且审克襄塟事慰懐慰懐今岁朝廷恩典极寛下民想皆被泽区区自去岁以来屡经危险谤议纷纷播传四方足下岂不闻知但以刚中自守独立不惧近日颇就安静此心惟欲天下苍生皆得其所一身祸患非所恤也先正云为善为恶殃庆自各以其类至且天顺年来区区所亲见者善恶之报锱铢不爽自念本以凡庸冒居辅导之职虽无正君之效而济民之心未尝不切切焉然奸恶之徒恒欲加害卒不见遂以势观之如羣虎逐一羊万无可脱之理岂料虎反自毙而羊尚存焉其故何哉盖善恶之报诚如古今所言不可诬也区区毎以盛满为戒决意求退未蒙见允奈何奈何但着意保全晚节而已惟足下相知至厚故一告焉

　　简萧司马

　　向者朝廷以左右叅赞机务深惬众望且谓根本重地自此有托矣寻荷左右恵书归功于区区不敢当不敢当但往时公道难行料左右平生之志未能尽展兹时可以行矣况代守备者不过醇谨之人中人之势亦非昔比或有私情决不可从凡百兴利除害抚恤军民安靖地方之事皆在左右一人太平气象先自根本之地卜之伫见功名事业由此益盛矣朋友之所愿望者如此谅左右必能副之

　　与赵都督书

　　近闻独石羽书交至即日必然内侵且京师每岁费粮数百万石以养军士为何専在御敌而已今岁又有银两之赉俗语云养军千日用在一朝今军士不思平日费用朝廷钱粮一旦用之凡百所需又仰给于朝廷有不遂者辄生怨望盖由上之人不能申谕故也今兵士闻征悍敌其心皆怯有诈病以避之者曽无奋臂敢勇之士盖由将帅不能鼔舞振作故也若兵无锐气望其遇敌取胜难矣欲造鹿角拒马鎗钉板■〈扌畚〉撅绊马绳皆非攻战之具不过欲自卫其身而已况木铁之费动以百十万计虽定天下者恐亦无此费也惟足下熟筹之

　　与刘显孜都宪书

　　近闻苏松嘉湖常镇诸郡多水禾稼无收人民饥窘且云赖有巡抚者在不然无所望也由此观之则数郡百万生灵之命系于左右一人正劳心焦思之时凡百救荒之政宜极力为之可也见说彼处在官钱粮积之亦多若能存活民命虽尽数给散亦可此事在左右一力主张傥以为官物不敢尽用以致人民饿莩流离亦左右之责昔富郑公在青州活饥民五十余万自谓贤于中书令二十四考朱文公在浙所至多灾民不聊生而救济之术无所不至以理言之贤者所歴宜召和气以事观之必如此然后见仁人之用心也或者天灾流行预拟斯人以全一方生民之命耳又闻苏州知府得人数十年来纔一见焉今年天下多水未有甚于彼处京储所供全出于此不有人民何由而得勉之勉之

　　请吴与俭学士为冠宾书

　　某再拜书奉学士吴老先生阁下仆之第二子玠年已长成粗知礼义兹欲加冠于其首窃惟冠礼者人道之始古人之所重也而后世忽焉区区忝在搢绅之末不忍以后世所忽者从而忽之于是勉求古人所重之意将责其为人子为人弟为人臣为人少者之礼行焉但古有筮宾之礼而今则无古人之筮顾惟择其贤者为之今名公巨卿不为少矣而儒行之髙未有过于先生者况先生有母寿踰九龄有子官为风宪一门福寿当世罕比故予辄敢敦请先生为宾不但有以教之而又藉其积善之效以励之也卜在是岁正月二十七日至期恭俟倘蒙不外惠然贲临玉成其事则仆之父子所以感佩盛徳者诚无量也専书以达惟先生其亮之

　　答汪敬主事书

　　同榜百人所余无几每一念及为之怅然惟年兄不恋恋于禄位其就职也最迟其休官也最早若以冥冥乗除之数度之而年兄优游林泉之乐冝方殷而未艾也若区区滥叨崇阶无所建明既不能康济天下又不得引退较之年兄孰得孰失此可为智者道也兹承惠书乃有徤羡区区之意足见友道爱厚而于鄙懐所存宜乎不暇悉焉及诵奔走衣食之言于心恻然且以杜少陵自况而无王叅録之济者奈何奈何区区慨念同年之义特以俸禄之余少助二五之数不必如叅録也继今以后倘笃友道尚以区区所行缺失见告辰下渐热惟自爱不宣

　　古穰集巻三

　　●钦定四库全书

　　古穰集巻四

　　（明）李贤 撰

　　○记

　　浣斋记

　　景泰辛未秋予构小室于客厅西扁曰浣斋客有过者顾之曰子以浣名斋恶乎浣将浣其衣乎抑浣其身乎予应之曰非也欲浣其心耳客惑焉曰身有垢浣之以水心何浣乎予曰子徒知浣身之垢以水而不知浣心之垢以学天之生人异于物者以其灵且贵也所以灵且贵者以其心之明也奈何世之人蔽此心于物欲弃灵贵就昏贱圣贤忧之乃示以学问之道使之除物欲而明此心盖物欲者心之垢也学问之功浣心之水也嗟夫今之学者惟急于浣身而不急于浣心见身之垢不俟终日必洁其肤而后己于心之垢而反忽焉何哉盖垢在外而浣之以水者其功易垢在内而浣之以学者其功难行其易而忽其难世之常情也惟古之君子能从事于难而不忽是以大学在明明徳必本于格物致知中庸自明而诚必由于学问思辩也若夫克己复礼颜子之浣心也寡欲养心孟子之浣心也制外安内程子之浣心也呜呼六经四书圣贤之言无非浣心之具也学者徒玩是具不知用力于浣心所以灵贵之弃者不可复得昏贱之就者不可复除吾为此惧而加省焉扁其室所以示不忘也客敛袵谢曰吾今而后而知心之垢浣之方矣愿拭目以候子心学之成是为记

　　李氏祠堂记

　　先王制礼于报本追逺之祭独注意焉何也盖非物之自外至者礼由中出生于心者也况礼有五莫重于祭而祭之大者惟在乎报本追逺而已古者大夫士之家皆有庙以祭其先而庶人无庙盖礼之曲折非庶人所能行也故曰惟贤者能尽祭之义后世大夫士之家非有朝廷之赐不得立庙与庶人无庙者何异欲不忽祭之义难矣先正大儒独为此虑乃创祠堂之制以为上下通礼此先王未之有而以义起者也此仁人孝子之用心也曰君子将营宫室先立祠堂于正寝之东盖尊祖敬宗之意开业传世之本有家名分莫大于此者予昔以大故还家承父兄之命始建祠堂于正寝之东一遵朱子之制三间五架中门两阶内列四龛以贮四代神主凡百器用莫不畧备岁时祭告俱有定式品物之数因时制宜务使子孙可继而行虽小有损益从权取便要之不失先正之意然祠堂内有祭器外有植木祭器不可鬻植木不可薪呜呼后世子孙安能保其无不肖也观陈氏作思亭记欲甄之子孙视其善以为劝视其恶以为戒寓意深逺吾族子孙登斯堂也览吾之言而思彼之劝戒其不油然兴起孝敬之良心乎如是则斯堂可传于永久而世世子孙庶无忝其所由生矣若夫尽其诚悫精明之心以飨亲而受其福在吾子孙之所自勉也遂刻石而记之

　　涧河石桥记

　　洛城之西十里许曰涧河即周公营洛卜涧水东之涧其源无常惟冬及春浟浟■〈氵皛〉■〈氵皛〉波落势缩入夏及秋则潨涝皆集惊涌浤汨其波滉瀁其势汹涌濍濍沨沨其声四闻非无桥也而往来之人不免僵裂覆泥之患顾所建者木桥耳水涸而建水涨而倾整旧増新殆无虚岁盖即夏令十月成梁周制十二月舆梁成之遗意但法不古若徒艰民力而人之病涉自若也郡贰守王瓉知此患为稔谓宜建石桥乃以状闻诏可于是太守袁锭总其事通判薛慎推官丁俊董其工邑之令丞簿孙宏等莅其役袁公仍捐俸为僚属倡洛民闻之亦曰是吾辈之利也于是富者以财贫者以力莫不乐从经始之日忽于水濵得大石若干磊砢无筭意造物者黙相其成遂陶甓炼垩以图以筑以迭其址以鳞其砌为虹三洞髙三丈八尺长一百二十丈横四丈自癸亥十月至甲子五月桥成郡人监察御史周济嘉其事谓诸公之善不可没而建桥之岁月亦不可无记命予记之予惟先王之政巨细具举无事不合于民心其公平正大之体纪纲法度之施虽纎悉之间亦无遗憾而天下之人无不被其泽者夫以子产之贤听郑国之政一以乘舆济人遂取讥于君子而孔明治蜀桥梁道路莫不缮理民不言劳君子以为庶几先王之政诸公此举舍及人之小恵为经世之逺图盖无子产之讥而有孔明之誉矣矧今四海一家洛为陜右通衢是桥之建岂惟一郡人之利所以为使节边檄星轺驿骑之便免商旅游宦计吏宾贡之阻其利不尤博哉呜呼一桥之举弥歴年之患基无穷之利如此而大者从可知矣是宜刻石以永其传桥坚致可久然千载之下有汇激啮蚀之虞作郡者尚以王周之志继之

　　心源亭记

　　邓之儒学在古城巽隅规制宏敞殿后曰明伦堂堂前道中一井其水湛然以清有司作亭其上御史项君题之曰心源州守崔君富谓予郡人也请记之噫旨哉心源之名亭也夫源者井内之泉也而必冠之以心者何哉湛然以清者水之本体也茍终日荡之未有不浊者也虚灵不昩者心之本体也茍私欲蔽之未有不昏者也水之荡而浊者有时静焉则本体之清于是乎出矣心之蔽而昏者有时静焉则本体之明于是乎在矣甚矣水之清浊有似于人心之昏明也清而明者莫不皆由乎静浊而昏者莫不皆由乎动然水之浊者静则清矣初无用力于其间而心之明者虽由乎静必有主敬之功焉于莫知其乡之时操存而不失于寂然不动之中涵养而不忽然后此心之太极无不具也此心之明徳无或昏也保此心之中于喜怒哀乐未发之前存此心之良于夜气平旦清明之际故曰学问之道无他求其放心而已矣居是学者覩心源之名寜不惕然有所警哉或曰项君名亭之意果出于此乎曰不可得而知也据心源之名而推心源之理如此然项君之意虽不可知要之不出此理之外也于是乎记

　　重修朱文公祠堂记

　　道在天下赖人而明然非圣贤不能明也而圣贤之生世不常有孔孟以来千有余年发明斯道者始得周程张朱四人而朱子明道之功为最多其用心也为益劳何也孔子之时载籍未繁邪说未炽删述六经之外无闻焉而朱子之时载籍不胜其繁邪说不胜其炽六经之外书传子史又倍蓰焉莫不一一折衷而发明之其用心之劳可知矣呜呼孔孟而后羣贤用心孰有劳于朱子者乎能劳羣贤未劳之心亦能见羣贤未见之道此朱子明道之功所以为最多然则洙泗以还博文约礼两极其至绍道统立人极而为万世宗师者朱子一人而已奉祀之典在天下后世固宜极盛而况其父母之邦乎建寜太守刘君钺走书至京师告予曰建寜文公之阙里也子孙世居焉旧有祠宋寳庆中所建者岁久而废本朝永乐中有巡按御史率郡守重建之正统初诏复其子孙官为修葺祠基后复以九世孙梴为五经博士以奉祀事又以髙第弟子蔡九峯黄勉斋真西山刘文简配享天顺六年冬钺来守是郡拜谒祠下观其规模狭隘弗称遂询得所复之地展而修之中为正堂辅以两檐东西为廊前为大门后为神厨复建合以为藏书之所经始于是年某月某日落成于十二月某日敢请记之以示永久夫治郡莫先于化俗化俗莫先于兴贤一郡之中有先贤焉为郡守者必当表而出之以励后进况文公大贤天下后世所共尊崇者哉刘君此举可谓得治郡之要矣虽然表祀先贤固将以感化郡人而在已亦宜取法凡文公作郡治民之术具载方册可考也刘君尚体而行之

　　重修汾阴后土庙记

　　汾阴有后土庙汉武帝之所立也古之王者于建都之初为圜丘于南郊谓之泰坛燔柴以祭天为方丘于北郊谓之泰圻瘗埋以祭地所以逹诸阴阳之义初不择所于逺方至武帝则不然其祭天也不于南郊而于甘泉其祭地也不于北郊而于汾阴后世人君亦有好尚武帝所为亲幸其祠而祀之者故汾阴后土之庙至今然郊祭天惟夫子得以行之社祭地则自天子至于庶人皆可以通行所以尊天而亲地也记曰社所以神地之道也又曰惟为社事单出里惟为社田国人毕作惟社丘乘供粢盛呜呼圣人制礼详于祭地者如此非加厚也诚以地道之大乃载物生财之本而报本反始之意有不得不厚焉尔吏科给事中樊君冕投简以告予曰汾阴后土之庙岁久倾颓有孙能氏者率其乡人各捐已资重修之盖能尝婴疾祷于是庙而愈且郡有水旱疾疫往祷者无不应盖后土之神所以阴佑是方之人者甚多是以不待刑驱势使而感发诚心为之鸠工者十载今已落成不速不迫用图坚致于久逺故愿得不朽之文以示后世予惟造化之正气真实无伪人能以诚感之未有不应者而汾阴之人于报本反始之义虽未之究然因后土之灵应可以知其诚矣图志又谓后土庙在汾水入河之曲谓之汾睢睢者尻也言汾之尻处在邑之西北歴代修造之详具载碑刻元则岁时致祭焉本朝祀神悉从古制故后土之祀在都之郊而汾阴后土不复列于祀典所以崇奉之者属于是方之人为有司者固宜顺其所欲而笃其诚戒其亵使先王亲地之礼藉之而存不亦善乎邑旧名汾阴隋改曰寳鼎宋改曰荥河皆因后土呈祥而名或谓轩辕扫地而祭后土汾睢之上事不经见云

　　蓟州新开运河碑记

　　君子受一方之寄者其要莫先于兴利然必有过人之才识见髙逺灼知有利而无害然后兴焉不然则率易妄作利不可得而害已随之古人所谓兴一利不如除一害者良有以哉洪惟我朝奠安海宇以康济生民而防边一事尤为加密东北二镇控弦之士无虑十数万人而粮饷之需大抵取给于江淮是以大河诸卫岁运三百六十余艘抵蓟州为仓而贮之往时由直沽循海道而近海多风船至海濵不敢遽进必淹及旬日甚至弥月候风色止息方敢一渡或至中流遇风涛迅作遂罹漂荡覆溺之患岁损船不下数十而粮斛动以万计主漕运者恒以为忧天顺改元皇上光复大位政令一新天下臣民莫不忻忭鼓舞兴起事功而巡守蓟州诸臣深虑及此询诸父老之熟于地理者云海濵有二沽一曰水套一曰新开相去纔十里可以开河通潮以便运艘避海难遂以其事闻上命守臣都督佥事宗胜董其役胜寻以疾在告复命叅将都指挥佥事马荣代之又以监察御史李敏工部主事李尚共莅其事三人者才识俱优乃同心协谋相度髙下起蓟州诸卫戎夫万人抚恤奬励罔有不至以故众役感恱争先効力以是岁三月始事于甲午讫功于丙午人皆惊异以为成功之速如此必有神明黙相其间遂建天妃宫于新河之左且谓斯举便国家之漕运通商旅之往来公私之利在焉非小补也乃立石于傍走书至京师乞予言以纪其事予尝考唐神龙中于渔阳开渠傍海穿漕以避海难当时便之今二三君子能兴斯利于数百载之后盖非率易妄作者矣呜呼兴利固难而保利尤难若夫继诸君而巡守此地者尚体诸君之心以兴起继修之志用保此利于无穷焉是宜大书传之久逺且以为来者劝

　　山东布政司题名记

　　今之布政司即古州牧之职舜咨十有二牧殆十三布政使之任也伟哉本朝之制无异于有虞之制宜乎治效之盛超于近代也虽然舜之所咨如九官者歴称其名而命之若十二牧首先咨之而不称其名何哉非以其才徳下于九官也又非重内而轻外也盖均之为牧而有十二人焉其势则不可得而悉数也惜乎十二人之贤其姓名无传焉若夫后世文备有史有传虽为郡为邑者亦详録之况居方伯之任乎然今之布政司率多立石题名者非専虑其姓名之泯也盖亦有以劝惩之意焉且本朝自洪武以来居是职者以一司言之或正或佐无虑百数十人有正大光明者有计谲阴险者有砥励名节者有蔑视礼法者有不惮勤劳而抚恤小民者有狃于因循而隳废政务者有惟职是尽而廉静自守者有惟利是图而奔竞求达者若此之类或善或恶在人耳目不可掩也况为善者令闻广誉恒施于身往往跻于崇阶显秩而卒为名公巨卿为恶者损行败徳恒出于已往往流于取愆蹈非而卒见幽黜乖罚一题于石则后之继其位者覩其姓名而即知其所行之善恶劝惩之道孰有切于此哉山东布政使李曾二君尝走书至京师告曰山东古青兖二州之地今为布政司实大藩也前人官是司者众矣其才徳政绩虽有美恶之不同而名则不可去取也兹欲砻石镌次职名垂示永久且俾后之来者常目在之庶几有所箴警焉愿为之记予观二君所言盖有意于劝惩矣而今而后官于是者将咸归于善俾政无不举民无不安而国家太平之治益由之以盛乎方将为记而未暇也司冦陆公都宪刘公亦尝官于是司复为二君固请因书以贻之

　　河间府新建城隍庙记

　　天下郡邑有社稷焉有城隍焉社稷所以养民城隍所以卫民莫不有神主之故为郡邑者载在祀典礼所谓有功徳于民则祀之者也或疑程子云土地之神社稷而已城隍不与是盖専以养民为言而不及夫卫民者夫以养民言之固莫重于社稷以卫民言之则城隍亦岂淫祀哉且门行戸灶坊庸表畷之类不过一家一乡之利尚祀其神而不敢忽况城隍卫一郡之人者哉卫一郡之人而享一郡之祀冝矣大司马河间马公尝谓予曰吾郡太守郝君渊之在任勤能兴废举坠视城隍庙宇卑陋弗堪乃谋诸同官择髙爽之地而鼎新之经始于天顺辛巳冬十月讫工于壬午秋九月凡殿宇门廊规模宏敞见者莫不竦然起敬真可谓楼神之所矣兹者走书属予请文以示久逺惟先生有以恵之予惟郡守之能固不止此然考绩之法以祀神为第一则亦因此可以知其政也夫神之为徳聪明正直云尔郡守之能既着于祀事而郡守之徳必合于神可也能合于神则神必享其祀而一郡之人赖其庥庇且降福于郡守者日见其肸蠁而无已也茍为不然则观美焉尔矣于神何有哉是为记

　　重修武城县儒学记

　　昔者子游为武城宰以礼乐为教而民皆化之兴起弦歌之声自后千八百年而是邑之宰能继子游之芳躅者几人哉监察御史伍君善宰是邑乃能景慕其髙风谓子游教民者礼乐之道而明此礼乐之道者学校也故慨然以作兴学校为已任覩其旧规之狭隘卑陋也必欲新之而后已抚字之余毎自经营藏之胷中既而政通人和乃熟料之曰可以为矣遂率僚属各捐俸资以倡之邑之义士多愿助焉由是计财鸠工凢百所需一时咸备自正殿两庑以至门堂斋舎一切増新比之旧规髙大宏敞邑人聚观罔不敬叹伍君于是走书至京乞予为记以为斯学之重予惟子游圣门髙第弟子优于文学而于礼乐节文度数之详讲之明行之熟观礼记所载可见矣宜乎能以礼乐教民成化而见取于圣人也君之为宰顾何所观法哉亦惟求子游所讲所行之礼乐言而履之行而乐之推其躬行心得之余以教是邑之人耳夫使君子学此而爱人小人学此而易使则斯学也谓之作兴宜矣不然但以修葺为功而不知礼乐之为教则是邑之人于日用人伦之间不和不序而欲其兴起弦歌之声以成美俗不亦难乎嗟夫人有古今之异而理之在人心者无古今之殊也孔子曰斯民也三代之所以直道而行也向使子游生于斯时亦岂能舍礼乐以为政哉伍君果能体其道则民之所以感化者亦不异于昔时之武城矣继子游之芳躅于千载之上以不负国家化民成俗之意于今日独非宰是邑者之责乎

　　月波草亭记

　　月波草亭者秀水令庄侯澈之所建也宋时有令狐挺者尝知秀州建月波楼为郡城之上以下瞰金鱼池有继为是州者曰毛滂乃重修之自为文以记今楼既毁池亦塞庄侯慨念前人之遗迹不忍废也因凿其池而新之构亭于上以代楼名曰月波草亭邑人林君茂予同年友也休官家居见庄侯之莅政公平抚民仁恕走书至京乞为记以重是亭予惟月波一也而得其趣者未必皆同洎观毛君谓令狐君不可以月波为己物其自言也则谓其徘徊徙倚可以散欝滞而忘忧超然遗尘埃而出云气也今林君又谓庄侯逰憩亭间于以节劳佚而寄髙兴二子之言大意略同以予观之庄侯既为此亭宜使其心如月波可也夫月者天下之至明也波者天下之至清也人心清明初何异于月与波哉但为私意所昏物欲所浊而后明者始有不明清者始有不清亦犹月为云蔽波为风挠则明者昏而清者浊矣然风云挠蔽于一时初无损于月波之清明亦犹人心为私意物欲之所昏浊其本体则末尝亏也庄侯其有意于此乎云敛风息之际玩月波之清明以游心于造物而与之同庶乎其可也夫心既明矣则无私意之昏其莅政也将愈着乎公平心既清矣则无物欲之浊其抚民也将愈尽乎仁恕则是亭之建于侯之心徳深有助焉岂但为游憩之所而已哉呜呼后之令是邑者能如庄侯斯举皆月波其心而清明之则是邑之民将必长被其泽矣嘉兴为邑地广民稠本朝宣徳中用言者议分为三县秀水其一也县始创于郡之西北隅而池适在后圃故庄侯得以建亭其上云

　　古穰集巻四

　　●钦定四库全书

　　古穰集巻五

　　（明）李贤 撰

　　○记

　　赐游西苑记

　　天顺己夘首夏吉日上命中贵人引贤与吏部尚书王翱数人游西苑明年亦如之又明年亦如之初入苑门即临太液池蒲苇盈水际如剑戟丛立芰荷翠洁清目可爱循池东岸北行榆栁森排草色铺岸如茵花香袭人行百步许至椒园松桧苍翠果树分罗中有圆殿金碧掩映四面豁厂曰崇智南有小池金鱼作阵游戏其中西有小亭临水芳木匝之曰翫芳又北行至圆城自两掖洞门而升上有古松三株枝干槎牙形状偃蹇如龙奋爪拏空突兀天表前有花树数品香气极清中有圆殿巍然髙耸曰承光北望山峯嶙峋崒嵂俯瞰池波荡漾澄澈而山水之间千姿万态莫不呈竒献秀于几窓之前西有长桥跨池下过石桥而北山曰万岁怪石参差为门三自东西而入有殿倚山左右立石为峯以次对峙四围皆石赑屃龈腭藓封蔓络佳木异草上偃旁缀樛葛荟翳两掖迭石为嶝崎岖折转而上岩洞非一山畔并列三殿中曰仁智左曰介福右曰延和至其顶有殿当中栋宇宏伟檐楹翚飞髙挿于层霄之上殿内清虚寒气逼人虽盛夏亭午暑气不到殊觉神观萧爽与人境隔异曰广寒左右四亭在各峯之顶曰方壶瀛洲玉虹金露其中可跂而息前崖有壁夹道而入壁间四孔以纵观览而宫阙峥嵘风景佳丽宛如图画下过东桥转峯而北有殿临池曰凝和二亭临水曰拥翠飞香北至艮隅见池之源云是西山玉泉逶迤而来流入宫墙分派入池西至干隅有殿用草曰太素殿后草亭画松竹梅于上曰岁寒门左有轩临水曰逺趣轩前草亭曰会景循池西岸南行有屋数连池水通焉以育禽鸟有亭临水曰映辉又南行数弓许有殿临池曰迎翠有亭临水曰澄波东望山峯倒蘸于太液波光之中黛色岚光可掬可挹烟霭云涛朝暮万状又西南有小山子逺望鬰然日光横照紫翠重迭至则有殿倚山山下有洞洞上石岩横列密孔泉出迸流而下曰水帘其淙散激射飞薄溅洒最为可玩水声泠泠然潜入石池龙昂其首口中喷出复潜遶殿前为流觞曲水左右危石盘折为径山畔有殿翼然至其顶一室正中四面帘栊栏槛之外竒峯回互茂树环拥异花瑶草莫可名状下转山前一殿深静髙爽殿前石桥隠若虹起极其精巧左右有沼沼中有台台外古木丛髙百鸟翔集鸣声上下至于南台林木阴森过桥而南有殿面水曰昭和门外有亭临岸沙鸥水禽如在镜中游览至此而止大官珍馔极其醉饱以归夫一张一弛文武之道赐游西苑有弛之意焉然张可久而弛不可多以歳计之弛纔一日则又未尝不致谨也于是乎记

　　进士题名记

　　天顺四年三月朔礼部以会试取中天下之士百五十人引见廷试策以治天下之要莫不各展所藴以陈乃擢王一夔为第一以次列其等第刊之于録复题名刻石于太学上命臣贤记其事窃惟国家取士莫盛于科目而人才用世莫盛于进士葢豪杰之士必由科目而进歴代以来莫不皆然本朝待之尤极其重其廷试也天子御正殿亲赐策问使登对于丹墀其传胪也天子复御正殿设卤簿百官具朝服侍立已而致词称贺至于迎榜赐宴之类恩荣之典莫不悉备而又立石题名传示永久朝廷劝士之盛意至此无以加矣为进士者能不知所励乎虽然士之大节惟孝与忠百行之源无出此者果能忠孝则功名由是以大事业由是以广扩而充之不难矣故尝以谓功名事业无非孝亲忠君之实未有不孝于亲不忠于君而能立功名建事业于天地间者试观古之皋夔稷契伊傅周召之徒其功名之大事业之广孰非忠孝之所推乎噫舍忠孝而言功名则权谋术数之功名耳舍忠孝而言事业则百家众技之事业耳乌足道哉近世人主或有见乎此者当策士之际祝曰愿得忠孝状元其意固美矣惜乎其不广耳夫于状元而愿得忠孝之士矣于诸进士独不愿得忠孝之士乎今诸士既已策名于此必以忠孝自期然后于功名事业可以广大而有光于前修其措天下于唐虞三代之治也何有登是科者尚朂之哉

　　需轩记

　　安简陈先生为詹事三年予与词林诸先生造而贺之适新构一轩于堂之后规制秀洁遂设席其中以延众宾酒一行先生起曰斯轩也尚未有名敢以请于执事者予思之未得偶见轩外若絪缊然呼吏出视之吏曰有云在天予因诵易需卦大象之言曰云上于天需主静刘先生应曰正君子饮食宴乐之时也纯道彭先生徐曰以需名轩可乎原博钱先生逢原吕先生皆以为然且属为发明需义而记之噫需之义深矣哉夫需者待也先儒谓云气蒸而上升于天必待阴阳和洽然后成雨君子观云上于天需而为雨之象懐其道德安以待时饮食以养其气体宴乐以和其心志所谓居易以俟命也又曰云上于天无所复为待其阴阳之和而自雨耳事之当需者亦不容更有所为但饮食宴乐俟其自至而已一有所为则非需也予又通观一卦六爻取用虽异而需待之义则同用是以名斯轩其意甚美而尤切于安简先生之身何也詹事乃东宫之元僚谓之储端而储亦需之义也及观谈禄命者论先生之出处而亨运方来则当此之际乃需之时也以职言之既有以合乎需之义以命言之又有以值乎需之时则斯轩也未有善于以需名者虽然需之时义固归于安简先生而凡我同官者皆不可忽也茍畜其才德而未施于用能不有以需之乎必有以需之然后随寓而安一听于天不愿乎外矣吾之胷中岂不洒落明莹如光风霁月而无一毫系累于其间哉不然于所不当得者必欲得之责望于天而不副所望则怨天求取于人而不副所求则尤人未有不堕于行险徼幸之域矣吾人虽不至于如是亦当以之为戒而常存警畏之心可也此葢朋友责善之道不可缺者因并及之

　　勅建弘仁桥记

　　都城之南一水横流于巽方其源由兑而坤而离四泉沮洳会而为河至巽乃大有一津焉在南苑之左去城四十里凡外郡畿内之人自南来者东西二途胥由此渡车之大而驾者小而挽者物类之駄者人之肩者负者骑者步者纷纭络绎四时不休有力者每岁为架木桥然不能坚固而寒冱之际不免涉水且夏秋水涨即有覆溺艰阻之虞而人之病涉滋甚天顺癸未春皇上闻之恻然轸念曰此先务也乃命创建石桥凡百所需悉出内帑一毫不干于民应用工役皆以金佣之听其自愿而不强也卜日兴造人皆踊跃欢忻争趋効力不知其劳而木石灰铁之类率以万计不督而集桥长二十五丈广三丈为洞有九以酾水为拦于两傍以障由者复増岸于南北以防冲突为寺为庙以资维护经始于是岁四月十五日讫功于某月某日总其事者内官监太监臣黄顺臣黎贤董其工者工部右侍郎臣蒯祥臣陆祥告成之日上赐名曰弘仁桥仍命臣贤为之记臣闻古先圣王之治天下也以不忍人之心行不忍人之政纪纲法度细大具举而于桥梁道路未尝不留意焉观夏令所谓除道成梁月令所谓开通道路可见矣是以利泽及人如天地之于万物无有不足其分者我皇上复位以来夙夜孜孜躬理政务惟恐一民不得其所出一令也必顺于人心行一事也必合于天理其无异于古先圣王之用心矣今以一津乏济闻之恻然是即不忍人之心也为建石桥以便往来是即不忍人之政也名之曰弘仁葢弘者廓而大之之谓仁则不忍人之心之政是已呜呼一桥之利尚不遗焉如此况其大此万万者乎由是以知皇上扩充仁道被于四海而利泽及人之广信如天地之于万物也已是宜大书特书以昭后世臣贤既为之记复系以诗曰大哉元后作民父母民之休戚同其安否所以先王发政施仁忧勤惕厉罔或因循仰惟我皇博施济众视民如伤惟乐与共大纲小纪乃举乃张有或遗者于心遑遑都城巽方有水病涉恻然兴懐务遂所惬不惜内帑为建石桥工役之费民无秋毫易危而安利泽惟久亿万斯年厥迹不朽由小知大如地如天帝王盛德我皇无前词臣撰文纪述茂实勒诸坚珉永示无斁

　　重修歙县厅记

　　今之县治即古子男之国茍无厅事则一县之政令无自而宣为县令者固以安民为先而厅事所以视政亦事之不可后者虽然为之者必出于不得已焉可也不得已而已之则为废事得已而不已则为生事废事则县令之职不修生事则一县之民不安是以君子为令也既不生事以害民亦不废事而旷职斯尽为令之道矣佥锦衣卫指挥事汤君胤绩尝以简投予曰比因省墓东归歴县多矣而令之贤者如歙无几歙之令西蜀吴君逊也由名进士出宰是邑政通人和百废具兴且以县厅一事言之歙为徽之附郭邑居郡城之东问政山之麓厅事岁久日就颓弊前之官是者因循以度日甚至苫草以捍风雨胥隶无所容蔽焉逊曰是岂可以仍旧贯者既而思之曰改作厅事虽出于不得已亦不可以劳民之力伤民之财也乃与同官相谋各出俸赀为之邑之仗义者闻之亦乐助焉于是首建正厅次及门厢仓库不旬月间焕然一新胤绩目其能如此敢乞为之记予惟逊之所存所行其详虽不可得知即此观之可谓不生事不废事如前所云者夫县之厅事所当有也久而颓弊所当修也虽用民之财力亦不为过而逊也犹不敢一毫动民况肯以私事而害民乎吾知歙民得逊为令殆无有不被其泽者矣异日报政岂但为一郡诸邑之最而已后之继为令者居其厅则思所建之人思其人则举所行之政俾是邑之民仰观是厅而感德于无穷顾不美欤

　　临深轩记

　　予天顺癸未之夏构小轩于后庭之中扁曰临深盖取小旻诗中如临深渊之义客有见者惑焉请更之曰子为是轩乃燕息之所身之所安也今以临深名之则危之也毋乃不可乎予曰子言虽似然未知名轩之意也且危之者固所以安之也茍无危之之心而欲身之安者鲜矣是以古之圣贤兢兢业业无时而不戒谨恐惧故能免夫败亡之祸易曰其亡其亡系于苞桑孔子于系辞赞之曰危者安其位者也亡者保其存者也又曰危者使平易者使倾岂惟易道为然凡诗书春秋礼乐之道莫不皆然而戒惧危亡之说未尝为第二义也然则后世之士有志于圣贤之道者其存心行已亦惟如是而已不然则必至于慢易而倾覆之矣此名轩之意也况予滥居宥密之地所谓在四而多惧者可不危乎假使处豫亦必如六二之介于石不终日可也岂可狃于安乐躭恋不已而至于溺哉客乃怃然曰吾之所知者近也若子之言其所知者逺也语曰人无逺虑必有近忧子其庶几无近忧矣乎斯轩斯名诚不可更于是乎记

　　自治斋记

　　昔孔子答樊迟修慝之问曰攻其恶无攻人之恶先儒释之者曰专于治已而不责人则已之恶无所匿矣葢人之常情明于观人而暗于自观重于责人而轻于自责所以于己之恶任其潜藏隠伏于胷中而卤莽其心不暇锄治焉此予所以自治名斋也夫古之圣贤莫不自治其身若成汤大圣也而犹检身若不及曽子大贤也而犹日三省其身况后世之士乎故有恶未去吾则极力攻之必去而后已有善未存吾则极力求之必存而后已恶既去矣茍不坚忍以守之安能保其不复萌于心乎善既存矣茍不自强以振之安能保其不复失于心乎是故随事致察使灵台湛然而无纎恶之可容芥善之或遗则自治之功庶乎其切矣或曰子之功如此殆无异于圣贤之自治乎曰所贵乎士者在于学圣贤之学也学圣贤之学纵不及焉则亦不失于令名反是则必堕于卑污鄙贱之域矣尚可以言士哉予于是而深惧也遂揭之以自警焉

　　集义斋记

　　予尝构一小斋以集义名之或曰集义云者孟子之言也子有志于集义则观之孟子之书可矣而必以名其斋也何居予曰即书而观之其势不能不旁及乎他也故摘此两言以名吾斋庶得常目在之耳或曰集义之功可得闻欤曰子不观夫孟子之言乎所谓必有事焉者言念念必在乎义而无一念之不义事事必合乎义而无一事之不义谓之有事是集义之外无他事谓之必有事是此事之外无他念集义之功如此可谓密矣予方体而行之庶几自反常直无所愧怍而浩然之气由之以生也或曰集义可以生浩然之气乎曰所贵乎人者以其有浩然之气也是气也即天地之正气虽人人有之不能以直养而为私曲所壊茍能集义以生之则复存于我矣虽然是气也可以集义生不可以义袭取可以有事勿忘得而不可以正心助长求也或曰孟子论养浩然之气而必先之以知言者何也曰子不闻诸先儒之言乎穷理知言以开其前则有以明夫道义而于天下之事无所疑集义养气以培其后则有以配夫道义而于天下之事无所惧此孟子所以当大任而不动心也与颜渊曰舜何人也予何人也有为者亦若是予于孟子亦云或乃怃然曰命之矣予遂櫽括其言为记而置诸斋之楣

　　大同鼓楼记

　　鼓楼之建虽有司为政之一端而其所闗则甚要且人之于昼凡有目者皆知时刻之所在入夜之际非更鼓以示之则茫然无从而知然则更鼓所以代人之目者也夫一郡一邑官府列焉百工具焉众役在焉人民聚焉必有更鼓以示之则有凭有期而不失其节庶务由之以兴矣大同为边方大郡有亲王以居之有大将以镇之有宪臣以莅之军民之伙不下十数万人而更鼓不可以无设也或曰更鼓之说固然矣而必栖之楼焉楼之费也甚大然则斯举也毋乃劳民伤财矣乎曰古者郡邑之制必为楼于城门以贮钟鼓名之曰谯用以警众其势不髙则其声不扬而人之听闻也不广夫以一楼之建为十数万人之所听闻则所费者寡所益者众亦何劳民伤财之有或曰谯楼之鼓严昏晓之节而已今以为知时刻之所在何也曰昏晓之节有目者皆能知之惟夜有五时时有八刻人所不见故谯楼之鼓加之更焉夫天之运行一昼一夜九十余万里君子虽向晦宴息以安其身而天则未尝不运行也茍因更鼓而知其运行之时则凡为臣工者宁不惕然兴起其自强不息之志而法其健乎谓之严昏晓之节末矣彰武伯杨公信都察院右副都御史王公越故尝建鼓楼于郡中而属郡守李福至京求为记予故述其所以然之故贻之

　　进士题名记

　　我朝法古为治设科取士自洪武以来廷试进士几三十科凡豪杰之士出而立要津跻膴仕芳声伟烈匉訇振耀于宇宙之内以辅成我皇明雍熈泰和之治者率多进士发身也呜呼盛哉天顺甲申春皇上即位之初礼部请廷试贡士遵旧章也上曰临轩策士固我祖宗法古求治之盛典兹朕茕茕在疚而情有不能安然行之者特令多士各陈治国平天下之要道以献于以见皇上尽孝之诚心取士之盛意两得之矣已而属儒臣阅其所献乃赐彭教等二百四十七人进士及第出身有差礼部复请立石题名于国子监上命臣贤为之记窃惟士之仕者所以行其义也岂但君臣之义凡事皆当合于义焉不然则利而已君子小人之分在于此然则义之与利岂易辩哉不致谨于疑似之微未有不以义为利者所谓毫厘之差千里之缪矣是以古之君子恒戒谨恐惧慎思明辩而不敢忽也夫人但见皋夔稷契伊傅周召之徒功名事业光明正大如此而不知其所行纯乎义也后世虽有豪杰之士终莫能与之比肩者顾其所行不免杂乎利焉杂乎利则不纯于义望其嫓美前烈岂可得乎嗟夫圣贤发明义利之旨详矣有以先义后利为言者有以正义不谋利为言者惟恐世之君子徇利而忘义也今登名于是者果能惟义是行则功名何患其不光明事业何患其不正大而雍熈泰和之治将益隆矣而今而后愿与诸士勉之

　　古穰集巻五

　　●钦定四库全书

　　古穰集巻六

　　（明）李贤 撰

　　○序

　　送夏千戸序

　　予尝读太史公书见汉祖龙兴豪杰云从为腹心为股肱为爪牙者匉訇震赫飞腾乎宇宙意气之盛葢不止于凌泰华冲斗牛也至以不言躬行笃孝淳谨见称于当时者惟万石君一人而已然万石君厯惠文景武四朝尊爵荣禄而子孙贵显至二千石者十七八彼所谓豪杰功臣之家鲜克俪焉或僇及其身或子孙一再传而败者皆是也君子于此有以卜其福庆之所自矣今之世有类是者吾于邓之守御千戸夏侯见之葢邓自孔侯开剏以来其间勇畧特达为崖岸斩絶之行气焰可畏于一时者不可屈指至于忠厚爱人与物无竞恬然自守于礼法之中子弟谦恭族属蕃衍而军士仰戴不替者惟夏侯一门向之气焰可畏者不干宪于其身则败之于子孙数年之后泯然无迹甚矣夏侯一身一家躬行之善有类乎万石君也譬之花栁逢春争新鬬艶于一时至乎秋冬则颓然零落枯槁而松竹凌寒挺然苍翠岂不可尚也哉夏侯在任葢五十年于兹矣今以岁及指使在礼不与服戎援例用嫡子以代则今夏侯是也今侯名杰撝谦淳谨不减其父葢前夏侯位不满德厚施而不食其报功名富贵必于子孙乎见之苏子所谓天定者也侯世家和州之含山岁乙未从戎遂充什伍长洪武壬申以功升懐逺卫百户累进正千户以洪武甲戌调今任葢世禄于兹土云

　　送杨公仪知邓州序

　　是岁戊辰夏四月吏部品士之当仕者请于上命之官有杨公仪者冠诸士为守于邓邓吾乡也因赠以言昔者孔子适卫曰庶矣哉冉有曰既庶矣又何加焉曰富之既富矣又何加焉曰教之向使孔子操治人之柄以行其道不过富之教之而已杨公往治吾邓亦惟孔子之道是遵虽然不可忽也富之教之必有道焉先儒所谓制田里薄赋敛富之道也立学校明礼义教之道也以今观之田里之制赋敛之薄出自朝廷太守不与焉学校之立礼义之明自有师儒太守不专也然则富之教之果非太守之责乎曰政亦多术矣彼所谓富之教之之道太守虽不与且专而太守岂真无所事者哉莅政之初必谨察之某事也有以害吾民民之穷也由此而致吾除之某事也有以利吾民民之富也由此而得吾兴之又谨察之某事有以薄民俗吾禁之不使复行也某事可以厚民风吾劝之不使或坠也害除利兴民生遂矣富斯得焉薄去厚存民心善矣教斯行焉此富之教之之道太守所得与且专者如此嗟夫天下为郡为邑者众矣如孔子之言而见诸行事者几人哉必见诸行事而不托诸空言斯无愧于圣人之徒而守令之责塞矣杨公去此其留意焉

　　户部尚书古公挽诗序

　　乡之人古君本来自钧州持其父挽诗一帙造予舍且告曰先人为户部尚书而卒得搢绅大夫士挽诗若干首未有序焉者葢三十年于兹矣非敢缓也以母老垂白在堂左右就养不可一日离今母以寿终始克至京师意者乡好得序其首以为永图予昔寓郡庠时闻乡之先达在朝者有古公焉为人端重有风度爱惜名节能以礼自防凡百时好无一动其心者是以在家有孝友之称在邦有忠亷之誉歴事髙文仁宣四朝眷注咸优葢德孚于人而行无不达真当代之伟人也既而领乡荐上京师登进士公已弃世数年自伤不幸不得望见大君子威仪以挹道德之余光付之怅然而已洎观杨文贞公所撰神道碑乃知其平生履歴之实景慕之余慨然于心思欲为诗以自附于杜子八哀之义顾多事而未能也古君乃以此见属其又何辞然挽诗非古也其意则出于古矣礼曰吊于葬者必执引执绋言吊葬者必挽引绋以助其力其哀可知矣今也于执挽之际形诸歌咏以叙其哀葢君子縁情而生以义起者也况因之而发扬乎行实之美亦仁人孝子所当致力者今古君惓惓不忘于岁月之久非笃于孝亲者能如是乎尚书公讳朴以清白遗家本其季子也读书好礼重于乡曲尝择子之秀者二人为郡庠生学业日进殆将复振其家声以慰泉壤云

　　送崇德知县焦君序

　　国朝进士除官内外兼用自宣德以来率多留内任或外任者什一今皇上念及元元谓亲民之职莫如令尝考郡邑之治效由进士者居多于是两勅吏部自今县令有缺以进士补之此求治安民之本心然意者不专于是葢谓进士才髙气鋭悉留内任未必不志大而忽细一旦任重或有疎畧之举必于此焉歴之使之动心劳虑増益其所不能庶可以成大器实预养之以为他日庙廊之需殆朝廷鼓舞英豪之深意或者遂以进士得此不足荣葢未之思也自常情观之进士授职固宜喜内戚外而君子之喜戚则异于是不以内喜不以外戚茍可以行其志虽外而喜否则虽内而戚葢君子之喜戚系乎道之行与不行也夫何暇内外之计哉叶之焦君仲容以进士当选偕同年友十七人俱为令仲容得浙之崇德人皆为仲容戚惟仲容欣然造予告曰吾虑得内任必安逸后不能堪事今诚得出宰为幸子知我者得无一言嗟夫仲容之志君子哉其过人逺矣是固以行道为心喜戚不系于内外者也以仲容之心观之葢谓一邑之事萃乎令凡其利可兴害可除弊可革盗可息讼可理政可平凡百废坠可举者皆在吾掌握之中所以展吾才尽吾心次第而推之不难矣君子以行道为乐吾故曰仲容之志君子也回视居内任者循规制劳案牍日不暇给曽如仲容之乐乎以此易彼孰得孰失必有能辩之者仲容以为何如

　　代李司训作送练士还家序

　　士之所以自显于世者有二途焉曰文与武而文武之士各用力于自显之业则有难易精粗之不同君子不可不察也夫用力于文者似易而为业精焉用力于武者似难而为业粗焉然则用力似易而业精者劳心用力似难而业粗者劳身劳心者治人劳身者治于人而国家取士于二途官劳心者终其身官劳身者继其世则其所尚无乃异指乎曰未可以差殊观也夫文士为业虽精其途夷而武士为业虽粗其途险险夷之际安危系焉人情好安恶危而夷者安所闗险者危所系全生而逺害与夫出万危不顾一安者孰轻孰重不待知者而明矣由是观之则朝廷于官人之法其为虑也深矣今年夏予以教官考绩来京师适有故人曰褚姓而铭名者以练士相邂逅感慨而追陪者累日既而曰吾与先生得斯会不可以为非幸请一言以为后会之张本嗟夫吾与子俱绊于仕途吾以文而子以武其用力于自显之业则有难易精粗之异身心夷险之殊洎授职于朝廷又有终身继世之分而终身继世者有崇有卑有显有微顾其崇且显者我未之有能也子尚勉图之古人谓九重之台起于寸土千里之行起于足下慎勿以今日之役谓不可企及夫髙且逺者于是乎书

　　送刘主簿序

　　天下郡邑无虑千余而地瘠民贫莫甚于山西山西郡邑不下百余而事繁政剧莫甚于太谷葢太谷者密迩藩臬盘根错节之地也人之常情孰不恶繁而好简喜易而忧难古之君子则异于是以为不遇盘根错节无以别利器葢所见出于常情之外宜乎有大过人者今之君子能若是者鲜矣刘公某之为太谷簿也方授职之初人皆为公戚惟公以为喜问之则云吾之利器行将别于此吾何为不豫哉其勿为我戚戚也闻者始愧而大异之洎下车之日邑人望见颜色威仪皆惕然生敬心已而莅事惟明惟断虽百务丛集而一挥判然市民始而观者如堵墙明日去者半又明日半者去又明日无一至焉佥曰神明主簿孰敢侮之越明年令行禁止吏民悦服自藩府臬司大郡巨公无不击节叹赏以为诸邑之簿最于是一邑之边储专委任焉每于事竣未尝不先人而上官为之自庆于今已八年矣操履如一日焉太谷自开邑以来令丞簿未有能终其任者或一二年甚至数月即为邑人讼而黜之间能得白复任亦不旋踵而去独公屹然若砥柱之在中流是果何修而得此乎亦曰其立心也公其持志也勇公则生明勇则能断吾于是乎知刘公之利器可尚也已兹以考绩书最将还于公有乡曲之雅者谓不可无言以赠于是乎书

　　送罗通判序

　　通判郡佐也郡之佐其名不一自秦置守以来无虑十余等曰郡丞曰治中曰别驾曰长史曰司马曰赞治曰通守曰倅与夫今之所谓通判者皆是也夫一郡之大有守必有佐则是非可辩得失可别然后一政之施一令之下庶乎有利无害而民得被其泽矣茶陵罗侯琥通判河南之南阳命始下也南阳之仕于京者往见焉退而喜之咸相谓曰淳人也容貌举止安闲不躁存于中者可知也询诸乡人则又皆曰善人也乡曲之誉莫有过者洎往任也寮属被其容接者举得欢心焉按歴所部郡邑之民欣然交庆于今三年舆人诵之曰罗侯判府吾民获所罗侯出游吾民以休来自郡者莫不云然予闻而异之子贡问乡人皆好恶何如夫子以为未可也不如乡人之善者好之其不善者恶之罗侯不惟一乡之人好之自其所识至吾一郡士民莫不好之与夫子所谓未可者如何解之者曰子见侯之乡人好之者皆善人也安知恶者之不恶乎其所识与吾郡之士好之者亦若是也而吾郡之民被其德泽者岂以善恶而有间哉其说信矣尝观于易比之九五曰显比王用三驱失前禽先儒以为岂惟人君比天下之道如此凡乡党亲戚朋友众人莫不皆然乃知侯之为人所好能明乎是道而已夫岂示私恩为虚誉者哉侯勉之歴观古之名公巨卿莫不由是出若富郑公在郓李文靖公在澶吕许公在濵其后皆至台辅为有宋名臣而其人之言行政事具在方册侯考而行之不难矣夫与人言而不以逺大期者非厚之道也敢以数公由通判而至逺大者为侯告焉

　　送王指挥序

　　辕门巨室有王姓而徽名者其父永为陜西都指挥佥事既老且疾令徽请代于大司马乃授西安卫指挥使濒行祠部郎中赵君与之交好率其乡人乞予言以赠问其世家云武陵人大父奎国初累功至指挥佥事伯俶复以功进都指挥使守宁夏朝廷倚重无西北忧没于阵妻时以死从特赐贞节之诰永奉母魏至孝初授延安卫指挥使改绥德留妻谢养姑姑有疾谢惊惧祷于天刲股为羮以进疾愈至八十又六乃终永哀痛不已恳乞终制庐墓弗获谢代之诏旌其门曰孝行从子敏卒妻赵亦以死从诏旌其门曰烈妇此其大畧也予闻而叹曰呜呼忠孝节义萃于一门可谓盛矣夫为臣尽忠于君为子尽孝于亲为妻尽节于夫为妇尽孝于姑乃天命之固有人道之当然观王氏一门为忠为孝为节义者如出一辙夫岂有所利而为之者哉诗曰天生烝民有物有则民之秉彛好是懿德此之谓也古之圣人立教垂世亦不过使天下之人皆欲如此而已以今观之世禄故家如王氏者多矣有忠焉而孝无闻者有孝焉而节义无闻者有忠孝节义俱无闻者又况背理乱常甘于污秽者比比视王氏一门相去何逺哉夫王氏之门盛矣为子孙者亦不可恃此以骄人而矜已也自古名门右族成于祖父而坠于子孙者十常六七况故家子孙一违先训其责倍于他人实艺懿行人未必信纎瑕微累十手争指故曰起家难保家不易书曰惟乃祖乃父世笃忠贞诗曰毋念尔祖聿修厥德可不慎乎今侯有伯之忠有父之孝所以光前烈而振家声必有能副乡人之望者若夫出竒决胜应变之术所谓军旅之事吾未之学也在侯之自勉云

　　送廖指挥序

　　昔汉髙祖起丰沛而将士功臣多丰沛世祖起南阳而将士功臣多南阳我太祖髙皇帝龙飞淮甸而将士功臣亦惟淮甸多焉易曰云从龙风从虎风云之从必其近者势固然也长陵卫指挥使廖侯镛其先淮之定逺人曽大父讳友洪武初仗剑从太祖开拓寰宇累功至昭勇将军指挥使赐诰以世其爵歴子孙三世至于镛或曰三世为将道家所忌岂其然乎吾闻友为将军不坑降以图利不妄杀以邀功故官止于此使惟利是图而功是邀以友之勇而取爵其不为侯为公也邪其心固曰积其善也多而获其庆也长食其报也薄而遗其后也逺呜呼友之所存如是虽歴百世而益昌复何忌哉吾不及见将军友而尝与寮寀以山陵祀事往来主其家见镛之父亨从父贞皆循循雅饬类儒家子亨也事母恭而婉友弟爱而笃处家待人一于礼而不怠贞也母有疾刲肝为汤以进而愈嫂陈氏老而孀居无纪纲之仆不逺数千里取以归处家待人如亨焉诗云兄弟既翕和乐且耽子曰父母其顺矣乎吾于廖氏一门见之夫廖氏昆季盛矣而镛继其爵岂可忽诸尝见镛在诸父侧执弟子礼甚恪又闻镛出则练骑射甚工葢恪则能心祖父之心工则能勇祖父之勇子曰父在观其志父没观其行亨既没矣人将观镛之行矣夫长陵我太宗文皇帝剑舄所藏世禄子孙得任守御之责于此将必与国同休虽亿万斯年可也吾是以知廖氏之泽未艾矣所谓善多而庆长报薄而遗逺者非邪镛将之任诸往来于镛家者属为序以贺且曰当风之窍声可泯乎辞不获乃述所见闻者颂而勉之

　　送貊知县之内乡序

　　河南七郡而称易治者南阳也南阳十邑而称易治者内乡也葢内乡地连商于沃野千里土风物产加于众邑以言乎士操存笃雅士易治也以言乎民习尚淳朴民易治也以言乎讼忿定气平曲直自分讼易治也以言乎境就僻逺要迎送不烦境易治也夫以一邑之政而四者易治余可知矣然则易治若是而令于此者虽与卓鲁并驾可也近观数令类于伤锦而去何欤葢无卓鲁之心故也夫有卓鲁之心虽无四者之易而易无卓鲁之心虽有四者之易而难尝见今之为令者居则曰我所愿为卓鲁也夷考其行百无一似焉何也葢非卓鲁之不可及也顾其为之无实心耳传曰子服尧之服诵尧之言行尧之行是尧而已而况卓鲁乎欲为卓鲁之道者惟当求其心之同不必泥其迹之似心茍同矣迹虽殊焉可也夫视民如子卓鲁之心也能存此心举而措之不难矣于是布大信推至诚决壅滞拨烦萦四民之业惟敦五土之利惟成穷独以恤奸盗不兴抚字既勤风化亦行虽不求合于卓鲁之迹吾恐卓鲁不能自异矣及其去也攀辕卧辙画形配食颂德立祠纪惠刻石皆余事耳有貊君安者颍之太和人以太学生擢内乡令谓内乡吾邓之属邑也造予而问焉予惟为人谋而不忠不可也乃以所见难易之说并古循吏之道告之既而内乡宦游之士来乞序以赠弗克更出新意也文其语以贻之

　　送邓州学训导柴君序

　　正统七年春大会天下举子较艺于南宫葢以千计而甲乙取之要之其才不甚相逺援例甲登进士乙为校官然则朝廷之意深矣郡邑之职岂不宜授何乃舍彼而授此殆以校官者人才之丰啬系焉耳然则由乙选而任斯职者盍亦思其所寄乎虽然师生之相与贵乎恩义兼尽也窃怪夫今之曰师曰弟子者往往不能相入而卒相悞焉况北方之士始也不知自奋必待师长教条之严诲诱之勤既久且坚乃克就业而人才之效可冀不然以涣散疎旷之心一旦而拘挛系絷于此必有不能堪者顾乃惑其志不以教育为乐而前日之规制弛然莫振由是弟子无执箕膺揲之愿而外慕是驰或成与否若越人视秦人之肥瘠矣甚至齾齾相浊惟利之射所谓恩义者不知为何物也十年之外师以无功黜士以业荒退岂非不相入而卒相悞之明验欤三衢柴君惟一浙之江山右族学有源委领乡荐而来遂登乙榜授邓庠司训予故邓庠生也闻其名接其容听其言喜甚且私为吾庠诸友贺而今而后矜式允有赖焉况邓之教官三人皆长者善开导诸生骎骎然有所造就君往主师席必能协心以教以育决滞为通易暗为明诸生虽少长不齐聪钝不一随其才引而进之期底于成不数年间吾庠士子将诜诜兴起掇巍科而跻膴仕君宁不快然于心乎宁不副朝廷之所寄乎所谓不相入而卒相悞者视此必报然大惭于君矣乡之宦友饯其行属予以文因书此赠之

　　咏易序

　　予观易经六十四卦三百八十四爻程朱大儒解之明矣后来诸儒又复推衍而详尽之使学者开巻了然于心目之间何其幸哉士之从事于易者可以不费辞说矣若乃有心于求异未必不流于附会穿凿之失明之不得秪取讥耳予以昏愚之资于程朱诸儒之言多不能领悟岂敢别有发明之志哉间取其一卦一爻之切于已者为诗以咏其义意庶或可以体而行之亦若先儒所谓如已有疑将决于筮而得之者虚心端意推之以事而反之于身以求其所以处此之实则于吉凶消长之理进退存亡之道将无所求而不得矣此予之志也其余卦爻之事泛而不切于已者不暇咏焉或曰易学贵尽其道而子遗之无乃不可乎予曰予咏易也非解易也解易者欲明易道不可以有遗咏易者欲体易道不可以不切或以为然曰咏之易而体之难不尽其难亦徒然耳予闻之竦然因録所咏之辞作序存之以为筌蹄云

　　咏毛诗序

　　近看诗经文公集传诸儒论说解释义理了然明白一时读诵自觉通畅过目之后随已亡失葢由不能虚心切已深潜谛玩常若匆忙急遽草畧看过摭其华不茹其实义理之所以然者率不可得是以多阅而好忘因叹气质昏杂一至于此今者欲矫迫切之弊畧效五言律体不恤声病但欲吟咏诗意徐索义理庶几可得万一于身心也辄用録之以验后日学之进否至若国风中男女淫奔之词亦不暇咏也

　　赠尚宝卿蹇公序

　　客问士由荫叙科目二者立身之难易予曰由荫叙者难由科目者易客惑焉且曰由荫叙者前人之泽受之而已夫何难由科目者自微而着百虑乃成夫何易今言若此则难其所易而易其所难也何见之异乎曰子之所言出身之谓也子问二者立身之难易吾以是告之则固难其难而易其易也夫前人起家功名若是其赫也爵禄若是其崇也遭遇若是其荣且幸也为子孙者之才之德虽与之等人犹以为弗及矣而况弗及者乎况违其训乎所谓实艺懿行人未必信纎瑕微累十手争指荫叙之立身如此信乎其难也若夫寒士之初也名在乡曲若是乎卑序联亲朋若是乎微身处羣众中若是乎寻且常也入于庠序之间虽无卓异之资稍能倍其功以力其学一旦名在甲科身居显要乡人荣之朋友誉之士林属望之往往名过其实矣科目之立身如此顾不易乎然则忽其难者终于难能知其难斯保其易也尚宝卿蹇君英故少师吏部尚书忠定公之子忠定歴事五朝职列三孤位冠百僚适当天下承平之日享福禄荣名者四十年士之立下风而仰余光者至今不衰惟君克世其家始用荫补尚宝司丞秩满以绩着进秩卿恂恂儒雅有忠定风其名位功烈骎骎乎嫓美于前所谓知其难而保其易者忠定之泽葢未艾也君之进秩乡之仕于朝者相率来请文以赠因述或人问答之语以告之

　　送道士韩守玄序

　　或问道士立名之义予应之曰不知也曰为学之道博而求之然后择焉一事不知儒者耻之吾子以为何如曰然吾固应之非正对也所以大子之问也夫士者事也从道为事故曰道士其义则是其人则非也曰立名之义既闻命矣敢问其道何如曰子盍观诸老氏不曰道之为务惟恍惟忽庄氏不曰至道之精窈窈冥冥至道之极昏昏黙黙韩子所谓道其所道者是已然则儒者之道同乎曰儒者之所谓道犹大路也天下之所共由者也其要不出乎君臣父子夫妇长幼朋友之间其教易知而易行也二子之所谓道则求之恍忽窈冥昏黙之中非吾之所道也有韩守玄者邓之簪缨家尝曰士固各有志耳吾族之仕者已有其人吾又孜孜惟禄是干不几于垄断之登乎遂絶意不求仕进入佑德观寄迹老子法中又曰昌黎吾祖也湘子吾宗也一则为儒一则为仙各造其极不能相通吾则尊祖而敬宗以老为名以儒为行所谓墨名而儒行者吾祖固尝许之矣予聆其言而嘉之葢有托而逃焉者也今年春请牒于礼部而归一日户侯张君率其乡人属文以赠予儒者徒也老氏之道未之学姑取或人之问者次其说以告方将质之守玄试听所以为业之详而守玄匆匆别去予亦绊于职务竟弗果云

　　古穰集巻六

　　●钦定四库全书

　　古穰集巻七

　　（明）李贤 撰

　　○序

　　送考功李先生致仕序

　　考功李先生年六旬有五以员外郎秩满在正统八年夏五月一日不谋于妻子不告于寮友独状老疾于冢宰决意请休冢宰方注意荐之乃欵接良久犹豫未允既三日不行先生乃惧留之果遂抗章纳禄辞极恳切命下亦不决属之吏部先生复白于冢宰至再至三犹弗许舆论纷然谓先生学醇望重况未及引年不可释选部郎中张君留之不获至于泣下迟命浃旬冢宰以先生之志终不可夺宜遂其髙为请于上允之内阁大臣闻之怅然谓适加品题若李某者非六卿之贰则方伯之长顾去已成矣食不下者竟日嗟夫先生果何修而得此哉葢其所存所行必有卓乎不可及者贤获从先生之后八年于兹其精微逺大虽未能识至于耳目所见闻贤悦之学而未能者尚可道也饮食之甘举世之所好也而先生珍味不嗜于口衣服之美举世之所尚也而先生縠绮不着于身干名附势众人之所蹈也而先生逺之髙位厚禄众人之所慕也而先生薄之其所好尚慕蹈独异乎世之人者何也葢先生之所好者淡薄所尚者俭素所蹈者恬退所慕者天爵惟古之人是同宜乎与世之人固有如圆凿方枘之难合然则难合如此宜见疎于人及其去也识与不识咸以为惜何欤于以见天理之在人心有不可得泯者或曰朝廷清明世道亨泰尊贤使能不靳爵赏虽逺方僻壤髙人端士自蔽于不耀之地者咸振衣兴起愿立于朝况先生以宏博之学正大之行居考课黜陟之地为士属望已久自宜迁秩崇髙揖让于公卿之间以佐化理今乃果于求去吾党之士未有所闻贤曰先生起自布衣登名进士歴官于兹三十余年今乃早图晩节以全始终其有补于士风不小子之云云奈何或乃怃然为间曰命我矣贤以门生辱先生雅爱不以形秽自鄙敬书此为别

　　送郭司训之任黄岩县学序

　　世尝说古之君子大过于人今之君子不及也又谓今之人无复有如古人者予窃疑焉以为人之常情慕逺而忽近喜传闻轻见知自古而然未必今之人尽不及古古之人尽过于今诵斯言于人无不以为然者已而静观世故大要以今之君子所存所行验之乎诗书所载则又大有不相似者翻思前日所然之言又甚惑而不可据孟子曰君子有三乐一则曰乐得天下英才而教育之葢古之君子诚以是为乐不诬也今之职斯乐者非校官乎然而天下之士出登仕途内则为公卿为大夫外则为藩臬为郡邑虽有大小之异莫不皆以为乐至于校官之授必有不怿然者均是务也古人以为乐今人以为不乐其所好尚若是其背驰也则今之人诚不类于古之人矣既而思之教育英才固为可乐茍在我者无教育之具纵得是职不能一朝乐也虽古之人能得是乐者无几使今之君子果有其具岂必下于古人之乐哉葢古之君子在春秋时惟孔子有其具得是乐战国时惟孟子有其具而乐未遂汉之董唐之韩具亦有而未能乐文中子似有其乐而具则未在宋惟周程张朱有其具得是乐而安定亦然在元北有许南有吴具与乐亦兼有之然则是乐也岂易得哉惟古之君子大过人者能之今之君子不及焉宜乎得是乐者寡矣郭君用辉常之无锡人自幼见乐于其师为学益富而未已又有得其可乐之具乃歌鹿鸣上春官遂登乙榜擢台之黄岩训导夫天之于人也不枉其才郭君既有可乐之具又得其职且黄岩之士学有源委可教可育者有其人焉非如徒有其具而不得其乐者此吾知郭君之乐将无愧于圣贤君子之乐矣考功李先生实出其地贤辱在门生谬为所知命序郭君之行敢以是告

　　鲁氏族谱序【案富珠哩原作孛术鲁故仲礼以鲁为氏】

　　太学生鲁仲礼持其族谱一编诣予告曰吾族本孛术鲁姓国初入版籍去孛术字先世歴有显人文章政事具载元史而家无谱系吾惧夫族属之无统也作鲁氏一谱然世代绵邈不能逺引乃断自讳德者为始歴子孙至震凡七世据可知也愿为我序之俾族人知所绍而后世知所述以不忘水木本源之义焉予闻而嘉之以谓江北故家子孙弗克世守先业非尽不肖也厄于兵燹故耳有或一遭是厄子孙流散随处家焉茫然不知世系所在相逢不异于途人孰知以是为念而能追考世次乎仲礼独惓惓于此其贤于人逺矣夫谱系之作岂徒然哉非欲矜眩阀阅夸示乡党也将以推本反始也将以辩昭穆叙亲疎睦宗族化乡人也由是而得尊祖敬宗之道焉岂非仁人孝子之用心欤古者人尚谱系之学家藏谱系之书是以天下之人贵贱有常而宗支不混奈何五季以来其书既散其学不传而此道于是乎荡然矣近世大夫间有能修举者多出于江南葢无兵燹之患故家子孙犹能世守其业而谱系固可举也今鲁氏出于内乡内乡江北之地也乃有七世之谱焉非子孙之贤孰能致之观其歴世簪组后先相望其曽大父文靖公翀文章政事擅名前朝仲礼尚思继述以振扬家声期无愧于文靖可也虽然本深则末茂源逺则流长理势之必然也仲礼为人淳雅好学异日必有光先世者吾是以知文靖之泽未艾也诗云子子孙孙勿替引之尚验之鲁氏之门是为序

　　送朱县丞之洛川序

　　吾友朱有年为人倜傥有竒志蚤入学为诸生从明师游识见迥出辈行既登太学所交益广所闻见益博为仕之方洞然于胷次葢持此以待其用素矣特未知利器见别于何地耳今年春谒选吏部无虑千余人有年以太学区别例试于考功归于选部品藻于冢宰列状以闻命下得陜之延安洛川丞乡之宦游或觖望谓斯职未足以满其才而有年亦有不怿然者予闻而惑之曰其亦未之思也古之人宁愿才有余而不患位不至以有余之才而居未显之位茍尽其当为则力可能而功易成况丞之职所以贰令于一邑岂可不加之意乎昔吴门叶芑丞于潜尝曰官无庳崇职无简繁事无难易惟敬则行以此见重于咨夔意者取其能敬职业有合乎孔子所谓执事敬者世之人往往不足于丞必以昌黎所作崔斯立记为援殊不知彼有激而云不然昌黎王承福传政以戒夫食焉而怠其事者而又述斯立之语以开之无乃不可乎吾知昌黎必不如是自矛盾也有年盍亦虑诸试观今之髙官大职未有一蹴而至者率有渐也葢行逺自迩登髙自卑理势之必然以有年之才固不止此行将蹑要津跻膴仕以遂厥初心兹之往也惟随其分之所至而尽其职焉无戚戚可也若夫择便为厅斵桷镘壁面山而俯沼嘉卉美竹俨立而森列玩游鳞听幽吭坐密荫弄柔芳吟哦以自适曰丞负予予不负丞亦无取焉耳

　　送南阳杨推官序

　　南阳中州大郡也其属十有三县居其十山川明秀土地膏腴人生其间者有东汉风士尚节义民务农业其为讼也简其为俗也淳守兹土者往往驰名至有不尚刑而蒲鞭示辱者斯固德化之所致抑以民生易扰也自汉以来郡之刑讼太守兼之后唐始有推官之制宋元及我朝因之诚以一郡之大有政焉有刑焉政以为治刑以辅治治之不专则刑罔而政弛是故以守出治同以佐之通以赞之而刑则付之于推焉然委政何备而待刑何啬于以见人君之治天下也惟尚德政民有不一然后刑焉故曰刑者辅治之具也书曰士制百姓于刑之中以教祗德若夫专务黩刑以为治无乃昧于本末轻重之义乎吾郡推官杨公玉华世家蜀之仪陇为人慷慨有气节领乡荐入太学正统改元之三年以选人优等擢今职尝举孟子之言曰矢人岂不仁于函人哉矢人惟恐不伤人函人惟恐伤人故术不可不慎也吾非学申韩之学者奈何务此既又曰古人所谓积阴德于冥冥之中者率由是道吾何歉乎哉于是破崖岸置边幅一切狱讼务求其情三载之间大畏民志而庭闲若无事者兹以考绩书最而还郡人荣之请予文以赠惟吾郡之风土既如此而杨公理刑又操心如此则民俗加淳不言可知而蒲鞭可复见于今日已杨公往任益用其心哉他日又将大书特书以俟观民风者録焉

　　送夏公瑾还乡序

　　天之生物万有不齐而物之成败亦万有不齐若夫人又物之最贵而灵者其在世也又有吉凶荣辱穷通得丧之不齐焉且以士之在仕路者观之通达于前者或蹇滞于后遭遇于后者或坎坷于前又或前后屈焉而伸于中或中屈焉而伸于前后求其所谓富贵利达始终得意而不失者殆千百之十一也岂非天地乗除一定之数出于自然而不可移易者乎古之君子有见于此惟尽夫在已之道而已其于祸福之来一听于天初不芥于心焉故曰君子居易以俟命又曰莫非命也顺受其正奈何世之人之未达也得意则喜失意则悲甚至未得意之时冥行妄作以求之未之有得秪见其失也或既得矣恣情纵欲以骋之卒亦不能保其得焉若是者非正命也诿之于天不可也然则古之君子能尽在已之道是以俯仰之间无所愧怍卒之祸去而福来在易履之九四曰履虎尾愬愬终吉言能戒惧以顺自处则终免于危而获吉也今之君子其亦有能若是者乎吾友夏公瑾始举进士官吏部之考功十有余年可谓通达于前矣已而获谴谪戍边城离患者十有余年岂非蹇滞于后乎兹者遇霈恩既释其戍复官其身俾还乡里是又所谓屈于中而伸于前后者矣葢其所守之道同乎古之君子故能如履之九四卒之祸去而福臻焉公瑾姑苏人其乡里衣冠文物之盛甲于东南诸郡葢不减于宋时洛阳也先达耆旧宿德雅望之老皆公瑾平昔相知之稔者公瑾斯归林下又増一人矣耆英之会所乐何如哉然公瑾所以得是乐者实天之所为也尚勿忽其在已之道以为始终全人庶几朋友之望乎

　　行稿序

　　诗为儒者末事先儒尝有是言矣然非诗无以吟咏性情发挥兴趣诗于儒者似又不可无也而学之者用功甚难必专心致志于数十年之后庶几有成其成也亦不过对偶亲切声律穏熟而已若夫辞意俱到句法浑成造夫平易自然之地则又系乎人之才焉呜呼诗岂易言哉予往时亦颇好诗但无专心致志之功加以才思疎拙欲躭佳句卒不可得且能妨废读书工夫用是不屑为之已数年矣兹者奉命有事于蜀川凡道路之间目之所经发乎情而句亦成第恨鄙俚不能佳耳即欲投之丙丁不如録之以俟善诗者之运斤焉

　　赓咏杜律序

　　予以公事干当蜀川暇日无以自遣因得杜律一册咏之不已复赓其韵或曰世称杜诗冠絶古今以为圣于诗者诗至于是天下之能事毕矣惟太白能与之齐名后世虽有作者愿立下风莫敢与之抗也文人才子莫不窃效其体制阴袭其辞意而不敢明和其韵第恐和之不如徒取讥于人也子何不此之顾耶虽然恐取讥于人而不敢和者诗人之虑耳吾非诗人也特怜子美之才不为世用而坎坷终身郁郁不遂之懐往往发泄于诗葢苦其心志行拂乱其所为者予自思身虽未尝经此亦当驱意于此使知古人所遭之地庶几亦能动心忍性増益其所不能耳初不计其可也君子幸勿以为僭焉景泰三年岁壬申冬十月吉日慎独子寓锦城序 

　　平阴王夫人王氏挽诗序

　　礼曰吊于葬者必执引执绋言送葬者必挽引绋以助其力不言有歌诗也及观春秋时齐将命其徒歌虞殡解之者曰是送葬之歌曲也乃知挽歌之来逺矣庄子曰绋讴以生必于斥苦言必起于促急用力之疏缓者或曰邻有丧舂不相里有殡不巷歌安有送葬而反歌者乎予曰舂相巷歌止于齐力而已执引执绋而歌者不惟齐力而又寄其哀焉诗曰君子作歌惟以告哀挽歌之意亦犹是也或曰歌以寄哀则闻命矣果出于执引绋者之歌之也则可今之为挽诗者初则未尝执引绋也不几于妄乎予曰不然孝子之心虽极其哀然不能自叙其情也必托之声诗则孝情于是乎畅矣岂必出于执引绋者而后可哉又曰公卿大夫之丧为之挽诗可也而夫人之丧亦为之可乎予曰此孝子伤其父母之情礼无彼此之间也记曰自吾母而不得吾情吾恶乎用吾情所以必索诗以哀其亲者亦情之所不能已也成国朱公尝诣予告曰先母弃世得缙绅大夫挽诗甚富幸先生为序其首予惟公之父平阴武愍王及母夫人神道碑铭皆予之所撰也挽诗之序不可以重辱公固求之不释也窃思王之丰功茂绩与夫人之淑德美行具载碑中不宜复赞特序挽诗之所从来以贻之嗟夫世之勋臣子孙率多溺于富贵视诗书为外物薄伦理而不由今公乃能从事诗书克笃忠孝于亲既没之后犹惓惓不忘托于声诗以叙其哀则其所存异于常情逺矣由是以知平阴之泽其未艾乎

　　赠少詹事孔君序

　　甲戌之岁三月一日廷试天下举子简命儒臣读巻予忝与焉方试之初执事者报少一人验其名乃孔公恂也佥曰孔氏子孙本朝鲜有与廷试者幸而有之岂可遗之即遣人召入问其故愀然曰适闻父病亟也佥曰讣音未至宜就试如令孔君黾勉从之时司晷已报午矣策就犹先于人第在髙等予时叹曰孔君所存所学如此信乎为圣者之后也已而拜礼科给事中敷奏详雅恭慎不怠士林莫不重之天顺改元皇上复正大宝慎选才能列于庶位既识君不欲轻用迟之葢数岁矣癸未春詹事府缺人上曰宫僚务得正人如孔公恂司马恂可也遂同升少詹事搢绅闻之无不欣悦以为得人其僚友之厚善者请文以为赠予惟先圣之裔文学才行功名事业后先争光者自战国而下可数也若斌若安国若融若颕达若巢父若道辅又其表表者葢圣人之德之功同乎天地而庆泽宏衍绵绵不替有不期然而然者矣虽然天下之士读圣人之书者莫不遵圣人之道而不敢违夫然后无愧于圣人之徒况为其子孙者乎茍于圣人之道而少有违焉其愧比之常人葢倍蓰矣可不慎与观孔君闻父病亟不肯就试孝亲之心诚矣敷奏详雅恭慎不怠忠君之志着矣今兹膺宠擢以辅元良岂无自而然哉虽然未可以是自足也必使文学日富才行日髙功名事业日进与前所谓表表者并美于千百载之上庶几其无愧乎君先圣五十八代孙是为序

　　送固始教谕姜贵宪序

　　人之为师出于自立者难出于受职者易夫自立者非有朝廷之命而四方之士自然景从虽千里之逺负笈而至葢非学博识广德尊道隆灼然可以为人模范者不足以致之此其所以为难也在古有能之者若汉之董马隋之文中子宋之孙石程朱是已是数君子后世仰之如孤松挺秀于黄茅白苇之中岂易得哉若夫受职者非有自立之能而往主师席学不必博识不必广也生徒之他适以法拘之而已德不必尊道不必隆也弟子之相违以势临之而已此其所以为易也若是者自古至今人得而为之今有人焉有自立之能而复受朝廷之命殆所谓难易兼得者矣姜君贵宪江西番昜人与予布衣交也相知最稔昔在邓庠时予与之约曰有过相规明友之道也而今而后当留意毋忽焉君曰诺遂于处已接物之际互相察之自朝至暮予得姜君之失者不过二三而姜君得予之失者每至四五于是乃知姜君资质之美予不及也已而予登仕路君亦还家入郡庠后进之士皆从学焉久之多有成效往往登巍科跻膴仕于以见姜君别后其学识道德必有过于人者其于师道亦可谓能自立者矣今乃膺贡而来慨然有造就人才之志遂得固始教谕君往矣慎勿以易者自恃而尤以难者自勉庶以副朋友之望焉嗟夫予与君不相见者二十年矣使吾不得闻过不幸孰甚兹获会晤方藉以相规而未及再期又复告别丽泽之益复于何时而可得乎于其行也怅然于懐乃述师道难易及相从之旧为赠且寓责善之意云

　　一路恩荣序

　　予始入学读曲礼至士无故不彻琴瑟不知琴瑟之声何如与不彻之意安在及读乐记至君子听琴瑟之声则思志义之臣解之者曰丝声有亷制裁割之义人而亷隅则志不诱于欲然后知不彻之意有在而琴瑟之声尚未闻也已而登进士官吏部适浙之浦洪氏以上舍生谒选闻其善琴乃礼致之来浦君为一鼓之其声音节奏轻重疾徐各极其至而亷制裁割之义未尝不寓其间倾听之际杂虑顿消有不知手之舞之足之蹈之也从而学之得数曲焉顾于指法虽未精熟而琴中之趣则已识其一二矣未几浦君擢尹名邑而去天顺二年秋上方留心于礼乐思得善琴者于万几之暇时一听其声音以养中和之德召臣贤以问因以浦君对乃自句容尹召至京改大理评事寻又进寺正浦君间持一巻来告曰洪自幼好琴诚得其趣思乐之终身洎擢官知县又以为喜谓得琴堂焉既至句容乃知不如子贱之在单父也葢是邑密迩南畿政务繁剧且公私往来之人如络绎然为县官者奔走迎送之不暇甚至不脱衣冠而寝稍或不及便为得罪一旦诏旨下临如去平地而上青霄也如释重负而恣逺游也如蝉之蜕以腾飞而吸沆瀣于丛木之颠也自句容至京师虽数千里之逺不啻若百步之近感恩荣之遽加免丛脞之烦扰乃绘图为巻题曰一路恩荣惟执事赐之一言乎予谓浦君以善琴召用获被恩荣如此葢非常之典也尚图报称而勿忽使南风解愠之诗复见于今上庶几恩荣之无忝乎

　　贺刘克明升通政司叅议序

　　岁在丁丑之春皇上复登宝位改元天顺简任才能一新庶政时则有若刘君克明居近侍任言责劾大臣之不法者奏对闲雅声音严正听之悚然令人起畏心上甚伟之越数月通政司以缺佐闻上曰朕得其人矣比宣奏章者惟良显哉适克明奉使亲藩于外既还遂拜右叅议已而敷奏详明一时未有出其右者佥谓上之擢用克明诚当其才也呜呼咸若时世无遗才才无枉用庶绩咸熈不占而得矣虽然此特才之见于外者耳其存于中者人尚未知之也吾闻克明早以礼经魁陜之乡试登进士髙第其经济之畧平治之具必有卓然出乎等夷者上将察其所存而超用之岂但如是而已或曰若子之言将谓是职未足以尽克明之才乎且今之通政即古之纳言舜命龙曰汝作纳言夙夜出纳朕命惟允夫以龙在虞廷任斯职也未闻不满其才虽克明之贤不让于龙而居龙之官夫岂少哉予应之曰纳言之任固云重矣非才兼内外者不足以胜之但克明是职由才之见于外者而得必欲称之非展其内之所藴不可也予前所云特以逺大期之耳然则是职固不足以尽克明之才乎矧克明年富力强才之所就终当不止于此在乎勉之而已都给事中王君铉辈请予文以贺克明予非长于文者辞不获则书此以贻之

　　古穰集巻七

　　●钦定四库全书

　　古穰集巻八

　　（明）李贤 撰

　　○序

　　赠吴先生还家序

　　道在天下无物不有无时不然必有圣贤者出乃能明而行之茍无圣贤道固自若也为圣贤者岂有他哉能不谬于是道而已若夫众人则听其自谬不着不察惟学者能知斯道之彷佛然择之弗精执之弗固失之多而得之寡所谓获十一于千百者也岂惟后世为然虽圣门髙第颜曾之外未见复有纯者寥寥千载迨宋之兴有周程张朱者出焉于斯道也始能大明而允蹈之然圣贤之生世不常有殆无异于祥麟威凤之稀踪也今去数贤又若是其久矣闲有一二豪杰之士颇欲振作其间然于斯道之全体终有憾焉呜呼艰哉若崇仁吴与弼先生葢有志于斯道者也予承乏吏部时凡有自抚来者必询先生之动履造诣何如卒亦未有知其详者尝致书以伸景慕之私既而累年讫无消息意其引避者宜然不复计念后有出于其门及游宦其地者交章论荐竟亦不起天顺改元予始被命入内阁言及先生学行之懿忠国石公慨然上疏荐之朝廷遣行人赍玺书币帛往聘于其庐既至京师上喜其来陛见之日即拜左春坊左谕德召至文华殿从容顾问宠赉有加先生以衰病不能供职固辞上坚意不允留之数月见其病势弗已乃允其辞复赐之玺书赉以白金彩币仍遣行人送还故里令有司月供廪饩冀有精力著书以廸后学圣心眷望如此其盛葢旷世所未闻也昔者范文正公谓严子陵与汉光武以道相尚而使贪夫亷懦夫立为大有功于名教以今观之皇上之量尤大于光武与弼之志不下于子陵君德由此而益光士风于是乎大振而国家元气亦将藉此益厚矣岂曰小补之哉予既得与先生面见其学极髙明动遵古礼有深造自得之乐愿留以自辅而不可得也告别之际游其门者乞予言以赠嗟夫予言乌足以轩轾先生哉健羡之余有不能已焉耳是为序

　　贺刘先生新居诗序

　　翰林学士刘先生所居之宅在西长安街中面北即王文安公旧居也而刘先生居此亦十年矣今年夏始克买诸南邻而大之新造厅事乃得面阳予与同官者期落成之日往贺焉先生闻之乃复见招初约在九月望日既而移约在望后二日及临十五夜则雷雨大作昼则寒风大作又明日昩爽方止乃十七日也是日内阁文书颇静吏报正午予与同官者乃出造而贺之至则日如春阳之暖天宇晴明纎云不兴举杯相酬宾主之情胥悦先生罗列甚丰予以为过矣先生曰客以为丰主人以为啬各用其情也既即席酒数行先生复请为令以乐之予曰君子不尽人之欢先生曰尽人之欢者责人之厚也今主人自欲厚之非客之责也已而酒将阑宾主皆沾醉而威仪不忒予谓先生待宾之意甚盛不可虚辱宜各赋一诗以去遂命先生之弟行人寅之漫写一韵五字以示众宾予谓引玉者先抛其砖乃速成之众宾及主人即继成之顷刻间无未成者岂乗兴而作有神相之欤于是主人喜斯会之雅复劝酒数行尽醉而罢明日先生请曰席上所赋之诗谨为册録之以示永久虽然必得执事序其所以然使人知作诗之意可也予惟此会可以见宾主以和相感之效焉向使约而不移业已为之安可中辍将见飞埃满席凄淡萧骚宾主之情必有索然者矣岂能赋诗而尽欢哉今移其约而得天时之和若主人知而择之者非偶然也夫天时之和实由人事之和所感召惟为宾为主者志同道合举措得宜而尽人事之和则天时之和自然应之不然或有一人乖戾于其间未必得此吾因是有以知天人感应之妙矣先生名定之世家江西之永新其先君子儒行甚髙先生得家学之传为文必追古作方角艺春闱时泰和王先生知贡举见其策惊曰世未有此文今有之必永新刘君也遂擢为第一已而开巻见先生之名乃其子也寅之亦登进士第先生长子稼复领乡荐余子七人如玉如兰然则斯室之新其庆未有涯也席间宾主共十人各列姓名于所赋诗后兹不悉数

　　玉堂赏花会诗序

　　文渊阁之下有花台焉列芍药三本闻自宣德间章庙尝幸阁命作是台特植一本居中是也景泰初増植二本左右是也又闻宣德正綂时岁常有花洎増植之后未尝一开天顺改元之初予方入阁时则同事者四人居中一本遂开四花佳者惟一枝耳今年春季前萌芽忽出予与彭吕二先生往来目之未敢必其开也是月望后林李刘倪钱诸先生偶来聚观枝叶始茂予因戏曰此花若开必共赏之又数日有緑蕚焉首夏上旬之四日遂各吐蘂欣欣然若解人意吾之赏业乃成初亦不必其数也明日会者八人花即盛开八枝各献芳妍无不佳者咸以为异以理观之固出于适然以数观之似亦非偶然也因思昔者韩魏公在广陵时是花出金带围四枝魏公甚喜乃选客具乐以赏之葢以人合花之数也予今会客以赏花初不取合于花数葢花自合人之数也夫人合花数者系于人花合人数者系于天然魏公四人皆至于相亦岂独系于人哉由是观之则魏公之有意葢亦合乎天数之自然矣呜呼魏公一代之伟人也后世谁敢望之偶因赏花一事而比论其所以然耳诸先生曰此禁苑之花又非广陵者比然三本三色宜制佳号遂名居中淡红者曰醉仙颜居左纯白者曰玉带白居右深红者曰宫锦红予作诗一章复和数首诸先生在会者亦皆和之但取适情不拘首数时惟廷臣黄先生以足疾不赴会明日复开一枝廷臣当之亦和数首已而阖院青宫诸僚友咸喜为玉堂盛事亦属和之且谓区区不可无言以纪其实也遂序其所由于首云

　　澶渊纪先生挽诗序

　　人之常情仕则慕君不得于君则热中葢得君则得富贵利达矣若登名进士其势渐可以得君乃富贵利达之阶梯也孰肯舍之而他适乎伟哉纪先生之为人也先生早以淳笃之资博雅之学登名进士于富贵利达殆无跬步之劳顾乃舍之而愿就教官则其所见岂常情之可测哉夫教官者道义之所寓也先生惟以道义存心故能不以得君为念视富贵利达不知为何物也易曰艮其背不获其身行其庭不见其人言所见者道义而已外物不足以动之也古之圣贤君子所以异于人者在此奈何世之人不知天爵之贵而惟人爵之慕卒归于鄙夫之域而已吾于纪先生安得不击节叹赏哉呜呼先生逝矣而其制行之髙无愧于古人者不可泯也宜乎搢绅大夫景仰其行作为诗歌以挽之葢亦情之发有不能自己者其子工科给事中钦装潢成帙请予为序予与先生同官吏部闻讣之日已尝为诔辞一章以寄哀矣慨念平生不可复作乃以先生所存之大者冠诸篇首若夫歴官行已之详具载状铭者兹不赘

　　送林先生致仕还家诗序

　　宣德癸丑予始至京师举进士见翰林诸先生衣冠济济无虑数十人若林先生其一也今三十余年矣以先生视之或前或后或长或幼零落俱尽而先生独存何异于众芳揺落之时而孤松挺秀者乎噫果何修而得此也予尝以理观之先生之为人也德性坚定而不移气质沉静而不躁处心平易而不险操行端洁而不污臞然身不胜衣而志不馁也怡然自得其乐而思不出位也然则安享禄位于悠久者得非有此众善之所致乎盛矣哉当太平无事之日从容于馆阁之间而寿至稀年之上者在今惟先生一人而已曩者先帝复位之初即进先生为翰林学士又明年先生以七十乞归先帝谓臣贤曰此淳雅君子人也不可释去自后先生屡求致仕以先帝不允未遂所懐今皇上嗣登宝位念先生随侍讲读日久特加太常之秩先生慨然曰吾年七十又五筋力衰惫如此尚可恋此厚禄而不休耶遂上疏恳辞皇上重违其意而允之予惟先生今日之归视汉之二疏职虽不同其随侍东宫而辅导之任则同也二疏当辅导之日上疏乞归宣帝即从其请先生于辅导之日亦上疏乞归而先帝留之至再至三而卒不释去诚以先生正人而储德赖以成之也兹者皇上临驭天下先生为旧学老臣尤不可一日不在左右奈何年近耄耋礼在优闲所以遂其请焉先生归矣凡同官者且喜且惜喜则喜其保全晩节而俯仰无愧惜则惜夫老成既去而后进无聊乃作二轴分题为诗以写其出身歴官归老之状而予为之序云

　　赠南京翰林学士王君诗序

　　予尝以为仕途通塞造物自有乗除之数不必容心于其间歴观古今居仕途者有以知其故矣葢得意于前必失意于后蹇滞于始必显达于终或前后得意而中则失或始终蹇滞而中则通在君子惟居易俟命而已反是未有不怨天尤人者焉且以毗陵王君观之一登甲第即为编修守职十有余年之久方以秩满而迁何其淹也已而居侍讲也曾未期年而有春坊庶子之擢又未许时而有南京学士之擢何其骤也假使王君于未满之时厌其淹而思欲振之其奈造物之未许何又使王君于复迁之后惧其骤而思欲辞之其奈造物之无意何然则王君之所存亦不异于居易俟命之君子矣士之处世如此则名节岂有不全风俗岂有不厚而国家治道岂不赖之益盛哉虽然古之论文学者必以德行为之本王君所存固异于人而又以明敏之资广博之学醇正之文为翰长于故都固绰绰然有余裕矣使惟此自足而忽于践履操守之间亦岂朝廷擢君之意耶试观前代学士之选舍张洎而用毕士安舍梅询而用杨亿宁用窦仪而不用杜韡宁用刘攽而不用曽肇则命官之意可知矣阖院僚友荣君是行分为十题赋诗赠之而予为之序

　　世德堂序

　　义惠刘侯继祖之孙祠祭署祀丞雄者持世德堂巻谒予曰雄之妇翁兵部尚书兼翰林学士苗先生也先生致仕家居题四言诗一章于巻以惠雄有勉承世德之句故摘以名堂欲常目在之以景前人之德而自勉也惟大君子赐之一言予闻义惠侯世居凤阳昔太祖髙皇帝微时侯以乡曲之旧尝助其不给已而复与善地葬帝之考妣则今皇陵是也帝得天下之后念侯之恩侯已亡矣特赠为义惠侯赐侯夫妻诰命具道其事复官其子以报之葢刘氏世德自侯始侯之子英为祠祭署丞孙镛继之曾孙谨复继为奉祀京复继为祀丞率皆淳雅端谨乐善循理而世德不替焉今雄继为祀丞乃以世德名堂可谓有其实矣虽然侯之济人其诸异乎人之济人者与人之济人所济者不过寻常之流耳尚获显报于身于子孙若侯之所济者非常之人当时赖侯之济不至窘迫一旦出而治世天下之民咸被其泽君子推本未有不大侯之功德者故曰侯之济人其诸异乎人之济人也然则侯有功德于国家如此所以庆流后裔一门五世咸修其德簪组相承嫓美于时岂偶然哉吾知刘氏之泽未艾也诗云子子孙孙勿替引之其刘氏之谓欤

　　赠太医刘君序

　　成化改元端阳后五日予左颊中偶患肿结即召疡医刘英氏视之曰风热所致也其势方盛不可急吹药其上庶以解明日再视复吹之又明日亦然且相以消毒之剂所患自若药力既不能敌其痛乃不可忍入夜尤剧予以英之技止此欲改图之英且嘱曰慎勿为他医所惑也适有亲识以一医来视之曰此易易耳痛可速止问其法曰必溃其外以出其毒今夕可安枕矣予虽急欲止痛又恐其术不良医者欲售其药曰不然只内溃可也予念英之言竟犹豫不决及视其药若黒油然医者既去持以示英英大惊曰已用之否曰未也英曰幸甚此膏着肉糜烂矣况欲置之颊中安能保其不傍及乎吾恐患者未愈而烂者方殷也乃以指入口探所患处曰肿今成疣可决矣徐以尖刃决之脓即溃出予殊不觉英大喜曰无恙矣吾初非不欲痛之速止也奈何疾势不可遏第以药力防闲之使之不至散流而已若不待成疣而先时强治之是欲速而反迟也吾验此多矣坚守其法不敢违焉脓既去痛即止是夕乃得安寝又数日而愈予惟人之有疾不可不谨也向若不听英言轻听荐医之说祗自苦耳曩者予患足疾亦痛不可忍召医治之但敷药其上而痛愈甚朝廷闻之亟命英父院判君来视所患处一决而愈英之父子妙术咸见效于予予何幸哉今院判君辞世矣而英之术方盛行予嘉其医道精熟如此将来名位未可量也特序以赠之

　　杨文定公文集序

　　古之君子有事业者未尝无文章葢事业所以伸平生之志文章所以着平生之学事业而济之文章则益显文章而本之事业则益重若徒有事业而无文章譬之植木但有质干而无花叶则为枯槁之木矣士生斯世亦何尝不欲事业文章之兼得也然而兼之者鲜焉何哉由学与命之不同也夫事业可述而文章不著者是其学之疎也文章可述而事业不著者是其命之蹇也学必优焉命必通焉事业文章斯可以兼得矣今之君子能若是者杨文定公其人也公早以进士甲科职翰苑领宫僚又进而直弘文入内阁辅导之功论思之绩经济之畧着于五朝闻四方者可以传之乎百世而无穷及观其所为文章则辞惟达意而主于理言必有补于世而不为无用之言论必有合于道而不为无定之论严重老成有台阁之气象焉然则公之志伸于事业学着于文章方之古人岂多让哉佥宪董君应轸于公为乡后学得公之文寿梓以传求予序呜呼公之文章以事业而见重于世必矣何以序为第予素慕公之为人序公之文固所愿者独以晩进孤陋不能发公之所藴耳遂三复其藳而归之

　　二程全书序

　　呜呼道不易知也宜乎知之者寡自孔孟至两程夫子中间千数百年学者于斯道渺渺茫茫无异于梦中若汉之董仲舒扬雄隋之王通唐之韩愈亦皆有志斯道殷勤著述以传后世求其造之深而知之真者卒未有焉由是观之道果易知乎向无两程夫子以出类之资深造是道而发明之则千数百年之后学者复如梦中而已虽然宋之大儒于斯道造之深而知之真者尚有其人顾贤独推两夫子者何耶葢周子虽云黙契道体而两夫子受学之后扩充广大发明亲切其功过于周子矣张子虽云妙契洛书及闻两夫子之论尽弃其学而学焉实有得于两夫子矣至于朱子集羣贤之大成则又神会心得于两夫子之言而兴起者观其于羣书之中摘庸学语孟四书为标指而发明其理以示后学于无穷则续孔孟千载不传之绪者舍两夫子其谁哉然则两夫子之书学者所当尊信与四书并行可也今去两夫子四百余年学者不见其全书天下缺事无大于此矣国子监丞阎禹锡惓惓访求两夫子遗言尽得其书而集之名曰二程全书欲刻梓以传求贤为序夫两夫子发明斯道之言具载是集顾贤何人而敢置喙于其间景行之余不能自己特着其梗槩于编首如此若夫以诚敬为入门以践履为实地脱于言语之间而得心传之妙则在学者所自勉也禹锡两夫子故里人贤亦忝在乡邦云

　　送礼部侍郎李公南归诗序

　　君子进退以义不以利进而合义则进得其道而无幸进之非退而合义则退得其道而无茍退之失不然则进退以利而已世之学者非不知义与利之分也求其进退以义而不以利者何其少邪岂知之有未真邪抑为私欲之所蔽邪夫知之有未真者其失犹可望其改也其为私欲之所蔽者吾恐终其身矣呜呼可不察哉今之君子能察二者之弊而惟以义进退者吾于克述李公见之且以求退一事而言今天子以克述博学能文命修英庙实録而为总裁之副一旦以微疾舍之而去自常情观之孰不曰事已就绪业将告成进官锡赉有日矣以利言之安可去乎而克述之志则不在此意谓晩节不可不早图也四时之序成功者去天道自然不可违也年臻六十子已登科宦途有继亦可休也而况婴疾未愈思乡日切于此不能见几而作尚俟终日可乎所以幡然求退不爱轻肥而直欲遂林下之愿也故君上不能留僚友不能止亲旧徒兴怅别之懐士林徒惜老成之去而克述之心惟见义之所宜退浩然而归莫之能御视前所谓利者不啻浮云之轻漠然无所动于中也名节从此而益全亷耻由是而益振国家有斯人而道益光乡闾有斯人而荣益彰然则如吾克述者岂可多得哉词林僚友重克述之行欲侈为诗文以壮之乃分题十二叙其歴仕始末之详以予与克述为同年友也宜为文以写其情素噫吾榜百人三十年间零落殆尽今在朝者惟秋官卿陆公及克述与予三人而已今克述又云别去在予尚忍言邪虽然疾愈而望其复来实今天子人惟求旧之意重用老成而不欲释者克述尚体之勿拂焉此予之志也

　　送兵部尚书兼翰林学士彭先生省亲诗序

　　臣子所当尽者忠与孝也说者谓忠孝不能两全予以为不然夫为人子者终身事亲不干仕进是固不能尽忠于君矣若见用于世者登要津跻膴仕立身扬名以显其亲谓之忠孝不能两全可乎第以位有崇庳任有轻重故为孝为忠亦不能无大小之殊焉今之位崇而任重若吾僚友彭先生纯道其一也纯道以进士第一人歴官翰林居论思之地司辅导之职典领机务叅决大议主上独加眷注百僚为之具瞻其于忠孝不既大乎纯道曰此以理论忠孝非人情也礼云左右就养无方言事亲也左右就养有方言事君也事君事亲虽有无方有方之别而左右就养则无彼此之分臣子之尽忠孝必如此庶不失其情焉且以有方为言以见为臣者各守其职有一定之方不必务在君之侧也以无方为言以见为子者不分职守无一定之方不可一日离亲之膝下也吾今违养十有六年矣而家严之寿七十有八纵不得日在亲侧而得一面于垂老之际亦无憾矣于是上疏恳乞归省上以纯道如左右手诚不欲暂释重念父子之情不一遂则又乖以孝治天下之意于是不得已而许之又虑纯道归见其亲情不能舍必有眷恋不起之懐俾之乗传而往赉予加厚复以中贵人辅行无非欲其来之速也夫来之速者岂徒然哉凡百制作赖之修饰焉凡百政务赖之赞画焉而又欲主德日进于光明国是日臻于全美主上之所委托士林之所期待而僚友之所愿望者无不在是然则纯道一身之所系岂直泰山之重哉同官者于其告别不能黙黙乃分题赋诗以壮其行谓予与纯道相知尤稔宜为序以道其情第愧才思疎浅深有爱莫助之之叹姑述其槩如此若夫去来之荣具载题咏咸世之所稀有者非纯道不足以当之

　　古穰集巻八

　　●钦定四库全书

　　古穰集巻九

　　（明）李贤 撰

　　○说

　　名说

　　曰贤曰谦曰让吾兄弟三人名吾长名贤次谦次让也或曰人之兄弟为名者字傍必同取以类也今子与若弟或异或同何也曰吾兄弟为名字不较其傍之同者取其义也父师之命也吾何与焉然则父师期子弟也其肯下乎必欲造乎成德之地而已曰贤曰谦曰让固皆德之称也而贤为德之总名谦与让一端也呜呼贤岂易能哉一誉其贤于人虽有其实必为之退避不敢当况无其实而取以为己名若固有之终身者斯何人也夫有其贤而别其名不害其为贤也无其贤而冒其名将见鄙于人人矣不可一朝居也亟欲辞之而不可得为之奈何父师之命也吾何与焉谦与让何忧乎以我为贤谦而让贤之致也谦而不让非贤也让而不谦非贤也而况不谦不让乎将何以副父师之意也吾于是乎难其为人矣谦与让何责焉卜吾之贤否于谦让乎见之必谦让于终身吾之责可逭也一不谦不让难乎免吾之责矣记曰兄良弟悌弟之所以悌者以其兄之良也在我者必如是而后天伦之道尽诗云兄弟既翕和乐且耽子曰父母其顺矣乎父母顺斯不负其所期矣顾名思义吾兄弟勉之哉

　　捕鱼者说

　　湍之北涯有港焉水自湍流汇而为渊始容小舟入百步外渐阔成潭水深莫测相传有龙隠其中鱼大至寻丈戏跃自得观之者环步垂涎而不敢犯村有渔者不胜其欲独棹往捕之饱其船以归潭亦寂然无所灵异里人见之惊其得鱼大且多争问所自渔者靳不以告由是见者潜持羊酒粟帛以赂之始肯一告求者既多告之亦众众既知之惧前所闻犹豫不往渔者利其赂曰传有龙者妄也昨者吾捕良久寜不与起邪能我从者与俱于是随以往者十八九惟一二熟计之谓龙处必深彼必会其未知耳其可再乎独不从已而渔者进从者继之至潭方捕之顷水忽涌溢渔者不知所在余皆惊乱迅雷大震墨云匝地烈风暴雨惊电闪烁渔人溺死过半得附岸者神飞心悸不知言语饮食者累日惟一二不从往者无恙嗟夫渔之贪利而蹈害也如此人之趋附权势也亦然方见其赫赫之权炎炎之势可以富人可以贵人莫不趋之附之百计效勤以饵其所欲已而天道一还权势既灭趋附之人逮祸莫逃与从渔者何择焉惟守道秉义君子能逺之也録其说以为士之立身者鉴焉

　　猎说

　　予在庠时闻猎而喜未之覩也寻于郭外覩之而好未之遂也时则思其布罝之势得兽之状可愕可喜欲猎之心愈不可制逢岁之暮例得休暇庠之友聚而往猎焉予即欣然以随出干方过湍流数里有村村之北曰张氏其背之地盛茅众曰此中有藏可猎矣布罝于下风纵火以驱果见獐兎三五惊驰至罝跃而脱之莫获其一众以为不利复收罝以西不知其茅擅于张氏见其火尽家人持梃来追众皆徐行待其至予独惧谓至则必相殴击众以予怯令挟一罝奔而西张氏子望见舍众以追予进至村家得理机者护之梃不可施怒犹未巳主人固解始免予畏其殴击心胆战栗不能自持已而同行者亦至相与怃然初兴皆沮以归予自是好猎之心遂絶既而思之张氏子我师也势虽不同而理则一纵使严师以贾楚临之又何加焉作猎说

　　吾乡说

　　吾乡地广土肥民亦竭力其中而卒无千石之富者何也岂上之人侵渔或下之俗侈靡邪已而觇之葢非二者之弊乃贾人敛之耳吾乡之民朴钝少虑善农而不善贾惟不善贾而四方之贾人归焉西江来者尤众岂徒善贾谲而且智于是吾人为其劳力而不知也方春之初则晓于众曰吾有新麦之钱用者于我乎取之方夏之初则白于市曰吾有新榖之钱乏者于我乎取之凡地之所种者贾人莫不预时而散息钱其为利也不啻倍蓰奈何吾人畧不计焉一有婚丧庆会之用辄因其便而取之逮夫西成未及入囷贾人已如数而敛之由是终岁勤动其所获者尽为贾人所有矣专此之利宁有既乎吾乡之民坐是卒无千石之富尚不觉悟若恃贾人以生者宁与之利而甘心焉呜呼朴钝少虑一至于此惟长人者能禁其弊不数岁而吾民富矣

　　悯农说

　　呜呼农可悯矣而不悯者不见其劳也不见其劳而悯之非其情也不见其劳悯之而出于情者其惟圣贤乎予非圣贤也而悯之出于情见其劳故也夫好逸而恶劳人之愿也愿之所以如是者身也人之身逸则乐劳则苦出于愿者本于身故也斯愿也农敢遂乎故必矫斯愿而劳其身若好之者炎日可畏也暴其身而不少休密雨可避也沾其体而不少辍手足龟焉髪肤污焉劳极其苦而尚虑天灾是以终岁勤动于田野而五榖不可必得夫百工技艺身无暴沾之苦茍有勤动利无不得者呜呼农可悯矣勤动而必得可也不可必得何勤动之有然而不敢不勤动者其心以为劳其身斯无慊焉榖之得否一听于天也未有不劳其身而有得者夫劳其身而得者常也或不得者变也故曰耕也馁在其中矣不幸而馁焉其可悯也甚矣作悯农说以达夫为人牧者

　　过淮说

　　予昔为进士奉使过淮欲渡至安东会风阻至晚而息洎晓或曰浪平可渡矣或曰中流尚未平也已而言平者众予遂登舟将百步许波有微痕舟人喜曰浪果平矣又百步许浪势渐大舟人疑之将近中流浪大如屋舟如瓢焉随其势而上下之执橹者悉磬折焉浪花喷入舟中舟势闪侧予不能坐立呼其退止舟人曰势不可退有进而已予甚怖既而抵岸或曰昔程子中流遇险不惧而子惧何也予曰彼贤者也予何能焉虽然程子中流而遇风波非不谨之于初也茍罹其难付之于命可也予则风未息而渡不能审之于初也倘遇其患是与立岩墙之下者无异不知命孰甚焉

　　四友说

　　愼独子有四友焉同处于虚灵之室方其初也无泛杂之交惟四友相随慎独子待之甚善然四友性各不同未尝与之茍合慎独子或不能堪犹未疎也既而羣小献媚慎独子日见亲密自谓爱己者莫此辈若也于是遂疎四友而虚灵之室不容见入昕夕之间惟与羣小共处而已人见四友而叹曰不容何病不容然后见君子然四友皆存心忠厚虽被疎外曽无一毫憾意见于言面或偶然相遇于途亦不回避慎独子视之漠然畧不少介于懐识者莫不诮其愚也至于晚年多闻前言往行渐觉为羣小所误无益于已一旦翻思四友之善痛自咎悔且曰四友于我何负焉我乃见疎如此使我之德将老而无成抑谁之过欤从此奋然尽疎羣小然后肉袒负荆谢罪于四友而四友恻然曰子为邪类所惑一至于此吾辈怜子陷溺无计为子脱之非不忠于子也势不能也今幸能自脱吾辈喜慰之不暇而暇为子责耶慎独子闻斯言也感愧交集乃为之誓曰而今而后所不与四友同者神明殛之然四友不知其姓一则禀性温和为人慈爱一则负资刚方临事有断一则端庄谦逊雅有文彩一则明哲通变能别是非慎独子由是深相结许动止出入必与之俱四友者各以其善之所长行之不敢自有咸归于慎独子以故遂成慎独子之德尝曰吾辈与子与生俱生非一日之雅一面之识者比敢不尽心辅子必使令闻广誉施于子身务期不负相须之意焉慎独子叹曰若数子者真吾之死友也遂终身交好不渝卒偿其誓云

　　狸奴说

　　天顺改元予始入阁自幸得见平生未见之书时开厨检之往往为鼠所啮及见羣鼠往来自若畧不避人予甚怪之左右曰此鼠阅人多矣自永乐宣德以来皆然真鼠之黠者予谓此类安可纵之乃谋诸左右设机以捕仅得其一二焉由是益横凡枕席几案书史图籍俱为游戏憩卧之所在在处处罔不遗秽昼而拂之夜则复然虽密其窓户必得隙而入或新装书册稍不闭藏必碎其装而尽其糊不胜其扰乃市一小狸奴置阁中晨视游戏憩卧之所悉无遗秽予且喜且异夫以内阁深广而狸奴以鼠小之躯力单势弱一入其中不动声色顿使羣鼠潜踪避去何哉或曰此其职也天赋其能尔予曰岂尽然邪有猫见鼠而不捕者有鼠见猫而不惧者又有与之同眠相戏相啮者然则若此狸奴岂易得耶记曰迎猫为食田鼠也猫之职固在捕鼠以除害必如狸奴斯称其职无愧矣呜呼士受朝廷之职者视狸奴亦盍警欤作狸奴说

　　寿说

　　予宣德中诣京师举进士当时公卿不过三杨蹇郭吴胡数人而已久之相继以没惟宗伯胡公独存居官三十余年如孤松挺秀为之僚佐者已经二十余人谢代之数如过客焉议者莫不羡胡公之悠久已而致仕还家又优游数载寿八十有九而卒予于其既卒之后思之似与向之早没者均焉亦无先后之可较也嗟夫古之老彭老耼亦不免于死君子惟令名之可贵尔寿足多乎哉宜论者以彭殇为齐也虽然人之常情其处世也乐于久而悲夫暂见古人寿之髙者未尝不羡其便饶而于寿之短者必以为亏欠而惜之也无乃昧夫达人之大观欤

　　物形说

　　万物之形不出方圆二者然草木鸟兽之类由天生者其形圆惟器用室宇之类由人为者方圆兼之大抵出于自然者未有不圆而方者反是葢圆之出于自然者以有理为之主也理即太极假使有形无不圆者故周子为图以示人亦必圆其形焉或谓天圆而地方地岂不出于自然乎曰以地为方者据其平言之也殊不知天包乎地地如卵黄葢亦未尝不随天而圆其形焉且纸窓之隙初无圆者日来射之其影必圆葢亦随日之形耳水波之静虽曰平焉以物投之其纹必圆葢一生水水亦随天之形耳以类而推之莫不皆然于以见造化之妙矣

　　圣人说

　　或云圣人无有不善终者以其有周身之计也此说非是夫天生圣人岂偶然哉如大舜成汤文王孔子皆遭患难以势观之决不可免以理论之必不能害所以虽遭患难终不至于死也孔子自谓天生德于予桓魋其如予何又曰天之未丧斯文也匡人其如予何言在已有如是之德之文皆天之所赋与也在人安能违天之意而害我乎由是观之圣人所以必得善终者实天意也岂赖周身之计哉

　　雀鼠说

　　天下鸟兽有畏人而不依人以为生者鸦鹊獐鹿之类是也有不畏人而依人以为生者鸡鹅牛马之类是也惟雀鼠之为物也不然畏人而依人似乎可怪既而思之葢亦出于不得已焉欲不畏人则必戕其命欲不依人则无以为生是以虽依人以窃其食而穴其居其心之惊恐畏惧未尝顷刻忘人之害己也幸而获保其身则其濒危歴险岂可一二计哉人推此心庶知二物之可怜而不至于甚恶之也

　　○题跋

　　读活民书

　　予观董氏所集救荒活民书其用心仁矣哉凡为君为臣者不可无此书而为守为令者舍是无所用其心矣奈何世之人见人文集虽无益于世者必汲汲然刻梓以传视此反不挂意葢不知当务之为急者也程子云一命之士茍存心于爱物于人必有所济当时若见此书未必不击节叹赏也

　　读包公奏议

　　予读包公奏议乃知宋仁宗之贤三代以下絶无而仅有者其所以容受直言葢其天性之美初非出于勉强好名如唐太宗者嗟夫天下未尝无包公也第以仁宗为难遇耳包公奏议仁宗赐之也天下之士为谏职者果遇仁宗则其奏议未必下包公也若曰有仁宗为君而无包公之奏议尚何諌职之为乎

　　读赵清献奏议

　　进退人才固人主之柄不可下移也然而进退未当者不有台谏论列人主无从而知之由是奸邪得志国家之祸可胜言哉观赵清献居台諌于人才进退之未当者初不以利害自计必上章恳陈其不可期于必从而后已或未见从章必累上不敢惮烦至有二十余章者犹不见从必自求贬窜闭门待罪彼依违顾望茍且于是职者闻清献之风当赧然惭腼汗下沾衣也夫羞恶之心人皆有之不然则非夫矣

　　恭题仁庙御墨

　　伏覩仁宗皇帝即位之日慨念詹事府少詹事邹公已没特赠太子少保谥文敏既勅工部为建坟茔葢祠堂复勅礼部令有司岁时致祭永为常祀呜呼仁庙之心诚念公辅导勤劳而报之必欲称其情焉贤闻邹公为校官为州守而学行之髙已重于士林既而预修髙庙实録复修永乐大典为总裁又尝订定卤簿冠服仪制草平南献俘露布出叅大藩入为郎署是以受知文庙选为宫僚擢庶子以至少詹事其辅导之功必异于寻常逺矣报典之厚岂偶然哉今礼部左侍郎干公之子也以所藏御笔勅文制为巻轴持以示贤拜观之际不胜景仰岂但笔力遒劲可追前代之飞白而已哉其笃于待臣之礼可以度越前古为子孙之永鉴矣公之后嗣当宝而传之以昭前人遭逢之盛百世之下将无有观感兴起而振其家声于无穷者乎

　　跋写懐録

　　勋部陈君为人恬退无宦情虽为明时一出登名进士歴清秩而林泉之趣未尝一日不往来于懐也观其于仕途中每逢除夕必作诗见志至于悲涩剑思归二赋益足以见所存之髙昔李愿退隠韩子述愿之言为序以送之形容贤不肖之态虽尽未必愿自言也惟陶潜归去来辞乃是自言其情如此观陈君此録葢有过于愿而无愧于潜矣嘉羡之际题其后而归之

　　题旬宣异迹巻

　　正綂戊辰夏河南汝阳蝗为灾官民忧惧走报藩司叅政宋公惕然于心驰往视之捕令未出引咎自责仰祷于天其意葢谓求之天而不得乃举捕瘗之政焉忽有秃鹙数万结阵而下食蝗以尽禾乃登凡汝南之人与夫宦游其地者莫不欢忻鼓舞形于诗歌题其巻曰旬宣异迹间出以示予予闻唐姚卢为相时山东大蝗崇奏不可坐视不救乃出捕蝗使懐慎谓天灾不可以人力制宜修德以弭之崇不从而蝗害讫息先儒论二相持议不同谓崇知求之人而不知求之天懐慎欲求之天而不知求之人虽均失之偏而懐慎之言要为知本不可以崇能去灾而遂以懐慎为阔于事也今观宋公行此一事可谓本末兼举无二相之偏矣况先本后末求之天而得之不复人力之需焉岂不异哉虽然匹夫一念之诚尚能感天动物况居方岳重任承宣政化而一方之民休戚所系者宜乎此感彼应捷于影响而汝阳之蝗不能为害也传曰至诚而不动者未之有也不诚未有能动者也吾于息蝗一事可以知宋公之平生矣公曩以叅政报最而来为上所知留为太仆卿未几复升兵部侍郎今事业日富德望日隆极其所就姚卢辈葢不足尚也

　　读宋朝经济録

　　吾观宋朝经济録乃知宋之所以有三代之风者实由于此呜呼盛哉自太祖而下九主率能开通言路其间名臣无虑二百余人于天道君道礼乐刑赏财赋兵戎诸类知无不言言无不切凡人之邪正事之利害无不上闻而庆厯元佑之时为尤盛其经国大猷岂直逺过汉唐而已哉虽比隆三代可也

　　跋赵子昂书陆士衡文赋

　　文章虽为末技不专心致志则不得其妙观陆士衡文赋一篇虽曰形容才士作文之趣实写其平生肆力文章之功非望空想像亿度而为之也其用心之劳可知矣虽然圣贤之文则异于是何也有是理则有是文无是文则是理有缺茍有所作不为无用之空言况摅发胸中所藴一气流通如风行水上自成文耳所谓有德者必有言非末技也末技云者词章之文士衡所赋是也然造其妙者亦寡矣若士衡者顾岂可少也哉矧重以子昂之书二美具焉固后世之所宝也予观山阳尹毕玉所藏本因题而归之

　　跋春晖堂巻

　　姑苏赵惟暕持春晖堂巻踵予门请曰某不幸少失怙赖母氏鞠育以底成立痛惟先人弗及养矣幸吾母寿且康常思所以报之者取唐孟郊诗中语以春晖名堂请言于文章巨公多矜而畀之者故敢请于下执事予辞不能诗而惟暕请之不置启而阅之歌咏既充赘言何益虽然有一言焉春晖慈母良可并矣而慈母之恩则有过于春晖何也春晖固能发育草木矣至于成否任其自然春晖不能用力于其间岂若慈母爱育其子心无所不至哉诗云父兮生我母兮鞠我拊我畜我长我育我顾我复我出我腹我子曰父母惟其疾之忧由是观之则慈母爱子之心不如春晖若是之恝也况春晖之煦物也博而不专而慈母之心子之外无兼爱焉论至于此则子之报母比之寸草之报春晖其又难也审矣春晖固无意寸草之报而寸草亦不能报春晖人为万物之中最贵而灵者岂以母恩难报而遂委之以甘同于草木邪当竭力以图万一之报可也是故甘旨以养口体不若养志也温凊定省不若听于无声视于无形也有过几諌不若先意承志喻之于道也不亏其体不辱其身不若立身扬名显亲于后世也以类而推行之终身至于全归而后已焉古之圣贤图报其亲者率由此而已惟暕勉乎哉

　　偶书

　　予在仕途危险屡矣初遭土木之害次遭权奸之害次遭逆贼之害次遭诬枉之害次遭谤毁之害夫土木之害濒于万死而得生身虽苦而心则不恐以所害者泛而不专也权奸之害恶其不利于已而逐之心不恐而身亦不甚苦也逆贼之害怒其不附已而戕之身既苦而心则甚恐也诬枉之害实忌嫉之辱几难免身虽不苦心虽不恐而势则可畏也谤毁之害欲构陷之祸在不测身虽不苦而心则恒恐以怨之者众也一在正綂十四年八月一在天顺元年六月一在五年七月一在七年九月一在八年八月官愈髙而危险愈甚傍观者莫不寒心予则若尚留恋而不去者岂其本心哉会当脱此尘羁优游物外以毕余生焉

　　纪梦

　　天顺庚辰闰十一月九日予看欧文是夜梦见欧苏二公面北坐欧左苏右予坐于后欧穿墨緑衣面短而貌老苏穿葱白衣面长有须欧慷慨谈论苏但唯唯而已恍记欧言吾何惧哉使我取媚于世希求富贵决不能予因起敬曰宋朝文章擅天下者惟称二公每于书中见之以为古人不意犹在世间岂非神明欤使我辈得一见颜色何幸如之苏公颔首良久起行自东廊转而西予亦随行渐不见予乃觉

　　古穰集巻九

　　●钦定四库全书

　　古穰集巻十

　　（明）李贤 撰

　　○神道碑铭

　　特进荣禄大夫右柱国太保成国公追封平阴王谥武愍神道碑铭

　　帝王有天下者必藉武臣运谋宣力以成大业而报功之典未尝啬焉有与之誓曰黄河如带泰山如砺国以永存爰及苗裔望其悠久同休之意何如哉考其子孙不一再传而国已絶者十常六七非报功之典异也顾其立功有厚薄而子孙之传亦有久近之不同焉我太祖高皇帝创业功臣不为少矣子孙至今不衰者惟中山黔宁两王家故存洎夫太宗文皇帝靖难功臣尤盛而元勋上公子孙能继者亦惟平阴王一门而已王姓朱讳勇字惟贞世家凤阳之懐逺祖讳亮当元之末天下土崩从高皇帝起兵屡立战功至武毅将军燕山中护卫千户考讳能从文皇帝靖内难功第一封奉天靖难推诚宣力武臣特进荣禄大夫右柱国太子太傅成国公永乐初佩征夷将军印率师征安南未至没于军追封东平王谥武烈详见杨文贞公所撰碑王幼在丑夷不与凡人伍出就外傅耻公子气象不为惟淡薄自处与韦布之士同读书不事章句必求其要领于忠孝之节义利之辨尤致力主师席者为之击节叹赏武烈薨之明年遂嗣公爵恭慎益倍无一毫骄态见于言面而敦厚简静之誉籍甚文皇帝大异之日加眷注巡狩北京必以自随命掌都督府事留守南京王握兵训练有法不怒而威时仁宗昭皇帝监国尤见礼重永乐十八年召至北京二十二年扈从文皇帝北征及昭皇帝继统眷顾益隆左右股肱不二三人王岿然居其一未几宣宗章皇帝临御以王勋旧恩典有加宣德初汉王高煦谋不轨京师震动王密劝亲征章皇帝用其策兵出近郊忽雷雨大作王知吉兆喜白于上曰天意有在可不战而克矣遂计日兼行师至其城汉王大惊不意上亲征而兵至之速也即日出降罪人旣得乃班师而运赞之功在王居多赉予极厚三年随章皇帝北征以功加太子太保命总京营兵王益殚心以副委注兵威大振五年王以南北两京及缘海陜西诸军京操漕运逺近相乖请以南军漕运北军京操缘海陜西诸军还戍上从之人以为便自是每岁巡边谒陵必命王综理留务六年冬王以京营兵分往大同诸路防守者多恐非居重御轻之意上以为然乃命兵部选精兵十万以益之七年上虑勲臣子孙过于优逸后不堪事自公侯以下皆属王督练之时宣府诸军劳民供饷王请屯田以息转运又请留宣府诸军之备边者九年扈从巡边慨然欲选将士长驱直入以殄之会北敌自残其帅阿鲁台部落离散多相率归顺者遂还师十年正月今上皇帝嗣位王宿卫禁闼久之寻命兼知经筵事仍总兵而以为天下虽安不可忘战复奏选鋭兵四万以备边正统改元之秋上敕王敎勲臣子孙王于是亲为讲解经史大义后多成才者四年授特进荣禄大夫右柱国九年边报有警王率兵出喜峯口败敌于富裕川追至熟水川获人马驼羊而还以功进太保寻赐蟒龙衣十四年敌帅额森大举入寇王复帅兵扈从亲征还至土黙特不意敌众来袭进逼宣府上命王提兵四万以御之至鸡鸣山军未及陈敌伏四发王遂力战以死是年八月十三日也距生洪武辛未七月二十二日寿五十有九天顺改元上复登大宝重念昔者死事之臣下诏追封平阴王谥武愍命有司治坟于武烈王墓侧以爪髪衣冠塟焉仍遣官谕祭立碑神道命臣贤撰文以赐之王立朝四十余年小心谨慎未尝一日废朝谒修干魁颜虎目虎吻髪髯猬张望之森然气欲搏人然寛衣博帯仪若伟儒至待搢绅之流则谦恭自卑和气可掬遇士类之贫者务在奬济得所而后已兵士得其抚恤莫不乐为之用凡天文兵法骑射剑槊之艺咸底于精性至孝先王违世时年尚幼居丧哀毁人不能堪而事母尤极荣养呜呼王于忠孝己用其情俯仰之间可谓无憾者矣配王氏都督官同之女封成国夫人子男二仪嗣公爵佶指挥使女五长适泰宁侯陈瀛次适都督郭震次适彭城伯张瑾次适武功中卫指挥韩铭次幼在室铭曰有庙需梁有身需股赖其力焉孰敢予侮我弓尔张我矛尔扬捐躯之志毕竟以偿矫矫平阴元勲之胄克世其勲家声益茂事我列圣屡効勤劳心膂之寄恒总节旄匪帝私王人惟求旧上公宠荣孰在王右元徳伟烈着于盛时忠孝大节展也无亏惟帝念功聿崇报典坚珉有辞百世不显

　　奉天靖难推诚宣力武臣特进荣禄大夫柱国太保宁阳侯追封浚国公谥武靖陈公神道碑铭

　　永乐初靖难功臣不下数十人然克享禄位于悠久者鲜矣惟太保宁阳侯陈公歴事五朝出藩入卫凡六十余年而以令终呜呼盛哉公讳懋字舜卿凤阳寿州人高祖万曽祖福三祖大一俱追封泾国公妣皆泾国夫人父亨从太祖高皇帝定天下以功升都指挥使洪武三十二年从太宗文皇帝靖内难复以功进都督同知卒赠奉天靖难推诚宣力武臣特进荣禄大夫柱国追封泾国公谥襄敏母韩氏泾国夫人襄敏公三子长恭嗣为都督同知次忠府军前卫指挥使季即公也器宇宏逺识见超卓尤负胆气工骑射年弱冠即从父领兵为前行凡坝上广昌蔚州大同白沟济南之战与父同功又御敌于单桥藁城西寨东平固镇小河战尤力累升右都督永乐初论功行赏进封奉天翊卫宣力武臣特进荣禄大夫柱国宁阳伯食禄一千石子孙世袭赐诰券赉予甚厚六年受诏佩征西将军印总兵镇守宁夏赐宝镪白粲牛羊以为戒严之费公至镇号令一新凡边人降附者亲抚绥之务得其欢心乃已七年选精兵自将大败之于境外由是敌众逺遁边尘为之一清捷闻加封奉天靖难推诚宣力武臣特进荣禄大夫柱国宁阳侯食禄一千三百石子孙世袭复赐诰券及貂蝉冠服锦绮宝镪八年春上亲征北敌公将左掖兵十一年冬还镇十二年春上复亲征公仍将左军俘馘甚众明年还镇十四年夏有报敌帅玛哈穆特死者公未之信曰是欲懈我边备也即申饬诸将固守已而敌众果来见有备而退二十年春上复北征公率所部兵以从还京赐玉帯金绮龙衣且闻公有女贤淑礼聘入宫册封丽妃寻命归宁父母赉予骈蕃当世无与为比二十一年诏公统陜西宁夏甘肃三镇兵出强敌公率众直抵贺兰山所向无前尽收其队长额森图罕部落及其牛马驼羊数万凯还上大悦宠赉有加二十二年复随上北征师还以公为殿至京遂领前军都督府事仁宗皇帝登极以公勲戚有劳加太保复官其长子昭为勲卫宣宗皇帝临御待公尤厚乐安州之平公领京营兵卫上有功还有金帛人口之赐二年复镇宁夏三年春奏徙灵州城以便防守四年春得黑白二以进上赐玺书奬谕兼有玉帯龙衣马图之赉六年还京十年命佩平羌将军印移镇甘肃正綂改元今上皇帝嗣位念公勲戚之旧召还奉朝请十三年冬福建民邓茂七作乱伪称闽王势甚猖獗上曰此贼非老将不能平特命公率师往讨之至浙江有欲分兵先守海口者公曰如此是絶其生路则为死冦矣不从明年春师次建宁有欲屠沙尤二县者公曰如此则益坚贼心矣乃下令谕之俾各复业能斩贼首者官赏与王师同于是降者日众公曰贼势已孤无能为也乃五路进兵一鼔而收之凯还赏劳加等命领中军都督府事寻兼领宗人府事景泰中加太子太师天顺改元皇帝复位恩遇益隆固辞宫师许之六年春忽得疾踰秋不能起上言臣老死不足恨惟陛下以生民为念任贤用能以图太平之治则国家幸甚上览之恻然曰看卿所奏足见忠诚宜尚加调治以副朕懐久之医药弗效遂薨时天顺癸未七月十六日也距生洪武乙未二月九日享年八十有五讣闻上震悼辍视朝一日追封浚国公谥曰武靖遣官谕祭加赙及营葬事东宫及诸王亦各致祭公伟观修髯语音洪亮胷怀磊落敬礼文士虽位极人臣未尝妄自尊大而南征北伐口不言功当为中兴名将称首配严氏封宁阳侯夫人早卒子男六人长即昭次曰福宁俱早卒次曰晟为勲卫次曰润次曰瑛次曰昂女五人长适应城伯孙杰次即恭顺荣穆丽妃次适东胜右卫指挥使张昭次适府军左卫指挥使张轮次适都督同知马良润等卜以是岁某月某日与严夫人合葬于都城西香山之原铭曰寿有陈宗父子杰特泾公浚公后先开国文皇靖难孰多勲劳泾公辅之首秉节旄奋武桓桓所向披靡大事垂成星殒于垒浚公承之以笃世忠鼔勇前驰泾公是同跃马挥戈到处喋血乃伯乃侯成此茂烈金符虎节屡镇边陲于征于狩无逺不随闽寇劻勷东南震恐浚公征之遂辑其众巍巍勲戚歴事五朝龙衣玉帯惟帝之褒寿嘏旣经允显六纪容与承平宿将无几煌煌愍册贲此令终生死哀荣孰如浚公西山嵯峨佳城在侧史臣勒铭千载辉赫

　　奉天靖难推诚宣力武臣特进荣禄大夫柱国丰城侯追封茂国公谥刚毅李公神道碑铭

　　公讳彬字文质姓李氏凤阳定逺人父信善骑射少从太祖高皇帝征伐以战功累官明威将军济川卫指挥佥事后以老疾致仕公方弱龄补父官即如老成人上下交誉之洪武庚午率所部兵从颖国公征北敌歴朶颜鸦儿诸山追袭敌帅阿咱尔实哩至洮儿河获人马数十复歴黒岭寒山诸处至熊皮山追袭敌帅乌梁海时太宗文皇帝居潜邸闻公智勇深嘉赏之明年遣公巡视宣府兴河保安隆庆怀来诸边城寻以公父信为辽东都司都指挥使癸酉命公率兵筑宣府徳胜口城巡视边关明年复命公率兵筑万全怀安城又明年命公率兵征哨泥河营黒松林诸处至哈刺之地乃还敌众逺遁庚辰文皇帝举兵靖难命公率兵攻蓟州遵化克之以功升指挥同知又攻雄县莫州克之升都指挥佥事复克大宁城又克敌于郑邨坝克广昌蔚州大同诸城明年夏于白沟河大战以功升都指挥同知进克沧州壬午于滹沱河单桥藁城诸处克敌追至彰徳出哨定州升右军都督佥事又于杨村交战被鎗上命遣医视之赉予优淳俾还北平公奏曰臣本战士岂以微伤自馁愿随军効犬马之力上不允命辅世子守城癸未命公率兵护中宫至京师永乐甲申上以四方旣平乃论功行赏念公之劳居多封奉天靖难推诚宣力武臣特进荣禄大夫柱国丰城侯食禄一千石子孙世袭自是委托益重乙酉命镇江西丙戌命巡皂君山丁酉命征交趾有功加禄五百石乙亥剿平东海倭寇庚子督操江寻命往长沙讨贼李法良获之辛丑命捕福建海寇癸卯命佩征逺前将军印总兵守甘肃大振军威敌众詟服丁未随驾至京命佩征夷将军印总兵守交趾逺人莫不仰德畏威南陲晏然在镇六年以疾卒时永乐二十年正月十五日也交人莫不罢市巷哭其德泽及人深矣讣闻上为之震悼辍视朝一日加赐赙仪追封茂国公谥曰刚毅遣官谕祭复追封三代祖考皆上公妣皆公夫人敕葬宛平县西安里之原葢四十有四年于今矣配某氏累封公夫人子男四人长曰贤故嗣封丰城侯次曰芳次曰恭次曰祯女二人长适彭旭次适丰润伯曹义孙男二人长曰勇今嗣封丰城侯次曰钺孙女二人长适指挥戴瑄次适都督子陈珦呜呼公以武士遭遇龙飞之运乃能建勲庸胙茅土东征西讨迨无宁岁可谓国之劳臣矣是岂可以不铭輙因勇之请序而铭之铭曰桓桓李公庆时之逢奋武扬威克効其忠统其父兵所向无敌长驱敌场左右搏击边尘旣清武备是营饬彼边城大振军声靖难之师惟公义勇奉戴真人不震不悚通侯之爵帝宠是加世泽之延与国无涯公复何心殚其智力奉命周旋曽不少息或镇边方或殄强梁意气之盛泰华轩昂终于炎荒塟于畿土史臣勒铭光照千古

　　推诚宣忠翊运武臣特进荣禄大夫柱国会昌伯累赠奉天佐理推诚宣力武臣特进光禄大夫右柱国太傅安国公谥恭宪孙公夫人董氏合坟神道碑铭

　　我国家制度文为迥超前古凡勲旧大臣生荣死哀之礼务极详备至于外戚之贤者待之尤极其厚葢天理人情之至诚不可得已者然亦不多见焉今见太传安国孙恭宪公一人而已公圣烈慈寿皇太后之父也距薨已八年而夫人董氏卒讣闻宫庭哀悼上辍视朝一日凡白金宝镪布帛之类祭塟之礼率异常例旣襄事复命臣贤为撰合葬神道碑铭用昭公与夫人善行于来世呜呼休哉公讳忠字主敬姓孙氏世家济南之邹平高祖而上代有显宦曽祖七翁祖复初父士英俱不仕以公贵皆追封会昌伯曽祖妣张氏祖妣高氏俱赠夫人妣丁氏封太夫人公自幼端重祖父母尤钟爱之尝相谓曰此儿风骨不凡必大吾门者惜吾辈不及见也一日忽患喉肿气塞举家惊救无措是夜父梦神人曰上帝鉴汝阴德命吾医汝儿汝毋恐觉闻公口果有药香病遂愈尝与里中羣儿嬉戏公独自重余皆呼呵拥护见者异之曰此贵兆也稍长知向学乃选入邑庠即力学不怠久之入贡太学闻见益广洪武己卯擢山西介休簿邑素号难治令丞已为豪横所梗公至凡不率者悉置诸法不旬月政声大振寻以外艰去服阕调河南永城时营造天寿山陵寝公率邑夫赴工抚恤惟周他邑夫多亡去公所部者俱存督理总戎嘉其能召与计事凡所需悉以委公事竣内补鸿胪序班时宣庙为皇太孙将议婚仁宗昭皇后之母太夫人知公第四女有淑德太宗文皇帝特遣彭城伯张■〈日上永下〉奉太夫人之永城选至京立为皇太孙妃洎宣庙践阼册为贵妃升公骠骑将军中军都督府都督佥事赐宴并锦袍犀帯宣徳丁未今上皇帝诞生册贵妃为皇后越三年进封公推诚宣忠翊运武臣特进荣禄大夫柱国会昌伯食禄千石子孙世袭复赐诰券追封三代遣公还家燎黄以中官随行仍幸其第慰问甚至未几太夫人卒公乞奔丧复遣中官督葬事又尝念公居第湫隘欲命工撤而新之公恳辞曰自臣视之已为寛矣劳人费财非臣所安也遂止公尝语诸子曰吾家幸居戚里富贵已极尔等宜知止足庶足以保名位诸子奉教惟谨公天性乐善好义乡人有鳏而谪戍者赒之不倦及卒葬以地有罢职而不能举丧者助之棺衾而恤其家有受诬而谪戍者力为伸雪荐用之有左迁岭广囊无一钱者赆以金有坐受赇而贫无贷者为偿以其数有遗女无依者备妆奁以嫁有罢爵乞腴田者推以与之有苍头诈取人财者代偿而遣之归凡善行不可胜纪忽疾作朝廷命医往治不效疾亟谓诸子曰吾起寒微不自意姻■〈女连〉戚畹身都显爵实出望外奈何起家难保家不易汝辈勉之言毕而逝在景泰三年九月十七日距生洪武元年七月三日享年八十有五朝廷闻讣敕有司营塟于宛平县西香山之原追封会昌侯谥康靖天顺改元皇上复位首念公复追封奉天佐理推诚宣力武臣特进光禄大夫右柱国太傅安国公改谥恭宪夫人董氏加封安国夫人夫人讳元贞公同邑人父彦恭母齐氏皆邑之好善家夫人自幼庄重寡言旣笄归公合家宜之及公为邑庠生夫人同其清苦佐以勤俭公歴邑簿夫人与俱凡服御如韦布妻未尝有所増益有馈物者必严拒之用是公有冰蘖声而夫人家范益肃旣封夫人常被召入内小心慎密未尝一语及外事出则未尝一语及内事虽赉予骈蕃若不与者凡公赒贫恤孤施予之际夫人未尝不极力赞之至于两嫁孤女夫人之力尤多而待婣族御僮婢一于恩惠每遇岁时集子孙于前谆谆戒谕谓贵而能谦富而好礼乃处已良法公没之后有欲以烈祸中公家者事势汹汹夫人教诸子静以守之卒消其变天顺以来夫人寿益高福益备子孙益盛而朝廷笃念外戚之意益厚一门荣显前代无比已而遘疾上命医往治遣中官问安相属于道旣愈复作至弥留乃召诸子嘱之与公治命一同夫人生于洪武二年七月十七日卒天顺四年四月四日享年九十有二卜以是岁五月十五日启公之竁而合葬焉子男五人长继宗嗣会昌伯以翊戴功封侯次绍宗显宗俱都指挥同知次续宗都指挥佥事次纯宗锦衣卫指挥佥事女九人皇太后居四长早卒次适陈礼次适张雄次适王希用次适光禄寺丞朱玺次适朱能余在室孙男十人琏锦衣卫指挥佥事瓒珍玹璘理珑瑀瑛俱锦衣卫千户孙女十人八适人余幼曽孙男六人女四人为之铭曰戚里之贵歴世攸崇夷考其行鲜克令终惟恭宪公迥出伦类懿美夫人德罔不偹笃生圣母永祚邦家惟功之盛浩浩无涯公复何心汲汲行善赒贫恤孤曽不少倦夫人之志惟公是同一念之善乐之无穷自天佑之吉元不利庆锺一门天也何意金兰玊树盈于庭阶簮组辉耀惟义是谐公目虽暝公心则慰厚泽绵绵云仍曷旣恩典之隆旷世之逢用全始终式昭至公峨峨翠珉刻铭载实亿万斯年安此泉室

　　恭顺侯追封凉国公谥忠壮吴公神道碑铭

　　天顺辛巳逆贼曹钦谋为不轨潜俟七月二日早朝入内为乱恭顺侯吴公先于是夜一鼔闻之即与其弟广义伯琮约总兵懐宁伯孙镗走诣长安门告变于是禁门不启贼计遂穷举火烧禁门公等率兵剿杀奋不顾身贼虽诛灭公已捐躯矣呜呼先机告变公之忠也杀贼丧元公之勇也然则逆贼之败岂非公之功乎皇上闻公之没哀悼殊深辍视朝一日追封凉国公谥忠壮凡秘器谕祭赙仪之类悉从厚典复命有司为营塜圹以安葬之葢痛念勲戚之臣为社稷而死故报功之典倍蓰寻常也旣而琮诣予泣且告曰先兄不幸没于锋镝兹欲立石墓前以白于世非先生之文不可辞弗获按通政司参议赵君昂之状公讳瑾字廷璋其先西凉人祖讳允诚永乐中累以战功封恭顺伯父讳克忠嗣伯爵洪熙初以戚里恩进封恭顺侯正统甲子以征敌功加太子太保己巳秋御敌北边力战而死追封邠国公谥壮勇母杨氏封邠国夫人叔父克勤官至左军都督府左都督亦同兄没于阵追封遵化伯谥僖敏公生而英鋭襟度爽闿亲贤好善未尝以门第骄人以故搢绅士大夫乐与之游相与议论古今讲说道义而公颇能识其旨趣尤闲武艺精骑射方其父叔御敌之际公亦在阵中发矢射敌洎父叔矢尽而亡公始就执其酋长念公忠义之后释之乃还京遂嗣父爵天顺改元皇上复位公以勲戚随侍应对称旨自是日备顾问赉予甚厚寻命理左军都督府事公益感激夙夜效勤一旦遭变委身则其允蹈忠义视乃父乃叔为无愧矣公生于永乐癸巳十二月一日享年四十有九配李氏故会宁伯之女有淑行封侯夫人生子男三长曰鉴次曰镛次曰锡女一适指挥使刘王琮嗣广义伯遵化公之子卜以是年八月某日葬公于顺天府房山县之新庄从先兆也铭曰世禄之家忠义无几有若吴门展也无比彼美忠壮虎视耽耽遵化之侄邠公之男忠以捐躯壮以御侮相继如归光照中土饬终追荣惟帝之恩匪帝之私惟以报勲阒矣泉宫西山之麓秘器旅陈穹碑载陆仁者有后公则成仁铭以贞之何千万春

　　古穰集巻十

　　●钦定四库全书

　　古穰集巻十一

　　（明）李贤 撰

　　○神道碑铭

　　奉天翊卫推诚守正文臣特进光禄大夫柱国兵部尚书靖逺伯追封靖逺侯谥忠毅王公神道碑铭

　　本朝之制文臣不许封爵邑惟有武功者不在令自洪武以来葢百年于兹矣文臣有武功而封爵邑者始一人焉靖逺伯王公是已呜呼休哉公讳骥字尚德系出太原先世有宦游云中者因家宣宁高祖而上多显仕曽祖守道祖思宗仕元为高阳令有惠政父成适元季兵乱因徙家束鹿娶程氏生公公自幼警敏年十三入邑庠为诸生即有逺大志未几父母相继以没公哀毁尽礼能自树立遂领乡荐登永乐丙戌进士第授兵科给事中寻出使山西见徐沟民困奏免盐池亏课二十余万时应天府缺丞务急且冗委公署之立办复署行在都察院事持正不挠升山西按察司副使洪熙改元仁庙素知公才召为顺天府尹畿甸大治特赐诰以褒之宣庙即位之明年升行在兵部右侍郎时虑南京根本重地真定定州畿内要冲秦蜀二王府护卫兵多两遣公分调屯驻公皆处之得宜宣德乙卯进兵部尚书先是敌帅阿勒坦多尔济巴勒军横于塞下今皇上即位之明年特遣公往视师许以便宜行事公至见沿边城堡不坚将无纪律叹曰边防如此宜乎敌至翊日大集官兵问曰往年出兵遇敌于鱼儿海首先退缩者为谁咸曰都指挥安敬即命左右引出斩之一军为之股栗又誓于众曰自今遇敌有不前者罪亦如之号令一新兵威大振旣而敌帅巴图博啰入侵庄浪公即遣都指挥魏荣授以方略率兵剿之遂擒其部落以还敌始知惧遁走公阅甘凉军冗曰兵贵精强乃退其三之一八月还京上慰劳者久之敌闻公还复入侵上复敕公往公至遣大将蒋贵率精骑数千出境且戒曰遇敌不捷无复相见也再遣偏将赵安率兵继之公与太监鲁安都督任礼分兵为殿遂擒阿勒坦俘杀所属几尽边境底宁捷闻上遣人赍金币劳公加兼大理寺卿明年还京先是云南麓川宣慰使思任发叛累征不利辛酉春复以蒋贵率诸道兵往讨之仍命公总督军务赐以明铠雕弓蟒龙绯袍以壮其行公至闻贼在大候州即遣都指挥马让授成算以往斩首数百级余贼遁去是岁冬分道并进会于上江以夹攻之因风纵火斩获无算贼首父子仅以身免遂荡平其巢寨捷闻降勅奬劳召公北还时蛮贼韦郎罗造衅于维摩州公遣指挥万诚先声率土兵讨之贼溃散郎罗逃之安南复传檄谕之边人遂斩其首来献广南富州土官侬郎举沈政雠杀十余年公宣谕朝廷恩威两雠顿释至京上亲宴于奉天门文武官僚以次陪宴士林荣之论功封公推诚宣力武臣特进荣禄大夫柱国靖逺伯食禄一千二百石特赐诰劵追封三代曽祖考皆如其爵妣皆伯夫人未几思任发窜入缅甸谋复叛上召公曰劳卿再一行耳公复总诸军至金齿遣人促缅甸送思任发至军前缅人佯诺不遣公曰缅人党贼不可不加兵乃至腾冲分为五营公与蒋贵及都督沭昂分督以进木邦宣慰使统兵万余驻于蛮江浒观我军容公责以忠义赏以牛酒遂感悦而退缅人拥众大至公密令贵率兵匝江而下焚其舟数百艘大战一昼夜贼溃遁去捷闻上召公班师慰劳益厚加禄三百石壬戌秋北敌近边上复命公出巡仍许便宜行事乃自宁夏抵甘肃凡寨堡烽堠悉増修之仍授边将以破敌及练士方略事竣还京麓川遗孽思机发思卜发复据孟养以叛戊辰春上复命公总诸军率兵往讨之至金沙江贼于西岸立栅以拒公伐竹为梁麾兵悉渡一鼔破之贼又于鬼哭山巅立栅公与偏将亲冒矢石往拔之二孽死于乱兵南服遂宁景泰初都督宫聚征湖贵苗贼失利乃以公佩平蛮将军印代总其兵遂大破苗贼获其酋伪称刬平王苗虫富槛送京师余寨悉平振旅而还复増禄一百石子孙世袭寻委公总督守备南京壬申秋以衰老乞闲还京天顺改元皇上复位思用旧人召公慰谕良久赉以白金文绮顾公精力尚健复拜兵部尚书再阅月兵政渐有次第而公固辞不可强矣上亦念公重违其请令朝朔望复赐诰加号奉天翊卫推诚守正文臣特进光禄大夫礼遇甚厚天顺四年五月十一日以疾薨于正寝公天资通敏遇事敢为正色立朝欲以身狥天下每陈国家利害生民休戚辞气恳切孜孜不已襟懐开爽好贤乐善人有寸美必极口称道见人材沈滞必拔起任用始终成就之未尝有德色与人交不立崖岸循循和易虽位兼将相望重累朝曽无一毫骄矜之意见于颜面体貌清癯风仪俊整尤善谈论见者为之愯然当大事屹若砥柱之在中流功名事业视前古为无愧矣疾亟家人皆惶惧公曰古人以死为归何至是邪且对故人大理卿龚水吉叙间阔神思如常客甫出门公就席而逝享年八十有三上闻讣哀悼辍视朝一日祭葬赙仪悉从典礼追封靖逺侯谥忠毅士大夫莫不茹泣相吊公娶张氏累封伯夫人生子二曰玉瑢俱早卒侧室刘氏生子二曰瑺嗣公爵曰珩为勲卫孙男二女二卜以是年七月吉日归葬于束鹿祖茔之右铭曰天生豪杰作我邦家大其抱负弘彼声华乃若斯人世岂多有乃凤乃麟出也非偶惟忠毅公间气所锺纷纷茅苇挺见孤松早奋于庠入奉廷对羽仪公朝展也无愧歴试繁剧如剑断犀佐持宪节名震山西召尹京畿畿内安堵贰我夏官折冲樽俎进大司马出巡边陲斩其怯将大振兵威于甘于凉于彼沙漠矫矫劲敌罔不就缚麓寇弗靖以跳以梁公来督战如鹰之扬歼厥渠魁荡其巢穴滇南之境遗患斯絶报功有典迥出羣流河山帯砺与国同休将相之才一代之望寿考哀荣孰与公抗束鹿之原卜此牛眠丰碑有铭百世之传

　　奉天翊卫推诚宣力武臣特进荣禄大夫柱国南和侯谥忠襄方公神道碑铭

　　公讳瑛字某姓方氏世居滁之全椒曽祖铭洪武中骁将也官至留守卫太平门百户祖信继以战功升济阳卫千户父政永乐中从文皇帝靖难累功升左军都督府都督同知洪熙宣德间屡佩将军印总兵镇守交趾开平大同正统初进右都督征麓川领兵深入援絶而死追封威逺伯谥忠毅母陈氏继万氏俱封夫人公以荫授金吾右卫指挥使论父死事功升都指挥同知麓川贼首思任发自忠毅没后益肆猖獗辛酉春上命定西伯蒋贵率师讨之以公故将子尝从其父领支兵杀贼有胆气且熟其乡道俾与贵同事公以此贼实所不共戴天者自誓必剿灭以复父仇师环其境提兵先登一鼔而破之遂平其地还进都指挥使人皆叹羡以为方氏有子矣壬戌秋复从靖逺伯王骥征贡章沙埧阿岭诸蛮克之进后军都督府都督佥事丁卯春朝廷以公勇略兼人命充参将将兵镇守云南时贼子思机发复据孟养以叛公自将精兵击走之获其妻子象马而还己巳夏师宗州罗罗贼首黒救番来等为逆公悉捕擒之还京进都督同知赏赉有加景泰初贵州东苗作乱围平越兴隆诸卫复命公将兵与兵部侍郎侯琎往解之遂生絷渠魁斩首无算进充右副总兵廷议以苗贼叛服不常必得名将以镇之遂进公右都督总兵镇守贵州明年征香炉山诸寨悉平之复进左都督癸酉冬合四川兵剿灭草塘叛寇斩首七千余级甲戌春大臣有言公之将略堪掌禁兵者乃召公还俾分总五军营且论其前后平贼之功进封奉天翊卫宣力武臣特进荣禄大夫柱国南和伯食禄一千石子孙世袭给赐诰券追封曽祖铭祖信皆为伯爵曽祖妣某氏祖妣汤氏生母黎氏皆为伯夫人明年专总神机营未几铜鼓五开诸苗复叛佥谓非公不能靖乃命公佩平蛮将军印总兵讨之公至贼境奬励诸军指授方略克平四百余寨诛擒八千余众余贼屏迹遂留镇湖广贵州威徳并行苗蛮闻风纳欵者甚众天顺改元进封南和侯明年东苗酋长干把猪僭称伪号据险为患公分兵进剿直捣其巢穴破六百余寨斩首一万余级俘获八千余人械送干把猪至京斩之又明年出剿都匀等处克平二百余寨擒斩三千余人恶党殆尽余皆窜伏内地悉平议者谓自前平苗之功未有盛于公者朝廷方将论功行赏而公一疾逝矣讣闻上深哀悼辍视朝一日谥曰忠襄祭礼赙仪悉从厚典复命有司为营塜圹公生于永乐丙申某月某日卒于天顺庚辰十月二十八日享年四十有五配刘氏封伯夫人子男二长曰毅次曰某窆公于都城西山之阳从吉兆也公天资英迈才识通敏凡古兵法虽皆精晓而行师制敌不祖故常运用之妙恒出人意是以所向克捷尝疏练兵法及图诸阵势以献上深嘉赏之其待裨将以诚抚士卒以恩接士大夫谦恭而有礼是以上下无不得其欢心者回视古之良将岂多让哉铭曰赳赳方公出自将门锺气之秀迥然不羣帅其父兵庸以自効究厥所存惟忠惟孝既平南徼复殄东苗威震殊方受帝之褒帝曰虎臣孰敢予侮南顾无忧功迈尔祖左右股肱是托是膺委之重镇光此中兴玉帯貂蝉金书铁券报公之勲惟帝之眷公本武臣有礼有仁遇彼章缝盎然生春在古或难于今乃见天不慭遗匪常斯变西山之麓有石峩峩有铭在刻千载不磨

　　奉天翊卫宣力武臣特进荣禄大夫柱国南宁伯追封南宁侯谥庄毅毛公神道碑铭

　　将臣子孙能继前人之烈而益振之以大其功至于都显爵受重寄者必其才略之过人乃克能之若南宁伯毛公其一焉公讳胜字用钦其先幽蓟人曽祖敎化在元有功封畿宁王伯父曼济官至太尉祖父拜布哈中书右丞相父安泰国朝授昭勇将军指挥使皆用公贵追封南宁伯妣皆伯夫人公天姿刚毅风神俊伟有胆气善骑射于凡兵书悉通大义宣德辛亥以父荫升都指挥使正统辛酉从征麓川入其境贼酋力招汉伏兵于路公将游兵觇之射其象马应手而仆遂败其众督船济江直抵其巢穴走其贼首思任发破寨而还以功升左军都督府都督佥事明年奉勑充右叅将将兵复征麓川公益思自效勇气当百平其寨栅而絷其党与前后无算还进都督同知己巳秋大同有警公适以干当遇敌于道生致数人以归寻复委公巡视边城屡败其众朝廷嘉其功进左都督复往紫荆倒马诸关追杀敌众累有金帛之赉是岁冬奉敕充左副总兵往征湖广贵州苗贼凡下百十余寨贼皆败散景泰初重安江苗寇复叛总戎者有难色公慨然当之即日以兵压其境旣与敌遇公独发一矢中其酋而毙余贼惊溃由是香炉山诸寨苗贼皆望风詟服生擒伪王韦同烈记哥等械送京师斩之西南夷之患遂息壬申夏朝廷委公镇守云南金齿腾冲诸处论功封奉天翊卫宣力武臣特进荣禄大夫柱国南宁伯食禄一千石子孙世袭赐以诰券追封三代公在镇号令虽严而御军抚夷率以仁恕酋长闻风归向无梗化者明年春将兵诣金沙江械贼子思机发送京师又明年冬余寇刀放革复叛势甚猖獗公率精兵突至腾冲贼不暇为谋遂生絷刀放革余众悉窜伏事闻奬劳有加盖倚赖方殷而公已遘疾不起矣实天顺庚辰八月十四日也享年五十有八讣闻皇上震悼辍视朝一日追封南宁侯谥庄毅遣官谕祭复勑工部为营葬事亲王以下皆行祭礼公为人孝友天成遇士大夫有礼谦恭自卑皆出于诚无一毫虚假处宗党之间上下称道无异辞平生不事华靡早有大志卒能偿之可以谓之将才也已配白氏继姜氏皆封伯夫人生男曰荣嗣伯爵曰伦锦衣卫指挥使女适都指挥佥事沈英其次男三曰俊曰杰曰信女一俱侧室出也孙男二女一荣与诸弟扶榇自金齿至南京卜葬于静明山高家库之原从吉兆也铭曰呜呼毛公猗将之雄赳赳之资建此武功官以荫升志乃自奋长驱滇南敌无坚阵再征而捷帝曰汝嘉禄秩屡进赉予频加惟彼朔方边尘忽警公往巡之敌迹斯屏苗寇有作属公徂征一矢中酋诸寨悉平遐迩南夷托公往镇逺人底宁不烦血刃继尔前烈益大其声生有世泽没有追荣懿此将臣世济其美坚石有铭终古无毁

　　奉天翊卫宣力武臣特进荣禄大夫柱国东宁伯追封东宁侯谥襄毅焦公神道碑铭

　　公讳礼字尚节山后人曽祖噶沁祖克哷木父巴斯台以公贵赠东宁伯曽祖妣巴约特祖妣库楚克妣伯特氏俱赠伯夫人公天资雄伟有智略善骑射累功至通州卫指挥佥事永乐初屡从太宗皇帝北征战功居多宣德初以辽东密迩诸边命公往守适与敌遇公当阵生致敌帅和斯巴勒余皆溃散升指挥使辛卯边将以公才堪御众荐升都指挥佥事壬辰以征哨功进都指挥同知威名大振正统辛酉用都督曹义荐升都指挥使壬戌辽东边事起公率兵御之获士马甚众癸亥朝廷嘉公之能遣敕命守宁逺乙丑以公多边功进佥左军都督府事仍守宁逺丁卯公率兵袭败敌于境外以奇功升都督同知复有白金彩币之赉己巳复袭败敌如丁卯获马牛军器无算敕升右都督充左副总兵白金彩币之赉甚厚景泰甲戌公复率兵对敌生致渠魁一人获牛马尤众进左都督天顺改元英宗皇帝念公久于边遣敕封奉天翊卫宣力武臣特进荣禄大夫柱国东宁伯食禄一千二百石子孙世袭赐诰券明年召至京师慰劳之陛辞降敕奬谕赐蟒龙衣并甲胄诸物公至镇感上知遇益竭力边事未几以疾卒天顺癸未正月十四日也距生洪武壬戌五月五日享年八十有二讣闻上震悼辍视朝一日追封东宁侯谥襄毅遣官谕祭令有司营葬事公配程氏继刘氏俱封伯夫人子男一曰亮孙男四曰寿嗣封东宁伯曰俊曰杰曰仁孙女三是年五月九日葬于顺天府通州祖茔之次公平生尚气节识大义临阵奋不顾身善抚士卒人人乐为之用以故所至成功敌人畏之时以比汉之飞将军铭曰桓桓焦公际我明代展也长城横亘紫塞公在东镇帝顾无忧四十余年砺尔戈矛献馘之功幕府屡上阃外威名如古飞将帝念公功报典异常金书铁券垂裕无疆寿考令终边帅无几帝恤公亡笃是恩礼勒铭于石百世不刋芳躅伟烈海内式观

　　特进荣禄大夫征南将军右军都督府右都督沐公神道碑铭

　　公讳璘字廷章姓沐氏别号继轩故开国辅运推诚宣力武臣荣禄大夫柱国追封黔宁王谥昭靖讳英之曽孙西平侯谥惠襄讳春显忠辅运推诚宣力武臣特进荣禄大夫右柱国太傅追封定逺王谥忠敬讳晟驸马都尉讳昕之从孙黔国公谥荣康讳斌之从子特进光禄大夫左都督追封定边伯谥武襄讳昂之孙赠特进荣禄大夫右都督讳僖之子也母顾氏镇逺侯兴祖之女赠夫人公自幼颕敏不凡读书日记数千百言举动遵礼如老成人十三丧父十五丧祖及母哀毁尽礼初荫受父武略将军千户禄朝廷知其贤进袭祖明威将军指挥佥事正统戊辰时年十有八矣会孟养贼孽思机发负固拒命而叅将方瑛都督张軏率兵讨之公时在行擐甲跃马掎角进攻贼众大溃思机发仅以身免孟养遂平朝廷嘉其功遣使赉以白金彩币进佥云南都指挥使司事练习戎务虽厖葺犷悍轇轕于前而威令未尝少阻景泰初荣康薨乃进公同知右军都督府事总兵继镇时多易公少年者后见公下令动中肻綮老将宿校及藩臬旧臣无不凛然凢百废坠以次修举而城堡学宫尤加之意汰冗剔蠧抚军简僚靖边足馈徳化大行越五年朝廷以思机发尚在属公殄之众议欲深入公曰此釡中鱼耳安能久乎若我军深入徒冒崖谷谽谺之险非万全计也但以大军压境振我威武悬重赏于军中下檄书于缅甸内袭其穴外扼其吭擒之如拉朽耳诸军校皆曰善已而缅人果饵重赏获思机发并妻子以出乃槛送于京师朝廷大喜遣使劳公白金彩币之赉甚厚广南酋侬胤荣叔侄为乱聚至数万人及木邦陶孟思掯构兵刼其长公皆遣兵受以成算歼其桀骜而平其地云南境临广西上林安隆有争占村甲者构兵久而不息公遣使劝谕之二酋相谓曰我等小夷辱大将军逺谕遂相让而罢天顺改元皇上念其父祖子孙世笃忠贞俾朝廷无西南忧乃进右都督赐敕嘉奬赉以白金文绮明年六月九日俄以疾薨于镇距生宣德辛亥四月十八日春秋二十有八滇南僚属军民父老相向而哭皆失声上闻讣震悼罢朝一日遣进士曽瑄营葬谕祭进其弟瓒同知右军都督府事总兵继镇公性端谨恬淡类儒者苞苴不及其门笃信好学尤长于诗工篆籀行草字画遒劲可人至于挥洒山水图画亦臻其妙立五华书屋政暇竟日端坐其中与二三才士讲论经史高下古今人物手不释巻昼不入内室不私近习不耽玩游每遇节令必延宾僚于所居凝清堂凈香亭诸胜处赓和宴乐有古儒将风所著诗文数千篇浑厚典雅追配古人娶锺氏封夫人生女二俱夭从弟琮嗣封黔国公以是岁十二月十九日葬公于商山普吉村之原从吉兆也己卯冬十月瓒走书至京师曰先兄不幸早亡法得树碑神道敢请文以信天下后世予惟高皇帝创业之初其功臣葢多矣惟昭靖王以懿亲元勲奠此南服自是以来传其子孙兄弟七人皆佩征南将军印世守其地而又有如公之文武才行可谓不忝其家世者矣固宜永其年繁其后今乃夭而无嗣岂造物者之乖乎乃摭其槩于前而系之铭铭曰昔我高皇奄有万方攀龙附凤沐氏孔昌惟此滇南实居徼外平而抚之奕世其赖丕显前烈有美嗣人英年继镇号令一新椎髻卉裳罔不向化边陲帖然事我耕稼龂龂贼孽负险跳梁歼而俘之武功大彰何啬其龄而絶其嗣于族则繁于才则试文武之艺希世之华碧鸡金马同此无涯峩峩翠珉永昭行实震尔百蛮千古无斁

　　古穰集巻十一

　　●钦定四库全书

　　古穰集巻十二

　　（明）李贤 撰

　　○神道碑铭

　　吏部尚书致仕赠太保谥文端王公神道碑铭

　　公讳直字行俭别号抑庵系出琅琊晋太傅导之后也导辅东晋遂家金陵后数世有崇文者仕唐为吉州刺史因家吉州又数世孙贽仕宋为户部侍郎徙居泰和代有显人曽祖以道祖子兴隐居不仕父伯贞仕国朝为肇庆知府俱以公贵累赠少傅兼太子太师吏部尚书妣皆赠一品夫人公早丧母而父以事去赖祖母李夫人抚育自幼端重异于常儿家贫力薄刻苦读书永乐改元遂领乡荐明年登进士第时太宗皇帝笃意古学诏选进士曽棨等二十八人为翰林庶吉士俾读中秘书冀成逺大之器公在选中感激奋志不数年文辞追古作者上以公卓越诸士召入内阁凡机密之政属执笔焉寻授翰林修撰车驾巡幸北京仁宗为皇太子监国留务之重选任尤严时翰林则留黄淮杨士竒与公三人辅导公夙夜勤慎不懈中外咸倚重之及再幸北京公在扈从遂与修太祖实录未成以忧去服阕仍入翰林升侍读仁宗即位进侍读学士宣宗为皇太子慎选宫僚首升公右春坊右庶子仍兼侍读学士凡经筵讲义及文武羣臣诰勑皆以属公又兼记注至于圣政圣训之当书者皆录之以备纂述进阶奉议大夫宣宗即位与修两朝实录成进詹事府少詹事仍兼侍读学士有白金彩币袭衣宝镪之赉进阶中顺大夫今上嗣位诏修先朝实录以公总裁书成进礼部左侍郎仍兼学士赏赉如前久之以礼部缺人命公出莅部事宗伯胡公大喜阖部之政悉付之公处之裕然若素习者吏部尚书郭琎去位诏以公代之命下士类皆悦进阶资善大夫歴再歳有无赖不得志者以选拨事嫁祸于公给舍御史交章论列乃直公诬加授资德大夫正治上卿正统己巳秋北敌犯边车驾欲亲征公独以为不可率廷臣上疏止之不获特命公留守京师加太子太保兼吏部尚书寻进阶荣禄大夫景泰初进少傅壬申兼太子太师进阶光禄大夫公累疏求退不允天顺改元皇上复位图任旧人公艰于步履不能朝谒恳乞休致并辞师傅二职诏特许之赐以玺书有忠清之操简于朕懐之语复出白金文绮宝镪赐之给驿舟以归公方面修髯器宇宏伟望之若神仙中人天性严重寡言笑居家俨然及至接人和气可掬学富才敏诗文清致四方求者接踵屡典春闱文衡得人最盛在翰林三十余年恭勤不怠如一日与王文安公齐名时称二王又以居第在东称东王先生士类莫不拭目海内想其风采及位冢宰益加廉慎时方面官罢廷臣荐举专属吏部公益留意人才委任部属凡御史出巡归者必令报其高下以备拔用自是四方多号得人奔竞之风为之一息居第隘陋曽不屑意一切世味安于淡薄朝廷重公之德每优礼之免其朝谒及退休居家杜门不出日课诸孙读书而已所著有抑庵集若干巻行于世天顺六年九月二十三日以疾终于正寝享年八十有四讣闻上为之悼惜特赠太保谥文端遣官谕祭于其家复令有司营葬事公配陈氏累封一品夫人先公二年卒子男五人长曰■〈禾资〉翰林检讨居母忧以卒次曰稹次曰穆次曰秱女三人长适梁相次适萧稹次适袁杰孙男十人曽孙男七人稹等卜以天顺七年正月六日葬于邑之信实乡高坪之原乃以公所为墓志示贤请铭其神道贤从公游最久公未尝待以属吏又引之同升平生之知未有过于公者谨次第其事而系之以铭铭曰国之明昌系彼才贤有一挺生繄岂偶然侃侃王公天赋其秀有声蔚然大江之右銮坡凤阁容与翱翔惟学之昌惟誉之芳遂秉钧衡不倚不忒百司庶府位称其德位称其德乂我烝民列圣汝嘉保傅师臣公之旋归旣禄且寿国藉蓍龟士仰山斗公之云亡轸我圣衷节惠二名锡命三公有美哀荣无然愧怍铭在丰碑元老之墓

　　礼部尚书致仕赠太保谥忠安胡公神道碑铭

　　我朝名公巨卿聪明特达者多矣若器识宏逺福寿隆长惟武进胡公一人呜呼休哉公讳濙字源洁别号洁庵其先淮安宿迁人有讳藩者仕刘宋为太子左卫将军迁豫章数传至讳■〈鬲咸〉者仕唐为侍御史子常州刺史琼生持因家于常遂为武进人持四世孙曰宿仕宋为枢密副使宿十一世孙曰中立为常州制置中立生昭公之高祖也曽祖庸仕元为江浙儒学提举祖祯为常州路医学录考宗仁隐居不仕皆以公贵赠光禄大夫少傅兼太子太师礼部尚书曽祖妣章氏祖妣徐氏妣李氏皆赠一品夫人公生而髪白弥月方黒母梦一僧持花以遗之觉而生公居数日有僧至家索观公见僧即笑僧曰此吾师天池高僧后身也命我求见以笑为志果然闻者咸惊异之公自幼端重不好嬉戏弱冠入邑庠洪武中领乡荐登庚辰进士第授兵科给事中寻迁右给事中公勤识大体士林誉之太宗文皇帝入正大统公供职如旧永乐改元秋以奏对称旨升户科都给事中丁亥上察近侍中惟公忠实可托遂命公巡游天下以访异人为名实察人心向背时御制性理大全为善阴隲孝顺事实书成俾公以此劝励天下以故虽穷乡下邑轨迹无不到在湖广间最久丙申秋还朝丁内艰乞终制不允寻进礼部左侍郎明年往巡两浙诸州授嘉议大夫癸卯自均襄还朝时御驾亲征北敌驻跸宣府公驰谒行在所上卧不出闻公至喜而起且慰劳之曰卿驰驱良苦赐坐与语凡所歴山川道里郡邑丰啬民情休戚以至所闻所见保国安民之事悉为陈说上欣然纳之向所疑虑者至是皆释比退漏下四鼔先是仁宗皇帝为太子监国时有飞语上闻文庙属公往察之公至以所见七事皆诚敬孝谨密疏以闻上览之大悦自是不复疑仁宗嗣位特赐诰命授正议大夫资治尹已而闻公曽有密疏疑之乃转太子宾客兼国子祭酒之官南京未几阅奏章见公所上密疏深嘉其忠方议重用之而龙驭上宾矣宣宗皇帝即位复礼部左侍郎兼职如故洪熙乙已冬公自南京来朝上素重公及入见顾问良久即留任行在礼部事宣德改元春进尚书是岁秋汉王谋叛事觉公赞上亲征事平公受赏赉甚厚复给叛者家属四人丁未赐诰命授资善大夫复赐近第一区于长安右门外给阍者二人戊申上嘉公忠勤特赐银章四其二曰文恭世家曰清和恭靖盖嘉羡褒美之也寻以公生辰赐宴于其第秋八月公扈从巡边至会州而还已酉命兼詹事府事夏五月复扈从北巡时常民有豪横者旣抵于法悉以田宅赐公辛亥命兼行在户部事圣节御制诗一章赐公及蹇忠定杨文贞文敏三公且曰朕茂膺天眷惟尔四人赞翼之功因赐宴尽醉而罢新建礼部成命光禄设宴勲戚公卿皆往贺公公以为盛事立石厅事之右倚任益隆每燕见上虚心问曰卿有何言得其章奏即施行之时有芝产于公署人以为公和气所召今上皇帝践祚亦惟图任旧人待公尤厚凡军国重务皆与闻加授资德大夫正治上卿每考绩必有赉予甲子以年至七十上章乞致仕上以公精力未衰慰勉留之己巳上亲征北敌命公留守京师秋八月进太子太傅阶荣禄大夫景泰初赐诰命辛未春公因灾异数见乞放免以回天意不许寻进少傅壬申兼太子太师二俸兼支公固辞一俸癸酉复赐诰命进阶光禄大夫自后每岁引年乞归皆不许丙子复因灾变乞赐罢黜亦不许时公年八十二忽疾作艰于步履明年皇上复位公喜不自胜扶疾入朝而筋力不可强矣遂乞谢事且辞师傅二职上方重用耆旧悯其老皆从之陛辞赐白金宝镪金织袭衣给驿舟以归复赐玺书有卿宅心允臧处事惟慎虽经变故无改厥常之谕归之日乡人老稚聚观者以亿万计公陈所受赐于堂感激泣下遣冢子长宁诣阙申谢上念公歴事累朝遂官长宁为锦衣卫世袭镇抚俾归终养公之弟克恭克宁克诚时年皆七十余苍颜白髪燕乐于一堂遂扁曰寿恺优游桑梓者七年疾复作召诸子前曰尔辈图报国恩勿坠家声遂暝目而逝天顺七年八月八日也享年八十有九终之夕常州守卓天锡梦公来辞已而闻终大以为异讣闻上为之震悼赠太保谥忠安遣官谕祭于其家复令有司营葬事恩荣始终世莫与比公为人平易寛和廉静寡欲自奉淡薄起居有常居官敬慎一毫不茍歴事列圣无纤毫过举蔚然为一代名臣立朝几六十年荐拔士类甚多十知春闱贡举天下之士尽出其门平居未尝疾言遽色虽庸夫孺子亦知其为长者暇则手不释巻喜为诗文晚年誉望益尊其酬应愈剧曽不厌倦所著有芝轩集若干巻又尝辑录医药经验者曰卫生易简方经进又有律身规鉴俱行于世公配范氏早卒累赠夫人继张氏累封夫人子男四人长曰谼即长宁居母丧庐墓有司闻于朝旌其门曰孝子次曰■〈谷干〉以武举得官没于王事次曰豅锦衣卫指挥佥事次曰■〈谷同〉女三人长赘林玘次适成国公朱仪次适武阳侯薛琮孙男一人曽孙男一人铭曰大明盛时有臣胡公从容其间以笃其忠始为夕郎乃教胄子舆论攸归多士咸喜作宾春宫遂长春官列圣倚之四海乂安国之老成进位师傅温恭维人翊我皇度公在朝廷六十春秋禄位优游莫之匹休公身虽亡中有不死懿行崇功昭彼信史皇惜耆英旷典是承隧道有碑儒臣刻铭

　　工部尚书谨身殿大学士兼东阁大学士致仕高公神道碑铭

　　公讳榖字世用姓高氏其先世居河南之懐庆有仕宋者从高宗南渡徙维扬今为高邮兴化人曽祖讳明祖讳椿父讳焯俱以公贵累赠少保兼太子太傅工部尚书东阁大学士曽祖妣刘氏祖妣王氏妣黄氏俱累赠一品夫人高自上世以儒业相传至椿当元末避兵姑苏恐废先业有子四人皆令从事诗书洪武初复归维扬始占籍于兴化四子业皆有成其季公之父也尤长于诗有书数千巻不乐仕进隐居教授而乡之后进多从之游公自幼承家训举止如老成人父竒之甫十岁乃遣入邑庠即能奋力于学弱冠遂领乡荐登永乐乙未进士选入翰林为庶吉士辛丑授中书舍人甲辰升左春坊左司直郎洪熙改元受敕阶承务郎未几以学行独优升翰林侍讲丁外艰服除还任宣德甲寅主考顺天府乡试人服其公正统改元春上初御经筵少傅杨士竒等上言经筵讲官必得学问贯通言行端正者以供其职遂荐公与苗衷马愉曹鼐四人专侍讲读赐三品章服公每进讲敷衍详明闻者叹服戊午预修宣庙实录成进侍讲学士甲子复主考应天府乡试士无间言乙丑进工部右侍郎兼侍讲学士入内阁知制诰丁卯进阶通议大夫己巳秋圣驾北征命公留守寻进工部尚书兼翰林学士时景泰初边烽告警军务方严选使边者得中书舍人赵荣升大理少卿公嘉荣之奋忠即解所束金帯与之景泰初圣驾自北还议奉迎礼公欲从厚众涉疑未定有千户龚遂荣投书于公言奉迎当重之意公即袖其书以进且曰武夫尚知此礼况儒臣乎已而朝廷以遂荣非分得谴比圣驾至百官郊迎公复上章以伸前议无所顾忌闻者义之辛未朝廷以公望重进少保仍以尚书兼东阁大学士壬申兼太子太傅公恳辞不允寻赐阶荣禄大夫甲戌南京灾朝廷念祖宗陵寝所在以公大臣中清慎者特命往祭事竣录被灾者千余家悉发廪赈之归奏称旨是岁冬给事中有忤执政者执政欲害之乃讽御史劾其私而罗织其罪公独持正议卒从轻典士论韪之乙亥星变迭见公上疏谓臣滥居保傅不能尽匡辅之道宜谴罢以谢天意不允丙子寰宇通志书成进谨身殿大学士是岁秋顺天府乡试太常少卿兼翰林侍读刘俨为考官有二执政以子入试不中交章奏俨去取不公欲置于法乞诏翰林及六科十三道覆考公时以疾不出一闻此事即强起预考毕毅然入言曰大臣子与寒士并进已不可况又不安于命欲杀考官可乎由是俨得释公之名益振而拂其意者衔之公屡求退避朝廷重公忠直不允天顺改元皇上复位首召公慰谕而留之其余诛斥殆尽公即上疏辞保傅二职时机务填委公以衰老弗堪恳乞骸骨上以公旧人方隆倚任然悯其老且重违公意特允所请赐白金楮币织金袭衣给驿舟送归其乡复赐勑谕有曰日与亲戚故旧徜徉邱园展契阔之深懐道朝廷之盛事清风高致足以励廉而革贪夙徳雅望足以敷化而导俗则卿亦永有终誉焉士林以为荣越四年庚辰忽疾作以正月十日终于正寝距生洪武辛未三月十日享年七十娶郭氏累封一品夫人先公卒生女一适中书舍人黄清侧室杜氏生子一曰峘为邑庠生女一周氏生子一曰冈刘氏生子一曰岐俱幼上闻讣嗟悼遣官谕祭于其家公天资简重操履清介而交人不泛视义所在勇于必为虽违众不恤也在位论荐多号得人可谓慥慥乎笃实之君子矣所著有育斋集八十巻峘以侍读学士钱君溥之伏来请铭铭曰白苇黄茅易脆而朽松栢挺生何独能久抑根之固越心之坚蔚然苍翠何千万年豪杰之生有类于此相彼高公实同容止早登仕路厥声孔扬英华之发斐然成章翰苑优游帝资启沃文衡两持士论咸服乃位保傅乃叅化机锦袍玉帯金马彤闱见义必为莫之能御直道古心慨然自许保全晚节宸眷优优容与桑梓胡不少留亦旣葢棺名著天壤恤典之褒百世之仰有铭在石懿行辉光呜呼泉室哲人之藏

　　资政大夫都察院左都御史赠少保谥庄愍寇公神道碑铭

　　都御史乃纠慝绳违之任总宪度肃百僚权奸之所最忌者寇公居是职五年矣持法严明见逆贼曹钦父子兄弟恣意妄为乃率御史劾之钦等遂行反逆首害公贼虽诛灭公命殒矣朝廷震悼特赠少保谥庄愍加赐赙仪遣官谕祭令有司为营安葬葢深念任事之臣遭此凶祸而恤典宜厚也其子林泣且告曰先人不幸弗获全归而墓石之铭不可以无托敢固以请辞弗释按知府张祝状公讳深字文渊其先山西浑源人世多显宦曽祖广仕元为提举有才行见宠于世祖为择宣宁县黒虎镇之干河里俾居之国朝洪武初以闾右给省檄过保定唐县止连颐庄见其风土之美因占籍焉今为保定人祖彦和父礼俱以公贵赠资善大夫都察院左都御史祖妣宋氏妣李氏俱赠夫人公自幼警发永乐中为郡庠生上言时务朝廷竒其人召入胄监时山东要路军需钱榖有弊政遣中贵人陈保孙往廉之求国子生精敏者同事得公甚喜宣德初擢刑部主事有勤能之誉寻升员外郎丁外艰服阕复任益尽心刑狱凡疑狱人不能辩者必属公正统甲子用执政荐升山西按察副使时天久不雨朝廷念刑狱有寃抑者特委公录山西诸郡大辟囚公察其情可矜疑者五十余人悉奏释之又上边务数十事多见采纳丙寅四川松潘夷不靖守臣请出师剿之朝廷念抚治者非其人乃命廷臣推有风力者佥谓公可即日召至京师拜都察院右佥都御史以往遂破贼寨擒其渠魁送京师诸番詟伏献盔甲刀剑三千童男三十七人骏马四百余疋继后入贡不絶公暇则抚恤士卒相地要害筑关堡城池六十处道路险峻者咸削平之以便储运番夷酋长或率其党来见公宣布朝廷威德且谕以享福之道莫不感化地方底宁朝廷嘉公之能进左副都御史加食二品禄彩币白金之赉甚厚一日得母报平安书潸然出涕曰老母在堂久旷定省安能为懐即上章恳乞终养朝廷优诏慰而留之景泰辛未召公还特加奬劳番人乞留者十有七奏不从未踰月提督辽东军务缺人廷议复属公遂假以便宜之权赐白金彩币慰勉以往公至辽左威名益振乃积粮练兵画防备守御之计中外守臣咸敬畏之癸酉海贼李福惠挟妖术以惑山东之民聚众万人公得报略不改容乃亲率数百骑直抵海州遣都指挥周英授以成算捕之遂获千余人公诘其造乱之由得首恶者二十余人械至京师余皆释之景泰甲戌北敌入境会总戎得公所议巡边之策因其势便斩敌首七十余级获马六百余匹公在边岁久思亲益切或与同事者言及母老輙流涕终日不食累上章乞归不允丙子得还京议边事时母年九十有四已感风疾曰得见吾儿即瞑目矣公悲泣恳求归省至家母一见而逝公哀毁踰礼朝廷起公复任公乞终制章凡三上不允天顺改元皇上复位乃许公终制时台长缺人思臣僚中老成刚劲无踰公者复起公视事进左都御史公威望日隆百僚敬惮上深嘉之宠赉优厚尝召公咨访政务但加老字于姓上呼之而不名葢重公也公天性至孝虽居显仕惟以不得养亲为歉谙于世故凡本朝旧典歴歴能记听狱果断人服其明未老即以家事付林综理曰吾受朝廷重托惟职务是尽余不恤也生于洪武癸酉五月七日没于天顺辛巳七月二日得寿六十有二配李氏先卒累赠夫人生子男三长即林国子生次彬次桂早卒女三长适保定中卫千户刘琮次适旗手卫指挥使高裕次幼在室卜以是年十一月二十四日与夫人合葬于连颐西冈之阳铭曰惟锥在囊颕脱斯见惟楠在壑昂霄可羡彼物且然而况于人惟人之杰众孰与伦侃侃寇公早有大负扬歴仕途才智称首两镇边陲边尘不扬入总台宪大振朝纲贼奸忌之竟为所害恤典有加遗泽未艾惟孝与忠在公则崇有志不馁名位攸隆墓碑峩峩昭此行实永閟泉台曷有其极

　　资政大夫户部尚书谥恭定年公神道碑铭

　　天顺庚辰户部尚书缺人皇上以年公富可当其任有恶其执法者沮之乃属吏部改议上曰掌国计者正用执法之人卒用公命下朝绅皆悦已而在任公勤慎密士望益重一旦以疾卒无有不悼惜者其子请铭其神道之碑按侍郎薛君状公字大有别号谦斋姓严氏上世莫详所居曽祖孟阳仕元为万户守滁阳因家全椒元季兵乱子孙流徙凤阳之懐逺洪武初附版籍悞以严为年遂因之祖遇春父景和俱以公贵赠资政大夫户部尚书祖妣朱氏妣邵氏俱赠夫人公甫十岁即入邑庠为弟子员明敏端重师友咸器异之弱冠领永乐丁酉乡荐明年以乙榜教谕济南之德平年虽少而教规甚严诸生多所造就秩满以绩最擢吏科给事中兼署刑科纠正违失务存大体宣德乙卯吏部荐升光禄少卿宣庙欲大用之乃奏留不下久之特升陜西布政司右叅政至任即巡歴郡邑察民隐革奸弊兴学劝农尤嫉赃吏贪墨者闻风即托故解去镇守宪臣独加礼焉或指画未冝闻公言即止初三边士马众盛供费浩繁民皆疲于逺输而郡邑豪猾之徒因缘为奸边储多空乏朝廷深以为虑乃属公总之公量地里之逺近按収支之迟速定其征科防其出入立法甚严夙弊尽革民不告劳而边廪实矣正统甲子升河南右布政使惠政及民愈广时邻省饥民流聚南阳陈州诸处无虑十数万剽掠居民有司莫能制公往抚谕乃分散安辑而赈恤之众皆感公之德愿为编氓己巳转左布政使未几北敌入寇云中烽火通于京畿军民走避道阻粮絶朝廷忧之以公有谋为特委督运粮饷八万石济边吏民闻公号令皆冒险而进无后期者边饷以充明年用边将论奏进都察院左副都御史提督大同军务兼理边储时军民疮痍未复室家离散呻吟之声不絶公招亡抚存举废政革科征抑豪横广屯田军民始有更生之望初仓库所储多为势要侵敓公至悉追复之由是军旅数兴钱榖不乏时北征大将而下多纳赂冒功公至悉核实不录故爵赏无滥及者景泰乙亥丁外艰朝廷以边警方急夺哀视事公恳乞终制不允天顺改元将臣石彪因私怨以危事中公逮系于京赖英庙保全乃令致仕不数月即起为南京兵部右侍郎寻转户部右侍郎巡抚山东随复左副都御史公按行青齐诸郡官吏畏服奸豪屏迹有畨人居东昌者多顽犷弗率其首罗姓者尤为桀黠公虑为患乃言于朝因其来京留之以消其不逞之谋庚辰春召为户部尚书英庙知公忠直礼遇优厚公益毖懋夙夜不懈以国计为已任然处之以静不动声色而事无不集癸未赐诰命词极褒奬甲申春公以陜西累年用兵而督饟道者多不得人乃荐三人为藩司郡守使理其事吏部以公为侵官公上疏极论大臣荐贤为国之道且以年至七十恳乞致仕上初临御以公旧臣慰勉之使复任忽得疮疾且剧上命医往视竟不起深为之震悼辍视朝一日赐谥恭定复遣官谕祭令有司治葬事朝之公卿大夫莫不吊哭尽哀公为人刚正言不轻发廉静寡欲遇事敢为临利害不少变气节才识世不易得生于洪武乙亥十二月七日卒于天顺甲申四月十六日享年七十配苏氏赠夫人早卒子男四人长曰茂早卒次曰芳国子生次曰英次曰华女四人何璟卢刚周缙薛希良其壻也孙男八人卜以是岁某月某日归葬于先茔之次铭曰天顺人才一时极盛有伟年公尤号敬正旣司国计法不可摇峩冠秉笏挺然孤标有伟年公扬歴最久始终不渝惟道是守屡摧不折励操愈刚俨如苍桧任彼冰霜有伟年公一代无几星凤之祥海内咸视皇恤耆旧恩礼是优恭定之名百世之休形归泉台无虞有妥史臣作铭刻石道左

　　翰林院学士奉政大夫赠礼部左侍郎谥文懿吕公神道碑铭

　　公讳原字逢原姓吕氏浙之嘉兴秀水人自幼颕敏九岁能通孝经小学稍长为文輙惊动长者时父兄俱为教官识者曰此子殆颕脱而出者也未几父兄俱卒于景州公尚未成童孤贫不能归丧或讽以边俗焚之者公潸然出涕不从遂厝州城之东曰他日有力必归之也年及弱冠乃奉其母归嘉兴故无田宅假馆以养母力学不辍清苦之志愈坚郡守黄懋廉知之乃延为子弟师寻俾充邑庠生公亦自奋大肆力于经史正统辛酉遂魁乡荐明年中礼部会试廷对赐进士及第第二人擢翰林编修得入秘阁读所未见书其学益富癸亥与修五伦书丁卯朝廷思用竒才乃简状元刘俨等十人进学东阁入侍经筵公居其一景泰初遣祭蜀王往还万里间凡有馈遗一毫不取未几充经筵讲官辛未进侍讲壬申夏以右春坊右中允兼侍讲秋九月进侍讲学士仍兼中允癸酉与修歴代君鉴秋八月主顺天府乡试已亥与修寰宇通志明年书成进右春坊大学士兼侍讲每书成进讲辄有宝镪白金文绮之赉天顺改元皇上复位转通政司右叅议仍兼侍讲春三月主礼部会试夏六月召入内阁知制诰寻转翰林学士庚辰春主礼部会试寻总裁大明一统志凡金帯玉杯梭服貂帽便蕃之赉岁无虚月公夙夜感激思尽论思之职时母老病在床公躬调汤药忧形于色久而不愈壬午秋八月母卒公哀毁踰礼启父榇归而合葬之诏有司营葬公襄事即还朝恳乞终制不允抵家未及窆期忽以风疾不起在是岁十一月二十七日距生永乐戊戌六月十八日得年四十有五讣闻上悼叹不已特赠礼部右侍郎谥文懿命工部为营葬事遣官谕祭于其家仍命其子■〈常上心下〉为国子生皆异数也公天性孝友事母得其欢心抚育兄子皆底成立宗族中有困乏者必推所有以赒之遇人之危殆者济之惟恐不及也岁时赏赉奉母之余輙分遗乡党僚友而自奉甚俭为人沈毅有酝藉悃愊无华内端外和与物无竞处已待人不立崖岸事有不可则据理诤之未尝谀言媚色以狥人取悦三为主考取士得人最多其教人也诚切恳到善于警发故四方之士及门者众其学造诣益深作为文章议论超越皆有根据而理趣充然诗有典则音律浑厚无纤巧靡丽态初入翰林时杨文贞文定诸公咸器重之知其所就必逺大也及入内阁与大议所见出人意表而为民之心尤切天下有阴受其赐者矣士望方殷冀必久于其位用极康济之功而天不假年可胜痛哉公之先世多显于宋其故居有称为吕家府者高祖茂卿仕元为提举曽祖仲雄祖伯诚俱隐德不仕考嗣芳永乐中领乡荐为山西万泉教谕累赠翰林侍讲学士兼春坊中允母顾氏累封太宜人兄本亦领乡荐为景州训导故万泉就养而终于此公亦流寓者久之配徐氏累封宜人子男二长即■〈常上心下〉次曰■〈奎上心下〉早卒女二俱幼所著有介轩集若干巻藏于家呜呼公与予同事者六年葢端谨笃实之士也世何可多得哉今其已矣可不铭诸铭曰浙水之彦代有其人吕氏一族罕与之伦自宋以来至公再显卓然奋兴斯庆之衍儒业相传自其父兄公克振之以大厥声遭遇之隆千载不偶事业文章世岂多有冥冥造物胡不假年乗除之数率由自然旷典是承贲于乡土生荣死哀昭示终古

　　古穰集巻十二

　　●钦定四库全书

　　古穰集巻十三

　　（明）李贤 撰

　　○神道碑铭

　　通议大夫礼部左侍郎兼翰林院学士薛公神道碑铭

　　吾道正脉实由近世周程张朱有以倡明之也至我太宗文皇帝乃始表章其言行天下由是天下士习一归于正呜呼盛哉然今之君子能忻慕而笃信之则河东薛公其人也公讳瑄字德温世为山西河津人其先自奚仲封薛侯居河东子孙遂以为氏曽祖常祖仲义皆通经教授乡里父贞洪武初领乡荐为真定元氏教谕仲义贞俱以公贵赠通议大夫大理寺卿祖母母皆淑人初母齐淑人梦一紫衣人谒见已而生公祖以生时卜之吉曰此子必大吾门童时教之诗书辄成诵日记千百言贞为荥阳教谕公侍行时年十二以所作诗赋呈监司监司竒之旣而闻魏范二老先生深于理学乃礼延于家供子弟职日与讲习周程张朱性理诸书久之叹曰此道学正脉也遂焚其所作诗赋专心于是至忘寝食永乐已亥贞改河南鄢陵时教官考绩以科贡多寡为黜陟贞大以为忧公乃补鄢陵诸生遂中河南乡试第一明年登进士第以省亲西归是岁秋贞有疾公日夜不离左右及居丧一遵古礼服阕愿就教职会宣庙思得良宪臣选擢云南道监察御史出监湖广银场公闻前监者多致富至则黜贪墨正风俗手録性理大全一书潜心诵读每至夜分方寝或思有所得即起燃烛记之或通宵不寝味而乐之不知手舞足蹈也丁继母忧服阕会有言学政不举者吏部尚书郭琎首荐公提调山东学校公欣然就之曰此吾事也每临诸生必亲为讲解不事夏楚皆呼之曰薛夫子未几用杨文贞公荐召为大理寺右少卿明日转左少卿公作大理箴以自警时中官王振权倾一时或欲邀公拜其门公正色曰安有受爵公朝拜官私门邪已而遇诸途众行跪礼公独不屈振由是不悦会有狱夫实病死三年其妾私于人欲出嫁妻弗听遂诬妻魇魅夫死公为辨其寃都御史王文谄事振乃诬公出入人罪系狱当死人皆危之公怡然曰辨寃获咎死何愧焉手持周易诵读不辍至覆奏将决大臣有申救之者得免官放归田里公居家六年闭门不出留心理学造诣益深正统己已以吏科给事中程信论荐起公为大理寺丞时敌骑薄都城公分守北门都帅初疑其迂及接言论遂访策焉公曰以天时人事验之此敌必宵遁旣而果然贵州苗寇猖獗朝廷命将往征之公督军饷事竣而还景泰初恳乞致仕学士江渊上疏留之明年升南京大理寺卿有富豪残虐人命者狱久不决执法者欲贷之公曰死者何辜竟抵于法明断之誉播于民謡刑部尚书杨宁都御史张纯初以材力相尚及与公同事叹曰如薛公当于古人中求之中官金英奉使道出南京公卿俱饯于江上公独不往英至京言于众曰南京好官惟薛卿耳壬申秋召至京复为大理寺卿有草场火朝廷欲置典守者罪公力辨之获免苏松有饥民乞粟富家吝而不与遂火其屋蹈海以避罪时遣太子太保王文往廉之文以谋叛籍其家众皆畏势莫敢发公抗章辩之文亦悟其非获免者甚众是岁公年近七十复乞致仕不允天顺改元英庙复位素知公学行迁礼部右侍即兼翰林院学士召入内阁知制诰寻主考会试事竣转左侍郎居数月公见将臣石亨等窃弄威权叹曰君子见几而作岂俟终日乎遂引疾恳乞致仕居家八年四方学者从之甚众公惓惓以复性为教尝曰此程朱吃紧为人处而欧阳公言性非所先误矣又曰学者读书穷理须实见得然后验于身心体而行之不然无异于买椟而还珠也忽遘疾弥留衣冠危坐于正寝精神不乱悠然而逝时风雷大作有白气上升天顺甲申六月十五日也距生洪武乙巳八月十日享年七十有三配宁氏赠淑人生子四人长曰溥次曰淳次曰浚邑庠生早卒次曰治亦卒孙男四人禥登天顺甲申进士第孙女五人呜呼公之学践履笃实之学也尝曰格物只是格个性吾于日用之间必体察之何事是仁之发见何事是义之发见至于万物各具一理万物同出一原是其贯通处也每以圣贤为师随其所寓图书箴规一言一动于理稍有违失便觉身心不安凡辞受取与必揆诸义一毫不茍晚年玩心高明黙契其妙有不言而悟者矣其出处大节光明峻洁于富贵利达泊如也接人无大小众寡一以诚待之教之有序而其言平易简切不为穿凿竒僻之说为文必根于理辞旨条畅所著有读书录行于世河汾集藏于家呜呼宣徳甲寅秋予始识公于河津知其造诣之深自后仕途南北弗获相从有时同朝亦各守职务或有所疑但手书质问而己天顺初公入内阁予亦滥与其间曽未数月公致仕去矣有道者之难遇也如此公之没也四方之士闻之莫不叹悼朝廷得讣遣官谕祭其家复令有司营葬事禥乃以公门人国子监丞阎禹锡之状来请铭其神道之碑呜呼予岂足以知公也哉然义有不可辞者铭曰昔有王氏鸣道河汾流风余韵以启后闻相彼薛公不以自足濂洛关闽意向尤笃学优而仕实始为亲仕日以进学日以新学匪辞华实欲闻道身体力行遂以深造惟公之心胜已之私惟公之迹不愠不知富不幸求难不茍免随寓而安名亦丕显成彼后学笃是先贤在古为难公无间然嗟今之人无公所好公今己矣谁臻其奥我铭其隧以诏乡人千载而下庶得其真

　　资德大夫正治上卿南京户部尚书张公神道碑铭

　　公讳凤字子仪先世沧州盐山人后徙真定之安平曽祖才兴祖德林俱潜德弗耀考益故为礼科给事中与德林俱用公贵赠资政大夫户部尚书祖母王氏母李氏俱赠夫人初李氏有娠一夕梦大星出懐中觉而生公人以为异三岁取父书作读诵状识者知有竒志邻有病召巫治之公往观竟不验扣其神曰卿相在此公去神乃降众惊异曰此子殆不凡者稍长从太常少卿郑雍言授春秋经每有讲说即能问难颕悟异常已而母病躬侍汤药衣不解帯母卒居丧尽哀人服其孝永乐己丑北敌侵边文庙亲征以给事君赞理戎务因主将失利没于阵公时年十四大父母垂白在堂家道萧然公哀毁踰礼与兄奉祖还家竭力事养得其欢心久之有司闻公孝友选为邑庠生公益奋力于学虽祁寒暑雨不辍遂领乡荐入太学时鸿胪序班缺员例选北人为之吏部尚书蹇忠定公义见公异之曰是生不可就此职也宣德丁未登进士第癸丑春擢刑部江西司主事时江西豪民为逆者千余人系狱未决付公理之公一讯皆得其情狱上获生者数百人能誉大振大司寇嘉公之才特令总阖部章奏及录在京逮系者正统戊午冬特升本部右侍郎由主事进侍郎者自公以前未有也己未夏以京城草场出纳多弊敕公巡督之辛酉春改南京户部右侍郎公上疏曰南京根本重地粮不可不素蓄宜每岁分米二百万石遂定为令往年南京蒭粟专委之宪臣至是勑公兼督葢以出纳严慎故也时人以公执法呼为张板朝廷亦知其名己巳春赐玺书嘉劳有清勤公正之褒赉以白金文绮景泰壬申春升本部左侍郎未几进尚书明年廷议谓公素有誉望乃转兵部尚书叅赞守备机务又明年召为户部尚书时边务方殷钱榖之费动以万计多以不给为忧公至处之裕然国用不劳而足天顺改元皇上复位思南京旧都得旧人庶可以厌众心仍命公为南京户部尚书兼督粮储辛巳春以考绩赴阙上慰劳有加公以足疾恳辞休致不允舟还疾作未抵任而卒是岁三月十八日也距生洪武丙子九月四日享年六十有六公为人正直而心地平易遇事敢为人不敢以私干之尤笃于友义同门蹇于仕途者必极力助之故人李恂为太常赞礼郎母老子幼夫妇相继而卒公恻然遂养其母以终聘其女为子妇教养其子至于成立又急于济人尝渡江偶遇一舟覆于急流公即捐白金购人救之舟中之人赖以全活性尤真率客至即出酒殽对酌为乐不计丰约与之接者未尝不称为朴实君子人也歴官几四十年勤慎如一日曽无过举卒之日有司以讣闻上深悼之遣官谕祭赐以赙仪复令有司为治坟墓给官舟归葬于乡公配李氏累封夫人子男三人长曰恺次曰悌次曰忭女二人长适王玘次幼在室孙男六人孙女二人铭曰侃侃张公生也不偶大器宏才童时已负乃承家学乃掇巍科歴跻膴仕不偏以颇不偏以颇时呼为板愈见其操孰不严惮允显天性孝友谆谆济物之心一何孔仁旣叅兵戎复总饷馈茂绩宏昭光我士类稽其终始惟忠惟勤懿此言行蔚为名臣褒典式承存没无间呜呼张公全归于善

　　资善大夫南京刑部尚书耿公神道碑铭

　　今之公卿大夫功业文章表着天下者甚盛如司寇耿公所存所行尤不易得葢清洁之志如金石之不可夺也呜呼难哉公讳九畴字禹范别号恒庵初母姙公时忽梦神告曰吾自冠山来当大汝门觉而公生自幼颕敏读书必究义理弱冠为邑庠生登永乐甲辰进士第宣德辛亥擢礼科给事中凡事务存大体有清誉正统改元之明年大臣言两淮鹾政之弊必得重名检者理之于是推公为盐运司同知公巡行诸盐场尽革宿弊公私便之复条奏数事曰均撘泒节様盐二事遂着为令癸亥丁母太淑人忧盐场数千人诣阙留公从之乃进升盐运使公益循法责效廉名大着尝坐水傍一童子曰水清不如使君之清公因号恒庵以自励寻以诖误逮至京事白朝廷知公廉正特升刑部右侍郎屡与同官辨疑狱不为势利所怵有妇诬其夫众欲断异公曰不可杖其妇而归之人服其当未几有边警乗舆出巡以公留守京师旣而凤阳岁凶盗起复敕公往绥之公乃留英武飞熊诸卫军耕守以杜奸寇觊觎之心招徕流民七万余户一方晏然两淮鹾政自公去任多废至是复属公兼理之于是奏罢易米法申饬条戒有加于旧寻复勑公巡抚江北诸郡公益尽心宣布德意凡可以惠民者无不极力为之景泰初敕公审录诸郡大辟囚公曰洗寃泽物吾所愿也凡以情得原者二十六人有来妇人何菊家者旣去而死其家讼菊与弟杀之菊诬服公验其无实而释之后知杀者果仇人也人服其明代还适议关中重地守臣缺人佥谓非公不可特勑公以往旣至革弊黜贪威望愈振初六部卿佐使外文移不得径下按察司以故偃蹇不受约公首奏下之边将请于临洮诸卫添取防兵朝廷下公议公上疏言边城士卒不为少矣在为将者驭之何如耳果能严纪律精练习勤抚恤絶侵渔以养其鋭气则一可当百加以赏罚明信则人人自奋而悍敌不足虑矣不然添兵何益徒冗食耳遂从公议初边民春夏就田耕作秋冬移入公疏言边将所以御敌而卫民也今民自避兵而失恒产将何为哉乞委边将以止移入不能卫者罪之民皆称便朝廷以公兼理戎务宜居宪职遂转都察院右副都御史仍镇其地公闻朝廷下有司买羊角以充灯费上疏曰昔宋神宗买浙灯而苏轼辄谏止之此忠臣爱君之至情也今买羊角制灯无乃类是书曰不矜细行终累大德遂止继以灾异下诏求直言公复上疏曰天地间有必然之理有或然之数理可尽而数不可泥臣愿陛下延儒硕以广聪明公赏罚以别忠邪择守令以惠黎庶简将帅以固边疆此必然之理不可忽也优诏答之天顺改元皇上复位思公可大用顾侍臣曰耿九畴廉正人也即召为右都御史士类皆贺台宪得人时子裕任给事中公言父子同在要地非宜遂改裕为翰林检讨公自幸遭遇思图报称首进五事曰崇廉耻以励士风清刑狱以召和气劝农桑以厚民生节粮赏以简军士任台谏以振纲纪上皆嘉纳之因敕戒风宪公进御史告曰朝廷望治于宪职至矣各宜澡涤以副任使不然吾不汝贷众皆悚息风纪为之肃清时边情不宁将臣怠命公将率诸道御史劾之事泄反为所诉置公等于理公引咎自当朝廷察非公罪出为江西古布政使寻升四川左布政使明年召为南京刑部尚书先在职者流于谐俗有乖清议公至肃然自归于正天顺四年八月二十九日忽遘疾不语移时而逝距生洪武二十九年四月十三日享年六十有五讣闻上深哀悼遣官谕祭于其家复令有司为营葬事士大夫识与不识莫不惜之公天性孝友亲终追思不忘遇亡日悲痛如初丧时事三兄恭而尽礼尝修耿氏家乘以昭先德平生慕司马温公为人敦尚古道耻同流俗奉身节俭无他嗜好公退居家惟焚香读书而己交人不泛关节不至其门虽权贵亦敬惮不敢犯凡论事是非确然不挠未尝诡随于邪正之辨尤严坐是与众寡合累遭谗困赖上知其所存卒保全之公先世束鹿人有讳昉者仕金为平定军指挥使因家平定州有讳守直者务儒业举进士任总帅府教授高祖复仕元为大都路知事曽祖文大宁路推官祖承祖太常太祝考絅通经学洪武中为河南卢氏县学教谕卒葬金谷陀之原子孙遂为卢氏人与太祝公俱赠通议大夫刑部右侍郎妣和氏累赠太淑人配高氏累赠淑人子男三长曰智次即裕今为泗州判官次曰发女六长适都察院右佥都御史叶盛次适渭南医官张瓘次适张暹次适举人张纪次适主事王上龄次幼孙男七女二卜葬于先茔之次裕诣京师持乡人左都御史轩公状乞予为神道碑予亦乡人也不可辞则序而铭之铭曰麟之祥蹄凤之瑞跖实难其逢云谁不惜有若斯世挺生伟人玉立清修如凤如麟有伟耿公巨鹿之胄一时英贤鲜出公右蚤登仕版青琐黄门直道而行迈于前闻鹾政旣清疑狱既辨乃整边防乃正台宪周思职务寝不遑安出领二藩之屛之翰冰壶湛然不容少滓初志如山死而后已百炼之刚不损毫芒南畿作士帝宠煌煌知无不言言则剀切社稷是安旣安乃悦繄公之衷士类所宗誉流无穷惟公之终

　　中宪大夫南京都察院右佥都御史张公神道碑铭

　　天顺庚辰冬十一月南京都察院右佥都御史张公致庆礼于京师居公邸数日一疾而逝是月七日也上闻讣惊悼良久特遣官谕祭复令有司为营葬事其子衔哀乞碑铭于予按其乡人编修杨守陈状公讳楷字式之浙之宁波慈溪人天资颕敏读书过目即成诵年十二能属文有司闻其名召补邑庠生公益奋力进学十七领乡荐登永乐甲辰进士愈肆力于古文辞宣德改元之明年试政于夏官时方北征舆马之需甚急大司马雅知公才委往关中督之果先期而集拜江西道监察御史初有强盗系刑部狱中吏受赇脱之公劾其尚书以下十数人皆罢黜名声赫然六年考绩至行在因献圣德颂留俟鸿胪寺正统初乃还在任能辨疑狱有造伪印者本夏三也赂书牒人吴谦承之公廉得其实以罪三有与妖僧作逆事者连坐其主当族公察之逃日所为主得勿论有兄殴人死诬与弟同殴歴台审无能辨之者公察其枉谓殴时尔安在曰在乡学乃拘其师友验之果然遂释之此类甚多庚申用大臣荐升陜西按察司佥事理屯田督租赋治水利俱有成绩寻迁副使时靖逺伯王骥奉敕巡边以公同行公上安边十二策多见采者丁卯升都察院右佥都御史畿甸蝗起上命公督捕公授郡邑捕法而按行之蝗遂息闽贼邓茂七作乱朝廷遣将率兵往平之以公为监军兵至广信贼党围延平甚急公谓都督刘聚曰贼闻大军至宁无惧心即具榜遣人驰谕以威信贼果解去兵至沿山贼围将乐公调都督刘得新乗夜袭之贼皆溃散茂七仅以身免退保陈山公驻兵建宁四招其党贼复攻延平公以浙江军伏后坪南京军伏后洋江西军伏沙溪之南而以福建军素为贼所易者出城挑之已而礟作伏起合击大破之遂斩茂七俘其众未捷之先朝廷虑贼众兵寡复遣宁阳侯陈懋统大兵继之至则茂七已诛余贼有据九龙山者公选精兵二千撤其筏诫曰明日贼必空寨来攻若疾入其寨而反攻之比旦贼视我营兵少果至溪上无筏而还二千兵已据其寨用其滚木攂石下殪之贼众遂降凡定三郡七县破三十六寨擒伪总兵学士等官三百二十四人招徕其民八十余万初处州贼叶宗留亦起已遣都督徐恭征之至是复勑公旋师与之掎角恭次金公山甚危公往援之至即伏兵树鸭儿芭为垒贼至公麾兵击之少顷佯走贼追逼垒伏兵四起一鼔歼之景泰改元公班师至京有妬其功者劾公初至躭诗玩寇以罪罢归天顺改元皇上复位念公之劳仍旧官致仕明年陜右兴师御边而给军饷増战骑募勇士以佐师者难其人适公至京入谢上见公曰朕得其人矣遂以公往还京上嘉劳之转南京都察院方专委托而数止于斯岂非命邪公生于洪武三十二年三月二十三日享年六十有三曽祖好古祖叔申俱潜徳弗耀父惟哲尚义攻诗以公贵赠监察御史母毛氏赠孺人娶邱氏赠孺人继室胡氏封孺人子男三长应麒宁波府医学正科次应麟宁波卫镇抚次应鹏以懐材抱德举待选于吏部女二长适余凯次适万宗希孙男几人女几人公早孤事母至孝为人潇洒心地坦夷好奬引士类见人有善必延誉之遇患难者必拯济之尤喜宾客笃于友道其学浩瀚善行草隶篆所著有四经糠粃大明律解律条撮要诸书至于选诗唐音李杜诗草堂诗余凡十数家公悉和之累数百巻皆豪赡壮丽海内之士莫不口腴而心悦之外国亦市其集而慕其风采状之所称者如此铭曰香芦句余扶舆磅礴金玉丹砂乃气之略必有精者属之于人竒士挺生适逢其辰翼翼张公其气秀越玉佩琼琚文采焕发扬歴中外名振台端敌忾之绩人以为难萤迹微嫌曽无少损晚复登朝益笃忠悃皇恤公死异数惟加浙东故里有贲无涯行实可稽垄有贞石铭以传之永永无斁

　　中顺大夫詹事府少詹事刘公神道碑铭

　　圣朝承平相继将百年于兹而博雅老成之士歌咏赞襄于其间以贲饰一代之盛者屡见于世若詹事府少詹事姑苏刘公其一人焉而今已矣公子瀚持史官陈鉴之状泣而请铭予因慨夫老成之人渐以澌尽而尚忍铭公哉辞弗获按状公讳铉字宗器号假庵其先汴人有为黄州统领者宋南渡时徙建康高祖顺之仕元为平江路榷茶提领因家于苏遂为长洲人曽祖元善号雪楼元末兵乱尝率其贤豪以障乡井里人德之祖德让洪武中以明经为沛县儒学教谕考仲舆隐德不仕用公贵赠征仕郎中书舍人妣陆氏赠孺人公生弥月而孤数岁入乡塾輙有志向学虽衣食粗粝弗顾也未冠即授徒里中从之者甚众其言动规模如宿儒乡之长者皆折辈行与交性孝友母遘疾刲腕肉以进旦夕吁天求代比没哀毁垂絶者再见者莫不感叹事兄若严师虽加楚毒不敢怨迎寡姊养于家从父没而絶嗣公以父命出继之永乐戊戌以善书征入翰林明年中京闱乡试未上春闱授中书舍人宣德己酉与修两朝实录成赐白金文绮升兵部车驾主事仍莅事内廷正统戊午与修宣庙实录成进翰林侍讲金绮之赉有加正统戊辰诏择进士颕敏者为庶吉士属公教之公惩曩之事虚文者慨然以师道自任俾力追古作有一字未惬者经月不置以故诸吉士大有所造后多以文学致名己巳进侍讲学士景泰庚午主考京闱及揭晓第一人刘宣乃卢龙军士同事者欲更之公曰朝廷立贤无方不可乃止时论韪之公未没宣已第进士为翰林修撰矣初置经筵官公居首选数赐白金文绮宝镪礼遇甚隆辛未夏不雨特遣祀济渎壬申春缺祭酒众难其人大学士高榖曰学行老成无如刘某者遂抗章荐之命下以公为国子祭酒士类欢然有得人之贺公曰士子若室女当保爱之于是定程课示教条旦暮讲解如恐弗及有托权贵以求幸得者斥弗听六馆之士帖然明年养母陈氏卒朝廷欲夺其情公力求终制服除仍拜祭酒天顺改元皇上复位念宫端必求宿德之儒在朝无踰公者遂升少詹事日侍讲读辅导惟谨忽一日不至云已捐馆矣朝绅莫不衋然上闻讣哀悼曰安得学行醇笃如斯人者遣礼部侍郎李绍谕祭于其家公生洪武甲戌八月二十日卒天顺戊寅十月六日享年六十有五公性介特絶软媚之态立身以不欺为主未尝疾言遽色尚俭约已贵而犹僦居隘陋裕如也禄赐之余必分惠宗族故旧之贫者恒馆粟之僚友卒而乏者为具后事复教其孤有至显官者有病吏公怜而舍之染其疾及家人或请遣之公弗听已而皆愈乡人有逮系不能明者公为白其寃其人廉之懐金以谢公曰吾直尔公也岂为私邪遂感泣而退其善行如此类者甚多立朝无惰容不以寒暑久速而少变亦其志之坚定也杨文贞文定两公皆重其为人每称道之家训素严仲子瀚以进士使南方戒之曰见利毋茍得也阅其衣箧以行比还仍阅之如故乃喜曰无玷吾门矣平生躭嗜文籍博极羣书素有酝藉为文纡徐演迤务造至理诗古澹舂容自有余味方众贤聚于朝以意气相雄长公独用心于内退然沈毅略不与较有假庵稿若干巻藏于家配陆氏有淑德封孺人子男四长曰澄早卒次曰瀚天顺丁丑进士次曰浒次曰泳女四安清安福安正安吉俱适士人孙男女十人卜以明年某月某日葬其县武邱乡之原从先兆也铭曰时惟雍熙气乃淳固豪杰之才咸出仕路姑苏之墟文物之乡卓荦之士后先相望猗嗟刘公闻道甚早成童为师諕其长老六书之精应帝之征受荐于京文为世程乃入秘书染翰滋久国史屡修皇锡多有乃训吉士乃典文衡恳切公正位升誉腾公为司成聿兴士类其教以身展也无愧公为詹事入佐元良其辅以道烨兮有光兹也全归惟帝之恤勒铭高原永示无斁

　　古穰集巻十三

　　●钦定四库全书

　　古穰集巻十四

　　（明）李贤 撰

　　○墓碑铭

　　中顺大夫太常少卿兼翰林院侍读赠礼部左侍郎谥文介刘公墓碑铭

　　士之所存文与行而已惜乎今之世能具是二者鲜焉若刘文介公其殆庶几乎公讳俨字宣化别号时雨上世自金陵徙江西泰和复徙吉水以儒术起家为望族五世祖天声以书经授家塾宋咸淳进士弟新民继之于是刘氏经学盛传于时曰益厚曰维德曰永宁公之高曽祖也皆能以先业相承考原性号退庵隐居不仕以公贵赠奉议大夫右春坊大学士兼翰林院侍讲妣杨氏宋屯田员外郎清之裔有淑德赠宜人生子三公其季也公为人端介自幼不凡勤学励行退庵知有逺大志遣从族之先达时年十六七为文必主理虽修举子业耻为口耳之学务探底里尝曰读书岂但皮毛而已年二十四遂领乡荐春闱中乙榜不就而还潜心林下二十六年正统壬戌乃得隽春闱廷对有鲠直忠爱之词遂擢进士及第第一授翰林修撰阶儒林郎位旣显学益进以古文名天下八年与修五伦书获赏赉十一年充经筵讲官赐敕命景泰初进侍讲阶承直郎三年迁右春坊大学士兼旧职阶奉议大夫四年与修君鉴书有白金文绮之赉五年选进士十八人为庶吉士与状元孙贤等属公教之六年赐诰命是年修寰宇通志为副总裁继续宋元通鉴纲目公复领之七年志书成进太常少卿兼侍读阶中顺大夫锡赉益厚寻主考京闱有公卿之子欲侥幸科名者公持公道落之遂诬公重罪赖学士高榖救之获免天顺改元皇上复位奬用忠良以公署翰林院事将有宠任之渐而一疾不起公天性孝友初二亲垂白在堂伯兄早亡仲兄优游文翰间惟公综理家务虽公私多故而二亲安公之养及遭亲丧立见毁形凡附身附棺之事无所不用其极居闲教子弟务底成材有侄曰斆官阜城而死公哭之归榇于乡族人数千指称公无间言凡窘者葬其丧贫者成其配寡弱者扶之得所及上春官乡人有贷者悉焚其券尝慕范文正之为人立义仓于先祠之左贮粟以周其乏且自为记以见志在朝言论侃侃所交必正人回邪者折之不少借用是直声大振讣闻上悼惜不已特赠礼部左侍郎谥文介敕工部营葬事复遣官谕祭其家呜呼若公者斯可谓之士矣公生洪武甲戌正月十三日卒天顺改元九月十二日享年六十有四配淑人王氏故翰林编修觉非之女子男三长节次即次敉女一适钱启明孙男存者二孙女三铭曰黄茅白苇天下纷纷孤松秀拔挺然不羣毅此刘公得气之正浩然流行莫之敢竞繄气所发有行有文名魁天下义动壬人翰苑春坊太常之署较艺编摩绰有余裕位不满德士论惜之才不尽用我皇恤之特进崇阶载加美谥光振庐陵羞彼千驷公行公文耿兮不磨诏尔后世铭勒山阿

　　中议大夫大理寺右少卿李公墓碑铭

　　公讳奎字文曜广信弋阳人九世祖必达宋解元曽祖仲祥元进士祖德懋隐居不出父兴祖以公贵赠监察御史母胡氏封太孺人公自幼好学稍长博通诸经永乐辛卯领乡荐明年春闱登乙榜授湖广黔阳教谕丁外艰服阕调广东保昌宣德丙午以绩最升南京国子监学录训饬造就如二广正统丁巳用荐拜监察御史明年出巡浙江兼理海道时巡抚大臣及总戎贪纵不法即上章劾之复陈机务数事上皆嘉纳已而倭寇桃渚朝廷知非公咎独罪总戎辛酉春还京甲子夏复出巡苏松常镇诸郡法令严明吏以赃去者甚众尤重名教若邹忠公东坡龟山三先生尝寓其地皆为祠以祀之杨文贞公荐公学行遂受诏督京畿学事举儒士胡珏等五十人分主敎导士习丕变丙寅召升大理寺左寺丞己巳夏复受诏巡抚河南并畿内诸郡得便宜从事奏减真定所负官马八千疋免河南诸府灾伤田租二十万石虑汴梁为中原重地请移南阳护卫军以守之又虑南阳地接荆襄流民聚居者不下数十万恐生变请于关隘洞口设巡检司军卫防御布按两司増叅议佥事二人以任抚治朝廷嘉公之策皆从之以玺书劳公复遣行人赉白金文绮以赐是岁冬清丰邑以妖言倡乱公运谋督兵悉擒捕之诏下褒奬进右少卿明年夏廷议以去秋敌侵京畿人民惊扰不已遂移公专抚真定诸郡公益殚虑往来绥辑民遂安堵时诸郡久旱公斋沐祷于神即雨是岁大熟先是民饥公请移临清仓储三十万石赈之民赖全活者甚众见前代名臣宋璟李沆墓圮即命工修治之忠勤之绩冠于一时乃遽遘风疾代还之日诸郡士民咸号泣挽留至京恳乞骸骨公卿大夫士争为诗文重公之去未几以子贵赐诰命进阶中议大夫赞治尹时巡抚广西江西宪臣聘典文衡疏请大用公皆辞之不就筑溪山风月鸥波二亭与亲友咏觞其中重建祠堂书院以励乡俗教后学天下莫不高其行所著有诗经辨疑九川集归田录数十巻忽一日疾作乃自为祭文复书后事而卒天顺改元三月一日也距生洪武己巳三月十四日享年六十有九上闻讣遣官谕祭其家邑令汪复肖公像于乡贤祠以祀焉公配张氏继陈氏皆封恭人又继孙氏子男二人长玘举进士授监察御史出为陜西按察司佥事次璘女五人罗徽裴宪陈显詹珏其壻也孙男四人孙女八人族孙曰良复为监察御史其余显宦者又数人铭曰维政与教鲜克兼举有美李公慨然自许始携一经于岭于湘于彼成均颂声洋洋受荐而兴执国之宪董学于京士习丕变受帝之命王事有程于浙于汴惠流威行南北畿民见公咸喜闻公之归攀号不已晚节令终有子希踪政教之臣孰如李公祠并乡贤哀动宸极我铭其藏过者必式

　　中奉大夫太常寺卿夏公墓碑铭

　　公姓夏氏讳衡字以平樗庵其别号也松江华亭人曽祖福隐居不仕祖彦容考宗文俱以公贵赠亚中大夫太仆寺卿祖妣顾氏妣郑氏俱赠淑人公自幼端谨不羣永乐初选为郡庠弟子员力学不怠己亥以善书征入翰林修永乐大典越三年辛丑书成擢中书舍人壬寅扈从文庙北征洪熙初仁庙授以敕命阶征仕郎赐第宅一区凡内阁制勑文字属公书之公夙夜谨慎大得时誉宣德改元扈从宣庙征武定州公能周密文事诸老先生咸倚重之师还赐畔者家属四人明年丁未上念公劳勚特升行在吏部考功员外郎未几升郎中供职如旧公益感激尽心尝曰吾幸居此清切之地敢不知所重乎明年夏以预修两朝实録成加禄一级且有白金文绮楮币之赉又明年授诰命阶奉政大夫正统初英庙赐公织金衣一袭寻以清修文雅为杨文贞公所推入侍经筵而白金彩币之赉尤厚是岁丁内艰上命兵部给舟送其榇还乡安葬闻公哀毁骨立又遣太监范安赍琼玉膏赐之服阕供职惟谨癸亥秋以秩满升顺天府丞己巳秋朝廷有事以公劳于文墨进升太仆寺卿赐白金文绮楮币三年复授诰命阶中顺大夫天顺改元英庙复位进升太常寺卿复有白金文绮楮币之赉癸未公以年踰七十无子恳乞致仕自顾孑然一身托其壻翰林译字官王臣以老焉天顺甲申十月十七日以疾卒距生洪武壬申十二月十一日享年七十有三公天性孝友襟度和易少与伯兄桂轩先生自相师友居官四十余年曽无过举俸禄之余多济贫乏所赐僮奴不劳以事惟使之应门而已有贫民韩五典屋以居久之自构数间已而五卒邻豪欺其孤寡欲攘其居公为奏请仍归韩氏母子内侄顾廷玉遗孤本无依公怜之训习法书荐入翰林擢中书舍人复出资择婚而配之尝以俸金二十余两托寄南京礼部郎中金汝砺为盗所窃偿之不纳曰是不以其道得之者何偿之有士大夫咸以长者称之公平生善吟咏至于字学真行隶篆无不精美尤善作山水竹石四方来求者甚广得之者咸宝爱焉所著樗庵集若干巻藏于家配颜氏赠淑人生女一壻即臣也卒之日朝廷遣官谕祭复令有司为营葬事铭曰造物冥冥孰云可测善恶之应未必皆获温温夏公惟善是行乃絶其嗣闻者怆情公在仕途惟勤惟慎馆阁周旋芳声屡振以徳观之裕后可期夫何乖焉在理不宜匪曰不宜亦云有变变而不常于人何谴是以君子求无愧焉曰常曰变一听于天呜呼夏公名称在世不以无后乃有或替为述其事勒石墓前以诏乡人以永其传

　　通议大夫湖广按察使冯君墓碑铭

　　正綂初予识冯君至诚于京师固已藏之胷中矣旣而扬歴中外功名事业过人逺甚予固知其必至是也今即世五年矣其子韺始克状君之行乞余为铭予辞以不暇而请之不置也则序而铭之序曰君讳诚字至诚别号无伪道人汉车骑将军唐之后有讳给者仕宋为吏部侍郎始居饶之浮梁曽祖良辅隐德不仕祖夫志元末大儒也洪武中应聘至南京以疾辞归父溪翁以明经敎授乡人叅政黄勉辟之不起娶张氏生子四人君行三也自幼聪敏为诸生力学不懈弱冠以诗经领永乐庚子乡荐明年登进士第赐归进学慨然曰吾闻古人顾名思义因号无伪道人识者曰此逺大器也又明年赴召授广之香山知县君便道至家曰吾有禄可养亲矣乃尽让田产于昆季奉二亲以行香山邑素陋君以礼敎变其习邑人始易君年少已而皆心服之有虎为患君曰人与神分职以治民使其冥然不灵何以享明祀乃移文城隍之神虎遂渡海北去朝廷用兵交趾檄君备军饟甚急役夫在道感君恩信无后期者久之二亲相继以没君哀毁不胜扶柩还葬一用朱氏礼且建祠堂修谱牒以倡族人服阕吏部委君理苏松诸郡工役之隐漏者事竣调徽之祁门君益劳心民事未几用荐授湖广道监察御史正綂丁巳奉命出巡贵州军民利病悉条奏以闻辨明寃狱前后数十己未复巡陜西值岁大歉即檄有司发仓廪以赈复奏停赋税盐粮以实边囷民困乃苏又劾阃帅之贪残者壬戌麓川夷梗化分遣宪臣发兵往征之君发四川兵尽得其精鋭还授敕进阶文林郎复用荐升浙江按察司副使时宪使轩輗用法甚严每有疑狱多从君辨尝与御史谳两浙狱囚君平反甚众处州贼起宣慈之党尤众两浙骚然巡抚宪臣议捕之众皆惮往君曰食君之禄而避其事可乎毅然请行至则遣健者潜入贼中啖以金帛贼谋寖衰乃大飨兵士掩其未备一鼔而败之殱其渠魁散其胁从单骑巡劳民皆安堵先是民有谣云若要宣慈破除是冯君过至是验焉朝廷嘉其功进升湖广按察司浙民闻之遮道乞留不获乃大书其事镵诸崖石君至湖广讼牒纷积囹圄充斥乃昼夜省阅而断遣之滞狱为之一清湖南夷獠告讦之风顿息都御史刘广衡奉敕纠察湖广庶官乃疏君政绩第一朝廷赐诰旌之进阶通议大夫推恩二代祖父皆赠官如君妣皆淑人君益思自力以答主眷未几坐微累逮系朝廷知其诬即遣还任踰数月疾作犹治事如常未尝就枕一日诸孙侍侧君忽语之曰归语汝父奉法循理勿忝所生言讫而逝时天顺己夘四月二日也距生洪武庚辰四月二十五日享年六十藩阃官僚哭之尽哀湖之南北数月犹闻行哭声德之感人其深也如此君天性忠厚襟度坦夷不轻为喜怒其处事也据理为是非其用刑也原情为轻重僚友无不叹服者平居手不释巻所著诗文有真斋集若干巻藏于家配闵氏累封淑人子男二人长曰韶次即韺登景泰甲戌进士第为平湖知县有政声孙男六人孙女二人以卒之岁某月某日葬于邑之丰村乌龙之原从吉兆也铭曰嗟嗟冯君发迹江右硕学宏才世岂多有始为邑令于广于徽受荐而起民曰畴依入官乌台士类咸喜南徼西陲大振风纪佐臬于浙叛寇以歼遂持宪节声震湖南仕路翱翔余四十载一节始终曽莫之改古人芳躅孰允蹈之相彼冯公实克造之身虽云亡功则甚伟我铭其藏令誉无已

　　○墓碣铭

　　武德将军乌撒卫正千户孔侯墓碣铭

　　侯讳显姓孔氏系出宣圣之后传泒疎逺莫稽其详先世有徙淮甸者居凤阳之灵壁遂为其邑人侯早以茂材仕元至山东行枢密院判时元纲不振羣盗蠭起侯守沛城我太祖高皇帝起兵定天下丙午年夏四月遣偏将陆叅政取徐州侯遂归附吴元年春充宿卫夏六月授兵马指挥分巡金川驿桥冬十月改金吾右卫镇抚洪武改元夏四月授武略将军赐诰命侯累扈从南北征讨二年秋上闻邓州自元将实喇巴图攻而克之毁其城无居守者二十余年冬十一月乃命侯提兵五十人来治是州侯抵襄阳询邓之流寓者导至故址于是冒霜露披荆棘收集散亡兴举废坠规为新城三年冬十一月上闻侯治状赐诰命四年夏城成公私屋宇亦完市井棊布人多来归是冬验版籍得军士千余人编民千有七百余户五年内乡山盗起侯率所部兵往捕之尽上嘉侯之功遣官赉龙彩纻衣一袭六年秋七月复念侯效劳升正千户专理戎事不烦州政葢优之也九月授武德将军赐诰命侯与其副益综理经营以壮楼观以浚濠池明禁耀武四境晏然十年十一月上复念侯之功赐世袭诰命侯在职不懈每欲足食足兵辟四野修陂堰民称易治复如古昔十七年春正月侯铸云版为晨暮节有无赖者诬之遂逮侯夏四月获宥调贵州乌撒卫侯即怡然起任二十九年夏五月以有疾引年请以兵付其长子乃归老于邓邓人敬爱之加于在仕时新城之南建宅一区日课子孙农择其秀者延师于塾训成之时徜徉容与于别墅山水之间见者不知其为故将也一日忽婴疾毕集亲族慨然曰人生于世与朝露何异死生常理固不足介意所贵者有善可称而名不泯焉尔吾昔受天子命来治此州于兵燹之余故城榛莽为虎狼麋鹿之所赖兵民之力而城之使名郡不减于昔吾死不憾矣言讫而逝侯生于元某年某月某日卒于大明永乐某年某月某日享寿若干曽祖某祖某父某母某氏配李氏子男四人长着袭正千户次艺次某次景女若干人长适某次适某孙男若干人长安袭正千户次文行忠信温良恭俭让某某某某俱有恒产不坠侯业孙女若干人卜葬在新城干隅湍河之北文之妻李氏贤女兄也通家之义不可以不铭铭曰煌煌大明致时之亨开拓疆宇四方底平桓桓孔侯攀龙附凤仗剑驱驰躬频扈从邓为荒州余二十年宸衷轸念简任才贤毅此孔侯受帝之命手握兵权兼彼庶政翼翼新城载经载营惟侯之功不日而成遗黎乃来事我南亩足食足兵惟此贤守襄汉之南名郡再兴惟藩惟翰以慰圣情误玷青蝇蛮邦戾止皓首来归邓人咸喜相古朱君葬祀桐乡任丘名城亦有中郎孔侯配之有美无忝湍河之藏无伐无翦我作铭诗刻石墓门奕世簪缨惟侯子孙

　　翰林院检讨从仕郎邹君墓碣铭

　　唐季王审知称闽王中原之士多归之若河南固始邹勇夫其一也勇夫以仆射镇归化因家焉归化即今泰宁县是后子孙繁衍衣冠不乏若令欢为唐水部员外郎长孺为宋太学录曰应麟曰应博俱登进士第曰应龙以庆元二年状元至端明殿学士签书枢密院事赠少保其族益大显今翰林检讨君讳安其后也君曽祖光号东轩祖林甫号樵隐考世荣赠翰林检讨母朱氏封孺人君自幼颕敏不凡书过目即成诵善属对世荣与故人江饮江屡出竒语欲屈之见其略不缔思随应如响乃叹服曰吾儿素称能句输尔一筹矣甫睟为邑庠弟子员令尹见而竒之洎冠字仕恭益自奋励凡经史靡不涉猎尤专于易永乐辛夘遂中乡科明年中春官乙榜得教谕浙之新昌或曰是邑乏科久矣奈何君曰何地不生材顾教之者何如耳至学召诸生前曰吾受天子命来教尔辈务底成材效用于时若见从乎咸曰诺于是立程课严教条虽隆寒盛暑不少辍始有不堪者摇以浮言终则翕然从之故一科而举者五人再举者三人若杨信民甄完诸辈为都宪为方伯者彬彬相继时论伟之君歴典京浙文衡士类服其公尝考绩赴京遇灯节献诗文庙嘉之赐宝镪寻有以君学行老成者荐擢国子学录会宣庙亲平沙漠君献颂有椰子内酝之锡继贺驺虞元兔嘉禾卿云诸祥多获赉予九载进秩助敎再进检讨天下英才皆卒业其门正綂九年春上视太学君蒙勑谕赐衣一袭东轩以幼孤育外族为王姓已三世君慨然念水木本源之义抗章于朝复邹姓又念王氏不可絶仍以两兄嗣之未几以引年乞致仕自大司成以下曁六馆之士与朝绅知旧祖饯都门外见者莫不叹息以为复见二疏旣归深衣幅巾徜徉山水间训诸孙禁侈靡之习宗族乡党咸乐从之为诗文必法古人才识豪迈有气节求之者接踵于门所著管窥集易讲义若干巻尤爱写竹梅兰菊山水禽鸟之类得趣一挥极其工致士大夫争尚之扬歴中外四十年践履笃实始终如一可谓当代之醇儒矣君生洪武辛酉正月三日卒天顺改元五月八日享年七十有七配萧氏封孺人子男三长允崇次允隆举进士官太仆寺丞次允升女一孙男十孙女一曽孙二以天顺二年某月某日葬某山之原铭曰师道之立自昔为难猗嗟邹公终老儒冠邑校成均传道解惑孰出公门都宪方伯仕优而学绍古作程华国之文洋洋颂声庭训有严济其世美我铭其藏百世无毁

　　处士崔君墓碣铭

　　处士崔君往岁以子富为吾州来京师谒予因识其人于今殆十霜矣忽以疾捐馆富闻讣悲号奔丧旣葬状其行走予泣请铭其墓上之石予尝识处士固宜铭况重其子之为名守乎处士讳政字以德世居蓟州巫山知县文宪之孙清河巡检恕之子也处士早孤母张氏鞠之旣长能力农以致恒产人或讽之曰以子之才游庠序取青紫如拾地芥耳何惮不为处士谢曰孤不幸早失怙赖母氏抚育至有今日罔极之恩惟终养图报而已安能舍膝下之奉而干禄仕乎况出处有命不可幸致也假使造物有意付之子孙亦不为晚乡人闻而韪之于是一力事母务尽其情庶几古所谓孝弟力田者平居朴淡自适不事华奢好施予闻乡人窦氏之风慕之曰使吾有千金之赀必继其踪自是度其衣食之余尽赒贫乏锱铢不遗旣遣富入州庠训励谆谆曰尔上世宦业不可坠也富奉教惟谨遂起贡士知邓州则又驰书戒曰汝在官俸禄之外一毫无取于人异日行李萧然而归方是孝子用是富在官冰蘗之声大振处士生洪武己夘正月十六日卒天顺戊寅九月二十三日配张氏子男四长即富也次曰宣次曰宁次曰宏孙男五孙女二葬以是岁十二月二十八日墓在州东凤凰山之麓铭曰身不求贵而不失其贵者孝以事亲而天爵存其衷也行不求名而不失其名者义以训子而人爵在其躬也况景仰哲人而允蹈其善踪者乎宜庆泽之流方殷而未穷也铭以勒石潜德具彰呜呼窀穸将无憾于深藏

　　处士许君墓碣铭

　　承族之微由已着之必其善行出于寻常否则未必能之也承族之着由已微之必其恶行下于寻常否则未必若是也以此论之曰着曰微是皆有以致之者若处士许君士荣殆所谓由微而著者乎处士世居杭之仁和其童丱时已失怙恃孑然孤弱无弥月之储人不堪其忧而处士能勉自树立殷勤治生不数年遂有恒产日益月盛家用以饶乡之右族罕与俪者尝自叹曰家门衰替之余不自意其享有今日然力能致富不过陶朱猗顿之流耳吾闻君子所贵乎富者以其能好礼也于是奋志力学日考德问业于章缝牧校翼翼然不少怠且痛自刻厉行已待人一以谦卑自牧而横逆之来亦惟以自反为主因号容庵以见意又悟积而能散之义以施与为乐里有匮乏者每每赒给之不厌正统间值岁歉邑人大饥有司赈之不能徧处士慨然曰乡人多馁而吾独饱可乎遂出榖五百石以助官凡通衢甓甃岁久而坏与夫祠宇桥梁之弊者处士悉出财修治之处士为人襟度潇洒雅爱清致所居隙地浚为池沼植以芙蕖垒石为山嘉卉美木骈罗其上暇日延搢绅之士觞咏其间时诵邵康节四太平世之言曰吾其庶几乎幼子曰杰性颕敏遣为学诸生处士每程其业而策励之岁庚午乃领乡荐登太学天顺改元选擢监察御史将有封命之荣而处士一疾不起矣享年七十有二洪武丁卯其始生之年也娶同邑鲍氏女凡处士起家皆藉以内助而恒以不逮侍舅姑为恨岁时祀事必躬必亲待族党礼意周洽抚诸子慈而能教每处士有所施与必欣然顺之无吝意洎处士属纩惊惶悲感同日而没乡闾莫不叹异享年七十有四生子四人长曰诚次瑛次俊次即杰女二长在室次适丁勉孙男六人孙女五人呜呼处士之家自微而著者如此其善行岂可使之泯泯无传哉铭曰成家之难譬之升天家声复振在彼后贤矢心不渝乃有恒产孰将凂之流俗淟涊乗衰之极遂炽而丰乡有巨室莫之敢雄君也奋然思进于学譬之鸣蝉脱此污浊我旣盈矣将之以谦犯而不校匪凉匪炎解槖周贫曽不少倦匪恤人言行我之善优游暮景家以大成适情山水用毕此生有美一郎登庸乌府兰玉蓁蓁以笃纯佑高寿全归复何憾焉矧与良配同此逝川峨峨磵松挺出茅苇我为铭辞永昭二美

　　古穰集巻十四

　　●钦定四库全书

　　古穰集巻十五

　　（明）李贤 撰

　　○墓表

　　赠御用监太监阮公墓表

　　公姓阮讳浪世家交址永乐中太宗皇帝因安南作乱遣将征之众悉归附时公甫十余岁特俊爽被选入掖庭太宗见而竒之冀成其才命读书于内馆公颖敏好学孜孜不倦遂博通羣书颉颃儒者然德性惇笃能以礼自持与物无竞辈行莫不折已加敬焉用是太宗命理尚衣监事公益敬谨小心克勤所事洎侍仁宗尤爱其才将有宠任之渐宣宗初遂擢奉御俾掌宝钞司时官军直禁卫者宜置金牌特委公督治事不日而完宣德三年西洋诸国进御船抵广南有司驰报宣宗以为封堵宝物必得其人命公驰徃处置周密而还所歴秋毫无犯宣宗甚喜赏赉殊厚五年宣宗念敌人弗率亲帅六师出塞以振威武公扈征有功升御用监右丞正统改元之初今上以公为先朝旧臣多效劳勚特升左少监侍上十有五年恭慎不懈如一日及上居南宫公复以老成端谨入侍左右事无大小悉咨委之时景泰已易太子奸臣觊图爵赏构辞加害言公欲纠众复立正统又欲公旁引内外勋旧罗织成状百端拷掠虽极其惨毒未肯承服遂忍恨而死终不累人闻者莫不酸辛呜呼公能之死不变以息内外勋旧之祸视古之剖心明诬者亦何让哉公生于洪武某年九月九日卒于景泰三年七月十二日春秋若干今皇上复位改元天顺首诛奸恶而深悼公之诬枉特赠公御用监太监赐以秘噐如礼敛之复令所司择地为营塜圹遣官谕祭以妥其灵公虽弗克享髙爵于生前而所以表公之节白公之心伤公之亡宠眷已极则公之死不为徒死所谓有重于泰山者也司设监丞贾公安犹虑公之行实未尽暴于世属予为表刻石墓道以示不朽云

　　资善大夫吏部左侍郎俞公墓表

　　窃怪夫世之人见害必避见利必趋已而避害者得害趋利者失利大抵不知命者也若夫知命者遵道而行尽其在已人谓蹈害而利反至焉人谓失利而害莫侵焉岂非明哲之士哉今之士效用于世能若是者其惟俞公乎公讳山字积之别号梅庄先世居汴有仕宋者扈跸南渡因占籍嘉兴遂为秀水人髙祖瑞卿曽祖礼之俱不仕祖伯纲父璇俱不幸坐累迁戍而死人咸惜之后以公贵俱累赠资善大夫太子少傅兼吏部左侍郎妣王氏乡先生逹道之女累封太夫人公生而岐■〈山疑〉风骨秀爽志趣不凡逹道见而异之曰俞氏之昌其在兹乎遂妻以子弱冠补郡庠生治春秋从西园李先生讲学专业不懈至忘寝食踰年即得其奥义永乐癸卯领乡荐以祖妣周氏垂老不忍去左右就养者三载宣德丁未乃入太学时祭酒四明陈先生师道尊严慎许可六馆之士肃然惟待公以色庚戌春遂中乙榜人或讽之曰以子之才乃屑就邪公曰命也不可强遂得蘓之昆山训导昆山之士乐公善教莫不争先奋励底于成俄丁外艰诸生攀留弗克有随之抵家受业者正统丙辰服阕调常之宜兴时公之执友杨氏适主师席遂同心率教士习丕变未几丁祖母忧宜兴之士思之不置争诣提学御史留之弗果正统庚申服除赴京时朝廷严勅吏部择儒官以辅亲藩人皆托故避之公曰自有定数吾何避为遂选擢郕王府伴读公既居是职若将终身日勤讲说不少辍禄微数窘畧不芥意弟子从游者益众慕求公之文者接踵于门正綂己巳景泰即位进公鸿胪左寺丞时都御史杨善掌寺事雅重公荐升左少卿踰月拜吏部右侍郎赐诰命阶嘉议大夫寻转左侍郎壬申进兼太子少傅复赐诰命阶资善大夫乆之忽婴风疾朝廷屡遣太医徃视后少愈景泰乙亥乃上疏乞骸骨不许且慰留之踰年请之益切人或谓曰委任方隆疾以渐瘥何苦欲休公曰隆替相寻亦理之常吾非不恋明时揣分宜休况以疾乎复上疏恳辞朝廷重违其意特允其请赉与甚厚俾乘驿舟以归别之日公卿大夫设祖帐都门外观者如堵莫不嗟叹曰于今复见古人矣既归越数岁旧疾复作竟弗起公生于洪武己卯六月四日卒于天顺改元十月九日享年五十有九卜塟嘉兴永丰乡之原所著梅庄集若干巻藏于家配沈氏累封夫人生男三长曰谟次曰诰工科给事中改判兖之沂州次曰谏女一未笄而没孙男三孙女二公为人敦厚简静于势利澹如也在藩邸时尝衍义经书纂成讲章尤善讽谏屡有裨益及显用之日持以正大守以清谨不市私恩不取容悦人皆知为君子人也景泰初议迎复之礼公奋然曰銮舆回则人心安力赞其成言官有持正被嫉者公曲为调护竟致显用其佐铨衡也人才多所拔用未尝自言曰荐贤为国岂为私也噫公之行藏不避害不趋利已而未尝有害吉无不利者如此虽啬于寿而立心制行之髙俯仰无愧足以暴白于天下后世矣

　　通议大夫兵部右侍郎宋公墓表

　　有衰绖而深墨其容者造子云自南京来泣且告曰孤之父先生故人也属纩时谓孤曰表吾墓者必属先生孤敢奉遗命以请予悲其意不忍辞按侍郎俞宗立状公讳琰字廷珪拙庵其别号也系出唐广平文贞公之后世居邢州之南和唐末有为浙之奉化令者因土著焉诗礼相承歴宋元弗替曽祖起潜为元鄮山书院山长方国珍据四明即归隠祖允宜性勤学尤喜成才为塾以教乡族子弟有遗规焉父讳原亮人称竹轩先生而祖与父俱以公贵赠通议大夫兵部右侍郎祖妣蒋氏妣朱氏俱赠淑人公生于洪武壬申二月二日自幼颖敏甫六岁读书日记千百言遂能吟咏得句甚竒乡先达叹异之永乐初为邑庠生益肆其力淹贯经学旁通子史凡阴阳厯数卜筮相法咸造其精字书遒劲不下古人年十七遭母丧哀毁过礼时弟琬甫四岁抱养惟勤不贻忧于父居乡勇于行义时疫大作姑家尤甚人皆逺避无至门者公曰若此噍类絶矣患难不恤何以亲为遂宿其家躬治汤药以全活之卒者出地塟之乡闾为之感化永乐乙未乃登进士第选为翰林庻吉士预修性理大全书未几仁宗皇帝以太子监国南京选公随侍既而太宗皇帝知公之才复召还北京预修永乐大典书成赐白金文绮授中书舎人莅事翰林仁宗嗣位之初特赐勑命阶征仕郎宣宗皇帝御极迁礼部仪制主事仍莅翰林事宣德庚戌以亲老恳陈归省未阅月复遣使召还正统改元皇上嗣位特选公入史馆纂修宣宗实録未几遭外艰痛踊几絶四年秋服阕至京上以公累朝旧臣转吏部考功主事日侍禁庭凡中贵人幼而秀者属公训之公虽被宠光达盛衰之理益畏慎不安屡乞外补或曰如公遭遇千载一时搢绅所愿不可得者何乃自疎如此公曰以吾所见当如是古人固有不俟终日者九年春遂迁河南布政司右叅政时汝阳不雨禾将稿蝗复大出官民忧惧走报藩司公大惊曰尚可缓乎即日往视之且自讼曰匹夫一念之诚尚能格天况吾任承宣之职乃斋严致祷方毕民忽报云有鸟数千成阵而下延颈长足名曰秃鹙啄蝗无遗已而飞去越明日大雨官吏士民交相忻忭景泰四年冬以考绩来京转太仆寺卿寻迁兵部右侍郎公益励忠勤士林推重未几赐诰命进通议大夫天顺改元上念南京根本重地以公老成往莅部事越三月以疾卒于官是年七月四日也寿六十有四配李氏前礼部尚书兼左春坊大学士志刚之女先卒赠淑人继室同邑竺氏女封淑人亦先卒侧室孙氏金氏生男二长曰旻次曰晏女慈恩适王绩余早卒孙男二俱幼旻等将卜归塟于岭山之阳公雅性不喜喧嚣甞扁退公之所曰静斋书八咏以自况时重公之文求者接踵所著拙庵集若干巻没之日有司奏报上深悼之特遣官谕祭仍命工部为营塜圹呜呼公之见用于世慎终如始爱惜名节无纎毫之玷置之名卿才大夫之列无愧焉是宜有永于后矣

　　奉直大夫尚宝司少卿袁公墓表

　　士生天地间有遭遇明时而不得见用于世者有见用于世而不得见知于君者有见知于君而无才术以显其名者有名虽显而不能保全始终福寿俱隆者今之君子兼而有之者吾于尚宝袁公见之呜呼休哉公讳忠彻别号静思前人世居南昌至七世祖子诚仕宋累官刑部尚书南渡时扈跸家于鄞六世祖芳为吉州泰和令髙祖镛咸淳进士为宋死节曾祖泽民养道不仕祖士元为元翰林国史院检阅官父珙国朝太常寺丞赠中顺大夫太常寺少卿母倪氏封恭人公自幼颖敏神气异常读书强记童丱时已能诗文凡名士巨儒一见知为大噐太常君精于风鉴公得其传文庙在潜邸时闻太常君名以书币召之公随侍文庙见公论相大喜赏赉甚厚寻许归家未几高庙崩建文嗣位信任非人猜忌宗室文庙不安因有靖难志召公问之对曰天命有在谁能御之奉命纂人象大成书以献赉予有加壬午夏文庙入正大统首遣使召公父子至官其父太常丞且曰忠彻临事有断制所言多验特授鸿胪序班赏赉殊厚公入谢曰陛下当畏天修德偃武崇文率由旧章振肃纲纪撙节财用明慎赏罚礼貌大臣黜陟臧否用臻太平之治并赐嘉纳寻知公在戎籍即令兵部蠲之又甞勉公进学公以务冗对遂升尚宝司丞且曰此职有暇可亲诗书公退而感激不怠庚申改中书舍人己丑春营北京公扈从既至日与大议复遣中使召太常君至父子相随出入禁庭寻密遣公乘传看楚王子重瞳公还奏无他异庚寅春以公父髙年优赉遣还公扈从北征既还上屏左右从容宻问大臣优劣之状武臣丘福朱能张辅李逺陈懋柳升薛禄文臣姚广孝夏原吉蹇义金忠呉中吕震李庆方宾公一一论断以对上曰卿所识鉴正合朕意是岁冬太常君卒赙塟加厚公奔丧塟毕诏起复之癸巳春扈从至北京甲午春复扈征卫喇特乙未夏上谓公曰东宫不闻教子对曰臣闻古者不亲教子宜选文学老成之人以辅导之责其成遂选儒臣仪智陈山等日侍讲读丙申春秩满复尚宝司丞特加赏赉戊戌春召公至便殿示以进升之意公固辞以父未有赠官即日召吏部赠其父官赐诰命公益感励进相书机要丙子升尚宝司少卿恩典稠迭莫与为比壬寅春扈从北征公言利出东路上不从洎还军在东者果大获复观将兵者得利已而捷至每从征所言无不验者仁庙登极待之尤厚赐诰命寻赐还家燎黄省视宣庙嗣位召至京宣德改元丁内艰不获奔丧诏以从子代还襄事一日见上容色曰宗室人有谋上之意七日内果有报汉王反状者公扈从往征之既还受赉弥厚甲寅春得展祭之请乙卯春今上嗣位公入朝己未夏恳乞致政既得请南归倾朝缙绅祖饯都门外公之术竒验于文庙者不能尽述若公效忠谠论则人不及知者甚多如终大孝之情而慎宻机事论养贤之实而赡其取给乞赐孔氏玉轴之诰歴言遣使取宝之非议武职宜准终丧谏服药勿信方士如此之类皆有人所难者休官居闲二十余年忽遘疾顾其子曰死生常理吾何憾惟信诚忠厚可以立身汝宜勉之屏药端坐而终公生于洪武丙辰十一月七日卒于天顺戊寅三月三日寿八十有三娶边氏累封宜人先公二年卒子男二长应麟早没次应骧鸿胪寺序班女七长适泰宁侯子陈镛次适都转运盐使金逹次适光禄寺卿子井醴次适宁波卫指挥万全次适行人司副金亮次适昌国卫指挥武铦次适王逈孙男女各二应骧将以某年某月某日与宜人合塟于前岙山之侧前期奉状以治命来请表其墓公为人慷慨有大志不随流俗正论毅然不以利害少沮与人交洞见肺腑不立町畦见人患难恻然力援倾囊不惜理有不直者面折不少借其致政也闻朝廷出令之善用人之当则跃然而喜有不便于民者必忧形于色此其为人岂特风鉴一事可称道哉所著鳯池吟藁符台外集若干巻

　　赠嘉议大夫户部右侍郎薛公墓表

　　有自无为来者曰薛氏之子传父逺命曰先公行实愿托执事之文以不朽予怜其用情不以辞按其僚友翁君世资状公讳能字士能姓薛氏世家庐之无为州有仕元为镇抚讳景仁公之曾祖也娶李氏有隠士讳舜卿公之祖也娶顾氏考讳祥有智勇知元祚将终必有真主者出岁乙未闻太祖髙皇帝龙飞淮甸慨然提戈集乡兵归附已而从征渡江屡获竒功授水寨管军镇抚明年克台城己亥攻安庆洪武改元为漕运使转输军饷进工部尚书出为北平布政使后罢中书升六部复召为尚书时公已成立随侍克尽孝敬岁辛酉尚书以事下狱卒公之兄觊坐逮谪戍广东之海南公仓忙中独承丧事奉尚书柩启圹与母夫人贺氏合塟都城之南既襄事扶携老稚跋涉万里抵琼州备甞艰苦不以为劳顾兄在尺籍乃经营家务以佐之而修德善行不荒僻贫贱易其心甞扁其斋居曰敬修以见志翰林学士解缙闻而嘉之为作记处他昆弟间友爱笃至交贤士大夫乆而益敬命诸子从事诗书尝戒之曰先君当扰攘之际奋自武功歴官中外活人甚众而子孙播迁海外庸知造物者非玉成邪汝辈勉之忽一疾不起宣德丙午四月十七日也距生元至正庚子二月四日享年六十有七琼之儒辈私谥曰靖安处士卜塟于琼以子逺贵累赠嘉议大夫戸部右侍郎娶欧阳氏有淑行早卒累赠淑人继娶沈氏累封太淑人佐夫起家一力勤俭既逺登进士第擢戸部主事歴郎中侍郎禄养之余悉以散之族众逺数遣人迎养太淑人惮于跋渉第慰逺曰汝虽不在膝下吾心安矣天顺二年七月二十七日卒享年八十有四生子男五长继善次继隆次继常次继升俱早卒次即逺女二长适汪镛次适训导唐虔孙男四太淑人讣闻于朝遣官谕祭复勅有司为营塟事逺乞迎新柩合塟故里复给之驿舟以行皆特恩也系以辞曰前有尚书后有侍郎公虽韬晦益振其光靖安之名嘉议之赠公虽云亡孰掩其盛首邱之义子克成之我表其墓百世之思

　　中宪大夫湖广按察司副使彭公墓表

　　太常少卿兼翰林学士彭君时状其叔父慎庵先生之行以示贤曰先叔平生存心制行之高不可以无述冀执事为表刻诸墓以示我后人贤固辞弗获则按状而书之公讳琉字毓敬其先鄱阳人宋哲宗时有讳忠泰者官于吉之安福子孙因家焉代有显宦若亷访使仕益转运使国祥其表表者至讳六有为国子生未释褐而宋亡遂隠不仕子孙相戒终元之世无显者公之髙祖祥翁曾祖芳逺祖古清父钦乐皆业儒钦乐用公贵累赠奉政大夫修正庶尹广东按察司佥事母李氏累封太宜人生子六公行三自幼卓秀受业于古亷退山先生蚤有时誉永乐甲午首领乡荐戊戌春登进士第观政宪台时营建京城大臣以公才可集事奏委督起应天诸郡夫役有司服其亷令出无敢后期者吏受贿者置于法夫道亡者当械公以诚感之曰能自首者免于是首者十八九溧水有虞眞者素以财力自雄为梗公列其恶状真计穷而出公曰尔所以安于丰产者皆君上之赐也独不知报邪真叩首愧服自后无敢亡者明年以山东夫役缓于运木复委公督之令甚严众为公危公如期而还时侍郎李友直统其事嘉公之能而延誉之公之名益着明年冬以亲民职重擢公知政和县御史李宷时廵银场惧公不容其家人奸利乃文致其罪谪徒沛中公处之泰然自得洪熈改元用荐者授临清教谕乃作新士习具有程法诸生莫不悦服感激奋励多底成才公在师席凡三典文衡杨文贞公髙其学行荐升翰林院编修公曰是职不易称也益力学忘倦虽空匮不恤预修五伦书及宣庙实録同事者服其精勤正统改元赐勅命进文林郎时朝廷留意人材乃简儒臣学行淳正者十三人授以宪职提督天下学校公与选中升广东按察司佥事既莅任立教条严考课岁歴郡邑开导诸生凡黉舍废缺者增修二十余所书籍不备者咸刻而传之岭南士风为之丕变科目之盛几于中州复兼督农桑黜陟官属奉法不挠人服其公朝廷嘉之赐诰命进奉政大夫修正庻尹寻升山西按察司副使仍理学事景泰初罢提学改任湖广奉勑赞理广西军务公益孜孜尽职不惮劳渉未几引疾致仕太宜人犹在堂公得奉欢膝下已而居丧营塟一遵家礼处兄弟间尤笃于友爱恒欲相接怡怡如也立义塾以训子弟暇则徜徉山水间自谓无乐以易之如是者五六年忽疾作不能言舁至正寝精神不乱意欲永诀乃秉笔以书有曰内不见已外不见人又曰保躬全归始终不移书毕而逝天顺戊寅六月二十七日也距生洪武辛未十一月十日享年六十有八配刘氏累封宜人先公卒侧室周氏生子一人晋早卒女三人长适欧阳和次适管骥次适伍瑭晋之卒也无后公命时之仲子頥为之后孙女一卜塟于故里黄牛岭之阳公为人刚毅严肃虽燕居无惰容然孝友忠厚出于天性接人意诚而礼至尤谨于奉祀先茔在四逺者岁躬展省平居言论一出于正义有不合虽小不为所当为者虽违俗忤物为之弗顾也性甘淡薄于书无所不读为文雄赡追古作者所著有备忘録慎庵等集若干巻藏于家呜呼天下人物江右为盛而江右世家彭为盛彭之彦公为盛然则公之行顾可使之泯泯无传哉贤与时同官乆知其博雅君子所状必非过其实者故繁其词而不杀云

　　赠文林郎江西道监察御史郑君墓表

　　郑氏在宋有名绮者浦江人事亲至孝临终誓子孙毋析产干道中赐号冲素处士子孙世守其训歴二百四十余年宋元本朝皆旌其门予恨不识其子孙有为御史者谒予告曰佑义门之裔也先君弃世七年矣而墓未有表惧善行之泯焉无闻冀有以白之予尝歆慕郑氏以为有三代之遗风故不以辞按状君讳沂字景元别号菊轩髙祖季二仕元由省元为叅尉自浦江迁常山曽祖朝宗祖辰表皆含章弗耀父德傅以才行荐试事地官出使闽越有能声未几以疾求退母程氏昆弟五人君行居四自幼颖敏能诗善书性极孝父在官随侍不释至七易寒暑备甞艰辛而和豫之色不少替与昆弟处怡怡然永乐初家遭多事计资费不能支君恐贻亲忧乃极力当之业以不坠甞总理一区租税曰吾闻仁人君子惟以济利为心若掊克朘削者为利已也不知害已随之矣用是小民感悦相率无后期者至于絶没田土岁乆为豪奸据匿而粮赋累及小民君慨然白于有司用是免代输之患后虽遇君之子弟不论疏戚礼意必勤念君之德故也族胤既蕃一门同居迨二千口蔼然雍睦无梗训者有家塾焉恒延师儒合亲党子弟教育之居当水陆之冲凡搢绅官僚经过者必见之君亦欵留竟日夕或辩论古今人物微词奥旨多出人意毗陵呉公以都给事中出宰常山闻君名徃造其庐与语大悦归谓僚友曰吾于是邑得子羽焉欲以贤良应诏君以亲老固辞乃止二亲年偕八旬余康强无恙君别构堂以奉之扁曰怡乐与昆弟子侄朝夕会于堂下捧觞为寿及亲没塟祭一遵朱氏礼复构堂扁曰永思以寓终慕之情尤好施予见贫乏者济之患难者恤之孤孽无依者婚嫁之有弗协于家而忿争者陈大义以感化之去家二里许有溪曰亭潭往来病渉多溺死君为置舟济之里有王乙遭疫暴尸虽至亲惧不敢近君为具棺瘗之凡所行之善多类此伯父景范以富室起实京师君尝往省焉及卒曰毋苦其后也以子佑代时佑已从学日有造君谕之曰吾闻独学无友则孤陋寡闻京师文物之渊薮汝往亲之卒业焉佑承命而往景泰初遂登进士第擢监察御史君尝以书勉其忠勤俭慎及佑使蜀便道归省君曰汝承王命不可久于此吾虽老迈有诸子在无虑也岁甲戌二月八日一疾而逝距生洪武癸酉四月十五日享年六十有二卜塟于江阳奄山之阳天顺丁丑以佑贵赠君如其官配王氏先公九年卒赠孺人子男五人长某次某次某某女一适某孙男七人孙女五人呜呼郑君力学好善不干仕禄孝友刑于家德惠及于人庆泽衍于后是岂愧于义门之佳子弟哉是为表

　　进贤县学教谕张先生墓表

　　呜呼先生弃世在景泰六年十二月十三日距天顺三年则四星终矣子满自上饶至京师谒贤泣且告曰先人属纩之际顾诸子曰李原德知我平生托其文以表吾墓足矣言毕而逝不肖奉先人遗命以来惟执事有以惠之昔贤方童丱时先生来主邓庠师席至宣德改元春二月贤始为诸生是岁八月先生以大故去贤受业先生之门纔数月而诱引开导方殷自后粗有成立不至于弃才实先生启之今先生遗命属贤贤尚何辞按国子学正张渊状先生讳受字应祥其先河南信阳人曾祖某元末游宦江西之饶州祖友谅因移家广信之上饶遂土著焉父明道不乐仕隠居灵溪母李氏洪武甲寅正月二十一日先生生焉自幼颖悟逈出等夷时翰林王钦止师道尊严先生往受学焉大肆其力于经史子集乃入郡庠未几以学成贡入成均得友天下士子闻见益广有声搢绅间永乐丁亥召入文渊阁与修大典明年秋闱遂中髙第又明年春闱名在乙榜得晋州儒学训导丁酉秋浙省礼聘校文乡闱寻以秩满调邓州先生曰晋庠之士非无成效者科目中否则有命焉今以此为功吾可必哉益修教条以尽吾责而已庚子秋复校文于陜右宣德初丁内艰服阕除深州秩满调温州十年校文于福建正统戊午校文于河南凡四典文衡皆号得人秩满考绩应迁先生以老疾辞弗允遂升进贤县学教谕又六载致仕时年七十有七先生噐宇魁梧襟怀洒落无斩絶崖岸之行接人和气溢于言面所至后学多造就如贤之疎鄙亦在门下而春坊庻子周旋礼部侍郎章纶监察御史王福生軰皆其髙第论者以比安定然一官淹至三十年之乆岂造物者有所乖欤虽然使先生不一任而跻膴仕则人才出其门者未必若是之盛由此观之则先生显晦自不可以寻常之见论也先生寿八十有二配同邑徐氏早卒继晋州刘氏亦卒男曰眞曰观女适大学生宋福嘉者徐出也男曰满女一适罗瑛一适童顼一适宋友俊者刘出也孙男曰琦曰瓘曰珙曰显曰璘曰珑女六三在室曽孙男女十有四卒之明年八月卜塟邑之双峯山下是为表

　　古穰集巻十五


《四库全书　古穰集》　下　（明）李贤 撰

　　●钦定四库全书

　　古穰集巻十六

　　（明）李贤 撰

　　○墓表

　　通议大夫大理寺卿王公墓表

　　吾乡之士显逹者甚众求其志节介然而洁白自守始终不渝者大理寺卿王公其人也呜呼公今逝矣年止四十有七可胜痛哉公讳宇字仲宏别号厚斋河南祥符人曾大父敦本隠居不仕大父友徳父希哲俱以公贵赠通议大夫大理寺卿母丁氏封淑人公自幼颖秀异于羣儿父母独钟爱之童丱时从师受业日记万言廵抚侍郎于谦一见之曰此逺大噐也即遣为邑庠生正统戊午遂发解乡闱明年登进士第擢南京戸部主事刬革宿弊亷能之声大振都宪周铨时总京储蔑视属吏见公独敬爱之三载以绩最进阶承德郎公益砥励名节在郎署中特立独行不顾流俗时郎佐秩满例转正郎吏部以公才能显著荐升江西抚州知府是郡地俭民伙素号难治公至以简御烦阖郡翕然称颂里有隠士吴与弼以道自髙足迹不至城府公欲往造其庐与弼闻之即先诣府谒拜接谈竟日乃叹曰眞明府也公益劳心民事凡渔利害民之弊悉罢之吏有奸黠者盗府金自若公亷得其状置于法众皆畏服以为神明抚民多商给繻之钱岁计累万前守皆自取以为当然公曰可以勿取而取之是伤廉也悉以属官郡治傍有穴地前守引水畜鱼以自给公以土实之为仓储粟数万石以济饥民郡人题其壁有闗节一毫无地入公亷两字有天知之句逺迩传诵宜黄多山虎为患公为文告神而驱之虎皆遁去金溪有聚众暴掠者公曰此吾良民迫于饥馁故耳即开仓济之众皆感泣曰真吾父也实时散去藩臬书公绩曰剸繁治剧才识有余清白操持纎毫无玷都宪廵抚者上公治行于朝特赐诰命以旌异之进阶中宪大夫天顺改元皇上复位首念方岳重臣为郡邑表率属廷臣会荐公在首选遂升山东右布政使时廷议山东累岁不登民皆流移必属能者抚安之上以玺书托公凡赈济之策不遗余力民赖全活者数十万人明年上念宣府北边重地宜得宪臣廵抚遂召公为都察院右副都御史以往公至训练士卒坚完城堡凡蒭粟屯田边备戎务一切便冝处之刬弊刈奸士卒感恩而权贵则不悦矣赖上知公为人譛毁不行未几兼廵抚大同时石亨与其侄彪皆骤迁髙爵恃宠自肆而大同乃旧镇之地索取尤横众莫敢撄公独上章劾之以为大蠧大奸莫甚于此乞置于法以消未形之患词气剀切闻者叹服已而亨彪果以奸败朝廷益嘉公忠直庚辰丁内艰还家一年上起复公至京将有南台之命忽念大理卿缺员持天下之平者无踰于公遂以命之累章恳乞终制弗获在任惟以洗寃泽物为心清研狱状务得其情不知案牍之劳形也癸未春进阶通议大夫公质干竒伟心性刚介慎亷隅重名节操履端方确乎不可拔事亲尽孝处兄弟笃于友爱自奉甚薄虽居显贵服食不异寒士视货财如污秽见不亷者若将凂已避而逺之卒之日囊箧罄然无以为敛上闻讣恻然伤悼曰可惜佳士遣官谕祭其家复令有司营塟事公平生耽嗜六籍博极羣书为文章根理趣诗古淡舂容有余味所存厚斋藁藏于家公生于永乐丁酉五月四日卒于天顺癸未七月十六日配段氏子男三长曰樟次早卒次尚幼女一早卒卜以是年某月某日归塟于先茔之西呜呼公之志气如鳯凰翔于千仭之上而洁白之操方宋之赵清献公亦可以无愧矣

　　亚中大夫陜西布政司右叅政李公墓表

　　公姓李氏讳源字士澄别号志云唐宗室炖煌之后五季时避乱徙家浙之宁海逺祖穆宋迪功郎五世祖洧孙宋甲戌进士学者称霁峰先生元黄文献公欧阳文公皆出其门霁峰生栗栗生炳炳生塾洪武初以通经分教华亭升鄜州同知公之祖也卒塟华亭子孙遂为松江人塾生志刚永乐中礼部尚书兼左春坊大学士公之父也母孙氏生公自幼颖敏为父母钟爱稍长即能文永乐中领乡荐登甲辰进士时宗伯公以陈汉王叛系狱闻而喜之作书以戒公晨夕展诵必泣下呜咽是年秋仁庙嗣位释宗伯公为通政寻出知兴化府以优余年公得侍行奉亲之暇不废问学宗伯公卒于官丧塟尽礼宣徳庚戌服阕至京擢吏部验封主事寻署员外郎满考为眞正统甲子用荐升浙江布政司左叅议人或不满望者公曰藩佐非轻在吾足矣是岁浙东旱公曰此非安寝时也即出廵视灾雨随降民皆拥道欢呼自是方伯宪长莫不加敬而廵抚大臣凡清军提学勘治审狱诸务悉以属之公理断各得其宜戊辰冬闽贼大起处婺诸郡乘势亦乱众议推公往守金华公慨然当之至则奬励兵民欲重赏以鼓其勇为同事者所沮几至败事公又言朝廷钱榖所仰给者在此数郡今日之事诚不可缓使此贼如宋方腊也即日进军克铜皷岩据要地贼既失势使人来觇公获之斩以徇贼始惧以退诸郡赖之以安时朝廷命将出师总戎监军知公之能以诸郡兵民数万属公綂之公率其家人子弟悉出行阵曰吾门累世簮绂叨窃国恩多矣图报涓埃在此一举凡十有七战馘贼甚众招辑流民数万总戎上其功适公述职之际有譛于都宪者乃中以事罢还天顺改元皇上复位始白公寃复其官改陜西至即廵边抚民仍理军政时岁歉民饥边饷缺供守臣上疏举公董其事上可之进公右叅政公益尽心区画期副委任廵歴郡邑至秦州遇暴雨成疾而卒天顺癸未四月二十七日也距生洪武辛巳正月十四日享年六十有三公为人和易谦恭笃于友道且好施予或遇婚丧不能举者辄分财以赒给之不与物竞方被譛家居惟课子孙读书足迹不至城市宾友至辄具酒殽笑谈终日无憾意及在任得疾叹曰吾非不乐山林者第以荷上擢用边事方殷岂可遽言吾私竟至不起所著志云集若干巻藏于家配盛氏封孺人侧室尤氏刘氏子男五人长曰桓南京前军都督府经歴次曰楷国子生次曰概次曰果次曰柰女四人长适监察御史张璠次适汀州知府陆澄之子斆次适陜西副使姜浚之子泰次在室孙男六人女四人楷等卜以某年某月某日归塟某山之原乃以状来泣请表其墓呜呼公予僚友也感伤故旧情不忍辞乃■〈扌攵〉泪而书之使后世有考焉

　　中宪大夫太仆寺少卿金公墓表

　　公讳弼字辅伯姓金氏世为江西新淦巨族曾祖仲卿祖守正临江儒学训导学者称雪崖先生俱赠资善大夫太子少保礼部尚书兼武英殿大学士伯父幼孜永乐中文渊阁大学士歴洪熈宣德又以已所歴官推恩三世卒赠荣禄大夫少保谥文靖父幼孝赠中宪大夫太仆寺少卿母刘氏赠恭人公自幼警敏不凡先生长者咸异之年十六丧父知自力学与兄故兵科给事中昭伯并擅时名以礼经魁乡荐登宣德癸丑进士第正统改元擢中书舍人秩满以绩最升太仆寺丞天顺改元进少卿累阶中宪大夫初公为中书舍人尚宝少卿袁中彻独傲公公具言其过遂置于理竟坐罢去兵部建议择太学生善书者书武臣诰已得请矣复有以岁月乆近论之者公上疏以为若是则不善书者亦得滥预诏是其言为太仆丞时北敌为患公建言选将练兵数事多采行之为少卿慨然以马政修举为已任屡奉命督理亏耗者自卫使郡守而下悉听决无不畏法感德有顺圣川者水草甘肥永乐中尝牧马蕃息天顺初属公往视定筑二城用养天闲之马増二驿于中道以便往来凡百利害悉条陈以闻诏嘉纳之公毎岁往理马政不惮劳勤壬午冬忽得寒疾犹强视事癸未春疾甚还京遂不起实三月十五日也距生永乐癸未闰十一月七日享年六十有一公孝友之行出于天性痛父早世毎遇时祭哀戚不已尝迎母于京邸就养务得欢心拓地筑室以居宗族弟侄作诗规戒子孙无不备至在京师买棺助人不能塟者凡十数恤贫济难恒恐不及可谓君子人矣配孔氏累封恭人侧室尚氏张氏杨氏子男四人长弘经次弘伦早卒次弘纪郡庠生次竒尚幼女四人长适廖方鼎次适训导尹嗣祯次适刁石次适萧汉从孙荣将扶柩以归卜塟于乡某山之原以祭酒刘益先生所为行状乞予表予与公为同年友故不忍辞而次其事使劖诸墓上之石焉

　　遵化卫指挥佥事赠昭勇将军马公墓表

　　公讳索珠其先居朔方元有天下都燕入居蓟州遂为遵化人曽祖玛穆特仕元为中书左丞祖逹实宻为逹噜噶齐从祖托和齐为开府仪同三司太尉録军国重事父阿勒坦为明威将军公性资英敏体貌魁竒自幼从事诗书尤闲于兵法仕元为枢宻院断事暨我太祖髙皇帝定天下慨然归附以武畧见用为兵士之长属籍振武卫洪武五年调兴武才能日着时上夜梦一人长身广眉器宇宏伟侍卫左右周旋甚悉问其姓名对曰锁住马明日即命羽林百戸潘雄宣访于众乃得公曰锁住马者公之号也视其状貌脱如梦中所见上喜而异之特升凤阳中卫指挥佥事因号应夣将军时十八年正月二十七日也未几从师北征大宁辽东至金山复从征龙安一渡河一迷河追击纳克楚及平大宁和中俾守大宁前卫复征捕鱼儿海子哈勒哈累立战功赉与甚厚特赐诰命二十二年顾遵化为喜峰口要路逼近边境以公熟知地势遂调遵化卫复赐诰命公乃练士卒修武备于龙山之南构屋数椽戎务之暇与亲兵耆旧会聚为乐延章缝之士讨论古今成败得失人才贤否不以富贵骄人四方文人才士莫不闻风而至公益虚心下问故其识见大过于人及太宗文皇帝兴靖难之师公首从之奋力皷勇以自效遂死于敌上深悯之録其孙荣为指挥同知公生元至正辛卯七月二十三日没洪武己卯七月十四日得年四十有九配冯氏赠淑人合塟龙山之南子男一日祥与公同没于阵孙男一即荣也既受荫叙正统己巳以才能进都指挥佥事充右叅将协镇蓟州永平山海等处乃以公死国迄今六十一年而墓未有表大惧功行莫白于世以乡人崔富尝守吾邓托请文于石辞弗获为述其槩而系之辞曰有赫前人胜国名臣歴世罕伦公也华胄匪袭其旧挺然独秀初以才雄精神上通擢任兵戎屡督战骑转守边地益思尽瘁皇起于藩公属櫜鞬卒丧其元有孙洵武克绳其祖作镇东土龙山之阳刻此铭章百世之光

　　奉政大夫浙江按察司佥事彭君墓表

　　君子坐累既白而卒于以见天理之有在也向使未白而卒君子之心固无愧怍怨尤于其间而世之为善者怠矣安福彭君君子人也不幸坐累逮至京师所枉既白寝疾十日而卒天理于是乎不泯君讳贯字进唯一斋其别号也家居智溪其先出番阳曰忠泰仕宋为吉州判官因家于安福曾孙曰亷访使仕益亷访子曰转运使国祥转运十世孙曰复安以同族曰伯枢者无后以其子同升继之即君之父也以君贵赠刑部云南司主事母郭氏赠安人君自幼秀爽不羣父兄咸异之稍长笃志进学遂领乡荐登正统丙辰进士明年冬擢刑部云南司主事是司狱繁多滞君莅任旬日剖决无留难毎于灯下详谳其室人曰劳心如是彼罪人者安知之君曰吾尽吾心耳有盗伐山陵树君验其去陵逺遂薄其罪有中官获盗送鞫欲掠杀之君曰吾岂可杀人以媚人哉卒处以常典有夫妇犯法当俱死君怜其一子在抱出其妇凡断狱平恕多类此尚书魏源深重之源去囚反狱金濓为尚书以为典狱者私弊所致委君整饬乃得赃状者奏谪戍边自是防范始严岁癸亥用濓荐升浙江按察司佥事督理屯田君见余田多荒由子粒之输与正同乃奏请递减余丁民人之输田遂不荒孔氏在衢者家庙如阙里元赐田以供祭国初由伪姓罪累田尽入官君奏请复给嘉湖水灾朝廷遣官覆实君遍履视之计亏常赋数十万君曰为民获罪尚何恤邪独具实以闻遂免征寻丁外艰服除复任景泰庚午受勑命推恩及亲时处州盗起御史李俊督兵挫其势有嫉之者反诬奏之事下守臣都御史轩輗以君公直檄往亷之卒释其诬复属理军政凡诡籍妄附者悉正之洎诏恤刑复委君案阅可矜疑者皆得不死所至兴学校正风俗除奸弊民皆悦服按察使陈璇礼君独异由是同官多忌之或谮于都御史洪英乃求君与璇之瑕考奏左迁君不与辩力以疾辞还家浙人数百上疏乞留不获璇既得辩英坐是被劾而去君居家怡然自得时徜徉山水间世事一不挂口天顺己卯用子华贵复受诰命进奉政大夫修正庻尹及卒于京师凡卿大夫士莫不悼惜咸往哭吊君平居孝友事父母处昆季咸得其欢天资刚明而噐度髙迈临事立决确然当理是非成败常预料之后皆不爽尤善别人物髙下暇则书史不释手为文以辞达为主从学者甚众卒年五十有三天顺庚辰十二月十一日也配伍氏有淑德累封冝人子男四人长曰禔克家不仕次彦充礼部仪制司主事次华翰林院编修俱以进士发身次礼邑庠生女二长适刘某次适刘某俱名族也禔与华扶柩将归塟于故里乃以君从子学士时之状乞予为表刻石墓上予不获辞乃述其槩而系之以辞且以为世之力善者劝辞曰安城之彭世逺而芳簮组相继后先争光有卓嗣人明时奋翮伟绩贤劳世岂多得乐天知命曽不尤人横逆之至我心无嗔数之乘除乃丰厥后益振家声自天之佑眷此善行匪溢其词刻诸坚石终古不移

　　中议大夫黄州知府致仕滕君墓表

　　记曰亲有善而弗知不明也知而弗传不仁也况为人子者其孝在于显亲扬名者哉都察院左佥都御史滕昭痛亲之俱逝手述其行乞予表其墓予哀其用情而不忍辞按状滕君讳霄字九皋其先开封钧州宻县人元季避兵徙南阳之汝州曾祖公甫祖贵父兴俱潜徳弗耀君自幼天资颖秀为州庠子弟员永乐初贡入太学久之擢礼部司务升祠祭员外郎有精勤之誉岁丙申用荐升湖广黄州知府抵任以寛厚为政民有争讼者谕之礼义兴学锄奸政声翕然黄冈之民诉有虎害君为文告神虎即逺去宣德中行部至麻城有诉勾军戎士为人杀死不白者君宿城隍庙亷之见一刺鼠走入寝处盘旋而去即使人追之至一池塘潜伏不见掘之得尸即戎士也因获所谋杀者遂正其罪逺迩惊异郡之狱囚一讯而决未尝久系人多德之九载秩满黄民不忍释去上章恳留诏令复任君益劳心抚字惟恐一民不得其所在黄凡十有八年而亷洁之操如一日甲寅岁乃引年致政而归闭门甘守淡薄如未仕时正统改元三月三日以疾终于正寝距生呉元年二月三日享年七十太恭人程氏克尽妇道随行仕途佐以勤俭君卒后家无儋石之储太恭人孀居独持门戸凡百所需皆出勤俭之力有售书者过门輙脱簮珥易之以授昭曰读此可继父志也昭甫成童遣为郡庠生遂领乡荐授监察御史乃迎太恭人就养京师毎戒昭曰尔父居官始终亷洁尔任宪臣尤当淑慎况吾平生不喜华靡勿以我故而较丰约昭奉命惟谨天顺己卯以昭贵乃获勑封禄养方殷忽遘一疾惟顾谓昭曰汝能输忠报国不坠家声吾瞑目矣言讫而逝癸未十一月二十三日也距生洪武丁卯九月十七日享年七十有七滕君先配李氏早卒赠恭人太恭人其次室也子男二人长曰振次即昭孙女二人长适贡士郭升次幼在室孙男五人昭扶柩南归卜以明年某月某日合塟杏园之南冈呜呼滕君夫妇善行岂不足以为邦人出仕者之所取法哉是为表

　　朝议大夫国子祭酒刘公墓表

　　髙官大爵有才能者皆可为之而祭酒则不可为盖必学行老成足以为人取法者斯称其任焉天顺己卯祭酒缺员朝士大夫中抜而用之非不近且便而必求于数千里之远外若刘公岂非学行老成者之难得乎予方哭公之亡而公子溥请表其墓同年之好不可孤也按司业张业状公讳益字崇益别号觉庵先世安成人后徙吉水曽祖某号章江祖某号村老俱隠德弗耀父宗平号拙庵四川大宁儒学教谕为学士解缙所知荐修永乐大典书成升翰林检讨母解氏即缙之从女弟生子三人公其仲也自幼颖悟好学弱冠游邑庠从前司业曽暹受易经知州柯暹来掌县事见公勤力不怠独加奬曰此必异日名士也宣徳壬子遂中乡试第四人登癸丑进士第正统改元授兵科给事中戊午弟观复中乡试第一人登己未进士第兄弟同朝士林荣之寻以山西久旱命公往祀河渎西海之神祀罢大雨人以为至诚所感六年以绩最赐勑命推恩及亲乙丑持节册封周王有所赠遗悉却之不受既还闻母丧塟祭一遵古礼服阕改刑科给事中己巳秋敌逼京师人心危惧公疏陈御敌策朝廷嘉之即命公往募山东诸道民丁习武艺以备调遣人皆倚以为安是岁冬以公劳绩升湖广布政司左叅议时兴师征苖山川险阻所虑者督运军饷同官难其行公曰地方失宁咎可逃乎乃毅然当之襄事而还时御史出廵归者必劾方面之不职于公不惟无疵可擿且疏其为政寛猛适中得民心上特赐诰命以旌其能仍推恩及亲天顺己卯用大臣荐召为国子祭酒公以师为司业弟子为祭酒不可欲固让之至则暹已致仕矣公既莅事乃申勑学规作兴士类诸生翕然从之天顺癸未十二月十有六日以疾卒距生洪武壬午三月二十九日享年六十有二配徐氏封恭人子男三曰澡早没曰溥曰浚女一适周仁达孙男二曰机曰楩公伟貌修髯容止典雅望之可知为儒者师然笃于孝友性度寛和横逆之来未尝与较有加诬者亦不复辩待其自明人以是多之作文理为主辞意条畅尤好吟咏音律清淡亦工翰墨字画遒美求者接踵于门所著觉庵集若干巻藏于家卒之日上嗟悼遣官谕祭公卿大夫咸吊哭之呜呼公之儒行足见重于世有如此者予故次第其事而授溥使归刻诸墓石以示后人

　　复斋焦先生墓表

　　翰林庻吉士焦芳持其祖之行实谒予告曰吾祖儒行可述非得重世之文第恐不白于世敢以乡后学请于下执事者予怜其志而为之表云先生讳显字宗仁复斋其别号也世家南阳之泌阳曾祖某仕元为万戸抗志不合即弃官归隠而终祖良辅父成俱乐志不仕母董氏有淑德先生自幼不凡颖敏端重为父母钟爱出入携之口授古训輙成诵稍长遣入邑庠为弟子员励志读书师友莫不许可时泌乆乏科目咸属先生适以内艰居家服制将阕有司强起之不从永乐甲午遂登乡科明年春闱中乙榜有劝辞之者先生曰命也当顺受之擢易州儒学训导恒以不任为惧虽东修之礼不茍纳邑之材士赖其启迪率多成人永乐甲辰秩满以绩最选擢韩王府教授辅导宗藩其任益重先生亦竭心力不少怠久之曰人生贵适意耳吾何恋于此遂上疏乞骸骨时宣德丁未先生年纔四十有五人或以为太早先生曰早图晩节古人所尚竟得请以归营别墅于泌城之西去家数弓许为屋若干楹缭以周垣荫以佳木园池蔬菓触目成趋日与乡之故旧幅巾藜杖徜徉容与于其间且曰向为傥来之物所绊今始复吾此乐耳为人简易寛厚初无町畦处父兄宗族乡党间无不得其欢心见孙芳聪秀俾入邑庠曰是能继吾家声者已而果领天顺己卯乡荐时先生年七十有九喜曰老夫含笑入黄泉矣至八十有一乃卒天顺辛巳三月六日也配武氏继呉氏俱先逝子男五人长宣次温次朗次举次鉴孙男十一人曾孙男二人是月二十日与武氏合塟于泌城西南先茔之傍系以辞曰泌之儒先不多见也有美复斋焦之彦也粹行清文心罔衒也启迪辅导力不倦也晚节遄归适所愿也别墅徜徉名鞅之弗恋也考祥视履阖邑之独擅也昌厥后人不掩其善也我勒斯铭永为乡人劝也

　　长乐林表

　　吾族上世逺不可考其在宋有兄弟四十八人自后子孙屡遭兵革不能自存于是弃家走四方各避害以全性命而已国朝洪武初惟先祖少保府君来守祖茔呜呼以四十八人之后无虑千百指岂料守祖茔者仅存一人吾族之衰未有甚于此时者也已而先祖乃生三子于今孙枝又渐盛焉贤窃官于朝推恩三代曾祖祖父俱光禄大夫柱国少保吏部尚书兼华盖殿大学士妣皆一品夫人盖盛极而衰衰极而盛一理势之自然耳虽然盛极而衰之家不再盛者多矣吾族既衰而复盛得非前人积德之厚欤譬之水焉渊之深者流必逺或暂阻焉终不害其逺也譬之木焉根之固者发必茂或暂困焉终不害其茂也吾祖之墓去邓六十里号曰长乐林者自宋以来然也吾髪未燥时毎随父兄往拜扫焉但见丛木修竹屯云蔽日中有数坟累累相向吾于斯时茫然不知本源之义也洎为诸生读书讲道心始开明岁时拜扫之际方思先世盛衰如此亦不虑及表而着之也未几出仕于朝三十余年思欲表之亦莫之就而且于势有未便者今也始克为之盖其志之坚情之切思之久成之急有不可得已者第恨为之已晚难免不孝之罪或曰昔欧阳公为龙冈阡表盖卜塟其亲已六十年矣且曰非敢缓也盖有待也今子塟其祖亦三十余年而始为之抑岂非有待之云乎是大不然吾于初时何恃而待但其为表乃在恩典极隆之后亦若有待焉者盖事之适契岂敢上拟先正哉呜呼后世子孙诵此刻文可不惕然惧其衰至而思有以继其盛乎欲继其盛岂有他哉惟修德行义而不亏焉可也噫可不慎欤

　　古穰集巻十六

　　●钦定四库全书

　　古穰集巻十七

　　（明）李贤 撰

　　○墓志铭

　　奉天翊卫推诚宣力武臣特进光禄大夫柱国文安伯追封文安侯谥忠僖张公墓志铭

　　今世勲臣之盛无如张氏一门盖永乐初靖难之臣虽众而功之著者河间定兴两王也天顺初翊戴之臣虽多而功之著者文安太平两公也呜呼张氏父子兄弟四人咸建非常之功此所以享福禄荣名于当世与国咸休也与文安之终其子斌前期来请塟铭按状公讳輗字文端河南开封祥符人父讳玉赠奉天靖难推诚宣力武臣特进荣禄大夫右柱国荣国公追封河间王谥忠武母王氏元判枢宻院事执中之女追封河间王夫人生三子长讳辅奉天靖难推诚宣力辅理佐运武臣特进光禄大夫左柱国太师英国公追封定兴王谥忠烈仲即公天顺初自太子太保兼中军都督府右都督进封奉天翊卫推诚宣力武臣特进光禄大夫柱国文安伯追封文安侯谥忠僖季讳軏奉天翊卫推诚宣力武臣特进光禄大夫柱国太平侯追封裕国公谥勇襄公自幼聪颖动止不凡六七岁时即能习礼仪读书史悉通其大义稍长益力于学不尚纨縠之习河间王早已死国公不及逮事事母夫人尤笃愉色婉容可方古之达者敬礼其兄若严师焉于弟尤尽友爱之道亲贤取友乐善不倦由是上下皆得其欢心母夫人特钟爱之永乐中以勲臣子入见文庙竒之特授金吾前卫指挥使歴长陵神策两卫公益淑慎自将大获时誉正统初今上念公父兄之功且姻聨戚里进锦衣卫都指挥佥事日侍经筵十四年以劳勚升佥后军都督府事领禁兵宿卫盖以公勲戚故托以心膂之寄也寻加太子太保又进兼中军都督府右都督公益毖懋小心夙夜在公务竭忠荩所部将士咸畏爱公而不敢犯天顺改元上复位公首以翊戴之功封伯食禄一千三百石子孙世袭赐以诰劵仍典宿卫兼都督府事三年以老疾乞谢事上念公宿德特许优闲调摄且命医专视赉予有加时致存问五年冬上思公欲一见特遣中贵人赍宝镪三千缗及白粲羊酒等物往赐公且道意遂力疾强起入见上甚欢顾问良乆命公仍典宿卫宠眷弥隆六年春忽疽发于背自谓不可复起乃上疏言臣本庸谬遭遇圣明安享髙爵方图报称柰何大数止此惟皇上以宗社生民为念任贤治理用臻康泰臣瞑目于泉下矣他无所请上恻然以手诏谕公曰览卿所言忠爱可嘉今卿疾势虽笃尚加调护以副朕意即日遣中贵人赍白金百两往赐之命至而公薨矣实二月三十日也距生洪武庚午二月一日寿七十有三讣闻上震悼辍视朝一日追封赐谥及赙仪悉从厚典遣礼官谕祭工部治塟事公之死生可无憾矣公风姿清伟辞气雍容接人谦恭絶类儒者暇则闭戸观书为盆池聚石杂植花卉以自适贤士大夫至则倒屣出迎讲说道义亹亹忘倦性不嗜酒而待客务尽欵洽尤好吟咏于凡古诗无不熟览亦敬礼方外之士内典丹书悉得其肻綮教子务循礼法而治家尚俭所居赐第未尝增新见孤贫者必倾财以赒之俾得所而后已闻人之善称道不释口有不善则避之以故人人企仰而被其容接者自以为幸噫勲旧戚里门第之髙爵位之隆求其清声雅望如公者岂多见哉公配侯氏有淑德累封文安伯夫人子男四人曰鉴曰瑄早卒曰斌为勲卫即继爵者曰昌女三人一适后军都督郭英一适保定侯梁珤一适李玉孙男四人曰亨曰洪曰淳曰清斌等以是岁某月某日奉塟于都城南卢沟桥之西从先兆也铭曰勲戚之家有美张氏父子弟昆以续以似惟忠僖公志行尤敦不矜以骄侃侃王孙左公右侯惟我同母笃是天伦惟孝惟友荐膺帝眷时誉孔昭帅兵宿卫遑恤其劳翊戴之功在公尤伟爵与功崇介此繁祉公也危惧翼翼小心谢病敛迹深渊是临帝起复公櫜键甲胄相古先王人惟求旧忠诚允蹈之死弗渝懿哉行实允冝特书洸洸武臣公为称首勒铭坚珉千载不朽 

　　资善大夫刑部尚书刘公墓志铭

　　刘之先河南祥符人其逺祖有曰功甫者仕宋为江西万安丞子孙因家焉自是以来宗支蕃衍代有显宦具刘氏家谱公讳广衡字克平曽祖仁一祖昭年父俊英俱业儒不仕祖父以公贵累赠资善大夫刑部尚书祖妣郑氏妣欧阳氏累赠夫人公自幼颖敏在丑夷中卓异如老成早失怙恃遭家多难诸弟幼弱公与兄广泰综理家务家遂以振闾里莫不嘉羡曰刘氏有子矣洎长入邑庠授易于乡先生翰林检讨宋琮永乐庚子遂领江西乡荐益肆力于学登甲辰进士第宣德戊申拜刑部广东司主事乙卯升陜西司员外郎正统丁巳再升浙江司郎中凡歴三署廉明之誉翕然庚申秋朝廷轸念四方多罹饥馑欲广蓄积以御荒岁乃简廷臣分理预备之政勑以便宜从事公在首选往浙江即日上道遍歴郡邑所区画甚多得粟数百万石为四仓以储之复督劝有司筑陂塘抑豪强拯困弊事集而民不扰既还朝廷嘉之甲子升陜西按察司副使命专理重刑凡疑狱赖公而明者甚众己巳升陜西布政司右布政使明年上以陜西边务方殷特升都察院右副都御史镇守闗中公益感激自效条陈数十事皆安边御敌利国便民急务多见施行时边报多警公从容裁处咸得其肻綮督修城堡七十余处复奉勑转输军饷数万石于边城适岁旱民饥因设法济之俾不失所而公家之务亦办寻召公还京治院事未几复命往録南京法司之狱多所平反既还有白金彩币之赉壬申秋复奉命纠察湖广庻职之亷贪者凡所黜陟人服其公且条陈军民利病数事多见采纳既还劳以羊酒时福建浙江民郑怀冒王孝心等作乱特勑公驰往督兵捕之至则贼已就擒公察其啸聚之故以山有银场连亘深僻贼得以潜伏其中即命伐山通道且奏设县治以便廵视其患遂息已而守臣以所获贼属俱论谋逆报功希赏公核其实得首恶者十人余悉纵之事竣而还赐白金彩币甚厚丙子复奉勑廵抚辽东提督军务镇静不扰逺近悦服天顺改元春皇上复位特召公还升刑部左侍郎八月遂进尚书累膺金带绣袍之赐公感上知遇益自力以图报称秋九月忽遘风疾而瘖即上章恳乞骸骨诏许之既而言语如常众医皆喜曰公疾瘳矣公独不以为然惟谆谆属后事未数日疾果复作竟不起天顺二年十二月十五日也距生洪武某年某月某日享寿六十有四上闻讣嗟悼遣官致祭于其家复命有司为营塟事公为人直谅通敏寛厚坦夷处已接人一出于诚不立崖岸平居温然和气可掬及遇事能断毅然不可夺而亷介之操始终不渝虽歴通显服食无异于寒士尤以文学推重于时所为诗文有集藏于家娶康氏累封夫人子男四曰述古曰述宪中顺天府乡试曰述某曰述绩为邑庠生女三长适欧阳聪次适萧钦训次适王鸿孙男二孙女四铭曰苇有松焉挺然秀拔石有玉焉孚尹旁达大江之右懿此刘公卓卓温温如玉如松发迹司刑爰歴三署巨臬名藩大有时誉都台荐升司冦载登既忠以勤皇宠是膺惟德之厚惟才之长惟学之富懿此刘公邦家之光胡不慭遗皓首岩廊我怀伊人昭代稀有刻铭坚珉永世不朽

　　中宪大夫大理寺左少卿李公墓志铭

　　庚辰岁暮上将时享太庙前期诏百官陪祀者皆致齐大理李公与其僚友同宿公所夜谈二皷尽乃寝至五皷将趋朝讶公乆不起视其寝曰死矣傍无纲纪之仆京邸寥寥殆无以为殓呜呼悲哉踰数月其长子匍匐而来泣请铭予与公同朝乆相知又稔不复辞按其友国子祭酒刘益先生状公讳茂字茂蕚唐西平忠武王裔也忠武七叶孙曰祖尧始徙吉水之谷坪至十七叶孙人杰复徙县治学宫之东公曾祖讳永吉祖讳文泰俱隠弗仕考讳伯葵以公贵累赠奉政大夫大理寺丞妣刘氏赠宜人公二岁失恃母氏抚育之成童见其天资颖异俾从师讲学学大进有司选为邑庠生益励志不懈宣德乙卯以易经领乡荐正统己未登进士第寻丁内艰哀毁踰礼乡人称其孝释服擢大理评事谳狱平恕有声遂授勑阶文林郎己巳用廷议升寺丞景泰初以南京旧都诸司庻政多怠弛特勅公按行至则考核百司而黜陟之审録狱情而伸理其枉事竣乃还初众以公为晚进当此重寄虑或不胜既而举措得宜如硕望老成者始加叹服寻上治兵安民救时急务凡八事多见采纳赐诰阶奉政大夫未几进右少卿乙亥复奉勅録南京法司殊死已上狱俱得其情声誉益振时南京大理缺人遂命公掌寺事天顺初召还进左少卿公愈益尽心刑事复受诰阶中宪大夫遂至不起公天资淳笃操履端慎孝友之行着于乡邦而性尤尚约所得禄入计一身用度悉分以奉诸兄及赒宗党之孤乏者平生不喜以贤知先人雅度雍容僚友莫不爱重为文典实类其为人死之日丧具不备众为之鸠金以助朝廷闻讣遣官谕祭于其家公生永乐丙戌十一月十八日卒于是岁十二月二十七日得寿五十有五配邹氏累封宜人子男二长曰全次曰竒女三长适某次适某皆名家子也全扶柩南归卜以某岁某月某日塟于某原为之铭曰惟家之约乃士之常惟公起家以约自将奋自布韦歴登显任禄入之余宗党是振宅心仁恕狱多平反慕于与张曾不惮烦惟德之原曰孝曰友公能充之宜臻永乆今胡不然有命在天公虽往矣清誉绵绵

　　镇国将军锦衣卫都指挥同知孙公墓志铭

　　公讳显宗字光表别号澹乐世居济南之邹平故会昌伯赠太傅安国公谥恭宪忠之子今太保会昌侯继宗之弟母董氏安国夫人张氏其生母也公自幼俊爽异人居常干蛊太傅之为永城簿公侍行太傅莅政时公即扄门自守不纳私谒太傅竒之以为有子巳而董工修山陵不以家务累心盖倚公也宣庙为皇太孙时册公女兄今圣烈慈寿皇太后为妃宣德改元正位中宫上命中贵人刘宁取公昆弟至京入见上喜公动止详雅以为府军前卫指挥同知赐锦绣衣一袭宴于宣武门赐第宅一区于东华门左公尝随侍习武艺上见公骑射精熟又大喜赐以珍禽一日上取鱼于太液池分赐公昆弟烹食之次日公不至上曰得无以鱼骨梗之乎及公至果以是对上大笑曰偶尔中耳正统改元以公昆弟至戚待之愈厚己巳秋车驾北征命公留守公夙夜弗倦屡献良策景泰改元有小人贷公白金不偿反造谤言朝议欲陷公且宻缉之公坦然略不介怀乆之事乃释天顺初公与太保暨昆弟子侄同迎英庙复位特赐勅褒奬升都指挥佥事累赐金帛楮币蟒龙麒麟袍服寻升都指挥同知食禄锦衣卫天顺甲申十一月十七日以疾卒距生永乐戊子五月十二日享年五十有七公荷列圣眷顾之隆三十余年小心翼翼未尝敢以贵富骄人虽在优闲日勤朝谒为人慷慨读书好义居家孝友安国夫人喜公勤诚钟爱之无异已出每退朝昆弟会于一堂怡怡终日子孙眷属多至数千指无乖争者性乐施予婚人之男嫁人之女举人之丧不一而足属纩之际无他言惟顾其二子曰勉尽忠孝讣闻上哀悼遣官谕祭于柩前复令有司为营塟事公娶李氏继丁氏再继吴氏俱封淑人生子三长曰琥早卒仲曰珑季曰璃俱锦衣卫千戸女三长适神策卫指挥李谦次适散骑舍人郭嵩次适宁逺伯孙任勇孙女一在室卜以成化元年二月十一日塟香山之原从先兆也铭曰贵富常情骄奢自至有不骄奢孰尚其志懿此孙公安国是承不侈不矜澹乐自名岂惟澹乐笃是孝友赒贫恤孤惠亦多有誉隆戚畹孰如公门惟弟惟昆惟子惟孙公今已矣世泽有继我铭其藏永永无替

　　中奉大夫湖广右布政任公墓志铭

　　公讳礼字敬让别号澹斋世居西江之丰城前人歴有显宦有至司空枢宻副使者七世祖陆吕登宋景定进士官大理评事祖原杰以上多隠不仕父载逺以公贵赠朝请大夫河南布政司右叅议母郑氏赠恭人公自幼颕敏为父祖钟爱稍长从明师游力学不倦永乐庚子以诗经领乡荐遂登辛丑进士时二亲尚无恙间得请南归扁其堂曰顺亲乡人荣之越三载召至京遣持节册封楚王礼成而还凡王府金币之赉俱弗受文庙对廷臣屡嘉奬之宣德丙午擢工部营缮主事司素号繁剧公至理之裕如尚书呉公大竒之由是阖部章奏移文必经公然后行戊申奉命取淮浙工人四千余赴京公持法虽严而抚谕甚至未有一后期者同行五人皆以悞事黜惟公得誉特赐勅进阶承德郎时议欲修宫殿者佥曰此大事也非采办于四方不克成惟公久在营缮知所积足用与否乃召公问状公上章极言其不便遂免采办事竣朝廷赐彩币以旌之甲寅以秩满升郎中勤慎之操愈励正统戊午丁外艰服阕用荐升四川布政司右叅议善政甚多流移之民得公招抚而复业者八千余时云南贵州播夷不靖连岁兴师公奉勅督军饟十余万斛或遇冦阻不为惧兵以足食师还有欲论功者公止之曰此亦分内事何足言己巳丁内艰景泰癸酉改河南值岁凶公振贷于诸郡活饥民数十万乙亥春秩满用荐升湖广右布政使给前任诰进阶朝请大夫时苖冦作乱朝廷命将讨之督军饟之功在公尤多天顺庚辰春以老疾致仕方将优游林野以适其所适居三月一疾而逝是岁七月十七日也距生洪武乙亥六月二十日享年六十有六公天性孝友襟怀坦夷急于济人而薄于自奉其接人也诚不设崖岸居官四十年声誉籍甚可谓人中之翘楚者矣配周氏继蒋氏累封恭人子男三长曰善顺天府儒学教授次士渊次士沾女二长适万景同次适黄成章孙男六孙女四善卜以是年十一月某日将奉塟于邑山之原乃以国子祭酒刘益先生之状来请铭铭曰先世之泽逺以长瞻彼后裔如兰芳有卓其孙才且良读书起家炜有光歴跻膴仕奋显杨佳声籍籍闻四方荐膺宠锡云锦章家庭夙志允已偿早图晩节归故乡全归瞑日邱中藏呜呼新阡城下冈太史之铭在幽堂后千百载无毁伤

　　奉训大夫吏部文选员外郎尹君墓志铭

　　尹氏之孤曰天觉持其父之行状泣且告曰爱吾父者莫厚于执事幸而铭诸墓吾父之目瞑矣噫我知尹君者为铭固宜按状君讳弼字廷佐号介庵常之宜兴人也曾祖俊卿祖伯敏俱不仕以善名一乡父时中笃儒行居亳溪之上尝构一轩聚图书其中扁曰清趣以自适乡人称亳溪处士云以君贵赠承德郎吏部文选主事母吴氏赠安人君自幼端谨为父母钟爱年十八入学为生徒时父母继没哀毁过礼里人悲之正统戊午以书经中乡选明年入太学学益富寻歴事吏部声誉勃然闻搢绅间正统甲子春冢宰试其能曰主铨事者非此人不可乃请于上而授之君益自力期副所知遇既六载勤慎如一日上嘉之赐勅授承德郎正统丁卯进署员外郎适东宫初建诏中外之署职者咸即真君与焉复有白金文绮之赐又进阶奉训大夫方期以大用而一疾不起矣予昔与君同官交好最久见其处已待人一于谦恭不少懈言若不出诸口而勤于职务人莫能及盖讷言敏行之君子也为诗善古选有汉晋风味尤精于篆刻好蓄书画适趣于琴性不嗜酒而喜延宾客此其髙情出于尘表夫岂流俗所能测哉君生于永乐丁亥八月十三日卒于景泰甲戌正月某日享年四十有八娶吴氏封安人子男四人曰天民天觉天常天秩女二人幼在室天觉等将归塟于其乡某山之原铭曰以德则寿以命则乖从古则然岂惟君哉呜呼玉之佳在乎无瑕君之德百世之夸藏之于幽而不泯者有烨其华

　　奉政大夫南京刑部郎中郑君墓志铭

　　予正统初闻钱塘郑君为兵部主事有能名而未识也间邂逅相遇接谈之顷始悉君才识副其名君亦待予若素交者未几君以荐升而去久之不相闻则君已谢事归矣天顺庚辰廷试进士第三人曰郑环乃君之子也予方喜贤者之有后足以慰君一日环忽衰绖以来泣且告曰环父没矣幸怜而铭之呜呼予与君岂一日之雅哉按其乡人大理寺丞夏时正状君讳垕字良载舆斋其别号也君自幼雅饬如老成人稍长从乡先生受业奋励不少懈凡经史子籍靡不渉猎发而为文辞理严切一时耆德宿儒皆折辈行加重莫不喜曰乡里不乏人矣永乐中以春秋领乡荐登甲辰进士第赐归于家乃构堂于后圃扁曰乐存以奉亲宣德中以外艰服除擢兵部武选司主事遽理繁剧若素练者时靖逺伯王公骥为尚书深器重之三年以绩最赐勅阶承德郎九年复以绩最升南京刑部江西司郎中君曰今日之职务尤当尽心者凡理狱讼务加详焉有以舟行贾载兵自防者附舟之人因他事忿争委赀而去诬以强刼因获兵具论死君独疑之鞫审所由事乃得白有甲乙相殴者乙以病死诬甲故杀既成案君直其枉遂得减论凡辩狱多类此尝上疏言狱情数事朝廷多见采纳部长或公出必委君署之寻赐诰进奉政大夫修正庻尹一日与长官论议不合叹曰吾不能诡随以固位遂乞休致时景泰辛未年五十有六耳或曰君年力未衰何去之决乎君曰吾欲留有余不尽之福以遗子孙况老母垂白在堂得遂膝下之养何乐如之闻者叹服君既居家奉亲之暇课子读书门无杂宾淡然若与世相忘者预营寿藏于碧梧之原时游其中其情之任达如此旧有寒疾忽发会母亦遘疾君遂惊忧不起属纩惟以不终养为欠卒在天顺辛巳正月一日距生洪武乙亥十二月二十九日得寿六十有六君为人简重不尚浮靡尤寡嗜好有古法书名画彛噐人或持去亦不顾惜所著有甲辰稿舆斋集措庵集若干巻藏于家君之先汴人七世祖筠孙仕宋为太中大夫从髙宗南渡居越之山阴曾祖克明从陈旅游钱塘爱其山水之秀遂家焉祖修父璧俱不仕璧以君贵累赠奉政大夫修正庻尹南京刑部江西司郎中母陈氏累封太宜人配洪氏封宜人子男四人长即环翰林编修次瓉次玺次璪女三人长适刘英次适王璋次在室孙男三人孙女四人卜以是岁某月某日启竁而窆之铭曰钱塘之秀郑君生焉出而用世业光于前惟位于才人不为满君则泰然兢竞自勉惟彼冥数以乘以除孰如晚节有美令誉我昔会君知为大器今为君铭悲思曷既碧梧之原安此泉宫君名不朽桑海是同

　　封翰林院编修文林郎徐君墓志铭

　　今之制子官于朝三年即推恩及父如子官盖人君以孝治天下其典未有盛于此者金溪徐琼为翰林编修三年其父即受勅封未踰年而卒呜呼琼之父死其可以无憾矣夫琼持修撰黎淳状请为铭按状君讳文字贯通别号拙逸其先世居临江有栢轩翁者仕宋为抚郡博士因访友人吏部尚书呉栗于金溪见柘冈之东阳谷山水佳甚乃卜居焉遂为金溪人髙祖渊尚志明经与中书左丞危素为布衣交素荐不起乡人师之称松坡先生曽祖昌祖克明俱隠弗仕父邦用性爱竹手植万竿作亭其间吟咏自乐因号万竹翁母李氏继母毛氏生子七人君其长也少从乡先生游读书不少懈或劝之出仕曰非吾志也乃躬耕玄洲之上植有丰产遂泝江汉游吴越以有易无而归曰奉亲之具足矣由是不复出平生所适惟四书羲帖每究其义而玩其摹曰道艺在是宣德间父年髙且倦以家政付君君夙夜任之不数岁赀用倍于前事继母尤委曲尽孝得其欢心居亲丧哀毁踰礼服尽而情不衰立塾延师以训族党子弟婚娶慎择所宜以故子姓繁盛几千百人正统辛酉岁大饥君慨然出粟千石以助有司赈济既而朝廷下勅旌异乃让其从父邦任景泰壬申复饥君再出粟七百石有司请立石君止之曰济乏以侥名非吾意也乡有贷者辄应之不计其偿里豪有犯君者为其邻构死妇诬之属君为证君曰吾闻君子以直报怨遂白其诬有窃君之囷储者君曰我有余而彼不足无怪其然也盗闻之感悔性嗜酒不为所困不喜奉老释或以福田利益为诱輙正言斥之赀虽饶裕而自奉甚薄初结屋玄洲号稼庵晚悟机非遂更今号及子琼进士及第官翰林尝勉之曰清慎忠勤四字不可缺一违吾言非孝子也邑大夫岁时请乡饮以爵推之辄避不与殆所谓一乡之善士者与卒在天顺辛巳六月二十五日距生洪武庚辰四月六日得寿六十有二配黄氏封孺人子男二人长即琼次曰瑶女二人长适龚克初次适杨仁政孙男五人卜以是岁某月某日塟于某山之原铭曰已能官者才之特也子能官而已受封者德之植也才足荣乎身而显名德足裕其后而承式也若徐君之不仕岂徒云哉抑尚德也呜呼惟德是尚故报施之不忒也庆锺于家乡闾是则千载之下其德音昭然而不泯者庸非赖此刻乎

　　古穰集巻十七

　　●钦定四库全书

　　古穰集巻十八

　　（明）李贤 撰

　　○墓志铭

　　辅圣庄懿夫人蔺氏墓志铭

　　夫人姓蔺氏山后兴州人自幼聪淑为父母所钟爱洪武三十六年年二十有六被选入掖庭勤慎小心容止端重宫闱之誉蔼然歴永乐洪熈宣德正统奉宸侍御凡五十有九年不懈如一日亦未尝有毫髪过举而寛裕和柔之德着于上下累朝眷注之隆莫与为比用是受封辅圣夫人天顺四年閠十一月二十五日一疾而逝距生洪武九年四月二日享年八十有五讣闻皇上为之哀悼不能已六宫无不痛惜一日上召臣贤曰辅圣夫人实朕之保母卿须加意为谕祭文臣贤奉命惟谨翌日遣官行礼谥曰庄懿赠赙之仪悉从厚典复命有司营塟事以内臣一人掌丧中宫以下罔不吊祭其生荣死哀之盛可谓千载一时者矣夫人从子曰清以夫人贵特授锦衣卫正千戸卜以今年十二月某日窆于西山某地之原乞予为铭纳诸墓中予以夫人之德之功何可以不铭铭曰猗嗟夫人负此秀质入侍宫庭威仪秩秩明明列圣咸用尔嘉曽不恃恩寅畏弥加保我圣躬益殚厥虑翼翼小心佳誉益着乃食其报既寿且康福祉骈集御事之光生荣死哀膺此异数匪人之为实天所付孰曰泉室而日闇然有铭在石昭千万年

　　夫人陈氏墓志铭

　　天顺二年冬十月宣府守臣武强伯杨公走书京师抵予曰哀子能无似粗效犬马之劳至有今日深惟母氏鞠育之恩禄不逮养抱此无涯之戚往者朝廷推恩已赠夫人兹欲为不朽之图敢抒情素于大君子之门觊惠然以铭诸墓予重其言而从之夫人姓陈氏世家陜西汉中父讳真汉中卫百戸母某氏封安人夫人性温厚庄恪善女工自幼为父母钟爱比长择所宜配曰非佳士不可时名家子杨宗礼有乡曲之誉以媒通焉遂受夫人于陈氏之庙而归于正室夫人曰吾闻妇道之良惟孝敬勤俭而已自是事姑惟谨凡敦牟巵匜用不敢假与不敢私闺仪肃整不少怠纺绩补缀不惮寒暑衣食自御不厌粗恶姑喜谓人曰自新妇入门吾心未尝不乐也未几姑丧哀毁几絶岁时修祀如事其生子能初事家人产业夫人教之曰人生天地间不见用于时非男子也能自是从其伯父昌平侯洪立战功朝廷嘉之累官都督又自边城用荐者入统京营兵天顺改元皇上复位特命佩镇朔将军印镇宣府威声震慑与昌平相望遂膺爵封实夫人义方之所致也夫人之没景泰辛未二月十四日距生洪武辛酉十一月十三日享年七十卜塟于京城坤隅钓鱼台之原朝廷赙祭之仪甚厚宗礼以能贵受封荣禄大夫都督同知子男一即能也女一适都指挥刘政孙男几人女几人铭曰猗嗟夫人汉中之秀荣禄之妻武强之母桓桓武强为国虎臣义方之训孰如夫人生荣死哀匪幸之会我铭其藏百世无废 

　　太宜人李氏墓志铭

　　太宜人李氏讳道贤武略将军温州卫千戸某之女少保戸部尚书兼武英殿大学士黄文简公淮之次室太常少卿采之母就养于京余二十年忽一疾而殒采悲痛毁形来请塟铭予重文简公为先达采又从事馆阁中铭不可辞按其乡人主事锺清状太宜人父母蚤亡有内戚王夫人者怜其幼且孤而育之太宜人天性仁孝遵王氏壸范未尝少怠而织纴剪刺之事皆习为之精于是二姓姻党交口称誉无间言时文简公年四十无子大为宗祀惧思同里闬女在室者无如太宜人第虑其生嫌托亲故察其意太宜人慨然曰吾孤苦存活得托君子之门幸矣母夫人闻之喜遂为公以礼纳之正室夫人杨氏严而有法太宜人左右承顺曲尽礼意尝曰诗不云乎夙夜在公寔命不同造物于人自有定分杨夫人闻其言爱重之由是闺门之内穆如也已而杨生二子太宜人生一子时人谓一门和气所召凡杨所生子抚摩鞠育之劳悉属太宜人公尝罹患难十年时舅姑垂白在堂诸子皆幼复值岁凶太宜人相杨氏竭力治家不惮清苦滫髓之供未尝缺乏用是舅姑安之公既遭遇位望日隆禄赐有余太宜人俭素如昔虽有纨绮置之弗御平居温恭不见厉色待宗族有恩驭童奴无叱咤声尤惜物命不御鱼肉惟蔬食终身子妇力劝曰幸得微禄足以奉养何乃自苦如此卒不听曰吾厌彼而乐此何苦之有采以文翰起家自中书舎人歴太常少卿为吏部考功郎中时例得诰封其亲制嫡母在者生母不得封朝廷以采之成器实母训特赐诰封太宜人盖优典也太宜人既以子贵心愈谦下或归美之輙逊避曰有夫人杨氏在吾何敢当人益贤之卒天顺己卯六月二十三日距生洪武乙丑三月十八日寿七十有五采扶柩南归将以某年某月某日塟邑之德政乡大罗山之原从夫兆也铭曰呜呼宜人斯世之珍早失怙恃托身至亲安分不矜恭侍君子淑慎在躬绥此福履有子言言克举其官推恩锡命紫诰回鸾不坠家声伊谁之力呜呼宜人百世之式

　　节妇封太孺人倪氏墓志铭

　　南京倪氏本姑蘓着姓而女之出其门者惟孺人淑德为最盛孺人之父处士某读书知礼母袁氏闺范甚肃孺人自幼聪慧父母口授以书辄能记忆克遵女戒未尝少违尤精女工凡剪制之事不学而能以故父母特钟爱之曰吾女性行如此岂可俪凡子邪同郡张处士名豫者早有行义重其乡媒妁一通曰佳配也即许而归之孺人既入张氏之门恪执妇道上下咸宜之处士自幸得内助焉阅八年处士以疾卒孺人时年二十有四痛絶复苏重念舅姑年俱八袠二孤尚未成童将何依乎乃黾勉不死于是独持门户经理生业躬自纺绩不惮劳苦营甘旨以奉舅姑无异夫在时抚训二子日以成立袁氏老而无依亦迎养焉朝夕承顺颜色于三亲之傍凡佳味暖帛均奉甚腆莫不各得其欢心人谓有子者弗能过也已而相继以寿终孺人哀毁尽礼安厝得宜岁时奉祀尤谨宗族邻里无不叹服孺人初见其子益资性颖异意谓必能起家乃遣入京庠为弟子员节缩用度以供从师取友之费益乃奋志力学底于成遂领乡荐登永乐乙未进士第擢中书舍人升大理评事受勅命推恩赠父如其官封母为太孺人有司以孺人守节无玷可厉风俗又上其事诏旌其门曰节妇久之益为翰林修撰进侍读学士为讲官知制诰大获时誉乡人咸曰微孺人之力不及此未几益扈驾北廵死于难孺人闻之曰吾儿得死所矣吾何憾动履如常时优游太平之世又十有五年而卒天顺七年七月二十日也享寿八十有五生子二人长即益次曰晋孙男四人长曰■〈肃羽〉次曰■〈亢羽〉中书舍人次曰翱次曰翔太学生孙女四人长适晋州知州邹和次适乡贡进士周宗次适中书舍人朱奎一幼在室曾孙男五人女二人卜以是年某月某日塟于某山之原■〈亢羽〉奉孺人行状乞予铭铭曰呜呼孺人为妻而宜为妇而孝为母而慈张氏之门孺人大之独食其报匪天所私家山之原新茔是基我铭以贞千载弗隳

　　赠文林郎监察御史韩君孺人徐氏合塟墓志铭

　　天顺改元之明年春朝廷大施旷典推恩臣下有父母七十之上者越例先封赠之因存以及其亡惟时监察御史韩盘有母与焉乡人以为喜谓千载之一遇者不数日讣闻忽至盘不胜其恸郷人又以为悲嗟夫浃旬之内倐喜倐悲如此人生于世其果无异于白驹之过隙矣乎盘抱哀捧亲之状踵予舍以告曰不肖既失怙矣幸母氏之存方少伸禄养而又弃背实不能堪计惟不朽之图在铭惟乡先达有以惠之则存没之感宁有既乎予不能辞按状盘之父讳昱字永辉世居彰德之安阳曾大父讳有昌隠居不仕大父讳性之仕元为万戸父讳瓛洪武间用荐为阴阳正术生子四人永辉行第三少有大志以家素业儒因从乡先生逰穷理之余始为举子学永乐庚子年踰弱冠遂领乡荐中乙榜授陜西米脂县学教谕其为教也严而有法弟子多所造就以宣德己酉三月十一日终于官距生洪武庚申某月某日得年三十有八生徒皆哭失声为之心丧焉以盘故赠文林郎监察御史配徐氏为孺人孺人训导伯诏之女自幼为亲所钟爱洎归韩氏时姑嫜在堂孝养惟谨而待姻族礼意周洽称之者无间言既孀居综理家政抚育诸孤皆有道守节凡三十余年方恩命及门而一疾逝矣实天顺戊寅二月九日也距生洪武己巳十月十日享年七十子男二长曰荣嗣祖业为阴阳正术次曰盘云南道监察御史女三长适卜林次适千戸张铭次适王英孙男四女七邑城之西孙平村之原其宅兆也盘将归而合窆之铭曰师道之良宜寿之长胡彼善人中道而戕较之子渊岁已多六况其门墙显有私淑越配之贞誓死靡更抚其遗孤而底于成惟理之常宜食其报数莫移兮徒尔増悼嗟嗟伉俪无嘅于斯裕垂后人显庸于时平村之原有封夏屋考石之铭喟然毣毣

　　孺人西昌萧氏墓表

　　西昌大族有萧氏焉今封翰林编修尹君之室孺人其裔也孺人曾大父斯万大父安节父德晋皆隠士母王氏生孺人自幼淑慧善女工早失所怙母氏钟爱之宗贤先生其外祖也嘉其不凡授以孝经烈女传即能背诵通大意闻说古今人成败善恶报应事暗记不遗暨笄乃择配时同邑着姓尹氏子源有子奂重行义甚髙咸曰斯人非萧女为配不可于是孺人归焉即封君也时姑已早亡孺人至即能综理家业凡取予应酬悉有条理若素练者亲族初以为年少至是咸惊异之子源先以荐入馆阁预修永乐大典书成授福清河泊官便道过家贺客沓至仓卒应待馔具未尝不精子源喜曰起吾家者必新妇也子源有子五人封君居行之四孺人处妯娌间善则推之咎则引之用是举无乖戾视诸子侄均一无间季弟振重幼孤孺人为之娶室置产无一毫德色恒以不逮养姑为恨尤重亲党见贫乏者至輙衣食以赈之遇婢仆以恩义上下之间无有不得其欢者封君尝坐累台院徃来道途间十余年孺人持守门戸卒赖以济家业不至于衰平居志向勤俭澣缝之事虽老不倦所御之服虽弊不忍释见子直颕秀延师教之日望其成得一异味必留之曰为吾儿奉师也洎直弱冠乃遣入邑庠遂登景泰甲戌进士第选入翰林为庶吉士擢编修天顺己卯赐勅命孺人遂受今封初孺人就养京邸宿疾稍作及封君诣阙谢恩得团栾者数月孺人之疾不减乃偕南还就医道次星子县卒于舟中是岁十一月十二日也距生洪武庚辰二月十八日得寿六十子男一即直也女二人长适萧仲升次适毛仲练孙男女各一人卜以其年十一月三十日塟邑之江背垄之上呜呼孺人起尹氏之家可谓贤矣予承乏翰长而直以簉属相好故特表其墓以劝世之为人妇为人母者

　　故妻赠夫人黄氏墓志铭

　　故妻姓黄氏讳淑静世为将家髙祖某曽祖某祖某俱某卫指挥佥事父某族之彦俊者母周氏生四女夫人其季也自幼性慧为父母钟爱方四岁会予于姑之家姑曰此良配也时以为戏言又数岁为宣德改元予入郡庠为诸生择婚未成壬子秋领乡荐明年登进士第又明年始委禽于黄氏正綂改元予官吏部验封主事明年予父母聘夫人于家送至京邸居一岁生子一见而亡呜呼悲哉予入仕之初官况萧然凡百所需未有不缺夫人既主中馈综之理之不遑宁居清苦勤俭不数月间家用视前十增六七俾予无内顾忧柰何命之不淑遂至失偶夫人不虑其死第顾予度日之艰虽至弥留犹惓惓焉死之日正统二年三月某日也距生永乐八年某月某日得年二十有八子名锁住乳妇四易而成甫四岁能诵古歌诗宾至即拜跪应对能典谒矣忽一疾而夭造物者于夫人母子亦何毒之甚邪又踰年归夫人之榇于邓州为圹于城南之左依舅氏之阡夫人初赠安人再赠宜人再赠淑人今加赠夫人累膺恩典光贲泉扃虽啬于寿而淑德不泯为之铭曰修短不齐冥冥有定情不能堪付之于命百年瞬息曽莫之殊铭以藏之终古不渝

　　志儿锁住文

　　儿锁住李姓未有名贤之子也甫四岁以疾死贤由进士任吏部主事之明年家严与姊送黄氏于京师官舍为予室丁巳之五月也明年三月十二日生儿母生儿未见即亡儿鞠于乳妇一周岁五易其氏矣予既续周氏始克鞠儿于家渐能饮食再周岁颇能言悦人意俾予不能怒稍又能拱揖跪拜客至必见教之诗诵数十篇举止有老成态予与妇钟爱日加乐无既也三周之前十五日児婴疾便指腹向父母言若有忧色医者三四更而药不中证过周之七日儿疾亟视父母泪盈睚睫不能言又明日夜乃死呜呼儿锁住何遽去吾而死也汝生而母亡人皆谓汝异凡必能成立未四岁而性慧人又谓汝后必能承家予亦自负如是呜呼儿锁住何遽去吾而死也死之旦具衾棺出化化之时始见其疾脾也脾之疾此地小儿多有能瘳者什伍儿锁住治非其法竟以此亡呜呼予齿三十四矣止一儿又死获何罪于天而报之如是或者命数适然天固不能短长于其间然情之所锺孰能已予之悲乎因志其函骨之处以记岁月云

　　○圹志

　　奉天翊卫推诚宣力武臣特进光禄大夫柱国太平侯追封裕国公谥勇襄张公圹志

　　公讳軏姓张氏河南开封之祥符人父荣国公玊是为河间忠武王母王氏河间王夫人长兄太师英国公辅是为定兴忠烈王文安伯輗其仲兄也永乐中公以勋戚侍太宗皇帝授锦衣卫指挥佥事洪熈元年仁宗皇帝嗣位恩赉有加特升指挥同知宣德改元汉庶人作乱宣宗皇帝亲率六师讨平之公扈从有功赏予甚厚仍给世袭诰命正统甲子今上以北敌未靖命成国公朱勇往征之公为前行首败敌于白城复追至毡帽山敌悉众来战公奋击之敌詟而溃斩馘甚众凯还以功升指挥使又用荐升都指挥佥事典禁兵未几复署佥前军都督府事寻即真时麓川贼子思机发复为乱上命将徃讨以公副之既至分道并进一皷就擒师还至荆州复命公移师贵州以讨叛苖会景泰改元遣使诏还以麓川功升右都督总京营兵天顺元年上居南宫公奉上圣皇太后勅符与太监曹吉祥忠国公石亨暨兄輗等协力拥戴迎上复位论功行赏进封公奉天翊卫推诚宣力武臣特进光禄大夫柱国太平侯食禄二千石赐以诰劵宠赉之厚莫与为比仍官子瑾为锦衣卫指挥同知是年冬公上疏曰臣犬马之年六十有五筋力日衰乞解兵柄以全晚节上方倚公不允二年春公得疾上即命御医徃疗屡遣中贵人视公赉与频繁已而疾愈剧公复力疾上疏曰臣年命乖蹇药不奏功旦夕待尽惟圣明为宗社生民计选贤任能以图至治臣即瞑目地下矣他一无所请上览之恻然复命公勉进药饵以副眷念命下而公已卒是年三月十六日也距生洪武癸酉九月二十九日享寿六十有六讣闻上深哀悼素服罢朝敛日即遣官谕祭丧塟赙赠之仪悉从优等追封裕国公谥勇襄配刘氏继吴氏俱封太平侯夫人生男一即瑾卜塟都城之南芦沟桥之西从先兆也公仪貌雄伟负气刚直以智畧雄人视古之名将不多让也其勋绩行实之大者将刻铭神道而此特列其槩置玄堂云

　　古穰集巻十八

　　●钦定四库全书

　　古穰集巻十九

　　（明）李贤 撰

　　○行状

　　先祖迪功郎云南江川县丞致仕赠资善大夫吏部尚书兼翰林院学士李公行状

　　公讳威字希原其先古蓟人唐时有官于邓者见其山水清秀地腴民淳遂土著焉子孙蕃衍宋光宗时有昆弟四十八人计三百余口同爨不分旌为义门殁后子孙用遗命合塟一丘今墓木成林者十余里号长乐林云曽祖讳成祖讳义卿父讳寛甫俱不仕以行义为乡里表率族兄讳恭敏仕元为陜西行中书省平章政事以才能为时闻人至正十四年丙戌公年十四从本郡毛葫芦义兵二十五年授金字银牌毛葫芦千戸三十二年至陜西授干州总帅洪武初弃官归家十一年有司以才能辟授福建兴化府莆田县典史寻转山西平阳府翼城县任满以绩最升云南澄江府江川县丞乃慨然曰吾闻志士不择地而行道化民成俗此其时乎至邑诚心佐令专事德教而民无梗化者有遗爱在民三十一年以年老乞致仕还家寿七十有八以疾终公器宇魁梧天资严重遇事敢为未尝茍合所至人称长者尝曰士生斯世贵乎济人圣贤云仁者爱人四字吾未尝一时不留心也在江川时民有诣藩司告商众欲为乱布政张紞责速捕之令簿咸失措公以为安知非诈潜徃察之无状明日自诣紞白乃止商以故得安凡事类此紞异之曰他日举用必此人也未几紞为吏部尚书会乞致仕竟不能留居家俨然非衣冠不临子弟乡之章缝牧校咸礼于家相与考德问业改行者什九民有讼者胥质焉一言愧服每羡陈仲弓王彦方之为人曰士大夫居乡如二子斯无憾矣尤好施予民有匮乏者辄恤之不望报族中仰给者十余家子弟俱事产业尝曰良家所事耕与读耳专耕则俗专读则窘乃择诸孙之秀者为郡庠弟子员用是家声不坠公生于元至正元年癸酉十二月二十二日卒于明永乐八年庚寅九月十九日正綂以来以孙贤贵累赠资善大夫吏部尚书兼翰林院学士娶杨氏继孟氏累赠夫人侧室张氏髙氏桑氏生子男三人长曰善次曰良次曰升累封吏部右侍郎加封如公官女二人长适邓州守御所百戸丁鋭次适郡庠生巩智族子曰旺信阳卫指挥佥事孙男十人长曰孟芳湖广布政司右叅议次曰仲芳次曰贤少保吏部尚书兼华盖殿大学士次曰季芳次曰谦次曰兴次曰隆次曰让南京贵州道监察御史幼未名者二孙女八人正统四年某月某日塟于长乐林之阳从先兆也谨状

　　先伯行状

　　先伯讳良行二自幼为祖考妣钟爱方先祖驱驰于仕路间弗遑家事惟先伯与长伯在家俱方弱冠能自卓立经营产业以故弗克随侍然先祖得专意仕进勤其职务抑以初无家事累心故也当是之时随侍者惟家父一人自福建之山西自山西之云南跋渉虽劳而无乡园之思亦以先伯能膺干蛊之任使合家数十口不乖不离怡然和顺而无戚戚嚣嚣之恼焉洎先祖以引年致仕北归产业饶裕用是得享优游之福十有余年先伯之力也及先祖辞世先伯哀毁过礼凡百用情附身附棺之事必诚必信已而兄弟三人者议同爨誓不析居然家之别墅鼎峙南北遂各守其一得以专力课业惟先伯于农务最精暇则督行负贩不使生理或辍其心力之劳视昆季十多四五而衣食时或不给岂非命欤先伯为人朴实俭素醇谨无伪尝自叹曰吾竭力生涯不敢荒怠而资用缺然岂非儒者所谓耕也馁在其中者哉吾又闻抱瓮灌田之老恶其用机者然则吾亦无愧于斯老矣夫乡人无远近老少咸推为长者方六旬余忽病偻遂隆然伏行有类槖駞即古所谓鲐背者人以为寿征七旬后其伏尤甚凡乡人岁时庆会必以肩舆迎之已而送之不然莫能自至至则怡然正席酌必尽量宾客虽众而主人之欢必系于此盖其齿德有足致人之爱慕者予自获仕于朝始能以俸帛什一为助岁恒继之正统乙丑予以内艰还家居忧得频会焉会则或留浃辰必尽天伦之乐而去彼时犹能自徤也景泰癸酉予奉使西蜀道经故里明日即迎至得奉寝膳十有五日盖已衰倦无复自徤意匆匆拜别星未两终遂一疾不起讣音忽至痛不能兴第恨绊于职守弗克匍匐祭窆以尽犹子之情怅望家山徒增感悼而已先伯生于洪武丁巳某月某日卒于景泰甲戌某月某日享年七十有八娶桑氏生男二人女二人今惟季女适汤氏者存继汤氏生男四人女一人俱成立有配予惧先伯行实之泯敬述其槩以藏庶后世子孙有考焉

　　中顺大夫安庆知府周公行状

　　公讳济字大亨世家洛阳曽大父讳文质大父讳诚之俱隠德不仕父讳礼以不羁之才逺渉江湖间公既冠永乐丁亥春自入郡庠为弟子员博学强记因读论语至父母在不逺游章味定省旷而音问疎之语愀然不乐曰父在数千里之外几星周矣若之何而不徃省乎即弃学徒歩以徃再越月抵闽适遘疾已危一见公遂愈乃奉以归复入学曰方寸定矣于是刻苦不知寒暑者累年遂领河南甲午乡荐赴太学学业大进寻歴事乌台会蠡县豪民殴人至死赂同行证一老人已问未决公讯其情有疑既二日乃得豪民状遂出老人阖院异之闻于都堂自后狱有疑必委公无不得其情适有中官陈姓者宣庙极宠之因有过大怒送院鞫之御史严继先軰莫测上意咸避之公曰何以避为立讯成狱都御史刘观由此注意于公会御史缺员以公属吏部补之公以目疾不就宣德戊辰夏遂除江西都司断事初狱有轻重惟都指挥是决公曰此吾职也彼何与焉虽盛怒执愈坚既乆服其公反加礼呼为大兄藩臬巨公由是皆重之癸亥春以父丧去位居家不作佛事一从文公家礼乡人咎之谢曰仆儒者流安敢从佛因叹曰昔程子之贤亦不能化况我辈乎服阕调湖广都司正统改元秋用当道者荐拜监察御史立朝有蹇谔风士大夫为之改观二年冬镇大同中官郭姓者以豪横僣度闻于朝廷勅一御史徃亷之先往者不得其情复以公徃乃微行代负刍者入其宅尽其违法状朝廷嘉之明年春御史出廵宣府者以边情剧不能处分遂自经欲遣能者咸曰非公不可公既至边将为之敛迹边务一清四年夏以母丧还家躬修茔域见艮方多砖公曰此必古者不封之墓即掩之因増土数尺是夜梦一老人衣冠甚伟揖谢曰感公修吾宅问其名曰乖崖也既觉悟曰乖崖乃张咏之号已而考之实塟其地公之诚能感鬼神如此七年春服除复受命往廵西蜀威州土官董敏王允雠杀累年不解势愈大朝廷勅公率方镇兵数千至其境公曰朝廷本意欲安之抚之不服然后加兵未晩也吾不忍其肝脑涂地乃令人赍榜于各寨宣布朝廷恩威且曰从抚者即无罪允读其榜沉思之书囮字于榜尾令持还众不解其意公曰此非难见囮者诱禽鸟之媒也意谓诱而杀之耳复释此意示以诚信允大惊曰非凡御史也即投服以马数十令子弟入贡赎罪敏亦愧服一方遂安朝廷嘉劳之十年秋复廵凤阳逢岁歉民多窘于食公叹曰此地民饥我饥之也辄开仓赈之然后闻于朝有司危之公曰以此得罪甘心焉若俟报何啻穿井以沃焦釜民赖全活者数十万事竣会安庆以人民饥食流离闻且报无贤守之故于是大臣咸推公十一年夏出守安庆三岁至被象之明日召阖郡父老问其故皆流涕曰此处三岁不熟矣以子女易食满载而南者无虚日公即分命止其舟借漕运粮以济之子女得存者不下万余连章恳陈岁荒民流之故复乞停税朝廷俱从之首访余忠宣公祠已毁矣公叹曰余公昔镇安庆保孤城于七年之乆仗义死节有功于名教今乃无祠非缺典乎遂与僚属各捐俸立祠民之乐从者甚众俗尚奢亲没不塟者数百家女聘未归者千余家公乃出令示期违者罚之贫者助之不两月无留焉闽中冦起天下骚动安庆贫民亦欲乘势乃聚众强取富民粟富民以盗讼于公公曰此非盗也乃贫耳即碎其状晓于贫民曰得其榖者报以数吾代偿之贫民闻之感愧遂解散暇则集职行录以验为政之得失栉垢爬痒务苏其困民赖之如父母焉工部尚书周公忱廵抚诸郡独虑安庆岁必数至亲为综理自公下车之后曰吾无安庆之忧矣在任三年以疾卒六县之民为之罢市巷哭若亲丧愿扶柩至洛阳者数十人视古之循吏亦何愧焉公为人谦恭不立崖岸外和内刚事上接下交友无不得其欢心风流酝籍善记子籍凡事必究其出处虽隠僻事亦精到喜清谈遇知已对酒达旦不寐人论文或忽公诘之即窘复为开之识量过人能用其智真所谓豪杰之士也生于洪武丙寅卒于正统己巳寿六十有四配封氏子一人曰端仪用有司举为陜西狄道县丞女二人长端贞归于贤次端洁嫁国子监学录王让景泰改元端仪塟公于邙山骆駞峯之阳从先兆也谨状

　　○传

　　丁三老传

　　三老姓丁氏名广居邓州天资淳笃好施予初立别墅于城南三十余里率子弟事农数年资用饶足有兄析居城中而贫三老夏供麦秋供米岁以为常时具酒殽躬诣兄所尽欢而回四时制衣必先其兄寒则抚兄背曰衣得无薄乎兄寿髙潜命其子持白金往湖南易棺木制而藏之兄卒悉力丧事哀戚之情同于父母兄有数子析居已而窘乏者过半三老一一赒之既与之粟帛足一岁用复与牛种使自为来岁计不能者又赒之虽数无衰意子侄后自惭忍乏不以告三老察知之怒其不告复赒之是后子侄俱能自力于衣食所居之乡有婚不能娶者即令具酒食代为请助命置簿于席前书助物若干丧不能塟者亦然当其请助以与为荣稍弗良者置之有愧而求与者一乡荣辱之权归焉友人黄六居城市窘于食往造之三老大喜曰故人何疎也开樽罢未敢言三老使子弟探知之曰闻君缺食何不即言随载粮一车送至其家自后使人察之稍窘即赒不待其告也有孔景者亦居城市贫无所营三老请与谋曰吾宅艮方古宅也君有意为邻乎景喜过望三老即命子壻筑墙造屋期月而完景挈家以居又虑其不能力田复与子壻约毎岁除禾在田者若干畆与之俱令人代为入囷而后已居十数年景卒丧塟之费一力承之顾其妻子过于景在时未几景妻为亲迁于城市毎岁供食为定约焉凡僧道来乞者亦必厚与之不留余积常急用银数钱探其藏不及一钱门对一池鱼不满尺不取见牧童获飞禽走兽雏子者必放之家人尝有过既痛决而复哭之怒其弗率而怜其受笞也接人谦恭温雅对人子言则誉其父之善对人弟言则誉其兄之善已虽善盖一乡未尝一言自矜恂恂然可敬可爱也乡之耆老皆慕其义取法焉有为不善者率感化或逺去尤敬礼儒者学正姜志达重其为人数往会焉三老岁供时物如执弟子礼无事不诣城郭州所官僚尤敬爱凡乡饮会宴敦请则一至见则翼翼然卑下小心不问不敢对宴毕即日而还偶得风疾甚危乡人一时惊相报至者数百人咸迫切哀祷于神明日遂愈寿至七十三而终嗟夫三老之行如此回视古之陈仲弓王彦方亦孰知其先后哉予亲见其人故为之立传

　　向孝义传

　　向侃字希颜世家庐之巢县宋元时宗族甚众乡人号其所居曰向家团希颜笃于孝亲左右就养凡晨昏之节一毫不爽尤先意承志喻父母于道日夕惴惴惟恐人之及亲也洎父允中没毁形哀痛几于灭性丧事一遵朱氏礼居忧三年事无巨细一一用情亲族父老莫不叹异曰生长以来见丧亲者未有若是详且尽也从此不与宴乐之会毎岁时祭享輙痛哭无异初丧时娶赵氏寻以疾卒生一子甫六岁母汤氏临终谓希颜曰汝若再娶务恤吾孙希颜泣受教遂终身不复娶君子曰孝子义夫兼有之者其惟向君乎虽然孝者百行之本而义者孝之推也希颜兄弟五人同居共食怡然和敬至于垂白无间言非孝而能之乎奉使浙江同事者十有七人一人忽婴疫疠众皆畏避希颜恻然日具汤药疾遂愈曽谓非孝之推乎希颜为太学生大司成陈敬宗先生深噐重之筮仕静宁判官亷正慈祥父老举以手加额曰吾軰生长田野迫于衰暮今日始见慈父尝董运边储夜宿挽车傍与役夫同甘苦人人感激当道者荐擢监察御史冢宰王公知其才行复荐擢澄江知府操履始终不渝其莅官敬矣可不谓之孝乎希颜尝推恩及亲有勅命之褒未老恳乞致仕优游田里寿七十有三全归以终其为孝不既大乎希颜从子曰恩为诸生念其世父孝义恐至漂没乃不逺数千里请于太史氏然则若恩者亦可谓孝子不匮永锡尔类者乎

　　黄氏母子贤孝传

　　黄氏名文父铉江西新喻人永乐癸巳徙河间之任邱娶孙氏生文甫一岁商于南阳之邓州守御所百戸李兴见铉文雅以女妻之未几归任邱李氏与孙氏相戾间达于兴兴遣人取其女还铉亦随徃时孙氏年二十有四文方四岁铉别后音问不通孙氏与文母子二人零丁孤苦人不能堪而孙氏奋志成家勤力纺绩夜以继日以供力役之征周衣食之费抚育其子年及成童谓所亲曰吾闻子弟读书可以起家今吾备尝艰辛幸有此子若遣入邑庠以勖其成天其或者怜吾志乎所亲曰此意固善第念尔一子之外更无纪纲之仆子若在官凡百费用尤倍于昔吾恐尔之艰辛未艾也孙乃愀然泣下曰吾已虑之熟矣顾处子之计莫良于此虽倍艰辛安敢辞同编之人闻之勃然怒曰吾代尔子力役乆矣今幸其长不吾累焉而又脱之可乎虽恳情乞惠拒之益坚孙氏忧欝食不下咽已而会所亲达其情于有司始获入庠孙氏且喜且惧愈极力生业励子进学而凡从师亲友之需未尝少乏文亦感激遵母之训潜心经史但自幼父去尝问母曰吾父安在母曰汝父世家江西为商河南吾亦不知其所栖矣于是母子相顾澘然出涕以悲正统己巳文以成材贡入太学会天下士子讲习一日言及其父不知所在有同舍生王纲者邓州人闻其父名曰吾州百戸李兴有壻即此名也非汝父乎文因思母所云大喜曰是也景泰初以谒告归省至家即白于母径诣邓州访父果在内乡板桥铉离其子已三十四年矣一见痛絶方苏亲属会晤悲喜交集留数月不能同行文复辞父入监天顺改元夏吏部抡才以文为兖州府通判乃奉母抵任视篆后即遣人迎父就禄以养父时年八十有五惮于逺渉再迎不起至三母曰汝之孝心尽矣彼有所恋不可再迎文悲思不已曰吾父不来吾即弃官而往阖府官僚咸跪请其母母亦悲感而许之一时见者无不沾襟乃以安车迎至铉离孙氏已四十四年矣妻子父母始得会合以遂天伦之乐嗟夫黄氏母子其贤孝矣哉向非孙氏之贤其子未必成立以有今日非文之孝其父未必会合以获禄养遂使零丁孤苦之室变为团栾欢庆之堂予亲见其事因为作传以告于来世

　　古穰集巻十九

　　●钦定四库全书

　　古穰集巻二十

　　（明）李贤 撰

　　○祭文

　　受诰命告先祖文

　　维景泰二年岁次辛未月日孝曽孙吏部文选清吏司郎中贤敢昭告于三代先祖考妣尊灵恭惟祖宗积徳之厚泽及后人贤仰承余庇窃禄于朝祗惧战兢不敢荒怠兹奉天恩颁赐制命阶奉政大夫父母妻室同荷宠荣呜呼根之固者枝必茂源之深者流必逺今日之庆岂无自而然哉膺斯旷典追慕何胜谨以三牲酒菓用伸虔告

　　焚黄告先妣文

　　维景泰二年岁次辛未月日孝男贤敢昭告于先妣之灵男奉承慈训窃位于朝兹荷天恩颁赐制命追赠先妣为宜人谨用誊黄焚于影堂窃惟男自幼多厄长育最难我先妣轸念之懐备极忧惧幸而成立縻于仕途弗克就养膝下顾兹罔极之恩方将图报于万一岂意遽违禄养况今俸入稍厚不及生前言之痛心岂胜感慕呜呼泰山为砺磨尽有期此恨绵绵何有穷已谨以三牲酒菓用伸虔告伏惟尚享

　　焚黄告亡妻文

　　维年月日夫贤以三牲酒菓祭于黄氏之灵兹荷天恩锡尔制命赠为宜人念尔昔者配予方兾成家□□一星命遽云夭此虽定数情何能为服此宠荣少慰幽魄尔其享之

　　祭陈佥宪文

　　象山之秀鄞水之清锺灵孕竒惟公以生公之生也粹然其质不昧而明不妄而实潜心稽古易书春秋得圣之奥与贤者游蚤掇巍科擢任御史豸冠峩峩振扬风纪如唐子方孤忠自将如赵铁面凛乎风霜简任帝心十年清苦超升臬司徃临中土公惟初志益励不渝方伯连帅孰不惮予公出巡行满车甘雨一道澄清闾阎却暑报最天官厥绩茂焉乃増禄秩持宪蜀川蜀人仰之咸曰我公期公福我溘然告终呜呼哀哉予昔在学公来按试独霁霜威戒勉谆至以予试文徧示诸庠不肖之名愧公以彰于时宾兴值公监试为某嫌也乃辞厥事幸而中焉副公盛心公岂有私顾予何任猥以匪才辱公之好讣音忽闻岂胜哀悼义当徃吊羁于官守千里缄辞附以尊酒追思仪容潸然涕滂公其有知鉴此衷肠

　　祭尹贠外文

　　呜呼尹君廷佐年方四十有八矣忽一疾而竟亡士林相顾愕然无不为之痛伤造物者操数于冥冥之中何独斯人之不常谓善者福谓仁者寿今乃大谬不然岂天道之乖张呜呼廷佐兢兢小心循循雅饬司铨衡十有余年而持已之恭未尝一日而怠忘威仪棣棣不可选也如骥之徳如玉之良岂独僚友亲而爱之在朝搢绅孰不愿交曰气味之深长予之不肖昔忝同事而朝夕相从世俗之态曽不见其毫铓惟仁礼存心所以爱人敬人之道愈乆而弥彰名位方殷如川之至谁谓半世而止沾予襟之浪浪属纩之际思予一见而永诀痛知己之难留惟附命于穹苍陈辞写哀薄奠一觞灵爽如存将必有感而来尝

　　焚黄告先祠文

　　维景泰六年岁次乙亥某月某日孝孙男吏部右侍郎贤敢昭告于显祖考妣显妣尊灵曰仰荷尊灵积徳深厚被我后裔荣仕于朝兹者祗奉制命赠显祖考江川府君为通议大夫吏部右侍郎显祖妣杨氏孟氏显妣叶氏及亡室黄氏皆为淑人恭惟朝廷推仁广恩施及先世恪捧制命忻恱曷胜顾惟贤拘于官守弗克躬诣乡园敬伸祭告瞻望桑梓感慕益増谨用誊黄并制冠服赍至祠墓恭行燎礼今以清酌庶羞于京邸行祠先此伸告

　　代家父告焚黄文

　　维景泰六年岁次乙亥某月某日孝男封吏部右侍郎升敢昭告于考妣尊灵有孙曰贤仰荷考妣积徳垂庆获仕于朝叨膺禄位于斯有年兹者仰荷皇上大恩特赐诰命赠先考江川府君为通议大夫吏部右侍郎先妣杨氏孟氏为淑人及亡室叶氏并孙亡妇黄氏亦为淑人祗承恩命忻忭无涯念孙逺隔乡园羁于官守弗克亲诣祠墓祭告恭依制命誊此黄文并制冠服専人赍回男敬洁牲醴庶羞特伸燎告伏惟尊灵服此休命敷佑小孙竟展忠诚用昭令美我先人亦倍有光焉谨告

　　新居祭五祀文

　　维天顺三年十二月己酉朔越十日戊午吏部尚书兼翰林院学士李贤敢昭告于司门之神司灶之神司中溜之神司户之神司井之神曰五行之运发育万物惟神之灵有家当祀贤叨荷圣恩徙兹新宅神各司职尚莱尔庥安我人口蕃我畜殖其永无愆以保终吉谨以牲醴用伸虔祭

　　祭伯母杨氏文

　　呜呼伯母自为先伯继室殆五十年于兹矣勤于治家劳于纺绩俭以自奉恒忧门户之衰和以待人尤笃宗婣之义于妇道则克修于母仪则能尽子女各底于成立福寿已臻于隆长老而孀居不渝初志没应无憾瞑目泉台讣音忽闻心衋伤而出涕缄辞遥奠灵昭鉴而来尝呜呼哀哉

　　○铭

　　存养铭

　　天之生人道在其心神明之舍无迹可寻方其静时具此太极万理森焉洞然以寂君子于此敬以持之须臾之际不使或离不覩不闻提撕警觉耸然惺惺防闲俨恪天下大本未发之中能不忽焉感而遂通嗟予之资既昏且驳存养之功亦曰愿学从事于斯动省厥几庶几终身无或自欺

　　省察铭

　　幽暗之中细微之事着见明显亦何其至所以君子惟慎其独人欲将萌絶之宜速于动之几审之惟精毫厘有差道不吾凝奈何为学纷纷卤莽人不见闻遂失其养潜伏之诗我则味之内省不疚于心自恞吃紧工夫莫此为要嗟予小子敢违斯教于以作圣于以致和兢兢其畏矢心靡他

　　克己铭

　　一心之微理欲交战所以君子力为之辨惟理惟欲能判于心务去其欲勿使或侵惟欲之端奚翅一辞曰邪曰偏曰非曰私或有一焉理即亡矣形虽为人心则物只志士于斯奋然不回遇敌而前安问其谁惟兹大勇古有颜氏颜何人哉学之则至顾予之鄙匪曰大言斯复其初无忝于天

　　改过铭

　　人非生知孰能无过过而能改斯不为懦志不可惛慝不可留改之勿惮勇于自修学问之道惟此为急茍或畏难□□以集所以君子知过不容速以改之惟善是从于以徙义于以崇徳歉悔不存我心则怿如汤之圣如回之贤不吝不二莫之或先下逮仲由闻过则喜百世为师在此而已如予不肖敢忽其要希圣希贤弗弃弗暴

　　主静铭

　　学问之道静为第一心静则虚不静则窒惟其静焉湛然以寜如水之止如衡之平岂若释氏曰禅而定收此放心随事而应茍不静焉纷纭胶轕蔽交于前莫之能遏于以应事龃龉鹘突茫然无归方寸恍惚惟圣立极乃主于斯惟贤致逺亦曰在兹由是持敬乃为善学非同槁木有见其卓先师训戒我则佩之専其精神庶无外驰

　　主敬铭

　　惟人之生得气之正理亦具焉斯谓之性尽性曰心虚灵知觉茍不敬焉昬乱交错为圣为贤为愚为顽究其所由敬否之间所以为学非敬则肆成始成终咸由于是伟哉先儒提敬于前用力之方开示惓惓主一无适整齐严肃曰常惺惺曰时检束惕然悚然薄氷深渊表里动静无或间焉溃川堤防奔马衔辔须臾怠忽众欲交炽凡我后学尚鉴于兹作圣阶梯舍是何为叅前倚衡惟敬是主宜效仲弓请事斯语

　　行恕铭

　　为学工夫惟恕为要终身行之可以至道圣门颖悟子贡为先夫子告之三以恕焉推以及人取譬于已求仁之方在此而已斯恕之公不可无忠体用虽殊形影则同曰爱曰恶曰治曰责彼我之间分愿各得亚圣有言强恕而行服此成训誓勿荒寜

　　辅汉卿所编朱子读书法纲领凡六条前后二集总十有四条已刋于集庆学中后有番昜齐熈又更易次第着其说于毎条之下今虽载于真西山记中又残缺大半兹欲掲六条于家塾以警子弟于是每条为铭数句云

　　居敬持志
　　读书之本在于一心至虚至灵神妙莫寻心能不放何术可仗居敬持志无以复尚敬或不居志或不持飞扬驰骛物欲是随严恭寅畏心入腔内读书观理庶几不昧
　　循序渐进
　　读书之法贵乎有序渐进为功不可急遽小学大学论孟中庸六经子史次第求通量力所至立此程课字训句旨勿得放过茍为不然贪后忽前凌躐疎易是谁之愆
　　熟读精思
　　书必熟读不厌反复在口成诵千百未足精而思之却立徐行如攻坚木如理乱绳意得于心常使浃洽燕闲之中玩味勿杂心与理会血脉贯通持此不懈作圣之功
　　虚心涵泳
　　士之读书贵乎有则务广贪多终无所获虚心静虑涵泳从容欲速不达进锐无功所以君子深造自得意绪安闲勿急勿迫心潜于一乆而不移顾予所乐知者其谁
　　切已体察
　　体察之功贵乎切已矫轻警惰私念或起省身如曽奚翅日三万物予备一诚勿叅唤醒此心内外交养点检提撕纎毫不爽见微之着遏于将萌慎独自克日进髙明
　　着紧用工
　　为学工夫忙若救火实时向前奋然敢果如饥求食如寒求衣严立程课不可少违撑船上水急流之中一篙放缓退而无功所以君子孳孳不倦竞此寸阴务偿夙愿

　　砚铭

　　嗟尔泓出端溪奈之何精坚之质友陈玄而见亏玄哉玄哉其亦孔子所谓损友也君子取友其慎之

　　笔铭

　　尔颖之才藉玄而着友道相须古人斯虑进锐之志尚宜戒之茍或忽焉锐尽何施

　　盖铭

　　嗟尔髙盖以覆为职虽无苍穹之广大其于人也有益惟雨惟日汝能蔽之第恐狂风忽至而仓卒不能自持虽仆隶纷然奔救其不离披也者几希惟智者早见能收于未风之时

　　床铭

　　床横八尺载人之眠于夜也则宜于昼也为愆或曰愆者人也床何与焉然则人之愆必有其縁使其昼无斯床将必絶人之便庶几乎终日干干

　　劔铭

　　寳劔之精龙光上升其为形也如虹如霆如星之粲如霜之清君子佩之鬼神为惊若夫措诸用也剸犀断鲸关于须为我献之明廷天下之人其不肃然以寜

　　尺铭

　　惟尺之度因律而作积而累之不失毫末古之神禹以身为度地平天成岂无其故若夫大学絜矩之道非尔为用亦莫能较由是观之一尺虽微而有公平正大之体君子于是乎亹亹

　　○箴

　　思诚斋箴【有序】

　　焦君秉聪有志于圣贤之学以思诚名斋而请其说于予予何足以发明斯道哉然窃闻之诚之一字只是实理圣贤论之更无余藴而思诚又孟子教人用力求诚之要即中庸所谓诚之者人之道也嗟夫天地万物莫非实理惟圣人不假修为而自存贤人必待修为而后存若夫众人为私欲所蔽徃徃流于妄诞欺诈而实理之在已者昧矣学者能于日用之间一动一静一言一行必思所以诚之择善而固执自强而不息则实理复存于我矣古之君子作圣之功惟在于此今焦君独能以是留意其度越常情逺哉故不鄙而为之箴
　　人之有身万物皆备惟圣存诚絶彼私意贤人而下岂免自欺必由乎学曰惟以思审思明辨乃慎其独心广体胖自反而缩是曰自慊气乃浩然惟诚在已乐莫大焉古叶之英故家之胄曰焦秉聪褎然其秀立心制行取法圣贤顾此人道思诚惓惓表厥斋居举目常在择善固执罔敢或怠俯仰无愧广大寛平进进不已自明而诚日用彝伦一真无伪仁义根心睟面盎背由中形外表里不殊斯为尽性圣贤同趋嗟予疎拙矧敢自弃亦有志焉孜孜不替相彼尔室丐予以言箴以共勖为蹄为筌

　　○赞

　　汉三臣赞

　　萧何
　　何与髙祖布衣相从入关所得图书是崇养民致贤卓为上计拜信筑坛惩彼儿戏不絶粮道恒保关中汉兴楚灭伊谁之功帝心多疑何亦甚殆善用人谋狱犹见逮以参代相为国得人勋居第一永矣无伦
　　曹参
　　参从髙祖始以中涓攻城略地执锐披坚身数被创志不少替踣楚兴刘允赖其济既还假相遂相王肥治用盖术民有所依剖符定封居何之亚代何为相功不为下何由以见遵之弗违民歌寜一千载有辉
　　王陵
　　髙祖微时事陵为兄陵聚其党遂从楚兵洎汉击楚陵乃从汉以母招之母死其难汉定天下陵实佐之究其初意封侯故迟及居相府后欲王吕正色直言后意乃沮夫何平勃背约阿从人臣之义孰与陵同

　　自赞

　　以言乎学无潜心谛玩之功以言乎进无刚毅坚忍之志愧天爵之不修奈人爵之荐至徒存康济之心而才单力弱不足以自遂也思引退而弗能将不免于天下后世之讥议惟此心之惓惓何功名之敢觊所愿者世道亨嘉而身见唐虞之盛治也

　　复斋焦先生像赞

　　观舒迟之容而有以知其徳之裕也覩睟盎之色而有以知其性之具也蔼发外之英华存凝逺之风度主师席而育才之志伸辅宗藩而正义之功着其归老也扶笻容与于水光山色之间其乐道也抱膝吟咏夫鸢飞鱼跃之趣士林仰出尘之清标后裔挺临风之玉树噫斯人也诚儒者之髙流在吾乡而独步者也

　　封通政司叅议赵公像赞

　　观素质而识其意诚覩貌闲而知其心古挺孤松之秀于秋岩蔼幽兰之芳于春坞良贵在已不慕乎人爵之荣安宅是居宜受夫天锡之祜朱颜白发衍牲养于家山乌帽绯袍绚龙章于庭宇噫斯人也可谓得至乐于天壤而无愧怍于仰俯者邪

　　○赋

　　祯槐堂赋

　　监察御史房君子仪洛阳人也其尊甫既构堂以居忽有槐生其下已而蓊然畅茂子仪亦大显人以是槐为房氏积庆之兆遂名其堂曰祯槐而予为之赋
　　繄大唐之元勋兮蕃后裔于洛阳览寰宇之茫茫兮乃隶籍乎中央歴千载而昌盛兮惟积累乎阴徳念所居之靡固兮肆鼎新乎堂宅纷轮奂之壮美兮曰宗族其聚于斯羌落成之既吉兮见槐生其荑荑揆木类之攸产兮宜逺茂乎山壑独离羣而自异兮其锺秀乎旁礴思有开之必先兮兆奕叶以流芳异晋公之手植兮信房氏之嘉祥乃于是乎封之培之育之以夜气之息饱之以雨露之滋顺物性之自然兮随生意而怡恱抑造化之聏和兮夫岂待乎提挈将见萌之于青阳长之于朱明秀之于白藏固之于玄英拂青云以森欝兮矗凌空于百尺荡繁阴以满庭兮羡乔木之无敌符华胤之颖脱兮表英迈于子仪擅五色之雄文兮斑上下其陆离魁多士于梁园兮复髙第乎金榜快鹏抟之九万兮冲云霄而直上慨揽辔乎騘驹兮缀峩冠以神羊着绣衣之煌煌兮肃乌府之堂堂运兔毫于螭首兮簉鹓班于青琐振霜威于闗右兮观民风乎江左由中扬而外歴兮伟庙廊之清标矧推恩以荣亲兮绚锦勅之封褒允祯槐之不诬兮何家声之大振保令徳而无斁兮期始终而一慎又从而歌曰槐之祯兮房之兴兮绵绵子孙引勿替兮源源庆泽寜有既兮瞻彼其庐洛城之东兮崧髙惟岳惟房之锺兮

　　张氏孝节赋

　　繄唐室之忠义兮衍百世其流芳蔼诗礼之云孙兮实系出于南阳曰有女其贞静兮蚤毓秀于闺房才不较夫道韫兮徳乃符于孟光惟松萝之托好兮遂和鸣之鳯凰拟鹤发之偕老兮痛所天而遽亡怅幽明之异路兮衷欝悒而莫制捐膏沐以励节兮指井波而自誓幸遗孤之方龀兮殚绩纺以抚育觊成立以有后兮慰泉下以瞑目岂苍穹之莫知兮复修短以难留徒海枯以为泪兮曽不览其増忧念双亲之垂老兮愿滫瀡以躬勤同诸弟以周旋兮侍膝下以欣欣羌素懐之未惬兮忽灵椿其凋谢悼三从之俱弃兮崩五内于长夜倚萱堂以释抱兮谨奉养而益周嘉难弟以奋庸兮得三釜以绸缪惊四时之代序兮忽白日其西暮恨青鸟之不返兮望瑶池而迷路慈闱忽云告徂兮心何极夫伤悲蹇一身之自苦兮顾重遭夫乖离于方寸以无愧兮允孝节而兼全视共姜于前古兮仅能尽夫一偏系曰惟孝而节兼之鲜兮孰以上闻昭旷典兮宠命下临光生墟墓兮垂之青史永永无斁兮

　　○哀辞

　　周是修先生哀辞

　　训江都邑庠周辕持其父是修先生行状以示予予三复披阅凛然有感遂哀之以辞
　　嗟先生之节义兮与烈日而争光凛千载之英风兮实可慕而可伤视古人其夷齐兮之就死为尤决抑所谓求仁而得仁兮乃丈夫之贞烈先生之容吾不得而见兮夷考其行而可知身虽永隔于黄泉兮心则暴着而无亏使我闻之其感慨兮欲何为而致奠洁生刍之一束兮盼千里而酹献呜呼义重于泰山兮何一命之可留彼龃龉之偷生兮其视此寜不为之含羞

　　秦性初哀辞

　　秦性初会稽人也以进士擢春官主事予尝接其风采淳然笃厚君子也年未六旬以疾卒位不称徳物论惜之予以晚进辱雅爱为辞以申其哀焉
　　若有人兮山之阴纫兰■〈艹洍〉兮抚瑶琴朝翱游于艺苑兮夕弭节乎頖林御泠风以遐举兮折仙桂于夜明官南宫而少试兮拟云路以髙翔忽委蜕于大块兮曽不系夫毫厘□魂气之飞扬兮遣巫阳以招之神返堂室兮风萧萧形归窀穸兮夜寥寥芳名千古而不泯兮绍箕裘之有人嗟旅榇其南旋兮怅执绋以无因慨夫人而不可见兮増予懐之隠忧惨欝悒以歔欷兮睇云山之悠悠

　　古穰集巻二十

　　●钦定四库全书

　　古穰集巻二十一

　　（明）李贤 撰

　　○五言古诗

　　拟古

　　嗟我少年士其性非不聪明知为人学仍复蹈其踪纎毫未有得孜孜伐其功圣贤苦不出吾道谁相宗
　　大言人皆有践之岂不难所以坐终日兢兢不自安缅惟圣贤学岂徒笔舌间至理莹方寸外物无能千约之于七情验之于四端何以能若是返之而静观
　　游学苦不早登科苦不迟虽有圣贤质亦为物所移况我中人下寜敢慕不羁茍无殷勤志众欲以之随仰愧而俯怍于道已相离一善不足称富贵将何为

　　白头吟

　　古礼重亲迎必从父母命是以夫妇间所贵惟其正生男愿有室生女愿有家茍能待媒妁好合寜有涯妇虽由正道夫犹未可保谁谓私相从一心可偕老嗟哉卓文君相如岂负心妇道既有亏何用白头吟

　　美人隔秋水

　　美人隔秋水欲渡无舟航清波泛明月对此空断肠耿耿见牛女河汉在中央谁云七夕会无乃谬且狂托物感情兴水上双鸳鸯动止不盈尺物性固其常在人良不异云胡各一方寒灯照孤寝泪下沾衣裳

　　出金陵江口阻潮

　　匹马出金陵冠盖杂途拥日落到江东官舍颇清回秋月当牕明永夜霜气重孤榻不成眠一鴈度寒陇舣船欲渡江潮势兼天涌须臾波浪平百橹相曳踵呕哑响中流举目神骇悚安得在周行我命若胶巩

　　雍熈寺书

　　维扬逢小春风叶散空宇寂寞寄雍熈悲乡泪如雨何以慰我心灯下援琴抚知音苦未逢芳华为谁吐

　　人日喜晴

　　长年到人日晴少而阴多今年到人日天气何清和一世能几逢欢忭将如何缕金鬓邉垂剪彩庭中罗蓂草舒芳叶梅萼点翠娥灵辰不易得擘茧邀相过酒酣发清狂抚劔歌长歌

　　吕梁洪遇风

　　客程过吕梁大风折桅子洪涛冲舟横一命轻如纸牵攀泊崖下相顾战而泚人生百年间出处不相似老樗卧空山流槎行万里劳逸何不同分固当如此展席坐篷牕须臾风亦止

　　日

　　阳精结为日真火空中燃运行有常道昼夜一周天无欠亦无余不与天相聫围三径千里其形如弹圆出谷入咸池红光耀八埏从知月与星借此光明鲜云何亦见食阴盛月同躔于以象君徳但愿常昭然月

　　月

　　方太阴精形圆质亦清其体本无光日照方能明望逺翔相随傍观亏复盈山河微有影九道分其行左旋最为迟闰余岁方成云何望中食太阳射其形于以象后徳逊避斯为寜

　　述古

　　稽古有嘉言逸欲戒谆谆大圣若重瞳禹益犹互陈阿衡佐商嗣风愆竟勿循恳恳周太保旅獒却来宾敬观无逸图有邦万世珍夫何事荒怠此道未遑询飘飘夹林赏艶艶闾须春岂有鸱鸮智将同燕雀伦在古垂明鉴休迷覆车尘支頥顾衷曲期不负儒绅嗟彼一心微纷纷众欲并所以古哲人惕然事箴警自新若盘铭常使目在炳楹杖与劔矛丹书更肃整稷庙铸金人三缄贵深省式观鲁欹器持盈未堪骋亦有睿圣公年耄心愈儆旅贲瞽史徒交戒幸无眚顾惟理与义涵养见真境心正意亦诚允矣前修并

　　看书有感

　　铨府务益广或有半日闲乗闲看古书忸怩愧我颜圣贤今已矣慨然发长叹纷纷安厚禄寜复思素餐非无书万巻曽不诵伐檀缅惟范文正髙名重丘山寥寥千载后谁复与之班黾勉效分寸汲汲不惮烦先忧与后乐志欲回狂澜安得似鱼水不见遭逢难谁云出望水依然在人寰滞画岂有疾去鲁不为膰所愿非如此烦君聴猗兰

　　述土木之难

　　正统己巳秋敌骑忽冦边声息一何急顷刻数十传当宁乃震惊奸臣擅其权悍然挟天子六师聴周旋廷臣既失措将士俱茫然乗舆不自御疏留行愈坚岂思帝王举为谋出万全奸心欲逞威制胜当谁先况彼承平乆斗志良已捐战阵既不习安能事戈鋋秋髙朔马骄敌势方控弦我师虽百里无异羣羝联土木一以围裸体相摩肩前途尽倒戈甘心丧其元人马积若山营中如沸川微躯不可竞颓然在人颠幸能脱锋镝万死复相连山深鸟道危一命若丝悬遥遥■〈目延〉絶顶恨无羽翼鶱水浆不入口喉吻生尘烟筋力既已疲歴险愁攀縁﨑岖转崖壑曽不遇微涓纵有默林想何由见酸涎昼夜歴三周山尽始得泉归来问城郭哭声上青天当死乃不死恍如再生年忽忽过半载悸恙方获痊敌志益奋发深入践京廛岂无貔貅士莫敢冲其前志满利已得回首齐挥鞭外兵祸中原天意无乃偏国耻未能雪寜忍戴貂蝉壮志几时毕雄肠何日牵经畧到穷髪燕然名可镌边烽从此息黎庶始安便一洗朔方功万古垂青编

　　简姜贵宪闻过诗

　　古人喜闻过信为百世师君子能成徳赖友以相规奈何今之士讳疾而忌医訑訑距人谏不善何由知心惟耻下问自用不能移甘心守孤陋寡助亲亦离若人究其见无乃愚且痴念此恒自省观生验我为吾友具三益顾我实所资但愿忘人势有过忠告之武公臻耄耋求戒辞愈卑况予知非岁考祥岂惮疲位髙才不称战兢恒自持断断无他技盍簪意欲縻小徳已出入毋俾大节亏望君不我弃善行勖我施俯仰无愧怍致此非君谁幸免取讥诮岂独相追随

　　题画

　　方图展佳趣二客空山游峯回石路转籁息林壑幽断崖锁烟萝阴涧鸣琳球担头空翠湿屐齿苔痕留百折度﨑岖千尺看飞流残月堕屏嶂枯松挂■〈犭员〉猴溪云凉带雨山色净含秋霜重丹枫落岩深岚气浮太行歴危险羊肠任夷犹蜀道古云难攀縁竟何求遥知飞鸟倦疑闻杜鹃愁崔嵬到絶顶髙寒透重裘飘然发遐想俯景豁吟眸会当逢仙子携手访丹丘

　　○七言古诗

　　金台惜别

　　玉河堤上杨花飞玉河堤外客西归晚色苍苍惨别恨东风荡荡吹征衣昔君从父凉州谪回首家山邈胡越塞阃惊回旅梦孤杜鹃啼破邉城月邉城月缺复圆月光常照玉门关对月空教动乡思西陲万里何时还翻懐亲友司封客生长相违重堪惜携琴命驾上京华聚首开懐论畴昔亲情契合未云乆官舍匆匆又分手烟光二月蓟城春祖饥一尊燕市酒行旌遥指夕阳西驿路青山足品题雨霁函关吟处好云连秦树望中迷我闻君子擅文武剰有竒谋御戎虏立志休同燕颔流致身期与嫖姚伍他年霄汉重相逢当时故旧欢无穷皇家金石赐不薄愿言壮岁収邉功

　　题梦萱堂

　　儿生三岁母即亡母心恋儿魂悲伤儿在童蒙浑不觉母魂恻恻时护防日居月诸儿渐长始有知觉动思想愀然问爷母不存涕泗潸然心惚恍母有魂儿有身幽明无路得相亲母向梦中见儿语儿初不识母酸辛觉来问爷惊所见儿说形容爷与辨衣裳总是没时穿音容不异存日恋儿知是母顿欲絶五内崩摧泪成血毁形便若初丧时饘粥一御哀情切嗟哉卫氏孝且纯古有曽参亦可伦天性由来非矫作风俗如此寜不淳人生何幸父母存恬不为养独何心视此安能不汗恧抚巻因成孝子吟

　　题丘氏节孝传

　　丘家姑嫂美且烈遭危赴水情黙黙舍母弃夫非获已不死必为凶冦得呜呼此情真可哀悲风为尔从天来苕溪之水清见底玉骨沈处无纎埃姑嫂捐生身既洁母徃投之将共絶儿心苍惶急救母负之出水声哽咽母既苏兮儿在边一门孝节良兼全羣凶相顾咸惊愕弃而去之心茫然世上非无颜色好节义不全何足道独羡丘家姑嫂心坚如金石贵如寳峩冠博衣为丈夫往往贪生甘就污若人读此三节传面赤汗下空沾肤圣人扶世立名教但使斯民存节孝丘氏芳名永不磨后胤绵绵宜克肖我忝搢绅儒者流此心常为天下忧忧见民风不复古吁嗟丘氏谁能俦

　　秋夜

　　秋夜有余清耿耿不能寐出户凉意来四野星河坠露气湿衣裳茫茫宇宙长凌空不可得归来倒书床记书已成念波冷湘筠簟抚景役吟魂得句还重练须臾天山月一镜浑无缺坐落半牕明对之心愈洁向来杂虑汤泼雪不知东方之既白

　　喜晴

　　天昬雨方密悄悄幽牕寂就枕已成梦雨声犹未息觉来气愈爽风细木叶响纸牕忽已白云净月华朗揽衣开双扉深院凝清辉吟眸四邉开无限秋色来偃仰东方曙林间鸟飞去回首扶桑日正红归鸿几点散晴空新秋雨霁人心喜我心亦与人心同

　　送张尹之江阴

　　江阴胜景接湖海水国名乡富鱼蟹张侯释褐绾铜章父老欣传得贤宰秋风潞水片帆轻淮月当空夜正明北固云开枫树晓翠光亭古山禽鸣襟懐皎皎氷壶洁僚寀相从尽相恱百里春风锦制新一帘化雨民寃雪卓鲁芳踪良可追徳政行看圣主知他时有待征书至还拟承恩向玉墀

　　聴琴

　　银河耿耿月华凉有客坐对琴一张金徽玉轸联辉光拂髯举指弹清商漆园春梦蝶飞扬花底嗈嗈双凤凰碧霄嘹唳孤鹤翔四壁唧唧鸣寒螀呜咽流泉出涧忙万壑爽籁发笙簧古戍悲角晓带霜洞庭秋涨波茫茫巴峡惊湍激石礓突然铁骑鸣刀鎗长堤栁絮随颠狂珠林石鼎沸兰汤雪花六出纷呈祥平沙鴈落满江乡喧啾百鸟忽轩昻下流奔急见飞航髙峯瀑布千尺强雷电交作雨霈霶挺然松竹共苍苍壮哉不屈百炼钢引雏江燕语危樯梧桐飘叶堕银床幽谷丛兰自芬芳八鸾云汉声锵锵离骚忠愤志堪伤孤臣孽子意相将在陈絶粮兴慨慷演易羑里忧思长肃然环佩步岩廊关闗鸠鸟在洲傍触目感雉飞来双恸回命短沾衣裳英雄盖世归剑芒三命益恭走循墙圣谟洋洋嘉言彰虞廷赓歌际明良千载遗音幸不亡岂云氷炭置人肠栖鸾之桐出峄阳法象天地圆与方昔闻孔子学师襄杏坛函丈日徜徉爨下焦尾声琅琅知音争似蔡中郎正声感我尘虑忘蔼然和气在中央烦君为我收锦囊来日还销一瓣香

　　捣衣篇

　　捣衣向中宵银河月色饶处处砧声急家家戍卒遥戍卒遥几千里霜砧续断声不已展转孤衾梦未成风送愁声入人耳闺情感此泪双落明月流辉照沙漠寒衣寄得到邉城朔雪苦寒衣正薄

　　公莫舞

　　公莫舞公竟舞龙泉三尺虹光吐鸿门宴上杀气髙勇士相看势如虎赤帝龙颜不可伤何用屑屑扬双珰英雄独学万人敌岂知厯数归真王筵前舞罢将军醉玉斗声中霸图碎不须约誓界鸿沟江东父老难重会

　　城上乌

　　城上乌啼月将落城外秋风起寥廓乌声啼罢露华晞草树苍凉曙光薄都门车马集如云离筵劝酒何殷勤酒阑人去棹歌发明日乌啼何处闻

　　独不见

　　独不见佳人面二八美如花娇态人争羡又不见佳人老鬓邉白发垂委弃如秋草世间万事同此辈兴衰得丧真相类古来达人毎洞观无辱无荣亦无悔

　　行路难

　　行路难难更苦孤影飘飘无定所关河迢递渺天涯长风吹梦归乡土乱石滩中一叶舟江心白浪风飕飕剑阁崔巍连鸟道萦纡诘屈心烦愁行路难难更险岁月无情何冉冉山头夕照树千行天外秋光鸿数点对景増离忧莫作汗漫逰百样艰辛在行路不如髙卧藏林丘

　　送俞侍郎还家养疾

　　明良相逢海宇清甘盘旧学功非轻夙资启沃不可释圣躬有赖増髙明潜邸师臣已无几眷注时时荷殊礼忠言正论立朝端帝徳光辉日兴起如何微恙苦相纒动履艰辛淹岁年宸衷轸念医殚术独坐经帏徒慨然封章恳乞还乡里宠赉频繁情不已优游适意谩珍调平安早报天颜喜片帆髙挂上京船鹏翮重看奋九天保傅虚席待耆徳相期事业光无前我忝同寅致私愿临别不胜情缱绻作歌相赠写离懐目送飞鸿去如箭

　　题卧龙图

　　汉家神器风波舟奸雄环顾涎欲流斯时谁有匡扶具南阳嘉遯阿衡俦帝室之胄何英伟草庐三顾惊神鬼幡然感激释耕耘一旦君臣若鱼水鼎分毕竟不能休务偿初志复神州永安遗恨抱终古出师二表殚嘉猷锦水祠堂宛如故剑阁荒芜流马路七擒南徼詟天威八阵夔城讶神护营中星陨渭濵秋五丈原头杀气收归榇犹能走仲达运移汉祚终难留英雄千载空惆怅商周人物能多让世间成败不足凭卧龙遗址人争访

　　送户部尚书沈公致仕

　　君不见文富二公当耄耋起复入朝人共恱进退从容大节完千载令人羡英杰又不见广受二疏归故乡冠盖如云拥道傍道傍观者咸叹息芳名百世犹辉光后来谁可继前躅今喜司徒更知足再入朝行三载余浩然归志如鸿鹄鹤发童颜近八旬休官髙趣寓鲈莼篱邉秋兴黄花发林下春逰翠竹新天壤之间乐谁比兰玉盈庭欢不已水光山色独扶笻月白风清随泛蚁物外缁巾返自然太平人世乐天年江乡容与不知老一任人称地上仙

　　芦沟晓月【此下四首皆代言之作】

　　金鸡唱彻扶桑晓残月姢姢挂林杪长河斜抱鳯池西流彩遥连碧波杳横桥逺亘如游龙明珠影落长河中桂魄千层琥珀莹蟾光万顷玻璃同霜叶飘飘缀马鬛沙河闪烁黄金屑芦荻声干风力寒烟霏纔上银河灭徃年几暇曽一临碧波渺渺芦花深千官振辔发归骑月华犹在西山岑

　　西山霁雪

　　太行西来几千里突兀连峯半天起朔风吹雨凝作花玉龙盐虎相偎倚嫩寒澄霁朝暾红千峯万峯如发蒙瑶华散尽锦屏列露出朶朶金芙蓉兹山见说多竒秀况复清明景偏茂日射松梢翠欲流云开石窦氷成溜卷帘坐对情何浓预为吾民歌岁丰瑞麦连云先有兆遗蝗入地潜深踪

　　蓟门烟树

　　蓟门近与都城通佳气葱葱一望中朝烟暮烟自漠漠逺树近树皆蒙蒙居民乐土今百载闾阎相望春长在榆栁分行似幙张桑麻遍野如云叆红稀緑暗鸟声和徃来车马肩相摩酒馆纷纷笑语集旗亭渺渺离情多都市楼台迷逺近殊方宾贡无停运须知此地异寻常会教永作韶华镇

　　南囿秋风

　　南郊八月天气清囿中万木皆秋声灵台灵沼足萧爽似逰阆苑登蓬瀛长堤迤逦疎杨袅十里芙蓉香不了翠栢阴摇辇路凉碧梧影动行宫晓麋鹿呦呦雉兔肥鸥鹭浮沈鸿鴈飞兰菊总芳时可乐稻梁正熟农无饥时哉逰豫民心喜缅想周文可同轨惜哉汉武纵髙歌不知耕敛真徒耳

　　○五言律诗

　　次泐季潭杂咏白莲沼

　　方镜无何有亭亭数白莲潄芳怜后辈遗爱忆前贤筑土为髙岸临流引细泉最堪秋夜静花月两婵姢

　　深居

　　避世寻幽隠山行十二峯茅檐翠竹合石径碧苔封溪涨一川雨林深千尺松遥闻渔父唱未得一相逢

　　渔隠

　　晦迹知何事生涯一棹中歌声闻夜月笛韵和秋风有意同归蠡无心作兆熊达人皆遁世吾道几时隆

　　入涧有作

　　谷里谁来往林深一径通猿啼常对月虎啸自生风雾重溪流暗霜浓叶落红何时归此涧渔舫任西东

　　朝东

　　晓院竹风清珠帘卷画楹薄云収暑气疎雨带钟声棋胜还经虑诗成可细评年年长此日聊复过平生

　　夜雪

　　瑞雪纷纷落残灯半夜余独怜为客日重看古人书梦觉忧还集诗成乐自如遥思乗兴客风细片帆舒

　　题送别图

　　送别都门外江山入画图东风吹嫩栁南浦接荒芜驿路停青斾离筵饯玉壶一朝千里别相赠有诗无

　　寄隠居

　　道人髙隠处茅屋傍松萝犬吠樵夫至车声长者过春风多兴趣秋月费吟哦忽觉光阴晩衰颜可奈何

　　栎山雨

　　雨势到孤峯凉生万壑松山头掣紫电云际挂苍龙溪涨鱼争跃风狂蝶自慵儿童惊虎过门外有行踪

　　洞山泉

　　寻幽来洞口洗耳聴泉声晓色如苔浄寒流似佩鸣芳春无客到深夜有猿惊不敢多时立松风透骨清

　　故人见过

　　谁知霄汉客复意到山阿花栁春偏胜风烟秋最多弹琴得雅趣携酒费吟哦异日着双屐还来访薜萝

　　溪涨

　　连朝疎雨过溪涨欲临轩涛响激松石波流入草原潺潺欹树拔滚滚落花翻古渡逰人隔时时看水痕

　　陇下居

　　寻幽居陇下山色满牕前览物知天地观书对圣贤烟凝秦岭树云锁华峰莲欲赏闲中景还须酒似泉

　　山水图

　　看遍丹青手无如此画工云邉千树合林下一溪通翠竹围茅舍清流遶栢宫便思寻隠处忽见昼溟蒙
　　天然真景趣画史信多能傍壁两枯树临流一老僧烟光溪上结云气岭头蒸遥望山中寺孤峯第几层

　　过后山

　　山程渺渺去晓色尚熹微野鹤穿松径残花点客衣溪鱼当镜跃山鸟近人飞却忆渔郎说桃源果是非

　　东轩见访

　　为谢东轩客多劳到此林临流青树合归路白云深世事非关虑浮荣肯系心江山秋夜静抱膝一长吟

　　江风山月堂

　　风月江山景秋来共寂寥籁生凉气肃天浄晩烟消翠色经朝雨寒声起暮潮堂前得此会眼界自逍遥

　　送人之陜西

　　送子西逰日独伤南浦春如何闗外客去作陇头人异地还思旧他乡莫厌贫悬知从此隔相见梦中频

　　送法师住慈感

　　故人从此去尊酒莫频催腊雪犹堆岭春风已放梅交情留偈别疎景入诗来想到南山寺纔逢栁眼开

　　题画

　　乆隔江山景何人写此图寒流如渭水秋色似成都恍聴幽禽语疑闻野鹤呼不知烟雾重还有隠居无

　　南涧

　　遥观南涧水山畔喷长虹清响孤峯下寒流一窍中龙升千嶂雨虎过满林风尽日西逰遍扶笻欲向东

　　三老亭

　　亭构因三老终朝会此间围棋消白日酌酒对青山野鸟时飞止溪鱼自往还不知名利客谁似此生闲

　　大胜寺集联句

　　酌酒坐晴沙新秋景物佳緑苔残雨霁红树夕阳斜野老来铺席髙僧自煑茶对吟新月上得意岸乌纱

　　除夜书懐

　　使节淹淮甸残冬谢早春扬州除夜客湍水未归人歌管千家乐琴书旅舍贫乡懐从此切清泪欲沾巾

　　寄延绥参戎曹少卿十六韵

　　豪俊当亨泰云途早着鞭文章期显后星凤覩争先卿秩超迁美戎权委任专嘉谋应出众伟绩贵无前定许忠输国寜论雪上颠种公同妙算范老共髙鶱有志平沙漠无心望酒泉三军威自振千里寨相连骁骑时分阵精兵每控弦旌旗铺逺塞笳皷拥中坚帝顾忧全释天骄慑自旋横行闲将畧直上息狼烟汉道宜臻盛兵尘不近邉秋防严据险生计课屯田障夏规千载安疆策万全中兴推独步歌颂寄长笺

　　古穰集巻二十一

　　●钦定四库全书

　　古穰集巻二十二

　　（明）李贤 撰

　　○七言律诗

　　挽周是修

　　先生砥节励秋霜烈烈英声逺近扬王魏一生功业着夷齐千古姓名香梁间夜月逰尘暗冢上秋风宿草荒欲问传家何所有遗编几巻付贤郎

　　送海州太守

　　淮东父老望回旌五马南旋几日程山店鸡声和月落晓村霜气逼人行海濒地逺民风古堂下公闲徳政清悬想到时春正好闾阎随处颂升平

　　送别归浙

　　驻马离亭花乱飞伤情忍与故人违金台别酒添行色潞渚归帆带落晖岭上春风梅子嫩山中暮雨蕨芽肥谩从浙水经行处为访严陵旧钓矶

　　送练士者回邓州

　　疋马南回岁已秋离亭分手莫淹留山村月夜鸡鸣早野树霜天叶落稠驿路牙旗迎故垒孤城画角拥髙楼到家盛吐篱邉菊尊酒亲朋乐献酬

　　逰大胜寺赓壁间诗韵

　　岚黛迢迢见鹫山谁将一镞破三闗暂留金界看云卧谩倚珠林伴鹤闲烟外鸟依晴嶂下溪头僧背夕阳还诸天礼处闻清梵灯火荧荧紫殿间
　　缓步溪行入暮山欲从佛界息机闗半牕明月吟初稳一榻清风梦亦闲树杪云开看日上篱根花落见春还焚香补衲生涯好不许红尘到此间
　　晓穿飞翠到灵山花雨含香洒竹闗林鸟不惊驯虎至溪云长共老僧闲携琴客为谈玄住拥盖人从聴法还钟磬声残修定后万龛灯火緑萝间
　　贝叶传经向此山石门烟暖昼长闗无生自得周身计幻化浑如一梦闲春殿香云诸佛降夜龛明月定僧还百花台上登临处回首蓬莱咫尺间
　　白云缭绕四围山十里松阴始扣闗石涧风篁偏引兴云房清话暂乗闲山头野鹿衔花至月下髙僧洗钵还明发归程朝雨浄绀园回首翠屏间

　　送薛少卿罢官西归

　　自许孤忠结主知居官寜肻计安危平反不愧张廷尉直道何惭栁士师已羡一身中道立定看千载大名垂心闲莫废韦编业伊洛髙踪尚可追

　　送李叅议之浙江

　　粉署相从近十秋青春文采自风流鹗书髙荐膺藩佐虎竹初分出帝州寮采渐看青眼少交游谁可赤心投长情莫为离情恼还拟鸣珂入鳯楼

　　寄夏公谪戍

　　世路升沈总是空眼前何必恨途穷青春已尽荣亲孝素节应存报主忠月下寒声闻戍角天邉秋色见归鸿感懐未许多惆怅心事期同塞上翁

　　穰侯冢

　　秦相当年擅宠光空余孤冢傍金汤秋风兔穴通黄壤落日乌栖满白杨石马有声寒雨急丰碑无字緑苔荒可怜富贵今如此莫讶雍琴感慨长

　　寒食拜扫

　　宿草青青郭外坟每逢寒食倍伤神纸钱灰绕墦间祭杨栁花随陌上尘寂寞九原春事老氤氲万井晓烟新浮生渐觉光阴少徃事兴懐一岸巾

　　孟夏书懐

　　午帘分影上书床梦破纔销一瓣香鸟送晴音来灌木蝶寻春色过危墙命题自觉吟哦细罢诵还为念虑防与点髙情谁更识举舆无地遂心肠

　　观物

　　闲来观物到园东天理流行在在同方沼雨晴看跃鲤层霄云浄见飞鸿春畦苗长随宜緑晓树花开任意红并育宣明情固适还将此道细研穷

　　和答顾进士孟乔

　　积学芹宫岁月深云霄今喜合朋簪松筠耐守平生节鸿鹄寜闲万里心座上论文寒对酒指邉流水夜鸣琴超迁拟见承恩宠鳯尾珊珊振佩音
　　隠几看书日已中牕涵凉意树阴浓卷帘燕避黄梅雨隔院鸠啼翠竹风一榻芳尘何日下百年壮志几人同闲来点检身心事早计惟防外欲攻

　　送无隠和尚

　　早通禅教息逰方独占名山岁月长千片暖云春补衲一龛明月夜焚香晓帘花雨清金界午院松风浄石床尘外真空心似水丛林无事任徜徉

　　十四夜赏月

　　秋容淡淡月华鲜万里青天一镜悬素魄渐从今夜满玉轮争看九分圆婵姢皓彩寜知欠皎洁清光未觉偏且泛芳巵先试赏明宵此际有诗联

　　再赓大胜寺壁间韵三首

　　珠林潇洒对青山尘事纷纷自不闗霜鴈落田香稻熟雨龙归洞碧云闲客穿松径寻幽至僧扣柴门化食还无限好懐何处遣小桥流水夕阳间
　　寳刹从来近好山溪头驯虎护禅闗竹牕雨过清阴密松院云深白昼闲崖菓经霜■〈犭员〉共摘枫林欲暮鸟知还试从老衲谈空妙大智灯光满坐间
　　郭外招提接逺山烟萝行尽到荆闗香凝蒲室禅心定云锁松庭鹤梦闲晚灶烹茶留客话晴空飞锡见僧还吟懐顿觉清如洗始信沙门出世间

　　桃源清隠

　　髙情乐隠觅仙踪深入巫山第几重洞口有田春种玉鼎中无火夜蟠龙石潭凉浸蛾眉月兰室香飘麈尾风遥想扁舟逰览处桃花夹岸水溶溶

　　送黄主事弟还家

　　星霜几度客神京此日归帆肯暂停喜载琴书寻旧侣不论踪迹等浮萍月中素练三江白云外屏风九迭青想到家山行乐处篱邉秋菊正芳馨

　　赠薛大理先生西蜀之行

　　西河夫子继前贤吾道于今赖有传世态炎凉寜足较襟懐风月浩无邉育才自得平生乐报国还看晩节坚惆怅胷中茅塞乆束修承教定何年

　　追思先母

　　慈母殷勤岁月多一门百口赖调和堂前香暖双姑馔灯下声寒五夜梭釡禄方期延寿考桑田忽讶变沧波徒将富贵成哀感罔极深恩可奈何

　　赐五伦诸书

　　正统年中得赐书赐来书籍意何如五伦事迹新成类一代规模已用儒盖世功名当自致逢时忠悃要全输立身不在生前乐千载相期有令誉

　　寒梅赓韵寄友人姜贵宪

　　松篁为友自相亲弄月迎风楚水濵数点嫩含牕外雪一枝香散岭头春寒分酒力传杯满清挹吟懐得句新盛世终需调鼎具遭时岂必竟无因
　　闻说藏修惜寸阴独怜梅树寄疎林清生院宇春香细寒印庭阶月影沈应许老逋吟瘦骨肯教狂蝶见芳心孤标未必淹乡邑青琐行看振佩音

　　秦淮次韵

　　秦淮南尽石头城淮上帆樯半为名秋浦蓼风歌旅况春波萍月棹残更数行白鴈沙邉落一抺青山岸上横自是名川多涝集滔滔终古见澄清

　　烟

　　漠漠纷纷布晓空连云带雾昼溟蒙淡笼山市秋天外轻锁渔村夕照中寒浦归帆迷逺近晴川飞鸟障西东蓬莱宫阙宜春望紫翠重重拂绛栊

　　氷

　　水冻氷坚絶点埃坤爻初六见胚胎寒凝曲沼棱光浄夏荐髙堂爽气来忠助汉君因霸合孝怜慈母为祥开髙人襟度真堪比又见豳风重取裁

　　尘

　　非烟非雾掩晴晖九陌行人势莫违梁上曽因歌韵起驿前长逐使旌飞几畨雨打方归地一阵风吹又上衣自是甘心云外客纎毫不许到林扉

　　送平江侯守备南京

　　龙盘虎踞帝王城坐镇元戎属俊英剑气夜横南斗白诗才秋与大江清宾盈幕府开樽俎令肃辕门列斾旌累叶貂蝉今愈盛又看麟阁着芳名

　　寄谢张尚书惠姜

　　故人千里惠鲜姜佳味由来产异乡犍谷雨晴红指润鴈山春暖白芽香赠辛已得梅君意施幻曽闻左氏狂从此神明应不昧报无琼玖兴空长

　　赠宋都宪镇守甘肃

　　都宪襟懐湛玉壶逺参戎务着嘉谟夜鸣刀斗严诸寨晓列旌旗震万夫异域功名同燕颔邉疆威望继龙图会看沐宠回轩日闗外欢声夹道呼

　　寄延绥参赞曹少卿

　　大理荣迁属俊髦指挥戎务见孤标明时定展平戎策邉寨应传破胆谣烽火静中吟晓月雪花飞处拥轻貂海天鹏翮由来健此日争看奋九霄

　　和于少保书懐

　　王事闗心夜不眠孤忠应得圣君怜忧勤肯负平生志清白还教后世传莫厌锦袍悬玉带曽扶红日上青天一身四海安危系未许烟波理钓船

　　送程参政彦实之山东

　　簪笔螭头数载余承宣方岳拜恩殊临城已建平戎策报国曽陈固本书南浦春风初拂斾东方甘雨定随车蹇予同受公庭荐愿协丹心拱帝居

　　次邹都宪韵【以下西蜀纪行】

　　晓出都门兴已浓长亭南去蜀川通数行白鴈浮云外一抹青山落照中行已但遵先圣训济时须继古人功平生亦有澄清志愿补中兴治道隆

　　沙河驿途中

　　烟景苍茫望处迷无端诗思谩成题荒城夜犬墙头吠野店晨鸡树上啼驿吏鸣铃来逺堠行人驰马渡深溪路傍时聴农夫语陇畆收成稼穑齐

　　早起

　　霜横玉宇旅懐清候馆鸡鸣月四更绿酒自供吟处兴黄花偏动客中情天邉孤鴈拖秋色城上羣鸦送晩声莫道髙人甘寂寞尘寰富贵果然轻

　　过彰徳

　　霜落枫林九月秋山峯马首翠光浮水分白鹭依沙浦风引青帘上酒楼旅榻灯前懐徃事吟鞭月下度寒流此心自是坚如铁一任砧声响未休

　　途次偶成

　　王事驱驰分所宜云程千里思依依菊花香冷迎霜绽鸿鴈声寒带雨飞古渡扁舟随处少逺山落木望中稀徐行莫讶前途晩村市人家昼掩扉

　　发泥沟驿

　　驿楼挝皷吏人忙一饭匆匆去路长分陇晩荞花似雪连村髙黍穗如鎗山头落木岚光薄道左清渠水色凉满眼红尘何日浄西风回首意茫茫

　　卫辉至新乡

　　草头白露欲为霜陌上无尘晓色凉点破秋光山外鸟印开云影路邉塘农夫垂老犹殚力贾客多财愈觉忙堪笑宦途如此辈功名何用挂刚肠

　　晓发武安驿

　　肩舆行处乐如何触目悠然景物和荡漾沙鸥临渡少苍茫烟树近山多农夫收黍场中积牧竖停牛背上歌此景都归懐抱里几回得趣谩吟哦

　　河内乡村

　　清阴十里看修篁村市人家倚太行屋后分畦葵叶嫩门前流水稻花香秋林有菓皆堪摘春酒无肴亦可尝此地居民真快乐他时归老定难忘

　　懐庆道中

　　西来平路入懐州杨栁阴阴夹道稠翠羽万竿村内竹锦囊千颗舍傍榴闲云低遶青山卧活水深穿碧树流满目秋光浑似画几时乗兴欲登楼

　　济源

　　四面岚光列翠峯懐州西畔有竒踪羊肠路险中原隔济渎源深北海通盘谷髙风归李愿太行遗事慕梁公我来逰览逢秋暮烟景萧条落照中

　　过黄河

　　晓发河阳古渡头棹歌声里过黄流柁公已迭风帆坐水手还牵竹缆逰神禹万年留伟绩洪涛千里界中州南来却上邙山道衰草寒烟冢墓稠

　　洛阳

　　西风回首洛阳城夕照苍茫草树平金谷尚思传酒数天津犹忆聴鹃声鹤来邙冢秋宵冷花没名园野蔓萦惟有当年瀍涧在依然流水不闗情

　　灵寳县

　　邑名灵寳自前唐懐古令人遣兴长霜满桃林秋寂寂烟横栾冢月苍苍已无紫气来函谷尚有清风播讲堂堪笑鸡鸣田氏客曽无仁义说齐王

　　题函谷闗

　　函闗陜右咽喉地曲折萦回势自强北倚河流成险固南来山峙界封疆令瞻仙气迎耼老客作鸡鸣救孟尝千载悠悠追徃事不堪风景正凄凉

　　望气台

　　灵寳城南古望台仙人相遇亦竒哉老耼未跨青牛至尹喜先瞻紫气来道徳传时方领悟蜀川逢处又徘徊嗟予自是儒门客方外安知有异才

　　陜州懐古

　　秋风驻马陜州城召伯甘棠不见生避暑宫中丛木暗望仙台上暮云横铁牛镇水终难走砥柱中流自不倾况此地灵人杰盛姚张何事独驰名

　　谒华岳庙

　　华岳巍巍势独雄层霄削出翠芙蓉红光映日仙人掌黛色连天玉女峯絶顶泉飞千尺练悬崖根固万年松四时莱尔兴云雨歴代尊崇祀典隆

　　华阴懐古

　　西出潼闗到华阴油然清兴发胷襟希夷洞口荒苔合玉女峯头古木森扪虱忆谈当世务却金曽愧故人心可怜隠显俱陈迹落日风寒起暮砧

　　和薛大理华山诗韵

　　太华髙峯压众山五龙宫殿四时寒云开翠色飘晴汉日映岚光接晓闗空外莲池当絶顶望中仙掌献层峦竒踪多少烟霞里何日登临得遍看

　　过长安故城

　　长安千载故城荒衰草寒烟满未央废宅总成芳草地寝园一任野花香连村何处藏温室啼鸟浑如觅建章惟有当时原上墓累累犹自对斜阳

　　和许氏咸阳晩眺韵

　　咸阳回首暮云愁烟锁芦花逺近洲古渡驯鸥依短棹夕阳归鸟过危楼道傍故苑风霜冷原上诸陵草树秋多少英雄俱寂寞渭河依旧水东流

　　题苏武墓

　　苏卿一去鬓成霜赢得残躯入汉乡旄落共怜坚使节雪深犹忆牧羝羊荒坟草掩斜阳里短碣苔封古道傍顾我逺因王事过匆匆不及奠椒浆

　　寳鸡县懐古

　　闲来访古对清樽暗度陈仓事可论尚父钓时磻石在张仙逰处道宫存玉鸡山上晨啼歇紫草原头晩色昏但喜居民农事毕任教风叶护柴门

　　蜀道

　　峭壁嵯峨万仭髙乌江声急浪花飘悬崖栈阁穿云上挂树猿猱带雨号絶顶振衣秋思逺长空回首帝乡遥平生浪说登云路今日身亲到碧霄

　　过汉中

　　忆昔髙皇王汉来故城千载使人哀寒烟犹锁观星阁芳草空铺拜将台席巻三秦传妙算势摧西楚见竒才当时不用萧何策帝业焉能向此开

　　过五丁峡

　　五丁峡在汉江西万仭髙峯两面齐凿断石崖穿鸟道疏通流水上云梯马头惟见千山合涧底都教万树迷路险不知天色暮金牛岭畔聴猿啼

　　保寜往剑州【纪行止此】

　　保寜此去剑州程曲折曽无半里平曙色渐分村未逺鸟声忽散吏来迎云从落木林中过人在髙山顶上行穷日到来双斾急谯楼挝皷报初更

　　送勋部陈郎中使朝鲜

　　初立青宫告万方金章玉节赐传扬日邉持遣皇华使海外争迎粉署郎雨霁朝鲜征斾疾天连辽海使星光逺人拜舞承恩后愿效葵心向太阳

　　秋日谩书

　　残暑秋来气尚炎喜看微雨过疎帘午牕诗就归清淡一枕公余到黑甜此日朝端知止足何时林下笑掀髯浮云富贵堪同视道在行藏不用占

　　秋晩

　　知已交游仕路稀短檠灯火闭双扉谁怜髙节名长在自许孤忠愿不违声逺帘栊蛩唧唧凉生庭院雨霏霏光阴瞬息惊时换千里乡园有梦归

　　再和谩书韵

　　金令初行已退炎一琴山水坐垂帘竹林带雨枝还重菓实经霜味正甜灿灿黄花娱晩节萧萧白发映修髯人生出处何须虑静对韦编独玩占
　　可畏无如夏日炎凉风俄喜到疎帘烟松结翠寻常润霜柿垂红分外甜秪向云途坚大节肻縁诗句断长髯平生自信行无妄睡觉还将吉梦占
　　要路争趋气势炎独凭书几静钩帘疎慵不较人情暖淡薄非憎世味甜兴趣知浓尘外梦形容看老镜中髯立心肻似脂韦软龟策何劳郑尹占
　　蠢钝形躯不奈炎偏宜露顶坐风帘髙才处世如舟险佞口交人似蜜甜几上遗编开睡目琴中流水拂垂髯客来忽见平生友好是灯花昨夜占
　　小牕已减数分炎的是今朝雨一帘立志光阴须寸竞养生滋味戒多甜思乡逺望频回首得句长吟一奋髯莫讶蓍龟成亹亹从来谋事贵先占

　　又和韵

　　懒将薄命市头占纔到中年便白髯緑蚁酒斟■〈扌弃〉一醉玉浆瓜剖嗜多甜凉声在户风敲竹疎影当轩月照帘可奈夜深浑不寐小牕灯火究羲炎
　　安分何劳把命占渐看白发间苍髯蝉依晩树吟中乱蜂采秋花酿后甜霜径菊香凝绿酒月庭竹影上疎帘醉来髙卧南牕下不恋人间势位炎

　　和人韵

　　事业蹉跎可奈何时光转眼去如梭仕能行义心无愧年到知非鬓欲皤菊圃清霜凝细药槐庭凉月上横柯一帘秋兴凭谁遣对酒掀髯发浩歌

　　再和人韵

　　秋风画角起邉城云路功名叹未成山鸟飞来青嶂逺沙鸥泛处绿波平松庭皓月分清影野寺疎锺度晩声千里客懐今夜梦乡园归去定分明
　　葱葱佳气护金城秋思无边句易成民俗可能敦礼让吏心安得尚廉平虚庭生白婵姢影四壁催寒络纬声忧乐敢同先正志涓埃无补愧时明
　　万里秋光接禁城无邉清兴有诗成山浮逺翠千鬟浄水满方塘一镜平烟外长空横鴈字云邉落日带砧声闲来不废韦编业开巻偏教眼界明
　　廿载星霜寓凤城功名回首恨无成宦途总谓如山险心地惟教似水平吟罢月移帘外影梦回风动竹间声时人莫羡腰金好未有涓埃答圣明
　　画阁峥嵘锦绣城全燕形胜自天成一帘暮景残霞淡万里秋光逺树平塞上风烟迷鴈影月中砧杵杂蛩声从知万事能穷尽只在灵台一点明

　　和寄薛大理诗韵

　　秋来乗兴忆山阴客邸长吟思不禁天外声寒鸿列阵篱邉香冷菊垂金青年学道功名薄白首论交岁月深别后但忧成鄙吝敢亏忠孝一生心
　　蹉跎岁月仕途中紫禁秋深色正葱防患髙情怜范蠡卧楼豪气惜元龙红垂村坞霜前柿翠合庭阶雨后松清夜月明凉似水寒螀声里思无穷
　　拨闷无如瓮里春那堪归鴈望中频交情淡淡平生友世态炎炎要路津寒夜青编存古道髙秋白雪动梁尘岁时云迈惭无似惟把丹心拱帝宸

　　赓薛学士诗韵

　　玉堂无事坐清晖栁絮因风作雪飞紫禁莺声晴后滑赤霄云叶午前稀兔毫闲运成珠玉鸡舌长含侍锁闱惭顾非才膺宠渥中官又报赐新衣

　　简友人姜贵宪

　　位重才微愧不充春氷危惧此心同宦途敢属苍生望稔岁良由造化功五十光阴惊白髪一生懐抱有丹忠前修晩节尤闗意须向明时取令终

　　赐绣麒麟红袍

　　麒麟盘绣上宫袍天宠非常不易遭一寸丹心惟报国平生精力在挥毫但思古道人情厚敢望前修事业髙他日不惭纶阁地浩然归老卧林皋

　　简友人姜贵宪

　　一点葵心向太阳知非时候鬓成霜独忧位重乖舆论深愧才疎乏寸长止谤有方惟自省避嫌无意但如常试看涧畔苍松质晩翠依然异众芳

　　○絶句

　　自君之出矣四首

　　自君之出矣屈指算途程遥知霜降后行李到邉营
　　自君之出矣明月长满牕妾心似明月不用对银缸
　　自君之出矣春风不入户见说蜂蝶残何曽到园圃
　　自君之出矣日望汉道昌安得边尘静从此罢秋防

　　偶书

　　玉堂清不寐尽日作秋阴阁吏传将晩収笺罢细吟

　　玄妙观会同年次韵

　　宿雨初晴月漏光琳宫桂子散秋香相逢尽是他乡客一举何妨累十觞

　　题张真人墨竹

　　数竿潇洒出蓬莱共道仙人手自栽凉月满庭闲玩处翛翛疑有凤凰来
　　貌得琅玕真妙絶清阴恍若飞霜雪谁能裁作紫鸾箫吹碎凤凰台上月

　　夷齐

　　父命天伦不忍违弟兄辞国世应稀能存大义惭周粟万古清风重采薇

　　晏婴

　　相齐三世显诸侯危行危言霸业修知友仲尼能乆敬论封何事沮君谋

　　卫鞅

　　变法初心只霸秦却言王道信非真贪商不悟羊狐喻车裂方知祸此身

　　平原君

　　好士能诛笑躄人士如毛遂更无伦当时未解邯郸厄门下谁知却帝秦

　　和杨教谕

　　园花灼灼总新竒何事苍松发故迟不向东风鬬颜色此心惟许雪霜知

　　题画

　　素花香遶翠玲珑石锁苍苔隠绿丛枝上寒皋窥锦雉羽毛惊动白苹风
　　云岚深处数椽幽松下柴门对碧流记得山牕清梦破落花香里雨初収

　　题宣庙画

　　芦叶萧萧两岸秋渔翁垂网在寒流挥毫自是天工妙意似磻溪欲往逰

　　古穰集巻二十二

　　●钦定四库全书

　　古穰集巻二十三

　　（明）李贤 撰

　　○和陶诗

　　停云

　　一章
　　瞻彼停云载风载雨有懐伊人道逺且阻慨彼莫耶灯前独抚寄兴寥寥黯然凝伫
　　二章
　　停云既浓零雨其蒙懐我良人阻海与江明月何来照我轩牕愿言相忆不遐以从
　　三章
　　商颜之老言采其荣与子相闻不以过情矢心亦云各勉于征庶几令终无忝厥生
　　四章
　　彼苍者松不改其柯矧伊人矣保此天和保天之和于我求多子不我辅将如之何

　　时运

　　一章
　　风其和矣零雨崇朝载歌载逰往彼春郊有鱼在沼有鸢戾霄霭霭盈畴秀矣禾苗
　　二章
　　我殽既洁我罍既濯时其育物可以留瞩在在处处安徃不足胷次悠然岂云独乐
　　三章
　　有齿伊随浴彼流沂风乎舞雩薄言旋归少焉聴之长者頥挥寥哉髙风莫予之追
　　四章
　　风雨其来息我敝庐箪瓢屡空悠哉晏如庐中之乐殊彼蓬壶清琴浊酒聊以起予

　　荣木

　　一章
　　荣木攸攸春光在兹宛其悴矣孰能恋之今我不乐将复何时光阴之速瞬息乎而
　　二章
　　荣木欣欣雨露培根天之生物栽者斯存而我何为栖此衡门由由与偕薄夫为敦
　　三章
　　嗟彼君子所居无陋卜邻伊何人惟求旧道充为贵学足为富于焉内省庶几无疚
　　四章
　　晋室之辅有叶未坠如履薄氷兢兢其畏世无伯乐盐车伏骥况彼参母亦惑三至

　　赠长沙公族祖

　　一章
　　君子之泽世逺则疎岂不念之同一厥初白日其晩岁月云徂各慎其身言莫踌蹰
　　二章
　　美哉轮奂言考其堂克明厥徳如珪如璋宗族聚斯永矣千霜祖武其绳邦家之光
　　三章
　　前烈有训善与人同寻此坠绪障流以东古人髙迹邈矣桐江夫何今人惟命之通
　　四章
　　在昔子骞人无间言逰于圣门难为泰山所以回也发此喟然凡我宗人孝友为先

　　酬丁柴桑

　　一章
　　作邑有道俨乎容止好善惟诚士轻千里窃有献焉慎终如始
　　二章
　　道不易知民可使由岂弟君子忧民之忧民既乐矣我心则休崇酒于觞与子遨逰

　　答庞参军

　　一章
　　林下优游伴我惟书有琴一张聊以自娱尚志伊何居我广居不求闻达终矣敝庐
　　二章
　　惟儒何有席上之珍治人有道各亲其亲巻而藏之何求于人江上之鸥与尔为邻
　　三章
　　学如不及古人孜孜人百其能已则千之所业伊何读书诵诗伊既学矣云胡不思
　　四章
　　今宵风月与子平分我有旨酒欢然交欣孰云郢歌遏此行云古人之妙今则不闻
　　五章
　　干将失雌在匣常鸣与子相别潸然涕零子之文章步武西京何以教我毋惜丁寜
　　六章
　　君子之徳草上之风执其两端于民用中必得其名髙朗令终子其勉旃用省厥躬

　　劝农

　　一章
　　夫古后稷伟哉哲人树艺五谷乃得其真教民稼穑万世相因菜羮必祭粒我生人
　　二章
　　舜有五臣莫贤于稷躬稼既勤庶类乃殖启我后人服田力穑万世赖之惟此艰食
　　三章
　　旦旦胥征载隰载陆零雨既收淑气乃穆布谷催耕千耦相逐日既入矣不遑归宿
　　四章
　　惟农之业可以恒乆贤者避世亦惟耕耦嗟尔士女尽力南亩租税莫逃勿为逰手
　　五章
　　力田乃丰不勤则匮舍此为生衣食何冀譬之学奕而思鸿至俯仰之间求无斯愧
　　六章
　　樊迟愿学圣门相鄙士农异业勿乖所履各思其位莫出其轨农或士习乃就厥美

　　命子

　　一章
　　厥初我祖始侯于唐升为天子四表辉光豢龙陶丘歴夏迨商因而姓之千载其昌
　　二章
　　惟纵既灭秦乃代周歴世隠徳贲于林丘龙颜奋立乃止毒流伟哉司马破代封侯
　　三章
　　祖含辅刘风虎云龙山河带砺懋昭厥功曰文而景有光其封潭潭相府迈于前踪
　　四章
　　根株既培已茂其柯元鼎见削户乃设罗惟运则然岂曰自窊在晋中业起我长沙
　　五章
　　呜呼长沙乃懋厥徳厥徳不惑受此方国王室赖焉孰敢僭忒岂曰今人古不易得
　　六章
　　世有显人吾何为始伟哉武昌遗泽千里皇考继之载安其止仕路有声闻过则喜
　　七章
　　瞻望前烈予何能及艰辛备尝未有成立矫性之偏佩弦自急将类卞和抱玉以泣
　　八章
　　凡事预立学贵及时五官之职在心曰思君子修身尚念于兹俨其敬哉勿或怠而
　　九章
　　孔道如日老庄爝火君子为学取舍由我事亲之孝曽子云可勉旃真有何事乆假
　　十章
　　人之良能观此提孩伊既学矣告往知来呜呼小子尚竭其才尔不竭才于我何哉

　　归鸟

　　一章
　　有鸟来归栖于旧林白云依依亦在其岑抱瓮之叟厌彼机心云胡不息恶木之阴
　　二章
　　归鸟迟迟不能奋飞森森灌木载栖载依矧伊人矣岂不懐归税吾驾矣与世相违
　　三章
　　有鸟来归遶林徘徊岂不髙举乐此故栖双双比翼其意则谐悠然见之惬我襟懐
　　四章
　　归鸟迟迟林下萧条日既乆矣宿于丛标载戢其羽鸣声交交亦既倦矣云何能劳

　　九日闲居

　　兹辰值重九抚景髙兴生爱此田园居岂顾浮世名扶笻向东篱日映鬓丝明俯仰宇宙间适趣琴无声悠然谢尘鞅从此毕余龄难将一木力去支大厦倾孰谓林泉乐不如轩冕荣采菊泛浊醪陶然怡我情况兹禾黍登因之庆西成

　　归田园居六首

　　我本无宦情髙兴寄云山农父相与邻力田过年年撷蔬向前圃垂缗傍深渊孰知沧溟波倐焉变桑田懐彼陋巷人未达在一间三径幸未荒五栁罗门前孤松落晴云茅屋生暖烟瀑布泻千尺渺渺匡庐颠对之豁心目逍遥有余闲方寻点也乐胷次何悠然
　　其二
　　携幼入我室羸马脱归鞅顿忘尘俗喧地幽无外想沮溺将并耕荷筱亦长往日上松阴清雨过菊苗长琴书聊可亲但觉此心广力田躬荷锄庶以除蓁莽
　　其三
　　野外尘事少山中车马稀既去市朝逺还遂田圃归兰茝纫作佩芰荷制为衣知已幸勿诮从今与世违
　　其四
　　地僻寡来徃松菊聊自娱遂以林下室号为逍遥墟既絶锺鼎念兹焉甘索居夜月琴一张春风栁五株醉卧北牕下其乐复何如诗成留答和吟咏趣有余万事尽拨遣此心逰太虚轩冕岂不贵斯志予乆无
　　其五
　　悠悠南山云可以清心曲何必如广受然后始知足闷来酒一壶闲来棊一局鸥鸟宜结盟皓月堪代烛纵饮忘夜阑不知东方旭
　　其六
　　井田废已乆平野皆阡陌力耕足自给我心良可适床头浊酒熟开樽醉月夕人生安得常倐如驹过隙素心乐恬淡不为外物役室人颇勤劬明灯夜深绩衣食免寒馁安敢望饶益

　　问来使

　　南山夕雨霁当晓凝双目逺人携酒来赏我东篱菊摘英别我去袖此霜中馥此去秋糯成新醪几时熟逰斜川新春景候佳正宜行乐休因之偕朋侣去作斜川逰淡淡山色逺漾漾波光流弱苕鸣翠羽浅浪翻白鸥抚景意俱豁何须问蓬丘挈榼有邻叟携琴得良俦诗篇互赓咏酒杯同劝酬不知春事繁再得逰此否惬兹川上乐忘彼身外忧既醉各归去旷然奚所求

　　示周续之祖企谢景夷三郎

　　知己不易遇既遇情欢欣同逰复同调超然物外人周子既深造祖谢亦相因顾我蹇劣姿敢期数子臻所惜道丧乆赖有锱铢闻仲尼有明训佩服寜惮勤愿与二三子永结平生邻庶几匡庐裔彷佛洙泗濵

　　乞食

　　晨屋炊烟冷怅然欲何之采蕨饥莫疗去去安得辞党有仗义士怡然迓我来烹鸡复炊黍且复罗酒杯慰余落寞懐酒酣赋新诗廪粟幸有馈惜我非凡才但愿来牟成勿劳为我贻

　　诸人共逰周家墓栢树下

　　同逰宰树下忽感雍门弹达者悟斯理遂以悲为欢众人闻余言幡然俱解颜倾壶共兹饮人醉壶亦殚

　　怨诗

　　楚调示庞主簿邓治中夙昔慕前修行藏合自然天地为逆旅此身无百年法度在方册中道不宜偏奈何益蹇滞辛苦事田园虽值年岁丰四壁空在廛适抱蒙庄戚凄凉成独眠自非大圣资中情寜不迁兴寄孤琴里涕落寒灯前茅屋晨未启寂寂无炊烟陋巷屡空者徒为尼父贤

　　答庞参军

　　与君相识初洗耳聆雅言景仰在沂水荒唐非漆园赋诗得深趣洒落忽数篇且与泛浊醪襟懐共悠然虽无紫霞想自可祛俗縁静观鸢鱼乐斯理甚昭宣何时相招携着履登庐山合并苦不易倐忽经岁年

　　五月旦作和戴主簿

　　岁晷无停运循环安得穷乾坤育万物藐余亦在中缅唯赋与理初无啬与丰践形何寥寥黾勉继前风子今佐百里善政克始终颜面无矜色慊然守谦冲为邑既如此治道岂不隆行看着声誉可以齐髙嵩

　　连雨独饮

　　秋来鲜晴日阴雨何萧然浊醪自斟酌寄兴天地间酒中有真乐何必更慕仙我祖昔感梦八翼俄登天余庥既垂后功业孰继先予生时不遇暂出而即还所赖一壶酒陶然乐余年嘅今复懐昔此意谁同言

　　移居二首

　　其一
　　南村有良友因之徙吾宅从此往来易可以穷朝夕力行富道徳庶几免人役俱无轩冕懐何必事割席志同道亦合素愿酬宿昔永结平生欢没世无分析
　　其二
　　知己二三子乗兴辄题诗曲径不可涉周道同所之昕夕遂良晤各免长相思载酒共逰赏多在春秋时丘轲去云逺文岂不在兹呜呼颜何人圣贤不我欺

　　和刘柴桑

　　达人贵安命何必更踌蹰里有仁厚俗吾今已择居顾惟静与寿筑室倚匡庐相邻纔数家亦可成村墟屈指更岁厯菑田已堪畬汲汲事耕耨不敢辞劳劬生理虽萧条浊酒安可无勿厌往来数莫使形迹疎开樽会文友古来共相须风月足清赏与君意何如

　　酬刘柴桑

　　嗟我承佳惠多君义已周况有珠玉句清如江水秋譬之嘉禾茂稂莠浄田畴厚徳不可虚赓酬许我否何日携琴酒同为山水逰

　　和郭主簿二首

　　长夏罕人事移榻坐栁阴清风时复来为我涤烦襟因之步幽径呼童携素琴雅懐当如何在古亦若今留侯善藏用髙风吾所钦床头酒已熟与子且共斟古来豪杰士几人遇知音爱此林泉居吾已投吾簪懐君对明月情同江水深
　　其二
　　辞官非乐隠所惜在名节爱子襟懐清有若秋水澈我居有松菊贞秀两竒絶严霜萎草木二物挺相别卓哉岁寒姿彷佛类豪杰劲气自莫摧非有长生诀感此谐我心开樽对明月

　　于王抚军座送客

　　秋霜既已肃草木倐云腓兹辰启华席送子将南归举觞相劝酬欲别情依依为郡绍前躅古人谅弗违大道日已隠世态良足悲遗爱如甘棠千载有光辉而我乐闲逸衡门自栖迟兹别隔岳相思意难遗

　　与殷晋安别

　　忆昔初会时杯酒接殷勤倐忽已十载交情晩弥亲所嗟乆离阔无由卜为邻徘徊共携手行乐及兹辰如何日欲暮临岐袂将分不知自此去相隔复几春人生无定迹聚散若浮云我观古贤达出处各有因君负长卿志我甘原宪贫白鸥为伴侣天地一闲人

　　赠羊长史

　　皥皥不复见斯民但欢虞君今向闗陜为我访遗书两汉存旧迹想见东西都望望入秦川商颜正当踰绮皓有遗庙佳气还扶舆斯人虽已没名与天壤俱椒浆可致奠不必乆踟蹰深谷空逶迤紫芝今何如闲云翳层岭零露盈春芜吊古动髙兴幽景良足娱若人去云乆尘世迹已疎我亦欲遐览一使襟抱舒

　　岁暮和张常侍

　　岁华倐云暮空山响寒泉与君阔别来莫遂同话言霜菊既云谢松桂亦已繁四时更代易气运良无愆齐君一何谬凄然泣牛山遂令偷生者乃欲炼九还我乆逺尘俗肻使虚名纒及时须行乐何必穷百年知非勿惮改见善宜速迁一盛还一衰物理固其然

　　和胡西曹赠顾贼曹

　　仲夏宿雨收当晨送轻飔杖履陟丘陇凉气袭我衣清兴悠然生因之歴翠微茫茫宇宙间不能忘忧葵尚念鲁中叟鳯徳何其衰空有奋扬志未得天戈挥鱼龙失云水非由见事迟达人能悟此抚志良足悲

　　悲从弟仲徳

　　独步当深秋木叶正飘零感此泪承睫伤懐在幽冥往事已如梦安得忘平生伊昔鴈行日风采令人倾藻思发篇翰浑然若天成气完神亦爽满儗到百龄苍苍诚叵测令我恸失声雨苔翳行径寒螀怨空庭杳杳夜台闭悠悠古今情人生天地间终然当委形咏彼急难诗恻恻幽思盈

　　始作镇军叅军经曲阿

　　秦灰既云冷无由见全书所以古人行今人多不如予兹辞畎亩驾言适通衢暂使襟宇扩敢言农事疎一览前古迹使我胷中纾髙贤将有遇得以开绪余念昔西河老幡然谢索居楚累良足悲委身塟江鱼古来豪杰士安可绳墨拘君看卧龙人未必终草庐

　　庚子岁五月中从都还阻风于规林二首

　　悠悠返行舟异乡非我居兴尽复来归梦觉心于于我非汗漫逰何必穷海隅归心逐去鸟风波阻修途不比鸱夷子扁舟向五湖旧宅有松菊秋色未萧疎西城薄有获无劳事赢余开樽会邻曲幽乐当何如
　　其二
　　山川恣逰览不归将安之行止任自然何必有定期僮仆守成训依然顺农时虽无盘杅铭此心恒在兹归来对松菊巵酒安得辞沧洲寻旧盟鸥鸟勿相疑

　　辛丑岁七月赴假还江陵夜行途中

　　青年志已乖甘心在沈冥田园有真乐云路无宦情兹焉将安之前途渺蓁荆不仕恐无义聊复念苍生苍生未苏息何时暏文明乃今成大谬此恨安得平纷纷驰车走上下方交征君子当见几云胡不归耕北牕延清风吟懐无别萦人生贵适意何必身后名

　　癸夘岁始春懐古田舍二首

　　其一
　　古来耕耨劳秉耒身已践四体良亦劬岁歉饥不免沮溺今安在懐贤兴何缅我咏豳风篇预立斯为善允矣人事勤勿云天道逺所以避世心长往竟不返有酒斟酌之此兴良不浅
　　其二
　　哲人逹时命未遇亦安贫我懐沮溺俦寜惮四体勤躬耕有莘叟道可觉斯人三聘茍弗至天下何由新君子有其具无往不欢欣向无古人志岂望居要津我酿幸已熟开樽召比邻同醉茅檐下自比葛天民

　　癸夘十二月中作与从弟敬逺

　　子期既不遇伯牙弦已絶山中少人事柴门昼长闭漠漠寒云低纷纷忽飘雪喜与林下士襟懐共清洁诗酒有余兴盘飱无盛设因歌棠棣诗我心足怡恱既笃友于好各思继前烈吾爱东篱花清香存晩节得意欲忘言奚较工与拙予心虽坦然泾渭寜无别

　　乙已岁三月为建威参军使都经钱溪

　　古人英华发良由和顺积果能蹑前踪未必今匪昔安得九霄上矫然奋六翮宗社孰扶持忍使中原隔试观春秋人尚报东门役而我处畎亩坐阅岁华易蓄志嗟莫申此意向谁析孔明去云久空怜庙前栢

　　还旧居

　　昔年离旧居未卜何时归回首又六载归来情益悲迷途尚未逺今是而昨非永固林下盟从兹与世遗琴书聊自遣鸥鸟还相依懐沙嘅屈子捐躯悲介推我懐寄云山尘世任兴衰毫端有新句不妨时一挥

　　戊申六月中遇火

　　山下结茅屋幽居慕羲轩回禄尔何酷一宵忽见燔藏无商丘富炎焰孰敢前皷勇无所措用智徒尔圆五行失其性造化谁能还苍苍不可问何必求之天人事恐未尽修省慎余年或疑造物者无乃恶投闲金石不可变此志惟贞坚动心复忍性吾但力吾田开樽对山月既醉还复眠天运既如此行将徙南园

　　已酉岁九月九日

　　每岁值重九会此林泉交但坚松栢撡寜论蒲栁凋何必惑仙术携家去登髙长吟时染翰短翮难冲霄爱此晩节花不知身世劳有琴久无弦何论琴尾焦众客互酬劝既醉乐陶陶且尽今日欢谁复知明朝

　　庚戌岁九月中于西园获早稻

　　西城幸有获喜色在眉端勤耕此其报何敢偷自安所以齐晏子乃对先王观旧藏既云罄新储欣复还饘粥谅可给补缀聊御寒我诵豳风诗稼穑良独难力田既自足于人何所干新酒酿初熟一樽共开颜乐此尘外居世荣非所闗莘野千载心喟然发长叹

　　丙辰岁八月中于下潠田舍

　　我有下潠田近在南山隈竭此耕作劳晏安非所懐今焉岁云熟西获愿已谐飞飞田间雀喔喔林外鸡逺村夕阳下髙树凉飙回我懐古贤哲贫贱亦可哀人生忧患多笑口不易开余兹老田亩心事任摧颓唐虞去已逺吾道一何乖匪慕鸿鹄举聊学鹪鹩栖

　　古穰集巻二十三

　　●钦定四库全书

　　古穰集巻二十四

　　（明）李贤 撰

　　○和陶诗

　　饮酒诗二十首

　　其一
　　尊中既有酒开怀乐饮之人生穹壤间出处各有时阴阳逓消长达人恒鉴兹咄彼干没徒终身事狐疑君子守正命轲言良自持
　　其二
　　带索怜荣启行歌依太山当年逮九十三乐非空言贫固士之常怡然度流年斯可敦薄俗千载清风传
　　其三
　　世荣寡所慕雅有丘壑情既同鹿门隠安论没世名爱此尊中物陶然过一生世道有隆污言之心为惊分阴未能惜悠悠何所成
　　其四
　　幽树集羣鸟倐焉各惊飞惊飞不顾返使我中心悲恐非栖止处岂不失所依我行岁云暮薄言此旋归抚我庭前松劲撡恒不衰永言固深盟岁寒不相违
　　其五
　　门前荫五柳阒然无尘喧支頥坐中夜明月忽已偏既睡还复醒朝晖映南山携壶向东篱独酌欲忘还欣然对黄花此意同谁言
　　其六
　　君子唯蹈仁志在成其是所以三代民谁毁复谁誉今何独不然令人徒莞尔况复厌菽粟纷纷竞纨绮
　　其七
　　赏菊东篱下盈杯泛其英一觞未及醉悠悠今古情安得遇知己幽懐与之倾日下林色暝归鸟相和鸣静观万物乐吾亦乐吾生
　　其八
　　众卉倐凋谢孤松见贞姿凛凛岁云暮挺此霜雪枝君子夙有禀节撡同一奇惜哉老丘壑谢彼梁栋为于焉乐萧散谁复能绊羁
　　其九
　　曙色上林杪柴门已云开邻翁携酒至慰我平生懐谓我胡不仕恐于大义乖歴观古贤逹未必终幽栖况子有逺志何必混途泥翁言意良厚我情非所谐简书有夙训前途安得迷君看倦飞鸟多恋故林回
　　其十
　　乐兹桑榆景翻思在东隅我昔驱车出冒行荆棘途康庄在何许不得遂长驱归来卧北窓一枕清风余安得屈夫子相与论卜居
　　其十一
　　忆昔颜氏子独闻夫子道道既早有闻寿何贵于老非如庄叟谈心灰形亦槁虽处陋巷间长使颜色好富贵如浮云仁义自为寳嗟我何所求髙情在物表
　　其十二
　　孔子无不可斯为圣之时所以游夏徒不能赞一辞藐余千载后取则良在兹但恐盛德事反使傍人疑先正亦何人庻几不我欺嗟尔营营者舎此将安之
　　其十三
　　吾性颇乐饮深识醉中境况居萧散地宜醉不宜醒诗成无与和意适还自领醉后饶篇章聊以托毛颕我观先哲文丹青垂焕炳
　　其十四
　　古人夙有戒履霜坚氷至斯理吾岂昧一觞且复醉抚景聊自娱时还豁胷次世荣何足慕天爵良可贵邻父相与欢深得酒中味
　　其十五
　　我屋甚荒凉还同子云宅扶笻玩浮云舒巻浑无迹彭铿去已逺人寿谁过百爱此篱菊黄宁论鬓丝白有酒斟酌之年华何足惜
　　其十六
　　我观古之人耕鉏亦带经不为外物役学道斯易成柰何夸毗子作事多纷更乃欲希古迹岂不隔径庭顾余亦何为聊复以诗鸣终朝自吟讽庻以陶吾情
　　其十七
　　深谷有幽兰清香发天风君子不采掇伤我寸心中人生信有命修已任穷通欲试养由艺今且藏吾弓
　　其十八
　　我口同斯味易牙乃先得安得鲁中叟解我心中惑人道未能尽吾责安可塞不有君子人何能以为国有酒且复饮既醉言亦黙
　　其十九
　　力田不自给聊以干禄仕轲书有成训为贫非枉已乃知乡里儿折腰良可耻因之抽吾簮浩然返田里况今歴年岁但以甲子纪乘流固将行遇坎还宜止诗酒幸有托此外复何恃
　　其二十
　　六经不可尚谁复得其真后圣如有作再使风俗淳忆昔周邦旧文王受命新何意继周者而乃在强秦遂使寰宇内纷然浑泥尘卯金成事业为之亦辛勤仁泽被四海皇天固无亲万物已枯槁生意复津津吾今处闲散有此漉酒巾清风北窓下自谓羲皇人

　　止酒

　　四时足行乐饮酒胡可止春鸟相和鸣载酒緑阴里夏日清风来对酒二三子秋菊篱半开酒至情偏喜冬雪满园林酒价纷然起止酒果何如君当察斯理亲交频徃来况复遇知己酒既不可止吾量亦无涘杜康安在哉我欲立其祀

　　述酒

　　仪狄造旨酒古来人共闻杜康德妙术美已极十分我性独嗜此万事皆浮云斯人安在哉无由酹其坟念此心戚戚对酒当清晨木石岂有知鸥鸟相与驯人生天地间飘飘遗此身子房志有在忠义良殷勤事锱非素懐终然报韩君脱身从赤松芳名久弥熏而我竟何为作诗缀空文周鼎乆已沈一朝出河汾安得鲁连子为我解其纷抚事但兴嘅杯酒聊复亲古人去云久后世俦能伦

　　责子

　　为人体忠信相副名与实学文在余力无徒玩纸笔各宜勉尔志求与古人匹茍不勤诗书致身那有术我言徒谆谆十不记六七譬之垄上苗结秀在坚栗贤愚且听天不须嗟造物

　　有会而作

　　我室类悬磬稚子恒啼饥丰岁尚窘食瘠躯那得肥伤哉古之人凄凉泣牛衣此事若亲睹此情良足悲穷达固有命奚论是与非岂无子孙虑顾今将何遗懐彼鹿门隠誓将与同归去去龎德公真为百世师

　　蜡日

　　农人蜡祭毕聚饮情偏和老翁扶醉归颠狂若风花傍人勿相笑岁稔欢乐多不见尧时叟亦有击壤歌

　　四时

　　春醉门前栁夏登江上峯秋吟篱畔菊冬抚径边松

　　儗古九首

　　其一
　　忆昔送君日折赠门前栁黯然离绪牵别来已云久嗟彼市道交念此金兰友愿为秋暮期同醉菊花酒古人重然诺斯言莫相负相思意何长相见情更厚世态趋炎凉君心谅无有
　　其二
　　羣凶窃汉鼎炎运迄将终乘舆西播迁纷然起兵戎夫何幽州牧未忍同奸雄卓哉田氏子独存忠义风奋身赴国难宁顾前途穷归来毕其事去隠深山中
　　其三
　　南方有玄鸟隆冬穴丘隅春社甫云过双翼仍北舒所之有定向翩翩入旧庐但恐去岁巢损壊不可居孤村朝雨歇衔泥遍春芜殷勤在育子返报当何如
　　其四
　　雨余朝气清登髙览八荒安得如季路去升夫子堂一一寻坠绪吾意亦茫茫道妙不可得空游文翰场光阴坐将老倏忽在北邙古来歌舞地禾黍互低昂未必雍门周鼔琴得其方能令孟尝君慷慨为悲伤
　　其五
　　吾非公子荆为室亦茍完时复醉浊醪无暇整巾冠箪瓢颇云乐我心欲希颜白雪任来往世好非所闗玩兹东篱花清兴发毫端怀哉太古音有琴何必弹谁云荆枳丛可以栖凤鸾天命人莫违奚论饥与寒
　　其六
　　庭树一何茂风霜忽来兹万物有盛衰人生贵知时我欲登太山临流玩清淄彼中多名士欲往还复疑相逢不易合路遥非所辞念此兴叹息悠悠劳我思君子贵一诚终身行不欺前修有正路千载同所之筌蹄亦何为得意已忘诗
　　其七晓庭宿雨收安坐养天和有懐未能已悠然发浩歌古来贤达士寂寂何其多商也乐圣道心犹蔽纷华邈乎千载下颓然将奈何
　　其八
　　尘事弗我婴林间足优游缅懐我前人雄才镇八州岂知门祚微不能继风流岁月能几何零落归山丘哀哉箕夫子悲歌去朝周百世固相感我心何所求
　　其九
　　作诗陶吾情岂谓观风采所以句工拙吟罢不复改鲁连耻帝秦乃欲蹈东海顾我席上珍不聘还相待思唯正路由遁世夫何悔

　　杂诗十二首

　　其一
　　郢中白雪调歌声动梁尘欲以盈觞酒乐此百年身悠然放扁舟鸥鸟来相亲结盟烟火上与尔长为邻爱尔逺尘俗沧洲度昏晨形虽羽族微行藏类髙人
　　其二
　　初霜将授衣木叶飘秋岭行吟未能休爱此篱边景白衣送酒来解我襟怀冷蒯氏亦何人作诗名隽永其于圣贤乐茫然如捕影鄙哉战国术纵横任驰骋胷中何扰攘无由定而静
　　其三
　　荣辱与得丧前运安可量进退一从容吾爱张子房伤哉淮阴侯俛首入未央非无报国心如藿倾太阳安得秦时镜为我照衷肠
　　其四
　　古书乃糟粕见笑斵轮老吾惟效明哲此身贵能保岁丰喜囷盈雨绵幸薪燥此外复何求农事宜及早团栾在一室儿孙喜盈抱区区利名场于我何足道
　　其五
　　知命恒自安何必复犹豫岂无云霄翮轩然一腾翥古人能见几徃徃拂衣去枕流清我心泠然洗尘虑老农信有方宣尼嗟不如茅屋带烟霞乐此林下住适兴时复吟不离栖迟处俯仰穹壤间贫贱夫何惧
　　其六
　　行年已五十知非心自喜欲如张子房愿弃人间事处世亦多端安得每如意岁月如水流暮景忽然值白发不再黒隙驹一何驶田园虽不多聊为子孙置
　　其七
　　岁华忽云徂暮景桑榆迫农家望西成禾黍盈阡陌即此遗子孙亦何愧清白心与天壤寛斗室未为窄邻翁来共饮不知主与客坐待明月升来照吟翁宅
　　其八
　　农时我扶犂蚕月妇勤桑衣不充布帛食寜厌糟糠虽无陈蔡阨终岁几絶粮天灾莫能测或雨或愆阳坐此拙生计未能免忧伤济已尚无术活人那有方每荷南邻叟邀我共壶觞
　　其九人性讵可昧我欲充四端改过在无吝见善当自迁譬彼幽谷鸟飞上乔木颠所以古之人黾勉各加飡就兹林下乐永絶尘世縁富贵非吾愿聊赋归来篇
　　其十
　　早年愿求道言不听无稽潜心事编简结茅在阴崖有酒乃独酌拍拍春满怀惭无颜氏叹仰之髙复弥但恐中道画工夫竟支离聊欲试弦歌柰此尘缨羁浩然赋归来初心终靡亏
　　其十一
　　浩歌明月下风度酒尊凉尊空人已醉歌声疑遶梁顾我奚所乐所乐在醉乡秋菊有深意盈盈傲清霜明日东篱赏更觉吟兴长
　　其十二
　　会稽褚先生中山管城子兼有陈玄辈相亲复相倚各能尽所长助我精文理

　　咏贫士七首

　　其一
　　托身在何所茅屋聊相依苔藓积行径松萝带斜晖临流叹鱼跃冲霄羡鸿飞飞跃各有适吾今岂无归柰何拙生理不免寒与饥贫者士之常此事安足悲
　　其二
　　静观万物理澄心坐南轩落英已满地新蔬复盈园夜庭来明月晓屋未炊烟轮蹄寡来徃简编复穷研君子能固穷吾遵宣父言请看七十子谁如回宪贤
　　其三
　　伯牙古贤士髙情寄孤琴子期匪常流听之乃知音寥寥千载下斯人安可寻浊醪谁与共偶尔成独斟夷齐去云乆清风良足钦我今知所归安此固穷心
　　其四
　　百步见秋毫自昔称离娄未能若斯人夙志那得酬酬志岂在目心明万物周万物各有托贫穷复何忧黔娄没已乆举世无与俦九原如可作吾心安所求
　　其五
　　中心嗜编简外物非所干家贫欣有子身轻喜无官咏彼伐檀什不能安素飡所以辞禄归甘此饥与寒仁义存我心长有好容颜富贵如浮云悠悠讵相闗
　　其六
　　人间利名场纷纷如转蓬卓哉张仲蔚身窘文则工闭户絶交徃相知独刘龚清谈夜忘寐志意欣与同道腴有深味何暇论穷通坚此平生好旦夕期相从
　　其七
　　昔闻徐孺子髙风擅南州岂无倜傥士邈焉无前俦所以陈蕃榻不肯下凡流当时有髙识深为苍生忧亦欲回狂澜斯志竟难酬吾生千载后徒兹慕前修

　　咏二疏

　　二疏昔见机解绶同归去当时富贵者讵识归田趣譬之鳯凰乌千仭见髙举纷纷道傍人叹息两贤傅能以仁为宅复以义为路赐金亦云多君储两深顾明此代谢理匪为邀声誉行行适桑梓去去逺尘务生理不足论延宾畅情素知止斯无殆明哲当早悟幸有旧田庐非无子孙虑后人继髙躅贤名亦同着

　　咏三良

　　三良昔事君志期补阙遗所以各献忠殷勤在防微眷任日益隆随君侍燕私腹心既已托谋谟入彤帷君恩有如此臣职胡敢亏生死各有命安能与同归古无殉葬礼斯事诚乖违治命弗克遵霸业何足希伤哉黄鸟篇深为斯人悲讽咏未终什能不泪沾衣

　　咏荆轲

　　荆轲战国士志欲摈秦嬴适逢燕太子尊之位上卿欲报强秦雠慷慨赴咸京药淬匕首利懐之乃西行临岐惨将别清吹飘华缨忽尔哀筑起座上悲羣英涕下不可遏乃复为羽声壮士志激烈誓死不顾生白虹忽贯日见者心为惊挟彼秦舞阳同取盖世名函封督亢图拜献秦王庭利刃揕豪主愁云压重城惜哉事莫济徒然费经营白兹速燕亡咄嗟何所成至今易水歌徒伤千古情

　　读山海经十三首

　　其一
　　柴门掩晴昼徃来人迹踈茅檐荫槐栁鸣鸟近吾庐不为弹铗歌奚愁出无车小圃时雨霁提筐剪春蔬有酒还自斟心与天壤俱览此山海篇一一玩其图试问风月侣知我意何如
　　其二
　　王母居琼台灵丹注童颜种桃瑶池曲结实三千年朝游蓬莱岛暮住昆仑山方朔今安在谁从问斯言
　　其三
　　槐江在何许琅玕遍山丘昆仑隔西南邈矣难与俦嵬嵬瞻紫气洛洛见瑶流荒哉穆天子八骏曽此游
　　其四
　　峚山产丹木益寿同昌阳丹泉出其下汩汨源流长就中多瑜瑾润泽生辉光玉膏可为馔曽兹飨轩黄
　　其五
　　青鸟何翩翩素为王母怜奉使不辞劳取食还昆山我欲裁素书赠以中心言欲得赐桃实为我延长年
　　其六
　　东溟浩无极云有扶桑木根盘数百里枝叶荫旸谷咸池若鼎沸太阳方出浴忽焉升中天万象无不烛
　　其七
　　赤水有珠树玲珑散清阴八桂番禺西森然成巨林凤舞翻彩苞鸾歌扬妙音无由生羽翮徒兴逺游心
　　其八
　　有国交胫东其人年命长非啖不死药禀气自异常若无奇泉水必有异种粮天地共悠乆所乐殊未央
　　其九
　　神人有夸父追日极奔走穷力在虞渊斯志终见负渴饮河渭枯涓滴亦无有弃杖为邓林空传百世后
　　其十
　　炎帝有少女因游溺东海化为精卫禽怨魄固常在日衔西山木填海誓无悔海枯恨始平千载恐难待
　　其十一
　　溟海饶物怪未能悟斯旨无乃与中土所禀异生死钦■〈丕鸟〉杀祖江恶迹不可履鵕鹗与窫窳不善亦何恃
　　其十二
　　柜山有鴸鸟吉凶验其士国士茍见逐此鸟必来止物能先示兆见者必憎尔奇鸟生青丘愿言来育子
　　其十三
　　皐夔不易得自古难其才西伯有圣德子牙乃归来后世匪无士庸君多忌猜丘轲终不遇吾道亦悲哉

　　拟挽歌诗三首

　　其一
　　人生百年中日月何迫促但恐无实行后世不足録死生如夜旦荣悴同草木昔闻子产死郑人多巷哭惟知生时情非望死者觉从今归大化更无荣与辱役役乆在世此心何时足
　　其二
　　光阴瞬息去安得乆举觞食味虽满案吾唇不能尝但念琴尊友何忍舎我傍名节幸不失简册生辉光自惭吾之善何以盖一乡寂寞泉台闭长夜殊未央
　　其三
　　纔看周六甲素髪已飘萧况余几寒暑不复恋乐郊空祝南山寿南山自岧嶤草木虽零落春阳发枯条人没不再生日暮还复朝日暮还复朝逝者其如何魂气将安之岂复还其家哀哀执绋人薤露徒兴歌惟有清宵月流辉照岩阿

　　聨句

　　大鹏因风起遨游隘八极若非风歇时健翮未能息咄彼藩篱鷃自谓有余力一飞寻丈间胡可妄夸饰骐骥困盐车长鸣逵路侧蛟龙既失水何以生羽翼我欲补衮衣有线成五色用舎姑伺时素心谅无惑

　　桃花源

　　武陵桃花源邈矣隔人世祖龙流毒深秦人从此逝君臣道虽乖父子伦不废桑麻接墟里林泉任游憩奉先洁苹藻课子匪文艺永结比邻欢夙驾乆已税树颠有鸡鸣花间闻犬吠柴门倚山开衣服随身制物外自成村世人孰能诣川平土气和老稚无札厉草木递荣枯因之验时岁禽鸟声相和猿狖性多慧当时商山隠同此逺尘界仙源不易寻白云重遮蔽渔郎独何幸能造尘境外再访不可得徒此感神契

　　古穰集巻二十四

　　●钦定四库全书

　　古穰集巻二十五

　　（明）李贤 撰

　　○天顺日録

　　正统十四年间上在位未尝有失德事当时王振擅权致有土木之变上既回銮入南城天下人心慕向不衰及景泰淫荡无度臣民失望一闻上皇复位无不欢欣鼓舞及石亨张軏辈窃弄威权人又失望有御史自河间来者言石亨家人霸占民田上谓贤与徐有贞曰御史敢言如此实为难得亨辈遂谓贤与有贞主使不然御史安敢如此遂于上前诉其迎驾夺门之功且言贤等欲排陷之悲哭不已上不得已依其所言召言官劾贤与有贞下之狱是时士大夫莫不惊惧方喜上嘉御史敢言以为朝廷清正可卜不料如此是日忽雷雹大作大风拔木承天门灾京师震恐翌日即将贤等降除叅政等官人以为感召天变如此其速亨辈之家大木俱折氷雹尤甚皆恐惧不安遂有此处置不然贤等安得即出上亦心知此辈之非但以初复位亨等又自以为功日在左右前后只得循从越二日上曰近日主张行事皆是徐有贞一人李贤在朕前未尝有妄言今与有贞同责于心不堪即召吏部尚书王翱曰李贤不可放去还欲用之遂转吏部左侍郎上之复位天下人心无不欢戴若无亨辈扰扰左右前后皆得正人辅导行事三代可复不幸而遇亨辈谗言一入未能遽解数年之乆言路犹塞所谓开国承家小人勿用可不戒哉
　　上留贤为吏部左侍郎时石亨闻之愕然而怒然无可柰何及见贤忸怩有恧色已而反加亲厚且以酒杯接殷勤之欢或有宣召同事喜见于面若独召贤心便生疑惟恐毁其短乆之见贤惟诚无伪方不介怀但数日不蒙宣召心便不安必假以事而进出则张大其言及宠恩所加使人畏其势而羡其荣然所言大抵私情十八九在朝文武之士踈者虽正以为邪其趋媚亲附者虽邪以为正原其所存不知天理为何物惟利是尚欲其不败难矣
　　天顺改元复位之初学士陈循辈斥去惟徐有贞等三人众论谓贤宜入阁石亨闻之宻谓贤曰请子入阁贤即固辞曰不可时贤为吏部右侍郎亨即言于上曰吏部尚书王翱老矣可令致仕即报翱上疏自陈已许之矣亨见贤曰翱已休致君代之矣贤曰朝廷不可无老成人况翱虽老精力未衰以贤辅之可也贤何敢当此重任亨曰事已成矣为之柰何贤恳求不已明日亨言于上曰李某以翱不可释左右亦赞其说遂留之众论复欲贤入阁翱闻贤留之不乐曰吾计决矣何故见沮贤曰所以留之者非为公计为朝廷虑也已而贤为石亨辈嫉而黜为福建参政上召翱曰李某非其罪不可释去翱曰既不去福建令徃南京可也上曰南京亦逺留为吏部左侍郎翱不得已而从之翱之欲贤逺去者非恶贤也恐亨辈害之幸使离此庻免其害耳
　　天顺改元之初天下人心莫不欣恱归向徐有贞以迎立有功命入阁与议国事贤亦为众论所推入阁与有贞同事上锐意委任宠眷极隆贤自念遭逢之难助有贞展尽底藴知无不言谓太平可立而待凡用人行事一以公道处之左右遂不能堪初太监吉祥以有迎立功与国政不通文墨恐事归司礼监以此极力赞说凡事与二学士商议而行意欲笼络附已及论荐文武士有狥私者贤等持公道以沮之祥亦不恱会有御史杨瑄言太监吉祥总兵石亨家人占夺民田乞加禁约上嘉其敢言祥在傍见斥其名初甚惭惧已而盛怒欲罪之上不许乃已及石亨出兵回听左右言忿然诉御史不实意有贞与贤主使且激祥曰今在内惟尔在外惟吾彼欲排陷其意非善初祥见亨滥冒升赏意甚不平每讦其短及闻亨言其势遂合曰内阁専权欲除我辈上初信其说而从之遂置有贞与贤于狱是日晩雷电大作雨雹如注大风拔木祥之门老树皆折亨之宅水深尺余明日即赦而出之初言官欲论亨不能振作兵威敌复入边又歴数不法事情附势者潜泄于亨亦谓有贞主使其都御史御史逮之一空朝野愕然莫不失望言路从此不通矣
　　景泰间山东连岁灾伤天顺初人犹饥窘已发内帑银三万两赈济有司以为不敷乞増之上召有贞与贤曰可从否贤对曰可有贞怫然曰不可不知其弊者以为可臣尝见发银赈济小民何尝沾惠俱为里老书手得之贤曰虽有此弊犹胜于无银上曰增银是也吉祥亦曰朝廷钱财如山不必吝惜有贞不得已从之遂増银四万两有贞退而不乐贤曰先生悞矣朝廷欲出内帑济饥民而我辈反沮之万一廹而为盗责将谁归盖其初不论可否惟欲事事出于已古之人惟其事之当而从之不必出于已也后上亦觉有贞之非尝曰如増银济民一事有贞不然先生之言其谬如此
　　天顺初副都御史年富被石亨侄彪奏害自大同逮击至京上曰此人何如贤对曰行事公道在彼能革宿弊上曰此必石彪被富阻其所行不得遂其私耳贤曰陛下明见真得其情须早辩之幸甚明日上召锦衣卫指挥门逹曰年富事情务在推问明白已而进状果多不实贤曰须遣人体勘庻不枉人上曰然乃遣给事中郎中二人上曰再遣武职一人同徃不然纵得其实彼必以为回护贤曰陛下所虑极是勘回果无实状富遂致仕而归
　　天顺初石亨招权纳赂文武大臣多出其门奔竞成风士大夫不知廉耻节义为何物贤深忧之思欲息此风适廷试举子以求贤安民二事问之欲得真才止奔竞以正士习时都御史缺员有行赂于权贵之门者荐其名上知其不可问贤可以胜此任者且曰若耿九畴何如贤曰陛下得其人矣此人廉名素着士林重之未几九畴自陜来遂拜都御史上召见戒谕谆切深惬舆论天顺初上以郕王薨欲令汪妃殉葬贤因奏曰汪妃虽立为后即遭废弃幽闭幸与两女度日若令随去情所不堪况幼女无依尤可矜悯上恻然曰卿言是朕以为弟妇且少不宜存内初不计其母子之命一日上曰汪妃既存不宜在内欲移居旧府何如贤曰如此诚便但衣食用度不可缺减上曰朕更欲加厚岂可减乎其原侍宫人悉随之复遣老成中官数人以备使令由是母子保全甚得其所
　　天顺初敌帅博啰近边求食传闻寳玺在其处石亨欲领兵巡边乘机取之上曰何如贤曰景泰以来连年水旱灾伤府库空虚军民疲困已极陛下初复位正宜与之休息况敌人虽近边不曽侵犯今无故举兵伐之恐不可若寳玺乃秦皇所造李斯所篆亡国之物不足为贵上曰卿所见极是莫若只遣通事赍赏赐以与之贤曰圣虑如此庻几允当明日召亨曰且未可举兵先遣通事探其逆顺俟其回报处置亨意方止于是遣都督马政徃见博啰厚与赏赐深知感恩但其余部落为梗得博啰保送使臣而回
　　贤自再入阁立意退避必待宣召方趋侍不然只在阁内整理文书封进虽十日不召亦不徃上乆而觉之且厌石亨辈朝退频入见或因小事私情或无事亦报入见一日上召贤曰先生有文书整理每日当来若其余总兵等官无事亦频来甚不宜令左顺门阍者今后非有宣召不许擅进上意谓贤当来贤亦不自入必有宣召而后入然上意渐加向从凡左右荐人必召贤问其如何贤以为可者即用之不应者即不用但贤惟以正对上亦渐觉
　　二年郊天后上一日顾贤曰朕居南宫七年危疑之际实頼太后忧勤保护罔极之恩欲报无由可仿前代尊上徽号何如贤顿首曰陛下举此莫大之孝也于是命拟徽号贤定四字曰圣烈慈寿诏示天下人心大恱庆贺礼成太后深慰喜之复加赠其亲以荣所自太夫人董氏寿方九十兄弟五人长荫会昌侯次皆髙品子孙数十人皆爵禄之左右又有为其次兄求升者一日上谓贤曰外戚孙氏一门亦足矣复希恩泽以为慰太后之心不知太后正不以此为慰比者受其子弟官时请于太后数次方允且不乐者累日曰有何功于国家滥受禄秩如此然物盛必衰一旦有干国宪吾则不能救矣今若闻此必见怒矣贤曰此足以见太后盛德因问祖宗以来外戚不与政向为侯者与此不审太后知乎上曰太后正不乐此初为内庭近侍惑以关防之说至今犹悔贤曰此尤足以见太后之髙但侯为人淳谨后不可为例耳上曰然
　　礼部请太子出阁读书上召贤谓曰东宫读书当在文华殿朕欲避此徃居武英殿但早晩朝太后不便姑以左廊居太子卿可定拟讲读等官卿宜时常照管且曰先读何书贤对曰四书经史次第讲读宜先大学尚书上曰书经有难读者朕昔读至禹贡及盘庚周诰诸篇甚费心力贤曰读书经法先其易者如二典三谟太甲伊训说命诸篇明白易晓可先讲读上曰然写字亦须用心朕初习字侍书者不曽开指下笔法任意写去及写毕令其看视又不校正以此写字不佳贤对曰写字亦不必求佳但点画不茍且率易为善上曰然及定拟讲读等官将二十人上一一品其人物髙下皆当其才其明哲如此
　　四月中上召贤谓曰如今各边革去文臣廵抚十分狼狈军官纵肆贪暴士卒罢敝且曰朕初复位奉迎之人纷然变更以此为不便只得依从今乃知其谬也卿为朕举进才能者用之贤因请曰辽东宣府大同延绥寜夏甘肃此六处要人最急上复曰卿与王翱马昻商议推选务在得人且曰多举数人择而用之于是议推十二人明日进呈遂定浙江布政白圭在辽东山东布政王宇在宣府佥都御史李秉在大同监察御史徐瑄在延绥山西布政陈翌在寜夏陜西布政芮钊在甘肃俱以京官廵抚其地
　　上曰武人所以恶文臣者只是不得遂其私耳在任者即日遣使召之兵部尚书马昻以贵州贼情甚急速得一人徃理其事于是复以白圭徃时圭适以考绩至京即升右副都御史赞理贵州军务复以太仆卿程信为佥都御史廵抚辽东
　　会昌侯弟显宗家人私起店房专利以病客商事闻上召贤曰皇亲岂可如此法之不行自上犯之贤对曰若陛下以至公断之谁不畏服乃命毁其房家人抵法显宗姑免其罪而戒之侯初病既出见上为其弟乞恩终不允上召贤谓曰为侯者不知自责反乞恩泽朕终不允又以母老为辞求之良乆竟从公法贤顿首曰真可谓王者不私矣
　　吏部左侍郎孙弘闻丧上召贤曰孙弘岂胜吏部贤曰诚如圣谕盖弘以知县考满赴京为忠国公石亨乡里嘱留京官又因奉迎有功升工部侍郎复极力谋求得此士林鄙之上又恐其谋夺情即令守制复召贤曰吏部侍郎乃天下人物权衡非他部比必得其人先生以为谁可贤曰以在朝观之无如礼部二人可择一用之上复问其优劣贤曰邹干为人端谨但规模稍狭姚夔表里相称有大臣之量上曰然遂用之命下士类皆悦礼部郎中李和托一释子嘱权近求为侍郎士论纷然不平上问贤此人何如贤对不知上悟其意复问吏部尚书王翱亦不甚许他日以学士李绍对上复问贤贤对曰此公论也上遂决奉天门朝毕召吏部发玉音除绍为礼部右侍郎舆论大惬
　　兵部尚书陈汝言坐赃下狱忠国公石亨因斋宿来予朝房内议当此任者难其人贤曰以在朝言之惟都御史两人中择一人焉又问谁可贤谓马昂行事平易亨尚犹豫复会尚书王翱荐工部尚书赵荣贤以为不可翱意顺其所厚又以昂是乡里避嫌贤甚不然云此议对越天地鬼神务出至公翱与亨谢而从之一日上召贤问此任谁可贤以昂对上以为然贤请勑廷臣共举堪任者若髙于昂当用之不然方用昻洎佥议亦以昂遂除兵部尚书
　　上躬理政务凡天下奏章一一亲决有难决者必召贤商议可否且厌左右干预察知无非私意尝于静中召贤叹曰为之奈何贤对曰惟在独断可以革之上曰非不自断如某事某事某人某人皆不从其说贤对曰若常如此可矣上曰但依之则恱不从便怫然见于辞色贤曰于理果不可行者宜从容谕之上曰今后彼欲用人不当者先生亦当执而沮之贤曰臣若频沮其势必怨惟陛下明见自以为不可庻几渐能革之上曰然
　　上复位之后因思建庻人辈无辜淹禁将五六十年意欲寛之一日谓贤曰亲亲之义实所不忍贤对曰陛下此一念天地鬼神实临之太祖在天之灵实临之尧舜存心不过如此上遂决即日白太后许之左右或以为不可上曰有天命者任自为之左右闻之皆愧服不能止乃遣中官于凤阳造房屋毕日上召贤曰今可送去勑军卫有司供结柴米凡一应器用悉令完具听其婚娶自在出入给与阍者二十人婢妾十数人遣太监牛玉入禁谕其意建庻人闻之且悲且喜不意圣恩如此时庻人年五十六七吴庻人已没尚有庻母姐■〈女孕〉老妇五六人有年八十之上者庻人入禁时方二岁出见牛马亦不识上召贤谓可发旨意贤谓此非细事宜谕文武百官上曰然次日宣毕人人感叹以为真帝王美事既而又有浅见者以利害之言沮之上不听
　　景泰间太监兴安崇信释教每三年度僧数万于是僧徒多滥洎天顺二年又如期天下僧徙复来京师聚集数万上召贤曰僧徒岂可如此泛滥贤对曰陛下明见最是宜禁止之遂出榜晓谕今后每十年一度擅自披剃二十以上者俱令还俗违者发边卫充军度者俱照定额考送于是僧徒知惧皆散去
　　先是忠国公石亨来阁内议事因说山林隠士闻江西抚州有吴与弼者乃司业溥之子累荐不起实淹贯经书动遵古礼亨慨然曰吾荐之烦子代草章奏即日上之数日不报盖为左右所沮也一日上召贤问曰吴与弼如何贤曰与弼儒者之髙蹈自古圣帝明王莫不好贤下士征聘隠逸若陛下行此一事亦本朝盛举上遂决乃命行人赍勑书束帛造其庐与弼接见之际即谓朝廷厚意如此当赴阙谢恩但本意不受官职就辞币帛数月未至上问数次一日行人来报至通州矣贤即入言之上曰当授以何职贤曰今东宫讲学正宜老成儒者辅导之宜授宫僚上曰何职贤曰庻子谕德皆可上曰莫若谕德之名贤曰谕德有左右上曰与之左贤曰若见毕可召至文华殿顾问以重之上曰然仍以文币赐之贤曰再与馆次张具尤当上许之次日见上发玉音召吏部命为左春坊左谕德朝士皆悚然惊异以为布衣召至一旦授此上召贤曰明日可引至文华殿次日既见引至上前问曰乆闻髙义特聘尔来如何不受官职初不对贤促其对良乆方对云微臣草茅贱士年二十婴疾日加虚怯以此不能出仕山林之下不敢接见一人虽闻犬吠亦惊调治病躯不暇非有髙世之心不意声闻过情为当道论荐蒙皇上厚意以天书币帛来聘天使到门不胜感愧因而动作老疾复发延至数月方能起程至通州忽失声一日又痰作二日洎入见皇上之时幸不痰作况年六十有八老病衰朽之人实不堪供职上曰宫僚亦从容优闲不必辞与弼对曰朝廷之职台谏之次宫僚为重上曰宫僚亦众不専劳先生不允所辞终不敢应于是赏文币四表里羊酒柴米遣太监牛玉送至馆上顾谓贤曰此老非迂阔者务令就职与弼终不就三辞后称病叩其所以不就之故以勑书太重以伊傅之礼聘之却以此职授之故不受贤谓如此亦固执矣且朝廷致敬尽礼待先生非轻初无不承权舆之意今必欲如傅说爰立作相亦难既称衰病务当大任倘势不能行人皆失望不若且就宫僚若果有建明则大任以渐而至不然三辞不允亦宜就职以答朝廷至意间日上谓贤曰与弼既来如何不受职若授职亦不相拘听其自在候秋凉欲归亦不固留以俸禄养其终身不亦可乎复命贤谕以此意亦不受贤初见与弼待以宾师之礼于是公卿大夫士无不加敬以为待布衣之重如此近世罕见所以人咸惊讶中官尤不然之贤每为之解云待此所以励风俗使奔竞干求乞哀之徒孜孜于利禄宦达者观此自觉羞愧孟子所谓贪夫廉懦夫有立者此举庻几能之
　　贤偶因右脚指下为手所伤复入汤气遂致发肿五月二十九日早不能趋朝上即问之左右以疾对即遣太监裴当赍羊酒来视疾六月一日复遣当同太监安寜赍银五十两来视又命太医刘礼调治四日复遣太监牛玉领礼来视六日再遣玉来每来必以政事数十条参定七日趋朝入谢上甚恱且云先生尚宜将息不可多行动也
　　处士吴与弼不肯受职三辞后以疾不能动履留京两月不敢具本再辞来贤舎诉衷曲乞回贤谓若肯就职或有可行之道且东宫早晩天凉讲学凡有辅导进学之法贤必能赞说依行又或因其留可以开圣学贤当乘间进言云与弼于经书义理穷究最精皇上励精图治日勤政务凡天下奏章一一亲览自断比先于经书虽尝讲读彼时春秋尚早至今岁乆岂无或忘况此圣心开明又非前日之比若于万几之暇令与弼从新讲说发明则陛下于义理愈加精熟由是剖政事益得其当有功于圣治不浅矣又况贤辈早晩亦得请教以治身心以赞治道与弼坚辞谓衰疾不能供职决意乞回又恐上意见谴乞贤成全贤次日早见上言与弼本意亦愿供职第以老疾不愈进退狼狈望陛下寛容若不见谴许其具本再辞上曰果然亦难留也贤曰此朝廷盛事若始终成美尚得赐与为善上首肯之且曰既以行人聘来还以行人送归再与勑书令有司供月粮食米以赡终身贤即拜贺云此举实帝王盛德之事旷世稀有于是与弼感激无以报称条陈十事上之复上表谢恩而去

　　古穰集巻二十五

　　●钦定四库全书

　　古穰集巻二十六

　　（明）李贤 撰

　　○天顺日録

　　上留心政务渐觉招权纳赂在左右者之非厌其所为不能驱遣尝于静中屏其人告贤曰为之柰何贤谓人君之权不可下移果能自览彼之势自消惟此为良法其私情既不能行趋附之人渐亦少矣上以为然且曰无此相碍何事不顺吾早晨拜天拜祖宗毕视朝既罢进膳后阅奏章易决者即批出有可议送去先生处参决贤曰臣等所见亦有不到处更望陛下再加参详斟酌稳当施行如此则庻绩其凝矣上深以为然且云左右乃曰此等奏章何必一一亲览又曰亦不必送与阁下看又曰差便差到底奸邪不忠如此贤曰惟陛下明见又曰朕负荷天下之重五更二鼓起斋洁具服拜天毕省奏章剖决讫复具服谒奉先殿行礼毕视朝循此定规定时不敢有误退朝至文华殿或有政事有关大臣者则召而访问商确复省奏章讫回宫进膳后从容游息至申初复奏章暇则听内政至晚而休若母后处每日一朝有命则两日一朝隆冬盛暑五日一朝今左右乃曰何乃自劳如此贤曰自古贤君修德勤政莫不皆然今陛下敬天敬祖宗孝母后亲览政务则修德勤政之事偹矣臣愿陛下持此不衰坚如金石可以驯至夫尧舜之道而为尧舜之君矣又曰如此行之亦有何劳不然则便于安逸而怠荒至矣虽悔何追贤曰陛下言及于此社稷苍生之福也
　　驸马赵辉贪财好色景泰时只在南京天顺改元恳乞来朝上许之既见厚有所献贿左右求封爵一日上召贤曰赵辉求封如何贤对曰名爵岂臣下可求左右亟欲成之上复召贤议贤谓求则不可与若朝廷念其旧戚自加恩命则可遂从之已而辉以贿赂事发特免其罪封爵竟亦不行
　　先是兵部尚书陈汝言阿顺权宦将前时送去云南两广湖贵等处土官尽数取回物论沸腾以为不便下情不能上逹一日贤从容言于上曰彼皆非我族类自古为中国患昔幸送之江南逺方今复取来甚是不便闻此类在彼住定以为乐土多不愿来上曰吾亦悔之初取时听其不愿最善若后愿去者仍从之贤曰幸甚
　　锦衣卫官校差出提人惟财是图动以千万计天下之人被其扰害不可胜言此情不能上达贤一日从容言于上曰今天下百姓颇安惟有一害上曰何害贤曰锦衣官校是也一出于外如狼如虎贪财无厌寜有纪极上即悟曰此辈出外谁不畏惧其害人不言可知今后非大故重事不遣贤顿首曰幸甚
　　镇守辽东太监范英乞来朝见即以部下亲眤都指挥髙飞乞统辽阳兵然已有叅将曹广兵部以为不可上欲允之召贤曰可以飞代广贤不能止明日复见上曰闻飞非统御才地方所系上曰已发柰何贤曰虽发未行犹可止事未停妥虽行亦止上曰然即召兵部已之时祭风雷山川之神而坛壝在城外上不欲夜出问贤可以勋臣代之否贤曰果有故亦须代但祖训以为不可上曰今后当自行但夜出至彼无所止宿欲效天地坛为一斋宫如何贤曰可但宜减杀其制上曰既有止宿日未下时至彼祭毕拂曙而回庻免夜间出入贤顿首曰圣虑极是
　　上一日言宦官蒋冕虽曽效劳其实谗乱小人朕初复位时即于太后前言曰皇后无子亦当换朕即斥之方止及立东宫日复曰其母如何朕曰当为皇贵妃乃止一日命冕选宫人充用既选乃曰太后处不必知朕曰不可复于太后处曰上欲隠之及朕白太后方知其离间以此逺絶之贤曰谗说殄行自古帝王所深恶者陛下絶之最是
　　二年冬鹰坊司内臣奏乞出外采猎上不许复固请上曰尔辈欲出猎但不许扰害州县朕遣人访之既许其出彼意一时之言未必追访出至州县不能获一禽有司惧其威敛之于民聚鹿獐兎雉而献之内臣以为猎所获者遣人领进上果令人宻访某州若干某县若干皆得其数候其至各杖而黜之
　　冬十月间上一日屏去左右召贤从容言政治得失贤因极言下情之弊时徃徃差锦衣官校出外提抄罪人然此辈嗜利势如狼虎所过无虚必饱其欲而后已动以金银千百计有司不胜其扰畧达此情上初不忤且曰今后但不可多差耳不意差者多左右贵近所嘱因而谮毁谓贤多言彼有犯者自当其罪上听之从而见踈贤初亦觉之不知所由已而左右传说如此贤谓此弊九重之邃何由得闻贤既得亲近岂忍隠蔽而不言乎言而得罪亦所甘心越旬日复召贤待之如前盖圣鉴孔昭也
　　时小人欲求幸进者多不能得谓贤沮之莫不怨恨乘隙排谤时刑部尚书缺人已取山东布政陆瑜即乘此驾说瑜用贿赂求而得之朝士纷然以为瑜至必不用又谓石总兵已达于上谓贤必然见害及瑜至上召贤议之仍以瑜为尚书羣小愕然众毁方息上初虽听譛怒言锦衣之弊复宻察之皆得其实尤有过于贤所言者召其指挥者戒之曰自后差人敢有似前者必重罪不宥由是收敛不敢纵意求索人或为贤危之曰先生招怨如此柰何贤曰若除此一弊怨亦不辞
　　先是安逺侯栁溥在凉州任边外抢掠不敢出兵监察御史刘浚奏其畏怯以致折损官军上怒其所言且曰与敌对垒安能不损使将校闻此言岂不解体欲置之罪贤对曰御史是耳目官所见当言用其是舎其非不宜见谴上乃止终不以为然后因锦衣之怒谓贤护向秀才且曰如某御史多言便以为当说浚后代还竟下狱寻亦悔悟轻其罚降职外补而已
　　太傅安逺侯栁溥以御边无功取还既至上召贤曰溥为主将畏缩如此若不惩治何以警众且有罪不罚人谁畏法即命言官弹劾罢太傅闲住越数日溥以马驼进上怒掷其奏曰溥无状如此庄凉之人既被敌人抢掠头畜殆尽复为总兵所索不然从何而得况无功戴罪朝廷复受其所献可乎遂却之且责其非溥惭惧而退
　　冬十一月圣节及冬至例宴羣臣于奉天殿上顾贤曰节固当宴不惜所费但计牲畜甚众尚有正旦庆成一岁四宴朕欲减之如何贤曰大礼之行初不在此陛下减之亦是由是每岁二宴至于正旦亦或不宴惟庆成一宴岁不缺云
　　景泰不豫文武羣臣不过俟其不起请上皇复位时武清侯石亨都督张軏掌大兵小人欲图富贵者以为少保王文于谦与中官王诚等欲取宗室立之之说以激享等借其势而成之亨等遂以迎驾为功杀王文于谦等并贬谪陈循等数十人亨封忠国公軏封太平侯乃固宠揽权冒滥官爵黩货无厌方复位之初人心大恱及见亨等所行人皆失望干动天象彗出星变日晕数重数月不息乃羣阴围蔽太阳之象而亨恬不知戒贿赂公行强预朝政掠美市恩易置文武大臣边将以彰其威有不出于门下者便欲中伤中外见其势焰莫不寒心敢怒而不敢言亨侄彪颇骁勇骤升都督性尤贪暴粗立边功大肆凶恶谋镇大同邀人奏保朝廷觉其不实使人亷察果皆虚诈置彪于法人心皆快已而罪连亨朝廷初念其功累宥之未几家人传说怨谤有不轨之谋于是置亨于法籍其家受祸甚烈议者以为天道好还如此人见其名位势力如泰山之安一旦除之曽不少阻盖幽明寃抑从此伸气虽朝廷大法有所不免亦其罪恶贯盈人神共怒助力于其间当时若以彪镇大同诚为可惧且在京武官多出亨门下而亨又握兵权天下精兵无如大同稍有变动内外相应其祸可胜言哉此时虽欲扑灭力不能及今辩之于早除此大害非上之刚明果断不能如此而亦祖宗在天之灵有以黙相之社稷绵逺端兆于此
　　天顺四年天下诸司官吏朝觐至京上召贤谓曰朝觐之弊不可不革贤曰诚如圣虑即出榜禁约不许与京官交通馈送土物亦不许下人挟雠告害由是肃然不犯上召贤谓曰黜陟之典亦当举行贤曰此祖宗旧制即勑吏部都察院退不职者数百人旌其才行超卓政绩显著布政以下贾铨等十人赐以衣服楮币礼部筵宴命太监牛玉吏部尚书王翱及予三人侍宴以励其众舆论欢然随于其中召布政萧晅为礼部尚书贾铨为副都御史先时吏部举铨可大用以其名重欲任以戸部尚书上问贤以为何如贤对曰闻其名则可未见其人及铨至京命贤观之貌不称名乃别求之贤以副都御史年富执法不挠可居此职上亦以为然不意左右不恱富者甚众谓贤曰上不喜此人不可再举贤以为实然一日上召贤谓曰户部之缺果谁当之恐非年富不可贤曰此人不恱者众愈见其贤上曰富之执法正宜居此国计所关岂顾私情不恱者遂召富为戸部尚书士林咸以为宜
　　内府库官奏金岁用计之不数年而尽于是勑户部议欲以苏松嘉岁折粮银折金五万两上召贤谓曰国家钱粮出在东南而金非其所产今欲折金价必涌贵贤对曰诚如圣虑因论云南各处土人有岁办金银遂令以银折金数千两待十年后不乏再议而行
　　会昌侯孙继宗因冒报迎驾功升官者俱自首其子弟家人冒报者亦二十余人具奏辞免上召贤谓曰此事何以处之贤对曰以正法论之尽当革去但念国戚于亲子弟存之革其家人冒升者庻全恩义上曰然但此事若白于太后必尽革去虽侯爵未可保也贤对曰惟陛下裁之上不失母后之心幸甚上曰须如先生之言然后允当卒从之
　　上天资英武益明习政务天下奏牍一一亲覧或有毫末差失便能察见凡有发下裁断贤等一出至公上知其无私委任益隆凡事不肯轻易即出必召问其可否或遣中官来问务得其当然后行是以政事无大差失法度振举人心警惧平昔纵放者莫不收敛其中官惟一二耆旧特加重焉自余虽一时宠眷至优一旦有失即置于法畧不假借用是不敢肆然
　　法司奏石亨等冒报升官者俱合查究上召贤问曰此事可否恐惊动人心贤对曰若查究则不可但此等冒升职者自不能安欲自首犹豫不决若朝廷许令自首免罪事方妥帖上曰然遂行之于是冒升职者四千人尽首改正人心皆快或有议欲追其支过俸粮者贤曰不可戸部奏请得旨乃免人心皆安石亨既置于法平日出入门下者无不惊惧一日贤言于上曰元恶既除宜戒谕羣臣且安人心不究其余遂行之中外释然无不感戴朝廷之恩者
　　初石彪事发言官宻奏明日大班劾之即有漏泄于彪者上召贤谓曰羣臣党恶如此不可不戒贤对曰诚如旨意乃勑谕百官今后文武大臣无故不许徃来近侍官不许造大臣私宅锦衣卫官亦然于是莫不肃静天下闻之亦皆竦息交通之弊遂止
　　石亨下狱死法司请瘗其尸上召贤曰如何贤对曰如此行之未为尽善法司宜执法论罪欲枭首示众朝廷不从特全其首领尤见恩义两存上曰然即从之
　　一日从容言及迎驾夺门之功贤曰迎驾则可夺门二字岂可示后况景泰不讳陛下宜复位天命人心无有不顺文武羣臣谁不愿请何必夺门且内府之门岂可夺夺之一字尤非顺幸赖陛下洪福得成其事假使景泰左右先知此事亨辈何足惜不审置陛下于何地上曰然彼时何以自解方悟此辈非为社稷计不过贪图富贵而已贤曰臣彼时极知此举之非亦有邀臣与其谋者臣不从以臣之愚见若景泰果不起率文武羣臣请出陛下复位安用如此扰攘虽欲升赏以谁为功老成耆旧依然在职岂有毁戮降黜之事致干天象而羣小之计无所施矣招权纳赂何由而得忠良之士亦无排挤之患国家太平气象岂不由此而盛易曰开国承家小人勿用言其必乱邦也于此验之为尤信上曰然
　　天顺初以迎驾为功者大开贿赂之门在朝文武之士靡然从风奔走其门惟恐或后以财寳先投者先得美职无复论才之贤否风俗大壊不可胜言上亦极知其非但复位之初俯而从之明年稍自振作十从其四五又数月十从其二三又明年凡百自断其贿赂之门徒开而已初时有美要职事一缺谋之者如蝇聚腥争欲得之自后缺虽多而谋之者无一人盖用人之柄在上权贵不与焉虽欲贿赂何所投乎向日奔竞之风一变而为恬退之习可见士风之振否顾上之人力行何如耳天下气候关于朝廷验之果然景泰时不孝于亲不敬其兄不睦其室而朝廷之上怨恨忧郁之气充满是以六七年间水旱灾伤遍天下天变于上气乖于下一年甚于一年自天顺初上复位之后敬天尊祖孝亲睦族宫室之中有恩以相爱有礼以相接岁时调和年榖屡丰海内之民无饥寒流离之苦由是观之朝廷之气和天下亦和朝廷之气乖天下亦乖中庸所谓致中和天地位焉万物育焉圣贤之言信不诬矣
　　耿九畴轩輗皆廉介之士操履素定天下信之天顺初首用耿为都御史轩为刑部尚书但二人之才不异于众特取其行之髙于人洎供职未有建明耿欲纠石亨之罪反为所排出为江西布政寻转四川上知其为人清正但为亨辈所嫉一日泛论人才念及九畴非其罪贤因曰此人操行诚不易得遂有召用意贤窃虑彼时台宪本无罪被石亨所排而黜之人皆惜朝政之失幸而召用以见朝廷悟亨之非所系不小未几因礼部缺人召至京师上怜其衰命为南京刑部尚书且曰遂其优闲可也初轩在刑部数月因疾作恳乞致仕还家后每念輗之为人亦不易得贤因曰二人素行海内共知一日南京总督粮储缺人理之论及徃日能理此事者莫如輗遂召为左都御史委任之未几九畴卒上嗟悼良乆曰可惜此老欲其优闲而遽亡邪寻以左都御史萧维祯为南京刑部尚书
　　上因说校尉行事者亦多枉人且如行临川王与四尼姑通及镇抚司指挥门逹问之实无此情又闻行事者法司依其所行不敢辩虽知其枉付之叹息惟门达能辩之贤因言徃时行事者挟仇害人涉虚者治以重罪上曰若如此又虑其不肯用心访察今后但令镇抚辩其枉者可也

　　古穰集巻二十六

　　●钦定四库全书

　　古穰集巻二十七

　　（明）李贤 撰

　　○天顺日録

　　天顺四年秋天下大水江南北尤甚田尽淹没时上益明察凡事臣下莫敢发端一日因召问毕从容言曰臣闻今年水灾甚大数十年来未尝见此百姓多不能存活上曰为之奈何贤曰若非大施恩典安得苏息上曰如何行则可贤曰宜下诏免征粮草上曰固可但诏非一二条可行莫若以旨意与户部行于天下贤曰如此尤善于是令被灾州县申报廵抚廵按官灾重者全免稍重者免半又轻者免三分已而天下奏水灾者无虚日通政司奏对无日不有上初以贤言或过至是见其实然人或以贤多言取愆贤叹曰居此尚不敢言更谁言邪
　　景泰间陈循王文之子会试不中二人以私情怒考官取人不公皆具奏考之不精欲杀考官朝廷不从乃已
　　天顺四年会试举子不中者俱怨考官有鼓其说者谓贤有弟让不中亦怒考官一举子遂奏考官校文颠倒宜正其罪上见其所言疑而未定召贤问曰此举子奏考官弊何以处之贤对曰此乃私忿考官实无此弊如臣弟让亦不中可见其公上意方回乃命礼部会翰林院考此举子验其学多不能答题意且奏其狂妄遂枷于部前以示众群议方息不然欲诉考官者尤众贤谓此举子曰若尔所作文字有疵不中是尔学力未至非命也若尔文字可取而不中乃命也不知安命可为士乎初亦有朝臣子弟不中者皆助此举子及见此事发赧然而愧矣
　　四年秋八月敌帅博啰大举入冦自大同威逺西拥众南行边将髙阳伯李文按兵不敢当其锋已而敌众直抵鴈门关代朔忻州一带四散抢掠炮火彻于京师人民惊疑弃家走避拥入京城莫能止上初谓此敌穷乏不过在边掠牛羊而去贤见人民惊走如此乃言于上曰京师宜出军于紫荆倒马二关驻札非欲与之对敌一则安抚人民一则使彼知惧不敢深入乆停上方欲命总兵者议会兵部奏欲遣将统京军赴大同杀敌上曰缓不及事徒劳人马驻关之说可行于是遣都督颜彪领兵赴紫荆关冯宗领兵赴倒马关然此敌既有可获见我兵不动去而复来遂复勑二关之军赴鴈门人民恃此以不恐上意初不欲虽勉强而从终不恱后见此敌复来始以为然人亦谓贤多言贤曰古之大臣知无不言今虽不能如此于此等利害国家安危系焉不言可乎纵得罪疎逺不可顾也
　　四年秋上召贤与王翱于武英殿曰今兵部工部缺侍郎卿等可择人用之贤谓副都御史白圭可为兵部侍郎其廵抚湖广亦暂设耳上以为然翱曰南京户部侍郎马谅服制将终可转工部上亦以为然谅至适户部亦缺人因上召言及谅贤以为舍正缺而他转班序反出其下莫若就命以户部上以为然命下舆论亦惬翱亦曰如此处置甚安谅自南京府尹升此职钱谷之事乆经心矣贤非一时自定盖亦素闻众论耳
　　四年冬闰十一月十六日早见月食钦天监失于推算不行救护上召贤曰月食人所共见钦天监失于推算如此因言汤序以礼部侍郎掌监事凡有灾异必隠蔽不言或见天文有变必曲为解说甚至书中所载不详字语多自改削而进惟遇天文喜事却详书以进且朝廷正欲知灾异以见上天垂戒庶知修省而序乃隠蔽如此岂臣下尽忠之道贤曰自古圣帝明王皆畏天变实同圣意序若如此罪可诛也上曰今有此失法不可容于是收下狱降为太常少卿仍掌监事
　　四年十二月六日上于奉天门朝罢召贤曰吏部右侍郎不可乆缺况尚书王翱年老早得一人习练其事命与翱访其人得廵抚南直隶副都御史崔恭明日早于文华殿具奏上喜以为得人以山东布政刘孜代廵抚因论人才髙下上曰若徐有祯才学亦难得当时有何大罪只是石亨张軏辈害之宁免后世议论可令原籍为民贤与翱曰圣恩所施最当即传旨下之戸部
　　天顺五年正月大理少卿李茂卒上召贤曰大理寺是审狱官法司囚徒皆从此平允至为紧要今虽有寺丞二人名分犹轻恐不敢与法司持辨须得职稍重者一人卿可择之贤请吏部尚书王翱议上曰然于是议以旧卿李宾最宜但忧制未终明日见于文华殿上曰得其人矣乎贤与翱以宾对遂用之
　　五年二月因锦衣卫指挥所行江西弋阳王败伦事涉虚上召贤曰宗室中岂愿有此丑事彼初既以为实今却云无此事以此观之其余所行枉人多矣贤曰诚如圣谕因言法司明知其枉畏避此辈不敢辩理贤曰若旨意付法司但有枉者与之辩理不许畏势避嫌上曰然于是召法司戒饬之人人皆恱一日上言及此事贤曰清平之世若刑狱枉人实伤和气惟陛下明见如此斯民幸甚
　　天顺五年四月上召贤谓曰今府库钱粮所入者少所出者多奈何且军官俸一季闗银十四万余两贤曰自古国家惟怕冗食今一卫官有二千余员者上曰一年四季或以一二季支与布钱何如贤曰须与户部议一日上召贤同吏户兵尚书议此事上曰尔户部奏来朝廷复令会议不然不惟归怨朝廷亦归怨尔数人矣宜慎宻之贤因言在京军官老弱残疾者令兵部渐渐调出在外却以军补其缺以省冗废上曰此时恐难行贤曰宜安静行之如无事然使其不觉可也上颔之贤又言军官有増无减且天地间万物有长必有消如人只生不死无处着矣自古有军功者虽以金书铁券誓以永存然其子孙不一再而犯法即除其国或能立功又与其爵岂有累犯罪恶而不革其爵者今若因循乆逺天下官多军少民供其俸必致困穷而邦本亏矣不可不深虑也上曰此事诚可虑当徐为之
　　自天顺四年水灾以来天下米谷皆贵人民艰难至五年尤甚贤深忧之六月中因陜西凉州庄浪一帯敌势骁悍围困城堡日乆不退及遣将官仇廉领兵自兰县过河与庄浪合兵又被敌兵截路杀退敌势益大过河抢掠羊马财物官军莫敢与敌关中震恐乞大军剿杀于是以兵部尚书马昻总督军务怀寜伯孙镗为总兵官京师出军一万五千河南山东调军二万贤因此事与会昌侯孙继宗吏部尚书王翱及马昻四人言于上曰今天下人民艰难况又起兵宜寛恤以蘓民困上有难色不得已而允之太监牛玉亦闻下情如此力赞行之于是开写十数条最苦于民者悉皆停止
　　内官吉祥居禁庭最乆为人惟喜私恩小惠招权纳赂擅作威福尝徃云南福建杀贼帯去土官军能骑射取功因而收于部下加以恩泽为腹心天顺初召呼此辈迎驾俱升大职此辈亦感吉祥之恩后石享事发冒官者俱革去此辈又为吉祥所庇不动吉祥初以迎驾为功贪图富贵一家弟侄俱得大官又卖官鬻狱渎货无厌上初不得已而从其所欲后不能堪稍疎抑之吉祥輙怀异志令其侄昭武伯钦纠集所恩之人谋为不轨会兵部尚书马昻怀寜伯孙镗统官军徃陜西御敌于五年七月二日早辞钦等乘机欲杀马昻孙镗等就拥兵入内为变幸而孙镗等先觉二鼓时即报于内禁门不开钦兄弟与同恶者先诣锦衣卫指挥逯杲宅前遇杲方出斩其首碎其尸盖杲亦吉祥所恩之人后朝廷委任行事且行钦非理之事所最恨者先害之然后分布于各禁门待其开拥入三鼔至门钦兄弟四五人俱在东长安门予四鼔到朝房闻抢马惊乱以为出征之军及入房闻呼锦衣卫指挥焦寿郭英等拿住予亦不知何如俄又呼予官名曰寻李学士予方恐即出房至门前见披甲持刀者数人一人砍予一刀又打一背曹钦适至见予不忍杀连呼尊长托予手曰毋恐叱退持刀者且告曰我父子兄弟尽忠迎驾复位今被逯杲譛毁反欲相害提杲头示予曰诚为此人激变不得已也予曰此人生事害人谁不怨恨既除此害即可请命钦曰就与我写本进入即令人防予至吏部朝房尚书王翱处借纸笔写成予拉翱同行于门缝投进钦见门不开乃举火焚烧复欲害予令持刀者同予寻尚书马昻得翱等解之及天明上马呼众驰徃东安门又令披甲持刀者一人驰马寻予翱等复解之忽有孙镗领官军袭而围之予乃得脱时恭顺侯吴瑾左都御史冦深俱被杀死予被伤在吏部至晚大雨不止闻官军围钦等于其宅尽诛之予虑其胁从者不寜即投本进入请急宣圣旨胁从者罔治以安反侧之心然后诏示天下布寛恤之恩一切不急之务悉皆停罢与民休息吉祥已正典刑盖此乱臣贼子肆行反逆天地鬼神所不容当时若不早觉各门既开此贼拥入纵横一时不能御之其祸不可胜言毕竟就戮被其伤害多矣幸而早扑灭之此实宗社之福也
　　自天顺元年石亨窃弄威权惟御史杨瑄攻其家人侵占民田谓贤与徐有祯主使被其诬害言官方欲劾其不法亨先知之即言御史听有祯主使排陷大臣遂将都御史耿九畴等置于狱十三道掌道御史尽置于法从此言路闭塞近侍风宪无一人敢言者由是权奸得志肆行无忌相继反逆贤因言于上曰自古治朝未有不开言路者虑臣下不肯进言有设敢谏之鼓诽谤之木者或导之使言或设不言之刑以惧之有直言者或旌异之褒奬之赏劳之升用以劝其言然后臣下始肯进言且进言者不过言君徳之亏欠朝政之阙失天下生民之利害文武百官之贪暴奸邪皆是有益于国家之事于已无益也不但无益于已又恐触上之怒而得罪焉圣帝明王有见于此故惓惓求言惟恐不得闻其失也惟奸邪之臣恶其攻已务欲塞之以肆其非为莫敢谁何由是覆宗絶嗣而不悟也上曰此事吉祥石亨张軏杨善实塞之今宜速开可于诏书内列之贤曰此宗社之福苍生之幸也于是言路方开
　　都御史冦深被贼害之上顾贤曰此职非轻须得其人贤曰宜令六部共举既而举三人以南京刑部尚书萧维祯居首上命贤用一人贤以居首者对上曰此人曽在吉祥处通情吉祥力荐之非端士也复询六部皆曰但以其曽居此职遂谓老成不知其所为如此诚不可上复问贤曰大理卿李宾年虽少容止老成乆典刑名可当此任臣所见如此须从众论上召王翱等询之皆曰可遂升右都御史
　　八月十六日上勑吏部曰学士李贤为贼所伤乃能力疾恭事忠勤可嘉特加太子少保如勑奉行贤即具本辞免上曰官以酬劳朝廷自有公论卿宜承命所辞不允明日上召问曰先生何故恳辞贤曰臣实不敢受此加秩乞容臣辞免今再进本上曰先生劳心国事非他人比虽进本十次亦不允贤不得已受之客来必曰佥谓先生受此职视前任者士望尤未满也予曰朝廷名器不可多用徒多兼美秩不思所干之事称否若能尽职务虽不兼官亦有光不然虽兼十官亦非美秖取士林之讥诮也且景泰间任其自择好官兼之累至五官太子太保一升十员名爵之滥至于如此不三数年革之一空能免诛谪以礼去官者两三人耳韩子所谓必有天殃者也士大夫宜以此为戒不可贪一时之荣而忘远虑也
　　五年十一月二十日早上召贤至文华殿因说吉祥事曰此辈放纵前日见吉祥败稍收敛近来又放纵亦每戒曰汝等不可如此且如吉祥非无功劳一旦犯法不可留矣且朕在南城时汝辈如何过来今日不可忘了朕今在位五年矣未尝一日忘在南城时此等言语常时告戒先生岂知贤曰古昔圣贤之君正是如此安乐不忘患难之时又以此戒左右之人最善
　　上言朕一日之间五鼓初起拜天虽或足疾不能起亦跪拜之拜毕司礼监奏本一一自看朝庙行拜礼八庙皆然出则视朝退去朝母后毕复亲政务既罢进膳饮食随分未尝拣择去取衣服亦随宜虽着布衣人不以为非天子也贤曰如此节俭益见盛德若朝廷节俭天下百姓自然富庻前代如汉文帝唐太宗宋仁宗皆能节俭当时海内富庻惟耳目玩好不必留意自然节俭上曰然如钟鼓司承应无事亦不观听惟时节奉母后方用此辈承应一日闲则看书或观射贤曰前圣经书惟书经是帝王治天下大经大法最宜熟看上曰书经四书朕皆读遍贤曰此时王好玩味况圣质聪悟一见便晓最有益也上曰二典三谟真是嘉言贤曰诚如圣谕帝王修身齐家敬天勤民用人为政之事皆在其中贵乎体而行之上曰然朕在正统年间留心读书惟不好写字贤曰帝王之学不在写字惟讲明经书义理最是紧要因说景泰全然不理政务或用人升官明日谢恩不知所以文武大臣未尝接言上下之情如何得通贤曰自古明君未尝一日不与大臣相接商确治天下之道所谓接贤士大夫之时多亲宦官宫妾之时少也上曰如此天下岂不治安贤曰近闻外议有二事不便上曰何事贤曰松潘羌民叛乱已勑四川三司调兵剿杀然三司官统兵颉颃难以成功须得朝廷命一将官统之庶得成功易曰长子帅师弟子舆尸不可不虑上曰此虑极是闻都督许贵可用遂取而用之又湖广总兵兼统贵州凡百军务贵州将官不得专擅行必遣人往湖广计议山路险远徃来迟滞以致事多耽悞未便上曰然此等事情诚非稳便即日召兵部易之令各镇守地方
　　贤曰臣闻陛下夏不挥扇冬不近炉果然否上曰实然暑虽极热曽不挥扇在宫内亦不令左右挥扇冬虽极寒曾不近火亦不披暖耳稍用双目即热贤曰陛下圣质所禀坚厚如此盖由体被中和之气闻宋仁宗亦然若臣等受气薄者不用扇不近炉不能过也
　　上顾贤曰今六部尚书庶皆得人但虑吏部王翱老矣时翱年七十八岁贤曰臣闻禄命之说翱寿最髙尚有十年上喜曰如此无虑矣如戸部年富不易得贤曰若欲继翱为吏部非此人不可上曰然朕意亦如此惟礼部石瑁稍弱贤曰此人居是位不满人望早晚宜致仕上曰且留之恐后来者未必过之刑部陆瑜甚佳都御史李宾亦可如工部赵荣亦能办事贤曰此人可取且如曹贼反时文职皆畏缩逃避况兵非已任谁肯出前惟荣自奋披甲跃马呼于市曰好汉皆来从我曹家是乱臣贼子当共剿杀我辈是忠臣义士不可退避于是从者数十百人能于阵前鼓舞奬励士卒灭贼成功如此存心行事人莫能及上曰是亦忠臣若吏部侍郎姚夔崔恭亦佳贤曰二人才噐异日皆尚书之选上曰然
　　天顺六年三月陜西管粮通政司叅议尹旻奏敌退河开军马众大人民供输困极予谓兵出在外可暂不可乆暂则为壮乆则为老且敌兵在边安能保其不来侵犯若虑其复来不可退兵更无休息之时今陜西人民疲困已极若不趂河开之时暂退军马寛其供给人民愈加逃窜粮草既缺大军亦难驻札况今年不得耕种明年益乏粮草寜可暂去暂来不可乆留在彼庻使民得乘闲耕种日后或再用兵不致悞事此时莫若令彼处官军且耕且守调去军马俱令回还只留文武官各一员提督彼处城堡军马庻为允当上以为疑意谓外敌复来又用调兵乃命总兵与兵部尚书来阁下会议卒从予言
　　天顺六年夏四月一日奉天门奏事毕静鞭罢上起身召礼部尚书石瑁等疾出班趋走欲上右阶鸿胪寺呼止方转回御道跪承旨与勑书选妃事上下金台即召贤曰石瑁动止粗踈失措如此如何为礼部尚书不自求退朝廷难于遣逐贤曰诚如圣谕令其自退庶全大臣之义上曰若户部侍郎张睿可以代之贤曰张睿老成人此职亦宜贤即报瑁疏乞致仕瑁速上陈上见瑁疏意却不忍曰瑁为人笃实岂可因此小失而退命太监牛玉勅吏部尚书王翱与贤议贤等言石瑁一淳诚人但动作迟钝耳既留之张睿可不动也上复令玉传旨睿歴任年乆办事勤劳升户部尚书仍管粮储已而命下士论重瑁之求退喜睿之当升若非先报瑁亦不知上意不恱必不求退上怒未可测及上疏求退而上意遂解士林且以瑁能见几而作无贪位慕禄之心声价倍増于前日盖亦不虞之誉也

　　古穰集巻二十七

　　●钦定四库全书

　　古穰集巻二十八

　　（明）李贤 撰

　　○杂録

　　学者于圣贤之道贵乎知而能行今之士谁不读书讲明之功或有之身体力行百无一二要之讲明者亦粗通文义未能真知其理望其能行难矣哉
　　宋朝理学最优于前代者盖自濂洛闗闽诸大儒倡起于是天下士大夫皆知为务观其于诸先正书问徃来论辩不已若渠不留心寜有此今则借为出身之阶一得仕后置之度外更不相关但任其天资而行之于圣贤立身行已法度茫不在意视理学不知为何物也可胜叹哉
　　尝怪前元博雅之士朝野甚多以为时运如此及观取士之法用赋乃知所谓博雅者上之使然也今则革之葢抑词章之习専欲明经致用意固善矣窃谓作赋非博雅不能而经义策论拘于正意虽不博雅可也试于二场中仍添一赋不十数年士不博雅者吾未之信也
　　吴草庐得弟子如虞伯生而不能传其道其究安在非草庐不悉其传也意伯生初游其门已无求道之志不过欲正其文词而已不然以伯生之质果能刮去词章之习一力从事道学岂不得哉顾乃躭于词章观其作诗不下万余首宜不及于道学也
　　本朝仕途中能以理学为务者纔见薛大理一人葢其天资美处某尝欲从游以官鞅弗果斯人疏于处世直道见黜已就闲矣未知造诣何如也
　　吏部尚书郭琎出身早不遑问学然天资甚美受气完厚临事从容喜怒不形于色精于吏事简切不泛为户曹属文庙已知其名正统初侍臣因蝗旱言大臣不能尽职乆妨贤路有旨回奏众欲罢归田里以谢天谴琎独以为不可云非是贪位但主上幼冲吾辈皆先帝简任受付托若皆罢去谁与共理只宜戴罪修省改过以回天意众从其言识者韪之
　　窃见今之士大夫闻丧且用求讨挽诗数月延缓哀戚之情甚略
　　当道者宜用人之长今有以谋畧荐者见其人以势位临之畧而不接曰予既知之矣则訑訑之声音颜色拒人于千里之外予谓如此为国家计固疎矣其自为计亦未为得也何则古之宰相惟不自用而各尽人之所长已而事就成功宰相独收其名向也所长之人不预焉唐之房杜是已今虑不及此必谓天下之人无踰于已者呜呼何见之晚也昔者周公之圣天下之士岂复有过之及之者观其吐哺握发之心葢周公未尝自以为能必谓天下之士髙于已者多矣今无周公之圣而谓天下之士无踰于已者可发一叹
　　今之士大夫不求做好人只求做好官风俗如此葢亦当道者使然也何则有一人焉平日仕未显时士林鄙之一旦乞求得好官人皆以为荣向之鄙之者今则敬之爱之矣欲人之不求做好官难矣有一人焉位未显时士林重之介然自守耻于干人好官未必得也若所鄙之人一旦得好官人反重之而向之重者今反轻之欲人之求做好人难矣今欲回此风俗在当道者留意若不由公论而得好官者不变前日之所鄙不得好官而为好人者不变前日之所重庻乎其可也
　　同年邹来学由户部郎中改通政司参议不以为美谓此官何足荣予谓误矣且曰无才何敢当此若才有余而位不足公论以为亏此是好消息或才不足而得髙位公论以为非此非好消息也遂悔谢自后歴显职而愈觉斯言有验也惜乎今之士虑不及此惟恐位之不髙于才也
　　士在学时坐诵书史有志圣贤之道者甚众且曰穷经将以致用异日临政当如此设施做事业当如此立身行已一旦出身而授之以职惑乱于利害随时上下任其天资而行之无复留心于向日所穷之经不知为何物也
　　户部尚书夏元吉有德量冬出使至馆晨发命馆人烘韈误烧一只馆人惧不敢告索韈甚急左右请罪笑曰何不早白欲以余廪易之弗及并存者弃之而行馆人感泣曰他则无故加捶若此平生纔一遇也在部时吏捧精微文书押之因风为墨所污吏惊惧即肉袒以俟公曰汝何与焉叱起乃自袖其所污吏犹惧莫测明日朝毕至便殿请罪曰臣昨日不谨因风起笔污精微文书懐中出之上命易之既罢朝吏犹莫测寻出其所易吏大感免冠谢
　　大抵正统数年天下休息皆张太后之力人谓女中尧舜信然且政在台阁委用三杨非太后不能正统初有诏凡事白于太后然后行太后命付阁下议决太监王振虽欲专而不敢也每数日太后必遣中官入阁问连日曽有何事来商确即以帖开某日中官某以几事来议如此施行太后乃以所白验之或王振自断不付阁下议者必召振责之由是终太后之世然后専初宣庙崩太后即命将宫中一切玩好之物不急之务悉皆罢去禁中官不差然蝗虫水旱讫无虚岁或者天使民多艰而不欲其安乐也
　　宣德初许臣僚宴乐以奢相尚歌妓满前纪纲为之不振朝廷以通政使顾佐为都御史罢刘观遂黜贪淫御史弹劾不亷者禁用歌妓纠正百僚朝纲大振天下想闻其风采藩臬郡邑莫不起敬当时惟佐正色立朝元勋贵戚俱惮之陜西布政周景贪淫无度佐切齿欲除之累置之法为上累释之不能伸其激浊之意后又沮之者数次正统初以风疾乞归赐勅褒嘉优礼而去其实用事者忌而阴排之也后疾愈亦不复起居家十余年而终继居其位者皆莫及也
　　都御史陈智性褊急躁暴挞左右之人无虚日洗面时用七人二人揽衣二人揭衣领一人捧盘一人捧潄水碗一人执牙梳稍不如意便打一掌至洗毕必有三四人被其掌者一日堂上静坐因岸帽取钻剔指甲失坠于地怒其钻不得已而启座自拾钻触地砖数次若惩其钻者方静坐若左右行过履有声者即挞之或谏以暴怒为戒曰诺乃作木方刻戒暴怒三字挂之目前以示警已而怒其人欲挞之辄忘其戒取木方以击之怒性既消观其所戒悔之弗及也
　　礼部尚书胡濙器量亦自寛容若有触其怒者则不可免也
　　石首杨先生在狱中十余年家人供食岁久数絶粮不能继又上命叵测日与死为邻愈励志读书不辍同难者止之曰势已如此读书何用答曰朝闻道夕死可也五经诸子读之数回已而得释晚年遭遇为阁老大儒朝廷大制作多出其手实有赖于狱中之功葢天将降大任于是人必先苦其心志而玉成之如此为人谦恭小心接吏卒亦不敢慢初入乡试为首选胡俨典文衡批其所刋文曰初学小子当退避三舍老夫亦让一头地又曰他日立玉阶方寸地必能为董子之正言而不效公孙弘之阿曲人以胡俨为知人后胡俨歴官祭酒先生已在禁垣既而俨以病免仁宣以来先生位望益髙终身执门生礼俨亦自任而不辞士论两髙之俨为祭酒以师道自重文庙亦宠之公卿莫不加敬士由太学出至显位者执弟子礼益恭俨遂名重天下先后居是职者皆莫能及
　　髙庙看书议论英发且排朱文公集注每儒臣进讲论语等书必有辩说呼朱熹曰宋家迂阔老儒因讲攻乎异端斯害也已辩曰攻是攻城之攻已止也孔子之意葢谓攻去异端则邪说之害止而正道可行也宋儒乃以攻为专治而欲精之为害也甚岂不谬哉又讲听讼吾犹人也必也使无讼乎辩曰自古圣君莫如尧舜天下向化莫如唐虞之世尚有皋陶为士师明五刑若当时无讼何用设此官且天下之广居民相参安得无讼孔子之意盖谓听人之讼我无异于人但能得人是非曲直之情不至枉道既断之后更无寃者宋儒乃谓正其本清其源则无讼矣岂不谬哉如此辩者甚多汉唐以来人君能事诗书如此留意者亦不多见由其天资髙迈所以不袭故常能将许多见识来说
　　文庙初甚宠爱解缙之才置之翰林缙豪杰敢直言文庙欲征交址缙谓自古羁縻之国通正朔时宾贡而已若得其地不可以为郡县不听卒平之为郡邑仁庙居东宫时文庙甚不喜而宠汉府汉府遂恃宠而有觊觎之心缙谓不宜过宠致有异志文庙遂怒谓离间骨月缙由此二谏得罪洎宣庙初汉府果发交址亦叛悉如缙言
　　正统间考功李茂弘先生尝言可忧谓君臣之情不通经筵进讲文具而已不过粉饰太平气象未必可乆官满年六十有五即抗章致仕而去于今果验葢知者尝见于未然茂弘有焉为人恬淡少许可与人不茍合疾恶之心胜以故未至卿佐区区独加敬焉为序以赠其去至今不忘也
　　福建参政宋彰交址人与中官多亲旧侵渔得银以万计馈送王振遂升左布政抵任计营所费验户敛之贫不堪者甚为所逼于是邓茂七聚众为盗因势而起遂不可遏不两月间天下震动闻风而作若火燎原不可扑灭人心易揺如此
　　自振专权上干天象灾异迭见振畧不警畏凶狠愈甚且讳言灾异初浙江绍兴山移于平田民告于官不敢闻又地动白毛徧生奏之如常又陜西二处山崩压没人家数十户一处山移有声叫三日移数里不敢详奏又黄河改徃东流于海渰没人家千余戸又振宅新起于内府干方未踰时一火而尽又南京殿宇一火而尽是夜大雨明日殿基上生荆棘二尺髙始下诏赦盗不可遏蝗不可灭天意不可回矣北敌乘机大举犯邉声息甚急日报数十次已已秋七月振不与大臣议挟天子率师亲征明日朝罢使上宣谕出师又明日即行大臣仓卒不及言各退以待予与验封郎中赵敏谓敌势叵测驾不可出白于冡宰乃约大臣上章留之不从明日驾出总兵官以下亦弗预知军士俱无备文武大臣皆匆匆失措而随之天时人事极不顺至龙虎台扎营方一鼓即虚惊众以为不祥明日过居庸关又明日过怀来又二日至宣府连日非风则雨人情汹汹声息愈急随驾文臣连上章留之振益怒俱令畧阵明日当过鸡鸣山众皆危惧无不叹息怨恨者予不胜其怒与三五御史约谓今天子蒙尘六军丧气无不切齿于振若用一武士之力捽而碎其首于驾前数其奸权误国之罪即遣将领兵诣大同而驾可回也欲谋于英国公不得间竟行人人自危未十日兵士已乏粮矣方秋禾稼徧野所过一空将至大同僵尸满路敌亦开避待我深入至大同又欲北行因镇大同中官郭敬密言其势决不可行振始有回意明日班师大风至晩雷雨满营人畜惊惧益甚又连日雷雨满营过宣府敌追至明日于土木驻营宣府报至遣成国公率五万兵迎之勇无谋冒入鹞儿岭北敌于山两翼邀阻夹攻杀之殆尽遂乘胜至土木明日巳时合围大营不敢行八月十五日也将午人马巳二日不饮水渴极掘井至二丈深无泉敌见不行退围速传令抬营南行就水行未三四里敌复围四面撃之竟无一人与斗俱解甲去衣以待死或奔营中积迭如山幸而敌人贪得利不专于杀二十余万人中伤居半死者三之一骡马亦二十余万衣甲兵噐尽为敌人所得满载而还自古敌人得中国之利未有盛于此举者敌人亦自谓出于望外况乘舆为其所获岂偶然哉
　　英国公为文庙功臣平交址回进爵为公位羣臣上宣庙时汉府密遣人与谋公即缚其人白于宣庙得此早觉而易于扑灭宣庙自此愈重之洎顾佐拜都御史谓宜保全功臣去辅兵权而宠赉无虚日正统时亦不衰安享福禄荣名二十余年天下倚以为重四裔莫不知名自余勋戚文武贵臣莫敢与并而抗礼者洎振专权视勋戚大臣如属吏独加礼于辅而不敢慢仍戒子侄致敬于辅之昆弟辅既衰老亦屈节于振以避祸竟没于土木之难以衣衾葬焉辅为人寡言笑膂力过人重章缝之士为夲朝武臣之冠
　　老泉论汉髙帝命平勃斩哙一事谓帝不以一女子斩天下功臣但欲除吕氏之党亦未必然戚夫人宠冠后宫又生子如意岂寻常比邪虽以吕氏结髪之妻亦由此见疎以太子正名东宫尚欲易之夫帝之宠爱戚氏如意如虎之乳子犯之者立见韲粉今乃闻哙党于吕氏欲俟其宴驾尽诛戚氏如意之属宜乎发怒而立欲斩哙当时若闻吕氏太子有此谋恐亦不能保也况樊哙乎帝崩戚氏母子竟遭吕氏之毒吾知髙帝之目不能瞑于地下矣
　　正统十四年春北敌遣使二千余人进马报作三千人权臣怒其诈减去马价敌使回报遂失和好秋七月敌将额森等大举入冦其锋不可犯大同失利边将有弃城走者权臣挟天子亲出师百官上章恳留不从迫促而行至大同见敌势猛鋭始惧旋师至土木会兵将无鬬志人马饥困敌众来袭前锋莫当追而围之我师大溃遂获乗舆羁于敌庭八月十五日也天下闻之惊惧不寜赖今上皇帝以太弟即位尊兄为太上皇人心始安然上皇在敌音问不通者一载余矣有自敌营脱回者方知无恙敌亦遣使来但谲诈不可信未可以使徃报左都御史杨善慨然欲徃上从之人皆危惧善曰上皇在敌庭食君之禄者于心安乎此为臣者效命之秋也遂行至其境敌将额森密遣一人黠慧者田氏来迎且探其意相见云我亦中国人被掳于此因问向日土木之围南朝兵何故脱衣甲而走答曰太平日乆将卒相安况此行只是扈从随驾初无号令对敌因四方无虞只营修寺宇而已何曽操习被尔敌兵陡然冲突如何不走虽然汝之幸而得胜未见为福今皇帝即位聪明英武纳谏如流有一人献策云敌人敢入中国者只凭好马扒山过岭越关而来若令一帯守边者俱做■〈釒截〉顶橛子上留一空安尖头锥子但系人马过的山岭遍下锥橛来者无不中伤即从其计又一人献策云如今大铜铳止用一个石炮所以打的人少若装鸡子大石头一斗打去迸开数丈阔着人马即死打中最多也从其计又一人献策云广西四川等处射虎的弩弓毒药最快若箭头上擦此毒药一着皮肉人马即死今从其计已取的药来天下选了三十万有力能射者演习曽将有罪的人试验箭去着皮就死又一人献策云如今放火鎗者虽有三四层他见放了又装药便放马来冲躧若做大様两头铳装鐡弹子数个擦上毒药排于四层后马来齐发俱打穿肚曽试验三百步之外者皆然献计者皆升官加赏天下有智谋者闻之莫不皆来操练的军马又精锐可惜无用了敌人曰如何无用答曰若两家讲和了何用敌人闻此言潜去报知次日至营见额森问曰汝是何官答曰都御史曰两家和好许多年今番如何拘留我使臣减了我马价与的段疋一疋剪为两疋将我使臣闭在馆中不放出这等计较关防如何答曰比先汝父差使臣到我太宗宣宗皇帝前进马不过三十余人所讨对象十与二三也无计较一向和好汝今差来使臣多至三千余人一见皇帝每人便赏织金衣服一套虽十数岁孩儿也一般赏赐殿上筵宴为何只是要官人面上好看临回时又加赏宴差人送去何曽拘留或是帯来的小厮到中国为奸为盗惧怕使臣知道从小路逃去或遇虎狼或投别处中国留他何用若减了马价一节亦有縁故先次官人寄书一封着使臣王喜送与中国某人会喜不在误着吴良收了进与朝廷后某人怕朝廷疑怪乃结权臣因说曰这畨进马不系正经头目如何一般赏他以此减了马价段疋及某人送使臣去反说是吴良诡计减了意欲官人杀害吴良不想果中其计额森曰者彼语云者然辞也又说买锅一节此■〈釒截〉锅出在广东到京师万余里一锅卖绢二（阙）

　　古穰集巻二十八

　　●钦定四库全书

　　古穰集巻二十九

　　（明）李贤 撰

　　○杂録

　　李时勉在翰林直言进谏仁庙怒命力士打十数瓜不死洎宣庙即位察其忠复召入翰林拜学士自后不闻直言矣正统时为国子祭酒仿胡安定教条随其器而造就之诸生勃然兴起人材遂盛于一时待诸生恩义兼尽有病者委医调治死者助其棺衾为文以祭之后王振怒其持儒礼构以罪枷于监门诸生不忍愿代者甚众获免未几乞归士林髙之亦可谓明哲保身矣
　　锦衣指挥马顺正统初欲作威被御史讼之洎王振擅权顺乃媚附之振以为爪牙翰林侍讲刘球进言权不可下移振怒欲置之法顺阿之适有翰林官董璘亦进言愿为太常卿以事神顺即依振意苦拷令招球画此谋当朝捽去支解其体由是人益惮顺自府部台宪而下莫敢谁何听其指挥奔竞之徒请托者满门贿赂苞苴殆无虚日振益宠爱之洎振土木之败众情切齿劾其擅权悞国状顺犹回护当阙扬言众怒不可忍直言捽之乱殴至死人情始舒顺体肥暴其尸于长安门外恨者犹殴之不释众欲没其产为中官沮之可为附权者之戒
　　刑部尚书魏源为人倜傥豪迈不羣尝为河南布政临事直前当之民感其惠凡出廵者亦让之在刑部不刻其待僚属也所见或不合即盛怒若不可解既过或别事相合即嬉笑与语若未尝怒者僚属以此敬之但为御史时被同出廵者搜得私物收系于京后数十年其人以别罪谪配又以罪解部犹报怨决而辱之清议以此少之然亦名卿材大夫之流也
　　植物亦有知觉试观有蔓者必附物而纒绕之物有逺近则舍逺而就近物或逺者必斜长而附之若有见焉然则人岂有无知觉邪人物各有所能而不能相通但人为最灵其所能者非物之比然物之所能者人亦不能为如蜘蛛吐丝结网人岂能为其为网也布置不紊今日拂去明日又成其速如此且以两树并列枝干参差亦能髙牵于两树梢端而结网于中间甚可怪也以此推之物物皆有能
　　山川之生俱有理予尝遍歴蜀川登髙而望万山杂乱诚不可辩若沿川而行亦如树之枝干然各有条理以此溪涧之水未尝有壅阻而不流者且岷江自岷而出以至于海数千里之逺若非山川自有条理岂能通达大禹疏凿不过因其自然之势而去其两傍石之阻者予甞经过三峡见两山壁立万仭而中则通焉此造化之妙有非人力所能为也且众水之流俱来附合初无蔽障而不附者以此见得有理存焉
　　读书有三到眼到口到心到大抵以心到为要心茍到矣眼口未有不到者若眼口到而心不到所谓视而不见听而不闻食而不知其味者也予尝读书心忽思念他事眼虽看书口虽念书只茫然过去却收心复看如未尝见者孟子谓学问之道无他求其放心而已即此可验
　　过则相规善则相勉惟朋友能然今之交友尽此道者絶少士习所以卑陋也且人之不幸莫大乎不闻过若如子路闻过而喜人犹肯告若恶闻者如讳疾忌医人谁肯告而况在髙位者乎
　　都御史洪英福建人中省元会元为文选主事辞藻新奇迁考功郎中士林重之寻升山东左布政歴转都台未曽至京中官不识其人洎徃浙江考察官贠被黜者妄诉之且加谤毁朝廷不及察而罢之令致仕二三大臣虽知其故莫能扶持朝士皆后进不知其为人既去方惜之真儒雅君子动履似迂而处世若泛然者以此见笑于谲智云
　　刑部尚书王质始由教官荐授御史歴升参政布政侍郎俱纔一考或未及者在蜀以亷称出廵惟蔬食而已蜀人呼为王青菜在山东有惠及民召拜地官舆论欢然及迁刑部僚属不乐言行或过少变于前未几以失囚左迁其学甚博为文或滞论者谓如蜂采花不能酿成蜜也
　　吏部尚书魏骥浙人初为松江教官汲汲成就人材诸生在学居者候一更尽必携茶徃视之见书声者供茶一瓯而反至三更将尽必携粥以随尚有诵书者供粥一碗且嘉其勤如此者亦不频数间旬一行士子咸感激后出其门者显宦甚盛为考功贠外郎有声迁太常少卿拜吏部侍郎寻至太宰笃尚斯文性好吟咏臞然若不胜衣中官王振亦重之呼为先生贽见惟帕一方振亦不较以引年致仕士林嘉之
　　陈镒为人忠厚端谨为都御史镇陜西民赖以安者十余年见其美须髯呼为胡子爷爷每还朝必遮道送之不能舍及赴镇必欢忻鼓舞迎之数程或乆旱至必得雨饥必赈济民益戴之但其心仁恕流为私恩同列少之亦不与较居台端而激扬之志缓不失为长者以疾致仕识者羡之
　　学者先要去一矜字能去者百无二三大抵天资美者自然谦下不自夸大不然鲜有不矜者静观接谈者必言已所行事如何徃徃言其所行之美事而过恶之事则不肯言与古之君子善则称人过则称已者异矣
　　物我无间之心学者诚不能存亦尝体验自已每有家人买物买之多者则喜或有亏者则怒是知有已而不知有人也虽欲勉强平心云不要亏人未尝嫌其多也此等克己工夫诚欠若更不勇力行之望入圣贤之域难矣
　　尝于静时体验自己所思偏要思在富贵利达上去情意乐然有时觉得所思是人欲转思向道德上去终是勉强以此觉得遏人欲存天理之功甚难且所思不正便能知之即奋然欲止之只在心上驱遣不去急引正道思之亦不能夺以此觉得素无存养之功大抵中人以下之资皆如是也
　　古之豪杰之士所见未尝不同诸葛武侯曰臣鞠躬尽力死而后已至于成败利钝非臣之明所能逆覩也范文正公曰为之自我者当如是其成与否有不在我者虽圣贤不能必韩魏公曰人臣当尽力事君死生以之至于成败天也岂可豫忧其不济遂辍不为哉李忠定公曰吾知事君之道不可则全进退之节祸患非所惜也由是观之则四公之心合而为一者也奈何今之事君者惟顾利害事有当为者稍涉于害即止而不为自以为得计或有不宜为者有利存焉则勇于必为由无四公之见故也嗟夫若四公者真所谓豪杰之士虽无
　　文王犹兴者也霸州守张需长于治民先佐郑州有声渠有淤者废水田数十年守相继者莫能疏需甫至守言及此惮于动众需徃相之曰若得人若干三日可毕守怪以为妄需乃聚人得其数各帯器物分量尺数争効其力三日遂毕守徃视之大惊以为有神助洎守霸见其民游食者多每里置一簿列其户每户各报男女大小口数泒其合种粟麦桑枣纺绩之具鸡豚之数徧晓示之暇则下乡至其戸簿验之缺者罚之于是民皆勤力无由墯者不二年俱有恒产生理日滋葢以生道使人其易如此后以觐礼至京遂受旌异之典寻畿内蝗作捕之有法吏部侍郎魏公廵至其郡异之下其法于诸郡人皆便之有牧马者扰其民需笞之领牧者譛于宦官王振捕之下狱棰楚几至于死竟谪戍边城人咸惜之而莫能救也
　　兵部尚书邝埜初任陜西臬司副使有声其父家教至严尝以俸易一红褐寄之父大怒曰此子不才如此汝掌一方刑名不能洗寃泽物以安其民乃索此不义之物污我即封还以书责之埜欲见其父不可得以父为教职居闲因秋闱聘典文衡者谋于僚友徃请其父父大怒曰此子无知汝居宪司吾为考官何以防范且将遗诮于人矣又以书骂之埜一念之孝为此举不恤其它迎书跪诵泣受其教而已后为府尹益励其操声价愈髙召为兵部侍郎端谨小心行事缜密没于土木士林惜之清议无所贬云
　　予榜状元曹鼐为人疏通俊爽初为校官不乐愿得繁剧一职改泰和典史益进学不倦复修举子业遂登进士第西杨先生嘉其志荐入经筵复入阁与政士林荣之自东杨没后议大事多决于鼐明敏之才颇相类焉虽王振恣横亦曲加礼敬没于土木之难
　　刘子钦江西人为举子业最工由省元至会元将殿试解缙在翰林会间称之曰状元属子矣子钦自负畧不逊避缙少之密以题意示曽棨明日廷对棨策最详殆及万言遂为状元至十人之后方及子钦压其负也后子钦终于敎职名位竟不显云
　　曹端为教职留心穷理之学在霍庠造就士子务躬行实践弟子出门者亦循循雅饬遵其敎不忍违后调蒲庠霍庠士子争之不释竟终于霍一郡人罢市巷哭童子亦悲泣座下足着两砖处皆穿静专之功多方岳重职不敢以属礼待至其郡必敬谒之凡考校诸庠生必请端主其去取事毕而还父好善信佛洎闻端言圣贤之道即从之于是作夜行烛一书与父诵之所著四书详说太极图解诗文数十巻传于世
　　襄城伯李隆丰资凝重器宇宏逺守南京数十年镇之以静最识大体富贵尊严拟于王者雅重斯文接儒者之礼尤恭以此上下官僚无不敬畏若祭酒陈敬宗先生造宅务欵留之不醉无归士林嘉之仰慕丰采三杨学士极重爱之正统中以得人心见疑召来京师始近声妓为自安计数年终于第自后代者数易其人终莫能继
　　都御史轩輗天性廉介初为进士徃淮上催粮时冬寒舟行忽落水即救出衣尽湿得一绵被裹之不能出有司急为制衣一袭却之不用只待旧衣之干后为御史独振氷蘗之声用当道者荐为浙江按察使前使林实在任富贵拟于王者服食器用极其精巧洎輗在任一切供给皆罢之俸资之外一毫不取自着一青布袍无间于四时破则补之蔬食不厌午则烧饼一枚而已与僚属约三日各以廪米时值买肉一斤口数多者亦如此皆不能堪有减回故乡者或故旧干经会晤者留供一饭至厚者杀一鸡僚属见之惊异此举不易得也自余盘肉一味而已忽闻亲丧明日就行虽僚属尚有未知者及夺情复任颇以廉自负又嗜酒或公筵或僚友相燕乐必至醉弄酒詈人士林以此少之及居台宪总理南京粮储清操愈坚张都宪设席会诸僚独不赴既而以卓食馈之亦不纳人皆以为僻盖古者狷介之流虽或过中有激贪风嗟夫今之仕途中若此真鸟中之孤凤也
　　处士吴梦字与弼抚州人司业溥之子读书穷理累辟不就不教人举业弟子从游者讲道而已父在京时命还乡毕姻而来及至亲迎后不行合卺之礼另舟赴京拜父母毕始入室祭酒胡俨父执也自京还家梦徃谒之至大门四拜而退明日又造其宅方请见曰昨日已行拜礼今惟长揖问其故曰先生父执也若面拜恐劳尊凡行类此有来从学者不纳贽见之礼或极其诚敬姑收之不动后或有过即以所收者还之辞而不教非其力不食一介不以取于人或亲农事弟子亦随而助其力多不能堪躬行实践乡人化之徃时闽中盗起四方摇动闻抚之贫者亦欲乘机劫富家梦早觉之既晓其富家曰宜散积粮于是皆从之一方遂安能自重不妄交人师道尊严好书字奇古自成一家不立文字暇则咏物适兴胷襟髙迈凡经史子集天文兵法阴阳易卜无不晓悉杨溥先生深重之两荐不起尝曰宦官释氏不除而欲天下治难矣必除之吾可出人皆笑其迂曾见咏桃一诗云灵台清晓玉无瑕独立东风玩物华春气夜来深几许小桃又放两三花有吾与点也气象方岳名公皆重其为人分巡至多造其宅
　　运使韩伟温州人魁梧端重为御史有声获妖盗有功酬以男妇数口出巡河南镇静有体一方仰頼阖省上下咸谓前出巡者十数辈或过于刻或猛而严或贪而懦或矜而昩或佻而轻或奸而谲或愚而暗未有如伟者自后继者十数辈亦莫能及后迁运使于河东清操甚着多所建明创立学宫得师儒择其属户子弟之秀者教之继登科第人材遂兴天性至孝以母垂白在堂屡乞致仕兼以软疾两足不能行朝廷亦不释终于任所士林惜其位不满德云
　　予徃蜀中考官恒以此心对天地鬼神平心应物以鉴自比而物形莫遁妍丑自分亦必询访于前方能如此自谓黜退者庻几不枉或其过恶未甚但量轻重决责惩戒俾之改过自新中间或有黜未尽者自分宁失于寛况世无全才有取其所长而弃其所短者奈何小人犹有不足者妄加是非大抵去人之爵不能无怨故也以此观之当权无谤者甚难虽曰所行无愧于心而情不能无愠也第予于彼秋毫无犯不但蜀中士民知之其山川鬼神莫不鉴临向使稍渉于私何以自解及观冥行妄作之人饱载而还者反无是非之恼又不知其何如也
　　定西侯蒋贵起自行伍一卒之微以功歴升至此其为将也能与士卒同甘苦凡出境折冲御侮衣粮器械不役一人亲帯而行与兵士无异及临战阵必当先直冲敌皆披靡子弟及士卒如蚁追随以死向敌用是徃徃取胜其胜也未尝不亲手撃杀数十人所恨者不识字耳以此短于谋畧必得军师而后成功然天性朴实能忘已之势听人指挥畧不较也不止于为勇将而已威振边庭西羌北敌莫不畏仰而麓川之绩亦伟叅之名将抑其次也
　　户部主事王良机谋过人有御众之才文庙知名委督口外粮饷威声大振凡军卫有司无不畏服一出境边卫自指挥以下数百里来迎为前驱负弩边将亦敬惮之英国公莫有抗礼者出师在边亦屈势相接后虽有尚书侍郎继理其事者名位徒髙人不如此畏服也后与主事刘良遘怨相讼卒白其枉惜乎位止于斯以老疾致仕盖奇特豪迈之士云
　　昌平侯杨洪起行伍生长在边有机变用诡道累立边功歴升将帅能用奇兵如遇外敌兵必捣其虚或出其不意善于劫营敌人畏之呼为杨王然自宣德以来敌人与中国和好每岁进马货卖薄来厚徃未尝大举入边或有扰边者不过朶頥之类或猎或掠多不过百余骑少或十数骑而已洪以此得立边功大抵用谲道取之洎正统十四年敌将额森大举入边洪在宣府惊惶无措闭门不出若■〈土上默下〉特之围洪能以后冲之必无是败及敌人得上皇至城下呼之亦不出救视君父之难畧不为急所存可知矣后至京师适边烽告警之际人心惊疑念以边之旧将遂进侯爵用之终不能挫敌锋寻以疾卒然在边校之诸将纪律颇严士卒用命为一时之巨擘焉
　　户部尚书王佐山东人仪表凝重器宇深厚初为给事中奏对宏亮擢户部侍郎得大臣体立心忠恕有爱民之意士林重之与人相接开心见诚坦然无疑光明正大虽政务丛集未尝废学恒以不若人为耻书义有不通者必请教于阁下先生后卒于土黙特之难盖有笃实君子之风人咸惜之
　　户部侍郎焦宏初父为萍乡丞尝以出身不由科目为恨一日与僚友宴乐邑之宦游归老者亦在论及出身髙下其父大惭而归谓其子宏辈曰汝兄弟当努力务学求科目出身为汝父増气宏以此奋发遂登进士乡人荣之宏为御史出色见重于阁老荐副臬司寻迁方伯江西人畏而爱之及在户部声名益着为人爽恺变通和气溢于接谈之际尤笃厚于乡人寛亦继为御史宏子钝又中进士任兵部主事论吾郡今世门地阀阅无出其右也
　　先儒谓心有主则实外患不能入心有主则虚外邪不能入又谓有主于中谓实外邪不入谓虚若以愚见有主则实外邪不能入有主则虚不可言外邪不能入且凡物安有虚而不能入者如人之身体虚弱者邪气便能侵入盖有主则虚以虚明而言于物无不照耳若伊川之意谓心体虚明主敬而言方可说外邪不能入也吏部郎中常中孚出身甚微初为巡检得异术能煑白金或寳玉之器有损者能补之如旧文庙知之召见试其术果然乃授是职每用其术必引入内廷为之虽中官至狎者亦不得造其处赏赉颇多已而（阙）

　　古穰集巻二十九

　　●钦定四库全书

　　古穰集巻三十

　　（明）李贤 撰

　　○杂录

　　宣庙初思用旧人召蹇义等数人宠待之皆依违承顺之不暇惟戸部尚书黄福持正不阿命观戏曰臣性不好戏命围棊曰臣不会着棊问何以不会曰臣幼时父师严只教读书不学无益之事所以不会上意不乐居数日勑黄福年老不烦以政转任南京戸部优闲之实疎之也向使蹇夏诸公皆如此持正其势未必尽疎之则君徳可修天下可肥矣初文庙命学士解缙评大臣十人何如缙每用八字断之首许黄福自余互有得失人以为确论具载缙传
　　文贞于本朝为巨擘侧于宋之公卿终有愧焉试以一二较之王文正以张师徳两造其门恶其奔竞终身不用文贞必以造门者举之甚至人举所知自以为不知而沮之宜恬退自守者不出其门也文彦博以唐介攻已被谪再三申救后卒举用文贞以攻己者为轻薄生事必欲黜之禁锢终身也与二公所行何相远哉
　　胡□庵急流中勇退非有髙尚志实不欲居等辈下耳观其在乡犹倚当道友声势自尊宦其地者避之不较其于诗文有作即刋况又未至好处以此传世果何益哉适自暴其浅深而已
　　文庙过江时胡广金幼孜黄淮胡俨解缙杨士竒周是修辈俱在朝惟是修具衣冠诣应天府学拜宣圣遗像毕自为赞系于衣帯自缢于东庑下可谓从容就死者矣诸公初亦有约同死已而俱负约真有愧于死者后缙为志士竒为传且谓其子曰当时吾亦同死谁与尔父作传识者笑之诸公不死建文之难与唐之王珪魏征无异后虽有功何足赎哉缙才独髙使遇唐太宗其所论谏岂下于魏征若留于仁宣时事业必有可观者士竒辈远不及也
　　士竒晚年泥爱其子莫知其恶最为败德事若藩臬郡邑或出巡者见其暴横以实来告士竒反疑之必与子书曰某人说汝如此果然即改之子稷得书反毁其人曰某人在此如此行事男以乡里故挠其所行以此诬之士竒自后不信言子之恶者有阿附誉子之善者即以为实然而喜之由是子之恶不复闻矣及被害者连奏其不善之状朝廷犹不忍加之罪付其状于士竒乃曰左右之人非良助之为不善也已而有奏其人命数十恶不可言朝廷不得已付之法司时士竒老病不能起朝廷犹慰安之恐致忧后岁余士竒终始论其子于法斩之乡人预为祭文数其恶况天下传诵
　　髙庙亦难受谏翰林编修张姓者能直言至不能容黜为山西蒲州学正例庆贺撰表髙庙阅之识其名见其表词有曰天下有道又曰万寿无疆发怒曰此老还谤我以强道二字疑之即差人逮来引见曰送法司问汝更何说张曰臣有一言说毕就死陛下有旨表文不许杜撰务出经典臣谓天下有道乃先圣孔子之格言臣谓万寿无疆乃诗经臣子祝君之至情今谓臣诽谤不过如此闻其说良久曰此老还嘴强放去竟不问左右相谓曰数年以来纔见容此一人而已
　　文庙过江之日初即位欲诏示天下问姚广孝举代草者曰必须方孝孺召之数次不来以势逼之不得已孝孺持斩衰而行见文庙即命草诏乃举声大哭曰将何为辞勑左右禁其哭授以笔即投之地曰有死而已诏不可草文庙大怒以凌迟之刑刑之遂夷其族孝孺受业于宋景濓其文章滂沛议论波澜类东坡之才而忠义之气凛然不可犯景濓不能及也
　　麓川初叛时沐晟尚在若彼时只遣人宣布朝廷恩威赦其罪抚安之未必不从遂轻动举兵又不委晟而另遣将以致王师失利适王振操柄之初乃逞其忿阁下议谓远夷不足较且为耕守计振不从且与兵部尚书王骥谋骥阿其意举兵以骥督军起东南兵十五万给饷者倍之穷其巢穴而冦首任思发不可得焚寨而还杀无辜十数万且以为功骥封靖远伯以次升者万余未几冦势复盛骥再往起兵如前东南搔扰军民罢敝始不可言复穷其所冦首亦不可得而还又有功升秩半前然麓川不如中国一大县纵得其地与人有何利益而连岁兴兵军需所费万万不可计而升秩之俸又万万不可计皆出于民以所得较所失诚不忍言兵连祸结致有今日人以骥为功之首不知为罪之魁也
　　予在验封日南阳郡守陈正伦考绩来见西老道及予名西老欲一见陈公约予偕造予终不从自思此一见无他即是求知既而以事相关入阁问知其名因话良久未几孔目以祭人之文呈见予名叹曰我不识此人冀予一见竟不往与王文正恶人造门者不同也
　　予在学读圣贤书知佛老为异端同类有挂其象者即斥其非以为名公巨儒决不如此后居验封造冡宰宅见正寝东严整一室疑必家庙问之则曰佛堂也不觉骇叹又以为文章名世者必不尔既而见石首先生庭中髙悬一幅视之乃观音象也不觉失笑呜呼人其人火其书果谁望邪
　　平江伯陈豫以白金采币之类求西杨为其父佐墓志西杨却之不许固请辞益坚不得乃减金币三分之一求于东杨即纳而为之称许过实或见西杨曰以平江之父先生不为志何也曰汝安得知彼曽祖吾为墓碑虽未识其人以子封爵非积徳之厚不能致吾按状而发扬之必有实也彼祖吾复为之以委督漕运而有行实功绩可纪所以发扬之若佐无可述者茍称之过实非所以取信于后世也吾何以金帛为哉予因思唐之张说爱姚崇之玩物而得之盛为称许之辞于碑盖有愧于西杨者也
　　东杨天资明敏有果断之才中官有事来阁下议必问曰东杨先生在否知不在即回凡议事未尝不逊西杨或执古以断不可行已而卒断于东杨灼然可行而无碍也每秋勑文武大臣赴内台审録重狱自英国公而下俱逊避俟二杨先生决之西杨讯之未尝决至不可了东杨一问即决庶几子路片言折狱之才众皆叹服文庙英武羣臣奏对少能称旨惟爱东杨先生之才自编修同解缙胡广等入阁议国政未尝一日离左右凡大事宻计必叅与焉或与大臣谋事未决文庙不乐甚至发怒东杨一至辄霁威事亦随决有济人利物之仁而不忍却人之馈人以为爱钱文庙亦知之每遂其所欲盖用人之仁去其贪也或乡人来馈者必访询贫富何如若知其贫亦不却其馈但以别物与所馈相称酬之若富者以十分为率亦答其一二或坐法乞救或在卑求荐必留意焉报者相继而不厌也自五府六部都察院无不畏其威聴其说使百职不能持正亦由于此大抵居仕途者安能一向遂意盖天有乘除之数黙行乎其间早年得意晩必坎轲少年蹇滞老必通显或首尾多难而中则安乐若东杨自入仕即得君无日不在宠荣之中者四十余年歴亊四朝曽无数日之恙生荣死哀始终全美不可以常数论也或者间气所生而禀得完厚如此其辅理之功在文仁宣时亦寻常在正统数年天下休息颇有力焉至于格君心之非引之当道则槩乎未有闻也宣庙时二杨用事思天下之士不由已进退勑方面风宪郡守令在京三品以上官举保且薄吏部尚书郭琎不学无术但以老成至此寻勑今后御史知县许在京五品以上官举保由是天下要职吏部不得除已而奔竞之风大作以赃露者甚众寻有以弊言者遂罢御史知县举保之例郡守以上仍旧出于二杨之门皆由其操去取之权也西杨虽偏而无私尤持公论当时天下方面颇亦得人正统六七年以后张太后崩二杨相继而亡进退天下人才之权遂移于中官王振邪正倒植矣
　　陈敬宗由翰林拜南京祭酒美须髯容仪端整步履有定则望之者起敬尝会食诸生稍有失仪者即待罪不轻容也或有所禀严于对君之礼然待诸生少恩病者必以为诈务出而验之因而亡者亦不恤也以故诸生一登仕途必远之遇诸途若不识也徒怅恨而莫能自省对客善饮襄城伯重斯文或盛设延宾既罢必留敬宗再饮主至酩酊犹自俨然若未尝饮者人皆服其量何文渊守温州时亷静寡欲一郡大治当时浙东守称为第一既而召为刑部侍郎民有馈金者却之好事者为之立却金馆在刑部虽有深刻意以尚书主之弗克遂人亦未之知也后以故乞病归正统十四年朝廷多事士大夫交章乞起之召为吏部侍郎遂进尚书太子太保其于擢用人才之际诡谲之迹始露而居言路者不能容矣虽百计固位奈何攻之者众目为奸邪暴其情状终于斥去不能留矣向使病去不出作郡清名必然传后不失为亷谨之人今也虽得髙爵而丧其美何足羡哉予在铨司时或所见不当者必面执之不行以此见忌洎予迁兵部若属任其所行莫敢谁何竟至颠踣而后已
　　工部尚书吴中奏对声音宏亮丰姿笃厚望之者知是享爵禄之器贪财巨万嬖妾数十人厥妻严正中惮之不敢犯宣庙知之尝宴臣僚命伶人作惧内戏以笑之中虽愧而不能免也一日关诰迎于家其妻拜毕呼子弟曰将吴中一轴诰来宣之我聴问左右曰此诰词是主上自言欤是翰林代草欤曰亦翰林代草也乃叹曰翰林先生果不虚妄且吴中一篇诰文正说他平生为人何尝有清亷二字中闻之虽恚强为笑容而已
　　吏部侍郎洪玙接人疎慢好褒贬人以才学自负大言不惭自矜其髙初为主事督陜西边税而回见西杨学士大言其设施之法西杨不考其实异之荐为侍讲与经筵洎吏部侍郎缺力荐玙众知不可莫敢抗既入吏部骄矜愈甚士林咸恶之以西杨在不敢攻及西杨没遂郁郁得病而卒士之行己当自卓立不可倚恃他人之势一旦失其所倚遂至如此可为戒也
　　户部尚书金濓初为御史有声自永乐以来巡按广东者满载而归自濓去一毫不取广人至今徳之在陕西臬司亦出色用是累升副都御史边储赖以充足后归京师奏对宏壮上伟之拜刑部尚书颇号深刻福建盗起遂叅军务往平之加太子太保迁户部然喜结权贵士林少之人以为奸则过矣但性猜忌利数求精务充国课商货微矣民或困弊亦不暇恤焉所学亦正言论风采动人接下多暴怒僚属不能堪大抵亦豪杰之士也
　　工部尚书周忱江西人初苏松一帯税粮有五六年未完者朝廷遣官催促相继终未能完遂举忱为侍郎往任之忱为人谦恭言若不出诸口谋虑深长一切破崖岸为之虚心访问兼采众论不一二年累欠之数皆完羡余之积日见充滥小民赖以振恤岁凶无虑岁输京师之米甲于诸省朝廷每劳其能亦善于附势中官王振极重之宦游其地者无虚日人人得其所欲释子见造者必往求之所获必过望然自出粟千石旌其门又令子纳马得官士林以此少之
　　山东叅政铁铉初为五军断事奏对详明髙庙喜之字之曰鼎石凡法司有疑狱未决者必属铉而成文庙潜邸时有诉违法状者召至属法司问之数日狱未成髙庙怒属铉鞫之片时而成以此益爱之未几擢山东叅政文庙兵至城不下围之月余亦不得时城有攻破者随完之以计诈开门降用板候其入下之几中其计后而出战文庙被其窘甚知不能克乃弃去及过江登位用计擒至正言不屈令其一顾终不可得去其耳鼻亦不顾碎分其体至死詈声方已后思忠烈不可挠者惟铉一人而已平氏有愧焉
　　张太后崩王振始弄权正统某年雷击奉天门殿鸱吻勑羣臣言得失翰林侍讲刘球上言十事一言主上宜亲政务权不可移于下振览之怒以锦衣卫指挥马顺为爪牙令以他事牵之陛前捽去球不知所谓见刑但曰死诉太祖太宗遂支解其体自是人缄口不敢言球魂附顺子数顺之罪顺颇不安命缁流诵经度之
　　振既得权喜人趋附廷臣初不知数以微谴见谪始惧兵部尚书徐禧工部侍郎王佑憸邪小人首开趋附之路百计効勤极尽谄媚之态遂宣言于众曰吾辈以某物相送振大喜以为敬已待之甚厚且言振意不进见致礼者为慢已必得祸众闻知益惧皆具礼进见从此以为常初惟府部院寺大臣以后百执事俱行之在外方面俱见之当朝觐日大开其门郡邑庻职能具礼者无不进见以百金为寻常重至千两者始得一饱一醉而出由是以亷者为拙以贪者为能被其容接者若登龙门上下交征利如水去堤防势不可止君子付之太息而已
　　宣徳间吏部官属多因请托而得葢以承平之世官于此者享富贵尊荣人所羡慕故也正统初予以进士选验封主事人以为异初不知者疑其必有为之先容者已而察知出于公道方审选时尚书郭琎侍郎郑诚命予作诗以嘉禾为题予作七言八句一诗亦不知其何如也既又查在户部观政访予平日为人如何予不知也命下之日予方悟其作诗之意有在但以孤寒之士与富贵气象之人并处虽不相类予惟敬慎自持彼亦不敢慢焉文选郎中吴敬自重自髙阖部官僚莫敢与之抗礼而效勤谄事者皆然予惟以正道接之不谄不慢乆之反重予为人而见许焉予同司员外李源凡百专取利予见其势不可与较惟闭门看书而已源恣气乘之予处之安然已而势去却相亲厚予亦处之如常予每自谓未必于已无益也盖他山之石可以攻玉自可有动心忍性之意且因此以予为好学而有手不失巻之称正孟子所谓不虞之誉也
　　宣徳初学士杨士竒辈以方面大职亦任吏部自举未尽得人乃令在京三品以上官各举所知当时以为美事行之既乆公道者少时人有拜官公朝受恩私室之讥景泰初遂罢此例仍从吏部自擢时予在铨选乃将六部郎署年深者第其才之髙下为一帖御史为一帖给事中为一帖南京者附之方面有缺持此帖于尚书王直前斟酌用之将尽复増之方其推用之时人皆不知命下令人传报彼方惊喜正谓各官举时有九年将满者以其自守不求知于人耻为奔竞至此不得已而亦造人之门况其素行奔竞者会举方退其所举之人已预知之不待命下而职位地方无不晓悉且又不论所举之人才能髙下但以举主官大列名在前者其所举之人官亦大以此舆论不平及吏部自擢较短量长多惬舆论然各举所知本是良法若皆存荐贤为国之心岂有不善但各出于私情反不若吏部自擢虽不能尽知其人却出于公道故也
　　景泰时少保于谦在兵部侍郎项文曜附之内议患其党比欲因事以开别用持正者佐之会予被荐遂转兵部迁文曜于吏部复附何文渊言官劾其憸邪赖于谦力保存之已而谦败文曜卒见斥谪当时以文曜为于谦妾士林非笑之每朝待漏时文曜必附谦耳密言不顾左右相视及退朝亦然行坐不离既在吏部亦如是王直先生一儒者于谦初甚尊敬之已而被文曜谮毁以为无用腐儒谦遂慢之谦初尝谓予曰东王老先生君子儒也可敬可爱每经筵之宴得连坐必与之相劝多饮数杯及文曜转吏部之后忽谓予曰吏部老者如何不告归予曰告几次矣朝廷不允谦曰第无实意耳予曰观其意亦实谦曰果有实意病卧不起一两月必放归矣予谓老先生至诚使之假卧必不肯为后渐闻其所谮之言方知谦之不敬王先生乃由此耳当时文曜亦有代为之意谦盖知之未遂其谋也
　　天顺初众议荐予入内阁翰林黄谏即来见予曰恭喜先生入阁予曰此何喜也谏曰何谓不喜予曰昔冦凖问王嘉佑外议如何对云丈人早晚入相以我观之不如不相之愈也凖曰如何曰文人负天下之望即入相天下以太平责之丈人自料君臣宁若鱼之有水乎凖深服之以为髙见远识今虽无相犹以入阁为内相时事如此入阁何为未见其可喜也
　　翰林院实儒绅所居非杂流可与景泰间陈循辈各举所私非进士出身者十将四五率皆委靡昏钝浮薄之流无由而退因上欲将通志重修颁行惟择进士出身者此辈自知不可居此托阖院达其意愿补外职贤乃言于上命吏部除之因其才而髙下其秩无不自遂翰林于是为之一清
　　初景泰不豫图富贵者因起异谋学士王文与太监王诚谋欲取襄王之子立为东宫其事渐泄既而景泰疾亟太监兴安讽羣臣请复立东宫佥谓上皇子固宜复之惟王文之意不在此阁下陈循辈亦知之贤因会议问学士萧镃乃曰既退不可再贤始觉其有异谋也文又对众曰今只请立东宫安知朝廷之意在谁贤益知其必然明日早观奏辞曰早选元良人皆曰此非复立之意遂驾其说于石亨辈曰王文于谦已遣人赍金牌勑符取襄王世子去矣即于十七日早带兵入朝诣南城请上皇复位是时景泰不朝已四日矣先一二日又驾其说于石亨辈云景泰命太监张永等拿亨数人掌兵者其谋立上皇中官吉祥蒋冕辈白于太后写勑旨与亨辈成此事遂以王文辈为大逆奸恶然王文初谋于谦辈未必知亨辈不过因于谦平日为总督军务一切兵政专而行之亨不得遂其所私乃乘此机而除之其余皆因平日不足者而中伤之未必皆知王文之初谋也况王文之谋其实未发所以诛戮者多非其罪乃曰臣等舍命举此大事以为有社稷之功上亦信之极其报典之隆而亨等遂招权纳赂擅作威福冒滥官爵恣情妄为势焰赫然天下寒心初徐有贞亦与迎驾之谋特命入阁有贞以陈循辈在前不得自专乃助亨除去循辈未几有贞亦为亨所嫉而出之人以为天道好还不意亨复遭烈祸益见天道之好还矣
　　景泰欲易太子恐文武大臣不从先啖其左右于阁下诸学士各赐金五十两银倍之陈循辈惟知感惠遂以太子为可易于是假以外僚陈奏请易太子乃会文武羣臣议其可否有执以为不可者即以利害怵之无一人敢异辞于是择日立之即以宫僚美秩付之阁下任其所取文武大臣与者十七八自公孤而下数十人为太保者十人名爵之滥一至于此惟贤等侍郎四五人不与一易之后人情怅然不平贪其利者扬扬自以为荣幸不知识者已知其非善后之计已而天道一还尽革无遗因而谴谪者亦多回视不与者反有愧焉荣辱相寻如此士之立身不可不审也
　　景泰初予进正本十策且乞留中朝夕省览少助身心之学不省竟发出越数日户科给事中李侃因灾异上言近日李某所言有关圣躬畧不省览无恐惧修徳之实灾异迭见殆由于此览此奏却将予奏疏取入誊写一本观看礼部尚书杨宁见之叹息一日见予曰吾读崇节俭一事殆欲下泪乃逐条为前件以为当留意行之本部尚书何文渊闻之求稿一看曰忠鲠之言也少保予谦见之曰人所难言者南京祭酒陈敬宗曰闻其题目知为至论矣后颁君鉴于羣臣予复采二十二君善行每君不过三四事最切要者乞体而行之景泰览之亦不省曰此奏欲何为中官王诚曰欲上学此数君耳乃颔之但流于荒淫不复介意
　　士大夫行已交人不可不慎若徐有贞素行持公者少而所交者亦然及其当道予辈持公以助之有贞遂改前辙不复徇私其所交者犹以平昔素情望之多拂其意遂以有贞为改常从而媒孽其短者甚众向使素持公道岂有此乎

　　古穰集巻三十
 
