雪堂集　　（明）沈守正 着 

　　●目录 

　　序 
　　凡例 
　　较订门人姓氏 
　　卷之一　　诗 
　　卷之二　　诗 
　　卷之三　　诗 
　　卷之四　　序 
　　卷之五　　序 
　　卷之六　　条议 
　　附 

　　●序 

　　（前有逸文）欲所谓俭岁黍稷寒时絮纩实实有济于用者亦何可得然倘知非此返之实谛又或一味饾饤学究全袭金华殿上语而了无清思逸韵足涤缨绂之尘而醒其醉即达如李文饶矫如王介甫一幼学即挥斥文选一用行务申禁诗赋自以为经国鸿裁良应如是乃其著述遗编而欲如摩诘襄阳之片吟少游耆卿之小咏足令家赓席倡至今讽串不衰者亦复何如畏知意为器圉才为局锢精之所召而每格于呼不卒应自封于方圆左右之藩而欲廓之心手旋拨之际非不艳也有不能耳古人中于此实有兼擅而又诣极其妙惟荪文忠一人所垂若高册大篇游涉小品今有不推为舟楫之长年风雅之宗匠者否□吾友沈无回才名蚤擅声噪□林博雅渊邃良非彼仅学一先生者比而其平生最所钦企者亦惟苏文忠故其眉颊精采类往往近似方其久据扶风之帐翼经有述若书有丛诗有通则文忠之论语易解也及以感慨时事动为当路借筹虽不及效诸盘错之大然如条画会城水利议折台海兵变无不详核□窽则文忠之策断诸篇也至□军持不借偶所经涉雅有题篇笺奏刀札妙有错采则文忠之诗词启牍也而又旁及绘事深得北苑吴兴笔意则文忠之书画游萟也所不得近似者宦迹不甚遐年算不甚永若文忠之入登翰局出涉海澨为朝宁批判名彦为穷崖幽谷刻画颜面传之久远者有差未逮至今遗憾惟此耳无回友道广然素称莫逆者无如胡休复卓去病是以庄惠之知而申秦晋之好者独休复发癸丑甲榜选入翰林庶常余时适承乏柱下班结肝胆交冀见其立朝风采及余巡方入浙因得欢无回去病私心愉快乃未几而休复以修文夺去山阳之痛不胜悼矣然与无回入林亦正快披衿每聆其学问渊湛有咄咄马蹄之气节义劲朗有亭亭千仞之风于经术经济中禆益良多故加■〈目匿〉焉比余出镇津关无回负重誉于荐绅中由国学擢知杂御史正向用可发抒其所蒿目又未几竟忽焉长逝痛复何巳今休复祀贤祠有柳堂集脍炙文苑者则余与无回订定授梓者也无回长君英多即休复馆甥也能读父书兹裒其雪堂集行世复因去病而问序于余余展阅之能禁人琴之戚乎哉聊以无回所得力于东坡者而诠述之并志当日友谊于楮末云尔抑余尤有幸焉东南文献邦也异日征武林最著者定无踰柳堂雪堂集者并悬国门如元白长庆集故事将子瞻不独擅美于前至身竟其用不沾沾以空文见者是在英多开美矣时 
　　崇祯庚午冬月吉水友弟李邦华顿首拜撰 

　　沈无回先生遗集序 

　　一二十年前湖上雅多朦游其人与其诗文无异致也吾师开之先生以冲隽标玄虞司勋以沉郁擅轨寓庸之理含贞邃伯霖之趣极恢寄迨复休复无回文高庾月诗峻谢山能事□绝□孤神特注矣休复虽早世然犹振策金马稍稍发舒独无回掌串三坟淹渍五纬河渠金谷之志成于胸中风　云鸷豹之机运于掌上使其淂志肆力上可以追踪留□下□不失拟迹渊云而遇与志乖年随禄薄掩□锷真千古同痛也大抵尊经说史之学各有专门儒林独行之科者难兼诣无回束躳涤腹孝友之则着于帷墙清白之操夫之幽夜凡辞试葬父授经养母士服安??之之教台采雒阳之谋人人能言之独于茧丝牛毛之中忽露风斤霜刃之用所谓事核者其言复练气伟者其采复瓌编线既发深衷渺能环奥义郑玄万卷业竟八千班固五经更通四部见今登坛执耳者谁见其俪乎昔张伯玉改尊经阁记折??大曾子固有如小儿近代王元美始不喜归太仆晚更叹赏之使遇无回来稔五花簟更抽向何处耳无回入御史台虽名知杂一时风棱已自赫然豸角甫彰鼍彩遽区幸有子英多能读父书能继先志青箱未冺黄绢重题无回为不死矣樊川有言两汉以来富贵者千百自今观之声势光明孰有如刘杨董马者斯人也岂有求于当世者哉然则玉楼突兀与湖山光熖诸君子所留长自在也闻笛遇垆可无悼矣 
　　已巳兰然吴兴友弟韩敬谨识 

　　沈无回先生集引 

　　夫品士以文行尚巳陈寔不□于文苑祢衡□问于士行葢戞乎其难□也我无回■〈逞，山代口〉矣而其文其于何所岐其短长哉十五登坛雄文葢世比领乡荐数□□车少需需时诚无难愽一第志而念母老萦情之釜勉□一毡心良苦无乃苏浙之范振铎生于□村慕成均推毂冠冕志必曰无回先生于是议补□而无回乃以骝转破格力辞其清□不伐又何如也然而只望益峻□补以惣台务时余在长安淂□贞史所遗简初识无回各吐□□□□□□交□捷于此亡何侍□以新典误紏无回而无回则□□□意自若也非中行□□□子哉不□又于以□寒秋□□乎□家藏著作甚盛率烬于灾所□赋□说□暨杂□诸帙其子尤□辈此玉立期为不□□付劂氏□□读□具不□人□□抒性灵□超□□外想迨其诸□议擘画□□□□□火以快其文行□以出此而兼经世者□不塞圣□□□□ 
　　慈□达□山友弟刘宪宠具艹 

　　●刻雪堂集凡例 

　　一诗原稿千数百首庚申夏仲同巨先侍先大人于始平公署请寿木遂汰什九今卷之一即焚草也将合卷二巳庚草与留别黄岩及入都诸作同付剞劂而燕尘见背鱼恨永深矣第三卷则皆穷搜杂咏或题箑头或标卷页虽不敢曰吉光片羽秘作家珍要亦惟是断壁残珪实宝余渖耳乐府歌词征收未至容俟续刊 
　　一经济乃先大人未展之猷久为当事推毂犹余纸上陈言每有条议皆随散落集仅三议皆过庭时珍藏存其梗槩而巳 
　　男 【 尤含凤仪】 谨识 

　　●较订门人姓氏 

　　季孟达 【 兖州】 归奉世 【 文若苏州】 程道远 【 原迩】 许捷 【 云宾】 姚夔 【 雨若】 吴世翘　吴前训 【 景先俱徽州】 胡明远 【 九玄】 朱大治 【 齐先】 刘亮采 【 德严】 施先 【 我先】 孙有庆 【 孝孙】 锺源长 【 仁孺】 孙有奕 【 闻孙俱嘉兴】 潘鼎 【 古公】 沈国馨 【 夏祖俱湖州】 杨从本 【 培之绍兴】 蒋泰宾 【 嘉仲衢州】 吴星　郎文中 【 　　俱严州】 王名世　张翀 【 羽长】 陈如湛　卢应昂　陈炜 【 木叔】 林士鲲　戴唐献陈虞胤　陈虞嗣　陈虞冑　戴杏芳 【 君一】 沈日升 【 冬之】 施商侯 【 君望】 黄学知 【 及生】 林吉善 【 尚友】 符应麟 【 泰游】 陈振琮 【 长孺】 陈振琦 【 仲孺】 戴桂芳　王栗　王熥　叶坚 【 汝刚】 叶■〈日上永下〉 【 仲大】 张凤苞　卢应抃 【 青臣】 彭世元　彭城　蔡楠　张凤翼　项元瑞　赵升　吴兴儒　徐文瀛　王佑　项熠　周南　王国舒　王国泰　池宜玠　王声焕　池泽暨　朱绍干　李风声　狄来王　金大锺　许鸣远 【 　　俱台州】 许尔京 【 士魏】 邵咸英 【 仲容】 卓禺 【 肖生】 钱瓒 【 仲瑟】 柴世基 【 式谷】 陈绍英 【 生甫】 王克家 【 元建】 沈洪瑞 【 弱先】 沈箕畴 【 洛生】 邹锺秀 【 士举】 沈绍休 【 文伯】 沈彦中 【 又文】 凌嗣端 【 士重】 凌元征 【 巨先】 凌阳征 【 公实】 邵文甲 【 子宓】 凌吉征 【 履旋】 钱蔚起 【 辅明】 汪若士 【 嘉生】 周养徤 【 且周】 沈好问 【 舜徒】 邵震美 【 客生】 邵时可 【 君襄】 邵士开 【 开令】 李树藻 【 复一】 何明远 【 润思俱仁和】 吴文炽 【 休文】 陈昌遇 【 际五】 吴思穆 【 静腑】 田中芝 【 长灵】 高其珍 【 元瑜】 周迈 【 子渐】 周迨 【 士超】 吴洪度 【 涵子】 李世清 【 臣远】 黄之尧 【 莲生】 钱琮 【 季廉】 孙任 【 巨胜】 孙光钥 【 峻起】 吴洪绪 【 昭□】 吴嘉相 【 调甫】 郭贞时 【 □□】 唐慧 【 幼文俱钱塘】 周时泰 【 海宁】 姚明卿 【 子九余杭】 陆震元 【 富阳】 周今旦　徐余庆 【 积夫】 徐士奇 【 若路】 袁一诚 【 觉符】 袁一言 【 又符】 陆之瀚 【 　　俱新城】 

　　●雪堂诗集卷之一 

　　武林沈守正无回甫着 

　　诗 

　　◆诗 

　　山中即事 
　　听泉亭 
　　题行脚卷 
　　送僧游鴈荡 
　　畣金浦凡惠畵 
　　题畵 
　　立夏 
　　过听泉亭有感 
　　中秋大雨感旧 
　　秋日山居 
　　读冯开之先生集 
　　岁暮舟行 
　　乙卯自瓜步登程 
　　丙辰下第 
　　邻家榆树 
　　七支庵遇无穷 
　　杂诗 
　　赋得高柳静烽烟 
　　赋得月出梧桐高 
　　燕中怀古拟高达夫宋中作 
　　都下友人寄岕茶至 
　　送应硕甫 
　　雨 
　　邸舍立秋 
　　中元鲁弥生张尔唯罗尚之招饮同郝刘二校书 
　　秋日邸舍 
　　送朱澹修休假南还 
　　送陆行仲南还 
　　和张尔唯九日招饮同弥生尚之大白洛生绸生用韵兼有所感 
　　云娘行 
　　和弥生晓行作限韵 
　　过金山不登感旧 
　　归过柳堂谒休复柩次时将之东海 
　　初归 
　　丁巳元日怀都下游好 
　　黄岩道中 
　　黄岩怀古 
　　七夕有怀 
　　九日沈倩明黄及生应百禄庆云陈长孺仲孺招饮九峯寺 
　　施生归自九江赋赠 
　　秋日感怀 
　　署中怀人十绝 
　　寄怀汪孟朴 
　　戊午初度 
　　留别王献叔上舍 
　　留别王甥元建 
　　同罗玄甫章廷纶龚华茂集张石宗竹香斋时华茂将之练水 
　　张符九龚华茂小集南屏 

　　○山中即事 

　　恠石生烟万木疏枯藤历乱张颠书寒鸦噪影日居诸野人扶杖叹奇绝明朝得雪更何如 

　　其二 

　　西风飒飒摧枯枝寒犬惊吠钟声迟邻舂有无如间之此时却忆王摩诘落笔草草皆成诗 

　　○听泉亭 

　　偶过斤竹岭小憩木兰湾如在辋川上裴王自往还月明人澹郁梅瘦格高闲意欲增椽屋长条不忍删 

　　○题行脚卷 

　　千山万山两衲子一瓢一钵云水长寄与丰干莫饶舌我自看山到石梁 

　　○送僧游鴈荡 

　　瓢笠于徐策杖扶潇然堪作鴈山国七十七峯□绝处难说西来一字无 

　　○畣金浦凡惠畵 

　　一泒烟霞出墨池人言君作不声诗云林别字名迂叟摩诘前身是畵师 

　　○题畵 

　　一笔数株柳似麻又似帚两笔几点山疑雨复疑烟潇湘洞庭邈千里近在深芦短苇边微渺丛树两间屋知是幽人旧薖轴风颠雨怪不出门炊黍烹茶应巳熟人言此图太草草胸中丘壑随意扫譬如绝代萧疏人粗服乱头亦自好 

　　○立夏 

　　青梅如弹酸螫口家家蒌蒿佐烧酒解衣科顶事不久子规坐占黄鹂枝幽人惜春春不知 

　　其二 

　　红尘驱驰褦襶子白汗交流今日始可人生半暍死九里松风凉可咽彼其不来莫轻说 

　　○过听泉亭有感 

　　平桥曲曲水汤汤撼绿奇蓝映翠行犹记当年种桐树断云将雨送斜阳 

　　其二 

　　万朵辛夷覆石床幽漱水发微香曾为十载泉声客容易无情过瀑梁 

　　○中秋大雨感旧 

　　宝瑟金樽忆昔游阖闾城下月当楼年随燕燕莺莺度人对风风雨雨愁 

　　其二 

　　曾闻不见高城句今日城中人若何只恐虎丘池畔月歌喉还似昔年多 

　　○秋日山居 

　　何以散廓落下山复上山白云怀袖里红树有无间 


　　其二 

　　山燃无熖火石吐不炊烟樵斧声稀处飞鸿满暮天 

　　其三 

　　山如窥镜女倒影冷泉清西栗风前落东曦树杪生 

　　其四 

　　蟋蟀风前切芭蕉窓外翻坐听半夜雨萧瑟不堪言 

　　其五 

　　云时从栋起水上与阶平千古高亭在香山独有名 

　　其六 

　　一片三生石圆公不复来行人寻古迹野菊满山开 

　　其七 

　　谢台既寂寞猿洞亦荒凉独有前朝树秋风萝薜香 

　　其八 

　　树色朝朝变山容刻刻奇高峰古塔直日为野烟吹 

　　其九 

　　老树秋先赤石桥霜后寒落霞人影静图画固应难 

　　其十 

　　疏林落复落黄叶深更深楚客当年意风流直至今 

　　○读冯开之先生集 

　　梁尘不动画船空幸留缃帙见遗风官因屡黜欢能古诗到无题语必工松桂影边綦履散■〈艹縻〉芜山下梦魂通西泠烟月虽如昨谁领风流向此中 

　　○岁暮舟行 

　　逼岁扁舟西复东蓼莪歌罢叹途穷寒林落木更落木衰草郭公复郭公浊酒独无法醉故人如避托书通终宵雨雪侵肌骨局足高眠信篷 

　　○乙卯自瓜步登程 

　　改陆于焉始行人唱出关江南犹见树马首渐无山潮落鱼鯹市鹾壅贾聚湾客程如换味问俗亦心闲 

　　○丙辰下第 

　　世事竟如此吾生何所为半千非自誉百六值今时白匡犹遭叱青蝇更竢谁便当披发去宁待北山移 

　　○邻家榆树 

　　借荫知怜独分钱似念饥两年为客倦一叶敢言微干耸晨晖满丛深众鸟归社枌思郁郁宫柳共依依彼树犹如此人情何太稀 

　　○七支庵遇无穷 

　　为爱水关水因便到七支老僧映户立惊是囊时师十载不相见何缘得在兹当时同游侣各各东西驰亦有先归者北邙生茅茨白下前朝寺荒芜半不治何当变陵谷弹指巳若斯言罢长太息握手怜鬓丝相期共销夏劳劳安所之 

　　○杂诗 

　　长安女儿年十三丁香初结香犹含似学琵琶曲未熟参差纤指画妍腹袖底眉尖别有神移裾转步不动尘昨宵犹映帘栊立今日重过解避人 

　　其二 

　　清歌可听不可亲玉颜时时含薄嗔如珠细吐珊瑚唇一字三刻停梁尘少年黄金贱于土怀袖经年谁敢陈多情正在娇痴处四坐逢迎愁杀人 

　　○赋得高柳静烽烟 

　　干耸边云古枝斜独马行频年不出塞但有柳纵横薄暮风传角方春雨洗兵呼韩归质日攀折赠长征 

　　○赋得月出梧桐高 

　　烟锁常疑雨云封即是山独当良夜月桐格倍高闲老干流辉满疏枝漏影斑西风莫摇落凉直太难攀 

　　○燕中怀古拟高达夫宋中作 

　　官柳何蔽芾梨枣亦成行时无燕召公勿剪非甘棠更闻野老哭悲风生夕凉 

　　其二 

　　一过一回首慕说黄金台黄金不可见所见惟黄埃骏骨久不市吾侪空复来 

　　其三 

　　我来易水上易水至今寒可惜田先生不与白衣冠知士固不易殉知良独难 

　　其四 

　　翩翩幽并客尚杂五胡风沦没二千载百年安得同日暮赤丸起萧条原野空 

　　其五 

　　辽家全盛日妆楼接水开云构尽丰草娥眉安在哉后王委土侧岿然峙北台 

　　○都下友人寄岕茶至 

　　故人怜我渴千里馈云芽轮囷离山早封题带墨斜课童炊活火试水问浮花不与当途饮何须着毁茶 

　　○送应硕甫 

　　昔我别子子未起子今别我情何巳车尘遥遥不可留湏臾又隔芦沟水黄河南下如雷泻计时巳食眞州鲊与子同是别离人今日翻为送行者 

　　○雨 

　　比日酿云湿筛空雨骤来戌楼迷粉堞官柳洗黄埃风扫微微汉虹收隐隐雷从兹余暑退客又□悲哉 

　　○邸舍立秋 

　　候虫惊节换不及客心明残暑犹昨日夕凉枕簟生两年违故国终日对高刧转恨南飞鴈劳劳逐队征 

　　其二 

　　盻盻望秋至今宵梦亦秋鹊衔蝉噪急云带汉光流有酒难独醉无人堪说愁如何不归去闲老荻花洲 

　　○中元鲁弥生张尔唯罗尚之招饮同郝刘二校书 

　　高城如榭水如油良月开樽破客愁夹坐名花含露艳荐亡灯火杂星流飞觞欲呌清辉下改□俄惊戍鼓收一辈蓬飘无所事谋欢重九再登楼 

　　○秋日邸舍 

　　秋风淅淅渐鸣枯旅馆牢骚气色殊门外泥深无客到床头罍耻数钱沽何人能市千金骨吾道眞如五石瓠老却故乡莼似玉一生大错是之乎 

　　○送朱澹修休假南还 

　　王家珠树三枝秀少者先鸣驷马还鸿鴈数行随彩伏蒹葭八月唱阳关荆溪秋老文为石鹫岭枫丹锦是山令谱修成假未满洞茶闲拨断桥湾 

　　○送陆行仲南还 

　　子忘非主今为客使我劳人转忆家斑马不鸣魂巳断红亭屡到泪空奢慈亲白发怜衰柳小妇青衫泛菊花但是能归皆足羡何须昼绣始堪夸 

　　○和张尔唯九日招饮同弥生尚之大白洛生绸生用韵兼有所感 

　　三逢令节独悲秋幸尔招携浪漫游但醉不须嘲落帽对花何必更登楼南冠尽望燕山远楚岫仍将暮雨收转忆去年今日事同人千里始知愁 

　　○云娘行 【 并叙】 

　　予友沈千秋作花谱以郝云娘为冠评曰不知秋色落谁家又曰粗服乱头亦好予见而慕之复闻朱公朗述其艳美轶事益令色飞传巳从人自分此生缘断矣丙辰下第留都下意绪甚恶一日于友人坐见之标格采韵果出人外予方侘傺察其意亦似有所伤属有所碍不能陈叙然两意巳大解临别时斗酒相劳若远若近意更凄紧长途氷雪篮舆中重理前绪感其意作云娘行以报谢之或规予不当作予笑曰昔白香山左迁江州司马尚不废琵琶行彼在仕籍犹若此予何为者况未之东海亦何伤哉苐不可使不及情者知之如千秋公朗必不可不使知也 
　　沈郎花谱近十年云娘倾国人人传每恨闻声不见面无人为结三生缘今年留滞在京都都下美人多如荼褰帷瞥见云娘在喜动颜色光荣殊萧萧疏柳直风前皦皦孤鹤唳重玄林下风流瑶阆骨肯与妖邪争爱怜谋欢正剧忽欷戏知子胸怀不暂舒似感故交零落尽眼前香粉空相与我方坎壈重太息覩子肝肠增偪仄忆昔十五入词场烟飞纸落不可当纷纷余子何足道彼其当年耻鴈行流光荏苒廿余载忧患经多容鬓改空留七尺自昂藏难使鸡羣不尽骇以此伤怀各自思半面纔通如旧知何图座上风波阻脉脉相看不得语临岐把酒俨向人转复无言但酸楚人生会合自有神何必荐枕始成亲子尚风尘予浪迹朱颜湏慎百年身他时若得重相见应费青衫作泪巾 

　　○和弥生晓行作限韵 

　　仆仆驱寒日行行望酒帘长途淹蹇步衰鬓怯霜尖过市嗟萧索逢人问戒严幸然偕胜侣投策一掀髯 

　　○过金山不登感旧 

　　金山一过一回思星聚连床彼一时漫说箕裘徒筦尔纵留文采亦空而试凭江阁难舒眼但听潮声巳蹙眉明到江南逢旧侣冻云寒日总成悲 

　　○归过柳堂谒休复柩次时将之东海 

　　冲雪沾泥到柳堂忍看阶草白于霜嫁卿阿鹜今成谶车忆桥公我独伤生死自然多变态飘沦应不责疏狂拟将东海千寻浪酹尔英雄一寸肠 

　　○初归 

　　蒙茸万里解征骖叙隔陈愁丙夜谈细数亲朋将减半笑怜儿女幸存三梅花腊尽香先发杨柳春来叶渐毵游子乍归寻乐事不湏憔悴似江潭 

　　○丁巳元日怀都下游好 

　　椒觞栢醑正微醺转忆燕山别绪殷星聚忽然俱万里风期终想冠千军西陵春暖花如霰曲院灯深女似云总是多情易关涉每逢胜令思纷纷 

　　○黄岩道中 

　　马烦人倦日晻■〈日兹〉岩壑争奇应接迟雨脚云头皆米畵水田夏木忆王诗江村种稉多于秫秃树啼鸦怪似鸱野性由来贪览涉独嫌冠帻路傍知 

　　○黄岩怀古 

　　古城 
　　壕头 

　　·古城 

　　漠漠孤烟江上横行人说是偃王城当年仁义将何用地下疮痍恨未平故垒几朝看鹿走荒基无岁不牛耕徐山石室今何似旧楚依然春草生 

　　·壕头 

　　此地不闻如巨鹿何缘白骨似长平古壕三尺冤难涤亡镞千年魄尚惊风雨丹枫标汉帜兵戈旧垒筑新城英雄多少埋黄土屠钓偏流竹帛名 

　　○七夕有怀 

　　去年七夕燕山度今日双星海畔看一自故人如雨散曾无片楮报霜寒关河到处容堪老杯酒人开会尚难万卷腹书何意晒且从儿女觅新欢 

　　○九日沈倩明黄及生应百禄庆云陈长孺仲孺招饮九峯寺 

　　九日携樽到九峯峯藏修竹列高松篮舆幸有门生??羿红饮欣无俗子逢孤塔出林留夕照古藤余兴待疏钟三年令节皆为客南北东西愧短笻 

　　○施生归自九江赋赠 

　　枫老橙黄物候新记行犹自草如茵九峯诸子飞觞夜果是茱萸少一人 

　　其二 

　　子归何日发湓城江路萧萧匹马行此地琵琶曾送客只疑犹有别离声 

　　○秋日感怀 

　　红树缘江寸寸秋依刘王粲懒登楼去年此日留京国醉酒迷花别样愁 

　　其二 

　　昨日行人唱出关西陵回望即家山宁知秋老千山外日日思还不得还 

　　其三 

　　故人裁诗面不如诗到怀时莲叶舒此地岂眞回鴈处至今未报一行书 

　　其四 

　　秋江潮落尽鱼鰕满市鯹风到日斜转忆西湖莼再熟紫丝牵出长氷芽 

　　其五 

　　帜列丹枫鬬上春灵山片席事如新公超市罢门生散南北东西止一人 

　　其六 

　　何事羣山不遍过啸歌常在此山阿十年屡见伤心事恐有猿声惹泪多 

　　其七 

　　梧桐霜后扑人飞十月谁家不捣衣独坐空堂□失笑无端小草不能归 

　　其八 

　　半生落落负贫豪万事如空问浊醪纵使西风吹败叶不教独奏郁轮袍 

　　○署中怀人十绝 

　　太常朱世其光祚江陵人有国士之感行藏未定缺焉抠衣 
　　编修钱受之谦益虞山人迹潜誉远是将出矣 
　　大理董崇相应举闽县人会为广州广文广人思之 
　　大参曹能始学佺侯官人由蜀入庐有终焉之志令人感深 
　　学宪黄贞父汝亨同郡人蹭蹬宦海近始典文 
　　驾部孙子啬谷华容人家世张楚位不配才常怀邑邑 
　　郡守沈千秋圣岐乌程人病废往日风流都尽 
　　邑博朱公朗怀吴宜兴人俛首一愽昂然有千古之气 
　　孝廉李长荇流芳嘉定人绝世雅流屡期不至惄如朝饥 
　　山人赵文度左华亭人小笔之美擅乎东南 

　　·太常朱世其光祚江陵人有国士之感行藏未定缺焉抠衣 

　　何图脍凤屠龙手佞佛翻经对九如惭愧昔人千里驾十年空羡武昌鱼 

　　·编修钱受之谦益虞山人迹潜誉远是将出矣 

　　破龙山下惜居诸子厌承明退著书莫似茂陵常病渴明光视草待相如 

　　·大理董崇相应举闽县人会为广州广文广人思之 

　　公门如市心如水九鲤能如子也清不识始平痴博士试看南粤董先生 

　　·大参曹能始学佺侯官人由蜀入庐有终焉之志令人感深 

　　无缘共听巴江雨怀袖常存蜀道书闻说庐山有新筑虎溪远近定何如 

　　·学宪黄贞父汝亨同郡人蹭蹬宦海近始典文 

　　南国诸生旧在门音徽未远典刑存今朝捧檄新文格夫子重来道逾尊 

　　·驾部孙子啬谷华容人家世张楚位不配才常怀邑邑 

　　公子勋名满冶城逢人处处说鲰生谗夫未便能投?匣底鱼肠夜不平 

　　·郡守沈千秋圣岐乌程人病废往日风流都尽 

　　药椀残编寄寂寥歌梁舞馆半沉销豪华尽是伤心事沈约于今果细腰 

　　·邑博朱公朗怀吴宜兴人俛首一愽昂然有千古之气 

　　一毡未必联床席万里俱堪托死生寄与君家老公叔何须着论博高名 

　　·孝廉李长荇流芳嘉定人绝世雅流屡期不至惄如朝饥 

　　曾约秋风到石梁桐翻一叶便如狂即今木落山空矣未卜何因见李郎 

　　·山人赵文度左华亭人小笔之美擅乎东南 

　　我来粉本满溪山君住天都几日还他日相逢应大笑笑人云雾说荆关 

　　○寄怀汪孟朴 

　　朝朝促膝犹嫌阔岂料空山隔暮猿薄俗五交多到溉深情千尺只汪伦海滨渐败椒兰气宇内争蹊桃李言莫以忧伤损肝胆吾侪尚欲用乾坤 

　　○戊午初度 

　　巳过纲成跃马年纵逢唐举不轩然逃名漫学墙东隐小筑眞疑岸上船自叹半生惟砚北畏闻两字在卢前却如老大当垆妇脂粉调人亦可怜 

　　○留别王献叔上舍 

　　两年叨末契忽别意如何一榻吾难稳千秋尔孰多江山渐风雪东北况干戈相忆凭鱼腹焉能似屡过 

　　○留别王甥元建 

　　海内存知巳何人一脉联可儿原足爱似舅未云贤萝薜宜加护琴书莫浪传长安多便羽迟尔寄佳篇 

　　○同罗玄甫章廷纶龚华茂集张石宗竹香斋时华茂将之练水 

　　竹下频留客尊前且纵歌莫言同调少只怪别离多凉月摇丛桂轻烟澹薜萝有情堪入赋笔彩定如何 

　　○张符九龚华茂小集南屏 

　　避俗依兰若晴湖落照低危峯苍欲滴芳树绿初齐流水乱人影轻阴留鸟啼诗肠堪鼓吹何必定黄鹂 

　　雪堂诗集卷之一终 

　　●雪堂诗集卷之二 

　　武林沈守正无回甫着 

　　诗 

　　◆诗 

　　有感 
　　送柴式糓赴保定韩中丞幕 
　　渡江 
　　山阴逢朱晋明 
　　重至黄岩署中 
　　和吴司李老僧岩韵 
　　雪 
　　雪晴 
　　和王献叔和雪诗谢其登楼之约兼志所感 
　　独酌 
　　除夕 
　　书至得含儿考信 
　　庚申元旦行春 
　　听行春伎歌 
　　赠柴云倩 
　　题畵赠云倩 
　　寄怀沈君接 
　　放灯至二十日止 
　　灯夜咏所见 
　　元夕骤雨 
　　借鹤 
　　初度 
　　答献叔折杏花见赠是日予初度 
　　自出东郊插柳 
　　从吴司李乞江瑶柱答诗索和用韵 
　　再畣吴司李江瑶柱诗用韵 
　　偶兴 
　　闷 
　　喜凌巨先同两儿至 
　　江瑶柱歌 
　　乞海棠 
　　瓶中梅谢易以海棠 
　　雨中海棠 
　　桃花 
　　雨 
　　喜晴 
　　王献叔招饮绣球花下 
　　步至九峯寺 
　　春暮 
　　游方山寺 
　　登方山绝顶 
　　到云影院自此下甚险 
　　谒朱子祠 
　　题畵怀柴式谷 
　　小病 
　　送吴司李拂衣 
　　送吴公子自天台归阳羡 
　　寄哭赵文度 
　　闻畵者丁叟亦逝 
　　挽吴司李堵夫人 
　　巨先归闻游天台诸胜诗以讯之 
　　寄尤含 
　　不寐 
　　独居 
　　自遣 
　　独行 
　　病中 
　　病起 
　　晚出依隐精舍 
　　依隐精舍次修能韵 
　　晚步 
　　委羽洞 
　　八月十二夜月 
　　十三夜月 
　　十四夜月 
　　中秋 
　　题竹寿高元瑜母江孺人 
　　九日同修能凤仪游九峯寺 
　　送朱修能 
　　送张叙伯入都补令 
　　留别黄岩东郊诸胜 
　　寿李长蘅母太夫人 
　　泊嘉禾风甚不得访秋潭 
　　过姑苏 
　　闻孙送至枫桥诗以谢之 
　　夜泊松陵 
　　题畵雪 
　　题畵 
　　题友人纪梦 
　　孙景亭六十寿歌 
　　壬戌北赴成均尤含送至虎丘题畵志别 
　　中州道中 
　　重阳 
　　阻雨 
　　雨后早行 
　　貘州怀古 
　　将入都 
　　入雍署 
　　送钱受之请假 
　　赠李孝子 
　　送钱长人赴蕲州 
　　哭沈君接 
　　春日万都尉仲晦邀游白石园同汪梧丘吏部朱白岳侍御李于鸿大理 

　　○有感 

　　少年尝许足三冬盘错孤根老未逢自昔鸡羣多笑鹤何来犬格欲驯龙功名暂且归公等怀抱终□□阿侬千古蓬茆原有事休言得意尽歌橦 

　　其二 

　　□年海内共班荆纵未相遭也识名敢谓云霄皆□味岂知寒热较阴晴度阡越陌予心古北斗南箕世态轻散发海隅聊自适虞翻原不托嘤鸣 

　　○送柴式糓赴保定韩中丞幕 

　　一官何拓落又送子长征雨湿袍襟重秋随马足轻别离多感槩疆场兜戈兵稳坐莲花幕凌烟在笔畊 

　　其二 

　　念子能迂阔谋生拙似予老亲湏禄养游子莫居诸世态浮云似高名畵饼虚无言扬得意方始识相如 

　　其三 

　　尚忆栽桐日高枝巳拂云故人皆雨绝尔我又萍分再刖羞自献一鸣今属君长安多美酒解佩待殷懃 

　　○渡江 

　　片颿晴日乱江流顾此茫茫万顷愁一夕悲欢眞是梦三年来往亦何求山如有意增萧索风怪无情不石尤回首苍烟隐城郭况堪重上仲宣楼 

　　○山阴逢朱晋明 

　　山阴十月政秋冬短鬓萧萧叹尔同詶对三人俱苜蓿别离八载总飘蓬禹陵突兀名山古大海苍茫灏气通鸿鴈两行俱旧好可怜踪迹亦西东 

　　○重至黄岩署中 

　　一官何淡漫去矣又还来桐桂依然在妻孥不我陪荒城堆败叶冷署等寒灰更值督邮过渊明眞达哉 

　　其二 

　　如斗二楹屋那堪隤短垣蜗牛开壁垒野鸽长儿孙对客时扪虱呼僮且逐豚独有西山色氤氲□在门 

　　其三 

　　台荡古奇胜羽洞郁中蟠共说僊为吏难言味不酸题评皆恶札谭笑一儒冠为爱江瑶柱重来作此官 

　　○和吴司李老僧岩韵 

　　我闻老僧岩未到僧岩石庄诵半游诗恍若山行客是日望舒满笋舆戒发夕素影流稻衣晃皪骇绀碧定在白马前安问何年划阅尽驱驰人劳劳倦于役闭口一无言攒眉亦何益会当往拜之有癖自畴昔 

　　其二 

　　老僧说法本多门一石峩然万象奔却似息妫归楚日开尽桃花总不言 

　　其三 

　　何事平畴见应眞似嗔饶舌走江津若将移人生公座应说点头予后身 

　　○雪 

　　衰苇败柳尽琅玕孤客拥裘饱意看只学袁安眞简易欲寻安道也艰难霏霏着树催梅蘂故故随风绕画栏若谓撒盐差可拟似来傲我水晶盘 

　　其二 

　　同云漠漠风凄凄雪花如掌高复低深山似欲过牛目怒岭遥知绝马蹄鸦背渐高栖不稳鴈羣屡拆阵难齐到门开雪今人少纵令能来扫即迷 

　　○雪晴 

　　闭门不厌三尺雪数日阴寒也快晴乍见玉龙纷夭矫只疑银海亘纵横啁啾鸟鹊声如抃班驳峯峦画不成日暮流霞散余绮明光白锦耀山城 

　　○和王献叔和雪诗谢其登楼之约兼志所感 

　　堆琼迭壁接雕栏曾约重来语未寒可惜酒人归太早欲修往事兴先阑空斋独对飘扬甚快阁裁诗寂寞看且待梅开披寉氅恐君为我费猪肝 

　　○独酌 

　　日车难系一年过发短心长奈若何作客自惭游日少课诗争得似愁多江乡漫说蹊桃李野性惟思纫芰荷雪色如银那不饮醉龙无日不高歌 

　　○除夕 

　　逼除客子本多情况复衰迟忧患萦对酒忽成千里梦思家眞觉一官轻先春鸟转频频语小市人穷蹩蹩行我亦酸斋无甚事画灰听爆到三更 

　　其二 

　　南北蹄轮路几千江城岁暮雪连绵不遑将母难忘叹只似无家也度年摩诘仆僮聊自遣陶公诗酒且颓然升沉过眼如陈历明日迎春醉绮筵 

　　○书至得含儿考信 

　　政当悠忽日接得便鸿书小子尚黄口偶然上头居老妻应一粲新妇更何如小战何足道微名不可虚 

　　○庚申元旦行春 

　　元日逢春春事初舞倡伐鼓建旄旟风条巳顺青祗令灵雨刚先白鹿车马上红装摇彩凤辛盘氷缕荐江鱼故乡此日豪奢甚搔首何人奉板舆 

　　○听行春伎歌 

　　听惯吴娃似发歌妖喉越调恣情吪傍人道我桓子野拍拍惟闻唤柰何 

　　○赠柴云倩 

　　三世托通家从来见赤騧稍能露头角不喜醉琵琶日照琳琅树风回锦绣霞清芬一以接捉手冋人夸 

　　其二 

　　文江摇绚烂肃矣见先刑安世抽三箧玄成守一经明牕黄叶满屧几夜灯青宁似东邻子摊书不识丁 

　　其三 

　　鲲翅日图南江花笔阵酣胸涵秋涧水眉带夕峰岚我有难堪七君期不朽三连舟复连骑似蔗嚼逾甘 

　　其四 

　　名园藏屋里下阁又登台有此幽栖地何妨暂一回终军非赋客贾谊亦凡才之子揣摩就芳名贯耳雷 

　　○题畵赠云倩 

　　去冬冬雪十年稀裹树埋山太笨肥宁似玉颜春雪样和烟带雨故依依 

　　○寄怀沈君接 

　　与君灵鹫十年身我别君留百感新千里同舟淮角酒一樽小坐断桥莼君家春酿碧于水此处山茶赤似唇两志栯情兼有恨梅花西碛少谁人 

　　其二 

　　雪光落盏白如银西涧流澌几日春自叹穷途同阮籍何湏潭水忆汪伦凤仪暂戢无妨达鹤口新添未便贫故里故山谁好事书来细写似鱼鳞 

　　○放灯至二十日止 

　　昔闻赵寿阳人日赐餔觞茂宰广斯意华灯续焰长笙歌隘广陌烟火媚前行士女倾城出皆云乐未央 

　　○灯夜咏所见 

　　小术接高衢星河缀火珠沿门看舞马人□必神鱼燕燕莺莺者三三五五俱微闻红袖底啧啧使君殊 

　　其二 

　　烛龙穿绣陌一道滚香尘逐队惊闻笑吹烟误唾人绾丝三寸玉约指一双银小邑无奇事兹当纪日辰 

　　○元夕骤雨 

　　繁星灿烂银花溅锦绣成帷香风煽可怜难得菖蒲花千门万户人争羡湏臾海若片云低蟾蜍吐沫龙收电虹桥紫陌滑如油坠珥遗钿何暇求谁家裙带结两头少年拾得心悠悠 

　　○借鹤 

　　君家孤鹤不成眠疏影寒牕亦悄然巳办春粮三十斗蹔邀灵翮伴今年 

　　其二 

　　凌霄落落恨偏多雌去雄留可柰何为间韵人能作合一声清唳一声歌 

　　其三 

　　鹤癖多年在故山如逢旧友意相关五更嘹喨君犹共两度荷香即遣还 

　　○初度 

　　人年将及五如日渐晻■〈日兹〉纵有胸怀在难同蹀躞时别离妻子叹贫傲故人嗤为语当途子龙藏未易知 

　　其二 

　　采蓬传旧俗生我值兹时怡悦桃花面棓櫑杨柳枝笑当迎富日偏咏送穷诗短发今如此浮沉任所之 

　　○答献叔折杏花见赠是日予初度 

　　每到花朝转寂寥劝君莫更问花朝一枝遥赠非无意秾李夭桃未许娇 

　　○自出东郊插柳 

　　遶溪越陌渐成行自笑闲身为柳忙安得好风兼好雨催他踠地万条长 

　　其二 

　　西湖莺燕太猖狂骂叶穿条镇日忙寄语明年□海曲不知何处是吾乡 

　　○从吴司李乞江瑶柱答诗索和用韵 

　　西驰怒岭似承茎懒出浑如坐树莺嚼得新诗清且旨车螫螺蛤敢争鸣 

　　其二 

　　西湖十里尽莼羹偏爱江瑶品外清宕语龙宫休宝惜仙人昨巳下金茎 

　　○再畣吴司李江瑶柱诗用韵 

　　东海波深玉甲新浴兰初罢荐奇珍珧瑶字义何湏辨蘓赵于今有几人 

　　○偶兴 

　　小池春水亦汪然白鹤桃花非世间睡起大声呼煮茗兴来小笔乱涂山风生苹末纤纤织月上林端细细湾此日胸中无一事庄周梦蝶未为闲 

　　○闷 

　　今年二月寒如冬春光惨淡人意慵雄风雌风花命薄欲雨不雨山睡浓摊籍懒将思兀兀闭门何物来冲冲明朝后朝无杲日■〈扌弃〉掷行春九节笻 

　　○喜凌巨先同两儿至 

　　马蹄尚及七分春眉带双岚尘满巾忆别江于俄四月同来鹤外益三人海鱼似婢皆云美越酒如银竞入唇夹座快谭乡国事不知匏系不知颦 

　　○江瑶柱歌 

　　氷盘一寸堆明玉妍旨清腴忘海肉舌本犹夷比拟难海错千般等奴仆侧生新摘香色全湘莼四月滑可怜将支作妃莼为媵政恐江瑶未粲然 

　　○乞海棠 

　　嫣红嫩粉艳丝丝缱绻从君乞一枝恐似西川杜工部笑他不作海棠诗 

　　○瓶中梅谢易以海棠 

　　胆瓶狼籍满匡床尽是梅妃夜洗籹况遇玉环新睡起空教憔悴怨三郎 

　　○雨中海棠 

　　海棠红不数臙脂微雨低垂艳艳丝却似女儿含泪眼凭栏怨蝶骂莺时 

　　○桃花 

　　小槛桃花烂春风镇日狂飘零应似我狼籍不成妆芳草如有意游蜂空自忙因之念堤树十里散霞光 

　　○雨 

　　春雨何太恶轰雷更助嗔阶平盈尺水蕉长来年身莺哑浑无韵龙腥似傍人邻家海棠树应作马嵬尘 

　　○喜晴 

　　闲过寒食与清明桐有新芽菊有萌久雨燕如窥幕媍快晴人似得霜鹰便思东郭田问去转忆西湖柳外行浊酒数杯诗半卷望舒树杪又初生 

　　○王献叔招饮绣球花下 

　　昔年快阁曾看雪今日花开当雪看乍似解颜迎客笑折来催酒向唇干尚分杨柳毵毵绿亦怯春风颤颤寒可惜海棠零落尽蹔邀肥婢与盘桓 

　　○步至九峯寺 

　　谷雨相催物物新散行时让汲泉人共听牧子吹芦管一任松花打角巾有竹有藤将废寺好风好日半闲身安能移榻溪流上怪石高梧作比邻 

　　○春暮 

　　闲门镇日可张罗丛桂新条长旧柯无可柰何春事短不如归去鸟声多江城三月犹巢燕野俗羣儿喜鬬鹅洪饮苦吟俱意懒试茶邮水一朝过 

　　其二 

　　微凉小馆寄墙东树影泥香尽日封春到九分人梦梦花留一片转秾秾叩门大率皆凡鸟吊古无端忆醉龙老至渐多荏苒叹故乡霞外隔千峰 

　　○游方山寺 

　　错趾高于顶千盘入寺幽潭腥疑有物树古且当休怪石蹲如虎山僧跳似猴荒凉半亩地游幸未经秋 

　　○登方山绝顶 

　　卷舌唾东海扬裾蹴塔巅云争生客坐日隔下方烟问水来何远乘潮不辨天孤城千百户广野一蜗蜒 

　　○到云影院自此下甚险 

　　小院标云影云来影若何老杉晴日少危□□苔多入谷石摩腹逢崖弟唤哥奇情因险夺不暇问金鹅 

　　○谒朱子祠 

　　夹路山如畵蘼芜野自花到门沿曲涧隔浦是农家委羽僊踪远尚书石马斜高风藏古木朝暮有栖鸦 

　　○题畵怀柴式谷 

　　万株古树万重烟万仞波涛万顷田极望平沙云影薄不知何处是淄川 

　　○小病 

　　碌碌苦长日微疴似放闲不梳蓬白发对几设青山驯鹿依人惯寒皋学语艰因便谢俗客幽意自相关 

　　其二 

　　桐影日如钱经行倦亦眠病奇心自识医宦古无传小饮生红晕微吟坠粉莲闲书犹懒读说鬼气萧然 

　　○送吴司李拂衣 

　　马首青山伴客行秋风一叶似官轻留宾无复陈惊座嫚骂谁容弥正平弛担簿书催酒散跳波珠玉鬬诗成延陵簪笏辉前后五柳新栽别有名 

　　其二 

　　悔山一过一迟疑今下欢溪遂所思薄送媿临千尺水宦囊嬴有半游诗张公洞口云如昨西子湖头柳似眉闻说荆溪可依隐酒鎗茶曰猛将随 

　　○送吴公子自天台归阳羡 

　　延陵公子字嘉名古锦奚囊发赤城绣岭不争雄构绣清溪专为壁人清亭亭白鹤云中起渺渺朱霞天末生彩笔巳还无可赠他年竹下共班荆 

　　○寄哭赵文度 

　　梦也连宵见何期叹逝川浮生悭六十纸力定三千故友珍残墨孤儿泣砚田江南江北页一展一汪然 

　　其二 

　　每叹今人少今眞作古人烟云传影像山水失□神洒笔千秋在横身一木贫世情君久谙繐帐几多亲 

　　其三 

　　与君深素气不独爱山容灵鹫三年月寒山一夜钟闲情谈艳异多难忆吴淞未审长归日曾不及转蓬 

　　○闻畵者丁叟亦逝 

　　云间望六新奄忽南羽犹称七十人将是玉楼开影像一图云树一图眞 

　　○挽吴司李堵夫人 

　　秋入天台长簟清安仁此夕不胜情幽溪只是平时水呜咽流成别样声 【 司李以天台闻耗】 

　　其二 

　　竹林血泪一何多自顾瓶罍耻柰何丹□若还经妬庙不妨高唱挽郎歌 【 公子以庶生】 

　　○巨先归闻游天台诸胜诗以讯之 

　　归思适当秋秋霖压马头闷添三日坐凉赠一程游寒灶犹存否石梁闻小休离台无怒岭下剡有轻舟 

　　其二 

　　应接知无暇山山似送迎奇惊瀑布布霞想赤城城鸟路缘箐度痴童舍骑行杳然俱太古略有午鸡声 

　　其三 

　　委羽日以远回看可奈何何湏孙赋合只似米山多赶石果奇绝幽溪曾一过更能迟半月红树满岩阿 

　　○寄尤含 

　　山行不足水行看万朵芙蓉万顷澜一路逢僧知姓字到家迎妹问平安汝归紫蟹黄柑近我覩衰芦败柳难寄语亲朋无好况病愁专不为毡寒 

　　○不寐 

　　桐翻雨滴气萧然远砌悲凉那得眠病似漏壶安枕上梦惊故友到床前谁家孤鹤偏长唳何处风声不可怜芡实如珠藕如臂强宽食假亦明年 

　　○独居 

　　梧子空阶落金风拂面来人当星散后花尚月终开无夜不闻漏有时思上台衔杯不肯醉何用酒铛催 

　　○自遣 

　　有发无家一病身秋风飒飒石粼粼毒龙暑退狞翻浪野■〈服鸟〉星稀苦魇人纵是青山非我土便多红树岂眞春若无坐拥专城乐柳叶虽繁不当颦 

　　○独行 

　　独行独立小池边衰柳疏疏当发看亲旧□行七八字家乡斗米百三钱门无好事闲莲勺病捡方书问药船正是新凉好时节却如春半恼花天 

　　○病中 

　　朝梳白发乱成堆昼减青精夜旷杯落叶何繁愁里听漏声如诉闇中催浮生谁免老病死良药无过归去来只待桂花狼籍后便辞羽洞下天 

　　○病起 

　　一身多病百缘轻萧飒风来体渐平阁求诗书随意懒梦游山水逼人清调鸠上掌喃喃语遣鹿看门笃笃行桐叶满阶留不扫爱他踏处亦秋声 

　　其二 

　　饮罢觥船亦自欢小除行散影珊珊生来何必皆文士譬是先迁一左官无病尚当哀局促有身何患不圞团东郊小筑西桥月乘兴休歌客路难 

　　○晚出依隐精舍 

　　病骨秋风渐渐轻薄凉出郭带微醺催红败绿霜前雨懈白柔蓝水上云闲听鸟声如法鼓远看路草是腰裙莫言此地眞堪隐巳有新鸿不可闻 

　　○依隐精舍次修能韵 

　　依隐亦何为爱此精庐癖青山若围带斜连城数尺插柳虽未成有竹摇寒碧篱落隔沟塍牛行不见脊风翻杮叶黄云系山腰白遥见林薄间先霜数点赤不记几枰棋山鸟忽焉夕我亦客中主况子客中客共谋一日欢安问来与昔幸无俗人嬲惬此清言适 

　　○晚步 

　　落日云如赭远山嶷嶷碧杳蔼绝人踪高槐夹修陌酷似山寺中回廊转西壁风铃乍有无禅房深欲夕我亦似发僧挂钵依香积 

　　其二 

　　月出净如洗山水发其姿山光澹而冶广池沦且漪微风吹蓼花颤颤如不持爱此地上影往来互参差良月静人意鹤警撩繁思 

　　○委羽洞 

　　步出小南门水流石齿齿作意认羽山重峦互峛崺褰裳一就之意败不可止一窦小于拳深入不过咫闻橹声而还记者何其侈洞天三十六其二乃如此予凡五往来反复究所以或者桑田改不然非故址奉林去巳久野老无惇史挥手谢之去不复如往矢匪予辱名山畵饼良可耻 

　　○八月十二夜月 

　　轻云如兽复如楼吹作鱼鳞渐渐收将念客愁连夜雨故先三日报中秋 

　　○十三夜月 

　　歌如渌水喉初转舞是霓裳拍正迟若使婵娟解歌舞也应爱煞十三时 

　　○十四夜月 

　　莫负樽前金屈卮明朝晴雨有谁知飞觞欲向姮娥问窃药何如将嫁时 

　　○中秋 

　　空教罗绮上西楼白雾蒙蒙意未休千里不能知变态一年草草又中秋 

　　○题竹寿高元瑜母江孺人 

　　有凤高骞鸾独宿九嶷山深湘水绿丹穴孤雏羽翮娇锦臆蒙茸修翎秃呌月号风几十秋嘤嘤求友雏出谷拟向梧桐问菶萋长伴穿云数竿竹 

　　○九日同修能凤仪游九峯寺 

　　门外白衣来者谁山行约客且犹夷蓝堆翠拥如前日风厉云悠自一时古寺久荒存梗槩寿藤似草作玄之沿溪落日频吹帽何事龙山徧入诗 

　　其二 

　　九峯未可当崔嵬客里权浇浊酒杯桂似松高香澹澹塔如翁醉影颓颓昔年此地曾红饮今日三人藉碧苔才历中秋又重九满林黄綘首重回 

　　○送朱修能 

　　去住虽云异天涯共客身龙驯犹带性鸟倦欲依人秋梦多萧寂山程叹苦辛沿江十万桕或可拟汪伦 

　　其二 

　　秋入单衣久客知桂香月白蹔栖迟芒鞋饱踏霜前路清籁时吟俗外诗尽道十年皆磊砢偶攡一字亦幽奇世途车斗埋才俊短剑出门何所之 

　　其三 

　　晚叶似朝雨蓼花如醉翁那能当此夜又听一声鸿 

　　其四 

　　身如落叶复沾泥借得人来作醉题君渡暮潮应自念来时东上落时西 

　　○送张叙伯入都补令 

　　寒风漠漠同云痴正是双凫赴阙时二载信州曾寘水四愁马上好吟诗雄才到处□贤者若□何人不慕之独有辽东方转战劝君勿作处囊 

　　其二 

　　问君何处更抽簪四海谁无枤杜心若傍廉州应有石纵治丽水岂多金中丞节钺传家远新主珪璋望治湥旦晚玺书征快令种花不得待成阴 

　　○留别黄岩东郊诸胜 

　　曲室朱栏映碧蓠麦寒禾暖最相宜青山似畵云如带可有闲人来奕棋 

　　其二 

　　他年拟驾碧油车谓有长条拂地徐惭愧未行零落尽止因不是白尚书 

　　其三 

　　面面青山尽有情回看如送复如迎九峯更欲私相语忍不婆娑藤下行 

　　其四 

　　宝阁崔嵬接汉开朝岚夕霭更奇哉惜乎未畅跻攀乐为爱龙湫当再来 

　　○寿李长蘅母太夫人 

　　李生年年湖上游今年奉母来扁舟坐对南山□为寿母也怡悦吾何求荇叶如钱煮作羹自言绝胜五侯鲭柳丝斜罥白板舆自言不愿七贵车去年春雪湥十尺桃花不舒李未白为母淹留一月春春光嫣小大可人李生有友狂且痴学涂小笔强吟诗貌出青山带残雪白发蒙茸将似之笑谓此图别有意雪销还似返童时 

　　○泊嘉禾风甚不得访秋潭 

　　美人何在黄叶庵欲往从之风甚寒一水蒹葭思澹荡廿年湖水忆盘桓梅花入牖禅香细竹影遮门鹤意宽怀袖新诗巳劳故冻呵犹自再三看 

　　○过姑苏 

　　苏台今巳七经过壮往其如白发何晓犯清霜欣客简晚邀寒月怪风多联舟有酒宁辞醉宵梦能奇且放歌明到锡山宽载水中泠浪许不如他 

　　○闻孙送至枫桥诗以谢之 

　　两载支离体未平如何又送北帆行朔风折尽吴绵力野烧回看越峤生宕口酒香人易醉寒山钟动客先惊老尝交态难言矣只有君家不世情 

　　○夜泊松陵 

　　离家巳七日三百到松陵岸冥桥形古湖宽树影升野田留小庙曲浦聚渔灯言念十年往高歌此地曾 

　　其二 

　　爱此如珪月加衣倚石坡村醪醺意薄蛮语客舟多树秃鸦声乱牛归稚子歌吴田虽早获其奈饷催何 

　　○题畵雪 

　　小庭难得老楮阴河洛酒伴何处寻赤日霏霏下微雪始知小管有萧森 

　　○题畵 

　　昔游何事足贫豪红树沿江百里遥梦到石梁秋老处灵山盆盎一丘高 

　　○题友人纪梦 

　　人人惜别折柳枝柳枝折断无相思何似轻绡畵垂柳丝丝化柳柳如丝柳丝惹雾复迷烟暮暮朝朝俨在前未及经秋犹有恨每当夜月更堪怜堪怜堪恨情非一柳丝光怪于斯出巍峩金碧擘华堂窈窕长廊通密室主人肃客似故侯帘栊玉质欺斜日虚疑近前承薄嗔双鬟不嗔翻见亲女郎纨扇半遮面扇上名花映面新凝睇知出离人手卿家有花我有柳便解轻绡学汉皋女郎微哂吾何有摇笔新诗墨数行惊鸿不碍长条否把玩离魂不自持不知孰柳孰是诗梧桐雨滴步佳句犹是听雪轩中时从此梦料转生多求梦不梦可奈何但君无忘当年意谁更风流得似它 

　　○孙景亭六十寿歌 

　　少年结客江之东孟公座上皆英雄曾假柳车藏季布屡过浆市访毛公是时海内方全盛嗔目谭兵众为政徂击羞称博浪奇弯弓竞夸没石劲我公来兮尽敛容敦诗悦礼推义龙生平自负万人杰七尺肯为一剑封拔山扛鼎古有之肝胆如公世所稀大才瓠落何足怪七策余二师鸱夷如今　六十气如云绝口不谭麟阁勋间与儿童说忠孝春秋独祀平原君如公不用眞可惜中原里社生奸慝功成辞爵丈夫事恐公欲隐隐不得 

　　○壬戌北赴成均尤含送至虎丘题畵志别 

　　眼底杯干即别时秋风渐美竟何之多情只有虎丘月缱绻随人不蹔离 

　　○中州道中 

　　马首西驱问大梁木棉花似露葵黄都无绿醑存酿气漫说青精杂豆香□处驾犁翻作地家家剥柳织为筐少宽东省潢池警□□□情未悦康 

　　○重阳 

　　黄河北渡气悲凉令节空逢旅思长岂有茱萸对风雨秪愁豺虎偪封疆苔华扑地千层白杨柳连天数叶黄却忆香山好诗句一年年倍惜重阳 

　　○阻雨 

　　大雨其如三日何卨牛庐里灌成河荒村禾麦求难继冷坑烟煤湿更多转忆昨宵淹濮上得知何日渡滹沱颇闻贼埶能乘雨搔首东齐望凯歌 

　　○雨后早行 

　　蹇蹄避泞踏平沙日影曈曈噪晓鸦染血枫林酸枣树沾泥柳絮木棉花羣羊出牧争溪渡野店捱门到郭斜我亦坐淹三日雨喜看千里麦抽芽 

　　○貘州怀古 

　　中央不合大如砺此地雄啚百雉开千秋徤妇何尝乏为问公孙安在哉河溯裠铋犹有泪清澺弦管巳无台当年尽入英雄谱广武徒增孺子咍 

　　○将入都 

　　羣盗纵横疋马过往来万里叹蹉跎空将岁月居诸老嬴得知交感慨多松菊未荒留啸傲之乎抛却且婆娑莫言儁异皆如此纵令愚騃可奈何 

　　又 

　　桑干河水蔚如蓝渐向西山挹紫岚从此衣冠常共北未知踪迹几时南年华自叹今过五出处终怀不可三只似暂来探石鼓敢希人世誉潭潭 

　　○入雍署 

　　休嗟匏系宦情乖不在槐阴即水厓柳下衣冠聊袒裸东方依隐托诙谐原□我法何须忤便似卿言亦复佳却怪步兵多白眼强逃绿醑外形骸 

　　○送钱受之请假 

　　入用应须命世贤夕郎何意劝还山揄扬镠币娱慈母收拾烟云付小蛮马渡黄河春细细樽开北海酒潺潺旷怀巳忘都门事只恐东山未许闲 

　　○赠李孝子 

　　广川有孝子三载泣寒茨夫岂矜姱节象贤实在斯深松五六里鬼爱人讵知强床风屡折陶穴荒不治皤皤巳黄发孺子啼何悲我闻古人事猛兽不杞枝猗欤李氏子将无今许孜秉懿人所同谁不嗟叹之遗俗俗乃贵逃名名更追大夫重风义编出扬声诗 

　　○送钱长人赴蕲州 

　　一官何屡换远刺楚江矶闻说台仍玉相传水字淆出都宫柳绽之任鳜鱼肥见子南辕发令人怅夕晖 

　　其二 

　　曾作阳春宰贤声歃水俱方州开楚尾风操岂今殊廉□歌来暮苏公咲捋须时危须抚养佩剑化牛无 

　　其三 

　　鸣琴称妙手岂畏楚风嚣春日桃花满秋江鱼枕高远寻钴鉧水归问绿杨桥清暇能如此何嫌暂折腰 

　　其四 

　　江郭多旁午乘闲一放衙少闻留白艾宁肯贡文蛇问俗征耆老堆盘半鱻虾试披循吏傅风尚未云遐 

　　○哭沈君接 

　　十年坎壈半同尝溪月松云亦屡将我尚比君多一岁展书不禁泪千行 

　　其二 

　　谁云天与善人多零落箕裘可奈何白马素车应有日几人同唱挽郎歌 

　　其三 

　　京尘冉冉困居诸赖寄霞笺一散除颇怪近来□鴈少宁知诀在仲秋书 

　　其四 

　　嚼姜咀桂未云辛转忆灵山共咲颦叹我平看无一可羡君泉下反三人 【 应与谷王休复相晤】 


　　○春日万都尉仲晦邀游白石园同汪梧丘吏部朱白岳侍御李于鸿大理 

　　名园曾屡过今得主人将白石同邀坐青山似梦长柳摇争水绿莺占落松黄花信因寒禁逡廵半吐房 

　　其二 

　　亭台傩得树蓊蔼近千章覆亩称槐国穿花尽柳行参差云物见指点画图张高阁知何极西山在夕阳 

　　其三 

　　海棠全未睡弱柳尚拖黄爱此蘂宫客能为幽士庒清言尝旨酒改席演新妆它日重来者应须倩葛强 

　　雪堂诗集卷之二终 

　　●雪堂诗集卷之三 

　　武林沈守正无回甫着 

　　诗 

　　◆诗 

　　有感作 
　　秋眺 
　　咏春 
　　咏秋 
　　舟泊临清再集何无党宅钱受之赋长干行有风尘名士之叹感而和之 
　　题清溪啸语图 
　　赠陆孺 
　　壬子中秋 
　　山房牡丹有感 
　　立夏前一日 
　　松涛篇为表兄钱养初七十寿 
　　赠萍踪过访示集 
　　送畲伯生归新安 
　　新得听昄亭喜述 
　　听泉亭 
　　挽许葵午 
　　秋日山中柬周谷王 
　　九日 
　　秋夜闻笛 
　　止酒 
　　赠巨先用长蘅畵上限韵 
　　辛亥中秋 
　　送王宣佩归祁门 
　　赠吴符远并谢其借书末章及之 
　　秋送吴景先归休阳 
　　寄慰王宣佩下第 
　　壬子冬送休复北上俯仰今昔情见乎词 
　　送畲氏兄弟 
　　登北高峯顶 
　　登烟雨楼 
　　题载鹤图 
　　赋得眠鬟压鬓花 
　　牡丹亭寻梦 
　　新晴 
　　挽胡休复庶常捌章 
　　忆金陵 
　　七夕 
　　过宝应 
　　过淮南 
　　舟泊东昌闻有古楼不果登登仲连台而返 
　　初归童古佣过访 
　　北归初坐听泉亭 
　　过快雪堂 
　　寄怀李长蘅兼索其近笔 
　　观长蘅作畵 
　　霜降前一日怀休仲 
　　答曹能始示蜀草 
　　秋兴 
　　灵隐寺 
　　饮涧西桥同谷王贞伯子山闻持树 
　　岣嵝山房 
　　秋日书怀 
　　书事 
　　挽张德懋 
　　杨明府两湖德咏 
　　寉冢 
　　山房堂牡丹 
　　和长蘅畵柳扇诗 
　　山中柬仲美 
　　赠湖州康半刺 
　　梦长蘅 
　　梦谷王 
　　代人挽外舅 
　　书金相士册 
　　相者 
　　采莼 
　　畣金浦凡惠畵 
　　寄柴嘉定 

　　○有感作 

　　众女好姿首勃溪争自前一女独飞蓬众口翻嗛嗛飞蓬犹见愠况乃娥眉妍人在浊流中进退良独难所悲凉颷至纨扇同弃捐 

　　其二 

　　举世好蘧蒢面首苦不好举世好戚施腰膂少巳老和同昔所欣情性故难矫毁容涉妬津风波一何浩人生如聚客长此萦怀抱 

　　其三 

　　嗣宗号埋照白眼何暌暌嵇生土木骸广陵不再挥通人蕴奇志如玉山必辉安能违本性一一随世规三复先民言宅平以无为 

　　○秋眺 

　　秋尽嗟穷索山深倍授衣梧桐乱下地蟋蟀鸣在帷嶷嶷暮山净皦皦寒鸱饥坐久石苔冷纷纷樵斧归倚徙看倦鸟林薄还惊飞 

　　○咏春 

　　春雨春花放春风春柳长行舟逐春水游女曳春裳今日春如许来兹春未央轮蹄趣春晓莺燕得春狂无不营春事预愁春去伤 

　　○咏秋 

　　秋天清可悦秋色倍撩人秋林错锦绣便如秋复春月当秋皓魄士感秋伤神或赋秋气悲或思秋风莼九秋有时尽秋绪难重陈 

　　○舟泊临清再集何无党宅钱受之赋长干行有风尘名士之叹感而和之 

　　柳条一夜侵朝霜游子停舟促酒觞何郎侠骨傲青女典貂阑入少年场谷姬窈窕复容与眼底眉前皆有语缓拍吴歌三两声鴈呌寒飙蛩泣雨坐中闻之慨以慷欲问不敢心摧藏明朝解佩逢交甫始知羞学畵眉长更有小范来风前黄鹄何不遂翻翩王孙善赏徒善句贾儿解妬不解怜绿珠巳堕翔风老铜雀姑苏尽荒草佳人何地不堪悲古来壮士空怀抱我本天地不平人长干读罢倍伤神世间万事多如此何况区区香粉身 

　　○题清溪啸语图 【 并序】 

　　留滞邸舍能过存我者邵孝先柴隐鹄两人耳一日孝先持画索题俛仰今昔不胜河山绵邈之恨宁止车过思腹痛巳也 
　　清溪啸语胡生写三人箕踞林泉下林泉无声画不语当年玄对知谁者忆昔我友爱山川我友葭莩即孝先玉楼告成我友去高山流水空悠然蹴翻昆仑枯黄河我恨比之似更多我友爱山兼爱画每叹不得同摩娑去年策蹇入都门吴绵无力裘不温隐鹄接我弭孝先慰我言英雄下马泣还笑生死皮骨惊能存我来十日曾不游尘高草白水浊流披图忽见三人者疑同尔女还故丘须眉麈尾俨相向烟云冉冉风扬飂长安万事无一眞伪啼侫喜百不嗔尚有千年画曾无百岁身柳堂阶下生秋草何妨权认画中人 

　　○赠陆孺 

　　陆生渺渺切云歌喉香袖窈颜微酡一声两声天地碧玉盘珠落何足多燕山白月流积雪吴江细雨湿青莎熏炉正暖酒初熟一字一刻徐摩娑纵有周郎那得顾四座唯闻可奈何 

　　○壬子中秋 

　　去年今日雨纷沦今年今日雨翻盆穷愁摊书意绪恶况复天地无朝昏海棠狼藉露葵折蟋蟀草间鸣复咽疾风驱水水怒号鬼火山椒时一掣姮娥此夜当如何将无怨恨阴云多天上人间会反复明朝皎月生山阿 

　　○山房牡丹有感 

　　名花开在名山里石气泉声助清泚朱栏油幕醉潮生何必姚黄与魏紫可怜老雨重相逼令我见花减颜色如嗔似怨不肯言粉汗淋漓泪沾臆昨朝雨止漏微晖花亦欠伸长太息长太息能几时片片飞来落酒卮蜂蝶过门不复采争向繁花媚别枝人生荣盛眞无几来如惊弦去疾矢风雨忧思况半之束手入袖都休矣君不见沉香亭北倚栏人马嵬日日飞灰尘 

　　○立夏前一日 

　　无计留春春可惜坐对残花意不怿绿阴万树日夜稠黄鸟一声如送客况复今春风雨多蔚庐寂寞奈春何明年花下■〈扌弃〉大醉莫待春归始啸歌 

　　○松涛篇为表兄钱养初七十寿 

　　郁郁千岁精长此百丈姿磊砢非一节葱翠恒若斯托生细草藂常抱云端思我兄人之松轮囷将似之早岁涉坎壈霜霰发离奇中年际条达雨露敷华滋风清涛韵远月照凉飔迟哀猿与倦鸟引接无穷时下岂无荟蔚阴云偃盖垂所遇诚千态松心终不移岁寒人目短桃李争见嗤我兄寿者相灵椿相与期愿言加餐饭兼饵飞节芝鹤发象麈尾长养小龙枝幸非枫柳种楚楚秀阶墀 

　　○赠萍踪过访示集 

　　耳熟诗名久何期促膝看道从无字得僧以不禅难三复烟霞句弥嗟岛可寒闻将迁谷口来日喜能宽 

　　○送畲伯生归新安 

　　落叶如朝雨鸟栖寒复惊奈何当此日又送故人行江月船头酒松风梦里声迟君烹雪水莫待柳条更 

　　○新得听昄亭喜述 

　　十年清梦惬携手课云烟买木支危栋扶梁待怒泉老僧谈竹理园叟乐花天坐久浑忘我山禽面穿 

　　其二 

　　乍似逢知巳经营喜欲狂涧留千尺碧行拟万竿长落日山头紫幽花石上香明年茶事近亲点建勋汤 

　　其三 

　　何须穷五岳适意即名山老树全依壑枯藤纽作关云萦溪半折苔滑磴难攀纵有探幽者重来不记湾 

　　其四 

　　欲将南垞口遍插木芙蓉瀑水终年溅浓烟尽日封通人开蒋径逋客谢周颙可惜双翎去巢空涧底 

　　○听泉亭 

　　抱膝人何在空藓上文年年松子落夜夜夜鸟声闻枫桕飞红雨梧桐锁白云教猿当谷口独酌对山君 

　　○挽许葵午 

　　曩时游小阮风格想依然道气存先则乡评结大年人悲龙蜕早天启凤毛贤满耳山阳笛凄凉不忍言 

　　○秋日山中柬周谷王 

　　为爱青山在朝朝出水湾与人争席坐忘我白衣还情比秋容澹杯无好事闲怪来三径里二仲亦难攀 

　　其二 

　　如此秋台色怜予独往还划然鸾啸发恍尔寉魂闲虫冷凄凄织枫厢渐渐殷移文问周子何事不归山 

　　○九日 

　　空山逢九日尚忆客扁舟况复多风雨那能遣病愁鴈来知几日帽落巳千秋妬杀东篱老黄花笑插头 

　　○秋夜闻笛 

　　廓落方无绪谁家送笛来乍惊云影破渐觉杵声哀八月荒蒲柳三年困草莱寒螀与急纬同入管中催 

　　○止酒 

　　偶遇医王说长歌覆羽卮步兵眞白眼陶令诡称诗块磊将何似佯狂信有之公荣不可作搔首独长思 

　　○赠巨先用长蘅畵上限韵 

　　谁能书杮叶有客字符征长驭韶可羡秋云气欲凌烟霞三径僻楼阁四时凭吾愧扶风帐栖迟尔代兴 

　　○辛亥中秋 

　　今夕复何夕兴怀有万端山中连夜雨客岁一人看桂湿飘无迹林昏影独寒浮生多舛错应比月华难 

　　○送王宣佩归祁门 

　　溪碧秋逾澈枫丹日渐浓方期频促膝何意更分踪世态驱寒暖君才定鼎锺中原鞭弭日谁肯谢从容 

　　其二 

　　合涧成沟水黄山隔洞猿行人秋作客居者月同樽各抱难言恨宁辞折简烦岂予工怨别雅道几能存 

　　○赠吴符远并谢其借书末章及之 

　　之子天都秀蜚声及盛年曈曈初上日浩浩出山泉爱客客逾重逃名名转膻延陵有奇节多属少君传 

　　其二 

　　虽逢季子晚久熟太丘贤黄海宁无托醴泉讵偶然风骚光世业簪绂侍龙旃　圣主迟华选何年向日边 

　　其三 

　　摇笔将吞楚抡才巳大吴朱霞半天绮白鹤一□孤秋老溯浙水花明又圣湖三年劳顾盻惭愧未新吾 

　　其四 

　　不辞滛与癖拥得百城居落日穷丹笔明窻走白鱼阅来三豕正帙返一鸱虚此意今人少宁能不尔于 

　　○秋送吴景先归休阳 

　　桐庐秋色老水浅石棱寒无复江陵快应如瞿峡难缆人惊鸟起客子倚樯看廓落何须叹还家菊未残 

　　其二 

　　落叶如相逐江行不记湾帆开迎昃日鴈度失青山往事烟云外新诗指点间邻舟喧土语知巳近乡关 

　　其三 

　　三载涧西水孤舟梦若何恐辞红叶去终恋白云多北海盈樽酒南山叩角歌淡交原有分迟子此烟萝 

　　○寄慰王宣佩下第 

　　秋风辞建业落日到祁门壮士夜光在还家无泪痕山川天改色鸡鹜世呼羣吾道岂终否襟期托岭云 

　　○壬子冬送休复北上俯仰今昔情见乎词 

　　两走长安道衾禂日夜同犹如今昨事不信马牛风短剑冲寒雨乡心托暮鸿朅来何以献乌有亡是公 

　　其二 

　　此去亦何恨难言感慨无幽懮更离别金石又葭莩君自千人帐予眞五石瓠最怜氷雪里匹马指修途 

　　其三 

　　但见萧萧柳应怜蓼蓼莪鲜民巳潦倒之子莫蹉跎一路青山少千秋白眼多王孙寄语者气色比如何 

　　其四 

　　尚忆南池日高歌子美蝉山川千古是凭吊昔人贤惜别岂杯酒浮生俱逝川何能酬德感拟卖贡公田 

　　○送畲氏兄弟 

　　山中飞冻雨江上二难归松阁霞光冷沙汀鴈侣稀能无怀旧友不久试春衣努力千秋事今人寄托微 

　　其二 

　　负笈轻千里归途寒奈何云将天惨淡氷与石嵯峨一歃严陵水频瞻黄海阿虬潜遗构在它日定相过 

　　○登北高峯顶 

　　直上高峯顶灵山一覆丘烟中盘鸷鸟天际辨孤舟落日秋无极同人我独愁因之念重九风雨不登楼 

　　○登烟雨楼 

　　此日眞晴好偏登烟雨楼微茫一水外远近万家浮白鹭依沙岸渔罾聚曲洲烟光霞影杂淹留 

　　○题载鹤图 

　　偶为修琹出因之载寉归晴川棹容与落日影熹微月下梅为侣风前云满衣空山无客至任尔自盘飞 

　　○赋得眠鬟压鬓花 

　　繁思独登楼锖牵角枕愁梦随人浩荡花为雨淹留细瓣承鬟乱娇容带腻收芳鲜易摧萎春草叹悠悠 

　　○牡丹亭寻梦 

　　佩解惊还在钗横怯未安不禁春澹荡犹佀雨汍澜昨日逢欢易今朝顾影难那知谁是梦梅馥送人寒 

　　○新晴 

　　一望山如沭平林鸟乱飞坐愁镇日雨分外惜晨晖水杀犹澎湃牛驱入翠微高亭可怡悦况是绿初肥 

　　○挽胡休复庶常捌章 

　　休复兄以甲寅四月晦日卒于京邸即欲挽之于时心痛不能抽思间一念至辄伤悼不成章今年五月柩归迎之于道稍次之为八什当哭之歌不可与论工拙也 
　　嗟予鲜兄弟踽踽叹孤踪自获金石交道义塞心胷南山同豹隐各各擅雕龙何图相弃捐中道不能从 

　　其二 

　　两提长安策一鼓杨子枻三往成万里名　心含悌犹记誓归来买山因薜荔思旧百感生荼毒甘于荠 

　　其三 

　　癸卯我先子癸丑先我鸣玉堂方寸地得子倍光明青藜未及燃帝报玉楼成清霜零四月哀慕何时平 

　　其四 

　　流言不可信三至犹疑之啧啧似巳眞镇情强自持一开尚宝书泪出如漏卮少别昔寤叹奈何长相思 

　　其五 

　　曾是未十月两夺我良人梅岭千丈险燕山十尺尘故衣渍新泪斑斑错锦茵老眼非东海不久成枯津 

　　其六 

　　二子既先驱我来应不久不见苏门人推挽如相趋共享南面乐梁笱遑惜后第恐鬼无知深松徒酹酒 

　　其七 

　　长夏迓灵輀悲凉赤日生所经皆旧迹安能掉臂行萧萧新白杨未树如有声子眞锺子期予□范巨卿 

　　其八 

　　遗文数十卷入雅复兼风古人三不朽所嗟功未崇丹穴有奇羽如日方曈曈聊以慰生存冥漠若为通 

　　○忆金陵 

　　金陵佳丽旧皇州梦里犹疑浪漫游燕子矶头春涨满莫愁湖畔暮烟浮陈家玉树隋家柳袖底箜篌扇底喉闻说长桥巳倾拆秦淮夜月不堪谋 

　　○七夕 

　　家家乞巧设丝萝何事无能解帝呵今日星稀初整驾昨宵云暮巳停梭空闺月冷穿针缕孤客衣单叹汉河共惜天孙多别怨不知人世更愁多 

　　○过宝应 

　　扁舟遥指草萋迷宝应城头乌渐啼胜事不离浓柳外客情都在落霞西沙横白月连天远岸没芦花拂浪低北燕南鸿终日过怜予去住未安栖 

　　○过淮南 

　　秋天摇落思方哀况复征帆连汉开北柳不宽羁子闷西风偏挟怒涛来非无浊酒临淮水翻恨黄花满故台假王王孙锺室草至今谁奠芋羹杯 

　　○舟泊东昌闻有古楼不果登登仲连台而返 

　　月冷乌啼到郭门葳蕤未下鼓先闻堤横柳树烟生屋潮落鱼梁水渍痕齐地郊原皆赤遶秦时楼阁巳黄昏解嘲独上高台望飘渺沧溟出乱云 

　　○初归童古佣过访 

　　落魄归来拟闭门不堪下马正逢君英雄老眼摩相看冷暖交情叹莫论愁重自伤增短发话长偏觉易黄昏廿年旧事眞如昨尚记挑灯细定文 

　　○北归初坐听泉亭 

　　久别青山梦亦惊如逢老友共班荆溪边白芷新生蘖枝上黄鹂旧识名猿寉巳无逋客怨烟云喜傍昔人耕松风石气寒侵骨犹拥单衣待月生 

　　○过快雪堂 

　　荒榛蔓草覆歌梁知是当年太史堂老树映朱疑袖转远峰浮黛学眉长才收文叔名园记早断香山中令肠俛仰新诗渐湮没无人思旧赋山阳 

　　○寄怀李长蘅兼索其近笔 

　　不得灵峰住数时巨灵含沁薜萝嗤君归满路莼丝紫我在空山菊蕊迟清夜酒阑谁度曲丹枫貌出题诗少文抱有烟霞痼特寄藤溪为治之 

　　○观长蘅作畵 

　　十日一水五日石能事如君独不然须臾风雨何太急潦倒云烟亦可怜醉后诗题狂圣草月明歌发老颠船斋头子石如欲卖且待沧江写遍年 

　　○霜降前一日怀休仲 

　　去年今日浮黄河今日今年山之阿白露瀼瀼惊作客红林■〈风立〉■〈风立〉竞辞柯节近重阳多慷慨天高落日满烟萝美人不来三径暮明月如弓愁奈何 

　　○答曹能始示蜀草 

　　蜀道由来万里賖缄书惊喜自天涯数行玄草锦江色一叚奇缘汶岭夸熊节何年开两浙鱼笺计日到三巴因风欲问君平卜世上悠悠鬓巳华 

　　○秋兴 

　　木落山寒鴈呌哀老怀羞翦北山莱风催络纬凄凄织雨劈芭蕉叶叶开闻说三空徒抗疏更忧两部渐成雷谁怜漆室秋江上浊酒黄花强自裁 

　　○灵隐寺 

　　九里松阴秀郁回石幢宝剎入云开山从何处分身至溪自当年洗耳来嶂雨长迷隋后塔梵声□落谢儿台惭予朝夕登过饱不及延清作赋才 

　　○饮涧西桥同谷王贞伯子山闻持树 

　　石桥碧涧又斜晖人有高情寄翠微入坐秋声催叶下当杯宿鸟乱云归僧无俗韵供排笑酒散凉风恣指挥昏灻穿林灯影细草头零露徧濡衣 

　　○岣嵝山房 

　　求僊胜事巳尘埃卜筑岿然驾壑开绝涧翠深惊鹿起虚廊云满误禽来塜间似识丹砂气林外时招白足陪泉响松声长在耳信非丝竹自悠哉 

　　○秋日书怀 

　　隔岁驱车悲徂夏一春高枕又惊秋何年杨叶能奇中两度桃花巳漫游蟋蟀语深庭际草海棠红堕涧西洲不须蒿目中原色鴈背林端总惹愁 

　　○书事 

　　传言海上沸鲸波下濑戈船战绩多俘馘可怜能汉语军门闻巳奏铙歌中原鱼鳖争三辅帝子琼瑶壮两河人事天时岂无意杞人何计稳渔蓑 

　　○挽张德懋 

　　翩翩有美竟何之尚忆山中促膝时帝为楼成须彩笔人言肺病是蛾眉百年雨绝非常痛一辈风流更见谁执绋将车吾岂敢不闻邻笛巳长悲 

　　○杨明府两湖德咏 

　　孝女祠边望锦舟弦歌忽送武林秋一江南北如衣带今日讴歌昔日愁 

　　其二 

　　关西今见汉循良引水虚堂化瑟张父老不须忧蔽芾它年堤柳是甘棠 

　　○寉冢 

　　刺眼青山入酒杯花神月魄满高台陡然一啸浮云外为问双魂来不来 

　　○山房堂牡丹 

　　山中九锡笑无多奇石清泉木叵罗一捻嫣红撑午日不知姚魏更如何 

　　其二 

　　粉晕红潮俨向人雨晴晴雨养花神六桥急管芳非尽此地能留十日春 

　　其三 

　　千古争传供奉诗三郎灰烬巳多时纵无妃子倾城笑不使花王听旧词 

　　○和长蘅畵柳扇诗 

　　西湖十里柳如丝爱煞轻烟暮雨时为问风流谁得似李郎小笔舞腰肢 

　　○山中柬仲美 

　　媿我无人废蓼莪邻家社饮足高歌平阳小队霓裳舞闲过秋风却为何 

　　○赠湖州康半刺 

　　吴兴旧事足弦歌争比康侯义问多地尽鄣西开化日天移闽海作恩波 

　　其二 

　　千载相传佐郡难颖川声绩起河南氷壶映彻无涯际人拟苕溪夜月看 

　　其三 

　　两岐麦秀稻花秋打鸭船随问俗舟何事儿童迎竹马至今惟说郭并州 

　　其四 

　　口碑无日可销沉岘首山高霅水深笑杀襄阳邹从事秪将姓字寄登临 

　　○梦长蘅 

　　故人踪迹在何处一簟凉生冉冉来暖送问寒如昨日不堪秋色满高台 

　　○梦谷王 

　　□梁落月白如霜水深浪阔鱼龙狂广州去此五千里一夜三回梦举觞 

　　○代人挽外舅 

　　敢云氷玉腾高誉十载提携梦见之媿我哭翁无长物满庭霜霰一行诗 

　　○书金相士册 

　　口似悬河野寉形蒯缑短剑挟丹经自知不是封侯骨空负先生两眼青 

　　○相者 

　　千仞胸怀七尺身蒯缑又逐帝京尘刚成自是谋王手唐举何曾善相人 

　　○采莼 

　　西湖四月烟水平采莼艇子狎波轻紫丝牵得山衔日竞学渔歌欵乃声 

　　其二 

　　步兵偶尔忆山林尚自风流说到今不知千里如何味直待鲈鱼江水深 

　　○畣金浦凡惠畵 

　　西子湖头春草生越王台畔暮霞明知君块磊无从寄不愽当年畵苑声 

　　○寄柴嘉定 

　　嘉果车行夹路香练川今作小河阳太冲亦爱花如锦未敢蒙头过魏塘 

　　雪堂诗集卷之三终 

　　●雪堂诗集卷之四 

　　武林沈守正无回甫着 

　　序 

　　◆序 

　　送孙司升留都司马序 
　　杨太守三载奏绩赠言 
　　黄岩周侯考绩序 
　　黄岩令周侯入觐序 
　　临川曾侯入觐序 
　　元敬胡先生六十寿序 
　　台守杨公寿序 
　　德寿篇 
　　钱母沈孺人五十寿序 
　　吴母程太孺人七十寿序 
　　表嫂刘孺人六十寿序 
　　周母陆太孺人九十膺封序 
　　汪母八十寿序 
　　陶周望解老释庄序 
　　于忠肃公文集序 
　　吴德聚爽阁书目序 
　　四书说丛序 
　　诗经说通叙 
　　张少岳山人佚草叙 
　　义学考序 
　　张德懋集序 
　　王献叔诗集序 
　　虚室吟草序 

　　○送孙司升留都司马序 

　　不佞往为郡诸生上愚朱公来令钱塘历二年未识面也会癸卯战而蹶朱公廉得之乃尽谢诸在门下之日吸纶拂饵者而阴荐不佞于学使遂得与试厕名贤书初不知朱公力也巳撤棘共事者具述其发榜时喜跃状始感泣往谢公把臂笑曰丈夫相期正未有巳是区区者何以谢为朱公楚之江陵人也越数年华容偃虹孙公来理吾郡始旅见未交一言久之以公事谒欢若平生间白以民间利病事言未脱口而巳见之行尝叹公何知某之非貌鲂而阳鱎也者又窃自怪何独徼厚幸于楚既得一朱公又得一孙公也华容距江陵三百里而近声气相接其毓精江汉同二公来莅兹土俱年二十有七八始至老猾率以齿易之亡何惊亡何咋指退不寒而栗则又同十行俱下五官并用百函同发则又同其守如氷则又同好千古之业礼贤士如不及进博士弟子出其课弹射之若秦越人之隔垣见五脏两造之庭若瞿圃焉则又同往朱公于邑黉创经阁誉髦蔚起公相形辛巽通流树镇顷甲榜郡至十二辈皆百年所无其兴厉又同所微不同者朱公以令公以理起家耳或曰朱公以钱塘令入佐铨秩满竟贰太常公之先如闽林公丁公三辅胡公俱征为天曹郎以公四载拮据声实腾茂畴谓不铨矧　天子方大拔士须次台省独公徙而南即忠臣唯命之从何以慰父老子弟之心且胡以云同也不佞谢曰是未敢深言或当事者有意以休息公未可知要之亦时也辰巳之间忌才之颖巳露犹不能不拔一二大才者以厌豪杰之气今则不然忌才者显白而不畏人怜才者辕驹首鼠嗫嚅而不敢发即令在事如招在风如隼集墉犬瘈木敝谁甘以其身愉快乎是以贤者亦不乐之故公之南世道之忧非公之不幸也自古强有力者每欲以人用天不知还为天用或蕴崇之而实摧之或疏寘之而实树之恢乎不漏矣不佞熟观今日之事势如阳九百六之巳极餍而思反其道必回公姑回翔佳丽之地以观气之渐复　国家吝台省若太阿据其地者亦辄负嵎不肯下两者皆讥此非公之时也近制重予南郎以台省犹不尼人以铨不佞知公必当如林公丁公胡公以无异我朱公而巳矧所以同者又不在区区资格乎然不佞之徼厚幸于楚则终始无不同者矣因门人某某乞言遂发其狂瞽如此愿公无多示人留以当它日一粲 

　　○杨太守三载奏绩赠言 【 代】 

　　予与綦江杨公后先守北比部公慷慨有大畧其风采所傅谳决至今藉藉公卿间公出守台而予持闽节归里门不接公者三年所矣积资重望远典山郡劳问拮据状良苦属公将上绩天官氏六属邑以贺言请予忆客冬为公称初度之觞旁引古循吏方幅扬隲详且核矣今复何以更端诸君子以予知公深请不巳乃进摄临海郡司马向大夫摄太平郡司农曹大夫黄岩周侯宁海周侯天台万侯僊居曾侯而问之曰诵生于感感生于德德生于私诸君子何以私公于是向大夫曰不敏职在扞掫庇公宇下萑苻夜静即岛夷鸟举不可抟比者谷洋一捷俘馘执丑如取诸寄謭劣犹得厕名末简以纪旗常敢忘明赐曹大夫则曰环台皆山而独东凭海奸民阑出谷以与闽市其获三倍岁一不登民无所得食殍以谷量公禁出粟斗米三十钱折漕数十万石率先列郡因是得逭罚于大司农则又合词请曰主臣皆析袜线材也职守之不皇况摄疲邑非公提挈之安能左画方右画圆语未毕四侯旅进对曰葢闻之溲渤败物也良医制之以巳疾槐柳榆柞皆凡木也燧人钻之用以佐岁功昭等受铸于公更仆未易述请言其难之难者往诸不逞与一二子衿之败羣者阴持吏短长龁之不难挤成劳而下之壑比比见矣黄宁僊为最天次之台往者东道之仅通自壬子军兴增寘兵使者羽书络绎始疲于奔命顾繇无所从出率倚办于民急则挺而走有司往往以是开过黄天为最宁僊次之公下车羔羊率下吏耻为淄奸民无所得间棫朴化行士习蒸变公又下檄毋以蹄轮困吾赤子一切以公镪充之公私称便昭等亦缘是斤斤捄过免于颠踬未巳也邑有大疑大谳狱先期受画于公公故倜傥无城府动瞩本未如列眉观火立剖数言皆出意表昭等奉归次第布之辟之鸾刀和而后割不者犬瘈□敝岂绵力所能胜任乎予闻之避席起曰有味乎诸君子之德公也是之谓善诵善祷虽然皆衷言也今四辅六雄之地专城百里堂下走十日羣吏者岂其无人然面背不同词者多矣孰有如诸君子之德公也者　天子久屈公山郡司勋上公拮据状且当宁叹息旦夕以卿相处公父老当赓九罭之末章予谓非独台人之心抑诸君子之心也遂次其言属周侯书之屏以为赠 

　　○黄岩周侯考绩序 【 代】 

　　巳未秋予以便道归里友人沈无回氏亦未问赤城之霞把臂寓林各踞一片石谭天下事甚快也无回雅负人伦鉴啧啧诵黄岩令周公贤不置□责其状无回曰公之媺悉数之不能终其効在□姑与子言较凡令者鲜不委泽宫如瓯脱非常所急任其朽??立而莫之省公至即斥羡镪新之堂庑黉舍门观庖湢俎豆羽钥图史几筵莫不具饬朔望诸生鱼鱼雅雅过槐市望枚实而至止肃乎壮观予曰此锺离意之相鲁也恢其廓矣无回曰未既月进才子弟而课之不佞为政品其甲乙而上之公公更为扬搉大义使知所趋戊午之役拔隽者一中副车者二占者谓将有鸾集焉予曰此范武子之治禹杭也焕其采矣无回曰阳昼不云乎投纶错饵迎而吸之者阳鱎也若食若不食者鲂也公即泛爱无几微见颜色上行意下象指谁其独无心予曰此宓子贱之治单父也端其向矣无回曰古者史为书瞽为诗工诵庶人谤商贾于市百工献伎而况乎士末世高自贵倨猥曰肉食者谋之为大耳公邑有大疑大更张必下令集诸生杂问异同上其事衷者不浃晨行之予曰此郑子产不废乡较意也尽其心矣无回曰黄之士也朴而带性先是扞罔者再吏以不良去故黄士横得哗声非尽士之过也平时礼不足而严有余疾苦不相通急难不相捄激而呌阍中人焬之远于千里挺而走险安惜其余自公之来如痛必拊有不逞少年跆藉子衿者重惩之苐不欲其庭见曰此非而匍匐地也所以密养其礼义廉耻之心而豫销其衡决之气以是士又骤得彬彬声甲于七较予曰此曹叔通尝以之治圉非正身不至是可谓知本矣夫士者四民之秀也雅曰攸介攸止烝我髦士孟子曰善政不如善教政不先士而徒兢于簿书功令之间直俗吏耳昔予傅廉吏采摭千古无歌独漉者不可胜数而兴教励敷行敷优优者不少概见如公者可以传矣此一端巳足奏最况公异迹更仆未易尽乎无回曰子言方重海内其次第之以赠公非独我与子之意亦黄士意也遂授策 

　　○黄岩令周侯入觐序 

　　今上之四十七年复当计天下羣国吏所司各条上治状司功氏殿最以闻非大军兴或二三千里之水旱守令不轻议留葢甚巨典云鹿城周公来令黄三月而事集一年而政成二年而化洽属计期近父老皇皇不能一日免于怀走数千人吁于郡吁于藩臬使者复不远千里吁于中丞台御史台尼公母行不佞闻而问之曰古之挽留者如寇河内焦小黄皆以召征恐公归不复耳公令蹑蹻以往轺车信宿不过三月当宁即悬琐闼以待公诸贤不次时或难之公终黄有也奚其留父老曰吾侪于公犹乳哺也何知心向其利者为有德请言其私黄之赋二万有奇岁输粟数千石往时率二锺而入一锺赋什之不足以酬息自公之来称权量而巳是一年耕有三年之获也计名田千亩者损其羡可别起中人之产而有余不特此也黄额故俭而费倚办于里猴沐者虎而冠者为丛投者城社为依者穴其中神鬼莫可究诘公洞若观火一切报罢老胥抱赋牍鹄峙铃下供笔札指使之役无敢左右睨者阡陌之上终岁桑麻鸡犬不惊伯伍比闾无复奔命坐累之忧司功氏上公治卓异乃尔且留公我东人虽歌衮衣之章无及矣不佞曰固也虽然尝承公绪论每仰屋黄赋法之未尽善欲更为条画使公私皆责办于官无烦啬夫岁可省黄二三万金假令天子杂问东南疾苦以次及公问何以治黄必将条对所便宜经后更始父老德公当更倍于今人臣苟实心以爱物去与留皆恩膏也在朝廷与在山海之间皆足仗也择私莫若重父老去何居焉于是怕悦怿而退 

　　○临川曾侯入觐序 【 代】 

　　临川曾侯以苕令高资分主浙闱得士七人语溪胡君越州骆君尹君嫠州张君吴君张君赵君国书初悬莫不啧啧叹得士云属侯以入计将行侯凡再入计矣法当留需次补天官郎不亦为琐闼近侍之臣苕且不得长有侯即七君微计偕亦将卧辙矣胡君与余有烕里之雅重茧索余言为赠余乡与苕一衣带水而近顾习尚亦小异苕泽国也白鹤金鹅浮玉诸山屏峙几列二目之水蜿蜒环之蒸荡溔漉其精者郁为人林萟圃之秀而其觕衍为膏壤苇芡鱼稻之饶古先胜迹自洼樽而外不可枚数官其土者雍容甚都凭吊啸咏不患无其资无其地此苕之美也顾豪右大姓武断自雄富连阡陌贫无立锥又其地北接荆溪南临震泽东枕杭嘉诸郡舟车之所激荡流杂之所凭依狙狯之所攫攘□涯之所亏蔽挺而走险急且啸林故令难而苕之令尤难昔之令者非□□莫能自胜稍惩而持烹鲜驱鸡之说则又犷而不可治也侯甫下车即洞悉其隐不一于兢而未始入于絿譬之鸾刀和而始割故一令下如石之投水一事奏如车?引之制骖五年如一日也微独侯不难苕即苕亦若忘其难者侯之才何如也今天子拊髀求治所司申饬计吏不啻三之五之行且廷进良有司劳问疾苦浙当首对再屈指必及侯假令上顾问曰邑故沮洳下湿之区湖水阑入昏垫是虞令何修而得免此侯必对曰徼天之幸晘潦以时得逭于罚假令又顾问曰顷兵事驿骚逸卒亡命所在为梗邑故逃逋薮也得无有聚萑号泽者乎侯必对曰无之其镇抚有方画圻而守则皆帝灵也又令杂问闱中事曰何以独得士则又必对曰此国之庥也司衡者之劳也小臣何力之有天子必将辗然以喜曰安得长者之言而称之侯之得君在是行矣虽然更有进于是者夫今之所称得士者非犹是糊口射覆以气取之哉一旦进侯天官郎衡石在手耳而日之形与影稍不相格不收也诽其所是誉其所非侯必不为即不偶而为琐闼侍从之臣亦必惜其人如惜其牍芬则务扬之丑则务掩之又宁肯谓惟吾所得言以唇吻束缚人之手足使不得展尺寸之用者哉即犹是收七君之心而业更光大矣临川气节功勋文章之海也士大夫服习先民之教尊所闻而力行之接引登吁大江以西气类为多吾知侯之必出于此也敢因七君之请而僣及之 

　　○元敬胡先生六十寿序 

　　距邑四十里而遥葢有栖水镇云有胡元敬先生者无不知其为仁人君子也今年政及耆四方之弄柔翰以寿先生者不可以指计守正辱在世谊得徧读之其旨大约有三或者曰先生体素羸自壮岁罹闺惨即绝不娶无娈童季女之好者垂三十年是宜寿或又曰先生廿四五时犹数粒而炊拮据起家小饶即付之纪纲不问栖水绾都邑门户燕齐楚赵之士向道德来者无不望胡氏为逆旅先生割腴奉之无倦色有再致千金再能散之之才而不尽用遗余不匮治家养生无二术矣是宜寿或又曰先生诸大节不具论里中子反唇者寻旷林之戈者白刃相雠不敢问者先生弄丸解之至相戒勿令胡公知其它指囷授廪待火就塾者不可枚举有一于此天必福之矧其备是宜寿守正读既且唯且否谓不足以汲先生之深夫寿者神之为也神凝则全挠则散越夫挠神之方宁必世情即为善近名亦足以铄性而焚和故闭目逃色与乱同以不用为用犹之乎廉贾五之也不疑买金偿亡思旷焚车谢过昔人非之夫岂不美以有意也先生见一善如新沐之振衣见不善如匪澣衣之在体以一布衣怀当世之虑有不得若巳纳之隍先生不以为迂人亦莫有迂先生者生平不忍谓天下有横逆之人机诈之事然自性之非好之也其行甚阴日行之而不有故被之者往往莫能名夫行之而忘可能也行之而使人忘不可能也由此言之岂沾沾责报于窈冥者哉是以行年六十而有婴儿之色肃容庄语日应无疲篝灯读先民书或丙夜不休先生尫人耳何以得此先生非用神也神用也神用则自然自然则常常则无穷虽与天地终始可也况乎小年先生少好渊源之学师事敬庵许先生固知非独天性得于学问者深矣守正与周生大赉为令子休复莫逆交张生懋官为休复弟子三人侍先生最久饫闻里中所称述先生其大者圣贤之庸行次不失古人之奇节以非先生所欲言故不言厪叙其生平得力之微旨以为无疆之祝云 

　　○台守杨公寿序 【 代】 

　　尝闻汉时神雀五凤吏治称极监绥和下诏似独责办于二千石夫亦谓二千石尊重乃能使下故锺离意黄香桓荣以尚书令仆射出为郡守而虞延第五伦桓虞鲍昱之流亦间入为三公前代郡守之重如此国朝制稍轻在中丞台直指使者藩臬下执手板奉簿书然四辅六雄十望之所专城分岳上宣下达指臂相使贤者处之亦无所不愉快故前代以官重人今以人重官官重者上重之人重者自重上重者固不如自重者之炜任也吾台守綦江杨公积资重望不当复期郡独以东浙罙阻山海而台尤瘠硗其俗犷其民顽其士抗又东与岛夷共稽天之浸出没无常扆山松海易进难退往壬子中倭最先中而最后弭亦巳事巳天子轸念东南且创心往日高句骊之役特屈公来公至诸利病洞若观火爬搔其垢顺流更始与诸令长次第布之舆人诵焉今且二年余矣治行日以高等闻乡人来言公斥俸锾新释莱之官实□枚枚子衿比之唐公仲友俎豆从僖公弗许也飞檄下邑召弟子员角萟手较之如见五脏士以是益感奋莫不弃绫文刺而亲藜火俗旧锢婢有白首不嫁者公谕以毋铄阴阳之和伤百昌之性肃然衰止台比年不登自公下车斗米百钱说者以为和气之应民畏虎公为之祷获其一余多徙去其它善政不可胜举余少读史传窃有慕乎循良请得方幅论公公之禁锢婢也大类任九眞它日子女能无以杨为姓如廉范宗庆故事乎其华虎与刘扶风宋九江何殊也文翁导蜀首聘司马长卿为经生师公不尝延甬东余生主社会乎又何合也每叹王南阳沈河间之刻清廉而不及政邓汝南王庐江之兴建利而不及教悬蒲饮醇难以驭刁民刻筩告亡或致伤善类如公可谓兼之顷者谷洋之役俘馘以十数计非公精采帅先饬戎预饷安能一旦起败甲朽戈之士顿收横海之功倭以小尝我以大创东海自此无事矣张湛守渔阳八年匈奴不敢入塞公两年耳何以得此中氶台上其事不以常格处公诚深有以服公也公声寔日茂且有奇功维贤不次台将不能久有公犹记壬午癸未间公之乡人大司马崌崃张公以节钺镇浙谈笑定两大变文事武备至今赫然徼天之幸一如张公之镇浙台虽僻在困鄙犹之袵席也因诸令长之请辄陈父老之私祝如此即不侈冈陵之词公必不怪也 

　　○德寿篇 

　　万历庚戌季夏之杪邵长孺母皇甫太夫人及耆之年或曰太夫人称未亡人者三十七载凛凛乎纯节也天道犹橐钥翕则张之耆其履端乎余曰太夫人非节寿也德寿他曰有辩秋曰有世之以节著者大率褊诡奇至务果上人意所不可感慨赴之不触而涕不掉激而怒甚或截发啮指刻肌毁容怙恃尊嫜委婉不能得其意况敢责其共顺秋哉不如是不足以干橹而致其深坚君子悲其遇谅其志之无它相与咨嗟而感慕之非谓妇德宜尔也夫地不以天之不覆而废其柔水不以江汉之不朝宗而废其善下昔汪司马之传节妇曰以从一之道自责则为节以从一之道责夫则为妬固多微词焉孰与修节妇行不立节妇名识与性会恬淡是常如皇甫太夫人者又何间焉方太夫人之归子张公也才十九耳子张公少失明今有读诗书谭礼义之人而骤娶瞽妇能无介介何况阃内乃太夫人庄事之婉娈四朞而三姙姙长孺三月而子张公复见背百尔危疑藏之浑沌仅凭不可知之梦兆以自固即梦叶矣傞舞斑襕影不满堂迨至荐履袜而还顾其苴如宰如者太夫人痛方切也三十七年废深长截发啮指刻肌毁容之事岂其不萌于心或触之或掉激之岂无可以涕可以怒而有不敢焉者若曰自吾饰中归邵凡为邵氏宗祊计耳事地上与事地下一也吾安吾妇顺以啚其大焉足矣是以事严舅而舅安之侍病姑而姑德之忍訽于姨姒宗党而姨姒宗党称之孰知有安之德之称之者而太夫人心逾苦哉至其训长孺曰汝今长大有生而长大者哉汝当念母所以长大汝者嗟乎有不闻而酸楚者乎假令长孺不足以语此太夫人有终身饮氷藏之矣此读诗书谭礼义者十九不至此而太夫人宏远矣人情惊奇服而忽寻常故节之誉张德之媺隐孰知德盛而节无称焉非节能掩德他忘节德之至也余观世之号为节者天辄胙之矧乎以德气之所息必贤且贵今太夫人有婿胡休复氏方领袖海内而长孺巳鹊起与之后先太夫人由耆而老而大耋而期颐所不待言苐恐长孺骤贵貤有封典不得预旌格耳然而太夫人固不欲为名高者也果尔太夫人觞矣 

　　○钱母沈孺人五十寿序 

　　夫人不偶而代主苹蘩又不偶而蚤背其伉俪其身未亡人也其事皆未亡人之事也所抚之孤则他人之孤也其非他人者又藐而不可知也百尔荼毒尝之地上百尔纷纭对之地下欲任焉则难乎其为妇也欲决焉又难乎其为夫也不以子子焉人以我为非母也以子子焉未必其子之母之也挠之檠之非母职也禽之犊之非母心也当是时自非笄而丈夫者一日犹难何况由芳茂而颠白声色不动而徐以俟天之自定如钱母沈孺人者眞足式矣孺人为予姊子之姑予姻也其仲季执经余门则又姻而通家也古者不颂寿颂亦不及内今无不及之矣予安能辞当孺人之归鹤宇公也长君年六龄耳彼荷泣伯奇芦寒闵子皆有令父在千载之下犹为酸楚矧鵀宇公长逝一切家秉皆孺人持之即稍督切其长以为冡嗣宜然而因割其腴以为仲若季汤沐时谁难者孺人鸣鸠推爱无异毛里今其母子相欢迎养靡间昕夕固其长君之孝亦致感于孺人者不浅耳人亦有言立孤难于殉葬此亦自不绝如系者言之孺人则有长君可借口矣而亲长者讽之嫁不嫁也词婉志坚卒莫能夺所不至截发割耳者幸耳孺人固筹之终不以七尺之躯易吾旦旦之誓明矣又不然而煽动取名以节自矜以八龄六龄之孤厚自夸于宗党激而生事猝未可知何能安然由二十八年而五十如掇之也孺人深远矣今三君皆补博士弟子员一时推为彦俊元旦之次挹椒觞以献孺人含饴以受之说者谓天之报孺人余则以为未也往者天不定而孺人之天定今者天似定而不足以报孺人之定异日三君鹊起修鼎食而进六十之觞孺人亦得藉手以酹地下此天报孺人日也予且拭目以观天之大定 

　　○吴母程太孺人七十寿序 

　　昔宣尼之诵虞舜也其于富贵飨保名寿葢津津乎言之彼皆圣人也犹以淳备为难则后世人子所欲效之于亲者思过半矣余友新安中翰吴君符远之母程太孺人届七十诸与中翰君交者各有致词余即不文安能巳巳吴世居商山雄于赀虽吴氏子弟尚谊好文词雅不以赀重视瓮牖之子蹄餐不具无以为堂上羞者有间矣是太孺人之所少者非力也诸丈夫子即不名甲第中翰君以鸾龙之才屈居秘书旦晚珥簪笔近日月之光非他赀郎比也若诸孙乔年之文中翰君洎太学君元益长孺之子之娟秀胡能不贵太孺人盱衡待尝鼎食耳方太孺人待年于程望南公倚之如当户及归吴龙泉公委家秉授之尝脱两大人于险有古豪杰应变经畧有妇如此岂直一春秋祠告之区区也今年七十有子四人孙十三人曾孙四人斑襕成帏孺慕膝下太孺人抚育三世而处其慈即它不敢知彬彬质有其文固巳贤于它子姓远矣语有之祭先河而后海贵本也无论太孺人勤俭无非仪聚族称女宗师凡与伯实公游者必曰若有贤妇游其子若孙者过庐而式贤母焉太孺人不近名名将焉往夫人可以不富可以不贵舍曰宗祏付之主鬯云仍听之冥溟闺阃之内焉用名之而终不可以无年也太孺人夙夜蔬布织纴自劳七十年如一日享不足而禄有余此寿征也尝闻其训子孙曰先世好学女毋惰好客女毋慢好施女毋恡嘻非仁人之言欤以此寿家高明有融以此寿后人子孙千亿以此寿身黄发骀背必矣此则太孺人自致之即中翰君等所不能効更徼其余惠者也图经载黄山出地七千一百七十丈轩辕丹灶在焉饮其液者长生不老云岩帝畤灵迹肇开爰有邓姥是新安固神仙之窟宅也它人以薄劣承之灵气散矣以太孺人之厚积气必有锺果尔将与山岳论年岂计人间之寿也哉 

　　○表嫂刘孺人六十寿序 

　　今世好鞶帨祝生之辞即天保既醉未足为侈究其义迄无所归若阃以内尤难言之予耻为卮言窃惟阃德之媺事舅姑以孝相夫以义训子以正逮下以恩有一于此犹不失为令妇矧其备乎则予表嫂刘孺人贤矣方孺人归表兄养初公也通湖公尚善饭无恙予母姨孙太孺人巳谢世继姑沈矣沈姑性严??炙盭难事引绳新妇若将不待教而诛焉者当则曰分耳一不当曰新妇龁我尝一覆其私藏再覆其盂可以悟矣而严如故也孺人兢兢婉顺惟恐弗得其欢至革之日始执手叹曰愿若有妇如妇霜降水落天性乃见亦念十年作妇苦乎然孺人固安之自谓妇道如是耳公既以贫废儒亦欲自露其颖于贾娶三日即出贾顾才大不受贾缚好以奇胜时有所泛溢出入得失半之孺人扶义勷决出记指囷无所留难初不谓钱自艰难中来扪之汗下不忍释如女子常态也居吴淞时火将及矣孺人叹曰我固窭人也火亦何加奈负托者何迩年人重负公人为不平孺人又叹曰向固赤贫今亦还赤贫耳噫安得长者之言而称之公固自能发舒其志意者假令闺阃中琐尾鄙倍动相牵制亦安能胜任愉快乎孺人止一女一子甚慈之然弘业就外傅即督之不使暇既从不佞学授餐数年略无倦色予纵不能有所增长头角斩斩不受人怜亦庶几水之在盂矣孺人御臧获小过差必直谯呵之巳更有善未尝不怛然化也故人乐为用孺人事舅姑十年为妇若母四十年其诚孝鬼神鉴之慈惠姻党信之勤朴朝霜夜火知之武林优尼塞涂无敢一闯孺人之门衣裾簪珥日异月新未尝斆薄俗寸步也孺人今六十矣康强如四十许人　亦得天者全耳先母孺人姑之姊也以是故事母如母母尝举孺人以训妇曰精明俭素犹可及也为善无近名不可及也予母达人也又知孺人深故藻鉴不爽如此予以是言寿孺人即不文或贤于世之鞶帨其辞者矣 

　　○周母陆太孺人九十膺封序 【 代】 

　　戊午冬予友沈无回氏计偕入都门亟称黄岩令玉峰周公贤予心识之今春移书重理前语且云公方上三载绩法得进其因母称太孺人而太孺人以六月中旬九十初度吉祥善事巧与时会古今不少概见子史氏也何可无言予不知太孺人读无回所捃摭事畧节取古之贤母行配之其称未亡人者近五十余年似鲍女宗五龄抚公以迄成立似梁寡高行丸熊画荻似柳氏欧阳氏二母厚褥大被与气类接似孟仁母教子阴行善似孙叔敖母封还魽鲊似孟宗母若其门内肃雝蓼菜区豆皆有行堤则东海京陵奚让焉此犹其大凡耳乃予深服太孺人暗与古人合者有三李衡母曰人患无德义不患不富公虽承华冑蚤孤萧然寒士尔专城南面得以意行何求不遂太孺人斤斤以廉朂之无堕清白声程母之诫二程夫子也曰患不能屈不患不伸往岁奸人齮龁公伯兄御史公至起大狱语至公莫不敛手曰长者长者尹母之训焞也曰以善养不愿以禄养太孺人尝一就官邸复迎之不肯来曰无以老人故重烦民力视湛夫人穷约时剉荐截发成子令名及士行贵显不免威仪赫奕夸耀里闾犹之乎儿女子态也今太孺人年九十翔步善饭如四五十徤妇内外冠冕数十人抚育四世而处其慈考古杨礼珪母文季姜畧可相埒然季姜八十有一杨母八十有九年皆不及惟王献之母郄夫人九十齿发耳目神明卓然不衰子姓羣从簪笏伏谒庶几千古俪美苐不知郄夫人当九十时诸王中亦有所藉乎能龙章鹤发辉映如太孺人否也观其上表求养则巳不逮太孺人远矣客曰子善征事今公声实懋甚天子召公多在西台太孺人能以公为贤令宁无以公为名御史又何可无言予曰有之王方庆将纠李义府张镒欲直华原令卢枞皆以母故犹豫不决二母力怂惥之竟成其志名噪一时李畬送禄米到宅母量之余三石责还一埍肃然三者皆御史母事也苐太孺人是时且进而大齐国家应有旌格或手诏称老福如张晋国或令公自导母观太常四部乐如崔邠故事吉祥善事匪今斯今若汉中太守南阳令执子孙礼于杜泰姬又安足道哉因次其语以复无回氏 

　　○汪母八十寿序 

　　古之论交以登堂拜母为重孙宾硕一见赵台卿即入白毋曰今日得一佳友母为解颐古人之以母重友也若此予于孟朴然明托契不薄两走新安道独不得拜方太孺人当由友不佳无敢进白者尔忆七十时予从宾从之末修豆觞之祝会浮沉不果达今太孺人进八十春秋弥高德弥劭芳誉日隆而诸昆之交日亦固自分可以拜太孺人矣而又匏系家难无由泥首仅托不腆之辞以自致予辞如陈红乌足以尽太孺人哉太孺人之事翁嫜也孝不足以尽之其相夫子也庄不足以尽之笄而有士君子之行训定其族人也女学士女宗师不足以尽之太孺人有丈夫氶四各以气谊经术骚雅擅有令名四方贤豪下车先问汪氏伯仲安在郡国守相干旄填隘人以方谢之封胡羯末穆之酪酥醍乳至推本所自又以程穆姜方太孺人也孝廉公之不勤其子也亦所谓我常自教儿尔太孺人则不以慈故废威昔程母之训二程夫子也曰子不肖皆由母蔽其恶而父不知又曰幼求称欲长更安穷卒为儒宗谚曰衣纫于袆弓劲于里信然乎信然乎是时汪氏方鼎贵显者入为侍从次且扬历封强以须节钺阃以内不免翚翟簪缦相鲜华见太孺人莫敢不肃父老过里中闻其内行皆叹曰汪之良妪尚有典型乃太孺人更不介介于其子之不富贵也时进而训之曰汪之取于造物者奢矣岂敢复望尔曹苐斤斤无坠家声吾老矣嗟乎此李母之所以教衡尹母之所以教焞也何太孺人言之肖也古之抱阃德而享遐龄其子姓多且贤者无如王右军郄夫人杨礼珪母郄夫人七子一女皆同产杨母有子二人太孺人处乎二母之间顾九十以往神明不衰年八十九徤饭无恙以太孺人烛三跋犹纺绩未休较十当不止于是予不敢侈方以外荒唐之辞苐以人间常数按之自八十以至大齐当得称觞者二其间或进无筭爵小子即远在千里外必当一拜堂下以瞻鹤发史葢称孙母见台卿时亦巳近百岁然则人友之得拜其友之母与母之纳其子之友之拜固自有时不可强也 

　　○陶周望解老释庄序 

　　老氏阐窅渺之微庄生恢荡谲之辩后世尚之者尊之为经排之者至诋之为术余谓经之名不可妄加也以经名老庄老庄所不愿也经者常也老氏正虑人由周孔之经循其固然守其当然而忘其自然故曰礼者忠信之薄而伪之首曰玄之又玄使知揖让征诛礼乐刑政皆生于有而出于无岂肯道常道言常言者乎庄生意在尊老排孔而故乱其指不帖帖与老同荒唐悠谬使人寻之无端究之不可纪极而莫可谁何莫可谁何则废然返矣葢置之无不然未必尽然之域以明自然故曰是亦一无　穷非亦一无穷正反经之言也名为经不大冤乎若夫微明敢杀之说弱丧反眞有无尻首之论诚有类乎术然老庄皆以明道趣也非教人以术也人不善用之则术矣非老庄之罪也自老庄之书行三千余年解释者无虑百十家虽互有短长要其意自成一家言耳与老庄綦远也至我　明会稽陶周望先生始以素心道味仰而穷之成解老释庄二编其领高其会澹故其旨深平其心虚其我芟其繁导其固故其词简无论开卷了然如晤二叟于语言文字之外觉百十家之殊旨亦顿露其精微而丑拙掩余是以不敢私为枕中之秘锓以行之抑因是而有感焉老氏不当周文之极敝必无五十言庄生不目覩儒墨纵横刑名坚白如狱战之不相下内外二十一篇可以不作当时尹喜当关曰子强为我著书　篇自标寓言十九其意可窥巳窃怪儒之陋者别之为出世之宗夫万物本乎道道本自然一而巳矣孰为出与入乎凡立言者皆不得巳也言犹药也有一病发一药令世无病卢扁一农夫耳此宣尼晚叹于忘言释伽扫影于无字古之至人其归一也然则先生之成二编也亦不得巳订三千余年百十家之讹耳非眞解老释庄也如曰解之释之则二叟强言其自然巳不胜多矣先生肯更成一足乎世有知道者当然余言即不尽然先生必然之二叟亦且然之矣 

　　○于忠肃公文集序 【 代】 

　　某守杭时凭吊其土之先贤北望紫云松栢北指者宋忠武岳鄂王墓耶回瞻南阜蜿蜒郁葱碧血俨如登其堂不寒而栗则少保于忠肃公祠也嗟乎边疆多事东夷一小丑戕文武吏不可胜计人人无不扼腕思起忠武秉钺而公主枢父老涕洟争来谈说其轶事为之忾然顾今之时亦非公之时比也奴即跳梁其桀骜未至如北也先东隅蹙国二千里虏骑犹未薄城下也今蜀有变黔有变而公当日亦有贵竹之苗楚之猺獞近者一二不逞盗兵潢池似犹逊往日之邓之叶之黄之牵连数省也公随事旨画辄乱辄定如不经意若夫主播虏偪排迁主战如斯大事今有一于此乎公持社稷为重君为轻之说而虏不得挟以为饵设伏用火攻而胡马不敢久牧叩庭恸哭而金欧不至如南宋劾许贵而边将无人敢不言战公虽主中枢而盈庭大疑大政黄发拱手一听决于公蠭起云涌公口断手裁左画右擘每有余闲尝口授章奏两吏夹书手指为痛公之才眞天授也其尤不可及者在识定而任坚公之功以识而成公之祸以任而种欤说者谓南宫之锢太子之易不无少委蛇是亦有难言者　景皇帝之知公眞同鱼水廓清再造之勋臣何有焉皆君之功也公自以肺腑重臣不欲得之于口舌而冀默回之于不见不闻观其议和不怿而从容以对兼二俸而再疏控辞意可知巳至上非不省而重难返君臣之际亦将奈之何嗟秋公不可作矣今集与国史并传按方治病岂无可施用于今者考公行事大畧足兵食明乊措振纪纲今日三者如何也不可师其意而核实行之乎土木之难公议文武俱当以失机论即死亦不得滥恤不可用之以定功罪乎选京军十五万为十大营徤将领之不可用之以壮声势乎兵营郊外徙流民城内不可用之以守山海乎精兵出龙门关夺独石八城不可用之以复辽广乎计擒喜宁小田儿行间不可用之以缚叛人乎虽然今亦有不敢望公者公受知三杨用于方富之年　景皇帝摄政时巳心器公定马顺变即位以来虗巳委听知无不为为无不尽片言尺楮捷于风雨群盗强虏咋指于万里之外即宵人如有贞吉祥辈能钓奇以杀公之身而当其任事不闻一关公之口掣公之肘是公虽抱冤千古而生前固巳愉快胜任矣此则公之遭而今人之所以难也某媿无以效公得奏议　　卷诗　卷将梓之而冏卿李公又以旌忠录至遂成全书俾经国者咸得而仰止焉 

　　○吴德聚爽阁书目序 

　　人各有嗜嗜金玉子女狗马者庸人也嗜泉石花鸟丝竹者韵人也进而为金石篆籕之嗜清矣然非博雅不得称赏鉴家书其可巳巳夫且书之以为宝也剖玄黄之精传圣贤之髓造物亦若秘之惜之往往难聚而易散是以一厄于秦火再厄于楚汉三厄于董卓四厄于东晋五厄于侯景六厄于五季七厄于靖康八厄于元其聚也以帝王之威力悬金授爵惟恐不得而西汉止三万三千九十卷魏二万九千九百四十五卷东晋三千一十四卷南宋六万四千五百八十二卷齐兼释共二万三千一百六十卷梁七万余卷莫盛于隋嘉则积至三十七万卷至开元仅八万卷有奇宋崇文书目三万六百六十九卷续目增一万四千九百四十三卷若夫沉笃渊湛之士家裒户袭代不乏人欲如阮孝绪之七乘张华之三十车者槩不多见难可知巳予友吴子符远酷嗜书一日不手书一月不得奇书则不乐藏书多者至十万卷皆手自较雠又喜借与人看予尝有诗谢之曰较来三豕正帙返一鸱虗皆惇言也虽然予犹有进焉上古书用添竹中古易以缣帛稠重易坏故一失不可复得周显德中始有板行而古文寥落甚矣即开元八万余卷犹有今文三万在其中以凖今日可以类推故今之藏书似富实贫虽复万卷不足敌千何者今文多而古文少也今与符远约无夸卷帙之侈以见古为奇有秘本急录而传之得善本存副以广之不独广吾气类之好亦借以破鬼神之悭非萟林一大胜事乎予少即有斯嗜愧力不及它日当构小书淫馆与贲阁相峙而居有无互授两家子孙世世无恡一洗千古借书三痴二惑何减百城所谓勿替引之矣 

　　○四书说丛序 

　　经义之有解自汉诂彷也莫盛于宋莫庞杂于今日汉人止通字义不立文词学者游咏其中浅深皆可以自得宋儒惩汉简畧锐意发明诸如阴阳理气心性精深之谭皆画有定说如守三尺其功固大然高明渊湛之士上质千古下问寸心觉可以如是而不必尽如是于是各以其聪明出入其间异同斯起当时如青田永康巳有诤论然皆实有所见不似今日蝇袭蛙沸剽释老之唾余拾纵横之剩语自谓不诡于洙泗其视传注一似言之无禁杀之无罪者嘻太甚矣故汉失之疏宋失之任今日失之狂昔人谓秦人焚经经存汉人解经经绝以之罪汉则过政可定今人之案耳夫解经如为故人写照然音容色泽久巳绵邈求其彷佛唯是平吾气虗吾心思其咲语居处灵山一会俨然未散庶几可得什五若先以胜气我心逆驾其上即面承绪论犹未必领况千载之下乎愚为此愳不敢陋汉之畧亦不敢是宋之拘苐不敢效今人之无忌惮随所翻阅手自笺记日费十年编更五易以一目之罗不可以得鸟故多张而广伺之究以收一目之用此辑说丛意也或曰四籍之旨将无同乎曰不同宣尼之言如水在盂方圆大小宛转随人而常处于有余故其言可以疗饥可以巳疾而卒莫知其所起止贤者则不然各以质之所近诣之所到务显白其宗旨以示人如大学经世功摄于格物中庸阐道奥极于知微七篇捄世而作旨标于性善即同归要渺读其书想其人犹有可得而见焉故先儒曰颜子死而圣学亡愚僣续之曰曾子唯而宗门启宁独分量知时论世其亦有微几秋或又曰子言似矣古今大儒皆以我穷经如主敬主静致良知体认天理之类究竟不出其宗据子之说将不虑为经转乎曰论学解经理同而事微不同者也论学必归一不归一不可以尽精微解经必闳览不闳览不可以致广大及其成未有不同者也故曰一致百虑殊途同归昔有交讥者彼云有钱无贯此亦云有贯无钱是役也积钱以待贯不愿人之空谈贯而不名一钱也不然与杨子之肆白氏之幞何异愚之罪实甚矣 

　　○诗经说通叙 

　　六经之解莫难于诗余所见勒成一家言者不少要皆诗之一班非古今人之聪明不能举诗之全也诗固不予人以全也何以言之作者一人采者一人解者又一人以五方之音更千载之舌赘牙者或以臆易之况册代竹隶代篆千缮百翻亥豕互换宁复三百篇之旧乎一也关睢养老驺虞节射蔓草褰裳赠行荅飨虽云雅颂有所天子或下取公卿大夫或上拟古人作有指而用无常也至今迄无定说二也诗有声前之旨焉有意表之象焉有响终之韵焉可神遇而不可迹求也可彷佛见之不可以笔墨书也三也有浅言之者深解之而索然有约略言之者详解之而索然有不伦不次者乙之而索然四也大抵训诂之家以博诗非不博也寓目冲口讵必博乎沉笃之儒以理诗非无理也劳呻康吟讵析理乎辨难之士以义诗非乏义也作非一人世非一叶讵寻义乎凡此皆解诗之沉疴也犹其小者其大者在序尊序者曰非子夏不能作排序者曰后人附会之词耳两者皆讥余谓后序可去而首序必不可去首序难读略与诗等或一字撮要或片言含讥或词切而明或旨近而远神明之用生生不穷即紫阳严斥其解亦多摄入首序中所不能浑合者卫郑十余什耳余受经廿年穷览羣书访求耆宿深叹作者之不可复起信首序之必不可轻废但身为诸生不能勇次成一家言依违两端以俟旁通之代启寔有嗛然者焉然其不能全举亦犹夫诸家耳题名通者义取通其滞义归之合并亦以告墨守者曰穷则变变则通今其时矣嗟乎诗缘情生蔽由情浅长吟微咏并可悠圆拂迹刻舟斯成顽固自非夙具诗材即同编联席领畧悬殊是诗之傩又不在人而在天故曰六经之解莫难于诗 

　　○张少岳山人佚草叙 

　　嘉隆间有张少岳山人万言者隐北山之灵峰寺周兴叔先生为筑听泉亭以乐之记在集中先生卒属有所迫至不能保其薖轴客死湖上又二十七年而予与先生仲子谷王读书寺中徘徊遗泽未尝不黯然伤高人之不再也山人隐迹与者半不与者半余谓一儒生扶亲柩入山长揖城市松木量腹薜萝代衣三十年如一日亦岂无所托而能然者山人少嗜酒晚益落魄诗多散佚不存余所收才什一又汰其什七而刻之使他日传隐逸者知有山人足矣 

　　○义学考序 【 代】 

　　子舆氏称文王之治岐也政无不举而诗人美之则曰成人有德小子有造誉髦斯士颐之繇曰观颐观其所养也然则为宰者徒急急于簿书期会刀笔之间而阔畧于诗书弦诵舆儓伍佰之属中饱而民间俊秀之子常饥其政亦可知巳邑之先贤尝寘田八百亩以膳子衿之贫者至今犹赖其赐予每自愧彼当兵燹之余荡然瓯脱郁为壮观而又能贾其余力斥田授室好整以暇何其多才予承乏始平徼天之幸岁凡五稔而不能有所兴寘倡导人之相去奚啻九牛尾哉适父老子弟以义学请予方有概于中亟允之学博沈君则又曰无以养之而求速化虽信弗从于是增设田亩百以待俊秀之艰于糈者而授餐之中微寓激厉之意焉夫社非无学也多则杂而不精古亦有寘义庒寘义田者矣止及其族而它姓之才者不得闯而入之则私而不公窃谓斯举犹有荡平正直之遗焉是役也始于万历庚申之春成于天启辛酉之秋邑父老之劳为多予何力之有诗不云乎攸介攸止烝我髦士此盛世公卿事也后之来者遹观厥成予将有万里行不及覩之矣 

　　○张德懋集序 

　　此予友张子德懋之遗集也德懋殁时子岐然幼甚稿多散失稍长刻意搜拾厪此吉光片羽耳惜哉予与德懋晤于水西一见投契时俱少年犹忆较读六朝人赋德懋一过予再过皆成诵不讹共相慱咲水边柳下或竟日夕谈不休德懋修眉目亭亭然重香自泽衣冠楚楚为人多爱爱奇流连景光驰慕日月每当风花骀荡绮丽骈阗辄僊僊欲往若夫清秋蛩鸣穷冬木落乐往哀来又不觉愀然以感■〈忄戚〉然以悲尝谓予曰人生于情终当为情死令见者莫不以韵人逸士目之德懋雅亦以风骚自命至谈论义侠詶对古今则又挺挺激发如饥鹰野鹤矫然自迈其俦事亲友弟俱有至性人皆莫得而见之体故弱不能无所眤眤而感伤伤之不巳遂至于病今读其集中诗作哀猿出峡声行人欲断何况其人顾味其旨巳薄有所悟亦安肯久留人间世哉德懋诗好中晚书学禇河南哀册枯树缩为蚊脚细书笔笔堪舞为文落笔不作魏晋下人语举子业则居然先民矣事事抱万里之志惜乎未见其止令人感深 

　　○王献叔诗集序 

　　今之言诗者如麻竹萑苇所在有之而其病则一大抵拟议多而性灵少急欲为诗人也急欲为诗人故愈无与于诗古之作者皆非有意于诗者也欢抃愁思劳呻康吟迫于不得巳不知几许之烂熳而境会偶值窍籁忽鸣后人爱其旨美其声亦悠然觉其不可巳因谱之以笔墨被之以管弦而谓之诗唯其不可巳也是以传之至今迨夫学士大夫习而课焉山人墨士负而走焉寒酸山癯窃而文焉去诗巳远矣况乎转相仿効蝇集蛙传闭户刻阴组句织字甚有篇成而尚无题者彼将以五字七字遂诗也欤哉献叔工诗所刻金陵草脍炙人口居常善病不多作感触酬和伸帋疾书无苦吟态汉魏三唐日不释手绝不刻画慕肖遣词使事俱近自然今集具在一自性灵出之岂与刻鹄画虎昔人所讥重儓婢作夫人者等乎予尝观诗人必有所反不反其诗必不工献叔精举子业耻不为家非无钱粟可部署者未尝持筹无济胜其好游不胜酒一勺辄沾醉喜与人共饮无狎邪行而好谭艳情事凡此皆反也书册所不能载汉魏三唐所不能授者此也予所谓性灵者近之宜乎其诗之工也 

　　○虚室吟草序 

　　今之言诗者盛诋嘉隆七子而极口推公安夫学七子者弊矣学公安者能弗弊秋人情之所至为诗情深者其词绵情远者其词舒情高者其词厉情穆者其词幽若舍自有之情而学它人之步未有不反复而成厌者也辟之广冠大袖必有窄帽秃衫缨缦娟嬛必有啼妆黄额前之不趋后之不厌其趋之日甚其厌日速又何怪焉文茂先生不知孰为七子孰为公安情至则作作则称情而止故其佳者入人意肺可啄可饮即次者亦不失为平淡夫平淡者诗之眞而情之始也故足传也虽然今之传者不独以诗也名位声气相挟以俱锺士季之札称阮步兵便字字生动张率之诗托言沈约共相嗟许若闻其自作皆不谓然先生方系身一博即无言不公安人犹将不誉之然先生之诗固在也世不乏平淡之好如我辈者自当手是编而日哦之 

　　雪堂诗集卷之四终 

　　●雪堂诗集卷之五 

　　武林沈守正无回甫着 

　　序 

　　◆序 

　　许子孙先生全稿序 
　　胡休复手评诗义序 
　　广骚序 
　　选癸丑极玄序 
　　选癸丑广玄序 
　　癸丑诗经房稿合选序 
　　萧斋杂什小引 
　　松溪隐大题文选序 
　　胡休复全稿序 
　　胡休诗经全稿序 
　　邹侯肇敏扈冶斋诗义序 
　　对山集序 
　　存玄四选八体序 
　　西湖诗社序 
　　应硕甫近刻序 
　　蒋韶宾腐毫草序 
　　吴长组诗萟序 
　　冯尔韬诗萟序 
　　北归廿义自叙 
　　桃花坞草自叙 
　　博笑草自叙 
　　灵鹫山余草自叙 
　　四书获薪草序 
　　诗经获薪草叙 
　　自选九刻叙 
　　自选诗艺叙 
　　从治命引 
　　陶庵诗经笔记小引 
　　清音阁课小引 
　　黄贞父近义小引 
　　郑子野制文小引 
　　陈生甫灵鹫山课引 
　　陈生甫楚游草引 
　　竹香斋近业引 
　　文笔山社小引 
　　吴乔年制义小引 
　　凌士重小草小引 
　　周公润吾六十小像题词 
　　古今帖目题词 
　　题诗疏翼 
　　题病中吟 
　　题陈文叔集何长卿印册 
　　题玄对楼册 
　　题方澹玄墨海 
　　题秦心卿画册 
　　题王守溪示馆中诸生后与刘德严 
　　题小画与王献叔 
　　跋延陵小刻后 
　　跋周续之西湖杂咏后 

　　○许子孙先生全稿序 

　　辛丑会墨□余不甚满其首义次义深服三义服其才而犹疑之旋亦大赏洎先生窓稿行且读且快且快且读葢如吴道子过张僧繇画三往三返至寝□其下不忍舍去也始焉见其姿骨天成神机横出服其天少焉见其毁律而律非才而才愈疏实密疑往亦来服其神进焉觉其神理俱在有意无意之外服其人尽而之天久之与之相醉不知其所自起余亦无所用其知知天之不可阶而升也余既爱先生文喜闻其轶事或传先生性卞急尝以小怒断一仆人手几起大讼奔入都次年领南宫第一人妻妾朋友无竟日之欢小不合意辄推案掌面以去余亲闻王回溪言令同安时扑其修候隶人事也彼目中乌知有县令哉又闻先生有书舍在海岛中一往月余不出日拈经生义始抱膝兀坐巳升之几巳盘上楝楹间巳登屋上或至忘食比义成不得下更怒骂掷瓦石击其下人先生没后遗集行有上龙江相公书中皆幼直之言功名富贵之士梦魂中咋指不敢道一字者何况摇笔其书固称拟然久播人间非畏而不敢上也余习先生文久知所传闻者皆眞尝私评之先生葢直行其信不见世有豪杰前有圣贤何论卿相荣赫与浊世营营商淹速较毁誉为何事所谓进取不忘其初斐然成章孔子之所谓狂也近制冠南宫必列鼎甲先生以不经意字画潦草抑居其下座师冯琢庵规之选馆且以生平书籍授之先生问曰人何官不可居必翰林为座师闭目不答冯东省贤者也闻先生言不媿反以为不情不及远矣先生天人也制义亦其糠粃之一然无先生之胸怀必不能极其至后人慕其至而伪作旷达以求之失之愈远嗟乎安得起先生而北面事之因吴采于氏刻其制义遂书胸中所欲言若此 

　　○胡休复手评诗义序 

　　诗难言也以经义言诗尤难也三百篇降而骚而乐府而古选而近体蝇袭蛙沸宁复途咢巷讴劳呻康吟哉诗去远矣故曰难言也况有韵易之无韵一言广之数百言以书生代田畯红女之舌以括帖摹笙镛金石之音伸纸和墨强其胸怀之所无手与口之所不了了尚有诗乎哉哉曰尤难也虽然抑有说焉三百篇非生于情者乎夫人哀至涕洟欢剧抃舞怒为叱咤忧则歔吁情之则也然易水变征壮士征剑雍门再弹齐后雨泣秦娥改声哀乐骤变安在情能生文文不能生情也哉无论经义家固鸿儒巨匠之所自出也即卑卑占??毕方其执笔为文也穷索不巳怦郁纷纭朦胧焉昭晰焉少焉漫焉络焉荡焉鍧焉瞳忽以溢辨忽以驶笙镛金石间作于耳田畯红女交触于躬借他人之手口抒千古之胸怀此埘而犹能办其孰生情孰情生必非眞入情者也果尔则有韵无韵一言数百言亦影论耳岂实相耶抑又有说焉思以穷情者也识以定情者也境以张情者也才以□情者也之四者工则足以辅情使之不朽而拙亦足以掩情文通偏长于徧拟值其工也灵运献短于邺中值其拙也然后世不闻轩江而轾谢者以其皆返于情源而非工拙之所得至也斯又入情之所必詧也余友胡休复简远恬穆读古人书与今人语皆先意而解真情种也年少作诗义寄托微妙一本乎情迩来益达于情之旨思囿逾奇识涂逾老境辙逾玄才铓逾宕虽无情者见之亦复鼻栩栩近复手较十年作者定为初二二义即不能必其人奇人老人玄人宕人要不诡于情其工者不啻陵江即拙者犹不至失谢噫上下得失之林惝怳有亡之际又休复生情之日也作者鉴者无得于文之先而拾人牙后曰删后无诗岂知诗者哉诗难言也 

　　○广骚序 

　　今有人于此游山川而不知领畧遇美人而不能怀思朝夕烟霞霜露之变日动其肺肝惊其毛发而木然无情不必从其人问文矣何者不通其意也苟通其意争担可以悟书弄丸可以解鬬丁之刃扁之轮吴道子之画颠倒出没如以灯取影无之不可如其不然目将疑耳手将疑口宁独南人不信有千人帐北人不知有千石船也哉屈原通三百篇之意者也淮南王曰国风好色而不淫小雅怨诽而不乱离骚兼之今读其词有一字似国风小雅乎否也史称宋玉为原弟子好文辞乃不能舍师津筏而上之后之言骚者祖焉牢不可破空同子乃曰汉无骚谓汉无骚则楚有骚矣楚亦安能有骚哉独屈子有耳余为之说曰以有有之则骚之道隘离骚之后不复有离骚以不有有之谓屈子至今存可也司马相如深于骚者也其论赋心广矣大矣试读长杨羽猎诸篇有一字似骚乎否也后世知相如为赋圣而不知其本于骚使徒笑貌为之纵方驾屈宋亦骚之重儓耳若相如者善学骚者也犹未甚也三百篇广而骚骚广而赋体变气未变也降至举子业不啻远矣乃有一人如巨先者于数千年之下号于人曰举子业与骚一道也吾之举子业以广骚也人宁不掩耳反走哉不知拘者形摹解者意匠形摹则唯恐不同唯恐不同虽以宋玉之好文辞身为弟子而大招悲秋不能不压于离骚经之下意匠则不妨为异不妨为异虽数百年有相如之赋数千年有巨先之举子业而不能不与九歌天问鼎存于天地之间今巨先文在左即未可谓至之其命意则古今豪杰之所不敢道者矣独怪其盛年隽才承祖父庥美又未与闻国家之事即小不遇未可称伏枥与宗臣憔悴殊不类乃自言有其遇故喜言骚尚未脱千古骚人习气余愿巨先益广之使潇洒迈往之气溢于毫楮它日当有进此者即日痛饮读离骚可矣 

　　○选癸丑极玄序 

　　凡物莫不有玄焉匪玄不妙匪妙不传然最能误天下耳目者必妙也今夫长袖舒裾熏香沐泽士之妙也顾韵人与俗子异好餙者不辨也施朱贴黄明眸善盻女之妙也顾淑姬与市娼异好色者不辩也彼方为其所炫引以为人世之奇止此乌暇思其所从来乎持是以论文则朤之或劲以柔也泽之或腴以清也脉之或坚以舒也气之或豪以暇也理之或沉以洁也惛妙也玄不存焉今之作者掩于前人之妙不克自极其玄观者复为作者之妙所掩又不能竭目力以极其玄转盻之间英华朽落复为陈红徒致感于风会之流如江河之不可使上呜呼悲夫余非知文者顾廿年于此亦庶几见蔀蕾而知黄紫尝杯勺而识渑淄者不揣为是选一切屏吾之虗气成见务求作者当日之心种种诸妙日过于前而目不受也去取甲乙似有不得自主者焉因是思南海北海之心亦若斯也巳前乎我后乎我者之心亦若斯也巳初机不喻尊宿应无不喻流俗不解豪杰必无不解其终不解且喻是自与玄隔也非作者之罪亦非选者之罪也此予命柡玄意也客曰昔唐姚合之选当世诗也亦曰极玄彼括三百年于百首子选三年巳不啻四锫之乌乎极乌乎玄余曰有一代之玄有一时之玄人心乘变而至极者也选一代者不敢轻进前之作者犹选一时者不敢轻退今之作者也彼亦一玄此亦一玄各有攸当耳是役也余犹恨其刻也巳矣 

　　○选癸丑广玄序 

　　广玄者何广极玄之未备也士终年掺觚鲜得当意造物颠倒遇合猝未易知朝夕始终之变有不自信者焉此不可知者一也或千金自享呈之主者主者不售况才情之所骀荡风月之所驱使功令束缚之日此或畏而恧焉彼或赏而姑寘之不可知者二也又有不敢言者豪杰之士仰屋窃叹虑亡不遇一知巳比其遇也所击节者其生平之吐弃也所涂饬者其生平之宝惜也则不服不服则霄汉之感不足夺其肮脏之怀且所与俱者皆四海九州岛之人也年不相若学不相如落落鸡羣羞与哙伍则以我中驷驰彼下驷亦情之必有也虽不必尽然何敢厚诬天下士故夫房刻之权可使智者驰愚者骇趋时者韦化茅靡而谓足以尽三百五十人之长余不敢信也抑因是而又有感焉终唐制诗湘灵壹什二苏试论如出两人胡注精之拙游墨之工也瓦注巧金注惛将今古之大情欤由是言之试义之不如房刻也矜率之别也有房刻终不能废行卷也广狭之辨也合二玄以尽一时之骅骝騄耳观极玄之所弃与广玄之所收因以窥当世之九方皋则不佞窃取之意也夫 

　　○癸丑诗经房稿合选序 

　　房稿之刻自癸未始独经义如连鸡终不得一余选二玄皆陈太仆邮致较贾人最先因属休复征五房诗义共寄文六百余首大者方幅小者薄号十九未登木者余汰其三之一刻焉全惟诗义之盛莫如成弘靡于嘉靖振于隆万之初而大衰于癸未以后其病在活剥词赋妄缀邪淫如市娼倚门越优傅粉见之欲呕间有一二俊人工为致语自咤传神正在阿堵中不知白蜡青蒲咀嚼不永寒汀落木景物无多亦岂诗人之遗则乎今读诸公文即纤浓长短不同致大都清不削骨华不伤肉本之情性鼓吹休明是衰而复盛之机也往吾党二三同调见诗义之敝忧形于色亦尝两变其技以砥狂澜苐山林为政止可动识微之豪杰不如庙廊为政并可以动耳食之常流自古豪杰少而常流多则是刻也其大有功于诗义也夫 

　　○萧斋杂什小引 

　　练川李长蘅庚戌下第戏题长句将次第斥卖其生平所爱翫以糊八口笑谓人曰此南归出帐也今读于王以琴易粟诗不觉喷饭何气味之佀也我辈天与傲骨一具既不肯苟富贵又不肯徒贫贱才情意气之所之务求与俗子反安得不穷然始焉嘲谑卒归嘻笑攒眉之中大有眞适亦非旁人所能喻也于王余师廷珍先生长子挟声承号顺风易呼假令稍浮沉贵人间奚啻不躬但日啮梁肉与一穷于王扪腹弄操所得孰与多余未见知先生时先于课萟中与于王作合巳进读其诗巳习其人无不幽古顷得札复云近颇精于禅更余深信它日于王未曾一字余亦不能赞一词是两人相视而笑日也 

　　○松溪隐大题文选序 

　　今之选刻畧有数端一曰社选二三同好闭门造车头攒耳摩千金自享即命世豪杰于此乎出酰酱之具亦或以之祸梨枣费禇素焉二曰征选邮筒之檄神马尻车曾未移时赫蹏堆案大都一尊宿辉映十余辈司月旦者怜才痻好意杂出其间安得精也三曰房选国门初悬家负南董其雅俗并收贤钝偕赏者十不一二工拙繁简还镜其人但身入其中便为一时之风气所转文与人旋失其重此其大凡也四曰小选春容难粹险绝多任务此古巳然非自今日如震泽毗陵当年撰结宁止千百年之传传而久者一二游戏之余渖耳人心好奇膏盲通患生生不穷焉知来者先据其胜宁非大情乎五曰合选其人亦必不可一世者原本正始旁揽江河立凖考中字栉句比宁轻退古之先民不妄进今之作者推其意殆将集四种之长而砭其短然三长未备五色或迷赝古乖今亦有未易衡量者焉迩年惟符九明文会编大强人意续刻行遂有弩末之恨余子纷纷谁之与阿难可知巳乃有五选之外别起义例论古不极其初程萟姑寘其小合则社与征弗弃也不合即房弗收也如吾友宋上木松溪隐大题文选者余阅之约文二千余首上自隆庆迄乎今兹都为二集其文理到审脉脉清程格格正衡气气昌定词而大要归之于神足虽其意以逢年为主然郁淬之中饶有神采彀率之熟并现工微以意求之无所不有知上木之苦心矣谚曰跣则鹿舄则肉上木任其劳海内享其逸萟苑考功于斯为大刻名松溪隐者即上木隐处老树偃蹇苇竹蔽亏樵牧偶至疑是桃源自易选行松溪之名噪甚遂多问津者虽然上木亦将出山矣 

　　○胡休复全稿序 

　　往岁辛卯休复始与卓子去病行习常斋稿于南都是时海内方务壮声大气而二子独为清微之言士皆哗之唯一二老宿如陈子有冯开之辈击□叹服今刻中尚存什一标习常者志初也弹指二十三年休复之历涉屡更其为技亦屡迁由清微而渊茂由渊茂而广大由广大而横溢柳堂北游二编皆两年间近作也海内艳休复之遇谓以休复之才之养技不至此终不逢年或者为依附名理之言又谓浸假不变而竟其所至未知二百年来谁堪匹敌惜乎其创义以渡江也两者皆名能知休复者究之与耳食无异休复邃于经术年十七八即与去病下帷疏易自王辅嗣以下皆有推敲平常好读奇书自丘索以及外家稗杂无所不览独不能跳时以自显故帖首伊吾作经生家言实非它经生比也其时而清微而渊茂而广大而横溢亦性灵之所栖泊风气之所驱使才情之所怡悦傅会以成似乎各一家言不知休复自以其不变为变也辟之老于兵者或用寡或用众或刁斗自严或解鞍却敌以至市人可战女子可阵其运用之妙必难告人人但惊其五花六出之奇而巳矣故文有茧丝牛毛而非清微也夏云□□而非渊茂也江吞河驶而非广大也牛鬼蛇神而非横溢也此其间未易言矣三编皆休复自定其间甘苦得失应有独解即廿年末契如不佞犹觉此外尚多遗美则亦犹夫惊其五花六出者焉耳 

　　○胡休诗经全稿序 

　　余生抱枤杜踽踽之感窃慕伐木嘤鸣之义少时从谷王案上读休复制文归而魂交须眉如刻越三年始得把臂不自知其酥乳之合也因遍见去病子往相与定交不知古所谓牙期庄惠如何我数人自谓相视莫逆者矣一辈沉沦奄忽廿载独休复先成进士旋入木天吾党差生色笑忭未两月而谷王客死粤东又二百五十四日而休复无禄于燕嗟乎未免有情安能堪此休复初第时属余序书义巳复致一札云诗义亦必子序之曾未捉笔更罹新痛余忍再序休复文哉追忆巳酉舟中联床夜语休复论唐人诗曰初唐意在神足足则不暇顾其貌盛则淡其淡非今人之淡也中晚丽而不淫其丽也时为之其不淫则诗人之则也余曰子非论唐诗也自论诗义也子以二十年具唐人之三变子知之乎休复笑而不答休复诗义变与书义俱详具余前序中大抵本之性情纬以经史或如微阳古松或如明月在地或如落花丰艹笔驱神运各极其诣有不知其至而至焉之□代斲则伤俲颦必丑不入其室者不得其解亦不知其难嗟乎人琴俱亡神理偕往不朽者翻托之易朽以传余展是编眞不啻山阳之笛西门之棰矣讵曰忍序忍弗序也哉 

　　○邹侯肇敏扈冶斋诗义序 

　　今之受诗者皆言诗未必其眞知诗也诗有体风之体讽宜纡以微雅之体正宜切以庄颂之体容宜穆以雍正之体平宜婉以长变之体杂宜望以思然人之才源风则易丽而近淫源雅则易严而寡韵源颂则易夸而乏深况工愁餙涕行路必不兴哀学步效颦识者增其丑鄙乎由此言之诗之难也非止体有五难才有三易亦人情之未眞耳诗曰唯其有之是以佀之彼三百篇皆中于肌肤摇于心髓迫喉扼吭不得巳而声焉而我处千百世之下以局外之身规模故牍而约畧言之无异倦后之吁梦中之呓是以远也如是将三百篇之后遂无诗秋曰不然宣尼言兴于诗使人心无诗安得而兴之唯是高明渊湛之士深情素气□诗独近而又博雅以广其趣专一以迎其来钩索以极其变渟蓄以汲其深夫固巳日寘其身于诗人之总途矣夫然后笔为灵药楮作兴会有诣必极无往不穷综七情汇万类缩千百世于双瞳十指之下而唯吾驱使虽然难言之矣余结发受诗所心服者唯王唐汪向今则我邑侯邹肇敏先生先生常有诗删行世奉为功令不敢赞一词今得畼读其扈冶斋稿无论向之所谓五难三易者弄丸以解即余生平所犹夷不足于诸先民者至先生而更无遗憾葢先生之尊人正之先生牛耳诗坛直追正始先生渊源有自所谓日寘身于诗人之总途者宜乎其无不宜无不有也汉伦父子受诗者若包咸之子福也黄谠之子容也诩也韦贤之子玄成也赏也皆受鲁诗张鄞之子湛也晨也受齐诗孔子建之子僖也贾徽之子逵也皆受毛诗当时诸儒分治一经各守其家说不相假借然解经经明餙吏吏治其显者出入卿相为帝者师论者谓汉儒经学较宋为实正之先生未竟以开先生先生复以敝邑为奏刀之始夫诗者持也治经生则持经生之心宰一邑则持一邑之心它日为帝者师则持国是眞儒实效固如是区区汉儒乌足道哉 

　　○对山集序 

　　文之不能不今也非才降也气降也何代无才才何必不逮古读古乐府何不如三百篇也读史汉何不如典诰也唐之文宁无一字追汉终唐文也宋之诗宁无一字入唐必宋诗也无如气何也人在气中如鱼在水不自知也虽有豪杰不过识气之先壮其所欲行节其所当止究亦终为气用而人辄以转移拨定之大力归之不几为造物笑乎今学士所亟称者无如唐昌黎宋庐陵夫以元和之饾饤也势必为广大微昌黎将不变秋以至和之北轧也势必为平夷微庐陵将不更乎特彼所谓豪杰之士也其受气灵其服早故人以功诵二公假令其时旧习未熟新机芚乎未开虽嚆矢谁其应之往时功令尝严矣朝降一纶焉曰正文体而十五省之录更甚也夕降一纶焉曰正文体而南宫之录又甚也彼拘儒犹然执崇雅黜浮之说是恶知雅杜周曰前王所是是为律后王所是是令才士操不律如老　吏断案见法辄取奏成手中耳亦乌能舍吾所好以从令为哉即如丙辰会有奇变士之不遇者诧为阳九今其牍具在如江阴之李晋陵之邹桐城之阮武塘之钱无险不穷无幽不探无境不诣无翳不开然犹曰汗血之骏不肯以一日易千秋它如信安方孟旋会稽刘特倩固陵黄大年公安袁小修泰和萧伯玉其人皆老困名场往时亦尝语人曰吾且渡江吾且诡遇令其文又何趣高领深穷工尽致之若是也哉予因是窥二窍焉曰广曰翻凡一义初??立一境始转未有不疑骇半者也豪杰起而畼之譬之畏骑者引之翫盘山走坂之乐未操舟者与之谭风涛溟渤之奇不独释然解且攘臂从之矣此广之说也广极矣餍而思复于是予之以翻厌刍豢者思珍错洎珍错之倦也仍以刍豢厌丝竹者思讴吟洎讴吟之倦也仍以丝竹聪明代起生生不穷人与人自相乘除未之或知彼不能为先者皆受气不足者耳故夫能为者才也不能为者气也才不能不为气用所以成一代之运不相借也故曰气降非才降也客曰子言似矣对山之义何居予曰予爱山故偶题之虽然说山亦可憎岩壑者俗子也日用不知其趣者樵牧也一丘一石不信天地之大者山癯也好幽怪而不适用者羽童枯衲也山有情性形态不与焉山形学学耳尧尧耳耀之以日滃之以云迷之以雨幻之以朝夕缀之以草木百态横生不通其情性形与态皆得以乱之眞山遁矣昔有对山者李龙眠画山庄渔樵泉石不问而知其名意通于山也吴道子图嘉陵山水解衣盘礴一夕而毕山通于意也夫文亦若是耳故了于心者必了于手了于手者必了于目如其不然必非予向所谓得气之先者也予非其人也理固如是矣 

　　○存玄四选八体序 

　　孟子曰诗亡然后春秋作是春秋之作以存诗也夫诗之教婉矣新台矢口于戚施而不言聚尘何事巷伯疾首于投畀而不指罔极何人犹有忠厚之遗焉若春秋则孔子之刑书也后人嗅之尚谓有血气试与三百篇温柔敦厚之旨并陈奚啻径庭学士家童而习之徒顜顸子舆一语既不生疑又不求其所以合抑又何哉尝试思之人有性情不能无善败有善败不得无愉戚有愉戚不能无美刺丰镐之前无雅颂非无美也无容美也陈灵之后无变风非无刺也不屑刺也江河日下无容美刺之芯巳远而不屑羙刺之日常多非止不屑巳也且化而为不忍不忍不美刺春秋之所以续雅亡也然则春秋之存诗非能存其文也直存其意巳耳二经皆更大圣人手而用心之苦春秋较深惟得其意故采摭一代而一代之精神宛然慕画一人而一人之风采宛然令人展卷而凛如深思而未竟亦何异乎三百篇也二经之所谓意仲鲁之所谓玄也仲鲁之选存玄也凡四变而益新悬之国门纸价为贵是役也征文万余入彀者不及千首犹之春秋然往狎主如桓文葵丘河阳不任予也贤如季子即外夷不任弃也令人一披览而识其人之消长与其时之盛衰虽千百人之结撰如出一手此存玄之所以独步也说者或病其详今而畧旧予曰是亦在春秋孔子序二百四十二年之事而定哀之册三倍隐桓亡者续之因也续者存之始也春秋之后有楚汉有阳晋有十六国历代之有编年史皆春秋也若夫旧则前人备之矣又何赘乎然则八体者何居曰亦犹春秋之有例也一例之中长短互见一体之内轻重攸分微而显志而章使人会而自得焉此春秋志也予闻仲鲁下帷两月而业始竟游夏不能赞一词则仲鲁之于存玄殆无狩麟以后□笔乎予因是且以窥仲鲁之玄焉巳 

　　○西湖诗社序 

　　西湖皆诗料也而生长于斯者习焉而不知谬称诗者妄谓五七字与时萟不相通彼于笔墨趣中犹作二见安望其领畧山水哉昔之论文者曰意象应曰合意象乖曰离西湖之所少者非象也朝夕烟霞风雨云日与夫艳桃秾李桀构名蓝士女靓妆高流楚制紫骝影断白舫声低种种诡异不可名状湖无不有有无不奇患我之意薄不足以发之意果相当不患其不足以供我也诸君皆西湖之秀也方堕地时巳半为灵气所孕而又学以潴之趣以荡之师友以濯涤之宜其文即人人殊而都无麤水顽山之气虽小小黠缀如不经意犹当以断桥残霞孤山片石位寘之苐西湖之晖映诸君者不止是计诸君之□对西湖者当亦不止是变而益奇西湖无尽领畧西湖者与俱无尽谁其肯让焉楚人诋我谓杭人游湖午未申三刻耳游道诚然若领之方寸舒之毫端即顷刻自足千古予将以此社张楚即西湖一勺水吞云梦洞庭八九不芥蔕何难巳 

　　○应硕甫近刻序 

　　予与硕甫在里中俱落落也以无规俗意故俗人不誉然颇以此自快韩子所谓小笑则小喜大笑则大喜者虽不恭勿惜矣硕甫初与予犹落落其后一言投契遂成酥乳之合都下头攒耳摩其情尽吐不自知其莫逆也先后倦翼分飞意绪殊恶犹忆东城深夜别硕甫长蘅面色如土想见易水送庆卿时也硕甫据胜地三山突兀江波溯洄泱乎大国之风驱入笔墨其造当益奇予虽亦在丘壑间然人士罙阻风气未开眼孔如黑子大不堪庄语硕甫处蹄轮帆楫之冲高贤大良于焉宿宿于焉信信姜曹诸大家音徽未远后辈定多可把臂者不待尽读硕甫近萟而知其变化矣顷陈居一致书云文章之道近益难言往日论法论脉直是头巾酸腐不知作何调度予答之曰老大安能随人蓬转遇合有数我辈亦唯卖信货巳耳硕甫平日卖信货者也近造益奇且进而为阳翟犬贾然奸富奇胜志士羞之则亦不能不听之造物耳虽然信货而不售犹百一也 

　　○蒋韶宾腐毫草序 

　　□马长卿之赋子虚也含笔腐毫及赋成武帝见□叹曰恨不与此人同时夫士人泥蟠天飞各有定日当其抱几终年孜孜矻矻必有一种渊着之精神磅礴坌涌不可遏灭然后时至而志气应之此常理也义兴蒋韶宾予友■〈田翏〉城李长蘅屡称其人人谓韶宾世家子乘高顺流即一甲第承蜩取之不知其攻苦研味子墨成河中山成丘者矣予邸舍无事得卒其业大都粹然者旨悠然者情超然者致穆然者神其最佳处在语言溪径之外别有隽长如剥笋抽丝渐入佳妙又如水穷山尽更得幽胜题曰腐毫亦老杜所谓得失寸心知巳方今人主不自拔士故碔砆杂收假令人主自拔建武之叹安知不在韶宾予独怪长卿客卭盗□□身狗监为千古浮薄■〈矢蒿〉矢即难蜀罢西南夷为文翁经师其一二誉媺不足以掩其生平韶宾岳立渊停处囊不耀望者知必大受即曰腐亮亦与长卿同文心不同其品矣汉人论文章迟速曰高文典册宜用相如今韶宾复不屑金马之试退就簿书似乎违其所工然逷历民社入为侍从循资以取公卿如拾级他日建??立必有大异于文园令者是又将长卿同其始不同其终枚叟曰养由百发百中比于臣言犹未知操弓挟矢也予言窃似之 

　　○吴长组诗萟序 

　　人未有不好新者也婴儿乃生见红紫则悦闻声而嘻新故也将以逢人之好不得不新求新不能不变聪明之士未有操柔翰三日而不变者也第其起也甚微而其流也不能必其无弊变而不弊与未弊而先予之以变惟作者能之余同年吴长组氏主诗坛者几三十年阅变不可谓不熟矣慨自正始之音远说诗者率骛于草草未失也而肤因之肤可厌而淡为慕慕未失也而枯田之枯木耐而奓为议议亦未始非也而驳因之长组旁亲其变而深悯其弊能于狂澜将溃之际而嘿与之以消息行卷故在可覆而按也今得近萟读之似更转一格清而不削丽而不隆横佚言之而中矩矱时时于多寡伸缩之处畧施点染而神气顿生令人至此不得不击节起舞说诗者如能安于无变也则巳如其不能不变也长组其嚆矢乎因是思之人必有孤行单绪坚??立于至一之原而后翻空出奇心手之间莫御其灵化之用长组久困名场束修不改贫豪自命诗酒之兴不减畴昔其胸中自有不随人啼咲者故能与时为处处而益新余亦尝有意于斯道而力薄不能握风气之先又耻与俗同其弊是以□而不化寒郊瘦岛终归摈落又何怪焉读长组□萟而益叹余致穷之有术也 

　　○冯尔韬诗萟序 

　　戊午大小冯君诗萟出海内翕然趋之即学之者未必至或佹至不得至而墨守之眼耳为之一则奇儁之士其心胆益壮今尔韬先其兄成进士世好挟声位为浮沉其趋尔韬当更甚予得其近萟读之其位寘转高抡才转富经语史语子语错综驱使其笔端出没有亡忘其所自大约如朱霞天半玉山朗行而一种灵心浮光纸上寄韵毫外又如山之岚月之态草之迷烟花之含露令人可悦可赏而不可捉摸诗萟至此缠缚悉解非复从人间来训诂扫尽可也予为是言自谓至矣谓足以尽尔韬乎未能龙之幻也以云豹之隐也以雾世罕见眞龙与豹者所惊诧皆云雾尔况尔韬之云卿云也雾亦十里雾也欲以予之胸怀而测灵心之杼轴其孰得而至之予不知尔韬落想时作如何经营其墨燥纸穷时作如何余想惟有覆书愧叹焉尔以尔韬之才之年取木天一席它日为国家赓雅歌风自是常事闻都试之日更匿西山不肯应退就东海一令汲汲访求循良行迹如不能及此其器识岂犹夫人者哉贤者不可测不独区区诗萟然矣 

　　○北归廿义自叙 

　　昔陈射洪不惜百金之琴以囮行卷一日而名重长安意常鄙之以彼其才即老死牖下自足千古人即不忘名何至狙狯乃尔及读虞仲翔传自言疏节阔目不为当世所知死当托青蝇为吊客嗟乎名固若是重也哉余狷狭远名忆少年时闻人谈名场事辄面赤避去十年结撰亦落落未肯在人牙颊间今春罢公交车归嘿嘿不自得偶简故箧流尘委藉不胜敝帚之惜稍抽而梓之方今豪隽之士不堪末俗之骫骳竞立无心义以渡江而余坚守其五石之匏与世趣日愈远余家四壁立无能效射洪即世用以覆酱瓿余终不作仲翔叹区区不诬欲使知当此之时犹自有系而不食者焉尔 

　　○桃花坞草自叙 

　　余今岁读书桃花坞中春时桃花弥熳十余里间与诸问奇者刺小艇恣意所之入花深处村童田妪欢咲问名相顾惝怳不知其不在武陵也他时平野云连高松月挂林香梵韵莫非乐悰独恨谷王偃息故山林复依恋先穸子往杜门去病燕首奇情幽抱同人莫赏忽发悲啸又莫不惊诧避去嗟乎百年鼎鼎乐往哀来抒写性灵无过笔墨聊捡箧中以寄感慨焉戊申寒孟题 

　　○博笑草自叙 

　　己酉冬余与休复在舟中相约摩厉以须文不百母相见也入长安休复日拈一义余非病非痴手一题竟十余日不得一语间有所触又非其所欲得者如铃遇风如种得雨意象横发笔墨赴之余亦不解其何以故偶为人掩得传之大都赏者半咲者半余亦落落不暇问亡何下第而赏者无言咲者更伸其辩昔韩子闻人咲其文则喜大咲则大喜今集具在咲者固非喜者又岂尽是也余才不逮古人远喜则吾岂敢独窃观迩日风气骎骎遒上与斯道者断不作元和人□耳其有咲者必我之眞可咲也因题曰愽咲以代副墨且忏吾过庚戌至后十日 

　　○灵鹫山余草自叙 

　　余居灵鹫四载奇履客刺半分日阴殊少闲适之趣念不久当装束渡江以北灰粪人牙沙埋马足草枯柳秃回想冷泉西涧当如瑶阆矣时高人赵君同止山中商畧游事谓古人狂思五岳十洲竟成虚妄盍先其近者莲花稽留谢台猿洞朝夕惨舒之变云霞烟月远近浓淡之宜光态百殊以意领之无不悠然有得或雨深日炙赵君奋笔盘礴穷有入无有化工让巧者余犹夷其旁足倦舌兴意酣目饱张子伟之穷探宗少文之卧游不谓余佹兼之数年以来迩日为适亡何敬明子初阑人索战提笔相撞余复率尔应之每握管时辄为山情水绪所牵不能专一伸纸疾书往往日未移而就门人请灾木余谢不敏曰为灵山告成事不亦可乎因题曰余草明非余经意之作也 

　　○四书获薪草序 

　　忆少年志满意盛妄谓文如写照秾纤长短分毫不得以意行虽有万斛之才宁抑以就三尺之法既而觉其何必如是稍稍自放因售知于琴川廷王??徐师师尝曰高山流水作者固难识者亦不易予咲谢曰此犹非鲰生之广陵散也其任诞如此迩年忧患更多命世之意渐薄强与世调每义就纸自叹发眉男子何无特操不意逢世转迫遇合转艰尝四上公交车点额者三误中副车者一其误中以下场收其它俱数点破句墨渖耳嗟乎寒士兀兀抱几三年镂心鉥肠而徒供当事者一刻之醉睡可叹哉同志者过相慰劳复抽旧业弹射之则子文非天箓地藏三苍五雅有何难知遇不遇命也无弃子成或者曰子文不俗不肥安能急售予谢不敏两端皆深切至爱之言日暮途远茫然不知所适从因简两年间所作以问世之好我者小东曰薪是获薪亦可载也此予时也非敢告哀也巳未夏五日题于灵峯之微凉馆 

　　○诗经获薪草叙 

　　居始平寂寂寡欢戊午七月秋潦忽盛不能出户诸生就省试竟日无剥喙声盆兰犹有余馥茗椀相对因思山谷雨深断客为趣此老之言良有宲儿子课诗辄为证之往往乂手而就畧不加点不尽一月得四十余首不知于世眼如何顾搦管时会自有悠然处不能自割合都下数作刻之亦题曰获薪草巳未中秋书于武塘道中 

　　○自选九刻叙 

　　昔曹孟德王处仲虽遭乱世俱以盛年龙奋虎踞生杀在手尚有伏枥之歌唾壶之击况乎所之磊坷百念蟠胷玄发不停白日渐下揆厥所繇总此数行为崇便当尽付君苗之焚高筑刘生之塜政恐送穷未远客有嗜痂爱甲之癖者犹见索不止姑汰而存之谚曰家有敝帚享之千金斯不自见之过也昔贤皆然吾能独免巳未秋日题 

　　○自选诗艺叙 

　　予攻诗二十余犹无所涉入是年始与胡休复卓去病下帷水西偶古卓师来听其开示犹是羊鹿等车耳辄如甘露灌顶肃衣冠拜之师以予辈昏散令参死句以七昼夜为期会又未尽七而止既散予偶拈诗题不半日而成六义今刻中诞寘之隘巷及刻外山有枢黄鸟于飞诸篇皆是也予亦不知其何故迩年客有谓予者曰世戞戞于子书义者尚多诗义则无间然此言于予无所轻重独回合往事殊有恍然者将所谓无所得而得是耶非耶惜良师友销落无由竟其所至结习难忘聊简而存之多爱不舍如是令古卓在又当与棒三十耳巳未立秋日题 

　　○从治命引 

　　李秃翁以奇人奇书婴奇祸其著述亦遂奇嗜于人心廿年以来不知凿世间几许浑沌长豪杰几许心胆然无忌惮者亦缘是恣其猖狂转相慕仿眞秃翁未觌面而赝秃翁盛行于世从治命乃秃翁遇难麻城时书赤会其讲解遂秘不传即焚书定本与刻于亭州者增损大异知秃翁之散佚者多矣此本丙午自白下得之汪本钶是时人心初开疑喜互夺赝端未生吉光片羽世所共惜故梓之以补焚书之未备 

　　○陶庵诗经笔记小引 

　　亡友归子季思所谓千里绝迹百尺无枝者矣其清标素气杴而弥亲当时与之游处者自愧不深读其书诵其言僊僊乎恨不同时也残膏遗渖珍如拱壁陶庵集凡再刻而人意未有厌也季思远绝世味几十五年味道研经无一息懈若其渊然自得一往深情似于三百篇旨趣尤近故其笔记既不似训诂家郢书燕说争胜异同亦不似词章家对白抽黄鬬妍纤巧每转一音破一句使人短咏长思悠乎其不可尽眞说诗之微者也方季思病时语门人曰此偶然笺记未称成书可授胡休复休复宝之不以示人千子予方通诗得一寓目休复曰此故人手泽不可失也归当为梓之何图休复亦化异物昔人有言朿手入袖都成前尘岂不信哉每一翻捡不胜河山绵邈之叹予安可复俟河清乎因寿之木而以其原本授奉世藏于家 

　　○清音阁课小引 

　　忆癸卯未发榜时从冯开之先生□读符九□□惊诧曰东南菰芦中安得有此人先生咲曰果然吾司衡者冠军不再计矣巳竟得第九人符九是时文如幽岩绝巘峯攒岭复日月蔽亏风霆出没智者喜愚者惊读未半幅气巳摄尽少焉太息无不折服其奇自是名噪甚即吾党二三同调腹画指逊无不谓是不冠一旅且冠成师竟一辈浮湛公交车中眞不可解然符九坐是学益富识益沈局益练窥其意似不肯斤斤言奇者非无奇也奇老而化无意为奇乃至奇也如以人不经道为奇则不及夕腐矣举向之幽绝攒复一变而为拱揖位置风和鸟鸣花开水流智者喜而忘返愚者亦安焉不惊殆记所谓风雨之会阴阳之交天地之中乎呜呼难言之矣吾意之所向稍往而深佹步趋焉而步趋弗肖也佹韦弦焉而韦弦弗中也或无音得或有意失夷惠之所以偏至孔子之所以时此物此志也两朝以来冠南宫者十有五人余不敢深论若符九者其田邓之间欤开之先生智人也其言即不尽售于地上必售于地下余三以是言叩符九符九咲而不 

　　○黄贞父近义小引 

　　贞父先生举子业如奇珤异贝虽蒙瞽知其为宝非波斯胡莫能定其价然先生初不经思每伸纸疾书顷刻立就在锺陵则得自簿书在长安则得自车马今归山亦多得之山屐酒杯间昔者开之先生有言无穷生游戏游戏生天余于先生亦然今世诡称知先生寔不能知先生之所以先生之视举子业也无异其祝簿书车马山屐酒杯也而或者浅窥之谓其有所感慨托道德事业之绪余以发之微独不知先生并不知先生之举子业虽然以先生之养之才不使持轴当世而使归寻灵鹫之旧盟波斯之难遇不独一举子业然矣 

　　○郑子野制文小引 

　　余数年前从行卷中读子野文奇之谓必非流俗士客曰里中少年也近始接其人虽生于里中果非流俗所能有也子野之文奇矣而不遇佹遇矣而卒不遇知者惜不知者咲久之惜又不胜咲也或献之规或腾之谤子野故若也子野岂常人也哉余观流俗之士汗血趋时如追奔马珠倾丸转不复自信其本初卒焉遇合有命悔不十年读书嘻亦晚矣昔人云文之佳恶吾自知之后世谁相知定吾文者嗟乎宁待后世彼按剑者亡论巳浸假而冠一乡浸假而冠一国其千秋命赏自谓锺惠再生若夫击节叹避以为今古不可复得之语宁必吾意匠经营时所期不朽者哉人特为声利所膻不暇更思其往绪耳子野非辨之何能不以揭厉为浮沉若此说者谓子野奇然不轨于仲庸不知情本奇而强之使不奇得之此必失之彼臧糓之亡羊一也与其屡迁何如一致极奇之极则神泽固神泽固则变化全风气代新必一致者先登焉此往事之明验也虽不言遇遇安之乎余非能奇者独爱子野奇余多喜与人言疑与子野言独喜言信盖有以窥子野未易对流俗言也子野亦尝闻反着袜之偈乎反着袜宁可刺你眼不可隐我脚古之有道者其自爱重类如是不独萟文亦不独子野 

　　○陈生甫灵鹫山课引 

　　陈子生甫来游余灵鹫余见其神明俊朗知必能文未必其能度越也一试之喜再试之相赏不巳生甫资甚敏滞言疑义锋下立剖性蕳脱不屑羣碎视世之伪气节假道学饾饤文词皆不入其眼孔所不能忘者千古耳竟其才力伸纸疾书一题可得百千言独以胸怀耻犹人一语故简削以出之宁为落落无为庸庸纸尽笔穷常有几许之寄托无限之才情识者当自辨无俟余言生甫既抱不屑之韵眉睫之间时来逼人故人喜哗生甫今牍具在书义或清或放总非凡格经义婉切入情灵根中曾具三百篇风气所可商者或未熟耳有是才品习而熟之亦何难余是言出当又有哗余谀生甫者然天下眞是非必不操于里俗吾知它日急起赞生甫者其夫巳氏也夫必夫巳氏也夫 

　　○陈生甫楚游草引 

　　生甫之始从余游也乡人易之以其少也余见即命赏一夕快谭浩然千古间与扬搉畴昔旁及外家言书画小技无不僊僊欲往生甫今皆露其□颖矣人渐信生甫而不尽信余谓或过情其实不然也昔人云文之佳恶吾自知之余与同味时有不尽知之恨何况若辈生甫以侍尊人于郧节别余去然邮筒往来无间百日者虽隔数千里犹促膝也顷复走一仆持书义二百十首属余评定诗义与千秋之业不与焉余尽一日五十二刻读乃竟汰其什三使归郧刻之生甫之文大约有三种其霏微潇远秀特空明如朗月在地朱霞半天者初至郧作也梯高缒险排空造幽啼咲并行正谲逆用似太行九折又似洞庭千顷上士喜中材骇庸人怒者此丙辰秋冬作也余能定之中有一种清不削秾不肤才往就法脉来和神以为正始而气不芚以为趋今而味转厚一似不知其至而至焉者余不能定其何时作或生甫偶意得冲口提笔时亦弋获乎则犹不可知若是迩日朝夕所得生甫殆未可量也震泽毗陵据高收广耳食蛙传便谓必无长语不知时寔为之假令逢年互有得失但二公生今自有变化耳过此以降抑更难言豪杰胸中洞若观火特不深论以伤雅道至伸柔翰操不律出之敲剥之余如老衲受具法吏取文宁肯当关遁之哉生甫能作如是义能不粲余言乎余读生甫文至会胜处几焚笔砚语曰文有定价如良金美玉见者共宝且生甫又未尝发地下藏搜天上箓有何难知其是出见者必赏即不及赏亦不得不服纵不信余自当信生甫京师豪杰海也当必有把臂叹晚者若而人破琴负幞狙狯之事切勿効之且又不必也 

　　○竹香斋近业引 

　　凡人一生皆有密契千古独称牙期庄惠者政以神气传合无待鼓舞如酥乳共剂薪火逓传岂若管鲍荆高张范之俦必更贫富阅死生倚意气乃见交情哉余友龚华茂张百常汗升齐驱埙箎合调同治举子业同修古文词无言不惬有耳必投即奇情高韵世人欲杀而两生把酒对坐相视莫逆终不藉青蝇为吊客贤于仲翔远矣余习知梗概每叹古道复见于今羡慕无巳适两生社草成属余引之华茂文极超古理识邃不可测百常文极蒨翠才锋锐不可当至同之中亦有不同总之高世人作高世语各成其诣并臻其妙得于平居砥砺深也此其所以为同欤假令两生文如一手出何以为两生何以称才士即齐驱一时余安能终保其同也耶 

　　○文笔山社小引 

　　予之序对山也拈时二窍焉曰广曰翻江上黄锡余选随喜独痛诋翻案二字虽然即随喜亦乌能不翻哉孔子曰述而不作是亦翻也家天下翻官天下者也征诛翻揖让者也郡县翻封建者也阡陌翻井田者也五刑翻画象者也篆翻蝌蚪隶翻篆书册翻竹简下至百工小伎无一不翻无日不翻无刻不翻彼日月经天光采常新江河行地陵谷代处定位犹若此何况其它语曰穷则变变则通待其穷而通之则为变不待其穷而密转之则为翻翻者变之隐者也但小儒为之因黄抽白问羊求马如羣瞽拍肩累累载道是诚可厌耳豪杰之士力大而用微以其神识迎风气之先观时察变借彼之将谢振我之方新主张造化回旋世运端由于此亦乌在其不翻故夫不为翻用者乃能用翻者乎吴文喜翻能翻者亦无如吴中诸君子每一行卷出海内靡然从之攒头汗升此未肖而彼巳更行卷又出则又靡然从之文笔山社诸君皆予素所服膺今其文益翻新出奇即各具手眼而总持风气要自有不同而同者予何知知海内之复靡然而巳矣鹿城有张元长先生者最善用翻者也试以予言质之 

　　○吴乔年制义小引 

　　人不能自发其胸中无尽之藏蝇袭蛙沸竞以里俗相高令人嗅而知其为何方人语者比比是也间能超方矣目不经千古之书气不翔万仞之上前人问渡后人从之即自诧过关究竟不出篱下如是而欲称当世第一流抑又远矣余非知文者尝执是以相人什不失一往凌巨先手一编来读之萧远秀特余不能定其为何方语也巨先曰此新安王宣佩作也巳宣佩手一编来其文饶气槩骨干逼人余亦不能定其为何方语也宣佩曰此余友吴乔年作也乔年年少攻苦挟同志下帷湖上严冬始解归咄咄不可一世窥其意似不第超一方巳者余尝谓少年喜言才老成人多言法两者皆非至论凡文之能为超者皆才也而法寓乎其间法者才之精用焉而不可知者也必抑才以伸法法将安附故泥法则法不神论法过早亦能使才不尽少年患才不多耳多而节制以行法也即棋佚言之亦未始非法也才之所至甘苦自知才士不能语人余安能代之语乎乔年之才如何具眼者自能知之矧为黄贞父先生弟子则又不患无法矣其不第超新安而超当世也余且拭目焉 

　　○凌士重小草小引 

　　士重名家子年少喜读书顾善病又持佛弟子□不甚多作文予三年不见其结撰今年手一编示予予且读且快如热饮寒氷晨起飡朱霞醉饱之余尝江瑶柱一脔也山之有巉崿也石之有拳握也草树之有梅竹也书之有鸟爪虫丝画之有与可云林也诗之有韦孟郊岛也见者莫不喜喜而欲狂唯其趣异也而不知者诋之曰奇曰偏曰小品夫人抱迈往不屑之韵耻与人同则必不肯言俦人之所言而好言其所不敢言不能言与其平也宁奇与其正也宁偏与其大而伪也毋宁小而眞士重之意亦若是焉耳士重持此以往足以雄伯况日新而变又有不可知者乎巳未中秋后五日题 

　　○周公润吾六十小像题词 

　　海昌周子时泰以文见予予未暇砭其文也接其貌甚古问其第里交游吃吃不能尽意眞朴人也亡何遇吾友张展骥甚称之吾友世之奇朴人也犹称周子则周子之朴可知予观今之文貌而甚有口者修眉刻目养爪傅香高冠广袖雍容□□伺人意会言出必解其颐寒谷可温春丛为谢曾未交臂而不知向所侍之为何人所言之为何语者比比也海昌亦一都会也其豪家尚奢侈编细兢而徤无复混沌不知何以尚有周子谚曰入田观稼从小看大予不知周子自吾友知之予不知周子之尊公自周子知之予于图接公之貌而复从周子口耳公之言周氏诚世有其朴矣夫世阀之家多微以取精多而戕伐亦不少也公坎坎伐檀即悬禾三百犹未偿其勤朴之所留奢矣气之所息结为大年其余者子孙用之第恐籍有名位渐入于芬华不能长守其朴耳周子归操豚蹄酌匏樽而进公曰先生有言吾宗世朴于公之门公必且引满而醉俄然起舞矣 

　　○古今帖目题词 

　　余性爱花木非老干禹?隹奇凌霜破云则不乐而不肯种爱古碑帖然见断壁残珪辄闭目不欲观既二十年艺花无地聚帖无赀始自悔曰使向者□少花穉木而树之今纵不凌霜破云不拱把以□秋吾年日进而金石之敝亦日运而无停时使必得完善者而后宝之恐完善不易得而漫漶益深吾安知今日之断壁残珪非它日之吉光片羽也耶因稍次其目藏之袖中以补善忘不及唐以下愳其降格也噫又安知不贻它日之悔耶时丁未寒孟雪堂识 

　　○题诗疏翼 

　　余读朱子解诗有二疑焉孟子曰诗亡然后春秋作由是反之则诗固平哀以前之史也而可概以郑卫为男女之词乎是一疑也雅颂固无论十三国之风二变之雅大抵质人君子感怳凄怆柔谏为讽使无郄可寻采风足戒拟于今亦骚赋之流也而朱子多直训之则千古无风人矣非无风人夫人而能为风人也又一疑也因是二疑不释于怀旁览古今有足为朱子忠臣者辄录之而臆见亦附焉语曰易无达象诗无达诂春秋无达例今之解诗者政如射覆巧者胜耳若古人之诗亡巳久矣 

　　○题病中吟 

　　此闻孙病中作也今病巳瘳而犹刻是者不忘所苦也王元美叙文人九命一曰恶疾疾何与于文而文或以之工它人疾疾文人不疾疾也人疾则暇暇则思思则怨思而怨诗三百篇离骚之所以千古也闻孙无故而疾天不可问故其言不能无淋漓号者不择音怨之属也使调口而出之才情隐矣今闻孙之所患者不在疾请与闻孙约宁□有言愿公无忘堂阜时也戚无忘叩角时也将文益日工是刻也谓暝昡之先驱可矣 

　　○题陈文叔集何长卿印册 

　　文叔自言手集何长卿刻几万纸一旦漂失复鸠散亡得若干汇成二集持以示余余扪册问之曰法在册乎曰不在册也吾师之手与其骨俱朽矣独其不传者在手与笔之先而我不可受也吾尝踌躇四顾入乎法而佚乎师入乎师而佚乎法非法非师忽焉遇之而莫之或知也当是时且不知有手安知有册余拊掌大咲曰有是哉子精言之也怀素师张颠者也颠以舞剑悟书而素翻之曰不爱公孙浑脱舞古之技进乎道者类如是不独书也虽然果进是解大地作纸不足谱子之笔又安用何先生为此册政当留为我辈不解者作案头观耳文叔其容有蹙遂题以归之 

　　○题玄对楼册 

　　余读穉圭诗古文词制举义及书翰事事皆坫坛宿将一见玄对楼客翰嗒然柳生左肘穉圭对我乎我对穉圭乎安能知之因口号数语问穉圭云殳山山头夜月御儿溪上晚风千古鸡坛谁主一声鸾啸横空穉圭此时有对与否又举一则宗云黄龙晦堂问山谷闻木穉香也无曰闻玄义安在穉圭若疑机下厝一语吾火攻玄对楼矣 

　　○题方澹玄墨海 

　　古之进乎技者皆有道人也其才闪烁颖露不可遏灭间出为技技疑神后世诧其技不知其是道也若以技为技者纵极要渺直市魁耳余尝谓书画镌刻清事也出俗工手则贱技贱业也出文人手则超轶嵇之鍜也阮之屐也王武子之骑也宁必贤于世人人争傅之者其所由来不同耳方澹玄文人也出其余技抉墨之髓余有墨癖爱其墨想见其人不忍释手客曰寂光可方某之某品紫霄峰可方某之某品体咲曰是不可以较论也使澹玄与俗工争价何以称澹玄氏之墨 

　　○题秦心卿画册 

　　夫人手触木而成音必有先乎手者笔落楮而成画必有先乎笔者不然我自快其心与手而欲人之耳与目凄然以悲怡然以喜彷徨顾惜而不忍舍去其孰能至之余友秦心卿工琴善画其画潇洒雄畅近日墨痴轻俊两路俱不肯落非其胸中有一叚出人者何以若此余少不能画而爱画比年稍知画而又不喜多作顾心手境不相属时栩栩如有所见余亦不自解坡老不云乎若云弦上有琴声放在匣中何不鸣若云声在指头上何不于君指上听余未学琴窃谓此与画理通它人闻之任其河汉心卿当相视莫逆耳 

　　○题王守溪示馆中诸生后与刘德严 

　　此文恪公示馆中诸生语举业冣上乘也当时诸生必有汗血趋时沉酣括帖者故公为是言若自揣一片空明垢凈不坏时时入用时时出尘即研义理读古书其次多见时文皆以淘汰习气也所谓我转法华眼界自别若认空疏为潇洒便堕高玄一趣少年多有足观它日必有嚼白蜡杖青蒲之恨政如小乘枯禅自比九年面壁不知正与西来一义不啻千里公所言如宗余言如教宗教双摄古尊宿皆然德严勿谓是落草义不足存余昨从关上来眞实不妄语故 

　　○题小画与王献叔 

　　予往北上渡黄河观日月倒流沙頳柳碧徐邳诸山如在天外每诵高达夫黄河曲里沙为岸白马津边柳向城唐人句法之工如此时尚未能小笔恨莫图之雨中无事因忆昔者戏写大意与献叔亦不能工也丁巳涂月望日在始平署中时水僊初试一花芬芳满室 

　　○跋延陵小刻后 

　　此阳羡后庵吴公暮年笔也所言安危大几抠轴秘语关世道甚巨不当作文字观然铭言固雅颂之云礽杂着亦班汉之伯仲也抑窃有疑焉华亭公座师也谪外之拟乃出华亭手新郑江陵先后向公甚切竟不能用公皆不可解正妄思之华亭知公以文而不必尽知公之人观其规切数言佀嗛嗛公之不能为中庸新郑江陵名向公特欲树公以排异巳耳岂能用公公安能为之用微文自远公窥之深矣至吴门娄江并相惩三相之逓相轧克意和衷二公公廷试所拔士公亦竟老者何也将公亦有不欲言者欤不可得而亲公于是乎高不可及巳刻久流行为公讳者故隐之非公志也公之肝肠揭白日而行岂烦后人掩覆之者哉司李公重板之于台公其含咲矣梓者为黄岩令玉峰周君同时临海亦有板行于世以见懿德之好无人不然 

　　○跋周续之西湖杂咏后 

　　浙西山水秀媚近人吴下软脚人方舟载酒樽卧游其中足下劳而意巳足若一乱江登会稽遵海而困放乎永嘉其拔青插碧撼紫惊蓝之奇所在皆是不独台荡为然也然无济胜具方为所摄何暇理游故凡无游具而归夸人者皆诳耳续之别西湖十年形诸歌咏然不咏西湖之朝烟夕岚而反咏游西湖之妖冶者何亦西湖有以取之它日续之游浙东山水自当以松风石罄写之不作此烟花口业也 

　　雪堂诗集卷之五终 

　　●雪堂文集卷之六 

　　武林沈守正无回甫着 

　　条议 

　　◆条议 

　　浚复杭郡城河图说 【 万历辛亥年议】 

　　明源一 
　　审势二 
　　陈利三 
　　策略四 
　　破惑五 
　　广论六 

　　○明源一 

　　杭城之水有上中下三河转展逓注皆受西湖之水三道入城一由涌金水门一由涌金陆门之下一由清波门流福沟经府县之南过过司及织染局合并于曲阜桥外南至藩司之左华光庙后北至八字桥又分之为二一西由五道前入臬司之内过车桥曹将军庙等桥出武林水门止于清湖等闸一北由张中丞江学士门首出众安桥外又分而为二往南则由千胜庙等桥逆流而上至清冷桥迤东入新宫桥运河过通江桥直出凤山水门越南新海月等桥抵浙江驿之南龙山闸而止溢则流出于江一分入军门前过军桥而东越保安等桥出候潮水门至永昌会安二坝而止往北则由度生桥 【 俗呼鹅鸭桥在众安桥北】 贡院西桥 【 俗呼狗肉桥】 天水等桥顺流而下亦出武林水门会于清湖等闸而止溢则分流而出下河是曰上河其会安坝内有清凉柳林二闸泄入五里塘东新关李王塘一带至海宁长安坝而止南则泝流入艮山水门上至盐院东首断河头而止是曰中河总上河中河诸坝闸之水溢而下流舟楫四通东至于海北达京师是曰下河三河除下河无容议外中河沈塘湾一带每遇亢旱辄成龟拆究其病根中河受沙河之水而沙河实受上河所泄之水唯上河通湖之脉不浚故中河受委之流易枯此其病亦在源而不在委也至于上河亦自有源有委涌金水门与涌金陆门清波流福沟入城三湖水此诸河之源也城中诸支河湖水之委也由凤山水门直抵武林水门大运河又诸支河之委也议者急运河而缓支河次急支河而不思深广涌金水门之水是急委而畧源非探本之论也查涌金水门开自成化十一年左布政使宁良丈尺与八字桥众安桥诸河等舟楫流通民赖其利嘉靖乙卯倭变防守始以石栏阻之今为民居占蚀仅同沟洫诚得发愤开通石栏正侵并力一如旧制则湖水大注于支河湖水大注于支河则支河不壅支河不壅则运河可不烦开浚而自成深广所以然者运河河身原足受水又南北商船日夜鳞次此豪强所不敢侵亦秽草所不能塞所以时见涸竭者支河之水无源故耳支河之水无源者湖水不得大进故耳葢今日之病不患无河独患无水不患河之不能受独患湖之不能通若不议开涌金水门而徒事荷锸一二年间愚又见其复塞也巳 

　　○审势二 

　　省治昔启偏安之都今为诸藩之首形家称为南龙之干无疑矣苐来短去长所谓停驿过度实非正结理亦近焉何以明之左界水从于潜县分水岭发源自西而东会入湖墅市河嘉湖汇淞泖而入于海右界江水从徽州发源三折江而下不还顾省城而反东北出龛赭二山人于海此水之无情者也所以能成省治者徒恃东向张迎一日两朝之潮水又恨其客而非主唯西湖郁萃精莹荫育龙气坐于来脉之背形家谓之元辰水故先代之建城者审知地势之东南西惛高而北独下势不能使水之不下注故多为诸坝闸以蹔猪其气而急引湖水入城周流灌注以发皇其生脉疏瀹其精神试据图观之前人用心尚犁然有可见者常考杭自唐以前皆斥畆茹苇之区居者不止自李邺侯凿六井引湖入城而民始有宁宇白太傅蘓玉局继之皆悉心经画湖水以为民利而杭始大盛此通湖之利见于先朝者可验也又考杭在我国初未称甲乙自成化开通涌金水门以后或一家五世或一身三朝或一榜十四五人或要地四五六辈此通湖之利见于本朝者可验也乙卯闭塞日占日壅人文亦因之渐衰今塞极矣故衰亦极缙绅甲第落落晨星之配残月过此以往未之忍言此壅湖之害见于今日者可叹也夫就形势察之则湖水一滴不可使漏于他窦总利害衡之则湖水一日不可不灌于城中岂以当事贤者萃会一时而不能继邺侯太傅玉局之美愚不信也 

　　○陈利三 

　　夫开通湖水而仅以形家之说胜之犹或谓其决事于冥也请以民间之利言之杭郡之河与他郡异他郡水虽有源势皆平流曲防不设故水力所至泥亦随刷即今关外下河历千百年不闻有涸竭之患其明验也城内上河则不然自南流者有龙山诸闸阻之自东南流者有永昌会安诸坝阻之自北流者有清河诸闸阻之沿河居民朝投一砾暮除一箕皆以河为瓯脱虽日置神君于其侧法久禁弛安得不敝是以旱则淤高而舟浅潦则水溢而淤存虽竭尽官帑费疲民力未有能十年之计者也夫淤泥者在城内为大害而在郭外为大利者也今诚开通涌金水门兼疏支河下流如回龙桥一带等使农民日行小舟捞载淤秽莳桑粪田装载而输之视担负而致之者其逸百倍民必趋之淤日以去河日以深永无期会之烦世绝开河之扰其利一万家栉比时戒祝融贮瓮市门何如■〈奭斗〉水阶下河流既通所在深阔家自为救不患无储何至如向年一炬连衢接陌踰河越港而束手无策者比乎且水旺火衰润深炎息生克之理制于微渺尤所不爽其利二若夫湖墅之米麦过圣堂桥而直抵于城江干之炭薪由赤山埠而遍给于市行李不专待命于担夫则绝割包之奸转输不相争道于运河则无淹日之叹葢人文之利犹远以虚细民之利巳近且实语曰利不百不更制况利百而制不烦更乎谅当事者之所盱衡而听也 

　　○策略四 

　　任事者患无其权有其权矣患无其心有其心矣患无其略今当事宣明德意简首领八员而任之征发惟意徐课其成不可谓无其权苐此八员者不敢尽谓其无心不敢谓其尽有心也不敢尽谓其无略不敢谓其尽有略也顷闻之道路似有可商者世未有不泄水而可以治水者也比见长锸大杓捞之水底此不过浮游之秽草轻细之砂土耳若倾圯砖岸崩坠桥梁当未出也此等不出浅则碮舟深必聚秽又水既不泄浅深难知即以七尺平凖安得寸寸而度其弊一此疆彼界各有分守职掌所及率意兴工曾不闻会勘水势之高下脉络之交关即使人人尽心就其相凑之处二水淹至必有一方之未及浚者其弊二水阁花榭突岸浅滩议非不严矣令能一秋能不为耳目所掩乎能不为势力所动乎万历丁巳之间松江开河委典史张某任之先一日请于抑所唐公曰明日烦公以刺来河必成矣唐公果以刺往至则杖之三十即从唐公所侵首开令如流水至今赖之今乡绅即无有深识大度如唐公者八员中亦果有风力气魄之张典史乎其弊三以愚臆见运河原为支河之委又南榷使方有所挠且从缓议亦无不可其诸支河最为吃紧当分为三节各先浚其下流自涌金水门起至曲阜桥南至华光庙北过八字桥五道前河由西而北至曹将军庙桥为一节自众安桥北度生桥而北转东至胭脂桥为一节 【 回龙桥小河附焉】 其涌金水门一节于清冷桥作一坝置数小舟于外载泥东入新宫桥从运河出凤山门外八字桥一节于曹将军庙桥作一坝置数小舟于外载泥出武林水门外度生桥一节于胭脂桥作一坝置数小舟于外载泥东出高桥从运河出武林水门外一坝深则翻一坝今日泥从此运他日舟从此通舟未能通则工未可巳其策一支河既通然后开辟水门横阔二丈必容三小舟方无争道之扰复于湖水入城港口甃石闸如镇江瓜州诸例置夫启闭以防暴水此虽杞人漆宝之虑亦不可废也其策二持一郡之公者不得数顾姓之私怨谋百世之利者不得泥成毁之小慈法前之侵渔可赦令后之违慢必惩按疆而索以正以直兰鏼三由兹三策以救三弊心与略并庶不负当事之德意尔 

　　○破惑五 

　　难者曰湖高城卑昔人云吴城可灌今骤焉泄一湖之水入城将无有沉灶之忧乎曰此皆误读宋臣陈亮疏词之过也亮欲从臾孝宗徙都建康以图恢复故深言钱塘之不可都以激发之其文载龙川集始末可覩也请以理断之西湖广不盈二十里郡城广踰四十里即使无河可受尽泄湖水浸不盈尺况东南北三关高低二丈有余下泄如注闾尾不壅虽十西湖何害故为可灌之说者皆未亲历之论耳难者曰由涌金水门抵曲阜桥半里而缩由回龙桥至小桥十丈而嬴虽故迹宛然民业巳久猝然废置似多未宜曰自乙卯阻水至今止五十六年凡侵占者皆由渐积非当日尽然也计其远者不过廿载近者不过十载且临河之地非大厦可建即使有之窃公营私亦自作之孽耳何惜之有难者又曰湖水全注水高桥卑力诎举嬴势难尽易虽通水犹然不通也曰是不然善通利者顺民之欲而因势利导之今士大夫既明知壅湖之害细民亦心喜通湖之利使于桥之卑小者增高两堍易石以木不久民间自有市义好事以收其成者尝见佛剎道院一妄男子号于市不日而岿然壮观岂万年之利而绝无响应者乎但上令期会之则不从因俗倡导之则鼓舞耳今不忧河之未必通而先忧桥之不可济货舍本齐末之论矣故曰有大利而无小害有百易而无一难者莫如今日之开水门者也 

　　○广论六 

　　语曰非常之原黎民惧焉夫非常之惧不独黎民然也杭百万生齿仰口他方之粟元至正巳亥城闭一月至煮革囊败鼓以食嘉靖倭变城闭六日几成内溃所以然者米舟皆在城外故耳先正有言截塘栖则满城皆饥殍语非虚也杭南北相距四十里而近有浙江驿吴山驿复有武林驿驿何多也河流淤浅不得巳而设之耳劳费亦甚矣隆庆中大纳言周公诗议开上河中河为一中河约五里开深五尺上河约十里开深十尺可废德胜永昌二坝其言大利有六百物省舟坝之费价值平减一也使客无淹二也德胜坝夫吴山水夫可裁逓运可减十五三也武林日费大省四也米舟入减五也风气融畅六也说者或欲开通天宗水门中河开五六里旧河开复二三里里令上河之水直抵下河之坝坝上之水可抵江上之塘其利大约与周公议同苐上河高于中河不下六七尺中河高于下河亦如之即所云开通五里十里之说量地平凖尚未相称其费尝不下数万然其说行则阖城无不虞之忧国课有数千之节亦一奇也说者又谓西湖既杭之命脉所关不当使涓滴有泄今昭庆寺右三石函虽云泄以灌仁海之田而流下松木场东注于海者日夜不绝如人截左臂气泄脉伤法当高其函闸尽使入城非遇亢旱无得妄决诚为要论苐开水门犹多无端之虑尽闭石函益滋多口然果行之养龙培气又一奇也此三说者非今日之所能行实计郡者之不可废昔贾太傅请分王七国子弟汉文迂之未奇也至武帝时主父偃行之卒以安汉噫安知怹日无踵贾生之策如主父者乎 

　　雪堂文集卷之六终 

　　●附 

　　黄岩县儒学署谕事沈无回先生碑 
　　皇明都察院司务无回沈公表 
　　沈无回先生传 
　　无回先生传畧 
　　先府君行实畧 
　　都察院知杂御史无回沈公行状 
　　祭文 
　　乡贤呈 
　　乡贤木主后小传 

　　○黄岩县儒学署谕事沈无回先生碑 

　　孤旟去委羽口二百余里其声闻直旦暮共灵潮喷薄时有孝廉陈君振琦施生商侯黄生学知沈生日升卢生应抃叶生■〈日上永下〉者走为余称邑愽士师沈无回先生啧啧不巳于诵予闻先生葢武林之以文行巍望冠当世者也先生以万历癸卯举于贤蚤挟英雄之姿未遂风云之遇由丙辰乙榜为黄弟子师夫建学尊师国家风化之首典甚巨且殷也　高皇帝迅扫膻腥玄黄之血清于归马橐弓之余首建学宫以礼乐诗书广励海宇之豪杰而豪杰之维地而擎天者无不从此中奋跃即如吾浙之忠肃文成两公为国家安社稷臣能越此而龙翔而凤翥乎则师之高而倡者尊而　朝廷所为尊若师者异日之公辅行倚赖之矣无何寒毡寂寞壮节欲销而西河河汾之鼓铸为醇儒经术帝臣王佐者都无所蒸变此岂师之权薄则以其人之无能为师尊也先生逸韵神标龙文凤德隐朴芝眉有壁润珠圆之亲而高识伟议手画河山豪爽风流英英快绝清标玉映介操氷寒忧时感事慷慨论列请朱之剑借张之筹尤令人于鲸翻蜮射之世见其胆畧洞豁胸期忠信能截洪流而建地柱即一制举义剏画心灵建标一代灌溉南宫之人数百辈乃身困公交车掩关灵鹫蛟宫虎窟之险电激霜飞之态与夫魈魅之舞腐鼠之吓无不历尝之耳目而五车之胃愈雄东观千顷之波弥洽重渊曾不闻其叱咤虎啸之气磊块击石之感与多士言依于忠孝行敦廉节谭经课艺月必两朝会以供馈诸生至诸生之家无担石身尝见肘者尤缓急之婉委经画学故有田八百亩其岁入为鼠雀耗尽先生不壮其酷卒请之以为膏焚笔润之藉而一销其脂韦绕指之习以故黄三年来怀仁秉义蒸蒸色动且渊云之染能藻挟丹黄气谊之亲可当陈董贾先生之伟谟令德初动于黄兹当入大廷时前席之召将高议石渠天禄之上东望赤城越在绝国多士遂能忘吾师耶先生肝胆臭味皆命世大贤何有于黄之多士今当国家多故之时行以身系天下之安危若裴晋公郭汾阳与吾浙于王两先生又何有于博士之故地惟多士之不忘其师与先生功业文章之初奏也则勒石而永之以见官之以人重也庶几无负高皇帝销兵阵学意云是为记时 
　　天启元年岁次辛酉九月中浣日 
　　赐进士出身兵部车驾清吏司主事永嘉刘康祉顿首譔 

　　○皇明都察院司务无回沈公表 

　　呜呼此都察院司务钱塘沈公无回墓也无回名守正字允中而海内外风期相慕好与读其著述者耳目无回最习故无回最着厥考烟江公好奇精六壬遁甲禄命之说尝私识巾箱某年我当生子某年乡举其元配孙孺人聊萧之而子也举乃公岳岳格应封是时烟江公年五十矣盖戏之也孙母推择中表之宜子者佐簉得姚孺人而无回生十五龄见赏于督学苏紫溪先生为文镞镞无能不新更茗柯有实理尤喜古文词与黄贞父胡休复诸名流相友善争砥文行互相雄长二千石季公就衙斋设经帷俾其子弟从之无回不自作达季守不敢以师帅有加于青青子衿辛卯烟江公即世又浃一纪始中淛江乡试则癸卯也发故箧视之良信先一年决科无回放落今行河上愚朱大司空知钱塘争之学使者沈生才品峥嵘淛中无辈即与生角萟当莫之先也入闱果拟第一竟冠本房朱公为尹不识无回而荐之强无回□下士不投贽神明宰君子以是知两君谊至高能相与有成也秋当计偕无回独郁郁念先人赍志歾不及见子成名马鬣之未封吾岂忍先紫函泥金后白杨埋玉乎遂合所得坊币诸费大治窀穸公卿祖道绕朝赠鞭无回不顾也度无回得举齿不少矣所急在此所需在彼功名富贵故曰我所自有视热衷锺鼎澹泊松楸相去岂直星渊乎哉古称孝廉如无回名中其实矣武林天下形胜处也毂轴绾四方之凑胜流轩盖无不无回为归无回弘奖风流许与气类苦心之经义缘情之篇什满帋之云烟载笔之序记碑板与夫花之朝夕之月庭之草门之雪有寸香无算爵我无所不踟躇人无所不满志暇则拥梧吟摊书读上下千古淋漓磅礴破前人之孤愤笑竖子之成名栩栩然神王也性好急人之难其经纪友人周谷王后事备至休复胡太史殁京邸刻遗文跻庙祠至忘其疲每对予言辄苏苏陨涕闾里亲串日中决疑夜半叩门不以不关切为解郡国守相过从请益直指李公按淛时时折柬咨询无回益自发舒所条上浚河积米防倭练戍诸议多采而见诸施行所荐名人与所脱重狱所阴为之地者若而人无回口不言其人今或未之知也丙辰用乙榜领黄岩教谕黄禆海牢山风气敦塞无回整齐模范谨持衔勒日进诸生讲说文义霞城大为兴起异时学田可八百亩饱奸胥豪佃腹无回设法钩稽伏匿尽出雀鼠暗屏而民间不惊台卒噪海澨前郡守丞蓄缩一不任孰何道路以目予承乏备兵单骑上道中丞苏公为予股栗予延见官吏无回从广文伏谒予私计剧孟在此七国亡忧况得无回乎与目成去不半年予储死士悬赏格设方畧解株连大奸距脱祸本芟除无回默赞居多中丞上功簿幕府称不容口将借榆关一席地少展壮猷无回亦愿行间得一当壬戌竟用常格平进助教北雍无回生平咄嗟顾盻大有出渝水复襄平意气在黄时时料简兵事相知间缓颊语予予辄以轵深井有老母在微为劝尼无回默默首肯予言会予十月　嵩呼入春明门无回无一日不把臂每得一奇鲜辄割以佐酒或至丙夜不倦予性固而执无回进之通融予性率而愚无回进之委折予性喜远小人近君子喜疏蕳迂僻士畏当路炎炙诸大人无回进之包荒使予日近日习夫世法日远日忘其蒙心予亦默默首肯无回言时时彷学之殊不似及于无回之幸舍见夫伛偻而趋揖者■〈走咨〉趄而不前者轩轩辇上舞者或以竿牍通者或以酒食征逐者无回待之人人意得去予未尝不□然返汗淫淫沾背或通夕不一假寐吾目中未□如此人然人生果毅精华畧有裁限计相去不甚相远安能舍此七尺一一供人沾丐夫美先尽也巳间语无回请少节精神爱日力无回未必是予未尝不默默心服首肯予也予出春明门无几而拟无回填予乡铨部陈元直缺无回以俸浅破调力辞当事稍听从之终不能舍骤迁都察院司务御史大夫殿中诸执法生平雅爱重无回得一周旋恨相见晚任甫四十日　上御常朝故事典客招呼八司厅执揭帖白所办事是日首事者属民部李桂芳不至无手揭冠本班者司仪不辨白举在事者同被纠御史缇骑中贵趾相错于朝房各司震慑嗫嚅无回直前抗言吾辈失仪当纠首事不至当讯他复何问寻得　旨免究友人招饮山房天酸然风无回微中湿头岑岑也归犹绘绢素挥洒自喜未七日而溘然长逝天启癸亥三月二十八日也距其生隆庆壬申二月二日年寿裁五十二耳马黦秀眉贾雕虎怒悲夫总所著述行□者经学则书说丛诗说通时萟则桃花坞草北□草博笑草灵鹫山初草二草三草余草隆化寺草经书获新草诗艺全集遗诗则焚草巳庚草遗笥稿遗文则雪堂集生平手自删订廿一史东坡集献征录诸子集与汉宋诸儒辨解语录百余卷有删有驳有翼业成一家言而武林不戒于火竟为祖龙攫取尽署中所私存将行于世者古今诗文四六经书先正各有选及赋臡说丛说通各有补诸书存什一于千百可谓博而且雅矣无回教黄人比安定在湖文翁入蜀其文多予所手定其诗文隽爽出入唐晋引白苏为同调其经济吏材如山之嶷如水之活如风雨之猝至如鬼神之无端倪其议论贯串淹洽言必有中能使痿痹立起而最怅标榜之风与夫依倚之习至比之木人不语湿皷不鸣故君子之朋倾倒笃挚而小人之党亦间■〈言翕〉訾此亦眉山氏之余泒也性极嗜畵斟酌倪迂米颠运之灵韵然予相知数年竟不能知予之不能尽无回也有如此畵矣世俗重进士第非□格者即中原麟凤悉辱之樊笼笯皁羁丱之役□回高足阔步张口伸眉空洞无有何止容卿数百人人多折节屈行辈尊信之然为文极工取友极广而不得一列千佛名经何也甫擢栢台颉颃骢马必少有所自见而千秋之义问方隆七尺之须眉巳往又何也昔人有言才华心性犹如利刀唯用割泥泥无所成刀日就损又言干将莫邪虞其缺折殆为无回谶耶烟江翁记云名行孔彰子孙其昌昌于名行而屈于一第岂非以不尽之樽留为后人余地耶他何其奇中也无回娶谢子二尤含郡廪生即太史休复公馆甥次凤仪娶太学陆公行仲女继娶文学敬所严公女女一适山东沂州二守曙云林公子尚友孙男二翥宗尤含出聘吏部司务去病卓公子太学汉生公女翙宗凤仪出未聘孙女二尤含出未字母姚孺人尚善食尤含予门人也手执友卓先生去病状求予一言颀乎其至若苴若枲孝子之容无回忘亡矣夫表者标也其人文章可名世则表之学术可经世则表之风节可持世则表之无回三不朽具是是可□也予何人耶其任表乎哉虽然宝夏后之揭豆者不必炫青黄之餙珍太公之巨阙者无所烦断刷之能故详据来状表其隧道以告来兹使过者必式曰此皇明都察院司务沈公无回之墓也呜呼钦差整饬台州兵备分廵绍台道浙江布政使司右参政兼按察司佥事兰陵通家友弟张师绎□隽甫撰 

　　○沈无回先生传 

　　通家眷社弟李硕顿首撰 
　　予与无回总角同管石迨无回伯霖休复建社西冷予亦肩随之无回先予得隽而不偶与予同南北风尘凄情乐意未始不共甞者壬戌之役予濡滞都门无回以内迁至相视而笑谓知巳遥集堪适旅怀乌知从此永诀也嗟乎无回巳矣其鸿文质行岂其与生俱逝哉亡亦事核于丘闾论定于乡党繇今而述之后则闾史之言有征是为传□无回名守正字允中庚字无回葢当世所称武□沈无回者也沈之先着于吴兴中徙武木为吾郡望族十数传而至烟江公好读奇书精星理尝自筴记曰某年当生子某年举于乡名行孔彰子孙其昌时公巳艾年未有子孙母择嫜族之中表姚字公是生无回无回生负慧质以幼清见奇烟江公喜曰乡也吾筴之殆是儿矣方童牙落笔千言不竭督学紫溪苏公奇其文曰是当飞藻高坛宁独上苑之腾倩乎亟拔之童而籍博士益精博□家言巳饩于庠益攻苦旁综风雅成其儁流一时藉藉无回名倾东南之士矣郡守季公设皋比延之无回??冞自简押绝不干以私守益以此相钦重声施飙起固巳骎骎度骅骝而蹑飞景巳亡何奉烟江公讳哀毁过礼竭其力以治丧癸卯举孝廉为经房冠偶发故牒得烟江公筴讶其神云比当偕计无回念往以贫不能卜一丘俾先人亡藏所幸坊币可襄大事吾宁忍遗吾亲以博傥寄乎谢公交车不上寻再上再阸而名日益噪文日益豪游衍则桃坞出王则灵鹫及门之士萃四方辙迹相与轶晚近而称古人讲业孳孳不倦睱则揵户翻经竿牍不入公府顾喜究心经济擘画时务郡国守相多伏谒造请直指李公按浙遇事辄折柬相问所条答浚河议积米议防倭议兵议凿凿可行当事多采之及孙母捐桮桊寝苫泣血几至灭性当世闻人素车白马而临丧者相望也然廿载贤书皭然自砥而平仲之骖北海之座又天性所乐故尝苦贫会丙辰得乙榜遂改虑而谒天官授黄岩谕岩地硗俗僿人文久閟无回务乐其羣宽其教为之期会而躬督课之以程其能士斐然向风无回虽师帅乎然特精吏治县大夫凡疑讼必迎而就质成得无回片言立解至于清久匿之田絜摘戌之令迄今飨其利勿绝台卒戌海上餍粮而骄不餍则哗一岁再脱巾监者亡敢谁何无回为画策定之继而梦泽张公备兵海上??冞委重焉都台石水苏公称其经济眞才宏文实学两咨部院载在考功而卒以格例迁国子助教则又趋函□立桥门北面而师之者倾天下士适铨务缺当□拟用无回启事具而以不及格力辞卒迁都察院司务齿于柱后惠文　先皇帝御常朝故事八司务逓执揭白所办事会首事及同班六人俱不至无回竟被紏时御史鸿胪缇骑临履诸司务相错于朝房有言并纠诸不至者无回正色曰吾曹失仪当纠首事不至当讯它何问焉事遂寝其胷怀伉直身当利害类如此时方暮春友人邀饮郊外天酸然雨春服微寒归即称病予亟往视犹对予作绘事曰头则岑岑然当自愈耳曾不几日而遽即世天何敓无回之速也既啬其遇又靳其年且不得首丘降割不巳甚耶无回天性笃孝事二母一意承驩滫??髓必备服御必适能使两宫融融忘其尔我生无媚骨居恒高自标持耻与俗物相遭然又勤奖予敦交谊某某后来之秀力为推毂借之齿牙周谷王圽诸子皆未立无回经纪生死甚至其最幼子则为比宅而居俟析箸乃巳休复亡京邸为之调家事跻庙祀刻遗文每与予辈语及不巳人琴之感也无回以著作名当世于当世宿名坛坫俱尝鞭弭周旋独不屑因循寄人篱下所误着梓行者为四书说丛毛诗说通其手自评录二十一史东坡集献征集诸子集数十卷与汉宋诸儒辨解语录百余卷有删有驳有翼将汇为一家言而祝融煽虐与室庐俱烬仅存署中则古今文选古今诗选赋臡诸书及说丛补说通补而巳诗有焚草巳庚草遗笥稿文有雪堂集共若干卷要以直抒心灵才与法合卓然成家若夫兴寄丹青笔精心匠虽复远追作者祗游艺之余事耳乃其在诸生则蜚英萟苑在孝廉则树表人伦在官下则流光治行浸假而展其宏辔宁讵知所税驾乎于乡于宦两祀瞽宗千载而下吾郡有无回矣子尤含凤仪并才士锐意堂构克绍其声 
　　闾史氏曰予传无回无回而既官矣系以字不以官重无回也一院务不足重无回也士先志官先事事未半而赍志以终官非所以传无回也虽然无回阸一第而生被荣名圽飨血食以彼其事三公奚易焉横目者訾其贾声誉广交游桃李成蹊夫宁有所致邪语有之名不虗立士不虗附可以知无回矣 

　　○无回先生传畧 

　　檇李友弟朱大辉顿首譔 
　　沈无回浙省会钱塘人也讳守正以文坛中无不推无回悬书为风雅擅故今无回以字行无回年少露颖文笔藻思直欲排龙掩鹤文人宿士具推下之试辄冠军补饩廪甫壮以癸卯荐贤书冠诗经房第一艺业日进名籍籍倾传寓内而上对公交车则辄罢丙辰以乙榜授黄岩学谕七年以传经声实最岁壬戌特擢国学助教葢异典也未及朞才望郁起升都察院司务甫四十日以病忽焉卒于京邸无回文章经济具足千古都人士无不知独其品地气谊隐隐负干世之思足称一代伟人人未尽知者八方其以经生异等为郡国监司守令所礼重争愿以子弟塾辟为经师时罗致之署中席者太守鲁国季公也以诸生为太守重客且意示以间可乘便陈民间请属而因以为膏晷资甚昵也且其家顾食贫时正供孙母姚母两母夫人甘膬亦可以孝养名进而无回于脯事筐篚外绝不问即他以懿密请间者亦斥之令无□之人未尽知者一至登荐日年亦壮矣以例上对大廷发摅其所□积因乘风云捷起为显扬地亦修孝固然者而无回以其父烟江公从辛卯圽后尚厝浅土十二年所何心餙车马膏秣事文言汇征也乃便理窀穸务无意上春官时即计偕吏日劝驾戚友以祖道壮弗动也人未尽知者二无回生平无杂交交以声气洽遂笃深胶漆素与周谷王胡休复讲德问业相视莫逆风雨晦明声韵无间后谷王旅死不胜同气之悼为经纪其后于视其子靡替至休复以癸丑第为翰林庶常亦以病殁京邸问至悲之殊甚所为永蒸尝梓遗集发其身后名为千秋不朽计者靡不至而父事其尊人元敬先生者不减休复在时且加笃笃人未尽知者三罢公交车后都人士无不借交燕见时以偃室为外帑日伺察而不讳阳鱎进亦通径也而无回则匿影于鹫岭崖壑间日下帷授经惟觉忽然峯灵忽然泉冷海日江潮标其邈萝阴塔影点其淡而加以落落胸怀朗朗眉宇破幽彻霁无不深洽而因与门下北面英侣参古证今以订其合葢似无一可喻此乐也即窥园解带亦无从一瞰其间何得数数见其非公从解华欵叚溷舆台间耶即爨下无欲清之人弗屑也以故时多举债即相征者来败人意亦惟拄颐望西山爽气不则手丹铅经史籍而巳他复何问人未尽知者四家顾举债而遇贫知戚待以举火者无俟其口发端而亦必称其力与其地以周之凡当士绅间遇公王发愤即张髯奋颊若巳当其不平必为伸之然后巳所谓夜半相过不以急辞者无其迹而意殊殷而顾不欲以任使名人未尽知者五侃侃直声夙着江城以故当路上台每延见问民隐利敝事亦无不披诚以告大都中兴革剔厘为地方吃紧而他不及也人未尽知者六至谕黄岩时奖引袚拭大开风气时当学田八百亩为豪佃奸胥所饱则为设法钩之以入随分与贫士人授一陌金而苜蓿盘餐正似郑虔在台时意□适也及台卒两朞再噪有当事者责在广文可谢不与闻而无回则为郡帅调剂而哗定师儒而可当干城之重人未尽知者七及任助教才贤声益满长安道时值铨务缺欲补无回启事以冷昔当炎局他尚多藉力为地而不可得无回顾力辞曰骤升则俸浅不调而升则格破意若大僚避让然至任都察院司务入朝时以司务同班者六人俱不至而当公进揭帖白所办事则责在首事者而时当班行缺无回遂同被紏时鸿胪缇骑临履朝房同事者抗言某某不至无回亦可同声以释而顾曰吾曹失仪当紏首事不至当讯他何问是六人者微无回几不免而无回当事利害不为沮者类然人未尽知者八时当朝路持议中窽无不交贤之会当大用而无回病不起矣无回居孝廉便负朝望处散秩便见卿材意念良深干济时至良可称江国伟人而今人士之推重者多以公交车艺公交车艺顾足尽无回哉无回于经术经济类有衡要其所条答浚河议积米议防倭议兵议凿凿可行业为当事采所著有四书 

　　○先府君行实畧 

　　呜呼痛哉人即抱失恃之嗟而孰若不孝孤惨烈也者先大人中秋之官不孝侍送虎丘父子呜咽不能出一语怪之不意九阅月竟长弃藐孤也痛哉生不汤药殁不含敛不孝不可为子不可为人生不如死矣属王母姚七十有八风烛高堂诸长老教督不孝即颠蹶踊擗以死益无以安王母而弥不瞑先大人目辄复苟延视息跣奔路宿哀至而哭哭巳复慕皇皇穷穷庶几得于言行而生也晚识闇资陋楷摹想象未匝十年痛哉先大人有孤犹无子也顾存什一于千百弗敢妄也痛定收血号呼舟中望灵輀于北道追模范于杳冥且泣且书恍惚昏迷尤无伦序忆先大人居平言寒家祖籍汴京自扈跸至临安始祖文通公以皇佑元年举进士第一人官翰林学士避元兵徙居吴兴称望族隐不仕者五世至我明洪武年复入钱塘之园前里即今凤凰山麓祖墓凡三传而为高祖景东公祖妣罗孺人生曾祖醴源公祖妣顾孺人生二祖姑祖妣陆孺人生三丈夫子长即祖考烟江公也家世以孝义显至醴源公而三罹攸郁之灾凡居积之在吴淞者一烘而尽而醴源公素豪诗酒先业遂颓迨祖考烟江公复以侠烈自命尝读书于华津洞中通五经未即得其奥至割臂自励先王母尝为不孝道之以矢童子志先王父因是穷鬼神之秘发天人之藏尝私识巾笥云当以申年生子卯年发科昌名行荣后人祖妣孙孺人生姑母之适邵者又以曾王母陆之中表今王母姚为副即石门望族而不卑侧室先举一女即曰嫔于王之姑也王父年五十八生先大人眉宇英异甫操觚千言不竭十有五见知督学使者紫溪蘓公奇而拔之遂露头角每出步履不苟里人咸指目焉自食诸生饩时遂不肯呫哔帖括以逐时趋虽过目成诵而手不停披读经研史期适于用酷喜宋东坡先生文简汇搜□辑集得全而手较梓之挹蘓之精出绪余为制艺独抒性灵绝异时趋超超一时郡二千石季公讳东鲁延之塾以课子弟当其时髫年时髦为太守西席曾不及户外事文行之誉亦擅一时矣辛卯丁王父艰其治丧也瘅心竭神竟至毁性远近莫不诵悦历甲丁数科或试或病至癸卯录科而遗先大人素感愤士子喜执羔雉游大人干荐牍以媒其身者矢志素不干人开口亦复谁向自分棘闱外矣而行河大司空朱公上愚时为邑令未半面翻以见多荐于饶文宗曰士文行若沈生不可失也即以艺较元魁可劵也而先大人未之知也闱中果拟解不果遂冠经房为虞山绍虹徐公所拔通榜称得士云是年即不上公交车曰吾父未葬也当路劝驾具道理恒费而辞曰吾不敢冒昧弓旌之典营窀穸也其不以热中移至性类如此故事孝廉有所欲白当路得同侪公言之而曰君子固穷吾闻士初进犹处女守身也竟以硁节自矢诸孝廉遂争自标尚不以札入公门齿里中事亡何而有抚按许核宗伯汰留之议增布功令先大人同调者都超然免评论先大人谑所知曰吾不独为固也然郡邑例收缙绅孝廉子弟之应童生试者先大人必先友戚若门生之才且贫者曰彼才不虚吾荐彼贫非吾莫与荐也今以荐起家者繁列若林而向风之士埒于问业有不远数千里者从游日至为坛于灵鹫山房士则益众愿亦益纷质疑请益而外为之区画其家庭办裕其衣食甚则周旋其患难嗣是录童生势不能周则又为之宛转居间俾才而贫者无望棘而踯躅人皆喜出望外羣相谓曰人谓先生固固而通者也人谓先生通通而固者也盖声价弥重院道郡邑多式庐而请地方利病知无不言而毫不可干以私三十年如一日也屡刖公交车至丙辰复厄甲科而冠乙榜得除黄岩县教谕比之官及门士仍不远千里而从其乏困者资馆糓佐舟车力屡殚而不倦萃黄岩诸生若童生日课而月省之都试之日亲握管为之唱以示之程为具酒食以洽其情而继其匮久之微独子弟殷殷父兄焉依而风俗俭僿竟为丕变文亦云蒸霞烂为旁邑冠迨解组弟子为去思之碑比于文翁之教蜀云忆在官时郡邑相钦慕者曰先扛修脯无所较育士多所损奈何乎继吾将以某事为寿先生毋为拘拘然第以丞名诏之先大人在学言学为固不为通终谢之矣先大人留心经济每读史或考揽往昔必穷极其得失之林以征行□壮年不得志多托之书存其论以俟后人不幸通国厄于火架笥所藏大半作焚书今所存独浚河积米防倭诸议其见诸行者纔二三事可考也官黄五载值海澨将意兵心多所未恊幄算匪良脱巾时有尝先着军民两利议海门兵饷议惜未见用两朞两哗则先大人为郡帅弥缝调剂而刻底定迨摘发辽戍天下骚动黄用先大人议骚而不害兵使者张公梦泽深相知诣谘商订在诸郡邑右抚台苏公石水一称宏文实学宜克史席再称经济眞才堪任边事两咨部院载在考功未为不售矣惜乎未竟用也抑尝小用之广文即不与吏事而学田八百亩果豪佃之腹实奸胥之橐众愿穷竟而置不问第清丈坵叚更置佃人区拟以归赤贫士某某等百三十余人而田亡寸壤匿益置义学田百亩以膳贫童生寒士无突无烟者向之豪佃奸胥得免于祸亦神君父母之戴矣痛哉先大□足为用奚而终不一展其用至此极耶壬戌□国子监助教不半年迁都察院司务故事吏部都察院司务率同官改调不径升重其选也初以先大人补铨部陈剑华先生缺启事具而力辞课俸则浅谓不调而升则破格事巳而径升宪院犹破格也莅任甫四十有二日御史大夫暨殿中诸柱史无弗倾盖相推崇与讲求佐圣明破土绅同异挽极重于万一议将洽会上御常朝故事八司务厅公进揭帖白所辨事而首事执揭帖者属户石务李桂芳竟不至无手揭者无冠本班者八厅同纠候旨先大人仓忙寄平安问示孤被纠本末毋以讹传为高堂震不旬日而为庸医所悞竟至不禄棺殓无办赖执友应太室先生独纲纪周恤之旋又陆正伯先生以尺一讣其言曰是月十六日上御朝鸿胪寺招呼各衙门司务过侪趋而前则领班而手揭帖竟不至天颜咫尺事出剏遭司仪不纠未至而□在班行者时八厅宜入班者十有二人而领班一人余六人都不至独朝参五人反紏而待罪朝房宗本朝罢趋慰之但见中官豸绣鸿胪环匝而问不至者某耶某耶同事者抗言某某奚不至奚不纠耶尊翁正色曰吾曹失仪当纠首事不至当问他何讯焉一再厉声色乃迁延退彼七君子者微尊公不免矣不佞归诫儿子曰沈无回老伯仓皇扰攘时应对数言俾主上不讶羣臣强半懒朝参也以征其识未尝失仪而谓失仪归过于巳以昭国体不以偶误为同事愆以征雅量纷纭中片言而同官强半赖之征仁言之利溥非凡可及此细微一事耳寻得旨免究十九日廷谢大用宜不可量而不虞廿二日饮于万都尉山庄风灵侵之初第体中微热医药误投至廿八日奄忽不禄三日而殓颜面如生□朔之日享太庙既毕飨公卿寮庶争造庐而哭拊膺顿足或曰介士或曰名世之士或曰儒雅风韵谁其嗣之又曰天不留遗豪杰以劻勷国步或曰高堂风烛笃孝之子目安得瞑亦有应者曰太夫人有不死之子而拥方兴之孙目安不瞑或曰廉吏徒自苦耳则又谓修洁一生拮据亦一生则谓谋人而忠未始谋巳谋国无乎不至未始谋家则谓宜其未立家也而巳品卓一时名高千古不孝手之一恸几绝今想象事实恍茫摧割无若就陆先生报讣一札述朝中诸公卿达尊丧次慰唁问答宛在目前莫非先君行先君实也品修于幽独论定于盖棺大较若斯不孝何敢没也先大人生平不事家人生产而甘旨之供父母疾病之祷送死之大亲族故人婚丧患难之急必竭心力倾囊橐不问明朝爨有无也一殚于先王父之丧再竭于王母孙之得末疾为祷以代以禳以赛致孝以襄大事中殚于通国之火而焚其居诸子弟友戚有吉凶缓急都为倾尽岁出每浮束脯之入故尚多子钱平时尝拟克期偿今竟赍志以歾嗟乎荷析薪者任父事犹或难之赎逋劵者终父志孤不敢为逆命悖德乃负荷綦艰矣一生手自评录廿一史东坡全集献征集及诸子诸集数千卷岁辛酉一火顿尽乃指腹口占示不孝曰尚多烧不尽他人未许知惟官署中尚存删选欲售梓者曰古文选明文选古诗选明诗选古四六选明四六选四六偶脔赋臡四书先正文选诗经先正文选所著有四书说丛毛诗说通久巳梓行纸为之贵其未刻说丛补说通订诗疏翼每谓门人及不孝孤曰名理日新心灵无尽吾安得执所至而自以为是续刻第缓之迄未刻不自满假如是居恒自矢士子必旁讨百家精研宸指格物穷理务有指归汉宋诸儒辩解语录百有余种有删有驳有翼欲汇为一家言而一炬之余仅存什一百年而后谁复知者痛忍言哉惟时艺曰桃花坞草北归草博笑草灵鹫山初草续草三草余草隆化寺草四书获薪草诗艺全刻诗经获薪草凡十有一种久为诸及门传刻更存未刻经书文四百余首至于经济书曰督河议积米防倭议遗诗曰焚草巳庚草存草遗文曰雪堂集共十卷亦皆梓行痛哉今所评廿一史诸书既焚孤不可得见徒有父书而不能读也著述之余游墨绘翰位置气韵直偪古人间得眞迹则临摹寻绎原本作者之意忘食忘寝必神会乃巳每一幅成知好辄携去今罕存者父则善畵而子不克藏也先大人执友三孤并不得事也痛可胜道哉盖晚年交游广少时共砚席同艺业洽臭味者太学周谷王孝廉沈君接外父胡休复三先生耳周先生赴自粤东为失七箸巳而纪纲其丧振翼其嗣没身不衰外父甫读中秘书而卒于官文未殚其蕴经术未既其猷犹吾父也去腊而君接先生又讣闻于京师先大人诗以哭之曰羡君泉下反三人复自注曰应与谷王休复相晤生死之交情见乎词情之所锺一至于此呜呼不知其人视其友三先生赋才不同所臻亦异而坦衷质行克巳而忠谋其趋一也眞父友也呜呼孤不逮事吾父并不及事父之执友无巳终读父书巳乎恐终不得肖也痛何时定也先君讳守正字允中更字无回别号雪庵中万历癸卯科浙江乡试生降庆壬申二月初二日辰时殁天启癸亥三月廿八日戌时享年五十有二元配谢晓亭公女子女存者长不孝孤尤含郡廪生娶翰林院庶吉士休复胡公女次美含娶太学行仲陆公女继娶文学敬所严公女女一适沂州二守曙云林公子邑庠生尚友孙男二翥宗聘吏部司务去病卓公孙女太学汉生公女尤含出翙宗美含出未聘孙女三尤含出者二美含出者一俱未字不孝孤习见祖先遗像黄发皤皤私幸家世宜寿且先君精神气魄宜未艾忆孙王母考终八十有四先大人皇皇自咎由孺子德薄而先泽斩若先大人积学累行何等而竟若此孤兄弟罪逆可胜诛哉有百其身赎安从哉不孝孤生也晚少就外傅丙辰随任黄岩所矜式或奉耳提摧裂涕洟中述先大人言行不百一犹忆先大人为某氏传状教不孝曰貌父母者倩名笔写其眞五官位置争差毫厘为貌路人耳非其亲也吾为某状不敢谀以涂之人塞人亲也不存用不敢妄一溢词失吾亲以负先志惟名公大人怜而赐之如椽先大人死且不朽孤兄弟死戴不朽 
　　孤子 【 尤含凤仪】 泣血稽颡百拜述 
　　甥王克家顿首百拜填讳 

　　○都察院知杂御史无回沈公行状 

　　呜呼予忍状吾无回哉予于诸君子性质最菲薄不啻鼓腰龙尾然皆所友事也季思玉折于孝廉延之兰摧于郎署谷王星陨于旅人道载金销于野伏直至休复读书玉堂吾党差足吐气而降割一朝邈焉千载譬之剥肤刳腹势巳迫身不苐廓落生悲抑且形影共痛矣去年与子往无回旅寓长安缅思往昔止此三人聚首逐尘更相怜惜而而无回较常时蝉连往复多作谆谆语殊不似其生平一往直前之气予固窃疑之讵意为别未几而讣音至矣呜呼痛哉藐孤光含迎榇京邸□□长途顾从血泪中摭行略走一介二千里至□以求状其先人也予不文安能状无回虽然藉手一乞大人先生之地下地上以发摅无回之未竟而慰籍孝子之无穷予又何敢辞按无回先世甲吴兴而谱籍无坚基可据以南宋中兴籍临安家钱塘为始凤皇山麓郁郁茐茐者其始祖墓也嗣后代成望族亦间有闻人凡数十传而至厥考烟江公烟江公好奇壬遁星命之术都所精晓尝自谐命记于箧曰我某年当生子某年举于乡名行孔彰子孙其昌公元配孙从旁靳之曰而子得举封公岳岳矣烟江公不应是时烟江公年巳五十矣孙母推择嫜族之中表以字公实生无回今姚母也无回生而玉雪可念甫操觚千言不竭烟江公喜曰是儿其有以当我哉年十五督学紫□苏公奇而拔之巳廪于庠为文镞镞无能不新而更□柯有实理尤慕古文词上自姚姒下及百家笔记腹笥大者供鸡坛而出其绪余以充牛鼎无不作合当是时黄贞父葛屺瞻两先生以文行相砥为人士所宗而一时吴伯霖罗玄父诸先生又相与起之无回俱发名友善诸公亦皆人人托风期举心契也最后与胡庶常休复交而予亦与焉无回庶常两人同庠序共萟业敷文析理相娱也砥行砺节相许也顾休复一切以低眉垂手接人而无回时作青白眼向之人皆称平焉一时郡国守相争相钦迟式庐延塾共愿得交两先生幸甚无回馆于郡守季公休复后馆于督学饶公两兄固不事作达两公亦不敢以师帅加两兄令君行可吴公尝语人曰如两生在公署者开门可也辛卯烟江公没无回执丧情礼备至又浃一纪癸卯而举于乡发烟江公故箧记视之果然无回固称隽黉乎而神捡高匝于世所指游鱎聚蚁辈一切涕唾不比于人阳慕无回者亦若春风拂面当时辄消以故无大气力援引无回先癸卯一年录科竟不收是时御史大夫上愚朱公知钱塘慷慨言于督学曰沈生行文铮铮不可失朼即以时艺程沈生一榜未之或先也入闱果拟解首竟冠本房朱公为政荐不识面之人无回为诸生有不投贽之长吾乡玉今两称之无回举孝廉时年巳非少顾独念先人赍志以圽不得见其子举一名而今尚在浅土吾岂忍先金泥而后黄壤此年竟绝意公交车以举荐所得坊币襄大事焉公卿祖行有司劝驾勿顾也距今称孝廉廿年介介自守毫不可干以私然出自天性自二千石衙斋时便巳如此且诫一二所知曰士初进犹处女守身也贫固吾素吾侪第忍之母为辇上君子所窥诸君子相戒几不欲以一足入偃庭未几而大宗伯有综核之事凡为无回所诫者俱得免于评论此固诸君子所自洗濯然设之者无回也周谷王圽诸子皆未立无回经纪生死甚至次子最幼为??聂宅而居俟析箸乃巳休复圽于京邸无回以不得亲视含殓为恨跻庙祀刻遗文调家事皆无回力也而追念平直感怀存没至今欷嘘不衰武林毂轴四方无回以人师经师据坛鹫岭弘奖风流许与气类拱叶负啬岁常满百人苦心之经缘情之诗满纸之文载笔之记与夫夕月朝花庭草门雪有寸香无筭爵我无所不踟躇人亦无所不满志暇则独扃一户吚唔骚屑或穴窥之则其神巳栩栩游于唐成辅嗣间矣无回又广心热肠急人之难甚于巳日中决事夜半过门者时时不乏郡国守相亦多伏谒造请直指李公乙卯按浙时有事辄以折柬相问此直指虚心亦孝廉异数也其所条答浚河议积米议防倭议兵议凿凿可行当事多采之而无回藉是益得发舒以文字荐名者若而人白冤状解缚者若而人其于诸生讲德问业外为之调剂其家庭治办其衣食且周旋其患难于是诸生人人喜甚相与言曰人谓先生固先生固而通者也人谓先生通先生通而固者也此实录也无回久困于公交车所得修脯老母极膳妻子不能奉葱菜顾性好施予人有急叩辄应几有邻家望火老媪求埋之意而杭作尚华绮燕会率丰性又爱慕光景不能寂寞故无回常苦贫债家不以无回故稍宽逼迫会丙辰中乙榜遂谒选黄岩教谕岩故禆海而牢山风气尚塞无回整齐规矩开说文义一方大为兴起说者至比于安定在湖文翁入蜀不虚矣教谕职掌文墨而无回吏事特精经济满手学田八百亩向为豪佃奸胥所饱则为设法钩之伏匿尽出而人不惊是时贫士人分一陌金至有持而泣者曰吾虽贫岂一陌是为盖??冞慨夫沉匿之忽清而积奸之一扫也台卒脱巾两朞再噪则为郡帅弥缝调剂之而乃克底定摘发辽戌所在骚然岩独用无回议扰而不害备兵使者梦泽张公??冞相知咨商在诸郡邑右都台石水苏公一称宏文实学宜充史席一称经济眞才堪寄边事两咨部院载在考功亦不可谓不知无回者矣壬戌下第竟以格例升国子助教先是才无回者欲授以兵戎而无回亦感愤悲壮慨然有出渝水复襄平意予辈一二相知念有老母在每阴为阻止而当事者亦不欲遽授以助教前知钱塘朱公适为太常卿故与太仆董公见龙皆从典铨起家乃相与扬言于铨司曰以无回才何等不可者顾国学自是平进耳奈何又靳之当是时微两公言不知置无回于何所无回用是声益震凡相见者皆叹曰如此官者浙河之外数人而巳未几而铨务缺即欲补无回启事具而力辞曰骤升则俸浅不调而升则格破两者俱非所以爱某也然竟迁都察院司务为今官御史大夫暨殿中诸侍御无不倾盖无回以为相见晚任甫四十日耳今　　上御常朝故事八司务厅公进揭帖白所办事而首事执揭帖者与同班六人俱不至无回遂同被纠时御史鸿胪缇骑临履诸司务相错于朝房同事者捍言某某不至奚不紏无回曰吾曹失仪当紏首事不至当讯他何问焉一再厉声皆逡巡退六人者微无回俱不免矣此一段刚正婉委气象即钱若水欲与知州陪奉赎铜者何以异哉数日事解友人邀饮于山庄时三月廿有二日也是日天酸然两无回微中风湿头岑岑然然犹绘绢素挥洒自喜未七日而无回溘逝矣痛哉无回行谊见于诸生教化见于岩学立朝风度见于四十二日司务文词经济随地而吐皆足以济物经时不可指槩所著有四书说丛毛诗说通行于世纸为之贵平生手自评录廿一史东坡集献征集诸子集数十卷与汉宋诸儒辨解语录百余卷有删有驳有翼将汇为一家言而丁吾杭大火无回著述一朝竟与室庐共尽可惜也署中所存者古今文选古今诗选赋臡诸书笥中所存者说丛补说通补而巳无回文极隽爽在唐晋间诗亦近是间有杂元白体者有焚草巳庚草遗笥稿文有雪堂集金若干卷性极喜畵其法巳入倪迂米颠室顾苦无暇日尚不为其所掩然山谷所谓学问文章之气郁郁芊芊见于笔墨间即不甚精工固当推武林第一无回家故贫更毁于火生平所举债不赀今且逝矣老母弱子相顾茕茕不识作破劵解者竟为何人然尤含才隽士足以自致青云且慨爽有父风固以负荷析薪自矢矣公名守正字允中更无回生隆庆壬申二月初二日辰时殁天启癸亥三月二十有八日戌时中万历癸卯科乡试元配谢氏子二长尤含郡廪生娶翰林院庶吉士休复胡公女次凤仪娶太学行仲陆公女继娶文学敬所严公女女一适山东沂州二守曙云林公子钱塘庠生尚友孙男二翥宗聘不肖康之孙女长男太学生向之女也尤含出翙宗　　出孙女二尤含出俱未聘字嗟乎无回志在古人才亦岂不如古人迹其所概见千秋百代在在可以不朽而十上徒劳一战不霸八品之官一亩之宫尚不能守也天之报施何如哉世俗重一第非一第而伸眉开口者强者怒言弱者怒色相知者亦多拂意无回气岓既高才情复大高步阔足彼欲私矜一第者竟不能毫发漂无回无回坐是友道日广鱼书马驿不废往来而目慑者又曰此曹子什五卖声誉自相贵耳恒以交游太多中无回夫击目而神诩片言而色飞彼其相视莫逆亦自有故未可与他人道也交游乃朋党别名欧阳子所谓寻之无迹思之可恶惟此最足以谤君子此蚍蜉撼大树又何难焉予与无回辱在知巳顾予交无回最晚自巳酉入长安十九在外离无回最阔微言轶事多不能晓率尔不文仅以貌其形似而巳若拆骨置肉点额加髭使神明焕然世见典刑者则有　大人先生之名笔在不肖敬为藐诸孤振动请焉 
　　姻社弟卓尔康顿首撰 

　　○祭文 【 李长蘅】 

　　天启三年癸亥三月二十八日都察院司务沈君无回卒于官越五月而其丧归自燕讣闻于吴吴中友人李流芳以病不及赴明年甲子二月之望始得载酒束刍而为文以奠之曰呜呼无回讵止是耶兄文章可以名世学术可以经世风节可以持世胸怀度量可以容葢一世颀然玉立灼然霞举望而知为福德寿考之相而一第不酬其才一官不究其用乃奄忽至是耶吾两人之交自庚戌始倾葢于燕邸中间吴越间阻聚散不常良晤之期廿年有几而今遂成隔世耶犹忆受之之言曰酒杯流行无回意态绝似长蘅比访无回于邸中相视而笑求其相似者而不得也今遂使我为中郎之虎贲不愈痛耶吾两人相聚每以卒卒不尽意为叹公交车之役屡约同之癸丑兄以居艰罢丙辰弟复以附舟先发未戌弟皆以病废终不得践前约而今遂无合并之日矣可不痛耶丙辰被放羁栖逆旅与兄东西相去十余里隔日必一相闻五日必一相诣弟先出都门就兄言别篝灯置酒临分欷歔欲泣别之难如此而今遂永诀耶兄官黄岩三年迨巳未之冬以假归而弟适至西湖始得一握手是夜同饮涌金舟中酒阑忼慨察兄之意有甚不释然于功名之际者弟窃怪其不达夫世之所为巍科膴仕者其人亦畧见之矣而区区欲与为伍嗟乎无回吾知兄之不然也兄葢欲有所用于世而非苟然者也兄性狷洁不肯名一钱而热肠如火当人缓急倾筐倒庋而不少恤至以贫仕为禄养非其意也然则兄之不释然于兹者非一日矣而竟以此夭其天年耶弟迂疏懒拙无用于时似不能为兄役而兄中心好之又尝爱弟之畵弟泛然酬应不能竭其能事以事兄以此为恨峊晚而游戏笔墨初秘惜不肯示人比间一见之气韵妍妙竟入唐宋之室辄爽然自失以为不可及而今巳矣不及见兄之所止矣呜呼兄即不得大用于时而小艹一出他日宦成优游林下弟亦遂将买山结邻相携终老子笔我墨子歌我谣以酬夙昔之诺岂不乐乎而子竟舍我而逝耶弟将谁与为质耶鸣呼无回以兄之明达其于死生之际超然不惑无待言矣生而为世闻人殁而祀于乡先生之列可以媿夫冺冺而生没没而死者矣况有令子翩翩竞爽将光大兄之服而代兄色养之所不逮兄其可以瞑耶虽然亦可悲也巳言叙平生以佐一觞填胸塞膺莫知所次无回无回其知之耶尚飨 

　　○乡贤呈 

　　杭州府仁钱二县三儒学廪增附生员严之辂丁　　奇遇凌元征等呈为公举乡贤用修人范以崇祀典事窃惟圣学始兴即肇先贤之祭敬心匪作自存畏垒之虚若夫人则遗贤官则遗化朋友伤心于文字湖山拆契于风神岂肯归之太虚任之千古而舍此有言之口默焉不请耶则故都察院司务沈无回先生名守正者乡贤崇祀振有求焉谨按先生为人玉雪秉意天云举止尊华见魏舒之领袖貌心同彻散卫玠之膏盲静对诗书内有明珠渊湛动怀民物中涵玉尺衡空幽独自见者踽踽之澹台当世望之为岩岩之孟子生而蕙兰可念长则松栢无依少年落笔千言穷飘颖穗壮岁寒檠万卷久结茗柯以故十五游庠巳登廪额三十试棘纔领乡书在它人壮心始就将情驰上苑之花乃先生永感方深竟莫劝公交车之驾一则以癸卯之名先书遗箧恨于公不待高门一则以辛卯之榇巳接新支痛风木尚摇浅土故愿封马鬣息骅影于长途喜忍泥金买黄壤于荐币虀盐如故惟丰养母之羞书幄不开日有印苕之屣灵峰手植高桐彷佛倪迂路口客来步景行之行鹫岭帏飘香雾依稀张楷市前人过落高山之仰康成微义书残柳带蒲编辅嗣清言洒满庭花阶雪爱深桃李日添无言之蹊谊重渊云常负有情之担喜先生者曰先生固而通敬先生者曰先生通而固岂意先生十上空劳一战不霸黄岩设铎望比文翁徒卜贫儒之一泣渝水急人虚推定远竟还国子之三鳣以守格而让天曹空具山涛之简进栢台而执黄卷再美弘济之官履错缇绮犹抗声而救同列邀临山馆竟回驾而失斯贤此诚惨人意地乱我心曲者矣先生一生为文自命友道弘推登坛坫则黄贞父葛水鉴诸前辈同为郡中祭酒托心期则卓去病吴子往诸契好殆称今日风流若夫声价相依则休复无回共有南金之贵感伤连集则玉堂乌府双消如玉之人乃其气谊一腔经济满手辍食于谷王之讣痛失良朋为之经内外纪死生存幼孤俟其析箸遗恨于休复之含不能亲视为之跻庙祀刻遗文调家事继以婚姻它如日中决事者妙若丝纶之剖夜半过门者有同水火之求以孝廉而纾忧直指则议浚储议防御凿凿可行以广文而借策兵廵则定闾左定脱巾人人获庇奈何有大用而不伸以清官而卒世晚年入畵自写摩诘之诗临殁挥毫犹剩习家之景所著有四书说丛毛诗说通久巳纸声贵重未刻者诗文二选赋臡诸书尚留笥底飘零其它著述有百余种而忽逢回禄竟付封夷天道难测夺其文复夺其身人心可知思其贤必思其祀伏乞天台俯采舆言聿修盛典崇以庙祀能生俎豆之光眞是乡贤不愧清歌之听不胜踊跃上呈须至呈者 
　　钦差浙江按察司提督学政副使孙　批本宦正学砥中流之柱直躬留古道之遗词赋知正始之在兹经济以天下为巳任鳣堂雅化感李蹊而穆然情深鹫岭遗馨手桐阴而翛然韵远风流邈矣典型犹存谁登著述之坛宁愧豆笾之典仰府即□县择吉制主送入乡贤祠缴 
　　天启四年正月　日具呈生员严之辂　陆之越 
　　丁奇遇　高德基　沈澹思 
　　凌元征　吴文炽　陈义适 
　　翁鸿业　许文岐　翁骏业 
　　钱受益　萧允升　冯悰 
　　闻启祯　严调御　邹质士 
　　邵豳　邵洽　孙琮 
　　陆鸣时　虞宗瑶　龚五□ 
　　张岐然　张墉　陆鸣煃 
　　沈洪瑞　吴思穆　张元征 
　　江浩　孙济奎　王克家 
　　周迈　徐世浚　陈政 
　　卓人月　丁允和　王克承 
　　王时珍　陈昌遇　钱喜起 
　　胡余庆　钱瓒　周迨 
　　徐建宾　李世清　凌阳征 
　　凌吉征　仲震　张亦临 
　　柴世培　陈浚　柴世埈 
　　胡自清　邹锺秀　施盘 
　　邵时可　孙之琮　吴洪光 
　　尚尔昌　毕登贤　尚明扬 
　　凌熊征　姚世熙　翁开之 
　　邵文甲　徐灏　胡贞开 
　　吴文英　吴毓晋　沈好问 
　　柴绍烱　胡胤端　钱肃起 
　　虞宗玟　许肇文　牛斗星 
　　沈昭远　金士组　钱奕起 
　　陆有绳　何其炜　郑超宗 
　　高其珍　王克昌　江若镜 
　　何其焕　张之杰　陆之超 
　　严之麟　严大顺　高鼎熺 

　　○乡贤木主后小传 

　　无回先生讳守正钱塘人艺苑悬书久江南北士无不业无回先生经传疏故以字行先生丱岁补郡庠诸生随以试高等受饩登万历癸卯乡荐中丙辰副榜署黄岩谕天启壬戌升国子监助教转都察院司务以病卒于官先生笃孝友敦气谊少知名多贤长者游登荐时壮矣伤父烟江公骨□浅土便谢公交车对亲抔封树事并谢是春计偕给嗣开绛灵鹫惟以羔雉资养母甘膬竿牍□□及邦邑不给即贳以佐素以畵自娱绝不轻交交有急如身戚焉经纪其友周谷王胡休复丧事家事终身欷嘘不衰遇公正一发愤排解若不自巳出攻诗古文词颛经学非汉宋疏不得解会汰以传尤长经济画所条荅浚河议积米议防倭议兵议凿凿可据即以教士有安定声钩学田定噪卒制台以下咸钦其堪寄边事当路方倚大用逮补知杂御史不再朔以入朝班序缺为寮任咎随感疾不起朝路里门无不悲悼殊常感云所著有四书说丛毛诗说通焚草巳庚草遗笥稿雪堂集若干行于世峕 
　　天启甲子孟夏朔日同里门人柴世基顿首百拜识 

附录： 

诗经说通十三卷（两淮盐政采进本） 

明沈守正撰守正字允中号无回钱塘人万厯癸卯举人官国子监博士是编成于万厯乙卯其说颇以朱传废序为非然又不甚用古义其所列引用诸书不过三十六种而以丰坊伪鲁诗为冠又谓隋志称韩诗虽存乃其外传竟不知崇文总目尚有韩诗持论多茫无考证故所引皆明人影响之谈虽大旨欲以意逆志以破拘牵而纯以公安竟陵之诗派窜入经义遂往往恍惚而无着如解关雎云所谓忧之喜之者不必泥定文王亦不必泥定宫人然则究何指也至于以行露野有死麕为贞女设言自誓不必定有强娶私诱之事然则女子待年于室无故而作一誓词传播于众天下有此情事乎又谓文王之化必无强暴之男子然则尧舜之世亦不当有四凶矣其胶固不解更甚于训诂之家乌在其能得言外意也（四库全书总目·经部·诗类存目） 

四书说丛十七卷（浙江汪启淑家藏本） 

明沈守正撰守正有诗经说通已著录是书彚萃诸家之说分章条列同异兼收每案而不断以待人之自考亦或偶存已说一二所采书凡二百二十六种虽释道家言亦颇兼取其中如解子游问孝章则用古说解士而怀居章则用管志道说以为卽怀土解不动心则用郝敬说以为非比枯木槁灰解心之官则思则用罗钦顺困知记皆颇有所见然所引明人诸说榛楛错陈不免伤于芜杂（四库全书总目·经部·四书类存目）











雪堂集　　（明）沈守正 着 

　　●目录 

　　序 
　　凡例 
　　较订门人姓氏 
　　卷之一　　诗 
　　卷之二　　诗 
　　卷之三　　诗 
　　卷之四　　序 
　　卷之五　　序 
　　卷之六　　条议 
　　附 

　　●序 

　　（前有逸文）欲所谓俭岁黍稷寒时絮纩实实有济于用者亦何可得然倘知非此返之实谛又或一味饾饤学究全袭金华殿上语而了无清思逸韵足涤缨绂之尘而醒其醉即达如李文饶矫如王介甫一幼学即挥斥文选一用行务申禁诗赋自以为经国鸿裁良应如是乃其著述遗编而欲如摩诘襄阳之片吟少游耆卿之小咏足令家赓席倡至今讽串不衰者亦复何如畏知意为器圉才为局锢精之所召而每格于呼不卒应自封于方圆左右之藩而欲廓之心手旋拨之际非不艳也有不能耳古人中于此实有兼擅而又诣极其妙惟荪文忠一人所垂若高册大篇游涉小品今有不推为舟楫之长年风雅之宗匠者否□吾友沈无回才名蚤擅声噪□林博雅渊邃良非彼仅学一先生者比而其平生最所钦企者亦惟苏文忠故其眉颊精采类往往近似方其久据扶风之帐翼经有述若书有丛诗有通则文忠之论语易解也及以感慨时事动为当路借筹虽不及效诸盘错之大然如条画会城水利议折台海兵变无不详核□窽则文忠之策断诸篇也至□军持不借偶所经涉雅有题篇笺奏刀札妙有错采则文忠之诗词启牍也而又旁及绘事深得北苑吴兴笔意则文忠之书画游萟也所不得近似者宦迹不甚遐年算不甚永若文忠之入登翰局出涉海澨为朝宁批判名彦为穷崖幽谷刻画颜面传之久远者有差未逮至今遗憾惟此耳无回友道广然素称莫逆者无如胡休复卓去病是以庄惠之知而申秦晋之好者独休复发癸丑甲榜选入翰林庶常余时适承乏柱下班结肝胆交冀见其立朝风采及余巡方入浙因得欢无回去病私心愉快乃未几而休复以修文夺去山阳之痛不胜悼矣然与无回入林亦正快披衿每聆其学问渊湛有咄咄马蹄之气节义劲朗有亭亭千仞之风于经术经济中禆益良多故加■〈目匿〉焉比余出镇津关无回负重誉于荐绅中由国学擢知杂御史正向用可发抒其所蒿目又未几竟忽焉长逝痛复何巳今休复祀贤祠有柳堂集脍炙文苑者则余与无回订定授梓者也无回长君英多即休复馆甥也能读父书兹裒其雪堂集行世复因去病而问序于余余展阅之能禁人琴之戚乎哉聊以无回所得力于东坡者而诠述之并志当日友谊于楮末云尔抑余尤有幸焉东南文献邦也异日征武林最著者定无踰柳堂雪堂集者并悬国门如元白长庆集故事将子瞻不独擅美于前至身竟其用不沾沾以空文见者是在英多开美矣时 
　　崇祯庚午冬月吉水友弟李邦华顿首拜撰 

　　沈无回先生遗集序 

　　一二十年前湖上雅多朦游其人与其诗文无异致也吾师开之先生以冲隽标玄虞司勋以沉郁擅轨寓庸之理含贞邃伯霖之趣极恢寄迨复休复无回文高庾月诗峻谢山能事□绝□孤神特注矣休复虽早世然犹振策金马稍稍发舒独无回掌串三坟淹渍五纬河渠金谷之志成于胸中风　云鸷豹之机运于掌上使其淂志肆力上可以追踪留□下□不失拟迹渊云而遇与志乖年随禄薄掩□锷真千古同痛也大抵尊经说史之学各有专门儒林独行之科者难兼诣无回束躳涤腹孝友之则着于帷墙清白之操夫之幽夜凡辞试葬父授经养母士服安??之之教台采雒阳之谋人人能言之独于茧丝牛毛之中忽露风斤霜刃之用所谓事核者其言复练气伟者其采复瓌编线既发深衷渺能环奥义郑玄万卷业竟八千班固五经更通四部见今登坛执耳者谁见其俪乎昔张伯玉改尊经阁记折??大曾子固有如小儿近代王元美始不喜归太仆晚更叹赏之使遇无回来稔五花簟更抽向何处耳无回入御史台虽名知杂一时风棱已自赫然豸角甫彰鼍彩遽区幸有子英多能读父书能继先志青箱未冺黄绢重题无回为不死矣樊川有言两汉以来富贵者千百自今观之声势光明孰有如刘杨董马者斯人也岂有求于当世者哉然则玉楼突兀与湖山光熖诸君子所留长自在也闻笛遇垆可无悼矣 
　　已巳兰然吴兴友弟韩敬谨识 

　　沈无回先生集引 

　　夫品士以文行尚巳陈寔不□于文苑祢衡□问于士行葢戞乎其难□也我无回■〈逞，山代口〉矣而其文其于何所岐其短长哉十五登坛雄文葢世比领乡荐数□□车少需需时诚无难愽一第志而念母老萦情之釜勉□一毡心良苦无乃苏浙之范振铎生于□村慕成均推毂冠冕志必曰无回先生于是议补□而无回乃以骝转破格力辞其清□不伐又何如也然而只望益峻□补以惣台务时余在长安淂□贞史所遗简初识无回各吐□□□□□□交□捷于此亡何侍□以新典误紏无回而无回则□□□意自若也非中行□□□子哉不□又于以□寒秋□□乎□家藏著作甚盛率烬于灾所□赋□说□暨杂□诸帙其子尤□辈此玉立期为不□□付劂氏□□读□具不□人□□抒性灵□超□□外想迨其诸□议擘画□□□□□火以快其文行□以出此而兼经世者□不塞圣□□□□ 
　　慈□达□山友弟刘宪宠具艹 

　　●刻雪堂集凡例 

　　一诗原稿千数百首庚申夏仲同巨先侍先大人于始平公署请寿木遂汰什九今卷之一即焚草也将合卷二巳庚草与留别黄岩及入都诸作同付剞劂而燕尘见背鱼恨永深矣第三卷则皆穷搜杂咏或题箑头或标卷页虽不敢曰吉光片羽秘作家珍要亦惟是断壁残珪实宝余渖耳乐府歌词征收未至容俟续刊 
　　一经济乃先大人未展之猷久为当事推毂犹余纸上陈言每有条议皆随散落集仅三议皆过庭时珍藏存其梗槩而巳 
　　男 【 尤含凤仪】 谨识 

　　●较订门人姓氏 

　　季孟达 【 兖州】 归奉世 【 文若苏州】 程道远 【 原迩】 许捷 【 云宾】 姚夔 【 雨若】 吴世翘　吴前训 【 景先俱徽州】 胡明远 【 九玄】 朱大治 【 齐先】 刘亮采 【 德严】 施先 【 我先】 孙有庆 【 孝孙】 钟源长 【 仁孺】 孙有奕 【 闻孙俱嘉兴】 潘鼎 【 古公】 沈国馨 【 夏祖俱湖州】 杨从本 【 培之绍兴】 蒋泰宾 【 嘉仲衢州】 吴星　郎文中 【 　　俱严州】 王名世　张翀 【 羽长】 陈如湛　卢应昂　陈炜 【 木叔】 林士鲲　戴唐献陈虞胤　陈虞嗣　陈虞冑　戴杏芳 【 君一】 沈日升 【 冬之】 施商侯 【 君望】 黄学知 【 及生】 林吉善 【 尚友】 符应麟 【 泰游】 陈振琮 【 长孺】 陈振琦 【 仲孺】 戴桂芳　王栗　王熥　叶坚 【 汝刚】 叶■〈日上永下〉 【 仲大】 张凤苞　卢应抃 【 青臣】 彭世元　彭城　蔡楠　张凤翼　项元瑞　赵升　吴兴儒　徐文瀛　王佑　项熠　周南　王国舒　王国泰　池宜玠　王声焕　池泽暨　朱绍干　李风声　狄来王　金大钟　许鸣远 【 　　俱台州】 许尔京 【 士魏】 邵咸英 【 仲容】 卓禺 【 肖生】 钱瓒 【 仲瑟】 柴世基 【 式谷】 陈绍英 【 生甫】 王克家 【 元建】 沈洪瑞 【 弱先】 沈箕畴 【 洛生】 邹钟秀 【 士举】 沈绍休 【 文伯】 沈彦中 【 又文】 凌嗣端 【 士重】 凌元征 【 巨先】 凌阳征 【 公实】 邵文甲 【 子宓】 凌吉征 【 履旋】 钱蔚起 【 辅明】 汪若士 【 嘉生】 周养徤 【 且周】 沈好问 【 舜徒】 邵震美 【 客生】 邵时可 【 君襄】 邵士开 【 开令】 李树藻 【 复一】 何明远 【 润思俱仁和】 吴文炽 【 休文】 陈昌遇 【 际五】 吴思穆 【 静腑】 田中芝 【 长灵】 高其珍 【 元瑜】 周迈 【 子渐】 周迨 【 士超】 吴洪度 【 涵子】 李世清 【 臣远】 黄之尧 【 莲生】 钱琮 【 季廉】 孙任 【 巨胜】 孙光钥 【 峻起】 吴洪绪 【 昭□】 吴嘉相 【 调甫】 郭贞时 【 □□】 唐慧 【 幼文俱钱塘】 周时泰 【 海宁】 姚明卿 【 子九余杭】 陆震元 【 富阳】 周今旦　徐余庆 【 积夫】 徐士奇 【 若路】 袁一诚 【 觉符】 袁一言 【 又符】 陆之瀚 【 　　俱新城】 

　　●雪堂诗集卷之一 

　　武林沈守正无回甫着 

　　诗 

　　◆诗 

　　山中即事 
　　听泉亭 
　　题行脚卷 
　　送僧游鴈荡 
　　畣金浦凡惠畵 
　　题畵 
　　立夏 
　　过听泉亭有感 
　　中秋大雨感旧 
　　秋日山居 
　　读冯开之先生集 
　　岁暮舟行 
　　乙卯自瓜步登程 
　　丙辰下第 
　　邻家榆树 
　　七支庵遇无穷 
　　杂诗 
　　赋得高柳静烽烟 
　　赋得月出梧桐高 
　　燕中怀古拟高达夫宋中作 
　　都下友人寄岕茶至 
　　送应硕甫 
　　雨 
　　邸舍立秋 
　　中元鲁弥生张尔唯罗尚之招饮同郝刘二校书 
　　秋日邸舍 
　　送朱澹修休假南还 
　　送陆行仲南还 
　　和张尔唯九日招饮同弥生尚之大白洛生绸生用韵兼有所感 
　　云娘行 
　　和弥生晓行作限韵 
　　过金山不登感旧 
　　归过柳堂谒休复柩次时将之东海 
　　初归 
　　丁巳元日怀都下游好 
　　黄岩道中 
　　黄岩怀古 
　　七夕有怀 
　　九日沈倩明黄及生应百禄庆云陈长孺仲孺招饮九峯寺 
　　施生归自九江赋赠 
　　秋日感怀 
　　署中怀人十绝 
　　寄怀汪孟朴 
　　戊午初度 
　　留别王献叔上舍 
　　留别王甥元建 
　　同罗玄甫章廷纶龚华茂集张石宗竹香斋时华茂将之练水 
　　张符九龚华茂小集南屏 

　　○山中即事 

　　恠石生烟万木疏枯藤历乱张颠书寒鸦噪影日居诸野人扶杖叹奇绝明朝得雪更何如 

　　其二 

　　西风飒飒摧枯枝寒犬惊吠钟声迟邻舂有无如间之此时却忆王摩诘落笔草草皆成诗 

　　○听泉亭 

　　偶过斤竹岭小憩木兰湾如在辋川上裴王自往还月明人澹郁梅瘦格高闲意欲增椽屋长条不忍删 

　　○题行脚卷 

　　千山万山两衲子一瓢一钵云水长寄与丰干莫饶舌我自看山到石梁 

　　○送僧游鴈荡 

　　瓢笠于徐策杖扶潇然堪作鴈山国七十七峯□绝处难说西来一字无 

　　○畣金浦凡惠畵 

　　一泒烟霞出墨池人言君作不声诗云林别字名迂叟摩诘前身是畵师 

　　○题畵 

　　一笔数株柳似麻又似帚两笔几点山疑雨复疑烟潇湘洞庭邈千里近在深芦短苇边微渺丛树两间屋知是幽人旧薖轴风颠雨怪不出门炊黍烹茶应巳熟人言此图太草草胸中丘壑随意扫譬如绝代萧疏人粗服乱头亦自好 

　　○立夏 

　　青梅如弹酸螫口家家蒌蒿佐烧酒解衣科顶事不久子规坐占黄鹂枝幽人惜春春不知 

　　其二 

　　红尘驱驰褦襶子白汗交流今日始可人生半暍死九里松风凉可咽彼其不来莫轻说 

　　○过听泉亭有感 

　　平桥曲曲水汤汤撼绿奇蓝映翠行犹记当年种桐树断云将雨送斜阳 

　　其二 

　　万朵辛夷覆石床幽漱水发微香曾为十载泉声客容易无情过瀑梁 

　　○中秋大雨感旧 

　　宝瑟金樽忆昔游阖闾城下月当楼年随燕燕莺莺度人对风风雨雨愁 

　　其二 

　　曾闻不见高城句今日城中人若何只恐虎丘池畔月歌喉还似昔年多 

　　○秋日山居 

　　何以散廓落下山复上山白云怀袖里红树有无间 


　　其二 

　　山燃无熖火石吐不炊烟樵斧声稀处飞鸿满暮天 

　　其三 

　　山如窥镜女倒影冷泉清西栗风前落东曦树杪生 

　　其四 

　　蟋蟀风前切芭蕉窓外翻坐听半夜雨萧瑟不堪言 

　　其五 

　　云时从栋起水上与阶平千古高亭在香山独有名 

　　其六 

　　一片三生石圆公不复来行人寻古迹野菊满山开 

　　其七 

　　谢台既寂寞猿洞亦荒凉独有前朝树秋风萝薜香 

　　其八 

　　树色朝朝变山容刻刻奇高峰古塔直日为野烟吹 

　　其九 

　　老树秋先赤石桥霜后寒落霞人影静图画固应难 

　　其十 

　　疏林落复落黄叶深更深楚客当年意风流直至今 

　　○读冯开之先生集 

　　梁尘不动画船空幸留缃帙见遗风官因屡黜欢能古诗到无题语必工松桂影边綦履散■〈艹縻〉芜山下梦魂通西泠烟月虽如昨谁领风流向此中 

　　○岁暮舟行 

　　逼岁扁舟西复东蓼莪歌罢叹途穷寒林落木更落木衰草郭公复郭公浊酒独无法醉故人如避托书通终宵雨雪侵肌骨局足高眠信篷 

　　○乙卯自瓜步登程 

　　改陆于焉始行人唱出关江南犹见树马首渐无山潮落鱼鯹市鹾壅贾聚湾客程如换味问俗亦心闲 

　　○丙辰下第 

　　世事竟如此吾生何所为半千非自誉百六值今时白匡犹遭叱青蝇更竢谁便当披发去宁待北山移 

　　○邻家榆树 

　　借荫知怜独分钱似念饥两年为客倦一叶敢言微干耸晨晖满丛深众鸟归社枌思郁郁宫柳共依依彼树犹如此人情何太稀 

　　○七支庵遇无穷 

　　为爱水关水因便到七支老僧映户立惊是囊时师十载不相见何缘得在兹当时同游侣各各东西驰亦有先归者北邙生茅茨白下前朝寺荒芜半不治何当变陵谷弹指巳若斯言罢长太息握手怜鬓丝相期共销夏劳劳安所之 

　　○杂诗 

　　长安女儿年十三丁香初结香犹含似学琵琶曲未熟参差纤指画妍腹袖底眉尖别有神移裾转步不动尘昨宵犹映帘栊立今日重过解避人 

　　其二 

　　清歌可听不可亲玉颜时时含薄嗔如珠细吐珊瑚唇一字三刻停梁尘少年黄金贱于土怀袖经年谁敢陈多情正在娇痴处四坐逢迎愁杀人 

　　○赋得高柳静烽烟 

　　干耸边云古枝斜独马行频年不出塞但有柳纵横薄暮风传角方春雨洗兵呼韩归质日攀折赠长征 

　　○赋得月出梧桐高 

　　烟锁常疑雨云封即是山独当良夜月桐格倍高闲老干流辉满疏枝漏影斑西风莫摇落凉直太难攀 

　　○燕中怀古拟高达夫宋中作 

　　官柳何蔽芾梨枣亦成行时无燕召公勿剪非甘棠更闻野老哭悲风生夕凉 

　　其二 

　　一过一回首慕说黄金台黄金不可见所见惟黄埃骏骨久不市吾侪空复来 

　　其三 

　　我来易水上易水至今寒可惜田先生不与白衣冠知士固不易殉知良独难 

　　其四 

　　翩翩幽并客尚杂五胡风沦没二千载百年安得同日暮赤丸起萧条原野空 

　　其五 

　　辽家全盛日妆楼接水开云构尽丰草娥眉安在哉后王委土侧岿然峙北台 

　　○都下友人寄岕茶至 

　　故人怜我渴千里馈云芽轮囷离山早封题带墨斜课童炊活火试水问浮花不与当途饮何须着毁茶 

　　○送应硕甫 

　　昔我别子子未起子今别我情何巳车尘遥遥不可留湏臾又隔芦沟水黄河南下如雷泻计时巳食眞州鲊与子同是别离人今日翻为送行者 

　　○雨 

　　比日酿云湿筛空雨骤来戌楼迷粉堞官柳洗黄埃风扫微微汉虹收隐隐雷从兹余暑退客又□悲哉 

　　○邸舍立秋 

　　候虫惊节换不及客心明残暑犹昨日夕凉枕簟生两年违故国终日对高刧转恨南飞鴈劳劳逐队征 

　　其二 

　　盻盻望秋至今宵梦亦秋鹊衔蝉噪急云带汉光流有酒难独醉无人堪说愁如何不归去闲老荻花洲 

　　○中元鲁弥生张尔唯罗尚之招饮同郝刘二校书 

　　高城如榭水如油良月开樽破客愁夹坐名花含露艳荐亡灯火杂星流飞觞欲呌清辉下改□俄惊戍鼓收一辈蓬飘无所事谋欢重九再登楼 

　　○秋日邸舍 

　　秋风淅淅渐鸣枯旅馆牢骚气色殊门外泥深无客到床头罍耻数钱沽何人能市千金骨吾道眞如五石瓠老却故乡莼似玉一生大错是之乎 

　　○送朱澹修休假南还 

　　王家珠树三枝秀少者先鸣驷马还鸿鴈数行随彩伏蒹葭八月唱阳关荆溪秋老文为石鹫岭枫丹锦是山令谱修成假未满洞茶闲拨断桥湾 

　　○送陆行仲南还 

　　子忘非主今为客使我劳人转忆家斑马不鸣魂巳断红亭屡到泪空奢慈亲白发怜衰柳小妇青衫泛菊花但是能归皆足羡何须昼绣始堪夸 

　　○和张尔唯九日招饮同弥生尚之大白洛生绸生用韵兼有所感 

　　三逢令节独悲秋幸尔招携浪漫游但醉不须嘲落帽对花何必更登楼南冠尽望燕山远楚岫仍将暮雨收转忆去年今日事同人千里始知愁 

　　○云娘行 【 并叙】 

　　予友沈千秋作花谱以郝云娘为冠评曰不知秋色落谁家又曰粗服乱头亦好予见而慕之复闻朱公朗述其艳美轶事益令色飞传巳从人自分此生缘断矣丙辰下第留都下意绪甚恶一日于友人坐见之标格采韵果出人外予方侘傺察其意亦似有所伤属有所碍不能陈叙然两意巳大解临别时斗酒相劳若远若近意更凄紧长途氷雪篮舆中重理前绪感其意作云娘行以报谢之或规予不当作予笑曰昔白香山左迁江州司马尚不废琵琶行彼在仕籍犹若此予何为者况未之东海亦何伤哉苐不可使不及情者知之如千秋公朗必不可不使知也 
　　沈郎花谱近十年云娘倾国人人传每恨闻声不见面无人为结三生缘今年留滞在京都都下美人多如荼褰帷瞥见云娘在喜动颜色光荣殊萧萧疏柳直风前皦皦孤鹤唳重玄林下风流瑶阆骨肯与妖邪争爱怜谋欢正剧忽欷戏知子胸怀不暂舒似感故交零落尽眼前香粉空相与我方坎壈重太息覩子肝肠增偪仄忆昔十五入词场烟飞纸落不可当纷纷余子何足道彼其当年耻鴈行流光荏苒廿余载忧患经多容鬓改空留七尺自昂藏难使鸡羣不尽骇以此伤怀各自思半面纔通如旧知何图座上风波阻脉脉相看不得语临岐把酒俨向人转复无言但酸楚人生会合自有神何必荐枕始成亲子尚风尘予浪迹朱颜湏慎百年身他时若得重相见应费青衫作泪巾 

　　○和弥生晓行作限韵 

　　仆仆驱寒日行行望酒帘长途淹蹇步衰鬓怯霜尖过市嗟萧索逢人问戒严幸然偕胜侣投策一掀髯 

　　○过金山不登感旧 

　　金山一过一回思星聚连床彼一时漫说箕裘徒筦尔纵留文采亦空而试凭江阁难舒眼但听潮声巳蹙眉明到江南逢旧侣冻云寒日总成悲 

　　○归过柳堂谒休复柩次时将之东海 

　　冲雪沾泥到柳堂忍看阶草白于霜嫁卿阿鹜今成谶车忆桥公我独伤生死自然多变态飘沦应不责疏狂拟将东海千寻浪酹尔英雄一寸肠 

　　○初归 

　　蒙茸万里解征骖叙隔陈愁丙夜谈细数亲朋将减半笑怜儿女幸存三梅花腊尽香先发杨柳春来叶渐毵游子乍归寻乐事不湏憔悴似江潭 

　　○丁巳元日怀都下游好 

　　椒觞栢醑正微醺转忆燕山别绪殷星聚忽然俱万里风期终想冠千军西陵春暖花如霰曲院灯深女似云总是多情易关涉每逢胜令思纷纷 

　　○黄岩道中 

　　马烦人倦日晻■〈日兹〉岩壑争奇应接迟雨脚云头皆米畵水田夏木忆王诗江村种稉多于秫秃树啼鸦怪似鸱野性由来贪览涉独嫌冠帻路傍知 

　　○黄岩怀古 

　　古城 
　　壕头 

　　·古城 

　　漠漠孤烟江上横行人说是偃王城当年仁义将何用地下疮痍恨未平故垒几朝看鹿走荒基无岁不牛耕徐山石室今何似旧楚依然春草生 

　　·壕头 

　　此地不闻如巨鹿何缘白骨似长平古壕三尺冤难涤亡镞千年魄尚惊风雨丹枫标汉帜兵戈旧垒筑新城英雄多少埋黄土屠钓偏流竹帛名 

　　○七夕有怀 

　　去年七夕燕山度今日双星海畔看一自故人如雨散曾无片楮报霜寒关河到处容堪老杯酒人开会尚难万卷腹书何意晒且从儿女觅新欢 

　　○九日沈倩明黄及生应百禄庆云陈长孺仲孺招饮九峯寺 

　　九日携樽到九峯峯藏修竹列高松篮舆幸有门生??羿红饮欣无俗子逢孤塔出林留夕照古藤余兴待疏钟三年令节皆为客南北东西愧短笻 

　　○施生归自九江赋赠 

　　枫老橙黄物候新记行犹自草如茵九峯诸子飞觞夜果是茱萸少一人 

　　其二 

　　子归何日发湓城江路萧萧匹马行此地琵琶曾送客只疑犹有别离声 

　　○秋日感怀 

　　红树缘江寸寸秋依刘王粲懒登楼去年此日留京国醉酒迷花别样愁 

　　其二 

　　昨日行人唱出关西陵回望即家山宁知秋老千山外日日思还不得还 

　　其三 

　　故人裁诗面不如诗到怀时莲叶舒此地岂眞回鴈处至今未报一行书 

　　其四 

　　秋江潮落尽鱼鰕满市鯹风到日斜转忆西湖莼再熟紫丝牵出长氷芽 

　　其五 

　　帜列丹枫鬬上春灵山片席事如新公超市罢门生散南北东西止一人 

　　其六 

　　何事羣山不遍过啸歌常在此山阿十年屡见伤心事恐有猿声惹泪多 

　　其七 

　　梧桐霜后扑人飞十月谁家不捣衣独坐空堂□失笑无端小草不能归 

　　其八 

　　半生落落负贫豪万事如空问浊醪纵使西风吹败叶不教独奏郁轮袍 

　　○署中怀人十绝 

　　太常朱世其光祚江陵人有国士之感行藏未定缺焉抠衣 
　　编修钱受之谦益虞山人迹潜誉远是将出矣 
　　大理董崇相应举闽县人会为广州广文广人思之 
　　大参曹能始学佺侯官人由蜀入庐有终焉之志令人感深 
　　学宪黄贞父汝亨同郡人蹭蹬宦海近始典文 
　　驾部孙子啬谷华容人家世张楚位不配才常怀邑邑 
　　郡守沈千秋圣岐乌程人病废往日风流都尽 
　　邑博朱公朗怀吴宜兴人俛首一愽昂然有千古之气 
　　孝廉李长荇流芳嘉定人绝世雅流屡期不至惄如朝饥 
　　山人赵文度左华亭人小笔之美擅乎东南 

　　·太常朱世其光祚江陵人有国士之感行藏未定缺焉抠衣 

　　何图脍凤屠龙手佞佛翻经对九如惭愧昔人千里驾十年空羡武昌鱼 

　　·编修钱受之谦益虞山人迹潜誉远是将出矣 

　　破龙山下惜居诸子厌承明退着书莫似茂陵常病渴明光视草待相如 

　　·大理董崇相应举闽县人会为广州广文广人思之 

　　公门如市心如水九鲤能如子也清不识始平痴博士试看南粤董先生 

　　·大参曹能始学佺侯官人由蜀入庐有终焉之志令人感深 

　　无缘共听巴江雨怀袖常存蜀道书闻说庐山有新筑虎溪远近定何如 

　　·学宪黄贞父汝亨同郡人蹭蹬宦海近始典文 

　　南国诸生旧在门音徽未远典刑存今朝捧檄新文格夫子重来道逾尊 

　　·驾部孙子啬谷华容人家世张楚位不配才常怀邑邑 

　　公子勋名满冶城逢人处处说鲰生谗夫未便能投?匣底鱼肠夜不平 

　　·郡守沈千秋圣岐乌程人病废往日风流都尽 

　　药椀残编寄寂寥歌梁舞馆半沉销豪华尽是伤心事沈约于今果细腰 

　　·邑博朱公朗怀吴宜兴人俛首一愽昂然有千古之气 

　　一毡未必联床席万里俱堪托死生寄与君家老公叔何须着论博高名 

　　·孝廉李长荇流芳嘉定人绝世雅流屡期不至惄如朝饥 

　　曾约秋风到石梁桐翻一叶便如狂即今木落山空矣未卜何因见李郎 

　　·山人赵文度左华亭人小笔之美擅乎东南 

　　我来粉本满溪山君住天都几日还他日相逢应大笑笑人云雾说荆关 

　　○寄怀汪孟朴 

　　朝朝促膝犹嫌阔岂料空山隔暮猿薄俗五交多到溉深情千尺只汪伦海滨渐败椒兰气宇内争蹊桃李言莫以忧伤损肝胆吾侪尚欲用乾坤 

　　○戊午初度 

　　巳过纲成跃马年纵逢唐举不轩然逃名漫学墙东隐小筑眞疑岸上船自叹半生惟砚北畏闻两字在卢前却如老大当垆妇脂粉调人亦可怜 

　　○留别王献叔上舍 

　　两年叨末契忽别意如何一榻吾难稳千秋尔孰多江山渐风雪东北况干戈相忆凭鱼腹焉能似屡过 

　　○留别王甥元建 

　　海内存知巳何人一脉联可儿原足爱似舅未云贤萝薜宜加护琴书莫浪传长安多便羽迟尔寄佳篇 

　　○同罗玄甫章廷纶龚华茂集张石宗竹香斋时华茂将之练水 

　　竹下频留客尊前且纵歌莫言同调少只怪别离多凉月摇丛桂轻烟澹薜萝有情堪入赋笔彩定如何 

　　○张符九龚华茂小集南屏 

　　避俗依兰若晴湖落照低危峯苍欲滴芳树绿初齐流水乱人影轻阴留鸟啼诗肠堪鼓吹何必定黄鹂 

　　雪堂诗集卷之一终 

　　●雪堂诗集卷之二 

　　武林沈守正无回甫着 

　　诗 

　　◆诗 

　　有感 
　　送柴式糓赴保定韩中丞幕 
　　渡江 
　　山阴逢朱晋明 
　　重至黄岩署中 
　　和吴司李老僧岩韵 
　　雪 
　　雪晴 
　　和王献叔和雪诗谢其登楼之约兼志所感 
　　独酌 
　　除夕 
　　书至得含儿考信 
　　庚申元旦行春 
　　听行春伎歌 
　　赠柴云倩 
　　题畵赠云倩 
　　寄怀沈君接 
　　放灯至二十日止 
　　灯夜咏所见 
　　元夕骤雨 
　　借鹤 
　　初度 
　　答献叔折杏花见赠是日予初度 
　　自出东郊插柳 
　　从吴司李乞江瑶柱答诗索和用韵 
　　再畣吴司李江瑶柱诗用韵 
　　偶兴 
　　闷 
　　喜凌巨先同两儿至 
　　江瑶柱歌 
　　乞海棠 
　　瓶中梅谢易以海棠 
　　雨中海棠 
　　桃花 
　　雨 
　　喜晴 
　　王献叔招饮绣球花下 
　　步至九峯寺 
　　春暮 
　　游方山寺 
　　登方山绝顶 
　　到云影院自此下甚险 
　　谒朱子祠 
　　题畵怀柴式谷 
　　小病 
　　送吴司李拂衣 
　　送吴公子自天台归阳羡 
　　寄哭赵文度 
　　闻畵者丁叟亦逝 
　　挽吴司李堵夫人 
　　巨先归闻游天台诸胜诗以讯之 
　　寄尤含 
　　不寐 
　　独居 
　　自遣 
　　独行 
　　病中 
　　病起 
　　晚出依隐精舍 
　　依隐精舍次修能韵 
　　晚步 
　　委羽洞 
　　八月十二夜月 
　　十三夜月 
　　十四夜月 
　　中秋 
　　题竹寿高元瑜母江孺人 
　　九日同修能凤仪游九峯寺 
　　送朱修能 
　　送张叙伯入都补令 
　　留别黄岩东郊诸胜 
　　寿李长蘅母太夫人 
　　泊嘉禾风甚不得访秋潭 
　　过姑苏 
　　闻孙送至枫桥诗以谢之 
　　夜泊松陵 
　　题畵雪 
　　题畵 
　　题友人纪梦 
　　孙景亭六十寿歌 
　　壬戌北赴成均尤含送至虎丘题畵志别 
　　中州道中 
　　重阳 
　　阻雨 
　　雨后早行 
　　貘州怀古 
　　将入都 
　　入雍署 
　　送钱受之请假 
　　赠李孝子 
　　送钱长人赴蕲州 
　　哭沈君接 
　　春日万都尉仲晦邀游白石园同汪梧丘吏部朱白岳侍御李于鸿大理 

　　○有感 

　　少年尝许足三冬盘错孤根老未逢自昔鸡羣多笑鹤何来犬格欲驯龙功名暂且归公等怀抱终□□阿侬千古蓬茆原有事休言得意尽歌橦 

　　其二 

　　□年海内共班荆纵未相遭也识名敢谓云霄皆□味岂知寒热较阴晴度阡越陌予心古北斗南箕世态轻散发海隅聊自适虞翻原不托嘤鸣 

　　○送柴式糓赴保定韩中丞幕 

　　一官何拓落又送子长征雨湿袍襟重秋随马足轻别离多感槩疆场兜戈兵稳坐莲花幕凌烟在笔畊 

　　其二 

　　念子能迂阔谋生拙似予老亲湏禄养游子莫居诸世态浮云似高名畵饼虚无言扬得意方始识相如 

　　其三 

　　尚忆栽桐日高枝巳拂云故人皆雨绝尔我又萍分再刖羞自献一鸣今属君长安多美酒解佩待殷懃 

　　○渡江 

　　片颿晴日乱江流顾此茫茫万顷愁一夕悲欢眞是梦三年来往亦何求山如有意增萧索风怪无情不石尤回首苍烟隐城郭况堪重上仲宣楼 

　　○山阴逢朱晋明 

　　山阴十月政秋冬短鬓萧萧叹尔同詶对三人俱苜蓿别离八载总飘蓬禹陵突兀名山古大海苍茫灏气通鸿鴈两行俱旧好可怜踪迹亦西东 

　　○重至黄岩署中 

　　一官何淡漫去矣又还来桐桂依然在妻孥不我陪荒城堆败叶冷署等寒灰更值督邮过渊明眞达哉 

　　其二 

　　如斗二楹屋那堪隤短垣蜗牛开壁垒野鸽长儿孙对客时扪虱呼僮且逐豚独有西山色氤氲□在门 

　　其三 

　　台荡古奇胜羽洞郁中蟠共说僊为吏难言味不酸题评皆恶札谭笑一儒冠为爱江瑶柱重来作此官 

　　○和吴司李老僧岩韵 

　　我闻老僧岩未到僧岩石庄诵半游诗恍若山行客是日望舒满笋舆戒发夕素影流稻衣晃皪骇绀碧定在白马前安问何年划阅尽驱驰人劳劳倦于役闭口一无言攒眉亦何益会当往拜之有癖自畴昔 

　　其二 

　　老僧说法本多门一石峩然万象奔却似息妫归楚日开尽桃花总不言 

　　其三 

　　何事平畴见应眞似嗔饶舌走江津若将移人生公座应说点头予后身 

　　○雪 

　　衰苇败柳尽琅玕孤客拥裘饱意看只学袁安眞简易欲寻安道也艰难霏霏着树催梅蘂故故随风绕画栏若谓撒盐差可拟似来傲我水晶盘 

　　其二 

　　同云漠漠风凄凄雪花如掌高复低深山似欲过牛目怒岭遥知绝马蹄鸦背渐高栖不稳鴈羣屡拆阵难齐到门开雪今人少纵令能来扫即迷 

　　○雪晴 

　　闭门不厌三尺雪数日阴寒也快晴乍见玉龙纷夭矫只疑银海亘纵横啁啾鸟鹊声如抃班驳峯峦画不成日暮流霞散余绮明光白锦耀山城 

　　○和王献叔和雪诗谢其登楼之约兼志所感 

　　堆琼迭壁接雕栏曾约重来语未寒可惜酒人归太早欲修往事兴先阑空斋独对飘扬甚快阁裁诗寂寞看且待梅开披寉氅恐君为我费猪肝 

　　○独酌 

　　日车难系一年过发短心长奈若何作客自惭游日少课诗争得似愁多江乡漫说蹊桃李野性惟思纫芰荷雪色如银那不饮醉龙无日不高歌 

　　○除夕 

　　逼除客子本多情况复衰迟忧患萦对酒忽成千里梦思家眞觉一官轻先春鸟转频频语小市人穷蹩蹩行我亦酸斋无甚事画灰听爆到三更 

　　其二 

　　南北蹄轮路几千江城岁暮雪连绵不遑将母难忘叹只似无家也度年摩诘仆僮聊自遣陶公诗酒且颓然升沉过眼如陈历明日迎春醉绮筵 

　　○书至得含儿考信 

　　政当悠忽日接得便鸿书小子尚黄口偶然上头居老妻应一粲新妇更何如小战何足道微名不可虚 

　　○庚申元旦行春 

　　元日逢春春事初舞倡伐鼓建旄旟风条巳顺青祗令灵雨刚先白鹿车马上红装摇彩凤辛盘氷缕荐江鱼故乡此日豪奢甚搔首何人奉板舆 

　　○听行春伎歌 

　　听惯吴娃似发歌妖喉越调恣情吪傍人道我桓子野拍拍惟闻唤柰何 

　　○赠柴云倩 

　　三世托通家从来见赤騧稍能露头角不喜醉琵琶日照琳琅树风回锦绣霞清芬一以接捉手冋人夸 

　　其二 

　　文江摇绚烂肃矣见先刑安世抽三箧玄成守一经明牕黄叶满屧几夜灯青宁似东邻子摊书不识丁 

　　其三 

　　鲲翅日图南江花笔阵酣胸涵秋涧水眉带夕峰岚我有难堪七君期不朽三连舟复连骑似蔗嚼逾甘 

　　其四 

　　名园藏屋里下阁又登台有此幽栖地何妨暂一回终军非赋客贾谊亦凡才之子揣摩就芳名贯耳雷 

　　○题畵赠云倩 

　　去冬冬雪十年稀裹树埋山太笨肥宁似玉颜春雪样和烟带雨故依依 

　　○寄怀沈君接 

　　与君灵鹫十年身我别君留百感新千里同舟淮角酒一樽小坐断桥莼君家春酿碧于水此处山茶赤似唇两志栯情兼有恨梅花西碛少谁人 

　　其二 

　　雪光落盏白如银西涧流澌几日春自叹穷途同阮籍何湏潭水忆汪伦凤仪暂戢无妨达鹤口新添未便贫故里故山谁好事书来细写似鱼鳞 

　　○放灯至二十日止 

　　昔闻赵寿阳人日赐餔觞茂宰广斯意华灯续焰长笙歌隘广陌烟火媚前行士女倾城出皆云乐未央 

　　○灯夜咏所见 

　　小术接高衢星河缀火珠沿门看舞马人□必神鱼燕燕莺莺者三三五五俱微闻红袖底啧啧使君殊 

　　其二 

　　烛龙穿绣陌一道滚香尘逐队惊闻笑吹烟误唾人绾丝三寸玉约指一双银小邑无奇事兹当纪日辰 

　　○元夕骤雨 

　　繁星灿烂银花溅锦绣成帷香风煽可怜难得菖蒲花千门万户人争羡湏臾海若片云低蟾蜍吐沫龙收电虹桥紫陌滑如油坠珥遗钿何暇求谁家裙带结两头少年拾得心悠悠 

　　○借鹤 

　　君家孤鹤不成眠疏影寒牕亦悄然巳办春粮三十斗蹔邀灵翮伴今年 

　　其二 

　　凌霄落落恨偏多雌去雄留可柰何为间韵人能作合一声清唳一声歌 

　　其三 

　　鹤癖多年在故山如逢旧友意相关五更嘹喨君犹共两度荷香即遣还 

　　○初度 

　　人年将及五如日渐晻■〈日兹〉纵有胸怀在难同蹀躞时别离妻子叹贫傲故人嗤为语当途子龙藏未易知 

　　其二 

　　采蓬传旧俗生我值兹时怡悦桃花面棓櫑杨柳枝笑当迎富日偏咏送穷诗短发今如此浮沉任所之 

　　○答献叔折杏花见赠是日予初度 

　　每到花朝转寂寥劝君莫更问花朝一枝遥赠非无意秾李夭桃未许娇 

　　○自出东郊插柳 

　　遶溪越陌渐成行自笑闲身为柳忙安得好风兼好雨催他踠地万条长 

　　其二 

　　西湖莺燕太猖狂骂叶穿条镇日忙寄语明年□海曲不知何处是吾乡 

　　○从吴司李乞江瑶柱答诗索和用韵 

　　西驰怒岭似承茎懒出浑如坐树莺嚼得新诗清且旨车螫螺蛤敢争鸣 

　　其二 

　　西湖十里尽莼羹偏爱江瑶品外清宕语龙宫休宝惜仙人昨巳下金茎 

　　○再畣吴司李江瑶柱诗用韵 

　　东海波深玉甲新浴兰初罢荐奇珍珧瑶字义何湏辨蘓赵于今有几人 

　　○偶兴 

　　小池春水亦汪然白鹤桃花非世间睡起大声呼煮茗兴来小笔乱涂山风生苹末纤纤织月上林端细细湾此日胸中无一事庄周梦蝶未为闲 

　　○闷 

　　今年二月寒如冬春光惨淡人意慵雄风雌风花命薄欲雨不雨山睡浓摊籍懒将思兀兀闭门何物来冲冲明朝后朝无杲日■〈扌弃〉掷行春九节笻 

　　○喜凌巨先同两儿至 

　　马蹄尚及七分春眉带双岚尘满巾忆别江于俄四月同来鹤外益三人海鱼似婢皆云美越酒如银竞入唇夹座快谭乡国事不知匏系不知颦 

　　○江瑶柱歌 

　　氷盘一寸堆明玉妍旨清腴忘海肉舌本犹夷比拟难海错千般等奴仆侧生新摘香色全湘莼四月滑可怜将支作妃莼为媵政恐江瑶未粲然 

　　○乞海棠 

　　嫣红嫩粉艳丝丝缱绻从君乞一枝恐似西川杜工部笑他不作海棠诗 

　　○瓶中梅谢易以海棠 

　　胆瓶狼籍满匡床尽是梅妃夜洗籹况遇玉环新睡起空教憔悴怨三郎 

　　○雨中海棠 

　　海棠红不数臙脂微雨低垂艳艳丝却似女儿含泪眼凭栏怨蝶骂莺时 

　　○桃花 

　　小槛桃花烂春风镇日狂飘零应似我狼籍不成妆芳草如有意游蜂空自忙因之念堤树十里散霞光 

　　○雨 

　　春雨何太恶轰雷更助嗔阶平盈尺水蕉长来年身莺哑浑无韵龙腥似傍人邻家海棠树应作马嵬尘 

　　○喜晴 

　　闲过寒食与清明桐有新芽菊有萌久雨燕如窥幕媍快晴人似得霜鹰便思东郭田问去转忆西湖柳外行浊酒数杯诗半卷望舒树杪又初生 

　　○王献叔招饮绣球花下 

　　昔年快阁曾看雪今日花开当雪看乍似解颜迎客笑折来催酒向唇干尚分杨柳毵毵绿亦怯春风颤颤寒可惜海棠零落尽蹔邀肥婢与盘桓 

　　○步至九峯寺 

　　谷雨相催物物新散行时让汲泉人共听牧子吹芦管一任松花打角巾有竹有藤将废寺好风好日半闲身安能移榻溪流上怪石高梧作比邻 

　　○春暮 

　　闲门镇日可张罗丛桂新条长旧柯无可柰何春事短不如归去鸟声多江城三月犹巢燕野俗羣儿喜鬬鹅洪饮苦吟俱意懒试茶邮水一朝过 

　　其二 

　　微凉小馆寄墙东树影泥香尽日封春到九分人梦梦花留一片转秾秾叩门大率皆凡鸟吊古无端忆醉龙老至渐多荏苒叹故乡霞外隔千峰 

　　○游方山寺 

　　错趾高于顶千盘入寺幽潭腥疑有物树古且当休怪石蹲如虎山僧跳似猴荒凉半亩地游幸未经秋 

　　○登方山绝顶 

　　卷舌唾东海扬裾蹴塔巅云争生客坐日隔下方烟问水来何远乘潮不辨天孤城千百户广野一蜗蜒 

　　○到云影院自此下甚险 

　　小院标云影云来影若何老杉晴日少危□□苔多入谷石摩腹逢崖弟唤哥奇情因险夺不暇问金鹅 

　　○谒朱子祠 

　　夹路山如畵蘼芜野自花到门沿曲涧隔浦是农家委羽僊踪远尚书石马斜高风藏古木朝暮有栖鸦 

　　○题畵怀柴式谷 

　　万株古树万重烟万仞波涛万顷田极望平沙云影薄不知何处是淄川 

　　○小病 

　　碌碌苦长日微疴似放闲不梳蓬白发对几设青山驯鹿依人惯寒皋学语艰因便谢俗客幽意自相关 

　　其二 

　　桐影日如钱经行倦亦眠病奇心自识医宦古无传小饮生红晕微吟坠粉莲闲书犹懒读说鬼气萧然 

　　○送吴司李拂衣 

　　马首青山伴客行秋风一叶似官轻留宾无复陈惊座嫚骂谁容弥正平弛担簿书催酒散跳波珠玉鬬诗成延陵簪笏辉前后五柳新栽别有名 

　　其二 

　　悔山一过一迟疑今下欢溪遂所思薄送媿临千尺水宦囊嬴有半游诗张公洞口云如昨西子湖头柳似眉闻说荆溪可依隐酒鎗茶曰猛将随 

　　○送吴公子自天台归阳羡 

　　延陵公子字嘉名古锦奚囊发赤城绣岭不争雄构绣清溪专为壁人清亭亭白鹤云中起渺渺朱霞天末生彩笔巳还无可赠他年竹下共班荆 

　　○寄哭赵文度 

　　梦也连宵见何期叹逝川浮生悭六十纸力定三千故友珍残墨孤儿泣砚田江南江北页一展一汪然 

　　其二 

　　每叹今人少今眞作古人烟云传影像山水失□神洒笔千秋在横身一木贫世情君久谙繐帐几多亲 

　　其三 

　　与君深素气不独爱山容灵鹫三年月寒山一夜钟闲情谈艳异多难忆吴淞未审长归日曾不及转蓬 

　　○闻畵者丁叟亦逝 

　　云间望六新奄忽南羽犹称七十人将是玉楼开影像一图云树一图眞 

　　○挽吴司李堵夫人 

　　秋入天台长簟清安仁此夕不胜情幽溪只是平时水呜咽流成别样声 【 司李以天台闻耗】 

　　其二 

　　竹林血泪一何多自顾瓶罍耻柰何丹□若还经妬庙不妨高唱挽郎歌 【 公子以庶生】 

　　○巨先归闻游天台诸胜诗以讯之 

　　归思适当秋秋霖压马头闷添三日坐凉赠一程游寒灶犹存否石梁闻小休离台无怒岭下剡有轻舟 

　　其二 

　　应接知无暇山山似送迎奇惊瀑布布霞想赤城城鸟路缘箐度痴童舍骑行杳然俱太古略有午鸡声 

　　其三 

　　委羽日以远回看可奈何何湏孙赋合只似米山多赶石果奇绝幽溪曾一过更能迟半月红树满岩阿 

　　○寄尤含 

　　山行不足水行看万朵芙蓉万顷澜一路逢僧知姓字到家迎妹问平安汝归紫蟹黄柑近我覩衰芦败柳难寄语亲朋无好况病愁专不为毡寒 

　　○不寐 

　　桐翻雨滴气萧然远砌悲凉那得眠病似漏壶安枕上梦惊故友到床前谁家孤鹤偏长唳何处风声不可怜芡实如珠藕如臂强宽食假亦明年 

　　○独居 

　　梧子空阶落金风拂面来人当星散后花尚月终开无夜不闻漏有时思上台衔杯不肯醉何用酒铛催 

　　○自遣 

　　有发无家一病身秋风飒飒石粼粼毒龙暑退狞翻浪野■〈服鸟〉星稀苦魇人纵是青山非我土便多红树岂眞春若无坐拥专城乐柳叶虽繁不当颦 

　　○独行 

　　独行独立小池边衰柳疏疏当发看亲旧□行七八字家乡斗米百三钱门无好事闲莲勺病捡方书问药船正是新凉好时节却如春半恼花天 

　　○病中 

　　朝梳白发乱成堆昼减青精夜旷杯落叶何繁愁里听漏声如诉闇中催浮生谁免老病死良药无过归去来只待桂花狼籍后便辞羽洞下天 

　　○病起 

　　一身多病百缘轻萧飒风来体渐平阁求诗书随意懒梦游山水逼人清调鸠上掌喃喃语遣鹿看门笃笃行桐叶满阶留不扫爱他踏处亦秋声 

　　其二 

　　饮罢觥船亦自欢小除行散影珊珊生来何必皆文士譬是先迁一左官无病尚当哀局促有身何患不圞团东郊小筑西桥月乘兴休歌客路难 

　　○晚出依隐精舍 

　　病骨秋风渐渐轻薄凉出郭带微醺催红败绿霜前雨懈白柔蓝水上云闲听鸟声如法鼓远看路草是腰裙莫言此地眞堪隐巳有新鸿不可闻 

　　○依隐精舍次修能韵 

　　依隐亦何为爱此精庐癖青山若围带斜连城数尺插柳虽未成有竹摇寒碧篱落隔沟塍牛行不见脊风翻杮叶黄云系山腰白遥见林薄间先霜数点赤不记几枰棋山鸟忽焉夕我亦客中主况子客中客共谋一日欢安问来与昔幸无俗人嬲惬此清言适 

　　○晚步 

　　落日云如赭远山嶷嶷碧杳蔼绝人踪高槐夹修陌酷似山寺中回廊转西壁风铃乍有无禅房深欲夕我亦似发僧挂钵依香积 

　　其二 

　　月出净如洗山水发其姿山光澹而冶广池沦且漪微风吹蓼花颤颤如不持爱此地上影往来互参差良月静人意鹤警撩繁思 

　　○委羽洞 

　　步出小南门水流石齿齿作意认羽山重峦互峛崺褰裳一就之意败不可止一窦小于拳深入不过咫闻橹声而还记者何其侈洞天三十六其二乃如此予凡五往来反复究所以或者桑田改不然非故址奉林去巳久野老无惇史挥手谢之去不复如往矢匪予辱名山畵饼良可耻 

　　○八月十二夜月 

　　轻云如兽复如楼吹作鱼鳞渐渐收将念客愁连夜雨故先三日报中秋 

　　○十三夜月 

　　歌如渌水喉初转舞是霓裳拍正迟若使婵娟解歌舞也应爱煞十三时 

　　○十四夜月 

　　莫负樽前金屈卮明朝晴雨有谁知飞觞欲向姮娥问窃药何如将嫁时 

　　○中秋 

　　空教罗绮上西楼白雾蒙蒙意未休千里不能知变态一年草草又中秋 

　　○题竹寿高元瑜母江孺人 

　　有凤高骞鸾独宿九嶷山深湘水绿丹穴孤雏羽翮娇锦臆蒙茸修翎秃呌月号风几十秋嘤嘤求友雏出谷拟向梧桐问菶萋长伴穿云数竿竹 

　　○九日同修能凤仪游九峯寺 

　　门外白衣来者谁山行约客且犹夷蓝堆翠拥如前日风厉云悠自一时古寺久荒存梗槩寿藤似草作玄之沿溪落日频吹帽何事龙山徧入诗 

　　其二 

　　九峯未可当崔嵬客里权浇浊酒杯桂似松高香澹澹塔如翁醉影颓颓昔年此地曾红饮今日三人藉碧苔才历中秋又重九满林黄綘首重回 

　　○送朱修能 

　　去住虽云异天涯共客身龙驯犹带性鸟倦欲依人秋梦多萧寂山程叹苦辛沿江十万桕或可拟汪伦 

　　其二 

　　秋入单衣久客知桂香月白蹔栖迟芒鞋饱踏霜前路清籁时吟俗外诗尽道十年皆磊砢偶攡一字亦幽奇世途车斗埋才俊短剑出门何所之 

　　其三 

　　晚叶似朝雨蓼花如醉翁那能当此夜又听一声鸿 

　　其四 

　　身如落叶复沾泥借得人来作醉题君渡暮潮应自念来时东上落时西 

　　○送张叙伯入都补令 

　　寒风漠漠同云痴正是双凫赴阙时二载信州曾寘水四愁马上好吟诗雄才到处□贤者若□何人不慕之独有辽东方转战劝君勿作处囊 

　　其二 

　　问君何处更抽簪四海谁无枤杜心若傍廉州应有石纵治丽水岂多金中丞节钺传家远新主珪璋望治湥旦晚玺书征快令种花不得待成阴 

　　○留别黄岩东郊诸胜 

　　曲室朱栏映碧蓠麦寒禾暖最相宜青山似畵云如带可有闲人来奕棋 

　　其二 

　　他年拟驾碧油车谓有长条拂地徐惭愧未行零落尽止因不是白尚书 

　　其三 

　　面面青山尽有情回看如送复如迎九峯更欲私相语忍不婆娑藤下行 

　　其四 

　　宝阁崔嵬接汉开朝岚夕霭更奇哉惜乎未畅跻攀乐为爱龙湫当再来 

　　○寿李长蘅母太夫人 

　　李生年年湖上游今年奉母来扁舟坐对南山□为寿母也怡悦吾何求荇叶如钱煮作羹自言绝胜五侯鲭柳丝斜罥白板舆自言不愿七贵车去年春雪湥十尺桃花不舒李未白为母淹留一月春春光嫣小大可人李生有友狂且痴学涂小笔强吟诗貌出青山带残雪白发蒙茸将似之笑谓此图别有意雪销还似返童时 

　　○泊嘉禾风甚不得访秋潭 

　　美人何在黄叶庵欲往从之风甚寒一水蒹葭思澹荡廿年湖水忆盘桓梅花入牖禅香细竹影遮门鹤意宽怀袖新诗巳劳故冻呵犹自再三看 

　　○过姑苏 

　　苏台今巳七经过壮往其如白发何晓犯清霜欣客简晚邀寒月怪风多联舟有酒宁辞醉宵梦能奇且放歌明到锡山宽载水中泠浪许不如他 

　　○闻孙送至枫桥诗以谢之 

　　两载支离体未平如何又送北帆行朔风折尽吴绵力野烧回看越峤生宕口酒香人易醉寒山钟动客先惊老尝交态难言矣只有君家不世情 

　　○夜泊松陵 

　　离家巳七日三百到松陵岸冥桥形古湖宽树影升野田留小庙曲浦聚渔灯言念十年往高歌此地曾 

　　其二 

　　爱此如珪月加衣倚石坡村醪醺意薄蛮语客舟多树秃鸦声乱牛归稚子歌吴田虽早获其奈饷催何 

　　○题畵雪 

　　小庭难得老楮阴河洛酒伴何处寻赤日霏霏下微雪始知小管有萧森 

　　○题畵 

　　昔游何事足贫豪红树沿江百里遥梦到石梁秋老处灵山盆盎一丘高 

　　○题友人纪梦 

　　人人惜别折柳枝柳枝折断无相思何似轻绡畵垂柳丝丝化柳柳如丝柳丝惹雾复迷烟暮暮朝朝俨在前未及经秋犹有恨每当夜月更堪怜堪怜堪恨情非一柳丝光怪于斯出巍峩金碧擘华堂窈窕长廊通密室主人肃客似故侯帘栊玉质欺斜日虚疑近前承薄嗔双鬟不嗔翻见亲女郎纨扇半遮面扇上名花映面新凝睇知出离人手卿家有花我有柳便解轻绡学汉皋女郎微哂吾何有摇笔新诗墨数行惊鸿不碍长条否把玩离魂不自持不知孰柳孰是诗梧桐雨滴步佳句犹是听雪轩中时从此梦料转生多求梦不梦可奈何但君无忘当年意谁更风流得似它 

　　○孙景亭六十寿歌 

　　少年结客江之东孟公座上皆英雄曾假柳车藏季布屡过浆市访毛公是时海内方全盛嗔目谭兵众为政徂击羞称博浪奇弯弓竞夸没石劲我公来兮尽敛容敦诗悦礼推义龙生平自负万人杰七尺肯为一剑封拔山扛鼎古有之肝胆如公世所稀大才瓠落何足怪七策余二师鸱夷如今　六十气如云绝口不谭麟阁勋间与儿童说忠孝春秋独祀平原君如公不用眞可惜中原里社生奸慝功成辞爵丈夫事恐公欲隐隐不得 

　　○壬戌北赴成均尤含送至虎丘题畵志别 

　　眼底杯干即别时秋风渐美竟何之多情只有虎丘月缱绻随人不蹔离 

　　○中州道中 

　　马首西驱问大梁木棉花似露葵黄都无绿醑存酿气漫说青精杂豆香□处驾犁翻作地家家剥柳织为筐少宽东省潢池警□□□情未悦康 

　　○重阳 

　　黄河北渡气悲凉令节空逢旅思长岂有茱萸对风雨秪愁豺虎偪封疆苔华扑地千层白杨柳连天数叶黄却忆香山好诗句一年年倍惜重阳 

　　○阻雨 

　　大雨其如三日何卨牛庐里灌成河荒村禾麦求难继冷坑烟煤湿更多转忆昨宵淹濮上得知何日渡滹沱颇闻贼埶能乘雨搔首东齐望凯歌 

　　○雨后早行 

　　蹇蹄避泞踏平沙日影曈曈噪晓鸦染血枫林酸枣树沾泥柳絮木棉花羣羊出牧争溪渡野店捱门到郭斜我亦坐淹三日雨喜看千里麦抽芽 

　　○貘州怀古 

　　中央不合大如砺此地雄啚百雉开千秋徤妇何尝乏为问公孙安在哉河溯裠铋犹有泪清澺弦管巳无台当年尽入英雄谱广武徒增孺子咍 

　　○将入都 

　　羣盗纵横疋马过往来万里叹蹉跎空将岁月居诸老嬴得知交感慨多松菊未荒留啸傲之乎抛却且婆娑莫言儁异皆如此纵令愚騃可奈何 

　　又 

　　桑干河水蔚如蓝渐向西山挹紫岚从此衣冠常共北未知踪迹几时南年华自叹今过五出处终怀不可三只似暂来探石鼓敢希人世誉潭潭 

　　○入雍署 

　　休嗟匏系宦情乖不在槐阴即水厓柳下衣冠聊袒裸东方依隐托诙谐原□我法何须忤便似卿言亦复佳却怪步兵多白眼强逃绿醑外形骸 

　　○送钱受之请假 

　　入用应须命世贤夕郎何意劝还山揄扬镠币娱慈母收拾烟云付小蛮马渡黄河春细细樽开北海酒潺潺旷怀巳忘都门事只恐东山未许闲 

　　○赠李孝子 

　　广川有孝子三载泣寒茨夫岂矜姱节象贤实在斯深松五六里鬼爱人讵知强床风屡折陶穴荒不治皤皤巳黄发孺子啼何悲我闻古人事猛兽不杞枝猗欤李氏子将无今许孜秉懿人所同谁不嗟叹之遗俗俗乃贵逃名名更追大夫重风义编出扬声诗 

　　○送钱长人赴蕲州 

　　一官何屡换远刺楚江矶闻说台仍玉相传水字淆出都宫柳绽之任鳜鱼肥见子南辕发令人怅夕晖 

　　其二 

　　曾作阳春宰贤声歃水俱方州开楚尾风操岂今殊廉□歌来暮苏公咲捋须时危须抚养佩剑化牛无 

　　其三 

　　鸣琴称妙手岂畏楚风嚣春日桃花满秋江鱼枕高远寻钴鉧水归问绿杨桥清暇能如此何嫌暂折腰 

　　其四 

　　江郭多旁午乘闲一放衙少闻留白艾宁肯贡文蛇问俗征耆老堆盘半鱻虾试披循吏傅风尚未云遐 

　　○哭沈君接 

　　十年坎壈半同尝溪月松云亦屡将我尚比君多一岁展书不禁泪千行 

　　其二 

　　谁云天与善人多零落箕裘可奈何白马素车应有日几人同唱挽郎歌 

　　其三 

　　京尘冉冉困居诸赖寄霞笺一散除颇怪近来□鴈少宁知诀在仲秋书 

　　其四 

　　嚼姜咀桂未云辛转忆灵山共咲颦叹我平看无一可羡君泉下反三人 【 应与谷王休复相晤】 


　　○春日万都尉仲晦邀游白石园同汪梧丘吏部朱白岳侍御李于鸿大理 

　　名园曾屡过今得主人将白石同邀坐青山似梦长柳摇争水绿莺占落松黄花信因寒禁逡廵半吐房 

　　其二 

　　亭台傩得树蓊蔼近千章覆亩称槐国穿花尽柳行参差云物见指点画图张高阁知何极西山在夕阳 

　　其三 

　　海棠全未睡弱柳尚拖黄爱此蘂宫客能为幽士庒清言尝旨酒改席演新妆它日重来者应须倩葛强 

　　雪堂诗集卷之二终 

　　●雪堂诗集卷之三 

　　武林沈守正无回甫着 

　　诗 

　　◆诗 

　　有感作 
　　秋眺 
　　咏春 
　　咏秋 
　　舟泊临清再集何无党宅钱受之赋长干行有风尘名士之叹感而和之 
　　题清溪啸语图 
　　赠陆孺 
　　壬子中秋 
　　山房牡丹有感 
　　立夏前一日 
　　松涛篇为表兄钱养初七十寿 
　　赠萍踪过访示集 
　　送畲伯生归新安 
　　新得听昄亭喜述 
　　听泉亭 
　　挽许葵午 
　　秋日山中柬周谷王 
　　九日 
　　秋夜闻笛 
　　止酒 
　　赠巨先用长蘅畵上限韵 
　　辛亥中秋 
　　送王宣佩归祁门 
　　赠吴符远并谢其借书末章及之 
　　秋送吴景先归休阳 
　　寄慰王宣佩下第 
　　壬子冬送休复北上俯仰今昔情见乎词 
　　送畲氏兄弟 
　　登北高峯顶 
　　登烟雨楼 
　　题载鹤图 
　　赋得眠鬟压鬓花 
　　牡丹亭寻梦 
　　新晴 
　　挽胡休复庶常捌章 
　　忆金陵 
　　七夕 
　　过宝应 
　　过淮南 
　　舟泊东昌闻有古楼不果登登仲连台而返 
　　初归童古佣过访 
　　北归初坐听泉亭 
　　过快雪堂 
　　寄怀李长蘅兼索其近笔 
　　观长蘅作畵 
　　霜降前一日怀休仲 
　　答曹能始示蜀草 
　　秋兴 
　　灵隐寺 
　　饮涧西桥同谷王贞伯子山闻持树 
　　岣嵝山房 
　　秋日书怀 
　　书事 
　　挽张德懋 
　　杨明府两湖德咏 
　　寉冢 
　　山房堂牡丹 
　　和长蘅畵柳扇诗 
　　山中柬仲美 
　　赠湖州康半刺 
　　梦长蘅 
　　梦谷王 
　　代人挽外舅 
　　书金相士册 
　　相者 
　　采莼 
　　畣金浦凡惠畵 
　　寄柴嘉定 

　　○有感作 

　　众女好姿首勃溪争自前一女独飞蓬众口翻嗛嗛飞蓬犹见愠况乃娥眉妍人在浊流中进退良独难所悲凉颷至纨扇同弃捐 

　　其二 

　　举世好蘧蒢面首苦不好举世好戚施腰膂少巳老和同昔所欣情性故难矫毁容涉妬津风波一何浩人生如聚客长此萦怀抱 

　　其三 

　　嗣宗号埋照白眼何暌暌嵇生土木骸广陵不再挥通人蕴奇志如玉山必辉安能违本性一一随世规三复先民言宅平以无为 

　　○秋眺 

　　秋尽嗟穷索山深倍授衣梧桐乱下地蟋蟀鸣在帷嶷嶷暮山净皦皦寒鸱饥坐久石苔冷纷纷樵斧归倚徙看倦鸟林薄还惊飞 

　　○咏春 

　　春雨春花放春风春柳长行舟逐春水游女曳春裳今日春如许来兹春未央轮蹄趣春晓莺燕得春狂无不营春事预愁春去伤 

　　○咏秋 

　　秋天清可悦秋色倍撩人秋林错锦绣便如秋复春月当秋皓魄士感秋伤神或赋秋气悲或思秋风莼九秋有时尽秋绪难重陈 

　　○舟泊临清再集何无党宅钱受之赋长干行有风尘名士之叹感而和之 

　　柳条一夜侵朝霜游子停舟促酒觞何郎侠骨傲青女典貂阑入少年场谷姬窈窕复容与眼底眉前皆有语缓拍吴歌三两声鴈呌寒飙蛩泣雨坐中闻之慨以慷欲问不敢心摧藏明朝解佩逢交甫始知羞学畵眉长更有小范来风前黄鹄何不遂翻翩王孙善赏徒善句贾儿解妬不解怜绿珠巳堕翔风老铜雀姑苏尽荒草佳人何地不堪悲古来壮士空怀抱我本天地不平人长干读罢倍伤神世间万事多如此何况区区香粉身 

　　○题清溪啸语图 【 并序】 

　　留滞邸舍能过存我者邵孝先柴隐鹄两人耳一日孝先持画索题俛仰今昔不胜河山绵邈之恨宁止车过思腹痛巳也 
　　清溪啸语胡生写三人箕踞林泉下林泉无声画不语当年玄对知谁者忆昔我友爱山川我友葭莩即孝先玉楼告成我友去高山流水空悠然蹴翻昆仑枯黄河我恨比之似更多我友爱山兼爱画每叹不得同摩娑去年策蹇入都门吴绵无力裘不温隐鹄接我弭孝先慰我言英雄下马泣还笑生死皮骨惊能存我来十日曾不游尘高草白水浊流披图忽见三人者疑同尔女还故丘须眉麈尾俨相向烟云冉冉风扬飂长安万事无一眞伪啼侫喜百不嗔尚有千年画曾无百岁身柳堂阶下生秋草何妨权认画中人 

　　○赠陆孺 

　　陆生渺渺切云歌喉香袖窈颜微酡一声两声天地碧玉盘珠落何足多燕山白月流积雪吴江细雨湿青莎熏炉正暖酒初熟一字一刻徐摩娑纵有周郎那得顾四座唯闻可奈何 

　　○壬子中秋 

　　去年今日雨纷沦今年今日雨翻盆穷愁摊书意绪恶况复天地无朝昏海棠狼藉露葵折蟋蟀草间鸣复咽疾风驱水水怒号鬼火山椒时一掣姮娥此夜当如何将无怨恨阴云多天上人间会反复明朝皎月生山阿 

　　○山房牡丹有感 

　　名花开在名山里石气泉声助清泚朱栏油幕醉潮生何必姚黄与魏紫可怜老雨重相逼令我见花减颜色如嗔似怨不肯言粉汗淋漓泪沾臆昨朝雨止漏微晖花亦欠伸长太息长太息能几时片片飞来落酒卮蜂蝶过门不复采争向繁花媚别枝人生荣盛眞无几来如惊弦去疾矢风雨忧思况半之束手入袖都休矣君不见沉香亭北倚栏人马嵬日日飞灰尘 

　　○立夏前一日 

　　无计留春春可惜坐对残花意不怿绿阴万树日夜稠黄鸟一声如送客况复今春风雨多蔚庐寂寞奈春何明年花下■〈扌弃〉大醉莫待春归始啸歌 

　　○松涛篇为表兄钱养初七十寿 

　　郁郁千岁精长此百丈姿磊砢非一节葱翠恒若斯托生细草藂常抱云端思我兄人之松轮囷将似之早岁涉坎壈霜霰发离奇中年际条达雨露敷华滋风清涛韵远月照凉飔迟哀猿与倦鸟引接无穷时下岂无荟蔚阴云偃盖垂所遇诚千态松心终不移岁寒人目短桃李争见嗤我兄寿者相灵椿相与期愿言加餐饭兼饵飞节芝鹤发象麈尾长养小龙枝幸非枫柳种楚楚秀阶墀 

　　○赠萍踪过访示集 

　　耳熟诗名久何期促膝看道从无字得僧以不禅难三复烟霞句弥嗟岛可寒闻将迁谷口来日喜能宽 

　　○送畲伯生归新安 

　　落叶如朝雨鸟栖寒复惊奈何当此日又送故人行江月船头酒松风梦里声迟君烹雪水莫待柳条更 

　　○新得听昄亭喜述 

　　十年清梦惬携手课云烟买木支危栋扶梁待怒泉老僧谈竹理园叟乐花天坐久浑忘我山禽面穿 

　　其二 

　　乍似逢知巳经营喜欲狂涧留千尺碧行拟万竿长落日山头紫幽花石上香明年茶事近亲点建勋汤 

　　其三 

　　何须穷五岳适意即名山老树全依壑枯藤纽作关云萦溪半折苔滑磴难攀纵有探幽者重来不记湾 

　　其四 

　　欲将南垞口遍插木芙蓉瀑水终年溅浓烟尽日封通人开蒋径逋客谢周颙可惜双翎去巢空涧底 

　　○听泉亭 

　　抱膝人何在空藓上文年年松子落夜夜夜鸟声闻枫桕飞红雨梧桐锁白云教猿当谷口独酌对山君 

　　○挽许葵午 

　　曩时游小阮风格想依然道气存先则乡评结大年人悲龙蜕早天启凤毛贤满耳山阳笛凄凉不忍言 

　　○秋日山中柬周谷王 

　　为爱青山在朝朝出水湾与人争席坐忘我白衣还情比秋容澹杯无好事闲怪来三径里二仲亦难攀 

　　其二 

　　如此秋台色怜予独往还划然鸾啸发恍尔寉魂闲虫冷凄凄织枫厢渐渐殷移文问周子何事不归山 

　　○九日 

　　空山逢九日尚忆客扁舟况复多风雨那能遣病愁鴈来知几日帽落巳千秋妬杀东篱老黄花笑插头 

　　○秋夜闻笛 

　　廓落方无绪谁家送笛来乍惊云影破渐觉杵声哀八月荒蒲柳三年困草莱寒螀与急纬同入管中催 

　　○止酒 

　　偶遇医王说长歌覆羽卮步兵眞白眼陶令诡称诗块磊将何似佯狂信有之公荣不可作搔首独长思 

　　○赠巨先用长蘅畵上限韵 

　　谁能书杮叶有客字符征长驭韶可羡秋云气欲凌烟霞三径僻楼阁四时凭吾愧扶风帐栖迟尔代兴 

　　○辛亥中秋 

　　今夕复何夕兴怀有万端山中连夜雨客岁一人看桂湿飘无迹林昏影独寒浮生多舛错应比月华难 

　　○送王宣佩归祁门 

　　溪碧秋逾澈枫丹日渐浓方期频促膝何意更分踪世态驱寒暖君才定鼎钟中原鞭弭日谁肯谢从容 

　　其二 

　　合涧成沟水黄山隔洞猿行人秋作客居者月同樽各抱难言恨宁辞折简烦岂予工怨别雅道几能存 

　　○赠吴符远并谢其借书末章及之 

　　之子天都秀蜚声及盛年曈曈初上日浩浩出山泉爱客客逾重逃名名转膻延陵有奇节多属少君传 

　　其二 

　　虽逢季子晚久熟太丘贤黄海宁无托醴泉讵偶然风骚光世业簪绂侍龙旃　圣主迟华选何年向日边 

　　其三 

　　摇笔将吞楚抡才巳大吴朱霞半天绮白鹤一□孤秋老溯浙水花明又圣湖三年劳顾盻惭愧未新吾 

　　其四 

　　不辞滛与癖拥得百城居落日穷丹笔明窻走白鱼阅来三豕正帙返一鸱虚此意今人少宁能不尔于 

　　○秋送吴景先归休阳 

　　桐庐秋色老水浅石棱寒无复江陵快应如瞿峡难缆人惊鸟起客子倚樯看廓落何须叹还家菊未残 

　　其二 

　　落叶如相逐江行不记湾帆开迎昃日鴈度失青山往事烟云外新诗指点间邻舟喧土语知巳近乡关 

　　其三 

　　三载涧西水孤舟梦若何恐辞红叶去终恋白云多北海盈樽酒南山叩角歌淡交原有分迟子此烟萝 

　　○寄慰王宣佩下第 

　　秋风辞建业落日到祁门壮士夜光在还家无泪痕山川天改色鸡鹜世呼羣吾道岂终否襟期托岭云 

　　○壬子冬送休复北上俯仰今昔情见乎词 

　　两走长安道衾禂日夜同犹如今昨事不信马牛风短剑冲寒雨乡心托暮鸿朅来何以献乌有亡是公 

　　其二 

　　此去亦何恨难言感慨无幽懮更离别金石又葭莩君自千人帐予眞五石瓠最怜氷雪里匹马指修途 

　　其三 

　　但见萧萧柳应怜蓼蓼莪鲜民巳潦倒之子莫蹉跎一路青山少千秋白眼多王孙寄语者气色比如何 

　　其四 

　　尚忆南池日高歌子美蝉山川千古是凭吊昔人贤惜别岂杯酒浮生俱逝川何能酬德感拟卖贡公田 

　　○送畲氏兄弟 

　　山中飞冻雨江上二难归松阁霞光冷沙汀鴈侣稀能无怀旧友不久试春衣努力千秋事今人寄托微 

　　其二 

　　负笈轻千里归途寒奈何云将天惨淡氷与石嵯峨一歃严陵水频瞻黄海阿虬潜遗构在它日定相过 

　　○登北高峯顶 

　　直上高峯顶灵山一覆丘烟中盘鸷鸟天际辨孤舟落日秋无极同人我独愁因之念重九风雨不登楼 

　　○登烟雨楼 

　　此日眞晴好偏登烟雨楼微茫一水外远近万家浮白鹭依沙岸渔罾聚曲洲烟光霞影杂淹留 

　　○题载鹤图 

　　偶为修琹出因之载寉归晴川棹容与落日影熹微月下梅为侣风前云满衣空山无客至任尔自盘飞 

　　○赋得眠鬟压鬓花 

　　繁思独登楼锖牵角枕愁梦随人浩荡花为雨淹留细瓣承鬟乱娇容带腻收芳鲜易摧萎春草叹悠悠 

　　○牡丹亭寻梦 

　　佩解惊还在钗横怯未安不禁春澹荡犹佀雨汍澜昨日逢欢易今朝顾影难那知谁是梦梅馥送人寒 

　　○新晴 

　　一望山如沭平林鸟乱飞坐愁镇日雨分外惜晨晖水杀犹澎湃牛驱入翠微高亭可怡悦况是绿初肥 

　　○挽胡休复庶常捌章 

　　休复兄以甲寅四月晦日卒于京邸即欲挽之于时心痛不能抽思间一念至辄伤悼不成章今年五月柩归迎之于道稍次之为八什当哭之歌不可与论工拙也 
　　嗟予鲜兄弟踽踽叹孤踪自获金石交道义塞心胷南山同豹隐各各擅雕龙何图相弃捐中道不能从 

　　其二 

　　两提长安策一鼓杨子枻三往成万里名　心含悌犹记誓归来买山因薜荔思旧百感生荼毒甘于荠 

　　其三 

　　癸卯我先子癸丑先我鸣玉堂方寸地得子倍光明青藜未及燃帝报玉楼成清霜零四月哀慕何时平 

　　其四 

　　流言不可信三至犹疑之啧啧似巳眞镇情强自持一开尚宝书泪出如漏卮少别昔寤叹奈何长相思 

　　其五 

　　曾是未十月两夺我良人梅岭千丈险燕山十尺尘故衣渍新泪斑斑错锦茵老眼非东海不久成枯津 

　　其六 

　　二子既先驱我来应不久不见苏门人推挽如相趋共享南面乐梁笱遑惜后第恐鬼无知深松徒酹酒 

　　其七 

　　长夏迓灵輀悲凉赤日生所经皆旧迹安能掉臂行萧萧新白杨未树如有声子眞钟子期予□范巨卿 

　　其八 

　　遗文数十卷入雅复兼风古人三不朽所嗟功未崇丹穴有奇羽如日方曈曈聊以慰生存冥漠若为通 

　　○忆金陵 

　　金陵佳丽旧皇州梦里犹疑浪漫游燕子矶头春涨满莫愁湖畔暮烟浮陈家玉树隋家柳袖底箜篌扇底喉闻说长桥巳倾拆秦淮夜月不堪谋 

　　○七夕 

　　家家乞巧设丝萝何事无能解帝呵今日星稀初整驾昨宵云暮巳停梭空闺月冷穿针缕孤客衣单叹汉河共惜天孙多别怨不知人世更愁多 

　　○过宝应 

　　扁舟遥指草萋迷宝应城头乌渐啼胜事不离浓柳外客情都在落霞西沙横白月连天远岸没芦花拂浪低北燕南鸿终日过怜予去住未安栖 

　　○过淮南 

　　秋天摇落思方哀况复征帆连汉开北柳不宽羁子闷西风偏挟怒涛来非无浊酒临淮水翻恨黄花满故台假王王孙钟室草至今谁奠芋羹杯 

　　○舟泊东昌闻有古楼不果登登仲连台而返 

　　月冷乌啼到郭门葳蕤未下鼓先闻堤横柳树烟生屋潮落鱼梁水渍痕齐地郊原皆赤遶秦时楼阁巳黄昏解嘲独上高台望飘渺沧溟出乱云 

　　○初归童古佣过访 

　　落魄归来拟闭门不堪下马正逢君英雄老眼摩相看冷暖交情叹莫论愁重自伤增短发话长偏觉易黄昏廿年旧事眞如昨尚记挑灯细定文 

　　○北归初坐听泉亭 

　　久别青山梦亦惊如逢老友共班荆溪边白芷新生蘖枝上黄鹂旧识名猿寉巳无逋客怨烟云喜傍昔人耕松风石气寒侵骨犹拥单衣待月生 

　　○过快雪堂 

　　荒榛蔓草覆歌梁知是当年太史堂老树映朱疑袖转远峰浮黛学眉长才收文叔名园记早断香山中令肠俛仰新诗渐湮没无人思旧赋山阳 

　　○寄怀李长蘅兼索其近笔 

　　不得灵峰住数时巨灵含沁薜萝嗤君归满路莼丝紫我在空山菊蕊迟清夜酒阑谁度曲丹枫貌出题诗少文抱有烟霞痼特寄藤溪为治之 

　　○观长蘅作畵 

　　十日一水五日石能事如君独不然须臾风雨何太急潦倒云烟亦可怜醉后诗题狂圣草月明歌发老颠船斋头子石如欲卖且待沧江写遍年 

　　○霜降前一日怀休仲 

　　去年今日浮黄河今日今年山之阿白露瀼瀼惊作客红林■〈风立〉■〈风立〉竞辞柯节近重阳多慷慨天高落日满烟萝美人不来三径暮明月如弓愁奈何 

　　○答曹能始示蜀草 

　　蜀道由来万里賖缄书惊喜自天涯数行玄草锦江色一叚奇缘汶岭夸熊节何年开两浙鱼笺计日到三巴因风欲问君平卜世上悠悠鬓巳华 

　　○秋兴 

　　木落山寒鴈呌哀老怀羞翦北山莱风催络纬凄凄织雨劈芭蕉叶叶开闻说三空徒抗疏更忧两部渐成雷谁怜漆室秋江上浊酒黄花强自裁 

　　○灵隐寺 

　　九里松阴秀郁回石幢宝剎入云开山从何处分身至溪自当年洗耳来嶂雨长迷隋后塔梵声□落谢儿台惭予朝夕登过饱不及延清作赋才 

　　○饮涧西桥同谷王贞伯子山闻持树 

　　石桥碧涧又斜晖人有高情寄翠微入坐秋声催叶下当杯宿鸟乱云归僧无俗韵供排笑酒散凉风恣指挥昏灻穿林灯影细草头零露徧濡衣 

　　○岣嵝山房 

　　求僊胜事巳尘埃卜筑岿然驾壑开绝涧翠深惊鹿起虚廊云满误禽来塜间似识丹砂气林外时招白足陪泉响松声长在耳信非丝竹自悠哉 

　　○秋日书怀 

　　隔岁驱车悲徂夏一春高枕又惊秋何年杨叶能奇中两度桃花巳漫游蟋蟀语深庭际草海棠红堕涧西洲不须蒿目中原色鴈背林端总惹愁 

　　○书事 

　　传言海上沸鲸波下濑戈船战绩多俘馘可怜能汉语军门闻巳奏铙歌中原鱼鳖争三辅帝子琼瑶壮两河人事天时岂无意杞人何计稳渔蓑 

　　○挽张德懋 

　　翩翩有美竟何之尚忆山中促膝时帝为楼成须彩笔人言肺病是蛾眉百年雨绝非常痛一辈风流更见谁执绋将车吾岂敢不闻邻笛巳长悲 

　　○杨明府两湖德咏 

　　孝女祠边望锦舟弦歌忽送武林秋一江南北如衣带今日讴歌昔日愁 

　　其二 

　　关西今见汉循良引水虚堂化瑟张父老不须忧蔽芾它年堤柳是甘棠 

　　○寉冢 

　　刺眼青山入酒杯花神月魄满高台陡然一啸浮云外为问双魂来不来 

　　○山房堂牡丹 

　　山中九锡笑无多奇石清泉木叵罗一捻嫣红撑午日不知姚魏更如何 

　　其二 

　　粉晕红潮俨向人雨晴晴雨养花神六桥急管芳非尽此地能留十日春 

　　其三 

　　千古争传供奉诗三郎灰烬巳多时纵无妃子倾城笑不使花王听旧词 

　　○和长蘅畵柳扇诗 

　　西湖十里柳如丝爱煞轻烟暮雨时为问风流谁得似李郎小笔舞腰肢 

　　○山中柬仲美 

　　媿我无人废蓼莪邻家社饮足高歌平阳小队霓裳舞闲过秋风却为何 

　　○赠湖州康半刺 

　　吴兴旧事足弦歌争比康侯义问多地尽鄣西开化日天移闽海作恩波 

　　其二 

　　千载相传佐郡难颖川声绩起河南氷壶映彻无涯际人拟苕溪夜月看 

　　其三 

　　两岐麦秀稻花秋打鸭船随问俗舟何事儿童迎竹马至今惟说郭并州 

　　其四 

　　口碑无日可销沉岘首山高霅水深笑杀襄阳邹从事秪将姓字寄登临 

　　○梦长蘅 

　　故人踪迹在何处一簟凉生冉冉来暖送问寒如昨日不堪秋色满高台 

　　○梦谷王 

　　□梁落月白如霜水深浪阔鱼龙狂广州去此五千里一夜三回梦举觞 

　　○代人挽外舅 

　　敢云氷玉腾高誉十载提携梦见之媿我哭翁无长物满庭霜霰一行诗 

　　○书金相士册 

　　口似悬河野寉形蒯缑短剑挟丹经自知不是封侯骨空负先生两眼青 

　　○相者 

　　千仞胸怀七尺身蒯缑又逐帝京尘刚成自是谋王手唐举何曾善相人 

　　○采莼 

　　西湖四月烟水平采莼艇子狎波轻紫丝牵得山衔日竞学渔歌欵乃声 

　　其二 

　　步兵偶尔忆山林尚自风流说到今不知千里如何味直待鲈鱼江水深 

　　○畣金浦凡惠畵 

　　西子湖头春草生越王台畔暮霞明知君块磊无从寄不愽当年畵苑声 

　　○寄柴嘉定 

　　嘉果车行夹路香练川今作小河阳太冲亦爱花如锦未敢蒙头过魏塘 

　　雪堂诗集卷之三终 

　　●雪堂诗集卷之四 

　　武林沈守正无回甫着 

　　序 

　　◆序 

　　送孙司升留都司马序 
　　杨太守三载奏绩赠言 
　　黄岩周侯考绩序 
　　黄岩令周侯入觐序 
　　临川曾侯入觐序 
　　元敬胡先生六十寿序 
　　台守杨公寿序 
　　德寿篇 
　　钱母沈孺人五十寿序 
　　吴母程太孺人七十寿序 
　　表嫂刘孺人六十寿序 
　　周母陆太孺人九十膺封序 
　　汪母八十寿序 
　　陶周望解老释庄序 
　　于忠肃公文集序 
　　吴德聚爽阁书目序 
　　四书说丛序 
　　诗经说通叙 
　　张少岳山人佚草叙 
　　义学考序 
　　张德懋集序 
　　王献叔诗集序 
　　虚室吟草序 

　　○送孙司升留都司马序 

　　不佞往为郡诸生上愚朱公来令钱塘历二年未识面也会癸卯战而蹶朱公廉得之乃尽谢诸在门下之日吸纶拂饵者而阴荐不佞于学使遂得与试厕名贤书初不知朱公力也巳撤棘共事者具述其发榜时喜跃状始感泣往谢公把臂笑曰丈夫相期正未有巳是区区者何以谢为朱公楚之江陵人也越数年华容偃虹孙公来理吾郡始旅见未交一言久之以公事谒欢若平生间白以民间利病事言未脱口而巳见之行尝叹公何知某之非貌鲂而阳鱎也者又窃自怪何独徼厚幸于楚既得一朱公又得一孙公也华容距江陵三百里而近声气相接其毓精江汉同二公来莅兹土俱年二十有七八始至老猾率以齿易之亡何惊亡何咋指退不寒而栗则又同十行俱下五官并用百函同发则又同其守如氷则又同好千古之业礼贤士如不及进博士弟子出其课弹射之若秦越人之隔垣见五脏两造之庭若瞿圃焉则又同往朱公于邑黉创经阁誉髦蔚起公相形辛巽通流树镇顷甲榜郡至十二辈皆百年所无其兴厉又同所微不同者朱公以令公以理起家耳或曰朱公以钱塘令入佐铨秩满竟贰太常公之先如闽林公丁公三辅胡公俱征为天曹郎以公四载拮据声实腾茂畴谓不铨矧　天子方大拔士须次台省独公徙而南即忠臣唯命之从何以慰父老子弟之心且胡以云同也不佞谢曰是未敢深言或当事者有意以休息公未可知要之亦时也辰巳之间忌才之颖巳露犹不能不拔一二大才者以厌豪杰之气今则不然忌才者显白而不畏人怜才者辕驹首鼠嗫嚅而不敢发即令在事如招在风如隼集墉犬瘈木敝谁甘以其身愉快乎是以贤者亦不乐之故公之南世道之忧非公之不幸也自古强有力者每欲以人用天不知还为天用或蕴崇之而实摧之或疏寘之而实树之恢乎不漏矣不佞熟观今日之事势如阳九百六之巳极餍而思反其道必回公姑回翔佳丽之地以观气之渐复　国家吝台省若太阿据其地者亦辄负嵎不肯下两者皆讥此非公之时也近制重予南郎以台省犹不尼人以铨不佞知公必当如林公丁公胡公以无异我朱公而巳矧所以同者又不在区区资格乎然不佞之徼厚幸于楚则终始无不同者矣因门人某某乞言遂发其狂瞽如此愿公无多示人留以当它日一粲 

　　○杨太守三载奏绩赠言 【 代】 

　　予与綦江杨公后先守北比部公慷慨有大畧其风采所傅谳决至今藉藉公卿间公出守台而予持闽节归里门不接公者三年所矣积资重望远典山郡劳问拮据状良苦属公将上绩天官氏六属邑以贺言请予忆客冬为公称初度之觞旁引古循吏方幅扬隲详且核矣今复何以更端诸君子以予知公深请不巳乃进摄临海郡司马向大夫摄太平郡司农曹大夫黄岩周侯宁海周侯天台万侯僊居曾侯而问之曰诵生于感感生于德德生于私诸君子何以私公于是向大夫曰不敏职在扞掫庇公宇下萑苻夜静即岛夷鸟举不可抟比者谷洋一捷俘馘执丑如取诸寄謭劣犹得厕名末简以纪旗常敢忘明赐曹大夫则曰环台皆山而独东凭海奸民阑出谷以与闽市其获三倍岁一不登民无所得食殍以谷量公禁出粟斗米三十钱折漕数十万石率先列郡因是得逭罚于大司农则又合词请曰主臣皆析袜线材也职守之不皇况摄疲邑非公提挈之安能左画方右画圆语未毕四侯旅进对曰葢闻之溲渤败物也良医制之以巳疾槐柳榆柞皆凡木也燧人钻之用以佐岁功昭等受铸于公更仆未易述请言其难之难者往诸不逞与一二子衿之败羣者阴持吏短长龁之不难挤成劳而下之壑比比见矣黄宁僊为最天次之台往者东道之仅通自壬子军兴增寘兵使者羽书络绎始疲于奔命顾繇无所从出率倚办于民急则挺而走有司往往以是开过黄天为最宁僊次之公下车羔羊率下吏耻为淄奸民无所得间棫朴化行士习蒸变公又下檄毋以蹄轮困吾赤子一切以公镪充之公私称便昭等亦缘是斤斤捄过免于颠踬未巳也邑有大疑大谳狱先期受画于公公故倜傥无城府动瞩本未如列眉观火立剖数言皆出意表昭等奉归次第布之辟之鸾刀和而后割不者犬瘈□敝岂绵力所能胜任乎予闻之避席起曰有味乎诸君子之德公也是之谓善诵善祷虽然皆衷言也今四辅六雄之地专城百里堂下走十日羣吏者岂其无人然面背不同词者多矣孰有如诸君子之德公也者　天子久屈公山郡司勋上公拮据状且当宁叹息旦夕以卿相处公父老当赓九罭之末章予谓非独台人之心抑诸君子之心也遂次其言属周侯书之屏以为赠 

　　○黄岩周侯考绩序 【 代】 

　　巳未秋予以便道归里友人沈无回氏亦未问赤城之霞把臂寓林各踞一片石谭天下事甚快也无回雅负人伦鉴啧啧诵黄岩令周公贤不置□责其状无回曰公之媺悉数之不能终其効在□姑与子言较凡令者鲜不委泽宫如瓯脱非常所急任其朽??立而莫之省公至即斥羡镪新之堂庑黉舍门观庖湢俎豆羽钥图史几筵莫不具饬朔望诸生鱼鱼雅雅过槐市望枚实而至止肃乎壮观予曰此钟离意之相鲁也恢其廓矣无回曰未既月进才子弟而课之不佞为政品其甲乙而上之公公更为扬搉大义使知所趋戊午之役拔隽者一中副车者二占者谓将有鸾集焉予曰此范武子之治禹杭也焕其采矣无回曰阳昼不云乎投纶错饵迎而吸之者阳鱎也若食若不食者鲂也公即泛爱无几微见颜色上行意下象指谁其独无心予曰此宓子贱之治单父也端其向矣无回曰古者史为书瞽为诗工诵庶人谤商贾于市百工献伎而况乎士末世高自贵倨猥曰肉食者谋之为大耳公邑有大疑大更张必下令集诸生杂问异同上其事衷者不浃晨行之予曰此郑子产不废乡较意也尽其心矣无回曰黄之士也朴而带性先是扞罔者再吏以不良去故黄士横得哗声非尽士之过也平时礼不足而严有余疾苦不相通急难不相捄激而呌阍中人焬之远于千里挺而走险安惜其余自公之来如痛必拊有不逞少年跆藉子衿者重惩之苐不欲其庭见曰此非而匍匐地也所以密养其礼义廉耻之心而豫销其衡决之气以是士又骤得彬彬声甲于七较予曰此曹叔通尝以之治圉非正身不至是可谓知本矣夫士者四民之秀也雅曰攸介攸止烝我髦士孟子曰善政不如善教政不先士而徒兢于簿书功令之间直俗吏耳昔予傅廉吏采摭千古无歌独漉者不可胜数而兴教励敷行敷优优者不少概见如公者可以传矣此一端巳足奏最况公异迹更仆未易尽乎无回曰子言方重海内其次第之以赠公非独我与子之意亦黄士意也遂授策 

　　○黄岩令周侯入觐序 

　　今上之四十七年复当计天下羣国吏所司各条上治状司功氏殿最以闻非大军兴或二三千里之水旱守令不轻议留葢甚巨典云鹿城周公来令黄三月而事集一年而政成二年而化洽属计期近父老皇皇不能一日免于怀走数千人吁于郡吁于藩臬使者复不远千里吁于中丞台御史台尼公母行不佞闻而问之曰古之挽留者如寇河内焦小黄皆以召征恐公归不复耳公令蹑蹻以往轺车信宿不过三月当宁即悬琐闼以待公诸贤不次时或难之公终黄有也奚其留父老曰吾侪于公犹乳哺也何知心向其利者为有德请言其私黄之赋二万有奇岁输粟数千石往时率二钟而入一钟赋什之不足以酬息自公之来称权量而巳是一年耕有三年之获也计名田千亩者损其羡可别起中人之产而有余不特此也黄额故俭而费倚办于里猴沐者虎而冠者为丛投者城社为依者穴其中神鬼莫可究诘公洞若观火一切报罢老胥抱赋牍鹄峙铃下供笔札指使之役无敢左右睨者阡陌之上终岁桑麻鸡犬不惊伯伍比闾无复奔命坐累之忧司功氏上公治卓异乃尔且留公我东人虽歌衮衣之章无及矣不佞曰固也虽然尝承公绪论每仰屋黄赋法之未尽善欲更为条画使公私皆责办于官无烦啬夫岁可省黄二三万金假令天子杂问东南疾苦以次及公问何以治黄必将条对所便宜经后更始父老德公当更倍于今人臣苟实心以爱物去与留皆恩膏也在朝廷与在山海之间皆足仗也择私莫若重父老去何居焉于是怕悦怿而退 

　　○临川曾侯入觐序 【 代】 

　　临川曾侯以苕令高资分主浙闱得士七人语溪胡君越州骆君尹君嫠州张君吴君张君赵君国书初悬莫不啧啧叹得士云属侯以入计将行侯凡再入计矣法当留需次补天官郎不亦为琐闼近侍之臣苕且不得长有侯即七君微计偕亦将卧辙矣胡君与余有烕里之雅重茧索余言为赠余乡与苕一衣带水而近顾习尚亦小异苕泽国也白鹤金鹅浮玉诸山屏峙几列二目之水蜿蜒环之蒸荡溔漉其精者郁为人林萟圃之秀而其觕衍为膏壤苇芡鱼稻之饶古先胜迹自洼樽而外不可枚数官其土者雍容甚都凭吊啸咏不患无其资无其地此苕之美也顾豪右大姓武断自雄富连阡陌贫无立锥又其地北接荆溪南临震泽东枕杭嘉诸郡舟车之所激荡流杂之所凭依狙狯之所攫攘□涯之所亏蔽挺而走险急且啸林故令难而苕之令尤难昔之令者非□□莫能自胜稍惩而持烹鲜驱鸡之说则又犷而不可治也侯甫下车即洞悉其隐不一于兢而未始入于絿譬之鸾刀和而始割故一令下如石之投水一事奏如车?引之制骖五年如一日也微独侯不难苕即苕亦若忘其难者侯之才何如也今天子拊髀求治所司申饬计吏不啻三之五之行且廷进良有司劳问疾苦浙当首对再屈指必及侯假令上顾问曰邑故沮洳下湿之区湖水阑入昏垫是虞令何修而得免此侯必对曰徼天之幸晘潦以时得逭于罚假令又顾问曰顷兵事驿骚逸卒亡命所在为梗邑故逃逋薮也得无有聚萑号泽者乎侯必对曰无之其镇抚有方画圻而守则皆帝灵也又令杂问闱中事曰何以独得士则又必对曰此国之庥也司衡者之劳也小臣何力之有天子必将辗然以喜曰安得长者之言而称之侯之得君在是行矣虽然更有进于是者夫今之所称得士者非犹是糊口射覆以气取之哉一旦进侯天官郎衡石在手耳而日之形与影稍不相格不收也诽其所是誉其所非侯必不为即不偶而为琐闼侍从之臣亦必惜其人如惜其牍芬则务扬之丑则务掩之又宁肯谓惟吾所得言以唇吻束缚人之手足使不得展尺寸之用者哉即犹是收七君之心而业更光大矣临川气节功勋文章之海也士大夫服习先民之教尊所闻而力行之接引登吁大江以西气类为多吾知侯之必出于此也敢因七君之请而僣及之 

　　○元敬胡先生六十寿序 

　　距邑四十里而遥葢有栖水镇云有胡元敬先生者无不知其为仁人君子也今年政及耆四方之弄柔翰以寿先生者不可以指计守正辱在世谊得徧读之其旨大约有三或者曰先生体素羸自壮岁罹闺惨即绝不娶无娈童季女之好者垂三十年是宜寿或又曰先生廿四五时犹数粒而炊拮据起家小饶即付之纪纲不问栖水绾都邑门户燕齐楚赵之士向道德来者无不望胡氏为逆旅先生割腴奉之无倦色有再致千金再能散之之才而不尽用遗余不匮治家养生无二术矣是宜寿或又曰先生诸大节不具论里中子反唇者寻旷林之戈者白刃相雠不敢问者先生弄丸解之至相戒勿令胡公知其它指囷授廪待火就塾者不可枚举有一于此天必福之矧其备是宜寿守正读既且唯且否谓不足以汲先生之深夫寿者神之为也神凝则全挠则散越夫挠神之方宁必世情即为善近名亦足以铄性而焚和故闭目逃色与乱同以不用为用犹之乎廉贾五之也不疑买金偿亡思旷焚车谢过昔人非之夫岂不美以有意也先生见一善如新沐之振衣见不善如匪澣衣之在体以一布衣怀当世之虑有不得若巳纳之隍先生不以为迂人亦莫有迂先生者生平不忍谓天下有横逆之人机诈之事然自性之非好之也其行甚阴日行之而不有故被之者往往莫能名夫行之而忘可能也行之而使人忘不可能也由此言之岂沾沾责报于窈冥者哉是以行年六十而有婴儿之色肃容庄语日应无疲篝灯读先民书或丙夜不休先生尫人耳何以得此先生非用神也神用也神用则自然自然则常常则无穷虽与天地终始可也况乎小年先生少好渊源之学师事敬庵许先生固知非独天性得于学问者深矣守正与周生大赉为令子休复莫逆交张生懋官为休复弟子三人侍先生最久饫闻里中所称述先生其大者圣贤之庸行次不失古人之奇节以非先生所欲言故不言厪叙其生平得力之微旨以为无疆之祝云 

　　○台守杨公寿序 【 代】 

　　尝闻汉时神雀五凤吏治称极监绥和下诏似独责办于二千石夫亦谓二千石尊重乃能使下故钟离意黄香桓荣以尚书令仆射出为郡守而虞延第五伦桓虞鲍昱之流亦间入为三公前代郡守之重如此国朝制稍轻在中丞台直指使者藩臬下执手板奉簿书然四辅六雄十望之所专城分岳上宣下达指臂相使贤者处之亦无所不愉快故前代以官重人今以人重官官重者上重之人重者自重上重者固不如自重者之炜任也吾台守綦江杨公积资重望不当复期郡独以东浙罙阻山海而台尤瘠硗其俗犷其民顽其士抗又东与岛夷共稽天之浸出没无常扆山松海易进难退往壬子中倭最先中而最后弭亦巳事巳天子轸念东南且创心往日高句骊之役特屈公来公至诸利病洞若观火爬搔其垢顺流更始与诸令长次第布之舆人诵焉今且二年余矣治行日以高等闻乡人来言公斥俸锾新释莱之官实□枚枚子衿比之唐公仲友俎豆从僖公弗许也飞檄下邑召弟子员角萟手较之如见五脏士以是益感奋莫不弃绫文刺而亲藜火俗旧锢婢有白首不嫁者公谕以毋铄阴阳之和伤百昌之性肃然衰止台比年不登自公下车斗米百钱说者以为和气之应民畏虎公为之祷获其一余多徙去其它善政不可胜举余少读史传窃有慕乎循良请得方幅论公公之禁锢婢也大类任九眞它日子女能无以杨为姓如廉范宗庆故事乎其华虎与刘扶风宋九江何殊也文翁导蜀首聘司马长卿为经生师公不尝延甬东余生主社会乎又何合也每叹王南阳沈河间之刻清廉而不及政邓汝南王庐江之兴建利而不及教悬蒲饮醇难以驭刁民刻筩告亡或致伤善类如公可谓兼之顷者谷洋之役俘馘以十数计非公精采帅先饬戎预饷安能一旦起败甲朽戈之士顿收横海之功倭以小尝我以大创东海自此无事矣张湛守渔阳八年匈奴不敢入塞公两年耳何以得此中氶台上其事不以常格处公诚深有以服公也公声寔日茂且有奇功维贤不次台将不能久有公犹记壬午癸未间公之乡人大司马崌崃张公以节钺镇浙谈笑定两大变文事武备至今赫然徼天之幸一如张公之镇浙台虽僻在困鄙犹之袵席也因诸令长之请辄陈父老之私祝如此即不侈冈陵之词公必不怪也 

　　○德寿篇 

　　万历庚戌季夏之杪邵长孺母皇甫太夫人及耆之年或曰太夫人称未亡人者三十七载凛凛乎纯节也天道犹橐钥翕则张之耆其履端乎余曰太夫人非节寿也德寿他曰有辩秋曰有世之以节著者大率褊诡奇至务果上人意所不可感慨赴之不触而涕不掉激而怒甚或截发啮指刻肌毁容怙恃尊嫜委婉不能得其意况敢责其共顺秋哉不如是不足以干橹而致其深坚君子悲其遇谅其志之无它相与咨嗟而感慕之非谓妇德宜尔也夫地不以天之不覆而废其柔水不以江汉之不朝宗而废其善下昔汪司马之传节妇曰以从一之道自责则为节以从一之道责夫则为妬固多微词焉孰与修节妇行不立节妇名识与性会恬淡是常如皇甫太夫人者又何间焉方太夫人之归子张公也才十九耳子张公少失明今有读诗书谭礼义之人而骤娶瞽妇能无介介何况阃内乃太夫人庄事之婉娈四朞而三姙姙长孺三月而子张公复见背百尔危疑藏之浑沌仅凭不可知之梦兆以自固即梦叶矣傞舞斑襕影不满堂迨至荐履袜而还顾其苴如宰如者太夫人痛方切也三十七年废深长截发啮指刻肌毁容之事岂其不萌于心或触之或掉激之岂无可以涕可以怒而有不敢焉者若曰自吾饰中归邵凡为邵氏宗祊计耳事地上与事地下一也吾安吾妇顺以啚其大焉足矣是以事严舅而舅安之侍病姑而姑德之忍訽于姨姒宗党而姨姒宗党称之孰知有安之德之称之者而太夫人心逾苦哉至其训长孺曰汝今长大有生而长大者哉汝当念母所以长大汝者嗟乎有不闻而酸楚者乎假令长孺不足以语此太夫人有终身饮氷藏之矣此读诗书谭礼义者十九不至此而太夫人宏远矣人情惊奇服而忽寻常故节之誉张德之媺隐孰知德盛而节无称焉非节能掩德他忘节德之至也余观世之号为节者天辄胙之矧乎以德气之所息必贤且贵今太夫人有婿胡休复氏方领袖海内而长孺巳鹊起与之后先太夫人由耆而老而大耋而期颐所不待言苐恐长孺骤贵貤有封典不得预旌格耳然而太夫人固不欲为名高者也果尔太夫人觞矣 

　　○钱母沈孺人五十寿序 

　　夫人不偶而代主苹蘩又不偶而蚤背其伉俪其身未亡人也其事皆未亡人之事也所抚之孤则他人之孤也其非他人者又藐而不可知也百尔荼毒尝之地上百尔纷纭对之地下欲任焉则难乎其为妇也欲决焉又难乎其为夫也不以子子焉人以我为非母也以子子焉未必其子之母之也挠之檠之非母职也禽之犊之非母心也当是时自非笄而丈夫者一日犹难何况由芳茂而颠白声色不动而徐以俟天之自定如钱母沈孺人者眞足式矣孺人为予姊子之姑予姻也其仲季执经余门则又姻而通家也古者不颂寿颂亦不及内今无不及之矣予安能辞当孺人之归鹤宇公也长君年六龄耳彼荷泣伯奇芦寒闵子皆有令父在千载之下犹为酸楚矧鵀宇公长逝一切家秉皆孺人持之即稍督切其长以为冡嗣宜然而因割其腴以为仲若季汤沐时谁难者孺人鸣鸠推爱无异毛里今其母子相欢迎养靡间昕夕固其长君之孝亦致感于孺人者不浅耳人亦有言立孤难于殉葬此亦自不绝如系者言之孺人则有长君可借口矣而亲长者讽之嫁不嫁也词婉志坚卒莫能夺所不至截发割耳者幸耳孺人固筹之终不以七尺之躯易吾旦旦之誓明矣又不然而煽动取名以节自矜以八龄六龄之孤厚自夸于宗党激而生事猝未可知何能安然由二十八年而五十如掇之也孺人深远矣今三君皆补博士弟子员一时推为彦俊元旦之次挹椒觞以献孺人含饴以受之说者谓天之报孺人余则以为未也往者天不定而孺人之天定今者天似定而不足以报孺人之定异日三君鹊起修鼎食而进六十之觞孺人亦得藉手以酹地下此天报孺人日也予且拭目以观天之大定 

　　○吴母程太孺人七十寿序 

　　昔宣尼之诵虞舜也其于富贵飨保名寿葢津津乎言之彼皆圣人也犹以淳备为难则后世人子所欲效之于亲者思过半矣余友新安中翰吴君符远之母程太孺人届七十诸与中翰君交者各有致词余即不文安能巳巳吴世居商山雄于赀虽吴氏子弟尚谊好文词雅不以赀重视瓮牖之子蹄餐不具无以为堂上羞者有间矣是太孺人之所少者非力也诸丈夫子即不名甲第中翰君以鸾龙之才屈居秘书旦晚珥簪笔近日月之光非他赀郎比也若诸孙乔年之文中翰君洎太学君元益长孺之子之娟秀胡能不贵太孺人盱衡待尝鼎食耳方太孺人待年于程望南公倚之如当户及归吴龙泉公委家秉授之尝脱两大人于险有古豪杰应变经畧有妇如此岂直一春秋祠告之区区也今年七十有子四人孙十三人曾孙四人斑襕成帏孺慕膝下太孺人抚育三世而处其慈即它不敢知彬彬质有其文固巳贤于它子姓远矣语有之祭先河而后海贵本也无论太孺人勤俭无非仪聚族称女宗师凡与伯实公游者必曰若有贤妇游其子若孙者过庐而式贤母焉太孺人不近名名将焉往夫人可以不富可以不贵舍曰宗祏付之主鬯云仍听之冥溟闺阃之内焉用名之而终不可以无年也太孺人夙夜蔬布织纴自劳七十年如一日享不足而禄有余此寿征也尝闻其训子孙曰先世好学女毋惰好客女毋慢好施女毋恡嘻非仁人之言欤以此寿家高明有融以此寿后人子孙千亿以此寿身黄发骀背必矣此则太孺人自致之即中翰君等所不能効更徼其余惠者也图经载黄山出地七千一百七十丈轩辕丹灶在焉饮其液者长生不老云岩帝畤灵迹肇开爰有邓姥是新安固神仙之窟宅也它人以薄劣承之灵气散矣以太孺人之厚积气必有钟果尔将与山岳论年岂计人间之寿也哉 

　　○表嫂刘孺人六十寿序 

　　今世好鞶帨祝生之辞即天保既醉未足为侈究其义迄无所归若阃以内尤难言之予耻为卮言窃惟阃德之媺事舅姑以孝相夫以义训子以正逮下以恩有一于此犹不失为令妇矧其备乎则予表嫂刘孺人贤矣方孺人归表兄养初公也通湖公尚善饭无恙予母姨孙太孺人巳谢世继姑沈矣沈姑性严??炙盭难事引绳新妇若将不待教而诛焉者当则曰分耳一不当曰新妇龁我尝一覆其私藏再覆其盂可以悟矣而严如故也孺人兢兢婉顺惟恐弗得其欢至革之日始执手叹曰愿若有妇如妇霜降水落天性乃见亦念十年作妇苦乎然孺人固安之自谓妇道如是耳公既以贫废儒亦欲自露其颖于贾娶三日即出贾顾才大不受贾缚好以奇胜时有所泛溢出入得失半之孺人扶义勷决出记指囷无所留难初不谓钱自艰难中来扪之汗下不忍释如女子常态也居吴淞时火将及矣孺人叹曰我固窭人也火亦何加奈负托者何迩年人重负公人为不平孺人又叹曰向固赤贫今亦还赤贫耳噫安得长者之言而称之公固自能发舒其志意者假令闺阃中琐尾鄙倍动相牵制亦安能胜任愉快乎孺人止一女一子甚慈之然弘业就外傅即督之不使暇既从不佞学授餐数年略无倦色予纵不能有所增长头角斩斩不受人怜亦庶几水之在盂矣孺人御臧获小过差必直谯呵之巳更有善未尝不怛然化也故人乐为用孺人事舅姑十年为妇若母四十年其诚孝鬼神鉴之慈惠姻党信之勤朴朝霜夜火知之武林优尼塞涂无敢一闯孺人之门衣裾簪珥日异月新未尝斆薄俗寸步也孺人今六十矣康强如四十许人　亦得天者全耳先母孺人姑之姊也以是故事母如母母尝举孺人以训妇曰精明俭素犹可及也为善无近名不可及也予母达人也又知孺人深故藻鉴不爽如此予以是言寿孺人即不文或贤于世之鞶帨其辞者矣 

　　○周母陆太孺人九十膺封序 【 代】 

　　戊午冬予友沈无回氏计偕入都门亟称黄岩令玉峰周公贤予心识之今春移书重理前语且云公方上三载绩法得进其因母称太孺人而太孺人以六月中旬九十初度吉祥善事巧与时会古今不少概见子史氏也何可无言予不知太孺人读无回所捃摭事畧节取古之贤母行配之其称未亡人者近五十余年似鲍女宗五龄抚公以迄成立似梁寡高行丸熊画荻似柳氏欧阳氏二母厚褥大被与气类接似孟仁母教子阴行善似孙叔敖母封还魽鲊似孟宗母若其门内肃雝蓼菜区豆皆有行堤则东海京陵奚让焉此犹其大凡耳乃予深服太孺人暗与古人合者有三李衡母曰人患无德义不患不富公虽承华冑蚤孤萧然寒士尔专城南面得以意行何求不遂太孺人斤斤以廉朂之无堕清白声程母之诫二程夫子也曰患不能屈不患不伸往岁奸人齮龁公伯兄御史公至起大狱语至公莫不敛手曰长者长者尹母之训焞也曰以善养不愿以禄养太孺人尝一就官邸复迎之不肯来曰无以老人故重烦民力视湛夫人穷约时剉荐截发成子令名及士行贵显不免威仪赫奕夸耀里闾犹之乎儿女子态也今太孺人年九十翔步善饭如四五十徤妇内外冠冕数十人抚育四世而处其慈考古杨礼珪母文季姜畧可相埒然季姜八十有一杨母八十有九年皆不及惟王献之母郄夫人九十齿发耳目神明卓然不衰子姓羣从簪笏伏谒庶几千古俪美苐不知郄夫人当九十时诸王中亦有所藉乎能龙章鹤发辉映如太孺人否也观其上表求养则巳不逮太孺人远矣客曰子善征事今公声实懋甚天子召公多在西台太孺人能以公为贤令宁无以公为名御史又何可无言予曰有之王方庆将纠李义府张镒欲直华原令卢枞皆以母故犹豫不决二母力怂惥之竟成其志名噪一时李畬送禄米到宅母量之余三石责还一埍肃然三者皆御史母事也苐太孺人是时且进而大齐国家应有旌格或手诏称老福如张晋国或令公自导母观太常四部乐如崔邠故事吉祥善事匪今斯今若汉中太守南阳令执子孙礼于杜泰姬又安足道哉因次其语以复无回氏 

　　○汪母八十寿序 

　　古之论交以登堂拜母为重孙宾硕一见赵台卿即入白毋曰今日得一佳友母为解颐古人之以母重友也若此予于孟朴然明托契不薄两走新安道独不得拜方太孺人当由友不佳无敢进白者尔忆七十时予从宾从之末修豆觞之祝会浮沉不果达今太孺人进八十春秋弥高德弥劭芳誉日隆而诸昆之交日亦固自分可以拜太孺人矣而又匏系家难无由泥首仅托不腆之辞以自致予辞如陈红乌足以尽太孺人哉太孺人之事翁嫜也孝不足以尽之其相夫子也庄不足以尽之笄而有士君子之行训定其族人也女学士女宗师不足以尽之太孺人有丈夫氶四各以气谊经术骚雅擅有令名四方贤豪下车先问汪氏伯仲安在郡国守相干旄填隘人以方谢之封胡羯末穆之酪酥醍乳至推本所自又以程穆姜方太孺人也孝廉公之不勤其子也亦所谓我常自教儿尔太孺人则不以慈故废威昔程母之训二程夫子也曰子不肖皆由母蔽其恶而父不知又曰幼求称欲长更安穷卒为儒宗谚曰衣纫于袆弓劲于里信然乎信然乎是时汪氏方鼎贵显者入为侍从次且扬历封强以须节钺阃以内不免翚翟簪缦相鲜华见太孺人莫敢不肃父老过里中闻其内行皆叹曰汪之良妪尚有典型乃太孺人更不介介于其子之不富贵也时进而训之曰汪之取于造物者奢矣岂敢复望尔曹苐斤斤无坠家声吾老矣嗟乎此李母之所以教衡尹母之所以教焞也何太孺人言之肖也古之抱阃德而享遐龄其子姓多且贤者无如王右军郄夫人杨礼珪母郄夫人七子一女皆同产杨母有子二人太孺人处乎二母之间顾九十以往神明不衰年八十九徤饭无恙以太孺人烛三跋犹纺绩未休较十当不止于是予不敢侈方以外荒唐之辞苐以人间常数按之自八十以至大齐当得称觞者二其间或进无筭爵小子即远在千里外必当一拜堂下以瞻鹤发史葢称孙母见台卿时亦巳近百岁然则人友之得拜其友之母与母之纳其子之友之拜固自有时不可强也 

　　○陶周望解老释庄序 

　　老氏阐窅渺之微庄生恢荡谲之辩后世尚之者尊之为经排之者至诋之为术余谓经之名不可妄加也以经名老庄老庄所不愿也经者常也老氏正虑人由周孔之经循其固然守其当然而忘其自然故曰礼者忠信之薄而伪之首曰玄之又玄使知揖让征诛礼乐刑政皆生于有而出于无岂肯道常道言常言者乎庄生意在尊老排孔而故乱其指不帖帖与老同荒唐悠谬使人寻之无端究之不可纪极而莫可谁何莫可谁何则废然返矣葢置之无不然未必尽然之域以明自然故曰是亦一无　穷非亦一无穷正反经之言也名为经不大冤乎若夫微明敢杀之说弱丧反眞有无尻首之论诚有类乎术然老庄皆以明道趣也非教人以术也人不善用之则术矣非老庄之罪也自老庄之书行三千余年解释者无虑百十家虽互有短长要其意自成一家言耳与老庄綦远也至我　明会稽陶周望先生始以素心道味仰而穷之成解老释庄二编其领高其会澹故其旨深平其心虚其我芟其繁导其固故其词简无论开卷了然如晤二叟于语言文字之外觉百十家之殊旨亦顿露其精微而丑拙掩余是以不敢私为枕中之秘锓以行之抑因是而有感焉老氏不当周文之极敝必无五十言庄生不目覩儒墨纵横刑名坚白如狱战之不相下内外二十一篇可以不作当时尹喜当关曰子强为我着书　篇自标寓言十九其意可窥巳窃怪儒之陋者别之为出世之宗夫万物本乎道道本自然一而巳矣孰为出与入乎凡立言者皆不得巳也言犹药也有一病发一药令世无病卢扁一农夫耳此宣尼晚叹于忘言释伽扫影于无字古之至人其归一也然则先生之成二编也亦不得巳订三千余年百十家之讹耳非眞解老释庄也如曰解之释之则二叟强言其自然巳不胜多矣先生肯更成一足乎世有知道者当然余言即不尽然先生必然之二叟亦且然之矣 

　　○于忠肃公文集序 【 代】 

　　某守杭时凭吊其土之先贤北望紫云松栢北指者宋忠武岳鄂王墓耶回瞻南阜蜿蜒郁葱碧血俨如登其堂不寒而栗则少保于忠肃公祠也嗟乎边疆多事东夷一小丑戕文武吏不可胜计人人无不扼腕思起忠武秉钺而公主枢父老涕洟争来谈说其轶事为之忾然顾今之时亦非公之时比也奴即跳梁其桀骜未至如北也先东隅蹙国二千里虏骑犹未薄城下也今蜀有变黔有变而公当日亦有贵竹之苗楚之猺獞近者一二不逞盗兵潢池似犹逊往日之邓之叶之黄之牵连数省也公随事旨画辄乱辄定如不经意若夫主播虏偪排迁主战如斯大事今有一于此乎公持社稷为重君为轻之说而虏不得挟以为饵设伏用火攻而胡马不敢久牧叩庭恸哭而金欧不至如南宋劾许贵而边将无人敢不言战公虽主中枢而盈庭大疑大政黄发拱手一听决于公蠭起云涌公口断手裁左画右擘每有余闲尝口授章奏两吏夹书手指为痛公之才眞天授也其尤不可及者在识定而任坚公之功以识而成公之祸以任而种欤说者谓南宫之锢太子之易不无少委蛇是亦有难言者　景皇帝之知公眞同鱼水廓清再造之勋臣何有焉皆君之功也公自以肺腑重臣不欲得之于口舌而冀默回之于不见不闻观其议和不怿而从容以对兼二俸而再疏控辞意可知巳至上非不省而重难返君臣之际亦将奈之何嗟秋公不可作矣今集与国史并传按方治病岂无可施用于今者考公行事大畧足兵食明乊措振纪纲今日三者如何也不可师其意而核实行之乎土木之难公议文武俱当以失机论即死亦不得滥恤不可用之以定功罪乎选京军十五万为十大营徤将领之不可用之以壮声势乎兵营郊外徙流民城内不可用之以守山海乎精兵出龙门关夺独石八城不可用之以复辽广乎计擒喜宁小田儿行间不可用之以缚叛人乎虽然今亦有不敢望公者公受知三杨用于方富之年　景皇帝摄政时巳心器公定马顺变即位以来虗巳委听知无不为为无不尽片言尺楮捷于风雨群盗强虏咋指于万里之外即宵人如有贞吉祥辈能钓奇以杀公之身而当其任事不闻一关公之口掣公之肘是公虽抱冤千古而生前固巳愉快胜任矣此则公之遭而今人之所以难也某媿无以效公得奏议　　卷诗　卷将梓之而冏卿李公又以旌忠录至遂成全书俾经国者咸得而仰止焉 

　　○吴德聚爽阁书目序 

　　人各有嗜嗜金玉子女狗马者庸人也嗜泉石花鸟丝竹者韵人也进而为金石篆籕之嗜清矣然非博雅不得称赏鉴家书其可巳巳夫且书之以为宝也剖玄黄之精传圣贤之髓造物亦若秘之惜之往往难聚而易散是以一厄于秦火再厄于楚汉三厄于董卓四厄于东晋五厄于侯景六厄于五季七厄于靖康八厄于元其聚也以帝王之威力悬金授爵惟恐不得而西汉止三万三千九十卷魏二万九千九百四十五卷东晋三千一十四卷南宋六万四千五百八十二卷齐兼释共二万三千一百六十卷梁七万余卷莫盛于隋嘉则积至三十七万卷至开元仅八万卷有奇宋崇文书目三万六百六十九卷续目增一万四千九百四十三卷若夫沉笃渊湛之士家裒户袭代不乏人欲如阮孝绪之七乘张华之三十车者槩不多见难可知巳予友吴子符远酷嗜书一日不手书一月不得奇书则不乐藏书多者至十万卷皆手自较雠又喜借与人看予尝有诗谢之曰较来三豕正帙返一鸱虗皆惇言也虽然予犹有进焉上古书用添竹中古易以缣帛稠重易坏故一失不可复得周显德中始有板行而古文寥落甚矣即开元八万余卷犹有今文三万在其中以凖今日可以类推故今之藏书似富实贫虽复万卷不足敌千何者今文多而古文少也今与符远约无夸卷帙之侈以见古为奇有秘本急录而传之得善本存副以广之不独广吾气类之好亦借以破鬼神之悭非萟林一大胜事乎予少即有斯嗜愧力不及它日当构小书淫馆与贲阁相峙而居有无互授两家子孙世世无恡一洗千古借书三痴二惑何减百城所谓勿替引之矣 

　　○四书说丛序 

　　经义之有解自汉诂彷也莫盛于宋莫庞杂于今日汉人止通字义不立文词学者游咏其中浅深皆可以自得宋儒惩汉简畧锐意发明诸如阴阳理气心性精深之谭皆画有定说如守三尺其功固大然高明渊湛之士上质千古下问寸心觉可以如是而不必尽如是于是各以其聪明出入其间异同斯起当时如青田永康巳有诤论然皆实有所见不似今日蝇袭蛙沸剽释老之唾余拾纵横之剩语自谓不诡于洙泗其视传注一似言之无禁杀之无罪者嘻太甚矣故汉失之疏宋失之任今日失之狂昔人谓秦人焚经经存汉人解经经绝以之罪汉则过政可定今人之案耳夫解经如为故人写照然音容色泽久巳绵邈求其彷佛唯是平吾气虗吾心思其咲语居处灵山一会俨然未散庶几可得什五若先以胜气我心逆驾其上即面承绪论犹未必领况千载之下乎愚为此愳不敢陋汉之畧亦不敢是宋之拘苐不敢效今人之无忌惮随所翻阅手自笺记日费十年编更五易以一目之罗不可以得鸟故多张而广伺之究以收一目之用此辑说丛意也或曰四籍之旨将无同乎曰不同宣尼之言如水在盂方圆大小宛转随人而常处于有余故其言可以疗饥可以巳疾而卒莫知其所起止贤者则不然各以质之所近诣之所到务显白其宗旨以示人如大学经世功摄于格物中庸阐道奥极于知微七篇捄世而作旨标于性善即同归要渺读其书想其人犹有可得而见焉故先儒曰颜子死而圣学亡愚僣续之曰曾子唯而宗门启宁独分量知时论世其亦有微几秋或又曰子言似矣古今大儒皆以我穷经如主敬主静致良知体认天理之类究竟不出其宗据子之说将不虑为经转乎曰论学解经理同而事微不同者也论学必归一不归一不可以尽精微解经必闳览不闳览不可以致广大及其成未有不同者也故曰一致百虑殊途同归昔有交讥者彼云有钱无贯此亦云有贯无钱是役也积钱以待贯不愿人之空谈贯而不名一钱也不然与杨子之肆白氏之幞何异愚之罪实甚矣 

　　○诗经说通叙 

　　六经之解莫难于诗余所见勒成一家言者不少要皆诗之一班非古今人之聪明不能举诗之全也诗固不予人以全也何以言之作者一人采者一人解者又一人以五方之音更千载之舌赘牙者或以臆易之况册代竹隶代篆千缮百翻亥豕互换宁复三百篇之旧乎一也关睢养老驺虞节射蔓草褰裳赠行荅飨虽云雅颂有所天子或下取公卿大夫或上拟古人作有指而用无常也至今迄无定说二也诗有声前之旨焉有意表之象焉有响终之韵焉可神遇而不可迹求也可彷佛见之不可以笔墨书也三也有浅言之者深解之而索然有约略言之者详解之而索然有不伦不次者乙之而索然四也大抵训诂之家以博诗非不博也寓目冲口讵必博乎沉笃之儒以理诗非无理也劳呻康吟讵析理乎辨难之士以义诗非乏义也作非一人世非一叶讵寻义乎凡此皆解诗之沉疴也犹其小者其大者在序尊序者曰非子夏不能作排序者曰后人附会之词耳两者皆讥余谓后序可去而首序必不可去首序难读略与诗等或一字撮要或片言含讥或词切而明或旨近而远神明之用生生不穷即紫阳严斥其解亦多摄入首序中所不能浑合者卫郑十余什耳余受经廿年穷览羣书访求耆宿深叹作者之不可复起信首序之必不可轻废但身为诸生不能勇次成一家言依违两端以俟旁通之代启寔有嗛然者焉然其不能全举亦犹夫诸家耳题名通者义取通其滞义归之合并亦以告墨守者曰穷则变变则通今其时矣嗟乎诗缘情生蔽由情浅长吟微咏并可悠圆拂迹刻舟斯成顽固自非夙具诗材即同编联席领畧悬殊是诗之傩又不在人而在天故曰六经之解莫难于诗 

　　○张少岳山人佚草叙 

　　嘉隆间有张少岳山人万言者隐北山之灵峰寺周兴叔先生为筑听泉亭以乐之记在集中先生卒属有所迫至不能保其薖轴客死湖上又二十七年而予与先生仲子谷王读书寺中徘徊遗泽未尝不黯然伤高人之不再也山人隐迹与者半不与者半余谓一儒生扶亲柩入山长揖城市松木量腹薜萝代衣三十年如一日亦岂无所托而能然者山人少嗜酒晚益落魄诗多散佚不存余所收才什一又汰其什七而刻之使他日传隐逸者知有山人足矣 

　　○义学考序 【 代】 

　　子舆氏称文王之治岐也政无不举而诗人美之则曰成人有德小子有造誉髦斯士颐之繇曰观颐观其所养也然则为宰者徒急急于簿书期会刀笔之间而阔畧于诗书弦诵舆儓伍佰之属中饱而民间俊秀之子常饥其政亦可知巳邑之先贤尝寘田八百亩以膳子衿之贫者至今犹赖其赐予每自愧彼当兵燹之余荡然瓯脱郁为壮观而又能贾其余力斥田授室好整以暇何其多才予承乏始平徼天之幸岁凡五稔而不能有所兴寘倡导人之相去奚啻九牛尾哉适父老子弟以义学请予方有概于中亟允之学博沈君则又曰无以养之而求速化虽信弗从于是增设田亩百以待俊秀之艰于糈者而授餐之中微寓激厉之意焉夫社非无学也多则杂而不精古亦有寘义庒寘义田者矣止及其族而它姓之才者不得闯而入之则私而不公窃谓斯举犹有荡平正直之遗焉是役也始于万历庚申之春成于天启辛酉之秋邑父老之劳为多予何力之有诗不云乎攸介攸止烝我髦士此盛世公卿事也后之来者遹观厥成予将有万里行不及覩之矣 

　　○张德懋集序 

　　此予友张子德懋之遗集也德懋殁时子岐然幼甚稿多散失稍长刻意搜拾厪此吉光片羽耳惜哉予与德懋晤于水西一见投契时俱少年犹忆较读六朝人赋德懋一过予再过皆成诵不讹共相慱咲水边柳下或竟日夕谈不休德懋修眉目亭亭然重香自泽衣冠楚楚为人多爱爱奇流连景光驰慕日月每当风花骀荡绮丽骈阗辄僊僊欲往若夫清秋蛩鸣穷冬木落乐往哀来又不觉愀然以感■〈忄戚〉然以悲尝谓予曰人生于情终当为情死令见者莫不以韵人逸士目之德懋雅亦以风骚自命至谈论义侠詶对古今则又挺挺激发如饥鹰野鹤矫然自迈其俦事亲友弟俱有至性人皆莫得而见之体故弱不能无所眤眤而感伤伤之不巳遂至于病今读其集中诗作哀猿出峡声行人欲断何况其人顾味其旨巳薄有所悟亦安肯久留人间世哉德懋诗好中晚书学禇河南哀册枯树缩为蚊脚细书笔笔堪舞为文落笔不作魏晋下人语举子业则居然先民矣事事抱万里之志惜乎未见其止令人感深 

　　○王献叔诗集序 

　　今之言诗者如麻竹萑苇所在有之而其病则一大抵拟议多而性灵少急欲为诗人也急欲为诗人故愈无与于诗古之作者皆非有意于诗者也欢抃愁思劳呻康吟迫于不得巳不知几许之烂熳而境会偶值窍籁忽鸣后人爱其旨美其声亦悠然觉其不可巳因谱之以笔墨被之以管弦而谓之诗唯其不可巳也是以传之至今迨夫学士大夫习而课焉山人墨士负而走焉寒酸山癯窃而文焉去诗巳远矣况乎转相仿効蝇集蛙传闭户刻阴组句织字甚有篇成而尚无题者彼将以五字七字遂诗也欤哉献叔工诗所刻金陵草脍炙人口居常善病不多作感触酬和伸帋疾书无苦吟态汉魏三唐日不释手绝不刻画慕肖遣词使事俱近自然今集具在一自性灵出之岂与刻鹄画虎昔人所讥重儓婢作夫人者等乎予尝观诗人必有所反不反其诗必不工献叔精举子业耻不为家非无钱粟可部署者未尝持筹无济胜其好游不胜酒一勺辄沾醉喜与人共饮无狎邪行而好谭艳情事凡此皆反也书册所不能载汉魏三唐所不能授者此也予所谓性灵者近之宜乎其诗之工也 

　　○虚室吟草序 

　　今之言诗者盛诋嘉隆七子而极口推公安夫学七子者弊矣学公安者能弗弊秋人情之所至为诗情深者其词绵情远者其词舒情高者其词厉情穆者其词幽若舍自有之情而学它人之步未有不反复而成厌者也辟之广冠大袖必有窄帽秃衫缨缦娟嬛必有啼妆黄额前之不趋后之不厌其趋之日甚其厌日速又何怪焉文茂先生不知孰为七子孰为公安情至则作作则称情而止故其佳者入人意肺可啄可饮即次者亦不失为平淡夫平淡者诗之眞而情之始也故足传也虽然今之传者不独以诗也名位声气相挟以俱钟士季之札称阮步兵便字字生动张率之诗托言沈约共相嗟许若闻其自作皆不谓然先生方系身一博即无言不公安人犹将不誉之然先生之诗固在也世不乏平淡之好如我辈者自当手是编而日哦之 

　　雪堂诗集卷之四终 

　　●雪堂诗集卷之五 

　　武林沈守正无回甫着 

　　序 

　　◆序 

　　许子孙先生全稿序 
　　胡休复手评诗义序 
　　广骚序 
　　选癸丑极玄序 
　　选癸丑广玄序 
　　癸丑诗经房稿合选序 
　　萧斋杂什小引 
　　松溪隐大题文选序 
　　胡休复全稿序 
　　胡休诗经全稿序 
　　邹侯肇敏扈冶斋诗义序 
　　对山集序 
　　存玄四选八体序 
　　西湖诗社序 
　　应硕甫近刻序 
　　蒋韶宾腐毫草序 
　　吴长组诗萟序 
　　冯尔韬诗萟序 
　　北归廿义自叙 
　　桃花坞草自叙 
　　博笑草自叙 
　　灵鹫山余草自叙 
　　四书获薪草序 
　　诗经获薪草叙 
　　自选九刻叙 
　　自选诗艺叙 
　　从治命引 
　　陶庵诗经笔记小引 
　　清音阁课小引 
　　黄贞父近义小引 
　　郑子野制文小引 
　　陈生甫灵鹫山课引 
　　陈生甫楚游草引 
　　竹香斋近业引 
　　文笔山社小引 
　　吴乔年制义小引 
　　凌士重小草小引 
　　周公润吾六十小像题词 
　　古今帖目题词 
　　题诗疏翼 
　　题病中吟 
　　题陈文叔集何长卿印册 
　　题玄对楼册 
　　题方澹玄墨海 
　　题秦心卿画册 
　　题王守溪示馆中诸生后与刘德严 
　　题小画与王献叔 
　　跋延陵小刻后 
　　跋周续之西湖杂咏后 

　　○许子孙先生全稿序 

　　辛丑会墨□余不甚满其首义次义深服三义服其才而犹疑之旋亦大赏洎先生窓稿行且读且快且快且读葢如吴道子过张僧繇画三往三返至寝□其下不忍舍去也始焉见其姿骨天成神机横出服其天少焉见其毁律而律非才而才愈疏实密疑往亦来服其神进焉觉其神理俱在有意无意之外服其人尽而之天久之与之相醉不知其所自起余亦无所用其知知天之不可阶而升也余既爱先生文喜闻其轶事或传先生性卞急尝以小怒断一仆人手几起大讼奔入都次年领南宫第一人妻妾朋友无竟日之欢小不合意辄推案掌面以去余亲闻王回溪言令同安时扑其修候隶人事也彼目中乌知有县令哉又闻先生有书舍在海岛中一往月余不出日拈经生义始抱膝兀坐巳升之几巳盘上楝楹间巳登屋上或至忘食比义成不得下更怒骂掷瓦石击其下人先生没后遗集行有上龙江相公书中皆幼直之言功名富贵之士梦魂中咋指不敢道一字者何况摇笔其书固称拟然久播人间非畏而不敢上也余习先生文久知所传闻者皆眞尝私评之先生葢直行其信不见世有豪杰前有圣贤何论卿相荣赫与浊世营营商淹速较毁誉为何事所谓进取不忘其初斐然成章孔子之所谓狂也近制冠南宫必列鼎甲先生以不经意字画潦草抑居其下座师冯琢庵规之选馆且以生平书籍授之先生问曰人何官不可居必翰林为座师闭目不答冯东省贤者也闻先生言不媿反以为不情不及远矣先生天人也制义亦其糠粃之一然无先生之胸怀必不能极其至后人慕其至而伪作旷达以求之失之愈远嗟乎安得起先生而北面事之因吴采于氏刻其制义遂书胸中所欲言若此 

　　○胡休复手评诗义序 

　　诗难言也以经义言诗尤难也三百篇降而骚而乐府而古选而近体蝇袭蛙沸宁复途咢巷讴劳呻康吟哉诗去远矣故曰难言也况有韵易之无韵一言广之数百言以书生代田畯红女之舌以括帖摹笙镛金石之音伸纸和墨强其胸怀之所无手与口之所不了了尚有诗乎哉哉曰尤难也虽然抑有说焉三百篇非生于情者乎夫人哀至涕洟欢剧抃舞怒为叱咤忧则歔吁情之则也然易水变征壮士征剑雍门再弹齐后雨泣秦娥改声哀乐骤变安在情能生文文不能生情也哉无论经义家固鸿儒巨匠之所自出也即卑卑占??毕方其执笔为文也穷索不巳怦郁纷纭朦胧焉昭晰焉少焉漫焉络焉荡焉鍧焉瞳忽以溢辨忽以驶笙镛金石间作于耳田畯红女交触于躬借他人之手口抒千古之胸怀此埘而犹能办其孰生情孰情生必非眞入情者也果尔则有韵无韵一言数百言亦影论耳岂实相耶抑又有说焉思以穷情者也识以定情者也境以张情者也才以□情者也之四者工则足以辅情使之不朽而拙亦足以掩情文通偏长于徧拟值其工也灵运献短于邺中值其拙也然后世不闻轩江而轾谢者以其皆返于情源而非工拙之所得至也斯又入情之所必詧也余友胡休复简远恬穆读古人书与今人语皆先意而解真情种也年少作诗义寄托微妙一本乎情迩来益达于情之旨思囿逾奇识涂逾老境辙逾玄才铓逾宕虽无情者见之亦复鼻栩栩近复手较十年作者定为初二二义即不能必其人奇人老人玄人宕人要不诡于情其工者不啻陵江即拙者犹不至失谢噫上下得失之林惝怳有亡之际又休复生情之日也作者鉴者无得于文之先而拾人牙后曰删后无诗岂知诗者哉诗难言也 

　　○广骚序 

　　今有人于此游山川而不知领畧遇美人而不能怀思朝夕烟霞霜露之变日动其肺肝惊其毛发而木然无情不必从其人问文矣何者不通其意也苟通其意争担可以悟书弄丸可以解鬬丁之刃扁之轮吴道子之画颠倒出没如以灯取影无之不可如其不然目将疑耳手将疑口宁独南人不信有千人帐北人不知有千石船也哉屈原通三百篇之意者也淮南王曰国风好色而不淫小雅怨诽而不乱离骚兼之今读其词有一字似国风小雅乎否也史称宋玉为原弟子好文辞乃不能舍师津筏而上之后之言骚者祖焉牢不可破空同子乃曰汉无骚谓汉无骚则楚有骚矣楚亦安能有骚哉独屈子有耳余为之说曰以有有之则骚之道隘离骚之后不复有离骚以不有有之谓屈子至今存可也司马相如深于骚者也其论赋心广矣大矣试读长杨羽猎诸篇有一字似骚乎否也后世知相如为赋圣而不知其本于骚使徒笑貌为之纵方驾屈宋亦骚之重儓耳若相如者善学骚者也犹未甚也三百篇广而骚骚广而赋体变气未变也降至举子业不啻远矣乃有一人如巨先者于数千年之下号于人曰举子业与骚一道也吾之举子业以广骚也人宁不掩耳反走哉不知拘者形摹解者意匠形摹则唯恐不同唯恐不同虽以宋玉之好文辞身为弟子而大招悲秋不能不压于离骚经之下意匠则不妨为异不妨为异虽数百年有相如之赋数千年有巨先之举子业而不能不与九歌天问鼎存于天地之间今巨先文在左即未可谓至之其命意则古今豪杰之所不敢道者矣独怪其盛年隽才承祖父庥美又未与闻国家之事即小不遇未可称伏枥与宗臣憔悴殊不类乃自言有其遇故喜言骚尚未脱千古骚人习气余愿巨先益广之使潇洒迈往之气溢于毫楮它日当有进此者即日痛饮读离骚可矣 

　　○选癸丑极玄序 

　　凡物莫不有玄焉匪玄不妙匪妙不传然最能误天下耳目者必妙也今夫长袖舒裾熏香沐泽士之妙也顾韵人与俗子异好餙者不辨也施朱贴黄明眸善盻女之妙也顾淑姬与市娼异好色者不辩也彼方为其所炫引以为人世之奇止此乌暇思其所从来乎持是以论文则朤之或劲以柔也泽之或腴以清也脉之或坚以舒也气之或豪以暇也理之或沉以洁也惛妙也玄不存焉今之作者掩于前人之妙不克自极其玄观者复为作者之妙所掩又不能竭目力以极其玄转盻之间英华朽落复为陈红徒致感于风会之流如江河之不可使上呜呼悲夫余非知文者顾廿年于此亦庶几见蔀蕾而知黄紫尝杯勺而识渑淄者不揣为是选一切屏吾之虗气成见务求作者当日之心种种诸妙日过于前而目不受也去取甲乙似有不得自主者焉因是思南海北海之心亦若斯也巳前乎我后乎我者之心亦若斯也巳初机不喻尊宿应无不喻流俗不解豪杰必无不解其终不解且喻是自与玄隔也非作者之罪亦非选者之罪也此予命柡玄意也客曰昔唐姚合之选当世诗也亦曰极玄彼括三百年于百首子选三年巳不啻四锫之乌乎极乌乎玄余曰有一代之玄有一时之玄人心乘变而至极者也选一代者不敢轻进前之作者犹选一时者不敢轻退今之作者也彼亦一玄此亦一玄各有攸当耳是役也余犹恨其刻也巳矣 

　　○选癸丑广玄序 

　　广玄者何广极玄之未备也士终年掺觚鲜得当意造物颠倒遇合猝未易知朝夕始终之变有不自信者焉此不可知者一也或千金自享呈之主者主者不售况才情之所骀荡风月之所驱使功令束缚之日此或畏而恧焉彼或赏而姑寘之不可知者二也又有不敢言者豪杰之士仰屋窃叹虑亡不遇一知巳比其遇也所击节者其生平之吐弃也所涂饬者其生平之宝惜也则不服不服则霄汉之感不足夺其肮脏之怀且所与俱者皆四海九州岛岛之人也年不相若学不相如落落鸡羣羞与哙伍则以我中驷驰彼下驷亦情之必有也虽不必尽然何敢厚诬天下士故夫房刻之权可使智者驰愚者骇趋时者韦化茅靡而谓足以尽三百五十人之长余不敢信也抑因是而又有感焉终唐制诗湘灵壹什二苏试论如出两人胡注精之拙游墨之工也瓦注巧金注惛将今古之大情欤由是言之试义之不如房刻也矜率之别也有房刻终不能废行卷也广狭之辨也合二玄以尽一时之骅骝騄耳观极玄之所弃与广玄之所收因以窥当世之九方皋则不佞窃取之意也夫 

　　○癸丑诗经房稿合选序 

　　房稿之刻自癸未始独经义如连鸡终不得一余选二玄皆陈太仆邮致较贾人最先因属休复征五房诗义共寄文六百余首大者方幅小者薄号十九未登木者余汰其三之一刻焉全惟诗义之盛莫如成弘靡于嘉靖振于隆万之初而大衰于癸未以后其病在活剥词赋妄缀邪淫如市娼倚门越优傅粉见之欲呕间有一二俊人工为致语自咤传神正在阿堵中不知白蜡青蒲咀嚼不永寒汀落木景物无多亦岂诗人之遗则乎今读诸公文即纤浓长短不同致大都清不削骨华不伤肉本之情性鼓吹休明是衰而复盛之机也往吾党二三同调见诗义之敝忧形于色亦尝两变其技以砥狂澜苐山林为政止可动识微之豪杰不如庙廊为政并可以动耳食之常流自古豪杰少而常流多则是刻也其大有功于诗义也夫 

　　○萧斋杂什小引 

　　练川李长蘅庚戌下第戏题长句将次第斥卖其生平所爱翫以糊八口笑谓人曰此南归出帐也今读于王以琴易粟诗不觉喷饭何气味之佀也我辈天与傲骨一具既不肯苟富贵又不肯徒贫贱才情意气之所之务求与俗子反安得不穷然始焉嘲谑卒归嘻笑攒眉之中大有眞适亦非旁人所能喻也于王余师廷珍先生长子挟声承号顺风易呼假令稍浮沉贵人间奚啻不躬但日啮梁肉与一穷于王扪腹弄操所得孰与多余未见知先生时先于课萟中与于王作合巳进读其诗巳习其人无不幽古顷得札复云近颇精于禅更余深信它日于王未曾一字余亦不能赞一词是两人相视而笑日也 

　　○松溪隐大题文选序 

　　今之选刻畧有数端一曰社选二三同好闭门造车头攒耳摩千金自享即命世豪杰于此乎出酰酱之具亦或以之祸梨枣费禇素焉二曰征选邮筒之檄神马尻车曾未移时赫蹏堆案大都一尊宿辉映十余辈司月旦者怜才痻好意杂出其间安得精也三曰房选国门初悬家负南董其雅俗并收贤钝偕赏者十不一二工拙繁简还镜其人但身入其中便为一时之风气所转文与人旋失其重此其大凡也四曰小选春容难粹险绝多任务此古巳然非自今日如震泽毗陵当年撰结宁止千百年之传传而久者一二游戏之余渖耳人心好奇膏盲通患生生不穷焉知来者先据其胜宁非大情乎五曰合选其人亦必不可一世者原本正始旁揽江河立凖考中字栉句比宁轻退古之先民不妄进今之作者推其意殆将集四种之长而砭其短然三长未备五色或迷赝古乖今亦有未易衡量者焉迩年惟符九明文会编大强人意续刻行遂有弩末之恨余子纷纷谁之与阿难可知巳乃有五选之外别起义例论古不极其初程萟姑寘其小合则社与征弗弃也不合即房弗收也如吾友宋上木松溪隐大题文选者余阅之约文二千余首上自隆庆迄乎今兹都为二集其文理到审脉脉清程格格正衡气气昌定词而大要归之于神足虽其意以逢年为主然郁淬之中饶有神采彀率之熟并现工微以意求之无所不有知上木之苦心矣谚曰跣则鹿舄则肉上木任其劳海内享其逸萟苑考功于斯为大刻名松溪隐者即上木隐处老树偃蹇苇竹蔽亏樵牧偶至疑是桃源自易选行松溪之名噪甚遂多问津者虽然上木亦将出山矣 

　　○胡休复全稿序 

　　往岁辛卯休复始与卓子去病行习常斋稿于南都是时海内方务壮声大气而二子独为清微之言士皆哗之唯一二老宿如陈子有冯开之辈击□叹服今刻中尚存什一标习常者志初也弹指二十三年休复之历涉屡更其为技亦屡迁由清微而渊茂由渊茂而广大由广大而横溢柳堂北游二编皆两年间近作也海内艳休复之遇谓以休复之才之养技不至此终不逢年或者为依附名理之言又谓浸假不变而竟其所至未知二百年来谁堪匹敌惜乎其创义以渡江也两者皆名能知休复者究之与耳食无异休复邃于经术年十七八即与去病下帷疏易自王辅嗣以下皆有推敲平常好读奇书自丘索以及外家稗杂无所不览独不能跳时以自显故帖首伊吾作经生家言实非它经生比也其时而清微而渊茂而广大而横溢亦性灵之所栖泊风气之所驱使才情之所怡悦傅会以成似乎各一家言不知休复自以其不变为变也辟之老于兵者或用寡或用众或刁斗自严或解鞍却敌以至市人可战女子可阵其运用之妙必难告人人但惊其五花六出之奇而巳矣故文有茧丝牛毛而非清微也夏云□□而非渊茂也江吞河驶而非广大也牛鬼蛇神而非横溢也此其间未易言矣三编皆休复自定其间甘苦得失应有独解即廿年末契如不佞犹觉此外尚多遗美则亦犹夫惊其五花六出者焉耳 

　　○胡休诗经全稿序 

　　余生抱枤杜踽踽之感窃慕伐木嘤鸣之义少时从谷王案上读休复制文归而魂交须眉如刻越三年始得把臂不自知其酥乳之合也因遍见去病子往相与定交不知古所谓牙期庄惠如何我数人自谓相视莫逆者矣一辈沉沦奄忽廿载独休复先成进士旋入木天吾党差生色笑忭未两月而谷王客死粤东又二百五十四日而休复无禄于燕嗟乎未免有情安能堪此休复初第时属余序书义巳复致一札云诗义亦必子序之曾未捉笔更罹新痛余忍再序休复文哉追忆巳酉舟中联床夜语休复论唐人诗曰初唐意在神足足则不暇顾其貌盛则淡其淡非今人之淡也中晚丽而不淫其丽也时为之其不淫则诗人之则也余曰子非论唐诗也自论诗义也子以二十年具唐人之三变子知之乎休复笑而不答休复诗义变与书义俱详具余前序中大抵本之性情纬以经史或如微阳古松或如明月在地或如落花丰艹笔驱神运各极其诣有不知其至而至焉之□代斲则伤俲颦必丑不入其室者不得其解亦不知其难嗟乎人琴俱亡神理偕往不朽者翻托之易朽以传余展是编眞不啻山阳之笛西门之棰矣讵曰忍序忍弗序也哉 

　　○邹侯肇敏扈冶斋诗义序 

　　今之受诗者皆言诗未必其眞知诗也诗有体风之体讽宜纡以微雅之体正宜切以庄颂之体容宜穆以雍正之体平宜婉以长变之体杂宜望以思然人之才源风则易丽而近淫源雅则易严而寡韵源颂则易夸而乏深况工愁餙涕行路必不兴哀学步效颦识者增其丑鄙乎由此言之诗之难也非止体有五难才有三易亦人情之未眞耳诗曰唯其有之是以佀之彼三百篇皆中于肌肤摇于心髓迫喉扼吭不得巳而声焉而我处千百世之下以局外之身规模故牍而约畧言之无异倦后之吁梦中之呓是以远也如是将三百篇之后遂无诗秋曰不然宣尼言兴于诗使人心无诗安得而兴之唯是高明渊湛之士深情素气□诗独近而又博雅以广其趣专一以迎其来钩索以极其变渟蓄以汲其深夫固巳日寘其身于诗人之总途矣夫然后笔为灵药楮作兴会有诣必极无往不穷综七情汇万类缩千百世于双瞳十指之下而唯吾驱使虽然难言之矣余结发受诗所心服者唯王唐汪向今则我邑侯邹肇敏先生先生常有诗删行世奉为功令不敢赞一词今得畼读其扈冶斋稿无论向之所谓五难三易者弄丸以解即余生平所犹夷不足于诸先民者至先生而更无遗憾葢先生之尊人正之先生牛耳诗坛直追正始先生渊源有自所谓日寘身于诗人之总途者宜乎其无不宜无不有也汉伦父子受诗者若包咸之子福也黄谠之子容也诩也韦贤之子玄成也赏也皆受鲁诗张鄞之子湛也晨也受齐诗孔子建之子僖也贾徽之子逵也皆受毛诗当时诸儒分治一经各守其家说不相假借然解经经明餙吏吏治其显者出入卿相为帝者师论者谓汉儒经学较宋为实正之先生未竟以开先生先生复以敝邑为奏刀之始夫诗者持也治经生则持经生之心宰一邑则持一邑之心它日为帝者师则持国是眞儒实效固如是区区汉儒乌足道哉 

　　○对山集序 

　　文之不能不今也非才降也气降也何代无才才何必不逮古读古乐府何不如三百篇也读史汉何不如典诰也唐之文宁无一字追汉终唐文也宋之诗宁无一字入唐必宋诗也无如气何也人在气中如鱼在水不自知也虽有豪杰不过识气之先壮其所欲行节其所当止究亦终为气用而人辄以转移拨定之大力归之不几为造物笑乎今学士所亟称者无如唐昌黎宋庐陵夫以元和之饾饤也势必为广大微昌黎将不变秋以至和之北轧也势必为平夷微庐陵将不更乎特彼所谓豪杰之士也其受气灵其服早故人以功诵二公假令其时旧习未熟新机芚乎未开虽嚆矢谁其应之往时功令尝严矣朝降一纶焉曰正文体而十五省之录更甚也夕降一纶焉曰正文体而南宫之录又甚也彼拘儒犹然执崇雅黜浮之说是恶知雅杜周曰前王所是是为律后王所是是令才士操不律如老　吏断案见法辄取奏成手中耳亦乌能舍吾所好以从令为哉即如丙辰会有奇变士之不遇者诧为阳九今其牍具在如江阴之李晋陵之邹桐城之阮武塘之钱无险不穷无幽不探无境不诣无翳不开然犹曰汗血之骏不肯以一日易千秋它如信安方孟旋会稽刘特倩固陵黄大年公安袁小修泰和萧伯玉其人皆老困名场往时亦尝语人曰吾且渡江吾且诡遇令其文又何趣高领深穷工尽致之若是也哉予因是窥二窍焉曰广曰翻凡一义初??立一境始转未有不疑骇半者也豪杰起而畼之譬之畏骑者引之翫盘山走坂之乐未操舟者与之谭风涛溟渤之奇不独释然解且攘臂从之矣此广之说也广极矣餍而思复于是予之以翻厌刍豢者思珍错洎珍错之倦也仍以刍豢厌丝竹者思讴吟洎讴吟之倦也仍以丝竹聪明代起生生不穷人与人自相乘除未之或知彼不能为先者皆受气不足者耳故夫能为者才也不能为者气也才不能不为气用所以成一代之运不相借也故曰气降非才降也客曰子言似矣对山之义何居予曰予爱山故偶题之虽然说山亦可憎岩壑者俗子也日用不知其趣者樵牧也一丘一石不信天地之大者山癯也好幽怪而不适用者羽童枯衲也山有情性形态不与焉山形学学耳尧尧耳耀之以日滃之以云迷之以雨幻之以朝夕缀之以草木百态横生不通其情性形与态皆得以乱之眞山遁矣昔有对山者李龙眠画山庄渔樵泉石不问而知其名意通于山也吴道子图嘉陵山水解衣盘礴一夕而毕山通于意也夫文亦若是耳故了于心者必了于手了于手者必了于目如其不然必非予向所谓得气之先者也予非其人也理固如是矣 

　　○存玄四选八体序 

　　孟子曰诗亡然后春秋作是春秋之作以存诗也夫诗之教婉矣新台矢口于戚施而不言聚尘何事巷伯疾首于投畀而不指罔极何人犹有忠厚之遗焉若春秋则孔子之刑书也后人嗅之尚谓有血气试与三百篇温柔敦厚之旨并陈奚啻径庭学士家童而习之徒顜顸子舆一语既不生疑又不求其所以合抑又何哉尝试思之人有性情不能无善败有善败不得无愉戚有愉戚不能无美刺丰镐之前无雅颂非无美也无容美也陈灵之后无变风非无刺也不屑刺也江河日下无容美刺之芯巳远而不屑羙刺之日常多非止不屑巳也且化而为不忍不忍不美刺春秋之所以续雅亡也然则春秋之存诗非能存其文也直存其意巳耳二经皆更大圣人手而用心之苦春秋较深惟得其意故采摭一代而一代之精神宛然慕画一人而一人之风采宛然令人展卷而凛如深思而未竟亦何异乎三百篇也二经之所谓意仲鲁之所谓玄也仲鲁之选存玄也凡四变而益新悬之国门纸价为贵是役也征文万余入彀者不及千首犹之春秋然往狎主如桓文葵丘河阳不任予也贤如季子即外夷不任弃也令人一披览而识其人之消长与其时之盛衰虽千百人之结撰如出一手此存玄之所以独步也说者或病其详今而畧旧予曰是亦在春秋孔子序二百四十二年之事而定哀之册三倍隐桓亡者续之因也续者存之始也春秋之后有楚汉有阳晋有十六国历代之有编年史皆春秋也若夫旧则前人备之矣又何赘乎然则八体者何居曰亦犹春秋之有例也一例之中长短互见一体之内轻重攸分微而显志而章使人会而自得焉此春秋志也予闻仲鲁下帷两月而业始竟游夏不能赞一词则仲鲁之于存玄殆无狩麟以后□笔乎予因是且以窥仲鲁之玄焉巳 

　　○西湖诗社序 

　　西湖皆诗料也而生长于斯者习焉而不知谬称诗者妄谓五七字与时萟不相通彼于笔墨趣中犹作二见安望其领畧山水哉昔之论文者曰意象应曰合意象乖曰离西湖之所少者非象也朝夕烟霞风雨云日与夫艳桃秾李桀构名蓝士女靓妆高流楚制紫骝影断白舫声低种种诡异不可名状湖无不有有无不奇患我之意薄不足以发之意果相当不患其不足以供我也诸君皆西湖之秀也方堕地时巳半为灵气所孕而又学以潴之趣以荡之师友以濯涤之宜其文即人人殊而都无麤水顽山之气虽小小黠缀如不经意犹当以断桥残霞孤山片石位寘之苐西湖之晖映诸君者不止是计诸君之□对西湖者当亦不止是变而益奇西湖无尽领畧西湖者与俱无尽谁其肯让焉楚人诋我谓杭人游湖午未申三刻耳游道诚然若领之方寸舒之毫端即顷刻自足千古予将以此社张楚即西湖一勺水吞云梦洞庭八九不芥蔕何难巳 

　　○应硕甫近刻序 

　　予与硕甫在里中俱落落也以无规俗意故俗人不誉然颇以此自快韩子所谓小笑则小喜大笑则大喜者虽不恭勿惜矣硕甫初与予犹落落其后一言投契遂成酥乳之合都下头攒耳摩其情尽吐不自知其莫逆也先后倦翼分飞意绪殊恶犹忆东城深夜别硕甫长蘅面色如土想见易水送庆卿时也硕甫据胜地三山突兀江波溯洄泱乎大国之风驱入笔墨其造当益奇予虽亦在丘壑间然人士罙阻风气未开眼孔如黑子大不堪庄语硕甫处蹄轮帆楫之冲高贤大良于焉宿宿于焉信信姜曹诸大家音徽未远后辈定多可把臂者不待尽读硕甫近萟而知其变化矣顷陈居一致书云文章之道近益难言往日论法论脉直是头巾酸腐不知作何调度予答之曰老大安能随人蓬转遇合有数我辈亦唯卖信货巳耳硕甫平日卖信货者也近造益奇且进而为阳翟犬贾然奸富奇胜志士羞之则亦不能不听之造物耳虽然信货而不售犹百一也 

　　○蒋韶宾腐毫草序 

　　□马长卿之赋子虚也含笔腐毫及赋成武帝见□叹曰恨不与此人同时夫士人泥蟠天飞各有定日当其抱几终年孜孜矻矻必有一种渊着之精神磅礴坌涌不可遏灭然后时至而志气应之此常理也义兴蒋韶宾予友■〈田翏〉城李长蘅屡称其人人谓韶宾世家子乘高顺流即一甲第承蜩取之不知其攻苦研味子墨成河中山成丘者矣予邸舍无事得卒其业大都粹然者旨悠然者情超然者致穆然者神其最佳处在语言溪径之外别有隽长如剥笋抽丝渐入佳妙又如水穷山尽更得幽胜题曰腐毫亦老杜所谓得失寸心知巳方今人主不自拔士故碔砆杂收假令人主自拔建武之叹安知不在韶宾予独怪长卿客卭盗□□身狗监为千古浮薄■〈矢蒿〉矢即难蜀罢西南夷为文翁经师其一二誉媺不足以掩其生平韶宾岳立渊停处囊不耀望者知必大受即曰腐亮亦与长卿同文心不同其品矣汉人论文章迟速曰高文典册宜用相如今韶宾复不屑金马之试退就簿书似乎违其所工然逷历民社入为侍从循资以取公卿如拾级他日建??立必有大异于文园令者是又将长卿同其始不同其终枚叟曰养由百发百中比于臣言犹未知操弓挟矢也予言窃似之 

　　○吴长组诗萟序 

　　人未有不好新者也婴儿乃生见红紫则悦闻声而嘻新故也将以逢人之好不得不新求新不能不变聪明之士未有操柔翰三日而不变者也第其起也甚微而其流也不能必其无弊变而不弊与未弊而先予之以变惟作者能之余同年吴长组氏主诗坛者几三十年阅变不可谓不熟矣慨自正始之音远说诗者率骛于草草未失也而肤因之肤可厌而淡为慕慕未失也而枯田之枯木耐而奓为议议亦未始非也而驳因之长组旁亲其变而深悯其弊能于狂澜将溃之际而嘿与之以消息行卷故在可覆而按也今得近萟读之似更转一格清而不削丽而不隆横佚言之而中矩矱时时于多寡伸缩之处畧施点染而神气顿生令人至此不得不击节起舞说诗者如能安于无变也则巳如其不能不变也长组其嚆矢乎因是思之人必有孤行单绪坚??立于至一之原而后翻空出奇心手之间莫御其灵化之用长组久困名场束修不改贫豪自命诗酒之兴不减畴昔其胸中自有不随人啼咲者故能与时为处处而益新余亦尝有意于斯道而力薄不能握风气之先又耻与俗同其弊是以□而不化寒郊瘦岛终归摈落又何怪焉读长组□萟而益叹余致穷之有术也 

　　○冯尔韬诗萟序 

　　戊午大小冯君诗萟出海内翕然趋之即学之者未必至或佹至不得至而墨守之眼耳为之一则奇儁之士其心胆益壮今尔韬先其兄成进士世好挟声位为浮沉其趋尔韬当更甚予得其近萟读之其位寘转高抡才转富经语史语子语错综驱使其笔端出没有亡忘其所自大约如朱霞天半玉山朗行而一种灵心浮光纸上寄韵毫外又如山之岚月之态草之迷烟花之含露令人可悦可赏而不可捉摸诗萟至此缠缚悉解非复从人间来训诂扫尽可也予为是言自谓至矣谓足以尽尔韬乎未能龙之幻也以云豹之隐也以雾世罕见眞龙与豹者所惊诧皆云雾尔况尔韬之云卿云也雾亦十里雾也欲以予之胸怀而测灵心之杼轴其孰得而至之予不知尔韬落想时作如何经营其墨燥纸穷时作如何余想惟有覆书愧叹焉尔以尔韬之才之年取木天一席它日为国家赓雅歌风自是常事闻都试之日更匿西山不肯应退就东海一令汲汲访求循良行迹如不能及此其器识岂犹夫人者哉贤者不可测不独区区诗萟然矣 

　　○北归廿义自叙 

　　昔陈射洪不惜百金之琴以囮行卷一日而名重长安意常鄙之以彼其才即老死牖下自足千古人即不忘名何至狙狯乃尔及读虞仲翔传自言疏节阔目不为当世所知死当托青蝇为吊客嗟乎名固若是重也哉余狷狭远名忆少年时闻人谈名场事辄面赤避去十年结撰亦落落未肯在人牙颊间今春罢公车归嘿嘿不自得偶简故箧流尘委藉不胜敝帚之惜稍抽而梓之方今豪隽之士不堪末俗之骫骳竞立无心义以渡江而余坚守其五石之匏与世趣日愈远余家四壁立无能效射洪即世用以覆酱瓿余终不作仲翔叹区区不诬欲使知当此之时犹自有系而不食者焉尔 

　　○桃花坞草自叙 

　　余今岁读书桃花坞中春时桃花弥熳十余里间与诸问奇者刺小艇恣意所之入花深处村童田妪欢咲问名相顾惝怳不知其不在武陵也他时平野云连高松月挂林香梵韵莫非乐悰独恨谷王偃息故山林复依恋先穸子往杜门去病燕首奇情幽抱同人莫赏忽发悲啸又莫不惊诧避去嗟乎百年鼎鼎乐往哀来抒写性灵无过笔墨聊捡箧中以寄感慨焉戊申寒孟题 

　　○博笑草自叙 

　　己酉冬余与休复在舟中相约摩厉以须文不百母相见也入长安休复日拈一义余非病非痴手一题竟十余日不得一语间有所触又非其所欲得者如铃遇风如种得雨意象横发笔墨赴之余亦不解其何以故偶为人掩得传之大都赏者半咲者半余亦落落不暇问亡何下第而赏者无言咲者更伸其辩昔韩子闻人咲其文则喜大咲则大喜今集具在咲者固非喜者又岂尽是也余才不逮古人远喜则吾岂敢独窃观迩日风气骎骎遒上与斯道者断不作元和人□耳其有咲者必我之眞可咲也因题曰愽咲以代副墨且忏吾过庚戌至后十日 

　　○灵鹫山余草自叙 

　　余居灵鹫四载奇履客刺半分日阴殊少闲适之趣念不久当装束渡江以北灰粪人牙沙埋马足草枯柳秃回想冷泉西涧当如瑶阆矣时高人赵君同止山中商畧游事谓古人狂思五岳十洲竟成虚妄盍先其近者莲花稽留谢台猿洞朝夕惨舒之变云霞烟月远近浓淡之宜光态百殊以意领之无不悠然有得或雨深日炙赵君奋笔盘礴穷有入无有化工让巧者余犹夷其旁足倦舌兴意酣目饱张子伟之穷探宗少文之卧游不谓余佹兼之数年以来迩日为适亡何敬明子初阑人索战提笔相撞余复率尔应之每握管时辄为山情水绪所牵不能专一伸纸疾书往往日未移而就门人请灾木余谢不敏曰为灵山告成事不亦可乎因题曰余草明非余经意之作也 

　　○四书获薪草序 

　　忆少年志满意盛妄谓文如写照秾纤长短分毫不得以意行虽有万斛之才宁抑以就三尺之法既而觉其何必如是稍稍自放因售知于琴川廷王??徐师师尝曰高山流水作者固难识者亦不易予咲谢曰此犹非鲰生之广陵散也其任诞如此迩年忧患更多命世之意渐薄强与世调每义就纸自叹发眉男子何无特操不意逢世转迫遇合转艰尝四上公车点额者三误中副车者一其误中以下场收其它俱数点破句墨渖耳嗟乎寒士兀兀抱几三年镂心鉥肠而徒供当事者一刻之醉睡可叹哉同志者过相慰劳复抽旧业弹射之则子文非天箓地藏三苍五雅有何难知遇不遇命也无弃子成或者曰子文不俗不肥安能急售予谢不敏两端皆深切至爱之言日暮途远茫然不知所适从因简两年间所作以问世之好我者小东曰薪是获薪亦可载也此予时也非敢告哀也巳未夏五日题于灵峯之微凉馆 

　　○诗经获薪草叙 

　　居始平寂寂寡欢戊午七月秋潦忽盛不能出户诸生就省试竟日无剥喙声盆兰犹有余馥茗椀相对因思山谷雨深断客为趣此老之言良有宲儿子课诗辄为证之往往乂手而就畧不加点不尽一月得四十余首不知于世眼如何顾搦管时会自有悠然处不能自割合都下数作刻之亦题曰获薪草巳未中秋书于武塘道中 

　　○自选九刻叙 

　　昔曹孟德王处仲虽遭乱世俱以盛年龙奋虎踞生杀在手尚有伏枥之歌唾壶之击况乎所之磊坷百念蟠胷玄发不停白日渐下揆厥所繇总此数行为崇便当尽付君苗之焚高筑刘生之塜政恐送穷未远客有嗜痂爱甲之癖者犹见索不止姑汰而存之谚曰家有敝帚享之千金斯不自见之过也昔贤皆然吾能独免巳未秋日题 

　　○自选诗艺叙 

　　予攻诗二十余犹无所涉入是年始与胡休复卓去病下帷水西偶古卓师来听其开示犹是羊鹿等车耳辄如甘露灌顶肃衣冠拜之师以予辈昏散令参死句以七昼夜为期会又未尽七而止既散予偶拈诗题不半日而成六义今刻中诞寘之隘巷及刻外山有枢黄鸟于飞诸篇皆是也予亦不知其何故迩年客有谓予者曰世戞戞于子书义者尚多诗义则无间然此言于予无所轻重独回合往事殊有恍然者将所谓无所得而得是耶非耶惜良师友销落无由竟其所至结习难忘聊简而存之多爱不舍如是令古卓在又当与棒三十耳巳未立秋日题 

　　○从治命引 

　　李秃翁以奇人奇书婴奇祸其著述亦遂奇嗜于人心廿年以来不知凿世间几许浑沌长豪杰几许心胆然无忌惮者亦缘是恣其猖狂转相慕仿眞秃翁未觌面而赝秃翁盛行于世从治命乃秃翁遇难麻城时书赤会其讲解遂秘不传即焚书定本与刻于亭州者增损大异知秃翁之散佚者多矣此本丙午自白下得之汪本钶是时人心初开疑喜互夺赝端未生吉光片羽世所共惜故梓之以补焚书之未备 

　　○陶庵诗经笔记小引 

　　亡友归子季思所谓千里绝迹百尺无枝者矣其清标素气杴而弥亲当时与之游处者自愧不深读其书诵其言僊僊乎恨不同时也残膏遗渖珍如拱壁陶庵集凡再刻而人意未有厌也季思远绝世味几十五年味道研经无一息懈若其渊然自得一往深情似于三百篇旨趣尤近故其笔记既不似训诂家郢书燕说争胜异同亦不似词章家对白抽黄鬬妍纤巧每转一音破一句使人短咏长思悠乎其不可尽眞说诗之微者也方季思病时语门人曰此偶然笺记未称成书可授胡休复休复宝之不以示人千子予方通诗得一寓目休复曰此故人手泽不可失也归当为梓之何图休复亦化异物昔人有言朿手入袖都成前尘岂不信哉每一翻捡不胜河山绵邈之叹予安可复俟河清乎因寿之木而以其原本授奉世藏于家 

　　○清音阁课小引 

　　忆癸卯未发榜时从冯开之先生□读符九□□惊诧曰东南菰芦中安得有此人先生咲曰果然吾司衡者冠军不再计矣巳竟得第九人符九是时文如幽岩绝巘峯攒岭复日月蔽亏风霆出没智者喜愚者惊读未半幅气巳摄尽少焉太息无不折服其奇自是名噪甚即吾党二三同调腹画指逊无不谓是不冠一旅且冠成师竟一辈浮湛公车中眞不可解然符九坐是学益富识益沈局益练窥其意似不肯斤斤言奇者非无奇也奇老而化无意为奇乃至奇也如以人不经道为奇则不及夕腐矣举向之幽绝攒复一变而为拱揖位置风和鸟鸣花开水流智者喜而忘返愚者亦安焉不惊殆记所谓风雨之会阴阳之交天地之中乎呜呼难言之矣吾意之所向稍往而深佹步趋焉而步趋弗肖也佹韦弦焉而韦弦弗中也或无音得或有意失夷惠之所以偏至孔子之所以时此物此志也两朝以来冠南宫者十有五人余不敢深论若符九者其田邓之间欤开之先生智人也其言即不尽售于地上必售于地下余三以是言叩符九符九咲而不 

　　○黄贞父近义小引 

　　贞父先生举子业如奇珤异贝虽蒙瞽知其为宝非波斯胡莫能定其价然先生初不经思每伸纸疾书顷刻立就在钟陵则得自簿书在长安则得自车马今归山亦多得之山屐酒杯间昔者开之先生有言无穷生游戏游戏生天余于先生亦然今世诡称知先生寔不能知先生之所以先生之视举子业也无异其祝簿书车马山屐酒杯也而或者浅窥之谓其有所感慨托道德事业之绪余以发之微独不知先生并不知先生之举子业虽然以先生之养之才不使持轴当世而使归寻灵鹫之旧盟波斯之难遇不独一举子业然矣 

　　○郑子野制文小引 

　　余数年前从行卷中读子野文奇之谓必非流俗士客曰里中少年也近始接其人虽生于里中果非流俗所能有也子野之文奇矣而不遇佹遇矣而卒不遇知者惜不知者咲久之惜又不胜咲也或献之规或腾之谤子野故若也子野岂常人也哉余观流俗之士汗血趋时如追奔马珠倾丸转不复自信其本初卒焉遇合有命悔不十年读书嘻亦晚矣昔人云文之佳恶吾自知之后世谁相知定吾文者嗟乎宁待后世彼按剑者亡论巳浸假而冠一乡浸假而冠一国其千秋命赏自谓钟惠再生若夫击节叹避以为今古不可复得之语宁必吾意匠经营时所期不朽者哉人特为声利所膻不暇更思其往绪耳子野非辨之何能不以揭厉为浮沉若此说者谓子野奇然不轨于仲庸不知情本奇而强之使不奇得之此必失之彼臧糓之亡羊一也与其屡迁何如一致极奇之极则神泽固神泽固则变化全风气代新必一致者先登焉此往事之明验也虽不言遇遇安之乎余非能奇者独爱子野奇余多喜与人言疑与子野言独喜言信盖有以窥子野未易对流俗言也子野亦尝闻反着袜之偈乎反着袜宁可刺你眼不可隐我脚古之有道者其自爱重类如是不独萟文亦不独子野 

　　○陈生甫灵鹫山课引 

　　陈子生甫来游余灵鹫余见其神明俊朗知必能文未必其能度越也一试之喜再试之相赏不巳生甫资甚敏滞言疑义锋下立剖性蕳脱不屑羣碎视世之伪气节假道学饾饤文词皆不入其眼孔所不能忘者千古耳竟其才力伸纸疾书一题可得百千言独以胸怀耻犹人一语故简削以出之宁为落落无为庸庸纸尽笔穷常有几许之寄托无限之才情识者当自辨无俟余言生甫既抱不屑之韵眉睫之间时来逼人故人喜哗生甫今牍具在书义或清或放总非凡格经义婉切入情灵根中曾具三百篇风气所可商者或未熟耳有是才品习而熟之亦何难余是言出当又有哗余谀生甫者然天下眞是非必不操于里俗吾知它日急起赞生甫者其夫巳氏也夫必夫巳氏也夫 

　　○陈生甫楚游草引 

　　生甫之始从余游也乡人易之以其少也余见即命赏一夕快谭浩然千古间与扬搉畴昔旁及外家言书画小技无不僊僊欲往生甫今皆露其□颖矣人渐信生甫而不尽信余谓或过情其实不然也昔人云文之佳恶吾自知之余与同味时有不尽知之恨何况若辈生甫以侍尊人于郧节别余去然邮筒往来无间百日者虽隔数千里犹促膝也顷复走一仆持书义二百十首属余评定诗义与千秋之业不与焉余尽一日五十二刻读乃竟汰其什三使归郧刻之生甫之文大约有三种其霏微潇远秀特空明如朗月在地朱霞半天者初至郧作也梯高缒险排空造幽啼咲并行正谲逆用似太行九折又似洞庭千顷上士喜中材骇庸人怒者此丙辰秋冬作也余能定之中有一种清不削秾不肤才往就法脉来和神以为正始而气不芚以为趋今而味转厚一似不知其至而至焉者余不能定其何时作或生甫偶意得冲口提笔时亦弋获乎则犹不可知若是迩日朝夕所得生甫殆未可量也震泽毗陵据高收广耳食蛙传便谓必无长语不知时寔为之假令逢年互有得失但二公生今自有变化耳过此以降抑更难言豪杰胸中洞若观火特不深论以伤雅道至伸柔翰操不律出之敲剥之余如老衲受具法吏取文宁肯当关遁之哉生甫能作如是义能不粲余言乎余读生甫文至会胜处几焚笔砚语曰文有定价如良金美玉见者共宝且生甫又未尝发地下藏搜天上箓有何难知其是出见者必赏即不及赏亦不得不服纵不信余自当信生甫京师豪杰海也当必有把臂叹晚者若而人破琴负幞狙狯之事切勿効之且又不必也 

　　○竹香斋近业引 

　　凡人一生皆有密契千古独称牙期庄惠者政以神气传合无待鼓舞如酥乳共剂薪火逓传岂若管鲍荆高张范之俦必更贫富阅死生倚意气乃见交情哉余友龚华茂张百常汗升齐驱埙箎合调同治举子业同修古文词无言不惬有耳必投即奇情高韵世人欲杀而两生把酒对坐相视莫逆终不藉青蝇为吊客贤于仲翔远矣余习知梗概每叹古道复见于今羡慕无巳适两生社草成属余引之华茂文极超古理识邃不可测百常文极蒨翠才锋锐不可当至同之中亦有不同总之高世人作高世语各成其诣并臻其妙得于平居砥砺深也此其所以为同欤假令两生文如一手出何以为两生何以称才士即齐驱一时余安能终保其同也耶 

　　○文笔山社小引 

　　予之序对山也拈时二窍焉曰广曰翻江上黄锡余选随喜独痛诋翻案二字虽然即随喜亦乌能不翻哉孔子曰述而不作是亦翻也家天下翻官天下者也征诛翻揖让者也郡县翻封建者也阡陌翻井田者也五刑翻画象者也篆翻蝌蚪隶翻篆书册翻竹简下至百工小伎无一不翻无日不翻无刻不翻彼日月经天光采常新江河行地陵谷代处定位犹若此何况其它语曰穷则变变则通待其穷而通之则为变不待其穷而密转之则为翻翻者变之隐者也但小儒为之因黄抽白问羊求马如羣瞽拍肩累累载道是诚可厌耳豪杰之士力大而用微以其神识迎风气之先观时察变借彼之将谢振我之方新主张造化回旋世运端由于此亦乌在其不翻故夫不为翻用者乃能用翻者乎吴文喜翻能翻者亦无如吴中诸君子每一行卷出海内靡然从之攒头汗升此未肖而彼巳更行卷又出则又靡然从之文笔山社诸君皆予素所服膺今其文益翻新出奇即各具手眼而总持风气要自有不同而同者予何知知海内之复靡然而巳矣鹿城有张元长先生者最善用翻者也试以予言质之 

　　○吴乔年制义小引 

　　人不能自发其胸中无尽之藏蝇袭蛙沸竞以里俗相高令人嗅而知其为何方人语者比比是也间能超方矣目不经千古之书气不翔万仞之上前人问渡后人从之即自诧过关究竟不出篱下如是而欲称当世第一流抑又远矣余非知文者尝执是以相人什不失一往凌巨先手一编来读之萧远秀特余不能定其为何方语也巨先曰此新安王宣佩作也巳宣佩手一编来其文饶气槩骨干逼人余亦不能定其为何方语也宣佩曰此余友吴乔年作也乔年年少攻苦挟同志下帷湖上严冬始解归咄咄不可一世窥其意似不第超一方巳者余尝谓少年喜言才老成人多言法两者皆非至论凡文之能为超者皆才也而法寓乎其间法者才之精用焉而不可知者也必抑才以伸法法将安附故泥法则法不神论法过早亦能使才不尽少年患才不多耳多而节制以行法也即棋佚言之亦未始非法也才之所至甘苦自知才士不能语人余安能代之语乎乔年之才如何具眼者自能知之矧为黄贞父先生弟子则又不患无法矣其不第超新安而超当世也余且拭目焉 

　　○凌士重小草小引 

　　士重名家子年少喜读书顾善病又持佛弟子□不甚多作文予三年不见其结撰今年手一编示予予且读且快如热饮寒氷晨起飡朱霞醉饱之余尝江瑶柱一脔也山之有巉崿也石之有拳握也草树之有梅竹也书之有鸟爪虫丝画之有与可云林也诗之有韦孟郊岛也见者莫不喜喜而欲狂唯其趣异也而不知者诋之曰奇曰偏曰小品夫人抱迈往不屑之韵耻与人同则必不肯言俦人之所言而好言其所不敢言不能言与其平也宁奇与其正也宁偏与其大而伪也毋宁小而眞士重之意亦若是焉耳士重持此以往足以雄伯况日新而变又有不可知者乎巳未中秋后五日题 

　　○周公润吾六十小像题词 

　　海昌周子时泰以文见予予未暇砭其文也接其貌甚古问其第里交游吃吃不能尽意眞朴人也亡何遇吾友张展骥甚称之吾友世之奇朴人也犹称周子则周子之朴可知予观今之文貌而甚有口者修眉刻目养爪傅香高冠广袖雍容□□伺人意会言出必解其颐寒谷可温春丛为谢曾未交臂而不知向所侍之为何人所言之为何语者比比也海昌亦一都会也其豪家尚奢侈编细兢而徤无复混沌不知何以尚有周子谚曰入田观稼从小看大予不知周子自吾友知之予不知周子之尊公自周子知之予于图接公之貌而复从周子口耳公之言周氏诚世有其朴矣夫世阀之家多微以取精多而戕伐亦不少也公坎坎伐檀即悬禾三百犹未偿其勤朴之所留奢矣气之所息结为大年其余者子孙用之第恐籍有名位渐入于芬华不能长守其朴耳周子归操豚蹄酌匏樽而进公曰先生有言吾宗世朴于公之门公必且引满而醉俄然起舞矣 

　　○古今帖目题词 

　　余性爱花木非老干禹?隹奇凌霜破云则不乐而不肯种爱古碑帖然见断壁残珪辄闭目不欲观既二十年艺花无地聚帖无赀始自悔曰使向者□少花穉木而树之今纵不凌霜破云不拱把以□秋吾年日进而金石之敝亦日运而无停时使必得完善者而后宝之恐完善不易得而漫漶益深吾安知今日之断壁残珪非它日之吉光片羽也耶因稍次其目藏之袖中以补善忘不及唐以下愳其降格也噫又安知不贻它日之悔耶时丁未寒孟雪堂识 

　　○题诗疏翼 

　　余读朱子解诗有二疑焉孟子曰诗亡然后春秋作由是反之则诗固平哀以前之史也而可概以郑卫为男女之词乎是一疑也雅颂固无论十三国之风二变之雅大抵质人君子感怳凄怆柔谏为讽使无郄可寻采风足戒拟于今亦骚赋之流也而朱子多直训之则千古无风人矣非无风人夫人而能为风人也又一疑也因是二疑不释于怀旁览古今有足为朱子忠臣者辄录之而臆见亦附焉语曰易无达象诗无达诂春秋无达例今之解诗者政如射覆巧者胜耳若古人之诗亡巳久矣 

　　○题病中吟 

　　此闻孙病中作也今病巳瘳而犹刻是者不忘所苦也王元美叙文人九命一曰恶疾疾何与于文而文或以之工它人疾疾文人不疾疾也人疾则暇暇则思思则怨思而怨诗三百篇离骚之所以千古也闻孙无故而疾天不可问故其言不能无淋漓号者不择音怨之属也使调口而出之才情隐矣今闻孙之所患者不在疾请与闻孙约宁□有言愿公无忘堂阜时也戚无忘叩角时也将文益日工是刻也谓暝昡之先驱可矣 

　　○题陈文叔集何长卿印册 

　　文叔自言手集何长卿刻几万纸一旦漂失复鸠散亡得若干汇成二集持以示余余扪册问之曰法在册乎曰不在册也吾师之手与其骨俱朽矣独其不传者在手与笔之先而我不可受也吾尝踌躇四顾入乎法而佚乎师入乎师而佚乎法非法非师忽焉遇之而莫之或知也当是时且不知有手安知有册余拊掌大咲曰有是哉子精言之也怀素师张颠者也颠以舞剑悟书而素翻之曰不爱公孙浑脱舞古之技进乎道者类如是不独书也虽然果进是解大地作纸不足谱子之笔又安用何先生为此册政当留为我辈不解者作案头观耳文叔其容有蹙遂题以归之 

　　○题玄对楼册 

　　余读穉圭诗古文词制举义及书翰事事皆坫坛宿将一见玄对楼客翰嗒然柳生左肘穉圭对我乎我对穉圭乎安能知之因口号数语问穉圭云殳山山头夜月御儿溪上晚风千古鸡坛谁主一声鸾啸横空穉圭此时有对与否又举一则宗云黄龙晦堂问山谷闻木穉香也无曰闻玄义安在穉圭若疑机下厝一语吾火攻玄对楼矣 

　　○题方澹玄墨海 

　　古之进乎技者皆有道人也其才闪烁颖露不可遏灭间出为技技疑神后世诧其技不知其是道也若以技为技者纵极要渺直市魁耳余尝谓书画镌刻清事也出俗工手则贱技贱业也出文人手则超轶嵇之鍜也阮之屐也王武子之骑也宁必贤于世人人争傅之者其所由来不同耳方澹玄文人也出其余技抉墨之髓余有墨癖爱其墨想见其人不忍释手客曰寂光可方某之某品紫霄峰可方某之某品体咲曰是不可以较论也使澹玄与俗工争价何以称澹玄氏之墨 

　　○题秦心卿画册 

　　夫人手触木而成音必有先乎手者笔落楮而成画必有先乎笔者不然我自快其心与手而欲人之耳与目凄然以悲怡然以喜彷徨顾惜而不忍舍去其孰能至之余友秦心卿工琴善画其画潇洒雄畅近日墨痴轻俊两路俱不肯落非其胸中有一叚出人者何以若此余少不能画而爱画比年稍知画而又不喜多作顾心手境不相属时栩栩如有所见余亦不自解坡老不云乎若云弦上有琴声放在匣中何不鸣若云声在指头上何不于君指上听余未学琴窃谓此与画理通它人闻之任其河汉心卿当相视莫逆耳 

　　○题王守溪示馆中诸生后与刘德严 

　　此文恪公示馆中诸生语举业冣上乘也当时诸生必有汗血趋时沉酣括帖者故公为是言若自揣一片空明垢凈不坏时时入用时时出尘即研义理读古书其次多见时文皆以淘汰习气也所谓我转法华眼界自别若认空疏为潇洒便堕高玄一趣少年多有足观它日必有嚼白蜡杖青蒲之恨政如小乘枯禅自比九年面壁不知正与西来一义不啻千里公所言如宗余言如教宗教双摄古尊宿皆然德严勿谓是落草义不足存余昨从关上来眞实不妄语故 

　　○题小画与王献叔 

　　予往北上渡黄河观日月倒流沙頳柳碧徐邳诸山如在天外每诵高达夫黄河曲里沙为岸白马津边柳向城唐人句法之工如此时尚未能小笔恨莫图之雨中无事因忆昔者戏写大意与献叔亦不能工也丁巳涂月望日在始平署中时水僊初试一花芬芳满室 

　　○跋延陵小刻后 

　　此阳羡后庵吴公暮年笔也所言安危大几抠轴秘语关世道甚巨不当作文字观然铭言固雅颂之云礽杂着亦班汉之伯仲也抑窃有疑焉华亭公座师也谪外之拟乃出华亭手新郑江陵先后向公甚切竟不能用公皆不可解正妄思之华亭知公以文而不必尽知公之人观其规切数言佀嗛嗛公之不能为中庸新郑江陵名向公特欲树公以排异巳耳岂能用公公安能为之用微文自远公窥之深矣至吴门娄江并相惩三相之逓相轧克意和衷二公公廷试所拔士公亦竟老者何也将公亦有不欲言者欤不可得而亲公于是乎高不可及巳刻久流行为公讳者故隐之非公志也公之肝肠揭白日而行岂烦后人掩覆之者哉司李公重板之于台公其含咲矣梓者为黄岩令玉峰周君同时临海亦有板行于世以见懿德之好无人不然 

　　○跋周续之西湖杂咏后 

　　浙西山水秀媚近人吴下软脚人方舟载酒樽卧游其中足下劳而意巳足若一乱江登会稽遵海而困放乎永嘉其拔青插碧撼紫惊蓝之奇所在皆是不独台荡为然也然无济胜具方为所摄何暇理游故凡无游具而归夸人者皆诳耳续之别西湖十年形诸歌咏然不咏西湖之朝烟夕岚而反咏游西湖之妖冶者何亦西湖有以取之它日续之游浙东山水自当以松风石罄写之不作此烟花口业也 

　　雪堂诗集卷之五终 

　　●雪堂文集卷之六 

　　武林沈守正无回甫着 

　　条议 

　　◆条议 

　　浚复杭郡城河图说 【 万历辛亥年议】 

　　明源一 
　　审势二 
　　陈利三 
　　策略四 
　　破惑五 
　　广论六 

　　○明源一 

　　杭城之水有上中下三河转展逓注皆受西湖之水三道入城一由涌金水门一由涌金陆门之下一由清波门流福沟经府县之南过过司及织染局合并于曲阜桥外南至藩司之左华光庙后北至八字桥又分之为二一西由五道前入臬司之内过车桥曹将军庙等桥出武林水门止于清湖等闸一北由张中丞江学士门首出众安桥外又分而为二往南则由千胜庙等桥逆流而上至清冷桥迤东入新宫桥运河过通江桥直出凤山水门越南新海月等桥抵浙江驿之南龙山闸而止溢则流出于江一分入军门前过军桥而东越保安等桥出候潮水门至永昌会安二坝而止往北则由度生桥 【 俗呼鹅鸭桥在众安桥北】 贡院西桥 【 俗呼狗肉桥】 天水等桥顺流而下亦出武林水门会于清湖等闸而止溢则分流而出下河是曰上河其会安坝内有清凉柳林二闸泄入五里塘东新关李王塘一带至海宁长安坝而止南则泝流入艮山水门上至盐院东首断河头而止是曰中河总上河中河诸坝闸之水溢而下流舟楫四通东至于海北达京师是曰下河三河除下河无容议外中河沈塘湾一带每遇亢旱辄成龟拆究其病根中河受沙河之水而沙河实受上河所泄之水唯上河通湖之脉不浚故中河受委之流易枯此其病亦在源而不在委也至于上河亦自有源有委涌金水门与涌金陆门清波流福沟入城三湖水此诸河之源也城中诸支河湖水之委也由凤山水门直抵武林水门大运河又诸支河之委也议者急运河而缓支河次急支河而不思深广涌金水门之水是急委而畧源非探本之论也查涌金水门开自成化十一年左布政使宁良丈尺与八字桥众安桥诸河等舟楫流通民赖其利嘉靖乙卯倭变防守始以石栏阻之今为民居占蚀仅同沟洫诚得发愤开通石栏正侵并力一如旧制则湖水大注于支河湖水大注于支河则支河不壅支河不壅则运河可不烦开浚而自成深广所以然者运河河身原足受水又南北商船日夜鳞次此豪强所不敢侵亦秽草所不能塞所以时见涸竭者支河之水无源故耳支河之水无源者湖水不得大进故耳葢今日之病不患无河独患无水不患河之不能受独患湖之不能通若不议开涌金水门而徒事荷锸一二年间愚又见其复塞也巳 

　　○审势二 

　　省治昔启偏安之都今为诸藩之首形家称为南龙之干无疑矣苐来短去长所谓停驿过度实非正结理亦近焉何以明之左界水从于潜县分水岭发源自西而东会入湖墅市河嘉湖汇淞泖而入于海右界江水从徽州发源三折江而下不还顾省城而反东北出龛赭二山人于海此水之无情者也所以能成省治者徒恃东向张迎一日两朝之潮水又恨其客而非主唯西湖郁萃精莹荫育龙气坐于来脉之背形家谓之元辰水故先代之建城者审知地势之东南西惛高而北独下势不能使水之不下注故多为诸坝闸以蹔猪其气而急引湖水入城周流灌注以发皇其生脉疏瀹其精神试据图观之前人用心尚犁然有可见者常考杭自唐以前皆斥畆茹苇之区居者不止自李邺侯凿六井引湖入城而民始有宁宇白太傅蘓玉局继之皆悉心经画湖水以为民利而杭始大盛此通湖之利见于先朝者可验也又考杭在我国初未称甲乙自成化开通涌金水门以后或一家五世或一身三朝或一榜十四五人或要地四五六辈此通湖之利见于本朝者可验也乙卯闭塞日占日壅人文亦因之渐衰今塞极矣故衰亦极缙绅甲第落落晨星之配残月过此以往未之忍言此壅湖之害见于今日者可叹也夫就形势察之则湖水一滴不可使漏于他窦总利害衡之则湖水一日不可不灌于城中岂以当事贤者萃会一时而不能继邺侯太傅玉局之美愚不信也 

　　○陈利三 

　　夫开通湖水而仅以形家之说胜之犹或谓其决事于冥也请以民间之利言之杭郡之河与他郡异他郡水虽有源势皆平流曲防不设故水力所至泥亦随刷即今关外下河历千百年不闻有涸竭之患其明验也城内上河则不然自南流者有龙山诸闸阻之自东南流者有永昌会安诸坝阻之自北流者有清河诸闸阻之沿河居民朝投一砾暮除一箕皆以河为瓯脱虽日置神君于其侧法久禁弛安得不敝是以旱则淤高而舟浅潦则水溢而淤存虽竭尽官帑费疲民力未有能十年之计者也夫淤泥者在城内为大害而在郭外为大利者也今诚开通涌金水门兼疏支河下流如回龙桥一带等使农民日行小舟捞载淤秽莳桑粪田装载而输之视担负而致之者其逸百倍民必趋之淤日以去河日以深永无期会之烦世绝开河之扰其利一万家栉比时戒祝融贮瓮市门何如■〈奭斗〉水阶下河流既通所在深阔家自为救不患无储何至如向年一炬连衢接陌踰河越港而束手无策者比乎且水旺火衰润深炎息生克之理制于微渺尤所不爽其利二若夫湖墅之米麦过圣堂桥而直抵于城江干之炭薪由赤山埠而遍给于市行李不专待命于担夫则绝割包之奸转输不相争道于运河则无淹日之叹葢人文之利犹远以虚细民之利巳近且实语曰利不百不更制况利百而制不烦更乎谅当事者之所盱衡而听也 

　　○策略四 

　　任事者患无其权有其权矣患无其心有其心矣患无其略今当事宣明德意简首领八员而任之征发惟意徐课其成不可谓无其权苐此八员者不敢尽谓其无心不敢谓其尽有心也不敢尽谓其无略不敢谓其尽有略也顷闻之道路似有可商者世未有不泄水而可以治水者也比见长锸大杓捞之水底此不过浮游之秽草轻细之砂土耳若倾圯砖岸崩坠桥梁当未出也此等不出浅则碮舟深必聚秽又水既不泄浅深难知即以七尺平凖安得寸寸而度其弊一此疆彼界各有分守职掌所及率意兴工曾不闻会勘水势之高下脉络之交关即使人人尽心就其相凑之处二水淹至必有一方之未及浚者其弊二水阁花榭突岸浅滩议非不严矣令能一秋能不为耳目所掩乎能不为势力所动乎万历丁巳之间松江开河委典史张某任之先一日请于抑所唐公曰明日烦公以刺来河必成矣唐公果以刺往至则杖之三十即从唐公所侵首开令如流水至今赖之今乡绅即无有深识大度如唐公者八员中亦果有风力气魄之张典史乎其弊三以愚臆见运河原为支河之委又南榷使方有所挠且从缓议亦无不可其诸支河最为吃紧当分为三节各先浚其下流自涌金水门起至曲阜桥南至华光庙北过八字桥五道前河由西而北至曹将军庙桥为一节自众安桥北度生桥而北转东至胭脂桥为一节 【 回龙桥小河附焉】 其涌金水门一节于清冷桥作一坝置数小舟于外载泥东入新宫桥从运河出凤山门外八字桥一节于曹将军庙桥作一坝置数小舟于外载泥出武林水门外度生桥一节于胭脂桥作一坝置数小舟于外载泥东出高桥从运河出武林水门外一坝深则翻一坝今日泥从此运他日舟从此通舟未能通则工未可巳其策一支河既通然后开辟水门横阔二丈必容三小舟方无争道之扰复于湖水入城港口甃石闸如镇江瓜州诸例置夫启闭以防暴水此虽杞人漆宝之虑亦不可废也其策二持一郡之公者不得数顾姓之私怨谋百世之利者不得泥成毁之小慈法前之侵渔可赦令后之违慢必惩按疆而索以正以直兰鏼三由兹三策以救三弊心与略并庶不负当事之德意尔 

　　○破惑五 

　　难者曰湖高城卑昔人云吴城可灌今骤焉泄一湖之水入城将无有沉灶之忧乎曰此皆误读宋臣陈亮疏词之过也亮欲从臾孝宗徙都建康以图恢复故深言钱塘之不可都以激发之其文载龙川集始末可覩也请以理断之西湖广不盈二十里郡城广踰四十里即使无河可受尽泄湖水浸不盈尺况东南北三关高低二丈有余下泄如注闾尾不壅虽十西湖何害故为可灌之说者皆未亲历之论耳难者曰由涌金水门抵曲阜桥半里而缩由回龙桥至小桥十丈而嬴虽故迹宛然民业巳久猝然废置似多未宜曰自乙卯阻水至今止五十六年凡侵占者皆由渐积非当日尽然也计其远者不过廿载近者不过十载且临河之地非大厦可建即使有之窃公营私亦自作之孽耳何惜之有难者又曰湖水全注水高桥卑力诎举嬴势难尽易虽通水犹然不通也曰是不然善通利者顺民之欲而因势利导之今士大夫既明知壅湖之害细民亦心喜通湖之利使于桥之卑小者增高两堍易石以木不久民间自有市义好事以收其成者尝见佛剎道院一妄男子号于市不日而岿然壮观岂万年之利而绝无响应者乎但上令期会之则不从因俗倡导之则鼓舞耳今不忧河之未必通而先忧桥之不可济货舍本齐末之论矣故曰有大利而无小害有百易而无一难者莫如今日之开水门者也 

　　○广论六 

　　语曰非常之原黎民惧焉夫非常之惧不独黎民然也杭百万生齿仰口他方之粟元至正巳亥城闭一月至煮革囊败鼓以食嘉靖倭变城闭六日几成内溃所以然者米舟皆在城外故耳先正有言截塘栖则满城皆饥殍语非虚也杭南北相距四十里而近有浙江驿吴山驿复有武林驿驿何多也河流淤浅不得巳而设之耳劳费亦甚矣隆庆中大纳言周公诗议开上河中河为一中河约五里开深五尺上河约十里开深十尺可废德胜永昌二坝其言大利有六百物省舟坝之费价值平减一也使客无淹二也德胜坝夫吴山水夫可裁逓运可减十五三也武林日费大省四也米舟入减五也风气融畅六也说者或欲开通天宗水门中河开五六里旧河开复二三里里令上河之水直抵下河之坝坝上之水可抵江上之塘其利大约与周公议同苐上河高于中河不下六七尺中河高于下河亦如之即所云开通五里十里之说量地平凖尚未相称其费尝不下数万然其说行则阖城无不虞之忧国课有数千之节亦一奇也说者又谓西湖既杭之命脉所关不当使涓滴有泄今昭庆寺右三石函虽云泄以灌仁海之田而流下松木场东注于海者日夜不绝如人截左臂气泄脉伤法当高其函闸尽使入城非遇亢旱无得妄决诚为要论苐开水门犹多无端之虑尽闭石函益滋多口然果行之养龙培气又一奇也此三说者非今日之所能行实计郡者之不可废昔贾太傅请分王七国子弟汉文迂之未奇也至武帝时主父偃行之卒以安汉噫安知怹日无踵贾生之策如主父者乎 

　　雪堂文集卷之六终 

　　●附 

　　黄岩县儒学署谕事沈无回先生碑 
　　皇明都察院司务无回沈公表 
　　沈无回先生传 
　　无回先生传畧 
　　先府君行实畧 
　　都察院知杂御史无回沈公行状 
　　祭文 
　　乡贤呈 
　　乡贤木主后小传 

　　○黄岩县儒学署谕事沈无回先生碑 

　　孤旟去委羽口二百余里其声闻直旦暮共灵潮喷薄时有孝廉陈君振琦施生商侯黄生学知沈生日升卢生应抃叶生■〈日上永下〉者走为余称邑愽士师沈无回先生啧啧不巳于诵予闻先生葢武林之以文行巍望冠当世者也先生以万历癸卯举于贤蚤挟英雄之姿未遂风云之遇由丙辰乙榜为黄弟子师夫建学尊师国家风化之首典甚巨且殷也　高皇帝迅扫膻腥玄黄之血清于归马橐弓之余首建学宫以礼乐诗书广励海宇之豪杰而豪杰之维地而擎天者无不从此中奋跃即如吾浙之忠肃文成两公为国家安社稷臣能越此而龙翔而凤翥乎则师之高而倡者尊而　朝廷所为尊若师者异日之公辅行倚赖之矣无何寒毡寂寞壮节欲销而西河河汾之鼓铸为醇儒经术帝臣王佐者都无所蒸变此岂师之权薄则以其人之无能为师尊也先生逸韵神标龙文凤德隐朴芝眉有壁润珠圆之亲而高识伟议手画河山豪爽风流英英快绝清标玉映介操氷寒忧时感事慷慨论列请朱之剑借张之筹尤令人于鲸翻蜮射之世见其胆畧洞豁胸期忠信能截洪流而建地柱即一制举义剏画心灵建标一代灌溉南宫之人数百辈乃身困公车掩关灵鹫蛟宫虎窟之险电激霜飞之态与夫魈魅之舞腐鼠之吓无不历尝之耳目而五车之胃愈雄东观千顷之波弥洽重渊曾不闻其叱咤虎啸之气磊块击石之感与多士言依于忠孝行敦廉节谭经课艺月必两朝会以供馈诸生至诸生之家无担石身尝见肘者尤缓急之婉委经画学故有田八百亩其岁入为鼠雀耗尽先生不壮其酷卒请之以为膏焚笔润之藉而一销其脂韦绕指之习以故黄三年来怀仁秉义蒸蒸色动且渊云之染能藻挟丹黄气谊之亲可当陈董贾先生之伟谟令德初动于黄兹当入大廷时前席之召将高议石渠天禄之上东望赤城越在绝国多士遂能忘吾师耶先生肝胆臭味皆命世大贤何有于黄之多士今当国家多故之时行以身系天下之安危若裴晋公郭汾阳与吾浙于王两先生又何有于博士之故地惟多士之不忘其师与先生功业文章之初奏也则勒石而永之以见官之以人重也庶几无负高皇帝销兵阵学意云是为记时 
　　天启元年岁次辛酉九月中浣日 
　　赐进士出身兵部车驾清吏司主事永嘉刘康祉顿首譔 

　　○皇明都察院司务无回沈公表 

　　呜呼此都察院司务钱塘沈公无回墓也无回名守正字允中而海内外风期相慕好与读其著述者耳目无回最习故无回最着厥考烟江公好奇精六壬遁甲禄命之说尝私识巾箱某年我当生子某年乡举其元配孙孺人聊萧之而子也举乃公岳岳格应封是时烟江公年五十矣盖戏之也孙母推择中表之宜子者佐簉得姚孺人而无回生十五龄见赏于督学苏紫溪先生为文镞镞无能不新更茗柯有实理尤喜古文词与黄贞父胡休复诸名流相友善争砥文行互相雄长二千石季公就衙斋设经帷俾其子弟从之无回不自作达季守不敢以师帅有加于青青子衿辛卯烟江公即世又浃一纪始中淛江乡试则癸卯也发故箧视之良信先一年决科无回放落今行河上愚朱大司空知钱塘争之学使者沈生才品峥嵘淛中无辈即与生角萟当莫之先也入闱果拟第一竟冠本房朱公为尹不识无回而荐之强无回□下士不投贽神明宰君子以是知两君谊至高能相与有成也秋当计偕无回独郁郁念先人赍志歾不及见子成名马鬣之未封吾岂忍先紫函泥金后白杨埋玉乎遂合所得坊币诸费大治窀穸公卿祖道绕朝赠鞭无回不顾也度无回得举齿不少矣所急在此所需在彼功名富贵故曰我所自有视热衷钟鼎澹泊松楸相去岂直星渊乎哉古称孝廉如无回名中其实矣武林天下形胜处也毂轴绾四方之凑胜流轩盖无不无回为归无回弘奖风流许与气类苦心之经义缘情之篇什满帋之云烟载笔之序记碑板与夫花之朝夕之月庭之草门之雪有寸香无算爵我无所不踟躇人无所不满志暇则拥梧吟摊书读上下千古淋漓磅礴破前人之孤愤笑竖子之成名栩栩然神王也性好急人之难其经纪友人周谷王后事备至休复胡太史殁京邸刻遗文跻庙祠至忘其疲每对予言辄苏苏陨涕闾里亲串日中决疑夜半叩门不以不关切为解郡国守相过从请益直指李公按淛时时折柬咨询无回益自发舒所条上浚河积米防倭练戍诸议多采而见诸施行所荐名人与所脱重狱所阴为之地者若而人无回口不言其人今或未之知也丙辰用乙榜领黄岩教谕黄禆海牢山风气敦塞无回整齐模范谨持衔勒日进诸生讲说文义霞城大为兴起异时学田可八百亩饱奸胥豪佃腹无回设法钩稽伏匿尽出雀鼠暗屏而民间不惊台卒噪海澨前郡守丞蓄缩一不任孰何道路以目予承乏备兵单骑上道中丞苏公为予股栗予延见官吏无回从广文伏谒予私计剧孟在此七国亡忧况得无回乎与目成去不半年予储死士悬赏格设方畧解株连大奸距脱祸本芟除无回默赞居多中丞上功簿幕府称不容口将借榆关一席地少展壮猷无回亦愿行间得一当壬戌竟用常格平进助教北雍无回生平咄嗟顾盻大有出渝水复襄平意气在黄时时料简兵事相知间缓颊语予予辄以轵深井有老母在微为劝尼无回默默首肯予言会予十月　嵩呼入春明门无回无一日不把臂每得一奇鲜辄割以佐酒或至丙夜不倦予性固而执无回进之通融予性率而愚无回进之委折予性喜远小人近君子喜疏蕳迂僻士畏当路炎炙诸大人无回进之包荒使予日近日习夫世法日远日忘其蒙心予亦默默首肯无回言时时彷学之殊不似及于无回之幸舍见夫伛偻而趋揖者■〈走咨〉趄而不前者轩轩辇上舞者或以竿牍通者或以酒食征逐者无回待之人人意得去予未尝不□然返汗淫淫沾背或通夕不一假寐吾目中未□如此人然人生果毅精华畧有裁限计相去不甚相远安能舍此七尺一一供人沾丐夫美先尽也巳间语无回请少节精神爱日力无回未必是予未尝不默默心服首肯予也予出春明门无几而拟无回填予乡铨部陈元直缺无回以俸浅破调力辞当事稍听从之终不能舍骤迁都察院司务御史大夫殿中诸执法生平雅爱重无回得一周旋恨相见晚任甫四十日　上御常朝故事典客招呼八司厅执揭帖白所办事是日首事者属民部李桂芳不至无手揭冠本班者司仪不辨白举在事者同被纠御史缇骑中贵趾相错于朝房各司震慑嗫嚅无回直前抗言吾辈失仪当纠首事不至当讯他复何问寻得　旨免究友人招饮山房天酸然风无回微中湿头岑岑也归犹绘绢素挥洒自喜未七日而溘然长逝天启癸亥三月二十八日也距其生隆庆壬申二月二日年寿裁五十二耳马黦秀眉贾雕虎怒悲夫总所著述行□者经学则书说丛诗说通时萟则桃花坞草北□草博笑草灵鹫山初草二草三草余草隆化寺草经书获新草诗艺全集遗诗则焚草巳庚草遗笥稿遗文则雪堂集生平手自删订廿一史东坡集献征录诸子集与汉宋诸儒辨解语录百余卷有删有驳有翼业成一家言而武林不戒于火竟为祖龙攫取尽署中所私存将行于世者古今诗文四六经书先正各有选及赋臡说丛说通各有补诸书存什一于千百可谓博而且雅矣无回教黄人比安定在湖文翁入蜀其文多予所手定其诗文隽爽出入唐晋引白苏为同调其经济吏材如山之嶷如水之活如风雨之猝至如鬼神之无端倪其议论贯串淹洽言必有中能使痿痹立起而最怅标榜之风与夫依倚之习至比之木人不语湿皷不鸣故君子之朋倾倒笃挚而小人之党亦间■〈言翕〉訾此亦眉山氏之余泒也性极嗜畵斟酌倪迂米颠运之灵韵然予相知数年竟不能知予之不能尽无回也有如此畵矣世俗重进士第非□格者即中原麟凤悉辱之樊笼笯皁羁丱之役□回高足阔步张口伸眉空洞无有何止容卿数百人人多折节屈行辈尊信之然为文极工取友极广而不得一列千佛名经何也甫擢栢台颉颃骢马必少有所自见而千秋之义问方隆七尺之须眉巳往又何也昔人有言才华心性犹如利刀唯用割泥泥无所成刀日就损又言干将莫邪虞其缺折殆为无回谶耶烟江翁记云名行孔彰子孙其昌昌于名行而屈于一第岂非以不尽之樽留为后人余地耶他何其奇中也无回娶谢子二尤含郡廪生即太史休复公馆甥次凤仪娶太学陆公行仲女继娶文学敬所严公女女一适山东沂州二守曙云林公子尚友孙男二翥宗尤含出聘吏部司务去病卓公子太学汉生公女翙宗凤仪出未聘孙女二尤含出未字母姚孺人尚善食尤含予门人也手执友卓先生去病状求予一言颀乎其至若苴若枲孝子之容无回忘亡矣夫表者标也其人文章可名世则表之学术可经世则表之风节可持世则表之无回三不朽具是是可□也予何人耶其任表乎哉虽然宝夏后之揭豆者不必炫青黄之餙珍太公之巨阙者无所烦断刷之能故详据来状表其隧道以告来兹使过者必式曰此皇明都察院司务沈公无回之墓也呜呼钦差整饬台州兵备分廵绍台道浙江布政使司右参政兼按察司佥事兰陵通家友弟张师绎□隽甫撰 

　　○沈无回先生传 

　　通家眷社弟李硕顿首撰 
　　予与无回总角同管石迨无回伯霖休复建社西冷予亦肩随之无回先予得隽而不偶与予同南北风尘凄情乐意未始不共甞者壬戌之役予濡滞都门无回以内迁至相视而笑谓知巳遥集堪适旅怀乌知从此永诀也嗟乎无回巳矣其鸿文质行岂其与生俱逝哉亡亦事核于丘闾论定于乡党繇今而述之后则闾史之言有征是为传□无回名守正字允中庚字无回葢当世所称武□沈无回者也沈之先着于吴兴中徙武木为吾郡望族十数传而至烟江公好读奇书精星理尝自筴记曰某年当生子某年举于乡名行孔彰子孙其昌时公巳艾年未有子孙母择嫜族之中表姚字公是生无回无回生负慧质以幼清见奇烟江公喜曰乡也吾筴之殆是儿矣方童牙落笔千言不竭督学紫溪苏公奇其文曰是当飞藻高坛宁独上苑之腾倩乎亟拔之童而籍博士益精博□家言巳饩于庠益攻苦旁综风雅成其儁流一时藉藉无回名倾东南之士矣郡守季公设皋比延之无回??冞自简押绝不干以私守益以此相钦重声施飙起固巳骎骎度骅骝而蹑飞景巳亡何奉烟江公讳哀毁过礼竭其力以治丧癸卯举孝廉为经房冠偶发故牒得烟江公筴讶其神云比当偕计无回念往以贫不能卜一丘俾先人亡藏所幸坊币可襄大事吾宁忍遗吾亲以博傥寄乎谢公车不上寻再上再阸而名日益噪文日益豪游衍则桃坞出王则灵鹫及门之士萃四方辙迹相与轶晚近而称古人讲业孳孳不倦睱则揵户翻经竿牍不入公府顾喜究心经济擘画时务郡国守相多伏谒造请直指李公按浙遇事辄折柬相问所条答浚河议积米议防倭议兵议凿凿可行当事多采之及孙母捐桮桊寝苫泣血几至灭性当世闻人素车白马而临丧者相望也然廿载贤书皭然自砥而平仲之骖北海之座又天性所乐故尝苦贫会丙辰得乙榜遂改虑而谒天官授黄岩谕岩地硗俗僿人文久閟无回务乐其羣宽其教为之期会而躬督课之以程其能士斐然向风无回虽师帅乎然特精吏治县大夫凡疑讼必迎而就质成得无回片言立解至于清久匿之田絜摘戌之令迄今飨其利勿绝台卒戌海上餍粮而骄不餍则哗一岁再脱巾监者亡敢谁何无回为画策定之继而梦泽张公备兵海上??冞委重焉都台石水苏公称其经济眞才宏文实学两咨部院载在考功而卒以格例迁国子助教则又趋函□立桥门北面而师之者倾天下士适铨务缺当□拟用无回启事具而以不及格力辞卒迁都察院司务齿于柱后惠文　先皇帝御常朝故事八司务逓执揭白所办事会首事及同班六人俱不至无回竟被紏时御史鸿胪缇骑临履诸司务相错于朝房有言并纠诸不至者无回正色曰吾曹失仪当纠首事不至当讯它何问焉事遂寝其胷怀伉直身当利害类如此时方暮春友人邀饮郊外天酸然雨春服微寒归即称病予亟往视犹对予作绘事曰头则岑岑然当自愈耳曾不几日而遽即世天何敓无回之速也既啬其遇又靳其年且不得首丘降割不巳甚耶无回天性笃孝事二母一意承驩滫??髓必备服御必适能使两宫融融忘其尔我生无媚骨居恒高自标持耻与俗物相遭然又勤奖予敦交谊某某后来之秀力为推毂借之齿牙周谷王圽诸子皆未立无回经纪生死甚至其最幼子则为比宅而居俟析箸乃巳休复亡京邸为之调家事跻庙祀刻遗文每与予辈语及不巳人琴之感也无回以著作名当世于当世宿名坛坫俱尝鞭弭周旋独不屑因循寄人篱下所误着梓行者为四书说丛毛诗说通其手自评录二十一史东坡集献征集诸子集数十卷与汉宋诸儒辨解语录百余卷有删有驳有翼将汇为一家言而祝融煽虐与室庐俱烬仅存署中则古今文选古今诗选赋臡诸书及说丛补说通补而巳诗有焚草巳庚草遗笥稿文有雪堂集共若干卷要以直抒心灵才与法合卓然成家若夫兴寄丹青笔精心匠虽复远追作者祗游艺之余事耳乃其在诸生则蜚英萟苑在孝廉则树表人伦在官下则流光治行浸假而展其宏辔宁讵知所税驾乎于乡于宦两祀瞽宗千载而下吾郡有无回矣子尤含凤仪并才士锐意堂构克绍其声 
　　闾史氏曰予传无回无回而既官矣系以字不以官重无回也一院务不足重无回也士先志官先事事未半而赍志以终官非所以传无回也虽然无回阸一第而生被荣名圽飨血食以彼其事三公奚易焉横目者訾其贾声誉广交游桃李成蹊夫宁有所致邪语有之名不虗立士不虗附可以知无回矣 

　　○无回先生传畧 

　　檇李友弟朱大辉顿首譔 
　　沈无回浙省会钱塘人也讳守正以文坛中无不推无回悬书为风雅擅故今无回以字行无回年少露颖文笔藻思直欲排龙掩鹤文人宿士具推下之试辄冠军补饩廪甫壮以癸卯荐贤书冠诗经房第一艺业日进名籍籍倾传寓内而上对公车则辄罢丙辰以乙榜授黄岩学谕七年以传经声实最岁壬戌特擢国学助教葢异典也未及朞才望郁起升都察院司务甫四十日以病忽焉卒于京邸无回文章经济具足千古都人士无不知独其品地气谊隐隐负干世之思足称一代伟人人未尽知者八方其以经生异等为郡国监司守令所礼重争愿以子弟塾辟为经师时罗致之署中席者太守鲁国季公也以诸生为太守重客且意示以间可乘便陈民间请属而因以为膏晷资甚昵也且其家顾食贫时正供孙母姚母两母夫人甘膬亦可以孝养名进而无回于脯事筐篚外绝不问即他以懿密请间者亦斥之令无□之人未尽知者一至登荐日年亦壮矣以例上对大廷发摅其所□积因乘风云捷起为显扬地亦修孝固然者而无回以其父烟江公从辛卯圽后尚厝浅土十二年所何心餙车马膏秣事文言汇征也乃便理窀穸务无意上春官时即计偕吏日劝驾戚友以祖道壮弗动也人未尽知者二无回生平无杂交交以声气洽遂笃深胶漆素与周谷王胡休复讲德问业相视莫逆风雨晦明声韵无间后谷王旅死不胜同气之悼为经纪其后于视其子靡替至休复以癸丑第为翰林庶常亦以病殁京邸问至悲之殊甚所为永蒸尝梓遗集发其身后名为千秋不朽计者靡不至而父事其尊人元敬先生者不减休复在时且加笃笃人未尽知者三罢公车后都人士无不借交燕见时以偃室为外帑日伺察而不讳阳鱎进亦通径也而无回则匿影于鹫岭崖壑间日下帷授经惟觉忽然峯灵忽然泉冷海日江潮标其邈萝阴塔影点其淡而加以落落胸怀朗朗眉宇破幽彻霁无不深洽而因与门下北面英侣参古证今以订其合葢似无一可喻此乐也即窥园解带亦无从一瞰其间何得数数见其非公从解华欵叚溷舆台间耶即爨下无欲清之人弗屑也以故时多举债即相征者来败人意亦惟拄颐望西山爽气不则手丹铅经史籍而巳他复何问人未尽知者四家顾举债而遇贫知戚待以举火者无俟其口发端而亦必称其力与其地以周之凡当士绅间遇公王发愤即张髯奋颊若巳当其不平必为伸之然后巳所谓夜半相过不以急辞者无其迹而意殊殷而顾不欲以任使名人未尽知者五侃侃直声夙着江城以故当路上台每延见问民隐利敝事亦无不披诚以告大都中兴革剔厘为地方吃紧而他不及也人未尽知者六至谕黄岩时奖引袚拭大开风气时当学田八百亩为豪佃奸胥所饱则为设法钩之以入随分与贫士人授一陌金而苜蓿盘餐正似郑虔在台时意□适也及台卒两朞再噪有当事者责在广文可谢不与闻而无回则为郡帅调剂而哗定师儒而可当干城之重人未尽知者七及任助教才贤声益满长安道时值铨务缺欲补无回启事以冷昔当炎局他尚多藉力为地而不可得无回顾力辞曰骤升则俸浅不调而升则格破意若大僚避让然至任都察院司务入朝时以司务同班者六人俱不至而当公进揭帖白所办事则责在首事者而时当班行缺无回遂同被紏时鸿胪缇骑临履朝房同事者抗言某某不至无回亦可同声以释而顾曰吾曹失仪当紏首事不至当讯他何问是六人者微无回几不免而无回当事利害不为沮者类然人未尽知者八时当朝路持议中窽无不交贤之会当大用而无回病不起矣无回居孝廉便负朝望处散秩便见卿材意念良深干济时至良可称江国伟人而今人士之推重者多以公车艺公车艺顾足尽无回哉无回于经术经济类有衡要其所条答浚河议积米议防倭议兵议凿凿可行业为当事采所著有四书 

　　○先府君行实畧 

　　呜呼痛哉人即抱失恃之嗟而孰若不孝孤惨烈也者先大人中秋之官不孝侍送虎丘父子呜咽不能出一语怪之不意九阅月竟长弃藐孤也痛哉生不汤药殁不含敛不孝不可为子不可为人生不如死矣属王母姚七十有八风烛高堂诸长老教督不孝即颠蹶踊擗以死益无以安王母而弥不瞑先大人目辄复苟延视息跣奔路宿哀至而哭哭巳复慕皇皇穷穷庶几得于言行而生也晚识闇资陋楷摹想象未匝十年痛哉先大人有孤犹无子也顾存什一于千百弗敢妄也痛定收血号呼舟中望灵輀于北道追模范于杳冥且泣且书恍惚昏迷尤无伦序忆先大人居平言寒家祖籍汴京自扈跸至临安始祖文通公以皇佑元年举进士第一人官翰林学士避元兵徙居吴兴称望族隐不仕者五世至我明洪武年复入钱塘之园前里即今凤凰山麓祖墓凡三传而为高祖景东公祖妣罗孺人生曾祖醴源公祖妣顾孺人生二祖姑祖妣陆孺人生三丈夫子长即祖考烟江公也家世以孝义显至醴源公而三罹攸郁之灾凡居积之在吴淞者一烘而尽而醴源公素豪诗酒先业遂颓迨祖考烟江公复以侠烈自命尝读书于华津洞中通五经未即得其奥至割臂自励先王母尝为不孝道之以矢童子志先王父因是穷鬼神之秘发天人之藏尝私识巾笥云当以申年生子卯年发科昌名行荣后人祖妣孙孺人生姑母之适邵者又以曾王母陆之中表今王母姚为副即石门望族而不卑侧室先举一女即曰嫔于王之姑也王父年五十八生先大人眉宇英异甫操觚千言不竭十有五见知督学使者紫溪蘓公奇而拔之遂露头角每出步履不苟里人咸指目焉自食诸生饩时遂不肯呫哔帖括以逐时趋虽过目成诵而手不停披读经研史期适于用酷喜宋东坡先生文简汇搜□辑集得全而手较梓之挹蘓之精出绪余为制艺独抒性灵绝异时趋超超一时郡二千石季公讳东鲁延之塾以课子弟当其时髫年时髦为太守西席曾不及户外事文行之誉亦擅一时矣辛卯丁王父艰其治丧也瘅心竭神竟至毁性远近莫不诵悦历甲丁数科或试或病至癸卯录科而遗先大人素感愤士子喜执羔雉游大人干荐牍以媒其身者矢志素不干人开口亦复谁向自分棘闱外矣而行河大司空朱公上愚时为邑令未半面翻以见多荐于饶文宗曰士文行若沈生不可失也即以艺较元魁可劵也而先大人未之知也闱中果拟解不果遂冠经房为虞山绍虹徐公所拔通榜称得士云是年即不上公车曰吾父未葬也当路劝驾具道理恒费而辞曰吾不敢冒昧弓旌之典营窀穸也其不以热中移至性类如此故事孝廉有所欲白当路得同侪公言之而曰君子固穷吾闻士初进犹处女守身也竟以硁节自矢诸孝廉遂争自标尚不以札入公门齿里中事亡何而有抚按许核宗伯汰留之议增布功令先大人同调者都超然免评论先大人谑所知曰吾不独为固也然郡邑例收缙绅孝廉子弟之应童生试者先大人必先友戚若门生之才且贫者曰彼才不虚吾荐彼贫非吾莫与荐也今以荐起家者繁列若林而向风之士埒于问业有不远数千里者从游日至为坛于灵鹫山房士则益众愿亦益纷质疑请益而外为之区画其家庭办裕其衣食甚则周旋其患难嗣是录童生势不能周则又为之宛转居间俾才而贫者无望棘而踯躅人皆喜出望外羣相谓曰人谓先生固固而通者也人谓先生通通而固者也盖声价弥重院道郡邑多式庐而请地方利病知无不言而毫不可干以私三十年如一日也屡刖公车至丙辰复厄甲科而冠乙榜得除黄岩县教谕比之官及门士仍不远千里而从其乏困者资馆糓佐舟车力屡殚而不倦萃黄岩诸生若童生日课而月省之都试之日亲握管为之唱以示之程为具酒食以洽其情而继其匮久之微独子弟殷殷父兄焉依而风俗俭僿竟为丕变文亦云蒸霞烂为旁邑冠迨解组弟子为去思之碑比于文翁之教蜀云忆在官时郡邑相钦慕者曰先扛修脯无所较育士多所损奈何乎继吾将以某事为寿先生毋为拘拘然第以丞名诏之先大人在学言学为固不为通终谢之矣先大人留心经济每读史或考揽往昔必穷极其得失之林以征行□壮年不得志多托之书存其论以俟后人不幸通国厄于火架笥所藏大半作焚书今所存独浚河积米防倭诸议其见诸行者纔二三事可考也官黄五载值海澨将意兵心多所未恊幄算匪良脱巾时有尝先着军民两利议海门兵饷议惜未见用两朞两哗则先大人为郡帅弥缝调剂而刻底定迨摘发辽戍天下骚动黄用先大人议骚而不害兵使者张公梦泽深相知诣谘商订在诸郡邑右抚台苏公石水一称宏文实学宜克史席再称经济眞才堪任边事两咨部院载在考功未为不售矣惜乎未竟用也抑尝小用之广文即不与吏事而学田八百亩果豪佃之腹实奸胥之橐众愿穷竟而置不问第清丈坵叚更置佃人区拟以归赤贫士某某等百三十余人而田亡寸壤匿益置义学田百亩以膳贫童生寒士无突无烟者向之豪佃奸胥得免于祸亦神君父母之戴矣痛哉先大□足为用奚而终不一展其用至此极耶壬戌□国子监助教不半年迁都察院司务故事吏部都察院司务率同官改调不径升重其选也初以先大人补铨部陈剑华先生缺启事具而力辞课俸则浅谓不调而升则破格事巳而径升宪院犹破格也莅任甫四十有二日御史大夫暨殿中诸柱史无弗倾盖相推崇与讲求佐圣明破土绅同异挽极重于万一议将洽会上御常朝故事八司务厅公进揭帖白所辨事而首事执揭帖者属户石务李桂芳竟不至无手揭者无冠本班者八厅同纠候旨先大人仓忙寄平安问示孤被纠本末毋以讹传为高堂震不旬日而为庸医所悞竟至不禄棺殓无办赖执友应太室先生独纲纪周恤之旋又陆正伯先生以尺一讣其言曰是月十六日上御朝鸿胪寺招呼各衙门司务过侪趋而前则领班而手揭帖竟不至天颜咫尺事出剏遭司仪不纠未至而□在班行者时八厅宜入班者十有二人而领班一人余六人都不至独朝参五人反紏而待罪朝房宗本朝罢趋慰之但见中官豸绣鸿胪环匝而问不至者某耶某耶同事者抗言某某奚不至奚不纠耶尊翁正色曰吾曹失仪当纠首事不至当问他何讯焉一再厉声色乃迁延退彼七君子者微尊公不免矣不佞归诫儿子曰沈无回老伯仓皇扰攘时应对数言俾主上不讶羣臣强半懒朝参也以征其识未尝失仪而谓失仪归过于巳以昭国体不以偶误为同事愆以征雅量纷纭中片言而同官强半赖之征仁言之利溥非凡可及此细微一事耳寻得旨免究十九日廷谢大用宜不可量而不虞廿二日饮于万都尉山庄风灵侵之初第体中微热医药误投至廿八日奄忽不禄三日而殓颜面如生□朔之日享太庙既毕飨公卿寮庶争造庐而哭拊膺顿足或曰介士或曰名世之士或曰儒雅风韵谁其嗣之又曰天不留遗豪杰以劻勷国步或曰高堂风烛笃孝之子目安得瞑亦有应者曰太夫人有不死之子而拥方兴之孙目安不瞑或曰廉吏徒自苦耳则又谓修洁一生拮据亦一生则谓谋人而忠未始谋巳谋国无乎不至未始谋家则谓宜其未立家也而巳品卓一时名高千古不孝手之一恸几绝今想象事实恍茫摧割无若就陆先生报讣一札述朝中诸公卿达尊丧次慰唁问答宛在目前莫非先君行先君实也品修于幽独论定于盖棺大较若斯不孝何敢没也先大人生平不事家人生产而甘旨之供父母疾病之祷送死之大亲族故人婚丧患难之急必竭心力倾囊橐不问明朝爨有无也一殚于先王父之丧再竭于王母孙之得末疾为祷以代以禳以赛致孝以襄大事中殚于通国之火而焚其居诸子弟友戚有吉凶缓急都为倾尽岁出每浮束脯之入故尚多子钱平时尝拟克期偿今竟赍志以歾嗟乎荷析薪者任父事犹或难之赎逋劵者终父志孤不敢为逆命悖德乃负荷綦艰矣一生手自评录廿一史东坡全集献征集及诸子诸集数千卷岁辛酉一火顿尽乃指腹口占示不孝曰尚多烧不尽他人未许知惟官署中尚存删选欲售梓者曰古文选明文选古诗选明诗选古四六选明四六选四六偶脔赋臡四书先正文选诗经先正文选所著有四书说丛毛诗说通久巳梓行纸为之贵其未刻说丛补说通订诗疏翼每谓门人及不孝孤曰名理日新心灵无尽吾安得执所至而自以为是续刻第缓之迄未刻不自满假如是居恒自矢士子必旁讨百家精研宸指格物穷理务有指归汉宋诸儒辩解语录百有余种有删有驳有翼欲汇为一家言而一炬之余仅存什一百年而后谁复知者痛忍言哉惟时艺曰桃花坞草北归草博笑草灵鹫山初草续草三草余草隆化寺草四书获薪草诗艺全刻诗经获薪草凡十有一种久为诸及门传刻更存未刻经书文四百余首至于经济书曰督河议积米防倭议遗诗曰焚草巳庚草存草遗文曰雪堂集共十卷亦皆梓行痛哉今所评廿一史诸书既焚孤不可得见徒有父书而不能读也著述之余游墨绘翰位置气韵直偪古人间得眞迹则临摹寻绎原本作者之意忘食忘寝必神会乃巳每一幅成知好辄携去今罕存者父则善畵而子不克藏也先大人执友三孤并不得事也痛可胜道哉盖晚年交游广少时共砚席同艺业洽臭味者太学周谷王孝廉沈君接外父胡休复三先生耳周先生赴自粤东为失七箸巳而纪纲其丧振翼其嗣没身不衰外父甫读中秘书而卒于官文未殚其蕴经术未既其猷犹吾父也去腊而君接先生又讣闻于京师先大人诗以哭之曰羡君泉下反三人复自注曰应与谷王休复相晤生死之交情见乎词情之所钟一至于此呜呼不知其人视其友三先生赋才不同所臻亦异而坦衷质行克巳而忠谋其趋一也眞父友也呜呼孤不逮事吾父并不及事父之执友无巳终读父书巳乎恐终不得肖也痛何时定也先君讳守正字允中更字无回别号雪庵中万历癸卯科浙江乡试生降庆壬申二月初二日辰时殁天启癸亥三月廿八日戌时享年五十有二元配谢晓亭公女子女存者长不孝孤尤含郡廪生娶翰林院庶吉士休复胡公女次美含娶太学行仲陆公女继娶文学敬所严公女女一适沂州二守曙云林公子邑庠生尚友孙男二翥宗聘吏部司务去病卓公孙女太学汉生公女尤含出翙宗美含出未聘孙女三尤含出者二美含出者一俱未字不孝孤习见祖先遗像黄发皤皤私幸家世宜寿且先君精神气魄宜未艾忆孙王母考终八十有四先大人皇皇自咎由孺子德薄而先泽斩若先大人积学累行何等而竟若此孤兄弟罪逆可胜诛哉有百其身赎安从哉不孝孤生也晚少就外傅丙辰随任黄岩所矜式或奉耳提摧裂涕洟中述先大人言行不百一犹忆先大人为某氏传状教不孝曰貌父母者倩名笔写其眞五官位置争差毫厘为貌路人耳非其亲也吾为某状不敢谀以涂之人塞人亲也不存用不敢妄一溢词失吾亲以负先志惟名公大人怜而赐之如椽先大人死且不朽孤兄弟死戴不朽 
　　孤子 【 尤含凤仪】 泣血稽颡百拜述 
　　甥王克家顿首百拜填讳 

　　○都察院知杂御史无回沈公行状 

　　呜呼予忍状吾无回哉予于诸君子性质最菲薄不啻鼓腰龙尾然皆所友事也季思玉折于孝廉延之兰摧于郎署谷王星陨于旅人道载金销于野伏直至休复读书玉堂吾党差足吐气而降割一朝邈焉千载譬之剥肤刳腹势巳迫身不苐廓落生悲抑且形影共痛矣去年与子往无回旅寓长安缅思往昔止此三人聚首逐尘更相怜惜而而无回较常时蝉连往复多作谆谆语殊不似其生平一往直前之气予固窃疑之讵意为别未几而讣音至矣呜呼痛哉藐孤光含迎榇京邸□□长途顾从血泪中摭行略走一介二千里至□以求状其先人也予不文安能状无回虽然藉手一乞大人先生之地下地上以发摅无回之未竟而慰籍孝子之无穷予又何敢辞按无回先世甲吴兴而谱籍无坚基可据以南宋中兴籍临安家钱塘为始凤皇山麓郁郁茐茐者其始祖墓也嗣后代成望族亦间有闻人凡数十传而至厥考烟江公烟江公好奇壬遁星命之术都所精晓尝自谐命记于箧曰我某年当生子某年举于乡名行孔彰子孙其昌公元配孙从旁靳之曰而子得举封公岳岳矣烟江公不应是时烟江公年巳五十矣孙母推择嫜族之中表以字公实生无回今姚母也无回生而玉雪可念甫操觚千言不竭烟江公喜曰是儿其有以当我哉年十五督学紫□苏公奇而拔之巳廪于庠为文镞镞无能不新而更□柯有实理尤慕古文词上自姚姒下及百家笔记腹笥大者供鸡坛而出其绪余以充牛鼎无不作合当是时黄贞父葛屺瞻两先生以文行相砥为人士所宗而一时吴伯霖罗玄父诸先生又相与起之无回俱发名友善诸公亦皆人人托风期举心契也最后与胡庶常休复交而予亦与焉无回庶常两人同庠序共萟业敷文析理相娱也砥行砺节相许也顾休复一切以低眉垂手接人而无回时作青白眼向之人皆称平焉一时郡国守相争相钦迟式庐延塾共愿得交两先生幸甚无回馆于郡守季公休复后馆于督学饶公两兄固不事作达两公亦不敢以师帅加两兄令君行可吴公尝语人曰如两生在公署者开门可也辛卯烟江公没无回执丧情礼备至又浃一纪癸卯而举于乡发烟江公故箧记视之果然无回固称隽黉乎而神捡高匝于世所指游鱎聚蚁辈一切涕唾不比于人阳慕无回者亦若春风拂面当时辄消以故无大气力援引无回先癸卯一年录科竟不收是时御史大夫上愚朱公知钱塘慷慨言于督学曰沈生行文铮铮不可失朼即以时艺程沈生一榜未之或先也入闱果拟解首竟冠本房朱公为政荐不识面之人无回为诸生有不投贽之长吾乡玉今两称之无回举孝廉时年巳非少顾独念先人赍志以圽不得见其子举一名而今尚在浅土吾岂忍先金泥而后黄壤此年竟绝意公车以举荐所得坊币襄大事焉公卿祖行有司劝驾勿顾也距今称孝廉廿年介介自守毫不可干以私然出自天性自二千石衙斋时便巳如此且诫一二所知曰士初进犹处女守身也贫固吾素吾侪第忍之母为辇上君子所窥诸君子相戒几不欲以一足入偃庭未几而大宗伯有综核之事凡为无回所诫者俱得免于评论此固诸君子所自洗濯然设之者无回也周谷王圽诸子皆未立无回经纪生死甚至次子最幼为??聂宅而居俟析箸乃巳休复圽于京邸无回以不得亲视含殓为恨跻庙祀刻遗文调家事皆无回力也而追念平直感怀存没至今欷嘘不衰武林毂轴四方无回以人师经师据坛鹫岭弘奖风流许与气类拱叶负啬岁常满百人苦心之经缘情之诗满纸之文载笔之记与夫夕月朝花庭草门雪有寸香无筭爵我无所不踟躇人亦无所不满志暇则独扃一户吚唔骚屑或穴窥之则其神巳栩栩游于唐成辅嗣间矣无回又广心热肠急人之难甚于巳日中决事夜半过门者时时不乏郡国守相亦多伏谒造请直指李公乙卯按浙时有事辄以折柬相问此直指虚心亦孝廉异数也其所条答浚河议积米议防倭议兵议凿凿可行当事多采之而无回藉是益得发舒以文字荐名者若而人白冤状解缚者若而人其于诸生讲德问业外为之调剂其家庭治办其衣食且周旋其患难于是诸生人人喜甚相与言曰人谓先生固先生固而通者也人谓先生通先生通而固者也此实录也无回久困于公车所得修脯老母极膳妻子不能奉葱菜顾性好施予人有急叩辄应几有邻家望火老媪求埋之意而杭作尚华绮燕会率丰性又爱慕光景不能寂寞故无回常苦贫债家不以无回故稍宽逼迫会丙辰中乙榜遂谒选黄岩教谕岩故禆海而牢山风气尚塞无回整齐规矩开说文义一方大为兴起说者至比于安定在湖文翁入蜀不虚矣教谕职掌文墨而无回吏事特精经济满手学田八百亩向为豪佃奸胥所饱则为设法钩之伏匿尽出而人不惊是时贫士人分一陌金至有持而泣者曰吾虽贫岂一陌是为盖??冞慨夫沉匿之忽清而积奸之一扫也台卒脱巾两朞再噪则为郡帅弥缝调剂之而乃克底定摘发辽戌所在骚然岩独用无回议扰而不害备兵使者梦泽张公??冞相知咨商在诸郡邑右都台石水苏公一称宏文实学宜充史席一称经济眞才堪寄边事两咨部院载在考功亦不可谓不知无回者矣壬戌下第竟以格例升国子助教先是才无回者欲授以兵戎而无回亦感愤悲壮慨然有出渝水复襄平意予辈一二相知念有老母在每阴为阻止而当事者亦不欲遽授以助教前知钱塘朱公适为太常卿故与太仆董公见龙皆从典铨起家乃相与扬言于铨司曰以无回才何等不可者顾国学自是平进耳奈何又靳之当是时微两公言不知置无回于何所无回用是声益震凡相见者皆叹曰如此官者浙河之外数人而巳未几而铨务缺即欲补无回启事具而力辞曰骤升则俸浅不调而升则格破两者俱非所以爱某也然竟迁都察院司务为今官御史大夫暨殿中诸侍御无不倾盖无回以为相见晚任甫四十日耳今　　上御常朝故事八司务厅公进揭帖白所办事而首事执揭帖者与同班六人俱不至无回遂同被纠时御史鸿胪缇骑临履诸司务相错于朝房同事者捍言某某不至奚不紏无回曰吾曹失仪当紏首事不至当讯他何问焉一再厉声皆逡巡退六人者微无回俱不免矣此一段刚正婉委气象即钱若水欲与知州陪奉赎铜者何以异哉数日事解友人邀饮于山庄时三月廿有二日也是日天酸然两无回微中风湿头岑岑然然犹绘绢素挥洒自喜未七日而无回溘逝矣痛哉无回行谊见于诸生教化见于岩学立朝风度见于四十二日司务文词经济随地而吐皆足以济物经时不可指槩所著有四书说丛毛诗说通行于世纸为之贵平生手自评录廿一史东坡集献征集诸子集数十卷与汉宋诸儒辨解语录百余卷有删有驳有翼将汇为一家言而丁吾杭大火无回著述一朝竟与室庐共尽可惜也署中所存者古今文选古今诗选赋臡诸书笥中所存者说丛补说通补而巳无回文极隽爽在唐晋间诗亦近是间有杂元白体者有焚草巳庚草遗笥稿文有雪堂集金若干卷性极喜畵其法巳入倪迂米颠室顾苦无暇日尚不为其所掩然山谷所谓学问文章之气郁郁芊芊见于笔墨间即不甚精工固当推武林第一无回家故贫更毁于火生平所举债不赀今且逝矣老母弱子相顾茕茕不识作破劵解者竟为何人然尤含才隽士足以自致青云且慨爽有父风固以负荷析薪自矢矣公名守正字允中更无回生隆庆壬申二月初二日辰时殁天启癸亥三月二十有八日戌时中万历癸卯科乡试元配谢氏子二长尤含郡廪生娶翰林院庶吉士休复胡公女次凤仪娶太学行仲陆公女继娶文学敬所严公女女一适山东沂州二守曙云林公子钱塘庠生尚友孙男二翥宗聘不肖康之孙女长男太学生向之女也尤含出翙宗　　出孙女二尤含出俱未聘字嗟乎无回志在古人才亦岂不如古人迹其所概见千秋百代在在可以不朽而十上徒劳一战不霸八品之官一亩之宫尚不能守也天之报施何如哉世俗重一第非一第而伸眉开口者强者怒言弱者怒色相知者亦多拂意无回气岓既高才情复大高步阔足彼欲私矜一第者竟不能毫发漂无回无回坐是友道日广鱼书马驿不废往来而目慑者又曰此曹子什五卖声誉自相贵耳恒以交游太多中无回夫击目而神诩片言而色飞彼其相视莫逆亦自有故未可与他人道也交游乃朋党别名欧阳子所谓寻之无迹思之可恶惟此最足以谤君子此蚍蜉撼大树又何难焉予与无回辱在知巳顾予交无回最晚自巳酉入长安十九在外离无回最阔微言轶事多不能晓率尔不文仅以貌其形似而巳若拆骨置肉点额加髭使神明焕然世见典刑者则有　大人先生之名笔在不肖敬为藐诸孤振动请焉 
　　姻社弟卓尔康顿首撰 

　　○祭文 【 李长蘅】 

　　天启三年癸亥三月二十八日都察院司务沈君无回卒于官越五月而其丧归自燕讣闻于吴吴中友人李流芳以病不及赴明年甲子二月之望始得载酒束刍而为文以奠之曰呜呼无回讵止是耶兄文章可以名世学术可以经世风节可以持世胸怀度量可以容葢一世颀然玉立灼然霞举望而知为福德寿考之相而一第不酬其才一官不究其用乃奄忽至是耶吾两人之交自庚戌始倾葢于燕邸中间吴越间阻聚散不常良晤之期廿年有几而今遂成隔世耶犹忆受之之言曰酒杯流行无回意态绝似长蘅比访无回于邸中相视而笑求其相似者而不得也今遂使我为中郎之虎贲不愈痛耶吾两人相聚每以卒卒不尽意为叹公车之役屡约同之癸丑兄以居艰罢丙辰弟复以附舟先发未戌弟皆以病废终不得践前约而今遂无合并之日矣可不痛耶丙辰被放羁栖逆旅与兄东西相去十余里隔日必一相闻五日必一相诣弟先出都门就兄言别篝灯置酒临分欷歔欲泣别之难如此而今遂永诀耶兄官黄岩三年迨巳未之冬以假归而弟适至西湖始得一握手是夜同饮涌金舟中酒阑忼慨察兄之意有甚不释然于功名之际者弟窃怪其不达夫世之所为巍科膴仕者其人亦畧见之矣而区区欲与为伍嗟乎无回吾知兄之不然也兄葢欲有所用于世而非苟然者也兄性狷洁不肯名一钱而热肠如火当人缓急倾筐倒庋而不少恤至以贫仕为禄养非其意也然则兄之不释然于兹者非一日矣而竟以此夭其天年耶弟迂疏懒拙无用于时似不能为兄役而兄中心好之又尝爱弟之畵弟泛然酬应不能竭其能事以事兄以此为恨峊晚而游戏笔墨初秘惜不肯示人比间一见之气韵妍妙竟入唐宋之室辄爽然自失以为不可及而今巳矣不及见兄之所止矣呜呼兄即不得大用于时而小艹一出他日宦成优游林下弟亦遂将买山结邻相携终老子笔我墨子歌我谣以酬夙昔之诺岂不乐乎而子竟舍我而逝耶弟将谁与为质耶鸣呼无回以兄之明达其于死生之际超然不惑无待言矣生而为世闻人殁而祀于乡先生之列可以媿夫冺冺而生没没而死者矣况有令子翩翩竞爽将光大兄之服而代兄色养之所不逮兄其可以瞑耶虽然亦可悲也巳言叙平生以佐一觞填胸塞膺莫知所次无回无回其知之耶尚飨 

　　○乡贤呈 

　　杭州府仁钱二县三儒学廪增附生员严之辂丁　　奇遇凌元征等呈为公举乡贤用修人范以崇祀典事窃惟圣学始兴即肇先贤之祭敬心匪作自存畏垒之虚若夫人则遗贤官则遗化朋友伤心于文字湖山拆契于风神岂肯归之太虚任之千古而舍此有言之口默焉不请耶则故都察院司务沈无回先生名守正者乡贤崇祀振有求焉谨按先生为人玉雪秉意天云举止尊华见魏舒之领袖貌心同彻散卫玠之膏盲静对诗书内有明珠渊湛动怀民物中涵玉尺衡空幽独自见者踽踽之澹台当世望之为岩岩之孟子生而蕙兰可念长则松栢无依少年落笔千言穷飘颖穗壮岁寒檠万卷久结茗柯以故十五游庠巳登廪额三十试棘纔领乡书在它人壮心始就将情驰上苑之花乃先生永感方深竟莫劝公车之驾一则以癸卯之名先书遗箧恨于公不待高门一则以辛卯之榇巳接新支痛风木尚摇浅土故愿封马鬣息骅影于长途喜忍泥金买黄壤于荐币虀盐如故惟丰养母之羞书幄不开日有印苕之屣灵峰手植高桐彷佛倪迂路口客来步景行之行鹫岭帏飘香雾依稀张楷市前人过落高山之仰康成微义书残柳带蒲编辅嗣清言洒满庭花阶雪爱深桃李日添无言之蹊谊重渊云常负有情之担喜先生者曰先生固而通敬先生者曰先生通而固岂意先生十上空劳一战不霸黄岩设铎望比文翁徒卜贫儒之一泣渝水急人虚推定远竟还国子之三鳣以守格而让天曹空具山涛之简进栢台而执黄卷再美弘济之官履错缇绮犹抗声而救同列邀临山馆竟回驾而失斯贤此诚惨人意地乱我心曲者矣先生一生为文自命友道弘推登坛坫则黄贞父葛水鉴诸前辈同为郡中祭酒托心期则卓去病吴子往诸契好殆称今日风流若夫声价相依则休复无回共有南金之贵感伤连集则玉堂乌府双消如玉之人乃其气谊一腔经济满手辍食于谷王之讣痛失良朋为之经内外纪死生存幼孤俟其析箸遗恨于休复之含不能亲视为之跻庙祀刻遗文调家事继以婚姻它如日中决事者妙若丝纶之剖夜半过门者有同水火之求以孝廉而纾忧直指则议浚储议防御凿凿可行以广文而借策兵廵则定闾左定脱巾人人获庇奈何有大用而不伸以清官而卒世晚年入畵自写摩诘之诗临殁挥毫犹剩习家之景所著有四书说丛毛诗说通久巳纸声贵重未刻者诗文二选赋臡诸书尚留笥底飘零其它著述有百余种而忽逢回禄竟付封夷天道难测夺其文复夺其身人心可知思其贤必思其祀伏乞天台俯采舆言聿修盛典崇以庙祀能生俎豆之光眞是乡贤不愧清歌之听不胜踊跃上呈须至呈者 
　　钦差浙江按察司提督学政副使孙　批本宦正学砥中流之柱直躬留古道之遗词赋知正始之在兹经济以天下为巳任鳣堂雅化感李蹊而穆然情深鹫岭遗馨手桐阴而翛然韵远风流邈矣典型犹存谁登著述之坛宁愧豆笾之典仰府即□县择吉制主送入乡贤祠缴 
　　天启四年正月　日具呈生员严之辂　陆之越 
　　丁奇遇　高德基　沈澹思 
　　凌元征　吴文炽　陈义适 
　　翁鸿业　许文岐　翁骏业 
　　钱受益　萧允升　冯悰 
　　闻启祯　严调御　邹质士 
　　邵豳　邵洽　孙琮 
　　陆鸣时　虞宗瑶　龚五□ 
　　张岐然　张墉　陆鸣煃 
　　沈洪瑞　吴思穆　张元征 
　　江浩　孙济奎　王克家 
　　周迈　徐世浚　陈政 
　　卓人月　丁允和　王克承 
　　王时珍　陈昌遇　钱喜起 
　　胡余庆　钱瓒　周迨 
　　徐建宾　李世清　凌阳征 
　　凌吉征　仲震　张亦临 
　　柴世培　陈浚　柴世埈 
　　胡自清　邹钟秀　施盘 
　　邵时可　孙之琮　吴洪光 
　　尚尔昌　毕登贤　尚明扬 
　　凌熊征　姚世熙　翁开之 
　　邵文甲　徐灏　胡贞开 
　　吴文英　吴毓晋　沈好问 
　　柴绍烱　胡胤端　钱肃起 
　　虞宗玟　许肇文　牛斗星 
　　沈昭远　金士组　钱奕起 
　　陆有绳　何其炜　郑超宗 
　　高其珍　王克昌　江若镜 
　　何其焕　张之杰　陆之超 
　　严之麟　严大顺　高鼎熺 

　　○乡贤木主后小传 

　　无回先生讳守正钱塘人艺苑悬书久江南北士无不业无回先生经传疏故以字行先生丱岁补郡庠诸生随以试高等受饩登万历癸卯乡荐中丙辰副榜署黄岩谕天启壬戌升国子监助教转都察院司务以病卒于官先生笃孝友敦气谊少知名多贤长者游登荐时壮矣伤父烟江公骨□浅土便谢公车对亲抔封树事并谢是春计偕给嗣开绛灵鹫惟以羔雉资养母甘膬竿牍□□及邦邑不给即贳以佐素以畵自娱绝不轻交交有急如身戚焉经纪其友周谷王胡休复丧事家事终身欷嘘不衰遇公正一发愤排解若不自巳出攻诗古文词颛经学非汉宋疏不得解会汰以传尤长经济画所条荅浚河议积米议防倭议兵议凿凿可据即以教士有安定声钩学田定噪卒制台以下咸钦其堪寄边事当路方倚大用逮补知杂御史不再朔以入朝班序缺为寮任咎随感疾不起朝路里门无不悲悼殊常感云所著有四书说丛毛诗说通焚草巳庚草遗笥稿雪堂集若干行于世峕 
　　天启甲子孟夏朔日同里门人柴世基顿首百拜识 
