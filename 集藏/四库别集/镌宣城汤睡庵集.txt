镌宣城汤睡庵集　　（明）汤宾尹 着 

　　●目录 

　　序 
　　卷之一 
　　卷之二 
　　卷之三 
　　卷之四 
　　卷之五 
　　卷之六 
　　卷之七 
　　卷之八 
　　卷之九 
　　卷之十 
　　卷之十一 

　　●睡庵集序 

　　不佞结夏一枝巢中杜门无所接构适门人王生来手睡庵集一编请序予读之竟曰嗟乎至矣哉夫文生于情乃为真文三代以还王迹熄而诗亡非诗亡也亡于情也非情亡也亡于情之真也是真者音之发而情之原乎歌谣燕享乐府铙歌古体近律皆感于事征于情而会于时时之逓降三代不能不为汉魏汉魏不能不为六朝六朝不能不为李唐三变此之谓风从风而靡者人规而人模代程而代守曰文必于左马班扬诗必于曹刘李杜舍我真精餂人余唾衣冠优孟神理索然噫假令文必左马班扬诗必曹刘李杜此数公者已穪烈争鸣何劳更举乃嘉宾不然彼其直而不倨复而不烦乐而不嬉哀而不怒若风水之相遭烟波浩渺真文出焉故尝舍筏而登彼岸亦不弃律而成体裁洋洋乎裒一代言矣今夫薄海内外掺觚者无啻九牛毛然疆笑不欢欢者未必风流畅适之景也疆哭不悲悲者未必宰骚抑欝之怀也饾饤人物补缀山川即累牍连篇何谙情事又曩日诸贤有不羞辱而吐弃之耶宜嘉宾之树赤帜于中原而趋者之若的也兹刻也天壤间诵习几满乌知夫戋戋者不猎取而浅收之曰左马杨班曹刘李杜今复在此此之为风又曷可长乎嘉宾且柰之何矣虽然嘉宾方著作彤闱经纶黄阁行将百世模楷又奚有于一编也是为序万历庚戌夏五五日江夏郭正域题 

　　●睡庵稿卷之一 

　　宣城汤宾尹嘉宾着 

　　暂归敬亭 
　　李季宣席上同江进之谢在杭 
　　江进之大理暂还桃源 
　　出麒麟门 
　　之真州 
　　别李季宣三首 
　　酬江大理 
　　小院 
　　寿刘云衢年伯 
　　寄天目僧铠公 
　　书孙仲言游梁图 
　　脊今哀诸谭也谭氏孝友其弟没于彭蠡其兄从越时而母叔转相痛以继死者凡四焉别有家传甚详史闻而唁之 
　　过刘全言楼馆 
　　宿下关 
　　金山 
　　焦山 
　　送孙闻斯 
　　舟行 
　　采石 
　　寒食敬亭同荀二汪八时望汪九 
　　侍家封公三天洞 
　　族思林起家应山而宾尹时告在里寄此奉怀 
　　唐君平邀泛宛溪依韵酬 
　　宗大父初号觉予偕予北游未除亲服每自痛念以怀玉自志焉吾宗有儒久积学实怀玉翁也予厚愿望兼悲其思因并赠此 
　　追次 
　　送沈震阳自燕还里之福州任余客燕时有遥忆 
　　寄送刘金华 
　　出门 
　　江中 
　　宿青溪 
　　吊阮母　新为推官将母饶州 
　　于鼎季于不佞同年然鼎季之举礼闱未发榜而归我辈南北相望未有貌也己亥之秋余微服皖上而鼎季死巳三年墓草宿矣 
　　宿小孤山下 
　　小孤山 
　　湖口 
　　舟宿 
　　龙山 
　　九日龙山 
　　荻江 
　　宿芜湖 
　　江畔 
　　江夜 
　　采石 
　　望夫石 
　　自五溪至青阳旧寓 
　　杂诗 
　　池阳道 
　　晚获 
　　南陵二首 
　　南湖 
　　绝句 
　　舟中 
　　泊船贻潘景升唐君平 
　　湖中 
　　芜湖酬闵水部 
　　吊徐锺林 
　　云松为某寿 
　　忆昨 
　　南中立春日喜汪九荣期至 
　　三弟任尹至 

　　○暂归敬亭 

　　行子风烟去住频殷勤斗酒别城闉纷纷黄叶下冲鸟曲曲青山低媚人云水远连乡思澹衣冠微觉野情亲故园此际归来赋松菊翻疑主也宾 

　　○李季宣席上同江进之谢在杭 

　　枕郭曙云静摊书斗色高款言忘夕景偶坐集羣髦竹态怜人瘦江声与客豪风期杯外合名迹市中逃抖擞谈锋剧周旋酒政劳慵心吾欲卧寒月下城壕 

　　○江进之大理暂还桃源 

　　共踏广陵灯独鼓沧浪枻望望去帆影长天开远势楚水与湘云生烟分晓丽洲边芳草行波上流莺睨前棹入仙源山江倍澄霁主人山门幽蒙蒙花盈砌平添一月春与君照庭际 【 其年四月闰】 我昔问桃源去人不知岁但羡洞中深每觉乾坤细今我狎渔人扁舟自不系超超身外身窃笑洞门闭日月枉见欺鸡犬亦尘世简之谢秦人君其母留滞 

　　○出麒麟门 

　　都门回望白云间马首阴阴雾里穿陵树滃蒙疑带雨帝城杳蔼欲连天怀人去住三江水吊古悲歌六代烟寂寞可知经岁晚凄凉野岸立饥鸢 

　　○之真州 

　　冲寒出郭看山长迢递风烟接混茫别屿连天供浅翠空郊落日幔疏黄闲来江畔听渔唱细向云间数鴈行一卧沧洲随处好不将南北问家乡 

　　○别李季宣三首 

　　拟作淮南隐还归故国春临桥杯送客渡水闸留人瓜步潮相引芜城柳欲新长江对离别千舴望中频 
　　江城休沐处独客掩寒扉避事常称病逢君可当归竹林春雨细莲馆夜灯微去住翻惊遽栖栖心曲违 
　　水树依杨子风帆上敬亭淡交堪倾盖奇味敌中泠思阔连云白春深夺眼青前林莺正发求友语丁丁 

　　○酬江大理 

　　千家江郭卧朝暾静业依微梦酒尊度岁不知梅并发窥人巳觉雀忘喧杖藜刘向云沉阁赐策何公雨到门 【 用何比干事】 望国望乡无那病须君夙驾奉明恩 

　　○小院 

　　小院城隅卧最能阴櫩残雪闭层氷劳劳鬬岁千门爆寂寂欺人一夜灯生态流年空作客懒心羸骨浑如僧南江云物双溪迥晓树菁葱隔秣陵 

　　○寿刘云衢年伯 

　　天亦不远厥有蛾眉炎雪其皑望之凛而冥冥者鸿戾于九昊敦彼高人世也可调道在龙蛇用行舍藏有书在簏有琴在床蜾臝之子祝而类我师弟友朋家庭则伙伯兮仲兮跃起中原赋诗酒謌我乐衡门沃野蹲鸱江出其腹皇博其流徧尔景福含道遗名令德寿岂不可即也伊可仰止 

　　○寄天目僧铠公 

　　何年携策去偃卧不知春万劫开双目孤云伴一身入山初得道乞食少逢人亦有尘中客凄清共尔贫 

　　○书孙仲言游梁图 

　　仲言先尊人令济源去今三十年矣而济人之祠祭不衰仲言走拜祠下以归其士民为迎送并绘图以别 
　　洛阳春骑傍河津父老殷勤载酒频共礼祠前双抱泪与君同是大夫身 
　　远山丰树共苍苍圣水坛西卧太行君到吴关回首望白云犹自护桐乡 

　　○脊今哀诸谭也谭氏孝友其弟没于彭蠡其兄从越时而母叔转相痛以继死者凡四焉别有家传甚详史闻而唁之 

　　睇彼脊令飞鸣提提自郢湘来还于左蠡蠡水中绝不可以揭或坼之航涛鼓风厉 【 一解】 衣襦不足长年??束??束曹以狂日?行攘于木?片木伯兮仲兮掺袪而吁仲氏羸孱伯也焉如 【 二解】 仆夫有言伯幸游且不有生者谁任死者维伯之言天夭是椓生不忍独死不忍独 【 三解】 宛彼拥树絷肘肢肢数见数没居然如携日乃蓦矣二子閴矣天乎人乎悼声载涂 【 四解】 世父世理 【 世理谭叔字】 舟复其处不见二子乃见人语卷鬟酾血沙麋信信沈辜出卜嗟其?命 【 五解】 心之痒矣霣莫致之返尽于室云何赎之嬛嬛嫠母抱伯是从我后不又遑恤我躬 【 六解】 两世相生今也相死叟叟骨肉莫远具尔因心则友九原可作唶今之人何渥何泊 【 七解】 

　　○过刘全言楼馆 

　　渐觉春风善全怜野服轻凭栏低客航开牖卧官城坐晚余江照杯零过漏声隐心吾自足得尔更忘情 

　　○宿下关 

　　何其凄切夜长短听鸡鸣独枕欲无着邻船频有声风多催漏紧月满候潮生溘溘桃花水重来度石城 

　　○金山 

　　结宇望晴空云高翳午钟棹波愁动地席石听眠龙人语喧连岸江行特涌峰何人堪瘗骨千载墓门封 

　　○焦山 

　　长涛吹立海东门突兀幽奇别有村竹树槎牙眠殿角水田次第出山根摩厓更勒埋云鹤望气偏骄曝日鼋愿以行藏准处士容身何地不君恩 

　　○送孙闻斯 

　　丝丝柳风陌上生姿眷言行迈实衔我思游光何驶别易会难一年之间代往代来回首风尘白日长安岂无他人与子齐驩调故刻理子密我疏秉素遁华服舛谊俱时事如沸何时可目奋言执手有眉长束昔之去矣旷载思飞今我来斯及旬而违天高月明酒酣耳热深夜呜呜寸心焉发我昔游秦今子豫章我撷河华今子蠡匡山何嵂兀水意澹荡惟我与子双情交漾 

　　○舟行 

　　下水入扬州上水登瓜步石角龙子盘亭亭当江柱 
　　长樯安艇子双帆阿那起作意客中归江风信人驶 
　　蒲帆廿四幅半日渡江南谁云似使马蹭蹬拽桃骖 
　　曲枕倚左肘俄而上生柳江头有行人还堪拗折否 
　　静夜潮吞月荒洲岸打风从头生旧梦草草五更中 
　　踏水一行鴈随船数里芦鴈过留字影芦长拂花须 
　　别屿迷遥雾空江抱冷沙夜深霜咽箭凄断旧琵琶 
　　愁饮秦淮水强弄秦淮月渡头如有人不忍歌桃叶 

　　○采石 

　　绝巘横天柱危岩出石楼不堪李供奉独眺大江流 

　　○寒食敬亭同荀二汪八时望汪九 

　　层岚纡丽日高馆辟春风风俗乡园熟登临我辈同踏青连市女浮白笑村童百鸟当轩狎孤云入径逢花须交刺蝶土脰乱生虫积火开榆柳轻烟宿梗枫游闲心自远羸病隐能工千古相看处依依思不穷 
　　胜迹犹堪讨晴光不用赊峰峦趋一郡城郭俯千家古塔荒郊出孤亭野树遮携行怜旧社作供试新茶倚杖山无数倾尊日欲斜风林栖过鸟池草上鸣蛙骑后兰为佩檐前柳似衙夕来归兴怯吾意惜春华 

　　○侍家封公三天洞 

　　寂历环层屋玲珑转密嵒遥天开玉镜绝壁度云帆地肺风尝宿山头日欲衔石重烟絮絮树立草掺掺乳借仙丹和崖驱鬼斧劖径穿凭燕绕沙沸觉龙馋玄白随人命高深祗自缄明心窥圣谛佳境隔尘凡钟近清禅寺花飞点客衫惭余走牛马纪述不成函 

　　○族思林起家应山而宾尹时告在里寄此奉怀 

　　涢阴习静听弦歌带印台前鹊正过玉女泉翻春雨细云公城曳野烟和青山尽与官庭绕芳草其如故郡多小谢自怜工啸卧悬君明牧奉恩波 

　　○唐君平邀泛宛溪依韵酬 

　　丽日临春晚晴江媚景纷蝉声理水曲蝶意点风裙桥齿连为岫城头倒似云石潭窥浅澹花絮逗氤氲心胆当前吐须眉照底分归灯邀市火星斗更成文 

　　○宗大父初号觉予偕予北游未除亲服每自痛念以怀玉自志焉吾宗有儒久积学实怀玉翁也予厚愿望兼悲其思因并赠此 

　　八十宗老翁自号玉泉子远心出荣利平生绝憎憙皑皑栗且温其中泠泠耳老翁反其真大宗萎乔木孺慕复夫君因之号怀玉以言怀玉人在握饶璠玙何当久椟韫而乃砾石沽君其善自持连□应在兹 

　　○追次 

　　驱帆渡广陵往来摧涛声去年初八月还家假王程初七泊杨州十七归敬亭驰节置堂上观者填门屏入门着锦袍袍色鲜且明向前拜大母而乃拜双亲大母惊扶儿抚背呼心肝儿今着此袍儿今着此冠吾儿真气象得及老身看辛苦教汝父一生作不前幸得生吾儿书债得儿还儿从双亲后再跪前致词孙儿薄才德何敢望区区因缘并教诲无非大母余别母三二年不能忘须叟今日幸归来得供大母娱大母谓儿言儿其厚自爱汝身非汝身后先皆冯赖早晚须善调喜怒尤当耐维时九月中儿忽病劳烦热甚不省事医巫为攒颜大母得闻之合掌但鸣天全家仗此儿伏唯天见怜问婢问孙妇中夜起盘旋儿病两月余日减大母飡病时儿不知间时妇为言儿起聊理发行游鄣越间阿爷与阿娘返里事庐田大母留市邸孙妇独周环三弟娶新妇羹汤谅所闲有妹十四五日嬉大母前以此缓心意出门薄岁年除夕仅返里不及将辛盘新正随阿爷急问大母安上堂拜大母大母色俞欢抚背如前语仍言儿自宽孙妇还报言大母健以便闻此稍快意儿等邀天缘愿言无辠过供母岁千千会母称七旬亲戚竞陈觞词林馥牙轴乐部喧丝簧四座倾佳宾箱壁悬名章冠冕儿逐爷弟妹罗成行人爽景亦媚闾里争辉光大母再三叹作念不及此吾为尔家妇机布旧生理本自尔祖父不辨罗与绮今日何会因壁间惊累累贫家骤作贵恐吾不任尔戒之慎莫忘念吾劳苦里宾筵亦以毕儿当入官去急呼孙妇前为夫治行李儿率孙妇前长跪再三语念儿当别离王事固靡盬儿无百种怀怀母常劳苦男无百种乞乞母常为主初拜辞阿爷再拜辞阿母还家嘱婶姆兼嘱次弟妇大母今老矣光阴不堪数好自力扶将勤心养大母言罢强登车零泪落如雨大母见儿啼重来儿车傍盈盈复隐隐叮咛以傍偟汝父汝二叔送儿于远方儿其放意去切莫自悲伤儿强拭泪干大母请归房儿当从此去不敢复啼伤二月十六日车发纔临舟十七挂远帆积水西北流三日抵芜湖廿三抵石头大叔芜湖转刺刺语不休入门谢大母儿去不曾忧行行三月朔重复到扬州一路杨柳花飞翻搅深愁阿爷谓儿言我心殊作乖小叔送儿去我当从此回言念别阿爷心事重悲哀买舫不得宜因之以裴徊顷之初七晨有仆仓皇来急问仆何语出口似复含爷儿相顾惊知是大母灾一哭各仆地牵衣肝肠摧人言大母厚金石永无垠岂谓庆与吊便在旦夕生儿便同阿爷还呼大母魂生会不可再死会当可寻舟中有朋友三三相慰论大母有遗言汝身非汝身阿爷吞声言友言理良是以身酬大母儿为孙巳矣顾吾为人子别母数百里生时不及诀死时不及抚吾行负神明终天恨何巳肠断各分风痛裂惨河水抢地拜阿爷满踵泪横泻儿别大母时大母不忍舍今日阿爷还谁为问孙者往日归还别别时上寿筵今日别还归归当哭黄泉三载能待孙双旬忽相捐长贫苦万态乍显不复全冥冥大母心果其能自甘季叔随爷还二弟随儿行骨肉自相将母母忧弟兄其日雏乌啼哑哑碎五更绕树无可栖血洒邗江濆还往四五月忧喜等天壤空怀报德公今还何所望因之念人事千万不可量一为爱日言痛绝摧肝肠 

　　○送沈震阳自燕还里之福州任余客燕时有遥忆 

　　匹练吴天一望乡榴花如绮照行装随君去去看明月此际腰肢问沈郎 
　　晴色燕山映酒旗征车一道柳风吹看君飞渡双溪月骑到螺江熟荔枝 
　　甘棠千载旧知名继武如君倍有声为问越王云外石知君此去得分明 【 公大父旧宦闽中为名御史】 

　　○寄送刘金华 

　　年少金华令风流冠百城使车听异迹县谱旧知名念我难独语送君多远情狂奴存故态此去□江清 

　　○出门 

　　关法度鸡鸣急股犇如翙抛得脚跟皲博换皮囊蜕不尔刀俎间岂足他人脍潜身忌影多卫身孤不柰出门财出门两意更狼狈江畔一渔父榜船适来会分明杪忽天尚以馋余匈牙桨趣开张篷顶且封盖往日喜风柔今日祝风大风大去颿驶须臾脱境外回头数百里或者文母害私取一杯水三向江头酹 

　　○江中 

　　远江凭屿阔高树与云遮风力降芦叶秋容颒蓼花避人行浪里得意赖渔家见说山青处前峰入九华 

　　○宿青溪 

　　拂拂苇萧鸣空江黑夜行乱投无岛屿呵止恐廵兵侧耳犬曾吠惊心萤乍明得依溪畔宿悲喜说无生 

　　○吊阮母 【 中丞公侧室进士坚之母也坚之】 新为推官将母饶州 

　　良日不可再秋风皖水悲乌生常念雏母子飞提提去矣荣彩舆归来泣素帷念此惨以凄反乳空尔为在公有遗刑我仪矢靡他陟岵哀征冬陟屺愁征西悠悠曷有常鸱鸮今是非对尔不能言泪下沾裳衣 

　　○于鼎季于不佞同年然鼎季之举礼闱未发榜而归我辈南北相望未有貌也己亥之秋余微服皖上而鼎季死巳三年墓草宿矣 

　　此地空传于季名秋风萧瑟皖公城死去最怜犹有妇别来谁说更为兄 
　　落木凄凄江水浑行吟江畔巳声吞三年地下君安否人世风波不可言 

　　○宿小孤山下 

　　寒江怜独客荒屿耐回环自在云间月孤高水上山渔舟衔岸泊苇户背风关别梦如相慰能无损去颜 

　　○小孤山 

　　拳拳如许扼中流落落颠厓绝九州岛一拄乾坤凭指掌两丸日月信沈浮脚跟牢定谁相似面目棱嶒可自由永夜潮鸣孤啸发天风掖我最高头 

　　○湖口 

　　湖口围成邑山头曲置城两孤当腋出九派入胸平舟楫纷无数风波慎尔行近因流浪急不及见潮生 
　　一片城头石孤危俯大江樯飞云带堞帆止月临窓蟹甲登田壮蛩箫语壁哤怪来容易瘦秋到水犹降 

　　○舟宿 

　　多难栖江上谋身愧不工天河容永夜野树易高风渔板时窥白萤灯小放红一年秋思急催落布帆中 

　　○龙山 

　　近事那堪说他方满目悲长歌催纺纬新伴得伊尼楼小日偏厌衣单风故欺凄凄无不可莫遣老亲知 
　　投馆生如再离群趣暂闲沉冤霾落日刻迹瘗深山鸟咽亭台畔天摇草树间物情聊可见底事梦东还 
　　大牓通明殿传言上帝宫高高不可问昧昧乃无同神骏宾姬满枯鱼葬屈公谁能养白雀振策运刘翁 
　　莫测巉岩里寻源屡欲迷路徼刚履半草长与肩齐斜日归潭小疏流忤石嘶前林风动处渴虎印新蹄 
　　谷口云尝定山头水不扃日寒殷鬼啸沙活涤龙腥宿莽挂空壁危椽支古亭天秋松石下野韵觉泠泠 
　　我昨来山上山山未着黄几朝投寺宿万树为人忙叶落惊纷雨寒枝奉早霜荣枯亦有分安得怨离乡 
　　莽莽山间世凄凄物外吾床头行栗鼠树杪见樵夫客至无冠盖僧来共钵盂壮心销欲尽赢得尚眉须 
　　双观居其趾群峦尽欲朝云行频入阁水语细穿桥白草沾秋靡苍鹰得地骄罡风吹帻堕恣意扫纷嚣 
　　雀舞临香积龙眠隐法台碧潭初地涌绀宇八方开竹树连为葢江湖俯若杯山居人得意画席醉莓苔 
　　寒风吹木叶万树入空楼客里难为夜山中盛作秋无能忍石阙未免顾刀头偶起披衣望昴星时一流 
　　幽独勿复论居连鸟族多当秋行暮色匝树尚春歌共惜故枝好其如驱迫何人情念桑梓及此堪滂沱 
　　斜日隐且见高风直复横石衔云欲立树带鸟齐鸣虫涩欺衣食鸿来睨弟兄所居秋色暮转使客心惊 
　　只身能造次万业祟衣冠悔不入山早空嗟行路难拂流黄石卧映日赤枫攒即此聊栖托秋深鴈□□ 
　　一自宵行后仓皇直至今被蛇惊朽草防虎怯深林石发干难料苔衣冷不禁寒山清照水俯仰见余心 

　　○九日龙山 

　　一年流荡半江关偷得残身衬得闲无那客情悲鴈候强拈故事说龙山雨中木叶红飞血石上烟云翠染鬟载酒有人聊恣饮授衣何处祗愁颜 

　　○荻江 

　　霁日澹野姿青天洗宿云遗我风微微活活生波文棹头鱼欲起帆头鸟自群顾见随船山苍翠卧氤氲 

　　○宿芜湖 

　　霜渚泠泠攒远碧寒鴈吹沙日将夕须臾烟定一江清秋老天高月正明游儿宿月凄旷野家人望月啼庭下非商非宦复非戎侬今离别为谁也 

　　○江畔 

　　风霜催芦稔头头生白发江畔不禁秋怪底流离客 

　　○江夜 

　　静夜江生打岸风一江烟月两蒙蒙依芦鸟定愁初冷出草萤飞试小红 

　　○采石 

　　云寒益石出秋瘦尚松肥江畔月明明空阔照蛾眉万里澄彩色当年宫锦衣并命争鱼龙得意岂尔为狂潮卷天吼夜半叩篷围波上似人立髣髴捋须髭呼酒对饮酌太息三致词欲杀众何意千秋某在斯薄态从古然我其定焉之生有严陵滩死有李白矶 

　　○望夫石 

　　妾身甘化石石意更坚贞待得夫归日还应石化人 
　　有情妾化身无情石不语君若有情时认取旧时妇 
　　江中水日流江上石常在石应有泐时妾心终不改 
　　望夫夫不归夫归悔何及寄语闺中人相教慎离别 

　　○自五溪至青阳旧寓 

　　我生无长物何事工逼迫凄厉逐秋霜憔悴歌长陌落叶路傍多纷纷阅行客雨宿山色苍风干石面白林麓忽鸡鸣悟此区中宅随处皆乾坤于我岂其窄感之谢乡人冥心甘绝迹枉直亦以多身世少至百不信六载前旧屋相朝夕重来主人非市郭宛如昨 

　　○杂诗 

　　侧侧官道柳愁绝卧枯烟人行何所为竞折童其颠傥亦眉绿故受忌不受怜双涌女娲坟一夜补青天 
　　昼蝇何謍謍夜蟁何拍拍况此骨出躯抵汝恣剥磔凉风有日来汝辈灭无迹当其未灭时两掌不及格 
　　寒蛬匿壁间夜半鸣地瓮蛱蝶不成眠轮尽今昔梦霜下海水枯僵龙牙角鞚枪榆一尺短斥鹖吓□凤天籁不能平日夜秋声恸 
　　白茅产道旁望冬颜色枯荒荒草根下牛豚据为庐豚肩立冻鸢牛背栖饥乌物态相因依萧萧独惨予引领睇故乡欲还无宁居 

　　○池阳道 

　　秋觉流离尽形同家室残畏人辞姓字间道变衣冠木叶沾泥滑山风吹雨寒阴霾今日事天地不成欢 
　　欲别未忍别言归不得归一身能几几万界想非非露竹朝啼鸟霜岚午湿衣弟兄重散处枯眼看鸿飞 

　　○晚获 

　　晚获无男妇新畬有岁时田家相聚乐笑杀路傍儿 

　　○南陵二首 

　　复出南陵郭驱驰岁欲阑草枯垂露白日至逐山寒路惜双溪近人容独鸟看频来家信急不得报平安 
　　长短猿声秋浦歌栖飞春谷更如何人来湖口风霜老路遶山间木叶多每忆云生尝近舍最怜鸟去尚张罗眼边了了看乡国泪并清溪千尺波 

　　○南湖 

　　南湖湖影阔霜树远微茫噪水鳬头壮牵舟草尾长晚山烟后翠初月日边黄飘泊知予事翻愁近故乡 

　　○绝句 

　　浦鳬沙鴈渺荒荒渡水看山说故乡远近波光摇草活高低树影接云长 

　　○舟中 

　　霜白天高月尚明桨人伊轧唤船行可堪寂历鴈孤啸何处相思鸡一声树渺湖南烟絮絮潮来江上水盈盈拂衣自我怜能事婚嫁居然累向平 

　　○泊船贻潘景升唐君平 

　　凄泊苦霜风绁舟不能发叫鴈惨枯葭寒潮沸明月怀音渡头静窥影村灯灭悲喜难具论巳矣乡园别人间底事无我身殊恍惚出门聊自横需地不盈席高波立寒水照君髯如戟何时对青天仰面容□捋 

　　○湖中 

　　一湖横鬬蛟龙宅夜半波嗥飞百尺水怪张牙立浪头倒衣起视无人色天地风霜俱促迫欲行不行归不得荒荒月白照狂水寒兔千年冻欲死 

　　○芜湖酬闵水部 

　　帆樯千堞抱城河洒血遥添积水波倾葢得君凭肺附乱离余我尚头陀天高星斗催长啸江静鱼龙听短歌勉强倔强今日酒赢将一醉抵诸魔 

　　○吊徐锺林 

　　水咽淮清河烟枯白门柳忆昔与君别屏营立京口流宕各斯须一别行且久思君貌壮健怜余病而瘦病瘦岂足坚壮健法当寿浮云忽以迁风波重回首南北既不缘生死失其偶朅来踰三年奇事无不有人天黯未平刼火烧宇宙白日跳魍魉小儿欺忠厚死者宿草间存者他人手道旁无干骨厉气霾牛斗笑笑人间世吊唁无所取搴衣行更重忆我同门友地上不容贤地下相安否人生能几何坏土谁先后痛饮读离骚名士应不朽君其饶自知生前一杯酒 

　　○云松为某寿 

　　长松何郁郁托体高山隅山高望入云与天相伏扶历历云中松乃比天上榆松枝袭云气松根贮云精旭日照飞萝苍翠羃氤氲素发如可晞永以投吾簪岂无他芳华懿此挺幽贞 

　　○忆昨 

　　忆昨出门时六尺不自有奔绝大江涛着处惊渔笱商风蒲苇鸣落日茳蓠瘦人间惨裂形崎迭蒙蒙受道逢一秃者宿义逼婴臼我冻解衲衣我饥给盂糗念我发童童今日得朋友相从悔不早低头思前后 
　　白门古烟袅杨柳闲凄迷杨柳可藏乌急翅语南飞朔吹摇霜天愤景集枯枝如何明月夜翻成绕树啼 
　　飞雨濡缕血强颅射逆风沈冤千古独快意聚人同顾影心自寒仰面恃天公触死乃悟生因窳以为隆缄书谢世医我甘瘖盲聋 

　　○南中立春日喜汪九荣期至 

　　不信奇寒后重飞葭草灰岁将孤客尽春得故人来淡嚼存生菜酣拈待笑梅从前勿复语对尔且悠哉 

　　○三弟任尹至 

　　风林底处有宁柯鸿鴈他乡尔暂过寄得书中肠尽断将来衣上泪偏多高天白日呼声急寒夜青灯梦景讹母子为谁生作别岁时其柰远情何 

　　睡庵稿卷之一 

　　●睡庵稿卷之二 

　　宣城汤宾尹嘉宾着 

　　庚子春住天界寺二首 
　　孙晋仲入学书寄 
　　句容道中 
　　王当涂季重使君趣游牛首 
　　栖霞 
　　松亭篇为鲍丈赋 
　　寄苏仪真 
　　寿伯润母 
　　燕子矶 
　　南中春词 
　　京口怀刘叔熙 
　　毘陵会孙闻斯兄弟闻斯出都中见二作书赠行次手之追往抚今不觉泫然依韵却酬 
　　怀铠公 
　　寿吴联衡 
　　虎丘 
　　同陈士爕招宝山雨后喜霁欲渡普陀不果 
　　东湖 
　　台州东湖彭应寿宪副招饮同陈士燮即事 
　　灵峰洞 
　　风宂 
　　灵岩 
　　大龙湫 
　　国清寺 
　　金地岭 
　　双溪 
　　天封寺 
　　桐岩 
　　游灵隐之胜初夜奇于月次日包园奇于溪又次日白衲庵奇于竹石而数日之内主僧胜公奇于斋于茶同游为陶座主兄弟谢开美王广微 
　　再至包园 
　　怀陈士燮 
　　浙还道逢王郡公赠别 
　　寄梅季豹 
　　天目西方庵 
　　铠公分经台 
　　赠朗初僧 
　　李户部先生省觐 
　　冯廷尉父母寿诗 
　　前塘翁五十 
　　陈汝砺同邑令游壶山图 
　　感怀送牛巡按 
　　尹明府入觐 
　　题朗初像 
　　赠相者 
　　赠僧 
　　东山草堂为施处士赋 
　　立春日冯宋臣招饮看竹轩 
　　澹居原博至 
　　镇江道同友限韵 
　　道中限韵 
　　和友人春闺 
　　龙潭道中 

　　○庚子春住天界寺二首 

　　但有僧为侣何妨寺作家禅枝乌再集节韵鼓新挝嚼雪回甜味探春茁蚤芽宿愁全一扫不更语隆洼 
　　结宇松园密环墙竹路高所居重茧茧一味别嘈嘈课弟携书簏寻朋恋布袍四邻山色好竟日得周遭 

　　○孙晋仲入学书寄 

　　余与晋仲既交其父又交其兄其兄秀慧父母怜爱之甫婚冠而夭其父以哭子相赴一寡母提诸孤此何等时也余每为人言与过之辄涕盈独以为孙氏之天有晋仲与两弟晋仲年少入学亦既抱子皆吉祥善事矣余谢里且半岁独为晋仲作诗志荣慨以勉其进 
　　多君美才望复尔庆乡关称意衣冠外含情父子□青云知路远白日见天还努力存吾党春风事事□ 

　　○句容道中 

　　都将残梦割喜见美云迁暖意微窥树春容澹写天远山乌尾里细草马蹄边一路梅花濑乘溪弄懒烟 

　　○王当涂季重使君趣游牛首 

　　乌衣巷口乌栖客笋鞵木屐侵长陌眼光晴日媚金陵魂梦江声吞采石采石何人拥传来看花行部及春梅风流不使县官势肝胆能倾中圣杯兴来结骑长干道马脑阡眠鬬芳草晓气酣莺管渐调寒烟约柳蛾方扫南京生事乐朋游蛮榼三春不肯休蹋遍城南鸦鞿绽又赊长耳上牛头牛头朱碧倚高阁玉筯仙人行六博斜照花竿倒塔头浮空画槛飞泉脚吾友王君绝世姿弹琴卧治有余期河阳果树车中貌康乐登临池上诗与君酣游日亭午帆驱马渡看无数道路不觉催人别春风转作缠绵语山水人生亦有缘如余尫病岂能耽幸以风波辞故国嬴将流落了江南是处江南堪散发幽奇不独夸天阙请君置酒蛾眉亭重与青莲啸明月 

　　○栖霞 

　　别却南齐不记辰尚留碣旧榜庵新点头石出皆成佛抱脚江飞欲喷人露饮脊冈松剥削滑穿葽草鸟逡巡此间习静生堪寄乘兴还寻花药春 

　　○松亭篇为鲍丈赋 

　　峩峩山间亭离离长松姿上葢凌丹霞下基拏苍螭櫩楹覆余秀悬萝带菁葱袭裾时云气入耳有清风餐枕逼仙踪质色无磷淄岂不姤寒暑亭亭长如斯逍遥其中人乃与天为期寄言卜居者搴芳空尔为 

　　○寄苏仪真 

　　长淮南接凤皇桥迟日春风卧客饶数以猪肝累安邑行看鳬舄下王乔芜城树暖初啼鸟杨子江深欲上潮蚤尔逢君归去易他时或恐筭舟轺 

　　○寿伯润母 

　　露竹经时秀风萱耐晚看母仪能自圣儒术尽容寒客满须陶髢儿勤咽柳丸县知筹不极消息海云端 

　　○燕子矶 

　　一块石巃嵸独与长江竞昼夜怒龙呼潮头飞血迸海飓射人立鼓气增雄横裂壁奋狞须天地不得平须臾景澄鲜万里函涛净日出?骨控孤根照出高峰劲山学青莲花波盘明月镜丹阁纷临空绣幙施糚靓本以地形绝兼之时节盛儿女鬬春游牙桨相纬经差差双燕子帖水时窥榜 

　　○南中春词 

　　齐齐城外踏青行城外齐齐烟草生才出城门帘乍卷不堪黄鸟一声声 
　　南门如洞拥蜂窠力尽双肩脚子摩定是乘春争赴伴不然平日底般多 
　　取蚤先烧梅庙香他边佛会又催偿殿头个个廵罗汉一阵檀烟细绕廊 
　　凹凸空顽赤土堆万家驰逐赌春杯人情只顾争高去足下谁怜莝短苔 
　　三翁四媪发都厖自领偏提饮自双一岁一回台畔老青稍如缕挂长江 
　　裀花席草向山陂轿子团团并作围画地不教人眠掷两傍蝴蝶簇沙飞 
　　狂情弱步压衣重日午人多暖气烘蹔拂轻绡腮粉落露桃花合靥朱红 
　　士女祁祁富两都江南罗绮竞钿车高梁桥畔风吹处危帽红裙几队驴 
　　大家齐出鬬风流看罢秋千看蹴球女伴瞥逢相拜问前朝曾共打春牛 
　　雨花台上酒帘高木末亭中丝鼓嘈闹处能闲浓处澹背人无语折樱桃 
　　寻常懒髻发空垂一倍春妆拟入时睡里唤来梳洗急隔窓忙杀卖餻儿 
　　时样轻妆别样新窃红衫子窃黄裙秦淮昨夜翻新谱迭迭纤歌更遏云 
　　常日春风长板桥琵琶细语拨檀槽一从骑凤萧郎隔着处花飞怨百劳 
　　掠约愁情半额黄歌云唱雨逐流光近来小部抄名字犹说当年马四娘 
　　豆蔻初生着蘂迟于今零落骂封姨可怜水上贱裙约付与闲人唱柳枝 
　　忘却施家东与西闲情久矣絮沾泥何当夜夜夜深处城上饥乌空乱啼 
　　花须柳眼撩无赖露索风弦理不成白昼卧来慵似醉一牕语燕沸茶铛 
　　衫熏石叶宿香疑满槛莺花一袖凭一袖掩将双齿缝费来瓜子日三升 
　　辈辈儿童放鹞嬉跳天拔地欲何为怜侬总被春风误搅得千丝与万丝 
　　今日春游春事嬴卜天明日又晴明君看塔上层层火并射飞霞烧晚城 
　　金陵游骑白翩翩白尽杨花啼紫鹃抵命贳春春欲暮郎榆搨得不成钱 
　　一夜挑花涨一湾苏州船进水西关游山遍后旋游水只有金陵春不还 
　　鱼沫吹腥入酒蠃酹他辛苦凿淮河回头三十三年事消与南来一笑歌 

　　○京口怀刘叔熙 

　　风吹铁瓮江烟碧忆君曾是经年隔郭仙坟上石棱层呼江为酒石为席纵肠横舌倒明波一啸翻云磕龙额似我干天天作梗独遣水工争射景朅来无地走狂涛纷纷下石填深井昨夜梦君泪如水欲说当年无所以回看白浪高无耐金山焦山惊得在 

　　○毘陵会孙闻斯兄弟闻斯出都中见二作书赠行次手之追往抚今不觉泫然依韵却酬 

　　憔悴惊看别后颜骷髅嬴得气俱阑谁怜平陆成三峡我亦当年合万山抆泪不禁今昔梦断头一下死生关与君昆弟重交臂可是寻常杯酒间递南递北马蹄骎略约还山意味深早向鸥鳬眠露草无端鹰隼集霜林借人驱遣除冤责得尔悲歌偿夙心从此醉醒休更问离骚反反尽行吟 

　　○怀铠公 

　　我昔交子时子发与我齐行路各所适志意无参差子别忽超悟我别转沈迷悟者入深山祝发以□篦迷者走长安朅来空于思东目最高层云寒虎亦嘶多子闭幽关岁月其中栖拾芋亲作糜糜绝忍朝饥深雪冻不僵中夜念阿弥生死细事耳一了了百疑矧兹功与名视之如酰鸡淄渑一以判焉得不东西 
　　得路者得路住山者住山大道割恩亲骨肉俱弃捐而肯此之泊以嗅彼之膻自我鹜南北夙义旷周旋其时有发人软美递相前我适遘含沙一鼓万喙攒风厉叶辞柯须臾纷臛然群怖无脚跳存问一髠偏出山赴千里不出巳三年六载不相闻相闻急难间重围万栅中一棒寘身潜挈我广柳车饮之清泠泉头颅安可知冲波走鳒鳒半世刳肝肠宿命得君权乃知削子发以完我??冉页?赊渡不赊舟我存子复还天目有与无抉目以瞪天 

　　○寿吴联衡 

　　字弟私无槖宁亲□彩衣百年人易半风义似君稀云鸟夕阳静湖山春草肥因之歌进酒一倍想庭闱 

　　○虎丘 

　　春山好向便帆逢满目春阴细雨供石意悟时僧不语劔光降后虎无踪临池壁峭半天坼出水云多千树封惆怅阖庐坟上月年年丝管醉吴侬 

　　○同陈士爕招宝山雨后喜霁欲渡普陀不果 

　　何言海上□咫尺到孤城马迹沙堪印龙涎雾自横南来看佛影空外吼人声遥想千年后重游又得耕 
　　陵海何年事阴晴变幻间须臾收宿瘴数点见诸山利施开天胜慈悲动客颜明明三岛外别有一云湾 
　　事水强为活离船少得家潮还收石■〈虫去〉雨息检盐花老屋防高飓危墙写曲蜗穷僧亦可伴不尔弄鱼叉 
　　朝来风稍紧无数抱山眠暂解云头雨忽开霞脚天一齐鼍鼓放三水鮝鱼船此景俱堪抹此情殊与传 
　　有血填精卫无魂唱鹧鸪潮音荡胸次海气湿髭须日出帆俱健船开山亦孤那能不飞动呼酒照菖蒲 
　　不惜倚抔土闲看朝暮云何当泻杯水浇尽古今坟白昼骷髅语阴空野火焚往来鞭石足一为吊秦君 

　　○东湖 

　　湖中蔓绿出长葑湖上肥阴卧小松十锦六桥俱不用清光如尔越撩侬 
　　驾得鞋儿窄样船深深菰叶没双肩就中荡桨无人见忽有声来疑种田 
　　酒酣人倦梦阑珊夜半推船过堰难逼向月波成小歇波光搅乱月光残 【 旧月波寺今为余园】 
　　相国园亭渐藓苔何言佛土久沉埋宰官自是当年佛拍手相逢笑几回 
　　生来海上惯风潮信水添风着意摇最有穿莲能快事颠颠恣杀越娘腰 
　　但嘱官人坐得牢偏于怒浪弄轻舠催稍唱橹齐声作不使西湖屋上篙 
　　花头三尺水中趋堕水拖泥也不虞诮说游船如屋里何如屋里坐看湖 
　　渔舟泼剌捕鱼儿冲断红菱白藕丝懒慢鸳鸯双翅乱一行云数组鸬鹚 
　　荒田一片种芝麻湿洞霾云腐麦芽若使化为蝴蝶去也应日日梦丹霞 【 霞屿在洞中相传最胜】 
　　云山一一宜亭榭草树芊芊待画楼借得孙公来此住赌将西子嫁明州 

　　○台州东湖彭应寿宪副招饮同陈士燮即事 

　　避暑辞諠选地工嘘天碧树漾窻风山连埤堄登堤畔雨约荷花过酒中阁道数飞双袖湿人烟初洗一裙红莲歌只唱西湖美不料西湖东复东 【 宁波有东湖前游得十绝】 
　　就中分向小蓬莱若个池亭面面开桃李阴深传旧钵芙蕖花半卷新杯诗敲一字肠俱改茗鬬三班舌几回少小慕君天上似逢君应得自天台 【 应寿尊人谕宣州家大人出其门应寿省觐至宣予尚幼】 

　　○灵峰洞 

　　石门门不扃石梁梁难跨重关界危磴度岭神奇乍转径境转佳探山如噉蔗绝壁两围城输攻不得下坳坎石屋深结构成精舍砌墄累层台岩岩覆天瓦拔地擘千寻八字高门架布席展青天天青归一罅入座时云霞白日精光射晴檐织雨丝伺衣注微泻听响辄飞来每为人所吓嵌空屋漏痕悬溜滴昼夜我来坐其中清凉失炎夏对舞掀双鸾绰约不能罢折简招五老五一堪同社醉呼刘允升千年与君借 【 双鸾五老俱峯名】 

　　○风宂 【 是日盛暑】 

　　尔自居宂不知炎热??侯以冷灰其气不绝今尔触热反逢其烈不如守中还归于宅惟尔之宅既清且洁尔宅是常炎炎者灭 

　　○灵岩 

　　摩壁寻溪计巳阑搏空折径倍奇峦乾坤不惜纵□出耳目于斯应接难削处成峰凌地角飞来似雨乱云冠里粮僧寺忙炊午及到巗头又废餐 

　　○大龙湫 

　　迸空者何物不关风雨雪亦似长摇虹亦似碎流月海气白龙饮玉洞青天阅鼓吹时大噪狂舞恣欢悦有时闻啸声横射将人批捧匜仰接之脱帽相持扼触怒忽超飞舐涎不可掇虚无远近间变态真奇谲银河落九天差别不差别昨读会稽诗胜游夸五泄而疑鴈宕水乃以一级绝谈宕固师意谈泄亦我窃请到双观时与师品优劣 

　　○国清寺 

　　接着游人只皱眉人高人下苦支持残僧剩寺怜如此请看门前松树枝 【 旧九里松独万松径三字在】 
　　灶前灶后尽相安贼贼驱人穴里钻误认闾丘新太守至今饶舌骂丰干 
　　齐齐拍手两头陀跳入寒岩稳旧窝爨下只留三块石后人来者自烧锅 
　　犬吠驴鸣枉不休异人逼剥避人游自从走入寒山道只与寒山话石头 
　　几道飞泉浣竹房几竿新竹漾禅床更添夜半山坳月清景清音梦定光 

　　○金地岭 【 岭有定光招手石】 

　　曲磴几回盘峰高倍俨然逼天犹避日堕地祗闻泉篆壁翳重藓围城泄缕烟我来应有约招手白云边 

　　○双溪 

　　遥指灵墟卧赤霞寒风阙下路三叉遍山罗汉俱成果遶寺菩提尚作花草际龟螭埋佛垄桃源鸡犬熟农家寻幽拟向无寻处溪响蝉嘶也觉哗 

　　○天封寺 

　　宽障通良亩因之想胜门而何花失路只有竹如髠租地供檀越开砂税世尊逃冤能卜此此景复烦冤 

　　○桐岩 

　　我来欲向天台路行过三日不知处山山总是客中缘一任驿夫肩我去人耶马耶费攀跻再转再折无尽期绝壁高高倚空起其中奔者争浮蚁蚁行盘中如旋磨仰视天公簸箕大前山却向后山移人脚突从人顶堕岩峦到此各各奇削障裁屏俱疑神所为就中石立溪走木健花肥猿猱欲跌蜂蝶忘归刘阮之境无乃是使我徘徊终日不能巳若曰天台石梁其尚未焉得醲华如此扑人意 

　　○游灵隐之胜初夜奇于月次日包园奇于溪又次日白衲庵奇于竹石而数日之内主僧胜公奇于斋于茶同游为陶座主兄弟谢开美王广微 

　　飞来峰上月相望在庭前得得殊非意明明解共怜因风频破树照壁浅穿泉几夜楼头问而今可遽眠 
　　就凉缘竹路冲雨转梅时石没溪边坐天催午后诗湿鸦疑帻子吠蛤学尨儿剧想流杯处临桥水更奇 
　　涧头穿笋径冷冷脱胎初云外摩峰影棱棱刺骨余风流真不减孤绝转怜渠便欲其中隐称为竹石居 
　　盂钵供多种牙旗鬬几班珍菹山海外香色有无间自我除兼味因君想八关茶经将食谱许日得闲删 
　　树众随缘息山平信步得登凉几失夏逢客总如僧鸟去何妨定云来屡欲层一年真受用独此抵除乘 

　　○再至包园 

　　炼石而补天至今天一色所以女娲氏万古称奇特补天天尚杏补地地形裂裁石作溪梁谁能绝缝割天然一片成鬼工人巧夺刓月嫁新娥撑霆矫明蜺依约银湾流累累搘机石贮水或以腹浮水或以髺或啮水而牙或触水而额石中水益奇水底石皆活绕亭复穿林奏声丝竹越明明倒林影生翠连云霭我昨游未饱竟夕想为渴回味得重来临流意已豁仆挈敝茶铛僧洗残斋钵石在选旧席泉来吸新沫洗面复漱齿湿髭三四持忽复裸衣裳赤脚沙头踏稳鸭睡犹■〈轻上足下〉闲鱼噞且鱍得趣与之狎尔我同解脱偶也曳零蝉秋风生轻葛 

　　○怀陈士燮 

　　同心连臂恣行游半壁东南两屐收袒帻野袍随步适山光海气绕身流烟村绝处尝逢寺仆马疲时又得舟每向人间夸胜事别来悔不更淹留 

　　○浙还道逢王郡公赠别 

　　楚国泣卞氏汉宫遣明妃谁能揆厥理千载长歔欷小儿强解事廉吏安可为将为在者仇将为去者思泻水空腹中冷暖良自知 
　　宣州近来事咄咄怪非一陆地簸狂涛■〈豸契〉貐向人立啸族费眠眉刬士消牙笔羸臣冤不开良官徙何疾官徙升似谪万故不能诘臣也羸堪怜骨肉几相失唶哉知底人不顾天与日 
　　自我在人手拔命越中行朝哭钱王坟暮笑西施城龙湫与石梁作意供餐羹堕地无此奇小可抵除乘游梦引大罗兴尽少主人夜闻山之神似言有所迎秋中云物美归去兮渊明一艇坐花儿秫翠正当晨命酒不停漱发兴有余清半部越绝书适悭永嘉吟将心托秋风随君唱与赓 

　　○寄梅季豹 

　　以所观宣事能作恶者世贵也能羣为雄者秀才也我起家贱贫性不解恶又离其雄是以进退狼狈季豹酒狂意气能侮贵官其在秀才中又废之久者也闻今年尚应遗才试犹欲于此队中作响岂睹其雄声复鼓舞乎抑无所发愤之云耶我是以笑而问之 
　　于今时路祟文章曳尾泥涂分所当尽有天供佳事业肯为人作嫁衣裳奇穷不废娱姬妾大醉偏工骂李王座上若无梅季豹也容他辈得猖狂花鸟平湖佐酒卮我来君去狎栖迟东南半壁分行脚台宕双游换正夷幸不衣冠防鬼妬嫌多姓字误人知相将欲问清狂病剂水砭山可得医 

　　○天目西方庵 

　　依稀路尽不人间又得茅庵在目前绝壁形骸支老树远空音语度流泉层城直踞三生石委巷时耆尺五天指点西方随处是那将公案费年年 

　　○铠公分经台 

　　访旧还山又一年花开叶堕息诸缘将无梦我惊难定勿复谈时卧益坚月上松台依白石云移竹笕护丹泉充盘食味充门景紫芋高于十丈莲 

　　○赠朗初僧 

　　秋风吹月照秦淮剩板残鱼试冷斋五井灯明悬半榻三山叶瘦拥双鞵我来子往东西织倒捉横拈合并埋遥想云门旧时路一盂一钵许谁偕 

　　○李户部先生省觐 【 时户部搉扬州】 

　　菼润枫干祖道晴蒲帆十幅渡江行忍言明月关津税不负秋风鱼蟹羹暖似小春花信息天连极浦鴈途程夹畦晚获村村事犹及司农纪太平亲捧天书五色函仙郎牍最主恩覃传经家世藏秦壁问易山房理邵庵久客吴音兼白苎新尊楚实有黄柑县知此际庭闱乐宦迹乡心剧好谈 

　　○冯廷尉父母寿诗 

　　堂前递劝酒杯深堂上双调玳瑁琴望里云司悬□鉴传来天语耀华簪于公门大堪容马季子门高不用金应有神人赍广策怀中探出雨中临 

　　○前塘翁五十 

　　家常起蚤愿年丰五十行来一笑中手口并将心事快衣冠嬴得古人同闲开水竹缘扉白细滴松花漉酒红但使耕桑遗叶在不妨老去作田翁 

　　○陈汝砺同邑令游壶山图 

　　见说壶公隐旧山壶中宫阙异人间何年仙令曾分骑此日行游定启关应有龙文欺斗落直从蟹眼探潮还盘陀石上凭君坐天尺明明一掌攀 

　　○感怀送牛巡按 

　　西来走长河东去流大江来者润国中恩波濡万方去之声諠阗呼嗥拥旌樯驰道出三山天子狩旧邦小民当冬暄大吏凛秋霜?使发东南地姥惊彷徨微公土无皮卷之供尊珰田中谁为蟊道中谁为狼水犀一以然妖宫不得藏远者不可殚近者闻吾乡■〈豸契〉貐昼迎人牙摩吻更张弥天恣网罗原野无留良十二万石君弯弓射扶桑廉慈亦以传三寸刳人肠酒部固有神草圣呼为郎九门傥不扃风谣母乃长德怨非所任此知则本良下之万元元上之有苍苍 【 旧张太守俗呼酒鬼又呼颠郎】 干鹊营枯巢半生费劳役终日万回翔一枝不遑厝岂伊鸠则饕无端掠其宅鹊鷇不敢前哀嗥徒拍拍维鹊亦有族叫噪不终夕何意鹰眼来谓鹊脑可食驱鸠以鬬鹊连巢举毁格盛邀爽鸠雄匝天恣酣龁巢亦不敢问鹊亦不敢惜茕茕余尺雏窜响深林匿菰苇淀朝朝风涛悲昔昔仰面叫驺虞驺虞反为螫独鸟弇州鸣众喙焉可息息者不停攫伺之党为益矧兹高鸟腾孤鹊安所席苏武在□廷寄命于大泽羝生武亦生羝宁有乳日天子射上林鴈足曾系帛而我在国中况君有丹笔我胡不羝羣而日虎为迫目送鴈南飞白日为侬黑 

　　○尹明府入觐 【 二首】 

　　殊望超超众所钦传来县谱自山阴霞明迭嶂闲开阁练净双溪美奏琴一马二童官况淡倾城夹路送情深　君王若肯偏恩泽阙下仙鳬倘再临 
　　去马骎骎薄望诸恩深感慨拥歌呼着奁断狱惟摩耳抵几齐儿可奋须雾里有天知吏圣山中无地觉臣孤君看贯日缘何事轧轧堪怜头白乌 

　　○题朗初像 

　　海上逢汝海上江东逢汝江东且道是汝不是天青月白皆同 

　　○赠相者 

　　贵贱与寿夭莫之为而为饶君术如神止于能前知君所能知者人所不能移以君好眼力笑人涂面皮习俗贪咫尺达者观无涯作善与作孽谁巧复谁痴 

　　○赠僧 

　　玅玅机无着如如理不穷长安随处是一笑信西东黄檗山头木开元寺里钟凭谁说来去此意与君同 

　　○东山草堂为施处士赋 

　　卜筑何年倚翠峰东山吟咏巳重重门前客到无题凤洞口儿还总化龙瑶草几茎依白玉茯苓千岁得深松可知冠盖工新旧犹有文池不改容 【 东山首唱为前乙未许石城先生作者皆步其韵】 

　　○立春日冯宋臣招饮看竹轩 

　　纔出城南寺刚逢春到时受风饶面峭??见土觉芽滋雅席添椒贡长轩抱竹埤坐中清味得帘外鸟先知 
　　赴时高坐饼鬬纸白纤纤僧供真无抵朋樽复此拈野翁随意达歌妓有情恬拾得春如许归来月似鎌 

　　○澹居原博至 

　　暂解山中制言携宛上生离情开柳眼清话到莺声发短何如祝肠枯几得倾同来赴僧社趁我白门行 

　　○镇江道同友限韵 

　　撮合春风一骑寒惜春不惜忤风看闲和舌本莺为友笑折腰肢柳自官花睡直愁经雨损驴鸣犹快及途干遥怜城外游思女今日安黄傥未安 
　　缘□风恶更缘江掠杀肩舆八面窓道上尽判驱策战舟中只合卷帆降鸦因柳乱营偏密蝶为花飜舞不双旛动可知心自动几人特地建金幢 

　　○道中限韵 

　　一夜东风洗绣奁柳眉花面照垂檐山娇处女迷烟冶草泥王孙过雨纤梦去江心云卧塔追来社末燕冲帘绪长绪短情无极裂破湖州万丈缣 

　　○和友人春闺 

　　开牖乍持奁飞花忽堕檐岁时重复尔衣貌可胜纤他处应驰陌阿谁私睨帘慵心魂梦里合眼迭吴缣 

　　○龙潭道中 

　　只道放船好风颠不可渡满路探花枝何如跨驴去 

　　睡庵稿卷之二 

　　●睡庵稿卷之三 

　　宣城汤宾尹嘉宾着 

　　醉石斋 
　　春游 
　　枝隐庵赠吴文中 
　　偶出 
　　铠公至辄别 
　　罗钱两兵马招游牛首同潘登之曾志丰家弟仲任 
　　献花巗 
　　陈志玄游武当 
　　赠钱叔达 
　　南中逢曾先生饮于高座寺 
　　陈学使还里行赴冏卿 
　　题畵 
　　天界寺同君平季豹伯润看月 
　　红梅 
　　南城柳 
　　斋中蔷薇 
　　春尽日唐君平梅季豹宿天界寺同赋 
　　春日怀　　　　　南归寄诗一首自余来斯闭门天界户外绝不见闻懒病相仍笔研俱瘗今春又尽矣雨久无聊偶取旧题诗读之凄然相念偶书寄此 
　　赠云松沚公 
　　萧太公诗 
　　寿王小冈 
　　斋中对竹偶读韩集和侯协律咏笋因韵排律 
　　积雨一春偶五月初一初二两日日晴李敬松招游船同唐圣吁君平家时望仲任之作 
　　吕进士祖母 
　　某索赠 
　　送王广微再入会稽 
　　和朱侍御遥寿萧行吾五十 
　　唐君平生子 
　　别金陵 
　　醉茶绝句 
　　江上偶咏 
　　自宣州发同汪八汪九过荀二 
　　扬州舟中 
　　仪真舟夜 
　　浦头闹 
　　遥题古胜园诸迹 
　　方太仆还青亭册以松竹远还青为韵 
　　杜道执赴海盐道执初令大冶三年今补任 
　　李方麓太仆使黔便归 
　　除夕雪次苏韵 
　　盛翰检使　秦籓便道展省 
　　张翰检赍　御书中州 
　　陈赞善册封　鲁藩 
　　毕封公偕寿 
　　夏给练使琉球 
　　大中丞温公　恩纶 
　　施济宇亲家五十 
　　至日过孙丈见怀僧四偈余素不习佛因喜四作归辄和之如数然非于佛法起见也 
　　寿李崞县时以入觐来 
　　松图为黄芳楠先生寿 
　　送孙二令蓝山 
　　题畵 

　　○醉石斋 

　　我爱苏长公前后怪石供以饼易诸儿物薄而用重我爱米元章终日惟石弄端笏下拜之兄丈成呼诵昔云石似玉其解出禹贡玉亦常物耳不得以怪哄呼丈亦巳奇当身谁伯仲怀袖中许物纳纳语盎瓮何来水土精辐辏贮盆??赣质如万菓园文如千色緵鸟兽羽毛翔人鬼须眉动颒洗益精神活水再四摝礐硌各献异飞扬不可控遍索天地间品物无遗种奖识恣沈酣茶铛与酒筒拂拂十指间氤氲流石湩木末盛丝簧雨花骄缨鞚得尔为主人门庭织游踵醉罢倚之眠枕漱谐清梦 

　　○春游 

　　春日冶游场春风故故狂蹴翻红叱拨拗断紫垂杨鸟以冲人乱花因扑地忙轻衫颠倒极竞拾一年芳 
　　筭得春将尽重寒又觉非峥嵘花气味需次酒光辉马勒支腰襻貂逢约耳衣何缘风路里更与蝶俱飞 

　　○枝隐庵赠吴文中 【 吴善畵闽人】 

　　挂笠者谁子乾坤载一瓢臣心甘傲许皇世颂如尧屋木搀天古窻烟索雨饶怒飞无所羡安隐托鹪鹩 
　　毌言一枝小芥子纳须弥尘劫消眉角山川到腹笥酣来聊点缀造物办恢奇祗作闽人语前身傥伯时 

　　○偶出 

　　畏事复畏寒关门卧风雨不虞杨柳枝巳作长腰舞 

　　○铠公至辄别 

　　去年我访君与君抉天目今年君访我与我住天界人生到处可逢天底事冤亲仍有债二十四番风变态桃李无言杨柳拜投君聊尔捻春花不道看花君不耐怜余独往少茅庐笑尔空行缺布袋今朝燕子差差飞昨夜虾蟇喀喀吠行行语语总无情修修寺竹空相对 

　　○罗钱两兵马招游牛首同潘登之曾志丰家弟仲任 

　　壶榼凡频卜晴明此恊谋各携平素好共副及时游泥润驴俱健烟和鸟尽讴亚堤花赛绮被陇麦倾油柳带黄金饰茭裀碧玉浮森林环出郭列肆抵传邮气势司城要供张地主优赠堪资轿马费不裹粮糇以此便行乐因之集胜流半春逋未了几度愿方酬宿忌风兼雨新怀喜尚忧乍贪红掠面切怕黑当头趁得山迎接忙将寺奔投登临吾欲济屏翳尔权收梯上腾腾步窓开浩浩眸石楠飞紫燕银杏化青牛竹节涂牛翠松脂染漆髹搀空僧缚屋擢壁鸽粘篝雾蜕文殊洞丹悬大士楼嵌宫藏佛窟滴溜贮灵湫巘势围三帀江光泻一缕塔圭何自倒门孔是谁锼侧卧窥天咫横枝记祖由葱菁骄欲袭陈迹怪而幽往曰失朝拱殊形帝所尤及其除悖逆神梦国之庥向背应偶尔忠邪有定不胡乎不林放底亦恋宣州炙毂狂谈笑提冠恣溺溲老兵巡酒碗小唱拨箜篌扐袖时安爪时弦更举喉舞繁催拍乱歌扬蹙纤愁细袜凌云槛长裾掩月钩踏青挤盛会呼白尽嘉猷毁誉烧空火输嬴落子楸酣中万得趣身外一何求但觉山心足随■〈扌弃〉雨意稠洒衣偏落落洗屐大悠悠驶护将儿雀残听逐妇鸠一筛随帽决连抹并诗勾猎叶諠层户舂蹊泛浅沟先声杨茗铫余兴压糟篘过景扪肠会慵阴捉鼻齁鸦归怜屋宇鹿息警罝罘通脱唯高枕横撞亦莽丘明朝重约伴度岭更淹留 

　　○献花巗 

　　凭空踏石瞰牛头宾主东南盛旅酬花恣鸟衔飞趁觜塔迎人静立当眸檐前竹笑添新子壑底松呼怒老虬何事重云空翳目罅中隐隐大江流 

　　○陈志玄游武当 

　　劈地跳天峰廿七半空彩错疑镂出甜盐漉草着池芳熨斗裁云春瑟瑟西行东返朝还夕孝武秦皇曾不识秘灵直为圣明开借观亦岂凡夫得看君清斋五十日抱鸡牵犬游仙室个里梅花不是梅折取还侬榔上裁 

　　○赠钱叔达 

　　耗尽当年侠尘中自得禅情深断儿女语至谢风烟屡结放生社长辞谀墓钱识君曾未久意气巳无前 

　　○南中逢曾先生饮于高座寺 

　　依依杨柳思朝昏掠约东风又白门两眼洗空三世业寸肠刳尽半生恩频当杯底莺呼友笑出林间竹抱孙久别乍逢逢更别可堪桃李独无言 

　　○陈学使还里行赴冏卿 

　　风声南国道关西花奏春城桃李齐气备四时推季野文兴八代重昌黎几年发尽人才矿去日争攀车马泥谁似瓦全谁玉缺可堪楚璞待君题由来神马种从西相马经于相士齐人骥一群空伯乐日车特地御重黎朝天几处酬金勒渡水怜余惜锦泥总愿　帝闲闲八骏万年王会及雕题 

　　○题畵 

　　渴蜺山连郭啼烟树隐楼近来庵景似输尔独渔舟 

　　○天界寺同君平季豹伯润看月 【 用季豹韵】 

　　积雨经重洗回光得倍新假然明夜夜不必爱人人天阔方悬镜云罢也避轮清华真可袭转玩转精神 
　　胜地兼良月生来值几宵漏高鱼暂定衣湿兔全骄凑泊皆奇士幽清绝叫嚣玉兰花下醉疑是美人招 

　　○红梅 

　　亭亭独立鬬清寒遍体杨妃汗粟丹风格若教迟两月往年疑在曲江看 

　　○南城柳 

　　绿树垂垂欲饮溪愁风愁雨绿眉低朝来道上娇新滑又得如鞭试马嘶 

　　○斋中蔷薇 

　　梁王竹堂静花宫瘦榆影长格殢芳心冷风吹不醒宿雨挫含胎红粉■〈马宛〉泥墙谁家拾玉泪收作面脂光 

　　○春尽日唐君平梅季豹宿天界寺同赋 

　　雨欲翻盆风欲簸五日僧房四日卧卧中谋霁胜谋生才得生回春竟过南中之春在南郭天界前后报恩左晴来一日万人趋腾腾男妇乌蚁磨每逢寺里便烧香但得草间齐摆坐阿谁眼色向人抛底事鞵根当景堕泥他莺弱管喉调恣杀蝶颠裙简拖我亦从来工解乐着身天界闲情大出门寸寸抵酣呼胜游况复才人和才人者谁梅季豹壶自亲提锸自荷往来虹电鬬晴光醉后珍珠迸咳唾禅鱼酒拍尽堪逃独笑无钱堪酒佐有日素斋仰普德有时薄饼寻高座杂童杂老信终朝似秃似儒分半袔二十四番春信急共将花事粗忙课花事游情煞未完老运春光行坎坷从前廿日雨频倾昨夜看天风又作幽将屋底夕还晨蝶翅塌零莺嘴愞合脂芍药驳容颜凝露蔷薇烂包裹勾抹都儿多少缘花魂人兴皆摧挫万绪千丝拨茧蛾突到髯公愁暂破髯公髯公天下奇梅君与尔俱仙蜕季孟之间二爽竞肯于其中弱一介恼公作天涩阴霾怪底英雄困蓬堁好景人间能几多风云反复其谁柰王莽九锡周公惧侏儒饱饭东方饿春天告去夏天来迎新送故聊相贺 

　　○春日怀　　　　　南归寄诗一首自余来斯闭门天界户外绝不见闻懒病相仍笔研俱瘗今春又尽矣雨久无聊偶取旧题诗读之凄然相念偶书寄此 

　　秋兴君重尔春愁我大都雨多花黯淡天阔水模糊冷眼低杨柳慵心语鹧鸪凭谁嗟命薄怪底久诗逋 

　　○赠云松沚公 

　　一春天界寺日日沚师逢风雨廵三月笙簧奏万松主宾凭鸟舌空色想花容就得王维句玄言问老龙 

　　○萧太公诗 

　　萧太公者侍御鹤侣萧公祖之尊人也侍御公南巡既久士民亲之万历二十九年岁在辛角季春之月太公称八十几侍御公所辖士庶与侍御宦游交者有口有心无不争相祝也宾尹既为之民又适在南快逢其盛因为歌七言近体四章杂之行酒之末以当鼓缶云 
　　逶蛇蚕国课耕桑银艾横侵书带长偶为看山鞭尺杖最欢庭对压南床婴儿老去犹存色瞳子年来觉渐方一自熊罴归廌史不将清梦到周王 
　　华蕚通城铧影偏明明御气接双泉携来鹿市山头伴分得峨眉雪色妍罨畵阁时莺健语浣花香处柳酣眠何须耄耋期颐数直向庄生论大年 
　　迢遰巴山入望频浮来锺阜瑞烟新登台歌凤迎青鸟蓦地行骢跃紫麟处处齐歌众父父人人愿上各身身欲知燕喜庭闱事请看壶浆快吏民 
　　兰熏鸟沸照松厅走肉飞丝乐竞呈见说都门齐献颂偶因部下得通名人间鸑鷟威霜羽天外鸥鳬狎露盟我亦库书中脉望凭君持却引星精 

　　○寿王小冈 

　　久接王夫子深中雅澹然浇园依地静掀户枕城偏谢去嚣纷景拈来止观禅琴书堪狎主冠带尽高悬软屐长于外轻衫小市边酒筹廵草树茗信探风泉乍得阄春社欣看敞寿筵须交老友捋膝遍小儿牵趁席低红药当櫩咔紫鹃嫰晴娇擘月浓雨巧涵烟就水江鲥美沿篱竹笋鲜闲心沾柳絮贺客榻榆钱旧入循良传新参高士编青笻如许伴趋走更年年 

　　○斋中对竹偶读韩集和侯协律咏笋因韵排律 

　　埋迹知闻寡抽身气象轩动应乘正运处亦厌尘烦等富骄君后孤清长子孙酣烟侵药圃□□亚荷盆崛曲盘基固槎牙破雨昏年来经冷涩底样剉春温迸土神偏王拏云势欲骞龙飞惊角出虎变觉皮存小玉鹅笙迭新篁凤管翻 【 韩出垠字今以翻】 菖蒲空益智桃李但无言稠节惭甘实浓华谢老根坚强搀壁石潇洒脱篱籓拥戟千官队摐金万马奔须臾连碧汉一夜别泥园鼓畅须雷令栽培藉日恩勾牵虵出草忤绝狸窥垣回步凌罗袜当阶拟蕙荪刬除无万遍蹋藉几千番道路口谁惜生成意可论短长终自致阴荫尚堪繁非久看鸣籁宁能止助飧纵横聊得地去就曳何门隐雾疑头戢张风渐笑掀总留贞士干一任小儿髠敲劼摇庭树凄凉掠旅魂重赓侯协律春粉扑朝暾 

　　○积雨一春偶五月初一初二两日日晴李敬松招游船同唐圣吁君平家时望仲任之作 

　　寻春一上雨花台春雨春风妬客鞵旦旦决盆工泼撒家家提榼费安排卜当上巳荠灯涩盼得清明麦粥乖拥被卧如钻短窦倚窓立似戏长篺愁听聒聒生鸣瓦忤杀盈盈别墁街尽日涴泥挼细牒阿谁照水脱横钗临流不渡频嘶马沉突无烟遍产蛙减额褪腮花剥洗塌巢崩屋鸟颠厓缘堤眼瘦朦胧柳写壁涎浓出缩蜗恼乱宿奁髽小髻摧残短匣绣空靫禾头落落连田嫁蚕子蠕蠕并箔埋满市米薪腾作玉一城老少郁成痎东邻结队时难料西第邀欢事不谐巳分心灰同烂草怪来骨凸抵枯柴只疑天璺倾河汉何幸神工借女娲但遣羲和初执政觉人眉宇一齐佳各携男妇骄松霁并试衣衫扑老霾醉客三千能意气垆姬十五杂优俳筵争亭午游船盛腔鬬昆山拍板皆桃叶桃根翻晋谱龙头龙尾弄秦淮忙调燕子窥风牖戏逐鱼儿上水阶隔幙鸳鸯齐入镜平檐朱雀尽悬斋赢将百样当场戏补贴三春未了怀巡酒故应挝急鼓锼诗那用揭行牌聊陈渔父歌新沐底劝云师莫再差五日湘累明日事招魂万古属吾侪 

　　○吕进士祖母 

　　容易孙枝玉树芳他时茶蓼底般尝百年开圹先形发累夜祈天不解裳梦断机丝凄织月尘埋奁镜冷函霜臣无祖母无今日草罢陈情泪转长 
　　九十单栖七十年赢将孤寡待曾玄只言婴臼从来少不信熊鱼可得兼穿宂道傍歌薤露奏书阙下绕萧烟闺中盛美男儿烈青史昭垂定几篇 

　　○某索赠 

　　五夜机丝织几横一灯双伴读书声年年万里秦淮月照彻孤帏底样清 
　　总烦太史笔纵横巴妇千秋更有声司马祗今收货殖祖龙不用筑怀清 

　　○送王广微再入会稽 

　　来年重画旧时游越角吴根取次搜禹鼎摩来俱怪兽陶家卜得又眠牛博开障子千巗美细座花儿一艇幽我亦随君魂梦织钱唐朝暮看潮头 

　　○和朱侍御遥寿萧行吾五十 

　　半百栖迟老豫章焚枯酌醴味偏长缘阶薜荔横书带绕屋流泉洗墨庄行业一门连鲁卫光华千里映潘杨不须远寄钟山玉自有双珠炯在旁 

　　○唐君平生子 

　　铁网朱絙海底鞚褒中博得明珠弄报恩塔顶对门开六月十五神光动我怪唐髯昨日归万里风云不肯飞岂知天公有深意雄心留取作龙媒唐髯生得真男子与君浓笑画唐字众向唐髯将酒贺髯也持杯先酌我汤饼今朝会须及尔催座中先拾金盘并玉果 

　　○别金陵 

　　数载南征客胡为又北征约装俱避地捧檄仅谋生远水黏无畔高鸿叫有程环环空执手相送石头城 
　　若论闲游地南中亦快哉湖山城里出烟雨市头来检物无浇俗清谈有胜陪但除冠葢外尽可试尊罍 
　　花雨层台上松云老寺边尘间穿绣幙步里落香钿夹路工摊货随场串赌钱半生重见猎豪侠想当年 
　　久矣栖天界于今一榻存共游花眷属看长竹儿孙夜诵依钟静晨餐乞钵温所亲惊得似须发异诸髠 
　　不浅琴尊兴言寻雪竹居冯陵别墅屐软捷半山驴名字如相借经纶或病诸乃知持世者消息在盈虗 
　　石子冈头路朝朝废往还屡新当目景半熟遇人颜拂翠穿林密窥霞射塔殷眼中有遗友或恐在他山 
　　梅季瓢尝挂唐平■〈髟上思下〉屡挼相将倚树□时或扣舷歌竹里全通衲檀桥半隐娥秣陵真快地况复快人多 
　　出郭寺还寺逢僧茶复茶只身嫌更徙数岁巳为家蚁磨营新国蜂忙逐早衙纷纭看物理尔我一长嗟 
　　唱彻江南弄人传汤惠休垂情看草长作意及春游钓影酣淮月樵声出鹭洲平居贪熟懒舍此复焉投 
　　车马长安道风沙一窖尘曾因护眉面几欲揖簪巾蛾子重投茧鱼儿转赴缗行藏难自理顾影惜孱身 
　　贴地尚虞危笺天略问之可怜乌夜夜遍绕树枝枝冷暖消孤腹棱层茁老皮素心翻入世一任野僧嗤 
　　薄味羞鸡肋闲情爱鹤翎多霏云在想独酌水为铭瞪俗聊浮白长年极杀青登舟殊不乐雷雨过江腥 

　　○醉茶绝句 

　　不识曲先生胸头气作狞冯谁浇磊块桑苎尔多情 
　　活火试新泉云芽白吐烟引人着胜地相顾巳颓然 
　　无力学王通酣情一觉中睡余聊得味取次觅卢仝 
　　宁与众同醉何为我独醒君过扬子驿为我取南零 

　　○江上偶咏 

　　记得佟家曲三言泪不降犹怜小田女十二号无双裙衩应添尺檀槽别作腔隔生凡许岁孤梦堕秋□ 

　　○自宣州发同汪八汪九过荀二 

　　贴得差船如瓯■〈娄瓦〉双颿细叶双溪口曩年识乱送行人祗今闲杀官亭柳官柳凄凄眼欲脱一天碧色□深黝我畏乡人遯远方君憎薄俗藏田亩我船暂舣傍君屋君屋如船不容斗篱头蒿艾没腰骭帘押秋云高影蔀长将帽额磕檐牙时以笔床依灶曰赤脚老婢甫驱鸡家生小奴前抶狗入门入门意色跃作礼不暇齐拱手裸裳提帽恣罗缕主人唤茶客唤酒谁谓荀郎立壁贫食畦俎海横三九酒香色味敌茶奇珍珠琥珀夫何有平生勺滴唇不到今日登场兴剧徙五椀七椀无窘眉大捷须臾干瓮缶热血频浇气欝菌吻中作恶几吐呕穷交贵交定何辈天下半称好朋友如毛缓急风卷萧软美居恒善箕帚己亥以降乙未前终始始终仅某某危冠博带裹肥肉柴栅其中焉可叩男儿脊梁足自磨岂堪托命于人肘已解富贵如浮云未必功名真不朽看君有屋复有田长日高舂下门牡 

　　○扬州舟中 

　　傍晚依微弄袖风竹西歌吹亚江东行船堤畔连城畔看月云中似水中鸦带残阳归晋国萤排腐草出隋宫往来一梦供烟雨是处渔灯逗火红 

　　○仪真舟夜 

　　溘溘芳塘涩藕根丝丝无奈柳堪髠向人辄吐蛙声急举世难明月色昏使马使舟终道路易裘易葛强寒温青泉白石年年思却笑于今又食言 

　　○浦头闹 

　　石门啮束管喉急黄河之水黏天立雷辊电薄底盘涡龙狞兕吼飞涛泣两板旅艎战狂水度索争前拽不起伐鼓摐金睹胜力长橦巨缆齐牵直项羽直捣章邯壁人马无不一当十往也尝闻淫预歌浦头三闸今如何千呼万叫始经过犹向空中拜浪婆 

　　○遥题古胜园诸迹 

　　古佛堂 
　　一园储一酒隐 
　　余庆堂 
　　楼居 
　　一晚香圃一柏台 
　　王子衡读书草堂 
　　草径 
　　一凝翠亭一群芳亭 
　　柳池 
　　啸台 

　　?古佛堂 

　　秪合藏身寄浑敦指天指地舌堪扪无端闪出云门路又向人间占一尊 

　　?一园储一酒隐 

　　榆钱乍放收蚕矢稻穗新肥拾蟹胥但得岁贮七百斛不妨曲部作尚书 

　　?余庆堂 

　　孔颜镇日临天下尧舜于今长子孙何物个中堪世世平泉草木复何言 

　　?楼居 

　　谁卧元龙百尺豪酒旗书库一齐高寻常世态堪供睡纳与双门响似涛 

　　?一晚香圃一柏台 

　　幸自当霜能傲岁犹贪生翠欲浮空闲帘静日摇新影疑有人来尚跨骢 

　　?王子衡读书草堂 

　　子衡先生读书处于今仰止有遗堂若较谢墩安石住不应堂姓尚随王 

　　?草径 

　　一夜春来风瑟瑟绿阶绣幙草争出自与花官护小芽履韈将迎俱隐密 

　　?一凝翠亭一群芳亭 

　　花城竹路趣登薹绿雨红烟晓镜开旋拭琴尊邀好事娇光几道袭装来 

　　?柳池 

　　拂堤弱柳丝丝绿出水鲜荷柄柄香倚杖临桥闲步步游鱼飞鸟各成行 

　　?啸台 

　　蟋蟀鸧鹒次第鸣前亭燕语后蛙更数家鼓吹宫商迭并与孙登佐啸声 

　　○方太仆还青亭册以松竹远还青为韵 

　　盈盈百亩园挺挺百丈松砢磥有余用前身知是龙绿篁苞旧胎紫萝含新茸月上鹤声闻依布高士踪 
　　名家识丰屋旧都识乔木八九凤将雏千百笋成竹云来树影重风送茶香熟呀然皖城东三垂步朱毂 
　　晨风吹茂林夕照下芳畹怡心事以怡送目景逾远绮席趣鳞鳞珠纂立宪宪遥知上皇人此中足息偃 
　　朗陵八龙盛诸王马粪贤所贵人物嬴甲舍岂足班颎颎插珥貂纚纚服廌冠一门七业兴英豪恣周还 
　　山黛相凝秀烟江共羃青故乡三千里与君邻载酒识草玄卜社问德星有谷万斯年世济以为型 

　　○杜道执赴海盐道执初令大冶三年今补任 

　　几年大冶铸南金又向盐官问火燖疏鹤载云供宦况远鸡候晓接乡音当秋蟹稻齐登市常日鱼龙出听琴半载长安工看月可如到海月全临 

　　○李方麓太仆使黔便归 

　　姓名久矣在南床袖有风棱笔有霜共语行骢推宿望朅来安骥见新章螭头此日衣冠盛辇下于兹议论长突兀班心真独立看君往岁作台郎 
　　冏伯命周钦克正康侯锡晋庆方蕃属车会见春游广秉传惊看秋驾尊奏彩持觞宾客集褰帷问俗语言温郊迎弩矢争先负万里黔南檄到门 

　　○除夕雪次苏韵 

　　将将白骑舞帘纤催得残更鹄漏严大地尽铺县圃玉职方先贡解池盐熏尊栢叶行盘角剪水梅花落帽檐一阵清光储宿戒摄提春巳露勾尖 
　　海童漉海浴金鸦输尽鲛鮹不计车腊市相将堆粉荔扬州忽忆看琼花吹回葭管灰千缕冻合楼台月万家生事一年捱又过寒江辜负挺鱼叉 
　　时穷摧磊不胜纤异日斋宫枉戒严黄帝珠还疑象罔西施妆靓笑无盐明年岁好占新荚夜半春生照满檐酒炙諠阗非我事拟将白糁试茶尖 
　　城头急鼓乱寒鸦阙夕诸神驾五车玉笛吹还龙角暖银泥蹴作马蹄花烹羊唱酒堪为岁卷饵披蓑别有家大笑身为妻子设年来又费画钱叉 

　　○盛翰检使　秦籓便道展省 

　　新开册宝重升储纶綍寻常几得如奏日重光龙启阁看云五色凤衔书天家叶叶金茎丽公子翩翩锦服初怪底函关多紫气宠荣先到世臣庐 

　　○张翰检赍　御书中州 

　　万方谁不颂升平一代鸿仪取次成珥日晓占图谍瑞绳河遥曳羃光荣诸王天下尊周室使者风流似长卿是处恩波家国共路花山鸟亦逢迎 

　　○陈赞善册封　鲁藩 

　　岁岁天家宠册封词林歌送事重重几看扬马推廷宿得似龟蒙表鲁宗绮陌竞游吴苑树仙班初数省门锺君行泰岱先观日夜半飞红射大松 

　　○毕封公偕寿 

　　烟坪畊读好追随练水黄山合到眉福事自天齐拜庆封章有子得亲持云开瑶草鹅吹管日耀珠光■〈虫史〉伏池遥忆当筵承酒处清商一部卷中诗 

　　○夏给练使琉球 

　　萝图圭谷际荒遐万里恩威寄汉槎渡水盈盈横地脉窥星历历共天葩往来风伯趋千翼大小龙神拜五牙海国东方殊不远羲和一日一还车 

　　○大中丞温公　恩纶 

　　黄河澎湃来太华蔪以磔有挺者尧门山水搤其脊巨灵护屃赑中有真人宅身世歌考盘分与纷嚣隔游皇初服庭登汉力田籍耕馌得嘉宾诗书富遗筴如山肤寸云终为天下□如河出火敦潜酒于泑泽及其导龙门稽天浴日月笃我大中丞明时作柱石独领百司纲裁成秉规尺　帝曰嘉乃勋玉检开貤册清峨中隐宫有阡旧如睪豸甫服新章蹲螭勒新额妖狐不敢藏龙火照通夕秦树远离离宿草萧烟碧奏诵满中朝走也愧鸡跖 

　　又 

　　华岳孤标矗慈峩爽气莹夙仪推地望环种得人英历代衣冠赠当年丘壑情鹿门甘共隐冀埜足深耕牖熟羲皇梦斋图绮皓名馥芬收茞杜坚朴老盆罂逐世无长物诒谋在上卿风连台阁起云与绶篸横祝史亲随杖天王为割牲循墙三命后祭酒一乡平瘗玉流光远枞金发响闳朅来关尚紫初度水应清负剑苍龙跃衔书白鹤鸣殿中尊总宪先世锡殊旌牢醴司庖治扃堂起部营绿章油叶叶丹服火頳頳月表桐花湿烟端桂树荣神羊镌卫鼎石马耀桓楹大矣孝熙咏昭哉德社声典刑高不极趋步觉空瞠故国思乔木明时任老成愿言笃嘉佑规尺见参衡 

　　○施济宇亲家五十 【 先世有东山草堂】 

　　草堂高处接晴霞遗事东山遗兴赊门业共传施氏易隐侯亲种邵平瓜阶前乳鹿生衔草巗下游蜂细酿花如此百年今甫半名场若个有津涯 

　　○至日过孙丈见怀僧四偈余素不习佛因喜四作归辄和之如数然非于佛法起见也 

　　君臣宾主倒头翻饮醴何人辨觅原身世梦中偏说梦祖机言下转多言不堪断灭趋顽相道是精魂又鬼门拾得几堆干屎橛拟将香味向谁论 
　　佛典儒书信手翻多年浸灌也逢原到头结束成何事无舌通身解作言三尺严霜冬至夜一条直路午朝门随行拜舞随行散法性明明具可论 
　　前郊一夜黑风翻卷尽茅庐见广原悟影弄人人弄影喜君忘我我忘言茶铛红处风生谷竹榻明来月满门浑沌还渠真浑沌未分天地复何论 
　　摸索金针暗里翻买丝空自绣平原观心炯炯终归妄恣口啰啰作么言鹙子是君应得路瞎驴怜我未知门溪边女子堪留宿赊与他生共讨论 

　　○寿李崞县时以入觐来 

　　亲随王会祝齐天喜见鹓班拥列仙德让巳书循吏传久长新倚　圣人前朝来桐马分宫酒午后沉榆篆禁烟歌吹彻明春政入可知花鸟共年年 

　　○松图为黄芳楠先生寿 

　　夭桃与秾李岁岁逐春风得意繁华内泥人指顾中云霄谁独立霜雪若为雄劲色寒凌竹清声晓奏桐在形堪作长入梦拟为公宿誉擅元礼餐精??宁葛洪浴翎新驾鹤拂鬣茌行聪明世需桢干于君卜栋隆 

　　○送孙二令蓝山 

　　来论去马并匆匆宦路文缘较达穷此日专城朋辈羡当年大将弟兄同琴如宓子弹而治室有澹台公寄隐于斯堪乐矣云山吾亦慕湘中 

　　○题畵 

　　数里杉枫映水寒一汀烟月写新滩此身巳作浮家计留着茅亭覆石兰 

　　睡庵稿卷之三 

　　●睡庵稿卷之四 

　　宣城汤宾尹嘉宾着 

　　新正罗伯伦斋中分来字 
　　玄象山房有集杜一册有诗草六册初余读集杜不知其为杜句也及读诗草不知其非杜句也诗愧不能拟拟集杜以颂之其变化不及则巳远也亦以明夫学唐者出于玄象则玄象出于睡庵则亦止睡庵而巳 
　　送南太仆罢归 
　　寄成为仓 
　　送曹能始 
　　寿曾乔峰 
　　送南子兴 
　　送黄太仆册封荆藩 
　　读柯母懿略 
　　送柯公明出守沂州 
　　龙廉孺改教 
　　题畵 
　　寿万制府 
　　允修斋中话旧 
　　环山小隐图为胡伯玉题 
　　风筝和朱元介 
　　自鉏园八咏 
　　百花居 
　　超远楼 
　　觞咏斋 
　　宜暑亭 
　　独笑轩 
　　澹逸处 
　　片云石 
　　刘百世招饮园亭同董太初沈太玄二丈分得人字 
　　顾赠公 
　　赠林承甫太学次元介韵 
　　送夏黄门使琉球 
　　阳谷纳请告归里 
　　喜沈士范登科士范为君典先生伯子 
　　吴长舆登科 
　　吴给谏寿母 
　　过孙闻斯 
　　罗赠君 
　　吕母节寿 
　　送刘恩征宪使再赴秦中 
　　邵熙臣赍御书山东诸藩府 
　　读易山房为李封公赋 
　　题画梅送友 
　　墨牡丹 
　　墨莲花 
　　待漏图为仙功曹题 
　　寿朱兵部父母 
　　送吕医澄南 
　　寿里妇八十 
　　题朱元介畵墨梅 
　　寿吕公 
　　梅泉 
　　吕幕赴杭州 
　　珠泉吕翁荣膺冠带 
　　为杨医题卷和孙闻斯 
　　蟠桃图为某内使寿 
　　杜袁度新授中书 
　　昆仑万松图 
　　再别田仲口占 
　　赠游中舍拜恩会逢其尊人新拜司农 
　　王还朴父母 
　　送焦素臣还黄山 

　　○新正罗伯伦斋中分来字 

　　三日不出户佳人此接杯茶铛生气诏雪牖抱光来兴与灯争力诗因酒限才一年新霁夜星火照喧豗 

　　○玄象山房有集杜一册有诗草六册初余读集杜不知其为杜句也及读诗草不知其非杜句也诗愧不能拟拟集杜以颂之其变化不及则巳远也亦以明夫学唐者出于玄象则玄象出于睡庵则亦止睡庵而巳 

　　诗家一标准略地两隅空声吹鬼神下光辉仗越雄百中皆用壮绝景与谁同今夜文星动青荧雪岭东 
　　拔剑拨年衰生逢酒赋欺众中见毛骨行路洗欹危操割纷应手开怀无愧辞竞将明媚色拂匣照西施 
　　墨客蔼云屯瞿唐争一门诗书遂墙壁鬼物傍黄昏气得神仙迥情依节制尊大风吹地转壮士敛精魂 
　　诸家忆所历消息苦难真叹时药力薄阙下受降频騄骥人得有风雷肯谓神弥年逐清景彷■〈彳象〉识鲛人 
　　天意高难问南征尽跕鸢残生逗江汉无计斸龙泉畏虎不得语寒花亦可怜中原有兄弟为我一潸然 

　　○送南太仆罢归 

　　并以平生泪临行转吁天孤臣元自苦美诏想能坚辇下开新路河源浚古泉明时甘老去躬种渭阳田 
　　风物亦难料田园君得归废兴时也命朝暮是还非老马堪闲瘦轻鸥欲伴飞琵琶何处语昨夜谱明妃 
　　廿载君恩重单危强负戈尔情嫌报少人意转求多云驶遥添岳关行侧让河古词存弃妇今代一长歌 
　　晓莺啼复啼春闰草俱齐旧典余牵马他年信乳羝人如明月远家住华山西好取身将母　皇心识纵麑 

　　○寄成为仓 

　　笑傲雌雄剑悲歌羽征声年来几鬼物乐事似他生瘦骨经风透孤身傍月行犹怜兄弟在意气两眉横 
　　以我生还后思君倾盖初论心偏自密卫足一何疏百怪天雨粟三言海大鱼频年多史册魂折不堪书 
　　何妨强项令得地巳身拌独有冥心客高天欲问难避人南北屐投老是非坛岁与流波急凭君习水观 

　　○送曹能始 

　　瘦行寡所适懒性与君便记得分帆处江波思渺然重堪京似驿转恋日为年后夜清斋伴相期枕月眠 
　　又向南中路闲官有老资吟怀日以富散意乃母宜吴越讨应遍山川付与奇留君无计得抄取一年诗 

　　○寿曾乔峰 

　　醉君园亭内君岁如我今而我甫弱冠力量方崚□乱击铁如意倒卧梧桐阴其日气吞海江湘不及斟朅来几长安鬓毛尘土侵拱揖角抢地杯桊力不任昔日跳呌汉倏变为哑瘖回头十五年往事陆以沈而与君共者岁寒松栢心雨花好楼台秦淮盛鼓笙君更五十年寸寸地追寻傍石两梧桐不改旧森森为我置一榻可以寄孤吟 

　　○送南子兴 

　　经云太华山四方而削成落落不可及有如南子兴高者南之韵瘦者南之形左辅王祭酒词赋凌西京我辈尸祝之今也游其甥氷玉价以齐力量无觭倾昔我登西岳逐望多美云王气在玄象滃然张精英地脉巨灵开斯人乃踵生 
　　驱车复驱车牛马纷通衢侬是村牧儿信口吹泥壶终日牛背眠草水墨丈余看子驾渠黄生腾周八区不如化为蝇托子以微躯 
　　弱羽带箭来风雨无干翎眼眶血模糊左右惊虚抨在云恐不高在林恐不深一身两身赎昨梦今梦频四顾弟兄间脉脉含中情 
　　走马趋北风露面■〈马宛〉泥沙十道驮金钱辗尘日以多事繁论亦碎百舌鼓呀呀月光不到地愁绝中虾蟇我丝无所吐心如青鼠瓜进而与子谋子拜问大家前此四十年风景夫何如 
　　一歌将进酒二歌月重轮三皇皇者华四步出夏门锦服傍鱼轩夹路山溪明忆往触西事集句拨不平今日传　天书万里驱风生上马醉芦酒鞍剑悬兰缨杜句与韩碑千载足峥嵘 
　　天气渐炎热感君如风熏所以把别盏斯臾未忍分送君愿景缓迎君愿景遒天为设佳儿亦得月余留几回墙头月为君沈且浮与君相见时令子办拿周 

　　○送黄太仆册封荆藩 

　　亲函银诏出朱官一道飞髾曳楚虹宗子介圭分赤社使君威节带青骢行游江腹连恩阔遥上山眉与帝通为语皇华多贵从駉诗三字盖诹风 

　　○读柯母懿略 

　　自古以至今容贤抑何难智非自愚割贵非由贱捐彼我各头足服食本不奸何为今古人嫉媢递倾煎共争在天地天地亦云宽而况于女子所争床第间宠辱眼光中相憎固其然宜乎樛木风千载美无邻态观人间世夫妇乃交儇夫借子为名妇借子为权忌制一以触妬鳞不可鬈谁者生且育重为树副勤有鲍有管子有皮有公孙身贤者贤与孰与进贤贤簪珥脱不辞煦泽仍以温及夫所乳儿哺之过于生机下儿就读股上儿就眠教诲以成人保护以长年母乎非母遗儿安得有身母乎有母遗儿忘身所因慈颜一以别涕泪梦桮桊回头卅五年日夜声为吞大恩无以报泣歌慈母篇微母子不食微子母不陈惠善亦何负持此规闺门 

　　○送柯公明出守沂州 

　　公明之言曰某不肖曩选在监实蒙冯司成公一言之誉今之得试为州也犹以试蓺受知澹生王公然某文事之遇于此巳矣吾怜其语意似不能释然一旦者又久敛袵其才为歌一解以劳之 
　　词华久矣占江东东海于今表大风三尺焦桐音似水一函尘剑气如虹高悬乐石秦碑古下嫁才人赵步工从此诗书供擘画壮夫应自悔雕虫 

　　○龙廉孺改教 【 龙先令海澄】 

　　红尘不染亦多时莫讶新盘缺荔枝迎送减来便供佛簿书抛处好吟诗曾因海飓施龙雨会见天华覆虎皮人世屈伸君阅取茶铛烟里一枰棋 

　　○题畵 

　　何处杳平波舂环天半迭椅峭发孤文和光溶于颊倒景插花官鳬鴈双双帖远心渺难即拄杖指丹叶 

　　○寿万制府 

　　露气晓光凝盘山拭远棱堠烽消塞静禾黍快秋登金炼莹于烛银河直似绳开亭宴诸部士马肉飞腾 
　　万里卧明驼前军乐事多使风调铁马出月醮钿螺醉里纷催鼓闲来约射沙芦笙吹处处大半是饶歌 
　　越国归来后降施恣得收刺闰传露板饮器波骷髅部舞多椎髻夷王解帣鞲最宜平野望沙碛尽良畴 
　　霁阔弓胶健阴森剑室灵严砧发鼓气簇米畵山形月落林犹紫蛟逃海不腥秋风如阵马时复乱流萤 
　　回首东方事纷纷几局碁千年旧属国命发引丝儿大将穿营日　天王赐剑时多君饶胆干曰岂以身为 
　　牙旗新晃耀礟矢正喧阗一洗鲎帆雨俄清蜃阁烟龙荒回白日鲽海戴周天箕子如生在殷勤在马前 
　　太息安危事猗与将相难如公真命世文武并登坛后乘托从事先声夺可汗谁哉贻我辈坐飨腐儒餐 
　　秋动潮河水寒风入箭痕看君歌舞日勤苦下壶飧经纬诸公力生成　圣主恩一杯三酹地旧伐敢重论 

　　○允修斋中话旧 

　　不尔能重会堪谁往事谈恠来生马角涕下食鱼泔冻色心犹悸悲呼舌尚含祗今一杯酒暗里觉酸甘 
　　众里偏隅独前时但影双魄魂收北极升斗决西江尊动蛇县壁沙寒鬼齰窓凭谁歌易水羽征不成腔 

　　○环山小隐图为胡伯玉题 

　　每日忆山中相将付墨工云容依壁卧竹路与帘通酒禁开朝沐诗情索远筒旧游足追逐予在此江东 
　　何者为朝市相看巳绝尘庭前参两鹤月下醉三人寄到鲟鱼美趋来燕子新为君歌四忆云绕定中身 

　　○风筝和朱元介 

　　糊腔驾篾竞高危笑笑人间鬬小儿无样浮游骄燕雀几番荆棘入棠梨饱看扬去情如纸强与争将命抵丝莫得风光都使尽春风亦有下场时 

　　○自鉏园八咏 

　　纵到朝参队烟云气味存看君修圃事只是种兰荪 

　　○百花居 

　　处处逆风熏寻香竞作羣不知花王所溪上相红云 【 王去声】 

　　○超远楼 

　　风韵自超超乾坤个里□登楼时一凭小恣目光遥 

　　○觞咏斋 

　　喷出俱成锦将杯作饵钩为君量口腹万丈筑糟丘 

　　○宜暑亭 

　　尘去不关扫风来相对弹此中无热想宜暑亦宜寒 

　　○独笑轩 

　　或曰在瓦甓或曰在矢溺此道巳忘言先生穪笑笑 

　　○澹逸处 

　　种药那堪逸看山只顾浓人情偏自远佳境不曾封 

　　○片云石 

　　朝与朝云游暮与暮云宿君情无暮朝所枕皆云族 

　　○刘百世招饮园亭同董太初沈太玄二丈分得人字 

　　一水通都贵迟光四月新贮斋全踞胜趺草剩留春溪势收潀壮风痕掠浪皴貌天张胆镜浴日转蹄轮瑟瑟趋丹籞霏霏切紫宸云根争漱玉石发欲梳螓荡燕轻湔尾跳鱼浅试鳞蒹葭沿步贙鹤鹭上阶驯圃旷维醋药沟闲足饱苹禁分宫样锦骄绝市头尘近树纷如揖遥峰束若□嵌空悬塔顶堆案列城堙万雉齐端笏千章杂姿绅横门开满月高阁到灵辰朱碧连丛缀房栊傍渚陈出林僧送客隔岸鸟窥人埤堄平官柳蒲芦类女筠付图浓淡称作幅短长均倾盖心期合延尊兴象申牵裾临巷口携榼下池漘摘乳瓶辞火登鲜鼎就缗软歌应密拍简令废深廵伴鸭贪眠味观花悟了因山川缘共惬雅俗语皆真几处攒眉社谁家折脚薪指弹来去现赠释影形神静引年为日欢忘主也宾各拈诗里韵俱适笑中身夕照奇烟吐圆潭薄雾娠余情铭盎瓮懒态侧纶巾在吏无前赏乘闲约后频何当明月夜数梦卧江滨 

　　○顾赠公 

　　宿草犹寻处士踪云装烟驾想从容山中赋就人堪卧柱下书来鹤每逢竹素一家藏匏史麻黄千载耀芝封而今日月光轮满波到南江润几重 

　　○赠林承甫太学次元介韵 

　　图中五岳望中赊藕孔长安壁角蜗拟试鹫头看截海行依鹏背负飞霞入时眉黛临宫样出箧篇章鬬笔花赠剑似君书法是笑予执管但牙槎 

　　○送夏黄门使琉球 

　　渡水岛中岛观风州外州鱼龙输职贡人马看迷楼按节绥皮卉舒圭等粤瓯　天王恩数异之子诧奇游 
　　牙从排风伯前驱誓海师潮平三岭静星阔四天垂巨舸飞逾鸟扶桑望若荠航梯知不尽应有象胥随 
　　水气圆■〈巾登〉似蓬壶墨点青天晴消飓母岸近卜蜻蜓木汁充酰贵鲸珠代蜡荧图书山海富好为续遗经 

　　○阳谷纳请告归里 

　　莫甚今年暑财回昨日凉只言聊注籍不道遂催装云迥鹰辞架山闲蜜课房一途风景穪最美稻花香 
　　作县抽身后居然悟息机评琴酬旧债纳剑袭初衣照月临湘近看云入楚肥与君山水约狎主莫相违 

　　○喜沈士范登科士范为君典先生伯子 

　　朝来频侧耳乡信若为先擘见书中目几成马上颠急从妻子道遍向友朋传太史差能续英雄倘自坚 
　　天欲干镆利经年水火多逢人财拂拭当境足婆娑前辈生开面新郎满唱歌凤皇毛更长池上有遗窠 

　　○吴长舆登科 

　　千年老剑浑无敌万石洪钟远有声出众色偏迷下蔡解纷书始克聊城飞离海浪看鱼大卸脱盐车见马鬡累岁不降信屈事两眸今日为君清 

　　○吴给谏寿母 

　　营得新丰到　帝乡朝昏儿女总相将门临碧树看云袅身在清蒲与日长何处大官分寿酒几家机杼出文章此时亦有思亲者遥望江南数举觞 

　　○过孙闻斯 

　　懒散支离自不禁逢君班着强追寻乍生颜色如看剑顿洗胸怀似抚琴忙里过门须见面闲来独坐亦论心不知羲象成□用一画纷纷说至今 

　　○罗赠君 

　　九华九十九芙蓉山乎桀秀人则锺扶舆磅礴有罗公罗公生长华之野灏气鸿蒙谢姚冶不挟金赀走国中独友石户耕华下华下平田苦攻作岁收三日应不恶庾盈爨熟闾里欣贫鳏饿寡交为槖谁言种德如耳鸣人天闻听聪且明不然华下一抔土天子何由知姓名赫赫华纶照华野萧烟几道环梧槚河源积润自昆仑汪洋直向中原泻罗氏之谷未艾也我观库部君人人以为真长者 

　　○吕母节寿 

　　秋浦江清清见底画向人间字作纪一从寒月闭幽窓修合多年谢铅水三秋风入荷叶干独有藕根抱莲子络纬叫霜斗垂地杼丝轧轧三更里儿今锦服拜明光应是从前母织累吕为甲姓贵蝉联宗党俱称阿母贤母持门户胜国士人间岂必眉须全孰能似母健且贞四时松栢长青青九十九峯看九华百岁筵开噉甘蔗 

　　○送刘恩征宪使再赴秦中 

　　还家又是别家期细柳肥花一望眉今古长安烟点点去来兄弟燕差差西园月照思公干绝塞风威识子仪莫怪　圣朝难作计知君到处赖恩私 【 君屡推诸藩不报】 
　　自尔西来贺　圣人祥符初见月重轮龙章再拜机中锦凤吹新调字里银乐事不穷天置闰雄材思借地严秦一程芳草随红斾尽夹鱼轩奉所亲 【 恩征家京师今将母西征】 

　　○邵熙臣赍御书山东诸藩府 

　　中夜传书出禁闱亲瞻日观奉恩辉海东气王如圆■〈穴上登下〉天北星明是少微　五子齐承　皇帝制三年再着使臣衣禅梁蹑岱寻常事独此祥符遇者稀 

　　○读易山房为李封公赋 

　　芾阴连陕北蜚遯卧湘南豫石终身介需云每日耽中行无远复高节有余甘蓬室规为局蒲帘道若函古龙蹲护朽神策覆椶楠梦去苍牙辟灵来绿字谙两仪愁破碎一炁照泓涵画倍成何事图流乱巳郯卦爻皆切脚今古尽呢諵系表几人会机前些子探言蹄忘在兔思茧笑如蚕拨泐娲皇石敲开浑沌龛琴非指上取茗向鼻中参视履占元吉观颐宝不贪缥囊家业贵朱绂　主恩覃绕屋书生草贻庄墨胜柑风矜游太上弹沐老瞿昙拟问山房众前三与后三 

　　又 

　　铜符掷却巳多年纶綍从教自日边茅盖一穪居土宅铁挝三试古人编闲情断处交离坎道力圆时见地天钟鼎旗常儿辈事闭门吾独草吾玄 

　　○题画梅送友 

　　捻却须根冻参来鼻观香江南如在眼风雪不曾忘 
　　岁岁傍灵谷生香啖不足一岁走长安生绡恋一幅 
　　风操尝怜独繁华不逐时些些归笔札一种占清奇 
　　白雪调□□心知独此盟美人思欲绝孤月立三更 

　　○墨牡丹 

　　独倚栏干笑不成繁中□略艳中清此身不属韩宣武惭负当年儿女情 

　　○墨莲花 

　　擥结鸳鸯胜双栖五井房红衣翻不着独自有波光 
　　移种自郴州其根大于椀持来诧北人题诗标墨篆 
　　海南有睡莲约态揖飞泉月明升蘂气夜夜伴君眠 

　　○待漏图为仙功曹题 

　　云幄光光星射角鼓声衙衙鸡声喔博山三面篆逶迤孔盖因依冒凤扆九卿六官齐列阵臣也结束来追随寻常山中说　皇帝皇帝威仪森卤卫黄发三公不得窥何况野臣蠛蠓细鸿胪喝唱撩云际五拜三稽头抢地左帐文官列文樬武达右轩蹡盾鼻赤蜺黄龙擢烟穗扶光影影抱华珥遥侧见之　帝修意海献龙藏山献瑞辇玉驮金万方至骆驼牛马解输职昨者煤鬼尚穪贽顾臣虽小亦倮类孤身无赍徒腹愧臣无文墨谢兵事觕学法书不识义文母害中悟一字禾傍着刀其音利献之　天子箴规备索米索肉笑东方饱缪壶鉏醉小遗 

　　○寿朱兵部父母 

　　走肉飞丝部部奇眉庞发绿祝齐齐新衔方外穪司马好事云中下碧鸡卜世永昌陪　国姓充朝作颂副　天题昆明是处堪行乐万里何缘逐杖藜 

　　○送吕医澄南 【 吕能诗有西山游草】 

　　长安街畔酒堪赊醉里衿期湖海涯屐齿西山成近草歌喉北里拥如花形神酷似仙家吕道术还同谯国华多病半生工谢绝逢君便欲日回车检点诗篇注难经思君别后见云停春风行李移茶灶夜月尊罍问酒星面色渥丹须发白门庭无恙水山青江南蓟北随缘订我往君来早结亭 

　　○寿里妇八十 

　　东家山样积金钱西第尊官势炙天若向箕畴差五福赤穷老妪位居先 

　　○题朱元介畵墨梅 

　　竹榻茶炉次第裁墨鳬香浸返魂梅闲来试展湖州塌又欲凭君索韈材 

　　○寿吕公 

　　千千石楠树岁岁荣君堂秋江秋浦明照见白鹭光游子出京邸八月领新凉彩服安以华朱弦纡清扬盘果摘橘柚俎鲙陈鲟鳇言携锺阜云再分大官浆朝请洗沐如赴官赴家乡举杯酹者三天恩不可量 

　　○梅泉 

　　何处西方有美人貌中风雪意中春寻常摸索无缘得忽漫相逢野水滨 
　　寒水泠泠驻碧潭悠悠香韵鼻端参月明缭绕罗浮梦合向其中置睡庵 

　　○吕幕赴杭州 

　　半江吴越接风烟官路游场也结缘到日仙人开紫桂行间幕府出香莲云高龙井留茶鼎月满孤山倚钓船屐齿东南争得似浮家我亦忆当年 

　　○珠泉吕翁荣膺冠带 

　　朅来八十稳溪蟠忽漫非熊落钓竿通德里中堪祭酒耆英社里共弹冠几方泉石公侯印若个渔樵将相坛乍借玺符封釜灶自添文火养金丹 

　　○为杨医题卷和孙闻斯 

　　车车马马逐尘红我亦当年护病躬解说江南堪寄卧传君有术隐壶中 
　　往时多病孙郎共理药寻医好结因近日孙郎知倍健垆头鼎畔倘逢人 

　　○蟠桃图为某内使寿 

　　绥山木羊南康石狗一树千围实大如斗半以啖王曰忘其口乞君一核为君盛酒奉上主人劝千万寿 
　　月素素云缕缕吹鹅笙催凤语青城大人何处舞日日洛阳闻雷鼓 

　　○杜袁度新授中书 

　　千秋杜老太宗师几代松陵茁玉蕤争谱兰陔传旧草重开薇阁制新诗常参五字登文佛寄兴三杯入雅池肯向金台歌伏枥多君赤汗表权奇 

　　○昆仑万松图 

　　青鸟衔书去复回翩蹮招上阆风台西方山势东方似好拟瑶云逐海来 
　　扶桑高起大松齐海上初闻唱碧鸡一自异人摩顶后千千松树解东西 
　　朝服松枝暮远游倒行直上海山头恒河沙界须臾遍石烂松枯定几秋 
　　鹤欲双飞龙欲行拏云喝月底般清更从永夜高风发化作人门万啸声 
　　割官就养意如何几粒洪厓饭较多细束龙鳞待云雨龙孙龙子舞婆娑 
　　或乘黑犬或青牛领得玄霜鬓似油一十八公频入梦门庭叶叶挺奇抽 

　　○再别田仲口占 

　　平生不道别如斯别后音容好护持苦雨尚怜留半日邀天且莫问来期腹何以病惟应割口不能开转若痴一月一回今夕晦谁言明月照相思 

　　○赠游中舍拜恩会逢其尊人新拜司农 

　　日者传三天子都晴虹十道烛扶舆权知宠锡东朝渥银诏先须自秘书 
　　荧荧正字怜公子策策先农属老臣　阙下谢恩前后拜庭光服彩一时新 
　　牙签锦轴滉云端万里星辰着桼??看珍重一门佳事集满朝人士尽弹冠 

　　○王还朴父母 

　　避世隐墙东当年负戴同墨华攒老蠧绩火照秋虫广泽生明月高门表大风凭谁歌百禄天道似张弓 
　　林中泉下客姓字允登天两秩新朝贵千人旧墓田芝纶华耀日椒酝瑞生烟素业今看尔临风倍莞然 

　　○送焦素臣还黄山 

　　但说焚书事千年骂李斯于今看世路挟册亦何为 
　　并集高阳里无人解正音千缗空一掷莫更买胡琴 
　　本是千金剑寻常卖不成匣中亦自可珍重养龙精 
　　秘密轩辕灶无人火自温看君探药乳灵宅始开门 

　　睡庵稿卷之四 

　　●睡庵稿卷之五 

　　宣城汤宾尹嘉宾着 

　　为周永明寿母 
　　许心阳南还 
　　送潘象安致仕归里 
　　明皇演乐图 
　　送俞曲江之任兼讯邓吏部 
　　甲辰首秋即事书段明府瑞粟卷 
　　别意 
　　张象先归寿母夫人八十 
　　寿于宗伯 
　　麻伯顾赴永昌卫幕 
　　金秀才还吴 
　　刘年伯司训润州赋送 
　　赋赠杜日章兼致刘恩征观察 
　　朱验封寿母册 
　　为刘百世题米仲诏畵 
　　社集城南 
　　拂衣图 
　　寄寿邓山人 
　　别邓田仲 
　　送郑骆思守括州 
　　米仲诏还县 
　　汪原博访予辄还怅然赋别 
　　寄酬刘恩征恩征见怀诗用予雪景苏韵仍韵一首 
　　新正病起 
　　孙闻斯时过射所依韵 
　　沈司马被言十二诗语工而意恬予甚旨之步韵作如数用广其音非仅以相慰藉也 
　　萱图为朱元介寿母 
　　谢友可之南 
　　陈汝砺罢官归闽 
　　罗驾部母寿 
　　乙巳上封公寿 
　　俞母卷 
　　丁年伯母耋寿寄祝 
　　乙巳一病十余日不复省解人事幸而不死然亦危矣病境次第自病中聊述之 
　　赠李一庵书贾六十 
　　读崇德录为沈赠公作 
　　为张宿甫寿其从兄 
　　杜氏园杂咏 

　　○为周永明寿母 

　　驱马何年五色骢何年轓盖镇江东何年出仕何年隐闲与儿孙话乃翁 
　　上筐蚕子花间浴出阁鸡雏稻后肥依杖门前闲步步孙男孙女共牵衣 
　　承欢两两自朝昏此日分身意可论乞得一章娱晚岁留将一管扼天门 
　　呜轧当年机杼音看君锦色胜黄金此行正向衡山道黄帝丹砂并可寻 

　　○许心阳南还 

　　处处春风捉臂强一春两眼悞流光明朝又道人南去共与春归作底忙 
　　五六年来纯是梦醒来不记梦来时齁齁几夜游思搅似向官亭折柳枝 
　　匣里寒光吐复含阿谁屠狗亦儿男悲歌慷慨无方说诵与三行董邵南 
　　轿畔央沟堪气息酒间葱薤耐鏖糟闭门弱史无多味夜半长吟阁瘦尻 
　　不堪入市山中鹿却拟归田海上鸥今日送君南北路半生心事转悠悠 
　　寻常人说乡心棘近日乡人解厌□不信同君三四辈几年行境在他方 
　　柳细花肥驿路分临行送想一随君敬亭陌上看长巳无柰其中起白云 
　　当年龙尾刻龙形抱水含霞夜夜吟赠尔虚中兼守黑共相磨砺底般心 【 许丈以砚见饷】 
　　长安车马走炎炎生死交情■〈米离〉蜜黏似我与君相约伴只将青水点青盐 
　　■〈舟光〉船屐齿百分空牛首燕矶久负公此约的应惟隔岁凭君三酹指朝虹 

　　○送潘象安致仕归里 

　　少傅文章中舍诗齐盟狎主忆当时长城五字今谁共供奉多年老固宜邸第数惊卿相换归囊翻耐贾儿欺宛溪正与新安接百尺千寻有所思 

　　○明皇演乐图 

　　大酺洛阳城鱼龙百戏陈永新方掠鬓万队寂无声 
　　十家齐作行掐作女娲瓤莫唱霖铃怨归来太上皇 
　　忽忆虞天子南风得意晨鼓琴二女果固有足终身 
　　衔杯非我马刻檀非我烛底因供奉官亦奏清平曲 

　　○送俞曲江之任兼讯邓吏部 

　　一夜风雨来满城□□嚣壮士心慨慷临别不得骄俞鼻忽焉驰唐髯亦以遥谁知聚首驩乃为离思招枯身果无凭随风东西飘当年文字战似赌盘头枭手势摠不殊岂辨六与么下第即下第折腰即折腰独有心胆存白昼光不消酿酒拾槟榔削牍剪红蕉虞琴几千年到君得几调儒事较于今分明此行饶江南山水佳我情如暗潮尝恐再送人孤留不养娇南海旧文都群伦属斗杓蚤晚为催装稳我代渔樵 

　　○甲辰首秋即事书段明府瑞粟卷 

　　雨之施物以滋今日何意徒放虐为百昼百夜不见天与日城无留椽田无留粒嗟我穷民生命焉乞　天子费十万金人不满一文为父为母为妻为子为居为食壹文空刓终归何极不如广置循良郡有段公邑有段公饥疲以起年谷以丰但愿天公雨禾黍不妨禾穗多于雨 

　　○别意 

　　常言古别离万感因别至及我当斯境一语不得遂昆朋纷我眼感慨平生义得君如得剑夜行亦生气往日热肝肠傍人都歔欷今日重送君不觉落清泪 
　　我行长安中晋送不成趣天亦尚怜吾君辈得少住如何一日间倏忽东西去远峰云戴驿秋节风吹树蕲州亦以遐镇远焉知路朝与日光朝暮与日光暮即使我分身几处难为步 

　　○张象先归寿母夫人八十 

　　富者窖金珠受飨不及身贫者舐米糠夕舂不办晨亦有屠沽儿发响不盈庭亦有侯王家作孽以及亲麻姑虽得道不闻佳子孙孔孟岂不圣不闻母修龄孝子与寿母千年难以并捧檄而色动我知古人心拾第芥不殊达士焉足荣所喜泥金日当母设帨辰所喜致身时偏作锦衣行堂下跽奏觞堂上朱丝纷耀壁光荧荧总是当年灯寻常照麻绩今夕照冠缨子曰依膝下一日薄三旌母曰儿勉旃孝莫大扬名牛酒盛高会闾里萧烟横敬亭若我容愿乞残云英 

　　○寿于宗伯 

　　偏以还山望独殷出山霖雨入山云拾来草石皆灵药课却枰尊亦上勋孤鹤一童生伴侣八蛮九狄老知闻遥瞻斗度中台近齐向奎娄揖紫氛 
　　闲披羽服临仙窟自着金篦斡化功纳履以来常拜石骑驴相见共摩铜一肩担尽乾坤界赤脚亲行日月东个里周还真甲子他年平格在其中 

　　○麻伯顾赴永昌卫幕 

　　东南士子乍西征送曲齐謌出塞行马尾寄将无尽酒玉门关外酹班生 
　　小时无计作清狂赌胜从知射鸭强今日鹊弓新在臂好随蕃将逐黄羊 
　　黑山秋景静边楼水腻刍肥马不收唱彻太平驩纵饮羌儿羌父拜齐头 

　　○金秀才还吴 

　　望入江南杳霭间云□云净野风闲吴门白练今何似只有行人匹马还 
　　岁暮春来趁虎丘朝歌莫舞点齐头当年误听生公法直到如今说不休 

　　○刘年伯司训润州赋送 【 其子进士教授顺天】 

　　功名聊复了人间儒与儒官总得闲桥梓一时专讲习枌榆十里隔江湾清来舌本中泠水秀拔眉峰北固山个里春风堪入座寻师我亦思南还 
　　一毡千载傍尼坛更向何班齿贵官危坐虎皮余我老扶摇羊角信人抟闲中觅伴书为上身外无求睡最安遥忆此时朋辈集梅花拈得就樽看 

　　○赋赠杜日章兼致刘恩征观察 

　　玄冠红帓动成羣韬略诗书径欲分虚左一时思将相兼长谁合赴风云谈碁罢后收名虏杀贼归来草檄文近日得之镏宪使镇中年少有如君马上传来几折诗就中离合见权奇不言将种多能事饶是文家亦可儿盾鼻淋漓玄鬼啸床头光怪老龙窥一毫端抄三千国弓力如今施不施 

　　○朱验封寿母册 

　　处处　覃恩沐宠光满朝封事属仙郎门庭绅笏无端列齐向麻姑数举觞 
　　三尺短檠灯艳敛照丝照麻照书点荧光一夕倍分明对却银泥壁闪闪 
　　朝霞罗縠夕烟鬟馥玉馨兰吐若含更与庭萱添彩色春风叶叶佩宜男 

　　○为刘百世题米仲诏畵 【 时仲诏令铜梁】 

　　曾从鴈宕看龙湫势似孤危思似幽山下亭台亭外树省能如此郁葱不 
　　尘情胜景不相当莫怪桃源久閟藏此水此山差不恶风流只合度刘郎□ 
　　诗中有畵畵中诗摩诘元章两两奇蜀国山川超绝甚忆君盘礴解衣时 
　　刘家亭子尽堪描举向何人笔似刀槛外天光临水发斗间王气倚城高 

　　○社集城南 

　　尝安慵是病偶得醉为醒共燕新趋社看云善写汀食单供菜甲花事狎园丁日夕犹依竹行行韈履青 

　　○拂衣图 

　　未必昨非今便是但言子贵我甘闲琴书老矣无长物松菊依然存故山白鹤上岭复下岭青牛出关还入关车尘马足不得谢清风高节谁追攀 

　　○寄寿邓山人 

　　佳名动人间江东邓伯羔有胸富如海有思汹如涛有口吐如屑有手划如刀北地亦以降济南不成骄坛场奉姓字衣冠瞩斗杓曩我丱而闻疑其人已遥每恨生较晚不及与同朝王生今甫言此乃今人豪崛起嘉隆间身存道独韬开筐游竹素三径隐蓬蒿筑亭瞰清池池光与亭摇露花香自滋竹风冷相敲五十以学易古铨今铨标犹传问世篇等世如牛毛丝纶束钓竿棋枰烂柯樵心静骨益劲地僻景逾韶上有鲜云烟下有丰林皋白日骑苍龙玄言狎三茅媿不往从之一官真系匏颂言托王生聊以明仰高 

　　○别邓田仲 

　　三月长安雨谋霁似谋生半年拣选官望　命逾望晴　命下百酣歌云开万祝声嗟我亦何意恋子成不平得命与得晴一夕愁绪并得命子当别得晴子且行丈夫会有志致身各及辰嗟我亦须眉而乃儿女情 
　　华榱耀广衢安不如山家珍错罗方员甘不如茄瓜丰酒浓于胶不如啜柔茶妖娆鬬牡丹不如嗅梅花岂无车马人于我莫子佳半生丘壑债经年得子赊回首忽分飞孤行可若何不如觅云林以当子婆娑 

　　○送郑骆思守括州 

　　五马乘轓日三钱赐诏时福星兼地耀汪泽与天期吾道遭逢泰东南惠顾私奚囊多药草特此起疮痍 
　　常拟直班余依君四库书尘中多率尔别后复何如驿马当风驶林虫语月虗仙都山洵美恨不有吾庐 

　　○米仲诏还县 

　　随牒来朝者无君八月留携家便　帝里归国后诸侯乘暇催驩景逢人惜雅游一尊相对意频上饮光楼 【 仲诏园楼名】 
　　太息中朝盛珙琛集异方尚怜官折累堪忆户输将青梦三刀路红尘一骑忙独流江似锦为尔照行装 【 仲诏入计携蜀藩内库解赔累不得行】 
　　去后园谁主行间山更佳摩云收造化拜石托同侪秋健临风翮天开积雨霾蜀门工作赋莫类长卿俳 

　　○汪原博访予辄还怅然赋别 

　　日夕南北心来去纷于织意外忽逢君枕魂交暂息岂无桑与麻在乱不成缉岂无车与马失足不成匹本以林泉姿朝市终为逼触境无新驩怀人有远忆一片深山云君来甫将得 
　　长安十二衢朱门处处开多子长安行一刺不甘怀心知万里轻寻常重门隈我无豪家楼卧子以空斋有风声搜搜有雪色皑皑保此岁寒操期子永无乖夜语落明星寒光迸窓来 
　　地旷雪逾满冷影射须眉对子适相当言共幽白姿凄清复凄清子寒亦似之长安街道宽错土陈瑶玑匆匆人马来须臾踏成泥所以与子盟初心悔马蹏 
　　胡风一阵沙形影不相从何况燕与吴山川重复重寒天一阵风毛鬓栗帘栊何当逐长途快刀切马鬃一心数驿亭千言谨厥躬恃兹月明明流光子怀中 

　　○寄酬刘恩征恩征见怀诗用予雪景苏韵仍韵一首 

　　边头刀斗报纤纤□色军威一等严部曲行杯开虎阵蛮童翻角谱乌盐烧腥帐远殷连塞画米山成簇满檐使者旌旗云外立受降城北露竿尖 
　　官烛光中噪晓鸦鱼河直北想行车遥同蜡日催芦酒转见驼房拂柳花剑首定将千百国诗坛联得两三家闲来猎雪牵鹰犬笑指银泥畵戟义 

　　○新正病起 

　　理栉曾何日移年已一旬睡功愁渐减病种剧增新束带应无力驱车别有人白门门外路此际定游春 

　　○孙闻斯时过射所依韵 

　　慵心齐卸马密屋一围春竟坐失长日相商多古人窓空收界大树老冒烟新独此闲中意时为子所亲 
　　隔户巳无尘单居最得春拟身尝在寺近舍恰逢人学道莫如闇敲诗不厌新年来赏音处孤磬一相亲 

　　○沈司马被言十二诗语工而意恬予甚旨之步韵作如数用广其音非仅以相慰藉也 

　　细拾夫君过风流只课诗免尘聊复耳集议竟如斯道以丰蒙辱知因寡得嗤弹文三四读功罪转多疑 
　　何当胸戴甲几处舌翻簧万种味中味怜予尝复尝负戈空誓日相剑郁含霜往事如今说差堪校白黄 
　　但有心能远何言宦不工品伦生后定谣俗死前同万事残碁里千年数着中冯谁商得失遮莫楚人弓 
　　似我虚糜廪终年腹但便决飞安控地宽政仰如天未敢侥行险明为拙见怜照颜深自笑乘马愧屯邅 
　　肩国勤桑土忧时切沸羹屡疏清禁卫独计策金城一木那支厦群星总忌明朅来甘厌世魂梦亦成轻 【 司马有屯田防边诸疏】 
　　白璧焉可宝青蝇善点污孤贞道所戒柔弱生之徒莫听履霜曲愁看出塞图着冠又成悔与子盟樵夫 
　　食蓼自忘苦不从葵蠋甘拂衣聊得性漱石有名谭世影归浮泡名根坐大贪赠君双白鹤饮啄待苏耽 
　　若论生平业前贤亦以多诗书招鬼祟樽俎伏干戈司马下蚕室离骚沉汨罗黜官犹细事之子且谁何 
　　户户笔能操春声鬬百劳如君堪霸社壮志直奴骚大翼风冲起洪流石过嗥独愁名见逼转似毁难逃 
　　即日巳成昨无端更觅非界空云自性人静鸟忘机竹素老亦得菰蒲深可依钱唐有潮汐时看月生微 
　　题石摧和氏亡金意不疑当其适未偶缄口难为辞一旦开公道千年皆巳知视今犹视昔为子留佳词 
　　宦笑车生耳行矜沐振冠鸟翻缘乐駴雀岂以珠弹赤手逢辰易丹心后甲难江湖无不得只故主恩宽 

　　○萱图为朱元介寿母 

　　拈来一草祝长生两字忘忧合道情色借竹林依大士春随柳线到南京并陈彝鼎年皆寿别置花盆景绝清更谱诗篇三四辈当筵弦管最分明 
　　芬兰文石映枝枝甜露常行子午滋花下有春人不老庭闲真乐物能私萐莆屈轶何言瑞火枣丹桃总属痴一种灵根偏袭吉长裾佩得与男宜 

　　○谢友可之南 

　　十年笔札伴车程此日财堪就两京拄笏山川新得意过江王谢旧知名谈无前晋留牙慧坐向明时看肉生更听桓伊三弄笛怜君一往有深情 
　　官如比部地南畿胜境闲情世所稀湖畔稻香窥蟹过塔头灯静见鸿飞淮余王气潮应大柳种当年树几围谁愿淄尘久京洛白云心事□君归 

　　○陈汝砺罢官归闽 

　　镇目红尘只■〈马宛〉颜今来赢得一身闲卸将皮带腰宽博好向家庭试舞斑 
　　马上无歌蜀道难我元非我亦非官人间万事供眠外付与浮云屋角看 

　　○罗驾部母寿 

　　曾读稽山爱日篇帘庭春永乐依然板舆正软便司马馈食当年忆却鲜众母歌腾天锡诰五官王甚海添年持觞况值中秋节岁岁银云照管弦 

　　○乙巳上封公寿 

　　细阅人生境旬年尽得知多男心较苦不肖累偏奇味薄代耕养劳添别岁髭在官新拜庆犹起隔云思 
　　同席为儒者谁其老　主恩星明□□里香醉稻粱村孝谨宜兄弟诗书长子孙清□□泓水聊以媚盘飧 

　　○俞母卷 

　　手理寒机口哺儿乌啼昔昔血丝丝祗今彩舞纶飞日转忆寒机月照时 
　　黄鹄悲鸣想故雄枝枝连理泣霜风完君一日千年计顶户支门旧腹中 
　　博得天家意外恩萧烟腾处是纶温但偿地下人辛苦便好抽身守墓门 

　　○丁年伯母耋寿寄祝 

　　一道清溪与月鲜几声云鹤赴秋坚身同楚老偏能隐教胜邹人不用迁树背以萱横碧韵佩裳多菊嗅黄烟部中剩有莲花瓣岁岁当觞峰自前 

　　○乙巳一病十余日不复省解人事幸而不死然亦危矣病境次第自病中聊述之 

　　常言生死事会须有关格白日与黄泉会须有主客谁明去矣途即系今兹宅五体各具陈两眼亦以划呼叫百不省举止迷所藉骨肉四面环床中徒列魄息息寄渺茫人鬼复何隔 
　　彼时何卒卒阖室走臞臞父应子之泣弟应兄之呼哀恳拜医人仓皇谒觋巫卜课与推星百术纷且劬而我独不闻精气焉所如 
　　笑笑人间世分明一梦休梦中翻说梦谁识梦缘由一呼嗡不还去明寻即幽得了方为真在生都成浮跕他四顾人强来问骷髅 
　　忆往病初发表裹热如蒸壮火食羸气焦灼百不胜须臾欝成痰沸瘛急上升其势如涌泉其形如凝氷舌本墨而渴言谵目直瞪捻衣兼摸床诸忌以齐征此时命寄医独言脉可凭 
　　荣卫滞不理火毒上下攻肥痰甫就停燥粪结其中欲遗不得遗百苦千难丛利下莫敢承卢鹊无奇功捱夕复捱朝旬余始得通久迷心渐开十死生财逢黧忧一屋人改颜将无同 
　　神明诚恍惚其道信而贞伊余行无良敢云邀宠灵十年两危病于法俱不生每当穷笃时忽忽见神明曩者俨关公辱况临前楹耳根不隐响粼粼车马轰今兹病愦愦大士不离床鼻端与心坎两回发妙香事理有无间圣人不语神予怀谢不任聊以识精诚 
　　平生事草率黑白不成校三十八年来迷离等醉眊在世真成窃临危默自约极当沉愦中精坚偏一窍检察俨有物鞫勘穷奥宎岁月无逃网心迹俱双照乃知业随身至人言不窕一死终无辞安□朝闻道幸矣尚回生白日以相醮 
　　一岁填丧门一门冲白虎次第卧床箦称病无老竖前月及家弟次月及贱姥笃势尽惊人寸心摧莽卤□两侥无害循资余接武旬余不省事一家色无主病者亦巳矣无那生者苦数月奉邸居无晷展眉宇所愧儿多諐乃以忧尊父亦有维桑亲群群相恤抚鐻金而祷神膜拜纷如雨余行自凉劣亲故胡所取感之不能谢省躬徒自俯 
　　潮退沙纹皱病退面容顣今晨不成寝取镜聊自复鬼形不敢认惶怖欲走伏骨上徒留皮皮中不复肉仅余髭须张少以称眉目 
　　勺浆不入口夫既半月多今来嚼□汁滋味复如何殷勤知者言调理理更苛饥饱与风寒纤微不得讹一谢绝思虑二切戒怒诃三忌久观书四忌客喽啰慎之重慎之病加于小□雨中喂春蚕灯下护秋蛾独有静息功可以养天和 
　　生来靡短长惟工一觉眠头角枕方支鼻心鼾以宣适兹病之余百性与形迁永夜难为晓展转费攀延十道问女奴今夕何夕天时遣看犂星在屋东西尖闻鸡喜数鸣闻鸦喜众阗寻常黑甜趣一失恐不还生长寄庵中焉能暂拾焉 
　　长安日下尘奔走车与马穴蚁攒腥膻臭蝇逐蛆飷服食鲜且肥妻孥矜??女者亦有功名人胸图画夷夏亦有文章士铅觚奴董贾许务以为高吕稷以为野惠施以为博孔丘以为寡羣徒转相笑所得各自哆傀儡捩机关谁真定谁假屡劫不降心一病都消也眼前作底光怜灯复拾灺 
　　麋淖勉支腹朝夕须术参羸躯敢自持常若行■〈山敛〉嵚朔风偏沥淅剸物如刀针不敢启帐帷常常拥被衾触绪有来端遗尘无□心邻家双白鹤时以送清音 
　　辅理踰月余试步力犹微两童肩两腋两股方得移自室而造堂养力须经时言语失次第动止鲜威仪慵心倦长安平常贯掩扉得此安意卧他宾亦可辞怀居有射所怀人有心知咫尺别累月离合何其奇人生苟不死会多相见期容我尚乾坤白日照于思 

　　○赠李一庵书贾六十 

　　李一庵儒而贾贾而儒尝以语人曰假南面百城何如拥万卷书经史东序子集西隅我于其中老伴蠧鱼韫椟而藏待价而沽或得吾神或得吾髓或得吾骨或得吾肤或以为贤为圣或以为公卿大夫乍展眼心志为之顿豁稍涉足颜色赖以不枯其不善用者乃窃以为盗竽咄咄长安如藕□居尘翔于天粪栖于涂东家驱马西家曳驴富贵之子以虫负秽功名之士以蝇攒蛆菜市街头盛牛羊与鹅鸭城隍庙口贩珠宝与珊瑚自吾十年齿朝于斯吾曾不知其孰宾孰主而独于李氏父子往鼓掌而来掀须此亦聊足以自寄其区区今李氏曰六十而寿不佞犹幸其未也尚以廿二年之月日从事于册板之麤然后与君捐经掷史焚子瘗集共期游干汗澷探至道于空虚 

　　○读崇德录为沈赠公作 

　　焚木一成灰火传无尽时鼎鼎百年内薪火复为谁两都富冠盖宾从走盛衰第宅织侯王金钱赌贾儿正寝饶告终寿考足眉黎白日忽掩光西风一以驰朅来访姓字闾邻不及知□九重天子制百代瞽宗祠五十年往矣一旦阐于斯千金不解受旁人笑穷痴金蓄会有用终今亮无遗趣辔委旅尘当年行道悲大齐而牖下祗今亦累累夫君声不泐彼其诲无追人世各萦筭达者差便宜 

　　又 

　　几轮霜月伴公交车身后生身上玉除此日墓田高着马旧时茶井冷添鱼颛门孔壁欧阳学约矢齐城鲁仲书千载瞽宗应不灭长年牖下定何如 

　　○为张宿甫寿其从兄 

　　衣鲜马怒尽时名革履方袍独老生士不居官真自在家惟课子极清平闲眠竹榻看云上静展茶垆信水轰七十从心何所作祗应池草句还成 

　　○杜氏园杂咏 

　　怀古草堂 
　　缥缃阁 
　　柳径 
　　横琴石 
　　三珠灵洞 
　　浣芳塘 
　　兰畹 
　　栖鹤轩 
　　卓笠山 
　　饮仙亭 
　　带玉泉 
　　翠微山房 
　　闻莺馆 
　　松牕 
　　昙花精舍 
　　垂纶矶 
　　蕙畮 
　　倚剑台 

　　?怀古草堂 

　　自我先天地分明见在心百年俱鼎鼎谁古复谁今 

　　?缥缃阁 

　　藜杖疑天禄牙签鬬邺侯此中悬半榻可以恣鼾齁 

　　?柳径 

　　走马射堂前穿堤踏紫烟青丝持作埒柔条持作鞭 

　　?横琴石 

　　窽坎者何切噌吰发遗响乃知太古音不在弦爪上 

　　?三珠灵洞 

　　花竿照空碧娃鬟语何处漉漉月光中鹤羽冲风去 

　　?浣芳塘 

　　步步池塘上惊波刺绣??弓余芬惊岁月不更近熏笼 

　　?兰畹 

　　园中满种兰种兰比君子岂无桃李花清幽不似此 

　　?栖鹤轩 

　　此鸟非凡鸟清声远彻云总然甘偃息不入鹭鹚群 

　　?卓笠山 

　　山头逢杜甫带笠日亭午作诗解瘦人君今母自苦 

　　?饮仙亭 

　　饮中歌八仙岂必人尽石我自不沾唇亦尝与斯席 

　　?带玉泉 

　　浪定一池月中宵照瑟瑟捧之光欲流和家抱不得 

　　?翠微山房 

　　凿巘供书幌云峰列翠眉独游无限好朝霭夕阳时 

　　?闻莺馆 

　　个是江南韵而今卜塞西春风芳草日更与尽情啼 

　　?松牕 

　　绿水欲渐渐长茸刺额帘请君聊拂拭人见是龙髯 

　　?昙花精舍 

　　近见昙花记无根解盛开功成偏好道君傥木西来 

　　?垂纶矶 

　　朱鹭鱼以雅取鱼食茄下主人坐钓矶将以问言?未者 

　　?蕙畮 

　　兰花巳呈穗蕙草复弄色与君不相见幽思遥相识 

　　?倚剑台 

　　拟脍楼兰肉寻常且蓄威朝来财看剑寒血者人飞 

　　睡庵稿卷之五 

　　●睡庵稿卷之六 

　　宣城汤宾尹嘉宾着 

　　师中家庆卷为郭青螺先生寿其太公 
　　送卢真常守南昌家二弟为其属检校 
　　区海目先生赴滁 
　　闻斯感怀诗致不堪乐予亦同病者也次韵如数用相反解 
　　赠仝平原 
　　高幕赴郧阳 
　　天界两僧受官南归 
　　郭姑之子仲升访余南归口号相勖 
　　耿侍御卷 
　　观云来丈藏畵偶书于射所斋居 
　　送里人之汀州任 
　　送人之滇南任 
　　黍珠春永图为张孟奇寿母 
　　雪溪图 
　　刘静之归觐 
　　送镛上人还竹居庵 
　　忆射所 
　　幼博重访余步韵答赠 
　　张孟奇徐鸣卿招同黄贞父米仲诏邓玄度毕孟侯蔡敬夫李伯远刘百世韩孟郁集李将军园分得苍字 
　　赠曹子野 
　　淮安哭吴均济给谏 
　　梅肖陵夫妇双寿 
　　泇河舟中 
　　归舟 
　　立秋前一日饮李季宣青莲阁 
　　八月十二夜汪原博荣期招饮同梅禹金 
　　十四夜赴禹金招同原博荣期仍用前韵 
　　寿殷母李夫人 
　　还宣 
　　重至九华 
　　清溪不及入会畲聿云承追示赠诗步韵寄答 
　　宿鄱阳湖 
　　桃花岭怀丁右武奉答 
　　桃花岭侍相公座主步韵 
　　寄怀潘景升 
　　家封史六十蒙景升佳什见赠荅谢代启 
　　寄怀鲍山甫 
　　过皖江 
　　皖江集阮氏伯孝 
　　庐山东林寺 
　　白鹿洞 
　　游佛手岩至访仙亭讲经台云雾大作欲至五老峰不果途中占三绝句 
　　孙晋仲兄弟斋头话旧 
　　集真庵 
　　赭山 
　　蟂矶 
　　江行 
　　寿任侣梅六十 
　　吴福生之黄山 
　　为张象先唁母 
　　为临安黄明府寿母八十 

　　○师中家庆卷为郭青螺先生寿其太公 

　　铜柱遥标猪夜郎银泥重耀舞衣裳西番地辟增天大南极星高与日长食重万人行酒炙饶謌一部奏清商更传庙祏无穷羡亲见丹书指泰黄詶国詶亲见丈夫乃文乃武压拘儒儿母念我昭忠训　帝语频封叶梦符快阁暖风娇燕喜畵廊初日照麟图公家勋业汾阳似拜庆汾阳得似无 

　　○送卢真常守南昌家二弟为其属检校 

　　京尘一以谢眉思入峰清好怀谁与同一路黄乌鸣柔风祖后骑鲜云拱前旌高高滕王阁卧理有先声材大地无剧心冲物自平转听讼筒稀桁杨宿于楹默坐日向午西山烟半横其下有章江迭水印沙月汲水饮酌余濯我闲冠缨衙头一榻悬相将为谁迎 
　　大雅适相洽别疾恨逢迟凄恋复一肠仁者心所知历岁长安门手足不曾离谁云一种树忽作东西枝东枝定谁扶西枝定谁携野蚕萦枯桑宛转吐生丝念公富庞德贱子得所依不惜解手足破身以相随 

　　○区海目先生赴滁 

　　不向清流问故关时平有味是官闲江南日莫琅琊道絮絮云生迭迭山 
　　平生最爱欧阳子谪宦滁阳两记文千古江山灵气再拟留一石待夫君 

　　○闻斯感怀诗致不堪乐予亦同病者也次韵如数用相反解 

　　朝来随例说新春不记居庭只旧身一室图书权作主隔阶儿女转相亲谁家摩顶堪成莂几道投胎合弃贫造化垆锤聊戏耳嫌他柳肘有何神我亦行看四十春支离翻厌在生身无成一事何言子未免关情特以亲机利场中甘最拙升沈数里耐长贫明知福相从来薄掩取如多恐犯神檐光开处见青春花草虫鱼总化身有有无无宁我独来来去去定谁亲儿童若长应催老婚嫁无劳亦穪贫是火是薪忙着眼难言委蜕便传神一抹虗空习习春骷髅我亦仅残身敢论万事足不足试探毫端亲未亲彭籛骨朽何曾寿猗顿坟荒果道贫灭是本然生也得莫将无益损精神 

　　○赠仝平原 

　　十载辛勤意居然绾旧章蚁封犹宛壁雀路几翱翔煦日照厅壁闲云来印床平原有逸事毛遂请居囊 

　　○高幕赴郧阳 

　　嘉君饶文操而世寡知音鸿鹄仍戢志鹪鹩聊托林须眉澹粉水花鸟悦天心遥见房陵道春风舒远襟 

　　○天界两僧受官南归 

　　携来青栗办腰装蚤向天门拜紫章不信西方为异教袈裟今亦会冠裳 
　　南朝荠树媚烟鬟寺寺禅床可寄闲但得此方为教主疏慵我亦恋官班 

　　○郭姑之子仲升访余南归口号相勖 

　　偏怜儿女一生劬不及生前反哺乌总使阴灵能爱侄可堪□为乞孙无 
　　灯火虀盐□百劬廿年谁复辨朝乌为言报母供生策除却埋头别路无 

　　○耿侍御卷 【 有序】 

　　侍御山东人也往江陵当国我宣有沈翰撰懋学忤意归微有余给谏亦名懋学以疏谏罢居里里因均赋有民噪壬人揣柄相意讹言噪始给谏欲入其罪诛之赖侍御按应天弃官为白事以得□故至今按应天者穪耿公予有里人之厄大□□恶生夺杀我宗妇转以相陷谤刺四行无可□告赖关西牛公按应天批驳详明纷稍稍解予不敢班班诵言八年于此读耿侍御卷心为愤烈聊附识之 
　　忆吾昔在丱威福闻江陵噫欠为风雷炙手天地焚逆之坠渊坑附者升隆津多少卢王孙四野鼻柔■〈夋兔〉徽宁有二士姓异而名均一从史氏归一科掌为民为民亦可巳相公忿不宣乡邻有鬬者里巷生烦言危矣嫁呙?元奇一士几不天覆卵得宁巢所恃持斧人官谪我自知身活耳不闻咄咄我耿公江南再生身而我逢耿公愈于逢两亲密恩识何所天阍聊自陈亦有后死者读之倍涕盈税亦自可改妻亦自可溷干皮万不支一宗安足论附者为谁甲威福谁之因谁其持斧来单指挈孤臣愿逐余司徒抱颈诉平生伐石纪两公千秋祝无垠 

　　○观云来丈藏畵偶书于射所斋居 

　　亭亭篱落宽围雪幅幅溪藤澹着烟探取阳回何似业函中书畵语中禅 
　　一道晴云射射堂山泉水树有生光总怜个里能消俗不犯尘间车马场 

　　○送里人之汀州任 

　　东南风气好追游腊后春前草似油更道故园官路近府中亦有谢公楼 
　　传来荔子胜双柑斗酒黄鹂尽日耽珍重官人南去好请看汀水独流南 

　　○送人之滇南任 

　　出门半步说相思万里单车自可儿笑指碧鸡山不远白云垂处见峰奇 
　　桄桹枸酱四时供海货淜街百道通只有金钱无用处换将手贝与儿童 

　　○黍珠春永图为张孟奇寿母 

　　罗山浮山如甑甒月清露紫虹光吐中有神人常舂黍葛洪之妻鲍靓女累黍成丹纷无数啖之数颗齐冲举玉鹅吹笙白昼舞银云栉栉覆下土下有遗粒成云母洁于甜雪软于乳帝遣何姑为鲍侣何姑鲍姑俱仙去湿竹烟横迷臼杵吾友张子好阀簿世世结庐于其所先人曾绾陆川组亦是葛翁勾漏处母年耋矣神明茂个是神明不待语何家云絮定输杼鲍家黍灶应开户一钵盛来合许许日月双光七日煮奉母食之千万寿 

　　○雪溪图 

　　寒水沉沉织似缣长郊一色与天黏不知空撒成何样只有溪流觉暗添 
　　混将下土憎成黦揭向空原总忌明静户冷窻参透处为言无色复无声 

　　○刘静之归觐 

　　世外论心者尘中会面稀可堪驱马独复此送鸿飞大野云千迭高天月一围凭君淮海望镇夜梦将归 
　　宦情亦未尽轮马剧纷纭不尔曹偏冷其能去独殷吟林秋卷静带菊野裳芬子舍驩君入沧江伴白云 

　　○送镛上人还竹居庵 

　　一梦消尘世闲居梦秣陵城闉连野阔塔牖见云层幽径频穿竹清谈乍对僧寄生甘养拙长卧我将能 

　　○忆射所 

　　清斋空咫尺物景一冬分壁罅多穿叶窓虚杂度云野风吹树急独鸟叩门勤柰可长离别寒钟静夜闻 

　　○幼博重访余步韵答赠 

　　饮君残糜渖仅染髭须色颔边总富丝临杼不堪织寻常笔墨弄寄身聊偃息千古斯文场寥寥竟谁复本质一以乖雕鐀徒掩饰燕石举世珍至宝难人识分明黄帝珠非象罔弗得君有松滋乡我有槐安国知白守其玄万言输一默脱略文字外墨始贡其职 
　　铅刀思一割驽马思十驾与子苑中游凌兢空日夜人皆饶才儁临池工一泻而我独干暍操管不得下聊略两三铭避人凡几舍亦辱子见收屦大小同价朅来病卧深药饵无休暇养病兼养拙墨事久当谢诗思健驴背忆子风中跨似我百不任傥也扶风蔗 

　　○张孟奇徐鸣卿招同黄贞父米仲诏邓玄度毕孟侯蔡敬夫李伯远刘百世韩孟郁集李将军园分得苍字 

　　王侯美宅偏能空冠盖闲游也学狂角奕共争生死地品茶聊试是非场楼临四野观为大天入三春色正苍选胜呼朋真得意严城落日总谁忙 

　　○赠曹子野 

　　指天画地动成群出众微言得似君识下有神通甲子眼中无物遁风云且倾管辂三升酒更续灵棋一卷文此道废兴知命在怪来朝贵集纷纷 

　　○淮安哭吴均济给谏 

　　万舳千艘路伧儾得送君去来开闸水离合出山云屈指交游半吞声鬼物羣不堪频顾影河上思纷纷 
　　信有前因定相逢不意中千年了一别万境等成空啼眼垂杨道伤心宿莽风独嬴妻妾在并得友朋同 
　　宿命悭官禄虚衔耀掌科朅来临任近劳顿送人多气色看诸仆风尘试所过回颿财咫尺凉热较如何 
　　旅衬淮阴道邮亭漂母祠日斜狐欲哭风急蓼偏悲一木竟难料千秋空尔为王孙好归去客死亦何辞 

　　○梅肖陵夫妇双寿 

　　陇上归耕似老庞赢他冠盖一门强红云冉冉兼天绣白发垂垂到地光别自有春村酿熟争来作腊雪花香闲时细检官中况此际财堪至喜堂 【 公判夷陵有至喜堂】 

　　○泇河舟中 

　　曾记春游处双肩尽力摩如何船子路转似郭门窠旬日蹶焉卧万人劳者歌咽喉操国命仅一勺之多 
　　万古龙门峡流黄办灌输可堪欺岁事欲一讨天吴宫保偷身后金钱没浅夫年来开塞状得似禹书无 

　　○归舟 

　　落落难为思栖栖负此身着冠翻自悔洗沐又成颦本以贪闲癖言寻洗俗因乱非缘世业窘乃为乡人雪涕追前事惊魂忆故辰豺狼骄作横魑魅剧纷缤牙眼铦戈剑机关密网罠笑谈行杀戮颐指唱嚣嚚四幕天无烛平铺地有银沟泥沈少妇几肉啖孤臣妇鬼堪充计臣臊岂足龂陷章飞刺刺恶少走甡甡廉范终辞邓包胥不入秦逼围期一炬判决抵千缗合室俱无主单门何所陈韬头聊以窜委面索谁亲跋路睨犹数黏居徙更频冤乎几不腊危矣动盈旬破衲朝朝混枯芦昔昔蹲偶全邀白日后死托苍旻草木皆悲恨龙蛇有诎伸干皮仍带履孑影且京宸舆隶趋迎旧朋侪浣慰新相将齐作拍不语各含嗔莝秣闲支骨差池乍洗鳞侧班台室近分粒大官匀故帙芸香发空斋花药禋琴尊安浅澹簪佩列清津下楗当亭午披函极秘辛射堂肥纳月茶灶饱酣薪同馆遨方数高梁兴可循出门山在望觅寺水之滨甫觉眉尖放偏增手腕勤石渠供笔札桦烛趣丝纶虫衮章难缉葫芦样不伦役思劳李昉识字苦梅询竟夕挥无暇周旋腹告屯推觚铃索急斲牖砚氷皴宿命归磨蝎残肌逐??卯殳?鹑形将心递病福亦祸为邻岐路俱臧谷长年等槿椿安排终壑石底事费蹄轮径色陶潜菊湖情张翰莼可能辞梦寐未省弃吟呻托迹宣尼鲁伤怀亶父豳冯谁歼猰■〈犭俞〉深恐抱麒麟敬谢鱼须笏重拈鹿耳巾熟眠敲抑瘿倾醉答莺唇巳分完生计何须问里仁定知天地内别有待嘉宾 

　　○立秋前一日饮李季宣青莲阁 

　　蒲颿幅幅倚楼开坐拥琴尊亦快哉薄雾几层推月出好山无数渡江来轮将秋动虫先觉换得更深鸟越催值此景光堪护惜别经三闰看毛腮卸却牛皮伴狗屠不妨清话老蟾蜍吞江浴海争三闸饯夏迎秋寄一壶屋里帆樯仍在眼行间云鸟尽先驱与君细品当筵乐丝竹还能胜肉无 

　　○八月十二夜汪原博荣期招饮同梅禹金 

　　故里无方避怀人幸尔同捉刀疑魏武秘帐得王充静语三更后微情两颊中所思无可那判取晓光红 

　　○十四夜赴禹金招同原博荣期仍用前韵 

　　着处说江东乾坤此调同狂言惊众走贫腹得君充伴鸟云俱宿行杯月可中十年嬴两夜倍觉烛花红 

　　○寿殷母李夫人 【 少庄先生侧室】 

　　当年侍从有辉光百代仪刑说少庄三五在东星合小八千为实岁偏长身先女训惟歌雪洁与夫齐只嚼霜若个须眉能独立君看笄阁亦流芳 

　　○还宣 

　　目随鸟尽天空阔身带云归界欎蒸独对敬亭呼李白不知魑魅喜还憎 

　　○重至九华 

　　曾向山堂作主人而今游屐又重新山山着意来供奉齐办云烟和米薪 
　　拟将白石煮青泉夜夜云峰落枕边十六年来旧时道熟云熟两饱周旋 
　　老大堂头皴面皮佗年都是乳沙弥勤勤问讯瞪瞪认我亦腮毛倍可疑 
　　万瓦如鳞绣碧空僧寮客舍盛西东独遗佛殿灰堆里记取菩萨一劫中 【 化城殿火】 
　　瓣瓣莲峰似蒜头一层山裹一溪流夜来踏得溪声壮疑在钱塘江顶游 
　　行行侧侧黑山颠旋东松毛代蜡然奔上岭腰一回首红烟乱点似渔船 
　　诗如太白遗仙蜕学到阳明结圣胎惭负无能班二子读书堂里又重来 
　　记取空斋下睡时千山月落老猿啼书魂今夜三更后犹检从前子曰题 
　　无端白诳闵家园又鼓无端士女喧地狱不空有公等莫教终古悞儿孙 
　　始知山亦涴浮名困顿尘间车马行香火不灵僧道散齐云九子尽堪盟 
　　秋后芙蓉老面光笼云羃雾巧遮藏李夫人病经憔悴不肯将身见武皇 

　　○清溪不及入会畲聿云承追示赠诗步韵寄答 

　　一天霞脚烧晴空半幅蒲帆趁软风借得清溪浇小杜定他粉本付南宫如眉江月临初地似竹烟峦出老丛个里怜君好词赋独将双目送飞鸿 

　　○宿鄱阳湖 

　　乍息湖中路言寻草际庐掠风惊鬓冷横月亚眉疏行李轻于鸟盘飧薄得鱼因之念乡国残烧一翻书 

　　○桃花岭怀丁右武奉答 

　　个是山中道者俦胡为此地缺同游怀人我亦频占鹤辟世君其类饮牛觅壑寻丘云共赏谈玄举白斗堪浮桃源一路俱相待疑有飞花傍水流 

　　○桃花岭侍相公座主步韵 

　　山水脱尘寰烟霞冒层岭置足渐以高栖心滋以静倏忽揽玄黄秋光集万顷云母长松茸神瀵输冉井拟入武陵幽转胜桃源靓鸡犬不闻声鹿?加虎时窥影客路各成趣僧寮俱益景知巳乐莫乐闲居永莫永 
　　正逢黄菊节齐上桃花岭人地既两奇心迹亦双静十载贮离肠直泻当兹顷当其在离时干枝如废井一朝眉宇开山水俱生靓步步而趋趋愿为形与影语至无精杂长情催短景一日如两日所得亦巳永 
　　入山多草木葱翠围成岭山得树以腴树得云而静凭颠四望处风烟变俄顷碧水出其腹着地成渫井天晴红叶干秋容转夭靓背岭见人行依稀黑豆影高高下下田壹似棋枰景触目有余适夫何较暂永 
　　阅世如阅局涉世如涉岭当局鬬一先不如旁观静峻岭崄以崎云雨不踰顷暮田朝魏其朝驩暮挤井明知肠有刺犹自眉成靓鬼弹落虚堋含沙工伺影何为景中人何为人中景到头一着空相忘巳永永 
　　辟谷卧黄石吹笙度缑岭吾爱吾夫子成功敛寂静煮药会盈铛种药会盈顷为霖为雨龙寄养于渊井龙在水长碧云留山更靓富贵洵空华功名洵泡影麟阁与云台不堪供小景回首十年事一咲天地永 

　　○寄怀潘景升 

　　几载湖头别相将弄桨牙泥情连燕子宿梦到蒹葭问屐当谁适看髯想各加金昌旧时道多尔赋盈车 

　　○家封史六十蒙景升佳什见赠荅谢代启 

　　火枣丹桃乞未能祗赢彩服侍乌藤贻来一字如真诰施及双亲得好朋云出天都新白岳山连地肺老金陵何时拉取江南伴办与追随百度登 

　　○寄怀鲍山甫 

　　黄白山中路经年音信稀云筵何物下花课几般肥世味供鼾睡闲情赌局围江南堪狎主可独尔言归 

　　○过皖江 

　　邺中身子镜中颜一泒寒江耐往还莫话九年前九月愁风愁雨大龙山 

　　○皖江集阮氏伯孝 

　　千章木覆龙山观一叶舟通皖伯祠支枕不忘开榻处当杯重拟咏怀诗魑魈旧事三生梦牛马频年两颊髭欲借长江为信使潮来潮去每相思 

　　○庐山东林寺 

　　重云翻出现 【 登讲经台云雾四塞忽大风一卷独见香垆峯】 逢道特相随 【 繇天池至东林三十里许矣垆峰正当其门】 慧远千年意香垆峰自知总缘官乞米不为酒攒眉何日东林社莲花礼六时 
　　千载池荒后重开旧日莲漏声应不灭灯信若为传返照高临岳深秋澹泻天虎溪相送处情景两依然 

　　○白鹿洞 

　　千古宫墙存庙貌一堂钟鼓合轩县闲寻鹿迹偶游此乍听松风亦爽然同异几人开只眼往来各白办双肩鄱阳湖水庐山月遍照东西南北船 

　　○游佛手岩至访仙亭讲经台云雾大作欲至五老峰不果途中占三绝句 

　　垂垂佛手放新绵接引人登第几天大地山河都一抹就中来往似周颠 
　　何人重上讲经台彻地经声吼若雷应有诸天齐作供法云法雨卷空来 

　　○孙晋仲兄弟斋头话旧 

　　闲想廿年事物情更几番通家横作牍知巳万难言挂剑虚怜墓张罗小约门无为叹朝市与子狎林园 
　　三步腹应痛片言心所亲祗今谁老眼举世得空身笑笑还吾故超超见尔新久传糜自可况复酒杯亲 

　　○集真庵 

　　竟日人俱寂深更寝尚吪阴虫缘壁巧溜雨集檐多梵诵鱼千板禅枝鸟一窠闲来安枕席聊得就云萝 

　　○赭山 

　　又逐新晴去烟萝许更攀地偏几失路泥滑强登山暑裸工披拂諠藏恣往还一都城市客暗里一身闲 
　　身带江云净行临野树宽到巅风得势放目水成观问塔年来古怜僧寺巳残青青穿履迹最喜竹平安 

　　○蟂矶 

　　久说蟂矶胜乘闲一赴之涉江成露宿薄暮受风欺夜卧半帆月起瞻隔岸祠母言兴废命登眺亦维时 【 其日宿双港不果□】 
　　系艇垂杨处江心表旧基百年经变化片石失孤危山水难为主乾坤几自持金焦与瞿滟突兀起男儿 
　　疑是永安宫音仪彷佛中佩刀惊袵席抱石泣英雄壁藓柔蒸泽鱼腥紧呷风凭谁操铁板高唱大江东 

　　○江行 

　　晨起席方挂水熟以舟轻牵风一路芦列行随我行拜舞快周旋绰约殊有情一转复一折腰力不自禁须臾头势翻抢头向佗人怪尔无恃操占风捷于神十十与五五东靡而西倾岂不负毛髭胡为劳其生秋霜一夜干枯折终何成 

　　○寿任侣梅六十 

　　一别金陵四十春相思何地不劳神乾坤澹荡初周甲花鸟芳菲又受辛醮月梅魂当斝拂泛池莲目簇筵皴荆溪旧碣依然在好向任公觅钓缗 

　　○吴福生之黄山 

　　休夏诗名噪居山道业尊有时聊杖屦无地不羲轩淬剑泉方辟含丹鼎尚温与君参对讫三十六峰存 

　　○为张象先唁母 

　　待得玄旌日言逢紫诰初参乎惊啮指由也泣枯鱼素业儿孙好清门风物疏千年了一出聊此慰苫庐 
　　亦云慈福备并羡寿年尊人子情何极终天恨独存铛焦堪作供绵卧定奇温涕泪收寒菽殷勤语故园 

　　○为临安黄明府寿母八十 

　　万古纲常人不朽四封民社吏多能嬴他下户驩填谷偿取高堂苦嚼氷赤锦分机光滟滟红弦入管吹腾腾看君法喜从来阔无数禅门点佛灯 【 余时为赴铠公之请】 

　　睡庵稿卷之六 

　　●睡庵稿卷之七 

　　宣城汤宾尹嘉宾着 

　　虞丘崇善祠歌也任丘刘师修建神祠为亲祝寿士子闻而和之 
　　虞丘八章三章四句二章八句二饮潘稚恭得君字同李季宣汪元博 
　　浮山僧赴五台附扬州舟行 
　　上巳同潘稚恭夜泛稚恭以送予来扬 
　　邓玄度赴南省得明湖二字 
　　同焦素臣集唐君平斋中依韵 
　　初秋社集得飞花二字 
　　秋集镜园共得闻山二字 
　　八月十五夜 
　　清秋晚霁集邓时化宅得花字 
　　清秋晚霁分韵各一首子兴得和字独成二首见示依韵奉怀 
　　南司成子兴邀同孙宫赞宗文陪詹观察分十一尤 
　　和郑仪部别都门同志诗兼寄刘伯先 
　　雨中过顾六吉邸舍以应是雨催诗为韵 
　　九月十六日同子兴过宗文夜坐先日为宗文初度 
　　秋日赵哲臣宅赋得菊向酒边开 
　　何君美宅对菊 
　　书刘山西先生寿册 
　　寿区翁 
　　刘无美南还依韵 
　　陶鸣皋初丞邹平拟一言奉赠不果今又补灵璧矣于其行诗以送之 
　　何君美赵哲臣二丈使归同日出都赋赠 
　　周侍御至自南 
　　陆君启进士归寿母夫人 
　　渔阳行赠萧大将军 
　　寄松江张年伯和韵 
　　访陆无从先生同来驭仲梁君肇先生之子鹗侍分得江字 
　　闻金副宪决意归觐口号攀留 
　　施处士六十初度 
　　麻子羽初度 
　　子领南雍陈　　赠诗帀岁予既罢步韵奉答 
　　书向忠节传略 
　　为胡工部渐季寿母 
　　上宁国祖茔舟行往复 
　　游黄山 
　　莲花□至海子 
　　十七日自海子至松谷庵示同游诸子 
　　松谷游诸龙潭 
　　喜潘稚恭至稚恭来自真州追于海子不及相会松谷庵 
　　松谷庵雨中即事 
　　由松谷至翠微寺 
　　雨中上白云庵次景升钓桥壁韵 
　　黄山杂□ 
　　径山诗 
　　径山赠慈云上人上人由老青衿六十而缁 
　　吊方采山先生 
　　会稽哭歇庵先师六首 
　　送鲍宣城入觐 
　　赠郑华亭 
　　病卧几不起得胶州先生书知有太公新制两月甫理答拈笔上此 
　　邓玉笥父母初度 
　　王臣汤自言颛意谒仆宿敬亭行李为盗所劫仅以身免留睡庵月许告归出两尊人像为书此赠 

　　○虞丘崇善祠歌也任丘刘师修建神祠为亲祝寿士子闻而和之 

　　瞻彼虞丘隶古瀛洲僊者所宫卿云蕞藂瞻彼虞丘有皇其阁冠日切云君子所度惟此华阁筑不以私上镪精镠自讲筵诒自讲筵诒　天子之泽资事敬同以报亲德报德何以　天子无疆亲也罔极愿言偕长猗大士文昌或九十七化或三十二应人之叩神靡弗敬矣神之赴人靡弗定矣祈季者季祈男者男惠者不费欲者不贪谚曰张仙文昌之神一曰在周为张仲以孝友闻惟我公伯仲孝与友共有之似之诚则必动惟大悲乳度活众生惟我刘公积德参仁世敦厥良世储厥祥尔寿而康尔炽而昌神之命之食旧无量庭有萱字长生桂之树盈前楹灵缤纷光照社奠椒浆荅神嘏四方男妇奔走祠下 

　　○虞丘八章三章四句二章八句二 【 章十句一章十一句】 饮潘稚恭得君字同李季宣汪元博 

　　趁取晴光好作羣柳花兰叶一齐熏房如艇子围春密话到骊歌趣酒纷江隔竹窻青献岫烟浮茶注白连云几年梦寐劳相忆布置须眉得似君 

　　○浮山僧赴五台附扬州舟行 

　　邗沟日日长春潮不尽官船打鼓骚一叶中流偏自在五台正对杖头瓢 
　　到处相逢似水流人间尔我一孤舟请君自向文殊说若处连山也是浮 

　　○上巳同潘稚恭夜泛稚恭以送予来扬 

　　风流那复数兰亭一夕芜城巳百娉坞畔桃花迎盼盼堤边柳絮伴青青当窻月细眉初畵泥酒莺娇语未醒障袖溅裠约何所空将邗水寄丁宁 

　　○邓玄度赴南省得明湖二字 

　　久矣东台虚贾谊于今南国拜阳城千年丰芑重营度一日唐虞再太平风劲霜凝青琐闼山光水秀白门行县知擘画皆时务可独批鳞动　圣明年年清梦落江湖最幸仔肩有丈夫每饭不忘知杜甫极谈世事见夷吾前林风静清猿鹤远浦云飞辨乙鳬作奏暇时吟咏好烟霞迟我旧　皇都 

　　○同焦素臣集唐君平斋中依韵 

　　炉顶香文软盘头石景幽熟云透疏壁细雨濯淸秋朝事勿复齿乡心其柰愁愿言王子晋控鹤以登缑 
　　密室遯偏嘉云光天一涯读疲初得茗饭罢小观花知巳坐还坐贫尊赊复赊莫嫌成懒癖此外即嚣哗 

　　○初秋社集得飞花二字 

　　市近嚣能谢庭空暑尽违不妨成密坐乍可抵疏帏老树将蝉语闲云共鸟飞一尊秋正好怜取月光肥 
　　世路那堪涉群情祗益哗隐身聊旧业得意几名家谈助开汤社文成鬬笔花周旋贪永日河影落檐牙 

　　○秋集镜园共得闻山二字 

　　一段秋光沐晓云碧天掩映碧波文红衣卸脱荷身老墨字斜飞鴈语闻凭树直临　宫阙迥溉蔬兼得御泉分此时此地俱堪赏小结亭台亦不群终岁长安但掩关偶因骑马得看山寻常眉角胸头事乍放清溪古木间趁水漉鱼供客便隔林窥鸟伴僧闲江南芦苇应空阔鹭意鳬情一往还 

　　○八月十五夜 

　　明月明如许经年未有之照人夺魂魄取醉濯须眉仰视语欲断深驩思转悲不堪重步步砧急漏严时 

　　○清秋晚霁集邓时化宅得花字 

　　座满良朋客胜家秋光亦较倍春赊蛩声细切吟红叶鴈字横飞画白沙薄薄云开天澹宕蓬蓬风动树窅窊临杯直待西林晚明月芙蓉滴露华 

　　○清秋晚霁分韵各一首子兴得和字独成二首见示依韵奉怀 

　　江东渭北邈山河此地相逢击筑歌几番谈锋催日短半生情绪入秋多晚来弓月将人掠霁后绡云与物和酌酒欲酲酲欲醒旋移新水煮松萝当归远望当悲歌一往深情唤柰何贤圣酒姑冯量进君臣药小得身和着冠束带情皆懒偶白妃黄计巳跎独有朋来堪共卧秋风秋月射堂多 

　　○南司成子兴邀同孙宫赞宗文陪詹观察分十一尤 

　　一湖清滑水如油绝胜江南芦荻秋独倚宫城偏浩荡不劳歌管已风流林烟漠漠疑环屿岸火星星似泊舟最是长安车马地同心人暇得同游 

　　○和郑仪部别都门同志诗兼寄刘伯先 

　　送送倾城潞水浔敢从名位论浮沉忧时不浅三长牍报　主无多一寸心付与乾坤成浩气凭他日月照孤襟春明一出浑闲事好伴青泉白石吟几人忠谏大名垂策有治安表出师尽职尽言皆事业赐环赐玦总　恩私直期心地净还净敢问时流知不知豪杰圣贤君自取微危争抵一丝丝攒蛆吮痔剧堪怜我亦椒姜性自偏末路可谁□白日端居聊一瞪青天几多经史论今事无恙山河伴古贤风急天高行路苦看君稳上荻芦船江南水色与山光每一行游浣俗肠久矣其中高士聚于今类作直臣方将军桥下蛟嗥月季子祠边剑吐霜珍重岁寒心莫负为予前度访刘郎 

　　○雨中过顾六吉邸舍以应是雨催诗为韵 

　　累夜月难卧孤光力不胜深情百种撩告辞无所凭一朝秋雨来滴沥洗崚嶒檐牙赴众响干叶声相应庭外无号蝉庭内无黦蝇凉高思以澹暑尽景逾澄独往亦云足矧兹集良朋 
　　忙时供马蹏策策驱不巳闲时楗空斋白鱼钻故纸供马亦以罢为鱼复何事不如卸冠衫清谈对知巳有吐必终肠有约必终晷料无热路人冲泥惊坐起朝报日累寸嘈嘈聒两耳莫跖与朝夷孰非而孰是 
　　离离燕辞梁唶唶鸿遵渚蓬蓬脱木风淫淫打窓雨节序不相留物情良可睹畅怀就新乐埋头悔前腐孔林与骊山东西两坏土 
　　十年行悭运触处成忧灾蟁狢囋喘余全领仅干骸支撑聊手足手足复以摧故乡别父母异乡殡婴孩百龄能几何当此百景催怪来他家白倏忽上我腮知幻谓当遣偶感终难裁尝恐阴雨至引愁入门来幸此会弟兄兼以衔酒杯短言长言中两眉一朝开 
　　偶坐日易莫深谈浅酌时况乃昏黑云停午巳如斯跋烛不可记催骑固云宜其柰勉留天开户转如筛决决听瓦溜韵节叶音吹啾啾络纬鸣亦似解吟诗大雅出自然千古知者希 

　　○九月十六日同子兴过宗文夜坐先日为宗文初度 

　　远天霞脚踏晴岚露意云情吐复含累夜月明如卓午个中人静得函三惊看乌鹊同无住气识金银自不贪落帽登高余兴在犹将短发试冠簪弄月吟风自我徒不妨倦眼酒杯扶长安铜狄摩来未邻右金环记得无话到丁年骑竹马坐当丙夜噪城乌人情一笑堪迎送莫问张弧与说弧 

　　○秋日赵哲臣宅赋得菊向酒边开 

　　翛然篱下隐一种殿羣芳旧友惟陶令新知得杜康齐熏矜麝馥敌色鬬鹅黄应有同心约殷勤佐举觞 
　　团露一枝枝当风笑舞奇最怜新酿熟正及晚花时蚁湿犹拈瓣蜂来数点池清寒余我病悭量亦奚辞 

　　○何君美宅对菊 

　　城中甲舍如鳞列城中□圃蜂皆歇独余盆子两三头贮得秋香孤且洁一种芳菲耐苦寒夭队繁丛非所甘戚家歌鼓侯家宴□尔行杯色不前众中暗里心相结乞食贫儿小有□座上祗今胡为者陆沈人间走牛马蹔换腰支斗米钱千年我亦渊明也不如归去不如归开遍黄花总后时月下冷衫霜下酒与君只合住东篱 

　　○书刘山西先生寿册 【 御史光复之父御史新按山西】 

　　霜威雪色照行轩绣斧初征望独尊累月封章皆石画平生家学有颛门勿欺两字从庭授再锡双纶见　主恩闻说征君栖隐处成蹊桃李自忘言山西夫子旧知名此日山西拥传行道水自河通禹贡观桥及梓见尧羹人间鹰鹗当空立天上鸥鳬结露盟捧檄下车知倍庆法星高并寿星明 

　　○寿区翁 

　　瓜枣终成诞瀛蓬亦杳然不如文字托聊得姓名传龙户频觇气珠官旧种田白云垂岭外为尔忆遥天 

　　○刘无美南还依韵 

　　宁有谗无极终知德不孤乍乘休沐日闲畵出关图池草蛙方急云天鸟自徂入林烦选席蚤卜尔为徒 
　　边烽与　朝舌此日日相寻饶有五湖兴难忘漆室心尊前为乐计雅后变骚吟囊底孤桐在时流爨下音 

　　○陶鸣皋初丞邹平拟一言奉赠不果今又补灵璧矣于其行诗以送之 

　　输攻墨守久声驰又道春秋佐理宜素业勉从于禄学旧逋积似送行诗山中乐石供清啸厅下文松绕翠漪雪色东南堪寄望每因朝爽一榰颐 

　　○何君美赵哲臣二丈使归同日出都赋赠 

　　同人偏羡出门交一路烟光掠马梢天外归心尘外事但嬴携手即茹茅 
　　遥忆相将上百泉山光水韵一齐奸■〈口酋〉然啸发神皆往办尔分尊抵一先 
　　语到愤时工呕血身当别处愿加餐与君相约无多法邸报从今束不观 
　　嗣宗狼籍终须酒曼倩支离也得谐似我疏愚无置所梁鸿冢畔尽堪埋 
　　相思寸寸抵乡云况复相知巳脱羣料得秋天占气象领花领鸟属三分 

　　○周侍御至自南 

　　为问南中事游儿好办归定情新也故鬬论是耶非若个乌藏柳谁家燕傍扉照临欣得地蚤晚借余晖 

　　○陆君启进士归寿母夫人 

　　忽地交占牍惊传子大儒挺乔冈势远穴凤羽仪殊高第誉方壮北堂颜以愉削觞真得意清梦转怜吾 
　　舁舆连竹入鲜服取荷裁霞脚干文幅星波上酒台及秋坤道王到越禹门开拣得金书出灵符特养胎 

　　○渔阳行赠萧大将军 

　　数十年来　款塞　天子不惜金缯赉将军髀肉看无柰肥牛大酒醉模糊起视旄头增忼慨 
　　宰□□□倚作骄蓟门一道控全辽将卒齐声喝赌枭今年□□恐怖死大帅西来说姓萧 
　　渔阳突骑天下殊东殪日本西灭　妖氛扫尽洗兵车儿男磨墨盾鼻上为公勒石医无闾 

　　○寄松江张年伯和韵 

　　偶从人世觅真人公与平泉巳接尘意大得时归竹素身无拘处避枫宸一星幽火留茶鼎半幅柔颿理钓纶张陆旧传交让渎其间池水正清沦 
　　总怜天未丧斯文消息盈虚破几分交论不堪投到溉兴宗最喜得陈羣功名老去惟亲酒书札传来尽写云梦绕松陵吾亦乐鱼香莼美熟知闻 

　　○访陆无从先生同来驭仲梁君肇先生之子鹗侍分得江字 

　　别后髭须我亦尨多君老臂力能扛一贫如此身滋贵群俊当之气转降嚼酒几回重待月理帆许久更维江拈来七字参文佛聚首须臾到乐邦 

　　○闻金副宪决意归觐口号攀留 

　　半壁东南倚大梁忽传洗沐有新章携儿扶老情何极塞路沿江走欲狂身世莫逢真顾复岁时唯恐再饥荒使君但得重回隐户户齐烧佛顶香 
　　悦亲何以说朝昏养体其如养志尊事在四方弧矢贵人添一纪斝杯敦襁中赤子回三顾麾下丰京动九阍林卧抵今谁得稳怜予欲诉巳忘言 

　　○施处士六十初度 

　　万事无过隐菰芦亦有人千年桃得实一枕石堪贫尊斝甫周甲禾梁适受辛菟裘吾欲老岩叟足比邻 

　　○麻子羽初度 

　　半生肝胆逢人赤半生眼孔逢人白横身作卧直身行从来不信乾坤窄往日儒巾尽得驩时文落纸声称籍与君同起丰沛中同是晴川门下客拂剑频摇日月光开函剩有风云迹误落尘寰十七年毂骑衣冠徒触额狐兔豺狼无不有人材昭代真充斥世间所谓好男儿尽成妇女甘巾帼朅来官爵纳他人重与君游完七尺愿君早试排天翼愿君豫办支天脊昨夜传奇演窃符侯嬴李同多感激摧秦救赵者谁子毛公薛公我亦适 

　　○子领南雍陈　　赠诗帀岁予既罢步韵奉答 

　　落笔能成五色芝蚤于慧阁见沦漪斗边光逼觇星使车尾膏随信两师颂酒最怜酲解独宜茶偏赏味回迟多君意气横天下拟向琴堂植佞枝 
　　当户何当更着芝何如菱蓼隐洄漪牢笼半世归魔域机械千般费偃师失路渐知修道得逢僧深悔入山迟月明是处堪栖宿羞傍人间乌鹊枝 

　　○书向忠节传略 

　　忠节讳朴慈溪人献县知县靖难兵入怀印自刭死万历癸丑有裔孙日萼知建平出传相观 
　　冠车无万出河间壮士封疆锁铁□千古乐陵原上望葛衣犹溅血痕殷 
　　巳分将身固首阳周公端不负成王只今死事诸臣骨共与天家庙貌长 
　　大海长江表寸灵千秋公论伴宣城 【 陈尚书迪衣带诗千秋公论明于日】 人奴幸遇侯来保莫更相逢御史瑛 
　　方黄铁练头颅巳累叶云来近若何吴越世家传献县光前应得建平多 

　　○为胡工部渐季寿母 

　　起部声光籍慈闱教化行景风来旧辇善气接层城穿凤机中字吹龙曲里声共传懿德永汝水正清清 
　　月户开堂北星车度社南树萱多气色食蔗有余甘锦阁新乘翟廉规旧却蚶往来官槖瘠佐酒倚名函 

　　○上宁国祖茔舟行往复 

　　两月积成涝一朝忽见山人皆伸屐齿天亦破陈颜是处临花坞周流接水湾总无乡国事容得饱乘闲 
　　拂水乍乘郭黏云尽置山隰原齐献瑞鱼鸟解承颜宿□鲜缘岸柔舟健入湾往来人似织并喜拾春闲 
　　饮溪天觉近云杪更衔山俯仰工玄对浮沉一浣颜踏沙分子细进艇陟凹湾但有清堪味中流顾影闲 
　　沿堤曲以新□覆面丫山熟路经回梦长天照夭颜帻因风乍岸眉与月当湾稳坐高滩急牵移亦不闲 
　　一叶穿溪入劳劳大小山村惟花事壮肆以酒酤颜乌语悦新霁潭声空窈湾农耕方料理亦得与渔闲 
　　雨后山皆见其前几毁山乘除归大造云物改韶颜桃李围成圃箄船簇几湾一春储笑傲及此许身间 

　　○游黄山 

　　偶途次大病四日甫至汤寺而景升以先一日至翠微传予来自松谷云且去松谷矣蒙自翠微贶诗依韵戏答 
　　病里牵车信路通不知身在五烟中乍逢汤寺承新沐颇怪君行疾顺风地主多情迎似避山灵作证色非空此来酣与轩皇约六六峰头遍待公 

　　○莲花□至海子 

　　但说山游眉宇掀朝来竹林争阗諠千峰万崿开华园似拱如迎意谊敦攐衣策足以前奔只身飞空等云屯跳天跋地镇乾坤有山无路县肩跟木以梯戙竿以援上下周遭驰且翻便于猱狖捷于猿鼻孔贴壁脰属垣突然跌荡凌平?山鬳瓦?脊梁摇摇神轩轩左右见之足皆蹲面无人色舌腭反言?豆譳孙郎哭失魂就中胡子稍能骞彳亍顾盼声为吞老成矫夭推髯晜前牵后挽需老髠更称昨来丞相源道涂堛塞沙霾浑恻恻力力不可论较之今日驱广原堕地以来无此□□脚穿胁陟天门一罅三光指午暾侧身欲进叩于□九豹当关廌两□帝遣容成锡纛旛飞红走翠集云盆错陈玫瑰供□飧五山食豆四瀛樽□裳綷縩朱冠裈鹅笙龙笛沸篪埙花楼香□□霞暖平生耳目居井眢到此形骸都一燔当年丹鼎火犹温我欲于中试□潘素书之外秘真言我欲乘此启□□冒险行游志有存尘世局蹐如鸡□抱妻畜子夫何恩文章□□未为尊看予白昼枇天根尺鷃安能知大鹍 

　　○十七日自海子至松谷庵示同游诸子 

　　一枕□营梦觉惊恺之□笔杜降声云涛震吓喉俱哑风□冯□足每轻□出为岚横出岭俯来似送仰来迎请君□□龙吟笛谱作人间大海行 

　　○松谷游诸龙潭 

　　饭起凌溪行溪声面面作如歌复如啼如拍节相和如奏丝簧细如摐金鼓大搏石立巉岏深潭四五个呷水齿龂龂宫宫龙母卧青黄黑白赤诸名亦强坐猛势迭凹中睨壁章邯破磅礴莽回互风日争掀簸须臾贴浪文喜色须眉贺物影若游空绿净不忍唾吾爱深潭旁石骨真龙蜕别理养珠池洁甚防尘涴钵底数螺旋俯仰光相磨瀁日无定色目艳闪欲堕至宝信遗斯象罔终无那 

　　○喜潘稚恭至稚恭来自真州追于海子不及相会松谷庵 

　　故山千里共追陪撮胜偕英两尽?黄海偶而留指爪绿潭几处照毛腮石间蛤吠声如犬树下儿啼响是雷莫讶数朝齐作雨多君新带大江来 

　　○松谷庵雨中即事 

　　凑景一朝分山山欲化云洗翻龙子钵拖湿女郎裙罩树千峰暗舂涛万壑闻不堪桥断处红泪落纷纷 
　　山径疏泉脉溪图写水葓五龙齐喷玉万马约嘶风卧被推光逸熏衣狎贾充巫烟兼蜀雨为一恼髯公 

　　○由松谷至翠微寺 

　　几朝赡养足神全□壁开峯倍益妍怪石盘来胸荡日奇云绣处领缘天山童采药初乘霁龙母临潭尽发泉最喜翠微归杖底况兼不费杖头钱 

　　○雨中上白云庵次景升钓桥壁韵 

　　冒雨穿山羡未曾息肩无寺寺无僧宽围白浪身千叶峭入青天手一藤龙吼药炉舂急杵猿调茶鼎煮孤灯与君伸脚量□顶踏着云根不记层 

　　○黄山杂□ 

　　闲山闲水待人闲景物乾坤一剎间似某隐来新得地近年人倍诵黄山 
　　费佗竹杖两三条摩尽青天□仞高但一拔身身界阔齐州点点等秋毫 
　　骊山浴后再黄山梦到羲轩影亦闲银鴈金蚕都一炬酌杯先蘸祖龙颜 
　　兰蒲列席屑榆香黄帝开天古道场　当代圣人尊圣母祝厘新敕赐慈光 
　　烟樵一曲新鹅管乳洞生硝旧马牙财摄组簪归道办衣光叶叶领天霞 
　　洁清不独表温汤溪走潭渟水尽香共看轩皇修合处看今随地涌丹浆 
　　老猿堕臂鸟翎惊黏壁搀天等幻身不向莲花沟里上连山十分减精神 
　　攀援绝处偏投足登顿危时正耸肩直得髑髅全劈破堪来此地学安禅 
　　石根皱处便成盘积翠千年老石端短鬣瘦筋甘偃卧槎枒死不拜秦官 
　　洞头洞口列峰齐环似花竿拜似圭更逐洞中张板屋何如连洞一丸泥 
　　万峰回合绣成堆活翠生花扑面来胜界凌人身欲绝不须重上炼丹台 
　　万迭云升万壑藏群天□叶香茫茫东峰下漏西峯日笑蹙金鳞踏海光 
　　谁家巧匠琢花矼疏密纤肥称景庞欲置睡庵开八面玲珑万笏尽当窓 
　　傍岩一缕翠云筛顷刻岩头禄一池似恐献奇奇不尽亚将峰色下垂垂 
　　呼茶定里云方变着杖劳时雨乍零山息献酬人息步岩峦一洗竹竿青 
　　由来此地听鸣弦杂雨争飞响倍宣二十四溪俱应律连喉拍掌奏轩县 
　　箐密丛中侧脰行万般花样不知名总怜艳色殊香并别掠幽人一段情 
　　山形历历输情别崄势凌凌呷味深不向此中严讨论也应辜负入山心 
　　突处巳经天共削幽来兼得地同眠一从掷钵源中过绝似鸿荒太古前 
　　晚山烟幕失西东日入峯存似嵌空收拾一天归鞹里又张明月□新弓 
　　壁土孤撑壑上行每将夷险试生平保无失足魂常定纵有奇危梦不惊 
　　穿山疏浅极深浓山骨山皮山髓供夜半惊闻山鬼哭苦遭剥啄不相容 
　　岚云如绣态纷纷出没山间作景文蚤起看山云亦起始知常有宿山云 

　　○径山诗 

　　觅友寻师度会稽含情千载不能啼闲从国一堂头过一瓣香儿吊冢鸡 
　　拔天跳地穿黄岳抱月回风隐径山着处尽成香国土单肩赤脚恣周还 
　　半月东山水上行熏风南逗晚凉生从君参得黄杨木大好随缘断佛情 
　　格物何当物格殊子韶妙喜两模糊而今剩有关西首剑击凭谁落畵图 

　　○径山赠慈云上人上人由老青衿六十而缁 

　　若论出家事真须大丈夫法门无阀簿将相复何如 
　　以我安心处看君下发时世情都嚼遍渐觉道情滋 
　　万竹围成翠千山欎起烟朝来瞻大士巳结宛陵缘 

　　○吊方采山先生 

　　理数大齐无过百乾坤不朽况兼三累朝元老连东毕当代文章压济南阅世如碁聊几局游仙似梦巳真酣延陵旧剑终须挂暇日凭公理白蟫 【 公素园久诺为作序】 

　　○会稽哭歇庵先师六首 

　　半世疑情甚凭高一问天玉山终日剥梁木几枝全果否彭籛夭将无盗跖贤斯文看丧尽底事不生怜 
　　灭度不灭度冯谁转法轮众生齐作佛住世亦须人遍地文殊药伤时鲁国麟不堪长夜叹空说火传薪 
　　频日眉尝敛逢师手亦张总无苛礼法得任性疏狂坐每连昏昼谈堪决肺肠平生谓巳矣百尔足相忘 
　　不惜蹄涔纳何当大海枯壮阳一以蚀晦魄复焉苏涎竭蜗终裂光盲兔亦徂怪来啼不尽累岁竟呜呜 
　　亦合离尘俗相将到乐邦竹风吹旧榻樵雨落新腔定里前身见重来顾影双可知船子月分印越西江 
　　窄艇沿湖入肩舆信寺留夜禅分茗舌春课拾花勾共说千岩好堪成几度游山阴旧时道不意是西州 

　　○送鲍宣城入觐 

　　昔伍伯狠如狼今何其如槛羊昔老掾鸱吻张今如蚓反水浆昔官府实玄黄今如蝉吸清凉昔日土计十囊五囊公今不持一物职贡无所将公行公无行大豪巨猾祝公遄升灶妇舂儿祝公重临公若重临福下土百姓齐声击缶鼓 

　　○赠郑华亭 

　　载得华亭鹤初鸣自九华有声清唳汉无事缓行衙欝郁康成草沾濡宋就瓜养堂双耀日齐祝万人家 

　　○病卧几不起得胶州先生书知有太公新制两月甫理答拈笔上此 

　　坐断人间舌无情望却回乍因云叶堕遥见海门开日月行如弹冤亲聚作灰与师习水观差得照于■〈髟上思下〉 
　　牧猪今日事跃马意全降几着输赢局诸般丑净腔排场都一抹孤脊强能扛黄石山边过惟余履迹双 
　　漱石我为我逝波人阅人忧来知委顿病至亦吟呻负土祥呈鹿衔书异纪麟百年浑故物毋更语传薪 
　　夜眠看白骨晨客候青蝇子在回何敢斯文或可凭懒容深入榻健思远扶藤望望千山月环回自海升 

　　○邓玉笥父母初度 

　　宛水宛水清且漪使君新来江之湄一泓明净澹须眉讼筒寂若桁杨栖牦大灶眠鸡居埘万守万令前此谁书院坊牌两誓辞强宗詟伏细民嬉汉阳太守其庶而双溪城下歌声齐祝万斯年环耄猊 

　　○王臣汤自言颛意谒仆宿敬亭行李为盗所劫仅以身免留睡庵月许告归出两尊人像为书此赠 

　　周游敬亭陟彼屺顾瞻母兮隔千里白云往来泥游子父兮母兮儿在此名不参巨公大人迹不属丰山胜水宁以其身委盗贼腐儒肥贾那足齿 

　　睡庵稿卷之七 

　　●睡庵稿卷之八 

　　宣城汤宾尹嘉宾着 

　　国初有知府黄公讳荣祖者实建今郡学已随家郡城今诸生中色其裔孙也予读其遗卷为书二诗 
　　朱宪昌卜居广陵顾予睡庵依韵奉答 
　　存殁口号 
　　赠郭伏生伏生以景升书至 
　　蒋玄同归云间用原赠韵兼怀玄宰眉公两先生 
　　别峯庵 
　　送若谷上人兼寄其师蕴璞 
　　李玄亮归云间致问眉公以诗代书 
　　访月邦于海藏庵同汪原博周华父孙伯揆 
　　观珠诗为邢秘书以礼白衣得子作也星士郭生自廿余年前决秘书以是岁得子尤奇并及之 
　　壬子春携六弟近尹赴旌德考寓周生书屋予诸生时馆者见壁诗凄然怀念用壁中旧句他时归卧故园春为韵 
　　李礽启枉予睡庵 
　　程君衡枉予睡庵赠别 
　　铠公访予谢赠 
　　旌德西岭 
　　望梓山不及登 
　　寿施济宇亲家 
　　哭岳父沈静庵 
　　予宗大海向予道其邑父母麦公索诗以诵 
　　为鲍子尚浤寿其母戴孺人 
　　胶州赵玄冲师访予宛水上寻过吴门辄别纪想二诗 
　　寄寿林仁甫 
　　任母毛孺人六十 
　　遥祝王蓼水以八闽之英持平八桂家季父一中朝莫趋事沐浴恩渥命作此诗 
　　宿黄渡同景升 
　　初入柏枧 
　　游柏枧二首 
　　稽亭道中 
　　送殷大涤之福宁任 
　　寿遂安令吴芝房家弟就尹为其属簿 
　　遥寿汪士能 
　　奉寿曹母徐太孺人曹母者进士元甫履吉母也 
　　善权洞二首 
　　澹庵诗为张稚原作 
　　寿梅母杨孺人九十 
　　送吴纯所宰耒阳 
　　邹愚谷先生七十敬赋近体四章托申向往 
　　挽旌节梅母 
　　高君翰先生七十再作诗敬贺 
　　南园大雪马仲良止饮竟日兼贶四诗依韵奉教 
　　寿张母王孺人七十 
　　江先生由宣学博迁惠州别驾以六月言别赋赠 
　　许先生由宣州学博擢令阳宗赋赠 
　　赠饶心衢 
　　詹中丞诔诗 
　　除日还家 
　　高淳谭令膺封代魏生韩生 
　　赠虞司理考满 
　　五日赴芜湖龙舟 
　　午后一日梁无他水部招饮泛江陟驿矶同潘景升二首 
　　采石诗 
　　访锺伯敬下燕子矶用韵二首 
　　雨中泊舟江东门外潘景升再携冦郝二姬集莫愁湖而别 
　　天台图寿阮居南征君 
　　携谢阁访曹元甫词人至者十数辈依景升韵为诗 
　　□元龙就读予斋帀三时言归赋赠 
　　送王清川郡丞之临安任 
　　同黄玄龙南陔 
　　寿张如川光禄 
　　萧自上世丈枉□山斋言念吾师黯然成韵 
　　梅日宣五十 
　　欧阳户部家园冬后牡丹两放遥赠 

　　○国初有知府黄公讳荣祖者实建今郡学已随家郡城今诸生中色其裔孙也予读其遗卷为书二诗 

　　千古宫墙庙貌新百年棠芾忆斯人而今定载端门笔亦有刍儿见获麟 
　　道惟邹鲁开贤圣吏有龚黄长子孙今日衣冠推旧学拟将通德表其门 

　　○朱宪昌卜居广陵顾予睡庵依韵奉答 

　　跳出尘中人鬼关嬴佗佻达也能闲居身似鸟空明外过眼如云反复间客子论心多白社年来行脚半黄山与君一觉杨州梦买得琼花亦解颜 

　　○存殁口号 

　　巳讣公安袁六休夷陵雷史复难留楚中才子几销尽乞与人间一小修 
　　年来新幸领山川楚尾吴头好作缘可是贵游游伴热一寻隐伴便相捐 
　　归田巳得偷生计比部犹县舍死书寄语荆门曾太史林间辇上兴何如 

　　○赠郭伏生伏生以景升书至 

　　不因清影到茅橺长日三竿阁每帘拔剑逢人惟露胆将书投我各张髯诗名久盛西江派文德虚怜小畜占海内相知如问讯云闲鸟尽正酣甜 

　　○蒋玄同归云间用原赠韵兼怀玄宰眉公两先生 

　　吴门市走也能僊变姓捐孥祗一先久绝贵游穷巷里乍逢闲客短铛边量缾有粟权朝食夹岸无庐仿半船 【 玄为余书半舫二字】 藏似陈眉行似董何须五万买枯鞭 

　　○别峯庵 

　　持魔持佛总归空有发无情道力通火里观身亲见塔尘边说法自来钟闲云入市刚三迭侧月临庵只一弓莫捏他家敳捧喝年来贪得耳根聋 

　　○送若谷上人兼寄其师蕴璞 

　　我有大患为我有发既削子发以纵子韈天上天下云胡不跋而我愚公乃致重刖世法道法总干屎橛三万六千消君一喝 

　　○李玄亮归云间致问眉公以诗代书 

　　年年心境梦眉公身在膻场未敢通一自姓名归落籍支分山水划江东 
　　香案牍前寻吏帖珍球船里护蠙宫闻君新着逸民史千万母忘汉孔融 

　　○访月邦于海藏庵同汪原博周华父孙伯揆 

　　驴事方休马事还就闲那得便成闲长林己饯初生月终岁频穿未了山露地茅根趋白业黏霜杮叶损红颜时情物理都消歇准拟从君一掩关 

　　○观珠诗为邢秘书以礼白衣得子作也星士郭生自廿余年前决秘书以是岁得子尤奇并及之 

　　筭来禄命胜商瞿出色儿郎爪发殊道是满门齐供佛当生亲解髻中珠 
　　福不唐捐命不违偶从日者说玄微亲知得授陀罗诀七政三盘护白衣 

　　○壬子春携六弟近尹赴旌德考寓周生书屋予诸生时馆者见壁诗凄然怀念用壁中旧句他时归卧故园春为韵 

　　富贵功名撇眼过朝横金紫暮渔蓑敝吻直将■〈犭俞〉猰抵孱肩强与豺狼磨长年揭揭气欲?　二祖八宗鉴匪他常言独掌难成拍亦云斧小不胜柯用之则行舍藏矣一生作计丘与轲齐梁不遇轻三宿陈蔡相从饶四科 
　　百无所恨平生为一见故人驩解颐宛溪句溪净且洁何故唾洿使水兹从前意气渨马矢情绪蒸结徒抽丝天高地厚局且蹐空肠一寸焉撑支提他世界与官禄尽付人间向火儿布袍脱粟吾自足安所不得贫贱时 
　　十八年前学应举十八年后引初衣致身抽身喜得蚤四十归田世所稀朅来伴弟临远试齐研同窓半是非东西文场影亦熟不关督学心尤肥闻知见知欣有托将丧未丧天意微无事间听一鸟语声声唤道不如归 
　　白板子中堪稳卧黑甜味美午刚挫每谈少壮辄风生仰忆周游枉天大纳爵巳无革带钤还儒更省朝昏课嫌山峯少云忽出喜人不来鸟冲过牕明几净物景淑旧日生徒时在座入室升堂并有之池头科斗私自贺 
　　岁阅四壬子午路 【 予以壬午童生考入□今岁壬子】 沉浮浮沉凡几度自小不辞行路难崎岖博得三溪步他年额发今颔髭依稀长短相更互使气偏传博浪推断肠本是丁香树无端落莫没尘淄飞扬跋扈全非故好少好老好武文半生总被科名课 
　　闭门此际强出门岂能量脚踏乾坤出门山水闭门书矢约分工细讨论黄岳白岳封境内历年梦想批云根脚跟首蹑梓山是游目如昨寄遨魂齿角不复挂　朝辇性情可以亲乡园寻山寻水信所便六合之外听其存 
　　四时迭帝如推轮隐见教学相主宾诸生祭酒巳冬事仍故诸生如再春为之不厌诲不倦道在从兄与事亲抚今追往心恻恻步步趋趋似有人回首涕下不能止当日灯膏倍苦辛父母兄弟命所寄朋来时习德为邻 

　　○李礽启枉予睡庵 

　　美亦一嘉宾恶亦一嘉宾车盖塞长安中情非所亲裂眼看公辅脊梁生作狞平生两酸眶注不出头巾或解曰怜才才亦科第耳或解曰怜贫贫或不止此对面两扪胸脉脉何有以 
　　昔也门无膻绅士织于梭今也门无钤密戚鲜经过昔也云如宣绅士争鼓棹今也云如宣密戚皆相笑寒温别有锺声气成孤调敬亭云鸟绝恨不携谢朓 

　　○程君衡枉予睡庵赠别 

　　身同孤鸟性同云突地团圝也出群肝澹沥时生剑色须眉澹处说茶勋檐头雨急传清响塔里灯明写赤文乙未以前辛亥后周旋来往得如君 

　　○铠公访予谢赠 

　　葛路藤场较万端入头容易出头难而今似我头方出面目逢君子细看 
　　着冠束带千重茧骤马驰车几窖尘今日得人全洗削眼光胸坎一时新 
　　缘头生发发生簪次第亲疏岂费寻若说脱簪还恋恋问君当日剪刀心 
　　人间交态总纷纷草乳花滋只自熏世法己完成出世凌空初下敬亭云 
　　三年死限曾天目一代开山又化城我巳林泉堪狎长看君竖拂作功名 

　　○旌德西岭 

　　横来侧往总成山密树重云学闭关此去流泉应万尺桃花那得到人间 
　　石露决决云袅袅下窟上巢木之杪廿年尘涴井底底今日置身拟天表 
　　折牒云花不待蚕高眠斜日没苔龛寻常沸鸟声俱绝夜逼深时闻虎酣 

　　○望梓山不及登 

　　纷纷士女竞游山下上危岚宿巘间百种芳花萦健屦一羣夭鸟拂柔鬟多情烟月留今昔无恙神 

　　○寿施济宇亲家 

　　大熟山林味相将骨肉缘一枰环甲子三雅阅流年河水纹犹皱秋云态每迁佐驩饶胜侣贪与日周旋　启手怜予疚钟情难具陈舅甥惊去住儿女倍酸辛奏酒一为乐加笾酬所亲今秋天地美暖气得回春 

　　○哭岳父沈静庵 

　　直拟芳华入岁登何来舛事复相仍频年风势摧乔岳是处缁尘恩玉氷三步炙鸡浇太尉寸心一剑表延陵姻亲渐减身全暇举案佣舂计可凭 

　　○予宗大海向予道其邑父母麦公索诗以诵 

　　沸石焦林卧欲僵每从暑极得真凉众人之母歌谁嗣一郡如君贺最良安隐何缘趋佛土温清乍喜接天浆黄云是处堪阴映可独熏风在宓堂 

　　○为鲍子尚浤寿其母戴孺人 

　　春声淅沥渐成珠绛雪丹云见鲍姑欲向君家盟旧绢石函秘策得存无　盘飧茶味惟含糵畦序芳颜剩种萱宜老宜男忺得地春风绿绪满庭园 

　　○胶州赵玄冲师访予宛水上寻过吴门辄别纪想二诗 

　　结交天下士意气如虹奔知我与我知差池笑语讙我知则巳矣知我难具论下下而高高身如车子翻峻坂历巳尽聊复回其辕平生检谒牍姓字半乾坤一朝壑与丘百顾无一存今晨清镜开喜色动春暾眉宇接新驩剪拂思旧恩汉阳影巳寒会稽复声吞巨灵未可灭天心重晏温腊竭条风来庶矣苏陈根 
　　百年忽巳半寄生予逆旅朅来三十年新奇饱险阻把君如梦寐妮妮儿女语物情共所谙尘路无复取空镂一寸肝报恩无处所江山与风月犹堪作徒侣勉旃春夏留悬装啖云屿黄岳白岳峰可以下芳谞云胡吴会行倏而咏归与视颔余亦白相将能几许负心非一则百际俱龃龉捧茧赠行李抽丝千万绪 

　　○寄寿林仁甫 

　　林仁甫公子之静修有道者也顾予宛中予及艾又颛辑名言觞予仁甫少予正十岁当其期无以为报孙晋仲曰千黄金为寿不如一言林君之指于觞翁兄具见之矣乃为一诗纪一时道义之契 
　　半生巳作知希贵不惑应惊学所难道味研时存独契物情谙处耐同看穿山历落辞鹦鹉蹋地繁华厌牡丹最有青青林下竹年年相遣报平安 

　　○任母毛孺人六十 

　　入座客皆醉及春桃始华庆云生狄佩旭日映檐牙偕老弋宜鴈多男唪有瓜庭除赢乐事分艳到山家 
　　为忆金陵路闱厨互探亲方舟逢濑水阖室似比邻间岁相为寿论年校一旬迟予上女儿拜手上堂频 

　　○遥祝王蓼水以八闽之英持平八桂家季父一中朝莫趋事沐浴恩渥命作此诗 

　　亲持簜节广询■〈言耴〉景物弥传柳柳州万里山川遥对酒四时烟月独当楼空明水似看鱼立宴恺风能引鹤游 【 柳志载立鱼石驾鹤楼】 若向蓉城间初叶思人树远尽春秋 

　　○宿黄渡同景升 

　　又向黄家问渡来黄山黄海忆追陪长桥细月眉相约别馆层峰影欲开城郭远时轻就枕山川逋久数酬杯独怜天意知游意大费风霖洗宿莓 

　　○初入柏枧 

　　树树欣相接山川并作围溪流随响入寺影曳烟归长日夏方壮晴天绿正肥寻幽无处所此地得初衣 

　　○游柏枧二首 

　　崇峦万仞小成埤置产高原置屋低溪鼓共喧丁字水山更频报午衙鸡茶枪盛长连旗放竹子新生与母齐一枕羲皇清到梦风牕石榻任君栖 
　　摩厓蹋壁费朝功转向初临认引虹闲石可凭环坐密危桥巳断仄根通族云在树光生袂洑涧穿林响奏桐细数鱼儿知乐矣四游无际似行空 

　　○稽亭道中 

　　进取山容熟衣冠领晏温浓阴看月聚蒠荟与云屯绣岭聊为郭游岚并在门蝶裙经树绾■〈艹雀〉袜拾茅蹯烧刼灰遗迹畬塍水上痕麻深不辨路犬吠始知村石穴通三穴?殷天光接一魂所逢皆隐具相对巳忘言 

　　○送殷大涤之福宁任 

　　之国便于里轩轩五马行不妨河朔饮犹及尚画程照水荷香熟嘶风蝉羽轻蓝溪溪色好须让使君清 
　　彼豁得周还青梧碧藕间所怜亲故集无复贵游颜风雨如相恋云霓尽日攀宛陵亦足睡寄语霍童山 

　　○寿遂安令吴芝房家弟就尹为其属簿 

　　奕奕维桑彦栽花满井隅人皆推旧学境亦署新都市户亲承沫开冬大赐酺县知天路近云里识双鳬 
　　合乐荣萱艹昭庭写柘浆繄予分手足于役具供张羣望社而稷微忱趋以跄筵头呈擪舞尝得诵齐芳 

　　○遥寿汪士能 

　　不分文章崇翻怜道义真太函良巳矣高步尚斯人拟鵙常单食为龙必隐鳞南朝天界寺吾亦卧经春 
　　阅世宜称老逢人总讳名赋心聊控引酒德政纵横傍水唫玄鹤添霜洗碧橙何年随杖屦与尔话云清 

　　○奉寿曹母徐太孺人曹母者进士元甫履吉母也 

　　不向昆明问劫灰姑溪清浅等蓬莱婺星丽日躔龙角娥月当江烛蚌胎迎气晏温开北户并精慈养诵南陔看君大被多延接数出鱼羹饷客杯 

　　○善权洞二首 

　　高下幽深信所之雕镂真觉造工奇泉声滃郁行山腹树影槎枒列石眉穿壑绝时僧引脰陟苔滑处女扬袘白龙一唤应须立窦子陵阳旧有期 
　　祝英疑亦传奇耳可是空山有迹不双洞鬼呼如复出千年人在得同游流泉队里添歌嫰乱石藂中试步柔会向岩头扪碧藓几多脂墨渍荒丘 

　　○澹庵诗为张稚原作 

　　寂寂桃花岭章江过雨初卧山青到牖餐月皓当庐水落石方出天空鸟自如浓华无地着尔我一轩渠 
　　筑园成日涉开阁忆平津无复冠车骤因之涧壑亲琴书单更□钟鼎覆犹新别有承先德闲云意可循 【 先师相有闲云馆】 

　　○寿梅母杨孺人九十 

　　首夏荐嘉菽官桥肥柳枝尝于拜庆处倍忆舞斓时百岁人犹健儿孙喜可知愿歌将进酒更奏远如期 
　　长日遥相揖千山尽到门黄云冠邃阁绿草绣平原风景佳无极庭除乐正繁大年人共瑞况得树之萱 
　　爱尔诸孙侍琳琅触目逢多才征世美介福自天锺子女成通族高曾转少容神明关眼耳名理亦堪宗 

　　○送吴纯所宰耒阳 

　　十上公交车九不报蹔领皋比敷圣教一朝徙握耒阳圭半壁天南归大造骄他舌柄蜩螗沸犯我颜行狼犬暴填坑无万血弥腥食肉者谁空臂掉 
　　天子徒烦慰恤勤穷民在处多无告权将一邑寄一贤好为抚绥备群盗我汝幸不中兵革增租益课争先効人民社稷有人乎余生庶几安屠钓 

　　○邹愚谷先生七十敬赋近体四章托申向往 

　　年至思先辈时危急异人孤行天下小独复道情真五酉精窥物三庚净守身可堪屠钓叟长此渭川滨 
　　不着乡人籍弥高国士门领身宁落穆俯世绝寒温雾毒龙尝卧林嚣凤自骞超然评论外亦足镇乾坤 
　　白雪中原后諠阗鬬鼓旗百途争市赝一脉抵悬丝??间地堪谁共呼天信在兹多君删述业太始索轩羲 
　　巨手营家乐人情不谓然裁成余艹木位置及山川喜得林泉侣兼深丝竹缘隐居如办宅吾亦乞闲钱 

　　○挽旌节梅母 

　　长年开八袠大事纪千秋搦管闺仪重颜门　帝语留以兹垂世显不负室居幽尽力支宗祏仔肩到白头 
　　马肝羞肉食熊掌得鱼泔经世齿无龋于今目共含纲常垂竹帛庙社寄笄簪愤极中边事须眉不复男 

　　○高君翰先生七十再作诗敬贺 【 有序】 

　　同乡庆贺赠送之文必隐人是役是嫠妇作嫁衣裳甚无叙故概谢之至心所欲言无俟人索也平生敬事君翰先生无地着舌今且觞同乡绅既以相使诸士友之亲厚及交予者弥聚趣再言谓非予言不足悦先生先生于予父予母予诞每咏歌之不足又从而申之施于不佞巳矣施于人亲者如此为人子者宜何如报也文字之外别拈韵书愧乏琼琚聊申悃愫 
　　一世才华警捷敏一生肝胆向人尽三尺纯钩径寸锥所至公卿频接轸东驱蛋户扫鲸鲵西控番儿茹玁狁绝海风威绝塞勋丑类闻之咸息屏书生缚贼如缚豕拟献　天子行受脤庙社诸方貌铸金铭诵千秋绩悬簨高才猛气不可遏下挞伊优等蝼蚓异代同声转漆胶同时连臂偏矛盾一朝组绂纳屠儿归对故人聊一哂程途百曲气犹健技艺千饶家逾窘权将麈尾拂鸡鳬薄以书?木户??作栏楯生平意所不得处时烦笔札代斧釿百幅溪藤万丈缣横泼麋丸腕更紧忆昔长安东道东子驰我驱齐韅蚓朅来拔足卧乡园北户南窓限牡牝偶谈世事君欲怒但说人情我其忍万骨何当喂　羊高墉只合蹲鹰隼安宠全躯各养骄至尊焦苦日称朕男儿亦自有眉须肯向此时甘朐月?忍稽亭敬亭垂履屐宛溪句溪濯肠肾官衔不署纸自贵囊钱纵空衣可凖逢时不过位三公七十之年车亦引讥赞升沈工饱尝役巳恩雠绝畦畛似予专贪亲健强喜君发势犹宣鬒白白江鱼趁午潮青青篱竹生冬笋月屿风林事事宜山肤水豢俱充牣马牧牛医蹋地来共饮千瓢欢合卺 

　　○南园大雪马仲良止饮竟日兼贶四诗依韵奉教 

　　竟日寒光射水心城坳岩曲长盈寻茶勋栗冽移新味竹势威蕤隐故林月魄梅魂清到影鱼潜鸟宿寂忘音多君幽意能相问委巷柴扉空自深 
　　菟裘杂傍冢间营绘垩烦天又玉成几阵城隍摧突兀一林云石鬬寒清扑人残粒窥乌瘦舐客新衣信大行荒境不妨贫作供旋煨榾柮芋魁羹 
　　危上孤楼缓倚栏壁间为乞写容安同心出处兼金断书事侯王几局残酒胆倾时何用酹谈锋壮处不曾寒■〈骨孝〉儿射鴈纷纷落磔犬刲羊取次看 
　　酒兴文心密所妍裁交半臂巳陶然四垂山合天能下一炁云升帝有先齿齿棱层惟品石腾腾缊籍只储烟请观孤绝高寒夜更复何人得稳眠 

　　○寿张母王孺人七十 

　　一春离城郭春事觉芬菲始信潜林好偏资长菽肥及时每彩服得意在庭帏恣以诸生味相将母氏徽柔泥催燕喜冶树唤莺归碧草两余秀红檐烟上微累旬工晦景兹日展晴晖静入双溪奏清□迭嶂围睦雍人尽附孝谨世称希羹尽不闻釜膏深遥应机叔堪朝士共姑并大年祈是子能珍席多才岂绊鞿行觞聊割脯上瑞拟登翚拜庆康而寿随缘栖且飞阖门双健饭吾亦遂初衣 

　　○江先生由宣学博迁惠州别驾以六月言别赋赠 

　　巳瞻旧学倾江左又见新除出海南种树成阴收夏暑驱车作倅上秋岚行开五岭青如削别忆双流绿似蓝谢守高斋应不朽藉君此地置苏庵 

　　○许先生由宣州学博擢令阳宗赋赠 

　　圣代昭文德吁谟竟远施安民先置吏敷教胜行师今古西南策专成守令为特驱畿辅铎豫勒要荒碑路向牂牁尽星从益部移旋云秋澹荡倒水暮逶迤纪产鱼偏美遗经贝更奇箐烟清六诏嚣雾浃三危白国开鸡足乌蛮唱竹枝殊方皈礼乐上理逮戎夷谢朓青溪馆王褒金马祠谁言征盖阔岚岫日追随 

　　○赠饶心衢 【 有序】 

　　饶生叔彦供予游文雅可爱其父心衢公初暮浙藩明练有绩台司俱重之满阅徙益州戎曹而公拂衣归矣男儿为功名所縻不蚤断每每牵绊世网蹈入祸患中如公真足媿我辈也归有年好诗书有司数延乡宾公犹嗛不肯应余近慕之为赋二绝 
　　越水吴山忆往还芙蓉碧幕寄官闲而今约略官中况明圣湖头月几湾 
　　卷他事业三杯酒付与儿孙四库书长日深山眠正熟樵风耕月近何如 

　　○詹中丞诔诗 【 有小引】 

　　大中丞鲁翁詹老先生以丁巳辛于宣城里第其子进士君在朝讣请　天子赐赠官赐祭赐葬越二载己未嘉平之廿三日将殡城南宾尹为作诔辞三章 
　　记拂中丞袖摧山沸海时衣冠谁适主门户别成私道以羣嘂白纲缘独坐持洁身心愈苦　圣主得相知 
　　一辈就田闾东都洛社图儿童归姓字山水足清娱灏气人皆饮鸿仪世所模怜予侍朝壑今日始言孤 
　　湛露从天数肃烟到地荣人咸怀旧德　帝曰念忠贞在省权威折居台吏径清而今瞻辇毂谁复领冠缨 

　　○除日还家 

　　岁日聿云暮言归在旧庐宁亲为上理遯世得安居细雨织长路轻风幕广除闲情都欲换真性自如如 

　　○高淳谭令膺封代魏生韩生 

　　湖南湖北一山分九里洪波百里云泽国赖君卑室聚路人呼母远疆闻生男尽以谭为字锡命惊看　帝有文世德作求堪记述诗书我亦借芳芬 

　　○赠虞司理考满 

　　风仪高博韵清真揽辔翻知拥硕麟彝器图芳名在甲芝泥锡羡日加申行都分部三天子啜水弥康两大人百尺千寻遥映影余波欣得藉肥仁 

　　○五日赴芜湖龙舟 

　　静气窥人逐闹场持危舟楫有行藏江湖自阔何须竞风日相将未省狂急病让夷看擘力退寻进尺悟身防财言宗国魂多恨乍借离程一举觞 

　　○午后一日梁无他水部招饮泛江陟驿矶同潘景升二首 

　　束佩翻多揽隐裾临江置酒意何如揄材妙手兼疏水酹屈深情再酌予颢气迎岚低接树远声呷浪浅听鱼浮家辄与同人便不向前贤诵卜居 
　　水何澹澹石齹齹几阵晴峯挟影过蒨秀如君季最少崚嶒于我阅偏多安渔是畔堪舒碣揖酒随方可倒螺欲向其颠台且榭仰邀高凤俯灵鼍 

　　○采石诗 【 有序】 

　　采石诗多咏李供奉予往有欲杀众何意千秋某在斯句为临川汤义仍所偏嗜颜之卧处以今思之此山较供奉差老亦差奇即前无供奉当自超举矣庚申五月与潘景升往复自成一诗阻风两日和景升长韵再补一诗 
　　维舟暂寄渚之阳天翠横飞插两梁溪侧就江宽沐浴山危留石□品藏长林松老宜封爵静夜鱼游拟上堂辟古镇今多气象可容此地得□狂 
　　如此风波不可行旋依李白看江横干林挟怒频呼两伏怪乘□亦射晴在扰得闲隐者思扶人无咎长年情熟酣薄界昏霾态饱领长途曲折程篷底乍须龟作枕矶头聊以蚌为城浮家泛宅亦云足万岁千秋空复情山水有缘堪作主神明所据保无兵他年置我老松下阴霁浮沉始得平 

　　○访锺伯敬下燕子矶用韵二首 

　　道故追新思不穷周旋犹幸一江通廿年游屐寻来往半世交情忆始终壁势出群冲鸟外月光约语入林中毌言突兀偏相取境地孤清事事同 
　　□怜访旧似乘闲选胜同人一日间赏韵不分朝与壑奇情偏得水兼山还他历落聊伸气数尽交游足赧颜笑指十年前是梦无端天地费相关 

　　○雨中泊舟江东门外潘景升再携冦郝二姬集莫愁湖而别 

　　□缘莫雨失朝霞天半明星尚未涯逋发巳经辞燕子约眉重为□莲花同披烟屿撩郎面小骂香风妬妾家宛转双门成底迫去来来去想回车 

　　○天台图寿阮居南征君 

　　华顶昔曾上天台望莫崇云雷生踵下日月在眉中桃洞纷于水石梁绣若虹南游堪寄傲持汝寿君公 

　　○携谢阁访曹元甫词人至者十数辈依景升韵为诗 

　　密围圃墅惬孤寻广拓疏襦接素阴似约千山齐到阁忽逢多士集如林依天作供奇云态唤石能言伴鸟音一自华峰搔首后居然灵异辟于今 

　　○□元龙就读予斋帀三时言归赋赠 

　　得复朋来步与趋总怜天眼未全孤藏经是处临霞幕听读于兹踞灶觚塔火熨城占气象山烟揖树表匡扶坛南破冢堪慵卧用世终期管乐徒 

　　○送王清川郡丞之临安任 

　　中廷□廷走尘埃　至尊劳苦人民灾征兵征赋日旁午涂肝折骨空蒿莱宣州数年聊有托副守王公清且约昼卧昭亭云几层朝餐宛句溪一勺偃身延接无卑尊四部衣冠争出门凿坏似予讵因热黍谷逢春亦觉温　天子东南极左顾朱轓皁葢滇池路万里山川几席间看君直指乡州去倾城老幼尽跻攀夹毂牵裾不肯还羣黎安堵蛮□定静理遥瞻诸葛山 

　　○同黄玄龙南陔 

　　照水身俱净看云客共怡触缘林屿合所在景光移薄路坳成曲高冈恣得欹孑行贪对面可独隐相宜 

　　○寿张如川光禄 【 为其壻孙晋仲其尊人御史公】 

　　日月重晖□新圣主林泉乍憩旧勋郎不辞杖屦看山碧好把尊罍对菊黄天种麒麟连宅相家传獬廌袭冠裳敬亭秋色双溪月专向庭间办寿觞 

　　○萧自上世丈枉□山斋言念吾师黯然成韵 

　　汉水聿云逝昭亭空所思喜今逢世弟惊复见先师夜月生孤涕秋风□健髭重恩无地报得不负男儿 
　　乾坤互回莽新故太纵横索索□生气离离匣暗鸣狂麋丰草性乳雀野田行双鬓亦巳见前人空眼明 

　　○梅日宣五十 

　　策将时事付流光半世纷纶百岁场道废道兴知命在报雠报德幸身藏乾坤此际堪支枕庭序于兹适举觞 【 日宣尊人是月八十】 弹剑赌□都剩事偕君学易伴羲皇 

　　○欧阳户部家园冬后牡丹两放遥赠 

　　丹心不惜殿羣芳一曲清平调未央旧事云朝开禁阁新词月夕想霓裳谢他浓艳偏生色凌却寒威倍有香吾道至今存硕果如君端不负花王 

　　睡庵稿卷之八 

　　●睡庵稿诗卷之九 

　　宣城汤宾尹嘉宾着 

　　王令公移自宁阳闻命 
　　沈士一内舅五十赋赠 
　　七月十六日为刘孔昭寿其母夫人 
　　寿梅母吴孺人六十 
　　蕴璞来宣予卧病两月依来韵送之 
　　傅仲执寄赠依韵奉答 
　　齐越□枉予山斋依韵 
　　哭禹金梅三丈 
　　双寿篇送曾伟卿归觐 
　　丙辰喜雨谣美邓侯也 
　　为沈士弘内兄奉酬聂医 
　　寿吴莲亭七十 
　　陈渐鸿丈宿名□舍为巨公大儒所推重课椠之余旁摭素□□忽忽入其精微试之姻朋应手毕□予省视二人十九瘠病几不能舍以朝昏岁丙辰腊望渐鸿称五十岁戏拈药名作五言律二章贺赠之 
　　赠俞学博 
　　寿梅母赵太夫人七十 
　　余第七小弟为梅伯献丈之壻伯献有嫡母赵太夫人称八十余为诗文寿之数矣家封史以谊属至戚□余更酌再作五言律一章 
　　邓令公奏续膺封诗 
　　王生孙芝来宛上旬日辄言归念其大父养泰先生予代觞以言 
　　风木遐思卷为詹生日焕书 
　　遥咏太玉楼贻王昭文 
　　黎南陵擢守罗平 
　　送倪生归寿 
　　敬亭山同傅仲执孙晋仲 
　　吴鹤泽以外讣还江陵奉唁 
　　赠答朱元□ 
　　渡京口步润州城上自西门至南门 
　　舟由丹阳宿金坛 
　　辛酉四月阅詹曰至制义是日适闻报 
　　寿关太尊 
　　苏叔瞻公祖由畿南宪副参知湖广赋二诗纪别 
　　汪景谟六十寿诗 
　　江上晤陈长卿年丈长语竟夕 
　　韩孟郁来自粤东月余赋别 
　　赠麻子羽 
　　太初程公别驾吾宣而归归二年所士民诵念不能忘天启二年二月二日是其七袠之期尹部下旧民也深交其父子间遥赋诗为寿 
　　讯程撞生 
　　寿赵肩宇 
　　宁国李侯有母之丧赋唁 
　　潘稚恭有小像一轴多名流题识偶寄朱元价家佚不知所在顷得之市肆中携来宛戴清之谓其旧像不类复写之 
　　内弟沈大五十寄赠 
　　张范之孝廉北征 
　　壬戌春掩关睡庵 
　　直卿王太祖有贞母史太老夫人以季春朔四日为设帨之辰恭赋近体六章献寿 
　　赠蔡平阴 
　　寿王太守诗 
　　寿林樵叔岳沈先生七十 
　　句容骆侯有母夫人楼太君七十寿矣侯大父第乙丑给事刑科侯尊人噪文誉尚欲决举子战其从父侯我宁国同壬戌进士榜同官畿辅为子述事趣言代觞 
　　九华从心上人顾予予适结夏于景德寺忆自壬辰馆九华阅今三十三年老和尚了心往甚相契好其徒琴虚琴虚之冢子从心亦三世交矣破文字相作一诗送之 
　　赤城王侯荣膺恩封 
　　持地庵行送彭兴祖北谒南乐相公 
　　赠王宣之 
　　程公祖太初讣至宣州作诗吊之用致悲感二首 
　　刘孩之五十寿 
　　沈士良五十奉赠 
　　结夏景德寺赠别顾子予 
　　送僧觉一之五台致三学禅师 
　　友人汪中区遇吏部戴斐君于西湖赠之诗云拟及予兼托致意予衔感之为步其韵成诗 

　　○王令公移自宁阳闻命 

　　首善丹阳郭无劳更析疆印函新报鹊车辖旧承凰气色千人悦谣歌庶事康来苏徯我后端不负壶浆 
　　蚤莫关忧喜云霓睨去来惊心果父也浃耳咏君哉幽凷重生白枯髅拟再孩乃知社稷主顾复在蒿莱 

　　○沈士一内舅五十赋赠 

　　把臂恣周旋同耕宛上田啜蔬惟爱日隐壑不知年忽尔称将半惊予老更先养生兼课学精进是知天 

　　○七月十六日为刘孔昭寿其母夫人 

　　忍向人问说举觞提提雏凤得相将寻常削滑修甘事并与颛精奉北堂　海运心知拜赐筹雨甘云庆报新秋枕中鸿宝驱鸡犬阁道青藜烛斗牛 

　　○寿梅母吴孺人六十 

　　一覆一翻尘里蠛自长自短地中乌后先德善知难弟下上耆年似老姑入阐提场坚忍铠礼如来座解珍珠桑田海水堪搔痒调御人天几丈夫 

　　○蕴璞来宣予卧病两月依来韵送之 

　　久废朝昏课频寻内外方药堪参小品枕以荐孤光门??目甘山笑周身信壑藏老生与死病还我自堂堂 
　　有身我所患出世尔言还岂不风尘外其如天地间独尊禅作悦百冗病能闲别后恒河皱相知各护颜 

　　○傅仲执寄赠依韵奉答 

　　一水黏天阔层云枉道过盟心聊尔耳卜世问如何辛辣存姜桂菁葱泥薜萝乾坤枰局在数着亦云多 
　　雄飞需健翮弱羽爪?见宁林但各安栖宿何堪较墨寻远情生魄月精义拣沙金往复西湖曲流泉续好音 

　　○齐越□枉予山斋依韵 

　　披襟得所适毒爇不因时俊异看山健幽清下月迟门庭宁自废肝胆暴于兹若向交游论物情君巳知 

　　○哭禹金梅三丈 

　　寻常工熟卧拔足便成行白法熏应透红尘累自轻圣贤千古社儿女片时情一局争先后因君道味生 
　　下视白云端蠕蠕蚁旋盘拍浮生事了徙倚道涂宽耐可秋光半相将月影残笑题腊尽日与世作团圝 【 禹金临革有持□拍饮愿空违急急如律令腊月三十日等语】 
　　无复欧阳子何人哭圣俞战酣空视舌悲至特张须浇□□茶串听书踞灶觚年来山泽兴莱尔未全孤 
　　数部青门曲风流思出羣验灰新正乐搜壁广诠文累劫前仓颉千年后子云姓名应不没洛诵正缤纷 

　　○双寿篇送曾伟卿归觐 

　　郡阁集灵耀三鳣发远祥猗与我曾师精声永昭明推我朝昏飡披我寒燠裳八寓不足横□赏破寻常昔昔伴斋庐家人婢仆忘恩勤惠且温抑亦在宫良藻蘩有休仪锜釜于以湘繄子脱褓襦而时嬉我傍手股相提牵俨成弟昆行朅来卅十年弦朔欝相望乔柯一以颓樛萝黯低昂磨镜不得前废琴心倍伤眣忽子来临如开日月光一声郎罢啼对眼枯双眶囝无二姥侍藐诸焉作强二姥者孰谁一庄与一杨腹儿不腹儿拊畜差等量诵纬杂纺络鸡声足足扬宛陵越金陵徽刑寄官璜挟板寻旧扉赤翅仰天翔岂不关矢弓含情在北堂龙虎荟丰芑中有神鼎浆采之和菊英可以佐遥觞知己心所怀东音腾笙簧并素奉阿姥修祝延千霜 

　　○丙辰喜雨谣美邓侯也 

　　正月二月三月前朝滴沰暮澶涟家家灶下青鼃眠三月以后刚报夏雷收声雨告假东诅西祝不肯下白叟黄童托命我公我公临坛十步五步额地以□□面黧色瘁音哀酸善气仁心帝所叹须史霡霂倾甂洀千人舞万人欢仰事俯育隐人庶保无患办一枕高三竿 【 一解】 
　　宣亦劳止量腹缩口残莩来奔自齐自鲁今日不雨明日不雨东人之东予归无处昨籴不及升今鬻盈斗且犂且耙插我秧马活我下户我父我母 【 二解】 
　　蜥蝪蜥蝪龙来会食龙来会食玄酒馨稷无所取猳猪使君攻苦毄淡敕戒妻孥并啖菜茹合衙减餐合邑大酺肉良甘者胡为乎传与本官今日断屠 【 三解】 
　　五月十三澍雨大足满郊白骨更生壮肉五月十六属公诞辰倾国携觞奉献所亲天亦有耳民亦有胸公以一力呼天民以万口祝公云子来孙富贵丰隆视此雨渧与诸崽童 【 四解】 

　　○为沈士弘内兄奉酬聂医 

　　老将姚平仲名医薛伯宗杀生俱在手缓急若为胸瞥见青骡迹移来柳树痈瓌奇宁自致未许福容容 

　　○寿吴莲亭七十 

　　□塘潮气解催人雨两□云百感新不向人间问甲子看君七十守庚申　客舍西湖忆往年舞裙欹拍恣周旋而今传换三庚字试味重煎六一泉 

　　○陈渐鸿丈宿名□舍为巨公大儒所推重课椠之余旁摭素□□忽忽入其精微试之姻朋应手毕□予省视二人十九瘠病几不能舍以朝昏岁丙辰腊望渐鸿称五十岁戏拈药名作五言律二章贺赠之 

　　时事偏钩吻邪蒿解剌人何当归旧里附子学全身鸭舌生香细龙须荐席新炎黄有藁本可以越三轮　寄生差半百百合耳边过慈母倚闾健三孙下榻多从容举新酒续断写轻歌燕齿余将及鸿丹仗尔和 

　　○赠俞学博 

　　垂垂烟树拥昭亭曲曲骊驹引曼声不是春风最相惜长丝那得绾诸生　椎牛酾酒欺盘冷结驷连□笑辙环等是一官仍徙地恰将消息问尼山 

　　○寿梅母赵太夫人七十 

　　志之□梅茂才与焉梅母以丁巳仲春之二日开八袠同事诸子共称寿觞 
　　史库分知接侍频就中逸草见彤纶书王正月经洪笔奉母千秋有异宾池上赤文终起凤盘头鲜脯忆行麟蓬莱清浅凡三会为借长□拂海尘 

　　○余第七小弟为梅伯献丈之壻伯献有嫡母赵太夫人称八十余为诗文寿之数矣家封史以谊属至戚□余更酌再作五言律一章 

　　□泽流天永慈云映日辉鹅笙吹管细麋髓割牲肥樛木一以咏蒹葭得所依两家俱庆老长此曳斓衣 

　　○邓令公奏续膺封诗 

　　当制频闻守令贤有君如此诧无前闾阎乳哺经三岁社稷蒸尝累百年桃李盛时羞棘刺凤皇集处贱鹰鹯欲知明牧□波阔无恙菰芦得稳眠 

　　○王生孙芝来宛上旬日辄言归念其大父养泰先生予代觞以言 

　　漉酒倾三雅摊书拥百城有孙堪迈种命字曰升卿隐石销清影徯雷发壮声惠山泉一缕万顷写坳泓 

　　○风木遐思卷为詹生日焕书 

　　城头乌哑哑啼乳哺恩深今当反为朝声莫声血眼迷离顾视旧巢老乌安之东飞西飞靡所托栖永嘉之鸟翔而宛溪于庭于冠三足来仪不有名词曷永我思请公纸尾大书一鹥 
　　有轩有轩氏养静吞花卧酒山妆靓儒之冠冕人伦镜左图右史墨华映搏将虫迹作家珍拭与麟符为德印 

　　○遥咏太玉楼贻王昭文 

　　鹅笙新吹舞琼台玉洞千年一笑开大好容成能玩世排空亲驾紫霞来 
　　王笈相寻十八天云脂月乳嗽流泉永嘉旧物清如许贳与宣城号又玄 【 昭文尊公丞宣州尝颜其衙斋曰又玄】 厨头割味皆麟髓匣里生光属斗文一自吴山归隐后梦魂尝绕鴈湖云 
　　寄取生绡出八梭 【 昭文以家织见饷】 裁成半臂写烟萝不须境地人天胜也伴山容壑意多 

　　○黎南陵擢守罗平 

　　行行五马赴滇池遐迩中边普德施授简屡寻高士传芾棠亲憩大农陂从知干略诸城废是处酣歌十道驰数载恩波酬不极与君高琢去思碑 

　　○送倪生归寿 

　　今之海州城旧为郯子国我宣尼父昔尝问官于其所至今登山望海有遗则郯子诚贤孔子诚圣一往一来千载竞咏我无寸长可以待问不知倪主一岁一来宣州城云何质疑而就正嘻倪生人生百业忌耳食经舌尝之味始出籍甚文章巍乎科第上玉堂登金阙绾两制书生之荣亦云大备自我尝斯嚼札不啻□林之下博遂之间花晨月夕水屿烟岚烹葵剥枣荐旨及鲜兄弟在侧儿女在前僮仆在御姻友在筵二老人忘其为老而我亦不觉年之为年一日三公不与易焉嘻倪生生亦有父有母有年七袠式歌且舞家有玄庐大海渚别看天地开鸿宇平生得意在种植庭花囿竹何葱楚大伊小伊东陬西陬蓬壶蹀■〈爕〉飞红雨肯庵先生乐知许嘻倪生世不乏贱贫之子修身行己归亲福祉复不乏贵富之家跻尊食厚为亲辱诟嘻倪生以生之才文章科第何不得显亲悦亲亦有以岁月将身各努力 

　　○敬亭山同傅仲执孙晋仲 

　　岚城烟市不胜收财踏闉郊思欲幽一路夭啼称唤起夹堤新黛氏忘忧塔田黄檗双双峙山阁青莲得得留与子焚修仍纵饮冯谁万古共春秋对礼遥瞻屋角斜飞云去鸟望中赊睡乡乍到思眠石味界回甘欲买茶八代文章归别业廿年生事梦空荜莫嫌握手频频惜皮面恒河巳皱沙 

　　○吴鹤泽以外讣还江陵奉唁 

　　本以贫而仕翻怜始愿乖别前风振铎归处匣生霾流水趋诸子青山狎我侪依依云鸟在莫不梦高斋 

　　○赠答朱元□ 

　　人皆羡华冑子欲起青衿事业必□致词章每匠心以兹天壤契转向幽岩寻东溟与西岳其谁辨高深 

　　○渡京口步润州城上自西门至南门 

　　亭亭一艇指西关万顷波涛澎湃间烟火万家围铁瓮孤高独立是金山 
　　团团城子倚三山浴海吞江约几湾旋向女墙高处望金陵王气郁周还 
　　满城肥绿走春云裂眼波红射夕曛小骂春风开几折唐追山上女郎裙 
　　觅船不复有船行共说连朝士女忙女拜茅君趋句曲士迎督学过丹阳 
　　可堪孤塔置山坳破寺犹怜贴晚郊歌凤不闻麟笔蹶逢人只合自称猫 

　　○舟由丹阳宿金坛 

　　裁踰开甲湖又越珥村铺往来织桨子一水经诸路随意绿烟浓麦浪翻于雾四远原隰平极目田畴富春盈各景丽霁久群光聚蝶翅欲相泊莺声如有诉数里竹成埤百亩松围墓存者矜鹰犬逝者悲狐兔诵语诸豪家巳觉人非故物盛岂无衰似朝必有莫长林一影清伴月君其悟 

　　○辛酉四月阅詹曰至制义是日适闻报 

　　辇战舌徼战血剑首诸臣供一吷医无闾山平骨穴舂儿灶养肠空裂六虱翩蹮弥蹀□公交车盈牍如□鳖看君囊底浴寸铁文昌上将授神莂埋轮蚤□中丞辙旄头一指　烟灭书生之耻始可雪 

　　○寿关太尊 

　　巳惊天下多兵革犹喜生成载一方　新圣主恩崇皁葢古诸侯地重丹阳宛溪波阔家家润叠嶂风高户户凉三辅近畿冯保障百城齐奏万年觞 

　　○苏叔瞻公祖由畿南宪副参知湖广赋二诗纪别 

　　桃弧棘矢开荆楚紫葢黄旗直斗牛半壁不须劳圣主三朝共数冠诸侯深培镐芑施方博俯狥林荛思并幽酣卧竟忘身在壑瞻依一上问和楼 【 予南南郭外有小斋在双梅下公题其楼曰问和】 
　　紧地无分畿与疆征车六月斾央央旄头尽扫□当灭鹑尾新临楚益张远树樯乌游赤壁晴田稻蟹别丹阳乾坤沸甚凭戡定弭盗安民是本方 
　　右庵僧六十 
　　佛道中兴日神光大现时九层灵宝塔六袠本庵师瘦貌能坚固精心得摠持拟如隋舍利仁寿至今遗 

　　○汪景谟六十寿诗 

　　新安山水饶供客天下纷纷谒黄白新安人快冠车游结袜三公鲭五侯亦有当年好事流借交报恩与报雠太函大泌书千折其中十九皆休歙贸刀鬻笔烂羊头不惜西鹣与东鲽似我驱车廿数年所识徽人亦沓然多君精谨寡交际旧友太仆君所契翟公门巷任公儿林下何人堪把臂天启于今初改元枯菀炎凉色始眢看君甲子一周视黄河直倒昆仑源乾坤历历巳如此物态岂容重过耳酣中日月梦中身请约尊罍从此始 

　　○江上晤陈长卿年丈长语竟夕 

　　扑地阅江千舳舻千种列下水上水风往来信所发或竟夕篷底或千里一日张颿而鼓行随风势最吉云胡逆风使乖性翻瞥烈波浪刺天来橹败桅樯折孤孑谁与援全身寄飘忽乃知造化功人力不能夺咄予人间游许身一何拙居然背风势不肯效明哲纠纠隼集墉汨汨狐营窟窃国象为鼠枝官多于虱□狄与乱贼尝恐逼王室不材道尽闲有耻愤偏切谏争非所事无端舌偶出取笑同曹友俱诋为怪物矰矢四面集孱踪焉可拔削迹以还农此气得觊豁无禄菽可荐无田薇可掇百事不挂心颜色滋充实一睡十春秋镇岁废梳栉寂乌叫枯林深夜忘其匹忆予初登朝漫灭羞干谒意气适子谐出入并巾袜忆予遘乡难几与家人诀惟子深相怜多方出于穴忆予重入邸独洒孤臣血惟子知予心容容非所屑忆予卧深田半与知交绝惟子犹抚尘音邮时通达记子与予言汝亦太唐突不能忍人苦自苦偏茹结子自待甚泠待人何太热以兹为众忌逢时须改辙子曰我自知中边入饮蜜鳬短与鹤长不能易其质　皇网正恢博英流幅守秩愚者宜安逸贤者宜劳役岂以出处岐而改气声一岂以云与泥限此胶与漆祸首比干窍厉阶获麟笔处世无所遇立身有本末君其翥天飞吾以埋吾骨 

　　○韩孟郁来自粤东月余赋别 

　　敬亭曾复霁颜开骤鸟驱云亦快哉百尺清溪堪并照千年李白喜重来谈经夜半尊方洽忆到中原案每推世自有人聊寄世华山酣拥鼻如雷 

　　○赠麻子羽 

　　以我投闲地期君射策年屠龙终自就牧豕不妨贤百尺临潭水千秋上岭烟长汀明月好赊取酒如船 

　　○太初程公别驾吾宣而归归二年所士民诵念不能忘天启二年二月二日是其七袠之期尹部下旧民也深交其父子间遥赋诗为寿 

　　风谣千里博相传楚水吴山共祝年保赤人皆思去后通玄君巳悟生前绮霞阁上云心恋立雪斋中月气妍等是好春无近远为凭芳艹揖芳筵 
　　拂袖抽簪意气存可堪兵革沸乾坤遭时如此林泉贵安隐于兹齿德尊绰楔一门称孝友衣冠累代列儿孙从心所欲弥精进吾欲从君叩道源 

　　○讯程撞生 

　　仓颉未制字上古岂无书仲尼未生前鲁国岂无儒庖牺作网罟其流为征诛道学盛行时遗民尽为胡纷纷黑白场桀知而尧愚则是祸天下圣人为盗竽请君观其元心与无始俱 

　　○寿赵肩宇 【 南少宰中宇先生之弟】 

　　每值隆冬节相将感岁寒人无如少宰交巳废长安风义存千载周旋到二难心期兼耳顺奏酒愿加餐 

　　○宁国李侯有母之丧赋唁 

　　牵帷拥纛共悲伤老幼倾城走欲狂有母尸饔齐饱德多君制锦正成章恩勤忽免婴儿乳朝莫如捐俭岁粮十月霜程催跣道清溪明月伴归装 

　　○潘稚恭有小像一轴多名流题识偶寄朱元价家佚不知所在顷得之市肆中携来宛戴清之谓其旧像不类复写之 

　　行卷足相亲徘徊觉有神从离翻得合悟影必随身簪履仍还旧颧毛倍取新眼光牛背上个是意中人 

　　○内弟沈大五十寄赠 

　　相逢不厌贱贫时忆昔当年诵扊扅外内弟兄情既翕行藏用舍味咸宜半生天地齐临齿首岁河山合到眉家在江南兼废卧浊醪鲜蟹得相持 

　　○张范之孝廉北征 

　　自远方来羡有朋　圣朝物色渴贤能南征北讨时方极西抹东搽我亦曾剩尔乾坤交后进期佗风气快先登马蹄■〈爕〉蹀权奇甚不惜长安阁尺氷 

　　○壬戌春掩关睡庵 

　　简出即为家何妨换岁华鸟驯时下席蜂冻却归衙静定开天宇明光泛雪车未能忘野郭惟 【 恐失梅花】 

　　○直卿王太祖有贞母史太老夫人以季春朔四日为设帨之辰恭赋近体六章献寿 

　　彩服承驩日黄堂上寿时万家齐奏酒百部竞陈诗行地征光大班春报祉厘帣鞴满闾里物物仰弘慈 
　　南辅倚黄图东征赋大家蕋云开迭嶂琼露浥麻姑桃李花皆醉耕桑鸟并呼郡平无老幼俱得上驩娱 
　　贵仕二千石丹阳锁更雄尊亲知备致福禄倍来崇政就超三异人和集百同门规宛水是一味酌清泓 
　　四表欢心萃千秋乐事饶河龙供鲤馔竹马舞蜗髫长驻春为首公余日几朝慈徽兼孝德蚤巳彻丹霄 
　　经年惟嚼檗膬滑不知甘农课示劳杼官箴却饷坩竆阎皆戴父率土咏宜男所在尸而祝前人目可含 
　　兰心余上巳萱背及芳春接韵流杯处弥思解髢辰大酺游许日高榻下何人有母尸饔者殷勤德类新 

　　○赠蔡平阴 【 有引】 

　　平阴蔡公为政有殊绩其尉朱为予乡人传诵之偶手其赠王永启诗见示永启亦予友依韵作诗代书以志向往 
　　不向人间卜偶奇人间事事总堪疑林栖未许蜚鸿稳庙器何当墨绶垂闽海多贤陪上宰栢梁七字发予思愿为蓐荐供民社父蔡师王琢岱碑 

　　○寿王太守诗 

　　直卿王公以甲子孟秋四十初度部下治民竞为颂声予适结夏未竟勅断言词闻公秋日和李白秋登谢朓北楼诗知公之有意于谢李也为集二诗拟联句体述而不作勉効鄙忱凡四章 
　　水石远清妙 【 李】 桑榆荫道周 【 谢】 轻云霁广曲檐隙自周流物色盈怀抱 【 谢】 山河亦衾禂凉花拂户牖星影入城楼毫墨时洒落 【 李】 兰卮且献酬共命江南管 【 谢】 澹然吟高秋 【 李】 
　　苕亭似玄阙 【 谢】 下抚谢朓肩 【 李】 俯仰流英盻 【 谢】 云萝尚宛然 【 李】 秋河曙耿耿远树暧阡阡 【 谢】 好鸟集珍木松风鸣夜弦 【 李】 披衣就清盥 【 谢】 酌醴奉琼筵北堂千万寿 【 李】 南岳固斯年 【 谢】 
　　白水田外明 【 李】 忧来不可极觇星视农正南望朝云色 【 谢】 劝龙各一觞于焉自休息 【 李】 应藉两岐咏且卧淮南秩 【 谢】 谈笑遏横流终与安社稷予亦艹间人 【 李】 托身洪波侧 
　　便娟绮牕北潘度式如琼 【 谢】 衣剑照松宇陵峦抱江城 【 李】 云生树阴远 【 谢】 水渌秋山明 【 李】 上客光四座 【 谢】 千庐机杼鸣 【 李】 兴文起渊调 【 谢】 礼乐秀群英 【 李】 瑶席尘满 【 谢】 因之颂德声 【 李】 

　　○寿林樵叔岳沈先生七十 

　　鸣蜩矜令节佳事在衡门久矣山林贵兼之齿德尊干旄深自远渔钓喜偕伦虚白生光异真丹食气温饭牛禅帝舜牧马拜黄轩族盛文将武谋诒子若孙泰山依日观乔木接烟村世路看新态心知感宿言握氷惭玉润泛海得河源太史千秋后高情一代敦 【 子少蒙君典先生独知之契】 拟携长寿酒朝夕话乾坤 

　　○句容骆侯有母夫人楼太君七十寿矣侯大父第乙丑给事刑科侯尊人噪文誉尚欲决举子战其从父侯我宁国同壬戌进士榜同官畿辅为子述事趣言代觞 

　　桐生萱豫正葱菁玉树琼芝况满庭□武旧传存谏溜削甘新喜得侯鯹栖真南岳飡甜雪王气东皇走疾霆部下声声呼众母悬知万颂引千龄 
　　拖绅年少捧轮骹道路生光压辅郊地肺窅窱通帝阙天浆斟酌上官庖鳬飞林际双题竹鹤占山头久字茅句水一泓趋句曲为歌燕喜愿来巢 

　　○九华从心上人顾予予适结夏于景德寺忆自壬辰馆九华阅今三十三年老和尚了心往甚相契好其徒琴虚琴虚之冢子从心亦三世交矣破文字相作一诗送之 

　　岁月三三但瞬扬峰烟九九信毛藏全身不恋新罗国遗迹偏留旧讲堂尔辈能来前辈往世缘自短道缘长华严说竟浑无语拄杖相将看佛光 

　　○赤城王侯荣膺恩封 

　　千人歌舞万人传共说安宁与殿宣尸祝巳看盈两国奏成奚必待三年　赐之金玺光连日眷尔东南语自天毒雾场中施法雨温清我亦藉高眠 

　　○持地庵行送彭兴祖北谒南乐相公 

　　我宿藏经阁君依持地庵持地是我护命主多君朝夕与之参平与不平世界事毘舍如来曾□记色无色处影欲绝想非想所魂堪寄不然时物难料理征兵征饷势未巳廵抚不知其所止连章累牍舌战起长安城中走御史世界大要如斯矣 
　　天子无由得死士我等贱穷何道觅知巳首防雍蔽撤副封朝廷巳深知弱翁宰相之职和阴阳或有逆贼风雨与灾伤责大谒者其襄章中国之内岂遂无永芳子其采奏以为明时防 

　　○赠王宣之 

　　数月开元结夏期古堂持地得同持离家配尔依僧剎省事输渠尚发髭境境幼成惟见画生生业习或称诗高情远致闻玄度不道同声出处岐 【 宣之将北行谒许太史】 

　　○程公祖太初讣至宣州作诗吊之用致悲感二首 

　　谢朓楼头月千江一派通高天忽黯澹真气閟鸿蒙法法有来去依依忆始终两家相唁尉曲奏思悲翁 
　　何许别声韵年年寤寐间拟　随杖屦相伴阅江山蔽芾诗三迭阿含果一还低佪语父老遗树不堪攀 

　　○刘孩之五十寿 

　　青瞳绿发鬬双眉犹记红绫饼餤时鼙鼓渔阳思版法麓廷岣嵝纪功碑英名似尔遗鸿影佣隐怜予枕蚁陂世事顺违堪一抹命乎非也久能知 

　　○沈士良五十奉赠 

　　假我年方数于今命可知长贫增道味多难减情痴君又称初度人母忽壮时精勤各努力寡过是心期 

　　○结夏景德寺赠别顾子予 

　　料量盈虚笑翟公时情碍处道情通无劳更索冠车内此后多逢山水中襟抱所需惟载月■〈髟上思下〉毛如在各生风赠君粉本开元寺塔额铃牙出半空 

　　○送僧觉一之五台致三学禅师 

　　愦愦大块场诘屈千遂道孔儒而释禅其门皆怙号撩天鼻孔掀栏翻舌角闹野狐幻百端虾蟇工一跳谁者兀枯身陆地争排奡华池激之清明月韬其耀五台五体坚八风偏不到则是无心地诸魔如粪扫着处见文殊山山佛光照一袖敬亭云披拂台山貌千峰接一魂因之送怀抱 

　　○友人汪中区遇吏部戴斐君于西湖赠之诗云拟及予兼托致意予衔感之为步其韵成诗 

　　祓佛皆增价驰驱拥若云拟收天下士总奉　圣明君爨后谐音乐牺前被绣文因之语寒谷气色□成醺 

　　睡庵稿卷之九 

　　●睡庵稿卷之十 

　　宣城汤宾尹嘉宾着 

　　寿旌节太君梅母 
　　赠张云浦 
　　约程君达过别雨日夜不停次邹彦吉韵兼寄怀 
　　春日宁国舟中 
　　寿李翁夫妇 
　　繇西坦道入黄山 
　　繇汤寺至莲花洞与景升会宿 
　　牛春宇开府南贑 
　　李漕抚席上 
　　清明日集李季宣阁上得群字 
　　寿郭母张孺人六十 
　　寿刘止亭 
　　送顾山子游歙 
　　送张云林山人 
　　邓宣城入觐言别 
　　王郡丞公入觐 
　　许江阴归觐 
　　奉贺许理公公子弥周诗 
　　孙子双自金陵谒予宛上入杭入池而别 
　　新城先生繇宁国谕安化 
　　王征处有母八十诸姻友为之祝 
　　为王牺先孝廉寿其兄仰岐五十 
　　孙鹏初先生计与其初冬寿仆五十文兼诗牍至情谊婉笃环佩凄感诗吊之兼遗子啬子双制归 
　　金陵杂志 
　　雨花台 
　　舆中偶忆 
　　南园即事 
　　寄赠饶心衢夫妇并开七十寿 
　　寿梅亲母五十 
　　荅陆文若见访 
　　胡天岳司理访余南园依韵奉赠 
　　秦京访余寻别 
　　沈朗癯将入庐山谒憨公经宣州访予予留南陔结夏兼呈憨公 
　　寿刘母张□夫人 
　　为吴茂才寿母 
　　寿杨诚字七十 
　　胡伯玉范士恭顾予庵中 
　　阮寄峯六十寿 
　　寿王母黄孺人 
　　麻姑行为岐阳徐丈寿其母夫人八十 
　　寿麻母 
　　挽吴同文 
　　寿仲母六十 
　　朱其勤将陆侍御书访予辄归予荅陵书再寄问田仲 
　　孙母冯太孺人六十寿 
　　沈士信内兄六十赋赠 
　　寿显实梅丈六十 
　　寿麻泾阳七十翁有子为名士与予善 
　　寿施舅母 
　　为孙文季寿其岳母王孺人 
　　寿■■■■■ 
　　寿■■■■■ 
　　寿■■■■■ 
　　寿■■■■■ 
　　■■■■■■ 
　　■■■■■■ 
　　■■■■■■ 
　　杂诗 
　　读会稽先生览镜诗步韵十首 

　　○寿旌节太君梅母 【 有序】 

　　太君为大参宛溪先生之冡妇而禹金之丘嫂大参禹金为海内人士所推慕然位与年不充其量今巳矣而太君独以奇节长年岁己未春王正三日开八十之觞沈士翘有望者太君之侄壻也偕其两兄为寿仆素在禹金交下嫂视太君为侑七言以先爵者 
　　琐闼丹铅世擅豪再增彤管列贞操傲佗雪尽山川丽轰与　天闻绰楔高蔗境共欣花有萼彩衣偏羡凤之毛上尊春酒年年绿通市门符系寿桃 

　　○赠张云浦 

　　吴门结袜兴如何提帽何年自楚过八九君其吞梦泽三千我巳皱恒河尘寰历尽情皆减道力研来味转多高鸟闲云知处处不妨行脚作头陀 

　　○约程君达过别雨日夜不停次邹彦吉韵兼寄怀 

　　春梦雨偏长相缘入睡乡几番槐角鬬一枕稻花香得尔如看剑逢人愧隐囊伯通廊庑下寄迹可能量 

　　○春日宁国舟中 

　　闭户经春卧欲平强将水事赴山程牵移不觉催舟上斗绝翻如踏璧行反照绿杨娇在影杂歌黄鸟巧为声晴光一路便撩眼最是无情解有情 

　　○寿李翁夫妇 

　　传经疑韦氏作令似陶潜酌酒一为乐看山不计年鸟书闻石囷渔榜曳湘烟杖策凌衡岳星沙若个边 
　　千载徽音寿母篇桓车翟屦并穪贤洋洋楚泽同清隐喜见繁花玉树前 
　　子晋瑶笙出翠微手挼琪艹媚菜衣西池阿母三千岁遥见银云绕牖霏 

　　○繇西坦道入黄山 

　　少年不简事鹘地落溜尘转侧辄成碍生如四角输百种皆触喉动与諐为邻挂冠裁知耻伐木悔稽唇岂无壑与丘置此褊中人 
　　黑白太分明瞥然居身夭筭局一生疏数着乾坤了还山谓得计山情越浩浩平夷无所取积步升奥渺不觉天为高但见地之小 
　　最爱山居者一山围一村众峯翼垣屋潺流多在门激水看磨碓耕凿食天恩云光时来翔舍密景逾温得此亦云足况乃友黄轩 

　　○繇汤寺至莲花洞与景升会宿 

　　镇日逐孤笻发兴在奇险遥峦与近巘后先拱立俨瑰情出天表飞翠扑人脸日脚欲迎人梳云生绝艳吾欲往即之决股废拘捡有石骨如削有松发如染有身如小鸟石石松松扂如以鱼游水水草恣喢噞我神甫得壮群眉忽以敛登高而临深拳拳齐谏贬路穷刚置杙源开辄架?既以供吾目又言息吾趼造物殊多情君乎胡所歉赴社多名交髯来风冉冉共领一峯月岩额县星点毒气忌蒸岚深把洞门掩惊昏忽杖策跳掷成梦压夜半老狖啼起视光睒睒 

　　○牛春宇开府南贑 

　　万玉趋庭日双旌出镇年云嘶开埒马草醉插冠蝉是物皆生气诸方并拜天郁孤台上望禾黍政绵芊 
　　天下久多事东南复大灾将无烦隘地得不仗雄才夜月螺亭酒春风庾岭梅姚江遗貌在高蹑万人推 
　　负剑矢相随孤颜强自持生全初不意报德拟何时四国通耕凿千峯静皷鞞愿言赓盛业击 【 壤狎舂儿】 

　　○李漕抚席上 

　　一群弱鴈财安止十道封孤巳息顽河朔共将名 【 以下缺文】 

　　○清明日集李季宣阁上得群字 

　　来帆去棹织如云每到江乡輙对君禁取烟光偏枭枭趋来山色政纷纷提壶挈榼看成队躤柳探花竞作群回首此时膓断尽不堪手足一朝分 

　　○寿郭母张孺人六十 

　　青箱白板世为儒不惜牛衣与鹿车珍重支颐瓶里粟殷勤辟珥架间书光怜丙夜篝灯后露上寅阶■〈奭斗〉酒初力穑逢年终信事翟华应得映蓬闾 

　　○寿刘止亭 

　　旧日长安令威名天下闻蠲租回侍御抗疏动明君冠绂轻于鸟都城拥似云中原有苛赋翘首思纷纷 
　　一岁一为寿驩呼万户声唱歌开水调酿酒拾秋英有海筹方进无盐味独清饶游宾从好明月满芜城 

　　○送顾山子游歙 

　　高着担肩短着笻石英泉液紫烟重踏山万个峯如屑拟选黄山若个峯 

　　○送张云林山人 

　　夹袋多名辈堪谁意气冯君言机在目我爱影为朋出市添新雨归庵夕息灯坚肥诸想在不复问胡僧 

　　○邓宣城入觐言别 

　　朝贤不复问县主独相关总得林泉熟先须水菽闲门单无夜警亲老适慈颜一自君临贶高春卧故山 
　　莫识恩何许相将耄与倪黄池趋北路倾国踏成泥欲免真如乳闻声但有啼宣州循吏传前此不曾题 

　　○王郡丞公入觐 

　　洗手临新篆无繇名一钱往来惟饮水奔走竞朝天道路拥不绝儿童臂以牵相期迎斾蚤服采课春田 
　　数载宣城道崎岖亦颇闻万期安故土一为借夫君江静新开月天清驶送云东南幸无恙当不虑边氛 

　　○许江阴归觐 

　　稻秔新熟蠏新肥最喜新郎拥传归路入香山黄菊醉窻开灵洞白云霏声居众父齐持酒乐上尊人并着衣寿考一门时所羡看君朱绂有光辉 

　　○奉贺许理公公子弥周诗 【 有序】 

　　理公精至之性直通帝所爱慈之德久浃民间往令仙源时有商瞿之感一城移祝万户齐声未逾年理吾郡至止之月辄喜得雄驩舞遍于国人七八月种痘走各神宇下修蘸事者空一国老幼亦不能言其感所以迨晬日梅禹金欲偕予为诗歌张之予病未能也家弟近尹适同一二文学有言为先一言用纪盛美 
　　灵根培灌巳多时瞥见威蕤发异枝帀岁褓文添八佛频年福字祷于尼眼前高大题门驷腋底须臾绾印螭是处驩呼歌既醉忘情我亦梦熊罴 
　　积年乳哺满民间天意人情两约环喜见庭前生玉树探谁墙内得金镮儿时俎豆粗能弄家有琴书小命山但冩璋麞讹亦好对君不惜鬓毛斑 

　　○孙子双自金陵谒予宛上入杭入池而别 

　　着处吴兼越讙传弟与兄高门添世藻入座自多惊山水南来秀秋冬景逾清都将云梦泽谱作白门行 
　　十载行游屐多君一续之齐华呈并岫苕霅落双凘西子湖不远谢公楼在兹泉林有余想把袖索新诗 
　　楚尾吴头际因缘结小山可堪宛句水侧置洞庭间宾主无成位英灵互往还旅游推白也得复咏云闲 

　　○新城先生繇宁国谕安化 

　　夕漱宛溪影晓行湘上春梅山开远道苜蓿映盘新波汉云俱阔星沙江独奫安宁须教铎绅士倍相亲 

　　○王征处有母八十诸姻友为之祝 

　　多君安隘巷水菽不言贫彩服娱慈母草蔬留故人晨光椒酒熟芳意梅花新接武登堂者皆缘夙义亲 

　　○为王牺先孝廉寿其兄仰岐五十 

　　每至初秋节云霞逐景清大年成于乐长日愿为兄涧石娇茶味林樵美扇声燂汤与洗爵吾亦度平生 

　　○孙鹏初先生计与其初冬寿仆五十文兼诗牍至情谊婉笃环佩凄感诗吊之兼遗子啬子双制归 

　　送尽英贤作古人驱光逐景返其真陵迟夕拜重开诏寂历泉台也避尘来往接舆歌楚凤春秋绝笔纪郊麟不分朝壑都闲置共领乾坤卧水滨 

　　○金陵杂志 【 有序】 

　　景升旅吴既三吴杂志今来金陵欲备谱轶事杀青之自始皇厌胜后延经六朝甫得佳情冶语薄还郁郁之气然偏割江壖其明灭关辖犹微至今日则　帝者之上区开天之首胜曲巷委榭之剧皆与皇风帝脉相映染一物湮没词组沉霾不得不引为臣子职任景升之拳拳于此岂徒以供清人之舌如晋宋故事而巳乎 
　　为问何年赋遂初何年生事隐樵渔云牙夜静凌铛漱石发朝晴带槛梳橐里不妨寒卧共尊前未许友朋虚共君勿复谈时局软枕枯棋韵有余 

　　○雨花台 

　　行行重上雨花台云老山新取次来一缕粘天江浩宕累层出郭塔崔嵬眉横自昔空无界发短于今挫似苔炎寝晋陵相代谢千年量袜一遗堆 

　　○舆中偶忆 

　　回想生平事嫣然一解颐百途经世险万种让予痴 

　　○南园即事 

　　园情洞景得相将余习犹堪赌胜场差去塞鸿多快事伴来飞燕有生香霏霏月色宜人酒拂拂虫声入我床最抵一先聊自足惊佗后乐以名堂 

　　○寄赠饶心衢夫妇并开七十寿 

　　裁荷初献绿佩菊又呈黄壮节秋兼夏华筵色与香天清风正美庭静日方长但说供双寿双眉特地扬 

　　○寿梅亲母五十 

　　未艾先称老周亲得所尊自甘身让席不愿妇持门续织资该博□裯领惠温勤斯知母德为代小郎言 

　　○荅陆文若见访 

　　私甘闭卧了乾坤百不虞人尚及门到来鲜目?与俱随影坐定芳烟亦抹痕自言东海一男子天未丧斯宁后死一代文权洵在兹不然敬亭魁父耳狂简相看雅颂宜□遥山水■■时表海蕝江为履??爰其余对境付群儿 

　　○胡天岳司理访余南园依韵奉赠 

　　久向林间安漱石偶从天上接需云行来宽博河山影吐出清真兰蕙芬措躬似矜花得意忘机直觉鸟同群雄飞雌伏神皆合宛转双龙烛斗文 

　　○秦京访余寻别 

　　卖向街头酱几甔厝将生艹掩孤庵到人一似头相责 【 京有头责斋】 于子能深腹有谈辇上朱丹工久谢封中黄白耐同探欣逢惜别重重订橄榄偏回食后甘 

　　○沈朗癯将入庐山谒憨公经宣州访予予留南陔结夏兼呈憨公 【 有序】 

　　至人不在朝廷则在山林朝廷之政尊主安民山林之政尽性至命而巳士不研精性命为妄希经济如盲人登临虽跻穷巅于景光了不相涉尽天下材智学问之士而仅以供身心性命之用时事可知不忍言矣吴中沈朗癯性根灵慧采综博远分其才可周百人分其人可当在中在外缓急之用辽阳失守四隅交讧乾坤何等时而欲从憨导师于庐山紫柏憨山皆异人也既后先为释门所縻朗癯又将牵去时事遂终不可为乎人之急性命也宜不后于急时朗癯坚志独往亦男子耳而予犹粥粥尘块以不能剧割两人为解相对赧颜世不能用朗癯而今朗癯必为释门牵去终可惜也为诗以送之 
　　宿与名山约栖迟剧可怜行藏甘辟世否泰勉希天步影孤凌屿衣光薄揽烟狂歌逢圣主来往日周颠 
　　尔忌头相责予增舌可扪乍逢成意气欲语更寒温慧业消千劫雄心了一髠隐身无不得未忍别乾坤 
　　作计身怜塜心言死便埋傥天文未丧此地隐堪偕流浪朝朝急音书事事乖引君深入处云壑领清怀 
　　吾亦爱吾庐栖贤拟卜居共期肝淅沥那计发乘除养拙鞭其后探微赋有初寄声参五乳法喜自蘧蘧 

　　○寿刘母张□夫人 

　　善训无踰劳以瘠吉祥最得寿而康秋声络纬皆呼酒黄色花姑蚤荐裳个里蓬莱经浅水几家鸡犬识旌阳持杯尽向诸神祝天部诸神半姓张 

　　○为吴茂才寿母 

　　百岁长为寿诸生暂乞躬饶佗车马骤赢我水蔬融冬笋生新箨春兰长旧丛乃知一日养不以易三公 

　　○寿杨诚字七十 

　　大有名流奏大名无烦仙枣与侯鲭闲论字学推家训细蕳方书善养生练气合丹怜鹤影吐光成紫　龙精年年爽籁高秋半遥揖黄山当酒觥 

　　○胡伯玉范士恭顾予庵中 

　　每从澹极得真浓物态参差久到冬穪影清嬴如鹤立寄怀骀荡见山重一江分注闲人籍十月亲行宛上峯贮水贮烟都腋底冯将筠管冩龙种 

　　○阮寄峯六十寿 

　　不问边隅扰那知朝贵喧受辛方出否周甲又逢元廛市□同俗衣冠盛一门云闲兼鸟尽随意可添尊 

　　○寿王母黄孺人 

　　合乐荣萱草昭亭写柘浆行杯萸尚紫制佩菊争黄楚尾明南极吴歈诵北堂纮綖知自绩寒杼织云章 

　　○麻姑行为岐阳徐丈寿其母夫人八十 

　　宛东隅山麻姑麻姑神隶仙都好女子泽颜肤髻发垂与腰俱衣文章艹绀朱纬凤繶络鸾絇美缮盈香光旉擗麟脯充行厨手似鸟爪杷蛘不着鞭经背亦云娱掷米堕地成丹朱狡狯变化年少如自言出入蓬莱间东海三变为桑田海水祗今正清浅行复扬尘陵陆颠世界纷纭无乃然医无闾山白骨阗家室者谁剧可怜袵左袵右将邅延儿为人师职匪闲教之孝弟忠义先鸡共栖遟狗灶眠嘉隆万隆若干年侍从板舆月餐钱古人一饭不忍负何况　列圣恩齐天愿以无疆祝　冲主辇毂亭庐各宁宇儿孙子女得长聚老妇无恙安朝餔酹酒仙坛承福祜 

　　○寿麻母 【 有序】 

　　麻鸿伯鸾有母谷夫人方七袠宾尹与孙念先曰绍绳武曰绳举麻氏通家绳又鸿伯倩而孤与孙皆有严制不便躬祝寿之以言 
　　儿曹无举蓼莪章燕喜方新鲁诵长瑞以文成兼宅相福因老至见身康蓬莱清浅连东海黍谷阳春到北堂挹彼注兹歌泂酌多君触目有琳琅 

　　○挽吴同文 

　　德让直应追季子忠贞端不负循州拟将好事题金阙岂谓先期赋玉楼似舅半年刚作别宜兄此地得同游独遗寂寂还孤等鸡骨支离勉慰留 

　　○寿仲母六十 

　　芳韵俯檐牙来烟接近家隐裳裁薜荔村酝酌桑麻朗月明玄对平畴会浅沙削甘聊奏酒鸟爪更堪爬 

　　○朱其勤将陆侍御书访予辄归予荅陵书再寄问田仲 

　　交游几几共肝肠一字心知当远装嚼酒差强同李白回潮直欲问江黄时危不道翻横楫岁俭凭谁问籴匡千古邵平堪废卧同君匏系简?当 

　　○孙母冯太孺人六十寿 

　　孙母者孙生仲豪冠时之母也亲友与仲豪交者咸集为诗吴元芳刘旭来言予为之诗 
　　亲母知其子相将各以觞气声延广被步武接登堂霜女行仙酌云孙制锦章君看龙卧处光映水之阳 

　　○沈士信内兄六十赋赠 

　　少小周旋者于今定几人云林终自好风味足相亲外内兄将弟乾坤冬复春百年浑弹指不道又盈旬 

　　○寿显实梅丈六十 

　　华冑多贤者如君倍有闻高情寄丹壑令子起青云绅笏为家乘诗书拟冠军何言周甲子福事举超群 

　　○寿麻泾阳七十翁有子为名士与予善 

　　茶事方闲酒事生持觞重见白云横衡门似我皆投契木铎于今拟发声谢朓诗携惊李白麻姑信■拜方平蓬莱清浅扬尘未陵陆他年又得耕 

　　○寿施舅母 

　　母仪如嫂嫂如姑瓮馌针舂事事劬嚼尽人间氷檗味野田黄雀树枝乌 
　　一夜孤光一影偕儿如甲折命如灰而今老去孙枝壮蔗境方长橄榄回 

　　○为孙文季寿其岳母王孺人 

　　文史有余资清真佐理宜因知慈训诰得似女宗师流韵琴堂润生香蕙艹滋年年梯几席为一奏瑶卮 

　　○寿■■■■■ 

　　少小读泇序神功缵禹基流波知不极宅相傥因之中外俱推圣提携独□慈为逢悬帨日长诵九如诗 

　　○寿■■■■■ 

　　桐生茂豫发灵和淑景清声绕槛多近北巳占萱绚烂在东偏共月■〈浦上女下〉婆赤虹十道明于璧绿蚁千廵凸似波阖户寿康俱若是丹桃火枣复如何 

　　○寿■■■■■ 

　　水菽风泉就日曛肥颿轻艇坐氤氲倾来若下千旬酒绣得昭亭几片云指爪麻姑仙事幻髢发陶母德音闻无须缩地长房术七日星槎一送君 

　　○寿■■■■■ 

　　韶光冉冉度春多共挹芳霏入笑歌琪艹映阶呼季女玉山梯几祝灵娥■■■■■■■■■■■■■传得木公金母是桃华桃实正婆娑 

　　○■■■■■■ 

　　拟赎君家大海行凤毛麟角又先声赤刀一握昭宗器白壁双环识世英蕳点身心须下楗■■道德是前程年来大被衣冠祟莫更轻肥逐后生 

　　○■■■■■■ 

　　大国何劳虚逐北木鸢犹自诧能飞乾坤眼在张孤是魑魅情多嫁百非一醒一痴人尽弃苟生苟义意皆违频年泛宅依吴越随处沧江有旧矶 

　　○■■■■■■ 

　　檀板声方歇蓝舆兴巳驰懒烟横织屦鲜日起当□趁市争驴子呼钱闹乞儿人生亦有分祈忏欲何为 

　　○杂诗 

　　日月居诸未肯留六窓出入笑猕猴嬴他怒雨惊涛后赊得丰山胜水游 
　　历历蘩花吹向柳亭亭废塔走连山酒余得茗回甘味■甚看禾起秀颜 
　　花树中行一月余嫣红缛绿绕衣裾酣来大觉身俱玉趁好朋僧蚤结庐 

　　○读会稽先生览镜诗步韵十首 【 嗣补刻】 

　　形趋憔悴发趋皤半世人间春梦婆鱼以乌将问诛者桂之树何其蠧多酸甜不浅千般味孤梗犹存万死柯胁弱诒愚真事业付教翁仲两如何 

　　睡庵稿卷之十 

　　●睡庵稿诗卷之十一 

　　宣城汤宾尹嘉宾着 

　　黄白安司理考绩述意赋赠三首 
　　寿施处士 
　　田来无诗 
　　李原培甫四十姻友醵金为寿予赋七言律侑之 
　　胡翁九十寿 
　　上宁国垄舟行 
　　荆谷宗侯七十寿诗 
　　依韵答赠伯闻宗英 
　　程相如将军应司马聘聘文有有眼识英雄语喜而自赋知交多属和者 
　　玉亭王孙来宣无与对奕者诗以调之 
　　邓田仲兄自荆州来□送之江上作诗纪怀 
　　贡湖南先生与其孺人后先谢世不越月孤衋然在疚未遑跣吊寄此唁之 
　　陈梦维别驾吾郡再贰郡守仍用前满考蒙恩封作诗纪贺 
　　吴元翰见访依韵荅赠 
　　为吴淑夷寿其母施八袠仲冬十四日也 
　　米仲诏赠言倡和 
　　题葛衡岳小像兼为寿 
　　奉吊清泉曾大父 
　　藐诸余阁在殉侍敢天稽　江湛然同知祖母节述 
　　问若禅士访予南陔作诗送之 
　　游师子岩题师乳庵三字仍为作诗 
　　赠殷征卿 
　　赠陈砥南 
　　畅所宗侯七十寿遥同尚宝澹庵世兄奉觞 
　　寿冯赞皇 
　　程母杨孺人七十寿代汪生□易为祝 
　　奉挽汪伯母程太孺人 
　　落日 
　　孔开仲翰父八十寿诗 
　　为何丕显寿其尊人澹余先生 
　　寄寿乐愚仧上人时寓谢公墩 
　　就医镇江回过于园夜泊记七年前同年周君食酒予园中在者园主人其弟孟岩大参伎酒淋漓极一时之快 
　　金山 
　　张孟奇遗讯步韵奉荅兼怀徐太守 
　　樊山孟尝先生贻诗相讯步韵荅之 
　　陪侍曾霖寰郡公自南陔步泛宛溪次韵 
　　宛溪送霖寰公祖之南部仍用前韵 
　　赤城王侯征上地官郎任奉赠 
　　潘三丈持一小帧索题不识何景或曰似小儿鬬促织缘笔书之 
　　旵山 
　　拈扇头韵送周承明 
　　送杨将军赴阎司马檄之蓟辽 
　　遥为愚庵老禅寿 
　　寿方蔚宗 
　　寿孙太玄 
　　丙寅除日沈全昌五十诗以贺之 
　　赠玉光僧 
　　为鲍余庵民部奉寿其尊公鉴台先生 
　　宁国东安 
　　锡山访华闻修夜读其枉予诗次韵 
　　赠张玉 
　　王太守直卿兵备徽安 
　　奉吊宗母吴宜人 
　　晨舟 
　　夜至双桥 
　　沧屿夏林是濑上史彭两园名我以丁巳携家来游颇熟其境沧屿旧为园主作记夏林与其旧主人饮宴数日今皆不在为之怆怀丁卯九月二十日 
　　胡怀南解操院归东拈扇头韵 
　　完初来自淮上拟归川中一雨润公赠云住山须得住山斧子羁宣城数月口占一偈送之 
　　荅海虞潘文部 
　　岁甲子平宇七翁辞世孤宾尹时服尚在小祥哭不成声诗以挽之 
　　寿曾大母张太孺人七袠 
　　寿宗母孙孺人 
　　肖墩徐翁八十寿 

　　○黄白安司理考绩述意赋赠三首 

　　以往宣州事纷员难具陈巷谣知不极驿奏抑何频睒闪狐冯稷齿?虞齖鼠啮囷风柯无静羽湍浪少宁鳞天意沉而霁人情欝乃伸得谁操法咫耳目一朝新 
　　按节黄云渥扶轮赤日行禹书形尽献秦镜影俱清绣斧推前纛旄倪拥后旌于刑翻见德悟杀乃为生鹥诵裘无戾龙章玺倍明　三朝疏绩冠差不负人英 
　　我亦游斯世羣伦小得窥宂争蚁自在裈处虱何其边徼讧尝满朝廷论转踦可谁堪志气得不愧男儿举事全张胆收人似列眉乾坤差有属庶以稳山茨 

　　○寿施处士 

　　喜逢初授历更得日逢人澹荡方周甲芳菲适报辛力田堪守拙结袜解亲仁予亦频来往相携可百春 

　　○田来无诗 【 有小序】 

　　鹿鸣之先一夕邂逅一小姬田氏小字三儿遂为引衿财十二岁耳世路悠悠一别不复知所在今二十八年矣偶来金陵于他酒所见一田氏姬小字九儿可十四五岁问之则其姑侄行也抚今追往情事恻恻恍如汉武重见李夫人旧田字无双殊誉冠平康间予乃以来无字小九并为作诗记贻之 
　　乾坤凡几着出处偶因之每到停车处深怜解佩时旧交惟顾影新态复横眉好寄一生事闲游倍所思 

　　○李原培甫四十姻友醵金为寿予赋七言律侑之 

　　匈□未灭耻身谋昏嫁粗完得自由倦后谈兵弥慷慨贫能作侠亦风流琴书色润千锺■带砺恩深一剑留强仕似君差乐矣笑人寂寂老田畴 

　　○胡翁九十寿 

　　以少为贵者官品以多为贵者寿年筭到期颐弥不尽酣风啖月自神仙 

　　○上宁国垄舟行 

　　?里经三日周旋一艇长人如游汗漫水似上瞿塘避路犹驱险乘流且鬬狂出门筋力尽可更问行藏 

　　○荆谷宗侯七十寿诗 

　　新天子践阼尺一下诸王为访宗藩内差谁齿德长赤文垂北极紫炁在西方衔甲临玄扈加辛纪寿房曰臣某辅国卜世得其昌襟带河山重轩县礼乐光　五朝参谷璧四代接羹墙硎俗作模范敦宗辨籴匡精心翊　庙社触目见琳琅为善胡不乐同休宿所将鬘云纷振萼绮日甫登桑岳秀堪供髓河清好荐觞殽函雄百二我亦梦咸阳 

　　○依韵答赠伯闻宗英 

　　青门之社赤帜县太华少华倚日边争划彼苍灵掌在莫尊于素秋光迁王侯有种载殊骨山水得□生□烟更欲因君通七子弇州历下定谁前 

　　○程相如将军应司马聘聘文有有眼识英雄语喜而自赋知交多属和者 

　　有眼识英雄人伦五字中经行天以下怒激海之东豆粥思冯异围城急李同善谋与善战纬略赖诸公 
　　有眼识英雄眉轮数吐虹贫犹歌妓费老益射声工结客如连袂驱奴拟拨麷登坛多后辈知尔耻雷同 
　　有眼识英雄仁贤倚运通可谁开日月此际戢烟逢?火师济思方集匡扶岂必躬乾坤诚得所沟壑尽堪终 

　　○玉亭王孙来宣无与对奕者诗以调之 

　　未许乾坤了一枰无端日月费经营险夷任尔行无忌黑白嫌予眼太明揖让征诛皆剩局王侯将相总虚名而今且袖傍观手输与他人作小鸣 

　　○邓田仲兄自荆州来□送之江上作诗纪怀 

　　忽漫相逢似梦中吴头楚尾阅南东秋风入棹侵芦白夜雨联床逗火红枯后泪生犹竟踵烦来语废祗填胸追亡访隐情何极得似争车逐马同 
　　患难交攻病与贫惊看万死一生身归田以后谁知巳磨镜而前识异人日月于孤偏减照山川得尔暂加亲卅年生理重回首颜面差存不上尘 
　　犹记长安挟册时千千女伴鬬双眉家传赵氏归来璧世诵淮西仆后碑 【 田仲甲□春卷会稽先生辈共拟为元】 公器岂堪供负贩美居忍掷付纤儿人材　国运相关切致语当涂好护持 
　　西极恩波奠水西南来瓯粤镇东鳀多君风誉驰英簜 【 田仲理镇远温州皆着殊绩】 □我端居滥曰虀辇上衣冠丛虮虱区中人命贱鳬鸡苦无职守甘寥寂共着渔衣谨蓼堤 
　　平生踪迹蹇三爻剥瘃枯皮抵凸坳门户于今成火宅乾坤何处着寒巢垫巾郭泰终难理闭合扬雄秪自嘲云雨河山都历遍对君勿复数知交 
　　频来岁岁说荆襄迣棹骞车上武当垂死病中犹见梦乍生还后拟相将悭缘已限三年服询旧仍劳万里装学道栖玄终素业期君共饮白琅霜 
　　贪与周旋五日程强将柔檝绾长征衰趋颔下各相惜块宿胸中焉所倾湖水自流思衍缓霜潮初落影重生金焦一道通淮海悠远孤高喜结盟 【 时田仲取道东坝之高邮会朱云来予伴之京口】 
　　脱尽尘埃啖雪氷还他历落气棱棱不分形似惟神似个是江陵与宛陵丘壑各专成小局名山全寄杖孤藤兴来情往知何限楚艇吴航约岁登 

　　○贡湖南先生与其孺人后先谢世不越月孤衋然在疚未遑跣吊寄此唁之 

　　士有通家好人难百岁期俗缘轻自厌香界踵相追帀地无归处昊天不吊时闻声俱下泪顾影益成悲忆昔频携手深谈各展眉射堂留研席书带接箴规肺附朝昏侣躬行道义师可堪坏梁木复此果??枯枝伴老偏牵幼酬亲更课儿幽明应不忒魂魄傥因之东雨蒙蒙□南云泄泄垂同归君所乐殉待我何疑百赎难为料分身莫可谁徘徊庭序畔拟待贡公綦 

　　○陈梦维别驾吾郡再贰郡守仍用前满考蒙恩封作诗纪贺 

　　屏星奕奕映缇油风采翩翩自胜流共羡楚材饶卧里犹传　天语劳监州明清一道双溪月尸祝千年迭嶂楼旧土旧民新拜爵居然封建古诸侯去绂来纶织似梭蜩螗羹沸竟谁何仗公调剂心偏苦不尔罢乡事更多增秩赐书知　帝意轻车熟路狥人和尤怜弱羽安栖啄惠我无私载道歌 

　　○吴元翰见访依韵荅赠 

　　迭嶂楼头宛水滨李家宾客谢家邻总怜丘壑堪招隐敢谓菰芦亦有人老去逢□深爱惜穷来看剑长精神局天蹐地成何事羡尔乾坤广置身 

　　○为吴淑夷寿其母施八袠仲冬十四日也 

　　负米椎牛并所思当筵倍惜酒临卮县弧似我憎身赘修菽同君仰母慈九万里风斯在下八千岁寿以为期遥传拜庆家齐国辑瑞呼嵩此一时 【 仲冬十四日为　今天子万寿臣宾尹以是□生】 

　　○米仲诏赠言倡和 【 有序】 

　　初以四奇诗赠仲诏者曰米家园米家灯米家石米家童园与石忆在邸曾经游览灯也童也偶未之见想予斥归后所有事摇摇引予怀赏弥渴然终以未临实际不敢擅评至后增六奇曰诗曰文曰书曰畵曰赏鉴曰印章六事者予之服膺仲诏久矣羣英竞倡艳企滋兴为步韵言 
　　日新知大业冶法近何如可即卑中晚其宁蹈古初脱喉俱合律付手辄成书久厌捻须苦思君韵有余 【 右诗】 
　　大海弇州阔蛾眉历下高阔防绳检溢高忌琢追劳此味竟寥泬羣工争驿骚可谁无蹍地得似米家豪 【 右文】 
　　流美通天地神奇体自然名堪锺傅亚法傥担夫传韵远居锋外思微在笔先怜予偏发秃管氏冢能全 【 右书】 
　　非君泥山水山水自知人触界供形胜关生领性真趁香窥蝶数误笔落蝇因为就南都赋咨嗟畵可珍 【 右畵】 
　　古物与今物逢人作小参可宁真赝别兼得性情谙集乘堪宾五当杯快牙?皿三总怜痴一绝耆癖不言贪 【 右赏鉴】 
　　何言刀似笔笔道易流名缪篆重无敌灵心世所倾虫鱼经自着河洛瑞先呈个是平章手乾坤拟削成 【 右印章】 

　　○题葛衡岳小像兼为寿 

　　当科期甲乙其亩载南东旧社文心契新筹酒数崇寄欢聊邃壑发誉得雄虹卜隐仍求友前贤拟葛洪 

　　○奉吊清泉曾大父 

　　一门堪影寂相对各声凄无复高曾会偏怜去住齐抚心归罔极逐宍祗长啼巨室摧乔木宗彝失大圭服情推五重□兆得三题 

　　○藐诸余阁在殉侍敢天稽　江湛然同知祖母节述 

　　市义媒荣叹转篷侧身无计可维风阿谁缓急冯笄阁庙祏千秋指腹中 
　　凌他士节氷霜窖付与公评日月光饶使梁州无斛米也留清白一门长 【 母节巳膺旌歙志成于后一岁遗之故云】 

　　○问若禅士访予南陔作诗送之 

　　禅习之境在寂不枯在嚣不乱学禅者能处寂而不能处嚣未有能诣者也南朝诸剎如天界报恩普德灵谷与一切郭外小庵俱清洗蒨粲绝去尘溷禅悦其故然耳承恩居朝市之衢货贝腥膻与钵器杂侣问若主其禅堂皭然精至有幽林邃壑之色接其吐论和泠萧远楚南周大司农皖桐吴总制皆重之予嚣然于人间世今虽寂瘼无徒犹射人眼愧问若之能自濯洗也吾友刘敬夫既为之诗予亦和之 
　　味义依黄檗禅栖寄白门半床三学了孤钵一身存我亦梦持地随君入定魂博林渊壑足是处可承恩 

　　○游师子岩题师乳庵三字仍为作诗 

　　丹崖翠壁拟登登绕路云光踏几层劫火乍经甘废置佛衣若在可中兴入林鸟密论三学夹岸松高证一乘饶有肥畴供瘦钵不嫌此际寄孤藤 

　　○赠殷征卿 

　　小阁尝帘昼寝仍惊传客至自江陵携来书札邓田仲貌尔才情潘景升浊酒涩囊声沸沸红泥碧地影层层良朋所在成簪盍大政山林可代兴 

　　○赠陈砥南 【 有序】 

　　韩子之语陈砥南曰相地巧识龙耳谈兵熟谙虎钤谈兵于隐人无所须矣择地亦择其可与避世者因与之周行半月而赠之诗 
　　中外非无事行藏亦有缘周防兵法解杜德地文□试阅山川遍翻思买隐便脱身雄□外楼托好周旋 

　　○畅所宗侯七十寿遥同尚宝澹庵世兄奉觞 

　　星毕连天宇河荣叶地符领身惟上善得力在多虞时事□麟凤朝昏啸鼠狐大忠几不免贱子谬为徒公道昭　明主沉埋尚藐孤不成逢剥复焉敢问头颅报报宗侯状恢恢我辈俱文端称老执尚玺亦中孚鴈齿开金埒骍酮挹玉餔客分徐孺榻市接葛仙衢抚袂和弦节弹冠畵辇图清平欢奏曲龙种足前驱 

　　○寿冯赞皇 

　　县弧此际说尊生跋履当年忆远征华不注东临海□医无闾北看云横乾坤凿度偏谁主日月周还又几程乍借敬亭为小榻江澄山翠奏升平 

　　○程母杨孺人七十寿代汪生□易为祝 

　　萱背□□馥萸房酿菊尊市书兼市义诒子更诒孙茀□□□寿春秋宠一言太函有遗齿莫不借乡园 

　　○奉挽汪伯母程太孺人 

　　髧髦垂到白专屋僦成玄历岁氷霜饱千秋日月悬兴门冯一妇持世杖多贤此际全归者风操亦凛然 
　　寡母久称王家声与业芳共传诒有谷不道节初商亲戚歌蒿里神明相寿房可堪仍陟屺怅望北之堂 

　　○落日 

　　谋朝不谋夕亦得隐青山横目忌相刺周行且告孱敛之□寂寂返顾影闲闲若木重登者乾坤一霁颜 

　　○孔开仲翰父八十寿诗 

　　望日瞻云倍所思宫衣乘传更临卮非熊车后占能世若凤庭前辨有仪桃实水芗通地肺莲高峰影接天眉遥传国福齐家庆虹渚瑶图此一时 

　　○为何丕显寿其尊人澹余先生 

　　寸乌尺兔如飞驷嬴鹿无几项骓逝英雄一掷不谋朝何况庸愚餧狗彘历朝谱牒传忠义白日光光照天地大儿孔融亦云足危言危行狂得意儒冠提却为溺器不羡九列与三事杖□□臣血未干瓮头浊酒堪洪醉 

　　○寄寿乐愚仧上人时寓谢公墩 

　　入山想异境觅友怜同臭吾昔与子要托身在匡阜曰社拟莲开共礼六时漏远游适不谐近居若有授羣壑一江集城带诸峰皱金焦踵下泥黄白食前豆山水既巳腴况乃衣冠凑宗雷盛往还陶谢交驰骤事理罔不该义味随所叩有时厌尘寰茅盖决天窦有时辟烟火绝粒甘孤咮寄身得无身大志亦云就出世乃入世斯法谁能究徘徊墩上人一局碁堪覆 

　　○就医镇江回过于园夜泊记七年前同年周君食酒予园中在者园主人其弟孟岩大参伎酒淋漓极一时之快 

　　铁瓮则成别金坛亦得栖晚天霞上夭望日月生齐引溜穿蒲埒随烟就柳堤叩门如有约景物旧曾题 
　　敛舟来水隒拟榻傍园湄鸟起惊闻履虫游暗拂■〈髟上思下〉蔚岑增岁薄杳霭集昏姿莫不重寻讨周旋亦有期 
　　委宛经行处依微趾欲先有亭多在想无烛不须牵老树云扶健方塘月吐圆园丁知姓字鱼鸟傥能传 
　　入室犹聊且临桥恣欹依荻芦开远窦星斗落重帏夏甚丹宜旺天晴绿更肥延楼一长啸栖泊谢蠙衣 
　　寄语周君食何人伴九原红妆应自好白堕强谁吞乍别轻千载重来接一魂无能随尔尽殊觉碍乾坤 

　　○金山 

　　临高台高台矗矗独立山之岑兹山始字浮玉已改字曰金虎攫龙拏石齿森森妍皮不裹痴骨崚嶒突兀孤高其貌状磊砢历落其性情环大江四面而绕之与狂涛巨浪搏击喧尣?豕以相争江争山之高山争江之深我亦不知谁峙谁流谁后谁先谁昔谁今忆昨浑沌之凿亦云苦划天划地太莽卤明分清浊为两界合填壤垆一顽土谁遣冯夷骄且舞劈大块以横行驻长条作雨府沥苍昊之汁螫泰媪之乳排洗泥滓不知处所或言子胥抉比干剖英雄血热日夕凭怒腥气不歹?丂煎熬终古更谁遣禺强作梗捧一拳以为敌来不解迎去不解逐任万顷之风波杳不能摇撼其赤脊彼狂者流宁息势卷声而去之卒无关于损益尔其异世之后人事代易石烂海枯地升天汨长江之水不容杯丁宁为予留此一片石 

　　○张孟奇遗讯步韵奉荅兼怀徐太守 

　　梅花庾岭限长天香梦清魂定许年古与为徒今不偶众皆欲杀子偏怜林烟山水孤相赏月旦春秋各自县天上惠州如得见风流我亦忆坡仙 

　　○樊山孟尝先生贻诗相讯步韵荅之 

　　骚坛牛耳许谁盟蛮布鸡林直贾名橘颂不堪怀正则藜光常自照更生逢人辄讯欣无恙触事相关薄有情　帝制殷勤征实录多君本纪定先成 

　　○陪侍曾霖寰郡公自南陔步泛宛溪次韵 

　　脱嚣临野境改律破炎时凷伏终疑龞云从此御螭绪来开跌宕语至益英蕤竹露清摇粉莲衣秀写漪长城环水榭独鸟到山茨穷分安残壑深怀卧便辎日暆将烛代杖极以舟驰溪色宛如练秋光永见曦壁县霞欲饮星动浪无移别后忧岑寂尊前恣委蛇健杯与柔翰千祀纪佳期 

　　○宛溪送霖寰公祖之南部仍用前韵 

　　鬟水连江地敷桐浥露时黔黎攀去纛赤版上文螭云物羣而集衣冠萎以蕤昭亭县丽瞩采石隐洄漪稼穑怀丰芑仓枋赋楚茨国资开敛画士饱重轻辎半壁倚为柱并州心所驰拟潮来幼海如夜待朝曦赑屃琢无极壶浆迎不移予情多偃蹇趋步迹逶蛇社稷兼尸祝殷勤划后期 

　　○赤城王侯征上地官郎任奉赠 

　　纛发昭亭拥更留依依鸟静与云柔于垣集鴈歌安宅阿阁巢凰拟德游顾我啼声频孺子多君遗爱在并州东南民力堪回首中外劬劳借着筹 

　　○潘三丈持一小帧索题不识何景或曰似小儿鬬促织缘笔书之 

　　殪　吞　意气中而今蕉梦老英雄擘闲无用髀生肉戏看群儿鬬小虫 

　　○旵山 【 在泾县去宣八十里高十里】 

　　穷山穷水极蹄轮为谷为陵问所因一路丛蓁欺弱步千层危巘置闲身下方市郭俱成末拔地云天转自亲欲辨齐州烟点是离人间世得栖真 
　　十里行行巳下舂晴岚高处见天空霞光送日仍推月林影眠禽却咏虫夜静小池生定水秋清独宇透罡风此间钵器如能办作务何劳与俗同 

　　○拈扇头韵送周承明 

　　我居子往共南东业白无尘市远红趣洽博林云在壑行携爽月步生风溪声迭嶂流双碧烛影开元出半空此地栖迟谁得似李韩俱载寓贤中 

　　○送杨将军赴阎司马檄之蓟辽 

　　彗孛飞光屯杀气杜松刘挺烈脑胃差余杨子一生身付与霸陵骄醉尉腰下剑铓偏跃凸故土阳不甘没缚　报　主报知己归时共理青山骨 

　　○遥为愚庵老禅寿 

　　犹忆循西直城楼接野烟一乘趋佛国万历奉皇年圣以慈增惠功因定得禅五灯垂叶叶六漏礼莲莲度世心逾密谈经义更鲜隐沦深寄托儒宿饱周旋予亦曾参座于今聿岁迁缁林衔晓日银汉限长天京洛尘虽隔闲居影自偏仰瞻龙象力灋乳倍贞坚 

　　○寿方蔚宗 

　　如斯时事须儒侠曾于淮阳识俊人闲过白门谁作主偶逢朱亥定相亲有时齿剑惟酬德若个挥金总鬬贫命世半千身半百肯将日月等蹄轮 

　　○寿孙太玄 

　　太玄翁者我乡之隐君子与我辈友善其诞日至其甥张士敦厚道与其宗念先曰绍咸来索予言为觞予为之诗 
　　疑事疑情未许参历头历尾巳全谙石居士籍留研北农丈人星见斗南与世湛浮宁陆陆听人前后说三三赁舂举案真堪老我亦楷君署茧庵 

　　○丙寅除日沈全昌五十诗以贺之 

　　全昌于予为内侄道义相洽好其五十寿也予欲一言为觞而孙孝廉曰绍全昌倩也其弟曰绳曰缵皆以父执称盟侄递谋予言为觞侑有是序言 
　　躇步仰一气高高老长碧日月如桔槔来往劳于役许大乾坤事压尽英雄脊挟杖竞九州岛夸父为逐客天启六纪年大明一统历历纸首尾空腊尽岁云夕而君弧甫县如月哉生霸宣尼父有言五十以学易而君于其年蚤巳勒图籍观生得姤复观世悟损益说理如说事解经夺重席子夜报新旬君始探一策尚平毕婚嫁从此无非适君其善养颐愧予空镊白 

　　○赠玉光僧 

　　万缘随众结定力与年深孔道辟禅径闭门生隐心过云先去马寂月待归禽悟得山林好同君借半林 

　　○为鲍余庵民部奉寿其尊公鉴台先生 

　　濑下云生日有鳞老人星现表朱垠安车最吉占璜钓委佩惊看走石麟朝食五烟分御廪乡蔬千里削吴莼临风玉树堪翘首更羡逍遥咏大椿 

　　○宁国东安 

　　依稀记得诸生路赤脚双跟硌石间奔走不辞争马疾朝昏翻喜戴星闲他年逝水陈居海此日归云稳在山老树道傍空腹卧风霜历落饱容颜 

　　○锡山访华闻修夜读其枉予诗次韵 

　　何来命驾与飞觞短世犹存道味长竹汗多奇能致牍茗香四远欲升堂烟云节序苍还白枫柚秋光赤复黄与子十年重遇此高谈不减少年狂 

　　○赠张玉 【 有引】 

　　玉来自楚梅长公为作砚仙引中有句云岘山亦似岘仙志其从襄阳来也及后有李梦白书牍数称砚仙云有诗书之韵故从石予作诗次联及之因呼为岘砚 
　　扑面俱成态怜心剧可参石犹存砚北山似忆征南夭月分眉两晴江顾影三周旋惟寄梦怪底睡名庵 

　　○王太守直卿兵备徽安 

　　帝宠煌煌重芑丰拓图开印旧封中充宣歙池观察使据江南北上游雄九州岛宾从矜三搢六郡风谣颂五总波润仁肥尸祝广多君福禄自来崇 
　　蹊廞物态织长门博大真人道独尊几阁昼帘声液液巷闾春木?槖气温温鬋茅赖乳皆童孺觿笏交驩尽弟昆迭嶂楼高临宛句水流山峙奉明恩 

　　○奉吊宗母吴宜人 

　　往年舞象□登堂衵服斓班稚子行世谱迭传螭钮贵朝英接迹马鬉香可堪乐事乾坤隘不柰忧违日月荒树背在萱休北望板舆冯几数沾裳 

　　○晨舟 

　　孤艇鸡声起夜眠野荒人迹境萧然晚光压尽菰芦月水气蒸成杨柳烟筋骨伴来惟有病诗歌废去久无篇我犹昔也谁非昔两度寻医又十年 

　　○夜至双桥 

　　夹岸无天一抹青牵移约束似沟形看云独立临长水避月重来见小星静夜鱼藏声寂寂遥洲树细影泠泠寻常闭屋成劳惫此日孤舟表性灵 

　　○沧屿夏林是濑上史彭两园名我以丁巳携家来游颇熟其境沧屿旧为园主作记夏林与其旧主人饮宴数日今皆不在为之怆怀丁卯九月二十日 

　　累岁不成乐于今聊作游将无邀片晷可以浣深愁故景惜沧屿良辰及素秋人天共摇落百感此淹留 
　　圃事为农事花场作稻场鸡鳬栖丽馆犂耙挂髹廊无复衣冠接翻嫌竹木妨主人如欲出为一慰炎凉 
　　篱□分野朴水外减生鲜漱石兼茶醒呼禽起柳眠池台荒照日竹树损留烟祗益山川古重游一洒然 
　　鱼掷犹惊客虫吟故伺人绿垂桐覆彴粉腿芰粘漘亭馆无为主藤萝薄与亲所需遗记在或以护生身 
　　岁岁工疏筑朝朝便盖轩虑蜂棚设幄妨鸟埒增铃草木役心计笙歌博目青诒谋亦无赖悔不早门扃 
　　去矣人非昔来兮我亦孤庭空飞燕燕树老呌乌乌亭午光犹黯园丁貌欲逋可堪王霸业尽托子孙无 
　　尝爱夏林盛数株藤倍奇因缘千古得攀卧十年 【 以下缺文】 

　　○胡怀南解操院归东拈扇头韵 

　　毋言浊渭与清泾甘立须知五味亭揽辔独教波浪息拂衣重觌海天青麟皇迭出游仁里鸿鹄高翔破杳冥赐玦赐环皆　圣泽万年长此祝锺灵盛世巳传求故剑官徒无用泣新亭空囊出处江湖白半壁平成天地青物望蚤收君浩宕名机久息我沉冥宛溪一水能东注海岱遥瞻别有灵 

　　○完初来自淮上拟归川中一雨润公赠云住山须得住山斧子羁宣城数月口占一偈送之 

　　住山斧子问如何劈破人间万种魔近日更参黄檗诀元来佛法也无多 
　　黄檗宣州拟上堂凿成大树作阴凉镢头打地凡三下门外深松又几行 

　　○荅海虞潘文部 

　　每诵缁衣伐木篇安危拟一瞪青天何人砥柱堪持帜似我浮沉类刺船万里风云雄把剑千秋山水旷鸣弦枕中秘诀存鸿宝鸡犬分来也得仙 

　　○岁甲子平宇七翁辞世孤宾尹时服尚在小祥哭不成声诗以挽之 

　　亩宫缝掖足舟旋蜚遯明时八十年客舍顷间辞浊世主人莞尔俪真仙乡园历历同携杖溪阁频频共品泉去住后先如结伴怜予凄断蓼莪篇 

　　○寿曾大母张太孺人七袠 【 有序】 

　　予宗自九府君以名德起家至小子宾尹之身凡六世矣云礽似续指繁踰千而封太史与前青县清泉翁尚在三服齿尚差长少时曾同研席故行虽翁孙而相接眤好如昆朋至大母张太孺人之于吾母曾行也齿尚少六岁以今季夏朔穪七十自九府君以下诸姓属内外存者可二百余人帣鞲阶下斑斑以次上寿乃太孺人性其谨约过自抑损屏帷庖井之间虽密亲稚子不闻喉响虽甚急剧马童灶婢不能得其疾色是以子妇多愉就之太孺人谦谦不自遑至与曾玄讲平礼意念滋恭焉葢吾一门之内柔顺懿婉母仪无间然者必太孺人是式也予夫妇敬事如吾母觞之以诗诗曰 
　　东有麻姑南有南山南山之南云色鲜庭有佳树尊以萱擗麟脯行金盘麻姑来会自言东海三为桑田掷米成丹令我宗寿母寿千年子孙世且蕃 

　　○寿宗母孙孺人 【 有序】 

　　岁戊辰母以六月称寿记母于甲午年称未亡人其夫讳养贤者予父行壮时与予偕笔砚志气甚厉今幸收之于此贞妇不以年而操洁千古则莫长久之道也为作贞母篇以致祝焉 
　　五月六月榴花如血赤日行空精光烈烈忆尔夫君挟册时与予共浴莲花铁一逐马飞一被驴跌英雄意气困驰骤到此那能不心折健妇持门胜丈夫寸心力狥忠臣节有舅有舅直呼妇前妇是我儿管钥付焉有姑有姑相将尺闺足昼羃浆足夜絮丝有叔有叔长短肩立人盂人七庶几续食两月呱呱命若悬梦魂惟有天周旋儿今长大孙蹄笑抱此可以荅皇天岁月久长阅□五六十老婺自陈苦留与天壤能作古下视科第功名不啻如尘土百男不称夫一妇真豪举 

　　○肖墩徐翁八十寿 

　　有人家□麻姑源麻姑真人传与言□世不禁陵陆变修已无过道德尊君心君貌如乳子饿寡寒鳏需箸匕众母之母众父父至性□□而雉雉万口齐来纳寿觞春秋岁纪八千长老子真言犹玩世未必功德留□方 

　　睡庵稿诗卷之十一 
