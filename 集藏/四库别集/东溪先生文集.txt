东溪先生文集　　（明）徐霈 撰


 

　　●目录 

　　序 
　　大方伯乡贤公文集跋 
　　卷之一　　奏议 
　　卷之二　　议 
　　卷之三　　序（一） 
　　卷之四　　序（二） 
　　卷之五　　序（三） 
　　卷之六　　序（四） 
　　卷之七　　序（五） 
　　卷之八　　记 
　　卷之九　　录 
　　卷之十　　说 
　　卷之十一　　讲意（一） 
　　卷之十二　　讲意（二） 
　　卷之十三　　诗 
　　卷之十四　　传 
　　卷之十五　　志铭 
　　卷之十六　　赞　箴 
　　卷之十七　　祭文 
　　卷之十八　　书启（一） 
　　卷之十九　　书启（二） 
　　卷之二十　　碑记 

　　●东溪文集序 

　　徐东溪先生少游姚江之门慨然以斯道为己任出而柄衡中州主讲席于大梁书院致政归里则就景峯湏水间辟精舍揭条约四方学者翕然尊师之盖大阐良知宗风与白沙近溪诸儒相颉颃者也余奉简命再来视学按临三衢其后裔以先生集请序夫先生微显阐幽集中所载诸说及诸讲义皆能本原心性羽翼经书至其在官奏议敷陈剀切又悉关国计民生是诚有体有用之儒以道传不徒以文传者然而文以载道今读其文实大声宏弸中彪外匪求其工而卒亦未尝不工焉今世之士不本诸心得而欲夸多鬪靡于文字中是不培其根无怪同于草木荣华之飘风矣有能传世而行远如是哉览斯集也尚蕲志于道焉可已 
　　赐进士及第钦命提督浙江等处学政吏部右侍郎加二级纪录八次彭启丰撰 

　　东溪先生文集前有罗近溪赵方泉二公叙之详矣又何以序也盖重经订梓故复为置赘忆余先君子昔案湏江先生玄世未远余有垂髫每阅先君子道邑中先达每理学名臣而先生之德业文章为最显遂举而进于乡贤之列俎豆春秋焉则于先生之文已常一一寓目矣仅涉窥其一斑未深领其全指厥后三十余年出入江郎晋接多通家契如先生裔孙元法字思如□以积世厚雅拜余门下年少才华慷慨节侯海内每□结伫圣蜚声先生似续有光戊寅冬余便道入都思如迎之于拓浦同抵湏川拜先君子祠下爰手捧先生集祈余增序余时应召旁□故迄今未遑也所思如颂叙之心更笃不惮数千里而遥走币致书清之甚□缘而卒业马阅首萹奏议令人神气百倍九原可作执鞭欣慕而叙事详眀记录简要赞文铭讲启牍志□皆凿凿性理言言石书所谓博极羣书独探理窟□哉天地櫜其胷然日月从其指掌诗不多叶惣饶风韵先生真后学之遗模贤圣之鼓吹欤深信心淂阳明先生之衣钵续传考亭之心印者乎夫道学有功于世则有起而承其志辑其书□先生于不朽嗟乎世□绵游以精不磨孔历金教越有□而一振古人载道之书藏之名山先生之集其类□欤余□厕揆席□搃实录至于前徽往招遗编逸简理宜搜辑用光巨典况复重以适家之情谊何□辞敬起数语□德罗赵二公之□因致邮□以复思□之请峕龙飞崇祯岁在癸未季冬吉旦 
　　赐进士第光禄大夫上柱国文渊阁大学士兼大子太保翰林院侍讲实录挩裁诰敕撰文户部尚书通家侍生蒋德璟拜譔 

　　予尝观玄经之渺漠洞极之孟浪中说之支离波诐蔽其灵枢虽联编积帙穷物尽变证道者勿取也是故文亦难言矣哉士君子欲立言以垂不朽非寸管自口??要在祓除其神舍而嘅唾津余用为垂世法程耳东溪先生证心静悟故当淂良知衣钵于阳明之门而魁掇南宫文雄海内予仰之非一日矣兹欲辨其学之三昧乃不远千里而至文水讲舍考证焉先生以君子之学诚意为主格物致知者诚意之功也朱子以穷理之极而后诚意恐非本体之良知然不穷理而遽加诚意之功恐诚非所诚适足为伪而已矣此诚为学者印诀但不知诚身之功又何如予与先生体认之余其门人出先生文集示予披之乃知弃古蹊径独抒真愫其所为诏王似客澄显阐幽虽其所言不同然种种皆寸腔独照中呕之故触??匆露全真栮夫泛海者汪洋浩漭四望俱迷夜视北斗则厥有指帰先生文集不亦酰鸡覆发而益信阳明之衣钵有在哉赵方泉公序之详矣予何容一喙但忆先儒月落万川之语乃知道立于磅礴每垓之宇而窍于莹明有觉之关葆其莹明者以合其磅礴者即日用吐谭皆为道真借曰勤摛炫世遂为不朽则六经语孟欺我矣波根极灵枢奚云哉先生直声动朝庭勋业烂寰寓此皆良知为之根抵而文章笔楮乃其绪余耳奚足为先生多哉是为序 
　　赐进士第大中大夫云南布政司左参政前刑部浙江司郎中旴江近溪罗汝芳撰时隆庆壬申孟冬一日书于文水讲舍止敬堂 

　　文之难言久矣是故先秦两汉号称近古自秦汉而下若唐之韩柳宋之殴蘓诸子号称大家作者藐不多见岂不诚难哉愚以匪文之难也文本诸学学深于飬之难也韩昌藜曰根之茂者其实遂膏之沃者其光晔仁义之人其蔼如也不足信矣乎国初文运与时并隆宋刘王方诸公后先迭起相与鸣一代之盛以明润简洁为体以通达政务为尚以纪事辅经为贤盖一洗前人风沙浮靡之习直追古作者而并之矣世宗初阳明先生以振古之豪发明良知之学开示群蒙其所为文不事钩深奇棘而从容弘衍如长江大河浑浩流转而人望见渊然之光苍然之色亦自退避不敢仰视百寺从游之士登堂入室者亦罕俪焉吾邑东溪先生自弱冠即抠衣其门盖亲承良知之学而得其上乘者故自荐登高魁回翔谏垣以至宗文河洛藩臬湖湘贵阳岭表及今悬车以来讲舍会聚启口扬声皆所以扩大阳明先生之学而涵飬之深造诣之邃真有匪夷所及者宜其文之足以名世而无疑也间出兹集以示余余受而卒业焉如神理道器诸书真妄无思诸说则宋大儒之未发也赈济修堤诸议则贾太傅之通达也奏疏明庭条陈诸篇则陆宣公之流亚也其序记碑铭杂作又皆醇雅典则如铏金璞玊不见搥琢刻画之工而光彩袭人覩者倾动可与古之作者相颉顽信无媿于阳明先生之文之学也已是集也汇成于讲舍同志施梅石诸公校伪正讹则成于从游赵宜之王维新诸生梓成乞余一言以弁其端余媿謭劣不足以知先生之奥其敢评先生之文哉顾承教有年谊不容辞窃谓先生之文本之于学与飬似足以窥先生之大者世之君子苟未知先生之学之飬观于兹集亦可以得其大端矣是为序 
　　隆庆辛未仲夏端阳日赐进士出身中顺大夫都察院右佥都御史前翰林院庶吉士河南道监察御史奉 
　　勑提督南直隶学政同邑留斋子赵镗撰 

　　●大方伯乡贤公文集跋 

　　先大夫真至诚君子弱龄笃志竭力孝友及以理学起家入侍螭头则批鳞报主出扬藩臬则实惠洽民在在忠贞纚纚金玉未老投竿筑室溪滨虚心广益朝干夕惕大旨务以笃行为真修不以口耳为馂拾故当其时 
　　会稽王龙溪豫章罗近溪诸先生俱不远千里而遥倾倒浃句不忍别首幽居三年年杜门编述绝迹公庭当途莫不崇奉高谊存则瞻为凤没则俎豆庙廷葢真诚之征于德业神于动变自非寻常也者及门友生汇其语录篇什为集数十卷刋行于世往岁乙未祝融为殃屡欲订补未遑也兹相会集而言曰周颂以绍庭上下而陟降厥家刘尹以堂中柳树而高风遗想自古重之我先大夫德业文章自足永传我不能为刘祭酒世绍其德乃甘俛首为■〈木巳〉宋乎爰是藉手友兄详校重劂虽仅友及半而陈之家庙手泽如存标之闾里典型犹在悬之都门赏鉴自别宁非先大夫不朽之一征而子孙爱礼肯堂之意藉是少慰万一声施亦已远乎况青箱我家旧物闻鸡起舞秦不乏人且目以观之矣敢即以此刻为前茅峕万历岁次甲寅浴弗日 
　　孙徐世皋 
　　曾孙徐廷观 
　　廷言 
　　廷缶 
　　廷华 
　　廷坚 
　　玄孙元中 
　　元彦等 
　　仝顿首百拜跋 
　　乾隆十八年十月裔孙重刻并采集增订 

　　●东溪先生文集卷之一 

　　门人　赵洙　王光祀 
　　朱夏　郑一鹏　仝校 

　　奏议 

　　题为大臣互相争竞乞赐罢黜以昭圣治以正士风事 
　　题为边臣辩明心迹事 
　　题民壮奏疏 
　　为运筹输饷戢定奏功事 
　　题借支开引纳例等项 

　　○题为大臣互相争竞乞赐罢黜以昭圣治以正士风事 

　　大臣互相争竞乞赐罢黜以昭圣治以正士风事切惟天下之道二义与利而巳矣圣人之治天下使斯世回心而向道趋义弃利而巳矣此其机在毫厘之中而应捷千里之外在人主曲成而预为之所也何则推贤让能所以为义惟大臣好义而不争则天下莫不由于义而百僚师师庶政惟和矣蔽贤争能所以为利惟大臣好利而争则天下莫不由于利而羣小交攻万事瓦坏矣故缁衣曰大臣不亲百姓不宁则忠敬不足而富贵巳过也大臣不治而迩臣比矣又曰大臣不可不敬也是民之表也迩臣不可不慎也是民之道也则为大臣者恶可以苟焉而巳哉惟大臣以富贵奉其身而不知忠敬退让以明礼故以势相倾以位相夺苟可便其身图而窃取富贵者靡不攘臂为之由是不信不亲而互相诋毁小民效之而歙歙■〈言比〉■〈言比〉交相排挤则偷惰之风成纯庞之化塞矣此天下之大患也臣于菲才忝窃谏列切惟见大臣奔竞互相诋毁恐缘兹成风有伤国体是以昧死为陛下陈之窃惟六卿者百官之领万事之纲人君所赖以治天下者也即今六部尚书之职而左右侍郎则尚书之贰也其职亦重且尊矣但冢宰统百官均四海又非他卿之比故各部转迁吏部非望实素著者不得以会推而亦帝心简在非臣下所得而觊觎也切见今礼部右侍郎崔同以斗筲之才窃宗伯之贰外示朴耿中藏贪鄙偶见吏部侍郎员缺辄自攘臂曰即今吏部员缺例该礼部推补非我其谁也又恐本部左侍郎许成名之夺之也阳为恐赫以折其心而许成名本以诗酒自娱政务一筹不展又不肯甘心出其下也遂忿激而起曰吏部之缺我岂不当补耶于是互相排诋公肆交争喧腾于各部传笑于四方凡兹在廷之臣靡不骇之臣谓陛下孳孳图治二十六年于兹深居渊默之中而天下雷厉风行无有一夫之梗化者以纲纪素存而臣下畏法故也今二臣者为百官之表率乃以公署而肆交争以名器而私攘夺是无纲纪也无纲纪是无朝廷之法也戕朝廷之法以自便其无忌惮之私是尚得为大臣耶为大臣者如此为小臣者又当何如耶此臣之所以愤激不平而不能巳于言也今夫人之趋利也如水之就下非有礼义以堤防之莫能止也桐等乃敢蔑其廉耻坏其礼义臣恐习以成风恬不知怪虽中智之士亦以为当然而风俗坏矣风俗纪纲相因者也风俗坏于下纪纲失于上恶有风俗坏而纪纲独存者乎故不避怨辄敢上陈者非区区为此二臣也为天下之风俗也为朝廷之纪纲也恶容以缄默矣乎臣又近闻吏部侍郎王道员缺少詹事王用宾私念巳必当补又恐少詹事黄佐声望之出巳右也乃为危言以动之曰汝职虽吾先而家居十年实俸不及乃欲以先吾乎黄佐唯唯不敢以争夫王用宾在翰林素称谨厚今一旦猖狂至此岂无自而然耶良由桐等奔竞之风鼓之故中智之士堕于其中而不自觉也故夫廉退之风百人张之而不足一人坏之而有余不亦可惜也哉再照得崔桐先年在翰林与崔铣等争进取铣廉退之士也避之而去大学士张孚敬闻而嫉之改调外补为桐者今当益励晚节以葢前愆所谓失之东隅收之桑榆可也乃以衰暮之余龄复蹈中年之覆辙是其嗜利无耻之心虽至老而不衰也以斯人而居大臣之任是率天下以贪昧坏天下之风俗也其能以治神人和上下乎又能以统百官均四海乎伏望圣明速将崔桐等严加罢黜以正大臣贪昧之罪以敦天下廉耻之风乃勑示中外大小臣工各宜精白一心以自洗濯毋长奔竞庂取厥尤则改观易听之下而天下亹亹向风所谓罚一人而千万人惧圣王所以驭宇内而鼓舞天下之术无以易此矣纪纲不于是而益振风俗不于是而益成哉臣本草茅疏愚罔识忌讳不忍见诸臣之乖张故敢张胆为陛下言之苟竭犬马之忠可以小裨圣政之万一陨身有所不顾此臣之心也亦臣之职也伏惟陛下矜其愚忠留神而省纳焉则朝廷幸甚天下幸 

　　附　实录 

　　嘉靖二十六年八月壬寅勒罢吏部左侍郎许成名右侍郎崔桐詹事府少詹事王用宾黄佐致仕原吏部左侍郎缺例该翰林资深者推补初吏部尚书闻渊推国子监祭酒王道补之至是道卒乃拟桐及佐名上兵科给事中徐霈以该部初拟成名矣缘桐忿争乃并舍之而用道今复用桐是赏争也何以抑躁兢崇耻让乃上言桐成名互相争兢诟谇成隙用宾佐复仿效觊觎惟恐先之宜俱释勿用而别选雅望者以风仕进上是其言俱令致仕而以尚书渊狥私受嘱推举不公夺俸半年该司官吏令逮赴镇抚司拷讯以闻巳镇抚司谳上郎中张舜臣吏张明等狱辞下刑部各赎杖还职役霈甲午年选贡南雍历拨刑部闻老先生门下深辱以道义文章策海滥竽谏议又辱不忘旧雅讵论崔桐等蒙皇上嘉纳其言而不意以老先生狥私受嘱推举不公夺俸矣又逮该司官吏谳上狱杖窃惟老先生自秉铨衡门无私谒而偶以崔桐事有累清名心甚歉之诸同年及见知者咸劝霈诣门一明其意霈矍然曰非为私也何明之有适朝中老先生见霈革?展然而笑曰昔掌科所题者为国也何芥蔕焉霈唯唯固为老先生所包而中心实有愧矣至戊申岁阁下严公六年考满陡老先生四司堂上公务鞅掌而严自后门进矣仓惶失迎殊多迟慢严深愠而每形诸辞色霈叨侍铨垣抗声而前曰天下岂有不敬宰相之理乃阍人之罪也失于迟报耳严改容称谢老先生闻之曰徐掌科昔言崔侍郎者公法也今对严阁下私情也存斋徐老先生曰是亦公心并附录之 

　　○题为边臣辩明心迹事 

　　边臣妄举冒犯天威乞赐辩明心迹事近因套贼出没抚臣欲自花马池迤东定边起营至黄甫川一千五百里接修墙堑以固边防计人年二十万财用二百万余两期以三年完工财力浩大矧雨晹之不一人夫之逃亡恐修筑未机而虏来冲突不如一举荡平之为愈也总督曾铣建议欲大发兵粮为复套之举以除祸本计用军马六万抢手三千造如意战车数百乘联结而进坐则为营行则为战器械火炮布列于上行粮草料共该二十五万正驮马匹牛驴几于九万计程九十日其用费大畧与修筑造墙相当其谋亦善矣臣据兵法十则围之五则攻之倍则分之敌则能战之少则能避之今虏贼据套积百余年生长蕃育动称十万秋间每一入寇备西则击东备东则击西吾兵分布捍御之不遑况欲直捣其巢穴乎驱六万之兵入沙漠之地彼逸而我劳彼静而我动欲坐收胜算难矣况三军未动粮草先行兑运本色则疲于涉远抄掠之难赉折银两又罹于得食饥乏之苦且精兵尽抽于三边不无顾此失彼胜负求逞于一掷抑岂善后良图故庙堂之谋议方兴朝野之诽谤迭出何足怪哉陛下赫然罢兵拿回曾铣可谓明见万里矣然铣谋未臧而其心则可悯矣岂不以丑虏盘据巢穴为边境患若一举荡平复汉唐之故地省八万之粮饷不亦可快耶其罪在好大喜功非狥私以诬国也陛下诛其迹而悯其心罢之可也谪之远方可也加之以不轨则过矣自后黠虏陆梁谁肯奋身为国当事乎先年名臣杨一清总督三边尝曰兹欲复守东胜使河套之地归我耕牧斯为上策顾力有所未能若整饬边防休养生息于数十年之后东胜未必不可复即今财力殚弱太仓无终岁之储铣乃轻举妄动如此不亦狂耶陛下斥之当矣但其心亦欲为国当事有可悯者昔郦食其欲挠楚权请立六国后汉祖曰善趣刻印及闻留侯之言吐哺而骂曰腐儒几败乃翁事趣销印夫刻印未几而销印随至其怼郦生甚矣然不以其罪罪之者顾其心非有他也但谋之不臧耳今铣倡复套之议亦口谈而巳未及交锋败北是亦郦其之类也谓之腐儒可也何足道哉陛下德包天地明并日月凡含灵蠢动之物莫不妪育于生成之内矧一夫乎若怙终贼刑奸犯天宪罪在不赦至于一举之失一动之愆容其洗濯自新稿死于黄馘之下是陛下再生之恩也海内之士闻风兴起莫不攀援而来奋迅激昂求报昂明主于万一是宥一人而千万人悦矣圣王鼓舞臣民之术不在兹乎今铣被系狱中羣臣震惧以为必死者以其不量力也犹庶几于不死者幸有陛下之仁也臣待罪言官乃昧死言之以蝼蚁之命犯雷霆之威亦恃陛下之仁耳席藁私室无任殒越之至时严世蕃陆东湖等忌夏言欲夺其权事逮曾铣一网打尽乃倡言有谋社稷之意铣令男将银贰万两送夏言恢复河套以为功收中外之权所图不细飞入宫中上怒甚为铣辩者多不入斩于东市时言方回籍至镇江即差校尉三起械言至京师言在车具本辩欣辞甚哀切上批该部知道三法司会问严氏父子私曰祸本在矣吾辈终无葬地乃日夜为谋必得兵科一本劾言与铣交通狱即成矣乃结乡人兵科都掌科齐誉邀霈共劾言许以美官余叹曰杀人以媚人吾不为也誉具本劾言私引霈名进余实不知也竟降誉二级霈免摘言婿太常少卿吴春见霈曰公仁人也为国也吾翁壻不敢称谢惟铭感不忘耳此 

　　实录也并附后 

　　嘉靖二十七夫二月巳亥兵科都给事中齐誉等上言近者皇上处分复套之议皆出圣断中外臣民靡不叹服尧舜在上历试共鲧之恶乃今终莫逃于诛亟也旬日以来物议腾播铣恶益彰如仇鸾奏铣将银一万两蒲州锦帐一百副潞州紬一千疋令妻父苏纲馈言主复河套中外之人莫不周知夫征伐大权自天子出非人臣所得专铣奏请复套陛下第令会官同议嗣上方畧亦未许其即行也乃铣于去春两次擅征兵出塞只轮不??歹又以法诛边人之告败者陕西连岁灾伤民不胜困铣又令诸郡州县勒借民财收养羸马民至鬻产易子女以偿又令出铁置造铅子闾阎农器为之尽空铣黩贷殃民罔上悞国然非恃言为之内主胡敢横行如此宜早正刑章以为边臣之戒奉圣旨誉等职居言官素知铣与言罪乃党奸避事无一预言之者今见屡有旨及遣官勘问始以上闻殊为负国降誉二级调外任徐霈等姑置之铣侵费银两即今所遣官会巡按御史核实奏刑部尚书喻茂坚都察院左都御史屠侨大理寺卿朱廷立兵科给事中徐霈河南道御史周亮等上言言罪当死但直侍多年効有劳绩律有议贵议能之条且词引伏使或有别情伏乞皇上垂察上怒曰尔等任曰执法岂不知恩威当自上出乃敢借议意朋护朕视言为腹心言则视君为何方铣疏上时即密奏强君朕何尝一言谕答敢动称有密谕主行及事败止令致仕又不知引罪故作怨语曰前去因不奉带香巾为朝廷计非以身家是人臣礼欤彼正以西内二三月直候不得见苏纲为辞尔等为言直待内苑坚恣朋护之私是何法理其更依律定拟以奏于是竟坐言与铣交结近侍官员紊乱朝政通律斩妻子流三千里喻茂坚等夺俸半年逮给事中徐霈程时思俞鸾杨宗气御史周亮李天翰董威张登高等赴午门杖三十棍 

　　○题民壮奏疏 

　　罢重征以平赋税以安地方事切以国之重事在兵兵之所急在食臣见河南所属州县原额民壮共二万二千一百八十七名每名编工食银七两二钱嘉靖十六年奉兵部明文于内拣选三千名调入省城团操又拣退老弱一千五百名归农二十九年又奉兵部明文抽选精锐民壮五千名听候调遣又帮贴民兵马兵草料三百四十九名又陨阳巡抚拣退南阳府属民壮一百五十九名巳上五项共除一万零八名 见在民壮止一万二千一百七十九名分散于十二州九十六县之内每处多者百余名少者七八十名常川庄役守城操练防御疲于奔走朝夕不离名虽一人其父子兄弟帮随者常二三人亦且不给比于军伍其苦百倍今奉嘉靖三十年题准事例又将河南近额民壮一万二千一百七十九名内每名工食银七两二钱内扣除三两陆钱共该银四万三千八百四十四两四钱征解太仓备用除三十年征完解部交纳讫其三十一年巳征一半在官三十二年见今催征未据解到近见河南地方旱涝相仍闾阎荡折饥民扶老携幼呼号于道路者日数千人嗷嗷待哺日阽危亡其强者起而为盗贼刧掠啸聚冀全查夕臣虽严加禁捕然且屡起屡仆靡有宁息河南地方军卫单弱所恃者民兵而民兵所资工食日二分耳而复咸其半伊父子兄弟共帮一役虽全获二分之给荒年籴米不过一升耳况从而刻之其何得其死力以弭盗贼之患哉此臣所以目击痛心忧祸患而莫为之所也臣观河南民壮与各省不同其所猎取亦巳尽矣往年除民壮一千五百名归农每年征工食银一万八百两贮用又奉钦依于河南民壮内精选五千听候防秋调遣每名议给银二十七两令其自备马匹军装又给银八两作盘费比之在省民壮逓加四倍名虽五千实用民壮二万也即此二项巳取民壮银一十八万五千八百两矣今又折取工食四万三千八百四十余两虽豊年犹且不支况荒歉大侵之岁民命嗷嗷者乎国家养兵恤民平赋税均力役使寰■〈宀禹〉较若画一无有余不足之叹奚独于民壮取之不巳一至此耶臣因出剿师贼遍历地方每见军伍单弱以致盗贼恣睢欲实其伍而旧额既定不能复增惟民壮尚可简选厚其廪饩以卫地方而复苦于工食弗克自给此臣所以昧死为陛下陈之伏见皇上至仁涵煦海内乐育垂念民壮内箣本地外调边陲前取既多则后征宜减将一年工食而全给之则民兵无枵腹之忧地方有保障之固矣题为钦奉圣谕事据湖广督木副使张正和呈湖广原奉坐派楠杉栢榆木并板枋共一万二千五百四十九根块该职会同工部郎中张国珍督据辰常荆岳等府知府同知通判蔡用义等官陆续采获楠杉榆栢大木并板枋共计四千六百二十五根块内围圆一丈以上一百七十六根其余俱系九尺以下至七尺五寸以下堪用木材各职屡奉严催未据采报又经会同上荆南守巡道参政徐霈副使黄宗器湖北道参政游震得副使周镐各先后深入永顺卯峒桑植麻寮容美司施州金峒等处遍历山箐督率土官重悬赏格百法搜采各该地方星夜催攒续据原委各官报称采获在山楠杉板枋共六千三十七根连前楠杉栢大木共计一万六百六十二根块于内各一丈四尺以上其围圆九尺者止五十五根其余以次砍徙各报到职查得前项木数虽羣材并辏稍充次等而一号二号异材未及搜获间有围圆颇可而长不及数且多空灌湾匾之病葢湖广产木地方止是前项夷司三处虽道里迂远而在川贵下流商贩易通山鲜停蓄今所报获实先年采办所遗彼因山深地险人迹不到若有待于今日者然在昔谓之异材今日仅合二三号之次自此以上穷崖遍采委难寻获职等日夜惶惶莫知攸措万一临期误事干系匪轻呈乞早赐议处等因到臣及据守巡各道会呈相同据此会同总督侍郎刘　巡按御史黄季瑞查照工部原派木枋督行布政司酌派所属辰常郴靖等府州及议处钱粮分投给发坐委同知通判等官招率惯商深入夷峒多方躧采又差官赉发告示犒谕各该土官随徙出楠杉木枋一千二百根块于嘉靖三十六年十二月初八日会发首运讫三十七年二月该臣接管他务未遑即趋荆岳辰常一路采木地方严督原委官商将巳采获稍近者极力攒拽得木枋二千一百一十根块到河二次发运讫各历辰常荆岳地方严督各府州县正官遍入夷峒专采巨材既委任责成又悬立重赏犒谕土官诚恐委官未尽心力又责守巡兵备各道亲入搜罗虽瘴乡獠穴引涉攀跋靡所不至间值一二异材众方鼓舞砍伐审视每多空灌岂山有遗材而人未悉力耶思我国家爱养斯民垂二百载深仁厚泽洋溢方外风之所至靡不披拂兹者庙殿维新乾坤重焕中外臣工孰无快覩之愿先后总督抚臣俱巳奔走从事而臣又特蒙圣恩超拜今官臣闻命即行惟切捐躯以图报効接管之后首急异材如楠木一号每根增价银至六千余两二号每根亦增至四千余两纵有特异之材夷商自当巿闻夕报以图百倍之利虽架厢坝水移徙万状孰肯不为哉乃者异材竟未获报众方延颈举踵务必得以塞明旨以称崇构岂敢怠遑切照大木虽称出产川湖然合两省山川形势建昌重夔一带连峙雄亘实为山身入楚归巴山势渐平止为山尾木性蓄产尾少身多振古如兹先年采办三省通融湖贵派数仰给川材今查湖广坐派楠杉栢榆木枋共一万二千五百四十九根块比之四川坐派一万五千六百七十二根块彼此大畧相等官商始闻每多惊惧恐不能得幸赖朝廷威灵山川效珍湖广采获见在共计一万六百六十二根块除运过三千三百一十根块其余陆续拽发虽未尽符派式亦多堪用木材但一二号异材尚未寻获是必山产有限采取易穷查得永乐四年尚书宋礼奉庙建采木其围径踰寻丈者仅得数株犹以为山川灵异今去永乐世代颇远中间采取岂止一次则特异之材巳为当时先得矧兹异材必积数百年而后成即今采获其围径丈数一时委难尽合除一面行各官照旧采取外臣等展转思惟乃敢昧死上厪葢人臣事君退当竭力致忠进当据实陈对则各官呈请诚非得巳伏望皇上勑下该部再加查访如果前项木枋堪备采用计议上请容令臣等严督采访庶大工早完而圣明惓切之心亦少慰矣臣不胜惶恐待罪祈恳俟命之至 

　　○为运筹输饷戢定奏功事 

　　广东等处承宣布政使司左布政使徐　准本司关准布政司照会抄蒙总督两广军务兼理粮饷盐法巡抚广东兵部右侍郎兼都察院右佥都御史张　案验准兵部奏为贼情紧急事照得逆贼张琏巢介三绕之间率党郑八萧雪峯王子云陈福宝等妄言气数当反夫号称王杀官戕众负固不服掠汀漳延建极江西宁都连城瑞金等处攻陷云霄镇海卫南靖等城势甚猖獗三省骚动本部院巳调集狼兵十万与福建江西会兵进剿分定信地本部院驻惠潮巡抚福建都御史游驻漳州南贑都御史陆　驻永定得旨如拟仍令恊力进兵克期殄灭不许延玩遵照勑旨会兵征剿但钱粮不敷卒难举兵备仰本司即查见在粮银实有若干可勾主客兵十万员名几月支用开具前来以凭会议调兵等因奉此卷查先因三海岩糠头毗耶等贼连年造乱钱粮耗费兼且逓年陆续解京等项见今库中止有银若干又该支给官军俸粮穵运脚价等项所剩不多据见在仓库并收过官旗吏典上纳各项银数并借拨屯粮等项银米通融计算约勾主客兵十万员名三个月支用贼巢险峻未及剿伐先议困围合用钱粮会计不敷地方多事再无别项可以措处若欲为变通权宜之术以纾目前燃眉之急伏乞部院暂令解京等项钱粮一切停止该府节年拖欠额解本司钱粮督催解纳送将本司原收吏农银若干存留买米备用仍乞会题该户兵等部议拟覆题钦依借支湖广布政司银五万两江西银五万两云南银五万两四川银三万两福阵原借广东银十万两一时凑还不及先补还五万两切恐各省未必如数解借仍准开广廉梧州等府及淮浙引盐各二十万引查得廉梧等盐每引纳米八升五合淮盐二斗五升浙盐一斗三升中间多有粮米兼纳官旗吏典纳米免比完考又准通行各布政司并南北直隶各府州县学生员并民间俊秀子弟情愿纳银出身官司结勘明白给文起送前来照例纳银计给路费本布政司出给库收呈送该部发监肄业但贼情十分紧急例银一时未就查得本司内库贮有珍珠玳瑁沉香丹砂水银翡翠孔雀血人南子大蜈蚣皮蚺蛇胆牛黄阿魏香料等件外库贮有胡椒苏木高良姜知风草婆罗密浮篓藤□石屏优云钵多香木马甲柱攀枝花曩藤蕈宿砂干漆锺乳石斛鼊皮荺酱荔枝龙眼糖霜砂糖铜铅铁锡等件沿积库中日为朽物合无尽数发出府县从公估价速召商人变买上纳庶目下得银若栞兵粮聊有所济缘系十分紧急贼情处置军饷事理未敢擅便为此具申伏乞照详示下施行 

　　附　实录 

　　嘉靖四十一年壬戌二月间　上深以南寇为虑六月庚午捷闻兵部部请以贼首张琏萧雪峯■〈扌监〉送京师献俘正罪余党未平者亟行所司抚剿非令巡按官详核功罪以闻得旨如拟巳上复谕内阁曰献俘一节祖宗久不行赵文华以假贼冐功渎朝堂而火夫此地因圜丘城为岁报进香帛之处若夫平一国或用其仪今此大逆草邪初因臣下欲灾患多出以欺诽君上近尔等定伐果就擒矣可即彼地刑之首枭三省以雪民怒为遂罢献俘十月谕兵部曰剿贼立功殊荷上玄感应诸效劳人员其通查请赉以励众心于是部列诸臣名上诏升提督两广侍郎张臬副都御史荫一子国子生加总兵平江伯陈王谟太子太保荫一子锦衣卫百户俱仍提督镇守南贑副都御史陆稳升兵部右侍郎兼右佥都御史仍巡抚各赏银五十两丝叚二表里参将余大猷佥事金淛张冕指挥李惟衷福建漳州府知事胡期亨平和县典史谈蕴等各升一级赏银三十两一表里广东左布政使徐霈杜拯各赏银二十两一表里纪功御史叚顾言今升副使加一级总督浙直胡宗宪巡抚福建都御史游震得江西胡松参政谈纶陶大年副使李佑等各金银币有差巳故广东参政贺镂赠光禄寺卿失事守备任恺等下巡按御史问兵部尚书杨博因言朝廷不爱重赏以励士将帅不狃小胜以立功上下之间乃为两尽以是诸贼首不百日而就擒斩首二千二百有奇三绕程乡平和等盗悉平原议申会 

　　○题借支开引纳例等项 

　　题借支开引纳例等项未及覆 
　　题而诸贼巳报捷 
　　钦赏讨平河南反贼师尚诏谢表 

　　河南按察司提学副使徐　奏为谢恩事准本司关准布政司照会抄蒙巡抚河南地方都察院右副都御史邹　案验准兵部咨为查勘失事地方官员分别功罪以昭国法以励人心事该巡按河南监察御史霍　查勘过功罪缘由该本部覆题奉圣旨这地方功罪既经查勘明白某赏银三十两其余事宜都依拟行钦此钦遵外某月日该承差顺赍钦赐银若干到臣当即望阍叩谢领讫伏念臣猥以草茅误蒙甄录乃者师贼猖祸大肆狂交蚁溃豕奔须臾荡尽此皆皇上圣武之布昭故致汴河神功之默定草句儒生曷敢与焉兹者小臣効劳帷幄少尽愚悰自分涓埃之未胡期奏牍之叨名伏蒙皇上溥垂渥泽曲赐兼金既陶铸乎矿顽复封植于樗散裁成有地照映方来臣敢不藏之祖庙以侈九族之荣佩之终身以为千载之幸刻骨至仁冀百生以报国洗心末齿愿三祝以呼嵩臣无任感戴之至为此专差承差某谢恩谨具奏闻 

　　附　实录 

　　嘉靖三十一年癸丑师尚诏为司市老人归德知府尹一仁任以捕盗遂横谋不轨结众克日举兵郡以他事遣卒至镇诏疑侦巳执杀之以祭率众夜薄城时巳有中谲矣开关纳之刧库狱稇载去尚诏有令勿犯学宫勿戳生儒故守令皆匿学宫以免而诏家多金宝娼姬诏既出攻城而柘城亡赖子乘虚掠所蓄淫其姬姬识其人以语诏遂围柘城获剐之因掠公私帑庾复围太康索所怨者二人县官执其人缒城与之杀之巡抚谢存儒征兵追捕大败官兵死者相枕势益猖獗至数十万人上怒诏系狱命杨宜代之适我军告急例当按察使赵正学行以疾辞霈请代杨军门曰汝文宗岂可相烦霈以国家有事之际岂分彼此遂整兵至许州分垒迎敌尚诏怯流刧睢州西华扶沟鄢陵临颖官鋲屡败之霈与众将曰贼危矣必舛韭园宜豫埋伏以待果散其党至伏起而擒之河南平捷闻上嘉赏杨宜银三十两二表里河道副使曹邦辅二十两一表里提学副使徐霈十两一表里屯田驿传道副使谢佑河北道佥事张煌等各赏银币有差整饬开归兵备佥事李豸都司屈松等巡按御史题问 

　　东溪先生文集卷之一终 

　　●东溪先生文集卷之二 

　　门人　姜尚宾　蔡应显 
　　郑　绩　徐应元　仝校 

　　议 

　　安庆六县救荒议 
　　荆州四县修堤同异议 
　　四礼议 

　　○安庆六县救荒议 

　　甲辰冬十月余自进表回谒　巡抚丁公执安庆赈济册示余曰今年徽宁一路荒甚人情恟恟思所以赈济之而未得其术巳行雷推官查安庆六县饥民共计四万九千八百九十二口每月每口极贫者给五斗次贫者四斗自十一月起至明春三月止共五个月计用稻十一万八千二百四十石巳造册回报汝归为我查见在官仓贮谷若干库内堪动支银两若干逐一查明申报一面分头赈济功成即荐汝于朝毋为泛常塞责余曰自古赈荒无长策以其执一定之法不量事势而冐为之耳今寄推官以万人之命直须殚却心力不遑喘息而急为之耳否则虽有长策无禆也愿公勿拘以绳墨俾得以便宜行事若无分寸补禆而虚糜粮食甘死万万矣抚公壮其志而遣之归查本府万亿仓除留正用外凈三万五千四百五十石怀桐潜太四县见在仓稻共五万六千四十一石九斗可彀赈两个月之数余查一切堪动支在库银两计一万七千三百五十三两一钱佥六县富民自备资本 【 若干】 委官押带同出境籴买不必定以数目但以籴买贱处为主指实报算大畧可彀两个月余之数尚欠半个月临时再行酌处即便顾船装至沿江一路及旁溪支港以便负挑疲惫之苦自行给官票验实分散不许衙门人等及得过人家冐支但见在者既以给散将来者未曾籴回适青黄不接之际饥民籍籍张口待哺有饿死于沟衢者有家口数多子女鬻尽缢死于家者闻之无不涕泪抚公文移督责甚急余自是食不下咽夜起??方??皇召六县正官于庭而谋曰前日贮库银若留一半尚可便宜行事今束手奈何佥曰明公若行封仓之法富家谷不能匿必借于小民上不费公家之廪下不劳远籴之苦一举而两得矣余起而拜曰善哉怀宁知县柳律进曰兹事甚难安庆素多稻豊年平籴每两八石今止一石三斗相去七倍富家以此射利下户鬻之以子女中户贸之以房产凡可以得利者何不为也今一旦封之彼必谤议纷然身且不能保矣于民也何有余叹曰无伤也以此获罪含笑九地矣次日即出城外封仓百姓从之甚众沿路封得贮稻仓二十四口总计稻一千七百十十担仓上书某人稻若干以府封条糊之置簿二扇各记之沿途凡有仓者不问其姓氏悉封之共得稻九千七百二十五担封定令地方守之富家喧嚷揭竿于府门曰激变良民徐推官府主陈闇窻顾余曰民情腾沸如此何以处之余曰不忍民饥仓卒为之容酌处次日即刻小票书某都某图某人借大户某谷若干秋间加利若干还刷数万张用笼盛之平明出城外止一寺富家瞩目随之余用白牌二面上书云吾封汝仓亦济汝佃户若今年佃户尽饥而死谁为汝种田哉即今封仓计一百担止借五十担其一半听汝粜令皂隶执牌遍呼富家在旁窃视各散面审饥民果贫者每人给一官票令总甲引至某仓支谷一担原贮五十石者拨饥民五十人至其家富家惧见票即量与凡二日计散谷九百担随至一乡亦如之周行七日借谷五千七百三十五石各随地方给散以便道还富民执票官府会散一时获济其桐潜太和深箐多蓄稻县官如法借贷虽不尽封仓而所贷倍之百姓称快宿松恳田多荒贫民固困而富家亦疲县官不能济因征兑军米急粮户乘时鼓众无赖饥民从而胁之羣数千人拥至城下声言杀官刧库县官惧闭城门不出申抚按请兵急救抚公批云看得宿松县所申语涉张皇仰徐推官单骑直抵宿松务使盗息民安方称委任余查府库堪动支银一千五百两即日顺带至宿松止城外十里次早方进诸无赖见余大呼曰徐爷捄我余下车晓之曰吾来只有二事一来赈济汝饥民二不征汝兑军米众闻之欢声如雷即解散余将所带银分头给散饥民地方遂宁望江县边江一带恳田绝少无从借贷兼以雨雪连绵一日有饥死一二十人者小民团聚刧攘县官申请甚急抚公批下望江饥民如此本院不觉流涕仰徐推官即便至县从宜摄处赈济速报余至望江将沿江店户撮处米二百八十石权行给散适富民原领银出境籴稻巳回即收贮河下空房用船装载至沿河小港给散以便饥民赈济五个月乃足而大小麦熟民获生矣四月南京指挥舣船至江边催米起运望宿二县米不至陈太府唤二知县问之答曰当时徐四府见地方盗起出示免征知县何敢征之陈太府叹曰此书生也兑军米朝廷不赦徐四府乃主张免征乎指挥言亻?受余计无所出乃具申本院求借南京仓米银五千两抵望宿二县兑军之数抚公沉吟数日乃转求户部准抵秋间征米补还而二县兑军米获免征矣书其事于理刑厅 

　　○荆州四县修堤同异议 

　　呈为乞怜地方异常水旱灾伤早救民命十分困苦事云云看得该府所议四县修堤事体有情是而实非者有事同而功异者若不详办徒费经营葢喜事者图不必为之功每虚张其数才弱者弃必当为之事或隐匿其情县官任意以具申该府随申以定议是故情有所弗宣事有所弗尽也请以公安一县言之其被水去处止二圣寺前水■〈宀洼〉入贰口每口计长十丈深四尺贴近实地其余旧堤丄带计千余丈坚厚如故势亦平漫并无损坏仍于二圣寺以下旧堤处更培加三尺以防水势此事甚易今欲七里桥起至塔儿岗止重筑一新堤以捍县城计七百六十丈估银三百八十两将孔圣庙及居民数百家俱弃堤外此何为者也因问县官云此是前任知县据本学生员定议本职仓卒据此申府后甚不安即唤生员询之云此新堤不筑五七年后必有受其害者故迂其道以避之本道温慰之云此正患未切身而先为肤受之愬不如二圣寺前水■〈宀洼〉二十丈内多为之力以捍之或如浙东捍海塘之策凿石以堤之或如治黄河之术编成舟篓用石块以实之务为坚固水不能冲即此二十丈所需不过三四十金而事就矣如是则新堤不必筑而民居不必弃众皆欢乎称快生员亦唯唯而退此情是而实非者也又筑堤一事或仍旧以增者或别新以创者事实不同功费亦异今四县所修不论其新旧难易而槩定以一丈五钱之数是犹不论其屦之大小贵贱欲以一人之足而例之其可乎今以石首一县言之今春淫雨淋漓夏涧江水泛溢至五月十七日沿江大堤如藕池车公脑十余处同日崩决以致平地水涌数尺禾苗尽行渰没居民房屋漂流无数此异常灾患石首所被更酷今踏自县而北至藕池冲决去所巳成港??套似难修补合无新创一堤亦瓦字湾起至栋青树止延柔共六百六十丈根盘十丈其上或二丈五尺或三丈因地势而为之估计二百工不彀一丈今以五钱定筑一丈县官无措不免迫胁居民居民贫馁不免相携逃窜其桀黠无状者乃至拒欧公差本道适至亲见其事县官力不能制愤泣如雨本道再三慰安之且自定议以来所筑广不数丈高不盈尺殊可骇愕今为更定每丈估银一两五钱募民筑之计堤六百六十丈共银九百九十两又自陆铺至烈货山逶迤六里因旧堤修补难以丈估计用一万二千工每夫一日给银半分米一升折银半分共计银一百二十两又自县治至宋六铺迄东二十里因旧堤修补计人夫一万三千工每夫日计如前计用银一百三十两又接官亭以西二十五里修增旧堤计用夫一万五千工比居民稠密所易修者用近田受利之夫每夫日给米一升折银半分计银七十五两又车公脑旧堤尚存止冲坏一口计七十七丈照藕池新筑事例每丈估一两五钱共计银一百一十五两五钱巳上修筑五处共估计用银一千四百三十两五钱除见议银七百四十两又公安所议筑堤银三百八十两今新堤不必创内除八十两补筑二圣庙前二冲口并增加旧堤之数尚剩三百两又蒙巡按衙门赃罚银发下三百两以助修堤以上三项计银一千三百四十两以此禆彼大畧相直但欠九十两五钱则石首五处修堤之费成矣然此所修直三分之一耳又自调弦一路水势奔激旧堤冲坏无存自西以入至招山龙盘山田地四十里尽行渰没又冲入华容界内均受其害此水之泛溢横流又非前五处之比今修旧堤无从下手合无新创一堤自戴家垸至调弦驿计一千八百丈非用八九百金势不能成又小??乂口披甲湖一带数十里冲决旧堤无存亦宜修筑葢其与调弦相为表里修调弦而不修披湖则水须入上冲调弦有不可保者但事体重大随补随坏非大创筑势不能久亦须七八百金乃可耳石首土地抛荒生理日瘠加以土兵之扰积逋之征民救死扶伤且不暇而复疲之以力役其将能乎但堤者民命所关失今不筑日甚一日必至无食无民矣此其燃眉之势不容少缓为民父母岂忍坐视天县之民命不援手一救之乎本道亲临其地至食不下噎夜不安枕非敢诳也切思修堤用众无财不立无人不行以上修筑大槩当用三千两之数得一才力县官总理而出纳之更佥有力大户数十家分理其事每堤十丈给与银若干以堤之高下为银之多少上户领筑五十丈次户三十丈又次户二十丈编成人夫次第令伊分领给散各力界限人自为筑则不劳余力而数千丈之堤成矣事完之后计堤内所捍之田不下十万亩出银二分可得银二千两以此偿彼民亦乐输则上不费公帑之储下不竭私家之财一举而两得矣但民可与乐成难与虑始今兴工之初万分未获其一辄欲其出财以给工彼必疑而惧惧而逃矣合无先为借贷事毕追完计前修堤总费三千余两巳有一千三百四十两矣但欠一千六百六十两不揣愚昧曲为设处先将守巡二道并该府赃罚银查取五百两又荆岳二府并沣州商税银五百两共计一千两外敢借本院及巡抚察院三衙门项下赃罚银三百两除察院黄巳批允发下银三百两准助工费伏望本院俯垂民命曲赐详允则前银可完而功成可望矣又至监利县各堤看工无任忭舞葢官既精勤民亦易使鼓声冬冬至夜方绝民之荷畚插而立者如市冬晴两月而诸工就矣敢此预报他如江陵修补不过百丈而巳胡足虑哉其所难者惟石首一县故披肝攊胆为台下陈之幸毋以为狂为惑再照修堤贵在得人今石首县知县王郁忠厚有余通变不足以此用众殊非所宜查得本府通判李谦然性本疏明才如风雨若假数月之劳必成修堤之绩今掌江陵县印信合无暂令县丞刘旭署掌速往石首督工若稍迟悞冬寒雪雨载途明春大事去矣合候详允通行荆岳二府并沣州照数动支发石首县及行委通判李谦然前去该县督理务在坚固事完将用过银数修筑过堤工造册缴报惟复别有定夺本道未敢便拟合呈详为此今将前项缘由理合具呈伏乞照详施行抚治右佥都御史章　批近接诸报仓卒批行自知悬断不足以切中机宜自媿虚谈不足以举行实政及接此议疑滞顿消如离沉浮乍登平土一方之事从此定矣非有实心不能为此议非有实见不能行此议葢老成练达之识仁人惨怛之真发乎精诚本夫学术是以能刋彼羣言折衷巳见斟酌缓急悉合时宜该道以穷民之故躬历诸艰备尝险阻劳苦暴露令人惨然所议俱依拟行各府县仍行管工官员遵照着实举行石首之工更不必派之民间动摇羣情所少之数先尽木院一下赃罚尽数动支如尚不足别有公储即行处给抚按赃罚一面呈请一面动支设有不从本院自行处补诸凡兴筑事宜悉听该道酌处幸终始美绩以成不朽他日勒石纪工树之堤表本院任之详到作急出示谕民以不烦财费之意用安众心发去宪牌即行通判李谦然遵照奉行此缴 

　　○四礼议 

　　承示宜民礼要文公家礼而芟削之务在简易可行其说甚善然礼贵随时变通故国奢示之以俭国俭示之以礼随时也昔林放问礼之本夫子大其问者葢世方虚文相竞而实意愈衰欲矫时之弊者务在反朴还醇以复古之治乃对病之剂也冠礼尚矣三加之祝教以为子为人臣为人少者之行也而筮日迎宾布席陈器之类亦自简易可行亲迎之礼南方不行久矣欲骤复之似难女入门见舅姑拜祀堂后婿即见女之父母葢当时男亲迎女父母送过婚家故可一时行之今乡俗朞年后女婿方登门或有数年不见女父母者婿或至必坐首席女父母反位其下俗薄甚矣宜痛革之亦惇俗明伦之一端也乡俗缔姻央媒人多用亲党数十人盛服登门拜跪礼数太隆重筵设席牲币承筐馈送太费妆奁出嫁破家鬻产金珠宝锭昡耀于街衢太盛多财者俗以为荣悭吝者女以为耻或不惬于舅姑而女致死者有之故俗中以养女为冤家富家止育一女中户何能匹配今虽禁淹女之条而不革嫁娶之弊犹投薪息火不可止也莫若严其侈靡不许仍前眩耀则破家厚嫁者少而育女者必多父母之心人皆有之谁肯淹没其女以自灭其天伦哉不识死者则不哭不识生者则不吊今妇人稍沽?葛者多来吊丧舆从跟随尝兼数人动至三四百人丧家惮于设斋分帛必夤夜移柩出外非薄于亲势使然也宜禁止之凡妇人非至亲不许出外吊丧违者罪坐夫男亦所以慎男女之别省丧家之费也余在河南提学时见河北每十家出银若干共计若干付约长收之约副司其出入先将父母衰麻重服及朞功缌麻等服一一制备置之一??柜每遇约中有丧抬至其家分散事毕仍付约长以俟他家有丧其衣衾棺椁孝子自办外设斋立灵明旌一切应酬俱约中十人代之孝子但执杖哭泣而巳其事甚简便亦见中州帝王所居风化所及也祭礼今民间俱祭高曾祖考稽诸古似不合古者适士二庙不及其曾矣官师一庙不及其祖矣今合四代之祭亦顺人情而设非古制也矧追始祖而祀之乎朱子以祀始祖疑于楴而削之是也但先王制礼不忘其所由始如制宫室器用教民稼穑凡有功于生民者皆祀之始祖者吾身之所自出也而可忘乎则祀始祖者人情之不容巳也近来民间合族建立祀堂动至千金有门堂寝室丹青壮丽以相晃曜冬至祭日子孙各迎其父祖神主于祀堂而祔祭之始祖南向其余东西逓列彼此混淆昭穆莫辩亵亦甚矣祭者所以聚巳之精神以格祖考今神主纷错憧憧焉莫知为谁其将奚所聚乎余谓岁终节日小宗各祀于其家冬至合祭于祀堂惟始祖正东向之位子孙有素行着于乡闾如古之乡先生者得祔祭之亦所以劝善而惇俗也余自广东谢病归家乃立宗子一人为主择族中有德望者为家相以佐之寒家五大房几四百人每房立宗正一人凡有忿争侵夺不服者本房告于宗正宗正告于宗子家相会于祀堂以剖理之不许径告官府行之数年讼端小息其祀于溪东惟始祖神位子孙各自祭于其家不相混杂祭之日斑次甚严不许踰越明尊卑序少长使贵不至于凌贱富不至于轻贫先生化民成俗之意其庶矣乎文公家礼仪节惟四代不祭始祖其于合族维宗之义似缺然矣偶因下问而敷陈之姑俟采择焉高明以为何如 

　　东溪先生文集卷之二终 

　　●东溪先生文集卷之三 

　　信安后学　方应祥 
　　孙国梁　仝校 

　　序（一） 

　　孝经序 
　　忠经序 
　　武举录后序 
　　湖广乡试录后序 
　　河南同年序齿叙 
　　邵养斋先生讲意纂要序 
　　徐氏宗谱序 
　　徐氏宗谱后序 
　　薛进士窻稿序 
　　留斋漫稿序 

　　○孝经序 

　　孔子既叙六经曾子之门人乃述孔曾问答之辞别为孝经一书以传诸后葢六经旨意散出各为一事而孝经则其支流统会也何也良知良能弗虑而获其机根于天心其玅括乎万善其效溥乎四海是故天子诸侯卿大夫士庶人者分之殊也始于事亲中于事君终于立身者道之一也以治天下以保社稷以守宗庙以养父母者效之着也乃若明压事父孝故事天明事母孝故事地察天地明察神明彰矣则又极乎天地之大而兼乎幽明之理也是故孝弟之至通乎神明光乎四海岂诳语耶世之人不知巳也父母也天地也一也乃执蕞尔之躯认为巳有于是为悖逆为争鬪祸乱相寻于无巳其弊果安在哉不明孝之理尔矣婺源寒塘余公有志是书乃取朱子之刋误稍更定之别为注释以衍其义而诸儒之舛谬一正翁事二亲夔夔日尽其孝乃子见田公承乃翁之志又从而扩大之以化民成俗则于是书也非苟知之亦允蹈之吾庠司士文谷谢公与翁同乡知翁最深取孝经旧所考释者梓之以训多士其用心亦勤矣不靳属余为之序余复为之说曰孝者源也经者径也风之者上也指孝之径路以示人俾士氓翕然以趋不迷其源非风曷以哉则二公交相责焉耳余何言哉不揣为之序 

　　○忠经序 

　　夫子着孝经十八章其言简而尽肆而隐孝道蔑以加矣汉马融以天地之大德曰生圣人之大宝曰用中生所以尽孝由位所以尽忠二者犹车轮然缺一不可今孝备矣而忠若缺焉其可乎于是作忠经十八章以续之犹束晳补南陔白华之意也逸于汉艺文中几千年矣未有能述之者惟思斋霍公邃于稽古乃于代巡暇日取其书附于孝经后并古小学合为三编以惠多士其用意勒矣或曰圣人之言犹天然故六经道在万世文中子强而续之是以有吴楚僣王之讥融之作毋乃类是矣乎余曰不然君子评物不惟其人惟其言若融之言可尽訾乎今夫忠孝一道也世未有孝而不忠者但孝之事易见而忠之理难明何也迩之事父远之事君其分殊也惟迩则切切则感惟远则离离则忘履霜之变亟矣不曰吾亲也其可逃乎若狡童之剌几乎骂矣非人情之反也孝则中人可勉忠则上智犹或懵焉则忠经之续其可巳乎矧时当阳嘉嬖幸擅权忠贤倒置下替其德上文其奸瘝官败绩者将寻列焉忠经之作时当然也又可诟耶苏子曰君子处世不求有功不得巳而功成天下以为贤不求有言不得巳而言天下以为口实忠经之作不得巳而言者也王氏续经几乎嚽矣可巳而不巳者也子比而同之过矣且其所著十八章自家臣以至兆庶君臣致理之具天地证应之理靡所不该若有不可废者此霍思斋公表章之意也其功不亦大乎于是闻者以余为知言遂从而梓之 

　　○武举录后序 

　　嘉靖三十四年兔卯秋七月柱史某承上命来按兹土职在监临乃帅百执事夙夜抡材矢明矢公舆论翕然号称得人然章缝既进武弁载兴敷时也退用十月右文也偕两司某某鸠羣士三试之得三十余人遵制也是时奎缠荧荧天河澹扫佥方异之乃维大中丞　　张公保厘滋奠威惠并流故多士并集争起后先卒士告成命霈宜叙诸后窃谓自古帝王虽号称极治未尝不储才经武为虑矧代季疆场屡骇奸宄窃发可不广开途辙网罗隽乂以靖内攘外为国家屏翰乎然明君储才取之贵广而择之贵精何也才之产也无穷不难于取而难于择是故以天下之虚名而较其可用之实则来者多来者多则不容无所择譬之荡镠之金天下之至贵也方其抵掷于沙泥犹瓦砾耳及其披之扬之而后大者如豆小者如粟庶几获什一于千万耳故易示盍簪诗咏壮猷岂无谓哉盍者合也簪者聚也合而聚之而后方叔壮猷乃可得矣圣祖肇基文皇嗣统当时熊虎貔貅之士乘时夺起云蒸雾潝遂能左钺右旄驱夷戡乱云龙一时焜耀千古邈乎不可及矣皇上中兴耿光大烈亦既勤扬二祖矣属者蕞夷匪茹上厪宸虑寤寐畴咨思得奇俊沉毅之士以振扬威武而明诏所至开科求将皇皇如弗及而典厥事者深惟张皇之戒宪经布程集多士而校之以射以畧始焉汰之十之半继焉五之半终而存者无几矣不亦求之广而取之精乎乃今济济焉坏瑰不羁率函韬之英固圉之器有不足以需明时用耶抑又闻之车善轴而利远士秉忠而树烈是故良宰御侮不越樽俎贞士卫君忘身则足故无衣之赋一夫耳率以强楚而力扼虎射命中者果何为栽忠之不足而蹶张拔距抑末矣诸士构会宣力报効主上亦有怀忠不足而外示虔刘者乎如是则拊髀何须而较艺为虚矣非惟二三子之羞霈等亦与有责焉耳宁不大可惧乎诸士其?日耳力?之 

　　○湖广乡试录后序 

　　楚之地方广袤相去不啻数千里某无似承之校文之役乃自某处卜辰启行驰衡沙历武陵兰江之胜乃出荆门抵郢都而达武昌见深林巨麓多茂材披榛而阅之其大者为杗小者为桷直者中绳曲者中矩工师掉手随用随适至巑岏之杪百寻之材千不一售焉岂异材之难顾如是耶楚自春秋以来人才未盛也子木之贤乃始称衡上国然赵武有仁人之心而木不能屈其贤不足邵也破虏父子起自长沙不数载而拓地千里虽任贤使能号称一时之盛然蹶刘助瞒君子不贵也唐宋以来虽治有隆污而楚之名贤往往间出大都随时以自着见而长才巨器不数数然也岂乘除之运有待而兴耶乃试诸士得九十人录其文以献虽人自为言莫不辩析学术紬绎政本论语恂恂不诡其实比诸蒹葭苍苍敛其英华于腹心而各呈其能有不足以致用者乎至于汪洋自肆不拘拘于经生训解各极其意之所到启口容声以圣人为畛域而一节之士无足当意者此非千寻之木拔出于欂栌株檽之外者乎谛观楚产风气未扬士多庸琐喔龊乃乲瑰伟如此岂山川灵秀殊哉葢睿宗献皇帝化行江汉我皇上发迹郢中鼓以淳风摩以岁月故人才彬彬乎盛也诗云周王寿考遐不作人又曰济济多士文王以宁庸非是耶虽然才不兼能学乃克济巨才虽掀揭可喜然外匏中槁恒不适用才之小者引绳蹈墨凿凿可用而清庙栋梁之需有不堪焉此非各有所蔽耶然曷成之亦惟致广大而尽精微极高明而道中庸斯无弊矣尔多士其?日耳力?之 

　　○河南同年序齿叙 

　　中州选士鹿鸣越三日监临既以录名偕进藏于天府惟兹多士乃合同于贡院之阳采各邑里世系并氏名录之录成祈余序之余乃谂于众曰士举于乡则式燕于宫礼也叙年陈世以及嗣息所以合龢而修好也录以合好好以成礼岂细故耶方士之鼓箧而趋也肩相靡足相蹑如江湖渤海之中鱼鳞杂袭莫知后先则固骇然自失矣及其舒艺发科云蒸欻变如春园之葩红萼紫茸杂然兢秀则侈然自得矣至于能者退妍者息雍容楫逊以齿相让如百寻之木敛其英华而固于腹心则又歉然自抑矣夫其骇然而失则驰驰则侈侈而节之以让所以闲其心伐其邪气以就道德之实而成勋业之隆也故曰以吾观于乡而知王道之易易也有弗信矣乎虽然君子匪无让之难而得其贞之为贵故贞者让之本也让者贞之枝也贞而匪让为径情让而匪贞为干誉皆非也君子立诚为基本贞于心焉审于接物并耦交树非同也畸处独行非异也适于道而巳矣如是之谓朋如是之谓让不然是亦比周也巳纡轸缔交终日妪煦相从竟何益哉易曰同人于野君子贞葢言此也诸士其勉之 

　　○邵养斋先生讲意纂要序 

　　余自弱冠时从阳明王老先生讲明致知格物之旨遂厌科举之学并朱注而怠观矣相知者诟余曰当今以朱注取士而汝一切摈之是关君门户事也余因取朱注及蔡虚斋之蒙引参取而谛观焉第见其户分类别旁引曲证如掷碎金于粪土之上而昧者无从择也何也折之太详则去道愈远也吾邑侯养斋邵先生以羲经发陛深得圣贤蕴奥进诸生于讲堂反复辨论咸中其肯綮听者亹亹忘倦乃因诸生之请间出其所著四书讲意纂要示诸生大都本于虚斋蒙引而简易直截多出于巳意学者一见洞然如金与瓦砾不辨自别诸生欣然梓之丐余一言序诸首余乃言曰五经四书之有传注其马之有鞭乎见影而走者不待鞭者也其余或疾或徐在善用鞭者何如耳注疏之太繁其犹马之未登步而必欲详其曲折远近之宜使之穿林登坂瞬息千里有是理乎故善用鞭者观其疾徐之节善诲人者示其详畧之宜要必俟其登步而后可致力也记曰当其可之谓时不凌节而施之谓逊公之讲意其以是耶吾观公之学以躬行实践为主而出政临民凿凿可据民咸德之则此书乃其肤末耳诸生能以心玩之以身体之不追琢于文字之间而忽畧于事为之际则知行合一而圣贤可至矣庶不负公惓惓之意是为序 

　　○徐氏宗谱序 

　　衢州会稽太末也民多姓徐皆宗于偃王若吾徐则本于宋制置使德四公也公避乱于江山须川有王得陆者大名府莘县人宋宰相王公旦六世孙任江山教谕阻于乱遂家于须川雅儒坊娶德四公妹为继室生三子曰沂一者为德四公嗣乃王孕徐非偃王苗裔也先伯桂林节推公修宗谱以偃王为始上遡千余年名公巨人后先相望似可喜也余读之赧然增媿汗何也无所据而以他人为远祖其能安乎余弱冠入庠序侍先君侧闻述先世事甚悉时巳录藏敝箧中今四十余年矣余自广东谢病归复搜而阅之其往迹凿凿可据乃与诸侄徐道辈议修宗谱以德四公为始祖而昌之者沂一公也沂一公生五子为五大宗而各派之条分汇别杂出而不乱乃采欧苏谱例为五世系图各演名行室氏于下宗尽则复起虽百世可知也乃喟然叹曰自吾观于图谱而爱敬之心油然生矣故纵而观之自吾身而上达乎吾考而吾祖而吾曾高祖以及于始祖一脉也能弗敬乎衡而观之自吾身与吾同考之兄弟与同祖之兄弟与吾同曾高祖之兄弟以达乎始祖之兄弟一气也能弗爱乎爱敬始于其家而及于其乡而溢于四海使人人各敬其先各爱其兄弟而天下有弗平乎观于图谱而知王道之易易然也虽然凡厥正人既富方谷民之俯仰无所赖而欲驱其孝且敬焉其谁从之故孟子论王道而必以养为先也吾惧宗人之弗维也乃积俸金四百两姑置一百二十硕为徐氏义田其亲而贫疏而贤者各有给贫而灴能嫁娶死而不能敛葬者各有给择族之公正者司其出入岁终而稽之永为定例族众虽不能遍及从其急者而赒恤焉维宗之道其庶几乎因序谱而并及之 

　　○徐氏宗谱后序 

　　世邈族繁谱牒莫辩不迷于宗委者鲜矣余每伤之取其可据者修之疑昧者芟之是故辩气胤以稽类别图系以明宗联疏属以合异载文献以传芳几几乎莫之能违也谱其庶矣乎然详于本宗者明知见也严于立传者稽事实也黜其繁芜者谨笔削也异乎俗之修谱者也族之修谱者以夸胜吾所修以实胜譬一氓庶而上宗乎数千载之帝冑其谁信之不免于自欺也巳文中子曰史之失自迁固始记繁而志寡谱亦家史也其可苟乎虽然无亲爱礼让之意以洽浃于其间则谱亦虚器也矧无实以张之耶是故仁心以为质礼让以为文月朔蜡蜡读谱饮酒以为会庆吊赠赙岁时不失使其相亲相爱不至如涂之人可也不然吾恐朝读谱而夕改辙相诒相残犹夫故也谱何为哉 

　　○薛进士窻稿序 

　　我侯鸣宇公早掇巍科震动京师有窻稿若干篇公所得意者乃莅兹邑政事之暇诣学宫与诸生剖析疑义讲论异同小儿伯美暨合学毛汝愚辈聆公之诲言为独详焉因请梓之以式多士方泉公序诸首余得而读之茫然不释手乃作而言曰汝知我朝设科取士之意乎佥曰未也愿闻其旨余弱冠时游阳明夫子之门因论学而及举业阳明夫子云两浙发科之最多者莫如余姚而倡之者先君海石翁也翁云唐宋以文章取士首之以诗之以赋终之以策我朝则兼取并用之然头场七篇犹诗也贵清淡次场论表犹赋也贵对偶而典丽三场则宋之策问也贵通古今而达时务主考以是取士为之中式不可越也老儒不知此义七篇多取古书而剿之巳意以称其博其言愈多意愈晦而中式愈远葢以赋为诗颠倒用也至于呻吟黉舍而老死黄馘者其以是哉予小儿伯美旁通古书而笔力颇劲三入场而三不偶为是故也今锐志南雍乃酷好鸣宇公之文义行将卒业以终焉复请余一言弁诸首余叹曰公之窻稿若闺中之美女淡妆靓服不加粉黛而精华丽色自然可悦见之而不知其姣者无目者也故其三载三揵而见取于主司岂幸致哉海石翁之言至是验矣诸生获是而式之则少年之场屋可利不至呻吟而老死黄馘也其惠不亦溥耶若翁之政事德业犹旭日之始升溥诸天下铭诸鼎彝自有太史氏执笔随诸后余何言 

　　○留斋漫稿序 

　　留斋者方泉子晚年所更号也漫稿者方泉子自名其所作也春元杨君节庵汇集之间以序请于余余与方泉知且二十余年则知方泉者莫余若也而可靳乎一言哉乃作而言曰文者圣贤不得巳而有言笔之于书以化天下以垂后世者也然随时有作不能尽同故孟氏之文不尽同于孔氏孔氏之文不尽同于周公虽其并世而生会聚于一堂之上其声音气象亦自不同况笔之于书以垂后世者乎故论文当随时可也国初宋濂氏以昌大之文润色鸿业观其庙制诸作足以备一代之典章为百王之大法矣弘治以来有崆峒李子崛起于其间灵珠独握兼总诸家自为文之大成矣然其机轴出于左氏国语虽肆力断削而陶镕未尽何仲默讥其高者不过古人影子其下者巳落近代之口信矣甘泉湛氏猎取左氏之音响饬以理窟著述甚多其大者在中庸训测自谓羽翼孔氏矣然用古句为训释而中庸之义益晦所谓庄周注郭象非郭象注庄周也奚以训测为哉公自释褐登庭即选翰林庶吉士读中秘书凡我朝典章古今因革人物事宜靡不得其要领故其一出而巡历盐海条陈七弗宿弊厘革国课赖焉再出而典学南畿端其型范彰之训典士风正焉葢其以精深之学渊涵之度陶以玉堂煦以天藻久矣及入内台恊掌院事独特风裁不骞不茹百僚肃焉故其文思涌出如长江大河数千言立就其率尔成章莫不抒指道情旁通物理宛然自成一家非蹈袭前人以为尺度也或曰文则似矣律之于古则未也余应曰不然恶衣菲食土阶不剪其后世乃有九延之台五称之衣清庙之瑟朱弦疏越一唱三叹其后世乃有大成之乐备极声容之美山罍与牺尊并陈弘壁奇珍非兑戈和弓伦也而中国皆世宝焉则所谓古岂必尽同哉若崆峒甘泉殆有心于古而反失之者也以是论文思过半矣乃屑屑然较方泉之非古不亦左乎问者唯唯而退遂书之以为留斋序 

　　东溪先生文集卷之三终 

　　●东溪先生文集卷之四 

　　后学　郑世熙 
　　璩应聘　仝校 

　　序（二） 

　　奉贺大中丞杨老先生转右司徒叙 
　　奉贺大司徒石老先生赴召序 
　　奉贺风泉张公巡抚宣府序 
　　奉赠南冈薛公荣陟山西少参序 
　　赠西石王先生擢山西参议序 
　　奉贺母大宜人七袠序 
　　赠会溪扈公擢湖广大参序 
　　赠李公西谷擢参落赴河北序 
　　奉雪峯黄少参先生致仕归省序 
　　赠都阃常君诗歌后序 
　　奉贺大中丞吉所张老先生考绩序 
　　奉贺王母太安人寿诞序 
　　奉贺许母太安人七袠序 

　　○奉贺大中丞杨老先生转右司徒叙 

　　河南为寰海中州俊髦驰骛风物繁伙号称隩区弥年以来早涝频仍储胥荡析生人岌岌朝不谋夕奸宄之徒乘其机而煽之遂穽窳其民以糜乱一方于是有师贼之变圣天子諆用旧臣以大中丞杨公往莅其地公未下车而先声所底赫然震动于是参用羣谋指授方畧援桴明誓千夫齐合不两月而底平焉乃蠲逋负待糇粮惩奸贪抚雕瘵讙爱克顺翕然大理陟为南台左司徒宠命既至公将启行郎吏将士舆徒编氓相与咨嗟大息挽公之车弗释也方伯邹君宪长赵君率其寮相与贺公于堂鸣鼗磬酌允铄酒三行方伯邹君起而言曰公始为郎官为督学御史为廷尉为大中丞督粮储历试诸艰而士风丕振人谣太和葢天下想望其风采者二十年中更谗慝起而庸庸而复掌南曹岂非气数之偶而生民之愿乎然而公有大造于我中土乃今去我也而无一言以张之其何以自解乎以不肖为公旧属知公为深遂执简以授之予不侫拜手稽首从而扬言曰公之德在生民勋在太史不俟予言而天下知之矣然而人所不及知者三事焉方师贼之炽也两军交垒执而获之何有于二毛公则不然俘而执者必办其缁面割发为贼所恊者释之其所全活何啻千百人故贼党闻之遂解散无有固志及贼之败也犀牦既革铲削殆尽惟师五单骑宵遁至于莘邑贪功者以我获之为巳利公弗办也惟以余党既平元忞未获为上言之宰执初不知为齐所诒后知其功益信公为长者云贼既灭也据状上闻佥以贼则功小而赏轻以反则功大而赏重此于公有利不利焉公则奋然曰师五草寇耳若以反状则恊党应族其所诛杀奚啻千百家以一人之功而易千万人之命吾不忍也卒以贼闻时论韪之昔曹武惠下江南城陷誓众不妄杀一人狄武襄平邕州宁佚侬智高不以欺上卒而位极人臣庆流苗裔载在青史古今以为美谈今公三事与此何异也余表而出之以彰公德以慰邦人若公由司徒而致台鼎召和扬休以禔其身而垂其胤祚其又不比诸符劵矣乎于是闻者唯唯而退遂命书之以代颂 

　　○奉贺风泉张公巡抚宣府序 

　　我国家都燕据险守要以固边圉然犹设三卫以为藩蓠于是宣府易守迩来大宁携贰险隘弛防虏乘机冲突张萌芽于霜雹烽火达于郊圻赖京师戒严旋即宵遁天子赫然震怒紏诸失事之臣无少贷然轸念边防曰宣府是虏出入门户也宣府得其人则门户固而堂奥可安今都御史刘公白石以病告乃以河南按察使风泉张公代之选重臣也时公赴觐在途蹙然弗宁遥为诸大夫曰今沿边力单财匮莫若宣府以某莅乎其间譬之负千钧而驰峻坂行且殆矣奈何余闻而解之曰噫嘻有是哉今非古宣府乎环其地数百里别屯分守几六万人夫岂无兵萃四省之粟而输之上谷者辇相属于道也一遇虏入辄张皇失措甚者枵腹不能荷戈是何故也由抚兹者姑息养腓刻削奉馈二者浸淫而莫为之所虏遂狂狡一至此也昔者李光弼代河南将至之日张用济斩于辕门三军股栗思明遂戢李牧守云中推牛酾酒日飨军士乃大创虏葢因其机而张之转败为功强弱非所论也宣府竟不可为耶以吾观风泉公机警神武用法严明人视之如电霆鬼神莫测其所由施故所至屡着奇绩且偘偘自将不奸人以私其肯剥下奉贵以行其私乎二者之弊吾知其免矣籍郡县之粟率五路之兵抗强虏之势公则居中运掉观衅而动若罘网连纮以络穷兕也若鸷鸟卑飞敛翮而所击无全角也奚丑虏之足云吾以是知公之易于宣府也临淮云中何足多乎诸大夫闻之辗然而咲曰吾子之言信而有征遂书之以为赠且彰圣天子之知人为后张本也 

　　○奉赠南冈薛公荣陟山西少参序 

　　今天下之患莫甚于南之蛮北之胡胡以守御蛮以威詟故威先乎兵守先乎食经制二者斯亦难矣南冈薛大夫陟参山西主守大同粮饷葢重选也先是湖广诸蛮岁剽杀近地为患而川之东南实为脱距之户土酋倚以为奸时议置督府总三道兵剿之求所以为川南兵宪者天官卿以大夫应曰是尝令长垣守白马之津者于是大夫入蜀宣布威惠与湖贵诸军相倚角捣苗夷之穴而歼执其渠讯督府上其功有白金文绮之锡南方以宁大夫之方畧最着比岁大同边镇胡患数警兵士蚁集苦食不给求所以督运主计者天官卿又以大夫应曰是尝宪川南着征苗之绩者于是大夫以复除佥宪河南方浃旬遂有是命惟才是用不厶次也将行藩臬诸公为大夫祖余惟大同古云中代郡今国家设重镇以扼胡葢国亢辈也曩年兵隶告急诱胡为叛赖天子神圣制置得宜一举而措之安堵如故剂量之纪载在令甲乃今所患亦惟刍粮为急矧山西诸郡所在巇险运发不易苟非经畧悉至条理而豫具之待哺之士胡以为给客兵卒至胡以馈之夫善理家者算胜而家斯裕善卫形者气充而形斯疆执干戈以逐寇非困馁之夫所能为也树长策以蓄威非循途之士所能谋也大夫抱经济之畧沉毅有谋不震不摄所至赫然有声今参大计镇国家简稽休噢宪经权宜输将不苦其繇而边圉以实建藩屏之业塞门庭之寇匪公而谁昔裒其楚今挞其萓时异而互出之蔑不济矣虽然李牧守云中市租皆入幕府为士卒费而李汉超御北虏征赋不问其出入故能成功今军士日伥伥焉枵腹以待以是得其死命难矣噫此岂颛在大夫耶此岂颛在大夫耶秉钧者宜三思之余不佞敬先诸大夫以献焉 

　　○赠西石王先生擢山西参议序 

　　世之亢??八之士剸剧解妢钧指隐慝犹执炬然兹其恒也乃若综厥大道济之问学渊粹中涵厝理时出视世之偏曲而寡适者何啻十伯乎吾于西石公见之矣我国家建置河南按察司分隶南北诸道惟大梁地方广袤亭道县置棋列星罗豪猾之徒张趐鼓吻以相构讼者若猬毛而起故案牍笞棰交乎其前吏执簿唱名左右交互憧憧焉不知为谁分臬者力不能逮一委之吏吏得因缘为奸是故政庞俗弊莫甚于兹公自河南道转大梁葢推能焉公治他道既有声至是益偘偘自将讼牒纤悉罔不自躬亲之考摭彝章毫厘不??八故坐于堂上而棼紏理焉大工师制木一挥手然而轮囷离奇咸就规万鸣謼骜猛后先习视者帖然弗敢奸之故名称用是赫赫擢为山西蒲州道参议葢欲缘是以抚蒲也筮日戒行诸大夫饯之梁园西石公蹙然起曰某在大梁徼福假灵于诸大夫获免罪戾今天降灾于山陕蒲之人几无谯类某不揣謭焉冐兹土其何力之与有将无坠厥间乎诸大夫何以示教余素辱西石公知乃拜手扬言曰公往治梁药石也今抚蒲梁肉也良医非有择也时焉而巳方公之尹吉水也恳田务穑均食劝分有成绩矣民至今德之以其所以治吉者而推之蒲人有弗瘳者乎吾闻君子非无政之难而得其学之为贵公在吉水与罗念庵诸君子日讲阳明先生之学所谓万物一体者巳稔闻而深识之矣则视蒲之颠隮犹恫瘝之在身其所以拊摩而咻噢之者何能顷刻巳耶且夫政犹田也心犹苗也学所以治之也本仁以滋之陈义以耕之讲学以耨之则苗勃然兴之矣而田有不治者否也公既知学以出政则随地投种皆生殖也又奚择于斥莽乎是故治梁存乎义抚蒲存乎仁变而通之存乎时默而成之存乎学吾言止于是矣公以为何如西石公闻而叹曰善哉子之言也吾无以加焉遂书之以为赠 

　　○奉贺母大宜人七袠序 

　　盘峯李公持乃翁手卷天册示予皆名公所赠余伏而读之知醒乐翁为洪都隐君子也而厥配范宜人有士行少翁一岁鸿倡光随齐眉职职又喜翁得内助也今季夏某日乃宜人设帨之辰降年七袠厥子盘峯公抱瑰骏发式谷以绍殚图宣猷藩屏一方天子赖之于是锡命之典再下矣夫妇白首服章采要束黄金朱轩翟翟坐堂上子侄以次称觞都人咸荣之两司诸公亦相率为宜人寿少郭雷公盘峯姻娅也进而言曰诸君知李氏之所以兴也佥曰然大之者盘峯也少郭曰不然始于醒翁而成于母氏也醒翁夙有逸致雅意林壑中年弃举子业隐西山陈书缀卷环堵翳如宜人则攻苦食澹中馈翟翟拮而据之葺其室庐言有自也继为洪厓书屋令诸子日游其中以成厥德譬之储材于山藏金于薮葆其全而珍之天下也盘峯果发迹迎养归以数金为路费宜人戒之曰汝今食土之毛与农夫等当务殖去莠以平若政于是民有所附丽而亲乃安若食焉利兹土以奉其亲而民固尤之是厉民以自封也将焉用之置诸箧中而去盘峯遂不敢请后视臬篆夜挞一门隶宜人曰彼非人子乎但时其启闭击析以警之否则易之彼自不敢犯也多挞何为盘峯自是不敢轻杖一人即数事磊落如此吾侪盍书之以侈管彤余闻而叹曰有是哉攻苦食澹俭也既拮而据勒也挥金不受廉也门隶不挞仁也四者有一焉足以风世而作则况兼之乎信哉宜人之贤也昔者先王之教未亡王后君夫人以至卿大夫之内子以礼自防内修政教佐其夫君故当时翕然大治今其道废矣贞媛内淑犹幸存十一于千万也宜人信贤矣故盘峯得而绎之忠肃恭懿以佐我王国莅官二十年清慎如一士无贤不肖莫不以名臣期之而诸孙又皆端好鹄立左图右史养其六翮羽仪天朝非宜人其谁为之耶余尝重醒乐翁之为人既为诗歌附于手卷今观宜人之贤又知醒翁之行非徒然也李氏之兴岂独在盘峯耶少郭之言征矣诸大夫亦以为然遂书之以为双寿赠 

　　○赠会溪扈公擢湖广大参序 

　　会溪公自顺天尹为河南按察副使夫尹秩亚六卿非迫伯　埒也视副使殿甚人皆为公戚矣公至日与诸大夫从事其容充然其言纚然若未尝有其迁也居半载复擢为荆湖左参藩人则咸为公喜乃公顾欿然弗之居也将行诸大夫饯于郊酒半酣有执酌而扬言曰嗟哉人得志则跃跃则喜不得志则戚戚则厉乃公则有大不然者方其排金门入紫闼历卿寺总帝毫宪经布程厥声濯濯而公不以为荣及其言谠见疑行殊得谪坎轲洿涂拟足投迹而公不以为辱至于左低右昂进旅退旅蹩??躄风尘颠喘睢旱公则纵心于荡漭之区偃仰于无为之国曾不为之芥蔕此岂沾沾者所可为乎吾以是多公也余时在席蹶然而起曰有是哉名身之客也心物之主也心得其主则物不能累是故殷者凉者通者啬者浮者沉者如剧戏然曾不足以入吾丹府故曰先立乎其大者则小者不能夺也公在南都时与绪山钱子吉阳何子游得闻先师阳明先生之心学公既天资粹美又学以成之故冲然其虚也泊然其无所累也浩浩乎不可得而涯涘也其气完其才克方将载道以兆胥匡明主以羽仪天下岂其弗克乃随世以沉没乎故公于名宠权利晏如也非矫也先立乎其大者然也余一见公即倾肝腑若将神交于数十年之前者葢余辱阳明先生之门有志而未就故因公而益励焉若夫卿相之位昼锦之荣公余事耳是可畧云遂序以识别 

　　○赠李公西谷擢参落赴河北序 

　　李公西谷为河南佥宪三载殚图宣猷敬共朝夕惟小大罔弗若于政于是绩用告成胪声远播帝用擢为藩司参议出镇河北文谷孔公紏诸同寮饯之郊害长临溪张公执酌而言曰臬司紏刑藩司宣惠职不侔矣然紏刑任义宣惠任仁任仁者或绌于义任义者或绌于仁李君自臬而迁藩将无兼能乎且河北迫近朔易虏疾驰六七百里可至磁州每岁八月天子轸虑边防命河南宪臣率都司守巡暨诸将校以下无虑数十百人咸于是州屯札故常赋之外又有用兵供亿之扰相机截杀固在武弁而供亿烦屑参藩实司之葢师行粮从或纳■〈糹息〉刍■〈禾未〉或豆鬴行粮随其远近劳逸而酌其中制譬发之在栉虽烦且屑而条理不乱吾是以知君之难也余应之曰天下不难其事而难其人今夫按舆图而评地理达者能之至于羊肠迂曲之岐造父不若樵者之素识李君久于汒民之登耗土之荒恳户瞩之矣以其所素识者而试之河北犹执烛而照四隅其能掩乎吾观国初建官久任咸以职事待次于其土故能周知其风俗易以成功今之仕者黔不待突而巳移他省虽有智折亦闇瞀不省识巳矣非才弗逮势使之然也若李君之迁不其可喜乎且君尝司刑矣尝执戈以逐寇矣而斩然齐一如农夫之去草不使复萌以君之才智为之也而河北独不可为乎君子异事而同体异职而同功故伯夷典礼皋陶典刑虽各司其职未始不相通也若臬主义藩主仁如方圆柄凿判然不相为用者过矣由是观之李君之绩其未艾与他日立功万里外使圣天子无北顾之忧者其斯人哉于是佥以余为知言余与君为同年士相知尤深遂书其事以为赠 

　　○奉雪峯黄少参先生致仕归省序 

　　雪峯黄先生在贵竹三载政平讼理讙爱克顺乃兼两道事自铜仁以北至思南诸夷咸听公命弗震弗渝人畏无噩绩成计偕之京垂髫戴白咸遮道留之两院素重公乃以王木奏留仍莅其地公悉虑殚力自秋再冬攀崖堑谷巨材浮江而下连舻縻舰七运俱集竣事叙劳公当为最所亲咸为公喜公乃愀然曰岂吾之心哉乃上章乞休至数四当路弗能沮束装遂行两司诸公饯于南门外酒三行杨君方伯执酌而起曰壮哉公之行也夫祥符徼宠于天书豊熙煤进于新法彼皆一代之伟人而乃垂涎要津以希旷遇如此今公大功在前而弃之如屣岂恒情所能测乎或曰公意殆有所需也夫易言需需言贞匪贞弗需匪需弗时天所命也故屠说避位于三旌介子甘焚于林谷不敢贪天工为巳有也公意其在兹乎公笑曰吾何需哉若谓祥符诸公则过矣彼犹涂之人弗整冠耳今则并其弁髦而毁之矣吾观世之逐逐然务印组以相轧也变情狥时射利抵巇眉睫轻妍中心险诐甚者白昼攫金权门曳履朝缘夕迁是谓得志吾何能哉将为寻常无闻之人以求免于世足矣顾乃扬其波助其澜逐逐然务印组以相轧乎故埒之弗殷汰之弗微不为物先不为祸始块然而巳矣如飘风之旋也若浮霭之起灭也不敖倪于万物而与世沉浊是吾志也又安敢悴悴焉蹙其瞚焦其俯守无所为之职希不可成之事以自戕于天耶言未既余乃避席而起曰善哉古之有道者其来不可圉其槷不可止贵在于我而不为物变也公既有道矣将游乎塘山?芒之墟入于汪洋之岛愈远而不见其涯送君者皆自河而反矣安能置轩轾于其间哉诸君子闻之默默然思蘧蘧然觉若有所失也遂书以为公赠 

　　○赠都阃常君诗歌后序 

　　余时在湖省砺山常君携手卷一册示余欲一言附诸后余伏而读之皆一时名公所撰音响鉴如也余不佞奚能言虽然诗有六义美刺兼焉有美而无剌谓之谀有剌而无美谓之舛与其谀恘宁舛故君子刳心焉古者兵农各司其事岁终则第其多寡盈缩之数以诏王废置是故其事专其职易称今一事而数人兼之每一举动辄相联络兵戎诚都阃事也其得而颛之乎矧奸狡黠卒突梯鼠首不可方物其大者庇占士卒资公养之费便豆觞鬻针韗凫鍜之物以要结上誉稍绳以法则把袂而起靡所不至其得而惩之乎弗颛弗惩谓之尽职可乎吾以是知都阃之难也虽然老氏有言将欲取天下吾见其不得巳为者败之执者失之常君平居恂恉若不出口及众议朋兴可否莫决公徐出一言咸中肯綮然且不为不执静观天下之变而委曲以行之是以众人乐推而不厌执是以往不必顗且惩也戎政有不平者耶昔魏文侯欲以义偃兵缗山人曰君亦无盛鹤列于丽谯之间无徒骥于锱坛之宫修胸中之诚以应天地之情而弗撄则民命巳苏矣恶乎用夫偃兵哉是故智不必用才不必诩兵不必整诚焉止矣形固造形成固有伐变固外战古人岂欺我哉敢以是为君赠若夫为之诗歌以侈一时之盛诸公尽之矣余何言 

　　○奉贺大中丞吉所张老先生考绩序 

　　国家设考课以核吏治凡吏三载悉得自列治状计偕于吏部转闻于上听黜陟焉乃吉山张公则以妄抚考满具绩奏闻于是三司诸大夫相与议曰我国家初任御史代巡地方继以都御史出镇之葢古者天子使大夫为三监监于迫伯之国是也位重而势昂与卿贰埒故往往不久迁去而我公入汴适雕瘵之余乃广优裕之德缓征平赋敷和于八州之疲氓明其制量临长羣吏懿其休风沸?鬲炎以澣佥方仰其德成辄以考绩闻其能久兹土乎相与咨嗟叹息幸公一日之留也余乃蹶然而起曰有是哉古之大臣不重内而轻外不趋利而避艰风之敝也始怀二心以媒近利于是乎弃凉而猎华宠近而遗逖自倜傥则尔而况于憸壬之士乎哉我公为县令为铨曹为藩臬使为大中丞扬历中外几三十年所至皆有功德于民施为纤悉竻皆可法其大节伟如也葢公平居遗弃声利一以事君率其初终罔有回易故其在县令不为痹处藩臬不为崇以吏部求外补不为辱其气完而才全确乎不可拔也讵肯以迁转萦念乎且方是时南困黠倭北侵强虏西骇流民以公截然居中镇抚而休燠之若防之制水可恃以无恐不然万目窥伺公私赤立其能一朝居乎则公虽欲去我不可得也昔于肃愍公王端毅公巡抚河南民至今德之然二公当缔造之初民物恬熙百度未颓振而起之为易今则内外稿然矣非百倍其力不可是二公振之于未坏之前我公捄之于既颓之后其成功不尤伟耶而民之德公不知又何如也方今圣天子寤十床英贤保乂四海必将以公之成功而申锡之而调夑之任眷渥之隆殆骈集矣则公之勋业固将邃古始而铭旗常区区考绩又奚足喋喋耶于是诸大夫闻之喜曰善哉子之言信也遂书之以为赠 

　　○奉贺王母太安人寿诞序 

　　西石王君以名进士历官有声今来宪于汴奉其母于臬司备极奉养夫人不色喜茹澹殚瘁晏然也乃训其子西石公曰汝今食土之毛与力农者等惟务树德去秀以平若政于是乎民所附丽而谗慝弗生若食焉利兹土以尽吾齿而民固病之是厉民以自豊也其谁与我故吾不愿汝以甘旨为孝惟式克有位以惠遐萌以扬天子之令德庶几哉能显我于不匮乎西石公稽首拜而受之以是布诸上下惟恐毫发陨坠以为夫人忧而太夫人煦煦衎衎无少婴拂于虑乃今六旬有七耳目聪明筋力强壮虽少年弗逮腊之终实太夫人加算之辰西石公乃斑衣舞彩击石觞金而太夫人则朱轩翟茀坐于堂上子孙毕趋以次称贺两司诸公亦相率为太夫人寿谦亭谢君进而言曰王母太夫人葆和扬休厥德懋矣子盍张之以侈彤管余辱西石公知安敢以不文辞乎余惟淑女之生非独其质茂然也葢亦有风化之助耳昔周成风一女子也乃眷眷于崇明保寡以庇周室君子以为文武之风焉圣天子启藩南国荆湘郧郢亦成周之豊郏也和气所鬯含灵蠕动安知其不锺为贞媛以泄其奇乎太夫人夙构异姿贵而能劳也俭而能惠也祗范于家之小大雍雍如也肃肃如也是故气锺而风会矣夫积之也鈢则发之也必宏不在其身则在其子孙其诸幽显通閟固然理也夫人完德而考祥亦巳深矣先大夫云蒸龙变历掇巍科而用不究则夫孕和吐符以昌厥后者不在兹乎吾观西石公之为人仁心为质抗节以方毅然以天下国家为巳任往岁师贼倡祸杀人如麻公赞大谋一鼓而剿之大梁民繁讼滋宗室杂揉吏因缘为奸公援法蹈道咸中其机宜郡国之猾逡巡弗敢逞良者赖以安焉若其在吉水在户曹美绩不能缕举孰非太夫人之训廸矣乎西石公克承太夫人之训而其孝益着太夫人因其子之孝而其贤弥彰吾见其交相裨以成兹名也其事不亦伟乎宜太夫人闻之益愉以康而享其福祉于穷年也是则可张也巳于是诸大夫遂相视而笑曰子之言信而有征遂书之文锦以为大夫人寿 

　　○奉贺许母太安人七袠序 

　　太安人朱氏河南兵宪荩斋公之母也先大夫某公幼抱不羁有四方之志遨游南都诸胜经岁不??歹安人茹荼殚瘁敬共朝夕雍雍如也日课诸子置之俎豆间亲贤士以成其德次子荩斋公脱颖而出登进士第声动天下今屯兵睢陈三镇帖然为东南锁钥厥有自哉乃以戎故不获迎养每望云南向泪下丙辰仲春乃安人降年七十之辰于是沐浴顿首驰使者归称觞于庭若有不释然者汴之诸大夫乃函币为寿祈余一言以张之余乃拜手扬言曰天下有其德而无其事有其事而无其形不足寿也太安人葆真孕和其德备矣高牙鱼轩其事具矣黄发鲐背其形完矣亖者天下之宜寿者也余何言哉虽然寿生于康康根于娱娱由于劳四者始乎天而终于人者也故淑媛勤身以全乎天孝子尽人以成乎亲沃土之民不材戕其天者也上士之养以志成乎亲者也吾观太安人起家俭瘁白首服章采乘轩鼎食不出户而荣施羡于天下所谓始以劳终于娱者非耶乃子荩斋公承亲之志不敢暇逸其在户曹也斤斤然会计必明出纳必允不疲民以自封也是成亲之俭也其在兵宪也殚图而宣早作而后夜休法令不一吾与齐之强暴未戢吾与驯之城郭沟池行伍坚瑕虚实之属不明不修吾与明之修之是成亲之瘁也所谓孝子不违乎亲者非耶抑又闻之身乎亲者有至有不至心乎亲者无弗至也荩斋公善成其亲是心与亲一也心与亲一则乐乐则天天则寿虽远在数千里外犹几席也又奚必执觞舞彩然后为孝哉于是诸大夫闻之辗然笑曰是可以解荩斋公之忧矣遂书之以为太安人寿 

　　东溪先生文集卷之四终 

　　●东溪先生文集卷之五 

　　晚学　郑世熙 
　　徐日葵　仝校 

　　序（三） 

　　赠大司徒邹老先生超召序 
　　送都阃齐山杨公捧表序 
　　圣花出类序 
　　奉赠寒塘余先封赠序 
　　赠寒塘翁六袠序 
　　赠郡侯南溟郑老先生入觐序 
　　赠林阳溪先生七袠序 
　　寿赵母太夫人序 
　　赠谢文谷兴安掌教序 

　　○赠大司徒邹老先生超召序 

　　古之出镇方岳入筦枢机咸以令德徽猷为时倚毗不轻?焉惟时南北一二狂狡恣睢我皇上赫然用武轸念兵食召我一山翁由河南巡抚陟贰司徒扬且柄用河南缙绅父老恍然而失曰我公殚图宣猷昕夕罔息日劳我中土之民顾今百度整饬洪恩汪濊考中保乂方享其成而辄舍去公其得矣如吾民何且公之初至也师贼煽祸万目睽睽公为大方伯先事立办坏其机牙不踰月而枭狼立磔如火之方燎不缨冠而往朴之何其速也及大军之后内瘵外馑上下皇皇公一切除苛解娆与民休息如羸疾之人以糜粥养之惟惧其弗胜又何其缓也惟公弗速民何以谷惟公弗缓民何以憪惟谷惟憪公之德我犹父母也辄舍去如赤子何于是相与咨嗟感泣柅公之车弗释也诸大夫闻而叹曰若翁可谓得民矣时余侍翁最深乃进而言曰诸君知公之所以得民乎夫学政之本也惟学弗建乃谆谆蕲以化民此何异以声音疗枵索瓠解结矣乃公夙有异禀玩心坟典虽登第莅郡政务旁午未尝一日废学每执卷必求自得乃止外物纷纷晏如也故公之为文下笔数千言立就汪洋闳肆如千里之驹驭以王良也以是迪德撰物反要语极总之不诡于大道施之政事彬彬焉与不学无术者何啻十百乎故公为部郎为太守藩臬历试中外三十余年皆有功德于民所至□而祝之河南尤其彰彰者信乎学之裕于政也使公不砥志苦学究极闳奥谁能猎致通显亦恒人耳其能布德宣化懋着于岭南荆豫之间若是乎乃今晋陟司徒必将秉钧对轴相天子以复古始上下其论议与天下涤瑕荡秽一兵一食云乎哉吾以是知公之深也诸大夫闻之咸蹶然而起曰得之矣兹可以赞公也余不佞遂论次其辞书之文锦以俟太史氏采焉 

　　○送都阃齐山杨公捧　　表序 

　　余与方伯皋村都阃齐山游贵之老黄山披蒙葺陟巘崿四顾寂寥齐山??八然有望云之思曰吾亲在堂吾鲜兄弟而万里在兹其能以为情耶又曰昔尼宣之圣谓九夷之可居以道大无不容也吾武人也鞮鍪介冑出入于遐方殊俗之区而隐辚郁垒登降迤靡岂能伸其志耶于是求去益力抚台玉华翁以公俊才也且得士心弗许齐山悒悒遂成疾余每宽譬之稍解其缚终未释然也适今秋八月乃万寿圣节之辰三司例当堂上官一员捧表称　贺齐山遂请行两院允之乃具行李撰书词卜日就道自镇远下沅州经郴踰岭而达于广州必数月而至于家拜堂下献彩衣然后捧表而入于师其水陆之冲冐徒驭之回复岂直万里哉而齐山无丝毫见于言面何也人之情各有所适故不遑乎其它贪夫以利为适俗士以位为适憸夫以权为适夫是而操之则喜舍之则戚一无所鉴以窥其所不休者是天之戮民也孰能以亲为适耶以亲为适者不争险易之涂不齐得失之分于于愉愉惟悦亲焉耳真在内也而名而利而权之适如雷如火为炎为隆趋在外也真在内者偶于天者也趋在外者偶于人者也吾方喜齐山之偶于其天又奚戚戚于其人耶矧礼乐慈爱战所蓄也安知齐山之所趋非所以建旆于万里外以成大勋者耶故移孝于忠其道天也兹行也端冕搢笏拜于墀下于圣天子必有合矣岂复不偶之叹乎遂书之以为赠 

　　○圣花出类序 

　　圣花出类者吾庠司教文谷谢先生之所撰也而属余为之叙余谓梅花为古今之所共美咏于声诗载于传记何啻十百惟和靖为最葢霜降水涸疏影横斜撷其幽也占断风情暗香浮动据其胜也而未有以圣花名者以圣名花也何居文谷公曰时十有一月某日方与诸生校文西黉而此花萼然忽盛诸生亦纾华摛藻文思百倍相适而相值此感而彼应若有以使之而莫知其然也其诸疑于神乎故名之曰圣花出类余笑曰公未知梅之所出乎重阴冱寒之下坤户閴寂莫木其零造化几乎息矣而此花胎育既深灵根独吐自兹三阳开泰百卉争妍盛德大业兆于是矣譬诸人心外汨内淆阴浊昏塞而一念善根殆有未尝冺者故触之即觉良知勃然其诸造化之机乎是故扩之则为贤充之则为圣发之则为天下之事业者此也不此之圣而乃驰骋于末流不亦舛乎吾翁司化者也日与诸士子孳孳焉扩善端以培其基杅捍外诱以全其真纯则之贤之圣也孰御焉若摸其似而弗咀其真声容而振蒙譬之索瓠而解结远乎哉远乎哉余自岭南谢病归家筑室于溪东与诸同志讲学因而兴起者颇众公不厌余之迂僻时相过从以相切剂则其提善端以开士子非徒知之实允蹈之矣余何言哉余何言哉遂书之于卷末 

　　○奉赠寒塘余先封赠序 

　　夫士遭雍熙之世孰不欲显亲扬名以自表见于世而有所弗获者限于时也圣天子御宇之二年立皇储以定国本而乃推恩于中外臣工咸获加赠其父母见侯莅邑未三载治行超卓屡经抚按保荐亦得例封其父寒塘公母某氏迎养于任所命下具冠服北向扣拜谢恩是日恊风披拂嘉气郁葱夫妇齐眉章服有辉蜚英腾茂顾盻生姿其子见侯斑衣舞彩击石觞金登阶拜起卒爵者三而其色油油如也人子荣亲扬名亦可少纾矣或曰寒塘公淹贯经畧洞视千古可谓振世之英也使其遭时脱颖而向用则魏侯之高牙大纛安足道哉而乃规规然以子之荣荣其身似有未足释然者余曰是何言哉古云毖于政者昌于人毖于躬者昌于胤而昌于胤者乃所以昌于躬也岂二乎哉善乎叔向之论单子曰动莫若敬居莫若俭礼莫若让政莫若仁单子之所以蕃胤于周也见侯之阜财育民起仆疗瘵仁矣敝衣茹澹约巳裕人俭矣不矜不迫莅之以庄敬且让矣民之涂歌而巷讴口镌而户祝咸曰寒塘公之仁也寒塘公之俭敬且让也岂必出于其身然后为之仁为之敬且让哉见侯行将排金门入紫闼上下古今以佐明时则其功业未艾也夫见侯之功业未艾则寒塘公之封诰日隆乃窃窃焉计诰命之大小较班资之崇卑是犹见瞶者之误评宫角遂欲并废大乐不亦误耶于是言者唯唯而退时僚佐公某在座辴然而笑曰仁人之言其有征哉可以贺翁矣遂书之以为赠 

　　○赠寒塘翁六袠序 

　　夫履道而考祥阐幽而微显古今人岂相远哉吾于寒塘翁见之矣昔苏明允以高世之才上下坟典钩微濡毫顷刻间数千言立就然再试而再不售至其子轼辙并登制科巍然以文章鸣于世学者翕然尊之别其号曰老苏岂明允之学必待子而后显耶今煞源寒塘公苞经络史闭户著述凡古今事变成毁之数与夫天文星历堪舆之学靡不抒指通意毛举绳引总之不诡于大道不知视明允何如也然明允晚年见知于文忠定礼于昭陵未为不遇也翁则屡试而不偶蹈道铲彩终焉耳乃子见田公以排山倒岳之文振动当时一举于乡闱再举而登文陛譬之麟骥骅骝一日而驰千里而牝牡玄黄郁而未舒者将不于此泄耶然此特文焉尔矣寒塘翁学于东郭邹公东郭公师于阳明夫子源流有自矣寒塘翁日以良知之学启廸诸士而士亦乐从之其居家也怡怡于于其在朋侪也偲偲切切故学进而德崇矣见田公得家学之传式谷以绍动遵礼度内外齐肃及尹敝邑也刋落文具孚以真实故劳之来之不为勤张之弛之不为果妪之煦之不为恩箴之砭之不为刻不昧其良知焉尔不昧则明明则公公则溥虽以之天下可也矧一邑乎寒塘翁郁而未舒者不于此大展耶传曰莫为之前虽美勿彰莫为之后虽盛勿传若翁者不其并美耶值季冬某旦乃翁六袠悬弧之辰吾邑介翁暨方泉翁执简授余曰知翁莫若子宜一言以彦厥寿予蹶然起曰寿奚为哉若翁之履道考祥斯不朽矣不朽斯寿矣敢以为翁赠是为序 

　　○赠郡侯南溟郑老先生入　觐序 

　　今海内乂安奚繇哉守令而巳矣然县令亲而弗尊监司尊而弗亲亲而尊势悬而弗隔可否得以参稽以尽当时之实以行巳之志而民痌获瘳焉惟郡守为然我侯治衢见之矣衢东南之隩郡也其俗近朴其气用刚其民易动以义其敝也义以胥讦刚以济恶稍抑拂辄攘臂鼓吻鸣于上至案积盈山榜笞四出而弗能究乃一委之于吏故吏得以轻重其手反是则又鸱张鸷击行一切之法使民惴惴焉不得吐息兹二者皆非也公萃岳渎之灵秉中和之德外视泊然若无中藏浩浩靡所不具昔莅宁邑民德弗谖继擢地曹胪声旁逮乃今下车衢路首讯敝政黜拔薤之能开前禽之路凡民状务简直不许枝蔓状尾列原被告于上亲置箧中准者即用原票钤葢行下吏唯唯莫敢睥睨拘而至者虽窭子亦为之委曲求情其未至者不穷其根株夫民愤而讼讼久则气平气平则复其故咸相携而扣公于庭公推情而释之故化民厚俗为多匪直纤纤簿书讼牒间耳至于约巳裕人廉而弗刿应酬交错慎而匪葸宣郁通滞编氓咸和经商惠工质剂不乱善政不可枚举僚属有一善达之惟恐不及弗能者导之而巳败轨者惩之而巳不以巳能病人故小大咸输情焉乃今窳者以正呻者以愉讙爱克顺翕然太和越四十三年公当入觐之辰衢之老髫相与谋曰公方理我而辄去我若之何其僚属又相与谋曰公方诲我而舍我其若之何乃告诸士夫而共挽之余曰三载朝觐大典也其可留乎余观公之治郡先之以德而职业事功常使僚属交勉以自见而其心则漠然未尝有也故德崇而业广此其所挟持者甚大岂謭謭者所可窥其一二哉若辈能心公之心绳公之政日寻法之窳者民之呻且病者而正之愉之虽去公万里犹侍公也不然迹迩而心违挽公何为且公资望既隆御屏眷注将大用公以敉宁四方使万里有长城之固岂衢人所得私耶于是闻者唯唯而退以余为知言遂书之以为赠 

　　○赠林阳溪先生七袠序 

　　季夏某日乃阳溪悬弧之辰降年七袠是时僊山拜舞佳气郁苍夫妇皓眉子姓相将缨矮曳履者咸趋庭而称觞众咸荣之相与谋所以为翁寿者执简授余乃拜乎稽首扬言曰若兹奚足为公寿夫至变者时也不齐者命也至蜕者形也有为者力也至于不依形而立不恃力而行不待生而存不随形而灭者此何物哉是物也渊然寂然寓于万象之中而超于万物之表故触之而即应感之而即觉扩之而布护六合弥纶天地浑然与万物同体而二之者梏之也不其大耶张横渠曰君子之大大于道不大于物大于物者较穷通寿天于不齐之分者也大于道者匪穷匪道匪寿匪夭匪形匪力而天地万物莫非巳也奚蕞尔之足较乎故曰见其大则心大于大则无不足公其有得于是耶公自幼有大志睥睨一世米盐细务丝忽不经于怀夜坐一榻顾若辈笑曰吾若为阁老可以平均天下此虽谑言亦其中构也听其论议使人之鄙吝也锁治坟典攻举子业甚精五溪万公提学浙中阅列郡锐颖之士百余人储养于万松书院公列名其中尤为上司所称赏渡江游阳明宗师门宗师尤爱重之以公之志节济之以学问兼之以声誉此功名富贵之所逼逐而不吾赦者也而竟培湛于时焉岂非命耶虽然公由选贡入太学计偕铨部选南陵二尹莅政未朞月声动一邑后虽阨于佥壬至今南陵士氓惜之所谓道不行犹少试其端者非耶不才自广藩谢病归家乃筑室于溪东追同志之寂寥寻孔颜之趣乐岌岌乎起而复什也赖公翼之诸士小相从者甚众所谓得其大者以继往开来不在兹乎斯可贺公也巳若夫计百年之修短一世之荣枯兹达人之细事耳奚足云 

　　○寿赵母太夫人序 

　　祝寿古也人子之至情也虽圭壁旁列珍膳宁鍸登降卒爵者三而其色油油如也情之至也亲朋爱其人而及其亲固有绘图缛文以进者然不出于中心爱戴之诚而谬为张大之辞以侈其亲而媚其子故诵其辞则是校其实则诬殆非古之道与乃若言之而非诬据之为实录于古有光于今为烈赵母太夫人见之矣夫人葆精完形年跻八袠乃今仲春某日实维悬帨之辰乃子方泉公斑衣舞彩击石戞金端立于墀下夫人则乘轩翟翟坐于堂上亲朋子姓执觞而进者如鱼鳞佩玉曳履之徒亦相率为夫人寿佥曰伟哉夫人寿也公宜彰之以侈彤管余曰寿哉吾闻之完其形而无其德弗可彰也抱其德而无其教弗足彰也是故贞媛敷教以淑人孝子尽人以成亲二道交裨流也夫人有敷教三而寿不与焉方泉公幼有异质太夫人器之静远公司教莆阳莆素多髦士夫人遣之随任置之岩山翠壶之间数年而闻见日广经书晓然获覩其大全不为羣疑所咻比归方稚髻试于乡即赫然有声后虽射策玉堂名震海内夫人启之也夫人起家俭素白首服章采荣施羡于天下而自视歉然不以纨绮自耀方泉公得之而质任自然终始羔羊之节夫人启之也夫人??毓性仁慈视诸婢妪煦如有伤而敬共自持内外肃如也方泉公得之而持宪体秉文教鼓舞于法度章程之外士风翕然丕变浸淫乎太雅之风夫人启之也夫积之也不厚则发之也不宏不在其身则在其后昆其诸幽显通閟然也夫人完德而考祥至矣顾乃厚积而薄发彼于世未数数然也则夫昌赵氏之胤阴诏默启其子弘毗我国家树无疆之业者不在兹乎天之所祚必在明德故玉瓒黄流之诗美其君之盛而于贤母尤惓惓焉葢推本其所从来亶乎然也诸君相率称庆而授简于余亦诗人致美之意也余不佞姑述其一二以彰贤母若夫方泉公之勋业自有太史在余何言 

　　○赠谢文谷兴安掌教序 

　　文谷公余同年王石龙之窻友也石龙发解南畿退修于家恬于进取葢高尚之士也公与石龙为友石龙与余为同年知巳故公至庠首访余动息遂倾怀焉余自广东谢病归筑室溪东与二三同志昕夕讲肄公时顾我恳恳若启余者诸士向风羣集遂成讲舍矣一日公方校士西黉而梅花竞吐香浮诸室而诸士子操觚摛藻文思焕发公异之持以示余曰此何神恘余曰公知梅之神而未知人之神也重阴冱寒之下坤户閴寂草木其零造化几乎息矣而此花胎息既深灵根独吐非梅之神乎梅之神阳之复也人心邪暗偏胜阳明昏塞而一念善根殆有未尝息者故触之即觉良知勃焉其心之神乎神之觉性之复也复则无妄矣有无妄然后丁畜为圣为贤阶于此矣所以倡导而引翼之者非师耶故曰师哉师哉桐子之命也公始至仪度端肃语音铿然望之知为成德君子矣日以六经之旨仁义之言训廸多士而士亦翕然趋之陶煦醇悫忌然洽于兹者四■〈礻冀〉乃陟兴安掌教命下束装将行诸士咸咨嗟叹息愿留之而不可得乃相与造东溪讲舍而共挽焉余曰不然兴安乃新造之邑界于饶贵之间士之章缝而来者六经仁义之言未必洽于心腑畅于四肢发于文章事业也故以翁训之譬之玉在璞也虽万镒之贵非和氏其谁琢之铨衡岂无意耶我翁以其训江邑者而训兴安揭六经之旨俾获覩其大全着之章程发其旨綮所以明经也因其机而导之俾变其气质之偏进之仁义之涂所以励行也经明而士知向方行励而士不失坠他日晋之南宫登之文陛与贵溪上邑争衡咸曰我翁之力也不亦大乎矧兴安去此二百里余时登高遥望拭目以观厥成矣因其别遂书以为赠 

　　东溪先生文集卷之五终 

　　●东溪先生文集卷之六 

　　晚学孙婿　钱梦松 
　　余敷中　仝校 

　　序（四） 

　　赠朱大尹陟荆州别驾序 
　　赠郡侯汤公荣膺封诰序 
　　赠邵父母养翁三十强仕序 
　　赠薛父母鸣宇翁三十强仕序 
　　赠邵小江老翁七袠序 
　　赠养斋邵侯荣擢北上序 
　　文溪赠别说序 
　　赠公祖陈虹州三载考成序 
　　赠王节推考绩序 

　　○赠朱大尹陟荆州别驾序 

　　我皇上即位之二年知人才滞泥和气壅阏乃开三途之用以网罗俊义不塞其门而限其所未至使天下晓然知名器之可以德致也时以掾吏而陟郡佐以郡佐而参臬服天下不以为异葢下诏之明年开化大尹朱君晴字考绩至部以功能叙迁荆州三守同官龙游逊斋公常山虚吾公西安静斋公私相谓曰力田不如逄年善仕不如遇合朱君遭时刬格意显庸可立致也而竟属恒调焉毋乃非其合乎吾是以知仕之难也且吾闻之开邑在万山中民负气好鬪一有龃龉辄相紏讼缠蔓以孥裔不解故强者鸱张鸷击一切绳之以法使民惴慑不敢吐息弱者含糊脂韦法令罔娴吏因缘为市胥失之矣朱君不吐不茹持之以中豪民怙势作梗如余明郑瑞之辈则诛锄罔贷余则妪之煦之恺以治之民皆含德惠休口镌不巳至于不求廉之名也而约巳裕人其廉自着不求勤之名也而宵惟夕遍其勤自彰不求　法之名也而遏恶佑良其法自勑不求能之名也而簿书齐会之间城郭甲兵之际靡不周备葢其至诚恻怛之心而敷之以优柔和平之政此朱君之所长而若辈之所弗逮也相与咨嗟叹息恨功浮于爵而朱君之陟未厌人心也乃告于敝邑养斋邵公邵公告于山人愿一言以张之山人曰有是哉夫厚积而薄飨者贞士之常也计功而堪利者市井之行也朱君岂婴情于此耶余曾分守荆州见其赋繁役重民情睢盱非昔日之荆州也自招山龙盘一带逶迤至华容江水泛溢旧堤冲坏田地抛荒十不存五征吏持牒旁午窃叹而巳而荆之三府实司之是故急则病民而缓则病国非有忠信之行通达之才鲜克臻之若公者非其人耶铨衡以公治之葢因才受任试以盘根冀他日之大用也故官非有所择安民而巳民安则国固国固则身荣而名随之今之高牙大纛纡朱怀金者何可胜数不须叟而冺灭无余若龚黄卓鲁则至今存可也以此易彼孰得孰失必有能辨之者山人以是为朱君勉诸君闻之蹶然而起曰信哉君子之言也岂惟朱君勉哉吾若辈亦当置之座右以代韦弦也遂书之以为赠 

　　○赠郡侯汤公荣膺封诰序 

　　士遭雍熙之世孰不欲树功名以自显庸然积之未厚则发之弗大葢微显阐幽理或然也故千寻之木起于萌芽万斛之水窍于蒙泉岂细故哉我侯发迹锦江山岳灵秀其祖以汗马之功世袭武职而未显庸至厥考抱魁梧奇杰之气不掩祖德竟袭武职然义方之训孜孜庭闱太夫人柔嘉维则着于中壸胎和毓秀至侯而始显侯禀间气即游庠塾辄有声卿云轮囷摛华发藻始荐乡魁继登甲榜授司徒郎署主粟塞下和钧平台军民两利边食始足迨今按为成法考绩上其事铨部屃之乃陟三衢大邦会今上覃恩获封赠其父母及妻咸廸恩典侯性至孝不忍远离膝下乃迎养大夫于任所命下具冠带北面谢恩是日彩服绚烂仙山拜舞击石戞金属官如林献酬交错俎豆莘莘相与涵泳大德嗟叹至仁时附郭尹梁君受侯陶植最深乃撰书词告余曰兹吾邦之旷典也公昔操觚大梁今覩奇遘属帡幪能无一言以张之乎余蹶然而起曰有是哉人孰不欲显其亲然怭于德者昌于政昌于政者显于亲不可诬也侯幼抱纯德聚百顺以事其亲叱咤之声未尝及于童孺及兹迎养朝夕视膳嬉戏如婴儿以是蕴之于心推之于政为憯怛之爱纯庞之仁朴敲不事民怕兴仁而沬义涂咢而巷讴视芯之效一官矜一能较多寡于章程法度之内者万万不侔矣经曰孝弟之至通于神明光于四海矧含灵戴发之徒有不向风而听随流而化者哉吾以是知侯之仁也知侯之显其亲也虽然侯之仁将推之天下则侯之事业未艾也侯之事业未艾则侯之所以显其亲未巳也他日铭之彝鼎着之太常又孰非侯之孝之大耶区区衢路殆其发轫耳奚足多哉梁君闻之辴然而笑曰仁人之言信有征哉兹可以为侯贺矣遂诠次其事以为侯赠 

　　○赠邵父母养翁三十强仕序 

　　养斋翁莅政之一年方跻三袠今兹仲春十日乃其悬弧之辰自头童走卒以至缙绅士类咸奔走称庆时方泉赵翁执简授余曰我翁之得民如此适值乎盛年虽磨螭头登文石以记之可也然公怀瑾瑜而不事表襮奈何非公曷足以彰之余乃蹶然起曰古之垂不朽者匪直以年维功与德故必有天下之大德然后能收天下之誉而成天下之大功其惟大舜乎书称三十登庸非公之年乎然自耕稼陶渔以至为帝无非取诸人者岂其智有所不足耶葢其以至虚而受天下之善故能权度而用中于民不然以先入者为主后有至者皆捍而不入矣安能合天下而成其能乎此舜为天下之大智而万世不可及也后有作者舍舜无足于法昔颜氏子操箪与瓢藐无一试犹曰舜何人也予何人也有为者亦若是今公之年舜登庸之年也公之治非舜用中之治乎而大小非所论也公尝曰吾宁为循吏毋宁为能吏能吏者今之望也矜智能竞刀笔钩撷于簿书期会之间而俗之隆窳民之登耗非所汲汲循吏者虚咸以纳善公听而并观苟利于民进退以之富贵荣宠毁誉得丧一毫不入于心若翁者非其人耶翁尝着圣谕立乡约朔望延诸父老宣读于庭诲之以孝弟醇朴之行俾刀谕子弟又孜孜下询民瘼有片善可录者必奖之嘉之虽余之迂僻不惮往复焉葢仰希往哲期之大道此其厝理过俗吏远矣今夫水之淆也以其源之弗清也鉴之眩也以其体之弗莹也翁既清其源矣莹其体矣而治具有弗张者乎是故赋役之必平也垦田之必稽也泉货之必流也宿弊之必厘也强暴之必惩也举其端必究其弊因其俗不失其宜孰非用中于民者哉闻翁自幼有志于圣贤之学平居恂恂动遵礼度明经毋徒剿说必求反躬自得作文不狥时套自成一家乡人称为道学其自立有如此则夫修之于家而用之于天子之庭如取诸囊中之故物也区区治邑特发轫耳立德立功于垂不朽其在兹乎诸大夫咸以为然遂书之以为赠 

　　○赠薛父母鸣宇翁三十强仕序 

　　我侯鸣宇公莅邑之二年方跻三袠是时德泽旁流祥风披拂讙爱克顺谣声太和士学师生林某等造庐而请焉愿一言以张之余曰三十而寿匪古也然寿其人者匪直以年维德与功孔子曰三十而立道斯固矣始学收功终学人圣昉于此也史记大舜三十登庸其烝烝乂弗格奸之后乎故二女事之百官总之万世永赖之功昉于此也然则三十者岂可以年少而葱之耶今公之年舜之年也公之治非舜之治乎在希之而巳矣古人云为治不在多言顾力行何如耳文仲子曰二帝三王吾不得而见也舍两汉将安之大哉七制之王其以仁义公恕统天下乎其役简其刑清君子乐其道小人怀其生四百年天下无二志其有以结人心乎终之以礼乐则三王之治也今之人高谈阔论动希古人拟之两汉则曰姑舍尔及至用世或乖戾而寡适甚至诡辞以媒利窳轨以畔经奚以多言为哉公禀异质方在庠序有司骇瞩及荐于乡登于甲榜出试于东南上游之虚入其邑惓惓以民瘼为先适当大造之余先后相仍版籍舛错人情大哗公则昼作夜思广询博采按诸画图责诸吏胥开推收之门严磨勘之法若栉之于发总之于丝虽细且微而条理不乱十年之讹一旦豁然矣夫籍正则赋平赋平则役简非其一乎江民俗好刚使气小不逞辄鸣于官府至孥裔不息莅兹土者咸患之公则黜拔薤之能开前禽之路状词限以百字不许枝蔓准即发票拘至虽夜分亦为之委曲求情其未至者不穷其根株夫民愤而讼讼久而气平气平则相与扣公于庭公慰谕之则讼息讼息则刑清非其一乎今春霖雨弥漫商人贩稻沿河而舶公计春涝而秋必旱严禁不许出境不两月旱起旱禾凋败百姓嚣嚣乃平其米价以济饥民获疗至秋旱甚赤地千里连境盗贼窃发小民窥伺利其首事以蘖地方公择要害地清官兵以住札之豫出榜晓谕秋间洼田余稻小民大臼眼同分处先行强割者重治奸民破胆于是广储蓄之门节不急之费开山泽之利凡所以救荒之策靡所不备虽不肖之耄且病亦枉咨焉葢公之宅心也弘取善也大创制立法听夫人之自为不求一切立先于我故捄灾豫而成功速四境帖然大治矣不知于两汉之循吏何如也青年美质进进不巳自孔子之立以至知天不惑安知其不可至乎余为之喜谈而乐道之若夫黄发台背直余事耳余何言遂诠次为序 

　　○赠邵小江老翁七袠序 

　　我养斋公以名进士出尹敝邑瞿塘去此数千里弗克朝夕侍奉乃迎二亲于任所斑衣舞彩登堂称觞而诸弟则彬彬森列如凤如麟省夕瞻晨杂佩申申而二亲之心愉俟越七月六日乃小江翁初度之辰杨君王君李君承候启建最久佥谋所以为江翁寿者乞余一言以侑厥觞余未获倾君一葢也而受之于养翁敢自外乎余昔分守荆州见瞿塘当全蜀之口江流奔悍山川奇丽翠屏环拱必有隐君子出于其闁尝登仲宣之楼彷佛乎凤凰之山龙脊之水唏嘘叹息而未覩其人也或有披葛而怀玊虚缘而葆真求之而不可得也若江翁非其人耶江翁隐迹于大江之滨气专而容寂诗书六艺之文靡不览其英华而藏于腹心竟勿获一试环堵萧然而徜徉自适葢于世未数数然也而其心巳超于物外矣其子养侯锺扶舆清淑之气束发以圣贤自期俗学剿说不入于心故一举而登乡闱再举而登文陆譬之骐骥骅骝一日而驰千里牝牡元黄膛乎其后矣江翁璞而未琢者得不小呈耶及莅政临民援法蹈道一举足而不忘亲金和玉节动遵法度是成亲之礼也约巳裕人廉而不刿是成亲之俭也推拍輐断以调众庶是成亲之让也殚图宜猷早作夜思小大必明出纳必允是成亲之勤且续也卒之惠泽旁流仁风披拂士歌于庠民谣于野不曰小江翁之所贻乎翁之郁而未舒者不大展耶由是胪声上逮荣擢台垣家世贶封三承宠锡则侯之位益高而名益显亲心益愉而期颐而乔松可几矣侯之孝不其大耶言未既杨君蹶然而起再拜祝曰家有寿图国有寿域顾兹治化乂用明德书之文锦以代镌石是为序 

　　○赠养斋邵侯荣擢北上序 

　　我侯以明进士出宰敝邑入浙东太末之墟遡流而上馆于郊外余谒之见其色温然其气冲然巳默识之矣既而过我论学益知其志云三载政成胪声旁达乃擢为地官大夫玺书方逮筮日将行诸大夫饯之郊方泉赵公执简授余曰文以叙别别以征情情以应感感之至者莫如公宜有言余且衰瘁久矣芜于言也然辱侯知安敢醉尝过我论学而剧谈忘倦或曰政与学二乎余曰其本一也曷其异葢政而匪学则忘本忘本则迹学而匪政则离用离用则窒均非也廓然烱然存而非我则不迹矣有为有行应而不居则不室矣斯为内外合一之学我侯弱冠入庠序即有志于圣贤之学屏去时文究心经传攻苦食淡人所不堪环堵萧然旷然不以为意葢其受朴于天不凿于人立乎易简之田而食乎不贷之圃而天下之纷华波荡举不足入吾灵台丹府非受道之器乎而学之有其本矣及其历掇巍科出宰百里入其境首询民瘼兴滞剔弊约巳裕人斤斤乎其整也力袪佻靡丕扬古训行乡约以善俗登讲堂以敷教士端于庠民狎于野欢爱克顺翕然太和其见诸行事之实如此谓非政以达之乎余尝譬侯之粹质如万斛之泉窍于地中方其始出也不无壅阏之患讲学以浚之果行以育之由是沛乎顺流放乎数百里之间而高者裒者原者隰者悉沾其惠也自是滔滔汨汨达乎四海包乎天地饶益万物通乎不赀非是泉之玅用乎我侯敷泽于江邑之墟亦高裒原隰间耳乃今陟地曹握枢要汪霈泽于四海施鸿号于无穷不犹是泉之包天地利万物以为功耶易曰山下出泉蒙君子以果行育德有以哉余老矣不复见翁之盛治姑为此言以见探本之学施诸实用凿凿乎不可诬也乃知政之与学非内非外非迹非离一以贯之矣子夏曰仕而优则学学则优则仕岂欺我哉诸大夫闻之皆以余为知言遂书之以为赠 

　　○文溪赠别说序 

　　文溪在城西北隅生尝建讲舍于此矣髦士云集而鸣翁亦时枉顾焉高谈多所启发今兹北觐也士冺欣随缙绅交映乃置酒于城西之楼张乐于轇葛之野鸣鼗罄酌引满献酬酒酣诸生进而言曰今日之会乐矣哉我翁政绩既成荣膺在迩自兹而为夕???阝为相乐也诸生离翁日远疑义莫析宁能免于忧乎乃咨嗟叹息相与挽公之车而莫能释也公乃愀然不悦曰诸生之所谓忧者诚然也其云乐者得非吾之忧乎范希文曰士当先天下之忧而忧后天下之乐而乐今吾俛仰下邑末由自展忧方始也故朝而上堂也以政为忧考中度衷立法宜民憧憧如也暮而之野也以民为忧周观遐瞩鳏独是先皇皇如也时而之学校也以士为忧鸣鼓讲堂考德问业校相禆也故昼作夜思与民劬劬计日成功声驰晏然奚能为哉余时在席愀然而起曰有是哉兹忧也其道之舆也其政之经也三王所以成万世之盛治者此也然而不同何也忧一也用之于天下则为公也不可无也用之于一巳则为私也不可有也是故俗士以利为忧贪夫以位为忧憸人以权为忧君子以道为忧趍舍异途吉凶贞胜畴测之哉白沙先生曰所忧非忧道所忧其可休所忧非忧贫所忧其可留断可识矣夫以韩愈之贤观其羡二鸟之光荣叹一饱之无时至三上宰相书而惓惓于富贵利达者甚酸且楚则所忧在贫也安得不启君子之讥哉侯其进于是矣观其在一邑也忧民如此则其在庙堂之上执经世之枢有不以天下为忧哉先儒曰立志以明道希文自期待侯其有焉诸士闻之咸忻忻然若有所跂也归而制为手卷竞为诗歌以播嘉之属余为之序余不佞乃戒诸首 

　　○赠公祖陈虹州三载考成序 

　　我国家三载考绩而出陟之典行焉大都县考于郡郡考于藩臬藩臬上之铨部然藩臬尊而勿亲县亲而勿尊亲而且尊惟郡守为然故郡守得其人则诸县理否则眊且乱所系岂浅哉以余观于我侯而知考察之易易然尔公零陵人也于道州一间耳无欲之旨濂溪巳开先矣而公之天资贞洁犹近之故其壁立万仞之操取予一丝不苟喔吚典忍之徒若将凂焉登甲榜入地曹司钱谷出入之数条例精密盈缩惟中赫然有声自是正位衢邦故剧郡也多亢??八之士其俗用刚其气易动其敝也义以胥诘刚以济险少有抑拂辄鸣于官府至孥裔弗息积案盈山官弗能胜一委之于吏故吏得以夤缘为市公则事无大小罔不自巳亲裁吏抱成案伺立莫敢仰视小讼至不离片晷决之若桀黠鸣喍之徒角立庭下则先机洞烛执其牙要亦皆褫魄遁形稽颡树颔之弗遑安能肆其毒耶故讼日蕑而刑日清退食自公有余暇焉频年以来旱潦相仍百姓嗷嗷公则广储畜之门开山泽之利除民之瘼者无所不至民赖以安虽然稽之尧典曰在佑人在安民而知人者安民之本也考课者又知人之实也考课匪人则贤否混淆民命殃矣今之司考课者每持两可之词以塞责退然不敢任怨则上之人讵能取空言绮语以进退天下之人才哉言之可谓于邑公则不然持巳以正人不敢干以私取人以公事必有以核其实至于一嚬一笑之间所以激劝人才砥砺名节者为不蒶矣讵肯制好恶于一巳之私以淆天下之耳目哉为公僚属者感公之德率相劝勉勤不言劳廉不言苦卑不方尊上不陵下各安其义命以成巳之志者贤守之功也公虽在仕途未尝废学拔六邑锐颖之士在精舍每入讲堂日夕方归茹黍粝食与诸生共之取六经四书旁而通之以会其大全要在讲明此学以治心修性为主亹亹焉有陶煦醇朴之意至于剿说畔经任意窳轨者不取也立作文中正之矩使诸生循而习之不许剽窃旧文以图侥幸秋闱六邑之士一发七捷葩美上郡号称得人非公其谁成之乃今明政刑抚疲甿兴学校正士习虽两汉之治无以易此夫复何言尚有未尽之意与明公陈之文中子曰三王之治不可得而见也舍两汉将安之大哉七制之君其以仁义公恕统天下乎其役简其刑清君子乐其道小人怀其生其有以结人心乎终之以礼乐则三王矣此近世相沿之说也愚谓刑政而非礼乐俗吏之为也礼乐而非刑政佛老之学也礼乐刑政所以同民心而出治道者其极一也且以近譬之公之在讲堂与诸生俨然整肃即礼也欣然和乐即乐也故曰致礼以治躬须臾而弗敬则慢易之心乘之矣致乐以治心须臾而弗和则鄙诈之心入之矣礼乐岂可以须臾离哉若以礼乐必待百年而后兴则孔子与羣弟子雅言执礼皆无用之嚽庞矣恭惟圣天子临御弘开圣治思得四方卓荦之才置诸左右公之入觐政治彰彰如此必将明试于朝而显用之与诸名卿秉钧对轴则当以礼乐为言使海内涤秽着诚去伪一洗近世之习以还三代之风不亦美乎生今耄矣愿少俟须臾以见我翁德化之成虽老于黄馘无憾也缘翁　车驾将别率尔陈其微悃仍书之文锦以代祖为后来之张本也是为序 

　　○赠王节推考绩序 

　　余闻府推之于县令同体而异用以其同体也故职业相关其异用也故等威有辨以有辨之分而处相关之地则嫌隙易生故府推之于县令每每不相能者势使之然也余观泉翁德容睟然其与人交也洞然乃今三载考绩夙驾入杭五邑大尹德公之深相与谋所以为翁庆者筮日具弊走书于本县父母霍翁乞文于余余辞之再三曰余自广东告病归二十年未尝一至府城矧今耄矣深居简出不能具欵叚乘下泽用竹舆令一家人舁之数里而止我翁虽有美政孰从而知之霍翁咲曰有是哉今夫田夫野妇相与画地而议守令之贤否了然若辨黑白岂尝识刺史之屏而望县令之舄哉爱憎纯于耳目之前毁誉公于郊野之外近者之畧不若远者之详也公奚辞焉余不获巳乃拜手扬言曰文学之与政事一道也而四科二之非夫子意也五经四书圣人格言大训修以治人之道具矣教者以是为教学者以是为学世之士子躭嗜曲蘖弃其真味者谓之俗刋落诸传妄意立说者谓之诞皆非也我翁训士江陵宏开讲堂揭六经四书之旨俾覩其大全去华摭实玩心高明未尝废传注也诸生相与会讲启其端必究其旨反复辨论务得于心谆谆焉有陶煦反本之意诸士子翕然丕变阁下二子方垂髫昕夕启廸今掇巍科入翰林声震天下造端托始翁之力居多阁下欲显用之昵于常格竟选三衢节推夫衢故剧郡也多亢??八之士其俗用刚其气易动其弊也义以胥讦刚以济恶少有拂抑辄鸣于官府至孥裔不衰故理刑为难　翁则以文学饬吏治黜拔薤之能开前禽之路弗行天切之法使民惴惴焉不敢吐息两讼交互立于庭下公不离片晷决之其有愿息者从民之便若执恡不服亦为之委曲推情不穷其根株务与民休息故化民厚俗为多余乃叹曰文学政事非二也政事而非文学是谓无体文学而非政事是谓无用体用兼备其在翁乎我翁仲兄东台公于余为同年莫逆也东台长兄某以文章鸣于天下时论拟之苏子瞻东台在仪制撰词命得代言体时人比之苏子由阨于当路其高才百不究一世多惜之乃今发其英华以大其业以继其志不在公乎先儒论季札以为泰伯之美锺于先生二公之美不锺之我翁乎余耄矣其言无足为世轻重霍翁以宪台拊循我邑天下之士少所许可惟于我翁屈指焉岂虚美哉譬之元龙百尺之楼惟玄德公乃能高之若余则坐于床下安能以是非堂上人哉承诸君子之委不敢虚也姑述其所见云尔公以为何如霍翁辴然起曰谅哉君子之言信而有征乃书其事以示诸君张之文锦以代祖 

　　东溪先生文集卷之六终 

　　●东溪先生文集卷之七 

　　孙婿　赵廷桂 
　　詹见贤　仝校 

　　序（五） 

　　赠道南先孺人双寿序 
　　赠毛从吾老丈七袠序 
　　赠大封君半池翁六旬序 
　　赠李三府莅江山县事 
　　赠霍冈易父母旌异序 
　　奉拱大尹考满序 

　　○赠道南先孺人双寿序 

　　余友道南公乃郎洞源今春登甲榜观政于礼部声望籍籍同侪拱手适尊堂老夫人七袠将临以病告归获拜于堂下是时尊翁道南先生长夫人四岁先后古希寿矣顾兹合卺之婆黄发后凋抱德之老皤龄独着缺焉无文以彰之甚非所以尚齿德而化天下也以余素辱通家筮日具币令乃侄春元靖吾暨令亲庠生杨子含造予庐而请焉且曰道南翁承家学之传大有为之志临节不夺在理能断然名韬于世俗之趍行乖于谗慝之口有志而未遂者也太孺人素闲庭训淑慎母仪婉娩承姑惠慈临下然志不逮于当年福每隆于后裔姬姜之流也公以为何如余曰似矣而未至也余闻之君子不以所知掩人不以所不知诬人微显阐幽杂物撰德惟其当而巳矣道南公素履之外有二难三寿汝知之乎曰未也愿闻其方余曰居吾语女易系家人彖曰利女贞尧厘降二女于汭滨曰舜可禅乎于兹试矣二女同居自古难之今道南二室交衽倡和琴瑟月几之望不堕于其袂之良非天下之刚断不能也非一难乎妇人每私于所出中智亦堕于私爱以刘后之贤攘仁宗为巳子明妃有不得其终者矧其它乎道南艰于子息夫人为选娶张氏遣之随任卒育二子语之曰乃子即吾子也不烦以琐屑家务置之武林多贤之地广其闻见以大其所就非二难乎然则曷为三寿余曰一为身寿二为性寿三为功寿曷谓身寿万物负阴而抱阳冲气以为和故冲和合而物生冲和离而物尽而人者天地之心也阴阳之会也中和之至也然心之顺逆而气之通塞由之今道南公父父子子夫夫妇妇和气会聚于一堂之上心和则气和气利则形和有不寿其身者乎何谓性寿性者万物之一原造化之真宰千古而不磨者也在人则为良知匪思匪为天机自动厥彰厥微匪灵弗莹性也人人同具者也昏之以气蔽之以欲则其昭昭灵灵者塞矣灵塞而性亡矣虽久生亦幸免耳奚其寿阳明夫子得其真机以授绪山诸高弟道南遣其子从绪山游其渊源有自矣不足以寿其亲耶何谓功寿君子蕴之则为德行发之则为文章措之天下则为事业其致一也道南执金吾秉节于京师其子恊南洞源以其文章并举于乡闱独对于大庭行将排金门入台垣赞化育之功以树无疆之业者在是矣有不寿其功乎以是寿其亲斯寿也巳虽然尚有进于是者譬之大海然东西括量大小洲三千以东海若观之犹土壤耳何也出于海而不尽于海也性犹海也大行不加穷居不损虽以尧舜之事业犹浮云之过大虚耳故天无尽而性亦无尽而括之以良知之一言是知也贯乎天地之中而超乎天地之外故曰尽其心者知其性也知其性则知天矣学而至于知性知天其至矣乎则与天地同其不朽者也诸君以为何如二子闻之适适然惊充充然若有所得也归而语诸同志张之文锦以代祝 

　　○赠毛从吾老丈七袠序 

　　余读陶渊明赠庞参军诗曰人之所宝尚或未珍不有同爱云胡以亲我求良友栋宇维邻慨然寤叹世人知宝为宝不知良友以为宝则疑义莫析至道不闻没溺于浪莽之中与草木同朽腐矣可不长大哀耶余自广藩谢病归筑室于文水之滨与三五同志昕夕讲剂以复厥初不意朋汇四集遂成一讲舍矣于是筮日告虔援古立约每月以朔望为大会诸友相次鳞集质疑辨难各求自得时则王西山林阳溪为首倡毛从吾次之实助余焉近年王林相继沦没而从吾青松岩列环姿独秀爰履霜节古稀甫至约友郑古川徐山泉造余庐而请焉愿一言以张之余谓子以四教文行忠信而性与天道则罕言之何也人情喜矜高而惮实践骤语之以性命之说恐涉于虚无渺茫之中而纲常物理遂尔厌斁其害有不可胜言矣东晋之贤非无绝异之识卒致中原板荡百年丘墟者宁非虚谈为之祸耶先师阳明夫子倡道东南海内之士云合而响应其设教则视时而为之调剂不主一端滁州以来见宋儒溺于文义牵缠无从摆脱姑教之静坐以探本源学者遂执此以为至道人情世故视为嚽疣乃创为明德亲民之论以民之弗亲巳德之未明也庶乎内外合一不堕于空虚之病矣吾友从吾实践之葢其幼抱至性恻怛蔼然乃翁晚年窘于用所有妻财悉以公众殚力以奉甘旨怡怡终日叱咤之声未尝及于童孺其妻郑氏相敬如宾亦能尽妇道公姑悦之其兄性急小不逞辄加骂詈从吾顺受之不少介意宗党甚蕃有富且黠者相构讼公慰谕再三为之处分亦服其忠信久久自悟其它为相唇齿一言以解之释然矣其肫肫于伦理有如此明德可知矣近岁家事落莫虽有四子弗克振长子汝丝客于云梦归以奉亲聊足自濡昔陶渊明有五子不娴纸笔惟俨最贤渊明有命子诗云名汝惟俨字汝永思尚想孔伋庶哉企而其喜溢于篇什今从吾之汝丝岂非渊明之俨耶贞修之士无所藉于世得子以食其报天道然也早力于学猎取异等徂年既流功名弗扬介焉踌蹰乃奉例退处可谓知足不辱知止不殆者也余因诸友之请乃述公平生之行谊其大端有如此者使在上者闻而表扬之以励世风矣若夫计百年之修短论一世之荣枯高人付之一哂耳奚足云是为序 

　　○赠大封君半池翁六旬序 

　　大封君半池翁隐德潜修孕和毓秀三嗣以文学振动当时孟翔宇季鸣宇并荐乡闱而鸣宇公继登甲榜敷对大庭声望籍籍谓青琐可立致也其妙年盛气高举阔步必使之历州县知民间疾苦琐细备尝然后可以当天下之重任也于是有浙东上游之试入我城邑适当大造之余前任交代未明税亩错乱乃按图磨勘立限推收不旬月而焕然大明也乃迎养二亲于任所朝夕怡怡和气满盈德星交映仲冬某日乃大封君池翁悬弧之辰趍庭而称觞者相次如鱼鳞翁具冠服坐于堂上苍颜黑发如春桃之半酣而精华内固观者啧啧同僚杨冠石造予庐乞一言以彰之余衰且耄久矣芜于言也然辱侯知义不容辞乃作而言曰人子之寿其亲者莫如养志其次为备物世之富贵功名之士多取于物以寿亲虽水陆并进珍膳宁鍸何所不得然食焉利兹土而民固违之则亲心拂矣谓之养志可乎池翁有忧世之土而弗克遂乃图小就以纡其悃而其周瞩远视驰神运思深乎其昭旷矣鸣侯承其志而扩大之虽其天资之美迥异于人而父兄之渐磨师友之渊源端有自矣故一出而试于邑见时事之舛错如拯溺救焚有不容须臾缓者嗣是广询博采凡地理之险易人情之微暧莫不得其青綮故创制立法中有主而不眩乃考中度衷权时施宜彰善瘅恶刑政并举舒徐容与之中而迅霆雨露之兼济故其愿者有所藉而为善而桀黠之徒亦遁形不敢肆其恶四境帖然大治矣夫小者大之殷也邑者国之推也一邑治推之天下可知矣由是治日益精则位日益隆位日益隆则所以褒美而宠锡之者日益至而亲之心愉矣愉则寿矣寿亲莫大于此者何也伪道养形真道养志二者相去何啻千里是故水陆并集珍羞宁鍸养形者也虽萃天下之有若草木荣华之飘风不崇朝而诡矣泽及生民功施社稷养志者也应古而震今若三光之宣精五岳之効珍历千年而弥耀于亲有荣施矣是故君子居则寿乎其亲动则寿乎其民远则寿乎其世故謦欬唾咦周旋折步以至于缔造区宇熙载虔刘以佐厥辟莫非承亲之志而扬名于后世孝子之寿其亲孰有过于此乎 

　　○赠李三府莅江山县事 

　　世之亢??八之士发奸摘伏机神明断若执炬然未足多也乃若经明而行修内融而外一与民相忘于大化之中而政以是经惠以是洽兹可贵乎余于我侯见之矣昔蔡虚斋倡理学于八闽翁游其门得其精华以易发魁于闽省人皆以清庙瑚琏期之计偕于礼部抵牾落落退而自修韬其器以俟时不岌岌于仕进也隆庆登极之某年开三途以网罗俊乂公以拣选授衢之三府遵时制也启其从入不限其所未至固有长才而补郡贰以郡贰而迁臬伯在公不屑屑然也何也吾以行吾志焉耳官之显陟庸芥蔕乎且其志巳超出于俗眼多矣入吾衢茹荼守约动遵礼度恂恂如书生不比周以求合于时人未有知之者而公固晏如也居无何弊邑缺令来署邑事公惴惴焉守法奉公不曰邑非吾邑吾暂署焉耳胡能需其民亦曰我侯其真能抚我也非朝令而夕迁者也庸何贰其上下相安乎时当考绩令入觐缺官上司以公昔得江民心仍署其事公至推之以诚抚之以宽政不必更也去其所以蠹政者而巳财不必豊也去其所以害财者而巳民不必齐也惟树德去莠以子若民不离民以自封若食焉利兹土而民固违之虽与之天下其能一朝安乎此公之志也由是政声旁达于上下而当路交征之令考绩归公当交代百姓挽之莫留也其属县丞某等请佥曰公之德民如此可无一言以张之乎余耄且病久矣其荒于言也辞之弗能释乃作而言曰天之所助者顺也人之所助者信也顺而信其仁之宅乎其政之经乎故以顺而动天且弗违中孚临民豚鱼亦化而况于人乎顺信一言固公之所自服者也余何言临别不能为情遂书此为序 

　　○赠霍冈易父母旌异序 

　　我侯以风宪借重敝邑余逆之上馆见其容嶷嶷其言铿铿若高山大川可望而不可即余阅人多矣未见其俦也疑楚之英也归而捡楚传读之楚自文昭以来称雄上国文章勋业之盛后先相望彪炳海内迄我睿景皇帝肇封郢中化敷江汉而人才愈彬彬焉侯挺其间抱衡湘云泽之奇蚤掇巍科观政春曹即负朝宁望不二载以行人选道清军江右今天下莫淆于军政亦莫难于清军之任缓之则其弊日滋急之则相引而起其突梯脂韦不可方物我侯称其旧藉而正其占伍名以是彰而谤以是起于是有东平之行未几转浙之上游尹人心排下而进上如凝氷焦火然而侯无纤毫芥蔕入其境孜孜焉以民瘼为先其气度有过人者江邑在万山中民负气好讼至孥裔弗息其强者鸱张鸷击任一切之法使民惴惴然不敢吐其弱者则含糊姑息法令罔娴一委之于吏二者胥失之矣侯负挥霍之才而持之以中呼吸之间有雷有风而亦舒徐焉以尽其变其听讼也事之小者一鞠之余是非昭然须臾而判吏抱成案而巳事之大者亦为之踌蹰四顾务得其情其愿息者允之不穷其根株其平恕有如此五方之俗不同乃为之因俗设教彰善瘴恶树之风声民皆亹亹日趋于善而惮于为恶其感化有如此其兴起斯文也甄拔士类之有志者会期课文以要厥成崇尚正学也若逸平之几绝者则为之婚娶以续其后其赋役也征敛有时科条惟中民可裕也其理才也敛散有法经商惠氓财可阜也仍为浚城外之河决上游之水入于白渡田八万余亩民赖以苏盛夏赤地千里百姓嗷嗷侯濯心修政祷不崇朝而灵雨联集三日稿禾尽起民欢呼鼓舞翕称德感于是颂声四播上彻两台代巡李公复命乃为旌奖二尹徐唐二尹李守魁四尹凤应选谋所以为侯贺者乃相率造余庐而请焉余蹶然起曰李公之所奖者特侯之弃余耳何足以尽翁哉窃闻之古之人臣不弃凉而猎华昵近而疏逖风之弊也乃怀二心异哉庄子曰夫事其君不择事而安之忠之盛也今我侯斥回错枉不避艰阻如立于千仞之巅而四顾无援神气不动其自得有如此者遑恤人之毁誉哉故其在台宪不为荣在县令不为辱自是为监司为部院兹常事耳何足为侯轩轾哉余今耄矣不读目录巳二十年矣因公而张胆一言耳诸君以为何如乃僣为之序 

　　○奉拱大尹考满序 

　　余甥程历造余庐而请曰甥先君习斋翁出守泉郡拔一时锐颖之士百余人暨诸春元会于讲舍拱公乃叔沙溪公为之首倡迨今士论未艾也沙溪公来永豊念及甥家其侄拱公推及乌之爱顾甥尤笃愧无德以酬之今拱侯三载考绩旌书在道乞我祖一言以张之余蹶然曰霈衰且耄久矣芜于言也然承我侯通家之谊不敢不勉乃率尔言曰敝邑与永豊旧属信川乃父母邦也永豊在万山之中民淳事简无伐木坠江舟楫鱼盐之饶故其民不知贸利无绮文丽锦针鍕凫鍜之玩故其民不见异物而迁有高山溪洞四时花卉之乐江山奇胜莫适为主每为高人得之吾乡吴尧山先生尹兹邑最久厥后为两台为部堂此阶其也不知者务为赫赫之政以求速代之术浅矣我翁以名进士莅兹土才高而年茂一出而试于邑见时事之?真陨如拯溺救焚然有不容似臾缓者嗣是广询而博采凡地理之险易风俗之美恶人情微暧莫不得其肯綮故创制立法有主而不乱大都以恻怛慈爱为主以通变宜民为用其听讼也事之小者一鞫之余是非昭然不须臾而判事之大者为之四顾踌蹰务得其情有愿息者允之弗穷其根株使民惴惴焉不得休息其用法平恕如此其均役也稽册籍之讹正吏胥之弊立九等之法使富者无得幸免贫者不至偏累弗头会并征使民恐恐焉无所称贷其平赋量情如此由是开明伦之堂日与诸生讲习至夕忘倦大抵由传注以绎其义反之思惟以明其理诲之以孝弟忠信之行以培其本习之进退揖让之仪以善其则则高不堕于虚无卑不涉于形器斯中正也非一偏之学矣由是为城墎道路亭台之设为之器械甲兵武库之修为之堑垒木樵校联不绝以防盗贼以捍坑场虽至纤至悉咸为之所也为江右之能臣继尧山之芳躅公非其人耶言未既有约友詹洞源先生在坐抚掌笑曰公言是矣然知其一未知其二也我与拱公为同年莫逆也公家有蔡虚斋倡明理学为之先有父叔沙溪公视学荆湖为之继有绥泉公孕和??毓秀端本善则为之传则我公发迹于豊邑如旭日之始升自是霈膏泽于四方施霖雨于天下岂足异哉是宜书之文锦为后来之张本云尔于是乎序 

　　东溪先生文集卷之七终 

　　●东溪先生文集卷之八 

　　通家侄　周日新 
　　詹从淇　仝校 

　　记 

　　栖云亭记 
　　贵州省城创建营房碑记 
　　怡如堂记 
　　赠余父母见田公新建江山县城垣碑记 
　　建百祜塔碑记 
　　重建接待寺碑记 
　　桃源记 
　　徐氏祠堂记 
　　徐逸平先生正学书院跋 

　　○栖云亭记 

　　贵州之山水最胜葢自辰沅而上多峻拔凌阻又逶迤数千里至贵州而极故山益高而水益驶不与培塿垢洼为类而浮云灏气往来其下时有隐君子遯焉吾于心庵马子卜之心庵青年解缓杜门静养巳十载矣有见天地万物浑为一体而物动易趣愈思愈乱外融内一性乃孔昭此其所自力者侍御王公奇之为构堂以居焉然而颓垣荆榛步武错迕余至乃缉而新之插竹编篱有亭有门亭曰栖云门曰渔隐亭之前凿池如玦映之以月门带流水激以石湍其声潺潺如钩如轮山川出云或曰云取其幽也渔取其隐也心庵栖云而渔隐所谓以泉池为宅居以云物为朋徒其称名欤又曰兹地山川奇丽泉谷空鸣昼夜不辍而又覆之以云或为白衣或为苍狗变怪百出莫可指陈吾与二三子游也坐渔矶揽云物引觞共酌啸傲竟夕但见青黄之状与目接而瀯瀯之声与耳谋则千里咫尺形神俱释颓然忘我与物冥一不知天地为巨而蝼蚁为细也区区名宠权利曾足以入吾灵台丹府耶此之为天游此之为至乐二三子以为何以心庵避席而起遂歌曰山云飞兮流水清可登临兮濯缨俯万壑之波澜仰明月之澄莹鼓吹兮参差同八方兮羣英张咸池于洞庭之野荷蒉过而听之灴若太古之无声瞬息于三十八万七千里之外孰究其所始孰究其所终吾将萝云石而餐紫茎 

　　○贵州省城创建营房碑记 

　　贵州地僻而陋诸夷杂揉而城中尤落莫自公署外率蓬户茅茨旁视侧出而亢??八之家十不一二惟城北普定街一带为云南通道列廛分市百货腾踊都人士女驰骛其巾号称繁华奸宄时或睨眴故多盗大中丞玉华翁下车以来文渐武张苏枯弱强虽有一二枭獍苗薅而发栉之几尽惟城北小盗昼伏夜动伺我不虞士民患之交走欣于公公曰大盗既宁鼠窃可纵乎哉矧小者大之殷也古人为大于其细惧滋蔓也故制为什五里连之法以钩联之而又选材力之士家室器用具以备之猝有盗贼之变则相率而起如取诸左右手即扑灭矣无是则盗必蔓蔓则难图也乃申严保甲之法什五相属以防盗贼有不如令者治之又与杨方伯按视地形度西南高阜地足为普定街后援造官房五十所每有各有门门之内有房舍三间房有左箱箱后为灶室墙垣四周是为一所他所亦如之择其军之勇力有室家者居之外筑高垣一带如虎落以捍蔽之东西各有栅门择百户一员掌之以便稽察以御盗贼自是普定街晏如也葢地近则力并民有室则乐趋不必严刑以驱之而盗自弭矣自某年某月起某月止告厥成凡为墙几千丈为庐舍五十余所为夫几万工其材鬻诸山其力取诸民其费出诸公币皆公所蓄者贸易之人见其成之倏忽也而不知其所从出见其趋事之勤也而不知其所欲为公其执机要以驱民者耶今他省之盗相属也孰有如公之所为者乎即为之非纡缓则抹摋抹摋则残纡缓则失其机要而莫制其视公何如也于是缙绅暨诸士民咸造请于余愿立碑以记其事余谓公扬历于中外者三十余年而功德满天下此奚足以述耶且公不欲何如佥曰不然君子之泽物也溥然必积久而后成小人之戴君也深必假物以为固公施泽于贵阳七载可谓久矣民之德公可谓深矣惟久则深深则思思则假物以为固也碑可少乎哉余不能止遂为记之是役也即而图之以襄厥事者杨公某也分隶之者某某某也并宜镵诸石 

　　○怡如堂记 

　　事有适乎吾心则喜喜则陶陶则作拂乎吾虑则戚戚则思思则困兹人之情也贵州在万山中岑崿郁垒貘牦盘据赤雾黭天卉服偪侧宦乎此者恒悒悒不乐辄求去余自中州督学逓迁于兹其燥湿之异宜窳隆之变态何啻什百所亲咸为苦之余居二载早作而夜思不震而不茹罔鄙夷其民而民亦余安焉乃营知事之故址而拓之崇其堂室旁屋翼翼辟其门扃墉垣孔固标迷显臬望之岿如余则于于怡怡日吟哦其下或曰异哉戚之喜而困之作无乃非人情乎余曰嘻嘻有是哉盈天壤间孰非吾土自其异者而言之豫也荆也贵也殊域也以其一者而言之四极之外犹人民也何有于豫何有于荆且贵哉吾能纵而观之直而任之则虽左足牂牁动辄多忤鸟语杂陈木刻断话孰棼孰解孰黠孰化皆实学也皆实学则皆实政也奚为其不可否则惟权宠纷华是耽是竞变情合势偷取一时之便以济其幸进之私得则喜失则悲逐逐然如飞蛾之夜扑不至于毙焉不巳也吾岂为之哉遂名其堂曰怡如因以自况也若去窳而即隆喜辛而恶湿吾岂异于人乎诸大夫咸以为然遂书以为记 

　　○赠余父母见田公新建江山县城垣碑记 

　　余侯莅邑之二年政平讼理百度克举士歌于庠民狎于野以寇贼交冲乃佥谋于众筑城以捍之起于隆庆元年十一月成于二年四月可谓速矣夫速者不坚坚者不丽丽者不永今则砌之以石不灰不泥坚矣光之如屏不粗以疏丽矣霖之以雨不骞不崩永矣又封步鳌山以振其来脉修百祜塔以镇其水口城之东西各有巨山为障惟城北空缺乃建水星楼以屏翰之而城垣之极观备矣厥功既成两台交奖士林称觞百夫走集乃置酒于城南之楼张乐于胶葛之野酒酣方泉翁执简授余曰城者因乎人者也迩者征乎远者也文者彰乎实者也子迩翁化也久矣幸一言以彰之余闻古之君子建大功于天下者必有绝伦之识强毅之才见可而动不疾不挠而后显名于天下然内无所见视听必谬奸吏因缘为市外有所眩宝罚或乖小民重足而立功未成而挠之者至矣公方建斯城也其于地势之高下隍池之曲直财用之有无盈缩繁细琐屑情状万变悉了然于心目故其分图揭示也远近相成多寡相适贫富相资大小相恤较然于一秤之上而无毫发僣差吏惟抱成案而巳不敢睥睨虽有奸诡之徒恣睢之辈亦帖然输服孰能干之兹其成功之易也古之名公有所兴作能使百姓亹亹趋之不倦虽以天下之大万物之众规圆矩方各得其理而不乱者此也岂惟一城然哉观斯城也而翁之所以佐理天下尽之矣征远于其迩为大于其细古人岂虚语耶故叙其始末以彰一时之盛后之人修城志者于此取征焉遂勒之石 

　　○建百祜塔碑记 

　　我邑虽僻陋而山水颇胜结根自西南逶迤数百里至须川乃胎息焉遂建为县治南有景峯突起若宾主然乃于兹山建塔以标之须之水自西来回旋于县之东北故水清而驶号为文水游人恣翫焉惟北无水口为障乃于县之十里两山夹处造一塔于上琞之如莲峯浮于水中荡漾可爱自有此县即有此塔不可一日无焉者也近来二塔俱坏而北塔则上侧旁穿其坏尤甚故尹兹土者往往不利士子二十年无科第人皆咎之生员何应龙等以是告于本学文谷公偕谒我侯见田曰天时人事相符者也今官敝而士蹶如此岂皆庸琐屋龊不自振拔矣乎或者南北二塔坏火焚而水泄故也夫火焚则木燔水泄则精竭文明之象澌矣不一新之可乎我侯蹶然而起曰余之责也乃毅然为首倡诸士夫从而和之各出银若干佥富民八人量其事乃卜日鸠工备物饰剥浚之渠渠筑之冲冲二塔并举朞月告成南北望望如车两轮财不币费役不病农改曰百祜名实相应是年秋生员果中乡试又明年我侯征书交至佥告余曰塔之有征如此哉我侯功也不可以无记余愀然曰侯则何事于斯侯之德在生民矣将排金门入紫闼建莫大之业以弘毘我家国一山一塔奚足云云虽然精小之微也埒大之殷也故千里之程起于啀步万顷之汇窍于蒙泉侯行矣后之人指此塔也我侯之塔也碑也我侯之碑也若召公之甘棠而王业基于是矣岂云微哉遂书其事以镌于石 

　　○重建接待寺碑记 

　　我邑建寺不啻数十皆颓坏不二三存者然终不可废者惟宝成接待二寺为然宝成为万寿圣节之所伫跸百司侍从由兹习仪接待北距平坦南抵县铺上司按临吾邑必暂憩焉更行衣肃僚属左右帕首袴鞾罗列郊迎于兹其竣事还亦如之故寺以接待名是故宝成废无以为圣节行跸之地接待废无以为上司更衣之所二寺与县治相终始有不容废然稽接待寺产皆民间喜舍三秤起亩比民税倍加焉故入缩出盈巳难支吾近僧尽将租典富家寺惟存虚米而巳县司之来督赋不能措办至什物器皿尽以输官不足而贸之以衣裟又不足而贸之以房舍排年屡被勾稽粮长虚纳朱钞僧徒戒琥印容亦相继累死无敢谁浣溪刘公尹兹邑自府参归至寺见其殿宇化为荒榛询知其故乃愀然叹曰有是哉所谓产去税存偏受其害者也僧亦吾民也寺非王土也哉胡为而至此极也适太府周公以事抵邑憩息于此刘尹因启告之而公之戚然犹我侯也遂命侯为之区处侯乃召僧惠亮者住持此寺复唤诸富家而晓谕之曰汝获其利僧赔其粮汝其安乎且累诸排年粮长呌嚣而巳而汝辈晏然享膏梁之余汝其忍乎倍收花利子过于母当归原主无疑也汝辈尚执之乎诸富民悉稽首无辞乃按诸簿籍今惠亮暨诸排年佃户沿丘履亩眼同收租而旧为富室有者渐归之寺矣其间为势家所据执恡不吐者亦一二焉耳安知其不闻风而兴起乎虽然寺产既重而僧徒又皆新集岁歉力殚赋繁役重支持固艰而且富家侧目旁午利其所有以图侵渔非侯其谁全之则兹寺之不绝如笺秋毫皆侯力也予昔与吕司训廷献者馆兹十载禅床风雨陇月梵宫研磨标窃发轫于兹今适服阕入京闻侯之兴复兹寺则其踊跃称忭其能巳乎是宜解骖以惠旧馆镌石以颂侯功也噫侯之善政在江民固非区区可既而其兴滞起颓均赋阜民此非一二矣乎自是宾馆有赖王税无逋一举而并得矣侯之功讵可掩乎是宜序诸碣首 

　　○桃源记 

　　余分守澧州三载承王命入山林采木以充殿庭之需凡经二岁自澧州至九溪卫几五百里从慈利县穿九溪界止一线路左右皆悬崖绝嶂入其地则又豁开明朗周围数百里建二卫所以控之军夷杂处有二十洞散于各山崖中洞皆辽忽突起可以铺筵列座更衣膳飡有活水遶城予无事时挽舟沂流而止从官旌旗罗列有猿猴百数攀木悬崖相顾热视须臾猿抱子归鸟衔花落夕阳在山人影散乱余时洒酒临溪隤然忘归不知身之在夷也扣城巳二鼓矣兹地实乐土有水田竹木布絮之饶时伐木堕江可以贸厚利然夷性无诈谖相与乐业自国初以来无上司至此问之父老曰此桃源地也后世误称桃源在县南十里凿石洞为记不知桃源固在也去此仅百里云 

　　○徐氏祠堂记 

　　衢州会稽太末也民多姓徐皆宗于伥王若仕后之徐则本于宋制置使德四公也公为大名府镇抚使见金势日盛渡江望南而趋至江山王德陆者王文正公六世孙任江山教谕爱须川之风土遂家焉与公相依倚娶德四妹为继室生沂一者为公嗣乃王孕徐也则宜复姓矣而因循至今者何也德四公单舸数千里而来依于压世代既不可考而复姓于王置德四公于何地矧三百余年庙貌血食蜡蜡祝号一承于王则仁人君子有所不忍者故以德四公为始祖德四公孕沂一沂一生五子自是枝干繁盛世仅有人至不似而少志于自振幼有志于欲赈宗族立祠堂而时有未逮幸登进士第入谏垣出为方面官二十余年始克成前志以俸金若干　买田仅百亩收其子粒以赈族人其亲而贫疏而贤者各有给贫而不能嫁娶死而不能葬埋者各有给岁终稽其出入虽不能遍其于维宗之道殆庶几乎乃谋祠堂喟然叹曰祠堂非古也古之祠堂必依于家谓之家庙若在郊外弘大必合族共成之于是验米出银验丁出力或财有弗逮而餙诈负赖者必告于官府而惩之惩之则生怨祠堂本以维族也乃至于殃族何以堂为哉计祠堂莫大于前厅所以聚族莫要于后堂所以栖神其为力匪六七百金不可不以巳独任之矣自是仪门五间乃余　兄东野任之头门楼房七间一次小儿伯美任之左廊十四间徐添槩允亨等任之右廊十四间徐琵槩伯辂等任之门前左牌坊　长小儿伯升任之右牌坊伯美槩孙世臣任之规制既定筮日与功偕手并作始于万历　年春正月迨次年春巳各告成乃稽古祭法适士二庙不及其曾官师一庙不及其祖其分严矣今合四代而祭之巳非古矣矧追始祖而祀之乎晦庵以其疑于褅而削之是也所以正天下之大经伊川以礼不忘其所由始而祀之所以立天下之大本二者各有所宜则祀始祖者人情之所不容巳其可废乎至不似建立祠堂畧访同堂异室之制后堂界为三区中室则以始祖神位居之东区以子孙登名仕版有功德于中外者配之西区以家庭孝子节妇有禆于纲常者配之当在诸区中各东向及其合祭于大庭惟始祖正东向之位余自左区入者列于始祖之左自右区入者列于始祖之右不得妄越其义不既周乎若民间窄狭各移其父祖神位合祭于始祖之旁则非礼矣神主纷错彼此混淆此为不知而妄作则宜革之则经正经正则庶民兴斯无邪慝矣典礼不自我出乎虽然礼者器也维之者人也匪器不立匪人不行先王立宗子之法所以行之也不似欲复宗子而病不得人乃择家相一人助之五房各立宗正一人夹之族冈争讼不平者先告于本房宗正宗正告于家相会于祠堂而剖之必得其平乃止不此而径告于官府者有罚二十年来讼端少息斯民尤称易治自是而复古治其可几乎余固并及是为稿以俟知者进而教之 

　　○徐逸平先生正学书院跋 

　　先生讳存号诚叟得龟山正心之学高遯不仕隐于吾邑之南塘从之者千数朱晦庵疑孟子放心之说造而问焉先生作心铭遗之学者诚为印诀养斋邵公莅政诸务未遑锐意正学朔望晋明伦堂与诸生论学考业曰先正徐逸平先生伊洛正传也君子尚友千古而况居吾地耶率诸生登先生之祠修辑丘墓庐舍扁其额曰正学书院倡明先生收放心之旨虽予之迂老而每以为相知予谓心者正也放心者妄念也一念瞥起是病生生必串串必续谓之浮游乱想皆放心也至于别起一念以收之此乃起炉作灶以妄收妄益其妄也故知妄念一起即觉觉即离离即复其本体斯寂然而宁谧矣先正曰古人云放心正谓流情离智者辩当早觉从萌处别非知道者孰能识之公惕然而兴曰此真???放心之工夫也遂以是而训廸诸生后学俾晓然知所趋向又考其格言都人士未有能诵其全者乃书而镌之石以昭来学夫鲁为泮宫发颂齐以木?畟下垂声公下车首为兹举固宜阐扬雅意士大夫为之文记以志一时作士之正 

　　东溪先生文集卷之八终 

　　●东溪先生文集卷之九 

　　晚学　何一栋 
　　璩国贤　仝校 

　　录 

　　仁智合一存乎圣　南乡试录作 
　　兵法本乎王制　河南武举录作 

　　○仁智合一存乎圣　　南乡试录作 

　　圣人尽人道之极亦惟全乎所性而巳矣夫性者万物之一源无人巳伙内外而一之者也人惟锢之以一偏之见是以人巳分而内外判内判外而体用离以言乎成巳也自私而巳矣自私则恶物恶物则非仁以言乎成物也挟数而巳矣挟数则忘本忘本则非智圣人阴阳合德而仁智兼备尽人道之极者也岂有待于外哉亦惟全乎所性而已故曰性之德也合内外之道也张子岂无稽之言耶虽然圣人亦天道也吾观太虚之中冲漠无朕而万象森罗自其冲漠谓之体内而非内也自其森罗谓之用外而非外也是以感遇聚散鼓之为风霆润之为雨露孚之为飞走草木含灵蠢动糟粕煨烬无非天也无非天则亦无非性也人性诸天者也其体用犹是也但众人有之而不知贤人知之而未尽是故仁者见之谓之仁智者见之谓之智见仁则偏内偏内则窒见智则偏外偏外则离仁智合一之道其谁知之圣人形天之形也帅天之帅也其气之清明质之纯粹有若独厚于天者而成性存存之地物欲不得而与焉故其静与天俱也浑焉噩焉而富有之业以根静涵乎动也动与天游也弘焉博焉而日新之德以着动涵乎静也静涵乎动则无内动涵乎静则无外无内则神无外则化穷神知化德之盛也非圣人其孰能知人但见其冲然虚而巳矣渊然邃而巳矣无将迎无内外而一疵不存焉则曰圣人之仁也及其触之而即觉感之而即应变而通之以尽利鼓之舞之以尽神圣人之智也亦仁也仁存乎内而不可测智运乎外而动缘机而起错综有伦而无乎不足又孰非圣人之仁为之哉何也圣人者秉天地之精立中和之极内外两忘体用兼备其所造瞠乎不可及矣由是会人物于一身通古今于一息以之宰世驭物经纪明时使天下由其理而不知循其轨而不乱以奠天地以序四时以明日月以行江河以蕃草木以畜鸟兽其功用有如此是皆圣人智之所运也而亦孰非其仁也哉葢智而非仁则敦化之源不深仁而非智则川流之用以息仁敦化则体一用恘智川流则用一体也体用一源显微无间非天下之至圣其孰能与于此虽然一至诚而巳矣葢诚者物之终始不诚无物圣人之所以为圣亦诚乎此而巳成巳成物皆其事也是故诚巳为仁诚之存也成物为智诚之发也是皆性之德而无一有待于外也故曰诚则无事矣未至于此者当何如亦曰择善而固执之也惟择而固则尽人而天而至诚可几矣又何仁智之不可全哉故曰及其成功则一矣是为论 

　　○兵法本乎王制　　河南武举录作 

　　谋臣制兵稽古以趋时善也然居其实而讳其名非善之善也何也寓兵于农古制也然势有不能行者因地制宜藏其兵于民之中而圆其机于法之外固有兵不尽于农而农自给乎兵其综理之刻有非常情之所测识者虽谓之合乎古可也然而因兵以及农诡其名以愚时人之耳目务为苟简之法以趣利便究其实欲得志于天下则又似古而非古也是故寓兵于农者心乎农也因农而兵寓也假农于兵者心乎兵也因兵而及农也此其诚伪之间王霸之辩也论者胡可一律观耶兵法本于王制唐太宗论管仲之制兵以答李靖之言也请申之尝谓古人之设兵不得巳也非以求胜敌也葢民之初生与草木榛榛与鹿豕狉狉相忘于天地而巳奚兵为迨夫有足者驰有胁者攘驰且攘则必争争必智鬪力角而从事于兵则夫兵者圣人不得巳而动也惟其不得巳而动则夫寓兵于农伏至险于大顺藏不测于至静之中所以威不轨而昭文德也岂以胜敌为哉虞夏远矣殷周以兵定天下载戢干戈教以文德然犹立司马之官设六军之众因井田而制军赋而伍两卒旅师军之制出焉夫以五人为伍积至而于万二千伍百人之军而统之以长司马大夫之属则必多为之曲折以尽其变以极其数岂其务苟简之法为必胜之计哉夷吾作内政以寓军法不数年而大得志于天下唐太宗谓其本于王制岂其然耶自今言之周制万二千五百人为一军六军七万五千人千里之畿提封万井定出赋六十四万井总计五百一十二万夫以此夫众而供万乘之赋是七家而赋一兵矣齐之内政家出一人是七倍于古矣其不同一也周礼小司徒会万民之卒五而用之以起军役以此追胥至征行则属之大司马焉齐则公将其一高子国子将其二各有所属不相钩联其不同二也周制寓兵于农居常无事则联万二千五百人为乡及其有变则合万二千五百人为军兵农未分也齐制国为二十一乡其六乡为工商十五乡为兵五属之地悉农居之四郊之外乃有所谓卒者农不知战卒不知作各治其事而食其力则兵农分矣其不同三也谓其合于王制何耶吾尝思其故矣周道衰微诸侯各以智力相雄长其能者窃取先王之近似以济其私故用兵制胜每神其机于不可知之地以愚时人之耳目乃可得志于天下矣故仲对桓曰公欲定卒伍修甲兵大国亦将修之而小国设备则难得志于天下矣呜呼其有以见仲之心乎仲以为伍两卒旅周之兵制旧矣吾修之人亦修之其谁与我故诡其名而为轨里连乡焉阴用其实而阳讳之故可以得志于天下是故七家而赋一兵王制也苟可以强吾兵七倍于古无害也兵籍于大司徒征行则属之大司马王制也苟可以成吾志兵事不摄无害也兵农不分王制也工商之乡六士乡十五势有不能合者分之可也故卒伍定于里而军政成于郊法令齐一而民无携贰以此三万人方行于天下南伐楚北伐山戎制零支斩孤竹犹摧枯拉朽耳岂不速得志于天下哉虽然其制善矣而其心则非也葢仲图霸业欲以岁月服天下故变先王繁委之治而为简易速胜之兵其势则然耳使仲真欲复王制也必先为容民畜众而后折冲敌忾自兹出矣岂区区为胜敌计哉譬之蚕而茧茧而丝丝而帛贞女之常也倚门之冶乃得帛于一笑之间岂不易耶王制之兵蚕而丝丝而帛者也夷吾之兵得帛于一笑之间者也太宗比而同之过矣究其因时制变以成一匡之功虽足以眩天下之耳目然近以来宰孔之讥远以召五公子之乱致使桓不能葬而身后之事巳属之宋襄矣虽有兵制竟奚补哉抑太宗之为是言虽所以美仲亦自状耳府兵之设犹内政也然宫闱变生渔阳鼓起方镇强而唐遂灭亡岂法度之未耶故曰必有关睢麟趾之意然后可以行周官之法度验之桓公太公益信 

　　东溪先生文集卷之九终 

　　●东溪先生文集卷之十 

　　侄　徐之杰 
　　徐之夔　仝校 

　　说 

　　真妄说 
　　无思说 
　　格致说 
　　顿渐说 
　　惺惺说 
　　知止说 
　　反观说 
　　念说 
　　克巳说 
　　中说 
　　觉说 
　　世界说 
　　神水说 
　　袪疾说 
　　魂魄说 
　　生死说 
　　照说 
　　寂然说 

　　○真妄说 

　　或曰善念起而存之充之恶念起而遏之止之以此自励以此诲人斯膑切矣子以为何如予曰兹二言也非一也曰何居予曰乃若所论岂非先师所谓去人欲而存天理乎然去人欲乃所以存天理非去人欲之外复有所谓存天理也譬之镜也磨其垢而光自明非磨垢也又存明也要之存明之心即垢也离垢之心即明也明也者真也垢也者妄也妄与真对真则无妄妄则匪真不两立也然妄曷从起予曰吾心本无妄也妄从缘起如因牛而念马因马而念葢因葢而念王公相缘而起谓之串念念初起即觉觉即真串则觉弗早力弗易也故曰不远复无祗悔元吉复则不妄矣然真时如何曰难言也譬之一团大火聚于此浑浑融融不假思惟不假造作在养之而巳矣若稍加拟议便是起炉作灶反失之也易曰无妄之药不可试也既以无妄而复药之则反为无妄而生疾矣更何言哉故为直妄说 

　　○无思说 

　　或曰心之官则思思则得之又曰天下何思何虑何也曰无思者其本体也思通者其功夫也功夫所以合乎本体也若多思必着物着物则离非本体也然则周公之思兼三王至夜以继日谓之不着物可乎曰古今异时因革异势周公居君相之位不得不思虽多思而其本体固寂然也亦何害于思乎若季文子必三思而后行孔子胡为而讥之曰再思可朼曰当其可之谓时又曰君子思不出其位位者不先不后不疾不徐当其可焉耳故事有较然明白不假于思者必执之以三思则惑事有杂出靡定必当详思者执之以再思则偏胥失之矣均不得乎本体也苟得乎本体则或起或北皆天理之自然而起非所起止非所止各云当而巳矣明道曰吾学虽有所受然天理二字则是自家体认出来苟得乎天理之自然则思之思之不假一毫人力而变动不居周流六虚皆无思之玅用也周公仰而思之夜以继日非以此耶故为无思说 

　　○格致说 

　　心之灵知本光明也着于物则暗离于物则明故一有物焉必格而去之则光明之体见矣故曰致知在格物或曰如是则离物也其可乎人之见闻知觉以至一切应酬凡彼我相对皆物也必离而去之则伥伥然毙人尔矣曰不然所谓离物者岂尽取事物屏而绝之耶但不着于物耳葢人之见闻知觉不可无也而亦不可有也有则滞于物而不能通如见弓巴而着则不闻声而着则不聦食焉而着则不知正味以至一切应酬着于物而不能与之俱往则彼此角立顺逆横生塞其虚灵之体而知不能致矣故必格而去之不容停留不容假借则灵知莹然如日月之明无不照矣故曰物格而后知至然则曷谓知至而意识心正曰心其体也意其发也而照之者知也塞之者物也故物去则知明知明而所发必诚发诚而所存必正一知以照之而巳矣自是而家国天下举而措之耳所谓天精天粹万物作类天神天明照知四方是谓一贯之学 

　　○顿渐说 

　　或问学有顿渐何也曰资禀不同也人固有一问即悟渣滓消尽无复疑滞亦有屡言不省必假积累之渐而后悟入者资禀不同故施教亦异也然则慈湖之学教人不起意者为顿耶渐耶曰慈湖以心无不正害之者意也意不起则心自正故不起意而学之能事毕矣不知习气浓厚此意根多少粘带故撼之易挠引之易起虽时时洗剔未能干凈而欲其不起难矣惟其自主张太过故以大学之正心易之洗心皆以为非孔子之言则贤者过之也韩持国曰若有人便明得了者伯淳信之乎曰有则岂得不信然吾未见其人也故上智之资意根消尽一明即了虽明道未敢担当而况余人乎人于静中觉得意思好纔涉应酬便纷然而起只是意根尚在学必过此关方可入道谅矣 

　　○惺惺说 

　　或曰永嘉之惺惺治无记寂寂治乱想后儒猎取其说是乎曰心无主则无记无记故乱想若惺惺不昧则乱想何从生斯寂寂矣寂寂者本体也一也惺惺者主一也复其本体也故曰主一之谓敬无适之谓一若以惺惺寂寂分为二事则支离矣又举永嘉五念一故起二串习三接续四别起五即静以前三念为病后二念为药余谓一念瞥起是病生生必串串必续谓之浮游乱想皆放心也至于别起一念以止之此乃起炉作灶以妄止妄益其妄也故知妄念一起即觉觉即离离即复其本体斯寂然矣是谓即静然离而无离之意是谓离其所离虽离亦无也杨慈湖诗曰意萌微动雪沾氷冺然无际澄且清此其离之真诀也非知道者孰能识之 

　　○知止说 

　　或问安止知止之说何如曰安止者圣人之事也知止者贤人之学也易曰艮其背止其所也止得其所则止矣不得其所而刚止之则愈拂不可止也其曰上下敌应不相与也此止其所之说也两物相交为敌应物交物则引之而巳如目交于色则引于色耳交于声则引于声胡能止惟交而不涉过而不留如锁之交如灯之照泊然于物无与则得所止而定矣定则静静则不择地而安时止时行其道光明有不能虑耶逦知止之学也然与安止同乎曰不同譬诸水也安止者元无粘带故滔滔顺流而不汨知止者沙泥巳混必澄之而后清虽澄之暂止其沙泥尚在也故搅之而复起必停蓄久则止止则沙泥去而清水见矣故安止者所过者化无所存而自不忘也知止者守之也非化之也有所存而不忘者也此安勉之殊也及其成功则一也故为知止说 

　　○反观说 

　　或问杨慈湖循理斋反观忽见天地万物澄然一片更无象与理之分此可谓仁否曰仁者以天地万物为一体天地之用皆我之用反观澄然一片是矣但恐静中无事心虚气平澄然有此气象及稍有抑拂则人我角立与此澄然者分为二片便自间隔如曾点暮春沂浴之趣三三两两前唱后和与虞廷济济何异及曾参误锄其?建大杖击其背几什从容气象安在哉学必动静皆如此方是仁故孔门教人只于日用处着力如居处恭执事敬与人忠以此为仁便是彻上彻下之道今之讲学者开口便是孔孟世儒不足法也至于取予之际规规于利与俗人何异哉或曰中无常形随处皆在吾握其机枝叶不足论也余曰君子中庸不容执着虽小人亦窥见此际但其播弄精神肆无忌惮以济其贪欲之私故曰小人之中庸也小人而无忌惮也学者不可不猛省 

　　○念说 

　　心一也而念起则异然有善念有恶念有游念当一切除之然则善念亦当除乎曰譬之金屑虽贵入人眼睛终为梗然则佛氏以无念为宗岂其然耶曰念起即觉觉即灭灭则止无念之念是为正念所谓寂寂而惺惺非块然无知如木石也若着于苦空百物不思虽释氏亦谓之外道然则通书之无思亦如是乎曰然周子曰无思本体也所谓寂寂也思通用也所谓功夫也惺惺而寂寂要之功夫不离乎本体非二也至于无思而无不通则造乎思通之玅矣又曰浮游不根之念如因牛而念马因马而念葢相引而起无有穷巳譬之蛇入泥中愈拂愈乱然则一任之耶曰不可若心起悉灭不论是非是谓断见若任心所起一无所制谓之凡夫俱不可也善乎陆象山曰此念若起当剥落一翻乃精明又剥落又精明譬之磨镜垢尽明见乃止杨慈湖曰痴云当扫除迅霆无拟议痴云正指浮游不根之念也痴云能掩日浮游其寂然之体所谓空空如也故能叩其两端而竭焉孔门惟颜子为得乎此其曰不迁不贰葢能全其未发之体故能得其巳发之和也不然怒来即巳迁动岂能强制若颜子则一点动气也无如太虚之明凈片云都销尽如怒于甲者不移于乙有气量者类能如此何必颜子至于不贰过亦然贰者如任贤勿贰之贰过来断然去之无疑贰也若曰过于前者不复于后未免过与颜子也邵子非之是也孔子自言五十而学易可以无大过矣何颜子过一起遂永绝耶且过如地上尘一时不扫则一时尘起尧之兢兢舜之业业者此也今人自谓无过至文餙其非遂陷于恶未必非此言悞之也子夏孔门贤者哭子丧明曾子吊之且曰天乎天乎吾何过曾子责之三乃输服矧他人耶则无过之说未易言也吾不得不辨 

　　○克巳说 

　　或曰人性本善矫之愈拂不须克治余谓性善者此指继善之初而言今乃混入气质中如金之在矿谓金非矿固不可谓矿即金亦不可必假煅炼之功金乃得出不然熟视之千年犹矿也而欲用之于世岂可得乎昔韩持国与明道论克巳曰克巳不是道恐错明道曰克巳自是克已之道何得非道克巳不是道在圣人分上事若持国正须克巳乃合体近来士夫讳言克巳训克为能谓颜子能以巳合礼谓之克不知颜子自有克巳之学如不迁不贰非从克巳上来耶何必以克巳为讳 

　　○中说 

　　明道曰中者天下之大本亭亭当当直上直下出则不是惟敬而无失最是敬非中也敬而无失则中也亭亭当当只是扩然在中直上直下只是超然无碍出则神驰于外便不是敬则中有主而神不外驰故能中也陆象山曰精神在外一生无是处圆觉经拈出寂静轻安四字最好非寂静不能轻安而轻安乃所以为寂静也明道曰不可将敬作大事看必有事而弗正心此其存之之法也葢心体本无应用皆寂放之则失拟之则乖弗放弗拟不着丝毫力杨慈湖曰一片雪花轻着水融融不复辨漓淳乃是也易曰不有躬无攸利人须立巳后方能了当天地万物事若不立已万事万物皆挠巳何所利哉立巳乃是有个主宰立定后当恻隐时自然恻隐当羞恶时自然羞恶当忿怒来一惩便去当欲念来一窒便塞不然未免随他去纵勉强胜之终不济事寻常洁凈怏活是心之本体常常如此是功夫一念不生澄然无事是真功夫若心生便是病生时须早觉除之使澄然无事乃能快活人所以不快活者只是为事所胜事来便有是有非有利有害有得有失展转无巳便有许多计较忧苦出来如何快活得来若心不着事事不着心自然虚明安静何乐如之陆象山云心不可泊事本来无事胡乱被事物牵将去若是有精神者即悟便出若一向去便坏了人心只爱去着事教他弃事时如鹘孙失了树便无住处 

　　○觉说 

　　为圣为凡只在一念之间而巳一念觉处为之圣胎一念迷处为之凡胎易曰不远复无祗悔觉之早也频复吝觉之迟也早觉必入于贤故颜氏为庶几迟觉必至于迷故曰频复吝圣人无复复者贤人之学也敦复则贤矣贤则可以至于圣故曰及其成功一也 
　　心不可以有所向向则必至于着着则必至于迷所谓寡者寡此而巳易曰知微知彰若童牛之牿防之微也獖豕之牙制之彰也制之于彰不若防之于微故君子谨未然之防千过万过者起于我一执为我故我上起顺逆顺我则喜逆我则怒躭着五欲曰财曰色曰食曰名曰诸便宜相引而起遂陷于恶牢不可破若于我上除去顺逆全不关心方有入道分 
　　老氏曰吾道淡泊寂哉不可得而味也复归于无物意死者生静而复命也又曰众人熙熙如享大牢如登春台我独泊乎其未兆若婴儿之未孩此皆无欲之意又曰吾所以有大患者为吾有身及吾无身吾有何患此皆无我之意是皆名言吾宜表而出之 
　　人心本来虚寂原是入圣真路圣贤相传之学脉三教从此出○夜气一点虚明便是入圣之基时时保任一点虚明不为旦昼牿亡不为声色货利汨没便是圣学中庸末后三章如潜虽伏矣亦孔之昭云云真是咻任功夫当时时三复斯言程子曰有天德则可语王道其要只在慎独平居作寻常看乃今真知之 

　　○世界说 

　　今观四方上下之宇古往今来之宙只此世界只此人物生生化化于其间无穷尽无边际故易以未济终焉若有穷尽有边际是亦物而巳矣恶能久而不坏哉人之心体亦无穷尽无边际其妙无穷人惟有欲牵滞故出门便有碍岂能与天同其大若能尽其心体之量不为物欲障碍便是天也故曰尽其心则知性知天矣岂虚语哉有方有数则落识有方则囿于世界有数则堕于五行剑刃或能伤阴阳或能贼也若虚明照鉴如太虚之无纤翳来无所粘去无踪迹超乎方数之外而物莫能伤故临难遇刑刀叚叚坏使其兵戈犹如割水亦如吹毛无动祖师岂虚语哉 

　　○神水说 

　　或问阳明先师在军中四十日不睡有是说乎余曰此何足异陆子静在象山诸生相从者几数百人接引不倦十余日不寐而精神愈??八或问其故曰家有壬癸神能供千斛水吾以为天一生水神一动便生水二生火三生木相引而起便落五行神不动则阴阳不能拘五行不能囿其妙无穷杨慈湖曰个里包坤更括干精神纔动便纷然楞严曰我若按指则海印发光汝暂举心则尘劳先起海印尚发光况千斛水乎且神一动便生水故体感热即为汗眼感悲即为泪肾感合即为精眼感风即为泪若神不动则生生浸润灵泉逆流元气包之其根益固畅于四肢发于事业皆神水之功也十日不寐何足道哉白沙先生诗曰元神诚有宅灏气亦有门神气人所资孰谓老氏言岂虚语耶 

　　○袪疾说 

　　养德养身只宜减周子曰养心莫善于寡欲寡之又寡以至于无则诚立明歺而圣矣非减耶老子曰民之所以动趍于死地者以其生生之厚也故益生曰不祥外其身而身存非减耶至于袪疾亦然太虚之气氤氲升降无一息之停为四时之代谢而生万物万物成形之后是气之升降亦无其迹但局于有形不能周流于滞塞中生疾病焉知其为害而消导之则滞者去而元气复矣不知者务求所以补助之是犹抱薪而息火不至于亡不巳也然则元气之衰弱遂不可补耶曰其补也非用刚燥之物以刧制之定心神安气血而巳病去而即止偏胜之物久久在五脏中亦能作梗慎之哉苟能用胎息之法心息相交引神于虚则神住而气完气完而精固胜于修养家万万矣 

　　○魂魄说 

　　易曰精气为物游气为变是故知鬼神之情状鬼归也神则气之灵也魄则气之凝聚而有渣滓者也魄酬于魄谓之人魄归于地谓之鬼所谓载营魂以行则魂魄合而为一也李札曰魄则归于下土若气则无所不之是也老氏云我与天地并分一气以生者所谓气之聚而为人散而为鬼者然也曰鬼有所归暂时未散耳如久而不散必圣贤之有养者然也是故轮回之说世间亦有之未必皆然也若人人而皆然则造化亦劳矣然而有天堂地狱之说世人有死而果入其地既苏而复对人言之者何也曰人平生畏死生尝习闻其说故死而精神遂堕于此佛氏谓之落识非真有是事也 

　　○生死说 

　　或问关尹子有任生死者有超生死者尹曰等生死耳何甲乙之殊以其不达生死之故也又曰我之有生死如牛之有翼马之有角本无有复无无骤闻之似骇人真确语也人之有生死者以躯壳而言也神则未尝有生死也今人卧七尺之床而梦千里之外以神本无方体非躯壳所能系也则死者躯壳耳而神实未尝死也神未尝死何生死之有或问生死阳明先师曰知生则知死矣知昼则知夜矣其人未达曰昼有所不知乎先师曰今人昼则汨于利欲如昏如沉谓之知可乎则其夜之颠倒梦寐可知矣故身虽未死而神则巳死久矣奚生死之为庄子曰哀莫大于心死而身死则次之其语诚然 

　　○照说 

　　司马子微曰息乱而不息照守静而不着空乱者纷杂之念若照常存则乱亦无从起故照心息则乱心起照亦何所形象只此心在虚明中照而不照乃真照也照乎无照念乎无念是也先师曰只除动心不除照心若除照心便不知不觉透入邪妄去谁为主宰朱子注中庸曰独者巳所独知之地若不曙不闻虽巳不得而知之也 
　　先师曰巳若不知谁为戒惧伊川见人静坐其子间壁都不知乃叹其笃学不知其人虽坐而其心之灵觉常在岂有其子在间壁而其子懵然而不知者乎伊川之言或讥之未必称叹之也 

　　○寂然说 

　　心体本无应用皆寂譬之水在清莹中固寂然也至于急流萦回之际亦未尝不寂然也仲尼亟称于水曰水哉水哉者此也其曰吾有知乎哉无知也正指不根之念能蔽人心当实时扫除如迅霆然一闪即止无使滋蔓也 

　　东溪先生文集卷之十终 

　　●东溪先生文集卷之十一 

　　侄孙　徐廷瓒 
　　徐廷璇　仝校 

　　讲意（一） 

　　一曰立志 
　　二曰尚行 
　　三曰取友 
　　四曰改过 
　　五曰崇谦 
　　六曰敦礼 
　　大梁书院谕诸生榜文 
　　讲舍条约 
　　与林宾先生义利辨 

　　○一曰立志 

　　何谓立志志于圣人而巳矣圣人之所以为圣人者以其无欲而主静也众人则欲动情胜利害相攻失其本体也此圣狂之分也苟能于一念私意之萌辄觉而去之不仗留滞于中如心溺于声色则去之心溺于货利用去之心溺于饮食华美凡可喜可爱之物则去之务扫除荡涤不容遮蔽潜藏真如盗贼之入舍而必欲其逐之如沙泥之眯目而必欲其去之不使纤毫入于其中方为快乐此志既真则人欲日消天理日明如明镜然全体莹彻妍女??自照又安有发之不中其节者哉此至易至简之道凿凿可行圣人不外是矣程子曰莫将天下第一等事让与别人做有志者勉之 

　　○二曰尚行 

　　何谓尚行夫子曰君子不重则不威主忠信又曰君子欲讷于言而敏于行葢忠信其主木也而言行威仪而问圣人之所以定命君子之所以动天地者也可不慎与故君子于子臣孝友之道惟日孜孜不敢不勉而慎尔出话无易由言武公尤拳拳焉至于为冠以庄其首为履以重其足衣裳襜如剑佩锵如步中菜荠行中肆夏威仪之不苟有如此夫是学可固而命可定也以此为戒犹有蓬头跣足自称弘达放言恣行畧无忌惮者不为名教罪人哉 

　　○三曰取友 

　　何谓取友周子曰天下至尊者道至贵者德至难得者身求道德有终身非师友不可得也故当亲有德之师取直凉之友听其议论以淑身赖其箴规以改过庶几彼此夹持相观而化矣道德不为我有乎若夫燕朋逆师燕辟废学甚至三五成羣酗酒作会比周结党陷官为能此乃败法乱纪之徒本道之所必黜者也戒之哉 

　　○四曰改过 

　　何谓改过易曰风雷益君子以见善则迁有过则改葢迁善改过当如风雷之迅速乃为益耳是故闻过则喜子路之所以为贤也有不善未尝不知知之未尝复行颜子之所以希圣也彼二贤卓卓如此而犹不敢自是今人不及古人万一而乃遮蔽隐藏自称无过甚至怙终灭义甘为不善而不能改是何异于讳疾忌医宁灭其身而无救也哀哉尔诸生当痛自克责有过速改以副予望可也 

　　○五曰崇谦 

　　何谓崇谦今世学不讲从幼便骄惰坏了故有文艺稍通功名可取便凌忽前辈轻慢同列横渠先生所谓为人子不能安洒扫应对接朋友则不能下朋友有官长则不能下官长为宰相则不能下天下之贤也只为病根不去随所居所接而长此切中今时学者之病宜痛自猛省先人后巳常见不足去傲崇谦每多自讼乃真丈夫也勉之哉 

　　○六曰敦礼 

　　何谓敦礼文中子曰冠礼废天下无成人矣昏礼废天下无家道矣丧礼废天下遗其亲矣祭礼废天下忘其祖矣是四礼之关于风化如此今世冠礼废于因循昏礼失于侈靡丧礼惑于浮屠祭礼薄于苟简宜其伤风荡化日入于夷狄之俗而不自知矣稽之晦庵朱文公先生尝取仪礼诸书辑成家礼一编凖今酌古至精至备诸士子宜取而读之身体而力行之毋事虚文毋狥流俗则庶民闻风而兴起移风易俗之具不在兹乎 

　　○大梁书院谕诸生榜文 

　　余忝窃中州每元宵后出巡穷冬方归随路即考不吊生员以疲道路弥封考试从公发落讫次早即下学讲书不抽签举其能者轮讲府县官并教官以次列坐生员执经问难务求各得撤去岸崖雍雍如也生员立久少憩复进至晡后方散若在省城五日一会讲亦如之考试生员多少年居前列府县从而礼貌之有骄色乃进而教之曰古之有三不幸之说汝知之乎少年有高才能文章取高第今世之所尚者反为不幸何也未有朝荣其枝夕瘁其根未有能直达而凌霄者若千寻百围之木压层峦克梁栋外凋内贞与土同色匠石过而不问故能高且大如此诸生将为枝叶之荣乎将为梁栋之用乎今汝考居前列乃辙倨傲以先长者同辈恶之如鸱枭是吾一旦之考而坏汝终身之成也不亦可哀乎以诸生平日不知学问头脑吾心广大无量所以位天地而育万物者皆分内事乃以一日之长染方寸之翰为上人所称赏便以为至足而好古惇行之士木讷少文不蒙上誉为世俗之所窃笑如是虽以仁义之谈道德之腴灌其口而日炙之无益也何也以其所令反其所好欲其回心而向道得乎痛哉导之者非其路也居今之世而欲其追三代之风复两汉之治不亦难哉汉时犹有明经孝廉贤良茂才等科其途尚广今则止有科贡二途而甲科为最不得甲科而望膴仕不可得也虽有参闵之行其谁彰之吾为此惧每历州县见有道德渊深者必造其庐私访焉其孝弟忠信有可据者扁其居资质向上不堕流俗者引之进若有破规窳矩蠹物败伦者虽考居优等必黜之无贷也以此彰善瘅恶为鼓舞作兴之术中州之士闻风兴起互相砥砺日进于圣贤之域庶几有裨一二云是宜揭之大梁书院以励多士 

　　○讲舍条约 

　　余昔从事于阳明先师之门迨今三十余年矣当时四方之士云集于会稽先师没而其徒散于四方因而堕落者多矣余自广东谢病归因访在门之士如王西山林阳溪尚有一二存者悼岁月之如流幸此志之未冺复为五日一会因而兴起者多矣惧人众无所统摄乃揭先师学问二条一立志二讲学以为纲复取蓝田乡约四条为目纲举而目张庶学者有所持循矣 

　　一曰立志 

　　志之不立犹不种其根而徒事培拥灌溉劳苦无成矣世之所以因循苟且随俗习非而卒归于污下者凡以志之弗立也故有求为圣人之志者然后可与共学 

　　二曰讲学 

　　圣人之学心学也学以求尽其心而巳尧舜禹之相授受人心惟危道心惟微惟精惟一道心者率性之谓而未杂于人无声无臭至微而显诚之源也人心则杂于人而危矣伪之端矣惟一者一于道心也惟精者虑道心之不一而或二之以人心也一于道心而不息则存之无不中而发之无不和是谓天下之达道也 

　　注曰学莫先于诚伪之辨见孺子入井而恻隐焉天机自动非思非勉诚也道心也纳交焉要誉焉则人为也伪也先儒制字以伪从人为有以也程子曰满腔子皆恻隐之心只是个真诚恻怛低心而羞恶辞让是非皆从此出致此真诚恻怛之心以事亲则为孝致此真诚恻怛之心以事兄则为弟以至百行皆然是之谓思诚之学 

　　○与林宾先生义利辨 

　　余方与诸生讲学于文水之滨本庠司教林宾吾先生每每顾我林园相与甚殷一日生员何应龙等为持清心肤见一编示余乞一言以附诸后余读之不释手公于义利之辨审矣余何言哉余闻之心迹之判久矣虽文中子犹二言之矧其它乎葢人之显然而可见者迹也微乎不可见者心也迹或可以伪为心则不能以自掩故有迹是而心非者谓之利可也心是而迹非者谓之义可也且以介然之顷验之人能辞千金之壁不能不失声于破釜何也卒然之问匪思匪为真机呈露其能掩乎然其毫厘千里之间亦难言矣是故毛义之捧檄情似干禄实为亲也散宜生之献马迹似助纣心乎主也非知道者孰能辨之论义利者当因心而畧迹不宜缘迹而病心斯得之矣宾吾公有亲婴疾祖母在堂左右就养曲尽其方此迹之可见者也至其家日落莫伸缩无由能推祖母之心以周其诸父昆弟其谁为之乎一家遭倭寇之难备尝艰险与前七丧停累假贷诸亲竭力莹葬此迹之显然者也至司教吾庠公私绌乏一日其侄来访适院道交奖礼银捌两即抽陆两与侄完亲贰两寄回祭祖归视四壁四壁如如摘我园蔬陶然有余又谁为之乎葢卒然之间真机自动匪从外得其斯之谓义乎由是而推之以其所爱及其所不爱以其所为及其所不为其义不可胜用也呈贤事业其在兹乎余近置义田一百二十亩收其稻以赈族人因公而益慨矣故发义利之肯綮为诸生辨之是为说（卷终） 

　　东溪先生文集卷之十一终 

　　●东溪先生文集卷之十二 

　　后学　璩国贤 
　　何一栋　仝校 

　　讲意（二） 

　　中庸首章 
　　中和一条 
　　未发巳发一条 
　　致中和一章 
　　鬼神之为德章 
　　为物不二章 
　　肫肫其仁章 
　　君子不重则不威　一章 
　　学而时习之　一章 
　　其为人也孝弟　一章 
　　不迁怒不贰过 
　　天下何思何虑　一章 
　　东溪自儆 

　　○中庸首章 

　　中庸惧性学不明于天下而学者失其宗也乃发明之曰人之性非他也即天之命于人而纯粹至善者也圣人全体此性无所污染无所障碍犹水之滔滔不汨率而循之即道也诚者事也其次不能不污染必洗濯之不能不障碍必荡平之犹水之失其故道必修之而后复出教而入诚之者之事也圣人以上不必言中庸一书为诚之者而作修道之事也是道也不可须臾离也是故君子有修道之功焉曰戒慎乎其不覩恐惧乎其不闻何也人惟不知性之本体原无可覩可闻驰逐于外终身无是卜故提出以示人戒慎者戒慎乎此也恐惧者恐惧乎此也常醒常觉则有以复其性之本体矣白沙曰致虚所以立本也不覩不闻虚也戒慎恐惧所以致之也又曰至无为至有至动至神焉则兼动静一隐显矣下文曰莫见莫显故君子必慎其独也所以申明上文也葢独即不覩不闻戒惧即慎独非两事也朱子曰独者人所不知而巳所独知之地若不覩不闻虽巳亦不得而知之也先师曰巳若不知谁为戒惧须是槁木死灰始得下文注云自戒惧而约之于至静之中不知戒惧是何处戒惧而至静之中又是何等境界如以不覩不闻为至静则戒慎乎其所不覩本是一句如何分为两叚事似支离也 

　　○中和一条 

　　先师尝曰有未发之中而后有巳发之和聂双江公倡为未发之中处用功和处无着力其曰寂以应感自有以通天下之故应非所与吾力也用力于应感者憧憧之思而后过与不及生焉揠苗者也此双江之言也不知孔门教人全在日用常行处如居处恭执事敬与人忠舍了人情事变何处用力故曰中和只是一个如面前只火之本体是中其火之照物处便是和举着火其光便自照物火与照如何离得故中和只是一个但本体上如何用功必就他发处纔着得力故致和便是致中也周子曰中也者和也中节也天下之达道也有以哉 

　　○未发巳发一条 

　　程子曰心无未发虽寐中感梦此亦是发即戒慎恐惧便是发便是感故喜怒哀乐虽发而不染不着本体寂然发而未尝发也故谓之未发如人可怒而我怒之然怒得其当不动纤毫意气却似不怒一般便是怒而不怒发而未发也若以未发巳发分为两叚事则静时不免着空动时不免着物工夫无得力处然则子思何故有未发巳发之言据子思本文则未发巳发似以时言则未发为静巳发为动然动而无动静而无静未应不是先巳应不是后周程巳言之伏则发而未发之旨诚有补子思未言之意 

　　○致中和一章 

　　谓之致者指有天下国家之责者而言便该括了修身齐家治国平天下许多事业在内故必自一身之中和推之于天下国家须是尽巳之性以尽人之性尽人之性以尽物之性使中和熏蒸融液于宇内乃谓之致如此则天地可位万物可育矣此甘泉先生之言亦似有理愚讲尧舜达而在上之致中和也故成于变时雍之治干之九五当之曰飞龙在天上治也孔子穷而在下之致中和也故成垂宪万世之功干之九二当之曰见龙在田天下文明吾侪有见龙之责者正当天下文明自勉毋置之曰吾无位吾无责 

　　○鬼神之为德章 

　　陆象山曰鬼神之为德其盛矣乎一章极明白曰视之而不见听之而不闻体物而不可遗正是画出鬼神之为德底样子注曰为德犹言性情功效反晦了鬼神是气之灵处天得是灵以清地得是灵以宁人得是灵而为知觉是灵也明目而视之不可得而见也倾耳而听之不可得而闻也然天地万物无一而非是灵而人者天地之心也阴阳之交也鬼神之会也故能知能觉能感能应其灵尤着天地间无一而非此灵则无一而非鬼神之玅用也鬼神至无而实至有若执之以为有固不可而亵之以为无亦不可设使吾人斋明盛服以承祭祀便洋洋乎如在其上如在其左右鬼神之昭格如此若不能斋明盛服精神便昏塞了如何见其昭昭灵灵孔子答宰我问鬼神曰其气发扬于上为昭明亦指吾心之感格而言诗曰神之格思不可度恩矧可射思度者卜度也执之以为有也射者厌射也亵之以为无也不可执之以为有矧可亵之以为无乎要之至无而至有者鬼神之妙用也亦诚焉尔矣故曰微之显诚之不可掩如此夫 

　　○为物不二章 

　　天地间有二则有对如善与恶对是与非对诚与伪对始与终对有对则有二有二则有住着有住着安得无间断圣人一理浑融无方无体无始无终如天之于穆不巳而四时自运百物自生孰测其故哉故曰其为物不二则其生物不测是理也不可以知知不可以见见葢见则堕于一边其为物不二孰知之哉 

　　○肫肫其仁章 

　　中庸赞至诚之功用曰肫肫其仁不二之大业也渊渊其渊不二之盛德也浩浩其天则天人一德业至矣是理无住着无限量有住着则有彼我联之而易暌孰能肫肫有限量则有方体出之而易穷孰能渊渊天大无外而心统其全包乎天地之外而贯乎天地之中以心不以形也如以形则七尺之躯耳曷能浩浩故心也性也天也一也尽其心则知性知天天人一矣故曰浩浩其大其至矣哉 

　　○君子不重则不威　　一章 

　　余与诸同志会约于讲舍因讲论语君子不重则不威一章众颇感动遂为四条以相勉云 

　　一曰威仪 

　　记曰外貌斯须不庄不敬则慢易之心入之矣斯须慢易则懈弛之心生学如何得固学也者所以存吾心之天理也懈弛生则天理亡凡我同志必整齐严肃抖擞自已精神不生懈弛则所学乃固 

　　二曰忠信 

　　忠信者吾心之天理真实无伪我固有之也只为妄念瞥起失却本体威仪虽善祗外饰耳必自其一念之几防闲自欺戕贼之端一有萌焉觉之早面去之力不容纤毫之留则一阳为主于内而天理复矣以是为主本而威仪以防其慢取友改过以成其德皆所以培植而灌溉之也盛德大业不由是生乎故曰君子有大道必忠信以得之 

　　三曰取友 

　　孔子曰毋友不如巳者周子曰天下至尊者道至贵者德至难得者人求人至难得者于身非师友弗可为也则亲师取友诚所汲汲但高明超脱之士山川之精英所萃一邑之中岂宜多得其间有学虽未明而志则堪励尤宜延入约中以共讲此学所谓君子以文会友以友辅仁者比也然孔子又有不如已之戒何也杨慈湖曰好友不如巳者则胜巳者日疏畏人之压巳乐人之奉巳此则不可若不如巳者来亲于我岂可拒之此可补夫子未尽之意自立约后有闻风兴起能自洗濯者不追其既往请遍告诸友俱许入约听讲 

　　四曰改过 

　　孔子曰过则勿惮改又曰吾未见有过而能内自讼者也人孰无过过生于意意动即有过然有口过有身过有心过意微动焉则为心过颜子之不远复是也动而肆焉则为口过僻焉则为身过司马牛之讱大易之震无咎是也虽然成汤圣君也曰改过不吝孔子万世师也曰假我数年五十而学易可以无大过矣吾人不及圣贤远甚岂可自为无过乎惟过而不知悔悔而不知改或文焉或迷焉斯陷于恶而为小人之归矣故立改过之门以为吾党迁善之地凡我同约之友有微过则箴之显过者共戒之其有愎谏自用甘踰大闲者斥之各相努力同入圣贤之域庶几不负立约之意 

　　○学而时习之　　一章 

　　学者何也天以是理赋于人之谓性纯粹至善廓然与物同体而成巳成物皆其事也学也者学乎此者也然必时时习之而动静无间乃悦悦者理与心融非勉强而袭取也自然进进不巳学乃有诸巳矣然有诸已而不能及人则德孤朋类远来而信从者众所谓易知则有亲易从则有功岂不大乐乐非外来也成巳成物性之德也合内外之道也如是而人无不知矣有不知而不愠愠非征于色也此心觉微动焉使是渣滓消磨不尽未至于纯天之地非成德也故不愠然后为君子此学问之尽头处故曰遯世不见知而不悔惟圣者能之陆象山曰论语中有无头柄底说话如知及之仁不能守之所守所及者何事如学而时习之时习者何事非学有本领未易读也朱注以学训效学是效先觉之所为巳失本领 

　　○其为人也孝弟　　一章 

　　生生不息之谓仁而孝弟者生意之初萌自此而干而枝而叶而生生不穷矣故必孝于其亲弟于其长养其良知良能而和顺充积于中由是以此心而事君曰忠以此心而事长曰顺以此心而临民及物曰惠其宜曰义其通曰智其节曰礼其和曰乐举而措之天下之民谓之事业犹枝干叶实之不同其实一本也故曰孝弟也者其为仁之本欤 
　　又曰谓之仁者犹桃仁杏仁之类含生意于其中无思无为不可得而见也四端万善皆发而后见也注曰性中只有仁义礼知四者而巳曷尝有孝弟不知性无形也仁义礼知与孝弟相发而后见也以仁义礼知为性中有以孝弟为性中无似有病 

　　○不迁怒不贰过 

　　怒最七情之易发而难制者颜子天资和粹虽有所怒如雪沾氷随即消去未尝动其本体故谓之不迁稍着意气即动动即迁也此其觉处最微若曰怒于甲者不移于乙凡有德量者皆能之何必颜子也无心失理之谓过凡有过当处皆是若有心为之则恶矣颜子明睿所照微有过处即觉觉即断然去之不容疑贰故谓之不贰过未必一萌之后永不再萌也若曰过于前者不复于后则过与颜子也 
　　又曰观孔子假我数年五十而学易可以无大过矣人皆以为圣人谦辞其实过当处孔子未必无也后世以人非尧舜安能每事尽善亦相沿之说也尧知鲧之悻悻自用而复使之治水九年绩用不成至舜乃殛之非过欤譬如天之晴空明朗未必无阴霾时然于太虚奚损乎今人以过为讳乃从而文饰曰吾无过矣岂不可痛也哉 
　　周子曰学颜子之所学明道曰学者要学颜子方有凖的然颜子之不迁怒岂可学哉平居有许多戾气未能荡涤虽荡涤未必消磨得尽一着于怒便随怒去岂能自作主哉故学颜子必先克巳克巳乃能无我无我然后能不迁怒也今人创为高论云颜子何消克已云克巳复礼克者能也能以巳复于礼乃为仁不知颜子自有颜子之克巳只是细微与常人不同韩持国曰克巳不是道明道先生曰克巳自是克巳之道在持国今日正须克巳此言足以砭今日学者之病吾固表而出之 

　　○天下何思何虑　　一章 

　　此是千古学问之大头脑何思何虑本体原是如此而殊途百虑亦同归一致耳日往月来月往日来自然相推出来在造化如此圣人亦如此何假于思虑哉若学者未能如此谢上蔡见伊川问近来用功曰天下何思何虑伊川曰有则有此理但嫌说得太早上蔡闻语后十年如梦殊未透葢生知者一明即了其余必俟渐渐消磨方能纯一故精义入神利用安身内外夹持德乃不孤精之一字最好必精研其义自动静语默以至日用应酬毫厘不容夹杂方能入神葢神则无思其本体世而精则其功夫也精义入神自有思而入无思之妙则得其本体矣然必利用安身其德乃崇何也葢安土所以敦乎仁不然虽精义入神得乎浑然之本体至作用处内外分为两叚终非巳有其工夫只在精义利用而穷神知化亦精义利用之纯熟耳非别有一事也故曰过此以往未之或知也神者造化之枢纽而化则推行有渐其迹也穷神则动而无动静而无静而造化之枢纽在我矣知化则意必消尽固我都亡如寒暑昼夜之推迁而行无辙迹矣至此则天人合一而闻见推测之知不足也故曰德之盛也 

　　○东溪自儆 

　　吾年几耄血气衰耗百病交寻所以致此葢有由也葢未饥而欲食既食而虑梗未病而思药既药而虑塞以此展转致病甚可痛也老子曰人之所以大患者以其有身也吾若无身其又何患今能置此身于太虚之中与万物同其出没无一毫鄙吝之心则可以无此患矣陶渊明曰总浪大化中不喜亦不惧当尽应须尽何必复多虑斯至言也然亦在人之有志耳昔南济云守睢阳面被六矢而不动申包胥乞师于秦依庭墙而哭水浆不入口十日遂致秦师彼何人亦以志有所在而蕞尔之躯命不足惜故能如此也吾能操其身如二公之有志何疾之不去身之不强哉易曰君子以致命遂志者此也遂书之以自儆 

　　东溪先生文集卷之十二终 

　　●东溪先生文集卷之十三 

　　后学　郑德隅 
　　杜应雷　仝校 

　　诗 

　　贺常母太恭人排律一首并小叙 
　　贺醒翁李老年伯大人排一首并小叙 
　　太祖镇四公咏 
　　曾祖善廿二公咏 
　　先祖仁十一公咏 
　　显考西坞大封君咏 
　　赵坦斋善乐堂咏 
　　大岭徐氏双像咏 
　　讲舍咏一首 
　　寿翁见海文宗诗 
　　烈妇　有小叙 
　　古风一首 
　　江汉词一首 
　　为贞所公江汉颂声小序 
　　古选四首 
　　五言律诗二首 
　　五言律二首 
　　七言律诗二首 
　　赠余见田新城歌 

　　○贺常母太恭人排律一首并小叙 

　　余在湖藩与都阃砺山公数从事见其言论恂恂似不出口而其风槩沉雄有截然不可渝者似非扑遫武弁中人也遡其原乃公母大恭人成之恭人虽世家然茹荼焦瘁不以纨绮自多日训其子敬共朝夕母坠先人职业故公得以殚力王事声问籍籍实母氏成之今迎养在楚诸名公皆有歌词以张之余不佞遂为排律一首以附焉虽不足铿锵仈石聊记一时之盛事云 
　　宝婺联南极瑶池近北堂樽开王母宴诗诵鲁侯章天锡寿难老慈颜欢未央蓬瀛俱胜事吴楚即僊乡喜溢莱衣舞声宣广乐张潘舆增宠渥卫幕倍辉光婉彼今庞匹翩然古敬姜淑人元不世遐德况无疆豹畧多阴教熊丸总义方儿为名将列母是丈夫行丰采团花烂心丹寸草芳奋勋延社稷晚节历星霜报国输漕挽宜家肃纪纲在公凭鸷击于战属膺扬画戟藩垣镇牙旗屏翰当亲闱沧水畔官舍白云傍剑拂江城凈筹添海屋长碧油麾正建乌鸟哺相将阳春回细柳晴旭上扶桑玉塞从沽庆金山会发祥圣恩崇达孝邦典赫旌良大树荣萱背繁阴袭蕙房翟冠华发秀鸾诰紫泥香懿烈传都阃音徽纪太常每劳陟屺念方慰倚门望雅集簪缨贵期珍翰墨场但看麟阁画为奉鹤栖觞 

　　○贺醒翁李老年伯大人排一首并小叙 

　　余谓名宠权利外也外重者内拙若达生则几矣醒翁非其人耶余尝高翁之行而其子声峯又足以张之声峯与余为同年莫逆友也而聊为之词翁虽不因余文而传余能自托于翁亦或赖是以不朽也古腴日浇漓醇风既幽渺世故 
　　婴忧患伊人怍昏晓缅彼洪崖翁抗迹溘埃表养冲启蒙昧郄障除烦恼穷经厌剿说心赏恣探讨惺惺洞元化悠悠快远蹈耻餔朱门燕欣展碧云晓岂不恋深酌而乃味至道曲蘖非所事谷神恒自保式崇伯禹诫况乏仲尼悄酝籍托毫素兴致摛芳藻沆瀣未聊饥垢氛良用澡巳知八解真顿惬五情好独醒白日间仰视青林杪去去非避人行行聊自笑浑作醉梦场觉来达者少步兵寝荒淫少陵竟枯槁醉乡不足珍娱生以为宝矧复有贤郎荣名从此肇解褐幸追随薄宦数倾倒剧来鹤阳楼踏破荆门道宁须驾飞鸿即此成坐啸陈词荐春酒为翁祝寿考 

　　○太祖镇四公咏 

　　须江何迢迢迢迢度林麓巾有华裾人蜚声着峩族羡积类陶朱盈缩踵端木飘飘粉署郎悠悠紫苔躅月姊驾青鸾瑶台俪花烛自因材力殊岂为厌梁肉高怀出时流倜傥异尘俗庆绵?瓞乃泽衍簪缨簇至今紫微花雨露滋新馥音辉不可见怅望烟罗绿 

　　○曾祖善廿二公咏 

　　名家自作求因时挺畸杰丰姿照秋水襟怀洒春月嬴积累千金鼎食纷罗列豪腴眇独陈含情迥凄切倾囊赴戚难遣子同缧绁厚施不享报庭兰忽摧绝乡闾榘范在浮云耿明灭千秋镜台花日暮啼鹃血 

　　○先祖仁十一公咏 

　　世人论结交每见矜财利金帛自挟持终在赈周谊振振奇石翁然诺重意气杯酒一言合肝胆倾相示青萍与白壁弃之若敝屣图免盍簪竟谢牙筹计龌龊夸毘徒鉴此良足媿 

　　○显考西坞大封君咏 

　　江国锺秀灵花木名西坞粲粲幽居士旷志眇今古药篡涉名流星历洞成数性识自朗明渊衷笃慈怙高堂白发新北庭彩衣舞友于恣欢燕闺闼寂无语奉先苹藻洁阡陌慰霜露宗族効睦惇乡邦仰榘度平生庖千刃紏结赖分处月旦一低昂无劳吁官府微言折至幽人咸倾肺腑乃知中孚爻豚鱼可相许闲时独怡愉兴剧列罇俎琵琶杂洞箫响遏行云驻窻前启象贤躬自课经史秋风吹桂月鹏翮倏高举懋积着旬宣恩推所垂裕鸾鹊紫泥书光照幽泉路履详自其旋冥报亦堪据缤纷往来人咄唶善不惧告言采风者慎勿遗清誉 

　　○赵坦斋善乐堂咏 

　　赵坦斋余姻家也赋性坦然外稿中泽进不诡时退能自抑和光同尘而人不以为鄙居积致富而俗不以为忤其古之隐君子有托而逃焉者乎所居以善乐堂自扁乃为赋诗二十韵聊旌百寺之盛事云 
　　缅彼丘中隐云忘区外缘善良熏党鄙逸乐适林泉耆旧流风在堂斋世泽延江郎岩石畔姑篾水云边山好双游屐江清一钓船意闲玄鹤梦机息白鸥眠日月行藏里乾坤啸傲前夙捐人爵累不受俗尘牵懿节谁堪并幽怀独可怜葆光栖寿域韬迹种心田朴素居非陋逍遥地更偏迤逦陶弘景相将葛雅川餐霞来阆苑击壤向尧天太和真富贵自得即神仙王槐原有种窦桂巳多妍骏发芳声迥鸿膺景福全永言歌盛美随喜赋新篇 

　　○大岭徐氏双像咏 

　　双像者何老妻外婆夫妇也昔年其家颇盛今经过其地堂宇鞠为茂草遗像投之沟中感慨弗巳乃为之赋诗云 
　　岭中有老翁宅心最平善堂上奉双亲灶下有余膳齐眉直至老诸子戏庭前左右起高楼中堂更厂?敝然时来酌春酒亲朋满座筵门外有新畴一望良苗见北??庸列嘉菓重重更鲜妍四时有余乐信为岭中贤乃遭不肖孙荡之若云烟堂宇为人有所余不盈廛出入傍山猥两眼望青天岁暮索遗像堕落在沟前老十感之泣夜起不能眠命工绘其像双瞿复宛然乃知蓬莱水复为清浅田昔日东岭侯今为种?园古来多废兴何必增慨然 

　　○讲舍咏一首 

　　景峯郁岧嶤须水潴清冽间气锺厥初明时崛奇摭结屋傍溪湄启扉面林樾端坐整素襟神理自超绝尘纷屏嚣杂俗驾谢轨辙诗书论其世昂仰多前哲蚤岁得师承良知有真诀秋风越王台游云耿明灭松柏深自持皋兰佩惟洁时招素心人相戒酬佳节朋来眇云龙沧海幽思结卷幔窥游鱼烹茗汲寒雪情同鹿洞高教与龙门设潇条南塘路谁哉继芳烈 

　　○寿翁见海文宗诗 

　　海岳储灵生大雅越山闻玅得真初野棠巳结人间爱谏草还为天下疏京洛风云千里梦邱园松菊几年居上台气象应无??八南极祥光更有余 
　　新筑高斋葆性真河汾绪论发幽新溪边漫作风雩咏门外长多立雪人岭表桑麻湥映日洛中桃李久怀春年来不问长生诀巳是蓬莱自在身 

　　○烈妇　有小叙 

　　妇姓周须川人夫忠家事贫薄夫力田妇织纴仅足供家口未尝苟屈于人有姑在堂煦煦奉养不缺生二子长胜宗年十余岁次子纔襁负一日夫妇往东岳庙烧香路便母家欲先访之过罗娘桥夫抱幼子半渡忽堕下乍浮乍沉褰裳援之溺水中周氏哀恸谓其子曰吾儿既溺手又沉没吾安能独生汝归依祖母莫惊惶除头髻付儿挽发束身投下儿哭牵之弗能止随夫而死一县闻之皆嗟叹壮其节兢为诗词以吊之附于后 
　　烈妇捐躯不可追但知生寄死犹归随夫没水情何惨训子辞姑语独裢包石浣沙千古在沉江曹女至今垂怜君水化超生后夜夜灵光照紫薇 

　　其二 

　　高堂淑水分难酬逐浪随夫岂自由结发既甘衾共暖捐躯宁负水同流回波汨汨精魂动落水潇潇??八气浮千古罗娘桥上月夜深惨淡不胜愁 

　　○古风一首 

　　春日杲泉照江湄夫妇桥行携二儿一儿失手随波里捐躯赴捄夫亦死夫死儿堕心剜伤仰首吁天天茫茫不忍见此形独在为念姑嫜无倚赖晨昏奉养须有人幸有孤儿可托身嘱儿奉姑言巳毕苍林惨惨昏白日吁嗟生同死不移千秋涛浪魂相随衷肠効死苦不早岂论轻尘栖弱草柏舟不混何滔滔佩环罗袜空江皋桥边芳烈传巳久岁岁春风悲绿柳 

　　○江汉词一首 

　　君不见江汉之水三峡倒朝宗直接长安道派出银河浴白日波连碧海浮苍昊此水元从天地开东流万古何壮哉涛雪涡雷几荡潏浊泾清渭中萦回楚泽烟花绕江汉岳阳武昌半楼观尧女竹映君山祠王孙草迷洞庭岸画鹢楼船际晓行中流铙鼓鼋鼋惊乡关海潮渺何极坐看九江波涛清望岳遥瞻七十峯浮湘直下三千顷要路句宣借近臣紫薇台省兰江滨雨露随处多汾泽辰山卯酉生阳春访古论道溪洞月天风吹送江汉云丹书照耀黄鹤楼玉节翩翩苍梧岑归来尚冀一疏进垂衣帝在蓬莱宫 

　　○为贞所公江汉颂声小序 

　　部院冯贞翁老先生以府允保厘吾荆敷化理于江汉之间而郡邑之风泱泱矣于途有歌里有咏以至茕婺老雅商贩渔钓讴焉谣焉行将有显陟也春元成子等翁门下士也乃集诸善诗颂焉爰请叙于予予乃曰吾闻古之颂也声诸诗征诸风凡以宣义而抒情也是故义重者其酬衷情深者其言切义也者原乎感也情也者系乎爱也匪爱曷感匪感曷颂爱焉所沐感焉攸寓感不可忘而颂之不容巳也翁于诸生有师弟之义父子之情殆庶几焉乌得而不颂然必先之以风焉者何也夫诗之为风也义以类彰情以物寓缘类以彰义则事有可循托物以寓情则兴有所寄蒸民列崧高之篇晋侯拜缁衣之赋信有由然者古之人之欲颂人之德谊也然皆造端于风此成子所以有江汉之诗也在昔周公变越裳之风申伯致吉甫之颂讵无谓哉成子有楚风之遗也是宜有风予为之郢正焉 

　　○古选四首 

　　使君庙廊器逸翮鸾凤姿高举紫霄侧奋飞沧海湄致身砺壮节射策酬明时况分清切池兼承献纳司击凖向青琐簉鹓趋赤墀载笔权祠阙焚草杜拾遗雄篇陋纤绘俗学厌纷披斯文幸有作古道当在兹楷模典刑具照耀声华垂曰予守兹陋快覩平生期北斗遥相望天远明河移抚剑增慷慨挟册投深知谬蒙一筵奖良慰长渴饥所之琼瑶报惟聆金石辞旷代文章伯意气何磊落三衢实灵窟人杰锺磅礴浩思薄烟云奇踪凌海岳矫矫接夔龙翩翩挺鸾鹤一服河内役历览汴上作斧藻属宗匠信史表封畧纪载图经规流转梨枣托 
　　雅志陈黄虞真风遡濂洛抡英尽怀宝采秀及藜藿冠裳肃仪刑弦歌贲礼乐弭节守湖湘露冕诱民瘼四牡辉阳春裳阴遍城郭公暇搜遗逸余也沦丘索商确委篇什衷素极披豁殷勤分非宜高义动寥廓 
　　煌煌紫薇署盈盈澧水浔澧水兰堪把采采意何深欲纫美人佩芳声畅幽襟怅对先风面方舟不可寻因之览玄古言奏绿绮琴仰见青云翼远致瑶华音天空湛露彩月明澄碧林亮哉托越调悠然谐楚吟良讯尺素檄珍重双南金崇要能下士时人无此心荣遇岂不伟薄劣非所任何当附末从霄汉限飞沉握兰芟萧艾用以昭余忱紫薇花正盛好植桃李阴倘藉树宏达高论驱古今 
　　騕褭振英驾行行千里步自入孙锡肆每受龙颜顾邕邕舞和鸾肃穆陪玉辂一朝腾骧来衔勒自天路王事烦驱驰荣牧入烟雾朝发石门洞暮涉武陵渡绝壁何凌兢蹑欻先湛露驾空豫棹材构云楩楠树梁栋侈皇图斧斤森武库蹇余驽钝质过驹岁云暮蹉跎九折坂长鸣滞往素桑榆冀见收蓬麻幸相附况值樵采期乃湥豊镐慕引领鸣玉珂愿登擎天柱缥缈黄金台伫荐明堂赋 

　　○五言律诗二首 

　　飞花糁马首飐彼双霓旌征夫远行役去去梁王城法星烱天末倒射阴岸云苍兕夜悲号紫凤翔高冥 
　　揽辔褰帏幙所志在澄清先声薄林莽豺虎宁纵横回首彭钦巅桃李遗缤纷烟际望山斗慰此寂寥心 

　　○五言律二首 

　　天外悬双睷征轺碾去尘寒烟凝短鬓崖日照丹心骢马惊千里皂鵰宅五云竹阳回驭日补衮向枫宸 
　　三衢发孤秀八极逐天游谏议传鸾禁除书下凤楼采珠临浦洛种蕙满汀洲谁会骊歌意莺声在树头 

　　○七言律诗二首 

　　山海游情此正豪征车春晓发江皋渚兰汀芷若为别木阁箐山况复遥勋业几年青琐闼佩环何日紫宸朝邮亭惜别重回首应有征书下玉霄 
　　子长踪迹遍天涯禹穴龙门旧泛槎金马昼闲翻諌草兰堂漏永阅文华行春澧浦思召茇弭节卢番避范车岐路邻予山斗望大玄白首效侯巴 

　　○赠余见田新城歌 

　　西域化城高突兀神奇变化何超忽天台赤城造物锺横江洿海凝仙迹人间异事乌可常八代天工乃长久自非裁成范围力齐民胡然遂生息须江古来无城郭时际升平民可乐强暴时从东谷生事变无端奇祸乍余侯莅政悯黔黎为创乾坤不坠福握奇制变自有机设险山川爰守国经始农隙时趋役有常期五月报成功神速乃尔奇工人靡疲病品物若含滋参差粉堞象翚革峥嵘石廓惊虹霓洞开重门交远风周回迭巘映清曦江空水凈拖白练壑窈锺声响翠微庾公兴不浅登眺何舒迟越石坐清啸月明照风姿渺渺送春日草树秀芳堤鱼鸟得真性歌咏适天机四郊宁静风尘隔双塔并峙苍龙翔星阁凌虚奠辰极左右升涉参帝傍循环七政破昏晓岧嶤八极惟青苍对时足行乐延景堪举觞耕黎翻野绿麦浪铺云黄农人诧村曲四民室家各胥庆颂声盈路其洋洋越东百里岂足淹九天紫殿应明扬卧辙恐难留计日登明光甘棠存遗爱去思岂能忘行当调羹商鼎彝皇风穆穆挹黄虞万间广庇远风雨海隅日出咸熙熙（卷之十三终） 

　　东溪先生文集卷之十三终 

　　●东溪先生文集卷之十四 

　　后学　郑德隅 
　　杜应雷　仝校 

　　传 

　　节妇传 
　　孝子传 

　　○节妇传 

　　妇徐姓名义徐为世家氏含慧抱素善绎书义尤精于女工故父以义名之四岁问父曰何名为义父曰居家听父训出嫁毋违夫子一醮终身不易义也是时巳默识之矣是岁父亡即能恸哭母故哀毁过之无兄弟依于伯父徐曾曰此女必得儒家子为配邻家郑瓒子郑相习举业隽??八异于常儿遂以氏属焉年十八归郑家端庄静雅不窥外户其翁姑甚重之劝其夫以勤学氏纺绩各居一室茹荼攻苦以图遹成夫岁考不利悒悒成疾氏屡慰谕之请医躬进汤药衣不解带者七个月夫竟故无子女哀咽仆地死而复苏殓毕夜入室取绳有缢其姑觉入急解下灌醒氏以首触卓倒血淋淋洒地伯母泣谕之曰汝夫无子汝当守节以存夫祀何自缢为妇颔之越三七乡俗召巫入家驱魂妇夜半忽闻竹杖声惊起问故急止之曰夫果有魂吾当随之巫惧走自是日悬夫像晨夕哭拜夜设寝衣挂床左哀毁瘠立历七载其翁悯其青年无子恐年老一旦失托乃诣男业师赵鈇家令劝妇嫁氏恚曰吾夫师汝以振纲常也今乃率人以再醮纲常不以是坏耶每岁鈇生日氏具鞋代夫寿遂不复馈矣邑有乡民柴桥毛娜争欲娶之妇曰吾父无子奁妆颇厚汝辈利吾财耳即以奁妆尽归翁誓以必死众不敢逼又有富民蔡德重贿欲娶之妇即剪发蓬头跣足如痴德乃止是时伯叔郑■〈木巳〉等未有子乃取嫡房郑骥男可通年十二为养子娶徐志女未过门巳故续娶毛家女配之少刈枎祀其守节耿耿三十余年如一日岂非烈丈夫哉予时提学河南转乃湘湖抵家闻其事乃叹曰礼义人之大闲纲常国之命脉是以圣王必隆之以振世风郑氏妇也非有诗书之训闻见之广乃能抗节守义百錬不磨以存夫祀视其身如萧艾泡沬无少顾惜岂非天资使然耶是故不可以不传故录之以俟野史采焉 

　　○孝子传 

　　璩讳伯彩字某祖光禄监事公生郧阳教授公教授公生六子彩居五世住陌市城南欵启寡与长习举子业不能绘琢粗通大义偶读二氏书欣然若有所得与人交不虞欺诈颔之而巳随父任至郧阳父感疾焚香以吁天祈以身代父竟不禄哀毁异常扶衬归家父遗产业多为兄所据彩取分甚微薄复为弟侄私贸易彩不忍争故贫甚南乡夹流之间有洲渚焉彩构茅屋数间奉母居之躬耕执爨不惮艰苦凡母所欲靡不给其居环渚清流松木盘据彩散步吟咏其间悠然自适母遘危疾呼医弗及即引刀割肤剪乳煎汤灌母口吐痰数升即苏自是强徤十余年乃卒正寝彩哀毁庐于墓侧三年有芝草生于墓旁乡里啧啧称叹为孝感所致县令王北山扁其门曰孝子太守王公题曰行孚乡里孝感神明茅坂徐紫厓进士与彩居近乃捐紫创书屋十余间旁彩舍名曰芝洲精舍彩遂移居之朝夕与游为忘形交紫厓授官中书故于京师其精舍为强人所焚荡又乘机斫其毓木彩遂露居无所庇逃于江郎山余与赵方泉公游江郎见而招之言于邵大尹公方行乡约敦孝悌之行以化民从而礼貌之纾其困扁其居其名益彰焉然而其分固在也乃住持江郎禅寺利其数亩之田以育其妻子若将终焉者或曰名者古今之所共美鬼神之所恶者彩割股庐墓其名彰矣使有毫厘之未惬则天人交恶之矣其责不亦重耶则彩宜自力焉可也彩尝语余以禅宗因果之说余曰古之高人由禅宗以寄其足若因果之说则末裔耳矧梁中孝弟之行以入菩提之门则有不堕于寂灭孝矣其可訾乎乃作传 

　　东溪先生文集卷之十四终 

　　●东溪先生文集卷之十五 

　　曾孙婿　郑士章 
　　蔡文经　仝校 

　　志铭 

　　封御史泉塘赵公墓志铭 
　　长泰尹王公墓志铭 
　　明故大夫麓溪郑公墓表 
　　宋制置使德四徐公墓志铭 
　　明恩赠湖广布政司右参政先君西坞公墓碣 
　　母夫人墓碣 

　　○封御史泉塘赵公墓志铭 

　　某年某月某日乃大封君泉塘赵公卜葬之辰其子少卿公与余为通家莫逆也遣使征铭于余余谓公之世系出自宋南渡后其宗室武畧将军卜居江阳九都之竹和石门赵氏基焉虽代有闻人而纯孝至行播于乡闾自博士静远公培之泉塘赵公其长子也苞和绍骏其迹尤者介川公行状具余何言虽然吾闻扶舆磅之气盛而不过必蜿蟺于大山之阳洪河之汇而后放乎平陆郁为茂林而千仞之异材出焉少卿公其异材也武畧愽士之相仍大山洪河也而茂林之孕??毓泉塘可厚诬乎公幼服静远之训简素自牧其状义而不朋頩而不饰与人交坦夷率直不设城府乡人信之生少夕???阝有异质欲置之庄岳之间以拓其所极静远公司教兴化时方垂髫郎遣随任莆素多贤俾相与讲习孜孜获覩大全不堕于支离强聒抵家未弱冠巳知名试于郡太守赵青石公奇之遂留府庠自是胪声大振虽其天资之美亦公教之豫也静远公虽为愽士资俸聊足自给公则勤于治生从而扩大之乡邻有借代者率轻其入贫不能偿者舒徐以待甚则捐左劵以与之殊无难色其自奉甚约而纾人之急不惮烦琐赵氏宗支蔓衍田园窖落禾黍?菓牛羊鸡豚之类虽藩且息然恪尚退濡以聏和物不争毫末尺寸辄攘臂构讼公虽贵赠御史势倾里闬恂恂如平常无纤毫骄贵态间有争忿不决者公质直出数语辄平服其信于乡如此族久缺祠堂公首倡义割膏腴田数亩为基址乃捐巳资以成之尝曰有堂不可无祭有祭不可无田惜有志未遂而敬宗联族之意槩乎见矣少卿公以翰林庶吉士改监察御史督学南畿地邻浙省易生嫌疑前典文衡者以是窳败公戒之甚严杜门不许子弟上谒卒完终始公之训也少卿在告抵家未几擢为顺天府丞转大理少夕???阝而公遂不禄矣惜哉公生于弘治某年月日卒于嘉靖某年月日享年七十有七娶官溪隐士胡某女封孺人生二子长镗即少卿次鉴太医院医士一女孙九人葬于玉山九都之原乃铭曰 
　　毖于履者畅于躬土乃脉毖于躬者昌于嗣种乃获畅于躬者其气虹藏乃吉畅于嗣者其流长训乃廸嗟乎一世之训百世之廸一世之藏百世之吉推之有源引之无斁是谓泉塘公之藏是谓泉塘公之廸 

　　○长泰尹王公墓志铭 

　　公讳用文字汝质别号心古世居浙之建德始祖五府君至生诰赠察院右副都御史诰生沛沛生公幼而隽??八异于羣儿始生邻人鲁东涯梦有龙降于其家父名之曰用龙其叔侍即玉泉公曰兹太泄易龙为文取见龙在田天下文明之义遂命曰用文及长方伯俞文峯登第归一见奇之字以女年十六游府庠埋头种学气味超然与人交不苟然诺识者知为巨器太守三溪陈公拔六邑之秀颖者百余人处玄玅观作养延四明望士徐公拭为师徐公呼为老友昕夕讨论玩心高明有不得于心者必求诸阳明先生之说若剿说畔经糠粃蜇沕弗忍也徐公深器之次岁癸巳罗峯张公当国锐意选贡行浙中提学林公拔十一郡之良得首案千余人锁院试之如乡举法得选士九十三人徐公为牓首公列名第三闻者以为得人余与春泉何公亦起自选贡同入南雍联斋共辔出入三载每剧谈竟夕倒囊倾囷无丝毫芥蔕余与春泉公同登甲牓相继入諌院而公卒落落不偶岂非命耶公虽坎坷然志不少挫于势利权宠茂如也下内外艰服阕给文赴　部听选石塘闻公秉铨衡试公遂选福建长泰县知县兹县小而多巨族盘窟号称难治公下车蠲逋负干赋役抑豪强剔奸蠹事无大小一绳之以法小民翕然称快而大家富室相与斐斐缉缉构衅于上代巡不察遂诬公以不根事章入铨部覆核查照不及事例送部调用遂不起矣士论惜之公在家敦行谊修族谱以睦人心里闬有嚚讼不解者公出数语谕之辄悦服居官清介家事落落无终岁储未尝苟贷于人虽相知在显要无毫发附丽态徜徉自适泊如也所谓道不行乃用以康其身者非耶某年月日遘疾晨兴具衣冠言语如常奄然而逝邻里奔走吊甚哀生于某年月日享年五十有九娶某氏生二子以某年月谋葬某山之麓其子承命不远数百里来乞铭于余不才辱公知弗敢辞遂铭曰 
　　气贯白虹抱璞未分笃于道也平视青云有才未展啬于报也朝虀暮逝刧火洞然子非耗也我铭孔约无有愧辞以信告也 

　　○明故大夫麓溪郑公墓表 

　　麓溪公葬于某处程松溪公为之墓铭今移葬于某处其子汝敬辈丐余一言以表之余衰且瘁久矣其荒于言也然孝子之思亲厝之志之庙之□之弗巳也又凿石以表之情之至也且谬辱姻娅安敢辞尝谓穷达之遇出乎天而淑慝之分存乎人是故历履之途彰而来者不迷于往矣淑慝之分明而智者不眩于趍矣麓溪方弱冠而荐于乡中于礼闱登于大廷选于工刑二部谳狱于湖湘出守于韶州转于云南宪副存乎遇也其在庠也理头铅椠茹荼以成厥志发足于啀步而地骋于千里积之豫也其在刑也慎疑谳而厌钩巨薄苛刻而务哀矜且宽严并用奸慑而猰榹刑可清也其在工也条例精密盈缩惟中翰将不匮用可舒也其守韶也约巳裕人阜财惠工兴文教以陶士类立乡约以善民俗守棠树而堕岘碑者接迹仁可怀也其在滇南也出入蛮宾不利其有秉戎交趾不邀其功守可尚也程松溪公海内名流也志之详矣余何言哉虽然君子匪末之贵惟本之是图余观公之为人恢乎其度也肃乎其容也确乎其廉隅也韬乎其事心之大也其德器有如此者早游阳明先师之门闻立诚致知之学以此洗濯又得欧南野程松溪二公为之夹持则其树立于韶山滇水之间特绪余耳其年踰五袠而学未突厥止不亦可惜也哉今观公之诸子磊落抱奇羣孙莹然玉立左图右史项背相望皆清庙之器公之福泽其未艾耶是庸镌石以表之宜人周氏有淑德与公偕显后公十七年乃殂未合葬故畧焉 

　　○宋制置使德四徐公墓志铭 

　　我始祖德四公避乱于江山须川葬于二十都占坞年久旧茔不存乃招魂葬于牛头岭下去其子沂一公仅十丈云铭曰 
　　维德四公宋制置使避乱江山为徐始祖瞻望佳城或云占坞岁久迹亡茫茫无据我思当时铠仗振如遭世困阨抹摋无余东向遥拜相与咨嗟招魂别葬牛头岭墟咫尺沂公父依于嗣魂魄相安千秋永祀 

　　○明恩赠湖广布政司右参政先君西坞公墓碣 

　　太祖镇四公生顺十二公顺十二公生善廿二公善廿二公生仁十一公仲玉仲玉公生大封君西坞公公生而秀颖异常聪明径捷每一览辄能记仲玉公钟爱之尝叹曰吾幼入庠序弗克终此儿必大吾门矣西坞公性至孝仲玉公年四十辄病毒疮先君昼夜扶掖汤药必躬采善膏药而手敷之衣不解带者数年仲玉公越四十九而逝哀毁异常家事亦隳颓年二十未议姻病中求毛氏尚本公女为配即先妣夫人也赘于毛氏夫人相与如桴鼓终日于于怡怡未尝丝毫见于言面周岁始归故居值堂侄徐敖剌杀徐珊逮系数年方解先君高才雄辩遇事独断不随人齿颊乡里有构讼弗解者公从容剖析辄中其膏盲其人氷释无复梗宗族数百人无小大咸宗之祖宗缺祀田多方为之营置迨今享其成仲兄早年不事生产先君友于弥笃至解衣衣之后为知县宠任起家憸人诬于上司当拟充戍先君挺身捍之卒解脱姑娣妹贫不能存者膳于家外甥育之如子俟其成立其大节类如此性潇洒每乘月夜吹洞箫弹琵琶以自娱二子侍立谈古今成败兴废之由有古人以为是者出巳见断为非众以为非者又摘其一二大节取之虽熟谙诸史者弗及也霈自总角时即知秦汉故事实先君诲之呜呼以公之行足以惇伦而善俗以公之才足以立事而建功以公之聪明绝识足以上下古今而表里人物使少年不遭颠蹶脱颖而出飞腾于云蒸雾滃之间安知其不结缨金门策台霄汉乎而竟抱奇瑰目?奄没于下也惜哉虽然天胙明德不在其身则在其子孙不肖承公之志窃掇巍科备员侍从内联龙池之宠章外树方伯之屏翰少彰一二者实先君之遗也乃今弗克面承宝箓跪进璚觞少尽人子之至情可胜恨哉泣顿颡构石碣以表之公生于成化庚午年十一月廿六日终于嘉靖三年五月十四日亨年五十五恩例赠湖广布政司右参政娶夫人毛氏生二子无女长霁任北京太医院吏目次霈任吏科左给事中升河南提学历任广东布政司左布政使孙伯权伯升伯美伯知伯达女孙葵姑嫁蔡仪伦姑嫁王宗周翠姑嫁郑宪副子恺四姑嫁监生王完曾孙世科世范世承世兴世光世芳世卿世臣世禄世经世爵世皋葬陈家都西坞与夫人佳城对 

　　○母夫人墓碣 

　　先母毛夫人以恩例赠宜人其父尚本公冠带耆民母何氏世居在城大街于乙未年五月二十日诞生夫人庄重寡言姿仪如尽何氏爱之先人西坞公年少至孝父仲玉公病疮卧十年善调药而敷之昼夜扶掖不辍家事日耗年二十始议姻事夫人时年十五尚本公一见公伟之曰吾女当为是儿配即许之逾年仲玉公没赘于尚本公家岁余辞归市后故居诸姒靓装纽彩相侈竞夫人独静默澹素事姑唯唯敬供朝夕慈畜诸婢如有伤无故不出户阈堂伯推官公闻之曰吾弟其得内助耶未几堂侄徐敖剌杀叔徐珊不吉者诬先人为知情逮累年埋尸于中堂验尸官至夫人惧惊起避入父家邻人乘机抢其箱笼什物赖毛氏子侄拥护得免大抵中年多变故先人性倜傥罹患无退缩夫人婉娩中坦然不以是诟先人相与如桴鼓怡怡如也难于子女五育而得霁七育而得霈余或五年七年而殇不才年十三即刻意读书十七而入庠序自是得羸弱病缠五七年婢女疲于汤药一日气奄奄将绝夫人惊几殒乃诟先人曰吾儿岂非为读书致此疾哉但得骨肉团聚何必乃尔每读书必止之使婢女看灯灭方稔睡其钟爱每如此甲申年五月夫人方五袠置酒将会宴先人感泄泻一日而逝夫人哀毁异常哭泣十年如一日不才病巳愈选贡中南京乡试继登甲科任安庆府节推迎夫人就养三载考绩选兵科给事中奉命册封湖广靖安王抵家而夫人年七十五以天年终矣生于乙未年五月二十日终于甲申年九月十三日夫人无女止二子长霁次霈孙五女孙四具于西坞公墓碣葬于西坞之东与公咫尺云 

　　东溪先生文集卷之十五终 

　　●东溪先生文集卷之十六 

　　侄孙徐之杰 
　　曾孙徐廷言　仝校 

　　赞 
　　箴 

　　◆赞◆ 

　　王坦斋赞 
　　宋制置使德公始祖赞 
　　先始祖沂一府君赞 
　　先高祖镇四府君赞 
　　曾祖善廿二公赞 
　　祖仁十一公赞 
　　显考西坞封君赞 
　　大椅铭 
　　次椅铭 

　　○王坦斋赞 

　　世人多智适足自残惟兹坦翁意味潚然有稻盈箱有舟藏山坦翁视之恍若浮烟扣之不动推之莫先敛辔朅来闲饮东轩倡和桴鼓子孙蝉联以天年终亦奚歉焉号曰坦斋岂不信然 

　　○宋制置使德公始祖赞 

　　宋祚日衰中原板荡金人入汴壮士气丧秉钺徐公力莫能抗遯迹须江水木清旷卜居明农岂曰孟浪乃缔王姻故国相亮爰取螟蛉兼仍戚党遂昌徐胤本枝日广迄至于今冠裳相望因祠溪堂岁时致飨东盻占坞郁郁林莽强暴侵凌旋复莹圹霜露春秋载陟感怆细邈永怀令德高朗 

　　○先始祖沂一府君赞 

　　维公肇始本自三槐制使避乱相扰南来卜筑缔姻宦迹相媒爰缵德公甥舅是怀式谷以似涵煦无涯顿忘所自情曷能裁因系于徐维王孕胎嗟公抱德亲贤不隤埋光??歹照须水之隈一枝五叶瑞庆旋回渶渶挺秀实亦难哉云仍百世是宗是推遡流穷源维公先开 

　　○先高祖镇四府君赞 

　　维公颖异治产自娱帡幪子姓广擅菑畬肯堂肯构完树厥居雅善缙绅不约以孚怡情花木结偶名姝福我后昆世泽不渝 

　　○曾祖善廿二公赞 

　　若曾大父益创广基美髯雅度令人遐思姻戚罹难财拯之乐善不倦好义扬闾天厚是泽不永尔期享年中寿奕叶远而 

　　○祖仁十一公赞 

　　世衰俗薄惟利是肆妐能挺出慕义无既金帛虽贵眇不介意自惬乃心悠然而止以兹乡邦爱戴不巳孝子慈孙永思可纪 

　　○显考西坞封君赞 

　　嗟惟我考聦慧过人雅好音乐以颐性真孝友无间克敦彝伦昆弟急难御卫倾身天罔不报卒荣尔神戴思永感终古无垠 
　　余虽在仕途雅有山林之趣每出处有山水佳处必登临经宿而后返分守沣州日久有画工绘余像以献悬于中堂余公暇辄题数字为东溪自赞聊旌巳之志云 
　　汝为东溪道人假托名位氏族住居陌市城头门前车马如辏纭纭兮如冗中之鬪蚁营营兮君飞蛾之相扑道人弗染弗离莅众守独日啖淡饭三飡暮在苍梧独宿窥天地未生之元握阴阳初度之复有开有阖匪纵匪束渠欲观其人兮寒潭秋月乃道人之面目 
　　余自癸 【 亥酉】 广东告归乃筑室于文水之滨与三五同志昕夕切剂冀以自娱自养不意朋侪四集遂成一讲舍矣因二椅为铭以见以志亦以示诸生云 

　　○大椅铭 

　　大椅者何取其尊严也入乎两室则大不能容厝之中堂则尊不为牾先生日坐于其中与诸生讲习讨论坐起咏歌积疑可以辩折尘垢可以消磨静听不闻车马之声仰视不见飞鸢之过道人立于四墟之表而左右无援固将与天地而为伍何必登老氏之台依稀乎至人之尺度 

　　○次椅铭 

　　次椅者何取其简便也裁之为半床分之为数座诸生旁列于其中则怠者可兴而倦者可卧合志同方相观而相善良知自致无欠而无余贯千古为一息萃群贤于四隅回之琴点之瑟日夜相代于吾前而取之不尽用之不竭虽掉头举臂之下悉修德凝道之真腴奚必焚膏继晷钻百年之故纸乃为孔氏之徒与 

　　◆箴◆ 

　　中州总宪退思堂箴 
　　族谱考 
　　世系考 
　　大宗考 

　　○中州总宪退思堂箴 

　　昔在唐虞笃恭无为寇贼变夷付诸士师士师为是钦哉明刑明刑人服万国咸宁是后刑僻人尤乱延大师治之稍熄复然昧昧我思从欲治平实唯皋陶典刑有成今之典刑外属宪长长十有二弼教时掌维慈豫服实惟土中教弼俗美四方攸从尔乃河濒寇贼连连昼或越人是谁过愆犍为赵子受命维新盍念厥职关时治均嗟尔赵子垂髫进修期为贞儒体备用周今慈总宪宜师皋陶期此中州化行慝消毋曰俗隤拯斯眇跛不曰中和致之在我 

　　○族谱考 

　　自宋王佑公起公大名府莘县人仕宋太祖按事归不合手植三槐于庭吾子孙必有为三公者其子旦仕真宗于景德祥符之间相业独盛及卒谥文正公公之季子曰素仕仁宗亲除諌官帝曰王素真御史目为独击鹘出入将帅三十余年以工部尚书致仕及卒谥敏公公之子曰巩在元佑间任正宗正奏条例玊牒为宋名臣及撰仙源类谱巩生得陆公宋绍兴间仕衢之江山县教谕高宗南渡后河北阻于乱因江山之风俗敦厚乃置田园基址遂卜居于在市之雅儒坊生五子先娶某氏生二子曰通曰进继娶制置使徐德四公之妹生三子曰沂曰荣曰仁沂出继德四为嗣娶璩氏生五子因徐为姓其子通进荣俱承王氏宗枝仁为得陆公第五子出继张庆四为嗣娶金氏以张为姓今不可考徐实王胤五世后缔姻娅遂不复认矣 

　　○世系考 

　　古者天子建德因生以赐姓及世远族繁又各自以其族为氏谓之庶姓宗分氏别如引绳虽杂出而不乱及秦灭典籍什不一存自是遭兵燹暨南北变迁谱牒漫无可稽乂为好事者猎取世冑而冐认之称诩失实诬祖莫甚焉君子羞之余徐姓自宋制置使德四徐公始公无子取教谕王得陆公子曰沂者为螟蛉乃王胤徐也徐之先竟无所考据教谕公遗牒乃大名府莘县人其祖曰佑者宋太祖枢密使也佑生旦为真宗宰相旦生素素生巩皆一代名臣巩生得陆得陆任江山教谕爱邑之土风敦厚遂卜君于雅儒坊娶德四公妹徐氏为继室生三子曰沂曰荣曰仁荣承王氏后沂继德四公荣继张庆四为嗣今不可考矣王氏散处于邑中者有如猬毛而得陆公之王实发迹于大名与王氏迥不侔也此其的然可信者非妄援宋名相以自夸大则徐宜复姓矣自沂一公至四世与王为婚姻遂讳言之且德四公世代既不可考而遂复王姓置德四公于何地君子不忍也矧相沿三百余年像貌血食蜡蜡祝号一承于徐则仁人孝子能弗致思焉慎毋轻易是为考 

　　○大宗考 

　　大宗曷所始法古而从宜也古者别子为祖继别为宗继祢者为小宗别子者天子诸侯之众子分封为诸侯大夫有土田爵邑可传者也故曰继祖为宗所为大宗也虽百世而族人咸宗之继祢之宗宗其继高祖者也五服穷则宗易矣今封建不行士无世禄所谓别子者曷从取之程子曰宗子法坏后世谱牒多乱欲收摄人心厚风俗使不忘本须是明谱系立宗子法为近之余为此惧乃立宗子法而长房消废竟不可得乃求其近似者立宗子家相以辅之五大支各择贤能一人为宗正族有争竞不服先告于本房宗正宗正告于家相会于祀堂议处不许经于官府违者重罚自是讼解不缠紏乃采欧苏谱例为五服分图而增损之各演名行及子于下宗尽则复起上自始祖高曾下至子孙曾玄一目了然矣虽不能尽合于古而维族合涣之道其庶几乎是为叙 

　　东溪先生文集卷之十六终 

　　●东溪先生文集卷之十七 

　　门人　郑景濂 
　　蔡应显　仝校 

　　祭文 

　　祭年丈何春泉大参文 
　　祭程习斋大参文 
　　祭蒋道林提学文 
　　祭先师周二峯先生文 
　　祭尚书毛介川先生文 
　　祭赵中丞太夫人文 
　　祭郝少参文 
　　祭大巡锺宜人文 
　　祭按察使张淑人文 
　　祭申宪副文 
　　祭河南大巡李起庵文 
　　祭窻友王西山文 
　　祭窻友林阳溪文 
　　祭何吉阳年兄文 
　　祭表兄姜明山文 
　　祭友生王维诚文 
　　祭社丈何五竹先生文 
　　祭郑日江文 
　　祭本府李春林尊翁文 
　　祭柴白岩文 
　　冬至祭始祖文 

　　○祭年丈何春泉大参文 

　　维公玅质浸仁郁义畜极而通遂登文陛射策玉堂秉笔入侍乃在迁左掖谠议籍籍众口呶呶咸为公戚驽驴怂慂骐骥蹩??躄谁谓鱼腹中有下石贝锦萋菲正士遂阨吾侪小人朝不谋夕惟彼婺纬忧在王室依依蜀道谁不沮嗔公乃来止罄折随群不屑不惙铲采行真惟此真纯宜百斯年弹冠载起以解倒悬岂其厌世竟尔弗延道之不行嗟我无徒岂无友朋逝莫我告吾质亡矣虽生奚补呜呼哀哉公过兰江惠然我觏倾情信宿如兰斯臭再过兰江我巳出疆殷懃门隶贻我手缄一榻不延径至沅阳我归自郧偶闻讣音三夜不眠泪下如淋自我交公二十四年太学从事朝薤暮盐諌垣挺挺日闻谠言有疑必折有怀必宣如橐鼓风如崖瀑泉匪我莫逆公实知焉孰云此来拊膺恸天病弗我药敛弗我前我实愧公夫复何言呜呼哀哉惟公盛德九卿济济一麾莫顾惟知直巳群绳剌天公默默焉弗函弗徐陟彼华巅宰相怜才旋斥旋复置之巨藩以食旧德匹马迟迟指途言归乃尔坎轲一逝莫回百年梦幻其究何为不与皆亡惟此真际公耽玄说疑我弗授不知元化至人何有吾言的的公未甚释今其往矣吾谁与质嗟我与公道义之媾匍匐赴吊往扶汝柩空堂夜侵万法皆念汝永归下如溜歌此奠诗一樽往侑 

　　○祭程习斋大参文 

　　维　公柯山之英廊庙之秀中慧而文声发自幼大放厥辞我辈咸后乎视青云一跃匪骤春葩争研褒然称首传写高文都城喘走乃试剧邑有掣其肘震荡纷庞籍籍江右中外践更治行卓茂铜虎载迁朱轓迭辏云胡至滇一朝垂脰夜衾不拥朝甑不镏岂不自力景命弗佑呜呼哀哉忆昔与公姻娅相从二十余年如橐鼓风无德不酬无言不庸今其往矣我将谁同伊在湖南贝锦萋菲我中调娱公不尽知今过贵阳兵囷倒囊再拜稽首慰我中肠惟冀回首与子殷懃岂伊一去奄为空云呜呼哀哉汝禄既盈汝寿不豊门祚衰落终鲜兄弟有鶵呱呱有婺在室俯仰无人天为雨泣凡世所欲百不偿一灵车既还山川阻修瞻望弗及涕下如溜歌此奠诗一樽往侑 

　　○祭蒋道林提学文 

　　公抱间气清懿绝伦经以仁义纬以忠信网罗幽颐声诗清峻披华擢秀耻就余俊俗眼苦魔莫辩真纯晚乃发科高视青云帝命西川声问维振督学贵阳士类欣欣耽嗜六经有啜其醇发其精华以启后人厥功未半坎轲莫伸遂尔乞休啸傲泉石掬溜桃冈四方云集驰骋百世有求必获余忝十游每入公户接袂交襟以遨以沂实赖公诲千金一壶退而自考乃缀旧闻日月其逝枉死谁论世儒呫呫百孔千疮回视公墙颠喘汗惶谓公百年洗此大荒岂其微疾不药而亡使我涕泪有盈其眶遥瞻铭旌佳城巳卜我滞西南未遑执绋敬托良朋祭之斧屋公其有知歆此一束 

　　○祭先师周二峯先生文 

　　自逸平之倡道兮迨今寥寥而无闻惟吾师之从阳明兮乃振起乎斯文进则膏泽乎岭之安辰之沅兮退则师范乎后人其行凿凿兮其貌芚芚其政闷闷兮其民醇醇兹良知之用兮奚所为而不凖惟迈志而存道兮不揭揭求名与声敛一元于幽默兮自是为条风为景庶而荣者悴者咸嘘之而为春聊著述以自见兮披华剔秀若太羹玄酒之澹泊而识者自辨其真纯惜凤鸟之不至兮仅覩夫圣道之涯津祗庆门之偃息朽乃皓首于庞耘余辈幼承翁诲中游王门虽参差而互出兮实寻绎乎旧闻惟日月之云迈兮虽枉死其奚论冀一日之尚存兮庶几齅其余芬夫何去此而??歹其真兮纷涕泪之交茵兹吾辈之日孤兮夫谁共业之余殷岂厌世之溷浊兮飘然脱去愀空山而愁人呜呼身为聚沬世若浮云无去无来孰亡孰存庶几不朽与不死者在吾行与吾真陈诔辞以一号兮魂髣髴而来歆 

　　○祭尚书毛介川先生文 

　　我翁幼抱奇姿不利其朴敬义夹持有师前作读书仙岩雅意林壑一朝乘时风云交薄晋入栢台谠言谔谔有忤时宰出倅宁国铲彩混真不屑不惙风霜既多松筠直达帝曰俞哉?兹甸岳网纪淮海仁及辽漠出入 
　　两京眷命优渥爰贰铨卿百僚振刷上属台垣下系喉舌八座尊荣吾衢鲜列方拟扬休勇退甚决桑榆几何忽焉仆别痛哉予忝同庠道义肉骨我有书笥盈君尺牍寤言在耳夺君何速翳昔延伫静观默默抚兹东轩回视西薄良朋萃止鸣琴交作今其巳矣仪刑如昨哀哉我有讲舍承公屡过话及无生欣然而悟凭几遘疾须臾观化当我者缗自来自去死生昼夜孰知其故今其往矣肯綮谁吐抚膺一恸写我诚素 

　　○祭赵中丞太夫人文 

　　郎山毓英诞降贞淑作配泉翁为邦司直萃人间之至美开天路之遐迹笃生贤嗣一掌院而一御医内台外侍彰母氏之劬劬骏发诸孙三桥门而二太学玉琚蜚英追荀氏之芳躅福有流庆声不虚作葢其妇道聿修会见德星之聚祥风披拂偏成澧水之英是宜奎章褒宠而锡诰帔裳生霞以貤荣夫何台鼎之御书未逮而赠赗之飞亟巳扃顾斑衣而有失掩玉户而失声哀哉不才早辱令子之知中联姻娅之好忽讣音之已及乃匍匐而赴告聊陈中圣之觞以表生刍之吊呜呼天无全福人有考祥惟此空堂万世无央尚　飨 

　　○祭郝少参文 

　　嘉靖月日两司诸公奠于少参郝箕南公之柩呜呼公之才猷肃肃秋霜脉脉膏雨宜相清时孰云其旴公之器宇嶷嶷其容盎盎其背优游黄耈孰云弗类顾乃位止于二迁寿跻乎四十身后范范百不偿一谓之何哉命之微不可知知而索乎外者曰才与器公抱不羣之才负兼人之器天下方将以未尽之事责効于箕南箕南当爱其不赀之躯以毕其能事夫何十日倚床而病一夕不药而死使夫有知无知莫不含凄而洒泪呜呼哀哉天既生之必将成之岂天有意于生而人之周旋奉承其天者有未至耶抑生之而复夺之使夫亲戚友朋徒增其悲哀怨号之声以自咤耶呜呼造物者亦酷矣虽然炎炎者灭隆隆者绝高明之家鬼瞰其室公之富既已甲于江之南淮之北则夫盈于此者损于彼造物者亦不能两大而俱集所可恨者一嗣未系茕茕独立白发倚门少婺垂室顾瞻无人天为雨泣差我友朋胡能自抑摇摇丹旌祖奠在侧呚陈一觞写此尺牍 

　　○祭大巡锺宜人文 

　　惟灵祥发深闺光映里素婉嫟夙成温恭克度抱荃蕙以自芳遘君子于中路岂瑶华之弗滋欣白首之至慕陈女史以镜观符皎日之纨素窃凤吹于丹山策骥足于遐步乃睠胤嗣金声玉度扫九州岛之群英奋六翮于天路假高衢以驶力敷膏泽于下土兹者秉钺贵阳长驭远抚牂牁四面而向风沬若不关而自怖兴耒耜于边场戢干戈于武库方将庭舞斑烂声歌上部宠命迭临祥光透户母氏皤皤享此异数胡燕欢之弗恒遂一逝而莫顾徒使天涯游子攀缘号欣百姓奔走而挽车草木凄其而含素某等侍左右于将朞乃长喟而却顾恨追随之弗及徒踟蹰于山步荐春翘而生哀庶明灵之我胙呜呼尚　飨 

　　○祭按察使张淑人文 

　　嘉靖乙卯月日河南两司某等谨奠于大封诰张夫人之灵呜呼惟灵昭族发祥璇闺于嫔令仪棣棣温惠夙成警戒鸡旦相君以文三殿大邦夙夜惟寅义问昭赫高牙缤纷五株载立呱呱一荪谓当百年观此腾振如何出门一嚬再呻灵丹弗药奄为空云天乎胡諐人乎胡痻锦闱昼閴金釭夜沉徒使高堂掩袂独存亦使危弦没齿难寻感切长途澘然如淋吾侪无似伯仲其邻愧不能祖实哀我心寓辞千里侑此一樽哀哉尚　飨 

　　○祭申宪副文 

　　嘉靖乙卯月日河南司某等谨奠于宪副申紫崖公之灵呜呼公以清夷之姿沉毅之器早发巍科再登文陛颉颃今古令闻弥至当其金门呌阍玉漏传节飞辔载扬都人骖列抚一世之莫前视六卿其无色及其云路坎轲青姿垂脰弦高易绝狐疑来诟如弱鸠之在缴声上下其啁啁若饥鼯之嚬呻气奄奄其弥留夕阳在山一落永收呜呼屈伸者势也盛衰者时也存亡者命也吾又何求所恨者一嗣莫系三生块立有亲在堂有婺在室顾瞻无人天为雨泣仆仆一官寿不四十呱呱一女百不偿一磋我朋俦胡能自抑我棺我敛我车我绋山用透??里一觞永诀 

　　○祭河南大巡李起庵文 

　　嘉靖乙卯月日河南两司某等谨奠于大巡李公起庵之柩呜呼公之盛德抑抑其容恢恢其度中台委蛇金瓯独覆孰云其诟公之才为凄凄秋霜脉脉膏雨陶钧万汇弗震弗渝孰云其盱公之状貌岐岐其童皤皤其贵功成身退百年委蜕孰云弗类乃位止于二迁寿不满四十身后茫茫百不偿一天实为之谓之何哉虽然天之生公夫岂无意既纵之以盛德挟之以才为而又隆之以状貌葢二江之流峩山?眉之胜蜿蟺磅礴锺于君之身者为独盛宜乎积之厚者觞之寖大可以被四海小可以泽一国之民夫何三日不起以至于病十日不药以至于死使夫有知无知莫不仰天而搥膺岂福善祸淫之理不可必于冥冥而天之君子人之小人二事较勘若方葢之于车轮某等既辟既菑方祈秋获同舟共济遽矣兰旌虽初心之未易忽四顾其怔营既敛既赙我车我軿聊陈中圣之觞庶恊灵修之应万里呱呱若不比肩天如有知必且蝉联永归无憾举我一笾 

　　○祭窻友王西山文 

　　维公宅心洞洞制行卓卓孝友冠于乡闾风槩振乎流俗世方争利而弃义彼独舍其所争取其所弃为道义之郛廓早游阳明先师之门日讲良知格物之学耽于道腴世芬漠漠朋俦会聚日炙日渥靡言不酬靡德不洽胡燕欢之弗逞竟一病而弗药伤哉良朋数十推余二翁今去其天后学奚宗公培其德必华其宗子姓蝉联报德亦豊堂有遗像室有遗嬖凈垢皆空孰云为累聊陈中圣之觞少旌挂剑之意 

　　○祭窻友林阳溪文 

　　翁之状貌嶷嶷其容浩浩其气俯视一世孰云其盱公之学术开陈大端上下古始亹亹千言孰云匪宜譬诸巑岏之山百寻之干敛其英华于腹心而毕吐其蕋有不足以揭揭乎而乃屡试屡抑大翫于辞而与世抹摋何耶晚贰南陵士论翕然阨于险壬中路以颠行殊见疑竟尔偃蹇呜呼人有遗技天无兼全故巨才虽掀揭可喜然外匏中稿恒不适用而突梯卷脔刓方规圆为世所贤遇与弗遇于公奚嫌所可恨者方筑室于溪东与西山阳溪朝夕讲肄以淑后人胡旬日之间相继论没使余涕洒横流欷歔而不可禁呜呼公视死生如夕与晨步不惮劳疾不云呻有化非亡有隐非沦我独何为洒泪沾巾侑此一觞以写此心 

　　○祭何吉阳年兄文 

　　万历乙亥某以清酌之奠拜献于户部右堂吉阳何年兄之灵曰公之人品如高山大川鲸鲵出没一口并吞公之文章如海帆驾风排山倒岳千里茫然若夫以道德为巳任以圣贤为我师友问诸答去其漓糟附以至理能者欣欣跛者亦起虽有一二谗慝亦云消雾释不崇朝而解颐所谓豪杰之士无所待而兴者非其人耶余与我公为同年莫逆海内屈指惟公是先促席剧谈终宵忘眠虽朝野之出入山川之阻修有怀耿耿靡所不宣舍亲毛子经商贵地每修片楮达于门下公亦虚咸下问起居必虔登泰山之绝顶塞穴地之漏泉超然独运不落言诠此不肖之狂态公乃置之座右以代韦弦庶几顶门一针腠理复全乃今巳矣不觉戻下如泉呜呼哀哉旧夏五月附舍亲天书自谓与兄年跻古希恐后会之无缘日月逝矣一朝化化平生著述犹木末之随风前公欲修荆志一书藏之名山以贻后人今则巳矣藏之与待尚复奚言乃今千里讣音宿草满前哀词一幅陈其豆笾尚飨 

　　○祭表兄姜明山文 

　　隆庆壬申仲冬某以清酌之奠拜献于表兄姜某之前呜呼惟公赋性温和孝友兼至穷经兀兀曾下三冬之功学海茫茫殊无一线之路乃弃诗书而任法律舍远大而图近功趋走藩司二十年心惟致主条陈出纳十余事志切时艰救人之急而百金不吝同侪感其恩承上之命而一语不遗舆论称其善虽处三途末流声雅有名公之气度且轻才重义睦俗善伦在司而坐食者奚啻十人游湖而挈席者相继于道送往迎来之费囊箧遂致箫然弃职归家之日亲朋亦复冷眼公则视之若无一不介意不亦难乎义方庭训曲成令子云蒸豹变掇拾巍科荣归昼锦舞彩衣以悗亲子侄森罗合羣方以献爵乃歌南山之诗载张翠凤之帷公则于于怡怡坐于堂上享百龄之寿算聚人间之至乐似可羡也夫何献酬未几而西山巳裂头童春而不歌草木凄而下咽不亦可哀耶余忝至亲号称莫逆早则同游中年不倦虽在晚景之余不负初心之剑爰讣音之巳及乃涕下其如泉卒陈平生之词髣髴灵修之荐呜呼哀哉尚飨 

　　○祭友生王维诚文 

　　万历乙亥徐某率同志祭于明故秋元王维诚之灵曰惟君幼抱岐疑高才多识长入黉宫同侪避席埋头书斋焚香点易晨兴夜读方修席上之珍雾豹迷蚪未遂风云之会然笃于其亲友于其弟薄于其巳公于其众不有可贵也耶方家之未理也父柩在途母叹在室奴仆窥伺婚嫁未毕譬诸龙亡而虎逝斯变恁之百出及家之理也柩者以厝叹者以息悍仆钦承弟婚妹毕譬诸虎豹之在山则藜霍为之不食房舍改新土田垦辟揆厥所由伊谁之力宜皇天之默佑开百年之寿域胡为乎一病弗药竟尔奄息哀哉所可恨者一鸿剌天两桂堕地四丧迭临蔓草交陛此君之含凄于九泉而未巳者赖有一子一弟方尔振扬乘彼白云归于帝乡亦奚感耶余与汝辈讲学于文水之滨方期左提右挈一壶千金今汝往矣夫谁共业之余殷是以口吞声而巳咽涕横臂而交裀公其有知歆哉 

　　○祭社丈何五竹先生文 

　　万历二年徐某率同志祭于五竹何公之灵维公才高而文多慧而智早誉黉宫翘首群试平视青云一跃可至命与仇谋中年沉滞晚起贡途千人廷识公名十六补以善地广昌多士曲为陶铸能者欣欣跛者亦跛振铎南扬谗慝辄起拂衣归田讲学文水朋主斯文联袂同志尚冀暮龄庶几少禆一忿弗惩祸端立至牵曳三载莫邪亦脆抵家未岁一病莫起伤哉我公有学未成有才未试有田未甾有子未继胡为落落奄尔弃世老妻倚棺诸子号涕会友哭临表以情素笾豆筲陈幽怀千绪公如有知灵魂来只尚飨 

　　○祭郑日江文 

　　隆庆岁次壬申徐某等祭于处士日江之前呜呼公以纯朴之资道义之廓幼从阳明之高弟竹然有志于圣学其气稗晲一世而竟弗大其　　　其早岁炎炎中年沾沾如飞鸟翱翔于丛棘之中而未获其所骞迩者圣上洪恩开拔选贡而公实居其前顾鼓箧之未终乃弗药而宾天伤哉据其生殖弗逮乃兄之十二四方同志来者倒囊而应之亦不见其所牵虽其迁缓不切事情为俗人之所诋然抱璞见素颀然而骨立者油然而道真得不为君子之所欣耶促席剧谈有怀讲舍之中倒困衔辛不负初心之剑仰高风之乐易涕流浪其如汪行彷徨而无徒悼舍此其奚堪云云尚飨 

　　○祭本府李春林尊翁文 

　　万历七年癸丑徐某以清酌之奠拜献于处士大封君李某之灵呜呼维灵其心洞洞其行卓卓其色怡怡其气落落丛于万竹之中斗室安居致琴自乐敛一元于空虚不用之地维寂维寞自是为条风为景庶为春葩之渠为秋莲之壑皆是气之发荣而充拓乃胤厥嗣金和玉节浑然天成长才大器举世绝伦有边孝先之经笥负杜征南之腹兵兼而有之非公其人其举于乡围也大放厥辞高步青云飞丹山于内地擅一省之魁名乃居大学诗书弃余发其真醇坐皋比以讲易动六馆之倾听乃擢州守抚字惟勤震荡纷庞江右驰名乃陟衢贰仁育义正弗雪于茕弗畏于明厘革宿弊天时称乎爰佐贤守左右其承内涵光和外恊端贞何参共济汉祚以宁方敷泽于下土成不世之至仁胡燕欢之弗恒忽朴音之是临使天涯游子抱终天之戚心殒绝而泪交膺百姓奔走而挽车草木萋其而含辛哀哉余辱翁如昔论交于贵竹今屡顾于园林方握手而谈道无诙谐之俗音子辈承诲枢衣日深顾所事之弗终心哽咽而谁伸恨追随之弗及徒踟蹰于山扃荐春翘而生哀庶明灵之我歆呜呼 

　　○祭柴白岩文 

　　万历巳卯徐某祭于处士白岩柴先生之灵呜鸣维公性资超脱与世绝伦斗室安居希环中之趣气味萧然似野外之僧遐想黄虞不远俯视宇宙纷纭晚耽诗句口不绝吟不离沙砾之内超然玄珠之寻斯世斯人而岂多云所恨平生偃蹇不伸继娶并不举子遗女竟尔沉沦内无应门之童外绝强近之亲我窥其户閴乎无人钱天入手随时飘零东户并无宿粮西室有如悬磬荣公老带索原生衣结鹑兼而有之非公其人耶抑又闻之得乎天不得乎人不失为君子得乎人不得乎天不免为少人二者交勘断乎云云公东西闲走足不暂停穷冬欲入天台谒敬所公于城中余止之曰公骨如柴立气不周身年过古稀一旦不讳谁与舆衬公不为止入台往??歹半月抵家竟尔欻沉伤哉余退居林麓与诸公晤语日新胡数载之间相继沦没使余欷歔而不可禁呜呼公素入大雄氏之门视死生如昼夜等世界如空云步不为劳病不为呻有化匪亡有没匪沦我独何为涕泪沾襟恨汤药之弗躬徒怅望于门扃覩宿草而生哀庶明灵之我歆尚　飨 

　　○冬至祭始祖文 

　　于赫徐氏有繁其宗遡流徂源沂一先公公自王孕德四是继甥舅相承气味则类一抽五枝有硕其干自一至七二女疬男男脆其次四承其宗是谓本枝其派尤弘自是蔓延大宗小宗别枝分汇悉公所锺自我先君聪明绝世不食于朝尤精文艺爰抱至性宗党是隆置设祀田以祭沂公子姓振振爰广淳风肆予小子明发不寐奋志苦学继登文陛出典文衡遂司九牧思我先公惟日不足乃创溪堂睦宗合族殽仪既设礼度孔闲凡我宗人世世弗愆我祖有知鉴此一笾 

　　东溪先生文集卷之十七终 

　　●东溪先生文集卷之十八 

　　后学　孙国梁 
　　毛化鲲　仝校 

　　书启（一） 

　　奉洞山尹老先生论平赋书 
　　奉毛介川公书 
　　答毛介川先生论出处书 
　　奉介翁论神理书 
　　河南奉何吉阳年兄书 
　　答何吉阳年兄书 
　　又论道器书 
　　湖广答蒋道林提学书 
　　又论三教同异书 
　　湖广答王在庵书 
　　南阳奉何春泉年兄书 
　　与掌科论阴符书 

　　○奉洞山尹老先生论平赋书 

　　旧冬驿丞赍历草率候兴居乃辱曲赐珍函慰勉数四若望生真能不负于门墙者暂愧当何如耶不才质本庸下性暗趋时深惟恩师之教终岁走曾未息肩庶亦几少禆一二然而师心自用罔知阖押故生员稍知所趋而士夫怨剌者多矣非翁其谁全之恭惟师翁新命重斑朝野拭目相时度德不震不慑以消未形之患此其机也讵以一政之间一人之谪为趋舍耶故曰惟大人为能格君心之非又曰果哉末之难矣圣贤之用心每如此师翁有凤凰千仞之志而不能与时俯仰此不肖之所知也然而外蹶内忧上下皇皇未有甚于斯时者也正当静观其变而为之所毋以一洁为高大臣以一身系天下之安危故志存社稷而巳不与焉不肖平日自处不择险易不分尔我故同僚久久亦甚相信初至即闻师贼将作屡告于两司诸公而皆不答以谢巡抚讳言之不两月而变作屡进危言一日而三忤于当路所知戒之曰汝为提学何与此遂闭口不言二日杨公诧曰汝言甚有理吾方用之岂可以此为讳遂奋不自顾征民兵五千克期将战生曰此不练之兵难以应敌姑拣其勇者二三百人以为先锋不然弱者退而勇者亦奔矣不听卒大败马军自相踏蹂者千人报至城中震骇杨公三更召问计生曰事急矣请出库银若干　募壮士五百可以出战众抚掌曰甚善遂以生与赵宪长分头召募不三日而得勇士五百人杨公曰无甲奈何生请造之五日五夜制纸甲五百副送进勇士即披出上马襄城与贼对垒贼直前一勇士抽矢一射贼坠马众大喊一声曰贼败矣贼遂北几歼尽其勇士即所募之人也当我军告急例当赵宪长行渠以疾辞生请代之抚公曰汝文宗岂可相烦生以有事之际岂分彼此遂整众至许州分垒迎敌贼败乃还功成受赏不才亦谬及七人之数旧有谢执政之例同寮及之曰岂有受赏于朝廷而谢执政之理众皆掩口而笑或曰迂阔不半载诸君皆相继以此迁去所知以此诟生生曰提学受赏踰分也敢他望哉不揣偶及此亦以荷翁之教最深故直述以见区区耳展侍未缘临风徒切便中毋指教尤荷 

　　○奉毛介川公书 

　　古川归承惠教拳拳若望沉冥之人能助道腴之万一者所谓询于蒭荛不自满假之心也诚而是何患不超人圣域耶大抵学贵有根孔子自十五志学时巳立根矣三十四十皆所以栽培而畅茂之至七十从心不踰则木之成就以至森天矣不才少年有志迄老无成亦以根之未立故屡起屡仆终亦必亡而巳矣吾翁不知生之不肖玉函二三借听于聋是徒见少年志气或可鞭策不知老马穷途筋力巳疲矣此根虚明无体应用常寂放之则失拟之则乖孟子曰必有事焉而勿正此其存之之法也不拟不失常在目前不须防检不须考索葢存久自明钩玄多误何思何虑性乃孔昭故能通昼夜一死生矣既得之后切须保任凡百可好悉能坏之所谓无然畔援无然歆羡此其保之之法也近构书屋朋友会集颇多自分孱痛无能振作然亦随分相策励而本体真截未敢轻言非　翁其谁望之草草布复余情种种不尽 

　　○答毛介川先生论出处书 

　　前蒙赐教有秋风莼鱼之思巳具启烦姜贡士布复谅厪记室矣乃复有八月合并之说令人且喜且愕喜者喜其来归以启我也愕者愕其洁身以忘天下也庙堂倚毘方隆　执事告休遽切其所以自处者何如耶用之则行舍之则藏孔子惟许颜子者葢其意必尽消固我俱忘卷舒随时欛柄在我如神龙之变化能大能小能飞能潜无所往而不宜也若少存意必之心虽行于外不失中正之义而毫厘千里巳非实际故曰夬夬苋陆中未光也然此出处之际如人饮水冷暖自知非他人所能悬断也何如何如草草奉复惟高明亮照 

　　○奉介翁论神理书 

　　瞻仰日久闻宝舟忽次河下曳履出迎登舟问候见尊体羸甚归而不释然者屡日海内同志者固少一邑之中得如吾翁一味担当谓之真同志岂不尤难乎吾邑近来落落不振仰仗同志共明此学继阳明先师于不坠者不啻饥渴之于饮食也何能顷刻忘耶闻携一方丈随行生尝究心于此有年矣毕竟推寻去道实远故不敢一二浮沤目为大海全潮也白沙先生诗曰元神诚有宅灏气亦有门神气人所资孰云老氏言下化泥其迹上化归其根至妙恒在兹自余安足论修养之家规规躯壳之隶尼于迹者也上智之人究心神理之窟归其根者也二者精粗较然矣白沙曰神理为万物主本长在不灭人不知此虚生浪死与草木同腐臭可不长太哀耶一点神光昭昭晃晃葢天烁地未尝遮蔽未尝止息人惟为妄情所结缚如翳日之云眯目之砂遂失其光明之体矣即今不论对众独处行止坐卧时时参究默默体察境上有顺有逆此一点灵光不为境移人情有向有背此一点灵光不为情迁此身有衰有病一点灵光不为病苦自知自信自觉自修妄情瞥起当处消魔不容丝发潜藏如握金刚宝剑于此东来也斩西来也斩直斩至无可斩处则神光一朝透出晃晃常在目前山河大地明暗色空以至日用应酬种种呈露皆自神光妙明中流出所谓万化生于身宇宙在其手者岂虚语耶不才一向留神于此不敢向人强聒恐未之信祗取诬耳非吾翁其谁道之向蒙有书约会于普明寺彼此道均每月约期先备鱼菜行粮于寺中为数日计有志者不限其数要在讲明此学生笑而不答以朝廷方拟大用翁岂区区所可妄援也今其时矣不知可践此约否耶谨具启奉候不觉缕缕葢情之所至言亦至焉知我者谓我心忧不知我者谓我何求眸讲舍无任悬切惟高明亮是荷 

　　○河南奉何吉阳年兄书 

　　汴城两辱手教提撕恳恳怀中至宝积之数夫若欲剖符与弟分之顾簿劣奚似以堪承之敢不夙夜秪承弟以此意得之匪艰守之为艰所谓守之者非徒保任而巳将以新之也故曰君子之学必日新日新者日进也不日进者必日退断断乎不可易也若曰圣人无所进退亦世俗相沿之说耳不然尧之兢兢舜之业业果何事耶弟离家半载自洧颖南汝一路延袤几千里盛暑途中吏书相继病去所幸些儿活计不敢放下故虽劳瘁百倍而精神不疲更冀少有进步耳承示俨若思体叚固见深造但当更上一层毋为影子所遮尤鄙人之所深望者也何如何如弛担光州瞻望伊迩敬此奉候代伸　起居伏惟台明亮照无任恳悃不宣 

　　○答何吉阳年兄书 

　　奉违日久忽承手教亹亹数百言虽耳提面命何以踰此敢不秪承窃谓老氏以虚无为宗其弊也流而为练气佛氏以无念为宗其弊也流而为因果吾儒以六经为训其弊也流而为著述皆其支流末裔耳今坎离交构炼精化气之说岂老氏致虚极守静笃归根复命之宗旨耶承示友问诸录亦自窥见大端但仁以守之而巳复有如神之气一叚采其精华打并灵府长裕无穷似支离其径窦不如友问之径约也大抵持志养气原无二事明道曰若持志之外复求养气以助之如人在西京必须东京以助之岂有是理此朱子心与气合之说卒为延平所不取也延平曰某曾见畔援歆羡之时其气亦舒畅未必是正理岂所谓浩然乎故浩然之气必须心得其正时识取矧今道家云云乃微躯起念去道日远安可执之为尺度乎远望荆湖如在咫尺何能飞越一倒倾耶缘便草草奉候惟毋靳指教尤荷 

　　○又论道器书 

　　承论道器云形而上者谓之道形而下者谓之器曷云道无声无臭是也曷云器有为有执是也旁引老氏有生于无为证其言似矣然道非器不偶器非道不形离器于道则堕于无声无臭之中其弊也罔离道于器则囿于有为有执之内其弊也固胥失之矣老氏曰天下之物生于有有生于无其论未失也东晋诸贤得其说而张大之以天地万物悉归于无而礼乐刑政纲纪法度皆无用之赘疣其弊也中原板荡宗社丘墟非罔之害耶世之局方之士挟其一偏一曲之学执之以为是不亦固耶若晏婴子产之智精于物理明于礼度亦春秋之名贤也君子不谓知道者以其囿于器也孔门之徒至于三千自颜曾外孔子惟许子贱为不器故曰君子哉若人而漆雕开亦曰吾斯之未能信信者信此而巳若子贡之颖悟绝人夫子乃曰汝器也岂不以亿中之学非屡空之比多学而识亦不免囿于器故曰君子多乎哉不多也又曰吾与汝弗如也其警之也屡矣而子贡不悟曰夫子之文章可得而闻也夫子之性与天道不可得而闻也不知文章乃性与天道之显者性与天道乃文章之微者体用一源显微无间而可二乎哉故闻即不闻而闻其闻者堕于闻者也见即不见而见其见者堕于见者也即此见闻知觉之中而超乎意言象数之外故高不堕于虚无卑不涉于形器而道器贯矣高明以为何如 

　　○湖广答蒋道林提学书 

　　桃冈参对尘垢顿消葢真机活泼不言不喻稍加安排即涉溪径矣但兹言骤语学者便有喜空虚厌实履之病纵有把柄亦只是弄精魄底汉稍涉世故即易倾倒未足贵也吾翁所造甚卓得千古圣学之秘而教人则因材施设不主一端登公堂者士无贤不肖皆得有所持循不至擿埴堕堑真足以救近世讲学之弊也叹服叹服高徒持手教并日录至因公务仓迫弗及欵留迫今为梗缘便草此布谢伏惟为道自爱无任惓惓 

　　○又论三教同异书 

　　承谕三教同异在毫厘之间耳尝以此质于阳明先师曰只此毫厘之差亦难言矣惟濂溪明道曾从此过余人未易知也往往百犬吠声自相阿附毅然以为崇正学亦五十步百步之闻耳世之辟老氏者以其虚无也考其言曰窈窈冥冥其中有精昏昏默默其中有物未尝堕于无也辟佛氏者以其寂灭也考其书以无念为宗曰无者无诸尘劳之念若真如之念何曾无则又未尝断灭也以是按之岂能伏其辜耶明道曰世儒辟佛氏者亦佛氏自不以为然者也但未尝深究其书耳且老氏曰无欲吾儒亦以无欲为要佛氏曰惺惺吾儒亦以惺惺论敬佛氏曰静坐吾儒亦叹其善学佛氏曰人我最高吾儒曰平物我佛氏曰不在内不在外吾儒曰合内外此何以别乎明道曰以吾观佛书句句合然而不同又曰佛氏只到止处无用处吾谓佛氏自有佛氏之用今之宗其教者堑山填谷遍满天下岂为无用但其刓法而窳轨缁素而止观施之于天下国家则有所难行然亦随方设教云尔如姚兴梁武之徒不能深明其教而槩欲施之于国家故亡不旋踵而斥之者则又欲人其人火其书二者皆非也老佛之道与吾儒同而欲绝之于世老佛之教与吾儒异而欲施之于世此异同之辩卒譊譊于天下迄今未定也善乎文中子曰佛西方之圣人也用之于中国则泥此千古之断案　执事以为何如 

　　○湖广答王在庵书 

　　奉违光范忽忽四稔向风瞻企无日敢忘弟在汴课业诸生奔走下邑场毕值小儿故于真州情绪荒落恳祈归田而抚按反加保留转次荆湖携孥从维扬入故里一觐　门下以偿积悰讵意倭寇塞路乃从麻黄径入楚境迨今殊快快也仰间乃辱手教远逮捧诵数四真如彩函自天而降喜慰曷可名言即欵留一饭细访动息但渠言反复恐有欺罔且信且骇恭惟吾翁学承千古抚视一世海内同志望下风而拜余光者如百川之归东海鳞介之仰龟龙也道高见忌龃龉于时不足言也正宜阐扬斯道以淑吾衢使后生小子获所依归日寻良知之学其视世之利贿如风荡尘砂惟恐一眯吾目而洗濯之恐后岂其弗克反扬其波而助其澜耶不才马齿日隳碌碌无成回视前途殊可哀痛方将疾辞归田从事于在庵精舍谅分半席以祈新得以订愚顽倘由兹日真日跻如大寐之获醒虽朝觉夕毙可也亦奚所觊乎风雨桑柘道义肉骨临楮惘然不知所裁 

　　○南阳奉何春泉年兄书 

　　季夏至南阳令亲南滨家人回曾具启奉候谅厪记室矣弟离家巳半载自洧颖一路至南汝延袤二千里以地方荒歉每县必亲历之庶几将勤补拙少殚乃心焉耳若曰圜冠方屦渝变其习欣欣然有所向者岂弟之敢望哉伏谂执事光膺宸命位陟南曹养兹元之手以收溶日之功此其所系岂浅浅哉视弟碌碌奔走竟无寸禆者何啻霄壤耶瞻望南台益增涕恨未知此后良晤何许也颛人奉候少纾下悰伏惟曲加珍卫以慰瞻依 

　　○与掌科论阴符书 

　　承谕阴符经乃战国阴谋之书朱晦庵注释之过矣余以为不然昔杨雄作太玄法言以艰深之词文浅近之说好之者以谓过于六经若阴符书中极有至言未可以诡异而忽之也吾固表而出之其曰人知神之神不知不神之所以神也人有思虑知识神矣然有所住则有方有方则限于一偶而不能神天下之神无思无为似不神矣然而通天下之故尽万物之变者此也非不神之所以神乎此理易中具言之非阴符杜撰也又曰性有巧拙可以伏藏九窍之邪在于三要三要者何耳目口也人开眼便逐于色闻于声神驰形散何能作主惟于三者而制之则外无所婴内无所著神定而形完可以变钝拙而为巧智矣又曰瞽者善听聋者善视绝利一源用师十倍即庄子所谓用志不分乃凝于神瞽者听聋者视志不分也故能善天下之视听绝其一而专于一则其功十倍矣神之所以神非以此哉又曰天发杀机移星易宿地发杀机龙蛇走复人发杀机天地反复其盗机也不可见莫能知似战国阴秘之书也不知杀机者只是变人运用之机如弩之发而其机在牙毫厘不可??八也得其牙而制之则阖捭在我张弛在我百发百中而天下莫能违也又曰君子得之固躬小人得之轻命如汉唐诸名臣得其机而善用之故转移君心枢纽时事以成天下之大功所谓君子得之固躬固躬者安其身以安乎国家此机不可无也仪秦之徒亦窥见此机故揣摸人情曲尽事变縰横六国世主无一不信其说但其用之不善以济其贪欲之私故至于杀身所谓小人得之轻命此机不可有也又曰自然之道静故天地万物生天地之道浸故阴阳胜阴阳相推而变化顺矣余谓天地万物之道静故生阴生阳而万物化生亦翕聚发散理自然也然天地之道浸故阴阳相推而变化顺浸之一字最好玩味阴阳渐渐消长故能运化寒暑之极至于折胶流金而物不以为病者其变者渐也使此二极者相寻而狎至则人之死久矣圣人之化如寒暑昼夜亹亹而不能自巳者亦渐也故虽变革之际亦必巳日乃孚革而信之不骇民以强其所不欲天地圣人不以浸哉细详阴符前后三叚一论用功贵乎专二论施为在乎机三论成功在乎渐而总之以不神之所以神也中庸论至诚能经纶大经立大本知化育而归之以苶所倚易论范围天地曲成万物通乎昼夜之道而知而括之以神无方而易无体湘符合也惟诚则不倚惟神则无方无体兹其成经纶范围之大业也圣人岂欺我哉阴符经出于鬼谷鬼谷宗乎老氏皆古之格言大训不可以诡异之书而摈之也故从而表章之惟高明折衷焉不尽 

　　东溪先生文集卷之十八终 

　　●东溪先生文集卷之十九 

　　曾侄孙　徐廷瓒 
　　徐廷璇　仝校 

　　书启（二） 

　　奉堂卿徐蒙泉书 
　　荆州奉泽门衰掌科书 
　　荆州奉曹纪山年兄书 
　　荆州奉五陇何太守书 
　　荆州奉清岩胡抚台书 
　　奉玉华高巡抚书 
　　奉本司大参杨槐村书 
　　答游让溪巡抚书 
　　奉徐水南书 
　　奉西山病中书 
　　答西安梁大尹书 
　　奉见田余道长书 
　　河南奉裁翁杨抚台启 
　　河南奉东村曹抚台启 
　　河南奉请邹抚台升部堂启 
　　奉吉阳堂卿年丈书 
　　奉王西石兵部正堂书 
　　奉王龙溪先生书 
　　奉仁和陈梅江书 
　　再奉梅江陈父母书 

　　○奉堂卿徐蒙泉书 

　　一别十五■〈礻冀〉矣遐高情无任驰遡往岁想车驾从荆门入京弟适公出竟不获一觏怅恨何如前后裁候数四不知曾厪记室否耶梦中谆谆寤语不啻数十次觉而??八然自失者竟日岂梦而遇梦乃如是耶抑梦者真而真者梦竟不可知耶生自岭南归筑室于溪东与同志日相切剂更觉精神攀悬崖坐石磴倦而颓然自适冀以终焉耳吾丈遭时遇主与诸贤秉钧对轴涤瑕荡秽以复隆古之治兹其时也不才稿死岩穴所获多矣不佑曾及鄙人否耶缘便草草上候少纾旷悰伏惟钧照是荷 

　　○荆州奉泽门衰掌科书 

　　日者梁园曾聆清诲一洗尘凡嗣是风霾易缁怠弃参半未克少续高风惭恧何如伏惟　执事德恊朝野望重台垣波及湖湘故园增彩不才叨窃地方适川湖泛溢石首诸堤尽行冲坏沃壤变为沮洳老幼呼号于道失今不筑势将日甚不揣愚昧具呈两院摄处银四十两募工修筑巳有成绪矣乃辱惠教拳拳无以自续便中乃敢附闻之倘赖幸成其功亦图报于万一耳草草奉渎伏惟照宥是荷 

　　○荆州奉曹纪山年兄书 

　　日曾扣府备讯　动息无任忭跃仰间乃辱玉函远?　腆币承筐秪领之余益增感激以翁丈之高才绝识晋之士子一经品题郡无留良矣如弟补苴目前何足道哉近窃荆南上隶军门不属抚治每一转辄七千里加以省城往返每岁计行二万余里所谓日月驰于道路筋力疲于奔走而发种种白矣视昔梁园谈笑聚乐如隔人间不知吾兄曾追念畴昔否耶缘便使率尔附谢余情种种不尽 

　　○荆州奉五陇何太守书 

　　向在京华周旋履舄向风之恋如或见之嗣是奔走未挹　清风私念启廸良用深媿旧冬入境曾具新书　　谅厪　门下矣近缘土兵调发居民俶扰兼以川湖泛溢田无粒收老稚嗷嗷相携于道事势至此不知天道竟何如也忧时如兄亦曾动心否乎晤语未缘瞻企殊切余不尽所欲言 

　　○荆州奉清岩胡抚台书 

　　旧夏盛使来武昌知夙驾还朝朋来胥庆无任欣忭不才叨转满拟省家适倭寇塞涂不获巳遂隶上荆南矣职司土兵调发骚然水旱频仍流离道路矧积岁之逋负并征边陲之守哨告急事势至此如羸疾之人以糜粥养之犹且不给又从而敲朴之其能存乎吾兄素抱经世之志亦曾念及否耶敬因下吏代候兴居伏惟为宗社自爱无任惓惓 

　　○奉玉华高巡抚书 

　　贵阳幸托左右自分疏庸动多获戾乃辱高情洪庇　曲赐提携虽父兄之于子弟何以踰此迨今铭刻罔敢諠也镇远奉别即赴岭藩莅任未几偶感热瘴延绵数月乃获告归筑室溪东朋汇四集昕夕讲肄庶几末齿少冀寸禆耳他奚敢望耶伏惟吾翁脱屣尘寰笑傲泉石而公子高贤联蝉杰出又获令亲吉阳翁为之耆英嘉会人间乐事无踰于此矣不才南望荆襄云梦之间祗增慨叹而巳何缘追陪杖屦以謦欬于其侧耶缘便草草代候兴居伏惟垂照无任恳祷不具 

　　○奉本司大参杨槐村书 

　　癸亥安仁一会忽忽八稔促膝剧谈通家雅爱宛在目也不才自岭南告病抵家与三五同志昕夕讲肄不意信从者众遂成一讲舍矣僻处山间士夫罕接令兄皋村翁动息杳然贤郎项背相望□科继志者多矣楚越相去辽绝不知吾翁曾合并长沙共惧于一堂否耶以　翁之高禾重望猎致内台久矣而复借重浙藩者葢古之大臣出处州郡入典枢机历天下之险夷覩生齿之休耗然后当大任而无疑　翁之所以迟回数四者非以是耶负痾林下碌碌如昨无缘登堂一纾旷忱缘便率尔代候伏惟台慈照原无任瞻企不宣 

　　○答游让溪巡抚书 

　　生岭南时曾具启奉候乃辱赐答兹时生巳过庾岭矣抵家碌碌诸士夫处俱不不敢通书问葢山人分宜然也惟翁玉函先施情谊恳恳祗领之余益增感愧然谓完名全节则过与也忆与　翁在辰州时曾戏我曰汝平生学问止一幻字故名宠得失澹然生笑而不答乃今获遂夙心矣近筑室于水涯竹木颇幽对境颓然与三五同志讲肄其间庶几暮齿少冀寸禆耳昔刘元城家居士夫过金陵访之曰公暮年何以度日公正色曰君子进德修业惟日不足何言度日故临逝之时有震雷暴雨天地昏黑之应岂偶然哉缘上天赋我一点灵明葢天覆地耀古振今未尝遮蔽未尝止息惟一切攀援爱欲顺逆取舍诸境所迷遂失其光明之体矣即今不论行止坐卧对众块处时时参究默默照察念中有得有失此一点灵明不为念转境上有顺有逆此一点灵明不为境移自知自信兀兀孜孜妄念瞥起当体消融不容发毫障碍繁枝既披灵根斯沃所谓美在其中而畅于四肢发于事业者此也灵明不我复耶　高明何如何如便中毋惜指教颙望颙望 

　　○奉徐水南书 

　　日者匆匆一会遽尔别去信良悟之难也怅怅何如承示颜子不远复工夫关涉甚大作圣无踰于此者一念纔起失之未远乃可复也稍迟则滋蔓弗可制也然一阳初复必静以养之先王以至日闭关良有以也夫复之弗早养之弗豫制于事为之末而忽于念虑之微不免屡失屡复是谓频复频复不巳即为迷复一间耳可不惧哉圣人无复复者贤人之事也有失而后有复复则无妄矣有无妄然后可畜畜则有诸巳有诸巳则美在其中而可大谢上蔡曰学贵有根譬如树木有根乃可栽培灌溉以至直立有诸巳则植立矣立则斆敦复而美大圣神可至矣非一阳之复其曷以哉然须藉明师良友点化夹持则不劳而功成矣故曰休复之吉以下仁也谅哉人便草草奉复余不尽所欲言 

　　○奉西山病中书 

　　连日弗获躬候贵恙歉歉偶阅高僧传曰识业茫茫无本可据未尝不废书而叹曰生死之际不其大耶所谓本者何只是平生用功结褁处故可抵敌生死此本有大有小如商人赀本有十金者有百金千金者要之皆可就用若无此本生死茫茫随识业而去岂能自作主哉识者何只是意向所滞处一切世情是非分别之类皆识也滞于识则不能见性今上自公卿大夫下至农工商贾皆有所业识随业转业以识成巳落巢窠矣故曰之所思在是夜之所梦在是至于死生所临变怪百出皆由此识所转岂能超出生死之外可哀也哉今病势如此乞验平生用功赀本可敌生死否不然虽遍览诸书叹谈微妙拱手听伊处分甚至手忙脚忙祗增感叹而巳竟何益哉曾子召门弟子曰启予手启予足战战兢兢如临深渊如履薄氷平生保全此性故生死之际凛然不乱其曰吾得正而毙焉耳吾何求哉葢可见矣 

　　○答西安梁大尹书 

　　不才退居于文水之滨日与同志私相切剂不意信从者众遂成一讲舍矣然而敝邑士夫多退让乡人每肆狎侮之或曰木秀风推自哉然也昔尼宣尚有东家丘之诮而削迹伐木者满天下自得子路而恶声不及于耳今内无子路左右之亲外无上下信从之庇其能免于世乎余曰不然君子之抚世也无常是亦无常非时乎金玉则金玉巳时乎瓦铄则瓦铄巳非金玉其贵而瓦铄其贱也时焉而巳尔时既至也则应援而起时不至也则反一无迹是故披褐而怀玉抱道而自珍不蕲人之适巳也自适而巳矣不虞人之不信也自信而巳矣据梧曳索日与诸生相枕藉其视一切荣辱得丧万变起伏犹太虚之浮霭往来耳奚足以蔕芥于中哉曩在中州曾与诸生痛讲一翻迨今二十年此风未艾也公时方垂髫乃能记忆其畧而睠睠若此亦见中州人物宛有伊洛之风而东南土脆俗薄非所企也兴言及此能无太息矣乎承爱存慰率尔致　谢聊见中怀之耿耿耳 

　　○奉见田余道长书 

　　过承陶埴三载丘山秪德殊深每欲具启仰酬万一而僻处山中殊无鸿便罪歉何如自讲舍抵城一间耳尝与诸生登城遥望慨然有羊叔子岘山之思此城此功与天壤共敝可也尝谓南北两台权任相埒而　南台风力尤劲葢祖宗立法之意将以捄天下之重权而消患于未然也我翁高才绝识海内能几人时事至此亦曾与二三同德宵惟昼议思患而豫防之者乎兹鄙人抱婺纬之忧非过计也如何如 

　　○河南奉裁翁杨抚台启 

　　不才叨窃门下受知最深欲先老马之途少尽桓公之报而俛仰下槽末由自展然倴走下邑夙夜汗惶庶几阐扬矩训而璀璨余光窃自比数获免愆尤皆　翁赐也感激又当何如恭谂阁下全德难名巨才不器政及三川之豚鱼而智运不居威加两河之草木而功成罔执遂执鸿枢幽赞禡社适夷德之无厌遂长驱而捣穴谓宜投戈顿颡面缚舆榇积魍魉于鬼诛效黎献于天吏胡乃蠢尔为雠整居匪茹葢胜气方横之初庸人可以奋扬锋颖既消之后巨才难以展布然则肃清两浙荡平余氛以儒雅文治之余取先天下武夫关其口而夺之气非翁其谁耶敬具肃状代候　　兴居元勋柱石神明呵护惟深加保练以慰苍生无任瞻企不宣 

　　○河南奉东村曹抚台启 

　　日者怀庆率尔邂逅简素殊剧方拟裁候而场迫奔走坐视稽违罪状奚若恭谂吾翁宏才伟畧屡着奇勋方 
　　枢命之初斑巳朝野之胥庆号令风霆偏裨踊踊胜气横于千里欢声洽于万夫丑夷匪茹自当面缚剿积岁之巨寇清两浙之风尘非翁其谁 

　　○河南奉请邹抚台升部堂启 

　　恭谂道德文章师范一世勋庸事业振动名时扬历中外三十年羽仪四海收功湖海八九任总会中台名偕功而并立位与德而俱崇宠命载扬朝野耸听四民走集愿投辖以自随众正欣开引壶觞以相庆某等备员左右幸辱甄陶聊伸一酌之私少答百朋之锡珠游相杂与饯东阁以焚香玉斝争辉愿醉西园以别驾伏望飞旆早临考中声于神鼓清严少降洽和气于登歌某等无任颙候欣跃之至宣 

　　○奉吉阳堂卿年丈书 

　　旧冬表侄毛丝归曾蒙手教有取小弟神理之说河海不择细流故能成其大吾翁之弘受非以此耶然心之精神靡所不贯但聚则大分则小造化之理大抵然也翁丈所造可谓大矣弟恐其分也世尊告阿难云汝读尽十三经如瓶泻水不如一日修无漏业所谓漏之一字最宜猛省不必诸欲为漏凡有着处皆漏也漏则千寻之水有时而竭高明以为何如 

　　○奉王西石兵部正堂书 

　　一别二十年遐想梁园会聚促席剧谈肝腑倾倒宛在目也天日公晏翁至席尚早生曰公且完大梁一事亦好焦万溪咲曰公何爱西石公之深也生预知吾翁才气力量非吾辈所及必当大用于世建功业于万里也乃今凿凿如取诸契劵不亦信乎日者介川公归备述翁惓惓于小弟可谓不忘其旧矣广藩莅任未几偶感热痰即告归筑室于文水之东与三五同志讲磨旧学不意朋汇四集遂成一讲舍矣僻处山间士夫罕接南望荆襄云梦之间如隔人世百念俱灰惟一味好学之心至老未艾便中毋措指教尤所拳半 

　　○奉王龙溪先生书 

　　家居十五年曾筑室于文水之滨究心于此学如灰中一线屡明屡灭非我翁点化终亦必亡而巳矣思一渡江就正门下顾年迈弗克自弃甚焉先师崛起于千载之下继往开来如日中天有目者靡不快覩矧在门之士耶今同志谢世几尽开口讲学者如希世之凤麟矧嚅哜者耶我公倡道东南如登千仞之巅八窻璘珑四面洞达而凡高山大川平原旷野俱在其俯视之下先师之学不赖是一明乎大抵此学一在天在人以孔子之圣且曰我非生而知之好古敏以求之者恘明道亦曰吾学虽有所受然天理二字却是自家体贴出来学者可轻视之耶孔孟以来惟濂溪之学为得其真其曰无极而大极朱子之辩详矣又曰定之以中正仁义而主静夫中正仁义而非主静则缪主静而非中正仁义则疏惟定之以仁义中正而主静则体用合一守之贵行之利措之天下国家无所处而不当后明道先生曰动亦定静亦定与象山之求放心先立乎其大者则皆主静之说朼慈湖之学得之象山慈湖在虚明阁问象山何谓本心象山厉声曰只此扇讼一是一非便是本心慈湖大悟即礼拜其曰我当时若再问一句便不得也葢天理只是自然拟议即落意见古人所以贵默识也不知慈湖者议为禅学而知之者亦未得其肯綮故有杨子折衷之论亦子莫之执中耳慈湖之学在不起意其得力处在是其受病处亦在是孟子明心孔子毋意意毋则此心正矣则毋意之说其可訾乎但其论孔子之格致诚正与原曾之仁皆以为非则失之过高也其诗曰回也三月不违仁自是原曾少失真一片雪花空着水融融不复辨漓醇曾子之力于仁其果不知此乎圆觉经曰有人行住坐卧不起妄念于妄念不加了知于了知不办真伪此最上乘行持是人便生佛果或以慈湖之说有类于是耶象山曰敬仲说一吾不说一一者其统体也万者其散殊也天体物而无不遗仁体事而无不在岂以一者为仁而万者独非仁乎慈湖之学与象山微有不同故荆门之政几乎三代恐非慈湖所及高明以为何如便中幸一指示颙望颙望 

　　○奉仁和陈梅江书 

　　岁前曾具启奉候谅厪记室矣不才衰耄百念俱灰惟进学一味至老不懈耳近筑室于庐之西阜与二三同志为岁寒之盟但孱耄余龄究竟未卜何如耳追思曩时我翁顾我林泉剧谈竟日宛然如昨也何敢忘翁于世味一切澹然本自飡霞人也缘高才为世所逼不得巳为权时之宜耳然不可以是芥蔕于中明道先生曰百官万务金革百万之众与曲肱饮水之乐只一事翁能信之否耶 

　　○再奉梅江陈父母书 

　　表侄毛信自杭归过承玉函殷?益增感叹生辱　翁知自似道谊肉骨故言多直率亦以遇知巳之难故不容默默巳也大抵人心不可容一物容一物则杂亦不可起一念起一念则淆自是种种皆荆棘也虽遇得意之时犹若不适然者况天下事有如意者十常八九乎翁之天资粹美内外洞然其视世途机槛之士不侔矣然而出处险夷自有天命命苟在我坦然亦得苟不在我行险亦失故君子只得坦荡荡一若其余皆不在我其在我者吾能勉之不在吾如彼何哉以此宅心安有戚戚于怀者乎不才在仕途三十载多在不善地不好处反生出好来晚在边方七八年生止携二仆每山水佳处常留连数日未尝一日戚于怀翁能信之否　　　　　　（卷之十九终） 

　　东溪先生文集卷之十九终 

　　●东溪先生文集卷之二十 

　　裔孙邦琅增订 

　　碑记 

　　薛侯去思碑记 
　　明俊士春宇周子墓碑记 
　　董先生去思碑记 
　　送徐东溪按察贵州序 
　　训俗六条 
　　叙山斗遐思卷 

　　○薛侯去思碑记 

　　古人有言龚遂之买犊一郡之三代也鲁恭之驯雉一邑之三代也夫三代之治超轶古今若龚若鲁一郡邑之良耳其治効兴思畴昔表示来兹后之论者跻之三代之隆以是知循良之治自古为难乃今观于鸣宇薛公傥所谓龚鲁之俦非耶公膺简命出宰江邑江拥浙上游山峭水激民俗果悍号称难治迩因岛夷矿盗煽孽邻壤百需羣蠹乘之并作编氓益梗遂用弗靖余见田邵养斋二公相继牧守殚心抚循甫克康乂公踵其躅曰善鼓瑟者不改弦而成调善御车者不易辙而疾驰是故政贵循习则民不扰也既而翻然作曰昆吾之锋不淬砺之不足以资剸击嫫母之鉴不拂拭之不足以照妍女??是故政贵振砺则民不玩也兹承二公辑宁之后斯民得无有玩焉不率者乎乃整饬官常剔除民垢夙夜在公罔敢倦勤法令齐一母苟文具时方有垦田之役适丁更代之际弊端丛委当事者欲速其成公曰是犹治丝而棼之也其能解乎乃宽限而审核之宿弊尽厘卒以就绪江俗负气而好讦睚眦之怒辄诬以各杀伺公始政乳煽以眩厥听公具烛隐慝摘其一二大憝而痛惩之谗喙之徒窃相谓曰神人也眩瞽何为他邑之狱有不决者当道屡委谳之理幽伸抑讼者胥服岁比荒歉百姓嗷嗷公积诚露祷不遑起居又檄请官钱平籴储粟以赈贷之故民不枵腹而旱不为灾邑自步鳌山发脉势若崩下夹脉之水其流峻急自通贤门入循渠而达北汇于溪渠道多为豪家湮塞每霖雨浃句则浸灌庐舍往来者率褰裳以济公复其故道而浚导之民甚称利公操履端方性资耿介食土之毛不一染指包苴私谒不敢至庭贪墨豪右之党尤其素所屏斥而不容少逞焉者公暇尝自言曰为政以教化为先簿书期会俗吏类能为之每下学必课文会讲以剖析疑义昭谕为文之标的故一时士类喁喁向方保伍乡约行之既久法弛弊滋公申令举行匪餙靡文而实効遂臻剽窃潜踪强梗循轨其所以奠丽率作吾民者类如此虽肩之龚鲁二公又何过焉是宜当道交荐圣天子深嘉擢为巡按御史髦士父老遮留弗克然戴公之政有如一日相与鸠工凿石建亭立碑于分司之侧以系去思仍诣予子伯美曰吾侪沐薛公之膏泽昕夕系念丐尊公一言以志不忘予革?展然曰有是哉斯民秉彝之良也葢人之至爱而敬者莫父母神明若公恺悌若父母故民思而爱之不忍忘也英毅若神明故民思而敬之不敢忘也又何俟于予之志乎然予惧其久则湮湮则思慕之情无所于寄因有感于古人一邑三代之言遂次公之德政书之石以垂久远后之传循吏者亦将有征于斯焉公名梦雷字汝奋别号鸣宇闽之福清人也登隆庆辛未张元忭榜进士其立碑襄事合邑士民也附书石末 

　　○明俊士春宇周子墓碑记 

　　子讳相字国良春宇别称也父漳号竹轩隐居好古母王氏兄臣子生于嘉靖戊午五岁即颖异通词典十岁授大戴礼稍长好先秦文字愽诸子史又长于诗骚善声律精古名家书法椊有墨林辨体尝游武林登丁野鹤亭咏五言绝句观者深异之又草老子道源经勒于三茅宫好寻名山古剎多所遗翰适赴试见防检不礼叹曰甘此阶青紫谓荣耶即引去以鼓琴草书自适孝友廉恭吐词见道予每以眉山仲苏奇之十九岁修业步鳌山忽告其家曰吾将弃俗矣有神从群然操舆张乐迎我欲赴乃援笔成诗二首谈笑而逝时万历五年六月十四日也举邑痛悼四方人士哭以诗词编成悲鸿一集先聘璩氏未娶誓与同殂绝饮毁哭者逾月兄臣悲其异才纯行不忍泽斩以次子文荧四子文耀为后传祀卜是月井二日未时葬此邑大夫薛公学愽林公辈深怜其才而征之石曰明俊士春宇周子之墓 

　　○董先生去思碑记 

　　夫思起于心也人饥则思食寒则思衣去则思德碑记其思也竹溪董先生谕江山仅七载迁授瑞州门弟子员及乡士耆儒相系裾曳辔阻道垂泪不能为别别则绻慕兴怆相顾自失谋立石于庠堂以志先生素都人士齿余言之余于先生相朝夕有年矣得无纪传哉按先生家豫章世以忠孝理学谱于江南先生幼闻稽山东郭之学卓然有得称孝友廉介初拜登州训迁兹邑与弟子员易肝膈破形骸困苦相恤德业相劝恳恳然以诚心意慎微独敦彝伦安义命为诫身教恪然日危坐虚舍服缊茹蔬严校士课门杜私遗直道峭行不要上誉荐才褒善不令人德接士类辨邪淑不界显幽弥逢不附疏逖不斥遇馈贽贫者蠲之富而厚遗者裒归之不使形人薄覩悬结者解以襦有亲羸不能旨奉者常推餔使养鳏室暴丧者请闲给于上以济其危闵书籍不备祭器散缺亟请帑采补修造各创厨求以尊之又于祭祀之事莫不追古制洗陋习使学者炳然明于俎豆之义富士运不振欲凿文明池以昌其气议者数以帑限弗果先生遂出俸鼓义倡工凿之时有义民王森者闻而起曰子先大甫曰寅先甫曰万代膺宾饮图报无繇遂捐金伍拾两以筑造焉是举数百年式微之运一旦而更新之迄今郑生联捷群髦汇征皆先生功也他若巍结屏墙缮餙庙庑立文昌之祠创考阅之具核学租之计镌循良之迹伟绩缕缕皆有补于名教者能竟笔耶若先生者诚绳古凖今秉道研学忠信贯金石光明质鬼神耿介比氷蘗祥爱若阳春心求盟天不恤毁誉行求当古不逄世俗其造于诚意慎独之室者岂浅渺哉世道之标人心之的也先生去矣行将晋枢馆陶宇内不能暇计而后之官士登斯堂覩斯碑者触先生之风教兴仰诵法于百世之下则曰先生去此堂而此堂之上未尝一日去先生也谅矣先生讳炫别号竹溪江右乐安人也并为记 

　　○送徐东溪按察贵州序 

　　东溪徐公之参湖藩政也今年春三载矣秩既满当以考绩行巡抚剑门赵公巡按尧夫吴公会疏留之疏中言参政某贤能分守所部有惠爱在百姓 【 臣】 等为百姓请令其上计簿于考功弗与计偕奏可诏司封议典秩貤封其二代褒嘉之随擢为贵阳宪使初抚巡疏上藩臬诸公咸拟徐公且暂留竟以久任超格进矣及贵阳命下胥讶而疑焉张子曰诸君远贵阳而难之耶明天子葢重之也夫贵阳荒服也民夷杂居山多挺峭溪涨毒淫诸夷犷悍迅激之气率类之既列官司比于内地而其暴黠者狼跳狐嗥辄敢于纪恃险阻拒狝薙则难虽然其性犹我良民也治在拊循而化之耳不当以一切之法绳缚如束薪也方其犯于有司萌芽尚微诚得愽学通方之士总宪率属潜消而早禁之宁至于不可化乎故贵阳宪使尤重于诸藩臬者谓内地专以法从事而夷方则有张弛之宜缓急之剂焉类非寻常者所能辨也东溪公粹然德器笃志力行学问渊源上泝濂洛而扩大之矣往由諌院出典学政秉道敷文齐鲁之士翕然有誉髦之化焉兹而拊循湖湘政有成也天子念贵阳远且险加意怀柔非名宪使莫属也故擢公于政成之后俾以化齐鲁者化之拊循湖湘者拊循之徐以邦法申餙整齐之俾夷方辑宁功着于万里之外然后下玺书征入为九卿如西京选诸郡国所表也柔远能迩叙贤展能圣天子默运而并操之者不在兹乎两司诸公闻之蹶然而起曰公一言而东溪公褒嘉之荣简命之重两得之矣书之文锦以侈一时之美不揣弁为之叙 

　　○训俗六条 

　　吾宗欲乞训言以戒宗族余谓纷纷训辞无出圣谕六言一曰孝顺父母二曰尊敬长上三曰和睦乡里四曰教训子孙五曰各安生理六曰莫作非为吾取而衍之以训俗语各述于后 

　　孝顺父母 

　　孩提之童无不知爱其亲不学而知不虑而能天性也及其长也为物欲所蔽有妻子则曰我妻子也惟妇言是听与父母判然为二稍拂其意则怒形于色有财物则曰我财物也惟巳是用父母假借稍弗偿或损坏辄出怨言如是而欲其孝顺父母其可得乎当知我之身父母之身也有父母而后有我身有我身而后有妻子有财物以妻子财物而伤父母之心则天地鬼神阴殛之寿命不长妻子货物为他人有矣必惕然而思翻然而改如芒刃刺于背不容纤毫停忍则孝亲之心岂有不至哉故述之以为中人之戒又有一等稍知礼义者平居无事亦能奉养不缺或父母移于后妻溺于妾媵偏于幼子所行有过当处亦当委曲承顺不可违拂以伤父母之心若严声厉色而直諌之自以巳为诤子能谕亲于道不知天性之爱一失虽勋名葢世竟何为哉当以舜为法舜父顽母嚚象傲常欲杀舜舜则夔夔斋栗号泣于旻天于父母负罪引慝瞽瞍亦允若此万世所当师法故述之以为贤智之勉 

　　尊敬长上 

　　长上不一有本宗之长上若伯叔祖父母伯叔父母及族中之年高有德者是也有外亲之长上若外祖父母母舅母姨妻父母父娣妹之类是也有乡党之长上有父叔同辈与巳同辈而年长以倍者皆是也如遇本宗及亲戚之长上远归则拜常见则揖平立退一步行则随行送酒则跪命之起则起命之坐则坐如遇乡党之长上坐则让食行则让路不敢以才智先之如同乡之士夫年虽未高而爵位尊重亦当敬之凡此皆尊敬长上之道也故表而出之以为族人劝昔钱尚书过鄱阳见彭公有衣冠数十辈来见拜问起居而退钱问曰此何人彭曰皆乡里后进子弟也钱曰他处后进或居于位或与先生并行今何以有此彭曰昔范希文自京尹谪守是邦其为政以明教厚俗敦尚风节为先州人化之遂以成俗今为尊长者以父兄自任而不辞后进以子弟自处而不敢忽久久成风矣此可见仁贤之化 

　　和睦乡里 

　　古之同井之人出入相友守望相助疾病相扶持其势则然也今之邻里贫富相形强弱相视辄以巳凌人彼不能忍遂至忿争构讼至孥裔不息易所谓近而不相得则凶害随之可惧也哉今和睦乡里当以容忍为先相会之间或有语言伤巳则曰此无心之言或过误耳并不留滞于心以图报复此和睦之一端也乡里多因财物相交以致不和置买产业彼则出于不得巳果直几缗尽数还足不可设心圈谋虚钱实契彼怀不平心致讦告展转使费所谓嬴了一分失了一两不如平处之为善此亦和睦之一端也邻家会酒亦不可废今之豊余家巳为人所忌乃百分悭吝大失人情一旦有隙可乘人争媒蘖而陷之矣故悭吝乖方亦足以破家失邻里之好也故举三者以为人戒 

　　教训子孙 

　　古者子生孩稚识人颜色便加教诲不许使性欺谩比及数岁可省鞭朴所谓教子婴孩非虚语也及年十五入庠序则教之亲师取友收放心谨言行忿而知知过而知改习染已成德性安定其资之美者便可为贤为圣中人之性亦不失为寡过今世从幼便骄坏了饮食嬉戏恣其所为欺谩狡厉乃谓警敏其习巳成后生轻俊者则豪放于诗酒之中而凌忽尊长其下者则眤淫朋乐放纵好勇鬬狠无所不为岂其性然哉亦教之勿豫也故释之以为宗人戒 

　　各安生理 

　　古之四民各有其业即生理也士则以进修为业农则以耕稼为业工以造作器用为业商以贸通有无为业能各修其业而相安于法度之中则相兼相济之下何所不可但人心有欲得乎此必思乎彼以逞其无厌之求程子所谓公卿大夫日志于尊荣农工商贾日志于富侈天下纷然如之何其可一也故各安生理诚平天下之要道也故吾表章之以为吾宗鉴戒 

　　毋作非为 

　　大明律所载非为如赌愽撒泼恐吓马?匡骗奸盗诈伪抢夺掏摸扛帮词讼挟制官府欺压良善暴横乡里喇唬鬬狠饮酒宿娼强僭产业侵欺钱粮之类皆非为也小则陨身灭姓大则覆宗绝祀其祸惨矣然其端起喜狎羣小之辈不亲德义之朋相导为非日陷于恶而不自知也虽有父母之训朝廷之律蔑然不顾至于身戴枷镣坐监牢狱虽欲追悔竟奚益哉可以为子孙之戒 

　　○叙山斗遐思卷 

　　泰山北斗天下之望也昌黎氏而学者仰之若山斗者岂非道足以济溺文足以起衰而为一时之所尊仰乎我东翁夫子今之昌黎也蚤年受学阳明良知烱发精思力践窥见本真渊源固有自矣晚岁两魁甲科即以道德文章知名海内虽昌黎亦不过是未几入諌垣持风裁进疏陈谟皇皇仁义而直声震天下及督河南学政倡明正学丕变茁轧文章骎骎复古至于藻鉴精明简拔攸当两榜解魁皆其许可至今称为神明岂非良知照彻洞极幽隐而正君作人之功固表表树立如此哉往岁晋参楚政分署吾澧经画规制焕然一新凡属荆岳封域咸帖然服熙然愉且以其暇日进诸生而教之论道讲艺多所开发文最不肖而受知独深鼓铸汲引之思真所谓昊天罔极者未几翁奉简命赴竹臬宪使届行庶官仰其风猷士夫慕其教化遐迩黎献戴其德泽泰山北斗之遐思宜乎文之不能自巳也夫韩之咀嚅道真自比孟轲及为御史极论宫市而成就后进又于国子博士时见之翁之入直諌垣即韩之为御史时也出董学政即韩之为国子时也而分布旬宣教养兼举即韩之为京兆时也信乎同一泰山北斗而登山以小天下酌斗以运元气则又公之所独优者彼韩子其足语于此乎虽然仰韩籍湜而佩服训言蹈以终身则不敢以其人自期待恘翁其何以教之紬绎训谟感叹跂路浅结枯搜漫尔成柬题曰山斗遐思卷志遐思也至于思之所以遐而永世无斁者则岂是编之所能尽也哉 
　　沣州举人门生刘崇文顿首百拜书 

　　东溪先生文集卷之二十终 

