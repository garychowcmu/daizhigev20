柘轩集　　（明）凌云翰 撰


　　序 
　　卷之一　　四言短句　四言长句　五言绝句　六言　七言绝句 
　　卷之二　　五言律诗　七言律诗 
　　卷之三　　五言长篇　七言长句 
　　卷之四　　序　记　传　说　赞　铭　疏 
　　卷之五　　词 
　　钱唐凌先生行述 

　　●序 

　　柘轩先生文集序 

　　杭郡为宋故都前元盛时衣冠文物有宋遗风予生也晚前辈诸公恨不及识之惟柘轩凌先生与予衡斋叔祖为同年友至正间予侍叔祖于家塾先生来过见予所作课业亟加誉焉予视先生为尊行而先生待以忘年父每以所作求正先生不吝于教诱掖奖劝之功居多自与先生别五十年矣宣德初自山后名还北京先生曾孙暹来见求为尊德堂制记盖先生在日所蓄前代典籍甚富暹父敬与收藏无遗于所居作堂崇奉之可谓知所尊者矣今予告老赐归则先生所作若文若诗及诸杂着悉汇次成集矣暹以予受知先生虑传写有所舛讹乞为校正且俾为之序予不敢辞因记先生存日所同游者若大章徐公仲谊朱公光弼张公景行莫公景元常公复初杨公等或以古文或以词章或以经学檀名惟先生兼工诸作而又愽学多闻自经史及诸子百家以至稗官小说靡不观览搜其秘而穷其奥采其华而摭其实故其见于制作诸体咸傋不以一善成名岂区区浅学所能窥其涯涘哉矧又有贤孙曾能宝惜而珍藏之以贻后世知吾郡之有名儒之若是也岂非盛德之所致欤而如予者亦得以姓名附于卷者又何其幸之至欤宣德五年岁在庚戌夏四月朔旦前国子助教兼修国史奉议大夫国府右长史郡人后学瞿佑序 

　　柘轩诗集钱唐贡士凌公彦翀所作也其诗诸体悉备庄敬而不亵和乐而不淫虽无刻苦丽密之工而平易典则皆则发秋情之自然有足观者夫古今体格之高下与音响之盛衰虽云由乎其人然尒随时以变赓歌之后一变而为雅颂之音其高不可尚矣再变而为蘓李曹刘之五言漠魏去古未远也故其言猷足以羽翼乎虞周之盛晋宋以来沈佺期宋之问之流其风韵则趋而下矣李唐再变而有五七言律诗绝句歌行之难其格度虽遭屡变之余而音响之盛如李白杜子美浑涵汪洋法兼今右盖卓然承乎千载之上者也他如王维高适岑参而下诸人之作皆号称盛唐之音尒沨沨乎其盛矣自是而后虽高下各因其时而欲追逐李杜且不可淂况虞周哉呜呼沧海竭而江河不能为之自盈日月明而山川不能为之自晦治平之世而欲其音之不盛可乎凌公涵濡　国家道化日久而培植为有其本故其发而为诗宜其为治世之音也欤使其得以揖让进退乎李杜高岑之间宜不必在弟子之列也夫古今之诗虽其盛衰高下之不齐然皆足以脍炙当时而传诵于后世者若公之作吾知其传于后也审矣诗总若于篇某孙宗载集于成帙凡若干卷以予有亲交之好间属予序之予唯不识凌公尝闻诸孔子曰有德者必有言观公之诗知其为有德之君子也是为序 
　　翰林侍　讲兼修或史慈溪陈敬宗书 

　　●柘轩诗集卷之一 

　　钱唐　凌云翰　彦翀 

　　四言短句 
　　四言长句 
　　五言绝句 
　　六言 
　　七言绝句 

　　◆四言短句 

　　扇面画竹 

　　○扇面画竹 

　　故人清风美人明月胡为来哉君子之节 

　　◆四言长句 

　　郭景谅画 
　　旭斋诗（有序） 

　　○郭景谅画 

　　月来中天琴声以和爰有君子于焉咏歌松风逓清石泉流响顾瞻白云入我遐想有道之裔媲美林宗假此图画像此从容云月无穷松泉有待善琴弗鼓万境斯在 

　　○旭斋诗 【 有序】 

　　旭斋刘景仪之自号也有昭明之义钱唐凌云翰勖之以诗云 
　　九日为旭羿不能射荒唐之言孰有知者旭日始旦出日东方君子昭德如彼朝阳以诚而倾类葵与藿日入日出我息我作惟刘氏子志于高明爰有斋居以旭自名日新又新用之曷匮其休以德其拙以伪我作此诗惟明自资孰传草圣为汝书之 

　　◆五言绝句 

　　画梅（二首） 
　　四皓图 
　　松云图为吴以道赋 
　　太白像 
　　东坡像 
　　宋授之所画扇 
　　雨竹扇面 
　　画（二首） 
　　为林子山题王叔明所作羗山隐居图 
　　画红梅 
　　俞文辅竹石 
　　云松观瀑图 
　　竹枝二鸟图 
　　枯木立雀图 
　　鼠衔芦菔图 
　　墨竹扇面（二首） 
　　高士谦竹石 
　　墨菊 
　　钩勒竹为沈景王赋（二首） 
　　画扇（二首） 
　　题李渊之所藏裴日英翠竹黄花图 
　　为李渊之题张师夔所作二图（二首） 
　　姚江放舟图 
　　琴 
　　书 
　　方季长红梅翠竹二图（二首） 
　　刘伯伦像 
　　李太白像 
　　画 
　　渔村暮景图 
　　叶本蕃扇上竹石 
　　蕉石图 
　　悬崖梅图 
　　郑敬常函扇 
　　宋授之所作美人欠伸图 
　　杨妃春睡图 
　　海棠风燕图 
　　四景图（四首） 
　　四鹰图 
　　潇湘八景图为镏养愚赋 
　　俞文辅墨竹 
　　扇面画梅 
　　棃花画鸠图 
　　浦长源林亭远岫图 
　　画（二首） 
　　春望 
　　剡西八景为开明空相寺僧华月江赋（同年王好问求） 

　　○画梅 【 二首】 

　　老枝如屈铁陡觉数花新若露真消息能令大地春 
　　吐花当暮景结实待炎风无限调和意都归笔砚中 

　　○四皓图 

　　松下紫芝曲宫中鸿鹄歌谁知四皓力还比酇侯多 

　　○松云图为吴以道赋 

　　云闲常尽日松老不知年甚似匡庐下开亭待谪仙 

　　○太白像 

　　正尔吟秋浦如何谪夜郎尚疑颜色在落月满空梁 

　　○东坡像 

　　雨笠有时借雪堂从此闲眉山秋夜月清影在人间 

　　○宋授之所画扇 

　　楼拥千章木山横一段云夕阳遮不尽犹照白鸥群 

　　○雨竹扇面 

　　月满潇湘浦移舟试一过如何今夜雨重听竹枝歌 

　　○画 【 二首】 

　　新居鉴湖曲烂熳藉花开留得舟行路频看载酒来 
　　不是王猷宅如何竹树幽山阴夜来雪有兴也回舟 

　　○为林子山题王叔明所作羗山隐居图 

　　诗人头未白又欲隐羗山好把无声意光传满世间 

　　○画红梅 

　　江县春光早红梅却放迟是谁枯彩笔写得向阳枝 
　　林下藐姑射山中萼绿华驻颜无别药一味服丹砂 

　　○俞文辅竹石 

　　恠石玄云立修篁翠雨垂虽非与可笔消得子瞻诗 

　　○云松观瀑图 

　　悬崖见飞瀑界破一天秋松密云深处巢居在上头 

　　○竹枝二鸟图 

　　二鸟占丛竹喧啾春雨时朝阳有鸣凤栖老碧梧枝 

　　○枯木立雀图 

　　木杪怜孤雀蓬蒿亦可依好于生处乐何用履危机 

　　○鼠衔芦菔图 

　　太仓多积粟任汝穴其间何事衔芦菔生红破一班 

　　○墨竹扇面 【 二首】 

　　剪得责鸾尾凉阴欠被分山风一披拂扫动石坛云 
　　山幽多美竹不畏雪霜寒好共丛生桂移来月里看 

　　○高士谦竹石 

　　翠雨何曾湿苍云本自低湘山不可到转觉望中迷 

　　○墨菊 

　　谁写鹅毛菊垐开或半开露华如许湿都向墨池来 

　　○钩勒竹为沈景王赋 【 二首】 

　　钩勒篔筜叶浑疑雪压枝全胜东老壁诗写石榴皮 
　　孤竹生来瘦挥毫欲动摇双溪风月夜想象沈即腰 

　　○画扇 【 二首】 

　　水阔秋光变乡心在客舡高楼见红柚诗意写樊川 
　　三泖有佳处孤舟无定居秋风纨扇底归兴起鲈鱼 

　　○题李渊之所藏裴日英翠竹黄花图 【 渊之乃铁鎗将军之子也】 

　　翠竹闲旌节黄花老佩环玉关秋梦断纸上看南山 

　　○为李渊之题张师夔所作二图 【 二首】 

　　石好竹亦好营丘到蓟丘无端闲草木相与鬪清幽 
　　修竹比君子好山如故人先生归栗里无复见清新 

　　○姚江放舟图 

　　一雨众山绿姚江春水生云林回首处方觉去舟轻 

　　○琴 

　　膝上横焦尾何人识正音汾亭空有操不及杏坛吟 

　　○书 

　　僧舍兰亭帖萧郎取得还昭陵一片墨依旧出人间 

　　○方季长红梅翠竹二图 【 二首】 

　　江县红梅放雪中先满春杏园消息近为报探花人 
　　为爱新梢绿呼童竟护持他时霜雪操总是出墙枝 

　　○刘伯伦像 

　　痛饮日操卮朝昏搃不知却嫌犹未达荷锸使人随 

　　○李太白像 

　　被酒出金銮宫袍尚未干屋梁今夜月颜色梦回看 

　　○画 

　　白鹤行先远追随倦小童囊琴何用解倚杖听松风 

　　○渔村暮景图 

　　鸦乱暮林近鲈肥秋水深江南无限好图画亦关心 

　　○叶本蕃扇上竹石 

　　石林春色晚老节有清芬待得儿孙长抽梢尽入云 

　　○蕉石图 

　　石畔色蕉叶经霜便不留偶传方子笔宜夏亦宜秋 

　　○悬崖梅图 

　　悬枝生笔底春色乱纷纷疑把孤鸾尾巅崕扫白云 

　　○郑敬常函扇 

　　远屿连沙渚西风满客舡独怜江上月今夜向人圆 

　　○宋授之所作美人欠伸图 

　　春日深宫静闲观女史箴倦来俄起立蝴蝶下庭心 

　　○杨妃春睡图 

　　倦舞霓裳曲曾教枕簟开可怜魂梦短不到蜀关西 

　　○海棠风燕图 

　　社日来双燕低徊佛画檐海棠风不定谁为卷珠帘 

　　○四景图 【 四首】 

　　驴背驮诗去溪桥有路通花村茅店小春日酒旗风 
　　偶看云起处指点隔溪山莫问凉多少能令羽扇闲 
　　遥山深秋色搃被草堂分篱外涓涓水流来半是云 
　　山村风雪夜犬吠有人归不道梅花冷悬灯掩竹扉 

　　○四鹰图 

　　旷野秋先肃驾鹅见一群老拳犹健在击透几重云 
　　锦架丝绦旧羁縻气转雄草问狐兔尽饱食待秋风 
　　饱扬饥则附物欲一天机会有长风便冲霄试一飞 
　　立臂从秋狝穿云得羽毛特将献　天子应不负微劳 

　　○潇湘八景图为镏养愚赋 

　　潇湘夜曲 
　　远浦归帆 
　　烟寺晚钟 
　　洞庭秋月 
　　平沙落鴈 
　　渔村夕照 
　　山市晴岚 
　　江天暮雪 

　　?潇湘夜曲 

　　巴山一夜雨剪烛话西窓何似潇湘浦孤篷宿大江 

　　?远浦归帆 

　　江头晚风急飒飒片帆秋极浦苍茫外何人独倚楼 

　　?烟寺晚钟 

　　漠漠长烟际钟鸣寺已昏山僧归去晚和月扣松门 

　　?洞庭秋月 

　　月色秋逾好波澄影更深有人横铁笛惊起老龙吟 

　　?平沙落鴈 

　　相逐云间侣翩翩落远沙晚风吹不断爱此一行斜 

　　?渔村夕照 

　　绿树村村暗黄茆处处低渔人贪落照晒网屋檐西 

　　?山市晴岚 

　　山气不成雨晓晴人趁虗相逢尽相识大半是樵渔 

　　?江天暮雪 

　　江树晚模糊前村认有无不湏摩诘画已似辋川图 

　　○俞文辅墨竹 

　　文同本进士家有篔筜谷所以俞省元胷中出淇澳 

　　○扇面画梅 

　　团扇写横枝吴华可含咀谁知江南春消尽人间暑 

　　○棃花画鸠图 

　　年年寒食节院落棃花吐何处鹁鸠鸣纱窓夜来雨 

　　○浦长源林亭远岫图 

　　崇山千仭余历览不盈尺亭中人未来烟霞日朝夕 

　　○画 【 二首】 

　　山雨忽开霁溪流遶茆屋时有濯缨人云端看飞瀑 
　　饥禽值游蜂欲喙屡张口那知挟弹儿林间候之久 

　　○春望 

　　西望北高峯南瞻东海水不是登吴山那知春万里 

　　○剡西八景为开明空相寺僧华月江赋 【 同年王好问求】 

　　乌石卧云 
　　南轩进月 
　　默林逗阴 
　　竹窓挹秀 
　　眺白凭阑 
　　临清涤砚 
　　双桂秋芳 
　　孤松晚翠 

　　?乌石卧云 

　　青天堕玄云万古收不起毋劳一点头已悟二生理 

　　?南轩进月 

　　月到南轩外中庭可一方开门纔放入满室白毫光 

　　?默林逗阴 

　　绿阴坐昼寒林深不知路子熟定何时山中雨如雾 

　　?竹窓挹秀 

　　三面连高竹苍凉画亦迷道人参玉版窓下说曹溪 

　　?眺白凭阑 

　　凭阑见西山满目青历　太白如可招三美无花笛 

　　?临清涤砚 

　　砚垢湏频涤何如只洗心纤尘浑不染顽石变黄金 

　　?双桂秋芳 

　　西方金粟身仁立双林下给园无秋风布地却非假 

　　?孤松晚翠 

　　岁晚归来日苍枝忽转东神龙能护法日夜吼天风 

　　◆六言 

　　画（七首） 
　　高士谦墨竹（四首） 
　　画梅 
　　双松独步图 
　　墨竹（高士谦作王好问王志学有题故三诗及之） 
　　枯木竹石 

　　○画 【 七首】 

　　寻源幽涧长往倚杖斜阳未还桥下潺潺春水和云流出空山 
　　春日村村花柳人家处处桑麻小艇却寻溪转好山不用云遮 
　　小艇东去西去长江朝流暮流笑入芦花深处清风明月悠悠 
　　问讯南屏隐者草堂竹树谁栽昨夜何时雨过山禽几个飞来 
　　长松落落千丈大厦渠渠万间应笑樗材拥肿等闲空老深山 
　　童子携缾沽酒仆夫汲水煎茶坐对青山扪虱不妨终老烟霞 
　　石上悠然独酌空山谁与相亲满目长松流水安知不是佳宾 

　　○高士谦墨竹 【 四首】 

　　阴浓愈觉重叠翠湿何曾动摇静里试听余韵评来清胜芭蕉　　　　　　　右雨竹 
　　新篁觧箨春尽畏日移阴昼长一枕南熏破梦时闻粉节吹香　　　　　　　右晴竹 
　　紫极宫中暂宿黄陵庙下曾行一夜洞庭木落打窓都是秋声　　　　　　　右风竹 
　　天寒翠袖正薄月满琼枝又新祗恐凤凰巢冷截筩吹转阳春　　　　　　　右雪竹 

　　○画梅 

　　乱插繁花晴昊不禁冷蘂疏枝江树垂垂又发无声总是新诗 

　　○双松独步图 

　　高士清癯比鹤长松夭矫犹龙如在山阴道上经行万壑千峯 

　　○墨竹 【 高士谦作王好问王志学有题故三诗及之】 

　　笔下篔筜有谷胷中清渭成川为问湖州老可何如赤壁坡仙 
　　山童偶敲茶臼野老闲歌竹枯明月不离襟袖好风都在蒲葵 
　　墨君写以老可石丈拜之来颠何似王维高适一时诗崡同传 

　　○枯木竹石 

　　修篁美如君子古木秀似衰翁赖有米家石丈挥毫正待南宫 

　　◆七言绝句 

　　林子山画 
　　沈思礼画（二首） 
　　杨生溪居图 
　　阎仲彬墨菊 
　　次徐总制韵（二首） 
　　孙生二画 
　　破窑图 
　　并入易履墨菊 
　　春色 
　　草堂图 
　　贾岛推敲图 
　　西湖渔者 
　　钓台图 
　　访唐丹崖留饮 
　　为朱大理赋墨梅寓丹家意以大理明此故求正云（四首） 
　　王本初小像 
　　总司牛宴郑都司以所知徐搃制诗见示因次其韵（二首） 
　　杨妃春睡图 
　　观奕图为夏伯玘作 
　　画菜 
　　松 
　　何彦恭观奕图 
　　翠竹红梅图 
　　青山白云图 
　　江山高远图为马宪章赋 
　　为杨子东题竹石扇面 
　　陈居中女猎图 
　　李思训并骑图 
　　刘文质松溪小像 
　　宋授之钟馗小妹图 
　　洗马图 
　　墨梅 
　　画红梅 
　　画（四首） 
　　画扇面 
　　龚翠岩所画煎茶索句图 
　　画（二首） 
　　道原为慧公赋 
　　九日前二日陈子善送酒并诗一绝因用其韵以谢（二首） 
　　雪中骑驴图 
　　沈炜扇上竹 
　　宋复古画 
　　孔子送周元亮先生因以诗索之 
　　高士谦所画烟竹 
　　裴日英水墨莲塘四禽图 
　　鼠衔芦菔图 
　　墨梅 
　　元夕联句 
　　傲窓诗卷 
　　为安道题墨竹 
　　梁大用所作青松红梅二画（二首） 
　　方李长所作梅竹（方号竹墅二首） 
　　渊明像 
　　画 
　　沈养性画 
　　鬼猎图 
　　渭川烟雨图 
　　牧牛图 
　　赤壁图 
　　滕王阁图 
　　裴日英墨菊 
　　秋山渔影图为方仲敏赋 
　　林子山诗意扇面 
　　钱宗文扇 
　　为沈景玉题高士谦所作烟雨万竿图（沈号东林） 
　　高士谦竹石扇面 
　　林子山画菜上有蜗牛故及之 
　　渔隐图 
　　杏花暮雨图 
　　画鱼 
　　为杨复初题秋江归棹图仍次其韵 
　　钱舜举二菊（二首） 
　　裴日英墨菊 
　　邹汝舟画 
　　青山白云图 
　　二仙图 
　　墨梅 
　　方季长画 
　　芙蓉狮犬图 
　　刘耀卿雪景 
　　墨梅 
　　辋川别业诗意 
　　松雪翁兰蕙（二首） 
　　柯敬仲墨竹 
　　马虚中剡溪图 
　　钟馗 
　　王元章墨梅并次诗韵 
　　吴以道扇 
　　高士谦竹石 
　　画梅纸扇 
　　为潘晋之题忠孝图 
　　画梅 
　　为夏节题子昂画白马 
　　倦绣图 
　　墨菊 
　　王叔明画次张一笑韵 
　　竹石扇面 
　　画棘丛白头翁 
　　画（并序） 
　　柯敬仲竹为陈常仲赋 
　　徐子方竹 
　　徐希杰二色梅图 
　　松云王为周元亮作露华清晓图同张一笑方竹居俞紫芝题其上 
　　李景中待月延桂图 
　　为徐子方题徐熙杏花青鸟 
　　方方壶画 
　　王叔明为俞子贤作山居图于尚友堂后为郑敬常所得俾题其上 
　　沈景王画 
　　李廸梅 
　　溪山才子图 
　　鹰 
　　溪山图为张长司一中题 
　　明辨之画 
　　赠沈山樵 
　　画鸡 
　　杨懋臣以红墨梅二幅赠彦真命题其上 
　　寒江独钓图 
　　俞文辅墨菊 
　　赵休穆画马 
　　梅月水仙图 
　　画菜 
　　为沈竹窓题竹梅二图 
　　戊午元夕遇雨次莫景行韵（二首） 
　　庐山图 
　　马麟长春蝶并杨太后扑蝶图二小幅成一卷 
　　枯林墨蕙 
　　僧月海兰蕙 
　　画（二首） / 
　　五花马图 
　　张复初松下垂钓图 
　　徐陵墨梅 
　　扇面山水 
　　俞碧窓画紫菊 
　　戊午七月六日书事（二首） 
　　钓鱼图 
　　洛神图 
　　画 
　　为赵玘题高士谦墨竹 
　　姚伯和所藏五马图 
　　墨梅 
　　画红梅 
　　洛神图 
　　阎中得画 
　　吴孟文水影月香图 
　　题梅用陆柳洲寄杨村居韵 
　　画兰（二首（ 
　　吴孟文墨梅 
　　吴孟文以古蜡笺画梅因赋 
　　吴孟文以白团扇画梅因赋 
　　溪居图 
　　二仙像 
　　月娥扇面 
　　陆本高镜奁红梅 
　　群峯春晓图赠王士贞之官三山 
　　乔松双鹄图为俞仲和赋 
　　画梅（二首） 
　　桂娥梅仙二图（二首） 
　　唐子华画 
　　卢伯庸宰水图 
　　画梅 
　　海棠白头翁鸟图 
　　高房山画 
　　咏海棠 
　　三香图（桂菊兰） 
　　题竹并梅兰图 
　　画扇面 
　　为方仲敏题白云深处 
　　温日观墨蒲萄 
　　秋林才子图 
　　鉴仲明上人画 
　　画菜 
　　诗意扇面 
　　题墨菊有怀王士中 
　　墨菊为杨复初赋 
　　裴日英写红梅翠竹 
　　张师夔思意图 
　　岁寒三友图 
　　庄子观泉图 
　　宋授之遗墨 
　　二乔观兵书图 
　　豳风图 
　　行春图 
　　墨菊 
　　忠孝图 
　　孟母断机图 
　　张骞出使图 
　　柳塘春水图 
　　桂月凭阑 
　　秋江鴈阵图 
　　寒江钓雪图 
　　舜举桃花 
　　咏长桥 
　　梅仙图 
　　美人图 
　　跨驴图 
　　秋江图 
　　次韵范石湖田园杂兴诗六十首 
　　兰亭卷 
　　墨梅 
　　王太守马图 
　　梅 
　　虎溪三笑 
　　橐駞图 
　　霜月梅 
　　边伯京为瑞应宫吴提点作枯木竹石图吴之甥郑敬常得之俾题其左 
　　二马图 
　　芍药图 
　　孟得名画雪景寒鸦 
　　次韵周公辅游东阳东岘因其所述之实而赋之（二首） 
　　题白云孙画（二首） 
　　集古句题蘓小小像 
　　刘耀卿画（春夏秋冬四首） 
　　画（四首） 
　　四时花鸟图 
　　谒仇山村墓迢和张仲举诗韵（并序） 

　　○林子山画 

　　春山趣游 
　　秋江意钓 

　　?春山趣游 

　　蹇驴随意踏苍苔行到溪桥首重回想得山家春尚早过墙桃李未全开 

　　?秋江意钓 

　　雨过矶头流水香水深更放钓丝长分明一段江南意枫叶芦花共夕阳 

　　○沈思礼画 【 二首】 

　　渔在江湖樵在林相逢肯信有机心沙鸥尚未能忘我飞过云山不可寻 
　　隔水楼台映翠微山桃风暖欲花飞一溪春水深无主却被诗人载得归 

　　○杨生溪居图 

　　满眼溪山庵尽开草玄亭子半荒苔如何秪写渔家意不及扁舟载酒来 

　　○阎仲彬墨菊 

　　立本丹青不自夸戏拈秃笔写秋花秪疑风雨重阳日夜访柴桑处士家 

　　○次徐总制韵 【 二首】 

　　柳绕沙堤花绕城千门万户赏春晴谁知画戟凝香处人与湖山一样清 
　　燕子来时花满城海棠丝雨半笼晴行人最爱西湖水流入官河也自清 

　　○孙生二画 

　　槐安国 
　　竹叶舟 

　　?槐安国 

　　木槐为国竟如何梦境浑如世事多老我久无名利念笈看行蚁上南柯 

　　?竹叶舟 

　　长安流落嗼途穷一叶归舟便向东咫尺图中能缩地秪疑山叟是壶公 

　　○破窑图 

　　日暮归来雪已深破窑无奈夜沉沉谁知拨尽寒炉火炼出经纶一片心 

　　○并入易履墨菊 

　　写到黄花韵更高墨池秋水染鹅毛幽香一掬谁分得知是并州快剪刀 

　　○春色 

　　寒不能生暖不消融融转觉望中遥东皇富贵谁能识尽把黄金铸柳条 

　　○草堂图 

　　锦江玉垒入霜毫亦有人家荫白茅道是草堂元来信秪因梅柳是西郊 

　　○贾岛推敲图 

　　蹇驴随处恣游遨京兆相逢即定交看取古人三百首工夫元不在推敲 

　　○西湖渔者 

　　家住钱唐西子湖钓竿几度拂珊瑚扁舟载月归来晚不觉全身入画图 

　　○钓台图 

　　夷惠真为百世师先生高节亦如之只将立懦廉顽意九鼎分明圱一丝 

　　○访唐丹崖留饮 

　　故人相见话襟期草草杯盘近午时莫道越乡风味薄香醪如蜜菜如丝 

　　○为朱大理赋墨梅寓丹家意以大理明此故求正云 【 四首】 

　　剥尽群阴见一阳千花万蘃搃包藏笔头会得先天意写出寒花朵朵香 
　　知白全资守黑功一花便与万花同要知玉兔翻身处春满乾坤六六宫 
　　雨熟金丸万万株黄中通理及肌肤此花自是真铅汞却倩仙毫作药炉 
　　真水元从火里来等闲相过即胚胎檀心玉蘃分明见莫作黄芽白雪猜 

　　○王本初小像 

　　童子穿云得紫芝仙翁倚杖聴黄鹂香风两袖归来晚正是松花落粉时 

　　○总司牛宴郑都司以所知徐搃制诗见示因次其韵 【 二首】 

　　梅杛黄时雨气凉金炉不断热沉香座中总是朝天客伋醉　君门白玉觞 
　　水晶帘卷午风凉苍卜花开树树者独有总成偏好客拟倾江海入壶觞 

　　○杨妃春睡图 

　　天生祸水灭炎精能使君王万乘轻不独昭阳有飞燕玉环沉醉在华清 
　　沉香亭北好风光春色无端属海棠纵使胭脂变成雪莫教一片到渔阳 
　　温泉浴罢力犹疲睡足春风总不知香冷马嵬坡下土令人愁诵北征诗 
　　三十六宫春昼长杨花扑帐暖生香美人毕竟成黄土不及双了识玉皇 

　　○观奕图为夏伯玘作 

　　春雨春风长紫芝山中日月自推移斧柯烂在松阴下知换人间几局棊 

　　○画菜 

　　风露含滋挟土膏肥甘浑不让溪毛丹青貌得田园意绝胜春前带雪桃 

　　○松 

　　山风吹日昼阴阴几见松花落逺林总使棋枰能换世仙人那得有机心 

　　○何彦恭观奕图 

　　山风吹日画阴阴几见松花落远林总使棋枰能换世仙人那得有机心 

　　○翠竹红梅图 

　　绛服仙人跨翠鸾御风乘月下瑶坛画图谁为开生面留与苍官共岁寒 

　　○青山白云图 

　　柴门无径小桥低绿树阴阴雨后斋却夭白云闲不得也随流水过溪西 

　　○江山高远图为马宪章赋 

　　万里江山万里舟烟云竹树远相缪何人写出无穷意似记当年太史游 

　　○为杨子东题竹石扇面 

　　歌罢南风解愠诗含毫长想凤来仪明时又见箫韶作留取苍崖碧玉枝 

　　○陈居中女猎图 

　　猎事应难属女工院人名尽说居中蛾首狐媚唐家妇逐鹿何曾用角弓 

　　○李思训并骑图 

　　美人如玉马如云悞却开元万乘君不写班姬辞辇意画师空说李将军 

　　○刘文质松溪小像 

　　为听松风直过溪长琴分与小童携白云不隔天台路千树桃花一鸟啼 

　　○宋授之钟馗小妹图 

　　戏担双鬼当双鱼小妹停肩雪霁初莫道丹青资一笑人间物物是苞苴 

　　○洗马图 

　　层氷蹙裂度交河天马谁能更作歌却忆少陵诗思好乱蝉鸣处晚凉多 

　　○墨梅 

　　两蘃三花便可人分明笔底有阳春平生一点和羹意不到中书未是真 

　　○画红梅 

　　漫传丹桂冠西风文彩重教下笔同谁信岁寒氷雪后花中还有状元红 

　　○画 【 四首】 

　　溪山花柳鬪清妍几度春来放酒船画里生绡无一尺为谁展尽白鸥天 
　　扁舟与客共游遨风月无边入彩毫长为江山增感慨后前两赋类庄骚 
　　柳阴楼阁又清和拂晓熏风入扇罗女伴相呼知有约水边亭子看新荷 
　　山寺风烟一半遮水香知是落松花青鞋布袜曾来往不记云门与若耶 

　　○画扇面 

　　青天飞鹭柳鸣莺万里桥头杜甫情何似合欢纨扇里一联诗句却无声 

　　○龚翠岩所画煎茶索句图 

　　玉川和靖总清标煮茗吟梅共寂寥时世不同人物似正如雪里见芭蕉 

　　○画 【 二首】 

　　云白山青万古春桃花屋底读书人扁舟忽有东来客笈指飞流得句新 
　　闲里琴书白日长岸花相妾水花香桥东信马吟诗客不是若耶游冶郎 

　　○道原为慧公赋 

　　着意穷原莫外求随波逐混是凡流泠泠一勺谁能识又在曹溪最上头 

　　○九日前二日陈子善送酒并诗一绝因用其韵以谢 【 二首】 

　　秋丛绕舍罇无绿九日风光不称贪谁信柴桑千载后东篱重见白衣人 
　　青州从事声名重过我篷门不厌贫白菊花前上弦月会湏对饮作三人 

　　○雪中骑驴图 

　　山耸寒肩乱岣劳蹇驴冲雪尚游遨野桥谩道关清思不及袁安卧最高 

　　○沈炜扇上竹 

　　昔人种竹绕东村雨后曾看长子孙春梦觉来纨扇在晓风凉月重销魂 

　　○宋复古画 

　　老知书画益人多奈此无情岁月何欢识营丘平淡意高堂秉烛看岷峨 

　　○孔子送周元亮先生因以诗索之 

　　秋风篱落漫徘徊那得黄花大似杯谁送草庭三四朵可能分寄一枝来 

　　○高士谦所画烟竹 

　　江上秋阴生暮寒平林浑似老年看九疑霭霭云深处更得诗人眼界寛 

　　○裴日英水墨莲塘四禽图 

　　香销太液锦云空长使诗人忆汉宫青鸟不来仙仗远露盘无力倚秋风 

　　○鼠衔芦菔图 

　　学圃经年不惮劳野人生意满东皋种来芦菔从蔜吃懒用随身却鼠刀 

　　○墨梅 

　　姑射仙人氷雪肌夜乘明月访瑶池自怜绰约谁能见却被龙香道士知 

　　○元夕联句 

　　过雨天街月色新楼台灯火照阳春盍簪赖有诸公子搃是东风得意人 

　　○傲窓诗卷 

　　偶向南窓倚暮秋寄情宁复傲公侯谁知容膝无多地高似元龙百尺楼 

　　○为安道题墨竹 

　　何事清风满剡溪琅玕长得与云齐此君若得王猷见兴尽应湏为品题 

　　○梁大用所作青松红梅二画 【 二首】 

　　仙馆长松老更奇过门曾见出墙枝谁传月下蛟龙影应有风雪起砚池 
　　占得魁名即赐绯调羹心事尚依依玉堂别有如椽笔更待春风为发挥 

　　○方李长所作梅竹 【 方号竹墅二首】 

　　竹里梅花巧耐寒正如红袖倚阑干诗翁传淂春风面曾在家山别墅看 
　　竹传唐帖双钩法梅效徐家没骨图谁道茂林春已暮不知春色在西湖 

　　○渊明像 

　　两晋文章在此翁阳秋都寄杖蔾中诗人秪写归来意不道闲情似国风 

　　○画 

　　草堂筑得傍林丘溪友相过即放舟翻爱白云如画意终朝长在碧山头 

　　○沈养性画 

　　长虹如瀑蛎如山万竹深藏屋数间夜半秋声最堪听抱琴来此不湏还 

　　○鬼猎图 

　　飞鹰走狗猎山坡狐兔全驱入网罗不有唐家锺进士人间魑魅更应多 
　　谁遣馗翁作鬼雄形容彷佛记唐宫山林川泽今无此转忆先生铸鼎功 
　　虗耗驱除若羽毛开元天子赐蓝袍空令鬼物持戎器不管雄狐向窟嗥 

　　○渭川烟雨图 

　　渭川曾见竹青青和雨和烟画杳冥不似九疑云雾隔空教瑶瑟怨湘灵 

　　○牧牛图 

　　桃林地瘠奈牛何此日周王已止戈芳草平原春万里牧童能唱太平歌 

　　○赤壁图 

　　江水东流赤壁孤曹瞒曾此战周瑜山川不逐英雄去却为坡仙入画图 

　　○滕王阁图 

　　画栋朱帘云雨间朝看南浦暮西山风帆不送诗人到高阁临江亦等闲 

　　○裴日英墨菊 

　　披图便欲醉秋光映竹幽花似有香昨日山中新酒熟先生闲户作重阳 

　　○秋山渔影图为方仲敏赋 

　　秋色都从点染成白云妚树故山情溪渔钓得归来得卧听松窓瀑布声 

　　○林子山诗意扇面 

　　门前春水碧如苔不见鸥来见鹤来翻意断桥曾唤渡满身花雨荡舟回 

　　○钱宗文扇 

　　吴淞江上见秋风水色山光下笔同闻道四腮驴最美几时归去作渔翁 

　　○为沈景玉题高士谦所作烟雨万竿图 【 沈号东林】 

　　影薄犹疑翠袖寒东林日暮忆曾看渭川千亩谁能写烟雨空蒙千万竿 

　　○高士谦竹石扇面 

　　何处参差舞翠鸾瑶台明镜上云端如今织女支机石也被姮娥借得看 

　　○林子山画菜上有蜗牛故及之 

　　晓畦春雨细如毛菜本青肥挟土膏叶底蜗牛曾湿久诗人犹欲剌升高 

　　○渔隐图 

　　渔者虽多屡数难磻溪彷佛到严滩东都名教西周业不枉人间把钓竿 

　　○杏花暮雨图 

　　杏花庭院暮寒多酒醒其如客思何绛蜡烧残犹觅句不知春雨湿渔蓑 

　　○画鱼 

　　谁写群鱼入画图相忘浑似在江湖诗人忽作丰年梦还有宣王考牧无 

　　○为杨复初题秋江归棹图仍次其韵 

　　不为莼鲈若忆归缁尘惟恐上人衣欲知此日思亲意长似征帆带雨飞 

　　○钱舜举二菊 【 二首】 

　　露华如酒晓淋漓醉色和秋上别枝若使罗虬重有作此花瑞合比红儿 
　　尽道西施类玉环多因醉里认容颜馆娃宫与华清似都在秋风十二鬟 

　　○裴日英墨菊 

　　浓墨淋漓写折枝便从帋上见东篱玉蟾分得南阳水一衣秋香满砚池 

　　○邹汝舟画 

　　童子言师去未还采芝多在白云间谁知流水桃花外更有高人卧碧山 

　　○青山白云图 

　　何处青山无白云每来松顶便氤氲儿童不识飞扬意刚道摩霄是鹤群 

　　○二仙图 

　　松枯石烂自春秋游入依然昼夜流要觉仙人忘世虑未应锺吕胜巢由 

　　○墨梅 

　　每爱高人杨补之小窓横幅写疏枝繁花乱插当晴昊胜似黄昏月上时 

　　○方季长画 

　　家山移在画图间桑柘连村水一弯知是方千高隐处白云长为护柴关 

　　○芙蓉狮犬图 

　　太液芙蓉秋苑深闲看双犬吠花阴旅獒写出忠君意未必丹青识此心 

　　○刘耀卿雪景 

　　健步寻梅远未还无端诗思满溪山洛阳更有多风雪独有高人昼掩关 

　　○墨梅 

　　客里俄惊岁又残燕山十月雪花寒江南驿使无消息却把春光纸上看 

　　○辋川别业诗意 

　　夏木轩窓瞰水田黄鹂白鹭总堪怜那知诗到无声处能使高人忆辋川 

　　○松雪翁兰蕙 【 二首】 

　　干密花疏更作丛深林空谷自春风王孙去后多芳草零落余香茧纸中 
　　翠转光风百里余呉兴画法宛如书凄凉九辩无人诵空忆中庭雪霁初 

　　○柯敬仲墨竹 

　　闻韶曾见凤来仪回首苍梧又一时写出竹枝歌外意椘云湘水不胜悲 

　　○马虚中剡溪图 

　　清兴都生眺望间放舟溪上又空还道人笔底天机熟尽把云山变雪山 
　　鸡黍交情不可违如何兴尽便空归诗翁偶写胷中趣肯道溪山有是非 

　　○钟馗 

　　柳梢风转不多寒薄雪初消路未干应笑髯翁殊矍铄也随春色上长安 

　　○王元章墨梅并次诗韵 

　　山阴陈迹老莓苔为探梅花踏雪来传淂一枝溪上景眼明相见亦惊猜 

　　○吴以道扇 

　　清溪雨过晚渔蓑倒坐船头逸兴多只有好山看不厌又随图画入轻罗 

　　○高士谦竹石 

　　秋色分毫待客挥云根烟筱巧相依梦回记得吹笙处倒跨青鸾月下归 

　　○画梅纸扇 

　　剡藤湘竹付良工扑蝶轻罗巧与同谁向炎天写梅蘂仁风都在动摇中 

　　○为潘晋之题忠孝图 

　　石畔葵萱总看花黄金杯侧注丹砂艾宣笔意谁传得孝子忠臣在一家 

　　○画梅 

　　花纵繁时影亦疏瑶台和月夜模糊何人识得春风面收拾余香入画图 

　　○为夏节题子昂画白马 

　　十二天闲烂锦云世人专美五花文吴门匹练吴兴笔一出能空冀北群 

　　○倦绣图 

　　纂组犹能害汝功倦容谁为写柬风空知想象唐宫事绣出杨家一捻红 

　　○墨菊 

　　鹅毛剪得墨淋漓香满秋风洗砚池画法若从书法入赵昌应也学羲之 

　　○王叔明画次张一笑韵 

　　高人自是爱林泉每向山中枕石眠今日偶然溪上去松风吹转橛头船 

　　○竹石扇面 

　　雨细珊瑚晚未干秋声一叶满西阑何人手把青鸾尾扫退浮云看广寒 

　　○画棘丛白头翁 

　　鸟中亦有白头翁底事卑栖向棘丛不道朝阳孤凤好飞鸣元只在梧桐 

　　○画 【 并序】 

　　高让士谦为序作枯木竹石并题其上予遍索交游得十四人终之以予诗凡十六首二画共三十二首披图则存没如见庶几笃友道云张昱光弼则庐陵人也王裕如问陈瞱宗亮则山阴人也朱谊仲谊则维杨人也章师孟季醇则严陵人也浦长源则勾吴人也周昉元亮则新城人也张舆行中则崇德人也王立本宗则金华人也王谦自牧杨明复初俞友仁文辅王正道子中万振文远则皆钱唐人也洪武丁巳秋八月初吉题 
　　枯树婆娑近竹丛欲将心事托春风江南庾信今头白不为愁多赋未工 
　　抱画求题莫厌频好诗比竹更清新坐来不待风敲户满眼相看是故人 

　　○柯敬仲竹为陈常仲赋 

　　奎章阁下日谈经曾写幽姿上御屏云暗苍梧清泪尽空教瑶瑟怨湘灵 

　　○徐子方竹 

　　昌化县训导章景文以图经事至杭事竣将还予方写竹以赠吾友周元亮俾题其上 
　　蝌蚪曾闻写汗青先生人复理图经故人赠竹缘何事要使清风满笏庭 

　　○徐希杰二色梅图 

　　酒痕晕透雪饥肤红影春园见一株好似石家金谷里戏将如意击珊瑚 
　　疏影曾看上薄纱挥毫落纸使横斜骊珠一颗谁探得散作东风满树花 

　　○松云王为周元亮作露华清晓图同张一笑方竹居俞紫芝题其上 

　　爱菊渊门后鲜闻濂溪孙子况能文露华清晓凉如许湿却松间一段云 

　　○李景中待月延桂图 

　　阑倚西风月未生露凉转觉桂香清诗成月在桂花上此景如何画得成 

　　○为徐子方题徐熙杏花青鸟 

　　青色分红闹别枝写生谁复似徐熙露华不在金茎上青鸟飞来也自疑 

　　○方方壶画 

　　画到方壶思不群乱山佳处屋平分溪头艇子如梭大只许先生载白云 

　　○王叔明为俞子贤作山居图于尚友堂后为郑敬常所得俾题其上 

　　画把交游迹已陈西庄依旧鎻松筠也知谷口烟霞趣造物应留待子真 

　　○沈景王画 

　　云压春山远更低心知是画恴空迷林间亭子无人到雨脚垂垂欲度溪 

　　○李廸梅 

　　抱子攀萝过别枝满身松露湿金丝冷泉不复闻清啸把烛观图有所思 

　　○溪山才子图 

　　曲折清溪有路通吟诗驴背任西东披图记得经行处人在千山万木中 

　　○鹰 

　　擒来凡鸟不言巧狡兔妖狐穴未空四顾激昂如有待平原昨夜起秋风 

　　○溪山图为张长司一中题 

　　西塞山明碧王如桃花流水称舟居玄真心事非张翰不为鲈鱼为鳜鱼 

　　○明辨之画 

　　云抹山腰晚更奇高人应不愧王维钓丝收起船头坐看刲风波欲定时 

　　○赠沈山樵 

　　连蜷雌霓赋中闻别有山樵管白云能为苍生作霖雨道人应不愧休文 

　　○画鸡 

　　萱草丛高石渐低熏风庭院午时鸡偶因元日同观画笑饮屠蘓为品题 

　　○杨懋臣以红墨梅二幅赠彦真命题其上 

　　珊瑚击碎冷无声散作疎花点点明逺寄余音溪上去春风百里故人情 
　　人到英溪识浚仪寒窓索句重相思江空岁晚无芳草聊折琼瑶赠一枝 

　　○寒江独钓图 

　　诗画难评劣与优声无声有巧相侔寒江钓雪何人笔得句真如柳柳州 

　　○俞文辅墨菊 

　　间色幽花却耐看墨香和露不曾软魏家池馆如栽得唤作秋风小牡丹 

　　○赵休穆画马 

　　吴兴自得曹韩法父子丹青更一家神骏按图犹不识空今天马涉流沙 

　　○梅月水仙图 

　　形影相看愈觉真花中人是月中人丹青想象惊鸿态不及思王赋洛神 

　　○画菜 

　　寒士湏尝百瓮虀莫教此色到群黎塩梅不入和羹用空使君王梦蔡齐 
　　一抹生红着土酥曾同菘菜付庖厨先生欲补氷壶传燥吻时时看画图 

　　○为沈竹窓题竹梅二图 

　　生纸何人写墨君翠痕余处白纷纷翻疑手把孤鸾尾扫出南山一段云 
　　寻花曾记历山坡年后如何却厌多赖有小窓横幅在空将老眼重摩挲 

　　○戊午元夕遇雨次莫景行韵 【 二首】 

　　张灯秪许到更阑纵有笙歌懒作欢空忆旧时明月色连宵还恨不曾看 
　　门门种树翠成层凖拟元宵映彩棚游兴不因风雨阻夜窓闲却读书灯 

　　○庐山图 

　　梦里庐山亦偶然披图重见意犹怜白云万顷松千个看得人间李谪仙 

　　○马麟长春蝶并杨太后扑蝶图二小幅成一卷 

　　蝶骇花飞春事无扇罗又见内家姝昆虫草木端平画不是豳风七月图 

　　○枯林墨蕙 

　　转蕙光风百里余空庭曾见雪消初数丛一干谁能写笔法浑如贝叶书 

　　○僧月海兰蕙 

　　光风转蕙泛崇兰墨润浑疑露未干春色夜来深似海空留清影月中看 

　　○画 【 二首】 

　　太白诗意 
　　少陵诗意 

　　?太白诗意 

　　君去还当我醉时东坡觧道谪仙诗百年粉素消磨尽犹有山花一两枝　　　　右太白诗意 

　　?少陵诗意 

　　谁写江村枫树林草堂如有客相寻野舡恠得轻如叶秋水今朝五尺深　　　　右少陵诗意 

　　○五花马图 

　　八尺乌骓散五花披图一见重咨嗟何人笔底藏风雨觧使神龙起渥洼 

　　○张复初松下垂钓图 

　　春雨朝朝长绿波桃花时节鳜鱼多遥知松下投竿者定是当年老志和 

　　○徐陵墨梅 

　　尽道徐熙似赵昌墨花有韵却无香诗人又动杨州兴春色真疑到玉堂 

　　○扇面山水 

　　溪抱重山曲曲通野航长得载诗翁旧时纨扇丹青在不入凉风箧笥中 

　　○俞碧窓画紫菊 

　　菊有黄花秋满篱谁看紫艳半开时碧窓分得研朱露写出无声赵嘏诗 

　　○戊午七月六日书事 【 二首】 

　　徒步寻僧岂得舟过门不接慢迟留炎天赤日空乘兴笑杀山阴王子猷 
　　伏日殊无兴可秉欲谈儒墨重寻僧茶瓜不觧留佳客笑杀成都杜少陵 

　　○钓鱼图 

　　衣食全家寄一丝人间荣辱几曾知瓦瓯蓬底高歌起正是鲈鱼上钓时 

　　○洛神图 

　　子建才名托椘辞为因留枕寄相思泱泱洛水清无底谁见惊鸿照影时 

　　○画 

　　欲向春山访隐君野桥行过路纔分上方楼阁应无数留与闲僧管白云 

　　○为赵玘题高士谦墨竹 

　　公子翩翩也自佳从人写竹写幽怀只今有酒谁浇笔能使清风到小斋 

　　○姚伯和所藏五马图 

　　识得骊黄不在毛天机从此付霜毫使君五马行春处犹忆城西看小桃 

　　○墨梅 

　　纔见花开似见春江空岁晚寄何人芳香只恐有消歇凭伏金壶墨写真 

　　○画红梅 

　　花到浓时花欲无桃嫌太俗杏嫌麄孤山别有春风面消得徐熙没骨图 

　　○洛神图 

　　嬉游湍濑采玄芝罗袜凌波不自持毕竟形容何所似玉芙蓉在碧琉璃 

　　○阎中得画 

　　杖头驴背又微吟君出深山我入林邂逅不湏交一语春来花鸟总关心 

　　○吴孟文水影月香图 

　　却因清浅见横斜水是湖湾影是花赖有吴生能写得不须重到老逋家 
　　欲知浮动近黄昏风有清香月有痕貌得玉妃真面目缟衣无复夜敲门 

　　○题梅用陆柳洲寄杨村居韵 

　　数枝开傍石桥西纵有寒香蝶不栖何似南山千百树棃花落寞路都迷 

　　○画兰 【 二首】 

　　萋萋芳草空无数惆怅王孙去不归何似幽兰纫作佩也胜游子芰荷衣 
　　深林绿艳恐消歇故假人间膏沐容忽见一丛崖石上动摇浑似泛光风 

　　○吴孟文墨梅 

　　吴生妙绝宫墙画不向氷纨寄墨痕恠得炎天见梅蘂姚江知有季章孙 

　　○吴孟文以古蜡笺画梅因赋 

　　旧笺新墨未曾干如倚黄昏月下阑不是一枝斜更好令人悞作蜡花看 

　　○吴孟文以白团扇画梅因赋 

　　海波寒浸玉蟾蜍勾引清风入座隅借得诗人掣鲸手骊龙颔下摘明珠 

　　○溪居图 

　　水上风来麦气生绿阴窓户有棊声桃不隔花仙源路应使秦人见太平 

　　○二仙像 

　　一拐随身四海闻剑锋久暗七星文等闲磨砺光芒出划断青天万里云　　　　　右铁拐 
　　似醉如痴不顾身谁知一一露天真露台便是中秋月养就蟾蜍白胜银　　　　　右风僧 

　　○月娥扇面 

　　灵药当年悔一偷海天空度几春秋凉飙又改班姬扇莫道孀娥不觧愁 

　　○陆本高镜奁红梅 

　　要将明镜别妍媸勋业频看祗自疑红艳一枝谁为写倚阑人在影娥池 

　　○群峯春晓图赠王士贞之官三山 

　　唱彻阳关酒未阑渭城朝雨别篱难三山春色多于柳总在王维画里看 

　　○乔松双鹄图为俞仲和赋 

　　一个长松雨鹤栖上头不许子规啼仙翁应在春山裹丹井云多路更迷 

　　○画梅 【 二首】 

　　诗到无声也自奇眼明窓不见疏枝江南四月冥冥雨空忆曹瞒止渴时 
　　每爱多才赋洛神凌波曾见袜生尘谁知更有梅兄在消得思王一写真 

　　○桂娥梅仙二图 【 二首】 

　　金栗平铺满树头画阑西畔月如钩风鬟雾鬂归来晚折得天香总是秋 
　　倚树仙人是阿谁雪肤花貌认参差恐惊青鸟枝头梦玉笛拈来不敢吹 

　　○唐子华画 

　　我识吴兴唐子华丹青一出便名家抱琴童仆随驴去山县今朝早放衙 

　　○卢伯庸宰水图 

　　桃李家山春欲无草堂留得望西湖墓门宰木今如许惆怅临风展画图 

　　○画梅 

　　墨作南枝却耐看北枝何似怯余寒诗人不用劳区别开到春来搃一般 
　　飞来峰下雪垂垂近水人家玉两枝燕子春寒来不得却教鸿雁见开时 

　　○海棠白头翁鸟图 

　　驷马桥边忆旧游海棠红湿雨初收春禽似识文园令也向花前叹白头 

　　○高房山画 

　　尚书京口佳经年每写云山出自然此幅得来如有意虹光曾射米家船 

　　○咏海棠 

　　春色三分已二分海棠红软半棃云银缸休照东风树愁杀杨州杜使君 

　　○三香图 【 桂菊兰】 

　　淮山彭泽与沅湘几度经行揽众芳梦觉广寒环佩远却将吟笔写秋香 

　　○题竹并梅兰图 

　　卖珠不惜买芳春山暮天寒翠袖新竹外一枝谁貌得分明空谷见佳人 
　　江上寒梅已报春幽兰还与鬪清新纤毫觧把明珠赠信有湘皋觧佩人 

　　○画扇面 

　　阿母蟠桃花又红七香车下五云中群仙奏罢霓裳曲春满瑶台第一宫 
　　万户千门锦绣堆沉香亭北看花开真妃睡足初扶起更待君王玉辇来 

　　○为方仲敏题白云深处 

　　千山万水入登临犬吠鸡鸣杳莫寻试问白云深几许仙家更在白云深 

　　○温日观墨蒲萄 

　　风飘露洒一棚秋路入沧江忆旧游凭伏金壶翻墨汁老禅胷次有凉州 
　　天风动地拂苍须摇落骊龙颔下珠一斗竟湏浇渴吻道人从此厌醍醐 

　　○秋林才子图 

　　木落山林秋满天蹇驴背上耸吟肩濡桥郑綮曾如此况是襄阳孟浩然 

　　○鉴仲明上人画 

　　老禅曾隐虎跑泉笔底山林似巨然此是太平真气象家家茅屋起炊烟 

　　○画菜 

　　谁写春菘入画图借如桃得付庖厨此根咬得知滋味方是人间士大夫 

　　○诗意扇面 

　　采药仙人去未还偶逢童子问松间何人觧写云山意不放青团扇影闲 

　　○题墨菊有怀王士中 

　　采菊东篱事已非按图长是惜芳菲西斋谩有盈罇酒惆怅何由见白衣 

　　○墨菊为杨复初赋 

　　黄花韵与墨花同一洗人间万卉空不许陶潜都占断守玄聊且效杨雄 

　　○裴日英写红梅翠竹 

　　空谷佳人翠袖单红颜长是怯天寒河东邂逅绯衣子写作疏花竹里看 

　　○张师夔思意图 

　　花木禅房常建诗吴兴曾为写幽姿龙溪渔子天机熟见画令人忆旧时 

　　○岁寒三友图 

　　岁暮天寒雪四垂竹边松下出斜枝似人又向图中见方信山阴有戴逵 

　　○庄子观泉图 

　　秋水成河灌百川濠梁何必更观泉欲知无限逍遥意总在南华第一篇 

　　○宋授之遗墨 

　　宋玉多才赋远游曾拈彩笔写清秋西风吹断南州梦翡翠兰苕搃是愁 

　　○二乔观兵书图 

　　不为师婚不动心肯教铜雀鎻春深书中谩识孙吴意何似同观女史箴 

　　○豳风图 

　　蚕月条桑为茧丝筑场纳稼应天时欲知王业艰难处尽在豳风七月诗 

　　○行春图 

　　野桥村店见青旗玉勒雕鞍且缓驰十日春光浓似酒等闲开尽小桃枝 

　　○墨菊 

　　淋漓浓墨染香云秋色秋光搃不分醉眼只疑乌帽落令人重忆孟参军 

　　○忠孝图 

　　葵萼倾心向太阳萱花树背在高堂忠臣孝子如佳卉凭伏丹青为发扬 

　　○孟母断机图 

　　慈亲教子意如何直至三迁始定居一自寒机初断后经纶都在七篇书 

　　○张骞出使图 

　　漫从西域度流沙八月虗回奉使槎天上白榆那可摘归时只得带榴花 

　　○柳塘春水图 

　　杨柳池塘春昼迟画船犹记听黄鹂飞花又逐东流去消尽年光总不知 

　　○桂月凭阑 

　　银屏深掩烛烧残金粟枝头玉露寒阵阵西风吹不断肯教闲却画阑杆 

　　○秋江鴈阵图 

　　江流东去鴈南翔波影涵秋一两行不待平沙观落处便从图画认潇湘 

　　○寒江钓雪图 

　　风满空江雪满舟一竿波面自夷犹钩丝更放长三尺不信寒鱼不上钩 

　　○舜举桃花 

　　碧桃 
　　绯桃 

　　?碧桃 

　　花开记得涌金池一片枝头不受吹十万人家春似海瑶笙谁向月中归　　　　右碧桃 

　　?绯桃 

　　晴日蒸红烂若霞一枝如影绿窓纱去年花里寻诗处错认溪桥卖酒家　　　　右绯桃 

　　○咏长桥 

　　飞梁压水跨虹腰知是吴江第一桥安得鲈鱼共樽酒秋风亭上酹三高 

　　○梅仙图 

　　曾向松林梦美人雪肤花貌认来真一声横玉惊么凤枝北枝南搃是春 

　　○美人图 

　　白玉搔头压鬓垂困人天气觉来迟帘前一任杨花过爱惜春纤不画眉 
　　渊门谩尔赋闲情托物如何写得成欲识春风无限意樱桃花下背人行 

　　○跨驴图 

　　曾见洪崖降雪图寒云四野正模糊何如驴背驮诗去濡岸桥头酒可沽 

　　○秋江图 

　　极目沧浪映翠微钓船初放客船归渔歌一曲长烟外惊起沙鸥隔树飞 

　　○次韵范石湖田园杂兴诗六十首 

　　予素省田园之趣每观范石湖杂兴诗欲尽和之未能之丁未岁隐居于苕溪之默林村感与时并事因景集不能无动于中于是取石湖诗韵尽和之以授诸童子庶寓山歌野曲之意览者必有以知予志之所存避俗翁识 

　　春日十二首 
　　晚春十二首 
　　夏日十二首 
　　秋日十二首 
　　冬日十二首 

　　?春日十二首 

　　夜听檐声似雨声晚窓操笔喜诗成东风消尽门前雪又见墙阴荠菜生 
　　桃杏何曾羯鼓催春风先后自吹开为怜红影临清泚不惜芒鞋得得来 
　　草芽雨后一番青处处郊原趁雨耕我亦村居聊避俗傍人错比晋渊门 
　　村扉寂寂掩荆柴雨阻清明客少来自把新茶试新火喜看榆柳变炉灰 
　　连宵急雨送轻雷又见郊原草色回此去城门三十里踏青能有几人来 
　　花柳村村杜皷喧花含宿雨柳含烟野夫何处堪行乐不是花边即柳边 
　　高陂分水出湾头宿雨晴时好放舟闻说春山多胜事几时寻壑人经丘 
　　筠笼采摘小童回樱豆堆盘杂笋梅正尔客怀寥落甚不妨频覆掌中杯 
　　野蔌村醪暂遣怀每呼邻叟尽余杯醉来却倚柴门立闲数昏鸦几个回 
　　春日田家始作劳下乡胥吏苦频搔如何学得仙源隐不种桑麻只种桃 
　　断岸防颓费石包雨声又听响中宵杏花零落飘香远明日扶笻度石桥 
　　积雨初干理菜畦味含膏土胜酥肥野夫不厌根频嚼惭愧村童日摘归 

　　?晚春十二首 

　　木奴花发四邻香静里偏知日晷长坐久出门看野色乱山平处是钱唐 
　　狂蜂浪蝶尚飞翻春去浑无一点痕秪有东风知客意乱吹花片拥篱根 
　　春色相将到楝花柴门深掩似山家日长无事琴书罢纱帽笼头自煮茶 
　　林遶方塘水遶洲杖蔾随处得迢游却嫌薄暮东风急便觉经寒似夌秋 
　　田头纵步午风凉陂水青青浸稻秧爱杀檐前双燕子落花多处得泥香 
　　蚕事忙时三月中苍苔门径少人踪抱篮知是谁家女偶向柔柔陌上逢 
　　水村高下自成围处处人家白板扉榆荚杨花正无赖等闲又欲送春归 
　　门外都无车马尘绿阴幽草与时新小窓日日风兼雨赖有蔷薇占得春 
　　水面秧针长绿茸雨余樱颗染深红东皋伫想生盈陌西蜀应知赠满笼 
　　晴云满户日光迟栢子烧残火渐微人在小轩闲读易一双蝴蝶上阶飞 
　　酴醿压架雪成堆一日湏看一百回满袖清香浑不记却怜蜂蝶趁人来 
　　雨中红迤晓来稀愁见花飞镇掩扉不是杜鹃啼彻夜无人知道又春归 

　　?夏日十二首 

　　重重绿叶障林肥点点黄花入夌稀绝似辋川图画里水田时有鹭鹚飞 
　　乱蛙声急雨声寒坐拥衾裯尚觉单畎亩却思天下事几时民受一分宽 
　　闲看行蚁上苔钱日永依稀似小年麦饭正香葵菜熟祗将耕凿报尧天 
　　稻秧新插绿如波正值田头雨一蓑未到秋成先有望差科不比去年多 
　　人生出处在知几西塞山空鹭自飞学取玄真归隐好钓船闲理绿蓑衣 
　　略彴歌斜跨浅流茅茨萧洒枕清沟绿阴满地无来客忽听蝉声起树头 
　　屋后方池可沤麻暗分流水过邻家人间有地皆堪隐不独青门好种瓜 
　　水亭傍午好追凉白鸟飞来玉一双修竹似嫌炎暑近并移清影过南窓 
　　浊酒倾来白似浆葛中新漉手犹香溪泉冷浸荷筩饮共向槐阴纳晚凉 
　　角巾微服恣游嬉偶值溪翁得缓归独有蜻蜓如对客一双时掠钓丝飞 
　　千亩荒烟傍晓锄源头水少每忧枯何如老子书田好纵使丰年不上租 
　　人间三伏畏骄阳我独观书爱日长为问此时何所乐暑风凉簟竹方床 

　　?秋日十二首 

　　东轩睡足日初红起汲清泉灌菊丛不是幽人勤种植要看佳卉傲秋风 
　　晚凉何处听秋声修竹千竿翠绕扃自起开窓看微月风萤撩乱一池星 
　　巧夕争看织女机彩云销尽不成衣如何村落柴门外乌鹊都无一个飞 
　　坐对疏林日渐低闲看归鸟正高飞野夫自为吟诗苦不是悲秋减带围 
　　行道真如行路难归来依旧客毡寒灯前笑对家童说恰似琴川作冷官 
　　雨后晴空碧四埀斜阳却与乱山宜怪来举目浑无碍正是秋风落叶时 
　　一棹夷犹任野夫苕乡人号小西湖鸡头菱角随时有桂子荷花此地无 
　　田家望望待升平甲子欣逢烂熳晴茅舍竹篱还自好此身不愿谒承明 
　　酿酒盈缸粟满仓秪将辛苦度星霜诗书教子如何似羡杀燕山窦十郎 
　　自笑迷方着处家去年犹记客天涯今朝又是重阳节鐏有新醪菊有花 
　　琴川官舎漫多鱼却忆松江巨口鲈偶见秋风动归兴不知还是季鹰无 
　　欲避兵尘不厌深远携琴剑到默林绿樽紫蠏聊消日喜有床头未尽金 

　　?冬日十二首 

　　新居添得屋茅高梅柳栽成似蜀郊岁晚归来无一事小窓闲看鹊营巢 
　　年来读易太冬烘赖有先贤为启蒙三十六宫都历遍眼中物物是春风 
　　新筑书堂荫白芳萧然终胜老禅寮雪天冣爱风敲竹似向瑶台听凤箫 
　　门外沙寒月半笼柴荆元不置帘栊年来闲气都消尽坐对书灯一点红 
　　归隐方谋一亩宫论交溪友与园公春风会到门前柳好插长条满屋东 
　　溪头冻合雪风晴寒袭重裘一气凝谁把玻瓈都击碎定知渔榜晚收氷 
　　紫芥九宜配白菘响生牙颊味偏浓拟同坡老残年饱肯教何曾一日供 
　　久客偏谙闾里情每逢邻叟即班荆浊醪酿得邀人吃为喜今秋万宝成 
　　晓起惊看雪拥门地炉火暖自添春交游岁晚俱零落谁复扁舟访故人 
　　不眠吟苦爱更长石鼎煎茶满注汤诗句欲成缘底事梅花隔屋暗吹香 
　　苍朮频烧烟雾蒸紫藤初爇蕙兰清岁除却忆升平夜萧皷喧喧满凤城 
　　人事怱怱岁月催检残官历待春来已闻树里琴声变更看天边斗柄回 

　　○兰亭卷 

　　字体纷纷变若云后人惟覩永和文昭陵一刻谁能学尽道吴兴似右军 

　　○墨梅 

　　客里俄惊岁又残燕山十月雪花寒江南驿使无消息却把春光纸上看 

　　○王太守马图 

　　衮尘六马记唐宫失却图中玉面骢好逐劝农贤太守东郊明日踏春风 

　　○梅 

　　罗浮谁写梦中春便觉芳香暗袭人不整缟衣风外舞水边来倩为传神 
　　蛾眉淡扫玉纤纤碧海春浓酒正酣青羽无端啼月溶令人日夜忆江南 

　　○虎溪三笑 

　　典午乹坤迹已陈东林聊复避风尘虎溪偶过何湏笑似笑清谈觧误人 

　　○橐駞图 

　　内山高并两峯寒万里毡裘雪未干今日江南人见惯不湏常展画图看 

　　○霜月梅 

　　北枝消得铁心肝却恐南枝不耐寒好倩东风与吹散只留疏影月中看 

　　○边伯京为瑞应宫吴提点作枯木竹石图吴之甥郑敬常得之俾题其左 

　　瑞应宫前竹木苍边鸾曽写赠呉刚一拳怪石疑琼玉空使诗人忆渭阳 

　　○二马图 

　　形体支离两可怜胷中历历旧山川当时伯乐曾回顾肯信人间有暮年 

　　○芍药图 

　　十载杨州锦怅遮红红白白鬪繁华人生搃被春瞒却元是山中药草花 

　　○孟得名画雪景寒鸦 

　　飞散寒鸦不可招数株封雪落长条茅檐尽日无人到何处高楼酒未消 

　　○次韵周公辅游东阳东岘因其所述之实而赋之 【 二首】 

　　置守当年为罢侯剖符皆是帝王州一瓢挂在长松下方信箕山有许由 
　　旧说东阳山水郡邑中济济盛宾僚能令百里无愁叹未足涓埃答圣朝 

　　○题白云孙画 【 二首】 

　　风雨虗空不可凭如何上下恣飞腾神仙变化谁能识笑杀终南谭景升 
　　瑞应宫前竹木苍边鸾曾写赠吴刚一拳恠石疑琼玉空使诗人忆渭阳 

　　○集古句题蘓小小像 

　　柳色深藏苏小家昔年相望尚天涯不知谁唱归春曲纔见开花又落花　 【 白乐天　曹唐李义山　雍陶】 

　　○刘耀卿画 【 春夏秋冬四首】 

　　重迭春山罨画开柳边花底抱琴回谁家庭院东风里一片笙歌隔水来 
　　画桥南畔藕花香坦腹湖亭爱午凉醉拍阑干因得句不知惊去睡鸳鸯 
　　老桂吹香袭绛袍并将秋兴写秋毫何人记得南楼夜月过松梢一丈高 
　　曾倚江亭看鴈飞梅花和雪亚荆扉客帆自向沙头落不是山阴兴尽归 

　　○画 【 四首】 

　　世祖中兴忆故人风云不应应星辰一丝九鼎关轻重未必丹青写得真　　　　右子陵 
　　清谈又复到巢由洗耳元非况饮牛尧舜得人天下事画师那识帝心忧　　　　右巢父许由 
　　仁知微分动静间不师端木即师颜图中隐者无名姓乐水何妨更乐山　　　　右仁知山水 
　　渔罢樵林岂惮劳溪头闲话偶相遭会稽太守诚何事不及严陵隐最高　　　　右渔樵闲话 

　　○四时花鸟图 

　　棃花白颊 
　　榴花绣眼 
　　桂花佳雀 
　　梅花鲍老 

　　?棃花白颊 

　　溶溶院落月三更此影如何画得成一树棃花双白颊诗人闲户作清明　　　　右棃花白颊 

　　?榴花绣眼 

　　满院熏风清画迟海榴开到过墙枝美人窓下闲针绵却爱花间绣眼儿　　　　右榴花绣眼 

　　?桂花佳雀 

　　天香一夕满人间佳雀飞来意自闲纵使枝头风露冷也应不是纥千山　　　　右桂花佳雀 

　　?梅花鲍老 

　　红梅竹里报春光双鸟依依恋夕阳自有天生好毛羽当筵舞袖错教长　　　　右梅花鲍老 

　　○谒仇山村墓迢和张仲举诗韵 【 并序】 

　　洪武戊午三月二日清明偕弟彦翔外弟陈彦恭谒栖霞先垄地与南阳仇先生墓相迩因酹焉前一日偶阅杨真率所收张翰林诗集有曰三月六日偕杨元诚张仲川拜扫栖霞仇先生墓题绝句云泪洒荒苔积草中更无人迩纸烟空坟前惟有山茶树开到清明自落红翰林字仲举仲川之兄字伯雨皆先生高弟元诚则其故友也其为诗所谓长歌之哀过于痛哭者矣因迢和其韵以写予怀景行莫君尔先生高弟故书以寄云 
　　敬吊先生落照中纸烟销尽酒鐏空牛羊上垄无人管岂为当时面发红 

　　柘轩诗集卷之一 

　　●柘轩诗集卷之二 

　　钱唐　凌云翰　彦翀 

　　五言律诗 
　　七言律诗 

　　◆五言律诗 

　　鉴湖八景为周履常赋 
　　刘松年诗意图 
　　舒啸轩为陈经仲赋 
　　赠写真吴天碧 
　　送黄允廸 
　　挽孔征夫 
　　送章环 
　　怡云轩为魏良赋 
　　鸣鹤轩为徐文质赋 
　　论诗次张行中韵 
　　双松轩为沈廉赋 
　　悼三叔明室张氏 
　　柯敬仲枯木竹石 
　　雪景卷 
　　送沈钦叔屯种苜蓿 
　　题梅用张蜕庵寄杨村居韵 
　　送罗宗敬 
　　挽卢处士 
　　宋授之春山隐居图 
　　赠医僧朗碧天为高子威指挥赋 
　　槐阴书舍为四明王德修赋 
　　庚申岁八月十三日陪祭山川因怀诸友 
　　是夜宿三一庵次俞文辅题韵 
　　悼吾子行道士 
　　次俞子中病起韵 

　　○鉴湖八景为周履常赋 

　　柳庄 
　　桂林 
　　兰渚 
　　瓜田 
　　芙蓉港 
　　篔筜坡 
　　按鹤亭 
　　放鱼池 

　　?柳庄 

　　遶庄都是柳远近翠相连种树思前度飞花记此年闭门时系马攲枕忽闻蝉自得陶潜趣清风为飒然 

　　?桂林 

　　分得岩前种年深自作林因思大廷对何似小山吟浸叶为沉水收花当屑金中秋还有约载酒过山阴 

　　?兰渚 

　　爱此芳洲小渔家许卜邻如何挑菜处亦有艺兰人杂佩谁相问孤琴尔独亲山阴亭子近修褉及余春 

　　?瓜田 

　　瓜种阳坡下纷披半顷田杞包原有象枣比或逄仙白兔官徒援青门地自偏冰盆曾荐处六月鉴湖舡 

　　?芙蓉港 

　　芙蓉开港二一路入红云露湿光犹泫波明影自分仙人四酒棹游女妒罗裙若共荷花拨秋风岂属君 

　　?篔筜坡 

　　旧说篔筜谷如今别有坡为怜清节好不厌绿阴多暖逼冬生笋凉深夏近荷中郎如到此应更择良柯 

　　?按鹤亭 

　　本是青云物依亭也是幽鼓琴思魏野相鹤记浮丘三迭俄成舞千龄或可留永怀曾听处私月故山秋 

　　?放鱼池 

　　陶朱元有法岛峙在陂塘春雨翻萍藻丰年梦稻梁奋时湏一跃乐处求相忘不是池中物风雷起浩茫 

　　○刘松年诗意图 

　　野水连村绿云山隔岸抯桥低疑碍艇树密不遮亭奇字无人问清琴只自听百年栖宿意把卷忆曾经 

　　○舒啸轩为陈经仲赋 

　　何处堪舒啸轩楹眺望间清风生爽籍皓月动空山欲宄声音妙都缘意趣闲东皋伊迩地每到即忘还 

　　○赠写真吴天碧 

　　名士号天碧传家由道玄常于多暇日每纵写凌烟妙笔知吾子峨冠识进贤何如风雪里着我耸吟肩 

　　○送黄允廸 

　　青门黄氏子雅量出奇姿濯濯三春柳汪汪万顷陂霜啼惊电掣云翼讶天垂况有麟经学何姑独抱遗 

　　○挽孔征夫 

　　滔滔洙泗水一脉到西湖山木符先梦乾坤失巨儒空遗重席坐无复过庭趋回首东山墓何时一致蒭 

　　○送章环 

　　昔捧宾兴诏归途过富春殷懃寻故友邂逅识斯人黄卷方游自青云已致身世家传象笏郇国本王臣 

　　○怡云轩为魏良赋 

　　爱汝怡云处同看却吴情应知陶弘景不是狄怀英气逐龙自远光摇鹤发明名扬亲显日霖雨在苍生 

　　○鸣鹤轩为徐文质赋 

　　双唳轩前鹤松梢更作群在阴其子和随处有人闻夜警多因露皋鸣每切云从兹縻好爵细翫易中文 

　　○论诗次张行中韵 

　　开门方觅句折简复论诗每到真成趣由来不费辞艰深文浅近臭腐化神奇得失真悬绝湏劳一转移 

　　○双松轩为沈廉赋 

　　双松何岁植秀色满庭隔拔地疑千尺参天见两株蓝田重作记栗里有成图门对双溪水扁舟或可呼 

　　○悼三叔明室张氏 

　　结发为夫妇齐眉若主宾山同黄鹤隐书逼彩鸾真兰树人皆羡苹蘩尔独亲情伤坦癯者临穴重沾巾 

　　○柯敬仲枯木竹石 

　　欲问奎章石无言似照头竹昏虞庙晚木落洞庭秋楚客心偏苦湘娥黛正愁百年成俛仰题画忆丹丘 

　　○雪景卷 

　　山雪大如许能令老树低仙翁双屐没童子一琴携院画留冬景臣名识夏圭免园宾客散把卷重凄凄 

　　○送沈钦叔屯种苜蓿 

　　苜蓿能肥马曾闻汉苑夸送迟讥艾子见远感榴花既有躬耕地宁辞着处家圣朝多雨露不久在天涯 

　　○题梅用张蜕庵寄杨村居韵 

　　阳春微露痕都在老梅根氷雪好同洁杏桃空自繁吟诗扶短杖移席了残樽旧住南山下花时不出村 

　　○送罗宗敬 

　　之子观光日江山入望深春秋三传学忠孝百年心群马闻空冀孤罴见出林西风黄菊酒留别重登临 

　　○挽卢处士 【 伯庸之父】 

　　吴山卢处士潇洒地行仙云卧怜丹壑茶歌慕玉川盖棺方事定刻石又名传清逸重题号明经有子贤 

　　○宋授之春山隐居图 

　　楼倚东风外凭高取次吟柳低黄鸟近日抚翠屏深世换如收局人亡不在琴凄凉图画里愁绝百年心 

　　○赠医僧朗碧天为高子威指挥赋 

　　师号胡为朗碧天无点埃宁知药草吅能济栋梁材大道传龙树芳名达凤台从兹开寿域雨露日边来 

　　○槐阴书舍为四明王德修赋 

　　问讯城东地三槐德又新谁知种树者自是读书人阴满晋公含芳连孟氏邻象山游学处相对碧嶙峋 

　　○庚申岁八月十三日陪祭山川因怀诸友 

　　山川陪祭祀引望见江云月到今宵好秋从此日分声驰黄鸟咏梦遶白鸥群谩忆岩头桂无由折赠君 

　　○是夜宿三一庵次俞文辅题韵 

　　庵在色山下依坛路稍平主人多道气留客见真情天籁秋号水星河夜入城江心有明月待得海潮生 

　　○悼吾子行道士 

　　布衣吾道士举世莫能偕遽作骑鲸客空遗梦蝶斋阳冰书瘦硬方朔语诙谐墓碣铭贞白临文每怆怀 

　　○次俞子中病起韵 

　　桐江清隐客头白太平时每唱紫芝曲闲临碧落碑无愁何用觧示病不须医恐有登高兴先期报我知 

　　◆七言律诗 

　　拟赋野无遗贤 
　　西湖怀古次杨彦振韵 
　　南山飞流亭 
　　寄王彦强府倅（三首） 
　　送清溪濂上人归金华 
　　碧梧生诗为马伯庸赋 
　　樵云 
　　蓼搜庵诗为王必先太守赋 
　　栖鹤斋诗为丁虗一赋 
　　詹尚书同文以堵文明所作云树图寄徐大参复初仍寄以诗因次其韵 
　　次徐总制浙江亭剩柳诗韵 
　　次无溢满上人纪梦诗韵 
　　送项履初归慈溪 
　　挽谨严先生方直卿 
　　草心轩为林子山赋（子山舅赵仲穆为盆萱艹因以名轩） 
　　壬子秋帘次迮士霖韵 
　　赠道士毛启宗 
　　重过柳洲沈陆德阳韵 
　　秋闱对月次桂彦良韵 
　　爱日轩为金华许景和赋 
　　洪武壬子夏六月望日赍诏新城事竣县令徐安卿邀饮池上出诗见示因次其韵时故友袁彦善为本县训导故及之 
　　追挽节孝周先生（新城周元亮之父） 
　　送道士杨秋月赴京 
　　题如山安上人诗卷 
　　催雪次钱善长韵 
　　送徐文年归严陵 
　　挽段礼庭 
　　送刘本中归海昌 
　　杏轩为倪伯温赋 
　　吴山伟观 
　　溪山隐居图为吴以道题 
　　东郊劝农为王侯必先赋 
　　董士勉架阁所藏霅溪翁观梅诗意图（翁即钱舜举也） 
　　送李克进经历护二亲丧归葬维杨克进蓟州李息斋之孙工画竹寓居维杨先为平阳府经历二亲俱殁于闽至洪武壬子冬始得归葬徐大参命作诗以赠其行 
　　钱塘十咏（并序） 
　　小桃源为未质夫赋 
　　挽王母散人沈氏 
　　福源精舍为魏仲远赋（松雪翁书扁） 
　　喜晴次刘可与经历韵 
　　次杨仲弘宗阳宫对月韵 
　　题叶伯政经历水北山居图（伯政家永嘉而官吴兴故诗中及之） 
　　宝州为庄上人赋（上人寓云居庵房名悠然） 
　　白云为英上人赋（上人林平山弟子婺州人今住方桥永正庵） 
　　陈叔起松石图为峨嵋山人张原题（陈用飞白草书法故及之） 
　　白云堆为朗元白上人赋 
　　云门草堂为徐彦钟赋 
　　素华内景为毛启宗赋 
　　镜湖渔隐 
　　江山图为傅德让赋 
　　挽沙子中进士（二子元之即之俱进士） 
　　挽沈子龄 
　　题克俊主事蓟丘山传 
　　啇与渊水竹居 
　　拟赋老子灯 
　　抚松图 
　　元夕次陈尹子善韵（尹以献策得宫故及之三首） 
　　望云图 
　　方叔几午峯书舍诗卷 
　　分题得钟山送沈明德 
　　分题得秦淮送杜士能 
　　送钱塘邑丞宋章甫 
　　大方圆上人有亭扁客航在越上远林先生索赋 
　　题郝德新又新字说卷后 
　　瑞竹杖诗 
　　东圆分题七叶坡为王景周赋 
　　柳氏双婺卷（姑妇皆上虞人） 
　　种菊庵为无锡钱子义赋 
　　九月六日病起偶成 
　　送诏使还京 
　　送杨宗元分教海宁 
　　思云轩为罗师尚赋 
　　游孤山和靖祠 
　　柳庄为会稽薛德明赋 
　　松隐为屠景祥赋（有图那学求题） 
　　送吴玉林分教富阳 
　　上元会饮次俞紫芝先辈韵 
　　悼王壶父（自牧） 
　　真率斋诗为杨懋臣赋 
　　悼黄氏父子次周元亮韵 
　　赠笔工杨均显 
　　双鹤轩为鲁嗣衡赋 
　　如存堂为程进珉赋 
　　送赵执中会试 
　　送崔彦晖分教临安 
　　看橼即枸橼也康雪庭上人用赠紫芝上人因而有作予偶见之遂次其韵仍简紫芝 
　　东山书隐为郑原宜赋郑本越人居东山先世徙杭遂家焉尝筑室西湖上从徐勉庵授书经因以为扁示不忘本也原直事亲以孝闻及筮仕都卫尤有□誉故赋长句以美之 
　　万竹轩诗为沈亮赋 
　　送郭子理归庐陵 
　　湘湖草堂为贡友初赋 
　　画菜次米仲谊韵 
　　送逯宏希远 
　　送湛璇文衡 
　　送王明善 
　　送沈仲名 
　　云卧楼为卢宗文赋 
　　次韵张伯雨天一井阑诗元金荪璧积庆冈物后在开元宫黄蔑楼今在王景周东圃万文远先作予因和之 
　　脑月见白牡丹为吕仲善长司赋 
　　行素斋诗为韩性孜赋 
　　旸谷轩为刘道明知事赋 
　　静庵诗为德清知县陈彦荣赋 
　　雨香亭 
　　丁巳午日忽忆乙未有作追录之 
　　布谷篇 
　　悼王观用宾（同年好问之子） 
　　友恭堂为胡拱衡赋 
　　五弦琴 
　　南屏对雪宿简公房次王子中韵（时洪武丙辰十二月二十七日也） 
　　为吴以道题红梅翠竹图 
　　挽邹母李恭人 
　　晓望 
　　中秋对月次张行中韵 
　　赠铁符道人 
　　鸡冠花 
　　愚轩诗为上虞应信可赋 
　　丁巳岁腊月二十日喜雪 
　　闻钟有感次荣子仁韵（二首） 
　　草庭为周元亮赋 
　　悼融上人 
　　清江文会诗为崔驿丞赋（丞字仲严陕西醴泉县人） 
　　孙仲文奉亲图 
　　林塘幽乃会稽陈惟贤轩扁又号西畴因赠诗 
　　雨中有怀次叶紫霞韵（三首） 
　　赠于友直写生 
　　追挽王彦昭（土中父也） 
　　郑敬常求题画像因用同姓八事赞之 
　　藏芸轩为陈惟德赋 
　　芍药次王士中韵 
　　白云窓 
　　己未端四复初以村居述怀及午日书事见示因次其韵 
　　次韵周公辅游东阳东岘因其所述之实而赋之 
　　送云季昭为海昌训导 
　　赠周思温 
　　赠潘茂华 
　　菊隐为金木才赋（行中行素俱甥也） 
　　居闲为济人潘士中赋 
　　题徐止善哀吾儿诗 
　　赠周宗性龙成教谕 
　　林泉读书图为徐质赋 
　　题谟范堂集云轩 
　　明远夏氏界画高骈夏日山居诗意 
　　钱舜举桃源图 
　　曾瑞卿所作山水图 
　　己未午日次沈钦叔韵 
　　夏日书怀次沈钦叔韵 
　　五月二十日寿洪时中广文用复初韵 
　　望云诗为常德新赋 
　　拙庵为仲和赋 
　　胡敔衡瑶芝轩 
　　送叶继善还三衢 
　　丈八沟纳凉图 
　　清源诗为谷士源赋 
　　悼王晦岩 
　　送丁自南代祀嵩岳还龙虎山 
　　郑生画卷（生字克安） 
　　画 
　　赵氏碧筠轩 
　　题吕信夫传 
　　听雪同张行中赋约以禁体 
　　雪山（张行中索赋） 
　　清隐堂为徐清隐赋 
　　思云为松江禇伯嘉赋（今寓海昌） 
　　送金叔刚以慱学赴京 
　　胡拱衡峨嵋读书图 
　　挽王士贞检校 
　　画鹤 
　　送刑部员外郎张时彦侍亲归永喜 
　　云林书舍为靳梦文赋 
　　南明轩为指南宗上人赋 
　　送谢铁崖住祖庭 
　　送王士端赴成均 
　　送孙敬义还乡（有图归去来辞为赠者故及之） 
　　送于潜赵县承彦礼归河南 
　　停云楼为四明王德修赋 
　　挽翁顺卿宪史 
　　忠养堂为张原善赋 
　　松月斋为张克敬赋 
　　复锦轩为钱宗文赋 
　　云谷为王彦常赋兼简敬仲 
　　九日游吴山次韵 
　　芳桂堂 
　　来青堂 
　　万山窝 
　　回顾庵 
　　次张一中赠友诗韵 
　　题莫景行棣华碑 
　　赠陈惟铭北行（有兄惟学倅沧州有先世墓在范阳母命往省） 
　　岳鄂王墓 
　　青田山房 
　　美人图 
　　梅花清梦为沈士敬赋 
　　翠涛轩 
　　集古句送郑彦才赴京 
　　游虎跑泉次坡仙韵 
　　梅雪四律代张翚徐术陆平沈廉赋 
　　拟赋桃灯杖（五首） 
　　香奁八咏 
　　雪中八咏次睢宗吉韵 
　　雪湖八景次瞿宗吉韵 

　　○拟赋野无遗贤 

　　束帛丘园起隐沦翩翩明诏不辞频风云自合从龙虎郊薮那能隐凤麟五百余年逢圣主普天之下尽王臣陈谟幸际唐虞世膏泽应知及兆民 

　　○西湖怀古次杨彦振韵 

　　登临长使客魂消剩水残山阅市朝柳色也知随处好莺声不似旧时娇云和冷落闲来袖风景苍茫失画桥回首故宫荒草合欲寻前事竟寥寥 

　　○南山飞流亭 

　　山溜泠泠来不竭激成飞瀑散空明虹霓下饮秋无际河漠西流夜有声横剑谁思仙子过作亭人羡老僧清平生惯诵天台赋不记香炉记赤城 

　　○寄王彦强府倅 【 三首】 

　　西蜀人材天下奇使君来此济时危云龙风虎王褒颂官柳江梅杜甫诗苍海只疑瞻锦水越山浑似见峨眉不才谬作兰亭客又到君家洗砚池 
　　野水平桥直到门幽居绝胜浣花村半帘草色留宾客满院书声教子孙庭下甘棠阴渐密道傍苦李寔应繁自公退食多清事剩有诗书共诗论 
　　日日呼奴采涧芹柁楼晚饭□殷懃草堂不用忧春雨尘甑应劳念史云关塞巳通流马道江湖空羡白鸥羣来禽青李犹堪寄为向山阴报右军 

　　○送清溪濂上人归金华 

　　六年西崦闭禅扉夜梦东阳隔翠微溪柳野桃频入咏清风明月又思归案头贝叶如云积座上天花学雨飞闻道春陵周子裔墨名终不愧儒衣 

　　○碧梧生诗为马伯庸赋 

　　丞相当年号碧梧生因同姓转相呼玉岗春霁鸣威凤金井秋阴集好乌琴荐虞廷应有待圭封唐叔岂相诬人材特立真如此髙拂青冥见一株 

　　○樵云 

　　伐木丁丁山径通林深长觉昼冥蒙栋梁自挟扶舆气斤斧全收造化功莘野谩耕十亩雨渭川空钓一丝风谁知作楫为林者只在商岩版筑中 

　　○蓼搜庵诗为王必先太守赋 

　　王氏坟庵颇易寻旧栽松栢巳成林蓼莪每动双亲念春草难忘一寸心峰远蟠桃红日薄波澄彭蠡白云深题诗不尽劬劳意聊为君侯写德音 

　　○栖鹤斋诗为丁虗一赋 

　　仙禽变化出肧胎栖室琳宫丈室开七日缑山期一见千年华表记重来身轻白雪闲依竹顶重丹砂悞啄苔龙虎真人新着号会乘骐骥到迁莱 

　　○詹尚书同文以堵文明所作云树图寄徐大参复初仍寄以诗因次其韵 

　　长句和平见治音京华犹记盍朋簪声传珠履星辰近影动金莲雨露深云树有图凭鹰寄春山无伴听莺吟悬知两地看明月爱国忧民共此心 

　　○次徐总制浙江亭剩柳诗韵 

　　论射江亭当午日沙头雨过少轻尘七重札透威无敌两石弓开臂有神地插绿杨云叶小腰悬白羽雪花新他时会见天山定肯让凌烟第一人 

　　○次无溢满上人纪梦诗韵 

　　上人梦赴天王供兰若依稀似五台地布黄金龙象出笙吹白玉凤鸾来贝多叶古人能诵优钵花繁孰与栽出定了知身是幻袈裟从此不湏裁 

　　○送项履初归慈溪 

　　秋风捧檄娱亲日一叶飘然渡大江堂上正须衣五彩沙头那得玉瓶双同游葛岭风吹帽独宿钱清月在窓想共东邻钱处士到家搜句对银缸 

　　○挽谨严先生方直卿 

　　赋罢归田返故庐神游乐国类华胥遗经绝笔无司马学礼趋庭有伯鱼春树暮云空忆汝屋梁落月倍愁予谨严斋冷留图像尘掩前朝荐鹗书 

　　○草心轩为林子山赋 【 子山舅赵仲穆为盆萱艹因以名轩】 

　　北堂深处别开轩为奉慈亲背树萱一脉有情通雨露百年无力报乾坤芰荷衣敞怜缝线菽水供微愧倚门欲问春晖何所在渭阳犹是旧王孙 

　　○壬子秋帘次迮士霖韵 

　　雨余公馆夜沉沉香爇金炉觉坐深群马昔年空冀北孤罴今日见丛林贺公自是工吴语庄写何须动越吟官烛风帘同试事正宜把酒细论心 

　　○赠道士毛启宗 

　　上士高居有好客每因斋戒阐玄宗青天尽处来孤鹤黄道中间卜六龙说法宝珠悬黍米步虚仙履蹑芙蓉有时对客谈中诫应有人疑是赤松 

　　○重过柳洲沈陆德阳韵 

　　买花载酒忆当年风景依稀最可怜彭泽有人归栗里海波何处变柔田联拳鹭立枯荷雨寂冥鸣栖古树烟几度涌金门外望居民犹说总宜舡 

　　○秋闱对月次桂彦良韵 

　　露下松阴鹤梦醒古香吹桂满空庭云端半壁悬孤月天上连珠灿五星诗思每因秋兴发江声浑作夜潮听求贤正为明时用荐士须当效古灵 

　　○爱日轩为金华许景和赋 

　　春晖欲报意无穷大母高年母氏同表述陈情犹李密轩名爱日似杨雄五纹添线空怜影三舍挥戈谩纪功何似北堂称寿酒忘忧花照彩衣红 

　　○洪武壬子夏六月望日赍诏新城事竣县令徐安卿邀饮池上出诗见示因次其韵时故友袁彦善为本县训导故及之 

　　山雨留罇记此来临池儗泛碧筩杯邑中故友能相间阶下宜男方半开胜日偶陪珍日醉轻风又送彩舟回圣王宵旰忧民瘼会见新萌发旧荄 

　　○追挽节孝周先生 【 新城周元亮之父】 

　　偶题节孝先生传甚似罗城徐仲车陇上白杨空复见庭前翠草不曾除何多名士能为咏为有佳儿好读书西崦久违应怅望晴云犹护旧时居 

　　○送道士杨秋月赴京 

　　南送和王五世孙便从总角悟玄门灵台皎洁澄秋月虚室光芒炫晓暾儗服刀圭生羽翼旦书符篆役精魂聪明忠孝神仙事好赴蓬莱觐至尊 

　　○题如山安上人诗卷 

　　何年竺国远分支认淂来龙始出奇要使岱宗超■〈山咅〉嵝还将芥子纳须弥疾风甚雨应难动绝壁悬崖岂易知一任石头行路涓随身竿水觧扶持 

　　○催雪次钱善长韵 

　　岁暮时昏雪未垂膝神何事苦愆期六花自信霄中有三白要教天下知古道停鞭思入画寒窓呵笔拟题诗几家羔酒销金怅频揭珠帘怅望时 

　　○送徐文年归严陵 

　　高士声名正蔼如去年承诏赴公交车玉堂久待欧公学金匮深藏太史书华服归来惊野鸟竹竿留得钓江鱼风帆好借春涛便重访桐君旧隐庐 

　　○挽段礼庭 

　　庐陵山林龙溪雄趋庭问礼惟此翁逸士非如段太尉阡表甚似欧阳公年来洞究无极妙夜半忽感抟桑红佳儿求铭勒页石欲以潜德垂无穷 

　　○送刘本中归海昌 

　　泮宫乐育万菁莪折柳西湖奈别何鹦鹉莫题当日赋骊驹须唱旧时歌新居近海鱼鰕贱旧学闻诗草木多绿发交游今白发河梁携手重吟哦 

　　○杏轩为倪伯温赋 

　　倪氏锄经自有堂还于花下结丹房夕阳坛上非前事春雨江南是故乡况是仙人如董奉何须女子识韩康重来轩外绿阴合煮酒银瓶得共尝 

　　○吴山伟观 

　　谯楼佳丽倚高寒城郭浑疑画里有旧说青山如五马新题华表似飞鸾东西淮海三千里左右江湖十二阑区宇清宁民物乐卧闻鼓角报平安 

　　○溪山隐居图为吴以道题 

　　松下茅斋清昼寒乘闲来此得盘桓雨深南涧乘纶钓云出西山拄笏看黄鸟引雏过院落白鸥忘我近阑干桃花流水非人世傍晚移舟过浅滩 

　　○东郊劝农为王侯必先赋 

　　灵雨初零动土膏东郊五马出游遨老农欲遂三秋望贤守宁辞一日劳牛角无歌何用扣豚蹄有酒正颜操题诗记得豳风句祭韭开氷复献羔 

　　○董士勉架阁所藏霅溪翁观梅诗意图 【 翁即钱舜举也】 

　　欲写寒梅愧未工丹青赖有霅溪翁要观清浅黄昏处尽有经营惨淡中一鹤一琴犹旧日集丘集水自春风郎官画省多才思东阁吟诗兴颇同 

　　○送李克进经历护二亲丧归葬维杨克进蓟州李息斋之孙工画竹寓居维杨先为平阳府经历二亲俱殁于闽至洪武壬子冬始得归葬徐大参命作诗以赠其行 

　　清时人物自风流写竹真如老蓟丘绿水芙蓉思晋地琼花芍药记杨州两昏云暗双亲恨岁晚江空独客愁赖有故人知巳者会须能赠麦盈舟 

　　○钱塘十咏 【 并序】 

　　杭之为邵冠乎东南唐宋以来多称贤守而白苏为最蔡襄李及次之其流风遣韵固可考也鄱阳王侯必先来守是郡因览形胜有怀昔贤于是大夫士以十题献俾作者赋之意不外乎景物理寔关于政治故得因题以释其义焉一章曰东海朝暾言侯忠爱之在君也二章曰西湖夜月言侯清明之在躬也三章曰浙江秋涛言侯威信之孚也四章曰北关夜市言侯惠利之周也五章曰孤山霁雪言侯之光辉洁白也六章曰两峯白云言侯之孝友慈祥也七章曰九里云私言侯持之以操也八章曰六桥烟柳言侯容之以德也九章曰灵石樵歌言民得其所乐也十章曰冷泉猿啸言物得其所乐也此诗人之意岂徒赋咏而巳哉予以末疾不能从侯之游感侯之德弗能忘也輙效杨仲弘为本斋王侯东湖之作歌以颂侯庶知民之爱侯亦犹侯之爱民也洪武甲寅春正月初吉乡贡进士钱塘凌云输再拜谨序仍继以诗云 

　　东海朝暾 
　　西湖夜月 
　　浙江秋涛 
　　北关夜市 
　　孤山霁雪 
　　两峰白云 
　　九里云松 
　　六桥烟柳 
　　灵石樵歌 
　　冷泉猿啸 

　　?东海朝暾 

　　照槛扶桑望转遥海霞蒸赤丽璇霄梧冈影动鸣孤凤蓬岛光浮抃六鳌山迥尚留将坠月江明正带欲归潮寅宾自是羲和事秪有葵心仰帝尧 

　　?西湖夜月 

　　南北峯前里外湖秋清偏爱月轮孤神鱼听乐有时出倦鸟安巢不夜呼十里水云涵玉鉴万家民物在氷壶涌金门外曾行处人道贤侯似大蘓 

　　?浙江秋涛 

　　八月观涛独虎林朱轓皁盖浙江浔偶因威武三军勇还感朝宗万古心沧海神龙从变化长空孤鸟付消沉美潮有禁关仁政民说若谟直到今 

　　?北关夜市 

　　罗绮明春数里余郊关迤理接民居须知北郭夜为市不似南州人趂虗景类元宵堪入画家殊周易岂同书使君五马归来晚夹道纱笼照隼旟 

　　?孤山霁雪 

　　快雪时晴春尚悭梅花开遍旧孤山入林僧含浑迷路隔岸人家尽掩关茶鼎旋烹新水活钓舟空伴白鸥闲因思李及曾来日童子开笼鹤未还 

　　?两峰白云 

　　南山雪接北山松云气何曾离两峯无色飞扬常类鹤有时变化忽从龙乐天偶向诗中道弘景还于岭上逢忽忆鄱阳亲舍远凭高望极几千重 

　　?九里云松 

　　九里闲云万个松经行记得旧时踪黄金曾饰宋儒士苍狗岂知秦代封风露横陈鸣鹪鹤波涛澎湃起蛟龙我来朗诵庐山句清气飘飘欲荡胷 

　　?六桥烟柳 

　　疏柳长烟远自迷六桥南北带沙堤乱分雌霓连蜷挂深蔽娇莺自在啼红出天桃销处薄翠和芳草望中低赤阑于外清阴满曾见蘓公过马蹄 

　　?灵石樵歌 

　　伐木丁丁澜谷春行歌落日见樵人青山重叠自今古黄鸟嘤鸣如主宾清响有时谐雅调语言随意出天真画舡檀板西湖曲何似林泉乐在民 

　　?冷泉猿啸 

　　飞来峯高多白云垑猿啼处夜将分三声忽向岭头度一个真如峡口闻哀杂涧泉遥历历清和萝月乱纷纷亭中白传曾留记明日重来看刻文 

　　○小桃源为未质夫赋 

　　桃源欲觅恐荒唐此境依稀在海昌避世尝闻隐君子问津何必待渔郎綘霞蒸处层层远红雨飞时点点香欲效陶潜重作记东风回首意微茫 

　　○挽王母散人沈氏 

　　萱草香销泪湿衣白头人去思依依春风堂上闲初服夜雨窓前冷断机蝴蝶已知俱是梦杜鹃犹道不如归翩翩丹旐西湖路回首南山尽翠微 

　　○福源精舍为魏仲远赋 【 松雪翁书扁】 

　　福源精舍年何有学士亲书湖上坟卜地依稀封马鬣种松次第变龙纹魏公笏在多遗泽忧盖山高尽白云前代名人留制作子孙从此蔼清芬 

　　○喜晴次刘可与经历韵 

　　兼旬淫雨连吴楚今日晴光满树头淮白鱼来人不网冬青花落客凭楼借车踏水青秧出拄笏看山绿树稠民不怨咨缘底事使君五马出来游 

　　○次杨仲弘宗阳宫对月韵 

　　古月只同今月看月华更好岁华更露凝仙掌横秋气云度天河学水声金毋自来青鸟使玉童对按紫鸾笙箫台占断蓬壶景何必重寻海上瀛 

　　○题叶伯政经历水北山居图 【 伯政家永嘉而官吴兴故诗中及之】 

　　水北山人类石洪故居宛在画图中纵如鴈荡留吟屐何似鸥波看钓蓬出处要知天下重声名当与古人同草堂归隐湏他日猿鹤休疑蕙怅空 

　　○宝州为庄上人赋 【 上人寓云居庵房名悠然】 

　　大宝州中无不有难分高下与洪纤海名香水随心见珠号摩尼信手拈莫道山河如幻化须知世界要庄严上人燕坐悠然处俗士如何不具瞻 

　　○白云为英上人赋 【 上人林平山弟子婺州人今住方桥永正庵】 

　　白云之白何英英孝子洁白同其情种私每慕卢六祖起石不羡黄初平老龙听法雨随至苍狗变熊天同行平公弟子似公少不枉违叟知能名 

　　○陈叔起松石图为峨嵋山人张原题 【 陈用飞白草书法故及之】 

　　谁将青李来禽帖写作苍松恠石图大厦他年要梁栋长竿此日拂珊瑚辞存飞白看来好直计兼金买得无何处曾经照颜色峨嵋山馆月轮孤 

　　○白云堆为朗元白上人赋 

　　要使闲身到处闲白云堆里着禅关龙归不觉袈裟湿犬吠方知杖锡还有用一时蘓大旱无心终日在空山万松岭上何人屋秪许平分住半间 

　　○云门草堂为徐彦钟赋 

　　云门寺近若耶溪溪上人家云半迷秋雨正愁茅屋破春星还傍草堂低白鸦谷远松筠老碧藻坊深海柳斋何似南州徐孺子故居新璧待重题 

　　○素华内景为毛启宗赋 

　　内景元从太素分空花无际住缤纷室生虗白光疑月肤达中黄气若云玉局降神从地见宝珠遗响自天闻碧桃木老春常在方外谁能识隐君 

　　○镜湖渔隐 

　　家住镜湖流水东门前日日藕花风酒船不用寻狂客渔钓犹能学放翁九鼎一丝轩冕外千岩万壑画图中沧浪歌罢无人听惆怅归来月满空 

　　○江山图为傅德让赋 

　　江上愁心曾有赋烟江迭嶂偶成图丹青自可追小李翰墨谁能继大苸野店山桥吟杖短桃花流水钓舟孤人生适志真名语命驾归来不为鲈 

　　○挽沙子中进士 【 二子元之即之俱进士】 

　　吴山台榭锁烟霞知是前朝进士家翠竹碧梧今代见灵椿丹桂昔人夸功名梦断邯郸枕乡国心随愽望槎欲觅衣冠迷处所寒云满日重兴嗟 

　　○挽沈子龄 

　　胷襟洒落世称贤握手论心二十年忍向青山葬黄土愁看丹旐破苍烟眼中无复金钱会身后空遗宝剑篇一束生刍一杯酒临风三酹重凄然 

　　○题克俊主事蓟丘山传 

　　生号蓟丘今有传为因先世重怀思白云瞻怅空千里铜狄摩挲又一时盘谷隐居知李愿辋川图画见王维他年昼锦归来日凖拟登堂诵此诗 

　　○啇与渊水竹居 

　　不待高秋爽气新幽居水竹自相亲已从淇澳思君子更向湘江望美人小艇依林缘载鹤大竿当槛为牵鳞啇家霖雨湏贤佐汗简书名是隐沦 

　　○拟赋老子灯 

　　孤竹形容立彩裳赤乌流处便鹰扬东皇蔾火传天禄南极芒寒应寿昌空洞已知心事白虗名犹觉鬂毛苍谁怜两目眵昏客射策曾观上国光 

　　○抚松图 

　　三径归来乐此生涉园成趣似渊门门前五柳初摇落庭外孤松渐长成正好盘桓当美景何妨赋咏到闲情华轩又见开华扁为有邻翁识姓名 

　　○元夕次陈尹子善韵 【 尹以献策得宫故及之三首】 

　　严城五夜启重关灯火交光似大山秾李谩夸游妓辈传柑遥忆侍臣班西楼凉月归来晚南陌和风笑语间可是吴儿贪乐事踏歌到晓不知还 
　　月色分明胜昨宵游人街上踏琼瑶马头尘土从飞仆鳌背星辰欲动摇梅弄粉香风不定柳添黄色雪纔消太平有象黎民乐一曲笙歌倚洞箫 
　　神仙宫府画图开端使诗人咏有菜灯火直从天半落绮罗都向月中来已闻献策瞻龙衮又见吹笙下凤台莫遁草茅无补报也曾终夕望三台 

　　○望云图 

　　长空望极转销沉独立苍茫辨远岑爱日每关为子意看云长动忆亲心自怜五色衣将弊谁记三山路更深莫遁大行成往事诗传陟岵有遗音 

　　○方叔几午峯书舍诗卷 

　　白云孙子笔砚灵明德与汝称惟馨午峯门对结精舍三传阁束穷遗经时来华裾识葱翠夜半棃杖吹烟青慈亲和胆助勤苦伫听唱名当大廷 

　　○分题得钟山送沈明德 

　　钟山正对石头城进士元非隐士名好看龙蟠并虎踞争教鹤怨与猿惊三春游兴云同远千里归心月共明去去会登群玉府致身何必羡蓬瀛 

　　○分题得秦淮送杜士能 

　　春波城下自涟漪一舸夷犹任所之月过女墙潮落后烟笼寒水夜分时双双堂燕衔沉见白白淮鱼入馔知期子有才如杜牧此行莫惜重题诗 

　　○送钱塘邑丞宋章甫 

　　治世人才气自豪起身应不愧萧曹春秋有学经曾试铁石为心赋最高百里岂能栖凤棘三年聊复试牛刀送君又到□处南浦新波映去袍 

　　○大方圆上人有亭扁客航在越上远林先生索赋 

　　老禅杯渡恐鸥惊聊结虗亭喻物情春水祗疑天上坐晚风还想月中行此身江海长为客彼岸舟航浪得名夜半壑中谁负去欲将此语问庄生 

　　○题郝德新又新字说卷后 

　　一篇虺诰炳丹青九字汤铭灿日星不是菜朱曾有语安能子墨重书铭乹坤纳纳应无外江汉滔滔岂暂停绝爱郝隆书满腹命名称字必尊经 

　　○瑞竹杖诗 

　　上虞柳机仲兄弟二人号其奉亲之所曰朝晖轩竹有一本二干者生其轩侧机仲取为其亲宗镇翁杖征诗为赋 
　　朝晖轩与竹为邻煮笋时时得奉亲因见同根分二干欲将寸草报三春夷齐比节无余子权绰连枝有后人扶老凭兹足流憩莫疑五柳是前身 

　　○东圆分题七叶坡为王景周赋 

　　森森佳木映阳坡不比槐阴十讼多谁见一花如菡蒥人传七叶是娑罗漠貂谩藉金张业月兔空涵海水波昨夜虗堂闻子落定知仙客费吟哦 

　　○柳氏双婺卷 【 姑妇皆上虞人】 

　　姑妇孀居守寂寥闭门风雨任飘摇柳因秋早惊先落松到岁寒知后凋一寸丹心同耿耿百年华发共萧萧由来节义关名教看取曹娥庙下潮 

　　○种菊庵为无锡钱子义赋 

　　遶庵种菊待秋先不道春苗已厌尝酒效少陵拈重碧花怜惟演进姚黄满城风雨重阳意三径荒芜几处香况有惠山泉可试拟同桑苎对幽芳 

　　○九月六日病起偶成 

　　卧病经时莫叹嗟起来犹可岸乌纱药囊屡检看题遍书帖重临作字斜秪觉风光吹白发不知秋意满黄花自怜江海垂纶手却倚衡门数暮鸦 

　　○送诏使还京 

　　南闽西浙路犹賖顷刻思光遍海涯五夜星辰呈贯索九天雨露逐皇华归期已过清明节行色将迎紫禁花风虎云龙当此日颂成湏献帝王家 

　　○送杨宗元分教海宁 

　　闭户读书谁与邻翻然分席海之滨太玄凖易知先世清白传家见后人蝌蚪文　思复古蝤蛑市近喜尝新独怜载酒河桥别抍得梅花是小春 

　　○思云轩为罗师尚赋 

　　思亲长日看云生亲殁因轩寓旧名先世独推罗仲素今人重见狄怀英心关瞑色随乌集目极秋容与鴈征每为三山歌陟岵萧萧风雨候鸡鸣 

　　○游孤山和靖祠 

　　山有梅花山不孤先生甘与鹤同癯一杯黄土留前宋千古清风映里湖疏影暗香曾入咏淡妆浓抹自成图水仙祠下多秋菊谁把寒泉当酒壶 

　　○柳庄为会稽薛德明赋 

　　几年种柳绕村庄翠色参天百尺长垂叶正当高士宅飞花还过别人墙能诗杜甫憎春晓嗜酒陶潜爱午凉何日棹航来鉴曲据舷吹笛看湖光 

　　○松隐为屠景祥赋 【 有图那学求题】 

　　余杭溪上多长松雪气遥连天柱峯蓝田自有韩子记苍官不受秦人封风传虗籁清裕耳日食扶苓延好客按图若遂归隐计杖策许我来相从 

　　○送吴玉林分教富阳 

　　家住双溪溪水滨误将书剑走风尘散论文学过游夏为爱山川到富春梦破小楼江月白诗成古邑野梅新明朝又拥皋比生诗易那能让昔人 

　　○上元会饮次俞紫芝先辈韵 

　　中年行乐遇新年触目风光更接连夜色遥通鳷鹊观春声先泛凤凰弦云中花乱疑瀛海月下人归是洞天鬓点吴霜嗟老矣踏歌槌鼓让童颠 

　　○悼王壶父 【 自牧】 

　　行藏多寄一壶中枕上功名觉后空长吉诗多鬼仙气宗师文有古人风笙悲夜月伤归鹤弦绝春氷怨去鸿飞舄不知何处所芙蓉城阙暮云红 

　　○真率斋诗为杨懋臣赋 

　　真率应知出自如会名又复到斋居举觞便可频开燕溉釡何妨更煑鱼画为品题交互看诗因分韵接连书子云识字无人问白首玄经守敝庐 

　　○悼黄氏父子次周元亮韵 

　　善人不得归乡里此事端为识者哀客死忽惊枯骨返人生那得好怀开眼中无复驱羊起身后犹疑化鹤来丹升西颜松树在空山斜日尚低徊 

　　○赠笔工杨均显 

　　翁在相溪溪上居偶因缚笔致名誉已烦猎者擒秋兔更助文人校鲁鱼毛援犹能利天下心殚宁肯不中书玉堂新样须重赠拟效相如赋子虗 

　　○双鹤轩为鲁嗣衡赋 

　　开轩正在西湖上双鹤偶来能守扉复陂似托两黄鹄过我疑多一羽衣秪道在阴其子和宁知去郭昔人非仙家楼子曾相近好伴孤云自在飞 

　　○如存堂为程进珉赋 

　　外家宅相不须论且筑书堂磅故园珠玉照人甥在侧琼瑰赠舅母如存心同白水伤投璧自极柯山念倚门三复渭阳诗意好为观小序却销魂 

　　○送赵执中会试 

　　圣主求贤在养民儒生覩国早充实一千里外知鸿鹄四十人中见凤麟画舸遡风瓜渡晚青袍沾雨杏园春泥金帖子须先寄好向高堂慰二亲 

　　○送崔彦晖分教临安 

　　临安古邑带山溪送客西行意欲迷高适故人怜子美崔群交友愧昌黎弯弓射圃秋观鴈看剑灯窓夜听鸡　昭代英才初乐育离觞不用惜分携 

　　○看橼即枸橼也康雪庭上人用赠紫芝上人因而有作予偶见之遂次其韵仍简紫芝 

　　图寔如瓜尚得霜老禅相赠杂青黄韵欺檐卜熏狮座巧学流苏映象床蜡烛照来微弄影金盆浴罢暗生香南州士女争雕镂浸密涂脂取之妆 

　　○东山书隐为郑原宜赋郑本越人居东山先世徙杭遂家焉尝筑室西湖上从徐勉庵授书经因以为扁示不忘本也原直事亲以孝闻及筮仕都卫尤有□誉故赋长句以美之 

　　东山读书隐居处如何只在西湖边拟岘作记昔闻耳思越寓吟今信然蔷薇花落忆李白书带草生疑郑元近闻去作幕下士忠孝要看光简编 

　　○万竹轩诗为沈亮赋 

　　种得篔筜得岁寒数竿便作万竿看云闲不觉侵书幌雪细从教点画阑纵有长丝牵紫鲤可无明镜着青鸾东阳已赋郊居久一任新来带眼宽 

　　○送郭子理归庐陵 

　　严亲兵乱久相违亲殁殊方骨未归苕水殡时先友盛夌舟遗后故人稀已于名教能关系况有文章为发挥此别会成迁葬计免教空望白云飞 

　　○湘湖草堂为贡友初赋 

　　湘湖卜宅似江郊梅柳同栽已放稍春雨漏时愁在屋秋风怒处忆飞茅莼丝流淜羹长用荷叶分香饭屡包买得扁舟梭样大呼童系在石塘坳 

　　○画菜次米仲谊韵 

　　菘韮堪为早晚谋老夫正欲拔其尤园葵自觉能防夏野苋谁知亦有秋偶为画图思鲁直肯因虀　说杨修少陵莫道贫如庾露薤盈筐不待求 

　　○送逯宏希远 

　　上书曾达　圣明朝充贡仍随使者轺蝌蚪光生周与籍凤凰声应舜箫韶杨雄献赋才无敌逯石传家曾已遥抍得梅花当杨柳春风又送木兰挠 

　　○送湛璇文衡 

　　采緑曽看在泮池飞黄况复值明时风霜雨露无非教草木虫鱼总入诗把酒梅边春尚小停车林下晚偏宜临行又欲歌棠棣转忆同年是汝师 

　　○送王明善 

　　月满西斋夜不扃读书相对短檠青虫鱼草木资多识敦厚温柔擅一经鹗荐此时虽衮衮鸿飞他日更冥冥送行为子思王式一曲骊驹仔细听 

　　○送沈仲名 

　　沈约才华足起予又因充贡别郊居好将言行同居寔莫倚文章教子虗荐表他时称一鹗尺书何日寄双鱼老夫重拭眵昏目遥睇青云逐去车 

　　○云卧楼为卢宗文赋 

　　金罍山色满庭除偃仰长因饱食余神女有时行雨过仙人自昔好楼居龙归不觉衣裳润蝶去方惊枕席虚莫向招提频借宿且留丹壑待天书 

　　○次韵张伯雨天一井阑诗元金荪璧积庆冈物后在开元宫黄蔑楼今在王景周东圃万文远先作予因和之 

　　玉阑铁画任歌斜岂有人讥挂树蛇曾见坠星疑此石相随落月是谁家辘轳声动晨牵绠沆瀣光生夜浴砂阅尽开元到东圃红楼翠幙不须夸 

　　○脑月见白牡丹为吕仲善长司赋 

　　无边生意见荄滋岁晚归来喜可知万木正当摇落后一花如在艳阳时雪中不假转湘术月下须吟李白诗若比玉杯真入用疑盛春酒献瑶池 

　　○行素斋诗为韩性孜赋 

　　海昌亦有平原裔晚节斋居足养恬坐树濯泉唐李愿经丘寻壑晋陶潜青衿日与谈章句素履时能翫象占卖药归来人不识杏花春雨满疏帘 

　　○旸谷轩为刘道明知事赋 

　　扶桑暾出犹苍凉轩楹照耀瞳眬光金矿铸橘一点火丹心倾葵方甘长如中朱乌秩东作似鸣仓庚眷载扬凤凰千仭览辉下梧桐况复生高冈 

　　○静庵诗为德清知县陈彦荣赋 

　　辟户为干阖户坤由来静者动之根宇安泰定天光发肤达黄中地道尊谩说吉祥惟□□须知成性本存存治心治事谁能此独有希夷后世孙 

　　○雨香亭 

　　轻雷送雨闹池蛙藕叶生香胜似花但觉繁声鸣屋瓦不须清气逼窓纱桐江如着高人钓盘谷深藏隐者家想得亭中称寿日碧筩杯里酌流霞 

　　○丁巳午日忽忆乙未有作追录之 

　　江雨肥梅未作霖天时人事日侵寻三年文叶能医国五月葵花不易心唐殿赐衣犹有葛扬州铸镜久无金投书欲吊沉湘魄间说干戈楚地深 

　　○布谷篇 

　　每向豳居玩物情却怜野鸟觧催耕雨收江上一掣足风动林梢两个鸣如入画图供赋咏莫将思怨起阴晴纪官此日无人间秪问今秋万宝成 

　　○悼王观用宾 【 同年好问之子】 

　　修短由来不可期未应天道竟无知将闻司马终传史犹记伯鱼初学诗江阻钱塘何限恨山埋玉笥有余悲老怀正复成多感况值梅黄雨细时 

　　○友恭堂为胡拱衡赋 

　　峨嵋山色扫晴空中有高堂号友恭诗礼相传知岁久埙箎迭奏觉春融枝连棣萼亲情似树着荆花乐意同湖学育才先世事子孙殊有古人风 

　　○五弦琴 

　　闻说琴调天下治直弦况值未加时在床被袗曾遭象觧愠颁侯更得夔和气尽从元气出南风还类凯风诗缅怀千古岩廊上爱物仁民本孝思 

　　○南屏对雪宿简公房次王子中韵 【 时洪武丙辰十二月二十七日也】 

　　远近湖山淡复浓此时浑失旧时容天寒故把缾梅浴雪冻难将野菜供东阁又吟年后句南屏同听晚来钟翻疑一舸长桥过重叠云衣护玉峯 

　　○为吴以道题红梅翠竹图 

　　寒梅宜与竹交加没骨图新对客夸翡翠剪翎分作叶守宫流血点成花美人君子同千里明月清风自一家威凤不来么凤悄却因客鬂惜年华 

　　○挽邹母李恭人 

　　恭人身殁已经年子孝方知母氏贤空有桮桊存口泽了无稊稗到心田一门节义谁能及七月光阴自可怜好写断机投杼意未湏重补白华篇 

　　○晓望 

　　晓日登临眼界宽秋来随处好盘桓燕鸿也自关时序松栢端如保岁寒伏　阙惟天知对越还家有竹报平安陈情一表须留藁要与忠臣孝子看 

　　○中秋对月次张行中韵 

　　桂树悬香四散飘金风玉露满璇霄中秋有月偏澄澈万里无云倍泬寥壮志每从诗上见闲愁都向酒边消美人莫道音尘绝只隔盈盈一水遥 

　　○赠铁符道人 

　　乹刚比德行中孚从此人间号铁符学道正同关尹子传家元自管夷吾鹖冠礼斗天威近龙剑飞空月影孤偶出市廛归去晚桂花如雪点青芜 

　　○鸡冠花 

　　花号鸡冠类剪裁一丛却映凤仙开褁头綘帻非筹报缠项红罗似鬪回久养真能同槁木恒饥宁肯啄苍苔亡陈不识孳孳意玉树歌残后世哀 

　　○愚轩诗为上虞应信可赋 

　　华轩结构地图雄不似箪瓢陋巷中溪姓尚能随柳子山灵端合避愚公衣冠此日何曾异杖屦他时或与同罇有春醪堪独酌更栽佳菊待西风 

　　○丁巳岁腊月二十日喜雪 

　　快雪连朝遍海涯眼明无处着尘沙腊前正欲呈三白天下方知是一家今岁连云宜宿夌何人剪水作飞花晚晴便春波阔明日江头理钧槎 

　　○闻钟有感次荣子仁韵 【 二首】 

　　曾将锦瑟思华年追忆当年重惘然五夜钟声来石枕半生心事在韦编高楼明月狂呼酒古道西风快着鞭赖有故人能过我檐花细雨话灯前 
　　欲觉闻钟记昔年老怀多感益凄然轩前高柘当时种屋上重茅近日编已悟达人遗破甑还嗤市价鬻枯鞭目昏头白残灯里始信聪明不及前 

　　○草庭为周元亮赋 

　　无边风月满幽居嬴得庭前草不除犹忆耳提因学礼尚存手泽在诗书傍人错比康成宅此地真疑葛亮庐我尔有轩曾种柘宁知意思复何如 

　　○悼融上人 

　　显明古剎化烟霞甘露泉头即是家薝卜结成霜后寔枇杷开到雪中花也知寂灭方为乐始信浮生自有涯写得旧时行道影不教尘土污袈裟 

　　○清江文会诗为崔驿丞赋 【 丞字仲严陕西醴泉县人】 

　　清江之水如练澄□簪此地皆良朋一钱尚怀会稽守二松好放蓝田丞忘机鸥鸟偶到座入馔鲈鱼还可罾兰亭陈巡在图画新诗莫惜传溪藤 

　　○孙仲文奉亲图 

　　敬亭山远白云层如此高堂岂易升举足不能忘父母介眉犹可及宾朋夏萱傍砌欣同赏春酒盈觞忆自称锡类极知谁考叔夜窓看画重挑灯 

　　○林塘幽乃会稽陈惟贤轩扁又号西畴因赠诗 

　　贺监湖头一曲开林塘幽处着亭台青山在上水在下黄鸟自啼鸥自来碁局不移长对奕酒船纔放即衔杯会稽我昔曾游地杖履何时得重陪 
　　南陌东阡欲尽头农人指点是西畴风流我亦怀元亮星聚谁能识太丘春及岂无耕耨事秋成还有稻梁谌夕阳满地桑榆景为看归鸦不下楼 

　　○雨中有怀次叶紫霞韵 【 三首】 

　　风雨秋深又满城西畴端复望西成鉴湖自合归狂客饭颗谁能问瘦生白发萧骚浑易感黄花冷落尚多情天公欲遂登高约只得重阳一日晴 
　　寂寂孤灯照一龛壮年心事老年谙能吟快写犹无用逐利争名更不堪衣服且将荷叶补帽穿犹把菊花簪黄鸡紫蟹人皆醉曲糵休言我独躭 
　　黄菊花开尚未齐晨看偏爱露犹栖乍晴难得重阳节久雨俄成十日泥往事忽惊风过耳旧词空寄水平脐新晴愈觉秋容好拄杖游山到处携 

　　○赠于友直写生 

　　于翁画法出清新气运依稀似院人拈笔经营方匠意觧衣盘礡自通神虫鱼草木知资识月露风云绝点尘老去始知真有益眼中无物不阳春 

　　○追挽王彦昭 【 土中父也】 

　　庭下槐阴尚未稠那知夜壑竟移舟忍将文字镌金石愁见衣冠葬土丘雨露既濡空北望江湖长在只东流孝思赖有传家子为作高堂百世留 

　　○郑敬常求题画像因用同姓八事赞之 

　　清白传家古所难门名通德又开端履声未近星辰听早带还经岁月看五色云中知姓氏七株松下具衣冠毂推驿置非无意谷口先须赋考盘 

　　○藏芸轩为陈惟德赋 

　　曾见茅堂映德星难兄难弟总穷经春藏芸草将除蠹夜剪灯花不聚萤好效茞兰同作佩宁知黍稷独非馨年来更得康成学书带丛生绿满庭 

　　○芍药次王士中韵 

　　一花开处万花残心若黄金脸若丹正爱云霞烘薄暖秪愁风雨送余寒四枝曾有荆公折两寺宁无蜀客看绣幙银屏深护取莫教蜂蝶故相干 

　　○白云窓 

　　白云长在碧窓寒卧久袈裟转觉单来处就于檐下宿晴时偏向卷中看阴淫鳗井朝尤爽气压龙山午不干读罢楞严方出户天花飞满石阑干 

　　○己未端四复初以村居述怀及午日书事见示因次其韵 

　　池通细水树欹花似是荒村老杜家堂上每来如客燕园中还产在官蛙酒香昌独欺松叶饭滑雕胡胜蕨芽石枕竹床凝午梦觉来消得一瓯茶 
　　节物惊心易感人枇杷黄熟雨初匀新醪若得频蒭瓮旧服何妨重补纫门插艾枝成故事糉包菰叶送比邻村居此日方泥泞奇字谁能问子云 

　　○次韵周公辅游东阳东岘因其所述之实而赋之 

　　每到看山眼倍明况蓬东岘有余清一时桂棹沙头拾三日篮舆道上行事业每因多难见文章端为不平鸣作亭曾拟羊公枯莫道当时独好名 

　　○送云季昭为海昌训导 【 名翰】 

　　我名与汝姓名同告别方知易已东下榻几时逢孺子训符今代得文翁案头萤湿三更露海上鹏搏六月风自笑穷经成白首榴花空对酒罇红 

　　○赠周思温 

　　过却重阳菊未黄对花聊复举离觞雄姿未必非公瑾妙筭惟应是子房一片白云亲含远五更残月客窓凉功名自谓男儿事富贵应期在　帝乡 

　　○赠潘茂华 

　　杭郡名医说茂华子孙方脉世其家只疑庐阜千林杏绝似何阳一县花道比古人端可墓功参良相不为夸荣公作序能题品愈觉芳声遍海涯 

　　○菊隐为金木才赋 【 行中行素俱甥也】 

　　先生冢世出■〈木宅〉侯种菊关心事颇幽清节独存三径晚黄化又度一年秋尺书本草呼儿读斗酒餐英与妇谋宅相作文因报德南阳从此在南州 

　　○居闲为济人潘士中赋 

　　安仁巳有闲居赋后裔居闲也自宜身外功名何足慕胷中今古却曾知松遮草屋关诗意路踏云山入梦思三绝忽惊重覩日少陵惭愧鬂成丝 

　　○题徐止善哀吾儿诗 

　　天道茫茫竟莫回忍看琼树掩泉台二三岁长能知孝十六诗成总是哀夷甫钟情言服简乐天垂泪字题崔会须积善如先世重有麒麟入梦来 

　　○赠周宗性龙成教谕 

　　昌化邑中周教谕又为教谕到南昌不除庭草留春色重采池芹带雨香鸷鸟何如承鹗荐斗牛长似射龙光江空岁晚难为别折得梅花当举觞 

　　○林泉读书图为徐质赋 

　　城里看山尽不如廛居聊复拟幽居道通天地方为学志在林泉好读书高架香浮芸帙乱短檠光动竹窓虗公侯已卜他年事况是徐卿积善余 

　　○题谟范堂集云轩 

　　慈云每集招提上此地开轩号集云山气有时还笼嵸天花无处不缤纷随风偶作孤飞态映日都成五色丈知是神龙听法罢打窓凉雨定中闻 

　　○明远夏氏界画高骈夏日山居诗意 

　　科分界画见良工诗意分明笔意同直下楼阴浑似雾偶来花气却因风水晶帘动粼粼皱云毋屏开曲曲通闻道主翁骑鹤去不应犹落画图中 

　　○钱舜举桃源图 

　　闻说桃源何处寻披图想象重沉吟锦云霭霭藏蓬岛红雨纷纷落树林一叶渔舟迷远近几家农舍隔幽深眼看宋业将移晋惆怅先生避世心 

　　○曾瑞卿所作山水图 

　　山关迢逓野桥斜策杖幽寻岂惮賖路转峰回连佛寺鸡鸣犬吠隔人家白云作雨多如絮红叶惊风少似花不是褐夫能貌淂空今泉石老烟霞 

　　○己未午日次沈钦叔韵 

　　今年两度逢端午前月方当后月非到手人将蒲酒劝满头谁插艾花归水亭得句题纨扇风馆焚香试葛衣读罢离骚增感慨绿阴满地客来稀 

　　○夏日书怀次沈钦叔韵 

　　黄梅子熟暑蒸润冬青花开云作阴昨宵北牖雨声急明日西湖流水深论才子阵得八斗换酒太白轻千金幽怀欲写托长句又闻绿树新蝉吟 

　　○五月二十日寿洪时中广文用复初韵 

　　仙号洪崖是此翁后身聊复寄黉宫春秋学外无余子月旦评中有至公清极每憎茶七椀衰迟宁羡粟千钟今年两遇称觞日赖有葵榴接续红 

　　○望云诗为常德新赋 

　　慈元音容阻见闻举头何处是并汾心思白发千茎雪目极青天万里云寒逐晓鸦采点点暖随春鴈去纷纷八年不作斑衣舞日下空瞻五色文 

　　○拙庵为仲和赋 

　　灌园抱瓮不辞疲日入还思偃息时鸠占鹊巢应笑拙蝉遭螳臂竟成痴幽居子美留唐咏乞巧宗元记楚词闻说一庵天目上欲寻高适重相期 

　　○胡敔衡瑶芝轩 

　　去郭轩楹也自奇独峯相对好吟诗如游梁宋拾瑶草胜在啇岩采紫芝宝树传家成故事铜池应瑞出当时多君素有亲贤意更种幽兰寄所思 

　　○送叶继善还三衢 

　　佩玉曽闻觐至尊赐金殊觉被深恩三千逺道方辞阙九十慈亲正倚门台忆凤凰夜径失字传蝌蚪竹书存老莱衣待归时着拟采红椒献緑樽 

　　○丈八沟纳凉图 

　　万个篔筜一径开水花晚色映亭台日将落处船初放诗未成时雨又催琥珀蔗浆供雪椀象牙莲藕荐霞杯渼陂未必奇如此何事岑参不共来 

　　○清源诗为谷士源赋 

　　欲识清泠五类先源头一脉自涓涓满除潢潦皆因雨混浊泥沙不见天正本当令民绝讼泝流还许酒称玄谁知谷永贤孙子心在皇羲太古前 

　　○悼王晦岩 

　　数到湘江独此翁晦踪岩穴见高风每将鱼馔供堂上长着羊裘钓泽中民讼望庐多自返岁饥发廪与人同如何玉树埋黄土赖有佳铭托鐉公 

　　○送丁自南代祀嵩岳还龙虎山 

　　泰华恒衡列四方崧高维岳在中央降神自昔生申甫代祀于今轶汉唐羽士祝厘遵典礼鸿儒染翰作文章遥怜蕙帐归来鹤长向山中护草堂 

　　○郑生画卷 【 生字克安】 

　　绘事后素知有分如以霄漠行烟云华虫宗彝尧舜服龙马神龟河洛文擅场妙绝推道子觧衣盘礡逢元君王会作图在今日好为丹青先策勋 

　　○画 

　　界画尝闻殿画科却因陈迹费吟哦林深白日繁槐柳池小青天足芰荷西路名园无复见平泉遗石竟如何人间正苦逄炎热不道凉飙此地多 

　　○赵氏碧筠轩 

　　竹下开轩号碧筠旧家公族尚振振每瞻淇澳思君子独立湘皋望美人诗到东坡称作手谱通安定悟前身霅溪遶舍清如玉翡翠兰苕巧鬪新 

　　○题吕信夫传 

　　居里还同朱寿昌传家应自吕荣阳学仙已悟黄梁枕事死仍分彩服堂独鹤归来城郭是三鱼跃出井泉香子孙又为　明时用忠孝须知系典常 

　　○听雪同张行中赋约以禁体 

　　黄昏微霰已垂垂侧耳还从静里知清讶松风茶熟后暗疑花雨酒醒时黑甜今夜浑无梦白战当年自有诗侵晓开窓何所见飘然多在老梅枝 

　　○雪山 【 张行中索赋】 

　　连朝积雪满亭台一篑功成陋土堆银壁有痕缘削出玉峯无翅觧飞来趁晴更把双狮塑傍晚犹疑独鹤回记取开元张彖语氷山莫认作崔嵬 

　　○清隐堂为徐清隐赋 

　　清隐之堂何所奇赤岸气接银潢湄德公岂无刘表叹孺子亦有陈蕃知不独丘园事高尚况复河水清涟漪小篆有文人觧读月下凤管应曾吹 

　　○思云为松江禇伯嘉赋 【 今寓海昌】 

　　三泖溶溶映九峯白云飞处认吴淞思亲甚似狄仁杰尚友当如陆士龙鹤鸟每从秋枕听鲈鱼曾向午盘供十年不作华亭梦月落空闻北寺钟 

　　○送金叔刚以慱学赴京 

　　昭代搜贤设礼罗临岐无柰别情何不逄错节那为器须信宏辞自有科云岫龙蟠丹　阙近星河鹭起彩舟过遥知上苑春光早开遍官梅白玉柯 

　　○胡拱衡峨嵋读书图 

　　何处鑋成隐者居桑麻榆柳翠扶疏溪环永泰门无辙山对峨嵋架有书短帽客来时泛蚁小舟人到日供鱼画图一见生诗思高枕浑疑是我庐 

　　○挽王士贞检校 

　　多能我亦叹多才较艺贤关屡中魁南海忽惊王渤死西河还动卜啇哀方期捧檄三山去谩忆乘槎万里回一掬平生师友泪忍捋罇酒酬泉台 

　　○画鹤 

　　薛公曾写十一鹤此卷多三孰写成片月不来还有影九皋飞远却无声赋形大小随人意作态低昂见物情安得长才如杜甫为吟老气发峥嵘 

　　○送刑部员外郎张时彦侍亲归永喜 

　　愽学登庸岂等闲为亲捧檄为亲还　阙廷久恋心逾赤江海重逄鬓欲斑日丽凤台辞禁苑云连鴈荡认家山高堂定想卜乌鹊五彩衣藏箧笥间 

　　○云林书舍为靳梦文赋 

　　云木成林绝点尘读书精舍有诗人乹坤万里市朝远风露一堂灯火亲不为肥甘知隐遯祗因勤苦见经纶襄阳物色归图画谁解移家愿卜邻 

　　○南明轩为指南宗上人赋 

　　山对南明景益奇轩因高敞望偏宜倚窓好寄陶潜傲留客须吟杜甫诗陇月更圆谁共宿碧云暮合尔同思如何又向东林去漏刻连花礼六时 

　　○送谢铁崖住祖庭 

　　谢庭兰树尚青青又捧仙书赴祖庭星剑夜腾龙虎气霞衣朝拂凤凰翎金为宫阙知天近铁作岩崖验地灵独有上清双白鹤飞来听诵蘂珠经 

　　○送王士端赴成均 

　　青云高步快先登万里鹏程自此升经宄春秋唐杜甫志轻温饱宋玉曾卜朝廷正欲招贤士庠序宁辞失友朋观国充宾须第一龙蟠虎踞是金陵 

　　○送孙敬义还乡 【 有图归去来辞为赠者故及之】 

　　青云髙步快先登万里鹏程自此升经究春秋唐杜甫志轻温饱宋王曽朝廷正欲招贤士庠序宁辞失友朋观国充宾须第一龙蟠虎踞是金陵 

　　○送于潜赵县承彦礼归河南 

　　祗将琴鹤返梁园告别怱怱莫赠言衣锦何须夸季子买丝端合绣平原归时松菊犹三径到处桑麻自一村潜水西风多落叶临岐争忍举离樽 

　　○停云楼为四明王德修赋 

　　停云蔼蔼在高楼几度怀人叹阻修安得陶潜共延伫也胜王粲独消忧昼眠忆弟劳青眼秋望思亲惧白头亦有神仙觧怡悦何时骑鹤重来游 

　　○挽翁顺卿宪史 

　　读书读律已称贤孝友尤闻远迩传方喜故园归栗里还愁沧海变桑田多登乌府三千日梦熟黄粱五十年愧我平生曾识面欲携鸡絮酹新阡 

　　○忠养堂为张原善赋 

　　堂前花竹自清幽春笋秋棃不外求定省岂能忘喜惧旨甘还得及交游彩衣舞罢雏曾弄绿醑斟来蚁正浮欲识事亲忠养意惟应张仲是前修 

　　○松月斋为张克敬赋 

　　斋前尽是长松树山月来时分外清龙吐大珠惟一颗鸾窥圆镜欲三更秋声径度窓棂响夜色斜穿屋角明不用乘槎天上去且于江海老余生 

　　○复锦轩为钱宗文赋 

　　公侯复始事非夸忠孝相传有几家尚忆故城各衣锦岂容余泽尽丝麻日斜湘曲乌栖树潮上海门蜂退衙闲坐小轩观族谱不知开尽一庭花 

　　○云谷为王彦常赋兼简敬仲 

　　阴阴幽谷只藏云杖策曾来访隐君山合转添成巃嵸水回偏觉带氤氲不须剥栗思工部正欲来禽寄石军翻忆临江贤大守何时樽酒细论文 

　　○九日游吴山次韵 

　　陈迹空存事往非却因山色认依稀风轻破帽何曾落潮迅征帆却似飞有酒当朝陶清节无诗空忆谢玄晖古今不尽登临意醉插黄花步月归 

　　○芳桂堂 

　　大书芳桂揭高堂甚似燕山窦十郎会见五枝承雨露应知独秀饱风霜种槐庭外宁无地栽柳门前自有庄秪用一经勤教子嬴金未必胜天香 

　　○来青堂 

　　容膝方谋屋数间未应海岱异荆蛮移家渐近前溪水排闼平分隔岸山锦瑟湘娥人不见金茎汉雀自飞还满帘草色琴书罢独爱高人对我闲 

　　○万山窝 

　　门外尘无一点红结窝正在万山中似知剡曲回舟者如见伊川击壤翁晚对翠屏消暇日时闻黄鸟忆豳风不须安乐重题扁已觉夫来俗虑空 

　　○回顾庵 

　　茫茫六合自高深一望方知有古今沧海白鸥从浩荡长空孤鸟付消沉东冈南涧频经目春雨秋霜总在心赖有小庵当绝顶花时无日不登临 

　　○次张一中赠友诗韵 

　　清朝有道野无贤乔木新莺屡见迁秋色遥连萧寺树虹光下射米家船一壶浮蚁倾杯美三尺肥鲈入馔鲜幕府长官才思敏草书诗句满花笺 

　　○题莫景行棣华碑 

　　传家谱牒今无恙达世歌辞每见情原上鹡鸰曾共难山中鸥鸟亦同盟及时行乐俱闲暇晚节交游各老成零落棣华谁与问紫霞柶处是佳城 

　　○赠陈惟铭北行 【 有兄惟学倅沧州有先世墓在范阳母命往省】 

　　汝兄捧檄倅沧州远别常思共被秋已效诗人咏棠棣更从乡老识松楸季方论德难为弟太史能文岂好游此日甘旨频在念还家须早莫淹留 

　　○岳鄂王墓 

　　前相汪黄后相秦力图恢复竟何人朱仙路近旌旗晚古汴城高草木春江月照空埋剑狱胡沙遮断属车尘栖霞岭下将军冢夜夜悲风起石麟 

　　○青田山房 

　　好溪正遶青田县留子山房在上头采得松花堪酿酒种来莲叶可为舟鹤迷空翠晴犹湿龙带归云夜不收兄弟娱亲无限乐拔援丛桂欲淹留 

　　○美人图 

　　不踏金莲步不移搔头仍是玉蟠螭自将凤管调银字谁把鸳机织锦丝得伴有时来鬪草遣怀随处共弹棊鸣鸠乳燕青春晚谢却繁花几万枝 

　　○梅花清梦为沈士敬赋 

　　香凝燕寝宵未分急雨打窓浑不闻美人忆在湘江水行路恍隔棃花云残灯帋帐尚知我落月屋梁疑见君西湖东阁两奇绝眼中蝶蝴何纷纷 

　　○翠涛轩 

　　松轩谁作翠涛扇数聿丹青犹未干江头曾记八月听石上况得双株看己因吹万问天籁还如后凋知岁寒清流一掬可洗耳何时与子共盘桓 

　　○集古句送郑彦才赴京 

　　为君书此报京华凤吹声如隔彩霞庭下已生书带草马头初见米囊花晨摇玉佩趋金殿夜泊秦淮卖酒家君在江南相忆否乌衣巷口夕阳斜 

　　○游虎跑泉次坡仙韵 

　　杖蔾偶到南山上一见灵泉即驰仰每炊云子白于脂曾洗雕胡大如掌何年臣兽启神踪长日还飙逓余响须防投石犯清泠观法由来非妄想 

　　○梅雪四律代张翚徐术陆平沈廉赋 

　　北风日日吼枯株点检春光定有无半树里深犹妩媚一枝檠重更模糊芳香未霞还因冷疏影浑迷不为晡想得孤山人迹灭扁舟谁复访林逋 
　　天教姑射会滕神邂垢相逢自主宾纵使积成三尺冻如何藏得一分春饥乌啄处栖难定么凤飞来认未真蜡屐正愁山路滑无由重折赠诗人 
　　梅开岂与雪相谋雪到梅边分外幽筭老只除松强项论交还使竹低头增添冷疑艳临镜封闭寒香不入楼对此一时清兴发西湖船胜剡溪舟 
　　老干柔条被雪封五花还与六花重从渠易改清癯态到底难藏冷淡容弄色却非怜冻雀收香长是悞寒蜂何如插向铜鉼里煮水煎茶兴更浓 

　　○拟赋桃灯杖 【 五首】 

　　形如新月带微弯相伴银缸影不单寸草有心须用尽双花报喜莫教残留连孤主知天晓沾溉余膏觉夜寒赖得主翁频举手简编宁向暗中看 
　　陶铸功名谢切磋频挑试问夜如何从前扶策心长在到底推移力更多次第烧残三寸草分明垂下一枝荷短檠他日宁同弃好效昌黎重作歌 
　　斜倚弯弯玉一枝策勋虽小贵逄时近床不厌频挑早开卷宁辞再举迟乘暗每于贪睡后生明多在正心时独怜映雪囊萤者如此形容想未知 
　　儒家此物用筵篿浸润膏油节愈坚倒影每来书卷上尽心长向酒罇前搔头已逼穷年景举手能成不夜天想象流光端可比只从暗里自推迁 
　　灯掭还手盏面横却因挑剔强为名赋形且截长为短举手能教暗作明轻助草生还有色缓推花落更无声美人闲却金钗股却笑蛾眉尽未成 

　　○香奁八咏 

　　黛眉颦色 
　　香颊啼痕 
　　金盆沐发 
　　月奁匀面 
　　金钱卜欢 
　　绣床凝思 
　　花尘春迹 
　　云窓秋梦 

　　?黛眉颦色 

　　春山低压不成妆卷起珠帘认渺茫鸳翠巧于愁里故螺青难比画时长从教西子倾吴国肯使文君老蜀乡莫指图中小颦处恐惊胡马动渔阳 

　　?香颊啼痕 

　　伤心何事损铅华玉露无声玉筯斜獭髓凝膏痛如意胡沙吹面泣琵琶愁淹锦字和衣搵怕界妚妆倩酒遮翻忆昨宵残烛暗一帘春雨温棃花 

　　?金盆沐发 

　　金盆潋滟怱浮脂鬂发如云试沐时雪坏石苔梳翠线波明池柳蘸青丝频添沉水心思懒未尽兰膏手握迟却把罗巾拭余润爱他红日上花枝 

　　?月奁匀面 

　　初开玉匣遣眉颦再御铅华情指匀白兔宫深颙望久影娥池冷艳妆新英蓉绿水偏宜晓芍药金盘可待春不似前时中酒后厌厌怀抱易生嗔 

　　?金钱卜欢 

　　底事春来减玉肌藁砧一去杳无期定知玉筯偷垂处正在金钱暗掷时握粟几朝空出卜采苹何地重相随下阶羞见宜男草背立东风听子规 

　　?绣床凝思 

　　午窓风暖唾茸香无语停斜倚绣床意懒不缘闻喙木情伤端为剌鸳鸯絮球滚处从圆碎彩缕抛时任短良唤起一春心上事数声莺语隔垂杨 

　　?花尘春迹 

　　双鸳微步不须扶谁蹑行踪认有无春径尘香初彷佛晚风花落又模糊凌波罗袜骛神女衬地金莲陋玉奴几度含毫空想像却怜新月印平湖 

　　?云窓秋梦 

　　碧天云散月三更人在纱窓梦欲成灯熖有花随蝶化簟纹如水怕蛩鸣钱唐谩聪当年曲巫峡空舍此夜情檐马无端人惊　满怀幽恨不分明 

　　○雪中八咏次睢宗吉韵 

　　雪梅 
　　雪竹 
　　雪柳 
　　雪雀 
　　雪鴈 
　　雪狮 
　　雪水 
　　雪灯 

　　?雪梅 

　　闘白争青共岁寒比同颜色不多般散来龙脑都成片剪碎驳绡却作团风细易教钗舞燕月明难许镜窥鸾瘦笻就地闲书字秪恐明朝迹又漫 

　　?雪竹 

　　三径难同蒋诩游窥檐犹自问稀稠直于晚岁方知节更时清风始点头阻食凤凰端有感迷巢翡翠谩生愁季卿若有王猷兴安得仙人叶作舟 

　　?雪柳 

　　柔枝曾记插军持佛日光明每借晖纵使粉妆春态度何如珠压旧腰园粘条缕缕俱成带溜汁涓涓可染衣一夜东风浑不见看灯人匀月中归 

　　?雪雀 

　　白翎彷佛似裙拖为问乌桓事若何无角畏寒穿古屋有雏怜馁恋前窠野田泥湿难寻粟门径人稀易设罗闻道上林无限树春风还尔旧枝柯 

　　?雪鴈 

　　一般整整与斜斜疑是春归趁柳花瑞比凤凰逄盛旦清同蝴蝶梦南华远遵震泽迷银渚暗度衡阳聚玉沙半折风蒲坡老句并和图画落谁家 

　　?雪狮 

　　搏雪依稀类若麟却将毛毳变珠珍金铃彩索聊为餙玉爪银牙宛似真方讶吼风能吐舌秪愁见睍莫存身兽炉兽炭回春处想象题诗笔有神 

　　?雪水 

　　只将兴灭论荣枯众有安能胜一无阳火炼来还作永阴崖滴下不成珠寒消帘幙氷如筯润及缾罂夜有炉白浪绿波随处看明朝春色满江湖 

　　?雪灯 

　　灯花为喜雪为祥又向穷阴见一阳星夜松明疑石屋霜天渔火记江乡连城白璧元无价照乘明珠自有光曾踏春氷穿市过少年犹忆醉平康 

　　○雪湖八景次瞿宗吉韵 

　　鹫岭雪峯 
　　冷泉雪涧 
　　巢古雪阁 
　　南屏雪钟 
　　西陵雪樵 
　　断桥雪棹 
　　蘓堤雪柳 
　　孤山雪梅 

　　?鹫岭雪峯 

　　大地浑无一点瑕光明都属梵王家两峯高并疑堆王一道中分类剖瓜已为岧嶤知鹫岭还因凛冽记龙沙此时翻忆监关句谁复能开顷刻花 

　　?冷泉雪涧 

　　下有流泉上有松诸山罗列玉芙蓉垆头又酿谁家酒屐齿应嫌此处踪汲去煮茶随瓮抱引来刳木入厨供涧边亭子无人宿空使援号昨夜峯 

　　?巢古雪阁 

　　人间蓬岛是孤山高阁清虗类广寒木处恐颠从此稳僧居疑小较来宽瑶花琪树绿边绕玉宇琼楼向上安里外湖光明似镜有梅花处好凭阑 

　　?南屏雪钟 

　　翠屏化作玉千层楼近钟疏恍若凭和雪送来清沥沥穿云透出慢腾腾华鲸谩意秋号月铁马浑疑夜响氷一百八声纔击罢雷峯又点塔中灯 

　　?西陵雪樵 

　　湖曲风寒战齿牙不知高树已翻鸦远持斤斧黏氷片旋斫柴薪带雪花市上淂钱沽斗酒担头悬笠插山茶路人试问归何处笑指西陵是我家 

　　?断桥雪棹 

　　山逗晴光玉气浮我来乘兴似王猷桥迷螮蝀高高耸船压玻瓈细细流雪后未回花外棹雨中曾唤柳阴舟遥思寂寞春寒夜一舸归来起白鸥 

　　?蘓堤雪柳 

　　寒梢不耐北风狂何似东风万缕黄西子画来螺黛浅蘓公行处马蹄香兰同旧叶堪为佩藕比新丝可织裳待得春归飞絮乱画船移近柳边傍 

　　?孤山雪梅 

　　冻木晨闻噪毕逋孤山景好胜披图翠禽巢失应难认皓鹤笼空不受呼已见万花开北陇莫教一片落西湖快晴更待黄昏月疏影随身不用扶 

　　柘轩诗集卷之二 

　　●柘轩诗集卷之三 

　　钱唐　凌云翰　彦翀 

　　五言长篇 
　　七言长句 

　　◆五言长篇 

　　七月朔寿徐大参五十韵 
　　七月流火 
　　葛孝子诗五十韵 
　　顾定之墨竹 
　　为华子宜赋山隐 
　　沈绍宗东图轩 
　　半闲道人画卷 
　　云林小隐为崔彦晖赋 
　　静斋诗为朱君政赋 
　　敬义斋诗为金华吴景昭赋 
　　鄱阳王节妇诗 
　　海旸子诗为李彦实赋 
　　牧隐诗为李文照赋 
　　赠医士沈士贞 
　　怀云轩图为王子中题 
　　听潮轩图为夏伯玘题 
　　仙山访隐图 
　　布谷篇 
　　蔼萱堂诗为夏伯玘赋 
　　雪樵为吴江谢聘之赋 
　　谷隐为郑元谅赋 
　　鸳鸯篇（美邹节妇也） 
　　篔轩为吴兼喜赋 
　　报德诗为郭伯瑆赋 
　　送李守约 
　　康上人画（二首） 
　　送赵永贞改丞德化县以万水千山路孤舟几日程为韵 
　　奉和许章检校陪祭有作三十韵 
　　南山纪事诗为杨复初赋 
　　赠潘德厚 
　　辛亥岁秋帘分韵得上字 
　　雪竹轩图为彭彦明赋 
　　松雨斋为胡拱衡赋 
　　竹居为张行中赋 
　　兰雪斋为沈德源赋 
　　送曾子员归庐陵侍亲 
　　画菜 

　　○七月朔寿徐大参五十韵 

　　光岳千年合车书万里全天开斯地辟主圣自臣贤有美坐人杰由来系薮渊景星方快覩时雨必开先盛世逄三五贤人出半千黄冈饶巨竹赤壁亘长烟物论咸称首才名孰比肩传芳由栢业体道契松佺大厦须梁栋前贤赖简编玉壶澄皓月清庙永朱弦书岂阳氷亚诗应子美专威仪畴若此阀阅固依然远借长风便亲承湛露涓一麾初出守百辟共朝天履听星辰上光分日月边岂惟衣服衮端有笔如椽版籍登民数丝纶振吏铨玉文龙矫矫紫诰凤翩翩御酒浮卮满宫花插帽偏阶辞天表近帐阻地隅填野色明朱绂川容动彩旃地连淮海外省镇浙江堧奕奕三台位煌煌五纬躔阴阳资燮理封域待旬宣丙魏萧曹接韩欧富范联政刑随日化风俗与时迁析木初飞鹊高槐尚噪蝉今朝云郁丽后夜月婵娟弧矢逄华旦椿楸见大年秋期先六日佳气蔼初筵寿域宏千里春台广八埏正名恢乐地种德布心田鹓鹭思同列麟麒喜满前岂无瓜似枣亦有藕如船仙鹿衔朱草神龟上碧莲歌怜莺睍睆舞爱鹤翩跹自是青云器仍兼紫府权劳谦延下士致泰启重干事业期周召文华继许燕公其为辅弼走也与陶甄有道千钧重无私一鉴悬考功齐郭令论袠拟彭籛愈觉勋庸盛尤知志操坚作兴周礼乐整顿禹山川已注长生箓当为不老仙未容居绿垑宁许见华颠素积阴功厚能同造物旋偕行追九老众妙入重玄欲祝先天筭还歌七月篇愿言多寿祉流庆日绵绵 

　　○七月流火 

　　人间逄七月大火向西流民事终嫌晚天时始应秋三星低北户万象拱南州箕尾同成纬珠玑异缀旒金波分穆穆银汉与悠悠类烛辉瑶席疑萤度玉楼色连朱阁迥光动翠帘幽栗烈将催候晶荧故眩眸气随霜露变事逐岁年道布帛堪为褐狐狸可制裘先时还有备卒岁每无忧偶读豳风作端为大业谋愿陈忠厚意万一蕡 

　　○葛孝子诗五十韵 

　　古云孝悌至可与神明通其深入厚地其高亘苍穹上广圣之治下变时之雍流观孝子传乃见古人风保定　清逮形胜当要冲天民有苗裔良知自孩童氏续并明强道继勾漏洪温其玉出璞烂兮金在镕岂惟竭其力亦复殚其恭堂前荆树紫阶下萱花红身无千锺禄心有一寸彤板舆快秋爽菜服明春浓常存怀橘念每感断机功覆杯戒前日温席当严冬但知子力尽孰计时运终王纲一觧纽四海皆兴戎无城不兵甲无地不燧烽南方乱豺虎中泽飞鴈鸿堪舆岂不大仓卒难为容他山号明府拔地多奇峰避难屡跻险充饥晅致供俄然大风作出自空谷中其行若有隧其孽为召凶亟思逃匿地庶保圣善躬朅来众黔首过半摧霜锋生还访故里旧业无遗踪所恃靡毫发惟孝持心胷神忽凭妪体言犹在人聪汝能笃以孝吾斯启其衷匪为一时幸永俾后裔隆易水流汤汤金台屹崇崇岂无慷慨士亦有文章公皆言葛孝子不愧江次翁官将立华表人岂弃黄锺绣衣行荐鹗彩笔竞雕虫为亲捧儒檄讲道居黉宫遂令燕赵俗直与邹鲁同忽罹陟屺戚已从若堂封哀伤动桑梓悲惨连楸松诵诗后蓼莪读礼先檀弓深戚养之薄殊胜祭者丰端因事迹美益见传语工圣世惇孝悌淳风迈义农车书涀文轨声教渐西东孝子复有子承宗亦兴宗梧冈孤凤鸣栢府一马騘移悌为长顺移孝为君忠垂名照青史应瑞踰黄琮我歌孝子诗锡类期无穷 

　　○顾定之墨竹 

　　淮南善画竹其世宗虎头前身萧恊律后身文湖州浓墨逼景献健毫从澹游清如李息齐劲若柯丹丘子昂固莫及仲敏或可侔素得金错法向背分刚柔兴来秪一扫挥处踰双钩两叶已笼夏风枝仍报秋遂令爱竹者不必穿林幽尝闻维摩像神光烛遐陬何如君子容苍颜照清流胷中有渭川湛水同悠悠载歌瞻菉咏吾其企前修 

　　○为华子宜赋山隐 

　　招隐何处所宛在栎山岑人同西岳号地异真源寻履随绿玉枝冠映青瑶簪罗月炯颜色松风洒尘襟炼液变白雪烧丹成紫金传授龙马图啸歌鸾凤音稽首希夷子寥寥同此心 

　　○沈绍宗东图轩 

　　隐候美孙子学古将入官长以空洞腹负此苜蓿盘轩东地颇衍日出作愈艰偶得树艺术永充朝夕箪种蔬不欲密瘦地方易殚种蔬不欲稀粝食味易阑学圃固云陋灌园乃所安杞菊春可揽葵藿时加餐之子方挟策同寅俟弹冠不爱东门瓜不爱九畹兰爱此菽水奉宜尔萱亲欢有圃当耕锄有田可游观一朝蠖之屈九万鹏斯搏相期阆风上高步青云端 

　　○半闲道人画卷 

　　余杭佳山水我昔曾一游缅怀丘园隐自得林塘幽映门尽嘉树隔岸皆平畴岂惟慕巢许亦复谈伊周母以半闲号忘此终身忧苟怀豫逸志不与干刚侔愿子慎明德勖哉企前修 

　　○云林小隐为崔彦晖赋 

　　白云何英英荫此嘉木林云气有卷舒林木恒萧森久矣慕高躅于焉遂初心举头弁山高濯足苕水深草堂自秋爽松厅空夕阴冥鸿飞避弋野鹤下听琴载歌招隐童重赋归来吟白驹在空谷毋遐金玉音 

　　○静斋诗为朱君政赋 

　　幽居绝尘想众山罗其前缘好得深造以寂成静专斋虗空生白宇定先烛天罢琴挂空壁熏炉玩遗编荷凉下飞鹭槐署来鸣蝉悠哉岁月外阔为天地先贻言紫阳氏保贞期永年 

　　○敬义斋诗为金华吴景昭赋 

　　斋居抱冲素萧然洁尘襟敛收学乃臻驰骛志益淫斯湏起一发俄顷弥千寻畴知主宰功宛在方寸心灵扃异蛰户广术非蹄涔帷兹敬义立翼若神明临金华延陵裔立守翰墨林韦编日孜孜碧窓昼阴阴履道固云坦浚德斯其深嗟予坐狂斐得反期规箴永言直方理庶播金玉音 

　　○鄱阳王节妇诗 

　　朝华夕已披春叶秋先零贞心类松栢岁晏弥青青文川李氏女防身动如经自归太原家目不窥外庭上堂问舅姑下堂觞醁醽遭时有战伐渭流浊其泾草窃起旁郡鼪鼯杂膻腥舅也保乡里击贼无留停夫也慎居守率众环郊垧节儿女玉雪怜娉婷与姑共抚之闭门昼长扃柰何姑继殁只影空伶俜尚軄祭祀礼苹蘩荐芳馨教女夜绩麻教儿夜囊萤父母虽孔迩胡能自归宁今年五十余鬓发微星星儿成女有归往事犹梦醒有司重节义飞章上朝廷花诰来翩翩华表高亭亭行者为叹息居者增晶荧至今太原家芳名蔼观听人生谅有涯聚散如云萍纲常苟沦丧不愧天地灵女史固有箴列女亦有屏我歌节妇篇君子当刻铭 

　　○海旸子诗为李彦实赋 

　　晨兴候沙际望见蓬莱云蓬莱渺何许稽首云中君曜灵登搏桑举世知为昕中天撰龙辔六合无嚣氛云何海旸子未谢沙鸥羣观水必观澜献曝同献芹望洋昧所观逐影徒为勤积流成大川学古求多闻寸阴圣者惜子当惜其分 

　　○牧隐诗为李文照赋 

　　川原澹微风草色绿以齐牛羊散平野欲与苍烟迷麾肱毕来升鞭策何用携所以隐君子于焉记幽栖朝牧日在东暮牧日在西尔羊无百尾尔牛无千蹄对之忽两忘俯仰惟端倪因兹崇隐德岂顾犊与羝 

　　○赠医士沈士贞 

　　庖丁能治牛师旷能治音畴知扁鹊术异迹同其心五行播四序偏胜恒为淫柰何蕞尔躯御此寒暑侵岐黄世云远奥义难重寻长沙继扁鹊论议横古今不有刘张徒奚辨石与琳钱唐医之薮名士朋盍簪惟兹隐候裔声价兼南金厚施远食报券积高于岭朅来金闺彦有疾虞将深神丹进刀圭捷若磁引针功成不受馈拂衣归茂林我夙慕其人与语开尘襟安得双鲤鱼为之溉釜鬻尽询养生秘启我聋且瘄会面谅可期因风寄长吟 

　　○怀云轩图为王子中题 

　　严亲在高堂征夫在天涯所以于此时瞻云每兴怀念子失怙恃悠然坐松斋感此无定姿邈若音容乖四方及上士怅望胡能偕因之为此图氤氲抱丹崖似当日之夕山气何其佳显亲系揭名古训期免谐愿言作霖雨行当咏三槐 

　　○听潮轩图为夏伯玘题 

　　观水必观澜听潮每听音乃于无声处见此天地心方其潮未上大江一蹄涔将耳欲听之寥寥杳难寻及夫潮既落汹涌成消沉又复以耳听默默真如瘖惟于初至时辟阖阳与阴吹地殷鼙鼓从风鉴铁金之子于此轩危坐正其襟悟兹寂感理阅尽古与今已无言语述况着丹青临我听不以耳孰知听逾深拟将布声意写入无弦琴 

　　○仙山访隐图 

　　仙山渺何许飞楼跨苍穹谁携九节杖直入烟霞中雨余千涧急畧彴微径通松花落金粉衣袂回春风幽怀何以写赖有爨下桐吴江脱屣后不逐陶朱公还来白云里挥弦送飞鸿苕溪隐君子苦心乃良工五岳在只手三山入双瞳每于生纸上经营意无穷我知图画理能使尘虑空胡为效病鹤局促遭樊笼何当赋招隐山幽多桂丛 

　　○布谷篇 

　　鸣鸠本鹄鵴形状鷞鸠殊江东呼拨谷布谷江南呼桑间拂其羽长与载胜俱一鸣雨霡霂再鸣雨沾濡三鸣未及已惊起耕田夫扶犂乃毕出荷锸争前趋我闻少皞氏凤鸣来应图纪官此司空信为德之符愿言及淳风　圣世跻唐虞持此鸣鸠篇远献王者都 

　　○蔼萱堂诗为夏伯玘赋 

　　藂藂堂下萱蔼蔼枝上花岂无众草木独此能荣华况当朱明候连续开丹葩蜻蜓飞南圃蝴蝶飞东家何如小尾蜂朝暮报两衙寸心固云殚慈母恩无涯锡类古所敦永言非重夸 

　　○雪樵为吴江谢聘之赋 

　　大雪满天地山林何所樵不辨凡草水但见英琼瑶琼瑶固云美政恐难琢彤草木亦已落犹存旧根苗厉禁苟不废庶可成夭乔柰何旦旦伐无异见睍消惟兹谢家树松栢见后凋昔宰安丘邑今沂浙江潮手板方释手腰斧仍在腰栋梁尚可得榱桶不待招所忧岁年晚雨雪恒瀌瀌蕃鲜回玉烛光华丽璇霄四海一灵囿君其老刍荛 

　　○谷隐为郑元谅赋 

　　西都方遘患凤兮叹德衰谷口郑子真于马少栖迟躬耕本逃名雄也反誉之虽违括囊意庶合知几辞如何定山阳令族适在兹隐德尚先世食粟匪茹芝黄鸟忽嘤鸣白驹当絷维所以庞德公终为隐者师 

　　○鸳鸯篇 【 美邹节妇也】 

　　贑水白于练芳池成委区濯濯出水莲宁受尘垢污鸳鸯忽飞下雌雄日相娱惟唼地中藻不衔池上芦惟偕池中鲤不杂池上鳬霜风一夕发池荒莲叶枯雄者方垂翼雌者已就殂睢鸩知有别精卫志不渝物性固莫夺民心焉可诬至今南冈树落月空啼乌 

　　○篔轩为吴兼喜赋 

　　青山映华轩窓户何玲珑凤鸟久不至篔筜自成丛之子延陵后读书此轩中昼阴兼夏绿古色谢春红心虗事恒集本立道自充投竿出鳞鲫炙简祛蠹虫敲门思有待题句惭未工安得文太守深谷写高风 

　　○报德诗为郭伯瑆赋 

　　朋友死无归殡之谅非艰能于贤者施大胜独与鳏贤者亦有子兵乱不得还乱定子方至临穴出涕潸报德斯以德不在父字间文字苟不泯世教诚相关道山欝嵯峨苕水流潺湲相去数千里可望不可攀一朝函骨返无复莱衣班子固有戚容人亦皆欢颜民胞物与意砭订愚以顽呜呼子深氏义重踰丘山 

　　○送李守约 

　　清啇变炎景苹末回高飙之子有远行方舟已齐桡兹行何所之钟陵欝岧嶤于时际昌运四海胥来朝严君任王家玉佩联金貂岂不有所怀怅望川原遥今辰复何辰草虫鸣要要感此秋气集颇觉心旌摇趋庭会有期俪立英琼瑶出门道可由进学德乃昭去去当努力焚膏永凉宵 

　　○康上人画 【 二首】 

　　雪窓玩梅 
　　南坞耕云 

　　?雪窓玩梅 

　　林扃掩孤寂落木无余声道人坐空山那知岁峥嵘夜寒窓有雪渐与茅屋平不悟梅花闲但觉鼻观清残经未能了映隙窥微明愿以第一义于焉证无生 
　　右雪窓玩梅 

　　?南坞耕云 

　　山云有幽姿南摀春更好鞭起露地牛布种皆药草宁辞袈裟单但恐稂莠恼根茎固云殊所贵辨之早况以梯稗秋每食敢求胞感兹泽物功童闲不教扫 
　　右南坞耕云 

　　○送赵永贞改丞德化县以万水千山路孤舟几日程为韵 

　　郎官宰新邑别酒须更劝随行但琴鹤况乃仆夫徤担簦与负书累憩不知倦于时春已阑花卉杂藤蔓丈夫贵逢时进尺从退寸鹏程从此开搏风当九万 

　　又 

　　万方既宁谧二老亦兴起皇风播九州岛贤路隘百里钱唐虽古邑人民半凋毁持危与扶颠非公畴可倚胡为移他邑又使风俗美贰丞何人斯谱乘自天水 

　　又 

　　水流必赴壑况乃值大川伟哉朝宗意浴日乃滔天昨日哦庭松明朝犯蛮烟皇威遍四海所见如目前勿谓道路难民事在所先会看一士谔当胜诺者千 

　　又 

　　千里复万里道路多间关况复春尽时好鸟声绵蛮贤宰离旧邑车辕庶民攀贰事非敢专亦当念惸鳏遄期构大厦寒士皆欢颜去去不可留怅望空云山 

　　又 

　　山云无定期水月有真遇叔度虽云贤来时柰何暮今辰复何辰送别江口渡俄然发棹歌惊起沙上鹭名儒为席珍猾吏乃民蠹百里勿谓卑从兹启贤路 

　　又 

　　路人为我言行者方载途如何贤贰宰征马思南徂有声盈我俎有酒盈我壶饮食非所念所念民力劬官府有贤良庠序多范模为政虽云艰要在德不孤 

　　又 

　　孤云在天末可望不可留昔何为而敛今何为而浮一朝从飞龙变化弥九州岛应知三农意翘首待有秋沛然作霖雨江漠皆同流愿言乘长风济川有虗舟 

　　又 

　　舟行何遥遥南风扬旗尾江上无杂花青青尽芦苇于时潮已平波动日光炜中流双舻鸣爱此儿郎伟饯行岂无诗成章愧其斐会看展骥足如公信无几 

　　又 

　　几年客燕山问学畴与匹贰邑来钱唐吏事师儒术邑庠久荒芜赤手建宫室不有经济心成效安可必勖哉教养功为事贵其寔凤鸟宁早栖朝阳待他日 

　　又 

　　日出春雾消江头潮水平舟人理轻棹送客联诸生州县虽徒劳由兹至公卿仁爱在民物举世皆和亨请看萧曹业承作邦家荣南溟岂不遥万里开鹏程 

　　○奉和许章检校陪祭有作三十韵 

　　学古始入官为有民社寄此理均人臣矧軄居相位祀典遵百王法守由一揆丘陵以为坛陶匏以为器既严神祗称复辨上下次成众本乎天成形本乎地牲牢贵腯充礼乐尚明备瞻仰民所崇财用国攸系两仪同乾坤七庙异涣萃日临斋戒期卜叶享祀利不愆斯不忘能备乃能祭皇风浩无垠盛世宁有替于时蛰虫惊应候玄鸟至风霆为昭明山川载神气钟钟鸣鼓钟秩秩陈簠簋翩然云之来允矣诚所致有美文武臣夙抱纯一志燎明夜向晨月白天在水鹄立俨当中骏奔走其际欣欣神乐康简简福相炽湛露流玉阶令风袭琼佩方当感格时已着充满意礼行士无哗乐奏神所莅益之以十朋介之以繁祉祈报止春秋敬恭止坛壝玉烛一鼎调金成万宝遂三献迄有终九府均被赐岂期康衢民获覩放勋世雷动车马还日出海波沸作诗聊记年　皇明甲寅岁 

　　○南山纪事诗为杨复初赋 

　　子云每好奇招我游山泽偏兹会佳趣历览尽幽僻维阳有崇山日出烟雾隔穷探不知远但觉多寒阨萦回林麓深窈窕蹊径窄陟冈纵奇观未至心已怿屹然峙浮图天孤一峯碧百折乃肯下磅礡势辟易前面苍龙首后负灵龞眷雄踞虎妥尾雌伏乌敛翮地胜气所锺土色状琥珀上有百岁梅下有千岁栢左右修竹林森森列矛戟乃于隐约间凝然结幽宅不知何人地欲问山中客同游忽告予先人此窀穸为言经营难小立话畴昔兹山莘精蓝蟠据无罅隙惜土如惜金谁能此藏魄忆昔先人存颇有风水癖偶读青乌经送识来龙脉穷探得兹穴屡请竟莫获因之号南山以志聊自释神游心不忘遗命在易篑再请拒益坚衷情从内迫负愆背若芒失措手犹螫三年读礼经方寸恒戚戚昨承郡国荐专教上海席世变之京师所历备艰厄亲骨未入土此实入子责匪惟热中膓亦复泚其额还家踰一纪终请始不惜方将议封树讵意远行后及归岁云暮故地启新辟俄于畚锸下石露见刻画三复穆陵诗摩挲出圭璧若曰风雨寒草草奚所适重约舞凤笙迟归在朝夕昔藏事已非今获语可绎百年如合符此理疑感格愿征先生言庶为生者益我观孝子志百顺无一逆临事苟获为努力甘毁瘠于心或有慊神明谅能谪如子克奉襄众指见巨擘古来卜吉事往往着简册致鸟表清忠眠牛发陈迩佳哉滕公城欲堕王果石子也慎其终今闻永无斁勿谓经营难余庆善所积 

　　○赠潘德厚 

　　洪武戊午秋佳辰又重九门前冬青树想象如五柳中有避俗翁于焉养衷杇俄闻扣门声乃见二三叟水心吾忘年虎头吾畏友偶偕安仁裔所见知所守湛然若渊泉温其类琼玖云是主粟官才能世无偶奔走事先集易若屈伸肘杭郡冠东南仓廪过陵阜出纳既有程经营亦非苟尚不遗撮圭况乃累升斗昔闻闲居时板舆奉慈母郡国举孝廉惟汝独称首赋诗中书堂落笔海潮吼青袍方里身美誉已腾口禄仕安敢择所贵为母寿柰何不及养中心讵能剖今年属兔丧文字复征取请觧来钱唐见者惟恐后书成华其行河桥重携手从兹到三泖湖水清且浏鲈鱼入板罾香粳出舂臼因之作画图可以识某某示我索题诗成章愧呈丑胡能恋　珍但可供覆瓿譬之多稼田也复容稂莠恭惟　圣明朝文化被九有图书出河洛麟凤在郊薮貂蝉变兜婺金印联组绶贤者屹山岳能者环培塿芃芃棫朴姿尔在薪与槱嗟我晚闻道倾盖蒙发蔀登临此日同留别不能久赠以黄金花西风一杯酒 

　　○辛亥岁秋帘分韵得上字 

　　明时　圣主作文治在所尚声教极被渐舆图混轮广科目网多士纲维属良相　朝廷尽明扬岩穴竭搜访世岂乏栋梁意在得工匠棘阑重开设茅拔皆闻望有来君子儒俱为丈人行校艺辨妍媸立言关得丧岂无欧苏出敢与晁董杭再鼓勇诸生三叹永一倡易书本黄虞礼乐宗素王论或凖贾生骚岂比荀况神奇化臭腐垒洗见盆盎金镛或在悬玉卮恐无当治音贵和平赘语删宂长细句独茧抽雄篇怒涛涨千军期独扫百川可东障措辞喜华丽赋质陋木强有美凤鸣岗无取马立伏抚序渐萧条举目忽清旷河汉澹微云天雨绝纤坱月色秋正佳潮声夜逾壮帘风乱星烛檐露袭斗帐蟋蟀已居壁莓苔欲侵桁念兹岁如流母使情益荡谋谁兔三窟能着屐几緉千虑有得失万事付遗忘为学竟荒唐扪膺益惆怅昆仑有丹丘蓬莱有方丈愿接卢敖游相期九天上 

　　○雪竹轩图为彭彦明赋 

　　北风天大寒平地雪三尺萧然轩窓外见此万竿碧此君有高节岂但密如箦类彼轩中人相看共贞白谁欤作此画光景照凡席形神恍其间那知故园隔岂无九节杖亦有双蜡屐清兴如可乘山阴访陈迹 

　　○松雨斋为胡拱衡赋 

　　西山澹幽姿修眉亘天宇飞来石上云散作松间雨前声犹淅沥后势稍轩舞风惊八月涛地裂万雷鼓斯须籁画息惨淡形可覩谁谓工之良自觉心也苦于焉名斋居允矣好奇古愿效谪仙吟因之梦天姥 

　　○竹居为张行中赋 

　　我观隐者居种竹皆遶屋无竹俗其人无人俗其竹纷纷迷籓篱往往遍林麓岂不怀渭川因之咏淇澳如何一丈地有此数竿玉遂今篷蒿室便拟篔筜谷笋出亲可供充庖胜野蔌叶落童自青燎釜助山木秪因幽事关颇觉生理足夜眠闻秋声晓起见寒绿繁欲加斧斤因或资简牍会当留高枝他年凤凰宿 

　　○兰雪斋为沈德源赋 

　　猗猗谷中兰粲粲丛上雪春风有时来绿艳终不灭志士多古怀君子有贞节于焉抱清润允矣全修洁孔操寡知音郢歌谩成阕兴言得同心援琴写幽咽 

　　○送曾子员归庐陵侍亲 

　　潜鱼无扬鬐归乌有敛翮物性安固然谁谓天地窄要路多通津高足谅且策严亲已华颠胡为事行役宁食青原菽不食蓟丘麦宁饮桂溪水不宿燕市驿昨暮寒蝉鸣今晨归骑廹欲采芙蓉花难以遗远客赖有和陶辞因之慰安适子道在养志竭力甘毁瘠锡类古所敦相望海云隔 

　　○画菜 

　　芥能清我心助养颇为急春畦雨露濡根叶每沾湿园丁亦云劳小摘日供给燥吻殊可怜时时啜虀汁壮年功名心青紫如地拾谁言纳须弥秪用子一粒披图见纷披胡为在原隰岁晏思灌园抱瓮当日汲 

　　又 

　　高田宜种蔬下田宜种穑岁馑与饥同安敢望肉食雨余理荒畦甲拆资地力会看根本长取之戒勿亟天公怜我贫此物颇不啬便如终岁谋十瓮拟可得今笑披画图流涎欲沾臆长能咬菜根天下无此色 

　　◆七言长句 

　　洪武甲寅冬十二月祀岳王仁和知县四明陈子善先生夜宿祠下有作因次其韵 
　　景献太子墨竹 
　　布谷篇 
　　赠朱仲谊之京师就其子启文养 
　　赵大年芦鴈图 
　　悼沧蟾 
　　画山水 
　　画马为顾彦明赋 
　　包山翫月次睢宗吉韵 
　　关山雪霁图 
　　郁鲁珍画 
　　画梅 
　　牧童画 
　　吴山对雪诗（并序） 
　　美人折花图 
　　二美人图 
　　画梅集杜句 
　　送谢铁崖游龙虎山 
　　次张行中见寄韵（并序） 
　　陈居中进马图 
　　月轩为海日张侯赋 
　　鬼猎图 
　　钟馗画 
　　望云图 

　　○洪武甲寅冬十二月祀岳王仁和知县四明陈子善先生夜宿祠下有作因次其韵 

　　我行古剑关前路正见岳王坟上树坟前湖水日夜东万古不流忠烈去汴梁城里胡尘飞炎精一蔽天无辉宫墙烟柳自春昼画梁燕子将谁依新愁又到西湖柳万缕黄金拂人首长条折取赠行人谁酹英雄一樽酒四弦弹出陌上花推手为琵却手琶坡仙有语谁觧道独歌缓缓妾还家往古来今无限思欲着春风恐无地杜鹃秪觧管兴亡蝴蝶何曾知寤寐可怜冻雀纥干山致身不似艮岳间翠华已见去冉冉琼佩无复来珊珊西湖信美人间少彷佛十洲与三岛独有荒坟老树身拱把如今成合抱白云只在山之巅随风忽堕诗人前酒酣载歌白云曲万事知心惟有天宋家秦桧遇元载奴计专和前志改岂无祖逖空渡江亦有鲁连终蹈海呜呼自坏万里城谁挽天河重洗兵朱仙灵旗一朝返中原此恨何时平昔闻哲王用人杰鳌极何曾有崩裂天之所坏不可支剑锋竟染苌弘血背嵬将军万夫雄丈八蛇矛成武功左传一篇长在手正欲运筹帷幄中大羊腥膻期尽扫胡虏前徒万戈倒咄哉和议竟盈廷此理无由问穹昊子复生孙孙有子移山不信愚公死英灵气在天地问每到祠前即兴起升堂再拜有所思中兴奸相真小儿良弓遽藏高乌在万古千秋伤有为皇纲讵可成乌有谁念青衣类黔首堂堂庙貌民具瞻公论由来在身后朅来吊古心自疑浩歌似有山灵知苍茫雷电动神马恍惚风云生大旗秋复春兮春复夏四时拜扫祠堂下也知天定能胜人列土分茅号王者丈夫生死有重轻死非其地如无生吁嗟吁嗟岳少保自公之死国不宁二帝只在黄龙城眼枯天地终无情何如父子麒麟冢离乱之余除乘拱不教斤斧犯松楸肯使牛羊上丘垄诗人夜宿听山泉出户满目皆荒烟不闻金鼓殷地发但见玉镜当空悬忠臣之志何烈烈报国惟公心似缺明年卤簿　　神湖上花潮春二月 

　　○景献太子墨竹 

　　古来画竹谁最豪萧悦不及王维高文同之后到景献学得南唐金错力齐纨新裂裁成扇顷刻春雷穿铁砚图成标以袅翠名宛似黄陵庙前见九疑峯高云气迷天寒日暮娥英啼乎中瑶瑟不敢鼓恐有凤凰来上栖宣和年间好时节徽庙丹青更奇绝南渡王孙爱墨君犹是东都旧枝叶二百年来迹已陈烟梢露叶长清新有熊乘衣今复覩制筩未必无伶伦诗人尚友须千古寞搜心内良工苦安得此图挂北窓坐听秋声起风雨 

　　○布谷篇 

　　阳春布德鹰化鸩眼虽可识心和柔野人因见拂其羽有事南亩并西畴桑林阴阴桑葚熟彷佛禽言如布谷秋成凖拟去输官农务当勤何待促周家开国本务农艰难王业存豳风仓庚鸣鹃俱在咏布谷应候将无同田家望雨由清咔况闻处处催春种黍稷今年如满家布谷之祥胜灵凤 

　　○赠朱仲谊之京师就其子启文养 

　　河桥柳青不忍折临岐顿觉中膓热百年几见一代人二月重为千里别我居北郭遭乱离韦编大义犹日披有颀而长过我者不通名姓知为谁借我大义汗漫读因注首肯疑心服掷还上马竟南征高举飘飘类鸿鹄明年我中己亥科思之不见将柰何每从儒者谈彷佛恐有仙客来经过昨者相逄知姓字云是崆峒邹道士注得参同只自看仍以苑经造余子棘闱校卷又相逄风帘官烛摇秋红诗成不许众吏写八分作字何其工从此文游成莫逆学不能同颇能识作文状我衷陋容三诵真如见颜色今春人作凤台行佳儿彩服遥相迎西子湖头一杯酒三迭阳关歌渭城渭城自远台城近碧草绿液空掩映行行无限好江山物色分留待吟咏江东日暮多白云见云未必如见君云间若有双飞鹤为我衔来天上文 

　　○赵大年芦鴈图 

　　平林带烟波渺渺风低葭菼秋声小望中疑是彭蠡湖十百为群尽阳乌楚天未雪无雨霜南来岂必谋稻梁哀音若欣云路迥老翅不厌关河长汀州水落成平陆散乱鳬鹥聚沙曲低飞不肯俾寒鸦犹绕荒村破茅屋屋中有客挥五弦从之不得心茫然何人图画能着此赵氏丹青称大年徽庙元年颂凤历此图正是当时迹便从宣和到靖康艮岳禽声起秋夕古往今来几盛衷摩挲老眼竟成悲良工心苦人莫识似写周宣鸿鴈诗 

　　○悼沧蟾 

　　沧溟接云水皆立鼋鼍赑屃蟾蜍泣珊瑚声碎海若愁犀角香消桂娥浥蟾为影兮沧为形都将皎洁同清泠九霄倒下湛虗白万古直上涵空青逝邪亏邪复何有不抵生前一杯酒海枯月没双眼月始识人间亡是叟 

　　○画山水 

　　遥山倚天翠蛾扫编地成丸恠天小方诸药幻茧楮香咫尺烟云生缥缈依岩缚屋若不齐人家高下清溪西野桥终日纔度马村店傍午俄闻鸡昔年曾过冯公岭树木萧森葛衣冷目中览尽千万山始觉此身凌绝顶邮亭夜宿天未明仆夫惮远催早行满前好句吟不得今见此图同此情南宋院人专尽局宫中每进更筹轴偶蒙一笑便承恩肯信封疆日将促江山万里开画图妙绝更有元晖无会须收拾入指掌掷杖跳入壶公壶 

　　○画马为顾彦明赋 

　　老骥伏枥志千里烈士松心同不已因思饮水向天山枕上边声梦中起昨者试洛江之干蹴踏细浪成狂澜青丝络头系乘柳云湿五花犹未干朱衣奚官在垧野不独爱马尤知马一顾冀北无留良秪使世间观画者画师今古孰后先曾韩古有今龙眠近时亦有任水监不及吴兴为自然吴兴父子真游戏皮氏丹青亦同嗜曾貌前朝十二闲落笔颇得吴兴意摩挲树者重入图韩公所记今则无歌行屈指能几教谪仙少陵并大苏虎头好古宁论价神骏端令万人讶他年按图倘得之拟献　君王赤墀下 

　　○包山翫月次睢宗吉韵 

　　昔我曲江观恐涛越山不及吴山高如何古有任公子一钓乃能连共鳌我今杖蔾寻翠麓地有白云人不俗丹房火冷碧窓虗夜半秋声撼林竹踏歌连臂下仙坛目断西山吴彩鸾桂花飞帘作香雪转首便觉秋阑珊人生欢乐难再得始信光阴如遇客陶令空披漉酒巾谢公谩着登山屐庵前堵墙如白虹洞门不掩来江风分师半席师已许经筵蜡烛摇秋红郊何为寒岛何瘦新雨能来宁论旧今宵烂熳得好晴知是何人补天漏少壮而老理则常胡能不死凋三光放麑西巴诚不忍歌凤接舆无乃狂兹游可继五君咏祀事同陪匪乘兴中庭坐待明月来树影团团一时并 

　　○关山雪霁图 

　　前峯后峯雪模糊东村西村春有无快雪时晴入佳想况复见此关山图关山迢逓相联属玉洁珠光眩人目扶桑飞上金毕逋暗水流澌度空谷野桥行遇路三叉青旗插檐沽酒家驱驴倦客得少憩怅望远道还咨嗟诗翁好事常起早天寒秪恐梅花老柴门时有故人来阶下白云须用扫此图一日落尘寰笔法依希荆与关人生远游固云乐何似在家长看山我本识字耕夫耳占祥便作丰年喜田园归隐会有时麦饭饱餐茅屋底 

　　○郁鲁珍画 

　　平生山水尝见之不意画图如此奇松雪老仙得其理笔端幻出无声诗森森千丈长松下中有高人韵潇洒挥弦岂为送飞鸿情性因之自陶写杏坛绝响几秋春谁信经成能致麟黎阳先生真隐者为假山水传其神溪山苍苍溪水绿君胡为兮在空谷他时倘鼓宓贱琴更效南风歌一曲 

　　○画梅 

　　玉龙寒嘶银粟下山色昏冥如破瓦老枝枯枿无眩容暗里阳春生一罅东风团雪作好花明月落在诗人家远移何必得健步秃兔败茧能荣华花光补之俱寂寞王冤后来观此作岁寒重约到狐山共倚巢居旧时阁 

　　○牧童画 

　　田家养牛缘种谷童不觧耕还觧牧日暮　之匍匐归犹向笼中顾鸲鹆西风入树秋有声千村万落皆收成截来短笛吹未得拍手时时歌太平太平气象难摹写依稀似在桃林野披图见此黑牡丹始信戴篙　画者 

　　○吴山对雪诗 【 并序】 

　　庚申岁未除廿日以公事早过希孟家宗吉继至小饮遽出时雪深尺余遂由吴山宫舍后循松径而上至乌龙潭过卜执中家款以酒果凭高下视则西湖诸山历历在目城市列屋鳞鳞相比公侯之第佛老之居金碧琼瑶远近辉映虽世所谓水晶宫银色界殆似之矣时雪未止景色苍莽欲求名笔登之绘事惜无其人遂怅然与三友别越二日宗吉以诗来则又兼纪其后一日事盖彝训堂前二松乃南宋物也姚子昭领荐时甘露降其上五桂则予目覩陆德阳所植将四十余年矣今宗吉乃能爱护之岂不重有感于吾怀昔袁安以僵卧为高王猷以乘兴为逸矫情者古善于自处忘情者非善于处友且吾二三人无私者高达者逸而知公事之当勤友道之当重因吴山之清游继虎林之胜事天伦之乐无过于此岁月易流会合难再因宗吉有作从而和之以为他日之佳话云 
　　腊前有雪宜三白笑倒田翁手齐拍去年天气不多寒盈寸犹难况盈尺嗟予亦是田舍翁敢以玉山高两峯二贤珠玉在我侧绿发青瞳颧颊红久交共喜情怀尽意行不觉吴山近松间小径纵萦迂竹杖芒鞋湏一进山前相府何潭潭山中道院邻禅庵兴来偶到故人宅出果行酒方交谈岁如何兮岁云暮白首重来乩前度湖山倒浸水晶奁玉树琼林归措顾山阳先生坐高堂挺然特立逾修篁谁怜衷翁方避俗寒窓痴坐如绳僵失喜一时观二妙剡曲回舟岂同调明朝呵笔和新诗檐有梅花须索笑 

　　○美人折花图 

　　深宫细雨流光湿蔷薇吐花红欲涪美人梳洗出帘迟云拥髻鬟高一尺爱花呼婢折来看一枝疑荐黄金盘却嫌绿剌暗伤人整顿玉织肩黛攒笑语追随真有意绣罗衣裳照珠翠长安水畔若相逄不是杜陵心亦醉胎阳燕子尾延延皱裙无计留飞仙春风人面觧传得始信丹青非偶然 

　　○二美人图 

　　黄金买妾身何曾买妾心妾身岂愿死义重干黄金主家珊瑚高比树如意声中落红雨堕楼化作兰麝尘不复樽前为君舞按图哀怨起绿珠晋家事业真剥肤 
　　金屋岂无人三千当一身如何把玉笛吹动渔阳尘棃园歌舞成消歇海棠飞作臙脂雪空遗罗袜不生尘香冷马嵬坡下月按图哀怨起玉环唐家事业真厚颜 

　　○画梅集杜句 

　　东阁官梅动诗兴 【 和裴廸登蜀州东亭送客逄早梅相忆见寄】 多才依旧能潦倒 【 戏赠秦少府短歌】 绝笔长风起纤未 【 戏韦偃为双私图歌】 乱插系花向晴吴 【 蘓瑞薛复筵简薜华辞歌】 却恴年年人醉时 【 乐游园歌】 千朵万朵压枝低 【 江畔独步寻花七绝句】 不知明月为谁好 【 秋风二首】 武陵春树他人迷 【 寄从孙崇简】 中夜起坐万感集 【 干元中寓居问谷县作歌七首】 山鬼■〈口幽〉嚘雪霜逼 【 虎牙行】 岁暮穷阴耿未巳 【 岁暮期王将军不至】 临风三嗅馨香泣 【 秋雨叹】 

　　○送谢铁崖游龙虎山 

　　有美人兮怀远游逍遥九州岛复九州岛暂来淮芝与吴越五云飞上千金裘八公山在淝水上草水尚若森戈矛澄江如练谁觧道况闻好鸟喧春洲东山蔷薇几回落昔人何处青苔稠钱唐故宫尽未黍帝子一去江空流客儿亭前高兴发便欲着屐穷深幽天难二鸣更五点海日涌出黄金虬瑶笙声断白鹤远知有子晋从浮丘蟠桃开花今已寔似许方朔重来偷如何去作龙虎客远慕漠代张留侯我闻仙翁号虗靖草庵宛在山之陬长乘丹光翳彩凤或有紫气随青牛子能候之问至道黄庭内景非难求四方上下游已遍归来十二仙人楼楼中长啸弄明月握手一笑三千秋 

　　○次张行中见寄韵 【 并序】 

　　予取友众矣毁誉相半晚交行中则道义之士也一日获覩其师吴观光相州集则知行中之学有自来遂以鄙见具序壶父后行中复以古体谢附晚望近体一首因并和之以发其意焉 
　　巧言如簧自口出含沙射影过于蜮不思黄鸟嘤其鸣返效青蝇白者黑自非蟠根别利器真以委形同槁木偶然得集类武陵率尔成章道长吉策足便可登要津高举惟须振六翮文从字顺乃立言意会神交岂容默跃冶每恠不祥金剖璞姑怜三献玉寂寥颇若大音希浑厚真如元气毓追逐还能到李杜压倒何须论元白悦理自信犹悦刍好德谁能如好色六义端因诗序知千虑却同愚者得会当载酒过子云况有候芭作玄足 

　　○陈居中进马图 

　　明王慎德蛮夷宾尺天寸地皆王臣远人重译贡龙马流沙万里来麒麟金丸声动佛郎国宝剑气接明河津不知何年离榆塞但见此日朝枫宸毛騧生来玉琢鼻钱騘隐起花攒鳞最后赭白信无敌如此丹青欵有神腾骧欲飞使者喜控制不得奚奴嗔我闻陈阅善匠意无乃韩干为前身按之图中得所以借哉世上遗其真骊黄牝牡不易索九方率后知何人 

　　○月轩为海日张侯赋 

　　轩前月来人不知月来岂与人相期张侯心中有明月一举目间恒在兹昔年见月亲具在今年见月亲何之玄霜徒劳至兔捣桂树摇落秋风枝海昌之地亘百里斯民父母非侯谁民之望侯如望月高悬一鉴分妍媸公余燕坐此轩下中夜矫首空驰思琼楼玉宇在天上安得酹入黄金卮霓裳不及彩衣舞凭轩谩忆趋庭时　天王天下民父母光华旦旦无盈亏海隅苍生因不被依光已为贤侯期一轩虽小关孝治此理亦自良心推永锡尔类　不匮谓子不信征诸诗 

　　○鬼猎图 

　　终南进士乃好武野魅山精皆部伍搜田也欲从四时作气恍如聆一鼓铜钲先鸣地欲裂皁盖后张风为举蹇驴足跛不受鞭良犬尾摇何用组锦绦未许纵苍鹰铁絙犹能缚玄虎跳踉众鬼为卒徒矍铄一翁作谋主或为狼頋背拔鎗或作猱升前试斧鸱鸣口应已张弓蛇偃肩担来彀弩身凭大盾宛转遮手弄飞槌高下舞坐作击剌众莫当进退超骧孰敢侮狰狞以觉口吐牙轻捷浑疑臂生羽逐禽不假御车舆获兽何劳施网罟亦知尘世有司存颇类神仙足官府画工后辈效前人戏笔何年追旧谱已无吴生名坛场复有颜辉好奇古周易取象车载一韩子送穷名数五如斯情状不易知更欲形容亦良苦谩于唐殿啖虗耗何似渔阳制胡虏且须留取作岁除爆竹一声春满宇 

　　○钟馗画 

　　北风吹沙目欲□官柳摇黄拂溪水终南进士倔然起猬磔于思含缺齿袍蓝带角形甚傀乌帽裹头靴露指白泽在傍口且哆驯扰不异麟之趾手持上帝书满纸若曰新岁锡尔祉一声竹爆物画靡明日春光万余里 

　　○望云图 

　　上山看云云在天下山看云云在山朝行巳与云俱出暮归复与云俱还在山之云不可执在天之云不可攀白衣苍狥须臾变化岂有定乃在孝子方寸之中间刘郎有亲舍杉关关上白云长自闲驱驰王事归养不可得岂畏七闽尚去行路之多艰朅来西湖弄潺湲春风好鸟鸣■〈口官〉■〈口官〉思亲不见出涕潸衣裳在笥空斑澜他年彩诰或可须累累印绾青丝纶　君恩一日如赐环刻木肖像双亲颜并州参军若是班此图此意百千万载留人寰吾诗夸矣人其删 

　　柘轩诗集卷之三 

　　●柘轩文集卷之四 

　　钱唐　凌云翰　彦翀 

　　序 
　　记 
　　传 
　　说 
　　赞 
　　铭 
　　疏 

　　◆序 

　　翰墨清事序 
　　柟轩诗序 
　　朱氏族谱序 
　　和梅诗序 
　　送沈新民还太学序 
　　送金元哲之官分水序 
　　送维扬顾伯琛序 
　　送指挥胡公还平阳序（代作） 
　　赠世医潘懋华序 
　　赠世医王敬叔序 
　　赠卜师李通玄序 
　　赠龟翔宫道士毛起宗序 

　　○翰墨清事序 

　　避俗翁无所事事恒以翰墨自娱戊午夏至望前三日梦至一所其地爽而垲其堂高而敞其室广而深有图有书有琴有瑟凡古今名人书画靡不在而无阍者通乃经造焉见二人衣冠甚古危坐雄辨因窃听之一人曰吾翰林主人也一人曰吾子墨客卿也今夕何夕得休于事客曰敢闻主人所事乎主人曰吾处翰林主中书凡公家事虽甚烦以有益于发号施令簿书期会也故尽心焉逮夫书趂姿媚画匠经营赋三都于十年发百篇于斗酒事则清高劳亦甚矣可闻客所事乎卿曰吾处子墨久从主游在公家则同事其在文艺则均劳羲献芝靖匪吾二人左右孰有身后之名哉彼十日一水五日一石谓留其迹者从劳人耳余闻语恠趋而见之若素识者乃延余中坐质昔所言余应之曰皆是也抑有说焉夫人之所以为君子者贵器之藏而动以时斯不器矣余知二君子不器久矣龟龙图书自汝军之蝌蚪文字自汝传之书契非汝其明莫决笔　非汝其辞必灭竹帛之名案牍之程匪汝是着何有乎汗青其丧汝精劳汝形亦神汝灵若夫一张一弛文武之道艺之是游筭之数也书法有六心之画也服章十二身之餙也其翰墨之源乎列女有传后人图之名臣有畧后人像之其翰墨之流乎玩物丧志古人不与玩物适情亦古人所许也语未既或有进者曰好时即墨二侯愿见于他室顾候二人莞尔而笑曰吾四人皆客之用也何避嫌乎余闻而惊寤遂篝灯而笔之诘朝有碧窓叟偕抱朴生持卷以诣题曰翰墨清事将求名士大夫善书与画者各效其艺以为珍玩幸序其端适征于梦遂告以是生即葛景芳叟即省元俞友仁翁即卿贡进士凌云翰也 

　　○柟轩诗序 

　　柟轩孰为之名吾友叶蕡氏先公石林而名也公显于宋寓居吴兴弁山时慕杜少陵诗植柟石林七世孙曰仲芳洎其子蕡犹及见之仲芳后居钱唐语蕡以故求柟植轩之隅岁久渐有冥冥之色先是里人林静氏亦与仲芳友因所见闻为图并记以遗后蕡为　国学上舍仲芳始以图记示俾序诸公歌咏意盖欲因先世之手泽系后人之心思忠厚之意非言辞之可殚因请之数乃强为之说曰呜呼柟之歌咏则难胡为乎难哉有少陵诗为之前斯诚难矣轩之歌咏则易胡为乎易哉有仲芳嗣为之后斯诚易矣莫为之前则芳亭何以制莫为之后则柟轩何以作若夫八叶比世三槐征德犹有富贵望若性桑与梓寓其思慕之诚恭敬之寔哉石林公之泽于斯在矣矧公之在内则有安危利害邪正休戚之论与夫朋党之对在外则有颖昌救荒之政作为文章清新华丽而名声为明时重者考之史册炳如也今蕡之文学固效于先世事业则无愧于前人乔木之望不足论甘棠之思为有在人之爱公者亦犹子孙之爱亲也子孙有能如亲者岂不又为后人之所爱乎仲芳已老蕡则方进而未已故重勉之审如是则柟轩之名有其寔矣蕡尝从学于余知为之方故遂言之为仲芳复推广知本之论云 

　　○朱氏族谱序 

　　呜呼天开太极吾夫子以庚戌而生于东周之末太极后开朱夫子以庚戌而生于南宋之末圣贤之生异世同符吾夫子之泽万世不斩朱夫子之泽岂五世而斩哉余于朱公昌宗家乘见之矣公字彦明号颐斋总角时尝闻父曰仲仁者出自考亭尝治书经传大父升甫在宋尝守庐州府舒城县蒙有土田之锡咸淳年涧教谕建康府宋社既屋年益耆艾不乐于仕遂教于乡弟子从之者众殁而人以乡先生祀之延佑间御史交荐教谕县学弗就因自建康徙居虎林遂占其籍昌以家庭之学仅以私淑朝廷始说乡校因忝为师自昌大父以上失谱无征虽大父与父仅记其字若名则以五行之生为序大土以下皆不可考又恐所闻者并至失坠思得当世能文之士述其槩焉以余业文故请序余以圣贤之生有数而子孙能世家亦有数朱夫子之子孙众多则皆在南若昌之犬父与父其一也且以朱夫子之子孙在考亭者其源也在武夷者其流也在建康在虎林又其流之与支也矧在天下者乎天下有孔氏则皆孔氏之子孙有朱氏则皆朱氏之子孙此圣贤之泽不可与君子小人之泽例论而孟氏得私淑者亦幸其泽之未斩其意匪惧乎泽之斩惧乎道之不传也今昌也私淑孔子之道则亦圣人之徒能私淑朱子之道斯不愧于贤者之裔矣自是以后子孙有能嗣之者在钱唐当以是为谱尚当合他谱以正昭穆之离合则二夫子之泽与天地同其久奚以世论哉是为序 

　　○和梅诗序 

　　余幼时闻先辈言海栗冯子振作文最为汗漫一日袖咏梅长句凡百首谒中峯本公寻和之冯大惊异及详观二作则知冯以正胜本以奇胜皆非末学所能至也吴兴林子山者亦尝和则奇正迭出要不在二作下欲追和未暇也一日友生王子中氏尽和前作装潢成卷出示余爱其清新和雅在子山伯仲间是亦以正胜者子中俾题其端余曰古今赋梅者众矣诚斋亦尝论之一联数句不害为少连篇累牍不害为多亦犹花之疏莫人鄙繁莫人厌也今子中之作以稍牵于韵然能使人不以繁厌则无愧于此花矣子中方务于诗学骎骎乎作者之域姑以所言题其端他日拉子山氏同一正之则尽善矣 

　　○送沈新民还太学序 

　　圣朝建学育才将见于用故说木以为赠天地之生材不为不多且美矣惟木之为材与人为近植之以土地养之以岁月泽之以雨露坚之以风霜自萌糵而根株自拱把而合抱拔迟逇而上干青霄何哉培养之尽道也　国家之育材其犹天地乎上而成均下而府州县社皆有学亦犹土地之植也里杜之学必取于民府州县学必选其俊秀成均则又拔其才艺之尤者与焉亦犹岁月之养也府州县栽之成均培之必自拱把可待其合抱况合抱者久可待其干青霄乎吾友沈新民氏从予学易府学弟子员与乡贡进士选在四十人中居二十七人上既上于朝廷其年未冠制许培养成均未几丁父忧侍母氏疾有兄备养以余力为文今服阕将还不忍去膝下母勉之乃行告别于予予知其为合抱之木而干青霄也但欲坚节于风霜保操于岁寒之后他日棣梁大厦而柱明堂者庸非徂徕之松新甫之栢乎噫牛山之美以为良心故国乔木以为世臣执以喻道伐以喻交此特以各取喻而已古人以种木喻德昔新民之父以尚德名堂则乐道好善亦犹三槐为德之符其寔可验于人矣予以樗散之材不甘匠石之弃因新民之行故说木以序别庶附张琥稼说之末云 

　　○送金元哲之官分水序 

　　圣朝之设科也本德行而兼六艺黜词赋而崇礼乐盖有合于成周三物教民宾兴之意若明经对策则又斟酌漠唐之制而加详焉是欲底乎寔效非徒事乎虗文而已一时之士咸喻上意莫不鼓舞奔走以图报称洪武辛亥乡闱岁开吾郡与计偕者凡五人焉元培其一也元哲姓金氏名师古世钱唐人与同郡何希道李大有何子祥俱以春秋荐其一人以诗荐者则张克敬也吾郡春秋之学自应刘二先生后不四三人今岁乃连得四人焉是则郡同经同而荐又同者未若斯举之为盛也圣朝幅员之广亟于用人不待上之春官悉授以职元哲拜严州府分水知县命将之官道过钱唐省亲于庭访友于里人咸以为荣也于是学校之士赋诗以赠俾序其端予惟儒者之用为世之幸其故何也以其有致君泽民之心而又知所当务苟徒守章句而不知变通则迂儒之诮有弗能辞者且分水之地去钱唐不三百里民淳事简足以为治而钓台在焉子陵之高风与山水同永廉顽立懦可以励乎薄俗元哲之为理必知所先者矣于其行也姑以规焉 

　　○送维扬顾伯琛序 

　　维扬顾伯琛为临安训导也将行请赠以言为朝夕勖盖其父昔以判府为友予不敢靳也夫临安据山川之胜故有学宫　圣世师古学兼大小经史六艺咸隶焉盖骎骎乎成周之制汉唐以下不数也今学官之设权舆于赵玄晦作兴于高孟升二先生玄晦先以春秋孟升以书玄晦殁孟升继之教养既成声誉以着皆曰贤令尹知人故教官惛得人也所延训导悉朴茂之士身之所行足以为教口之所诵足以为学亦曰二先生知人故师儒皆得人也昔与何彦恭先生在郡学时当圣朝岁开科举之再同备员帘内外玄晦与马玄晦乃予与彦恭友孟升则与彦恭友伯琛则予友彦恭与伯琛同师于徐先生孟升则师于何先生伯琛尝从予卒业则予之视伯琛亦何先生之视孟升孟升既能知伯琛而举之予又安得不乐道之乎其为人也学笃而礼恭言温而气煦孝弟忠信行而有寔经史六艺习而有文今则移其所受教者教于人推其所为学者为所学则庶几斯道之立善人以多信矣于是知伯琛将以华其行者六人焉因以齿各占一韵并所题各以五言古诗赋之因以师道立善人多六字为韵限以六韵会稽王好问先生则与予同年维扬朱仲谊先生则与伯琛同郡钱唐何彦恭先生俞文辅杨复初王士中先生则皆予同里同经复初则亦与玄晦同经皆有师道者也士中又善书得晋人法俾率连而书之为伯琛知勉焉 

　　○送指挥胡公还平阳序 【 代作】 

　　括苍胡公之卫平阳也军肃境宁而民有赖时今参知政事徐公适知府事承宣之寄庶有资焉矧其土地广衍人民淳朴风俗崇礼让重信义教令之行遵守惟谨故亦为易理焉乃徐公领户曹相去日远而平阳山水之胜往来心目之间而弗得见也矧与胡公之遇哉洪武五年春胡公以奉襄大事归于乡里事竣将还平阳道经浙江得与徐公叙畴昔询其民则板籍日增风俗日厚虽王化所及四海皆然而平阳之民尤感化之速也因民之厚知公之贤思其民而不得见也见公如见其民焉今以母夫人之未葬不惮数千里之远克终人子之事及其还也其民必曰上之人孝其亲忠其事也如此吾侪小人可不知所事哉则所以兴起其忠孝之心者未必不由于此传曰孝慈则忠又曰上老老而民兴孝公之还也尚为斯民道之 

　　○赠世医潘懋华序 

　　谚有之医不三世不服其药谓必世于医者然后用药审治疾当也吾乡医者甚众求能世济其美若潘懋华者几何人哉懋华以诚笃之资究岐黄之术开中和堂于青门之西恒以济人为心故凡疲濂残疾颠连无告者咸趋焉因询其先世则名医悦可之孙仲宁之子也予虽不识悦可而知仲宁之学有自仲宁有子能世其业则仲宁之学不冺矣今年春予亲支刘思礼感寒疾治罔效求懋华治之遂愈盖懋华之法本诸长沙而参以家学之奥焉故病剧而无变坏之失病痊而无留复之患思礼将报其德而征文于予弗获让因告之曰夫伤寒之为病其法则长沙之论尽之矣叔和之编述无已之注释盖足以羽翼之若庞安常之卒病论朱肱之活人　韩秪和之征旨王寔之证治虽间有得然不若金源刘守真张子和之法足以尽轩岐之蕴至若絜古云岐东垣好古亦可谓有功于斯道者矣噫守真虽有门人而无子孙世其家絜古有子世其家而无孙继其后今潘氏之门由悦可而仲宁由仲宁而懋华可为世其医者矣况能以刘张之学发长沙之妙予见南方以医名者不必他求也故因思礼之请特为之书俾疾者知所趋云 

　　○赠世医王敬叔序 

　　甚矣医之为难也道寓于素难之书法肇于伤寒之论人知其论伤寒也不知其兼伤风而论之寒之伤人也深风之伤也疾要皆六粂淫胜也且诸风棹眩属之肝诸湿肿满属之脾肝急而缓以甘脾湿而燥以苦平其所胜达其所欝补其所不足泻其所有余如斯已矣庸于医者虗寔罔知损益罔措谓风为寒投剂以热谓湿为热投剂以寒懵血为荣气为卫之理昧湿同寒火同燥之机乃至刚剂妄投复方悞用毫厘弗察危殆輙成彼何人斯一至于此杭人王仲德吾友王士贞之父也淫感风湿注于足少阴太阳之证医者乃孟浪而治之药屡投而证屡变甚至淫及四肢痛周一身有类刚痓者焉匪病之病乃药之病也誉家惊视罔措手足适严陵王敬叔先生以公家医事至盖仲德素交来访知状曰苟可治吾尽心耳及诊则脉九菽为益三菽之重其候有异曰是必风湿淫胜前医颇失之今痛未已必针人中与承浆灼肩井与曲池其病可已如言果然又为治汤液醪醴其病大已仲德思所报敬叔曰吾与汝同氏且友虽殊其方安知不为兄弟之亲乎彼仁民爱物亦由是而推耳何以报为苟得业文之士书其得失庶为学者劝则为报多矣仲德乃遣其长子士原介吾友贡士沈新民国子监生杨得中以文请二友与士贞为同舍盖义为也吾得已于言哉虽然越人之传由子长而明戴人之学由知几而为继越人者钱中阳能明仲景之旨而刘贡父传之戴人者李明之能明仲阳之旨而元好问传之今敬叔有前人之学而无文以张大之良可愧也姑述其说可以备他日太史氏之所录是亦为仲德之报也 

　　○赠卜师李通玄序 

　　夫龟之为卜所以使人信时日敬鬼神畏法令也自太卜之法不传所谓三兆六龟与夫经体百有二十颂千有二百皆不可得而知其可知者亦惟理之在人心者而已易大传与筮并称故曰以卜筮者尚其占是即书所谓龟从筮从之义求之周礼掌卜筮者六官凡占大事先之以筮而后决之以卜是亦从长之说也然太卜之书虽不传而间见予史迁之书则犹有可考后世有专门名家者亦能默契乎先圣之心不戾乎太卜之旨狐疑以之而决犹豫以之而定岂不谓之名士也哉杭之青门有业是术者李其姓通玄其号焉其为人也温乎其容肃乎其躬其色也和其气也充志定而理明学邃而业工是为卜者之雄人有大疑就而决之必□萧振龟按甲丙之位察首足之状稽经为之继焉人有不卜卜无不验自非有得于探赜索隐钓深致远之学其孰能是其号通玄也宜矣古人之卜习则行之不习则修德而改卜今之为卜者间有不习则伥伥无所主侥幸以济其私并使古人命龟之意淫于术数之末而自警之意荒矣惟通玄则不用三兆之法辨六龟之理因人趋避而以义命之大者告之是亦郑詹尹严君平之流亚也故乐为之书 

　　○赠龟翔宫道士毛起宗序 

　　实理之在天地间万古一日也在人心万古一息也风霆之流行雨旸之应候必得是理之实而后屈伸变化无穷焉故人之所以位天地育万物亦因吾心之寔而致耳自玄教之立智者遂仿礼为之制按法为之科金书玉简拟章表也朱书丹篆准律令也琅函积于簿书宝箓多于按牍礼则君臣事则官府终非笃信之士则弗克遵行之钱唐高士毛君起宗生有纯质勤学好问在总角人已誉之长慕玄教乃弃俗以从授龙虎之秘箓传正一之奥旨鞭鸾笞凤檄龙命鸦辄有奇验及居龙翔之宫则名以诚着行以道成凡有事于上帝必与监斋之选盖玄门之有监斋犹朝廷之有执法匪德望闻于时文学推于众者于厥职为忝至正甲辰夏六月大暑雨久弗止民多怨咨石辖海陵潘公闻而忧之谓山林之中有道之士其诚可以回造化而役鬼神于是发帑致醮祷于吴山三茅观真人陈君伯达主行其事监斋之选首礼于君承命惟谨未事则严戒斋慎居处既事则有虔其容有恪其　俨乎其若临愀乎其若覩肃乎其若有闻焉尤且谨廉察之职申褒贬之章言皆子史文悉骈俪公于时评敏于宿构有事于是者望之如神明畏之如师保周折其旋规矩适中威仪棣棣绰有可观竣事之日凡三达曙已而阴云觧驳祥飙欻兴曜灵之驾已出旸谷而拂扶桑矣人咸谓右辖之诚足以动天陈君之诚足以感人而君之诚有以应右辖之命当陈君之举者陈君嘉其相事有成征文以为华因语之曰世之有功于文事武备者则词臣战士必荣其褒赏君子有修已之寔则乡里咸得以荣之矧服玄教之服诵玄教之言行玄教之行而克为国家捍御灾患者乎则其一念之诚非有声音笑貌为者此陈君之所以必致其报也欤予于玄教之事未详其旨特重其有功于民故摭寔而书之以致陈君之意云 

　　◆记 

　　听松轩记 
　　志隐斋记 
　　行素斋记 
　　性斋记 

　　○听松轩记 

　　无锡浦源氏居九龙山中开轩松下闻有声自松出冷然可听固颜其轩曰听松鄱阳玉雪翁闻而扁以篆同里张考廉见而记以文固在也丁未岁轩毁于兵辛亥岁复葺之壬子岁春三月源访亲钱唐因从弟澄知予业文请续为记再让弗获因语之曰天下之声众矣奚独听于松哉松可听则丸触吾耳者皆可听也虽然听于天者以理不以声听于地者以通不以形听于人者以德不以名夫有非生于有而生于无无非灭于无而灭于有方其松之屹立于轩楹之外也曷为之声至于天风忽来飘萧披拂徘徊留速久而不去也然后至音发焉前如偪后如和韵如笙竽钟如金石汹涌如八月涛斯须风止籁息寂无所闻则向之所谓声者果有乎果无乎予尝泛观乎万物矣有形者有形形者有色者有色色者无穷声者有息而声者无息源之听于松也毋听以耳而听以目毋听以目而听以心耳司听非目不知其为松目司视非心无以知松之可听古人有闻歌而通者聆声而省者审书而知政者今源也因事物之微而悟寂感之理以是进学其可量哉若夫山林之佳轩窓之美图书文史之富前人有能记之者故特记其名轩之意云 

　　○志隐斋记 

　　古之人出处一机穷达一致安于所遇而已方其隐也乃以隐为志及其显也则亦以所志而行之彼志之不立者惟志于显而不志于隐隐而求显不足以言志矣吾友顾中道氏尝以志隐名斋或以为异于隐居求志之意殆非然也求志则守其所行志隐则固其所守皆此道也且人之处世未尝不志于隐事亲之孝即事君之忠事兄之弟即事长之顺居家之理即居官之治故曰孝弟慈所以事若事长使众也孰谓出处异机穷达异致乎若伊尹之耕莘太公之钓渭孔明之庐南阳皆志于隐及其显也莫非自隐致之鹿门德公则终于隐者也终南藏用则隐之不终者也中道之志亦志乎伊尹之志矣伊尹乐尧舜之道亦岂出于孝弟之外乎先儒为隐居求志惟伊尹太公足以当之又谓颜子亦庶乎此中道诚能学颜子之学则能志伊尹之志矣是则名斋之义非志隐也乃志道也志于道则志于仁中道其勉诸 

　　○行素斋记 

　　钱唐为东南都会以医显者非一人圣朝　初独以周文传氏称谓其尝学同里箫厚斋姑蘓葛可久萧则专南法而皆慎葛则共北法而益奇得萧法者间有其人得葛法者则文传而已文传旧有斋居而名以行素尝燕坐是则究俞穴轩岐洎秦汉晋唐宋金之学故治人之疾苟有生理无不获愈人皆德其能有所为而不知其为所当为也文传尝以医道行乎州里矣而州里德之行于亲友矣而亲友德之由是以名闻于朝廷益广其德焉乃亟为亲老而归　朝廷以孝治天下故宁失一良医不忍失一孝子得请方其归也若有所遇既归而益殚济人利物之心有疾惟恐后未始有厌倦多足意视其斋居则以桑梓数亩萱兰且盈前参苓芝木裕如也如是行素之名益彰文传尝起予疾亦欲为记之弗果里人劳仲礼垩仲德徐华甫三人者义人也德文传甚其友杨达春滞下疾征文报之予应之曰文传之活人不知凡几人之赠言者又不知凡几望之于家文轴充乎梁栋徒能美行道之迹未能喻行道之心今斋名未记兹非缺欤且行素非为之也昔舜若将终其身于饭糗茹草若固有于袗衣鼓琴皆行素也孔子饭疏饮水固行素为鲁司冦堕三都却菜夷亦行素于陈蔡于宋于匡非行素乎便遂居夷遂浮海非行素乎当是孔子之时惟曾点春服童冠浴沂为近之后世陶渊明亦庶乎此论者犹以点行不掩而志及之学不足而趣有之故世之能行素者亦观其志趣之何如耳今文传之志于医也学如张机道如未清用如钱乙法兼刘张方会张李而加详盖罗谦甫朱彦修之论非区区为世之所能及也且人而无恒医不可作酒不三世药不可尝贵行素也舍道德之富仁义之贵可素而行乎虞孔之圣未易希能希曾陶之贤可也曾之言志不过素居之位陶之取友则在素心之文人传可谓能素位三君子可谓有素心皆可记也 

　　○性斋记 

　　钱唐人有学老氏之学者寔南州高士之裔虗一炼师之弟子应诚其名克明其字性斋其号也质厚而气清言寡而行卓与人交若疏而寔密与人语若异而寔同每斋居燕坐或至终日悄然若思凝然若愚如观鼻端之白如索渊中之珠人或询之则曰吾欲达其性耳又劝其观书则又曰书以道性性未有定与其观书宁观若影与之友者知其识性也咸以性斋称龙虎冲虗真人为作大篆又锡以冲素宏妙法师之号由是人咸知性斋之为克明也吴兴林子山氏善丹青貌一道士于深山大谷之中长松茅屋之下正襟危坐真有定性之容一童子具有以知其加定性之功者丹青之妙一至于此噫性即理也理无形可以图图者图其意而已且性之为义肇于啇书畅于洙泗大备于濂溪考亭诸贤其说固在自诚明谓之性则子思子发之以为性者之事克明欲究其说可不求诸章句乎或者以性斋所居之室在清宁道院中山川环拱树林阴翳乃城市之山林若然则他日一造其室留以终日当其景而重为之记云 

　　◆传 

　　葛母传 
　　吴山隐未传 

　　○葛母传 

　　葛母姓徐名节字贞节金华永康人父同甫母沈氏幼纯淑若成人勤于女工母钟爱之及长兄昶授以女箴内则通其大义年十八适腷土葛吉甫氏事后姑惟谨姑弗慈益竭力以尽奉养之道久而姑亦大悔曰吾不知新妇之克孝也夫殁年甫二十有七舅姑欲夺其志誓死弗许乃纲纪家事如夫存奉舅姑以终抚子女以成祭祀不逾于时田庐益增于昔致敬宗族周急贫寠内外咸誉之性淡泊厌所居之卑卜大塘文山筑堂其下扁贞素以自志二子曰秉仁曰秉义女二人长曰佩蚤世次曰孝适同里陈世英亦蚤世孙六人呜呼夫妇人伦之本风化之源三从之义一醮之节亘万世而不可易者也教化不明廉耻道丧为人子者不知所以事其亲为人弟者不知所以事其兄为人门弟子者不知所以事其师矧责于妇人女子乎若葛母徐者足以为世道重矣天锡高年神相厥裔积德之报胡可量也予嘉其事故述梗槩为当世家以备他日史臣之择云 

　　○吴山隐未传 

　　杭有杜彬文氏居吴山因以为号识者咸以吴山隐夫称之所居又当吴山之胜过者甚众予偶偕吴以道过其居得见其人焉颜苍而容氷发皓而泽得目绀而朗肤积而腴其有道之士欤询之则尝壮而仕老而隐身以青囊之术鸣于时者因询其学之初曰当宦游时心寔慕道后于深林大谷之中遇峩冠慱带之士睥睨上下若有得者因趋进而揖之士曰吾所学者者风水水愿闻吾与子言夫阴阳之宅势异而理同天有四时其气如春夏秋冬其德为元亨利贞以阳宅欲显而隐犹春夏之元亨后有秋冬之利贞阴宅欲隐而显犹秋冬之利贞而有春夏之元亨也显而无隐无以绵其后隐而无显无以荫于今此其大畧也若其观天文察地理相阴阳度流泉则以序此景纯以下之书具焉子能道之后三十年必以此隐予初以功名为心虽尽受其术而弗欲行年如其数仕既退身既老乃以此术为人售始一二验又十百验今则不知其所验者几自以名之显则欲寔之隐焉予因异之曰吴山据钱唐之胜非明地理之学者能之乎人未有德于人者且责报今既有德于人而拂责报非有经术之学者能之乎且地理之学在风水言人心故有无形之风水焉有有形之风水焉有形之风水则可以目观无形之风水则可以心会必有心会之玄乃尽日观之妙彬父盖其人也彬父身其隐名从其显秋故书为吴山隐夫传 

　　◆说 

　　说习斋说 
　　白贲说 
　　兰畹说 
　　拙民说 
　　无心处说 

　　○说习斋说 

　　钱唐杨文卿尝以说习颜其斋居而请说于予予不能觧也盖鲁论以习而后说未闻说而后习者夫习而说则顺言其效之所至说于习则逆推其功之所成此经义语也尝读易而有得于兑与坎之迬矣兑之象有曰兑说也大象则曰朋友讲习坎之彖有曰习坎终大象则曰常德行习教事由兑而观其说在乎习由坎而观其习则在乎教习乎教则以习而言说乎习则以学而言其习一也盖尝达观习学而言夫易之旨矣有曰兑以说之又曰说言乎兑又曰说万物者莫说乎泽而习之为体则本乎坎习之为用则见乎兑岂不以兑之为泽即坎水之寒其下流二卦之义可以相通故圣人之言亦在相发明欤不然何其有似乎鲁论之言也且人之说在乎习习而又习自然说于中心不至于乐弗正也夫万物之说于秋由生而长而收而藏是习也物有不说者乎物之说于秋即人之说于习也今文卿年既高矣学既富矣而尤拳拳以说习称其甚惧仁之不熟犹五谷之不如稊稗兹吾道之有秋也方今圣人者作动静会天理之定语默参阖辟之运以财成以辅相以左右斯民于善政善教皆可说也民说其政物说其天君说其民亦有文卿之说于习矣子学易故以予所得者敷而为文卿说而鲁论之义则又先儒之说在焉予不容赘者若夫说而不绎习矣而不察又圣贤所戒予与文卿尚加勉哉 

　　○白贲说 

　　天台迮士霖氏以白贲名斋求说于予弗获让因语之曰贲以文人所知也贲不以文人所未知也故曰质胜文则野文胜质则史可以无文为贲乎又曰贲无色乎则无文斯为贲矣予尝泛观乎山水间有以得其说山之为山土石而已及夫春花绣地夏木成林其为贲也盛矣至于华者敛而为寔木者落而归根而山自若也水之为水江海而已及夫风行微连雨翻巨浪其为贲也大矣至于风雨息而不作水波静而不兴而水自若也由是观之则向之所以为文者非贲惟无文而后为贲也前之说易者有曰贲终友本复乎无色不使华没其寔文灭其质也后之说易者曰此有道之贤遗去纷华泊然世外以质素为贲饰者也予不知士霖有取于此乎无取于此乎诚有取于此则束帛戋戋丘园之贲有日矣姑俟以验予说 

　　○兰畹说 

　　骚人以滋兰比洁太夫以贽兰为诚滋兰止于九畹树蕙乃至于百亩是蕙不及兰也大夫得以贽兰士惟得以贽茞是茞不及兰也兰之类十有五而兰为长则其贵可知已兰之种有九而数之中人有山泽之异生于山者可袭而不可佩生于泽者则可则而佩也予不识泽兰而识山兰即山谷所谓一干一花而香有余晦翁亦谓今花得古人名者宋人集其长短句亦以兰畹显名凡欧苏黄秦诸公之作在焉则是兰畹者众芳之所聚也临海俞余善儒士也其质甚伟其髯甚美工于翰墨长于草圣弱冠游浙西素学益进遂分教昌化邑以兰畹自号俾其友徐子方氏求说于予抑闻之家语有曰与善人居如入芝兰之室久而知其芳则其所号寔因乎字今筑室以近畹则室迩而畹遐而畹则室可见美易曰同心之言其臭如兰子方其同心者欤谢家语曰芝兰玉树欲生于阶庭余善其生于阶庭者欤是为说 

　　○拙民说 

　　易曰白贲无咎诗云熏葭苍苍白露为霜士生斯世莫不以机巧自为及历世变则向之所谓巧者秪见其为拙尔然后动其补过之心悟其还淳之理乃甘以拙自居而同乎烝民噫拙非矫烎巧也民非同乎俗也乃因其所固有行其所无事岂若乡原乱德者哉周元先生一赋极贬其巧而褒其拙终以风清弊绝之语其一虑夫民之弗能拙也古之时其民无怀葛天其俗标枝野鹿其居处巢穴其茹饮毛血亦自知其拙文安用巧风气散而民伪滋之人用巧者惟恐弗既人惟巧是为欲求其拙也难矣今有人焉天资美矣世变历矣知机巧之无益信朴拙之有诚不求人知而人知之不求人誉而人誉之若严生翰臣是已生名维祯世家崇德迁籍于杭犹不忘其故里因即先世所居玉溪以自号以寓桑梓之思张光弼先生寔为之传且心德于玉文固在也今复以拙民自号偕杨懋臣先生求说于予尝闻翰臣乃松月翁之孙子婿翁乃杨补之先生之族贞居先生之弟其所闻见惛长者　宜其有所涵养而成就也少陵有云用拙存吾道东坡亦云下士晚闻道聊以拙自修翰臣能以拙为用则其道自存能以拙自修则于道有闻也矧未晚乎今固虽未晚视前自号玉溪生时则晚矣昔之虑者虑秋时不我与今虑者虑乎藏不我深其非易所谓白贲之反朴诗所谓白露为霜之遇时乎周鼎所指先生不与桔槔之功抱瓮所羞翰臣诚无愧拙则无忝于民矣故为说以勖之 

　　○无心处说 

　　操存舍亡心不可无寂然感通心不可有然则谓无者非耶不然也夫地以无心成化人以无心应物虽谓之无而有纲维主宰者存乎其间苟容心焉则所感狭矣惟人之心秉乎气机其出其入莫知其乡然非在我者有以操而存之其不至于凝氷焦火渊沦天飞者几希矣然以之应物则不然无思无为寂然不动所以能感而遂通也先儒之说易谓无心者不能感有心者不能咸感又曰无心之感天下之真感也观斯二说足以尽无心之妙矣予友郑敬常氏尝有得于此故颜其居曰无心处又惧或人之疑其称也俾予说以置于壁云 

　　◆赞 

　　竹隐处士画像蒷（并叙　处士讳克明字俊德郑敬常之父也） 


　　○竹隐处士画像蒷 【 并叙　处士讳克明字俊德郑敬常之父也】 

　　处士山阴人或以为子真裔山阴固多竹子真又有隐名是竹隐之号其专之矣先世尝显于宋以直言废遂终隐焉处士复以一行着克继其隐在隐不在竹也处士克其容粹其言习文事而弗衿处人伦而过厚类有道者子修又克继其志貌其像文征以发其潜德是可嘉矣钱唐凌云轮为之蒷曰 
　　竹可隐吾其屋隐可竹吾其麓屋匪右军之亭麓匪子直之谷右军竹而非隐子真隐而非竹合之则成乎二美离之则处乎幽独何云飞而川逝叹斯人之莫赎望皎皎之白驹见猗猗之淇澳噫生刍一束其人如玉非斯人而畴躅 

　　◆铭 

　　莫隐君墓志铭 
　　张宏道墓铭 

　　○莫隐君墓志铭 

　　隐君名昌初名维贤字景行其得姓则以有熊氏后之季连其得氏则以莫敖官后之屈生秦汉魏唐代有显者在宋自始祖讳延瑛而下十一世由进士科仕州县佐跻郎官法从者五十四人是为吴兴莫氏自始祖之义宋刑部侍郎讳君陈而下至高祖宋承事郎讳之滨为六世徙居钱唐乃生曾祖讳世荣是为钱唐莫氏曾祖生祖讳大有祖生子四人长讳如德次讳大中则伯父次讳如贵则父次讳如敬则叔父君实叔父出父无子出而继之者也先其叔父配孙氏于前元大德六年壬寅六月二十一日生君于积善里少颖悟知为学长益俊迈知克家自刑部至君已九世以宗远泽斩思振家声以为世楷时处士以君　　承意遂及时行乐优游以卒岁焉君大治第西河扁其堂曰有政请处士　　合家族以居之同舍晋宁张翥记以先志赵雍仲穆为书而揭之　干蛊之外兼以学问书无不读艺无不游元初仇山村白湛渊汤北村邓素履诸老先生者咸得登其门卒受教山村先生焉兼通诗传为场屋文及延佑实　时年十九以前受业一试不售则曰吾宁藏璞勿可再削翰林待制杨公刚中举辟援以右职亦不起有别业在南山下作屋介两山间命曰两山始有隐念无何二老继殁家事日繁交友日众而君学日富延名师教弟及子侄辈君亦不忘所习乃日与讲明以求其至焉课群仆惟责其成而已不妄加喜怒且奉已恐厚施人恐薄柯愽士敬伸质犀带未偿颇有欲得意亟举授之有妾兄假君数万缗以起家者亦无责焉矧不知名者胡可计其性行类此尤通佛老之说遂以广莫子自号后感琼管玉蟾师授以内外丹诀遂有得焉又和永明寿禅师山居诗一篇在丛林有传之者篆法峄山碑与汉石经动有古意方外碑牓其迹甚多其毕诣弟妹婚嫁西河第毁于灾湖滨别业稍近市喧遂卜居下濑亭扁留晖盖用和清诗也辑师友尺牍诗则标其名籍则详其姓氏有元好问中州之遗意但惜不记其所交所知亦可悲矣后复徙居南屏别业其处颇多景物胜概因人而成有若辋川之南堂者遂为廿有一题多赋之者君初以家训不敢饮酒者殆四十年而未尝间人之劝至是每客至始肆酣饮共醉则止尤乐于着棊弹琴家蓄法聿名画古器甚都于是尽录其器装为二帙曰云房玩余集若欧公金石录焉先处士法师之没既葬遂展坧先茔鼎建堂宇远求虞道园邓素履二公之文合为一碑诸士夫因以棣华播之长句者几二百余首又自为致严堂记历叙先世营置之由葬附之所创为送葬经营供祭之规立石堂上以示承久皇朝洪武三年始建学立师为英才首君以诗经为杭州府学训导所教者成一乡之俊士晚惧族谱散逸薄游吴兴搜访故迹归与从子约作家传凡先世之遗文翰墨附其后为若干卷曰吴兴莫氏家乘及所与文敏诸子倡和目名苕溪纪行人尝访吴松故时所过题咏目曰云间纪游计平昔所为诗词等号为广莫子藁又有和陶诗集纂名物抄若干篇藏于家云君娶金华萧氏先卒祔祖茔次杨氏宋后族萧一子杨三子长海宁学录次殇次孺在家女一人曰某适邢某为某官呜呼予总角时尝从外叔祖竹径诣先生学以君尝学琴于元之而且学诗于仇山村欲携予见竟弗果后年始长至正己亥乡举始得与先生交游又获交其犹子敬又同为杭庠训导后为小人间君遂以疾辞予亦继以疾辞君以年老不为腐鼠之吓吓予岂一色羞者哉传曰人定可以胜天亦尽其在已者耳思昔从仇山村游时同辈有二人焉一则张雨字伯雨以高道显一则张翥字仲举以名宦显与君皆倾泻或者以君隐名可匹显名则道德文章而言非以地也君未厌世而慕陶潜刘伶之达而为圹志诗则有待于观化之岁月斯可谓之达者伶荷锸以死为死陶自祭不以死为死然则隐君其死即其不死耶 

　　○张宏道墓铭 

　　公讳克用字宏道姓张氏南雄始兴人唐文献公之裔也曾祖讳志达祖讳华卿皆不及仕父讳举智官至河源县尹母叶氏讳妙柔宋宣教公之女也元初父任韶州曲江县主簿生公于官廨因以州名名公有兄讳某则与公同侍养有子二人长讳成美为某府判官先卒次讳成德为百顺廵检公性资纯厚幼已若成人好经史号多识前言往行有以畜积其德故所施无不当焉去乡里远母以病弗克行乃偕兄以待兄性慈祥尤躭竺干之教故克家者犹以公称先是有强暴占据乡里之田者公乃以义喻之曰凡民之田皆子孙　于祖父而安且久者汝等非祖父所授欲子孙安且久者无之由是强暴者化归田恐后父之任所去家千里海道之险恒出不测每岁必一二省焉外悦父怀内慰母意虽间关阻隔而心志通感后父迁翁源县尹之官未几公觉以心动亟往省之而父卒居丧尽礼将朞护柩以归俗当风水之学完兆有弗叶于卜者终莫敢葬公日夕吁天祈叶占卜遇智人指以地遂克葬焉初庶母马氏遇公勿慈公事益谦谨及是庶母欲与所生子女为公弟娣留居广州公曰岂有庶母弟妹异居乎即迎归以养并抚其弟妹乡里多之再纪至元间岁饥斗米千钱遂发储粟平粜乏者周之饥者食之活人甚众元季兵起所在啸聚始与地迩贼巢兼以翁源峝獠时出剽掠市井无赖阳言复仇欲行刼先是以告公佑其状叱去之曰天道福善福淫彼为不善当自殒灭汝等有罹其灾者命也可效尤秋众服而退故贼冦众益平公明于义理达于事变里之长幼情有枉屈求直于公郡之大夫讼有疑咸求决于公治家有法教子有方持已以退谦忤意卒无遽怒故人畏之若师保爱之者若父母称之者以行而不名大明洪武甲寅岁终于其家享年八十有四葬于深塘之源其孙国学生从周者以事状俾同学柯升求铭于贡士凌彦翀曰吾祖既葬而墓未有铭恐久而失坠愿先生有以铭之予虽弗及识公有孙若此其言可信不敢以老病辞遂为之铭曰孰俾其守祖其有孰俾其发视其后深塘大阜安且曰厚藏之以封斯不朽 

　　◆疏 

　　张光弼草堂疏 
　　仙林方外交疏 
　　重建观音宝殿疏 
　　重修后涧溪神霄雷院疏 
　　募缘建真武庵疏 
　　无能道人结草庵疏 
　　沈谷华入道结庵疏 
　　岳王庙化缘修理塑马疏 
　　吴山东岳庙化铁四太尉疏 

　　○张光弼草堂疏 

　　一笑居士在江西生为斗南望诗名优于张籍家计劣于陶潜欲谋数椽母劳多说若物物之可兴则处处之皆宜但不至于虗拘便可谓之寔惠此峥嵘事在特违心 
　　右伏以昌黎寄玉川子首称洛城破屋之数间东坡题绿筠轩终比杨州缠腰之十万必能修我墙屋方可有此室庐虽传爱仁乃见义勇家徒四壁之立囊无一钱之留人皆见之计必出此若非慷慨而多助安得轮奂之一新必欲取杜工部草堂赀时可辨倘葺得杨关西槐市塾今岁无忧诸贤图之名教事也 

　　○仙林方外交疏 

　　仙林山何处飞来有如竺国清潭水此时流出不减曹溪要看教阐慈恩须用法传嫡嗣讲主讷公大辩若讷不违如愚坐百部堂中亲传正印向三生石上顿悟前身欲效达磨面壁九年好为道翁拈香一瓣口手相应衣法双行真成青出于蓝不是麞边之鹿允符舆论大振宗风礼西方诸佛之尊辰良日吉祝南面　一人之寿地久天长 

　　○重建观音宝殿疏 

　　独峯村金佛寺旧有白衣显迹今则焦土空存欲轮奂一新威仪再覩欲为无边之大剎特化有缘之善人不免徧扣高门共成胜事 
　　右伏以家家有观世音即心是道种种行方便事入手为财若得众信结缘便是普门示现惟金佛事类紫竹林梵音海潮之夙闻甘露法雨之时澍曩经风火悉化虗空象教为之寂寥龙神曷从恭敬今欲鼎新大殿咸覩法身宝珠璎珞之庄严华莽幢幡之供养柰赤手空拳之何补俾白衣妙相之莫瞻必须指廪捐金便可伏木运土多助寡助大书特书晨香夕灯上以祝　九重之万寿画礼夜诵下以锡五福迟遮民正当可为切莫蹉遇谨疏 

　　○重修后涧溪神霄雷院疏 

　　钱塘施道玄者久慕清静未打勤劳欲成经营之功庶助焚修之力是诚报本匪别生枝人辨肯心我无难事 
　　右伏以驾麟持妙法九天气到手如无骑鹤上扬州十万贯缠腰十栯惟后涧溪之雷院乃古仙子之云房屡变易于星霜遂震凌于风雨幸有投机之会便为入道之门必遇捐金指廪之人方就运斧挥斤之事既一举而两得且广种而薄收请祷于上下神祗况可周人之急观像而恐惧修省是为敬天之威相与圆成广贲利益谨疏 

　　○募缘建真武庵疏 

　　瀛蟾道人欲于超然山建庵祀真武神朝夕焚修上以祝延　圣寿下以保安庶民奈赤手以难成必众力之是赖敬持疏语历扣贤门快为点头便能遂意 
　　山号超然欲奉玄天上帝室曰完矣湏凭白水真人有此未了善缘须作见成活计睠仁和之为里皆士庶之所居神非人莫能显其灵人非神无以安其业自武当降神之后于杭郡祈福所先碧瓦朱甍照城郭虽无似此之枧模晨钟暮鼓罗幡幢须作如斯之供养必得捐金指廪便能棋栋架梁会看五谷之登咸赖　一人之庆世传甲乙谱经之营之家有壬癸神福汝佑汝德无不报功有所归 

　　○无能道人结草庵疏 

　　无能道人欲结草庵以延瓢笠奈乎赤手空拳不免遍扣高门共成胜事 
　　右伏以石屋洞前稳便处正宜着脚草团瓢内定静中方可明心欲悟青牛老子之玄玄须伏玉蟾真人之止止奈无腰缠十万贯徒有口诵五千言必须得大力量人方可成好机会事多助寡助经之营之但得地可卓虽不管室如悬磬冬裘夏葛若能聚众友以学仙晨香夕灯便可祝兆民之赖庆他时佳话此日抄题 

　　○沈谷华入道结庵疏 

　　右伏以人间赤松游此平生之素志床头黄金尽恼壮士之愁怀自怜生龟脱筒却类鲇鱼上竹形虽落魄性颇风流从师学业作成七字对五言诗为客起家引得半生忙十年闹未养黄芽白雪先歌流水高山向刀鎗阵里常有阴德济人于簿书丛中绝无　　累已偶悟黄梁之梦还思白发之亲打筯斗跳出利名场妆躯老作个呆痴漠悞蒙人举亲觐　天颜登台省皆衮衮之诸公归田园独遑遑之一老能向急流勇退不是踏脚空回幸蒙乡里心交唤作市鄽骨董道是沈休文不觉腰围之瘦损谓之陶元亮何曾心地之远偏且分以财用成其室只消缠腰十万贯便见葢头一把茅必发欢喜心愿成方便事弹丝品竹招邀风月两闲人指廪捐金成就山溪一道士聊为咨目权作疏头 

　　○岳王庙化缘修理塑马疏 

　　伏以凌烟生面完之又是百年追电轻蹄塑者已非一日况丹青易为惨淡柰土木久致崩摧孰瞻在天之灵竟失行地之用必期多助庶可有为若铁鎗之勇着于王彦章比泥马之灵显于崔子玉一举两得异世同符偕四将成中兴烜赫炎精之熖参六飞为上驷肃清朔漠之尘兹以劝忠幸为伏义 

　　○吴山东岳庙化铁四太尉疏 

　　吴山东岳庙铁四太尉一曰灵应侯二曰福佑侯三曰忠正侯四曰顺佑侯以御灾危悉皆以铁肖像显灵非一日矣因军器造作人人有欲假为用者一夜托梦于王子澄曰吾欲助国将作新吾像以离于此已而果为国用子澄识其语不忘果蒙神庇动止恊吉兹不忘神德不敢自私欲求众力图成庶见神功昭著愿为胜事寔在喜心 
　　右伏以铁四太尉五百年着山岳之灵金九河图亿万载全生成之妙岂其报国遂至丧躯虽臭腐化为神奇必轮回定有刼数既蒙大力敢昧初心若得灵应福佑忠正顺佑四侯之像存必享寿福康宁好德考终五福之咸备如蒙加笔必有祯祥 

　　柘轩文集卷之四 

　　●柘轩词集卷之五 

　　钱唐　凌云翰　彦翀 

　　词 

　　◆词 

　　鸣鹤遗音　蘓武慢（并序） 
　　无俗念 
　　木兰花慢（赋白莲　和宇舜臣韵） 
　　满江红（咏梨花鸟图） 
　　蝶恋花（杏庄为莫景行题） 
　　蝶恋花 
　　风入松（和贝廷琚助教韵） 
　　狮儿词（赋梅　和仇山村韵） 
　　瑶华慢（赋雪） 
　　啇角调定风波（赋崔莺莺传） 
　　凤凰台上忆吹箫（赋凤仙花） 
　　沁园春（嘲昆季析居） 
　　木兰花慢（寿侄云逵时七月十四日也） 
　　风入松（寿郭仲和） 
　　一剪梅（寿俞子中紫芝） 
　　浪淘沙（赋元夕遇雨次俞紫芝韵） 

　　○鸣鹤遗音　蘓武慢 【 并序】 

　　世传全真凭尊师苏武慢廿篇前十篇道遗世之情后十篇论学仙之事道园先生谓费无隐独善歌之则能知者亦罕矣及观先生所作非惟足以追配尊师而使世之汨没尘埃流连光景者闻之而有遗世独立羽化登仙之想则是篇于世其可少乎着雍阉茂之岁灯夕后三日偶阅道园遗豪欲尽和之甫成一篇辄为韵拘笔弗得骋于是行思坐惟或得一句一韵索纸书之越三日又成四篇尚少天半意殊闷闷工十三日城南醉归拥炉孤咏连得四篇半兴未已而夜寒手龟不能足也明日更成二篇半并无俗念一篇凡十又三篇览者幸为正焉 
　　云缕虹竿月钩星饵海上金鳌曾钓蓬岛连根昆仑无外不比人间嵩少返本还源成功满行坐待紫皇飞诏笑令成千岁来归知换几番华表　谁曾伴阿母重游蟠桃再结日断西飞青鸟林屋无扃洞天不老铁笛一声云抄皎皎灵台荧荧明镜尘土等闲昏了看火轮飞出扶桑万户千门皆晓 
　　智不如愚辩何如讷大巧又何如拙螳点蝉痴鹤长鳬短总是一番消歇逝者如斯挠之不浊止水本来明彻君试看云散天开见出自家秋月　谁种得白雪黄芽交梨火枣不怕北风吹裂头上簪花手中拍枝稽首金银宫阙见说麻姑高骑鹏背载酒过门相谒便呼童拗折松枝扫取一庭残雪 
　　玉砌雕阑朱门紫陌争似道人茅宇樽有新醪盘无兼味自傍小溪垂缕富贵何淫贱贫亦乐此外更无他语有时将明月为家或共白云为侣　还俯视六合之间茫茫何物不入灵台丹府绿水青山野花啼鸟已把此心留住梦熟黄梁尘飞沧海转首便为千古问雪堂归去何时江上一犁春雨 
　　芳草纤纤游丝冉冉可爱地晴江碧世事浮云人生大梦岐路谩悲南北漉酒春朝步蟾秋夜却忆旧时巾舄问故园何日归欤松菊已非畴昔　谁似我十亩柔桑千头住橘饱有绿阴朱寔溉釜烹鱼饭疏饮水胜咀绛霞琼液鸟倦知还水流不竞乔木且容休息喜闲来事事从容睡觉半窓晴日 
　　破帽多情布帆无恙兴尽便寻溪转明月来时浮云飞尽千十翠屏宜晚桂棹兰桨荷衣芰制偏称药炉经卷看轻鸥点破长烟一望水连天远　尝记得□满山阴舟回剡曲何必过门相见浩气难消哀情谁会万里碧空横剑一道虹桥半天龙驾尚忆慢亭开燕要长生须出人间未卜道缘深浅 
　　身在云间目穷天际二带远山如格隐隐迢迢霏霏拂拂蔓草寒烟秋色数着残棊一声长啸谁识洞庭仙客对良宵明月清风意味少人知得　君记取黄鹤楼前紫荆台上神有青蛇三尺土木形容水云情性标韵自然孤时碧海苍梧白苹红蓼都是旧时行迹细寻思离乱伤神莫厌此生欢剧 
　　雾驾云軿雨中风帽一剑凌风飞过下视茫茫遥观历历不复更知天大日月居诸春秋代谢几见授衣流火记岳阳三度曾游未必世人知我　游戏处柳树为徒榴皮作字聊说行藏如左列豹重关封狐千里不满楚人哀些瓦砾黄金蓬莱别馆归去有谁知那不须分天上人间南北东西皆可 
　　驴背驮诗鸱夷盛酒晓踏苏堤残雪露阙云门璇阶玉宇照耀日华光洁见说孤山犹存老树清兴一时超越画船归更有渔舟此景顿成奇绝　还四顾表里通明高低一色尘土不容毫发却忆韩郎花开顷刻谁得染根仙诀雪后园林天开图画眼界迥然俱别待黄昏约取林逋湖上朗吟香月 
　　醉里闲吟兴来独往山静悄无人语两岸桃花一溪春水似忆仙源无路花上莺啼云间犬吠偶到洞仙琳宇便相留闲话长生嗟我委形非故　图画里昔日天台当年刘阮此说荒唐无取避世秦人放舟渔子却恐偶然相与岭日将沉林风忽动吹落半帘红雨待少焉月出东方拄个瘦藤归去 
　　有酒无殽柰何良夜客有鲈鱼相惠如此山川几何日月三国竟成何事目断风帆江空岁晚觅句谩思无已怕多情笑我华颠甚矣吾衷久矣　客知夫水与月乎盈亏如彼逝者有如斯水舟放中流听其所止夜久江流声细鹤为予来客辞予去予亦就眠蓬底忽羽衣过我林皋惊觉一番残醉 
　　仙客难逢白云谁扫知是采芝何处皓鹤归来金鸡啼罢梦断阆风玄逋松下高歌橘中残着饥后自飡龙脯待偷桃爱倩重来为问木公金母　君不见洞里桃花花间啼鸟又是一番春暮弱水三千巫山十二指点虗无归路君抱琴来我邀君饮我醉欲眠君去何人间游遍朱门静看只如蓬户 
　　君实园中尧夫窝内独乐正同安乐维水泱泱予怀渺渺西望每思伊洛草色随车花香袭履风景至今犹昨被杜鹃啼破天津便觉市朝萧索　谁复见万古龙门三春桃浪冲岸紫鳞争跃月到风来水流山在安得二贤同酌心上经纶鉴中治乱叹息九原难作笑红尘逐利争名搃是蝇头蜗角 

　　○无俗念 

　　等闲屈指美今来古往谁为英杰耳目聪明天赋予怎肯虗生虗灭去燕来鸿飞乌走兔世事何时歇风淡境界大川不用频涉　踏遍万户千门五湖四海一样中秋月正面相看君纪取全体本来无缺空里非空梦中真梦莫对痴人说便须骑鹤夜深朝礼金阙 

　　○木兰花慢 【 赋白莲　和宇舜臣韵】 

　　怅波翻太液谁留住蘂珠仙向水殿云廊玉容花貌几度争鲜人间筵秋无计掩霓裳犹忆舞便娟画里倾城倾国望中非雾非烟　鴈飞不到九重天水调谩流传柰花老房空菂存心苦藕断丝连西风佩　轻觧有水弦谁复记华年留得锦囊遗墨魂消古汴宫前 

　　○满江红 【 咏梨花鸟图】 

　　谁写琼英空惊讶年华虗度依约似清明池馆粉容遮路蝴蝶又来丛里闹鹪鹩还占枝头语向东　阑惆怅几回看愁如许　疑有月光摇树疑是雪香生处自洗妆人去凄凉非故白发宫娃歌吹远青旗酒含诗吟古记黄昏灯暗掩重门听春雨 

　　○蝶恋花 【 杏庄为莫景行题】 

　　一色杏花三百树茅屋无多更在花深住旋压小糟苗客醉举杯忽听黄鹂语　醉眼看花花亦舞风卷残红飞过邻墙去恰似牧童遥指处清明时节纷纷雨 

　　○蝶恋花 

　　过雨春波浮鸭绿草阁三间人住清溪曲旧锺小桃多似竹乱红遮断松边屋　有客抱琴穿翠麓隔水呼舟应是怜幽独历历武陵如在日几时同借仙源酒宿 

　　○风入松 【 和贝廷琚助教韵】 

　　谁教齿豁更头童从唤作衷翁惜花已自因花瘦况飘零万点随风须信人生如梦休言世事皆空　紫骝嘶过画桥东犹记软尘红重来绿遍西湖路消魂是杜宇声中经眼倚妆飞燕伤心照影惊鸿 

　　○狮儿词 【 赋梅　和仇山村韵】 

　　蹇驴破帽知是几度寻春山南山北惆怅亭荒仙远苔枝空绿村醪正熟为花醉何妨留宿春光似怕人冷落先回空谷　潇洒生意自足有高标不厌矮篱低屋与雪相期侧耳隔窓虫扑弝晴纵步又还信一枝笻竹莫嫌独月在画阑东曲 

　　○瑶华慢 【 赋雪】 

　　喜深惊密试问滕神有多少寒力如圆似莹总疑是满眼隋珠和璧五更书幌早已觉寒光穿隙料禽影波上渐稀径里悄无行迹　有人独倚危楼望千里江山高下同色坡仙饮处甚尚然不减醉翁宾客等闲评论等柳絮梨花非白画堂深弦管方调一任低垂帘额 

　　○啇角调定风波 【 赋崔莺莺传】 

　　把丽情分付良工传奇谩为重省开户迎风拂花动月写尽西厢景笑书生最侥幸刚道师婚胜琴驶况静问姓名非是近时三影　空思遮境画塩梅不济调羹鼎翻残金旧日诸宫调本纔入时人听减客光懒窥镜凤枕鸳衾与谁重赠李仲歌意续微之咏 

　　○凤凰台上忆吹箫 【 赋凤仙花】 

　　菊婢标名凤仙题品纷纷随处成丛甚玉钗浑小宝髻微松依旧花分五彩毗陵尽总付良工谁为伴鸡冠染紫鴈阵来红　玲珑英英秀质多想是花神剪彩铺茸却易分高下难辨雌雄疑把守宫同捣端可爱深染春葱开还谢从风乱飘好上梧桐 

　　○沁园春 【 嘲昆季析居】 

　　树上凌霄堂前紫荆秋来尚芳柰牝鸡晨语鹡鸰憔悴妖狐昼啸鸿鴈分张仁智匪周喜忧非舜一旦天伦忍逐忘如何好望松楸感泣桑梓悲伤　古今祸起专房緫一国犹然况一乡家有妇人岂无长舌世无男子谁有刚膓树大分枝瓜熟蒂落此语应非是义方聊书此要惩鉴诫不在文章 

　　○木兰花慢 【 寿侄云逵时七月十四日也】 

　　问初乎明月更一夕十分圆喜鸿雁行中居然生子眉目娟娟秪今年踰弱冠遇生朝刚要赋诗篇莫学汝家痴叔蹉跎已傍中年年愽山风袅水沉烟绛蜡照华筵有檀板歌词金樽劝酒银甲弹弦阶庭旧时玉树正朱颜绿鬓似神仙丹桂不妨似窦紫荆还见如田 

　　○风入松 【 寿郭仲和】 

　　传家应自郭汾阳余裔在钱唐傍人莫笑儒酸在亲曾接鹓鹭班行嬴得身心稳住须鬓却苍苍　中和相隐旧书堂弦诵乐时康梅花枝上春犹小明簪盍次第称觞莫问啇瞿年纪也须载弄之璋 

　　○一剪梅 【 寿俞子中紫芝】 

　　苍颜白发称乌纱瘦似黄花清似梅花窓吟山月乐无涯知是儒家知是仙家　紫芝服食胜胡麻不爱繁华却爱年华词成笔底是龙蛇寿酒流霞寿气成霞 

　　○浪淘沙 【 赋元夕遇雨次俞紫芝韵】 

　　雨打上元灯无处邀朋何如窓下且瞢腾谩忆牙旗穿夜市铁马春氷　歌舞有人曾倦与争能越罗裁服换吴绫尽道先生归隐也乌帽乌藤 

　　●钱唐凌先生行述 

　　先生讳云瀚字彦翀生元至治癸亥岁家羲和安谷里阛阓闲以柘轩自号早游黟南程公以文之门好学愽通经史潜心周孔之书处一室左图右书讲习其间研几极深严寒盛暑不辍维杨朱仲谊世号愽闻于人慎许可过而取其文读之称奇士遂定交至正十九年己亥浙省以便宜开科取士登乡试榜以道梗不及赴都授绍兴路兰亭书院山长不赴教授姑苏之常熟高邮张氏兵起退居吴兴默林村号避俗翁　国朝洪武初建立学校招延文学老成经明行修之士训廸生徒时则典教叶居仲徐大章司训王好问瞿士衡莫景行何彦恭适同其事咸称得人浙省参政鄱阳周公伯温扁其读书处曰安易总制马公参政徐公接以宾礼与之唱和洪武辛酉以荐举召授四川成都教授辛于官时洪武戊辰岁也配顾氏生二子长鹏能世其家次鹄举通经人材以母老乞归先生性详雅和易强于记问饮酒不过多朋友至者则必与倾倒尽欢雅善张昱光弼俞和子中王谦自牧宋杞授之杨明复初瞿佑宗吉愈友仁文辅王正道士中张舆行中方外若简易道泐季潭玘大璞仁一初及王景周毛起宗家诗文及进士沈新民叶蕡方质逯宏等咸出其门先生之学本之六经以明道参之史汉庄骚以为文题跋古今书画考论详备其为诗词赋情咏物纤缛秾丽而不失其正至今脍炙人口传诵不辍予幼从存斋瞿公得侍先生几杖见其谈笑议论虽古今传记稗官小说卜筮阴阳杂家一切诸书莫不历览记诵今先生已殁四十年旧藁再经兵燹所存者十不一二其孙文显能不坠其业命子昱为邑庠弟子员数过从予间至其家报谢与文显昆仲谈及往昔因出所存藁盖辑于癸亥之岁者其间涂注点窜不可尽识归至夹城别业时平地积雪数尺门无杂宾推测文义补缀残缺其间不能无舛讹之憾乃次苐诗文为若干卷命长子暹缮写成帙俾藏于家以传将来呜呼世固有以诗文名世及其身后遗文旧藁托之门生故吏期锓梓以传不朽之名不幸厄于虫鼠童孺水火者甚多孰得如先生有子若孙使手泽不废其仪刑謦欬俨然如在复加缮写将垂不朽之誉予也后生末学于先生制作之工拙不敢妄议今因凌氏之请姑书此于末简候知者为之序 
　　永乐二十年岁在壬寅冬闰十二日望日乡贡进士同知寿春里生页节拜手谨述 

　　昔宋南渡侨寓钱唐五十年间诗书流泽逮元元统至元可谓极矣莆田陈众仲提举浙路儒政以明洁精深之文鸣于东南程以文声誉与之伯仲柘轩先生泛扫程门而获亲承指授家素饶裕典籍之富拟于邺侯且天分异常务学强记而尤潜心易理尝领乡荐路梗阻试春闱行省授兰亭书院山长不赴非先生志也维扬朱仲谊于人慎许可得先生诗文读之亟称奇士遂纳交也　圣朝更化尤重儒术首聘先生训廸时则石林叶广居居仲始丰徐一夔大章会稽王裕好问同官者也王谦自牧张昱光弼俞和子中宋杞授之杨明复初瞿仿宗吉俞友仁文辅王正道子中张舆行中方外若简易道泐季潭玘大璞仁一初相友者也资培既厚发于辞章益无愧于古作者矣后升成都郡庠典教卒于官羽比冠叨廪府庠先生适司训事朔望谒　先圣毕会讲堂侧闻众先生谈论虽剧谈吐语咸根理要在先生折衷居多今越去三十余寒暑仰前贤之丰采与先生之道德恍犹昨日适先生孙宗载持柘轩文集见示复求予言呜呼小子何能为后哉喜先生之有后而遗藁幸托有传也姑述其行业所自际遇 
　　明时履历之略系于后简庶几观者有可考而淂之先生姓凌讳云翰字彦翀别号柘轩云 
　　宣德元年夏五月五日中顺大夫太常寺少卿后学王羽述 

