
　　钦定四库全书

　　集部六

　　虚舟集

　　别集类五

　　明

　　提要

　　臣等谨案虚舟集五巻明王偁撰偁字孟扬永福人元潮州总管翰之子翰于明初抗节死偁生甫六龄其母教之读书以弱冠领乡荐乞归养母成祖即位征至京师授国史院检讨充永乐大典副总裁坐解缙党下狱死为诸体诗共五巻前有王汝玉序又有解缙序二首一题虚舟集一题其文集而弘治六年桑怿序则为袁州守王世英翻刻虚舟集而作不言其别有文集葢当时已失传矣集末附续书评及自述诔各一首偁与解缙友善其才气学问约略相似故缙亦极推许之卒同被谗谮以死然缙诗颇伤剽直若偁之恬和安雅殆为胜之自述称服羣圣猎百家穷幽明每遇登髙吊古慨然发其悲壮愉乐一寓于文若诗其命意亦殊不茍故集中若感寓诸作规抚拾遗咏史数篇步趋记室将进酒行路难等亦颇出入于太白歌行虽未必尽合古人而一鳞半爪隠现云端固不止于衣冠优孟也

　　乾隆四十四年八月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●虚舟集原序

　　立言岂易易哉况声成文之谓诗诗又言之精者扬子云曰雕虫小技壮夫不为诚知言也是故必有超逸絶伦之姿雄浑浩博之气精深明彻之见源委渊懿之学然后可以挟风骚之体备众论之长出而鸣一代之盛焉斯岂易易哉三百篇尚矣汉魏以降迄于宋元其间声律之变虽有不齐而卓然成家者莫不由是不由是者不足以传之逺也若夫翰林王孟扬者信乎可以继前人之风相与角立于百代之下者乎孟扬之诗其趣髙其调逸其词雄其学富出入汉魏盛唐不为近代之语真杰作也抑何由而致是哉余闻培之深者发之茂积之广者出之沛盖孟扬幼生闽粤间负英迈之姿席先世之泽闭门读书逾二十年又闽多君子孟扬得师友之助其所资所养者丰矣比其出游也观涛于浙江吊禹功于震泽入京师见都城之雄伟宫阙之壮丽府库之充实九夷八蛮之会同官翰林耳目所接莫非朝廷之典章一代之制作政教所布号令所施彧彧乎且得屡预国家大事入侍讲筵身亲礼文之盛及奉命亲藩泛洞庭留长沙探古迹于名山川又浮沅湘厯九疑従大将军观兵交趾极于南表胸中亦汪洋浩博矣宜其吐为辞章超卓凌轹不自知也昔司马子长生龙门讲道齐鲁之乡东上会稽探禹穴北适燕赵与其豪俊子弟交游故其文雄深雅健跌宕不羁孰谓孟扬之于诗不由是欤虽然士生幸遇光岳之气全则其发于言者敦实浑龎得性情之正予老而无能为矣继清庙生民之什以鸣国家之隆者非孟扬谁望焉俾叙其集于是乎书永乐辛夘歳孟春左春坊右赞善兼翰林院编修前修国史吴下王汝玉序
　　永乐初勅修金匮石室之书继是复有大典之命内外儒臣及四方韦布士集阙下者数千人求其博洽幽明洞贯今古学博而思深如吾太史三山王君孟扬者不一二见然孟扬之为人眼空四海壁立千仞视余子琐琐者不啻卧之地下以是名虽日彰谤亦随之余每拟荐自代不果且孟扬视功名泊如每有抗浮云之志期在息机与物无竞故其集以虚舟名亦可见其志焉余且第其人品当在苏长公之列文之竒伟浩瀚亦类至于诗则凌驾汉唐使眉山见之未必不击节叹赏思避灶而炀此余之论孟扬者如是他人未必知也孟扬在翰林越三年不欲示其长于人然一遇知已与论古今成败人物贤否政事得失治道升降则目如曙光辨如悬河真若超千古而立于独者孟扬固不欲专以文名越石父有言士绌于不知已而伸于知已余其有负于孟扬哉余其有负于孟扬哉握手都门出其集征予言遂敬书以复之永乐丁亥春翰林院学士兼春坊大学士国史总裁庐陵解缙书
　　天之文地之文人文与生俱生者也皇太昊之作书契画竒耦名乾坤别坎离文字着矣黄帝帝放勲帝重华君臣扩而充之尔至素王大备焉六经卓矣后千百年太史迁昌黎伯欧阳公有以窥其藴于是文人之文作焉当其时汉则扬雄班固和之唐栁宗元李翱皇甫湜和之宋苏轼曽巩和之继斯文之作倡以和者夫岂无其人乎今孟扬王君之作其庶几乎君灵武之世家也其先君守湖州死义于胜国母夫人守节自誓教之其外大父秘书公尤博学知名当时君皆不及事之自知读书为文两家善庆所锺也君生于闽弱冠举进士来京师陈情归养太祖髙皇帝怜而许之退而家居定省之暇扁舟载月左右图书从游者数人瀹清泉而剥丹荔也人望之如在天表其视区区世俗之浅者为何如哉圣天子龙飞初求斯文之瓌杰近臣争言君使使聘之至待以殊礼坐之黄阁之下日传其议衣冠甚伟众见皆靡又辄自陈愿退学校以宏斯文之化即日有诏擢国史院检讨以布衣授是官异数也而君逡廵其间如在髙帝时由其文章足以自娱得乎内者重而待于外者轻自期者甚逺而于斯文亦莫能窥其所至也盖其新足以濯天下之陈腐其雄足以振末流之頺靡其清足以汰奕世之污浊其宻也足以通羣圣之藴奥贯而一之也洗沃日月若引江海而上之挽河汉而下之霖雨九土也浩乎养气之盛析理之精充乎宇宙而洽幽明包乎六合之外也其可以世俗之浅浅者观之哉其可以世俗之浅浅者观之哉其真有见于素王之卓尔而欲罢不能者欤翰林学士兼左春坊大学士国史总裁庐陵解缙书

　　●重刋虚舟集序

　　闽之三山世英王先生初为名进士入翰林为庶吉士授地官主事擢副郎出守袁州以文章学行发为政事其岂弟有循吏之风威重得大臣之体公暇尤留心文事慨其乡有王君孟扬素以文名当世欲翻刻其虚舟集而乞予言以弁诸首予观孟扬之文上有续书评其文如宜僚弄丸左之而右右之而左皆纵横如志至如西域神马过都歴块微有踯躅之感怨而不怒信能言士哉孟扬在当时名声藉甚早掇巍科为翰林院检讨入侍经筵及总裁永乐大典同大将军英国公观兵交趾而归竟以非辜囚系而死夫谤之与誉相为倚伏观吴下王君汝玉评孟扬诗入陈拾遗李谪仙堂室庐陵解君缙谓其诗凌驾汉唐使眉山见之当避灶而炀凖二子之所言则当时盛誉可知其誉如山则其谤如海孟扬生死荣辱所系如此且言欲其立不必出诸口行欲其修不必践诸身此则天下大同之世淳风之散乆矣相异则忌相忌则嫉嫉之之深则无所不至焉士君子易处世哉缔观古人逃智以愚去慎为狂以长叹而了万变托沈酣以冥万象虽皆失乎中行原其欲藉是以免世情或可恕也如范滂阮籍之流不失为狂狷之士有道之世成就之拂拭之当有一割之用或退处丘壑友务光而拉支伯亦足成其名于后世何至举世无所依范任其性之所至而为一偏之归况使之不得其死耶孟扬临终有自诔词一篇与陶渊明秦少游自挽诗意同得陶之旷达兼秦之凄怆读之至今使人泪下而不禁昔之置孟扬于死地者今复何在徒足以来千古之唾骂果有贤守如先生者为表章其言以传不朽者乎君子观此则知欲有所立不可畏世而不修而世之欲挤君子者计其必馨香于后世凡不究其用与夫不安其生者皆足以为治代治化之累而已之罪恒不原则亦可以少戒以成身与世之美者矣孟扬父友石山人仕元为总管国朝死节先生并刻其诗亦属予为之序弘治六年重阳前二日栁州府通判思玄居士东吴桑悦民怿书

　　●钦定四库全书

　　虚舟集巻一

　　（明）王偁 撰

　　○五言古诗

　　感寓

　　吾闻上古初浑灏本一气羲皇肇人丈龙马飒已至轩鸿埀衣绅唐虞臻至治有巢邈以逺黼黻日云贵自从苍姬还玄酒薄真味鳯衰其如何寥落匪一世

　　其二

　　双精激飞轮循虚节惊至逝川无回波千秋倏如驶浮生日及荣孰与乔松齿君看邙山坟累累正相似鵙鸣羣芳歇大暮同归矣谁知清浊间中有恒不死

　　其三

　　圆魄载阳焰终古无亏盈因人示朏朓侧见死与生蟾蜍薄阴采顾兎潜其形何当凌倒景一覩天地精

　　其四

　　璇穹埀至象众曜何煌煌能符调庶极帝车斡阴阳昼夜无停机所职各有章苍精奉东璧神虎屯西央渊渊北辰尊穆尔居其方司契古有成无为位弥昌

　　其五

　　素琴絙朱弦中有流水音连城为之弹太息发哀吟仙人空中来鸾鹤翔幽岑斯意不可述江汉清且深

　　其六

　　中空发驾辩清声间陵阿郑客一在坐自以延露和至音乆寥寂窊靡世共歌俚耳不可尚竽瑟将奈何

　　其七

　　驱车首阳下望古懐清芬斯人久已化令名今尚存让国就伦命杀身以成仁如何有千驷寂寞身无闻

　　其八

　　端居阅元文云是古苔编中有羽化术炼服可延年中夜养玄牝积虚成自然朝餐沆瀣粮夕饮玉醴泉东邀青童君西揖金母前笑攀若木枝俯见昆吾颠兹事茍不缪吾将命求旃

　　其九

　　真人趣恬澹漠尔中若浮无心亦无为日与至道游羣生接为构水火鬬不休轩辕赤水珠须以象罔求寥寥六合间可以命虚舟

　　其十

　　太白夜食昴流辉烛天街精感动穹汉君心寕见懐白璧忌暗投徒使按剑猜所以狂接舆鳯歌归去来

　　十一

　　玄穹贮幽黙至理何寥寥良窳潜一机回薄如旋飙嫱嫫孰妍媸殇耼讵遄辽张生既中废单子亦外雕所以塞北翁颇识理乱条云胡徇物者汲汲徒内焦咄哉感吾衷长歌且行謡

　　十二

　　龙虎启晋伯熊罴兆齐封豺声馁敖鬼牛祸成庚宗废兴自古来吾将讯其蒙苍旻本何心至理元冲冲

　　十三

　　嬴皇■〈虎武〉威武汉帝非仙才玄闗袐灵府何处求蓬莱终遗镐池璧空献新垣杯但见三泉下宝衣变寒灰

　　十四

　　大庭昔酣醉遗此钧天章遂令鹑首墟虎视吞八荒嬴基苦莫敦所恃逾凶狂诡命终见夺百二空苍凉

　　十五

　　金行昔驰驭边马窥神州诪张厌神鬼狂恣轻王侯蹴踏五都裂秽浊三精収上天实祸淫所佑在祥休岂伊否泰运一气恒相遒经过览故墟落日黄云浮冥穹不可讯泾渭方安流

　　十六

　　商君挟三术西游诧秦君上陈帝王畧邈已宁见珍阳春信寡和下里乃得亲孔辙七十周信哉无停轮我有萦弦思区区向谁陈

　　十七

　　番番南昌尉不知名位卑上书抱区区忠恳何由知灵鸟鸣朝阳莫为世所希终然吴门市散发招鸱夷

　　十八

　　蚩尤卓长空汉兵出阴朔材官三千万旌甲蔽墟落长驱破轒辒万里靖寥廓朔南无王庭功成卫与霍谁知青塞月白骨照沙漠

　　十九

　　元精格至理寂感通幽明造化虽甚微焉能外吾形飞霜激齐台振风扬楚庭庶贱尚复尔况与至道并圣功极中和二仪为清宁缅彼归昌音何时复来吟

　　二十

　　秋风肃万物严霜下空庭不惜百草晚惜此兰蕙倾祥麟一朝羁尼父为涕零大运固莫测圣哲那能营容成安徃哉逺迹良冥冥

　　二十一

　　艶色不足贵所贵在适时昭君倾国容遂为丹青欺蛾眉嫁絶域一徃不可追至今青冢月夜夜令人悲

　　二十二

　　玉丽不盈把德辉照四邻段生日偃卧乃能蕃卫君浇风薄士节自碎明月珍求蝉贵明火俛仰懐古人

　　二十三

　　阛居婴世媒局束无安歩石火流狂飙忧来鬒成素誓言濯吾缨释此出门去临流弄沧浪升丘引遐顾仰羡双飞鸿肃肃在云路

　　二十四

　　兰以芗见焚膏以明自煎髙才信非美贤智成祸愆龚生蹈伟节楚老有遗言清风虽可希惜哉夭天年

　　二十五

　　直木忌先伐甘井忌先竭何为抱区区昭如揭日月至人善闭闗埋照慎不发入兽不乱羣虚舟任超越襄壄迷帝轩汾阳枉尧辙栖心玄灵台可与人世絶

　　二十六

　　春至百卉生感我池上情折芳玩新緑临风为谁荣蠲忿树合欢忘忧树萱草忿蠲忧亦忘希夷自为宝

　　二十七

　　幽居玩羣生小大俱物役嗟嗟羽族微扰扰亦何极鹣鹣共联羽精卫劳木石何如三青禽翘尾戴胜侧

　　二十八

　　庖丁擅操割目行神为虚三年无全牛投刃划有余渊情妙至理岂受外物拘冥筌茍不弃安能得神珠

　　二十九

　　凌晨采琅玕泝彼洛水涯翛然有神遇绰约间令姿投我以佩环却致交甫辞艶色岂不姣赠赂良亦稀但恐结缡好中道有所亏

　　三十

　　夭夭园中桃灼灼映绮窓窓中有织妇颜色如青阳三年弄机杼七襄成报章成章欲何为愿以充君裳但恐不见察徘徊空感伤

　　三十一

　　緐条藴徂谢清宫媒炎寒泾阳擅秦宠岂得常交欢一朝成逺间敛怨东出闗昔日夭桃花今同秋草残所以龙阳鱼痛哉涕泛澜

　　三十二

　　富贵千里合贫贱促膝离骨肉尚云尔何况他人为不覩窦门士请看蔺庭綦翟公何为者谢客无乃迟

　　三十三

　　祈龙敏辩给惠施夸便儇竹书信激诡坚白方自贤腾口徒见尤胡能事幽玄九州岛谁复征多方亦已然去矣桃李蹊予将欲忘言

　　三十四

　　翩翩游侠子出入咸阳城千金买意气五陵交弟兄袖中徐匕首拂拭秋霜明十歩杀一人千里不留行世人矜勇智中贵联芳声末路贱行检此辈方纵横至今季布死尚识朱家名

　　三十五

　　拂槛引菱荷当风和激楚皓齿扬修蛾清尊闲芳爼三川美少年五陵游侠子取乐不知疲但畏韶光阻焉知董生帷妙心在千古

　　三十六

　　我有太阿剑龙文粲竒章精光动星斗挥霍回阴阳淬以金鸊鹈衣之古盘囊夜深雷雨惊恐逐风云翔刚明易点缺贵能敛其铓用之如发硎保之在深藏去去勿复道相期霄汉长

　　三十七

　　啮膝志万里兰筋何权竒长鸣一见驭蹀躞遗风追伯乐茍不值旷世谁能知离离玉山禾曷慰渴与饥八龙眇何许宛足长相随

　　三十八

　　东园桃李树灼灼春妍华佳人不再摘芳意其如何白日每不退流光竟蹉跎大运苦难遇感此哀情多

　　三十九

　　孤鳯久不食所志金琅玕喧呼百鸟中束翮敛羽翰会当览徳辉飞下青云端虞廷方见待阿阁当空盘谁令抱威仪局促风云间

　　四十

　　宋人得燕石自谓璠与玙徒劳什袭重见哂周大夫流俗久缪误美价恒异沽所以卞和子抱璞空长吁

　　四十一

　　公轩处懿鹤白屋讥千秋菉葹盈髙阁申椒掩荒陬颀颀东方生虚为岁星游方将猿鹤化岂为沙虫谋归从紫泥海再弄青浅流

　　四十二

　　照影莫唾井种葵莫伤根伤根葵不生唾井隳明神乐生北去赵由余西霸秦壮士感知已鄙人懐私恩止止且勿哀千秋黄金台

　　四十三

　　昏壁中始见烈风号北林飘飘逺游子中夜抱单琴緐音激楚奏清商悲越吟岂兹异乡感兼之年岁侵胡为苦行役薄暮犹骎骎

　　四十四

　　四时有代谢千古谁成功昔时东陵侯今日瓜田中雄剑且勿悲骫顺天地同武安岂不伟掩关终何庸

　　四十五

　　桂树生髙岭扬芬散天风濯濯甘露滋泠泠被芳丛托根既得所众卉羞与同幽兰独何为顦顇荆棘中

　　四十六

　　楚夫重鸱夷诧作丹穴翘鷃飞东南至文羽不见邀一鸣旭日升再弄律吕调箫台有练实去去翔遐霄

　　四十七

　　世人竞功利志得靡暂宁邴生事薄游匆匆懐兰馨游心不滞物泛若浮云轻岂徒漆园傲百世同髙情

　　四十八

　　微禽变淮海流光迁惊湍人生岂不化徒结千载欢昔为金虎台今见荆棘攅碧海不可蹈紫闗邈难攀谁邀大丙驭去觅无穷山

　　君子行

　　君子励苦节恒在造次间造次茍不念履霜成氷坚邪蒿岂不美恶木岂不繁虽劳亦不息虽饥亦不餐顾此夙尚乖浊泾溷清澜胜母里不入朝歌邑还辕徃哲有明戒君子防未然

　　长安有狭斜

　　长安有狭斜车马相驰驱被服纨与素宾从闲且都金章何煌煌旄节照四衢借问従何来云自许史庐炙手手可热炎凉在吹嘘岂无范驱子亦有歩矩儒一身困蓬藜终岁空嗫嚅秉躬信如矢不悟世道迂在昔弦与钩封侯死道隅宁知此狭斜径捷良可趋微生颇有尚夙志誓不渝念无此容颜策蹇旋吾车

　　野田黄雀行

　　黄雀何翩翩羣飞野田侧飞鸟自相呼饮啄仍共适谁知游侠子张丸事弹射腥驱荐鼎俎腐壤委毛翮微物何足甄感念在畴昔蔡侯富游盘行乐方未极安知子发至一旦殒其国至哉庄辛谈可以长太息不覩黄雀哀千秋复何益

　　结客少年场

　　玉勒骄骕骦宝刀耀星芒相逢鬬鸡里结客少年场探丸杀公吏白日醉咸阳司隶不敢捕意气凌秋霜一朝许报国投驱赴边疆蹀躞匈奴庭万人不敢当弯弓射月支斩首得贤王归来不受赏出入金殿旁轻脱季布死却哂聂政狂鄙哉汗阳石不使侠传芳

　　今日良宴会

　　三川富豪雄济济美少年驩游及芳岁鞍马何翩翩秦筝奏新声妙舞妖且妍今日良宴会意气如云烟人生若朝荣灼灼宁久鲜无为坐坎壈流光悲逝川

　　置酒髙堂上

　　置酒髙堂上丰厨出鲜肥广筵罗众宾清尊间蛾眉羽觞若流星丝竹清且悲阳阿屡回雪激楚超兰猗昼尽继以烛取乐良未涯流连岂不荒所慎白日移一朝委山丘琴瑟将奚为嗟彼蟋蟀诗无为世所嗤

　　车遥遥

　　车轮何遥遥西上长安道不见车中人空悲道傍草君行日已逺恩爱难自保忧来当何如一夕夣颠倒岂无中山酒一浣我懐抱但恐三春华颜色不再好车声何粼粼风吹马蹄尘愿随马蹄尘飞逐君车轮

　　苦别离

　　瑶瑟对玉巵中有千万思欲弹再三叹多是苦别离妾颜如秋华零落方在兹君心如逝水一去无回时皎皎云间月几见圆复缺月缺有圆时君胡苦别离

　　歩虚词

　　东华青阳君授我宝篆文六角粲星芒读之了不分谓之蕋珠篇玉检得空云持此可度世出入齐化钧再拜服至言归来嗽芳芬火粒一排弃永此偕仙真

　　其二

　　卿云烂冲霄祥景启大罗紫微穆虚皇太清为我家锵锵八琅璈和以希夷歌一气但浮衍至道良不颇俯观区中縁蜉蝣竞春华夭浊不自爱真意其如何

　　其三

　　精心仰真范稽首朝玄都祥氛结灵宇双阙浮太虚离罗古仙人羽驾纷来趋冥言感至理道化超羣无口吟三洞章身佩五岳图真诠谅斯在邈矣浩刼初

　　其四

　　琼台瑶圃西弱水扶桑东飙轮歘上征八龙俨来从整佩访金母弭节朝玉童津津九霞觞粲粲方诸宫授以至道言所济良无穷却驭俯倒景八表空冥蒙

　　从军行

　　投笔出虎观従军事龙韬平生弧矢志谁惭五陵豪大江天宇晴平明集千艘组练照云日戎师候旌旄一笑挽弓胎三杯拂豪曹酒酣意气重万事轻鸿毛袖中黄石编可与烈士髙

　　又

　　上将躬受脤铁钺専南征熊罴百万师长驱下青冥五岭息瘴疠三边詟威灵指挥动星汉啸咤生风霆洗兵当载櫜斩馘期弗争上以立国威下以苏民生周诗有遗什敢不滋令名

　　游仙曲为张真人羽化而作

　　祥云凝素华初景丽璇霄羽驾集万灵上下何飘飖要眇笙鹤音和以空仙謡尘縁一洗脱顿觉神形超下士盼末光长跪不可招回飙洒而至矫首空云翘

　　其二

　　刚飙载飞轩上泝无始乡心冥一气表坐断万刼场兹来食色身缅邈情俱忘长歌畣云璈朗咏流玉章空明结真无昼夜何煌煌嗟哉下土家仰止徒悲伤

　　其三

　　晞发九旸城濯足咸池津松乔相邂逅翼我登飙轮金天谒西母紫府朝玉真朝游扳曜罗夕憩迩结璘空同仰真棾愚浊惭下民因之一缄札稽首黄麒麟

　　其四

　　化机无停轮万有互始终至人出陶钧与道相无穷大庭俨羣仙羽葢时来从逍遥玉虚境一无每自同真诠久云辽至理标鸿蒙何时复降世清都振玄风

　　咏史

　　达人志莫测变化犹鹏鹍倐忽翔九万虞罗空见存庄生挥楚璧仲连却秦军峻武薄层汉髙情寄浮云昔过聊城侧复经濮水濆余风尚不冺肃肃来清芬

　　其二

　　狐白仅一腋胜彼千羊皮壮士出片言万诺空奚为毛生逢平原自脱囊中锥提携十九人咤彼犹婴儿一语定従盟不待日昃时英风被广座磊落诚可竒知人岂不难长铗声同悲

　　其三

　　丈夫一言合不论故与新倾葢即相许白首如路人夕为牛下士旦作座上宾吐论即见收扬芳及后尘岂无私嬖谗不能间其亲虞卿起相赵五羖西入秦一旦鱼水欢举属疏贱臣志士慕知已临风一驰神

　　其四

　　谗言信罔极构乱成祸媒不有明哲鉴谁能知是非青蝇一朝集白璧成瑕疵姬文不见明宋墨名为隳贤圣尚云尔耿耿将谁为烁金不待燃毁骨痛莫追空懐素丝志宁却贝锦诗白圭懐魏珠季子食駃騠胶漆茍有契谁能为别离

　　其五

　　芝兰生中林寂寞翳荆杞岂不擅芬芳乃与茆芜齿丈夫昔未遇憔悴亦如此范睢快仇敌苏秦笑妻子淮阴出胯下相如困泥滓悠悠世俗态落落谁知己

　　其六

　　戍役赴闗陇驰车经洛阳羣公蓊云集节钺何辉煌炎精启初辉云定神鼎方顾瞻瀍涧濒山川蔚苍苍脱挽弃道左蹑履整敝裳叩军陈便宜炯目如曙光析此利害端吐论何轩昂咸秦古天府百二诚帝疆丈夫镜时机识此理乱章一语弃贫贱笑谈绾银黄此儒竟何为空守蓬蓼场

　　其七

　　贾生洛阳人年少有逺识当其痛哭时汉祚如盘石其言非实狂四座为动色抱火厝积薪寝食方自得长沙卑暑地自古舞鲲窄吞舟讵能容骥足诚窘迫吊湘见微志感鵩成太息道大古莫容夫子亦何极驽骀服上襄騄駬弃道侧卓哉治安书遗耀在简册

　　其八

　　昔人有竒策折冲尊俎间何必百万师出入无时闲司成久不作晏婴邈难攀庙胜久已非徒兴圣父叹莫酬突徙薪赏及焦面颜神功贵无迹此道良独难

　　其九

　　三卿讥世及孔华粲若星尾大恒不掉拊枝攀根荣火光儵中微五竖并列庭禁兵设兰锜金彯貂长缨私门填万轨指顾山岳平龟鼎潜欲移拥弱徒虚名岂无贤智谋发言炳中诚根蟠固已久大运终就倾

　　其十

　　彭薛志已卓贡公荣未遗二邴近止足两疏明见几朗识洞在初何劳张械机功成有代谢四序恒推移狂澜方横流六合飘惊飔天损不我加至乐同希夷

　　十一

　　鳯跃难为枝龙潜难为渊骥足不一展百里枉大贤士元困已委文举类左迁茍足知已明虚为世所捐剑埋风胡悲璞殒卞氏諐黄钟杂瓦缶举世方复然

　　十二

　　翩翩城隅雀所产得鵋■〈其鸟〉孰云小可臣殷祀乃忽而正祥不足恃昏狂祸之基畨畨老黄冠出语惊耄期嗟哉倪侯馆得死乃所宜

　　虚舟集巻一

　　●钦定四库全书

　　虚舟集巻二

　　（明）王偁 撰

　　○五言古诗

　　游小雄涧壑有成

　　阴岛变残雪流新吐溶溶偶寻一径微独与采樵同两崖湿花雾众窍吟天风云根濯苔发乱筱相冥蒙盘嵓折磴道似各冥搜穷石门忽中断旷望开烟丛萝雨泽毛髪松栝清心胸了然青洲霞照影寒潭空始知人境外别有仙源通振舄挥片云投情依逺鸿玄栖极要眇神游小崆峒真仙金鹅蕋一室丹火红勅授紫囊诀永期变鹤踪却忆望城市白日氛埃中

　　寻小雄仙嵓二龙潭值风雨归草堂作

　　昔人洗玉髄幽洞驱龙耕丹成辍瑶耒成此秋水泓飞厓夹两镜洞见云霞生百鬼不敢啼雌雄常夜鸣有时湍瀬寒几曲流琼英清秋堕蟾影白日闻雷声偶兹访灵竒扫石窥清泠洗心盟鸥鹭濯髪解冠缨长风动悬罗飒爽毛骨惊飞雨洒而至万壑秋冥冥归途柽桂影了了心目醒到家兴未已石室披丹经

　　登屴崱峯宿涌泉寺得仍字

　　翠微白云里逢秋思一登耸身蹑云壁飞泉揺古藤洞豁海天际坐见万景澄饮涧动羣鹿宴林逢真僧邀我宿化城珠林悬古灯寥寥片月上悄悄天籁凝因悲向城市尘髪秋相仍

　　水亭夜懐黄八粲林六敏

　　孤亭水云深人境自幽絶七弦罢鸣弹桐阴初上月偶酌尊中醪髙卧望云阙荷露清角巾松飙濯毛髪寥寥天籁寒吟咏了未辍志偕南阜隠兴藉东山发同心念离居中坐思超忽

　　入西山访张隠士

　　两涯喷飞瀑结屋烟萝里山人不冠履客至同隠几独鹤海上归孤云涧中起净扫白石床风来堕松子

　　晩至石潭遇孤鹤懐仙

　　洞口拾瑶草石流正淙淙寻源信轻策一径披鸿蒙攀縁杂花岛乱聒松桂风石床留片云玉镜莓苔空少焉羣壑静落景明西峯独鹤何处来舞影寒潭中因之想长驭乗化入无穷

　　游清源别后寄温陵田处士

　　夙性慕玄赏少年复离羣囊书不得意菽水懐亲恩请缨卑任侠点笔徒工文腰间脱宝劔归卧清溪云擢歌有时闲放浪沧海濆云水秀孤岛石壁澄霞纹茸茸紫藤花濯濯敷泉根鹤影波上归龙吟水中闻兴来拂瑶轸兰情洒余芬曲罢划长啸众籁清衣巾夫子弄玉箫邀予醉琼尊红泉看洗药碧涧思埀纶区縁一以说恍若超埃氛别后缅灵境中夜飞吟魂昨梦紫峯岑月色何纷纷清光阻天未眇懐犹为君拒我手中策拂我衣上尘明当营丹砂去与壶公邻

　　晚至嚢山寺

　　苍山入踈烟状若土嚢决振衣秋磵钟投舄化城月天吟动风籁霞想陋云阙沉沉慧灯影了了见毛发余生值多故所性慕禅悦偶偕真僧期始若妄縁絶冥心依觉场度世赖慈筏谁能量虚空澹尔离言说

　　自牧居士与玉壶道人古嚢善复二师共结三生之社书来与余论老释二师遂用畣之

　　观空冺羣有崇虚悟真玄微言扫烦障妙契排冥筌况之憩逺迹邈在云萝巅空香入人境花雨来诸天三縁等无生众妙同自然喻心了无取濯濯如清莲襄城除害马祗舎留真铨愿君解明月示我造刼前

　　游清源山道院

　　仙人有竒观鸡犬白云里春至桃花开千枝映流水星坛药草青夜空丹光紫天上期鹤笙人间识岛履伊余倦俗流千载困泥滓久矣期大还乗风一来此金书启真秘石洞洗玄髄河车信可营心期羡门子

　　登薛仙峰寄自牧知已

　　小年学剑术颕脱神锋生身娴韬畧书吐论吞从横傍搜百家言复得夷鞅情自顾万人豪不惭一代英担簦赴神州十上空无成巍巍黄金台邈哉阻天庭归来守故墟索寞罗秋萤作书谢知已闭门絶浮荣悄悄林下居一室有余清闲寻白社约或作青山行傲吏期解冠渔父同濯缨縦酒竹林逸寻仙松子盟匣中双宝器弃置蛟龙鸣偶兹凌丹梯足下云霞升孤鸿天外出白日波上明九节菖蒲花采掇延吾龄飘飖羽人居蜕骨遗玄经吸景若可弄丹砂思一营惟君抱孤絶襟懐洞春冰相期茍有志云鸿极冥冥

　　与鸣秋赵山人夜宿山居述懐有赠

　　尘居厌湫隘抗节慕逺游道逢佺乔侣假以双翠虬周览六合虚阆风不可留兹山富形胜归来事玄谋纫兰理初服饮水期前修芳盟及岁晚世事轻云浮伊人负竒抱泛若乘虚舟敛迹三十年不应当世求髙斋探玄黙众妙穷冥搜有时发逸兴登临眺髙秋鸣奕送天籁酌酒环清流朝寻萝谷晓暝期莲社幽布衾清夜阑欵语相绸缪冲懐薄华组心迹同悠悠青枫落逺磵芳兰蔽层丘眇彼天际云非君谁与俦

　　送陈贡士

　　陈生江海士趿履当豪门五侯少知已倚剑思平原海国一相访别余归故园杯衔霜夜月袂拂秋山云四望大野空萧萧鸣鴈羣意气但自许离懐何足论

　　送黄纪事济

　　宝劔双辘轳锷吐青芙蓉临岐一脱赠恍若腾蛟龙君行感我懐起视云海空百年阅幻境万里吹飞蓬登天览余晖孰挽蒙汜东诗书古有立贫贱道何穷常希日月私独负雨露功长卿卧茂陵不为世所容季子黒貂敝当年怨秋风泥涂困布衣渭水悲钓翁山松落涧草海鹤羞樊笼大运自古来俛仰那能终感兹不成欢别去何匆匆城南登髙丘眺逺情所锺一水泻寒练断云引归鸿中座击筑心醉吟气颇雄兴落逺天碧思染秋山红暌离自兹始梦绕青林枫

　　存耕堂

　　原田积荼堇莆田莠骄骄何如方寸间濯濯敷灵苗内顾无町畦孰能辨肥硗蟊贼莫我害旱暵莫我焦但愿保良稼毋令崇艾萧

　　悦心斋

　　禀化凝正气虚灵淡无为凿凿方寸间荧荧启天机匪伊刍豢甘不假文绣资一理茍不昧为善咸足怡雍雍乐道园荡荡崇德基徃哲有遗训服膺谅无违

　　守黙

　　砺石鼓天谗敖客司南箕昭兹卷舌戒可喻缄口辞无言希圣谟守中当我师谁知渊黙中成贷良在兹

　　其二

　　哲人守枢机所慎在祸门存心坚玉钥内顾乃静専金人埀徃训白圭有遗编三复谅不忘令名当与全

　　其三

　　便便夸毗子辩口相矜欺宁知起羞训悖出来亦违一朝扪舌悔四马旷莫追我思磨兠坚千载犹须斯

　　其四

　　躁妄伐天性幽元养明神如何啬夫雄喋喋忘苦辛辩巨恒若讷辞多非吉人君看桃李花无为祸所邻

　　素斋

　　大朴斵已久斯人抱冲襟寥寥一室间坐契千古心片月泻寒练疎云澹流阴俗尘飞我缁名迹宁见侵静念真素流端居积幽沉何当启玄秘一奏瑶华音

　　褧斋

　　黄中贵通理至文斯黯然如何表暴士藻饰徒外鲜斯人当自治斋居日干干褧衣服明训白贲守圣言岂无黼黻章所恶非至玄山辉玉藴石川媚珠藏渊炳外会有时弸中道弥宣

　　慎独

　　涓流一发细厥患诚滔天煌煌燎原火起自冥爝间人生理欲几相去良亦然滋明实隠微昭灼天与渊所以徃哲谟慎独埀至言存诚保天君兢惧无过諐扑焰在始热塞患当其源美哉屋漏诗三复当拳拳

　　拙斋

　　浑沌七日死众巧雕斵之孰知希夷初民生乃无为所以汉阴叟机事戒莫施抱瓮岂不劳我心恒自怡

　　习静山房

　　潜虚念无事幽斋闭空林超然燕坐间孰识静者心悠悠尘虑忘悄悄天籁沉良斯守玄黙何必丘中琴

　　其二

　　万物互轇轕探探无停悰我心念何为淡然惟抱冲鉴明止水静云敛青山空始知造化枢乃在渊黙中

　　其三

　　斋心遁喧俗一室絶垢氛寥寥天宇空镜览万化源芳林谢春花空山变浮云理胜亦有时于兹可忘言

　　其四

　　庄生守宇泰老氏念无为惟应屏物累可与悟玄机狂流射波澜世路多险巇此心方寂如安能为变移

　　养素为黄山道士赋

　　太始逺无象浮生多磷缁纷纷白黒间谁能辨雄雌至理一朝变文章杂然施雕斵朴已丧青黄木为菑念子葆冲素观养得所宜一气每独完三素流华滋黄农有真趣坐见淳风熙

　　味菜居为俞延平赋

　　菜根有真味淡漠良自然长筵列氷壶愧彼腥与膻况君理剧郡日晏饱一饘已瘠民以肥何必具万钱鄙哉肉食讥不顾口爽言惟应励斯节可以酌贪泉

　　永思堂

　　茫茫宇宙内荡荡成古今凄凄霜露繁恻恻游子心终天何漫漫长夜竟沉沉庭闱不复趋宰木风满林林中有啼鸟呜呜吐哀音感兹物性微我懐良不禁入室若有见焄蒿或来临区区抱遗体戚戚幽怨深嗟余念弗髦多难早见侵为君赋永思潸然泪盈襟

　　梦萱堂为孙进士子良题

　　堂前种嘉草端以志亲忧我忧何能忘爱日迟此留如何一朝变庭树惊髙秋悲风委残緑薄暮寒飕飗缅懐堂上人欲展情无由惨惨隔下泉冥冥闭荒丘惟应中夜魂庶以慰永愁

　　其二

　　中夜有遐思寤寐忽见之觉来起彷徨四顾令心悲是时返哺乌方遶庭树枝微禽果何知亦各懐其私念我罔极恩欲报情何施鉴帷月姢姢动幔风凄凄鸾哀不成章陨涕双涟洏

　　其三

　　白杨风萧萧日久来古道不见堂下萱空吹墓间草缅懐畴昔时如何间音仪入室若靡至出门当诉谁上山山有巅渉水水有涯伤哉陟岵心永作终天悲

　　其四

　　日没晨复旦海落潮再生如何长逝魂终天竟冥冥长风振林柯飒爽久不停心将寸草折泪逐衣线零倚门不可见登舆竟谁荣眷兹椿与梓俯仰当中庭

　　爱日堂为陈编修全赋

　　羲和整六辔昼夜无停机青阳方届候朱火倐已驰壮士感芳岁佳人惜流晖懐我孝子心视景起徘徊奉觞庭闱趍喜惧恒共之去日不可留来日方在兹中堂弦管清疏房帏幄埀谁挥鲁阳戈为我驻四时

　　节妇吟为上虞黄氏作

　　祁祁寒日暝袅袅秋风凉凄凄卷素幔切切悲空床昔为双飞鸿今作独宿凰妾身岂复惜子幼姑在堂捐生谅非难老稚谁扶将日月良有食海水良有极妾身千秋年当化山头石

　　虚舟

　　剡桂破昆玉刳兰移楚芳济深良可凭横浅徒自伤偶值蒙庄叟无心寄大荒

　　山中寄郡城诸生

　　还山见孤云悠然与心契素琴横石床泠泠写秋意却忆社中人寥寥在城市

　　厯峰兰若宿伟上人禅房

　　烟林晚苍苍白石开禅扉闲中叩幽寂恍似东林时大千息羣动水月破阴霏出世逢真僧允矣旃檀枝空香出深竹棾贝诸天随真源寂无取化有潜一机嗟我食色身未能释羣疑尝希妙髙聚洞豁杳莫窥因心了众幻稽首成皈依

　　秋夜斋居懐唐泰

　　髙梧月未出暝色疎烟里雝雝鸣鴈来声在秋塘水孤灯卷帘坐寒影对窓几青空吹微霜瑟瑟动轻苇援琴不成音感别在千里谁值晨风翰淮波盼游鲤

　　宝山兰若

　　山门隠松桂花雨浮半空金仙青莲居乃在烟霞中石竹覆紫苔四璧泉蒙蒙因窥一灯影晏坐万刼同众籁清棾音浮尘愧微踪愿言别苦海永矣投禅宫

　　登仰山一览亭

　　久懐名山游偶宿翠微寺化城依宝坊累刼即初地心空万籁寂夜久众壑闭寥寥水月观了了独忘寐凌晨览孤峰更在白云际跻攀兴未已恍惚身若寄危栏儵而倚旷望海天细松际乌鸟巢簪裾落烟翠惟时物候肃千里轶纎翳神行极空阔豁尔心目霁翩翩鸾鹤影冉冉芝兰气浮踪浩天游蝉蜕隔人世顾余眷名蓝似与夙縁契因偕缁锡侣尚觉章甫累便当脱尘缨投情缅灵异

　　牛路春耕

　　晨光照墟里屋下春泉鸣驱牛出东阡旦作农事畊不惜筋力劬但愿禾黍成遐哉鹿门意千古斯能并

　　龟湖晚钓

　　投竿缅平湖兴与云水俱直钩岂无取所志不在鱼荷莜者谁子得匪商贤徒偶来坐盘石共谅希夷初

　　兎峰孤月

　　灵鹊堕寒羽清辉澹溶溶谁将一片秋絓向溪南峰蔓壁络金镜阴窓鸣夜桐幽懐逈未已香霭东林钟

　　鹤峰闲云

　　前溪孤岭秀旦夕浮云阴暝结鸟巢白靓连萝荜深萧萧丘中赏游心在鸣琴悠然太古调相期鸾鹤岑

　　龙寺寒泉

　　灵源沁寒泉仍在翠微顶中有修鳞蟠白日烟雨暝山仙习止观水客照孤影予亦洗心人坐来白云冷

　　乌崖积雪

　　阴崕积空雪粲粲照前岭山人拂瑶琴风来布衣冷疎林浮曙色孤鹤没去影疑有剡中人溪头棹归艇

　　堑石归樵

　　旦出事斤斧薄暮归青林涧迷猿鹿引路滑莓苔侵白云覆我顶山风吹我襟啸歌静炎燠邈矣烟霞心

　　漳溪晚渡

　　微钟逗前林林端晚烟发扁舟去俄顷云水空超忽中流离思起天际孤帆没日夕缅同心相看成楚越

　　草堂成题以见志

　　幽栖构茆宇窈窕云萝中潜光葆真素遂此达世踪青山列前楹金飙但鸣松听之比竽瑟玩之若芙蓉簪玉岂不华列戟非凢庸重闗邈天路短翮惭排风瓢饮颍水渌邑谢骈氏封散帙期道侣假寐登方蓬兹焉遂偃仰沆瀁应无穷

　　其二

　　五陵游侠场中林隠沦托寄情傲世诠矫志在玄漠况兹栖息地风景擅丘壑莹神汰余滓引气事虚蹻匠樗笑支离庄瓠惭濩落有时睇崇丘缅想契卫霍云霞冠层巅松桂被丛薄金膏逺辉煌水碧亦连砾采掇欲有贻玄情在寥廓

　　其三

　　自惜藜藿肠不懐肉食忧鳯凰览德辉黄鹄千里游出处各有宜何必相嘲尤羊质冐虎皮祗足承之羞诛茅架岩壑逺托兹山幽追攀絶人竞静然保自修朝撷石上英夕漱涧底流五难一脱畧养生复何求

　　其四

　　金张七叶贵出入珥汉貂亦有张仲蔚中园隠蓬蒿穷达自有分贵贱匪一镳谁知衡茅中于焉可逍遥闲从闵叔饭幸有颜氏瓢夜来白露团商声振林飙泠然白云章逺和緑水謡缄辞寄三岛目极天寥寥

　　其五

　　寒谷待邹律虞韶来鳯仪堪坯育万化感召理亦微谷风应兎嚎空云拥鳞飞兹生岂不念潜跃会有时况予轮翮纎而乏尘世姿虽不事巢蠡敢与周任规超遥一死生散朗忘是非陆沉古有然安用人所稀

　　瓜田寄南山处士

　　种瓜一畆间榛蔓苦翳之雨深苖未抽恻然令我悲侵晨行荷鉏芟刈亦忘疲仰观天宇寛俯视羣物滋却忆南山老终年澹无为

　　练溪

　　波小水溶溶湍急秋溅溅扬风皱微绡漱月皎平练鲛人宁敢専谢客或来玩

　　菊逸为三衢金山人赋

　　百草委霜露黄花濯其英端居忽见之遂此遗世情临风撷朝餐采掇巾袖盈顑颔良所愿况云制頺龄

　　其二

　　闲居何所营种菊绕篱下种之亦何为爱此傲霜者秋香袭衣裾寒色堕杯斚岂无洛阳华所贵轮鞅寡

　　其三

　　结庐避喧俗青嶂托四邻乃知寰壤中而有羲皇民闲邀白衣酒坐对黄花晨所乐忧患除陶然任天真

　　其四

　　郊原掩穷秋孤思久寥寂赖此霜下英庶以见颜色开尊命浊醪取酒聊自适坐望飞鸟还不见南山夕

　　点苍山为戴少府赋

　　峨峨云中山万点积苍翠壮为九夷尊独立九岳外孤峰荡层云众壑走空籁仰瞻参旗光坐见斗杓大乾坤寄端倪日月论显晦真流入微茫僰鸟飞霮■〈雨上对下〉秋髙崖势豁春至林影碎天声回沧溟晓色浮渤澥登攀客趣恬眺览宦情醉搴帷与驻笏为我谢先辈

　　画马篇为童将军赋

　　圣皇览干驭天驷流星芒太乙贶灵异倐见渥水傍神精何权竒意气尤轩昻两颧夹明月四蹄乱秋霜早为汗血驹三载清大荒长驱掩上征逸态凌云翔骁腾日万里脱畧谁能当归来骖六龙殊恩擅中黄赐浴天池津剪拂须鬛张顾影骄玉姿含嘶泛清商丹青特余照对之亦腾骧驽骀世岂乏伏枥空成行

　　题医师巻

　　相业久寂寞济世谁称贤赖有肘后书可拯斯民颠亲逢长桑君饮以上池泉置之百一方洞见五脏偏羣生欲为阔夭札相沿旋七粒或见遗沉痾顿而蠲至哉神圣功可以侔化玄中和逺莫跻独与岐黄専奈何媢疾者尚忌良工先腠理忽不治膏肓竟胡痊因君感吾衷示此元命篇

　　晚宿双峰驿楼与故人陈哲言别

　　山暝烟已敛林凉月初生扁舟沿江汜候吏欣相迎登楼引孤兴开筵坐空明杯分敛溪緑帘卷双峰青几席湛碧流兰气浮冠缨泠泠露丛鹊中夜四五惊偶因念物性终焉感吾情十载懐一枝三匝栖未宁兹晨胡为哉又逐孤云征良宵一邂逅明发増屏营萧萧众籁寒万壑同时鸣缄辞别知已解缆揺行旌

　　读书楼为四明王子沂赋

　　旷野豁烟翠层梯标石丛奎辉贯窓牗飒飒来天风良宵清讽音飘落如半空雅调既云逺古心谁与同岂无华构崇飞轩切层穹春风罗绮醉落日烟花红讵知静心者兀坐窥鸿蒙游心太古巢寤寐云霞中幽艶适自媚清芬在无穷

　　题畦乐处士成趣园

　　凌晨启柴扉有客过我庐雕鞍照玉勒轻纨曳罗襦入门坐髙堂驺从闲且都自言匪他人少小六郡徒二十登汉朝三十执金吾五侯吐然诺七贵相追趋笑我久沦落劝我无迂疏富贵不早致白首徒棼如而我闻其言笑谢陈区区缅彼堂构姿安用散与樗以兹避轩裳悟静解天诛况云乐丘园取适自有余朝搴邵侯瓜夕灌鲍氏蔬荣辱不我干忧患岂我虞闲心托浮云不知巻与舒揖客上马去还归倒一壶

　　其二

　　逺生贵忘我守静体自然外物茍不荣取乐无过愆鼎食岂不甘轩裳讵匪贤大功难久居盛名难久全淮阴登将坛条侯寄重边宠辱一朝异殒替谁能怜宁兹逺世氛寄身在中园闲濯鱼父缨时诵老氏篇旷志适古初冥心超至玄知止幸不殆胡必夸轻儇嗤彼当世人碌碌随贷迁端居有真趣此意谁能传

　　其三

　　劳生厌喧市养痾闭幽樊角巾念何从孤兴寄南园南园旷且深春至卉木繁嘈嘈鸟雀鸣聒聒泉流喧呼儿牵蔓篱殷勤薙荒残时雨倐已至佳蔬茁而蕃临风袭芳馨绕篱撷兰荪倦来聊自息支颐对前山载歌緑水词和以白石言东陵有傲吏邀我相与旋取意一自慰此外宁复论

　　其四

　　稍烟吹林墟微雨被空谷杂来翳层陂秀色宛如沐篱落相逶迤鸟雀绕我屋行行出幽径散帙宁见束濯缨临清流解帯絓修竹残花明乱畦曲沼荫乔木神行趣已恬理惬心自足闲情适虚旷空籁时断续兹焉谢纷扰亦以静歊燠山风吹衣巾落日候樵牧顾同张翰心宁事季主卜

　　题友松轩

　　交友道日丧伐木空遗音因人树榛杞感物论素心岂无桃李花朝芳夕仍改何如松树枝青青色长在倾葢白日晚忘形霜霰深庶其岁寒意永矣谐南金

　　题黄鹂图

　　伐木辍遗响索居抱幽清缅此幽谷姿如闻求友声我欲徃和之水緑春山青

　　辨诬代常山吴权作

　　相逢白昼间岂尽攫金者亦有披裘生采芝当盛夏东陵髙西山孰辨真与假长睇天地间兹懐向谁冩不疑懐直躬取惑在同舎白璧栖青蝇可损连成价大夫埀贞观庶雪覆盆下

　　古意二首寄邹参政

　　济火旻儵西流庭柯落疎影端居掩空闱懐人思方永月华漏疎隙风籁钥玄牝残编散金帙鸣琴罢瑶轸相望更何许迢迢寄江岭折芳欲有赠奈此霜露紧忧来当何理一夕变玄鬒

　　其二

　　亭亭江上楼绮窓洞然开上有愁思妇感叹当为谁良人别经年游宦苦不归忧来不自媚堂下寻履綦感彼三春花将同秋叶飞中懐如辘轳日夜不停移髙堂张素丝弹作别鹤悲余音入云汉何由使君知

　　晚至洞神宫

　　晚直下仙闗乗闲清道机福地集万灵迢遥丽神圻入门喧有息微风吹我衣烟林闭虚境宻竹埀阴扉于时东岭霁素月流清辉妙赏惬初愿闲心不知归夜桐有商意扫石横金徽

　　游灵谷寺

　　东城领霞瞩北山开禅宫松声度众壑塔影悬晴空衣冠有时暇幽期白云中八水觅解流三生咏玄风上人启竺坟说法超羣蒙是时宝花堕十里香蒙蒙别来问玄度几日还相从

　　杨进士新卜幽居

　　大隠在朝市萧然小蓬丘药栏醉歌鸟竹径沿清流良朋偶而集杂花映觥筹遂忘簪组念颇似山林幽片云池上来傍我几席浮重游未超隔佳会何能酬

　　与诸公同游神乐观

　　凉雨度髙阁萧条秋气深洞门薄微寒逸兴生前林道人琳馆静开窓修竹阴讵因避书简偶此谐缨簪扫石鸣素弦遂忘名迹侵前山倐已见秀色浮重襟翳翳青桑枝飒飒来逺音笑言欲遗返落影明西岑

　　画菖蒲

　　晞髪慕逺游端居阅玄文愿言金光草缅此九节根芳丛何葳蕤冉冉幽涧濆溪雨濯秀色林风动清芬尝闻嵩山客乃是九疑君采佩却百邪服饵谐仙真蓬壶翠水区玄圃鸾鹤羣吾将整吾驾去与烟霞亲

　　寄壶山道士

　　清溪幽且深猿鹤邈云峤中有冥栖士隠几若埋照我昔従之游逺落苏门啸顾余指石髄示以斯道妙其言直而纯梗槩领其要别来在风尘摧赧中若燎未遂鸿鹄举将贻碧山诮因之冩云缄日夕引遐眺

　　题林处士璧

　　荒居厌藜莠寂如张仲园闲来枕肱卧廓尔排真筌仰观浮云生舒巻任自然绶无萧氏结冠乏贡公弹暝色起修竹寒光流逺川因心玄冥子共乐壶中天

　　别意寄友人

　　北风吹浮云飞度秦淮水西江与之驰迢迢去千里端居懐离忧对此曷能已在昔巧笑言宛若双飞翰别来不须臾邈在天南端为君启瑶琴临风时一弹中有白雪操哀响声未阑日月有弦望寒暑亦循环弃置茍不移相期金石坚

　　寄题吴太仆鉴滁州皆山轩

　　环滁富山水秀特东南丛苍苍琅琊峰削出金芙蓉芙容夹蕙帐万壑萦相向岩烟吹乱霏灭没不可望昔人五马来笑举青霞杯双旌旧游处石径滋莓苔至今余松声潇洒在林薄絶巘泻飞泉孤亭倚寥廓懿哉延陵君此地懐清芬开窓引列岫坐咏醉翁文醉翁久不作羡子有仙骨良时但开尊公暇惟拄笏云生岛树没云散翠微连璧月动海色亘若壶中天嗟予恋尘鞅青山劳梦想为君发孤吟风泉寄遗响

　　秋夜同诸公神乐观玩月

　　秋临万象空良夜寂如水了然东山月照影清尊里尘踪厌汨没缅此方悠然况有仙坛髙俯瞰区中縁坐授紫霞笙啸引琪林鹤参差斗未横零落露已薄朋簪谐夙驩佳期感二难中思拂衣去永卧烟霞间

　　初秋夜坐寄王纹

　　轻飙生早凉孤馆清兴发桐阴落前墀遥空瞰华月方此抱冲素况值清境豁浊酒聊自持瑶琴弄应阕知音念乖阻咫尺不可越相思良未已坐见曙河没

　　送张谦

　　东风变碧草积雪开紫垣都门集同袍酌酒送行轩剑歌一何长波烈惊心魂丈夫顾义分岂为儿女言名驹出幽隠枳棘鸣祥鹓千年值嘉运万里期腾鶱

　　其二

　　昆山固多玉抵鹊良可悲羣龙方盈庭子行独何之空懐径寸珠粲粲五色辉相投不相瞩鱼目甘同归至宝岂真秘良材终见希谁能辨瑜瑾迟尔黄金闺

　　其三

　　醉呼秦淮酒临岐歌慨慷吴姫小埀手一曲春风长扁舟不停桡去路但茫茫青山入楚甸白云思越乡岂无壮士懐击节心飞扬慿将绕朝策一赠嚢中装

　　其四

　　海鹤青云姿岂解司晨鸣时来暂敛翮终当游太清奔鹑复何知开口笑沉冥饥来不饮啄再唳长风生请看昻藏躯宁与鸡鹜争维应瑶台鳯可与蜚英声

　　其五

　　故人发白马翩翩临路歧腰间脱玉剑赠子表相思霜铗尔勿弹狂歌欲为谁英风洒毛骨四座惊别离别离岂足惜意气方在斯何当凌九万并驾青云归

　　投胡学士

　　抚剑坐中夜长吟思一弹弹之有余音激烈摧心肝出处分以然中道敢不安但恐春华衰白日凋朱颜伊余羽翼微宜栖枳棘间清樾茍自适谁能事鹏抟那因遇知己刷羽排鹓鸾云霄一翱翔九万期风端昔侣丹穴雏志薄金琅玕今如涸辙鲋鬐鬛空摧残有沬不自濡焉能御所患淮山饶桂枝楚泽有芳兰欲去恋明主引领徒悲叹故人把天瓢岂惮一滴艰愿因终号呼庶以脱险艰毋令东溟使仰候西江澜

　　送僧归越中

　　锡挑龙河云衣带越溪雨说法方西来随縁复东去松枝偃故房栢子落庭树从此上方遥人间但凝伫

　　虚舟集巻二

　　●钦定四库全书

　　虚舟集巻三

　　（明）王偁 撰

　　○五言古诗

　　赋得幔亭峰送张员外还闽中

　　秋色照海甸百里青嶙峋众山如游龙一峰髙出云昔传武夷君于兹宴曽孙鸾飙载河车来徃何缤纷羽葢云已久玄赏今尚存夜深天籁寒犹疑鹤笙闻而我昔游览望之隔尘氛天影泻潭镜翠碧明微曛别来区中縁汨没摧心魂兹山不可见梦寐懐清芬张侯有仙骨几年在鸡羣中林赤松期久负瑶池尊斯行问初服访古清溪濆幻宇结空翠层崕闭氤氲棹歌九曲来余声振衣巾玉女或可讯为余谢天真

　　送吕沁州

　　良材蔽幽壑大匠终不遗骅骝困百里伯乐为之悲顾无适时材焉能嗟明时使君姑苏彦夙负英俊姿开口论阿蒙耻为吴下儿倐起佐民邑顿令弦诵施朝餐戒贪泉夕寐抱素丝松栢有贞操不受霜雪欺一旦劳誉流征书走南陲衡镜悬大庭凖平良在兹五马锡中廏双旌拥前麾铜鞮古沁源尚在羊肠西居人迎露冕稚子瞻缨绥行将寄専城蚤为苏民疲春风五袴谣莫遣歌来迟

　　送杜参政之广西

　　五岭隔南服舆图亦茫洋昔为椎髻区今变冠与裳荡荡风气开生齿日富强丛山薄大海壮哉封四疆迩来覃圣仁幽昧靡不彰人材上国齿兵赋擅一方惟公寄重牧虎节何辉煌上以纾国懐下以抚凋伤当令寒谷吹捻指回春阳桂山方峩峩桂水亦汤汤谁与传诵声千古流芬芳

　　送胡处士还豫章

　　我懐髙士风矫然若游龙南州久寂寞水碧青山空夫子振流俗清芬千载同明时弃轩冕白首栖云松出门不逺适西到匡庐峰天风吹衣巾飘落尘鞅中倦翮思故林孤云懐旧踪角巾洒秋雨别我金陵东冠葢饯道周雕筵进肥醲挥之一不顾举目送飞鸿寒波驶归流川上落日红孤鹤倐已逺怅望那能穷

　　送胡郡守归泉州

　　吾君抚城运治化期虞唐蔼蔼吉士征庸庸登庙堂南风五弦奏端拱垂衣裳鹰隼有时击威鳯鸣崇冈夫子南国秀乗时亦翱翔姓字落御屏久沾雨露香兹晨按节去肘后悬金章春来刺桐花飘飘点仙装褰帷出白鹿竹马夹道傍愧我斥鷃姿逺逐鹓鹭行送君都门野握手神飞扬云开五湖白鸟没吴天长双旌忽不见酒醒山苍苍

　　送徐布政之广东

　　连山隔星纪雄藩控边陲内分青琐彦逺牧沧海涯春云拥画戟白日明绣衣一朝立意气万里生光辉都门别同袍尊酒秋风时丈夫贵有为岂作儿女悲停杯赠马策脱颕囊中锥何必守章句终年困蓬藜

　　送刘太守之任福州

　　海国变民俗君行领専城千室岂云小所志在苍生烈士慕知已编民归颂声驱马登古台览望穷沧溟山云拂露冕海月生霞旌鄙人旧茅屋桑梓连鸡鸣溪流九曲水门掩三山青异时偶樵牧此日惭簪缨因兹送君去怅望难为情

　　送郑舎人之岭南

　　祥因散华甸灵景耀神圻东序盛玉帛南面埀裳衣五岳毕効灵八荒殚同归欣欣木德荣郁郁皇风熙矞云从何来欲抱红日飞微风忽吹去使我心徘徊春山黄鸟鸣离筵醉斜晖淊淊江汉流此会当何时鳯凰鸣髙冈载见终来仪文明正兹日忽叹知音稀

　　送林少府还九江得月字

　　握手白下门棹歌莫催发且沽玉壶酒共醉金陵月明日望匡庐孤舟坐超忽

　　斋所示同宿诸寮友

　　华馆敞清夜空香霭氤氲孤懐湛如水因之絶垢氛城阙度疎雨河汉霁微云明发奉禋祀坐待禁钟闻

　　秋署中寄鲍纪善

　　出门车马喧秋炀烈如燀不有静者心兹懐曷由展念君守幽素闭迹同偃蹇尘榻鸟字频闲窓昼丝罥谁开蒋生径独契子云馆何时风雨来一洗烦虑逭

　　龙江阻风寄同院诸公

　　客心疾如飞咫尺隔大江长风夜半生浊浪晓来降恋阙情岂缓望乡思弥切且呼一斗酒坐待舻头月舻头月渐明抽簪散长缨潮生扬子白山出石头青却念携手好如何写懐抱明发烟际帆萋萋但芳草

　　宿钓台

　　髙堂薄层霄仰视烟霞深羊裘昔何为遗身在云林汉宫久荒凉霸业成古今飘飘钓台丝尚尔清烦襟几年倦羇旅扁舟宿溪滨折芳欲有酬洒酒弦素琴临流恍中夜霄汉星光沉

　　过武夷约游不果

　　武夷为闽望山余十年三过其下期一游而屡以事阻世传蓬莱方丈去人间不逺顾非有仙风道骨者莫得而至焉是则兹山之灵异予辄将以尘迹混之宜其回峦返嶂却我于风尘之表因赋此诗尚俟后游果于何日
　　扁舟下溪口薄暮烟沉沉羣峰暝色厚九曲寒流深不见幔亭君徒懐笙鹤音云霞结飞梦风雨生平林半生慕山名十年阻登临长悬紫宫恋未遂沧溟心岂伊真仙源避我岩迹侵回桡发长啸起坐鸣吾琴

　　宿分水闗

　　凌晨起刍秣驱马白云间倒窥猿鹤岑薄暮宿层闗闗门闭古色落日鸣哀湍我行倦前征憩息天风寒下临羣壑阴仰视星宇寛揽衣不成寐脱劔膝上弹剑歌有余情岂为行路难

　　题吴山伍子胥庙

　　朝驱下越坂夕饮当吴门停车访古迹霭霭林烟昏青山海上来势若游龙奔星临斗牛域气与东南吞九折排怒涛壮哉天地根落日见海色长风卷浮云山椒戴遗祠兴废今犹存残香吊水客倒树哀清猿我来久沉抱重此英烈魂吁嗟属镂锋冥尔国士存峨峨姑苏台榛棘晓露繁深居麋鹿游此事谁能论因之毛发竖落叶秋纷纷

　　登金山寺江

　　近海势斗中流孤岛分化城若浮出钟棾空中闻真僧何方来于兹巢白云鱼龙虎法界日月栖山门而我泛梗踪偶因涤嚣纷真源杳莫测积气长氤氲一洒甘露言便觉苏焦焚栖身恍圆镜永絶诸漏音

　　发龙江和同官王洪之作时使节之长沙

　　朝发龙河津驾言适南楚顾兹念王程临流不遑处是时长风来遥空霁疎雨羣山坐灭没千里但延伫岂不懐友生幸此息辛苦归命谅有期毋为惜乖阻

　　舟中望匡庐

　　兹山东南美植立云霞中九迭萦秀色万古青茸茸我懐志灵竒絓帆喜相逢林端望飞瀑天际数云峰香炉紫烟灭玉镜澄湖空飞醉落巾袖毛发梳天风顾此逐行役无由访仙踪长咏逺公传坐忆东林钟

　　登黄鹤楼

　　迢迢江上楼飞构梯层穹黄鹤何年来结巢白云中仙人整羽葢一徃无遗踪瑶笙紫河车潇洒余天风至今启重闗呵守虎豹雄雕檐敞白日阑槛标晴虹我因驻旄节登攀兴何穷神行万物表目送双飞鸿依依烟际帆逺落三湘东霜清楚天碧树尽荆门空长辞愧祢生髙兴懐庾公落日下楼去烟水青蒙蒙

　　望衡岳

　　絓席湘水上始观祝融峯何人奠炎服植此金芙蓉下窥俯南极仰攀接层穹昻昻五峰尊同立元气中阴晴变气候众壑应寡同縁萝石磊磊喷壑泉蒙蒙遥洒洞庭雪五月飞凉风伊昔礼明禋望秩犹三公灵湫出云雨有祷无不通离明舞朱雀星纪専化工而我契冥漠览眺殊未穷火黎记昔冢圮剥今无踪营丘秘真图孤魂竟谁从浮云鸟道没白日长天空惟应吊虞舜一啸苍梧东

　　游浯溪録呈陈司马及同登诸公

　　客舟晓探竒兴落浯水上搴萝豁逺目所志穷异状是时天宇晴物象自清旷烟开楚山断千里弥一望遐延极览眺近厯饱搜访层崕划中开峭壁摩万丈颜公英烈姿元叟士林仗文辞金石奏字画蛟龙壮伊余抗尘容所志在清赏孤云寄微踪独鹤引空杖岂无千载懐亦有髙山仰同游二三侣相与情颇畅芳兰荐山庖林瀑洒竹帐醉挥紫霞觞乱落白云唱归舟漫容与潭月吐云嶂幽兴任时违心远觉神王但云谐斯游何以答清贶

　　全州道中【夹道松栢千株前守章复所植】

　　全南走百里碧涧縁幽岑跻险屡得胜旷望清烦襟道傍菀菀松谁氏甘棠阴闻有章大夫昔年兹抚临政循俗云变世逺泽尚深顾兹千植繁蓊沃犹至今天长日色薄风静云满林我行念徒侣苦被名迹侵畏影且息荫避喧聊洗心据床久兀傲思奏丘中琴知音何寥哉猿鹤空哀吟

　　南海登粤王台

　　载酒豁清眺啸歌粤台巅粤台久寂寞海色空苍然荒城南斗外碧草春风前云木隠暝色落日哀啼鹃缅懐全盛日万里恢疆躔疏封赤社大列雉南溟専兹台一何髙俯视如控弦运化神物改代徃陵谷迁千金买辩士古瓦空寒烟惟有山僧来此地开梵筵讽呗发深夜钟鼔罗诸天观物理则如倐徃犹千年谁将岘山泪为洒南云边

　　南海郡庠宴集书赠董郡愽

　　髙堂辍弦诵秩秩敷宾筵朋来何雍容对此方穆然劝酢礼有加陟降容无偏芳兰发中座品物罗庶笾是时海雨至须臾遍南天夏日如凉秋清风洒轩悬酣情久已畅秉徳良益虔用言赋兹什以代伐木篇

　　龙州道中

　　微生易为役逺节恒自持夙兴戒前征万里投南陲迢迢古龙州山猺杂羣夷浮云翳两曜众壑昏阴扉由兹望明都尚隔天一涯淹留暂停骑促刺心不怡所媿子桑户中林人见稀

　　交趾赠节镇黄司空

　　补衮美周甫分岳咨尧牧晤言懐古人于兹缅芳躅圭璋信伟器麟鳯岂凡族天南一星明万里忻共瞩朅来炎海滨莫拓古舆服懐柔心为勤抚驭令尤肃政淳回浇漓仁逺起颓伏鲸涛安中流鸟语变华俗顿令天地春浩荡被阴谷伊余慕光华幸此近膏沃众中覩节钺丰采朗如玉天狼昼已堕神珠夜当复愿言歌德音吉颂愧清穆

　　交州病中喜林伯正大参归

　　孤馆抱余瘵殊方积沉忧况兹风雨交薄暮来飕飕中夜梦九迁上国魂独游岂无同心人旷望阻林丘驱驰王事勤未得休戈矛旦坐念暌违此会良悠悠忽闻拥前髦载见回轻辀欣遂懐如开晤言疾徐瘳须臾笳鼓悲耿耿星汉流余情寄长劔激烈何能休

　　出鸡陵闗

　　手麾白羽箑凌晨出夷闗夷闗春始开行旅多欢颜笑掬青涧流为洗瘴疠残浮云引征佩共结轻阴还前登忘险疲慿髙眺林峦却忆征南暮溟蒙海雾间

　　宿乌岩滩

　　扁舟宿层滩滩涨夜来雨飘飖逺客情寂厯榜人语登途畏虎迹突濑逢鳄怒东山尚沉冥推篷几延伫

　　苍梧道中

　　驱车九疑道独鸟东南飞看山不觉逺秋云生我衣深谷走羣籁半岑明夕晖中林有兰茝薄暮空芳菲

　　道上观别者

　　完山有鸣鸟其声一何哀死别徒已矣生离当告谁圣人出应期玉烛耀九垓三殇无怨苛四表罔不谐尔行独何之万里触炎埃五岭表异服更邈天一涯毒蜧■〈口替〉人肌瘴露冐草莱荷戈方前驰夙夜敢怠哉去去逐行侣悠悠念中懐心存长相思身没沦死灰愿同六月志倚轮为徘徊落日云始暝长啸悲风来

　　曲江谒张文献祠

　　停舟曲江浒愿言谒遗祠岩岩始兴公遗泽芬在斯堂倾风雨萃碑断苔藓滋芳春奠行旅落日归文狸唐宫昔全盛衡鉴方独持弼谐展嘉猷谠论非诡随雝雝朝阳鳯粲粲补衮丝侧闻卧病后九庙烟尘飞渔阳突骑来中华混羣夷信知砥柱功用舎同安危昭陵铁马空仙李祚久移维余兰菊存千秋恒若兹我来荐微诚再拜当前墀顾瞻庙貌间风度犹可希武溪何淫淫蓉峰亦巍巍只今相业隆孰与前修期临风一长叹山雨来霏霏

　　过清逺峡

　　两山夹飞流曲折始东走排空殷崩雷出峡去愈骤商人数畏津渔子骇奔溜回澜乍窥渊迸濑乱泄窦上当羣石争下及众川潄势齐龙门险雄长碣石右惜哉神禹功奠画逺莫究遂令五岭南别与万灵斗我行一停舟适值风雨候崩腾心为徨滉瀁目已瞀篙师戒前征薄暮不敢逗开蓬讶惊湍宛若羣鹭簉乃知造化神兹寔亘宇宙三复忠信言呼酒聊独侑

　　过道源书院谒濓溪祠

　　百家骋异说圣道汨其真运极理必反光岳生斯人手探阖辟枢示我动静根絶绪既有授再见宣人文二贤韡华萼中州仪鳯麟遂开濓洛流逺接洙泗津大哉作圣功迭迭光后尘我昔披图书玩读忘苦辛微言冀可会弱质惭弗振况经讲道邦仰止希先民其如覩光霁众草闲庭春晨兴策我马迟暮膏吾轮逸轨尚可驾敢云替斯勤

　　舟移豫章髙士亭址下寄新喻文学潘时彦

　　云水极杳霭一棹东南归青林相掩映白鸟烟中飞新蒲乍隠舟漫流侵夕矶偶寻髙士宅忽怅故人违揺曳鸣玉琴谁云出处非明发引前望五老收阴霏

　　送林大全赴天台县幕

　　枳棘宿鸾鳯百里淹骅骝郎官古犹薄况秉帷幄筹君如红莲花艶色闲且幽芳馨当自扬岂值浊水流纫兰世方敦服艾众所羞匪无太华仙置尔玉井头去去但自保毋以増烦忧

　　幽中送张用刚还晋安

　　海水天际落北风卷蓬根愁烟结逺思薄暮空纷纷京洛子不留驱车出都门离筵枫叶下客路逺声闻借问此日还何时鸥鹭羣舟移九曲棹树隠重闗云笑我鸾鹤姿久闭樊笼春烟霞有归梦为尔飞吟魂

　　○七言古诗

　　前有尊酒行

　　前有尊酒我为君寿有瑟在筵有螯在手青年既阻白发被首于今不乐古人奚有自昔有言俟河之清人寿几何云胡不醉起舞傞傞侧弁以俄弗鼓缶而歌恐大耋之蹉跎秋露如玉下被庭緑良夜未央胡不秉烛东陵死利西山死名庄周放达禹稷躬畊吾诚何暇以论此前有尊酒君须倾

　　长歌行

　　有泪莫泣鲛人珠有足莫献荆山玉赤心徒使按劔猜至宝翻令笑鱼目千金蹈海称达人五噫出闗西去秦负刍不复遇知已空歌白石南山春楚卿弃相复何有于陵甘作灌园叟杂县偶集鲁东门惆怅胡能事杯酒长风萧骚百草残长铗悲歌涕汍澜金台骏骨久已化瑶水风波不可攀畏途羊肠能折轴缄书为谢云间鹄海上三花久负期醉归漫托平原宿

　　将进酒

　　故人手持金屈巵进酒与君君莫辞仲孺不援同产服孟公肯顾尚书期当歌激风和结楚吴姫白苎莫停舞黄河东走不复回白日经天岂能驻田文昔日盛经过朝酣暮乐艶绮罗髙台已倾曲池废祇今谁听雍门歌我有一曲侧君耳世事悠悠毎如此子云浪作投阁人贾生空吊湘江水春风南园花满枝莫待秋风揺落时东山笑起徒为尔乗时莫负髙阳池

　　古别离

　　将军嫖姚北伐时汉兵五道同出师使者三河募豪杰材官半是幽并儿鴈门燕郊一丈雪交河蹴踏层氷裂鸟斾遥翻青海云蛇弓乱射阴山月青海阴山若个边芳闺桃李为谁妍三年玉筯频啼处万里金钲尚未旋机中锦字织成久漫诉相思别离后鸳被春来夜梦多龙沙秋尽寒川走飞书昨夜入咸阳诏更征兵屯朔方苦战匈奴围未解鐡衣着尽边庭霜边庭风霜那可度望断关山不知处衣冠讵惜鸾帯賖楼髙枉盼鸿音暮自古封侯燕颔身肯思中妇鳯楼尘但令疏勒风烟扫丼作阳台云雨人

　　怨歌行

　　弦奏钧天素娥之宝瑟醉倾紫霞碧海之琼杯宿居七采流苏之锦帐坐我九成白玉之髙台台髙帐暖春云薄金缕轻身掌中托结成比翼天上期不羡连枝世间乐岁岁年年乐未涯鸦黄粉白淡相宜巻衣羞比秦王女抱衾肯赋宵征诗参差双鳯裁筠管谁信韶华有凋换魏园未泣龙阳鱼汉宫忍听长门雁长门萧萧秋影稀粉屏珠缀流萤飞苔生舞席尘蒙镜空傍闲阶寻履綦宛宛青阳日将暮惆怅君恩弃中路妾心如月君不知斜倚云和双泪埀

　　行路难

　　倚劔且勿叹听我行路难世途反复多波澜焦原九折未为艰君不见汉謡斗粟歌未阑长门一夕秋草残骨肉之恩尚如此何况他人方寸间又不见綘侯身荣应繋狱贾生终对长沙鵩功成更觉小吏尊才髙寜避明时逐所以赤松子逺赴中林期谁能吴江上见笑鸱夷皮骊龙有珠在沧海劝君逆鳞勿婴之子推介山下屈原湘江湄当时枘凿自不量至今憔悴令人悲行路难难为言沧海一棹且归去长安大道横青天

　　少年行

　　千金换宝剑短发鬘长缨银鞍照紫燕飒沓洛阳城洛阳城中足年少陌上相逢开口笑按铗长歌猛虎词弯弓直上呼鹰道归来买笑何所驩白日拥掷夜未阑百觞毎共孙宾醉一饭羞从漂毋餐吴姫二八小埀手短笛横吹折杨桞一曲临风意气生珊瑚撃碎乱从横春来秋去只如此五侯七贵为知己却笑侯嬴空抱闗白首夷门不暂闲

　　短歌行

　　东风吹花堕锦筵杨桞半亸青楼烟主人自为鸲鹆舞小妓更奏鸳鸯弦当杯入手君不醉落日已在西山巅短歌一拍心茫然请看明镜髙台上何须白髪悲芳年

　　逺游曲

　　蟭螟栖蟁睫鲲鹏运天渊看来小大各有适人生出处同所然苏秦未佩六国印一身落魄谁相问相如去蜀谒武皇髙车四马生辉光以兹感慨慕昔人起秣吾车膏吾轮出门仰天发长笑宁辞断梗随风尘朝趋枫陛谒明主夕掌兰台作贵臣自谓半生有竒遇从闲因献甘泉赋雕虫小技何足夸白日天光屡回顾朝回勅赐飞龙驹玉勒光辉骄道隅雕筵象几进绮食不但醉饱同侏儒君不见汉家主父宁久贫买臣无复恒负薪当时妻子笑相薄一朝四海来相亲闵生寂寞困藜莠荣期憔悴蒙埃尘请君试听逺游曲何必长为■〈亩犬〉畆民

　　塞下曲

　　君不见鴈门九月风如刀筋强蹄健腾天骄边庭列障走烽燧旄头夜出天山髙阴碛茫茫走千里刁斗声沉塞云紫重围未破杀气昏万众同呼士心死起看壮士皆裹创援桴鼔之气益张三军奋迅一敌万战龙血染天为黄自此匈奴知姓字汉家尽雪穹庐耻可怜白首未封侯一片雄心向谁是

　　君马黄

　　君马黄我马白二马同嘶出南陌南陌东阡夹浊桥马行平地似青霄羁金络月人皆羡振玉鸣珂意自骄朝出相随暮相逐可怜人马皆如玉如何与君生别离君马东行我马西欲知后夜长鸣处羞对驽骀一万蹄

　　长相思

　　长相思乃在瀛洲之上碧海之涯阆风蓬壶相蔽亏琅玕碧草何离离安期偓佺空有期五龙起舞鸑鷟随祥风化日同熙怡碧桃红杏春满枝鸾骖鹤驭同遨嬉我独何为困羁离弱水三万不可飞长相思心为悲

　　醉歌行畣郑五迪

　　人生三十古所立嗟余落拓竟何有眼中万事皆等闲帐下一经空自守扬雄寂寞人皆羡长卿憔悴谁相偶五陵西上事已非百粤南归岁应久侯门无分曳长裾别墅闲来闭虚牖感懐徒使壮士悲托交何处论新旧与君一见即倾倒握手相驩情颇厚意气能凌豪士前风流肯落当时后毎于结客散黄金纵令负郭无百畆白社吟来落木秋青山醉倒芳尊酒知己终怜水上萍年光暗掷门前桞惟有长歌一片心此日赠君君识否

　　纨扇歌赠别张秀才

　　手把白纨扇赠君表深情诸君试挥扬座上仁风生纨扇团团似明月不比君心圆复缺聊将霜雪比贞素那谓炎凉有离别念尔相携似故人氷壶玉树宛相亲草圣从经内史笔西风漫障元规尘忆当长信深幽地曽对佳人掩双泪此日临岐一送君莫学秋来便相弃

　　赠吴六

　　少年结客游五陵布衣落魄喜谈兵是时氐羌杀主将边庭一夕烟尘生当筵意气许君死饮血报仇为知己一生猿臂挽两弧三尺鱼肠走千里穷秋絶漠羽书飞轻身陷阵解重围眼看旄头闗塞落手持雠首辕门归帐下三杯跃紫燕众中万岁瞻白衣功成幕府失姓字扁舟归钓沧江湄尔来时平复何有万事磋跎付杯酒昔年莲锷吐星铓今日茅茨闭虚牖大夫感激惊心魂平原食客有谁存临风夜夜吊孤月长歌撃筑声俱吞闲来遇我何所为未言徃事先凄其鬓毛零落已如此心迹悠悠谁复知

　　送陈熚

　　池上百草緑春城黄鸟吟玉壶清酒与君别青山去后空云林问君此行何慷慨一啸扬眉起沧海须使功名及早成莫教緑鬓流年改拂劔酣歌四座倾共看仙籍快登瀛上林奏赋久相待宣室求贤方未宁纵醉临岐不知晚落渚萧萧送归鴈别路云程两地分目极烟江去帆逺

　　寄答黄伯亨

　　我马从东来君车正西去有似风吹海上云天际无心忽相遇与君相遇即相知沥胆输肝无复疑虞卿岂顾双白璧平原轻掷二美姬狂歌一斗酒共醉六屏月拂曙登古台慷慨与君别君行五岭南我阻三山道何处我思君天涯但芳草昨朝鸿鴈下烟江衔得君书置我前开缄拂冰雪千里情洒然念昔与君多意气相期岂作桃李妍鬷生立堂下叔向知其贤袁弘发朗咏谢公遂回舡丈夫一语茍有合何必结交穷岁年我有古干将锈涩久弃捐宁甘困泥滓耻为儿女怜君有长歌向余冩我将古调为君宣月明洞口鸣风泉清商一曲付哀弦云山麋鹿可为侣纷纷薄俗何其偏

　　赠李道士

　　大朴已散玄风浇函闗紫气腾赤霄迩来蓬壶几清浅孙枝秀出何飘飘君从胡来载云轺仙裾揺曳凌晨朝紫皇天上吹碧箫左揖羡门右松乔东祈若华寿西母麻姑緑鬓颜未凋有时驭列缺携招揺俯降昆吾丘饮我长生瓢霓为铃兮风为马白日羽翰何翛翛吾将挈日月以观乎无始与夫子兮游遨

　　西亭夜送林六敏还山

　　今夜西亭月秋风梧叶凉故人发孤兴别梦遶林塘浮世相逢心草草羡君拂衣一何早百畆风泉绕桂枝归去南山迹如扫南山松桂北山云饮涧穿云麋鹿羣牕间明月但髙枕洞口飞泉长对门知君自是悠悠者何须叩角歌长夜郑谷年来秋草稀鹿门谁伴白云归君行好觅赤松子余亦将纫薜荔衣

　　送吴生赴闽中

　　吴生落魄志不羁世上悠悠那复知长希一代贤豪士不学千金游侠儿三十穷经坐环堵四壁萧条但榛莽客路偏惊季子裘故人谁荐扬雄赋酣歌击筑不堪闻中宵起舞思纷纷功名且付杯中酒富贵从轻天上云平生髙懐有如此青眼论交见生死俗流未足论升沉丈夫应须有知己兹行逺游何时还西窥太华浮云间也知局促蓬蒿底终然莫掩冲霄翰

　　宿桃溪方翁家赠别

　　清溪一带縁桃花春来水上流胡麻东风寻源泛瑶棹云中逺见山人家于兹水木相含景袅袅松杉乱天影少焉林壑众籁鸣巾舄飞来片云冷二三老翁住东陂薜衣霜雪埀两眉自言入山岁已久不知人世今何时传闻有客惊还喜共荐清泉饭松子烟林雾筱不逢人碧草苔花应满地问余何事在尘间那似山中日月闲涧户聊同鱼鸟醉石床常伴云霞眠乍逢灵境真堪悦区縁未谢还成别别后重来定几时梦绕溪边緑萝月

　　题深溪草堂

　　草堂住在深溪里四面牕开玩清泚空翠长浮半壁阴凉颷时傍虚帘起云收月堕吟幌明雨过苔侵钓矶紫心闲野鸟自忘机客至谈玄聊隠几髙情澹荡付琴尊有时落魄不冠履已知人境得蓬丘恍若渔舟问桃水沧洲有约在投竿白首何心懐帝里祗今方怜世态薄逢君况值丘壑美荷衣蕙带或可纫也向溪头拾芳芷

　　听琴歌送方氏逸民归天台

　　峄阳孤桐节风雨月中双鳯幽修语一辞爨下登髙堂徽向黄金思何苦初弹一曲南风生端拱埀衣虞舜庭悄然再鼓神欲徃美人颀而结遐想须臾改调弦乱鸣引宫刻角流新声泛如阳春激白雪淡如緑水涵秋清羡君操成有如此十指游心在千古户外翩翩鸾鹤翔松下傞傞鬼神舞世间筝■〈遂〉徒纷纷可怜此调谁能闻江湖寥寥少知己抱归独卧空山云

　　送友还劔上

　　手把一尊酒送君白下门秋风官道傍落叶何纷纷念我辞家久为客京华一日几人别兹晨慷慨复送君令人却忆故山云君家旧在剑溪上门外双峰宛相向云屏九曲倚醉过青山别后近如何君行漫浪不须久旧业荒凉风雨后会予得买南山航萝径苔矶一相候

　　赋得郎官湖送萧长史

　　郎官不见今已久平湖谁泛郎官酒芳尊空负东园花落日长悬汉城柳送君扁舟湖上过荆云郢树胜槩多槩风十里留孤棹细雨三湘送晚波谪仙祠古何寥寞郎官佳句谁继作羡君雅调希昔贤湖中早望寄来篇

　　赋得钓龙台送友人还闽

　　九原鹿迹何茫茫五星东井熙炎光无诸功成裂汉土组练三千还故乡当时筑台青冥中闲来埀钓沧江龙屠龙技成去不返至今百粤山河空台外苍山落平楚台下江流自今古野水荒烟古戍寒落日精灵尚来去过客慿髙眺逺鸿可怜何处听歌锺愁云偏结谢端渚海月长悬薛老峰故人旧隠螺江侧曽共吟秋吊陈迹此日南归兴不穷别后登台好相忆

　　剑潭歌送董大令还晋江

　　两山何来势峥嵘山下碧潭秋水清昔人宝剑化神物至今白日风雷争送君南行感畴昔秋深拥棹蛟龙窟醉起登舻牛斗烂夜凉击汰精灵出千里寒流赴海深宦游同到海天溟明朝霄汉还相会未必牛刀叹陆沉

　　赋得龙江送萧御史

　　君不见龙江水流东到海天堑由来知几代三月春潮绕帝城喷雪鸣涛走澎湃徃事流残落照中六朝遗迹恨无穷清时不用限南北万国梯航此日通烟开目极澄波渺海门一点孤帆小势吞九派落云间雄浸三山出天表江上潮来一送君中流宛见绣衣新青年好遂澄清志莫羡当时撃楫人

　　送陈将军还镇三河

　　紫髯将军身七尺早拜金吾未三十臂挽雕弧二石强腰横宝剑千人敌曽随骠骑过祁连论赏平蕃功最先直向交河驰羽檄肯教烽燧照甘泉名髙飞将传异域气凌属国雄燕然百年思刷会稽耻万里曽屯充国田迩来移镇三河久马上黄金埀紫绶偏禆皆为六郡英贤豪不数云中守平原草色猎骑还鴈门雪尽春归后逻静无传紫塞烟客来但醉芳尊酒良时跃马独朝天阙下相逢思蔼然久知公子能虚左苦忆将军恒在边锦帯红缨士如虎明日都门仍出祖节钺翩翩不见君惟见云台天尺五

　　送杨世显还温陵兼寄胡郡守童将军

　　八月江南鸿雁翔蒹葭夕露凝如霜典衣沽酒不成醉游子此时思故乡故乡别来在何许秋风吹落桐花树归梦长悬岭峤云客衣久翳秦淮雨以兹慷慨赋式微都门祖帐送斜晖舟从扬子江头发路指严陵滩下归壶公片月生沧海紫帽岚光拂翠微温陵太守兰台客徃日词林见颜色虎头将军悬辘轳金尊为尔酒剰沽到时相见即倾倒为我问讯今何如

　　赠辽阳僧慧峰

　　上人出家絶世縁少小入山今几年悟得真空无住着手探浊海神珠圆草衣百结幽岩里昼拾松花饮泉水野性无心狎涧麋大法时谭听山鬼辽海苍苍接逺天居人渔猎厌腥膻山中有僧谁解识长日安禅祇晏眠此生自笑机縁薄欲接微言解羣缚昨夜中峰礼白云唯见诸天宝花落

　　古剑行赠周辰

　　杀气贯斗牛精光何陆离风胡不可遇千载令人悲忆昔干将初铸日五夜龙池飞霹雳秋水芒寒鸊鹈膏虹光锷吐莲花质当年曽闻易水歌荆卿不济当如何从来相随赤帝子飒飒秋郊泣嫠鬼乃知神物用有时风云变化谁能知祗今萧条镡水上白日徃徃蛟龙飞侠客相看魂欲死一片雄心许知己别来夜夜匣里鸣忆君清泪如铅水为君摩挲君试看剑歌有曲君莫弹从来烈士皆如此茫茫万古悲风寒

　　驺虞歌

　　玉壶漏咽铜龙晓香暖蓬莱百花绕阊阖平临宝仗催千官跪进驺虞表庆世驺虞此日生普天率土颂升平般般文采乐君囿济济威仪叶圣征周诗自昔歌忠厚此物由来世稀有五龙八骏讵能追紫鳯祥麟本同友南薫方理朱丝弦莵昌悬精光丽天瑶编彩毫瑞青史吁嗟驺虞古无比

　　东湖春意图为樵门李姚生题

　　鸳鸯湖上春风软栁丝无力桃痕浅暖烟笼碧水如云纎纎细草苔香满满楼罨画大堤傍罗绮晴娇緑锦乡氷弦玉柱新调吕半蹙双蛾倚淡妆鸂鶒双双点晴雾百劳东飞燕西去紫泥谁染天上春云缄留得相思句日暮相思枉断肠緑波千里共悠扬龟甲屏风花梦晓一抺修蛾镜中小

　　王芾家咏梅花灯

　　并娥剪素镂秋水兰焰传春破瑶蕋粉屏射蜡揺珠光的厯氷魂广寒里严城画角声咿咿羲驭渐轧搏桑枝芳心暗逐烟烬落玉鳬咮冷沉烟薄

　　紫芝山房歌为郑尚书赋

　　我昔慕幽赏山水纵竒观朝挥海客棹暮宿山霞闗武夷羣峰白云端幔亭玉女非人间层峦叠嶂去何极空际轩翥如腾鸾双溪夹出绕明镜百歩九折鸣飞湍就中紫芝一峰峭恍惚溪上凝烟鬟深林瑶草昼可拾山人笙鹤无时闲紫芝之山不可攀须知圣世非商颜祇应吐祥产竒瑞煌煌三秀被林峦何人卜居此山下康成子孙世文雅朶朶芙蓉镜底青淙淙瀑布屏间泻山寂寂兮山房幽兰膏烟帐夜埋头经史纵横一万巻天地上下三千秋闲寻方外屐笑掬磵底流采芳结瑶佩濯足歌逺游苍生海内望安石谢公不得东山留一朝束书谢丘壑啸咤风雷起寥廓石床松月为谁明清夜徒闻吊猿鹤南宫作赋安足竒大廷对策禆衮衣才髙万乗屡回顾承明出入生光辉玉騘曽锡天间骑节钺重烦大藩寄小吏兰台识马周居人渤海懐龚遂胜槩相看无处无烟萝不似故园居瞻云几动亲闱念归思空因托鲤鱼尔来中朝属耆旧廊庙端严亸章绶廷尉人传天下平秩宗名在当时右当时之名信可称回望故山山更青晋公緑野久寂寞白傅匡庐未足荣秖今八荒歌太平三台位列中天明功成早晚拂衣去仙舟九曲能相迎此时君当倒却建溪緑我亦为君歌一曲何必相携茹紫芝四海清风缅髙躅

　　双桂堂为彭进士汝器赋

　　君家庭前双桂枝翠芳金粟枝离离尘世岂同凡木比云间自有天香吹人言此种蟾宫得曽映清光满仙陌移植君家今几年日日开帘玩芳色请看双桂共青青五桞三槐漫独荣月中鸾鳯交加影风里虬龙答和声更爱君家好兄弟早歳香名折仙桂君不见庭前此树根不移直上凌云日相对

　　薜萝山房歌为新宁王锡赋

　　陶公栁庄萧索久蒋生竹径开何有何似君家隠处偏开门萝薜向人悬萝薜苍苍送晚凉萦烟络月绕林塘鸟啼宻叶笼书愰客去飞花满石床寒侵细蔓秋仍薄饮覆春泉香濯濯夜深惟恐蛟龙争幽处无论鬼神托我忆山房昔访君繁烟袅袅更纷纷别后山衣梦中冷何日重纫萝薜云林间泉石题名久涧畔莓苔藉醉频缄藤为报故人意瑶琴一曲山房春

　　凌歊台懐古台在黄山巅宋太祖离宫

　　朝发石头渚暮宿黄山道携酒眺古台离离但烟草忆昔兹台何壮哉宋祖离宫台上开台前宝树入层汉台下炎歊隘九垓楚山望尽蜀山出雄跨全吴势凌突欲吞铜雀俯中原不数黄金贵竒骨三千歌舞宿云端公子王孙徃复还秦闗捷书不再返鼎湖飞龙谁复攀繁华一旦乃如此寂寂荒台秋色里徃事徒悲禾黍场残碑半堕沧江水沧江水流去不回空陵刼火变寒灰欲将霸业问行客黄山落日清■〈犭员〉哀

　　苍梧与邹郎中别

　　五两絓飞雨夜宿苍梧阴苍梧烟水正愁絶江上谁歌离别吟与尔别离何草草百壶且尽开懐抱霜鲙红鳞入座鲜锦荔堆盘出林早醉起长歌一慨然客中况是客中怜明朝海上能相忆只有青天片月悬

　　藤江别思为徐枝文题

　　秋风泛鹢凌寒渚绕座鸣鹍促飞雨羽觞争劝不须停醉发苍梧下湓浦三年綘帐淑青衿此日临岐识尔心为问藤江汪汪水别意与之谁浅深

　　虚舟集巻三

　　●钦定四库全书

　　虚舟集巻四

　　（明）王偁 撰

　　○五言排律

　　山居约马自牧同隠

　　卜筑逺嚣尘松泉落涧滨山云常共醉海月不羞贫看竹琴留客寻芝鹿傍人露巾裁落芰野饭荐香芹树变啼园鸟溪游纵壑鳞蕙床眠薄暝桂酒赏芳春入社髙僧共寻山短屐频市城能扫迹迟尔结为邻

　　夏日同吕民部宴台山阁书赠邑令沈丙

　　林吹遶横塘山亭挹众芳琴尊延胜引环佩集仙郎髙咏挥琼麈飞泉激羽觞葛轻衣入暑玉冷簟浮湘鳯渺辞丹掖鸾缄贮缥囊羣峰屏遍列一水镜牵长宝瑟频调柱清歌逈绕梁涧花开互对山鸟下成行已判征仙事还疑到醉乡染尘惭汨没毕景恣徜徉桂域流初魄松梢促晚凉幽期殊未已书此报河阳

　　赠童将军

　　圣德埀文统开疆仗武臣熊罴偏兆渭崧岳再生申控节三边静讴歌万国春策勲来汗马剖劵寄雄闉何处推名阀淮阳识异人起家龙劔旧锡命虎符新略地功名在専城宠渥臻朔方推邓禹南土戴曹彬事业谁能拟贤郎更絶伦鳯毛看鸑鷟骥种得麒麟勇略仍无匹雄韬动有神声名传此日光彩擅常陈阃外今无事边陲早控尘辘轳闲夜月睥睨倚秋旻国士延毛遂华筵召郄诜五羊流美颂百粤仰深仁自笑飘蓬客难同入幕宾辕门叨接猛斗篆未夸秦王粲登楼处相如作赋晨不因知己恋谁作浪游身伏枥心犹壮挛鞲气未驯素书如可试黄石旧为邻

　　宝珠兰若

　　万花明晚嶂一径霭天香问法逢龙胜寻山到鴈堂梵轮标月相石镜让珠光野兴看云逸松泉卷幔凉洗心依觉苑作礼面空王初地超凡品泠然万虑忘

　　蒋山法会瑞应诗应制作

　　宝地奉金仙璇宫启梵筵真僧腾异域开士唱三縁说法云成盖谈经花雨天祥光凝彩绚甘露泻珠圆天乐慿虚下神灯彻夜悬胜因济妙筏觉路指迷川秪树春光溢灵山会俨然愿兹宏至化皇运共千年

　　白鹿应制

　　乐囿歌周室呈祥出汉圻神胚金毓秀瑞采玉为姿顾兎宁堪匹祥乌未足竒露毛偏濯濯霜角自离离漫点苍崖雪曽衔紫岭芝来依琪苑静驯傍玉阶宜海峤遗仙迹穷荒贡赤墀何如昭景贶重覩圣明时

　　送人戍边

　　玉勒浮云骑雕鞬明月弓日边辞帝辇天际逐沙蓬百战兵符动三门将略雄戈矛明积雪旌斾迭髙风朔漠穷阴外幽闗落照中壮懐何以赠剑气欲吹虹

　　挽林思和校文

　　冠冕长林后诗书百粤尊九侯传世泽双阙表名门学海文风盛黉宫教雨存朋簪方济济逝水竟沄沄寂寞余诗社飘零散酒樽琴书徒尔恨钟鼎更谁论夜月看归鹤秋猿伴旅魂园林荒竹树风雨败兰荪走讣惊千里悲歌向九原犹疑骑列宿箕尾不堪扪

　　题天台梁氏聚青山房

　　絶巘邻沧岛中峰接上台林间别阜出窓外聚青来选胜宜招隠栖幽异凿坯白云华顶鹤瀑布石屏雷羽客停鸾吹仙人共酒杯烟霞林鹿伴冠盖岭猿猜自笑羁尘内何由避俗媒慿题紫芝曲寄谢赤城隈

　　题嘉禾杨郡守緑野亭

　　南藩开别邸五马驻仙軿地接三吴壮山连百粤青簪缨延上客诗酒聚文星妬舞花当户传歌鸟近屏园丁供核篚野老献茶经架展黄封轴门题墨客铭白云随卷幔华月似窥棂雅趣林泉洽幽懐海岳冥徐生髙士宅扬子草玄亭未足同风调徒应袭露萤须知颍川政鸣鳯下郊垧

　　呈陈司马

　　大将分雄阃名卿出上台六韬资庙略万里扫炎埃铁骑如云集楼船际晓开月将弓影满霜逐剑锋摧宠赉当阳节人怜定逺材指麾停羽箑谈笑许龙媒铜柱功宁羡金台志不回岂伊専钺斧更尔赖盐梅自笑疲驽甚聊因附骥来未携孙楚策屡接祢衡杯汲引宁忘自吹嘘幸见陪酬恩看玉剑千里动风雷

　　环璧轩为刘佥宪题

　　宪节依南纪开轩得最幽引泉窥蜃胍凿地应龟谋团魄疑初堕轮光讶未収不随方沼合宜傍月江流荷盖侵书幌芹香点客裘漫同瞻泮水非是奠圆丘蒲榖生当异琮璜势欲侔奎文时贯户云汉半藏陬色媚沉珠浦辉聨钓玉洲探源穷妙理观化仰前修映采回轺鹭忘机狎野鸥鉴容堪整佩濯足诧埀钩槛俯花如笑桥成木自樛燕冲飞絮入鱼噞乱萍浮润溥台前栢声谐阼外璆莹深瑕不染光重价难酬才子夸神遇羣公事胜游赋诗偕酌泂载酒拟消愁凉思通规牖清源得上游悬车曽有约挥棹倚髙秋

　　游海珠寺示同游文宪使周佥宪

　　絶岛波心见栖身玉镜中欲观鳌背日还仗鹢楼风客思员壶外云程若木东蜃光晴作雾海气昼成虹僧刹蛟龙护神珠水月通同游多逸侣归棹拟乗空

　　○五言律诗

　　塞上曲

　　飞雪逈千里春来草不生晓辞骠骑幕夜薄左贤营性命酬恩宠心魂恋苦旌谁知麟阁上青简贮芳名

　　其二

　　中夜旄头跃将军逺戍边碛昏旗影暗水滑马蹄穿剑拂秋霜冷弓弯塞月圆直须清大漠万里勒燕然

　　其三

　　代马风云色吴驹霜雪明三边传警候万里事横行拟促阴山骑遥连瀚海兵愿开沙漠北持答泰阶平

　　其四

　　逺戍金微道一上单于台闗门秋色断羌笛夜声哀少妇龙沙梦长安鹤使回祇今青海月流影碧天来

　　陇头水

　　陇底望秦闗萧萧陇水寒照人犹带恨饮马不成湍落日边尘合秋风候骑残谁磨三尺剑直为斩楼兰

　　杨桞枝

　　春光晓渐饶杨桞暗宫桥嫩叶凝愁黛纎枝倦舞腰祗应悲戍■〈遂〉那解绾兰桡更待花如霰红颜为尔凋

　　梅花落

　　青楼叹落梅独起自徘徊带雪粘歌扇因风上镜台晚糚谁更点边角正堪哀望断寻香径依依满緑苔

　　小埀手

　　秦女骋妖娆春风歩翠翘只疑花作脸更讶桞为腰烛暗花钿堕风轻罗带飘自矜纎弱态不羡掌中娇

　　巫山髙

　　巫山不可望望极使人悲树暗啼■〈犭员〉峡云空神女祠秋声留别恨夜月怅佳期欲问髙唐事惟应宋玉知

　　入西山访张隠士

　　两岸喷飞瀑结屋烟萝里山人不冠屦客至同隠几独鹤海上归孤云涧中起凈扫白石床风来堕松子

　　晚归湖上

　　一径惬幽寻悠然世外心不縁流水泛那识落花深潭影澄天镜松声韵素琴前林烟磬发归晚月沉沉

　　偶行山中得清冷泉

　　万籁晓俱寂风泉有逺音偶随清嶂去因到白云深喷薄疑飞雪冷清可照心坐来天影澹一曲韵瑶琴

　　山寺寻僧

　　寻山忆慧能问偈遇真僧竹覆山门雪花藏古殿灯千家供法食一衲絓踈藤不是遗经呪多应悟上乗

　　寻郑道士坐清晖阁

　　吟秋入翠微髙阁坐清晖鸿宝传真诀清斋话息机磵云生野屐山雨拂尘衣自是支离久依方早有归

　　忆陈升

　　京国一为别桥门十载春虀盐朝共饭风雨夜连茵玉树谁先折泉台竟不晨空将知己泪西望洒风尘

　　过董江台懐从范

　　陈君才八斗何谢建安人不折月中桂谁怜泉下身髙台枕流水故业委荒蓁忽听山阳笛凄清满四邻

　　送夏廷简宿怡山兰若

　　别路绕珠林秋来落叶深一灯今夜雨千里故人心已觉空门幻还惊旅况侵坐闻钟鼓曙离思转沉沉

　　陆氏山池

　　淡淡牵银藻娟娟种玉莲谁闻照胆镜中有洗心泉萍散山流影云收月堕天愿随鸥鹭侣薄暮宿寒烟

　　送黄尊师归华山

　　我送金华子西归玉女峰瑶笙飞一鹤宝剑佩双龙人问丹砂诀天清碧涧钟遥知骑白鹿韩众定相逢

　　送人以故将召用

　　秋风大道傍立马尽余觞兴逐孤云逺情随去路长亷颇思赵士汉主忆冯唐莫奏桓伊笛萧条两鬂霜

　　杨秀才幽居

　　杨子幽居处开窓面逺空水喧明镜里云落画屛中卷幔留山月挥弦送晚鸿何人问竒字载酒野桥东

　　白云寺赠僧

　　道林说法处应在白云边宴坐度小刼冥观入大千诸天花雨遍双树慧灯悬何日东林社相期种白莲

　　咏毛女

　　拂黛逃秦苑羞蝉入汉年羽毛滋异药山谷遇真仙夜月思金屋春风潄玉泉折花寿王母嬴女解相怜

　　咏西施

　　浣纱白石上本住越溪滨一入吴王苑遂为倾国人春华娇艶质秋水助精神寄谢东邻女双蛾莫效颦

　　朝退懐南湖草堂寄舎弟及旧社诸游好

　　朝回独掩扉髙卧息尘机春色如怜客飞花故点衣雁行惊别久鹤病忆羣稀何日南湖上春云满棹归

　　题金道士丹室

　　石洞扫烟霞仙坛覆落花人间寻鹤侣天上驻鸾车瑶圃桃成实金盘枣似瓜待予休物累从尔问丹砂

　　立春早朝赐酺答郑编修之作

　　玉厯新颁后千门晓色鲜青云干舜吕和气入尧年髙品初传勅中庖预列筵愧非枚乗侣雨露沐恩偏

　　大祀候跸有成

　　天上开黄道云间落鳯韶侍臣瞻豹尾列从护鸡翘羡锡皇心豫春回瑞霭飘万方沾雨露鼓舞颂轩尧

　　赠羽林翟大

　　十二羽林郎星文暎上苍承恩当列仗走马出长杨夜宿平康里春游侠客场袖中徐匕首万里报君王

　　阁下赠同官王洪

　　王子才无敌冰壶映世稀赋成金韵逺诗夺锦袍归入侍趍丹禁承恩拜琐闱茂陵惭久病因欲解朝衣

　　其二

　　日射黄金阙春回白玉堂地分清切处人在碧云乡彩笔传天语宫袍染露香明朝还献赋迟尔沐恩光

　　寄茅山道士

　　天转招揺近山藏句曲深龙归丹井暗松覆碧坛阴卖药留金诀看云抱玉琴夜来笙鹤下相应歩虚吟

　　和王舜举春日襄阳之作因送之归

　　汉水千年緑襄阳二月时人歌大堤曲春到习家池且纵山公醉宁同叔子悲葛疆今已老归马莫教迟

　　赋得边城雪送行人胡敬使灵武

　　万里炖煌道三春雪未晴送君走马去遥似踏花行度迹迷沙逺临闗讶月明故乡飞鴈絶相送若为情

　　赋得騘马送黄采巡按北京兼寄萧福王选二豸史

　　锦勒玉花騘长鸣向北风已看千里去坐觉万羣空歕玉燕山逺鸣銮蓟水通使君同揽辔早晚奏竒功

　　赠御医蒋彦文

　　昔年游海上晚岁住京华肘秘盘囊诀炉存伏火砂进方亲御扆种药借邻家欲问庐山杏年来几度花

　　挽周员外元

　　早岁擅芳名中年一宦成莺花平日泪烟月故山情落魄嵇中散猖狂阮歩兵可怜埋玉处芳草傍谁生

　　送李校尉致仕还江左

　　雄劔委龙鸣闗河白髪生功成百战后老去一身轻夜月桓伊笛秋风骠骑营燕歌何处冩曲罢有余情

　　送赵友同还华亭时水泛三吴

　　积水渺无际送君江上还九峰何处所迢逓白云间旧业菱荷在秋风鸥鹭闲定知三泖月相见一开颜

　　送人之昆陵

　　兴尽一杯酒相看欲别时孤帆乘吹发一鴈度江迟千古兰陵令秋风季子祠胜游多感慨为尔寄遐思

　　书懐寄友人还建安

　　游乏金张援官无子孟资庖人羞独割尸祝漫相知此夜金陵月明朝琼树枝武夷山水郡相忆在题诗

　　送友游吴适越

　　斗酒兴不浅南游几日回担囊无俗物访古及吴台腰下延陵劔手中张翰杯若逢梅福问相与上天台

　　送平直之沔阳学正

　　楚泽三秋近荆门一望开沔流縁泮入巫树拥屏来共讶平当老谁怜宋玉才鳯歌时有客狂狷待君裁

　　舟中赠司马秀才

　　才子茂陵客何年赋逺游家藏封禅草身着鹔鹴裘未赠王祥剑先同郭泰舟明朝霄汉上一鹗看横秋

　　赠妓

　　白雪调歌曲芳兰托慧心舞回香影乱笑掩黛痕深夜月牵情梦秋鸿觅断音江舟司马泪曽为一沾襟

　　其二

　　竹枝歌送君锦瑟不堪闻欲识芳心恨愁将宝带分碧峰留黛墨秋水学湘裙明日阳台上空瞻一段云

　　分题赋得白樱桃

　　嫩叶雕轻翠新葩倚淡妆鸟来云度影人静月笼香未拟收珠实先应倒玉觞纶巾才欲岸微坠露华凉

　　赋得花影

　　欲拂更纷纷空香寂不闻乱迷芳蝶梦轻护锦苔纹衬月笼书幌因风扬舞裙莫移庭下歩蹴碎一阶云

　　送人之蜀郡守

　　闻道蚕丛国西连汉陇平三年懐紫袖万里慰苍生夜月巴川静秋风锦水清请看霜锷试莫使雪山倾

　　渡扬子江

　　四月惊涛白扁舟发大江不因临絶险那使壮心降天际羣峰碧矶头白马双胜游殊未已聊尔驻麾幢

　　岳阳送同官王洪中书舎人吴均入蜀

　　五月不可触三巴未易行共因严使命同此念王程月下猿声断云中鸟道横明朝相忆处梦绕锦官成

　　严州江上

　　短棹荡江春春风物侯新岸花飞送酒沙鸟近窥人碧树笼青嶂芳洲点緑苹因悲城市里日日醉车尘

　　其二

　　严子投竿处春来载酒过潮声通越近山色入吴多沙际舟如月云边鸟似歌客程随去住那许叹风波

　　西山访李征士夜归

　　山翠云边堕溪声竹外虚寻秋穷谢屐隔水访陶居邻妪供新酝家童剪夜蔬醉归萝荜底残月在襟裾

　　别宗上人

　　孤琴宿白枌一锡喜逢君只为谭锋妙因悲染世氛穷秋灯影靓残月梵声闻明发身无住空山又断云

　　舟中望九华

　　云锦积岧嶤屏风倚碧霄猿声听不尽山翠望还消俗驾何由税仙人不可招夜深理孤棹乗月逐归潮

　　送孤处士归四明

　　闻说四明路迢迢隔剡溪天连沧海阔树拥白云低山忆谢公咏人宜贺监栖送君从此去欲使宦情迷

　　除夕

　　残雪初消夜阳光已报春客懐谁共慰孤烛自相亲寂寞烟霞梦飘飖霄汉身君恩何以报来日岁华新

　　送沙子进赴禄州别驾

　　客舎酒初香都门桞色黄一官仍别驾万里赴炎荒江路猿声早山城榕叶凉逺人劳抚字且勿厌殊方

　　送人令南海

　　二月都门桞那堪绾别离双鳬舞日下匹马到天涯海气沧溟夕山邮瘴雨时惟应南海月千里照相思

　　平乐溪巾

　　一水萦银练乱山攅剑锋谁家孤屿火落日古城钟衰病易为感韶华何处逢平生慕幽寂对此太愁浓

　　五羊城遇张顺论旧有懐

　　匹马到炎荒逢君鬓已苍邑人传左语官树隠殊乡感旧看长剑缄情忆缥囊明朝愁又别天海共茫茫

　　其二

　　握手京华道相看又几年宦情从淡泊乡思共依然沧海浮空逺孤城落日边斗槎如可借同觅阆壶仙

　　邕州

　　五管推名郡双江接上游人家蛮洞晓山雨瘴烟浮逺客谁青眼殊方易白头夜来南极上分野望牵牛

　　舟中懐彭诩

　　逺汉落星稀踈林驿火微已知去国逺况与故人违旅梦惊残叶凉声到客衣何时聨画舫同望楚云归

　　与张从事夜坐幕府有赠

　　亚夫登上将剧孟在军中敌国真堪倚雄姿独数君词锋传电檄剑气动星文戎幕新无事髙谈坐夜分

　　从军乐军中録示诸将

　　为问从军乐东南早罢兵尚资盘石计同醉伏波营宝玦千金换珠缨五采成却惭扬子宅终岁一书生

　　其二

　　秋原草色残千骑拥雕鞍共道从军乐谁歌行路难琱戈挥日落玉剑抉云寒凖拟功成日同归谒禁銮

　　闻总戎破敌有作

　　功成指顾间一剑定诸蛮后骑方踰甸前军已斩闗凶徒应破胆黎庶渐开颜麟阁専相待征旗及早还

　　过梅闗

　　五岭壮炎服兹闗胜独超舄留南斗近剑侍北风遥夜舣商人棹晨经使者轺清时闲柝吏山水自萧条

　　○五言絶句

　　楚调曲

　　君行巫阳道妾住渚宫湄莫恋荆台乐轻抛桃李时

　　纨扇词

　　皎洁浑无染团团孰与裁秋风原不妬四序自相催

　　饮牛潭

　　洗耳在潭下饮牛在潭上白鹭飞复来烟中立相向

　　送人隠松溪

　　送尔松溪上猿声树树闻夜凉弄溪月衣上拂松云

　　寄友人

　　去岁春归日与君成别离今年春又到君尚客天涯

　　秋江渔唱

　　渔舟晚唱来声在秋江水月明曲未终前汀鹭飞起

　　荷露

　　翠盘捧明珠荡漾圆复碎夜来明月中留得蛟人泪

　　题美人扑蝶图

　　为惜韶华去春深出绣帏扑将花底蝶祇为妬双飞

　　从刘礼部折菊花归

　　三径犹未归东篱露华冷折得一枝来萧萧怨秋影

　　望君山

　　风来洞庭白雨歇君山青巴陵明月夜瑶瑟怨湘灵

　　附词一阕【调寄唐多令】

　　湖水接天流君山一点浮倚丹青画出层楼欲吊湘君何处也烟草色满汀洲　把酒记重逰相看渐白头赋青苹谁更悲秋却恋晚峯云外笛沧海意付扁

　　舟虚舟集巻四

　　●钦定四库全书

　　虚舟集巻五

　　（明）王偁 撰

　　○七言律诗

　　登无诸钓龙台懐古

　　髙台逺枕大江流江上云屏宿霭收才子挥毫春作赋商人醉酒晚移舟空潭龙去山河改古殿云寒剑戟愁莫向此中多感慨汉家陵树已千秋

　　留别梅溪诸友

　　凉风才动芰荷衣却忆青山赋独归近别慈亲温省旷乍抛酒伴醉吟稀天边鸿鴈秋云薄水面蒹葮夕鸟飞后夜与君相忆处萧萧萝月掩荆扉

　　新筑草堂成有述

　　买得幽溪絶世尘林间车马到无因茅庐新就堪招隠松菊移来散及邻薄暝鸟归临水树傍崖鹿趂采芝人庙堂岂敢干时用但愿云泉了此身

　　草堂与山僧夜坐自牧马大见过

　　移居深入水南村五桞新栽正对门傍岸春流沿翠筱乱藤栖鸟近黄昏床头折简山人致灯下名香野衲焚童子夜深知客至隔邻呼取醉芳尊

　　春暮同周元郊行宿烟霞道院时约黄生同奕

　　累月看花奈醉吟不知春树变鸣禽偶随芳草同闲屐静拂孤云响素琴尘世闗情人事少松坛期宿夜灯深明朝入洞观棊去未许樵夫得见寻

　　晚至鹤林寺

　　问讯山人指白云数声烟磬隔溪闻竹房灯静知僧梵松院苔深见鹤羣听法夜深山寂寂懒吟衣上月纷纷晓钟又逐尘縁散此地心期孰与论

　　山中送陈生归海上

　　洞口花飞春欲阑玉缸携酒送君还三年厌见天涯月千里归寻海上山壮志功名看髪变浮云世事与心闲要知别后相思意万壑松涛懒闭闗

　　登宿云台

　　一径縁萝到上方宿云台阁树苍苍凭虚目送秋鸿逺向夕窓涵海雨凉童子见人能下拜老僧出定自焚香近来性癖耽禅悦长向空门礼法王

　　寄张员外

　　新年栁色满都城僊掖朝回听早莺日隠层埤残雪在香传别殿晓寒轻瑶池阿母怜方朔汉室公卿羡贾生独笑长卿淹病久茂陵髙卧有余情

　　登古囊山辟友岩和瓢所居士之作因寄黄八粲

　　何处秋吟觅逺公苍苔古道石林东月生双树闻虚籁香绕诸天见化宫万法已超言说外此身多在别离中明朝更冩三生偈去约忘机海上翁

　　中秋与刘大会温陵因寄舎弟

　　相逢斗酒粤江滨客里襟期有故人天上几回今夜月此生空笑百年身且须纵醉清尊倒漫说忧时白髪新却忆鴈行同赏处故山回首一沾巾

　　温陵送刘大还三山

　　江流幔曙入河低一尺鱼笺醉懒题古道菊花秋草里败林莎井露螀啼空林寒影凋芳树逺涧泉声下碧溪客路相逢方絶倒马蹄何事又东西

　　秋日与胡泉州会小山丛竹亭分韵得飞字

　　秋风江上早鸿飞桂树团团影渐稀此日尊前须尽醉古来林下几人归青山乌帽情何恋翠竹黄花愿不违更爱山亭车马散照人萝月自依依

　　客清源赠董别驾

　　清时不逐登坛贵瘴海聊因作郡过细桞营中辞虎竹刺桐花底听弦歌双旌暇日朋簪盍别驾行春雨露多自是清源山水胜日勤车马访烟萝

　　山中黄博士不至因再约以寄之

　　秋风吹落桂花残寂寞淮南赋小山自笑草堂鱼佩冷空将瑶水鹤书还石门萝月谁同醉洞口松枝秖独攀明日角巾能到否呼童竹下扫柴闗

　　春日对酒酬郑公启

　　与君相见即相欢况值芳春感二难尊酒且邀花底醉流年不用镜中看江头草色侵衣袂雨后莺声满石栏世事悠悠祇如此出门何处可弹冠

　　送人归任南海

　　一曲长歌梁甫吟百年人事几浮沉青云北上功名薄白首南还岁月深赠别临岐思解剑归来相忆在鸣琴江头日夜东流水欲识滔滔是此心

　　登九僊山懐林俯因寄

　　雪后空山一棹过新年草色送离歌心知别后登临少福地重来感慨多谷口飞花看薄暝涧门啼鸟掩埀萝知君亦有东山屐归去云林近若何

　　游仰山寺

　　优钵昙花几树开宝坊作礼面如来竹边野衲叅方至龛里神僧入定回鹿女献芝依法苑鴈王衔果绕经台空门且得休尘累何待人间变刼灰

　　崇川寄懋功张秀才

　　百尺滩头一访君碧云秋霭正纷纷故人已叹晨星少此会翻成落叶分逺树孤城江上闭晴空踈鴈醉中闻也知西去宁亲日还有相思寄断云

　　呈芮建安

　　翩翩五马拥朱轓逺驻旌旗岭海间不以専城居虎竹谁当西顾慰天颜讼庭落叶知秋早阶树啼乌见吏闲旦晚颍川先奏捷大廷车剑为君颁

　　与夏少府迪话别登薛老峰

　　新秋客里喜相逢絶顶登临兴不穷逺屿緑波孤岛外乱山黄叶白云中明朝霄汉应谁共别墅琴尊此会同去后重来相忆处短笻吟倚候归鸿

　　同自牧瓢所宿张氏南楼

　　鸟下平芜夕霭収偶携江客宿层楼月明清夜闻鸿鴈窓近天河絓斗牛几杵钟声云外杳千家曙色暝中浮醉来枕藉秋衿薄疑借僊槎觅逺游

　　过旧游有感

　　湿云如醉护轻尘黄蝶东风满四邻新緑只疑锁晚黛落红犹记掩歌唇舞楼春去空残日月榭香飘不见人欲觅棃云僊梦逺坐临芳沼独伤神

　　秋日懐林源前辈

　　载酒行吟野寺秋青山去后与谁游懐人独卧云中岛感兴频登江上楼黄菊久■〈扌弃〉陶令醉白头重抱仲宣愁夜来明月还相照好寄心期到剑州

　　冬日与诸生登天香台书寄王处士

　　拂晓登临上翠台天风吹送逺香来云空碧海三山小腊尽寒梅一树开下界人看尘刼外上方钟断白云隈缑山忽忆吹箫侣为冩鸾缄付鹤回

　　寄自牧时客林王生别馆

　　芙蓉秋水漫鱼矶白石苍苔静掩扉南国懐人成久别茂陵多病有谁依花飞别涧空流水客去髙斋对落晖料得只应贤地主相看未讶故人稀

　　挽石泉蓝公前元闽省知事

　　曽将孤愤负当时老判南荒众岂知王气已随陵谷改剑歌空对海天悲秋风白髪惊残梦落日穷泉有所思欲吊玄沙孤鹤逺不堪惆怅泪如丝

　　送蒋大尹

　　秋来城下栁条稀祖席官亭醉落晖小邑弦歌千室逺空林怅别几人归舟移越渚清砧候路入吴门驿火微此去料应承宠渥临岐何必泪沾衣

　　元日早朝

　　钟山瑞霭晓苍苍紫禁犹传玉漏长双阙旌旗低鳯辇千官环佩列鸳行恩光已共阳和布草木均沾雨露香独愧此身无补报年年万岁祝尧觞

　　阁中书赠陆员外颙

　　西京冠盖日纷纷那得才华似陆云北苑停骖时听漏南宫载笔擅摛文龙旗影度天香近玉佩声移曙色分独愧才非枚乘侣也陪霄汉逐鹓羣

　　送卓民逸还越中民逸以善书客翰林者三年至是得请告归

　　送君尊酒发都亭亭下春深桞色青别思漫萦风里絮浮生惯学水中萍客程兰棹天边逺旧业柴扉海上扄若向山阴逢道士也应为冩换鹅经

　　驾幸大学扈从有作兼似胄监诸博士

　　金舆旦出九重城璧水风云气色清千载衣冠尊爼豆万方礼乐值文明桥门列士瞻天近云路羣仙捧日行讲席更闻敷典诰愿将虞夏翊升平

　　退朝左掖闻莺追和郑纪善之作

　　帝城春早觉春和朝罢莺声送佩珂文羽不随天仗散调音偏傍上林多娇连茝石花前听响杂云韶栁外过却忆故园芳树底停杯为尔罢狂歌

　　元夕午门侍宴

　　腊雪霏微栁外消天衢香霭逐人飘千门火树攅珠斗五夜笙歌下碧霄玉醴恩颁春色早金波影浸漏声遥侍臣湛露将何补愿颂康哉答圣尧

　　早朝同员外元赋时有祀事

　　花拥千官刻漏传蓬莱遥在五云边星移北斗当宸极乐动南薫捧帝筵迟日渐晞仙掌露轻风犹袅御炉烟明朝海上祠金马紫鳯丹书下九天

　　元夕黄庶子淮宅咏莲花灯和胡学士广韵

　　剪制芙蕖朶朶新元宵分得玉堂春祗疑金炬来深夜未许青藜继后尘星萼乍移光满座月波才动影随人年年此会逢佳赏醉落筵前紫绮巾

　　椶殿成侍宴和赵郎毅之作

　　别殿新开上苑东旌旗遥驻五云中花深绮席来僊佩香逐金貂引上公自是衣冠逢盛世非闗歌舞乐春风何人赋有凌云调明日天书许荐雄

　　送曽侍讲棨从幸北京

　　羽林仙仗拥皇圻鳯辇时巡出禁闱万国歌謡归盛世两京玉帛望天威相如扈跸人皆羡贾谊匡时志不违明日甘泉还献赋会令列从有光辉

　　送戴子义之扬州幕府之作

　　二月都门桞未眠行人朝发广陵船酒酣起舞停鹍奏惜别临岐赠马鞭徃事玉箫明月夜江南春雨緑芜天凭君早慰居民望莫学青楼觅翠钿

　　晚集黄审理济池上

　　池上凉风泛夕波筵前红粉动髙歌朝回不惜清尊倒醉后从教白髪多寒色又惊秋社燕露香犹送晚空荷归鞍未许随明月良会人生信几何

　　送马进士之姑塾

　　门外骊歌不忍闻城头落叶正纷纷数尊白下分残雨一棹青山宿暮云吴苑砧声霜后急杜陵秋色鴈边分朝回玉佩成行处年少心期独忆君

　　送文良辅湖广宪副擢广东宪使

　　玉节重持出禁闱都门观饯有光辉三湘晓色随騘马五岭春云上绣衣鸟树尽随霜后落逺人多在日边归会看沧海澄清遍一鹗横空似子稀

　　送林叔亮教授四明

　　秦淮断鴈不堪闻惆怅官亭一送君尊酒暂留吴市月扁舟遥指越溪云秋来几处寒声早海上千峰秀色分帐下诸生相待久未应寂寞叹离羣

　　送显上人还闽中

　　半生踪迹慕云山结得真僧住世间夜宿孤灯邻妙梵晓随清磬度禅闗心通万法縁俱寂目泯空华意自闲此日微官牵物累更堪江上送师还

　　寄鸣秋赵山人兼似幻居闲士

　　石桥低覆薜萝阴涧戸虚窻忆醉吟书寄逺公林下偈调髙中散竹边琴药栏春去啼禽换茶灶秋来落叶深别后此情何所似题封一寄故人心

　　送龙河杰首座自五台归将赴天台

　　偶逐孤云下五台又携明月上天台衣传异域曽留偈枫落长江见渡杯上界经行人世别天宫说法梦中回明朝相忆霞城逺空仰金绳觉路开

　　太常葛寺丞恵菊花赋答

　　重阳陶令嗟无酒笑我霜余未见花黄菊忽惊移奉礼白衣从遣到邻家寒生客邸秋光满秀撷踈英舞影斜三径纵令归未得也应一粲坠乌纱

　　挽清晖亭林处士

　　芳洲兰芷正霏霏忽讶中峰陨少微雅调何因寄流水孤琴空自掩清晖雨荒修竹棊声静尘满闲床鸟迹稀为问沙头鸥鹭侣此时谁与更忘机

　　挽林给事中正

　　少年簪笔侍承明谁复才华似贾生零落桂枝天上梦凄凉薤露世间情秋风旅榇归何处落日泉扉闭九京欲致生刍陈楚些不堪南望泪沾缨

　　过皖城谒余忠宣祠

　　寂寞孤城野水濆乱余犹见几家存女墙日落埋秋草官树啼乌集暮云百战徒闻存国歩孤忠谁复吊英魂夜来遗庙空庭月长■〈遂〉悲笳不忍闻

　　登小姑山和何礼部韵

　　宦游久忆惬登临此日凭髙快赏心水尽平湖空外落天开絶岛望中沉仙人游佩春云染神女宫鬟晓雾侵却羡渔舟烟浦笛数声何处答清吟

　　泛舟汉江示同使何礼部韵

　　郢树西连鹦鹉洲洲前浩荡汉江流当年神女曽遗佩此日仙郎更泛舟雨歇鸥鳬屏底见烟光岛屿镜中浮平生最有沧浪意一曲传君入棹讴

　　过铁瓮城

　　大江东去浩无穷江上孤城势最雄天地今逢王业盛山河曽笑霸图空寒潮落尽春云白沙鸟飞来夕照红欲访遗踪寻海岳月明跨鹤共凌风

　　过昆陵怀浦舎人源

　　昆陵烟树晚依依短径行寻到夕晖吟舎空余秋草没故园时见野禽飞晋宫词笔应谁继圣代才名似子稀此日怀君何处冩临风惟有一沾衣

　　到南湖草堂

　　草堂旧隠白云邉湖上春风耐醉眠别去松楸频入梦重来猿鹤又经年移文漫假山灵诮谢病终须圣主怜明发江头荀御动晚林重锁緑萝烟

　　登采石蛾眉亭

　　牛渚矶头烟水生蛾眉亭下大江横春归楚树浮空尽山隠淮云入望平琼馆有才看倚马锦袍无梦借飞鲸停桡欲和渝洲曲都付吴歌子夜声

　　宿巴陵闻笛

　　玉篴飘残月下声空江秋入思冥冥怪来杨栁移闗塞可是梅花落洞庭半夜旅魂随调切谁家少妇倚楼听晓来更觅龙吟处一点君山水面青

　　幕中赠张郎中

　　共投簪笔出蓬莱万里従戎亦壮哉阃外论材需豹畧尊前说剑许龙媒中朝人物希先辈午夜文星接上台坐见烽烟销灭尽秋风聨辔到云台

　　寄郭麾使希武

　　青年建节似君稀千骑辕门拥铁衣万里独留孤剑在三苖已见逺人归西风暂及黄花醉逺檄时将白羽挥却笑叅军淹病久未谐清论寸心违

　　九月朔日起觉寒甚

　　谁道炎荒暑气蒸重阳未到早寒生也知天运随皇运顿觉南行似北行季子貂裘犹未理楚人骚佩暂辞荣晚来笳鼔城头急祗有归心对月明

　　赠阃帅张镒【航海侯之孙】

　　将军簪弁旧名门奕叶曾承雨露恩汗马楼船成往事玉符金劵至今存节旄正倚雄邉重弓剑休嗟瘴海昏早晚冯唐劳帝想定从白下候归轩

　　凭祥道中遇元夕有怀

　　曽向蓬莱捧寿觞良宵湛露沐恩光鳯笙曲奏梨园谱鳌背灯移火树芳往事别来伤旅恨流年老去在他乡夷歌蛮舞谁能解马上看山夜未央

　　与友人咏分得红叶

　　一片飞来阶下红满林惊觉夜霜空緑圭不剪封周弟锦字频题出汉宫乱扑征衣山径里染成秋色夕阳中几回记得停车处错把春华认晚枫

　　咏萍

　　忽见新荷长緑萍恍疑残雨散银屏幻身惯舞风前白弱质终浮水面青斗实当年歌赤日中逵何处觅繁星却惭谁是深根蒂雨约风翻总未停

　　○七言絶句

　　怀仙寄上清何尊师

　　崇台髙映大罗颠三素流云绕碧天王母不来春又暮洞门闲却古苔编
　　云母屏风月影孤碧云琪树两三株道童惯识钧天舞偷向阶前教鹤雏

　　汉苑行

　　羞将团扇泣秋风懒扫蛾眉傍笑丛一自掖庭辞辇罢棃花残雨鎻深宫
　　露凝仙掌月华清灯暗长门梦不成咫尺昭阳承宠处夜深犹自按歌声

　　闺思

　　冷落残筝十指疎良人逺戍近何如楼头数尽南飞雁不见辽阳一字书

　　山居偶成

　　拂断红尘与俗违云屏几曲傍深依幽兰小径无行迹乱落松花自点衣

　　秋山吟望

　　一径吟秋到石坛烟萝逺映碧峰寒松邉独鹤归来晚赢得闲云片片看

　　题画美人

　　八骏瑶池去不回蛾眉萧飒镜中哀至今楚水荒台上化作行云梦里来

　　题张友谦倭扇山水

　　万里空蒙海上山僊人楼阁有谁攀只縁博望星河棹移得蓬莱到世间

　　题画白翎雀

　　塞花原草度交河往日曽随鳯辇过一自翠华消息断空将遗恨寄云和

　　题米老山水

　　海岳庵前觅旧踪苍茫云树米南宫别来几片青山影都付寒鸥一笛风

　　题赵仲穆小景

　　踈烟淡月大堤傍逺树连墙接水乡子夜呉歌惊宿鹭风流宛似赵家庄

　　题鹌鹑

　　五陵鞍马醉芳尘翠袖笼香锦翼驯一自雕屏辞鬬影露苔烟草几回春

　　为周处士题枯木

　　风摧雨蚀大江濆寂寞盘龙百尺根莫笑支离空老却五陵烟翠几枝存

　　为林尚黙题新竹

　　粉箨新凋乱玉丛青青已觉万林空轩廷未制伶伦管翠湿江南烟雨中

　　题画马

　　鳯臆龙鬃意气雄霜蹄蹀■〈爕〉衬轻风时清不作沙场梦日日承恩列仗中

　　题林檎山雀图

　　人间不见函封帖粉墨惊传落画屏山鸟飞来林雨后苍苔啄破子青青

　　题棃花折枝

　　庭院深沉帘幙垂雪香云影露参差别来环佩春如梦为洗残妆付阿谁

　　题王孟端画梧竹

　　洞门一夜起凉颷万籁无声听渐遥记得朝回明月底井梧埤竹共萧萧

　　题马苑小景

　　天际蛾眉淡欲消楼台染出衬层霄玉箫吹彻鸾飞去人在西湖第几桥

　　题僧自悦山中白云

　　度壑穿林元是幻风收雨散却还空要知自悦与持赠都在青天片月中

　　题清源持上人万壑松涛亭

　　一径萧森万籁寒翠涛烟縠眇苍峦道人夜半经行处悟入声闻向上闗

　　题画莺

　　半窣芳帘醉梦惊数声拂曙绕花城凭谁借得东风力吹入箫韶杂鳯笙

　　题画鹌鹑

　　原草飘残作雪丝日斜马上鬬归时五陵别后伤心事零落凉州笛里吹

　　送僧归山

　　一锡东归雪正深孤峰片月助禅心道门亦有叅方者踏遍空花何处寻

　　赠李进士

　　自古镡津腾宝剑尔家况住湛卢峯盘根此日方看试白日青天见跃龙

　　王奉祠宅饯其伯氏之蜀县令

　　我家仙令来何处又见双鳬日下归明发谢庭看玉树可怜片月忆光辉
　　都门饮散动行旌千里看花到锦城好借三巴江上水与君流作玉琴声

　　夜泊浔阳江驿

　　度尽名山问楚湘扁舟此夜泊浔阳琵琶声断知何处江水江烟自眇茫

　　雨中过洞庭

　　昨夜南风起洞庭晓来湖上雨溟溟忽看天际惊涛白失却君山一点青

　　长沙怀古

　　孤城独上思徘徊何似人间苦弃材寂寞湘南烟雨里贾生还吊屈生来

　　重登岳阳楼望君山

　　南湖烟水接天流天际青螺掌上浮欲吊湘均何处是不堪重倚岳阳楼

　　常山道中即事

　　前山近晓树苍苍野蕨初抽緑笋长一路春风如有约马头吹送落花香
　　提壶声里爱山春山色菁葱满四邻便欲共寻荷芰服却惭簪绂苦萦身

　　黄州夜泊

　　岸笼芳树水笼烟山月江风共客船半夜洞箫声起处不知谁是玉堂仙

　　宿鄂渚

　　襧衡洲古白云低庾亮楼空緑树齐惟见晚空渔艇火随风逺过汉阳西

　　陈司马舟中赏牡丹分韵得欢字

　　折露移云出楚山锦筵画舫镜中看洛阳久负春风约相对无辞尽醉欢

　　黄陵庙

　　芳洲烟草碧萋萋古庙云深落日低剥尽残碑无可问春山惟有鹧鸪啼

　　蔚林与陈司马言别

　　鹤辔嘶风千嶂里鹢楼冲浪万滩中暮云春树重重见客里相思更不穷

　　浔州驿

　　客里浔阳暂泊舟驿楼官树晚烟稠多情误作琵琶梦惊觉蛮天瘴雨秋

　　潢州忆丁显

　　故人自是龙头客何似南荒久不归欲把一觞陈楚些月江烟雨正霏霏

　　登月江楼【仙人槎浦也】

　　朝来一上月江楼江雨长涵瘴水流望断钓槎人已逺青山点点是邕州

　　左江录似友人

　　左江江水日潺湲鸟语沙裳住百蛮莫道天涯应在此交州更隔万重山

　　交州即事

　　一骑冲严到市桥夕阳烟树草萧萧居人犹指髙骈塔碧瓦朱甍尚未凋
　　莫道平居是百蛮烟江花月也同攀一从烽火连天后縦有神珠去不还

　　交州病中録似诸友时军中絶饷以手帖干主帅索粮

　　问病寻方事总虚漫劳车马慰踌躇三年玉署兰台笔学冩颜公乞米书

　　答谢主帅

　　半欹乌帽病叅军万里従戎未策勲不有辕门贤主帅飘零谁与慰残魂
　　曳裾进作辕门客拥节终惭使者星投李报琼何日遂空余豪气倚青冥

　　病中怀故山

　　逺向清溪掩石门碧萝烟帐鹤成羣一从误作游仙梦谁管秋山几片云
　　袅袅柽阴石径斜野人迎住近烟霞别来门外沧浪月开遍青松几度花

　　九日有怀

　　故园松菊应无恙上国新醪也自佳两地思归俱未得一身长笑在天涯

　　九日黄司空招饮不赴书以答之

　　菊觞萸豆有佳期客里逢迎慰所思不是叅军招不赴病来乌帽未胜吹

　　为冯叅议贵题画风竹冯沅湘人曽为给事中

　　移得孤根过洞庭禁埤曽送佩珂声如今座上凉颷满一扫炎荒瘴雨清

　　寄莫叅政时在宝陆破贼

　　九月西风太白髙笑麾白羽气偏豪明朝扫振辕门捷凖拟卢江倒浊醪

　　送赵侍郎毅还京

　　富春江畔草萋萋旌斾如云铁马嘶帐下为君斟别酒京华归梦使人迷

　　晚眺郁孤台

　　百尺髙台却暮寒虎头城枕碧云端萦回二水苍龙合流下前溪十八滩

　　雨中登快阁寄畦乐处士

　　江风吹雨晚霏霏江上孤鸿湿倦飞欲向沧波期钓侣清时未许着荷衣

　　江上见酴醿分得人字

　　向来同醉帝城春马首东风落绛茵玉架锦屏消息断只今谁是冶游人

　　阅兵呈总戎【时积雨大霁】

　　青天昨夜将星明际晓风云气色清试向阅兵台上望豺狼何处敢横行
　　将台髙筑飐旌旗百万貔貅试阅时上下风云同一色天心元与将心期

　　凯歌四首

　　大将南征讨不庭节旄万里耀威灵辕门五夜狼星堕直挽天河洗甲兵
　　万里炎荒贴海平腥波千尺舞长鲸王师百万従天下瘴雨蛮烟一霎清
　　瘴海楼船一夕过泸江铁骑晓鸣珂皇家飞将功成日不数当年马伏波
　　熠熠参旗护阵门喧阗鼔角拥回军当年麟阁休专美此日云台更策勲

　　又四首

　　六龙晓驾出居庸万里沙场一扫空无限山川归奏凯一时天地为昭融
　　旗翻鱼海三秋雪马■〈爕〉狼居万里氷五夜旄头横阵落六师齐和凯歌声
　　燕支山下起秋风饮马河边日射虹従此玉门开不闭欣逢南北一家同
　　六符同覩泰阶悬壮士长歌北到天万国衣冠陈玉帛两京日月照山川

　　○七言排律

　　暮云春树送张谦

　　岐路逢君赋逺游伤心云树粤江头轻阴向夕花前度秀色将春雨外浮却讶梁园看渐杳恍疑巫峡散还收白衣霭霭迷征斾翠幄笼笼引去舟惜别不縁今日赋髙情那记昔人留遥连蜃气江东暝逈带猿声渭北愁梦觉微茫沙上驿醉来掩映水边楼宦情已共青霄永别思空随緑水流若到上林成五色好分余荫及南州

　　南宫呈大宗伯

　　东壁文章映列曹南宫冠盖富英髦名埀霄汉当时重身接风云盛世遭花引炉香闻整佩风移扇影见挥毫蓬莱宴罢春云集鴳鹊朝回朔雪髙坐客尽携毛遂颕故人曽赠吕虔刀独怜璧海才华地久逐词林姓字叨已覩重光歌舜禹更期独歩访巙皋天瓢若借恩波及未必临风叹二毛

　　醴泉应制时有禧事青禽白鹤先集庆云甘露降

　　宝筵初建晓苍苍大驾躬临礼玉皇白鹤青鸾昭孝感庆云甘露兆佳祥更传圣水符前代忽讶灵源涌上方玉窦泛春频率脉金罍贮月乍泱泱荐来只拟羞萍实挹处浑疑剖蜜房玄酒奠坛同莹彻黄流在斚等芬芳漫夸沆瀣移仙掌迥谢蒲萄入醉乡琼液久疏神岛沥瑶池曽引帝台浆中元表异还超汉贞观论功逺迈唐妙絶醍醐班十瑞嗽余云母已千霜冰壶泻罢同欣忭天乳沾回等寿康自媿涓微无补报祗应上祝紫霞觞

　　寄题张真人耆山精舎

　　旭日初霞晃翠屏琅玕芝草近珠庭玉箫吹彻鸾初下丹液凝成鼎自扃海阔传缄曽命鹤夜深飞佩欲骑星洞中石瀡移仙乳云际松根长茯苓象■〈车丈〉朱旙朝太乙宝函金诀授玄经凡情久断悬应解尘刧都忘虑已冥却笑蜉蝣同草露也应歳月羡椿龄何由共把浮丘袂指点三山掌上青

　　赠冯叅议贵冯以给事中从军交址擢任其职

　　平芜古堞晚萧萧秋尽炎荒草不凋北望休嗟邉徼逺南来已见瘴烟消受恩部节分清要托顾专城协上寮海国诸生多在席中朝老将半回貂文雄惯草军门檄地僻曽迂使者轺万里正看抟羽翼一枝従此诧鹪鹩座中论侠心逾壮幕下延材气不骄会见征书还贾谊未应投笔羡班超愧余感遇情初洽念尔相逢意独饶孤馆疗除频见过遐方溽暑不辞歊呼童日午寻茶臼隔壁时来问醴瓢正喜词华泉倒峡俄惊歳月斗旋杓星河耿耿当窻见岛树依依入望遥一曲剑歌何处冩不堪听尽海门潮

　　南海刘阃帅席间有成

　　雨収云散海天空万里相逢兴不穷画戟辕门闲夜月髙堂粉署坐薫风也知弓剑长悬久且仗壶觞宴坐同枥马乱嘶邀上客佩鱼初妥列羣公芳尊琼醴蒲萄色锦席雕盘荔子红作客久经南瘴逺当筵偏激剑歌雄玉绳低绕双星外银甲移来一笑中醉后忽思骠骑幕灯前含笑看吴鸿

　　续书评【附】

　　盖闻规矩方圆之至圣人以体天地之撰以类万物之情故竒圆而偶方转笔为圆折笔为方方之平为凖圆之直为绳阴阳五行所以成象成形也书以方圆平直为之主而轻重大小低昻长短邪正寓其变焉上字之于下字左行之于右行横邪踈宻各有攸当所谓増一分则太长亏一分则太短鱼翼鸟翅花须叶芒油然粲然各止其所上下连延左右顾瞩意象森严血脉生动纵横曲折无不如意毫髪之间直无遗憾其四面八方巧于善阵所谓纷纷纭纭鬬乱而不乱浑浑沌沌形圆而不可破岂足喻其妙哉必其一字之间自应絜矩一篇之中可无絜矩之道乎故右军书古本最善行列近世惟赵吴兴深得其旨然就一篇之中固皆欲佳必有数字登峰造极者为之王一字之中虽皆欲善必有一点一钩一披一拂主之如兵之有将石之有玉使人玩绎不可名言若握笔则虚圆正紧四字尽之其余以意变通则压捺钩掲抵拒遒逸其说益宻矣至于用笔之功锋芒毫厘之间正用之侧用之偏用之批答用之背向用之承覆用之傲让用之低昻用之长短用之逆而顺之下而上之袭而掩之空中掷之架空抢之穷深掣之顿挫之郁屈之周而折之抑而扬之藏而出之埀而缩之往而复之盘旋之踊跃之沥之使之入衂之使之凝筑之如穿按之如扫注之趯之指之擢之挥之掉之提之拂之収而纵之蛰而伸之淋之浸淫之使之茂巻之蹙之雕而琢之使之宻覆之削之使之莹鼔之舞之使之竒喜而舒之如见佳丽如逺行客过故乡发其怡怒而激之如抚剑操戈介万骑而驰之发其壮哀而思也低回聚促登髙吊古慨然而发其悲乐而融之如梦华胥之游听钧天之乐与其箪瓢而乐之也忘情笔砚之间和调心手之用不知物我之有间体合造化而生成之也而后为能书之至尔

　　自述诔

　　王偁字孟扬其先东阿人宋宝元康定用兵西方士有没于吴昊者王氏遂为西方人元有天下其地最后附赐姓唐古氏髙祖王父某従下江淮授武德将军总管镇庐州曽祖王父某祖王父某相继袭爵改上千戸没俱葬大蜀山下先府君某当抢攘以材用荐者调民职庐州路治中厯江南福建行省郎中至阶朝列大夫潮州路总管当时称廉吏第一人所莅政绩卓异字惠小民攘剔豪右礼贤士植纲纪民奉以祠元运改玉度时不可为浮海去之道闽闽父老遮留退居永福山中为黄冠服者十年朝廷聘之耻为二姓臣遂自引决呜呼是时偁方生九龄家觳然壁立太夫人守节自誓艰难备尝手疏先君之迹与古今豪杰大畧教之外王父姓刘氏讳某由宣文阁博士出签闽宪再召入为秘书丞没王事赠嘉议大夫福建行省叅知政事淹贯靡不究博古好雅翰墨之妙絶当世偁不及见之闽先生闻过斋吴公学行醇伟为士林望与先君交谊相与也先君没时属偁夫子教之苐未弱冠夫子没伥伥罔依归赖外王父遗图书手泽多杜门自研淈少多病负第者三年莫臻其至弱冠入庠序与陈君从范游陈蚤入闻过夫子室获其指授恳恳汰其瑕砾示以瑜瑾一旦斯发蔀矣洪武庚午宾兴歳领荐方去海濵观光上国会试礼部不利例入国子处缙云朱先生馆下日求齐鲁士与谈访其遗风及四方之贤者而私淑之上表陈情乞终养髙帝悯之南归越震泽徘徊吴会间不敢留趋侍汤药膝下始冀收其实而从范已物故闽故老亦凋剥殆尽四涕毗落无可与语晚得晋昌林志相与论学假以模范抗颜为多暇则穷幽极深徜徉物表趣豁如也未几太夫人捐馆舎呜呼居丧不敢渝礼既合先君茔庐墓下者六年永乐初元以推毂者至京师待命黄阁因自陈愿处学校励人材不允授従事郎史官翰林检讨进讲经筵以文字供职时钱塘王洪擅词垣与同官一见过相推重勅修大典萃内外儒臣及四方韦布士毋虑数千人滥竽总裁之列大将军英公覆征交址辟居幕下于是泛洞庭浮沅湘厯九疑吊苍梧征兵南海既而穷象桂道五管观师于日南九真之交时有赞勴大将军待以为揖客归仍守其旧官先娶郑氏新安人前名御史潜之孙女先卒再娶薛氏闽故族孝养于姑贞淑内得其亮生男一人振女子某一人其次男拱女子某一人侧室李氏出也此族系出处之概少鋭志于有为毅乎思凖古以驭今而用弗以施学虽服羣圣猎百家穷幽明亟于闻道而质沦惷杌遇登髙吊古慨然发其悲壮愉乐一寓于文若诗而辞媿土苴其为人则似戅而容似傲而恭家贫而心乐身困而处裕然疾恶太过遇权贵不能俯首下之任情以直不能骩以徇人成功此其见短于世也见人善不啻若已有之虽匹夫问未尝不竭以尽与人交内外不敢携此则自以为长焉若夫倇以为终身之憾者齓失所怙哭吾父几不能生初知学而哭吾师如哭吾之父焉未几哭吾友如哭吾之师比得禄而太夫人不逮养有子教之未立荷两朝之恩而莫一举报呜呼况兹身系绁缧西山东陵淆而未分孤臣之号庶女之恸南音之戚梁岸之章孰为发之日者以支干推定人祸福生死谓吾年日皆庚廸于丙歳在阏逢丽于鹑火其弗延矣呜呼其果然耶孟子曰桎梏死者非正命也昼夜之理吾曷念之因述其系而极之以呼天之辞用自诔俾后之为乌鳬为蝼蚁在阳侯在回禄或返其遗骸而招其魂魄或藏其衣冠庶令有考者悯其志而哀之焉辞曰予概观古之人怙材者恒困于弗施志大者惟颠顿之屡跻呜呼孟扬矧尔乏古之才而尚其志焉得不竒于时而诿于戾尔负而君尔负而亲呜呼谁其白之悠悠苍天

　　虚舟集巻五
