黄石斋先生大涤函书　　（明）黄道周 着 

　　●目录 

　　书例 
　　刻政姓氏 
　　行世书目 
　　卷一　　记　颂　碑　序　问业　文　铭　题跋　志铭墓表　列传逸事　尺牍　书示同学 
　　卷二　　诗 
　　卷三　　诗 
　　卷四　　诗 
　　卷五　　诗 
　　卷六　　麟书记略　诗 
　　书后 

　　●辑大涤函书例 

　　凡十一条 
　　一漳海巨书烂然经史天下习之至诗文博应藁帙不存世遂罕所统汇珠玑散沥未萃光华壬申后大涤讲求窃信一代开天声律实覃经史浑仪幽筭高足旋通原道弘篇大山曷秘 
　　一是书托始壬申志初返也呌阍获谴八疏大还夫是有启辟涤山日空禹稷之作集广戊寅纪再逐也　廷质武陵放闲江幕夫是有告文朱李石门放浪之篇庚辰百创而茹荼写怀云库壬午再生于　环锡感念荣光缘问业之日新致和歌之历久至如丰镐新趋斋心明德星源死誓泣血南阳炳烈昭回溢乎天汉也综历年之伦次爰依类而考稽 
　　一先生语录旧有榕坛问业一书明诚堂课会诸录大涤山中吾师四过久居同人荟聚咸有析疑不胜究发今祗就当年手录完袭数篇至书示同学各笺因事因人化工肖物元非琐缀雅足弘通 
　　一诗篇年次昱循不分体类崇祯庚午辛未间毘陵刻有五七言律七百三十二章是为石斋咏业而古风绝句无之兹本苞括古近融释选排篇各数章章各见意亦云盛矣目列篇名章法风雅且该众什也 
　　一孝经易象正诸本皆西库斗室带锧写成而孝经手书百本义类广出流布寰中兹载颂篇并钞辩指以明纲举天德允维象正□书壬午在山卒业行世遹新也 
　　一先生辅世明道见之章疏戊年　廷对知仁忠清之论尤烈而章疏两有焚艹之行　廷对宜归惇史之注山中采摭不复重恢 
　　一诸书垂世皆有序引冠端是书未遑乞端便行海内何也嗟夫鸿宝云亡念台复杳自非同患鲜克操觚忆吾师朁年示我圭窦自荣侯鲭罔僭忍从后死分裼明光乎鲁齐论说源出有曾定哀春秋传需公谷 
　　一书颜不标文集特异前代名公义重取精非文埒也或云摉罗既博始足起衰志宝初函非愽尚也倘吾党无憯百城兼收连璧全书为勒差复快心云 
　　一六卷别谥麟书纪绝笔也师出信州魂归阙下西杪戍春八十日中三百十一首并婺源誓将谒朱缺篇皆洁断水浆梦寤　先皇之作挥之秃笔传示后人不止文迭二山留辞正命学者论世想其从容涕随卷溢不忍终□耳新安偶传一二章乃腐儒膺声毋簧正本 
　　一名山其人古今相得涤山茂于天水提唱有邵武崇安两公浃五百载我漳海遘会一一相符而宫庭恰与鼎峙良足奇也南天教化芸植纲甞格致诚明斯书大展 
　　一藏书较正业在吾徒卧子木上实始厥功先后九原同人寤叹惟汉■〈常上心下〉吕子负笈兹山樵石餐桐岩居密迩与图梁木徘徊简摉遗秘会寰中硕彦抱蠹蚀之忧山下讲徒出枣肤之羡相鸠 
　　百日芸翼斯编 
　　涤山门弟子何瑞图谨识 

　　●刻政姓氏 

　　瑞图　叔伦同勒 
　　陈子龙卧子　云间 
　　陆自岩鲁蟾　毘陵 
　　赵玉成彦琢　松陵 
　　吴嘉祯源长　浦口 
　　赵之璧叔宝　漳江 
　　曹　序射侯 
　　曹　广远思　俱语水 
　　倪元瓒献汝 
　　倪会鼎子新　俱始宁 
　　吕章成裁之　句余 
　　曹振龙木上　永兴 
　　余　浱霖田 
　　余　刚鲛巽 
　　李文胤邺嗣　俱明州 
　　钱朝彦殷求　钱江 
　　孟应春长民　西泠 
　　朱朝瑛康流　海昌 
　　邵光胤旭如　富春 
　　郎宏道允修 
　　吴泰裔无称 
　　狄锺猷嘉公 
　　黄中目子上 
　　沈汝霖雨生 
　　丁干行元九 
　　姚　注生公 
　　沈　珏彦丰 
　　何鼎象夏州 
　　沈　瑛玉文 
　　何鼎梅芳孙 
　　程永叙子九　俱禹航 
　　以上名氏藏书摉较共襄成事序郡殿杭刻政地也 

　　●黄石斋先生行世书目 

　　诸书约积千卷或刻自闽南或藏板大涤皆属巳着兹拟收各集汇为大全 
　　三易洞玑 
　　易象正 
　　诗晷正 【 嗣发】 
　　春秋表正 【 嗣发】 
　　缁衣集传 
　　儒行集传 
　　洪范明义 
　　月令明义 
　　孝经手书 【 真迹百本流布体类不同】 
　　司经局进　呈诸书 
　　行业 
　　咏业 
　　焚草一集 
　　焚草二集 【 二俱奏疏】 
　　解辽环 
　　解齐环 
　　榕坛问业 
　　逆流草 
　　骈枝初集 
　　浙闱策问 
　　大涤三记墨迹碑 【 一分书　　一真楷一行书】 

　　●黄石斋先生大涤函书卷一 

　　记 
　　颂 
　　碑 
　　序 
　　问业 
　　文 
　　铭 
　　题跋 
　　志铭墓表 
　　列传逸事 
　　尺牍 
　　书示同学 

　　◆记 

　　大涤书院记 
　　大涤书院后记 
　　大涤书院三记 
　　游阳明洞记 
　　吼山记 

　　○大涤书院记 

　　壬申秋月余以逐客南旋实携杖屦启辟斯山何兄羲兆左经右鉏纲纪其事曾不数年茨暨聿立苞麓既平环流既清四方高躅之彦时亦往来兴咏其间余方攀柏艺松栖迟漳海未之能从也戊寅初冬余再以逐客南旋缅念斯山暌违七载又以中途警听边氛未忍恝然绝帆胥江遂复诛笻其间徘徊日夕嗟乎天水之时画江中断李伯纪颠沛其先朱元晦寥消于后考其立朝皆远者不能需朞近者不能弥月而汗简所寿踰于鼎钟当其遘会又何足谈仆以迂愚幸逄　盛世怒鼃之气散其木鸡前无伯纪慷慨剑箾之诚后无元晦蕴藉经书之致而欲与抗送千春提衡九鼎吾知难矣夫勋名之着身犹膏腻之着于茗叶道谊之着心犹宝屑之着于瞳子将为涤其盛大进以玄虚则睢昙柱漆之流又溷其堂室此如逐清客以奉偶神郄膏梁而尊枯腊谅无济于诞登未皦于成始也余少远勋名长疏尊导缪从时路领日于兹感玄涤之未能班李朱而不逮然观其事会酌其稽获百世之下从可知矣比考二公心身之际备悉渊微伯纪以诚明开君元晦以格致引士虽不标其宫庭要无殊此旨趣至于旗常俎豆系于两室熨以河魁非君子之所宜谋学者之所有事也仆老矣农山余谈删其将相韫丘之富无异薪樵以谓今日之所当为不过莳花课竹汲谷烹泉即为格致之源不累诚明之动便可大涤玄氛廓清宙务役使黄面聃耳之伦以供烹爨沐浴之具如此而可矣他又何知焉此山翠竹如苗巨身细叶益以薤芥涉冬愈嘉蹲鸱之伦盈隰被畬又少诸往时车葢香火沓杂之累即有一二朋从罇酒簋缶来证所学鸡黍就迟稻米七凿谅可免于噉菜事魔之诛干糇以愆之刺也羲兆食贫未离寒素而纲纪于此巳逾六年而仆仅一游目其间不能与诸名贤日夕讲贯畅格致诚明之旨虽远近之势不同而滞达之情备见矣壬甲岁余游兹山尝为之记久不复忆比复重历如读经史再翻之后心眼亦别是左数百武即大涤洞洞九曲上下正平如鐻承尘傍为涌浪盘翠欲漾出洞左得小径不数折去屐前齿得两龙潭螺旋而上踰岭不十丈丹黄交映折小径而左历顶西瞰可掇两天目见苍石蕴草间叩之若磬是将达于栖真矣栖真右垣列壁数丈许唇齿匹之可衔一亭栖真谽谺如百间屋诡楼迷厦右凿石径隐现玑树如鬬鹰鹳可数百步即达归云矣从归云西旋循诸石径稍东南行过黄山岭还就小径复于龙潭望大涤之口宛然归云也从是口而思栖真居然大涤矣书院在大涤南折而东扆于天柱以妃大涤右行数百武得两石门琼液霏然如茶灶之在庋阁右稍烦拄杖仰扪涌翠岩犹从骊龙逆鳞间行也自是出溪口涉畬吻可探石室石室未葢而函殊可宝也南吞丹泉东出九锁之溪龙蜕踞于北崖凤瞑伏于南窈葢由九锁而洞霄之观始究其自九锁入者别从西岭下南陟石步障以宿天柱之麓于以西探归云东掇石室仰承栖真俯纳大涤犹右襟之结衣带矣当时从游者为嘉兴倪梅生先春汪尔陶挺钱仲雍琳萧山曹木上振龙淞江陈卧子子龙时卧子以桐杖不遂登高诸数往还者余病未之能从也伯纪元晦二公祠即在书院之左腹书院制度及诸兴创启辟者不在记中崇祯十一年戊寅冬仲上浣石斋黄道周识 

　　○大涤书院后记 

　　大涤山者当余杭之西宋人所营洞霄宫者也古瓦残碑依稀在焉而李伯纪朱元晦以俎豆特存壬申之岁予以放屦甞历是山坐卧李朱几案之下今复七年矣再为逐客重历是山呜呼以仆迂愚遭逄盛际无格主之能匡时之益而鹿鹿往还剥烟啄霿犹幸与伯纪元晦情事相邻向令郭文举许远游在岂可令其灶下儿见之乎是山吐泉北出为九锁之溪溪源发于天柱中际为金竺坪扆坪承柱筑小讲舍以面大涤是临安诸贤所芸余晤语者也谢传甞云临安以西多金堂玉室异人所栖余甞上下径山天目三四百里间扪高探深杖屦所结堂室异栖未有盛于大涤者矣大涤一山凡六七洞其博奥不及天台灵幻不及雁宕石嶂溪流不及武夷飞瀑隆峦不及匡阜奇峻不及九华黄山精巧不及浮丘白岳而独以诸洞着于天下凡天下洞壑率在洼崖洪涛之所鼓荡龙匠移宫鲛人徙宅故其变态萃焉大涤当万山之中宁父之所未陶康乐之所不凿而谽谺窅窐邃若药房壮于层屋若栖真之嵬峩归云之窱■〈穴上呌下〉玄葢之净雅虽不复藉诸胜亦良足撮其所长矣玄葢者即大涤上下正平如削承尘谓之玄葢栖真在大涤西髻洞门如城闉层楼环联旁有通窦道书所谓悬溜归云西望天目暮霭所巢噏舌吞之此三洞者虽不必异人是栖然使汉武闻而搴裳燕昭听而抵掌何讵过乎杜光庭称是山玲珑玄牝之窍妙栖息之下可以大涤尘心呜呼尘累于人犹云之触石尧水所不洗许耳之相蒙葢亦多矣谢传栖迟此山五十余年捉鼻拂巾为司马主簿向使其时风鹤无灵鞭流遂断苍生之恨东山之痛岂复可涤乎仆自少寡名缘长稀物累然而东临阙里未果渔樵道龙聃之未能逃漆园而不敢必如迈子之谢家人文举之辞皮袴虽发白齿落末繇也矣所几希者右军誓墓之后嬉然入林安石取帻之前翩欲采蕨终始斯志未失遂初傥有一二高朋解缨罣组朝诵孔易之编夕哦风骚之旨锄松余暇灌竹多闲相与撷其逸华收其隽实八十之年足跨八百彭乔之攀鹿发安浮之诧琼宫吾皆命以僮仆寘若有无又何羡焉家距武夷可千二百里既巳离山何殊乡邑丙舍之外狂简聿从通经典者亦可百十然自以明发异瞻敬恭渐广念我同心之好别为伐木之迁昔右军之适会稽谢傅之移蒋麓岂必守其鸡窠惮此鹄举乎嗟乎升沉岸谷百年之内累世足征宋室丹黄之殿钱武金碧之宫既如此矣谢王视之太浓许郭视之太淡钱赵视之太贵李朱视之太瘁余以逸客翔集于斯浓不及谢王淡不及许郭荣不视钱赵瘁不视李朱故余之于此山亦犹此山之于九华匡阜台宕黄白也非独余然余友之托于兹山者亦大抵然矣是山洞壑出处别自有记其经理讲室者详余友何羲兆志中而是日同游诸彦为景陵胡公占绣水倪梅生汪尔陶吴江钱仲雍云间陈卧子仁和朱美之萧山曹木上与羲兆逓为主人余一日凡三记情藻尽矣其不伦如此黄道周识 

　　○大涤书院三记 

　　崇祯壬午予以解网至白下买舟将出长沙值江北告警桐皖之间风鹤骚然又每倚杖听明诏多宽大之音得裴徊容与与烟波上下念此暮年笻屦垂绝一泛湖湘抵夜郎探二酉亲石笈或留或伏浸近崦嵫何期复至大涤与亲友谈话询诸旅客长年咸云南出临安涉富春泝信州从贵溪西流下临袁不二千里可抵长沙省诸波涛风鹤之险呜呼子如择地避险者亦岂遂至此乎忆戊寅放谪将过豫章便道入大涤拜伯纪元晦祠下何羲兆持酒炙洒地跪读祝辞遶梁云屋何可忘也今幸不死将排衡云陟君山访怀沙之渚探吊湘之窟不复与朱李周旋宁当舍旧交与屈贾少年同其怫勃乎四月十五日至西泠十月廿五日与钱去非孟长民入禹航僦青山舩入九锁溪顾诸堂舍依然未坠而修篁抽筱荫郁加长矣于时芍药未雕杂英正茂丹泉涓涓纳烟可濯想石门翠崖近在跬步欲往话讯未之能也又两日诸友先后间至剖析鹅鹿疑义稍稍与子静开涤诸友亦欣然无异渐复泛滥易诗书礼乐新故异同之致不能不与元晦抵牾然而元晦醇邃矣繇子静之言、简确直捷、可以省诸探索之苦、然而弊也易。繇仆之言、静观微悟、可以开物成务、然而弊也支。繇元晦之言、拾级循墙、可至堂室高者不造顶无归、深者不眩崖惊坠、繇其道百世无弊则必元晦也。峕陈子龙卧子为绍兴府推官陆自岩鲁瞻为湖州府太守予以二贤在治不欲久滞越中二贤亦先后过大涤竟日别去所遗惠自茶笋黄米外诸贤亦戒不敢受予又以病羸不能再寻诸胜独与去非对榻时一隐几卧游而巳荒山幽蹊四百余年不治虽无魑魅虎豹常如淘砾欲囓人趾惟姚有仆朱康流邵先之登东岭张睿衷寻虎巗唐既白王天岳再观玄葢一瞰栖真白日秉炬窥奥窔而反予念在白下时诸友欲卜小筑不就记戊寅十月过栖真觅归云洞杂筱乱卉中与胡公占倪梅生汪尔陶曹木上钱仲雍披榛扪磴携酒榼崎岖残崖之上于时冬日衔山圭岑四暎暮蔼未合下见平田十数亩竹叶招招与洞溜平循崖际巅列石百余步可坐可倚欲约羲兆命锄启辟结亭其上下买竹阜作六壁小庵穿径从黄山可二里许出玄葢之臂今垂五载未践厥诺而为三湘二酉夺其茨暨又何暇从白门滞留适有樵子从栖真来谈往岁所游非归云洞别有归云为栖真后户去栖真不过百武攀萝缘篁可一蹴至予嗒然而思世宁有窟宅百武闲不辨门户者乎是犹从何颙游不过小山者矣策病足佐藤竹进之藤竹蹔然而前与赵浴咸吴季安郭彦深朱美之孟长民肩膝相啮也至则窈然探石罅下砌磴而入可数十尺如坠猿馆不簉前所谓归云者而前所谓归云亦密箐封之不复可步崖址亭意亦巳俱失得母前误者花溪银犬不可雯真乎抑天下真者原不胜误也逸少有言所之既倦情随事迁则感慨系之矣兹山幽胜视西泠不能十二奇峭不能十五而独以真朴自完遇时无赫赫之观去后恒思之予之思此者屡矣石门泉壑败瓦乱灰自石步障以西一丘三洞潜跳可乐山户遗劵高不上阳羡之田卑不逮愚溪之价而委蛇十载洗刷未就凡三过从每数十日忽忽去之向遂从白下过长沙列俎酉阳錬砂勾漏欲从诸友刋误推真雯思一适岂可得乎周濂溪欲营湓江结庐其下既复不果谓潘兴嗣曰三十年读书亦欲一济苍生行其所学如果不遂与子盘桓论道讲书未为晚耳呜呼司命在天着心便误有待而营何者不晚行年六十能复几何华岳嵩高太行少室巳俱为豺狼之区戎马之道而大涤一区仅存数椽与朱李木主相对仆又当西行采兰佩些贾杨以为颜闵景宋以为游夏不知四五百年后谁复念此山如吾之于朱李者是游也从访者四十八人孟长民钱去非不去而去非以微疴不寻诸洞住山不寻诸洞者戊寅为陈卧子壬午有钱去非又为别山之辞曰为凤遴梧为蛇择沮谁当集菀不如鸟乌东则有泰山峨峨西则有苍龙青柯北则有繁峙雁门中则有灊霍九罗狼豺守之狐兔孔悲旅鸟焚巢芝荻罔遗天慭彼老尚有衡岳似樗全年如葵卫足相尔巃嵸则亦厥祖昔云中原有三天柱二者陵迟污于盗寇唯此一峯瞻前忽后以是一峯匹彼衡岳云霞孔馨惠我南国虎凶虽横不敢休鲸鲵虽顽不敢游宛委之书冝藏其坳峋嵝之碑宜植其头我往从之实唯一气移碑与书亦明至赐非明主所赐而我安得至召彼九巫谐我两家炊兰服香征歌变些勿云室远勿使人遐勿以毒溪浸我桃花恃尔十年相知勿为它山参差七洞九峯咸皆见之 
　　崇祯壬午五月十七黄道周识 

　　○游阳明洞记 

　　禹陵竣事过镇山访阳明洞于瀛长观察杨徐二大令各以篮轝至宛委之麓夹道古松拏云腾虬山川坛三四株及南镇庙阴四五株翔舞府仰繁简相亚皆天水时物见之殊忆长安报国寺松也将至石屋树径黝深竹房窅曲缘磴上可数百步至天瓦庵奇石间出与轩槛匹稍上微径见巨石垂覆嵌空突出下盘砥平可坐数筵南夹圭窦即走香炉峯路也西望万壑集于鸟喙廵其四傍未有别洞过此则巉巗■〈山差〉峩当渡铁桥以抵垆顶葢宛委之阴皆称阳明洞犹罗浮四百峰皆称朱明洞不得以曲室括其万间耳图经所载鹅鼻石葢指是山坐石屋中量其函葢皆■〈厂外义内〉厂如啄下无滞蔕俗以鹅鼻命之又字以天瓦不如直呼阳明洞可破诸云雾也于瀛长及杨徐二君坐洞中良久倪献汝尔征携家表侄殷子及麑子至又纵目移时乃从下磴扪云崖及莲花石而归其归径苍峦崟■〈山奇〉流湍间泻其幽胜倍于来时若从此取道直上洞阴犹缘胡而料骊口繇逆探奇先得宝珠矣归次舟中与瀛长舍车历阡小憩潘生庵不及谈诸经义明晨遂拟吼山之棹云时弘光元年四月十五日 

　　○吼山记 

　　吼山与曹山相表里一体离合中为通川葢无余之裔作小开辟灵跖既妥神禹所不恶也吼山中凿三洼曲窦句连可通数舟衔尾羊??裔如呼金鱼走盆石罅中陶家诸曲榭幽厂隈魁临俯其上致足乐也东过小渚凿山可二十???穹梁下垂前俯碧潭小庵间之穹梁之下可容三四筵俗呼为干洞葢与西洞别其燥湿以为鲁卫云陶石篑诸昆季甞读书其中故因以为号忆余江东离郡亦可三十里亦郡人凿石之处石气松脆与砂土杂古锸所离不能成梁只得劈为诸峰大小削成可十余队如金狄南遯欲渡横水相顾笑语可畏也自曹北出亦三四峰斧劈灿然如擎荷菂每想王屋华岳削壁嵌空当繇帝王所都取材者众久迷其源遂相惊恠以为盘古肠胃浑沌无眉则是蚩尤之?钝于禹锸也甞至秦观绝顶视其悬磨镵痕炯然下如峄山叠折架凌悉皆人力所就譬之读书习久若性其资有灵顽而工力因之发白须苍不复记其前路也易赞坤二曰直方大不习无不利此似为平成田畴川渚自通者若城郭原隰舟车所因无处不资人力将乐玉华洞窅深十余里百物具备以配金华金华洞口极隘卧而进之乃睹宽亢凡三五处似皆古人取金玉土脂之处特其工佣巧拙殊等龙鬼蛇神或舍或护则湮传异道宝莽乖观矣前自壬申筑小室于余杭山中即宋所谓洞霄也其右为大涤玄葢洞天内两崖虽浑滑五色扪如琉璃而上顶砥平犹今人承尘削痕若新又西上栖真归云二洞高深两丽栖真亢阆至十数丈左右穿楼非足所跻归云絫梯下临无底玉乳垂牙碍眉妨髻游者览察或云雷神之废宫山精之隐宅既而旁观取土之人造白粉者絫絫陶穴则亦为之哑然发笑而巳谢安石五十始仕行径山道中喟然兴叹曰从此去伯夷何远又云临安以西多金堂玉室仙人所栖王逸少七十余舍宅盘桓山会之间犹思汝岭峩眉欲问严君平杨子云之宅然其大旨欲树桑种果钓鲤弋鸿教子妵希万石之风而巳二老为三代而下第一高人流离间关偷此乐土兴言属咏寤寐难忘子既老营巢临安之西自禹航上下安石取游屐齿倍之今又东穷宛委得与诸友寻逸少之旧居揽玄度之遗躅王氏亦云当以乐死宁当然乎王谢当时诸将帅皆士大夫暂栖江左不忘中原其横槊鸣铙之风英伟可见犹且下畏清论欲为上流如桓征西见刘长史谈第一流人将尽常为失色今见分别流品辄以肉塞其口甚者拔舌今日游揽犹是声无哀乐耳此去黄巗乐清有雁宕玉瓛诸山是康乐之所游息彼时凿道为郡县所惊今观其遗斧唯石和尚傍一小庵耳今与同游吼山更观江东诸舍当令愯然自失也 

　　◆颂 

　　圣世颁孝经颂 

　　○圣世颁孝经颂 

　　天下非难治也教则治不教则乱挽世非难教也本性则教行不本性则教停本教之治方■〈宀禹〉为下膝不本教之治同奥为殊域本性之教河渎走溟海不本性之教金火鬬一室羲农始作民尚稼穑稼穑可治亦可以乱其治者禾秉之登髦士其乱者来?且剡之奋倞敌三代嗣兴民尚诗书诗书可治亦可以乱其治者缥缃之柔弓矢其乱者毫锥之??尨金革夫世无终孩之民而上多司虣之政譬号儿以竞博故浸长而不令方我太祖之有天下沷濯日星荡涤岳泽既下马而论道故垂意于诗书自谓起于农家复敦情于稼穑以诗书而当稼穑其道巳文以稼穑而当诗书其道太质文质之间孝弟以兴故孝弟者太祖所经纬天下也方是时养老恤孤之令无岁不申蒲轮玄纁之征相贲于路卉衣辞陛动叶湛萧旅鴈将家亦繇陔黍是以人磨钝器家砺劲节黄陵之士秉其贞商颜之叟矢其烈醲仁淳泽既百余年至于孝宗帝道烂焉覃及世宗至我神祖所其无逸彤日之丽殷邦遐不作人上天之章云汉是以祯符沓至囿乐般般阿阁探巢冈崇菶菶重译象谞环水而听经书四塞羗戎县旃而称都讲伟矣哉 
　　二祖三宗之治也测其浚源实资茂本纳流众者涵浸必弘盘牙多者枝条必远或经嵎谷而上若华则羲晖四达或起贞元而旋箕斗则景命其延故陟徂岐则靡不子而迈父称笃庆则网不后而昌前孝弟之间是生文质其大槩矣若夫易诗言孝备有庆誉造就之名仲尼授经不过爱敬教谏之实序来章则聿修统其成谈成亲则从令砥其失葢其道大非漆韦所能名其义深多蒭荛所不识然而圜丘大享所贵者萧焫陶匏礼殿泽宫所重者灌番更老亦莫不示人敦朴以获真原庭除而显至教至于馈浆酳爵寅日之有隆宾袒割射牲烝岁之躬礼皂总干就位锺簴动其鳞髵齿冑执绥桥门骧其藻茆暨于祈谷荐鲔遂狥公宫青耜朱纮先甞劳酒囿人骈翼而奉驺虞苹士释冰以从狸首合五帝所未营非一王之独究大或远于人情微或邈于天道而经皆兼之以为圣人司化则百礼咸畜考其意亦谓天下无一可慢之人匹夫皆有胜予之咎所以三代损益备从而不迁列圣绸缪羣起而恐后也夫礼作于大人而道衷于至圣世用之则为经上着之则为令其可变者侑尸墠鬼搜苗盟誓之敦文其不可变者亲亲长长老老幼幼之民秉苟夷夔之再世将循本以屡鲜何且奭之生兹遂仰思而靡定乎夫必结其根条开其理腠包太乙以为仪体日王而得彀则未有如今　天子之选道考德得其至要者也方崇祯之九载值土德之中会二祖三宗之泽既二百七十年九德六运之周尚五百五十岁忧盛者致戒于日中摄仪者懃思于不匮父生父养续子之春秋地雨地风归天之教诲葢自黄虞而降明禋肃穆之文周孔以歬维清于昭之义无眇不举有巨必屇亦籕盘佚甲所不胜书山玄水苍所不克载者矣而天子犹且穆然念光通之化未合于遐幽媚应之枕尚睽于四国恐教本者多华而聚欢者少实欲家至而敶敬让畴日见而呼子翼乃命天下共表孝经并以小学充其义类想永锡之能仁亦因严而作配将起羔骞之辈扶毂而问温凉游夏之徒抠衣以修应对使天下敬循其道则逆德者从风反踵者面内■〈虫服〉■〈虫遗〉猰??窳澹以香案之膏梼杌饕餮解其奇衺之佩以之掩驾成康差肩三五犹凿井而值瀵泉钻火而逢阳燧也天子又且治其精神敦以身令布衣蔬食陟降而睹声容礼象图形苍蒿以修媚应行苇之露多溥伐木之呼不靳斋宫之处经时上食之供减正靡有祀而或摄葢无豫之敢骋是以天下翕然知五礼之归于一孝五孝之归于一敬羊乌犬马仰沬而悟精微豮豕童牛敛踪以通淑慎搴艹木者护其根芽采翎??虎者湮其鄂穽方斯时也山无槎蘖泽无伐夭酱舍■〈虫互〉蝝童避孚鷇断罟而命王鱼祝网以来鸣鸟籞有再字之麑池有尺目之漏艹呼重荣虫名更造间有修黏矠药出于青门爰罗椓丁施于中道天下晓然知非天子之意与圣人之教也是以神明盱衡而赞衮钺鸟兽袪趋而从舞蹈媢嫉贪懫者膺显僇悖德作凶者决阴脰袯襫之叟解褉而谈诗书鞶帨之儒拂巾而扬治道解褉而谈诗书不为野拂巾而扬治道不为躁故以袯襫而当介冑不为疏鞶帨而当于橹不为貌敷锡之柄调中和之理凑所未向格特奸民之与奴丑其小小者耳夫挟耀乘之玩者经幽壑而不迷随南车之指者涉奇肱以无悔况于驾日月以为轸系云汉以为旆载虹玉以登杓摇携两极而通函葢者乎诚得扆列豳风屏书无逸石环月令几铭皇极班益契以为凝丞梦盘说以为辅弼图松国寿以为巨卿舒戭灵回以为庶职式古训以财今言引贤绳而匡圣辙怀邪丑正者必诛阿谀顺旨者必殛意正心诚矩平物格乃使仲尼端诵以别渊流曾参整容而指得失揽镜昭昭之涂安舄皞皞之域是重明青鸐所逖听于韶箫宝瓮钩车所候登于陶席也夫古之明王亦有摉畋经籍尊其闻知得于黎献者矣武王东向以拜丹书箕叔熏衅以推洪范汉庭开阁以崇月令之篇宋主横襟而分坊表之贯施儒行者其効着于羣工阐大中者其究亲于道岸亦网不师与君齐斆与学半而尚留至要之鸿篇以需盛明之独断岂非道待洋优而功迟巍焕者欤故以仰观天道环览星纪子雨?回子风弟云弟雨至明也以俯着不动通理黄中育鞠万物痌瘝乃躬至察也以提尼攀周包文兼素树严表于合宫锵慈銮于皇路至扬也以玉振嗣徽金申遒铎绍六言之宝训宏敬一之贻谷至显也且以访落率时保明休愿光宗之三九用熙神祖之六八再旦有获显示无虞泮涣至顺也又以敉宁宝龟辟除辛螫凖缀中外北?必其桃虫构获初终图其献翼靡不基命单心爽邦繇哲至安也夫当天启之末载炙鹄鸣枭跆麟树獍价人之藩巳出潜龙之辉未炳岌岌殆乎天明之震大艰国疵之开小腆也而重离夙驾万灵胥耀斧斨不缺磬筦四奏藁鞂之设妥于宫疏越之徽鸣于庿亦巳家称岂弟户锡纯孝矣益以昭绳之思涉久弥精假绥之怀因学逾茂柔曼戈猎不至于前澣绨茹修无改于素将为高下而因川陵为朝夕而仿日月有立网憸咸正无缺大戊之祗惧无荒玄王之率履不越稽于世宗弥纶制作之英能及我神祖清静慈和之玅理皆巳酌其竞絿权其张弛交水火而庀材剂猛宽以立纪又归之于醇孝统之于岂弟揭二要而搟六至是哲人所扼腕欲致其凤图孝子所负墙愿依其定趾者也夫世有污隆性无挽夙轘辕采山而蚩莸造兵颛顼通灵而九黎不服尧狥丹水而羣臣比周舜造漆器而叛者数国讵上古之质多良而来世之资偏驳譬之途修日短驽骏各有抵家之心箝勒鞬辀重远亦无腾山之局马敬其主而爱其御则千瑞安驰马畏其主而恶其御则踰跬必覆故敬爱者天地所为尊亲而帝王所为礼乐也历山号泣禹益用以班师沟洫尽劳蛇龙因之放海号泣非班师之方沟洫岂放海之濑而循之者底绩凖之者远害如使伯益愤苗民之惷兹神禹怒蛇龙之反败因以豕蹢堤防蠭涌冑介岂得动其諴诚而束其要会哉故道以慈而为严者化也化以严而为慈者诲也非夫至敬之主不可与言严非夫至严之父不可与言爱慈母奋其严棰严父动其慈戒故曰至孝者近王至弟者近霸近王之民爱丝竹近霸之民爱钟皷爱钟皷者难为敌爱丝竹者易为舞性通者观礼而得其原性静者闻乐而知其故亦各相生以命律而胥教以命度曾参得伶伦之律仲尼得神禹之度苟度穷于贲末虽靁鼗而不欢使律遏于克生虽咸韺其奚慕故武周称达迹不圉于赉般舜禹相师道实通于御侮谓问视定省不足奏允塞之肤和顺敬恭不足辟攘猾之路宜亦宣后所见麾惠君所不取也况夫上天佑善甚蹈有允若之心下民多严明畏即荣怀之庆跃鱼流屋冰鲤托其端屈轶宾连堇饴改其命鬼享而灾害不生乐调而祯祥四应谅作者之不诬而述者之非佞若夫总干齿冑之殷懃执爵授绥之浩缛礼牲春粢之祁劳袒割乞言之傥怳至于力田孝弟明侧之殊科稼穑诗书强柔之互尚亦各代不相袭理非一奖得其意者固离行而不伤酿其精者亦均守而齐创岂必雧诸儒以辩虎观之通画一经而循鲁庭之瓮哉率斯道也天下治矣明神格矣麟凤至矣刑罚措矣民生遂矣虽率舞之可期何扬言之未譬遂作颂曰粤稽天德厥贵恒性于皇师天永孝配命师天永孝乃立民极明明我皇允维天德三宗二祖聿绳厥武显道稽古以绥多祜亶惟圣言宥密所宗因爱因严立千古隆苾芬孝旨以稷以醴明神嗜止以立百礼既和且博先民有作四海夷怿以兴百乐不毁卵胎不伤艹莱凤麟偕偕百工允谐不替耆耈不侮鳏寡妥此孝驾以弭六马夷夔涣丘皋陶谳囚维孝允修以和春秋春秋时夏靡有不化譬彼六马调顺则驾于皇绎思重译乃来轮航熙熙如山如茨制彼虎皮櫜此弓矢非无功臣敬让孝子上帝曰明时予所经孚中好生召祥偃兵乃顾羣丑亦怀顺道趣此慈母小大稽首翕河皇华何者不敷黄龙玄菟丹乌赤乌西陲既极东夷述职有严皇慈夏日冬日维二祖之德维三宗之力先民有言下土之式无思不服 
　　崇祯辛巳初冬黄道周敬颂于白云之库 

　　◆碑 

　　平和县鼎建王文成先生祠堂碑 
　　吴山六忠祠碑 
　　两朝忠烈祠碑 

　　○平和县鼎建王文成先生祠堂碑 

　　予观于礼乐葢积百年未备也夫亦待人迟久之徐起其经制功德相为近远也我太祖定天下既百五十年漳中郡邑始有定制而平和一县为文成先生建制之始文成去数十年始为特祠丽学官又且百年而黎献思之参政施公太令王公始议于东郊别崇庙貌所议别庙者以祖功德且正复祠礼也呜呼夫岂其经始櫽括不遽迨此乎亦各待人智不必身出力不必自巳方文成初破贼从上杭分道衔枚趋象湖时我漳西鄙实为发轫之阿既再用师破横水刬九连山至河头从民情请设兹治则公声名巳烂然照于穷壑故公之殊猷玮绩盛于虔吉收于南昌迎刄破竹则皆于是始也公既治虔中不数至岭左然以谓漳西不治则岭左右皆不得治故其精魂所注在岭左不下虔中今自平和设县以来百二十年弦诵文物皎着于郡治在崇义和平邈不敢望者岂独其山川雄骏苞郁使然亦以为名贤巨掌高跖之所专导灵宰实护之呜乎士君子谆谆讲道德理义命无大显贵人为之屏扆前后则峩冠侧岸者翻卷姗嗤笑之及际风云逢特达大者跨素臣享所未有小者顺民情别地利为苍数万食德无穷虽大君子名贤亦皆有不能自知者也文成之初涉江从武夷出龙场樵苏自给蛇豕与居召仆自誓此时即得山城斗大南面鸣琴其中岂下于中都之宰然文成廓然不以此贰念独于文字散落之余豁然神悟以为声华刋落灵晃自出今其学被于天下高者嗣鹅湖卑者溷鹿苑天下争辩又四五十年要于文成原本所以得此未之或知也吾漳自紫阳莅治以来垂五百年人为诗书家成邹鲁然巳久浸淫佛老之经平和独以偏处敦朴无诐邪相靡其士夫笃于经论尊师取友坊肆贸书不过举业传注而巳是岂庚桑所谓建德之国抑若昌黎所云民醇易于道古者乎忆予舞象时甞游邑中时时出黉西过瞻旧祠疑其庭径湫侧意世有达人溯源嶓岷必有起而董事者距今三十余年而当道伟识果为更卜奕起呜乎人学与治亦何甞各以所致致所不致以所治治所不治者皆治矣即使山川効灵以其雄骏苞郁者畅其清淑令誉髦来彦泝文成之原弘文成之业以上正鹅湖下鉏鹿苑使天下之小慧闻说者无以自托是则亦文成之发轫藉为收实也于紫阳祖祢又何间焉于时主县治者为天台王公讳立凖莅任甫数月百废俱举行保甲治诸盗有声而四明施公莅吾漳八九年矣漳郡之于施公犹虔吉之于姚江也王公既选胜东郊负郭临流为堂宇甚壮施公从姚江得文成像遂貌之并为祠费且备属余纪事予以文成祀在两庑可奏诸雅其别庙者宜自为风因为迎送神之曲辞曰折瑶枝兮捣琼靡思君兮中阻饥杨灵鼍兮播灵旗矫欲来兮何期大江横兮大岭绝射朝曦兮马当发招予弓兮云中遗予佩兮木末虽无德兮心所知昔曾来兮奚足辞露所生兮雨膏之菊有风兮兰与吹追鄹车兮抗峄马上天兮下士不同时兮安得游登君堂兮不得语耿徘徊兮中夜令诸生歌之得毋以为楚声乎于是执其事者有教谕某某及诸弟子耆硕皆用勒石以绥德音 

　　○吴山六忠祠碑 

　　高皇帝初下两浙所征辟宋章王陶叶吴诸先生议论最为近古及靖难之会方卓尤烈于是两浙文行着于天下施于土木宸濠之变于孙两公匡扶庙社天下闾巷无不识其名字者非独山川包孕亦其风教然也崇祯甲申乾坤迸裂　天子殉国一时朝绅鱼贯稽首以就寇庭葢自石勒侯景而降禄山朱泚而上未有辱于此者于时闻变决志者十有九人而浙居其六焉上虞则户部尚书倪公元璐余姚则左副都御史施公邦曜山阴则左春坊庶子周公凤翔乌程则大理寺卿凌公义渠海盐则太常少卿吴公麟征鄞县则四川道御史陈公良谟此六公者学不同师而义归一致要以兴顽立懦振方卓之遗徽匡于胡之不逮其所网维世宪呼寤人心不为浅鲜也呜呼泽下水决沟壑发志士之观木槁泽中过涉存独立之意犹是泽也或以蹈于沟壑或以灭其顶踵而圣人无恠又以为通于义命者何也受其禄则死其事天泽所被以之歾身自周孔以前巳取义及此也古之君子束身事君值泰否之会必知其旤败所在反复陈谏谏之可则君享其安身享其荣谏之不可则君与其荣身与其辱辱之不可而后去之去之不可而后死之箕比靖献于身前夷齐槁骸于事后各有所取非苟然巳也既为车绂所系不能自拔栋桡而压与世俱及则亦曰致命遂志而巳矣命者天之所治志者人之所治也天人交治荣于皋莴寿于彭祖不假学问而与渊路共席呜呼天下之大百年之内称觞举祝与附木荣哀者何限而苦于一决使孝子慈父无所施其礼乐则亦悲矣当汉末造蛾贼狐鸣遍于郡国皇甫嵩朱儁卢植闵贡三四书生开喉仗臂使强寇授首于藁街逆臣纳兵于虎帐彼其才岂能胜于六公者哉圣神归于上则庸劣委于下进无苞桑之虞猝有飘摇之旤虽方叔召虎不能为才是百世之下掩卷考时者之所同叹也今　天子既登极抚　高皇帝之业驯服禹甸表章守节死义之臣则倪公为首加赠太子太保吏部尚书谥文正次则施公得赠太子少保左都御史谥忠介周公得赠詹事府詹事谥文端凌公得赠户部侍郎谥忠洁吴公得赠太常卿谥忠节陈公赠太仆卿谥忠愍　天子既将有特祠之命而武林诸子衿以为汝南耆旧萃于陈留泰岱云亭是宗邹峄爰于吴山之上肇建合祠遂成崇构跻于同堂是役也倡义虽始于子衿而当路名绅咸舒厥愿故伏臈尸祝牲醴香糈之具悉可不乏则亦胥涛所喷其英心紫阳所增其遒致者矣又为迎送神之曲词曰幽云侵兮白日暧燕山枯兮越水采豺虎腥兮不敢来鲛龙宫兮尚在笳弦吹兮莫哀灵纷霏兮从沛又恭桑兮敬梓回青云兮棹白水朝碣石兮暮沧海何有兮千里灵之来兮熊魂光江风飘兮都兰芳翼跄跄兮蹡蹡班鳞斐兮有章灵之居兮不远日未入兮去复反媵鸳鱼兮婉娩桂宫兮兰馆燕嘉宾兮集灵苑芙蓉生兮江之湄虹霓旐兮霱云旗灵不来兮何所思灵之归兮撼鼍鼓罢吹兮辍舞夫人兮自有美土灵何为兮愁苦夕昏兮朝曙春复秋兮日未暮灵何为兮含怒 

　　○两朝忠烈祠碑 

　　以身殉道与以道殉君之有以异乎曰无以异也道足以生其身而后死之道不忍死其君而因以生之是皆可以不死故寘死地而皆生其皆生者何曰仁也天下之可以杀人者二曰水曰火是二者人皆赖以生而投于水火无有不死者有道仁人必取其精神而用之仁者水火之精神也人抱形质而脱其精神见水则谓之曰水见火则谓之曰火见其生死而不见其所不生不死者故权奸盗贼日思以其水火杀天下而天下之鄙夫贪生惮死者亦指水火踆踆然以焚溺为戒卒之天下以焚溺坐死者比比也当天启之时太阿下坠天子制于权珰诸君子思还主柄持之太燥若以勺水搏邓林之焰既而权奸煽炽诸君子坐死其为孽也为火为旱为焚突及栋及崇祯之时王鈇上握羣工屏息仰命于天子诸君子承之太柔武人藉虎以为大君既而盗贼韦弁相与沦胥诸君子亦坐死其于孽也为水为潦为襄陵滔天夫以水火共搏或欲杀君子或不欲杀加子而君子皆死者君子领水火之精神以蹈日月以其形质分天下之毒痛故出入焚溺而其不可焚溺者与日月薄射也凡日月水火其精神托于君子其沴见于天下赢绌晦望往往相食汉熹平之际治钩党狱诛蕃武膺滂等锢天下名贤二百余人及长安之乱诸君子无死者惟袁隗伍琼周毖孔融杨修五六人耳然皆为卓操弄斧非有慷慨致命之义宋宣和时籍元佑奸党百二十人丰稷陈瓘等仅得不死及汴京之乱诸君子无死者惟吴革孙傅张叔夜三人耳何卥?木李若水则犹之坠阱也我明初与尊贤礼士治蓝胡之党不及名贤迨于靖难慷慨致身者百二十余人所株连芟夷无筭至于土木而衰矣故水火日月一盈一竭精神所托或满或灭前后赢缩可屈指举也独是启祯之际诸贤奋发手掬霜雪与雷电争烈虽有逆珰煽焰不钵之于前党禁株连不钳之于后计自天启蒙难陨身者十有七人曰高攀龙杨琏左光斗周起元周朝瑞缪昌期丁干学魏大中万燝周顺昌袁化中夏之令周宗建李应升黄尊素顾大章刘铎及崇祯甲申之祸致命遂志者十有九人日范景文倪元璐李邦华施邦曜王家彦孟兆祥凌义渠吴麟征周凤翔马世奇刘理顺汪伟吴甘来王章陈良谋成德许直金铉孟章明其遗逸遐方陷于秦晋及绥鼓死职撄城谢关者别为幽阐不在二班葢自汉宋以来仗义死节之臣未有盛于我朝者也呜呼学术不明道谊为事功所乱锺荀之针李杜荣翰之砭机云康乐寄咏于房连黄冠穸词于顾问不曰事犹可为则曰思得一当是以徘徊瞻眺失之一瞬而千古莫赎是犹临泛滥而系匏睹燎原而祀竃多见其迂愚谅下于沟渎矣夫当管夷吾之时天下无王主惟所适鲁莒分驰先入者上春秋虽以子与紏不得不以霸与桓既以霸与桓不得不以仁与管如使天下一君生民共主而夷犹于刁牙之间转侧于鲁莒之下则仲尼必以为不臣季路可正其弹射矣故仁之所生人者杀之愈以生水火之生人者生之或以杀人不见不生之生不死之杀则其疑死之不生恶杀之必死辗转以避焚溺而卒不免者比比也虞部陈公来榷南关适当甲申时遂捐赀贸地西湖之上得六一泉旧址背距孤山面临凤凰营构上下为十六栋层楼九楹湖水潆之以祀两朝殉难诸先生予至湖山览和靖之遗迹因得与虞部商畧上下慨然叹日死而可乐则吾将先往蘧氏之言夫岂谓此乎虞部又将南关所汰出小税置为祠租使岁时伏腊得尺祝其下因为迎送神之曲词曰靁鼓阗兮龙在野云离披兮龙血下龙上天兮星无光椒糈偷兮兰不芳灵之集兮四国鸿八蹄兮驎九翼凌沧澥兮拍曰日跄徂征兮何不得息归休兮此堂水周兮中央寒鸡葅兮蒲菖罗百珍兮琼浆骖素虬兮騑文鸯絻灵车兮絷灵马执灵袪兮泪盈把佩琚兮洒洒昼不足兮宜宵夜雕舟兮镂筵新夫君兮王正年灵参差兮无后先澹眉须兮驭青天灵何为兮中悁悁 

　　◆序 

　　王文成集要三编序 
　　倪鸿宝文序 
　　逆流草自序 
　　小草自序 
　　张凯甫遗编序 
　　应本序 
　　同游祖帐诗序 
　　书古文孝经后 
　　书张公亮藁 

　　○王文成集要三编序 

　　有圣人之才者未必当圣人之任当圣人之任者未必成圣人之功伊尹没而知觉之任衰逃清者入和逃和者入愿至于愿而荒矣周公救之以才仲尼救之以学其时犹未有佛老禅悟之事辞章训诂之习推源致澜实易为功而二圣人者竭力为之或与鸟兽争胜于一时或与乱贼明辟于百世其为之若是其难也明兴而有王文成者出文成出而明绝学排俗说平乱贼驱鸟兽大者岁月小者顷刻笔到手脱天地廓然若仁者之无敌自伊尹以来乘昌运奏显绩未有盛于文成者也孟轲崎岖战国之间祖述周孔旁及夷惠至于伊尹祗诵其言曰天之生斯民也使先知觉后知使先觉觉后觉也予天民之先觉者也予将以斯道觉斯民也变学为觉实从此始而元圣之称亦当世烂焉仲尼独且退然让不敢居一则曰先觉者其贤乎再则曰我非生而知之也夫使仲尼以觉知自任辙敝途穷亦不能辍弦歌蹑赤舄以成纳沟之务必不得巳自附于斯文仰托于后死曰吾之志事在斯而巳今其文章俱在性道巳着删定大业无所复施虽以孟轲之才不过推明其说稍为宣畅无复发挥裨益其下则天下古今著述之故槩可知也孟轲而后可二千年有陆文安文安原本孟子别白义利震悚一时其立教以简易觉悟为主亦有耕莘遗意然当其时南宗盛行单传直授遍于岩谷当世所藉意非为此也善哉施四明先生之言曰天下病虚救之以实天下病实救之以虚晦庵当五季之后禅喜繁兴豪杰皆溺于异说故宗程氏之学穷理居敬以使人知所持循文成当晦庵之后词章训诂汨没人心虽贤者犹安于帖括故明陆氏之学易简觉悟以使人知所反本虽然朱氏学孔才不及孔以止于程故其文章经济亦不能逾程以至于孔文成学孟才与孟等而进于伊故其德业事功皆近于伊而进于孟夫自孔颜授受至宋明道之间主臣明圣人才辈生葢二千年矣又五百年而文成始出陆文安不值其时虽修伊尹之志负孟氏之学而树建邈然无复足称今读四明先生所为集要三编反复于理学经济文章之际喟然兴叹于伊孟朱陆相距之远也子日才难不其然乎不其然乎 

　　○倪鸿宝文序 

　　凡人临文未落笔前约有五避避遇惊波避途有不涉澼人墙坚避舌出避风雨总至此五者初路人皆用之题不称手仰鼻蹙额生昔所蓄一旦坐失此遇惊波也波定途平意致不与附人行间不知主名此途有不涉也飜书百篇无语亲锥坠钻穷叹与鬼邻此人墙坚也自出竃下与妻长诀闻人火发怖而井没此舌出也前多作者时英猬集主雅能文不如束笔此风雨总至也遇此五者应避则避不避则地方立失正落笔际约有四逃逃愚曰诚逃怯曰法逃塞责曰挑逃落草曰饮水此四者当路人皆用之欲言不能张口哺尘自谓悬雍上唇生津此愚逃诚也夜不敢行昼则伏守则有余攻不足循行数墨称足不辱此怯逃法也间则学人偶作尔语跳荡欲前不知其处此塞责逃挑也盛服倩装本色忽坠陷枣食饵反以为贵此逃落草曰饮水也遇此四者应逃则逃不逃则性命随之既落笔后有三不理巳贵不理贱巳誉不理毁无咎无誉则穚足坐睡理之不巳则大道必死此三者归路人皆用之夫天下大人不用此十二者则无复文章而吾友倪鸿宝耻之吾亦耻之然吾耻之欲不为不能也人敏钝不同劲隼戾天一搏百里国马走地离埒二十步不骤不至今天下固乐为目串口了之文也以为是目串口了者其人必白心黄理不滓富贵乎抑以其中洞朗条达政体耶即使其人白心黄理条达政体见湛深愽丽之文不以为好亦应不以为恶且天下之道非治必乱其治之必有圣贤之文其乱之必有奸雄之才奸雄之与圣贤皆希觏而可怪其中相见目串口了者如负蚁子也天地谓是众溷目串口了日避日逃不理不止故为奸雄以乱之又生为豪杰圣贤以治之豪杰圣贤之出必多不屑而少当人意今鸿宝之文笔落纸飞而驰走成市者何也鸿宝以为是诸圣贤虽貌甚得其耻未死即不碍其口目为湛深愽丽以饵之使其饱我者奸雄之肘足未可骤使也夫鸿宝之意亦遂至此乎鸿宝为吾言尔质强乔疏无阴虽自理人不听尔吾因其长而用之不远怖人不失其所喜夫鸿宝则固欺我也彼以其无不通而使吾愕然失所逃避吾犹将从之前后中际不见首尾则何如操笔而度江海之涘乎 

　　○逆流草自序 

　　闽水自三山至柘溪吴越水自虎林至彭城逆亘四千里皆逆流也其可走者姑蔑六百里下濑为多而刘安所云舆轿踰岭夹以深林丛竹者三百抵之可俱逆流矣彭城道阻北望长天如泛海中背其指车策蹇随之欲坠不坠两髀篙折其为逆流无疑也生耐劳苦每于仆马疲蝢好友辛缩之中自走十百里与野低昂足其草性所最苦者纳足舸中妨帽碍眉必不得巳刻管细书老婢之声新妇交吹盈十余行自谓多矣巳抵长安发箧出腐乃近五十头长颈之王剖自竹间逆洄相从亦足乐也游间三十日蒯屦蓍簪与之俱反于是春水方生黄河澌利自彭城至江口九百里不三日可至故与之抗驽步十许日至江浦荡舟岸上漉漉泥中方悟余行之戾也方岁穷冬严凌避波时多北风人皆西发丹阳则余东涉河幸而融风不与河伯争道及春三月人皆道黄河日夜六百里则余西登陆日戞戞驴背仅三舍繇是行寓内皆逆流耳既过江浦明日东下顺飔扬波顾望万顷言愁欲愁问舵人钟山之阴为白龙江岂所谓制于豫且者乎索白纸钱尽出诸腐义颠倒褁之投于江心良久不况须臾蓬蓬去几粘天仆夫急舟追之竟不可及远望江心水骤山驶真所谓逆流者矣道远行难栴檀不香如其可化当为鳖灵鳖灵者包羞也彼亦所谓逆流之人也残草未销诸子遡风陨水不灭为世所责既巳播之奈之何哉 

　　○小草自序 

　　仁义之教衰则文行之途塞文行之途塞则圣贤之言无以命的于天下古之君子本仁于身修义以及人然后布为文辞其高者系于清微其坚者以药石天下其平易通晓使治忽善败循之共白也其所未白者以劝人静正反之坟典端居渊寻疑难送折然后不逐于声色嘲笑僮姁料得之事故白者以白其道章其志未之白者以探其系深其义故学问之道不废也今之君子为利以考文为文以饰行苟取习俗以诬圣贤以愚黔首以诳天子其稍有意义者选妙征隽自命而巳其平易通晓则里巷之所周譬揆于古今治忽善败则蒙然未视见之而喜去之不思自是而学问之道可废也夫苟有令捐圣贤塞道德则止犹是制也而显弃其教以仁义为迂衺高坚为僻昧则闾巷白望者皆可皋比自命粉靘而耀先王之业即使天子一旦顾盻询治忽之故善败之纪亦将嗫咿举所熟习丘葢聊且以对则是圣贤所教人仁义文行为权利贸市者逋薮也且无论圣贤旒冕在上但使妻子董之是良人者脱冠带弛灶下其情态言说具僮姁之所料得而出巍冠坐高堂衡量天下无敢难者退而私怪此其方法岂可使孙儿复习之乎故天子而修圣贤之治则必通圣贤之志通圣贤之志而后有得子治忽善败若白不白之理而后其公卿大人有所别察以为典礼上不失先王之教下不失髦士之所履视故进而可以相习退而可相道语也予老矣少寡疑难长而无所进自以诵述皆里巷僮姁之所共白然犹以是费其言说将还之童穉以考初业使后之为圣贤者有以相质而定其白黑故复伏枕为之前后得二十五篇时崇祯辛末夏五月也 

　　○张凯甫遗编序 

　　王子山李王孙张凯甫三人相友善也胥假为乐寤而诘别各数百岁视所不足昵于帝子贝?韰肆相续故世之霱化者莫三子若也子山谓王孙曰吾年二十东至泰山学于鲍先生先生谓吾似屈平夫天下之有漪??闉者其独湘沅乎水淖以清蛟龙是生蟡庆所从五色上翔夫吾将以是神李王孙曰然以子之文齐入汨出鼻?斗齅蜿蜒故殊于常鳞虽然子长于绌伸摧隆起洼而短于镂锼斸物肖形吾少而学于王姊以为吾似子峤吾将飘然呼云耕龙以遨于天门张凯甫日噫子二人者皆过矣夫才者水汋之自然莫使之然命者火宿之舍各有常舍而二子皆制之一以为已造鐻有齿而为之舌鏄有唇而自呼其名谓是相济而老死不相觐若仌?荨之与蕣且吾之与若若之与彼皆梦也梦渊而为之平梦天而为之峤与夫梦平而天之梦峤而渊之彼巳更舍而吾犹寻其主人螒鸣夏而噫蠁鸣冬而幽虽更百年其音不加柔今以子之蜿蜒易子之镂锼以而之卷娄易吾之荣腴而谁为蛩蛩谁为駏驉子山曰不然夫才各有所不尽道久而后并元恺渊骞焉知其科菖蒲之渊其流为河吾不学平而与平为亲吾不学峤而与峤为邻吾不学子子不学吾二人而臞腴相资豊约互匀故吾之学视子则蚤子之学视吾则老也吾与王孙有十年之获而子有十年之稻子则尽矣迸吾与王孙子得七十焉凯甫曰噫吾始以子为先生也今子其后死也狸之首不以迸虎鼮之尾不以迸豹魈夔成行或踸或踔八尺之臬以量日月子古不竭而吾与子又何所尽为虽然吾将安归乎王孙曰巳知之矣吾之似子晋不若子之似子晋也凯甫曰然夫望而不可登者其体削也登而不可望者其才伏也采而沦渊者殊也氛卧其橐乎莲华未敷云尔雕乎华山之舟萎其萧乎气炭物铜还复搏乎睪旷之休夙闭关乎蓝青练白七精竭乎感彼鸣犊河迹绝乎卞务沉疴莫可活乎遗龄与亲名与君乎或龙或蛇非尔羣乎却艾如山示不可熏乎狂言不藏瘗彼老龙虽言不狂生不可当嗟尔麟也胡为乎来哉不来则尔思来则尔灾呜乎张生云何不哀 

　　○应本序 

　　修其文而不足以明天下则不若蓬巷而处修其质而不媲于天则不如椎髻而春皋傅之为文以视天下皆蓬巷而处夷施之为质以视天下皆椎髻而春信其言则泾舟之侧无有誉髦有嗿之田无有媚妇不信其言则狸斑与豹蔚并坐陇廉与娵孟同宫是两者皆说之无定者也亦有定说神农为帝不能使五谷贵于金玉尧禹佐之不能使疏羃尊于絺绣五谷贵于金玉疏羃尊于絺绣则土块掬饭皆为鼎烹人脯鬼血杂揉于道矣故三家之子不能为金玉絺绣则必宝其糠核针锥宝其糠核针锥以为尊于金玉絺绣此亦恒情明主不诛必以为用其道可以治天下可使铅松不御金玉齐价是则大呰明王之所恶也故仁义者精微之产也礼乐者奥愽之致也奥愽精微着于心貌而施于文章在生者之身犹是疏羃五谷也而少见者多怪多怪者重创明主亦用之以为必□圭璧荡金锡而后可为治于天下则是燧皇却竃结绳复作也三家之子苟其才不至于作??剽智不至于窥盗见人金玉絺绣则敛容屏气正容却立退而视糠核针锥虽无艳志亦有安色是石户之农所引避于庭坚涓成务光所霣心于□野也必使英娥挟?以伺夷光胥靡感图以噪版筑则情虑不至古今绝类繇斯以谈予见鸿宝则不复谈文章亦不复谈易岂为慢乎予之蓬巷而稚髻固亦久矣 

　　○同游祖帐诗序 

　　甲申九月子以讲舍落成集于邺山同游诸彦二百有余人自朔日至于重九上下白榆逃雨黄巗诸洞裴回十许日乃感皎驹空谷之章诵登高临远之句黯然欲别惓矣兴怀况烟雾之泥人属秋梧之惠我月食四■〈豆斗〉未尽瓶中日讽九歌犹惊水滴李固都亭之叹怳在目前康伯避征之情敦彼车下又况岸谷蹔移云雷交始卜盘桓者无咎将壮趾以安归香饵弱弓能无坠鸟竹头木屑岂尽高人祖刘慷慨失足于鲜卑管邴从容遗模于云鹄若天将平治必有名世之英使海可褰裳不藉鼍梁之驾诸友乃缠绵祖帐蹋蹴刍灵欲令钟皷发节于爰鶋驷璧先光于乘马尚云慎旃不巳过乎于时远讯适自日边念此遐心齐于嚼蜡李仲元之留连燕好岂尽乡情黄叔度之暂往京师犹之问乐或可载其获薪谅亦通于溉釡唱予和女喜起之寄云松合性移情弦徽之分竦岛虽非助我宁不嗣音人赋八章语皆五字 

　　○书古文孝经后 

　　孝经有三微五着何谓三微因性作教使天下之言教者皆归于性一微也因严教敬使畎亩父子皆有君臣之义二微也因亲事天使士庶人皆有亨祀明堂之意三微也何谓五着臣子不敢毁伤其身天子不敢毁伤天下人之身一着也天子不以名与人臣子不敢取当世之名亦不能终辞后世之名二着也臣子聚后世之欢心以事其亲天子聚天下之欢心以事其亲三着也显亲在于身后安亲在于生前四着也君亲不恤其天下则臣子不敢恤其肤体以义成仁以敬教爱五着也至如着非孝之法绝杨墨之学炳如日星不待紬绎可与天下共悟矣 

　　○书张公亮藁 

　　夫玄牝求声而素权召气藻盘应律于幽锺方响迎歌于水际葢有之矣若乃昭华异管屈节于匏吹都良总音降情于洞越摧含妙之弦徽从无名之儵忽是成连入海所回顾于澒波嵇子适山所直视于林筏也方今道漓淳散言佻学薄铲华之士将反蒂于核中苞采之能宜收声于鷇壳而犹有比毳焦鹏鬬英若木羽连重常之晖草炳宵明之烛愤微文之垂坠悼丽藻之不作夫零雨将霁而虹穹腹背羲曜或乖而旁生珥佩???有质而为祥气成文之曰怪向使绳结可成则毫书曷赖譬暄润之以时虽庆景之奚贵哉然而紫蓍丛云则总龟以飜金?慈铁澡波而骏骊不渡缀孔鹴以入鹤队固玄裳之所轻裸麟狻以入虎圈亦班首之所怒也繇斯而谈锦与鱼亲鹿宜姜臛苟微尚之攸存虽划绝以犹续其有志士才人吐韵投心嘘言入契虽复割骨相明泣血代理未为伤于义与夫元叔之赋贱于穷禽正平之才尽于言鸟并皆历落崟崎诡率狂矫窃琴瑟于帝丘负干戚于刑夭犹能下车动袁升堂起孔愧弘农而流汗遇荆州而抵掌况我公亮蔚栋伟流大雅名士述江海则抗璞提华命巗阿则优激劣启下吴阊之船是载步兵成鸿都之学蹔留平子景阳之殿柳未齐丰城之剑晕仍紫而无能避席推坛操盘奉匕削麟角以羞竹箭杀騠駃而食千里斯亦好道者所以贬诚愿学者所以负耻矣夫巨骨长砮北海以表谢赅宝鼎大羮中郎之方边让使边谢之声实无亏则孔蔡之神明益鬯鉴不以珠彩夺精渚不以方诸减漾唯有主谢牛医客无狗监崔骃之胜班固空坐白衣杨雄之似相如徒怀玄澹禽息之首如完五羊之胸陷矣加以用者不知知者无用将诵占书以问大人之占怀梦草以发匹夫之梦擎虚拳而考钟亦何贵于数撞乎于是仆本暮流逢君中涉百尺之杜无枝五石之瓠何叶若士之期汗漫耸其鸢肩河伯之晤阳侯弃其舟檝巳听榜人之歌安问鲁人之猎嗟乎挟炭而就冶则炽兽吐葩就朔而造冰则劲松暮落夔一足而有余倕十指而不足挂冠而成道苦迟遗履而膺封苦速商咄之形无妍媸叔夜之音无哀乐惟予与汝方共托于调刁以古证今又谁定其述作哉 

　　◆问业日录 

　　三业发明 
　　三易指归 
　　儒脉 
　　朱陆刊疑 
　　子静直指 
　　格物证 
　　说诗序 
　　乐律论衡 
　　太玄元经原本 
　　静海易谭 
　　孝经辨义 

　　○三业发明 

　　仆放归携杖灵隐再过大涤山中与康流对榻餐寝十数昼夜乃得稍发康流之藏得其所为三易而读之起肓针痼几使先儒无复着坐之处虽与仆所为洞玑强半出入槻摹体似而精义要旨简洁深胜其为仆删繁破冗入室止戈者多矣又数昼夜将遂握手而披萝席之陈探龙马之项穷竟周孔所以仰思待旦坐捐寝食之旨呜呼此道微绝难言之矣康流沉静渊欝所目经史洞见一方苟覃精三数年虽羲文阃奥舍皆取其宫中何必窭人之室乎凡此道弥纶本于天地神明所治不关言说单持则意义不宣泛剽则神理不动萃众说则有五都之音历独裁则成篑桴之贡自扬云升卿辅嗣而下稠集数百犹之呓梦也夫子有言书不尽言言不尽意则易之蕴不可得而见矣凡易之有言语文字供文人之诵习贞士之模索者此修辞尚翫之一端非易也即自焦京管郭而下占筮杂家幽发微中取验不过一时扶揲不过数策考其为效与土木证向竹瓦取兆同归古诸圣人之不为此钻仰辗转反侧亦巳明矣舍此二条四尚之源巳消其半不知夫子所为三极互立穷变极赜范围曲成与天地相似者果为何物善哉康流之约畧洞玑以天地人櫽括周易归连之旨也康流于洞玑原始微有异同疑千古圣贤要皆思索所得仆甞躭浸此道三十余年以为千古圣贤思归无思虑归不虑始于一画究于二十六万二千百四十四六爻上下十有八变一反一复为三十六变因而分之为六十岁历此人生象数之所从出始于八卦三倍相乘爻约三象统于四千九十六周为方图纵横万里以十八倍割之方圆相涵归于八尺之表晷端进退为大地历此地道象数之所从出易自二十六万二千百四十四又复倍之或两或参分律分度依七圣之故序杂卦之合差日月相追赢者进顺缩者退逆退象之法十三分九毫微强以求月食退数之法九分微弱以求气差本自然之盈缩依日月之迟疾以求日月星汉之次皆以一画参其八变视其归奇盈缩之故以分六十八岁八十五年之交会是为天道象数之所从出有是三者布而为历次而为律统而为易去其图蓍别其虚实以为春秋诗诗之逆数虚退四十九实退五十五春秋之实退象有一虚退象有九十有四积而退诗十有八积而退春秋易诗春秋因天退行皆逆数也圣人为是三者范围天地曲成万物包帝王之盛衰摄古今之成败以其位序辨其岁数差等百世以观礼乐为春秋以定礼为诗以定乐易者礼乐之筦钥诗春秋之祖祢也要以天地行其謦欬日月步其尘影则仆甞窃取之矣康流又为仆谈岁余四分赢不上二千四百缩不至二千一百四十之说仆约此道皆本天地自然上帝之所揲挂非复圣贤损益之所能及必如日月岁余秒忽不定但以七十二卦各自相乘五千一百八十四以爻计之三万一千一百有四分为七岁之辰以七十二卦积之凡五百一十一岁而岁余定差五日二千一百三十五约于四分日历减去天行之差以为缩极酌存天行之中以为平差则千岁之日可坐而致也仲尼之时虽有历法不出于易看春秋二百四十二年必谨时日致严交食及诗称朔日辛卯本于幽王中年距平王四十九年错为易象起于诗亡其义隐然自见故自孔门上下理义之精未有过于孟夫子者孟夫子所称千岁日至五百兴王即为七十二相承之历不言而体之之为元引而伸之之为智信笃任远之为力得其至赜求之存养之为尽性得其至一立于三极湛然不动之为至命世儒读书至修词而极贤者躬行至立诚而极骤与之谈研几探赜扞格不通则麤莽搪塞以为是象数之学不足留心又与谈古今成败帝王盛衰则谓是谶纬之说王者所禁由是依游四尚之中高者得其占玩卑者习其文辞贤者因其位序收其誉功亦若是而已矣夫子曰道之不行也我知之智者过之愚者不及也以康流之静专精神十倍于仆又方盛年湛心此道其不以仆为迂诞原始要终务畅其说将繇康流所为三易者与羲画禹畴文象孔系同归又何与仆异同之有 【 三易发明四月二十八日】 

　　○三易指归 

　　五十年来有一家具要与诸兄交盘破屋残田曾经周孔清理切莫说敝帚千金空函帐子也如是主人翁直头承受如是伯亚旅画号佥书一听门外人觑虚睄实尘饭涂羮球图刀训吾都无复说处 
　　何羲兆云既无说处有何交盘空帐闲关付谁打??美某云只此宇宙两簿上天下地往古来今是吾家祖业翼子贻孙一件让人不得 
　　羲兆云此莫是象山旧话遗构重装某云他是过路人偶然标题不践不入如何便作掌家承堂肯构羲兆云如是周孔物业作何担承某云羲农以来只此左契认得出者我泉我池我陵我阿认不出者荷蓑荷笠或寝或讹 
　　孟长民云昨与朱康流交盘三昼夜何处尚有无明帐子某云正谓此处尚有交付未明姬公待旦以思仲尼不食终日如有小可聪明亦可放却家计羲兆云此难发之巳久陈献可略举暨茨朱康流巳通户牖今日如说尚未交盘恐开后来奥僻之讥亦断来人承当之路某云堂堂宇宙朗朗诸圣贤几件事物一来一往如何怕有奥僻之讥遂断承当之路曹木上云圣贤遗帐现有多少某云屋上只有三物屋下只有三事日月星此三者是圣贤原物理象数此三者是圣贤本事宇宙上下只此事物交盘不得忠臣无以救其君孝子无以养其父百千圣贤求一避风躲雨处不可得以此小鸟不禁哓哓 
　　何羲兆云圣贤只是说理理到极处更无象数如落象数便是??美手畴人安得与主翁坐话某云若此圣贤只是事天天到尽处更无日星如落日星亦是台官稗史不得主位商量也长民云此物事毕竟如何开除某云上面是经下面是史有日有月有星是三要物理象数是三要事某云如此则不消思量也吾家物事切忌笼统消帐不得且问汝日行可即是天月行可即是日日月星辰之行可皆一理理皆一象象皆一数不 
　　木上云论象数则有不同论理则无有不同者某云如何是无不同处木上云清明在躬志气如神往来屈伸何思何虑此处无有不同某云如此则学问止于中庸行事尽于论语诗书礼乐春秋皆可不作宋元而上威烈而下诸史皆可不读也凡自羲轩而来丘索坟典或焚或存皆以发明事物差等百王因天地之自然观古今之成败过则留之不及挽之如日不及天一日一度月不及日一日十三度十九分度七星日相差一岁百五十余分六十三岁而十差一度天以逆而数日日以逆而数月皆逆数也圣人因之作易积辰以为岁积爻以为象因象而立数因子而明卦凡卦六爻十有八变始于一画究于二十六万二千一百四十四隶首不能使之增成挠不能使之减因而开之以为六十四卦终始六十年之历日月相差每岁一十三辰九分三厘三丝三秒日月有所不得不交交会有所不得不食仲尼无所逃其穷姬公无所避其恶尧水汤旱无以救其戹郏鄏涧瀍无以改其墨故为诗以治乐春秋以治礼礼乐之治诗春秋犹朱丝之萦赤社钟皷之救日月也 
　　朱美之云然则易之穷救以诗春秋诗春秋之穷救以礼乐又云仲尼姬公无所逃避瀍涧水旱无所改救何也曰理者象数所为终始也象数交食值于一时理义之制留于百世美之云然则是理与象数不得列为三事也某云皆三物也而殽之于事圣人于是有事焉耳然则其差如何曰其差者皆象也皆数也而实皆理也臣不得不让于君子不得不让于父妻不得不让于夫日之让天日退一度月之让日日退十三度十九分度七数不及天一岁缩九象不及天一岁十三辰九分有强象数相差积久而合春秋参天而用其两两其用年而一元起积故四百八十六岁而退天一周诗之退易去其图数六退而与月同周去其蓍数八退而与月同复故一岁之月常十三周周之合日三百九十故月以三百九十为复周而强以三百八十四为周实而弱故易者本日而主月也易之象不尽于闰岁而尽于周月春秋主九而追日诗主六而追月故九其二百四十有三而当春秋之交中谓之春秋六其五十有五为三百三十六其四十有九为二百九十相距三十六为日月之中交故月交二十六日差池半折圣人所为冏思致其反侧也凡天地日月之道极于易其乘除交会之数尽于诗春秋六十有四之易三乘六爻每卦之行以爻当日凡六十八年又九十六日七十有二之易三乘六爻每卦之行以爻当日凡八十五年一百四十四日约八十五年之日为七年之时而日行大余小余之差一一备举也 
　　或又问云易六十四卦而又云七十二何也曰乾坤坎离颐大过中孚小过反之复之两卦而一名屯蒙师比之类五十六卦反之复之两名而一卦故易上经三十卦之名有三十六卦之实下经三十六卦之实为三十四卦之名对化反复各三十六通举为例得七十二卦之实此说不自某创也而步推六十四卦之年每卦六十八年九十六日七十二卦之年八十五年百四十四日则自某始也孟长民云然则是何从谱之欤曰谱于春秋之元至至元丁未之岁也春秋巳未尽于至元二千九十年以天行步之每卦六十七年百有六日减其常行每绌三百五十日凡三十一卦得二千八十六年当未济之终干龙始兴明吴甲辰之岁也故易以三十二卦平分天地春秋始于屯初诗始于坤初坤之治关睢犹屯之治春王正月也然则七其关睢而与乾坤分中二千一百七十七年又曰诗以六治何也曰六以纪月月以纪律君子于是治其交数云耳 
　　孟长民云然则天有日与月易有历与律是三事三物也统之维四今舍易历律而曰理象数者何也曰易历律则人之所治也理象数则天治之天治者不避象数人治者则以历律为技也曰圣贤固有所避乎曰圣贤谨道而避器 
　　何羲兆曰昨与朱康流论大余小余四分消长之说犹于二千五百之中酌立三百六十分以迟速升降其中又曰约八十五年之日为七年之时而日法可定大小余可齐何也曰八十五年余一百四十四日以七年分之每年四千三百八十二时六分微强七十二相乘之数彼此嬴乏相饶减也皆嬴不至八十三时乏不至八十二时五分则是小余仅得二千一百七十四四分之中尚退三百二十六历代所用如何承天祖冲之僧一行郭守敬皆于二千四百之中酌留斗差远近升降则谓此志也 
　　孟长民云朱康流亦云洞玑斗差仅得百五十二分故积六十四年而差万分以为一度如祖冲之何承天刘炫李淳风之流所用斗差皆不过八十余分起至百二十分耳今七十二卦积除至三百二十六分则极缩之差当三十二年而差一度母乃巳速欤曰萧梁天监普通之间固有三十余年而差一度者矣极疾而复迟极迟而复疾六十四年之内与四千三百六十九年之内迟疾嬴缩犹日行之有冬夏月行之有弦望也春秋前后日行变其嬴缩两弦前后月道变其迟疾远日则行迟近日则行疾盛阳则行嬴盛阴则行缩孝子之从其父忠臣之从其君顺妻之从其夫弟弟之从其兄揆于事物其义一也 
　　朱美之曰然则圣人不言性天道罕言命与仁何也某云是皆言之而不可以言传言者不闻闻者不言故曰罕言曰不可得而闻则犹之不言也系辞曰书不尽言言不尽意则易之蕴其不可而见耶是言之不可尽闻闻之不可尽见者也 
　　羲兆曰然则杨子云其得与于斯文乎二春秋之数以为太玄阐汉世之历是平子之所叹也某云子云倍两日之甲以为一日而不知其嬴也减四分之畸而不知其乏也子云之于家计犹持筹者之于炙??选也得于竃而失之于奥也 
　　木上曰然则其潜虚皇极乎曰十分之易皇极得四矣该举三百六十减其内缩以为朔虚因其外赢以为气盈元会运世与岁月时日相形影也是尧夫之精也然而天道不齐精微之极皆在于秒忽使日不差天月不差日象不差数数不差气则交食变化皆无从生运数聂广皆无从合五德之主皆可以王六行之宗皆可以帝孔颜不以厄穷尧汤不以灾治先天之卦虽千古而相如前世所经历百世而同虑不出六十四年内外而盛衰祸败须眉犁睹玄黄共致矣故易者日月魂魄之纲纪也上天下地往古来今仁者所为仁智者所为智富有之为大日新之为盛羲文所谓德业周孔所谓思致因情所谓田安身所谓宅四千三百六十九年之内所为骄子盗臣娨妻孽仆挠乱者屡矣而卒无所损其础柱毁其栋宇世有精明强毅之人必有能悉其帐子握其家计者且使后之豪奴悍婢不得易劵去籍创为妖说以诳惑我良子于是羲兆士美长民吕宗木上诸兄曰吾愿受而藏之虽未有俟质无疑者亦使后之人因端见绪有所从稽云 【 三易指归五月初一日】 

　　○儒脉 

　　孟长民问濂溪诸先生所造如何某云古人去远何可测识但当时英贤如王半山苏子瞻程伯淳兄弟各有异同到濂溪面前只得推服更无话说玉半山见濂溪与语连日退而精思至忘寝食子瞻直云濂溪岂吾辈造化乃其徒伯淳兄弟亦直谓光风霁月坐人春风中如此人当柄可使世路消诸波涛长民云濂溪与半山语连日夜不知是何语某云不过是通书太极图中语耳长民云此中便粹精不某云有宋诸儒初皆泛滥内典于性命上事看不分明易称继善成性学庸止善明善孟夫子直接思曾更无半语差错濂溪便说性上有刚善柔善刚恶柔恶此皆错认二五以为太极错认气质以为天性也伯淳原本濂溪便说有气质之性义理之性与孔孟何其异旨张横渠聦明在诸贤之上又说繇太虚有天之名繇气化有道之名合虚与气有性之名合性与知觉有心之名不知虚气更是何物如此等议论岂可令孔孟见之乎半山语连日夜要未分明所以半山终身受气质之累长民云如濂溪出处尽可观某云先生作用出处都自可观甞在湓江语潘兴嗣云吾结发为学将有设施可泽于斯民必不得巳与子相从歌咏先生之道乐此未晚看他胸中全有求志达道底意思要是三代以上人物如太极图者真可不作作亦不可传试看礼运礼器如本于太乙分为天地转为阴阳其降曰命其官曰天又云人者天地之德阴阳之会五行之秀气政必本于天殽以降命等语岂是诸老寤梦之所能及 
　　长民又云邵康节是如何某云晦庵说伊便是一种圣人论其所学可谓安且成矣长民云康节比濂溪如何某云二公德行皆造论其所学濂溪安可比尧夫尧夫自云卷舒万古兴亡手出入几重云水身此处只有尧夫到得与对潘兴嗣论何啻千里长民云二程却轻薄它如何某云二程只见得濂溪田地不到尧夫田地也伊川云邵尧夫只是一个识道理人又云不免有玩世不恭之意张横渠自谓知命每到尧夫处取命看尧夫只笑不答之富郑公每忧王吕之变尧夫只是以理断他无能为耳何曾说及数字二程说尧夫欲以数学传它它不肯受此数学两字便不是都是梦呓中语尧夫百原山十九年精神如何便是二程言下契悟王文中十四而为人师犹且学礼学诗学易春秋各有师说二程兄弟独以宿学差肩濂溪其门人直以张横渠为从明道受学大是纰缪论德器中和则伯淳称首学问醇正则伊川次之至于尧夫高识玄度岂复诸贤之所能及长民云朱夫子亦说先天图有些造作不曾勘契濂溪底本却于中间抝作这画此是如何某云先天图如有造作则口鼻耳目屯蒙需讼巳自造作千分凡人信其巳通抵所不解事事皆然某今说此又开后人争辨之端大抵读书只读学庸语孟依批注经若说尊道等事实实有得者只得默存成性与道偕藏切不要逗漏一番使圣贤露其聪明道路增其惊恠每诵尧夫诗云平生不作皱眉事天下应无切齿人三复斯言唯有惶愧愿吾友实实磨勘吾生平亦曾皱眉多少耳 【 儒脉五月初三日】 

　　○朱陆刊疑 

　　何羲兆云朱陆初来只是一家自晦翁至鹅湖后生许多辞说还是何处关系某云伊两家辨论不自鹅湖而始却是陆子美开端明刺濂溪不是晦翁尊崇濂溪见子美诋濂溪无极太极为老氏之学遂生异同其后子寿子静原本伯兄与晦翁格物致知之说争源分流学者从之遂分径路其实陆氏渊源本自不错子静识见太朗气岸未融每于广坐中说晦翁又是一意见又是一议论又是一定本晦翁亦消受不过所以前面与子美争论无极只说各尊所闻各行所知足矣此极和平中间又露出浅狭邪诐字面三陆亦如何消受所以读书只宜涵泳如大海分丘何所不有典云致雨纳吐万流岂必与众峯百源角其深秀哉子静说圣贤渊源只在爱敬二字体贴分明用之不尽知之为致知格之为格物此处岂有病痛夫子说一部孝经无一处着学问无一处是天质了得如自不敢恶于人不敢慢于人推到郊祀上帝尊祖配天中间周孔多少学问一部礼记贯串不尽陆家渊源家庭之中有礼有灋施于州郡筑险赈饥随方立济极不是禅家作用而晦翁诋之为禅宜子静之不服也凡读书看古人争难处只是借来发端开吾窹寐不得随它诃墙骂壁如晦翁之格致子静之良知皆有瑕舋亦皆不远于圣门之学非如今人一向走空遂落西竺云雾须用药方一一呼名看其答应也必如高明柔克沉潜刚克两克之功随人变化用子静以救晦翁用晦翁以剂子静使子静不失于高明晦翁不滞于沈潜虽思孟复生何间之有朱美之云此莫近于调停不某云天下事惟邪正两家调停不得既是一家何必苦日同异羲兆又云先儒不同异吾辈何处着眼某云见水火而知甘苦见甘苦而知盐梅此处服食虽万病回春亦可不看也 【 朱陆刋疑五月初五日】 

　　○子静直指 

　　或问某云濂溪说无极而太极与陆子静良知之说本自脗合晦翁既尊濂溪则不必攻子静何为又有异同某云无极之话更不消说以老子名目冠于系辞之上尚是小处即使后人不辨亦是理路难行但如夫子说有知乎哉无知也陆家亦云无知而有知此是良知之说后来海门龙溪皆从此落脚却自纷纷难明可惜当时晦翁强护濂溪一面使子静知爱知敬之说不甚昌明耳或问云子静说耳自能聦目自能明鼻自知香臭此处更无学问岂不是坠了禅地也某云此处子静原有病痛伊于形色天性处寻却向上一路其实于君子不为性不为命处少却权衡宋儒于性字不十分理会所理会者只是孟子口之于味一章误入食色云雾所以明道亦谓气质之性濂溪亦分善恶刚柔皆于此中看得混杂如就知爱知敬彻地分明则子静之说与龙溪艮斋亦无差别也或问云龙溪艮斋亦说知善知恶是良知为善去恶是格物此二句都不是何得与子静同归某云阳明全是濂溪学问做出子静事功或问云阳明掀天揭地如何作子静事功某云看子静在荆门如许心手岂是寻常穿衣吃饭者凡事业勋猷是上天所命道德行谊是自家成立学问大者再不于此处着眼也或问云然则此处命字亦有气数之命义理之命则于周程气质之性义理之性更无异同也某云论运数便是运数说不得命犹说气质便是气质说不得性也然则孟子性命一章是如何某云孟子此处只是教人学问使人于知性立命处煞下工夫不要为气质食色所溷后人看不清楚耳或问云如此则目自能明耳自能聦鼻自知香臭与子思九思作用不无差池某云诸儒所说尊德性者皆看性不看德字诸儒所说道问学者皆看学不看问字也或问云说理又说德性分明有气质之性犹说道心又说人心分明有人欲之心所以周程都说两骑却是前圣所开不是周程纰缪某云性善一路发于虞廷盛于孔门着于曾思昌于孟子如说此中更有未明则周程二公便据孔孟思曾而上矣或问云虞廷说人心道心巳犯两路何处是太极定针某云人心道心犹之天道人道天道极微难得不思不勉只要人涵飬渐到从容田地使微者自弘人道极危难得便精便一只要人择执渐到诚明去处使危者自平不是此一心便有理欲善恶俱出性地也或问云如此中原无两路何为又着择执如择乎中庸得一善与不明乎善两端择用处皆两路分差所以费许多图维某云都是向善一路但湏择执乃中中乃精精乃一如不到精一执中犹近远路头如何立命立教或问云如夫子说性相近便还有周程的意思某云不然譬如桀纣无羣小青蓝其初亦近于尧舜此处便是性善决说不得尧舜无禹皋护持必至于桀纣也继善成性是天命合人的道理继志述事是人道合天的道理譬如祖父遗下产业此都是极好意思到其间田土佳恶物产精粗便是肥硗气质上事如何说祖父意有善恶也学者一切以周孔为师参稽于学庸沈浸于语孟得其间十行百行自做得善人从此致精到一字一语受用不尽处自是敌国之宝祖父遗此嘉惠来人切不要持此与他家角胜也或又云今日如此不免与周程较论某云此吾家谱谍遗下钟鼎衣冠亦湏磨勘免为他家篡动或乃云如此看子静是吾家好种子几为根莠所夺长民木上亦云此道只是自家耘锄决恠祖宗兄弟不得某云既如此可保家道清平怨恶不作也 【 子静直指五月初七日】 

　　○格物证 

　　郭彦深云格物与博文想是一事不知孔颜终日言话更是何物如是博文之物则穷年莫殚如是克巳之物则数言可毕颜子既从博文下手夫子又斩绝挽到克巳路上博文之物与克巳之物是一是二还湏思量某云前贤亦有参看及此者彦深云周程朱陆俱未曾参说则湏是我们理会也某云刘器之甞说格物反复其手曰只是此处看不透故湏格物此是从克巳处入手于形色看到天性上是直捷路头邵伯温亦说格物云先子内外篇只是万物皆备于我学者格物只看易诗书春秋此是从博文处入手于理义看到至命上是渐次路头古今学者只是此两路颜子喟然之物才情未竭夫子诱它于文礼上作功夫及至才情竭后钻仰莫从仁义礼乐渐成堕黜看一身聪明都无着处此是复见天心时候学者湏兼此两路工夫莫作南顿北渐误坠禅门也彦深云克复博约想亦是并下工夫无分先后颜子从事疑在喟叹之先安得更云才情竭后乃见天心莫是堕黜明聪亦关庄生戏论耶某云论学问则学问同归论功夫则渐顿殊候形色之与天性文章之与性道总是一物但下手驻足确有两候朱陆两公不合自为异同耳彦深云如天人物我原本诚明不诚不明便是无物子思子云诚者物之终始不诚未有能动者也格物致知只是此事某云彦深胸中自是分明大易源流巳自勘过何湏从我前讨分晓彦深又云然则吾门常说物有本末格物物格只是此物于此处得无异同某云巨灵壁上亦是此掌五指峯头别无岱华渐次看去都作琉璃突兀当前只成芥草且看一物有根有节便知万象无我无它 【 格物证　五月初九日】 

　　○说诗序 

　　孟长民云诗序原不足据朱夫子一槩删除却又裁取一二此极中正道理后来论者纷纷只为无邪二字不能参破如郑卫诸篇改旧序以为淫辞却使人敛声正容不敢有佻巧媟嫚之音于世所关亦自不浅而高识名贤深以为不是何也某云孟子有言说诗者不以文害辞不以辞害志都是保护不要害之如指夫子所存俱为贞夫所去则不徒害诗人亦害夫子矣凡诗发于思思出于性声音之道发于水土水土渐于习性情之于声音虽相表里而水土之于性习不可强齐如竹声多滥丝声多怨钟鼓多庄磬声多绌不得谓丝竹尽哀淫之音钟鼓尽堂皇之制也诗之分风近于丝竹埙箎分雅近于钟镛鼍鼓分颂近于玉磬人声其制节不同则声音异奏譬之于易风近于元和易而多亲雅近于亨豫大而多尊颂近于贞幽静而孔固不得谓风多淫而雅多正风主风刺而颂主宣美也凡诗本于思思本于正诗无不正之思故圣人备参之以为宣助性灵之具其出于天时分于水土音气不齐风■〈音勺〉 不一圣人不能槩也故如关睢等章寤寐辗转至蔓草零露缠绵之辞皆近于思贤而作夫子所谓见贤思齐子夏所谓贤贤易色者也如斯干湛露大明小明至于英云渐石感叹之辞皆近于思治而作夫子所谓见礼知政闻乐知德者也如甫田大田楚茨瞻洛至于頖宫浚哲奥茂之辞皆为思古而作夫子所谓未思何远入室闻声慨然若有所见者也以是三思里巷乡塾歌咏赠送通其情性者谓之风邦国朝堂歌咏赠送被于政事者谓之雅宗庙庠序被于金石通于神明者谓之颂皆思也皆正也韩厥赵盾三观于郑诸大夫所歌皆国志也子产太叔诸贤不以其淫而放之仲尼子夏不以其淫而收之房闼之间阳阳陶陶圣人必有不异于人者是君子之所慎取也然则吾门言诗春秋而不及书者何也曰孔壁而后遗亡间出枋头之所谱皇柳之所得葢有未悉其故者聊存而绎之圣贤庄语之所存焉耳 【 说诗序　五月十三日】 

　　○乐律论衡 

　　曹木上云凡道理皆可信心说出唯易历律信心信口说不出湏是仔细交盘于大?上看得分明细节处剖得精悉纔能质之无疑俟之不惑且如近日与康流说易说历皆极其细碎杪忽不遗如细碎者无过于律且大畧说过如何某云律之比历较完全无有破碎只是易用两春秋用参两用即历参用即律也木上云如何是历用两律用参某云只此参两参两即伍也史记所载极为详悉杨子云太玄只是说历耳天地之体四方各百二十八周而围之五百一十二因而圆之四百八十凡方圆相割十有八变而归于极体四则用三体三则用四以四为实以三损益割方即为损割圆即为益考其纤微皆方不止于径一周四圆不止于径一围三约长余分是日月差法之所由生也历律之妙皆于此径一围三上察其微差以为相生之律如黄锺全律百二十余一分七厘有强因而裁之八十有一为黄锺之上宫其下宫三十有九余分不尽以起下生而淮南子吕不韦俱称黄锺三十九分此是讹黄锺之下宫以为上宫我朝李文利郑世子之流又祖其说以三寸九分起黄锺则黄锺之声宜极短而清母复牛呜窌中者矣管子亦称黄锺有大洒之音此皆于变宫上说黄锺非就黄锺本位起实数也如就本位起实数则六律六吕皆百有二十分如大吕七十有二则其余宫四十有九又有余分不与仲吕相乱今以子未寅酉辰亥午丑申卯戍巳分为娶妻生子之序上下损益终于南吕之六寸而百二十分之律分中所谓律之一终也京房六十律亦从此始如用三寸九分之律则管分极短吹不成声应不动气又益五寸二分以为大吕颠倒极矣某自少时常用文利之律以比于淮南吕览之说久而知其不然乃复求之史记知太史所藏去古未远置一而十一三之以三为实以四为积不可易也伶州鸠所论六间六正大不踰宫细不过羽从来巳旧安得指短极之律以起至大之宫使锺量衡度皆无所从始乎凡乐言锺吕为人生致用之大端鬼神所用进退亥为应锺卯为夹锺未为林锺此三锺者三甲所治易之先甲三日后甲三日谓是物也巳为南吕丑为大吕酉为仲吕此三吕者为三庚所治易之先庚三日后庚三日谓是物也黄锺为子子与亥而从阳治阳者为主治阳而主锺蕤滨为午午与巳从阴治阴者为客故言宾而治吕主客之分出八之序六府三事之所为治也礼祀天神则用圜锺为宫以相次为序祀地祗则用函锺为宫以相生为序祀人鬼则用黄锺为宫以相合为序其以黄锺代应锺亦犹之尊子而绌亥也凡道之本于礼乐者皆与天行之度一一相追礼退而绌乐进而盈乐动而升礼让而反日之让天月之让日进而称顺退而数逆藏往知来其致一也日月律度之差各十三有余为日月交食之会折之为六分有半为律法之所从极蔡元定称子丑寅卯辰巳上得全分午未申酉戍亥下得全杪犹未为定论唯以十二差之自三分九厘损益上下以至于一分而极而半声间起之法亦于是而出矣木上云然则太师吹铜听律以知师之善败如何某云子非瞽史安知吹律然诗称其军三军大国一军万二千五百人三军之数与天道参六师之义倍而用之用众之律而过于天道未有不败者也然则律数十有七万八千余强何也曰置一而十一三之是大易之隅数也因而三之五十三万余强而与天俱周律之与礼乐天道兵师其槩一也 【 乐律论衡五月十五日】 

　　○太玄元经原本 

　　吴季安云向承绪论谓太玄出于春秋元经本于太玄此说去古微远何以取信且如杨雄吾门之所不道何以一旦推毂与于斯文某云论圣学精微则虽回赐有所未逮论其遗绪单传虽田何骭弓公谷之流犹有所得何况杨雄譬如太玄方州部家虽出于古历章蔀纪元之说然而太初历未有此语分明是子云开端子云以春秋参用九九遂以九九立元此数之至小者然春秋亦是此说因而两之四百八十有六以九乘之为四千三百七十四凡一岁退天九辰积至四百八十六年而过天一岁此春秋退天之数十一元而至巳未隐公元年之所为始也太玄虽不显说而其数两用春秋以为元法参用春秋以为日法十八用春秋以为岁法则犹出于春秋也故自秦始皇三十六年甲子至魏黄初己巳而历法一终张平子曰子云太玄为汉家四百二十年之历则犹未知太玄也元经始于晋金墉之年终于南北入隋三百之数裁用全诗虽不出于太玄然今畧稽诗春秋之数于魏晋之间得其统系非如后人以三晋分端而立纲目也季安云三晋之始纲目犹金墉之造元经何曾与吾门同说吾门每抑子云而尊文中今既以太玄系于春秋又以元经系于太玄则尊之愈以抑之耳某云古人何可轻贬子云只为优游新室蒙仕莽之嘲八十老翁亦何所求其歾也能使弟子庐墓三年不去其行事亦有过人者看他推尊李仲元严君平其意自见焦漪园亦谓剧美不出子云之手但其学问深醇不及文中耳季安云文中初不学易缘何与吾门同旨某云文中亦甞问易于关子明关子明豫知隋唐之鼎革文中元经尽于开皇之中年与子明符契如此制作都非时贤所几季安云圣贤著书只是论理绝不关象数上事如贞观之间李淳风知女主之巳入典元之前桑道茂知奉天之可出此俱鸠鹠之智于易春秋有何干涉某云虽则吾门不谈亦是吾门所当知之理譬如夫子不为卫君与野哉之叹相较何止三十里吾以女为死与子在回何敢死之答相达何止一间夫子教子路知之为知之又云不知阙如此处分明点金化铁可惜此学不传也季安云杨雄既知春秋何为不知汉室之当兴新室之将绝致有为投阁之事王通既兼诗易何为入隋献策不与王魏商畧兴王之理某云道之兴废不在一人鲁哀适越夫子不能挽其终阳虎将叛夫子不能持其始郕郈之堕不得与夹谷同功陈蔡之围不得与赵河同智圣者见端应龙藏尾何必几先尽为贤者事乎季安云然则诗与春秋同出于易夫子删诗与春秋同笔即如诗中扬水将仲子同车相求兆南山猗嗟之类尚数十篇皆在春秋之世而云诗亡然后春秋作何也即如大东都人士西顾兴嗟未必不为东迁后诗则雅诗之亡与天子不采风之说皆相抵牾孟子何为发此微言某云孟子亲承子思此语必非臆说大抵诗篇感叹追思之言皆自厉宣而后称诵道古之说皆自幽平而前毛诗古叙不可尽信如吉甫既逐其子使后来有伯服宜曰之祸而大雅比于清风中伯帅犬戎灭周文以豊镐畀于嬴秦而诗人比于崧岳当时典章修明老成俱在虽有优柔平中之言不没风刺规戒之实及于诗法既亡而春秋不得不作犹赭蒯之变为屦较弓弹之变为斧钺春秋之本秦而绌楚犹诗之灭楚而昌秦其义一也季安曰然则是不关理数欤某云自成王至桓王三百二十四年除成康初年入于诗历诗尽而迹息至迹息而春秋兴春王元年仲尼之所为作也季安云然则公羊何休俱云仲尼自王是与某云仲尼焉敢仲尼则犹之臣子也有德无位不作礼乐何行夏时布王令之有季安云然则春王正月亦犹之周月欤曰是周日也晷影之始于冬至易象之始于元复是周公之极制也羲兆吕宗长民去非俱云既有此法则今人亦可用之夏时周月两不相废夫子又何以必云行夏之时乎某云立法贵当取法贵精三代不相袭礼周公之革殷正孔子之复夏时并行不悖何足为嫌必如行子正者皆贵霜雪而后阳春则复之初九亦有履霜坚氷之惧矣季安云然则履霜坚氷不为复之初九而为坤之初六何也曰当盛夏而戒坚氷是圣人之远虑也且有闭关而致于泰则圣人亦以驯致之矣钱去非云三代皆行夏时但布令行政奏乐行事则三统异尚某云吾闻之先师亦如吾子之言也然自春秋祀禴甞蒸未之有变若布令行事皆用周月则势不得不以夏月而变周时是豳诗之日月有不能双存者矣礼三年而郊禘与五年而大裕皆以两闰之年正其春始率斯道也周孔文禹前后同归不以为恠矣季安云然则杨雄王通亦足以与于此乎曰未之思也夫何远之有 【 太玄元经原本五月初六日】 

　　○静海易谭 

　　朱康流送予出绣水又问大涤山中谈易尚有未明者如用七十二卦三乘之数以凖五百一十一岁之辰六千一百三十二岁之日每岁小余二千一百三十三强以之上推春秋僖五年南至辛亥昭二十年南至已丑皆差五六十日即此两年至日相距亦自差四日而赢何也某云春秋三十六食以十一历追之无不差者晦庵亦云天是动物久无不差但为法简明以求其故令不至背驰耳郭守敬自云以已法较诸历合者三十七八然亦须百年加分不能硬筭得合也就杜预长历自较辛亥巳丑二差亦不得日月若非闰法先后必支干差池不得以畴官纰漏致疑于周孔之乖睽也朱康流云然则师所置五百一十一岁之法特就缩极之历而设非通行之历乎某云虽是缩极之历亦如何通行不得古法日法九百四十分以四分之每二百三十五分即二千三百五十分不过于二千一百三十四上赢缩二百十七分耳今如易爻二千一百三十四上加二百一十为损益余百五十六强为天行斗差进退于六十四年之内则犹授时大统之历也见万历中年所行历缩者有至二千一百三十四弱者今庚午辛未历骤行至二千五百如万历中年斗差当得百八十七分所以洪武距今二百七十五年日自箕九移至箕三为实行五度也如今行四分则天行满数无复移差亦岂通行得去乎康流又云师以九六互乘八十一之数为一岁之辰而每岁之差有九以九积差当得七千五百分比之象差虽稍赢而比之天差终太缩何所用之曰此春秋起元之数以每岁除九积两春秋四百八十六而除一步非所为赢缩历也历皆无过于天者故象数逆行皆以退天而成易唯积数之法以七百二十九自相乘得五十三万一千四百四十一参之为十七万七千一百四十七为十二宫之全律两之为二十六万五千七百二十半为六十岁之全辰外余二千七百四十半此为差赢耳然亦不能及于月行过宫之度故天行常过日月象数律历皆以退而成逆皆以逆而成??廌土?天道自然非有比拟盈缩其间也康流云然则一象一数兼行而成易一赢一缩互举而成岁此极赢三千五百七十六半者合所用之曰以八百三十六减三千五百七十六半此二千七百四十者诗三百五篇之橐钥也凡步春秋十八而成岁步诗十四而成岁皆虚一而后步之合诗之六逸一重与春秋之获麟余岁而虚实消长槩可见也因是而为仁以居之义以裁之礼乐以文之而后治乱维挽可得而举也康流云汉??廌土?六日七分半积之亦得四千三百二十今以象正较之亦差不远但汉人不何以坎离震兑除为监司今以象正相较其异者在于割裂四象其同者亦在于兼带余分欤某云此大不同汉人割裂四卦别是占卜之法非为历也且如六日七分者当六十七分积之不过四千二百八十八去四卦积之不过三百六十小余四百二十加半分其间此如子云畸零耳意为杜撰非圣人所为凖似范围之意也康流又云圣人之意在以道消长与时屈伸如先天弗违后天奉时此处那得有维挽权量譬如东汉诸老知进而不知退晋宋诸老知亡而不知存所谓精义入神者果安在欤某云进退得丧存亡皆是道中之所必有世人亦晓得进得存三字耳龙蛇之蛰却在退丧亡处看得分晓所谓精义入神利用安身亦于屈蛰处入微入细未必便有变化作用也大抵一部易书只说一个中字日月赢缩北极出地各余五十有五所谓皇极也今于二千一百三十四弱之外天差一百五十六强之内中间二百一十为消长中限作四?进退于五十有五之间犹未失于中位也夫子云五十学易可无大过惜当年草草错此学问耳康流云如何是河图本数某云每一指屈各五十有五十指为五百五十十指之积三千二十五每数五行各以本数九六七八各自相涵一四二三以为末运归于五十而洪范相恊之义备举也康流云先子甞云数往者顺知来者逆顺非巳生之卦逆非未来之卦蓍用九六七八而不用一二三四自一至四为顺自九至六为逆故云易逆数是如何某云尊公说的亦是易之大端朱子说未生之卦亦不错大抵天度既过一分日月象数皆成退着退逆同方但观月行可知易之逆数也康流云然则卦止于六十四者当是归藏之易用七八而不用九六变而三百六十四者当为九六之用主于一爻又变而四千九十六者为六爻杂动动皆为主又变而二十六万二千一百四十四者主握奇之策而布之得其次第者也今又加七十二卦得五千一百八十四因而积之当得三十七万三千二百四十八何所用之且如三十六卦反复则有七十二其变不过六十四而巳反复积数有加八卦之虚名而乘重交加无加八卦之实象今槩为七十二相因何以裁之曰左右分重既有虚名遂成实象虽变象相同而左右异方其所归除六十四卦反复之数有体卦二八犹反卦之有五十六也且如七十二三乘之数三十七万三千二百四十八以为一千二十二年之历四之以为四千八十八年凡以八除五百十二各损其一以为逆步亦皆逆数也七百二十九相乘之数虽有余赢然以一百二十一年四分之历积之所余不过一千九十八分以四乘之为四百八十四年外余四千三百九十二辰即所谓春秋四百十六年而退一步者也退一岁而余九辰故春秋诗易三者共为历也治历而不明于是三者则亦畴人台官所授于隶首者耳何足以语姬孔相承之义乎康流又云蔡元定以十七万七千一百四十七为全律初无一百二十分之说今云律有上下宫上八十一则下三十九足以破淮南吕览及李文利之缪然于置九而十一三之义反无干涉不知此三十九者律既短不成声又细且过羽何所用之某云仆于此道未甞制器考声得其次第然如马融胡瑗立凖张弦可得上下宫之实也康流云瑛甞张弦鼓之分为一百二十分于九八徽间得其正应音当九十者三十为应当八十者四十为应是上下宫之说之所从起欤某云大畧则是如此要如两器相和湏是别有制度如祀天神之乐圜锺为宫黄锺为角既不应用黄锺之下宫又不应改黄锺之本律逓减五音则至应锺仲吕减音太细如用各宫之下宫则至仲吕六十上下畧齐大率制器异裁则声音殊度轻重虽钧而侈弇殊响未易以一理调之也康流又云天地理数必有消长律吕损益有消无长应黄之间距分太阔阴阳升降不虞中绝欤某云是京房六十律之所繇始也然如蕤宾之过大吕合是损数径以三分益一为限如何得云无长至如细声余零不得不弃至旋宫合并亦巳秒忽兼收既立子声乃通旁律虽无执始南乌不得谓道穷于巳亥也康流又云周礼不用适声似有忌讳然如五声之中上平下平各分阴阳上声转入自为征角安得有去而不用之理某云享祀不用商声亦有偃武去杀之意先儒以为尚柔是也至如周礼所用圜锺至于房心函锺本于舆鬼黄锺本于玄枵各以七纬所直自为羽角如逄公大任之类亦有不可以甞理解晓者吾辈但主其可知者其不知亦以别代之礼乐存于道古不必疑前人之阙谬也康流云然则及今欲熄干戈而修礼乐何道之从某云修礼乐则熄干戈亦看用人何如耳陶谦之抚琹钦若之诵经两阶之舞羽陈蔡之鸣弦此间于喁岂是一吷之籁必如两生积德百年又是腐音不堪演奏也 【 静海易谭六月望日】 

　　○孝经辨义 

　　或问孝经无念尔祖聿修厥德为德本发挥第一义后来四引诗皆是修德咏叹不到能养上去是以子游问孝夫子只说敬字庶人一章只说此庶人之孝更不引诗了此意如何石齐云此是分章错了夫子论五孝皆先引诗而后发义如首章说至德要道又说孝德之本也教之所繇生也以孝立教是此书大纲领如中庸天命之谓性一章说率性修道后来显出虞舜周文亦是此意第二节说夫孝始于事亲本于不敢毁伤为孝之始终于立身究于扬名后世为孝之终终始两义朗然考五孝之卒章结以自天子主于庶人孝无终始而患不及者未之有也如大学说物有本末修身为本结云其本乱而末治者否矣亦是此意看五孝一篇分明是大学中庸二篇之义若合此篇与学庸并行是四书五经之三始也如聿修之诗不过为天子之孝发端耳自天子至庶人同此孝德虽尊养义殊而聿修则一安得谓四孝宜引诗而庶人不宜引诗又安得谓聿修之义遂为德本教生之旨乎 
　　然则孝经首章何为以聿修之诗结德本之义又何为四孝引诗至庶人独不引诗也 
　　曰五孝俱先引诗如首章之意巳尽于孝有终始一段至第二节夫孝始于事亲中于事君终于立身又自更端为五孝张本所以遂引大雅以起天子之孝如王之荩臣无念尔祖明明为天子而发安得首章遂引诗自为咏叹至于庶人独寥然阔绝非特意义乖离亦文势纰漏矣 
　　然则孝经自前汉巳列学宫又文辞简必闾巷之所易习自匡衡进讲时巳云大雅聿修厥德仲尼引为孝经之首章今遽以首章断于孝之终也而离大雅为夫子之发端则自匡衡时何不如此并闾巷所诵习亦皆无异义岂亦孔壁之前孝经未着自疏广匡衡而后离章殊旨耶 
　　曰自孝经列于学宫经师进讲只取其崇闳便于诵说者又拘于字义晰理未精遂以大雅之诗为德本发咏又见吕刑一人有庆兆民赖之以一人为天子故遂以诸侯之发端为天子之结义不知古人杂引诗书多在篇前如礼记中坊表诸篇似此甚众即如中庸尚綗之诗亦先引诗而后说义又何疑于念祖聿修之为天子起义乎诸侯虽不得自为一人而引诗者断章取义如富贵不离其身然后能保其社稷而和其人民此即一人有庆兆民赖之之意又何疑乎 
　　或曰以聿修之诗移于天子有庆之书移于诸侯战兢之诗移于卿大大夙夜匪懈与无忝所生归于士庶人则五诗均齐似矣然中间过节各有子曰二字文理微碍与缁衣坊表门人记撰体制不同不知王逸刘炫原本与晦翁定本所加损子曰三四处可因而动移之欤 
　　曰孝经各有引诗及子曰字疑亦曾子门人所记看他首称仲尼曾子则非仲尼手授无疑也然王逸本故自天子至庶人章上有子曰二字则文理失顺又孝德章加三子曰亦虚衍难施唯首章夫孝始于事亲节宜加子曰两字为五孝统余俱可省耳班生曰与其过而去之宁过而存之晦翁作孝经定本删去圣治章数句至今为人口实今于五孝之章各留子曰字亦无损于义何必去经文以就便读乎 
　　或曰晦翁以五孝首篇为经余十三篇为传各释首章之意如三才章其教不肃而成其政不严而治是释以顺天下之意如此分布都释五孝之义是否 
　　曰大学首章为经下章为传此自有夫子曾子言义不同今孝经皆记夫子之言安得自分经传凡夫子之行事见于孝经孝始于不敢毁伤终于扬名后世始于不敢恶慢一人终于郊祀配天祸患不生灾害不作故孝者教也教者礼所从出礼归于敬敬出于孝孝敬立而治道毕故广至德之章直曰礼者敬而巳矣首篇祗言至德要道是一孝字直到结束乃指出敬字凡天子之不敢恶慢诸侯之不敢骄溢卿大夫之不敢不法士庶人之忠顺不失谨身节用皆敬也皆孝也至于先王之以身率先敬人之父敬人之兄敬人之君皆以天子而亲行子弟之事明堂之三老五更辟雍之执酱馈酳籍田之秉耒三推宗庙之礼牲袒割是一部礼记皆为孝经作传又何有孝经自分经传之理乎 
　　然则孝经为经礼记为传不如取大戴记中曾子十篇为传一则与孝经表里一则是曾子家言如泛泛将一部礼记服食丧祭为绪千端如何连类而贯 
　　曰礼记虽有千端不过是教孝教敬如曲礼内则玉藻郊特牲祭义祭法丧服记曾子问王制文王世子数篇大畧巳尽因而推之冠昏燕射乡饮酒以悉其端求之礼运礼器坊表诸篇以畅其说而哀公问一篇于敬身敬亲之旨殚发表里无复遗矣孝经一部书与哀公一篇大半出入而严父配天之意独为渊微要畎亩之下不伤一物不杀一草木禽兽各有严父配天意象许多礼乐皆繇中和而出资孝敬而立孝以导和敬以致中明此两字虽与周公共作礼乐可也曾子明孝十篇语虽亲切而规模意象不得与孝经相副相其所至与礼乐内则同归今作孝经大传先明篇章次论孝敬渊源三论反文归质而孝经意义灿然虽三礼始乱刋繁就简可以毕举矣 
　　或问反文就质之义如何 
　　曰孝经自不毁伤其身以不毁伤天下不恶慢一人以至享祀上帝皆原本敦素即心为治许大学问不假一毫缘餙不假一毫事功中间避刑辟兵制礼创乐至于擗踊哭泣三日而食皆质素自然愚夫愚妇所当心自尽者却有仰思不合的道理夫子特地为素王敷治似周公太文夫子太质也勿论三礼官仪视此繁重即如中庸大学视此尚未简素读孝经后真觉良知良能塞天塞地于言满天下无口过行满天下无怨恶处千倍工夫鍜铸难成即如身体发肤受之父母处端本正原一部孟子俱从此出故孝经有五大义本性立教因心为治令人知非孝无教非性无道为圣贤学问根本一也约教于礼约礼于敬令人知敬以致中孝以导和为帝王致治渊源二也则天因地常以地道自处履顺行让使天下销其戾心觉五刑五兵无得力处为古今治乱渊源三也反文尚质以夏商之道救周四也辟杨诛墨使佛老之道不得乱常五也以是五者宜翼孝经别其章分然后以礼记诸篇条贯丽之虽不看吾大传可以意作矣 【 孝经辨义五月廿三日】 

　　◆文 

　　告李朱二公文 
　　再告李朱二先生文 

　　○告李朱二公文 

　　维崇祯戊寅岁十有一月十二日庚子明中顺大夫詹事府少詹事兼翰林院侍读学士黄道周以谪官将之江西便道入洞霄宫谨以牲醴侑辞告于有宋提举洞霄宫李忠定公朱文公二先生之祠曰呜呼道之废兴则亦命也时有倚伏人何知焉方忠定抗疏水灾之时及文公投轨上书之日指斥柄臣撄鳞履尾揆之圣训则容默异于三缄稽之物情则戆愚同于五噫众啜之下沃以狂泉逄怒之余挤于浊水曾不移时水落石出道主叹其知几理君韪其格物及今而观诚明之论南阳有所未窥格致之原莘野有所未发二公以之上扶危颠下砥沦汨使来彦仰其云汉当时扪其日月虽毁之而何伤谅吾志之不夺呜呼善道嘉肥亦上圣之所师遵养清熙是至人之攸待然而突起堂焚舟倾栋覆将银手以为仪金口而持戒固志士之所不安仁人之所无悔也夫以邦昌之谲伌冑之恣不敢以二公为不忠二公为偾事但权寄所趣戈戟横起吾道之不托于焰门犹焰门之无赖于青史时既值之又何訿焉呜呼欲而得仁则曰不贪求而得仁则曰无怨道足以济一世则俟神圣而不疑道足以存其身则蹈水火而无患繇今以观二公何贪何怨繇二公以观于今又何疑而何患乎呜呼爱恶不齐吾齐之以性荣枯不齐吾齐之以命语性则二公与万世共和语命则万世与二公同敬敬义立而德不孤中和致而物性尽志二公之志不以盛衰殊观学二公之学不以平陂因运远近去就归洁其身进退存亡不失其正不肖之所告于二公即二公之所质于先圣又何俟于人梦而天定天定而人胜乎于是与某等同致微忱以邀神听为之漾曰迁乔出幽何所营兮峩岗疏梧何所呜兮盛明未央方迈征兮精灵在天资友生兮道同乃谋志和平兮日中殷忧为持倾兮往者勿追来从明兮黄云在天河汉清兮昭昭二公予目成兮 

　　○再告李朱二先生文 

　　壬午冬十一月周以觧网得乞骸还山道出临安欲再入大涤从诸友讲论数日而先是夏五盘桓讲舍巳三十余日策访归云杖折坠崖髀为重创又从九江疟作移疾过西林秋深气凉血枯胍滞不复能临眺如常时而朝命苏蘓敦趣就道业自京口拜疏冀得仁覆假之首丘沟壑余年无朋友丽泽之求有墓木攀号之愿向平损益业悟死生次公交车帷奚殊朝夕而犹未谢嘤鸣远呼邪许亦夏甫所以屏居申屠因之兴叹也人生几何安栖靡定叔子魂魄滞于龙山当阳名勋刋于岘首幸遗正则绝媵于蛟龙并谢长沙遣臆于鵩鸟即当归设特羊誓诚先陇还酬里鼓以报乡人示肤发之不伤告兆域之未绝若建炎之事李公再召于中朝绍熙余年朱翁重趋于讲席非衰德所敢祈亦逊舄所未逮也呜呼知足不辱柱下所称力少任巨元夫致诫毛鸷之林溃鸟逸栖输载之辕蹇犊泣策毛羽之伦犹尚如此而况于人乎周觔骨疏脆既无忠定干橹之能学业迂荒又少文公愽约之致过江着脚八字不张剖脏见肝三言就服举幡太学非必万人挂剑马前仅差信宿当尧舜之世幸免共驩值巢许之伦不堪臣仆使有陈东诸辈厉其血章元定诸贤留其皋比虽欲旋吉建西徘徊剑水瀹茗丹竃之傍息魂黯淡之上岂可得乎张季鹰有言有虚名于海内者以求退固为难王辅嗣亦云蹑刚明之后者虽当位而有咎以难退之名乘不当之位欲饰病颡以跻天闲雕夏蟇而祈霖雨不待识者知其不伦虽使蒙璆揣其难任矣呜呼以两先生之才之德而时遇差池业不上于说盘功不齐于伊吕况无两先生之德之才而夜行不休踰渊求涉固谯鼓所以鸣辜小狐之所窃笑也于时冰腹巳坚阴晷且绌遥思松菊惄如周饥愿想悬溜??貇如何汉诸友之公交车巳动故山之丙舍仍荒何繇再亲洒扫考此景钟信宿山阿闻兹默诲乎何羲兆送不肖至桐君山谨附数行告两先生并不使桐老严陵訾吾濡滞也 
　　壬午十一月十四日黄道周再顿首 

　　◆铭 

　　大涤宓衍堂左右铭 
　　阆庵铭 
　　黾庵铭 
　　密洗庐铭 
　　灋庐铭 

　　○大涤宓衍堂左右铭 

　　左铭 
　　右铭 

　　·左铭 

　　有皆备者何滞于物有一贯者何滞于事安虑乃得不滞于理纬经以生大业以起凡是大业载于经史不尽繇经史因心则经因物则史经以制心史以制事以约御愽静修曰仁动应曰智得其不动而动者从之李之诚明朱之格致皆出于此 

　　·右铭 

　　彼澹者水而可行远彼屹者山物患不干挹浊逐尘事理乃乱注而澄之犹不得半故道始于素天治于简维素与简近于先岸简素驭万乃得其贯朋从往来寝兴游衍一惟简居一惟素愿事理不失文质亦焕可以体道可以寡怨强恕求仁此其范也 

　　○阆庵铭 

　　学所得者浅资所安者深资文者败于古资人者败于今故矜百行不以一行夺其胜纳众有不以一有泄其深是以师古则齐于古师今则逾于今 【 左铭】 
　　名不可以友立实不可以朋求独行则太刚众行则太柔立之寤寐以为礼乐求之妻子以为春秋是以谟诰宣其方毅风雅夺其优柔 【 右铭】 

　　○黾庵铭 

　　持一敬胜于百学之功积一和该于万善之务故易为艮以治躬为兑以丽泽敬止于躬则身有乔岳之尊丽泽于友则道受江河之益 【 左铭】 
　　不勤小物则大业不立不竖大节则浮名可既故礼乐贵微以研其几春秋贵察以大其器几以细而成务识以大而成器故户牖之铭无所不申区釡之量有所不治 【 右铭】 

　　○密洗庐铭 

　　至人读易洗心于密于密者何谓吾心室万物皆备退藏如愚既博乃约还之以虚其未虚者爰有密洗才识之累甚于物滓去雕反琢以存其真譬彼浴盘与日月邻母谓素服或澣或否母论来本无尘无垢还听与观乃知其端内顾莹然乃反其元于此尽性以至于命精义入神乃无不尽持之曰静循之曰敬江汉秋阳濯愚曝圣丘渊退省其是之谓欤 

　　○灋庐铭 

　　道惟静定更无他法因身所止而为安宅与世远游必归其居物繁视多曷睹厥衷放之六合卷之一室扶凖持绳乃正乃直若愚若虚是为于密来者与嘉藏者无奢与为荣君宁为朴臣与为教父宁为领子故依于其宫而食于其母我之庐灋则仅如是 

　　◆题跋 

　　题倪文正公帖二卷 
　　自吼山舟还宛委题鸿兄所作扇头松石 
　　跋倪尔征册子 
　　寿祁母 
　　偶书寿陶啬轩 
　　八松图赞 

　　○题倪文正公帖二卷 

　　此卷五十六帖皆壬午未出山时书所料理闾井赈恤作粥厂事极为详悉间有三帖及予者以是壬午夏间湖上之晤过此公遂出山矣逸少方身在会稽未有如许事业看此老分明是逸少以上人世人尊耳以为怪论今竟如何　壬戌初年仆见公作书告人云鸿兄命笔在颜鲁公苏和仲而上其人亦复超出诸君评未敢信甞戏问鸿兄少时作何梦晤公云吾十四五时甞梦至一亭子见和仲举袖云吾有十数笔作字未了今举授君和仲亦逸才其深到奇隽未必如公然自晋宋上下唯逸少和仲并公一身耳 
　　渡江后十五帖为鸿兄麟书看他号资于义汉集策于谋夫掉臂入都是何手段当时便与曲沃谷城楚叶同器杂处令人气结此事传者俱归辜于柳灿其实不然崇祯蔗境俱是陈希烈撑持柳灿不过为阍官传送耳万?虫室以鸿邺同传盘髀折刀欲一举而倾之至以计倪为剧可畏也蒋晋江瞻力不旺先于扆前力为推毂既为希烈所阻亦便中辍败碁借箸古人所难唐季亦云用韩愈亦无甚异人不用韩愈徒为士人惋惜仆不敢以此量公犹冀后人不昧此语耳 

　　○自吼山舟还宛委题鸿兄所作扇头松石 

　　梅雨未晴百川方灌与献汝诸季泛坐遣日展诸箧中见鸿兄文正公所作画松浑深浏浰虽小道自是艺流之所不到读所题尔犹扇头殷殷进之忠孝乃云师达吾材圣人可作要使君父知其为圣人此等意思岂是三代而下谢傅常语子弟云圣贤去人其间不远宋神宗至拟半山于圣人而上当时贤达造有浅深大抵巳模索到此孔明胸中放不下管乐儒生不知以葛厌乐试问一月下七十二城翩然归赵不动声色此意岂是孔明到得崔徐庞马指葛为龙葛之师乐唯德操探讨得出乐得坤之六二葛得干之九三世人揽此又增一重笑话耳 

　　○跋倪尔征册子 

　　弘光元年夏五月舟中观倪尔征家藏鸿宝兄遗笔一绝云千花万卉中不妍千风万波中不颠此是恒山大茂石天教飞到圣人前余识之曰海涸珊瑚初着花岛移瑶艹故抽芽仙人巳去鹤书在常有榴皮度酒家尔征喜请再跋余又曰寻常着足亦万里弃翮犹成大小山不知何物餐君字并得安期千转丹 

　　○寿祁母 

　　夫剉荐割鲜湛母??尨中兴之业修枕广被姜生裒绩学之勋当晋室鼎沸太真绝裾之日而士行以八翼保其令名及熹平征车杨黄应聘之会而姜肱以覆被全其姱节两贤出处秉于壶师古今之茂烈也若夫竹头木屑不必与八翼争驰安步当车不必令云台掩面翱翔兰桂之房弭节机丝之下达人逸士诵其光仪玄鹤霜钟宣其和响虽五鼎九翟不以鸣丰茅鸡乐鲊不以着俭又何羡于廓清之业坚卧之风乎 

　　○偶书寿陶啬轩 

　　啬为谷王亦曰玄牝持满能平处畅事忍婴儿气专抱鷇不骋书言勤细诗称无竞约其大义亦犹淑慎老氏用之以为乔引将舌诲牙视柱顾影今陶翁又用之以齐于松彭去其骄吝 

　　○八松图赞 【 诸图各有纪赞此录其一】 

　　钓台多冬青杂木悬崖开磴仅存八松盘舒其间如淮南之有诸公虽体具未宏而仪观悉备以为子陵朋侣上不失周党下不失牛牢之流也戊寅长至后十日漳海黄幼平偕萧山曹木上余杭何羲兆酌别于此因而图之移布大涤不必于崖石共载矣 
　　此一松在严祠之西不百武辄见之错于县崖下临碧涧四枝下樛中有曲枒如■〈辟鸟〉鹈喙 【 图一】 
　　此两松瘦枝抽条夹于冬青之掖纤针如发与冬青相乱望之不知其松也 【 图二】 
　　登岭数折有松半株两枝紏结如蟠蛟螭西枝下垂侧而睇之屈忽支离 【 图三】 
　　又数折望两台之阙有松分株形成分字稍上两株合抱干霄虬枝下垂一临石罅一据磴右为西台承跖与翠崖俱裂矣 【 图四】 
　　此松郁秀中分两峯从东开径为左钓台顾丈人引雏从西开径则右台迫视如垂手而拏苍鹤钓台之松乃尽于此 【 图五】 

　　◆志铭墓表 

　　明户部尚书兼翰林院学士赠太保吏部尚书谥文正鸿宝倪先生墓志铭 
　　朱完初先生暨配查孺人墓志铭 
　　吴思乔太公墓表 
　　张茂才凯甫墓表 

　　○明户部尚书兼翰林院学士赠太保吏部尚书谥文正鸿宝倪先生墓志铭 

　　主臣之际难言之矣螮蝀杨辉羲轮不光不见才则难为主见才则难为友固有圣主贤臣共集一堂杀身副之而卒无济于喜起之事当崇祯时天子甚圣顾天下臣子无一足使者熟视在廷犹挹心于倪先生即倪先生亦自谓　圣主知臣臣即死犹一当以报　天子而荧惑乘之载扬载止使　圣天子不知所以用倪先生不知所以赴可悲也倪先生与予同年初为讲官值　圣主始旦排云雾以命岳渎其所争用舍及焚典要三疏凛然社稷之烈也稍迁为司成定齿冑礼命诸子入学所造士甚盛天下求文字笔楮者得其霏絮如贫子之拜金璧即使倪先生不至九卿终老词林其庆誉表见倍于鼎足而　天子固恒念先生不衰先生家居既五六年事太夫人晨夕尽欢乡里待举火者就若慈岁不复谈朝绅间事又见抱足屡蹈汤火以为破胎之国凤不可知也壬午八月虏取八城将攻关河决开封贼出河北取覃怀彰卫当事者谓公不出空有干将名不如畀之盘错且使　天子以为可使也一日　诏下起公为右司马公以太夫人年高辞不就有诏敦趣适虏大至破河间临清循兖济诸城无不下者公乃长跽告太夫人曰有琼州公以来再世禄食今　天子有急奈何太夫人裂所衣襦示之曰为尔旃也岂曰无衣公乃毁家召募得数十人及弟瓒率诸家徒佐之可数百趣淮上问淮使者觅盐徒为助无有应者公叹曰吾即不破贼朝夕必达不以虏独遗君父乃身率十骑持满夹趍冲险出济北十余日达京师　天子闻之甚喜曰固知是吾倪讲官也即日　召见问所以灭虏御寇者公乃条情形前后之数甚备　上为嘉纳于是中外喁喁思公即爰立朝夕有以自着必不愦愦如旧时宜兴亦惭甚自请督师亡何情见败去而井研谋首席甚急以贿虏中宜兴一日虑公至密勿巳乃告　上曰天下不治由兵农不合今廷臣可任者惟倪元璐冯元飙耳使元璐为大司农元飙为大司马彼此参合不日可治　上心然之即日命公为户部尚书兼翰林院学士与冯公分部共治公以浙人例不为户部固辞不许因　召公至中左门谓曰朕知卿久矣卿志性才猷非诸臣等凡见卿奏议无不井井有条勉为朕任劳又曰古帝王致治不过数人周四友汉三杰即国初刘宋辈不过一二人耳朕专倚卿可坐致太平公念太平非司农可致固辞久之　上不许因问卿今何以佐朕者公曰必使臣当有三做一实做与兵部合筭先凖饷以权兵因凖兵以权饷一大做求民间大利大害一举兴除勿以数小小生节报数一正做以仁义为根本礼乐为权衡苟政有厉民者臣必为民请命奏未巳　上叹曰卿真有学问之言深裨治道公乃叩首谢受事退就冯公商互稽之籍先定簿正次定部差簿正定而诡托者无蠹部差定而贿竞之路绝既乃请以饷部兼职方得以察诸镇将士时郡邑残破蠲免多外解不时至公晓夜持筹漏三十下遶床不休因酌里道以给兵食驰书告督抚使自生节以佐司农之不逮日数百函纤悉备至故终公在部士无哗者而当宁营营苦不富强而矿砂楮币之说日聒于御公数争之未得也柄臣又以是困公公叹曰若使传说化为胶鬲夷吾化为孔桑则吾宁就东海老耳昔西人汤若望挟技巧以开采进公面折之内珰佥主以为无害公乃具疏曰古称铸山埒子煑海原其利害实相径庭其说有六海挹注而巳山须发凿劳费一也民多山居百年坟墓千家闾井或望其气镢鉏及之二也形势所在动伤地脉三也自万历中年矿使为祸海内惋痛今复驿骚羣心易摇四也臣观万历会稽录据其所得子母出入常不偿夫当时道奉威胁包承总为民脂非繇地宝五也有矿卒必有矿贼此辈一聚不可复散与虏寇通六也其争楮币之说稍委婉纳约既遗中使从浙直收买桑穰公乃见蒋晋江告曰此事吾不独力愿与公分之蒋公许诺公乃先疏曰凡民间自取桑穰皆因剪落余条于桑无害今以钦限急迫朝使威严所司望风奸徒生事势必就桑取皮先蚕毁桑此何等时复堪骚动　上犹豫久之蒋公亦再疏入乃辍不行而噂口?沓者日益进通州谷城受井研旨谓词臣不任钱谷劝　上撤大司农还讲幄　上曰倪尚书好官肯任事但时势甚艰未能速効即撤谁代之者诸臣结舌　上一日品诸臣至公笑曰计臣却好有心思做文字且公忠体国无如计臣者而诸臣排之不巳以楮币矿砂为　太祖神宗时盛事鼓舞不倦行之在人舍此则计臣坐穷矣　上沉思久之乃　诏计臣元璐着以原官照旧专任讲职公笑曰是吾志也甲申二月经筵讲乐只之章公因敷陈生财大道　上疑其讽切今边饷匮绌压欠最多生众为疾作何理会公徐奏曰　皇上圣明不妨经权互用臣儒者只知因民之情藏富于国耳既不慑亦不引谢翌日　上御暖阁召辅臣谕曰从来讲筵有问难而无诘责昨日偶尔朕之过也葢犹惮公云先是公初在经筵　上方勤政留意启沃每值公直讲必前席倾听而乌程宜兴互有犄摭瑕疵烱然公于讲筵直箴政府营私忘公　上怒以手麾书仰面倚几公杼辞益朗顷之　上乃稍前就案卒霁容受焉故前后讲臣如文陈黄李体备九德未有先公者也公当昌启之际蹑虎操蛇得其要害故羣奸弭耳伏不敢肆每一疏出如撞朝钟上震廊序即使彼人读之亦相对口塞不敢出一语以故天下诵公者难为法忮公者亦难为害公嶷然独行挈日月以走山泽不逢不若则崇祯元年三疏其最著者矣　先帝每得公疏必粘之屏间出入顾盻以为天下伟人诸臣阴谮之无间则引弘治时华容洪洞以六卿称外辅阳奉之耳呜呼以　天子十七载之知不能使一词臣进于咫尺以五日三召之勤不能从讲幄致其功卒抱日星与虞渊同陨呜呼岂非天乎史称陆宣公为相其所听信乃不如其为学士时崔与之避位智于文天祥叶梦鼎弃官贤于谢枋得是皆不然天下之治乱主臣之离合皆有物焉司之至于安身立命或席藁以为胙封或晨夕以为终古七尺之根丽于两极何可夺也公当日相亦歾不相亦歾顾不以相歾者使天下凄怆思所以板荡之故且使　先帝在天顾念来者曰吾旧讲官也是多谤者吾乃今知人呜呼公讳元璐字玉汝别号鸿宝生于万历癸巳闰十一月十六日辰时歾从　先帝于崇祯甲申三月十九日辰时先数日公知贼犯阙劝　上山东宫循康王故事不听请以六十金募一士得五百敢死可以破围　召勤王师亦以为无及是日闻贼踰城乃束带向阙北谢　天子南谢太夫人四拜异索酒入斋与关神对酌出就厅事南面受缳题案云南都尚可为死吾分也慎勿棺衾以志吾痛遂缢死顷之贼至问公安在则陈尸于堂矣各称忠臣叹息而去长子会鼎以奉太夫人家居不获视含敛次子会覃以拒披发乃污命几死贼犹闵公忠得不死扶衬归逢新命旌公忠第一赠光禄大夫太保吏部尚书谥文正予祭六坛有司造葬建祠京师曰旌忠其世系甚着在先琼州雨田墓志及家谱中为之铭曰青州文始春秋着国南渡相土上虞是宅五世乃着厥有战克后乘高尚丘园贲迹届于南城乃领赤社两世而显忤江陵者是为公父守八千石以亶大雅纯德所苞是不一世昆仑委宛葢九万里公践宝笈以扪绿字颉籕捧丹佚盘舒纸董贾而下服就徒季时吐虹舌以舐天髓日轮所经骊珠失威虽有圣人式其崟■〈山奇〉乌兔婑之为内外仪古鞠今通春秋问答譬之苍函穹靡不合代言讲篇应本忆草譬之环汉纬靡不杲遂包黄姚以至七朝华骈实登镕为五金靡所不消策足立杓以瞰天地视古圣贤如数鸟尾犹有微畏朝闻夕死乃遂慨然扶彼桥山洗血佩弓而登紫关上帝虽蹈右顾而咳左顾而笑世亦有臣可为知道何必籛铿斟彼雉羮何必徙酖厥踵复还二子繄材能读而书骂雄誉原将登父车何必金吾乃为莱娱呜呼如公不以节着有其着之亦获厥竖裨颜以文济苏以识由柴执经绍壶讲德天壤之间亦大有人弹冠振裾翱翔太清何必同年弃笠毁车宝此区区如予者乎 

　　○朱完初先生暨配查孺人墓志铭 

　　予观古诸名贤蚤自奋拔足登岸者类有家学再世乃昌若程大中朱韦斋其较着矣启祯以来荐绅中有朱美之言行恂恂本乎程朱而精心敏识洞诣古学仰观俯察备诸奥渺予心仪其人必有再世积五六十年学问既询之乃知其尊公完初先生古所谓大中韦斋也完初于学无所不窥凡天文地理历律兵农下及医卜之术靡不览究其所发明往往古人未有其言曰天地之理皆妙于用逆皆藏于归余如国家治乱兴衰之故未有得力不在忧患失计不在渺末者又曰天地用逆圣贤用顺天地用明圣贤用清故其学以履顺体清为本间以语人不尽省也公讳一儒字季醇别号完初南宋时有朝奉大夫千二公自新安迁于海宁之华园里遂为海宁人十一世为绍皋公讳瑞登嘉靖辛丑进士官侍御史有直声为要人所忌出守皖城稍迁井陉道副使弃官归绝迹郡县自号真逸先生有真逸集行世生二子长履偁鸣皋次履侨绍皋绍皋娶祝孺人生完初完初生而颖悟绝人读书过目辄成诵九岁居祝丧哀毁如成人乡里称之绍皋亦以此奇爱公公以丧母日夕哀慕每读书归宛转就公膝色咲无方而绍皋性素卞或怒发以首触物不可解公一日佯卧注鸡血篑中以呕红闻绍皋公大惊曰儿何为至此据床泣曰儿无状无以慰大人使大人怒不禁诚愧愤惙惙欲死绍皋惊抚之曰儿幸自宽吾后不复尔葢自后有怒见公必中解也公初娶于吴不踰月卒查日葵公于公世好遂以女妻公为查孺人公与查孺人念祝母蚤丧每食必涕事绍皋公及继母徐昕夕定省眠食无间也当是时士学日艳异鞶帨相悦公独事雅驯不躭非圣之书每云行事不本家礼作文字不本经传此犹以尘饭相啖耳公时亦藉甚累试前茅凡十上棘闱始举明经卒业南雍乃浩然叹曰吾禄养既不逮二人则何必禄养者取锺鼎付儿辈翫之耳于是美之三四兄弟亦稍见头角公为长架发万卷恣其鱼?攵畋延师督课每三余集群子姓即席征类以颖事多寡驯俚为殿最示劝学且自乐也及美之既登第诸子亦皆以文显户屦日满公夷然谢之曰是吾门无热客亦无热主人一日巾车造旌川观美之治状未入境见山水清淑百尺澄澈野无矰缴喜曰是足旌吾心矣既入境见县庭寂然门无嚣讼乃益喜曰是使吾为令不过如此亡何念徐母昕暮缺定省辄命归归而徐母病且绝公擗踊号恸不移时徐母复苏为和药进之不数日愈众以孝感而公自伤祝母蚤丧不及见儿曹成养阴涕泣时时郄食至是疾作遂不起呜呼公之生孝能使徐母绝而复苏其死孝乃以祝母生而自霣葢自曾闵无有也公甚警敏遇事先识故整暇所抚诸族人子弟甚有恩有从祖兄死子幼众咸利其有公为纪纲印劵得不动及其子殇产巳散其家愿减价归公公终不取其一亩一椽绍皋公卒时徐母遗三女公为亲姊媦厚嫁之所待徐母家与祝母家等而查孺人又为公相中甚庄凡嫁三姑皆罊筐箧簪珥佐之岁时值家祀锜釡必亲或乡里馈荐必盥奠先奉徐母乃及诸子姓一布襦数十年不改见完初公年三十未有子辄为置侧室生子琦未踰年遂举美之视之如孪子也所教子姓及诸群从时时取书传及诸故老谈说可惩劝者扬厉之甞谓美之曰居今之世恶人逞意戴古之天善人得计又曰人有善恶天无今古但当为善以待之耳遂取笔札命美之曰必为吾书古天庐三字吾将终于此卒以是终旧史氏曰古之贤者非独外傅亦内教裕焉予观朱完初及查孺人行事一以韦布圣修一以闰秀抗志皆卓然无藉冠佩而冠佩乃从此出其有美之兄弟无疑也铭曰 
　　百行之原唯孝弟千年再遇得名世徽国之先此焉继和顺道德理于义近则有祖远不替玉璞金浑启清粹众咸钦宝莫名器家学将昌美乃济遂为考亭执左契圆渊方水萃于是 

　　○吴思乔太公墓表 

　　圣人之瞰宇宙犹之空谷也其空谷何也泬??寥之气满于中镗鞳之声触而应之子曰君子居其室出其言善则千里之外应之况其迩者乎故千里之与居室居室之与宇宙皆有函葢以精气相呼答也传曰隆墀永叹远壑必盈吾见夫仁人君子之言若不出而声闻被天下者矣吾见夫隐身卑约而高不可极者矣吾见夫茹菲衣疏而食于子孙者矣吾见夫其父舍肉而其子刲股者矣吾见夫褰裳济人而津梁四海者矣吾见夫其父赎人不市其子纳沟是耻者矣吾见夫其父增垒其子藩屏者矣吾见夫跰纸而卒上祀者矣吾见夫御难而享社鼓者矣吾见夫为人师不假学虑者矣吾见夫默默报报得之若素不得之若素者矣夫是数者皆出空谷之内相呼答也神明为窍而帝吹其中诗曰无言不雠无德不报投我以桃报之以李仁义之与福泽天地所为桃李也而方外者以为果报则亦谓之果报云耳吾闻之吴孝子源长其父思乔公好仁义隐于浦口得余财为之赎罪行之十年里无罪者作舟筏为人拯溺行之二十年里无溺者事母孝居恒拱手教人行让行之二十年里无不让者又为里修城城完寇猝至荡不得上于是三十年而孝子成进士孝子刲股而成进士自吴源长始也夫是其取之空谷为虚乎为实乎其感之若虚其报之则皆实也曾子曰实之与实若胶与漆虚之与虚若春谷之睹白日函葢虚器其为呼答投报则无不实也思乔之报其亲源长之报思乔以天地为桃李神明为胶漆何让焉予始疑其言既闻之九一卧子皆以为信然信然今浦口城西十里有西林山双阙岿然岁时伏腊浦人羣拜其下葢为吴思乔公墓云 
　　崇祯辛巳岁十二月十七自始雪道周在白云库中取火炙笔草率作此勿遽灾木当寄卧子诸贤删润之也 

　　○张茂才凯甫墓表 

　　张凯甫卒其明年且葬其父汰沃为之述其状其友史周为之表其墓葢凯甫之名生着十八年矣天下多慕凯甫者然生见凯甫不悟其为回宪无为死而诵回宪矣凯甫生时吾沐浴其家亲见其襁褓别识行墨八九岁歌咏酬客殽馔百氏自是长进动与道叶十三岁而诗成十六岁而成其文章自吾所见道艺之就未有若是之迅者也呜乎凯甫不死明无徐李凯甫不亡唐无王杨自凯甫之死而家哭颜子凯甫之亡而吾哭董常虽然凯甫则固不死题石而号之曰相彼有丘嬴与愽乎尔思匪风厌闻乐乎相彼有峤极无极乎当时不伐天可得乎茫茫具茨逃彼师乎七圣蒙骜轘帝辞乎祷戭不荣苍舒佑乎虽名苍舒不可苏乎三神遽去云汝劳乎灲彼琅玕而扬天者玉也君子之道望不眩其目陟不伤其足蹈渊而不悲戾天而不吁鳬短鹄修何春何秋吾幼而梦登乎昆仑长而游于武夷之丘吾北望峨华南望疑罗皆无不似武夷者夫其嵯陁曲轴峣峭坪径大小不齐而要之幽隽达于性命如入五脏搜疗其病夫是则巳矣吾推之环瀛之洲昆陵之宫锱坛丽谯无不如是者则亦且尽矣以为我所自造则造物者先貌之我敢谓不可假命二子曰武尔为湘沅夷尔为天门吾因以濯足而呼其阍又安知而为子山而为王孙且夫才尽者不在大道并者不在久水石之縠而有珠绮肤寸合云而雨千里孰能分?欠达巷氏之俎以奉有彭氏之祀哉于是子山王孙相视而笑故天下之为霱化者莫三子若也或告之藏史曰甚哉谐者之怪也王子山李王孙张凯甫三人者相去千岁矣或比而游之以为时伦藏史曰噫子乌足以知之乎实沈台骀去晋郑千载矣而犹比竖人以厉于公侯王子山李王孙皆有马?戚众之才而天于英年傅薪冯灵必遇其人才尽道出而后乃毕至于凯甫近道矣道合而化才满而息息而复归于一子乌足以知之乎曰中郎昌黎庸知之乎曰是友也陋于知人心然则谁知之乎知子诵父王叔师张绍和或足以知之也 

　　◆列传逸事 

　　遗史七传 
　　邻秋沈家逸事 

　　○遗史七传 

　　甞览遗史见郭原平刘瑜张文诩翟普林诸行谊未甞不感慨其事求其后裔不可得也郭原平者会稽人父通亦以孝行旌闾至原平行之弥笃家贫佣赁为养甞客食必舍肉以父母不肉食谢主人去及父母卒且葬以奉终自尽谊不假手于人乃助人营葬久之练习又佣力供费乃毕葬务墓前田数十畮暑月耕者裸袒以为亵也倾橐易之农月束带而耕元嘉末文帝崩原平哭临絫日一食或曰君独王臣乎何哭之哀也原平垂涕曰吾父蒙先朝褒拂无以报故恸耳甞出卖瓜裁求半值人如原价与之必让而后受大明中旱瓜渎不通原平瓜船至县令下渎水通之原平日时方大旱田苦无水奈何减灌田之水运瓜船乎乃走他道卖之 
　　刘瑜历阳人七岁丧父事母孝至艾乃丧母终毁三年不近盐酪除服二十余年望八矣布衣蔬食居墓侧不暂违葬毕不忍复还宅露宿墓下乡人因结庐栖焉 
　　张文诩甞游太学以奥博为诸生宗隋仁寿末学废策杖归灌园为业甞有人夜窃其麦文诩见而潜避盗知之弃麦前谢慰谕令持去邻家所筑墙干不直为毁旧堵以应之甞患腰疾为医误伤颇殊医惶怖请罪文诩遣之去阳以为风眩坠伤也州郡辟举赒赠皆不受人以方之原闵云翟普林楚丘人事亲以孝闻躬耕色养不应州郡辟父母疾亲易燥湿不解衣者七旬大业初父母俱卒负土成坟盛冬不衣缯絮单缞而巳 
　　凡数君子者皆生衰乱时隐伏闾巷供所缘饰而郭朴真至非杨播房廉谦诸贤之所能及诸贤表于华阅浏览诗书骨托既高眉采易集若王祥刘殷辈更不复谈也 
　　浦口吴思乔十二丧父家贫事继母何氏甚孝母劝之就贾遂贾得十一供母养其欢及丧躃踊号哭如其所生有邻人妻死欲鬻其女具敛乔为具敛得不鬻女一老人无子被劫赀尽欲投水死公问其所失偿之因劝不死王医老不能自食乔月给之米或时就饼家饼家取钱乔皆为给直不令王医知也有千户李者嗜酒失所署印事觉拟徒乔代为纳赎一山民倪姓负官租征急卖儿应之所得儿价又为人攫去对乔唏嘘乔悉为偿之乔既行义久为乡里所宗凡颠连疑难皆就质于乔乔必逊谢退称不敢有魏商生一女祝一子魏殁其少妻疾亟以余财托乔乔为医治愈年余出余财三分之繘钥宛然或负乔债愿以其庐偿乔曰奈何区区使尔失所或以其母木请乔怒曰若忘亲乃及我遂焚其劵或曰人母尔诳乎乔曰吾自信其如此吾之于彼又何诳焉乔甞治屋与邻连先为邻整甃让数尺地乃自治屋浦口滨江渡处患覆舟乔甞呼小舟往来救济一夕渡江宿舟心动戒舟子加毖自以渔舟登岸未几风涛大作所宿舟覆乔从岸上募人救覆舟所与济者五人得尽活予观近世所本至性乐行善未有若吴思乔者也考其行事在沈道虔许昭先而上沈道虔者武康人宋元嘉时隐居不仕日治圃自给有窃园蔬者见之辄避匿不令其人知有拔其屋后笋者止之曰惜此笋欲令成林更买大笋送之出拾穟有争者悉归所得穟冬月无复衣戴颙制衣服遗之悉以供诸兄弟无衣者乡里少年从受学终老蔬素无日食之资而弦诵胶然使在孔门亦参宪之俦也 
　　许绍先义兴人父母老病力致养甘旨必从及父殁其从父肇之坐诬系历年不决从父兄弟二十人昭先独为走诉纳橐饘资产尽卖宅以继之肇之诸子亦巳倦惟昭先无二意七载乃白将事不衰舅氏疫病死贫不能葬昭先皆为庀具送终州县征辟不就卒于家自唐宋以前皆有征辟孝廉笃行之徒是以士竞藻饰其行诸灼然章著者行事或不能尽实惟闾巷所傅皓首陇畮者差为近之今自郭刘张翟暨于沈许皆原本至性敦朴真至但渐于宋齐魏隋之间巳无有表章其事不能与姜蔡王庾并耀人世然则巗野笃行之士又岂可尽乎 

　　○邻秋沈家逸事 

　　邻秋孝廉名泓七世祖得四甞剖胸探肝疗祖父疾洪武间诏旌其庐征授太常赞礼郎方剖胸时远近里许闻任负甚喧起问之皆曰沈家有七世余粮为运致之旦起閴然无何有渔人持旧铁百余斤易酒米去后辨之乃金也以是富于泖上至七世邻秋乃以文章起家 
　　赞曰探胸之诚奇于刲股时宪所禁明神爰取贸铁得金奇于发粟郭巨刘殷犹惭朴笃嗟尔君子患生有身血肉是躭以遗其亲剖胸探肝云何不痛悟彼肤血为精诚奉以诚取肤如水与土神之听之式谷与女 
　　邻秋母宋孺人二十三而寡生邻秋甫五月遗田七亩饘粥不给外家欲夺其志母贻外家书曰女蒙父母择配沈君可谓得人岂意遽然天促其筭幸巳生儿抚令成大终身所倚敢生它心妇人从夫终身不改此人之大伦女之大节也有商议者幸再三却之傥四大人之意俱然女宁蹈东海死耳何面目见沈君地下乎其书藏女弟瞿家甚为云间人所传诵 
　　赞曰有此巾帼??貇彼冠剑吐辞破山抆涕出电手缉纲常如五色线视彼世人污于泥淀甞瞻丸熊画荻出研不开讲帐不践王殿宜有令子蔚为时彦 
　　宋孺人事舅姑甚孝舅少渊公临终无所遗遗一床为之书曰寡媳宋民甘荼苦抚育孙儿手课遗经身亲井曰用度不周赖以女红自给所食唯熟油苦菜衣服不装餙行止不失度事翁姑孝待伯叔敬处妯娌和以至交亲御下各尽其道可嘉可敬我家贫清苦细思无能与之奖励我止有拔步暖床一张给与宋氏表其贞坚传世无斁 
　　赞曰内行淳备古人所贵父母兄弟无间尤难八十老翁敬其寡媳欲为奖励而苦无力遗床表贞抚书太息视彼栢舟坚于砥石皇皇华旌炜炜史册曾不数年丽于云日五旬之孤去天径尺嗟彼世人但知朝夕 
　　邻秋既为孝廉述其母行乞董玄宰宗伯志铭玄宰自起草未誊真而逝此草遂为绝笔邻秋每携櫜自随不移函丈一日舟中暴客所探幞被衣装分散尽独留此卷寘大士龛中云此沈孝子家物当寄还之远近传者以为节孝所感异类回心云赞曰飞鹄食椹则怀好音猛兽衔鹿投于孝林贤者之毡盗贼不侵譬彼豚鱼有孚惠心为丁公藤为孝绪参为庾贤钱为刘殷金谅彼暴客终亦守剑感此孝书亦或克念神明所持扶光出焰勒石万年莫之敢垫 
　　邻秋述母训可传者甚多每一读之数行澘然今特举其逸事铭之不使墨渖杂于酸涕也 

　　◆尺牍 

　　与鸿宝论书法 
　　复刘念台先生书 
　　简寄大涤与羲兆木上 
　　与倪三兰年兄书 
　　寄吴源长书 

　　○与鸿宝论书法 【 凡三则】 

　　书字自以遒媚为宗加之浑深不坠佻靡便足上流矣卫夫人称右军书亦云洞精笔势遒媚逼人而巳虞褚而下逞奇露艳笔意偏往屡见蹊径颜柳继之援戈舞锥千笔一意自此以还遂复颇撇畧不堪观才姿不逮乃诋前人以为软美可叹也宋时不尚右军今人大轻松雪俱为淫遁未得言诠 
　　太极殿成谢公意欲得子敬书之举仲将事告子敬云自仲将悬橙之后敕断儿曹不复作书自此楷法绝少欲此动子敬也子敬直云仲将亦是魏朝大臣乃为此事足占魏德不长谢公遂止乃命张翼为之翼书八分绝佳见晋人帖中有翼数行乃似章草亦锺索之亚也 
　　陈雪滩之为松雪倪鸿宝之为子瞻不独规模应则其神理亦且超前矣董先辈法力包举临模之制极于前贤率其姿力亦时难佳邢子愿米仲诏各有其能大要贞元而后永徽而前求其米笔亦不复可得矣此俱鄙事留之俛人终冀吾曹勿着此手 

　　○复刘念台先生书 

　　斯道无限愿力易穷至于暮年只得怡情山水诱进来人留些少清晖为现前受用资后生探讨耳伊川归洛下元晦还西山其成就与当年亦自不别晋人亦云只有动静之异原无优劣之分也老先生道贯高尊非复前后敢望然云古来杰士磨顿之后鲜有树立此田画所进陈莹中者恐元定晦翁闻之中却耳君亲之外惟有师友敝乡阔在天未模范难追又以老钝萧然自寘闻大教迫于警枕病骥扶盐车不离鞭策亦顿蹄思起也前两次寄扇头凡七言八章想都见之婴儿駴笑动成黄叶以为俎豆则不可以??尨长者捧腹则有余也诸不多及谢谢无量 

　　○简寄大涤与羲兆木上 【 辛巳至甲申凡四函】 

　　庚辰秋间知兄赁舟将渡江久之不肖积戾贻忧亲友阙慎功疏自取罪咎亦足为吾党鉴戒也生平孤立垂老无朋惟二三兄弟间关言念无时或闲今或藉天好生逍遥林壑迸绝书史渐造敦默以开济宏愿让二三兄弟为宇宙斡此颓波使后世谈者谓不肖在武林尚有丘明伯玉之契以载华振海传之无穷实厚幸也文章虽小技然既藉此津梁不容不肆其力百分中间有一分退避不得惟吾兄与诸兄丈奢图之也 
　　木落风寒容与桐江又四五日逋客累人难超然于猿鹤也知兄省家情迫而十余年同游有此一日谊不能舍常诵佳韵以示来人耳讲论世所畏闻堂构规模切不可令人侧目留此一段证对前贤非为世途宣其坛表也临安诸诗少此番出处未成章句过建溪来作环音并同患三十六首可与羲兆兄商之如羲兆巳行可补入前艹度无缺陷前艹多艹率误字幸改定之涉世甚难应酬不易反躬以来常如集木请　命未下梦想为荣义命之外不知其它 
　　鹿鹿数往还无益人事而徒为诸兄烦苦真惭愧也此番筮命得藉相慰亦自佳譬如远行客叩门过相知不似剥啄者耳象正似可起手此道不须借语于人切不必请序请跋惟相契兄弟于卷终送难道亦不恶然正不须多也诗艹率有未安者不妨改正见诸长者有为讲堂捐助者甚可巳此窦开恐来旁议吾辈圭窦自映枯萤可扫何必合侯鲭以为明光乎有一函寄陈卧子者内左沧屿志铭一道倪鸿宝序数行至即达之无它也 
　　朋友缱款聚首之情至弥月经旬可以巳矣曩日留连江潭慰藉至今怆然目下俶装趋　命似不容更为裴徊当以初八九抵　都且宜日夕涉江以待风信台兄与木上权即分手明岁花朝而后冀藉台福乞假还山夕阳径外梅屿湖边瞻眺非远比日烦费非言所尽粗告别意不悉区区 

　　○与倪三兰年兄书 【 凡二函】 

　　兄归而遂莱舞之乐使林猿渊鸟共惬和熏少需清风以济玄化自吾兄弟咸嘉赖之但使明主不闻谠论国泽滞于枯池推辕覆车徒闻将伯亦逸人之所怀音遯士之所遐叹也鸿宝来晤聚四五日剔石摉梅穷极湖西葢自王谢以来之所未见想伯兄于剡上得之不浅也鸿宝归悉至情谢谢 【 时在湖上东三兰】 
　　病久乍作乍止几为怔忡其遗忘前后有甚于怔忡者欲于此决归又为笔楮沾滞抽身不得郁郁不可忍前面杨伯祥知有便鸿未敢遽附宝兄书年兄见顾不及拥篲遂惘然如坐瓮中台翰至又不及复答凡负两大罪微年翁谁谅弟之颠癎者丙夜焚膏欲了司经一案遂拔足南驰今倏忽过正月未能措手令宝兄在此当助弟顿足也刘丈朝夕归弟不能一拜真是怔忡所夺前后遗言年兄凡积五六笺俟意思稍开即濡发就之弟行径如村翁负官炭日夕烧柴手面黧尽不能复与饼师唱歌耳唯年兄致书为宝兄千万珍重中厨火起无人搏灭终须君家兄弟某以莼鲈熟后再登秦望之山谢刘先生晤执未迟临风怀想 【 时在都门复倪为鸿宝兄索书】 

　　○寄吴源长书 

　　天下之可耻者二无功而享大奉不救而视倾危此两者时论不过寤梦亦不过易之所谓吝也可叹者二机失而不可收时过而不可谋此两者进退无地嗟悼莫及易之所谓悔也悔吝当中人鬼共咎虽有高官大爵犹黏蚌壳于巗山之上积厚薪于曲突之间岂足为君子所过问有道所侈谈乎祖台下车而逄寇攘黎献汹汹指顾之间歼渠执丑原隰既平泉流既清乃绝口让功退居树后而手执魁柄者低昂其间夺我慈父寘于遐方亦衾影所不吝四顾而无悔也今苞孽未消邻封多云而席有权势者舍其霖膏行以薙火正恐虎凶发其愤心龟玉仍于怨椟将复寻其斧戕加以殄灭亦非有道所乐谈君子所再问也祖台家有竹林田余负郭巾车孤舟出门临江洗耳濯足无所不乐即不然一度岭水观西粤之奇峰铭铜柱之伟烈然后夷犹仰搴旗常俯摸花石于吾党所瞻依先人所期可亦未甚远也仆病人也自五月以来足不出户限日食三钱栀子岂有通书长安之事前者乡里台贵以偃蹇见诃而井研来词未复欲再乞休致免诸是非承来教云云则亦如枫落梧颷无言自化耳读书五十年树剑山刀无所不历安能复商默语之事见石狮眼而移家者后也南中敝友如叶瞻山詹月如去岁流殍藉其支持今年江关并资干掫如此事业贤于宰辅远矣张司马澹虚当急难时周恤家人踰于骨肉晤时幸寄谢谢各附两扇头去萧条四壁无物可将想诸老亦能谅之也石坡诸兄无繇泛寄言外小草不任思存 【 癸未十月十一日】 

　　◆书示同学 【 凡二十一则】 

　　读书先看孔门人言论 
　　羲文周孔精微 
　　二书尚须廿年功 
　　风雅颂非笔头陶写 
　　两部是仲尼左右手眼 
　　学道不宜跟人 
　　想邈趣骤 
　　练文犹之驭兵 
　　性道文章之端务 
　　变化气质得此法 
　　不解尚有解期 
　　古人都有极细密处 
　　文章去尧舜之道不远 
　　陶练汉人文字 
　　歌讴笔墨不系胜缘 
　　敦朴之实 
　　学成道尊 
　　黾勉恐不足 
　　吾道之仆隶灰尘 
　　荒年谷丰年玉 
　　师古之人不异今世 

　　○读书先看孔门人言论 

　　读书先看孔门人言论如游夏文辞见于戴记者最宜讽诵其次则曾夫子数篇见于小戴尤为深雅左氏亲见仲尼其言论一字不可轻寘其下者乃至刘向董仲舒贾谊于文章性道均有从入处其余碌碌不足观也司马八书有出入苟卿者于时务上亦大畧闳畼过此则文人之游溪托足无地矣宋人书须至四五十时家塾请老师谈话要是绝华归根披枝见果也张横渠才高识地亦透陆子静于孟子书上看得最有渊源若先看宋人书以寻周孔虽脉络最亲犹指鲁桧而辩峄碑不复知其真补也大抵此事亦看人才质以为远近舍此二种无复读书之法矣 

　　○羲文周孔精微 

　　凡学问自羲文周孔而外、皆无复义味、王介甫少年只作词章诵汉人一二大篇文字便自谓读书晚后见中条南屏谈云岩沩山一二语便谓经岳之外别自有人如此学问安得不为吕吉甫所误即如濂溪延平诸老都有走入幽路处至如看圣贤书欲求实用便向管晏门头推鱼叩钵更为不伦须知羲文周孔、只是为造物掌记、至其自家位置直与造物一般、此中精微大有不可了解去处、勿向颜孟下头、跟人话唾、误为珠宝也、 

　　○二书尚须廿年功 

　　春秋是一部忠恕之书诗经是一部诚正之具以忠恕两字看春秋则于四始三微五伦百礼无所不合不以忠恕看春秋则褒贬进退爵地名氏皆为攘窃之梯阶乱贼所借口矣以诚正两字看诗经则隆污贞淫巷伯缁衣触目兴心俱为向上一路不以诚正看诗经则五际六义艹木鸟兽于吾门有何干涉自胡康侯说春秋朱元晦说诗来去圣渐远然是汉唐前辈原流如此非两老臆说也圣人没而微言绝要知易系诗春秋三书俱在决无绝理必如法师典吏所说春秋山人墨客所说风雅则稍弄柔翰通文理者便巳如此又何消不食不寝研求之功颜回子夏十载之力也乡来说此亦觉自巳不是比以忠恕诚正洗之觉头面颇清必欲践迹入室穷理尽性以至于命则此二书□尚须廿年之功耳 

　　○风雅颂非笔头陶写 

　　作诗人谈风格才谞随伊情态千生英葩涛涌终是乱道也风本性情亦是帝王道化之余被于水土曲直艳淡各不相非雅须老于政事留心经济感叹盛衰与神明君相钟皷互答非复词人之所得与颂则圣人节奏非声律章句之所通子夏入此三年犹如岸谷而今人欲专以笔头陶写满意高步可叹也夫 

　　○两部是仲尼左右手眼 

　　诗有正变五际虽是后人语却是圣门要领春秋有正变三际与诗上下此两部是仲尼左右手眼提取一世宝藏照耀百世三十年来说此两部一章一句无有信者试看黄河南流大江东注常武不成王室如是也诸友云圣贤白地教人可步可趋如何引人入黑昧底路仆云日入虞渊复登若木中宵覆被揽镜晨餐谁人将尔漆桶中去 

　　○学道不宜跟人 

　　识不除则疑诤日多才未竭则声华易动学道之人要如铁柱木郎只随日光量其倒影切不宜作画舩兜轝跟人拖水登山也 

　　○想邈趣骤 

　　趣愿太平则肥流与激水同洼托想微迂则独弦与繁音共淡矣公明仪有师文之称颜子渊有舜人之叹皆想邈一世趣骤千年故谈渊云而咋舌必蜍志同归遡伊傅而惊流究与冯赵比滥也是以遶梁发响则别者称神竦岛移情则闻者动色赵岐有言学问之道志高者通刘瓛亦云浮华之流方于土狗是之谓欤 

　　○练文犹之驭兵 

　　练文犹之驭兵选精则用愽出简则力专宋末防江之师至百二十万诸贤经义亦动至千言记云天下有道则行有枝叶若言有枝叶非君子所贵也又如练将练心读书治志赵岐有言学问之道志高者通岂关书乎射人射马擒贼擒王亦是此法 

　　○性道文章之端务 

　　读书多则智识长宅体静则福力坚选言而存之则浮藻不生约理而行之则尘情自落故源本性道亦文章之端务也 

　　○变化气质得此法 

　　学问之道虽云变化气质亦因资材所近不可相强洪范说沈潜刚克高明柔克燮友柔克强弗友刚克此四克为五行变化圣贤裁成之妙学聚思辨宽居仁行俱从此处下手韦弦两佩极得此法也刘安世酒后握拳极紧杨敬夫跌足起立甚恭少年念此殊为未然至四十后思之遂成丹药末宋朱陆分驰鹅湖门人强半逃空考亭门人依然传注然亦是传习差池非云朱蓝异质也苏文忠再传遂走错路世人以溷考亭不是考亭罪过要知德性易浇如波撼月问学多効如染入丝绘绣絺绤遂为帝王之衣废弃断缫不受针杼之用元叔浩叹于曲针桑生腐心于铁砚虽志趣不齐而轮轨一也如切如磋是之谓与 

　　○不解尚有解期 

　　倪尔征谈辨物居方为易经结部此是何意仆云晚饭叩钟就灯覆被又问尚书玑衡积闰为历数开端此是何意仆云早起梳头漱涎叩齿又问周官中际立宫不用商声鬼神毕格此是何意仆云白日街头不要问路宵中佳梦只是东行尔征云如此则某犹不解也仆云说不解者尚有解期若便点头终成石子 

　　○古人都有极细密处 

　　马伏波身??尨兴主其人材在耿邓而上却自家要做乡里善人王逸少识地名通晋室名贤未有其辈亦仰慕万石君之风今明运复兴英杰辈出品题人事无复东观之余高坐玄谈亦非王何所渐似不必伏波遗诫之书弘景痛艾之句也然如乡里善人及万石子弟尽有细心功夫极得诗书之力伏波一纸书为汉二百年治乱公案逸少与东亭参差翩然誓墓看处仲前头江州兄弟真使人欲数马尻不得也看诗正雅中推两小心一为文王一为仲山甫文王遗艰仲甫再造虽天人殊等而古训威仪与亦式亦入处亦无十分差别谢安石每次游山辄费十万钱庀具然遇最下将卒无不得其欢心看他都有极细密处如告子弟云圣贤去人其间不远勿说作圣贤亦是刻鹄画虎之事也 

　　○文章去尧舜之道不远 

　　忠孝臣子之常性亦非臣子之所当言至于文章晨餐夕簟为性命之英华纶经之杼轴丽之为泽携之曰益何可废也王介甫毕世乖张惟有经义一事为洙泗之勋庸选衡之极则即使后有作者欲损益诸科参由求于颜闵课政事于农桑及其流弊必如仲任伟长所讥为里正闾胥开其幸窦而巳士大夫在朝守官不乐有讲学之名业以启沃归于细旃敬乐归于黉序诚不必多一翻握笑为达者所忧至于家居有子弟闾族之责欲整齐风轨开益来人即岁时类聚敷扬旧学以上畅皇仁下匡流染不得复以月旦为嫌易渐之上九羽可用为仪蛊之上九曰高尚其事两彖皆居末爻不当正位夫子皆系之曰育德善俗可见育德非独先甲之能善俗非独长民之任也凡人性本善不乐为小人以小人归之其势激颡唯文章一道鹄素乌青有目共别会友辅仁虽浑沌梼杌不复以此限其子弟人能除其胜气黜其傲心玄不入昙佞不入庄去尧舜之道不以为远必于尊道一路致尽温敦似于过庭而外尚有终日之言不谓默成而余更无笃述之事也 

　　○陶练汉人文字 

　　两汉人疏语自委巷男子暨于蛮夷皆斐舋可观此自孟坚蔚宗之力子长畧不修饰却借荀卿国策诸贤之绪其它书传前无因循独肆轨驭可孤诣矣荀说诸贤亦有佳篇陶炼力殊便有雄语如楮先生数行可概也元美便云汉人文字易为组练缘诸羣流俱无俚俗大约古今雅俗不殊犹之水火了无异性经鼎入垆变卤成砂吐口自别安得云千石七姉之名俱雅于今耶 

　　○歌讴笔墨不系胜缘 

　　嘉隆之际风雅擅于名流台阁之间徒存位廓见元美诸贤歌讴显者殷少保王文肃日与周旋不以为恧也迩来谈者益称郭明龙以笔墨余长少傲时辈几乎不免福清公初集力追前人以后亦遂信手故知此道不系胜缘微云太清信为可洒吾与玉汝同在墨池未能免此犹冀来者渐反无能归于淡漠耳 

　　○敦朴之实 

　　玉剑在地见光百尺空山呵气响于金石故积美者上腾致虚者多益人知夫振采之荣名不知夫敦朴之茂实故粟以守自名米以美自食 

　　○学成道尊 

　　以物役心者疲以艺役心者贱故学成于人所不知道尊于人所不见鸜鹆之智自穷山鸡之文自炫故朝槿羣秀而不芳松栢孤危而寡怨也 

　　○黾勉恐不足 

　　连城万镒奚取教琢薨栋凌云各自择木素则为绚有褧初服小不敢臣与道教朴昔唯傅岩居莘卜筑一芥千驷澹然寡欲亦唯皋陶奋于华族六行九德以格不淑是唯吾师淳性懋学终日黾黾甞恐不足葛侯励志所惜尺幅安石静好而累丝竹君子达上以步高躅道无今古世无季叔机事渐多道心愈薄勿喜钟鼎勿恶沟壑志在伊皋犹惭管乐志在葛谢恐堕朴簌用舍在天行藏自牧大忠不忤至孝不辱悠哉悠哉先民有作 

　　○吾道之仆隶灰尘 

　　风雅云烟何足当真笔研波涛亦能染人神仙为吾道之仆隶释典为吾道之灰尘能视能听知爱知亲勿以明珠而为糠粃勿以秉烛而乱青磷 

　　○荒年谷丰年玉 

　　何谓荒年谷吾有诗书成稼穑何谓丰年玉吾有文章天所桨忠信为家惇和为族敬慎以为主人勤劳以为僮仆不贪非分之求不享无功之福贻孙者汇百川之流燕子者树十年之木故明丽天而为大有山藏天而为大畜道以简而自贵物以澹而自足谢药与饵则各获其居多竞多营则近于俗 

　　○师古之人不异今世 

　　得钓弋之致不必有钓弋之心托射御之名不必有射御之事有待而集者神劳多慕而营者意敝是以背邙面雒安仁有不适之欢良田美宅公理有难乐之志浮家泛宅张龟龄克恭其兄新酝奇瓿王无功克友其弟不干物患则涉境皆真畧领道宗则观生若寄倚梧而看鹳鹊即有巢之风散斋以临庖厨即□□□□□□□□□□□□□之世乎 

　　黄石斋先生大涤函书卷一 

　　●黄石斋先生大涤函书卷二 

　　诗 

　　◆诗 

　　还山道余杭有作呈诸友 
　　至山中巳三五日诸友杯酌不闲披荆掇刺无遑笔墨间作数诗点致而巳殊又不能敲推卧子梅生既下小舟又黯然思别屈指岁暮料理松楸迅于飞鸟而羲兆木土二兄迫作纪事援笔囱囱不独情事不畅而景物形致落落远矣记数日来藤竹停音覆被余梦间就六诗无足称者恐遂遗之聊录其草以存于后后之览者知出处聚散之会未能无芥于怀也 
　　诸兄小集各拈起字催诗如灯影泉石二章皆何羲兆拈灯泉二字发端以次落笔翼夕再拈江罩二字亦随应手刻烛催花于是变响矣是等伎俩都是可删要以一时晤语之情留为山园酰酱而巳是日胡公占初至自江罩而下各予与公占联句 
　　大涤山中诸友至共以谓淡也何羲兆携章维远施营方踰岭同胡公占至栖真乃相与呌绝朱美之曹木上偕予少憩讲堂作此示之 
　　公占将别有恭还二韵属诸友言和余先步韵亦以识别 
　　将行矣为诸友絷维三日又当言别赋此为谢 
　　出大涤将渡胥江而羲兆木上诸兄又中湖上之约会倪鸿宝祭酒来自山阴遂偕朱美之邵先之施营方缪子玄陆梦文姚有仆何寿平过西冷抵玉泉同入灵隐登弢光有作属鸿宝羲兆木上和之 
　　长至日鸿宝别有约去有诗颂之翼日同有仆木上二兄过石屋烟霞抵晚始归与羲兆士美寿平同赋 
　　诸友自石屋归多话十八涧之胜者约鸿宝去不果翼日鸿宝乃携伊蒲馔过十八涧憩理公禅室归自新庵得悬崖石壁空嵌殊甞足振前观葢再度烟霞之岭矣 
　　自新庵归宿西墅遂渡胥江何羲兆曹木上送过富春因登钓台共赋 
　　严滩留别羲兆木上并谢诸贤及鸿宝青云无故旧白水各须眉世道看后死星辰安得知山留五尺杖天碎两朋碑讲舍屏风上应题伐木诗 
　　予既渡胥江何羲兆曹木上送至严滩书此为别并写双台八松以识分手同志观者聊用发笑也 
　　戊寅出都偶成 
　　济河答友人 
　　潞河舟中偶作 
　　关河待闸 
　　何玄子刘晋卿赵景之同发舟迟久不至 
　　偶作为一开府 
　　别族兄大令 
　　途中寄鸿宝 
　　潞河别家兄 
　　出都寄淮上诸友 
　　寄徐勿斋诸兄 
　　留别江上诸友 
　　寄诸同志 
　　登泰山绝顶 
　　岱顶观日 
　　与羲兆之径山信宿梅谷 
　　都中简寄南还诸友 
　　同何羲兆过径山历诸禅寺遂登凌霄有作 
　　赠吕汉■〈常上心下〉 
　　督学倪三兰年兄触降录事诗以慰之 
　　屏居偶作寄倪侍御 
　　倪晋源年伯八袠贺以古风 

　　○还山道余杭有作呈诸友 

　　去事日空阔、归心何所谋、急流欣到海翔、叶喜经秋、乡信看云近、　君恩入草柔、离家犹记得、丛桂小山幽、 
　　孤帆秋不罣、击楫总劳薪、野鸟初闻■〈矢敫〉、余鱼未损鳞、艰危心最细、落拓友更亲、忽忆春明外、啼乌避塞尘、 
　　名海初无恙惊涛老始深津梁疲岸谷裘牧失追寻不忮惟藜杖能归即道林半肩行李外不敢载霜禽 
　　至道容天悟物情惠未通蚤知仁义累赖与古人同白鸟信高足青苹真老翁空山樵子径随意斫东风 
　　此生巳绝学未有释忧时古道今无用物情天所知鸟耘北郭稼虎护东园芝隐几看花落何劳泣素丝 
　　拟作藏书窟兼营逃笔台乱离存古本记诵得残灰邻舍依渔父新车付酒杯偷阴五十载讵谓不康哉 

　　○至山中巳三五日诸友杯酌不闲披荆掇刺无遑笔墨间作数诗点致而巳殊又不能敲推卧子梅生既下小舟又黯然思别屈指岁暮料理松楸迅于飞鸟而羲兆木土二兄迫作纪事援笔囱囱不独情事不畅而景物形致落落远矣记数日来藤竹停音覆被余梦间就六诗无足称者恐遂遗之聊录其草以存于后后之览者知出处聚散之会未能无芥于怀也 

　　禹稷不当世巢繇欲买山人随飞鸟度心与倦云还竹实留春臼松花寄石班同游惟我老聊尔一开颜 
　　此间饶古色大可煑丹心旧洞从樵得新溪与鹿深避秦人不误卧雪径难寻重结茅亭去荷锄过远岑 
　　虎凶疑人处亲朋藉草来云收宜访竹腊近恰移梅门户关樵子经纶到古苔七年初再度荒径为谁开 
　　巳觉边尘远坐闻石气香园丁依竹母仆子傲云房助我惟藤杖知心或酒鎗乾坤容对榻况有月明光 
　　灯影移垂竹溪声压冻云定从鸥作侣莫使鹿离羣石发留仙篆药苗托鸟耘避人与出世于此未能分 
　　泉石容欹枕风云无宿心一官翔木叶危屐下层阴鸟路循青火鸡窠罣翠林萧条怜谢传垂老此幽寻 

　　○诸兄小集各拈起字催诗如灯影泉石二章皆何羲兆拈灯泉二字发端以次落笔翼夕再拈江罩二字亦随应手刻烛催花于是变响矣是等伎俩都是可删要以一时晤语之情留为山园酰酱而巳是日胡公占初至自江罩而下各予与公占联句 

　　江水既无恙云松渺未分山光当户涌泉响隔溪闻于此少茅椽何方领夕曛夷齐应不远始信古人云 
　　罩竹烟将老还巢鸟正初山青怜夜火交冷悦残书客至钟声稳月寒木叶疏多君来剡雪逸气动林于 

　　○大涤山中诸友至共以谓淡也何羲兆携章维远施营方踰岭同胡公占至栖真乃相与呌绝朱美之曹木上偕予少憩讲堂作此示之 

　　不信此山好但从三洞来居然通宛委莫巳失州来短锸功臣在诛茅道士回半生耽布袜颇有老农才 
　　双门与品室小可且披寻不厌丹泉淡渐知真窟深鸟啼天竹落虎过石苔沈笑指径山径相连松目阴 

　　○公占将别有恭还二韵属诸友言和余先步韵亦以识别 

　　不分烟光荡客胸殊惭石触有云从渔竿万艇垂黄竹鸟路孤巢寄小松吾道巳应栖旷野家人未免觅遗踪六朝此处多名宿古庙荒碑相对恭 
　　七年丛桂巳堪攀移得荼梅即故山鹤着箭归猿就取人依僮约鸟居间梦从沔水寻庞葛腐却云亭拜孔颜君亦寓公多领士春风催与雪舟还 

　　○将行矣为诸友絷维三日又当言别赋此为谢 

　　岂惜此共住其如道远何火田供秣少水碓入云多垂钓一竿去摉奇半榻过故园梅巳绽江岭况駊驼 
　　何处无萝薜苎绵尚客衣分心难学道望远未当归野老苍生涕高人白板扉莫愁朱与李有遯未嘉肥 

　　○出大涤将渡胥江而羲兆木上诸兄又中湖上之约会倪鸿宝祭酒来自山阴遂偕朱美之邵先之施营方缪子玄陆梦文姚有仆何寿平过西冷抵玉泉同入灵隐登弢光有作属鸿宝羲兆木上和之 

　　欲探湖中雪迟开江上船梅髯应蚤白客意共茫然世事余枯石文盟殢远天自携蓝轝好恰在古人前 
　　木落见山骨霜玄知竹心冷泉犹吃石冻鸟未穿林鹤唳此间少胡尘何处深　君恩存两足随意坐高岑 【 时鸿宝持边信见示】 
　　兹峯久不到重到倍岧嶤慧力归真宰顽心独老樵村烟未破面野竹尚尊腰欲就此中宿听松试当潮 
　　缺事存屐齿危心贴石栏不贪湖水滟仍借草堂安扶病修藤政冲寒剥箨冠非因家信远业作故园看 

　　○长至日鸿宝别有约去有诗颂之翼日同有仆木上二兄过石屋烟霞抵晚始归与羲兆士美寿平同赋 

　　绕岸眠残柳轻舟压细鳬但云山路近不觉客身孤佛火垂荒墖渔灯照晚乌穿桥桨影里月色满菰蒲 
　　十洞九连环、千杯坐不阑、山犹终古好、人少白头看、凿径通西竺、侵湖试钓竿、家园能有此、吾亦蚤盘桓、 
　　巢鹤询归雁相将意若何偕来知不众从我已为多雪屋松丝落柴扉樵子过何期疏岛上踏月坐青蓑 
　　亦是当年事休官老复来无方疗痼疾有道破莓苔高士黏枯壁痴龙避刼灰谁能向绝顶别筑晒经台 

　　○诸友自石屋归多话十八涧之胜者约鸿宝去不果翼日鸿宝乃携伊蒲馔过十八涧憩理公禅室归自新庵得悬崖石壁空嵌殊甞足振前观葢再度烟霞之岭矣 

　　济胜但如此包遐巳不伦似留无尽意少割与奇人破袖千层石腾崖百尺身何年移瓦屋镇与老松邻 
　　居人不到处许郭岂经过写酌酬山鬼捻香媚鸟窠啸归情不恶埋此意云何尔汝千春事高吟动薜萝 
　　六桥一线路尺蠖日幽求再蹑西峯屐频通小港舟佛雏千鷇卵石浪百船鸥从事无多客莫惊王子摉 
　　不畏沈浮宅何愁化小山石材尊老朽主意入空闲试结数椽夏能消九豹关乾坤未破碎傥尔重开颜 

　　○自新庵归宿西墅遂渡胥江何羲兆曹木上送过富春因登钓台共赋 

　　谁信心如水翻为不系舟日光看侧岸帆影自中流潮至海门白雁归山寺幽衔杯经宿处回首屡生愁 
　　江色淼无际、风涛剩此身。松鳞题傲客。梅眼觑归人、烂熟羊裘路、萧疏渔父邻、诸君能好我、未为少交亲、 
　　知尔轻千里况兹一水间招招舟子在落落客星还空碧溪流迥冬青古树班看多烘火者莫过严陵山 
　　鱼鸟自空阔朋从安所思画图入梦日同学失羣时有道尊腰领全生宝钓丝因君怀鼎足果亦未为痴 

　　○严滩留别羲兆木上并谢诸贤及鸿宝青云无故旧白水各须眉世道看后死星辰安得知山留五尺杖天碎两朋碑讲舍屏风上应题伐木诗 

　　胡尘清不远仗策尔多材枕漱诒吾老明潜避世猜长天容寄雁晚岁各衔杯重晤知何日梅魂雪未开 
　　聚首可经月为欢母巳多藤根穿百洞鸿掌领羣鹅鬼妒道林兴风僧名海波寄言倪祭酒阳白自为歌 

　　○予既渡胥江何羲兆曹木上送至严滩书此为别并写双台八松以识分手同志观者聊用发笑也 

　　乌龙山空溪水碧、桐庐江寒隐苍石、溪翁驱鱼鸣竹栅、鸬鹚穿波出如织、崖前削壁成高台、三分垂踵何危哉、猿猱不到古藤绝、亦有屐齿衘莓苔、鸟坠鱼惊风色紧、天下无山可高隐、萝裳荔带荷叶冠、白日文螭化蚯蚓、何君曹君来何从、画图翻风销泽中、客星夜寒炙萤火、岂有威焰生征蓬、古人送客不百里、君今渡江又到此、夫子巳识赵河律、乃翁不在吴门市、我归作炭与春佣、眼前四壁成孤峯、鸾凤无声失长啸、有时厌竹栖危松、从此辞君各千载、故园门前千尺海、海中疏岛千高驼、记得投竿双膝在 

　　○戊寅出都偶成 【 以下俱至山录】 

　　方何净土只沧洲丛竹能扶百尺楼短屐岂无行地道微官饶作古书邮山泉着雨全开眼墖影入牕尽到头送却闲情闲自在通人心事直于钩 
　　每从风雪祝虚徐、却使宾鸿傲不如、学道巳当誓墓后、卜归端在出山初。都亭贵纸钞新疏、月浦繁经补旧锄、去处可曾成两事、谷城翁久巳焚书。 
　　量腹餐芝老未量野人作客太匆忙尚方乐施自然饭老女难烧无事香逄世缩头缘屋漏看人忏悔为危樯新秋处处鸣鶗鴂放与江麋鬬百芳 
　　椒花风冻只身遥别寄家书理药苗两度出山山不改频年索米米难消芋田巳赋狙公种蚁海未通芥子桥秋老不闻吹铁篴看人次第坐吹萧 
　　白日天寒北斗低粉尘忙与女墙齐依檐蟋蟀知人语绝塞雁鸿辨马蹄开径为谁通鸟道卖车从此谢鸡栖清时不合生危论长啸腾腾送鼓鼙 
　　一身不似鸟间关却可腾笻满看山石气入秋香到骨溪云归岫老开频焚将书史成无学任与画堂试半闲且喜草凋胡马静刀头凉月照新湾 
　　劳人久矣狎风雷未负清涟河月来偃蹇欲随果下马便宜先探陇头梅新诗巳脱推敲势薄酒聊消三五杯自信此心明似镜不将铅粉倩人开 
　　委佩从容我亦能缘竿巳到末三层不从古史闲看柱可与公徒共戏氷便作猿狙犹有侣谁云虎凶尽无朋殷懃阁老箴规意奉与孤山打坐僧 
　　有命苍生共皱眉、岂应独是我愁时、锄松了不关花信。缚帚何曾负竹枝。一线中原□□□、□□行李水云知、美人西去劳回首、欲探芙蓉寄与谁、 

　　○济河答友人 

　　鱼雅看天下、穉狂独小臣、焚将书发焰。借得剑留神、肤发还父母、冠簪奉等伦、因君思翠竹、果未改霜筠 
　　匡时谁共奋报主我全虚着眼云无际回头鸟不如苍生看厝火白日动沟渠老去知何日关河再访余 
　　陈力吾何敢颠危聊自持风高劲草恨流急小舟知啼鸟悬心血冥鸿出羽仪所冯　天子圣野老莫攒眉 
　　积雪有时霁、奔流傥不回、一身枫叶冷、万事老猿猜、残史青山眼。初衣脱鬼胎、莫从诗本里。草草问风雷。 

　　○潞河舟中偶作 

　　画舰忽人面。溪风亦世情不愁青雀滞。故作白波横。耐事非初学、穷途莫步兵。甞思石榻里、香磴与云平、 
　　衰乱一身在长怀明发多事亲宜土室退老或鸡窠木脱风无力舟轻水不波茅墙■〈骨出〉柳下愧巳数经过 

　　○关河待闸 

　　不候权门好宁辞水次劳人间疏鬼帝草里密鱼舠两岸迟终日白髭变暮篙应怜北渚老抱膝坐兰皋 
　　野气不能紫津人安得知孤舟容半膝闭户想当时避世愁笳鼓休粮忆扊扅何堪临水望鬓发照如丝 

　　○何玄子刘晋卿赵景之同发舟迟久不至 

　　千载中流事、一时逐客过、盈盈看水隔、泛泛柰舟何、吾道终登岸、天心未改柯、残碑当剑绣、对榻与谁歌、 
　　信宿成千里银河夜未通飘零分雁字远近失鱼筒众望归才子孤行独老翁寻甞论舟檝不与此时同 
　　离思谁最苦失路想同舟携手风吹面销魂水北流人才纷落叶心事老惊鸥不识回空舰能分几斛愁 
　　亲朋天爱护同串少安排月魄死仍活梅魂冷欲乖不因齐破阵那得屡经怀一语传相忆鸡鸣风雨皆 

　　○偶作为一开府 

　　杯酒怜同舍寒风感绨袍舟樯天泛滥锁钥尔贤劳失路客万里乘风隺一毛森然见武库不敢问弓刀 
　　中原方落叶蓬岛未扬尘一苇关天下千艘结水滨鸟王新帜号龙母旧家神不复说鞍马石渠愧比邻 

　　○别族兄大令 

　　里舍同游好长安分手频莫为朋串累不似女儿亲割梦啼黄叶因风醉白苹两行珍重意蚤巳寄家人 
　　别去缘何事吾无愧此心微官天浩荡远近客萧森鸟意通行李舟师辨布衾到愁兄久滞雪色满西岑 

　　○途中寄鸿宝 

　　逐客巳千里围城今几时通湾真陌道樊口况舟师雪屋高人卧秋风猛士悲一生愁寡特傥有孝陵知 
　　家园非信好颇不恼朋书隺怨出山后鸟啼入仕初全生花踯躅无恙草籧篨十疏头空白勿疑音问疏 

　　○潞河别家兄 

　　通显世无赖艰危老始安一身随客梦何草藉天寒悟道因翻叶愁家为滞官不知今夜月应作几年看 
　　白发行相望青春谁抗颜不携妻子出翻与雁鸿还败兴非戎马知余只暮山何时煎菊叶团坐石床间 

　　○出都寄淮上诸友 

　　烽火巳成剧樵渔未到家蚤为村客好坐觉古人遐郡县苍生系岩廊青史赊衰愚无可似闲计陇头畬 
　　遭逄吾亦可悔不领鸥鳬坐见吹云尽甞愁明月孤湖平众雁立风急只帆□曲折今生事天涯识老迂 

　　○寄徐勿斋诸兄 

　　再出边尘后重归胡马前弓刀不结发云水自齐年坐使情缘尽翻成道力坚乾坤留对榻卧散草堂烟 
　　忧世今何日迟君未出山艰危天屡造阴雨鸟空还圣学羲农上人才季孟间无言能悟主有涕此潺湲 

　　○留别江上诸友 

　　青史谁强项白云我贵腰终年焚谏草一夜长蓬萧刻剑为花约留松与雪消何时更促棹话退海门潮 

　　○寄诸同志 

　　催老人须鬓看书忘姓名未成新礼论多愧旧经生远浦兰犹馥初澜鸟不惊因君思友乐不复恼朋争 
　　四海皆兄弟、孤舟谁比邻、霜摧两岸草、天剩一归人、萍梗宜为客、松楸看此身。可怜中泽雁、噭噭更沾巾、 
　　论世风波久思君灯火青龙师知不佞蠹简尚能灵斗寄千春柄天严长日扃为谁留古道钟磬老虞廷 
　　宗佑还多福诸君任客诒官高良自快天远那能知奴肆有穷日朋倾无尽时医闾崖石上莫勒南山诗 

　　○登泰山绝顶 

　　栖迟五百里勃窣一登临即此渐鸿意殊非行道心凤蕤苍岭路鹿尾小松阴何处寻天下培塿视古今 
　　亦畏天门路除无虎豹关穿将羣险出喜得两观闲真气浑能俗流云日自删因思泰始者藉草坐中间 
　　丹黄如不滓面目尚依然赖有千寻气还存一握天苍龙鳞甲古神女鬓丝玄欲去与谁约鸢朋信两肩 
　　千峯能总翠此道亦希夷削笋如无石分岑别有姿似因地位峻勉与物情宜西去冯青鸟华峩寄所思 

　　○岱顶观日 

　　海国寻甞望中原特创观浮云时退舍紫气乍登坛不住涌天眼难名转道盘萧然何所怪自美两丸看 
　　日出遍天下此间殊不同知无新袚濯不似旧瞳眬大地成空鉴千山领慧风多因诸障尽况在海门东 

　　○与羲兆之径山信宿梅谷 【 壬申附】 

　　煨柮开荒草复青古人三过尚题名崇宁钞子轻于纸空有残碑对化城 
　　髯翁心眼各空青勑断花边写藏经只今安得吴道子别写苏黄寄沓冥 
　　静猿慧鸟此侵寻不分殊蜜与聪琴后人欲识径山雪别作当年宝月琳 
　　古木阴阴记昔年莺啼新火约留连半生过此巳难得那复重来说旧缘 

　　○都中简寄南还诸友 【 丁丑附】 

　　八载劳相忆三春又梦过衣尘随马落篱雨送花多不论文章契其如情愫何爱才兼好老年事未蹉跎 
　　岭梅贪早雪岩桂喜迟云天意存开美吾生易失羣名缘新亦浅交臂久难分草次看鞭影离心相对焚 
　　以我不尽意逄君深相时人才成樜境世事近鸱夷道贵千秋合心留诸子知风涛胥渡口未写及门思 
　　通显易为别艰虞交始深登车思故剑采佩忆遗簪自拟蝉依叶何愁鹤在林归云西洞里傥可遂招寻 

　　○同何羲兆过径山历诸禅寺遂登凌霄有作 

　　织竹窥檐径径中刳泉引水枝枝通千尺符筒成派字不知竹派自家风 
　　寂照堂西壁水头上池桥次石蒲流红丝氷蓼横开径兰菊谁家傲素秋 
　　佛瓜山中柚橘房鸟窠宿艹各含芳创欲呼荼名紫髓无人号竹为空王 
　　回峦曲折水分萦约似匡庐上半层西望双池犹百???白榆星引琉璃灯 

　　○赠吕汉■〈常上心下〉 

　　汉■〈常上心下〉本英年所学何精邃拔身入苍玄俯首瞰侪辈贻我四义篇居然动明诲其一取威重恐为溺友累其二取兼善不以独谷贵其三论成人几欲绝其类其四师文孔称诗相藉慰感此圣贤心诵言怳如醉举世尚飙藻谁别淄渑味君从刘先生湛然得其粹以尔含璞光拭我沟中泪玄露下明河蛇蝉自解蜕洵矣颜闵俦吾今得所畏 

　　○督学倪三兰年兄触降录事诗以慰之 

　　心水向谁明云霾几日晴狼豺何可问狐鼠自纵横世既轻青史天应贵白丁古来宁有此掩卷谢书生 
　　久矣愁文网今难为法冠经师知可乞腹的岂堪安秋气翔危叶道香诵古檀谅非明主意不敢告言官 

　　○屏居偶作寄倪侍御 

　　虎鼠趁人事龙蛇从所思未能逃漆室奚忍负明时道奥世无赖行危天亦疑重生为小可饮啄自卑栖 
　　惭无卖菜意况复欲钞书写竹流泉外料琴落日余包荒宜旅退消难或端居白发散人澹江秋木叶疏 

　　○倪晋源年伯八袠贺以古风 

　　闇河桂子遶枝缠何知明镜当天悬玄夷真人探宛委秦观帝子思飞骞不如我翁沸丹粒羞与香社争开莲满堂玉笋恣兰苗编篱银管成珠帘自有新诗来解鼎况逢荣榭旧曝佺行路合知骢马贵抱关安识青牛玄坐使疮痍出九地岂有故旧呼二天两岸不知秋水涨花溪犹作秦人传 

　　黄石斋先生大涤函书卷二 

　　●黄石斋先生大涤函书集录卷三 

　　诗 

　　◆诗 

　　廓落诗 
　　青岩 
　　庚辰五月二十三日辞墓就逮时缇骑尚在南昌中夜出门诸友环顾不及为别匍匐至水口挥手谢同人惘然有作 
　　适驿道别某某并诸同学 
　　南昌江中别某某及侄止子 
　　巳别诸子依依不去欲同渊侄北上毅然麾之并示诸共学 
　　以六月乙丑开逮以戊辰别诸子前十日庚申为先慈讳日 
　　十三日癸亥为家兄诞辰时家兄七十有二渊侄在予舟中 
　　巳别诸老而彭达生欲送予维扬辞之不得 
　　再示同学 
　　庚辰江渚别姜燕翁李梅公项从之兼诸父老 
　　淮上别彭达生并示涂德公 
　　砀山道中遇警身先缇骑得过寿张 
　　偶逢微雨 
　　自西库过请室复逢除夕 
　　辛巳元日 
　　重重生诗 
　　西库逢某省亲 
　　北寺同某对簿 
　　是日黄雾四塞日青无光为正月念六日也 
　　西北数间为二周诸公毕命之处 
　　抱足扶首幸而起立翛然写怀 
　　叶谦斋董叔汇各作平韵诗三十首分篇和之 
　　壬午元日感事 
　　隔岸 
　　云霓篇 
　　后云霓篇 
　　诅洞 
　　洞诅 
　　偶有属咏知巳动色以为非宜复作此谢之可谓扬羮止沸矣 
　　赋得阴崖结艹屋 
　　小忏 
　　大忏 
　　集木篇 
　　竹刀篇 
　　十定诗 
　　素诗 
　　方密之屡索象正未之敢授爰谢乃翁仁榑 
　　鲁瞻卧子同过灵隐 
　　壬午四月十五日移病过灵隐时双足未瘥海昌陈太史曹木上孟长民诸孝廉劝予试步遂至飞来诸峰之巅偶尔迅笔使伧奴歌之尼供抚掌也 
　　僧邮致彦升为浮沉发咏依韵 
　　同彦升长民木上登飞来莲巅以诸子请促笔作五言 
　　步出灵峰滞雨湖上同邵先之姚有仆朱康流陈彦升诸兄分赋 
　　出灵峰谢源宝瑞屏巢轩诸丈并别涂德公 
　　仝羲兆长民去非僦青山舩遂至大涤 
　　夏五大涤山中观雨用泉声冷罇俎荷气香僮仆为韵 
　　午日大涤山仝羲兆去非木上浴咸拈李峤丘壑信多美烟霞得所钦十韵 
　　寄玄岳念台两先生 
　　喜云间诸子过访大涤山时何羲兆携姚有仆朱康流往观栖真予方据梧独观康流所著三易澷成数行 
　　二宋过访大涤山携经济文编四百余卷目翻其目不复能竟也信宿欲别艹艹书此谢之 
　　次答韩茂贻见赠四诗 
　　戴孝廉为余栖迟江左艹艹书此劝棹西还并慰诸知我 
　　赠吕汉■〈常上心下〉 
　　大涤山中逢姚次白迩台见顾忆漳社诸子兴言高韵不禁怆然又承惠风未能言和适何羲兆简绳香二字遂成俚音足仭相思也 
　　再访归云洞用钱去非韵 
　　山中偶书示何羲兆 
　　钱圣月世兄清切屡见于词用韵言谢 
　　诸友渐辞出山独与羲兆长民对榻夜坐月下听钟翛然有作各成十二韵 
　　大涤山寄别陆鲁瞻 
　　寄别卧子兼怀鸿宝 
　　将出大涤辞诸山灵兼别诸友 
　　答郭彦深用原韵 
　　出大涤将复泝江西上别姚有仆并为明春劝驾 
　　从大涤出禹航复僦舟西上摇漾之间诸友尚以笔腕相役慨然深意如魏挺之刘安世皆以作字潦艹为深耻仆既垂老谢雕虫之技廿余年矣射御无名钓弋寡致犹且未忘笔墨时弄柔翰作少年伎俩是不可耻孰可耻也觧缆憩一枝庵值钱去非作观作书歌以是例观当比于公孙大娘矣抚心恧焉因索笔再识数韵犹觧酲以酒也 
　　书示郭彦深 
　　武林溪上辞别曹木上时复微吟以当铁篴也 
　　诸友饯别栖水依韵言和 
　　沈邻秋追送语溪数行识别 
　　费韫生携卷至烟雨湖中拟作十诗值客履错然仅完其半殊潦艹足咲也 
　　古长歌赠林山人再入虞山 
　　陈令威中丞守关外抚蓟门绸缪甚至以义州欵议见左中枢每念往事为之慨然予亦以争义州电衅率率书此不尽兴怀 
　　题汪尔陶所藏谢思忠画卷 
　　题吴来之觧绶图 
　　十年以来欲为郑孔肩峚山集序未能也曹木上以寿子玄子意勒笔为之率率数行附驰帛上使孔肩九京闻之必为发粲也 
　　吴园再值黄波臣用原韵 
　　吴江舟中酬徐节之 
　　别节之兼慰诸友 
　　羲兆长民去非送至京口拈韵识别 
　　九言六句 
　　书示汪尔陶 
　　吴江舟中读雪堂新诗同何羲兆赋雪堂艳二阕奉钱尔斐铁板弹丝足发一粲也 

　　○廓落诗 

　　倒垂空碧晃昭回雪尽横云数鸟来乌兔影中催鬓发江湖镜底澹蒿莱日焚彖史三千卷坐撒香尘十万灰自笑此身多廓落火车剑树一齐开 
　　一瞬攒眉半百年古人能得几周旋寒烟自绕介山外香草仍芬湘水边五石匏中容几案双趺榻里坠林泉敲灯夜乞侏儒米巳在羲皇巢燧前 
　　扶杖搴云数感怀、果然藤气傲芒鞵、青天不绝寒松路。燹火仍留枯树荄、欲寄桐思惭少妇。自携石臼镇空斋。月中桂实酸于枣。落尽冰潭碧水隈。 
　　失队鹤羣去未还药师饼客少开颜神人闲守琅玕树逸史忙翻大小山尽有波澜潆岛峤可无声唳动尘寰五羊贼子看皮里犹在鸡尸牛后间 
　　落花春迸露萍流、天上星榆共泻愁、四野笳声催泽雁、三山涛气滞沙鸥、疾风不挠独摇草。弱水能浮匏叶舟。留得鸟巢收竹实、乾坤双眼白云秋、 
　　忆却负锄采药难朱弦银管不湏弹潮来鸡足侵欹枕海大鱼须骨钓竿断臂道人春自在折肱范叔老仍寒球图刀训千秋事并作儿啼黄□看 
　　云松猿鹤巳昆仑、化得沙虫亦自尊。岂有神图遗禹鼎。浪随玉斗度鸿门。尚方初嗜青龙脍、真宰漫招高士魂、何处松巢安七尺、与君游远共王孙 
　　衡石投签日百函何曾赵李坐清谈白头屠钓成无赖弥月爬搔未不堪皑雪自然推火浣蓼虫不合理冰蚕青山在处生薇蕨鹿豕场中旧盍簪 
　　烈雪炎霜老不经乍经松壑倍青青还山不失屠羊肆归隐宁无放鹤亭坐听啼鸟催落叶愁看谯鼓送晨星江湖满望生渔网且与高鸿共杳冥 
　　古树上头少着花、桃流巳断避秦家、世间何处无监蟹、衣角寻常有鬪蜗、坐客幸逢龙正睡、行人湏避蚁开牙、半生能用几枝杖。又种方笻十亩赊。 

　　○青岩 

　　青岩郁郁盘青龙、十围百围青芙蓉、真人既得归真宅、樵子仍可樵青松、青岩樵子手玉斧、曾直天门震天鼓、一时号为龙与夔、四岳九牧安足数、一再出山未誓墓、抺马饲驺尽芳杜、青松约约期君归猿招鹤跂岩头树、翱翔忽忽二十年、山中强半藉松眠、岁星不滞金门下、剑气频挼北斗边、以此浩然想樵舍、白云窈窕青岩下、解缨濯足沧海流、时兼渔政搴渔舟、往返辞家不数里、朝风暮风送樵子、一叶青柯一局碁、一声黄鸟一句诗、吾乡既自饱柚橘、况有白潮吐明月、蟹螯如车丹于砂、占城百斛不过家、团伞荔枝巳结子、火齐木难如泥沙、况复诸郎各怀抱、看山亦得青岩道、时作燕语呼平头、复怪蕙兰如青草、阿翁鬓发殊依然、不与佺期争白玄、从此但自称八百、何必椿史谈大千青岩山阿三百户、个个人识旧时路、为君吹笛为君歌、为君放牛横山坡、上帝只今恶跨诩、莫说青岩乐如许、恐复烦君修玉斧。 

　　○庚辰五月二十三日辞墓就逮时缇骑尚在南昌中夜出门诸友环顾不及为别匍匐至水口挥手谢同人惘然有作 

　　买屩一出门。洒血巳万里。六月践青霜。千春沸楚水。誓墓苦巳迟。怀湘母乃始。大海欲枯干。孤棹安得理。明时驩齐诛。到入巢许耳。衡泌无安栖。岱华结虎齿。冰铁径寸心。灰溺百部史。臣罪如倾河。当于何者起。亲朋但道古。引涕傁不是。危途心所经、艰贞久自矢、幸不当二人。千勿语妻子 

　　○适驿道别某某并诸同学 

　　道人不决眦、辽者不挥泪、县崖千???巅、撒手得所贵、生平少屏语。临难乃自遂。疾雷破孤峯。要非物所碎。亲亦不受怜。怨亦不得媿。虎穴曾高眠、龙拏安敢避、但非径寸珠、照影中如醉。 
　　日月有蔽亏、风庭何所私、明明一寸弦、不为晦朔移、白手炼黄金、要当有试之、桂火烧昆岗、未变贞琬姿、所惜廿年前、不蚤事?镃、女子一许人。肤发非亲遗。取水当就烹。析薪当就炊。幸尔诸亲邻。知吾耕织时。 

　　○南昌江中别某某及侄止子 

　　去矣勿复道。宝剑虽不快。犹及割蔓草。去矣勿复云。燹火摧孤松。何必牵芳荪。男儿各自爱。扶樯上漏舟。决非力所在。男儿各自谋。为善毋近名。近名生百忧。去矣且分手。千年一瞬间。石泐金方朽。去矣且勿迟。骐骥脱血胎。安肯跧鸣悲。为谢诸倪髦。当何相见期。 

　　○巳别诸子依依不去欲同渊侄北上毅然麾之并示诸共学 

　　君不见古人褁足走流血。蹄羣散尽飞鸣绝。又不见都亭吏卒无姓名。赤帻挥手驱青蝇。方今明时安敢拟。累臣客送三千里。生离死别不可知。友道君恩巳如此。汀漳山高高入云。章贡水驶如奔军。六月囚徒脱桎梏。诸子何苦悲离羣。人生报主各有道。孤身掩口衔青草。人生师古亦有时。结束鞍马腾茅茨。英贤致身解血骨。不向蛇蜩求异术。林??香庭除乐事多。弹剑送人将柰何。天上巍神轻意气。琴筑哀弦安所寘。斯文未丧应能来。汤花火花仍能开。垂飞不食寻常事。加餐劝我何为哉。且往治吾庐。且还牧吾驹。青穹眸子晶于珠。定不随人销居诸。君不见。次公从此传尚书。 

　　○以六月乙丑开逮以戊辰别诸子前十日庚申为先慈讳日 

　　伤足犹未瘳剉手又重及冰铁摧肝肠安能不泗泣壮年宝慈训风涛度桂檝濡袽十五载遂为冲卤入杖痕不可扪指痛安得戢前月梦慈颜皱有屡于邑攀持忽杳然揽被涕犹湿人非剖腹生谁肯赴其急巳老白头乌复念断乳汁感慨古申共一坐为十立安得还墓前风雷共呼噏 

　　○十三日癸亥为家兄诞辰时家兄七十有二渊侄在予舟中 

　　远屿集乘鸿志不在稻梁喋唼芦苇间游沭日月光飞缴从何来四翼分苍黄岂不乐徘徊收翮心巳伤宛颈相顾鸣湖海为悲凉忆昔亲在时四畦少遗穗吾兄日拮据手口俱憔悴息肩能几何风云又颠沛经时变须发枯眸老涕泪世间诸欢盘到我辄破碎周庐数松竹动影如夜魅驯兔亦巳散慈鹿亦以瘁谅非兄所居家人各怀畏傥可留余年开尊绽殊慰 

　　○巳别诸老而彭达生欲送予维扬辞之不得 

　　此酒不可劝。此檝不可击。大风吹赭圻。一夜化巉石。从行六七人、各巳扫去迹、病鸟无劲枝。毒云无健翼。区区碧血心、恐非世所识、季布重新交、魏舒喜畴昔、才与道难兼。名常与命敌、麋鹿好仙羣、故为豺虎得、况巳负矢奔、跂足何顾惜、青天围旷野亦欲省矰弋。刬却衡与华即为平界尺。掷斧割危峦。吾何爱腰脊。生平礼孤影。一旦破绝壁。大鸟夹青蝇。要未谢吊客。感君骨肉交、凝涕乃脉脉 

　　○再示同学 

　　吾闻诸夫子仁人无死地吕梁蹈轮波焦原出焰炽当其厕足时与衽席何异苟复知忠信即有水火意两者比拟间焚涌不可避古贤治精神皮膜非所治齅血得金腥味骨得玉气所有诸灰砾烹炼了一致龙比生陶唐禹契落二季肤体各不尊毛胈安足贵况彼沟中瘠辗转欲羮沸而我委绅佩如鸟与兽视上乃愧魏阙俯乃愧苫次引艾坐医门剖肝为纳计径寸获所安千载谢吾事饮水观浮云采薪赠当世难易心自知不在隐与吏衰凤未易毛伤麟不缀辔区区蹄毳间日月为决眦傥逢尼山人为雪尼山泪 
　　疾雷破寒山。冻手裂鸣琴。俯顾床头鸡。风雨无殊音。人生非松舟。奚忍自浮沈。中田一号涕。象鸟知其心。泽畔行哀歌。鱼龙为悲吟。岂不乐南熏。优游披素襟。乳血在君亲。霜露不敢侵。悠悠行路人。安足相追寻。涧水亦巳泓。入海方知深。泰山为物宗。非直有危岑。神明集眉端。百鬼伺其阴。臣子无他能。微诚聊自任。遂志为骨山。委命为月林。綐此未坠生。呱啼亦古今。箕文垂襁褓。后死共缝纴。穹途结细迹。北极通磁针。岂必呼市师。为牵覆足衾。行矣加饭餐。此道未霃霪。空言撑天地。星斗何萧森远为万里邻。近为数尺涔。形影虽参差。梦寐犹能谌。慎勿辜鳞鸿。寸楮千黄金。 

　　○庚辰江渚别姜燕翁李梅公项从之兼诸父老 

　　风涛安可问踪迹巳如斯?女?女?送鱼龙苦画图虎凶疑一身余幞被四壁断茅茨愧煞草堂檄幽人知未知 
　　此岂寻常别何为生远将道乖天尺五人异水中央灵璅窥猿槛还魂施肘方但冯忠信力果否蹈洪梁 
　　痴朽亦人子孤危傥旧臣诗书知不効肤发与谁亲老散鸥麋伴新盟虎豹邻极多渔父意未敢滞江滨 
　　鬼径穿云窦刀头转药丸一肱容九折半咽谢加餐生杀随明主风雷涌小官履霜与别鹄初曲巳难弹 
　　世道依稀在名流风教齐岑牟天覆被蒯屦鬼提携稳贴鱼虾市苍茫桃李蹊明河数滴雨尽注大江西 
　　岂不乐兹土巳怀礼树忧凤衰无览下麟怪得幽求药褁惭干禄薪担惜反裘到头多罪过不在此离愁 
　　清昼无逃雨遯荒岂素心似逢开阔网亦有失前禽惊鸟虚弦落余鱼半壑寻悠悠看楚水兰芷到于今 
　　江湖未逼促僶仰独吾生主意宽青史天心急太平避秦迷去路报国惜孤行所愧莼鲈福偏归老步兵 

　　○淮上别彭达生并示涂德公 

　　仗剑辞家见古人古人似尔更难伦不教卖卜时过市况得联舟蹔比邻风雨鸡声摧一叶于兰香气动千春斯文未丧吾归在莫作二招问水滨 
　　便是独弦拥乞儿援琴舞戚共支离及门未变屠沽服野店尚黏庆历诗入槛猿无断臂法休粮鹤有鏁眸时寻常笳皷开舟处未必逢君寄所思 
　　谁能倾葢不踌躇缟带绕鞭各起予最下人才惟节烈全消吾道未粗疏空青老骨看无血契阔神交想异书欲结芋灰深坐夜恐君亦有未焚车 

　　○砀山道中遇警身先缇骑得过寿张 

　　蓦地波尘巳纵横看谁鞭影得先阳鹤因着箭无仪羽虎为忘机共卫生高士山中题石竺老翁谷口饭黄精可怜罣网豫且后又与虫鱼借路行 
　　鹘阵闻鸱失落梅果然弓马未雄才车中胶目思??包皷泽底图形负钓台世径只容甘草过面光莫向苦桃开夜行破石寻常事不是排驼猿臂来 
　　屠儿声唳莫惊魂熟视尚余剑气存病马能疏空泽道伤麟犹感采薪恩可容羌虏频闻姓畏使书生数举幡何处山中销血迹犯松鹿豕不经门 
　　似尔人宜丘壑间何当缒绝又扶攀牛軥巳失东西路鸟翮未翔大小山不信精诚通水火偏从楯锧示安闲射声诸骑休摇手七获丈夫未闭关 
　　七尺难停箭上弦、马头安得稳周旋、衔队里甘臣仆、破塜帆巾识长年、闭户谁知龙正鬪、幽人定与虎同眠、悬崖在处堪垂踵、不独荒台北斗边 
　　开笼小可与梳翎、信得书生未隐形、雪壁久无断臂法、烂山空有饭牛经、三分野葛知滋味、半粟丹砂误性灵。不是猎场仍见猎、儒冠搃负少微星 
　　几回踯躅不辞家隔岸身轻芦荻花物色重埋千里骨耘锄未损东陵瓜无端结梦从逢比何敢当年字莫邪四顾白波能稳贴老翁任委与荒沙 
　　一宿奔车动百林更无幽操与匡琹自甘积雪摧黄叶不许盲云断远岑走圹何干麋鹿命登高尚有胥靡心偷生促刺过中泽媿与　明廷布好音 
　　巳判阳河卧采薇五湖心绪又重违自烧皂荚终香运试作葭灰破月围特地入羣羊不乱翻空投网鸟难飞当年蚤结华峩愿五尺椶团共息机 
　　云雷闪处隙光垂、楯鼻仍容倒接■〈罒离〉、自向江神投剑佩、翻从傩鬼溷须眉、剖肝自昔难明玉、断尾于今未谢牺。最忆漆工依树后。长年抱膝少邻知。 

　　○偶逢微雨 

　　涸鲋仰河神呼云出疏岛百日能淋漓灵龟犹未老 
　　山鸡爱丹羽野露不怕湿双翿牵雨丝故在水中立 
　　拔宅遗麦叉、移山漏鹿驾、岂畏大陆沉、匆匆何不暇、 
　　噀酒倾玉盆诛蛟截银鏁急需霹雳车为搏中厨火 

　　○自西库过请室复逢除夕 

　　凉雱此无数、虎豹又重关、世道垂残臈、君恩搃负山寒、衣青史滴、短发白云删、何处上林鴈、曾经大泽还、 
　　事亦古曾有人今何不堪蒲团翻鬼谷木匣坐僧龛遶梦家千树诠书易半函自怜土室债别出卢庵 
　　后死知无怨偷生尚感恩天除碧血路雪浸老云根放鸽开笼少啼鸟倚树尊百年能几日对此坐黄昏 
　　灰溺存吾性。氷坚见物心、药因习苦淡。痛为绝交深、餐寝惊人脯、庖林等鹿音。何期更衅浴、不作左徒吟、 
　　百炼余孤指千春党只身雀侵铩翮鹤鬼噪失归人牍背看无字钳头乐有邻半生匡道力莫此逗前因 
　　不是颠隮路安知推纳多舍身垂堑壑施药动风波道碎空山在天低病鸟过残灯与破簟强半似岩阿 
　　我法仍无恙春寒能几回青霜佑树忍轻缴老猿猜木石肝肠是针磁形影来此间何可托闻爆有余哀 
　　握粟日投卜更无詹尹知穷鱼呼远海喑鴈失清池臈尽年华退灯催星斗移关心谁冣久雪卧土山时 
　　读易惭虚度艰贞惜暮年清明无促网孽子剩奇缘刼火煤床下椒花落日边漫甞毒草遍坐却古人怜 
　　多方支赤骨不暇问苍生报主文章误辞家毛羽轻人依魑魅熟天閟风雷清从此销残梦南冠祝太平 

　　○辛巳元日 

　　亦是此元月簪裾异昔年津涯宁问海尺五尚依天桃梗寒无赖葭灰湿不然书云谁记忆珥笔细旃前 
　　夷跖难分路鸡鸣如晦心不才应御魁思旧或投林野志禁园鹿山啼供奉禽何端随法具别颂主恩深 
　　龙蛇今接岁虎凶昔迷途雪破铁山未春归香草无荔衣千种好版灶半生孤不识谁渔父能箴楚大夫 
　　世网非吾设危绦亦众安不应愁太必?虫况在老中看道命尊前史仪形上鬼官向来随燕雀歌舞未于阑 
　　七尺还君父单辞质古人道非生世挽过在出山频远鹤新交绝匏?旧系亲不知三径里可有客逡廵 
　　茧室冯谁创胶车又此时除无大鸟致莫使青蝇知损命非刀镬卫生或棘茨逢人犹破涕勉诵宛鸠诗 
　　老惭心不细病苫道难疗折骨吾生近筮魂天问遥壮波分溢壑福羽动惊霄寄语冥飞者尚当避小招 
　　遗直何湏问同心各未谋一番奇事案几道白云秋碎首烦禽息陈尸忆史鳅世间无俊物精气老螭头 
　　华砖廿载梦委佩几春初炭兽吹新焰河神笑旧鱼天翻齐物论家顶化人书一榻能相寄奚殊杨子居 
　　搃不轻人处独甞滋味多?林月攵?齐黄蘗饭卧雪白茅蓑帝子方艰步征夫况枕戈余生犹铁石未敢恨风波 

　　○重重生诗 

　　壬申岁以二月九日被放出都辛巳又以是日恭乘木凤皆值诞辰仰邀不死因感旧作再为重生诗 
　　毛骨担明主风雷报至亲十年双血路万里只归人古色琹书在筮魂梦寐真从今除死籍天结老彭因 
　　不敢谈才命无能颂化工何期幽谷日顿作洒松风鼎耳明神护刀头宝气通衔恩苏百草喜与众人同 
　　天意岂人识春还非鸟知梨花鸠眼漏灯影鹊心期浲水巢松乐炎云卧雪宜步檐看北斗浩荡有谁私 
　　可有赤松气谅无青史心偶随烟上下不与梗浮沈破骨金人诫掉头梁父吟鱼钩惊绝处千尺未清深 
　　知我惟明发更谁知我生虹书天覆野螺皷佛开城鸟识牛羊路人赊鹿豕盟可怜诸罔极垂老辨儿声 
　　颠沛亦吾素安排知主恩锄瓜存误手扶杖觅啼痕赛醮乡邻乐开齐穉子喧遥知松栢老眉眼动柴门 
　　耐事谁全尔劳人祗半吾熊丸千种下?金?斤?梦一朝苏跣足焦原过填心溟海枯后生能老必?虫莫赞解衣图 
　　丑不如王贡所踰李杜多道穷犹有命日永未焚和细节存金柜殊恩澹玉波应调余沥血为写洗兵歌 
　　丛脞皆臣子宵懃独圣君剖肝难再献斸舌去谁闻药?林月攵?通身树香销四海云不愁生死大无以答鸥羣 
　　皋契前身是胥靡今日非桃虫经数化野鹤尚全归鸟说干余骨人谈丁令威几廵江树里曾共白云飞 
　　自此无多事孤舟听晚潮青松皆万岁白鸟共干霄雨过收茵子花阑种药苗殷懃辞北叟病久欲尊腰 
　　荷筱教儿去扶锄道韵长半山藜杖稳四月稻花香僮约绳头契牛医肘后方缄灯看手足傥有未明光 

　　○西库逢某省亲 

　　积雪排山处白云迷路中悲啼今一遇此事古谁同草尽参苗短天寒鹿迹穷难将臣子意迸泻与西风 
　　曲折难挥涕生成挩负恩不才宁丧我委命各伤魂小草荒乔木逋乌闹故园祗惭渔父问莫讼正平冤 
　　清切乖时尚文明累至亲飞潜俱不可俯仰且逡廵世晚良心在天高下听频谁能躭热火了不慕二人 
　　亦是圣贤路难开忠孝襟波涛缘底事历落到于今月下方诸泪雷寒宝剑心沉吟青夜里毛发鬼萧森 

　　○北寺同某对簿 

　　声气生奇可仓黄动鬼神鹰巢逢落凤虎穴见啼麟岂有十年识浪生一日嗔史蘧参不到万里辨亲邻 
　　各了心中事奚关世上踪?林月攵?材宁见梦行露为谁容一片蕤宾铁数声霜夜钟相逢如雪里隔岸礼孤松 
　　鲁国多男子清时况丈夫岱宗未破碎北斗自廉隅道丧斯人在天倾尺木扶寻常生死债吾党莫惊呼 
　　岂亦干象纬无烦问寸心去人天一握平地壁千寻不取尊尧录未烧鸿宝金此身非血肉相对共高深 

　　○是日黄雾四塞日青无光为正月念六日也 

　　臣子何烦问风雷亦大劳日光良自在天听未云高沧海收明镜青霜碎绨袍莫教千古下比屋诵离骚 
　　天心喜用晦吾道■〈冉阝〉能开事出浮云外人从昧谷来药随娲石淡戈趁鲁阳回玄黄看两马未战巳虺隤 
　　莫为苍生动岂因累子悲湔除微雨过磨洗青云垂若木思新采藜光感旧时一车凭圣主傥有近臣知 

　　○西北数间为二周诸公毕命之处 

　　近事十余载惩心二百年血光萦日晕精绣澹龙泉巳尽排山力重开砥柱天香风犹未沬过此数泫然 
　　昭代多君子清流此再清岂关门户事动使鬼神惊迸命扶中叶同游璨九京傅看芝草迹锺鼎羽毛轻 
　　撑持非只手独往恨无邻后死躭千岁当时作七人画图闾巷有香火梦魂亲不识精灵路能通漳水滨 
　　兰纕焚巳尽、野火又扬灰、古道存无怨、人间自可哀。青天镌骨肉。烮祖炼风雷。抑欎当年愿、樐迟今乃来 

　　○抱足扶首幸而起立翛然写怀 

　　启免吾虽蜜艰虞古所希寻常人不到意表尔相依逸兴辜蓝轝家风荡钓矶应知万里意陇首得同归 
　　何期逢肉骨不约尔能劳天意尊原隰霜威贴羽毛疑人新役卒佀我旧功曹摇手行相慰春风洒布袍 
　　好事从珠火真愚入橐饘莫为忠信误尚有鬼神怜梦里耘池草更阑减雪眠森然诸子在怪似讲堂前 
　　各有安排趣不关罗织来一瓠天上坠半镜月中开老雀师黄口寒香爱冻灰勉扶双足健药杵动裴徊 

　　○叶谦斋董叔汇各作平韵诗三十首分篇和之 

　　虎谷蛟潭人影空棕团携得与谁同破车巳顿荒山下短棹仍投雪浪中出袖琪花齐化石开帷蜡火各经风茅莼握卜千无数何处安流沧海东 
　　最不宜看云树浓况当隙照又云封青霜偶结明河泪白日频传子夜钟半壁寒灰围客梦一壶漏屋稳身容惊心户外伧儿语多少黄鹂失乱松 
　　促刺屏间儿女宜喧蝉今巳断枯枝不辞碧藕通身脆莫说蟠桃结果迟乌鸽掌盘犹觅食猫狐眼镜未移时甫田历历生骄莠空对笠人诉所思 
　　半砖堕甑各渔矶何处沙滩不箬衣猿槛难衔银索去燕窠犹贴布帆归百钱穆卜饶生计两字明符澹杀机闻道西山六月雪孤臣未敢问霜飞 
　　伐檀人去久乖崖梳草薙云汝未谐鹜鸭栏中容绝足龙骊穴底失开怀巳看日脚侵枯岸不趁雷车问旧荄石马铜驼能自在小船湾处即高斋 
　　随它燕雀雅裴徊巳见朱阑点绿苔束楚何当支大厦奔流端不頋微灰鸱夷自赛江湖顾袍鼓难明堂阜才只此山深朋好绝虎嗥猿噪浪相猜 
　　谁贪鲤尾与猩唇蘗蠹蓼虫久自醇莫向盐梅甞异味翻从毒草见真身牢骚鬼射沙中影割截天停线下人自是残肤通世法髑髅在处感青纶 
　　残碁历乱巳难分复□空杯祷落曛白首系官如祝发长天送老属孤云人经多难思偏远赋为消愁语不文最忆垩庐员石下松脂枫乳共和熏 
　　率野仍知虎凶尊蛓虫径不悟朝昏紫苔任蚀匣中剑白浪频翻马上盆百战沙场犹吐气片言黯背但销魂宫绦允矣吾夫子莫说香柔舌自存 
　　十七部书一夜删离身萧斧郎高闲艰贞不敢闻箕子明哲随它咲史班吴市故家仍辨姓艹堂神物别移山铁围尽处无开路万岁君恩出此间 

　　○壬午元日感事 

　　辟门元日感咨畴五过荥光动冕旒一自丹书临北面更无帝??衮揖东头天支大厦思隆栋帝念巨用重济舟泰运只凭新礼乐良臣何以答端求 
　　黄虞旷典雅难伦复有赓扬到比邻不谓保明初访落还从尊帝得忱恂玄穹鉴物垂垂定圣主敦庸事事真几代图松当此礼光风穆雨四门宾 
　　师臣者帝古尊贤况在宸居异讲筵七圣道通大麓外八能占应泰阶前未湏审象知惟肖不待飘风赋有卷十四朝来无故事安昌稽古序当年 
　　星辰从此睹重华劝尔闻昌即拜嘉纵赐千金犹有数虽封百子又何加碧砖长泻交龙影纱帽能添压鬓花新注起居人见少各传银管照家家 

　　○隔岸 

　　隔岸殊怜尔床头风雨声叶飘林巳乱日落鸟孤鸣共患宁终老分身且就平盈盈看尺水渺渺上愁城 
　　分笼伤雀性冲浪拚帆疑宛尔未通梦居然生不知残灯思属　起火念晨炊何处蒲团里敲冰销□□ 
　　提携二百日展转五更钟破冻巳苏草惊涛又到松文缘饶鬼妬世法断朋从料尔能无死重寻云外踪 

　　○云霓篇 

　　翘首三农望临春行雨时屏翳方作合螮蝀莫乘之天地愁弓影龙蛇护羽旗油然能不滞洒酒上灵祠 
　　天意垂慈久云心殊未然欲倾珠玉汁犹结薜萝烟渴饮连环井倦呼抚掌泉雌雄今正妬蓑笠且安眠 
　　巳识稻梁苦宁知丰艹骄风根生绛帻日脚坠青绡禹鸟初安步僊人方度桥澘然忆旧事睨雪未全消 
　　岂不愁云汉其如霖雨何青天思解热炎鬼乐行歌巳涣倾盆汗空传白适波谁当从泛泛放尔旧林阿 

　　○后云霓篇 

　　倚?犹未倦蚤莫巳油然月洒虾蟇水花喧蝴蝶天傒情看满望公道到私田陇上相逢者同声祝大年 
　　祈年春孔夙果不负农家苔气侵浮磬蜗涎上钓槎屯营开北塞火米足新畬莫笑豚蹄狭腾欢巳满车 
　　柱楚通佳气、春风领麦秋、西畴人语好、上苑鸟声幽、举酒辞白泽。褰裳慰爽鸠、不知研滴水、果否似灵湫 
　　巳得土龙意今知鸣鹳心炎云天不耐湛露斗同斟从此无枯泽何须更雨金万方歌舞处非独帝城阴 

　　○诅洞 

　　白云库中枕斗室如椰子大不见三光自揣生平喜探幽窟穷极之趣呈于梦寐勿使见者疑其晦塞也 
　　生平摉山爱湲壑摉山无洞心不乐每言无洞游顽山如面交者无心腹山空结想心幽痴中夜寤梦常见之石罅谽谺藏窈窕担簦赤脚相追随此中黝冥少日气蝙蝠扑火掠黑墬咫尺不辩三辰光那得神仙丹篆字读书蚤不登高明朱槛丹楼相与清镵胸强作玄奥窟要使鬼谷傲华阅果然精魅为都君扶床张灯坐黄昏削瓜面前隐訾语狐窠兔馆来温存梦中似见洞主说幽玄到底是痴物几人垂翼此中来尚与晴峯诉明发因思生平失探讨不合畧破潜灵道江上二十四灵山腑脏疑人安得好第一混沌见委羽大翮巳堆成粪土次则林屋称乖崖半罅侧身不得回鱼龙石锺亦腥秽华阳良常但昧昧大抵潜灵委蜕来窌空髓徙心悲哀或有散发枯疏属我往从之何为哉于今历历成精怪一灶一床不自在日光漏线不肯垂飞鼠飞飞欲昼晦我昔贻尔双青鞵君今报我枯涎蜗我昔贻尔单铁杖君今报我覆盆盎三辰冥冥何时晶伐木山中空嘤鸣迁乔出谷亦成梦畏君窈窕目相送 

　　○洞诅 

　　作诅洞巳复自啽呓如答客嘲者后人见之可为发笑也 
　　洞壑精灵不捏怪开襟揖客了无碍何处白云起库中强捉人裾作芥蔕交深交浅心自知梦明梦晦夜何其与君乾坤共一壑蜂房蚁国空相持丈夫晓理识精秘要识世间无怪事玲珑心孔开慧园何者洞房塞素门尽有通人纳轩殿如穿水窦负门扇一尺席地能精专飞神越空腾青天古人面壁十九载一息木?搴蓬夜渡海今人壮游三十年自赁籧篨数百钱夷吾当年适鲁国胶目上车安足数立谈数语酬霸王高子当辕国子鼓玄成昔日亦当诛金吾排门不敢呼自非房杜存旧识太平那得如唐虞遇合有神交有命青天一一为人正心针理线细于丝不与杖头说幽靓君恶洞幽轩殿明此中莫有通人情君恶苍苔蝙蝠气此中莫有燕雀志世间蹄尾污青山委羽林屋长闭关鱼龙石锺付渔父华阳良常辞嫏嬛自是吾家少玄贯琪榭琼楼不肯赞现前只作鸡栖看遂使阆风成绝岸君家亦有黄初平驱羊如山餐杜蘅亦有王生采石髓丹书百行写寸纸初来昏椓成樵夫中年霞光开眉须夷吾玄成何足道要与赤松展怀抱鸡栖狗窦安足猜专心壹神云日开恨君当日交巳浅溷厕阶头说嬿婉悔不留君作鸡犬 

　　○偶有属咏知巳动色以为非宜复作此谢之可谓扬羮止沸矣 

　　贞妇谢文绮、不复造桑下、岂不念蚕饥、筐筥久离舍、贞妇甘葛絺。不复思属纩。岂不念霜寒。温煦非所尚。漆室诸姑姊、纂组皆针神、款勉分素丝、手持心不亲、黄鸟啼我前、蛱蝶绕我邻、掬水为朝餐、锄床为暮薪、姑姊惠一簟、一簟十拱璧、此意岂不嘉、孤身与谁适、解衣覆薄帷、宛见诸绣鹄、亦有羣鸳鸯、掩涕思旧服、伐棘伤故园、断机触前绪、共此幽人心、壹郁安得语、东家少女儿。十五为姑嫜。襁褓画飞龙。珠翠填下裳。西家宿瘤姑。五十为少妇。系华白鬓间。翔蜂不忍去。姑姊勿复云、隈墙恐有耳、采花莫采刺、照镜莫照水、东西廧头乌、长嘴舍利齿、寒莫从狐栖。饥莫从雀徙。病莫从蛇医。苦莫从荠理。有命县在天。谁敢信吾是。 

　　○赋得阴崖结艹屋 

　　北陆檐长日影短。鸡啼乌噪恒苦晚。腰鎌补屋搴茅茨。出门恐有豺虎知。壁间漏泉洒漉浊。蝮蛇闲游戏青竹。绳床倚灶午云颓。床头采薪去不回寒螀入帷灯火死。摸鎌所石石不理。青晨探雪为朝餐。摉书引火伤肺肝。书囊欲折三五?。长天久巳无飞雁。人生安得长少年。结发短于结茅钱。市门刺绣展纤指。不识茅檐为鱼齿。穿针月下紫榴裙。但指阴崖为墓门。为谁鉏茅再盘结。一尺茅根三尺铁。秋风莫掩茅屋飞。天下尚多人无归。雪花莫压茅屋倒。天下几人犹未老。黄金青绣璅威蕤。故迹久归生苔衣。梦中曾到知是非。 

　　○小忏 

　　稽首穹身卑耳风霆莫恼君子昆虫有罪自知灯香荧荧不欺我曾脱巾如厕目与厕神迕视我曾触手搏牛手血几洒牛头六月自汲井水不及投钱井底荒年一过姊家半餐为辞咄嗟我曾不领杂麦弃地自委余力我曾自炊苏蒸不知为邻墓薪瞠见苍鹰搏爵救爵不能匍匐荷鉏欲适火畬失手不护交蛇我曾恭承面唾以手拭面还坐我曾误触亲名当筵涕泗纵横少年读书贫贱中年知识离散风霆容有不知穹身卑耳知之上抵炎融霹雳下抵蛟龙鱼鳖昆虫有罪自将臣心自焚灯香 

　　○大忏 

　　为臣努力当忠为子努力当孝排山倒海莫酬拆骨还肉不効丈夫三十耕田可应涕泣呼天有道平格昭然何当才艺自怜忆昔负?莘野一旦幡然驷马弹琴陋巷自佳何为褒衣树下子长母少当嫌就笄荓蜂不廉望炊瓜发未占持甑攫尘太纤自是锄瓜艹艹怡亲每食不饱□床叱狗声高东邻西邻伐枣会应多集圣贤撞钟伐鼓昌言吕公还钓渭泉夷齐掩口暮年雍仲解衣龙子夷吾饬节市里端木杀马焚车宁公终跖牛矢不见西人去国经日树下一宿祗今宫室巍峩从游居徒繁多 

　　○集木篇 

　　悲风怀旷野集木想共人天地龙蛇蜕冰霜奴仆身穷猿存旧侣创乌得新邻岂不爱多暇其如交始屯安危秋罣叶枯菀岸栖苹踵息三分力道心径寸尘穿巢看石迹为釡祝游鳞滋惧伤君子微吟动鬼神观生铃响急思过鸡啼真人累缘无学还修傥未醇疾雷开朽树燹火曝枯筠非昔乏高躅从今知断津余鱼寻饵细野雀逐罗匀廉静犹妨物乖崖况绝伦楚嬃箴婞鲧晋傅谢恭申造化躭攻玉康途合瘗轮散才惊匠石泛梗滞孤臣义命参商久权舆河汉频鹪鹩轻一苇鸿鹄坠纤纶后死斯文怪先生遗行嗔黏竿童子试射影国工亲扪舌听鹂语磕头望虎蹲敢云高视下莫怨病非贫啮膝未称伛岩墙亦拟循终年歌小宛氷谷事千春 

　　○竹刀篇 

　　手持竹刀为君说天下负心无义铁胡儿斫人如斫蒿佁儿刈人如刈毛雪郎舌长三五尺不吐一语择人食解腰奋臂来青蛇婴儿鸡雏孕妇瓜下厨不复辩鹿豕紫血当茶白当水炼铜七钢三分银犹嫌钝生力太淳■〈辟鸟〉鹈膏熏孔翠胆差当薄酒为微噉谁持此铁诉上帝鉏斧不与分不义只应当冶为长号自呼不愿为君刀君家葵园大节竹不噉肠胃充皮肉舍身自喜当君庖颇能剖事称公曹翠云镂开明月片便与纯钩发生面一朝为解十蹲鸱满意踌躇人不知秋薤春菘脆于纸红丝不复血人指二十七种难摧锋捷书不敢诬君功力微剡轻少注意要不当场误君事烦君??剪拭三两廵退身藏器销青春风裁小可巳如此不带微腥累孙子吴钩绣涩花蛇缠鱼肠闷昏输一钱鸡豚鹅鸭皆安眠老针不复当人前药王殿头缺素相便作重环坐相向园丁亦有一割心莫道此君无快状 

　　○十定诗 

　　君不见空山老猿挂绝壁手投橡栗与狙食垂髯坐压苍松枝闭眼下照岩水碧虎凶逡廵不忍号为衔猿子卧白石又不见寒潭千尺朱鳞鱼方腮山?徙尾双筋余日影翻崖暎潭底紫苔不动钩微须又有翔鸢到??羽木?廓凝身纾翮如盘木裴回腋下生劲风长啸似欲轻鼠膜君不见鸣蜩秋后黏枯枝精神去身身不知玄蕤挂树貌零露跕足犹不离树衣又不见孚蜣腹拥绵花球软白贴壁通身柔纱尘透窓扫不落幻壳巳悟轻于沤又不见十年丰艹盘青蛇一朝宛委遗袈裟灰踪欲觅渺无处圈鳞坐舍瑇瑁花人生各有定时节风雨通年十二月饱帆正面如射棚一日岸头系铁橛君不见蚌胎重唇涵定珠依蟾吐光若虚无不于此中搅母腹骊龙未敢吞方诸去年霹雳破桐树琼枝片碎委道路呼师裁为五尺琴烱烱明星澹夜露苍茫万里开洋船冯夷击鼓惊长年床头盘针对樯面南海北海张静筵手持盘针奉古宿眉檐不漏弢光目雷霆欲惹鼻头尘坐下森森出茅竹世上盘针何处少不向风波赶鱼鸟蒲团巳朽棕团新虎巢石窠泥塑人千圣百贤各卧尽留君踵息销千春 

　　○素诗 

　　方池荇生沤白苎。美人掩抑不得语。横江波平梼白丝。男儿渡江人不知。清霜未零蔓薄露。飘飘葛屦动行路。菊花开尽野水寒。疏帷袭风衾袖单。只雁南征何所寄。啼痕渍帛少行字。带长缨短心自敲。茆屋雪封何日消。园葵巳摘薤苗老。半径萧然满荒艹。蒲团不绽褰敝裾。灶中合焚柿叶书。太古希音久巳断。一弦琴中得一半。竹帘布簟招枯禅。鸟啼白日能安眠。与君夜语踏明月。畏听杜鹃洒红血。银河着天当户垂。灯青荧荧三星微。椒盘不复想冰藕。墙头那借邻儿酒。蒯缑索落剑不灵。开匣杳无蛟龙腥。五尺鲛绡滑如漆。欲画梅花点未得。床头自礼木头香。不与黄金借颜色。 

　　素诗二 

　　皎皎团团不可借当机捣杵不得下与君结束十年知犹如绣裆竹马时寒灯迭裳照婉娩皑然扬灰出火浣与君同处锦绣帐不脱茅竹旧时样与君同踏汤火坑能翻六月凉城冰豹鲤当筵留君住便化玄蝉咽行露两马并逐穿肉林马头解衣安鸣琴木肠石肝空青髓不信为指江心水梨腮梅靥玉璅骨不信为取江头月团团皎皎谁得知为君捣结心自悲 

　　素诗三 

　　峨眉石桥结雪骨道人晨梳鉴毛发太白峰西冰瀑飞道人胷竿晞苎衣水流云深人不见荷锄自埋五尺剑血花散为鼎头烟自此天青无闪电种梅千里收清魂猛兽茹蔬夜候门贝叶钞经墨迹淡纱窓写竹月华昏礼斗坛荒琼树老百尺露盘不得饱白石烂煑釡中丹便化丈身为茎艹昨日移家遗药臼桃花未开鸡犬漏凤凰氄采成鸥鳬莫怪道人如老妇 

　　素诗四 

　　白发老翁天下有白心少年那得久绛帐先生初上书曳屦途穷怀趁趄后堂妓乐黯无色欲去陇西苦不得中郎中年还朔方括囊不复谈貂珰百日为官未话故女儿飘飘踏行露白足女儿天下多白手丈夫空奔波洛阳黄金散明月归对机头如对雪负郭能锄十亩田销除金印犹安然淮阴市曹上屠狗安知解剑为负帚当时但从漂母游锺室丹艹青人头贫儿开斋齐到底富儿开斋三日起长源娶妇分北宫帝奴鸣鼓婢撞钟忆得松楸稳龙背缟衣山人如梦在圯桥公子多从师东园赤松称旧知一椎巳散万金尽便作神仙人不信晩张早李同分斋不玄不白愁惊埃华阳画牛牛放艹白云自锁华阳道高徒清昼登天宫悔不焚书消药功陈桥驴夫笑道者郄为他人忙坠马麻衣楚楚无姓名真气着人如凉城怡云画灰数前却便脱麻衣与君着西湖西畔西孤山灶烟初起鹤奴还凤凰山头苦相向便取孤山画屏幛思君不如天水翁布被覆首藏被中一笔青丹点不到何处销金铸生貌笑人纨扇披苎衣翩翩来思久不归臙脂画形 【 并画骨柳汁青青是何物感君新诗叹白发亱深莫恼屋梁月】 

　　○方密之屡索象正未之敢授爰谢乃翁仁榑 

　　古人间关宝古文寇贼不锄火不焚夏黄贯械谈尚书一篇尚书如一君忆在少年喜易象束发危襟日相向于今忽过五十年九草七笺未得上真宰恶人尘务多韦编不得挥阳戈文臣素相各悱愤垂老欲坠将如何白云库中百二日宛转呻吟裂血碧玄黄初写十二图龙马巳啮三寸膝桐城方公爱此经苦无部署相批绳自言诠经家三世义理象数犹未明黄霸杜林亦人耳岂有朝闻夕遂死片楮只字皆收藏但愿生存毕此理筐篮一日临吾门风雨暼天雷霆尊回顾白云不可见经书化蝶皆惊翻缅想方公食三叹定谓此书终河汉丁甲欲取神鬼愁恨见数行未一半呜呼生死会有时九京尚有羲文师庞眉高官人何限呼理不应如呼豨肤肉可溃理不夺自信此心如白月右手贯锧左袖书觧锧冩书尚带血淹留北寺五月余仰钻亦巳麤成书二十万言动指节欲断不断形模殊此书方成未一夜缰杻又过白云下方公含喜来库门熏衅未施便欲借小臣叩首称　天恩年来北寺谁能存巳甘垂翼归地火何敢开眼谈乾坤乾坤开朝水火暮甞恐诸儒为理误偶将水火争炎凉遂使乾坤键门户方公好学天下无手扪北斗生觚隅一冬巳尽一万卷何必览此增噫呜昨日　明廷戒吾党血肉狼藉为开讲此道既不存诗书白心致主更清敞余生傥得还茅斋闭眼缄书手不开羲前一画无爻象啾啾哭鬼何为哉 

　　○鲁瞻卧子同过灵隐 

　　约尔巢松去逢余坠叶时幽芳石榻共远志壁萝知世事留贤辈云逵慎羽仪更谁能溉釡为煑夜明芝 
　　连床何日契扶杖此同游古道看诸子贞心结素秋人无车马气天洗鹤猿愁对影忘华发移家忆苇舟 

　　○壬午四月十五日移病过灵隐时双足未瘥海昌陈太史曹木上孟长民诸孝廉劝予试步遂至飞来诸峰之巅偶尔迅笔使伧奴歌之尼供抚掌也 

　　簦团不避山鬼妬又向风雷觅云路放麑跂足投青溪攒尾犹罣崩崖树操蛇错怪人移山阴霾欲封九豹关莱尔相知有笻竹明予额外逢生还愁猿怨鹤与谁说誓墓辞家悔不决阿游浪作补槛师辕生自创击??土矢凡?诀可怜虎凶横沧洲择人磨齿长摇头将军不遍拜御史丞相似欲兼通侯天下高明有绮李蚤向赤松称弟子商山未必有紫芝嵩阳倘可寄石髓十城百城宝尊足鲁国王骀未踯躅要从杖屦明殊恩不使青鞋坐寂寞牵船到岸逢良朋问谁飞来来未曾蓬瀛处处有翻覆不独两翮惭骞腾杀吾良马焚吾车斩君鍪弧藏君书江左夷吾久不见苍生愁我更何如去年欲往华山道今年华山鞠茂草去年欲往二室游今年二室成荒丘绀殿朱闉岂牢固青苔白骨生朝暮安得杖头常百钱一日百局消万年四壁画山不可到哑蝉断蚓发悲操高不采首阳之薇卑不隐钓鱼之矶春苿莉冠夏荷衣鳊鱼不瘦鲈不肥三湘濯足洞庭归九疑峰峰知是非幸得不死相因依买家湖西师桃椎出门看山山不违安知此身殊飞飞 

　　○僧邮致彦升为浮沉发咏依韵 

　　无字销鱼雁书空付老禅芥桥通蚁海木剑负龙渊水契存邮外交情在笔先江神藏拙意不易语时贤 
　　倦云看巳厌逸鸟为谁还岂识世情澹莫因天步艰新书皆破玦旧本自连环谁得惠庄意相忘桃李间 

　　○同彦升长民木上登飞来莲巅以诸子请促笔作五言 

　　登峰何所极古剎碧松边涛气归巉石泉心与静弦坠花留过客放鸟认前年不识青坪路今搴百丈莲 

　　○步出灵峰滞雨湖上同邵先之姚有仆朱康流陈彦升诸兄分赋 

　　此事如逃雨长途又水滨笙歌愁急火茶笋喜幽人一宿宜迁树三飡媿伐轮浮沉干寂地不敢问迷津 
　　选胜繇天放入林共鸟能姓名濳过客须发辨山僧米价今犹涌墨花久不腾相期何处墖结足最高层 
　　迸却鱼虾路消将猿鹿群松花十日落萍雨一朝分疏颊刍?欠明镜澹心点白云去留皆泛泛静者为谁君 
　　梅雨溪舩出絮烟汀鹭飞未分蕉鹿径总胷薜萝衣穷鸟穿花榭余鱼傍钓矶同心深拔刺凝睇自依依 
　　烟霞新觅侣蚁海昔横桥骤雨弹春梦微风送老樵葵尊夫子足柳护官人腰不识胥门路能忘舟子招 

　　○出灵峰谢源宝瑞屏巢轩诸丈并别涂德公 

　　千山难着屐双膝强追欢苔蚀幽人座鼠衔高士冠乡心关罪业客饵谢平安白米青莼饭犹同石髓看 
　　从此皆丘壑于今信草莱野人扶杖过石笈瘗书回不复亲官榻居然避债台相知谁最好男子木兰才 
　　何端思去女未敢叹归欤岚锁开山屩乌啼下泽车僧田赊笋蕨狙赋剩芋藷松菊荒荒处未能舍旧庐 

　　○仝羲兆长民去非僦青山舩遂至大涤 

　　难忘玄葢洞便买青山舩契阔过千日开荒遂十年残碑犹寄径客作久无烟风物今如此杖头那得钱 
　　耘松犹不暇谭虎尚惊心　天子怜戎索家人惜又簪刀头千里梦楯鼻九江阴何处藏茅屋鸡啼桑柘深 
　　莫说无鱼水尚容赋蕨薇棕团僧饭罢间道鸟身归卧送潇湘雨行裁田叶衣世间谁不苦冠剑坐重围 
　　行藏俱不可杖屦且当家虎凶去人近夷齐从此遐三还黄竹路两道白云斜莫以西溪水更侵泽畔沙 
　　啼子随黄叶、危朋领石铛。草真成独活。竹未觧寒盟、土木留形在、烟波系籍轻、不知诸洞壑、何似我钟情、 
　　似当依土著可遂注贫寒楚服吴门卒青溪黯淡滩天如嫌足健客不理人残孙子白藤伴倚云万木端 

　　○夏五大涤山中观雨用泉声冷罇俎荷气香僮仆为韵 

　　石门初点乳木杪遂飞泉醒竹如将醉倦云殊未眠麂啼淙涧外鸠语落花边不信二苕水难通九锁烟 
　　此间唯竹叶不复辨松声人下琅玗榻天围翡翠城茶铛新火改研阁软云平谈咏无多事西邻钟磬清 
　　微阴石骨冷小坐岭烟青掩蔼侵花径差池注洞经羽流新祀灶樵子古光庭莫说生安道未成处士星 
　　锐上几峰箭平头数酒罇不因山试屐似为竹开园客报依啼鸟人师愧定猿但谈湘水远莫复语招魂 
　　古庙存遗俎层峦剩画图巳看群翠合不见一亭孤采石逢龙蜕防山带虎符春粮三月满聊为客躇蹰 
　　曲笠难忘影凉衣复及荷墅田争畔少儿笋入云多书架余栖叶椶亭半籍蓑所资无一物风雨但经过 
　　颇有烟霞气谁当云水师徘徊思昔者潦倒及花时文举留皮袴洪川失接■〈罒离〉更无青蝘蜿可赴远坡期 
　　不藉菖蒲酒巳闻石竺香山当天下遯人寄水中央照壑停犀火征诗逼樜浆应知生贵适咏舞未疏狂 
　　故事忘香案新书约小僮云心赊曲折泉眼抚玲珑垫角载山簟开襟纵鸟笼因思归眺望莫在两高峰 
　　穿榻愁它日移文恕此堂道纡难卖屦家远恨赍粮林虑形容在蘓门语话甞谁能更仆仆倒着旧衣裳 

　　○午日大涤山仝羲兆去非木上浴咸拈李峤丘壑信多美烟霞得所钦十韵 

　　放浪将徂暑栖迟寄一丘观生无所往知我谓何求梦得还魂草家寻不系舟古人躭采药各自理幽忧 
　　藏书须名山藏舟须深壑当其无所藏龙蛇尽大陆江神爱异宝山精护琛璞问尔诸精灵何不守碌碌 
　　蹈火为专愚涉水藉忠信水火既争腾精专不可命铸鼎万神号铸剑百鬼竞不如焚芙蓉埋光掩明镜 
　　独往岂为贵偕来人未多不知白石烂亦奈苍生何苦节空山竹离魂远海波年时稀所遇笔楮共摩娑 
　　逋峭付众欢敛檏信吾美遗构知何王湛泉接谁耳橘性不可移云眸老相似莫以琅玕波换彼明圣水 
　　溪流未锁海阶艹巳藏烟古迹消云磬新租谢竹田朋来愁负米社过欲耘莲不忆南朝彦曾操花石权 
　　世事归荒径流光与落霞桃源生客路渔父老亲家敝屣翔天竺遗舟棹若耶莫愁太寂寞此亦古时花 
　　但保猿鹤欢不畏蛟龙得蛟龙不利宾猿鹤未狎客石田付谁耕冰蚕付谁织耕织自吾常天孙安可测 
　　芳兰日夜开屈平在何所初未有湘沅芳兰亦楚楚帝子不改都美人空怀土湘水与胥涛脉脉夜相语 
　　烟云生不管木石古人钦任道难逃死入山安敢深千春除信宿百岸共浮沉鹅鹿无争处亭亭问此心 

　　○寄玄岳念台两先生 

　　鸡啼偶尔动茅邻且莫回头错应人燕雀堂中初徙突鲸鱼背上未安身看无小艹能支厦岂有奔车不碍尘珍重一肱成九斫檀轮宛转在河滨 
　　紫水吹澜久欲狂长椿贴岸此何妨盘中卢雉随投采匣底泉阿罢吐光世道不须推管乐人才幸未到殷房将车呼伯寻常事颠倒看谁着旧裳 
　　悬崖急浪捣松根保得云泉亦　主恩尽有鹓鸾巢墅树谅无鲂鲤谢衡门马肝食后须清酒虎穴探过即故园濯足水中看白发茶垆药灶且温存 
　　倦云渴雨不相谋各自量情烟树头人老无方回化鹤江平何处滞浮鸥折肋钟鼎双遗屣断缆乾坤一小舟赖有乔松天法护盈盈星汉自章流 

　　○喜云间诸子过访大涤山时何羲兆携姚有仆朱康流往观栖真予方据梧独观康流所著三易澷成数行 

　　静者喜专居游湛百籍当其章所都十城谢双璧文字既易穷神理何所宅远视诸丘索恍惚龙马迹不知羲农前何以表金石周孔亶聦明钻仰无所得当其废飡寝必不为襞绩多识关姓名多畜关道德两义既差池何为图前画缅想回赐间跂足但太息 

　　○二宋过访大涤山携经济文编四百余卷目翻其目不复能竟也信宿欲别艹艹书此谢之 

　　大泽既东注龙蛇享钟鼓星汉浸其波日月为歌舞七朝诸名贤吐辞如芳杜委蛇及千年菁华又布濩吾友夏陈间稽古卓自树同游六七人各复奋高步闳览包渊山修词耻章句盛明五百辈一一与之遇兰芷生衣裳烟霞出毫素虽有千鼎钟不为易所慕幽蓟尚弓马当涂宝纨袴区区诸子心俛仰伤叔暮弥缝欲其淳系马安足顾 

　　○次答韩茂贻见赠四诗 

　　颜孔相推旧饮章余生犹喜得包荒痴蝉脱壳仍依树宿莽抽心尚信芳女子芦中辞觧佩丈人江上傲浮湘。但将好事留青史莫咲莫邪巳断铓 
　　庖厨鹿命与谁司酒肆春佣各一时胷网鱼曾通主梦冲笼鹤未失云仪嗣宗当日惭青眼伟节于今信白眉犹忆词林崇庆历委蛇冠葢动南皮 
　　菖蒲海巳荡河源平地吕梁与孟门九死不将除敌忾三生难复报　君恩大行遗语人犹戆南董重书史未惇举目岱嵩看破碎声无哀乐向谁论 
　　夜郎不似瘴江边况有丹砂起痼烟故事唯余亲旧识新人恰与渔樵躔中山酝过一千日锦瑟愁分五十弦何处衡云能发梦不能磨羯谱流年 

　　○戴孝廉为余栖迟江左艹艹书此劝棹西还并慰诸知我 

　　忆与诸名贤乘风过樵舍危帆不相接挥涕白日下鸢鹯衔鱼虾对面相顾诧匡云不敢留锺岳亦推卸洪涛变陆海苍茫动昼夜吾生等毛发名义安可借所虑诸名贤鬼蜮坐弹射爱憎反亲戚水火避掌跖所赖天精灵胡尾未狼藉鼓棹归大江■〈山斥〉谷犹如昨寄语亲交知勿复重畏怕 

　　○赠吕汉■〈常上心下〉 

　　人才不易得似尔何清深见尔大涤山微言涤我襟斯道未全雕遗绪犹可寻语孟垂日星虎凶安敢侵清明苟在躬云霾为破阴洪涛簸天地北斗无浮沉顾影行空山鬼神何萧森取君明月珠投我沧海金一言鸣素丹贤于千鸣琴聃耳明人形侨札明人心柚橘各芸芳非慕众所钦坠云为德波落叶成道林努力事清平莫如我不任 

　　○大涤山中逢姚次白迩台见顾忆漳社诸子兴言高韵不禁怆然又承惠风未能言和适何羲兆简绳香二字遂成俚音足仭相思也 

　　绳床徙倚荼薇香忽接巾车过艹堂竹马难邀郭伋路传经况在郑公乡廿年相见应头白奕世通家语未忘记得棠阴诗句好丹霞诸子共翱翔 

　　○再访归云洞用钱去非韵 

　　不骋高峰屐安知天意宽未忘初寄□惜别旧层峦选胜孤行易论心竞聚难丁宁诸老宿今古共松寒 
　　万竹云中梦孤藤山外缘巳开逸鸟路不作定鱼禅余险杖头历幽踪樵子传还疑四壁里静操自相宜 

　　○山中偶书示何羲兆 

　　芙蓉憩匣澹于泉溪子不得常张弦炼金久如兜罗绵神龟文犹五铢钱有道则细细则传至人往往师枯蝉痴龙舐黍洞中眠戏珠坠云空蜿蜒天目老松铁少年不与众华争标鲜仲尼巳跨绿图肩犹为聃翁轻后鞭 
　　天阴老姥避云隙手携神简八九百亦有下厨春作役自称身是麒麟客勘人道心与道力眼如日盘金瓮碧笼以麻衣人不识恭桑敬梓思无斁玻瓈心胸畏白石夏阳冬阴行局蹐不敢履影开虫蛰犹恐上帝除神籍薄薄春冰衔丹日安能与人争绳墨 

　　○钱圣月世兄清切屡见于词用韵言谢 

　　韵士今不少君独称善鸣扬芳出精烈振笔生华英璇海流珠波其源浩以清纂组不足为雕虫古所轻观彼朝槿花薄脆如春冰何况从少年俛仰弄浮荣吾道虽孤危百折非所惊众诼啮风涛犹不没坚城三代存缁衣好尚何其贞感君投雅言抑才陶至情 

　　○诸友渐辞出山独与羲兆长民对榻夜坐月下听钟翛然有作各成十二韵 

　　月光隐窱■〈穴上呌下〉瞑色澹芙蓉巳辍前峰屐乍闻初夜钟良朋未尽散罇酒尚从容山鬼宁欺独涛声不待松挑灯一榻共对影六人从枕簟轻烟衣裛缣缃宿墨浓道书新改本旅债旧悬笻水步船应卸溪云碓自春白头成放浪贵客谢迎逢便作市门养假为邻舍佣家园儿女好祗树沙弥恭知尔犹愁寂能无深坐重 

　　○大涤山寄别陆鲁瞻 

　　我行犹未到湖右众口巳诵贤太守我行再至湖西峰太守贤声如晨钟苍生雕敝巳如此虽有龚黄安得理丈夫但尽巳所怀安知世路闲乖崖闾巷小儿俱高识至今犹识蘓与白蘓白两公女?间文章又为太守车马香老翁经过但旅次何为亦有知名字小舟三月泛江涛江神岳色愁惊号皖城风鹤蔽江下劝余蹔憩余杭驾余杭三洞幽且深六月樵子挥遗金况去湖州二百里岂敢一歃湖州水郭文旧居大涤西三里两里真人栖恨不移家向此住又当击檝大江去大江源头沅与湘石笈藏书多芸芳明时幸得一游目一令游目亦意足但得洞庭澹微波敢望衡云开如何老翁心神白如雪不与太守轻话别上江米价今稍平烽火谅不摧诗城幞被图书巳如箭江风不看西湖面努力何期得再见 

　　○寄别卧子兼怀鸿宝 

　　绍典使君万斛珠随方飞洒千泽蘓文章经济各大雅出之我口宁为谀云门兰亭坐亲切鹤子下堂啄碧雪客棹不敢闲移游犹请老翁看五泄天下水无匡庐奇雁荡无声差胜之五泄壮险不可及安能过于倪公诗倪公与余最相契一字动有千峰势每颂使君明且清董贾韩蘓失位置我行当过三闾江若耶溪情横相鏦迂回二千三百里不顾白璧黄金双使君偶来再夜坐剡舟如鞋载白堕不知身在眢井中恍惚槎从银汉度倪公抱我如抱鸡五年两过灵峰西一夕折杖各分去无情潮到难为啼听君微谈动四壁倪公新诗在小册匡庐水瀑雁荡澌五泄奇观走辟易只今天下多风尘明州山水清绝伦褰帷带星亦闲目??兰桨桂檝摇青春老翁西去洞庭水不着些涎吊屈子不死还来此中游椶团竹杖报知巳 

　　○将出大涤辞诸山灵兼别诸友 

　　十年三过大涤山析杖荷锄未闭关畴昔相知各相看孤云衔鸟纷跻攀道小不足当伐树时平犹敢舒颓颜古人作客不反顾血踵穷奔去如骛十里一报健督邮三更犹卜神含雾岂如今日遭明良夷犹江风及云杜辛壬两载翻青春金鸡夜语开云屯陷淖马深不得去每烦　明诏哀累臣咫尺日光睹一线喜与群贤得晤面勉扶病足经崎岖不忍道身出鹤箭可怜朱李生衰朝安闲牗下栖颅腰东岱南衡不得到又将魂魄依洞霄我今别尔去湘水千顷烟波浸兰芷横云回雁七十峰不知何峰胜于此 

　　○答郭彦深用原韵 

　　世道少法拂他山托寇虏下士无远猷中夜心自抚古人重移楹举酒自劝柱积血不忍泻往往侵脏腑雪窖成焦原系狙为雕虎岂有大纛车可恕螳臂斧尤悔生所招感慨徒怀古贾赋与杨辞鹿鹿投湘浒贾生母乃躁杨云失含吐吾道本居简亦藉世知阻太行不可移龙门安敢怒巳挂神虎冠即与市门伍濯足谢江神洗眼望　二祖补浴岂人功扶持还泰宇众鸟翔朝风亦为羲驾扈屐齿与杖头各自勉支拄名教依介丘轩裳等鸿羽车航既破裂定非绳所苴油云一线生膏泽万里普此道视良朋努力事明主 

　　○出大涤将复泝江西上别姚有仆并为明春劝驾 

　　瑶风不趁东风吹凤羽不争上林枝五色云霞各有托骅骝夺水腾清池古今献书上紫阙几人拂衣坐明发天子十使催酒家山中三旬荐薇蕨男儿得意不肯翔览辉往往回清光踌蹰山中看天下救时肯綮行周详澹泊明心得吾素审括欲似干钧弩何当热火随路人聊且裁衣近芳杜弹君琴开君书越溪美人行觅嫁夷光安肯轻登车洒君车秣君马球图自合在庙廊虎凶何须问中野庞公有子能负薪黄石无家看避秦明良鱼水各自奋功成长揖还臣邻然后与我谈高真 

　　○从大涤出禹航复僦舟西上摇漾之间诸友尚以笔腕相役慨然深意如魏挺之刘安世皆以作字潦艹为深耻仆既垂老谢雕虫之技廿余年矣射御无名钓弋寡致犹且未忘笔墨时弄柔翰作少年伎俩是不可耻孰可耻也觧缆憩一枝庵值钱去非作观作书歌以是例观当比于公孙大娘矣抚心恧焉因索笔再识数韵犹觧酲以酒也 

　　索靖王羲俱高识圆方妙诣羲文画生晚不及轩农时坐为墨兵真可惜少年两臂携竹弓每获狐兔双雌雄掷刀空中接日月收尖入革?室闲从容犹忆当时十六七庭下狻猊凿白石小者犹称四十斤每弄三廵方就食自云神明天所交唯余筋骨还亲胞三十焚书及笔研追猿蹑鼠登松巢偶尔投封谒　天子拂巾抱册称惇史龟手欲断探银又眼光渐细如玄蚁栖迟倏忽二十年臂柔筋弱牵蚕眠丹经赤纬苦不効坐令豺虎横窥边戊寅九月谢神武奴儿提戈撼东土白日呕血登秦观恨不以血膏蠭皷辛巳二月羁北门桐鱼缨带愁批根豫楚诸藩半坠覆恨不四体赎王孙只今余生胷崖壑欲翔不翔行叶落顾视髀肉能几何竹刀剸鱼苦不属古人闻道唯蘧生闭口不肯谈碁经前后出关十数载卒以舒卷完其名其次读书唯乐正下堂足瘳犹自病先人遗体不忍伤曾闵徽音远相暎感此沾襟殊纵横回轸叱御生凄怆岂有园葵未卫足能使禾木回春阳造物劝人但玄牝风雷钟磬各深省金屑着眼眼不开怀璧当胸起祸阱少年不学空多才鲁戈夸杖生悲哀子兰靳尚亦贤者不许骥足侵氛埃劝人读书但静坐坐看青团青个个崇虚道士舞鹅群铁限门中失饭褁便从张臶手指挥略看石竺言希微干狂坤简巳如此屠龙咒虎将安归停君歌辍吾乎长庚一星临二酉白鹅不鬪还当烹铜驼自在人知否恨不生当羲农前为君一画销杯酒未脱雕虫仍老丑合为倕神噉双肘千春万春传庸朽 

　　○书示郭彦深 

　　大道昭昭何所求一行一节不足谋澹简之心春与秋荣华之言后有矛诵诗读书贤圣俦静琴娟钓销千愁生不闻道犹猿猱周孔去人十指头平津再罢未封侯谢安五十犹乌裘苟成事业如泡沤安足与君争清修床头易书精且幽我欲与君分鸿沟 

　　○武林溪上辞别曹木上时复微吟以当铁篴也 

　　曹郎抱奇抑郁久不开况我亦衔鹤箭相徘徊乾坤眼耳坐蔽塞古人心舌交摧颓惭无扛鼎拔山力使君啖指垂囓膝惭非通臂白猿精授君剑术辞书生天下岱华巳破碎男儿修书下中馈万卷低头师白丁神龙仰首望屃赑君今送我临大江白衣白冠还蓬窗人生穷约不足道要使龙象齐心降不然弹琴陋巷坚闭户倘有孔颜白日开寐寤安能与众狸虎争清路 

　　○诸友饯别栖水依韵言和 

　　未成弓剑古戎装不记朱绦与皂囊故事空庭唯鸟迹新诗明月为谁光湘江竹簟纹如水若下莼羮性自凉缟带相逢舟楫在何曾日暮叹途长 
　　文酒画舩散寂寥不烦抃槛榜人谣交情十日难分袂世道三秋信弄潮小鸟无方回偃木油云何处慰蘓苗弓旌多借匡时彦玉案双鱼首重翘 
　　孤舟南北几番风总向刀头问转蓬春梦不浮登海市古人曾过吕梁谹洞庭橘树移新本铁篴梅花洒旧衷幞被一行书数箧未惊雷火撼龙宫 
　　磨尽青铜久不光渐看露白到葭苍余生学道能无怨一叶随风各自翔不信王孙频觧佩莫将兰桨共怀湘桐江垂钓高台在却咲鲂鱼滞武昌 

　　○沈邻秋追送语溪数行识别 

　　宇宙既苍黄相将唯名教斯道一以颓钟鼎千不効瓦缶虽适意安可格清庙白日却龙烛磷火遂腾呌管晏百厘才申适五毒料亦各当其时非为不精妙吾■〈尚阝〉信迂阔师孔失练要抱膝未安坐猿鸟坠悲啸对面落银河化作泥与淖非无陋巷琴所乏市门调何不卧土室掬雪自相照幽居泻石竺盘水澹清钓出入携所亲泝泳岂高邵有时买杂彩亦有荐草屩明发怀二人青春展危眺剑舄谢明公风涛赠墅棹立言岂在多龙德自隐曜此语非至人闻者鲜不笑安得夕复朝与君探道窍 

　　○费韫生携卷至烟雨湖中拟作十诗值客履错然仅完其半殊潦艹足咲也 

　　无怀成慧子不达剩孤臣到处为飞遯离家近采真未能捐酒奕安得全精神烟雨轻帆外青天惜比邻 
　　不敢看方药似惭永摄生一身穿火宅万里托水城亲友知踪迹家僮别姓名乾坤戎马里聊与避刀兵 
　　有约皆无意随方共涣羣孤舟明不系落叶自轻分鸥兔安时论鱼虾静听闻何方沮与溺肩背共锄云 
　　高适未安稳郑虔但老酸山烟荒鸟路溪水傲鱼竿作客依青箬逢人谢素飡家园看不老六月倍生寒 
　　似此难安置居然失主家游鱼牵点絮溜水滞飞花错路迷归雁为期枉及瓜况闻勾漏北未必有丹砂 

　　○古长歌赠林山人再入虞山 

　　君不见虞山百尺裁盘桓丘壑生云雷譬之古栢千百尺群鹤众鹊争徘徊大枝偃蹇托华栋小枝磊砢支高台去年吾友曾留鞚雪柱氷车话寤梦一言契以黄金千明月之珠坐相送今年吾甥□见懃下床答拜哀生存每道漳江无死理仰天洒酒行逡廵昨日又见林六长贾孟新诗被欣赏短歌赠别百余字字字为我开悲怆文章有道交有神木门柳下皆路人史迁中身巳破绽杜甫晚岁多酸辛幸有牧斋得相识词林先辈同太息珊瑚铁网玻璃心吞血相看未化碧为君取酒为君歌锦帆往往蒙青蓑冬衣吉贝夏衣荷莼鲈适意知谁多归语虞山酹山阿虞山亦奈苍生何 

　　○陈令威中丞守关外抚蓟门绸缪甚至以义州欵议见左中枢每念往事为之慨然予亦以争义州电衅率率书此不尽兴怀 

　　仗钺出国门大将不中制况复当危疆岂可等儿戏义州抗西辽京辅重左臂壮哉陈中丞孤军审其势剪棘开营屯络绎渐布置唇齿藉松杏牙角树幽蓟一以探虎穴一以绝狐竁正论骇邪鬼灶议从此异欲卖卢龙塞遂翦西凉翅尺檄征中丞金缯谢湖骑义州既不存八城遂以弃堂堂经远猷反为介狄忌汤豹不敢筑葭芦坐割畀伤哉筹边心中彼偃月计长城日云坏僝功何可异信有子羽谟倘亦念三季 

　　○题汪尔陶所藏谢思忠画卷 

　　古人命笔多玄理常苦惬意无知巳君不见谢思忠暮年策足走湘水中历九华与女几自登嵾上及匡庐俯视山川如练纸推窗拓绢三十尺平批岩壑四千里远近疏密皆精奇崖树云波不相似有时飞瀑出曲涧野艇骡槽走行李重重藏剥深且幽村落往往具瞳子秃笔不肯搔皮肤欲破青峦出白滑?遀营丘北苑虽精详遇此得意安可拟当时舟中殊无人更无攫持去飞驶此老顾盻自珍惜愿寄少溪艹堂里自云少溪具赏鉴若无赏鉴衔十指悠悠此卷一百年忽然生翼致我前犹余宣德旧时笺使我挥手蘓云烟一技垂成神鬼怜何况吾道关苍天 

　　○题吴来之觧绶图 

　　此绶犹未结弹冠当为谁须眉明水镜烟雨动林枝世路一丘贵天风百鸟知亲朋且勿语举酒及花期 
　　何曾资剑履殊不累形神有此一番意将母与道亲高贤轻小艹　明主念遗臣茶椀名香外翛然自在身 

　　○十年以来欲为郑孔肩峚山集序未能也曹木上以寿子玄子意勒笔为之率率数行附驰帛上使孔肩九京闻之必为发粲也 

　　郑公孔肩犹青莲拔泥出淖常嫣然隐身云巢莲池上而能绝口谢狐禅为官五斗不适意慨然投杖坐平地退视儿曹闲读书手冩珠玑百万字当年出口推名花一篇脱藁喧于家须臾风云巳变化数行孤鹜饯流霞长君寿子既精奥冰蓝胜出遂高踔亦曾手觧十三经曲台武库俱深造次公玄子更绝伦新书往往难弟昆峚山玉池吐玉髓真无一水侵尘氛我昔许作峚山序十年栖迟不得句玄豹自有玉圜光何必南山乞玄霿方今名位多上头银河阑星星不流湖石淮碑改名姓兰菊安敢司春秋劝君读书速秋驾蓝田合出玉峰下有日标崇郑公笺不从阀阅看游夏 

　　【 上阙】 僊郎飞舄洒峨眉恰值莱城不夜时海眼蜀中看保障星榆天上澹机丝鸣琴政暇遗花样濯锦诗成寄酒卮世道于今存茂宰欣逢新蜡为开颐 

　　○吴园再值黄波臣用原韵 

　　重逢烟雨里惜别鹫峰前半刺通高屐一笻到墅舩恨无终日话谅尔济时贤欲勘名师径榆门锁绿钱 
　　无交吾亦病远道此行吟落日见人迹流泉知客心青云今白面孤竹古丛林且勿谈相识风雷尚破琴 

　　○吴江舟中酬徐节之 

　　客意将吞梦兰心为吊湘乾坤弘老眼江水细羊肠雁宿菰蒲稳舩过烟市茫不知天外信野竹共平康 
　　似可山中住复为江上行及瓜仍自乐采孳更身轻好友还家近孤帆落照清但期渔火里勿使狼烟生 
　　物情如未免誓墓久与嗟瓢响阙风角研池隔海涯家僮看赤璧穉子念黄华不意桑榆好全收云物奢 

　　○别节之兼慰诸友 

　　牵舟出湖口南风正清发楚客欲泝江悬眼射帆末松陵忽巳过咫尺吴门达梅尉不可求梁鸾亦超忽自顾形影间泛泛成何物手持雪堂诗但为叹奇越英年巳感慨吾老安足惜忆昔十年游胥涛共冲突买舟入包山坐探林屋??屈相知三四人各巳落白发摇漾独吾存又当吊贾屈黯然问精灵母乃喜勃??卒节之贻吾诗十章大清脱缅视十年前精华犹未竭洒笔聣古今钟鼎如鸲掇慰我慎眠飡诲我善巾袜出入谢风露晦息审明发古人感青蝇知我难屡揭幸有好同堂吟啸相颃颉坚石久未磨兰香老未沬放浪遗形骸瞻眺留日月安知我所欢不复胜簪绂魑魅亦畏人山水亦护骨不作悲离音不着穷愁笔不蹈辟支禅不弄飞腾术萧然寄天地风雨络胶漆寄语诸先生勿为吾愁疾 

　　○羲兆长民去非送至京口拈韵识别 

　　江舩何寂历客意坐萧疏母乃得秋气还宜看道书八公迟破贼九子谢回车牝固西亭下共谁钓好鱼 
　　诸君劳送我千里未还舟过此成天问于今真远游鲈愁湘水瘦雁畏衡云留不悞家人意相望石壁头 
　　复出昭关下宁无女子知风涛今自在岸谷古如斯潮退鱼龙寤帆孤商旅疑最怜清暑夜邻舍馈荔枝 
　　来往缘何事徘徊信此心不因诸子在莫为鬼神侵南岸人烟好东风布力任中流奔涌处未可试移琴 
　　途穷仍自适不与古人同理易投深港题诗胷短篷山川江汉里名物菰芦中何处无渔父萧然胜乃翁 
　　此别亦寻常涉江泛小塘遥闻柚橘气可似蕙兰香着论惭聃耳离山忆亢仓去年翘首处平野正玄黄 
　　盈盈江上棹泛泛水中鳬天信南州过人愁北斗孤鲁连赊到海少伯试经湖从此遂流落其能相忆无 
　　欲买长沙宅能如大涤多巳辞悬溜去又奈酉阳何石曰乾坤在丹砂蛇虎呵余生知不死明月寄青莎 

　　○九言六句 

　　林间放鹤看野老画图花外小车记先生栖逸于今从樵子拔剑梳翎有时向浮家翻身掷笔安能徧处乞瀼右桃栽更要去罨溪买田种橘 

　　○书示汪尔陶 

　　我欲与君泛滥观百用我欲与君升降绳万年我欲与君镇坐明窗前我欲与君纳足玄雾巅我欲与君开眼消晴烟我欲与君发辨悬飞泉我欲与君结舌忘话言羲农上头诗书皆不传鸿蒙以往日月犹高悬秦人销除文章犹安然麟鸾毛羽不在雕画边鶠青鹄素各自飞上天炎凉安能侵我北斗权且莫咲人尚白与尚玄我欲与君极深而几研道德门中不许分后先 

　　○吴江舟中读雪堂新诗同何羲兆赋雪堂艳二阕奉钱尔斐铁板弹丝足发一粲也 

　　焚研停书谁似尔玄徽高寄把银河曳练垂天屈卮注地青鸟倒衔阆苑笺朱鱼层剥真僊字忆长干小巷氷柱支檐霜蹄囓辔　那关情搴赤帜懒开眸翻金匮畏郑庄平持灌夫直视且喜得穿榻神清蹔些时编摩心细看鳌口■〈含谷〉谺噉三洲轻一饵 
　　断缆漂舟咒雁鱼无书却寄拜双瓿明月投襟宝幢涌地王烈微分石髓香阿咸略带琅玕字恨老翁板煞过桥佩舟当鞍结辔　想空城难立帜筭高贤休代匮叹顾厨味酸杨卢肉视只管我铅汞功粗不料他虱轮眼细问蟋蟀堂中可为谁调香饵 

　　黄石斋先生大涤函书集录卷三

●黄石斋先生大涤函书集录卷四 

　　诗 

　　◆诗 

　　解网出■〈冫只〉河庵 
　　途次偶拈 
　　赵芥须再迁海上因附家信 
　　林箎卿便道省家再附家信 
　　偶尔有作 
　　和杨机部三宿岩作 
　　三宿巗别赋似杨机部 
　　和陈太史韵 
　　送质公范大司马环召入都 
　　寄蓬玄张大司空 
　　寄赵景之太史 
　　哭张西铭 
　　何芝岳相国挽章 
　　六言感事 
　　又别机部 
　　题素园 
　　解绂 
　　感怀 
　　偶尔 
　　送林紫涛御史还山 
　　孙伯观十诗见赠依韵为答 
　　又寄诸友兼谢惠书 
　　莫愁湖别诸知契将之湘中 
　　洗心诗 
　　广洗心诗 
　　吴司业若谷叶詹二御史数携觞过集 
　　方孩未侍御灌园 
　　壬午七夕题于三宿岩 
　　何羲兆姚二存曹木上随渡西陵因拉叶恒生姚圣之同陈卧子集倪鸿宝园中各拈二韵 
　　同彦升卧子诸兄集倪园为鸿宝年兄劝驾 
　　用木上韵集倪先生宅兼寿倪母 
　　用羲兆韵集倪先生宅共诸子酬和 
　　邵先之刘渔仲何羲兆姚二存曹木上毛仪伯■〈舟羲〉舟上富春江各拈四韵 
　　富春江用木上韵 
　　再用羲兆韵 
　　用先之韵 
　　再用姚二存韵二存将应临轩 
　　壬午八月荷殳入楚病卧西林适逄环命且以清修力学见褒感念古今淮阳长沙无此奇遘猥从沟壑仰被荣光揽笔澘然聊悉窹言 
　　予既膺环召时解叶诸公尚在戍所因席藁请命慨然有怀 
　　武陵叹用方孩未韵 
　　观徐霞客纪游急就草 
　　仲驭在茅山风雨夜作因吊前贤得十四哀诗命余记序聊述所怀以代引跋 

　　○解网出■〈冫只〉河庵 

　　杖头跑地得云泉、帝与筮魂又栩然、皓首不湏谈物命、枯苗安敢负穹天、豢牛合识羊皮贱、宝鼎宁知柳下贤、兽炭狼烽争岁暮、此身轻带介山烟、濩落今真百石匏、氷城铁柱此同敲、华嵩磴绝云难度、输墨机深矢未交、掘鲤临河犹失水、伤鸾何树得安巢、五溪衣服新裁后、竹瓦椶篱别翦茅、鱼龙白日撼各波纵有寤言不敢歌、画局半枰生巳老、石头双柱意云何。戴将皂帽辽东近、乞得丹砂勾漏多。莫恠刺舟渔父傲、洞庭深处少人过、敏手谁当辨咄嗟、容头身过各生涯、八行缄寄青云寂、一部书成白发加、沧海舟能穿贝叶。武陵溪莫锢桃花。沿眸亭馆千无碍、喜得墙东未有家、万斛阿胶河水清、千群精卫海当平、欲教玉气如泥软、不忍兰根学艾荣、血渍铜胡犹有命、毛黏石蛤遂无情、开颐错说前生事、巳作六花花外声、败皷当场巳不灵、何烦钟磬数丁宁、人看乌鸟无多识、天假书生守一经、尽处波涛摧土梗、偶然风雨溷原鸰、家家少妇排香案、千勿缨冠过北庭、曾到青蒲泣未曾、解衣攀鼎亦何能、雪中守奏雁门吏、缸底摇头匡阜僧、巳纵风烟侵曲突、不贪膏火护残灯、穷奇欲噉青阳尽、留得当年几道朋、泰否关头各釡鬵、拔身蹈海自萧森、合分狼毒生难出、欲呌狂泉睡巳深、猿鸟见人先引路、龙蛇过岁未安心、帝功霸业无消处、莫恠夷吾老自瘖、不从濮上留墨子、谁向桑间约鲁男、倒头墖影千千入、禁足猿心七七堪、便御豺狼知不害、可教魍魉战还酣、分襟四去四千里、南北东西结小庵、斜风斜雨卷疏帘、毡雪随人领味酣岂有列名呼火树、更无奎宿语星占、三生天外投丹叶、百行经中礼玉签、屠钓千春留画像、顽痴分与石头瞻落节道人别署衔、萧然衣袖乱松杉、焚香洗足能通座、揽镜刋眉少避谗、倦去调琴还隐几、老来迭葛护单衫蛮烟未必无真气、便写真文挂布帆、 

　　○途次偶拈 

　　驴背腥尘马枥灰、雪花搅作雨中苔、不知野店芒鞵者、曾过玉皇香案来、 
　　幞被冲寒行旅欺、载涂深叹古人诗、华砖旧事谁相忆、自记上陵风雨时、 
　　侧岸突梯薄笨车、单轮独坐凛于鸦、却忆半帆风曲折、和舟猷棹各家家、 
　　射声响的每惊呼、蚱蜢又愁百泽枯、千金一线穆陵路、幸放春风与鹧鸪、 
　　白沟河过草桥头、十日看云沧海愁、怪得青齐九百里。更无一水向南流。 
　　华嵩巳碎蓟云寒、敢道劳人行路难、尚有监门难画处、蓬蒿掇尽未交餐、 
　　破瓦颓垣丛棘前、噉余白骨尚沟卷、应知万姓烧荒日、正是孤臣急就年、 
　　寒风白日卷飞沙、但有亲朋亦丧家、若为故园思惆怅、世间何处少梅花 
　　百夫长果胜书生、从此南行罢北征、泣道关弓踊跃者、可移煞手与边城 
　　橘柚自怜兰芷香、任移湖海亦芸芳、平生不作幽通赋、却为搜奇过酉阳、 
　　险水危滩易折篙、平流况亦有风涛、沧洲故老谈前事、犹说遗黎抚字劳、 
　　在处飞鸣鸿雁哀、面花犹作白团灰、不是锺期贪胜调、轻移弦柱此中来、 
　　玄穹有意扶弓马、皓发何当犯斗牛、不谓青莲多妬句、去年黄鹤巳焚楼、 
　　毒霪溪水也沧浪、丈八浮家自艹堂、贤士岂须名朝隐、古人几个近夜郎、 
　　兜鍪家各改儒冠、尔尚含饴忆睟盘、腊凤巳同银鹿尽、最无事处把渔竿、 
　　狐裘诞葛此蒙戎、吴楚江头共转蓬、去买百弓田种林、王家兄自有无功、 
　　感尔绸缪相报心、装绵衣袂各沾襟、家山何处无盐米、险为孤桐买破琴、 
　　知尔拳拳不忍分、湘兰犹未锁衡云、丹砂丝布吾无累、拜岁花前见鹿群、 

　　○赵芥须再迁海上因附家信 

　　极目随征雁、伤心对暮鸦、南冠看造次、故里又参差、塞下腾秋马家园委腊花、因君能去蚤、缄泪寄天涯、 
　　鸟鼠白云穴、鱼虾沧海期、冯谁先作主、枉我新相知、世乱轻烟瘴、命通饱荔枝、万山十里路、莫忆少年诗 

　　○林箎卿便道省家再附家信 

　　昼绣君行蚤、到家花尽开、亲朋万里至、迎送八州来、酒部陈荀宅、衙官卓鲁才、相知如有问、但道且衔杯、 
　　乐土垂南服、清风有使车、搴帷人事好、揽辔物情疏、野阔星占近、天低日道舒、曲江旧址外、傥一访遗书、 
　　似尔相知少、看谁言念多、古人敦语默。世路慎风波、败酒消弓影、残棋烂斧柯、余生何所忆、七宝月明蓑、 
　　蘧使申懃后、江干躭阁时、报难酬只字、心巳结千丝、家托枯鱼信、人传大鸟疑、酒佣与卜肆、一一谢吾师、 
　　达者能违患、良朋未永叹、轺车犹可命、幽操与谁弹、野鸟明风角、金人惜露盘、何当吴市外、为尔话南冠、 

　　○偶尔有作 

　　苍茫断苇自中流、恰有危帆共饱秋、百鸟难排千目网、孤身合住几层楼、世能无事吾何事、人共言愁我始愁、辨得乾坤成骨血、此生安敢道如沤、石户国松事巳赊、轩裳那复领菁华、嗜葅不畏菖蒲毒、结佩未忘杜若嘉、四海沟中分痛楚、三藩辇上动咨嗟、??身尺寸犹??药、莫为批风笑莫邪、鼎镬当年亦所安、不因偷苟为悲欢、天浑虎凶看无妄、海护鲸鲵意共宽、中夜何方伺灶鬼、此生有命系庖官、道傍车笠悠悠者、归去刑鸡再筑坛、空泽今知老马迷、只应结足坐鸡栖、人将道眼安金屑。天假铅刀切玉泥。高士每逄新燹火。星寮错记旧燃藜。乡小吏黄华绶、未用深深桃李蹊、雪尽松寒喜未凋、故园万里尚飘摇、中原刁斗环清啸。南国梅花碎玉箫。胡马夜阑齐饮水。鲸鱼月出各窥潮。风烟岭表清无恙、不使明时缺老樵、槐阴鸦幕再疏疏、■〈鸟是〉鴃声调芳草余、化国久赊双梦蝶、仙方空禁一衣鱼、千春石鹢悬知我、四壁风霆可护书、闭眼支床生巳老、为谁搔首更踟蹰、 

　　○和杨机部三宿岩作 

　　江云仍??欺荡、小草暂芊眠、日落两孤外、鸟栖三宿边、回风存白雁、跕水念朱鸢、何意腰间剑、分为箭上弦、 
　　折篙啼不尽、櫑具笑相看、数斗鸱夷在、一泓云梦宽、鸟知生处乐、马识长途难、可忆渔阳路、氷城六月寒、 
　　栖迟成造次、负戴各幽求、风雨逄深夜。烟波抵漏舟。焚鱼消客梦。饮马寄边愁。未必青天外、更无白鹭洲、 
　　荷雨翻鱼阵、突烟散鹿群、僧摉铛底饭、松卧涧头云、初授野人块、未成君子军、许多詹父意、芦苇细深闻、 

　　○三宿巗别赋似杨机部 

　　春水侵秋水、越舟连楚舟、弇兹生客路、蓬葆白人头、信宿岁将半、栖迟行不留、此身惭寄屑、阿娜在山陬、 
　　问信各疑始、筮魂又黯然、河应防日损、蛇巳受夔怜、佛火枯灯下。雷书破柱前。谁将此物色、更作画图悬、 
　　不知江水阔、但坐有无中、笙磬躭萧寺、鱼龙澹帝官、浮沉杨子宅、抝折郑公风、且莫惜分手、锺灵护乃翁、 
　　用尔良深意、朋疑为盍簪、巳颁今岁马、仍记去年蚕、太子敦师傅、邻翁溷鲁男、勿云风雨夕、愁涨乌龙潭、 

　　○和陈太史韵 

　　莫谈往事此泫然、万里谁当寄橐饘、墅马幸无愁入室、放狙不用赋思玄、短长缨带看无碍、悉索锒铛更自妍、堂阜下车谁笑语、叔牙千古让高贤、蚤信衡门门下高、玄黄命里赋龙鏖、若为警露蝉当尽、纵不窥关虎亦号。恨少青霜开酷暑、可曾白璧损秋毫。余生濯足方塘水、俱作枚乘八月涛、秋深无隼不横空、不放微云一鸟通、??干有神灵开间道。惭无表饵谢羣公。屠羊未失当年业。丧马休谈塞上翁。最是儿曹愁解事。偶然灭火又还风、莫怪云雷动满盈、胶胶鸡唱自分明、关西未识贾君面、鲁国空多男子情、谈虎尾应教众咋、画龙颔亦少人樱、千秋只作穷愁案、三品料应仗下鸣、成蹊桃李未成阴、有泪良朋但创心、破竹嘶风难作篴。焦桐带火不宜琹。牛衣智落妇人后、麟袂道妨樵子侵、却忆苏门山长老、几回清啸与微吟、天步当艰数亦奇、二陵风雨也含悲、剑门水落蚕丛路。楚客魂招芳草词。泛泛栢舟逄刽子、堂堂家计与纤儿、看多葶苈经秋尽、尚有黄花罣竹篱、江上逄君春水开、亲人鱼鸟且裴徊。可从蜀道分支石。莫向昆池问刼灰。放鹿腰间悬岁月。栖猿架顶谢文才。南方戎马无他路、一任红云共落梅、烹君绛雪破青霜、一夕开尊十日香、此道不从茶话得、余生未假竹书光、斗间滞气看朝散、枕底灵龟笑晚藏、寄语飞纶诸妙手、冥冥吾蚤示高翔、 

　　○送质公范大司马环召入都 

　　为谁留滞此江滨、翻自途穷见德邻、四海无家余一剑。千秋报国仗孤身。时艰不敢辞危步、　主圣犹劳念放臣。何日乾坤豺虎靖、雍容礼殿动麒麟、帝圃耘锄久巳繁、每烦真宰自当门、千金买刻看今日。七使传呼想　至尊。锺岳精灵匡四塞　孝陵神烈护中原。不堪悲喜听　明诏。但祝朝旌与暮辕、 
　　元佑波澜复几时。果然司马慰羣儿。开縢雷雨开新阁。洗甲风霆洗旧碑。自是人情贤梦卜。渐传物色到胥靡。禁中颇牧闲相问。为诵民劳六月诗。云霓跂足举朝同。免冑缨冠共此翁。巳信涣丘来道■〈山斥〉。宁惊破胆在军中。残碁点子收高手。曲突移薪谢末功。袖里傥存裴度传、烦钞数本寄秋风、 

　　○寄蓬玄张大司空 

　　追锋果尔上輶车、喜见夷吾慰叔牙、镇物定湏归宿望、同舟何必问谁家、仓皇孽子生神力、缓急威騘废铁挝、总为宵衣倾骨血、莫将文采论长沙、十年云汉此昭回、复见老成借箸来、干羽莫为仇国论。塩梅即是济川才。人因盘错重求剑。天为骅骝再筑台。前席傥谈新表饵、合云长策在中台、 

　　○寄赵景之太史 

　　闭户偷光风雨繁、每题伐木但销魂、苍生有命随黄艹。君子何方出定猿。割骨难酬天造就、洗心深悟圣渊源、当年卖塞和戎者、悔未尽言负主思 

　　○哭张西铭 

　　新书未就巳藏山、睨雪纔消又闭关、不为幽忧成鵩赋、何当造次阅麟删、斯文欲丧愁无党、吾道更生耻独还、莫说作官官易尽、只今钟吕在人间、可怜北斗掩光仪、巳见明河藻雪时、人事总从丹史过、君心不与青蝇知、十年著作千春秘、一代文章百世师、缟带难将娄海泪、蛮烟瘴岭共相思、 

　　○何芝岳相国挽章 

　　天步方艰渐遣纶、星河宿海共扬尘、西倾未尽排山力、东倒能安砥柱身、再召平意三谢疏、　五朝开济一完人、殷忧今日应重念、皓发当年最老臣、古人风轨此依然、无尽画图金鉴悬、进退道关铉鼎外、澹宁人在渭莘前、　神宗礼乐存千载锺岳精灵结暮年、时至便行无不可、可怜天不慭遗贤、 

　　○六言感事 

　　云里掉头裂笛风前辍语听松禹稷髀毫不动廉来声气从容 
　　竹尘蕉花共传箨冠韦带词□莫上渔樵本子浪飜巢许江山 
　　钓弋难消清福鲈莼亦怪便宜耐煑青泥白石不分蛇巧龙痴 
　　洒酒梦园里去椎牛笔塜上来便买千金鹿骨自题七尺云台 
　　蚤向江潭领橘迟看陇上条桑甞得百般毒草木成三分医皇 
　　故事几匀案上残碁数着灯前木客肝肠未碎石驼顶背安眠 
　　灌竹一乡异术锄松万里同风知作无遮法会先教雀蛤投笼 
　　巳罣珊瑚铁网休穿明月骊珠颗粒来辞燕雀须眸溷得虾鱼 
　　杯酒因缘易散交龙帐子难消休叹贤豪鳬掌可怜管葛蜂腰 
　　映雪悬灯一处灌脂爇火双头俱是鹳鹅局阵巳??石鹢春秋 
　　赵公相狗初罢仓庚载雁方来诚看衣裳颠倒犹然鸟鼠裴徊 
　　每向鹳巢乞食频来虎穴安身可似文心菩萨偶成汉语道人 
　　姓字不知桀溺人才偶到龙且莫遣路头子路去问车前左车 
　　万马奔场驻足独弦闹市哀歌巳畏鸡豚教戒不烦剑楯磋磨 
　　长服马肝亦可频甞熊胆何愁近听人牺蹑足遥闻鬼朴摇头 
　　撒手苍龙岭上开帆白马波中戏作摧跎老子赚将笑语天翁 
　　不坏官家石槛未落龙衮衣裾试问袖中白璧何关赵国相如 
　　猎客蚤收冷箭美人莫下鸾刀领取铜牌颔下题将僊苑遗庖 
　　铁距巳消恠梦银绦莫忆旧栏记得圣人万福更传天子平安 

　　○又别机部 

　　精诚谁似尔、干竭一身存、里革虽吾志。还山亦主恩。半弦关石虎、千仞坠崖猿启处能无恙、谭经且在门、 
　　合体难分痛、剖肝非旧时、人当天否泰、家共友仳??离、栋压青松恨、岩倾朽石知、请看匣底剑、快趁担头丝、 
　　悟道惟危石、离群或采真、不应惭不义、无患到无身、风气疏龙血。灯花结鬼磷。相将天等事、莫断藕丝春、 
　　心可知无怨、途穷未倒行、晴阴随小鸟。毒痡共苍生。故事经开眼、后人别点睛、江河日月汁、岂有不澄清、 
　　敛着惭高手、移薪失热肠、氷蝇初割席、石燕乍摧床、我得舍生法、人贻入定方、弓刀动丝竹、合证古灵光、 
　　忘鱼良足贵、丧狗欲依谁、有道平簪带、无家诉扊扅、天摉铛底饭客作剑头炊、醴酒传经日、行藏共此时、 
　　癯遯无清啸、荣途托雅春、旧冠谁得度、扁带若为客、蹙国看玄搜、游师恣赤松、惊心非一事、旦晚又秋风、 
　　柳下昔何媿、苏门今始悬、微飔犹偃木、涓水动滔天、鹿命推车后、蟾魂破镜前、合推煅灶火、烧却祖生鞭、 
　　烈日青霜后、凤笯一破看、天留见面苦、道共剖心难、伤木梦山远、余鱼知海宽、感恩从此始、报主事垂竿、 
　　相对复十日、重逄能几时、出门兄弟在寄字鬼神疑。好事蓼虫识、离音芦雁知、青天看一尺、汗漫与谁期、 
　　自昔无杯酒、于今况湿灰、游丝看过尽、鸣鸟那能来、桑拓江南熟、钲笳蓟北哀、残碁相劝止、缩手谢燕台、 
　　避世且须此、全生岂有方、除无鱼腹信、尚有瓦床光、孤掌辞天地、离魂肹雨霜、朋从真不可、出处未能忘、 
　　似可将妻子、况多慰友生、巳销诸宝剑、别作一长城、小曲铙歌在、分骚香气平、不愁宵旰甚、为尔念从征、 

　　○题素园 

　　天地此奇旷、纤尘乃费心、文章余结构。风雨事登临。道共猿狙喜、溪当桃李深、可无二仲辈、埽轨与追寻、 
　　谓尔长茅屋、今知尚有亭、荔裳秋不翦、书带晩仍青、贝院妨僧探、柴扉为寉扃、先生斋巳散、弟子合传经、 
　　不信林泉好、但存槐柳多、清阴巳若此、拂拭况如何、萝壁黏诗遍、茶烟借药过、升平能百岁、抱膝未焚和、 
　　写影长松下、洗心密地初、半宫十亩借、万籁一弦余、坐解先天易、归焚旧日书、墙头送酒者、莫亦久悬车、 
　　勇退无他虑、闻风得所师、罣瓢巢许路、纳梦羲农时、卧簟分长物、凈瓶澹接■〈罒离〉、焚香敶窹语、不与及门知、 

　　○解绂 

　　闻君新解绂、破涕问祥麟、道命非今辈、须眉亦古人、请缨穉子壮、结绶小儿亲、无数累累者、徒惭蚤拂巾、 
　　且不殊动忍、何曾废啸歌、花香闲结佩、松体上垂萝、世作有为法、吾登无累科、请看竿缆处、皱水竟如何、 
　　野葛既无味、芳兰生袚除、三斯盟去汝、五矢谢繇余、坐脱退光剑、闲钞希有书、刀山能得宝、不似乃来初、 
　　知巳一人足、似君千古稀、江神怜解佩、青女诵无衣、交道澄明水、精心破铁围、可从夜梦里、计得我应归、 

　　○感怀 

　　臣子信多过、明时何敢言、入栏皆苦藚、遗佩失芳荪、兔施月边药、螺收田上魂、洗藏二十载、不计舌犹存、 
　　贝叶千翻后、蓼花五吐余、香柔看法器、颠倒问巨虚、道阨龙蛇会、天摧牛鹿车、此间无染处、白发任晨梳、 
　　斯道无多损、行年觉蚤衰、浮云闲抗坠、小草合披离、雀畏丁当网、鱼惭藕菂丝、殷懃呼鬼斧、莫负数行碑、 
　　不信清凉火、能消暧曃云、平明猜鸟语、中夜念鸡羣、判作千秋梦、除垂后死文、菰芦深绝处、将雁送夫君、 
　　爱竹岂为癖、移山良巳劳、三分描画本、百仞抵秋毫、木末占星小、垆旁蹑屐高、不应勤酒史、更为写离骚、 
　　少此亦自适、聊兹未苦难、谅收十斛麦、多出数成栏、风急依花假、沙平报鹭安、丁宁丛桂好、莫与众提攀、 
　　棚榭饶千里、兼葭渺一方、非无人屈折、不共众低昂、卷石尊天下、擅车托水旁、兰芽新茁处、杂草乱芬芳、 
　　高卧古谁足、遯荒今始迂、何关长孺宅、巳化叶公鳬、欲辩天倪寂、曾探月窟无、客来炊脱粟、此意喻樵苏、 
　　世事鸟啼处、道心花气中、机因八俗浅、趣亦与人同、抱瓮年犹徤、窥围日未穷、曲车依钓井、一一任西风、 
　　知我真难报、思君谁与俦、只言人破胆。几事鬼摇头。尚有石堪语、况多酒莫愁、归与偕墅叟、击壤伴浮鸥、 

　　○偶尔 

　　闻人谭石竺、不觉忆家山、香草朝餐饭、松明夜往还、砖碑看瘗寉、麦陇试开鹇、抱膝深深坐、柴扉旧日关、 
　　跫然辞绝迹、抚尔念同羣、暑退蝇将尽、露寒鹤未闻、一丘天宝惜、半榻鬼殷懃、总此萧条趣、无言得所君、 
　　不有舍生愿、安知卫足方、劈空石竺贵、漏地薜萝光、蛇听人呼酒、狐鸣客远床、世间多逸事、何独此难忘、 
　　老藉诗书力、间开昏散心、一丝存道累、百战未功深、火色除炊玉、繁思尽破琴、可怜梁甫操、巳作白头吟、 
　　欲卸数层墖、未成双板桥、野荒人过少、天阔雁来遥、苔雨侵明月、萝松恼赤霄、不知何处水、能接海门潮、 
　　爱尔佳公子、北堂有老亲、何关九鼎诺、轻柢十城身、耿有称奇士刘陶亦可人、应知大海水、曾淬此清苹、 
　　逸隼殊无党、孤桐亦有邻、命根扶紫阙、毛孔漏青神、世不乏男子、今谁恨古人、素书看巳遍、莫步圯桥尘、 
　　点缀盛明事、如开雪窖花、宝光初出匣、玉笋未摧芽、直道存先辈、英风表世家、看君谁可似、仆子命将耶、 

　　○送林紫涛御史还山 

　　不才躭造物、底事仗穹苍、巳恨人万里、况多水一方、亲朋看塞马风、雨念亡羊、蓟北荆南外、寒灯明月光 
　　咫尺□河迥、黯然何所怀、安天犹有命、动地不湏才、雁过浔阳尽、鸡鸣潮水来、空山椶屐齿、应断旧莓苔、 

　　○孙伯观十诗见赠依韵为答 

　　皋夔当世满、自合有共滔、短剑不宜佩、良弓蚤欲弢、白波千顷沸、苍听九霄高、非此承嘉命、何繇识楚骚、 
　　仁者知无怨、生还巳负恩、解衣身自贱、投杼母难原、龙衮青蒲在、螭头石槛存、莫冯书史语、容易向人论、 
　　姜桂虽云脆、风霆未厌频、弓刀惭骑士、兰芷谢波臣、世尚唐虞旧、人无巢许伦、不知断臂者、可似坠床身、 
　　不接狂泉饮、空多枉水心、气衰千草变、风紧百虫瘖、骄马横天堑、悲笳呌月阴、余肤何所惜、碧血洒玄襟、 
　　何处辞吾党、无生亦道林、野葵尊下体、碧藕剖香心、破瓦因风落、漏舟与象沉、谁当一手足、为埽诸陵阴、 
　　舟楫尽天下、何云一叶无、青霜消卜筑、白发老屠沽、鬼哭数行字、天雠三独夫、清时功德好、掉首语申徒、 
　　疏林摧倦翮、泥雨涩归云、道趁龙蛇屈、人随虎凶羣、开山挥谢客、访木滞终军、风鹤中原事、能无岭外闻、 
　　雌白随时论、吾乌可自评、何知青史烂、浪与首阳晶、放子天无极、明王日始升、胶胶风雨里、莫亦有鸡鸣、 

　　○又寄诸友兼谢惠书 

　　六月江门冷、峨眉雪未消、青黏疏鸟路、黄独上狙腰、帝子宁相忆、溪蛮恐见招、空怜李太白、曾送王龙标、 
　　岂必长怀土、能无累圣明、江神通笔札、烟叟烂楸枰、故事迂金匮、新书警石铛、未将弓马意、尽改旧书生、 
　　纬萧无宿业、擘苇未安巢、自作卑飞雁、真成苦叶匏、行藏青艹棹、姓氏白鹇稍、却忆江舩好、秋坚初上胶 
　　避风余百日、大块此容舠、即纵鱼归壑、何殊隼就绦、十行停肉价、八宝滞鸡毛、巳祭新碑过、随帆送桔槔、 

　　○莫愁湖别诸知契将之湘中 

　　晴霾晲雪此何常、劝尔栖迟过夜郎、自顾影中无曲笠、不知腰下有干将。褰裳巳澹江湖色、掷笔微闻柚橘香。试作九疑云数片、伊人可否在中央。帆缆收余江水平、渚蒲岸柳渐分明、萧条幞被关神理、沓合盘餐不世情、入座闲鸥停作赋、卧云腐石浪题名、行吟莫恠人知少、白芷青兰共弟兄、一春木叶巳翔风、可省家山入梦中、过此裴徊成怪鸟、何期寥廓共冥鸿、闲将马革收铜鼓、卖得鱼钱赎老翁、髀肉久消何所试、耘锄应勒短鎌功、白头揽镜笑行藏、镢铄看人据笔床、宛尔趋风新跗注、皑然疑雪旧衣裳、更无螳臂酬横艹。空有蛙啼恼尚方。从此不湏谭破浪、一行墖影倒回塘。果然云树喜风雷、不避朋从酒榼来、蚤岁移家今到岸。昔人怀古此登台。六朝文藻轻桃叶。八月江涛送客杯。若为嘉鱼穷楚穴、莼鲈何处少新醅。故园春水亦桃花、西上江源别买槎、穆穆清风随放子、亭止辇问长沙、铜鞮曲顾三湘尽。石笈书悬二酉斜。错记山中旧历本、犹谈学士是官家、柴车高挂苇帘垂、却有交游此一时、雷斧破山开众目。客星落艹动疏枝。著书气共关门暮。卖药名惭女子知。不是藏身藏不固、秋风犹晒未成絺、风定湖平交艹深、兰舟不荡道人心、朱鸢巳占穷鱼路、舞燕犹呼独鹤阴、身自煅灰销刼运、天为选胜报朋簪、三湘七泽龙骊夜、北望狼烟语未禁、 

　　○洗心诗 

　　明河千尺水、江树此悠悠、月影沉无际、青天停不流、鱼龙黄石外、鸥鹭白苹头、何处着边棹、芳莲叶上舟、 
　　日晕透江明、潮来万顷平、一峰衡雨出、孤屿信波横、帆过虹霓凈、雷收花木清、苎衣无所罣、中夜晓风生、 
　　轻烟扫石床、绝璧晒萝裳、不碍猿猱路、时闻兰芷香、牛知巢父傲、虎笑佛图狂、持此向谁说、山山明月光、 
　　尘垢辞虞夏、波澜长布衣、花溪垂竹叶、砧杵靖柴扉、巳信天无梦、但闻雪亦非、开眸青浩荡、不共软云归、 
　　江汉有何力、穹苍却了然、任从翻顶趾、初不滓中边、射月平珠串、定波覆玉舩、应无燥湿气、得到影堂前、 
　　石磬收声处、金人不语时、龙蛇闲听法、猿鸟静闻诗、摆脱书千卷、淋漓艹一枝、此中全密藏、颇与木鱼知、 
　　木末芙蓉少、临秋风雨多、钟声初过岸、墖影巳侵河、瓶胆销香象、蒲须卷碧螺、亭亭看不动、云汉澹如何 
　　可有磨砻意、频烦淬励工、镜光千瓣外、月廓半弦中、鵩焚新赋、鳄鱼退晚风、古今查朴尽、未敢与天通、 
　　与尔濯缨去、为谁鼓枻来、搜将砥柱力、淡却浑河才、物色还天地、根芽谢露雷、可从明水里、照见百花开、 
　　未忍随沟壑、何能辞痛酸、巳倾千马鬣、犹滞一毛瘢、海涌青龙烛、天扶赤玉盘、只余径寸路、不与众同看 
　　如厕整冠去、筑牛又手还、随人题卷转、不自诉斑襕、神鬼搴高跖、江河破密关、何当漂碧血、一为洒空山、 
　　巳识退藏法、况看无闷书、羲农容晚悟、毛发剩朝梳、庙筭古今秘、臣身日月疏、尚留干凈地、可以报闲居、 

　　○广洗心诗 

　　无端风涌此淘沙、发梦吹尘未到家、古圣巳穿沧海过、时贤犹睨银河斜、熏弦不召蕤宾铁、欧冶闲看赤菫花、为劝道傍人洒眼、休从艹里问根芽、当门孟水久安澜、三覆冰舩十倍寒、琴冷不愁蛇腹断、雪消谁作蛾眉看、自临绝壁题悬溜、一任呱儿认睟盘、记得儒生谈活泼、青晨香气满阑干、雨后梅前茶事肥、颇嫌苔气上渔矶、墨花自忏马肝误。笔塜遥怜雁阵微。人从绵水搜巢穴。家向青溪理蕨薇。欲证此中无染处、苍苍碧碧一非非、玄蝉皓露少安排、岂有甘人益智来、灵掌自分伊阙去、融风又送斗杓回、西戎浣布消青火、上苑游鱼饵刼灰、却喜晴秋干得好、更无珠涌上泉台、为尔迟开衡岳云、尚烦三衅与三熏、寒炊灭火人无赖、细雨听钟鹤不群。蛩意难将衾影问、鸡啼要有鬼神闻、寸田尺宅今如许、漫借腰镰谢鸟耘、洪崖难记古潮痕、为想层层剥落存、几勺葭灰围月晕、一丝铅粉腻云根、鱼虾巳识龙鳞贵、魍魉应知禹鼎尊。涉得菖蒲诸海尽、依然天外此昆仑、尘坱曾阊分阖风、何知阊阖亦尘中、黄虞世远人难慕、伊吕思穷鬼未通、枉水流边看挂剑、狂泉枯处罢弯弓、殷懃力尽为针杵、不及白头镜底翁、沃焦山下卷波涛、尽见蓬瀛共羽毛、一线缝天无五色。半瓢漉月罢双螫。不将秽炭污新火、定把银河配浊醪、泛泛影中能自在、潇湘帝子共容舠、自赍沆瀣淬青苹、晞发江头遂隐沦、日下雀饴消竹栝、夜来虎气荡金银、一泓还照空青乳。七尺当风太白身。不饮上池池上露、眼帘巳洞隔垣人、冰城露柱可胡摸、刬却真形五岳图、折骨难寻藏密地、全生不带辟兵符、匏瓜核里还魂艹、黍米坐中明月珠、试举大家齐勘过、莫将余沥问屠沽、快刀切藕此星星、终日鸥洲与鹭汀、沸齿不当真宝藏。马蹄即是南华经。广陵遗散存秋壑、铁篴余徽过洞庭、不信此中无七窍、但吹剑首与君听、龙泉知我我难明、水市当年语甚平、但使一罇分浩荡、何愁四海未深淸、璜书老谢龙骊梦、药褁新摉日月精、忠信到头谁得力、吕梁洪底度苍生、浩浩江头秋日悬。共谁曝濯老当年。忍将国耻留天地。莫以身名溷简编。辱梦岂因版筑后。成图巳在羲文前、钃镂光气明于掌、不作胥涛挠画舩、 

　　○吴司业若谷叶詹二御史数携觞过集 

　　端居此静照、谅不爽秋毫、委运真吾学、匡时听世曹、良朋存好事、哀凤失奇毛、寄寄江亭外、乾坤信小舠、 
　　文酒通人福、簟瓢达者心、双趺千径艹、七尺一弦琴、语绝道情定、愁来神力禁、何方縻白发、林下尔追寻、 
　　意中明日月、身外稳波澜、小榻久无下、孤舟今巳宽、人从见惯淡、交为少来欢、佞莺与躁鹊、总不悟纶竿、 
　　坐来不觉久、母乃自生疑、强劝新州饮。轻装元佑碑。谁能看梦定、初未写儿痴、犹记明牎下、澹宁独对时、 

　　○方孩未侍御灌园 

　　宝山欲焚天曀阴宝苗一寸千黄金蓬柱蒿宫巳萧飒楩柟安得安山林昌启年间诸君子十手何会存一指所余惠公与方公庖厨有命溷鹿豕惠公生还十五年至今开颜皋陶前方公犹自托林下姓名始得通御筵东海欲翻北海倒系风缚雨苦不蚤飘摇鼍屋无安居龙蛇相呼戏珠艹方公此时未登坛油鸡鬪鸭皆高冠捉鼻齅花恐不免白日拥竹围琅玗自云少翁亦抱瓮兰菊花头发春梦牙签往往挑青畦石几遥遥谢尘鞚当年瘦马行辽西胡驼不敢排深蹄须臾豺狼起辇下貂狐抚掌喧长鼙鲁连之书晋阳甲麟鸾一一逢射猎悬溜暴涨虽崇朝折柱坏梁不可涉天步未肯回艰虞苍敦梼杌翻居诸廿年重开北门寺方公踯躅还愁予此道分明戹名世岂有庸流拔深刺王曹张赵俱摇头云与旧事不相类人生髑髅天系丝鱼鳖蝼蚁安所私屠狗刀头任公钓但为通人发一咲偶尔生还栖大江方公携酒开银缸去年间关寄鱼腹开缄宛然尚可读感今忆故恒伤魂当年骏骨今谁存鸥鹤欲化沙虫猿伊吕久远难俱论婴儿一果哗当门安能与众争骞腾旦暮谁保芙蓉园且当倾杯噀酒浇乾坤 

　　○壬午七夕题于三宿岩 

　　悬崖不可涉。琴响何凄清。洪涛撼鼍宫。素虬为哀鸣。伊人蹔相违。兼葭白日生。生非女与牛。安能相偕行。帝子喜参商。心昂离二京。偶尔栖河傍。可知非淫朋。谪罚心所安。难为百世称。东公起泰岱。金母巢华庚。两家集帝庭。未必伤和平。阿阁栖群鹓。鸑鷟饵琼英。大呼如锺镛。小呼如箫笙。一朝闻风雷。枭鹠遂纵横。梧叶搉颓岗。蟋蟀为弟兄。鹏鸟嗟尔来。蜷局中怔怦。羽翼不得齐。伯劳东西迎。仰视云汉间。波浪何轰鍧。为桥谅巳难。方舟无乃轻。所恨诸襄章。不得自扬赓。错处箕斗间。贞良难为名。浆酒一簸扬。龙脯味豺羮。辛勤诸女儿。蛛丝终夜萦。岂有结网罗。而当帝子情。劝尔停茶瓜。一石与一松。一瓢与一觥。米汁归斋宫。翠筱环楸枰。上不为列宿。下不为长城。逢山一巾车。逢水一苇桁。问彼支机榆。宛如枯草茎。寄语诸星辰。何必伤零丁。 

　　○何羲兆姚二存曹木上随渡西陵因拉叶恒生姚圣之同陈卧子集倪鸿宝园中各拈二韵 

　　宵中云汉凈、日下酒鎗宽、杖履无苛问、悲啼得旧欢、时清台榭好、道长琹书安、不谓剡溪棹、轻弹达者冠、 
　　鱼雁情文老、群贤林竹亲、石栏关禹步、池藻动蕤宾、非尔谁容我、无家幸有邻、若即云水外、不敢望车尘、 

　　○同彦升卧子诸兄集倪园为鸿宝年兄劝驾 

　　开轩筵众妙、斯道见长城、出处关爻象、端居动圣明、通潮画舫集、入座万山清、何必辞枢副、商霖望洗兵、 
　　禁中知颇牧、四海想夷吾、丝竹当年可、纶麾此日殊、幽人容水鉴、下客引龙图、莫以师中钖、而烦儿大夫、 

　　○用木上韵集倪先生宅兼寿倪母 

　　排闼山未老、生明月始辉、探书丹穴迥、启石镇神咸、尊足下堂健、加飡入道微、日中千里约、可亦慰周饥 
　　万里银河望、乾坤一水盈、去曾愁黍役、归未失鸥盟、伯仲人间奏、盐梅天上羹、尘涂看李杜、不记两家名、 

　　○用羲兆韵集倪先生宅共诸子酬和 

　　全生真梦外、对榻果非夷、绕指伤龙性、追来保凤仪、众流看海外、别岛见琴移、不负穹苍力、群峰槛外知、 
　　油云能不约、万壑此来盈、有命归欤叹、浮生揽者情、扁舟成往迹、岐鸟或孤鸣、颠倒衣裳在、殷懃劝北征、 

　　○邵先之刘渔仲何羲兆姚二存曹木上毛仪伯■〈舟羲〉舟上富春江各拈四韵 

　　初衣怀荔薜、沉痼动烟霞、车耳重生事、杖头旧作家、客星黏白发、青女散蒹葭、何处巢轻稳、倚笻齅落花、 
　　长年阅物澹、远道叹薪劳、报主凭良友、看山付小舠、灯前傀儡影、梦底■〈骨属〉髅涛、莫令遵鸿渚重淹衰凤毛、 
　　往还良太骤、悲喜动千秋、斯道先民寤、纡途君子求、出幽猿把臂、应物鬼摇头、浩浩长江去、君恩此蹔留、 
　　读书今不给、策足况蹔然欲改幽栖录、为题明哲编、才疏夜虎创、志拙老龙怜、助假人天事、忧劳得几年、 

　　○富春江用木上韵 

　　奔河巳纵决、江水尚漪涟、敛德惊檀木、危心忆讲筵、人犹能好我、世不少劳贤、惆怅城门下、焦眉赋倒悬、 
　　华胥成影国、伊吕许谁看、祭獭余觞豆、归鸿谶石盘、农家明旧历、　天子注原官、以此添白发、多惭老钓磻、 

　　○再用羲兆韵 

　　复姓还梅宅、褰衣蹈吕梁、三冬驹隙迅、残梦马头长、道托龙蛇径、家依蟋蜶堂、可怜分手处、每每在初阳、 
　　余生应辟谷、乞老合茹芝、过此几能晤、问心谁信斯、买山种竹后、上殿说经时、可复重相忆、画图共绛帷、 

　　○用先之韵 

　　老去文章淡、交深礼数宽、几回投玉笈、未忍谢青峦。出刼闻经在、冲涛到岸看、何当谈昔昔、苦县与甘盘 
　　鱼鸟同天下。钩弦共此邦、清时岂乏管、水鉴亦依庞、诗礼儿曹业、风雷铁篴腔、所疑今者钓。不似古桐江、 

　　○再用姚二存韵二存将应临轩 

　　行藏不豫设、委佩此从容、阿阁凤巢探、虞廷云物宗、精心开美度、稽古近高踪、主圣无难仕、清晨僊露浓、 
　　玄心思正直、神听尚和平、借剑粗人事、扬熏达者情、不随时火热、恰与泰来亨、先辈静观意、知君渺众英、 
　　时逢不肯适、镇物自王风、斗柄趣新运、儒冠想国工、心从吾党定、道与古人同、独对看三月、黄云丽日中、 
　　与尔相从久、程才蹑屐安、土山迟造次、竹磵到盘桓、新作龙矕赋、自开牛耳坛、寻常看破敌、不但祝高官 

　　○壬午八月荷殳入楚病卧西林适逄环命且以清修力学见褒感念古今淮阳长沙无此奇遘猥从沟壑仰被荣光揽笔澘然聊悉窹言 

　　白日开幽户、霜禽鼓翼时、凤巢如可探、天意有谁知、腐草关风动。惊弦得羽仪。千春垂胜事、不数中山诗、 
　　肤发繇天地、冠裳感路人、何期旧井渫、并作上池春、宝楔传雷斧、余鱼拜彩纶、王明今受福、万象此清新、 
　　为子惭初学。求臣老未能。掺棰慈母意、喝棒佛前灯、曲折心逾苦、徊翔道不应、所凭天广大、荒远信无朋、 
　　廉能闻古获、奖尚息弘图、以此励天下。何曾矜一夫。风云还大麓。蚁马试长途。千古臣邻在、孤臣真不孤、 
　　依然老岁月、顿有少年光、宠辱一身在、忧虞万虑长、寇深无散处、奴狡失和方、何敢重尸素、为鳬唼稻梁、 
　　君王爱鸿鹄、野鸟畏樊罗、纵有尚方禁、其如庖宰何、千金埋马骨、一羽谢鸡牺、耕凿余生在、应知帝力多、 
　　结报巳忘死、衔恩岂在官、人疑天梦定、家作帝魂看、堂阜新经沭、胥靡别筑坛、所惭非一事、遭遇古今难 
　　屠肆居然在、执珪安敢闻、莫从蛆谢表、复使鬼移文、圣世无龙比、清时贱众云、于今知顶踵、真独系吾君 
　　为谁呼掌梦、复欲用巫阳、直道生未变、酬恩死不妨、烹何　明主智。借剑小臣狂。从此依云日。清晨罢履霜。 
　　尽有匹夫意、能通真宰心、回澜犹到岸、平昼未全阴、笔橐知餐饭、星辰照影衾、勿言九万里、高听细分金、 
　　学行谁堪许、廉隅心所贞、道从知耻立、天为好官倾、夷惠间无位、龙夔忝有生、寻常退食外、持此报升平、 
　　骸骨还愚贱、清华让世贤、灌园逃楚外、枉陼避尧天、宫画新开面、秦匜旧在悬、白头看美丑、尽付有生前、 
　　乍从汤镬里、涌出宝幢来、世事少经见、物情老尚猜、风霆频洗垢、刼火凈除灰、一篑容更始、恨无版筑才、 
　　往事如遗镞、于今始忆家、春徒翔燕雀、遯尾累鱼鰕、插竹惭抽笋、枯杨丑见华、　天思能浩荡、垂钓保生涯、 
　　此中寻学问、　帝德信精微、见尔实难副、谁云知者希、止啼锺鼎叶、玄感山龙衣、不意牛车下、能闻韶乐归、 
　　望外生通泰、情中愧表章、可从鲍子得、未信帝臣良、灭顶济川过、坠弦闻乐伤、古人谁妬我、衡浦与淮阳、 
　　荷殳亦报主、簪笔更怀人、不藉风雷力。安知尧舜亲。诗书愁老眼。物色傲孤臣。忆昔曲旃下、乖疏礼数频、 
　　臣今知所事、未忍变前修、百折水东去、层崖雪始流、威鳞看不怒、明月许幽投、泛泛偷时论、卷阿慰栢舟、 
　　容福难为受、孤危易与安、自非忧栋折、不屑取蕉弹、践草伤麟性、??身就虎冠、麤翘无乃尔、引咎巳滂澜、 
　　生才天意澹、搏物帝心劳、投魄成雌剑、断犀试佩刀、仁人穿水火、忠信出波涛、此道今亲见、云逵一羽毛、 
　　剉荐岂辞苦、诛松喜未殊、哄驩今定论、鹿马古成图、铁杖支天步、冰棱照斗隅。可怜衰老极。结伴赐鸥鳬。 
　　园葵生益智、狐鬼亦人师、此谊虽逃雨、圃功巳后时、曳泥挥宝椟。放草谢金羁。秉烛夜行久、尚愁钟漏知 
　　于心何未尽、此味巳重酣、量力完双膑、度形制小龛、川方沉玉马、家不饵金蚕、涕泪看天下、仍当避虎耽 
　　时艰思道术、国恤岂儒书、讲德忘都养、谈兵让左车、忧天真不慧、叱户恐当锄、卷转臣何敢、生平愧史鱼、 
　　云松天锡类、林草古安轮、与法既无碍、为生今始真、海隅租税淡、山院处蛇驯、百拜环南斗、暮年媚远春、 
　　临崖身易舍、却步气难恬、不以黄虞代、轻为涓瞀淹、荣枯均罔极、龟策为谁詹、二墅当年事、于今未敢兼、 
　　四字夷夔业、十分辞禹功、筮魂天月骨。剖血玉磨礲。日出虹霓靖。星回河汉通。应知覆照下。不在顽贪中、 
　　湛露泻寒泉、余生足百年。人依鼗铎下、道在错薪前。耳目还台省、明聪托讲筵。涓尘无以报、巍焕颂重玄。 

　　○予既膺环召时解叶诸公尚在戍所因席藁请命慨然有怀 

　　鹓鸾犹用命。文网况开围。斯道无唇齿。千秋有是非。人疑吴市卒。天护首阳薇。何敢独君子。偷生且息机。 
　　天外归云渺、井中委侣多、匹夫谁耻衲、同辈我投罗。解冻连舟下。伤弦一鸟过　圣明无漏泽、向若乞恩波、 
　　疢患惭同井、分衣愧远途、参商凭日出、枯稿盻云苏、豪杰西州尽。朋从邹鲁殊。只身能报塞、四顾尚踌躇、 
　　孽子缘身累、鸩媒复嫁谁、水清鱼可数、霜早木难支、无妄多停药、晨风共废诗、左儒非俊物、未免有情痴、 
　　柳播寻常事、　新恩殊可原、鼋桑刋祸本、蝌蚪凈名根、有锡疑鞶带、含愁坐市门、真惭翟黑子、千古让高孙、 
　　高柴信未学、仲子恶能廉、一道分礠石、三分坠曲针、精心看没羽。定力破飞箝。汲贾逄明主、应无岁月淹。 
　　蹔随渔父棹、免作冶家佣、水落明帆路、鸡鸣知晚钟、王鈇清衮钺、鬼箭断矛鏦、倾否看来日、耘锄报老农、 
　　杨侧何须虑、除凶古所难、党人能破贼、屠狗也弹冠、往事冲泥絮、新流过棹滩、三朋同出处、展转一时看、 

　　○武陵叹用方孩未韵 

　　纶阁军容动绛墀、出车　天子自题诗。殿中舞马看推毂、日下交龙覆画旗。信有皇威收挞楚。可无彤矢告平夷。绣墩玉馔寻常事、不数邃杨将相时、为龙韬雨豹韬云、秦起曾推马服君、风鹤巳开襄邓路。水犀仍驻夷陵军。健儿再报贸头檄、坐客频拖露布文、最恠蠎衣三万?、一齐尽畀犬羊羣、望岁苗云六月枯、闭门梵呗傲迂儒、百城赤羽愁无赖、三户山芎莽欲呼、自是飞蝗知礼忏、何须毕哺问啼乌、可怜五避无归处、银犬桃花白日孤、尚方赐剑古谁同、可曾斩马便和戎、剿饷三分资寇糈。兵符十道假神丛。几回朽屐成遗矢、目儗虚弦为挂弓、襄洛剪桐齐唾泪、董逃何语谢关东。翘翼雄心领八州、精神满腹动温侯、步郎学走中宵泪、连井移床私夜谋、闭得人宾藏好手、妙将荐剡附名流、当年金镜贪铨宰、误探璃瓶得锦缑、可无精馆与边楼、十万横磨刀笔头、狡狯元平椎办贼、下中李蔡未封侯、故乡父老惊牙纛、四国元戎系赘旒、况说今年奴不至、巳教帝子坐衔愁、六甲常图八遯门、西庄锦缆近花村、山当玛瑙题鸿烈、鬼过嵾峦泣暮魂、颠颉豆卢如可借、枋头瑕罅巳无痕、曹桓偾事谁如此、戆史当年气未吞、岂有英雄六出时、侍儿愁进弥留卮、阁门自坠碧鸳瓦、帅府坐燔白虎旗、结袂王孙频见恠、开园公子蚤攒眉、九疑七泽千千路、不遣龙蛇媵所之、中原燹火与天通、尽为楼船杨仆红、五案朱批存济北、双鞵青梦断江东、谁从林下频求马。自是金夫不有躬。秦蜀替身深涕泪、穷奇到亦到奇穷、三载纾筹破四籓、卫巫但不许人言、阁中捷报黄衣泪、卧内飞符侲子喧、到处桃虫??破镜、几家鬼扑颂香荪、不知杜预当阳日、曾拜花骢宝勒恩、鹰眼看人举佩刀、知谁卖塞不归曹、夔门撤戍旌旗乱、粤峤还输辇负劳、奏凯军容分豹尾、拔营贼帅附鸿毛、殷懃欲献诗常武、却道荆舒巳驿骚、何处旱蝗不自频、更催协饷最酸辛、三千赤牍蛇含雾、百万朱提蟒怒鳞、常使王鈇威不效、坐教惇史病难伸、于今天下人悲楚、莫怪洛阳着过秦、 

　　○观徐霞客纪游急就草 

　　崇祯庚午二月霞客携小舟追余至丹阳、感念昔日、万里造膝、今复依然、得陈夙诺、为之道故、不觉盈篇、 
　　天下骏马骑不得。风髾雪尾走白日。天下畸人癖爱山。负铛泻汗煑白石。江阴徐君杖履雄、自表丑岳之霞客、鸢肩鹤体双瞳青、汗漫相期屡不失、事亲至孝犹远游、欲乞琅玕解夜织、万里看余墓下栖、担囊脱屩惊乌啼、入门吹灯但叹息。五年服阕犹麻鞵。贵人驿骑不肯受、掉头毕愿还扶藜。自言蚤岁适鴈宕。缒藤级绠适下上。天台石梁平如兜。青霞括苍白于掌。中年复走西钟山、焦饭十日支霜盘。道逢采药授云餐、帝子欲为歌路难。匡庐老僧亦下拜、鸡足道人分沆瀣。磨头豆核石泉茶、夜中日出啸沧海。听君言下何萧然、引人拔岭扪青天、所探幽奇既如此、岂有人岳当君怜、东鲁仲尼去千岁、西羗大禹死何在。书生抱?夹水阝?空吚唔、即化乔松安足赖。去年先辈缪西溪、起草授杨天下疑、精神巳上托乌兔。未有人识其端倪。何况操蛇窟穴底。千山为貌隐千水。乃欲搜剔穷真灵。不畏巉巗不避死。世间两物惟鼎剑。烧海刬山与凉焰。少年学道须及时。簪绂累人孤书诗。当时诸公叹鹤唳。悔不从君煨蹲鸱。即今关门散百一。医巫吹角愁铜狄。苍崖黄洼不可寻。边臣洒血迷故迹。君犹跋踄从东来。两头不突生飞灰。城郭比人更柔脆。田春史义安在哉。男儿不仙必良将。驱龙凌波破荡漾。挽河洗甲天下清。安能对镜坐相向。中身潦倒为时人。牵船引缆伤路尘。弯弓闻虎行逡廵。寂寂寞寞过冬春。何不还家酬所亲。听君霏语当采真。跂足北窓箕颖滨。而必栖栖撄此身。 

　　○仲驭在茅山风雨夜作因吊前贤得十四哀诗命余记序聊述所怀以代引跋 

　　桀匠固不同。亦贵审所济。刀镜有圆方。冰水自通滞。受命或尔殊。风松唶霜蕙。当时十余贤、肮脏安可继、昔从缪宫詹、亲覩应山事、徒手搏貙豺、两臂自中掣、庭槛不可攀、逸圈遂满噬、魏顾尸其谋、余宰但微睇、帝计成奔河、崩流倒梁欐、相愤方就蠲、天心巳殊瘵、初今惟涓涓、未流破天地、缅彼汪刘时、犹有日晴曀。如何光华中。旁辉改孛彗。百战洗胡尘、竖儒送独势、纵有丹药千、岂解鸩缕细、安得平心人、一与伤往逝、 
　　逝者多可师、感叹亦奚为。荀爽诫李膺。远害无瑕疵。延生思蘧宁。微妙通玄雌。曩昔逢廓园、羁绁渡淮时、立马话汉唐、痛腹伤繇夷、述彼孟愽言、冰涕黏须眉、缇骑十数人、盘鞭及吾緌、临别诵宛鸠、巳矣焉足追。绵贞至阜城、乃为书见遗、云人如干将、终有缺折期、自于同辈中荏韧犹如斯、况负一世名、能无千古悲。读之不忍闻、仰见云飘驰、仲驭且莫哀、听吾近日诗、木有数头奴、桑无十亩丝、黄河虽欲清。龟鱼安得知。 

　　黄石斋先生大涤函书集录卷四 

　　●黄石斋先生大涤函书卷五 

　　诗 

　　◆诗 

　　赠宛在堂集 
　　经阁序诗 
　　汀司李至得何羲兆书有谢 
　　九日同沈鹤生年兄及诸兄登逃雨岩率尔有作 
　　十日再同诸友登黄龙逃雨岩诸洞凿山不绝 
　　讲舍落成集邺山同游赋别 
　　甲申九月廿一日偕蒋黄二阁老林素庵周芮公二吏部及诸兄同游清源南台灵鹫诸山即用清源南台为韵因以识别 
　　蜕岩西为偕乐亭素庵吏部所筑为此山雄揽因用偕亭韵 
　　寄池直夫晃岩 
　　诸友至三山分手巳尽陈献可洪尊光共发芋源 
　　舟中念蒋若椰阁老灵鹫碧霄缔构未就畧为定中相度陟降去数百里褰帆发枕犹或见之想念故山安可弭忘因复赋示麑子 
　　富沙晤陆岫青侍御 
　　十月林守一李元仲洪尊光郑牧仲林君若媵子再入武夷 
　　黄屏周太守招同守一元仲尊光牧仲君若殷子过鼓子峯留酌活水岩共赋 
　　从茶洞坐看李元仲郑牧仲陈殷子登接笋峯因以识别 
　　为蒋九逵题烈母传并阅邸报有作 
　　过飞来峯频怀家洞 
　　武林乞身有作 
　　昔过西泠逢倪鸿宝方仁植命酌山堂未及三秋举目觉异鸿宝碧血巳枯仁植栖乌未定又闻留邺二仙翩然殊向率尔书此不禁泫然 
　　集玉山房同曹木上陈殷子有作 
　　赠程生 
　　同羲兆旭如恒生埽除大涤洞用诸兄韵 
　　再涤玄葢 
　　大涤山房看雪中椶榈用诸友韵 
　　十一月诸友集大涤山房观山中出云 
　　有友初至山中为赋雪竹用韵 
　　甲申冬至大涤山礼阙用诸友韵 
　　次答劝驾诗 
　　甲申腊月诸友舟送入　都赋此言别时刘念台总宪陈卧子给谏蔡端敏文学同有书留发 
　　舟次吴江逢高硁斋阁老移棹下询有作 
　　哭冯留僊开府邺僊大司马 
　　寿沈母 
　　寿邵母为旭如尊人 
　　灋庐口占 
　　弘光改元奉命祭告禹陵 
　　闻矿使开云雾山有感 
　　倪鸿宝年兄竭忠殉难天下闻者无识不识有栋折山颓之恸稽诸古人无与为辈即欲沥血泻地称扬宣叹无以为辞也念鸿宝兄生平喜子作七言诗因勒四章登之素帛生刍之义与驴鸣同奏足志呜咽云尔 
　　又哭倪文正公 
　　口占候倪母前庆 
　　鉴湖舟中观献汝所藏鸿兄书卷及扇头画松 
　　偶见鸿宝遗笔 
　　题倪献汝诗 
　　子新兄弟素卷在案率尔题之中多复沓良足发笑也 
　　赠于瀛长观察 
　　同诸君登鹅鼻石寻阳明洞示麑子 
　　宿吼山同倪献汝吕汉■〈常上心下〉倪子新林公植陈殷子同赋 
　　过干洞陶园 
　　洋行同倪献汝梁巨伯吕汉■〈常上心下〉倪子新子封得大道与化翔五韵 
　　吕汉■〈常上心下〉和诗有独夜行师子之句因与同赋并用为韵 
　　东扬闻警 
　　赋得经纶在泉石时在土城山山即夷光学馆 
　　夷光山再用明月松间照为韵 
　　质园赋得桂树成连理有赠 
　　小隐山为钱文僖别墅放舟过此怆然感怀用其栏中唐句为韵同倪献汝吕汉■〈常上心下〉赋 
　　雨滞庙湾同献汝汉■〈常上心下〉公植殷子用意中明日月身外稳波涛为韵 
　　初晴入二峯得岩居川观四韵 
　　用家园亲朋四韵寄怀江东诸友并呈方仁植 
　　题张氏博山书屋 
　　书陈天若大易携事序 
　　弘光元年夏五朔将往六陵阻雨是夜梦倪子新作诗有北窓收鹤足二簋散禽斋之句觉语诸兄云是且归矣诸兄亦无复入六陵者巳而人各趣装还郡予独与献汝舣舟过柯山因用为韵各成十绝 
　　看友人作画 
　　午日同祁世培文载叶恒生倪尔征自梅尖过项里 
　　过桐山 
　　偶得松涛二韵 
　　偶尔散歌书赠吕汉■〈常上心下〉 
　　又示吕汉■〈常上心下〉 
　　质园燕集得水边林下四韵 
　　犬亭山看竹得疏林惊青溪五韵 
　　同诸友登越王峥 
　　登越王峥甚雨 
　　午后觅健足取棋秤不得聊约幞被 
　　雨中登绝峤一无所见 
　　越峥绝顶 
　　寿某友 
　　归舟自兰亭与倪献汝叶恒生王玄趾吕汉■〈常上心下〉陈天若刘北生倪尔征言别 
　　金华舟中同徐节庵赋得偷阴媿主人 

　　○赠宛在堂集 

　　斯道失昆源文章少渊海骚雅虽薄技亦巳湮其会词林屡丧鹜鹄杂綷■〈糹蔡〉隆万不可追华砖渐蔚荟叔子本英儁矫然发清嘅投橐为典客篱车未改佩龙夔礼乐亲冈梧云物蔼凤羽贵孤骞岂必逐鹓队球图在东序断不吐光恠辞馆就职方高识从先辈庐儿睨抱关恍惚见异代要以扶化柄不为众艹秽日月自中天星辰无面背巨秤出袖间雄风播海内约此玄冥钥以作昭明鞴藜火但一室若华乃四屇金箭归下陈齐难谐钩带异文荡古胸新响突地籁郁彼宝树灯灿为五云葢弟子三万人一一蹑珠琲睠昔诸同侪奄然托粝粺持踵坐曲室如搔经史疥出门无车帷侧足见挡攂清夜须眉心白旦花粉靧高抱浑沌镜窃照疑杰态因之解螣角不复忆旧蜕缠绵干羽意陵踔千秋旆嘘气宕胡氛余闪破暧叇陋矣马蹄间锦膝拥口袋以此视东观何异鷃蓬艾谅有姬孔心各得锺鼎在 

　　○经阁序诗 

　　昭汉信在天经书尚比屋四海为鲁殿侧壁动丝竹挽世贵权谲稗子散淳朴遂以申韩言强为尧舜读津梁溷三豕搏触竞五鹿阡陌开儒坑椎埋覆公餗刀笔既可师颜孔安足录哲人察其端喟然叹明俶遗编事苴苇周皷发逸璞譬彼开河山不敢隈岳渎根原出藻茆华实被百谷五曜循南陔茀彗乃攸仗王者敦天彛康回守地轴不以罔象珠而泣鬼神粟不以妖鸟符而起龙蛇陆世道虽鼎沸吾学未甞覆岂有麟鸾皮远慕皤虎腹仲尼值战祭自矢得胜福虽不躬膺征谅不至凶衄弓马多健儿如噉屠狗肉俎豆一以膻箕壁为蹋蹴所以七圣人未昔越尺幅敬简师德心清明为道目干城寄罝兔长筭坐帷幄吾乡诸老儒颇亦自追琢邹鲁五百年风采尚如沐一为过者存后至尚先觉圣明表六子引彀导正鹄此意非区区要使羣丑服先生秉文珌遂与六子续以尔伯夷风焕为勇士勖非独八州灯允矣九阍烛 

　　○汀司李至得何羲兆书有谢 

　　三过青溪梦居然旧日期山川随处好动止委如斯饮露尊蜩蜕御风宝葛絺穷崖与远道各不负相知 
　　凿出殊多恠频过了不惊巳平刀剑路不替烟霞盟山鸟深抱足溪船高着睛能留逐电驾合与种薇蘅 
　　不信长安路今无鳞羽通家贫宜卖剑薪尽合炊桐短屐裁依足孤舟阻象洪为将大涤意遐寄与秋穹 
　　深奥惭玄涤翩娟亦此山偶因潮上下数与客回还雨至游人少才高官事间汀州六百里车马念间关 
　　驱石难填海无聊亦看云三秋萧未采十步艹能芬逋峭留时彦悬图动少文自怜卖药者初不卖声闻 
　　折臂能无痛逢山时一酡青天收鸟路白水断鱼蓑似我生涯少知人才慧多江关看不见风景迫于梭 
　　驿使殷新任离人怆旧游到山能解带焚艾未须摉别鹄轻千里蹲鸱足一丘应知石户叟初不苦幽忧 
　　弭节山山稳飞来处处通世无太少室此亦明光宫结网时缘木有巢数避洚看余冠葢外恣与鹿皮翁 
　　以我蓬蒿意开人兰蕙风研头销碣石掌底淡浮嵩集鸟甞新饭乖龙怅故宫现前余四壁忧乐与谁同 
　　何当尊一足不忍呪残山天地留飘瓦神灵倦解环条桑家未远编闻日多闲莱尔清诗句为题明月湾 

　　○九日同沈鹤生年兄及诸兄登逃雨岩率尔有作 

　　远渚蒹葭渺离思朋友亲小山高可极孤往尚多邻野菊入秋晚村酤过市频幸无猿鹤怨半壑自清真 
　　萧然余幞被数竹也成林岂不念诸子其谁知我心芋姜鸡笋好苔藓鸟斜深住此能多少巾车老共寻 
　　餐英分小畹卖药上逃岩潮退溪沙白崖欹石髓函去梯全谢客款夜半开帆新意留诸洞逢人载短镵 
　　赍粮犹果腹祀灶自高舂此亦读书窟何如巢鹤松半床锺乳滑小褁香泥松合选平陂处开罇祭竹龙 
　　百日成三洞宁从风雨来前身巢水石本命乐瓶罍鸟意云千树鸡声酒数杯倩人扶落帽更倩与移梅 
　　乍从玄度过平地喜公还肉翅吾徒共萝裳若士间频穿小智径莫徙大愚山多种黄花就呼松再掩关 

　　○十日再同诸友登黄龙逃雨岩诸洞凿山不绝 

　　凿山犹未了未有出山期土室关千榻惊乌别一枝江淮侵客梦松菊恼花时长忆二三子扶竿挂接■〈罒离〉 
　　绝壁成通道雕阑听有无蚁王看驿使舟子画嵓图作赋乖时尚能高亦大夫栖迟何不可老态自江湖 
　　疏放难忧国登临不顾家人才需济险屐齿欲抽芽小试巨灵掌闲开铁树花此间能信过壁驷未为奢 
　　欣赏吾无似同游众不疑恐辜浴日梦聊塞素餐诗破壁铭新课长镵谢故知难将诸帝德轻报与蛾眉 
　　巳识马肝味况多鹤怨心耰锄真别界毛胈老当今世过有人让园葵少共任余生不满百藂桂几成阴 
　　枕漱非乖僻餐眠适所安量形师野鹤侧杖间河澜欲济今堪未持危古尚难成名竖子事判作鸟窠看 

　　○讲舍落成集邺山同游赋别 

　　天梦失高枕奔车藉小绥世容安石在官岂强人为笳鼓无哀乐鹤猿自絷维果然轻拔足千古负之推 
　　煑髓通王屋栖魂到少微一车不肯载百药送将归庞叟轻诸葛云卿恋布衣莫从牛渚里闲说鲈鱼肥 
　　杖屦欣多助旗常绣短锄天河身未竭盐海眼垂枯久坐关人福淡餐享道腴中流看管乐总亦尔鸥鳬 
　　为谁宁作我乐此复如何白水愁金简东山烂斧柯四支天欲压独坐虎环多蝉蜕经秋外园桃不敢歌 
　　牵丝惭世业琢璞谢山灵此出不相负枯松当复青竹弓看射鸭饴黍与黏蜓合过东桥畔邻翁借酒旌 
　　石色果安不江寒水尚流赵河春巳断楚社暗经秋绣??屈妇人服狸狐自出游可能如半壁藤罣泻猿愁 
　　颓年烦秉烛掩涕护残碁突出意难胜多经心所思穉松鳞不细险径鬼仍疑敝屣千金直留悬月上时 
　　弥海谁知我孤山为刳心遶梁分别曲半岭度奇音世界资神物功名付破琴所怜诸松桂十载未成阴 

　　○甲申九月廿一日偕蒋黄二阁老林素庵周芮公二吏部及诸兄同游清源南台灵鹫诸山即用清源南台为韵因以识别 

　　风尘不可避淘泻得轻清小证年来约看山分外明人烟半掌叶鱼鬣万家城巳识蜕蝉意高于钟鼎情 
　　选胜千峯上谈心一勺源神明穿半榻天地澹孤尊吾道未为贱此行毋乃烦悠然忆屐齿多折在衡门 
　　斗柄昔谁指大江今复南未离羣物类聊盍小山簪象力奔云壑虾须结艹庵中原新旧事端莫恠空函 
　　缘壁半藤路焚书百尺台偶逢逋客至可有愁猿来客梦凭孤往岩花闲自开江东诸子在珍重且衔杯 

　　○蜕岩西为偕乐亭素庵吏部所筑为此山雄揽因用偕亭韵 

　　此处信云好千峦相与佳山根环鸟爪日脚宕云鞵最得巢松意宜将鹤子偕能余数■〈豆斗〉米与尔共高斋 
　　万户诚安枕羣贤桨此亭梅烟分水白竹屿让天青讲德人无碍寻幽众不扃莫将明月度偏语少微星 

　　○寄池直夫晃岩 

　　置尔宜丘壑谁当廊庙人眉须金马气咳唾白檀身有道仍难仕为官想速贫偶然分出处不敢叙初邻 
　　即此柴桑里殊当台宕姿焚车公不顾回驾勒休移调鹤共禽戏褰裳塞鬼疑萧疏真太古况有古人诗 
　　于昔谁相比将毋司马徽刳泉分水镜割酿澹天机有韵黄鹂好无监青蟹肥因思分缟带未报与萝衣 
　　优劣今应定多君此出山高碁闲不着小鸟数轻还稳卧人难老沈吟鬓亦斑所惭新凿洞苟且下云关 

　　○诸友至三山分手巳尽陈献可洪尊光共发芋源 

　　欲隐便须隐曰归安当归出山能几日采葛想多违短檝惊猿鸟轻霜脆蕨薇何人更白发双膝坐渔矶 
　　似未了前梦亦云理旧身温陶残客作乐葛老家人入世无深趣将车多远尘闲将刍狗意细祝与蒲轮 
　　注厝何须问荧荧经史间江河蜗子国创述研头山日短行当倍道穷势自还鲁连诸少作合寄与谁删 
　　时命如开捭防人说纵横孤帆风一线客梦夜千更蚁海随投芥石田空复畊啼鸡应有数艹艹莫争鸣 
　　酌此温凉酒幸无豪杰心乾坤双眼阔江汉一杯深不藉禹王步能教虎力禁千春平等梦覆被偶追寻 
　　破虱思奇中投弓信偶然难将蝼蝈雨遂冷龙蛇烟跕脚崩崖下开眸雷斧前自怜三尺棹欲挂伊闾巅 
　　作易愁中古新书起地皇龟图安即序凤鸟避开荒天觉人犹梦日寒夜自长锺陵风雨处巳作虹霓光 
　　祖逖真年少山涛安足贤黏花青鸟粉坠叶碧梧烟天道藏弓稳人才破璧悭忽然思警句兽槛共鱼悬 
　　闻响犹惭木腾虚不及风华胥天去远造次物同工涉险舟车力倚山虎豹雄焚香闲体贴可在性灵中 
　　亦作兴时看其如旧事何鸿沟玉斧柄甘誓烂碁柯梅喷鸟王木天收弱水鼍谁将径寸艹叱为鲁阳戈 
　　自此难安卧更无赌墅时事烦知食少才钝答书迟小卷焦桐画长篇铁篴词但应存枕里偶一展开颐 
　　谅不长分手何为与此怀烹鱼浮磬里嫁鹤石帆涯绝壁更开径洞门再结斋飞鳬来往迅傥不托齐谐 

　　○舟中念蒋若椰阁老灵鹫碧霄缔构未就畧为定中相度陟降去数百里褰帆发枕犹或见之想念故山安可弭忘因复赋示麑子 

　　尚有山堪赏居然石可呼长天垂片瓦大麓剩全图入破烟霞队避清瀛海隅上流人洗耳曾告赤松无 
　　不应中兴诏真嫌长乐非岫云宜善卷荔薜自披衣破壁甘龙卧休粮见鹤肥何年齐结足扫石憺忘归 
　　奚忍谈元白于今失管萧铸金留客少刻木借才遥石起天题柱梁成海退潮经纶真不浅仆子字文饶 
　　忧乐聊因世飞潜共此身华砖石影乱竹院鸟啼新霜落蓬池浅钟鸣春梦匀可怜搏火者即是住山人 

　　○富沙晤陆岫青侍御 

　　垂钓白头巳不难惭无经术起时囏才疏自合推微管天定犹须论讨桓搏兔如师擒象力苇航莫作漏舟看单车蹇仆空山道笑杀将军老据鞍 
　　中原方召几时无得见温陶亦自娱但使江淮清兔窟不烦羗虏问龙图八公艹木寒毛胆七建锋棱凈斗觚况是　高皇亲帐里捉刀竖子莫惊呼 

　　○十月林守一李元仲洪尊光郑牧仲林君若媵子再入武夷 

　　一再经过每下车鸡鸣深创到枯鱼惭将客梦酬新局悔不扃云注旧书世外星辰轻作客山前猿鹤老猜子不知晋魏飘零后多少高人此卜居 
　　紫溪掩映碧崖阴见尔长悬绮皓心未必琪花生铁嶂果然芝艹似危岑关将真气防来凿扑得樵风老不禁从此欲回俗士驾故山石笋细萧森 
　　旅客空多猿鸟愁道人不忆此重游书从数阅方知妙山自三过始觉幽遗蜕丹翁长启齿离经石子坐摇头沧桑世界沙尘外莫说麟鸾十二洲 
　　朱门多徙邵平瓜剩有青山白着花豪客不争云物帐官人莫税旧寮茶漫谈洞脉三千里巳探灵符七十家黑发几时今破雪共谁领队老烟霞 
　　丛桂藤梯久绝缘松楠不记与齐年世从入汉知名后人自逃秦未过前判得数峯归老子扪将细罅语诸天终南王屋无栖处自漱云芽与石眠 
　　溪云太瘦石林癯间却溪头老钓徒琼榻不为高士下紫囷可有素书无泉间鹿记三株树灶下人焚五岳图最忆严滩滩上路羊裘藉艹共樵苏 

　　○黄屏周太守招同守一元仲尊光牧仲君若殷子过鼓子峯留酌活水岩共赋 

　　九曲三过未觉深因君更到碧溪阴黄花巳閟渔人棹仙掌仍招舟子心未凿丹楼函万户能锄荒灌足千寻可将架壑移于此别作枯船俯石林 
　　掌崖吞吐百花原领畧孤峯此独尊夹道宛然通帝阙扶桥时一过孤村数声啼鸟迷归路无数游人不到门况有乳泉堪洗耳菖蒲小海自昆仑 
　　帘洞云深远未从轻舟波驶失从容三生岭外无多径石皷崖前又数峯鹤爪擘窠分水脉鱼鳞着树上油松日斜欲出裴村道愧听幔亭子夜钟 

　　○从茶洞坐看李元仲郑牧仲陈殷子登接笋峯因以识别 

　　接笋峯头云缕微少年曾此傲轻肥悬梯不改旧时路支石难忘天上机肉翅看人猿鹤细羽流导我鸟熊非何如平地悬双榻不筑空亭绕四围 
　　鱼郎兄弟古参差毚典云窝又几家每道山唯茶洞好不妨人说丹楼斜买舟直去冲云壑漱石从谁煑落霞选胜欲深深便得曾孙别有閟桃花 
　　笳吹枫落巳纷纷征人何苦惜离羣建溪千里流终合越岭中条去未分紫塞蛇龙寒起陆　孝陵钟鼓夜深闻世间不试巨灵掌留向空山扫暮云 

　　○为蒋九逵题烈母传并阅邸报有作 

　　火光明玉焰炼色表金心不有同年烈安知风教深留香千岭外照胆百城阴见尔存令子花徽涕未禁 
　　贤者识时务人当三万师孤城罇俎气一疏龙骊姿刘叔顺昌日虞生采石时会须留此意共我救攒眉 
　　直北风烟紧翔乌音气乖与谁齐系檝逢尔少开怀四镇荷榛戟三韩折古钗兴言无一可云径老青鞵 
　　一为还山约归来觅小舟重寻丹石洞长漱碧溪流药就桐君制丝分严子愁何能扶重担反着小羊裘 

　　○过飞来峯频怀家洞 

　　移壑疑天妬摸形试石师难将一顷洞顿作小舟移欲割仇池去莫令疏属知泰山今破碎努力护残碑 
　　拳勺真家宝飞潜亦偶然看多奇险事尽作等闲篇悔不开猿定尚留放鹤缘小山深处处合眼共芊眠 

　　○武林乞身有作 

　　酬对关吾学行藏听暮年更无逃雨处况在闻鸡前有道难相易离羣失自然亦随人例请潦倒问青天 
　　如何成起立蚤不识东西集岛分孤雁危途试薄蹄一丘生巳足七圣老当迷归筑岩前路垂云锁绝梯 

　　○昔过西泠逢倪鸿宝方仁植命酌山堂未及三秋举目觉异鸿宝碧血巳枯仁植栖乌未定又闻留邺二仙翩然殊向率尔书此不禁泫然 

　　愍老渡江后支公入道时笠瓢犹浩荡猿鹤未凄其长啸辞胡马清言罣竹枝何当衰柳下更说东山诗 
　　此去伯夷远徒闻玄度来故宫烟□□□□箬帆开世事啼花石秋风醉羽杯可能留客子等与鹤儿回 
　　江上愁心久湖中歌舞稀鱼嗛闲白鹭鸿影动斜晖畏见屋梁月休探牛渚矶虚名竟何益空使莼鲈肥 
　　续梦马头倦残碁灯不枯吹箎惭老妪负局失真图旧学遯荒在新亭爽气无莫嫌匡合陋试与问夷吾 
　　不作禅房语疑然落叶声杖头轻剥啄屐响甚分明过鸟穿云细归人恠路平谁能粘白骨长滞古先生 
　　丘壑清时满风林晴日多非关玄想漏曾奈世程何鹿豕尊师友江湖废啸歌昔年螺首者须鬓巳双皤 
　　篮轝迟飜岭征车隔故山天无一日定人得几时闲缚帚归云路镌书翠浪间犹惭稀羽翮不得数回还 

　　○集玉山房同曹木上陈殷子有作 

　　三过飞来石依然石未飞应知不动理即与动相依斋虎眠茅竹酡风沁翠微王孙行向晚何苦尚忘归 
　　结夏毚三载乾坤异昔年石龛人自在藤峡鸟安禅墖下扪霄日岩前觑碧天同游能几辈呼榻与更悬 

　　○赠程生 

　　程生有奇制往往凌郊岛当其得幽隽如出华山道翠斧镵枯崖纤刀剪碧艹呼猿集棘端遣鹤上云表三年再相见跳叫忘人老 
　　高寄在白门如隐荒山下不逐五侯鲭不系七贵马得意附往还微玄动喑哑矫如惊霜鹘拔松拓秋驾视彼诸细儒齿欲吐砾瓦安能复拘拘营肥博笑骂 

　　○同羲兆旭如恒生埽除大涤洞用诸兄韵 

　　见尔开尘面重来非偶然排云齐出岫倒溜与除悬洗髓轻垂乳留香澹着烟青山舩事好记在剡溪先 
　　墅竹解人意青霜犹自森交经患难细语到文章深午饭余乌菫微吟响碧岑莫将匡合念横搅老樵心 
　　古洞新人迹残碑异代烟家难移竹外客不领猿前桃水迟通棹青山辍买舩临西无限意恨使谢公先 
　　江水赊畔岸峯巢恐着烟尽逢秦汉后枉说羲农前狂客题冰柱仙人刺铁舩一鞭无着处纵与犊蹄先 
　　鸟翮扶仍坠乖龙去复回不迷旧日路难借比邻才客恠鸾声迥人抛鹤怨来现前大小隐不作八公猜 
　　九折他年杖孤危七尺身不因交有道那得屐通神竹径疑人绝藤香与石亲能赊数亩秫为寄发头春 
　　药种新题谱锄经未着方全将乌不倒半与虎深藏抚掌泉入定掉头石卖狂肉芝难饷客颇有夜明光 
　　洒扫不辞倦幽寻未厌频呼僮穿旧室召客贺新邻石户侵瑶艹烂碁冷积薪尚多图画意欲悉与家人 
　　胜侣皆初服褰裳日数回艹头霖雨意藤梢济山才钟吽村翁集鹤归客子来世间惟云树不与石相猜 
　　樵风喧石篆墨气冷茶烟尽有题名者知谁着妵前不刋逃药路难卸载书舩驭虎嗥亭事轻微世所传 
　　云石关人事环回共鸟身呼茶为紫髓配竹与青神对酒心尤静无家山愈亲不知壶橘里更有几层春 
　　出处凭根脚浮沈讵偶然孤峯看不定碧眼巳空悬世作灰间芋名为甑上烟洪涛深处处信在禹航前 

　　○再涤玄葢 

　　无根云树许谁攀只可焚香坐掩关遯思巳通许郭外泉心迥出繇巢间一株竹杖扶衰屦半榻浊醪发老颜荒落洞门频洒埽看来仍似大愚山 
　　深篁丛桂断猿攀剩有蟾蜍自闭关保得秋风扶半壑能教云翼洒千间锄锋聊畧存溪意苔篆依稀破石颜却忆驼峯冬笋熟兰舟巳罣门前山 
　　何辞泉石老偏躭不惜衣裳碎紫岚海市定教麋顿足盐车莫使鹤分骖灵书巳出丹丘下美箭能留吾道南幸有诸贤多秀句一齐岩雨上青蓝 

　　○大涤山房看雪中椶榈用诸友韵 

　　万壑无声四壁晖恠逢氅客傲柴扉愁鹇刷羽看将睡冻鹭衔鱼不敢飞月色蒹葭垂钓老檀灰氎絮小僧围欲移此树家园去当作琪花共忍饥 
　　见尔蒲团玉屑投可如飞絮冐青楼雕将六出仍千出洒得含愁又破愁浸月梅翁难结伴冲涛渔父许为俦万金欲买雪花去归压芰荷剪翠柔 
　　亭亭纶扇锁深寒不作蒲葵热样看着翅道人栖羽谷披裘老子护云关鸡头欲撒青精饭鸟爪频倾翠玉盘试割鱼腥烹雪水不知身在碧溪端 

　　○十一月诸友集大涤山房观山中出云 

　　梅蕋自宜雪孤云将安之白鹿有去来岩岫多倾亏达者凿混沌艺竹为须眉上有肉芝翻下有香乳垂新径迷樵翁旧窟误玄螭霏微一缕间王屋看将移鉏耒与斧柯亦复何所施登山采琪花当及清明时龙蛇蛰玄冬谅亦怀其私勿以浮游根徒为谈笑资 

　　○有友初至山中为赋雪竹用韵 

　　尺蠖寒心老欲藏空山剩有雪花光烧丹灰里分杳芋退粉檐前罢晓妆鹤为羣飞初拔箭蜂因蜜毒倦开房高贤莫说程门事合共腾腾过睡乡 
　　萧然翠筱此鳞鳞顿化玉箫千样新一夜葭灰吹月晕羣峯云帚漏青春乖龙欲惹老翁钓衰凤频呼白雁臣最是苏门长啸后不贪竹实更清真 

　　○甲申冬至大涤山礼阙用诸友韵 

　　荔薜居然溷绛衣可将枫陛问柴扉王正巳属兴朝运簪绂仍思旧讲帏一楃云中看不远双鳬雪里未轻飞惭为海鸟避风日亦学鹓鸾试揽辉 
　　山院鸡鸣动曙辉不知霙蕊尚分飞幽人出处关青史逋客光华负绛帏紫塞如通南极路长江只隔北门扉可怜丰芑神灵在未放干春老布衣 
　　长日征车滞小山绮黄真不厌商颜巳??瑶岛焚鱼佩又向云窝发鹭班客为雪深疑斗迥人从旱久喜霖潺幸无羗虏窥南服但祝银河锁玉关 
　　燎薪爨桂几相关遥忆秦淮宫树潺玄武涌幢新帝构彩云赐服旧仙班青阳日道初通线白发孤臣又驻颜莫说鉴湖多一乞他年欲乞门前山 
　　艹堂委佩亦萧森犹是鸣驺未出心吾道不随日晷尽野葵偏识主恩深猿麋逐队禳香火龙虎江头礼盍簪三十五年开禹鼎莫愁王谢共浮沉 
　　周命殷盘共鼎新壁光藜火照西邻穷崖巳识天根复幽谷如颁宝历春媿少谟猷扶帝畧疑将迂腐溷儒绅夔龙踪迹犹荒遯莫说玉皇香案臣 

　　○次答劝驾诗 

　　汉室明光有故宫规模不与六朝同山河举眼犹如昔只在　孝陵钟皷中 
　　鼎湖龙去远难攀幸有岐丰天作山万里黄河淮水合于今果是玉门关 
　　杳然玉斧割中原杜牧无能着罪言名士定多营兔窟将军孏作触羝籓 
　　健门?鼓羌胡未息机虚名果是铁城围江东不信谢安石肯向征西解荔衣 
　　天意忧危天步难中庖抟火几人安白头不发熊罴梦合与羊裘共钓磻 
　　战克渊心不可几却莱堕费巳多违平生只笑夷吾老空把包茅塞楚威 
　　芋栗空山赋暮朝人才自恠失伊萧应知百蜡寻甞乐不问负薪旧老樵 
　　看谁叩角巳逢桓正是南阳鱼水难六出祁山犹不就当年空舍竹皮冠 

　　○甲申腊月诸友舟送入　都赋此言别时刘念台总宪陈卧子给谏蔡端敏文学同有书留发 

　　微雪亦同云离人尚惜羣栖迟怀谷口历落忆梅芬盐豉轻千里杖头剩百文何当频击檝相劝此殷勤 
　　共有匡时责而分先后身平陂繇造物出处见劳人洗耳心犹淖御风意渐醇长安无限恨尽泻大江滨 
　　我亦欲归去君仍送客来江风萦细缆日气澹余杯佛手尊千树鲈鱼恋几腮何山看不改笳鼓莫兴哀 
　　土室不容卧危樯复此行高人烦教谏嘤鸟任飞鸣云吐山根静秋回鸿翼轻但言无不可随着扫青坪 
　　蹔作兴朝寄权将管乐推吾生余掌跖斯道少旌旗凿石临天牖褰裳洗国池此行能几日采葛念新诗 
　　努力存王室何门可曳裾云山当夜结雪鬓入朝梳家散青精饭人焚黄石书升平如不远洒扫待脂车 
　　浮沈殊曩日风旨亦当年数节经霜竹无多上水舩鸢鸠入眼化麟豕共云眠促刺淮扬道今为寒食烟 
　　从往愁丘壑夷犹系小舟放心招怨鹤举酒让浮鸥用世非关我违时巳白头洪涛十载外未取信安流 
　　风色巳如此南旋毋乃安小溪喧百桨尺岸老干盘只手人无望孤身众所宽莫将翻浪里相与共扶竿 
　　时事无多恠寒烟酿百花燕因鸿入室芦竞笋抽芽洒洞留青雪移风补碧霞朝衣轻试后何处不当家 

　　○舟次吴江逢高硁斋阁老移棹下询有作 

　　硁老移舟出澄清堂帖及宋榻圣教序相示因忆王廙渡江后百无所持唯皇索数行寘衣褶中及见右军书乃欣然以为幸还旧物某素不学书以为近世作书无复知右军意者念此老品地为书法所揜见人常欲焚研聊为四诗艹本不在行墨之内也天寒笔冻再识以愽笑具 
　　神庙山东旧老臣何来江上见鸿遵中兴五月师山甫退食三秋问水滨泛泛乾坤依半壁盈盈衣带隔青苹城南大宅谁相赠王谢当年尚北邻 
　　龙骊此日正登坛顿有风雷坐钓磻不信补天容化石巳知障海重渔竿盐梅业就青山老麦秀悲翻江水寒可是弃家陪社稷南飞乌鹊月明看 
　　兴元诏艹属伊谁畏见哀鸿及黍离王气未回北塞路古人多诵东山诗玄云拥葢从龙日白板渡江控马时最忆先朝十七载宰臣岁岁改须眉 
　　民劳冽彼巳堪怜可似殷丁建武年遯学无人称传说征书未敢到燕然频看灌老齐归巷少得英流共叩舷宽大幸闻　新主意一时悲喜动青天 

　　○哭冯留僊开府邺僊大司马 

　　君竟飘然赴帝宫远寻龙血泝崆峒天翻莫借蓑城力海涸难铭砥柱功不信甬东饶种蠡果然广武失英雄飞鸣千古愁题彼尽在诸陵风雨中 
　　才尽应知国步频中原剑佩遂无人山荒虎凶啼孤竹日落麒麟泣采薪剡曲推琴成故事华亭唳鹤动臣邻单衾布被还杨震高鸟前丘有共亲 

　　○寿沈母 

　　沈母有令节夙负鹓鸾姿下鸣循高丘解佩称女师翱翔蓬海间钟磬呼朝曦若木生青华结实如星垂衔之哺其雏旁皇常苦饥神人为指言琅玕方离离凤葆虽信芬遂亦忘其私雏成俯四海顾盻何巍■〈厂外义内〉搏为上帝骖步为仙子骑■〈酓欠〉为紫薇方吐为苍昊医羣真子敢从百族推光仪当时龙根翻素虬驱文鹥风雨挟毛鳞颠沛纷鲲鲕犹有鹓雏来百乐供追嬉苦者忘其茶甘者忘其饴艹木萦岩阿一一成灵芝惠光照日月香气生瑶墀鸿涯奏清曲王魏呈妙辞人间锦绣章河汉天孙丝下裳组以王?采上裳绘以絺应龙与共翔八极相追随邈矣飞黄翩矫然吉量驰尘海有飞蹄嗛嗛安所知 

　　○寿邵母为旭如尊人 

　　兰蕙非不芳所为少筠节修篁亦森然安得滋香烈敬尔吴氏母檀尘荐翠雪矢口得清韵操躬独贞洁一如琪树中裛露酬明月邵翁老负儁唾壶每为缺僶首视幽闺辄为解忧惙惠连既少孤道韫亦晚诀上有垂白亲下有衔哺血启帐留墨光下浆余熊蘗不以异胞乳而为隔肤发古人称女师綖冕饬巾栉亦云礼宗者轩轮生罗幭此岂其流亚翼燕表贻厥旭如从吾游文采方■〈山截〉嵲有弟如士龙亦与麟鸾悦嬉戏当母前蔼如双■〈髟上狄下〉髻天道卫贞庐人道宝慈阅览诸古贤媛若个赢后达絺绤画山龙其始于覃葛衮绣成三缫母乃感绵蕞琥珀生岩阿岂必松所结鸰■〈义鸟〉托明丘亦本于丹穴奉七念邵翁火?尉背烦荀热仰睇闻黄鹄俯睇闻青蛚十载粝饭羮昨欲下琼屑蓬蓬六幅被首自褁袍笰甘露湛慈柯竹栢同■〈糹蔡〉綷宁独蓼萧诗可以颂伯朅顾盻嫠云间惠风来珠翟 

　　○灋庐口占 

　　我自用我灋吾亦爱吾庐无有了吾我好岂关诗书不过此两句百岁行趁趄静观万物中本一无一殊灋既无所著庐亦还空虚譬如我与吾对照难相如有时负阴阳形影不能俱况行彼世中两两分眉须一有吾我心陆帆而水车儿子自谣歌笔楮自分区当其适意时亦自为诗书要知吾无灋犹之天无庐及于羲画前初无诗与书此意近禅门万勿云起予 

　　○弘光改元奉命祭告禹陵 

　　明德应知七日斋玄圭凛出古人怀成平四海愁予溺艰鲜当年念汝谐砥柱何曾师宛委未流谁与共疏排兴朝欲借弼谟力干羽从容报两阶 
　　海甸初清原隰匀巳从南国纪星辰江流不改涂山路石纽仍通越绝珍是处黄云萦宝鼎更无恠物扰明神精禋一缕炉香外合使龙蛇自在驯 
　　重华四七想当年玉帛齐归剡木前苍水人分疏仡纪不周山抵东南天吾师自忆西王国好友能无阴子然俯仰孟门何处是冀州万里共狼烟 
　　舳舻弓剑各披离犹记呱呱辛甲时信有专车余骨骼可容金鏁动支祈诸侯不贡江淮怒鸟鼠欲侵山雨知当日荆扬连楚越精灵偏绕会稽碑 
　　引诫危言动帝庭自陈辛苦与零丁文腮偶曝黄陵庙巨掌频批山海经不信应龙长写尾可怜金母未还形泥涂梮橇千秋在合为画图重勒铭 
　　降割深悲下土方与谁胼胝副垂裳边庭有邑空闻喜岳牧无人念拜昌溪鸟居然师蹇步轩禽终日啄余粮欲随刋木山山去螺蜯当年亦耿光 
　　鼎耳销多螭虎哮不能无事理山■〈土幻〉孟津飘梗栖王屋春燕归林别有巢所恨大东辜织篚未愁全楚滞菁茅历年四百知多少空忆龟书在雒郊 
　　何年则壤变雍徐况复桑田沧海余勤俭岂须崇五耦神明端在泣下车此间薪胆留遗俗遍处灵威隐道书手足只身何所効老臣强半事耰锄 
　　板荡乾坤得几曾滔滔无处着功能不惊杞帛题旌夏更向胤征问敬承北户璇光依半壁有仍天作自中兴殷懃为说艰难事千古元良重股肱 

　　○闻矿使开云雾山有感 

　　不谈勾践卧薪日但说卫文大帛时岂有内供常苦乏而须当宁坐攒眉二东巳失履霜赋五省重歌哀泽诗建武元年多少事敕书莫使岭猿知 
　　圣哲天生少令臣遂无羮酒答高旻鱼盐胶鬲周家令针镌夷吾东海春地不涌金成鄙事天如爱道慎清嚬蚕丛故国今荒尽涕泣繇余未报秦 
　　食货相权得几何应怜狸貉噉人多儛车巳破千家奉从骑还经百堵过无数焰风吹火树有时睨日乱星梭云崖亦在刀镵里何处柴门稳薜萝 
　　典朝茶酒未征租平隼何惭卜大夫每有羡金输太仆未曾挺险失盐徒中原艹尽铜驼寝江北兵荒钱树枯甲乙半篇看不就捉摸较尉傲迂儒 
　　神宗中岁宝琼盈尽是前朝积絫成山腹依然含气在蝇头未与细民争诸籓老库移金柜内竖倾家失贝城何处金资矿税力石田空与虎狸耕 
　　东南杼轴久成空况有征兵与仗戎不信六朝曾铸错可怜四海未归鸿蚩尤若畏庄山力娄室应资银夏功最惜橐驼二万辆尽移内帑入关中 
　　毚从云雾破山还又见人翻云雾山点铁安期沧海外屑金翡翠羽林间几分甘雨成珠玉多少苍黎寄艹菅泉竭池倾何所托勿云壮士不开颜 

　　○倪鸿宝年兄竭忠殉难天下闻者无识不识有栋折山颓之恸稽诸古人无与为辈即欲沥血泻地称扬宣叹无以为辞也念鸿宝兄生平喜子作七言诗因勒四章登之素帛生刍之义与驴鸣同奏足志呜咽云尔 

　　不周山撼海波飞四海空蒙安所归欲假乌魂依墓树拟看龙血溅君衣武担石坼文昌落箕尾芒寒白日微三季中衰无死者个真直道古人稀 
　　龙战腾空尚怒鳞九原讲幄有亲臣肯教箕比成孤往忍与夷齐结远邻白璧不归秦柱下青笄难忆赵桥身应知　先帝思贤日悔却章华长鬣人 
　　朅来风雨此飘摇一夜天倾失斗杓江左于今微管仲兴时谁复举皋陶文星割焰惊枥马壮士筮魂上海潮着饭吃衣飜不得寻常庸福几人消 
　　兵农礼乐亦长城孤掌难支大厦倾志养巳教生不憾英魂岂为死垂名龙蛇退笔存巨鹿虎豹遗姿照二京千古词臣谁第一髯苏宣陆让先鸣 

　　○又哭倪文正公 

　　龙宫欲颓海水舞阳侯踏足破鼍皷鸟王番腹不肯飞素虬卫宫失道路崇祯末年天下空始以司农归倪公五尺白麻閟如宝欲剪桑穰为青铜倪公赴召初出时手无寸铁批熊罴三日五召十起艹身如不周为天支未经百日巳中变螮蝀横天日色乱章华台上多眉须不与暴苏讲同贯须臾贼至开城门倪公号弓排天阍九关虎豹穿狸裾多须暴公翻倾盆盗贼亦犹有泾渭忠臣之家不敢毁柳灿巳死悬藁街希烈擢筋弄傀儡反几舁遍城南门与人乞食称皇恩胡儿贼雏俱唾骂此人安得操天钧倪公当年初五十珊瑚骨髓金壶汁开眸电发声清商天子自谓巳不及若令初至登玑衡简除文武搜精英命将讨贼收名城四方援师集都下十库藏金散物价即无镇恶与牢之亦有老秉张叔夜倪公既退修经书廷臣徒食武陵余武陵粪珍为上供遂使厮养称中枢观军尖头看鏁钥卖国偷家何不乐空令吾友腾英魂上帝殿头叹躩跞何不生当尧舜时拍肩坐讽皋陶诗何不生当弘治与万历坐展湖山为纸笔生张廵死苏轼少真卿老长吉千秋有手明霹雳安敢为公坐太息 

　　○口占候倪母前庆 

　　种松巳作老龙髯勿复青霜白雪嫌帝子乘云相携手依然华舞近珠帘 
　　北堂强饭且加餐千古声名一日欢知废知兴二母事看将仲虎再开坛 

　　○鉴湖舟中观献汝所藏鸿兄书卷及扇头画松 

　　倪公再出山殷懃祝其弟委宛奉慈堂叮咛清且细温树与葆羽各复缠心系渡江初击檝天果章其义观其内屏书一一足百世 
　　倪公稍动笔便与世人别观其作松石古秀蕴精杰体意不可竟似巳饱霜雪感此掖玄风令人坐呜咽 

　　○偶见鸿宝遗笔 

　　萧然墨菊老披离不见高人动笔时世上风云俱艹艹傲霜空有两三枝 

　　○题倪献汝诗 

　　倪公有弟特清淑与吾穿云啸翠竹十日成诗三十篇恨不起公与之读买舟不褁鸱夷皮掉头不顾光与施床头老易注百遍鞭辔回萦谁得知自云有园三四亩呼僮制筥与缚帚灶间涌鲤供慈堂尚有余鱼给朋友天下噍噍羣盗毛■〈辟鸟〉鹈束身绡青膏会稽百里千重濠冯夷笔鼓??吴画桡六龙不来虎不嗥烹鸡作黍焚乌号十年成诗一百卷更能围棋三万遭 

　　○子新兄弟素卷在案率尔题之中多复沓良足发笑也 

　　昆仑源头涌星海不自菖蒲洗泥滓丹丘威鸟生文雏不与孔鷞争山肤宇宙精灵倪太保落英陨叶生琼艹况有庭训兼异闻过子迈子安足云一日从子下宛委眼光精卷银河水试为掞笔呼千峯华顶欲摊秦观东子新吐峯欲削玉蛟螭趍风折其角子封嶷然如断山桂树乔森不可攀俱能一语破千铁饭吃珊瑚如吃雪太保遗徽今不忘茯苓琥珀生芬芳唯有当年三尺剑悲龙衔冰失光焰男儿岂必诛楼兰鞾幭往往成天坛稷下老翁笑飞兔駃騠初生跳其父方今四海未安波熊罴性粗蛇豕多应龙敛身蕉与梭案头焚香奈若何 

　　○赠于瀛长观察 

　　弥月行稽山稽山畧相借阴晴时一面溪艇数回卸亲朋宽老躯但不挠中夜名园日探讨秤斝环青榭江淮未断流烟云足呼咤鳬鸥俱泛泛竹苇交狼藉赖有同心人欲结夷吾亚邸报日见示相与商微罅温陶不可呼宗岳久云谢不践越王薪恐发明州驾朝议多玄黄水火日薄射纵虎逐林猿吞血争冷炙贤者贤乎哉夫我真不暇 

　　○同诸君登鹅鼻石寻阳明洞示麑子 

　　此即阳明洞不虚宛委来出城看黝树辩色得灵胎放鹤迟开径读书别筑台可扶青鸟枕为卧白云隈 
　　云驾不须稳鸡栖未碍身平穿竹稍雨巳扫石头尘楷队围精舍练光唼白苹当年王许辈曾此藉苔茵 
　　不过铁桥路兼辞灵笈书中停分越峤全体得王余虎护新僧院芝生旧木锄此间无讲席百虑坐消除 
　　此亦有书意鹅羣混得名难移真石几不坠小天城半谷千崖入幽溪独鸟鸣东南干凈地篮轝媚先生 

　　○宿吼山同倪献汝吕汉■〈常上心下〉倪子新林公植陈殷子同赋 

　　揽镜照山骨逃虚明客心鱼龙躭夜静梧竹喜春深去郡一船月留人千树阴不关石壁好只为惬幽寻 
　　爱尔家园似看予意象同浑沌修曲黛猿鸟下疏栊赠客云根饭分人樵子风萧然置枕簟转忆在江东 
　　开创老拳敏惊人石胆寒与谁争水府不次奉渔竿蠡艇柔情退胥涛侧目看应知新亭榭即是古阑干 
　　我亦凿山倦为惭招隐稀悬藤栖鸟傲斋饭施鱼肥世不宗茅屋天犹重少微乾坤盆沼里帆橹共飞飞 
　　昔不游三洞今方得吼山蛟宫因鸟入龟窦放人还颔下垂痴乳屏头隔俗关可怜白苎女不住月明湾 
　　酒户寻常有渔蓑随在宜一方轩槛曲何处露葭知亲友偷阴共游鳞狎饵随无当更泛泛多诵漾舟诗 
　　泉石深相亚人天非偶然鹤巢常辟恶虎白失安眠道窍日趋钝渐仪老坠妍古今争胜事事事不如前 
　　一室幽人宝静观羣动归添将诸径曲未觉独崖非画艇随鱼集环梁共燕飞长安旧海碇胡马系柴扉 

　　○过干洞陶园 

　　石篑藏书处陶家酒舍傍飞泉常滴沥细竹近潇湘鬼琢蛟螭窟天垂玳瑁梁高贤不可见古德卧苔床 
　　世道尊先辈青云结小山兰消香不歇人去古难还遗跖龙门合残书佛座删当年朋集处吟啸日潺湲 

　　○洋行同倪献汝梁巨伯吕汉■〈常上心下〉倪子新子封得大道与化翔五韵 

　　巳觉秋毫大飜从针孔来官城尊象迹书府尼椰杯入袖垂云翼攒眉承露台无多向若意半为研池开 
　　鸟径全生道人伦托有巢更无朝贵谱畧与野翁钞渚艹埋青镜溪烟浸白茅此间余一物畏有鬼炰哮 
　　鹿豕怜吾与江湖慰索居来柴天不丧微禹我其鱼官给菰蒲少山归橡栗殊无家亲友在多寄数行书 
　　鳞羽时迁化云松亦有家与谁修礼乐拔足近烟霞旅况三炊玉遗封五色瓜看人城市里幕燕共横斜 
　　翩然数叶翔春水自中央野色环三白篱花时一香须眉渔父似名妵老人忘归去乘潮好裁舟字药房 

　　○吕汉■〈常上心下〉和诗有独夜行师子之句因与同赋并用为韵 

　　閟迹空山独严威四野同无声佛力有道领王风不搏林间兔时嘘天外虹星辰照黄发合挂明光宫 
　　神灯悬不夜高座动金堤万籁销声久孤峯注视低林深无法说月出少狐啼纵与羣生寐沉沉过虎溪 
　　龙象无争处人天各断行戴星来化国销暑下凉城震旦雷音合鹫峯檀火清应知诸帝释趺足事先生 
　　为谁除恐怖游戏亦吾师定后神通足静中人鬼知余徒分铁髓末座失铜眉劝尔停三昧坐香子二时 
　　现在真王子前生解辟支卢令歌卷美螺首赠光仪世骋有为法天留无碍慈莫将霹雳手闲作鼎炉而 

　　○东扬闻警 

　　江左夷吾少征西长鬣腾风声挼木叶渔火坠冰凌尽有推秤意非无运甓能华山山寺外笋轝自轻乘 
　　看山怀禹甸到处是秦余茅屋摇灵雨天坛损道书桓文生不竞荆楚坐愁予莫怪三都客公然赋子虚 
　　失辔龙难御长骑虎欲呼非关诸党禁亦不系匈奴月出狐狸舞天阴罔两跔老臣余涕泪江水上双孤 
　　潮落引寒风新亭咽故宫清谈清不到恨赋恨无穷一苇销金锁千车断铁栊所冯　洪祖力神武动遗弓 

　　○赋得经纶在泉石时在土城山山即夷光学馆 

　　花雨通香径疏渠得水经五湖无定处半壑有余馨茶圃围朱槛松涛送画舲何烦金体面朝暮礼真形 
　　宝井乏生韵春风足钓纶巳辞轩鹤队渐与梅鱼亲泛宅犹天上羊裘亦水滨莫将薪胆事轻向快人陈 
　　此亦有人在清音散客怀中宵松响甚启旦雨声皆使作流觞好何殊垂瀑佳掩扉骑灶颈未必不乖崖 
　　似应题玉倩不屑拟平泉梧桂齐开院洪崖共拍肩大人新作赋秋水别成篇田舍猥相问下楼自在眠 
　　世道余松石玄云荫老成岩花开竹爆磵鸟和茶笙舒卷人无碍忧疑道不惊好椉明月夜稳坐木兰城 

　　○夷光山再用明月松间照为韵 

　　鹤迹沙痕并溪舟水路明居然萦练带触处护晶城梅篴因风醉云畦纵鹭耕夜凉窓纸漏写影自纵横 
　　亦是苎萝月偏私荔薜天敲鱼通鸟寤借梦与人圆碧水皆成镜青梧未上弦何堪歌采葛更隔一溪烟 
　　独宿不成梦惊涛又问松响廊侵屐齿种火动渔潀地主分花饭山农辩晚钟栖迟能几月相约采芙蓉 
　　通刺云霞里投身接应间双鳬千彩鹢九里十名山晤语无多远探奇殊未间因君思卜宅相对小荷湾 
　　高台宜晚照轻舸合低桥茗贵田应少斋多酒不消虚名生巳满苦债久相饶但忆浮家外峯峯负老樵 

　　○质园赋得桂树成连理有赠 

　　是处小山桂遂成连理枝弟兄皆妙质祥采应当时异干生来合同根天所私古今奇木对不与慧童知 
　　岂必仙人树而栖南藐姑千年餐一叶絫世画成图滋德垂甘露翔天感白榆勿将修月斧轻割栴檀肤 
　　丛绻虽天性绸缪尔共成不须深剔蠹在处坐鸣嘤汜毓初移宅姜肱晚出城黯河同此种会见子如罂 
　　亦作淮南谱曾从百粤连巢乌看共乳序雁远同翩杂艹消扶足华苹倩比肩好倾千日醑为醮骈头莲 
　　即此标玄理如搴三秀芝白眉恒系马五总共名龟荀爽称贤弟仲弓多好儿只惭为傲客据榻看题诗 

　　○小隐山为钱文僖别墅放舟过此怆然感怀用其栏中唐句为韵同倪献汝吕汉■〈常上心下〉赋 

　　渚曲成通隐茂林滞小春乡音同听乐客意各倾醇避地将家好容身制艇匀不营田舍老在处有亲邻 
　　梅子初开水荷田欲上衣舟车难造次茶笋自轻肥天放人如鹤云餐饭入薇乞身犹未得况乞好山归 
　　鹅海看将满萝衣尚怯寒鼓钟关鸟莲纶羽系鱼竿不信挂冠易安知击磬难可怜梁上燕各晲旧高官 
　　不作鲁连肆应嫌张翰痴青舲齐霸国绿蚁即鸱夷改姓犹成市入山径采芝老翁黧黑久任与妬蛾眉 
　　海国伤鸿泽空庭畏挂罾故交成异代华屋冷疏藤客借农家榻佛分渔火灯山阳无尽意感叹此冯陵 

　　○雨滞庙湾同献汝汉■〈常上心下〉公植殷子用意中明日月身外稳波涛为韵 

　　疏雨得微意留连长荔衣贪看湖水合不觉小山非青雀寒收港苍松密布围因疑乘橇者为此远柴扉 
　　饥溺殊从众营巢莫此中云门沈乌路梅里断鱼筒纳足凭舟子皱眉问老农临河愁未济合念古人功 
　　甚忆曹山径穿崖水辩明能添三五尺未损木鱼声寂坐朋情细端居游念清飜愁江汉涨恐冐石头城 
　　坐此惜长日能无愧主人弓刀余寸管图像剩青筠世道潮头涌神功渔父嗔买山犹不恶恨尔远孤邻 
　　泛泛又经月楸梧貌故园野田频狎鹭霞岭误啼■〈犭员〉借客横生叶游人易露根谁云家不顾半载未过门 
　　未得信中信常依身外身鸟田存禹迹箬笠半家人松子司清梦渔翁倦采真不留三赋本语次少精神 
　　一杯荷叶外数尺越王台治乱书中见兴亡天不哀交新多客好酒散几人来赖此淳风土鸥鱼两罢猜 
　　恰有巢繇稳未愁浲水殷钩藤封古殿钓□□□坟浮海无多路离山巳乱羣栖迟长白发晨起自呼云 
　　绿野情难破溪神净素波先登归鸭岸独断上鸡窠布谷催人蚤估舟奈客何恠看明月路不似故山多 
　　忧洚仍梅潦褰船况石涛其鱼夫子叹惊鹤小人劳天意淹袍笰乌啼惜羽毛大床湖海意借得与谁豪 

　　○初晴入二峯得岩居川观四韵 

　　霁色辩云岩藤花倩木欃怯寒新月令熨火小春衫过岸赊椶屐穿桥罢布帆时逢凿石客教作藏书函 
　　燕燕野人居。悠悠报国书。客程随鸟引。鹤发与松梳。户绣枯蜗篆。田收放子鱼。新知思割宅。不羡武陵余。 
　　久矣爱丹壑于今喜涉川峯车?童行次第水带管之玄与鹳谋云户为蝉给露田年年菱溆里莫放卖鱼船 
　　酒榼怜如贯游人字务观笋蒲千足俸鹜鸭满开坛行乐消官禁佝偻信钓竿最怜家墅浅亦有客盘桓 

　　○用家园亲朋四韵寄怀江东诸友并呈方仁植 【 时仁植客漳】 

　　水国皆萍梗如何不忆家虚名滋白发老气羡栖鸦再过看山倦数行阅日斜闭门归著述墙外点藤花 
　　带经初越陌辍讲又锄园儿女知无恙乡邦得所尊飞禽时就掌吠犬罢当门酒炙相资处清阴月下繁 
　　巳信乾坤细宁知鱼鸟亲无金官不贵有道老能贫陶令初添子庞公旧卜邻何时种枣栗果下展清嚬 
　　九折怀吾土三分乐远朋畬田仍寄户藤杖未还僧东郭半塘水北山中夜灯付谁料理去于我尚亡能 

　　○题张氏博山书屋 

　　愽山亭榭好幽胜府城隅王许经过处灵连旧所都藏书轻宛委载笔上浮图勿复移新宅从人乞鉴湖 

　　○书陈天若大易携事序 

　　易理存易简不从言语入姬孔系爻象亦非古所急龟龙初负图举一遂包十纔一着文字顿使鬼神泣一画十八变天地为嘘吸如以九尺杖横竖自起立日月生其端神鬼步原隰徒就言语观如作木偶揖煮石不可餐况复啜其汁咄哉陈子书修绠与古汲 

　　○弘光元年夏五朔将往六陵阻雨是夜梦倪子新作诗有北窓收鹤足二簋散禽斋之句觉语诸兄云是且归矣诸兄亦无复入六陵者巳而人各趣装还郡予独与献汝舣舟过柯山因用为韵各成十绝 

　　铁骑巳横淝水北戈船莫倒雀桥傍八公艹木灵如许况是风云旧帝乡 
　　搔头美马复当窓不信羗儿欲渡江中夜去梯谋甚事千寻铁锁对银缸 
　　西风偏送楚帆收金印何曾醮虎头记得开平还采石当年犹未肯封侯 
　　定有高轩承战鹤谁将割蜜复驱蜂新亭手板频颠倒莫使游人折短笻 
　　天际真人休跂足楼头老鹤巳抽踪青山不染杜鹃血日落红霞自在红 
　　貔虎桓桓谁不贰羽林若个是孤儿珠盘燥尽无牛耳空送人头与月支 
　　一樶尘涂成土簋年年玉蟒赏渠魁江流八面环杨子何处胡儿坠马来 
　　不是王何爱萧散只凭蛮角鬬枯涎山头处处呼廷尉又向江神赛纸钱 
　　春田三祝未遗禽岂有飞鸮复頖林饱虎饥鹰俱突兀只余蟋蟀小堂阴 
　　共去深山结小斋竹藤麻幭老青鞵平生不识运期耀误向君山叫铁崖 

　　○看友人作画 

　　弓兵在处搅熊罴可是高人弄笔时中夜鹅羣声不绝更无精墨度王师 
　　闻尔才名三十年等闲挥洒黄金千看人接翅成鸥鸟不向象王乳下眠 
　　作客兴公常自贵多情玄度未离家最嫌入幕徐支长五泄峯头哭暮鸦 

　　○午日同祁世培文载叶恒生倪尔征自梅尖过项里 

　　悬崖石墖古成图又见辟兵午日符媿向残碁销屐齿中流可有鹤声无 
　　近桥曲院半朱阑新乳鸡头未破寒北地人来难买宅裁将荷叶与船看 
　　永和上巳传千古午日弘光又一时半局残碁皆碎着几人更有未完诗 
　　碧眼官荷浸画舲。更无人说古兰亭。家园菡蔷烧红叶。醉杀榴花不敢青。 
　　稍过梅山巳放船欲看项里更浏连读书学剑成何事复管家人上水田 
　　黄梅雨凑鲤鱼风故园箫鼓亦江东嬴得扁舟□自在不知身在镜湖中 

　　○过桐山 

　　亦有朝霞气、飜成梅子居、依山开几席、隔岸借碁书、午饭菰蒲熟、秋风鲈鲙疏、因君思泛宅、白日系林于 

　　○偶得松涛二韵 

　　余勋宜品石未老合栽松即此当筵饭不知何寺钟残花题晋魏清梦理芙蓉莫向深山去携云寄短笻 
　　远意得清镜玄风澹素涛非关诸位置各巳入秋毫鹤语通游屐泉心摄小舠经纶深处处统不负神皋 

　　○偶尔散歌书赠吕汉■〈常上心下〉 

　　先年我栖玄溜山君欲从我扃玄关买山直住白土岭一里二里相盘还今年我来探禹穴禹航溪深不得发孤舟常系犬亭边与君卧处又一月问君家世居姚江先贤讲德称无双四海荷粮至千里一行经笈飜车方?童来至会稽巳十舍刘公章公久亲炙天下名硕推二公何必更住玄溜之山下玄溜山中多新书十字五字如栖苴安知宛委不吞吐蚤晚宝笈开蟾蜍当时山中语诸子但说晦翁与伯纪两翁岂是两朝人遂与南宋北宋相终始老来作容易生哀与君复登越王台越王不是大禹之苗裔安能屈折兴起而王哉买轻舟乘安流湘湖尾鉴湖头千浦百溆劳幽求挂书鱼竿栖白鸥胡笳无声羗篴收不谈兴衰空悠悠玄溜山白土岭禹王破舟越王井此中无复神奇书青舲无风白昼整不须更向湖州一日取醉三日醒 

　　○又示吕汉■〈常上心下〉 

　　敬静两字巳七分尚有三分在何所读书不破圣贤关不知圣贤作何语周公仰思坐待旦仲尼发愤忘寒暑此中岂有硬虑者如彼书生寻端绪即如四情未发时亦无气象可标举当知笃信好古中确有穷尽至命处如此毚有着实功不坠顽空与虚所若于此处参三分用舍春风吾与女 

　　○质园燕集得水边林下四韵 

　　种竹迟疏水归山总后期野谋除入梦王事不关诗远火安巢幕临流约钓丝逢人商缓急勿与鹭鸥知 
　　江烟疑野火闲眺亦忧边纵不膺朝寄将何卒暮年犬畜佛前火鸟耘墓下田只惭旧名字空挂布衣前 
　　何处得幽林无名山自深朋从疑祸本游咏属官禁年至消狂疾舟轻获远心幸多人把臂或不鄙抽簪 
　　信宿层楼下牵舩即有家山惟傍舍好酒记故园赊杯政翻经论樵心寄夕霞此邦容客籍浮海倦乘槎 

　　○犬亭山看竹得疏林惊青溪五韵 

　　始识犬亭路、如飜越绝书、不因王好猎、只为石居诸、曲榭飞灰冷、悬崖古凿余、老僧能灌竹、云物尚萧疏 
　　百折屏风径断梯千尺深井公不好博猿叟失孤吟云架垂芝艹瑶台坠碧簪谁能更采葛于此坐空林 
　　若护玻瓈国为廵絺绣城鸢啼看不上屧响坐无声船去美人澹灯烧佛子清何须告钟磬更使下方惊 
　　茅檐不蔽雨竹隙漏溪汀客借麻姑饭僮钞贝叶经荒藤从鸟吊斋石避鱼腥冷艳无多处峯峯自在青 
　　曲室思萧散鸥亲复鸟齐轻装依一叶折简下危梯畧救半山骨间书旧马蹄此游深造次何处问青溪 

　　○同诸友登越王峥 

　　冐雨临绝峤高游古所无况携诸友至可似农山图折屐愁安石分泉媿老苏不知云岭外何地挂椶蒲 
　　坐此亦条畅何曾辛苦来人看新佛国雨洗旧王台废殿埋金骨昆池疏石灰何当更采葛别去老天台 
　　到岸不知节看山亦有神人巢师子国鸟度越王身甘食余吾辈高眠惜比邻可将鹅鹳意向问老波臣 
　　知止唯石榻辞家惜远游贪奇穿竹鸟好事坐萍鸥与尔新相得归心老尚浮艰难缘底事隔岁巳忘愁 

　　○登越王峥甚雨 

　　梅雨多应不看山山心不与雨相关特来此地探山骨不因雨色不开颜篮轝居然系箭簰嫌无芒屩与青鞵京城不少沈香火细婢梳头坐小斋 

　　○午后觅健足取棋秤不得聊约幞被 

　　迟晴呼屐巳淋漓遣借楸秤又一时碁声莫作檐声响佛火灯花乱所思 

　　○雨中登绝峤一无所见 

　　绝岭欲看全越身云幨犹揜旧家人此中岂有真西子不放东邻与效颦 

　　○越峥绝顶 

　　傍棋袖手我殊能尚有余才度紫藤欲挂铁船冲雪岸不知谁与共担簦 

　　○寿某友 

　　云门山长老谈经宛委高松千尺青新意旧笺庭子外任教鹤队入云听载笔穿云复几人如君玉气远吹尘不呼鸟爪搔尊背撒饭留砂事事新 

　　○归舟自兰亭与倪献汝叶恒生王玄趾吕汉■〈常上心下〉陈天若刘北生倪尔征言别 【 时五月十三日】 

　　幽揽看将遍飞音不可方挂冠应便挂防患岂胜防冷暖经鱼颊浮沈信马缰许多难料事合付与沧桑 
　　昔贤高咏处今日艹青齐勿复愁今日重飜昔日题海国蛟龙窟山■〈土幻〉桃李溪应知羚羊角即是骇鸡犀 
　　竹醉未忘日人归尚忆家絮衣侵白葛蒲酒忌苍葭知友交情在经纶世道斜菟裘如可老切勿问京华 
　　从此长麾手并辞鱼雁期江流如不恶风信自应知披发非徒我乱羣更与谁所惭诸兄季多写杖头诗 

　　○金华舟中同徐节庵赋得偷阴媿主人 【 缺偷阴韵】 

　　藿食吾殊愧灯心老未灰入山归巳晚浮海梦难裁乌鸟余音乐龙蛇旧穴哀何时翻碧汉更与洗云雷 
　　犬马犹知主颠危岂细娱人非甘左袵天合赞南图越国多君子秦庭少丈夫同袍三五辈可有无衣无 
　　取笑佩间剑行啼鸟外身乌龙关故国杜宇问遗臣多忆滹沱饭重蒙京雒尘可怜蓬躧者谁是讲筵人 

　　黄石斋先生大涤函书卷五 

　　●黄石斋先生正命麟书卷六 

　　麟书记略 
　　诗 

　　◆麟书记略 

　　石斋麟书记略 

　　是书也师所自名本称逸诗皆就俘以后作也序云可以不存矣而犹存之谓之逸诗又云石斋死后世当传之以当逸事此刻麟书者后学所笺而诵之名也夫子正命以来学人为诔而莫克似及读自挽之章则石霞剑壁衣食　孝陵九韵光于日月虽使参回标举何物尚之夫三九四七之蕴玄感　帝旁夫子自莫能过而世共嗟于元老之轻出伤非其旨矣思古人正命吐言俄顷而夫子之言自酉腊廿五日以及戍之三月十五日凡八旬中诗存极愽吾党集之举名绝笔则何也嫠源之役魂魄巳归　阙廷天留八十日以成此书厥数恰符诗晷夫子素示易诗春秋浑涵历象则此日此书之出为贯通运迄乘焉非偶辑也黄华道人曰遗稿散匿人间默祷先生力摉尽录时惟五言绝七十二诗被携北去从某公得抄本余皆先生原笔七绝前后行草独痴想一册作八分若五七言律及古诗俱蝇头小楷端整古劲葢先生捉笔时便志为万世下事今既散而复集不期巧合意先生默有以相之差足慰于地下也今读其诗自责躬以至别山中如昏晓夷犹诸什宛然雅风不夷孤愤则昭昭揭之抑何疑贰非必如郑公心史缄落井中后四百年而始发也逸诗原本五言古诗一十一章五言律诗八十二章七言律诗四十四章七言绝句百有二章五言绝句七十二章凡三百十一章涤山门人何瑞图谨述 

　　◆诗 

　　责躬 
　　过言 
　　自悼 
　　造怨 
　　发嫠源示赖孺蔡时培二中书 
　　至新安示赵渊卿毛玄水赖敬孺蔡时培 
　　人日新安虎帐勉观梅花 
　　灯夕不堪复遂绝粒是夜雷雨明日甲子抵晚雷雨大作绕营不休凡三昼夜遂发予入南都 
　　至南都示诸友 
　　答访诸友 
　　廿五日既听质余滞禁城尚膳监中诸友分羁两县遂不可面怅然寄怀 
　　斋堂 
　　后死吟 
　　后后死吟 
　　昏晓 
　　夷犹 
　　延颈 
　　归衅 
　　??得 
　　??不得 
　　寄友 
　　辞墓 
　　诲子 
　　告兄 
　　自挽 
　　新安元夕 
　　过新岭吊正希 
　　触目 
　　初至白下见玉梅盛开怆然留示诸子 
　　绝粒十四日不死傅君折得玉梅两枝寄瓶中听弄胡琴 
　　卧禁城渐闻钟声籧然惊觉有怀 
　　又有所寄 
　　□夜闻钟再理前绪 
　　赵渊卿司马毛玄水别驾赖敬孺蔡时培二中书皆从予就执相持弥月矣正月二十五日乃分羁他处怆然有怀无从寄问前后伊郁凡十八绝 
　　又寄 
　　痴绝 
　　又寄亦以为慰 
　　二月朔后引磬不殊起而慨然 
　　抵莫 
　　傅对廷晤语辄赠 
　　思在黄海 
　　思在华巅 
　　告辞十八翁诗 

　　○责躬 

　　天地何高深日月相循环星宿陈其巅动静恒无端举翼不能翔而作酰蚁观大命一以至不复能研钻鬼神欲告之翕吸近苦难伤哉艹木颓不复留朱颜 
　　姬孔亦劳人心纬何其微驰驱道路间研虑精且希虽非耳目功触绪知所归大者接星辰细者呼风雷安有皤首年弃身忽如违浮云不可删日华为之亏 
　　颜原在单门餐寝甞不保金石满户庭流徽何浩浩长松蔽霜雪其下蕴芳艹亦有涧底兰叶萎花逾好君子慎寒凋不为物所造屈伸或与偕勿以伤怀抱 
　　言行生风云神明喜庸顾造次一以乖日月为嗔怒岂不审厥端或以纤忽故规矩天所师平蹷凖其度斗柄与河魁硁硁守故步才智安所资百艹昵霜露 
　　古人不可攀往往称善卷蘧子避国恤季札辞家难仲尼不之非数与相往返以此知师聃龙称不为喭哀哉鄙书生穷涉不到岸百里巳九十遂巳委过半 
　　好道不入微阅物不至细影响自相答杳然无所系大易重存身春秋本大义诗人多微思委宛出至意艹艹一世间遂为稊与秕江汉下明河忽巳失所恃 

　　○过言 

　　铁骑变渔阳渡河弓马强雄藩不破虏猛士但思乡巳碎江湖梦坐寒日月光低回忆凤泗揽笔自悲凉 
　　绥鼓无逃处经营惨淡来文臣不惜死戎畧别征才横命皆边帅偷生总祸胎谁能从雪夜更抵药师台 
　　冷箭不相识妖星白日寒不周山巳倒聚窟势难安下卒轻囚虏遗黎怨宰官无因持破瑟一一与人弹 
　　自尔不能遁非关世不虞寒风疏剑术老笔误真符彗出鲸鱼没天倾威斗孤投身汤火里苏世与谁苏 
　　老骥真无力英心断唾壶河枯双辖澹鼎徙一丝扶良士栖高阁尚公狎博徒麟心逢虎凶挥涕在斯湏 
　　借寇皆无力为刘半左襟不才老马顾微病小儿侵龙血茺天地蛙颐涨古今　孝陵松栢里钟鼓为谁喑 
　　世道古难料雄图尚可挥过河宗泽慨守险葛侯机胡马轻澜水将军重铁衣聊将墨翟意一破古人围 
　　终年谈石鹢不肯放坚匏运命扶三天时贤惜一毛文鸡频眩影■〈辟鸟〉鹈自珍膏又作千秋话渔人傲小舠 

　　○自悼 【 时在嫠源巳绝粒七日】 

　　昔年为柳下今日见薇阳此道原无可于生亦不伤云霓人望绝金石鬼剂香莫信惠连后遂无日月光 
　　乐毅未归赵鲁连不入秦两书传白璧只字动青苹得正吾何憾微名世所亲苍茫樵采者不易写啼麐 
　　自我甘重茧为谁赋鼓刀全生怜七获结侣失同袍此事不经见于心良独劳长年耽正则垂老重依骚 
　　巳发英雄叹仍多亲戚怜经当文谢后可在殷房前夫子宁欺我苌文尚有天春秋二百载研泪纪新编 
　　求仁何所怨失道未忘愁故主日初旭余生鸟自投断崖千尺网一苇大江舟狂穉看吾独驰驱答众尤 
　　天步凭谁仗在澜失一壶麟心冲驷铁凤掌落雕弧干羽柔无力旗甞冻欲枯逍遥河上老颇忆郑卿无 【 一作郑大夫】 
　　匡坐惭颜闵纡筹负管萧风云生造次毛羽合飘摇火厝难栖燕江横怯置桥可怜委佩者晏晏坐终朝 
　　闻言谁敢信屡卜转多疑截指留军令开心割子期千金修骏冡三尺断鍪旗射凶当熊意君王安得知 

　　○造怨 

　　寇攘奔驰后乾坤破碎时跨墙看越骑蒙虎视胡厮直突晨烟上立谈夜鬼伺朅来何处种个是棘门儿 
　　援鼓无鲍叔空拳泣子卿大人未叶卜小驷浪悲鸣不得诗书力宁多香火情成谋与战克沈痛负平生 
　　于将非不缺悔未及期年投足崩崖里科头白额前横行余哙伍噩梦壮祁连长啸城门老岿然各在边 
　　哭世亦吾道支天未不祥单骑存古意免冑尚遗芳巳结龙蛇恨羞争魑魅光柯亭三北事千古不能忘 
　　臣子无知遇何须问感恩众人皆国士遗老自啼■〈犭员〉浪急田横岛风酸角里园五侯新卜宅灯火各温存 
　　清啸高人远吹箎老妪尊青云生大样白泽坐当门先轸精神薄孟明心事繁不知千载后何处荐芳荪 
　　长途消骏物老骥敢摇头七日秦庭泪千秋漆室忧采薪缘有疾离黍属同仇莫以羊斟故轻麾泗上侯 
　　建武无遗将春秋重获卿辱金不铸剑半壁尚当城艹昧天频梦风雷夜屡惊最秋蒲锁里辍寝坐严更 

　　○发嫠源示赖孺蔡时培二中书 

　　火树难开眼冰城倦着身支天千古事失路一时人碧血题香艹白头退钓纶更无遗恨处燥发为君亲 
　　搏虎仍之野投豺又出关席心如可卷鹤发久当删怨子不知怨间人安得闲乾坤犹半壁未忍蹈文山 
　　左次犹无咎遗禽何足嗟羲农生已远伊吕使人遐傍草存孤竹冲泥拂落花龙胡天闭结痛杀介山蛇 
　　海坼千枝树天倾百尺楼辟支人自在无忍法何求木叶欣霜落山魈喜暗投从今无所系大地共藏舟 
　　诸子收吾骨青天知我心为谁分板荡不忍共浮沉鹤怨空山曲鸡啼中夜阴南阳江路远怅作卧龙吟 
　　右发自嫠源火树五章时赵职方毛别驾相失在后 

　　○至新安示赵渊卿毛玄水赖敬孺蔡时培 

　　冠裳不可遇绣■〈髟上出下〉日相鏦道为时艰卸交因日暮穷乱羣行异类急难少从容三五鸡鸣者胶胶风雨中 
　　羮沸余神鼎鱼空剩钓矶居然城郭好顿觉人民非溪浅须眉出山幽薇蕨肥黄冠黄海里望望未当归 
　　最爱羲之笔殷懃谏北征斯民甘坠壑吾道泣干城未约龙骊梦先??鸥鹭盟定知牙纛下草草厌书生 
　　坠甑巳离手高台尚筑云何曾宗管晏未敢谢桓文势绌龙偕蛰心精虎入羣莫将君子意错认越人军 
　　右至新安示友冠裳四章 

　　○人日新安虎帐勉观梅花 

　　人日亦逢梅、穷崕香雨来、不从边外见。偏向帐前开。花碎马蹄薄、人窥鸟路哀、含愁看城邑、无奈且衔杯、 
　　恍惚犹春色、全非春到时、鸿门新舞罢、羗笛小青移、驿使乘千里、君王怅一枝、飘帘自去住、莫与家人知、 
　　马色明宵练、郊原阻一方、只缘山破绽、顿使雪分张、枚叔生无用、申君死不香。流云照皓发、慷慨此沾裳 
　　似此新相慕何如早别离西陵鹤去夜火泽鴈归时对酒难共醉无言多所思胡笳深拍拍总为鴈如丝 
　　右虎帐梅花人日四章同赖敬孺作 

　　○灯夕不堪复遂绝粒是夜雷雨明日甲子抵晚雷雨大作绕营不休凡三昼夜遂发予入南都 

　　孤臣未遂志天地此离愁碧血看犹在灵威何所求奇书六甲取间道五丁收旷野难逃处轰然在上头 
　　春水未抽梅蛰龙发愤来追奔如破阵腾踔欲扬灰失匕英雄事鞭山霸主才于今无破斧何以谢风雷 
　　震虩复连夕苍穹知此心山川惊虎帐星斗失前禽洧水龙蛇怒昆阳虎豹禁谁能呼九子别埽大江阴 
　　迷麓余吾在羣喧欲告谁拔身良不易失足巳难追抉帐唐丝老排驼李广衰看书倚柱者踪迹未希奇 
　　甲子逢明日会朝未太平雷霆蔽江汉风雨阻清明苦节非吾学成仁报所生寻常餐寝事良友莫须惊 
　　百五日方半重阴七七前幽人不闭户猛士浪开弦鬼碎雷门鼓天投霹雳鞭鸣沙飞走处可似白登年 
　　右发自新安谢风雷孤臣六章 

　　○至南都示诸友 

　　世共遗君父、吾何爱此生、焚香烧属草、投剑刈疏蘅莫乞西山老、长辞东海清、荷锄与采药、难作古人情、 
　　汉寿亭中路贞明天上心駃騠千里少虫鹤一朝深丧狗非无主断琴别解音相看蓐草下神鬼坐萧森 
　　故国犹余木孤臣尚有身冠裳天巳定得失事难敶姓字经书外精魂江汉滨勿云崖上月偏照夜行人 
　　此道不为梦逢人问汝安破舟知海荡去妇说家难裸国骄龙子焚山狎鬼官勿悬身后镜但借眼中看 
　　右至南都世共遗四章 

　　○答访诸友 

　　呼蛟来水潏张网置庭中此道殊未学于人何适从金辽翻故史江岭恸遗弓只手耘锄外空教羿奡雄 
　　残着已经眼胡笳时一闻颜行无刎颈单骑惜离羣白水留真主青天未丧文何人横海上别遣水犀军 
　　庾子鞭甘草陶公上一船丈夫不惬志儿女倦悲怜薏苡除生谤瓜蔓断世缘所持恢复论无计上遗笺 
　　勺水关大业彭年何所将喑聋逃世晚沐浴告人防客债新恩满夜台古处长何能复泛泛别窃野鳬光 
　　右答客呼蛟四章 

　　○廿五日既听质余滞禁城尚膳监中诸友分羁两县遂不可面怅然寄怀 

　　志士轻生死家人念渴饥知君隔崖后又似坠弦时风雨催尘甚音书寄语迟夜阑寒色紧咬齿且相支 
　　我亦无被服焚巢失旅人遶床侵燹火推枕动芳薪忍死看天意栽 【 缺文十四字嗣补】 
　　乖离复别处知尔不相俱蹈死生无害分形志转孤麟鸾收羽尾狐鼠共肌肤不得谈辛苦陵园钟磬无 
　　世道宜催散相从讵偶然饥寒关一日沈痛事子年曹沬奔齐后夷吾入莒前商量千古意不在里人怜 
　　低徊未遽尔恐以累诸兄跂足思林鹿裒原怅友生归家犹客路悔昔亦人情沟渎相??外知谁问姓名 
　　余生难得当往事巳如斯人定天无梦心清鬼不疑身非裘马致命岂盘餐持勿以分香意殷懃忆女儿 
　　右听质分羁寄怀志士六章 

　　○斋堂 【 即尚膳监】 

　　斋堂留数椽羁库此徘徊胡马行无路幽人何处来旧官尚食监遗谶单于台不意六朝事千春手自裁 
　　王气疏杨子黄云宕帝宫十方除法胜半载问羣雄人事烧荒外官仪狐鼠中福堂难荐福何地得从容 
　　帝子今安在空王古自尊严城天竺???贝?祗树独孤园遗教青无际衰风白到门从人瞻两足悲痛动乾坤 
　　内殿斋居日上方申禁时龙文黄帕勒锦字大官驰问赐伊蒲馔持教外国知南冠今楚楚推枕一题诗 
　　偶足张床几非关礼貌多入林犹鼠薮在野即鱼蓑人替僧无恙官廉虎不苛稍除诸束缚巳觉近山阿 
　　沮溺非尊辈什澄良可人席巢横卧榻木叶即真身古德烧将尽今生坠有因不知谁姓字更与着天亲 
　　不得家甞力偏行异类中天从禽演变人过鬼关同榆柳十分火獍豺别样风无繇能拔翅一与问鸿蒙 
　　悲悔真无用高吟何所为炽然谈瓦砾寂地佩牟尼一死千经教无言百药师华山山顶上弃杖有谁知 
　　右斋堂八章 

　　○后死吟 

　　天憗看遗老筮魂报所生余年知有几观世亦能平降辱经过澹艰危入素轻此间明净路不使世人惊 
　　割杀前朝事履冲此日来帝心如告兆天意岂怜才求死仍无创逢生知转哀许多顽鄙事入梦久难猜 
　　聃耳吾何敢彭颜各一时冰虫修笃论化蜕附枯枝诸友归无怨先生出不辞当年诸起倒未与女儿知 
　　此事还真宰非关我所量精魂乌兔共变化冶炉忙时至自应觉道消夕不妨徧题沟壑句四壁也明光 
　　往者未先觉今兹何遽愁百年自古有一节为谁留埜潦私红蓼巗风扩碧秋寻甞思不到潮水上江头 
　　沧海间多变真人安在哉闻从鸟绝处尚有僧跏回姊子坠崖好苏卿入塞来不因吹黍律强勉为嘘灰 
　　立命关终食待时何所为炼罡绕指笔匹妇老儒师决策腰间剑掉头坐下龟一丝牵挂处勿使后人疑 
　　千尺断崖路春容几步宽人当垂踵尽道岂舍身难天蹶迟搜药龙伤脱入澜莫将眉睫意僶仰视鱼竿 
　　右后死吟天憗八章为二月九日作也予以是日为劬劳之辰崇祯壬申以是日削籍跨蹇出都为卫士凌侮作重生之诗及辛巳以是日在诏狱对簿作重重生之诗今又是日也羁于斋堂故作后死吟及后后死吟兔爰苕华孰伤也 

　　○后后死吟 

　　毒草甞应遍神方写未阑华云河朔外经纬斗隅间顾盻无偕往踌躇感独难每谈第一义不作两层看 
　　希孔将无早师颜今巳迟盲风初破蒂冻雨未离枝石泐云犹吐崖倾山不移九京深蔽塞之子欲安之 
　　养养余今日悠悠与后人前生千毕命大业半扶身地缺鱼龙沓类空鸟兽因又从盘古始为尔一逡廵 
　　久欲遗躯廓今谁念蘧庐冲关繇剑戟结局剩诗书领得木非火情知我是鱼禹功何可冀江汉此愁予 
　　一决知殊粲千春尚弥留当人无两面迷鹿转岐头独语神明晤羣号猿鸟求殇彭何草草不易此心眸 
　　不应此缘去端为何事来蒲须轻结坐桃核浪开杯弱水纡中涉明河耿欲回谅投沧海眼未着小山埃 
　　稊稗荒仁种耘锄漏昔年韦编看不绝木榻坐垂穿福报收应澹天弢解尚悬欲知十载学未禁此留连 
　　原闵饶余地荣期未丧家所争为落节不管别抽芽朝刷银蟾泪春扃铁树花亲朋凋巳尽老我更何涯 
　　从此能余几真须亿万身安期三夜话子晋九筵宾金薤书荒落鸡鱼畜古人依然消一割展转与谁怜 
　　人事荒嚣里天心冷隽中松杉非遗雪兰石不关风庞葛家相近伊涓志不同平生无所恨一睨吕梁翁 
　　右后后死毒草十章崇祯壬午亦以二月九日领菧出辰阳作重重生今复作此正平云恐大祸之有再暮年婴剧不啻再三造物毒频殊觉无味聊赠言咏耳　右录五言律诗 

　　○昏晓 

　　李云天地割昏晓六朝人皆称昏晓比乃有为分晓者然昏晓属天易分晓从人难矣言念可叹 
　　昏晓看人日不同谁从昏晓破鸿蒙白蜺巳出青□上旬始又生若木东壁半星帘钩不住卥倾宿海苇难通莫年怪事多如许总在前朝旧史中 
　　前朝怪事写难平犹是寻常风雨情淮水能扶典午运江流不断香孩营会稽大吏扬帆越灵璧前茅抵汴京碌碌经生无足纪只惭元老自身轻 
　　乘除德运且休论但道前年涕泪痕帝子何从奔采石老臣不合下星源蛟龙失水云难护女子当圈虎自尊自是　庙谟谟太远非关将士负君恩 
　　燕台巳满春秋年又泝　让皇飞遯前沙漠暂偷余闰历东南刚倚不周天唐家陵寝经三复殷室河流保七迁一旅一成谁忍舍有仍臣子最悲县 
　　排决应非只手能洪流讵复古人曾河精有意留神鼎云雨无缘解白登人溺儒冠归猛士家传华鬘上胡僧殷勤石室修金史别与辽儿续夜灯 
　　为臣为虏各匆皇但以区区仗彼苍身有微名藏不得道惭善卷死何妨闲将蠡海看沉逸懒与胥涛鬬昼狂七日秦庭声泪尽　孝陵霜露夜深凉 
　　倾危世事廿年中曾梦　高皇与　二宗胜负当头须有数去留舍我更何从折肱九度无良药炼石三分失国工要是在天怜老马飘摇风雨惜途穷 
　　不敢跻攀古圣邻广明畋綮亦贤臣灞桥诗就能归隐沙碛兵来不动尘老去九原惭李郭生还百胜让项秦沧桑覆手几年事又见文人赋美新 
　　第七章言　高皇　二宗已着寒骚注中天启甲子初散馆梦　神宗危坐甚伟呼余近前大声云汝欲胜人道在自胜噩然而寤乃以晶章镌之又十二年丙子予　赐环入都梦　文皇垂帷卧关神庙中余至床前　文皇拥被屈指者再云三九四七诚如所云葢指易象中命历也去岁予奉祠出都将至天宁洲为风驱回泊龙江湾三月一日也梦　高皇至厉声曰卿竟舍我去耶余对曰朝廷舍臣非臣舍朝廷遂蘧然觉以是彷徨江渚及闻五月十日之事今又半载舍身与此余志林壑不知何缘玄感至此欲使后人别其昏晓耳 

　　○夷犹 

　　将发嫠源梦道中勒石甚深隽记其末句云夷犹吾行兮騒云夷犹兮中渊 
　　夷犹不为审便宜儒行当年次第时程力鸷虫真贱极留身莒鼎未全痴丈夫制义恒无害贞妇投胎石化谁便作冬青青下树幽人小可共题诗 
　　无可商量自主张更无影愧与周章夜行独与旄头遇横死犹当明月傍结冻天教石骨冷崩崖人指弱夫刚曲兵直?均无劲人为前贤倩首阳 
　　百折河身老愈浑谁能一蹴上昆仑归裁巳觉吾衰甚适楚宁知道力尊立地覆舟成往事开山留掌谢龙门平生不饱常茶饭为叫巫阳再筮魂 
　　蚤知曲箭巳离弦不忍当空送杳然虎豹文章销几日獭豺礼乐叙当年地无间隔人间路家失标题口上船彭泽新诗何所道纳熏峡里恨东迁 
　　慷慨从容并路行古人着语甚分明广陵未散江涛韵苏岭犹闻鸾凤声道入死灰犹有息人当化鹤未忘情怀沙颂橘逢渔火不与从头诉不平 
　　素车白马各奔涛无复中流树桔槔一尺樯帆犹有势十年种蠡未为劳横开虎市终归穴不噬麐饥枉落毛此去虞渊多少路忍含枯吻卧江皋 
　　气志为云雨不从只缘学问未瞳蒙姬公岂必常鸱羽靡鬲何曾入彀中冥悟自关十世力虑无聊适一时穷灵均弟子多精采不与天王说小戎 
　　陇蜀未收江汉移看人又到纵横时家摹六国黄金篆客曳三河白石诗塞絮洗肠生不悟吞毡和雪死谁知寻常古道循肤发七尺逢人且自支 

　　○延颈 

　　问谁待命为谁来延颈当门白?回身自痴羊枯黍粒人从堕壑转灵胎宦情少小轻夷甫辙迹今深谢老莱可是将军尘自壅排墙便倒不须哀 
　　蚤知鹿命在庖厨却为彭观俯辘轳怪事定经平子过飞泉的为次山枯天寒杯酒和无害春割江流艹自苏照管多方心绪乱留将天步与天扶 
　　水滨王迹委江南不以兵车遂笑谈猿鹤化人收不住龙蛇去野死多惭召陵楚相高于管西竺胡师老似聃畏看北盟书百卷敝裘无处改春衫 
　　明德怀柔三百年冯陵何得遂居然称刘冐顿收河雒拜赐西戎入渭汧甥舅人情依化外冠裳世法备君 【 一作灵】 前从头磨勘六朝史不与金辽叙比连 
　　江汉滔滔天堑中诗入以此界王风便将南北分羲驭未有虚星 【 一作张危】 乱故宫无数生灵环几席一时钟鼓滞彤弓澶渊紫葢犹腾涌记得前头富郑公 
　　九罭鱼龙感伐柯此中寇媾巳情多世间猛兽驱难尽天上明河久欲波破斧未支王室远孤身亦奈龟山何伤心有泪如零雨莫与征人诉雉罗 
　　进退逢人自触藩三闾旧有未招魂身当下卒轻甞敌家与上官共戴恩履虎十年循易贯跋狼几载事鸰原从来七尺轻于叶不道当年舌尚存 【 一作但将报国魂犹厉莫说当年舌尚存】 
　　当时亦不许和戎要自观时势不同日在荧星难享祀夜阑狸鬼易称雄破都原不因夷 【 一作防】 虏辨贼何须恨国工 【 一作曾误吉攻】 十五朝来恩泽渥莫将湛露槁秋风 

　　○归衅 

　　衅鼓归君未可期断头自古亦男儿道无报复人何用乌有雌雄鬼不知一诺千金幽季布三句九咽老原思违才使马乖骐骥又是悲呜屈踠时 
　　百尺松当寸挺裁因无归路失徘徊留将即墨驱昌国保有屠儿意将台盈箧谤书明主鉴挟尺褁革小臣哀鸿沟未割东南界何日绕朝赠策来 
　　此间突骑半辽人尚道明朝旧主臣犬马犹知循故路蛟龙未怪损微鳞建炎逆节难相仿娄室遗言别有亲最是鲁连书不到二陵风雨共悲秦 
　　未拟长驱且闭关勿忘在莒与栖山狼弧巳觉西星淡羿矢应教白日闲迭阵浮图摧拐马两阶干羽赠刀环孤臣曲折何堪道别与苍黎起痼瘝 
　　抚绥统御失兼筹文告频频事远柔无复征西扶邓禹空教寿史诋明侯茂弘从此多遗节士行当年上小舟径与中朝修话柄愁云长覆蒋山头 
　　底事何曾败乃公项刘胜负百番中滹沱有阨应先渡芒砀多云合往从巳敕诸军无浪战井教大树不谈功艰难苦恨身亲遍鞅掌栖迟命不同 
　　一寸云车辗百城何人不可共功名身无怒喜关从事坐有醇醪散步兵不信暴风摧豹革偶然猎犬上龙旌桓文巳死县牛耳仁义当年霸不成 
　　智少深惭覆餗多经营四月委颓波千钧失弩缘鼷鼠白日趋风负鲁戈后劲貔貅翔远海重来鹅鹳阻关河才难顾盻愁明主朝士今如安石何 

　　○??得 

　　世间万事皆??得况在神明淘汰中性静自应情不动道恬端与法无穷云根触石消枝叶电采 【 一作火】 因光失去从不是此生多解脱 【 一作了解】 元来不藉物为雄 
　　触物粘空便着时只缘身事不相离身如菌草生无焰事似枯藤不上 【 一作断】 枝佛亦好名沈 【 一作都】 佛国天犹爱道损 【 一作秘】 天机谁人唾手悬崖里百万金钱散与谁 
　　与君夜漏点空花自是在家得出家道法着心均有碍精魂非汝更何涯不将剑佩 【 一作舄】 装山鬼无复丹铅□道芽平淡看人生死外等闲暮紫与朝霞 【 夜漏点一作中夜指】 
　　精微可在北辰端不作单双拣择看炼月得膏犹带火烹天出滓始销寒人无两路 【 一作样】 参须透道有千层剥尽难野葛熊鱼齐下箸千年雷雨鼻头观 
　　坠地悲啼屠放刀更无家计典纤毫一番黄叶离真母三事儿钱试汝曹莽操中身多识字聃昙末路共绨袍云舒云卷青穹在各 【 一作共】 为冥 【 一作高】 鸿送 【 一作选】 落毛 
　　首阳沟壑一般身不见荒林有异春鹫岭神通余 【 一作犹】 捏怪藐孤处子未传真掀翻世界垂 【 一作余】 双裒??良宕门墙照四邻煮鹤烧琴无不可逸民前更有逸 【 一作遗】 民 

　　○??不得 

　　底事当头??不得古人神理各周全正当灶 【 一作床】 下修蚕织错忆堂前布几筵药力不争茶饭路絺衣即在缊裘边看多 【 一作谁】 起倒翻名目犹是饥餐与倦眠 
　　剑气芒鞋未纵横石头猿鸟共聪明月将半满看魂魄潮向盈虚论死生一字凿空千古悞匹夫独往百神惊移游顾盻无成业枉与烟波叙 【 一松序】 不平 
　　秉烛观灯千影重何曾种竹夫 【 一作罢】 栽作卷帘月到时逢雨永夜歌声却听钟沧海涯 【 一作边】 多漂铁石明河上亦有芙蓉荜门自挂冰箫后又与贫儿施晚菘 【 一作过暮冬】 
　　左携剑舄右诗书三寸枯桐百岁 【 一作尺】 居料海定逢垂竭处看人直到未生初香心不尽 【 一作欲】 留芳草龙性何曾变白鱼微服□□二种事令人千古立踌躇 
　　杵针真不说虚麤入细功多别妙无一姓羲轩分 【 一作真】 骨肉十方华岳老头颅朋从动色虹为白兄弟成 【 一作求】 仁竹未孤陵躐一 【 一作半】 生何所藉迂儒果亦未为迂 
　　才火名汤损未涯掔拳握 【 一作咬】 齿失嵯岈道因至命全归默木自还根少着花日月定穿胸胁出 【 一作过】 雷霆不向梦魂挝古今弘毅曾夫子万里扶肩直到家 
　　右??得??不得十二章 
　　马平王心干与余壬戌同年同在词林而以乙酉领解实余始生之岁既长余二十余载余严事之乙丑且别余至床前请益马平直云会有所????圣贤得神仙??神仙得豪杰又云??豪杰得神仙??神仙得圣贤余应曰??得马平曰??不得去今又廿余年马平木拱矣而余犹??留未定因作??得??不得之诗兾后人有以相砭也 
　　外有嫠源谒晦翁祠新安谒汪越公祠四首及嫠源誓诸将六首合有五十四首十首无草不录 
　　右录七言律诗 

　　○寄友 

　　平生恃良友缓急难相枝死者未为归生者乏其资飘摇形影间匆匆重苦离渊岳既以翻鳞羽将安之高言不得重微言不得随昔为凤与麟今为涂与茨白日入虞渊巢乌安所知君子宝其身勿为风雨欺 

　　○辞墓 

　　郁郁墓上松青青园中树之子何所思出门舍之去去之遂二年陵臾谷亦迁浮云靡所归墓草空芊芊禽鸟啼林端娩娩相与语皤皤桥大人岂不知道路猿狖离其巢日夕恒悲号廿年洒埽心一为虎凶操悠悠泉下人委我如鸿毛 

　　○诲子 

　　生子不苦晚贤子不苦贫吾年近五十始与儿子亲今有四男儿庸福谁与伦麑儿年志学雅好似醇笃大器不可雕要当秉渊穆鹿?加儿亦清洒每不离膝下与吾命小同但恐读书寡麖儿有隽气颇巳知文字巳识吾艰危谅不慕声势麙儿在襁褓吾犹未得见但能读吾书即是展吾面明侯诲诸儿澹薄与宁静吾今所诲尔亦惟爱与敬爱敬天与通一室侔玄穹出为四海归入为邻里宗吾生未能驯勿复谈父风 

　　○告兄 

　　吾兄七十八巳复近大耋相差十六年不得聚一室少小从读书炊爨与负笈老大不相见青云翳白日儿孙哀我穷相从患难中出门数咛叮念叔与亲同钓当理其纶射当韔其弓募士从其游负戟从其戎俛首思吾兄老得儿孙力安得割其爱使我生感激挥手谢儿曹归去秋鸟疾兄年日以迈王事日以枣勿为复栖栖决眦一太息 

　　○自挽 

　　粲粲朝阳霞峨峨泰山石莹莹七尺剑温温半尺璧化为白板宫宛宛置路侧汉人一顾问胡人一叹息兰膏空自焚瑚琏空自掷狐狸踞龙宫蜉蝣噉 【 一作■〈阝敢〉】 白日妻子不得知亲朋但酸鼻寒从　孝陵衣饥从　孝陵食　孝陵何凄凄风雷庇松栢 【 丙戌二月十四日某识于酉上门之尚膳监中】 
　　丙戌就俘以来谊在必死未了诸缘无所复忆所忆者为春秋表正诗晷正二书未就及未登嵩室陟华岳之巅耳春秋表正为少时旧书坠嫠源明堂想巳废于兵火无复能读之者甞嘱陈无涯兄弟裁其大略不知能竟之不诗晷正必须吾自草无复能传其意者如嵩华二岳先年欲以黄冠丏此了愿当遣戍辰州乞多千里移去潼关为林让庵铨部所尼垂老得此坐华巅卧王屋执笔以事诗春秋虽礼北斗受玉虹不为过矣生平所历黄山白岳匡庐九华浮丘龙首穹窿玄墓洞庭三茅天目径山西陵宛委天台鴈宕罗浮怀玉一十八翁要当一一谢之生死千秋未必再晤风雷楮墨载其精神亦使众山闻之谓吾不薄也 
　　右录五言古诗　开卷巳录责躬高深六章 

　　○新安元夕 【 一本新安逢灯夕自是不食】 

　　髦头腥血卷貂皮束袴红衫弓剑垂廿载柸灯传巧样于今猎火满红垂 
　　上元何处着鳌山毳帐连郊鬼火间最是西桥歌舞盛鱼龙百战不知还 
　　■〈髟上不下〉■〈髟上思下〉侲子最喧腾迭架猢狲弄彩绷千岁连呼呼不足不知鬼物自狞狰 
　　粉楼峻宇少安眠舞罢灯前再数钱自是此间无好墨严关空锁半溪烟 
　　新安十二日西桥演灯甚盛为鱼龙百戏共趋营帐念正希巳死予又被执世事不竞遂使民心至此写之泪下翌日遂绝粒十七日解至留都至廿九日不死复进水浆潦倒余生不能执笔也 

　　○过新岭吊正希 【 正希死时有江天一诸贤从之足为吐气】 

　　爱尔才名盛昔时欲分麐阁与匡持萧萧风雨鸡鸣日千古令人诵沃支 
　　绩泾溪口万重山救尔尚差旬日间自是岱华须破碎岭云终古不开颜 
　　旌德滩头飞鸟斜征儿何处漏悲笳英雄运尽无良筭身亦轻来陷左车 
　　残棋唾手巳难工又是论人成败中但说丹心何所用一时张眼念臧洪 

　　○触目 【 一作见一士身缠九锁】 

　　九锁锒铛烈士躯满山藤刺遶松须世间可有真貘子日噉锥条一尺无 
　　一节干将铸不成自投垆冶陨精灵可怜岛上半千士无与田横说姓名 

　　○初至白下见玉梅盛开怆然留示诸子 

　　逢时得地此嫣然粉雪初肩美少年落魄江潭何所忆半声玉笛上离筵 
　　鳞鳞寂寂不胜风乍见如逢雪窖中自种小山三百本难描一本白头翁 
　　狂澜巳碎碧珊瑚剩得南冠衣带无乱眼经花花不媚莫须愁巳立于枯 
　　夭沃东风那得知寻甞野艹自瑶枝浩歌一曲开君眼会有斜阳零落时 

　　○绝粒十四日不死傅君折得玉梅两枝寄瓶中听弄胡琴 

　　有命在天意未颓胆花能得几时开乌乌款语劳相向又作琵琶日百回 
　　马头宁得有蛾眉老大明妃出塞时自付飘风看坠絮御沟芳艹未经知 
　　弦索江南何处无春风偏昵小单于欲托采薇謌一曲四声呜咽不堪呼 
　　断琴破竹巳经年纔见声香便黯然此去青蒲无尺五为谁楚汉两悲怜 
　　削鐻咿嚘调不成填喉终夜但呼鸣唯余照水盈盈者犹识秦淮旧帝京 
　　冥色荒荒音信稀更无桃李共参差一丝香缕留烟火尽与胡笳诉别离 

　　○卧禁城渐闻钟声籧然惊觉有怀 【 时系尚膳监】 

　　骄马腥风不可删禁臣今系禁中间一路银灯成燹火不知身在浚稽山 
　　紫殿椒图新锁时岂知禾黍遂离离铜驼欲诉人间恨犹作髦头散发垂 
　　三月孤臣千日愁词林只在殿东头玉栏一曲千胡马何处东风不入秋 
　　一番风起复波颓咫尺银河去不回昼夜秦庭声泪绝只余碧血照苍苔 
　　狼嗥鸱啸夜难分风雨鸡鸣总不闻忽有晨钟传次第教人错忆　建文君 
　　碧瓦华砖碎不辞难言钟■〈虞〉未经移五更香霭来荒阁似说　高皇初铸时 
　　为谁呜咽晓云端委佩无人说汉官不是空山连野寺番多騱驒上阑干 
　　坠溷穿帘各落花欲传深省省谁家六朝旧事生芳艹只有孤臣涕未涯 
　　去年此日巳辞归忍见炎门坐掩扉穷鸟溃鱼无去路今年重住铁城围 
　　累朝刍牧一朝空马监当年在禁中今日禁中成马监古来乌兔失雌雄 
　　右连尚食左朝门隔舍纶扉只一垣菀去枯来寻此老青天择地表君恩 
　　江涛又射石头平无复英雄叹冶城罹雉重经狡兔穴不禁风雨一悲呜 

　　○又有所寄 

　　何人心事最苍茫不忍相看涕泪长一尺鸿沟分楚汉千秋苏李恨河梁 
　　马角乌头未为风委蛇心事五年中白虹犹着青云气不道桑榆日巳东 
　　两朝遗老各悲离鸿鴈参差冀昔时玉斧江流甘一割新亭何处不相思 
　　蛇龙虎鼠失商量不敢登床诉短长羊陆当年相饷处至今苹藻有芬芳 

　　○□夜闻钟再理前绪 

　　不堪卧起更分明噪定方知是禁城只觉晨挝沈百杵更无朝鼓续严更 
　　北阙今知借与人鹗巢阿阁共胡尘试将往事搥心过俱是宵行送漏身 
　　佩刀宿卫古金吾化作刀头犁面胡记得黄门北寺里宵魂五载未全苏 
　　闪电经过意未宽报恩难得共摧肝河山巳改当时梦犹作旧时剑树看 
　　悬鱼槛兽古难论不复悲啼怨此辰可是捐躯无报处坠床毛血一亲亲 
　　暖灰爇芋旧家园中夜何人更叩门一节抽身抽不住千秋芳艹怨王孙 

　　○赵渊卿司马 【 讳士超福州人】 毛玄水别驾 【 讳玉洁六合人原任沙县县丞】 赖敬孺 【 讳继谨平和人】 蔡时培 【 讳春溶龙溪人】 二中书皆从予就执相持弥月矣正月二十五日乃分羁他处怆然有怀无从寄问前后伊郁凡十八绝 

　　败鼓趋风更有谁几人徒步急相随巨源二陆能无死要有偕来天地知 
　　矢空援绝虏盟寒无复神乌下祭坛急智书生休捷足饶君蚤作白衣冠 
　　虎鼠当头变色时家人不复叙悲离五千壮士分星雨剩得谢翱赋小诗 
　　骤分骤合且因依夹骑间关泪不挥惟有都城深隔面不知衔土向谁飞 
　　愁君好我败精神不尽名缘腻着人一次相逢一惆怅生前可是未分身 
　　信宿分襟遂不齐坐俘只在大庖西经书百部无谈处中夜深深听马蹄 
　　北寺西曹忆往年朱涂卧起共凄然定加一倍酬前业少得挑灯破榻边 
　　荒荒龙血满居诸苍颉当年未著书何处一行看不透教人洒泣问衣鱼 

　　○又寄 

　　过十四日恐以子为死也然亦无从省其达否聊以示意 
　　胜霸朝闻传习中不经毒雨不经风要坐虎头撩百兽别传精意与骊熊 
　　师子林中架足眠髑髅线里罢牵缠要将此意明于月不与鸦巢领暮烟 
　　铁树分根过小崖但疑七日损魂芽蟠桃结子千秋外不是东门一夕瓜 
　　冻释冰融十二时上陪天帝下田儿家家到处辞亲友不与抱桥女子知 
　　凌云老栢卷旋螺独话临风不动波无处着枝更着叶看他根底自摩娑 
　　画符莫贴阆风门四顾谁当两足尊少许不毛千里蔓蛙蹄可遽上昆仑 
　　辣命芳根委少年较书人巳坠雌玄断崖绝壁一般手领得枯松太自然 
　　铁杵于今未度针闇河纤女自纤纤不信天公无妵字定谁北斗指高檐 
　　百节难成无漏身满天雷火洗前因堆山玛瑙疑龙骨个是石头自结磷 
　　当年石鹢领春秋曾说龙蛇老合收再取麟皮为法鼓聃昙二老未摇头 

　　○痴绝 

　　系旧禁不死见野葛熟酖澹然无味缅想前年不往辰阳自出潼关岂复生此旧禁尚方固自奢于白云尊于牖下也 
　　十年残梦巳翻齁又梦华山顶上游不是库庭无楛矢似缘鹤箭尚轻柔 
　　渡河夫子巳回车无计能通燕赵书却有异风苏两翮方圆天地视蘧庐 
　　嵩华两室不经过北有经书未破多弱水定通银汉路不妨匏叶卷天河 
　　筝风箭雨各匆匆半在颓垣破瓦中判作穷山老道士木灰犹有十年功 
　　古人心血巳昭垂未见星辰昼语时烹炼百番微滓尽回丹别换与垆师 
　　智消道长老难裁尽说灰身失命来残劫不经锤凿遍感生帝子未安胎 
　　胥靡囚虏各当年野葛三分傲绮筵老子关前无气色化胡不是老龙涎 
　　崖移剑坠巳难求从此??翻到尽头浩荡乾坤成一叶荆庭何处滞孤舟 

　　○又寄亦以为慰 

　　明光传火火传薪尽道成仁便杀身留取仁人双眼在一看薪火一看人 
　　观生合到未生前石铄金消不记年经术巳传文字外孤身又在旅魂边 
　　飘花往往自飞翻不信空诸自在尊试向昆仑岑顶过更无雷鼓撼天门 
　　峭壁平丘共一山于山体性不相关要是油然覆天下点云拂雨自知还 
　　断琴不记得风霆犹与霜钟相对鸣欲识此身无坠处绛霄筛雪共清轻 
　　枯杨容易不开花骤雨能持老妇家此意何曾关至极犹分飞乳与啼呱 
　　长绳系日巳消除白发犹留千丈余不教老栢溜新雨欲劝危松再读书 
　　鳖灵精卫语淋漓尽忆君臣又别时勘到海天消竭处湫然初亦不经思 
　　右三十四章皆示赵渊卿毛玄水赖敬孺蔡时培作无有寄者久恐亡之故笔于此 

　　○二月朔后引磬不殊起而慨然 

　　沟壑精灵不易裁除翻白?省摧颓品题人事颠连尽别有文身龙子来 
　　斩蛟射虎卷江涛见尔雄心动羽毛身是日轮无碾者不与麒麟鬬宝刀 
　　不堪闻见事冯陵胶目驱车又一层何处匡扶成底事铜盘牛耳奉高僧 
　　朱闉尺土死何辞似是红颜掷镜时放出枯龙枯海外破山动地有谁知 
　　迷邦不道陈文子逐客休谈苏相君勾却一班红抺额岭头又过一层云 
　　白鱼空自舍灵符野鹤何曾上坐隅天上寄愁无不可云中君谢大夫劬 

　　○抵莫 

　　日过毚倾便闇然阴房腥火巳吹筵魍魉怪人思不夜羲和怯久欲投鞭 
　　归巢鸦雀各相呼镇有鸺鹠心眼粗五色文章供荐席后人难作凤衰图 
　　渡河狐豕几精灵无奈红轮不肯停催促登床盘薄后佛灯鱼鼓为谁青 
　　丹槛雕栏供爨余冥烟犹自比狼胥何处烛然能不寐少开眉眼问居诸 

　　○傅对廷晤语辄赠 

　　何人胆骨不寻常较量荆卿张子房年少相从无得力不分圯上与田光 
　　强藩尽逐犬羊驰艹泽英雄合与谁看尔立谈蟠七畧不将庞老认吾师 
　　卢龙久买渔阳燧飞兔尚从稷下来乐顾千金名巳着等间莫赴昭王台 
　　雄才入细始温存况是颖公旧子孙试向天河轻挽手不教狼矢射中原 
　　前首原云可人胆骨不寻常每笑因人张子房数尺铁锥收不住却烦铸印与兴王非驳子房也正谓任巳之劳耳此作付丙丁又为渔阳再发引首花落鸟啼何常之有并附识于此 【 傅名觐光山东曹县人时领江宁郡丞】 
　　曹县傅对廷言语意谊妙于天下晤余禁城稍及诗奕诵其少年所作圯上诗为之浩叹余因谈子房因人耳三韩万里渔阳铁骑所出不能背城图五世之勋而区区博浪与荆卿共辙卒藉韩彭收桑榆之功此犹所谓碌碌因人者耳对廷闻之艴然欲裂其草对廷方推刚为柔修赤松商山之行而仆悭然有鲁连田横之心是对廷所以艴然也虽然微对廷无与进是言者如仆犹欲令子房坐于桥下对廷因索余近所作诗辄录自嫠源来百余章与之世无子房勿复轻以示人也丙戌二月初四日某书于旧禁西上门之左偏诗五言六十首七言八首绝句八十一首为石斋逸诗石斋死后世当传之以当逸事也 
　　前后录凡九十六首七绝诸在别册以八十一纪之犹嗣宗咏怀之多三篇曹张拟七之嬴其二也五言绝七十二首亦在别册中 

　　○思在黄海 

　　丹砂峯下炼魔堂千辈缁衣绕法场胜事会须消歇过空山面宇自清凉 
　　一■〈土幻〉深僻亦奇峯少得邃庭环照中松嶂上头看不到别烦危苦与相从 
　　割裂岱华又几年云松无处不焦然天翁刻意消青鬓留取粗顽照白颠 
　　笋蕨茨菰庸日多马蹄岂复倦青莎夏凉一洗温砂水不为身轻欲解疴 
　　名城堕得几阑干合与繥??员共破寒瘦竹一枝轻过鸟千山钟鼓报真官 
　　竹节投诗石几间啸鸾驯虎一时删可须闭眼三千日少纵雷霆一往还 

　　○思在华巅 

　　闻说丹崖削四隅只愁不易领真徒龙门绝处无鱼鸟莫似江心大小孤 
　　苍龙岭下少人来铁锁春深滑碧苔欲上岭头吹铁篴长安不见使人哀 
　　风雨二陵未散时霸桥浐水各希奇红尘撇尽迷青鸟纵有蛾眉那得知 
　　并蒂芙蓉攒碧空千千不数幔亭峰缑山覆土平于掌那有吹笙俯故宫 
　　鸭岸鳅畦共不平坠云落电有何情人间险趣尝应遍恨未华山顶上行 
　　幽人亲切宝幽观假道相看不当欢判作枯藤悬绝壁不垂一线引啼猿 
　　以上诗凡三十首皆用秃笔挥之鸿宝巳死觉斯徒尘世莫宗予开颜何用然而此道水流何可绝也防风虽倒犹留一节以问尼丘 
　　外有别辞黄山白岳匡庐九华浮丘龙首穹窿怀玉洞庭玄墓东西天目径山罗浮宛委天台鴈宕三茅西陵一十八兄凡五言绝句七十二首以楮竟不能复书也十八兄与我周旋竟当舍之远去惟武夷维桑大涤吾墓终携偕往未之辞也 
　　凡纪咏挥毫须笔墨与精神相好今情事如此逝期非遐有何心腕理其逸绪又笔秃纸硬索索如鐻会须使雷电碎其断章巫阳赍其魂魄也 
　　右录七言绝句 

　　○告辞十八翁诗 

　　辞黄山 
　　辞白岳 
　　辞匡庐 
　　辞九华 
　　辞浮丘 
　　辞齐山 
　　辞穹窿 
　　辞玄墓 
　　辞洞庭 
　　辞三茅 
　　辞天目 
　　辞径山 
　　辞宛委 
　　辞西陵 
　　辞天台 
　　辞鴈宕 
　　辞罗浮 
　　辞怀玉 

　　·辞黄山 

　　交臂遂相失徘徊雾雨中悲猿如叶类笑客不从容 
　　不沐神瀵泉不咽丹砂饭浩荡遗云舟晶然无畔岸 
　　亦是吾家峰神物不可谱顶髻在心眸一一屈指数 
　　新岭非不高乃不得相见今有青鸟笺欲寄南归鴈 
　　右辞黄山 

　　·辞白岳 

　　别尔不多时精神巳恍惚虽有荡涤心不舍玲珑骨 
　　幽人古多力破得洪蒙臆屏几与香炉宛转在吾侧 
　　石桥过危溪犹有营构处欲洞三姑背巧匠不可遇 
　　熟境虽苦多冷趣未厌少十一借巢居幽情尚窈窕 
　　右辞白岳 

　　·辞匡庐 

　　与尔最因依盘桓恣南北流云生笋肩天沬湛鸟翮 
　　绝顶走云逵往往见丘壑萧然平地身厥高不可度 
　　西林与归宗胸背一百里白鹿时往来丹书系两耳 
　　虽不见石桥颇有银汉意登与五老辞齿发照天地 
　　右辞匡庐 

　　·辞九华 

　　似尔千芙蓉摇摇青玉甗唾手不可攀相思但目眩 
　　花实酿蜂房今非吾所舍突骨罗汉峰不得庐其下 
　　家山九十头与尔貌梁甫合结万里枝并蒂坐腰鼓 
　　当年看浮图只在地藏殿今日地藏人尽作浮图面 
　　右辞九华 

　　·辞浮丘 

　　浮丘亦巧心移岛入湖水能使十二洲一一坐盆底 
　　大兄字齐云小兄字鴈宕看尔心孔多似欲出其上 
　　爱尔真希奇珊瑚锁子骨穿藕出花须坠云弄明月 
　　世间多沧桑只在眉睫内寄得相鹤经不照剩蛇蜕 
　　右辞浮丘 

　　·辞齐山 

　　苍崖多灵姿今为世所宝兰膏多自焚玩物不得老 
　　与尔数分携岸谷遂迁变青莲配白日九子失背面 
　　明月鉴新诗孤舟泛秋浦大堤胡马嘶半出绿杨树 
　　吴楚日似波那得有佳处江流不肯回牵船挂天树 
　　右辞齐山 

　　·辞穹窿 

　　亦是茶饭宗不替岿然号吾欲寄鸡窓偕儿祠邻灶 
　　天平美亭榭天池荫松栢高树既以倾松栢无颜色 
　　升平闻茶香各亦有深趣麋鹿下王台埜僧不敢住 
　　孤山亦深隽凿凿照岭月今日闻孤山使人落白发 
　　右辞穹窿 

　　·辞玄墓 

　　忆尔梅开时碧雪满平野缥缈三两峰只在梅花下 
　　钟磬亦霏微遂与湖水接鳞鸟梳暮帆萧然写落叶 
　　何处息阴人平虚挂水镜不意澄练中胡马亦得骋 
　　疏宕此栖迟似未远闾巷立势不孤骞终为物所閧 
　　右辞玄墓 

　　·辞洞庭 

　　灵威少真文水豚真不错痴龙自谓痴口然失林屋 
　　橘树比夷齐、真心置为像、帝子恶胥涛。别出洞庭上 
　　缥缈亦佳山为高苦不极鱼龙失丈人嚵嚼囓白日 
　　吾家沧海隅褰裳跨日脚榄此荡心扃犹未发天钥 
　　右辞洞庭 

　　·辞三茅 

　　华阳最相恨地肺得勾曲时复一回互宝气矗心目 
　　深不碍龙宫高不碍鸟翼与君三兄弟往往见肝鬲 
　　平畴亦可耕青溪亦可织恐有水草期不得谢羁靮 
　　良甞近霄洼屡发秦王叹乃知蹈海心入山得其□ 
　　右辞三茅 

　　·辞天目 

　　勺水通银河遂欲照天地石桥历乱间最得盘古意 
　　危松盘石根香草结幽壑不以势力工欲与神鬼搏 
　　苕源千???巅悔未穷其穴苍白诸龙潭佶然见蜕骨 
　　东南比昆仑县照蔽千里高人不得意裂眦从此始 
　　右辞天目 

　　·辞径山 

　　幽人之所栖喜其多修竹龙象时往回入林解蹄角 
　　孤崖与曲磵处处得深步似为道果盘不独凉城路 
　　烈士无多心真人不八面怪君眉宇间修饰太葱蒨 
　　枞树八十围出门不忍舍莫亦有胡儿乖兴来系马 
　　右辞径山 

　　·辞宛委 

　　辨丘一万里委宛下平地禹绩一探访纵横生文字 
　　践蠡有高识邈与神禹契忍垢生雄风遂得江山意 
　　鹏势欲归墟龙尾时一掉东晋诸名贤游览百不到 
　　屐齿日以颓六陵不可望夜潮乘暮钟令人发惆怅 
　　右辞宛委 

　　·辞西陵 

　　灵鹫不敢鸣凤凰铩其羽何处消画图立马上抔土 
　　繁华入酒扫诸子谢卜筑除有大涤山为吾旧沐浴 
　　十里七灵巗九溪十八涧浮云卷微埃从此不相见 
　　曳杖上莲华纳履出灵隐闪电如隔世令人坐难忍 
　　右辞西陵 

　　·辞天台 

　　石桥与幽豁此道殊曲折千古螺蛳潭处处卷其舌 
　　要亦不须家但得双白鸟一跨三千里往还得不少 
　　刘阮量洞头寒明两崖里上吸若木精下漱琼台水 
　　名山不忍辞今复那得遇荒荒龙蛇秋猿鹤不知处 
　　右辞天台 

　　·辞鴈宕 

　　与子结奇胜昵欲置房几可一不可双峰峰与水水 
　　顶髻关神明肩脚相窅窕化物乘虚舟往往下木杪 
　　南行有佳宅今复入山腹安得蹈清夷相与坐盘礴 
　　英贤不决脰、十指恼造化、悭彼康乐心、固为物所诧 
　　右辞鴈宕 

　　·辞罗浮 

　　忽忽四十年相忆如梦寐辟彼旧蓍簪久矣坐弃置 
　　朱明四百峰峰峰吐朱草真人爱蟠桃琪花自枯槁 
　　猰■〈犭俞〉游太荒长蛇塞天地安得旧同心相与共拔刺 
　　侨如行苦长晏婴坐苦短吾师今巳矣不及叹微管 
　　右辞罗浮 

　　·辞怀玉 

　　与子交不深颇有深交分武夷自细琐灵山高可问 
　　玉清之奥博鸡鸣在天末余粮不可赍含忧坐明发 
　　向欲载蜈蚣经营断矿岭狮子落鵰巢顿使万山冷 
　　旷野将安归定向华嵩去犹疑黄白山不是华嵩路 
　　右辞怀玉 

　　辞十八山诗凡七十二首武夷大姥系于维桑大涤焦桐为吾讲舍寤寐相绻未之辞焉世事如此意有所归七尺蘧庐何时不返而留情如此犹之痴梦也适笔楮甚佳率率书此丙戌二月初七日 

　　黄石斋先生正命麟书卷六 

　　●书后 

　　呜乎此吾师石斋黄先生所为函书既成刻而予小子叔伦敬受而识其末者也先生施教大涤实始壬申十年而小子肃纳履而进积之也夫慎之也夫葢自是杖履所至朝熹夕阴山轝水榜叔伦靡不从遂靡不得执经而问焉因叹斯道绝续之系先生甚大也先生当绝学废兴羣曀食白之会明大义垂微文植纲肃常蹈仁致命以示此身可不为身用而不可不为世用即可不为世用而不可不为吾道用一德移于杼母而弗忌三事埒于莸吅??而必裁人主之肯众正之列遥遥倚先生一人是重焉而亦即为宵小齮龁之藉啼麐笑凤众指不祥而先生方且安辔奔车之间振衣覆舟之下日与其徒穷百世可知之窔发一言可尽之藏以庶几所为忘食忘忧而不知老之将至云者至惓惓君父劘切良友之思虽当泽竭身枯志遂过涉而慷慨所激底于从容人荼我饴用相藉慰繇是知先生忠孝至性迈绝魗夷烟楮所传皆其渖剩也今即其书所称述癸兑天地略彴龟马续千圣之一灯见悠悠之来者发而读之以为鹅湖鹿洞此中有人而岂知先生之所以绍明广大测幽度微位不足济之以德力所穷通之以诚排众险而有音矢之死而靡疚者其庸直与洙峄争烈而巳矣七日而闻人诛一会而莱优戮先生固优为之而不必其即得之其为人葢巳明悬日月冥格飞走不独以其书传而传其书者益得以忾见其人此则天下后世之所共而尤吾党今日之责也叔伦因与何子瑞图筑室依讲坛之侧植楷同畦裒书及正命之遗寿枣共役而要之先生玑璧焜耀在天及渊者固不尽于此抑予小子卒业而怃然于师教及伦之深虽古一字之拔折简之授维日有加而庭许其能为贤逢人劝与同学此尤先生嗜鲍之怀等于舐犊植萧之义比诸折葼者也今也洒埽徒勤魏照之人师难再炙体知创赵至之狂走安投伦独何人有棒函如失而巳姚江门人吕叔伦百拜敬书 
