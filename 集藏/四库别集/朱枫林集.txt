朱枫林集　　（明）朱升 撰 


　　序 
　　卷之一　　诰　诏　御翰　御洒　代玉言　表笺 
　　卷之二　　赋 
　　卷之三　　序一　跋 
　　卷之四　　序二 
　　卷之五　　七言古诗　五言古诗　七言律诗　五言律诗　七言绝句 
　　卷之六　　策　记　说 
　　卷之七　　颂　赞　铭　书简　讲义 
　　卷之八　　墓铭　祭文　哀辞　补遗 
　　卷之九 
　　卷之十　　附录 
　　跋 

　　●明儒学士朱枫林先生集序 

　　国初开天翊运之臣云龙风虎声应气求所谓五百年必有王者兴其间必有名世者岂虚语哉时在吾休则有朱枫林先生名升字允升以程朱阃奥兼康节渊微隐于歙南石门之山而予族祖平仲公亦以师事之讨论三载先生著述甚富业立万世功际高皇帝定徽郡大兵下连岭出石门亲临其室召问治道寻征入帷幄密赞征讨继入翰林掌制诰裁定典章藏在秘阁者众莫得而窥惟旁注易诗书礼乐周官四书孝经小学孙子诸籍传于世兹所集诗文若干卷皆著述之绪余存十一于千百云耳葢先生之子礼部侍郎大同公以遭诬得罪又五世独传如线翰墨散落传抄于亲故者仅如星辰抑其父子精神咸锺于国故式微于家盈虚之数欤然否无不泰贤哲之后必有闻人亦理数也不敏仰止先达访古不得至今岁莫春过榆村乃偕程氏姻友由深麓逶迤三十里抵石门会其裔孙时新甫庆臣甫因获展拜先生遗像阅所藏谱画图籍挹芳撷华师资自幸而　龙飞首顾扁　御书梅花初月大字千载如新尤山川之幸也惜各书刊板或朽或失幽辉亦巳为之兆矣遂赘数语于简端 
　　万历四十四年丙辰新秋通奉大夫乡后学林下七十有九范涞顿首拜撰 
　　【 黄伯符刻黄仲开书】 

　　●朱枫林集卷之一 

　　新安明儒学士朱升着　晞阳居士范涞校 
　　裔孙时新阅辑　时登参阅 

　　诰 
　　诏 
　　御翰 
　　御洒 
　　代玉言 
　　表笺 

　　◆诰◆ 

　　翰林院侍讲学士朱升诰 
　　翰林院学士兼东阁学士朱升诰 

　　○翰林院侍讲学士朱升诰　陶主敬行词 

　　奉天承运吴王圣旨朕惟洙泗集羣圣之大成新安为文公之阙里先后相望斯文盛昌况新安之有人与前贤而同氏允谓博古通今之士耆年硕望之英是宜备顾问于　内庭参密命于翰苑兹惟华要用宠师儒朱升趋锵礼法之场超卓传注之表羣经独得其趣诸子莫遁其情网罗百家驰骋千古自其潜心积虑至于皓首苍颜用功勤矣朕自闻基以来岁每　征聘戋戋朿帛为矜式于国中青青子衿来英才于馆下议礼作乐　郊庙所资修己及人　国家所尚擢登　玉署侍讲彤闱凤池兼掌乎丝纶麟史仍参于笔削天地交泰有资赞翌之功云汉昭回共致文明之治可翰林侍讲学士中顺大夫知制诰同修　国史宜令朱升准此 
　　吴元年四月　　御宝　　日 

　　○翰林院学士兼东阁学士朱升诰 

　　奉天承运皇帝圣旨咨尔前侍讲学士朱升才佐帝业学本　国师文注子经武贯韬畧眷我同宗之老实为耆哲之英掌丝纶王言益大秉笔削麟史至公翰林文宗重冠文臣之选任黄阁民极尤简耆旧之纶宣领此兼官锡以新命可翰林院学士兼东阁学士嘉议大夫知制诰兼修国史宜令朱升准此 
　　洪武元年二月　　　御宝　　　日 

　　◆诏◆ 

　　免朝谒手诏 

　　○免朝谒手诏 

　　朕闻谋臣委以心腹宜其知无不言尔朱升新安师儒怀抱著述及有元失驭羣雄扰扰岁次丙申朕造基金陵他非智者朝东趋而暮西往孰知适从未几兵会新安尔察历数观天之择主就聘首陈三策朕实嘉行新安款降不俟兵刃四方之士杖策来从皆卿齿德俱尊倡之也每奉征聘即弃家从朕亲率六军东征婺州诸暨处州巫子门洋子江诸砦俘获龙江西伐铜陵江州洪都武昌安庆北援寿春金斗南服猺蛮蓍言趋吉避凶往无不克卫余难于禁江口尔宁不顾巳躯足兵饷于鄱阳湖众跃声震天地及收抚伪汉黎庶擒逆张取中原谋猷多中岂非知无不言言无不验者乎岂非受委心腹辅运名世者乎爵尔官居宥密制画丛错年迈心神俱劳特免尔朝于戏太公韬畧兴周室方叔功名照汗青懋尔前勋同盟勋?称朕至意毋怠永臧 
　　吴元年十一月二十日赐臣升 

　　◆御翰◆ 

　　赐朱升召书 

　　○赐朱升召书 

　　御讳顿首奉书允升宗长阁下去冬宗长蓍伐婺州得贞屯悔豫卦云此主公得天下之象也昔晋公子重耳得此卦而复国今伐婺州便得果然岂非天诱丹衷使愚得天下益坚诸将一心以辅佐欤何得婺州之前知也及议进兵处州蓍得复卦二爻有变占云直候十一月阳生阴消其城可得蒙教据守阅九个月矣愚欲亲往观兵值江北报急今特差人赍书诣请刻来议决大事万物迟误幸甚前八月五日巳遣人奉达左右烦访山中有精天文蓍数者邀请同来可再致意肯同宗长来佐助者必以佳宾右之惟亮詧不具 

　　◆御洒◆ 

　　楼额四字 

　　○楼额四字 

　　梅　花　初　月 

　　◆代玉言◆ 

　　中书左丞相李善长兼太子少师封宣国公诰 
　　中书右丞相徐达兼太子少傅封信国公诰 
　　中书平章常遇春兼太子少保封鄂国公诰 
　　浙江行中书省平章政事朱文忠诰 
　　御史大夫兼太子谕德邓愈诰 
　　太史令刘基诰 
　　翰林院学士陶安诰 
　　翰林直学士范常诰 
　　中书断事秦中诰 
　　天策卫指挥副使陈德诰 
　　广武卫指挥使至臻诰 
　　广武卫指挥副使赵彬诰 
　　下邳守御千户杨春诰 
　　下邳守御千户张实诰 
　　下邳守御千户张某诰 
　　浙江省郎中余某诰 
　　兵马指挥使丁某诰 
　　大医院同知葛景诰 
　　封赠御史大夫邓愈三代诰 

　　○中书左丞相李善长兼　太子少师封宣国公诰 

　　君臣际遇方当开创之初辅弼尊崇在得勋庸之旧以掌邦治以亮天工矧　朕股肱之资重此钧衡之任弘扬大诰昭布明廷中书左丞相李善长柱石良材国家宿望曩于举义之始即推佐命之诚军幕奇谋鼓舞风云于淮甸省垣综理收藏图籍于京师出入戴星精诚贯日礼乐刑政悉总其纲维钱谷甲兵必经于筹划意气孚于将帅惠爱被于黔黎当余亲征之秋居中控镇及余治国之际遇事敷陈华发丹心其勤劳如一日清风黄阁能仪表于百寮金鼎调元干熙和于世运青宫养德取法则于师模领此兼官加其封国于戏汉廷命相萧何在曹参之前唐室纪功玄龄居李靖之上益恢远治以副至怀可授银青荣录大夫上柱国录军国重事左丞相兼　太子少师封宣国公 

　　○中书右丞相徐达兼　太子少傅封信国公诰 

　　命将出师立兴王之大业建邦启土资佐运之功臣仗斧钺而成显功秉钧衡而居右揆才为异等赏亦非常孚告明廷诞宣　纶綍中书右丞相徐达刚资英杰远量深雄岩岩山岳之崇矫矫虎貔之猛从余起兵于濠上先存捧日之心逮兹定鼎于江南遂作擎天之柱气冠万人而无敌拔帜摧城威行四垃以推恩抚民安堵牙旗指顾淮海风清雷皷铿鍧湖湘率服西连巴蜀东际溟洋有征则总水陆之军戎所向则收郡邑之图籍削平二强国古之名将何以加辛勤十余年吾之封疆由此定奏苏湖之捷俘臣主而归允谓元勋宜膺上爵尊荣相府仍加开国之褒辅导　储宫尤重兼官之选于戏太公韬畧当强一统之规邓禹功名特列诸侯之表用颁宠渥尚克钦承可授银青荣录大夫上柱国录军国重事中书右丞相兼　太子少傅封信国公 

　　○中书平章常遇春兼　太子少保封鄂国公诰 

　　德创皇图期遂安民之志武定天下实资开国之臣古昔盛时事皆如此英雄奋发本匪偶然适当逐鹿之秋乃得如虎之将作　朕心膂为国?牙爰建奇大之勋宜考崇加之典任人维旧与治同新中书平章军国重事常遇春知周而量弘才沉而气锐毓兹瑞器韫辉光于里中阵我义旗从飞渡于江左栉风沐雨擐甲挥戈身经百战之劳勇却万夫之敌侍帷幄而决胜千里仗麾钺而宣力四方施号令惟加谨严与士卒则同甘苦威名服众武畧超羣方　朕夷夏之经营托尔中外之赞翼鱼得水以相济云从龙而上升戡定江西战必胜而必必取廓清淮右老者安而少者怀及大战于鄱湖暨鏖兵于赤壁取强陈如电扫驰羽檄而星奔况旧馆之蜂屯既除而姑苏之兔窟皆破矢石如雨登坚城而不惊玉帛如山禁秋毫而不犯可谓冯异功不小于邓禹潘美义无忝于曹彬计其勋庸尤当恩锡燮调金鼎保辅　青宫位乎中书之辨章升以上公之兼职于戏惟尔若股肱之戴元首若舟楫之济巨川日月旗常纪崇勋于光大山河带砺誓积世于久长可授银青荣禄大夫上柱国中书平章军国重事兼　太子少保封鄂国公 

　　○浙江行中书省平章政事朱文忠诰 

　　惟天惟　祖宗相佑我国家　朕起自田野克成大业肆于小子文忠在兹浙土浙之为省左江右湖地大物繁其民工巧其习侈靡　朕以俭朴为天下先庶几维风易俗俾守此土莅此民者明知　朕意以尔文忠仁而有勇国之懿亲乃者守金华戍严陵塞乌龙之隘扫苗獠之羣长驱邻国之境浙江之平与有劳焉　朕嘉其能于是寄以方面委以腹心位至辨章权兼将相任亦重矣于戏尔克俭谁敢复奢尔克勤谁敢复怠尔克正谁敢复颇慎厥身裕厥职余则女嘉 

　　○御史大夫兼　太子谕德邓愈诰 

　　开国之初必籍威武英明之士廓展疆土佐兴大业使君台辅则可以作　朕股肱任宪台则可以作　朕耳目是用选兹勋德登于清要邓愈起身虹邑协力辕门阵法合乎韬钤射艺精于彀率佐余兴运嘉尔策勋由淮泗以从征历滁和而扈跸江流飞渡姑熟慰云霓之思水栅扫平建业恢龙虎之胜驻戎麾于京口开帅阃于桐川克敌宣城长鎗闻风而慑服抚安歙郡蠢苗犯顺而就擒蹂浙西以固封疆拓鄱阳而资保障顷颁殊渥任至辨章素怀彰善瘅恶之才宜膺绳愆纠缪之职兼佐　储副联肃朝班于戏延揽英雄光武纳邓侯之策激扬清浊太宗善王珪之能勉企前修期臻至治 

　　○太史令刘基诰 

　　帝王膺历数于天顺时令以颁政教建官择人宜莫先焉昔在唐帝乃命羲和三代太史之职察天文纪时政占候纪载同出一官推天合人古之道也当斯之任者实在通儒刘基学贯天人资兼文武少壮之年策名科甲扰攘之际控驭一方逮从　朕游首陈远畧为邦之本末用武之后先尔能言之　朕能审而用之式克至于今日诸所建明一存成效太史之事盖所优为是用因其旧官锡以新命尔用协五纪允厘百工最耆德纳嘉猷以副钦天图治之心则余以怿 

　　○翰林院学士陶安诰 

　　盖闻国家之立也必有一心之臣尊戴而光辅之张其纪纲植其仪表正其名号善其辞令展基图之大弘功业而昌之者其弥逄先后之力焉　朕之初渡江也江南之士杖策谒军门者陶安实于今十有三年矣宣号令则军民信提案牍则要领成牧民而民安治吏而吏服陈列之词无愧出纳之命惟允虽艰难繁剧一不动其心惟尊戴光辅之为务可不谓一心乎迩者闻翰苑以崇文治立学士以冠儒臣重道报功颁兹新命尚论思以紬诸巳献纳以成其君章明世教润色皇猷　朕惟女嘉式登永誉 

　　○翰林直学士范常诰 

　　运祚之兴惟天所命君臣际合岂伊人为往者克滁之师　朕未尝敢侥幸于胜也汝常能体此意为之陈辞俟命于天此心德之同遇合之始越既济江宣劳且久任都司而事集职牧守而民安班朝仪而礼肃贞直之心可谓终始无间矣翰苑初入锡之恩命以答其勤尚其守尔初心励于晚节无负倚任亦永有嘉 

　　○中书断事秦中诰 

　　朕闻雍熙之间刑宪用中明决之才举措得义秦中环瑶美质簪笏名家勤读律而读书兼善谋而善断始参侍卫称君子成德之名继典京城着重门击柝之绩矧中书政令之所出实率土讼狱之所归庸升秩于理官尚奉行于国籍尔其无偏无党权夫轻重之宜以简以宽体余钦恤之念 

　　○天策卫指挥副使陈德诰 

　　敷文德者必先师旅之用奋武卫者能致畿甸之安自古巳然于今所法陈德刚徤足倚奋发敢为粤从总角之年巳抱攀鳞之志自和阳之辟地即效骏奔逮建业之定共屡推胆勇从征京口竭力毘陵长万夫于广德安百姓于边方今则擢自豹韬升居天策尔其乃心王室允副神京巩如盘石之安茂尔旗常之绩 

　　○广武卫指挥使至臻诰 

　　庶邦之怀德畏威率由羣力列爵而论功行赏简在　朕心爰锡宠荣用彰材杰至臻甲兵奇士骑射雄才虽托迹于上江未酬素志乃倾心而内助冀阐雄图历试天策凤翔命典神京虎旅人服其勇国赖其威东征西伐之必从左櫜右鞬之克壮昔副神京之卫今擢广武之阶念其成功锡兹宠渥旌旄导从尔其总出入之威疆圉经营尔无忌恢拓之志 

　　○广武卫指挥副使赵彬诰 

　　天佑国家既宏开于疆圉兵严府卫宜纶选于才能图用旧人明扬新命赵彬英资出众猛气凌云佐王室之建基知将明之有子执锐必先于部伍怀才无忝于父兄和阳出师天堑乘风而飞渡江南饮马舆图指日以来归肇迹太平之首功袭爵秦淮之师阃千夫让勇百战策勋擢升广武之阶俾副指挥之任三军耀武务严翼卫于京畿万里扬威期着勋名于竹帛 

　　○下邳守御千户杨春诰 

　　下邳之为地也前临大河后据平陆实南北之襟喉守御之至要领此之职必勇而有功者乃足以与其选焉杨春早自朿发志在从戎下京口而克宣城取毘陵而扼□水平定池阳无役不与爰念奇绩俾冠选锋至若敌垒临于□阳暴兵至于龙江尔皆奋驰突之威振凯旋之捷及大举以平湖广且能策应大将夺其艅航俘其卒伍由是鄂渚以清其功皆可奖矣爰加宠命升长千兵以镇要冲尔其训练所部严明纪律更策奇勋以承宠渥 

　　○下邳守御千户张实诰 

　　夫将校之任边陲者贵乎蓄锐养威而料敌制胜然必习知地利素服人心斯足以当吾之委寄也张实奋身徐土戌兵下邳固有年矣归我义旗渡江而南佐我相臣克平贑郡授以百夫之长参为骠骑之兵由是赞捷于海阳宣力于秦邮遂升千户之阶聿从下邳之戍顷者追冦月河以遏剽掠纳降献附俘馘之功尤可嘉赏非习地利以服人心能若是乎纶命之锡实为尔荣其益慎固封疆振励戎麾共建中原之勋以承异等之擢 

　　○下邳守御千户张某诰 

　　朕以威武戡定海内义声所及智者献其谋勇者效其力于尔有功之士必加重任焉张某年岁方刚志气骁壮汉川之英也自隶我师每从大将能驰劲骑勇赴敌锋攻战之间所向皆克当授武职以旌其锐及平淮海升长千兵于淮安之卫移戍下邳夫下邳在大海之滨控河北边任为最重尔其慎厥职以守则严律而待以攻则整队而征益其奋励之勤以承优渥之宠 

　　○浙江省郎中余某诰 

　　经纶一省纲纪诸司此在郎官之职也自浙江归附即命重臣以膺方面之寄而都司之选苟非德望俱优者不得与焉余某雅有大猷兼通书律莅官执法绰有能声作椽省垣多所禆益既而式政□阳出守秋浦政成民悦　朕甚嘉之爰设郎署用佐浙省且浙土沃衍而民物繁伙茧丝鱼盐之科为东南最尔其从公守正无替钦承上有以副国家之倚赖下有以慰黎民之具瞻则余女怿 

　　○兵马指挥使丁某诰 

　　京城为人物之渊王室蜜迩夷狄所辐辏之地法制谨严必资明敏之才乃胜干城之任丁某奋身淮右効大江南入居侍卫之班出参骑从之列抑强不畏见义必为克推尽巳之忠能察秋毫之末擢升兵马任典闉阇于戏万国会同我既有同文同轨之治四门既辟尔其谨异言异服之司 

　　○大医院同知葛景诰 

　　王政以推恩为始民情以欲安为难宜广仁心同跻寿域葛景学通气运术究岐黄粤从开国之初即在从戎之列济人利物每资肘后之方扶倾救危屡奏军前之效调虚实起居之节识君臣佐使之宜功着当时名扬众论始为羣医之长继迁少监之阶今擢署于同知俾周旋于内府尔尚克备笼中之物具收天下之材惟暨乃寮共赞惠民之治达为良相勿忘苦口之言 

　　○封赠御史大夫邓愈三代诰 

　　盖闻先世有善福垂子孙惟其积之久是以发之弘也御史大夫邓愈曾祖邓某虹色成家存心仁厚安分田里允为善人至于三世之后笃生贤俊奋迹于师旅策勋于国家兹当基业之成爰举追封之典去世虽远承此宠光家道之兴良由内助况其贤美有素宜乎能大其后此理之自然也御史大夫邓愈曾祖母孟氏夙禀淑资昔称善配传及曾孙遂为硕辅以武功而佐王业以直道而正宪纲惟其所由宜加荣渥夫传家之道在乎贻厥孙谋故能衍其庆于悠久也人而能此虽在身后亦有可褒御史大夫邓愈祖父邓某以循理为务不求知于时乃有贤俊因时而出作　朕耳目股肱之寄方兹景运维新沛恩宜布爵以上公用贲九京朕惟妇道具全于中阃孙谋能淑于后人贻此令名以昭于世御史大夫邓愈祖母戚氏蚤赋厚德作配庆门惟兹泗水之清源遂成濠上之华族其孙奋勇为国建功仕巳历于省台恩宜推于祖妣时颁新綍以耀幽泉朕举兵濠上拓地淮泗英武之才乘时云集时则有若邓顺与者式典戎兵气雄心锐以身狥国功在王家　朕追念旧人每图荣报幸其有子能继父志勋庸既显阀阅益光赠以台辅之尊爵以上公之贵尔虽早世而名誉素加垂之永久而有余矣为人子者皆存笃爱之心有国家者尤重推恩之典何况义方之教致有大功于当世者哉御史大夫邓愈母张氏禀质端淳古家??维穆其良人宣劳于开国之始其英嗣佐命于文武之司妇范既多母仪尤着涣颁鸾诰新除封国之荣增重鱼轩益介庸祺之福朕闻妇从夫爵礼经所著辅佐君子诗意亦昭惟吾勋臣冈兹良配稽之令典宜锡荣封御史大夫邓愈妻某氏性禀循良躬行勤俭事姑备甘苦之道相夫得警戒之宜凡　朕廓清疆宇成此丕基尔之良人每有勋绩恩加中馈义所当然 

　　◆表笺◆ 

　　贺太祖登极表 
　　贺中宫笺 
　　贺东宫笺 

　　○贺太祖登极表 

　　伏以道协乾坤履至尊于正统福均宗社会大礼以同辰三纲举于一人之身百祀包乎两间之域天地交泰神人以和臣升诚欢诚忭稽首顿首钦惟皇帝陛下尧德钦明汤功圣武就郊坛而即位显然受命之真拜宗社以追尊允矣仁亲之教既立社曰大社乃临朝而受朝王假为家端　母仪于正闲帝出乎震定　主器于东宫备内治之仪文展外攘之事业辉生简册欢动陬隅臣升幸际风云之会得依　日月之光礼者殊事乐者异文盛典庆成于一日德为圣人尊为　天子皇图永固于万年臣升无任忻跃之至谨奉表称　贺以　闻 

　　○贺中宫笺 

　　伏以邑姜名列于治臣辅成周武马后号尊于明德卓冠炎刘兹正位于坤仪实开光于泰运臣升诚欢诚忭稽首顿首敬惟中宫殿下贤明懿质慈淑徽音卷耳忧勤　干君登于大宝螽斯绳蛰　震子主乎东宫三礼庆成万邦来贺惟愿柔顺承天仰风云于大造安贞应地镇海宇于皇基臣升不胜忻忭之至谨奉笺称贺以　闻 

　　○贺东宫笺 


　　伏以先天以干为尊君父居乎上位后天以震为首长男出乎东方发造化之机缄阐皇家之典礼臣升诚欢诚忭稽首顿首敬惟皇太子殿下英资明达至性温纯爱敬尊亲数问安于内御讲行圣道一受教于儒宗册宝辉煌臣民庆愿臣升官曹密迩期望深长丽正重明法天行于地外抚军监国谶帝子于江东无任欢忻庆幸之至谨奉笺称　贺以　闻 

　　朱枫林集卷之一终 

　　●朱枫林集卷之二 

　　新安明儒学士朱升着　晞阳居士范涞校 
　　裔孙时新阅辑　时登参阅 

　　赋 

　　贺平淛江赋（并序） 
　　贺制大成乐赋（并序） 
　　前东园赋（并序） 
　　后东园赋（并序） 
　　南山道院赋 
　　东岩赋（并序） 

　　○贺平淛江赋（并序） 

　　锺五行之秀者为人吾同胞也奚有华夷之分内中国而外四夷也惟中国尽其性而修其行也夷狄戕其性而亏其行也与禽兽奚择焉此所以严华夷之辨天必眷由或而子之远夷狄而外之也元主中国天厌之久矣有大圣人焉则天必命之以为亿兆之君而我吴王应运兴焉渡江而南定鼎金陵整义兵揽英杰分取江淮城邑所向无不克捷至正戊戌年三月进兵江淛本年秋冬淛东城邑渐次而降至丙午年冬十一月尽有淛西之地今年丁未秋再取淛东诸路于是淛江版籍尽输入于建康矣驱胡虏而复圣域变左袵而为衣冠再造之功于是为大自开辟以来帝王之兴未有盛焉者也臣朱升欣忭赋曰 
　　繄东南之故墟维淛江之巨泽领百川而朝宗恍汪洋之莫极为武林之渊薮实湖山之胜迹吐雾雨兮吸烟云浮乹坤兮浴日月盖其形势涣漫风景苍茫上映天目下镇钱塘漫漫烟水之国簇簇闾阎之乡云帆风缆之所集蛟龙鱼鳖之所藏西湖映带十里荷香泛兰舟兮翫赏鸣箫鼓兮徜徉千艘万舶商贾连樯货财之富甲于四方尔乃海门向曙红日初辉潮神鼓勇鲸波扬威或浩荡以澎湃或澄涵而茫弥或晴辉霁月之流丽或豚风蜃雨之冥迷或厉雷劈山而震怒或千军衔枚而疾驰或雪山之势屹或霜练而光披千态万状而莫测其机当其烟横碧渚日暮苍洲仙俦巨雨?奄于斯遨游鼓瑟铿锵写幽怨于神女钧天缥缈奏仙乐于丹丘风月双清白鴈与飞鸿共唳水天一色落霞并孤鹜同游彼有烟雨下春涛之筏风帆送醝卤之舟尔营营兮何知亦身世之悠悠嗟夫桑田海水更变无休胥也何憾激怒气于潮头镠也何勇射强弩于蜃楼英雄何在陈迹不侔而此江之水越千古犹滚滚以长流身历兹土心驰往古奠我民居实维神禹当怀山襄陵之际任手胼足胝之苦及其地平而天成于是考图而贡可数商贾往来货财所聚为东南之都会剩有资于　天府尝披方舆之书而考江湖之所由或以为元气之升降或以为水月之盈虚或以为海鳅之出入是皆未有至论而徒说之疏迂况登高能赋可为丈夫宜乎神游八极之表而陋彼蠡测之区区也方今圣皇御极明目达聪海无惊涛天无烈风恢八纮于朔土环四海于辟雍臣朱升幸际风云佳会窃附方于夔龙　钦进淛江之图籍吐浩气于胷中誓効智力以谋　国竭耿耿之丹衷 

　　○贺制大成乐赋（并序） 

　　岁丙午夏四月我今殿下肇基帝业首兴文治于武功之时立学校求遗书追德报功必先制吾夫子之庙乐而名曰大成则　皇图巩固安如泰山巨朱升谨赋以对杨休命于万年无疆云尔赋曰 
　　繄闻乐而知德兮可以等乎前王领大成之鸿奏兮仰圣德之无疆道秘泄于马图兮人文阐乎羲皇法载始而备具兮焕伊祈之文章周文武之继圣兮监制作于夏商遇贞元之会合兮极治教之休明我宣尼之挺生兮当周德之方凉法文武之无常师兮复远宗乎虞唐酌四代之礼乐兮实万世之通行仕止久速之时中兮岂清任和之偏长孟氏长于譬喻兮曰集大成以赞扬今为庙乐之嘉名兮果声振之洋洋若乃初日发光和风回举戟门既启礼官以聚列宫悬之簴植崇牙之羽瞻冕旒之在上肃冠裳之配主于是法人声扬乐语亶轻清之不滓粤悠扬之如缕想夫主之以黄锺越之以南吕瑟琴作于堂笙镛间于下振舞仪于肃翼出洪声于锺簴兆?鼓鼓播击而相谐埙虒倡和而得所彼之独奏一音自为始终此之大成众乐摠其端绪无亦金之宣而玉之收奚啻合以柷而止以敔所以闻其乐而知其德盖有贤于尧舜而不愧于韶舞者也圣君抚运其命维新拯救黎庶文武圣神东征而西夷怨南伐而北狄嗔丑虏远遁簪缨来宾干戈未戢圣教攸钦举大成以崇嘉号致祠祭而出　丝纶举兹盛典感格人神自兹而往复神州于腥秽洗尽胡尘辟乹坤于再造　大宝即真极天所覆环四海而贡赋税　圣子神孙亿万年而民犹亲于是名称足以表实于万古岂但乐舞所以配德于斯人夫是以天地位万物育圣神治教凡有心知嗜欲者莫不尊亲今圣前圣此心同而此理均也故曰圣人会人物于一身万象异形而同体通古今于一息百王异世而同神臣朱升幸际五百昌期而修大成之纶音闻大成之庙乐安得洗耳于九德之歌拭目于九韶之舞而接九成于紫宸 

　　○前东园赋（并序） 

　　东园赋者、泮乐游子朱升为悠山陈君作也、诗六义之赋、直陈其事而巳、屈子以下、乃兼比兴之体、而为赋或寓言放辞、以伸已意、而怨忿讽谕、卒归于正、杨子云曰、诗人之赋丽以则、是巳今所赋、托事于紫阳之仙、借词于东园之神、以道所欲言者、窃自附于诗人之赋、云其辞曰、 
　　紫阳散仙、风襟月怀、云容雪质、管领物华、神游八极、飞鸾翔其先后、应龙翼其背侧、藐仙姝之憧憧、拥羽仗之秩秩、儵冷然而万里昧过都与越国忽临睍夫旧乡驻旌旗而一息时则山灵朝谷神见尊者先卑者殿、岩花色动、水鸟神变、莫不徼荣丐幸兢新角艳希登名于仙录、以夸餙而矜炫尔、乃有幅巾藜杖、紫衣方履、貌臞神王外敬中愳引其从十有二人再拜稽首而言曰、余悠山主人、东园之神也、余主斯园三十其春、守护呵禁、夙夜维寅、主人于我意重情亲、余督众美、效奇献珍、冈弗率职、以欣以勤、日吉辰良、侥际天真、敢列见而有请、维仙其鉴临焉、首有磊落清标、旷怀雅士、博带长袂、美髯高髻、越班而前曰、全在天则为花月风雪、布万象而供四时、在人则为琹书棋画、消日永而涵天机、在物则为辰景之良美、心赏而事乐、在身则为全福厚禄、多积而期颐、所谓四美而以名堂者、即余也。继有修眉耸肩圩顶老子身闲一壑视远千里叙进而言曰、余在东则为宝堆金涌、峙立丘园之左、在西则为云深紫逻、为丘园之右、堕北则后山之岌嶪侔高风于诗老、南则瀛山之俨特移佳名于仙岛所谓环秀以名楼者、即我也。次有一人意气高深、虚明四达、万化森森、自谓中立之德、敻独占于花林、窃附醉翁之乐、山水、而得心。次有一人性情闲远、专省于内、其心收敛、自谓反观之德、超羣景而独擅、追想东平之风、亦家居而乐善、红裳蒸霞火?焉然淑女钦袂来前含羞不语冀方瞳之一盻欲献笑而犹豫恍诸仙之欢逄武陵源之相遇脂脸醉日彼美唐妃翟茀以朝春娇垂垂维沼中之澹靖号花仙其良宜何由径之先及乃睡足而未迟芳馨美人肌肤绰约臭有醲郁华匪寂寞谓沉檀之干枯笑兰蕙之质弱飘轻裾之一见顿众芳之牢落长春仙子服丹涂脂得春无尽亘古为期鄙桂菊之清苦陋桃李之离披整繁妆以行事若媚软而莫支又次则有垂青之童老苍之叟佳实众悦大材希有兆和羙之远业屈栋厦而盘秀是为青子岁寒之二神邀云軿而顿首末有奏赋逸才作相隐者直方德厚中虚潇洒参圆穹之清香驾方湖之绿泻去地即天知畴高而畴下脱陆斯水又胡的而胡假是为凌云济川之二神同输恭于风马于是列见云毕诸神咸迸紫衣复前再拜以请惟真仙之罕值愿物华之是整乡来见之羣灵皆于余乎兢领今也牒诉装主之怀市朝淹主之影以故浊禠清情踰性或接诗神久违酒圣芳华谁适而为容神功谩尸?堇于妆景且也、众材空老也、美人迟暮也、主莫之省也、柰何哉、孤此明月、举高霞映耶、大抵人生一世、百年为久、或立功与立言、比立德以不朽、次则得意尽欢、当歌对酒、网罗动植之奇、受用山川之秀、奏妙舞于琼筵、发孤唱于绣口、秉红烛以夜游、坐翠罽于春昼、敛物之美为我之有、以闲而趣、以怡而寿、其亦可也、矧夫化物者劳、我以生佚、我以老、止足是遵是、名顺道人、??取灵于万物、宜体认以参考、苟不能以有之、纷品汇其同稿、余欲乞灵仗仙之造与物、为天母陈斯宝、失今不请众美孰保谓余不信请视茂草紫阳散仙、于是顾令左右具录斯语辑之为赋以告其主延佑七年苍龙庚申五月三日书于石门南窻寓馆 

　　○后东园赋（并序） 

　　余既为东园赋、寓言放词、自病其繁、不能使人一见心快、遂更为后赋 
　　石门陈君、悠然见山、即居之畔、辟兹东园、割乡井之广袤、藂卉木之繁植、于焉寄兴、于时言言、揽遥空之云雾、俯流水之潺、湲涉斯园、而富、失其肆贫解其挛少者爱日、老者忘年、超乎世纲之外、融乎化机之先、恍不知托身乎宇内、实寓目于斯园、冷冷兮胸臆虚明、罗万象而洒然者也、若乃美观沓见、异状层出、遽而数旃、莫终其物、地生其圩、天施其巧、人因其质、制之无了、轩窻翠侍、楼环秀也、琴书清娱、堂四美也、香叶郁郁、栢岁寒也、佳实垂垂、梅青子也、花伴月圆、长春亭也、色蒸霞烂、武陵源也、香雪落杯、芳且馨也、火?焉红夹径、花中仙也、有亭济舟、以利涉也、有台凌云、以俯临也、闲居生计、所乐者善也、虚棂搜纳、乐得之心也、一曲一景、献怪挺奇、纡萦迤逦、莫知所之、目应接而不暇、心游漾以忘归、斯园也、仙之所幻欤、人之所为欤、余以谓方舆之景何所蔑、有得而乐之、非善曷守、必有通神之财、则可以领佳而会秀、必有赏心之具、则可以朝歌而暮酒、又必有千堆锦之逸才、而后可以发斯景之清幽、又必有万金产之令裔、而后可以绵斯景之永久、或有鸣驺之入、束帛之贲、果不以外之伪易内之真否、耶主人才高行直、心妍貌古、人悦其贤。奸畏其武。奋自信而出类。余爱之而莫助。爰周览其东园、集厥美以为赋、 

　　○南山道院赋 

　　客有为言戴氏南山道院之状者、曰此孝子廷芳所为其先考处宜南山君之墓庐也、孝子未生、而处士卒、孝子既长、资明而志远、善友而劬书、以为继述显扬、悉弗越子职外、惟思吾亲而弗获也、乃道院于墓左而游居焉、吁可哀也矣尝试适其墓、登高而望其山水矣、海阳之水发于张公山、与歙岭而东流者曰南港。其源于黟祈山、会县西北诸水而南者曰北港。二港之间、支龙蜿蜒、冈阜弥绵、二港之合、嶻然为山、一山二名、曰由曰响、如墙之岩、岌乎莫上、此山脉之老且尽、而倔强焉者也、方其未老且尽也、礧礧落落、委委蛇蛇、天驷之驰、坂春流之、扬波及夫兀然而息、归尔而驻呼吸、而万象集盻睐、而四围固是为处士南山之墓、其为墓也、草蔚木乔、穴柔土刚、朝负大明之辉赫、夕面长庚之煌煌、陈于前则烟阜衙列、稻畴弥漫、田水之流为沟、山水之流为涧、自前而左、趋南而东、以入于港、水之所历、有桃水尾田之墩曰皷角墩水之将会潴而为湖游洋留顾莫知所出与响山相映其桥曰湖山桥凡此皆南山墓所之景象也所谓道院在墓左侧面向既同景象亦一山松午风池荷晚色尘途竹树一墙是隔于是而登眺于是而游息凝神定虑盖将有得、若是者子以为奚如、余曰噫嘻是殆大孝矣。孟子曰。大孝终身慕父母、夫为婴儿未有不慕亲者、哀与年衰、心逐形忘、学不至于人伦之至、不能为终身慕、父殁而子甫生、子长而父是慕、今于孝子见之、是殆大孝矣、若然则流峙之环拱、景象之秀异、天所以妥处士之灵而昌孝子之裔、吾将述子之辞为南山道院之赋以美之、客曰未也、南山者、处士之字也、而有似于号称焉墓之源曰遐富适在海阳邑之南道院之山在墓南院之左则轩窻敞辟巨山远嶂咸在焉其颜曰悠然堂适又在道院南此道院之所以名也尝试登道院之堂而南望矣平冈之外山之石擘联趾异顶其名为隔皇崔崔其在目羗苍苍而当臬耸终古之仪刑粤挺立其不拔崧者岑者蜀者峄者岿者乔者磝者礜者如不律如秃锥曰鸡笼铁叶降铁者如海涛如夏雪曰岩山余山者有陵有冈有扈有章密者如堂盛者如防凡此诸山皆自衢睦南来纷纷矗矗由是而为歙山?令又盘曲几百里而为遐富之源自道院视之皆鼻祖之属也孝子之登斯堂而望也将以其形欤想夫遥天之表眉宇之懿也披垂者其髦突立者其髻也敦者坐峙者立而堕者憩也将以其意欤春谷芳香见其和也秋崖阴肃见其义也凝然者事亲之孝敬而峭然者表俗之标致也将以其名刘则字即山山即字非若羹见于食墙见于坐书以其泽而桮以其器也是虽无形而僾然其见无声而忾然其闻必将恻然而感凄然而顇也如是而堂曰悠然者盖以为处士谓也孝子不特于山也于田庐于器宝而知先人创守匪易也于臣妾于服翫而得其所以用与置也不特于物法言而德行、辱亲之是惧也、厚生而利用、伤亲之是虑也、斯其守遗体、奉先绪、无时无处而不南山则夫道院者乃其寓也、若是者子以为奚、如余俯其拜作而仰曰至矣尽矣篾以加矣乃集其旨以为之辞曰南山兮戋戋道之院兮山其颜山为义兮匪幻渺求诸方兮以其肖墓之南兮东家丘院之南兮西向哭呜呼子心无豸?页兮而有厥心北山兮松栢森森辞毕乃相与操觚染翰缀成文理以为之赋以贻孝子 

　　○东岩赋（并序） 

　　东岩赋、赋东岩也、作者为谁里人、朱升也、朱升年幼学晚、性拙以谨、惟拙故于文不能作、惟谨故亦不轻作、则其作东岩赋何重、其主人程公度也、程公度何以得重、以鲁溪先生为之父也、赋一篇千七百四十九言其辞曰 
　　泮乐游子与墨庄主人为心友每相与谈天下之佳胜以华相娱以险相栗以正相附以奇相出而总归之于□术时乃东日发光朝风吹霁广宇纳纳可以纵题于是草径以步高台以憩羗剧论夫踪观定游览之品第游子曰太行折轮黄河盘带景贤行乎商山挹高风于严濑武昌之黄鹤云中采石之青娥天外桃花流水渔舟重问乱石惊涛江月期酹是凡与若熟览而贯道者若真以为风景之最矣乎主人曰然汝又将何以广我游子曰徽郡于江东万山间也休阳之为邑又中于郡而侈于山者也邑南三十里有山焉曰东岩是特异乎靡靡纷纷者也而弗闻乎主人曰嘻敢问其凡游子曰东岩之为山也昆仑祖之岷峩鼓之白际父之□□吐之右背黄山之秀丽前左五山?令之峻绝阻大溪而支阜委蛇傲响山而崭崖裂缺是古天造地设者乎主人曰诗云既景乃冈相其阴阳观其流泉有山如是必有经营之者游子曰天之所矜地之所锢今焉之新昔焉之故维前此十载斯山不过丛荆榛跳狐兔明樵蒭之所历暗魍魉之是护瞻览之目何属登临之武曷布孰营辟之曰程公度曾经费之勿辞而瘅劬之不恶定基就夷以避嵓巉之险凿池潴清以泄暴流之怒于是有足者历其胜而有目者知其嫭也主人曰诗云升彼虗矣以望楚矣其里之大槩何若不繁庶不足以与此游子曰锦绮之丛金碧之集豪者相伍富者相什羗里居之鼎盛而人才之林立是皆东岩之骨冈陇之脉气之翕焉者为之主人曰诗云虽无好友式燕且喜而子称里居之鼎盛人才之林立也其所以燕喜必可述矣游子曰楼亭池径燕喜之体醴馔謌舞燕喜之用禽鱼花竹燕喜之助诗词谈谑燕喜之从子不知东岩之燕喜乎彼其来者鞍雕而环金也担彩而车钿也持者玉尘摇者宝扇也曳巨公之裾葱从妓女之裙茜也彼其来者非富盛之僚族则娇密之姻倩也彼或愧之而不目睨或观之而心羡者不得与之贫若贱者也子不闻东岩之乐歌乎迎宾诗曰主人之孩嘉宾之来我园孔佳熙熙春台匪醉匪饱角生马首其乐宾诗曰马嘶于门酒续于樽歌浓谈欢视日未昏饮未百卮宾其勿辞白桃红李宾眼眩止送宾诗曰东岩月高主人弗劳宾拜请却主人曰诺今兹返驾明晨有约其乐宾也如是不其谓燕喜者乎主人曰异哉子何言之误也子之所谈者花竹也楼亭也食饮禽鱼之类也请以是喻夫楼者不可以为亭亭者不可以为楼竹无花之艳丽花无竹之清幽酒不可以克饱食不可以献酬夫蝶与蜂同以花采著称也蜂能酿蜜而蠂不能何也夫桃焉夭夭兰焉郁郁名卉之宛野芳之陆或当午以俱集或方春而相逐一乃华酝而甘成一惟香栖而粉宿何则拘于质也子言失矣夫食梁衣绣者可以处乐而不可以居贫栖迟衡门者视楼榭为何物拘于质而蔽于一也如此且夫东岩之胜若此而子断然以为豪富之所独乐非下焉者所得与吾恐地主之见未必然也诗云左之左之君子宜之右之右之君子有之局局焉何哉游子曰吾言半耳不宁惟是东岩主人之为人也径直乐易于物无所拒必将庇圭窦者以峻宇而饱肉食于蔬茹者矣必将寒士之与交而贱子之与处矣又必将推与人同乐之念不闭关不钥洞上以接夫宦达而下弗禁于牧圉矣其为度也不已臣乎主人曰不然孟氏论七十里之囿荅齐宣耳岂真使薪猎者往乎其间哉诗云无矢我陵我陵我阿无饮我泉我泉我池而泛泛焉以为同非吾所知也且地主之所以有东岩之胜也孰扣据是孰保有是其乐斯也孰为之主而隆厚是又孰能使之久而不朽是易曰积善之家必有余庆小雅曰教诲尔子式谷似之鲁颂曰君子有谷诒孙子于胥乐兮言善道也请循其本考之焉游子曰鲁溪先生公度之父也先生学贯今古誉称州里道德为富孝友为仕每令于庭曰而修而嘉而聚而媺而勿荡于非以保而顶趾申之曰而学以究理而见之操履勿尘而镜勿钩而矢而弗尊贤于礼曷以而弗收族于伦曷纪族疏勿疏念而同始贤小勿小德进不可止荣而勿慕稿而勿鄙念命之不定得而勿恃大块流耸而为山水化工发荣而为华蕋是两间自然之侈天宝不可弃毋荒以毁人乐不可极毋纵以弛酒以合欢勿酗于旨歌舞以养耳目勿流于靡一夫之耕不足以食百指家无冗食得巳则巳粒食养民而勿徒恃安常守巳勿奸胥与市吾所以命尔不过如此而能遵是则笾豆簠簋永承吾宗祀苟不吾遵而非吾子是以公度功而不矜乐而不荡园斯东岩不隘不敞命宾朋而致礼按时序而弗爽揽重宵之寥廓瞻远地之苍莽其心则高明旷达而其兴则横飞而直上夫其人若是得所养若是居之广若是咸由父尊之教也则束帛之贲鸣驺之入尚何有不可往者哉主人始而感既而喜甚且惊曰有是哉程君余平日与尔口称心羡目视耳闻者遗音之鸟浮空之云耳程君而果能若是则凡历斯岩而造见其景者于人而不徒地于德而不徒物虽子长之讲业乡射于齐鲁邹峄抵得其彷佛者耳诗云泰山岩岩鲁邦所瞻斯之谓矣吾固将从之焉乃相与蹑屩携杖具剌拥箒扣岩扄以求见候地主之肯否 

　　朱枫林集卷之二终 

　　●朱枫林集卷之三 

　　新安明儒学士朱升着　晞阳居士范涞校 
　　裔孙时新阅辑　时登参阅 

　　序一 
　　跋 

　　◆序一◆ 

　　大学中庸旁注序 
　　论语孟子旁注序 
　　书传补正序 
　　易经旁注前图序 
　　孙子旁注序 
　　类选五言小诗序 
　　刑统赋解序 
　　地里阴阳五行书序 
　　墨庄率意录序 
　　集赵东山文藁序 
　　石门陈氏族谱序 
　　东村老人诗序 
　　环秀楼序 
　　大有楼序 

　　○大学中庸旁注序 

　　前年读书郡城紫阳祠始为诸生作书旁注、观者多喜之、以其注文附经、语意通贯、一读即了无繁复之劳也、既又命诸生用其义例、旁注诗经未克成、去年寓里中程氏馆、书旁注脱藁、稍有传抄之者、然日知所亡窜改不能已今岁受徒于家又成大学中庸旁注先儒经解至矣而犹未免云云者先儒用圣贤功夫故能因经文以得圣贤之意学者用先儒功夫而能因经解以得先儒之意几人哉性质庸常学力卤莽父兄师友取经解而督之读经与解离不能以意相附其弊也断裂经文使之血脉不通首尾不应欲求其知味乐学不可得也此愚所以于六经四书皆欲旁而注之以为教子授徒之计而未暇悉成也虽然愚之所注其意义取诸先儒经解而已辞语则有不可纯用原文者盖以逐字顺附经文实而不泛离之则字各有训贯之则篇章浑全制作之体既殊辞语各有宜也至于意义间亦有不得已而不可以苟同者则又有望于平心明眼实用功力之君子相与印可之商确之也至正丙戌秋日新安朱升书 

　　○论语孟子旁注序 

　　余既为尚书及大学中庸撰旁注欲徧及六经四书而未暇也去年来池过黟亡友倪仲弘之子诺为注语孟曰藁成即来商之而未至也池人张璇字仲美见余书犂然有合即以大学中庸义例施之语孟每藁数篇辄一见示相与商订不数月而书成焉噫自丙戌岁至今六七年间以此事属之士友多矣斯文缘契乃在于此也是书之体融会先儒经解以顺附于经文可离可合有纲有纪使读者止就经文考训诂以求旨趣而已其先儒之说顺附经文而或有不类不妥者则必再三玩索体认以求真是之归此学者穷经最得力处必身亲为之然后历其难而知其味也今年稚子同学礼仪同官二书不胜讲授之烦亦既为之旁注矣有如仲美者早相与用功余经乎若仲美则余知其方劳不当亟以委之矣至正新卯夏新安朱升书 

　　○书传补正序 

　　朱子传注诸经畧备独于书未暇及尝别出小序辨正疑误指其领要以授蔡氏而为集传惜其成于朱子既没之后门人语录未辑之前自是以来诸儒继作讲明著述补益宏多然往往不与经传相附而翻阅之难也升不揆愚陋搜辑见闻既为读经者作旁注纲目有统离合成章又为读传为传辑补缺正讹发明旨趣亦既有年矣今为此编不过约取传辑补缺正讹之文仅使传文周密经意通畅而巳庶几文字简洁而学童诵习不惮其繁若欲求其发明旨趣之详则有传辑在时至正庚寅二月壬辰书成于石门山中题以授子同 

　　○易经旁注前图序 

　　愚自中年以经书授徒教子每于本文之旁着字以明其意义其有不相连属者则益之于两字之间苟有不明不尽者又益之于本行之外学者读本文而览旁注不见其意义之不足也惟易旁注则有前图者易之为易其本也图象而巳文王周公孔子之书实为图象作注脚故明此经者不得不求其本也河出图洛出书天不爱道泄诸象数一可巳二何居作河图洛书合一图第一圣人之则之也八卦成列而又因而重之其传于今也各有横图圆图而六十四卦圆图中又有方图则亦悉矣帝出乎震成乎艮其方位之象又何为哉作先天后天合一图第二先天后天其始其终既各有序矣连山归藏首艮首坤今不能知而周易首乹坤终既未济经分上下其间卦序乃复如彼作周易卦序图第三卦变也卦主也互体也卦数也卦位也纳甲也之六者时杂见于经传必各着其全使人可通考焉可也作六图第四淳安夏氏有读易十字枢愚平日窃于易得三大义二者经传训释之机要也则以附六图之后圣人处忧患之道自履至巽其传古其旨深卦之名义殆未足以尽之也作三陈九卦图第五揲着以求卦因变而用爻比义从长宜勿拘一说作蓍卦变占图说第六夫子言蓍卦之德曰圆曰方固非直曰七奇八偶而巳作筮七卦八图第七邵子天根月窟之吟非为今易安注脚也豫章萧氏读易卦序之学区别于三画六画之原而象意昭融玩味乎正变始终之故而道教明着前纂为图今录其全文于后而系以邵子之诗履运处身同一揆也作三十六宫图第八八图为之前而后周易旁注可得可读矣 

　　○孙子旁注序 

　　人尝乐世治曰兵凶器也不可以易言也余亦悯世乱曰兵凶器也不可以易言也然国家之大事在戎言之得无易乎升生不辰目击羣雄迭相胜负有成丘止流之惨深为此惧伏承我圣皇应运召侍军门十有四年剪除羣雄战胜攻取机变妙于武子阵法合乎武侯是以不揆愚陋搜辑见闻间以巳意旁注十三篇着演八阵图于卷末使词义畅明阵势明白而无徒读其书之患也升极知僭踰难逭易言之罪然于行三军者庶免胶柱鼓瑟之一助云 

　　○类选五言小诗序 

　　玄黑?戈摄提格夏暑异甚仆居山阁目益昏不得徧读素习乃取五言四句古诗迄于晚唐得三伯余首类次之以授羣童为类凡三十有八一曰直致诗以此为忌而亦以此为难序情写景而无事乎排比纽捻盘折组绘之工所谓净洗脚面而鬬好者也二曰情义伦纪者民之彝也三曰工致诗老所独继响寡闻焉四曰清新则亦不易得者也自是而下曰高远曰富丽曰艳冶曰凄凉曰衰暮由所接不同曰旷达曰豪放曰俊逸曰清润曰沉着则又系乎其人矣边塞也宫闺也客旅也发乎其情有非常者是以离别悲愁思乡感旧之作出焉至于怀想寄赠则尽乎人慨叹消遣则尽乎已讽谏而不讦颂美而不谀嘲戏而不谑皆所谓民之性而先王之泽者此外有怀古咏史之吟景物风土之述时事之纪与夫乐府之旧章风人之古体或有设为问答者或以一句两句之佳而传者以至女流灵异之作亦附见焉先儒谓人声之精者为言言之精者为文而又有曰文之精者为诗夫自三百篇之后变而为词赋又变而为歌行长律流衍极矣则五言绝句者诗之尤精者乎才多者敛束于此固汗血千里之折旋蚁封也始学者之从事于此非江源之滥觞乎乡先生曹公教人下笔之初以字少语直为事其言曰直说则意易见字少则病不多仆编小诗以直致之体先之实本乎此夫泉之始达直流而巳其出渐远众流合焉矶而激风而波盛大流行而千态万状非泉之固欲如是也始学者识之枫林病叟朱升题于齐明阁 

　　○刑统赋解序 

　　魏文侯师李悝者法经六篇、曰盗法曰贼法曰囚法曰捕法曰杂法曰具法、卫鞅受之以相秦、改法为律、汉相萧何增户兴厩三篇为九章之律。叔孙通益所不及为十八篇。武帝作见纵监临部主之法魏命陈羣私增损汉制为十八篇晋命贾充等增损汉魏为二十篇南北两朝沿革不一唐因隋制令房玄龄等斟酌损益为十二篇高宗永徽中长孙无忌等复增疏义名例第一魏因汉旧改具律为刑名第一晋贾充等于刑名中分为法例律宋齐梁及后魏因之北齐并刑名法例为名例后周复为刑名隋因北齐复为名例唐因之卫禁第二秦汉及魏未有此名贾充等酌汉魏之律随事增损创制此篇名宫禁律宋至北齐以关紧律附之更名禁卫隋开皇改为卫禁唐因之职制第三起自晋名违制律隋开皇改为职制唐因之户婚第四汉承魏秦之后创加户律北齐以婚事附之名婚户律隋以户在婚前改为户婚唐因之厩库第五汉制九章创加厩事晋以牧事合之名厩牧律隋开皇以库事附之更名厩库唐因之擅兴第六汉制兴律魏以擅事附之名为擅兴贼盗第七李悝法经有贼法盗法自秦汉至后魏皆名盗律贼律北齐合为贼盗律隋唐因之鬬讼第八自秦至晋未有此名后魏分前魏系讯律为鬬律至北齐以讼事附之名鬬讼律后世因之诈伪第九魏分贼盗为之历代因之杂律第十李悝法经有杂法后世祖袭为杂律捕亡十一李悝法经有捕法后魏更名捕亡迄唐因之断狱十二起自曹魏分李悝法经囚法而出此篇后世因之以上唐律十二篇周世宗时诏详定之号大周刑统二十二卷宋太祖朝窦仪等修定刑统为三十卷至□□时律学博士傅林取其纲要撰刑统赋后世批注此赋虽多或赘或畧未免疏谬今订定之至元后三年岁在丁丑二月上瀚新安朱升题 

　　○地里阴阳五行书序 

　　太极判而为阴阳阴阳变合而为五行气之流行质之位列物莫不然也地囿天中为物最巨格物者于此而不察可乎余幼而困穷于卑猥事盖多致力俯察之学尤为留心患夫世之论二五者不得其纲要且莫别其用也泰定初元述星卦提纲以振举数泒之今二十有五年矣岁在癸酉而得龙穴阴阳之诀越七年又得山水宗庙与四经五行之诀然后形体与造化合妙水涉与穴法同功始敢稍出其说与朋友商订传习焉而古法玄要未得其绪者盖多也至正戊子试春官归陈英翁以未辛业告经曰葬山之法以势为难而形次之方又次之英翁长余一岁诚纯笃信无以为比其于形势之难既得之矣余故述是编以质之题曰地理阴阳五行书以足夫景纯所谓方之法焉新安朱升序 

　　○墨庄率意录序 

　　墨庄主人朱升平日事师交友读书听语下至里巷山野樵渔妇女一言一事于人有补者莫不谨服而博取之既又虞积之多时之久聪明退而忘之也遂笔录之其为录也不起藁不择词不先经后史不外子内儒得于尊者不敢攘其说闻于贱者不敢匿其名不务简古他日可以删不厌烦碎他日可以考故名其录曰率意是录也下及庖馔工巧之琐末高人所不屑观上及道德性命之绪余俗士所不得与下于我者既不敢预此上于我者又不屑此则是录也直以率吾意而巳虽然知我意者以为备遗忘不知者曰腐儒之陋也人之所通摈也至治二年龙集壬戌三月望日序 

　　○集赵东山文藁序 

　　东山赵子常学春秋于资中黄先生既通悟乃会粹考核成书三种曰师说曰属辞曰集传行于世子常既没其徒王德茂聚其平日诗文俾老友朱升选其涉于教道可以开发疑难长见识者得若干首刊而传之先儒谓邵子之学其根株在经世书花叶在击壤诗今读击壤集曲尽情理以通乎上下的的乎世不可诬也子常髫龀以来几许学问涉历而下笔之可见可传者如此读者集者尚知之哉 

　　○石门陈氏族谱序 

　　歙南石门陈氏世相传示泒出休宁西乡藤溪藤溪始祖鬲山府君禧历五传而为旭旭迁歙南是为石门始祖约其世时当汴宋初年至今至正庚寅盖四百余年而十有五世孙矣自始祖七传为谠直言是生六子曰易力宝武复臻视其宗为最茂宝之后又益茂其玄孙子华字仲英表其先世为图十有一以示诸予俾序其端焉首图自始祖至直言六子凡八世其于分支也着其始而略其世闻见所不悉也自其高祖以下则名字第号仕隐年寿配姓卒葬往往得而书盖幸乎其逮事与夫传闻所未泯者也凡其宗之人各详其所尊所亲述其见闻以表其世咸若仲英之为者以系于其支之始使夫始之出于一人之身者虽百其世万其子孙如相与昭穆序于一堂之上庶几观者有所感焉以发其敬宗收族之心则世道之幸而仲英之志也 

　　○东村老人诗序 

　　端木氏之居溧水唐山东之崔卢李郑也而有东西村之异者犹道南北之阮也端木公字以善杰特而温谧者也而自号东村老人按戴氏记人生七十曰老大夫则致仕人子恒言不称老公家尊君国用先生年且未七十而公自号如此者何夫名称生于不足者也弱龄出仕扬历垂三十稔所不足者非庭闱之晨昏乎故未老而老蕲以为养也昔老莱子年七十斑斓亲侧作婴儿啼戏然则今日东村之老人庸非后日之婴儿乎人之行莫大于孝字子知有亲不知有巳是以始也自忘其强仕而终也自忘其耆老也闻端公之风者往往悦喜慕尚作为歌诗歙氓朱升为之序 

　　○环秀楼序 

　　秀悉救切说文禾实也从禾乃声证以夫子之言秀在苗后在实之前则非禾实先儒以为吐华诗毛氏传荼茅秀也或谓茅秀于茅华非也茅之未华方自苞而出者柔软润泽其名为荑荑茶声相近若其既华则蓬蓬然诗人不当取以为比矣以此而意之则禾之秀亦其将华者也尔雅木谓之华草谓之荣不荣而实者谓之秀后人以秀为草木茂美之通称故欧阳称嘉禾曰秀东坡称花竹曰秀俯察之书以秀言山始于赤松述论以秀言水始于管公明指蒙是后山经地志因之登高之赋临流之诗言秀者不可胜举王制命卿论士之秀者升之司徒曰选士司徒论选士之秀者升之学曰俊士汉始举秀才东汉避世祖讳曰茂才魏晋以来复曰秀才至唐中叶秀才科目甚高而难得无敢应者汉谣有曰天下俊秀王叔茂晋罗含为江左之秀谢道韫为闺房之秀宋袁淑谢庄江东无我卿当独秀以秀言人始于夫子人者五行之秀气极于周子人也者得其秀而最灵新安岩镇方公构楼生坟之侧颜曰环秀想是楼也近则环之以竹树之秀远则环之以山水之秀而人之秀者游居其中也游居其中者主也环其外者宾也有是主斯有是宾也方公字圣清清秀之义也其女夫孙仁远秀人也裒诸秀句积成卷轴请朱升秀才为之序 

　　○大有楼序 

　　率溪在歙南四十里循率溪入十有五里曰詹田孙氏居焉孙君有名天佑字颐父者为时称道生至元甲戍至泰定丙寅甫五十有三年耳即于居北二十里叶有之源豫营茧室而楼其旁友生朱升为揭其颜曰大有盖取易大有上九爻辞与君名叶且近于地名之叶有也君幼颖悟早卓立从父智斋教入诗书礼义生三十年遂莅家政家继母方氏若兄延师教子待乡井御羣下靡弗尽道岁之歉慨然减价出粟以赈饥民凡举火以待者盖环百里逮其稔而能酬者率收以公量是皆蹈智斋公故辙扩而弗替者若其建桥辟道土木宫室之类凡可以利益于人者于膏腴金谷一弗之靳是又其天性仁厚如此君配方氏子男三人女一人孙今三人绳蛰方将昌炽未艾是造物所以答君于今者叶有寿藏负艮面庚阳和阴粹山环水秀他日双剑韬焉以裕其后是又答君于来者自天佑之吉无不利楼名云乎哉君将于中朝士夫求为楼之记文者书扁者篆记额者书丹者诗之赋者故予为序其事如右叶有于率溪间山?令乡先达弘斋曹先生居之虗翁方使君造而诗咏之具见桐江续集盖源深而清不可舟楫而居民聚焉是以宛然有桃源盘谷之胜而又买田其间蚤为瞻修馆谷计燕游诗酒不逊昔人其可尚又如此智斋讳逢龙配程氏实雅德君子云泰定四年二月吉日里生朱升序 

　　◆跋◆ 

　　跋大学旁注后 
　　跋中庸旁注后 
　　跋性理字训后 
　　跋静山遏籴歌 
　　跋唐子华画赠邵思善诗卷后 

　　○跋大学旁注后 

　　大学以修已治人为纲要以致知力行为工程然而知止能得之间必有事焉经所谓定静安论语所谓仁能守之孟子所谓居安资深者是也中庸曰尊德性而道问学盖致知力行二者皆道问学之事动而道问学静而尊德性二者功夫如寒暑昼夜之更迭而无间尊德性即大学之正心也大学诚意是省察克治于将应物之际正心是操存涵养于未应物之时与既应物之后然而八目于致知之后即继以诚意而正心但列于其后者盖大学为入德者言使之先于动处用功禁其动之妄然后可以全其静之真也此圣贤之心法为传学之本也而旁注不能详具故表而着之云 

　　○跋中庸旁注后 

　　中庸经朱子训释之后说者亦多其间最有超卓之见者饶氏也有融会之妙者思正李先生也精于文义切于体认者楼山袁氏述吴氏之说也今兹旁注既各取其长矣至于智仁勇之用至诚不二不息之分尊德性道问学之说若此之类一得之愚闻见焉不知其果是乎否实用功力之君子愿有以教之 

　　○跋性理字训后 

　　晦庵门人程正思字训二十条勿斋增广之为六门一百八十三条今增善字补以蒙斋之训凡一百八十四条德业尽性心正四条训有未妥僭易数字余皆原文程敬叔读书日程八岁未入小学教之读此甚善但此书四字成言其语既简约而题目多涉性命其理又幽深若非根据出处本义而旁取世俗事物以开喻之未见其有益也试以开卷太极之训言之孔子赞易曰易有太极是生两仪两仪生四象四象生八卦今训太极之字当原乎此其曰至理浑然冲漠无朕者理行乎事物之中如身体之脉理如枝干之文理彻上彻下无不至到所谓至理也脉理文理皆不一也而皆必有统会之处今以八卦观之乹兑二卦同生于太阳之象也离震二卦同生于少阴之象也巽坎二卦同生于少阳之象也艮坤二卦同生于太阴之象也又以四象观之太阳少阴同生于阳仪也少阳太阴同生于阴仪也八卦四象各有统会既如此矣则两仪岂无统会哉故孔子指其统会者名之曰太极极者屋之春栋中正高上众材之所构合者也太者大大之谓也太极者大大高上统会之称而巳易书之仪之象之卦两而生四四而生八以至于无穷由本而末由源而流皆所谓至理也太极者至理之浑然者也浑然云者如水之浑浊然人之视之不见其中之所有盖理之统会其胚胎融聚者固如此也泉之未发曰冲沙地旷远曰漠朕者目未开而有其罅隙也曰冲曰漠曰无朕皆以形容其浑然者也其曰造化枢纽品汇根抵者气一嘘而万物盈所谓造也气一吸而万物虗所谓化也气之造物化物犹户之一阖一辟也究而言之则阖辟在乎枢枢必绾乎系枢之纽易之仪象卦者造化也太极者其枢纽也物之异类曰品物之同类曰汇万物并生于两间而有同类异类者如花叶之在枝干或同或异也究而言之则枝干本于根根必附乎命根之抵易之仪象卦者品汇也所谓太极者其根抵也玩诸易以释太极之本义本义既得则后世儒者所称述可一见而决若异端之所言者固不足论也凡读圣贤之书皆当如此考究令字字有着落非特此书也故举一条以见例云 

　　○跋静山遏籴歌 

　　右静山孙处士遏籴歌一首感伤而安分自道以警世真有益之文也人之所藉以立于世者四、曰智、曰力、曰权、曰利、而禀赋之不能均也、徧得其一二而善用之、则泽及于人而为天之所福、其不善用者、专之以为巳私、以贼夫人而卒不免于自祸、是故立天地之心、明圣贤之学、辅世长民、兴利除害、以纪纲斯人者、莫如智、戡定祸乱者、莫如力、生杀予夺以劝善惩恶者、莫如权、衣食温饱以遂人之生者、莫如利、若是者惟善用者能之、易曰、崇高莫大乎富贵、天以是偏赋于汝、亦岂无意哉、奈之何其不善用也、吾山乡少田。千亩之家。可一二数。三亩之入。食一人。藉令千亩者。尽以其入施人。不过供活三百人。利之所及亦狭。矣故善用者。化利以为权。平其粜价以率人。则所济者众。彼不善用而私之。甚至于遏籴以邀重价。使不仁者转而相和。汝之所利几何哉。而人之受害多矣。是犹有智而用之为奸。有力而用之为盗。有权势而用之为暴为污者也。岂不惜哉。佛书言积财不散者。自巳无分。五家子有分五家子者。水也火也盗贼也县吔恶子也。多田之家能平粜价以率人。而不为巳。私如处士祖父之所为。是夺五家子之物以济人也。岂非昔所谓嬴得为君子者乎。若遏籴邀利至于发处士之感叹歌咏者。何厚于五家子也。岂非所谓枉了做小人者乎。余窃悯夫操利权者之可以为而或不善用也。故广处士之歌意为跋语以劝焉。岁甲午五月二日朱升书于枫林馆 

　　○跋唐子华画赠邵思善诗卷后 

　　至正五年。吴兴唐公子华宰吾邑。余客其门。相与处甚善也。公时时出古今名画及其所自画者示予。且赞赏其趣。予懵于此道。故不知嗜好。若无闻无见者。公不悦。其心曰。岂其明于他。而独暗于此耶。是殆薄吾画也。予察之。稍以留意。一日。与公同访提茗廉父壁间。有公所笔画四幅。予观而喜之。公曰。此吾二十年前笔也。是殆不佳。予心计。若从公求。指其不佳者在某处某笔。宜若得其槩然不欲亟以渎之。及再往则卷而藏之矣。余素与县东门郡桂堂翁友善。其孙孜思善时从予读书。见公画。辄悦慕之。不瞬目不释手。若予之有味于天地之化。圣贤之学也。公大喜进而教之。宦满挟之归。邵生尽弃余事。用能得公之意。趣四方闻人称能鉴识者。赠之诗文。许与交。至信乎生之妙于画矣。画之为道。宜求其似也。今曰似则不超宜。以巧为精也。今以拙为古。殆必自有其说。予藏思善旧所为画数幅假我数年得。毕婚嫁尽除书生气习然后袖而出之。好山水佳风。日中请思善指其昔非今是。在某处某笔使昔之不得唐公者。得之思善。亦大好事故。苐书之卷帙之末以识焉岁辛卯秋九月既望朱升拜手跋 

　　朱枫林集卷之三终 

　　●朱枫林集卷之四 

　　新安明儒学士朱升着　晞阳居士范涞校 
　　裔孙时新阅辑　时登参阅 

　　序二 

　　小四书序 
　　萧氏读易考原序 
　　重修本宗族谱序 
　　苦竹朱氏族谱序 
　　送分宪张公序 
　　题庐山夏君再判新安诗序 
　　送夏通判还金陵序 
　　饯参府端公行卷序 
　　送汪成德赴萧县作宰序 
　　叶宗茂哀诗序 
　　赠地师詹仲芳序 
　　题宗家子会从军永新诗卷序 
　　金生家庆图诗序 
　　梅谷隐居序 
　　送程仲本之龙川侍亲序 
　　詹田孙氏家录序 
　　送鲍尚褧序 

　　○小四书序 

　　上章困敦愚赴紫阳书会与朋友商确为斋生定读书次序首蛟峯蒙求凡将者急就之传也名物者小学之先也次勿斋字训性理学问天人之道治教之原也次陈先生历代蒙求使知古今朝代之畧次黄成性史学提要使知传统事迹之详此四书者四字成言童幼所便精熟融会宇宙在胷中矣然后循序乎六经之学归趣乎孔孟之教究极乎濂洛之说休日则事笔札而考苍雅余力则记名数而诵诗文庶几入门适道有序有条本末兼备终始相成者矣夫读书不可无批注然批注与本文相离学者若不能以意相附则非徒无益而适滋其惑故愚于诸经书往往与之旁注使学者但读本文而览其旁注一过则了然无繁复之劳也今此小四书者语约而事意多故旁注不足则又表注于阑上使教者有所据依而学者易于记忆此区区之至意也既脱稿刻之斋舍题曰小四书以别晦庵四书云 

　　○萧氏读易考原序 

　　周易卦序之义自韩康伯孔颖达以来往往欲求之孔子序卦传之外程朱诸儒用意尤笃至于临川吴先生卦统之述亦可谓求之至矣而其中间精密比次之故则犹有未当于人心者愚索之半生晚乃得豫章萧氏读易考原之书以为二篇之卦必先分而后序闳奥精粹贯通神圣盖古今之绝学也谨节缩为上下经二图于右而录其全文于下以广其传于不朽云 

　　○重修本宗族谱序 

　　族之有谱尚矣、朱氏为新安望族。居洄溪里者。业儒以世。旧谱起高辛之后陆终第五子曰子安周武王封其苗裔曹侠于邾国至仪父始见春秋后八世为楚所并子孙去邑为朱氏世居沛国相县代有闻人前汉大司马长史翊大司空新息侯浮邳郡太守永吏部尚书尚大司徒质司隶校尉禹灵帝时坐党锢子孙避难丹阳因家焉历十六七世曰腾曰绰曰建皆为郡守隋唐之间永城仁轨以孝友闻敬则为名宰相子孙久则蕃衍迁居邻郡姑苏朱子奢者为唐太宗朝学士居饮马桥至涔号师古生王?革瓌避黄巢乱居新安歙之黄墩瓌为茶院制置使镇守婺源乃徽国文公之祖也王?革受唐命为马步军总管拒黄巢有功授宣歙观察使兼卫虏将军　使封英亭侯生春满园林秀又自休宁鬲山迁居洄溪林公实吾洄溪之始祖也迄今若干世若干人昔老泉谱苏氏族详焉其所自出谱之作也分殊之义也今余族谱列族之人生岁飨年出娶子女身世穷达凡见而知者闻者传闻者靡弗载谱为朱氏作也仿乎理一之仁也然凡谱必有源流淑慝精粗罔或遗兹族谱所谓传闻外无凭以述至有名若字不能知者远故也远者其初未尝远近久而远则又悲夫谱之不蚤也虽然今之近后之远也谱之不可以缓也谨作朱氏族谱 

　　○苦竹朱氏族谱序 

　　余在翰林子范秩满朝　京剧谈数日遂出其所编苦竹朱氏族谱以示余且曰自始祖黄墩府君第三子三公迁霓湖凡八世自十二世祖学小公迁孚潭凡四世自九世祖三公名芃迁苦竹至吾孙今十一世矣旧谱详悉遭兵火不存有霓湖谱可考然霓湖谱特详于霓湖而不详于苦竹之族系此吾苦竹之谱所以不得不作也余应之曰族之盛者久则必分分则益众众则不胜书矣因而考之苦竹世多文学才智之士在宋季间则有岩将公者以膂力骈胁率众保其乡里至今人犹称之当有元盛时则万二公名巨者以才学授湖州路教又能延揽名师硕儒教养其子侄每岁宾兴则试于场屋者甚众而设教于庠序者尤总总也及至正壬辰之变则有子范以才学德行能率其弟侄乡人保全其宗族闾里是以为众所推举用于　朝授六安州判此亦姑举其畧耳按黄墩府君于唐广明年间避黄巢冦自吴门迁歙至于今亦数百年间国祚凡几兴变人事凡几废易而苦竹朱氏之族至今犹盛衣冠文物视昔无忝嗟乎世之故家大族如苦竹朱氏者几何哉时平则文学之士彬彬辈出而驰骛乎科目之场世变则才智之士矫矫崛兴而趋赴乎功名之会余既喜苦竹朱氏之盛又喜子范之能修此谱使后世子孙得以遵守而考证焉故为文以序之丁未九月望日宗人朱升书 

　　○送分宪张公序 

　　天台张君行按来徽责言于故人升以广其政升以民生休戚在长吏。长吏之贤在通其民情。盖自古经畧之初。军国百需之出于民。势不得巳。编民供亿公上是固其职长吏于此时也其抚字之仁。与催科之严。二者不得并行焉。亦势也。然于其间得无亦有下所不堪上所不及知长吏必当以闻者乎姑以此时此土至浅近之一事言之茗贡课株十赋其一而一株之额粗精二两此乃沃土所有而我徽瘠土也每百株赋其十株责其纳茗二十两殚其地之出而供其本色巳不堪矣今又不收本色以钱米代之茗之粗者此时此土值米不及三升而令纳一斗精者值米不及五六升而令纳二斗穷山荒疃采摘之家虽竭其庐之入亦不能应此乃笔之章卓不可行者上之人惟不知耳岂有知其不可而不改其令者乎君之行按也长吏有能为深长之计通达民情攘蠹弊开隆平委曲条陈以闻则贤于人者也君则课之最以进之其有明知蠹弊坐视旁观如茗课浅近之事而尚不为君一言则长吏之不贤者也君则课之殿以退之则长吏有所劝惩民情得以上达而耳目之职举矣君之聪明特达岂真有资于人言者仆别君数年瞶盲跛蹩非复旧日然于君而耿耿者固在是以因下问而不容巳于言丁未四月朱升序 

　　○题庐山夏君再判新安诗序 

　　庐山夏君之倅新安也、秀而文、得士心、宽而理、得民心、严而有容、进贤而教不能、得府吏胥徒心、谋而能断事、集而不自诩、又得寮寀之心也、久任法行中考以复任是诸心相得者翕然以为惬盖新安为郡跨番浙两江之源山峭厉而水香洁其君子亦竦以义其小人往往安分无他心一州五县休歙为尤良是以兵兴数年田里相保甘受剽炳无动于乱者其土俗如此矧得贤人君子为之官长不翕然而归心乎贤人君子临之覩其土俗如此孰不乐其善矜其不逮与之休息以久于其治如古封建之为者孰肯弁髦而传舍之哉休之朱升歙之鲍颖宦学于此未得归视其家省其父母是以乡井之心尤切而喜公之复任其善政日有加焉又有以大惬乎人心也里生程和以饯行诗请序故遂书之洪武元年戊申端午日朱升西掖写 

　　○送夏通判还金陵序 

　　庐山之夏君通守吾徽也披诚信以怀多士施受利以溥细民和粹孚乎寮寀端方格乎吏胥故三年而借留留而德心有加于初益见政理之旁洽又三年尹临濠临濠今日之丰沛也陵寝葱郁将相大臣往往在是形势之重屯卫之严委任之隆遴选之不易而公才器之所称名誉之所致盖有非人情之所可量也徽之人知扳留之不可再得发为文辞以致盛恋升归田山中抱疾三时而肺病乘之不能出户非友人杨季诚言不知公之既行也乃写鄙怀而追饯之 

　　○饯参府端公行卷序 【 代休尹朱珍作】 

　　天长朱珍忝宰徽休宁一岁有半矣参府端公实临之实教诲之实优容之珍每号于人曰端公之于我天也天之于物也生化之于筦橐之中造就之于鞲冶之下震以发其孕霈以滋其生吹以振其长虽无心而成化乃若孜孜伋伋而不能舍去者然然代序者进成功者退兰台有悲秋之赋昌黎有感春之诗苍苍者曾未尝一倾耳于戏此天之所以为天也徽大郡而休宁小邑也其民俗驯而耎且近山可以避兵故岁壬辰以来西兵践蹂六胜六复民鬬死者鲜而非庶也时多政则赋自倍至十上所需民无敢不供而非富也珍以菲才为此邑奉上之令而亦不敢罢上之民而非能也事有难易理有可否才有长短而免于罪也唯天实临之实教诲而优容之珍之仰戴而号于人人者如此而天不知也乃于代序成功 

　　○送汪成德赴萧县作宰序 

　　吾新安神明之冑二程也汪也程自东晋时新安守元潭留家焉数世至忠壮公灵洗显于陈梁之际汪则忠烈王世华起于李唐之初二公皆有捍御乡井之功没而为神登诸祀典将百千世不泯也而汪则据有六州以归唐功德尤盛二族蕃衍以官以游散布天下而其居于古黟县者尤盛汪之丞相伯彦合孛义端二公又其尤也入至元来至今且百年黟汪未有继美者故吾于成德属意焉成德有志之士也其祖某以举进士为业至元科举废尊君某惟以继述教子为务比年兵乱成德扞乡井如忠壮忠烈之为者岁丁酉以乡兵内附又如忠烈之归唐黟汪其复昌于成德也欤成德今之萧县以其治家者治官以其驭军者驭民以庭训之诗礼立教道善风俗而后以学问之文章作成乎多士等而上之极儒者之功用致斯世于隆平于是乎黟汪千年之家声复昌于成德氏此升所以属意于神明之冑者岂以作宰望成德而巳哉于是行书之以识别 

　　○叶宗茂哀诗序 

　　新安叶宗茂有清才。年四十四卒于金陵邸。见闻者哀其遭时之不偶也。为之赋诗。而其里之老友朱升为之序。序曰。宗茂、叶濂翁之子也。生二岁移家于蓼。自幼以敏给闻。稍长治进士从业。从余复卿先生学戴氏记。岁丁亥归就乡藉试有司。明年余归自燕山。取道至蓼访之。后五年淮兵起。宗茂避地归乡。兵旋至蹂郡邑。宗茂从乡兵奋御称能。后四年江南开省。或荐之起家。至婺源州。时州境未定。非美官也。既而镇戍官适所从前统乡兵者。于是上下相安。得行抚字之政。再考乃代。代者不善于民。宗茂美声益远播矣使说蜀。说所长也。既而不遣使。督造战船事集使守饶。饶境接婺源。民欢其至。戍将与之不协。不久罢去。谪濡须。二年读书治艺。亦不戚戚。或又摘前所督造船不善。重得谴去。年使筑城所赋寻仞十倍其家产不给也。子仁效缇萦上书。得免。今年夏以病终。呜呼宗茂而止于斯耶。宗茂风神秀彻。言笑媚。好读书。史不数过成诵。为人比方解说。无不喻者。隆师亲友。好宾客。急人贫难。有国士风。作诗有思致。有所论述。滔滔不厌倦。一时欲有于世者。往往以器畧待之。然而天性率直。不能曲为谦退推让。以苟悦人。视巳之善。如人之善。视人不善。如巳不善。非古心古道之士。不能不相龃龉。宗茂之得毁言以此。杨子云曰。世乱则圣贤驰骛而不足。世治则庸夫高枕而有余。世乱之民。困于供亿。仕则困于责任。不能集事者。得罪而祸亟。集事者则事愈归矣。甲兵钱谷抚绥应对岂一人之身所能备。一有不善。卒不得免焉。使宗茂之涉世也。得三四十年不乱。卒其经业。名进士也。展其政事。良有司也。又加之以年寿敛华而实为贤公卿乡先生以善后来。使衰老者得所倚赖。岂不甚善。而乃止于此。岂苐其一身一家之气运耶。始宗茂从余游。与婺源俞仲谦偕。二人通家昆弟出处必相从。仲谦能以义相正。若不相能也。宗茂既卒。平生所与善相附者众。而能存念其孤永其身后名者。仲谦一人。余故虽以宗茂能得友。古心古道未始糿人自慰。而重念人间世之可悲也。呜呼宗茂则巳。吾与仲谦之悲何时而巳耶。丁未壮月丙午里友朱升序 

　　○赠地师詹仲芳序 

　　葬书之道二形势也方位也形势如相人之许负方位如推命之李虚中二者各精其一巳足为术合而一之人焉庾哉自杨救贫以前皆合而为一厘为闽赣不能合者盖四百余年中间宏博硕大如王朴之孙伋赵卿着指蒙书拨砂诗心经等文出入经史几于得乎形势之纲格方位之领袖达者尚有憾焉况其余乎里人詹仲芳世传闽术也而学于赣自以为尽赣术矣而犹讲学于闽足力到目力熟人皆信之方将进焉而不巳里之治此而能行者未有或之先也青出于篮氷寒于水其吾仲芳乎余故喜斯道之将昌而闽赣四百余年之判而不合者其将合于吾歙矣故书而赠之 

　　○题宗家子会从军永新诗卷序 

　　宗家子子会从军江右朋从姻戚赐之诗俾升先序其卷首升谓序易耳诗之难六月采芑张吉甫方叔之威江汉常武纪召虎皇父之绩上有叙情悯劳之作下有思奋用命之谣此国家之所以兴而民生所以有赖于武事者也即今　江右之军者懋斋俞君其人也擅才名于自昔以泛应乎斯世子会夙获从游以承其旨使诗之者亦能知子会之心如子会之于俞君乎从军古云乐借问大将谁有古诗老家法存序之赘矣 

　　○金生家庆图诗序 

　　男子生而桑弧蓬矢射天地四方以为六合之内皆其所有事也是故体天地之譔。传圣贤之心。光辅邦家以仁乎民物下而效一官精一艺驰一传操一戈凡才力之所可及者。孳孳勉勉。无忝于其生。然气运之流。结靡常。故斯人之所遭有幸不幸。其幸而得于所遭者。每与其始得于生者若巧相值。然是可以见男子之生之不偶然也。吾邑昔称多士。延佑泰定之际。宦达贤有名者。景山金公称隐。汪公为其尤之二公者儒则通。吏则循。所莅怀之。衣冠家咸法之。景山文章传世机警可以为教。其孙伯琴纯明修谨守其诗礼领袖弟昆为吾邑之第一家金生焕孟章伯琴之子从其外舅郑彦昭官于南服自豫章入闽关尝航沧海使幽蓟庶几乎四方之事者。而其庭闱之慕无时刻不惓惓也。今获归侍。以遂其愿。且将再入闽絜家属以成归养之乐。焉能文之。士往往庆喜咏述之而来请序。余念兵兴以来。宦游山?令海者。吾乡盖若干人也。今之归者几人哉。身归矣。而眷属全于外。父母兄弟安于家。斒衣列鼎。其乐不减。承平之旧。如吾金生者。亦有其比哉。余故以为近遭之不偶然也。生为倩于彦昭氏。彦昭之父仲贤君。称隐公之女夫斯家学所自来也。彦昭之于金生即称隐之于仲贤也。景山称隐昔吾所师彦昭伯琴吾所友善故于生之家庆不敢第以劳苦于前而佚乐于后者颂之乃为道其家世之懿而以极男子之所事者望之洪武第三禩正月辛卯朔立春里人朱升序 

　　○梅谷隐居序 

　　旧友张君鲁瞻。儒雅好古帖。所蓄东坡山谷南轩真迹。虗谷弘斋皆尝为之题跋时为难得之宾壬辰兵火鲁瞻与帖皆亡每驰于怀而鲁瞻之犹子伯谦有承宗诗书之美倜傥好义之风为之敬慕鲁瞻为不亡矣一日携赵子常为其所作颜公梅谷隐居记示余余谓颜公休邑之大山梅谷为颜麓之胜地隐居于是名不虚得昔李愿藉韩公之文以居盘谷而无其实何可同年而语矧梅为皎洁之孤芳有隐逸之真操尤可尚也今伯谦多善能总众妙岐黄方书唐许藻鉴景纯地理之学无不奇验业既精游必广当大有用于世恐不得专此梅谷之隐也虽然我知之矣人以学求名君以谦自牧则其游也如班生之投笔如司马公之志名山大川如庄生之逍遥游自适其适吾岂求知于人而人亦莫知吾游之乐也壮哉游乎余老且拙惟目送车尘而未获同游之乐荣归有时当共盘桓于梅谷翫疏影暗香之奇趣盖自此始时洪武戊申十月望日隆隐老人朱升序 

　　○送程仲本之龙川侍亲序 

　　程仲本年十八从乡先生东阜翁学经术举子业去侍尊父官龙川谂其亲友朱升曰植也学于此而习于彼也从师之日少而侍亲之日多惧夫业无所从请而疑之无质也故于诸经多其受而姑日涉猎焉问学也则先其节目于为文求得其旨意程度而巳缀之成篇则在定省之暇噫仲本之于学其因时制宜者哉然愚观仲本之为人也其质弱其气不充不副其志千言成诵率读二百余过饮酒不能一蕉叶清癯之体不胜衣而攻苦食淡至甚立程自挝暮辄歉叹惟日不足坐以待旦愚生春秋三十有四几倍年于仲本昔亦执经东阜先生馆下离师而荒旧业坐耗真所谓悠悠者仲本盍少损其汲汲之过以相益哉今夫举子之得官也秋试于乡春受命于朝其卑者亦至贰令彼由外之学职吏员与向之岁贡茂异积月日以至于邑丞非二三十年不可也二三十年之地位以得是职不亦劳乎此之工夫尚必循序而渐进夫田夫工女之志于温饱也得之非一旦夕不种不获不缉不织古人之于经书也口诵而心惟之故诵不以口而自然入于心以见诸行事以极夫儒者之功用或弦或舞或息或游故从事也不苦而腴味达乎四肢六经以下皆文法也其理明故条达而永其义精故圆致而严气之所发其辞雄意之所止其篇终作文之本在读书读书之法在循序古者四十年富力强道明德立而仕今举经明行修亦限二十有五仲本循序而待年其进可量哉昔者尊父大尹之筮仕于京师也日念扬名显亲不敢忘也君臣大义无所可逃故惟所得而恂恂焉惟所事而勉勉焉非无致力以助长之地不肯为也今则宰南彻之百里假大州之一麾矣积之久者发必宏将遄致黑头之公于不难矣方其初时岂不有躁进幸得之徒从旁而发迂阔之笑者顾今所成孰在仲本之为学盍视此壬申秋中朱升书 

　　○詹田孙氏家录序 

　　古者王朝有史官诸侯亦各有国史下而至于都若家有土地人民甲兵钱谷之数宫室宗庙官司祭祀往来之事则亦必有纪录焉又下至于事物之书若山经地志职官氏族之类皆史流也然而古之为史者必考求理乱兴废之故而着之善观史者亦必因其文而得其心焉夫是以感发惩艾而有益于国家身心之理非直以为闻见也是故刚者必折抑者必发骤兴而遽灭几绝而复续此皆造化之机天之道也上士默观而会之焉中人以下不稽而鉴诸人事之切近者未有能动其心者也孙君仁远譔其家录尊祖而敬宗敬宗而收族墟墓之纪言行之传感慕之情忠厚之道无不具见而其微意所以示乎后人者尤在于此余谓仁远为是录也孝诚尽焉祖德彰焉后人得以鉴焉而凡善读者于身心家国之理咸有功焉是一举而四得也故于翫复之余而识之卷末以告夫读之者云岁辛卯七月甲子既望友生朱升书于池学尊经阁 

　　○送鲍尚褧序　 【 边允中　戴尚文　郑伯原　尹典文　鲍尚褧　方宏远】 

　　十二年五月徽守王公诧所贡士于朱允升曰。边尹躯干言论可观听也。戴鲍学问文辞可取也。郑方才干可称也。吾坐一堂之上而得人才如此。其不易哉。允升俯不敢言。再问拱而立曰。是诚不易也。自昔升平之久。有教养之素。且患难得焉。且今蔽贤之责有可辞。而滥举之罚不可解。公盍慎诸。公曰。吾所贡定矣。子无庸言。但为我甲乙。曰。不尽识其人也。曰所识者。曰鲍尚褧为甲。公惊曰。噫余皆其下乎。不有戴尚文乎。曰此二人也。尝与游处者也。知之悉也。且公之举也。专为治经博士乎。抑亦使其出入长治用于时乎。由前戴贤。由后则鲍。鲍不甲于余人。甲于戴某。所识者也。且戴与鲍异。鲍事祖父以处乡。大得人心。年来科差数十倍于平时。俭勤供给。家事不甚落。戴失父四年矣。落其业半。才亦不同。鲍中耿而外和。与人言辨而婉。能使横者直。逆者顺。戴于所不合者。几不能一语。交性不同。戴唯治举子业。今刍狗矣。鲍稍研小学。喜为人作传隶。学不同。唯鲍之祖会昌同知。年且八十。父未老而耄。戴有子甫六七岁。无应门之童。二人者。羁于家事而不可出则同耳。其余乌可比也。公曰。若子之言。戴其无所用乎。曰用于经生学士未尝不可也。若尚褧者倘处之繁剧。以弃其学。?之钱谷。以违其才。置之远外。以乱其孝养之心。则犹戴之无所用也。公大喜谢曰。子之言诚不私。于所亲也。兹以尚褧之行。而书答问于郡守者。以为赠言 

　　朱枫林集卷之四终 

　　●朱枫林集卷之五 

　　新安明儒学士朱升着　晞阳居士范涞校 
　　裔孙时新阅辑　时登参阅 

　　七言古诗 
　　五言古诗 
　　七言律诗 
　　五言律诗 
　　七言绝句 

　　◆七言古诗◆ 

　　赋梅花初月酬汪古义诸公（并序） 
　　杨大鉴为幕府绘抟法百图题 
　　题归隐图 
　　酬黄仲器惠笺纸 
　　四月一日同黄君启饮高堰徐氏偶题 
　　和唐令尹喜雨谣 
　　再和喜雨 

　　○赋梅花初月酬汪古义诸公（并序） 

　　至正丁酉岁余由金陵还山诸公为赋梅花初月楼诗饯行作此长歌以答之 
　　冬至之后江上春。来车去马秦淮滨。峩峩钟山楼观古。翼翼南国衣冠新。此时游子逸兴发。客衾忽梦歙溪云。金陵子弟来相送。文儒有赋梅花初。月尤殷勤我昔盛年学书史。担簦载贽非隐伦。中遭丧乱百念息。揣分甘作山中人。山中得此构重屋。惜其背寅乃面申。清宵魂交古君子。为云安名一何神。寒梅始花日出辰。当楼新月悬钩银。天根阳生花实茂。月窟魄死光辉沉。蓓蕾数点春我巳。见其映雪千树之玉津漂渺一眉金我巳看作行天五夜之氷轮功名事业塞宇宙。敛之方寸谓之仁。隆中窥此诸闻达。莘野抱此称天民。即今谁因乃成此故人陶侃与贺循未能陈力当引去山中梅月姑相亲天根月窟古所云动静之机斡洪钧世人漫作复姤二卦看缘何得见梅花初月之景象与夫隐者之天真再拜文儒领佳贶长歌作谢聊自申 

　　○杨大鉴为幕府绘抟法百图题 

　　相台画史杨大鉴眼光如鉴鬂如钐搏法千年巳失传貌出百图非泛泛剑一人敌学之难岂知徒搏无伤残强梁侠儿里中横颠倒掀翻掌股间幕府昼长风拂拂窻前卷舒此何物担夫当道草书精军人起距火牛出我欲摧恶却厌兵欻然见此心眼明垂老宁知才思尽等闲为写丹青引 

　　○题归隐图 

　　冲陶先生名如山。何得画在云山间。布袍鬂丝晚风满。应缘归自江之湾。画师当时偶相值。岁暮相思走珍寄。横茅老磵树参差。毫端似得山人意。山人家乃无一金。是中所有千古心。豪杰闻风失匕箸。学子问道罗冠襟。芙蓉山腰石头路。钓名射利人如骛。匆匆不省认江湾。宁识冲陶最深处。 

　　○酬黄仲器惠笺纸 

　　萍水相逢成忘年。白玉阿莘灯窻前。余无无住道人句。正自怜何以当此。十样笺十样笺展。开光如镜便如黄裳剑潭牛斗映又如叔度汪汪波万顷劳君赠感君赠宵人才短笔砚疏此笺十年用有余文物相施还将文物报试学乃祖黔安书 

　　○四月一日同黄君启饮高堰徐氏偶题 

　　层云黯黯愁春风昨夜子规春树东客怀为此不肯醉长途俗子来憧憧鸣笛考皷摇旌旗射福媒利神鬼丛乃知今日四月朔光阴客子嗟飘蓬前溪妇女立欲渡长裙短衫照溪红溪北亦有青衣士倚阑注目停酒锺。劝君不用苦伤春。春夏生意何淡浓。北风十月吹老树。翻想此景不可逢。二贤终日酒樽同。腾踏不学商山翁。苍天无遣苍生穷。呜呼苍天无遣苍生穷。 

　　○和唐令尹喜雨谣 

　　乖龙行雨来。阴云暗长空。父老急避雨枕籍丛祠中共说今年好令君。愁民心与天心通。推收不行二十载编户流离注虗税救焚拯溺不移时感召丰穰如有期夏潦秋必旱家家发忧叹人言令君先民忧祷神得雨民忧散绝怜得雨如得金黄金不入饥时眼君不见去年河陕间到处各有守令官尽心弭灾岂无术坐使生齿遭艰难忠臣忍读罪巳诏富儿勇取入粟官呜呼从渠入粟为官至卿相徙薪合在焦头上 

　　○再和喜雨 

　　长风吹云云似墨例海倾河来顷刻父老欣欣拜令君令君说是天公力佐曹未离神庙里祈祷灵通乃如此但讶炉烟起作云那知心液蒸成雨高田梯级流天浆穷原广壑如陂塘明日入山取竹木早称好日添囷仓百姓莫忘得雨喜日祝令君寿千岁令君常持祷雨心百里生灵望更深右不见蔀屋年来转焦苦胜似枯田待甘雨 

　　◆五言古诗◆ 

　　赋怪蝶（并序） 
　　题静庵 
　　和休邑唐明府哭弟韵 
　　山泉楼寄陈实卿 
　　闻仲节至以去年倡酬韵作诗迎之 
　　题林泉风月亭（并序） 

　　○赋怪蝶（并序） 

　　国初辛丑岁有蝴蝶大如纨扇飞止人家忽变怪鸟散集乡村居民兢设香烛为供休尹钱德辅亲往视击杀之且罪其为首者以谕众怪遂息感而赋此 
　　蝴蝶本化生。变化剧仓彳?卒。其父名乌足。其子干余骨。古有南华仙。偏爱谈此物。终然归一梦。物我两飘忽。近日雒□氓。流言自南国。妖徒兢传播。奸类争出没。海阳贤令君。此时诛怪惑。快挥判花笔。勇作击蛇笏。寓公权德舆。人杰不世出。法路启端倪。诗史书始卒。坐令穷山民。脱然超鬼窟。锦鲸始卷还。词源方汨汨。 

　　○题静庵 

　　三圣妙传心心体存于静执中又三言近来惑未省诗书每谆切邹鲁犹衍永德性敬所尊放心闲弗骋归根乃春茁用晦岂灰冷彼所谓善刀我所谓尚褧寥寥越千祀舂陵一提醒紫阳书满家鼻端最机警南州今孺子名庵在近境明当从之游飞度韩田岭 

　　○和休邑唐明府哭弟韵 

　　执手忆长路托体悲高原何论手足恩常情可忍言公家此令弟高怀寄林园文章丽以则善庆子又孙元方人所钦清流想同源帷??巾所讲贯华藻相翩翻人生会有归橐钥吐复吞修短一间耳古来谁独存不忘谓之寿可与通人论开导其嗣息天理培灵根啼乌夜欲旦飞蟁日将昏勖哉崇美德忧喜在一门 

　　○山泉楼寄陈实卿 

　　丽泽期良会蒙泉嘅独登居常神巳合到此恨逾增休沐知多暇追随愧不能五城便笑傲六月绝炎蒸乐共难兄被心传季父灯重来应旦暮留语谢溪藤 

　　○闻仲节至以去年倡酬韵作诗迎之 

　　中溽飞真洒空令访隐居来期数日近别憾一年余联句星源夜持觞岩镇墟清欢成昨梦尘土上衣裾我抱穷民叹公知宰物私著书瞻乃祖宜室庆佳儿应有新来句能消客里悲炎途宜早发目断碧云驰 

　　○题林泉风月亭（并序） 

　　桂岩程先生家林泉风月亭其先大夫帅斡公所建也壬戌之秋始与其伯子顺识携至其家坐于斯亭粤明日又与其仲子坚识及婺源程仲光四人同坐以亭名分韵赋诗余得泉字勉成一章唯览教之 
　　竹树拥天宝石水通人烟好风秋淅淅皎月昼娟娟幽人美云居四妙具东偏筑亭揽斯有古意溢盈椽方亭水为基三叶相承传岩香发秋桂老椿记当年渴来何所拟峩眉老人泉凤甾枆不殊我识存与全 

　　◆七言律诗◆ 

　　题方山楼 
　　题吴仲尔云眠小隐 
　　游齐云岩值雪有作 
　　次韵汪伯恭总管一览 
　　次韵牡舟 
　　盆荷（五首） 
　　春寒喜晴 
　　春雨 
　　又用前韵谢人惠诗 
　　赠程子静生日 
　　寓钱塘题杨元诚奉使回吴中揭曼石所赠序 
　　送李太守赴召回京 
　　送金汝霖之浙 
　　送金彦中赴浙行省告承袭 
　　送回岭汪士林之杭 
　　送朱巧 
　　酬汪子益寄诗 
　　谢孙瀛州（并序） 
　　次韵谢陈正父（并序） 
　　题栢山齐祈寺和唐子华韵 
　　次罗应玉凌云台韵 
　　送方伯润松萝山读书 
　　题凤山余镛读书处 

　　○题方山楼 

　　易称坤静德能方楼对方山拱画堂突兀僊居雄里闬淋漓华扁照楣梁青山滚滚开书帙余庆绵绵列笏床老子个中无一事翠屏松竹共苍苍 

　　○题吴仲尔云眠小隐 

　　吴君家在黄山西楼阁突兀双溪湄青灯烱烱读书眼白酒滚滚游山诗其谁画之澄心纸团面褎衣古冠履白云满地未遽眠闲睇遥天俯江水 

　　○游齐云岩值雪有作 

　　怪石飞云路更斜长风远水思无涯金仙直竖兜罗指玉女细挼薝卜花兴到直须斟北斗壶倾安得唤西家岩神刚许云衢步好称先生鬂未华 

　　○次韵汪伯恭总管一览 

　　岱宗峯顶碧天垂超世飞仙此地宜脚底有山出云气空中听我咏篇诗当时历视景如画今日重来味似卮一览名楼应契此倚阑游目许何时 

　　○次韵牡舟 

　　碧玉丛中锦绣堆浓酣春日自低回绝怜国色华中主几费诗人洛下杯清胜麝囊香乍拆艳匀宫彩巧初裁何时去作长安客翫赏相随一笑回 

　　○盆荷（五首） 

　　闲向牎前凿小池规模虽窄颇稀奇澄澜清浅无三尺嫩蕋初开一两枝日照黄心香馥郁风翻翠盖碧参差浑如宝鉴涵明月对此宁无酒共诗 

　　其二 

　　堪羡幽人古瓦池能令眼界足清奇鱼儿闲泳冲萍藻莲蕋初开不蔓枝白石雨余浑凿凿碧泉风动更差差二难华萼相辉处时复临风共赋诗 

　　其三 

　　贮水栽莲瓦盎池西湖风景岂专奇高呈艳艳红妆面特立亭亭碧玉枝静影月涵光皎洁浅波鱼戏漾参差主人心与濂溪会一日何妨赋一诗 

　　其四 

　　荷种陶盆当曲池远观亵翫摠称奇花开水面无多蕋香喷风前敌万枝醉脸临轩红掩映舞裳摇影翠参差斯花不是真君子争得骚人苦赋诗 

　　其五 

　　白石青泥小瓦池新荷出水影偏奇华峰移下无双种笁国分来第一枝杯面月光浮荡漾镜中云影动参差骚翁行照须眉处安得辞劳不赋诗 

　　○春寒喜晴 

　　雨歇微寒酿晓晴富翁聊尔锦袍增迟迟春日堪游子拂拂东风巳泮氷几片墙阴梅雪褪万丝堤上柳烟凝诗人陡倚阑干立更上危楼第一层 

　　○春雨 

　　厌听阶除滴滴声霏霏微雨逐风轻园林艰赏花空好泥泞难行草自荣连日浮云长叆叇今朝红日得开日余心拟约前川乐傍柳寻花快此情 

　　○又用前韵谢人惠诗 

　　士林柱石振文声志乐林泉势利轻指日安车侪李氏他时执爵等桓荣觌君风采心犹喜惠我珠玑眼倍明今岁得为桃李客始终是赖见交情 

　　○赠程子静生日 

　　程生眉眼如新月生日忻欢寘酒樽王父仁恩在民庶乃翁世禄遗儿孙和风款款回山市春树亭亭对学门勉尔灯前勤受读发扬家学诏来昆 

　　○寓钱塘题杨元诚奉使回吴中揭曼石所赠序 

　　彩绚吴笺茧理斜龙须沤楮压氷花风帆载重归苍汉春殿翻经拥綘霞挥洒定崇前世典宠光先到大臣家遥知朝着虗贤席莫为湖山枉使槎 

　　○送李太守赴召回京 

　　昌黎诗文送陆守千载之后验于君下车期月民正喜赴召顷刻留无应五月梅溽山雾暗六马启道晨光新作霖大慰天下望回头还念新安民 

　　○送金汝霖之浙 

　　景辉老子挺前修喜有名孙入品流恰自西江得休暇遄从东土作清游圣书六字标吴墓世宝千龄閟虎丘更上会稽探禹穴归来肯复写龙头 

　　○送金彦中赴浙行省告承袭 

　　锦帆兰桨去如飞看尽江花到省薇抽矢广庭杨叶小谈兵上幕杞材希即令岁月来无际况是风云气有机平世尚须尊武弁芳年未许试班衣 

　　○送回岭汪士林之杭 

　　武林物色入诗香把袂安能□四方酒尽一尊山意晚舟行六月水风凉壮怀去去游而乐道路悠悠阻且长若见虚翁烦寄语文章日月与齐光 

　　○送朱巧 

　　西上欣逄雨送舟不殊一鹗举清秋旧闻王灿依刘表今见何常荐马周摠帅好贤敦古礼书生立志绍前修吾宗后学当期子尔祖声名万古留 

　　○酬汪子益寄诗 

　　吾曹秋拟冷官僚得子新诗破吝骄茆屋每缘人借重桃源不与世相遥平生短翮追云鹄何日桑虫类细腰忧道忘餐祗自苦一尊评此欲君邀 

　　○谢孙瀛州（并序） 

　　昨便道求见值从者他出恐归知系念未免假姓名以相安岂谓二日之迟遂偿一生之愿长者不鄙下顾寓斋感喜不可言也前过不可以不首先施不可以不报诗述其意幸甚一粲 
　　昨日长桥访隐庐今朝寓馆辱高车宣尼作么报阳虎张禄元来是范睢避暑寺中相约旧挹和石水纳交初不堪携剌来看处马首匆匆问所如 

　　○次韵谢陈正父（并序） 

　　去年冬归家陈正父有送行诗拟春来酬和而忘其元韵正父忽又以他诗见示径用其韵作诗奉谢 
　　年来多难剧伤心难向蓍龟问陆沉背我年华唯自惜动人春色不渠禁愚如伯鲁非忘旧归愧渊明未觉今珍重主人临别意谩依新韵献微吟 

　　○题栢山齐祈寺和唐子华韵 【 丁酉赴召时作】 

　　西风笳皷东南来。国本应须老手裁。净洗甲兵过练水。早随冠冕上云台。传宣马系门前柳。伯颂人磨石上苔。机会到时须勇进。天边莫待羽书催。 

　　○次罗应玉凌云台韵 

　　台扁凌云俯碧园众芳围绕绿阴繁崇高不数重山艮坚实疑加载物坤卧看青云行碧落吟倾绿醑泛清尊佳名妙句两臻极总有飘飘逸气存 

　　○送方伯润松萝山读书 

　　一上松萝数千仭学如九转炼还丹且将员木警宵寐莫厌断虀供昼餐松叶乱云孤嶂暝杏花疏雨晚窻寒乐羊莫起思乡念应悞佳人机杼难 

　　○题凤山余镛读书处 

　　凤凰山上凤凰鸣凤去山留百代名世治有人来结屋月明何处听吹笙碧梧翠竹炎光薄黄卷青灯夜气清会见来仪为世瑞九重天上待蜚声 

　　◆五言律诗◆ 

　　得詹田佳城 
　　谢陈弘道饮余春酒 
　　寒食作（并序） 
　　送陈自新上永新（三首） 
　　驾陈亨衢长子迁新居（并序） 

　　○得詹田佳城 

　　风水集詹田藏川夹石川遛心垂半世藏体付千年海内风尘息城南灯火偏亲朋何用哭含笑入黄泉 

　　○谢陈弘道饮余春酒 

　　昨来叨宴遇剪烛夜沉沉和气醉连昔谢名迟到今无人共酬景有憾易伤心祗合移高馆清谈听鹤林 

　　○寒食作（并序） 

　　寒食清明日与诸友期会临溪以雨不能集遂同君启子益及淦孙冐雨空归途中分韵得时字 
　　浮生悬美晤苍昊尸?堇幽期滂沛五更雨留连三月时林园成绿暗花树失红滋倘有游观兴黄花未是迟 

　　○送陈自新上永新（三首） 

　　有客志高远不柰拙谋生将须出肺肝四座相为惊何门可拽裾何处有鱼羹豪杰乍相见为尔嗟不平 

　　其二 

　　南窻脱乌帻汗颗不胜洒此际向长途知非得已者木川郁佳树已是息波马川云肯上天须臾雨天下 

　　其三 

　　元帅古郄縠好客今郑庄庇人千万处况乃敦同乡作客亦有时为乐不可常油幕饱膏馥勉尔归屠羊 

　　○驾陈亨衢长子迁新居并序 

　　令长翁荣构华处卜吉新居众人相贺莫不以高明爽垲为说至其善颂犹不能出张老意度外小子则否谨按礼命士以上父子异宫自非鲤庭闻礼之熟安能居今而复古礼如此不然是亦天资之美暗合法度亦足可喜此吾儒所当提掇者他如父母俱存兄弟无故争迎取养优游安佚亦贺言之所不可少者意长语约四十字以见情幸甚一览 
　　圣王尊命士父子不同官末俗口??陈迹名家尚古风过庭诗礼旧分橐酒肴丰超出斯干上高堂坐媪翁 

　　◆七言绝句◆ 

　　四美堂 
　　东园 
　　环秀楼 
　　青子亭 
　　芳馨亭 
　　长春亭 
　　花仙径 
　　武陵源 
　　济舟亭 
　　岁寒亭 
　　得心亭 
　　赠星士汪晓窻（五首） 
　　登颜公山 
　　留金陵送毕功大州判归（四首） 
　　代人作春闺怨十首 

　　○四美堂 【 以后十二首为陈弘道题】 

　　有客留题四美堂东涂西抹妄平章元来只是四时好雪月风花相发扬 

　　○东园 【 园居四美堂之前】 

　　卉木亭台景实稠不留隙地豁吟眸举头见有空闲处又构飞云十二楼 

　　○环秀楼 

　　楼外周环列秀峰先生爱此意无穷不放水纹浮枕簟但教栏槛倚晴空 

　　○青子亭 

　　杭人食梅不待酸只须豆样荐金盘若教青子亭中坐看有何人不整冠 

　　○芳馨亭 

　　满架芳尘似雪开眼鼻受用贪忘回暮归却被娇娥问何处惹得香风来 

　　○长春亭 

　　月挂棠花不但梢欺人憔悴强婆娑主公也有长春药千壶倾倒醉颜酡 

　　○花仙径 

　　二月时光春事浓海棠花发透脂红若还真有仙风味那得中间一径通 

　　○武陵源 

　　武陵源里桃花春世俗传闻昧伪真早知只在东园里大有高人来问津 

　　○济舟亭 

　　为怕燕姬翠黛愁画船舣阁两津头因兹便得济川妙只用舆梁安用舟 

　　○岁寒亭 

　　后凋向说栢共松今此名亭又不同直为正心难屈致但蟠香叶绿茐茐 

　　○得心亭 

　　乐得之心自有邮智仁肯向陈编求威望何如山厚重机心未逊水周流 

　　○赠星士汪晓窻（五首） 

　　五星三命元非古后世推详便尔灵若舍根源求克应晓窻谈说自堪听 

　　其二 

　　十人谈命九无术有术逢迎不直言今日见君成促坐清风蕃露洒前轩 

　　其三 

　　纷纷世俗爱言好好命如今见者稀言好暂欢终受訾晓窻不是欠圆机 

　　其四 

　　不揜逸邅不讳贫高谈慷慨见天真彦章自是江南宝且向江湖觅好人 

　　其五 

　　我亦劳居筭五行三分富厚七分清春深雨足长青草数亩山田自可耕 

　　○登颜公山 

　　咫尺九天低日月分明千里俯山川颜公登跖只如此空悔尘中六十年 

　　○留金陵送毕功大州判归（四首） 

　　杨枝袅娜酒旗摇人去人来朱雀桥老我送君人送我迟迟几许意难消 

　　其二 

　　醅芽茶觜挹流泉人世纷纷我是仙客里自悲还自释歙山享用已多年 

　　其三 

　　碧流清浅且无波酒鼎船头秋月多舍弟同游应念我我诗有味好吟哦 

　　其四 

　　劳佚人生各有宜扶桑汲汲有崦嵫毕公今日还山喜似我当初得举时 

　　○代人作春闺怨十首 

　　一别刘郎万里遥少年背我暗魂消屋檐初日喧黄口拥被孤眠又一宵 
　　寂寂深闺春昼长憾郎不为惜流光画文剥尽琵琶面好似奴儿去后妆 
　　昔日红桃花发时每挼花片心琼肌如今却被桃花笑晓揽青铜草样萎 
　　生来最不耐离愁缜日娇啼倚画楼邻舍女儿兢相笑奴家半月不梳头 
　　一春芳事在青郊红杏将花豆蔻苗嬉伴昨宵相约定谁知痴雨打花朝 
　　东风疑不到窻纱惊见盆桃尽着花郎意岂胜春意荡远游亦合暂还家 
　　了了如欢杳杳悲凝情尽日听乌衣郎归莫作呢喃语薄幸疑君说是非 
　　庭前红杏笑嫣然前日初开蝶恣穿轻翅不来留粉在空教妾意憾当年 
　　春来花月胜秋光也为离人照断肠何日儿夫重携手清宵不复倚颓墙 
　　狂夫一去不思归桃叶能随柳絮飞惆怅北溪溪上路只同梦里唱金衣 

　　朱枫林集卷之五终 

　　●朱枫林集卷之六 

　　新安明儒学士朱升着　晞阳居士范涞校 
　　裔孙时新阅辑　时登参阅 

　　策 
　　记 
　　说 

　　◆策◆ 

　　六经 
　　四书 

　　○六经 【 浙江省试】 

　　问圣人之道载于六经六经之旨明于传注然其传袭之有异同学问之有浅深亦岂无可讲者夫易画至六而卦有六十四此伏羲先天之图何孔子未尝明言而邵子独得其传乎连山首艮归藏首坤何二易俱亡而周易独存乎京房沦于术数王弼间以老庄固无足论者程子专于理邵子专于数朱子兼理数而专于占可得闻乎果合于古乎书始百篇既遭秦火伏生之传纔二十余篇马郑所注果怕晁错得之口授者乎壁中之出增多二十五篇何今文古文分合难易之不同乎孔氏以序冠篇端蔡氏何以复删置于后乎诗有齐辕固燕韩婴鲁申公而毛苌之出稍后何苌之学独行乎朱子传注诸经自谓于诗无憾然其序文之去音韵之叶经纬之分亦有所本乎春秋邹夹既亡有左氏公唐谷陆淳以来说者无虑数十家孰为合于经乎近世程刘吕张之说各有攸当何胡氏独用于今乎礼有周官仪礼礼记河间之献新都之用果全书乎淹中之山曲台之记何止存十七篇乎大小戴记始三百余篇其后删合为八十五篇又损益四十三篇何今所存小戴乃增多六篇乎仪礼其经也亦有异同乎今何舍经而用传乎此其大畧也诸君子方以经术用世其考核精矣愿条陈以对诗书礼乐先王所以造士之四教也周易春秋孔氏赞之修之以为世教者也大哉六藉之功乎立天地之心植生民之命措斯民于至治传是道于无穷先圣后圣因时而起制作传述其事不同而此心此理则未尝异也学者存此心以烛此理则味诸经文而释诸传注此所以有得也此心不存则理路昏塞意见背驰固懵然于圣人之经矣传注传袭之有异同则滋惑之大焉大抵圣人之道散于万殊者非狭小之心胸所能包罗也敛于一原者非粗浅之意见所能造诣也问学至于浃洽思虑通乎神明然后有见于化原有得于古初而圣人之经可得而言也是故诗者人情之宣也书者政事之纪也礼者列义理之序而乐者陶天地之和也易者上古圣人所以开物成务而春秋者吾夫子所以正王道而明大法者也皆非可以易言也夫河图洛书顺逆生克天之所以视经纬也先天后天对待交易圣人之所以明体用也此万化之原万事之本六藉之门户也易画至六兼三才而两之也卦有六十四八卦相荡因而重之也先天四图盖出于伏羲夫子系易传易有太极章既言卦之所以画说卦天地定位章又言卦之所以位其但言河出图洛出书圣人则之而不明言其为伏羲者亦犹但言易之兴于中古作于忧患而不明言其为文王也是图也必待希夷屡传至邵子而后大明于天下后世则斯文之气运有关于天而有竣于人者如此也连山首艮终始之际也归藏首坤静动之守也二易与周易同掌于官其经卦皆八其别皆六十四而周易独存者以夫子赞之而学者传之也夫理者所以御数数者所以寓理京房吹律其为数也徒烦于推衍王弼亡象其为理也遂荒于高虚程子发明易之理而加一倍法之言则知数者莫程子若也邵子发明易之数而一动一静之间天地人之至妙邵子固以理而妙是数矣夫天一至于地十与夫盈天地间之物象皆天所以示人之数也而其所以为数者有理存焉善有吉否有凶与夫致悔致吝之故皆在人自然之理也有疑于其理而稽诸鬼神则必以蓍策之数焉占也者理与数之合也知来之神其数不可穷藏往之智其理不可易易为卜筮而作朱子所以融会程邵之说而发明易之本旨也九图之冠于本义者传于古也六图之特笔于启蒙者与夫子所谓八卦相荡因而重之文虽不相合然而朱子所以推邵子一生二之义与程子加一倍法之说同也百篇之书既遭秦火伏生之传纔二十八篇马郑所注又有伪秦誓一篇自唐以来孔氏所传二十八篇盛行于世而马郑注本不行矣今文古文篇有分合词有难易观其文理之相接则可见其始合而今分矣观其体制之迥殊则疑其彼何独难而此何独易矣若是者自朱子吴才老固巳疑之而世之大儒亦巳有明辨而整正之者矣古文书序自为一篇孔注引之各冠篇首序文与书本旨往往不协蔡氏删之而置于后以存其旧盖亦朱子所授之旨也汉儒传诗者四家毛苌后出乃独行者理胜于三家也孔子曰关睢乐而不淫哀而不伤而齐鲁韩以关睢为剌诗焉此其传之所以不行乎朱子之于诗也本欧阳氏之旨而去序文明吴才老之说而叶音韵以周礼之六义三经而三纬之赋比兴各得其所可谓无憾也巳春秋五传邹夹既亡陆氏以来其为说总总也大抵春秋一书虽曰圣人诛乱讨贼之笔而出于仁恕忠厚之心故其立法也严而待人也宽有能因其笔而得兰鈊核字实而不流于高虚推书法而不陷于惨刻是为合于经者程刘吕张之说各有攸当而胡氏之传独用于今者金陵王氏当国废斥圣经胡氏愤切于此遵程子之意为经作传以羽翼而复之事据左氏义取公谷之精者是胡氏能集三传之所长而深有功于圣经也礼有周官仪礼礼记三书周公六典本以命官而非以记礼其间所载之礼乃职掌之所及者尔各官空土以居民考工非司空之事则六典固非全书也经礼三百亡于煨烬而高堂生所传仅十七篇焉大小戴记出于汉儒编缉而今所存小戴记乃四十九篇焉淹中古经之出曲台礼射之记凡此皆见于班书艺文之志自朱子仪礼经传通解序目戴记篇目损益多寡具见史志正等书遽数之不能终也夫礼有数有义名物制度者数也其所以然者义也数非目击而身履之者未易知也而义则学者可推而知矣仪礼经也所记者名物制度礼记则传其义焉远古无传则求其数也难不若姑因其义之可知者而使学者尽心焉而求古圣制作之意以通乎其余则设科所以舍经而用传之意也执事先生所以下询承学者既条陈以复命矣敢因策问言外而窃有献焉夫圣人之道载于经圣人之心无穷经之理亦无穷也颜曾思孟之传述周程张朱之发明凡先儒心术之所形精力之所极学者既不敢不尽心矣河图洛书之异而同先天后天之分而合四围皆从中起之故方圆逆顺往来之妙蓍七卦八之实迹用九用六之微机卦象之神奇卦变之定法九畴出于洛书之法象三圣执中之本旨孔门求仁之要义中庸知仁勇之统会孟氏存心养性之异用风人诗章之体周颂音韵之说春秋书法之可推礼经大祀之未审若此之类学者得毋独有所当尽心者乎圣人垂教于万世先儒有望于后人其心盖何如也存是心以明是理用圣贤之功夫求圣贤之精蕴博而约之可也不然则专门之习学究之讥其于经术用世何如也执事先生洞烛于此矣故愚敢因策问言外之旨而窃有献焉 

　　○四书 【 浙江省试】 

　　问孟子曰仁也者人也合而言之道也是仁与道一矣孟子又曰三子者不同道其趣一也一者何也曰仁也中庸曰修道以仁则仁与道又为二矣孟子曰仁人心也是仁与心一矣而孔子曰其心三月不违仁孟子曰君子以仁存心则仁与心又若二矣然仁也道也心也果一欤二欤明着之以观精蕴之学仁者天地生物之心人得之以为心者也以人身言则人之所以为人者此仁也以人心言则人之所以为心者此仁也见之行事则合天理而无私心者仁也论之人心则无私欲而有此心德者仁也以其体用兼言则心之德者仁之体而爱之理者仁之用也以仁与道对言则道者义理公共之名而仁者吾身亲切之理也以仁与心对言则心者兼形气知觉而言而仁者专指吾心真纯之理也知此则可以释明问之疑矣孟子曰仁也者人也合而言之道也盖曰仁者人之所以为人之理也然仁理也人物也以人之理合人之身言之是乃所谓道也详味孟子语意则仁与道未尝一之也至于答淳于髠之言引伯夷伊尹柳下惠之事而谓其道不同其趣则一于仁则以三子之行虽异而皆合乎天理而无私心也夫子答哀公问政曰修道以仁者谓修五者之达道必用吾心之仁盖达道人所通行而仁者我所独得天地生物之心而为心者此心不存则虽行是道而道犹在外也此心而存则所行之道在我矣此二章以仁与道对言二者固不可以一之也孟子曰仁人心也先儒谓心如谷种仁则其生之性是也孟子之意盖谓仁者人之所以为心者然但谓之仁则人不知其切于巳故反而命之曰人心则可见其为此身酬酢万变之主而不可须臾失也翫夫先儒反而命之之训则孟子语意亦未尝直以仁与心而一之也至于夫子称颜渊不违仁则谓其心无私欲而有其德也孟子曰君子以仁存心则谓以仁之理存于其心其发则为爱人也此二章以仁与心对言二者亦不可以一之也总而言之仁者人之所以为仁之道也人而不仁则非人之道仁者人之所以为仁之心也人而不仁则非人之心孟子言仁既曰天之尊爵人之安宅又曰天下之广居而犹未也必附之人之身焉曰仁也者人也必直指人之心焉曰仁人心吁精矣 

　　◆记◆ 

　　方山楼记 
　　西楼记 
　　勤有堂记 
　　永思亭记 
　　四友轩记 
　　清陂桥记（并诗） 

　　○方山楼记 

　　方山楼者程静翁新居之重屋也程自东晋时元潭守新安遂家焉至灵洗显于梁陈之际实能捍御冦难以德于乡邦而庙食之神明之冑蕃昌在他姓上静翁居灵洗故宅里至正兵兴以来避地水之南越数岁始构新楼而居焉静翁气义之士也扬貌而硕肤善谈论而重然诺使人望而重之亲而倚之邑大夫郡公往往知其名静翁往役而巳未尝往见也方其楼之初成也余登而落之静翁自虑其不见舍于斯时而莫得家之安请楼名以自表余观新安江水自率山东流委蛇以入浙楼之所带也吴大帝庙于层巘曰孙王山楼之所枕也是皆佳山水也楼向西南其山未有名而面蔪然立顶截然平无异乎塞门之屏树也瞻之若对筵挹之而入座其诸君子之平正卓立自守而不可拔者欤宜名之曰方山而以名君之楼者莫宜于此也楼凡若干楹广尺五十深四之一前轩牕几左右室房几绕之以厦院表之以高门城之以藩垣郭之以隶舍以待宾客以息子孙于无穷极非直为游观而巳也既嘉名以颜之又善颂而落之而又本其世道其为人述其所志作文以纪之使夫闻见者不徒歆艳于神仙之居而知其为隐君子于斯也岁癸卯里人朱升书 

　　○西楼记 

　　西楼者孙君仁远之所作也君既成新宅于祖居之西静山朝秀于前詹溪秋澄于后门庭开明廊庑深廓燕寝重屋周阿翼舍殆二百许楹阼戺堂序稽经合礼起居游息尊安优逸人之过其里闾者往往欣慕顾瞻以为尽居室之美君曰吾所以自处可矣尊宾则未也礼主人席乎堂之东南寡席西北西北严凝之方所以尊之也阶主人就东阶西向客就西阶东向史记韩淮阴得李左车东向坐师之也楼护在王邑坐坐者数百人而独处护于西东向护邑父之客也故降等之客则就主人之阶主人辞之固乃巳不敢当东向之礼也是以田蚡自以汉相尊东向坐而坐其兄盖侯西向可暑矣君乃起楼于新宅之右为屋又若干楹大明升其前轩北斗挂乎欀桷中设宾榻高广寻丈旁列几席坐者百人其图画书藉横陈而高披者莫得其名数重屋之下宴寝安便宾友之来也笑歌眺望登降凭倚无有不满意士君子虽未之目见者亦想象欣慕以为得待人之道焉余尝慨世之人以其意为屋室基爽垲之堂斵高明之宇凿池猪清开户当山以娱心目而适其起处者亦无所不至逮夫阶除卑接遇之礼亭馆失酬酢之欢主人者深居安处清温广密而宾姻戚友或舍于隶人乃习焉而若罔闻知者斯不谓之不知类者乎不然孙君恬静者也岂好为是缔造之劳哉君曰子殆得余意请为西楼作记余谓在礼舍馆舍之者为主是楼也宾友自为记以道君之德美固不待请也楼成于至正九年秋记在其冬云里友朱升拜手 

　　○勤有堂记 

　　先师陈先生生淳佑壬子年。二十四岁始自县南五城复居陈村。越二十一年积累书会之奉始成新居于东阜之下而扁其堂曰勤有。取诸韩公示儿诗语以诏来昆也先生未弱冠巳蜚声乡校里老儒朱楚材奇而器之妻以族女实协心媲德以成其家攻纸田笔耒岁之入也蚕织亦参之一焉是以先生既成其屋庐矣毕婚嫁长孙曾而科第著述为邑里儒者第一元统甲戍先生年八十三妃年七十九先后六日而卒未二十年淮兵起屋以毁废岁丁未先生曾孙盘授徒于乡以前翰林杨仲弘之子宗道所书勤有堂榜揭于寓屋复先生之业此其权舆也欤盘谓朱升曰辛勤三十年始有此屋庐韩公诗也诗书勤乃有亦韩公诗也观吾家堂名惑而弗辨幸为记以昭之升事先生二十余年谊莫厚焉楚材公吾曾祖诸从也属莫亲焉宜记莫我若也盘以其妃始居是室则举先生夫妇成家之故实勤有之言以为告者亦莫此若也韩公二诗盖当时士习昔人评之兹无庸论然以勤而有以怠而废不特诗书屋庐二事为然第于二事中吾侪不可不知先后耳子其试思之抑又有进于是者圣人系易于豫之上六曰冥豫成有渝无咎于升之上六曰冥升利于不息之贞先生心学有出于韩公诗语之外此升所得于先生者不可以不告也少陵赠王砯诗曰我之曾老姑尔之高祖母凤雏无凡毛五色非尔曹子其勉诸正月元日记 

　　○永思亭记 

　　休宁陪郭程君和卿与其从父饶州路铜冶场提领贵老立亭祖墓之旁题曰永思以飨其先又置膳茔之田定合族之约俾后人世守之求记于余余从和卿得其谱云凡新安之程皆出于晋太守元谭太守当永嘉末有德政赐第郡之黄墩家焉至梁将军忠壮公灵洗起乡兵拒侯景庙食于乡子孙始盛曰唐御史中丞都使公澐复以乡兵拒黄巢其中子南节领军保休宁遂居邑之陪郭南节之后曰宋开州团练使全与金人战死池州子先誓守墓不仕晚问道于考亭号东隐先生三子曰永正宋带御器械分居杭睦曰永奇从游考亭号格斋曰永彰乡贡进士两泒并显于休宁所谓陪郭程氏者也初伊川子端彦从南渡居池州团练为池州统制遂相通谱端彦六世孙祉休宁尉居邑之小东门而格斋玄孙六三无嗣祉从子荣秀实继之官至江淛儒学提举贵老之父也乡贡五世孙隆当国初下江南徽有兵变欲屠其民隆冐白刄说止之授本县尉生永盈库副使忠甫和卿之父也自南节至和卿凡十六世坟墓众多不可无修谒之规子孙蕃硕不可无统葬之处故和卿与贵老协议以为此亭而后岁时之间奠献可施昭穆可序诚可谓永言孝思者矣然诗言孝思必继之曰维则使前人可则而后人不求以则之岂得谓之孝哉程氏之先若太守之于晋忠壮之于梁都使之于唐团练之于宋县尉之于国朝皆克世其靖乱活民之功功之可则者也东隐格斋之于考亭提举之于伊川皆私淑其穷理尽性之学学之可则者也程氏后人登斯亭也进而飨焉良士出为良臣则庶几乎永思之名之为称情也哉贵老名文贵和卿名岘山皆读书尚义而贵老之兄福孙和卿之从弟子社子华乐助财力尤多且劳事宜附书至正八年岁戊子春正月晦日邑人朱升记 

　　○四友轩记 

　　临川吴君至新安为余言其家之胜有伯兄之四友轩焉。盖吴氏世以衣冠族居县东都山水之美若盘谷之为者兵兴以来避地于外既归而栋宇独无恙故伯兄即其嘉植之苍翠芳香者以一身居三者之间而以名其轩以为生斯世也而得友于是足矣吾絷于宦游日思焉而不能忘也子能为我遥为之记乎余曰物之生也莫不各有其德惟无欲者能不失之徂来之松淇澳之竹山有嘉卉侯栗侯梅其苍翠芳柏之感乎人者终古一日也风焉而聆其声月焉而俯其影暑焉而休其阴至于岁之既寒而昔人联之以为友凡其受命于地贯四时而不改先儒所谓枝上之乾坤者非生生之易欤伯氏吹埙仲氏吹箎尚德其德轩而揭之基焉竹苞缔焉松茂廵檐索笑惟吾德馨方是时也兴情而赋就颜酡而歌发太和至顺彼我一天人欤物欤师欤友欤三欤四欤五欤不得而知之也此天真之浑融世运之古初宜乎君之不能忘也君曰子言信美矣虽然颂而无先?见余乃言曰物之无欲而不失其德者未易浅视之也记曰竹箭之有筠也松栢之有心也二者居天下之大端矣稽诸说苑梅以花贵自战国始而后之风人托物莫先焉正于内媲松之心毅于外视竹之筠英华之发馨香之闻洁白之姿不怍于梅之葩蘤也而后可与三物友有进于是因其不失者廓而致焉以极乎所以为人者如是而与三者友则冢宰侪于五卿而六官乾坤列于六子而八卦亦未为失其在我者焉不然则此三物者将语人曰以德则子事我者也奚可以与我友右矍然跽而谢曰富哉子之言乎请书以寄伯兄使刻诸轩之壁 

　　○清陂桥记（并诗） 

　　歙休宁南五岭淛江番江往来要道也岭北十五里曰五城议为杠梁者几世代矣去年夏五城耆儒黄伯固为余言是事且曰吾乡邻程子珍殆成之余喜曰成之为文以记之今年来则成凡架板之座几联四木以为板比两板为一叚者几工人用力几合之为费以米计者几又请于官复其旁几户任维系架撤之事且求田收岁入以俟修葺焉其用心之善而为谋之永如此既亟酬其记且益之以诗诗曰 
　　淛水入海番为南江两地相达踰峤乃通歙统休婺分流之所通道攸经为岭者五溪涨为惠欲涉无涯五岭之险莫如清陂岂无小舟夙夜谁舣莫往莫来有如千里岂无实路凿石岩山行旅求捷乡闾往还维兹新桥厥功莫比近济一方远通万土木座立鳖板道横虹靡晨靡夜以西以东昔人有心迄今乃作猗欤程君出其私橐程君从戎以捍里居一桥是力可觇其余五城名乡世多君子德教涵濡用能取此事不在大力不在多孰有善心我为作歌 

　　◆说◆ 

　　梅桃程氏三叟九子十一孙字说 
　　程伯顺字说 

　　○梅桃程氏三叟九子十一孙字说 

　　余年二十时始游邑之南乡即与梅桃三叟游三叟亲兄弟也而各三子伯叟之长子长余四岁季子与仲叟之季子少余十有七岁十有九岁时伯叟持家政待宾客甚有礼余往来必过焉三叟与其九子者无老稚视余如一家人也既而二季子读书余石门山中三叟请为九子定其字既述其说以诒之矣今年秋伯叟语余九子者既各有子不蚤表以字虑其名无以别于人人也乃与其塾师古林先生黄君启商而字之而述其说曰伯叟三子景颜之子佑佑之文原于右右助也手之用左拙而右捷故助之意义取于右友亦助也从两又为近古右宜字子友景卓之子承承与奉同义承两手拱节会意奉以两手丰声字体不类义无异也承宜字子奉景虞之子安圣贤所谓静而后能安非存之不可易曰成性存存道义之门安宜字子存仲叟三子时飨之子佛西笁浮屠之称写其声而已初无意义释者谓华言觉非也诗佛时仔肩音符勿反学记其求之也佛之类意同于拂耳佛宜字子顺时用之子肇寅尔雅释诂肇始也释言肇敏也先儒酒诰本释言肇宜字子敏寅生于庚寅岁当读如夷今世俗读寅皆为夷真反则其训敬也寅宜字子敬时行之子观书观逸游田分言之则观非游也然古人则浑言之如宋秦观字少游字务观尚矣景行先哲盖字子游季叟三子明善之子葆葆所以阴覆者也盖字子荫明达之子辐辐友乎轮毂之间考工记贵固且强是也当字子强明复之子尚濩尚上也加也濩汤乐名义取诸布濩以濩民也尚字子加濩字子和可也噫余自幼游至今三十有三年不鉴诸水镜不观吾须眉与三叟九子十一孙者浮沉逍遥唯见干其而枝枝而复枝竹苞兰茁造化发育荡然一生气而巳数十年如度数日岂知行年五十有二哉仲叟夙信星命十数年前自推其六十岁前有厄又苦未有孙也今踰七袠且二三载巳四五其孙方来未巳其兄年近八十酬接不怠如少壮日其弟年六十有二方飘然往来江湖间为陶朱公事阶庭长茂日新月盛夫何以致是得不以其平心率物汲汲于救人疾苦生意蔼然心胷问然耶九子之子方见十一人庆源滚滚孰为限量余渐入耆艾笔力或以退恐不堪频烦为作字说也虽然古礼命子之字必请于乡先生以币余又抚箧表橐语家人而为之喜矣正至十年庚寅岁十月一日朱升书 

　　○程伯顺字说 

　　休宁南传营程君存字伯顺或问其说于余。余曰。顺天者存孟氏言也。人之为人役久矣。天下有视贤德。否则视势力。处有道之世。固当择贤德而仰之。不幸而居势力之世。亦顾吾小弱而安之。所谓顺天而能存者也。或者请益。余曰。有道之世理恒胜。无道之世势恒胜。理胜者常。势胜者非常。君子处乎非常当无失乎其常。或者又请益余曰。处非常而顺之易。反非常而正之难。无道之世人不知德。我以吾仁。彼以其富。我以吾义。彼以其爵。虽欲弗顺。恶得而弗顺。至于拨眀世反之正。则不徒顺焉。夫子之力不加于世卿而请讨陈桓。孟子之位不贵于国君弟而不答滕更。伯夷圣也。居下位不以贤事不肖。子思贤也。曰以德则子事我。惟君子为能顺天。惟圣贤为能回天。顺天者所以存其身。回天者所以存斯道。非吾言也。孟氏言也。伯顺学圣贤者也。庶几由君子而进诸。或者称善请笔是说从伯顺质之。岁癸亥友生朱升拜书 

　　朱枫林集卷之六终 

　　●朱枫林集卷之七 

　　新安明儒学士朱升着　晞阳居士范涞校 
　　裔孙时新阅辑　时登参阅 

　　颂 
　　赞 
　　铭 
　　书简 
　　讲义 

　　◆颂◆ 

　　行枢蜜院判官邓公勋德颂（并序） 
　　清苦先生颂 

　　○行枢蜜院判官邓公勋德颂（并序） 

　　岁辛卯淮西兵起明年自蕲渡江者蹂饶陷徽江东大扰至于丁酉六月之间胜负相寻徽民受兵者凡十有二矣而犹不知所终也于是泗水邓公奉江南行省平章朱公命由宣取徽先声所至不戮一人郡邑以定公淑德夙成威信昭著始至即立城堡作庐舍旬日竣事而民不知有役纳降附下条教村疃帖服而民不知有军分兵戍诸县抡才以官治之军民有职上下相维遗黎乃知免矣将官张思总戍休宁县能宣布公之德美以福其民庶又请邑士朱升作颂以传之颂曰 
　　徽之为郡介乎万山昔有革代招附以安曩岁淮兵渡江窥浙直捣于徽肆其燔劫突来荐至奔北相仍六胜六负哀哉民生猗欤辨章秣陵开省勋业崇崇纪纲井井既克宛陵南复楚疆有献于公请事徽方公曰噫嘻无穷于远蕞尔山城其边三面策者曰否彼邻杭封全有三关浙右囊中公曰噫嘻兹为重役总率招徕必资淑德曰邓友德兰茁其芽汝父汝兄致命邦家宣众未降长鎗余党既屯于徽惧残彼壤事有机速为我南行汝亲吾养汝家吾承邓公曰唯惟辨章令辨章之心徽人之命爰敕渠帅即日启行衙兵之胡新附之汤江淮之雄苗獞之锐列骑联旗两州相缀惟徽厌乱城廓久空诸军毕入诛其莱蓬既栅既城以营以室将士分功成之旬日乃纳降附浆酒温存受其鸡豚为之饔餐使观其军使行其垒意气包涵家人笑语民曰此军与吾为侪曩者轹我今吾服怀士曰此军非曩之匹阃幕衣冠中原典则曩之来者驱民为兵何为强弱徒歼厥生曩之来者每事报复指摘吹求炽然荼毒今兹下令军民判然不教之众奔北之先今兹下令新自今日无长浇风酷为指摘流离还定渐复其初里有耕桑家有诗书凡此之功在于镇静万喙同声归功于邓镇静之道制胜之规谢公指顾秦败淮淝镇静之道致治之式曹师盖公民以宁一繄公懿质辨章登之进之于学玉而成之云台元功少年杖策人谓我公今之高密以究劳绩以开隆平秉心勿朁引我民生徽民愿公祝公眉寿仰彼昊苍夕昕稽首戍将承德请作诗章刻之县斋以传无疆 

　　○清苦先生颂 

　　厥初生人降衷维均好是懿德克全其真反身而诚乃安所遇不知不愠日素其位源泉镜止湛然在躬一疵不存伯夷之风令德之修将无与同猗欤其清廓宇寥空惟栢惟叶匪利诸只箪瓢不堪颜子之守令德之修庶乎尚友孰云其苦大羹玄酒洒然一室凝然四德有美斯人于焉栖息月白风微泓澄几席揭兹颂言聿昭令德 

　　◆赞◆ 

　　宅心堂赞 
　　画眉禽图赞 
　　扇画毛女傍一鹿青草因题赞之 
　　余有扇偶污因画为熊赞之 

　　○宅心堂赞 

　　孙君之堂居宅之心君堂之名欲宅其心君宅尔宅宅宅之心东馆西序门塾窔奥宾亲臣妾藏修寝处扫除启闭官司执守主人中处谁紊而伦身如大宅心其主人心或不存则身无主东重西轻前离后陷目视非视耳听非听气徒无帅体无禀令人欲横肆天理湮沉是以圣神于此勤勤爰恭爰慎爰敬爰钦是以圣贤于此淳谆曰操则存曰求其放见宾承祭履薄临深其渺方寸有幽其所其尊天君有恭其临宅宅之心在君之身宅身之心在君之心以心宅心心有所主正伦笃恩务本节用德润其身富润其屋以光先祖以开来今我作斯赞揭于宅心辅君宅心亦以自箴岁己丑朱升为孙仁远撰并书 

　　○画眉禽图赞 

　　京兆眉妩画之以人此禽之眉画乎天真呜呼汝眉画乎天孰知夫身画于人猗 

　　○扇画毛女傍一鹿青草因题赞之 

　　有女娟娟有鹿狉狉此何如时武陵之桃商山之芝同乎委蛇呜呼噫嘻不几乎马于望夷而从葬于骊 

　　○余有扇偶污因画为熊赞之 

　　砚田之濡扇纨之涴转而为熊匪坐匪卧彼妙乌驳小人之过尤而效之希踪周佐 

　　◆铭◆ 

　　善复堂铭（并序） 
　　理斋铭（并序） 

　　○善复堂铭（并序） 

　　复还也。往而返。谓之复。书廵守。卒乃复。诗复我邦族是也。失而得亦谓之复。盘庚绍复先王大业。鲁僖复周公之宇是也。不能不往也。而求其返。不能不失也。而求其得。复也者。学者之大机欤。汪君师鲁读书之堂扁不曰复而曰善复。何居复虚辞也。则有善有不善焉。易震下坤上之卦其名为复阳。上往而喜其返也。卦六爻辞所谓复。悉主初爻濳阳为言。皆复于善者也。讼九四复即命。小畜初九复自道。九二牵复。暌初九丧马勿逐自解其来复吉。皆复于善之论也。泰九三之无往不复。上六之城复于隍泰而极而返复于不善矣。春秋褒贬尤谨严于一字一卫侯郑也前之归书复。归后书归。不言复何也。诸侯嗣故出而归也。继之则称复。绝之则不称复。复犹善辞也。卫元咺归也。书复归。宋鱼石晋栾盈入也。书复入。非此族也。虽楚比之归书归而巳矣。何也。大夫不世故奔而归也。与之则称归。绝之则称复。复恶辞也。同是复也。自阴而阳为喜。自泰而否为戒。在诸侯为与。在大夫为讥。此善彼否。天地斯隔。不宁惟是公孙敖如京师不至而复。圣人以其复为邪。公子遂如齐至黄乃复圣人以其复为私。鲁昭三如晋至河乃复圣人以其复为耻。往也。失也。不可以苟。非返也。得也。不可以久赞。是以君子不徒于其复。而必欲善其复。善也者。又复之要道欤。汪氏世业儒至□尤精笃。仅领一荐策名称。实藏书传家。以清为贵。孙师鲁资明识敏。宜能承以发然。自年三十以来。希乎无益于得明者。炙相门之热。当宪府之凛。以儒以吏。靡所不迹。前既失而往矣乃今历世故也。久揽荣愿也饱于是身复所居之堂口复所读之书。心复所学之理。返于外而得。故其复也。不谓善复矣乎。身允蹈之堂徒名诸汪氏实升毋族且屡登斯堂而师鲁以作文属甥升也谨述四十八字以为铭而序其旨如右铭曰 
　　有涵其湾有嵌其山公善兹复昭哉堂颜新功弗缉孟母断织故习弗除冯妇下车我铭斯堂将曷来谂克巳复礼善复之凖至治二年壬戌朱升书 

　　○理斋铭（并序） 

　　理者文理之谓也两间之物象凡其自然生成者莫不觉有文理存焉交互者谓之文条达者谓之理理之致者莫如玉故理之为字从玉而里声易曰仰以观于天文俯以察于地理星之经継日月道之出入凡在天者莫非交互之文川牝出牡三条两戒凡在地者莫非条达之理理之致者莫如玉制字者既从玉以为理之字矣玉之外物理之致者又莫如木果之栗者故称玉者曰温润而栗然书言宽而栗记曰以足其义知此则知理字之本义矣然则古先民之谓理皆即物而指其条达者以示人如所谓文理密察足以有别所谓依乎天理批大却导大窾者非超乎物而言理也自吾夫子之赞易也有曰穷理尽性以至于命而后之言性理者宗焉夷考夫子之言而求其旨盖以为理出于性性原于命圣人作易其蓍数卦爻之用由浑然者而疏通之则和顺于道德而理于义由粲然者而本原之则穷理尽性以至于命所谓理者未尝以为在性之前也程子之言性曰性即理也朱子以性之仁为爱之理义为宜之理礼智为恭别之理夫爱也宜也恭也别也四者因用而后见而其本则出于性譬诸草木其枝柯不一也循而视其理则皆出于其根是故善言性者因其爱宜恭别之用不同而穷其理之本诸中者则泝流而源见其泒然而不混也于是因其用之爱而穷其理之本乎性者则谓之仁因其用之宜而穷其理之本乎性者则谓之义是仁义礼智也者因爱宜恭别之理而立名者也以朱子爱宜恭别之理之训而读程子性即理也之言则庶乎其可通矣厓云理云浑沦涣漫之云乎哉吾宗有仲元者淮海之英也名珍而字理且以理名其斋是得字义之本非常情常辞者谨述字义为之斋铭以为理也者不在于字亦不在于斋而在于心也铭曰 
　　元化默运流行不已物象肖之浑然之中有文有理理者条达亘乎终始有疏有密有曲有直而无交叕物理惟玉其致无比理之为字所以从玉谐声以里穷理尽性说卦有旨以理言性有条不紊惟程朱子万物之理皆备于已弥纶参赞民生日用咸有统纪原始要终明彼晓此应事接物行其所知举而措耳猗欤吾宗天资玉美既珍其名理以为字斋颜亦尔人见吾宗温然佳士服其夷旷挹其和粹仰其仪轨未必知其学优而仕事至物来彻上彻下条理如是我作铭诗其直如矢稽首扁名洗心圣言秋月寒水丁未四月甲子歙宗生升藁呈 

　　◆书简◆ 

　　通回岭汪廷玉治中书 
　　答程容父请简 
　　答程伯顺简 
　　与汊口程仲本简 
　　问刘商卿先生大业图旨书 
　　贺金宜仲子娶简 
　　贺黄张甫子娶简 
　　代程子宜答贺子婚简 

　　○通回岭汪廷玉治中书 【 九月九日辛卯】 

　　升维时菊荣九日霜应上辛恭惟廷玉治中相公尊丈阁下把翫晚香夷猷燠处明示协相尊候动止多祥升齐肃奉书遡风敛袵升载阅时令之纪季秋之月夏小正曰荣华而巳吕览则菊有黄华视仲春之桃季春之桐苐曰始华而已唯菊曰有且表其色曰黄华非以中央寄王之时黄中通理其所固有者乎然自京房杨子云以来皆以菊有黄华为是月第三候则在寒露十日之后甫入寄王之日数也若气朔分齐则是候也实在中旬而重阳之日菊宜未有华今兹之重阳则巧协矣菊至是日而既华霜至是日而方降又古历家说候雨以甲雷以乙露以庚霜以辛是日辛卯则又巧协焉大人君子以黄华晚节之操当霜降水涸之秋气运之芳馨廉隅之峭厉所以昭当时而表流俗者固有非常人所得同也升是以不敢致乎常辞升敬以平阳望汪茫之宗新安世神明之冑其丹毂金章登于台省固非人所能贵而其黄发儿齿表乎州里者实天之所寿者焉尊眷长以清邵之才鸿厖之质自泮宫之发轫迄别驾之悬车其声名职位之隆政事文章之懿人得而颂之升三数年前薄游江上每以胜日从大夫士访晋唐诸贤所游历耆旧者知升为歙人也则时时为道池阳府推昔政之善媲其高则九华之崭岩况其量则秋浦之深广谓明允所被民之不冤公退之暇与马守昂夫诸贤登临啸咏人士瞻对倚赖慕化趋风盖此郡法理之宫二十年来未有能企及之者猗欤盛哉渭滨立后载之师涕阳历中书之考玉树之庭阶银床之简笏天所以瑞斯世者不在兹乎升是以闻之审望之深又以参觌之疏向仰之勤而颂言之弥有味也升生辰弗淑嗣息实艰商瞿之年甫得育子曰同今十有八年矣为之谋婚则有夙所愿者四曰仕族曰旧婚曰其母嫡曰其生后而未获也今年春眷家见心洪兄为言令侄子复学士次院爱之年德欲俾之晋请焉齐大虢凉如之何其敢僭踰也既而他友有谋媾某氏者神梦之曰朱氏之缘契不在此而在汪某之家升闻之以扣于忠烈行祠则得百二十签之吉首以告洪兄洪兄曰可矣余所惧者僭踰彼神实开之矣升是以因之而屡以请焉日吉辰良端拜陈辞于执事伏惟崇笃夙谊以肺腑而纳洪兄之请以道味而不故旧之遗光贲俞音宠于氷室庶几升得所夙愿也使是子熏陶乎高门雍睦之美以克有成是为天幸而非所敢望也敢悉布其衷曲惟矜体而嘉惠之升惟讯眷序之兴居请委令之条目竿牍常礼也升也则额手乎神仙之聚归心乎君子之侧不敢层番缛语以烦视听为是至敬无文等干台照 

　　○答程容父请简 

　　伏以随风生珠玉屡陪诲语之荣落纸染云烟忽拜缄书之宠丕昭奖与敢不抠趋玉海金山已愧家声之不振春风和气愿领谈笑之无边 

　　○答程伯顺简 

　　蒙示近来为学不计功之意甚善甚善朱子尝曰此事原无穷尽但当鞠躬尽力看到甚地位尔在吾人尤不可不勉太极图说谓周子推明天道以明人事之语甚新余亦有当商量处俟面请也陆氏许氏二图未审曾见否漫录内去如有所见无妨镌喻三月七日友生朱升拜 

　　○与汊口程仲本简 

　　开年得子高国宾处音问知体中清胜可以到此相聚数时此大愿也黄先生虽徤但年已高吾侪问学固当循序然亦不可缓也鄙意欲得尊兄来此整理春秋之学庶得秋问同往彼处小子与赵兄问易而尊兄出名问春秋诚为便宜一人而请二经又犯轻猎之罪故也不审肯合此意否余储面列不具 

　　○问刘商卿先生大业图旨书 

　　升受教大业图历三时矣无日不思而不能得全体之妙其所窃窥其一二之易见者天地之位图干卦在午帝出乎震图干卦在戍此大业图干卦在寅与杨子太玄之申子辰邵先生经世之寅午戍三方鼎峙之规模协合一也又见其一阳之塰一阳在初位者在天根之位一阳在上位者在月窟之位妙不可言又谦豫控扼东南西北之地左隔八卦而为师比右隔八卦而为复剥分均位置各有妙理二也乾坤二卦控扼东北西南之地而文王卦辞具元亨利贞七卦皆在东南之方如星家罗计拦截之状非无意思者三也咸恒既未四卦居内宛然如医家升降浮沉之理造化人事纲格整严决不可易四也中孚小过在乾坤坎离之间尤可翫味五也自五者之外畧不能有见今所急欲求而不可得者六十卦所以罗列环布挨排次序寂不可闻冥不可见旅畜兑之序联求之不可得若不得闻一卦序次之故则无缘知大业之妙或者疑其为因见上下两篇卦序而捻出此图在愚虽决不敢谓然而亦无以破其说也惟高明不斩而赐教焉 

　　○贺金宜仲子娶简 

　　伏以主器新婚名门庆事辰彼硕女巧符令德来教之诗宜其家人不负之子于归之咏欢生绮席瑞蔼华堂某忝在同亲深为助喜不揆寸芹之撷式偕尺楮之将会珠履之三千嘉礼莫陪于花烛列玉京之十二仙风遥想于兰房颂咏之私敷宣冈既 

　　○贺黄张甫子娶简 

　　伏以喜锺长嗣礼毕大婚会神仙于五城山谷气同于云谷对嘉平之八日烛花光映于椒花瑞集庭闱欢洋闾里某托婚匪薄往贺为宜不惭苹藻之将少寓兰房之庆赋婚姻及时之诗行看灼灼之花符子孙宜尔之祥遄颂振振之羽无穷赞咏曷既编摩 

　　○代程子宜答贺子婚简 

　　伏以桃夭梅实方谐长稚之新婚叶纚花骈忽?外孙之好语丕昭眷谊复贶嘉仪维其旨维其嘉足见垂情之笃不我过不我与抑何见外之深下拜登嘉铭心感德颂玉京之十二气象曷心于珰溪无珠履之三千光贲尚蕲于友士 

　　◆讲义◆ 

　　东倚平义塾讲书 

　　○东倚平义塾讲书 

　　子曰知者乐水一章此章吾夫子形容至道之君子与天地同其体用而其性情功效分而言之则有此二岐其实则全于一人之身非一偏而有彼无此之谓也仁义礼知均为性之四德然而义礼以事理言仁与知则在人之心德是以圣贤之言有称仁者知者而无曰义者礼者夫子此章所谓仁者知者又与他章不同如仁者见之谓之仁知者见之谓之知是以人之资禀言谓资之偏而不能见道之全也如仁者安仁知者利仁则主于仁言之谓仁者安仁与仁一而知者则但利之与仁犹二故安仁者直可谓之仁而利仁者则但可谓之知也又孟子言惟仁者为能以大事小惟知者为能以小事大得之于心者有浅深故其交于人者有广狭其气象规模之异而感应功效随之盖以仁者为优而以知者为劣矣若此之类皆随言答明之异旨而巳唯此章则其像似理脉若判为二而其实则合于一也以其判者言之则知者达于事理而周流无滞有似于水故乐水仁者安于义理而重厚不迁有似于山故乐山知者乐水动而不括夫是以乐仁者乐山静而有常夫是以寿此其性情功效其像似理脉固不可得而同也然而天地之理则一而已乌有离而不合者哉其天高地下万物散殊尊卑位列一定而不可易者则其定体之秩然也流而不息合同而化动荡和煦混然而无间者则又功用之自然也是故事得其序之谓礼物得其和之谓乐其定体妙用元不相离观其定体则高下散殊者礼制之等威万古一日仁者乐山静而寿者也观其妙用则流通无间者乐气之畅达万物一体知者乐水动而乐者也由是观之则曰仁曰知可求诸二人之身乎哉愚尝谓先王四术诗书礼乐其大端则礼乐而已诗者乐之始者也书者礼之大者也是故先天八卦之图阳画上而阴画下天地位而礼定后天八卦之图阳画下而阴画上上下交而乐行人之为道也君父尊于上臣子卑于下礼也山之不迁者也君以礼下其臣臣以忠达乎君父以慈亲其子子以孝达乎父乐也水之无滞者也易道尚矣至哉文王之作易也其得天地之用乎故乾坤交而为泰不交则为否矣坎离交而为既济不交则为未济矣是故礼法之定者犹未见而乐情之妙者尤难知泰山之大丘垤之小有目者可得而察而水流不息阴坠阳浮氤氲秋两间所谓天降时雨而山川出云者相为终始无有休息非察之精而体之至者有未易知也此其周流无滞动而不括之实人之所以为人万物皆具于我生意流通无有间隔以通乎造化之位育者也然则仁者知者果求诸二人之身乎哉愚故于义塾之初开为学者讲此以推圣神之教之本以发圣贤之言之意学者知此而潜心焉则荜门圭窦蓬户瓮牗之基始于此而要诸远大固能久而安之屋上青山屋下流水亦不专以常情之所乐者为乐矣 

　　朱枫林集卷之七终 

　　●朱枫林集卷之八 

　　新安明儒学士朱升着　晞阳居士范涞校 
　　裔孙时新阅辑　时登参阅 

　　墓铭 
　　祭文 
　　哀辞 
　　补遗 

　　◆墓铭◆ 

　　程国英墓表 
　　孙宏父墓铭 
　　白云楼诗（并序） 
　　翰林山学士端木孝思跋 

　　○程国英墓表 

　　士之立于世也。莫大于报本。善其亲以及其族里。达则施于一世。斯可谓报本巳。夫天地生我者也。秀气毓于山川。庆源衍于宗祜。而托体于父母。斯四者有身之本也。父母劬劳不待言已。我之生而立也。族之人里之人由亲而疏通而远其惬我谓何。妣祖之愿于我者。犹我之愿于孙曾也。存恤所以为不忘也。显扬所以为不辱也。曾是弗顾念虽爵位压朝着勋名满天下可以不腼于族里见翁媪于地下哉果无愧于天地生我者哉吾是以于里人程国英而有感焉国英幼不好弄长而知向学既冠慕古人为壮游游商迤至滕薛薛城有任仲丞某者致政里居国英事之数年道德之懿文章之粹日有所得至正四年年踰三十南归往役于县县宰唐子华名士也苦县事烦弊不理叹曰安得一明快吏集吾事乎一日覩国英于庭异之与之语有契执其手以上曰吾事济矣且使佐治诘捕事国英感激进不隐贤凡其学之所及而力可为者勉勉焉官若民咸赖之无胥吏恒态为官民所病者人不得以几微疵议之也十二年蕲黄兵蹂郡邑自是四五年间胜复者六七杀伤炳烬东奔西避所谓出百死一生者而能间关委曲于胜复之间家之人无失所者里之人卒以保完无罹横祸者风波既定县之境内视平时不耗斁如此乡里者百不一二焉故宅临驿道既毁矣乃作新居于水东重屋面山方正如屏树名之曰方山楼其右有圃中有亭曰时止日灌蔬种竹所憩也乱后有此可谓乐矣弟佑早亡孤遗三人长者不满十岁既成立之皆有家矣兵乱之时县之官有身罹祸而孤遗无依者二人亦既成立之矣新古且完祀有祠堂客有馆矣里人之相处有礼俗供公上者有程下至为舟以济涉皆有常惠矣于是郡邑举之贤良以病不能行数月竟得终于牗下明年其子宗奉治命以葬以客陈鎜状请序以表其墓焉序曰徽之休宁县黎阳乡怀仁里国英所居也仁其名静翁其号也东晋新安太守元谭公陈开府仪同三司忠壮公灵洗其上世也者号南溪翁者其曾祖也考讳端而妣之氏沈也寿童子宗之子也和嘉善者弟佑之子也张悦吴宁者女子之夫也赵庶者孙女之夫也延佑甲寅九月二日其生之时吴元年六月一日殁之时也其配徐氏先七年卒葬于时止亭右侧国英所自茔而今合葬者也呜呼国英有田一顷家余赀不一金仅効小用于邑之事而能知以报本为大而力行之立其身善其亲及其族里所就如此使其稍进于是劾一官以展其才用得田禄以周不足必大有可观者而止于是常情歉之矣昔邹先生鄂守罗公作忠壮公庙记首序夫功名之士不可以归见乡党家人读之感泣羞愧者十人而七八呜呼吾国英持其所就可以见忠壮公于庙庭矣而又何歉焉故乐为序之而复颂之以铭诗铭曰 
　　若稽田是穮蔉贵者身身有本身之本道之存葛与藟芘其根程君无官寡赀力乡闾丧之踰亲戚江上新坟碣数尺泊舟观者劝尔德 

　　○孙宏父墓铭 【 附白云楼诗并端木学士跋】 

　　不有世德其墓不积不有家政其名不令非天之佑孰娱而寿非世之平孰尊而荣猗欤孙公五福之辏终始圣明全天所覆白云之墩以戚以华德泽之长占于而家 

　　○白云楼诗（并序） 

　　白云楼孙宏父茔域楼名也昔华封人祝尧使寿其言曰圣人鹑居而鷇食鸟行而无彰天下有道与物皆昌天下无道修德就闲厌世去而上仙乘彼白云至于帝乡三患莫至身常无殃所谓乘白云而至帝乡者其诸魂气之无所不之者耶孙父寿踰七袠预自茔而檈其旁以白云名之固达生之士也而其意亦深远矣陟升皇之赫戏忽临睨夫旧乡下视宫室之美殆所谓陟降庭止者耶其嗣安乡索诗于予亦以求致其思亲之道耶是不可以无作也诗曰 
　　英英白云浮游于天形满其寿其神超然孰曳其衣孰擘其绵媚兹睛昊云何娟娟 
　　白云在天载浮载游形满其寿其神弗留丰隆先驱应龙翼辀一息万里飞阴九州岛 
　　云散于天零露泥泥魂兮归来视其家第安我室家宜我兄弟心与亲俱陟降庭止 
　　茔域之侧重屋渠渠有户斯洞有窻斯虚高出寥廓惟云之居荫尔子孙无忘其初 

　　○翰林山学士端木孝思跋 

　　昔孔子年六十八岁乃始删诗定书系周易作春秋只数年间却了一生著述盖是时学问成涉世深矣故其述作始可为万世法古者著作多在晚年先师学士朱公秉生知之资气塞宇宙识穷天渊以圣贤之心为心以仁义之学为学尝曰字为之注句为之释我不如先儒拓开千古之心胸提省一时之俊杰先儒不如我及今几二百余年矣安得徽或文公高风绝识而与之共论哉所著六经之旁注至晚年方成惟其学成而道益高年老而志益广今观为休阳孙氏所撰白云楼诗序蔼然君子之言浩乎其沛然矣经曰有德者必有言信夫 

　　◆祭文◆ 

　　祭先师江敏求先生文 
　　祭先师金斋谕先生文 
　　祭友赵东山文 
　　祭友张伯英文 
　　祭友吕庆文文 

　　○祭先师江敏求先生文 

　　维至元后六年岁在庚辰六月癸未逆越十有四日丙申孝子江观改葬其考君敏求先生于故窕先生得年四十九至是殁九年矣门人朱升黄启姚光戴所吴新戴礼程信程良戴剡程初黄枢程日?永程朗谨私谥曰明安先生而以清酌庶馐之奠百拜昭告于其圹呜呼先生科第禄仕之家也而以清苦终其身于书无不读于理无不究于事无不知周于人无不曲成折挫豪强摧枯拉朽而不见其刚扶植孤茕支倾补缺而不知其劳日以急贤渴义为心服膺德言诱掖后学学者之于先生其知者如槁苗之于时雨不知者如品汇之于化工也以是承其宗世开其后人以惠于吾党兹不谓明且安矣乎宜达而不达宜寿而不寿使福善之天有司之者则不忘其寿子孙之庆将不在彼而在此也山川环列绋引云从先生有知尚其来飨 

　　○祭先师金斋谕先生文 

　　民生于三事之如一自世道不古民无常心而事师之道视于二者为尤薄可叹也巳不肖生十有二年而从先生游越二年而先生安于高居不肖遂不克就学又三年乃走而依仁里以从于东阜先生馆高门提振之德先生扶导之恩皆所不敢忘自去年春以来私家疾难相仍旦夕奔救情怀踪迹非复旧日比故于师门乃至绝足谓故疏阔升则非人先生知之将哀矜之矣去年冬先生仙去不肖迄不获知开年十日始及知五日谨谒素帷适丁公家庆育入宫不敢哭不肖之罪实多而非其心也春雨新晴节维寒食世俗展墓之时也敢述衷素将以微礼以拜于尊茔尚飨 

　　○祭友赵东山文 

　　维洪武二年十一月己酉朱升哭于子常学士之柩薄奠而昭告之曰呜呼子常而止斯耶以造诣之学而不见是于人以设施之才而不克用于世壮岁以病为常奄忽出于意外此老友之来哭而以为憾者也学力不虚其聪明著述不虚其学力其道可以继先传后其业可以见古人于地下在吾子常亦何憾焉独念夫招提之别期于会聚暮年曲尽情谊倾写疑难使彼上性平道业之相与者氷泮春融无复遗憾而不得遂则命也巳寓哀一奠尚鉴其诚呜呼痛哉伏惟尚飨 

　　○祭友张伯英文 

　　昔人有言万物有影唯心则无心影何观观其后嗣或哲或愚我仪图之积善有庆惟君先大夫恂恂德人挺生令子如汗血驹公自弱冠声闻四驰辉赫里闾我忝同邑每接情好在戚匪疏年公六十我出三载边意宦途方期越月解组来归执手驩虞胡为江浒丹旐翩翩驾此灵车追思谐笑如在于前其梦也欤嗟我私谋实资疆近永托葭莩天乎不仁遽夺其依毒甚于荼幸公有子瑶环瑜珥克世厥家更吊画宫归柩载临哭泣携扶高秋泬寥山哀浦思行道嗟吁生死契阔谁能无悲况其在余载蔌于盘盛酒于尊公其有知乎其无知乎呜呼哀哉伏惟尚飨 

　　○祭友吕庆文文 

　　人之所欲家富寿绵凡此二者宰之在天子自歙来始受一廛家道日昌谁不谓贤比年以来求以自全杜门养痾而不享年一得一否胡为其然我之与子如臂如肩我昔有子奉承周旋或异或同我不疑嫌相期终老中道弃捐生居我后死居我先我而不怨谁为子怜子捐馆舍我在异地抚棺后时不能待吏及居浅土我縻郡城莫获执绋抱恨填膺奠以只鸡及阻斋素矢心蓄辞奚以斯故古人有言庶几不忘知生而吊知死者伤呜呼生犹可勉死不可作子虽不言尝受子托秋序既祖朔风其凉念子如在敢荐一觞尚飨 

　　◆哀辞◆ 

　　袁氏吕夫人哀辞 
　　汪师善哀辞 

　　○袁氏吕夫人哀辞 

　　秣陵吕君景文通邻徽州未获迎母就养也其弟景武往来贸易以为养升常从君兄弟游未尝见其开眉也每引领东北望曰安得吾母子一堂乎既而景武没于徽君幽忧于官母成疾于家山水隔越梦魂凄断无有生人之乐巳无何得请于上迎母就养居岁余弟丧既除母疾良已风波稍定而君犹是有隐疾者焉问之则曰吾有妻子之私戚前是未敢言于人也吾妻袁氏有三子吾初戍姑熟絜家以居焉城陷吾归侍亲妻子不知也风波方汹或劫吾妻曰从兼全汝子否则俱毙吾手矣对以不可情理俱畅幸而免居一月又有反侧危疑之事千百辈骈首就地或又有胁之不可被杀二长子赴水死婢抱幼子与众歼焉乱定后亲党中幸而生者道其事莫不为之痛惋也呜呼吾遭世变不能保妻子使屈而死其贞烈之义无负于我幸赐一辞使死而不朽乎升为之辞哀之曰繄斯人之不幸而遭遇乎乱离生不得以相保死不得以相知断梗逐波于壑泽飞英随风于涂泥嗟离合之倏忽异禽兽者几希或有脱一生于万死钗擘而镜圆者其暖汤剪纸相聚乎桮觞灯烛之下其于离合之间话叙委悉宁不有嗫嚅而忸怩者秋君家之事则不然君臣之义母子之情在妻不学而喻一与之齐有死无二在夫不言而信于人道其庶几矣吾闻袁夫人既死之五日一夕再梦吕君而自讣曰我无分于人间世矣得非贞烈之气贯死生而相通越山水而相依者乎则夫四十年之春秋十九年之夫妇在人世则有限而伦序之天节义之地与乾坤无穷矣与其偷生而身复合孰若隔死而心相知问吕家之情义听吾人之哀辞 

　　○汪师善哀辞 

　　至元后戊寅五月辛亥汪君师善卒六月庚午里友人朱升与程可大詹伯璋行憩于临溪里汪王行祠之门伯璋言君故升始闻殒绝以礼哭于祠之庭闻见者问故咸惊嗟不能已哭虽尽而哀未既也则为之辞曰君英伟天得于书史无不读率得大意义折节谦恭习成若性语默启处动合度宜讲说古今治体圣贤学术不研不究不肯中止知行并进庶几吾道之学者也君世家贵富周窭赈艰固无庸论至若是心汲汲惟恐不及日惟仁惠之为务则所性也叔景周公刚毅英明君事之尽道真若孟氏所谓得而顺之者宗党远近凡有人心者罔不推服称颂极言孔老同异升曰圣人不先置心于静不自处身于安有心也故其虑周无心也故其施平君曰不然我心静可以驭彼之动我身安可以拯彼之危圣人不绝物亦不狥物也是故有不为无不成孔老之道其用则异其趣则同君之学术如是是故有而不居退以为进充其志行则隐者也呜呼世道之降人心之偷久矣众傲肆而君能学众刻狠而君能贤众趋兢而君能隐保其家世矜式后进而年不永仅三十而卒将吉善者恒不膺其报乎抑吾党无禄而失所宗乎将天命不可虞而寿殀不系于善恶乎抑定命悬于初生有不可斡者乎呜呼哀哉呜呼哀哉升闻昔贤有天定之说君虽不寿而有嗣子二有叔父主家政天其寿君之叔父以树二子吾固有望于将定之天使善者有所劝也呜呼哀哉升与君交十年矣好古右学惟君我同促膝之聚午夜之言所不忍念也升之所存君之所悉君所望于升者虽相忘于无言升固知之也君赍以没之志升固能体之也有感通之道无死生之隔故愿展布焉而非所敢必也非所忍言也哭君之后四日拜君几筵于堂而读此辞 

　　◆补遗◆ 

　　雪斋记 

　　○雪斋记 

　　东坡居士在黄冈作堂而雪中成四壁绘雪因以名之仆生大德己亥今年六十有七矣春雪大作补在臈之门?缺未有如此时者行春遇之清快殊甚息迹于子初氏其书斋初成涂塈皆垩轩牎虚映氷玉一天请举以东坡故事直以雪名斯斋古人以色配方周礼以降至于杨子太玄一说也邵氏闻见后录又一说也皆以黑配水居北方惟纬书太乙九宫则三白皆在北水未尝黑浑则黄深澄则绿而白其本色也三绿以为木七赤以为金与夫九紫之为火水之为白土之为黄末始戾于五材之色也乃为之说曰泉出于山雨降于天不见其为白霰绽而为雪流激而为浪而后白之色始彰可以观化物矣不绽不激本色不见可以喻进修复初之功矣子初氏子孙读书于是斋者尚信之哉谨笔之以为斋记 

　　朱枫林集卷之八终 

　　●朱枫林集卷之九 

　　新安明儒学士朱升着　晞阳居士范涞校 
　　裔孙时新阅辑　时登参阅 

　　学士朱升传 
　　枫林传赞 
　　枫林像赞 
　　休宁理学名贤朱升传 
　　翼运绩畧 

　　○学士朱升传 【 载徽郡志】 

　　朱升字允升休宁人后徙居歙幼师乡贡进士陈栎剖击问难多所发明栎深器之至正癸未闻资中黄楚望讲道湓浦偕赵汸往从游焉明年春归讲学郡城紫阳祠始作书旁注是年秋登乡贡进士第二名丁内艰后四年戊子省授池州路儒学正庚寅始之官学之田岁入富于他学而官吏蠹食之弟子员日仅一饭教养无方师生解体升始至则举吴文正公澄鼠牛之喻会出入整斋厨去宿弊晨兴讲授以身示法江南北学者云集明年淮甸兵起又明年壬辰秩满南归而蕲黄之兵至徽矣自是连岁胜负相寻而所居僻在穷山虽避兵奔窜往往闭户著述不辄越五年丁酉天兵下徽上素闻升名潜就　访之升因进三策曰高筑墙广积粮缓称王上大悦　命预　帷幄密议所居梅花初月檈上亲洒宸翰　赐焉冬辞归嗣后连岁被　征即就道不辞比至见上密有访问大抵礼乐征伐之议赞画居多丁未授翰林侍讲学士知　制诰同修　国史次年皇上肇登　大宝改元洪武寻升本院学士兼东阁学士知　制诰兼修　国史五月车驾幸汴得告归省丘墓冬末再行复以年高得请致政归明年庚戌冬十二月以疾终年七十二自幼为学即以列圣传心为主践履致用为工上穷道体幽赞化原谓圣人精义入神之功或寄于百家众技之末是以一事一物莫不旁搜曲揆沿流遡源谓濂洛既兴考亭继作而道学大明于世然学者往往循途守辙不复致思已明者既不求其真知未明者遂谓卒不可知岂前贤所深望于后人者哉加以词华浮靡之习荡其中科举利禄之心诱其外是以圣学明而实晦飘流忘返慨然思所以救之于是考六经之源究制作之始以得名言之义味词助之旨以畅指趣之归而圣贤之心见于方?者始可得而见然后旁参之以传注之文究极乎濂洛考亭之说熟翫乎其所巳明而深究乎其所未明尝曰先儒传注之意所以求经之明也而近世举业往往混诵经注既不能体味乎传注而反断裂其经文使之血脉不通首尾不应知味乐学何所自乎于是始作诸经旁注离而观之则逐字为训合而诵之则文义成章纲提目举一览可知其有训而未类疑而未安者则必穷研极虑不合乎圣经不止也尝曰旁注之作也知其粗者以为小学之入门悟其妙者知为研精造道之要法生平之所以有得于圣经之蕴者以此此道学之大槩也于易则有以见夫河图洛书之异也而原则同先天后天之殊也而实则一序卦之说则本乎吴澄之卦统以总其刚表章乎萧汉中逆顺之妙蓍七卦八之实迹用九用六之微机卦象之神奇卦变之定法贞悔元之大义三陈九卦之要旨诸如此类有得于前圣之心者旁注不足以尽其蕴则又列于前图以表之而千载不释之疑于是乎定于书则蔡沈受命作传惜其成于考亭既没之后门人语录未卒之前是以犹有未备者乃参考诸说以折其中成书传辑补其缺而正其讹又直约之曰书传补正以翌之而朱蔡之旨于是乎备他如礼经大祀未审春秋书法未明三圣执中之本旨孔门求仁之要义中庸智仁勇之统尊德性道问学之说孟氏存心养性之异用风人诗章之体音韵之说诸如此类皆涵咏翫索有得乎圣贤之旨者其异也非立异以要名其同也非雷同而苟合今不能悉录平生处巳以俭待物以仁恩以济乡邻巽以处患难犯而不校宽而有容是以遐迩宗师大小咸服然天性刚直不肯苟同以其出自公心人受其责者亦未尝怨也自幼至于捐馆六十年间虽出处不常未尝一日离卷考索徧录动成卷帙所著有易诗书周官仪礼礼记四书孝经孙子诸旁注他口小四书小学名数类选小诗医家卜蓍葬书之类惛有纪录兹不尽载其在朝也有所拟议随即废毁无复存者惟　制诰表笺前后文藁若干卷藏于家 

　　○枫林传赞 【 廖道南撰】 

　　朱升字允升徽州休宁人后徙歙之石门幼师乡贡进士陈栎栎深器之元至正癸未闻资中黄楚望讲道湓浦偕赵汸往学焉既得乃归读书紫阳祠中乙酉举乡荐授池州路学正壬辰淮甸蕲兵起升所居穷僻虽避兵逋窜而著述不辍脱去俗学直造本真究极玄微覃精大道丁酉天兵至徽　召问大计对曰高筑墙广积粮缓称王上嘉其朴遂预密议凡礼乐征伐典章文物多所赞画　吴元年丁未拜侍讲学士中顺大夫知　制诰同修　国史上亲制诰词有曰眷我同宗之老实为耆哲之英无何乃陟为本院学士兼东阁大学士特免其谒以优礼之洪武元年二月乙卯上御东阁顾谓朱升曰近观周礼有所谓六梦者朕尝感异梦厥兆维何对曰人之精魂上通于天此陛下受命之兆也轩辕梦游华胥天下大治帝王之兴自有天命盖振古如斯矣三月命升修女诫升受命纂辑二年三月复命譔斋戒文是月　请老归家所居梅花初月楼乃宸翰所赐者卒年七十二学者称为枫林先生所著有五经旁注四书旁注及书传补正诸书传解行于世寥道南曰余幼从石门大夫学即诵枫林小四书迥然异之及览诸经旁注慨然兴叹以为道可即矣石门大夫复示以玄旨约之精义乃今知枫林先生之学要亦切当不可诬也遂为之赞曰矫矫耆儒紫阳之裔文不丧天道不坠地乃究渊源好学笃志躬遇真人风云景会乃考礼乐乃新规制乐道石门始终一致也欤 

　　○枫林像赞 【 康永韶撰】 

　　此枫林先生之像也质乎其朴形乎其愚道明孔孟学继程朱故其经纶之才赞翊之功咸得以施为噫斯人也无负于天地之所生无负于圣贤之所期无负于斯世无负于斯时也欤 

　　○休宁理学名贤朱升传 【 范晞阳撰】 

　　学士朱升　明儒字允升洄溪人幼师陈定宇闻黄楚望讲道湓浦遂往从学及为池州路学正以身示法江南北学者云集其学以列圣传心为主践履致用为功务究极天人之蕴兼理数而一之谓近世科举业断裂经文失先儒传注本意于是取易诗书周官仪礼礼记四书孝经小学各为旁注及书传补正辑注传于世学者称枫林先生后隐于歙之石门丁酉天兵下徽即被　召见嗣连岁被　征每蒙上密有访问大抵礼乐征伐之议赞画居多丁未授翰林侍讲学士同修　国史寻升本院学士兼东阁　学士以年高得请致政归终于家详见郡志名贤传及学系录新安文献志其子礼部侍郎名同汪仁峰文集内并称之考郡志未详事实或揜于其父耶亦应祀书院 

　　○翼运绩畧 

　　至正丁酉年夏六月　天兵至徽　上闻朱升名微服从连山?令出石门亲临其室访问大计升进三策曰高筑墙广积粮缓称王　上喜其朴大悦命预帷幄密议时守徽州路元帅福童八元帅等练兵完城坚守拒命朱升独立成下谕曰仰观干象俯察历数　朱姓当王天下王气应在金陵　江南行省平章吴国公智量英武一代真主也将军可早为善后之计全万民之命福童等素服升有先见遂开城出降宁河王邓愈率济国公丁德兴等按兵入城秋毫无犯封府库抚遗黎以俟　上命有伪元帅门思午不花等作乱升言于宁河王曰乱贼虽遁他降将仍有二心惟推诚怀人俾无疑惧可服其心得其用也 
　　冬十月授朱升中书咨议告归省辞不受　上谓曰宗长南还可传我意命行枢密院判官邓愈镇守徽州规取东南适有元军院判奥鲁灰苗兵左丞杨完者两道并进逼攻徽城宁河王问计升曰今两军势合锋锐难当且元军声言复城兵出有名不如伪许还之缓其攻战使苗兵观疑且苗兵尤雄乘彼疑畏先袭破之籍此兵威击奥鲁灰彼见势孤力穷不敢交战振武全城在此一举上命守徽将兵征取浮梁饶州乐平等处麻仓猺景德镇二处猺蛮率众来拒朱升遣子朱同率谕休宁大坑口民兵千户方德厚往招服之 
　　戊戌年十一月婺州久拒不下朱升劝　上亲行因问兵要对曰杀降不祥惟不嗜杀人者天下无敌五七年为政于天下乃成数也　上率摠制亲军副都指挥使杨璟等众十万又戒饬枢密院判官胡大海等城破无许妄杀十二月下之问曰处州密迩可伐欤升对曰处州有刘基叶琛章溢皆王佐才难致麾下必取处州然后可得 
　　己亥年正月议伐诸暨升曰筮数皆可伐但在木土相犯之日有伤阴阳和气干戈不旋踵而兴惟豫严守备修德以回天意可保无虞也伪吴将华元帅于雾塞云暗中遁去贼党吕珍复引兵来堰水灌城我师豫防击败之　上闻捷报曰朱允升知几其神乎 
　　十月　上问处州事势升对曰处州僻在山隅救兵遥远邻近州县皆巳款附石抹宜孙守此孤城锐丧谋阻反用嬴弱膺城劲兵远守四隅不出月余可克之 
　　庚子年闰五月丙辰陈友谅陷太平府弒伪主僭号约张士诚侵阵康倾国入冦直犯龙湾众皆汹汹朱升蓍得先迷后得之兆因奏曰观贼舟师蔽江而下皆志得意满有犯兵骄者败之兵法岂终有为乎今宜奖励六军谕以忠义尽人和之道乘彼远涉便我地方依地利之势坚壁固守伺时而击顺天时之善然后亲督战士故曰天道后举者胜友谅果大败生擒伪枭将张志雄梁铉喻国兴刘世衍等获众二万辎重称是 
　　辛丑年秋七月　上以伪汉轻启兵衅大率骑步舳舻讨之克铜陵至安庆守备完整朱升曰我军不可淹留安庆只宜径抵江州少缓则江州知备矣先取伪都则安庆失势伐之无难也又进曰今大军西征东贼有觊觎之心宜命常遇春回守龙江以固建康 
　　癸卯年三月张士诚出兵围安丰刘福通请援朱升进曰福通纳款求救若迁延坐视不惟阻豪杰修好之心且示弱于敌也倘敌侥幸杀籆福通据城犹虎添翌悔无及矣劝　上亲征伪吴将吕珍庐州守将左君弼等皆败走 
　　七月丙戌　上亲往援洪都友谅东出鄱阳湖丁亥遇于康郎山戊子己丑庚寅大战三胜之后稍不利为友谅所逼升谓都指挥使韩成曰事急矣成答曰如教升又进曰贼尽国兵而来众多粮少不能持久我师结营于南湖嘴绝贼出入之路待其粮尽力疲进退两难前后受敌克之必矣　上曰我粮亦少升对曰去此百里许有建星子昌天保刘椿四家蓄积稻粮宜急去借勿为贼先取也果得粮万余六军皆呼万岁欢声震动天地　上曰建康久不嗣音乱我心曲升对曰右丞徐达威武服众遣回镇守可得一意从事两军相持旬有五日升蓍得晋卦五爻有变占云明日我主逢凶化吉帝业自此成也是时友谅据鞋山日久粮尽计窘欲由禁江口遁回我师击之自辰至未　上坐胡床指挥升遽捧进船仓而贼发流矢已中胡床板矣友谅大喜张望反被我师一箭射死 
　　九月　上复亲征武昌朱升进曰陈理恃张定边等奸谋拒命难以战伐招降不如为久困之计分兵四门立栅围之江中连舟为砦以遏水陆饷道城中乏粮心离乱作可片纸下矣 
　　甲辰年二月　上复亲征武昌命朱升曰陈理一孺子耳今日拒命其为臣下所误吾不忍生灵无辜而罹锋镝若俟城破必有非命而死者矣今天与不取则此百姓抑有何辜而遭涂炭乎可悉我意草诏谕之理奉诏出降 
　　乙巳年十二月张士诚出兵犯江阴京口朱升奏遣中书平章汤和镇守常州 
　　丙午年春正月伪吴仍以舟师来往江中扰我城砦命朱升参赞军机大败贼于孟子河追至巫子门获贼众一千辎重称是 
　　夏四门濠州李济降　上往濠梁省陵墓命朱升撰定尊崇之礼重加修餙 
　　丁未年改正朔年号为吴元年秋七月乙亥先是　上命道童俊秀者充乐舞生至是始集　上御戟门召学士朱升领乐舞生入见奏雅乐阅试之　上亲击石磬命升辨识五音升以宫音为征音　上曰卿何以宫作征耶起居注熊鼎对曰八音之中石最难和故书曰于予击石拊石百兽率舞上曰石声固难和然乐以人声为主人声和则八音和矣因命乐生登歌一曲　上复叹曰古者作乐以和民声格神人而与天地同其和近世儒者鲜知音律之学欲乐和固不难耶升等对曰乐音不在外求在人君一心君心和则天地之气亦和天地之气和则乐无不和矣上求允臧处所营建宫殿朱升奏曰主一家一国者以一家一国为方隅君临天下者以天下为方隅今天下一家其以天下形势论之必得四国攸同居重驭轻之地可也　上问曰取何朝对升曰谁敢对自有天对　上又于扦定殿中密瘗金钱以土覆之试问羣臣升以手杖筌起金钱曰万年大宝在此　上大悦曰是何先得我心也宫殿告成升书日月光天德山河壮帝居联对进献 
　　学士朱升奏曰臣闻上古以右为尊亦有以左为尊者元朝入主中国自耻夷狄之陋每欲用夏变夷辄曰师古礼文尚右则是徒泥诸古而已岂知周鉴二代时中乎今按长男东方木位居左则知左为尊庶适礼之中而不悖也 
　　户部奏各处土产应贡徽州莲心茶马蹄龞清水鳗鱼?黎　上特洒翰蠲免曰使朱升乡里世世沾皇恩也 
　　诏翰林儒臣议定三年丧服应奉奏曰母怀躭十月乳哺三年该斩衰三年父暂有腹育之恩寝则处干推湿该齐衰三年朱升奏曰父天也母地也地无天不生万物人无交不生其身止知有母不知有父非盛世礼也　上命定父母皆斩衰三年 
　　九月大集文武议北伐中原东取闽越南平两广　上多善升议复曰吾竟夕不眠者以中原势大卿等勿易视也至夜静独召朱升示欲亲征升对曰伪汉伪吴虽擒贼党未尽尚当亲御九重提练六师镇抚四夷岂可虑一隅而忘三隅乎臣观元君淫虐臣下跳梁土地日蹙履霜可知遣将声罪则涂炭之民担酒牵羊迎我载路矣　上问信国公徐达鄂国公常遇春总北伐何如升宾曰中原可指日定也 
　　十二月癸丑羣臣奉表劝进　上曰中原未平军旅未息吾意天下大定然后议此而卿等屡请不已此大事当斟酌礼仪而行不可草草命朱升兼议礼官辛酉制定即位礼仪成进　上览毕付中书省甲子　上御新宫以臣下推戴之言告于上帝以明年正月四日即　皇帝位 
　　洪武元年　上登钟山词臣扈从于拥翠亭给笔札即景赋诗朱升亦与焉 
　　洪武初　上稽古礼文法周为治宏纲大要举之于上以正百官者盖取诸周礼繁文缛节颁之于下以正万民者盖取诸仪礼命儒臣陶安定郊社羣祀礼詹同定四庙祫祭礼李善长定官民丧礼朱升定祭祀斋戒礼崔亮定五祀礼刘基定百官朝会礼魏观定祀祭礼陶凯定军礼 
　　上御东阁顾谓朱升曰近观周礼有所谓六梦者朕尝感异梦厥兆维何升对曰人之精魄上通于天此　陛下受命之兆昔轩辕梦游华胥天下大治帝王之兴自有天命盖振古如兹矣 
　　二月定宗庙时享之礼学士朱升待制詹同等奏曰按礼古者禴祀蒸甞四时之祭三祭皆合享于祖庙祭于各庙者惟春焉然自汉而下庙皆同堂异室则又四时皆合祭矣今四时庙享亦宜傲近制合祭于第一庙庶适礼之中无烦渎也　上命春特祭余四时合祭 
　　三月辛未朔上命朱升修女诫谕之曰治天下者修身为本正家为先正家之道始于谨夫妇后妃虽母仪天下然不可使豫政事至于嫔嫱之属不过备执事侍巾栉若宠之太过恐骄肆犯分上下失序朕观历代宫阃政由内出鲜有不为祸乱者夫内嬖惑人甚于鸩毒惟明贤之主能察之于未然其它未有不为所惑者也卿等为我纂述女诫及古贤妃之事可为法者示后世子孙知所持守 
　　五月　车驾寺汴朱升告归省丘墓　上曰开基垂统创立政事必使子孙可为世守卿与我共事久历炼老成今天下一家正当创为之初早时来京弼立政教制作朕则汝嘉 
　　十二月　上命学士朱升草诏求遗书先是丙午年春三月访求遗书吴元年九月命升等订诵补缉整成卷帙至是又有是命 
　　洪武二年三月戊戌命升定斋戒之期升奉　勑撰斋戒文曰凡祭祀先斋戒而后可以感通神明戒者禁止其外斋者整齐其内沐浴更衣出宿外舍不饮酒不茹荤不问疾不吊丧不听乐不理刑名此则戒也专一其心严畏谨慎不思他事惟思所祭之神如在其上如在其左右精白一诚无须臾间此则斋也大祀斋戒七日中祭斋戒五日既进览　上曰大祀七日中祭五日日久恐有懈怠自后以三日为则命大常着为令是月升请老归山　上欲锡以爵土固辞不受曰臣后人福薄不敢叨　天恩也　上曰卿子几何即不受吾爵独不使辅朕乎升涕泣下哽咽对曰臣一子名同事君之忠有余保身之哲不足臣所以不令其仕者恐他日不得老死牗下也　上曰恶是何言欤朕与卿分别君臣情同父子何嫌何疑而虑及此乎升曰非臣过虑数固然耳但愿　陛下哀念老臣臣子不免赐以完躯幸矣言毕涕数行下　上亦为恻然因与朱同免死劵以慰之驰驿送归升升归请曰伏愿　陛下明照万里治国有三重焉　东宫择贤师保将相久试贤能百姓如保赤子故曰为天下得人有人有土万年无疆 

　　朱枫林集卷之九终 

　　●朱枫林集卷之十 

　　新安明儒学士朱升着　晞阳居士范涞校 
　　裔孙时新阅辑　时登参阅 

　　附录 

　　韩国李公书 
　　刘商卿赠归新安序 
　　刘商卿示教读易诀 
　　刘商卿示教大业图旨 
　　赵东山与论春秋书 
　　诸名公赠归新安诗 
　　王驸马祭文 
　　黄门生祭文 
　　唐翰林祭文 
　　门人江敬宏挽诗 
　　汪蓉峰挽诗 
　　詹吏部谒祠诗 
　　晋陵蒋石原尧山堂外纪 
　　程好礼集枫林文集序 
　　范晞阳访枫林故居途中作 
　　特谒大学士元勋遗像见古谱墨画五经傍注小四书诸集（二首） 
　　忆范工部平仲公师事朱枫林先生隐居石门三载仍用前韵 

　　○韩国李公书 

　　善长顿首奉书允升朱先生阁下奉违诲言倏然许久引领南望悠悠我思计惟文候清康眠食安好足为吾道之庆然先生文学德誉圣君所知实儒流之老成　国家之重望兹当作兴斯文敷求治道之际岂宜高蹈丘园独善而巳哉是用专使礼请即冀惠然戒途以慰众心切深颙竢之至不具 

　　○刘商卿赠归新安序 【 名夏字廸简号商卿】 

　　余少之时即有志乎通五经迄闻方外之士有曰东门吴者八九十岁饮酒数斗酒酣诵五经注疏如流通州大邑学士大夫为之敛手逊避彼何人哉余何人哉余乃不斯人是似也耶愈觉愤恚几抱损疾当有隐者教我曰吾语汝读经之法先经而后传可也始闻不之信意谓非传无以得乎经而困欝无聊姑且试为之果然若有所悟入隐者又曰尔既然吾言矣自此执经以证传可也为之又十余年隐者笑曰遂去传读经可矣除典章名物其余一切空言舍之如脱桎梏夫天地至文也若不能用言语宣泄以告人仅能显其呈露之象而巳圣人作五经修辞创体摹写天地至文代之有言宣泄以教百王百王承之播敷为大训以教天下万民遂成美俗世綦隆平其道发挥三才其文结构如作宝庐而千有余年以来注者屑屑散为流澌失其江河之势碎为啾唧失其雷霆之音余由援经证传之故悟古注经之士其失有如此者矣静坐一搨惟此心亨绝不敢持之以告人恐取怨怒于近世科举之士不料朱允升先生博学力行来自徽国文公之里闻而知之屡约谈道天界寺中先生忘年属以师道每谓人曰吾得异人焉国人皆笑先生而先生毅然不顾也今先生得告还家余有所疑义从谁而质之也哉知心于百一后来之士谁为之继之也哉又记文公荅陈傅良诗释之书有曰字为之训句为之释我不如卿拓开千古之心胸推倒一时之豪杰卿不如我及今几二百余年矣又安得起徽国文公之高风绝识而与之共议此事也哉骊驹歌既先生行矣徽国悠悠山峙川流我之怀矣曷其有已 

　　○刘商卿示教读易诀 

　　庖牺氏作易易何在也今六十四卦爻之所以为象六十四卦名之所以取义此则庖牺氏之易书文字矣至周时文王周公孔子俱各系以辞始谓之周易也是故设六十四卦爻以示象命六十四卦名以示义往古来今数十万年治乱兴亡理势情状之所必至者举不出六十四卦六十四义之中矣在昔夏商以前文王周公孔子之辞未作而夏商圣人君子之读易只缘羲皇所制象因羲皇所命名而文王周公孔子之辞意洋洋无不具备今学者果欲明乎易寘身文王周公孔子之前将羲皇制象命名之学一时打通了则文王周公孔子所系辞旨破竹之势无复留刃矣无柰古今注易之士凡千百家绝不曾以伏羲之易自为一书以冠文王周公孔子之文如裘失其领网失其纲是数子孙而遗忘其先祖可乎昨日出市到明渊斋中渊诵先生之言见告以为得仆所示图不晓其义与无图同正为先生未领图旨仆之忧也往圣绝学只在此图惟先生留意焉 
　　按此图羲皇制象命名之书用以纪阴阳代谢达之天下古今以命盛衰消长之运故名之曰奕代易也 

　　○刘商卿示教大业图旨 

　　仆所传易大业图即上古圣人庖牺氏之易以纲理天道人地道道始终一周之运也是故干胎于西北故升卦在焉游历至震故晋卦在焉登升于离故渐卦在焉以定乎气化天地之道毁坏藏密于西北之墟而震迅奋发亦在西北故亥子之交者气机出入之所由也以定乎天下国家迭为盛衰消长之势者殷受天命泽竭且弊而太王王于岐山之阳乃履顺德积小以高大以定乎物理十月麦且生而四月靡草死皆谓阴阳无遽绝互藏为根穴故西北用升也震东方东方日出故曰日出地上晋其冲明夷明夷日入西方也震公侯之象故六爻取公侯序进象之故震位用晋也自复一阳游历三十卦升极为渐居南离离天下国家所有事也古之君子穷理尽性至于命国治而天下不室渐为极功故六爻取象鸿三十卦自下而升高犹如鸿渐于干而切于云路之冥冥至是不可以复加故渐之后剥三十卦至归妹乃渐老不用事矣三卦在图之旨大凡如此宜乎默识始仆好之寝寐乎是饮食乎是大抵圣人之辞微若机栝少许难求之拱把隐若空青尠尔难测之江河翰林先生朱允升闻之亟从仆求此图图明然后文王周公孔子之辞有据见定不惑融两岐而底于一谓之明经可也而此三卦今高仲晖取以名斋既以告仲晖又因仲晖以荅朱翰林也 

　　○赵东山与论春秋书 

　　春秋疑义难决有自来矣所谓事大体重人微言轻一过目未极底蕴便欲决其是非此黄先生所以宁终身不以示人也若小子则不然郑渔仲有云事无两造之辞则狱有偏听之惑余故于明是经之士相与指擿无论合否择其大有关系者得百十条设为问荅以附书后则一得之愚可以自见而经旨明矣岂不快哉是以于刘公高论拳拳欲得闻之承批示二说其一谓春秋随事笔削决无凡例前辈言此亦多至丹阳洪氏之说出则此伴公案不容再举矣其言曰春秋本无例学者因行事之迹以为例犹天本无度历家即周天之数以为度此论甚当至黄先生则谓鲁史有例圣贤无例非无例也以义为例隐而不彰则又精矣今汸所纂述却秪是属辞比事为法其间异同详畧触类贯通自成义例与先儒所纂而释者殊不同然后知以例说经固不足以知圣人为一切之说以自欺而漫无统纪者亦不足以言春秋也是故但以属辞名书而序文具见微意明不可与释例纂例等书同论也其二谓宋华元出奔归国间无异事再书名氏为特笔此等处最好商略但恐有理难中耳春秋之有变文非得已也然犹是史文中改易一二字至于特笔则非史氏恒辞所及矣然非有大正于君臣父子之间亦不苟为异同也凡先儒曰变文曰特笔云者皆无根据直是以意取之与愚见不可同曰语至若所谓间无异事有异事云者不过史家得便宜二传本为盟会发例若推之以释他事则如寔来暨齐平执曹伯?宋人一事而再见者苟间无异事者皆得蒙上文矣若宋公使华元来聘宋公使孙寿来纳币晋侯侵曹晋侯伐卫各是一事者虽间无异事亦不得蒙上文也凡大夫出奔者未必悉得返国其出与归事本末亦多不同故出奔与反国各是一事史法不得相蒙是以圣人修经出奔与归国亦各有笔削或书其出不书其归或书其归不书其出虽是一人之事而书法亦不相因此宋华元自晋归于宋虽间无异事不得蒙上文亦不过史氏恒辞而巳窃料言此者必援郑良霄事为证若愚见则大夫书入法与书归不同况良霄之罪郑人既讨而杀之春秋书郑人杀良霄以讨辞为重苟问无异事则自许入郑得并上文出奔为一事不必更端可也华元虽挟晋为重然其出与归皆为国事非怀恶以入之比乃以间无异事故书之与良霄同文鲁史虽固陋宜不至此亦无待于圣笔而后重书其名氏矣然良霄事与获麟后记陈宗竖事史法正相表里夏书陈宗竖出奔楚冬书陈宗竖自楚复入于陈陈人杀之者历三时间数事于史法自合更端书之既再书陈宗竖故下文但书陈人杀之并复入为一事而不复再举其名氏详于上则略于下如复详于下则与特笔何办乎借令良霄与宗竖易地则书法皆同矣此既非笔削之旨则华元再举名氏何特笔之云苟为不然则凡先儒曰特笔笔笔云者宜无不可通矣愚见如此未审先生检阅后以为何如其它云云不惜一一批示使得致思区区之望也近年以来昏愦殊甚已写出者輙不复记倘时得人剖击亦一助也长历大衍历考经异同疏密之由已悉改入日月差缪类王周正月说却入左传补注中草藁谨封上求教江氏长历序得令人抄示幸甚德懋久不相见其文亦恐不存矣适舍弟归故里承动静得拜此良便临书草草不宣 

　　○诸名公赠归新安诗 

　　年年应　召赴秦淮。此会留连百日阶。　王室大兴新制作。客牕细话旧情怀。未霜荷叶迎湖露。初月梅花映雪斋。更为相逢多胜事。　御沟垂柳拂春街。 
　　陶安 
　　楚望先生在湓浦。纂注六经书满楼。匡庐看云我舒啸。程门立雪君从游。龙虎榜中昔黄甲。凤凰池上今白头。谁知此日此相会。晨星落落令人愁。 
　　詹同 
　　翰林风月知无数。扶起乾坤随指顾。　天颜含笑许归来。回首家山秋欲暮。梅花初月犹如故。笑倚栏干情自娱。先生忧国苦倾心伵海苍生沾雨露。 
　　范凖 
　　紫阳道统接河南。又得枫林继述完。一脉真传今即古。千年秘学易而难。掀天事乾坤内。开国功勋宇宙间。明哲保身归隐后。翰林声价胜封王。 
　　吴鼎 
　　传书伏胜正高年。落落晨星望晓天。玉杖刻雄言不噎。羽冠制鹖迹犹传。鼎炉九转参同契铅椠千言考异编名锁难拘尘韈混朱颜长作地行仙 

　　其二 

　　逆园昔遇赵邠卿师友渊源遡考亭岁久百川归学海天空千里识文星怀人霜鬂秋先白送客云山晓独青珍重回车烦烦寄语长沙谊足飘零 
　　丙戌冬高处邵庵先生门下时休宁赵君子常以其县公唐子华之命来征学记始获叙交子常励志古学尚友前修深为先生所称许凡平昔躬行心得之渊微耳闻目接之融贯无不备承训告相处虽厚而相期独远且知其学出自允升先生每对高辈言未尝不叹其渊源之有自也既而各谋食四方而归鸿天藻亦仙游于阆风玄圃之表兵尘陈雾焦土劫灰尚念奚堪回首乙巳秋冬金陵邸始会朱先生貌壮年高言谆行笃即之温如引接后进之诚惟恐弗及复闻子常别后二十年学成而誉修身隐而道显而高流离湖湘形瘁业废每一兴怀輙愧汗终日也先生得　请归山征诗以识本末故覼缕信笔书之不足为他人道幸进而正之 
　　练高 
　　万国星罗拱　帝京紫霄宫殿近西清瑶阶芳草留春色玉署飞花炫昼晴自是相如多宠渥那知严助厌承明上章得　请归来日想得东风祖帐荣 
　　汪强 
　　黄峰三十六秀色干云霞哲人结茅屋饱读书五车乘时展经济白日升天槎挂冠仍著述人羡笔生花 
　　刘彦昺 

　　○王驸马祭文 

　　维洪武四年岁在辛亥闰十月甲寅逆越十有八日辛未镇国上将军驸马都尉王克恭谨以牲酒之奠致祭于故翰林大学士允升先生朱公之灵曰呜呼先生之生也有益于斯世先生之殁也遗憾于斯文立身大节耿耿不冺居乡行义蔼蔼清芬惟昔奉诏掌诰词垣礼乐刑政日夕讨论从容谏诤辞直言谆古礼是稽知无不陈规矩久蹈圣眷惟亲屡称衰病辞禄安贫皇仁惟允俾遂归田载寻古训居苐青山疾痛呻吟丹铅弗宣旁通众流翻奥纂玄章句旁罗细书大编五车万卷巨壑投涓我来新安持节守边剪冦于东平戎番源旌旗朝麾夕驻石门开轩梅西对饮月前由是密迩托交岁寒诗书仁义爰启其端别来六载引领山川呜呼哀哉兹闻讣报五内如燃昔承公教铭刻肺肝敬思德容瞻忽后先公之云殁宜执豆笾戎役羁靡吊脸无缘呜呼哀哉我知先生殁有遗憾者岂不以其书未传其人耶子孙未见其众多耶吾闻有德者后必大道尊者名必扬先生之死犹不死将与天地并立而辉光缄词写诚以侑荐觞临风载拜涕泣其滂呜呼哀哉伏惟尚飨 

　　○黄门生祭文 

　　维洪武四年月日门生黄枢偕弟权等谨以香茶酒菓之奠百拜昭告于先师巽二翰林大学士枫林先生朱公之灵曰呜呼先生之聪明卓绝天下之人皆知之大而天人之道远而造化之旨精穷阃奥妙析毫厘不雷同而是是不崖异而非非取六经与百氏之书籍悉标题而旁注使后生小子一读即了然而无疑是以萤窻雪案俛焉惟日以孜孜先生于圣贤之学真有功于百世不但表章于一时昔之未达则拟隆中之隐及其贡于有司而达也遽遭奇运之流离然惟新之朝虽三聘而进宠以玉堂之华要而退修之志终固辞而归理乎青囊之秘奇不立产业如疏太傅之说不入城府效庞德公之为先生之业不但为一时之矜式真可作百世之宗师俾当世之士势焰熏天闻此令终于牗下亦欲羡而欷歔特可共恨者晨星霜木遗老殆尽帡幪领袖晚进畴依不肖弟兄以先君托斯文之契五十余载故懒钝之质俱蒙陶冶而扶持迩者驱于贫而痼于疾于先生门下迹虽慢而心不违客岁之腊忽讣音之惊听义当奔哭适丁家祸于籧藜今兹之来也唯梅花初月浦思山悲先生之音容邈乎其不可见矣如之何其不苦泪之交颐尊魂不昧鉴此芹私呜呼尚飨 

　　○唐翰林祭文 

　　维正德十三年岁次戊寅秋九月戊戌朔越二日己亥翰林修撰唐皋谨为文而致奠于故翰林学士枫林老先生朱公之前曰惟公之学以定宇资中为之师以东山道川为之友而紫阳衣钵世绪犹存则其以列圣传心为主践履致用为先岂无自耶当其未遇也在羣经有翼儒先之力及其既遇也以三言遂结圣主之知辛勤注释泽遗后学赞画维幄功被生民盖炳炳乎不可掩者然退身之计明而且哲故请老之志坚不可留而未能大显于世尽究所用为可慨心自髫年知所敬止恨生也间晚弗获抠趋以窥紫阳之涘今幸承乏词垣顾位卑望浅而于乡邦名贤无能为役青山白云剑佩斯藏瓣香卮酒少罄微忱伏惟尚飨 

　　○门人江敬宏挽诗 

　　巳矣吾夫子苍天不可呼道之将丧也文不在兹乎举世失舟楫斯民谁范模一觞若止水逝者如斯夫 

　　其二 

　　桂殿荣恩早花砖奏对长斯文今巳矣坠绪正茫茫河岳归灵气台缠閟夜光空怜埋玉树长忆白云乡 

　　其三 

　　明时真学士更代得宗臣垂老金章委平生药石新乾坤悭盛德江海泣遗民名续新安志篇端冠古人 

　　其四 

　　在昔聆清论于今托外姻自怜惟地冷相见每情亲尊酒浯溪夜轮蹄京邑春传家犹有子入室许何人 

　　○汪蓉峰挽诗 

　　石门高隐旧枫林风雨凄凉感慨深经籍几年曾著述溪山无处不登临玉堂金马华胥梦初月梅花天地心有子承家良足慰却令后死重哀吟 

　　○詹吏部谒祠诗 【 名徽】 

　　枫林有隐吏圣帝屈巳寻文章冠汉魏勋业亘古今芳斋千树竹云月独书琴更有松声切归来清我心 

　　○晋陵蒋石原尧山堂外纪 

　　朱升字允升号枫林先生徽之休宁人徙居歙之石　门天兵下徽请留宸翰以光后圃书楼上亲书梅花初月赐之先生早从资中黄楚望泽游偕同郡赵汸受经余暇遂得六壬之奥偶访友人见案上寘四合戏谓君能射覆乎中则奉之否则为他人饷也先生更索一合书射语亦合而寘之曰少俟则启适有借马者友人令仆方后山牵驴应之先生即令一时俱启前四合皆鱼也射语云一味鱼两味鱼其余两味皆是鱼有人来借马后山去牵驴宾主为之绝倒子名同初生时先生课之曰此子后必遭妇人之祸后同仕至礼部侍郎善诗翰大被宠遇禁中画壁多其题咏或令题诗赐宫人忽　御沟中有流尸上疑之令同自经壬课精妙一至于此 

　　○程好礼集枫林文集序 

　　皇明有开国翼运之臣曰学士朱枫林者当高庙龙飞聘侍军门出入帷幄察天垂象占筮起数职论思出纳命令议礼乐征伐之事其信任眷顾之隆自韩国诚意而下一时文臣莫及也逮天下既定乃隐居山林日以著述为事终身不复出焉其见机之明尤非诸人所可及者景泰丙子公之曾孙朱显氏访余水月轩中以其家所藏文稿属余订证余自擢御史升秩都台往来边陲勤劳　王事不与笔砚亲者三十余年收剿山冦及伐犬戎尝窃公之谋畧兵机而取胜焉近蒙天恩赐归田里日惟药物是需文墨之事殆为外物焉然于公之勋德景慕私淑为日已久乌敢辞爰为诠次成编首圣旨及公卿诗文次汇公撰　庙谟及经书序跋共成十卷焉夷考公实考亭夫子之族胤当元纲解纽四海鼎沸与赵东山共游陈定宇之门虽避兵奔窜而讲诵不辍故其学也以穷经博古为高而不事乎词章之末其仕也以救时行道为尚而不贪乎青紫之荣是以进退自得高庙信任而不疑召问而不名其眷顾之隆与公之事业文章亦克称焉此吾后人仰之以为一代文宗也惜乎其在朝也有所拟议不存稿本而平日所著诗文又遭煨烬散逸俾后之学者不得覩其全书为憾顾富衰朽才疏而于乡邦名贤无能为役勉缀数语于集首庶几以当景仰云景泰丙子冬日同郡程富序 

　　○范晞阳访枫林故居途中作 

　　老来访古步邅迍霁日忻逢且暮春远水遶山行作伴深林入路转宜人云舂响带滩流急风磴声随鸟语频低曲柴门环稚叟村烟数点自相亲 

　　○特谒大学士元勋遗像见古谱墨画五经傍注小四书诸集（二首） 

　　范晞阳 
　　春霁和风访石门逶迤曲涧到深村重峦远护遗居敞旧榜高题御迹存星列谱书森玉立烟笼图画俨云屯元勋殊号良非偶展拜仪容道更尊 

　　其二 

　　范晞阳 
　　展拜仪容道更尊泒分洙泗绕乾坤中天风动唐虞际南国云从傅召论注就五经长不夜荫垂四海岂无根庙谟著述归先达好向遗编细细翻 

　　○忆范工部平仲公师事朱枫林先生隐居石门三载仍用前韵 

　　范晞阳 
　　真儒师友问渊源世值风尘此避垣胜境三冬滋雨露香名千古寄兰荪传经那意云龙会扣角惟闻鸟雀喧共说东南有邹鲁由来河洛自昆仑 

　　朱枫林集卷之十终 

　　●跋枫林先生集后 

　　粤稽往古创业之主不一至于膺夷狄洗腥膻揭日月而重光功并三王道绍二帝得统之正者莫如我高皇帝其间泥蟠天飞佐命立功之彦亦不一至于处则求志出则行义以道德为勋业者又无如先生先生休之回岭人也元末隐歙石门摠列圣之心传悉天人之蕴奥理数兼精体用合一洵名世硕儒孔子所谓闻其语未见其人者欤高皇想望丰采天兵由浙入吾郡特取道先生隐居询安攘之策言言契旨征拜翰林学士每密蒙访问平定四方卜鼎金陵一切礼乐征伐之典多归赞画君臣道合功施烂然殆伊吕之匹俦萧曹房魏辈何以过之至其居功逊绩谦让未遑寻以年高告老归田虽不欲与中山开平等分封列爵而高皇逾致隆重金符玉篆宸翰琳璃褒嘉持茂皆异数也惜奕代菑于祝融岂天亦欲成先生不伐不德之心并此不令尽留人间欤噫先生功在社稷自将与社稷为灵长兹幸者缵服英辟心高皇之心游意扬励遡开创参赞诸名臣不尽其报者更致褒美先生不在首简哉盖未可量矣所著有五经四书旁注书传补注书传辑略墨庄率意录小四书小学名数孝经孙子旁注及医家葬书内外杂传古诗绝句选等编行于世以累代单弱虽有奉祀诸生力微无能尽彰厥美其它著作甚富散轶未成集木?廪生也晚景仰徒勤仅见周易旁注诗选一二种今岁暮春侍家方伯访先生旧里展拜遗像因得覩谱牒及未刻诗文数卷其裔孙无垢甫欲扬诩先烈付之剞劂遍搜阙遗手录成帙虽留一二于千百犹愈湮没而无传亦足以征孝思矣属木?廪问序于家方伯爰附缀数言末简以志仰止之思是集也倘观风者采而进之徼乙夜之观布之寓内计必山斗仰之蓍蔡奉之而先生勋业之渊源道德之作用龙与云合之所以孚契信非偶而已也且旦暮俟之矣 
　　万历丙辰菊月海阳后学范木?廪顿首谨跋 

