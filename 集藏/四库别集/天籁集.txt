天籁集　　（元）白朴 撰
石莲盦汇刻九金人集　　（清）吴重憙 编
●目录
序一（朱彝尊）
序二（孙大雅）　　序三（王博文）　　
卷上
卷下
跋
●白兰谷天籁集序
明宁献王权谱元人曲作者凡一百八十有七人白□父居第三虽次东篱小山之下而喻之鹏抟九霄其矜许也至矣余少日避兵练浦村舍无书览金元院本最善仁父秋夜梧桐雨剧以为出关郑之上及辑唐宋元人诗余为词综憾未得仁父只字意世无复有储藏者康熙庚辰八月之朢六安杨希洛氏千里造余褏中出兰谷天籁集则仁父之词也前有王尚书子勉序述仁父门世本末颇详始知仁父名朴又字太素为枢判寓斋之子后又有洪武中国子助教江阴孙大雅序及安丘儒学教谕松江曹安赞余因考元人诗集则匪独遗山元氏与枢判衿契若秋涧王氏雪楼程氏皆有与白氏父子往来赠送之诗葢寓斋子三人仁父仲氏也其伯叔则诚父敬父敬父官江西理问雪楼送其之官有思君还读寓斋诗之句此亦敬父昆弟之父执矣白氏于明初由姑孰徙六安是集希洛得之于其裔孙驹将刊行属余正其误乃析为二卷序其端竹垞老人朱彝尊
余以洪武甲寅春掾姑孰郡文学时真定白溟子南分教诸生闲示其祖兰谷先生天籁集谨按先生讳朴字仁甫后改字太素姓白氏号兰谷金季寓斋先生枢密院判之子也寓斋生三子先生其仲子也先生生长兵闲流离窜逐父子相失遂鞠于元遗山先生所遗山教之成人始归其家先生少有志天下已而事乃大谬顾其先为金世臣既不欲高蹈远引以抗其节又不欲使爵禄以污其身于是屈己降志玩世滑稽徙家金陵从诸遗老放情山水闲日以诗酒优游用示雅志以忘天下诗词篇翰在在有之是编计词二百余首名天籁集兵燹散失其孙溟得之姑孰士大夫家传写失真字多谬误余既考订一二归之比召赴京复求语以叙之余惟先生词章翰墨挥洒奋迅出于天才既以得名当时板行于世余又何足以轻重哉然有不可以不一言者先生出处大节微而婉曲而肆庸人孺子所不能识非志和龟蒙林君复往而不返之俦可同日语故序以着其出处之大较云洪武丁巳春二月国学助教江阴孙大雅叙
乐府始于汉着于唐盛于宋大概以情致为主秦晁贺晏虽得其体然哇淫靡曼之声胜东坡稼轩矫之以雄词英气天下之趋向始明近时元遗山每游戏于此掇古诗之精英备诸家之体制而以林下风度消融其膏粉之气白枢判寓斋序云裕之法度最备诚为确论宜其独步当代光前人而冠来者也元白为中州世契两家子弟每举长庆故事以诗文相往来太素即寓斋仲子于遗山为通家侄甫七岁遭壬辰之难寓斋以事远适明年春京城变遗山遂挈以北渡自是不茹荤血人问其故曰俟见吾亲则如初尝罹疫遗山昼夜抱持凡六日竟于臂上得汗而愈葢视亲子弟不啻过之读书颖悟异常儿日亲炙遗山謦欬谈笑悉能默记数年寓斋北归以诗谢遗山云顾我真成丧家狗赖君曾护落巢儿居无何父子卜筑于滹阳律赋为专门之学而太素有能声号后进之翘楚者遗山每过之必问为学次第常赠之诗曰元白通家旧诸郎独汝贤未几生长见闻学问博览然自幼经丧乱苍皇失母便有山川满目之叹逮亡国恒郁郁不乐以故放浪形骸期于适意中统初开府史公将以所业力荐之于朝再三逊谢栖迟衡门视荣利蔑如也太素与余三十年之旧时会于江东尝与余言作诗不及唐人未可轻言诗平生留意于长短句散失之余仅二百篇愿吾子序之读之数过辞语遒丽情寄高远音节协和轻重稳惬凡当歌对酒感事兴怀皆自肺腑流出余因以天籁名之噫遗山之后乐府名家者何人残膏剩馥化为神奇亦于太素集中见之矣然则继遗山者不属太素而奚属哉知音者览其所作然后知余言之不为过太素名朴旧字仁甫兰谷其号云至元丁亥春二月上休日正议大夫行御史台中丞西溪老人王博文子勉序
●天籁集卷上
元真定白朴太素
春从天上来
夺锦标
水调歌头
水龙吟
念奴娇
满江红
瑞鹤仙
沁园春
风入松
○春从天上来
至元四年恭遇圣节真定总府请作寿词
枢电光旋应九五飞龙大造登干万国冠带一气陶甄天眷自古雄燕喜光临弥月香浮动太液秋莲凤楼前看金盘承露玉鼎霏烟　梨园太平玅选赞虎拜猊觞鹭序鹓联九奏虞韶三呼嵩岳何用海上求仙但岩廊高拱瓜瓞衍皇祚绵绵万斯年快康衢击壤同戴尧天
○夺锦标
夺锦标曲不知始自何时世所传者惟僧仲殊一篇而已予每浩歌寻绎音节因欲效颦恨未得佳趣耳庚辰卜居建康暇日访古采陈后主张贵妃事以成素志按后主既脱景阳井之厄隋元帅府长史高颎竟就戮丽华于青溪后人哀之其地立小祠祠中塑二女郎次则孔贵嫔也今遗构荒凉庙貌亦不存矣感叹之余作乐府青溪怨
一
霜水明秋霞天送晚画出江南江北满目山围故国三阁余香六朝陈迹有庭花遗谱惨哀音令人嗟惜想当时天子无愁自古佳人难得　惆怅龙沈宫井石上啼痕犹点胭脂红湿去去天荒地老流水无情落花狼籍恨青溪犹在渺重城烟波空碧对西风谁与招魂梦里行云消息
二
得友人王仲常李文蔚书 【 仲常名思廉仕元至翰林学士承旨】
孤影长嗟凭高眺远落日新亭西北幸有山河在眼风景留人楚囚何泣尽纷争蜗角算都输林泉闲适澹悠悠流水行云任我平生踪迹　谁念江州司马沦落天涯青衫未免沾湿梦里封龙旧隐经卷琴囊酒尊诗笔对中天凉月且高歌徘徊今夕陇头人应也相思万里梅花消息
○水调歌头
一
咏月
银蟾吸清露白兔捣玄霜青天万古明月中有物苍苍想是临风丹桂费尽斫云玉斧秋蕊自芬芳印透一轮影吹下九天香　怪霜娥才二八减容光蛾眉几画新样晚镜为谁妆见说开元天子曾到清虚仙府一曲听霓裳何事便归去空断舞鸾肠
二
用前韵
明月复明月天宇净新霜霜中养就白兔未觉玉容苍照影来今往古圆缺阴晴几度丹桂俨然芳遐想广寒露谁得一枝香　恍瑶台飞宝镜散重光嫦娥久饵灵药点出淡云妆闲与风姨相聚不似天孙独苦终日织仙裳脉脉望河鼓萦损几柔肠
三
初至金陵诸公会饮因用北州集咸阳怀古韵
苍烟拥乔木粉雉倚寒空行人日暮回首指点旧离宫好在龙蟠虎踞试问石城锺阜形势为谁雄慷慨一尊酒南北几衰翁　赋朝云歌夜月醉春风新亭何苦流涕兴废古今同朱雀桥边野草白鹭洲边江水遗恨几时终唤起六朝梦山色有无中
四
诸公见赓前韵复自和数章戏呈施雪谷景悦
楼船万艘下锺阜一龙空胭脂石井犹在移出景阳宫花草吴时幽径禾黍陈家古殿无复戍楼雄更道子山赋愁杀白头翁　记当年南北恨马牛风降旛一片飞出难与向来同璧月琼枝新恨结绮临春好梦毕竟有时终莫唱后庭曲声在泪痕中
五
感南唐故宫就檃括后主词
南郊旧坛在北渡昔人空残阳澹澹无语零落故王宫前日雕阑玉砌今日遗台老树尚想霸图雄谁谓埋金地都属卖柴翁　慨悲歌怀故国又东风不堪往事多少回首梦魂同借问春花秋月几换朱颜绿鬓荏苒岁华终莫上小楼上愁满月明中
又
朝花几回谢春草几回空人生何苦奔竞勘破大槐宫不入麒麟画里却喜鲈鱼江上一宅了杨雄且饮建业水莫羡富家翁　翫青山歌赤壁想高风两翁今在何许唤起一尊同系住天边白日抱得山闲明月我亦遂长终何必翳鸾凤游戏太虚中
六
咸阳怀古复用前韵
鞭石下沧海海内渐成空君王日夜为乐高枕望夷宫方叹东门逐兔又慨中原失鹿草昧起英雄不待素灵哭已识斩蛇翁　笑重瞳徒叱咤凛生风阿房三月焦土有罪与秦同秦固亡人六国楚复绝秦三世万世果谁终我欲问天道政在不言中
七
拟游茅山赠心远提点
三峯足云气万壑散秋声茅君曾此成道山与地俱灵遥望苍松紫桧疑是烟幢雾葢冉冉下青冥鸾鹤故山梦香火岁时情　洞天开丹灶冷有遗经华阳自古招隐飞炼得长生惭媿山中宰相便许纶巾鹤氅相对听吹笙何处沧浪水吾亦濯尘缨
八
冬至同行台王子勉中丞韩君美侍御霍清夫治书登周处读书台过古鹿苑寺
疏云黯雾树秋潦净寒潭徘徊子隐台下不见旧书龛鹿苑空余萧寺蟒穴谁传郗氏聊此问瞿昙千古得欺罔一笑莫穷探　俯秦淮山倒影浴层岚六朝城郭如故江北到江南三十六陂春水二十四桥明月好景入清谈未醉更呼酒欲去且停骖
九
丙戌夏四月八日夜梦有人以三元秘秋水五言谓予请三元之义曰上中下也恍惚玩味可作水调歌头首句恨秘字之义未详后从相国史公欢游如平生俾赋乐章因道此句但不知秘字何意公曰秘即封也甫一韵而寤后三日成之以识其异
三元秘秋水□□□□□天人点破消息梦里悟南华河伯徒□□□□□□归毫末一笑井中蛙试问漆园老谁是大方家　□黄钟推甲子定无差悠悠天理人事风外万飞沙且弄空山明月自荐寒泉秋菊睡起漱朝霞更欲辨齐物银海眩生花
十
予既赋前篇一日举似京口郭义山义山曰此词固佳但详梦中所得之句元者应谓水府今止咏甲子及秋水篇事恐未尽也因请再赋
三元秘秋水秋水一何多江流滚滚无尽淮汉入包罗遥想灵官神府坐阅潮头风怒万里瞰沧波浩荡没鸥鹭喷薄出蛟鼍　马当山牛渚渡几人过金鳌下瞰京口舟楫避盘涡始信林生祷雨一濯黄泥尽许无奈旱苗何我欲洗兵马谁解挽天河
十一
予儿时在遗山家阿姊尝教诵先叔放言古今忽白首感念之余赋此词云
韩非死孤愤虞叟坐穷愁怀沙千古遗恨郊岛两诗囚堪笑井蛙裈虱不道人生能几肝肺自相雠政有一朝乐不抵百年忧　叹悠悠江上水自东流红颜不暇一惜白发忽盈头我欲拂衣远引直上崧山绝顶把酒劝浮丘藉此两黄鹄浩荡看齐州
又
北风下庭绿客鬓入霜华回首北望乡国双泪落清笳天地悠悠逆旅岁月悤悤过客吾也岂匏瓜四海有知己何地不为家　五溪鱼千里菜九江茶从他造物留住办作老生涯不愿酒中有圣但愿心头无事高枕卧烟霞晚节忆吹帽篱菊渐开花
十二
至元戊寅为江西吕道山参政寿
香风万家晓和气九江春朝回冠葢得意玉季和金昆屈指登高旧节侧耳称觞新语采菊旧芳尊南土爱王粲东阁寿平津　节龙香符虎重印龟新弓刀千骑如水曾为下南闽墙外阴阴桃李庭下辉辉兰玉一笑指庄椿更看济时了高卧道山云
十三
十月海棠
金盘荐华屋银烛照红妆欢游曾得多少风雨送春忙只道神仙渐远争信情缘未断自有返魂香万木尽摇落秾艳又芬芳　忆真妃春睡足按霓裳马嵬西下回首野日淡无光不避山茶小雪似爱江梅新月疏影伴昏黄谁唤阿娇起呵手染■〈赤因〉霜 【 ■〈赤因〉与胭同是中州集王予可词自注谓脂粉也】
十四
夜醉西楼为楚英作
双眸翦秋水十指露春葱仙姿不受尘污缥缈玉芙蓉舞徧柘枝遗谱歌尽桃花团扇无语到东风此意复谁解我辈正情锺　喜相从诗卷里酒杯中缠头安用百万自有海犀通日日东山高兴夜夜西楼好梦斜月小帘栊何物写幽思醉墨锦笺红
○水龙吟
一
丙午秋到维扬途中值雨甚怏然
短亭休唱阳关柳丝惹尽行人怨鸳鸯只影荷枯苇淡沙寒水浅红绶双衔玉簪中断苦难留恋更黄花细雨征鞍催上青衫泪一时溅　回首孤城不见黯秋空去鸿一线情缘未了谁教重赋春风人面鬬草闲庭采香幽径旧曾行徧谩今宵酒醒无言有恨恨天涯远
二
么前三字用仄者见田不伐萍呕集水龙吟二首皆如此田妙于音葢仄无疑或用平字恐不堪协云和署乐工宋奴伯妇王氏以洞箫合曲宛然有承平之意乞词于予故作以赠会好事者为王氏写真末章及之
彩云箫史台空洞天谁是骖鸾伴伤心记得开元游幸连昌别馆力士传呼念奴供唱阿郎吹筦怅无情一枕繁华梦觉流年又暗中换　邂逅京都儿女欢游徧画楼东畔尊前一曲余音袅袅骊珠相贯日落邯郸月明燕市尽堪肠断倩丹青细染风流图画写崔徽半
三
送史总帅镇西川时方混一
壮怀千载风云玉龙无计三冬卧天教唤起峥嵘才器人称王佐豹畧深藏虎符荣佩君恩重荷看旌旗动色军容一变鹏翼展先声播　我望金陵王气尽消磨区区江左楼船万橹瞿塘东瞰徒横铁锁八阵名成七禽功就南夷胆破待他年画像麒麟阁上为将军贺
四
九月四日为江州总管杨文卿寿
鴈门天下英雄策勋宜在平吴后金符佩虎青云飘葢名藩坐守千里江皋一时淮甸埽清残寇看人归厚德天垂余庆阶庭畔芝兰秀　我望戟门如画气佳哉危亭新构年年此席风流长占中秋重九丹桂留香绿橙供味碧萸催酒有庐山绝顶苍苍五老赞君侯寿
五
登岳阳楼感郑生龙女事谱大曲薄媚
洞庭春水如天岳阳楼上谁开宴飘零郑子危阑倚徧山长恨远何处兰舟彩霞浮漾笙箫一片有蛾眉起舞含嚬凝睇分明是旧仙媛　风起鱼龙浪卷望行云飘然不见人生几许悲欢离聚情锺难遣闻道当时汜人能诵招魂九辩又何如乞我轻绡数尺写湘中怨
六
九日同诸公会饮钟山望草堂有感
倚天锺阜龙蟠四时青壁云烟润陂陀十里苍髯夹路清风缓引兰若西边草堂别崦遗基犹认自猿惊鹤怨山人去后谁更向此中隐　独爱丹崖碧岭枕平川人家相近登临对酒茱萸香细莓苔坐稳老计菟裘故应来就林泉佳遯怕烟霞笑我尘容俗状把山英问
七
送张大经御史就用公九日韵兼简卢处道副使使宁国贾按察司时 【 卢号疏斋】
绣衣揽辔西行慨然有志人知否江山好处留连光景一杯别酒世事无端恼人方寸十常八九对霜松露菊荒寒三径等闲又登高后　问讯宣城太守几裁诗画堂清昼山长水阔思君不见踟蹰搔首却羡行云暂留还去无心出岫笑穷途岁晚江头送客唱青青柳
八
遗山先生有醉乡一词仆饮量素悭不知其趣独闲居嗜睡有味因为赋此
醉乡千古人行看来直到亡何地如何物外华胥境界升平梦寐鸾驭翩翩蝶魂栩栩俯观羣蚁恨周公不见庄生一去谁真解黑甜味　闻道希夷高卧占三峯华山重翠寻常羡杀清风岭上白云堆里不负平生算来惟有日高春睡有林闲剥啄忘机幽鸟唤先生起
九
曹光辅教授凡和三十首不能尽录姑记其一云
世闲清苦禅和了心才到安闲地藜床兀兀经年打坐颓然假寐却甚床边偶闻牛鬬不知喧蚁怪藤条临济饥餐困卧方会得个中味　争似横江楼上入帘栊好山供翠悠悠万事从今都付黄粱炊里朝暮阴晴定应不废平生甘睡笑旁人问我何当梦觉为苍生起
用前韵赠答光辅
倚阑千里风烟下临吴楚知无地有人高枕楼居长夏昼眠夕寐惊觉游仙紫毫吐凤玉觞吞蚁更谁人似得渊明太白诗中趣酒中味　惭媿东溪处士待他年好山分翠人生何苦红尘陌上白头浪里四壁窗明两盂粥罢暂时打睡尽闻鸡祖逖中宵狂舞蹴刘琨起
十
予始赋睡词诸公赓和三十余首一日友人王文卿携肴来访话及梁园旧游因感其事复用前韵
万金不买青春老来可惜欢娱地有时记得江楼深夜解鞍留寐兰焰喷虹宝香熏麝玉醅篘蚁更谁能细说当年风韵江瑶柱荔枝味　漂泊江湖万里渺难寻采菱拾翠何心更到折枝图上卖花声里蓬鬓刁骚角巾敧堕枕书聊睡恨悤悤未办莼鲈归棹又秋风起
○念奴娇
一
题镇江多景楼用坡仙韵
江山信美快平生一览南州风物落日金焦浮绀宇铁瓮犹残城壁云拥潮来水随天去几点沙鸥雪消磨不尽古今天宝人杰　遥望石冢巉然参军此葬万劫谁能发桑梓龙荒惊叹后几度生灵埋灭往事休论酒杯纔近照见星星发一声长啸海门飞上明月
二
中秋效李敬斋体每句用月字
一轮月好正人闲八月凉生襟褏万古山河归月影表里月明光透月桂婆娑月香飘荡修月香人手深沈月殿月娥谁念消瘦　今夕乘月登楼天低月近对月能无酒把酒长歌邀月饮明月正堪为友月向人圆月和人醉月是承平旧年年赏月愿人如月长久
三
中秋重九人闲佳节也古今赋咏固多予早年尝记僧仲璋九日述怀一篇与此篇格相同恐岁久无传就附于此 【 仲璋俗姓阎法讳志琏号山泉道人落魄嗜酒滑稽玩世颇为时人所爱】
消磨九日算年年惟有黄花白酒把酒簪花能有几七十光阴回首人寿难期酒杯有限花色应如旧花秾酒酽问君着甚消受　彭泽千古英魂有花能折有酒能倾否万事悠悠输一醉花酒休教离手明月西风阑珊酒尽憔悴花枝瘦酒肠花眼正宜年少时候
四
题阙
江湖落魄鬓成丝遥忆扬州风物十里楼台帘半卷玉女香车钿壁后土祠寒唐昌花尽谁弄琼枝雪山川良是古来销尽雄杰　落日烟水茫茫孤城残角怨入清笳发岸檥扁舟人不寐柳外渔灯明灭半夜潮来一帆风送凛凛森毛发乘流东下玉箫吹落残月
五
壬戌秋泊汉江鸳鸯滩寄赠
露团渐冷又今年孤负中秋明月谁念江干憔悴我梦断芙蓉城阙燕子东归鸿宾南下满眼芦花雪行人何处也应珠泪凝睫　常记楼上歌声一尊酒尽默默无言别恨杀鸳鸯滩下水不寄题诗红叶聚泪鲛绡画眉螺黛总在归时节百年心事等闲休向人说
○满江红
一
题吕仙祠飞吟亭壁用冯经厯韵
云外孤亭空怅望烟霞仙客还试问飞吟诗句为谁留别三入岳阳人不识浮生扰扰苍蝇血道老精知向树阴中曾来歇　松穉在虬枝结皮溜雨根盘月恨还丹不到后来豪杰尘世千年翻甲子秋空一剑横霜雪待他时携酒赤城游相逢说
二
用前韵留别巴陵诸公 【 时至元十四年冬】
行徧江南算只有青山留客亲友闲中年哀乐几回离别棊罢不知人换世兵余犹见川留血叹昔时歌舞岳阳楼繁华歇　寒日短愁云结幽故垒空残月听闾阎谈笑果谁雄杰破枕纔移孤馆雨扁舟又泛长江雪要烟花三月到扬州逢人说
三
庚戌春别燕城
云鬓犀梳谁似得钱塘人物还又喜小窗虚幌伴人幽独荐枕恰疑巫峡梦举杯忽听阳关曲问泪痕几度浥罗巾长相续　南浦远归心促春草碧春波绿黯销魂无际后欢难卜试手窗前机织锦断肠石上簪磨玉恨马头斜月减清光何时复
四
重阳后二日王彦文并利用秦山甫相过小饮 【 利用亦姓王字国宾赠柱国中书平章政事】
过了重阳寒惨惨秋阴连日尚何事满城风雨漏天如泣点染一林红叶暗飘萧三径黄花湿听敲门忽有客三人来相觅　时节好夸橙橘儿女喜分棃栗罄一尊聊慰老怀岑寂想象曾来神女赋伤心似失文通笔破残年催酿酒如川长鲸吸
五
同郑都事复用前韵退讫所租学田
费尽长绳系不住西飞白日客窗外满庭秋草露蛩寒泣酒后看花空眼乱花前把酒从衣湿要一廛归老作菟裘何难觅　仙客老巴园橘封万户燕山栗且栽培松竹伴人孤寂岂有梁鸿高世志也无司马题桥笔便与君同访洞庭春和云吸
○瑞鹤仙
登金陵乌衣园来燕台
夕阳王谢宅对草树荒寒亭台攲侧乌衣旧时客渺双飞万里水云宽窄东风羽翅也迷却当时巷陌向寻常百姓人家孤负几回春色　凄恻人空不见画栋栖香绣帘窥额云兜雾隔锦书至付谁拆刘郎只见惯金陵兴废赠得行人鬓白又争如复到玄都兔葵燕麦
○沁园春
一
金陵凤凰台眺望
独上遗台目断清秋凤兮不还怅吴宫幽径埋深花草晋时高冢销尽衣冠横吹声沈骑鲸人去月满空江鴈影寒登临处且摩挲石刻徙倚阑干　青天半落三山更白鹭洲横二水闲问谁能心比秋来水静渐教身似岭上云闲扰扰人生纷纷世事就里何常不强颜重回首怕浮云蔽日不见长安
保宁佛殿即凤凰台太白留题在焉宋高宗南渡尝驻跸寺中有石刻御书王荆公赠僧诗云纷纷扰扰十年闲世事何常不强颜亦欲心如秋水静应须身似岭云闲意者当时南北扰攘国家荡析磨盾鞍马闲有经营之志百未一遂此诗若有深契于心者以自况予暇日来游因演太白荆公诗意亦犹稼轩水龙吟用李延年湻于髡语也
我望山形虎踞龙盘壮哉建康忆黄旗紫葢中兴东晋雕阑玉砌下逮南唐步步金莲朝朝琼树宫殿吴时花草香今何日尚寺留萧姓人做梅妆　长江不管兴亡谩流尽英雄泪万行问乌衣旧宅谁家作主白头老子今日还乡吊古愁浓题诗人去寂寞高楼无凤凰斜阳外正渔舟唱晚一片鸣榔
二
夜梦就树摘桃噉之于中一枚甘苦觉而异之因为之赋
渺渺吟怀望佳人兮在天一方问鲲鹏九万扶摇何力蜗牛两角蛮触谁强华表鹤来铜盘人去白日青天梦一场俄然觉正酰鸡舞瓮野马飞窗　徜徉玩世何妨更谁道狂时不得狂羡东方臣朔从容帝所西真阿母唤作儿郎一笑人闲三游海上毕竟仙家日月长相随去想蟠桃熟后也许偷尝
三
监察师巨源将辟予为政因读嵇康与山涛书有契于予心者就谱此词以谢
自古贤能壮哉飞腾老来退闲念一身九患天教寂寞百年孤愤日就衰残麋鹿难驯金镳纵好志在长林丰草闲唐虞世也曾闻巢许遁迹箕山　越人无用殷冠怕机事缠头不耐烦对诗书满架子孙可教琴尊一室亲旧相欢况属清时得延残喘鱼鸟溪山任往还还知否有绝交书在细与君看
四
送按察司合道公赴浙东任
玉节星轺十道监司治称最优甚惠风纔到豚鱼亦信清霜未降狐兔先愁镇静洪都澄清白下又过东南第一州云烟底看千岩竞秀万壑争流　离筵无计相留谩慷慨中年白发稠记琼花照眼忙催诗笔松灯促座笑递觥筹放浪形骸欣于所遇负我兰亭共一游心期在想山阴兴尽和月回舟
五
十二月十四日为平章吕公寿
葢世名豪壮岁鹰扬拥兵上流把金汤固守精诚贯日衣冠不改意气横秋北阙丝纶南朝家世好在云闲建节楼平章事便急流勇退黄阁难留　菟裘喜遂归休着宫锦何妨万里游似谢安笑傲东山别墅鸱夷放浪西子扁舟醉眼乾坤歌鬟风雾笑折梅花插满头千秋岁望寿星光彩长照南州
六
吕道山左丞觐回过金陵别业至元丙子予识道山于九江今十年矣
流水高山独许锺期最知伯牙愧我投木李得酬琼玖人惊玉树肯倚蒹葭风雨十年江湖千里望美人兮天一涯重携手似仲宣去国江令还家　门前柳拂堤沙便好系天津泛斗槎看金鞍闹簇花边置酒玉盂旋洗竹里供茶朱雀桥荒乌衣巷古莫笑斜阳野草花寒食近算人生行乐少住为佳
七
夜枕无梦感子陵太白事明日赋此
千载寻盟李白扁舟严陵钓车口故人偃蹇足加帝腹将军权幸手脱公鞾星斗名高江湖迹在烂熳云山几处遮山光里有红鳞旋斫白酒须赊　龙蛇起陆曾嗟且放我狂歌醉饮些甚人生贫贱刚求富贵天教富贵却逞骄奢乘兴而来造门即返何必亲逢安道耶儿童笑道先生醉矣风帽攲斜
○风入松
咏红梅将橙子皮作酒杯
使君高宴出红梅腰鼓揭春雷更将红酒浇浓艳风流梦不负花魁千里江山吴楚一时人物邹枚　软金杯衬硬金杯香挽洞庭回西溪不减东山兴欢摇动北海尊罍老我天涯倦客一杯醉玉先颓
●天籁集卷下
元真定白朴太素
风流子
烛影摇红
摸鱼子
木兰花慢
玉漏迟
江梅引
秋色横空
石州慢
凤凰台上忆吹箫
满庭芳
绿头鸭
永遇乐
贺新郎
燕瑶池
垂杨
西江月
浪淘沙
朝中措
清平乐
点绛唇
小桃红
蹋莎行
浣溪沙
附录
○风流子
丁亥秋复得仲常书有楚星燕月千里相望何时会合以副旧游之语就谱此曲以寄之
花月少年场嬉游伴底事不能忘杨柳送歌暗分春色夭桃凝笑烂赏天香绮筵上酒杯金潋滟诗卷墨淋浪闲袅玉鞭管弦珂里醉携红褏灯火夜行　回首事堪伤温柔处竟流落江乡惆怅鬓丝禅榻眉黛吟窗甚社燕秋鸿十年无定楚星燕月千里相望何日故园行乐重会风光
○烛影摇红
前事用吕东窗韵
三尺枯桐古来长恨知音少玉箫吹断凤楼云此恨何时了落日飞鸿声悄□长江离魂浩渺环能解结合运同心□□谁表　风雨红稀梦回别院莺啼晓一生孤负看花心惆怅人空老待访还丹瑞草驾飙轮蓬莱去好又愁沧海恍惚尘扬难寻仙岛
○摸鱼子
一
七夕用严柔济韵
问双星有情几许消磨不尽今古年年此夕风流会香暖月窗云户听笑语知几处彩楼瓜果祈牛女蛛丝暗度似抛掷金梭萦回锦字织就旧时句　愁云暮漠漠苍烟挂树人闲心更谁诉擘钗分钿蓬山远一样绛河银浦乌鹊渡离别苦啼妆洒尽新秋雨云屏且驻算犹胜嫦娥仓皇奔月只有去时路
二
真定城南异尘堂同诸公晚眺
敞青红水边窗外登临元有佳趣熏风荡漾昆明锦一片藕花无数纔欲语香暗度红尘不到苍烟渚多情鸥鹭尽翠葢摇残红衣落尽相与伴风雨　横塘路好在吴儿越女扁舟几度来去采菱歌断三湘远寂寞岸花汀树天已暮更留看飘然月下凌波步风流自许待载酒重来淋漓醉墨为写洛神赋
三
秋仲一日李具瞻侍御偕予过天庆观访蒲敬之都事既而登冶城藉草于苍苍万玉中觞咏乐甚道官王默堕者在焉且盟其两柏森立闲构亭为游目骋怀之所翌日赋此记一时之概耳
望参差冶城烟树故人知在琳宇绣衣来就论文饮随意割鸡炊黍欢乐处忘尔汝清谈况有神仙侣一杯缓举放远目增明遥岑出翠俯仰几今古　红尘梦不到丹台紫府寻真偶得佳趣两株翠柏参天起千亩渭川烟雨君已许向此地结亭为我开窗户朝来暮去待细揽烟霞平分风月挥洒锦囊句
四
用前韵送敬之蒲君卜居淮上敬之自翰苑□蕲黄道宣慰幕官
听西风细吟亭树秋声先到衡宇季鹰千里莼鲈兴更喜范张鸡黍倾葢处惭愧汝高楼不减烟霞侣匏尊笑举对得意江山忘怀风月醉眼玩今古　鸾坡客又向红莲幕府田园何日成趣九重闻道思贤佐恐要济时霖雨天若许从所好结庐相就开蓬户山人休去怕蕙帐空悬猿惊鹤怨贻笑草堂句
五
复用前韵
问谁歌六朝琼树当年春满庭宇歌残夜月西风起吹动一川禾黍愁绝处□□汝姑苏麋鹿成羣侣清尊漫举对澹澹长空萧萧乔木慷慨吊今古　生平苦走徧南州北府年来颇得幽趣绿蓑青笠浑无事醉卧一天风雨秋几许沙渚上渔樵小隐随编户扁舟脱去望绮散余霞江澄净练还爱谢公句
○木兰花慢
一
灯夕到维扬
壮东南形胜淮吐浪海吞潮记此日江都锦帆巡幸汴水迢遥迷楼故应不见□琼花底事也香销兴废几更王霸是非总付渔樵　谁能十万更缠腰鹤驭尽飘飘正绣陌珠帘红灯闹影三五良宵春风竹西亭上拌淋漓一醉解金貂二十四桥明月玉人何处吹箫
二
题阙
听鸣驺入谷怕惊动北山猿且放浪形骸支持岁月点检田园先生结庐人境竟不知门外市尘喧醉后清风到枕醒来明月当轩　伏波勋业照青编薏苡又何冤笑蕞尔倭奴抗衡上国挑祸中原分明一盘碁势漫教人着眼看师言为问鹍鹏瀚海何如鸡犬桃源
三
覃怀北赏梅同参政西庵杨丈和奥敦周卿府判韵
记罗浮仙子俨微步过山邨正日暮天寒明妆澹抹来伴清尊行云黯然飞去怅参横月落梦无痕翠羽嘈嘈树杪玉钿隐隐墙根　山阳一气变冬温真实不须论漫竹外幽香水边疏影直彻苏门彷佛对花终日拌淋漓襟褏醉昏昏折得一枝在手天涯几度消魂
四
复用前韵代友人宋子冶赋
望丹东沁北澹流水绕孤邨对几树疏梅十分素艳一曲芳尊谁堪岁寒为友伴仙姿孤瘦雪霜痕翠竹森森抱节苍松落落盘根　铜瓶水满玉肌温此意与谁论渐月冷芸窗灯残纸帐夜悄衡门伤心杜陵老眼细看来只似雾中昏赖有清风破鼻暗香浮动吟魂
五
王彦立所居南斋榜真隐庭中新作盘池同诸公赋
渺高情公子得真隐信悠哉占上下壶天中闲隙地凿破莓苔移将鉴湖寒影放微风滟滟翠奁开便有一番荷芰都无半点尘埃　夜深明月晃闲阶不负小亭台尽罗褏盛香碧筒吸露一洗胸怀红莲故家幕府看新诗题咏满南斋好听潇潇风雨老夫从此须来
六
丙子冬寄隆兴吕道山左丞
忆元龙湖海尊俎地笑谈闲尽画烛寒烧红螺细卷沈醉更阑西风数声笳鼓怅匡庐山下送征鞍秋水苹花渐老晓霜枫叶初丹　滕王高闾倚江千极目楚天闲想画栋珠帘朝云南浦暮雨西山天涯倦游司马更几时携手一凭阑别后相思何处月明千里乡关
七
戊子秋送合道监司赴任秦中兼简程介甫按察
倦区区游宦便回棹谢山阴算谁似君侯莼鲈有味富贵无心悤悤又移玉节恨相思何处更相寻渭北春天树远江东日暮云深　岸花樯燕动悲吟把酒惜分襟问玉井莲开三峯绝顶谁共登临长安故人好在忆元龙名重古犹今说与英雄湖海应怜枯槁山林
八
己丑送胡绍开王仲谋两按察赴浙右闽中任 【 时浙宪置司于平江故有向吴亭句】
拥煌煌双节九万里入鹏程爱人物邹枚文章李杜海内声名相逢广陵陌上恨一尊不尽故人情岁月奔驰飞鸟交游聚散浮萍　出门一笑大江横马首向吴亭且分路扬镳七闽两浙得意澄清江山剩供诗否想徘徊南斗避文星留着调元老手却来同佐升平
九
歌者樊娃索赋
爱人闲尤物信花月与精神听歌串骊珠声匀象板咽水萦云风流旧家樊素记樱桃名动洛阳春千古东山高兴一时北海清尊　天公不禁自由身放我醉红帬想故国邯郸丛台老树尽赋招魂青山几年无恙但泪痕差比向来新莫要琵琶写恨与君同是行人
十
为乐府宋生赋宋子寿香燕城好事者为渠写真手捻荼■〈艹縻〉二枝
展春风图画恍人世有神仙爱手捻荼■〈艹縻〉香闲韵远亸褏垂肩东邻几番亲见意丹青无地着婵娟杏脸红生晓晕柳眉翠点春妍　舞衫歌扇绮罗筵还我旧因缘尽金缕新声乌丝醉墨共惜流年年来茂陵多病更玉琴凄断凤鸾弦 【 时方丧偶】 留得一枝春在不妨绝倒尊前
十一
题阙
快人生行乐卷江海入瑶觞对满眼韶华东城南陌日日寻芳吟鞭缓随骄马殢春风指点杏花墙时听莺啼婉转几回蝶梦悠扬　行云早晚上巫阳蓦地恼愁肠待玉镜台边银灯影里细看浓妆风情自怜韩寿恨无缘得佩贾充香说与殷勤青鸟暂时相见何妨
十二
感香囊悼双文
览香囊无语漫流泪湿红纱记恋恋成欢悤悤解佩不忍忘他消残半襟兰麝向绣茸诗句映梅花疏影横斜何处暗香浮动谁家　春霜底事埽浓华埋玉向泥沙叹物是人非虚迎桃叶谁偶匏瓜西风楚词歌罢料芳魂飞作碧天霞镜里舞鸾空在人闲后会无涯
○玉漏迟
一
题阙
故园风物好芳尊日日花前倾倒南浦伤心望断绿波春草多少相思泪点算只有青衫知道残梦觉无人解我厌厌怀抱　懊恼楚峡行云便赋尽高唐后期谁报玉杵玄霜着意且须重捣转眼梅花过也又屈指春残灯闹妆镜晓应念画眉人老
二
段伯坚同余留滞九江其归也别侍儿睡香予亦有感
瑞香花正吐谁交付与东君为主梦觉庐山一片彩云何所惆怅留题在壁麝墨染无穷愁绪常记取徘徊顾影灯前低语　几许款密留情系绊煞□□世闲儿女沦落天涯夜夜月明湓浦连我青衫泪满料不忍孤帆东去离思苦休唱渭城朝雨
三
题阙
碧梧深院悄清明过也秋千闲了杨柳阴中又是一番啼鸟人去瑶台路远孤负却花前欢笑音信杳西楼尽日凭阑凝眺　缥缈雾阁云窗恨梦断青鸾夜深寒悄檐玉敲残捱得五更风小麝炷金猊烬冷画烛短银屏空照芳径晓惆怅落红多少
○江梅引
题阙
一溪流水隔天台小桃栽为谁开应念刘郎早晚得重来翠褏天寒憔悴损倚修竹□残红堕绿苔　怨极恨极愁更哀甚连环无计解伯劳分背燕飞去云树苍崖□□千里何处托幽怀温峤风流还自许后期杳□尘生玉镜台
○秋色横空
一
本名玉耳坠金环葢遗山用前人词首句为名赋虞美人草
儿女情多甚千秋万古不易消磨拔山力尽垓下困英雄尚拥兵戈含红泪颦翠蛾拌血污游魂逐太阿草也风流犹弄舞态婆娑　当时夜闻楚歌叹乌骓不逝恨满山河悤悤玉帐人东去耿耿素志无他黄陵庙湘水波记染竹成斑泣舜娥又岂止虞兮无可奈何
二
顺天张侯毛氏以早梅命题索赋时壬子冬
摇落初冬爱南枝迥绝暖气潜通含章睡起宫粉褪新妆澹澹丰容冰蕤瘦蜡蔕融便自有翛然林下风肯羡蜂喧蝶闹艳紫妖红　何处对花兴浓向藏春池馆透月帘栊一枝郑重天涯信肠断驿使相逢关山路几万重记昨夜筠筒和泪封料马首幽香先到梦中
○石州慢
丙寅九日期杨翔卿不至书怀用少陵诗语
千古神州一旦陆沈高岸深谷梦中鸡犬新丰眼底姑苏麋鹿少陵野老杖藜潜步江头几回饮恨吞声哭岁暮意何如怯秋风茅屋　幽独疗饥赖有楚萍暖老尚须燕玉白璧微瑕谁把闲情拘束草深门巷故人车马萧条等闲瓢弃尊无绿风雨近重阳满东篱黄菊
○凤凰台上忆吹箫
题阙
笳鼓秋风旌旗落日使君威震雄边羡指麾貔虎斗印腰悬尽道多多益办仗玉节亳邑新迁江淮地三军耀武万灶屯田　戎轩几回□□□画戟门庭珠履宾筵惯雅歌堂上起舞尊前况是称觞令节望醉乡有酒如川明年看平吴事了图像凌烟
○满庭芳
屡欲作茶词未暇也近选宋名公乐府黄贺陈三集中凡载满庭芳四首大概相类各有得失复杂用寒删先韵而语意若不伦仆不揆狂婓合三家奇句试为一首必有能辨之者
雅燕飞觞清谈挥麈主人终夜留欢密云双凤碾破缕金团□品香泉味好须臾看蟹眼汤翻银瓶注花浮兔椀雪点鹧鸪斑　双鬟微步稳春纤擎露翠褏生寒觉清风扶我醉玉颓山照眼红纱画烛吟鞭送月满吟鞍归来晚芸窗未寝相伴卸妆残
○绿头鸭 【 一名多丽】
洞庭怀古
黯消凝楚天风物凄清过黄陵山长水远古今迁客伤情渺澄波聚鱼曲港浣纱人去掩柴荆洞庭晚荻花风细秋月照茅亭一壶酒浇平磊磈问甚功名买扁舟安排归去五湖烟景谁争等闲携弄瓢西子恍惚遇鼓瑟湘灵看尽娇颦听残雅奏暮云江上数峯青柁楼底香芹鲜鲫还似越中行闲身好浮家泛宅聊寄平生
○永遇乐
至元辛卯春二月三日同李景安提举游杭州西湖
二月西湖四时烟景谁暇游徧红褏津楼青旗柳市几处帘争卷六桥相望兰桡不断十里水晶宫殿夕阳下笙歌人散唱彻采菱新怨　金明老眼华胥春梦肠断故都池苑和靖祠前苏公堤上漫把梅花捻青衫尽耐蒙蒙雨湿更着小蛮针线觉平生扁舟归兴此中不浅
○贺新郎
题阙
喜气轩眉宇□卢郎风流年少玉堂平步车骑雍容光华远不似黄粱逆旅抖擞尽貂裘尘土便就莫愁双桨去待经过苏小钱塘渡画图里看烟雨　一尊邂逅歌金缕望晴川炉峯瀑布浪花湓浦老我三年江湖客几度登临吊古怅日暮家山何处别后船头虹贯日想君还东观图书府天咫尺听新语
○燕瑶池
本名八声甘州乐府八声甘州名颇俚鄙予爱其法雅健因采东坡戚氏一篇稍加檃括使就新翻仍改其名
玉龟山阿母统羣仙幽闲志萧然有金城千里琼楼十二紫翠霏烟穆满当时西狩八骏戏芝田驻跸瑶池上命赐华筵　天乐云璈鼎沸看飞琼舞态醉饮留连渐月斜河汉霞绮布晴天望神州东回玉辇杏花风数里响鸣鞭长安近依稀柳色翠点秦川
○垂杨
壬子冬薄游顺天张侯毛氏之兄正卿邀予往拜夫人既而留饮撰词一咏梅以玉耳坠金环歌之一送春以垂杨歌之词成惠以罗绮四端夫人大名路人能道古今雅好客自言幼时有老尼年几八十尝教以旧曲垂杨音调至今了然事与东坡补洞仙歌词相类中统建元寿春榷场中得南方词编有垂杨三首其一乃向所传者然后知夫人真承平家世之旧也
关山杜宇甚年年唤得韶华归去怕上高城望远烟水迷南浦卖花声动天街晓总吹入东风庭户正纱窗浓睡觉来惊翠蛾愁聚　一夜狂风横雨恨西园媚景悤悤难驻试把芳菲点检莺燕浑无语玉纤空折梨花捻对寒食厌厌心绪问东君落花谁是主
○西江月
一
题阙
白石空销战骨清泉不洗飞埃五云多处望蓬莱鞭石谁能过海　一夕神游八表众星光拱三台天公元不弃非才坐我金银世界
二
郭佑之得雄渠即贾治中壻
天上灵椿未老月中丹桂初花充闾佳庆尽堪夸圣善元来姓贾　广座平分玉果绛颅剩拂丹砂从今人说细侯家自有青衫竹马
三
题阙
过隙光阴流转还丹岁月绵延几人青髻对长年且鬬时闲康健　四海幸归英主三山免化飞仙大家有分占桑田近日蓬莱水浅
四
九江送刘牧之同知之杭
我自纫兰为佩君方剖竹分符才情风调有谁如彷佛三生小杜　置酒昔登岘首题诗今对匡庐青衫恨不到西湖共湿黄梅细雨
五
李元让赴广东帅幕
皎皎风前玉树煌煌腰下金符陈琳檄草右军书香满红莲幕府　政自雄心抚剑不妨雅唱投壶长缨系越在须臾看埽蛮烟瘴雨
六
渔父
世故重重厄网生涯小小渔船白鸥波底五湖天别是秋光一片　竹叶醅浮绿酽桃花浪渍红鲜醉乡日月武陵边管甚陵迁谷变
○浪淘沙
一
题阙
今古海山情月牖云扃潜教小玉报双成整顿罗衣斜敛出门外娇迎　灯暗酒微醒鬓乱钗横一春心事语丁宁明夜间衾容易冷谁复卿卿
二
题阙
青鏁几窥容带结心同临鸾谁与画眉峯自恨寻芳来较晚孤负春红　无物比清浓无计相从殷勤心事若为通留得青衫前日泪弹满西风
三
题阙
行路古来难似得还山山闲终是胜人闲风月琴尊应不羡尘土征鞍　何处老来闲白下长千一番春事又阑珊 【 缺二句】
○朝中措
一
题阙
燕忙莺乱鬬寻芳谁得一枝香自是玉心皎洁不随花柳飘扬　明朝去也燕南赵北水远山长都把而今欢爱留教后日思量
二
题阙
娃儿十五得人怜金雀髻垂肩已爱盈盈翠褏更堪小小花钿　江山在眼宾朋满座有酒如川未便芙蓉帐底且教玳瑁筵前
三
题阙
田家秋熟办千仓造物恨难量可惜一川禾黍不禁满地螟蝗　委填沟壑流离道路老幼堪伤安得长安毒手变教四海金穰
四
题阙
苍松隐映竹交加千树玉梨花好个岁寒三友更堪红白山茶　一时折得铜瓶插看相映乌纱明日扁舟东去梦魂江上人家
五
题阙
东华门外软红尘不到水边村任是和羹傅鼎争如漉酒陶巾　三年浪走有心遯世无地栖身何日团圝儿女小窗灯火相亲
○清平乐
一
咏木犀花
碧云叶底万点黄金蕊更看蔷薇清露洗泽国秋光如水　余生牢落江南幽香鼻观曾参见说小山招隐梦魂夜夜云岚
二
咏水仙花
玉肌消瘦彻骨熏香透不是银台金盏酒愁杀天寒翠褏　遗珠怅望江皋饮浆梦到蓝桥露下风清月惨相思魂断谁招
三
李仁山槛中蟠梅
前村潇洒雪径人回驾一槛谁移春造化郁郁香浮月下　青绫半护冰姿宛然临水开时说与绿毛凤不妨倒挂虬枝
四
李仁山次韵自注蟠梅来自杭和靖诗句得于孤山也
瑶英轻洒姑射飘仙驾巧夺孤山能变化夭矫飞来白下　绝怜玉骨清姿不随红紫芳时要识天然标格竹篱茅舍横枝
五
题阙
箜篌朱字梦觉参差是不种仙家白玉子着甚消□好事　桃花门外重重一言半语相通萦损题诗崔护几回南陌春风
六
题阙
朱颜渐老白发添多少桃李春风浑过了留得桑榆残照　江南地迥无尘老天一片闲云恋杀青山不去青山未必留人
七
同施景悦赌双陆不胜戏作
闲寻博弈饱饭消长日自笑家储无甔石百万都教一掷　平生酒圣诗豪韦娘局上相嘲今日风流磨折翠裘输与絁袍
○点绛唇
题阙
翠水瑶池旧游曾记飞琼伴玉笙吹断总作空花观　梦里关山泪浥罗襟满离魂乱一灯幽幔展转秋宵半
○小桃红
歌姬赵氏尝为友人贾子正所亲携之江上有数月留后予过邓往来侑觞感而赋此俾即席歌之
云鬟风鬓浅梳妆取次尊前唱比着当时□江上减容光　故人别后应无恙伤心留得软金罗褏犹带贾充香
○蹋莎行
咏雪
冻结南云寒风朔吹纷纷六出飞花坠海仙翦水看施工仙人种玉来呈瑞　梅萼清香竹梢点地画阑倚湿湖山翠先生方喜就烹茶销金帐里何人醉
○浣溪沙
酒闲赠金禅师时近六旬头白如雪
世事方艰便猛回丛筠佳处得栽培花光别有一枝梅　头似雪盔那复漆心如风篆也无灰生前相遇且衔杯
○附录
兰谷先生像赞（孙大雅）　　兰谷先生像赞（曹安）　　水调歌头
?兰谷先生像赞
孙大雅　　尧舜在上巢许在下箕颍清风千载可亚如谷之虚如兰之馨不为利往不求幸生降志辱身依隐玩世孰识其全以卒于义
又
曹安　　猗嗟先生挺生前代肥遯林泉才华超迈富有文辞名曰天籁深谷之兰芬芳犹在遗像俨然载瞻载拜
?水调歌头
拟白兰谷
李道纯　　三元秘秋水微密实难量未分清浊天地人物一包藏一乃太玄真水二气由兹运化三极理全彰上下降升妙根本在中黄　兔怀胎牛喘月蚌含光人明此理倒提斗柄戽银潢绝断曹溪一派掀倒蓬莱三岛无处不仙乡谁为白兰谷安寝感羲皇
酹江月
陈霆　　滑稽玩世知包藏多少春花秋月天籁有词人有像还似遗山风节松下巢由竹闲逸少气韵真高洁坐闲抚掌溪山等是诗诀　见说多景楼前凤凰台上醉帽风吹裂千古英豪消歇尽江水至今悲咽万里投荒三年坐困一样家愁绝寄声知否一杯当酹江雪
●跋
白仁父天籁词六安杨希洛刻于康熙庚寅朱竹垞定为二卷并为之序前载元王博文序明孙作序字画精妙藏书家亦罕见光绪壬辰吾友王君佑遐重刻于四印轩而小象摭遗均删去今仲饴侍郎借钱塘丁氏旧钞本录副并属荃孙与杨本合校付梓而丁本颇异杨本朱序云希洛得之仁父裔孙析为二卷似已前无刻本而丁本亦分二卷长号联属王序在前孙序在后 【 标明后序】 一也摸鱼子五首杨本在上卷钞本在下卷二也有杨本脱钞本有者如夺锦标得友人李友蔚书水龙吟兼简卢师道水调歌头十月海棠均存小注夺锦标之惨哀音令人嗟惜惨字未脱满江红同郑都事复用前韵同字未脱沁园春世事就里就里二字未脱烛影摇红环能解结合运同心□谁表十字未脱 【 疑有误字】 三也有杨本误而钞本不误者水龙吟曹光辅和作从今都付黄粱杨作黄粮念奴娇月娥杨作嫦娥满庭芳序用寒删先韵用下不增无字四也有两本不同而两通者如秋色横空杨本题咏梅顺天张侯毛氏以丈母命题索赋钞本题顺天张侯毛氏以早梅命题索赋时壬子冬石州慢疗饥赖有楚萍不作商芝五也今刊杨本而以钞本改正之字均缀于此慎弗再以杨本正之至四印本则重翻杨本又不完全更无论矣光绪乙巳江阴缪荃孙跋 附录： 天籁集二卷（编修汪如藻家藏本）金白朴撰朴字仁甫一字太素号兰谷眞定人父寓斋失其名仕金为枢宻院判官会世乱父子相失尝鞠于元好问家得其指授金亡后被荐不出徙居金陵放浪诗酒尤精度曲是本乃所作词集世久失传康熙中六安杨希格始得于白氏之裔凡一百篇前有王博文序后有孙作序及曹安赞希格以示朱彝尊彝尊分为二卷序而传之朴词淸隽婉逸意惬韵谐可与张炎玉田词相匹惟以制曲掩其词名故沈晦者越数百年词家选本遂均不载其姓字朱彝尊辑词综时亦尙未见其本书成之后乃得之书虽晚出而倚声家未有疑其伪者葢其词采气韵皆非后人之所能固一望而知为宋元人语矣（四库全书总目?总目提要?集部?词曲类） 六安州宋白朴字仁甫六安人少随父枢判真定遭元兵父子相失自是不茹荤酒人问其故曰俟见吾亲乃下咽耳宋亡不仕所著有朝野新声太和正韵天籁集（四库全书?史部?地理类?都会郡县之属?江南通志卷一百六十九?人物志） 白兰谷天籁集序（朱彝尊）明寜献王权谱元人曲作者凡一百八十有七人白仁甫居第三虽次东篱小山之下而喻之鹏抟九霄其矜许也至矣予少时避兵练浦村舍无书览金元院本心赏仁甫秋夜梧桐雨剧以为出闗郑之上及纂唐宋元乐章为词综一编憾未得仁甫之作意世无复有储藏者康熙庚辰八月之望六安杨秀才希洛千里造予袖中出兰谷天籁集则仁甫之词也前有王尚书子勉序述仁甫家世本末颇详始知仁甫名朴又字太素为枢判寓斋之子后有洪武中助敎江阴孙大雅序及安丘敎谕松江曹安赞予因考元人诸集则匪独遗山元氏与枢判衿契若秋涧王氏雪楼程氏皆有与白氏父子往来赠送之诗葢寓斋子三人仁甫仲氏也其伯叔则诚甫敬甫敬甫官江西理问雪楼送其之官有思君还读寓斋诗之句此亦敬甫昆友之父执矣白氏于明初由姑孰徙六安希洛得之于其裔孙某将锓木以行属予正其误乃析为二巻序其端（四库全书?集部?别集类?曝书亭集巻三十六） 白君举（二首　补）补君举失其名号寓斋隩州人登金泰和三年词赋第官岐山令诗名与元遗山相颉颃元白为中州世契两家子弟每举长庆故事以诗文相往来北渡后卜筑于滹阳结茅为亭有茅亭诗栾城李冶序之曰龙韬雷厉于纷拏之顷玉唾川流于谈笑之间呉澄曰巧妙秾丽错诸呉楚歌謡中几莫可辨弟华字文举亦登贞佑三年进士第官枢宻院判汤内翰西岩赠诗有科第聨飞光白傅之句仲子朴字仁甫号兰谷有天籁集词题靖节图咄哉灵运辈危坐衣裳辱何如五柳家春雨东皋緑酬元遗山梦里熏风湛露歌花开汉苑旧经过拾遗老去青春暮司马归来白发多横槊赋诗吾岂敢短衣扣角夜如何相逢未尽相思话草色连云水碧波（四库全书?集部?总集类?御订全金诗增补中州集巻五十一）  

　　钦定四库全书
集部十
天籁集
词曲类一
词集之属
提要
臣等谨案天籁集二巻元白朴撰朴字仁甫一字太素号兰谷真定人父寓斋失其名仕金为枢密院判官会世乱父子相失朴尝鞠于元好问家得其指授金亡后被荐不出徙居金陵放浪诗酒尤精度曲与闗郑齐名识者谓逈出东篱小山之上是本乃所作词集世久失传康熙中六安杨希洛始求得于白氏之裔凡二百篇前有王博文序后有孙作序及曹安赞希洛以示朱彝尊彝尊分为二巻序而传之朴词清隽婉逸意惬韵谐可与张炎玉田词相匹虽其学出于元好问而词则有出蓝之目足为倚声家正宗惜以制曲掩其词名故选録者多未之及彝尊辑词综亦以不得朴词为憾其实在元初诸家中洵可称矫矫拔俗者也
乾隆四十四年三月恭校上
总纂官 臣纪昀 臣陆锡熊 臣孙士毅
总校官 臣陆费墀
●天籁集原序
明宁献王权谱元人曲作者凡一百八十有七人白仁甫居第三虽次东篱小山之下而喻之鹏抟九霄其矜许也至矣余少时避兵练浦村舍无书览金元院本心赏仁甫秋夜梧桐两剧以为出关郑之上及纂唐宋元乐章为词综一编憾未得仁甫之作意世无复有储蔵者康熈庚辰八月之望六安杨秀才希洛千里造余袖中出兰谷天籁集则仁甫之词也前有王尚书子勉序述仁甫家世本末颇详始知仁甫名檏又字太素为枢判寓斋之子后又有洪武中助教江阴孙大雅序及安丘教谕松江曹安赞余因考元人诸集则匪独遗山元氏与枢判衿契若秋涧王氏雪楼程氏皆有与白氏父子往来赠送之诗盖寓斋子三人仁甫仲氏也其伯叔则诚甫敬甫敬甫官江西理问雪楼送其之官有思君还读寓斋诗之句此亦敬甫昆友之父执矣白氏于明初由姑孰徙六安希洛得之于其裔孙某将锓木以行属余正其误乃析为二巻序其端秀水朱彛尊
●天籁集原序
乐府始于汉着于唐盛于宋大槩以情致为主秦晁贺晏虽得其体然哇滛靡曼之声胜东坡稼轩矫之以雄辞英气天下之趣向始明近时元遗山每游戏于此掇古诗之精英备诸家之体制而以林下风度消融其膏粉之气白枢判寓斋序云裕之法度最备诚为确论宜其独步当代光前人而冠来者也元白为中州世契两家子弟每举长庆故事以诗文相往来太素即寓斋仲子于遗山为通家侄甫七岁遭壬辰之难寓斋以事逺适明年春京城变遗山遂挈以北渡自是不茹荤血人问其故曰俟见吾亲则如初尝罹疫遗山昼夜抱持凡六日竟于臂上得汗而愈盖视亲子弟不啻过之既读书颖悟异常儿日亲炙遗山謦欬谈笑悉能黙记数年寓斋北归以诗谢遗山云顾我真成丧家狗頼君曾护落巢儿居无何父子卜筑于滹阳律赋为专门之学而太素有能声号后进之翘楚者遗山每过之必问为学次第常赠之诗曰元白通家旧诸郎独汝贤未几増长见闻学问博览然自幼经丧乱仓皇失母便有山川满目之叹逮宋亡恒郁郁不乐以故放浪形骸期于适意中统初开府史公将以所业力荐之于朝再三逊谢栖迟衡门视荣利蔑如也太素与予有三十年之旧曩会江东尝与予言作诗不及唐人未可轻言诗平生留意于长短句散失之余仅二百篇愿吾子序之读之数过辞语遒严情寄髙逺音节协和轻重穏惬凡当歌对酒感事兴懐皆自肺腑流出予因以天籁名之噫遗山之后乐府名家者何人残膏剩馥化为神竒亦于太素集中见之矣然则继遗山者不属太素而奚属哉知音者览其所作然后知予言之不为过太素名檏旧字仁甫兰谷其号云至元丁亥春二月上休日正议大夫行御史台中丞西溪老人王博文子勉序
●钦定四库全书
天籁集巻上
（元）白檏 撰
春从天上来
至元四年恭遇圣节真定总府请作寿词
枢电光旋应九五飞龙大造登干万国冠帯一气陶甄天眷自古雄燕喜光临弥月香浮动太液秋莲鳯楼前看金盘承露玉鼎霏烟　梨园太平妙选赞虎拜猊觞鹭序鹓聫九奏虞韶三呼嵩岳何用海上求仙但岩廊髙拱瓜瓞衍皇祚绵绵万斯年快康衢击壤同戴尧天
夺锦标
夺锦标曲不知始自何时世所传者惟僧仲殊一篇而已予毎浩歌寻绎音节因欲效颦恨未得佳趣耳庚辰卜居建康暇日访古采陈后主张贵妃事以陈素志按后主既脱景阳井之厄隋元帅府长史髙颎竟就戮丽华于青溪后人哀之其地立小祠祠中塑二女郎次则孔贵嫔也今遗构荒凉庙貌不存矣感慨之余作乐府青溪怨
霜水明秋霞天送晚畵出江南江北满目山围故国三阁余香六朝陈迹有庭花遗谱惨哀音令人嗟惜想当时天子无愁自古佳人难得　惆怅龙沉宫井石上啼痕犹点臙脂红湿去去天荒地老流水无情落花狼籍恨青溪犹在渺重城烟波空碧对西风谁与招魂梦里行云消息
得友人王仲常李文蔚书（仲常名思亷仕元至翰林学士承旨）
孤影长嗟凭髙眺逺落日新亭西北幸有山河在眼风景留人楚囚何泣尽纷华蜗角算都输林泉闲适澹悠悠流水行云任我平生踪迹　谁念江州司马沦落天涯青衫未免沾湿梦里卧龙旧隐经巻琴囊酒樽诗笔对中天凉月且髙歌徘徊今夕陇头人应也相思万里梅花消息
水调歌头
咏月
银蟾吸清露白兔捣玄霜青天万古明月中有物苍苍想是临风丹桂费尽斫云玉斧秋蘂自芬芳直透一轮影吹下九天香　恠霜娥才二八减容光蛾睂几畵新様晚镜为谁籹见说开元天子曾到清虚仙府一曲听霓裳何事便归去空断舞鸾肠
用前韵
明月复明月天宇净新霜霜中养就白兔未觉玉容苍照影来今往古圆缺阴晴几度丹桂俨然芳遐想广寒露谁得一枝香　恍瑶台飞寳镜散重光嫦娥久饵灵药点出淡云妆闲与风姨相聚不似天孙独苦终日织仙裳脉脉望河鼓萦损几柔肠
初至金陵诸公会饮因用北州集咸阳懐古韵
苍烟拥乔木粉雉倚寒空行人日暮回首指点旧离宫好在龙蟠虎踞试问石城锺阜形势为谁雄慷慨一樽酒南北几衰翁　赋朝云歌夜月醉春风新亭何苦流涕兴废古今同朱雀桥邉野草白鹭洲头江水遗恨几时终唤起六朝梦山色有无中
诸公见赓前韵复自和数章戏呈
楼舩万艘下锺阜一龙空臙脂石井犹在移出景阳宫花草呉时幽径禾黍陈家古殿无复戍楼雄更道子山赋愁煞白头翁　记当年南北恨马牛风降旛一片飞出难与向来同璧月琼枝新恨结绮临春好夣毕竟有时终莫唱后庭曲声在泪痕中
感南唐故宫櫽括后主词
南郊旧坛在北渡昔人空残阳淡淡无语零落故王宫前日雕栏玉砌今日遗台老树尚想霸图雄谁为埋金地（一作谁谓埋蛇地）都属卖柴翁　慨悲歌懐故国又东风不堪往事多少回首梦魂同借问春花秋月几换朱颜緑鬓荏苒岁华终莫上小楼望愁满月明中
前题
朝花几回谢春草几回空人生何苦奔竞勘破大槐宫不入麒麟画里却喜鲈鱼江上一宅了扬雄且饮建业水莫羡富家翁　玩青山歌赤壁想髙风两翁今在何许唤起一樽同系住天邉白日抱得山间明月我亦遂长终何必翳鸾鳯游戏太虚中
咸阳懐古复用前韵
鞭石下沧海海内渐成空君王日夜为乐髙枕望夷宫方叹东门逐兔又慨中原失鹿草昧起羣雄不待素灵哭已识斩蛇翁　笑重瞳徒叱咤凛生风阿房三月焦土有罪与秦同秦固亡人六国楚复絶秦三世万刼果谁终我欲问天道正在不言中
拟游茅山赠心逺提点
三峯足云气万壑散秋声茅君曽此成道山与地俱灵遥望苍松紫桧疑是烟幢雾盖冉冉下青冥鸾鹤故山梦香火岁时情　洞天开丹灶冷有遗经华阳自古招隐飞錬得长生惭愧山中宰相便许纶巾鹤氅相对听吹笙何处沧浪水吾亦濯尘缨
冬至同行台王子勉中丞韩君美侍御霍清夫治书登周处读书台过古鹿苑寺
踈云黯遥树秋潦净寒潭徘徊子隐台下不见旧书龛鹿苑空余萧寺蟒穴谁传郗氏聊此问瞿昙千古得欺妄一笑莫穷探　俯秦淮山倒影浴层岚六朝城郭如故江北到江南三十六陂春水二十四桥明月好景入清谈未醉更呼酒欲去且停骖
丙戌夏四月八日夜梦有人以三元秘秋水语予予询三元之义曰上中下也恍惚玩味可作水调歌头首句恨秘字之义未详后从相国史公欢游如平生俾赋乐章因道此句但不知秘字何义公曰秘即封也甫一韵而寤后三日成之以识其义
三元秘秋水秋水渺无涯天人点破消息梦里悟南华河伯徒夸浩瀚千里总归毫末一笑井中蛙试问漆园吏谁是大方家　按黄锺推甲子定无差悠悠天理人事风外万飞沙且弄空山明月自荐寒泉秋菊睡起潄朝霞更欲辨齐物银海眩生花
予既赋前篇一日举似京口郭义山义山曰此词固佳且详梦中所得之句元者应谓水府今止咏甲子及秋水篇事恐未尽也因请再赋
三元秘秋水秋水一何多江流滚滚无尽淮汉入包罗遥想灵官神府坐阅潮头风怒万里瞰苍波浩荡没鸥鹭喷薄出蛟鼍　马当山牛渚渡几人过金鳌下瞰京口舟楫避盘涡始信寒涛飞雨一濯黄泥万里无奈旱苗何我欲洗兵马谁解挽天河
予儿时在遗山家阿姊尝教诵先叔放言古今忽白首感念之余赋此词云
韩非死孤愤虞叟坐穷愁懐沙千古遗恨郊岛两诗囚堪笑井蛙裙虱不道人生能几肝肺自相雠正有一朝乐不抵百年忧　笑悠悠江上水自东流红颜不暇一惜白髪忽盈头我欲拂衣逺引直上嵩山絶顶把酒劝浮丘藉此两黄鹄浩荡看齐州
北风下庭緑容鬓入霜华回首北望乡国双泪落清笳天地悠悠逆旅岁月匆匆过客吾也岂匏瓜四海有知己何地不为家　五溪鱼千里菜九江茶从他造物留住办作老生涯不愿酒中有圣但愿心头无事髙枕卧烟霞晩节忆吹帽篱菊渐开花
至元戊寅为江西吕道山参政
寿香风万家晓和气九江春朝回冠盖得意玉季和金昆屈指登髙旧节侧耳称觞新语采菊旧芳樽南土爱王粲东阁寿平津　节龙香符虎重印龟新弓刀千骑如水曽为下南闽墙下阴阴桃李庭下辉辉兰玉一笑指庄椿更看济时了髙卧道山云
十月海棠
金盘荐华屋银烛照红妆欢逰曽得多少风雨送春忙只道神仙渐逺争信情縁未断自有返魂香万木尽摇落秾艳又芬芳　忆真妃春睡足按霓裳马嵬西下回首野日淡无光不避山茶小雪似爱江梅新月疎影伴昬黄谁唤河吕（一云疑是阿娇）起呵手染■〈赤垔〉霜（■〈赤垔〉与胭同中州集王予可词自注谓脂粉也）
夜醉西楼为楚英作
双眸剪秋水十指露春葱仙姿不受尘污缥缈玉芙蓉舞徧柘枝遗谱歌尽桃花团扇无语到东风此意复谁解我辈正情锺　喜相从诗巻里酒杯中纒头安用百万自有海犀通日日东山佳兴夜夜西楼好梦斜月小帘栊何物写幽思醉墨锦笺红
水龙吟
丙午秋到维扬途中值雨
短亭休唱阳关桞丝惹尽行人怨鸳鸯只影荷枯苇淡沙寒水浅红绶双衔玉簮中断苦难留恋更黄花细雨征鞍催上青衫泪一时溅　回首孤城不见黯秋空去鸿一线余情未了谁教重赋春风人面斗草闲庭采香幽径旧曾行遍漫今宵酒醒无言有恨恨天涯逺
么前三字用仄者见田不伐洋鸥集水龙吟二首皆如此曲妙于音盖可以无疑或用平字恐不堪协云和署乐工宋奴伯妇王氏以洞箫合曲宛然有承平之意乞词于予故作以赠会好事者为王氏写真末章及之
彩云箫史台空洞天谁是骖鸾伴伤心记得开元逰幸连昌别馆力士传呼念奴供唱阿郎吹管怅无情一枕繁华梦觉流年又暗中换　邂逅京都儿女欢逰遍画楼东畔樽前一曲余音袅袅骊珠相贯日落邯郸月明燕市尽堪肠断倩丹青细染风流图画写雀徽半
送史总帅镇西川时未混一
壮懐千载风云玉龙无计三冬卧天教唤起峥嵘才器人称王佐豹畧深藏虎符荣佩君恩重荷看旌旗动色军容一变鹰翼展先声播　我望金陵王气尽消磨区区江左楼舩万橹瞿塘东瞰从横鐡鎻八阵名成七擒功就南夷胆破待它年畵像麒麟阁上为将军贺
九月四日为江州总管杨文卿寿
鴈门天下英雄策勲冝在平呉后金符佩虎青云飘盖名藩坐守千里江皋一时淮甸扫清残冦看人归厚徳天垂余庆阶庭畔芝兰秀　我望戟门晴昼气佳哉危亭新构年年此夕风流长占中秋重九丹桂留香緑橙供味碧萸催酒有庐山絶顶苍苍五老赞君侯寿
登岳阳楼感郑生龙女事谱大曲薄媚
洞庭春水如天岳阳楼上谁开宴飘零郑子危栏倚遍山长恨逺何处兰舟彩霞浮漾笙箫一片有蛾眉起舞含嚬凝睇分明是旧仙媛　风起鱼龙浪卷望行云飘然不见人生几许悲欢离聚情锺难遣闻道当时汜人能诵招魂九辩又何如乞我轻绡数尺写湘中怨
九日同诸公会饮钟山望草堂有感
倚天锺阜龙蟠四时青壁云烟润陂陀千里苍髯夹路清风缓引兰若西邉草堂别崦遗基犹认自猿惊鹤怨山人去后谁更向此中隐　独爱丹崖碧岭枕平川人家相近登临对酒茱茰香细莓苔坐穏老计莬裘故应来领林泉佳遯怕烟霞笑我尘容俗状把山英问
送张大经御史就用公九日韵兼简卢处道副使使宁国署按察司时（卢号踈斋）
绣衣揽辔西行慨然有志人知否江山好处留连光景一杯别酒世事无端恼人方寸十常八九对霜松露菊荒寒三径等闲又登髙后　问讯宣城太守几裁诗画堂清昼山长水涧思君不见踟蹰搔首却羡行云暂留还去无心出岫笑穷途岁晩江头送客唱青青栁
遗山先生有醉乡一词仆饮量素悭不知其趣独闲居嗜睡有味因为赋此
醉乡千古人行看来直到无何地如何物外华胥境界生平梦寐鸾驭翩翩蝶魂栩栩俯观羣蚁恨周公不见庄生一去谁真解黒甜味　闻道希夷髙卧占羣峰华山重翠寻常羡杀清风岭上白云堆里不负平生算来惟有日髙春睡有林间剥啄忘机幽鸟唤先生起
曺光辅教授凢和三十首不能尽録姑记其一云
世间清苦禅和了心才到安闲地藜床兀兀经年打坐颓然假寐却甚床邉偶闻牛斗不知喧蚁向瞢腾枕上饥餐困卧方会得个中味　争似横江楼上入帘栊好山供翠悠悠万事从今都付黄粱炊里朝暮阴晴定应不废平生甘睡笑傍人问我何当梦觉为苍生起
用前韵赠荅光辅
倚栏千里风烟下临呉楚知无地有人髙枕楼居长夏昼眠夕寐惊觉游仙紫毫吐鳯玉觞吞蚁更谁人似得渊明太白诗中趣酒中味　惭愧东溪处士待它年好山分翠人生何苦红尘陌上白头浪里四壁窗明两盂粥罢暂时打睡尽闻鸡祖逖中宵狂舞蹴刘琨起
予始赋睡词诸公赓和三十余首一日友人王文卿携肴来访话及梁园旧逰因感其事复用前韵
万金不买青春老来可惜欢娯地有时记得江楼深夜解鞍留寐兰焰喷红寳香薫麝玉醅篘蚁更谁能细说当年风韵江瑶柱荔枝味　漂泊江湖万里渺难寻探梅拾翠何心更到折枝图上卖花声里蓬鬓刁骚角巾欹堕枕书聊睡恨匆匆未办莼鲈归棹又秋风起
念奴娇
题镇江多景楼用坡仙韵
江山信美快平生一览南州风物落日金焦浮绀宇鐡瓮犹残城壁云拥潮来水随天去几点沙鸥雪消磨不尽古今天寳人杰　遥望石塜巉然参军此葬万刼谁能发桑梓龙荒惊叹后几度生灵埋灭往事休论酒杯纔近照见星星髪一声长啸海门飞上明月
中秋效郭敬斋体毎句用月字
一轮月好正人间八月凉生襟袖万古山河归月影表里月明光透月桂婆娑月香飘荡修月仙人手深沈月殿月娥谁念消痩　今夕乘月登楼天低月近对月能无酒把酒长歌邀月饮明月正堪为友月白人圆月和人醉月是承平旧年年赏月愿人如月长久
中秋重九人间佳节也古今赋咏固多予早年尝记僧仲璋九日述懐一篇与此篇格相同恐岁久无传就附于此
消磨重九算年年惟是黄花白酒把酒簮花能有几七十光阴回首人寿难期酒杯有限花色应如旧花浓酒酽问君着甚消受　彭泽千古英魂有花能折有酒能倾否万事悠悠输一醉花酒休教离手明月西风阑酒尽憔悴花枝痩酒肠花眼正冝年少时候
江湖落魄鬓成丝遥忆扬州风物千里楼台帘半卷玉女香车油壁后土祠寒唐昌花尽谁弄璚枝雪山川良是古来消尽雄杰　落日烟水茫茫孤城残角怨入清笳发岸檥扁舟人不寐桞外渔灯明灭半夜潮来一帆风送凛凛森毛髪水流东下玉箫吹落残月
壬戌秋泊汉江鸳鸯滩寄赠
露团渐冷又今年辜负中秋明月谁念江中憔悴我梦断芙蓉城阙燕子东归鸿宾南下满眼芦花雪行人何处也应珠泪凝睫　常记楼上歌声一樽酒尽黙黙无言别恨杀鸳鸯滩下水不寄题诗红叶聚泪鲛绡画眉螺黛总在归时节百年心事等闲休向人说
满江红
题吕仙祠飞吟亭壁用冯经歴韵
云外孤亭空怅望烟霞仙客还试问飞吟诗句为谁留别三入岳阳人不识浮生扰扰苍蝇血道老精知向树阴中曽来歇　松穉在虬枝结皮溜雨根盘月恨还丹不到后来豪杰尘世千年飜甲子秋风一剑横霜雪待他时携酒赤城逰相逢说
留别巴陵诸公时至元十四年冬
行遍江南算只有青山留客亲友间中年哀乐几回离别碁罢不知人换世兵余犹见川流血叹昔时歌舞岳阳楼繁华歇　寒日短愁云结寻故垒空残月听闾阎谈笑果谁雄杰欹枕纔移孤馆雨扁舟又泛长江雪要烟花三月到扬州逢人说
庚戌春别杭城
云鬓犀梳谁得似钱塘人物还又喜小窗虚幌伴人幽独荐枕恰疑巫峡梦举杯忽听阳关曲问泪痕几度浥罗巾长相续　南浦逺归心促春草碧春波緑黯销魂无际后欢难卜拭手窗前机织锦断肠石上簮磨玉恨马头斜月减清光何时复
重阳后二日王彦文并利用秦山甫相过小饮（利用亦姓王字国宾赠柱国中书平章政事）
过了重阳寒惨惨秋阴连日尚何事满城风雨漏天如泣点染一林红叶暗飘萧三径黄花湿听敲门忽有客三人来相觅　时节好夸橙橘儿女喜分梨栗罄一樽聊慰老懐岑寂想象曾来神女赋伤心似失文通笔破残年催酿酒如川长鲸吸
同郑都事复用前韵退讫所租学田
费尽长绳系不住西飞白日诗窗外满庭秋草露蛩寒泣酒后看花空眼乱花前把酒从衣湿要一廛归老作莬裘何难觅　仙客老巴山橘封万戸燕山栗且栽培孤竹伴人孤寂岂有梁鸿髙世志也无司马题桥笔便与君同访洞庭春和云吸
瑞鹤僊
登金陵乌衣园来燕台
夕阳王谢宅对草树荒寒亭台欹侧乌衣旧时客渺双飞万里水云寛窄东风翠羽也迷却当时巷陌向寻常百姓人家辜负几回春色　凄恻人空不见畵栋栖香绣帘窥额云兜雾隔锦书至付谁拆怕刘郎只见金陵兴废赚得行人鬓白又争如复到玄都兔葵燕麦
摸鱼子
七夕用严柔济韵
问双星有情几许消磨不尽今古年年此夕风流会香暖月窗云戸听笑语知几处彩楼瓜果祈牛女蛛丝暗度似抛掷金梭萦回锦字织就旧时句　愁云暮漠漠苍烟桂树人间心更谁诉擘钗分钿蓬山逺一様绛河银浦乌鹊度离别苦啼妆洒尽新秋雨云軿且驻算犹胜嫦娥仓皇奔月只有去时路
真定城南异尘堂同诸公晚眺
敞青红水邉窗外登临元有佳趣薫风荡漾昆明锦一片藕花无数纔欲语香暗度红尘不到苍烟渚多情鸥鹭尽翠盖揺残红衣落尽相与伴风雨　横塘路好在呉儿越女扁舟几度来去采菱歌断三湘逺寂寞岸花汀树天已暮更留看飘然月下凌波步风流自许待载酒重来淋漓醉墨为写洛神赋
秋仲一日李具瞻侍御偕予过天庆观访蒲敬之都事既而登冶城藉草于苍苍万玉中觞咏乐甚道官王黙堕者在焉且订于两柏森立间构亭为逰目骋懐之所翼日赋此记一时之槩耳
望参差冶城烟树故人知在琳宇绣衣来就论文饮随意割鸡炊黍欢乐处忘尔汝清谈况有神仙侣一杯缓举放逺目增明遥岑出翠俯仰几今古　红尘梦不到丹台紫府寻真偶得佳趣两株翠柏参天起千亩渭川烟雨君已许向此地结亭为我开窗户朝来暮去待细揽烟霞平分风月挥洒锦囊句
送敬之蒲君卜居淮上敬之自翰苑出为蕲黄道宣慰幕官
听西风细吟亭树秋声先到衡宇季鹰千里莼鲈兴更喜范张鸡黍倾盖处惭愧汝髙楼不减烟霞侣匏樽笑举对得意江山忘懐风月醉眼玩今古　銮坡客又向红莲幕府田园何日成趣九重闻道思贤佐恐要济时霖雨天若许从所好结庐相就开蓬户山人休去怕蕙帐空悬猿惊鹤怨贻笑草堂句
复用前韵
问谁歌六朝璚树当年春满庭宇歌残夜月西风起吹动一川禾黍愁絶处谁念汝姑苏麋鹿成羣侣清樽漫举对淡淡长空萧萧乔木慷慨吊今古　生平苦走遍南州北府年来颇得幽趣緑蓑青笠浑无事醉卧一天风雨秋几许沙渚上渔樵小隐随编户扁舟晩去望绮散余霞江澄净练还爱谢公句
●钦定四库全书
天籁集巻下
（元）白檏 撰
沁园春
金陵鳯凰台眺望
独上遗台目断清秋鳯兮不还怅呉宫幽径埋深花草晋时髙塜销尽衣冠横吹声沉骑鲸人去月满空江鴈影寒登临处且摩挲石刻徙倚栏干　青天半落三山更白鹭洲横二水间问谁能心比秋来水静渐教身似岭上云闲扰扰人生纷纷世事就里何常不强颜重回首怕浮云蔽日不见长安
保宁佛殿即鳯凰台太白留题在焉宋髙宗南渡尝驿驻寺中有石刻御书王荆公赠僧诗云纷纷扰扰十年间世事何常不强颜亦欲心如秋水静应须身似岭云闲意者当时南北扰攘国家荡析磨盾鞍马间有经营之志百未一遂此诗若有深契于心者以自况予暇日来逰因演太白荆公诗意亦犹稼轩水龙吟用李延年淳于髠语也
我望山形虎踞龙盘壮哉建康忆黄旗紫盖中兴东晋雕栏玉砌下逮南唐歩歩金莲朝朝璚树宫殿呉时花草香今何日尚寺留萧姓人做梅妆　长江不管兴亡漫流尽英雄泪万行问乌衣旧宅谁家作主白头老子今日还乡吊古愁浓题诗人去寂寞髙楼无鳯凰斜阳外正渔舟唱晚一片鸣榔
夜梦就树摘桃噉之于中一枚甘甚觉而异之因为之赋
渺渺吟懐望佳人兮在天一方问鹍鹏九万扶揺何力蜗牛两角蛮触谁强华表鹤来铜盘人去白日青天梦一场俄然觉正酰鸡舞瓮野马飞窗　徜徉玩世何妨更谁道狂时不得狂羡东方臣朔从容帝所西真阿母唤作儿郎一笑人间三逰海上毕竟仙家日月长相随去想蟠桃熟后也许偷尝
监察师巨源时辟予为政因读嵇康与山涛书有契于予心者就谱中辞书谢
自古贤能壮哉飞腾老来退闲念一身九患天教寂寞百年孤愤日就衰残麋鹿难驯金镳纵好志在长林丰草间唐虞世也曾闻巢许遁迹箕山　越人无用殷冠怕机事纒头不耐烦对诗书满架子孙可教琴樽一室亲旧相欢况属清时得延残喘鱼鸟溪山任往还还知否有絶交书在细与君看
送按察司合道公赴浙东任
玉节星轺十道监司治称最优甚恵风纔到豚鱼亦信清霜未降狐兔先愁镇静洪都澄清白下又过东南第一州云烟底看千岩竞秀万壑争流　离筵无计相留漫慷慨中年白髪稠记璚花照眼忙催诗笔松灯促座笑递觥筹放浪形骸欣于所遇负我兰亭共一逰心期在想山阴兴尽和月回舟
十二月十四日为平章吕公寿
盖世名豪壮岁鹰扬拥兵上流把金汤固守精诚贯日衣冠不改意气横秋北阙丝纶南朝家世好在云间建节楼平章事便急流勇退黄阁难留　莵裘喜逐归休着宫锦何妨万里逰似谢安笑傲东山别墅鸱夷放浪西子扁舟醉眼乾坤歌鬟风雾笑折梅花揷满头千秋岁望寿星光彩长照南州
吕道山左丞觐回过金陵别业至元丙子予识道山于九江今十年矣
流水髙山独许锺期最知伯牙愧我投木李得酬琼玖人惊玉树有倚蒹葭风雨十年江湖千里望美人兮天一涯重携手似仲宣去国江令还家　门前栁拂堤沙便好系天津泛斗槎看金鞍闹簇花邉置酒玉盂旋洗竹里供茶朱雀桥荒乌衣巷古莫笑斜阳野草花寒食近算人生行乐少住为佳
风流子
丁亥秋复得仲常书有楚星燕月千里相望何时会合以副旧逰之语就谱此曲以寄之
花月少年场嬉逰伴底事不能忘杨栁送歌暗分春色夭桃凝笑同赏天香绮筵上酒杯金潋滟诗巻墨琳琅闲袅金鞭管弦珂里醉携红袖灯火微行　回首事堪伤温柔竟处流落江乡惆怅鬓丝禅榻眉黛吟窗甚社燕秋鸿十年无定楚星燕月千里相望何日故园行乐重会风光
烛影揺红
前事用吕东窗韵
三尺枯桐古来长恨知音少玉箫吹断鳯楼云此恨何时了落日飞鸿声悄眄长江离魂浩渺赠环留佩宿粉栖香此情谁表　风雨红稀梦回别院莺啼晓一生辜负看花心惆怅人空老待访还丹瑞草驾飙轮蓬莱去好又愁沧海恍惚尘扬难寻仙岛
木兰花慢
灯夕到维扬
壮东南形胜淮吐浪海吞潮记此日江都锦帆廵幸汴水迢遥迷楼故应不见见琼花底事也香销兴废几更王霸是非总付渔樵　谁能十万更纒腰鹤驭尽飘飘正绣陌珠帘红灯闹影三五良宵春风竹西亭上拚淋漓一醉解金貂二十四桥明月玉人何处吹箫
听鸣驺入谷怕惊动北山猿且放浪形骸支持岁月点检田园先生结庐人境竟不知门外市尘喧醉后清风到枕醒来明月当轩　伏波勲业照青编薏苡又何寃蕞尔倭奴抗衡上国挑祸中原分明一盘棊势漫教人着眼看师言为问鹍鹏碧海何如鸡犬桃源
覃懐北赏梅同参政西庵杨文和府判敦卿周奥韵
记罗浮仙子俨微步过山邨正日暮天寒明妆淡粉来伴清樽行云黯然飞去怅参横月落梦无痕翠羽嘈嘈树杪玉钿隐隐墙根　山阳一气变冬温真实不须论满竹外幽香水邉踈影直彻篱门彷佛对花终日拚淋漓襟袖醉昬昬折得一枝在手天涯几度销魂
复用前韵代友人宋子冶赋
望丹东沁北淡流水逺孤邨对几树踈梅十分素艳一曲芳樽谁堪岁寒为友伴山姿孤痩雪霜痕翠羽森森挹节苍松落落盘根　铜瓶水满玉肌温此意与谁论渐月冷芸窗灯残纸帐夜悄衡门伤心杜陵老眼细看来只似雾中昬頼有清风破鼻暗香浮动吟魂
王彦立所居南口傍真隐庭中新作盆池同诸公赋
渺髙情公子得真隐信悠哉占上下壶天中间隙地凿破莓苔移将鉴湖寒影放微风滟滟翠奁开便有一番荷芰都无半点尘埃　夜深明月幌闲阶不负小亭台尽罗袖盛香碧筒吸露一洗胷懐红莲故家幕府看新诗题咏满南斋好听潇潇风雨老夫从此须来
丙子冬寄隆兴吕道山左丞
忆元龙湖海樽俎地笑谈间尽画烛寒烧红螺细卷沈醉更阑西风数声笳鼓怅匡庐山下送征鞍秋水苹花渐老晓霜枫叶初丹　滕王髙阁倚江干极目楚天寛想画栋珠帘朝云南浦暮雨西山天涯倦逰司马更几时携手一凭栏别后相思何处月明千里乡关
戊子秋送合道监司赴任秦中兼简程介甫按察
倦区区逰宦便回棹谢山阴筭难似君侯莼鲈有味富贵无心匆匆又移玉节恨相思何处更相寻渭北春天树逺江东日暮云深　岸花樯燕动悲吟把酒惜分襟问玉井莲开三峰絶顶谁共登临长安故人好在忆元龙名重古犹今说与英雄湖海应怜枯槁山林
已丑送刘绍闻王仲谋两按察赴浙右闽中任时浙宪置司于平江故有向呉亭句
拥煌煌双节九万里入鹏程爱人物邹枚文章李杜海内声名相逢广陵陌上恨一樽不尽故人情岁月奔驰飞鸟交游聚散浮萍　出门一笑大江横马首向呉亭看分路扬镳七闽两浙得意澄清江山剰供诗否想徘徊南斗避文星留着调元老手却来同佐升平
歌者樊娃索赋
爱人间尤物信花月与精神听歌串骊珠声匀象板咽水萦云风流旧家樊素记樱桃名动洛阳春千古东山髙兴一时北海清樽　天公不禁自由身放我醉红裙想故国邯郸荒台老树尽赋招魂青山几年无恙但泪痕差比向来新莫要琵琶写恨与君同是行人
为乐府宋生冩赋宋子寿香燕城好事者为渠写真手捻荼■〈艹縻〉一枝
展春风图畵恍人世有神仙爱手捻荼■〈艹縻〉香闲韵逺亸袖垂肩东邮几回亲见意丹青无地着婵姢杏脸红生晓晕栁眉翠点春妍　舞衫歌扇绮罗筵还我旧因縁尽金缕新声乌丝醉墨共惜流年年来茂陵多病更玉琴凄断鳯凰弦（时方丧偶）留得一枝春在不妨絶倒尊前
快人生行乐卷江海入瑶觞对满眼韶华东城南陌日日寻芳吟鞭只随骄马殢春风指点杏花墙时听莺啼婉转几回蝶梦悠扬　行云早晚上巫阳白地恼愁肠待玉镜台邉银灯影里细看浓妆风情自怜韩寿恨无縁得佩贾充香说与殷勤青鸟暂时相见何妨
感香囊悼双文
览香囊无语漫流泪湿红纱记恋恋成欢匆匆解佩怎忍忘他消残半襟兰麝向绣茸诗句映梅花踈影横斜何处暗香浮动谁家　春霜底事扫浓华埋玉向泥沙嗟物是人非虚迎桃叶谁偶匏瓜西风楚词歌罢料芳魂飞作碧天霞镜里舞鸾空在人间后会无涯
玉漏迟
故园风物好芳樽日日花前倾倒南浦伤心望断緑波春草多少相思泪点筭只有青衫知道残梦觉无人解我厌厌懐抱　懊恼楚峡行云便赋尽髙唐后期谁报玉杵含霜着意且须重捣转眼梅花过也又屈指春残灯闹妆镜晓应念画眉人老
叚伯圣同予留滞九江其归也别侍儿睡香予亦有感
瑞香花正吐谁交付与东君为主梦觉庐山一片彩云何所惆怅留题在壁麝墨染无穷愁绪常记取徘徊顾影灯前低语　几许欵宻留情系绊煞年时世间儿女沦落天涯夜夜月明湓浦连我青衫泪满料不忍孤帆东去离思苦休唱渭城风雨
碧梧深院悄清明过也秋千阑了杨栁阴中又是一番啼鸟人去瑶台路逺辜负却花前欢笑音信杳西楼尽日凭栏凝眺　缥缈雾阁云窗恨梦断青鸾夜深寒悄檐玉敲残挨得五更风小麝炷金猊烬冷画烛短银屏空照芳径晓惆怅落红多少
江梅引
一溪流水隔天台小桃栽为谁开应念刘郎早晚得重来翠袖天寒憔悴损倚修竹舞残红堕緑苔　怨极恨极愁更哀甚连环无计解伯劳分背燕飞去云树苍崖千里相思何处托幽懐温峤风流还自许后期杳暗尘生玉镜台秋色横空
赋虞美人草本名玉耳坠金环秋色横空盖前人词首句遗山用以为名
儿女情多甚千秋万古不易消磨拔山力尽英雄困垓下尚拥兵戈含红泪颦翠蛾拚血污逰魂逐太阿草也风流犹弄舞态婆娑　当时夜闻楚歌叹乌骓不逝恨满山河匆匆玉帐人东去耿耿素志无它黄陵庙湘水波记染竹成斑泣舜娥又岂止虞兮无可奈何
顺天张侯毛氏以早梅命题索赋时壬子冬
揺落初冬爱南枝迥絶暖气潜通金章睡起宫衣褪新妆淡淡丰容冰蕤痩蜡蔕融便自有翛然林下风肯羡蜂喧蝶闹艳紫妖红何处　对花兴浓向藏春池馆透月帘栊一枝郑重天涯信肠断驿使相逢关山路几万重记昨夜筠筒和泪封料马首幽香先到梦中
石州慢
丙寅九日期杨翔卿不至书懐用少陵诗语
千古神州一旦陆沉髙岸深谷梦中鸡犬新丰眼底姑苏麋鹿少陵野老杖藜潜步江头几回饮恨吞声哭岁暮意何如怯秋风茅屋　幽独疗饥赖有蹲■〈氏鸟〉暖老尚须燕玉白璧微瑕难把闲情拘束草深门巷故人车马萧条等闲瓢弃樽无緑风雨近重阳满东篱黄菊
鳯凰台上忆吹箫
笳鼓秋风旌旗落日使君威振雄邉羡指麾貔虎斗印腰悬尽道多多益办仗玉节亳邑新迁江淮地三军耀武万灶屯田　欢然几回开宴有画戟门庭珠履宾筵惯雅歌堂上起舞樽前况是称觞令节望醉乡有酒如川明年看平呉事了图像凌烟
满庭芳
屡欲作茶词未暇也近选宋名公乐府黄贺陈三集中凢载满庭四首大槩相类各有得失复杂用元寒删先韵而语意若不伦仆不揆狂妄合三家竒句试为一首必有能辨之者
雅燕飞觞清谈挥麈主人终夜留欢宻云双鳯碾破缕金团品香泉味好须臾看蟹眼汤翻银瓶注花浮兎椀雪点鹧鸪斑　双鬟微步稳春纎擎露翠袖生寒觉清风扶我醉玉颓颜照眼红纱绛蜡金鞭送月满吟鞍归来晚芸牕未寝相伴卸妆残
緑头鸭一名多丽
洞庭懐古
黯销凝楚天气物凄清过黄陵山长水逺古今迁客伤情渺澄波聚鱼曲港浣纱人去掩柴荆湘庭晚荻花风细秋月照茅亭一壶酒浇平磊磈问甚功名　买扁舟安排归去五湖烟景难争等闲携弄笛西子恍惚遇鼓瑟湘灵看尽娇颦听残雅奏暮云江上数峰青柁楼底香芹鲜鲫还似越中行闲身好浮家泛宅聊寄平生
永遇乐
至元辛夘春二月三日同李景安提举逰杭州西湖
一月西湖四时烟景谁暇逰遍红袖津楼青旗栁市几处帘争卷六桥相望兰桡不断十里水晶云殿夕阳下笙歌人散唱彻采菱新怨　金明老假华胥春梦肠断故都池苑和靖亭前苏公提上漫把梅花捻青衫尽奈蒙蒙雨湿更着小蛮针线觉平生扁舟归兴此中不浅
贺新郎
喜气轩眉宇看卢郎风流年少玉堂平步车骑雍容光华逺不似黄粱逆旅抖擞尽貂裘尘土便就莫愁双桨去待经过苏小钱塘渡画图里看烟雨　一樽邂逅歌金缕望晴川炉峯瀑布浪花湓浦老我三年江湖客几度登临吊古怅日暮家山何处别后船头虹贯日想君还东观图书府天咫尺听新语
沁园春
夜枕无梦感子陵太白事明日赋此
千载寻盟李白扁舟严陵钓车故人偃蹇足加帝腹将军权幸手脱公靴星斗名髙江湖迹在烂漫云山几处遮山光里有红鳞旋斫白酒从賖　龙蛇起陆曾嗟且放我狂歌醉饮些甚人生贫贱刚求富贵天教富贵却骋骄奢乗兴而来造门即返何必亲逢安道耶儿童笑道先生醉矣风帽欹斜
燕瑶池
本名八声甘州乐府八声甘州名颇俚鄙予爱其法雅健因采东坡戚氏一篇稍加櫽括使就新翻仍改其名
玉龟山阿母统羣仙幽闲志萧然有金城千里琼楼十二紫翠霏烟穆满当时西狩八骏戏芝田驻驿瑶池上命赐华筵　天乐云璈鼎沸看飞琼舞态醉饮留连渐月斜河汉霞绮布晴天望神州东回玉辇杏花风数里响鸣鞭长安近依稀桞色翠点秦川
垂杨
壬子冬薄逰顺天张侯毛氏之兄正卿邀予往拜夫人既而留饮撰词一咏梅以玉耳坠金环歌之一送春以垂杨歌之词成惠以罗绮四端夫人大名路人能道古今雅好因自言幼时有老尼年几八十尝教以旧曲垂杨音调至今了然事与东坡补洞仙歌词相类中统建元寿春榷场中得南方词编有垂杨三首其一乃向所传者然后知夫人真承平家世之旧也
关山杜宇甚年年唤得韶光归去怕上髙城望逺烟水迷南浦卖花声动天街晓总吹入东风庭户正纱窗浓睡觉来惊翠蛾愁聚　一夜狂风横雨恨西园媚景匆匆难驻试把芳菲点检莺燕浑无语玉纎空折梨花捻对寒食厌厌心绪问东君落花谁是主
西江月
白石空销战骨清泉不洗飞埃五云多处望蓬莱鞭石谁能过海　一夕神逰八表众星光拱三台天公元不弃非才坐我金银世界
郭佑之得雄渠即贾治中壻
天上灵椿未老月中丹桂初花充闾佳庆尽堪夸圣善元来姓贾　广座平分玉果绛颅剰拂丹砂从今人说细侯家自有青衫竹马
过隙光阴流转还丹岁月绵延几人青髻对长年且庆一时康健　四海率归英主三山免化飞仙大家有分占桑田近日蓬莱水浅
九江送刘牧之同知之杭
我自纫兰为佩君方剖竹分符才情风调有谁如彷佛三生小杜　置酒昔登岘首题诗今对匡庐青衫恨不到西湖共湿黄梅细雨
李元让赴广东帅幕
皎皎风前玉树煌煌腰下金符陈琳檄草右军书香满红莲幕府　正自雄心抚剑不妨雅唱投壶长缨系越在须臾看扫蛮烟瘴雨
渔父
世故重重厄网生涯小小渔舩白鸥波底五湖天别是秋光一片　竹叶醅浮绿酽桃花浪渍红鲜醉乡日月武陵邉管甚陵迁谷变
浪淘沙
今古海山情月牖云扃潜教小玉报双成整顿罗衣斜敛出门外娇迎　灯暗酒微醒鬓乱钗横一春心事语丁宁明夜闲衾容易冷谁复卿卿
青鏁几窥容带结心同临鸾谁与畵眉峰自恨寻芳来较晩辜负春红　无物比情浓无计相从殷勤心事若为通留得青衫前日泪弹满西风
行路古来难似得还山山间终是胜人间风月琴樽应不羡尘土征鞍　何处住来闲白下长干一番春事又阑珊流水桃花天地外老我渔竿
朝中措
燕忙莺乱斗寻芳谁得一枝香自是玉心皎洁不随花桞飘扬　明朝去也燕南赵北水逺山长都把而今欢爱留教后日思量
娃儿十五得人怜金雀髻垂肩巳爱盈盈翠袖更堪小小花钿　江山在眼宾朋满座有酒如川未便芙蓉帐底且教玳瑁筵前
田家秋熟办千仓造物恨难量可惜一川禾黍不禁满地螟蝗　委填沟壑流离道路老幼堪伤安得长安毒手变教四海金穰
苍松隐映竹交加千树玉梨花好个岁寒三友更堪红白山茶　一时折得银瓶揷看相映乌纱明日扁舟东去梦魂江上人家
东华门外软红尘不到水邉邨任是和羮傅鼎争如漉酒陶巾　三年浪走有心遯世无地栖身何日团栾儿女小窗灯火相亲
清平乐
咏木犀花
碧云叶底万点黄金蘂更看蔷薇清露洗泽国秋光如水　余生牢落江南幽香鼻观曽叅见说小山招隐梦魂夜夜云岩
咏水仙花
玉肌消痩彻骨熏香透不是银台金盏酒愁杀天寒翠袖　遗珠怅望江皋饮浆梦到蓝桥露下风清月惨相思魂断谁招
李仁山槛中蟠桃梅
前村潇洒雪径人回驾一槛谁移春造化郁郁香浮月下　青绫半护冰姿宛然临水开时说与緑毛么鳯不妨倒挂枝枝
李仁山次韵自注蟠桃来自杭和靖诗句得于孤山也
瑶英轻洒姑射飘仙驾巧夺孤山能变化夭矫飞来月下　絶怜玉骨清姿不随红紫芳时要识天然标格竹篱茅舍横枝
箜篌小字梦觉参差是不种仙家白玉子着甚消魂好事　桃花门外重重一言半语相通萦损题诗崔护几回南陌春风
朱颜渐老白髪添多少桃李春风浑过了留得桑榆残照　江南地迥无尘老天一片闲云恋杀青山不去青山未必留人
同施景悦赌双陆不胜戏作
闲寻博奕饱饭消长日自笑家储无甔石百万都教一掷　平生酒圣诗豪韦娘局上相嘲今日风流磨折翠裘输与青袍
点绛唇
翠水瑶池旧逰曾记飞琼伴玉笙吹断总作空花观　梦里关山泪挹罗襟满离魂乱一灯幽慢展转秋宵半
小桃红
歌姬赵氏常为友人贾子正所亲携之江上有数月留后予过邓往来侑觞感而赋此俾即席歌之
云鬟风鬓浅梳妆取次樽前唱比着当时楚江上减容光　故人别后应无恙伤心留得软金罗袖犹带贾充香
踏莎行
咏雪
冻结南云寒风朔吹纷纷六出飞花坠海仙剪水看施工仙人种玉来呈瑞　梅蕚清香竹梢点地画栏倚湿湖山翠先生方喜就烹茶销金帐里人何醉
风入松
咏红梅将橙子皮作酒杯（红梅恐是姬妾名）
使君髙宴出红梅腰鼓掲春雷更将红酒浇浓艳风流梦不负花魁千里江山呉楚一时人物邹枚　软金杯衬硬金杯香挽洞邉回西溪不减东山兴欢揺动北海樽罍老我天涯倦客一杯醉玉先颓
浣溪沙
酒间赠金禅师时近六旬头白如雪
世事方艰便猛回竹丛佳处得栽培花光别有一枝梅　头似云盔都复漆心如风篆也无灰生前相遇且衔杯
●天籁集后序
余以洪武甲寅春掾姑孰郡文学时真定白溟子南分教诸生间示其祖兰谷先生天籁集谨按先生讳檏字仁甫后改字太素姓白氏号兰谷金季寓斋先生枢密院判之子也寓斋生三子先生其仲子也先生生长兵间流离窜逐父子相失遂鞠于元遗山先生所遗山教之成人始归其家先生少有志天下已而事乃大谬顾其先为金世臣既不欲髙蹈逺引以抗其节又不欲使爵禄以污其身于是屈已降志玩世滑稽徙家金陵从诸遗老放情山水间日以诗酒优游用示雅志以忘天下诗词篇翰在在有之是编计词二百余首名天籁集兵燹散失其孙溟得之姑孰士大夫家传写失真字多谬误余既考订一二归之比召赴京复求语以叙之余惟先生词章翰墨挥洒奋迅出于天才既以得名当时板行于世余又何足以轻重哉然又不可以不一言者先生出处大节微而婉曲而肆庸人孺子所不能识非志和龟蒙林君复往而不返之俦可同日语故序以着其出处之大较云洪武丁已春二月国学助教江阴孙大雅叙
兰谷先生像赞　　孙大雅
尧舜在上巢许在下箕颍清风千载可亚如谷之虚如兰之馨不为利往不求幸生降志辱身依隐玩世孰识其全以卒于义
兰谷先生赞　　曺安
猗嗟先生挺身前代肥遯林泉才华超迈富有文辞名曰天籁深谷之兰芬芳犹在遗像子孙载瞻载拜
水调歌头（拟白兰谷）　　李道纯
三元秘秋水微宻实难量未分清浊天地人物一包蔵一乃太玄真水二气由兹运化三极理全彰上下降升妙根本在中黄　兎懐胎牛喘月蚌含光人明此理倒提斗柄戽银潢絶断曺溪一派掀倒蓬莱三岛无处不仙乡谁为白兰谷安寝感羲皇
酹江月　　陈霆
滑稽玩世知包蔵多少春花秋月天籁有词人有像还似遗山风节松下巢由竹间逸少气韵真髙洁坐间抚掌溪山等是诗诀　见说多景楼前鳯凰台上醉帽风吹裂千古英豪消歇尽江水至今悲咽万里投荒三年坐困一様家愁絶寄声知否一杯当酹松雪  
