　钦定四库全书

　　集部六

　　临皋文集

　　别集类五

　　明

　　提要

　　臣等谨案临皋文集四巻明杨寅秋撰寅秋字义叔号临皋庐陵人嘉靖丙戌进士官至广西左江兵备道副使其为贵州叅议平答干苗之乱迁云南副使讨土夷普应春斩之为广西副使克五山绥安南定府江并赐金加秩及征杨应龙命为左监军离安杨之党卒平播州以病致仕归其经济有足取者其文章在当时不甚著名而为杨士奇之孙故家典型流风余韵犹有存者故所作大抵和平典雅有明初前辈之风奏议尤委曲尽致其五山纪略平播条议等篇于边略亦多禆益非徒托之空言者也

　　乾隆四十三年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●临皋文集目録

　　巻一
　　奏疏
　　序
　　记
　　巻二
　　传
　　墓志铭
　　行状
　　赞
　　书
　　巻三
　　书
　　巻四
　　杂着

　　●钦定四库全书

　　临皋文集巻一

　　（明）杨寅秋 撰

　　○奏疏

　　史采疏

　　广西等处提刑按察司副使臣杨寅秋谨奏为正史编摩方殷恭陈熙朝泰交盛美以光简册并摅愚悃龥圣明率列祖攸行以垂万世荣名事臣一介荒吏典在封疆何敢哆谭金匮石室之秘惟是儌国恩深重臣故祖赠太师谥文贞杨士奇以柱国少师兵部尚书兼华葢殿大学士受知成祖文皇帝仁宗昭皇帝宣宗章皇帝英宗睿皇帝眷注四十年如一日当文皇帝肇建内阁首擢臣祖入典机密授之心膂军国事无大小惟臣祖是咨是毘仁皇帝监国中构谗危臣祖同心戮力艰虞共之章皇帝眷倚旧人有加无替先后蒙被异数从容燕对之间造膝扆榻之前欢同父子情均手足特勑手翰长叶短楮鸿谟睿藻连珠合璧臣家多故分授散逸之余幸宝其半臣寅秋乃得以草茅窥密勿之辉煌都俞之盛事顷歳需次都门购书得文仁二庙圣政记录本读之在文皇帝如特允臣祖元旦日食免贺之请特采臣祖汉庶人封国逗留可疑之对在仁皇帝如特赐臣祖绳愆纠谬清方贞靖银图书不时封识草奏特取翰林所进臣祖诰草亲增二语勿以崇高而难入勿以有所从违而或怠且面谕之朕闻羣臣言退未尝不思朕言有过退亦未尝不悔臣祖亦有昔富弼有言愿不以同异为喜怒不以喜怒为用舍圣徳能容臣等敢不勉之对特赐臣祖以三俸兼支又赐臣祖郑邨坝腴田二顷皆恳辞上勉从之顾蹇义曰士奇真能廉仕皆如此世宁有赃吏之语皆畧焉弗详及从今谕徳刘应秋见章皇帝御制诗录本如赐臣祖猫诗玉爪金睛涵秀气宫中长日卧花阴知卿门第清如水朝退还堪伴笑吟之句御写天官赐福图诗三阳和气弥八纮明良相逢治化成锡尔福禄增尔寿永辅皇明隆太平之句亦缺焉未备臣不胜愕然即二记诗集而他可知天球昆璧之藏何至疎阔若是目今正史纂编万代瞻仰一时燃藜抽笔之臣畴非八采三长之选苐纪载或漏搜罗莫繇臣祖夙夜寅亮之勤泯没不足惜如列圣鸿烈何臣乃敢忘其颛蒙不嫌越爼除自有乗牒可考未奉宝墨颁降虽巨典臣不敢述虽有宝墨挥洒犹是泰交绪余臣不具述臣所披陈必帝晖下属天藻昭垂逺之千古龟鉴而近之即皇上彝宪者于永乐年间得二事焉先是永乐九年三月文皇帝召臣祖问曰尔辅监国久所行何如对曰孝敬上曰试言之对曰事宗庙甚虔笾豆之类必亲阅一日当时享偶头风剧左右请代者监国不可力疾莅祭祭毕疾亦不药自愈每进御用物诣行在必一一躬亲车驾北征怀忧不遑宁处上曰此子道当然对曰古圣贤亦不过尽其当然者上喜释谗疑命赐酒馔十四年十一月周楚二王来朝例谒孝陵上命东宫皇太孙陪谒遽召臣祖问曰展敬之位何如朕意已定汝试言之对曰周楚二王尊属宜列在前两傍东宫列稍后居中皇太孙亦随后中列以对上随出片楮所定位次与臣祖所对合若符契下以六字未书授笔臣祖足之寻遣鸿胪丞以所书片楮赐臣祖思深哉文皇之杜渐防微乎春秋首止之会伯父叔父咸在而皆不敢与世子抗明有尊也文皇见及此矣至嘉与忠谠则有特赐忠良股肱之勑畧曰览卿所奏导朕以仁助朕以徳欲朕为唐虞之君惜俊良共成王化此真金石之言诚忠良股肱之臣也朕朝夕所虑恐卿等以朕尊居宸极畏有谴责不肯进言今览此奏朕甚忻喜足慰于衷但望卿始终如一知无不言以副朕委托之意共成王道之美朕深感卿特赉卿白米十石彩币二表里宝钞二千贯实彰眷待非应故事卿其领之以慰朕怀是为二十二年十一月廿八日大哉王言惟恐谠议之不尽闻俊乂之不尽用古乐拜旁求之诚不切于此矣于洪熙年间得二事焉先是仁皇帝即位诏下中外歌舞于道上亲洒草书小勑有黼黻皇猷得四表欢心之褒且锡之宝钞矣翊日降楷书小勑朕观古帝王皆有恩徳仁爱于人今朕欲下诏除脔割鞭背连坐及无论妖言诽谤之刑罪未审卿等以为何如当慎为密议实封来闻仁哉仁皇之祝网泣辜乎维时靖难叩马之禁初解妖言诽谤之罢良有深意至除鞭背则以筋络之系背可念也除连坐则以株连之蔓延可悯也他日感星变寻有特赐与国咸休保全子孙之勑略曰徃者国家肇建两京政务方殷朕膺监国之命卿以翰林亲臣兼职春坊留侍左右赞助庶务敷答章奏筹划之际适中为难朕恒以为虑尚赖卿一二臣僚同心合徳徇国忘身屡歴艰虞曾不易志及朕嗣位以来嘉谟嘉猷入告于内期予于治以惠黎元正固无贰简在朕心兹以已意剏制杨贞一印一枚赐卿用藏于家传之后世惟卿子孙由是知卿克致显荣不易惟艰思保守之惟朕子孙亦由是知卿弼朕之功以保全尔子孙与国咸休永世无斁诗曰无言不酬无徳不报又曰靡不有初鲜克有终尚克交修以成明良之誉是为元年四月十五日大哉王言念艰虞之同心追徃事之如昨古朽索驭马之戒不凛于此矣于宣徳年间得二事焉先是章皇帝既擒汉庶人高煦有言当移师彰徳袭执赵王者臣祖固争之上不怿而还已乃大悔待赵王益亲厚有加赐白金文绮且曰吾待叔不失亲亲之礼汝有力焉一日车驾以机宻事幸第臣祖仓皇极谏不可次日亦不诣谢上遣官诘之对曰九重恩泽未尽洽万一寃夫窥伺臣方惴栗何敢言谢无何果得二盗将伺车驾之玉泉寺为乱上愕然赐白金文绮且曰爱朕莫如士奇以故凡有调赞靡不采纳七年六月二十一日上坐斋宫召臣祖商决治道移晷次日御写兰竹鱼水之图以赐上手为题跋余与士奇杨荣燕坐斋宫讨论治道从容久之退而嘉其有所禆益特写兰竹之图各赐一幅以答其忠贞之意云勤哉章皇之励精太平乎岂以藻绘暇逸直以寄其图维化理之兢兢者也他日亲洒龙笺系之以诗诗曰吾闻在昔贤圣君皆有辅弼良矧余徳菲薄嗣登九五君万邦万邦林林生齿繁何以致之丰足而咸安夙夜惟勤念康济推心倾诚任耆艾卿起缝掖升词垣祗事祖考多歴年论思赞辅秉直道青坊玉署皆推贤官职愈崇心愈小一意操存不知老布素风期无改旧俗辙门庭净于扫于上为徳下为民夙志挺特希古人予心图治资卿辅予职有阙需卿补卿亦覃诚副虚伫大江之西南斗傍奕奕庐陵忠节乡代有奋起皆颙卬朂哉在廷茂树绩前后简册齐芬芳是为九年十一月初一日大哉王言所嘉者大臣布素之风期所朂者在廷简册之芬芳古喜起几康之歌不豫于此矣葢天将启皇明亿万载灵长之祚高皇帝以旋乾转坤之功开剏于前列圣以积徳累仁之勤培养子后以待我皇上丕承于今日而臣祖适遘云兴风烈之会得附有君有臣之末自古为难夫岂偶尔臣反复思维一命之士布衣之徒效一官矜一节其子若孙犹将论譔而明着之后世况列祖圣神相继聊举一事不必黼藻一语润色一字便足超轶百王辉映千古皇上聿隆孝思昭格罔极胡可使耿光大烈有一脱焉弗载或载焉弗详语云狐白非一腋之成大厦非一桷之就即臣么么称引无当万一傥亦三祖一腋一桷之采乎伏乞勑下礼部或宣付史馆覆加考核用彰我熙朝君臣相悦之盛岂惟仰慰三祖在天之灵臣祖实获荣施且共衔戴九原矣抑臣因是有区区狗马之献属者启局分曹纂修正史匪徒备一代鸿巨固将垂万■〈礻冀〉法戒上自宸极下逮幽奥有盛举大书不一书以诏媺有过举亦大书不一书以诏慝爵禄之所不能诱鈇钺之所不能禁也人亦有言荣名为宝昔齐景公藏富于国有马千驷民无得而称而首阳之饿夫民到于今称之繇斯以谭皇上勑令图光史册垂不朽之荣名宜何择焉臣愚不识忌讳窃意法徃代之圣训难法昭代之祖训易何者圣训之空文无征而祖训之喘息相通也文皇不以谒见位次之细忘正名定分之虑今皇长子玉质龙姿议冠议婚有日独不可早建大典定大礼快中外之颙仰乎至不靳锡赉以褒答谠言而惜俊良成王化拟之于金石亦何怜才不啻口出也顷台省批鳞斥逐几空独不可优容戆直载辟言路新一时之耳目乎仁皇不以头风剧病遣官代享若曰吾不与祭如不祭皇上之不亲享必有大不获已者间值偶感独不可勉强一御将精禋感通永绥福履如仁皇之勿药有喜乎仁皇以艰危光纉丕绪遐想其脱险思夷君臣泫然之景象至今有足令人酸楚者皇上以此思忧忧可知也即左右之给使安能尽当圣意籍没之寄顿岂无扳累无辜所望稍霁天威宏开法网销肘腋之意外免人心之动揺则仁皇鞭背连坐之刑罪报罢非哲轨乎章皇以睿藻寄情化理遐想其濡毫染翰推心倾诚之景象至今有足令人鼓跃者皇上以此思勤勤可知也方今南虞倭北虞敌中虞所在萧条所望延接大臣不时商决疏章奏之壅阁定盈庭之纷纭则章皇斋宫鱼水之交欢非芳躅乎葢今日法祖之皇上即后代贻训之三祖后之视今犹今视昔皇上念三祖培养之艰难对扬休之史册异日圣子神孙仰皇上率列祖攸行所为皇上计史册之光荣岂浅鲜哉皇上以百千万亿之帑藏遗子孙不若以百千万年之荣名遗子孙况多藏厚亡顷有明鉴是在一猷念絜度之矣臣万里恭祝万寿古称善祝无若华封而臣独以荣名夫荣名与天地相悠久而与日月相昭揭者也明明天子令闻不巳召公拜其祖筞命而祝周宣亦云臣舍兹无以祝圣寿报国恩见臣祖于地下伏惟圣明采纳臣言俯鉴下情无任悚惶俟命之至

　　勘豁岭海商船逋饷疏

　　云南道监察御史臣杨寅秋谨题为恭逢庆恩覃布目击岭海民艰恳乞天恩亟赐勘豁以广圣泽事属者圣嗣诞生皇仁浩荡中外臣民靡不沾被加额讙呼謌舞于道独岭南越在万里尚有监羁民命株连凡数百人在抚按为万不可完之考成在穷民为必不可偿之官饷情既可悯法亦当宥臣窃縻兹土最久蒙恩擢居言路际兹大赉之日尚有向隅之夫知而不言臣罪奚辞查得广东地方先因军饷缺乏哨守空虚前任督抚都御史殷正茂议设官船召民领造每船一只给船本银六百两盐本银一百两一班随调出哨一班生理卖盐每生理一二次除盐本外纳船本银二百两盐利银二十两三年船本完足船归商民间有因公破坏即与勘实豁免理财用兵之法通商裕饷之意诚两得之一时新会顺徳东莞番禺南海等县濵海居民未敢遽信随见铸立铁榜多方晓谕有万分之利无一分之害乃各忻然承领希兾卖塩可图微利讵意倭夷窃发海贼多警生理未几尽调出哨一应火药器械供给兵夫修整什物等费俱商民揭借自办并非仰给公家而其间船只有因公破坏者遭风沈溺者数年海波恬静虽繇帷幄成筭而此辈犄角功亦不细方幸平定再得生理会督抚报升立追船本束手无筞传扳亲族株连无筭全省骚动随经巡按御史马应梦叅劾原督造叅将白翰纪等官前来该兵部题奉钦依将完过塩利银两准作船本正数稍示寛恤民始宁帖除曾经生理及微有家产亲属堪以追赔者尽数责并完纳外其余未完银两比追多年削骨难偿既无家产可卖并无亲族可扳船破人亡父死子逃每一对簿触目可悯臣惟事干军饷果应追偿即相继杖毙可以言情难以论法臣何敢为饰词以丐豁免但必卖塩而后可得利必得利而后可完本成案具在今未生理而责赔船本则必商民别有千金之产足当原额之数乃可而此辈岂千金之子哉匪齐民之负饷实公家之爽约且船非官船即系民船如以为官船未闻南头北津等处六寨船只破坏而责捕盗等役赔偿也寨船每只月给捕盗柁工等银六钱九钱不等每年不下二百余金每年修整不下五六十金今商船供给兵夫与冲击波涛视寨船犹或过之而亦有分文之给否乎计其三年所费奚止原领船本如以为民船则粤中刷虏船只俱以装载斤数为率每载万斤月给银一两商船所载大者四十万次者三十万是每月应给银四十两三十两不等也此皆见行章程可查并非牵引逺年事例今徒有寨船出哨之苦无民船工食之给以有劳无罪之民而罔之卖妻孥弃亲戚以枕藉于囹圄笞杖此辈不足惜独不为粤计乎恐一旦有事号召民间臣窃虑其相率鼠窜矣皇上加惠黎元无论巨细顷都城相编铺行屡勤天语叮咛惟恐匹夫妇失所恩诏覃被一切闾阎病苦并荷烛照即在京军士月有常糗者至出内帑普示优恤可不谓千载一时哉猥兹商民僻在遐荒九重万里无从号诉以得与于诏宥之末事干多命臣窃为皇上怜之辄敢具陈颠末代为哀鸣伏乞勑下兵部行勘原议作何完纳负欠船戸是否家产尽絶见行章程案簿应否比照寨船民船事例如果臣言有据准与释放豁免岂惟洪恩渐被于海隅而将来穷民感激益知趋事恐后矣缘系恭逢庆恩覃布目击岭海民艰恳乞天恩亟赐勘豁以广圣泽事理未敢擅便谨题请旨

　　○序

　　徳安罗先生集序

　　徳安罗先生博学敦行模楷士林弗大究厥用所著诗文集若干巻传于世歳久残缺先生之孙纨将续剞劂有日未竟而没其子梦禹聿追厥志既竣而以杨罗属毛离里之戚埒于宗裔偕其兄梦卜梦颕从子武卿等属余叙其端余小子蹶然避席葢先生闳览精思崎岖乱离负笈担箧不废书为文章切深诗古体宗汉魏近体宗盛唐先太师文贞所为品隲具矣先是永乐间有特勑揭书目谕文渊阁彚辑以进先生集在目中维时先文贞筦阁务得拜勑宝藏之适有神物护持归罗其俨然珍于石渠天禄如此肆余窥观安所当于先生元绪希声而分谊不获让拜手卒业则忾然有世道污隆之慨焉西昌节义诗书班班往谍乃元公巨卿烂然炳耀揭日月入国朝始着臆者谓山灵川爽有待斯鬯抚运奋迹士适逢世要以胎淳孕厖胜国之季多潜修儒者彼皆席珍酝璞处则潜龙之肥遯出则必为见龙之化光而贲于邱园不求闻达陈心吾萧正固王竹亭伯仲罗徳安诸先生其最也徳安先生无论其倅郡迹操度越循吏尝试取邑宦志读之方其偕吾家伯祖杨子渊邓彦高应聘拥皋为邑学弟子师以彼高袷布衣遵何术而学士顾化翕然称之曰杨罗邓迄今遂为闾巷矢口王文端李忠文夫非名世伟人乎咸以不及门墙为憾先生之大较可覩已以培蓄若此以坎■〈土禀〉若彼傥所称酝酿浸灌西昌之烂然炳耀所繇来逺哉嗟夫先生殁二百年井邑不改吾不知人心士习其于先进流风何如也幸哉遗言犹在世有诵其诗读其书抚今追往见先生于言语文字之外乎将毋低徊向往力还古道西昌旧物日至光复之兹集之行虽与西昌终始与史谍邑乗并传不磨可矣先生有孙大司成璟占鼎甲歴宫洗辅导敬皇为良史先文贞少孤先生父道抚育之底厥成人皆知先生约诸身裕诸后人后贤庸知助流风教有大焉者余故表而出之俟维风君子考焉

　　萃和慎独斋录序

　　西昌统一圣真蔚为文献名区迨东越提挈真诠欧阳文庄公刘晴川公共起羽翼之罗文庄公以所独诣叅互印可一时士绅云附景从四方之蹑簥负笈者趾错于道余髪未燥雅闻云津古城间有杏坛鹅湖之遗焉哲人既颓盍簮斯解间有胪倡主盟竟以藏息无地聚散靡时平川郭公乃蹶然起曰是邑之耻也夫余之责也夫乃协庶谋乃受成当事辟今萃和书院为尊圣敬业乐羣之所乃订会期定会规采格言懿矩为会约若干条以垂标的乃剏膳田收歳入以资会费洎待四方之来学纳屦者规制既具衣冠萃止昕斯夕斯以游以咏丐益质疑有严有度葢自相度经纪拮据十数年始克襄厥事公圽缙绅章缝之以时来会者毋敢怠弃公遗矱而以公之有大缔造于文教也即慎独斋谋龛公主歳时爼豆之相与歌咏之公之冡嗣宁化学博舜时仲嗣光泽簿纯繇手录成编而属余叙其端余惟乡先生殁而可祭于社杨少尹巨源廑以能诗训后进年七十白丞相归乡见几辞荣无大竒事韩子犹进之祀典而况公当窳惰之余振一邑旷坠之典厚风俗而成人材斯举也夫非天理民秉之不容冺哉顾独念公之构斯堂年且七十岂为联疎逖洽乡■〈尚阝〉樽爼礼容而焦悴其精神于白首即吾侪之合祠祝公也岂为公之焦悴是报则公之期属于来学与吾侪之歆享于公有在彼不在此可知也登斯堂顾瞻斯义卑之无高论直探元窍了悟真印有不可对于大庭广众之见者将无内惭外赧而低徊严惮乎有之即公所称灵明独觉随事捡押或亦公戒惧之片脔耶涧溪沼沚之毛公庶几飨之猥云循时序旅进退接燕笑殷勤之欢公以精诚倡吾侪以菲薄应吾不知公之敝蹝二千石何如也何有于一朝之飨哉是在同志朂诸

　　泰和县清查虚粮序

　　歳丁亥余被命趣黔郡伯杨公张祖西台古刹语及虚粮之为邑蠧也咄嗟愤惋不啻痌瘝在躬云比经宜春直指朱公按部在焉直指故为理稔知邑奸状亟讯余曰邑浮诡如故乎积猾不因缘为市乎余曰民输赋几六载征册尚未就胡赋之能平公黯然发愤如杨公以安得明察强固任劳怨不避者厘此而后朝食会邑侯缺余亦杖棰望西南去明年余献寿竣役还省邑父老下逮畸窭靡不顾余加额惊喜且曰邑赋平矣吾侪虚貱敲朴之痛可幸少苏苏我者谁厥惟别驾李公公来部署余邑叅伯史公郡伯杨公实交推毂之以册之敝也根盘穴据非公谁当任者公承檄立集诸主算跽之阶下且诘且谕所不回心易向补虚查隠俾撒归总收归除维新是图而以故智骫法其膺三木大者骈殛踵戌次者城旦鬼薪诸主筭震怖头抢地受命于是严扃钥时辔筞取节届尺籍勾主筭所私识若藏匿者亲检之出入毫渺必考必雠则又简异时所委区长可使者篝灯磨对杂稽之则又刋单班布细民得自觉核告言必期虞庶佥同无哗乃罢葢劬躬殚神阅十余月清积虚一千九百五十石有竒册成当事咸极口褒嘉适陈侯甫至至则按公画一叅检如出一手于是父老聚族携状稽首请曰吾侪小人飨其敝帚行有日惟册敝所从来久厉在去籍今收除端委藏诸郡愿乞以简明寿诸梓黎民尚亦有利公曰可而以余食土之毛使毕其说末简余惟政有重轻才有偏兼今之侵灌务钩擿捷敏以才脱颕者岂少哉要以国计民生孰与赋重栉比髪举孰与赋繁止吟息呻孰与赋急矧余邑余难言之矣狡胥世筭父没子代权一邑盈缩股掌间鬼没神输则磨核之难官籍不登公府文牒槩匿私窟意所不便颠倒棼紏毁灭不见端迹则凖据之难山谷蠢侗之民望公庭若隔九阍颛者弗知知者莫可赴愬则家谕戸晓之难富民用诎举赢白徒苟旦夕逐飞诡如射隼反复语言足炫名实持长短则控御纲纪之难一事兼制左画方右画圆异同萌于意见抵牾衅于猜嫌则筑舍和衷之难以重若彼以艰若此何论持禄待迁悠悠决事者变色却歩藉令仁父慈母念沟瘠若已推鲜不拊膺付之太息公弥节非有歳月之积累会计专职且邑篆之不能久借公明甚非有异时催科殿最之私计也一当弊丛不难竭昼夜之力拮据握筭画约更始卒使版图如列根株立断羣情豫附嗟夫可以声音笑貌为哉是举也惟直指若叅伯郡伯体国忧民不以弹压薄繁琐故能慎简任而专责成惟李公永肩矢心不以蘧庐视官守故能厘宿蠧而鸠功绪惟陈侯不以今日之事我为政而共念分猷故能图终休而垂永利夫操舟以游巨浸长年占风三老柄柁篙师鼔檝同舟戮力虽洪涛稽天可幸无事有如一人逃事惜力必无幸矣今天下诚惧逃事惜力者众也傥所称上下和同身臂并运若余邑平赋何忧国歩哉何忧国歩哉公先后视篆多惠政不具着着其成籍劳苦若奸窦可异者俟后世君子考焉

　　广东同年序齿录序【代作】

　　歳丙子东粤大比士入彀者七十有五人彬彬乎俊髦矣既竣事诸生复相与次其年先后为同年谱谓不佞忝一日雅宜有序言余惟君子身为国家用声臭攸同圜四海兄弟之安用标门戸某也同乡且同举得无树私贰交乎夫同人之义大易详之陶唐之世九官济济相让当其时齿年相计与否无闻然一有畴咨选举不曰稷契皋陶则曰朱虎熊罴夫以皋契稷熊虎固不贤于禹益也而乃逡巡退舍惟恐成命不二此何心哉诚圣不自见而推贤于人不欲其先之也尔诸生蹑屫就试南极琼崖北联梅庾其间踰山浮海逺者千里近者不下百里今日之集果皆夙昔契结乎必不其然一登荐书致青云则长幼之序守之莫踰让于席让于途楚楚雍雍若鹄峙雁翔而又籍其名书之册旁及祖父昆弟若妻子此其同孰联之而让孰次之同以公不以私庶几九官遗意耳人情无所不至惟公为可久异时弹冠结绶必不名髙怀蠧位显生忌必不操入室之戈挤井中之石久要之谊吾能为诸生卜之矣然此其尠者闻之相遇之难则相成之意笃相合之奇则相须之义殷诸生以四郊之士旦莫骨肉而所同者又千百什一此之为遇难矣奇矣有如不砥砺交劝树炳耀之勋上酬主恩下不负平生使人指斯录而亟赏之曰此一时同升之雅而徒噏噏藉怙掩慝彼唱此和标榜然诺以为同即日举觞蹩躄不失跬歩吾窃耻之同等耳于野亨于宗吝诸生行且登进南宫同益广类益多亨吝之介自今伊始慎辨哉毋虚今日齿也善则长过则箴逖则联难则急让尊就卑让逸就劳毋以势丰庳为疎戚毋以立谈矛盾生嫌憎毋以意见异同萌猜怨古有面折廷争下殿不失和气此同于野之君子百世犹诵之诸生得无意乎持斯以徃同非比徳序非象恭济济相让之风何加焉不佞固愿为若长矣勉之哉诸生跃然稽首再拜曰敢不唯唯

　　贺周少府奏最序

　　自古封疆之臣乗危履险决胜效奇以是称劳久功高斯其遭遘有然哉天下无虞良平无所立功要以安不忘备佚不忘劳虑周薪突画先桑土内贻赤穉袵席之安外销奸宄窥伺之渐此之为劳藉令决胜效奇者鼔而前吾不欲与之长短也东粤重镇宜无如海防由东官濒海以南省会锁钥在焉少府周同翁经略其地三年于兹余小子执鞭下风常窃睹其大较则公诸所筹度经筭不遗余力至程功积事非有先登殊劳殱渠异伐也乃兹挟牍聴考于督府直指若藩臬大夫咸拟公于长城愿公毋解职业而具以疏报天子其重如此嗟乎可与乗时逐利者道哉徃酋宼煽虐当其潜伏岂不易与惟是一二全躯之士苟安旦夕彼乃袭我不戒之乱之讧内地汹汹公被命来赫然下令所不缮器械督战舰时粮饷而俾尔枵腹空拳格敌时余之辜所不谨斥堠严信地而以退缩纵寇依违失事虚名縻饷惟尔之罚舟游之夫稽首受命公曽不一夕高枕其视洪涛不啻平地严要害之防重照核之令谢谒客之请樯橹必亲阅月饩必亲给皇皇若已溺而一夫不宿饱亦已勤矣夫瀚海渺漭风云翕忽即善为计者恶能使鲸波不扬公先时预待坐收长筭令酋寇复逞其于今日能以一矢相加乎昔郑公手赈万命自云过中书二十四考公以安戢全活何万命足云虽有先登殱渠之奇终不以此易彼主上方锐意名实按公论最屹然长城良非溢语厥有殊赏以答公夙夜异日者独当一面必公矣公渥在全郡而部署东官东人自士大夫迨齐民徳公不容口而共图诸其长吏吏秋曰海防公葢有奠安保定之大功云报政之日白鹿献自麾下人言和气致祥较若影响信矣山泽犹效其灵矧身沐膏润转呻吟而讴咏也若东人者宜何如徳公哉宜何如徳公哉

　　送定庵陈公北上序

　　语云非才之难用其才为难嗟嗟独用难哉而养之难也屈贾眇矣不论余观近代如李献吉杨用修诸辈率以富才神解标致青云藉令稍就羁络遵时善养之将不知所税驾乃竟负气矜名自蹈于哓哓之辙则信乎养之难也若今定庵陈公固所谓才而善养哉公丰于文藻博通典坟邱索而探冥抉竒嘐嘐然自致羽翮凌驾作者之场每抵掌谈当世务政俗得失之宜经权逆顺之轨今昔是非之鉴不啻烛照数计矣余尝三叹公才假令献吉在席即不北面犹当虚左延之何论规数绳墨者而公方且退然务自下抑不阿不激不随不诡处于若呐若虚若拙嗟乎可与浅中者道哉养由基之射也负翳而居省括而释方其未发譬诸引千钧发则百歩之外无留行斯善养之征也公以颷驰云动之才养其百发百中者以待主上方锐意化理念以一罗致四方之英诚得公备帷幄固所愿举而加诸膝穆穆在上直臣盈庭当此辇毂之下岂乏謇謇之忠哉顾惟徇其迹者眩其实慕焦赫之奇鲜深长之思此杰士所为名高而大观怏怏兴慨也幸公在事安能以预养之身尝于一决得当而发罔弗命中公所竖可只目而观矣公不苟嚬笑所与游率一时倜傥士独不以余不类数偕诸公过余公行余与诸君望公祖道咸怦怦有系心焉既载樽酒既歌嘉鱼余乃跃然起曰兹私况耳公得志而大行千里非面谈哉诸君佥曰令公之意逺矣请书之余不辞将以是觇公他日

　　贺少尹汪君从征罗旁荣奨序

　　古称才难世益啧啧叹乏才矣夫世岂乏才哉古之用才取之什五取之羁旅取之牧竖兢兢然恐才不我用故人人奔走愿效其才事集而名高季世执涂例以轩轾士士得脱颕效尺寸率由贤路起不则虽有批捣挥霍之能进无奥援退有齮龁宁阨服下僚引躬逡巡无所用之矣夫世无粹白之狐顾有粹白之裘所取微所求博也有才格于途弗用用弗当其才即当又孰课其功最悬异旌以风励磨淬之徒令坐而自困而谓天下乏才诚乏才哉少尹汪君之蒙渥督府也余心羡焉汪徽右族始君以异途丞东莞屈其志矣余固知其不卑卑与庸众伍然窃意君良家子方茂龄于世务宜未娴而君顾小心警敏议论卓荦期月而廷下狡黠夙垢犂然改观至其剖断若流老吏不逮余惊叹曰世有良家子方茂龄而坚忍渉歴若汪君乎他日有缓急得当驰驱必君也罗旁之役督府棊布兵哨赭其山殱之而以兵巡徐公当泷水徐公择诸属可用者心独当君讯余余曰荷戈引羽丞不能小心警敏备帷幄任使无如丞者徐公遂命君偕徃君盛气勃勃思奋比入山履层嶂赴絶谷昼率兵效死力夜宿草涧中所至身当前驱略无难色事平泷水功最督府按徐公状檄有司奬丞如礼用劝来者吾观汪君貌类儒生材不踰中人使理米盐较簿书落落不遗余力犹未之奇也乃背所习角逐于山谷行阵间竟努力蒙上赏可不谓博达不羣哉士患无才才则必效才患弗用用则多才使今之勤于王事智毕谋勇毕力人人皆汪君所向不避何事不集使今之奔走庶官劳必酬能必拔又皆徐公若督府可坐收天下豪杰而又使汪君得托景青云逸足长途所建竖可胜道哉然君繇兹起矣人又言君部哨泷水莞之运刍饷执羁靮有事者君悉括置部下余闻之曰仁哉汪君君长活千百人以得免于锋镝即不少表见有余荣况叙劳优勤固不爽哉愿君推此以毕爱莞余与二三寅寀愿向风焉

　　寿卢处士七十有一序

　　余始来宝安得祁羡仲于诸生最后习卢唐宪余与此两人心相许集必欵欵必移日虽诧者忌者疑者日聒余耳余不少沮憾自惟余所共向徃无愧心也歳腊七日唐宪父处士君寿跻七袠先是祁生偕袁君林君过余请曰籍令公之辱与唐宪游愿乞一言为处士寿余卑卑何能寿处士而以唐宪故不获辞乃应曰始余不闻处士槩顷余宾处士于乡请得以所闻质而后寿处士可乎皆曰幸甚余闻处士射雄一邑贫为人主船歴海上海复多盗微处士絶技其不免乎曰然处士既脱诸艰明战法何亚八贼起骚动处士首陈悬赏格处乌艚六议凡数千言以进海宪其言皆井井当机宜也海宪汪公则大奇之乎曰然处士既受知海宪命督黒指挥讨许老等贼会黒已量获功将顿兵解哨处士讽之不应处士又占云物将风亟止之又不应而竟解舟舟行万窍怒号皆没没者凡数十艘乎曰然曰若然则处士阨矣困矣安所托乎曰退而休于茅洲曰茅洲乐乎曰茅洲有小园处士多植花果其中日训子读书尚友古人气豪呼少年与俱射倦而归举觞引满而呼乐哉遂号为寻乐老人云余曰嘻嘻有是哉处士寿寿且不啻黄髪夫天道于人犹酌也虚则注实则溢以处士之才之技幸哉鸣剑伊吾控弦万里庶几抵掌鸣得意而庸知造物不忌之矣蓄而弗施用而弗究繇斯以乐其天年观厥子之发祥广志也处士之寿殆黄髪不啻乎于是二三君子冁然曰命之矣处士不遇于人而遇诸天不闻诸身而闻之子请以令君言觞处士处士必有味乎其言

　　寿卢母余孺人八十有一序

　　太史公曰士非附青云无以自见有味哉蓬累之逸甘闇沕以没齿何可胜数亦有岩居穴栖声称徃徃概见后世此何以称焉彼其骨虽朽其言犹存千古跫然闻足音或质行其闻乡人翕然诵义无穷斯亦未尽闇沕弗彰也余独于女徳有足慨焉壸域之内麻枲脯枣之细居常服勤苦作操行岂不皎皎非其子若孙卓然有树恶睹所云章章者矣余今犹及见卢母卢母者余姓监事君作宗母也君葢尝向往叶氏化甫交欢祁羡仲子矣余间觞于云水浮家若钓舫君在焉语曰居视其所亲以兹观卢君何如哉而祁生尝语余监事君厚植好施下士恐弗及使君得无殒先声厥卢母云母始归卢卢自大中丞公以清白着世席儒不治生产母拮据课织攻苦不遗余力卒佐健轩君起家致饶母既振卢自奉不异居约时澹如也至歳时鱼菽之祭必丰奉舅姑菽水供馈宾客事事靡弗虔其训二子以蚤夜务树立且曰所不隳卢氏徒赀雄也乎二子传宗作宗皆裒然工文藻今脱颕而向用若监事君者有日矣岂与夫黛笄者流徒用戋戋一切无所短长者哉杨子曰余于女徳有足慨焉曷观卢母贤哉母匪以子才曷彰子诚才匪亲贤慕义托青云之士自见如监事君哗里耳足矣恶能使母永有闻如今日章章较着哉会今歳母寿跻八十有一邑俊髦为监事君知者共征余言为母寿余曰二三君亦能泛瑶池之觞乎抑邈弗获致则舍兹无以寿母矣

　　祁母锺孺人寿序

　　葢余从都门承乏东官则知祁生称倜傥士云生负奇气娴于文词尝谓男儿志四方安能长歳月局蹐里市中也乎即吾母在堂强食不异壮时而吾伯兄供甘旨又足当母心不及此时为四方游将安之则之楚之闽之楚登匡庐五老之闽登武夷将遵彭蠡泛洞庭东摩泰岱之顶西瞩岷峨之絶忽自念幸吾兄朝夕母耳顷兄当次铨曹不可以壮志遗母忧弟归归与谭永明叶化父崔子玉十数辈为兄弟讙此十数辈皆粤颀俊伟男子也今歳阳月五日孺人初度诸与生兄弟欢者期为母寿若曰黄旗之巅卓彼岧嶤有鹤来止万里扶揺飡风饮露千歳一朝黄旗之冈彩凤翱翔翩翩鷟发独宿天霜既览徳辉遂鸣朝阳孺人神畅情悦而有子将膺鹤筭耶聆凤鸣耶宾王母而承霄露耶余逺人守在兹土与生莫逆闻诸君之祝愿如此乃举觞引满而申之曰诸君子为孺人寿者具矣抑知孺人之自为寿乎始生蹑屫游四方其志不大观岂已哉将慷慨今古蝉蜕尘壒矣藉令生怀壮志母日倚庐望生即欲跬歩得乎叔子蚤世叔子妇坚守无二心彼其仗节岂不皎皎而祁氏以清白世其家家故贫孑然孤与嫠焉往非死所乃孺人惟生所之曾不以膝下煦煦系男儿之志而共佐养晦君分田破宅抚遗孤而维植之益坚嫠妇之节嗟乎嫠妇赖孺人不朽令子他日所树立风流必不减于山川孺人实成之是孺人之身与其不朽树立俱长也夫非孺人自为寿乎吾无以寿孺人矣诸君子跃然起曰兹令君所以寿孺人也彼修短命耳荣华如朝露宜无当于孺人寿请以令君之寿孺人者为孺人觞孺人且觞且顾生曰第勉之毋负汝壮游而毋媿令公之祝则吾寿矣生敬诺

　　南塘遗思后序

　　南塘刘公弃质之十余年质之身岭表而心怆乎螺水南塘之濵君子曰孝哉质之显其亲以令名乃犹徘徊纡郁如是于是布简命策述南塘遗思冠以鸿篇赓以音叶绘以藻翰累累纚纚以咏歌公之休而慰质之之纡郁于无穷余小子从质之下风得遍览焉因叹曰余观南塘公庶几古称翩翩达者哉夫以公元探闳览当艰瘁时不废经传百家之艺藉令稍屈首徇世好其于托景乎青云何有乃公耻卑卑章句舍而抱处士之槩席弓裘之业秉持仁义服被孝友而时振人急排人难以自况于南州孺子嗟乎此可与窥观者语哉公不结驷布衣重于一命公不持柄片言信于三尺使公持柄结驷巍爵而崇位又孰与韫贾深藏韬曜含光俟质之广志流祥如今日所遗也公之见非浅鲜矣而怏怏者谓质之射策吐奇身为国华公弗覩其荣遇顷誉命且逮之矣公不获亲奉玺书有遗恨焉嗟嗟生人之途恶覩百全公之生平其于纷华何如也即公黄髪质之得以安车迎公朝勤王事暮就子舍日有甘旨滫瀡之奉安能望公之福乃兹展采毕力树功建业近之溢岭表而逺之光辅主徳显闻天下则质之陈列之日夫非公生之年乎公之遗于兹不朽质之之思匪漫矣语云大孝不匮质之近之独余小子何知先人日夜程督之惟家声堕是惧中道背而余小子一切无能效其刀锥嗟余其何辞于质之

　　城头严氏通谱序

　　城头严氏通谱成严之居塘洲名宏业率其族衮彦肃衣冠函谱过余曰夫非儌灵于令先太师以不隳前人翼绪乎愿子大夫一言弁其端余寡昧胡足彰往垂来惟上世妣率出严余妻母又严产乃拜谱退而考次其系世紬绎往牒至先太师一本同源之语未尝不三叹咨嗟仁哉太师之于严诚重有慨云严之得姓自助始繇金陵徙今邑泰和城头爰自令钧令钧生镐镐生承谧承谧生宋庆厯进士常州司理震震有丈夫子三执矩执中执衡中仕新建县县丞衡仕临安同知始滃然寖明寖大今邑严无虑万指皆三执后遡三执以上率一嗣奇传如线非有世次之阔絶昭穆之混淆也三家畸素之戸一相渎即据食露龂相谇矧藩衍硕大之宗鼎峙云聚而牒乗纪载未普胙姓尊卑罔辨有不相视若涂之人乎吾家六世鼻祖肇基泰和迄于十一世始析两泒岌岌与严氏类先太师尝手编端委用诏元来诚念源明本一即遐胄疎裔无异属毛离里又推以诏严氏子若孙微独情均世好抑有慨于中非苟然已也夫世邈则爱悫之实微族涣则联属之势隔其间岸谷轮移桑洋递迁即先太师恶能逆睹严氏绳绳百年一日而又能缘始缀属收离萃放翕然纉服丕应如今日者哉则乔木茂于苞根长川发于浚源所培浚远也余结发闻严氏巍甍古第广陌丰赀穴金陵粟之饶雄视通邑及纵观志牒烂然若胡忠简周文忠杨文节吴文正揭文安刘辰翁槎翁若余先文贞欧阳文庄先后闻人巨公所称引惟浸灌仁义服被孝友严之先代有君子长者风用能保世滋大燕翼无穷而它无及焉嗟夫此亦足深长思矣且也严氏辑兹谱岂非欲钦祖率亲计长子孙螽斯麟趾振振引之勿替哉语称欲观千载曷审今日欲知亿万曷审一二前则不远曷亦顾念汝祖聿修厥徳仕不必据崇躐要蕲于树绩富不必露积亿秭蕲于循理处不必巗居穴栖蕲于范俗高袷缝掖把竿饭犊有能润色名行斯其人皆足光前裕后服利食报若操左劵不爽也繇斯以谭亿世而下将必有继斯谱嗣无疆休美者余安知严氏之终始哉

　　永新炎村刘氏石泉房谱序

　　余从刘质之释褐仕东粤为其先奉政公序南塘遗思末简奉政公钦祖率亲谊至高以得熟刘氏所从来端委又十年余与质之分宪滇臬质之出炎村房谱示余且曰先大夫所蚤夜孜孜兹编次将锓梓知刘无若子核子宜一言诏来彰往余惟国有史家有谱并以征千百■〈礻冀〉弗朽肆予寡昧恶足征而质之督余世讲之谊弗获让乃更拜谱考其系世紬绎徃谍名实上自恩纶下洎规条靡不厘然毕具作而叹曰风积不厚不可以负南溟之翼水积不厚不可以负万斛之舟谅哉曷观炎村刘氏刘之先自南塘水部肇基分徙庐陵安成之山角荆山丛桂而再徙永新桂山诸泒奕布鼎峙乃考卜炎村爰自学正嗣翁学正公之得炎村曰吾炎刘而得炎村岂偶耶斯其人可不谓宏远磊落丈夫哉宏英二公之并登进士也宏令崇明永乐间常从大将军讨平南交事竣复任艰归齐民至裹粮走阙下愿乞公毋解任守制英令万全为邑除大患全民于今歌诵之以彼强敏精勤然皆不究厥用二百年来丰约轮云要以出入不背所闻上者修高明之经次之抱咫尺之槩无敢斵雕毁刓以堕前人翼绪葢至于今而滃然寖明寖昌簪组辉映绳绳翩翩若川方至而日方升则其所迈积远也鄙人之言曰谁则种之谁则食之吾吉州雅严世家先辈称引庆绪无异累黍逮其敝也夸张炫诩之意多敦厖敛约之真微甚则假骈枝雄示闾左嗟夫祖宗之缔造积累岂为其子孙雄闾左藉哉葢干大枝必斜族蕃势必涣盛极而靡理有固然刘氏源明本一繇奉政公之睠怀敦睦视荆山桂山即何异属毛离里而厪厪房谱是急岂谓河清难俟道旁难成傥亦含光铲耀之意乎昔有食邑相袭奕世乗朱轮数十人厥后弗嗣遂陨厥声而醇谨数马后先显荣不絶迄今论其世想见其人由此观之累基者崇数沃者丰门第穹窿在此不在彼刘氏子若孙诚顾念先世种积以有今日与有味乎奉政公之孜孜房谱意也其毋以蕃衍昌明忘敦厖敛约使后视今犹今视昔刘氏保世滋大将千百禩永休闻于无穷哉余与质之登同籍官同地所至相切劘始余与佳甫同举于乡佳甫出桂山泒为大学士文安公从孙文安公于先太师有馆阁谊宏英二公同登永乐甲申是歳余伯祖实首南宫余于刘真所称世世讲之者也故于申告刘氏不以颂以规亦犹行古之道云

　　○记

　　东莞县核田记

　　虚粮之为邑困也匹夫匹妇之所疾首痛心仁父劬母所悒愤如不终日者也东官地大物繁迄今始有宁宇二百年间胡地非盗胡时靡兵草野膏血转徙接踵虚浮空悬十戸八九狡胥世算操其盈缩擅赇作奸异时长吏亦既加意绳督之根盘丝棼莫可准据富人用诎举赢持田税为市白徒苟旦夕之急利田割税未几田去鬻妻质子应公家妻子尽而追呼敲扑之痛日纒月系犹故葢余代匮八年于兹每对簿黯焉内摧退而设身想见其状未尝不为之食不下咽也则尝清崩陷之冒蠧稽新生之占隐缩歳编寛期会与时捄敝要以七年之病甘苓之剂厪厪止吟息呻何禆沉痼之有物穷斯变数极必通天子轸念穷民何异目击推本遡源一劳永逸赫然诏方内核所部田与细民更始嗟乎斯百年一时矣余捧檄从事不敢告劳畸门窭子相顾惊喜喜而复泣不自意涸鳞蒙呴湿濡沫再睹苏生而二三眠食之夫享其敝帚见害未见利相与咨嗟吐舌曰众且劳曰诚佚使之奚劳曰费且烦曰诚简御之奚烦夫道谋寡成计小堕大乃括民风土宜趋舍为议十有六白诸所司报曰可黎民尚亦有利语在丈规条例中乃简邑雅称公正表于月旦者二百五十有五人曰田之广轮沃瘠剪补不以实者汝区长则核之乃礼邑行谊循理不比不婀者十有一人副以勤敏可属者百一十一人曰区长乗积不以法及报成之溢额与否汝邑总则任之乃训以九章迪以方弓勾股树标布区试诸田所井井纶纶咸当规度踊跃畛涂余曰嘻可使矣其以翼日劳汝劝汝綦布汝诘旦偕来纒以灿彩劳以清酒导以箫鼔既受成出檄遍谕之檄略曰动众勤民不易惟艰凛兹寒冱以勤有众匪众盍集匪义盍成惟众惟义允兹王民凡厥土田疆之理之芘尔孙子饮之食之于是人人感奋几于泣下伏地稽首敢不用命是日也圜观者如堵辛已仲冬八日也越明日各以所籍鱼鳞争先来赴且丈且报趾错于途余亦被褐单骑东西驰骛时倦而休杯酒自劳呼彼胼胝席地与俱亦有妇子馌彼南畆余亦尝厥旨否忘其劳劬而各邑总咸率厥副随报随核尺寸必考毫渺必雠计畆均科篝灯不休庶几上下戮力身臂并运阅五月而草具余以交覆且竣寻被召命父老策杖以请佥曰侯徃于田殚神竭精一篑委之驾言徂征侯假匝月聿观厥成乃赴藩臬遮道哀鸣余曰嘻父老谓何子父等耳子也眷怀父岂无情嗟彼修途谁云饮氷贻兹永利长有荣名以此易彼孰约孰伸乃一意谢事惟籍是经征总是程凡溢额万石有奇浩荡皇仁赋惟求旧爰以赢余均则重轻轻之重之靡疑靡惊监于鬼神裒益既具班布四民靡不欣欣若曰胡陆不洋胡海不桑始时穷民食不充肠征输日蹙惄如涫汤自今均赋我稼我穯如茨如梁春日载阳始时窜民杼轴其空妻分子割莫知西东自今均赋燕笑舂容我醉我醑室家攸同始时钝民饱食嬉游相彼经始吐舌私忧有田有租无徳不酬守艺服勤而康而休于是相与顿首稽首曰凡兹膏惠惟侯克勤委躬于诚惟勤与诚格于无知矧兹有民余曰嘻惟帝徳光天被于海隅惟诸大夫对扬天子休命汝众庶无敢骫约束用懋底厥绩于成乃更顿首侯抑不居氓实汝思我侯既驾侯归于京何以遗我遗此贞石余曰嘻作核田记

　　绥交记

　　万厯乙未六月西粤贵县蛮触糜沸孤城危若累棊寅秋既单骑驰定之今督抚陈公戴公前直指黄公合疏条其状有龙荒锁钥豸绣干城之叙乞下部纪录需后用诏可会秋有殷忧病连牍乞罢三台以安南构讧弗戢不许越月百户余承武持檄部领三台所译审夷目黎早用范彦等抵邕陈公复手劳秋曰夫非所期子鎻钥干城乎国威边防中外简册瞻邵若先文贞遗画而若乡达毛司马公故事具在其努力图之寅秋顿首受命先是歳壬辰交都统使莫茂洽荒淫无度群臣侧目黎维潭者黎晖之四世孙而黎利后也用世臣郑松计因内应袭执茂洽杀之收其印寻杀莫敬邦殱其族几尽族之孑遗敬用敬恭等奔窜我土司维潭乗胜逐北尽有交地亦具欵文以首事故重译叩关则陈公方镇抚粤西以夷叵测弗请命戕我贡臣即弗观之兵宜闭关絶之语在驰报疏中明年癸巳维潭复遣使函封称主臣黎氏世孙仗天朝威灵复雠复国愿乞如先朝从象胥后向风内附陈公乃合前督府陈公直指涂公疏以请若曰彼之雪仇有名来者弗拒及兹勘处西南生灵免于蹂躏尚亦有利下部议报可亦既遴督备指挥吴怀仁知州孙继先临关体核有日道路遥阻维潭不胜徯望至是更遣早用等间道泛海抵端叩辕门如前请云余秋既奉檄则采祖宗朝制驭安南载在令甲者熟筴之敬用等亦遣目阮诤等以穷乞援语多恢张则探情形揣事势质诸共事靡有坚决有谓黎欵诈也惧我乗其后姑缓我师有谓莫分道屯据所收拾丧亡不下万余如阮诤云有谓维潭未必黎利后或郑松牛易焉即利后利猾夏负积怒先朝亡国裔不宜再许余曰嘻似矣未覩其全夫黎岂不知负彼方张而卑词请命毋亦藉我名号弹压乎诚如残莫所收丧亡宁啻三戸一旅安用以穷奔我利罪章皇帝宥之矣维潭即非利后蛮夷易姓如奕棋诚利后也登庸逐黎以篡维潭逐莫以恢复可同日语哉今日之事不拒黎不弃莫惟断乃成则下檄黎曰汝实负擅杀罪无赦其遵徃事范身束组衔璧仰关请死其以尔世系缀旒以报且何以明非郑冒也其以尔首事伪印封还其议安揷莫氏如异日栖尔漆马江例下檄莫曰安南土宇谁家故物既无卷土之期当思一枝之安其早引决以存线绪则又进勘官誓之曰所不共矢精白而甘心辱国剖身干宪人将不食其余会孙知州迁秩去请以左州知州杨继显代无何安平州土官李天爌以交黎劫掳烟邦等村告龙州土官赵英以农倘等村被掳告下雷州土官许应珪以更峒等村被焚刦告龙英归顺相继告余愕然夫黎不以长驱追北掠我边鄙而掠于倾心乞欵之日乎是殆匿莫为之招诘之故莫依土司为逋薮土司藉莫为侵地囮即日驰报三台栖莫出境外申督诸土司牟利挑衅者按军法敬用等窜七源峝界迩龙州龙州之村墟枕交者被髪结衽与交类时以兵翼敬用知州洎督备抵关敬用赴勘拥卫不下数百余所置对张皇某虎视海东某雄据高平知州以为然抱杞忧余曰左矣若以为所拥卫尽莫氏子弟所置对果赤情乎是有沈命者第穷治之飞鸟依人嫌于弃莫下石耳顷之安平出敬用手书流离乞哀几为沟中断吴怀仁亦以敬用等所具结乞安揷愿得高平如勾践会稽需后图以报人始咋然知莫之自量审曩所云分道屯据安在而维潭亦遣谅山卫官黎重华等诣勘官陈其吁欵寻以叩关限请余便宜期以次年二月毋后时则严饬毋信土目恐喝鼓煽悞事机毋信狡狯指私觌陈谢以垢清肃毋以修词弗格或渉抗衡失藩臣体则请征调诸土司精锐碁布要害委叅戎李君凤森扈扬干彰威严请添委南太知府苏民怀吴大绅南宁同知黄淙南太推官卢硕黄喜之共效劻勷请发商税若干金佐军实征发赉予一切部署机宜每有禀决三台随报如响陈公更益发梧饷若干金犒师银牌等物称是且曰毋靳小费亵国体明年丙申正月余会守道叅藩林君震以循行先后至太平至则维潭遣候命官杜汪范彦等条具宗枝封识所收银章候谅山我土司兵亦云集戏下令诸土司曰有能乗时扶义共襄绥怀盛举吾能优异之思明府土官黄承祖以所探海东莫敬章被殱事率先应命余觇知其故负谴欲自赎且有夙憾于龙州稍推诚鼔之承祖勃勃思奋会勘官黄淙等报杜汪等所输吐率变幻谰辞舛午骜然负彼恢复若曰以登庸之例例之非其辜维潭亦函封阳为衔戴阴欲以族目代欵无束身抵关意余曰异哉立遣承祖择土目可者持檄督之天朝以包荒绥戢汝汝狙诈矫虔干命来则臣妾不则俘虏已又深念彼岂有戒心与更檄之汝脱有虞于意外许尔陈兵擐甲入卫成礼而退则又促范彦之稍习汉语者面折之彦加额愿奉条列手檄以还维潭始回肠改襟报曰荒臣无罪擅杀其罪请以范身金人代死谨率臣耆俟命诘伪印曰描摸权使耳必得塞诏请更铸诘安揷曰夫叛裔也而援我漆马江例哉惟天朝所财择无敢逆命余顾林君是足藉手报成事乎印之不存乌用更铸遂发江州经受降城抵幕府早用等瓣香望尘道左以代身来验以饥病告请期且与之期越日忽称疏欵未备土宇授之天子先君不敢闻命以安揷莫裔暂求南归人人相觑失色何物鹿豕惊骇倐忽若是亟蹑之乗夜抜营以去即日趣沿边缮关隘饬烽燧示必絶驰报三台投袂回轸余寻奉有祝厘之役当行则耳属督备是有土夷煽恐之者去必悔悔必复请请必抑遏之三而许之承祖力能得黎阴事制土夷命若必与之交讙毋相猜密谕承祖曰幕府隳成得毋以若见妬败乃公事乎两人以此深相结纳密白三台局已中变讹言当朋兴愿毋以投杼故遂狡计三台颔之交举觞劳余曰行哉毋留滞乡土三台寻以情形闻省垣以黎酋志在蓄威当事不及时操割剪萌恐遗养虎积薪忧嗟居者固安知荷担之劳哉御史黄公将得代乃发愤上疏其略曰臣闻以虎捕鼠必用全力国初物力强盛威武奋扬自季犂之役数遣勲旧大臣四路提兵驿骚数省转输万亿胜负略相当终鲜戡定今何时臣等以征安南请将求莫氏后立之乎遗孽不振死灰难燃将遂郡县之乎前鉴岂远今可复蹈妄揣归着不过许以纳贡称臣而已急而兵之固可必得缓而抚之未必终失兵而得之固足扬威抚而有之宁遽不武而劳逸镇扰相距万矣宜稍寛时日再行檄勘部覆如御史请越月维潭乞欵官目郑公义等趾错于涂不许则极陈谅城以饥病请命归整捡奏欵非宵遁而怀仁承祖咸合词称其诚恳今日受命有死无霣督抚陈公戴公乃下檄曰是反复如反掌其以欵物严装抵关候进止时御史林公受事入境筑舍铄金之口蠭起则简委浔州府同知黄宇思明府同知李陶成往覆按且计划一而督抚两公遣差檄余就道接踵余舍余竣役突未黔适有窀穸事即从垄间据鞍穷旦夜度庾抵端谒督台陈公顾余曰人情左圆右方佥谋未同谁能立功徼外者余竦然敬诺抵桂林林公方行部南邕谒抚台戴公首诘余曰必安莫黎所执言甚正弃莫可乎余曰不可彼耳语者必不深惟重轻徒以推亡固存之义若之何敝屣弃之然则奈何余曰迫黎以吐退不能所退必非人所居高平尚观望草亦愿得之畴非我幅■〈巾员〉即自我剖给之所谓治以官府之法何不可公喜形于色明当歳除会督备报维潭遣杜汪通事唐世畑等运欵及关聴验余曰机不容髪即日谢抚台戴星行丁酉正月朔后四日抵宾州闻承祖以所验欵目引世畑等抵邕流言汹汹土夷冒莫屯兵七源剽掠交境扬言夺欵疑我而承祖怀仁同夷使候浃旬格不得入城夷使徘徊解体怀仁索然如死灰承祖怏怏赋归去几且画饼立飞骑驰谕怀仁且止夷使戒承祖毋鼓棹明日余至邕谒林公立谭若莫逆稍及交事余从容陈往局与今结局状公为仰屋良乆曰不请命■〈扌间〉然戕贡臣不簒乎厪厪请欵方物不亵乎终不闻命安揷不抗且诈乎余曰彼所执春秋复雠之义非簒也律以黎利登庸之往事篡犹许之雪仇快于一朝请而图之庸可冀乎欵物远人区区靖献非贡贡有常数欵无常数涧溪沼沚之毛可也薄来谓何不宜与之铢两彼俨然自谓天以吴赐越身为前鉴讵肯安揷以存祸本请以天朝之法剖之谁敢不服林公霍然洞解诘朝谕承祖怀仁率世畑等投谒宣恩威各颁赏有差夷使土官加额大喜过望即日遣世畑还促维潭如限抵关土夷屯兵闻之望风解去余寻别林公横浦巡太平道路流布莫兵且遮道且顿兵钦州四峝余曰此黄赵自修怨何与于莫恩城吏目吴俊哲者从龙州还甚张莫连营结垒鬼门关以东为梗一倡群和余曰梗矣安得黎使往来不絶乎知龙州酋以贿行亦有随声阴坏者将乗不意缚龙州寘诸法督备称无左验且未绥外夷先收土司维潭亦当却歩宜寛之效狗马从之念非具司马无以预塞狡谋则请委叅戎杨君元调三里营兵与土兵犄角有顷范彦郑公义以奏草来验维潭犹然泄泄诘之云去腊不腆欵物及关逢上国之不闲靡所顿寄运还寿昌是用次且犇命遣彦等伺前旌请更期余曰嘻我实为之使彼得借口乃更与之期差舍人王建立部领彦等护之行因觇之一日怀仁等驰报莫夷勾亡命千余乗夜纵火烧坡垒谅山黎营几尽黎将将会死之余曰果莫夷耶谍之一出平而隘一出岜口隘余曰安得莫兵自内出耶彼直以此足恐恫阻遏我耳上下错愕佥谓宜及时返斾李同知从上石具报毋以夜袭故揺欵事黎大队且临余息直压■〈夕卪〉意与余合即日下俊哲狱有言返斾如军法则矫三台檄遣李加正等分督诸土司交之役非独绥远夷亦为尔土司计边鄙无耸有贪小图忘隠祸逞狡计隳成功快私怨败公事者天宪具在土司惴恐不数日维潭率黄廷爱等总兵象熛起次谅山既大索诸烧营垒者遣范彦等瓣香来迎如初阅承祖揭则云奉禁肃清至凛凛夷相顾嗫嚅余曰若以前日之五申三令徒貌言乎立驰示誓之但萌念不生还明日勘官发南关余与杨叅戎相继发幕府至则誓汉土师以迁隆峝土官黄兆基领兵千五百有奇守岜口隘以应袭黄应雷领兵千二百有奇守强村隘以上石土舍黄应宿领兵五百守绢村隘应雷应宿皆承祖之子兆基其壻而龙州平而隘则以把总周大伦领营兵三百名合龙州兵九百名协守龙州官男赵元璧请行已之则以欵杠计信地道里属元璧等部领戒之曰是天府藏脱疎虞孰职其咎越日黄李两同知以勘验还自关一饩无所染取具所对状若世系臣耆供结井井纶纶咸有经纪独维潭入关匍伏有难色余曰胡以昭示威棱彼所虞土司包藏祸心其尽撤土司兵退数舍许之陈兵露刃以入其可乎立遣督备戒维潭必入关凡三往报如命遣候命阮沣等请期期以四月初十日则颁发汉仪及相见礼谕令演习祗对必饬至期以官男赵元璧从余发南关登昭徳台陈设龙幄仪卫备盛余偕叅戎诸供事官行礼毕分班列侍启关先夷使率夷杠鳞次入次夷目率卫兵鱼贯翼而入次维潭皂帽缟衣赤跣白组率通国臣耆入北面伏地既释组聴喝五拜三叩头以次进金人代身进伏罪疏臣耆乞恩疏同知黄宇宣布朝廷恩威待以不死维潭复拜叩如前恭彻龙亭请余以主宾礼见余曰今日受欵非颁封孰为宾不可请稍降余曰衔天子命不降阶见累臣不可承祖从旁厉声曰复国不费梹榔半咽而靳此四拜乎乃拜各耆目俱头抢地罗拜因谕之莫祀未可絶也量给以高平府治彼有一隅可栖我土司毋敢为之逋薮安莫讵非安黎其敬应毋更侵轶维潭唯唯既退张具犒之遣候命杜汪等报谢遂闭关是日维潭进止不失尺寸凛凛交戟之下不是过汉夷兵几半十万无敢喧哗干令土酋叵测假令以伪莫虚噪蹂我五歩之变未可知然余不以元璧防隘羁之启关业已制其命何者非天威赫濯即日驰报三台遣指挥罗万善督土司护欵行遍赉各土司银币牛酒欢声震山谷余振旅东还所过龎眉父老策杖扶笻追惟徃事征发之痛感激几于泣下则率夷使自桂及端以余所勘处端委若诸文武流土之共有效于欵事者惟三台可否三台无不击节劳苦之寻据实以闻诸流土无劳不录余秋独蒙上赏而褒词称露布有光铜柱云仍世启玉关则以黎利之事余先文贞实赞廷议云五月夷使冯克寛等度庾经白下以少牢祀先文贞祠邑人观者如堵八月上万寿克寛等将欵诣阙下上喜从部覆授维潭安南都统使掌国事锡之勑印上既重念夷邦不可无统推及劳臣赐督抚镇臣白金文绮寅秋得增秩一级赉有加流土各分别升调赏有差嗟夫余于交欵未尝不抵掌仁哉章皇之禔福两粤无穷也缙绅学士弗身遘猥云文皇得之艰难章皇弃若遗迹讵知实匏不可器而石田之不可艺哉庚子之役副使翁万达多算知兵毛司马实托重之卒从欵附后六十年有今日之事然后知章皇不忍涂中国肝脑以事外夷千古明鉴胡可易也要以定欵等耳于登庸之日易于今日难何者非独一纸之与十万径庭异时残黎在老挝徼外我土司隔絶无梗遏壅阏之虞今残莫匿近关藩篱中夷酋百相疑土司百相败人情百相倾呼吸变幻之状余难言之矣幸当事掌玩夷情一腔忠猷屹然期于崇国体宣国威以保乂南土宁言舞干毋言标柱而又不鄙夷余也肉食蚉负倾信独任至不难出空墨之印檄俾之便宜从事亦数以翁公故事勑勉之翁有勤施于粤厥后御虏为名臣余何敢望而当事所推毂付托类若斯余即不荜露蛮烟马革裹疆场得乎哉是役也督抚赏不酬伐适有岑峝之■〈犭翟〉遂靳重巽夫曲突徙薪自古记之矣陈公讳大科维扬人戴公讳耀清漳人前督府陈公讳蕖安陆人林公讳道楠莆中人前直指黄公讳纪贤眉山人涂公讳宗浚豫章人余寅秋以戊戌三月作绥交记

　　陈氏济美祠记

　　今之聚而族必祠祠非古也士一庙庶则寝推而远之所自出不已汰乎沿代相承莫之或改要以雨露非濡霜露非寒服利食徳必思思而祀之匪祠靡依疏数辨分维义所起虽先王未之有可矣陵夷洎于季世务张侈其家声怆惕之意浸漓质明行事陈鱼腊丰牲粢周旋堂寝岂不漆漆当度明徳谓何先世有一爵赏勲烈口而夸揭而树诸祠惟恐人弗知考其出入悖所训举积累一朝弃之视僇辱甘心焉夫祠繇义起不以义则僣而渎之而复僇辱之藉令之死而致死之则可犹是生之也其先或率刚义之肠与豪爽之腹诚不欲苟一朝血食宁有僾然太息耳陈氏世多闻祖国朝往往以功名着于春秋余覩大司农卿复从幼主督饷崖广考卜东官也其志未究其力则竭云忠肃之婴城不食以死庶几与首阳争烈忠武跣歩提五百万缗从张丞相复兴化军卒之车裂以殉余论其世想见其人不自知其黯焉内摧也夫非陈氏之先而农卿之弟若侄乎非余所称刚义之肠与豪爽之腹乎诚念尔祖顾瞻祠下为陈氏子若孙不亦难乎盖语云浴不必江河要之去垢以孝以享何有于高位素封有能检押平生惇质行一命之士而布衣之徒有孚格之道矣陈氏之先固非徒高位素封所得縻而一朝血食焉者也仕而名名期于有成商而利利期于不蔑处而耕自食其勤勤期于罔斁随其分焉往非树诚树之奉明水荐诸茅茨之阶有不祭祭必受福孔氏之经也陈氏族而祠者慎树之哉祠在城西郭距邑治三里而近祠有寝有堂有荣有序具矣堂前树坊为门扁其额称济美祠云扁之谁宪伯刘公也宪伯器生光祚于诸生详其先世而以余为邑宰于斯勉使毕其说嗟乎诚有省于济美之义其于余言过半矣宪伯名世赏按察司副使蜀巴县人

　　唐侯去思记

　　始唐侯以万年令推择移西昌也万年如孺慕失所天其士民若吴生升王生宗舜等不惮千里嬴粮愿受廛比于西昌弟子编氓者襁属络绎于道邑父老聚族惊愕侯遵何徳而系思乃尔乎未期而邑之虚萌犂扫周泽旁鬯上无壅政下无郁事桁杨不试狐鼠屏踪敎化所渐摩士倡于庠民驯于野寥寥西昌往事庶几载还旧观方且里恬巷嬉何知孰劝劳我孰洒濯我盖至侯报政之后再上计吏之日儳然惟恐侯一朝去邑若万年之不终永赖厥休而后想见万年向隅嗷嗷状未尝不忾然设身处之若婴儿将弃于保母而造士之将违乎良师也洎侯擢留漕去无能拥去旌则自藻采泮咏之士以及穷谷昧岩之叟与侯所创艾绳抉者莫不顿足加额流涕长澘而侯既去匹夫妇脱有输役不获平盭抑不获伸公饩待哺宣给不获时者咸相顾仰天而呼侯在吾侪其有宁宇乎抑旱潦为菑饥馑洊仍彷徨莫必其命则又仰天而呼侯在庶其化荒为穰易沴为和免于沟瘠乎侯先后使车临邑争驩嘑壶浆诇伺境以外遮道褰帷侯忘我遗黎乎侯或迂道不果来即又颦蹙怏怏如遗侯弃西昌氓乎嗟夫此岂泃湿濡沫规规俗吏所能要结哉先是歳丙戌王生涣等偕衮彦耆逸共图所以识讴吟于不朽既已云附响应卜筑建亭于邮傍矣越在荒湄不足垂遐彰往后八年罗生佐明等谋诸父老愿乞侯所清邑左隙地醵金庀材撤旧维新阖请于署邑郡理刘公新侯张公两公方孳孳问俗维风报可不匝月告成事视昔恢耀有加而礲碑属余丕扬庥绩余颛弗类无能窥侯大都邑士民敦迫不获让余惟日不择地而暄水不择地而濊善理者不择民而化西昌忠义载在往牒陵夷挽近称难治当事者检式弥周蠧蘖滋起至不啻盘错遇之岂今之西昌非昔乎将风流波靡若江河之不可挽乎尝试取侯劬躬于邑邑之徯志于侯者抚今追昔又何较然若筳与楹之不相及也赋多逋矣侯分区设限完赋居一道先役苦繁矣异时大吏踵临使车辐辏邑子弟有争召茭蒭佐供亿匮者孰驱迫之讼多幻吏舞文矣终侯之任翕然传相敦厉毋犯恩信侯日与士大夫订业考徳博士弟子诣厅事襃衣雅拜退而问难质经合志营道雍乎其容与暇豫也侯颁约书读法声逹四境毋敢空文视功令议保甲比伍守望相助宵柝靡惊议社仓慕义捐田捐稻者若赴家趋饱恐后营万寿宫増层楼以作人文破塘之役射啮湓悍为县治忧相度者咋舌却歩筑堤千丈石矶五绵绵长虹费工役累万计纎毫出民间民无几微颜色即民亦罔识所自西昌难治然乎抑侯贞教敦化其酝酿有在匪簿牒期会之为斤斤乎葢卤莽而耕亦卤莽而报深耕熟耰其禾繁以滋侯之矢于神曰令所愿学惟礼所与邑共由亦惟礼礼之教化微使人徙善远罪不自知而其志邑乗详哉其言之也学士迂之远于事情及观侯躬祷炎曦竭诚秉礼已取干和之囚代暴日下不踰时甘澍徧四境歳乃大登而后知侯之孚格转移天且不违况于人乎余独低徊侯以古道为必可倡以隆礼待厥躬由礼待西昌民有如侯在易使侯去难治回心向道谓何安在其不能一日忘侯也夫观我者观民民之攸观岂以沾沾攀号咨嗟树表侈美之足为殿最哉观民所趋舍何当耳繇斯以谭西昌之为侯观者宜何择焉慎毋躬自菲薄徒以沾沾系侯思为也人自为分亦自为才随其分与才充之岂必尽附青云井里岩穴小肆廛市之墟皆足行成不毁侯所称引具在先民流风不远盍亦修高明之经抱咫尺之槩宁砺名检毋徇请寄宁敦忠信毋逐机利宁守墨抱璞毋斵琱毁方宁为奉法急公之民毋为冯犯刑戮之民使人顾瞻亭下指鼎石亟称曰是唐侯道徳齐礼所化诲耿耿有遐思者也观侯观民于兹焉在将侯与西昌相终始揭日月而流穹壤其为徳侯顾不永且休哉闻之万年之石岿如久矣不知有同然于斯否侯名伯元字仁卿万厯甲戌进士东粤澄海

　　人临皋文集巻一

　　●钦定四库全书

　　临皋文集巻二

　　（明）杨寅秋 撰

　　○传

　　屦山张先生传

　　屦山张先生隠君子也而好形家说屦迹所至半四方称屦山从厥好云先生讳廷字春卿邑城西人其先以行谊世其阀宋汝明汝贤登元佑熈宁进士汝明上书忤执政称名司谏载在传史而尉卿宋公尝为处士养拙墓表至拟之史迁所称逸民是为先生父先生蚤歳警敏下帷举子业博览强记裒然为流辈先弱冠试郡邑邑侯梅庄陈公异之拔置髙等人谓先生脱颕可立待而先生遭数阨塞连不録于学使踰三十谭经授徒徒众日起名庠校先生犹然迟回落落于是先生拊膺太息命夫命夫岂其食鱼必河之鲂乃舍而从族兄虞部玉屏先生受玉髓天玉诸经先生故儒者贯串堪舆家恍然神觧至俯仰原隰泛陟深崇探阴阳变化审形势翔伏验气脉聚散有老师称世业未易穷其要眇已又蹑屩趋剑江遵彭蠡逹建业望钟山王气北度长淮入云间泝钱塘南摩武夷罗浮之顶葢先生屦弥广神逾王泱泱乎大观也哉所过靡不竒中而先生顾髙自趻踔抵掌称引今昔语多洒洒惊座终不以贫故计锱铢口吻于是人咸知先生儒家者流岂与夫曲技见不踰坎蛙徒浪迹哆谭为糈媒者哉一时名硕如涤阳庄肃胡公泉南遵岩王公剑江襄敏李公无不愿缔交久客先生愿先生留毋行行则长歌短什烂然盈箧惟恐先生不复游也其见引重如此先生既倦而归闻邹文庄罗文恭王贞穆二三先生讲性命之学于青原白鹭古城间先生亟徃听之东郭先生嘉其志手书学说勉之若曰夫穷天地抑有不朽之骨乎乃所称不朽安在先生怃然有慨于中自是不复四方邅延摄敝衣冠蓬累逍遥陶然老廛间日以故业程督二子今长者豹次者鳯翩翩向用有日人言先生约诸身裕诸后云先生天性孝友养拙公之改厝也费且不赀先生不以分累其兄尝有豪奴殴先生兄几死诸侄幼且贫先生鬻产急兄难匍匐愬有司竟坐豪奴法尤善谭方技星厯医卜诸书靡不通晓又沉毅有谋画策事成败率中肯綮晩岁嗜吟偕里中耆社赓唱伊吾竟日靡倦亦不复计工拙年八袠黄髪碧瞳邑大夫将檄诸生以宾礼礼之先生敛容为谢且曰使叟得以余息啸歌太平足矣何徳而敢宾于乡嗟乎又何其闇沕质行退让君子也杨生曰夫士固各有托哉形家非儒者事金柜塟经青乌子等书艺文志不载乎髙帢布衣苟心乎爱物俾仁人孝子妥其亲下不垫黄泉上不见白日而又惟仁是蹈罔利是觊若屦山先生非先民哉而世人皮相先生混迹与世浮湛彼不知其人曷视其友徃余髪未燥见先生数过余先柱史造膝抵掌率有味乎其言先大父坎为风乗先生徒跣分忧朝不及夕得他兆沾沾喜何啻身遇之而先柱史或遘家难先生周旋齮龁间身殉不难也孰谓渉世末流有先生其人者汶汶浮湛也乎哉

　　养蒙王公传

　　昔我太师叙邑世家必先杨王岂独称文物显哉葢世徳茂也太师降杨比逓兴逓晦而王含耀于虹溪累基于二妙琼州光昭于太保歴存斋生顺庵休休生慎斋宜髙髙生执庵旦以逮养蒙公凡十二世久且益炽而家声绳绳不替云养蒙公讳睿字有光以字行再字文实少警敏负竒自惟家世业儒起诗书耻竞锥刀执庵公席故赀日操盈缩公独不问盈缩而下帷经术髫龄补博士弟子试辄髙等意气勃如也人有诬执庵公邑侯者侯性褊祸将不测公时未冠以身徃辩析婉切执庵得恬然杯酒如故里有朱姓世刀笔持人长短而坟与太保公勅塟茔连会公族有它乗隙侵我茔界而执宪主先入愬者毋敢仰视公匍匐陈是非泣数行下执宪竦然改容一时里闬翕然称王氏能子既长闻缙绅先生倡学古城云津书院即蹑屩徃质疑丐益洒然有当于心己乃叹曰所不辱王氏子者徒才豪乎执庵公性刚直难事公委曲将顺事事必当其欢继母萧孺人严督责公尽子道即又当萧孺人欢而公母刘孺人早背公痛弗逮养每语及辄悲欷移日及执庵继背揭事亲于堂以志终身佳城未有所焦劳日不暇给且曰吾敢饕润泽邀子孙福利哉苐得籍亲体魄于愿足矣萧卒公塟祭必以礼塟弗吉改塟焉终不以母寡恩故有后悔刘孺人疾革重念幼子女靡托公横涕受教已而百方调护弟妺婚嫁视母存有加母有姊遗孤一人公念同气厚遇之若昆弟弟霈佃鬬殴伤人而仇者诬霈主使事迫或讽公宜早为计公曰弟难吾不独免且吾忘母氏之遗托乎偕伯兄霄走宪司间闗寒暑疫疠者连岁事得白公孝友本诸天性而才故磊落耻人下居常振人之急若不及植孤赈饥塟殍周乏厚施而薄望于报其约已务折节为退让见三家子不敢以才富自矜炫而或豪纵横行无当虽睚眦锱铢之争亦毅然与较不少屈人有贤者爱敬之居必以训子弟即商而利俭而勤与耕而自食其力者慰劳之使各安其业而或有过失公苐印诸心不以宣诸口里族有郄得公居间片言信于三尺至事闗纲常即于公有宿怨令公身尝之不难尝有豪奴拳其弱主主以白族长持两可公手縳之祠下且杖且寘之法主肃衣冠以谢公曰吾为冠履惜不令王氏先隳也而望谢乎其它豪宕类是始公试于乡弗第久之竟弗第也而愈益困公幡然卜筑龙洲隆师亲友日以训子为业俄有诏公得例受儒官冠服公笑曰卑哉无以见先祖于地下已复呼涣与涞曰吾不做其有留乎孺子有志其毋忘汝祖矣今二子行谊文章褎然先多士而潚与澧尚甫离襁褓云杨生寅秋曰余观养蒙公笃行负义好任气庶几古侠士之槩哉而世人猥以耳视间谓公多心计艶货殖托皎皎之节亦未覩公之大较也已公死之日身无长物人始愕然疑瞿然信已则翕然诵义无穷也遇缓急必呼养蒙公养蒙公云语云观其死知终始彼窥观不越乎酰鸡择地而蹈厪务自完身死而名与俱视公何如哉何如哉

　　王母传

　　王母出梁着姓年十七归王是为木斋公继配称王母云木斋公少嘐嘐有大志席先世故业博通羣书其属辞一禀诸古遭数竒连不获于有司居常怏怏母旦夕将顺之木斋公素不治产晩复逃于饮饮辄倾数斗锺釡愈不给大母春秋髙诸子若母所躬产者甫离襁褓一切倚办母母攻苦不遗余力操井臼备旨甘滫瀡之具以事大母而当木斋公欢无何木斋公病且不起母不难以身从之左右者乗间进曰母宁仗沟渎节而重伤大母心而令诸孤零替乎母稍悟强起日奉大母惟谨大母病母宵衣爨门巷间躬汤药十旬不少怠大母不知木斋公之先已逝也先是母归木斋公时公已举冡子母字之如已子公背而冡以异出故懐二心不修亷隅从无頼子游食母引正义切戒之又白诸族之长老共绳之无所易向而仇母甚母知无能为乃抚膺恸哭而唾之曰吾不能为若母矣吾不忍见尔父尔祖尔上世之家声从尔兄弟隳也乃舍而一意程督诸孤之幼者而家复困不厌糟糠母为糜粥食诸孤比就外傅亲麻枲佐修脯孤或不奉教母跽之庭下且泣且不食诸孤不敢仰视以是益勉强务树立若谊尤磊落孳孳于道觉与勉亦醇谨不失尺寸人言王氏子能亢其宗而母教多也母既老诸孤忧齿髙神益王孤日进粱肉凿粟之饭毋麾之终不以昌阜故忘菽水孤弗敢强徒望膝下旅进退效诙谐为母欢寅秋曰余读坤文言而疑妻道之等于臣道也繇斯而谈有足征者在昔下宫蒙难赵祀危若缀旒使婴为其易赵将墟乎婴丈夫也王氏世世殷盛母独当其末造戋戋以扶大厦彼不克家又溃败之斯其艰余难言之矣幸毋持家秉尝百辛以脱诸孤于艰卒使顿而即夷踣而复起王之门墙复完而后且益昌婴以臣道存赵氏后母以妻道振王氏孤异时从木斋公必无难色母亦有丈夫之槩哉余又闻向与母戾者后困甚也母即不自给犹时时分糗给之病且死母徃哭之如不欲生脱簮珥以襄事嗟乎此所谓不可觧者天性耶余故志之以戒夫为人子以母故懐二心者

　　○墓志铭

　　曽处士墓志铭

　　徃曽徳明逰学呉楚泝彭蠡睇云梦登太和祠元君为其先处士乞百岁之身也其友人王有正甫严事处士犹事父云处士顾有正曰孝权细大舞斑省朝夕者孝乎逺驭负笈不辱者孝乎有正唯唯莫敢言退语余处士长者顷之徳明归处士病且弗起徳明仰天大恸絶而苏曰天天虽一日之养愈于已孰使吾浪迹而邅延己又呼天天伤哉贫胡以妥化者魄无垫兹黄泉则蒿目焦心歴涧踰险隮崇陟巅庻几吉壤遇焉余与徳明余弟季若有正甫趾相错裾相牵倦而休念无当罔极相与悲欷而共怜嗟嗟徳明垂十年乃克奉处士塟邑梁家潭邹溪之原抱离负坎厥惟修阡肆余留滞东土罔执绋负土为二三兄弟先徳明蹑屩征余铭余小子颛弗文恶可使处士髙谊汶焉靡传谨按状志曰风流俗靡谁其不波兰渐瀡中君子不服亦有至性抱朴守璞余今目遘曽处士处士讳某字某号止斋髙祖子省生用励用励生希沛希沛生干龄称裕庵公裕庵公有丈夫子四人季者处士处士褎然名家子出入廛肆中性醇谨务隠约含辉铲耀退然一山谷叟若不知世之有巧慝与机智雅不喜树虚声猎时誉亦无大誉望张于世里人族子或矜气饰貌绮縠舆马放骋自如处士无所芬华低徊其愚若痴始处士无以为资舍博士业而耕耕弗给徙而酿与时逐稍有蹛财以朝夕裕庵公裕庵公卒一切棺衾下里物人言处士贫多兄弟可均处士曰贫可待裕亲亡何待终鲜兄弟其奚均终不以贫故俭亲程多寡矣母萧孺人始稍慰藉处士顾愈益困仲兄北川公第壬午觧试仕楚将分俸逮诸昆迎萧孺人宦邸而孺人皤然老处士曰贫家得禄养为厚幸千里险阻不已劳乎吾为兄菽水母母且讙人已不业儒尚当自力而食令后世师吾勤毋纵且惰不耕而获谓何卒谢北川公公亦不之强处士藜藿终其身澹然适也处士有子徳贤盛文藻弱冠游黉序隠然声动流辈会省试有期篝灯讲艺夜分不辍日为常处士时时曲谕而何为者劳其生希冀不可知之功名而不闻贾人乎贾剖身藏珠珠藏身祸吾惧傥来者祸而者也而休矣徳贤竟疾卒比徳明等稍壮惟持身饬行是训徳明知学交时名贤色蒸蒸喜且勉之人耻不夫不耻不遇云嗟处士以彼其困能不热中效时俗淟涊亦己多矣幸哉有子旦暮张家声固众所祷祠而求者也乃其衷若饮氷一委顺冥数夫取与之际难哉语云石不能糜墨不能朱彼且不一睨无劳之飨于骨肉亲藉令挥锄敝屣千金处士优为之矣嗟真处士事处士生弘治丁已十二月二十六日没隆庆辛未六月十有四日享年七十有五娶萧氏生男一即徳贤女一适南冈李思奎继呉氏生男二长即徳明次徳建女一适西原罗岸孙男一辅予孙女一塟处士之日某年某月某日也虚其圹右俟呉铭曰彼皑皑兮尔闷闷兮彼役役兮尔钝钝兮闷兮钝兮造化蘧庐生既罔觊兮没岂靡愉永兹坎兹兮君子之居其乐只且

　　亡友王君有正墓志铭

　　岁癸未十月余蒙谗出徙浙臬王子有正甫二三伯仲若余弟季操舟送余王峡之傍把酒临别鼓枻相将余瞪目视有正甫予兹失路子亦内伤与子别离各天一方相顾低徊踌躇怅嘉会之难期念风波之靡常不自知其屑涕浪浪明年余弟季移书驰余季夏之夕神冈之洋河伯乗风白日无光有正偕表弟议汩焉议幸无死王子遘殃余得书目乱神恍若醉若丧投书抵地是耶非耶其梦语耶安得为此不祥顷索书熟视之余曰嘻其是矣有正死矣仰天抚膺而呼苍苍郁匍匐以无翰肠纡回其彷徨乃为位西向哭效楚些哀之以辞辞略曰悲哲人之挺特些湖海襟懐畴能测些慨慷慕壮游万里无难色些闵时遘阳九咫尺中流扬逆波些阴风黯曀暮浪多歘令壮夫摧汨罗些爰有髙堂姱氷操些含愁杼轴不成文些霜鬓萧萧何缤纷些有子承颜依为命些一朝斓彩委江濆静夜呜咽惄如焚些粤若闻祖祚厥家代有麟趾世其阀些肆伊人之潇条衷殷忧而烦怛些谁云仁者必有后悠悠苍天竟长滑些吁嗟魂兮安之些桃李何言下成蹊些胡不汝悲胡不汝思些岂无龌龊多寿考白首牖下不知老些君家凌厉自盛年逢人意气即倾倒些鼓掌扬眉会有时胡为汩此瀁漭之浩浩些繄昔与君相磨砻些几回搔首泣路穷些余曰屈蠖君曰冥鸿划然长啸破苍穹些謇余季子早飘蓬一疾邅延劳君忡些愿言结永好无生死兮无西东些羗胡不待成独徃渺渺愁余临悲风些噫余不戒离谗孽些天呉九首锯牙露龂甘人血些君握手以怅余怲愠惀其中结些白云秀色可揽撷些上有长松森森清涧淅浙些归去来修禊事些飞羽觞兮激白雪些望君不见心断絶些岁寒亭前青女霜烂熳迟君集作裳些呼卢浮白欢不极兰膏继晷舒华光些明眸皓齿声绕梁些呜呼兴来拂霜毫餐菊之轩古色苍些云胡餐菊人宛在水中央些已焉哉与子生别兮浩歌君今死兮奄忽安得晞而髪兮阳之阿魂无烈风兮怒波余将望天门兮踯躅鞭风伯兮戮阳何援君不及兮涕滂沱魂兮魂兮奈若何明年余献今上寿竣役便道回轴拜君空庭泣君像服梁孺人曵杖持余失声哭又明日束刍陈醴展君墓龙洲之湾偕二三兄弟环而哭是夕之夜君乃见梦毋咤毋咤人固悬觧而子怛化言笑春容意态整暇余乃愕然省■〈忄枲〉然意下诘旦语二三子曰若以有正死乎夫万化无垠有初必尽俛仰今古之寥廓孰长存而逺引聪明圣智不死乎偃仰导引不死乎王侯将相不死乎喑哑叱咤不死乎子安绮藻不死乎青莲旷夷不死乎灵均悁愤不死乎以彼生平皎皎固将澡溉肺肝颒濯髪齿览八荒而周视方且厌吾侪溷浊凌万顷之所止胡为悼痍簌簌效儿女之痛只于是二三子冁然曰惟鹊有巢惟鸠居之之子不死惟子度之有魄在下子其妥之余唯唯否否死也如归恶用文之佥曰礼也匪铭曷藏匪志曷示永兹宅兹惟子之思乃志君生卒岁月系君世而铭诸石君讳谊字有正别号正吾曽祖俅以祖太保文端荫歴官太平府知府祖愈领某科乡荐含耀弗仕父某号木斋质行负才有子三人若其季母即梁娶周氏君生嘉靖戊戌十二月某日卒万厯甲申六月廿七日享年四十有七云铭曰有羙一人兮跨云际乗刚风兮水之湄驱海若兮御冯夷驾苍虬兮导素旗儵若徃兮歘若留兮聊委形于兹丘兮

　　鱼州胡先生偕配合塟墓志铭

　　徃余姑夫胡鱼州先生洎余先柱史两兄弟交臂相怜也盖子视余小子云岁辛未先生病革二子雅諌雅议甫髫龄余徒跣奉先生榻下先生顾二子目摄余余兹从令先君子游不憾顾而姑病孺子茕茕离于愍鞠子岂无意乎余顿首受命是时余女弟许字諌明年女弟归諌余亦释褐还省庻几戮力瞑先生有日天弗吊諌寻病疹卒母姑感愤相继卒藐兹议若童犊家徒仳离先生之宗若累棊余乃徙议就余舍旁以朝夕检柙之乃经纪其绪余亦既有室有锺釡修先生鱼菽矣而蓬心罔驯人曰大厦其颓子将奈何余曰呜呼无以答我先生属纩乃程之益力董之弥威余被召中台议从寻出淛臬议从余量移黔南议即从余黔南盖十余年于兹始滦然廪廪惟殒越沟壑是惧一日乗间泣余孤不天敢复论先人轶事惟死生等子大夫幸哀死逮生终不令死者泯泯余曰嘻是余所祷祠望子者也天或开子余得弛负担以有辞于先生余胡敢后焉按先生胡姓讳曰绍字以徳号鱼州胡之先与忠简公并为南唐学士赟裔自吉州佥判裕家永阳已徙邑南经明宣徳析今夏潭为着姓曽祖叔迢祖大孚考瑗即思齐公皆闇沕弗耀而行谊推月旦语在太史干沙先生论次中母欧阳氏即太史姑昆弟四庶出者二而先生长也先生生而重厚屹若巨人既长受业省觧东川周公下帷强记日诵百余言思齐公钟爱之尝曰生子长与户齐宁论晩乎终不以吾老故累子生产矣闻庐陵州倅养吾王公雅负博学亟遣先生负笈从之先生丐益质疑益孶孶发愤大廷尉琴冈黄公一见器赏胡氏抱璞久待子其售哉而数竒试辄坎坷盖先生之齿髪浸浸矣乃掩巻太息曰命夫男儿得时则驾不即蓬累耳吾不能白首呫哔令家大人苦筋骨待我于是决意谢旧业躬家秉以暇逸思齐公公心惜之已顾甚安之终思齐公世杖屦着田间冠休沐里中与时鼓嬉望之翩翩称僊翁云思齐公卒哀毁襄大事诚信必于礼事欧母一如事思齐公始诸弟幼弗克家而思齐公耄先生友爱孚翼不余遗力视庶弟犹同母弟故事族析产视嫡庶低昂先生曰兄弟胡异之为腴瘠醵分之而同母弟弗狎至减先生产靡几微见于色晩岁季弟弗给居不蔽风雨时先生赀亦渐落且坐困犹时时推食食之析所居居之人言先生均产于裕固难至居约分甘雝雝于于无间言顾不尤难哉先生虽老布衣谭道嗜学不辍稗说尺牍有慨于中未尝不手録成帙口诵心维居常坐卧斗室屦不越户外至剸事几揣物态若数一二洒洒当窍其饮人盎然以和见三家之子倾下之不欲面折人长短亦不能为人居间或强之曰我躬不阅遑恤其它人或非礼相加不难唾面罔较事闗先世堂构即兼并者至豪悍毅然挺身当凌谇不少贷让庐山胡公倡乡会修三老之约择主者难其人潭溪得先生公曰可矣夫夫不刚不柔古先民之遗乎知先生者何如胡公娶杨氏即余母姑呜呼姑之背也余小子不胜涕之浪浪沾襟云徃余大父遘家难若穷人靡归寻客游死虔南大母王转徙奄奄床褥间而家督先柱史孱弱多病是时姑总角在室一切周旋齮龁倚办姑姑井井当大母意兄妹形影相吊时仰天泣数行下洎先柱史神稍王柄家姑始归事胡先生姑归胡犹父事先柱史柱史缱绻乎姑之相与艰顿也友爱视在室有加雅重胡先生急难赴也疴痒闗也有无均也时而腹心时而药石不啻属毛比目之相命柱史蚤世姑抚膺长号曰天乎胡不死余死兄岁时焄蒿只鸡絮酒酾垄间为常竭毳供大母趾错于途且曰宁独奉母庻几瞑兄地下哉鸣呼姑事兄如此事胡先生可知已尤皦洁通大体耻膏沐絶御绮靡虽戋戋拮据日不暇给遇宾祭若婚嫁终不以菲废礼晩复病家益凋耗恩斯勤斯以有子长者奄忽遂赍志殁悲夫世言薄积厚飨造物所禁既修既欲如取如携余观胡先生壮龄趻踔白首穷闾守墨抱璞倘所称食苟简之田立不贷之圃者哉茹荼服苦若余姑去从龎劳逸万矣以积若彼以享若此天道曷称耶将裒益成毁不可理测数算耶抑硕果不食可必者有待也而未易逆睹耶嘻难言哉先生生正徳丁夘九月初七日卒隆庆辛未十一月十一日姑生嘉靖壬午九月二十日卒万厯丙子十月初九日墓在某山某向之原铭曰彼荆棘兮蔓延惟松栢兮摧且颠吁嗟乎鸿孟斯阡绵绵瓜瓞不隳者线引之绳之于亿万年

　　童处士墓志铭

　　徃余率子若侄讲业白云山间羣隽咸萃童生子庆师黄生汉卿汉卿故尝师余因黄生见余以北面礼余熟视之端士也读其文藻而秀问所自产为邑白石里余曰嘻芝草无根醴泉无源里翁者谁生宁馨儿乎无何余为孺子祎择外傅难其人仲子祚趋而前曰无若童生大人心赏之矣又奚择于是延致余塾则昏旦督孺子罔攸怠孺子孱失恃均调其飰饮药饵庻几师而父余载游粤邕管孺子从生不惮遥阻与偕时向余涤耳品隲徃昔率有味余言一日持其尊君处士轶事跽余请曰庆蜗庐子孰使庆披雾覩天先人是怙惟先生不弃菅蒯谊至髙愿一言贲潜闼余以挈瓶屡空辞弗获孺子复过庭聒余乃抚状大都志而系以铭处士姓童氏讳倪字天直南桥其别号云上世绵逖语具太保王公司成罗公论次谱乗中曽大父某大父某父某称釜山公有隠徳娶余族庐陵潋陆杨氏生处士继夏氏生弟偁与俯处士幼不好弄稍长翘然思拔俗脱颕釜山公谢世处士甫弱冠二弟犹在襁褓家累委顿人咸雏鷇处士则感愤益务趻踔无细大操作经纪身肩之以菽水继母蒿目二弟成立人始咋舌釜山公有子久之虞处士有归余处士蹶然曰所不敢当吾母求分异徒自为槖计乎立集宗老无腴瘠圭撮醵分之岁时上寿鞠■〈月卺〉承欢母如初门外齮龁若赋役括输狡狯权盈缩弗可端倪处士凖据握算诸为二弟孚翼不遗余力俯中年无禄处士抚犹子如子犹子继折处士为摧心裂肝于是人人翕然信处士晜弟而有私财哉其无难仰天鉴月较然匪欺也处士性峭直面折人过改而止至排纷息争靡几微■〈目奄〉瞹比同剸析厌人情人人无不愿处士居间人有急挺身殉之冒豪悍凌谇弗辞耻逐机利废举筑场治圃秋云春雨一瓮一犁自娯卒居积致饶裕时倒廪待乡邻举火无徳容虽朴愿絶纷艶想顾喜交欢贤豪长者浮白引满放歌长啸弗尽醉无休居常虑胙姓昭穆罔辨以谱牒谋诸族显者筑舍未皇爰效小宗法纉髙祖而下系次缀旒之令后世子孙知燕翼所自岂与夫世务骈拇徒雄诩闾左所浚培意逺矣先是白石里率戋戋用计然筴相豪处士有丈夫子三人长子孔仲子舜佐处士修什一之业季即子庆早颕敏处士心竒之鋭意隆师篝灯程课洗腆佐修脯里中管窥筐举聚族嬲之侏儒三尺澼洸数金分可易乎吾侪细民射时算子母足自润恶用寒肤嗛腹操墨义而儒为处士笑弗应庆驹齿未落负笈从英俊游一试列青衿再试学使者寘髙等矫翼厉翮有日邑大夫闻而殊异之旌以耆英被之章服一时里中侈处士褎然以子荣相顾頳面吾侪细民固安知儒业光宠哉今白石里顾化课子弟诗书恐后占毕声遍阛阓处士厥为教父嚆矢人亦有言珠不珍贡辉汝渊矣鹤不翼天唳尔田矣居蓬衣白之逸蹈诸身廸诸嗣风诸乡浸浸易椎鲁为文物后有作者犹将尸祝社稷之斯老氏所称善建不抜子孙祭祀不辍者也何必纡朱拖紫施于有政乃足声施不朽哉处士以嘉靖辛卯九月九日生万厯乙未腊月二十日卒卒之前旬日子庆犹羁余塾处士戒毋遄归受人托毋我虞也及子庆托故归省处士已就床褥子庆泣而恸处士曰庆毋恸人孰非死者若勉矣何憾诸内外戚属来视者强起摄衣冠与诀犹朗诵道家经十数过乃瞑享年六十有四元配萧氏继邓氏子孔娶刘氏子舜娶呉氏子庆邑庠生娶黄氏女一适郑学颢俱萧出孔等奉处士塟祖墓之次祖墓在山南虎形墓皆枕坎趾离铭曰谁云弗昭玉而胤振振令标谁云弗扬范而乡瞿瞿耿光吁嗟处士有赫而短闇而修千秋万秋乐斯邱

　　竹山刘先生墓志铭

　　余束髪从长老称引徃昔遐思乎先进髙风流韵未尝不怅然兴懐感慨遇之如将见其人嗟夫盖迨于今百数十余年犹然使后人观焉渐渍仁义湛濡道徳出入必轨所闻若今竹山刘先生庻几先民之遗哉先生讳竒旦字思明所居辟小园植竹晩觞咏其中称竹山从厥好云刘世多儒行其先况自后唐时来家珠林十一世祖必大徙三冈宋庆元间荣甫以进士显国初五世祖仲启举贤良判陜州有惠政民爼豆之语在郡邑志中陜州生士坚坚生鲤生鳣鲤举永乐戊子鳣生世循循生伯鸿豪宕负义是为南渚公娶萧氏举丈夫子三人长者先生先生幼颕异寡嗜好甫就外傅屈首受业即沾沾当南渚公讙稍长授尚书窥其窔奥尝抱试陆侯大见竒赏弱冠补博士弟子自惟席先世业毋敢荒坠下帷攻苦不遗余力人言刘氏当振振刘者必先生遭数竒不偶先生愈亦勃勃且曰吾其力耕以希获乎则蒿目焦心发愤十余年凡十试棘闱先生之精殚矣而竟弗售时先生方且以明经为艺士推毂斐然向风质疑丐益之屦满户先生陈书发箧从容皋比剖析要眇语洒洒倾座怃然曰命之困矣命之困矣夫士进则着功名于春秋退则阐经术于羣蒙两者干禩之芳孰多白首穷经登坛授诸生咸覩其大较不亦可乎吾不能局蹐辕下矣二子一阳一鹗崭然露头角先生蚤夜程督无坠前闻遂请去博士籍峩冠缓带翻书率耕陶如也二子翩翩盛文藻后先冠多士时旅进为先生讙先生且觞且咏客至浮白引满抵掌放歌不知孰藜藿孰轩驷岂与夫褊心者黙然不得意抱孤愤以没世哉先生惟孝友是斤斤事南渚公承顺备至南渚公喜客好施洗腆弗给先生倾里中馆榖佐之不给命白孺人脱簮珥继之且曰亲在有私财乎二弟各师里中先生率弟亦如之先生诗二弟顾亦能诗行歌相答相怜也每叹风流俗靡父子较纎眇妇姑反唇相啐据食露龂何有期功强近居常敛詟豪纵造请不避寒暑至顾瞻祠茔足缩缩若有縁遂毅然思身先闾里岁时伏腊忌鱼菽必当明徳展扫丘垄呼长幼与俱且指示之乙亥春先生年八袠且病犹然强起策杖屦道经狂飙病愈剧先生曰使我辞先人游地下愉快乎祠遭冦燹歔欷泣数行下萃涣谓何倡族鼎建如初族庆唁道以礼不能自存者衣食之柔者植勤者嘉恣睢者抑笃志问学者口津津如将加诸膝尝遘病疫者躬药之或日摄之先生掀髯笑曰世岂有鬼祟刘竹山哉而里中有郄咸愿得先生居闲语云桃李不言下自成蹊先生坦夷与人无踈宻刳肺肝又善觧析不为媕阿持两可即有豪宗盛气经岁不相下先生出数语定之遽然顾化降心相从也先生究研经籍手録成帙盈几阁为文耻作经生语雅服北地生力挽近习卑靡诗清逸随触即吟易箦之日犹伊吾整庵罗公正终诗已和之俯仰乾坤八十身惭负求仁未得仁遂瞑嗟夫死生之际严矣若先生者岂独天性有然在昔珠林有二大儒曰尚书公东原公学者不啻泰岱宗之二先生笃行明经或阶显荣佐化理或信亷节成后进伯仲显晦殊轨要以皭然髙标助流风敎一也三冈考卜来自珠林城府喧嚣所不好先生为族属后裔世其泽渐被深矣髙山有重渊硗地鲜丰草以兹观先生谅哉按生距卒享年七十有九以例膺儒官冠服终塟本里萧八坑桐木冈丁山癸向之原娶白氏继黎氏子二即一阳一鹗俱白出孙男宗珵孙女三寅秋于阳鹗鴈行意相结矧人如先生可弗铭铭曰奕奕云亭气郁葱蔚有崛起推巨公星辉玉润羣儒宗声施来裔相磨砻探冥抉竒穷转工襃衣横经追前踪感兹短髪对秋蓬翛然拂衣太舂容缊仁服义煦厥躬金锵石应声摩空斗酒相羊寿考终山盘川回坎乃宫翙翙嗣兴大而封干秋笃祜垂无穷 

　　都事象冈戴公合塟墓志铭

　　都事象冈戴公讳钊字子威寳安故侍御戴公銧之兄也侍御在先朝以直諌显徃余邑故老犹能谈侍御事比余官寳安得侍御公生平详而又知侍御兄都事君刚直长者遭数竒不偶云都事塟寳山了岭之原越五年配袁合而墓弗铭于是都事子庠生礼泣余请曰愿征不朽于大夫余逺人何足征虽然余莅兹土也久都事从子刺史记余所习也而礼又恳以悲乃志曰戴氏之先凌江人徙寳安象冈己徙城西髙地坊宋季应魁应甲聫进士数传而燕山经歴端生盛以侍御贵封仪部主事有文藻为鳯山社长称宾竹先生是为都事公父公少即魁杰负竒气下帷精经术弱冠偕侍御游邑庠试輙髙等人谓翩翩二鳯可立第乃公久困弗第益孳孳发愤顷之侍御第公曰幸哉有弟张家声吾不能白首儒生作辽东豕矣遂谢学官籍去而洸洋乎鳯台象山之胜会例得入金佐司计公勃然曰苟心乎爱物虽抱闗吾其将有济则又遵例拜胄监居数年得西粤藩司都事逾月卒于官嗟夫嗟夫孰畀公使才孰絷公使不一快其平生而赍长志以没乎公严毅与人无疎密有过必面折不少假贷人有郄亦愿得公居间一语即觧尝为族人具奏析虚税归豪户者豪思甘心公公弗避也顾沾沾喜振人之急见有殍流及道傍遗胔亟市棺瘗焉而在京邸有里人范姓者旅死无归公为恻然捐资以葬其施及于所不知者类此矣公生于某年某月某日卒于嘉靖某年月日享年六十有七配袁氏侧邵氏男二人长即礼醇谨有行次獬襄府引礼生女三人孙男四人国辉大学生国祚国隆国鲁人言都事约诸身裕诸后谅哉而礼又云吾父幸有闻吾母出温塘世族而食勤苦作稔不理于绮华其御下有恩抚诸媵如礼使吾父无内顾忧者母也按袁生于弘治某年月日卒于嘉靖某年月日享年六十有八云铭曰彼苍昭昭厥有令标胡不云霄五斗折腰彼苍茫茫厥行孔臧子孙颙卬如日方阳寳山窿窿佳气郁葱以坎而宫有都者殡生也骈美藏则永同万禩千秋繁锡靡穷

　　梁母刘孺人墓志铭

　　夫妇道无攸遂岂不信哉彼躬操不越中馈而声称罔踰壸阈即有徽柔淑懿足光潜垂来匪戚曷征匪人曷征梁母刘孺人余叔舅太原君配而余友孝亷君东女兄也太原君丙戌上春官文在彀格于额得乙榜署进贤学谕事孺人期年遘疾卒伤哉孤维正等之扶榇归也既成塟凡山负某抱某之阳矣墓石尚有待明年奉太原君命持君东状泣余跽余请曰微子大夫孰铭吾母余惟颛弗类胡以铭孺人则又跽余请曰子戚也微子大夫孰铭吾母余唯唯否否子不惟其人惟其戚哉而太原君命不获辞谨按状志曰孺人刘姓讳某父策斋公歴官南太仆少卿母安人周氏周安人故郡丞中州郭先生女甥也先生于缙绅称有道安人幼侍先生通孝经女戒内则识者知其孕灵有自云孺人生而婉娈稍长被服姆训动有节法策斋公钟爱之新宁令勉庵梁公方悬毂同公谭学青原白鹤间意气欢甚一日太原君侍公竒之遂委禽焉是时公官誉日起敡歴中外列禁近浸浸称隆贵人矣孺人承欢左右澹如也衣皂饭粝无几微笄黛绮靡习友爱弟妹靡有间言洎归梁新宁公捐背姑康太孺人偕副姑栢在堂诸妯娌比屋鴈行孺人贬服御饬簠簋手甘脆滫瀡以进太孺人沾沾色喜曰真吾家妇晩岁垂白曵杖孺人朝夕温凊为兢兢终太孺人为常比事栢姑亦如之辑睦诸妯娌无长少人人务中其欢心诸妯娌亦邕邕泄泄不知孺人为贵产太原君少孤嗜学居常简重毅然嚬笑不轻假孺人敬戒如严宾有梁孟风家故无厚产孺人拮据罅窳觧簪躬袵佐之迨太原君出奥渫领荐书犹然荆布脱粟自将人以是知孺人俭共乃其天性丈夫子四人翩翩负儁才太原君程督无怠朝一不当厉色孔亟孺人从中于于噢咻之间隳佚即又训饬不以爱废劳平居笑不至矧怒不至詈性慈惠鲜町畦待人无贵贱暄凉厚薄一秉诸礼虽戋戋靡所屑越临财絶甘分少策斋公逝哀毁不欲生无里俗觊望尝鼎意疾革惟以不获终事周安人不天言已瞑自子姓逮臧获闻之咸共雪涕泚颡若孺人者显允淑善岂苟然哉遡其生嘉靖戊戌某月日没万厯丁亥某月日享年五十子男维正维时维举维贵俱邑庠生女二孙男三余惟璆琳菌芝孕必灵岩苍蚪绛螭产必渊潭今有人产得所托嫁为妇未必宜夫夫贤且显未必宜子子才未必彬彬蝉聫趾美岳峙而鹄立藉令耄耋相守悔吝与俱谓何有孺人女道妇道母道具矣得全全昌即弗皓以下算溘焉含笑顾不可哉顾不可哉是宜铭铭曰猗芳拢之婉婉兮亶令则也嫓吉士之瞿瞿兮誉簪绂也糓哲允之振振兮洵挺特也瞻封茔之奕奕兮贯鸾綍也

　　太学生对阳曽君墓志铭

　　余结髪从对阳曽君鴈行诸生中洎通籍获奉其尊君大中丞公杖屦中丞公引拔后进若将加膝称引先軰流风常恐弗及因得倾葢对阳君君于人无城府余落落洞肠有当于君每抵掌輙移日不休君病足已又病肺犹数强起过余余竣役再莅浙臬君手书扺余略曰世道仳离而余守痴世人痴我君弗鄙夷我余将抱吾痴以没世余曰嘻佳公子有隐丈人之概哉君既杜门余亦量移倦游还里将与君定晩岁交有日而君竟以肺病剧弗起丁亥春正月十有八日也享年五十中丞公含泪以简授余曰有子克糓有子弗禄匪铭曷藏匪子曷铭嗟乎余胡以铭又胡忍铭而谊弗获辞乃铭而按状志曰君讳一清字孟纯世为月冈里人与月冈对而峙曰阳山君私期不负此山也人遂呼为对阳子云曽大父讳钦四川盐课副使妣郭氏大父讳才逹以中丞公贵封工部郎中植行端楷学者称为松山先生爼豆乡贤祠中妣易氏屡封宜人父鲁原公于拱弱冠成进士歴官右副都御史母郭氏屡封宜人以嘉靖戊戌七月十五日生君君生而颕异秀特甫在襁褓松山先生教以书数过輙成诵大宗伯欧阳文庄公与先生素知厚闻之惊喜遂亲以伯子髙州太守公女许君聘焉而先生心竒之又独疑之若曰安所得儿俊伟若是中丞公初授虞部迎先生养君随而君病疹危甚几不测得竒术免竟伤左目先生曰吾苐患儿弗生生而疾无害吾宗尚有托乎中丞公自是怜君不欲程君呫毕君强就外傅学乃日起尝偕季叔从公出宪逹州未几从公丁太宜人艰归君受业季扃舍探讨无虚刻一日松山先生抵舍览君文喜曰曩谓亢吾宗者必子也庶几吾言不谬哉督学使者敬所王公称具眼靡所阿徇抜君博士弟子髙等君既露头角度越流辈愈益砥砺饬名检惟孝弟家声是斤斤中丞公繇东省擢闽藩左使也闽倭充斥内讧有司鲜旦夕储征发军费延颈公不啻长城公拜命就道留君侍宜人以朝夕左右松山先生君伺先生意指惟谨家秉无巨细一禀于宜人毋敢擅当是时里中赫然席故资气使威喝快意目前者亦不鲜矣君颉颃盛际藉令投足谁当重轻乃君泊然若凂世俗艶慕无所染持斧陈公闽人也行郡徳公保障功檄有司建坊邑市君亟驰书报公谢且力辞焉庐陵有拥巨赀杀人者占持斧遇君厚持重槖求觧君敛容立遣之中丞公得一意调度用诎为赢人言公有保闽大功云而不知其免于内顾有自也公以积瘁乞休天子嘉公功擢冏卿再疏赐休假明年擢都御史总督南储君从留台言动绳检视曩从公藩臬有加亡何公遘谗归劝率子姓朝不及夕君奉教身为诸子弟先己又念士当友天下愿通籍大学公许之君入胄勤业廸猷不敢以华胄矜傲先人时少宗伯履庵万公署雍事亟引重君尝以南雍积弊叩君君剖析指画如流具见采纳西蜀懋轩王公东省念吾髙公并公所识拔士官留曹与君出入为伯仲交所部有请托君絶口不应一时海内知名若六馆生咸翕然乡君鳯毛麟趾畴谓非种乎歴满归谢客静息诸有可当中丞公者靡不曲意承顺每遇公诞辰先期致洗腆率二子忭舞堂下鞠■〈月卺〉上寿为常奉宜人如之而或岁时伏腊烹鲜引满父子孙曽融融泄泄质今询徃未尝不酣歌击节冀公一日欢乃罢松山先生考终公哀毁如不欲生者数一切供具委办君君竭诚殚力襄事中丞公友爱同胞三人弥老弥笃君以事公者事之季师事即班白不少衰母冡舅凰郊郭君物故弗永又弗嗣君知公及宜人念深矣偕其弟经画周悉无悭意俗之靡也先軰乡曲之风荡然子鬻父资奴盗主产弱肉强食士大夫徃徃有腼颜冐昧公谭之痛心人间尝君君曰家大人扼腕谓何已又诲其二子曰而祖繇蔬食裋褐起有今日吾即不为若承籍地不念而祖僇辱乎城中一二故家仆从衣履都甚者埒亲族公语君曰此宁独其仆责哉君竦然约束诸僮仆庭以内外井井无敢有怙势及荡踰紊家规者君负意气始虽落落难合久之輙披沥底里至茹澹敦朴耻逐波流厚封殖急难周困乃其性然髙州公没其仲子已为人后髙州冡子早逝未有子君为痛恻请于公与髙州诸侄择可后者后之而仲子复为髙州后髙州公产佥谓君宜析其半当数千金君惟诸内昆所授且愀然曰吾寜不望此岂忍有此乎听者动容会友白君锦父以事系有司君百计出脱之锦病死君厚赙之时勤恤其后人有贷于君君薄其息久之贫无以偿并其劵归焉以故居约出素封下产厪厪不踰中人嗟乎功名之际难矣徃余待罪中台有诏廷推可大用若干人必首中丞公先是公东山荐剡业数十上中外想望蒲征柄家冀恩自己出中丞公不欲以此易彼使君稍从旁怂慂无嫌枉尺荫泽可蹻足待乃终其身无妄觊公完名与鼎铉孰重轻也斯可与浅夫耽耽者道哉君没士人悼之邑大夫诔之余尝谓君宜寿者三生而隽不免于疾宜寿矢口披衷无几微掩暧宜寿壮岁下帷攻苦不获少表见徒役役回翔诸生中宜寿即君隆贵人子未尝一日侈舆马耀甲第盛肥濡绮縠畴非当寿而仅以下寿终天之寿君者宜安在哉宜安在哉君有子三人长绍伦慧而殇次绍衡娶呉川令王君一俞女次绍衢聘鸿胪卿干沙欧公孙国子生安女衡于余仲子衢于余侄并为内兄弟好女一适録事欧君宗翰长子国文庄公之冡曽孙也孙男一宗琦孙女二俱未聘墓在某山某向之原铭曰相彼良玉胡不珪璋乃竟尔藏虽则尔藏厥徳孔臧郁彼灵芝胡不千岁乃竟尔摧虽则尔摧有永厥瑞惟徳之绵其悠如泉惟瑞之长虎变鷟翔后其蕃昌

　　大母王孺人圹志

　　呜呼是为杨母王孺人之藏母闺合者流茹荼服蓼肇基城西垇街里延寅秋等如线之绪浸明浸昌者四世乃母圽垂二十余年秋等曽不获卜区区吉壤妥母魄报罔极洎丙申孟冬十日始克奉柩塟四十七都盘古山之原抱申负甲厥为显祖妣累赠夫人陈氏茔右母淑懿多丈夫槩又弗蚤乞言鸿巨发鬯母缔造艰难有孙若彼不如无孙惟是拓灵发祥嫓徳骈美日月有时遘会非偶昔我陈夫人胎秀名门海桑先生其叔舅也娴儒训作嫔名宗而母为太保王文端公孙为且庵公季女席累世文物燀赫本诸髙门所自出其孕毓同夫人事少师将庭公于兵燹播荡间几无死所将庭公蚤世颠顿孚翼佑启我太师文贞公朝不及夕母始归白云公遭家难坎壈转徙白云公客死丧母奄奄床褥先柱史复孱弱子母形影相吊家多齮龁母糜粥荆布蒿目焦心上顺尊章下振堂构无能一日粲然觧頥暨秋稍离蔬释蹻孙曽庻几鴈行鹄立母已捐馆弗逮视夫人生平﨑岖遭遘同夫人媛而儒母而师廸文贞公必称引上世种积语在慈训録中母熟女宪冥会大体时时坐子孙若妇榻称徃迹所以兴败成毁纚然如数黒白谁云母徒戋戋者视夫人贻厥子孙燕翼同二百年来夫人墓鼎新母乗时得托千秋双璧连珠同瘗并永岂非夫人神爽山灵呵护有待将毋啬诸身裕诸后丰本逺条以昌阜我万子孙英英虎变鷟翔有涯哉有涯哉母生弘治丙辰五月念六日殁隆庆己巳五月十六日年七十有四子一即赠御史绍祖女一适下潭胡曰绍俱先母卒孙男三寅春寅秋寅冬秋由进士任广西提刑按察司副使曽孙男七嘉祯嘉礼嘉祚嘉祺嘉佑嘉祓嘉祎元孙四尚幼母懿徳章章当有特简垂不朽姑摭大都勒石纳诸玄扄万厯丙申十月十日孙寅秋谨志

　　○行状

　　封奉直大夫六安州知州族兄芙渠公行状

　　徃余族子现某某甫弱冠文誉倾黉校间然戢翼久之弗偶十余年始售于乡已又蹇于礼部余私异之一日从祠下望见其尊人芙渠公丰頥隆凖颀如岩如余曰嘻世有是父鸿厖纯固弗昌厥嗣胤者乎庚辰现果举南宫廷对占髙第守易州寻丁萧宜人艰归补六安州所至磨礲仁亷为斤斤清问蔚起最考晋奉直大夫封公如其官制词咸殊褒云先是现不获躬奉鸾綍致绮绯走力代跽庭下庻几藉荣遇报塞万一而公遂遘疾捐背现闻讣摧裂不欲生者数惟公懿徳质行罔敢佚堕乃饮血摭公大都乞铭元夫巨公属余状余侗浅胡能状公而分谊不敢辞按公杨姓讳奎字应枢号芙渠杨之先繇南唐虞部公辂家吉水宋盛际允素公徙家泰和余与公俱出允素公裔歴五世至师鲁公始析居髙垄又八世传生显爵任当涂县教谕是为公大父父荣瑞教谕公第四子也公生半期失怙母罗孺人洎生母梁孺人矢节鞠育之甫脱襁褓即能念诵经书不忘既长孳孳下帷发愤母孺人念其孱且曰孺子得以藐躯自树奉先人鱼菽足矣恶用镌墨义自苦为强罢之罗孺人虽心怜公性严急不易事公左右奉养曲中其欢孺人疾衣不觧带者两月药饵必亲尝卧起躬自扶掖疾革擗号几殒敛塟诚信必虔于礼逮事梁孺人生养死哀一如事罗孺人一时里中称能子完其亲以姱节考终必先芙渠公云始公重违母志谢博士业终非其好也既举现浸露头角公沾沾喜曰杨氏繇诗书起功名着春秋隳于余弗克嗣嗣者其在斯乎遂锐意程校之昼督就外傅夜焚膏相向不如常课不休至隆师亲友洗腆佐修脯倒囊倾箧恐后性坦夷与人披肝见底里人亦倾信之不忍欺乡邻有竞公为居间无比周剸析厌人情一语立觧事出通都艰巨靡所退缩毅然身为众倡期于必济都赋额故倍他都格于自运每岁粮里括输之贫者窜匿冨者破荡追呼敲朴之痛不可胜状公愤嗟如不终日乃遍告族闾曰及今不画约更始捐细计大将殍卧填壑有既乎于是定规条核斗算酌赔补多寡计本息赢朒众议翕然称便白诸官垂永利数年困踣苏起赋无逋负户有宁宇于是里中相顾加额谢公微公安知吾侪处所哉其诸擘画类是公家无墆财布衣粝食自刻励耻为机利龌龊猥琐与时竞居常鼓腹长啸自若怡如也喜客客至蔬一盂酒数行未尝不絶倒尽欢乃罢现成进士公万里移书勅勉之愿不辱杨氏宗徒一第博尊官贵人乎筮仕易水易水西北金汤重陲大吏临之公喜曰是吾儿立功秋也诫不侵长官再补英蓼即又遣使慰劳之若所莅夫非欧阳文庄公遗黎乎公邈矣民于今尸祝之谓何勉哉勤职迈绩毋替前修休闻呜呼又何强直博大通方君子也盖语云十围之木芘荫百亩海瀇瀁至无涯而出于河河胎星宿其发弥逺其受弥巨余览考谱牒杨氏自上世无穴金陵粟之饶鲜逐废举羸之巧惟兹累基积阀上者乘时策勲次者徇咫尺之义抱沉修之槩沕沕墨墨以殁世然卒服利食报约诸身裕诸后若公岂非彰明较着哉倘仁人有道弗以余弗信睠焉惠之志铭镵贞石俾茂后来宁惟公重公子若孙重抑杨氏世徳世泽藉鼎吕光垂矣

　　先考慕云公行述

　　慕云公弃其孤寅秋十余年孤奉遗矱兢兢无敢斁顾独不能形诸殚述盖其痛也惟是学士大夫靡所采择罪将弗胜乃衔哀载笔作行述述曰杨氏世清白种其徳洎文贞柱石四朝有社稷勲生刑部司务尚讷公秫秫生友兰公旦旦生荫太学生云庵公■〈雨上朗下〉而太学有子曰思尧号白云是为慕云公父公讳某字某慕云其别号云公生多婴儿疾母王孺人鞠之髫龀犹在襁褓白云公性落落喜客游游即长岁月不复督公呫哔亡何白云公卒于虔人言杨氏子孱弱堂阼多睚眦奈何孤公惊号曰是尚可弗饮泣务淬砺也乎舅氏武阳王公偕晴川诸先生谈东越之学于云津公即父事武阳时从云津闻诸先生绪论率有味乎其言有所疑质輙中肯綮诸先生咸多公趻踔真杨氏子公自是气益豪勃勃耻居人下事母王必当讙母始以纎啬起家已病卧床褥间公巨细毋敢弗请于母母病虚损公以时躬进药饵必腆必亲尝母故怏怏弗自得公揣知母意大母刘春秋高而母故依外氏弗逮养公则又迎大母来与母偕敬养备至会大母七袠孤寅秋亦以是年九月九日举公集诸里戚妇鞠■〈月卺〉为大母寿大母欢甚顷之母病痢且剧母呼毋药毋药公泣曰母即不可为而儿遽已乎且儿异日能以千金易母乎百计走良医医有持海上秘来者公尽其术竟活母及大母病公宵衣卧起一如事王母始大母怜少子视白云公若甚恝视公无以异于白云公公诚信务自尽惟引咎已则大母怜公不异少子葢公识其大者岁时祀事虽二簋必虔盛寒暑必躬展墓下先祠有大役輙以身董其难罔敢后而遇白云公讳辰愀然神怆以悲白云公塟清溪形家者指坎为风乗弗利公食不下咽营卜别兆趣塟有期而日者云日躔大火宜谨避之待来年公曰吾不能朝夕而来年乎世岂有墓火者哉亟发旧坎棺欹矣公哀毁不欲生犹幸不为日者误越三日所居成墟日者之言验公弗悔其精诚笃于亲故类此尤负意气重然诺喜急人之困人有求于公无以应则转相称贷而人或负公苐曰义利君子小人之判宁人负我见善艳慕之片长诵服不辍人有过即面折不少假贷兄银台公尝亟称之是亢直类我者而一二市魁往往齮龁公公奋呼曰吾上世无失徳肆余检柙平生后将有兴乎性喜宾客客至浮白尽欢耳热发歌声如洪钟暇则兀然索先世所遗名墨展玩移日云公生于正徳丁丑九月十七日卒于嘉靖癸亥五月十一日卒之日王孺人泣临之公曰不能终养不天已又曰苐毋失诸孤之业言已瞑享年四十有七也岂不痛哉公元配萧氏继萧氏男三人寅春寅秋寅冬女一人嫁胡别驾子起呜寅春元配出寅秋寅冬暨女皆继出孙男七嘉正嘉礼嘉祚嘉佑嘉祺嘉祓嘉祎孙女六而寅秋以甲戌成进士任东莞县知县孤秋曰孤自提携迄束发不敢离公斯须窃观公之槩虽一味甘必以奉王孺人孤虽爱弗之遗也乃公日夜程督孤敝精神隆师友凡百可底孤于成不遗余力孤今窃有升斗而独不能伸其乌养岂不痛哉又弗克斤斤立名昭公光显惟公懿行章章可述他日当有鸿儒巨公得公欬似之外者公不朽矣

　　亡室梁宜人行状

　　寅秋既补广右观察副使驻南邕道涂遥长不获奉萧太宜人行留妻梁宜人侍一疾奄忽太宜人五内为裂诸子女若子妇擗毁不欲生门内外宗婣里媪臧获无不涕涔淫拊膺顿足宜人死乎所知相顾为秋咨悼杨生失宜人乎万厯乙未四月十八日也僮来间秋瞀乱若醉丧僮复致太宜人语而子喤喤而母茕茕永夜攅思倚闾待子秋仰天彷徨是尚可一日漫浪邅延乎会丑山蛮触甫定交南构讧职在封疆将拂衣冒明宪以行者数念非太宜人意越明年当事亦重吊秋摧楚乃得藉行役返舍即垩室偕子女同声而尽一哭日月有时孺子祯等将圗妥宜人魄而泣乃父论状其事乞言鸿巨阐幽诏来呜呼乃父盍忍状宜人哉宜人多伟丈夫之槩语在闺合非余秋状谁当授简按宜人梁姓梁之先学士泊庵公偕先太师侍仁庙监国艰危共之世与杨氏缔媾弗絶数传至新宁令沔庵公某生南坪公泽配严氏以嘉靖戊申四月初七日举宜人生而婉娈端淑七岁沔庵公执古道戒男女毋共坐食出必拥面宜人即能奉戒娴壸范稍长扃一室精女红同舍女齿相若者勃溪时闻独不闻宜人声尤聪慧絶伦南坪公心异之夫息也而可嫓凡子乎议采者輙谯呵之弗字久之竟弗字也伯舅严以其戚蜀江子之需聘者请蜀江子名阀拥素封意公可立字而公第仰屋舅诘之故且强之公艴然推案起曰当吾壻者惟杨氏子乎舅抚掌大笑安所得杨氏子可者待若壻乎是时寅秋自襁褓聘于刘头角浸浸为学使者敬所王公器赏邑大夫杨公敦师课之署中会刘暴卒邑大夫将以余应五云隆贵之简壻者而先赠御史固谢华腴澹约非偶妁及梁欣然应曰上世夙盟也而南坪得杨氏子若操左劵遂委禽焉人言两家子女两相待两家父臭味亦两相成异哉甲子宜人归余时赠公先已捐背家渐落大母王久在床褥母故髙门所自出觇知宜人志操呼太宜人喜曰新妇贤且大吾门实时时坐宜人搨称引徃迹所以兴败成毁宜人洒然受命如响已又述异时躬糜粥佐大父诸艰顿状大母泣宜人亦泫然泣知吾家所繇缔造之难则觧靓妆尽鬻诸奁饰资余修什一之业从太宜人昕夕纺绩字畜操作靡虚刻三年而余治产日饶有墆财太宜人喜白大母新妇寔翊之大母即又时时坐宜人榻称赠公所为程督蒿目而望余谓何所贵内助徒锺釜计乎即而父胡不以妁冨人子宜人怆然劝余下帷发愤余或宕荡旷废絮泣竟日不食余焚膏伊吾丙夜宜人刺纴其侧篝灯煑茗为常余试髙等米廪出缯布为余羔鴈余应省试计偕一切装具余弗问倚办宜人每中夜起焚香吁天非敢为生者儌非分三世种积坎■〈土禀〉逮于夫庶几耀于光明瞑死者地下耳且吁且泣数行下癸酉余举于乡明年成进士亦既离蔬释蹻而大母弗逮南坪公溘焉捐馆宜人呜咽长号天乎谁则种之谁则食之乙亥余授粤东莞知县奉太宜人行宜人从东莞岩邑征发簿领殷凑宜人防检为兢兢谨钥严楗戢女奴■〈糹辟〉纑分枲莳蔬抱瓮时勅戒诇察之世宁有不力而食者哉稍不虔于度立遣逐之粝食韦布如故常一鲑一缣平其值不以扰市三年余秩满宜人封孺人又三年余被召擢置中台宜人从遇庆典改秩宜人再封孺人余疏豁岭表逋饷为权宰误侦疑胁疏罢之宜人忧形于色虎穴可探耶虎子且蹑其后明年余竟蒙螫出佥浙臬人为余怼宜人独喜向余去岁犹令也未期而宪佥不薄矣御史诚云燀赫亦云风波大浸稽天若何一苇航之抵浙旦旦儆余人承蜩待君斯何时不益务韬敛则约束僮奴愈严武林绮丽一物无所羡终余浙之任阿指者竟无能及舌而余最考封妻宜人凡三仕三被殊命称异数迁黔藩太宜人虞跋渉不欲行宜人曰吾为君任太宜人滫瀡以其暇日营莵裘待君今西郊有望白云种瓜之园宜人所诛茒也然竟怏怏恐余以疎阔尝试亡何余亦祝厘竣役还迁滇臬副使滇视黔加逖矣宜人虽抱孕待免犹强从余丁酉之役余劻勷山峒半载宜人扃钥絶外通若不知余有家累随也者余不能屈节横镇尽发其跋扈状横镇衔次骨藉手计网量移报闻方会食宜人逌然自如从容曰宪臣为天子守纪纲归不亦可乎即日趋装归为余毕园垣治堂构植果树将遂结邱中之縁矣余孟浪出山重愧冝人得西粤逺而瘴仲息且待年宜人不及从濵行牵余袂欷歔人生属厌耳钟鼎箪瓢奚别鼹鼠饮河不过满腹末路君自爱悲夫余直以宜人了了习谭讵知即千秋永诀哉宜人虽未之读书冥会大义识大体斤斤家声于天伦靡所不厚奉太宜人曲中其欢烹饪一味之甘必以进太宜人岁时鞠■〈月卺〉上寿未尝不撃鲜洗腆率子弟妇若诸幼孙曽绕膝怡颜尽一日娯乃罢太宜人亦娓娓愉愉聚对怜若姊妹余与弟季自幼寝处共也出入俱也苦甘同也余宦游宜人以阃外政属弟以阃内寄属弟妇王细大出入不问弟妇之死也宜人在浙署哀号几絶还迎太宜人必携其子长幼与偕训廸鞠育罔弗与子等其于孤女亦如之女母视宜人宜人亦母自视女嫁病瘵且死人或避忌之宜人泣临之且迎之家人言兄弟相恤时有也死者有知生者不憾妯娌不希遘乎余受母姑夫属纩以检植表弟雅议经纪其绪余人曰大厦其颠奈何宜人曰无以慰大母地下则为析居居之毕婚媾缮朝夕议即蓬心违怨弗顾也议卒感悟克树免于佚堕余有再从妹母死祖父相继死无所归宜人女育之临遣笄璁衣珥纷帨悉庀宜人乗间者云是祖父有夙憾汝家宜人曰吾为门户重皇知其它其廸子以劳不为区区禽犊余性峭急间有不当余训者即又从中觧析护持之恐重伤余意宜人虽浸贵重乎食不常珍犹时甘荠啖半菽之饭绯绮翟帔间御之即藏诸箧皂绨自将指大母所遗糜粥釡鬲若太宜人织纴拮据万状训子媳津津有味乎其言之也戋戋惟恐屑越乃其至性顾独喜施絶甘分少里中馁者阽危者时倚为举火戊子岁祲邑人相率举粥活殍者宜人颦蹙粥可就弗可移活几何乃发囷窌人给米升斗有差赈之活甚众间语余曰吾不有私藏愿得君百金买负郭田赈饿者君其有意乎其闲家帷薄是饬余出外禁人奴毋敢怙荡僣踰紊家则勤者劳改者怜子妇有榜掠过当者輙禁呵之彼亦人子至为厉色出涕有客或四方沓至治具必腆治犒必丰虽仓卒立办必当余意待宗族妇无长少姁姁以身下之待姻戚若闾左三家妇人人厌其欢心圽后子姓哭之是不以贵贱暄凉待我者而死乎异姓哭之是于人无废礼无遽颜疾色者而死乎而闾左委巷相顾酸鼻泚颡是我等恃为外灶而死乎语曰观其死知终始宜人之淑惠可覩已距其生卒享年四十有八男三嘉正邑学生娶王氏嘉祚国子生娶王氏嘉祎聘欧阳氏女四长适习宗伯次男以淳次聘郭方伯四男孔陵三四尚未聘呜呼寅秋于妻亡追惟先赠公罔极不知其涕之沾襟云徃滇■〈石咢〉嘉令蒲某有所冀以银场羡数尝试不胜热中将发之宜人觉而请君方与横镇决裂人将谓君博名自为计乎毋私其羡追没诸官而以他考殿之其可也去滇例致褒语广励诸辖诸辖亦例致舆马资心窃鄙之语宜人宜人曰礼也亦情然近市矣且世骛多取为适意耳去而蒙受例之议于意适乎嗟两端非笄黛语藉令秋当年托于隆贵厪厪享其敝帚繇斯絜宜人所禆助何如哉何如哉悲夫天植之懿胡弗衍之算既禆秋周旋三十年之久胡弗皓与之偕已矣病不及视敛不及含爰摭述大较倘元夫巨公无弗信也睠焉惠之一言岂惟永有耀于泉扃世世子孙如将见之死者不死矣谨状

　　○赞

　　欧阳复斋先生像赞【有序】

　　蜀江复斋先生是为欧阳曰承父而余表弟胡雅议之妻大父也曰承属议奉先生偕配刘孺人遗像索余赞余既雅闻先生质行异时偕曰承鴈行诸生中敦世好弥笃议复昕夕聒余子大夫夙所向徃者也遂不谢不文而为之讃曰翳兹先生穆乎其世泽之深以长也蔚乎其积学之腴以芳也恢乎其志之旷以适也遵四方以徜徉坦乎其衷之易以良也忘其家之不厌糟糠胡不颉颃霄路而邅回胶庠胡不声施岩廊而轨范乡邦人亦有言此有所啬彼有所庞试观先生文子懿孙寖明寖昌将翱将翔若日之方升而月之方恒谁云天道与善茫茫

　　欧阳母刘孺人像赞

　　葢家造将隆厥有淑媛令母追桓蹀孟光壸徳而昌门祚猗与孺人孕自芳栊而躭布素嫔于名阀式闲礼度孰相吉士瞿瞿四壁萧条而无内顾孺人敬共翼助孰启贤嗣振振堂构维新而丕逺圗孺人拮据攻苦妻道母则垂裕膴膴余也握管岂徒快覩令仪抑觇蜀江氏之绵延蕃祜

　　曾处士像赞【有引】

　　徃余小子尝志公墓矣越五载始克拜公墓下又三年再瞻公遗容生气爽爽作止斋公像赞汉代所贵力田孝弟斤斤质行独称石氏我思古人伊谁近似惟止斋公忧勤砥砺树本闲家麤不遗细明发有懐友于鲜俪分俸弗居甘澹秉义其世可述其人则逝我言阐幽以告来裔

　　从伯钝轩先生像赞

　　嗟乎公混混沌沌人也奈何凿而肖貌公乎其真若童其识若犊桔槔鸩毒检柙桎梏世方躭视太牢而公思不盈一掬胡营胡忧斗酒自足嗟乎朝菌无夕大椿有秋孰短孰促故馨烈者燔赫炎者烬彼其耳瞬目语谈智尺寸由今观公不啻飞蛾之蹈火公混混沌沌人也奈何凿而肖貌公乎

　　郑孺人像赞

　　惟夫脱然忘其朝夕糟糠不厌兮母独欣然若将终其身罔痌有子拮据生产庻几梁肉凿粟之余兮母惟艰哉是兢兢曽不知昔颠困而今通妻道母道亦既考终嗟乎与其荣华朝露身后若弃孰与母今日其子绘之而余彷像之犹将瞻慨乎斯容

　　刘我斋先生像赞【有序】

　　我斋刘先生藻思溢发轶才倜傥为朝画城守卒抗岛夷事尤竒顾弗大既厥用人咸咨惜不知先生光霁冲夷于世味澹如也徃余以行役还间从先生燕衎窃觇先生旷懐鸟举辩吐河悬私心向徃安得一日觧组从先生订忘年泉石盟洎余倦游而先生乗白云徃矣令子若庚知余夙有慨于先生持遗像谒言抚今忆昔不惭芜陋含毫而为之赞云拥髙虚声不若展采之适用者光也岩廊人损不若考盘之天全者臧也过隙燀赫不若裕后之琳琅者长也先生绩学摛藻胡不鼓翼矫翮蜚霄路以翱翔先生运才戡乱胡不分符绾黄而淹迹鳣堂使先生翱翔分绾徒碌碌靡竒孰与完孤雉于累棊所如标懿繋思至人拟之仲连却难而仲舒相王吁嗟先生浴岂必河鱼岂必鲂洵分愿其获售奚择乎龙跃与豹藏归去来徜徉秉仁蹈义范邦乡耒云丝月醉羲皇嘘嗒天倪豫且康程子式榖亶颙卬将服天闲而骖帝骧后之瞻容考徳论先生之飨孰啬孰龎吁嗟先生

　　忍庵罗先生像赞【有序】

　　人貌荣名寜有既乎忍庵罗先生拾劵还其主如弃遗迹邦人士义之膺冠服荣之若曰彼却金与让荫非厥祖耶有焕其章世徳之光余小子秋髪未燥偕先生家嗣武卿席砚有年窃有慨于先生求福不回识其大者猥云慕义殉名何夫不勉拜瞻遗像颀如俨如不惭授简摛毫为赞赞曰翳胎醇而孕龎兮宪宪乎玉润氷清爰潄芳以敛耀兮斤斤乎前闻家声外混迹以浮湛兮中旷然其葆真畴弗务华絶根兮先生以孝以享有仪有伦惟松楸之永懐虽祁寒暑雨之必亲畴弗籝金贻厥后兮先生程子为裘为箕将翱将翔展式抱乎席珍吁嗟邻之婴兮盍忍使殉毋为■〈穴上留下〉之尘兮先生疚乃心兮褰裳活之一瓠千金兮世徒艶先生赴义若辚讵知迈种渗漉在彼不在此如其仁如其仁兮洵先生之绳祖徳不诡于儒绅兮

　　学博甘源龙先生像赞【有序】

　　余监西征军既获丑以病告得请还里则龙生宗羲等称通家子持其尊君甘源子像介余叔纯一属余赞嗟甘源子余与叅知君扬鴈行诸生中所兄事者也纯一其馆甥又世缔也忾然如即其容声何敢以疾且不文辞赞曰含醇孕龎世泽之长标懿树轨质行之良珠明玉润襟度之芳撷华摛藻文彩之光曷植弗永曷才弗彰不登清庙而淹鳣堂铎音甫振溘返帝乡将可知者其人与文不可知者命不于常吁嗟乎桃李何言下自成蹊至于今瞻容悼徃称才弗用用靡既必先甘源子甘源子咨嗟慨慕之不忘视夫荣华朝露名景湮没者孰永孰彰矧天道好还粤有哲嗣翩翩昂昂如日方阳倬乎其必为盛世之麟凰也与哉

　　两溪萧公偕配邓孺人像赞【有引】

　　余小子秋弱冠始获一日承外祖母邓孺人膝下癸酉腊秋幸与计偕两溪公握手泣余河梁子行矣天衢若外祖耄见子无期舅氏有子茕茕孺子念之明年余小子获登南宫除东官还省展公墓且宿草矣后二十年表弟英亨等始持公偕孺人如宾圗属赞余惟父母罔极等耳外祖犹祖余小子既不皇论次公暨孺人质行徽范勒诸贞石大厦非一木支胡以慰公九原载瞻遗容惄焉心疚敢无一词缀诸上方人固有生而闇沕殁而繋遐思追慕懐忆之不忘其施弥勤其飨弥昌有不然者必非天道福善之常翳公偕孺人拮据攻苦公也耕凿母也纴纺以倡以随庻几鸿光洎孺人先公背也自闾巷迨臧获叹母仪妇则之不再靡不相顾屑涕之浪浪公八袠考终聚族而思者公徃矣有纷孰觧有赋孰将有缓急孰与护持而劻勷然后知公之恃頼寕绸缪其牖户殚保障乎一乡以彼敦龎徽懿啬身裕后岂徒诞育吾母垂燕圗而被龙章吁嗟乎硕果不食弗堕者线抑造物有待未易逆睹而孰谓其不可数测而理详也哉

　　○书

　　寄张芝阳宪副

　　弟本匏繋坐井底见不越寻丈恶敢哆口谭封疆事第从昆明来窃窥人情纷纭事势掣肘即主局者忧谗畏讥不暇给此而望决胜万里外不亦难乎今日之事即使恢复迤西生縳缅酋人亦必以为邀功虚报喜事故愿丈以守为战母以逺略堕文墨之口闻土兵多乌合临期顾募无頼即十万蚁聚徒糜饷耳两营客兵度几何而足司帑匮竭今所用者即请发之饷脱不继他日或当有说弟不量常仰屋私叹天下事同舟共济不妨虚心平气商之迩来持议者意始未尝不善久之意见角立求胜共济谓何老丈当局直须于此打开看破无纎毫留滞乃见英雄手叚按君虚懐精练西廵在即诸可尽言印订当不似昆池旅进时也

　　与邓武桥总戎

　　百余年啸聚顽冦凭借险阻议雕剿者阅数月曽未有发一镞舒五郡之气门下仗剑先登一鼓于电鸡营而贼落胆再鼔于敌军山而贼倒戈受刃门下之绩伟矣人情纷纭尚尔煽讹哆口语称功髙多疑谅哉闻从南硐还节旧垒良是贼不入沅江则已入而匿之必促难得徒为揺乱者口实君才十倍曹丕人所信服亦门下自信但吾軰谊先公家既已同事櫜鞬些小形迹何足介意所贵英雄手段在功弥髙心弥下愿门下降心居之共圗恢拓之烈以光竹帛耳

　　又

　　不佞﨑岖羊肠穷谷而来靡所事事为问将军劳苦耳昨经怕念遥望敌军诸山将军旧垒在焉策马第一峰羣丑倒戈迎刃状宛在目中草昧开拓所望将军长算石画尚未艾也

　　答张芝阳兵宪

　　得手札知莽酋请好或是罢兵息民一机不胜慰念苐向者答干之役常仰屋私叹抚苗易抚人心难昨从新化来益讶人藏其心谁非隳功败成者使人咋舌如邓将自负枭雄贪功念急谓操权术不善居功则可乃冲锋先登谁能掩之而纷传损军千余意若复以割尸抵级反之者不知损姚兵耶损土军耶宁有是夜损军千余横尸徧野次早尚能先登破寨耶此不独排邓直欲败公事此小丑即大捷不足称竒又近在腹里弟身入贼巢众口一词议论尚纷乃尔况欲策勲于缅甸迤西数千里外自古未有牵制于中而能决胜于外大敌在前吾軰不难身殉独人心揺揺左画圎右画方以无踪影之事操文法而诬其后此豪杰之所为觧体丧气也当事初意尚鋭目击事势揺乱似不得不敛手退舍故弟亦愿老丈审时度势绸缪其牖户鞭挞恢复之举且需后圗不审老丈云何

　　与黄似山宪副

　　秋代庖新化殊属无味善后一切当事已有定画何俟不肖一喙且施健丈现驻嶍峨正不妨左提右挈又安用不肖寡昧逐队为可嗤者两将画地索贼有同羣儿争饼遂致浮疑纷纭不肖多方调停行将消释但局面无不收拾之理今贼首收获垂尽残丑余孽及时安揷则昔日盗弄孰非将来赤子招揷新民填实地方此为第一事邓将拥客兵日久心亦不安有名贼首自可悬赏缉捕亦非大兵压境所可搜获倘公不以臆见谬妄怂慂两台速下安抚之榜早圗善后之计不惟全活胜造七级功果纷纷浮议亦顿息矣不尔今日搜一级明日斩一首希功者宁有厌心耶横竖齮龁不肖独此一官一身当之耳

　　谕■〈石咢〉嘉蒲令

　　察吏安民不佞职也地方有贤者何敢蔽乃至以场羡有所希冀此言何为至于不佞念自结髪入官垂二十年惟暮夜家声是兢兢威楚二载母论不佞即举家咸共蔬食水饮非有故旬日不一御肉味母论羡即锾金之已成招拟而不佞径自减免以苏此瘠困者不下三四百种此皆足下所目覩别掲云云犹幸未及举动且仆生平不欲过博风力之虚名而怜才一念又甚惓切故以此申告万一投诸喜事好名者何以处之不佞既不发亦不轻泄足下幸自爱若场羡不得不行查核足下试裁之以复公牍

　　寄袁太玉

　　某比来灰颓日甚身世犹然泡沤矧兹鸡肋腐鼠邀夙縁于尊君左提右挈未即断葛藤明春拟得一差便当披簔入山门下云程发轫之初来教中有欲投辖语夫才不虚生恩不虚受岂其快意一朝荣遇进退自由微但谊不可亦有所不忍世道﨑岖弗谅者反増一刻画非不佞所愿闻次豚自其母捐背摧损过甚渐无意人世去岁服初阕未赴胄夏初趣之来邕而意气索然门下睠懐奨借及之但有感媿

　　与祁生

　　三江一晤见吾子颀然聪颕知必为国器羡仲氏以雄才抱孤愤奄忽有子浸浸成立其必骑箕含笑无疑也辱记存迢逓逺将吾子不遗亲以不遐敦及不佞谊至髙而不佞疏节将母内愧

　　寄金我元年丈

　　方今倭夷匪茹征兵督艘率以闽为嚆矢丈宏材调度申戒海汛遂令其不敢扬帆虚张分我犄角孰使东南安于覆盆而我得一意并力于元莬乐浪非丈也耶弟琐尾无足比数投在龙荒与雕题魋结从事三年于兹顷幸致其酋主系组衔璧差了西南一公案而黔驴之技殚矣兼之家怆殷忧意气索然辰下裹足长徃无足为丈道

　　答李还素宪副

　　不佞兀坐西陲云函飞坠尽脱世套暄凉而惓惓于平江五指之黎猺为梗不啻痌瘝在躬时局纷纭元气销铄方内渐有土崩之忧萌芽弗剪渐寻斧柯况丰蔀见斗天象示征安得晏然处堂足下弭节南海之南驰情北海之北宏谟石画必奠绥此邦乃朝食此同舟髙谊视画地为封畛若秦越相视者天壤矣九顿以谢临风神鶱

　　与唐十洲

　　别去居诸若驶乃不佞以代庖更值武縁掠库之变蒿目焦心幸得尽收其党与渠魁帑金之散漫者获亦强半而不佞一腔可想矣栁城山水能令子厚乐而忘其故土非朗城所能彷佛足下亦复有意乎不佞以交之役得晋一阶从此便当归去来

　　寄刘约我

　　老丈经年尽日坐啸于竹底花间把酒论文犹若未央而弟冐炎披露织路于天南地北问苍天人生福分何相去悬絶乃尔夜乃见夣有神人告余刘君东玉案吏也偶谪人间若前身牛马之债未了何苦咤为要知前世因今生受者是晨起便拂衣望西南捶马去半月抵端州谒制台询交闗事狡夷负彼方张狡焉不可方物弟之税驾杳然矣念之计知己当共黯然适章丈贵价还草附数行不敢作寒暄感激语为章丈婉致制府详在章丈柬中不再缕

　　答陆景星大叅

　　西徼岂鸾鳯回翔之地主爵者聊借陪鴈行不谓明主亟简恐后则岂非山灵川爽阖请于帝哉别去心绪如结府江蛮触先是部署未定人懐观望不佞屡以审要害分哨道为请至是抚台弭节始碁布为六大哨先以土兵裒益之而汉兵尚未分布则岐多兵少不胜捉襟见肘之苦耳大兵未加形已毕露而右江土兵杳然贼各有心恐釡中之鱼且摆尾而纵大壑矣九司土兵闻在外骚扰以统领未有人潘玉者九司中之一并其司尚不服之况他乎今移驻附省自当震怖因便并及临风神徃

　　与罗玉华

　　筹兵之暇犹能为尊君含毫冩誉词不匠心技止此矣贤哉母乳舅一节足垂女史便拟乗兴发抒愧世之以女妒者会直指行部谳审之籍盈几触目搅肠姑且罢去与足下浮白之日多终不至负诺责发函倘絶倒何以作酒筹并讯

　　寄曽生

　　曩岁三江得奉颜色使人神旷抵都共尊君促膝对酌即未尝不羡洞庭有子浮白引满至欢也不佞徃不量漫以史采当天子万年之祝长安缙绅颇见击节而尤亟赏于焦漪老因出所藏先待制胪传时赵孟俯所书题名记付之欣然谓得所托尊翁更许之以先太尉像岳文二先生有赞见惠视焦漪老事更竒顷便翔自京来遂以家报见寄若令不佞操左劵而索诸足下繇足下之慷慨绰有父风而奚待左劵哉人来愿三缄付之府江蛮触不佞有事羁靮稍俟底定春明或得以捧差行足下能如三江故事否

　　与张昆冈

　　来宾曽驰尺一望回示使人夜不交睫贵县自举事无一字相闻人去始接白叅戎一书云曽有三报而皆似石沉水底此中事体如此可愕眙乎此公素不经战事举事儿戏即渠所报手本内想已缕缕具谭之矣前云举事以十一改十六寻又改十八勾摄人犯尚虞其脱逃防彼拒捕而羣贼万山曽无一兵抗扼把截即使是夜功成不过首级百余何损于贼之一毛今贼蚁聚大村虽未必如传云万计当不下二三千深沟重栅以待我兵声言长驱入城欲甘心于首事者贵县易动之邑所在随机窃发贼势方张我兵未集一日屯聚未觧一日荼毒可虞今不及早收拾前局复听思恩土目潘福连愿以二千兵助讨事成耕食土田是又一覃栁也潘兵果可成功吾辈当祷祠而求但决无収功之理一误已甚庸可再乎须得两台星驰切责禁谕此时兵力未集且当以守为战若复仍前轻举莫道夷简不曾说来幸丈前筹怂慂之宾州抵贵县路逺而经由贼巢叅戎即以潘兵接弟中途贼必以弟督兵征剿指顾意外不可测今且取道横州水涨轻舟半夜抵贵更捷就至彼方张之贼未必垂首听抚此间但借此收拾局面总之在秋髙后着耳必欲举事非分道三四哨非调二万余兵不可前者谭何容易幸丈向两台道破非敢张皇其说丈觧篆回道调度当自悉之

　　与李叅戎

　　夜来声息如何贼众我寡其来则鋭难与争锋其散各自惊溃前后不甚相顾有牛马辎重之类在身牵累可伏路乗其归邀击之暮夜彼安知我兵多寡此班定逺之所以决胜也孙文斌不以此时立功覃栁不以此时捕贼勉从军法更待何时今告覃栁抢掳牛马人口状凡数十纸不佞俱未发意盖有待游兵即白日不知路径从何处来从何处归况暮夜乎须与此兵合方可得志但须节制驾驭之如渠欣跃从事不佞当呼文斌面谕之覃栁亦须着落文斌与之计较此两人向固同功一体也机不可失贼正骄恣无忌之时骄即可击若一知风或出或没不常则事去矣大将军必有石画幸以前筹教我

　　与王总戎

　　在城曾因贵差附赫蹏计彻辕门掌故山中惊动后鹿骇狼顾不佞以庸手结败局计不知末着所裁仗三台洎大将军威灵多方开诚居民逃窜庻几有生之乐反侧一二渠魁已出投见后期者独山南韦善昶等山西大村毛天洪等尚尔昏迷计声援已孤旋当归命无奈宾来流逋乗机啸集出没蹂躏不可胜道愚民畏其报复无敢反戈与之格鬬业悬赏招揺龙村之创得十二级圎岭村得二十二级一久逋贼首在焉士气稍厉贼骄可击但得精兵二百张伏设竒乗其刼归路邀击之即不大得志彼知我有僃乌合当立觧而四顾无兵坐张空拳奈何翁帷幄樽爼聊借前筹便足觧我倒悬此皆门下之潢池赤子也谅不恝尔白将军其谋稍疎其心无他总之灭此而后朝食之意两台晤对借片言为觧之不佞事机稍定尚圗驰桂林请教善后经久非毛颕能罄

　　与汪叅戎

　　向徃威重曩犹耳熟一奉光霁而后知名不虚附造膝前筹当残局错乱之际使人心眸俱豁别后三日抵懐泽事体如乱庥大村羣丑不独蚁结抑且四路把截差去追呼十冬之人俱以飞骑赶逐惊网伤弓何怪其然两台虽开诚示抚贼未必信须从容多方诱之门下回报之文甚中事机不疾不徐正今日两难局面着数也稍寛三四日当有下落即当奉闻崖略不尽覼缕

　　与卢司理

　　莅任两月织路强半五山羣丑为地方患无不殄除之理亦有时势焉典兵者不量轻举有同儿戏虎既逸而欲槛之返故穴不已难乎不佞适与时会觧篆抵在城辰下取道横州趋懐泽败局未易措手建武请教之期尚未可卜也承厚念先此谢道里声息相闻稍近诸不靳指迷

　　与张昆冈

　　弟以庸手收败局坐孤城中夜不交睫老丈不分念而汲汲推道印若释负马方骇鼔而惊之毋乃丈于弟之谓乎白将军举事一李生条画

　　又

　　昨者五山衅起于马罗韦元成韦胜隆等诸贼元成同胜隆投充堡兵探听逃回挐官舍作孽各院缉牌如猬近归宾州弟固已置之度外乃召还宾州仍复来五山前岁同伊兄韦元暹男云冲杀死李惠教兄惠昶刦去银两具告军门抗拒徒为周希宾渔猎陈司理曾向弟道之无可奈何不意惠教在墟偶遇云冲懐雠交争鎗伤云冲手腿而元成闻之疾来折救刀伤惠教右膞诘朝云冲之父元暹具状来告状内有元成在旁折救等语弟语署县此贼自送死佯左袒之而以计密授之县无何果堕弟彀中而元成自来到官此贼不声言抢夺即挐人乔当其故智正此耳弟业已有行严防早见县掲果不出弟料此如纵之何颜面一日民上此畨贼党正在议处想渠大言仅可恐吓左江人吏耳若右江有老丈之威灵在何物小丑敢不敛息何以先声震怖之唇齿相依计划自不草草

　　寄三里汪将军

　　不佞不习兵事独对汪将军挥尘接谭犁然有当鄙衷别去坐孤城中有同孤注残局舛谬岂庸手能收拾安得借前筹以末着掩东隅之失望之使人心絶山中狡贼两台决策主抚啸聚者犹然流毒无虚日业已差官入山陈说利害刦以罗旁八寨之故事诸所推诚待反侧子不遗余力匪独生此羣丑且以消弭目前蹂躏苐惊网伤弓之余未知遂能倾心向化否所称擒获俱系事前事后在田在墟掩捕者今渠魁尚从招揷可令此么么伏斧锧秪足干和不足称功孰与开三面之网纵之使归使贼洞然不疑不佞不量以便宜从事尽遣之即令差官随带入山当事者得毋以不佞専擅耶事机之会知我罪我不辞门下胷蟠百万抑以为然否抚后若得贴然可免秋髙一举不尔终当借霹雳手亦鼠軰运数穷蹙之日也知门下系念専差附闻诸不靳指迷慰我倒悬

　　又

　　顷一介肃遣计彻辕门掌故啸聚山盗八百六百三五百为羣白日流刧军兵弃堡逃回援兵掣调未集长驱如蹈无人之境地方官束手无策不佞掲示悬赏有能堵截追杀照赏格赏不踰时于是圎村一举得二十二级一首贼在焉士气稍厉各里俱已招揷山南贼首俱亲赴投见而韦善昶毛天洪之在大村者计在二三日内当以次垂首就抚无奈迁来流徒乗机啸集五山各贼因以借口再得威严行各隘口及地方官一把截稽查之如贵邑捉获原籍定行连坐当亦有风闻知敛者传闻覃文广等在巢号召画策以十月决是大举不如死守得之流言未知真否更希一的当宣谕之鸡零马罗帖然或亦不虚两台之仰重分猷也専差驰布临风神徃

　　与李在竹叅戎

　　不佞昨悬赏得贼首者予十金正有深意必彼自相猜疑而后乃可圗此机括不可道破当以渐结之彼不觉堕吾彀中不然狐死兎悲贼岂不念及此便摆尾揺头去矣逄痴人莫说梦哨官之不可托心者不妨走狗用之不可使知吾底里也堪用卫弁堪用狼兵留意一查谢村一带阨塞应増置堡兵墩台幸剂量见教

　　又

　　曩者曽密订以贼处贼之意别后不佞多方招致之不遗余力今明悬截获陆妙汉此机括一动将来源源定有好消息也可为地方一快昨请教分拨募兵名数可否惟将军是命不佞何敢执希即刻见复不佞拟以初八日入省得尊教乃敢启行望之望之

　　又

　　差回知棨戟再还懐泽地方经略厚幸亦不佞之幸也谢村督理修建拟委之浔州胡经歴不知渠有别委否各堡营房曽修盖否亦坚固否各兵欲住家非若向时寄住空身惟将军念之各堡兵曾召募否补足否亦如提石例否修建木料曽买否如尚未希早晩向頼别驾一催之稍有头绪不佞尚当亲过懐泽一查事经仆手未敢遽放心也营务向为许金等败壊已极今即三令五申人心终是玩愒廖世杰不便与沈指挥共事漫意设立游哨就于谢村抽兵二十名令世杰领之侦探道路就便查点军兵催督各堡官操哨如期聫属勿生嫌隙待人心齐军威振之日罗之门下以为然否会哨会操各项事宜幸早条布以便营中遵守易指挥曾投见否邓指挥仍当委之掌奉议卫印昨获韦贼二名甚快寔仆近日再三激之今当为之纪叙矣白我澄竟墨弹章奈何孙文斌亦在叅中然制府之怒已觧有札见示不妨委用幸谕之努力前有密启云大村周敬威无状若各獞肯自首觧不至惊疑便当乗此时了此贼曾呼黄赤商之否毛天洪昨获贼李富近马罗贼邀会讲话闻渠独不徃鄙意当唤出另一赏之庶各獞知劝而此獞渐渐为我用并问黄赤云何此皆前柬内所请未领回教再及之

　　又

　　连次以营中事具短札逹左右承谕知各官近亦策励入山料理皆将军威严振刷不佞越在南隅藉手不浅陆象山口乃五山后路要害頼别驾来已令之添设一营抽兵拨守不妨通融若马鞍兵少难抽即于谢村抽之如何不佞前已面白抚院近得督院数字云候商税可处再募壮丁添补掣回梧兵此真长算人工均泒村丁恐渉劳累若荒年小民或乐就食不妨寛处饭米给之于力役中寓行赈意义须先期出示招谕使村民知假此全活非劳累之乃为妙着近闻龙山十冬在省城抚院告状云哨官及营兵在各墟强买米菜此督备向日匪人不佞久已虑及因愁戚中遂忘之今已给示禁戢幸门下戒严一体相闗不得不奉闻冗次草草

　　又

　　得手谕知招兵事劳将军苦心提石至二百斤者即可收但年力精壮间有一二无家者亦惟将军权宜收之俟有家来投者可汰也教师到营内铳药之费未处度毎月应给几何幸即酌量见报以便详请兵饷督院慨给梧饷而抚院又虑难于支领多似贵县停觧内处置矣新招兵粮不以时谁当应招幸查兵数或且于停觧内借支如何古东贼乃韦四哥之子前来抚时仆欲擒之恐羣獞惊动今仍不悛抢夺虽与行刦有问而此虎断不可使出柙矣廖世杰利口心妬终当败事渠欲得大器二堡不佞前再三不轻与者知其小才可使而心肠不可测耳标下游兵抚院误以为一百名俱在麾下不知止五十名行时曾细道想复忘之各营兵抚院不欲借梧饷难继若用此兵又当与梧饷干渉且一叅戎徃来何可无此五十兵不妨以一掲禀之抚院决不执泥穷愁无聊之人悠悠数月便当长徃何意复有右江代爼之役相知如门下不念我而反云贺耶并此附谢

　　寄陈定庵臬司

　　懐泽靡烂仗庇收拾大定驽马负千钧而前幸不蹶足然已不胜胷喘肤汗丈亦哀而怜之否秋后事谭何庸易稍俟残孽贴定尚圗借筹前箸随带家口飘蓬无枝可栖一病奄奄垂死无奈且置之度外握对有期伏楮崖略不悉

　　答李司理

　　五山盗薮也而平民错居又未必皆盗昨者孟浪轻逞不独盗之庐舍积聚荡然而平民亦荡然今盗固盗平民亦盗兵威之所不能禁也况坐张空拳何威可恃左支右吾业已收其魁系命稽首终不敢谓贴然底寜变起呼吸非横浦能遥制雅念殷殷愿稍需之减耗一分民受赐一分门下朝受事夕厘奸弟即从门下薄创之更为泯迹精练在矿宁藉火煅乃见官租便民即系便官未有舍民便而听官便者向来筑舍得门下虚舟乃定再一叮之郡佥同即藉手报当事矣方有警息据案不多及

　　又

　　地方糜沸事端转盼便不可测一切有闻即一时流言浪传不妨驰教同舟共济岂待风波临头乃鼓枻哉贵治之接壤懐泽者非山心马陋乎与何峝贼枕近此外更有何处险要相通渡江滋漫不可収拾非即断藤峡乎抑另有便处乎幸一一缕示事虽稍定未敢遂置度外敬以密请千里面谭况其咫尺念之念之

　　又

　　别不几时地方情形践更若转毂乃不佞为家造不辰茕茕老母呱呱幼稚千里相望心绪如醉如痴又若隔世人矣极欲得知已把臂一谭破我愁寂其若道里何五山事不佞寔经手善后一切稍有头绪当再过懐泽亲核之密迩请教或当有期若邕州万不敢劳尊驾知已岂以征逐形迹为拘哉贵县一切道路有闻无论纎巨非门下密示之而谁隔郡千里不再専人奉促白叅戎竟罣弹章矣附闻不一

　　与朱近华宪长

　　台节还会城抚台遂脱然无复西顾恃有鎻钥弹压者即九司土兵不必更畨可也业更之则以田戌及东南二营之兵久苦行间耳各贼初意闻风当漫散今且跳梁釡中他贼有求抚者平西又报贼数千屯札秧家营其意固欲一当我矣今将以偏师邀击之兵少未易得志将调一二将官合围之兵集彼且入山士气兵威未可再挫姑严兵守之以俟右江诸路之师云集然后合六哨夹攻虎搏牛猫捕鼠势不得不用其全力矣

　　临皋文集巻二

　　●钦定四库全书

　　临皋文集巻三

　　（明）杨寅秋 撰

　　○书

　　与浔州守

　　顷流贼白日充斥村落望风披靡不佞遍悬赏格有能救援截杀每级照格赏不踰时无何有一二响应必当阵追斩有被害失主有被刼地方三覆审实方从赏格贼锋藉是稍挫微闻遂有浪传偷功之说但偷功必报道非掩罪即冒赏耳未有偷而匿具宫中者事虽絶无迹影乱民间出意外与其绳之已事不若禁之未事特发示张谕更希门下广布之大都五山盗薮而平民错居又未必皆盗昨者轻逞村盗之庐舍积聚荡然平民亦荡然此等光景门下何以为我收拾决筴

　　答林元东宪副

　　弟本疎卤况从田间懒慢成癖一切惘然偶与时会迫而应之与马耕何异节钺既临弟可弛于负担会司篆借重只得竭蹶苟了残局善后事宜当事漫然促之弟亦漫然应之有老丈运斧提衡即罅漏无当弟自可作放胆文耳修建估计减克过多廪廪不给之忧弟窃同之大村椎牛飨客独毛天洪不赴弟意当呼出一赏之不尔何以别于党贼此獞近又获李富一贼诚有激韦明悬故事乗此机括前收明悬再收天洪入我彀中将来必有源源者五山之首獞尽为我用无论桀骜化诲而异境小丑不敢越五山矣丈其云何

　　又

　　弟秋荷翁丈知己之遇固已迥出征逐外穷愁虚度之辰亦厪记念使人局蹐莫知所对黄司理过邕知台节还浔阳有期五山修举犁然改观不独懐泽之幸抑弟之幸也廖世杰不便与沈迁乔同事因各营玩愒已甚又恐彼此嫌隙故令世杰领逰哨因督率之聨属之苐其人不肯甘为牛后颇能任事亦易妨事幸大衔勒之哨官营兵闻在墟强买米菜昨龙山十冬有在省欲愬之抚院者又闻狼目流言惊恐五山山中之变态在呼吸间耳可恨殊甚二事皆紧闗弟率尔各出一示禁谕之然非仗明威申之未易制也邓延勲前所报获者为韦马养韦善昶所擒为韦特养查马罗节次案内止有韦特养名并无马养名无论韦特养现在县中供吐系送饭米前来看韦元成者县中未报时得李在竹札具道善昶擒获与韦贼为雠马罗势且日孤亹亹甚悉乃近得在竹书又云两起俱系马罗人得无因延勲而迁就其说耶不然何前后矛盾也翁丈临县当备鞫之幸以确示山中反侧引领望赈不则未有能束手待毙目前第一隠忧今当作何议处平乐籴买之榖亦可为贵县乞免否荒年买补官榖各稍有稻之家必闭籴而榖价且日腾买补犹难况傍及他境且平乐之与五山势孰急也当事议籴时原不知浔阳之歉而又不及计五山之可虑頼丈鼎吕想当立解吏评弟本卑处堂下又左江已经按歴而弟半在五山未经心虽曽一报亦系郡中葫芦様耳黄司理向在太平日浅又不闻署象郡事郡中似止开奬苐此君才品卓絶当以荐拟无疑知老丈所闗念便并以请

　　又

　　叅府移镇谢村议自郡县曩者当事亦然之但万山虎狼之窟叅将所辖寥阔未必能久住増兵之说万不可免军门意主多调土兵而别处抽募兵三百凑之昨得李叅戎数字则専用募兵四百二十名其梧镇土兵惟借贵县守城既非军门意而四百募兵四顾无可抽拨钱粮无从计处巧妇不能作无米之炊贵县原有梧饷旧额势不得不恳当事稍广之须仗门下鼎吕庶不作畵饼种种容嗣缕

　　又

　　节钺遥临浔阳竹马儿童未知欢跃何状弟之加额可知谢村召募棊布粗有成议但彼中为向来庸弁许金等败壊殆尽今虽再三申饬终是搪塞虚应漫意设一逰哨令把总廖世杰领之往来侦探道路就便查点军兵催督如期操哨聨属各官同心不得参差嫌隙兵饷一无所増待人心定而兵威振则罢之翁丈以为然否其人亦激壮熟地利丈姑试之不可或恐牵制生端则已之惟台下命得制府数字云韦元成不但不可再放且不可久活老成灼见千里宛在目中苐前得郡中掲意尚欲疎之虎可再入山乎数四以书婉谕之得无以弟残忍耶亦知此贼向经郡抚但抚后拿官舍要田土为近日衅端制府手批口谈未尝一日忘此数贼其名已达之黼座幸丈再一叮嘱万一恶党弄出别端责有攸归莫道夷简不曽说来也邓延勲近日获贼韦特养等甚快弟实再三激之奉议卫印务不知可令署掌否孙文斌叅疏有名而叅语尚轻因便并闻

　　又

　　剧贼如李富韦特养陆妙汉等者可擒也或当阵可擒或别案有名可擒此外鼠辈如装塘设伏之类渐宜收拾方开三面之网以肆赦大憝何有于小丑昨见翁丈有行仁哉丈之用心不啻两江生箓矣不佞弟亦当僭为丈申之邓延勲所获韦马养事见县详弟批驳一一奉老丈意指向所严禁以马罗为祸本毋容越境但马养果系马罗人擒一贼即殄一虎延勲功自不可冺岂必特养乃足称功使马罗之真特养未获或已获而又推頼不认则马养尚可指为特养今真特养在监又供吐为元成前来供送饭米输认甚明必就指马养为特养三尺竖子能辨之延勲之痴亦甚矣善昶获功已蒙两院加赏延勲之功吾辈当另纪叙惟翁丈裁敎日南事吴郡守伏谒具道南闗督备之委两郡守俱议以吴懐仁代之惟丈可否何如

　　又

　　区区所欲请函封専差想彻掌故贵县捕务以胡经歴代之山中工役藉力催督一经裁委曲尽人情矣敬服敬服抚獞毛天洪毛妙经韦善昶韦明悬等皆一时负固横面之雄争先向风作我捍御不佞某日内曽掲请于三院破格赏之而并及黄赤非独为其擒获酬也实以赤地悬磬斩竿掲木之虞蠭起可立待仓储几何焉得人人济之乗此擒贼赏非无名而鼓舞激励之藉大憝之力以收拾小丑必能为我遏抑不至决裂所为并赉及黄赤者此非责成赤不能欲各獞知官中之委信在赤而赤亦可号召羣雄耳亦知有老丈宏济大手安用此杞人私忧苐当维风鼓楫有能叱咤一臂或亦长年三老不弃也闻有譛赤与山獞通同及买獞保留者今欲赤与山獞稔熟倾信乎抑欲赤与獞猜嫌疑贰乎使赤愿留抚獞而獞亦愿赤留正弟日夜愿望而犹虑其未必然者计翁丈同此心也即三院之留赤谓何廖世杰口利心妬曽向弟前搬弄者数矣弟面挥之又手谕之顷复见世杰宻报乃知为此说非他人即世杰也成事难于登天败事易于建瓴鼠辈固安知调度者与招徕者之苦心哉弟前启中有此人不甘牛后之语实非漫谭邓延勲之心术在考注内张昆老曽以旧令尹告我吾两人不日交臂当出共博一笑知已一体不觉缕及幸且秘之

　　与陈司理

　　韦元成批详制府仅仅数字而正国法速报何其严也又手札内云韦酋非但不可纵且不可久活霹雳手云云在足下图之不在不佞矣有疏叅白叅戎韦元成等名已达黼座兹以原札及摘疏内语抄白奉览然后见不佞先后请敎云此贼为起衅祸本当事者未尝忘念非敢以漫语相欺牌内重责便当烦足下了决之以絶恶党妄念制府灼见千里目中矣万勿犹豫脱别生端非仆所知也贵县养兵饷银仆在贵县面时决意请梧饷足下尚恐未必然今制府慨然处给事固有出于料外哉亦足下所欲闻韦邓事始末云何又获韦特养甚快人意顷韦贼以七骑过谢村求讲话邓指挥闭门不出不佞实再三激之此一举真桑榆之收矣将以奉议卫印委之幸商之林元老鲍指挥侵蠧昨详内数语足折其心招叅早敎为嘱贵县善后建置踈漏处及别有闻万勿见讳伫望伫望

　　与頼别驾

　　北覇分营即县中前详内所称平田是也谢村在山中出山以来无一兵策应此处分一营良是大峝兵将到搭葢营房势不可缓幸即会叅府计处之数时警息若何团保之法当事力意行之幸公加意鼓舞使人心翕然知救护之有益而坐视之犯法不贷无敢有袖手者公之贤劳何敢没也力疾草草不一黄赤两台俱有优赏谕之无负委任

　　答苏紫溪宪长

　　武林浮白拍掌十年来独吾两人再得周旋西徼苍梧草别策驽重来诚得一飱元绪不难剖腹造物见妬良觌不偶咄咄徒以怏叹弟黔驴伎俩老丈所习交闗之役不自我先不自我后西南一大罅隙奈何以歇后辈尝试涂塞比者仰闗衔璧似出悃诚第彼反复在瞬息而一二么么土司亦能作九尾狐摇乱人情筑舍人口铄金未知遂能了此局面免于封疆薄责一纸贤十万何以筴我

　　与李贰守

　　人言千里面谈不佞未奉芝宇彼此不啻捧腹相照何其神也大兵一到奔命不暇游魂余息足下已坐策其死命矣土酋不比于人下雷归顺例有摆列之兵仆欲涣其羣俱罢之最黠者昨亦收之报效然于委任中未尝不切责森严彼近亦改虑易向吾辈事求可功求成岂与犬羊较一朝顺逆足下颔之否薄来之义甚得大体今日乃逺人乞欵之诚非贡也奈何铢两之又欲早移内地皆不雅观不佞已力白当事护欵必得万全临期相机此时且瞶聩若罔闻毋使彼处心虞我也安揷鄙臆颇得一斑当事似云然直指尤击节安得造膝吐之西南一大罅隙足下操弄股掌亦足了生平一事何至厌薄之必泉石乃愉快乎幸强起毋更烦齿颊吏目陈鹄世胄子也令弟在西曹极口以同气相托见各署考咸优词不知缓急亦可备任使否伯乐之廐自无蹇足门下试一策之

　　与林述源大叅

　　差回披数行瑶华何啻倒一夜清尊捧差大是苦事老丈为将太君东还乃不惮披暑汗征衫耳交南使来称衔璧有期果尔非盛陈兵卫不足壮威严且震慑一二土司之煽摇挑弄者顷林元老曽借三里杨叅戎一行属有田泗之閧不得命兹闻二土司业已帖然解兵休戈輙敢再申前请惟翁丈以封疆一体之谊可否之将行兵从兵从粮从亦不敢旷日縻食俟台下允示不佞结勘后启闗有日方移文促之了此不过浃旬万不致贻台下门庭内顾颛差璅溷伏楮屛营

　　寄童葵午总戎

　　交南欵闗几成解体不佞乗夜兼程抵邕若有作使者译审情形直指犒谕后再得其改限之请具别牍不再缕是役也闗系国体巨重大将军西南锁钥即玉帐前筹一纸可当十万第提旌万里谓何定逺玉门伏波铜标门下岂无意乎且也敌情狼顾鹿骇变幻在瞬息二三土司意在坐收渔人之利今虽回心易向而冥顽不比于人当局情态未可知兹者衔璧尚期季春愿仗大将军熊旌震慑之先声遥临便足销弭意外邕以西虽榛莽犹然门下之属毛离里使不佞藉手逭于封疆乎门下岂靳此跋涉不任睊睊以俟前驱

　　寄杨贯斋

　　任公以巨缁五十犗蹲会稽穷年不得一鱼一日而鱼腊厌东海台下投竿江左桃花浪暖亦有横海赤玉牵公之巨钩乎有之差足偿翁之滴露研朱矣独不肖兀坐荒城睊睊望雕题要领杳然候命业抵谅山侦者云大队护维潭且踵至彼反复在眉睫间后局未可知又使我坐失御李不得分竒半字岂非分乎朗寜凡百俱无独幸无瘴可入台下从容婆娑之春光生两脸月影照孤斟计于此兴不浅地主戋戋有无何足着目林述老竟尔淹忽人生危脆可为于邑身后事何以周旋之

　　复梁春宇叅将

　　昭江为八桂襟喉不佞得之耳未得之目及承乏织路水陆覩层冈重巘巉崄干霄水落滩沸则芥为之舟而鸟道羊肠不得方轨并辔未尝不扼擥是天造设为鸟言兽服之窟宅者若犹蔓草稍滋液之不终朝藴隆矣自非雄标壮猷胡以抑乱萌而收廓清若梁将军真其人哉不佞熟梁将军盖在苕溪武林之际不谓南徼共事封疆过辕门备揖客之后而喜可知也会交闗文告催迫无縁从容顾瞻岐路徒以怏叹

　　与童葵午总戎

　　日者方戒洒江一路除道清尘以观犀节熊旗至止大将军居中持重犹然难之得报知所为招徕却顾之意何周也苐皮相者将毋谓邕以南地主弗类不足备揖客后大将军厌弃之耳奈何不佞循例行出巡事意诚在交闗乃黎酋殊泄泄也将遂絶之彼请命请期之使不絶于道更与之期复逗遛求寛限至再三不得已应之寜使爽约在彼负罪万而我无毫歉事成则定欵末着不成即问罪先着也彼复视莫蔑如畧不介意谅山搭葢营房厪厪令候命官以数百兵守之莫夷遂得勾亡命袭其不戒将营房化为乌有虽莫之为实借谋借力于我土司以恐恫阻遏我耳机会在旦夕将遂隳彼狡谋此局永无收拾即黎岂不窃笑此不过烧我茅房百数不足称兵家小挫天朝何至退缩若是今督夷之差旦暮还矣黎如仍前慢令业被挠挫必不与莫两存势将再逞我姑闭闗徐规渔人之利未为失策脱依期振旅抵闗仍当如约受欵惟是安揷一节未宜草草莫信死灰火性尚存我土司煽逆风扬之即复燃未可必直须处置得宜彼即再覩天日我临之有辞无惭目前若逺于事情苐善计者立于不败无罅隙以受弹射不佞诚非其人区区瞻前顾后不敢不为国体熟计之大都事有难易势有顺逆当莫登庸欵闗时残黎在滇南荒徼外与贡道及我土司隔絶今维潭欵闗残莫在近闗藩篱中既连贡道而与我土司表里绸缪故定欵于登庸时易于今日难今我土兵与黎为仇土司中又自相仇一垣之外互为秦越诸叵测不可方物无俟聚米计已在大将军目中矣肉食者鄙兀坐炎甑中惘然莫知所裁大将军为国为梓里必不靳前筹发我蓬心三春龙睡千里龟拆榖值渐且腾踊奈何便一及之临风神往

　　寄刘淳寰方伯

　　弟过里从张郡公座间闻翁丈且简借浙藩有日喜极欲狂数年间阔庶几一夕交臂睊睊望之竟杳然而弟亦遂织路炎徼矣国家急才如饥近时如季次老赵凝老皆从右辖弭节不数月仗钺开幰项背相望乡运寥落山灵川爽所锺萃厪厪在此数公即于翁丈为跬步毋庸谦让未皇如弟自内子捐背家造仳离畏途滋味索然为交南一局未竟两年蒿目焦心颇得要领不以此时招携之渐且骜然包茅不共势必仰烦王命如当年毛司马故事西南物力不堪此畨蹂躏事已垂成局乃中变私衷不无怏怏竣役还突未及黔当事迫促之檄一月三至仓皇就道冲岚冒瘴与鹿骇豕触从事凡两阅月幸以初夏衔璧纳欵逺迩乗危煽乱始繁有徒寻亦窜伏敉寜弟可脱屣有辞于地方矣半生孟浪去冬始克襄大毋窀穸泛陟深崇得一阜距先茔数百武蜿蜒四抱乐哉邱也亦足息我将遂筑场生且婆娑其间一畴春緑自饭吾犊翁丈燀赫髙牙大纛之上未敢以此相换也一笑

　　答苏棠阳太守

　　语称天道犹酌虚则纳实则吐不佞心窃怪之以造物之覆露而与世计涓滴之久暂乎及覩朗寜不获久怙頼门下而后信浅之造物安在其为广大既恡邕人神君乃又间我良朋此伯牙因之絶弦郢人以之捐斤也萎薾劳薪寜复有意策足龙荒象郡间为交南构在门庭当事催迫之檄踵至突未及黔织路而南抵邕寻趣洒江则夷情反复人情倾危与土司之敢于发难视去岁局面不相及何异什伯兀坐蛮瘴进退维谷天不欲西南蹂躏黎酋于初夏叩闗伏辜凛凛天威咫尺汉官威仪之盛前登庸故事未有也狗马一腔血几尽以检阅勘牍目眩指酸正拟视息稍定图一介束刍之献而门下瑶函俨然云坠只字单语披衷见愫不佞盥诵宛其造膝冗剧布谢临风神往

　　与黄直指

　　交南构讧弗戢某抵都既得读三院会疏已又得读省中疏为之夜不交睫繇来谭局易当局难夷情变态在九地之外持议者在九天之上固安知思周虑长三台之良工独苦也非常举动当有非常之人肩之如某萎薾劳薪自分裹足跧伏以毕世竣役抵舍督抚二院催迫之檄踵至遂以腊前陆驰抵邕初意事机或可立就不谓半年间情态转换难于去春什百夷情百相疑土司百相败人情隳成百相倾煽土司与夷仇又自相仇而莫毒于龙州始犹阳顺阴逆继乃张瞻眀目或谋勾兵以刼黎欵或谋伏兵以遮勘官而黎夷遣候命至谅山阴连思明州兵千余乗夜燔彼营房为乌有以狼顾鹿骇之酋当鸱张蠭鋭之日无必胜重兵以胁迫之有必败狡谋以贰遏之倐而信倐而疑倐而请期倐而改限反复变幻其不至畵饼无几矣一篱之外尽为敌国蒿目焦心冒险履危于炎蒸毒瘴之乡两阅月邀宗社灵宠黎维潭始以四月朔抵闗漫山塞野兵众数万计而以初十日率臣耆系组纳降先是当事以夷有疑心土司复张疑待之即彼遥望龙驭一叩亦足毕事而某坚意必致之入闗以彰国威以杜众口遂与夷约尽撤我防卫退数里许听彼盛兵露刅以入不独安夷心且防龙州五步之变也夷乃欢然如命维潭俨然伟丈夫匍伏登降凛凛天威咫尺汉官威仪之盛前莫登庸之故事未有一时同事防检砥砺先期誓之所不清肃而萌一念希冀举家不还乡夷酋相顾咋舌是役也可幸不至辱国受成之后是耶非耶恍然犹疑梦中安得缩地驰报庶几霜台鼓掌一加飡也除勘结情由别具册掲呈览外惟是既危即安抚今念往异时霜台行部宾州一日语及交事顾某曰安得目撃共结此局某时跃然在耳而痛痒尚未切肤自霜台还节上台而此事几若不系之舟且有主勤兵宣威郡县之先入者人情左畵圆右畵方不度情形不量彼已疆场焦劳艰险万状谁则知之夷使奉欵抵都诸处分事由三院自能惓切中外瞻仰惟霜台张主之万里寸赤不觉覼缕

　　上张洪阳相公

　　旷违半载东事决裂遥想外之军书辐辏内之朝议纷纭宗社半壁安危系于一身此时此景师座犹能以龙马精神海鹤丰姿雍容宻勿乎即同事铉枢能洞然畧无芥嫌乎开镇屯田老成体国长虑明示倭酋之不弃朝鲜也何言省饷苐得毋然泄泄如宋纪所载待汝论定我已过河之喻乎北人不善耕南人多游食肯腁胝而力穑事乎又此非可旦夕底绩今天下不少议事者患无任事之人不少任事者患多偾事之人事急则随声相和事缓则矢口逞臆彼狃目前且见为迂为扰即何以主持使任事者不至解体曩昔水田覆辙计师座帷幄中策之审矣当此王事鞅掌师座敷求若渇某匏系炎荒无能抵掌竭蹶奏铅刀一割之效惭负戴履无任竦息

　　又

　　交南构讧弗戢西南一大衅隙也以狼顾鹿骇之酋当鸱张蠭鋭之日去岁垂成中变当事驰报科疏所为督责甚严议且观之兵矣惟是驭夷有长策来者弗拒而国家之控安南有成宪逆如黎利簒如登庸犹将宥之况黎维潭托之复仇复国其名正而其情真乎从邸报窃窥庙堂宵旰东顾此何日也尚欲与交南从事毋论逺勤絶域即厪厪如嘉靖间毛司马压境故事挽输荷戈之众不下三十万他征发称是两粤生灵岂堪此畨蹂躏寻奉部议相机处置封疆末吏蒿目焦心冒险履危于炎蒸毒瘴之乡凡三阅月乃始致其酋主率通国臣耆数万众于四月初十日繋组纳降匍伏龙驭恭进代身汉官威仪之盛前登庸之故事未有可幸不至辱国方今倭酋狡焉凭陵朝廷不吝王封縻之曽不得其函奏一谢犹有戎心夫以国则交南大于日本以强则往谍所载日本不大强于安南也有如黎酋之交臂受事稽颡来享及此时播告宣示倘亦足振神气张国威乎嘉靖间有行之矣中外瞻仰惟师座张主之

　　答李肖鲁贰守

　　门下昼游迫于王程若驷过隙犹然睠懐不佞宛其儿膝南闗之役赫濯于天威藉手于当事左提右挈以薄塞封疆之谴毋替先人遗绪何尺寸之足劳门下烂焉侈以鸿藻而又徼宠于名豪笔卿墨客长歌短叶千里专介遂令斗大冷署璀璨烛天遥想门下过里寸晷厪为不佞持钵邀此明珠大贝不佞毋能剖腹藏之当勒诸贞珉永以为好

　　答童葵午总戎

　　田泗之讧议者以田州欧浦二目可擒也第田州孱弱极矣剥塞村民为泗城所屠戮者千计骼骸枕藉相望以彼泗酋狼顾虎视动以仗义执言视田州不啻杌上之肉而又欲剪田州之翼以张之毋乃隳其计去狼入虎乎窃谓二目可擒此日且不必擒有劲敌在外必不至为田州忧而去之则弱田之祸愈不可测惟大将军熟筹之

　　又

　　顷护军南来知为火药备想见大将军雄心计不鸣劔伊吾殱此丑夷不朝食矣时局臲卼邸报杳然兀坐南陲者盱衡不知何状有如渐扑渐张如火之燎原入卫之诏朝下夕当就道帐前可备卫锋者几何技击可备攻守之具者几何平居气雄万夫第目不见敌身不立矢石耳不习铳礟烟火迷天撼山震地何状一旦驱不敎当大师一队其不落胆禠魄无几而此又非可仓卒习办想亦大将军不解带不安席之日矣左江近不无事不佞守株不效又益之负担田泗镇安鬬鼠未有寜日若泗酋之狼吞虎视弗稍戢之又隳其计且传之翼恐右江隠祸不在庆阳三州而在此酋大将军异日试之

　　寄李旭山宪长

　　邸报中宫府扞格小大猜嫌天下事可动贾傅之涕不堪缕指匡时报主挥戈而挽落晖丈辈之责也弟碌碌歇后孟浪出山一病南闗萎薾颠毛几尽猥以铅刀况复绣涩将断便当从此裹足抱瓮饭犊与田叟订一壑之盟矣竣役还经东平有判官李国祥者固豫章一榱一桷之材也其人倜傥负竒气而沈修自好胸中富箧笥下笔能作两汉语六战京闱不偶抑首而主画诺人共惋扼以彼其才瓠落丈复怜才若渇弟輙为一鸣惟大破调收之

　　答黄慎庵太史

　　昔人以识韩轻万户不更有黄叔度乎忽枉招邀欣然所愿无奈俗子内热甫役竣为先公轶事漫具小疏亦有区区悃欵之献连日投掲合部牛马走热且益剧兼萍迹寄闗外不堪舒太史公清兴午刻稍闲尚图面叩于朱君宅中

　　寄李任初

　　不佞孟浪出山足下亦竟铩羽抑首而就一理将毋骥服盐车乎惟是树骏流鸿在人不在官士岂必尽看花曲江乃足掀掲自见足下之豁度较之熟矣新添当四通五达之衢黔以南一切官评民情夷风当事怙頼不啻如长城如明珠之照乗以足下练才游刅有余地苐庖丁神解不在批导而在已奏善刀藏之倘亦足下韦弦之一助乎

　　复明斋杨老师

　　横镇之有深怨积怒于司道非一日自持斧疏劾后而横愈甚自毁榜抗旨后移怒于司道愈甚不肖狭路偶逢遂触其锋犬羊之性无足与较雄长苐纪纲扫地将狂横滔天不肖某实酿成之业已函封尽发其无君诸状不肖即于望日长往矣会刘念南一刻二骑传两台惓惓固止不得已且局蹐以待明旨处分此横不辨菽麦凭恃内援两台虽已会叅朝议未有可否不肖惟有挂冠长往终不至腼颜以辱门墙

　　与施健所

　　弟昨者縁木披棘乗间趣平甸周遭贼薮平衍沃野相望邓将祇奉宪约业已分道大索弟出山亦届期山中之兵似应量留少许为不必然之防苗兵不可与土兵杂处犹狼羊之不可共圈食无已量留禄汉臣之议为得策业详邮筒幸裁择

　　寄张芝阳大叅

　　自老丈行迈而地方事若不系之舟矣弟肉食伎俩丈十年来所习睹府江监督之役谬以及弟尚可谓西粤有人乎自去秋迄今春朝在昭潭夕发交闗倐而邕管倐而苍梧牛马之踪仅余皮骨顾影自怜徒以怏叹

　　答王仰石太守

　　抵昭江不得共门下抵掌何异入寳山空手回也府江酿乱髙明料之早矣非门下不能见其微即非门下安能善其终胪列诸欵议兵议饷皆永頼长图中间捉襟见肘良工独苦从来善后无不添兵之理当事者始厪厪欲以戍卒当之不佞矢口穷涎逺引近证抵掌陈事势利害稍中肯綮夜坐莫逆之际不佞厉声云二万之费毫不可减当事稍见采纳来敎正与不佞所争如出一口门下有心不佞忖之矣开州之事甚伟亦甚难但不流必属土而土为谁必泗城乎恐虎未可傅之翼大非当事意窃意府江全省咽喉北陀又府江咽喉四山如城一水如带广衍沃野之区非鸟言兽服之窟也规大事者不蕲苟安动大众者必图永利搤吭襟带易侏■〈亻离〉为文物辟棘莾为周行非常之原岂异人任惟门下图之

　　寄卢寿轩司理

　　绥交録成有门下经畧在歇函奉览门下试寓目勅印且出闗闗上酋尚叵测思抗朝命返朝使之驾当事微指尚为之左袒非制府极力主持不知作何局面制府于不佞月内两特荐荐语中皆属以大任非常不佞局蹐愧死制府不自为徳不佞不敢忘

　　与童葵午

　　田州之恶目纵擅权犹为狼耳狼去虎入田州之祸不知所终譬诸门祚衰薄之家强邻欲乗间兼并之頼一二豪奴悍仆翼之苟全豪悍之仆诚可罪使衰薄之弱子不致为强邻鱼肉则豪悍未可遂剪也不佞代庖传舍从旁观局漫谭之不谓有当于大将军裁择近日镇安之事正与田泗类镇之目黄笃即田之欧浦也不佞方宻图于两院将图所以擒笃而绥全镇安者不谓笃别走死地业已发觉之计抚院晤间必能道及兹且未敢缕缕

　　与陆景星大叅

　　前旌未临昭江乃当事所托重隠然长城九土司兵大似新羁之马今且以田州戌卒及东南二营永福打手达目摘发回省更畨矣召募运夫军门尚盻盻望之丈亦颇丰其饩不知应募几何初意贼闻风或当漫散今尚跳梁釜中右江诸路之兵未集姑且扼抗其咽喉以待夹击语称虎搏牛猫捕鼠必用全力岂不信然弟旅进莫赞余筹军门縻留之何为夷使将抵苍梧弟自有公案未了不日当力辞还经星嵓风洞奉色笑信宿乃棰马而西

　　与陈次岩

　　弟以初十日奉衰慈登舟举家如出坎窞经手簿领尚填委应报吏评册掲尚需舟次印钤抵懐泽乃得函篆同人巻差官护驰台阶弟既释负长啸鼓枻行矣缾之罄亦罍之耻幸丈提衡弟数年来操土酋命赏信罚必赏者未必戴而罚者恨不剸刅有丈鞭棰之弟何忧乎蹢躅若之何而弟不长啸以去也此外封疆一二将娓娓道之援纸复茫然不知从何说起摘其记忆者具别楮以备丈采择

　　与刘肖所

　　岑溪山獠小丑始稍稍剽刼苟旦夕之命仅同爨下火不及时扑之渐乃燎原今虽称底定乎而蛮触窃伏井聚糜烂一呼足为难端仗刘将军桓桓雄威既足禠盗弄之魄而震叠中寓戢和又足遏抑乱萌行见岑溪卖刀买犊而以经畧之余慰五山徯后之望刘将军麟阁云台之烈粤江左实为前茅矣兀坐荒城忽拜巍牍同舟分猷之谊盎然如对加额以谢

　　与袁聚霞宪副

　　别去次日鼔棹抵梧制台将强之趣北陀而弟以交闗事因请得从浔阳陆驰还邕是为长至前一日交南本无事土酋亦无滔天深谋聊以一时借口逭罪而当事稍似张皇土酋直以诬郑冒黎无可对证不知与郑亦未尝不可正部院所云以祖宗之法处安南之事弟只得以此着持一纸点破之土酋哑口输情但有头抢地耳黎大队将至期十八日启闗弟初十日复驰南闗防护勅印出闗弟之事毕矣府江之役非弟指画激壮此局未知何状丈更得从旁为我摇旗擂鼓亦曽向制台道之苐不知直指以此督过否

　　上太宰李对泉

　　播酋逆节滔天自分罪在不宥秋冬之交所不即东冲西突为紏拽生苖未集时而狂骋移檄传书以恐恫我时而卑辞乞抚以尝试我今且分道四出使我疲于奔命以先发制我矣先月紏苖由偏桥梭峒烧刼东坡站堡寻札十里桥进偪兴隆城又张疑兵犯黄平所兴隆且危若累棊及见援兵稍集始彻大营解去而残苗仍梗官道不旬日而思石之龙泉告急兴隆之报稍解散者又复聚且声言必攻黄平偏桥矣龙泉犹在一隅兴隆偏桥之间非独楚黔之咽喉亦滇南之咽喉也自东坡为梗而滇之上供自西来者不得北黔饷之自北来者不得西差遣既絶声息杳然即飞章之驰报者将取道蜀中此一线路乃必争必守之冲而又必非黔之力所能独守顷仗庙谟主持特设大将一员控扼偏桥谓何今楚中视若饮氷无论兴隆黄平之阽危未可保而黔且坐困事在燃眉督责和衷共成犄角恃庙畧威棱再惟安氏近已倾心归命某作使之永坚乃心不遗余力彼亦指天自誓人有云彼阳顺而阴懐狐兎唇齿之援者过也纵不得其死力亦可免于牵顾苐奕手有妙着必更有别着因敌变化此辈之变态在转盼杨酋之弥缝同鬼蜮安母鳯氏之输诚为其爱子安尧臣也能保其中不猜嫌乎目把不以贿摇惑自相矛盾乎疆臣踊跃于先不冷落于后乎飞练之事曩实合为一幅一旦渝盟便难破脸脱我之气力声威未足制酋死命靠彼摧锋先登终是退脱不可恃今日惟有厚兵积饷缮器械习火攻简将练兵立于不败之地为实着而又非某庸驽所能赞禆尺寸业亦漫有条请但可后先敢爱顶踵若乃饷金束手脱巾可虞自有哀吁者某何敢赘万里孤悬无繇缩地聊具大都以当造膝伏候睿筭指授某冒昩瞻恋

　　上董扩庵大司冦

　　某涉世呰窳沉沦风波垂二十年自顾死灰长当为世弃捐不谓狡酋狂逞致烦大众羁靮监督之役误蒙推择天下寜有无因而前者哉则台座谊重生平所在斿扬到处推毂以为竖子可效尺寸也者台座不自为徳不肖寜昩所自拜命若惊台下朝顾夕盼不难濯肺肝指授之临歧亲国门饮满而属之行矣努力王事嗟嗟某胡以报主恩即胡以副台座特达之遇叱驭戴星幸以子月二十二日受事方入沅陵侧闻徂征有期不胜加额及抵黔而分兵分将军需军器险夷之采探分授之简任茭蒭糗粮之积贮尚多阔畧未有端绪当事者一手独拍丙夜为劳追惟奉檄诸大老属望谓何某所不竭狗马之力即免裹革更何颜再奉台座之衮舄乎苐事势薫心燃眉而一切捉衿见肘其济国之神灵不济即以死继之情形具别状輙因顺差并布下悃羽檄旁午语不鬯心仰祈电照

　　上总宪温一斋

　　狡酋之长技毒弩难当骑兵冲突难御即骑自头至尾皆披厚绵而酋之狡计専于半夜或质明或四十里外装伏卷甲而进袭我营垒不备所部者生苖敢死悍卒我兵所恃全在火器无奈黔中硝磺难继兼之无兵演习台座指示三眼鎗近送当事或能仿效而连炮地雷莫能得法者此外百子九龙一窝某且分局身督之矣酋以厚利结苗以浚剥虐下人心渐已摇动大兵压境必有累累出降者微闻其妻田氏欲携其末子入水西而未知坚决否果尔则彼左右解体当如破竹多方间谍相机乃发惟是行间之事黔中上下向无一人身歴而某复寡昩受事后始从新料理丙夜憔悴何敢云劳苐不知终作何局面再具宻禀临风惘然

　　上司马田东洲

　　某受事后曽因差便以狡酋情形奏记计尘电瞩黔之气力不足当蜀百一而黔之患不独播又益之苖播患犹在藩篱苖患乃在门庭处苖不越抚剿两端不一创未易抚近得水西兵攻破其一二垒寨稍有擒斩差摧苖锋今渐俛首乞抚苐楚师未集偏桥之援未厚苖之叛服与官道咽喉之通塞未可知也苖既为酋张声势酋复狂逞分道入犯今日称攻黄平明日攻偏桥攻龙泉思石羽书告急所在若累棊苐虎终不敢逸穴惧蜀中大兵之蹑其后也顷总督意酋已出黄平内虚欲以捣穴之功责之安氏且欲安早与贼絶乃安所难者正与贼絶所庶几不敢退托大兵云集借我鹬蚌之势收彼渔人之利乎近其弟安尧臣亦愿当一哨自效某作使之不遗余力苐此属之变态在瞬息间某未敢必一切料理何敢恃惟是狡酋凶残异常人心日见解体闻大兵且压境半月来愿挈妻子投降归顺者接踵微闻其亲信近亦悔祸颇懐异心縁思乱播民与被害奏民非周亲即熟识表里尚未隔絶因得乗机用之酋恶贯盈或当变起肘腋间即不然势孤力穷终何逃于天网猥云受降如受敌何敢不多方防之輙因顺差函封万里以当造膝伏候庙筭指授临禀无任悚息

　　又

　　黔以无饷之故遂无兵又且无将今虽誓师举事有期而李总兵陈寅王鸣鹤二副将尚未到也黔之可当酋者独安氏耳先是疆臣同目把陈恩王嘉猷等蒙被恩宥感出望外久之亦渐冷落兼之狡酋百方弥缝即目把未必永坚乃心顷頼台座万里手谕疆臣捧读感奋几于泣下今其母鳯氏亦且移境上台座之一纸胜于十万师矣惟是安氏之休兵久酋之伎俩与衣械俱胜于安兼之穷兽死命未知安遂能一鼓歼之否狡酋尽括夷汉妻子上囤人心解体变当在肘腋安氏欲以计谋似不出此被害奏民非台座洞烛保全几且隳奸谋今向导探听煽乱彼中人人思乱甚得其力仰见台座作使羣力度越寻常万万輙因掲禀并附衷赤诸可指迷万祈挥示敢不祇佩周旋

　　上内阁沈蛟门

　　自去冬黔中之警报相望于道甚且一夕三至縁兵力之最贫而弱者无若黔地势之最近而平易于冲突者亦莫如黔龙泉黄平则尤逼近虎穴门户狡酋乗我兵未集将未到今日声攻龙泉明日声攻黄平今龙泉竟被残破思石婺川之城池且危若累棊越在千里援亦弗及独计有不援之援攻其所必救耳力请抚院将省城近兵移札立檄水西安疆臣点兵札沙溪立遣朱叅将往水西催督又力请总督檄永寜奢兵札雷鸣镇欲进未进烟动火不动总督复益以南川棊江之兵扰之贼闻果撤兵归巢婺川孤城尚得无恙则牵制之明效而酋之不能首尾相顾可知也思石属楚哨偏桥汛地今大将军陈璘已到闻龙泉警驰赴思石偏桥之楚兵亦渐集春雨将淋蜀中不能日费千金以待黔分布粗具拟于二月初三日誓师至期则总兵李应祥副将陈寅王鸣鹤或亦踵至矣黔省会偪近酋穴仅隔一江所恃无恐不至惊动则水西安宣慰之力唇齿狐兎之疑人犹不能释然于安近据其出杨酋责望于彼私书及某先后探报杨酋现修板山囤専为防安而以万七千同心上刻之兵専备安氏则酋之疑安可知安之区区亦畧可概见秋作使之不遗余力细察其意亦欲图羙名规厚利业已蒙被不测恩宥庙堂且只目而望之渠所主持在陈恩王嘉猷等某时呼之造膝两汉把唯唯不以间谋则以力战始终不敢退托人言彼欲收渔人之利繇某营窥诚得彼功收渔人乎斯亦足称塞威棱西南所祷祠以求者也苐谋则酋防护甚宻战则困兽必鬬恐安尚不自必耳所幸彼中众叛亲离迩来通细作乞牌谕乞免死票者接踵如云狡酋百计于各渡口把守不能禁也至如苖患在腹心而九股为最方有事于播剿之既难抚亦不易某请发犯官缪思忠刘之屏等授之机宜俾得出死力自赎今已抚出其头目一十四人而领其渠曹钱擂等四人诣抚院投见歃血誓刻愿效把截所不可化诲者黄岑寨胆自知罪重之残苖耳声威一壮自当帖然某么么荷台座特达殊知矢以身报苐当事势万分之难百责攸萃即寝食俱废形神俱惫恐终无禆尺寸以塞简命輙因顺差函封稍抒顾念伏候指授临禀悚息

　　又

　　某受事已几三月蚤夜蒿焦征发草具兹以二月十二日遵师期直札乌江会哨渡河进播矣黔兵分四路每路兵约二万五千有竒哨道汛地不下百里而遥合之见多分之甚单兼土兵多虚数即如某亲督屯札养龙正与贼垒亲兵相当兵不满万迩来酋父子四处扬言接杀而实以上刻老虎兵四万居中权不动瞰我兵弱处则冲我某哨先到则冲用细作所在埋伏窥伺焚烧我饷米今惟有会三省各路并进而并进中酌道里逺近为期则贼力必不支而首尾必不能相顾矣酋所最怯在安氏兵先是安氏蒙望外恩宥便欲具疏力担讨贼苐恐我剿未定而彼先发万一再抚将祸结无了时又恐我兵未集贼乗虚冲突难于堵截遂且止久之渐冷落则其目把不无参差有言汉把得赏目把出力者有言陆广之事杨酋曽为安出力者有言今日及杨明当及安者腊月间某极力作使陈恩回水西置酒髙会云不尔大者移师祸及我家小则革去主冠带戴罪杀贼各夷目始帖然今正月间且具疏以请而其母鳯氏亲出诸夷目无敢不震慑近复激于宋承恩之袭虏气益勃勃矣详在安疆臣报掲中当用人之际伏惟庙堂稍赐温奬以作敌忾再惟酋槛豕耳十道夹攻力竭势穷必守海龙囤囤险絶攀縁鐡索囤之粮可支岁余我兵环而守之久当坐毙筴播似无出此乃某独有杞忧狡酋非坐以待毙者有如不守囤而长驱直突由龙泉不三日走镇逺出辰沅以彼声威便有亡命向应后兵追之不及前兵御之不能即数千劲兵可以横行得志先月间曽掲禀总督面请抚院当于镇逺留兵一枝以绾毂门户毋论防播饷运在焉即以防老毛囤两江诸苗之乗机截饷者亦无不可一时或以为过计乃近日探报酋分兵死力抵敌不胜则父子血战或从泸州下荆襄或从偏镇出辰常此亦酋之中计非下计也仗宗社威灵必无之事即有为酋画此策者旋当扑灭苐东南半壁骚动闗系非小不必然之防未可姑置度外冒昧具禀伏候指授

　　又

　　逆酋不譓敢行滔天凭恃险囤负固坚守欲效三年之鬼方冀缓须臾之无死讵知雷霆所击无不摧折六月初五日黔中川东合哨攻克二城质明贼不战披靡遂收元凶实惟庙谟主持帷幄独断决胜筭于樽爼授方畧于遐荒繄繇天启夫岂人谋惟是某么■〈麻外骨内〉寡昩乌闗连克不守敢云局由中变頼台座居中调护不即严谴■〈亻畀〉得再策驽钝勉收桑榆从矢石枹鼓之下因人完局履地戴天感极涕随伏念人固有幸不幸某之不幸独甚犹之监军也人皆督兵某独督夷又当众音哓哓阴阳进退用与不用之间人谁无大将护持某并禆将无之独以七尺躯付汉把喜则人不则兽视若秦越先是两闗挫衂人言汹汹于安氏即如人言饮恨宜无若某独计西南半壁所击彼方拥重屯播境不为我用必为贼用激之势必合为一幅一酋犹难况其两乎无奈降心设诚即众口攻之愈急某作使之愈明示以洞然不疑未几有克七闗之报有斩使首馈之报有母氏■〈屯上土下〉之捷有捣播焚烧州治之捷韩魏之深交始絶狐兎之匿情始割不谅者见为某急目前忘逺虑欲功出于夷不自为功嗟嗟治病先治标彼投足便有重轻倘亦未睹贵州之岌岌乎盖至于我兵云屯贼穷奔囤安氏自谓虏首已在握中一旦以逺嫌力求移师不难以死力刋通之路占夺之山尽让官兵屯札卒之歼厥渠魁不在夷而在中国则某之操纵独若拘马一腔血可知也黔积弱在诸路后乃初五日先登则黔路与蜀之川东一路分攻齐驱次日三省不战共收渔利毋亦彼苍垂怜■〈亻畀〉之努力尺寸不至仰藉外夷为口实也者庶几稍雪殽耻万一乎还师浃旬一病萎薾恐终当填沟壑惭负髙厚輙因报捷幷附下悃伏乞台照

　　又

　　某骨穷数竒自与狂魍从事其不至以身殉虎口无几矣先是贼凭恃险囤坚壁死守无论囤前陡絶即囤后蜀楚吴陈二总兵环攻半月不下初五日黔兵合川东兵一路一鼓遂克二城次早贼不战自溃其歼贼虽在初六日黎明三省之共举而摧贼锋破贼胆散贼党则在初五日蜀黔二路之独攻诸路不与焉水西功在唾手马首所过方有觊心讵肯以避谗故让路让营让功于官兵就中制其命折其心使彼俛首帖然无几微桀骜不驯令彼棊布险阨之兵俱已撤回某之呕心焦肠难言之矣西南从兹奠安无虞于衅萌善后处置当别是一畨局面知悬注欲闻敢再覼缕临禀惘然

　　上总宪温一斋

　　凶逆荡平曽因差驰报想见台座色笑矣追惟某么■〈麻外骨内〉沉沦惭负育造垂二十年台座重念门墙执鞭拔诸羣伍授以典护络绎指授万里造膝中遭卼臲台座不靳吹枯嘘生勉收桑榆兹者幸磨钝策驽毕局释负寜无尺寸之冀仰副特达之遇讵意福不虚徼二竖为祟縁自去冬来无日不焦瘁自两闗失守无日不忧危自屯札后囤来安兵既撤又无大将之护持孤军孤垒贼冲营达旦无夜不惊恐山槽险恶非常秽毒不堪还师抵黔不数日疟痢交侵怔忡举发心血既枯百邪为梗所不敢遽萌休念秪恐安氏负彼战功邀我初盟马首所过不无觊心兹已驯服饮氷无复希望某萎薾病躯便可脱然且某于抚院为姻娅非独有万不获已之苦实有万不容不避之嫌业乞未死之身还慰衰慈倚闾脱遂所请伏祈台座哀怜主持之輙因王真行敬布迫切曷胜悚息

　　答云南陈毓台中丞

　　人言台座有保厘耆定大勲仗节以来驱缅若驱羊縳猛如縳豕金壁安于覆盆属者播酋匪茹敢逞螳臂当宁念黔托于缀旒倚毗不啻长城台下奉扬主威以急友邦六师云屯十万霆震烂焉除凶雪耻之烈矣某仰天加额想见台下劻时体国耿耿丹忠有在彼不在此自采榷使出虎视鸱张寥寥海内曽未有遏抑其横澜者独台下主持以正气弹压以直道卒令旸谷回照伏阴潜消则台下之补天浴日不独民瘼而在主徳不独边垂而在朝廷如某樗栎散材何知金革猥从唾弃之余谬膺羁靮之役岂不自量所为叱驭遂行登车靡叹实惟犀节在望玉帐非遥将藉执鞭之夙縁仰希前筹之指授岂期三月受事一介未皇狗马蒿焦羽书旁午吮笔再停援纸复罢兹当据鞍入营敬肃祇候并附下悃伏乞委照

　　又

　　黔物力不足当一大郡乃欲与狂罔从事譬窭人子作陶朱猗顿勾当微台下赫然同雠需兵兵应乞饷饷应黔其夷乎今六师桓桓如林黄广南之叅决张坐营之蹶张皆能肃将明威即黄赞画说劔多竒所颙望者有待次公之指麾耳初议分布在乌江寻改哨河渡其故且不具缕抑台下之意旨攸同也河渡亦不肖所部仗威棱震叠某藉手以报简书行间抑塞聊抒悃欵伏祈委照曷胜主臣

　　又

　　播酋狂逞黔之患在剥肤而台座谊笃震邻所为撑持西南半壁不遗余力某猥以寡昩谬从羁靮庶几徼天幸藉如林之旅成破竹之势以仰鬯威棱而答知遇亦既连克两闗斩级献俘足称先登矣局乃中变既克不守滇兵转战良久竟以寡授奔回议者谓衅自内作匪由外患但当阽危投足重轻之日恐一激不可收拾计黄广南能言之方今同仇有众誓不与贼俱生苐恐力孤气阻收拾涣散不足独当一队则整兵厉马卷土重来不能不蒿目于上国台台奬率虎旅重赋无衣寜俟秋效申生之痛哭哉輙因黄广南肃布激切广南苦心行间极矣仰副台台任使有待桑榆情绪瞀乱无任悚息

　　又

　　狡酋滔天所凭恃海龙一囤前有三十六步之云梯后有二十四山之峻岭彼且以为兎窟为虎嵎讵知雷霆所击何坚不摧六月初五日蜀黔两路夹攻后囤连克二城遂破枭巢凶酋投缳妻子毕掳黔路之克敌实由鳯岭之先登乃鼓而前者非他人即童龙也龙固台台所识拔得一将如得胜兵数万台台之急友邦渥矣至不惜爱弟间闗以督虎旅先声雷动不肖所得张胆枕戈贼阻恃云中劲兵之蹑其后也追惟异时两闗不守人言汹汹于非族疾之已甚几合一幅自非降心设诚安得有大水田之捷牵制贼势蜀兵能飞入蒌山闗乎葢至于大功垂成将死力夺占之山路尽让官兵桀骜不驯之徒无敢反唇横面则不肖一腔台台可想见其焦瘁矣猥以孱弱餐沐岚瘴艰顿叵测悸魄薫心衷甲夜坐谁当告语幸不褁尸从兹生还披簔饭犊大徳未报以待来身临楮曷任感激

　　又

　　云中后兵未集前兵缮甲治械童龙督之渡江入海龙坝庶几得一当以不负台下体国恤邻惓惓不谓后兵入境前兵遂无固志尤幸有安时泰等之用命童龙夺占鳯凰岭先夜漏下二鼔某实以悬赏二百金付之所部欢跃一拥先登万目共睹乃近颇为掩功所挤不肖有口不能为之争徒甘唾面季公虽未入营已藉名塘报中矣先是水西马首所至颇有觊心分布屯札渐似据防自逺嫌退札海龙坝虽若抑之实以全之不尔几不为亡秦之续乎结局之功彼不与焉前之雄心今已氷解络绎屯札之兵俱已解散彼兵散而后借季公合童龙兵札新站距乌江五十里而近搜捕招徕亦事机之一会也率尔缕布曷胜悚息

　　答粤西杨济寰中丞

　　交南震叠天威酋主叩闗衔璧天朝亦既授之都统锡之勅印且出闗矣颁封之后自应修贡谢恩縁印降发银印验系铜色与勅载不类致该国有再乞更铸永为世寳之请蒙督抚军门俯念夷情于梧饷内解银一百两题请铸换礼部题覆钦依即已更铸本年六月间付承差顺带回粤苐不审此印曽否出闗龙州土酋赵英者冥顽叵测有深怨于黎夷恨思明府之成功有深仇于土官黄承祖百计挑衅隳成去岁勅印反闗尚思假莫拥兵抢夺返朝使之驾万一仍藏祸心假莫为名则黎夷与龙州必不两存龙州抗命逆节覆城不足惜如国体何除闗以外黎兵自能防护闗以内似应行委南寜卫指挥罗万善同督备官执三院虎牌自思明府至受降城着落黄承祖同土舍黄应宿护送自受降城至南闗着落赵英官男赵元璧护送先取甘结各有责成庶无踈虞新印既发彼中谢恩贡欵计当重译接踵抵闗验贡之后其护夷贡护夷使分画汛地亦如之庶中朝威令常伸外夷包茅如期而边徼安于覆盆矣职蚊负欵局备尝艰阻于蛮瘴烟雨者三年习知土司情态不敢缄题輙敢冒昩掲禀仰禆霜台采择所有刋刻过绥交始末或亦西南一大公案也理合固封具呈伏乞俯赐省览则夷酋土司之顺逆与国体边计之利害亦畧可概见临禀竦息

　　又

　　某客岁踉跄北跣庶几竣役奉鞭督奏铅刀一割之日有期不谓误有黔之役黔瘠弱迫近虎穴逆酋所冲突并力一向亦无若黔剥肤不肖奔命于东坡龙泉黄平乌江之间朝不谋夕即黔羽书以兵饷告急辕门络绎不乏某越在絶地无能函封一奉前筹绪余亦既连克险闗局不自由几不免于虎口仗宗社神灵卷土重来迫之险囤六月初五日黔路与蜀綦南路合哨夹攻连克二城遂破枭巢凶酋投缳妻子毕掳深惟狂魍滔天黔以窭人子欲作陶朱猗顿事頼诸邻封不靳征缮以急友邦然或以兵或以饷未有赫然同雠兵饷兼资兵以数万计饷以数十万计如台下之共念宏济者妖氛既扫露布驰闻汉庭论功谁当酇侯第一不肖得雪殽耻苟免殒越骨穷数竒朝释负而夕二竖为祟縁多凶多惧之后积忧积劳之余一腔已竭百邪为侵幸得乞未死之身还慰衰慈倚闾于新秋据鞍东矣西陲善后经畧非无事者无能勉策钝驽仰副知遇瞻跂斗光祇有徘徊

　　寄郭青螺中丞

　　老亲家何日昼锦白下为太翁横犀披鹤上千龄之觞时则翩翩佳公子乗风缴矢连双鸧于青冥亲家亲为劝驾公交车奏最明廷赐金锡燕之后雍容鼎席即又亲听郎君胪传第一声试艶举邑中百年盛事寜可再屈指乎此褊心者之热中而知己肺戚之所为弹冠加额也先是邕理卢君人便曽函短状并附涧芹状中且为其弟希入场之选谅不浮沉世局颠隮如操无柁舟行渤澥稽天中忧危劻勷如亲家公家缓急所恃頼亦海内人情所共属眸不以此时挥戈挽晖明蹇蹇之节而动念明哲微但不可宜亦有所不忍如弟时命竒薄造物者若将蹶覆之无言缺陷方寸乱矣何能冥冥决事交南之役聊为两粤涂一大罅狂酋系组叩闗汉官威仪之盛前莫登庸故事未有一切私觌禁絶清肃可幸不至辱国匍伏龙驭后骜然未肯向弟纳拜旁有弁厉声呵之一口梹榔未费而惜此四拜乎酋乃下拜如仪益验忠信可行蛮貊良非虚语循省区区实从因果发念非敢毫有希冀恩泽此等衷膈仅可向骨肉伯仲一道他即哆口其谁相信弟踈卤踪迹间为长者所寛亦多为时人所疑人情左圆右方即交南一局粤当事意见亦稍异同计网不踈繇来得意事竟成失意俱未可知但弟方泡沤身世何有此腐鼠得借他手快刀一断私衷诚饮氷甘之矣輙因计吏顺布衷赤楮短情长临风搔首

　　与友人曽在贞

　　弟慵懒之性不闲拘束聚首于月夜壶觞者往时惟敬吾已而又得吾仰止方期声臭不孤可长聚为忘形交而弟遂奔走万里外向所朝夕聚者求片楮不可得提念及此能无长慨人生与其儒衣冠而伪不若楚狂而真诸君养髙林泉光风霁月慎毋孟浪虚度如弟与兄行藏殊途遭逢盛时可谓不偶但得守先世清白之训使一民一物稍蒙其休泽是则弟之志也知已者诚欲成其志何以敎我

　　粤西与曽在贞

　　仆再入粤左颠毛落尽矣制台知我不在骨肉之下然亦乌覩其苦心焦思之状安南之欵九月之望已输天庭而处分未见下落本无他觊君门万里吁咈听之大计脱无恙又不知土偶之流安所止世局看破已尽犹然吓此腐鼠断非人类弟恐王事鞅掌万一以重寄付之大义所闗不得径去则奈之何交南处分诸疏及近日薄疏俱録有副寄贞叔试索览之

　　又

　　山中之贼稍就抚矣贼首韦明悬亦已亲身出见无奈来宾宾州迁江武宣四路流徒乗机出后分路四出每路七八百三五百且迫近城中昨悬赏掲示追捕者照赏格登时立赏圆村一夜杀贼二十二级一首贼在内又数处得十二级勇气稍振而贼锋尚鋭无一兵在傍徒张空拳虽韩白无如之奈何白将两台已驱之去孤城踌躇政不知败局何日收拾前报获贼多系在城在田在墟良民今尽放之归凢七十余命此一举可当浮屠七级差足快心耳

　　又

　　差来得手札是刻则大村之毛天洪同各村之剧贼首皆来见贼殊了了能雄辨察其意从此似当稽首从来抚止伊弟男小口到官并未有贼首亲出者安封外日日惊动天欲保全此一方以免大举耶山中差官尚未归报抚文书须此月方可了尚有种种善后事意欲便上省城了此方还南寜又丢家在横或于初二仍还横州从横州再上省城传牌到当知之

　　又

　　不佞操弄交南于股掌间今且招之来矣寄来近日夹板三纸及仆亲檄候命范彦一纸聊为足下解寂事之济在亲谕范彦二着事济而不佞之躯亦受亏不浅矣先是范彦以初三日申刻至太平是日守道亦至请之坐夜深而次早范彦即当驰去彼国连夜草檄削之至五鼓乃妥次早复许多点检而面折范彦自辰至已未唇吻为焦穷日夜之力遂感寒药服三黄多凉初五日晩遂腹中作楚呕血一锺连日遂不敢用凉剂腹亦稍定荷担在身不得不努力为之谁复知余之焦瘁哉今以十三日发江州渐移思明府抵受降城矣当事者惓惓以纪叙一详为嘱此事头绪三倍答于今当往思明理之只此一畨心思又不知孱躯何状此外闗上事情尚未论也此后音信渐逺徼天幸二十四五或可开闗则二十八九可相对拍手也冗中不一

　　又

　　上林守城之兵仅百名尽数拨去贵县迎接家眷以致内贼勾外贼乗虚可恨哉彼中犹然泄泄到彼多方差调今早报已获三贼其发踪乃在墟上不佞之料不亦神耶已报有数十贼姓名得此便可寻踪矣入贺已批允司中文书已到苐不知两院有无悔否若已得贼似可无妨也

　　征播与曽在贞

　　初二日巳时已发养龙矣营札山坡直望乌江而隠见于养龙民房有天命者任自为之毋庸皇皇也但得声息即有人报

　　又

　　十一日已破闗据险斩级虽不多已夺老君闗石坡泥沟之险尽为我得烟蔽十里前哨已出刀靶水十五里之外亦足壮先声矣水西之进当在十三日先此驰报

　　又

　　本日午刻河渡报已打河渡闗生擒贼三名斩级十五颗乌江大兵乗胜已趣鬼囤陇澄兵明日进攻苦竹闗矣并以驰报

　　又

　　五鼔人云陇兵进矣尚未得声息连日各哨并进获功不多鬼囤向称贼兵以万计者昨日永顺兵已焚之止得功八颗生擒三名不知贼漫散何处最可虑我兵未见大敌一面便以贼易与若直入无人之境者不知并力一向贼固用此法也连日级不满五十生擒不满十人以待陇兵之报云何兵之进止亦待陇决陇澄气勃勃近其母促之回沙溪代兄督兵渠云今日之事但知君命不知母命贼乃骂之云乳臭子不记乃父时耶因便及之

　　又

　　不意事之中变亦至此极驻札营所去贼营二十里飞马片刻可到有效忠者请退回徉狼以事势不可收拾酋意在夺一职官挟抚脱不佞退则乌江必不守只得以身委之又云贼今晩决来冲乌江乌江去歇所十五里有云贼已退回青坑去河渡十五里者不敢信只得夜行野外以微服混入小卒中生平无亏心事必不落贼网事已无可奈何只得一夜以三骑入陇澄营中恐无着落四鼓径差贵福责备之以本司待之犹子今本司有急汝袖手观望我即不言汝独无愧乎澄得札立刻拔营十六日同贵福抵新站再札量村期以十八日直抵播州且云救河渡必四日攻播州止二日攻播州则河渡之急自解复语贵福云人言藉藉独左监军不移粉骨莫报心不敢昩耳果尔则转祸为福又一大竒也先此报知

　　京师观政与弟贞叔书

　　大廷之对自谓生平一时策内妄陈臆见而类多狂谬遂得三甲后观政吏部此时方议久任员多缺少丙子二月方可得选家中事弟可悉心理之七人会不可中止仆虽在外可保必行大都中人之性非有所恃不能自固近来谈学者谓清操为粗节易易也而不知对景实难卒为人鄙诟仆今幸有一命之荣而犹谈计会非鄙也诚欲多頼为自防计免他日当局失脚耳弟能谅予耶吾家诸仆戒令耕田守分时常伺察虽轻犯必重惩之此吾辈夙志防其渐者今日也

　　东莞与弟贞叔书

　　我家习静好修不意横逆皆出念想方欲独坐闭门乃日与负涂之豕溷于公庭情亦苦矣顾逆奴事吾辈实无所愧于心既出自我家亲房我等得出一头地而可袖手旁观乎此当日一团意气任事到底非差也按院来莞初意止三五日耳后见诸事应答顺便遂驻节移月乃去此公光明风裁一时凛凛莞拔其巨恶四五人此公知我临别时以政成为嘱用意厚矣先人之事未传苦无好心绪以此不敢下笔黄花开时当请于萧希之衙中萧然无以为寄竹扇一柄寄弟其字乃文峯所作南海之风流儒雅士也其人青年能诗畵操行甚不苟广中能诗者甚富且尽有豪士此畨乃得识数君

　　又

　　夏保来及谭罗二母坟事可愕可愕来东云我等当任其责纵家人犬马视我奈何忘所生顾惟绵薄之力仅止此耳前后之情与诸公所致书及仆所寄诸公祖父母书不妨细与之一观见我心更切也吾辈作家书即仇人可共覩者每得弟来札便即驰与广中人观之

　　又

　　区区宦声为进表二道极口赞扬广中士夫亦颇相谅公论颇明龚院荐疏中荐县令十三人仆名在第五荐语亦觉平常总之为凌军门相知太过前荐压在一急功名者之上遂为其所排仕路风波人情千态万状难以形容似非我辈直肠人驻足之时况吉安正值排抑之会而我又新订螺川之好秋风之思飘然动矣

　　滇中与弟贞叔书

　　入贺业有成议而同官必欲求去争之即不便遂退让之辰下计察在近不免归免亦归惟是祚单骑万里遣归悬悬系念功名大事自有分定乃父凉徳何敢过望此子学力亦未淹熟第年来下帷亦颇苦心倘苍天不负或亦近之大瑞田弟自主张更有何嫌可避夫人已倾心付托而每以形迹自鸣此是弟大不济处区区夜坐每语祚云弟近日但可为任劳不可为忘劳毕竟犹岐而二之也犹似各自一舟但相幇同行耳非共一舟也若仆于弟虽踈畧颇多而本原一步更觉寛大耳祚亦不肯护乃父短夜坐试一质之

　　粤中与弟贞叔书

　　连年来独行独坐独卧之间惟薄积厚享是惧上天之意未知若何今果然降罚不爽悠悠宦情久已如氷况遭家变二三幼子女茕茕呱呱家事解体势如乱麻尚能以多病之身为一官覊缚数千里之外无奈身不自由地方事不得寜贴只得强捱半年区区精力殊非昔比迩来或痰或火或肺或脾或气结或手足惊悸忽不知病之所从来恐亦非长生久视之客追惟内外同时同事同艰苦之人今奄忽垂尽念至使人心痛每见来字亦俱称病体展转令人把字徙倚徘徊至连夜形诸梦寐家居无事随地可以自遣不比逺方人荷担在身费尽心血不得了何至经年恹恹称病耶家事十七史无从说起听天所命细微一切知弟弱体亦难尽闻倘有闗于门祚观望之大者时一提督之

　　又

　　庾闗十二日抵苍梧闻交南耗冲风冐雨连夜抵南寜交南之役新按院不知彼中情形意见与督抚二院矛盾承望者因而煽摇哓哓区区迟到三日则事体瓦解不可收拾今三院渐见同心多口渐定且约夷国主以二月二十日抵闗苐隳成忌功一垣之外非我腹心直须启闗之日乃是收局耳

　　又

　　交南之欵九月望已输内府为主议秉笔之难礼兵二部交让不皇又东事孔棘世局且岌岌庙堂旰食亦不暇西顾是役也原从因果发念毫无希冀但得夷欵无恙国体边计不至为盈庭破败君门万里吁咈听之秋杪台中荐可属倭事者六人区区亦挂其间因西南局未结且置之彼直以我意气固勃勃者耳不知其兀然灰槁也王事鞅掌何敢择官但恐捐身不足成事徒委沟渎荐疏并交南处分疏叙功疏寄览可命二子更録之大计脱无恙不知行藏踪迹所由夷使回国有朝使在非区区护之出闗此中土司便有不测大事结局在此一着但得早还仆亦欲再图捧差回家之期亦不逺矣易园业为之无不收拾之理极知人生蘧庐何益彼建造宦舍者何人想此便当絶倒一笑祎今岁渐长成发已齐眉为文畧知蹊径但鄙意亦不欲令之大透会不如浑浑沌沌绳趋尺步不至令人烦懑也近日复兼右江事土司狼顾虎视即当日王文成公所处思田等处其桀骜鬼魊不可言状往多听之区区自交南处分后近复有边才之扬当事者责望过重以为可破竹收之不知事势之难早夜焦劳腔血几尽方封书又有刼库之事系是带管地方何其命之穷也诸不多及

　　又

　　为交南事从南寜驰会城又自会城驰端州即从端州回还出巡浔州矣此事自机宻以至毫毛自闗上以及达京进御无一不亲自经手经心发鬓遂为星星虽则苦心却亦生平快心事何者毫无所利于彼而大有益于地方生灵也启闗先数日曽与之誓但萌一念举家不还乡夷酋通国咋舌今夷使即日来叩文贞公祠下可问而知也交南局已完结似可脱屣为计察在近人谓我何过此便当作计较矣文贞公处置黎利事百七十年而其孙复国乃在区区手不亦大竒耶急笔不详

　　又

　　差官一指挥一吏目伴送夷使经过白下渠必欲叩文贞公祠止之不能外夷瞻仰吾邑从前未有之事开祠拜后引至家犒之夷使熟知典故且能诗勿草草也夷使若谒祠有诗或有文可收之当勒之祠下以彰文贞公不朽盛事如何过肇军门喜甚先下拜且饮至焉次日盛整军容延见夷使亦一壮观也

　　又

　　四月初十日交南已欵闗千态万状之苦止博得其国主两拜从来称渑池鸿门之事不图身亲当之土司败成煽乱荆轲聂政之事不图身亲防之启闗之日黎倾国象马而来以数万计侦知土司包藏祸心不肯入闗匍伏龙驭惟是造讹倾险之徒蜂起猬集计不亲伏必致传讹只得尽撤汉兵左右无一执戟者而擒土官一官男在傍作质令黎酋尽兵以入丹墀内外以及山头皆黎兵象彼挺戈露刅乃始纳欵虽大险局亦生平之大竒矣此事于两粤阴徳不浅颇动归去来之兴亦觉有辞于地方也少洲字来云陈夫人坟狐踪如旧此须日日看日日塞自当断絶世言庐墓区区之意此处却用得庐墓一个孝孙惜无人动念耳家中事身上事无大于此者区区数千里外行坐不安惟此一节幸弟留意

　　又

　　夷使未归闗外尚梗阻区区安得遂谭拂衣之事乎即祎婚期在前在后俱不得自由祚之来也岂为传经乎祚非文所能转亦非仆不能转与之会于苍梧叩其微使人惊愕已而觉其转念有不自安之意不欲重伤父也乍会乍别连以字语之其情危其词迫得其报书不复反复自后署中还其故吾每日开尊豪饮颇称快会不谭斋事矣祓近作不甚快人意近来厌弃平顺不欲作流水腔却畵虎不成反跳入于涩滞生梗与其涩滞生梗寜平顺祓之病正坐此寄来选文数篇何尝不髙劲却何尝不透露快爽古文皆若此况时文乎舟中作绥交记附览并寄十册以备友人之来索者或亦生平一大文字也近读苏黄二公尺牍甚有味不欲独飨欲以十数条写一扇寄吾弟每一条换好树一株迫于簿书稍间輙为酒兴牵去俟另日却寄

　　又

　　自去岁六月有府江监军之役夷使奉勅印出闗闗内土酋潜谋不轨意欲刼夺勅印而直指复按南寜此不系之身倐在昭潭倐在交闗有时驻南寜多者数日甚者信宿除夕前二日始得护遣夷使出南闗三月初三日始奏府江之凯凢三移师三分哨擒斩贼首九十名颗贼从四千六百二十五名颗合擒斩俘获共九千零九十名颗区区谬以首功録荐拨置土酋者悉就擒縳区区乃得获捧差之批不尔且未肯放行也监督善后种种经手夷情必处置停安方得脱身正月初六日再添末子骨格颇似坚实眼前把弄膝前亦足开颜解頥十五年后为龙为蛇姑且付之度外也余无及

　　京师与弟贞叔书

　　抵京即有当事传川贵推择监军之说宻托协院郭中丞止之幸已获免推用四人又为科中叅论云才可用而品不堪军机重大不宜滥及匪人下部摘去二人奉旨另推好的来看吏部更不令人知忽然遂以姓名请举朝皆极口以为得人都中亦以为时达之用而不知区区千万苦状军情紧急奉旨兼程星驰又系钦限不得违半日今祎尚在南中只得连夜还家先遣贵福用短头口连夜奔至南京约渠兄弟至红心驿一会区区携祎以归抵家交付与弟区区三日便当起身亦欲携广陵母子以行着他便即收拾既以苦差仍系原官始末具吏部覆本中其必于贵州者则以郭中丞之故未可以楮笔尽也主爵者意则羙矣谁知苦状因马上人便先寄数字区区二十一日便当辞朝不能与进表官员同辞也

　　又

　　正録题草寄后先日已发票矣申刻又奉特旨云云通将前后所推六人再择又令九卿会举所举人数愈多钦点不知为谁万一得免是祖宗之灵再行报知

　　黔中与弟贞叔书

　　二十日已抵贵州次日履任刻期不爽每日俱戴星三鼓方停骖举家正从皆平安最异者十六日过兴隆十七日寅时播酋纠叛苗万余攻破东坡站遂围兴隆城今围尚未解迟一日则举家皆在城中进退无路不知作何究竟矣黔中一切尚似乱麻得中丞公书云冬间便可举事心甚骇之及至黔果然狡酋力甚劲而谋甚狡步步俱得胜着而我尚处堂所恃者惟朝廷之威力以人事筹之未知税驾之日也心事百结适差行灯下悬笔附数行有人去南京请即以此寄祚儿

　　又

　　久不得家音老母想当强饭苐不知孱弱之幼子何似身已委之王事近亦付度外矣此中一切如箪瓢陋巷之家欲作陶朱勾当此间诸公只靠安氏一着百凡军需军器分兵分饷更无一人曽经歴军前事者俱不说起不知安氏之进止亦欲看我兵力何若自区区到始从新料理按君所责望者复不浅所不能尽言于中丞公者必欲不佞致之区区以简命为重追念出长安诸大老所订嘱云何凡百倾肝殚力自黎明至漏下一食且三废箸竟日枵腹区区意岂在功名耶固不敢忘诸老之付托也劳苦事试看仰止所抄首事条议只畧可见所幸区区自受事来精神尚似充然播酋狡劲神出鬼没东冲西突报急之书一夕三至今师期当在二月中旬不佞札老营于乌江待破彼乌江闗贼上海龙囤环而围之而后移营渡江深入所幸彼中众叛亲离今思投降归顺者宻帖不絶大兵压境决当倒戈但受降如受敌不敢不谨防之耳贵阳廪给公费一年不足供一季之需即如纸札书写之烦不啻一大省藩司而公费不足当斗大之邑衙门住总府甚寛厂又大冷落总总差胜于往朝鲜东征便中带一二饮食物件来用园茶佳者可分少许作此帖未竟凡四起矣忙乱如此挂一漏万诸弟自主张之但得捷书郭中丞自当驰报其尊人也

　　又

　　郭中丞公家僮来得数字知家中平安甚慰旅思此中军前事向未有一人曽经歴者无将无兵无饷区区受事后始料理蒿目焦心百责萃之大举之期或在三月区区所辖自省城乌江达四川永寜一路去酋仅一百八十里正与酋亲兵相当所部署则水西安氏在焉向与杨几合为一幅者今渐相疑且愿効力但目把为政未知临期变态何如耳自十一月狡酋勾苖梗塞咽喉今虽稍通道路犹然草木皆兵也十七日过兴隆十八日卑贼勾苖以万余焚刼札营官道去兴隆只三十里不尔且以举家听虎吼岂非天幸急笔附报余不多及

　　又

　　播事不减淮蔡而黔中料理不佞独以身担之夜不交睫食不下咽且终日枵腹苦状不可言矣师期当在三月初区区止札老营俟得困酋上海龙囤环而围之区区乃深入子营耳比来精神尚可支持衙中大小平安只是澹泊差胜往朝鲜东征耳南京常有信来否欲作数字付祚去人倚马倥偬无暇有便即以此字寄之

　　又

　　三月二十后曽以播事寄家音得毋皇皇耶是月二十九日安氏深入捣窠一捷据报斩其万人亷之亦不下四五千馘其爱子差足吐气但元凶未縳全局未收辰下将督泗城兵渡江助之今四路分布再调兵四万作一路贼穴中四面残破已极纵是雨水连绵决无撤兵之理扰彼春耕纵上囤不过百日之粮环而攻之可以坐困即不得之夏必可得之秋冬也但得完此局脱身归来饮水饭蔬作牛作马皆是快事白发盈头不知何日生还耳自两闗不守所虑者安氏拥重兵十万现屯播地不为我用即为彼用投足便有重轻非区区主持力助郭青老降心设城驭之鼓之一发而不可收拾寜独贵州孤城即西南之事去今幸二酋已成寃狐兎之情已絶诸可无大虞发来疏稿一览一字一句皆与青老商之其中招纳万苦之状可以想见诸相知不能一一具帖出疏草遍示之可矣寜保以累中外彼他日能报则报不能即作来生功果可也

　　又

　　四月二十四日再整河渡乌江之师区区以单骑出乌江而大兵尽出河渡人皆督兵我独督水西夷其夷又在人情侧目信疑之间人谁无大将护持周旋而我并禆将无之七尺之躯以付目把渡河以来深入贼阻所备尝皆世上未曽闻之惊恐未曽见之险恶卧薪枕戈贼且守且冲几不免于毒弩滚石为贼陷者数矣頼天地祖宗之灵于六月初五日连克二城次早黎明遂破贼囤罪人斯得详在塘报中十二日班师幸已生还主恩亲恩差足报塞痛定思痛潸然泪下从此便当披髪入山不复问人间事矣

　　又

　　乌江之衂一家生死已置度外稍急便当骂贼死矣死不足惜如辱国辱家声何整兵渡河深入虎穴所单骑同行即乌江之败乃公事虎而翼者也抵囤后与贼相距不数百武所札营在絶顶七尺许容足之外即系深箐无底深沟贼虎吼无夜不冲营达旦所饮水乃在人与牛马骨及树叶所渗漉者营则茅茨竹叶雨即夜坐蜀中忌水西之成功以为功自黔出也流言四布其险恶百倍于贼囤但启口凭恃一总督不测可立待旁若无人令人不敢仰视区区以孤踪当诸路侧目降心柔气以退一步胜之计令安氏撤兵退札安氏退黔中复何望郭中丞惟有仰屋咄咄矣讵知初五日连克二城次早贼披靡不战刅解即区区所督河渡哨与川东一路合者也嗟嗟非天地祖宗之灵何以有此乎营中与郭青老约但了局五日便可接淅去青老亦报书云不去非夫亲家去弟当随后夷狄患难乃见骨肉噫嘻吾两人者良亦苦矣班师还署七日业已具详乞休功成身抽不以此时湾船更待何时年过半百一腔血几何苟有絷我以一削籍博之足矣君父大恩许大乾坤当自有报塞者归去来母子兄弟即以太平筵再作汤饼会可也

　　与子嘉祚

　　渡庾闗抵端州闻直指已巡歴左江道属竣事自谓生平此畨真可藏舟养拙不意方抵梧州未及到任即以省城堂印五道印相属适按院巡平乐只得置家口于途次而疾驰走陆入省到任次日即趣平乐从来堂印无出外府只得携印以行彼中郡守而下俱新任一切责办道中其奔忙反为生平所无今虽完平乐事家口犹在舟且未知何日得脱身过南寜也广右数年称太平解甲偃戈至今岁而五山峝诸贼刼掠地方无虚日辰下又将有捣巢之举一见制府首以此事责望相托此等事费尽心血不先不后自我当之劳人命苦所如皆是不审苍苍之意何居广右风气难调瘴毒侵人可惧每念此身真同浮萍在家在官在署在舟总是逢场一戏何所不可随縁度日亦自解脱不必挂念

　　又

　　四月十日于苏太守得家书在贵县知正再举第二子甚喜其即以贵喜命之名又以吾所全活于贵邑者不鲜也原驻札在南寜今受事且三月矣不知南寜在何处数家僮朝南夕北或寄顿舟中或暂住城中栖止飘蓬从来未有如此作两司者先是五山之征两广制府决意当在八九月之间不谓庸将遂于五月轻举山中之贼以万计鹿骇狼奔分路四出区区方握堂印陪新抚台从阳朔回闻报两台实时属之解印夜驰单骑赴彼收拾败局如棼丝人心涌涌贵邑之城可片时路平只得以家寄宾州又寄横州从间道疾走贵县止崇受随身贼以千余羣或七八百羣或三五百羣白日放火流刼去城不三十里坐孤城中调度真委身虎口矣所在望风披靡幸国家之福百计鼔舞安揷亦连有斩获贼乃稽首乞抚四五渠魁亲率其弟男来见愿各保封疆永作耕氓四路之啸集始各潜踪逃窜尽已归业人心俱已底定岂非天欲生此一方不欲秋后大举而作使庸将惊动之耶乃心血因此大损两鬓毛十日内遂半白矣每中夜徙倚听刁斗声彻正汝辈熟睡时也顾安知炎荒人之忧苦哉惟是一朝散贼口大小男妇七十余命倘亦足当七级浮屠聊以自慰贼之输诚就抚在此一着天之所生谁能死之收拾稍定适庐陵黄把总回便寄数字心事抑塞诸不他及旬日之后当离贵县还走省城决善后事然后乃议揽辔南寜也

　　又

　　天欲决裂吾家使汝母不禄非汝辈之罪由乃父之薄积厚飨死者固已弃尘累而去使生者忽忽若穷人之靡归辞官不能弃官削籍又非生我成我者之意人非金石而能当此摧折汝兄弟幸已成立独幼弟幼妺茕茕而最幼者呱呱无依汝母尚顾恤别人子女今自家子女出入傍徨念至能不刺心惟汝兄弟姊妹母容在目母言在耳其聨属维持防微杜渐时时不失事死如生事亡如存之意庶几念母痛母之大者悲哉汝辈以生道念母我岂复有贰乎哉汝母阴灵必能鉴之

　　又

　　汝母奄忽上天降罚一切当恐惧修省勿讨便宜勿使满帆风勿知有已不知有人寜模糊勿太聪察寜退一步让路别人勿沽名钓誉沽名誉之心即是讨便宜之心岂必贪利禄乃为便宜耶寜澹泊勿求丰腴待下寜情恕勿求备过苛其报徳宜厚而懐怨宜轻傥徼祖宗之灵不即隳落幸甚万一縁浅福薄我不能与时命争亦付之奈何而已

　　又

　　自闻家难行坐徙倚忽忽如无所归猛省乃觉汝母之已化去荷担在身但丢手地方安危数万生灵所系不但当事者不肯放去即自家亦不能言去大义束縳乃知无所逃于天地之间者也徼天之幸收拾别人败局操弄羣獞在股掌间今且为我捕贼作我捍御藩篱矣而善后千条万绪稍一罅漏便即为人破败督院纪叙之疏不可谓不相知抚按二院各有掲荐聊自快意者不枉末路出山一场若藉此为进步之梯此中已如氷冷荐与否人知与不知固脱然不系胸中也

　　粤西与子嘉祚

　　交南之欵九月望已输天阙夷使衔命南还未有期是役也所非从因果发念而毫有希冀明月鉴之无端台疏荐可属倭事者六人乃父与焉国家危急鞅掌臣子何言择事苐恐委身不足塞责来则荷担以身付之不则奉母姑返初服苟全视息行藏既不自由聚首欢笑之日往往对面错过知子有意入粤特遣曹仔同浙人回并以迓子谁为子伴子自邀之

　　又

　　欲回南寜恨不缩地按院巡邕决无不陪巡之理而军门又决不肯放按院实欲我回而又再三以札来阻又致书军门切不宜轻放使人进退维谷贼势既难收拾人情动即猜嫌初一日按院忽有字来约星夜过柳州一会只得连夜走间道军门又不肯别云一晤即还望所商之按院者如渇又从中途星夜再还平乐彼中拟以十二日举事十日之内端倪已定当星夜回邕最可虑者府江林道按院怪其起衅恨之入骨微闻已挂弹章善后一事无人肩之又有转调区区平乐之意又闻疏已去未知的否果尔真是断送这老头皮也奈何奈何夷使已到梧京中刋诗一本系与朝鲜国使者赓和朝鲜使为之序比之周之黄耉云其序颇通为华人者可以愧矣

　　又

　　初八日抵省见军门初意或得脱身不谓更有监军纪功之委百责攸萃彼处道将猜嫌褊禆疑沮贼势出没猖獗而按院期于神速责望甚殷不知此局作何收拾外牌抄寄览前有梦汉寿亭侯实临我署中悬像时礼拜焉借神力荡此妖氛也武縁事奉旨这越城刼库事情重大该部看了来说天威不可测脱得以微罪去亦一快也知之

　　又

　　抚院十一日已发平乐监军者尚盘桓省城至十六日方得行彼中事尚茫然未知所为下手处本道与将官俱不相能各叅将亦互相疑忌行当以辑和人心为先又不知此辈肯相信否人情蠭虿无中生有九折羊肠未足喻其险府江之事尚似水中捞月不知抽身何日也特谕汝知之

　　又

　　喜添黄口之儿却是白发之累分其任者非兄乎闻报十三日当驰往昭江散兵核功核饷府江之功半于罗旁而头绪三倍之奏报在即茫然如乱麻乃羣口拱手而属之监军监军止知中间一叚首事及结局若风马牛不相及今当自往昭平请之复驰还浔州而复抵苍梧完奏报事还邕未有期署中且勿凝眸也

　　又

　　崇受遇必周于苍梧而不索家书怒之又甚喜之兵事正在对垒万绪千条不堪更着家中事搅肠也各哨齐驱并无损伤五日之内擒斩几六百级矣昭平风气惊人绕署但闻哭声度刻如年不敢以性命拨倘来刘通判带四家人死俱尽自家亦病矣其小官之物故者累累自我送去效用者半死真令人可怜奈何

　　黔中与子嘉祚

　　黔中得家音已难矣矧又贼梗阻官道尸横盈野矧又欲得汝南中音耗何啻空中飞坠乎残腊郭中丞公人来附有子尺素书祎得之不能读有泫然耳此中寄回家音不絶然皆不能数行亦无暇及汝忙迫劳苦之状可以想见此事不下淮蔡狡酋神出鬼没东冲西突而黔上下无一人习知兵者无将无饷无器械以箪瓢陋巷之家欲为斩将搴旗之事而又茫然无人料理中丞公半年心计只在收拾水西安氏然安之进止亦视我之兵力区区受事矢口殚力早夜图之中丞公未尝不言听计从今进兵当在二月中旬后区区当贵州以西直接永寜赤水哨道当老君闗正与酋亲兵相对区区札营于养龙距闗十里待克闗之后贼登海龙囤环而围之而后区区渡河深入邻哨即安氏兵在焉曽极力致之纵不大胜当不至大败朝廷威力当自有天幸不尔则履任之时朝过兴隆晩间贼拥苖万骑焚掠东坡几破兴隆城相去只半日当坐城中入虎口矣自有天命汝可放心

　　又

　　乃父之得免于殉虎口幸哉方入黔辰刻出兴隆薄暮贼拥万骑围兴隆矣乌江不守贼投鞭可断流疋马殿后几为贼包再渡江深入贼阻时童总兵被叅顿兵不前独以身付汉把残党伏深箐夜宿荒草泽中比抵后囤经铁柱飞龙闗去数十步几为贼生得去三尺几为贼射大刀手朱国太在马前一箭贯肘马及米袋箭中如猬跨马深涧中涧皆巨木横倒直竖贼惧我有伏兵诱之不敢穷追区区乃得抽身奔入吴广营中既抵后囤与贼相持者四十日蜀中忌安氏之成功驾祸必撤之回安兵撤区区身边止有兵数千贼自二十八至初二日连夜冲营达旦初五日始与川中綦南刘总兵哨合并力夹攻连克其二城次日早贼穷不战自溃遂登城克之岂非天地祖宗之灵哉人情险于贼囤与郭青老约但得毕局五日便当褁足长往川中必欲破败安氏诬安氏必且裂土据播以叛区区豫知其意连夜出播出乌江尽撤安氏兵精诚所孚格安氏之官目无不惟区区所左右指使者且自有详不惟不望地且不自为功安氏既贴然区区以完局交付青老始得抽身以去发来安氏让功一详试览之此等火候岂威力所能迫刼之乎是役也乡中人以区区与青老意见未必合彼直以自家心肠看人耳国事封疆谓何区区于青老无不竭之力而青老于区区惟恐失左右手无一语一画不信不行可谓同舟共济不至辱国辱乡抵家相对真若重逢安得汝一面一道艰危万状积忧积劳之后近有心坎之病遇饭輙阻噎不即下初意欲寄音期汝回家一会留家眷在南中一月后可同嘉祎行既思之但一抵家便难脱身且方与知己下帷一散便难复集更有使人挂心之事难于言者千万不必以乃父为念昨见汝场巻入彀复遗真令人扼腕却亦是头篇有鸢飞鱼跃时行物生数语此只好作看书语録不是制义以子之才于此尚融化不尽耶嘉祎欲来无人作伴灯节后或当托仰止伴来不然区区放一舟与之偕近已得旨南山北山任我自由也种种不多及

　　又

　　余生平不善病自凶危忧焦万苦备尝之后病乃成内伤还家日剧一日渐至作捧心状然犹易视之不欲令汝知亦不欲汝回以种种诸可虑者在邑无医请永新旷豸山悞投香燥遂至胸浣焦枯每食噎隔如有刺小除之前麋粥不入坐卧须扶几似旦暮之客春来稍有起色延五云刘约吾料理此君以儒精医其药颇效今日进糊粥四五碗胸前痛亦稍寛三叔与余同卧起忧形于色一食一药必躬为之自分雄心尚在又当万死一生之后造物未必遂斩然至此苐病症不轻目今肝木主令展转不定万一不可测子在数千里外追尔不及知彼中无人特促喜童来汝可轻身回家一顾若病夫如常渐安又可同嘉祎东下甚便回途须大船不必急家中有刘约吾能料理决不至遂危迫母令病父又添一挂肠也播之役攻破后囤二城右监军自觉不在傍报三院掲具在区区以功平分让之所为折节调停岂止相如之回车而此君犹有后言吾辈缙绅尚不知人间有羞耻事何况武弁辈乎大都此辈见识浅涉世浅以为功不争不显争尺则尺争寸则寸岂知不争固如此即争亦如此总之天道公论难逃一实连得刘年伯手札甚是闗切病中不能细作数字为致声病人此日但得长作邱壑之夫足矣何知其它若郭青老皮林之事区区出境凡三以书力主青老以此功让之楚楚中更不可与之争锋也播功尚如此何有于皮林耶病笔不多及

　　与子嘉祎

　　人当童时谁无蓬心稍长谁无回头醒悟独悟有早有迟耳早悟一日便自家早受用一日见子回柬有味乎余言终身用之不尽天实开子以早见天日守此意不忘自然意念浸浸既得出人头地又得自家快活心安理得之乐当下便是极乐世界也

　　征播与子嘉祎

　　二十日欲发行而滇兵与水西寨民争鬬又欲调哨二日内永顺兵至只得稍待之且运夫未及一半各兵十日之期已满可为寒心各将官如拽牛不前小大老少皆怯懦无比事事可笑不知此事作何结场也二十三日的去不去前途愈不成模様陇西之兵未到乌江则养龙之兵甚单又贼之细作四出专一烧粮草且烧人房屋衙舍前后不可不防昨差五十人去水西烧房闻已获八人俱带有火筒在身而褁脚内藏小刀十数把可异可异水西今差人去京上本愿灭贼则前日区区激陈恩为之也连日已拿细作二三起矣

　　又

　　沙溪之进尚未有期其官在病目夺闗之事看二三日后兵已发行矣养龙去贼巢仅三十里顷刻可到夜间不敢解衣输三骑以备飞报缓急其装搪伏在二十里之外光景可想见矣永顺兵肯向前今其土官再押兵五千将到省城可喜也

　　又

　　今日泗城报斩级四十五颗生擒四名差快人意然皆未见大敌未足喜也亦不可不令署中知之

　　又

　　二十六日抵养龙站酋于十七日上囤已的区区即于乌江入播矣有天命者任自为之不必过虑苐入播之后彼中有土汉争功一事可虞调停驾驭此担更不轻也

　　又

　　今日盼王嘉猷夺闗之事竟杳然不知以雨阻乎抑其心叵测也人已鼔之结之至此犹不可知却是无可奈何水西兵不进初九日永顺兵当进矣

　　又

　　为在城外近故无信报署中且事如乱麻亦无片刻可写信也不入虎穴不得虎子去一步险一步王事为重无可奈何先是传贼尚札我河边将以轻骑袭之分布已定报贼已过河断桥又复从新分布童总兵于十八日发区区以二十日发直抵养龙矣事在目前安氏之心竟不知何如大小将官或昏或怯脱安有二心则乌江守而河渡进永顺之兵五千数日后可到当并札河渡衙中不必挂念汝辈可焚香于汉寿亭侯谅能鉴我赤心也

　　又

　　二十六日驻班竹二十七日骑马抵徉狼押发永顺兵至养龙区区亦即次日札养龙矣水西兵势已似必进草此知之

　　又

　　明日王嘉猷约进兵初十日方得声息若渠复失约是日当与童总镇擐甲亲督永顺兵排火器列竹牌挑选锋鼓而前不能守株待兎永顺后兵亦将到其气壮矣初九日移营乌江临河与贼阻水而阵然亦时隠现于养龙民房间也养龙去乌江不及十里对河即贼夜夜装搪防之毋过虑也

　　又

　　水西前疑其观望鼔之犹恐其不前今蜀中侧目之必不欲其成功初意以出彼中监军意乃近日总督之意指亦同使人督之不可弃之不可真是进退维谷世人所遭犹是盘错区区寸步荆棘不知造物之见困如此仰天望斗随他何路成功便当褁足披发入山苐贼灭无期不知生还何日耳

　　又

　　朔日午刻再临老君闗山容惨淡水声沸咽吊忠魂之不偶悼壮士之云亡有心如折有泪如绠凌晨渡河此身委之造物必欲防闲则何时可防何地可防何人可防左右之叵测甚于林箐之蒙翳天或生予其如予何所幸水西芒部之人各自为心环海龙皆蜀兵倘亦有藉我赤帜意乎王文成公谪龙场夜宿古庙遇虎不惊惊亦无益也区区今日亦作如是观付祎知之

　　又

　　初二日质明渡河登闗歴泥沟石子了诸险絶深箐入闗行芒部营以新酝饷为之饮满而去是晩且止刀靶水王嘉猷请行营令诸把事头目递进酒为之酣醉又进马事已竒又芒部兵与之各为心必欲同区区卧起又竒也虽秉烛达旦差放心矣稍出深箐路渐夷乌江二三人亦可夜行但非水西芒部之人不敢行也

　　又

　　初三日发新站贼首张守钦王廷耀等尚潜伏林箐镇雄人极口云王嘉猷与之通晩下野营害地不敢宿账房中寜宿嘉猷帐内以身委之耳次早经桃溪衙已刻入播城所在俱为煨烬独酋之亭榭池阁流觞行乐之处半在焉为之长叹古今兴亡皆如此何论酋哉为水涨止播二日初六日当入囤陈恩亦出播来见当宿大营可无虑独蜀中大将监军皆有分彼此意其盛气未可当也人情难处甚于途中之驾驭此畨受人间未曽受之惊危尝人间未曽尝之艰苦造物者犹然不少怜贷亦酷矣哉贼势尚重恐未得旦夕即下即落在贵州后来更有难处事惟时区区摆尾去矣王嘉猷为芒部目把魔之甚惴恐不尔区区安得一刻假寐乎又可为一笑

　　又

　　初六日进海龙囤世间未曽见之路安之大营在海龙囤后咫尺间纾回三十里刋木伐箐梯山縁磴夷人谭之亦自攅眉云猿猴之踪所不到须徒跣乃可天复雨泥深尺余只得稍待天霁今暂札安之外营一古庙中初七日会蜀之左监军登养鸡城督兵与贼对打铳礟火器交发城上擂石如雨弩无虚发两兵损伤亦不少矣贼势尚重气尚鋭效死勿去者尚繁有徒了此不过旬日彼谭者何容易也蜀中盛气既猜水西又自相猜凡事只得让之但得了局脱身任彼为之不知天意生我否耳

　　又

　　此畨事自是难星在命谁能避之素夷狄素患难受人间未曽见之艰危人皆督兵而我督夷人皆有大将护持而我并禆将中军无之人皆以进为功而我以进为罪以功为罪此皆上天降罚敢不顺受水西再乞移师逺嫌今亦许之不然水西之祸不可知区区之祸亦不可知已再三宻请于郭中丞及此时丢手犹占上风不然恐亦非中丞之利也大贼相距似家宅之于易园安营兵不满二三千全是虚话两日前后惊不知死所各路监军但知妬功忌功更不防贼冲出作何堵截彼皆訑訑声色只得大家作处堂之燕矣若安氏许之移兵札海龙坝区区当抽身出乌江闗俟事机何若再请于郭中丞耳忆前岁有书付祚云纵然得一开府眼见曽鲁老之骨已朽此书汝还记得无总督乃云区区欲铺张安功冀升二级有付之仰天一笑耳但得了局抵黔五日即当拂衣此时即剖心无益也

　　又

　　从海龙坝入后囤亦自有小路须徒跣二十里縁崖攀磴一起一下如登天如落井者二十三山泥深齐腿侦者云前路可去十九日出前路不意是日各路不打阵业已进铁柱闗进退无门经飞龙飞虎闗下贼弩石俱发齐喊直突徼天之灵策马直上陡坡即陈总兵营旁稍避之乃披毡按辔行水沟中乱木横倒直竖随行被箭伤石打贼急欲射我为马走快射中大刀手而马夫之米袋箭簇且十余矢吁亦危哉抵囤歇深槽絶无竹篱茨葢夜雨则坐亲督官兵攻囤二日贼守坚不下安兵募兵之被伤者不下数十人无损于贼之毫毛而川中妬水西流言飞语不可闻必欲攻逐之使去总督与郭青老似露圭角今羣刚且侧目于区区矣力主移兵远札止于无功犹可免罪不然祸且不测川东川南自相攻击不曰大变将起则曰贿以五十万金虽欲不股栗得乎恐人心解体贼一朝冲突为祸更烈生还之期尚不知天意如何

　　寄梅川叔

　　家运陵替丁壮摧折近闻吾叔亦罹兹苦情之所锺谁能割杨太尉舐犊之爱效吴季札任命之髙惟是悟从迷得情可理遣昌黎有云有子虽云好未还恩与勤恶子不可说鸱枭蝮蛇然有子且勿喜无子固勿叹吾叔试勘破种种亦可一笑解

　　临皋文集巻三

　　●钦定四库全书

　　临皋文集巻四

　　（明）杨寅秋 撰

　　○杂着

　　拟五山纪畧

　　万厯二十三年五山獞乱总督侍郎陈巡抚副都御史戴讨定之五山隶贵县界宾来迁武间负龙山接藤峡层峦叠岭亏蔽天日延袤百里而遥为诸亡命逋薮先是宾州马罗漏刅渠魁韦元成特养特晓等匿山西纠连大村愚简野鸭诸獞横剽四出民罔宁居推官陈御曽事招徕率销弭目前未几越城掠村要我土田掳我官舎如故叅将白斯清潜议鵰剿部署未定听土狼覃桞百戸骆载仁等鼔行轻率则元成等已窜还故窟各村獞跳踉起斩木据寨白昼烧掠张甚孤城危于累卵督臣会抚臣以方畧檄副使杨寅秋单车驰往首遣材官持檄入山宣威棱怵以祸福归其无辜被虏者獞始鹿骇继狐疑则号召乡团屯阨塞张声援悬赏格释覃桞系令立功自赎桞悉精鋭伏山口稍益以游兵各乡勇争乗便邀击獞三出掠三被创先后阵馘四十余人生擒其酋覃公堂等五人寻计擒韦元成殱之獞胆落始崩角折箭歃血誓不复叛而夙称雄鸷官府所不能致者反接诣庭下愿杀贼报效督臣益发梧帑作使之獞响应首缚陆妙汉等继缚李富梁金顶等而思简韦善昶率弟男并缚马罗韦特养以献人心转毂緑林啸聚举为潢池赤子矣事平督抚采副使议条善后事宜以闻诏从之

　　平五山獞上三院揭帖

　　贵峝漏刅残孽无论虔刘地方无虚日即躭躭于马罗叠址田畆不奔愬乞勘輙敢擅拿官舎要挟蠢兹小丑无不一创之理遵奉面谕适张少叅以公役抵昭江共为怒发但蚁穴鼠窟洞胸达背不先探要害万一兽惊鸟散旷师废日其若霜台威重何不慎择督领乡导破调鼔舞恐出没要害未免踈漏即宾来地方贼徒聫络门戸俱应抗扼把截已宻订白叅将宻选熟夷情熟地形如覃桞辈备探贼首贼巢的若干在某处或某处易于奔突某处堪以藏匿度用兵几何督领几何督领必何人而可俟计议稍有端绪方敢以兵饷及一切方略具请指授各处公移有行仍称招抚一面行委勘田分给以安贼心俾不惊疑临禀无任陨越

　　又

　　五山聫络各贼近被官目妄动轻举致贼狼奔蚁聚居民逃窜人心彷徨本道星驰临县策应除城以内定拨军兵分作六铺城以外定拨募兵分作三营各画地为守城内另有总巡周遭巡警遇警鸣锣为号城外另有马军往来巡警遇警放铳为号西北二门为贼往来冲衢移行叅将定拨随带游兵五十名屯住县卫点阅不时铃柝声响彻夜附近南厢居民可幸无虞惟是各贼向虽出没不时尚尔星散各村临时纠合行刼近自惊突以来啸聚大村不下二千余徒其余若山北山南一日流刼六冬动以五六百计贼势方张我之各处哨堡如谢村路当咽喉厪存军三十名金箱等堡厪存军二十名十名不等止马鞍寨思二堡共存募兵八十名又俱浔州府零星抽拨三月更畨人无固志窃意盗薮如贵县虽承平未易去兵况兹羣丑惊网伤弓之后厪以数十名老弱之军守之即此釡鱼震怖明威岂无苟活乐生之思多方抚谕旋当解散苐我之声威未张犄角未固彼之骄恣益甚就令垂首目前不旋踵即跳梁出没耳又况贼势方张且疑且刼目今流毒长驱如蹈无人之境变固有难于逆覩者若之何其以地方徼幸也本道目击事势移行李叅将及浔州府即查附近各处有无空闲及操兵堪以调拨或暂时借调事宁另议者随据浔州府报称该府原设耀武等营兵共五百名陆续分拨尚存三百名于内尚可抽拨一百名权宜防御又准李叅将手本称狡贼结聚军兵单弱但附近无兵堪掣惟梧州大峝营募兵见有一百四十名调出梧镇教场操练今已歇操堪以暂调该本道看得贵邑系浔州府所辖大峝歇操之兵又即浔梧叅将所辖事在倒悬请乞宪牌就行李叅将差委标下旗牌星驰前赴掣调防守以免展转留滞其该县原存马鞍寨思二堡募兵八十名该堡去谢村堡厪十里许兵合则强分则弱亦应并调谢村随宜追捕兵威既振勇气自倍将贼胆自落村落荼毒稍息逃窜居民复业而逺近之骚动底宁矣

　　又

　　大峝浔州府之兵权时借调知非长策但贼势猖獗地方揺动急则治标非此无以遏贼锋定人心且毋论贼之可抚与否也贼如悔祸就抚我之兵威足以服之而抚乃益固贼如怙终行刼我之兵力足以待之目前随地扑捕秋髙或图大创即以备调集之数一举数利所为恳乞宪牌即行李叅将委官掣调恐他遣未免留滞沿途喧嚷谬张虚声令反侧生心耳道里辽隔地方倒悬固知霜台已宛在目中矣

　　又

　　五山煽刦职受命苍梧仰见霜台惓惓生灵不啻痌瘝职即钝驽念未敢一日忘羣丑独以农月非时鼠穴易窜不如阳且抚之以安彼心一面审阨塞简督领稍俟秋髙藉防御交关为名调兵四面把截分道并进继以搜索可必扫荡万全正会详间不意白叅将遂以前月十六举事孙文斌新袭竖子覃桞贪利愚獞兵家把截纪律懵然罔闻土狼与徭夷素结亲属逓相传嚷轻发黄布勇字号四路招兵职迎抚院回省闻报悬知惊溃可虞亟请解篆策应抵来宾据哨捕千戸方绍勲禀称半月内道路喧传招兵本哨白牛兵目岑马等俱擅离汛地于十八日齐赴南四山西等村杀贼白牛去南四厪十里许各兵利在抢掳一呼四起贼闻风逃散至午俱空手回还今迁来三里逺近应招络绎随行该县将岑马监候以解四方之应招乌合一以使贼知招兵原非我意亟抵宾州接该叅手本及该县申报始悉原议十一日进兵骆载仁同覃桞禀称各贼略有惊疑即宜及时按兵不动不知何故改期于十六日已又听众兵延至十八日维时防守马鞍指挥沈迁乔谢村百戸许金金箱百戸许允俱先期将家口同各军兵席卷搬出以避贼冲突狼目随带竟日粮食食尽各即散归似兹举动大是儿戏所恃霜台威严振耀有日各贼毋敢拒捕反戈相向事后啸聚大村旧名平天窠屯结如蚁围绕三重大栅以待我兵伤弓惊网之众苟缓须臾无死耳事已发踪似难缩步恨不及灭此而后朝食但贼窠聫络万山大村一窠即不止二千余徒断非一哨一旅可以掩取白叅将轻信易视追悔无及近亦称必会同桞庆思恩四路夹攻方克有济毋论天雨水涨湴田寸步不易林箐搜扒惟艰目今即欲调集土兵恐农务正殷调未必集即集师行粮随斗粟未办险要未熟谁为督领谁为乡导贼备我益固非火器铳炮喷筒之类不足冲锋破胆毫未有备一误已甚岂容至再微闻各贼见桞兵朝集暮散亦知为桞私擅若官兵决无此举动且时当莳揷贼亦恐悞收成职早夜以思及今尚可权宜收拾合无听职分拨虎头牌宣布三院威灵五山怙终作恶者止许坐名擒拿原无动兵剿处号令覃桞何得擅自激扰已将覃桞及岑马等究治谕贼安心归耕毋得流毒自取殄灭俟彼踯躅稍定徐为批捣后图亦知贼各有心抚不足恃但暂时转局计不出此且轻剿或不易抚而暂抚原不妨剿蠢兹槛豕似不在快于一怒间也除内地城池戒严职多方棊布万万毋厪台顾方今贼势猖獗视村落如拉朽贵邑易动乗机锋起人心彷徨啸聚一日未解地方一日可虞伏候前筹速赐指授事机有当审势观变者容职一面便宜区处一面陆续驰报

　　又

　　五山羣丑昏迷抚处原非长策但兵力未集时势未便又不意此山之为四路羣盗薮至无筭也事变不可测恐近之贵县城守空虚几若无人逺之渡江出断藤峡即滋蔓难图暂为地方解目前蹂躏舎抚计无复之先是职驰抵宾州接白叅将手书称安定司土舎潘福连前来告状愿助土兵二千擒斩韦元成等善后耕守土田先差总目何威领土兵五百至牛鼻堡屯住离城十五里意图后举职思一悞已甚岂可至再且此时将剿贼乎惊动之众断非潘兵一旅所能掩取将散贼乎马方骇鼔而惊之何贼之能散且潘福连即潘廷贵前岁李妙通所勾引杀占田土正与贼积仇而其兵又即在牛鼻堡召募乌合此与覃桞之招覃马何异亟移书及行该县力止之职抵贵县贼见潘兵观望未散疑畏益坚山南里山西里各将峡口要路把截将该县呼唤十冬保人梁大建等赶杀见有道牌招抚等语方始放免山南里则并将十冬刦掳就擒十冬李徳等连名告称军兵激变贼纠众八百余徒前来本里连打三次放火烧屋六十余间刼掳一空等情嗣后各贼四散充斥来宾武宣迁江宾州四州县之流徒积逋乗机蠭起烧村杀人流刼无虚日虚夜职目击事势直须设法截捕以挫其锋多方开诚以破其疑未可以区区文告化诲也而掣调未集坐张空拳乃刋刻短示遍处悬赏招徭有能救援追截斩获贼级者照赏格赏不踰时而又宻计李叅将贼骄可击无已暂将城守游兵再调外巡兵布伏各村乗其打刼归路举号邀击之即不大得志彼知我有备便当解散随据浔州府同署印赖通判会审过文斌解报覃桞先后生擒贼犯韦名良韦道全等二十四名妇女幼小十二名口到道覆审各犯俱非有名案贼亦非在陈擒获俱事前事后在田在墟或因事在城搜捉希图冒功掩罪就中即有系山南山西大村十冬不以此时解网纵之使归更待何时适抚院同黄按院各赍发虎头牌行道差官擎执入山招抚仓官黄赤叅将标下把总曽世任挺身愿往职就将前项人犯交付差官同保人押至山中给与各该管十冬收领明示贼以不杀之恩会龙村覃桞部中覃害追斩贼级十二颗图岭村土狼相继向应追斩贼级二十二颗就据差官黄赤飞禀图岭村百姓杀死贼级内有久迯恶贼梁朝寳被杀众贼抢出用车载回窿笠堡烧毁今陆续各村好歹百姓俱来面见于是勇气稍厉贼疑稍解贼锋稍挫本月十九日出东里十冬廖洞章率领百甲惊逃人韦扶马等山西一里十冬周关记等率领百甲惊逃人韦云保等二十日则山北里十冬何经素等率领百甲惊逃人李学等各赴道投见各称俱已回村耕种安业是日则黄赤领带大王村贼首韦明悬即明院同伊弟韦明鉴二十三日则黄赤领带山南简思村贼首韦善昶同伊弟男韦特帝等四人各亲身投道职知此二贼了了熟识汉语差官诘问之覃桞擅动可罪尔等抚后行刼何为尔但知官府失信于尔不思尔负恩失信于官自今抚后钤束弟男再不为非方准叩见仍前阳顺阴逆放尔回去另作区处本道决不以此时缚汝尔亦闻府江八寨罗旁之事乎天威霹雳何处逃避贼各有心垂首无辞口称自今村内有作歹者渠自当擒获且照新行赏格乞赏矣二贼向化大村毛天洪当亦以次就抚流逋出没当亦以次解散地方渐已安业人心渐已底定从兹仰藉霜威帖然讵非所称失马苐犬羊见威不见徳必我之威严有足絷彼踯躅者而后抚乃固而兹犹未得当以报也职以庸手收败局坐孤城如孤注伏乞霜台指授机宜俾奉以周旋职无任祈吁

　　又

　　五山羣丑煽动职无能效一竒歼渠捣穴厪厪宣鬯觧网徳威以抚辑收残局不足仰副任使惟是白叅将所攻打惊动之村非近日拿官舎要土田刼县城必不可宥之贼奉制台详批可为怒发者为韦特晓为韦元成韦胜隆而启衅发难声势相倚为覃文广等诸贼文广久已回住宾来之鸡零韦特晓等经右江道委宾州判官艾舜臣现招住宾州之马罗叠址前贼不独不在贵县而在宾来且不在左江而在右江面审抚过各獞执称事起宾来彼皆得享其腴田于马罗鸡零平将五山残破其气甚直其词甚辩则各獞罪状犹在可剿可抚之间今逃窜尽已复业么丑尽已解踪各渠魁从来所不见官者率其弟男尽已投见职威刼理论亦既唇焦口燥各贼咸感动稽首加额且愿杀贼报効职复与之约有能杀宾来案贼一名验实倍赏银三两贼首一名赏银十两抚谕过各村使贼党自相猜疑各獞欣然取有甘结在案顷李叅将过谢村经理营堡各獞闻之俱出数十里外罗拜拥呵导迎据一时之踊跃可必数年之安静从兹帖然安堵则前事孟浪讵非失马天实佑启霜台以造两江之生箓大徳鸿慈浮屠七级不足喻矣再惟马罗鸡零实为难首倘称五山与之同眠共窟当一并痛加芟夷非大举数道并进未易收功所征发不甚下于府江八寨而最碍手则平民之村与贼村比壤错居又与府江八寨之可以赭山尽殄者径庭侧闻韦特晓等三月右江招回之后以得田为幸亦颇敛戢未知可暂置之度外否无已其鵰乎坚抚五山使毋敢有二心为逋薮而同日分兵举事于马罗鸡零余从罔治苐临时戒严毋令骇动抑或以计购其首恶或鵰剿其一而计购其一则力不分而机尚秘似出万全职过宾来千戸方绍勲宻陈覃文广可得状职曾商之汪叅将又恐大举未免见小失大遂已之两江事同一体而调度则有主客事在宾来左江主将必不敢侵越反致阁悞汪叅将晓畅非他比霜台责成必有以自效者仓官黄赤揣夷情辨扼塞机变可备山中缓急昨单骑往复于虎穴穷崖中方六七次备极苦心亦惟霜台加奨以作任事之气团保守助治标对证之剂也霜台不以为余唾职当督有司力行之除增兵议饷善后及一切机宜俟伏谒面请

　　又

　　各贼惊动之后白日流刼各村望风披靡赖霜威孔赫一面抚揷以涣其党一面鼓舞追截连有斩获以摧其锋今渠魁亦既归命羣丑亦既潜踪矣但犬羊何知其欲何厌且得毋视我易与耶毋恃其不来恃我之声援捍卫有足絷彼踯躅使彼进无抢掠之利退有奔逐之虞乆之贼自不入境斯称有备无患本道目击贼势其器械不利于我之镖弩其精悍不猛于我之土狼又非瀚海汪洋乗风飘忽之不可追截也一村被刼羣村各出鋭救之必可得志于贼即不然彼进则乌举退亦鹿骇首尾不甚相顾抑或掠有牛马辎重堕累法曰乗其惰归可击四面追喊所过村落追截之贼岂以翼飞者事势若彼便利若此我救人人亦救我我坐视人将坐视我报施之不爽易知互相救人人保我身家妻子而获功有赏不相救人人自危而观望有罪利害之相悬又易明而卒未有反戈与贼格鬬者贼报仇一语足恐刼之而又无良有司以督责之耳有司非尽纵寇又非假此以市恩也恐失事之闻于上而踈玩之议其后也方惴惴以失事闻上司何敢以守望督齐民上下蒙蔽苟免旦夕胡贼之狡而民之愚贼之幸而民之不幸哉窃意欲为贵县弭盗即多増营兵无若严行团保欲团保必行合无于有司稍寛失事之督而独严隠匿之禁不以失事为考优劣而以隠匿为考优劣夫既不敢隠匿即未有不以救截力行诸乡落在乡落得保其妻子身家有所甚欲导之于前又有所甚畏廹之于后即未有不踊跃画一从事又有谢村大营以张犄角有叅将坐镇以张声威贵县之生灵庶几安其田里有日矣

　　平五山善后议

　　窃照浔贵之有五山亦宾州之十寨桞之懐逺而桂郡之古田也顷因官目轻举各獞惊溃奔突流逋乗机蠭起几于糜烂不可收拾本道肃将从事且扑且抚以得慑服渠魁解散么丑各愿倾心向化无敢怙终作孽除先后擒获过真贼斩获过贼级抚揷过村獞俱经核实具由详报去后两月以来向称剽刼无虚日者今絶无警息安城白牛往来贵县通衢向称梗塞者今差使俱可络绎挨编团保各獞首奉约束而韦明悬父子向称桀骜不易化诲者今且督率团丁截获真贼陆妙汉审供明确在县斯亦五山数年敉宁之一时矣当此转祸为福之日正改观易听之始若非一挽积弱大振声威犬羊之叵测何常急之则稽首驯服缓之即横面踯躅彼恶知天威之不可干而好生大徳之不可再冀哉恐未翦萌芽终寻斧柯所征发骚动不啻百倍于今日之区画矣本道方在抚御劻勷即为善后讲求所有二三事宜得于耳目之焦劳稽访之真确与舆议之佥同者理合条列开具呈请虽不敢云久安之长筭或亦可冀数年之休养伏乞霜台裁择施行
　　一移置将领以重弹压　浔贵之苦五山非一日矣先年谢村马鞍金箱之间亦常建设营堡抽掣军兵防守大率狃于兵食之难措聊为旦夕之羁縻以延袤不下数百里之要害而营堡不过二三以滋蔓不止万数之梗獞而防卒不过百名兼之綂驭单弱各獞视之蔑如剽刼若蹈无人之境日骄月酿且为左江腹心一大蠧矣兹欲消弭隠忧营卫生灵非藉重镇临之不足挽波靡而振声威节据该府县申议五山为羣贼窟薮谢村当五山四路要害要将谢村建造叅将衙门一所就请浔梧叅将每年夏秋驻札苍梧冬春移镇本堡以藉防御以重弹压等情就经转行查议间贵县于左江为一隅以一隅弗靖遽移叅将镇守见谓稍涉偏重但叅将驻镇无常视地方缓急往时急在大峝则移镇大峝今大峝平而五山急则移镇五山三里永宁等处皆已行之浔梧独不可移镇为虎豹在山之势况五山弗戢将出没于宾来武迁四州县而牵动左右两江此非区区一贵县之忧也谢村形势利便相应如议建置叅将衙门一所镇城一座敌楼营房称之叅将不必拘定冬春有事常川在彼坐镇相机计处无事以两月巡歴一次整搠器械简阅军兵控制既严观听一新蠢尔小丑桓桓叅将临之而有不潜踪敛息者此必无之理势矣除创建合用工料砖石等项银两堪于贵县库贮料价内动支驳行该县覆估另造册报外再惟叅将开镇一方例有中军或督备官一员随住操练况本叅辖自南太至浔梧信地寥阔岂能匏系则督备练兵官更不可少相应请乞添委督备一员常川在堡防御训练附近营堡一切会操会哨俱候叅将条布之后并聴督备节制庶叅将牵制无虞而地方专责有赖伏乞上裁
　　一棊布营兵以聨声援　谢村为五山腹心増兵开镇亦足抗扼逺近但自谢村山以内为贼窠出没要害寥阔数百里山以外为贵县藩篱亦百里而遥虽鞭之长不及马腹若非棊布营堡罗列犄角卒有缓急安能竭蹶数十里外追截策应该本道会同李叅将议得谢村镇城重堡合用募兵七十名梧镇土兵一百名向武所军三十名居中调度练兵督备领之自谢村迤西北十五里为马鞍堡通武宣古毫来宾南四白牛则五山后门也应照原堡守以募兵四十名稍折十里而西为元村管束廖源鹩懐山口通来宾迁江公差捷路则谢村后门也应添小堡守以募兵二十名又折而西为寨思堡宾来南四六象山口迁江昆山口兼制中里贼村之要害也应照原堡添守募兵二十名又迤而南为定藏岭控制马罗迭址交通五山之门戸应添小堡守以募兵二十名通前马鞍元村寨思四堡领以官一员又自谢村迤东北四十里为金箱堡则南四古毫武赖交通龙山之门戸也向有覃桞耕守之狼兵一百四十名在焉应照原堡而以向武所之余军十三名协守之稍迤而南为大器岭龙山五山之通衢也一以控山东山北芦荻等贼村一以保固郭西北郭东善村应添一堡守以募兵四十名更查郭西狼兵二十名协守之通前金箱共二处领以堡官一员又自谢村以渐南达贵县十里为黄梁桥上应谢村下接北霸应増小堡守以募兵二十名三十里为北霸墟则羣贼窥视城厢要路营卫谢村之大要害也应添大营以守募兵五十名梧镇土兵一百名稍横而西为窿笠堡荒僻深阻为各贼窟藏埋伏之区宻迩思简恶村向以山北狼兵六十名越境逺守无禆防御应照原堡守以募兵四十名而折北之佛子山即着落山北狼兵六十名守之通前黄梁北霸窿笠共四处领以堡官一员而又于沿途各处大路髙埠去所或七八里或十里置立茅亭墩台就于邻近营堡分派募兵昼夜守望十日五日更畨亭内置牌编写轮定更畨姓名以便查点遇有警息各堡及墩台放铳鸣锣传报策应四路追截怠误者以军法从事我之棊布如林贼之窥视自寝矣伏乞上裁
　　一调拨赘所以实村堡　县卫所同城共守所在有之但有卫无所有所无卫未有一县而所卫并建如贵县者贵县地荒民犷建置诚宜有加但既设奉议卫贵县所乃又有向武所设在北门外查系正綂年间因征交南失陷调移贵县见存官一员军四十三名同贵县所城守差操及查先年建立各处营堡通融于两所军内抽拨以三十名防守谢村以一十六名防守金箱往来更畨各军不胜戍调之苦各堡未获防守之用似应就将向武所移置谢村趂今估计衙门之时中建叅府左设督备厅右设向武所就令各官军携家住守堡内添用营房官中搭葢在贵县有此所大似赘设在谢村有此所稍资充实且张威严各军就近防守可免调拨一移置间不独向武所之利亦贵县所之利也伏乞上裁
　　一议处兵食以垂经久　五山应建营堡十有一处应借调土兵二百名应召募客兵三百二十名而贵县守城之土兵与耕守之狼兵不与焉除调拨土兵遵奉明文会同议详外募兵三百二十名剂量阨塞但有可增并无可减除旧额设现存兵九十名应新增兵二百三十名查得贵县原有防守城外东西北武济四营目兵一百零四名名为防护城池实供往来差使虚縻玩愒本道所亲目击该县自有皂隶可差而守城议将借梧州土兵二百名戍守前项四营目兵似可抽摘五十名浔州府新拨耀武等营兵一百名掣回之日似可量留二十名尚欠兵一百六十名四顾无可抽拨非召募不可而兵饷安所从出贵县业已加编今武济四营及马鞍营之兵皆是也无再加之理当百计节缩之际以一县防御之经费弗支而遽希冀梧饷即本道亦嗫嚅何敢轻为缓颊但查嘉靖三十八年间议设贵县营兵三百名续因地方宁谧裁减尚存一百五十名每年四季兵食全赖梧饷至隆庆六年知县吴敬夫因饷请不继见该县开复田粮数多议请春夏二季在县每名月支米一石三斗惟秋冬二季仍领梧饷四百零五两至万厯九年知县谭耀并惮秋冬二季之难请也见县仓厯年积贮有米三千二百余石并议以秋冬二季之原领梧饷者亦照春夏二季每兵月给米一石三斗彼皆糊塞目前不复顾日后之仓米有尽而梧饷之不可再请也自十二年来水旱相仍仓米厪支春夏其秋冬幸复前规仍请梧饷二十一年始奉文以该县兵食不得仰给别郡停止梧饷议于该县丁米加派矣今加派之外又增兵一百六十名岁费饷银八百六十四两计无所复之就使该县原无仰给梧饷之例势不得不权宜变通况一百五十名四季请给之成案具在又况防贵县即所以防宾来武迁之四州县而控制两江梧饷为全粤计非一郡计今日五山多事似不得以旁县拘挛秦越视之矣相应请乞俯念地方生灵坐支梧饷每季就令叅将领请会同该县散给庶各兵可免枵腹而星罗之新堡可垂永久矣再照贵县隆庆年间大征古田议抽本县民欵七十二名共银五百三十二两零每年解助古田又近年以丈量溢额名为丈复加征粮米二千八百石零奉文议允将一半计二百三十八两解司改充右江兵饷通前顶共计银七百七十两零倘贵县不宜仰给别郡则贵县协济别县之银应免抽解即以贵县之银养贵县之兵而以梧镇之饷改补古田右江之饷一转移间似无不可未足九十四两不得不另议派补又无已则该县旧有船税银两系每年粤商往来于各埠收籴稻榖计船大小为税多寡大者七八两小者三四两岁入约可八百两近岁曽一议革但自好者似无濡染而袭故者仍为常例议者谓即尽革之利归于别省客商无益于本县齐民彼以贩籴得厚利稍仿逐未之意薄税之非无名且于商无损与其悬空名革之而弊孔益甚不若以定额税之而兵饷有赖减其半尚可抽银五百两可养兵一百名此则地方佥议攸同署县亦曾毅然以此揭申本道而未敢轻为之转闻也伏乞上裁
　　一严简阅以资实用　窃照兵之勇怯何常视简练何如耳挑选必精训练必时衣甲必备器械必利不以一日虚营垒不以一月虚较阅如是则技熟技熟则胆壮见贼未有不争先斩馘投之所向无不以一当十谢村自建堡后非尽无兵也率市井无赖焦头烂额之辈与无兵同一敝絮即衣甲一铅刀即器械堡官与之猫鼠徒寄空名冐饷从未到堡何知守堡从未见贼何知杀贼相沿玩愒虽调掣藉名累千百何益方今营堡更始观望一新之会不申严令甲更待何时相应请乞霜台将堡内简阅事宜鼎立规条凡召募非膂力强壮如新奉提石事例解赴叅将府亲验者不得收非移家口住坐堡内者不得收收堡之后某铳手某刀鎗手某弓弩筤筅手籍记之督备官每月会各堡并操于谢村演武亭叅将双月点视临较之其有脆弱屡较不堪者汰革召募其协守军兵不时点阅毋容旷役耕守狼兵即不得比于募兵操练亦宜督令整槊器械遇警听候不时调度聫络如林之堡鼔舞超距之卒威声日振勇气日倍将不待执讯馘丑而贼且消弭股掌间矣伏乞上裁
　　一慎简督领以禆抚御　窃照谢村虽议设叅将坐镇而叅将顾盻南太浔梧之间非可以常镇谢村者则督备官从中调度节制无事训练犄角有事聨络策应若首尾之相顾身臂之转运最宜得人即各堡官皆以一官兼数堡备御之责以一堡兼数处扼塞之防非如向之厪厪一隅可以糜食庸流坐守者所据暂管谢村指挥邓延动应改委署管奉议印务并兼内外捕哨外查得驯象卫指挥易懋勋抚循恩孚挟纩厝注智裕迎机驯象去贵县接壤堪以委充督备奉议卫指挥孙文斌虽当蹶蹄之后不忘枕戈之思自愿矢心盖愆应将黄梁北霸窿笠以及佛子何龙峡口一路险要悉以付之奉议卫指挥沈迁乔地险向已渉厯年青正堪鞭驱相应行委督同把总廖世杰照旧管理马鞍寨思并元村定藏象山口诸要害悉以付之自金箱达大器堡则仓官黄赤向以抚獞効劳为獞所孚信宜暂以付之俟有官另议仍乞霜台印严逺近营堡各宜同心戮力共图劻勷毋以异同生嫌怨毋以踈节生猜忌敢有偏拗玩误致隳事机宪典具在再惟五山诚盗薮亦縁往昔堡官猫鼠奸民朘剥激之本非赃而诬为赃本以同名非贼而诬为贼罄彼赀聚系彼牛马稍不厌拘其弟男拷掠淹禁至死各獞含寃积忿视赴愬又不啻叩九阍则惟有拿人乔当倒牛邀党报复耳仇杀不已则今日之抚獞转盻即为他日之叛獞闻之五山謡云若要五山平不用爱钱人迄今贵县家传戸诵之仍应请乞宣布禁谕张挂墟市督备守堡官但许操练营兵不许擅受民词敢有仍前擅词滋扰剥夷起衅者听两道及该叅访实申究重治有能防御不懈抚戢得法者破格优叙庶赏罚明而各官蹶张之气自奋委任当而五山不戢之徒自敛矣再惟各堡介在穷山絶谷木石之与居而豺狼之与邻既责之以振肃复束之以安静未有今之裹粮入山而一切硝磺文移纸张之费令之捐赀从事者查得大峝各处领兵官日支廪给银六分即队长月支银八钱或七钱五分不等各官劳苦更甚似应分别酌处督备官日支廪给硝磺纸张银八分各堡官日支六分间有协守把总视堡官半之其客兵月支银四钱五分无容别议但兵无头目执为綂领今即不另设队长在谢村北霸二堡应设头目二名余堡各一名月支银七钱五分以便责成此皆再三剂量无从节缩非独称事之常亦藉稍作任事之气耳应增廪银约八十两亦惟梧饷仰给伏乞上裁

　　平丁改善后议

　　一新建置以图久安　窃照丁改介在新化嶍峨之间新化近而非辖贼且扼吭拊背易视之嶍峨虽所辖而逺在百七十里外鞭长不及马腹林箐深阻山崖险絶城乃得盘穴其间剽刼虔刘以有今日及兹荡扫之后若不收彼幅■〈巾员〉更议新治洞胸达背为一劳永逸计将残孽复萌余烬载然不过十年之生聚必成三窟之狐兎窃虑异日后事安知非今日前事哉博询羣议共称平甸乡一望沃野堪以建置职于本月二十四日以单骑披蒙翳冒荆棘亲诣彼处周遭贼窠勘有平原一片土名洪本源四山环抱一水萦回负阴面阳如垣如带询之土著备厯道里由丁苴而宁鲊而寳秀则三日可抵临安由洒衣戞而摆泛河而怕念则日半可抵嶍峨由麻栗湾牛租白而阳武则沅江商贾通衢而普应春所私抽分之地在焉南塞沅江之睥睨西资新化之仰给形势聫络首尾击应诚于此处开拓新治清割据之土田抚流散之盗弄使百年四塞之渊薮为四通五达之隩区岂惟五郡县永无腹心之虞将奸宄化为善良草昧易为文物百年长利在此一时矣再惟新化州距平甸四十里设在荒焦不毛峻岭之巅隔山枧水而饮厪同夷寨城以内无一土著城以外无坵畆傥新治之往来既便耕作复饶人情谁非弃险即夷弃瘠就腴者新化直空国耳议者谓即胡不以新化州移之新治而新化旧治留州同一员抚御摩沙诸夷岁编之经费可省官吏之建置甚便两利俱存不过一转移间是亦一便也
　　一定官制以节冗滥　窃照开疆拓土未有不张官置吏官吏设而俸粮柴马下逮门隶胥徒工食之繁费具矣新治虽称广且饶而里甲编附未定新造仰给不赀一一取之常赋势必不继看得新化嶍峨两州县厪厪弹丸新化有知州吏目二员又设州同知一员嶍峨有知县典史二员又设县丞一员此两员即微新治建设议裁固不当在武定元谋之后合无于新化裁州同于嶍峨裁县丞即以州同县丞之冗滥就中裒益为新治知典之岁供有增官之益无养官之费繇来建置未有若斯之省约者顾议者谓终不若移新化于新治之尤约也即县丞之余又可为他罅漏之补塞矣
　　一抚残孽以实疆宇　窃照丁改丑类虽经大创漏刃尚繁有徒然向具衣食于招坝田主称百姓以田主驱百姓非胁从乎胁从罔治况彼退无鼠穴进失枭巢一二脱逃渠魁尚尔潜伏弃之即为盗招之即为民耳诚及今大兵撤后逮下招安宥以不死仍选委佐领如东路则经厯叶方嘉西路则州同游良鉴各率所部土目如禄友学普济等分投安揷即以抚戢之多寡安揷之当否验二官之勤能平定之后核实优叙则各官无敢不竭蹶争先既足消弭隠忧又可填实疆宇异日之狐兎必为他日之驯良矣再惟残孽可抚渠魁追捕不可缓异时罗雄之役元凶就殄余党就招州治已建止縁误收七奴遂煽乱若弦上矢今建筑之官久住山间可见夷民信旧主不信官约脱一二漏殄首恶乗间发难此新附职为乱阶耳即旋扑灭所损亦多宜将有名未获首恶切责将领悬赏构逋严谕委官于招揷中多方讥察挨缉以为不必然之防虽杞人之过忧实往事之明鉴
　　一清土田以度经费　窃照有邑则有费未有不度土田多寡而可定经费盈缩则核田宜亟讲矣往两粤若罗旁八寨所没贼窠田率招民占籍承买不岁月而东安西宁等邑遂称殷富独滇中议充官田以乡总火头领之岁收子粒输官久之展转埋没不投献于势豪即变卖于鸷骜今丁改诸贼首坐而食不税之田皆是物也宜委能官分丈计周遭土田若干一岁经费若干而轻重盈缩之肥腴者召民占籍承买稍硗瘠者访往昔哨铺冷饭田及武定凤氏故事就近分拨哨铺准作月食夫以民田泒编里甲甚易以官田泒编里甲则难归诸官则佃多贫民鬻诸民则业多富民与贫民共邑孰与与富民共邑此尤彰明较着也再惟各村寨内曩者总镇一二私庄在焉捐贼之日久矣其在今日必不至腼颜希冀旧物迟之一二年岂惟得陇抑且望蜀不至席官田而兼并之不已兼并其小也鸷鷔如施得臣等夤充庄民为逋逃薮有司不能制而负嵎之虎如故矣核私庄而归之惟今日不私庄而官田所为断决根株亦惟今日

　　绥交上三院揭帖

　　黎夷黎早用等同差官于是月初六日赴道将见时莫敬恭亦遣夷目阮诤等具文乞救两造既具职即以先日所得莫情诘黎复以所得黎情诘莫一面差官押送黎早用等出关谕令照檄内事理回报一面将译审过黎莫情由及申请委官诘勘具详间忽捧宻示仰见体国安邉长虑妙筭今日中朝物力未必能制黎夷死命乘其乞哀求附因以许之使荒服之献珍如旧中国之体綂常尊足矣何必过为推求滋为厉阶黎求我非我有求于黎原未谕以缚身请死即谕之渠未必疑畏请死虚名也请封实利也以请死之虚名得请封之实利想金人代身南关系组莫登庸之故事彼所祷祀以求所难者安揷莫民追夺王印诚如明虑黎得灭莫不遗余力但彼急在请封或照漆马江例姑阳许我以得封号召国人而徐图莫无噍类我不能禁也至追夺王印闻彼中以国王行事不以都綂行事以银章修贡献以金章行国事夺彼印如夺彼国恐未必俯首听命是在霜台疏请时调停之耳乃职窃有过计两夷构争于利害轻于事体重霜台主持藏之石室即为后代瞻仰均一簒党也较目前莫为献珍之贡臣黎为擅杀之叛臣追往牒则祖宗以来有积憾于黎无深憾于莫袒莫不失治乱持危之意袒黎有与乱同事之嫌使莫氏殄灭尽絶逃窜无踪交南土地人民不可一日无主章皇帝且罢郡县而授之王何难于今日之都綂但今日髙平山之莫尚非漆马江之黎其宗支未尽殄其人民未尽离其请援之文络绎不絶于道即所差来阮诤等职面请之皆能援笔画地义正词辩有如许黎之后而莫函封伏阙将更处之乎抑置之罔闻乎窃意黎早用等已亲领檄内许彼回话又亲见莫夷之差现在请救即日必叩关复来而莫夷所差阮诤等即日遣回谕令莫敬恭叩关亲聴处分承委官员当以兴师擅杀再三诘黎俟其输情服罪以金身系组明谕之一一如当年故事不少假贷而诘莫也首以内乱招变自作之孽折其心既以审已量力不可为之势论其意使之其心得保一隅奉如线之宗祀为幸则黎氏袭封之请于大义有名于大体有光照逺迩垂简策有辞矣

　　又

　　黎夷恢复之名义甚正间关之欵诚甚真此而固拒之或深求之使彼负怏怏以去异日毛羽既成正朔不供中朝弃之既不能处之又甚难而追咎前日之谢絶者其何说之辞所费处者莫氏称贡六十年一旦敝屣弃之当日势在莫则与莫今日势在黎则与黎书之史册传之天下后世国体谓何黎可许而莫氏孑遗之绪无论死灰之然与否当有以安揷处置之耳至如今日诘责黎维潭之罪状与莫登庸之故事原自不可同日语何以故执登庸之罪与黎利较则黎利猾夏屡抗王师戕我重臣黎重而莫轻执维潭之罪与登庸较则交南土宇系黎氏旧物当日登庸为簒夺今日维潭为恢复其不可同语者一登庸未降之先絶贡路二十年世庙御极诏使已不谕而返僣号纪元张官置吏且以位号私禅其子莫方瀛而黎维潭无一有焉其不可同语者二登庸为黎宁奏发寻为大庆事世庙震怒遣大臣重兵压境登庸乃震怖请死黎维潭首事即具夹板申欵天朝未有寸镞尺矢之加而彼遣使蹈海愿得称贡内附此不可同语者三职细度理势已宻授委官临机操纵有如彼悔罪肉袒一一愿如登庸故事幸甚脱彼以情罪不类哀求减等或止请死不愿代身不妨明白为之申雪方便转闻大都将欲与之必固抑之将坚彼恭顺之心必折彼桀骜之气即为莫氏安揷计亦不得不尔捧披宪札窃有符合祗奉周旋当不至大舛悞矣

　　绥交谕督备吴懐仁机宜

　　照得黎夷以恢复请封之名义甚正间关浮海乞封之勤欵甚切乗机遘会可许不妨许之但彼祈词虽卑雄心正逞顷以兵众惊我边土虽云追逐莫夷意在张彼声威将欲许之必固抑之将坚彼共顺之心必折彼桀骜之气况黎氏封贡可许莫氏孑遗宜存本官临关会同委官首光究诘黎氏原无子孙黎譓黎■〈广廿思，上中下〉向称故絶今黎维潭称系黎氏子孙系何传系有何证据据莫敬恭等称系郑松假冐松于黎系何亲属是否将郑冒黎就使维潭的系黎派无异通国臣民推戴佥同莫氏称贡天朝垂六十年维潭光复故业自应披沥伏阙哀请安得兴兵擅杀掠地攻城顷复故纵回兵蹂践我土司大失藩臣之礼宜伏不道之诛天朝所不即兴师加讨念尔首事即具夹板申欵顷复差使间关间道而来情词恳切而土司申报未委真确姑垂寛宥暂从勘结看得先年莫登庸虽尝窃国擅代其于黎氏子孙未敢公行屠戮非其力不逮也亦惟是天威森严毋敢专越一经声讨不胜震怖亲率弟男小目耆士人等素衣系组脱履跣足恭进代身金人匍伏请死今维潭擅拥重兵深入京都戕杀莫茂洽等又追杀莫敬章等恣彼凶残罔知顾忌论罪实浮于登庸请死岂宜稍逭于旧典天朝方大一綂无外之仁不令一物失所莫氏系我贡臣岂忍使之播越尽絶在昔黎宁寄纵老挝尚有称为阮姓者一蒙天朝矜怜登庸即割漆马江广陵等州寨聴黎掌管恐后罔有违词往例现在今黎何以存莫交南奉有钦降银印维潭以未奉成命封职不敢擅用意似恪恭不知舍银印而用伪造金印反蹈僣踰在昔交南混侵钦州贴浪等四峝一经切责登庸实时退还归隶钦州今维潭何有于伪造之金印宜实时封还以明初心此诘黎大都也请死虚名请封实利更得一的当通事就中调停开谕之此之词严义正谅彼输情服罪倘一一如当年故事而处莫还印惟命是从庶几事体万全勘官与有劳施脱彼以情罪不类哀求减等或止请死不愿代身或金印吐出别有饰词亦须谕令愬雪通畅策斯下矣是在勘官随机应变至莫氏前遣发阮诤之日本道曾口诘之又手谕之变不虚生孽由自作既不能卷土重来便当审已量力藉今日天朝之威尚可存不絶之祀若复执迷毋致后悔闻彼所恃逋薮在龙州土司不知此岂长策勘官亦须破口谕之并谕土司再惟前项事情关系重大本官职在督备视同勘文职责任更重宜盟心戮力不得参差偏执异同以误大事又交夷多疑听信土官及生事造言者或乗机吓诈或乗间阻挠宜多方堤防至物议易滋前辙可鉴本官尤宜敬慎杜絶以光昭天朝正大之体肃将三院严明之法则本道推毂为不负而本官声称此为赫然前茅矣

　　檄交南国黎维潭

　　自古称忠信可行蛮貊何独验之交南不然岂以本道跋涉邉关望望然来者哉为汝去夏之乞欵甚真去冬之乞限甚恳汝虽急于复雠擅国其于顺天畏天之敬恭凛凛也以故本道蒙委勘处不难披衷开诚为汝国宥旧罪而祈新恩亦将令西垂宾服不致冒天威烦王命如往日重兵压境故事则本道有大阴徳于交耳处分条件皆先朝成例非强汝不堪该国亦既唯唯惟命临勘寻复中变天朝以忠信施该国以狙诈应便当率属闭关东还关一闭不复通本道一还不再来已又念该国方哀求称藩何至自悞事机岂当局自迷未有以天朝之大威徳大体綂剖判告尔可原者包荒不遐不可者纎毫不假无用此观望尝试为也兹特促尔卫官范彦同通事前来亲奉手檄回还该国布谕知悉就中体念已无遗情其欣然顺命永绥尔爵土惟今日其骜然逆命自絶于覆载亦惟今日
　　一黎氏失国垂六十年一旦欲光复故土再定永世称藩之典不亲赴乞恩而委之族目乎汝有擅杀贡臣之罪不亲赴乞宥而委之族目乎今日之请封为谁他日之蒙恩者为维潭乎为族目乎开关之日匍伏龙亭赦罪之后许汝为藩臣朝廷自有待藩臣之礼不汝贬损也汝或以意外可虞前谕详矣许汝陈兵入卫其速依候命甘限星驰前来
　　一缴还金印据称黎譓播迁清化真印失落于理可信于情果真乎该国倘遂封欵自有颁降新印谅不固执旧物但前首事所报夹板文书用安南国王之印何印也三院前已具题不便奏销昨候命官俱称描摸权用情愿送出今即以描摸印缴进见尔恭顺真印失落縁由取结状声说具报
　　一恭进金人代身据称莫氏以僣簒烦王师宜有代身黎氏正派恢复与莫事体有间是或一道不思莫氏袭封六十年朝请不絶于道是天朝之贡臣也该国即托之恢复自应披沥伏阙请命辄自兴兵擅杀并其族歼之人臣无擅擅则不赦得代为幸尚可妨命乎且代身非独自登庸始屡朝有之今日独无有如天威赫然驳诘令执奏何以为辞查得前次金人俱造成囚首跪缚绑献之状该国之罪视莫轻重有间即作俯伏乞恩状凿安南黎氏世孙臣黎维潭不得匍伏天门恭进代身金人悔罪乞恩字面庶几仰霁天颜三院亦使为婉曲转请该国得藉手函进表文计孰便于此者其速图之一安揷莫氏据称天朝许黎譓于漆马江居住莫氏叛臣不得比漆马江故事是又一道不知荒服君长何常予夺惟朝廷命之必如来云莫氏叛臣在昔黎利亦叛陈者天朝胡以并安南国授之乎顷天朝不以兵助莫而反禁土司不得为莫逋薮意可知矣所为必以一隅存莫祀彼实累世称贡胡忍弃之如遗则天朝一视同仁之体宜然莫氏处分未妥三院亦未敢遽为该国代奏此非独为莫计亦为黎计况称莫氏已无踪迹分割亦属虚名正宜将顺何必固执其速图之

　　檄交南亡国裔莫敬用

　　左江兵廵道谕莫敬用尔以穷乞援飞鸟依人人犹怜之况尔修职贡有年乎但今日安南之土宇原是谁家之故物变不虚生尔莫茂洽之丧国殒躯以内乱族属臣耆之甘心投黎以内应天朝即有持危之仁安能挽尔自作之孽顺天者存惟理与势果人心未散聴尔厉兵秣马为卷土重来之计若大势已去宜及时审已量力存不絶如线之祀漆马江故事具在天朝尚能为尔图之其早自裁毋贻后悔

　　檄土司挑边衅

　　交南黎夷叩阙乞欵题奉钦依事理不独绥戢逺夷亦所以安残莫而杜边衅也乃尔二三土司要得侵轶夷境百计揣乱或流言煽播或借力枭张或阳为聴顺阴为狡险不揣土司岂逋逃之薮夷地无久侵之日名为护莫势必殄莫尽絶而边徼且无宁日何物么么敢蔑国宪本当传令指名擒拏念或昏愚无知近方有事调遣姑行申谕夫人非至愚未有不思全躯保妻子享有其爵土者偶縁一念差悞走死地不顾今本道不惜开诚布告其各回心易向审度事势保守世封但使边尘不扬汝等尚亦有利若贪小图而忘隠祸逞狡谋而隳成功挟私雠而败公事纵能诡饰于目前旋当败露于事后天宪具在虽悔何及

　　谕交南夷使冯克寛

　　汝以皓首伏阙衔恩南还万里无恙固天朝之覆庇亦汝忠诚之昭格闻汝抵牾深慰悬注兹特差舎人王建立同汝从人阮禄阮金梳往汝国催督象马前来迎接防护勑印汝其启知汝国主毋后时具交领勑印及奏缴旧印疏草来阅天恩深重天威震肃整点毋忽略至本道绥懐汝国三年来披肝露胆不欲费汝国梹榔半咽启关之先曽与汝国主誓皆尔通国人所共覩今尔国大事已成恐汉土流棍复假馈谢方物煽骗汝国其即缚献南国夫报国恩孰有加于重国体者哉汝耆目其披宣本道惓惓毋得有所隐约方视师昭潭且无暇具巵酒劳汝特兹布谕

　　谕归顺州土司

　　汝州官目亦知祸之在旦夕乎泗城岑绍勲结连上映峝许尚惠情愿兴兵擒拏黄笃岂真有救护镇安之心意在借兵威扫除黄笃送旧目韦瑞等还归镇安以侵吞镇安之地因而攻夺尔归顺私占镇安之旧地报汝与田州结亲之新雠也而又借口仗义执言且掲汝归顺党恶助逆为声罪处尔之张本夫泗城有得地之利又有讨逆之名汝归顺有失地之祸又负党逆之罪何泗城之智汝之愚泗城之巧汝之拙也今黄笃怙终不悛奉三院牌无不拏之理本道又不欲假手于泗城落其计中特宻谕汝汝便诱致黄笃就近擒献以塞泗城之口絶泗城之望以白尔官目原无党恶之心使镇安不至涂炭上映峝许尚惠亦絶念于开州镇安亦当感汝不浅汝官目之功孰加焉本道当备彰尔勤绩闻之三院特加旌异现属之土地长为汝有是汝州官目之功与利与名俱全也汝其亟图之若汝执迷观望则泗城及邻土之兵不得不用汝必不能抗令阻截而镇安在泗城掌握又当申请移处镇安之兵并处汝归顺汝之祸不知所终周瑚等且不保其躯命汝其熟思之毋自失机会让功与泗城而又自贻后悔特谕

　　谕思明府土司

　　本官父子逺赴南邕奉本道严阻不得一见而返又遣头目护送至三江其不恃徳之意良蒸蒸厚苐本道一腔心事矢对天日本官宜体亮之兹逺行通省长夫未收分毫而可受本官白米千石之馈乎且本官又欲差人护至本家是使人重疑本道也兹于三水遣发各目回还一应竒南交绢交草沉速俱不收受白米俱尽行发回本官照数点明收入夫本官父子实有劳于封疆本道方愧叙不酬劳而惓惓以本道逺行为念岂非土司中之敦诗书而有情致者哉但闻本官二子近有阋墙之隙本道深以为虑宜及早教诲晓以大义至情从来土官兄弟相仇未有不两败之理令渠各熟思之长幼名分已定何衅争之有此必奸目挑弄宜尽法处置之毋为积仇邻土所笑

　　平播条议机宜

　　兵将部署繇来师出以律必先兵将哨道棊布哨道定而后人无观望事有责成兵之多寡可得而裒益饟之多寡可得而会计也相因通计黔兵若干名黔之进兵哨道几何路黔之防苖防播隘口渡口之应把截及府卫县之应城守者几何处某隘渡用某枝兵几何某城守用某枝兵几何一路出龙泉司进板角抵湄潭以某汉兵若干土兵若干合汉土若干某将官督领之一路由兴隆抵黄平由平越抵牛场会草塘司合攻四排渡疆界河抵西平以某汉兵若干土兵若干合汉土若干某将官督领之一路由养龙渡乌江分两翼一出红邉河渡一出苦竹黑堰场沙溪会冲新站以某汉兵若干土兵若干合汉土若干某将官督领之部署既明事权归一将知兵兵知将系汉兵责令及时操演系土兵假以便宜约束一切攻守之机宜险夷之侦探乡导之购募不事督责将领自当身任之矣
　　侦探险夷兵先地利阨塞阻险即庸将能谭之今所画诸图说岂不犁然苐恐道路之传闻纸上之传写未有身履其地目击而熟筹之者也夫按地图索地形就中云山不知几万重櫽括片纸间已不啻隔壁画真况所图又未必真是以三军之命侥幸也部署之后应行各哨将官各自采探要见某处可立老营积草屯粮自老营移某处可立连珠子营关岭险峻彼所必守我所必攻者何处此外有无间道可以出其不意者何处或平坦处别有岐路埋伏贼可冲突我或邀截我粮饷者何处或浮桥或津渡彼得半渡击我者何处某坦夷人马通行某阨阻人马单行某处林木蓊翳宜防某处贼屯札受敌宜防备细采探明白各将本哨与邻哨相近地形细绘一图以报庶要害具在目中而长驱必无失事矣
　　聨络策应哨不分不足以牵贼势分哨多贼且乗我单弱并力一向使一哨隳诸哨披靡所恃者惟聨络策应耳法称击首则尾应击尾则首应所称首尾交应者非独本哨前后自相策援之谓也又非独黔哨与黔邻哨自相策援之谓也如平越哨与黄平哨邻黄平哨与楚偏桥哨出湄潭者邻偏桥哨与思石龙泉司之出板角者邻龙泉哨即邻蜀之真州哨真州哨即邻蜀之安稳哨独乌江距邻哨辽隔河渡沙溪之两翼在焉部署兵将之日亟应宣布军令但遇一哨有警左右邻哨交应有敢指称各守信地逗遛观望定照临阵退缩例处治别项功次不叙庶三省营卫若常蛇人心益固而兵威益振矣
　　分投委任举大事非一手足之力大将居中调度者也分道并进则有督领之偏禆焉异时叅游督领必有标下亲兵有把总率哨官哨官率队什长各兵士毋敢退缩乱行诚纪律严而身臂运也黔省将领向以费诎安所得哨把预养之以备缓急今所领又属土苖骜然不习之兵脱使亲把无人临阵孰为约束应亟行各将领或于投充或于附近卫所聴其自行选择即如毎哨必有督阵官有髙招手有塘报有掌号手皆须拣选强有力胆智过人者充之仍先以选过姓名册报再惟毎一路合用府佐验官一员粮赏官一员纪验不过辨首功杜妄杀与得赞决机宜粮赏则握锱铢拮据轮蹄尤极繁琐此外每哨合用贤能首领驿廵杂流各四员以备差使收支押运等项之用与其更置于后孰若慎择于先
　　料量粮运粮饷三军司命黔中収积禾穗几何舟楫不通有银无处易买无论办饷之难即运饷分拨良亦不易今所发银两收买及扣兑仓粮赈田稻榖约米一十一万七千有零以六万兵计之可足四月之食宜委官就近盘量万一止报虚数或那借别用临期悞事虽尽法何益兵难遥度脱振旅未有期则三四月间正当青黄不接临旱无从得井似应以半年为率未足之饷急行产米地方收买宁使备而不用毋至用而弗备仍预备干粮毎兵常带三五日以备缓急至如运粮人夫毎米三万石连运夫食米即用运夫万名更畨折筭亦不下千名应计某哨兵若干合用运夫若干自内地运至老营自老营运至子营作何更畨作何编派行粮作何支给或用包袋篾篓作何置办应用马料鱼盐一并计议停妥庶兵无枵腹士皆宿饱而克敌可计日矣若乃札营移营先期约会某处预兵接收某处预兵押护逐程计筭交单画会临期另行申饬
　　缮治器械噐械不备以卒予敌但系军中需用无一不当备者除鎗弩鸟铳百子铳三眼铳铅弹等项分发置造外其最急者贼主弩箭冲突列阵必挨牌在前合用木挨牌二千面兵用选锋五千合用棉甲或絮被五千件脑包五千个贼用马兵驰突合用斩马■〈扁刂〉刀捞钩一千把贼据髙用滚木滚石我仰攻合用竹牌髙八尺阔三四尺一千扇札营亦用之刋木开道遇林箐需斧尤急合用大铁斧一千把锯五百张毎日刈薙移营营必开沟及用竹木为栅为立马桩合用铁锄铁锹铁鎌铁凿各五百件每十兵约一锅除令各带外合备用铁锅二千口至如火箭合用十万枝火笼一窝烽各一千笼火绳称之师期已迫请乞应收买者分投收买应制造者分委制造仍委能干官一二员查点稽验庶事可集于不日蜀朝犄黔夕角之矣
　　演习火器酋兵有死之气我兵懐生之心长鎗■〈扁刂〉刀滚地奔马而来自足令人辟易兼之夜半黎明阴雨乗我不戒或札营未定猋驰冲突我兵所恃冲击独火器耳火器造作不如法与无火器同若放打演习不以时乌合耰锄之夫立铳礟烈熖之下星犇电闪既以魄落胆战而又大敌在前手足荒乱不过髙如起火射天则过低如飞鼠入地或贼未到而先时发尽或贼已到而弃械却走甚至放鸟铳而头内顾不照星则虽火箭火笼一窝九龙以万万数何益应及时分行各哨分委把总选择胆勇兵士铳手毎日树箭把聴喇叭声为号勤习演放先将选择操演兵士花名册报届期吊赴省城会演比试即以此定将领优劣则火器不虚费而摧锋之长技有赖矣人有言火箭万枝四在营六在阵在营者言习也而或者以虚费为虑诚使万箭而得六千箭之用不虚费矣
　　预计师涉蜀之隔播以山黔之隔播以水大兵经临不渡乌江河即渡疆界河此其大者无论即经过津渡自水西陆广下底小乌江婺川等处不知其几若非早为修备势必顿师不前应行督领将官或所辖该道亟查应渡要道几处或搭浮桥几道或修艅艎桐槽若干只铁链大缆若干条大筏大木若干根面板若干块兼查经过津渡去处有无埋伏阻塞半渡邀击之虞先期掲报庶大兵免于留滞俾师涉若履平地矣
　　拣练选锋劲敌在前死生决于呼吸非有敢死之士称选锋谁能不少却谁能奋呼操击先登故曰兵无选锋与无兵同而此选锋必非寻常一例之饷所得而使也黔饷外省给九钱本省六钱于逺近均矣第令胆勇者与脆弱者同饷孰肯效死力与敌争一旦之命似应亟行将领精选土汉中骁勇絶伦或充杀手或冲锋放打火器命中一面操练一面将姓名册报近者聴候吊赴省城会操逺者于附近司道比验毎名每月加银三钱但取精鋭毋求充数即百人而得十人可矣有此十人摧锋破阵于前即百人皆胜兵虽照邉例双粮可也况厪厪数钱之增加也
　　激励先登繇来摧锋克险当以先登为第一功首级次之欲鼔舞先登当于阵前有实时破例之赏应预造银牌或三两或二两数百面预发军前各兵士有能当先破敌者督綂将领纪验等官即于阵前给赏另造督率先登木牌若干面各汉土官督率所部克敌者亦实时给与牌照一面驰报监军类报以便题叙先声一倡人当勇气十倍若乃逗遛退缩乱行返走者自有临期之军令在

　　平播复议机宜

　　兵将部署查得乌江一渡由养龙渡江兵分两翼一河渡一沙溪会冲新站合用汉土兵三万名紧关总隘四处为镇南关为塘头为底小塘为平底关毎处用把截兵一千名内平底关隘路更多再加兵五百名紧关渡口六处为大蜂岩渡为小蜂岩渡为三岔渡为鱼塘渡为桃子台为河渡过江三里即尚稽内大小蜂岩二渡合用把札兵三百名三岔桃子台鱼塘渡三处合用把札兵五百名河渡系播往来细作出没之所又即近所坪囤苗合用把札兵一万名总在三万数内分拨又议于普定安荘安南普安四卫毎卫调旗军二百名操马三十匹关岭平夷安南乐民安龙等所毎所调旗军一百名操马二十匹自撒阿落摩泥普市等所毎所调旗军三十名操马三匹挑选入营之外余宜积防守城等情随准分守贵宁道手本内称永宁赤水白撒等所界聨播地军数不多乌撒卫已选五百名在省训练俱难再调惟毕节卫应选一百名赴省练习及查各卫操马先已分拨塘报乌撒虽有数匹窵逺不便喂养亦且不堪骑坐等因到司该本司看得乌江一哨去播亲兵甚近去邻哨援兵甚逺不惟省会根本攸系亦土司观望声威所关分哨进剿连珠结营以及把截押获等项合之见多分之甚少汉土之兵断非三万人不可今兵尚未集数难定执姑据纸上之册报在土兵如云南兵广西泗城兵现调镇雄知府陇澄兵罗龙呉洪等乡导兵在汉兵除止兵及刘岱兵应留省会城守及摆围差拨外如募兵标兵坝阳新旧兵谢叅将现呈请桃选屯堡兵俱应聴本哨分拨未足之数现奉明文委谢叅将及先该本司行委中军陈云龙千戸杨希尧把总叶明逺等犯官曹景伟刘加爵分投召募选锋杀手至日覆实呈请外其各卫所旗军除临播及毕节附近卫所应聴彼中酌量调遣外其普定安荘安南普安四卫关岭平夷安南乐民安龙等所别无播警大征所在骚动各军岂得独闲相应请乞督行兵廵道毎卫调拨旗军二百名毎所旗军五十名前来以备营中搬运辎重防守营垒之用毎军行粮照兵支给至如营中马匹廵营哨探督押转报及各杂役骑坐一哨三路分班轮流毎哨合用好马二百匹应否调选各卫操马如操马不堪作何起取作何分发收买此皆军次之必不可免者不及今议处更待何时亦乞速行该道设法酌议而又不独乌江一哨为然也
　　侦探险夷　查得播酋以海龙囤为老囤以四围边界札子囤酋居中调度在川篓山关险阻必用永宁界兵再加大兵一万由雷鸣镇先进占据缉麻囤李卜牙出囤二处牵制酋势使彼护防老囤各路方可进攻诸路进攻俱逺惟独乌江切近必探水西兵到沙溪进昌田驿抵落闽水札营又必探黄平哨渡江界河抵西坪进龙坪抵桑木■〈山亚〉札营乌江兵方纔搭浮桥夺老君关此关彼所必守应于乌江明搭浮桥暗于地名盐仓坝建浮桥袭取我兵于养龙屯札老营以贮粮饷催齐船筏移抵豹子坎抓探永宁兵黄平兵进至前项地方川兵破篓山关将趍白石口乌江兵即搭浮桥左手逆流聨络结连珠子营自老营起立大蜂岩至李必林桥头黑水紧要总隘四处紧要津渡五处用陇澄兵于黑堰上下庄连络结垒左聨沙溪营兵右聫云南兵我兵又分一枝自豹子坎老营往右手顺流自狼飞渡马渡至黄秧渡险隘最多紧要总隘四处紧要津渡五处各用土汉兵千名五百三百不等分札连珠子营方于盐仓坝搭浮桥渡兵亦须土兵预先暗渡搜山验路倘有伏兵急击老君关上坡三里抵滥泥铺泥深滥险宜防三里抵石子垭路径两山窄险宜防过此方得平夷一里抵刀靶水五里抵雷打铺十里抵新站两山丛杂左右受敌十里抵长溪铺十里抵大木田十里抵中庄铺一带地方俱酋招苖拒守截路之乡又十里抵播州司治两山势杂慎防埋伏赚坑至于大粮湏谨慎住札养龙护守等情到司该本司覆看得乌江一哨为省会根本重地在各哨犹邻播之边隅在乌江实邻播之腹心近据探报彼方以万七千土刻同心之苖拒我乌江若不抓探各省鳞次夹攻而独以附近一哨兵尝敌轻进彼且并力一向白石口之事可为前鍳盖道有逺近进当有迟速所为期会画一不独出师之期而在会哨攻打之期该叅所议左探沙溪右探西坪以及川中篓山关毕集方会哨齐驱非该叅一人之见而愽访舆议之佥同也岂惟乌江即各哨宜然贼之沿途赚坑埋伏不遗余力或佯败以诱我或开关以纳我彼固欲我之一入不复出也我兵得尺进尺得寸进寸若连珠之络绎若常蛇之回顾见可而进斯称万全必求万全则惟乡导塘报得人哉
　　聨络策应　查得营哨聨络则声势振扬乌江哨与左右邻哨相隔辽逺如豹子坎老营左邻与水西沙溪哨相去七十余里与右邻黄平平越哨至河渡相去一百一十余里与上下镇南关陇澄兵相去五十余里邻哨遥逺抓探不易策应为难必须宻布子营接连左右二哨势如常蛇首动尾应互相应援其接连诸子营应择紧要津隘去处相度地形分兵札守再用连三手铳二百门择子营两傍髙山处所三五里间安置铳手一名探兵数名遇贼冲犯举放信铳时刻间可传十余里一营有警各营并力救应逗遛观望者照军令等因到司该本司覆看得营哨策应非独卫人亦以自卫近之则本哨自有左右翼击左右应击右左应击中则左右交应无论矣逺之则黔哨与黔之邻哨互相策援若乌江之左沙溪而右平越也又逺之则黔哨与楚蜀之邻哨互相策援若龙泉哨之左蜀真州而右楚偏桥也邻哨有警别哨并力应援即次功当以首功论画地观望者军令具在犹恐邻哨辽隔传报为难仿摆山法设连三手铳遇放铳顷刻可达委属迅便除连三铳于器械欵内请乞制造外相应通行各哨遵守
　　料量粮运　查得师行粮从繇来未议兵先议饷未议饷先议运就使地方露积舳舻相望犹恐一日不继变可立待况黔中之禾穗如珠籴买挖运之艰难千条万绪有意想所不及者若复计议阔畧临期必至阁悞所关系岂浅鲜本司念至夜不交睫所有未尽未妥事宜合再欵开呈请伏乞立赐批发守廵道亟行查议应买补者买补应编派者编派即乌江一哨而各哨可知及今料理亦似晩矣
　　一粮饷不敷应照先年征铜苖事发银湖广长沙籴买水运抵铜仁小江登陆又发银往辰沅籴买水运至镇逺登陆此卜思石粮便即运至平越已出无奈安得复运之乌江查得乌江哨军兵杂役运夫等项大约以三万余名为率毎人日给市米一升以半年计之合用米市石六万石相应请乞备将贵州以西各州卫之收买者与兑扣者查筭的有实米若干稻榖若干以市石折筭有无充足六万之数不足应给发银于安顺等州产米土司及时买补稍迟渐且青黄不接米愈贵而买愈艰矣即所贮稻榖不及今磨米更待何时也
　　一定畨威清等州卫屯住粮米系居城市关厢者毎十家朋夫四名居乡屯客舎者毎十家朋夫六名运市斗米三斗五升俱至老营为率法诚画一但师行粮从运之太早乌江尚无老营无处停顿护守不免赍盗粮之虞运太迟恐大兵已集脱彼粮运未到不免枵腹之虞此中刻期犹然慢令安得运期师期同时应合不爽查得各州卫运道必经由省城出养龙似应请乞批行本道再行酌议应否查照粮米若干石应派夫若干名或一次运或作二三次运俱赴省城丰济仓交贮然后由省城更畨运至老营合用押运把总二员防护兵一百名以免留滞以备踈虞庶兵饷之接应辐辏而老营之交收清楚矣
　　一派夫役各至老营为率未及子营此子营之粮又当以何夫运之又据谢督綂议称毎夫一名领市斗米三斗五升该用运夫一万一千四百九十名运米一千七百余石方足兵半月之食此以一日运非更畨次第也一哨内安所得运夫一万一千四百余名查得全哨军兵杂役运夫等项约三万余名毎日约用米三百五十石毎一运合用夫一千余名以两畨更运间有事故逃亡不等合用夫二千五百名或増至三千名而止苐此三千皆系长夫相应请乞批行本道再行酌议应否在各卫军屯客舎抽派或就近顾募或量给行粮或照给工食则自省城运至老营自老营运至子营俱可转饷不絶矣
　　一各州卫所买贮粮米守法者固多而奸顽欺公用榖及碎烂粃糠搀和者不少运至官仓老营不收即指称掯索留难收之则军兵往往不肯交领甚至瞋目鼔噪乗今粮运未发相应亟行本道严加申饬但有仍前搀和验出发回不收掌印官吏另议与其治之于后不若禁之于先
　　一各兵移营深入当有预备干粮毎兵当带三五日以备缓急合用煤炒略加盐味仍收晒得法乃可久贮亦应亟行委官制造
　　缮治器械　查得军中需用缺一不可黔中向未大举一切随营军需既多破斧缺斨又若捉衿见肘今师行届期相因备开请乞应收买者分投收买应置造者分委置造即如随营各项匠役及不在器械之内者亟应及时点选将理若一切泄泄以待临期即他省犹难之而况黔省其悞事必矣毎哨合用连三手铳五百门此铳有响无弹专备摆山策应之用毎哨合用挨牌后摽三千枝毎哨鸟铳四百门毎门应给火药铅弹各三斤火绳五条百子铳三十门铳药三百斤五六钱重铅弹二百斤大碗口铳五门大地铳四门铳药三百斤毎哨经验毒药五筒毎筒五斤毎哨应添造十斤重絮被五百件二斤重脑包五百个一斤重掩心查照轻重絮被若干补造毎哨合用大纛一竿五色按方隅飞虎旗十面系将官自备老营合用金鼔旗二对大金二面按方隅五色旗十面五彩云旗五面五晕五色旗五面应行管操官取办军容所系不堪者从新置造应置蓝绢红边廵视清道旗十面应置蓝绢机令小旗五十面备不时调遣机宻之用应置招安布旗五百面此旗一给之即不收回军门每哨应发令旗八面令牌八面如原未备应请置造以便给发毎管汉土兵连运大约三万人印黔号头布三万块约布七十分作三块合用布五百件以阔一尺三寸长二丈五尺筭随营合用鐡五千斤随营五色布五十件备变号头等用随营五色纸各千张随营麺五百斤随营土红二百斤蓝靛五十斤黒烟五十斤随营赏赉银牌花阴一两已上折银外自五钱至五分三分请发酌量打造随营赏赉红叚绢临期酌量折银外营中彩色合用红布五百疋随营夜照油三百斤不足再取灌油绳五百根必绵松灌油蜡可代炬经点不息者随营朱墨纸札油烛以上随营物件俱发赏官收支完日册报营兵十日无盐兵无气力即干鱼姜蒜俱不可少或间日折银犹可应计筭兵数及时买运各营通计应用马脚涩五百副毎副价七厘该银三两五钱发宋宣慰管下地方并大洛坝马头阿约等收买径解军前该脚涩钉七千个毎千价二钱五分于省城鐡匠收买随营匠役合用木匠五十名内锯匠十名石匠二十名鐡匠二十名箭匠十名火药匠八名纸马匠四名印刷匠五名医生二名药材聴医生开阴阳生二名卜筮二名以上止乌江一哨之数各哨可类推请乞通计类筭
　　演习火器　查得火噐不习不足以摧贼锋非抽拨一处其习必不专非董领有人其习必不精非合鸟铳火箭杂习势必怯火而其胆必不壮非有分别之饩孰肯专心操演临阵谁当登先既经中军官挑选前来内堪充鸟铳手合之得四百一十五名应以把总王学礼领之堪充火器手合之得二百六十九名应以把总曽贵领之哨总各仍旧新兵原无哨总者就中另择毎日聴各兵自习逢三九日本司率领兵官亲临比验而以逢六日专习挨牌鎗筅杂技一月之后鸟铳手有放打利便中及七八弹者火器中有髙低如度一窝九龙自操自放平水命中者提充选锋日加饷银三分仍编入队伍量留百数十名以备竒兵之用庶人知鼔舞兵皆奋跃演习非虚文而火械非虚器矣
　　预计师涉　查得乌江河面约寛四十余丈宜搭浮桥合口河渡约寛六十余丈应造五板船以济人马其各小津渡如狼飞等处临机应变置造将合用造船搭桥工料数目备开到司该本司覆看得置造船只大者必经一月小者亦必半月或旬日兼之采办木料起集夫匠往返动经旬余师期已迫亟应选委能干官二员带领匠作前去养龙■〈犭羊〉狼僻处就近督造合用守护之兵就令播民吴洪督依步兵三百名在彼防守内将一百名更畨以充夫役扛抬等项合用工料价值查点后开数目预行给发委官采办刻期报完庶临流不悞而人马得长驱矣
　　一合用五板船二十只每只用长一丈五尺寛一尺二寸厚一寸板三十块毎块银二分共银六钱长一丈阔五寸厚三寸枋一十五皮毎皮银一分共银一钱五分就于江边附近山场采但今贼势猖炽恐有别奸应于不当冲去江稍逺处地名南卧山边采取聴用又铁钉三様各长三寸二寸大小不等共约二千五百个鐡蚂蝗扮一百二十个用熟鐡二百斤价银八钱麻穰五十斤价银一两省城收买桐油四十斤价银五钱石灰一石价银三分以上俱养龙司收买木匠十名各计工五日工食银五钱鐡匠三名各计五日工食银一钱五分计造五板船一只木鐡各料工食共该银三两七钱三分通计船二十只共该银七十四两六钱
　　一搭浮桥乌江并小河二处用三板船二十只今估五板船一只可造三板船二只即此折筭应给木料工食银三十七两三钱
　　一小津渡三处约用艅艎船三十只就于附近山场砍伐六七尺围大木造凿毎只用斧手木匠五名计工二日工食银一钱
　　一搭浮桥或造木排筏合用梁头轮木乗重木压服木及大筏缆藤索等项俱行令养龙司并于附近山场采取俱不用价临期计时即成非可久待
　　一浮桥上漫板应预于■〈犭羊〉狼等一带近便处所令匠役伐树■〈釒解〉造长一丈五尺厚一寸寛一尺二寸板木四十块毎块价银二分共银八钱
　　一预备扯船大缆麻绳二十五条核桃绳五十条应行贵阳府张推官制造以上亦系乌江一哨各哨未造船筏似应及时督催

　　跋兵医节要付子祚

　　权非圣人不能用兵不祥器也而虚实阖辟有权存焉余观往牒称当机临变屹然不动声色率有味乎孙吴黄石若司马氏诸篇岂非以胜在先战在后守若处女发若脱兎与物推移因敌变化有老氏之旨哉余故手摘其要者付祚昔赵括读父书卒坑赵卒为天下笑有如得余録不得余所以録拟议成其变化是括读也小子识之或曰善医者如用兵宜阴阳视寒热顺逆进于理矣附扁鹊仓公传

　　跋御赐兰亭石刻

　　先臣士竒受列圣眷被四十年如一日在昔仁庙监国艰危共之兹刻盖仁庙特赐云臣寅秋尝窃窥监国时臣主不无事矣外烦机务内危谗构一切筹划章奏断自睿鉴必手谕先臣咨以故实先臣病或弗侍帷幄至屡勤顾问亲洒秘方申诸咏懐有相见当何时之句先后降札仓卒片楮未尝不精楷遒劲俨然晋人风骨呜呼神圣天授其不虚分阴如是岂独可以观君臣之际哉家世寳藏逮秋出入必奉以俱间出示臣民表亟称兹希世之珍可秘弗传乃属臣守敬临摹勒诸贞石寅秋谨拜手稽首识于下方

　　○附録

　　贵州左监军按察使临皋杨公墓志铭

　　万厯己亥二月逆酋杨应龙叛播三月上命子章抚黔有诏趋之黔予以夏五月至时黔中赤白囊如雨予屡告急上诏急遴监军往会予友杨义叔叅知粤西以入贺至燕廷推迁按察使监黔军冬十一月单骑入贵阳明年六月六日逆龙诛播平公深探虎穴劳■〈谷九〉病笃不克与饮至请告予为代疏上俞之归归少间已复病革辛丑三月十八日卒讣至予为位哭已请恤上下部议迨今癸卯矣诸孤嘉正等筮冬十二月塟公嘉祚自状来乞铭呜呼子恶忍铭公邪又恶忍不铭公邪按状公讳寅秋字义叔号临皋始祖南唐虞部侍郎辂由华阴徙庐陵十三世景行举元进士厯官待制语具元史良吏传又三世太师文贞公士竒为明社稷臣文贞季子刑部司务公秫又四世为赠按察司佥事公绍祖娶萧氏封太宜人以嘉靖丁未九月九日生公公幼徇齐五岁日诵千言十岁通语孟易诗戴记丁巳督学王公宗沐校士西昌试公三经口诵手书亡一语盭王公曰瑚琏器也即以命目文立就王公益惊补弟子员辛酉佥宪公卒公忆庭训常对龛室课举子业一篇就恸而焚之室中已娶梁宜人攻苦食淡奉嫠母而自下帷发愤每试輙髙等督学邵公梦麟竒之补廪生癸酉举于乡甲戌成进士乙亥授东筦知县筦前令董公即今少司冦乐安公裕也治行循良以柔砥厉以濡木击筦大治民爱之如父公师董公意不尽绳其已事雷撃电扫骥捷矢疾以锄奸抑狂筦亦大治民爱之如爱董公辛巳诏行取公且俶装会度田令下筦人遮道泣留公留五阅月简髪数米寻壑经邱即海田在岛屿间破浪出渤溟尽核入版与筦人泣而别壬午授云南道御史先是南海商舶负官饷亡匿不偿主进者责之急株连千家更数年不解公悯之入台浃旬疏其状上下部议豁饷数万金脱株连者千人南海人向筦人曰杨公波及全粤筦之余也相与醵金祠公于筦已抗疏论太宰某倚大珰恣威福者六事上立罢太宰贵人侧目公坐是出为浙江按察司佥事督水利盐屯兼防倭四明三载奏最受恩纶如制丙戌迁贵州叅议分守新镇都匀荅干苖阿竒等刦掠屯堡公使孙道儒诱阿竒等斩之而令许榖拊阿旁诸苖荅干十三寨平抚臣萧公彦以闻上嘉劳赐金纪録戊子迁云南副使与叅将邓子龙提兵击丁改土夷普应春连战克之斩首三十五百有竒招降六千五百有竒获畜仗无筭遂斩应春荡丁改城洪本源抚臣以闻上嘉劳赐金币晋三品俸是时沐国某骄蹇凌轹诸监司公偶遇诸涂与之抗沐炰烋无状抚臣纠之诏褫沐冠服縳左右置诸法沐衔公次骨壬辰公挂计网调简人言沐为之祟也甲午补广西副使备兵左江左江五山獞韦元成招集诸峝獞冦贵县叅将白斯清战失利公奉督臣檄一鼔破之斩元成及其党覃公堂事闻上嘉劳赐金纪録乙未梁宜人卒于里公哀宜人又念太宜人倚门连牍乞罢三台弗许以入贺行是时前星未耀言路正僿公曰予家世受国恩谊之痛哭征之渐思是在今日矣会上留心髙祖成祖手札史局方搜求前代典故公辑文贞公家藏四朝列圣御札长叶短楮彚封以进乞付史馆采録因规时政疏略曰臣愚不识忌讳窃意法往代之圣训难法昭代之祖训易何者圣训空文无征祖训喘息相通也文皇不以谒见位次之细忘正名定分之虑今宜早建太子以定国本文皇不靳锡赉以褒荅谠言今宜优容戅直载辟言路仁皇不以头风剧病遣官代享今宜亲庙享永绥福履即左右之给使安能尽当圣意藉没之寄顿岂无扳累所望稍霁天威宏开法网销肘腋之意外免人心之动揺则仁皇鞭背连坐之刑罪报罢非哲轨乎方今南有残倭北有劲敌郡邑萧条所望延接大臣不时商决疏章奏之壅阁定盈庭之纷纭则章皇斋宫鱼水之交欢非芳躅乎后之视今犹今视昔皇上以千百万亿之帑藏遗子孙不若以百千万年之荣名遗子孙疏入不报还左江会交南黎莫二酋构兵各遣使叩关粤西边臣聚议筑舎公曰先太师援汉弃珠厓例赞章皇帝以畀黎氏久矣莫登庸逐黎为篡弑黎维潭逐莫为恢复今计毋拒黎欵毋斩莫祀俾西南生灵免于蹂躏其可也督臣疏闻上许之公受事下檄黎曰汝实负擅杀罪无赦其遵往事范身束组衔璧仰关请死檄莫曰安南土宇谁家故物既无卷土之期当思一枝之安其早引决以存线绪时莫窜龙州龙州土酋以兵翼莫而恐喝黎黎亦自惊疑恐中国诱而诛之议久莫决公排羣议先入受降城誓汉土师生得龙州子元璧置莫府而趣黎入关黎犹拥兵四万集关下公谈笑登昭徳台设龙幄麾维潭伏地膜拜谕之曰莫祀未可絶其栖以髙平毋相侵维潭唯唯而退督臣以闻上悦授维潭安南都綂使掌国事维潭遣使冯克寛等伏阙谢领勅印公遣吏李加正护之比还报维潭跽曰牺牲玉帛不敢干公宪请以百金劳加正愿公许之加正叱曰此言胡为至公所辱椽吏辱公请伏剑死黎将士相视而嘻克寛解衣衣加正背泣曰吾老矣华夷路隔亡复见子日其以此衣结来生縁加正亦泣掷衣去维潭就国上公书曰公之心事天地鬼神共知公之徳泽山河草木共戴有斐君子不可諠兮乃率通国臣耆祠公而题曰定交世烈之庙以绳武文贞云事竣上嘉劳赐白金文绮升爵一级左江父老亦鸠钱祠公邕州详萧太史云举颂亡何北陀獞首黄朝田等叛杀守备张茂功平乐昭平羽书日三五至督臣题剿贼檄公监军公阳抚多方误之阴指授诸将破贼斩贼渠九十有竒从贼四千六百有竒北陀偃革府江安堵事闻上宣捷告庙赐金纪録公定安南平府江威名大震粤西时抚臣戴公耀迁两广总督举公自代御史涂公宗浚举公开府天津逐倭东海俱不报庚子复以入贺至长安是时播贼已突飞练陷綦江声言分犯黔蜀上命遴羣臣中有才望者为蜀黔楚监军而黔被贼急上命公来监黔军公至黔语子章曰安与杨两羽也合之则轩飞分之不能抢榆公操纵疆臣兄弟■〈谷九〉虑敝舌已贼冦乌江埶将絶江公曰此正用安日也安入播贼必舎黔而顾巢于是下令以大义责安时安驻沙溪缓急无可使者公左右贵福请行公壮之授符令从间道入水西营安陇兄弟举兵从沙溪向播应龙返兵与安战大水田破之自是四方兵始合屯囤下囤前天险即猿猱跳攀狂象搪揬无着足处安氏刋木薙草十余里据囤后自谓功在漏刻而官军必欲得之竟为飞语撼安安曰吾耕人飰吾葘人畬死不可公解之曰出云为雨起气为风地也地不自有而归之天曰天风天雨也虽然人亦孰不知风雨从地起也若迷不退功未必首而祸不旋踵安氏依公言撤兵去官军始合围破贼则公之功殊也贼平公乃以状上其略曰杨酋逆节滔天提封据险不下千里而遥而廹近黔省乌江河渡之间八十里而近我一投足即害地彼一鼔翼即压境兵分则众寡不敌不分则咽喉不守不进见为示怯进则苦于寡援方贼之并力一向阨我乌江河渡之师也人疑不释于安兵赖督抚军门审势决策震迭鼔舞安其心而作其气遂有大水田之捷首摧贼锋方两关之既克不守也人谓解严之后不复鼔行而西矣赖督抚军门征兵厉甲奨率新旧之兵决命贾勇载渡险关犹能执讯获丑从诸路深入贼阻方水西安兵之逺嫌拔营移屯也人谓安兵解而河渡之孤垒不得圜陈合围电击矣赖督抚军门焦劳主持以威信制夷命以轮攻申军令以悬赏励士心六月初五日黔兵得合川东綦南哨齐驱先登一鼔而夺凤凰嘴再鼔而克土城月城质明贼不战倒戈遂平凶逆捄万民之涂炭拓千里之封疆繄繇天授夫岂人谋公即归功于上让劳于诸将帅而公焦愁至亡寝飰坐是病又思太宜人切遂决意请告归而总督李公化龙序公功曰杨某才闳识定虑逺机沉拮据于兵食之间纾筹心为最苦纵横于战守之际决胜略更多竒提衡文武冲冒险难自大帅以至卒伍皆其指挥自出兵以至灭贼皆其筹筭相应超擢厚赉仍推廵抚以竟其施者亡几何公病少间日上太宜人食友弟贞叔独摰毎诵古人语吾之子岂与吾父之子同哉即病中一切饭饮惟贞叔视予遣使问疾犹手书娓娓语皮林善后二事亡何疾革贞叔泣祷于天少假寐梦公峩冠坐堂上一人膝行前举一枣为寿公颔之贞叔惊寤曰嘻速矣枣者束束也明日索笔书遗勅书已而逝讣至黔予哭之恸黔军民无不涕落者予乃捃摭公前后功次闻于朝语具疏中而柱史宋公兴祖痛公深特疏请恤略曰监军杨寅秋形神已化何心冀宠臣聴覩既真难没其劳方播贼狂逞黔迩虎穴时文臣错落晨星武将逡缩首鼠贵州岌岌殆矣寅秋单骑犯贼锋东坡直走贵阳与抚臣调募汉兵操纵土夷既督兵又理饷既治军又缮械旦夜手不停书口不停议料理月余全黔兵食始有头绪而贵筑人心赖以安东坡之危赖以解此始事之劳之功也大兵既集分道而进寅秋计河渡乌江逼近酋巢最为要冲乃择处其难提兵涉境两关并夺酋憾方深突出大犯身命濒危劲气不衰振兵再往时即武将且夺气销魂而不敢前步寅秋独提一旅驾驭安酋摉山夺路多所斩获直捣白田海龙此中事之劳之功也三省兵合险囤峭絶难攀而扼项笞背非后路不可乃安酋开山架合伐木穿岩得囤后地利据酋上游而必胜之画定寅秋鼔之而入也时三省各有分定矣屡攻不克议撤安兵而用其地利以求快于一举安费开凿之力而我一旦欲取之以为资安挟必胜之资而我一旦欲得之以取胜臣虑安酋未必遽出乃驱之则退寅秋谕之而出也臣闻之叹曰非杨监军阴阳操纵不能也寅秋继同刘綎李应祥军札于安营去播囤后城门不百步冲突必首及之百无一幸乃寅秋朝攻城援枹鼔之暮攻城援枹鼔之时践横尸时饮水血而志气益坚决逮六月五日黔粮偶不继士几不振寅秋东括西贷自炊饷之而士气始奋刘李二将两破城门促酋诘朝自缢寅秋殊大与有力此其终事之劳之功也归来饮至容色黎黑不能即席既入里门病日绵延竟至不起有臣若此国家不能尽得其用而俾之飱瘴触雾以死臣甚悼之有功若此生前不能少食其报而俾之弃母遗孤以亡职重伤之臣谓寅秋劳苦与四川监军张栋同栋劳苦疫疠感之重重则骤发而卒于军寅秋劳苦疫疠感之深深则缓发而卒于里其死事同其有功同议恤俱当从厚难以轩轾疏入上下部议或疑予与公肺腑请乞从厚已职方移验封议曰杨某鞠躬尽瘁矢志灭贼如鼔舞陇澄收白田坝之捷督率将吏成海龙囤之功其劳勚葢有足多者今督抚之序疏可稽贵阳之口碑具在彰彰在人耳目终难冺灭兹行间将士行且据例加恩矣生者俱荣而死者独缺非所以为公也生前屡效辛勤而死后卒从薄报非所以为劝也于是舆论始明坐蜀勘疏未到致稽恤典顾公一腔血在黔粤间岂觊此而后暝邪公得年仅五十有四所著有文集绥交録平播録若干巻元配梁宜人先公卒男四长嘉正邑廪生娶王隠君宗皥女仲嘉祚国子生娶王吴川令一俞女叔嘉祎国子生娶欧阳署丞文伦女季嘉福聘康观察梦相女女四长适习宗伯孔教次男以淳次适予季男孔陵三适予侄署丞道着次男常森四聘萧孝廉一杰次男士璨孙男三学恭学愚学愿孙女一诸孤以万厯癸卯十二月十五日奉公塟邑盘古山之原嗟夫公之才名勇烈敏若承蜩捷若转圜五官并用四通无迷在粤粤效在滇滇效在安南安南效在夜郎夜郎效辟之美金冶为剑戟试诸狗马试诸壊土都亡不可此非予之阿所好也粤西直指黄公尝曰义叔真边才涂直指公且特疏荐逐倭肩东事戴中丞公曽举以自代矣甫入黔而李总督宋柱史叹曰真监军比其卒也相国沈公贻书章曰杨监军沈毅有略足肩国家后来大事甫成一功遽归泉下痛惜何可言又曰巨才淹于短景周郎不永古今同慨则岂予私言哉虽然即予言公素犹千一也予与公同年为诸生予年十五公十一始谓公娴于文耳比后先成进士予守潮公令东官谓公考理烦事耳而恶知其谈孙吴书也即谈孙吴书犹谓其石田木釜耳而恶知其能灌能烹能割能殖简于行而谨于时若是宜也为柱史时弹一贵人十年后贵人里居败予服其智进文贞公家藏累朝宸翰付史馆而劝主上定震器薄帑藏亲庙享容戆直不惮逆鳞截尾言之予服其忠公才逸而性卞口天下事刺刺不休聴者忘勌忌者中憎公在黔大为人所媢而私子语曰予宁舌毋齿宁绳毋矢公佯若不闻可矣予服其譲人徒见公筑亭榭治园池意公厚藏公没而予读其遗勑诒四子堇堇耳犹清白吏子孙也宦四方宣力效劳例得祠名宦公定粤而祀于交南定黔而祀于罗施即天威径交趾铜柱何多逊焉平生不佞佛不谈元理而易箦之际条分缕析亡毫发错乱似不可却以危而惧以死者予然后喟然叹曰予知义叔晩也不与共忧患不知其才不观生死不知其定不睹所遗不知其廉今棺葢矣论定矣予是以铭铭曰杨起关西四世三公派衍庐陵五谥一宫猗与文贞社稷勲崇如星之辰如岳之嵩延及廉访雏凤翼龙英敏而修沈元而雄制铺于粤鲸徙畨禺主书于台隼避彤弓府江锄猺宜僚披胸交南可绥公仍厥封夜郎匪茹皮林益讧公来监军驰骤五戎有力如虎有望非熊作使罗施乗御冦风和辑沅渝饮平阳醲功竟滇黔威震巴賨贼归斧锧河洗戈銎破囤抽身轻舟短蓬亡何一疾遽罹于凶公形已逝公勋弥隆恢廓大度艰难孤忠魏征有謩韩亿得综国史家乘分荣交颂盘古之原郁郁葱葱祁连可像燕然可礲我铭于兹千古金墉
　　赐进士岀身通议大夫都察院右副都御史奉勅廵抚贵州提督军务兼制湖北湖南川东等处地方眷友弟郭子章撰文

　　临皋文集巻四
