《许忠直集》许子伟

序
赠贺定斋邑侯仁政荣满序
    文昌之有玉阳书院也，自贺瞻龙先生始也。先生令文昌甫二载，为丙申岁，而玉阳书院成。一日，走刺招余菽水亭曰：“以不谷之夙奉教于君子也，而孑然多琴堂，居元元上，毋论学落，即胡以造多士，而答圣天子帅师之命，倘其惠邀东行，不腆下邑，庶几有光乎？”已而开体仁堂，坐予首坐者数日。予为发先生颜堂之旨，为之谈仁体者亦数日。时则博士青襟子雍如也，诸衣冠秩如也，相与歌白沙、阳明之句。耆童喈喈如也，衙庭翼翼如也，闤阓熙熙如也，谿涧畛畯之间穰穰如也，先生闲闲与与如也，此不可观先生之政哉？此不可观先生之仁哉？今博士梁孝廉帅诸生以满绩文请，噫嘻！先生之政、先生之仁为之，微仁，何以名先生？
  先是，先生下车期月，化洽邻封，予为叙循良新政颇悉。迄今三年如一日，而仁有加焉，节行冰洁如故也，而道德提躬，天行物表，奚啻清畏人知也者则仁；催科抚字，弭萑苻，清肺石，洁左右如故也，而心浮于法之外，奚啻人自以为不冤也者则仁；不犄抑强角，名高如故也，贫而纳之富，富而纳之礼，虚廓坦夷，而人靡所道智、靡所见德则仁。夫先生数者之政，远迩司民者，若标准而范之硎，而欲然常自损也。监司郡大夫、两台使者，虑无不人人上治行高等，期旦夕大用，而为即以文昌寿乐之也。即今乡保军容，用遏戢黎丑，彬彬文有其武，而不沾沾以自见也。遇有水旱，为之劝贷以赈济之；时闻疫疠，为之捐金以匡救之。里社祈赛，若迎猫祭虎，为之修礼制以明示之。教训正俗，无务拘攀，博世儒刚方之名，其仁政岂今时所易有乎？琼中士民，每思救琼之病，欲竟借先生以疗之。而先生恻隐中存，遇民即告民，遇士即吾士，由琼文而定会，无不人人父母、先生也。何也？仁然后无亏缺，仁然后无伎俩，仁然后无阂隔，仁然后无拘执，仁然后尢差等，先生真体仁者哉！
  夫先生学于王塘南先生，塘南先生两弃监司奉常，归讲学于西原，老而益砺，求以明此道。精研于静，而实证于性，得学真诠。吾儒作用，患学不明与真耳。先生得其明者真者，以令文昌，学不必已用，道不必已行，塘南先生闻之，不当如子舆氏喜乐正子耶？顾乐正子好善，尚在疑信之界，其中未必有也。乃先生有之矣，又若将充实而光大之矣。先生示予《塘南语录》曰：“圣人与天地万物一体，痛痒相关，俱立俱达，是谓行仁。”又曰“俱立俱达，形容本心。生生面目，最为亲切。”以今观于文昌之政，斯教不既行乎？教行而学不益明乎？塘南先生之喜，当甚于子舆氏矣。敬为特书，驰以闻于三益轩。
赠县尹贺定斋家居六十一寿序
    夫仁民者未有不仁其身者也。往定斋贺侯尹文昌，清白独持，本仁心为政，急抚字，缓催科，先德化，后刑罚，屏虚文，敦实意，蠲俗态，还古雅，疏阔当路要津，而详审于穷檐蔀屋。利罔弗兴，害罔弗厘，五六年如一日。至会多士于体仁堂，而道心醒；祀白沙子于崇正楼，而圣学明。弦歌之声，达境内外，而仁政备矣。用是誉腾上国，擢贰守姑苏，浸浸大用，庸讵知辄赋归来，洁其身以成其仁哉。
    前是侯柬吾京邱曰：“某之不于役姑苏也，以塘南师老且耄，愿及时事之。报国之日长，可徐以俟也。”予知侯有托而致仕，非为高蹈，其经世之志，何日能忘，为叹服者久之。而予道归螺州，养疴三益轩，侯为予授馆粲。见侯事塘南先生，若终身慕，左右就养，有方而若无方。出王游衍，顷刻离之而不可得，不觉叹为近今罕觏。又见侯约其抚字德化者，以存养乎瞬息；移其实意古雅者，以葆合乎太和；收其遍满穷檐部屋者，以潜育乎天倪。而涤除乎元览，不觉悚然，而俨然起敬。异哉侯乎！仁其身而并仁予身乎。予旋里时，尽得侯濒行遮留状，今世所无，即王宗伯撰去后碑文，亦未能罄。曩所会玉阳书院诸士，罔弗思侯，思其洞悉民瘼，思其学术政事，无日或去诸怀。是岁初秋，为侯六十初度，思致冈陵之祝，予安能已于言哉？侯大浑然仁体，以仁成寿，多士因思侯之仁，以祝侯寿。推广其体，深验其心。将侯一身之仁，推之为千万人之仁，而千万人之仁，敛之为一身之仁。为千万人之仁，则千万人之心，合而思侯矣；为一身之仁，则千万人之心，亦合而祝侯矣。
    或曰侯之仁体已素，而心依塘南师以为寿，何也？予曰道脉哉！窃思塘南先生，扬历中外，廿年不可，谓非经世，而必深究所学，倦倦然为传道计。屡起不就，何为者？盖年已八十，垂教西原之上，俨若高密，而道脉长矣。定斋而在，塘南未死，若之何不寿？夫学而后有师弟子，有师弟子而后有道脉。姑亡远喻，其在白沙子之门，贺克恭弃谏，台抱师像老于北海，寿七十有奇。张廷实弃尚书郎，抱师训老于南海，寿亦七十有奇，大率与白沙子之年近，非道脉与？或曰若然，侯寿似可逆睹？予曰有待哉！孟子云：“修身以俟命”，“守先王之道，以待后之学者”。自孟子而后历数百年，能当此任者惟郑高密。高密守其道以徐硕临，硕临之能传其学，以及学于小同，此何故也？为传道也。今观十年以前，塘南先生以侯为硕临，以其孤孙为小同，必待其能为师，以教其孙，以传其学，而始不失其道统。以视白沙之于景易，阳明之于正忆，大都皆同，则何可有待于后学也？夫身脉关夫家脉也，家脉亦关乎道脉也。始不自以为私，而卒能成其私，亦未有不仁其身，而能不仁其后者也，凡此皆可以祝侯。琼文多士，所为遥拜而瓣香以祝之者，其在是乎。至若世家贵显，宗嗣炳蔚，为卢陵鼎族，业见有大宗之子，长而贤者，同尸之，不在祝中。是为序。
记
喻义亭朱陆同然记
  余入洞读朱、陆二先生所为，宣谕吾夫子喻义之旨，有慨于中，拟造喻义亭于文会堂后麓，扁之曰“朱陆同然”。诸士友问其说，说曰：“义也者，自有天性来已然；喻义也者，自有圣学来已然。二先生安得不然，安得不同哉？”夙传象山尊德性，晦翁道问学。为之徒者，至分门别户，互侵牴牾，若凿枘不相入，后学遂谓朱、陆异造。卫道之士，乃肆为论辨，调停其异而强归之同，余窃疑焉。夫二先生学圣人者也，圣人之道，一而已矣，何至背驰若是？已取象山书读之，则未尝不道问学矣；已取晦庵书读之，则未尝不尊德性矣；已又取所谓无极太极之辨，反复读之，止于一时章句意见之偏，而未尝不归一于太极矣。居则曰“朱陆同哉”！乃今睹象山发明喻义，痛快人心。晦庵书而传之，镌而永之，所为指初学之关键，而启叔季之尘迷，如合符券，毫发不爽，安得不曰“朱陆同然”哉？第余窃深有感矣，朱、陆之时，去孔、孟之时已远，今之时，去朱、陆之时亦远，富贵功名之习，沦肌洽髓，惟利是趋，沉溺者恐复不少。即使朱、陆生于斯时，一引发而拔之，一扣胫而驱之，不知遂能令自知愧否？能令之愧，而遂能令之反求其然否？能令其所然，不然其所不然否？出乎彼必入乎此，离于利必向于义，余无似，正知迷而反向，畏影而却走之时也。嗟乎！朱、陆之同然，孔、孟之同然也。先天后天，前圣后圣，其不然而愧，愧而求其必然者，亦同然也，是则余立亭之意也。
尚友书院记    万历二十二年甲午
    大宗伯忠铭王先生，自乙丑释褐，读中秘书，讨国史，典教成均。徘徊两京吏礼卿亚，以迄今官，三十年于兹矣，亦既尽友天下之善士矣。归而建书院于是邑学宫之左，题曰“尚友”，盖曰“予从此尚论占人，论其世，知其人，如子舆氏旨也。江山有助，夙志为酬，请以记属吾”。子伟不获辞责，窃自维曰：先生今日，始友古人耶。两朝侍从，以经术人材事明主，上肩禹皋，下不失迁固，先资之谓何也？今日独友古人耶，所昕夕韦带之士，而畦畯之俦也。行不越井里，声不彻都会，安得谓一乡也者，只今人也者而摈远之？伟敬有质于先生，先生襟期朗旷，不立城府，每每脱略于形骇声势之外，而一种天趣，盎如融如。伟月旦先达，尝僭拟刚峰冬也，而先生阳春，春者仁也。先生自适其适，而又适古人之适者也。
    夫世莫古于性，性莫古于仁，以其不忍人也为爱，以其不私己也为公，以其天地万物一体而痛痒相关也为觉为活，总之乎“己立立人”、“己达达人”而已矣。好仁者无以尚之，是曰“尚友”也与哉！虽然，伟又质于先生，先生曾著论曰：“用则行，舍则藏，惟孔与颜有是也，有是者有所以行、所以藏之之具也。”夫孔子安仁，颜子不违仁，藏则仁一身一家，行则仁天下，仁人不过乎物，此物此志也。先生进而友颜，又进而友孔，所以行、所以藏之具，犹之乎“己立立人”、“己达达人”而已矣。中人以上，可以语上也，是尚友也与哉！乃先生则致书伟曰：“予异日者，引士子敬业乐群于其中，而以其后堂虚一龛，祀先大人乡贤府君焉，若而可耳。”嘻！兹正伟所为质于先生者也。引士子者所以仁士也，祀亲者所以仁亲也，故君子终身仁礼，蕲以信今传后世。任则舜，不任则乡之人。乡人也，而友于乡之善士不可得，矧其曰国天下，矧其曰上古，伟反而质诸吾心，宁不涔涔汗浃踵耶？易忍即爱，易私即公，易冥顽即觉，易槁枯即活，易仪衍即善所以行，易沮溺即善所以藏。友孔、颜，友尧、舜，伟且广与天下士图之，而近与琼定士图之。若曰一日复礼，天下归之，为仁由己，非由人也，则惟先生自质己尔。
  是举也，经始于癸巳之冬，落成于今岁之春。前后堂两廊仪门，以楹计者若干，用白金以两计者若干，用夫以名计者若干。厥地南面对文笔峰，襟大江，控金鸡岭，盖形家羡白眉云。首事者邑尹姚君志崇，粤右人，成之者署邑陵水尹邵君希皋，浙西人，而董役者里老李宗章，即先生邑人。先生科第勋名，在宇县甚著。计且焜彤史，而范来禩，不之及。
陈邑侯去思记
  余从微时为郡博士弟子员，每袖所习业，就刚峰海先生质正。间语及吏治，遍商吾琼握铜绾墨之吏，首屈指临高陈侯。且曰侯清丈綦善，所谓参也，竞以鲁得之者。刚峰论人悫直，雅不喜褒异，而于侯心赏舌赞，至拟之曾参大贤。侯胡能获是哉？侯之始莅临也，考古典得谒高山神，用迓乃庥，造福氓庶。俟至白鹿调驯还度，初若嚆矢易之，而既然神奇也。鹿故仁兽，乃白，则摄生家所称千年完质，惟之兆侯。侯之政，盖纯白而载道者矣。其清标也，诚不忍啜斯民之膏血，而毫蔑自点者；其慎刑也，诚不忍毙斯民于桁杨之中，以鹰鹯树威者；其省讼也，诚不忍斯民之沿习桀健，以伤纯厚雅道者；其履亩清丈也，诚不忍纵豪诡遮穷瘼，以辜朝廷荡涤之恩者；其明化饬俗也，诚不忍斯民踵陋汩非，以沦丧其天良之真者。方其莅事民日，父母称颂之，若婴儿之恋恋。迨去，民咨嗟泣留，不遂，乃脱靴忆侯，且冀后志者尽侯若也。有以哉！有以哉！夫侯之政仁也，民之感而颂，颂而思仁也。余以笔鸣侯之政，以志一时感应之机，亦仁之余绪也。今之易谈吏治者，瞩有稍可人意，动以“龚黄卓鲁”称之，显只猎华贡腴，而无当于实，史莫之采。假令有孟坚蔚宗良史，取侯之政绩，与两汉循吏比肩而并传，后观者何敢轩轾哉？侯真“龚黄卓鲁”也已！侯讳节，号振源，起家闽贡生，近迁儋守。余猥列朝籍，遘诸闽人识侯者，称侯为圣胎道骨，不逐尘波。而临人寿官吴应朝、冠带生员林士真，盖亦向仁慕义，耻袭故坌者，宜有此请也。
巡按蔡公散澳党碑记
  侍御蔡公之按吾琼也，理百年之旷辙，剔穷陬之积蠹，播万灵之新祉，贪黩解绶，氓庶维新，真奇迹哉！而最著洪伐，镌贞珉而不泐，则莫散澳党若也。琼之有澳，盖十余年所矣。始当事者念黄池赤子，不欲专骋戈戟，以干天和。而若党在抚绥之后，名为良民，而攘民间利如故。频扬帆西向，载珠合浦，扞宪纲不休。洋里遘舳舰稍脆，辄反戈吞噬，而四方亡命臧获，遁入其中，相倚为奸。有司壹志包荒云德，不欲问，且以彼为强藩，且以彼为勍御，以故若党也。动联百艘，孥口尽挈而逝，则有疑有司之心，有司踌蹰顾盼，谨毖为备，则有疑若党之心。琼之民蜚语摇惑，以瘿毒旦夕溃也，则内以疑有司之心，而外以疑若党之心，琼之势亦岌岌矣。所幸侍御蔡公至，洞奸烛诡，讲义树恩，一朝而散处之，且谕之曰：“朝廷廓天覆，侍若不死，若奚以明报也？”则首者泣而听。俄而曰：“庐室丘冢之念，人人俱有，何若窜别境，触亡命为生也？”则从者泣而听。不浃旬所云铺前盗薮，焦荡为隰郊，杂诸闤阓中，尚意曰若而李，若而陈，黠不可近，而卒相帖帖也。于是乎琼无澳，澳无党，亡复猜忌而煽惑者矣。吁嗟乎！曷以能是哉？公之学力追圣轨，瞩天理甚晰，故以天理感人，而人亦以天理应之。其相与帖帖，而亡复猜疑煽惑之态，则天理之效也。伟奉役旋里，间从荐绅父老，颂公不朽胜事，佥谋碑焉。伟乃载笔言曰：“吾人活霄壤间。恃此天理，而盗乃灭之，然实未尝灭也。彼若人猝以天理应公，如重云之快睹白日，何忍复盗？有司乐天理之在若人，而渐成有地，何忍复迹其盗？琼之人方与捐故辙，缔良盟，何忍薄之于天理之外，而复诋其盗？自此深箐啸聚之辈，愿投弧矢，勤畚锸，以沃壤益常课，而琼无内忧。自此洪波狂逞之徒，亦且斩楫沦樯，潜就乐土，蕲固天年，而琼无外警，则皆公余泽矣。公之有功德于琼，夫岂不闳且逖哉？”公名梦说，字君弼，别号梅岩。起家名进士，为闽漳巨姓，诸盛政在粤，盖弗克缕叙云。
会同学田记
  尝闻地之美者善养禾，君之仁者善养士。董子曰：“不素养士而求贤，譬犹不琢玉而求文采，不可得已。”甚哉！夫士贵养也。会同自设学来，文教虽兴，而养士无具，作人之典，犹有缺也。余乡游东山，道假会邑。邑侯卢公，学博池公来谒，谭及士风，因谓予曰：“学校有田，犹草木之有雨露，士实借焉。予辈业已捐金，谋置学田矣。”居无何，卢公以迁秩行。莅邑政者今虞公，遂慨然共成厥举，择买腴田一庄，岁收为诸生课饩焚膏之需，于是征言于予，以谂诸生。予告之曰：“夫士之异于凡民者，儒其衣冠，肄其仪文，以夸耀州里乎哉？盖有莫大之责矣。《书》不云乎：‘既富方谷，差行昌邦。’兹在上者躬行教化，而养士以田，是雨露之培润也。尔士幸际斯时，尚相与思育才之雅意，存实心，讲正学，居必蹈道履德，出则缓佑下民，步武昔之所谓薪槱棫朴者，斯为向阳之干，傲霜之条，而官家重藉是。若徒具衣冠仪文，靡兹田禄，于所当尽者，不翅弁髦，视之如草木，自外于大造。不兰芷而萧艾者也，将因用之，其若在上者之作兴何？多士懋戒哉！”
儋兰村德义书馆记
  余从万历丁丑迄庚寅，盖儋游且六樱焉。初为王敬所延馆于唐松山故宅，扁书室曰“知新”，取可以为师之义，未有记也。秋移馆七里何乡，徒渐众，会文于观音古刹，追扁曰“冥会性灵”，尚未记。明年，徒益众，乃馆于郭岐山圃。圃在大兰村郭先生榕庄，以儒官显而稍落寞，可念也，扁曰“兰馆书香”，则有记矣。又明年，余始入博土弟子员，副榜落第。庚辰，遂之儋，修旧业，而前途皆已列州黉为诸生，不可复业，乃为刘梅臬所延馆花高坡，时盖异鸟来翔，意其鸾也，因扁其堂曰“鸾坡堂”，则又有记矣。儋西北有德义岭，岐山寻徙兰馆向之，曰“阳明精舍”，曰“后乐桥”。湾塘丛竹，余盖旬日一盘桓焉。壬午，叨鹗荐。甲申，载就德义馆，谓生徒众，如戊寅而既倍之。余书室正对德义，始揭尊德乐义，与诸生共谈说。而岐山家益窘，神益旺，每携余坐竹桥上，一觞一豆，下观小鱼为娱。晴则憩浓阴，歌白沙、阳明诗句；雨则引水入塘，拊掌徜徉，飘飘然若脱世网而仙者也。孟子曰“尊德乐义，则可以嚣嚣矣”，岐山非其人哉！丙戌岁，余第进士，官行人。丁亥，奉命理海忠介后事，越己丑而竣，复儋游，讲义学，盟义学。得地于儋城东南郊外，取傍东坡祠，易集诸生，而岐山旧谊，不可辜也。乃勉捐十金，创德义书馆于兰村。岐山力肩劳费，以兴起斯文为己任，陈守廉厥善状，招致旁乡夫佐成之。几成而岐山易箦，诀语专及此馆及余，不它及焉，兹不可以观德义哉！今余册封归省，业已为文哭岐山，而书馆方新，竹塘仍故。山川尚以识人，诸生随入兰村，越宿而散。岐山子思敏，隐然乃父风已。余不佞，敢扬言曰：“余与诸士以道学相切劘，以功业文章相砥砺，依皈数岁，不忍解携德与义也。”岐山与余啸傲林泉之间，翱翔尘壒之外，乡国幽明，梦魂耿切，德与义也。诸士与思敏辈，一禀师若父雅意，道志孔、孟，业志伊、周，文章志班、马。遇则名世，不遇则范世，德与义也。周子曰：“天地间至尊者道，至贵者德，至难得者人。人而至难得者，道、德有于身而已。”
迁建儒学记
    皇帝御极三十有八载，万州新迁学宫报成事。恭惟圣明文治流畅海宇，东南闽、浙綦盛。万之于琼，犹闽、浙于天下，起衰而盛，当自今学宫始。先是万士上请于当道曰：“万之不兢于文也，士实耻之。顾兹学宫缘遭兵燹，亟为迁，如造草昧，弗良于图。南压司府行馆，西逼州治，卑湫暗沕，弗协于制，甚非所以宣道化、回文运，盍改诸。”于是浙湖茅一桂至，具详督学。诸上官咸报可，择其故址，左州右枕，厚揽豁展，关而经画焉。殿堂门庑，次第毕绪。寻入觐，擢任去，于是闽泉辜侯志会继至，加意经画，捐俸恤民。时遇岁歉，鸠工代食，已历三载，毕所未毕。万士致侯命以纪岁月，清序于伟，敬述睹闻为之祀。曰：“今天下郡国州邑，咸有学宫，若文庙、明伦堂、前棂星、戟门，若泮池、两庑，若斋舍，若乡贤名宦祠，后若启圣祠、敬一亭，尊经、文昌阁，咸若其制，而兹新学宫皆有之。兹州大夫寅寀师生，朔望瞻会所见。卑湫者高敞，逼压者宏靓，闇沕者耀于光明。又皆弹冠相庆以为喜，乃今所愿有而深喜之者，更有所事，实厚望于诸事大夫。夫教者，以性道为学者也，学而非修道率性，有负于教。性道，都人士所固有也，有而非著于伦纪之常，察于隐微之独，且有负于身。此身在学宫为暂，在性道为恒。求新于学宫也，为壮外观；求新于性道也，为功内密。耻不善而改焉，择厥善而迁焉，迁之至善而止焉。凡吾心性原有是学，惟务敬以直内，义以方外，以成气节文章之盛。所谓本诸性道，而发为事业者，莫不有之。州之大夫、庠师，勉其子弟，天下同文同伦之治，共为率循。圣朝需贤若渴，无间遐迩。本其所学，出有以襄赞经纶而恢张治化，还视维新庙貌，光辉实多。茅、辜两侯，诸庠师，始终身厥事者，不永有荣施哉？”是役也，肇始乙巳春三月，告成于庚戌六月，而辜侯加意经营。岁在戊申己酉，适符高帝即位，诏天下郡国创造学宫之年，可以卜文明之盛矣。茅侯，浙江进士，辜侯，闽进士，相继德政，咸在万人口碑。其庠师贰领与效勤，诸生佐工，诸里老皆有劳勚，咸得书名贞珉之左。
浚河记
    夫善治雷者，未有不重水利者也。余往来道雷者三十年，稔闻何渠、戴堤、三贤祠、四德堂，永有辞于雷。迩来得雷志读之，则所云十陂、十一塘，通济、惠济诸桥。大抵宋元至国朝名宦，水利懿绩，盖不啻西门豹、史起之业云。居平迹已事观之，大率雷人饔餐取给东洋田强半。东洋数万千顷，所资灌溉，一自特侣塘之水南下，风雨不时，圮塞百状，其利似脆且迂。兼以大海环逼，涛飞波涨，一溃其防，田亩辄饱咸卤，其害又促且剧。不渠之、疏之、潴之、浚之，未有得利者也；不堤之、捍之、排之、障之，未有免害者也；不时渠之、时堤之，不兼渠之、兼堤之，未有有利无害者也。往者递辟递阏，旋举旋废，雷于是有枵腹啼饥之人。岁遇大祲，老弱瘠之沟中，壮者散之境外，可为叹息。忆余丙申曾柬洪参藩曰：“水利不兴，彝教不饬，安能福雷哉？”参藩寻离任，不果。乃今幸得司理高君则，洞见雷州利害而力行之。甲辰六月，王生之翰、李生能白航海而南，告余高君浚河状，其言曰：“高大夫福雷甚厚，司理贤声，昭晰粤东不具述，顷奉两台檄兼署郡篆，邑事犁然理也。剖案积，清衙蠹，振作文教矣。而又夏日课东洋之农，循堰塘，踏圩岸，力修何、戴诸公故迹。开二大河，河各长三千余丈，宜障者障，宜桥者桥，宜闸者闸，计田鸠工，民不见劳，仅三月而竣。万顷穰穰，周泽渥矣。两台诸当道，咸啧啧嘉与之。御史林公且给续锾七十金佐其事。凡所调度，悉出大夫捐己以处，秋毫不费公帑及民间财。又议建迎春亭于东郊，以导生气。豁海康溢额千八百口，以恤民穷。严禁四方游商之居奇，以繁生齿。清沿海之野，辑乡保之兵而益之，不动声色，褫众寇之魄，俯首而去，诸所兴革，若日杲而风清也。高大夫福雷甚厚，匄先生直笔纪之，用光往者、风来者。”余听之击节称叹。吾琼尝辱高君代直指巡矣，宿蠹一洗而尽，琼人颂之，雷其大有造乎！爰缀居平所见闻，雷人所言，而自稔曰：“夫士大夫文行自诩，一人声利之场，如突入<氵夸>池，拖泥带水任之。畴能褆身藻洁，念切痼瘝，日孳孳务与民同噢咻而衽席之也者，一宜纪；以暂视署难于永肩，以丛挫视兼署难于纷驰。畴能神智大定，精采绰如，如林公恕之风棱，杨公澄之平恕，合而为一人也者，二宜纪；御寇何如唐公汝迪，苦节何如陆公瓒，自非勇不避难，忠不虑私。又畴能以一岁策千百载也者，三宜纪。有此三宜纪，而渠当不擅何，堤当不专戴。三贤可四，四德可五，英灵诸山，若增而崇，擎雷诸水，若浚而深，而安可不贞之石哉？余夙知高君秉正不近名，士民斯举，必且为阻。然一郡之心，一世人之心也，雷人公之，世宁复以为私？雷人直之，世宁复以为枉？矧高公直道公心，必能自信以信雷人，而信之当世，又何阻焉？”
祭文
祭海忠介公文
    呜呼！天地生人，惟有此心。人心作用，惟有此真。凡此真心，厥赋惟均。抱真以还，惟公独然。四岁而孤，母训是循。性秉刚介，学究本原。乡愿力诋，日师圣贤。棼如世态，匪染胸襟。特立独行，砥柱回澜。筮登仕路，平黎建言。民物己任，若救溺焚。秉铎南平，明执宪编。礼以训士，膝不屈人。两宰疲邑，专用条鞭。家僮负薪，里胥归田。冈见上官，知有下民。淳安三载，折挫愈坚。兴国岁余，京秩高骞。事我萧皇，慷慨批鳞。九死不回，甘镬如饘。宠遇穆宗，一岁数迁。扬历华要，寻抚厅天。芟强抚弱，矫俗革淫。厥功最巨，松江开湮。磊磊难偶，浩浩归然。扁舟皂帽，十有六春。虽则屡荐，若将终身。会值圣明，特起海滨。始拟银台，帝更宪臣。趋命在途，寻贰留铨。遂总南台，弹压司权。厘汰夫役，若解倒悬。志在救世，力不逮年。七疏不允，怛化登仙。家无长物，原宪之贫。嗟呼！生禀间气，出启泰元。孔刚孟浩，近代谁伦。于世无觊，于身无牵。亦惟高风，人人自怜。民悲丧考，士悼涕涟。当宁震惕，若失济川。赠谥祭葬，渥典频繁。于公何加，舆望长殷。伟等居同里闬，仕接官联。周南咫尺，絮酒莫伸。顾瞻矢诔，挥泪沾巾。匪为吾私，斯世斯民，恪守典刑，庶如公存。
    谨案：王尚书弘诲、梁中丞云龙，与公三人祭海公。王、梁俱官在江南、湖北，公奉旨护丧归琼。此是十六年秋祭文，其文必是公作无疑，尚书已有《江南同官公祭文》。
诗
文笔峰
    凭谁竖羲画，插破古天荒。云锦毫端彩，星芒笔底光。颖临千嶂俯，翰洒八埏香。对此心缘正，依稀首欲昂。
五指山和丘文庄公韵
    翠壁崚嶒五岳连，恍疑仙掌出扶天。回环遥镇千溟浪，靉叇长浪百瑞烟。似鼓群山来北拱，已标奇甸正南悬。阳春雅调应相续，俊羽清商起太原。（王尚书索和，结句及之。）
海口渡（奉使南还）
  路断天涯得少停，楼船箫鼓日逢迎。三更挂席渺沧海，二月乘槎老使星。春气暖如帷下卧，潮声细入寝边听。寒装顿喜充行箧，依旧悬车菽水亭。
挽海忠介公
  本来正气参天地，正气如公信可参。九死孤忠能悟主，一生奇节在惩贪。已闻吴下称为母，几见朝中果是男。蝉翼？轮何事重，对公衾影欲无惭。
玉阳书院
  好筑山堂深未深，蓝舆便得两登临。共寻胜日无边景，时话先天一点心。苗发雨翻新作浪，枝头鸟宿故知音。乾坤不惜明开眼，红紫东风自古今。
皋塘馆喜晴拟回玉阳书院祀白沙先生
    闻道青山耻据梧，巾车又到小蓬壶。岩花宿雨红含态，水鸟新晴绿唤雏。本为登山持蜡屐，更盟观海泛棠舻。春风两袖蒲三尺，归对先生契我无。
游青山三首（有序）
    己亥春，会讲玉阳书院。从贺明府请，以上丁日文庙祭毕，主祀白沙先生，不自知其僭也。次日招游青山岭，一名玉阳山，书院盖以是得名云。时春雨淋漓，既溉重别，爰赋志感。
    江门春景自吾乡，祀罢先生蹑玉阳。剩有春风蓑一领，不妨投足雨如浆。
    年来东道主人翁，静似潜龙动亦龙。箫洒不知身透雨，乘风直欲跨崆峒。
    春到文昌满县花，衔杯高处讲无遮。微茫雨色团倾盖，错认青阳是白沙。
    马鞍冈
  从来天厩种，不受俗鞿缰。锦鞯黄金勒，何忧道阻长。
附录
本传
    许子伟，字用一。孤贫力学，登万历壬午乡荐、丙戌进士，授行人，寻擢兵科给事中，转吏科右给。抗颜谏诤，直声大著。创琼州会馆于京师，乡绅羁旅称便。告病归籍，假满，补户科右给事中，以弹劾权贵忤旨，谪铜仁府经历，遂归养母。凡戚里贫乏，多所赈给。值黎寇猖獗，贻书当事请剿之。内使开采珠船，科派琼珠，役以万斛，子伟力言，得减其数。置义学于儋耳，开敦仁书院于郡中，建明昌塔以培文风。中外疏荐起用，未报，卒，赐谥“忠直”，建坊。著有《谏垣录》、《广易通》、《敦仁编》。乡人请祀于明昌塔，以配丘海，今祀乡贤。《郝通志》
赐进士吏户兵三科给事中许忠直公墓表
    高五尺八寸阔二尺
  先大夫以雷宪掌琼篆，余举孝廉，省亲官署，因以知琼山之许公。文章则宗丘深庵，理学则师陈白沙、杨复所，气质则效海刚峰。及余以阁事历览文宗诸科臣奏议，敬服于公素矣。嗣是婿翁吉鼎以特用改授琼州，其为门人许生合明，万里走启，请余撰墓表，乃得悉公之素行焉。许公讳子伟，字用一，号甸南，原籍金陵人。年十四早丧父，侍母任太孺人，守节教养。居恒读书，披览不倦，举万历壬午科乡荐，登丙戌科进士，授行人司行人。与海刚峰公并居琼郡福德里，公忠廉介，志同道合。刚峰公捐馆，大行仪会，举同乡之贤者护丧，以公名请。公不惮万里，跋涉奉差，御葬工竣，擢兵科左给事中，寻升吏科左给事中，请归省亲。起补户部左给事中，廷言降谪。公居家孝友，为国忠贞。疏劾权贵之要津，进议内使之开采。代贫窭之婚姻，切饥寒之推解。存夏常卿之芳名，助王卫弁之袭职。荐人才不取礼谢，杜门户不入公庭。有益于世道人心者，公必建言；有伤于民情风俗者，公必补救。所建明昌塔，设儋耳义学，开敦仁书院，掌教文昌玉阳书院。所著有《广易通》、《警觉语》、《文编吟草》等书。公之事业未终，勋名有待，再奉简命，而溘然仙逝矣。
    公生嘉靖乙卯年六月初九日亥时，卒万历癸丑年五月初二日亥时，享寿五十有九。官清如洗，产业不满百金；名重如山，景仰每钦多士。阖郡绅耆呈请祀于乡，得如例春秋祀公，共建坊表，旌公“忠直”。配孺人曾氏，伉俪齐眉。初于归公也，事箕帚，操井臼，供甘旨，理家教子，至老不倦。外而会宾客，内而男女昏姻，孺人称中馈之淑贞者矣。孺人生嘉靖丙辰年七月二十三日辰时，卒万历乙卯年八月二十七日未时。有丈夫子三：长曰公明，娶陈日履女，先公卒；次曰合明，娶丘文庄公仍孙女；三日命明，娶李芳名女。俱有声庠序，克昌厥后。有女四：一适唐侍郎曾孙处明，一适郑学宪玄孙之良，一适陈学博长子德明，一适牛卫挥长子瑞斗。天启六年三月初三日，臧公与孺人于陶山合水之原，崇祯十七年清明日立墓碑。余敢不表之，谨铭之曰：
    谏草修笔不修舌，文皇转图凿热血。一生骨鲠坚如铁，何当枉笏呈直节。嗟乎高风世虽隔，久仰忠贞著廉洁。郁郁佳城得安厝，峨峨陶山隐藏宅。生为名谏没乡哲，行人过者视贞石。
    赐进士第、东阁大学士、太子少保、礼部尚书蒋德璟拜撰。
    崇祯十七年，岁次甲申春月立。
