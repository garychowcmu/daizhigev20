许东雷诗存　　（近人）许家惺 着　　王义胜 笺注


　　前言
义胜自垂髫至弱冠，每去外祖父许大可公府上省问际，辄见其书案案头压有二卷诗草，一是外祖所撰不殚烦室诗存，另一是曾外祖家惺公所撰许东雷诗存，十数年间，次次如此。此二卷诗草与外祖可谓是须臾不离。文革祸起，先外祖遽然逝去，其生前所宝重之二卷诗草，辗转为义胜保存至今，倏忽已四十年矣。丁亥春月，有家惺公孙宝文先生，因追仰祖迹，决意将其祖诗草付梓，以闳扬先辈高风峻节。而笺注一事，则委之于义胜。
　　许家惺，字默斋，号东雷。上虞人，清同治癸酉年（一八七三）生，民国十四年（一九二五）殁。其祖父许正绶为清道光九年进士，先后任湖州府学教授二十余年，有重桂堂集光绪刻本传世，惜今日在民间已成绝版，万难觅得。在书香门第之熏陶下，家惺公幼承家学，自是媕雅善诗文。然四次乡试落第，既是打击，亦不啻是觉醒之初萌。此后，便绝意科举，毕生从事自谓之“佣笔”事。即前后任新闻报，中外日报之编撰及主笔。当是时，中国正深陷在各帝国主义，尤其是日本帝国主义之压迫，掠夺，瓜分之中，亦是西方各类思想大肆进入之时，亦是中山先生领导的民主革命风起云涌之际。无疑，凡此种种，对家惺公思想成长都起着举足轻重之影响，以致他的诗作具有如下特征。
　　首先，对清廷腐败政治作无情抨击。早期甲午年所作题钟馗击鬼图，揭露出“巨蠹艰奸满朝廷，睢盱跋扈争睥睨。”欲令钟馗将彼等尽数捉去。如果说此诗对清廷尙抱幻想，则至庚子年所作拳乱即事“南迁庄烈帝尝羞，便到天南有尽头。”已直斥慈禧与光绪还不如明代亡国之君崇祯帝。而在庚戌年所作秋兴八首，则升华到更高层次，剖析清廷必然败亡之缘由。“风雷不作鱼龙化，终见螔蝓贴壁枯。”果然，仅一年，作者之预言便在武昌起义之枪声中得到明证。
　　其次，对民主革命之赞同与歌颂。辛亥三月，广州起义失败，一百余革命志士被害，潘达微等人觅得七十二具遗体丛葬于黄花冈。消息传至沪上，作者即刻赋就吊黄花冈三首，为死难烈士致哀。同年所作三十九岁生日述怀，更是大声镗鞳呼唤革命迅即来到：“纵目五洲饱眼看世界，千古运会不后亦不先。我愿天生英雄造时势，沐日浴月乾坤大转旋。”而且直欲为革命军撰写讨伐鞑虏之檄文：“盾鼻磨墨谱我铙歌乐，此时此际豪情复翩翩。”此处，一员为民主革命攘臂大呼之书生形象，已跃跃欲出。袁世凯窃取革命果实，妄想黄袍加身，复辟帝制，便对革命党人屡施毒手，或私下买凶暗杀，或公然囚系处决，激起二次革命。作者此际，又写出“狼烟又见滚燕河，炎汉初平复起波。”（上海癸丑之役书感）痛斥袁之倒行逆施。至民国五年，袁死，北洋段祺瑞组阁，政治局势扑朔迷离际，作者又写出国庆节有感：“挂帆无恙诚堪庆，税驾何方尙可悲。”虽对前途迷惑，但一如既往讴歌为建立共和制度而牺牲之英烈：“青磷碧血遍郊野，化作华灯万道红。”
　　再次是承继我国古代诗人忧国忧民之情怀。在庚戌年，作者与报社同人约游吴淞礟台。但见枯草野蔓，断碣残壁，萧瑟凄凉。鸦片战争时，此处曾有恶仗。南京条约签后，清廷撤防，礟台遂为废垒，国门从此洞开。在长江口凄风夕照中，作者偕同一行诗侣，痛心疾首，吟唱出“铸错何人沉铁锁，筹边底事缺金瓯。”“设险殊违柔远术，撤防乃见御边才。”亦沉痛，亦讽刺，或可垂于不朽矣。由于清廷腐败，当时贫富悬殊已达登峰造极。一面是达官贵人穷奢极欲，一面是饥民寒士倒毙沟壑。作者多首作品接触表达此类主题，将民间疾苦跃然纸上。如津门杂感：“滞迹津门杂感多，楼台到处竞笙歌。数钱姹女多于鲫，乞食贫儿似织梭。”凡此种种意境，皆从家惺公忧国，伤时，爱民之心中化来，读者诸君自可于篇什内揣度，此不一一。
　　义胜自接诗草之笺注来，每一字一典，无不求其精义而究其本源。昕夕临深履薄，不敢稍有怠荒。然自忖罹咎文革，荒废青春，故学不过高中，才不及中人，恐不免有大舛误处。每思之则惶惶然不可终日。又诗草若干牵率应酬之作，不自知僭妄而酌为删割之，所谓瑕磨而玉乃润，粃糠去而粒米愈珍也。近世陈石遗曰：“为子孙者刊其祖父之著作，不择精粗美恶，惟求多多益善者，自谓孝子，实罪人也。”不知家惺公尙许我否？诗草中异体字，通借字一仍其旧，惟计算机字库阙如，则以通用字代之。原附评语，亦一应采入。为适从今人眼孔计，又请张青云君亦略加评骘。青云君乃当代年轻诗家，幼承家学，古文造诣，出入唐宋。然遭际不偶，以三峡移民迁徙沪郊，供职某私企，月休一天，日工作十余小时。如此，尚能为本稿撰写评语，仆感激之情，无以言表。古体诗词乃我华文化之精粹，它将中国文字语言之美推至极致。故笺注之过程，亦是享受此等美境之过程，当然更是体验家惺公人格魅力之过程。不禁之中，爰成一律，容附骥于兹：“陈年卷帙自今开，漾漾诗情扑面来。每困案头雠旧墨，恍从纸底听惊雷。前朝贫固谁长痛，先祖嗟唏哭大哀。且喜风云气犹烈，扶舆磅礴久萦回。”岁在二零零七年丁亥孟夏，王义胜识于上海两忘室。

　　跋
吴县王义胜先生今岁笺注其曾外祖许东雷先生遗诗，厘为一册，将付墨版，顷以手泐见寄，嘱为校阅并加评骘，余敬诺。
　　窃闻孟子有云：“读其书不知其人可乎，是以论其世也”。旨哉斯言。余维先生之世，清室既寝，共和方肇，而宇内杌陧未安，龙拏蚁闘，天下苍生有杼柚益匮之痛，与天宝乱离之年初无二致也。瓯北诗云：“国家不幸诗家幸，赋到沧桑句便工。”余韪其意，故斯世也，荼毒黎元之世，第又成就骚人之年乎。至若先生之人，则嵚崎磊落，轮囷多节，早岁黄杨厄闰，屡困场屋，而夷然不以为意。民元后转业新闻，于坍塌旧朝无殷顽之情，于民主革命有望霓之思。故斯人也，与时俱进之士，抑又磊砢英绝之才矣。
　　其遗诗既经义胜先生严加裁汰，刊落庸常酬酢之篇，得二百余首，杜少陵“赋诗何必多，往往凌鲍谢”之谓，意在斯乎，余不知其可也。故此一集潜气内转，真力外腓，骎骎乎造作者之堂。大抵古风尤擅胜场，缒幽凿险，一反流辈之所为，咏之往往使人矫舌不下。如题钟馗击鬼图，己酉十一月二十七日地震，致戴觉民用秋士韵诸七古，能以驱霆走电之笔，写忧愤深广之思，窥杜攀韩，下逮黄陈，而驱遣典实，熔裁物象，澜翻不穷，皆非寻常雕肝镂肺者所能梦见。近体工于七律，苍凉沉警，风调激楚，冶少陵遗山于一炉，名篇杰构，络绎满纸；味其约同人游吴淞望东海登废垒而赋此，秋兴八首以贫，弱，贱，愚，私，薄，固，苟八义分咏，与同社抱瓮，蘅史同作等七律组诗，上感国变，中伤种族，洞视万古，愍恻当世，得小雅怨诽之音，其易水之歌耶，渐离之筑耶？余不可测而知之矣。
　　先生诗风格多样，不主一家，不专一体，冥搜孤造，堂宇恢弘。故既多瑰玮雄杰之章，复富窈渺绵丽之制。叹逝吟二十二首哀厉幽清，鬰伊善感，且歌且哭，恻恻心脾，何其类元微之遣悲怀之作也。乙卯春偕内子旋湖州杂咏四首醇厚恳挚而以隽澹清丽之笔出之，神韵风力与姜白石相仿佛，戛戛乎难哉。余综观先生之制作，能兼峭健，高夐，雅炼，瑰异，清远之众美，如子晋之笙，桓伊之笛，柰梨橘柚，同可于口；刘彦和所谓穷力追新者，庶几近之矣。
　　先生产上虞之名门，其祖许正绶，道光九年进士，有重桂堂集行世。其父许传霈亦有文声，其胞弟许啸天为民国鸳鸯蝴蝶派名家，故一门文雄，各以诗文掉鞅坛坫，光前裕后，着声于时，余歆慕而叹观止焉。小子何幸，既快先睹，复跋高歌，诚吾生之福缘快事耳。谨贡小文，聊表尸祝之微忱云尔。岁次丁亥九月下涴蜀东后学张青云于海上弘毅山房

许东雷诗存                        上虞  许家惺 默斋

辛卯

　　落花
　　晓来闲立小园中，一片缤纷坠地红。端的玉颜容易老，桃花何必怨东风。
　　【注】端的：真的，确实。宋晏殊词凤衔杯：“端的自家心下，眼中人，到处里，觉新鲜。”

　　春风无力护繁枝，鸟亦殷勤泣别离。要说绿肥红易瘦，看花只合半开时。
　　【注】绿肥红瘦：谓绿叶繁茂而红花凋残。宋李清照词如梦令：“试问卷帘人，却道海棠依旧。知否，知否，应是绿肥红瘦。”

　　墙外木香
　　邻家花向我家开，半架还笼芍药台。似为萧斋少春色，隔墙特送一枝来。
　　【注】萧斋：书斋。唐张怀瓘书断：“武帝造夺，令萧子云飞白大书‘萧’字，至今一字存焉。李约竭产自江南买归东洛，建一小亭以翫，号曰‘萧斋’。”明唐寅诗送行：“萧斋烦扫塌，为我醉眠谋。”

　　小院笋辈逾时不出，作诗以催之
　　虚心久仰我为师，君子何缘相见迟。为欲干宵战风雨，因教郑重出山时。
　　【注】干霄：高入云霄。宋叶适温州社稷记：“数十百年，其大百围，其崇干霄，民无敢不肃也。”

　　偕刘敬口口口口口口茗饮
　　凭栏闲数石榴红，口齿桥西清涧东。树荫迷离窗四面，夕阳人语小楼中。
　　【笺】原稿虫蠹之处，以方框代之。下同。

　　壬辰

　　蠡城雨坐
　　灯红孤馆可怜宵，滞迹蠡城暮又朝。手握一编时偃卧，只须镇日听潇潇。
　　【注】蠡城：指春秋越国都城，因范蠡而得名，即今绍兴。明顾炎武诗禹陵：“蠡城迷白草，镜沼烂红蓤。”

　　晓过曹娥江
　　半肩风雨过曹江，数里问程渡口舡。隔岸野航人已满，黄昏风雨水声撞。
　　【注】问程：问路之远近。唐李商隐诗送李千牛：“隼击须当要，鹏搏莫问程。”
　　野航：农家小船。唐杜甫诗南邻：“秋水纔深四五尺，野航恰受两三人。”

　　宿清泰门外，次日发赴昆山，别张熊伯，金仁山
　　征袍拱手话重来，一曲骊歌首不回。寄语鱼书如有便，武林山水接苏台。
　　【注】清泰门：杭州古城门。
　　骊歌：离别时所唱之歌。
　　鱼书：信也。
　　武林：杭州别称，以武林山得名。

　　游半茧园
　　呼朋同啜茶，小扇扬罗衣。高树归鸦噪，斜阳乳燕飞。风多人语少，日暮客来稀。口口口口口，山光澹欲微。
　　【注】半茧园：待考。

　　癸巳

　　寓昆邑桃园首尾五稔，春正六日桃株忽放一蕊，余枝则并无含苞以征早春之象，口占律句以庆之
　　初春犹未被东风，偶见新桃一点红。花信直使文杏让，芳辰竟与野梅同。更非仙府三千后，预兆韶光九十中。是否天台推极品，欲将第一冠芳丛。
　　【注】文杏：银杏，俗称白果树。但此处应指杏树，其花初春盛开。
　　仙府：相传汉刘晨，阮肇入天台山采药遇仙，山中遍放桃花。故谓。
　　三千：据论衡 订鬼引山海经：“沧海之中，有度朔之山，上有大桃木，其蟠屈三千里。”又太平广记卷三：“七月七日，西王母降，以仙桃四棵与帝。帝食辄收其核。王母问帝，帝曰：欲种之。王母曰：此桃三千年一生实，中夏地薄，种之不生。帝乃止。”似后者适用。
　　韶光九十：谓春季九十天。
　　天台：神话中之仙山。在今台州境内。
　　【笺】此作者年轻时所作。篇中有两“芳”字。清代诗人从不避重字，如四川著名诗人李调元诗忠武岳王庙：“何须洒泪向西风，名将为神少善终。铁骑竟当追虏穴，金牌原不出深宫。狱成片纸千秋恸，名冠中兴四将功。毕竟是非经论定，一编青史表精忠。”其中有三处重字。他人他诗，可举处比比皆是。观当今诗坛，有某诗官，将重字列为严禁列。众人竟亦奉为金科玉律，不敢逾雷池一步。可为一噱。

　　哭张莼庵世丈名晋荣
　　巍然顿失鲁灵光，回忆东城夜话长。冷宦欲行稽赤舄，华陀到死恋青囊。不堪琴剑留吴地，空有宾朋话故乡。月老牵丝犹在目，伤心一纸报存亡。
　　【注】张莼庵：未详。据诗意应是作者妻族中人。曾牵成家惺公与张笙梅女士之婚事。
　　鲁灵光：汉代鲁恭王建有灵光殿，屡经战乱而岿然独存。遗址在今曲阜孔庙内。引喻为硕果仅存之人或事物。金元好问诗应州宝宫寺大殿：“竭国想从辽盛日，阅人真是鲁灵光。”
　　冷宦：冷官。
　　稽：留止。
　　赤舄：古代天子诸侯所穿之鞋。喻贵人。
　　青囊：古代医家存放医书之布袋。
　　琴剑：琴与剑。两者为古时文人随身之物，以寓刚柔相济之意。宋陆游诗出都：“重入修门甫岁余，又携琴剑返江湖。”

　　甲午

　　客游吴门，旅窗无题
　　兰闺话别忆牵裙，两地相思托素书。可是离愁添闷损，腰围消瘦近如何。
　　金风梧叶晚飘凉，月入罗帏思故乡。梦里不知身是客，寒衾疑惹麝熏香。
　　脉脉含情隔素波，眉山料得感双蛾。神仙也解离怀苦，牛女前宵复渡河。
　　无端梦里唤卿卿，总是情丝万绪萦。倚枕不眠天欲曙，忽闻窗外子规声。
　　【笺】当是作者新婚小别时之相思之情。

　　正月送王严士德森主讲经正书院
　　本来文伯重骚坛，豪气如虹着地蟠。四壁图书常啸傲，一庭花木小檀栾。无多源地都栽菊，尚有余闲学艺兰。如此风流亦潇洒，蘧庐未必老儒冠。
　　【注】王严士：待考。
　　文伯：文章宗伯，著名作家之尊称。清黄景仁诗丰山古梅歌：“文人从此出颜色，幸是相逢有文伯。”
　　蟠：蟠屈。汉扬雄法言 问神：“龙蟠于泥，蚖其肆矣。”
　　啸傲：放歌长啸，傲然自得。晋郭璞诗游仙之八：“啸傲遗世罗，纵情在独往。”
　　檀栾：秀美貌。诗文中多用以形容竹。汉枚乘梁王菟苑赋：“修竹檀栾，夹池水，旋菟苑，并驰道。”
　　蘧庐：古代驿传中供人休息之房子，犹今之旅馆。庄子 天运：“仁义，先王之蘧庐也，止可以一宿，而不可久处。”这里指暂住之地。

　　无端说项姓名标，五百邮程戋帛招。羣握丹铅怀北海，莫嫌金粉薄南朝。从来大邑征文献，到处名山伴寂寥。惟有侯芭问字客，他年载酒祝途遥。 
　　【注】说项：说项斯。唐杨敬之器重项斯，作赠项斯诗：“几度见诗诗总好，及观标格过于诗。平生不解藏人善，到处逢人说项斯。”引喻为人说好话，替人讲情。
　　戋帛：敦聘贤者之礼物。易 贲：“贲于丘园，束帛戋戋。”
　　丹铅：指用以点勘书籍之朱砂和铅粉。
　　北海：汉孔融为北海相，时称孔北海。性宽容少忌，好士，喜诱益后进。宾客盈门。后用作主人好客之典。
　　金粉南朝，原指偏安江南之宋齐梁陈诸朝。此喻茍安之局面。莫嫌，愤慨语：正嫌。
　　大邑：大邦国；大都会。
　　文献：有关典章制度之文字数据和熟悉掌故之人。论语 八佾：“夏礼吾能言之：杞不足征也；殷礼吾能言之，宋不足征也。文献不足故也。”
　　名山：名山事业。指可以传之不朽之著作。清谭嗣同诗夜成：“斗酒纵横天下事，名山风雨百年心。”
　　侯芭：西汉巨鹿人。从扬雄学太玄，法言。
　　问字：谓从人受学或向人请教。
　　祝途遥：祝前程远大。

　　无心出岫仰闲云，鸾鹤今离燕雀羣。室有回文鸿案举，门多授业熏帷勤。饯赠不籍张司业，马事应嘲郑广文。窗北梅花太孤负，先生此去梦应分。
　　【注】出岫：出山。晋陶渊明归去来兮辞：“云无心以出岫，鸟倦飞而知返。”
　　鸾鹤：神话中仙鸟，喻非凡之人。
　　回文：晋书列女传：窦滔妻苏氏，始平人也，名蕙，字若兰。滔被徙流沙，苏氏思之。织锦为回文，旋图诗以赠滔，宛转循环以读之，词甚凄婉。凡八百四十字，文多不录。
　　鸿案：谓夫妻和好相敬。清蒋士铨词沁园春：“头白矣，拥东方千骑，鸿案谁偕。”
　　饯赠：赠饯，送别时赠送礼品并设宴饯行。国语 周语上：“宾飨赠饯，如公命侯伯之礼，而加之以宴好。”
　　张司业：即张籍。唐诗人。早年贫困。后累迁水部员外郎，国子司业。故亦称张司业或张水部。诗名与王建齐，并称张王。
　　马事：有关马匹之事务。世说新语 简傲：“王子猷作恒车骑骑兵参军，恒问曰，卿何署？答曰：不知何署，时见牵马来，似是马营。恒又问：官有几马？答曰：不问马，何由知其数。又问：马比死多少？答曰：未知生，焉知死。”喻人有名士风度，不理世事。
　　郑广文：郑虔。唐书 郑虔传：“虔坐谪十年，还京师，明皇爱其才，置广文馆，以虔为博士。虔闻命，不知广文曹司何在，诉宰相。宰相曰：上增国学置广文馆，以局贤者。令后世言广文博士自君始不亦美乎。虔乃就职，时号郑广文。”又唐张彦远历代名画记：“郑虔，高士也。饥穷轗轲，好琴酒编咏。工山水，进诗篇及书画。玄宗御笔题曰：郑虔三绝。”为当时名士。

　　游弇山园
　　名园寥落口口口，仙侣独存梅鹤无。南园亦名梅鹤仙侣。风雨一枝惊羽化，园有古梅名一枝瘦鹤舞为风雨所坏仅存傍枝。谢伯瑜中丞有拓梅魂辞。星霜几易剩荒区。园经蒯德标程其琴两直刺修葺。诗人老去怀元美，词客登坛说伯瑜。谢中丞尝集僚友饮此。我亦夕阳来吊古，偶凭小榭一唏嘘。
　　奇石簪云峙阁前，侍儿遥对似神仙。台光阁前簪云侍儿两石园中旧物劫后失而复得。贞珉点翠神逾古，劫火烧红物尚全。曲折回栏梅映月，东西楼阁柳生烟。偶从此际恍前辈，何处重寻春水船。春水船遗址在武陵桥下。
　　【注】弇山园：在太仓。为明季王世贞元美所建，吾华一大名园。为兵燹所毁，当时尚有遗物。今遗址已建居民小区，永无恢复可能。
　　贞珉：石刻碑铭之美称。清蒋士铨诗五人墓：“不欲求仁竟得仁，永垂义烈勒贞珉。”
　　点翠：点染翠色。南朝梁简文帝诗东飞博劳歌：“谁家总角歧路阴，裁红点翠愁人心。”
　　【笺】“簪云侍儿”二奇石，故弇山园旧物。园废，“侍儿”归毕秋帆所有，“簪云”则卧榛莽间。蒯子范德标宰长洲葺弇山园时得“簪云”，又向毕索“侍儿”，不得，出百金赎之。命工并植于台光阁前，珠还璧合，传为佳话。

　　弇山观灯书所见
　　香烟缭绕眼蒙昽，人面灯光相映红。仿佛芙蓉初出水，轻盈体态冠花丛。
　　【笺】一幅灯下美人图。

　　秋试回杭游西湖
　　侍儿漫送鸳鸯帕，香草微摇蛱蝶裙。儿女英雄情一样，踏青都上岳王坟。
　　【笺】英雄岳王，百世瞻仰，华夏之内，不分畛域，不论人等。

　　赴苏至武林头
　　桂花香里赴苏台，一棹烟波客子回。万木葱茏遮古寺，芭蕉偏又出墙来。
　　孤舟日日拥寒衾，旅客惊风秋气深。连日逆风。五日离家乡里重，要知居者倍关心。
　　【注】苏台：即姑苏台，又名胥台。在苏州西南姑苏山上。相传为春秋时吴王阖庐所筑，夫差于台上立春霄宫，作长夜之饮。因苏台地处苏州，故亦用于喻苏州。宋吴处厚青箱杂记：“苏有姑苏台，故苏州谓之苏台。”

　　过平望有两亭连接，偶占
　　秋风衰草可怜青，两两空亭傍渚汀。闘角钩心难个似，命名雅合是亭亭。
　　【注】平望：今苏州吴江境内。由湖州船行至苏沪，此乃必经之处。
　　雅合：正好相合。北史 长孙绍远传：“（绍远）尝经韩使君佛寺，闻浮屠三层上铎鸣，其音雅合宫调，因取而配奏，方使克谐。”

　　读随园诗话
　　杨柳芙蓉绝妙辞，高人雅致最相宜。吟诗偶入风情障，知否风情贵合时。
　　【注】障：佛教用语。业障，烦恼意。

　　题钟馗击鬼图
　　我闻唐虞称盛世，魑魅魍魉人莫制。神禹铸鼎妖露形，百色遯匿失其势。揶揄彳亍何时无，寒光出匣中宵掣。终南进士号钟馗，英姿叱咤风云厉。少壮学剑老无闻，没则击鬼典宿卫。欺欺膨亨满荒墟，登高矆睒竟奋锐。駓駓不作蒙倛驱，怒时直欲赤郭噬。狼面毛首窜宫闱，紫囊玉笛怀而逝。蓝袍鞹靴奋神武，鸣铗一挥寂然毙。涤净妖氛世钦君，敦脄血拇逐荒裔。当年遗俗问吴越，画工图貌羣献岁。开元天子坐明堂，从赐斯图传玉砌。道子妙翰带刚风，呵欻掩郁传神艺。俗工如今画不同，幅幅白纻只穷计。丹青历久重摩挲，觺觺眇暚试真谛。吁嗟乎，巨蠹艰奸满朝廷，睢盱跋扈争聛睨。当时谁为清君侧，扫除邪佞靖疫疠。人心鬼域日愈多，当击不击受其戾。苟能击鬼复击人，钟馗之功侔天帝。为展斯图重感慨，咏歌不足嗟叹继。
　　【注】钟馗：传说中唐代人。唐玄宗病虐，昼梦一大鬼，破帽，蓝袍，角带，朝靴，捉小鬼食之。自称终南处士钟馗，尝应举不第，触阶死。玄宗觉而病除，诏吴道子画其像。其说自唐已盛行，当时翰林于每年岁暮进钟馗像，并赐大臣。民间亦然，惟改悬于端午节，以为可以辟邪逐鬼云。
　　唐虞：唐尧与虞舜之合称。亦指尧舜时代，太平盛世也。论语 泰伯“唐虞之世，于斯为盛。”
　　百色：各种各样。
　　遯匿：隐藏。
　　典宿卫：典，掌管，主事或任职。宿卫，在宫禁中值宿，担任警卫。
　　僛僛：醉倒欹斜貌。诗 小雅 宾之初筵：“宾既醉止，载号载呶。乱我笾豆，屡舞僛僛。”又毛传：“僛僛，舞不能自正也。”宋王安石诗春雨之一：“城云如梦柳僛僛，野水横来强满地。”形容轻盈摇曳状。
　　膨亨：腹部膨大貌。唐寒山诗诗之一八九：“饱食腹膨亨，个是痴顽物。”
　　矆睒：光闪烁貌。此喻目光炯炯。
　　駓駓：走动之状。楚辞 招魂：“敦脄血拇，人逐駓駓些。”
　　蒙倛：古时腊月驱逐疫鬼或出丧时所用之神像。脸方而丑，髪多而乱，形凶恶。
　　赤郭：神异经：“南方有人长七尺，朱衣缟带，赤蛇绕颈，惟食恶鬼，朝吞三千，暮吞八百，名曰赤郭。”
　　敦脄：楚辞 招魂：“土伯九约，其角觺觺些；敦脄血拇，逐人駓駓些。”王逸注：“敦，厚也。脄，背也。言土伯之状，广肩厚背。”
　　血拇：据山东教育出版社二千年版楚辞词典释为沾血之拇指。又上海古籍出版社一九九六年版楚辞今注释为血迹淋漓之手爪。
　　荒裔：边远地区。唐陈子昂为程处弼辞放流表：“长辞阙庭，永没荒裔。”
　　献岁：进入新年，岁首正月。楚辞 招魂：“献岁发春兮，汩吾南征。”
　　呵欻掩郁：文选 海赋：“呵欻掩郁，矆睒无度。”李善注：“呵欻掩郁，不明貌。觺觺：角锐利貌。楚辞 招魂：“土伯九约，其角觺觺些。”王逸注：“觺觺，犹狺然，角利貌也。”明陈子龙寄献石斋先生：“蛟龙觺觺黄沙卧，日月冥冥青枫秋。”
　　眇暚：视貌。文选 海赋：“羣妖媾迕，眇暚治夷。”李善注：“眇暚，视貌。”
　　睢盱：睁眼仰视；跋扈，骄横，强暴。睢盱跋扈喻贪得无厌，专横强暴，为所欲为。汉张衡西京赋：“迾卒清候，武士赫怒，缇衣韎韐，睢盱跋扈。”
　　睥睨：窥视，侦伺。续资治通鉴 宋高宗建炎三年：“故又睥睨金陵，镇江，守把舟船，而大雨连降，平地水发，道涂泥泞，马步俱不进。”
　　侔：相等，相当。
　　【评】辨志山长评曰：结尾胸中磈磊尽情写出。
　　蜀东张青云评曰：奥衍古雅，郁勃奇伟，咏之初感可愕可悚，既则气敛神肃，以抑塞磊落之气，写任侠跋扈之章，方之渊明之咏荆轲，不亦宜乎。

　　论国朝骈体文仿渔洋山人论诗绝句
　　金粉南朝步后尘，清词丽句好为邻。卿云黼黻章华贵，开府而今有替人。陈其年
　　【注】渔洋山人：王士禛别号。自谓因“有事吴郡，看梅玄墓，宿圣恩寺。渔洋，湖中小山也，一峰正当寺门，爱其秀峙，无所附丽，取以自号。”是清雍干朝一代诗宗，创神韵说，但后人有评其所作多模山范水，吟风弄月，所谓儿女情长，风云气少者。然其一生热忱著述，至死不倦，故留下洋洋巨著，可钦可佩。在渔洋诗话中，自谓：“予往如皋，马上成论诗绝句四十首。”
　　卿云：汉司马相如字长卿，扬雄字子云，故将二人并称为卿云。喻文章宗伯。
　　黼黻：原指礼服上所绣华美之花纹。引喻为华美之文辞。
　　开府：即庾信。北周人，字子山，因官至开府仪同三司，世称庾开府。
　　陈其年：即陈维崧。清宜兴人，着名词家，亦工诗与骈体文。

　　谈经夺席气飞腾，文字纵横健笔凌。老树着花征古秀，黝然片石重西陵。毛奇龄
　　【注】片石：指碑刻。
　　西陵：萧山西兴镇古称，此指毛奇龄。
　　毛奇龄：清萧山人，以郡望称西河先生。

　　嫣然桃李闘春晴，锦绣才华绝世惊。莫把浮词讥杂俎，世人争说五侯鲭。吴园次
　　【注】杂俎：杂录。意谓菜杂陈于俎。唐段成式有酉阳杂俎三十卷，明谢肇淛有五杂俎。
　　五侯鲭：指汉代娄护合王氏五侯家珍膳烹饪而成之杂烩。五侯，汉成帝母舅王潭，王根，王立，王商和王逢，同日封侯，号五侯。鲭，肉和鱼之杂烩。
　　吴园次：即吴绮。清江都人，号昕翁。时称红豆词人。骈文继武李商隐。

　　鸿文万丈闪光寒，月窟天根凤翥蟠。指点羣儿罗拜处，汉家韩信独登坛。胡云持
　　【注】 翥蟠：翥，飞举。蟠，蟠屈。
　　罗拜：环绕下拜。三国志 张辽传：“所督诸军将吏皆罗拜道侧，观者荣之。”
　　胡云持：即胡天游。清山阴人。工诗文，尤以骈体文著称。

　　挂冠早退凤池班，要足清才不可攀。何事缦将桑濮意，使人误指小仓山。袁简斋
　　【注】凤池：即凤凰池。皇家禁苑中池沼。魏晋南北朝时设中书省于禁苑，掌管机要。故后称中书省或能接近皇帝之地称为凤池。
　　桑濮：桑间濮上。礼记 乐记：“桑间濮上之音，亡国之音也。其政散，其民流；诬上行私不可止也。”后以指淫靡之音。
　　小仓山：袁枚书斋名小仓山房。
　　袁简斋：即袁枚。清钱塘人。诗主性灵，古文骈体亦自成一家。

　　繁音缛节耀琳琅，当日知名重侍郎。清转恍疑长庆集，谁知气象最光昌。刘圃之
　　【注】侍郎：古代官名。
　　长庆集：唐白居易，元稹之别集皆名长庆集。
　　刘圃三：即刘星炜。清武进人。

　　西溪渔隐写新词，兴力无双意不如。省识镂金还错采，独能醒目即生姿。曾宾谷
　　【注】曾宾谷：即曾燠。清南城人。工诗文，辑有江西诗征，骈体正宗。

　　古剑清刚出匣鸣，由来简质大圭呈。殷盘周诰唐虞典，并作升平雅颂声。邵笋慈
　　【注】大圭：佩玉，作丁字形。或谓笏，珽。喻珍贵物。
　　殷盘周诰唐虞典：指古代文选。唐韩愈进学解：“周诰殷盘，佶屈聱牙。”
　　邵笋慈：即邵齐焘。清昭文人，曾主讲常州龙城书院，黄景仁，洪亮吉从之受学。善骈体文。

　　仲宣体弱转多姿，水浅沙明意更奇。最爱秾纤皆合度，碧桃满树映明漪。吴榖人
　　【注】仲宣：汉王粲字。王粲为建安七子之一，博学多才，文思敏捷。
　　吴榖人：即吴锡麟。清钱塘人。曾主讲扬州，安定等书院，时以骈体文著称。

　　挽澜只手树鸿文，关陇星霜出寒云。风格嶙峋添傲骨，端推俊逸鲍参军。洪稚存
　　【注】关陇星霜：指洪亮吉因批评朝政获罪，遣戍伊犁一事。
　　鲍参军：鲍照。南朝宋人。因曾为临海王刘子项前军参军，故名。有芜城赋，登大雷岸与妹书等作品垂于不朽。
　　洪稚存：即洪亮吉。清阳湖（常州）人。工诗文，骈体文亦有时誉。

　　尼山后裔挹遗芳，北海功臣仪郑堂。体擅初唐金掷地，俨闻丝竹鲁恭王。孔顨轩
　　【注】尼山：孔子。
　　北海：郡名，在山东省。
　　仪郑堂：孔顨轩有仪郑堂骈俪文。
　　俨：宛如，十分像。唐鲍溶诗云溪竹园翁：“苍松含古貌，秋桂俨白英。”
　　鲁恭王：西汉宗室刘余。封于鲁，好治宫室，曾坏孔子旧宅，于壁中得古文经传，又好音乐。
　　孔顨轩：即孔广森。清曲阜人。工骈体文，为有清一代名家。

　　星宿探源万里还，英风弹压到河山。渊渊岳岳腾风骨，为溯遗音晋魏间。汪容甫
　　【注】渊渊岳岳：渊渟岳峙之意。喻人美德如渊水深沉，如高山耸立。
　　汪容甫：即汪中。清江都人。少贫，曾从书贾贩书，因遍读经史百家之书，卓然成大家。工骈体文，能诗，精史学。

　　研经具有汉儒风，大雅扶轮迥不同。彪外绷中文祗似，波云谲诡陋扬雄。孙渊如
　　【注】大雅：诗经之组成部分。后用以称闳雅淳正之诗篇。
　　扶轮：扶翼车轮。谓在侧助力推进。南朝宋颜延之诗迎送神歌：“月御案节，星驱扶轮。”
　　彪外绷中：彪，彰明，显著。绷，勉强支持，硬撑。谓文章表面甚丽，内涵已拙。扬雄：见前注。
　　孙渊如：即孙星衍。清阳湖人。与洪亮吉，黄仲则齐名。

　　夕葵书屋擅三唐，清越声转皖水长。祭酒清才如对垒，两家旗鼓各相当。吴山尊
　　【注】夕葵书屋：似是吴山尊书斋名。
　　祭酒：汉魏以后官名。后亦以此称文坛领袖人物。
　　吴山尊：即吴鼒。清全椒人，字山尊，又字及之，号抑庵。工骈体，诗宗韩孟皮陆，善五古。有吴学士集，百萼红词。 

　　燕许高才未易逢，固将余事擅雕龙。闳深厖厚崇山斗，徐庾扬王悉附庸。阮文达
　　【注】燕许：唐代名臣燕国公张说，许国公苏颋之并称。两人皆以文章傲世。时号“燕许大手笔”。
　　雕龙：喻善于修饰文辞或刻意雕琢文字。南朝梁江淹别赋：“赋有凌云之韵，辩有雕龙之声。”
　　闳深厖厚：谓其文章深厚。
　　山斗：泰山与北斗之合称。犹言泰斗。喻世人所钦佩之人。宋辛弃疾词水龙吟 甲辰岁寿韩南涧尚书：“况有文章山斗，对桐阴，满庭清昼。”
　　阮文达：即阮元。清仪征人。乾隆朝屡任大官。也是大学问家。曾创立诂经书院与学海堂等学府。著作甚丰，行文提倡骈偶。卒后谥文达。

　　固作清词艺苑扬，未能巨制压初唐。交衢展辔难争捷，思绮堂兼林蕙堂。章岂绩
　　【注】思绮堂：章岂绩书斋名。
　　林蕙堂：不详为谁人之书斋。
　　章岂绩：即章藻功。清钱塘人。工骈体文，以新巧取人，乃偱为别调。

　　朗朗襟期月入怀，和平协律八音偕。俨瞻礼易垂伸度，为仰遗编知足斋。朱文正   
　　【注】朱文正：即朱珪。清大兴人，字石君，号南厓，卒谥文正。有知足斋集。官声清廉，有“半生惟独宿，一世不言钱。”之誉。

　　玉墀试策万千言，漫把词章旧格翻。不信柳州工俪体，乃知江汉本同源。杭大宗
　　【注】玉墀：宫殿石阶。借喻朝廷。唐王维诗扶南曲歌词：“拂曙朝前殿，玉墀多佩声。”
　　柳州：柳宗元。有唐一代文章宗伯。古文之渊源。
　　俪体：对偶文体。
　　杭大宗：即杭世骏。清仁和人。雍正举人，授编修。乾隆八年因对策言“满汉畛域不可太分”罢官。晚年主讲粤秀及扬州安定书院。著作甚丰。

　　刘郎才藻最清遒，尸祝萧梁文选楼。仿佛论诗严格律，横江白露秣陵秋。刘芙初
　　【注】尸祝：崇拜意。清钱谦益赵叙州六十序：“（赵君）中蜚言，挂冠以归，蜀人迄今尸祝之。”
　　萧梁：指昭明太子萧统。曾编撰昭明文献三十卷，为我国第一部诗文选集。
　　刘芙初：即刘嗣 。清阳湖人。嘉庆进士，授编修。工诗及骈体文。少作多明艳，晚更清遒骏迈。

　　家住西湖文思清，李唐体格最深闳。梓乡伯仲谁齐驾，毛稚黄兴陆丽京。胡书农
　　【注】胡书农：即胡进。清仁和人。嘉庆进士。诗文俱美。
　　莫道樊南獭祭诗，小漠觞倌更灵奇。不知纸醉金迷误，祗怪时生岣嵝碑。彭甘亭
　　【注】樊南：唐李商隐别称。不独以诗着，亦以骈体文着。
　　獭祭：谓獭捕鱼必陈列水边，如同陈列供品祭祀，故称。引喻为罗列故实，堆砌成文。宋吴炯五总志：“唐李商隐为文，多检阅书史，鳞次堆集左右，时谓为獭祭鱼。”
　　小漠觞倌：彭甘亭书斋名。
　　岣嵝碑：即禹碑。原在湖南省衡山县云密峰，早佚。昆明，成都，绍兴及西安碑林等处皆有摹刻。字似缪篆，又似符箓。相传为夏禹所书，实伪托。此句谓当时仿摹彭甘亭行文之人甚伙。
　　彭甘亭：即彭兆荪，清太仓人。工诗及骈体文。

　　兰苕翡翠曲江浔，白俗元轻论古今。荟萃羣芳心独造，众香为国玉为林。黄吾堂
　　【注】兰苕：兰花。南朝宋谢灵运南楼中望所迟客：“瑶华未堪折，兰苕已屡摘。”
　　白俗元轻：白，白居易。元，元稹。谓其诗文通俗 。
　　黄吾堂：即黄之隽。清华亭人。官编修，曾提督福建学政，坐事罢。性喜藏书，工诗文，著述甚丰。

　　制诰专长草奏工，文劲事业似宣公。文名独冠南昌府，应遇滕王马当风。彭文劲
　　【注】滕王：指唐王勃。
　　马当风：马当，在江西彭泽县东北，北临长江。山形似马，故名。相传王勃舟行至此，遇神风，一夜即达南昌。明单本蕉帕记：“湖波滉瀁，与恩波一样汪洋。正思天目一瓣香，底事仙风助马当。”
　　彭文勤：即彭元瑞。清南昌人，字掌仍，一字辑五，号芸楣。卒谥文勤。

　　百斛龙文健笔扛，机云才藻各无双。金樽檀板歌残月，春水蓉湖柳外艭。杨蓉棠，杨荔棠
　　【注】斛；量器。十斗为一斛。
　　龙文：龙身上之纹理。喻雄健之文笔。明夏完淳诗题王叔明柴桑图：“祗今江左成龙文，卜历重光启中华。”
　　机云：陆机及陆云。晋代文章大家。
　　艭：小船。明何景明诗送毛汝厉按湖南：“腊送燕门声，春迎楚水艭。”
　　杨蓉裳，即杨芳灿。清金匮人。工诗词，骈体文。有芙蓉山馆诗词，芙蓉山馆骈体文集。
　　杨荔裳：即杨揆。清无锡人。有藤华吟馆集等。

　　羽扇纶巾绝世姿，移华仙馆耀连枝。风流儒将来芳苑，鼎足三家萃一时。董方立，方彦闻
　　【注】董方立：即董佑诚。清阳湖人。精历算，善出新意，阐曲隐。
　　方彦闻：即方履籛。清大兴人。学问渊博，工诗词及骈体文。

　　次仲西雝学礼诗，儒林文苑并相期。终生鼓吹休明事，不效桓文节制师。凌次仲，沈西雝
　　【注】休明：美好清明。亦用以指太平盛世。元黄溍诗榆林：“斯人亦何辜，生时属休明。”
　　桓文：春秋五霸中齐桓公与晋文公之并称。强大之意。后汉书 皇甫嵩传：“上显忠义，下除凶害，此桓文之事也。”
　　节制师：严守节度法制之军队。笋子 议兵：“秦之锐士，不可以当桓文之节制，桓文之节制不可以敌汤武之仁义。”
　　凌次仲：即凌廷堪。清歙县人。学术博通经史，兼擅词章。专精礼学等。
　　沈西雝：即沈涛。清嘉兴人。精考订，喜金石。

　　王郎拔剑气无前，雄辩高谈动四筵。松柏不随桃李艳，何知并世有临川。王仲瞿，乐莲棠
　　【注】王仲瞿，待考。
　　乐莲棠：即乐钧。清临川人。翁方纲弟子。以才名交游王侯公卿间。有青芝山馆诗文集。

　　身世浑如长爪郎，七篇遗稿重缥缃。参天拔地锺灵气，无奈芝兰不久芳。朱沧湄
　　【注】长爪郎：唐李贺别称。语本李商隐李长吉小传：“长吉细瘦，通眉，长指爪。”
　　缥缃：书卷。缥，淡青色；缃，浅黄色。古时常用此二色丝帛作书囊书衣，因指书卷。元关汉卿窦娥冤：“读尽缥缃万卷书，可怜贫杀马相如。”
　　朱沧湄：待考。

　　晨钟晓角似清才，风月珠江入画来。一入龙门身价倍，伊谁延誉甬江隈。谭玉笙
　　【注】甬江：宁波别称，因江流经其地。
　　谭玉笙：即谭莹。清南海人。长于骈体文。好搜辑粤中文献。

　　大海回澜不足惊，翻然山水得清声。任他歌吹行云遏，夜半钟声系我情。傅梧生
　　【注】傅梧生：即傅桐。清泗州人，工骈体文。有梧生骈体文集。
　　【评】辨志山长评曰：分别流派，言之凿凿，非隔靴搔痒者以能。
　　蜀东张青云评曰：玉尺衡文，不蹈虚空，述骈偶之递嬗，发潜德之幽光；诗亦空灵澹荡，一片神行，谓为有韵之清代骈文史，庶几无愧矣。

　　秋闱报罢适由昆徙海宁，舟行无事赋长律志感 
　　那堪四次困名场，辜负亲心暗自伤。回首数年同学伴，关心几辈姓名扬。才醒柯梦模糊黑，已踏槐花次第黄。未必泥涂轻宝玉，要因特达重圭璋。果然迟我三秋菊，自问难穿百步杨。鸿鹄健翎皆骏发，骅骝逸足画龙骧。深岩搜干皆翘楚，王国呈材乏豫章。莫道藩篱栖鶠雀，竞翻花样绣鸳鸯。等身著作俱糟粕，百代卮言作鼓簧。料弟从来嘉士庶，文人何言答君王。东山樵隐三生愿，南闽簪缨一瓣香。家有赐书绵阀阅，门多通德咏缥缃。布帆未逐青山宅，客邸摧开绿野堂。会看惊涛来海上，乘风破浪立飞扬。常作嫁衣为异国，何尝画饰遂归乡。故人纵贵不求米，学士筹贫自馈粮。宜向朱程分学派，不随班马论文章。名山事业终瓮牖，英雄养晦踞绳床。刘蕡下第初无感，殷浩书空别有肠。钱榖画能矜栾栾，干城谁可寄趪趪。负薪决水难归宅，纳粟为郎后发棠。造凤词曹工诏令，描貂台谏善铺张。云麾载茆惊鹅鹳，星使归途赠骕骦。俊仆扬鞭垂玉勒，妖姬劝酒奉华觞。未降铁甲愁何似，得献金尊乐未央。漫道驰驱探异域，谁谙纫线历重洋。幺么小丑嗤锋猬，荧惑人心感沸螗。百济衣冠沦海噬，九边鼙鼓动渔阳。旌旗百道来乌弋，烽火三更忆白狼。十丈礟车鸣岛屿，千艘轮舶驾艅艎。运输悉出幽燕道，驰骋都为陆贾装。悍镇干戈争跋扈，长官车骑笑郎当。将军已叹廉颇老，壮士奚遭楚国良。知否关河无阨塞，漫云山海任梯航。饥餐胡虏分杯肉，渴饮匈奴溅杵肓。象寄何年归琛赆，句骊指日献壶浆。男儿足迹万蛮郡，志士心情五纬房。百世馨香留俎豆，千秋姓氏重旗常。
　　【注】 槐花：槐花开时，正是古代士人忙于科举之时。
　　特达：原谓行聘时惟圭璋能独行通达，不加余币。后喻为自达，自荐。唐丘光庭兼明书卷四：“圭璋德重，可以独行，故曰特达。”
　　深岩搜干：同搜岩采干。喻多方搜求民间遗才。魏书 段承根传：“剖蚌求珍，搜岩采干；野无投纶，朝盈逸翰。”
　　豫章：枕木与樟木之合称。张守节注云：“豫，今之枕木也；章，今之樟木也。二木生至七年，枕樟乃可分别。”喻栋梁之才。南史 王俭传：“丹阳尹袁粲闻其名，及见之曰：宰相之门也，栝柏豫章虽小，已有栋梁气矣，终当任人家国事。”
　　卮言：随和人意，无主见之言。庄子 寓言：“卮言日出，和以天倪。”
　　东山宅：指隐居之处。
　　绿野堂：唐裴度别墅名。故址在今河南洛阳南。裴度为唐宪宗时宰相，平定藩镇叛乱有功。晚年居此，与白居易，刘禹锡等日夜诗酒，不问人间之事。谓宾主尽兴欢会之地。
　　筹贫：准备应付贫穷。
　　馈粮：喻自己解决生活问题。
　　瓮牖：以瓮为窗，指贫寒之家。礼记 儒行：“筚门圭窬，蓬户瓮牖。”
　　养晦：指隐居匿迹。语本诗 周颂 酌：“于烁王师，遵养时晦。”朱熹集传：“言其初有于烁之师而不用，退自循养，于时俱晦。”
　　绳床：一种用绳穿织而成，可折迭之轻便坐具。宋王观国学林 绳床：“绳床者，以绳贯穿为坐物，即俗谓之交椅之属是也。”清杜浚诗为斯上人题：“谁识山僧意，绳床绘牡丹。”
　　刘蕡落第：唐文宗大和二年，策试贤良方正，直言极谏科。蕡对策言论激切，极言宦官专横之祸，考官叹服，却不敢取。喻正直之士不为所用。
　　殷浩书空：南朝宋刘义庆世说新语：“殷中军（殷浩）被废在信安，终日恒书空作字，扬州吏民寻义逐之，窃视，唯作咄咄怪事四字而已。”喻使人惊讶之怪事。宋杨万里诗明发栖隐寺：“何如今晨天地间，咄咄怪事满眼前。”
　　矜栾栾：矜，自夸，自恃。此处可作自嘲解。栾栾，身体瘦瘠貌。诗 桧风 素冠：“庶见素冠兮，棘人栾栾兮。”毛传：“栾栾，瘠貌。”苏辙诗阴阳不定简唐觐秘校并敖吴二君：“西邻豫章客，病骨瘦栾栾。”
　　趪趪：武猛貌。唐颜真卿广平文贞公神道碑铭：“亚相烈烈，尹京趪趪。”
　　负薪：指生活贫困。
　　纳粟为郎：明清时富家子弟捐纳财货可进国子监为监生，可直接参加省城京城之考试。
　　发棠：棠，齐国地名。孟子为推行仁政，曾就齐饥劝齐宣王发放棠城积榖赈济贫民。后因谓开仓赈济为发棠。
　　百济句：谓我属国朝鲜被日本并吞事。
　　乌弋：汉代西域国名。后泛指西方各国。
　　白狼：汉代西南部落名。
　　陆贾装：史记 郦生陆贾传：“孝惠帝时，吕太后用事，欲王诸吕，陆生自度不能争之，乃病免家居。出所使越得橐中装卖千金，分其子，子二百金，令为生产。”此处喻清政府文官武将贪墨国帑军费也。 
　　楚国良：楚国良材。此喻楚材晋用。左传 襄公二十六年：“声子通使于晋，还如楚。令尹子才与之语，问晋故焉。且曰，晋大夫与楚孰贤？对曰，晋卿不如楚。其大夫则贤，皆卿材也。如杞梓，皮革，自楚往也。虽楚有材，晋实用之。”喻人材不为本国所用，外流为他国所用。
　　梯航：此谓长途跋涉意。唐玄宗诗赐新罗王：“玉帛遍天下，梯航归上都。”
　　象寄：礼记 王制：“王方之民，言语不通，嗜欲不同。达其志，通其欲。东方曰寄，南方曰象，西方曰狄鞮，北方曰泽。”喻为外国。
　　琛赆：贡献之财货。喻何年国家才能强盛，使各国复贡财宝。
　　五纬：金，木，水，火，土五行。古人以为世间万物都是此五种元素所构成。此喻五味俱全，百感交集。
　　俎豆：俎和豆。古代祭祀，宴飨时盛食品用的两种礼器。后引喻为祭祀，奉祀。论语 卫灵公：“俎豆之事则尝闻之矣，军旅之事未之学也。”

　　乙未（）

　　简姜启忠乙
　　兴朝王佐画樵渔，毕竟儒冠不误余。入幕却生容压线，封侯定远岂佣书。本来志节贞圭璧，况后文章重石渠。他日得酬题柱饮，惠然宥枉故人车。
　　【注】 兴朝：新朝代。
　　王佐：王佐才。辅佐帝王创业治国之人才。后汉书 王充传：“郭林宗尝见充而奇之，曰：王生一日千里，王佐才也。”
　　樵渔：隐居。
　　却生：即却洗。晋却洗举贤良对策为天下第一。自视为“桂林之一枝，昆山之片玉。”后以“却洗丹桂”喻为获得功名之典。
　　压线：谓刺绣缝纫时按压针线。喻徒为他人辛苦劳碌。唐秦韬玉诗贫女：“苦恨年年压金线，为他人作嫁衣裳。”
　　定远：东汉班超立功西域，封定远侯。后人称为班定远。北周庾信诗拟咏怀：“不言班定远，应为万里侯。”
　　佣书：受雇为人抄书。喻为人作笔札工作。后汉书 班超传：“（超）家贫，常为官佣书以供养。”
　　圭璧：美玉。
　　石渠：石渠阁。西汉皇家藏书之处，在长安未央宫殿北。三辅黄图 阁：“石渠阁，萧何造。其下砻石为渠以导水，若今御沟，因为渠名。所藏入关所得秦之图籍。至于成帝，又于此藏秘书焉。”
　　题柱：汉司马相如初离蜀赴长安，曾于成都城北升仙桥题句桥柱，自述致身通显之志，曰：“不乘赤车驷马，不过汝下也。”喻对功名之抱负。
　　枉：谦词。谓使对方受屈。战国策 韩策二：“而严仲子乃诸侯之卿相也，不远千里，枉车骑而交臣。”
　　故人车：指当年司马相如所乘之车。

　　七夕和姜启忠
　　城南索处等闲鸥，海国观涛亦壮游。惟愿傅严能作雨，愧非宋玉敢悲秋。神仙天上情犹恋，豪杰人间事岂休。莫烂羊头求富贵，读书原不为封侯。
　　【注】傅严作雨：风雨之夜，两人对床而眠。喻亲友间相聚之欢乐。唐白居易诗雨中招张司业宿：“能来同宿否，听雨对床眠。”
　　宋玉悲秋：宋玉，战国时楚辞赋家，与屈原同名。其作品九辩：“悲哉，秋之为气也。萧瑟兮，草木摇落而变衰。”喻对萧瑟秋景而伤感。
　　烂羊头：亦作烂羊，烂羊胃。后汉书 刘玄传：“其所授官爵者，皆羣小贾竖。或有膳夫庖人，多着绣面衣，锦袴，襜褕，诸于，骂詈道中。长安为之语曰：灶下养，中郎将；烂羊胃，骑都尉；烂羊头，关内侯。”谓地位卑下者皆封侯授官。

　　云中鹤侣水中鸥，恨不从君十日游。未必眼中分泾渭，要知皮里有阳秋。良朋交谊密还密，壮岁功名休未休。寄语男儿应努力，汉家卜式尚封侯。
　　【注】卜式：西汉河南人。以牧羊致富。武帝时，以家财之半助边。后屡拜大官。上见汉书。又检嘉靖山东通志载，卜式，“河南人，武帝时为齐王相会。吕嘉反，式上书愿与子男及临淄习弩，博昌习船。请行死之，以尽臣节。武帝贤之，赐爵关内侯。”两者有所异同，姑并录之。

　　丁酉（）

　　孙霞峰诗集题辞
　　飘然物外洗尘心，一卷新诗一曲琴。为有惠庄濠濮想，高山流水写清音。
　　【注】惠庄濠濮想：庄子记有庄子与惠子同游濠梁之上及庄子垂钓濮水之事。后以濠濮想谓逍遥闲居，清淡无为之思绪。南朝宋刘义庆世说新语 言语：“简文入华林园，顾谓左右曰：会心处不必在远，翳然林木，便自有濠濮间想也。觉鸟兽禽鱼，自来可亲。”
　　高山流水：喻知音相赏之典。列子 汤问：“伯牙善鼓琴，锺子期善听。伯牙鼓琴志在高山，锺子期曰：善哉，峩峩兮若泰山；志在流水，锺子期曰：善哉，洋洋兮若江河。”

　　杨柳楼台映水滨，清诗丽句许为邻。不徒公治承家业，祭酒俦唐有替人。
　　【注】公治：孔子学生，因其贤，以女妻之。
　　俦唐：俦，俦比。谓可与相比者。唐，唐代，指唐代诗人。此句赞美对方诗可与唐人相俦匹。

　　纪羣坛坫永缥缃，文献披罗重梓桑。四壁图书供啸傲，北窗高卧效羲皇。
　　【注】羲皇：指伏羲氏。古人想象羲皇之世，其民皆恬静闲适。故隐逸之士自称羲皇上人。

　　云霞舒卷本清闲，风月无边俗虑删。省识性灵传别派，叫人指点小仓山。
　　【注】小仓山：指袁枚，其书斋名小仓山房。未（）

　　戊戌（）

　　欣园八景诗 柏庙香烟
　　东园古柏毓灵神，嘉树甘棠荫后人。百载冰霜经浩劫，一龛香火证前因。衣冠曾入宾僚梦，祠宇何知丞相新。记取小春刚十日，廉泉一勺愧清贫。
　　【注】衣冠：衣与冠。古代士以上人物能戴冠，故用以指士以上人物之服装。
　　宾僚：宾客幕僚。南朝宋刘义庆世说新语：“桓征西治江陵城甚丽，会宾僚出江津望之。”
　　廉泉：又名廉水，源出陜西郑县，流入汉江。亦喻风俗醇美之地。

　　藤影夜月
　　萝薜凉生月满林，青天碧海夜沉沉。半帘花影筛凉魄，三径苔痕散夕阴。掩映葡萄思载酒，依稀杨柳欲眠琴。每当风雨中宵急，疑有蛟龙起窟吟。
　　【注】萝薜：指女萝与薜荔，都是蔓生植物。

　　梅地销夏
　　池塘清浅若灵源，曲奏南熏避俗喧。绕屋树枝天碧落，隔帘波影月黄昏。冻蛟起壑潜销暑，舞鹤临川讶负暄。对此时吟春草句，梦回纸帐涤诗魂。
　　【注】南熏：亦作南熏。指南风歌，相传为虞舜所作。此指古雅。
　　负暄：冬日受阳光暴晒取暖。

　　花圃寻春
　　瞻蒲坐杏满江乡，我亦携锄愿筑场。敢问词人桃李宴，喜亲君子蕙兰芳。竹篱桐影霏朝露，石磴苔痕散夕凉。非幸四郊桑拓感，不教满县颂河阳。
　　【注】瞻蒲：看见菖蒲初生；坐杏，坐在杏花中间。菖蒲与杏花皆早春萌发。故此喻早春。
　　筑场：平整土地。唐韩愈诗汴泗交流赠张仆射：“汴泗交流郡城角，筑场千步平如削。”
　　桃李宴：李白有春夜宴从弟桃李园序。词人，指李白。
　　蕙兰：古人以蕙兰喻君子品德。
　　桑柘：桑木与柘木。指农桑之事，
　　满县颂河阳：白孔六帖 县令：“潘岳为河阳令，树桃李花，人号曰：河阳一县花。”指地方官有美政，或当地花木繁多。此句用后者。清王夫之诗袁御史凯：“隋苑柳疏长带月，河阳花满不惊霜。”

　　曲尺廊读画
　　独倚阑干不倚楼，恍疑顾陆画沧州。空庭苍翠园林老，满壁丹青山海秋。小坐题诗人蕴籍，回廊索句境清幽。当年环海归来后，图画天然忆旧游。
　　【注】顾陆：东晋画家顾恺之与南朝画家陆探微之并称。宋陆游诗梅花绝句之五：“安得丹青如顾陆，凭渠画我夜归图。”

　　索句廊敲棋
　　趿敲难忘淝水功，围棋别墅仰高风。要知事贵争先着，岂等诗穷说后工。数道纵横珠在握，两般黑白鉴当空。一枰战罢浑无事，散步中庭夕照红。
　　【注】趿敲：趿为趿屣；敲为敲棋。谓东晋淝水一役时主帅谢安之从容气度。晋书 谢安传：“玄等既破（苻）坚，有驿书至，安方对客围棋，看书既竟，便摄放床上，了无喜色，棋如故。客问之，徐答云，小儿辈遂已破贼。既罢，还内，过门限，心喜甚，不觉屣齿之折，其矫情镇物如此。”
　　围棋别墅：事出同上。晋书 谢安传：“（苻）坚后率众，号百万，次于淮淝，京师震恐。加安征讨大都督。玄入问计，安夷然无惧色。安遂命驾出山墅，亲朋毕集，方与玄围棋赌别墅。”

　　环翠轩拜石
　　杯酒难消磈磊胸，五洲四海倦游纵。无端迭石心成趣，祗为看山兴尚浓。闲向阶前怀虎射，忽从天外起鳌峰。皱云无恙留尘世，我效南宫一拜从。    
　　【注】磈磊：本指垒积不平之石块。因喻郁积在胸中之不平之气。何逊诗和刘咨议守风：“萧条疾帆流，磈磊冲波白。”
　　虎射：射虎。史记 李将军列传：“广出猎，见草中石，以为虎而射之，中石没羽。”
　　皱云：石名。在今苏州留园。泛指奇石。
　　南宫：即米芾，字符章。北宋书画家。知无为军时，州治有巨石甚奇，芾见之大喜，曰：“此足以当吾拜。”遂具衣冠拜之，呼之为兄。世称米颠拜石。

　　涤虑亭听潮
　　槛外鱼龙跋浪跳，记曾环海驻征轺。英风未息灵胥怒，壮志犹忘武肃超。泽国万千新气象，名园三五坐良宵。坠欢旧梦凭谁涤，都付钱塘上下潮。
　　【注】 征轺：轺，小车。征轺，行车也。
　　灵胥：春秋吴伍子胥为夫差赐死后，戒其子曰：“悬吾首于南门，以观越兵来。以鮧皮裹吾尸，投于江中，吾当朝暮乘潮，以观吴之败。”自是海门山，潮头汹高数百尺，时有见子胥素车白马在潮头之中。宋刘辰翁词唐多令：“万弩落潮头，灵胥还怒不？”
　　武肃：即吴越王钱镠。乱世中拥兵自保，使江浙广大地域得以安宁生息。赵宋统一中国，镠孙俶纳版图归顺。

　　己亥（）

　　题息园旧德录
　　拓地三弓水一湾，萧然镇日掩松关。时方鸠工，筑息园丈实亲董之。归怀故里陶彭泽，赋就小园庾子山。慈竹哀吟孺慕永，时丈方丁内艰。高槐对影宦情闲。匆匆二十年前事，空忆垂髫挹笑颜。时惺方九龄，家杭州积舟河下，距是园仅数武，惺晨夕过从，至园与表弟随侍笑语，丈尝顾而乐之。
　　【注】旧德：谓先人之德泽。左传 成公十三年：“穆公不忘旧德，俾我惠公用能奉祀于晋。”
　　陶彭泽：即陶渊明。东晋大诗人，不甘为五斗米折腰，辞官归故里，过隐逸恬淡之生活者。古代隐士之代表。
　　庾子山：即庾信。北周辞赋家。有小园赋。
　　慈竹：竹名。丛生，一丛或多至数十百竿。新竹旧竹密结，高低相倚，若一家庭中老少相依。故名。清孙枝蔚诗追挽徐镜如：“慈乌亦有儿，慈竹亦有孙。孤儿称丈夫，敢忘祖母恩。”
　　孺慕：喻对父母之思念，孝敬。清谭嗣同报贝元征：“有英医某，能孝其母，言及其母，则肫肫然孺慕之色。

　　庚子（）

　　拳乱即事
　　可怜痴绝赵家儿，屠戮行人劖国基。柳岳请和和得未，独松关外血如糜。
　　【作者自注】宋恭宗杀元使臣，元兵进逼独松关，帝命柳岳请平勿许，元兵执帝北狩。今我戮德使，并围各国使馆，致招八国联军入寇，北仓一战，我师大败，裕寿山禄尚书阵亡，始命李相鸿章为全权大臣向各国政府议和，不亦晚耶。
　　【注】拳乱：指义和团之乱。
　　赵家儿：指南宋赵氏政权。
　　行人：指元使臣。
　　独松关：在今湖州安吉境内。南宋朝廷最后一道天然屏障。

　　南迁壮烈帝尚羞，便到天南有尽头。不信蒙尘符谶纬，旗分八面到秦州。
　　【作者自注】崇祯时铜仁县掘古碑有云，流到天南有尽头。皇后及羣臣请帝南迁，帝云，国君死社稷，古今之正，遂罢南迁议。七月十八日闻两宫西狩，果与咸丰时黄檗禅师谶诗旗分八面到秦州之句相符合。
　　【注】谶纬：古代迷信。“谶”是为巫师或方士所制作一种隐语或预言，作为凶吉之符验或征兆。“纬”指方士化儒生所编集，附会儒家经典之各类著作。历代作乱者常以此蒙蔽民众，达到自己称皇称帝之目的。
　　秦州：在今天水一带。但此处指秦中，关中，今陜西省。拳乱招致八国联军陷京城，西太后，光绪帝仓皇窜奔陜西。

　　己酉（）

　　己酉新春述怀
　　恭纪春王宣统初，淞滨十载混樵渔。传家愧乏遗金术，惟有琳琅数卷书。
　　【注】春王：指正月。按春秋体例，鲁十二公之元年均应书“春王正月公即位。”有些地方因故不书“正月”二字。后遂以“春王”指正月。

　　小谪红尘卅六年，自愧铁砚未磨穿。夙怀四海澄清志，今日犹迟祖逖鞭。
　　【注】夙怀：生平之萦怀。宋苏舜钦答杜公书：“此大君子之事业，又人之所以夙怀也。”

　　一着儒冠不自由，布衣敢说傲王侯。白云苍狗嗟时变，富贵浮沤岂我求。
　　【注】浮沤：浮于水面之泡沫。喻虚幻之物。宋范成大诗石湖中秋二十韵感今怀旧而作：“水天双对镜，身世一浮沤。”

　　风云黯淡莽神州，骇浪惊涛天际流。纵有千年横万里，任余笔底记阳秋。
　　【注】阳秋：原意指孔子所作春秋。后喻为史书之通称，又喻为褒贬意。作者时任“新闻报”撰述。

　　半世迁流尽客乡，临安山水接金阊。凄凉驿舍盐官道，呜咽潮声撼海塘。

　　闻道乘舆出玉京，三衢烽火梦魂惊。袁江筹笔助戎幕，千里乡心夜夜萦。
　　【注】袁江筹笔：袁江，明河南祥符人，字自岷。筹笔，运笔筹划。此典不详，待考。

　　梁湖画舫弇山灯，枫落吴江秋思兴。怪底年来无韵事，洋场十里俗气腾。

　　过黑水洋遇风
　　北风吹水怒涛鸣，三十年来此远行。白浪银山驰碧海，满船旅客梦魂惊。
　　【注】黑水洋：我国黄海自南至北其水色次第由浅入深，古代航海者依次命名为青水洋，黄水洋，黑水洋。

　　芝罘望山遇雪
　　青齐山色气葱茏，岛屿星罗渤海雄。忽讶缤纷蜚玉屑，浪花雪片卷狂风。
　　【注】芝罘：在山东省，面临渤海。
　　蜚：飞意。

　　都门杂咏
　　闾阎扑地满尘湫，宫殿巍峨在上头。太息东交民巷过，森严刁斗起高楼。
　　【作者自注】都门民居例不得建楼，惟东交民巷使馆围地遍筑洋楼，且于四隅筑围城，内有炮台肘腋宫殿，可叹也。
　　【注】刁斗：古代行军用品。铜质，白天用作炊具，晚上击以巡更。金庞铸诗田器之燕子图：“燕已归来我未归，刁斗声中忽惊岁。”
　　肘腋：胳膊肘和胳膊窝。喻切近之地。此处说皇宫之近傍，即有外人之炮台。

　　而今王道履康庄，怒马高车粉黛香。深巷依旧泥泞甚，一鞭薄笨叹郎当。
　　【作者自注】都门大路近颇修洁，可行马车，惟车价甚昂，非显贵及姬妾不得享此，寻常皆用骡车，深巷小径崎岖尘隘，颠簸如昔。
　　【注】薄笨：车名。其制作粗简，行驶缓慢。宋书 隐逸传 刘凝之：“妻亦能不慕荣华，与凝之共安俭苦。夫妻共乘薄笨车，出市买易，周用之外，辄以施人。”

　　何处清茶瀹一瓯，咸酸滋味沁心头。玉泉山水清腴甚，可许诗人一润喉。
　　【作者自注】京门水味盐涩，不适清茶饮料。
　　【注】瀹：煮。南朝宋鲍照园葵赋：“曲瓢卷浆，乃羹乃瀹。”

　　忧时热泪似长沙，四十年来客汉家。烈士未忘弹铗志，一年一度上京华。
　　【作者自注】李提摩太君为余教导，近以条陈国计学务来京，邀余偕行以助书记，其人颇热心，年已六十三，犹有壮心也。
　　【注】李提摩太，一八四五——一九一九。晚清时，英国在华传教士。曾任“广学会”（见另注）总干事；曾筹款创建山西大学；曾出版万国公报等数十余种报刊，宣传鼓动维新变法。对中国社会开启民智，了解世界起重大影响；对中国上层政界人物亦有重大影响，其中以康有为等人为尤；对中国近现代新闻出版业，现代学校，宗教，赈灾，国际贸易之发展亦具重大影响，有些还是开创性的。二千零六年，经中国社会科学院评选，李提摩太是对近现代中国社会影响最巨大之五十位外国人之一。

　　大风
　　空林怒啸北风狂，一片寒鸦噪夕阳。卷地红尘遮白雪，漫天黄雾扑宫墙。
　　二月被裘冻欲僵，寒衾如铁拥胡床。使人遥忆江南月，杨柳春风燕子忙。
　　【笺】北国初春，犹严冻欲僵，清孔尚任有句：“那比江南江水上，绿波双桨野梅香。”可谓异曲同工。

　　闰二月九日弟子刘素和邀游农业试验场
　　大好园林傍帝乡，一湾碧水树千章。非洲斑马澳洲鸟，寒带飞熊热带羊。鹦鹉架前巢翡翠，鹈鹕石畔宿鸳鸯。五州珍异搜罗尽，尔雅山经尚未详。
　　杨柳楼台又一村，竹亭水榭营朝暾。琪花瑶草储温室，瑰货奇珍列畅园。铜鹤矶头窥碧落，金狮桥畔卧黄昏。深宫宝座乘华盖，古柏高槐拥禁门。
　　【注】农业试验场：即今北京动物园。

　　大风扬沙
　　又见北风狂，尘沙掩日光。衣冠蒙粪土，天地战玄黄。面目黝然黑，须眉白也苍。萧萧和淅淅，如雨打东墙。
　　【注】玄黄：玄为天之色；黄为地之色。故指天地。又引喻为天地混沌之气。此处作后解。汉焦赣易林 蛊之泰：“玄黄四塞，阴雌伏谋。”
　　【笺】本首为一百年前北京扬沙写照。



　　都门竹枝词
　　长袍高髻内家妆，琼姊兰姨逛庙忙。六十老妪头尽白，也涂脂粉效秋娘。满洲妇逛庙东西寺，东为隆裕寺，西为护国寺。
　　【注】琼姊兰姨：指各色妇女。
　　逛庙：清制凡满蒙王公贵人诸内眷，例不许外出。唯每季可游庙一次。

　　春雷乍震辘轳惊，御父频传叱驭声。莫道崎岖惟世路，要知夷险在神京。骡车。
　　【注】辘轳：车轮。清周龙藻诗陇头水：“人言此水声声别，尽是征夫眼中血，万古千秋共呜咽。呜咽声，流未已，辘轳声，行不止。”
　　御父：车夫。
　　叱驭：此处解为叱使拉车之牲口。
　　夷险：此处作艰险意解。前蜀韦庄诗和郑拾遗秋日感事：“国运方夷险，天心讵测量。”

　　东安门外市场开，宝马香车络绎来。惟爱新奇番泊货，嫣然笑语久徘徊。东安市场。
　　【注】番舶货：外国货；进口货。

　　深宫宵旰切殷忧，志士彷徨家国谋。讵意京僚工粉饰，韩潭歌舞几曾休。韩家潭。
　　【注】宵旰：宵衣旰食。天未亮即起身，天黑后才进餐。形容勤劳，一般称颂帝王勤于政事。亦借喻帝王。此处含讽刺味。宋苏轼上神宗皇帝书：“君臣宵旰，几一年矣，而富国之效，茫如捕风。”
　　京僚：京官。中央政府官员。
　　韩潭：韩家潭。当是北京一处专供官僚显贵冶游之地。国难当头，歌舞不休，此清政府中央大员写照，可发一叹。

　　南悬蒲席北铜钲，列肆商标分外明。闻道人人称幌子，由来标榜重虚声。幌子。
　　【注】蒲席：蒲草编成之席，大而方正。因喻为广告牌。
　　铜钲：古代一种铜质乐器，下柄上方，其形颇似当今举牌。因喻广告牌。
　　幌子：旧时用布扎于竿头，高悬在店铺门外用以招揽顾客之招子。此喻店招。

　　深宵月黑路难行，电炬而今胜短檠。光耀晨星火如豆，流萤万点绕皇城。京师电灯。

　　火车赴津过杨村有感
　　四望郊原积水平，当年流血叹纵横。纸钱风送杨村道，凭吊忠魂聂士成。
　　【注】聂士成：因抗击八国联军死节于天津之清军将领。

　　丁沽旅馆枯坐无聊偶占数绝
　　围城电辙绕西东，夷险而今大不同。试望旭街租界地，黄昏灯火万家红。
　　【注】 电辙：有轨电车之路轨。
　　夷险：此处又解作平坦与险阻之意。明李东阳北上录序：“平生一二朋旧，或取而观之，知道路之夷险，居起之劳逸。”
　　旭街：明亮之街道。

　　八国居留画界明，伊川被发黯然惊，莫湔庚子无穷耻，犹有联军纪念名。
　　【注】伊川：伊川先生。宋理学家邵雍，程颐别号皆是。故此处喻为理学家，道学家。意彼如见租界景象，定当大惊失色。

　　与洪丈家纳合摄小影题句
　　莽莽前尘二十年，无端霜鬓掩华颠。英雄老去心犹壮，事业文章晚更传。
　　当年舞鹤许翩翩，弹指光阴卅六年。虚博头衔新令尹，自惭铁砚未磨穿。
　　与君萍水证前缘，先入东吴后入燕。都道不如归去好，杏花春雨洒征鞭。
　　新吾故我总依然，鸿雪留痕证夙缘。纵使化身千万亿，真如色相有谁传。

　　乐子班
　　体态轻盈压小鬟，筝琶繁促赧朱颜。回肠荡气欲喉曼，郑卫遗音乐子班。
　　【注】 乐子班：泛指古代奏乐及歌舞之班子。其社会地位低下。
　　赧：此处作因害羞而脸红。
　　郑卫遗音：指春秋时郑卫二国之音乐。喻为民间通俗之音乐，与儒家所推崇之雅乐相对，故亦被指为淫音。唐白居易诗邓鲂张彻落第：“众耳喜郑卫，琴亦不改声。”

　　栏杆斜倚转秋波，轻启朱唇唤奈何。赢得津沽年少子，无端啼笑惹情魔。
　　【注】津沽：天津大沽并称。泛指天津。

　　津门杂感
　　滞迹津门杂感多，楼台到处竞笙歌。数钱姹女多于鲫，乞食贫儿似织梭。
　　【注】姹女：少女；美女。后汉书 五行志一：“河间姹女工数钱，以钱为室金为堂。”

　　洋场十里起崇楼，杨柳青青卫白流。碧眼虬髯知宝气，鲛人珠泪黯然愁。
　　【注】卫白：卫水与白水。
　　鲛人珠泪：典出洞冥记：“（吠勒国人）乘象入海底取宝，宿于鲛人之舍。得泪珠，则鲛所泣之珠也。亦曰泣珠。”此句谓外国人所掠取之财物，皆中国人泪珠洒成。

　　大雾
　　岁在己酉冬，余家牯岭路。围炉小楼东，亲戚快欢晤。忽然开窗牖，儿童惊喧诉。烟云寒空蒙，浮动如霞布。道是邻居火，回禄来小驻。余乃矍然惊，积薪惑火厝。振衣出后庭，僮仆蹶然寤。西邻惊吴姬，东舍噪稚孺。里人奔走告，深巷纷驰鹜。远眺如鹰瞵，探首作狼顾。比邻有空房，宵小潜昏暮。畴昔穿我墉，今或仍窟兔。殆效楚人炬，乘乱盗府库。阍人肩长梯，猱升或蚁附。大索不得贼，余乃忽然悟。袅袅固非烟，冷霾何寒冱。天公施狡狯，乃作五里雾。空巷封白云，朦胧迷玉树。高阁恍凌烟，横江疑白露。大雾亦偶然，胡乃普惊怖。
　　【注】 牯岭路：上海路名。
　　窗牖：窗户。
　　回禄：传说中火神。左传 昭公十八年：“郊人助祝史除于国北，禳火于玄冥，回禄。”杜预注：“回禄，火神。”后喻火灾。旧五代史 世袭传二 钱镠：“元瓘幼聪敏，长于抚驭，临戎十五年，决事神速，为军民所附，然奢僭营造，甚于其父，故有回禄之灾焉。”
　　矍然：惊惧貌；惊视貌。元辛文房唐才子传 骆宾王：“为敬业作檄传天下，暴斥武后罪。后见读之，矍然曰：谁为之？或以宾王对。后曰：有如此才不用，宰相过也。”
　　火厝：积薪厝火意。喻隐伏之危机。汉书 贾谊传：“夫抱火厝之积薪之下而寝其上，火未及燃，因谓之安。方今之势，何以异此。”谓睡在极易引火之柴堆上，其危可知。
　　宵小：小人；坏人。明孙兆祥诗禾已黄歌：“蝗兮蝗兮禾已黄，恩斯勤斯匪尔粮。何不往啮彼宵小之肝肠。”
　　畴昔：往日，从前。唐李白诗赠从弟南平太守之遥：“一朝谢病游江海，畴昔相知几人知。”
　　墉：墙。
　　楚人炬：指项羽纵火焚烧阿房宫事。唐杜牧阿房宫赋：“戍卒叫，函谷举，楚人一炬，可怜焦土。”此喻纵火。
　　盗府库：喻借机趁火打劫。
　　阍人：守门人。
　　猱升：喻如同猿猱般轻捷攀登高处。清史稿 纶布青传：“地险绝，督兵猱升而上。”
　　寒冱：严重冻结，极寒。新唐书 西域传下 识匿：“王居塞迦审城，北临乌浒河，地寒冱，堆阜曲折，沙石流漫。”

　　坐广学会楼中有感
　　危楼高耸傍通衢，独立苍茫送白驹。寂寞江乡人踯躅，时与同人至荒村散步。高明屋宇鬼揶揄。东西筑室闻邪许，左右惊车扰辘轳。左有火车右有电车终日辘轳之声扰耳。到此诗情应更少，每当日暮返穷途。
　　【注】 广学会：晚清时，外国在华传教士，外国领事和商人组成之出版机构。以“以西国之学广中国之学，以西国之新学广中国之旧学”为宗旨，出版，发行了大量宣传西方文明之书刊。
　　白驹：时光。
　　踯躅：作徘徊不进解。明陈子龙诗小车行：“叩门无人室无釜，踯躅空巷泪如雨。”
　　揶揄：嘲笑，戏弄。宋欧阳修诗葛氏鼎：“器大难用识者少，以使世俗遭揶揄。”
　　筑室：营建房舍。诗 大雅 绵：“曰止曰时，筑室于兹。”
　　邪许：劳动时众人一齐用力所发出的呼声。即号子声。淮南子 道应训：“今夫举大木者，前呼邪许，后亦应之。此举重劝力之歌也。”
　　辘轳：此谓车轮。

　　承同社哈文藻徐惟岱戴师铎张纯一曹曾涵管鹤吴德亮先后赐和再迭前韵
　　羣贤彩笔耀云衢，抱瓮才人困枥驹。哈子筱泉自号抱瓮知其韬匿者久。骑省文章人共赏，宋徐铉有骑省集，徐为北宋文学家，以喻徐子荩丞之谦逊。剡源诗集口交揄。元戴表元有剡源集三十卷，词藻富丽。以喻戴子之精锐。九龄家学传风度，张九龄有曲江集，以喻张子仲侯诗具有家学。八斗才华运辘轳。曹植才八斗。以喻曹子恂卿之多才。得友管城风雅士，风雅士以喻管子西园。梅村载酒伴长途。吴祭酒为国朝诗家。以喻吴子寅斋。长途载酒以喻诗社初发轫。

　　己酉十一月二十七日地震（柏梁体）
　　仲冬天气放早梅，深宵高阁煮新醅，忽然大地讶掀豗，上下震荡波云隤。屋宇动摇窗牖开，山岳振撼五丁推。灏气盘旋去复回，似有巨灵举手抬。鳌鱼鼓鬐羣相猜，瞬间沧桑剧可哀。沙鹿梁山话劫尘，前年桑港罹凶灾。崇楼杰阁堕尘埃，朱帘绣闼生烟炱。地心热力何恢恢，东西横穿达八垓。奔腾向我东亚来，六种震动响春雷。海上繁华锦绣堆，衣香鬓影梦惊纔。红烛光摇玉镜台，香醪乱泛琉璃杯。壮士变色不敢咍，妇孺惊走互相隈。或疑火山发滂陪，芸芸众生受燔煨。或谓仙山徙蓬莱，东瀛咫尺相溯洄。高阳游客喜嘲诙，云是坤母腹震将产奇特之婴孩，扶舆鬰积混沌胚。而今始结宁馨胎，西方美人每自媒。我看东亚大陆产雄材，天地震惊实奇侅。宇宙神秘何知哉。
　　【注】柏梁体：相传汉武帝在柏梁台和羣臣联句，共赋七言诗，每人一句，每句用韵，一句一韵。后称每句用韵之诗体为柏梁体。
　　掀豗：喧豗，喧闹。宋苏轼诗送蔡冠卿知饶州：“吾观蔡子与人游，掀豗笑语不可无。”
　　隤：崩颓，坠下。宋玉高阳赋：“盘石险峻，倾崎崖隤。”
　　五丁：神话传说中五位力士。力能扛山。
　　灏气：弥漫在天地间之气。唐柳宗元始得西山宴游记：“悠悠乎与灏气俱而莫得其涯；洋洋乎与造物者游而不知其所穷。”
　　沙鹿：古时一座崩塌之山名。春秋 僖公十四年：“秋，八月辛卯，沙鹿崩。”杜预注：“沙鹿，山名，平阳元城县东有土山。”
　　梁山：也是古时一座崩塌之山名。诗 大雅 韩奕：“奕奕梁山，维禹甸之。”春秋 成公五年：“梁山崩。”杜预注：“梁山在冯翊夏阳县西北。”
　　烟炱：烟气凝成之黑灰。
　　八垓：八方之界限。唐任公叔通天台赋：“八垓可接于咫步，万象无逃于寸眸。”
　　六种震动：六种，犹六区。谓上下左右前后六方。全方位。宋秦观《龙丘子真赞》：“惟龙丘子以大块为舆，元气为驹，放意自娱，游行六区。”
　　咍：嗤笑，讥笑。楚辞 九章 惜咏：“行不羣以巅越兮，又众兆之所咍。”
　　滂陪：罗马古城市。因火山爆发而被掩埋地下。今译庞贝。
　　高阳：左传：高阳氏有才子八人：苍舒，隤敳，梼戭，大临，厖降，庭坚，仲容，叔达，天下之人谓之八恺。
　　坤母：指坤后，大地。晋葛洪抱朴子 博喻：“方圆舛状，逝止异归，故浑象尊于行健，坤后贵于安贞。”
　　扶舆郁积：盘旋升腾，积聚蓄势之状。唐韩愈送廖道士序：“气之所穷，盛而不过，必蜿蟺扶舆，磅礴而郁积。”
　　宁馨胎：宁馨儿。宁馨原意为如此或这样。宋苏轼诗平山堂次王居卿祠部韵：“六朝兴废余丘垄，空使奸雄笑宁馨。”但后来用以对孩子的美称。清赵翼诗亡室程恭人忌辰：“漫有床前阿堵物，也多膝下宁馨儿。”
　　【评】 吴德亮评云：雄奇似龚定庵，而辞旨浑厚，则风骚之遗意也。
　　张纯一评云：处处为时局写照，情意痛挚，辞气亦骎骎入古卓然大家。
　　徐惟岱评云：于灯红酒绿之场，写排山倒海之慨。定心热力，横亘八垓，看我东亚大陆产雄材，作者直为自己写影，西方美人那得不惊汗骇走。
　　哈文藻评云：西力东侵，排山倒海。作者从夹缝中写出，天衣无缝，询足警惕，懵懵者徒赏笔气雄古，句调研炼，斯为皮相矣。
　　蜀东张青云评曰：清奇镵刻，陆离斑驳，生涩峭健中独饶淋漓元气，是故涩而生津；兼以胸襟之大，魄力之厚，下笔遂堪镇纸也。

　　代某女士题神缦诗 
　　敢将绣缦表诚虔，七宝庄严佛号宣。一室旃檀香馥郁，天花乱坠绛帷前。
　　【注】神缦：指覆盖或遮挡佛像的大幅织物。信女为示虔诚，往往绣佛像，经文或其它图案在其上，故又称绣缦。
　　七宝庄严：形容佛教建筑富丽堂皇，气象庄严。涅般经卷中：“其殿中央，施师子座，七宝庄严，极为高广。”
　　旃檀：即檀香木。佛寺用以燃烧祀佛。唐王维荐福寺光师房花药诗序：“焚香不俟于旃檀，散花奚取于优钵。”

　　一谪人间绮障多，空王宅外咏弥陀。原知色相无遮碍，未了尘根忏羯磨。
　　【注】空王：佛教语。佛之尊称。佛言世界一切皆空，故称空王。
　　弥陀：阿弥陀佛之省称。意为无量寿佛，西方极乐世界之教化之主。与释迦，药师并称三尊。宋苏轼诗绝句之一：“市区收罢豚鱼税，来与弥陀共一龛。”
　　羯磨：佛教语。指身，口，意三方面之活动。一旦发生便不会消失，将引起连续不断之因果报应。梁启超余之死生观：“佛说一切万象悉皆无常，剎那生灭，去而不留，独于其中有一物焉，因果连续，一能生他，他复生一，前波后波，相续不断，而此一物名羯磨。”

　　己酉除夕述怀
　　又值桃符换旧时，愧非贾岛祭新诗。年来人事苦缠绕，敢效吴侬唤卖痴。
　　【注】桃符：指春联。每届新年，以新联换下旧联。古时最早对联书写于桃符板上，后因之称。清俞正燮癸己存稿 门对：“桃符板，即今门对，古当有之，其事始于五代见记载耳。”
　　贾岛：唐范阳人，著名诗人。尝于京师骑驴苦吟，炼“推”，“敲”二字未定，引手作势，不觉冲京兆尹韩愈。愈诘之，驻久，言“敲”字佳。此作者自谓未能如贾岛一样推敲诗句。
　　吴侬：吴人自称吾侬，称人曰渠侬，个侬，他侬。皆用侬字。故以吴侬称吴人。元张可久词折桂令 游金山寺：“误汲南泠，笑杀吴侬，不记茶经。”
　　卖痴：宋时吴地民俗，除夕小儿绕街呼叫卖痴卖呆。意谓将痴呆转移于人。元高德基平江纪事：“吴人自相呼为呆子，又谓之苏州呆。每岁除夕，羣儿绕街呼叫云，卖痴呆，千贯卖汝痴，万贯卖汝呆，见买尽多送，要赊随我来。”                                                                                                          
　　庚戌（）

　　庚戌正月航海入都至黑水洋简同社诸子
　　客岁征轺纪北游，轻装今又上扁舟。苍茫鲸浪三千里，惆怅燕云十六州。黑水滔天天色暮，绿波送客客心愁。诸君记取归期近，转瞬江楼月一周。

　　成山角阻风
　　猛听西风彻夜号，艨艟巨舰等鸿毛。狂飙吹海山灵感，白浪穿窗水势滔。有一巨浪打入余室衣物尽湿。冒险邻舟回短棹，壮游客子湿征袍。停桡镇日望沧海，更见灵胥驾怒涛。

　　致戴觉民用秋士韵
　　航海北游遇飓风，惊涛骇浪沧溟东。轻舟起落倐万丈，浮沉人世得每同。风波险恶尚能渡，世路崎岖不可通。白浪打头兀然立，荡涤尘襟意气雄。海若逡巡潜舟底，冯夷舞蹈返太空。忠信涉波非虚语，此意何须问碧翁。吁嗟乎，人情险恶逾风浪，翻云覆雨忧心忡。矧乎虬髯碧眼非族类，杨墨异端不可攻。秣陵戴子负奇气，翻然高蹈出樊笼。延陵吴子发浩歌，河梁一曲送飞鸿。男儿放眼在千古，奚虑百载通与穷。幽幽天地待旋转，遑论半世感飘蓬。
　　【注】海若：传说中海神。楚辞 远游：“使湘灵鼓瑟兮，令海若舞冯夷。”
　　逡巡：此作顷刻，极短时间解。唐张祜诗偶作：“偏织青宵路上人，相逢祗是语逡巡。”
　　冯夷：传说中黄河之神。泛指水神。
　　忠信：忠诚信实。古代儒家以此为士人立身之本。经二千年积累，亦是我民族基本性之一。宋史 黄洽传有一段文字可为此注解：“居家不欺亲，仕不欺君，仰不欺天，俯不欺人，幽不欺鬼神，何用求福报哉。”而文革来，已渐见隳弛。
　　碧翁：即碧翁翁。犹天公。明袁宏道诗天坛：“碧翁难道是无情，分合千年议不成。”
　　矧乎：况且。唐李邕岳麓寺碑：“信尙敬田，作为塔庙，追存实相，加名宝山。矧乎弓治笔精，陶甄意匠，留书藏石，缄妙俟时。”
　　虬髯碧眼：谓外国人。当时中国深受外国列强蹂躏，且有被瓜分之虞。故国人对之有警觉之心不难理解。
　　杨墨异端：杨，朱。墨，墨翟。战国时两学问家，杨主张为我，墨主张兼爱。因与儒家对立而被目为异端。宋陈亮与应仲实书：“近世张给事学佛有见，其为人心之害，何止于战国之杨墨也。”
　　秣陵：南京古名。
　　延陵：常州古名。
　　奚虑：为何虑及，不必虑及。
　　【评】吴寅斋评云：以壮游所遇之风波喻世路崎岖，有悲壮凄凉，有无限感慨。可与李白行路难并传。至脉理精细，转折无痕，非老于此者不办。
　　蜀东张青云评曰：通篇豪宕感激，风骨遒上，作者饱经世途蹭蹬而愈挫愈勇，其心灵之美折射毫端；至若艺术上之浑灏一气神理绵邈则乃余事。

　　入都杂咏  旅馆望月
　　孤灯旅馆度春宵，铜漏声稀夜寂寥。忽见长安一片月，无端离绪动今朝。
　　声声击柝达重城，独拥寒衾梦未成。睡起中庭人语静，子规声里月三更。
　　【注】击柝：古代巡夜人敲击木梆以报更。易 系辞下：“重门击柝，以待暴客。”

　　对镜有感
　　青春岁月几多时，对镜居然鬓有丝。壮志蹉跎伤老大，缁尘今复走京师。
　　【注】缁尘：黑色灰尘。亦喻世俗污垢。南朝齐谢眺诗酬王晋安：“谁能久京洛，缁尘染素衣。”

　　半生忧患最工愁，太息年华似水流。三十功名犹未立，等闲白了少年头。

　　眺雪
　　宵来料峭讶东风，睡起方知雪蔽空。乘兴驱车闲眺望，九重宫殿玉玲珑。

　　拥炉
　　朔方豪客上皇都，偶觉春寒昼拥炉。不是南人偏耐冷，吴绵着体暖生肤。

　　清明即事
　　匆匆离家一月更，花朝寒食又清明。纸钱风里飘兰麝，宝马香车出郭行。
　　轻尘微雨洒燕京，柳色舒青天气晴。倚枕忽闻天上曲，儿童彻夜放风筝。

　　和刘石语原韵
　　弱冠慕投笔，讵甘牖下老。迄今三十许，老娘绷儿倒。遗书读未能，蛮语未通晓。愿耐臣朔饥，不食上林枣。安我旧儒冠，检点新诗稿。人事阅沧桑，江山空文藻。且订岁寒盟，奚虑春色恼。结社但论诗，令名或永葆。
　　【注】老娘绷儿倒：三十老娘，倒绷孩儿。老娘，接生婆。谓接生事已为三十年之久，包扎新生儿，应是手到即成之事，却偏偏倒绷。喻多年老手，对素习之事一时失误。清蒲松龄聊斋志异 念秧：“主人挽首曰：作老娘三十年，今日倒绷孩儿，亦复何说。”
　　浊世快清谈，吟鬓日以老。寂寂好河山，新亭醉潦倒。阳春大地回，天鸡忽唱晓。啸侣集淞滨，新诗付梨枣。卓哉刘宾客，骚坛纷驰稿。健笔闘尖叉，夙昔扬文藻。卜居绝尘帘，襟怀涤烦恼。愿随赤松游，使我颜色葆。
　　【注】 梨枣：旧时刻板印书多用梨木和枣木，故以为书版之代称。苏曼殊《画语自序》：“尔时何震搜衲画，将付梨枣。”
　　闘尖叉：尖叉二字，在古诗中皆属险韵，为之极难工整，非才高者不能。而苏轼独有好句，苏辙，王安石步韵句亦好。后世复以险韵为闘诗之典。秋瑾女士诗意难忘：“炉烟销馝馞，箔影闘尖叉。”
　　赤松：即赤松子。上古时之仙人。

　　庚戌三月同社张仲侯应聘赴杭主讲全浙师范学校赋此赠行
　　无端聚散话萍踪，小叙离怀载酒从。南国篱蘅崇翠藻，西湖桃李正繁秾。说文我愧无双誉，立马君登第一峰。寄语锦鳞传妙句，临安山水接吴淞。

　　张仲侯简锺景竹诗误作景竹女士，戏赋此章以博一粲
　　人道观音是女神，低眉菩萨不生嗔。非关诸葛贴巾帼，错认留侯作妇人。本是有斐歌菉竹，误疑翠袖倚湘筠。小名岂似杨家女，指点燃犀温太真。
　　【注】 张仲侯，锺景竹：皆为作者诗友。互不相识。
　　生嗔：生气，发怒。
　　诸葛贴巾帼：谓诸葛亮嘲司马懿怯弱，而赠送妇女衣物事。
　　留侯：汉张良。史记 留侯世家：太史公曰：“余以为（留侯）其人计魁梧奇伟。至见其图，状貌如妇人好女。盖孔子曰：以貌取人，失之子羽。留侯亦云。”知张良相貌娟好如女子。
　　有斐：斐，有文彩貌。诗 卫风 淇奥：“有斐君子，如切如磋，如琢如磨。”此喻君子。
　　菉竹：荩草之别名。诗 卫风 淇奥：“瞻彼淇奥，绿竹猗猗。”唐陆德明释文：“草木疏云：有草似竹，高五六尺，淇水侧人谓之菉竹也。”
　　燃犀：南朝宋刘敬叔异苑卷七：“晋温峤至牛渚矶，闻水底有音乐之声，水深不可测。传言下多怪物，乃燃犀角而照之。须臾，水族覆火，奇形怪状。”后喻明烛幽微，探视真切。
　　杨家女：杨玉环。亦名杨太真。
　　温太真：温峤，字太真。东晋明帝时，屡拜大官。杨太真，温太真有男女之别，孰能混同，以博一粲耳。

　　法政同学邀转学神州大学，哈筱泉作诗谢之，余亦用其原韵拟四绝以示之
　　观光劝我上神州，自笑蹉跎雪满头。涂抹本来年少事，孩儿绷倒老娘羞。
　　野性由来隘九州岛，偶然游戏效埋头。不辞寒暑忘饥渴，对卷拈须暗自羞。
　　依刘偏又失荆州，日暮徘徊古渡头。烦恼自寻深自侮，笑谈应被俗人羞。
　　杯酒难消磊落州，致因荣利再低头。功名早见浮云幻，肯惹当年冯妇羞。

　　约同人游吴淞望东海登废垒而赋此
　　极目沙洲动客愁，于今海水叹横流。痴云黯淡沧江暮，故垒摧残泽国秋。铸错何人沉铁锁，筹边底事缺金瓯。我来遣兴增惆怅，芦苇萧森起白鸥。
　　【注】痴云；停滞不动之云。李商隐诗房中曲：“娇郎痴若云，抱日西帘晓”。
　　铸错：喻无可挽回之错误。清陈炽税利：“太阿倒持，授人以柄，九州岛之铁，铸错竟成。非惟中国所未闻，抑亦西人所不及料也。”
　　筹边：筹划边境事务。
　　金瓯：喻国土。秋瑾词鹧鸪天：“金瓯已缺总须补，为国牺牲敢惜身。”
　　【笺】清道光二十年六月二十一，英舰四十八艘，士兵四千余人，抵广州海面，鸦片战争始。至道光二十二年五月初八，英军攻占吴淞炮台，江南提督陈化成死节。同年七月二十四，签订南京条约。吴淞炮台撤，遂成所谓废垒。从此国门洞开。
　　【评】曹恂卿评云：气息浑厚，运典遣词，虚实兼到，盖非老于诗律不办。骚坛元帅，断推此种。一结饶有逸韵，得渔洋法。
　　吴寅斋评云：一起便有无限感慨，颔联沉郁悲壮，酷似少陵佳句。颈联讽刺极是，使筹边诸公闻之当爽然自失矣。一结寓情于景，含蓄得妙。
　　蜀东张青云评曰：沉痛郁怒，慷慨雄深，三唐之嗣音也。

　　一望吴淞气象开，潇潇风雨自东来。芜城日落江头路，古戍秋高海上台。设险殊违柔远术，撤防乃见御边才。英雄千古难淘恨，对此同饮浊酒杯。
　　【评】 哈文藻评云：中二联欲歌欲哭，似嘲似讽，具离骚之忧思，寓国风之隐刺。一结借杯酒以消千古积恨。真有拔剑斫地，搔首问天之慨。
　　吴寅斋评云：苍秀如老树着花，惟少陵晚年有此妙境。
　　蜀东张青云评曰：其歌也有思，哭也有怀，诗格沉郁卓炼，足征学杜而得髓。

　　社友以孝廉方正四字义分铨每句咏诗者，余戏效其体
　　草野英雄绝母裾，天厨簠簋胜园蔬。文章但解论圆法，可有公权笔谏书。刺新进
　　【注】天厨：天庭之庖厨。谓其华贵。
　　簠簋：簠与簋，两种盛黍稷稻粱之礼器。喻酒食，筵席。
　　公权：柳公权。以正楷著称。
　　【评】曹恂卿评云：寓方正二字，意极蕴籍。
　　蜀东张青云评曰：下笔犀利而有藏锋，可谓善者之韦弦，恶者之龟鉴，大有诗教遗意。

　　叩别双亲两泪涟，整装博得买书钱。东西南北桑弧志，目的从来在不偏。勖游学
　　【注】桑弧志：指壮志，大志。明无名氏金雀记：“花姿柳眼情方脗，匆匆又在离分。桑弧矢志未全伸，惜别颇增新闷。”
　　【评】吴寅斋评云：描写方字，活现纸上。
　　蜀东张青云评曰：四字寓意关合极妙，如水中着盐，迄无凿痕。

　　乌啼子夜倍思亲，惟有榆钱馈我贫。半亩池塘春草梦，月明不作倚楼人。述感
　　【注】榆钱：榆荚。因其形似小铜钱，故称。唐施肩吾诗戏咏榆荚：“风吹榆钱落如雨，绕林绕屋来不住。”
　　【评】吴寅斋评云：吐属风雅，神韵悠然，暗合寓意，惟妙惟肖。文章本天成，妙手偶得之，此语可一持赠。
　　蜀东张青云评曰：浑成隽妙，殊耐咀嚼。斯种题材虽属游戏笔墨，然胸无慧珠者，则往往易堕板滞质实之障，戛戛乎难哉。作者运笔若即若离，举重若轻，遂化腐朽为神奇，才难之叹，端为此公而发。

　　游哈同花园 限由楼头韵
　　不上箕山揖许由，游骢如水入迷楼。兰姨琼姊牵罗袂，鞵印香泥浣凤头。
　　【注】哈同花园：即爱俪园，因为犹太人哈同所营造，故称。为清末民初沪上私家名园。逢节日或喜庆日，才充许国人入内游览。
　　箕山揖许由：许由：传说中远古时人。尧欲让天下与由，由即遁于颍水之阳，箕山之下隐居。尧又召为九州长，由不愿闻，洗耳于颍水之滨。宋陆游诗遣兴：“静观世事频兴叹，千载前时有许由。”
　　凤头：古时绣花女鞋。鞋头绣有凤凰图饰。宋苏轼诗谢人惠云巾方舄：“妙手不劳盘作凤。”自注：“晋永嘉中有凤头鞋。”

　　涉趣园林许自由，听风亭畔望云楼。杜陵广厦推宏抱，亿万苍生尽仰头。
　　【注】听风亭，望云楼：皆为花园内八十三景之一。

　　本来尘世傲巢由，逐队登临庾亮楼。为有哀鸿栖泽国，嗷嗷声送海西头。
　　【注】巢由：巢父与许由之并称。巢父亦为尧时隐士。晋皇甫谧高士传 巢父：“巢父者，尧时隐人也，山居不营世利，年老以树为巢而寝其上，故时人号曰巢父。”指隐居不仕者。
　　庾亮楼：楼名。一名庾公楼，在江西九江。传说为晋庾亮镇江州时所建，但不足信。后泛指楼阁。

　　禁纸烟 限车花家韵
　　金钱外溢满篝车，拈得巴菰学醉花。今日相思灰得未，余香犹惹绮罗家。
　　【注】篝车：水车。古代农村以此输水入田中。此处喻进口国外香烟，致使金钱源源不断外流。
　　巴菰：吐巴菰。香烟之音译。
　　吹气如兰玉女车，黄金灿烂幻空花。忘忧何必相思草，论茗清谈处士家。
　　【注】相思：似是当时一种香烟商标名。

　　昔日商标驾炮车，霎时消散眼前花。广场十里何清旷，扫荡妖氛百万家。
　　【注】炮车：指香烟。当时有三炮台牌香烟。

　　梅雨连绵杂感坌集，口占三绝冠以成句，录呈同社诸子
　　黄梅时节家家雨，丹陛纶音处处惊。薄海饥民嗟粒食，奈何犹待九年耕。
　　【注】丹陛纶音：朝廷之诏言。唐刘禹锡谢赐冬衣表：“三军挟纩，俯听纶音，九月授衣，载驰天使。”
　　九年耕：谓清政府九年立宪预备期。光绪三十二年（一九零六年），清政府在重重压力下，不得不同意实行君主立宪制，实行民主。但预备期为九年，虽后又改为五年，终因无诚意，而被暴力革命所推翻。本首借饥民喻对民主之渴望，遑待九年之久耶。

　　梅子黄时日日晴，空前盛会说南京。东鳞西爪罗珍异，黼黻休明饰太平。
　　【注】南京：是年，南京举办博览会，以粉饰太平。

　　熟梅天气半日阴，冷暖随人涉世深。面目炎凉频变换，天犹如此况人心。

　　秋兴八首以贫，弱，贱，愚，私，薄，固，苟八义分咏，与同社抱瓮，蘅史同作
　　痛哭穷途涩阮囊，西风黄叶满江乡。齐人富贵从东郭，汉帝金银寐北邙。赤子疗贫螬食李，计臣筹策鼠搬姜。野无青草空罗掘，并世何人继孔桑。（贫）
　　【注】秋兴八首为杜陵五十七岁居夔所始作，笔力石破天惊，千古以降，向为后世诗人所追摹。清方东树曰：“秋兴者，因秋而发兴也。谓之兴者，意寄于彼，随指一处一事为言，又在此而思他处也。而皆以己为纬，以秋为主，以哀伤为骨。”此家惺公作，应得其深旨。
　　阮囊：钱囊羞涩。喻穷困。
　　齐人：平民百姓。
　　东郭：史记 滑稽列传：“东郭先生久待诏公交车，贫困饥寒，衣敝，履不完，行雪中，履有上无下，足尽践地，道人笑之。”亦喻穷困。
　　北邙：邙山。因在洛阳之北，故称。王侯公卿多葬于此。喻为坟墓或墓地。
　　赤子：赤贫之人。
　　螬食李：孟子 滕文公下：“井上有李，螬食实者过半矣。”
　　计臣筹策：大臣们筹划国策。
　　鼠搬姜：朱国桢涌幢小品 竹轩：“某独嗜书，每得一书，手自披对，缺板脱字，则界乌丝栏纸，乞善书者补之。笑谓人曰：‘吾犹老鼠搬生姜，劳无用也。’”喻劳而无用。
　　孔桑：孔仅和桑弘羊，两者皆西汉治理经济能人，西汉赖以成为繁荣之帝国。本首谓清政府治国无方，国民赤贫之况。

　　萧疏秋柳更多姿，瘦减腰围不自知。世道于今成妾妇，中原何处觅男儿。柔肠日转难求偶，媚骨天生但守雌。何日能湔巾帼耻，蛮鞾窄袖拥旌旗。（弱）
　　【注】巾帼耻：三国时，因司马懿不交战，诸葛孔明以妇人服相赠羞辱之。蛮鞾：鞾同靴。一种跳舞用鞋。 
　　窄袖：舞袖。本首谓清政府对外之软弱如同妇人一般。

　　营巢幕燕可怜秋，凉雨凄风满地愁。谁见英雄遭束缚，忍教牖户失绸缪。焚书浩劫悲黔首，伴食高官尽白头。太息祖龙寻幻梦，金汤万里帝王州。（愚）
　　【注】牖户：窗门。喻黎民百姓。
　　焚书浩劫：指秦始皇焚书坑儒，喻清政府愚民政策。
　　伴食：谓陪衬或虚设。梁启超论请愿国会当与请愿政府并行：“然今之置此职，不过位置羸老恋栈之闲员，除列席之军机大臣外，自皆伴食也。”亦谓执政大臣庸懦而不堪任事。宋史 胡诠传：“孙近傅会桧议，遂得参知政事，天下望治有如饥渴，而近伴食中书，漫不敢可否事。”喻清政府官员不作为，误民误国也。
　　祖龙：秦始皇。本首谓清政府愚民同时愚了国家，愚了自己。明已危机四伏，却自以为百世帝业，金汤永固，万寿无疆。

　　绝代佳人赋坠楼，残花零落故园秋。苍生举世成刍狗，名姓随人唤马牛。奴隶自甘黄帝裔，王孙竟作楚人囚。而今冠履都颠倒，尽许舆台傲九流。（贱）
　　【注】坠楼：跳楼自杀。用绿珠典。
　　刍狗：草扎之狗，贱物。老子：“天地不仁，以万物为刍狗，圣人不仁，以百姓为刍狗。”
　　舆台：贱职。古代十等人中两个低微等级之名称。

　　直道难行近式微，沽名几辈寸心违。绝无公德推人己，那有同情表是非。治剧医成全体瘠，藏娇豢得小妾肥。伤心一语真痴绝，利益均沾酿祸机。（私）
　　【注】直道：正道，指确当之道理，准则。韩非子 三守：“然则端言直道之人不得见，而忠直日疏。”
　　式微：衰微，衰败。诗 邶风 式微：“式微式微，胡不归。”
　　治剧句：谓清政府官员治国无能，人民一片赤贫。
　　藏娇句：谓清政府官员贪渎腐败，个人穷奢极欲。
　　结联点出吏治腐败之根源所在。清末吏治腐败，如官场现形记，二十年目睹之怪现象暴露已久，为众所周知。然清中央政府治腐力度亦大矣。例如杨乃武与小白菜冤案，一百多名大小官员被惩处，追责直至封疆大臣（省长），但腐败未有稍杀。

　　清飔拂拂皱湘纹，一袭罗衣映夕曛。世态轻浮迷晓雾，人情冷淡幻秋云。家庭革命多凉德，骨肉操戈涣大羣。同履春冰危险地，夷然舞蹈醉眼醺。（薄）
　　【注】凉德：道德浇薄，无情无义。左传 庄公三十二年：“虢多凉德，其何土之能守。”
　　大羣：大众民众。康有为大同书：“何以成名誉而合大羣，何以充职业而任师长。”本首谓清政府荒政，致使世道浇漓，人心不古，民族道德陵替之时，即国家基础崩溃之日。不以为忧，反醺然自醉。

　　人比黄花叹故吾，依然霜鬓压头颅。井蛙坐困思观海，窟兔纷驰尚守株。千里江流难转石，一鞭日暮滞迷途。风雷不作鱼龙化，终见螔蝓贴壁枯。（固）
　　【注】转石：转动石块。汉张衡西京赋：“复陆重阁，转石成雷。”本句喻清政府之顽固虽江河大川之力亦难撼动。
　　迷途：错误之路，本句喻清政府犹迷恋于绝路。
　　鱼龙化：鱼跃龙门，即化为龙。喻世事或人事之根本变化。
　　螔蝓：蜗牛也。本首喻清政府祗求皮毛之改革，坚持祖宗制度不准稍更，因陷入绝境。

　　但见怀金要路登，未闻正士逐云腾。金钗十二罗莺燕，珠履三千效犬鹰。满架芸编成朽蠹，盈廷樊棘集青蝇。不知谁抱卞和璞，抒写忧怀对杜陵。（苟）
　　【注】金钗十二：喻姬妾众多。白居易诗酬思黯戏赠：“锺乳三千两，金钗十二行。”
　　珠履三千：有谋略之门客。此喻清政府豢养而充作鹰犬之士人。
　　芸编：书籍。芸，香草，置书页内可以辟蠹，故称。陆游诗夏日杂题之五：“天随手不去朱黄，辟蠹芸编细细香。”
　　青蝇：苍蝇。诗 小雅 青蝇：“营营青蝇，止于樊。岂弟君子，无信谗言。营营青蝇，止于棘。谗人罔极，交乱四国。”本首喻朝廷之上，尽集谗佞之辈，即狗屠怀金亦可买官。而皇室高官依旧耽于声色，日甚一日。
　　【评】曹恂卿评云：以哀感顽艳之笔，写世局变幻之情，牛渚燃犀，秦庭照镜，无以逾此，而尤可贵者，出语高浑，不为纤巧刻画，亦警策，亦诙谐。足以针愚砭顽，有功世道。至抱定秋感分咏，不脱不离，亦非能手不办。
　　张仲侯评云：随时感事，辄形于声，无限情意，无限愁哀。读之使人太息咽泣而不能已。诚离骚之嗣音也。
　　吴寅斋评云：穷世局之变，探祸乱之源，笔力如马班，议论如贾董，特出八韵语耳。格调既新，句法亦奇，天授神诣，自成一家。盖非徒诗人之诗也。至各首不脱秋字，意义尤见匠心。
　　哈筱泉评云：浣咏八律，言皆有物，语不离宗。其中沉痛之处而又以诙谐之笔出之。诗境至此，真令人不厌百回读。
　　蜀东张青云评曰：八诗浑沦万象，博大沉雄，而复蕴藉多慨，唱叹有情，于家国盛衰及世道人心尤三致意焉。故有一腔热忱，有三副痛泪，亦所谓“家国不幸诗家幸，赋到沧桑句便工”之征耳。

　　庚戌九月与同人游愚园
　　秋光何处好，楼阁起晴烟。寻菊来三径，烹茶访六泉。胜游惊海曲，险语辟人天。与张仲侯，吴寅斋，哈筱泉三君纵谈天演宗教哲理。孰有园林癖，愚公但爱钱。
　　【注】愚园：清末民初间，沪上名园。今废，尚有愚园路。
　　三径：指归隐者之家园。晋陶潜归去来辞：“三径就荒，松竹犹存。”
　　六泉：指园中泉水。所谓天下第几泉，皆有重复，盖因随意可命之。
　　海曲：海隅，海湾。唐王勃滕王阁诗序：“屈贾谊于长沙，非无圣主；窜梁鸿于海曲，岂乏明时。”
　　人天：人间天上。晋书 陆云传：“帝尧昭焕而道协人天，西伯质文而周隆二代。”

　　庚戌秋冬之际上海检查鼠疫风潮陡起，感而赋此
　　鼠辈由来种祸胎，翻箱倒箧引魔来。人传市虎百斯骂，我见城狐两不猜。刳腹臆谈惊孕妇，抉眸瞽说讶羣孩。原知救世须仁术，无奈疑团剖未开。
　　【注】市虎：市中之老虎。市本无虎，因喻流言蜚语。语本韩非子 内储说上：“庞恭与太子质于邯郸，谓魏王曰：今一人言市有虎，王信之乎？曰：不信。二人言市有虎，王信之乎？曰：不信。三人曰市有虎，王信之乎？王曰：寡人信之。庞恭曰：夫市之无虎也明矣，然而三人言而成虎。今邯郸之去魏也远于市，议臣者过于三人，愿王察之。”
　　城狐：谓城狐社鼠。城墙洞中之狐狸，社坛里面之老鼠。喻有所凭依而为非作歹之人。唐李商隐诗苦虔州杨侍郎：“甘心亲垤蚁，旋踵戮城狐。”此联谓社会上各色谣言纷起，皆为别有用心者所炮制。
　　刳腹臆谈，抉眸瞽说：指谣言。是时当流传刳孕妇之腹，抉小儿之目，方能阻止疫病流行。
　　末联作者自知救世需用仁术（针对上述二种谣言），但如何能防治鼠疫，则疑虑不解。

　　题林纫兰女士鹃血吟诗稿
　　一读君诗一怆神，杜鹃啼血送残春。文章出绝断肠集，惆怅当年朱淑真。
　　【注】断肠集：宋朱淑真诗集名。
　　朱淑真：宋代女诗人词人。生于官宦家庭。相传因婚姻不谐，抑郁而终。诗词多幽怨，流于感伤。

　　啼痕满袖感双娥，宛转萧娘子夜歌。千古佳人苏蕙锦，偏逢薄幸窦连波。
　　【注】萧娘：南史 梁临川靖惠王宏传云：宏受诏侵魏，军次洛口，前军克梁城。宏闻魏援近，畏懦不敢进，魏人知其不武，遗以巾帼。北军歌曰：“不畏萧娘与吕佬，但畏合肥有韦武。”言宏怯懦如女子。后以“萧娘”为女子泛称。
　　苏蕙：曾织五彩锦回文璇玑图赠断绝音讯之夫婿窦滔，因和好如初。
　　窦连波：即窦滔。前秦秦州刺史，曾有休妻之念。

　　郊行见有陆上舟居者口占二绝
　　浮家半世苦迁流，从此风波永不愁。一样闾阎尘扑地，任他西北有高楼。
　　轻舸吹向小桥头，岸上人家一叶舟。三尺门楣蓬背起，安排户牖费绸缪。

　　辛亥（）

　　三十九岁生日述怀
　　宣统三年正月之三日，揆余初度三十有九年。诞生之岁季夏适逢闰，悬弧吉日尚在立春前。今年遇闰立春复相似，俯仰今昔人事叹变迁。当年红羊销劫已十载，意国一统罗马盛事传。中外和亲十洲庆澄镜，垂髫嬉戏鼓腹颂尧天。中历乙亥丁亥复己亥，三豕渡河检我纪我编。三十年来中原正多事，外侮频仍丧我国家权。男儿立世未能湔国耻，书空咄咄不着祖逖鞭。壮不如人岁月等闲度，少年豪气销散如云烟。束发读书窗甘牖下老，举世汶汶富贵何求焉。班生佣书甘作封侯愿，服我儒冠守我青寒毡。纵目五洲饱眼看世变，千古运会不后亦不先。我愿天生英雄造事势，沐日浴天乾坤大转旋。试看山河带砺黄龙舞，我乃对之执鞭控锦鞯。盾鼻磨墨谱我铙歌乐，此时此际豪兴复翩翩。日月逝矣老大徒伤叹，发我狂歌鲰生勉之旃。
　　【注】揆：揆次，意次第已度三十九岁。
　　悬弧：古代风俗尚武，家中生男，则于门左挂弓一张。后因称生男为悬弧。语本礼记 内则：“子生，男子设弧于门左，女子设帨于门右。”
　　红羊浩劫：指国难。宋柴望考证自战国至五代间之变乱，发生在丙午，丁未年者多达二十一次。因丙丁属火，色红；未属羊，故称为红羊。一九六六年丙午，文革浩劫始。
　　意国一统：指意大利复兴运动。其民主革命历经失败，至一八七零年，终于合倂罗马，完成意大利一统。
　　乙亥：一八七五年。丁亥：一八八七年。己亥：一八九九年。作者出生于同治癸酉（一八七三年），至本年辛亥，已度过三个整亥年。
　　三豕：亥属猪，即豕。
　　祖逖：东晋范阳人，字士稚。慷慨有节尚，中夜闻鸡起舞，并有英气。晋元帝时率部渡江，中游击楫，誓复中原。曾军屯雍丘，尽复黄河以南国土。后因东晋内乱，恢复未成，忧愤而死。为复国英雄之典。
　　汶汶：玷辱。楚辞 渔夫：“安能以身之察察，受物之汶汶乎？”
　　班生佣书：见另注。
　　山河带砺：带，衣带。砺，砥石。喻江山国土绵无绝期。史记 高祖功臣侯者年表：“封爵之誓曰：使黄河如带，泰山若砺，国以永宁，爰及苗裔。”
　　锦鞯：马鞍下面之垫子。亦借指马匹。
　　盾鼻磨墨：盾鼻，盾牌之把手，在盾牌上磨墨，喻军情倥偬之际，急就檄文。清赵翼诗述庵司寇新刻大集见贻展咏之余为题长句兼怀亡友璞函：“矛头米淅咽风餐，盾鼻墨磨挥露布。”
　　铙歌：军乐。传说为黄帝，岐伯所作。马上奏之，以激励士气。亦用于启程，庆功，班师等场面。曹埃布尔武昌起义：“择日出师，当天誓众，铙歌初唱，汉帜齐张。”
　　鲰生：犹小生，自称之谦词。唐刘禹锡谢中书张相公启：“岂唯鲰生，独受其赐。”
　　勉旃：努力。旃，助语，之焉之合音字。此句中为作者自勉。宋欧阳修诗送谢中舍：“人生白首吾今尔，仕路青云子勉旃。”
　　【笺】本首写于辛亥革命前夕。当是时，起义之局，已万事俱备，独欠东风。作者以诗人之敏感，写志士之壮怀。直欲为革命军盾鼻磨墨，作讨伐鞑虏之檄文。
　　吊黄花冈 限阳香场韵
　　空说挥戈效鲁阳，五羊城外骨埋香。荒坟七二非疑冢，姓氏流传壮士场。
　　【注】黄花冈：宣统三年辛亥三月二十九日，公元一九一一年四月二十七日，同盟会在广州举行武装起义，因事先消息漏露而败。喻培伦，林时塽，林觉民，方声洞等八十六人（一说一百余人）死难。由善堂及潘达微收殓遗骸七十二具合葬于广州城郊黄花冈。史称“黄花冈七十二烈士”。民国成立后，于此建烈士墓，纪功坊，墓亭，碑石等。中山先生书“浩气长存”四字。一九二二年，查得七十二人全部姓名，于碑旁立石镌之不朽。此役，实为封建专制之丧钟。数月后，武昌起义爆发，并迅即席卷全国，二千年之帝制轰然崩塌。
　　挥戈鲁阳：见另注。
　　五羊城：广州。
　　七二疑冢：曹操死后，为不让后人发坟，故设七二疑冢。
　　起蛰蛟龙运厄阳，冤禽沉石海南香。可怜碧血殷花埭，记取他年牧马场。
　　【注】冤禽沉石：冤禽，精卫鸟之别称。犹精卫衔石填海故事。喻人意志坚定，百折不回。
　　花埭：开满鲜花之堤岸。
　　牧马场：牧马，此喻为胡骑。杜甫诗近闻：“近闻犬戎远遁逃，牧马不敢侵临洮。”
　　大招今日赋巫阳，岭海犹飘晚节香。惆怅黄花冈下过，几人洒涕吊沙场。
　　【注】大招：楚辞中一章。作者未能确定，或曰是秦汉人拟作。以吊屈原。是追悼忠烈之祭文。
　　巫阳：古代传说中女巫。当时，招魂祭吊皆由巫师主持。宋苏轼诗澄迈驿通潮阁：“余生欲老海南村，帝遣巫阳招我魂。”
　　【笺】本诗作于广州起义当年，清政府镇压革命党人不遗余力之日。作者不惧危险，尽情讴歌为民主而牺牲之壮士。
　　吴子寅斋将赴粤东赋此赠行
　　情意方浓酒正酣，那堪客路送征骖。秋风吟社开淞北，春雨孤帆向岭南。江汉文章惊远域，韩苏姓氏播佳谈。张华博物添新志，君应博物讲所之聘。会见良材采杞楠。
　　【注】征骖：驾车远行之马。亦指旅人远行之车。唐王勃诗《饯韦兵曹》：“征骖临野次，别袂惨江垂。”
　　江汉：长江与汉江。指荆楚地。
　　韩苏：韩愈与苏轼。指文章大家。
　　杞楠：杞木与楠木，皆良材。引喻人材。
　　赴江湾观飞行机
　　振翮扶摇上九天，行空妙制泰西传。忽闻紫塞驰飞将，瞥见朱霞降羽仙。奔月姮嫦开快捷方式，御风列子着先鞭。果然我有梯云技，何必乘槎到日边。
　　【注】翮：鸟之翅膀。此喻机翼。
　　泰西：极西方。泛指欧美国家。
　　紫塞：北方边塞。晋崔豹古今注 都邑：“秦筑长城，土色皆紫，汉塞亦然，故称紫塞焉。”
　　列子：即列御寇。相传为先秦早期道家。
　　梯云：喻登云上天。
　　壬子（）
　　题徐仲可君湘楼听雨图
　　西泠词客撷红蘅，潮棹三湘听雨声。忽忆江南春色好，有人屈指数归程。
　　【注】徐仲可：即徐珂，杭州人。清光绪举人，曾师事谭献，况周颐。清末以后，就上海商务印书馆编辑。有小自立斋文，可言，清稗类钞等著作传世。作者诗友，参与淞滨雁影图联吟
　　蘅：香草名。
　　阿侬情兴太无聊，镜里离鸾窗外蕉。最是愁人愁绝处，孤灯夜雨可怜宵。
　　题徐仲可纯飞作填词图
　　删除绮语学逃禅，词客抽毫意渺然。刮耳笙歌惊匝地，忽闻铃语落诸天。频年飞絮心无碍，一笑拈花悟有缘。铲净悟根参真谛，白莲池上谱新编。
　　【注】绮语：佛教语。涉及闺门，情欲等辞藻及一切杂秽语。十善戒中列为四口业之一。
　　逃禅：遁世逃入禅门。唐牟融诗题寺壁：“闻道此中堪遁迹，肯容一塌学逃禅。”
　　匝地：遍地。唐王勃还冀州别洛下知己序：“风烟匝地，车马如龙。”
　　铃语：古代某些建筑物屋檐下饰有风铃，每晃摇作声，谓之铃语。元萨都剌诗和友人游鹤林韵：“竹院清风僧未归，落日楼台自铃语。”
　　诸天：佛教语。指护法众天神。亦泛指天界，天空。清林则徐诗即目：“不知身与诸天接，却讶云从下界生。”
　　瞎马
　　百战归来汗血殚，双瞳黯黯意阑珊。长鸣永谢识途役，老泪已枯伏枥安。青眼九方皮相误，雄心千里目穷难。神驹无奈虺隤久，月黑天高不忍看。
　　【注】殚：尽，竭尽。唐王昌龄诗代扶风主人答：“老马思伏枥，长鸣力已殚。”
　　九方：九方皋。春秋时人。善相马。相传伯乐推荐他为秦穆公外出求马，他不辨毛色雌雄，而观察马之内神，因得天下名马。后亦喻善于发现人才之人。宋黄庭坚诗过平与怀宋子先诗：“世上岂无千里马，人中难得九方皋。”
　　虺隤：疲极致病貌。《诗 周南 卷耳》：“陟彼崔嵬，我马虺隤。”毛传：“虺隤，病也。”宋王安石诗与天骘宿清凉寺：“故人不惜马虺隤，许我年年一度来。”
　　芦花
　　空蒙晴雪卷汀洲，红蓼丹枫次第秋。空溯伊人愁不见，出栖穷士志难酬。晓风弄笛声微咽，宵露蜚珠泪暗投。倩女离魂悲白发，水云乡里证仙游。
　　【注】倩女离魂：据太平广记卷三五八引唐陈玄佑离魂记载：清河张镒曾欲以幼女倩娘许配外甥王宙，后又悔约别许他人，致倩娘抑郁成病。一日，王宙乘船离去，夜半时倩娘忽至，遂相偕赴蜀。居五年生二子。后同归宁，镒大惊，以其女病卧闺中未尝外出。病女得讯出迎，与宙妻合为一体。镒乃知出奔之女即倩娘精魂所化。后遂因以为女子专注于爱情之典。
　　水云乡：水云弥漫，风景清幽之地。多指隐者游居之处。宋苏轼词南歌子 别润守许仲途：“一时分散水云乡，惟有落花芳草断人肠。”
　　仙游：古人以为亡灵或游于仙界，成仙而去。用为称人死亡之婉辞。此联句当是作者对已故夫人之思念。
　　飘然世外一身轻，飞絮浮萍订夙盟。玄鬓易凋空自赏，白头吟罢不胜情。生涯黯淡秋将老，泽国栖迟浪得名。江上渔樵好伴侣，暮年烈士话平生。
　　叹逝吟
　　搴帏小别尚言欢，瞬息千秋见面难。最痛霎时将永诀，殷殷犹劝我加餐。
　　【注】搴帏；撩起帏帐。
　　昨夜东窗冻雪攒，同衾犹畏五更寒。那堪蓦地辞鸳枕，冷骨长眠七尺棺。室人卒于正月二十五日，前夜忽降大雪。
　　嫁得黔妻剧可怜，支持家政赖卿贤。无端碎我鸳鸯镜，泡影思情廿一年。
　　思卿一日九回肠，春雨孤灯意黯伤。此去夜台多少路，何无消息慰潘郎。
　　孤衾不寐泪痕多，天上人间唤奈何。忱忱此心终负疚，当时医药悔蹉跎。
　　绕榻中宵涕泗滂，知卿半夜望家乡。五更风雨惊残梦，望汝魂归更断肠。俗传五七魂归。
　　夜入空房愁思增，孤衾只影伴银灯。梦中见汝含悲问，万唤千呼总不应。
　　病骨支离强自宽，舞台开幕约同欢。无端忽奏离鸾曲，新剧而今忍独看。逝者曾有同观新新舞台新剧之约，不意舞台开幕而室人已逝矣。
　　【注】离鸾：偶侣之离别。
　　五夜青灯忆昔年，赖卿相伴发陈编。而今终夜长开眼，慰籍何人促我眠。
　　当年结伴喜游春，今日无端少一人。薄暮入门方欲语，仅凭遗挂唤卿卿。
　　【注】遗挂：遗像。
　　初度新春劝寿卮，连朝酬应强支持。讵知为我添憔悴，花好月圆无几时。正月三日值余四旬生日，亲友醵酒来贺，室人力疾酬应，翌日病作，至二十五日而逝，相距仅二十日。
　　泛宅春江近十年，无端萍絮话因缘。兰闺女伴皆垂泪，赢得人人说汝贤。
　　年年初夏较身权，瘦减腰围暗自怜。今日轻尘遗浊世，更从何处望婵娟。近年立夏家人比较重量，室人年减一年，早知其体日弱矣。
　　【注】身权：体重。
　　身前胆怯畏闻雷，嘱我深闺几度陪。今日春霆惊乍动，恨余无计慰泉台。
　　人言徙宅免愁迁，无奈居迁意不迁。料汝离魂仍恋我，鳏鱼石瞑恨绵绵。室人殁后，于三月下旬迁居宝山路，益觉孤寂，无聊恒日终夜不寐。
　　【注】鳏鱼石瞑：鳏鱼，喻无妻或丧妻之独居成年男子。石瞑：抱石而眠，犹不眠，古瞑通眠。郝经诗赵邈龊伏虎图行：“抱石欲卧伏欲腾，爪入石角瞠瞑瞑。”
　　梦中相见泪双垂，道我当时忍别离。料得遗留肠寸断，芳心深恨婿归迟。四月八日之夕，忽梦室人卧床垂泪谓余曰，君何离我。遂相持一恸而醒。
　　难承色笑憾生前，独自寻亲到九泉。父母翁姑怜汝甚，而今地下却团圆。
　　追忆亡亲泪暗潸，烦卿寄语慰慈颜。道儿未遂元宗志，四十年华鬓已斑。
　　去年一样团圆月，太息今宵迥不同。孤烛不辉人影瘦，青天碧海恨无穷。癸丑元宵口占。
　　独忆去年元夜辰，灯前笑语话新春。今宵依旧窗前月，不见当时玩月人。同上。
　　惆怅去年今日事。今年此日倍唏嘘。仍将缟带从兹解，无奈丧除恨不除。癸丑正月廿五日余服除撤席感而赋此。
　　岁月匆匆一载更，勉留遗物慰痴情。今朝酹汝橙花酒，犹是生前手酿成。同上。
　　【笺】本组诗应是作者在夫人去世一年内所作，后四首写于周年之际。
　　【评】吴江徐惟岱曰：此同社许默斋先生悼其夫人张笙梅女士之作也。先生旨趣高洁，天性真挚，尤非时贤所能抗希。自壬寅乡举后，痛专制之横流与官场之恶习，即不欲与物竞短长，惟在言论机关，时发其灵均忧国之词，贾谊救时之策，鼓吹倡导，以冀改革，一切而已。先生德配张女士秉性温恭贤孝，夙以矫革缠足之陋俗，挽回女界痼疾为己任，故与先生志同道合者廿余年。今春女士病故，先生哭之大哀，盖先生无女士偶随一堂，以夫妇而渔兼丽友，正不独伉俪之笃恭也。予闻讣后，曾挽以一联云：“具大智慧，耦名孝廉，得情如苏舜钦，不愧文章鸣一世；有真知识，持良教育，生子皆柳仲郢，伫看麟凤耀双飞。”非贡谀，盖纪实也。适先生怅怀故剑，又出示叹逝吟廿余章，情生文耶，文生情耶。悱恻缠绵，令人不忍卒读。特亟怂恿付梓，姑作无聊之慰籍，盖明知先生之心之苦，志之专而不能自已于中也。
　　蜀东张青云评曰：“叹逝吟”二十二章，凄凉往复，深衷隐厚，如中宵梵呗，似春蚕缠绵，令读者亦洒一捧同情之泪。
　　癸丑（）
　　题友人廋辞录
　　雕虫小技壮夫嗤，无奈文章不匡时。俊逸鲍照传井谜，滑稽秦客偶廋辞。帷灯见影宣新语，射石能开贯巧思。差喜每逢三五夜，分曹隔坐闘新词。
　　【作者自注】时同人有萍社，文虎会之组织。
　　【注】廋辞，古文人一种文字游戏，隐意于字句。如本集庚戌年之“社友以孝廉方正四字分诠每句咏诗者，余戏效其体”即是一种。
　　射石：犹射虎。猜灯谜也。灯谜亦称灯虎，故称。目睹二十年之怪现象第七四回：“正是：门前榜出雕虫技，座上邀来射虎人。未知所列各条灯谜，均能射中否？”
　　上海癸丑之役书感
　　狼烟又见滚燕河，炎汉初平复起波。知否匈奴方北寇，奈何同室竟操戈。
　　【注】狼烟句：用明季朱棣起兵南犯典。喻袁世凯镇压革命党人。
　　炎汉：传说上古炎帝为汉族祖先，因称中国或汉族为炎汉。唐玄宗封东光公主制：“炎汉盛礼，蕃国是和。”
　　元勋何以慰穷黎，盗弄潢池动鼓鼙。残害同胞危国祚，前车应鉴法兰西。
　　【注】元勋：指袁世凯。
　　盗弄潢池：即潢池盗弄，又作潢池弄兵。汉书 循吏传 龚遂：“海濒遐远，不沾圣化，其民困于饥寒而吏不恤，故使陛下赤子盗弄陛下之兵于潢池中耳。”后以谓叛乱，造反。清纪昀阅微草堂笔记 滦阳续录二：“猬锋螗斧，潢池盗弄何为哉。”
　　国祚：国运。明王世贞诗钦鴄行：“飞来五色鸟，自名为凤凰，千秋不一见，见者国祚昌。”
　　法兰西：法国。一七八九年，巴黎民众攻占巴士底狱，颁布人权宣言，推翻封建专制制度。并于一七九二年成立法兰西共和国。但民主进程举步维艰，频遭帝制及皇室颠覆。先后出现法兰西第一，第二帝国，以及波旁皇朝之复辟。直至一八七零年，建立法兰西第三共和国，民主制度方才确立。
　　【笺】是年，袁世凯称帝之意图已明，频用阴谋阳谋翦除异己。各地革命党人纷纷起事，倒袁护国。沪上有陈英士发动癸丑之役，因力量对比悬殊而败。黄兴在南京亦败，辫帅张勋入而屠之。
　　癸丑十二月初六为原配张笙梅夫人四旬冥寿之辰有感赋此
　　去年余四旬，卿尚为余寿。今日卿四旬，为卿奠清酎。相隔无几时，欢笑不可复。卿为我称觞，扶疾勉奔走。翌日病势增，头脑苦眩瞀。浃旬强支持，人比黄花瘦。相对遗愁怀，雪夜数更漏。清晨劝加餐，濒行尚颔首。如何一瞬间，和缓莫能救。诀别何缘悭，耿耿常负疚。一朝长别离，玉颜难再觏。思卿令人老，潘鬓添丝骤。折我连理枝，清泪湿罗袖。悠悠隔生死，此恨绵宇宙。儿女幸长成，次第谋婚媾。中馈久无人，空房谁共守。弦断以胶续，得新敢忘旧。为卿尝斋奠，相将芳醪侑。含涕倚遗物，人亡琴难奏。蔼然见卿颜，常在余左右。温淑树阃仪，令德贻堂构。酬酒抒悲忱，卿其来眷佑。
　　【注】清酎：清醇之酒。
　　称觞：举杯祝酒。唐马怀素诗饯唐永昌：“闻君出宰洛阳隅，宾友称觞饯路衢。”此谓一年前夫人抱疾为己张罗四十寿辰事。
　　眩瞀：眼睛昏花，视物不明。宋王安石与耿天骘书：“今夏复感眩瞀如去秋，偶复不死，然几如是而能复久存乎。”
　　清晨联谓夫人去世当天，早晨犹劝己多进早餐，临别犹见点头以示送行。
　　诀别联谓夫人未等己回，已仙逝而去，连诀别之时机亦错失，负疚之心，耿耿于怀。
　　觏：遇见，看见。诗 豳风 伐柯：“我觏之子，笾豆有践。”
　　潘鬓：潘郎鬓。谓中年鬓发初白。宋史达祖词齐天乐 白髪：“秋风早入潘郎鬓，斑斑遽惊如许。”
　　婚媾：婚姻，嫁娶。晋葛洪抱朴子 弭讼：“夫婚媾之结，义无逼迫。彼则简择而求，此则可意乃许。”
　　中馈：原意为家中供膳诸事。后引喻为妻室。宋张齐贤洛阳缙绅旧闻记 张相夫人始否终泰：“及为中馈也，善治家，尤严整。”
　　断弦句：谓娶继室。古时将继室称为续弦。
　　侑：劝。诗 小雅 楚茨：“以为酒食，以享以祀。以妥以侑，以介景福。”毛传：“侑，劝也。”此喻希冀夫人再多饮一杯。
　　温淑：温和善良。古代妇女必需之品德。
　　阃仪：妇女的容止。宋陈亮祭薛象先内子黄氏恭人文：“体地道之无成，致阃仪之靡失。”
　　令德：美德。左传 襄公二十四年：“子产寓书于子西，以告宣子曰：子为晋国，四邻诸侯不闻令德，而闻重币，侨也惑之。”
　　堂构：房舍，借喻家庭。
　　酬酒联谓再敬夫人一杯酒，述说悲怀和思念，望能来保佑我们共同的家。
　　【笺】此是作者为悼念夫人去世一周年而写。于沉静间有深情，于平淡中见剧痛；娓娓道来，如诉别离之苦状，层层推去，又抒思恋之衷肠。
　　锺春晖之滇稽核盐务赋此赠行
　　朝朝萍聚沪江隈，一曲骊歌蓦地催。古谊论交情最挚，热肠爱国志难灰。七年淞北谭文艺，万里滇南辟草莱。天欲仗君调鼎鼐，今朝小试榷盐才。
　　【注】古谊：古贤之风义。宋史 文天祥传：“是卷古谊若龟鉴，忠肝如铁石，臣敢为得人贺。”
　　调鼎鼐：即鼎鼐调和。相传商武丁问傅说治国之方，傅以如何调和鼎中之味喻说，遂辅武丁以治国。后因以“鼎鼐调和”喻处理国政。元郑光祖老君堂第二折：“鼎鼐调和理庶民，安邦定国立功勋。”
　　锺景竹由香港寄诗寄和
　　孤飞万里梦中身，籍寄相思短笔陈。惆怅天涯知己少，回舟偏作异乡人。
　　甲寅（）
　　偕家人游六三园
　　淞滨权作武陵源，一望花飞带雨翻。作伴寻芳何处好，宝山路北六三园。
　　雨丝风片养花天，满园猩红放杜鹃。那得枝头常烂漫，胭脂零落照华年。
　　述怀和徐荩丞韵
　　垂钓荒矶沪水滨，茅檐买得玉壶春。年来出兴寻梁濮，鱼鸟依人画可亲。
　　【注】梁濮：梁，梁苑。濮，濮上。泛指游览采风之地。
　　梅花耐得五更寒，道是辽东管幼安。风雪漫空开冷眼，莫将衷曲向人弹。
　　【注】管幼安：即管宁。三国魏人。尝与华歆同席读书，有显宦过门，歆废书以观，遂与歆割席分坐。兵乱避之辽东，山居三十余年，从者甚多。后以为脱俗清高隐逸之典。
　　再迭前韵
　　世事茫茫向水滨，消将残腊即回春。劝君莫洒新亭泪，故国山河倍可亲。
　　【注】残腊：古代称祭百神为蜡，祭祖先为腊。秦汉以后统称腊。又因腊祭皆在岁末，因称十二月或岁末为腊。
　　新亭泪：南朝宋刘义庆世说新语 言语：“过江诸人，每至美日，辄相邀新亭，藉卉饮宴。周侯中坐而欢曰：风景不殊，正自有山河之异。皆相视流泪。唯王丞相愀然变色曰：当共戮力王室，克复神州，何至作楚囚相对。”是西晋亡其半壁江山南渡诸臣故事。后喻怀念故国之典。此首诗作于清亡后二年，应是劝人不做逊清遗老。
　　客窗风雪不胜寒，小隐淞滨容膝安。不料哀鸿惊旅梦，豪门彻夜竞吹弹。
　　【注】哀鸿：指因天灾人祸逃亡至沪上之难民。
　　乙卯（）
　　乙卯春偕内子旋湖州杂咏
　　相将鼓棹沪江东，夜色苍茫倚短篷。佳景忽来催梦醒，烟波四顾月明中。
　　【作者自注】正月十六夜，舟次黎里，月色甚皎。
　　回首前尘卅四年，儿时游钓证因缘。今朝忽伴新鸳侣，同泛龙溪春水船。
　　【作者自注】十七晨，舟至湖州。忆余九龄侍母迁杭后，足迹不莅苕溪者三十四年矣，回首前尘，增我惆怅。
　　曲溪湾外水溶溶，载酒偕寻马鬣封。南望西湖得惆怅，彻山新峙丈人峰。
　　【作者自注】十九日外姑及吴希强偕余夫妇乘舟至彻山徙门桥，扫外舅陆海如先生墓。因忆余元配张外舅暨先父归葬西湖，不禁南望而兴悲也。
　　【注】外舅：岳父。尔雅 释亲：“妻之父为外舅。”
　　马鬣封：坟墓封土之形状。亦指坟墓。礼记 檀弓上：“昔者夫子言之曰，吾见封之若堂者矣，见若坊者矣，见若覆夏屋矣，见若斧者矣。从若斧者焉，马鬣封之谓也。”孔颍达疏：“马鬣之上，其肉薄，封形似之。”
　　斜风细雨过双林，此地当年忆委禽。新旧婿乡衣带水，绿波如见涨痕深。
　　【作者自注】余原聘双林姚二姑，年十八而逝，今继娶陆氏，湖州菱湖产，两地相距仅三十里，二十一日回沪过双林，不禁怅触旧怀。
　　【注】委禽：下聘礼。古代婚礼，纳采用雁，故称。清蒲松龄聊斋志异 细柳：“时有高生者，世家名士，闻细柳之名，委禽焉。”
　　【笺】作者原聘姚二姑未过门即逝，因娶张笙梅，张病故，继娶陆氏。本组诗当是偕陆氏归宁故里湖州时所作。作者因祖父许正绶曾任湖州府学有多年，故感慨良多。
　　寄内
　　小别丁咛好护侍，关心江鲤达何迟。频年不解相思苦，蓦地离怀系我思。
　　【作者自注】余回沪后旬日，甫接内子书，故作是报之。
　　元配张孺人三周年奠日志感
　　三年幽恨结中肠，天上人间两渺茫。万绪离愁何处诉，自怜潘鬓早成霜。
　　艰危时势倍心惊，况复中年百感生。细数幽怀无限事，常开双眼到天明。
　　【作者自注】入春后常患失眠，而日本要求严酷，家事烦心，皆失眠之原因也。
　　【笺】是年，日本向袁世凯政府提出亡我中国之廿一条。
　　季春因似石病子痫症，几殆，电促赴菱为之调护。俟病情稍瘥，吴君希强邀游灵山，同游者尚有戴骧臣及本儿。口占是律
　　荒凉古刹几何年，山不在高祗在仙。双柏庭前游女集，五松亭畔醉人眠。峰坳隐隐藏丘壑，岩隙时时露石泉。卧地蒲牢寻款识，依稀万历四年镌。
　　【注】子痫症；中医学病名，常见于妊娠后期，分娩时或产褥中。症状为突然颠扑昏迷，四肢抽搐，过后逐渐清醒或入睡，反复发作。
　　本儿：即长子许之本，后改名为许大可。笔者外祖父。
　　蒲牢：钟也。
　　李君琴轩邀游湖州之道场山，同游者十一人
　　道场山色鬰苍苍，萧寺鸣钟在上方。苕水东来流蜿蜒，太湖西望势汪洋。浮屠竖立千年古，石磴盘旋百丈长。安得避秦逃世外，心头哀乐两相忘。
　　登道场山万象塔
　　数声长啸豁胸襟，独立峰颠发短吟。放眼菰城借一览，迎头弁麓仰千寻。悲怀陟岵难绳武，喜得游山全画簪。到此忽生遗世想，翛然物外涤尘心。
　　【注】菰城：湖州别称。
　　弁麓：弁山。
　　陟岵：诗 魏风 陟岵：“陟彼岵兮，瞻望父兮。”为思念父亲之典。
　　绳武：诗 大雅 下武：“昭兹来许，绳其祖武。”谓继承先祖业绩。
　　翛然：无拘无束，超脱貌。
　　景竹由滇南寄诗来依韵答之
　　别有离羣感，淞滨一布衣。吟肩依旧瘦，俭腹逊前肥。新雨宵来歇，晨星曙后微。数行鸿北向，一曲鹤南飞。世事纷难理，知音晚更稀。功名惭未立，吾道足凭依。
　　吴寅斋口知申报罢后，以陶然亭春眺诗见示，依韵和之
　　搜求岩穴有遗贤，偶念时艰辄惘然。漂泊肯随飞絮水，炎凉无定熟梅天。文章变幻空书字，世路崎岖漫着鞭。山月江风容啸傲，丈夫不解受人怜。
　　乙卯八月八日同族兄弟八人同集上海合摄一影名曰淞滨雁影。石斋先成一律以纪其事余乃依韵和之。后征集各友诗词成淞滨雁影图册
　　梦魂不羡桂堂仙，沪渎栖迟十九年。故国鹃啼羁旅恨，他乡雁影弟昆联。淞滨棠棣开吟社，海上茱萸载酒天。独有愁怆偏怅触，难从雷岸盼书传。
　　【作者自注】夏六月，新有八妹之丧。
　　【注】桂堂：指月亮，月宫。宋苏轼诗八月十七日天竺山送桂花分赠元素：“月缺霜浓细蕊干，此花元属桂堂仙。”
　　雁影：犹雁序。喻兄弟辈。
　　棠棣：诗经小雅有“棠棣”篇，内容为申述兄弟应互相友爱。后因指兄弟义。宋苏轼诗生日王郎以诗见庆次其韵并寄茶二十一片：“棠棣并为天下士，芙蓉曾到海边郛。”
　　茱萸：植物名。香味辛烈，可入药。民俗农历九月九日重阳节，佩茱萸能祛邪辟恶。唐王维诗九月九日忆山东兄弟：“遥知兄弟登高处，遍插茱萸少一人。”
　　【笺】义胜按：据家惺公亲手抄录淞滨雁影图集诗，有许家怡，许家恢各一律。附于下：“高会芳园傲谪仙，互将离绪溯当年。松楸每切先人慕，兰玉还期后起联。酒酌春申遗爱地，诗吟彭泽隐居天。沧桑容易更时局，珍重埙箎一曲传。”（家怡）“埙箎海上集神仙，正值共和第四年。才子高阳愧媲美，嘉宾却克厕班联。茱萸遍插三吴地，丛桂飘扬八月天。此会弟兄应记取，淞滨团聚画图传。”（家恢）埙箎同埙箎，两种相谐之乐器，喻兄弟。却克，春秋时晋国功垂一时之重臣，足跛。家恢公亦足跛，故喻己。在本书付梓前，宝文舅曾寻找此八人合影之淞滨雁影图，未得。如有上虞许氏后人知此图者，请与许宝文先生联系。
　　题徐相宸采药小影
　　十载相逢作寓公，几人尘世识方瞳。择邻美誉驰城北，采药仙踪绍海东。满撷一筐和晓露，轻笼两袖惹春风。从来医国须仁术，小隐壶中此理同。
　　【注】方瞳：方形瞳孔。古人以为是长寿之相。唐李白诗游太山之二：“山际逢羽人，方瞳好容颜。”
　　高明沉着仰君材，腹有诗书器识恢。济世鸿文征苦口，传家绝学溯灵胎。鼠忧铲祸搜良药，鸦片锄根洗劫灰。惟合世人长寿考，白云深处采芝回。
　　【注】灵胎：徐大椿字。原名大业，晚号回溪道人。清康乾间吴江名医。徐相宸应是其后代。
　　鼠忧联谓徐相宸有戒除鸦片，防治鼠疫之良方。当是溢美之辞。
　　丙辰（）
　　乙卯冬病咳至丙辰春正月，变为痰喘剧甚，历两月稍瘥，作此示友
　　如此沉疴竟获瘳，不妨尘世再勾留。未能吐气百年恨，祗有填胸万斛愁。一任中原争鹬蚌，剧怜身世等蜉蝣。唾壶常在权衡手，吹管时闻宛转喉。日落嘶风同野马，宵深喘月等吴牛。终朝焉得移跬步，长夜何曾响鼻鼾。笼袖香烟非馥鬰，近卮臭味畏熏莸。盈门贺客艰辞谢，满府嘉宾未劝酬。频见儿曹量药饵，深劳亲戚馈干糇。游仙未借邯郸枕，揽胜难登王粲楼。斜倚熏笼寒拥背，坐携襥被夜蒙头。松脂爇火煨金鼎，莲炬煎茶泛玉瓯。每到五更长独醒，转于万寂豁双眸。愧无珠玉盈盈吐，疑是机丝乙乙抽。昼夜按摩妻子瘁，晨昏探问弟昆忧。本来无着浮云幻，最是多情逝水流。慨念百端思惘惘，偶怀往事恨悠悠。披罗病趣添诗料，辜负春光付卧游。补读诗书如有福，厕身天地更何求。晴窗勉草告存稿，惟愿珠玑一一投。
　　【注】争鹬蚌：鹬蚌喻两相对峙之人或物。战国策 燕策二：“赵且伐燕，苏代为燕谓惠王曰：今者臣来，过易水，蚌方出曝，而鹬啄其肉，蚌合而钳其喙。鹬曰：今日不雨，明日不雨，即有死蚌。蚌亦谓鹬曰：今日不出，明日不出，即有死鹬。两者不肯相舍，渔者得而并禽之。今赵且伐燕，燕赵久相支，以弊大众，臣恐强秦之为渔夫也。”作者忧虑当时南北对峙，北洋内部亦对峙之局面，使日本坐收渔利。
　　权衡手：指双手。
　　野马嘶风：野马迎风嘶叫。形容声音激烈雄猛。此处喻为喘疾之状。
　　吴牛喘月：吴地之牛畏热，见月疑日而喘；使之苦于日，见月怖，喘矣。此处亦喻为喘疾之状。
　　跬步：半步。古人称举足一次为跬，举足两次为步。（即左右足各迈一次。）与今说有不同。新唐书 窦建德传：“会大雾昼冥，跬不可视。”
　　笼袖香烟：当是能缓和喘咳之吸入类药物。
　　近卮：欲近酒杯。
　　熏莸：香草与臭草。喻药味酒香格格不入，酒兴索然。
　　药饵：药物。中药配制有一定之量。故称“量”。
　　糇：粮食，干粮。诗 小雅 伐木：“民之失德，干糇以愆。”此处谓饼干，蛋糕一类物品。
　　邯郸枕：唐沈既济枕中记载：卢生于邯郸客店中遇道士吕翁，翁探囊中枕以授之，曰：“子枕吾枕，当令子荣适如志。”生就枕入梦，历尽人间富贵荣华。梦醒，店主蒸黄粱未熟。后因以“邯郸枕”，“黄粱梦”为虚妄之事。此处喻难以入睡。
　　王粲楼：东汉王粲在荆州依刘表，不得意，且痛家国丧乱，乃以登楼为题作赋，写眼前景物，抒郁愤之情。但此处仅谓不能出门揽胜观光而已。
　　【笺】作者于哮喘症发所作。转侧病榻之痛苦，劳瘁家人之无奈，无不绘影绘声。尤其可贵者，乃病疾未敢忘忧国，中原争鹬蚌，东邻坐渔利。而自己身若蜉蝣，无可奈何。此类诗题，如此出之，使读者眼为之一亮。
　　国庆节有感
　　昨夜狂飙蓦地吹，扁舟容与渡江湄。挂帆无恙诚堪庆，税驾何方尚可悲。东海风云惊鼓角，中原将士拥旌旗。江山依旧聊相贺，一曲清歌酒满卮。
　　【注】容与：随水波起伏动荡貌。楚辞 九章 涉江：“船容与而不进兮，淹回水而凝滞。”
　　税驾：犹解驾，停车（船）。税通：“脱”。史记 李斯列传：“物极则衰，吾未知所税驾也。”司马贞索隐：“税驾，犹解驾，言休息也。李斯言今日富贵已极，然未知向后凶吉，正泊在何处也。”
　　东海句：言日本虎视眈眈，逼迫日深。
　　中原句：言袁世凯死，北洋将领各拥武装，蓄势待发，国乱已现端倪。
　　卮：酒杯。本首表达作者对中国政局之忧虑。
　　返日挥戈义气冲，山河再造仗羣公。五年祝典绵佳节，一梦新华吊故宫。父老携筇同庆国，儿童列炬竞呼嵩。青磷碧血遍郊野，化作华灯万道红。
　　【注】返日挥戈：淮南子 览冥训：“鲁阳公与韩构难，战酣日暮，援戈而撝之，日为之返三舍。”喻人气慨豪迈，震撼日月。清黄景仁诗濠州杂诗：“半生古意尽消磨，挽日空劳壮士戈。”
　　祝典：庆祝之典礼。
　　新华：指新生之共和国。
　　故宫；指已被推翻之清政府。
　　携筇，拄杖。筇，竹杖。
　　列炬：指打着灯笼，排列成行。
　　呼嵩：原意是对君王之祝颂，句中喻为对国家之祝颂。此联写出人民对民主体制普遍之赞同。
　　青磷碧血：自光绪二十年，中山先生成立兴中会，发轫民主革命，逮宣统三年，凡十七年间，有多少仁人志士，前赴后继，捐身共和，殆已不可胜计。共和既成，复有袁凶，复辟帝制，残灭民主，又有多少仁人志士，倒袁护国，惨遭屠戮，其数亦不可胜计矣。烈士之青磷碧血，已化为照耀我等后辈之万道华灯。本首诗境从此处出之。
　　丙辰除夕家族会餐
　　停杯剪烛话残年，饮啄他乡雁序联。差喜沧桑更世变，一家犹得庆团圆。
　　各自伉俪觅稻粱，栖迟幸共水云乡。从知先泽遗芬远，敦厚家风不可忘。
　　丁巳 
　　新正四日莅广学会车中口占
　　他乡逢汉腊，又听贺新年。推枕忽然起，佣书不敢眠。霜浓疑积雪，日薄讶笼烟。何日能归隐，幽居谢俗缘。
　　【注】汉腊：汉代祭祀名。各代名不一，夏曰嘉平，殷曰清祀，周曰大腊，汉改曰腊。故有此称。汉以戌日为腊，即农历冬至后第三个戌日。见汉应劭风俗通 祀典 腊。宋陆游诗无咎兄郡斋燕集有诗末章见及敬次元韵：“微吟剧醉不知倦，坐阅汉腊逾周正。”（周正：周历正月，即农历十一月。）
　　正月廿七偕李伯虞仲侣昆弟严梓林赴江湾观飞机，美女士史天孙演驾飞机，日落雇人力车回报社。因赋此纪其事
　　怒马娇驰控锦鞿，万头攒动看飞机。玉容天上无端降，素手人前不住挥。白袷当风惊落帽，缁尘如雨乱沾衣。轮蹄向晚忽然去，我亦驱车陌上归。
　　七月二日偕张攸山孙翻卿张惕铭张秋声赴也是园应李右之赏荷 之约，同人李浩然迷途折回严独鹤因事不到，时值大雨，即席口占
　　城南泥滑走轻车，有约观荷意兴赊。我为园林增逸趣，独擎雨盖赏名花。
　　【注】也是园，清末民初时沪上名园，久废。现有也是园弄，应是其故址。
　　西楼延伫雨余天，有客回车思浩然。多谢主人勤问讯，采花不见李青莲。
　　相约游园次第来，诂经精舍煮新醅。座中豪饮推张旭，薄醉传呼碧玉杯。
　　萏菼花中罩雨丝，新秋庭院最相宜。楼头鹤在招难渡，惟有榆龙偃小池。
　　【注】园中有渡鹤楼；又有古榆树，其枝干虬如龙，横卧池上。
　　戊午（）
　　哭荫孙
　　亲友方欢贺，悲音蓦地起。昼时犹入抱，夜半寂啼声。嘉荫终难庇，昙花幻此生。传家惭积善，累汝作牺牲。
　　己未（）
　　二月二十五夜即事
　　气候胡凌乱，天心未可推。跳珠惊集霰，失箸忽闻雷。电掣云低压，风狂雨骤来。归途行不得，寒夜独徘徊。
　　壬癸（）
　　五十自述
　　驹隙光阴五十年，居然白髪已盈颠。思亲洒泪迟庐墓，叹逝伤心再断弦。旧雨飘零惊物化，大雷寂寞盼书传。差欣了却向平愿，且喜淞滨雁序联。
　　【注】庐墓：古人于父母或师长死后，服丧期间在墓旁搭建小屋居住，守护坟墓，谓之庐墓。北魏郦道元水经注 泗水：“今泗水南有夫子冢，即子贡庐墓处也。”《明史 刘珝传》：“珝初遭母丧，庐墓三年。”
　　断弦：古代以琴瑟调和喻夫妇和谐。故断弦为丧妻之喻。唐徐彦伯诗闺怨：“暖手缝轻素，嚬娥续断弦。”
　　旧雨：喻老朋友。语出唐杜甫秋述：“常时车马之客，旧，雨来；今，雨不来。”宋张炎词长亭怨：“故人何许，浑忘了江南旧雨。”
　　物化：死亡。语出庄子 刻意：“圣人之生也天行，其死也物化。”文选 回车驾言迈：“人生非金石，岂能长寿考，奄忽随物化，荣名以为宝。”李善注：“化，谓变化而死也。不忍斥言其死，故言随物而化也。”
　　大雷：用登大雷岸与妹书典。为南朝宋文学家鲍照赴江州任途中所作。大雷在今安徽望江境内。其妹，即女诗人鲍令晖。作者前六年丧八妹，故有此谓。
　　向平愿：向平，即向长。字子平。隐居不仕，子女婚嫁既毕，遂漫游五岳名山。后不知所终。后以子女婚嫁称为向平之愿。清赵翼诗季女出嫁：“却了向平愿，应偿五岳缘。”
　　淞滨雁序联：指乙卯重阳日，作者与同族兄弟共八人，会聚沪上，摄影联诗事。
　　进取无心且读书，栖踪海上混樵渔。卅年藁笔佣文字，千里浮家梦里居。作宰太原劳旧牍，计偕汴水早回车。沧桑世交今逾古，物外超然冷眼舒。
　　【注】藁笔：笔稿，起稿。此句谓作者文笔生涯。
　　太原，汴水：未详作者在山西及河南之履历。待考。
　　往事重提慰寂寥，心头哀乐数今朝。弇山灯火西湖月，渤海风波淞水潮。半世迁流归未得，七年痼疾喘难消。生平壮志消磨尽，醉卧沧江浊酒浇。
　　【注】弇山：太仓。作者少年时居住地。
　　西湖：杭州。作者夫人祖籍地。
　　渤海：作者两次进京，皆过此。
　　淞水：上海。作者久居地。上述四处，作者皆留有深情之回忆。
　　痼疾：指哮喘病。从此句考，可知作者四十三岁时始有此疾。
　　百年遇半暗嗟唏，早岁功名鹢退飞。万事穷达皆任命，羣伦颠倒敢知非。少经多事身先瘁，壮不如人愿早违。何日归田酬素志，山林鱼鸟尽忘机。
　　【注】鹢退飞：鹢鸟倒飞。左传 僖公十六年：“正月戊申陨石五。六鹢退飞，过宋都。”当时宋国君襄公无德，却欲图霸业。人皆以为此有悖常理之事，乃天之示人宋必败亡之兆也。后因以“鹢退”表示要想前进，却被迫后退之处境。宋苏轼诗乔太博见和复次韵答之：“未遭甘鹢退，并进耻鱼贯。”
　　穷达：困顿与显达。墨子 非儒下：“穷达，赏罚，幸否，有极，人之知力，不能为焉。”汉王粲登楼赋：“人情同于怀土兮，岂穷达而异心。”
　　羣伦：各色人等。汉扬雄法言 孝至：“圣人聪明渊懿，继天侧灵，冠乎羣伦。”
　　山林鱼鸟：隐居者之乐所在。
　　【笺】五十岁左右应是诗人创作高峰，但作者此一段时期，存世作品却寥寥无几，是何原因，恐怕已无从探究，留给后人，只有深深遗憾。
　　许东雷诗存
