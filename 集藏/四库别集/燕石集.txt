　钦定四库全书

　　集部五

　　燕石集

　　别集类四

　　元

　　提要

　　（臣）等谨案燕石集十五卷元宋褧撰褧字显夫大都人泰定元年进士厯官翰林直学士兼经筵讲官谥文清褧博览羣籍与兄本后先入馆阁并有集行世时人以大宋小宋拟之褧集为其侄太常奉礼郎彍所编凡诗十卷文五卷首载至正八年御史台咨浙江行中书省刋行咨呈一道欧阳元苏天爵许有壬吕思诚危素五序末附谥议墓志祭文挽诗又有洪武中何之权吕荧二跋葢犹旧本欧阳元序称其诗务去陈言燕人凌云不羁之气慷慨赴节之音一转而为清新秀伟苏天爵序称其诗清新飘逸间出竒古若卢仝李贺危素序则称其精深幽丽而长于讽谕核其所说亦约畧近之至其词藻焕发时患才多句或不检韵或牵缀如正献公坟所寒食诗有高坟白打钱句案韦庄诗上相闲分白打钱非纸钱也张女挽诗却是真魂埋不得句序称其女工于属对十歳而夭案李商隠诗万古贞魂倚暮霞非十歳未字之女也如斯之类大扺富赡之过贪多务得遂不能刮垢磨光然武库之兵利钝互陈论其大体足为一家固不以字句累之矣其文为作诗之余事然温润而洁浄亦不失体裁焉

　　乾隆四十二年三月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●燕石集目録

　　卷一
　　古赋【三首】
　　古诗【四言　一首】
　　卷二
　　古诗【五言　二十八首】
　　卷三
　　古诗【七言　二十二首】
　　卷四
　　杂诗【五首】
　　古乐府【五十首】
　　卷五
　　律诗【五言　六十八首】
　　絶句【五言　十五首】
　　卷六
　　律诗【七言　六十五首】
　　卷七
　　律诗【七言　八十九首】
　　卷八
　　絶句【七言　一百六十二首】
　　卷九
　　絶句【七言　一百七十二首】
　　卷十
　　絶句【六言　十首】
　　近体乐府【四十首】
　　卷十一
　　表【七首】
　　上梁文【一首】
　　祝文【三十三首】
　　卷十二
　　记【十首】
　　序【九首】
　　卷十三
　　杂着【十二首】
　　祭文【六首】
　　卷十四
　　碑志【十二首】
　　卷十五
　　行状【一首】
　　传【三首】
　　跋【十首】

　　●燕石集原序

　　汉初诗学方兴燕人韩婴作外传数万言史称其言与齐鲁殊又言婴尝传易燕赵间人喜诗故诗传而易微余读是有以知燕之为诗盖千有余年于此外传言竒诡卓荦而诗之为教本乎山川之风气人物之性情者也燕东并辽海通蓬莱西北控并塞自昭王好神仙徃徃招致畸人方士于其国至若豪侠则易水之歌渐离之筑楚汉间安期生蒯通两人者则又尝合二者之竒为一矣其风声气习岁月之郁湮世故之感发不激为变宫变征之流则溢出为骚雅歌行之盛一气机之宣流耳翰林蓟门宋君显夫视予诗若干首余读尽卷求一言之陈无有也虽大堤之謡出塞之曲时或驰骋乎江文通刘越石诸贤之间而燕人凌云不羁之气慷慨赴节之音一转而为清新秀伟之作吾知齐鲁老生之不能及是也奈何犹以燕石自名其集耶显夫年强仕所作当日富所造诣未易窥姑序余所睹记如是云至正元年三月丙子奉政大夫艺文少监长沙欧阳玄序

　　延佑中朝廷大兴文治予友宋显夫从其兄诚夫自江南始还莫识其面而大小宋之名隠然传播于京都未几诚夫果魁多士久之显夫亦赐同进士出身初显夫兄弟从亲宦游于江汉之间日益贫窭衣食时或不充故其为学精深坚苦下至稗官传记亦无不览诗尤清新飘逸间出竒古若卢仝李贺之流益喜其词以摸拟之及闻贡举诏下始习经义策问既擢第遂入馆阁为校书编修修撰待制又尝为太禧掌故中台御史山南佥宪最后由国子司业入翰林为直学士至正丙戌之春年五十三以卒谥曰文清诚夫累官至礼部尚书国子祭酒谥曰正献始者诚夫之卒显夫属予序其文后今显夫之亡其子国子生吁复彚其稿征序于予夫宋氏文学之伟固不待予言而传也苐念伯仲方以才能进用不极其至相继而逝此中外有识之士重悼惜也昔者仁皇开设贡举本以敷求贤才作兴治化今观累举得人之盛或才识所长禆益国政或文章之工黼黻皇猷议者不得尽以迂疎巽懦诋訾之也呜呼去古虽逺士之卓然能有所见毅然能有所守又岂无其人哉彼或訹之利害视之以祸福事弗合义言不中度诡随而或不能尽识也予以交游之久故深知之知之深则哀之也切是则国家升平百年德泽涵濡而庠序乐育多士之功岂苐求其文章言语之工而已显夫家本京师故题其集曰燕石云至正六年冬十月朔集贤侍讲学士通奉大夫兼国子祭酒赵郡苏天爵序

　　予卧病田庐有禁近之擢迫命就道惶汗无措而复窃自喜幸故人宋君显夫实直学士协恭侍从自公论文亦一乐也比予入京前十五日而显夫卒矣予病亟归不得省其孤承诏复来显夫已赠国子祭酒谥文清思而不可见惜哉孤吁奉燕石集拜泣且曰此先子所遗兄彍编次者也世父至治集公实序之敢援例以请予序诚夫文不一纪又序其弟人之生世其可悲也夫昔显夫兄弟入京首与予游尽视予所著暌离有作必寄故知其长蚤且悉也及阅显夫稿则未相识时歌诗已尝及予重以三十年分谊之笃可辞乎国家设贡举陶天下以经术余三十年矣文当日昌而名能着见者何其指之不多屈也积储之不厚也造诣之不逺也取而随竭发而自柅拘拘规仿而伥伥乎所适者欲昌得乎惟其有所本也有所叅也该洽沈潜心有所得济以定力而熟之则于文也决渊渟而灌沟浍策坚良而走康荘庶乎其达矣显夫登甲子科考其作未有贡举前已汨汨矣视诱利禄而重失得忽于播而急于获者不有间乎人知其才而不究其积储造诣之有素也故予序其集而原其得俾后之观者有激焉集凡若干卷文若干首诗乐府若干首自名燕石然世皆信其为玉也彍由奉礼郎为丞相东曹掾彚从父之文不使遗逸不媿显夫之犹子矣吁甫襄事即谋刻父文宋之后其益昌矣哉至正六年岁在丙戌冬十一月既望翰林学士承旨荣禄大夫知制诰兼修国史知经筵事安阳许有壬序

　　●钦定四库全书

　　燕石集卷一

　　（元）宋褧 撰

　　○古赋

　　朂志赋【延佑己未】

　　伊我生之肇始兮荷陶埴于元钧禀粹质为干道兮值中夏之昌辰灵赋余以淑徳兮乌敢昧于持循承启廸于兄考兮惧速戾而恒厪矧干戈耒耜之劳兮曽少逮于吾身苟怠弃于服行兮奚古训之可亲怅中经于囏窭兮胡笔舌之能矢粤吾降于灵均之故家兮氓泰扩而俗鄙逮廵波而东逝兮厪弭节乎南纪何通都大邦之不能一窥兮获请业于巨夫与夫名士守穷庐而矻矻兮财甘鼃之可齿恋嫪葄枕乎经史兮邈畴探其源委嘅岁年之不吾予兮顾总角之深悔力不已于大猷兮庶免夫自画之耻荃不察夫余衷兮谓盛时之可仕仰学优之明训兮患何能而立位抑岩廊之名器兮讵傝■〈冗辱〉之可觊恧次且而求人兮畏干禄之讥訾将贞素之全天兮保父书而卒岁委流行于坎止兮顺大命之所俾及神圣之当宁兮阐斯文乎明昌轶前王之大比兮考徳艺而登扬萧艾摧殄兮蕙荪匊芳鸾鳯鶱翥兮鸱鸮不翔羣龙满朝兮罻罗毕张余惟幸际此休期兮愿踵武于髦英虽青云之不可以力致兮我父□之疾徐然逐禽而充庖兮审徒搏之焉如南囷积牟丘山兮亦垦菑之力也骋覊靶于天衢兮在驽骀之习也甘贱贫于有道之世兮匪君子之徳也亶进修之不释兮兹人爵之得也岂上求之不笃兮内省以何而应旃纷蛾眉之竞进兮妾独后夫婵媛或诮予之衒技求售兮惜余致身之颇偏曰慎言行俟夫旌币兮在仰希乎圣贤遂敶词以复之兮若独未征夫徃古途虽殊而归则同兮均贵乎济时而匡主余忱不足以为则兮岂前修由之而亦悮彼岐蹊快捷方式固可丑兮胡不遵此先路縦得丧之少拂兮敢他人之是怒惟敬书而究道兮诚矢死而弗错乱曰贵与富兮漠浮云兮上窥陶虞致我君兮年与时驰惜寸分兮彼苍孔昭斯志信兮

　　溜翠石赋【有序】

　　【济南张公子惟健得灵壁石方而厚两峯相连右高而左不及中微断不絶腹背有凹痕修以直若泉溜致然者云类其乡鹊山制名溜翠石日示余且征赋赋曰】
　　圆穹孕灵品彚赋形有万不同怪状异名寓至道于隠頥供抚玩于高明爰即物而究理讵役志而娱情繄珍禽与瑰葩恒被宠而叨荣矧兹石之有取宜公子之见称其始也山英会神元气聚精涧谷献瑞岩穴奏祯挺一拳之瑰特结千岁之坚贞润含雨云幽入杳冥黝晕苍容铁质金声澹烟霏之纡拂絶文藓之滋生细径直痕嵌翠凹青殆寒泉之引脉积岁月而涤成恍頺墙之屹立溜银竹之匀倾右耸左隤面古背平拟莲峰底柱之危鄙蔓壑枝峯之萦竦然若巨人元夫之襟度凛然若直臣烈士之仪刑方鹊山而具体于凝云而友朋【先畜一石号凝云】宜其承以文木锡以华号而叅诸笔砚之盟彼平泉誓子米狂呼兄为尤物之所感又何免夫君子之讥评也邪乃有尘表逸人守素养和即弦诵之宴闲抚玉立之嗟峨挹松风于清昼援緑绮于庭阿摅情绎思而为溜翠之歌歌曰嵚崟峭拔石之质兮凝神正体石之徳兮伊人刚方与石匹兮敬寿公子服之无斁兮

　　阳燧赋

　　【周礼司烜氏掌以夫燧取明火于日注云夫燧阳燧也取日之火欲得絜气明烛以照陈馔】
　　神圣制礼厥气具张爰备典秩爰着彝章品类实繁有燧曰阳载镕载范孔莹且彰至明比徳于水鍳至圆俪则于穹苍湛兮若清氷之凝于元冥皎兮若太阴之临于素商靡氛垢之污染乏尘翳之蔽障慨流传之有自岂鼓铸之无方匪稽古之髦士奚制度之能详及乎燔柴于圆丘荐祼于明堂大礼将蒇明禋是享天高日晶雾辟云藏烜氏敬莅其职业秋卿祗奉其故常持时质以承絜气对景曜以受烈光以明照明感天象于高逺以阳求阳索火徳于渺茫倐始焉而耿耿遽愈炽而煌煌所以灼庭燎于墀陛所以爇坟烛于坛场交辉于簠簋豆笾之位布焰于牲酒珪币之行由礼器之妙用昭祀典之斋荘抑尝谓火之为象近着于世击石匪妄鑚木甚易叩门而无弗与束藴可以立致燧之为物人所裁制以金之材受火之制仰列阴体俯翕阳气然而圣人必逺求于天而近舍诸地于以见致洁清而敬明神又以见五行之奥理及神圣创物之上智至若燧人之鑚童子之佩其义虽同而其形又异也呜呼观物可以省身穷理而后知至烱然方寸虚灵不昧推善端而扩充自微爝而昭晰是则明明之灵台又乃吾身之阳燧

　　○古诗【四言】

　　座主学士虞先生眉庵诗

　　厥初生人感善孕灵窍骸肤髪各践乃形曰睹曰闻克持克履効职尔劳不具尔耻唯眉于面既崇且优明明容观疎爽洁修俯瞰羣役靡愆靡□矧不羸于壮耋亦靡□□捐舒泰者喜□□□忧形则□矉无矫无俞表里天君□世贵适用我罔或遻之有忽于兹我莫敢与之允矣君子顾諟斯义小子诗之式告执事

　　燕石集卷一

　　●钦定四库全书

　　燕石集卷二

　　（元）宋褧 撰

　　○古诗【五言】

　　日出齐化门【都城东出南头第一门】

　　日出齐化门腾腾开九光四面启金钥崇扉辟辉煌都城万井烟沃盥整衣裳纳履戒车马出入纷仓皇士者趋名誉鱼佩锵琳琅鄙夫竞锥刀虮子罗康荘大明忽西颓所遇皆不常败事头抢地得志骄昂昂扰攘千万情四序恒茫茫□□驭天风弭节白云乡左骖碧虹蜺右驾紫鳯皇俯视尘土海灵台惄悲伤誓将九转丹投之疗膏肓巍巍金银宫境界殊清凉凡骨倘有縁握手同徜徉

　　送魏通甫南归

　　魏君江海儒孟浪游天都天都产功名豪侠争奔趋子云老太玄紫绶金张纡吾侪赤手来抱艺将何如时无解貂人太白悲穷途晨炊待桂玉恶况那能祛凉风西北来尘埃与之俱秋清气寥瑟愁悲塞中区驾言欲南还感激仍踌躇岂不愿君留潜珍俟须臾江南垂白亲日夕恒倚闾袖中出毛檄入室聊欢娱斗食勿羞薄再举冲天衢

　　雪寒书事卄六韵【延佑己未在乐亭县作】

　　幽云敷曾霄狂吹趣阴霰氛霾互黤黮雨雪事交战弥空始糁屑降地旋削片斯须万彚失顷刻九有遍霏霏集颓堞皜皜被遐甸危峰冒周圭广陌曳齐练崇陵受委积枯枿容挂罥况缟未足多拟絮差可善通逵骇连璐块壤讶垂瑱阶平恶漫没谷□□□□□□烦褰箔爥幌助披卷气清华盖爽光烂银海眩太素靡污垢至朴谢琱瑑人踪絶徃反野色一更变积阴若胶轕祁寒病増羡晨衣袭狐貉夜席益莞荐衾重初昏寝薪湿停午膳严威折纩绵冻璺裂盎甗髪森惮去笠指直愁结袸凌坚莱芜釡渐莹歙溪砚羇人畜怨憾狩将坐畏愞虎士跗趾瘃马走牙齿颤罢甿归禁■〈疒辛〉陋邑矧饥荐屋润仅自侈室匮畴与唁穷荒觊吹律凝冱需见睍挥翰书自繁敢以古雅衒

　　送项链师还天台

　　海岸山岧嶤飞霞凌紫霄中栖錬形子緑髪颜不凋漆点双瞳人神授养生诀暮乘赤城风晨谒玉京阙振迅鹤氅浄翱翔鳬舄轻金丹自爱惜緑酒陶性情我惭尘土姿解后方外友忘形时一见谈屑纷在口今朝闻还山惜别令人嗟相思欲相见难访碧桃花

　　松涛斋

　　华省树飂飂繁声发中宵讵非漆园籁谓是广陵潮羽葆荡流月鳯吹激商飙永言托栖息听此涤烦嚣

　　中秋陪谢敬徳修撰达兼善典籖诚夫兄学士会饮周子嘉如舟亭交命险韵十二依次诗得赏字

　　秋川澄荇藻凉樾坠栗橡雅集融酒尊缓步阮屐緉华构故依岸危栏欲飘■〈爽瓦〉夕斋涤烦嚣时清侈欢赏寒光掲寳鉴灏气凝铜掌翔翾仙蜕骨鼓舞儿释襁初窥祇开轩久眺还倚杖林鸟惊倦翼莎蛬荐哀响缅懐谷之盘未卜川若辋典籖雄朔客太史诧川党交觥罚如雠探策心遽驵主人画舫斋坐客龙虎榜

　　羣玉司崔元方琅然亭

　　幽人虚白室理琴恒自怡声兼碧玉调弦是水晶丝凉飙动修樾皓月涵清池至音一入耳四座无邪思

　　送李溉之得请还济南

　　髫龀客江汉早闻高士名君居玉沙县我在渚宫城弱小知慕君不得觌君面道路播词章庸俗矜俊彦骐骥厌庭户鸾鳯悲草莱英标出世表去去黄金台风尘绮陌深烟雾玉堂窅浩歌香炉峰巢云寄木杪朝辞九华顶暮宿黄鹤楼纶巾紫鳯褐欲去仍或留朅来重翱翔五十霜鬓秋瀛洲列羣仙蓬山撷兰芷一登銮坡峻再陟阿阁崇牙符杂珂佩通籍金闺中谒帝兴圣宫回车厯城道矫首凌天风振衣下瑶岛东望华不注烟霞齐鲁郊言归理松楸啸傲依堂坳缅想共君游不得恒聚首叩首屡投刺尘鞅阻文酒雨濯野山色晴飞溪栁花明发遂长徃怜君离思賖云汉耀奎文长庚丽其下天书行召还岂是栖栖者

　　浚州李氏一门娣姒四人贞节

　　玉树摧秋霜繐帐悲夜凉松柏争厉操兰蕙俱流芳凄楚仅一子仪刑自见亡共嗟怨毒苦不知年命长【李氏昆弟五人温良敬让皆未及二十岁卒俱无子惟茂一子今存】

　　和王师鲁哭子诗卄七韵

　　我识王内翰早岁赋美质筮仕困州县处友固胶漆摛辞若纂组粲烂锦城匹福善宜裕后酬劳当任逸苍天不可问得子旋伤失君懐未能慰我恨亦云积孟春丧孩女仍唁仆与侄阿申【侄之子】并官奴两儿众所惜方期及髫龀入学相诱掖亭亭芝芳妍温温玉缜栗随行操几杖或可弄文笔一以世科第一以嗣臧获云胡俱夭折相去不百日孩女不甚痛长不恃其力初疾忍辄弃命医恒接迹终焉莫救药枉负不慈责娟娟竞秀爽眉目犹在觌伤心掷絪褓尘泥污红碧父哀犹强饭母悼不安席适值吕太史为我亦傍泣渠子岁三丧鹓邹劳卵翼尤嗟中殇女絺绣已能刺吾儿幸存二懐抱若可释疲劣不好学稍令诵内则君诚旷达士悲泪莫频滴祷神名山颠【都人以岁月祈嗣于卢师山】置妾居侧室伫作汤饼会人醉酒一石

　　送张孟功扬州觐省分题得游丝

　　东郭畅景韶飞丝荡晴朝细逐栁绵度狂随熏风飘燕郊索去策楚岸罥征桡嗟予顾不及相送共迢遥

　　江阳毛定甫天光云影阁

　　伊人结小隠凿沼若一镜澄波涵至明穹昊入俯映初縁适幽情乃谓契善性考亭或神游可让不可竞

　　江东胡士恭嘉树轩

　　野人爱嘉树题作幽轩名顾岂樗栎散愿懐松柏贞深沈永夏景萧飒繁秋声纷纷事游冶啧啧争春荣

　　王君冕闗中别墅芳润亭寄题二十韵

　　雍壤第上上土厚风气温水泉引甘泽卉木滋以蕃兴王作都会山川郁屏藩维周秦汉唐陈迹犹具存一览以娱目矧此长子孙胜境遇名士相值复何言王君长安人负郭有田园蓝田在其左终南高且尊平川豁瞻眺崇冈如吐吞结构事幽隠池台閟重垣植木春茂茂酾酒夏沄沄【音浑】晴花炫屋角秋苔黯墙根岚翠浥图籍柯叶荫壶尊觞咏恊时序起居适寒暄生产付子弟供具有鸡豚好客时过从租吏不叩门谈评极宇宙息偃度朝昏缅懐鹤在阴大笑虱处裈茫然珪组念邈矣车马喧兹亭可适意余事勿复论【君冕为三原县令尝被诬未雪】

　　早发安平【録囚襄阳】

　　露华沐修丛凉思浩可掬阳光炫遥川热念汹相续驾言省民瘼行行涉岩谷詉詉纷听讼亹亹厪问俗伤哉无知氓误向宪网触伏辜痛呼謈寃者说拲梏于时嗟稍旱禾黍未丰缛媿无雨随车润泽溥川陆皇灵赫临照恒负伐檀恧虽非于公仁敢效俊臣酷

　　山北宪佥丁文苑挽诗【乙夘科哈必齐也】

　　使君气凌云学剑喜论文生材拔其萃立事张吾军奕叶擢高第甘棠荫孤坟九京不可作顽懦徒纷纭【乃子慕卨登癸酉科文苑尝宪淅西遂葬西湖之侧】

　　送太原房淳德赴上长芦校官卄四韵

　　曩岁在甲子我忝登桂籍君从河东来劘垒肆健笔相识稠人中神胜须髪黒河汾孕灵秀翛然涧松柏文章岂优劣方晷判得失时运或少乖战艺不幸北干龙飞九五湛恩逮点额受职固匪轻笑捧告身勑音问久寥邈再遇京尘陌或荐诸太常借径簿领役礼文熟讨论固岂刀笔术鹾司巍学宫俨在漳水侧横经属老成弟子拜讲席广文莫厌冷师道贵名实宦业堕素餐吾党有媿色育材登廷珍计功倍千百拏舟载妻子携书去王国别酒借颜红春衣点头白尚忆韩与许当时同少诎士宗掾柏台才气森崒嵂辉卿莎塞下幕府着劳绩小大无弃捐朝家礼罗密贤路辟榛芜异才应间出文运岂偶然因君重太息

　　苏伯修湖广行省叅政分题赋诗送行得洞庭波

　　秋风木叶下送目人千里汹涌趋东陵潏荡混南纪天垂俱沈浮霜落乃清泚蛟龙怒未平舟檝漫难理苍梧云气连笙竹矶石磊所恨碍君山仍嗟愁帝子予懐渺不极客思浩然起愿令沅湘波安流入江水

　　礼部侍郎台哈布哈兼善出守会稽分题送行得读书堆

　　昔贤居海陬幽潜有遗址简编不复存培塿尚堪指三年不窥园西京称董子蓬蒿绕宅生仲蔚号高士为学贵处静业成尚致理用行舎则藏训诂殆卑猥黄门任大同朱墨订文字虽非注鱼鰕乃尔彚虎豕夫君系贵族缀缉淛江涘弱冠登巍科禁省久厯履今此乃作守出处将肖彼掉策国东行去志疾若矢南州欲访古不惮纡道里遥知郡政暇闭阁究经史仕学能两优岂直野王止来慕子所歌亦复懦可起【堆梁黄门侍郎兼太学博士顾野王读书之所在嘉兴之海盐即今寳云寺是也分题得此非兼善所经由之道殆有所谓邪元约赋五言古诗十韵今多六韵词不能已也兼善至治辛酉科状元幼从天周本心学野王撰玉篇若干卷】

　　草虫图【蝗螽斯螳螂蟋蟀图国子生求跋】

　　羣虫居草间翾动各有趣或为人所怜或为人所恶怜恶我岂偏彼乃自致然披图付一哂不足汨吾天

　　送高丽进士李仁复东分题得箕子庙

　　皇矣锡畴衍已焉鼓琴悲列封出异代主教开东陲道义三仁称德泽万世思遗像俨珪衮巍宫肃笾彝俯临帻沟溇奔走高句骊宇宙相终穷肸蠁无巳时之子诵经籍宾兴膺爵縻龙光粲冠裳鹿鸣奏謌诗睠此承帝恩实由文化施归与下车拜报称恒念兹

　　题道者山【多尔济国王】

　　元气肇融结律兀蟠厚坤蓬瀛诧虚无五岳名号尊兹山介平营特与太古存碣石拱其侧水岩何足论东北医巫闾罗列为弟昆境回称曕晀多景移晨昏烟霏杂草树海气时吐吞幽深閟灵怪胜丽难具言谓宜栖隠沦秋鹤仍春猨丛桂赋骚雅萝薜相婵媛顾此缁衣流结构开祗园陈迹纷惚恍纪载探本原属问贤侯王游观驻朱轩从行乐觞咏风日摇旌旛我昔延佑末东迈窥其籓望望不得登予懐未能谖于时秋雨霁仰羡思攀援谁为持此意洒翰题空门

　　送多尔济班监宪淮东分题赋诗得丰乐亭

　　丰山既足玩丰岁仍可喜太守为筑亭日日饮涤水幽谷环轩楹泉石列阶戺蔼蔼禾稼盛皥皥风俗媺政平共觞咏民安事田里摛辞述佳致行乐遗旧址使君出贵裔读书精治理帝命徂淮南持节长风纪是州处行部西望才尺咫今兹罹旱暵郡邑多苦馁衣食【并去声】赖贤明庶免沟壑死先【去声】忧回天心相业由此始

　　送王徳常南台御史分题赋诗得朱雀桥

　　秣陵古都会秦淮实壮哉长波护巨镇危桥横曲隈华桁何伟丽赤阑亦萦回世称题柱石人是济川才泛鹢堪屡徃乘骢经几回当时王谢宅燕子喜重来【德常由国子生宰雄之归信辟掾南行台继为勾管今复拜御史凡三徃马】

　　荥阳赵孝子【名璧字君璋】

　　孝乃百行本亲有罔极恩亲恩何以报持报百身论事生或能尽事亡鲜如存赵君性诚笃能窥曾闵籓亲癠拜医师既葬庐墓垣身与木石居泪零松柏原动息抚遗体哀痛伤心魂读礼已无媿抱恨终弗谖过车式而敬朝命表宅门大哉永锡类浇风庶能敦

　　节妇刘氏【刘氏阳曲民家女早嫁西杜王舜卿生子甫一岁王逺游越十年不归刘氏奉舅姑惟谨无怨言子年十四闻父留滦京徃拜焉至则他娶矣刘若不闻日勉其子以学又十年王始归浃日而复去竟死滦水上刘自奋艰厄中以保其家以成其子有司上其事旌其门子名思义刘年七十余】

　　生世苦不谐愈甚太常属藁碪任飘荡宁馨堪抚育生无织锦诗死有崩城哭愁云散晋溪华表照阳曲

　　送汪臣良编修出知余姚州题得石鼓

　　繄昔中【去声】兴王振武岐阳搜臣工作歌诗纪迹庸阐幽琢石制为鼓深刻将垂休浑坚不少磷文字粲以周古拙出史籀蟠错纷蛟虬毡驼护转徙逮阅三千秋天朝尤寳惜移寘宫墙陬栖息得所托珍秘价莫酬刺史瑚琏器出守趋东瓯敦朴且贵重华采殆罕俦旌麾暂补外廊庙行见收亦若此鼔然置之昆仑丘

　　胡震亨家庆堂

　　三釡及具庆庭闱有余欢易贵不家食禄养心始安东邻供滫■〈氵髓〉西人盛盘飡酒旨肴亦嘉素身兴永叹君子奋逢掖牙绯效王官作堂娱二亲上寿罗芝兰养志既可尚扬名良独难锡类动里闬美誉期不刋

　　燕石集卷二

　　●钦定四库全书

　　燕石集卷三

　　（元）宋褧 撰

　　○古诗【七言】

　　凉夜吟【十五岁作】

　　云头金玦秋意生城南啼乌三四声漙漙斜露铜铺湿阑下幽花香气清倡楼迢遰咽凝管波底老龙求子鸣萧萧竹树小山雨惊觉佳人梦中语湿萤寥落阶莎寒拂拭桃笙掩闺戸

　　朝元宫白牡丹【延佑丙辰在汴作】

　　瑶圃廓落昆仑高霓旌豹节凌旋飊东门偷种来尘嚣开云镂月百千瓣雪痕氷璺辞锼琱重台复榭玉版臼湿露拥出青霞娇琼娥爱春受春足香腴酥腻愁风消人间洛阳红紫妖紫霞滟滟吹秦箫青鸾望极何当招

　　岳阳楼

　　热云滃滃东风死东方春来着兰芷畵栏十二君山青北渚南汀碍眸子苍茫杳霭一千里鬼诞仙妖似湖水纤阿浴菟出西涯飞上南翁棹歌里

　　遗芳蔓【武帝思李夫人卧延凉殿梦夫人遗帝蘅芜之香觉而衣枕香三月不歇帝因制曲名遗芳蔓又赋落叶哀蝉曲】

　　龟屏象簟尘凝辉桂枝落尽秋气凄琼瑶台上魂是非孤鸾照影心含悲离宫别馆春茫茫延凉殿上空情伤却凭锺火一茎草换得蘅芜三月香兰风蕙露怨娇尽落叶哀蝉□鸣嘶嘤嘤呓语谁得知再取玉篸搔素丝

　　五月寒【延佑丙辰夏江南久雨甚寒】

　　朱明避事秋万里葛溽罗塺索裘绮赤帝藏龙天漏水白鸟苍蝇冻缩觜五月雨声长在耳有虞皇帝拂瑶徽湿透檿丝弹不起招摇下望白玉京朝天苍佩寒无晶马毛拳猬坊门闭闲却金盘不赐氷

　　洗车雨【每七夕有雨俗谓天帝为织女洗车】

　　一从去岁闲油壁尘暗香軿有谁拭琼娥玉媵莫迟回为我飞书呼轸毕雄雷雌电倾河来寳轮濯濯无纎埃桂香陌上不泥泞虗无指点回蓬莱乌桥银浦沾濡彻鳯靷鸾鞭洁如雪犹恐黄姑浄病深更擘湿云填古辙

　　北中寒

　　烛龙吹冷元冥唾鸡子庖从沙□过羲和呵手驭日车噤■〈疒辛〉阳乌三足堕骊山温泉彻底氷白地裂文如旱塍穷阴冻合黄钟管缇室葭灰不得升射麋将军守毡屋霜结虬须悬■〈罒鹿〉■〈罓敕〉琵琶弦折酒成澌风刀劙破双颧肉

　　荣华乐

　　大明飞光白玉堂花楼网户腾春香鸣钟馔玉云母床堂堂夫壻侍中郎青云捧车谒汉皇公卿夹毂趋道傍董贤朝朝【音潮】眠未央将军夜穿蹋鞠场柏梁置酒诗成章黄金驷马来徜徉起山引泉大宅张兰汤洒壁鸣笙簧女娥〈穴上呌下〉窱声遶梁回风飞雪衣飘扬芳年华月温柔乡流苏斗帐垂珠珰红麸麝枕辟凶殃紫金钗梁悬鳯皇阶前七十二鸳鸯绮襜罗列生辉光平头奴子跽擎觞酒酣调笑邯郸倡腰横半觧金蛇黄玉池芙蓉帘外霜□符如火□□黄门开将趋宫漏长扶来丹地拜天子愿沐鸿休亘终始

　　同年程时叔内翰还浙东

　　玉堂松柏高萧森老子时时荘舄吟久矣京衢厌尘土兹焉海浦觅园林西清供事有佳兴南浦独返无留心著书藏稿名山逺读易探蓍理窟深春流沄沄败氷暖昼日曀曀高天阴离情竟作一发箭交道终期百炼金众宾懐抱付杯酒二子徳色堕衣襟人生会合有天命□□□□□商参

　　张武定战死西南夷

　　邛竹蒟酱启邉衅犀甲吴戈成国殇风悲战鼓惨欲死日曀战云寒不光黩武可怜弃躯命讨罪宜用施威强内符近遣滇海将传说英声皆激昂

　　赵存诚除曲江县尹将上枉道还长沙为乃父平逺公焚黄

　　曲江大夫故家子白髪萧骚辞帝里官居岭表不即上路指湘中有余喜乃翁勲业闻紫庭手捧芝书新易名祥光一夕照宰木芳衔千古荣佳城椎牛上冡欢声重石兽无情亦飞动莫怨神道少丰碑闻说新除好祖奉【踈斋已志墓神道碑未有】

　　九日再会饮如舟亭分韵得异字约赋廿句

　　周郎家本住武溪入京暂作公府吏闭门哦诗常抚卷倒屣迎宾能好事今年中秋偶晴明好友持杯恰三四时当九日复燕集潇洒轩楹临水次槛华错粲邻舎移壶酝氤氲内官赐天高气清萸菊节攘袂奋髪湖海士风尘悠悠渺芳躅觞咏兰亭或堪似人生行乐适意尔局促辕驹老将至酣歌慷慨时自新放达何须较愚智媿无硬语出磊磈追逐卢仝并马异

　　永丰曾明善秀才挽诗

　　三十未有二十强清门士子堪悲伤读书矻矻穷昼夜弄笔徃徃多篇章世人谩歌蒿里曲地下应作修文郎君不见江城南有客不识字华缨紫绶须如霜

　　宇文子诚出掾河南行省二十韵

　　至顺元年十月初故人舎我将南徙君喜迎亲去志速我惨送君离思起西山雪小阳乌逝北口风高乔木死吉贝衣消京国尘木兰舟泝漳河水夷门旧交兄弟若吴房老父咫尺尔人生百年贵适意戚促何须羡金紫忆我前年在滦阳千里兵尘四郊垒妻子哀号不得见乗驼归来溷悲喜彤庭捧牍负长材乌府珥笔存旧履磊落不作风尘态宇宙茫茫少知已与君同朝三四年清苦何尝设醪醴岁时相见徒劳问我尔俱贫情曷已江陵古城多北客我昔与君共闾里君年三十入公府我髪漆黒政童子迩来踪迹各星散南北东西困泥滓王城会面忽惊电君踰知命我强仕微躯潦倒属名缰半世萧条鲜生理重内轻外古所云媿我谋身敢如此鸠巢未葺政坐拙菟裘将营何所指因君之行重太息搔首苍茫对斜晷

　　送周子嘉由长秋寺令史出为滁之来安簿暂回武陵觐省二十五韵

　　周郎十五二十时皎如玉树阶庭芝出门掉臂不揖客操觚作赋犹从师龙驹未腾掣电足松羔早挺凌霜姿自怜渠侬似明镜目我伧父为钝椎论文忽经十寒暑聚首遂作双埙篪君留我别迹相逺离羣索居情不怡流萍适楚复南迈行李趋燕同北驰桑弧蓬矢负夙志爷娘妻子成逺离黄鹤楼前暑云徂文明门内秋为期风尘南陌困英锐痴僮羸马淹孤覊太学诸生曵青衿长秋小史称白眉延春阁下昼修牍崇恩寺中朝侍祠徃来滦京堂适庭召集阍寺铁就磁出祖春醉葡萄馆劳还秋宴白莲池词林旧交赏清俊公府余暇陪遨嬉河濵亭子九日酒座中华笔十韵诗吏役免谴获书满选曹拟官惟据资米珠薪桂脱艰阻青袍文笏将设施快如海鹏始奋翼逸如天马初释羁亲庭何劳赋陟岵子舎那复謌扊扅祗知定省当汲汲奚较赴上犹迟迟华裾綷■〈糹蔡〉别良久大艑峩岢载小姬策名仕版副君愿赋诗河梁劳我思长安落叶路不见洞庭寒波风乱吹若到来安将举职莫忘武陵初解维

　　欧阳原功由艺文少监谒告归浏阳

　　七年不见荼■〈艹縻〉花湘南学士思还家卖马径出艺文监买船便赴潞河沙始随征书官璧水北门风月清谈尔兵尘荏苒居庸闗幞被萧条教忠里奎章阁上进成书九重知是尹芜湖腰带黄金佩苍玉玉巵赐酒榻前趋君恩如海谁能报回首乡闗动懐抱尚平昏嫁几时毕陶令田园何日到槐舒菟目柳如绵浩然归兴南风前闺人含笑仆夫喜那顾悲欢各异縁西山过雨离筵晓川途万里云缭绕里闬逢迎樽爼欢都城会合簮缨少

　　徐延寿母张节孝【时徐将赴顺徳任县尹】

　　良人旅榇藏故乡襁中孤儿佩铜章善事尊章不归寜【叶】藁砧泉下无遗恨棹楔门前有耿光

　　庐江县尹俞器之妻罗恭人节行【罗汉臣学士之女】

　　庐江生前事箴组庐江身后主门户疾时和药死庐墓刲肌断髪事可举庐江无子谁与处鸾诰腾光照乡土共怜令尹得贞妻不道翰林生淑女

　　金陈州同知孙德政妻高氏贞节【一子名润孙五人高氏卒年八十八】

　　三十良人如冠玉领兵当闗【淤闗】死不复燕赵年饥盗贼窟携儿避难聚衰族鸾镜尘昏忘膏沐含饴弄孙备五福巍巍双桓表门屋杞妻谩作崩城哭【德政卒于至大年间润始七岁高氏旌门于延佑年】

　　潘阳胡茂卿善余堂【茂卿尝作此堂奉其父叔嘉今年七十子五人】

　　老人种善如种田三世力耕无歉年贤为镃基义为耒芝兰玉树嘉禾然菑畬有术谁能传沃不以粪激匪泉井底白金五千两瓮中青钱三百缗【尝有人避难以白金五千两寄茂卿后全付之其人分半以谢茂卿不受又或人负他人债贫不能偿征者甚急将弃其母溺水茂卿见之与俱还出其家瓮中赢余之钱得三百缗遂以二百缗偿逋一百奉其母其人问姓名茂卿不肯告】

　　庆元叶谦甫挽诗

　　维南一士美如玉怀才制行遯空谷子孙诜诜宜厚福青衿十年易章服翔鳯原头可瞑目

　　苏伯修右司滋溪书堂

　　滋溪溪水清如玉堂中藏书高似屋缃缥装潢芸叶馥逺过李侯三万轴上世遗安重教督有美令孙克佩服移书庋几置书腹用之经济且启沃尊经纉史雅志笃屈宋衙官骚则仆堂前山水秀且緑堂中之书兹不辱愧我四十鬓欲秃文学事功俱鹿鹿悲欢枯落悔不足欲登君堂借书读

　　行路叹书利阳驿壁

　　冬雨扑面朝不寒驱马驰逐荆门山麦陇高平稻塍直竹树鸡豚山两间少年笔砚为生理耕得虚名纔半纸道逢良田胜境如曲车老我流涎何日止

　　李时进佥宪持其考君墓表求诗【受封襄垣县男】

　　襄垣老人志不羣教子岌岌兴高门燕山谏议有阴德陈氏省华多子孙少年孤贫嗟素身策名仕版期后昆报施之道昭而神蓍布爻象龟灼文老人种善如种树老人视财如视土紫衣彩衣事尊俎恩封乡县爵第五七袠告终既寿考【叶】螭首龟趺贲泉户君不见草间无闻乱冡何足数却是当时守钱虏

　　赵侯髪白返黒【后卫千户致仕年八十八吏前卫时王千户杀西相至今能谈其事】

　　日中则必昃百川东之不西流将军须髪白返黒身强能使元气周禁军前卫皆从事少壮驰驱老来贵幕中文字羽檄飞腰间符节龙章佩功成名遂乐天年矍铄何须羡马援述旧能谈铁锤将奕棋常对烂柯仙只今行年垂九十鬓变青丝髪点漆高堂明镜莫空悲学取将军养生术

　　中兴万户爱假山筑亭号粹峯亭

　　元戎生长太平世雨甲苔枪日无事筑亭排石示燕闲比似南塘更清致烟霏晻霭羣峰峦莎阴藓璺相回环天台庐阜入胷次华阳艮岳非尘寰米狂呼兄名不朽千古高情能尚友我知主人爱山符节然传付子孙俱世守

　　柴舜元玄云石

　　重阴蔽天浓似墨疾风碎剪不盈尺累累霭霭乱抛掷肖像凝神作竒石松窓竹坞玉立之仙雾为幄烟为衣米狂拜罢捉不住清润一卷愁欲飞长安才子惜如寳袖中携置夷门道当时不见万态峰只今空望三山岛

　　吉安刘楚竒秘书浮云道院

　　桑弧蓬矢男子志溟鲲鼓鬛鹏张翅揭天勲业固垂名择地园林须适意夫君家住白鹭洲先世田庐不外求宗亲同居三百岁卉木素封千户侯桃花源里山川丽辋口庄前亭馆邃儿孙祗解弦诵声泉石更无尘土气迩来矫首蓬莱山凌风珂佩声珊珊萧然三径兀自若梦寐衡门时徃还贤豪心事人不识进退卷舒那可必君不见太平宰相三十余千驷万锺成弃掷

　　燕石集卷三

　　●钦定四库全书

　　燕石集卷四

　　（元）宋褧 撰

　　○杂言

　　太白酒楼【延佑己未初自江南还京途经济州所作】

　　我昔在髫年知有谪仙人少壮读所作天才气凌云浔阳紫极宫徃岁闻佳句采石青山头前月拜荒墓夜宿檐下云秋弄江上月何如任城楼狂饮兴豪发况有任城宰具酒复知音酒酣隘八极世事徒骎骎内子香闺梦伯禽娇且啼人间火宅谩煎逼政是玉山倾倒时散披紫绮裘倒着白接■〈曰上离下〉银台金马直一唾方瀛绛阙行将去仙之酒杯失遗基楼观雄垣表暗题咏石榴海栢森西东谪仙人今何在汶水鳬山黯苍霭手挥玉鞭骑玉鲸应在浮云九州岛外仙人魂魄茫氛氲望之不见矧可亲明朝我至玉京去愿谒蓬仙贺季真

　　三五七言【乐亭县作】

　　寒空高寒鴈号霜气严征柝风威薄锦袍一夜相思心似海荒城四望愈忉忉

　　尘泥叹【至元元年乙亥七月乆雨后】

　　经涂九轨壮王国岐蹊委巷错综若纬织殭车石马匹亿旦旦躏轹化作深土深数尺污人衣冠垢人髪肤飘簸荡穿入牖渍几席令人生憎心内热气郁悒丰隆裂缺怒赫赫天雨下土痛濯涤涨空埃壒净无迹洒然顿觉醒胷臆谁谓满天霖霪数十日尘固无复作祟泥淖乃尔亦可疾舆陷三十辐骄马至不能援其膝壮夫徒行循墙仅彳亍弱妇孱子悉鱼贯困踬七月中气处暑毕阴云未彻霁未必小夫贱隶又恐风高日出尘复作辗转皇惑计无所出我为呼天勑鬼工运甓或伐石甃叠平安妥泥少尘亦息

　　送翰林编修成谊叔驿召鲁子翚学士于邓遂便觐省成由国子生乡举于大都至顺四年登科今始得归乡里

　　盛时寰区奠金瓯四方才子纷来游郭隗台荒登不得李膺门下久难留南阳年少诣阙下气如鵰鹗文如彪长松耸壑被斵削大玉作器辞琱■〈王叟〉既不能上书谒宰相又不能投刺干王侯独抱获麟经如信渭滨钩鼓箧桥门不盈岁夺标桂苑仅经秋挽强一中杨叶逺不识楚人三则愁落落拾地芥肯贻乡邦羞铮铮破天荒乃在帝王州泥金帖子附家信上报里中父老惊倒同门俦玉堂载笔事方始北堂戏彩心难酬书藏石室报天子遂我拜母三年谋蓟门一昔归心起梦里阿■〈弥上女下〉惊且喜驿楼佳树拂狨鞯词馆新篇盈蠒纸家园风景有如此闗吏欢迎弃繻子疾趋慈捆笑称觞次谒乡贤忙倒屣浮云暂蔽奎躔尔须信斯文难坠地招邀郊薮鳯麟来菊花潭上从君始西南归路平如砥太行山色青如洗我幸君归且怨别心逐太行山色送君直过黄河水

　　奎章阁学士院照磨林彦广代祀岳镇海渎以诗送之

　　天子代天理万物辅相治明神治幽赞佐化育两交尽始得物无疵疠年有秋神有狸沈牲币封爵位号祈报古典礼人则公侯卿相秩禄宠数尊且优庙堂燮理未始有乖戾无乃神失职遂使燕赵旱暵吴越饿莩盈田畴九重宵旰念民命慎简清直乗轩輶分诣诸神祠焚玉尘坌驰突不少留恒岳奠畿辅济渎河内为上流矫首东南行径指会稽秦望游衣冠粲庭陛珂佩锵琳璆椒浆桂酒感肸蠁竹笾木豆罗脯鱐焚香早致辞盥手屡叩头润泽善利责望水兴云作雨嘑噏燥湿申命林麓原隰诸林丘我知山灵川后今歳效职致丰稔不负天子圣虑贻我使者羞

　　○古乐府

　　追和何谢铜雀台妓

　　寒露泫丘草悲风漳水声黄肠定何许歌吹徒营营繐帐守明月佳人情不胜眠中不得近痴絶望西陵

　　秋弦怨

　　海风吹凉薄璇宇桂压钩栏秋作主银湾凝月澹游溶云彩粼粼鶱鳯羽玉帐悬沙塞梦寒沙泪啼秋山迸泉哀蛬不解论心素金字空侯挑夜弦大漠沙如云去京三万里弦声隔秦城无路入君耳七星西横露漫漫金刀剪衣丁夜眠他日赐金高似屋嫖姚应是□婵媛

　　汉宫怨

　　赵飞燕汉春如一日色映豹尾竿膏香发鬈漆扫粉浴兰云帐底三十六宫寒似水天教痴妬擅浮荣緑箧缄传还啄矢唯余拥背人暖梦黄金殿西风长信深尘埋旧纨扇

　　两头纎纎

　　两头纎纎豪矢鬃半白半黒月蚀空腷腷膞膞叩头虫磊磊落落真英雄
　　两头纎纎针觜鱼半白半黒蠒纸书腷腷膊膊雨跳珠磊磊落落戴石砠

　　五杂组

　　五杂组螮蝀掣徃复还寒暑节不获已新昏别
　　五杂组眼缬眩徃复还乌衣燕不获已沙场战
　　五杂组袆翟衣徃复还大明辉不获己妻儿饥

　　战城南【天厯元年秋】

　　战城南战城北前军失利势日迫敌兵过谷彍骑据水相搤乗间格鬪日薄西陲大车传飨且噍且战彼灶不得晨炊伯兄刺弱小弟父子对射泣涕洏马践渠答行仆踬剑锋刜落左辫脑骨披厚陈云雾敛乌乌四面集高天厚地哀我身死名不立奏凯第功赏持书论首级皇帝陛下圣寿千万岁掩骼埋胔告郡邑

　　拟古辞寡妇叹

　　弱质生良家幼岁听傅姆训戒言闻有三从夙夜居常惕然及年适夫子自意偕老死归黄泉上戴苍苍之天下有我履之厚地竟不酬我愿为妇未十载夫子忽舎我去魂魄不复还尊嫜哭其儿且哀我少寡居涕泗恒涟涟我哀曷已恐重伤堂上心茹恨忍死强自寛抚育三四孤纺织治生供衣服粥■〈衍上食下〉教养幸成人奉夫子祀事以树立家门上奉尊嫜甘旨不敢少怠犹夫子生前华饰不复施衿鞶缨佩置之埃尘有耳不敢闻捆外事律己逾于未嫁先自分为待命未亡人礼法自防岂敢愆犹复小郎口语譊譊姻族攟摭相熬煎哀哀欲谁诉祇苦心内割裂欲死无縁赖是县官旌宅里里中称孝且贤少白我心瞑目无所怨谇曰已矣乎薄躯奚术求全愿言祷大司命生世莫作妇人即复作妇人愿死在藁碪前

　　流黄引

　　桂庭月午啼螀闲鸾宫露下氷纨单酥灯毳帐鴈门塞妾心料此中闺寒流黄缩涩微含润锦石铺云莹相衬细腰杵急夜如年捣碎商飊不知困春纎易制添光泽鳯花入眼波纹溢东天皜皜呼侍儿快取衣箱金粟尺

　　竹枝歌三首【洞庭舟中赋时至治二年二月】

　　正月二月不曾晴■〈艹縻〉芜洲边春水生黄陵女儿年纪小学唱竹枝三四声
　　菜花一尺篱门开栗留声断斑鸠来舎南青苗没人插郎在黔中何日回
　　东山日赤云气昏河姑劝我莫出门持筐采得桑叶满直到阻雨溪南村

　　又二首【自遵化县还京途中作至治三年春】

　　五里河边修禊时犊车载得细君归河边栁色迎草色山云结雨行人稀
　　野春平碧生暖烟虹【去声】桥南畔沙漫天潞阳河上见酒斾直下复有钓鱼船【虹桥在通州河东三十里】

　　又三首【送余德辉还池州】

　　春城客子酒着颜迢迢秋浦是乡闗江风海月棹歌去南寻李白何日还
　　沙渚青青芳草茁梅根潮落蒲帆发江头少妇卜金钱行人归来有华髪
　　江东酒船可拍浮江东女儿娇且羞况复春江花月夜吴侬还向个中留

　　又四首【送安庆教授朱仁卿】

　　城南城北雪不消城门道东无栁条我侬相别无可赠学取楚语作歌謡
　　淮河岸头春草生淮河舟中客子行春江花月棹歌发吴侬伴我过清明
　　南是长江北是淮中间独坐吟高斋有书不报朝贵客有梦不忆长安街
　　徃年泛舟扬使旌七月八月江水清秋江亭上好风月莫怪我侬忘寄声【泰定二年秋予使过郡幕府李廷玉留宴于秋江亭明日始发李今仍为郡寓公】

　　又六首【自温州抵处州途中作】

　　江南十月如春晖不知北土霜霰霏揽屿亭前橙荐酒瑶□岭上汗沾衣
　　容城洞口朝雨霾江心寺下早潮回永嘉山水自好在永嘉过客不重来
　　此去京城五千里川途修阻万山峩好山好水且消遣欲说离愁将奈何
　　思逺楼前罢登眺华盖峰下好吟哦东瓯舟子趂潮去棹讴不似竹枝歌
　　山头小雨云如衣山下白烟是□炊永嘉上流无驿路永嘉舟中宜赋诗
　　石如鹅卵水如玉安溪戈□清有余我侬舟中多乐事坐□看□□□□

　　杨栁词

　　齐化门东驰道上鹅黄闪色弄新阳凭谁移向龙池种摇曳宫花扑面香

　　又六首【通州道中作至元四年春】

　　第一鹅黄映晓烟梢长袅娜弄暄妍待得浓阴满夏日不如春月取人怜
　　夹道青青到鳯城一般飞絮两般情离筵见处泣相送归鞍扑着喜相迎
　　玉泉山下緑丝垂曾见先皇驻跸时翠辇金舆何处去烟条露叶不胜悲
　　金鞍晓拂枝头露珠帽晴沾苑内尘古来每见人悲树如今却见树悲人
　　齐化门东醉别时主人折赠最高枝船开酒醒潞河逺回头烟树漫叅差
　　北客还乡二十年来时杨栁故堪怜而今张绪生华髪手弄柔条一惘然

　　辘轳曲

　　汉月转桐枝罗衣怯嫩飔银瓶轻坠放惊散乳鸦儿

　　緑水曲

　　妾家若耶溪门扉緑水西桂月破烟暝波明枫影低潮痕暗沙觜浦影空云飞苹洲风未起待妾采莲归

　　垂杨曲【唐体和张仲容】

　　杏花雨小西曛出红鸳微步芳溪曲垂杨树暗粉墙高却上晴楼窥宋玉檀奴不到心茫茫春波一眼无鸳鸯探花蝶子不解事双飞直到帘旌傍含娇倚困愁如许捧砚轻绡识眉宇柔情书满紫霞笺教与雕檐緑鹦鹉

　　春城曲【和马伯庸】

　　孟阳冉冉青年度乐酒踏歌寜计数魏花如斗云光红扬镳迤逦城南路门前佩马春泥声香闱锁暗银杯倾可是卓姬能窃去梁园司马擅才名

　　杨花曲

　　宫莺百啭花房委燕子日长三月尾玳瑁钩帘后阁空残丝拂度银塘水白袷春衫侠少年旌旗别恨相萦牵卢家小娘不闭户低回交舞妆台前软风吹香娇脉脉西园坞径东园陌云踪雨迹杳难凭身年误杀金钗客

　　残春曲

　　三月初尽四月始天气无常每如此云垂乍占雨脚近日丽倐惊风势起宫槐蓊郁花如洗南园愔愔净如水公子王孙醉不归酒醒一昔芳心死繁华去矣余尘埃愁来不饮空持杯歌筵蝶粉频稀少宾馆栁絮犹徘徊少年但知恣欢赏不道天时有来徃青轩无计驻芳菲赤帝多情催长养

　　河淮曲【送桃源县令简西碧】

　　河水浊淮水清中央置县树孤城县中置令司羣氓官尊无差遣俗善少鬪争令果仁贤严且明能令民衣食余饶鸡犬不惊恩泽旁浃垂令名圭田租入足代耕鲜醲饫妻孥馈遗及友生何必黄尘赤日飘缨纡组趋神京乃始得称豪英呜呼简君官甚美我歌送行不骩骳愿君莫学河水学淮水

　　杏蜡辞【和马伯庸泰定元年作时初忝科第】

　　霞绡簇春笑红雨曲江芳情恼游子郎君焰光高二丈烧杀杏花三十里觞酣小驻龎姨家莺歌溜玉铿红牙华裾飘麝鬓毫緑上马行陪择婿车

　　乞巧辞二章【京师里俗以七月七日昏时设祠乞巧于天星织女盖闺人处子惑于荒谬怪诞之说不事箴组觊幸渺茫虚无之效卒无所得予闵其愚遂设为妇祷神答之意缀成此章假辞托兴以譬夫世之学者昧下学上达之理忽畧遗弃于日用寻常之事而谓圣人之迶高逺玄妙非力行之所可企及当求之于恍惚有无之域是以终于无闻漫不知省因以为戒且自警云尔】

　　若有人兮炫服嫮容禀慧淑兮思擅女红邈天媛兮扬灵资祷祠兮或通明月兮为宫琼筵兮名供餦餭兮桂醑蕙炷兮兰缸纷娣侄兮翾翻俨竦息兮敬恭晞明明兮嘉惠感欵恳兮弱衷抒絶艺兮告予启下妾兮昏蒙竢肸蠁兮□□极劳心兮忡忡
　　若有人兮天渚廓凭虚兮容与长褵结兮云衣锵琳琅兮珩瑀擢翠旍兮前导召星妃兮为侣肃冷风兮高驰指药房兮来下哀要眇兮闇昧怳冥冥兮晤语曰妇职兮实人为懋劬劳兮事纂组谅纫针兮制作将剖毫兮析缕祇乞灵兮诡秘羌遗诮兮卤莽女怊怅兮太息渺神君兮遐举

　　彭宗建思亲堂辞

　　羌吾有身兮恩孰厚于亲兮爱日竭力志犹未信兮生事不及思之极天兮思兮思兮岂徒劳吾神兮不愧不辱贻令名于不泯兮孝子锡类推吾仁兮谇语徳色尚人其人兮

　　延平叶将军歌【叶名衡字仲舆】

　　鸊鹈膏兮两刃明箶簶櫜箭双带轻将军意气紫电腾竹函龙节闗中行丛巢篟栅妖氛死欧狗余氛净如洗彩幅纒踍事耕耒牲酒昼欢门夜启有时整队搜林樾鸡狗不惊笳鼓歇悬刀解箭烧红帓倚帐酣吟刺桐月【欧狗至元间福建剧盗党与甚众故平章徐国公彻里讨平之】

　　天台道人歌【赠项子虚】

　　天台道人住幽燕相知垂及二十年黄冠羽衣固不与众异心脾一片常若氷雪之洒然瞳子点漆黒两颊朝霞鲜不知世有熊经鸟伸吐纳炼摄之秘诀方寸坦坦泓渟渊闾阎府署得失已不挂齿颊炼丹蜕骨又不形语言不曲意谐俗而俗自喜不超然逃名而名自贤不为壶公左慈之幻眩不为祀灶却老之诞谩病者相谒径走马徃救不屑屑责报归来燕坐高槐轩艺精时犹闭户究难素客至大呌拍案治具倾玉船共谈南土风物辄欢笑京衢风沙暑雨亦复不厌能留连我为道人冩真已太逼何用缣素施丹铅他年史笔不传方士传方技厯厯为我征长篇

　　知足斋歌【东海蔡平甫未七十致仕以知足名斋其子升卿与予为同舎生江陵郡庠】

　　人生堪舆渺海粟心为形役太愁顣岁衣十匹适燠寒日饭两盂充馁腹口体之奉葢养生蝇营狗苟复功名轩裳茵鼎遂雅志白头皱面无欢情四十不作尚书郎倐忽头颅已如此渊明那叹松径荒季鹰岂谓莼鲈美蔡侯静者吾故人老聃名言书诸绅向持白简肃江汉今祇牙绯耀里邻幅巾黎杖书连屋孙子田园多厚福久知薄酒胜茶汤尤恶得陇复望蜀五陵纨袴争纷华掠剰鬼瞰高明家旗常竹帛渺何许云阳市上令人嗟左手持肴右持酒酒酣起舞歌击缶采衣照映酡颜红不识门前断肠栁枌榆乡社安乐窝灵台莹澈恬无波烟水云山动高兴玉堂金马奈予何

　　燕石集卷四

　　●钦定四库全书

　　燕石集卷五

　　（元）宋褧 撰

　　○律诗【五言】

　　秋日寄牛农师

　　别酒记春深秋来少信音出门谁共语策杖祇幽寻晴叶因风堕寒螀着露吟荆门霜落早离思亦难禁

　　同十七弟训南城访友不遇且闻将有金陵之行

　　芳径暴桥西徘徊白板扉家人出帘语小季掉鞭归榆荚晴将老杨花晚渐稀仍闻欲南棹情思愈依依

　　送张光道归洛中

　　惆怅都门道还家又布衣著书毛颕秃归隠蕨芽肥南陌经春雨西□□□□□□□□听谁复理金徽

　　马伯庸淮南别业号石田山房指韵求诗仍依次用

　　窈曲愚公谷萦旋戴氏池人从西掖召文任北山移畦稻收新粒岩花艶故枝地因人愈胜心共景相宜户昼孙常闭园春董不窥纷华忘世变衷素付天知暗筱藏仙客乔林呌窃脂淮流纡大带楚岫作修眉辋水堪摩诘樊川称牧之山房空蕙帐猿鸟望归期

　　太学生刘君定挽诗二首【君定西域人延佑七年中大都乡试是岁冬客死京师其父母时在浙西蔡思庸字有道陈可久字宗得皆胄子之翘楚者是岁并亡故及之】

　　岁暮当风雪乔松偃涧阿丰仪思藴藉文采失中和前日阳春曲今朝薤露歌天高鬼神恶此世定如何
　　蔡子乗虬去陈生跨鹤征人方怜二妙天遂夺三英稚弟攀輀哭羣公执绋行庭闱四千里悲动浙江城

　　汉阳拱北楼

　　世祖开寰宇遐邦寝甲兵贤王违旷僻中国慕升平鳯诏疏恩□□□锡命荣白茅分赤土文组耀华缨北极羣星拱东溟众水倾五朝嘉笃懿百代述忠贞戎幕招僚佐书帏下友生尧仁天广大汉道日昭明德重心逾小功深宠不轻朱轩临巨镇畵戟照高闳执玉云霄近吟诗江汉清苍穹秋摩鹄碧海夜翻鲸竹帛垂丕绩衣冠播盛名长歌有余兴谁识曳裾情

　　卢踈斋赵平逺小像

　　盛德不孤立巨邦尊二贤卢翁官察访赵使职旬宣契分元偕白襟期甫暨虔柏森松竞秀珪莹璧相聮高谊云霄外清标几杖边句枝时络绎杯筭日纒锦宵候丹砂灶秋鸣緑绮弦岳跻同谢屐湘泛共膺船酿酒矜方妙裁衣鬬品全敖嬉驱騕褭笑咏抚婵娟密迩通家好留连对榻眠闭闗常习静挥麈或谈玄闲矣山中相翛然地上仙仪刑人倐逝丰度世争怜肖貎开光霁垂名著简编精神栖落月思致薄凌烟岂直江潭重应齐宇宙传长沙多胜境并祀待他年

　　挽岭北省郎中苏子寜【真定人】

　　河朔多竒士栾城有令孙策名游宦海衍庆出儒门两府推曺掾羣公听讨论天池鹏逺击云路鹤高鶱腾达初云迈驰驱岂惮烦河汾一白简江浙两华轩吏牍机权密官联体统尊流亡藉安集诖误得平反材器楩楠耸胷襟云梦吞北藩曾入幕南国复攀辕夙望存台阁声能着塞垣芸编严子训芝检答亲恩显达逢昭代荒凉忆故园修程车骋辙厚福水流源政抚青霄立俄瞻素斾翻佳城俨新市搔首赋招魂

　　送杨惟肖【字与似】

　　浩浩岷江水循循蜀郡人山川赋清淑弦诵袭真淳毓秀年华盛□□学业新金钟悬彩簴玉树照青春翰墨资耆旧才猷怨隠沦前时辞下国指日问通津怀土心虽切观光气遂振鲸鱼腾碧海鸷鸟击苍旻识鉴滋无愧因依得可亲吾侪陪客次汝伯实儒珍促席襟期密知音笑语频悲歌忘宇宙慷慨惜风尘爱尔情俱似而今意愈真闲门车马集奥室简编陈会合时难久渐摩德有邻三年曾刻楮一旦忽思莼自分燕椎钝深惭越女矉赠言申缱绻别酒话酸辛时世文明日诗书少壮身重来偕计吏何用苦伤神

　　同年小集探策赋诗得天字

　　仁庙尊儒术嘉猷匹古先丕承由列圣大比渉三年拣拔归陶冶招徕际幅员文星明似月公道直如弦世运逢熈洽吾侪属引延两班延虎拜多士出胪传恩重冠裳赐衔清馆阁聫緑章趋画阙华服曳春筵载酒芳垧外闻歌小海边欢娱能几日去住不同天文省摛辞丽容台执礼虔四门崇教育庶府杂周旋桂玉悲妻子尘埃厌市廛缅思州县职恒畏简书愆苦乐寜非分升沉各有縁云随风力断萍逐浪花牵几听宫莺啭频惊海月圆重来情翕翕复会语绵绵问梦观青鬓遨嬉驻彩鞯但思倾玉斚那复计金钱发兴分竒韵抒怀托短篇勤劳有王事□□□诸贤

　　祁真人所居云州金阁山有异香

　　真人持玉节高居坐广霞风度三山杳香闻数里賖氤氲翠羽葢旖旎斑麟车无縁访玄迹应赴蔡经家

　　送姚子中参政江浙行省【时浙省平章曹某罢免】

　　文学蜚腾早中朝践履多嘉谋思妥帖直道忍媕婀物议和□□钧陶□岳峩鳯池春入幕象魏晓鸣珂藴藉登醇酒辉光厉太阿久劳禆国政暂出省民疴眷注恩何厚操持行不颇牙旌辞紫禁鹢舫下黄河竹树供图畵江湖入咏謌金山访兰若赤岸击■〈牜羊〉牱馆传虽丰饰登临得几何自公方变鲁视事肯随鄼保障逾闽海征财及茗鹾民居散鸿鴈水患助蛟鼍恤匮施仁泽搜贤置礼罗赠言徒感激报政敢蹉跎去国时寜久辞乡语渐讹殊方善调御趣召鬓双皤

　　从驾观承天护圣寺【至顺二年五月】

　　陪驾西郊外遐观倦未还荷深七里泊云近五华山境胜嗟来暮官微愧不闲凭髙歌夏谚直拟重跻攀

　　送苏伯修内翰南台御史

　　若人抱竒璞柱史称高情含霜趋建业踏雪过芜城奋彼澄清志违此交友盟相思祝餐饭贞哉保令名

　　送方公亮扬州教授

　　莫作芜城赋长歌藻泮思盘飡陈苜蓿虚座拥皋比彭蠡家何近漳江棹不迟春城且氷雪能忘别离时

　　靳士昌宅前大树

　　百丈门前树多曽阅市人斜梢侵寺塔直干阚城闉喜映龙楼日愁栖马市尘何时濯枝雨老翠尚能新

　　送江东贡有源分韵得庭字【以著书除学官】

　　闻说宣城郡名家聚德星因君诣京阙如我到门屏■〈亩犬〉畆知闻道诗书出过庭归航有毛檄不负世明经

　　寄题水木清华亭

　　僻地开三径荒山住一翁栖迟瞰澄澈结构倚葱茏畵槛穿黄蝶芳塍散白豵云湫龙恍惚月砌鹤氋氃破晓孤村日号秋万壑风溪流明见底岩树润通中曳杖行霜果褰衣检露丛稻花香入戸杉叶势侵栊获罢平川迥樵归狭路穷岚迷峰上下泉合涧西东陂养鱼千石秧移地百弓收成防雀鼠种植聚奴童薯蓣登秋课禾麻验岁功要宾如郑驿遗子似龎公物外心何逺朝中信不通坐从书帙乱饮■〈扌弃〉酒尊空景物樊川似生涯辋口同嬉游未可到赋咏或难工

　　游昆山慧聚寺和唐人诗二首

　　碧云天一方休公具禅床天女散花近懒残煨芋香殿灯耿寒炧波月澄冷光愿言谢朝绂托身栖道场【右孟东野韵】
　　天外山光近峯颠海气吞潮凭风作阵云藉石为根鸟重烟藏树帆多水遶村凭高暂诗酒回首望修门

　　游虎丘回宴舟中

　　名郡值佳境良朋谐胜游阊门暂弭节虎丘同泛舟岸莎欲佐舞波鱼能听讴对酒冩高兴不乐复何求

　　送张谦受归天台

　　客路五千里三年谒帝居新丰空对酒光范不投书高兴莼鲈外清标翰墨余临岐赠诗句惆怅欲何如

　　崇天门即事

　　乆缀鹓班底逶迤晓思迟偶因迎册处却忆唱名时御水流故道宫花换旧枝自惭无补报四十鬓先衰

　　兵部侍郎王崇道出守东平

　　使君朝着久暂出守名城祇羡黄堂贵能忘粉署荣编民瞻□履候吏引麾旌早寄高斋咏令人识政成

　　城南道院即事

　　三径草纎纎苔痕过雨粘风光殊不恶凉意复相兼芍药斜侵墄蒲桃乱入檐可怜成小憩不得遂幽潜

　　雄州道中即事

　　南过新城道田畴逈不同长沟如浙右下壤似淮东塘泺依依住桥梁处处通道傍遗老说此可治农功

　　贾恭人哀挽【六月二十八日贾郭氏其夫由征交趾为百夫长戍杭子某代为之迎养恭人于南既没归葬中牟】

　　彼美涵濡厚于归树立艰持家夫效勇袭职子承颜海错供甘旨河壖返佩环因嗟陈孝妇不见藁砧还

　　送简秋碧河源县尹

　　文墨终堪奋牙绯亦自豪身留阙下久官入岭南高儿子随行李乡邻且浊醪长材能制锦何惮折腰劳

　　南城天庆寺僧雅致亭

　　一昔到上方尘虑能相忘鼎水他山茗炉烟异国香杂芳供春艳佳木通夕凉不有草堂咏那闻赞公房

　　宛平县尹李克中号约斋

　　赤县征呼际缁尘浩瀚间事随红日出心共白云闲万顷鱼龙海重霄虎豹闗人人瞻北极处处看青山

　　次韵谢敬徳司业冬至夜见念诗二首

　　厯肇羲和纪云从太史书寒威尽凛冽阳晷渐舒徐消息存元气行藏问太虚茫茫千岁测坐致欲何如
　　陶令惟耽饮虞卿漫著书雄文莫吊屈高士不征徐酒肉朱门臭尘埃白屋虚古交崇节义时慕蔺相如

　　元夕西门外访友

　　信马出林垧因君得暂停春灯九子殿夕照百官厅断水氷犹白荒陂草未青遥观陪扈处懐昔意冥冥

　　送明理赴南丰州判官

　　吴越流亡岁湖南馈饷时目前堪抚字江右少疮痍上佐官何美南行乐不支盛年思报国莫动别离悲

　　先兄正献公坟所寒食五首

　　车马自骈阗风寒复禁烟野筵惟粔籹村女亦秋千逺岫清明雨高坟白竹钱乞墦君莫笑攫肉有轻鸢
　　纔动山林兴还增畎畆忧夕阴仍不雨春冷欲如秋抚旧谁伤悼乘时尽醉游农家多苦旱啼杀舎南鸠
　　树冷杏悭花池干草勒芽愁吟春自浅乐饮日还斜逺翼摩霄鹤喧传得食鸦城中火宅苦吾欲觅仙家
　　兀坐寻诗句豪吟引酒杯悲歌常激烈暗咏亦徘徊诗向眼前得兴从天外来成章多坦率犹待故人裁
　　三日春郊宿留连不肯回寻诗乘欵段步屧踏莓苔胜境僧多占深村客少来明朝入城市那复好懐开

　　送王君冕归长安

　　去国三千里登科二十年盍簮方晤语分袂忽言还书帙休晨检诗筒息夜传更无吟偪侧惟有恨纒绵

　　遵化县感懐书事二首【廵厯京畿东道】

　　驱马出京华疲民尽怨嗟孤臣难报国老客不思家酿雪观云气占风看月牙翻思未遇日啸傲寄烟霞
　　有疾不饮酒无悰难赋诗豪强妨抚字奸黠玩鞭笞废堞羣鸦集荒山雪意垂庭前一曕眺聊尔当遨嬉

　　宿安平驿【按行河南四道】

　　屋西山气合门外竹光浮总为襟懐敞不知行役愁清时少词愬乐岁美田畴帝力知难报犹须动隠忧

　　南漳县留题【録囚襄阳】

　　寂寂南漳县熙熙稍可居水流穿町疃山色瞰阶除木槿能红白色蕉半卷舒讼庭无判牒聊复冩清虚【窓下有白槿盛开】

　　均州顺流之光化县舟中作

　　岸阔渐无山波平顿少滩鱼来晨艇集谷熟夜庐看野处民生遂江行旅思欢仍闻囹圄静尤觉老懐寛

　　襄阳

　　暂驻襄阳府懐贤一惘然留名堕泪石得计遗安田醉听拦街唱饥餐缩项鳊诗人亦痴絶四美欲鱼全

　　江渎行祠

　　晓出楚城东丛祠肸蠁通沙高淤象嘴波静閟龙宫吴蜀源流逺薶沉世代同所祈无溃决相我岁年丰【象鼻嘴沙岸之以形似名者】

　　四月晦日即事

　　暝树俯疎棂阴浓簇广庭连绵送月雨厯落照泥星好友违千里痴儿昧一经近来忘百虑恬淡养遐龄

　　复回下外朝山行白浪道中二首

　　惴惴均房道重来又数程步溪愁石坎苦雨畏云行履险神魂散忘私性命轻回车从小憩呼酒贺更生
　　径路纡余出沙湾宛转流羣山中不合万竹翠相缪稼圃何粗鄙桃源岂谬悠境竒诗句拙摹冩媿林丘

　　李清卿迁掾淮东【时已贡六察掾再娶奉母登舟】

　　将母刋沟上君舟届逺行不须生别恨所重立修名谢絶山中险方来海上征续弦新井臼读律古章程夜月孤舟稳秋风五两轻中台辟书蚤便道易趋京

　　冬雨

　　十月楚天雨同云暗八荒前山应是雪此地不成霜气混朝岚重声兼夜漏长闲庭断来徃幽思渺无方

　　枝江县独坐【按部峡州】

　　泽国持龙节蒙恩备使臣简书时自理灯火夜相亲山雪迷残腊溪梅借早春所忧无异政何以慰斯民

　　环翠亭述懐【至正元年正月】

　　江县闾阎合池亭水草交红梅过年蕊緑竹隔墙梢清兴诗聨集微疴酒盏抛何能遗世累云外结松巢

　　次前韵寄苏伯修韩大雅

　　园令常多病嵇康欲絶交游鱼跃江浦宿鸟聚松梢逺志何时遂闲愁一昔抛故人多显达阿阁鳯皇巢

　　太古诗【并序】

　　【高昌拜住太古后至元丁丑拜御史廉直有令闻汝寜民羣作乱君奉命治其狱无寃滥久之劾一巨奸忤权臣二年不调庚辰春权臣败始迁山南宪副为御史与予同僚尝为太古字说今来山南予亦佥宪事再征鄙言因纪其事以赠】
　　宇宙万年外污隆百代中时艰崇谲诈世降逞奸雄效职心如石攻邪气似虹如君多布列庶可返淳风

　　商山道中早行

　　五月商于道驱羸戊夜行万山分地色千涧混鸡声野硙乘机置山田冒险耕浮名致萍梗吾亦叹劳生

　　阌乡道中

　　风雨度崤■〈山黾〉新晴喜若何云间瞻太华马上看黄河心已为形役身兼抱病多平生逺游志垂老渐销磨【商洛秦陜步步皆陈迹亦犹山阴道中使人应接不暇长安城中碑刻亦不能徧览况近郊乎雁塔梯级久废曲江在其东而亦久涸一登含元殿故基未央宫在汉城匆遽不及至但求得一瓦而已兴庆池广袤五七余里荷菱藻芡弥望岸旁古垂杨甚多东南白鹿坡甚近华蕚相辉太真梳洗等楼基皆俨然仆始至及还诸公迎送皆在长乐坡灞桥尝一过浐水尝一过华清一浴绣岭一观华阴颢灵宫并岳神题名归程过蓝闗秦岭宿蓝桥观裴航洞上七盘岭下瞰辋口庄商山拜四皓墓及庙外此皆不暇及也予年来行四方见山水颇多然各有可取至于长安城中望终南山天下古今妙絶也惜病多才劣且夺于宴饮不及富于吟咏】

　　送王止善广东市舶提举【尝为两浙运司及海道府幕官】

　　送子炎方去临岐发永叹如何医国手祇作理财官海晏商颿盛风清客枕安番禺天不逺佳誉彻朝端

　　送冯公厉江浙叅政分题得扬子江

　　万里岷峨水维扬会众流云涛倾楚尾天堑壮吴头北固山光近南泠水品优离亭风笛晚古寺月钟秋衮舄承新渥旌麾镇上游疮痍烦抚定景物肯淹留瓜步堪凝眺芜城动别愁江波深更阔应似庙堂忧

　　清苑张节妇【遗腹子某今为左卫幕官节妇八十容城人】

　　一线艰危路伊人亦自贤兰芽始拨雪桂子已叅天苦节年龄永衰宗福泽延一时华表柱千古柏舟篇

　　徐元庸寒泉庐

　　孝子终天恨寒泉未足云水浆不入口鹿豕与同羣手线今何在杯桊岂忍闻素冠曾有刺珍重守孤坟

　　送张掌仪诗【并序】

　　【先正立国子监学规选伴读生谨厚练达者二人充掌仪凡春秋二丁泊吉月释奠先圣弟子执贽见先生旦夕揖拜一切礼节悉隶之束鹿张中徳被选充是职者三年一日谒告归省诸生慕其谨厚练达且近岁间有不得善去者咸惜其徃赋诗以道其情司业宋褧高诸生之谊畧叙其槩而系之以诗】
　　之子宁亲去桥门忽别离一时分祖饯六馆重威仪乡国青山近宫墙白日移功名已在望菽水未妨迟

　　至元三年六月八日史局作休从伯京御史公亮太监伯温秘卿伯循待制暂至城西秘卿待制别去伯京归家予遂偕公亮回憩都水监双清亭监掾平伯钦留饮即席赋五言十八韵

　　皇都官曹盛铨衡簿领优公庭临紫陌宾幕对沧洲树影移门暗荷香曲榭幽亭台分错绣车马去如流市回尘声杳山明霁色浮广寒南耸殿齐政北瞻楼心逺逾寥廓身高不自由茶瓜延永昼絺绤借清秋翠牖何劳扇珠帘不下钩氷盘丹果沈【去声】石枕碧苔留浪迸频跳鲤萍开缓泛鸥画船思荡漾红粉□謌讴竹叶生高兴甘棠叙旧游主人供饮馔胜景得绸缪洗砚惟呼仆移床屡召驺史才惭忝预诗句费冥搜聫璧知何在乘驺计少休诘朝重赴局持此诧同俦【公亮奉定间尝丞是监故耳】

　　赠墨工魏元得

　　煤麝捣鱼胞居然品格高剂传龙髓记香出豹囊韬讵可饰昭应唯将録楚骚多君逺持赠诗句少酬劳【宋祥符中治昭应宫用廷珪墨为饰染】

　　送萧同可之肇庆照磨【吉州万安人】

　　遐方殊不恶幕府独贤劳客路离乡近官资过岭高溪清石可砚飓息海无涛此去腾芳誉公交车荐剡操

　　送李惟中西台侍御史分题得长乐坡

　　秦东有古坂一舎近重城已脱崤函隘仍瞻灞浐清栁条前岁别草色蚤春迎旧路平如掌乘骢自不惊

　　○絶句【五言】

　　友人借书为科举文检阅戏书以答之

　　一笑鹘搦兔终朝獭祭鱼秋闱与春试却用郝隆书

　　公安道中

　　碌轴如醉翁深春卧晴緑坳径露不干下有蚯蚓哭

　　小景扇

　　桂楫寒烟浦茅庐老树枝画图嗟岁暮不及见春时

　　访僧不遇题壁

　　莎草沿阶密篔筜绕槛幽禅床太清絶聊待碧云休

　　子昂风竹横披

　　笔意出天机翛然仰复低稍须风势定应有鳯来栖

　　采莲小景

　　莲华被君采莲实被君折相牵俱如丝如何能遽絶

　　仇云轩训其子彦中廉访三絶句其孙今御史公度持以求诗

　　栁玭着家法马援述交情人称世济美谁谓公惭卿

　　三鹭扇头

　　欲下势翩翩对立羽肃肃风标尽潇洒其奈股无肉

　　送高句骊僧式上人东归二首【号无外】

　　师从东国来却返东国去能操无外心何不中国住
　　暮餐城南粥朝踏城东尘道人心似水去住本无因

　　送国子生吉祥海涯还蕲州觐省

　　少年住京国思亲不暂停岂伊居庸翠不及楚山青

　　磨石村口号【谷城道中】

　　伛栁碍行骑山家少憩时黒云催上马不省主人谁

　　分宪后圃二咏【襄阳路】

　　秋桃实累累久熟双颊赤风来堕苔径取食味如蜜【桃】
　　雅洁玉簮花清芬莫与比不得向阳栽植根北窓底【玉簮】

　　公安早行

　　误听野鸡鸣扬鞭趋驿程平明见茅屋方觉冒霜行

　　燕石集卷五

　　●钦定四库全书

　　燕石集卷六

　　（元）宋褧 撰

　　○律诗【七言】

　　都城杂咏【四首】

　　万户千门气郁葱汉家城阙画图中九闗上彻星辰界三市横陈锦绣丛玉盌金杯丞相府珠幢寳刹梵王宫逺夷纵睹争修贡不用雕戈塞徼通
　　豪杰纷纷白玉京汗颜血指战功名九重见帝多因鬼万里封侯不用兵肥马尘深心独苦鲋鱼波涸事难平西山小隠烟霞暗依旧春犁趁雨耕
　　风物鲜妍饰禁城豪家戚里竞留情花围锦幄清明宴香拥珠楼乞巧棚叱拨马摇金辔具帡幪车扬绣帘旌他年定拟持铅椠细数繁华纪太平
　　流珠声调锦琵琶韦曲池台似馆娃罗袖舞低杨栁月玉笙吹绽牡丹花龙头泻酒红云滟象口吹香緑雾斜却笑西邻蠧书客牙籖缃帙费年华

　　闻驾幸开平不获瞻仰怅然有作

　　云裘浮翠漾朝暾舜陛雍容引绀辕驼鼓一声离□馆龙旗小队驻花园空闻祝軷西华道不及瞻天建德门自是承平好行幸熏风无乃圣躬烦【驾出则驼上鸣鼔谓之骆驼鼔花园在都城之北驾北上毎驻跸焉】

　　明照坊对雨

　　章台车马去如流白雨霏烟拂画楼九陌平铺明似练两沟急泻碧于油美人虹见西山霁少女风来北里秋凉意满襟帘幙卷宫鸦归树夕阳收

　　璧月

　　璧月悠悠上女墙六街灯市逺微茫随车径去柳家婢走马独归韦氏郎戚里烟尘眩银海九重宫阙接瑶光铜驼陌上听冬鼓笑杀西楼白玉觞

　　延佑七年十一月朔小雪既上英宗皇帝入太庙祀享致斋万姓瞻仰喜而赋诗

　　五夜飞花合御沟銮舆拂晓建龙斿千官玉佩开黄道九陌琼枝照彩旒皓色潜消鳷鹊殿清光欲近鳯凰楼遥想斋宫祠祀罢天恩应共海波流

　　上中书张叅议【至治元年有旨命禁中结灯山有司具图已进时济南张公希孟叅议中书省上书諌从之且赐钱若干辞不受遂赐缣帛各一以旌之】

　　中官传敕构鳌山公相披云犯玉颜紫府腾书天咫尺彤庭赐帛锦斓斑丹心济世今能遂白髪归田未可闲早晚传宣催大拜更将霖雨膏尘寰

　　送高子敬归彭城

　　元龙不拜富民侯袖剑囊书苦掉头李愿有心盘谷去阮咸无意雒中留春城寒食莺花静日暮乡闗汴泗流我亦拏舟江海去试从沙鸟问黄楼

　　寒食暂出

　　一百五日上街头半晴半雨天悠悠豪家出郭车争道少妇当垆人上楼辇路暗生芳草逺御沟平瞰碧波流少年直把春偿酒若个新诗纪胜游

　　哭张惟健【惟健济南张公希孟之子贤而有文才识通敏丰仪俊秀礼法从容好古物善草隶诸书当时之名公子也】

　　天风吹下玉鱼符绛节颷轮下玉虚人海渺茫思卫虎士林憔悴叹曹蜍纷纷故物尘凝座寂寂春魂月满除珍重尊翁休痛哭郎君方代少霞书

　　卫御史【故西台御史平阳卫弼字良佐延佑初以列郡守忤贵近意由是有旨罢西台良佐遂归亡何薨后数年识其子靖卿靖卿席世赏得官亦气节凛凛有父风云】

　　御史昔乘青骢马霜气横秋乌府门太白终南让高峻泾流渭水分清浑神随丹旐归全晋名入青编纪大元欲识当时真铁面只今犹有鳯皇存

　　通州晚晴即事【南游湖湘】

　　水榭空明雨脚收凝笳催上驿亭舟紫霞斓剪翔鸿锦碧草平铺集翠裘落日闗河初客路浮云宫阙上神洲谁怜五色江郎笔真使超然赋逺游

　　橹港夜泊

　　七月六日立新秋船窓风露凉萧飕神祠击鼓鸦集树水驿通灯鱼傍舟身在江湖频北顾眼看河汉近西流逺人争问京华事为说夔龙佐冕旒

　　江上夜泊遇京使回却寄都下诸公

　　风气凉凉水气清白榆如玉绛津明横江渡口晚潮退采石矶头凉月生逺道迢迢蝴蝶梦旧涯厯厯鳯皇城羣公奋翮青云上应笑扁舟万里行

　　书湘阴谢使君厅壁

　　使君厅事冷于氷使君无家静如僧门树枕街横暮犬戟枝当户照寒芿僮奴伍伯随阳雁曹佐书司被冻蝇料得太常斋未足玉珂朝马去飞腾【湘阴为湖南下州而谢君敬德三年未尝挈家故云尔也】

　　雪中游洞庭

　　楚酒初开腊瓮边湖船遥指暮山前乡闗迢递不归去身世伶仃时自怜雨雪还须送残岁晴明应是入新年阳和咫尺烟花媚却冩春光被管弦

　　除夜宿武口驿忆诚夫兄

　　瓶笙榾柮淡无聊几度他乡遇此宵三十男儿尚书剑寻常意气自云霄风灯直下渔歌乱斗柄傍连帝阙遥悬想银台门下客听鸡忙赴紫宸朝

　　初冬之先垄即事【至治三年作先垄在南城之东南宜泉村沙垡】

　　乌鹊相依啄野田白驼对立饮氷泉蒲洲凌薄车旋泞棘路沙虚马惧鞭冢上白杨时猎猎苑中红叶晓翩翩嗟予谩索长安米愿就耕夫受一廛

　　登第诗五首【泰定元年甲子】

　　崇天门唱名
　　三月吉日当十三紫雾氤氲阊阖南天子龙飞坐霄汉儒生鹄立耀冠篸黄麾仗上清风细丹鳯楼头晓日酣独爱玉阶阶下草解将袍色染成蓝
　　恩荣宴【四月二十六日】
　　上相传宣弁□趋玉堂西北拜銮舆歌声缥缈方壶外酒味氤氲沆瀣余幕额锦光晴烂漫帽檐花影昼扶疎君恩谁识深如海独倚东风咏藻鱼
　　同年会【四月二十九日海岸之万春园】
　　临水亭台似曲江同年人物宴华堂婵娟笑弄龙香拨醽醁深涵鸟羽觞醉后方言频尔汝座中除目互平章从来期集输京雒仍见诗歌播八方
　　赐章服【自是年始幞头袍带靴银木简皆具简上仍刻御赐字金填之五月一日皆除书同授】
　　承平天子重科名章服分颁出大明袍是涿罗香缕细笏胜楷木素文横晨趋象魏云霞粲夕奏龙墀玉雪清遥想鸣珂朝会处鹓行争讶被恩荣
　　上表谢恩【五月二十一日时驾已北幸】
　　瑞日鲜明射玉题华袍綷■〈糹蔡〉近罘罳舎人宣赞瞻丹阙新进趋跄诣赤墀黄屋云行天杳邈緑章风送路逶迤湛恩岂许须臾报要见他年献纳辞

　　海岸春行

　　越桥西下苑墙高緑染垂杨绛染桃霞拥玉楼晴启户风生瑶海暮翻涛官因立马看花担渔忆闻莺罢竹篙唯有杏园春事好几人诗兴似吾曹

　　送朱仁卿盱江觐省

　　晴霞紫陌忽逢君暂托尘衣访白云上国离人心草草北堂慈母梦欣欣波冲海淀漳川合舟入鄱阳楚路分珍重驿程诗句好不妨驰寄慰离羣

　　和张仲容杂诗

　　蓬莱云彩烂东方鱼钥开门禁漏长万仞楼台争霁色九重宫阙动秋凉羽林执戟趋神武骑客彯缨入建章独爱芸窓常寂寞六街车马是谁忙【时予初校书秘府】

　　诚夫兄由兵部贠外调选江湘次留别诗韵送之

　　鲸鲵吞饵钓槎闲英簜开承使节函北地闗河摇落后东吴风物笑谈间晴湖泛艇鸥冲桨夜邸悬灯马卸鞍莫以遨嬉夸小季春风今在五华山【山在京西四十里都人四时游观】

　　和赵鲁瞻海岸冬日晚归

　　白塔高标射紫霞乌栖宫树客投家烧香人拜弯弓月穿市儿携剪彩花苜蓿地眠朝退马蒲桃园隔宴回车人生要纵长安眼何事能容便面遮

　　閠月五日即事

　　皇都万家欲何徃信马悠悠成独行击缆桥边春水急吹笙楼外暮云平金丝栁弱窓临道羊角风高尘过城取次韶华堪寓目诗情饮兴一时生

　　寄题涔河石桥【河在澧州北四十里实徃来孔道州人谢氏迭石作桥壮丽宏阔予自延佑以来凡八过其上慨念行役之苦为之惘然】

　　湾水溶溶漾碧虚白虹高偃接云衢深春曲岸栽杨栁落日□□□□□□□□□□□□□□□□□□□□□□□含毫士莫画寒江待渡图

　　秋思书将陵驿【馆伴安南国使还鄂】

　　斜阳催出鳯皇城津鼔声沉夜橹鸣海口风来吹酒醒漳滨叶落唤愁生望深夕浦苍烟暗梦入秋闺素月倾况是潘郎年纪到二毛侵鬓不须惊【时予年三十二】

　　秋浦夜泊忆诚夫兵曹兄

　　悠悠旌斾驻郊亭车马东门劳送行衔命但知谈笑乐趣装方动别离情千山万山风月恨十家五家砧杵声惆怅粉闱人下马碧窓谁与对书檠

　　送哈必齐文苑佥宪浙西

　　五云仙佩厌朝鸡抖擞春衣着绣衣陌上好花晴羃■〈罒历〉津头行客路逶迤杨梅佐酒火实粲鲈鱼作脍银丝肥共道莫教辜负口不知氷檗可充饥

　　双清亭春日独坐【时张为都水经厯双清幕府名也】

　　帝城何处不红尘小海危亭独可人笭箵舟航浮上闸笙歌池馆接西津恩波浴鹭连洲暖宫树啼莺隔岸春不用鞭笞了官事笑谈容得幕中宾

　　二月二十二日野寺哭张仲容

　　身前谁不羡词华水散沦漪日散霞仙桂无縁空种树幽兰有种自生芽泪飘旧殡棠梨叶酒入荒台野荠花最是相知呜咽处洛中松柏渺天涯

　　送张孟功江淮觐省就赴河南幕

　　清时郎选重华年英妙如君众口怜霍霍寳刀新试刅泠泠瑶瑟旧调弦思亲将捧白鸠杖去国还浮画鹢船淮浦汴堤俱好在吟诗仍似水云天

　　送贡泰甫还江东

　　河流欲氷燕鴈号仆夫出门具吴舠三年游子住京国一日念母还江皋才名岂藉功名重词气终随意气高欲识别君情缱绻临岐持赠紫丝绦

　　沙垡拜扫【一百五日侍诚夫兄出南城拜扫沙垡先垄归循宜泉桥北少东一园内有金太祖武元皇帝碑扃守严秘呼主人开门读竞憩园后小亭亭四旁植卉木成列甚多峙二灵壁石于巽坤隅移时将出主人前导复由碑前过一栅门旁鎻二猴云畜四五年矣童有偶怀果戏掷调之亦跳梁可玩已而要坐外阁茵榻帘几事事皆清致以浙瓯供茗令人洒然少顷风作命仆就恳折花主人送出且以辛夷花诧献上马转至园后适李花盛开斥驺者踰墙窃致之遂归自丰宜门予偶有诗思至披云楼成唐律一章白兄抵海岸兄属和已就遂君实祗监求纸商订录呈诸公主人周姓亦颇知好客云】

　　风花寒食旧城陬路指湾碜思致幽沙陇致钱买鼢鼠郊扉掷果调狝猴辛夷已受园丁献秾李尤烦步卒偷自是词人多乐事繁华那识抱官囚【拜扫时野人获鼢丑恠可诧予以钱七十五文得之将以归遗儿子】

　　春暮双清亭小酌懐张孟功

　　吏退公庭鴈鹜行持杯暂对水云乡山开罨画涵晴影花落胭脂漾晚香酒帜隔津标栁陌渔舟避浪向蒲塘懐人不得同相赏空赋停云第二章

　　晓自宦者门入院马上口占

　　缭垣齐拱禁门高别院斜连御水遥芳草有情生广掖垂杨无力倚危桥承宣白面风标俊入内华裾意气骄么么词臣不通籍却疑宫阙在璇霄

　　病暍柬王君实太博

　　卧病三日如三秋时见谢程苏孟俦环堵自疑溟涨外高居独在阆山头医师胗视投苓术文友过从遗脯修独怪新除齐博士不来相问负薪忧【谢敬德程时叔苏伯修孟道原】

　　送道士李希白还山

　　洞中流水五芝肥鹤上仙人万里归海月伴残丹灶火天风吹动绣云衣焚香秘室招王逺蹑屐名山访子微闻道长生有真诀我从何处叩岩扉

　　和苏伯修应奉上都试院夜坐韵

　　八月帘帷试夜寒诸公文酒度更阑然藜共喜临天禄分芋何劳问懒残谁许桂枝平地折莫将花様近来看主司不是冬烘者解送宜胜十政官

　　送诚夫大监兄代祀海神

　　毳帽貂裘素绮裳明时逺致御封香朝端使者传天语海上神君见火光万弩射潮非计策三山湛影漫文章灵来细祝忧勤念不是求仙汉武皇

　　送剑州任倅

　　爱君畴昔赋逺游志如鹏鹗横霜秋抱才应辟到滇海挟策赴调趋皇州蜀山秦树有德色猿声鸟道无羁愁里中同舎不俶傥坐守尘编空白头

　　咏御沟

　　决决穿云出磵初千回百折到皇居行人不敢来饮马稚子时能坐钓鱼内史府前晴滉瀁云岩观后晚舒徐波漫略彴通丹禁风扬辎軿映画裾三月霏烟着杨栁九秋凉露泣芙蕖荒唐莫说流红怨自是清涟解起予

　　送益阳州守额森哈雅【楚武定公阿尔哈雅之孙由宿卫初官】

　　龙节光临泽国遥鳯毛声振相门高朝辞阙陛香凝袖暮饯邮亭酒污袍我爱甘棠留楚甸谁怜楚鴈集江皋一州如斗君休薄考最犹能张尔曹

　　送贾孟善闽浙觐省遂奉父之官淮安

　　浮云一昔凉风起游子匆匆买去舟喜奉严君辞逺徼不因作客别神州白苹漠漠吴江岸红树萧萧楚驿楼总是停桡捧觞处知君无复有离愁

　　次韵诚夫兄丽正门外晚归

　　碧霄云物献诗题双阙西边日驭低弦月弯环城上塔锦霞鲜丽水南堤仙郎下直辞鸡树猎骑收围撤兔蹄争笑闲身空七尺不因冬鼓卧幽栖

　　柏堂【刘母熊氏三十而寡不嫁其子观作堂名柏以奉之】

　　到处慈闱总树萱君家庭院拥苍官心非红紫争春意人似青葱耐岁寒锦帐罗襦秋拆鳯云窓月户晓栖鸾阶墀更有芝兰在掩映浓阴十畆寛

　　南宁彭使君重建东坡载酒堂【儋州】

　　椰叶榔花映祠宇椒浆桂酒蕙肴蒸古人不作千年恨遗迹犹存百代征魂魄何须归玉局是非从此见金陵使君作室吾侪咏一笑俱成附骥蝇

　　苏伯修修撰分院滦阳众仲【陈】君实【王】有诗送行读之洒然动人清兴走笔拟之

　　桑干居庸南北京崤山涧水相送迎羡君于兹三扈从怜我不得一经行到时文酒度长昼去日车马奔新晴鳌峰清语应见念使仆鄙吝心中萌

　　琴士项崇节还新安其人居京师七年尝为威顺王及鲁国长主琴

　　调弦理曲世滔滔百代斜川鉴识高有耳唯聪广陵散无生不奏郁轮袍长安米索尘凝席千里莼香月满舠忍道醉眠卿且去玉徽明日楚江皋

　　早春马上即景书懐呈张孟功左司

　　日日骑马到西城年来竟无清兴生氷潭照影觉形秽云岫对人増眼明墨客词流惊邂逅玉珂香毂恼逢迎鳯池赖有知音客一曲阳春为寄声

　　欧阳南阳还临江便道之官庐陵幕府【前翰林检阅抚州録判】

　　东观玉堂如积薪十年补外空劳神红尘赤日能败兴白鹭沧洲却可人相阁老槐涵墨沼官亭新栁送车轮扁舟三月桃花浪归及临江江上春

　　送李彦方福建宪副

　　绣衣乘遽度闽闗回望皇州紫气间辍直暂勤安赤子临岐谁敢叹苍颜陛辞此日严将指疏奏明年早赐环自是轺车不游览徃来多驻武夷山

　　道士王用亨父母高年作寿庆堂其上世蜀人仕宋今居江东

　　云锦溪头小有天崇文宫畔地行仙故家乔木三千里流水桃花五百年云液养龄春潋滟霞衣上寿晚翩跹山中玉斧传真诀应向高堂说又玄

　　暇日小集项錬师丹房【炼师字子虚】

　　新秋道院凉如水载酒幽人对緑莎移榻小窓从啸咏抄诗别馆尽经过劳生不解谈丹鼎明日堪怜动玉珂吟罢自惭题字恶定应无计换羣鹅

　　和孟景章早秋即事韵

　　葱茏仙桂压勾栏月下婆娑玉臂寒荷榭有风纨扇歇醉乡无暑蔗浆残银灯光散填河鹊粉袖香销舞镜鸾惆怅边衣何日就锦书同附劝加餐

　　李良臣之睢阳别业为其考平叔公作家庙予校书时李为秘卿

　　忆昔青衫典校时尊翁作监鬓垂丝蓬山风月谁能记蒿里衣冠我独悲黒壤禾麻存别墅素帷香火待佳儿旧僚犹有丹铅笔试撰丽牲第二碑

　　送艺文令史宋子与驿召欧阳原功太监湘中便道过家觐省兼简吴彦晖征君内翰周子嘉省郎

　　风雪闭门贫病婴开门南去惬我情万里独游旧官长十年一拜贤父兄征路快驰宛騕褭归期应及閠清明梁园楚岸春俱好一访相知为寄声

　　江西袁庆逺由郡博士为幕职再调潮州路经厯征诗送行

　　长松磥砢出霜林不分儒官久陆沈岭外官资云路快城南祖帐雪泥深红莲緑水无多事翡翠明珠肯动心莫道皇都□□□□□□□□□□

　　南岳李炼师所居号盘中

　　南岳崚嶒倚太空盘中胜地着渠侬烟霞近接朱陵洞雷雨潜通天柱峯仙境得名符古昔道人无事养疎慵他年凖拟寻松鹤归日应能借竹笼

　　送君则林倅南还辛酉登科今为京尹主文

　　经笥便便玉价高帝城十载屡游遨月中前度攀丹桂天上今年种碧桃燕市风尘情浩浩吴帆烟水兴滔滔仙舟幸有金华客共与哦诗饮浊醪【与胡古愚同行】

　　閠三月七日城西访友不遇马上口占

　　寒疾连朝避风雨今晨一出复何如扣门投刺意不惬上马逢人情有余饥鹤啄虫行广陌垂杨飘絮泛污渠暂经马市缁尘满归去蓬窓理旧书

　　燕石集卷六

　　●钦定四库全书

　　燕石集卷七

　　（元）宋褧 撰

　　○律诗【七言】

　　和杜德常万岁山暮春

　　雾杳云深日驭西红稀緑暗闹黄鹂双娥有泪仍啼竹四老无情谩采芝游冶喜逢三月闰芳菲空度一春迟谁家甲第歌声咽何处名园舞袖垂祇有情懐似中酒那能心绪及游丝少年笑我真痴絶一日闲愁十二时

　　追赋苑主事南野亭【丽正门外】

　　女墙不隔鳯城春栁色危亭枕水滨夜墄松风吹几杖晓阑花露湿衣巾西邻池馆存碑石【清胜园】东里园林换主人【万栁园】得似夫君能旷达百壶清酒日娱宾

　　送崔时敏司狱省母汴中兼寄吴彦辉【六月一日】

　　万态峰前望白云暂因王事问晨昏渡头横济瓜蔓水归骑直趋酸枣门阿母慈颜深有喜寜馨阴徳果无寃故人跂脚临樽俎为说相思入梦魂

　　端午日雨霁暂出齐化门回入城遥面京西诸山及市肆风景追忆延佑六年六月廿有二日侍诚夫尚书兄初自江南还都亦经此路仍值雨晴今十有五年矣感念畴昔因赋此诗

　　官栁垂阴霁景鲜忆携家具过通廛雕盘粔籹映珠幰绣陌骅骝辉锦鞯上国繁华过陜洛中朝文物胜开天由来几度南柯梦惟有青山似昔年

　　栁人王道原游吴楚至京师凡二十余年着春秋义成书除韶州路教授

　　方州一士耻孤陋老大挐舟辞楚乡万里周流踪迹逺半生著述鬓毛苍侯门久客公交车荐驿路荣归祖席张到日里闾争馈贺儒冠稽古动辉光

　　直沽夜兴【元统癸酉八月南使江浙】

　　戍鼔声催夕照低蒹葭杨栁澹烟微偶因海浦听吹篴却忆京城闻捣衣恋阙岂无情戚戚别家那有思依依传闻大驾还都近怪得寒风凛夕威

　　东冈崇恩寺晚酌其僧一峯求诗

　　山门杉桧碧萧森步屧回廊一径深罢酒长风来北渚按歌明月出东林幽轩晚立云容湿高阁晴登海气侵忽报寒沟潮信到可能重听颕师琴

　　过余姚寄贾治安同知

　　秋深持节下銮坡吴越风烟入浩歌溪水通桥松作窦山云收雨石为窝避泥骄马哺寒草过陇饥牛啮早禾别驾归来应笑我驿程何事苦吟哦

　　庆元书事

　　莺脰湖平好看山鲒踦亭逺莫凭阑帽沾江雨晓须湿袖举海风秋臂寒天上仙槎来八月云边商舶去三韩蓬莱更访长生药却拟乗桴事不难

　　台州郡治后山亭留饮席上走笔

　　孟冬短日到台州胜境喜遇都贤侯眼前丘壑太岑蔚阁后台榭仍风流巾子峰高晓色近净香亭小寒光浮徜徉尽可留朔客谈笑不必存吴讴

　　永嘉江心寺留题

　　隔江孤屿敞空门不似山林不似村双塔昼深樟树影半阶寒沁海潮痕连城客到诗常满别岛僧回粥尚温欲寄微躯恨无策暂时相赏慰羇魂

　　福建道中

　　北人不惯住炎方英簜函边药褁香鼻到崇安试苏合舌过南剑渍梹榔朝寒命酒资调护昼暖披襟恐中伤共喜我来当十月肩舆犹憩午阴凉

　　赠任大正御史于福州

　　十月一别太契阔两月仍得相逢三世事茫茫不可料交情翕翕谁能谙姑苏台前秋草逺浙江亭下寒云酣冬深却恐霜威重后会不得同清谈

　　马伯诚【彦恂】以缮冩经世大典成书授左卫教授须次暂还吴兴

　　几年京国养疎慵诗似朝霞气似虹天上书藏羣玉府日边人访水晶宫唐朝富丽词臣盛汉代隆平赋客工政好清明事铅椠重来摛藻颂无穷

　　高丽人李谷字中甫元统元年登乙科为翰林检阅官明年被命使本国宣谕勉厉学校制书其行也赠之以诗

　　盖苏文后少武事渍沟楼下有书声贡士来经鸭緑逺登科去被牙绯荣中朝分命新诏使东人争讶旧儒生德音宣布声教广遣子入学同趋京

　　莆田陈众仲由国子助教提学江浙

　　送君有情忘别恨愧我无句摅幽懐固知湖山适吟啸乃与馆阁成暌乖紫鳯天吴存曲折黄钟大吕变淫哇斯文自是专方面犹为峩冠叹不谐

　　平坡访谢草池二首

　　仙家秘馆西山隈石磴乘马能独来山腰桧柏当昼暝涧底桃杏争春开设棋不作空置局贮酒常满频衔杯道士诵诗久成听不知斜日下荒台
　　玉泉西畔昔惯徃卢师东边今始行山石荦确囓马足树林阴翳藏禽声座上主人谈众妙壁间图尽教长生所嗟秘境禁来徃不敢题诗留姓名【悬画八幅皆熊经鸟伸之术】

　　礼部主事刘文瑞父母庆八十寿

　　沂州老人八十强宁馨有官居议郎鸾鳯五华恩诰下鱼龙百戏寿筵张西京牛酒春无价南极星辰夜有光昨日升堂亲几杖毫眉三寸点秋霜

　　新城道中雷雨喜晚晴

　　震霆人马俱辟易挥鞭不复能掩聪枣叶沉沉过冻雨栁陌萧萧来晚风失马急追怜从者负薪徒涉念衰翁驿程亦有驰驱苦犹及残阳一点中

　　送吕仲实佥宪广西

　　得官岭表众所恶持宪广西君独荣士论翕翕似华衮祖道粲粲皆簮缨榕叶晓看思禁栁杜鹃晨听忆宫莺归来铁面如红玉不尽论思献纳情

　　鉴湖水送乌希说【希说以至元丙子夏由史属代祀北岳济渎南至会稽腊残求赠言适笺尾腊文有鉴湖水之语遂为题赋诗饯之予以至顺癸酉使过绍兴不得一至湖上至今歉然】

　　鉴湖百顷生凉秋知章陈请太白游子今乃能五月徃我昔不得一日留吴娃合曲风度舫越女浣纱云满头燕赵缁尘都洗尽荷花深处荐琼舟

　　送张实夫觐省回漳州

　　赤岭坡前春日迟杨栁桥下暮潮低闽中游子歌相别天上故人书漫题茉莉吹香来竹户麏■〈鹿外加内〉作队过松畦良田美树还家乐昨日青林杜宇啼

　　送安伯宁由大名治中赴上沔阳知府

　　一违鹓鹭行中去两度江河补外行吏校逺迎茅步市旌麾先过汉阳城民间鱼稻富生理幕下宾僚多宦情我亦二毛思五马临风常为使君荣

　　襄阳杨万户命道士祷雨有应

　　雨华旧说随车降天意曾因决狱回铁甲将军今祷雨玉壶方士解呼雷樊城麦穗千家熟岘首秧苗几处栽感应玄机有如此辕门新政亦佳哉

　　左司丁贞夫号嵩岩【洛阳人】

　　枝峯蔓壑灿烟霞自古神仙就作家天井穴深留石髓贝多树老放瑶华山人索价遗踪杳王子吹笙去路賖莫向风前赋招隠紫薇花下鬓鬖髿

　　和王君实户部早秋巡山韵

　　逺临辽海近军都今代神皋异古初万乘省方严禁钥千官耀武肃郊居祈年寺塔存唐像利国河渠入汉书赖是星郎解摸写吟余胸次日清虚

　　送杨子宣尹郓城

　　明时作邑重优游我为斯人抱隠忧巨室昂昂张虎翼奸民濈濈沸鱼头朝衙召集乡三老幕邸趋承郡督邮利刃徃年曾一试知君谈笑已无牛

　　七月望日西山即景十二韵

　　朔土中元展墓辰暂时从俗出重闉秋光萧飒无余暑野色虚明不动尘仙馆旧时通辇路【昭□宫西有英庙别殿】官沟佳处似江津【通惠广源闸风物类南方】郊扉亭榭皆沽酒石岸湾碕半鬻薪见寺参差多白塔逢僧络绎尽红巾鳬茨映草花轻小鸿芡遮萍大叶匀洁白芙蕖犹是夏淡黄杨栁不如春偶随渔艇方游目忽见龙舟却怆神【英庙文宗两朝御舟藏广源闸上别港】金水河寛风掠面玉泉山暗雨催人马蹄不惮平芜逺鸟语常因密树频可惜痴顽携子侄未能放旷会亲宾茫茫世网谁堪约负郭同为学稼民

　　济南张侯至大二年奉御香祷旱厯山舜祠雨应是年十二月也

　　武皇斋祓祷重瞳近侍含香解藴隆泺水气通云漠漠绣江波合雨蒙蒙螟蝗不待逢深雪牧守惟知问太空自古精诚多感格谁云野语出齐东

　　送笃烈图敬夫南台御史时予居闲

　　一从桂苑下瀛洲君宠难忘志未酬今戴豸冠辞上国又分龙节向南州跛鳖应贻骐骥笑飞鸿亦有稻梁谋道傍杨栁不堪折江上梅花相忆不

　　先兄正献公坟所寒食自和气门归马上赋

　　适野襟懐自豁然入城景物又堪怜御沟春水高于路海岸风尘暗似烟醉客轻生驰騕褭痴儿薄行调婵媛徐驱返顾西山色自笑诗人嗜好偏

　　送范悦古赴江西宪掾【悦古名亭曲进士不第掾江西宪久之以诬罢去又中乡举会科场废御史辨其寃复为江西宪掾】

　　丹桂凋零翠柏高吴船还又泛江涛鸷禽整翮仍堪击鸥鸟忘机自不劳晓陌行人折杨栁春城别馆酌蒲桃婵娟后夜东湖月莫向明时叹马曹

　　于潜谢尧章松巢

　　浊世尘嚣如洚水巢居故向万松间下窥震泽三江浪高揖钱唐九里山虎魄糇粮应可畜兔丝牖戸若为攀杏梁桂柱长安陌不直危枝一解颜

　　临安刘子简以至元二年观光京师明年告归作诗送之

　　文昌殿古黒云低光范门深白日迷逢掖有时甘引去丈夫何事苦分携上林春去莺犹啭南国晨征马不嘶多少忧端兼别恨烟江何处觅缄题

　　李重山都司号梅庭

　　爱梅大是清絶伦置之庭除尤可人寒影夜移青玉案暗香晨裛白纶巾陇头江上徒千里月地云阶少四邻更道广平心铁石可无新语慰花神

　　昌平县廨和解之昂御史时巡厯京畿东道

　　向来按部指秋期子月登车我独迟双塔道傍观俗处百泉荘上恤灾时烟昏导骑摇箶簶灯暗痴童下扊扅不听讴歌听愁叹何心工和壁间辞

　　漷州除夕忆京师诸公奉寄

　　岂不懐归畏简书无人袒跣鬪樗蒲那知年后得春气谩向天边瞻斗枢一榻衾裯明榾柮五更箫鼓蹋■〈毛瞿〉毺屠苏诘旦谁先饮鹓鹭黎明众共趋纎手菜丝应不送端门柑宴肯相须鳯城多少藏阄会一様银灯惜岁徂

　　元日又怀诸公自次韵

　　揽辔寒郊理簿书明时不用伏青蒲喜闻蓂荚颁庭陛惊见桃符映户枢长乐晓钟红叱拨大明春殿紫■〈毛瞿〉毺六街车马鱼鳞集百弼衣冠鸟翼趋幕省贵人辞琐闼晴窓独客揽髭须暮年勲业归公等莫叹红尘急景徂

　　六日雨中闻诏赦将至复次韵

　　一札飞来寛大书潞阳归骑踏菅蒲九天雨露开元化列宿光芒拱北枢时近春盘传饼餤云昏午枕卧■〈毛瞿〉毺连朝吏士开尊饮旦日官僚秉笏趋葛亮有言垂徃昔阳球兴叹失斯须传闻几处圜扉静谳狱无劳趁暑徂

　　淮南潘子素持吴□唱酬诗一卷见示偶七夕久坐书懐次韵寄卷中诸友

　　悔抛蕙帐下岩阿老鬓飘萧半□窝涉世情懐今日薄立朝勲业古人多静闻珠露零丹桂清爱银湾漾白波良夜赏心难寄逺定应同调制吴歌

　　予以延佑元年从先兄正献公入汴始识彦辉吴征君是岁故中丞马公伯庸今翰林学士谢公敬德国子博士王君师鲁乡贡河南行省迄今二十五年予再以按行至汴居监察行院去征君所居仅半里犹以公事未毕尚迟于请见时马公亦薨谢王在馆阁感念存殁赋唐律一首先遣持遗征君正之【至元四年戊寅】

　　二十年前入汴州梵王仙馆涉春秋家家庭院森湖玉处处帘栊映海榴金马石渠伤逺别丘山华屋动新愁谁怜闭着车中妇犹望元龙百尺楼

　　仲宣楼登眺

　　国家全盛似金瓯江汉澄清控上游帝子几时临北渚庾公何处倚南楼云来巫峡祠空在霜落荆门树自稠持节重来纾四望孤懐别有凭阑愁

　　左司李重贤逺清亭

　　亭下盆池漾緑光红妆翠盖似横塘不须玉井十丈藕自有鉴湖五月凉座上莫闻金鼎篆尊前仍注碧兰香主人逸兴幽人句多幸俱留百世芳

　　武昌近城阻风雨三日不得到城下遣兴一首山南佥宪之行

　　五月江风多自南停舟滞雨兴难堪吕公矶送惊心浪大别山凝扑面岚北海酒尊空已久善和书册逺谁探妻儿不解穷通理看挂明朝十日颿

　　当阳道中【録囚襄阳】

　　路指沮漳散马蹄园林芳润称幽栖浅山有势藏杉冡细水无声过稻畦病暍久忘河朔饮贪眠常恶汝南鸡莫嗟六辔多匆遽犹暇寻诗泚笔题

　　山中逢武当冯尹景仲入京以诗送之

　　卓午山头树影高岂期多幸此相遭久嗟寒雁迷书问共讶秋霜点鬓毛张绪犹如少年栁刘郎重看旧时桃故人侍直金銮密应向明时诵拔茅【景仲与欧阳学士同年故及之】

　　过马嘶山留题寺中

　　鸡鸣山接马嘶山万壑晴云井底看湍涧萦纡五十度石梯荦确百千盘光华固有周原重险阻其如蜀道难题罢新诗动高兴五湖何处水云寛【四十八度脚不干行人纔到马嘶山均房山中人语】

　　山中漫赋题□平官舎

　　绣衣不为吟哦出诗料纵横簇眼前岩鸟杂鸣诸部乐石苔乱布五铢钱焚香乞水痴求雨刻木通泉巧溉田尸位空言无所补寓情托物亦犹贤

　　七月三日喜至郧县山行兼旬至此始出

　　稻花香里过琳宫一舸斜阳汉水东下马已辞山嶻嶪开轩仍见竹葱茏画檐不碍迎霜叶玉宇频来处暑风童御无知友朋逺满襟幽思与谁同

　　太公遇文王图

　　狂王丧心醉其上老叟避世居渭滨出猎初非取兽意垂钩岂是求鱼人千年茅土有终始一时际遇无比伦韩彭乌合成俎醢三顾犹堪继后尘

　　爱竹【所寓官舎有竹数丛】

　　京华卄载看画竹今见羣笋森阶前锦绷初苞已挺特筠粉半落尤清妍何人炎歊弄团扇有客风露为华筵平安不待纲维报轩车未膏日周旋

　　章台寺留题

　　高林过雨晓苍苍水木清华古道场亭子是谁开四五招提縁此异寻常风声萧飒羣松翠日气醺酣二麦黄墟墓令人不怡悦何妨却茗进琼觞【寺后圃有巨松二三百株中有岁寒联翠逺尘无垢诸亭亭畔古冡甚多】

　　荆门州治后惠养亭留题【亭在山麓】

　　南直江城近可通东连郢树暗无穷台高先得瀛洲月地陿难乘阆苑风云射晴霞红烂熳山经冻雨翠溟蒙惟余蒙惠泉头路犹在探竒梦寐中【蒙惠泉在州西姚畅皆有诗】

　　雨后利阳道中

　　二年四过山前路三度值雨难攀跻最怜緑水注深堰不惜青骢污浊泥泽畔藕花怡旅况陇头禾穗慰妻啼丰登已是囊中物易得新诗扫壁题

　　寄贺徐复初江浙检校

　　故人家住黄鹤楼三年不到鹦鹉洲红尘面目事京局清夜梦寐思林丘耸壑昂霄今老大唾壶谈麈旧风流传闻调官赴吴会我为终夕喜不休

　　寄慰翰林谢敬徳学士

　　故人昔佐湘阴州召赴馆阁二十秋高文大册有清誉赋诗酌酒无白头荷槖两京久劳瘁行年六袠空优游一官不调竟无愠我为终夕闷不休

　　夷陵晚望峡口即景感懐十四韵【按部峡州】

　　一握青天万丈崖长江束缚此中来山形连导岷峨脉水戒明征滟滪堆疏凿神功思禹载战争遗迹叹秦灰涛翻澎湃朝喷雪滩激砰訇夜吼雷割据每能资霸业弃捐亦复到奴才乾坤设险华夷判名利轻生肝胆摧□匠操篙要厚赂波神赐珓享冥财儿时梦寐光阴速客里登临懐抱开红叶黄花为谁好玄猿白鴈有余哀百川逝水流无极孤鸟长空去不回昨日舟航辞白帝当年云雨下阳台竹枝歌里堪容与人鲊瓮边难溯洄千里画图真妙甚醉翁文字亦高哉逺游政到离骚国赋罢招魂试举杯

　　逺安留题

　　楚边穷处蜀分疆小邑几为山所藏放火种畬今得趣辟兵凿穴旧堪伤每因岩壑起云气少见日月开晴光我来问俗聊弭节深林不敢久徜徉

　　目送

　　目送孤鸿欲灭时幽人懐抱有谁知茫茫徃古青山在亹亹来今白髪垂陶令忘忧多嗜酒少陵逸兴只吟诗惟余安乐窝中老笑俯尘寰看大棊

　　孝感纪异诗【并序】

　　【太原惠思忠信夫由汾州吏荐补山南宪府从事檄下以父年登七袠难于逺行父趣之曰吾方徯儿从宦以亢吾宗顾吾方康寜母他虑其速治装信夫勉从之至元二年冬至荆凡再阅月犹未供役复归省见黄相荔支诸果类非北土所有买得之袭以衣襥将馈其父至则父已卒家人问曰若持荔枝来耶信夫惊其弟告之曰父初殁时众擗踊环哭久而复苏止哭者曰我适梦到南中见儿馈我果名荔枝我噉之风味非常儿今来矣言既而卒信夫闻其事痛哭顿絶出所包果以荐盖信夫山南启行之时公易箦之夕实三年二月二十又八日也时人异其孝感予为纪其事仍系以诗】
　　河东老父雪盈头捧檄儿郎事逺游莫道襟懐如陆绩直疑魂魄似黔娄荐新礼在情相称陟岵诗成泪莫收理气相闗有如此不须身外强推求

　　逸老堂【九老仙都宫唐真人】

　　临水垂杨遶院松高堂仙客养疎慵道存柱史五千字心在蓬莱第一峰未可逍遥空看鹤不妨劳动急呼龙我惭不得金丹术尘满衣襟抗俗容【时旱设醮祷两未应】

　　江上阻风【自山南还都】

　　昨日痴坐庾公楼今晨祇过桑落洲连朝巨浪高似屋万斛大舸轻于鸥青山两岸不可画緑酒一尊能解忧行年五十倦俯仰愁见京尘扑马头

　　高丽僧式上人游两浙江会提学黄晋卿句曲外史茅山张伯雨好事者绘为文会图

　　文章释老谁争雄昔人三语将无同已公茅屋见新句匡庐莲社追随风名胜絶怜留翰墨笑谈莫谓变虚空鸡林到日传相诧杖锦归来未是穷【是诗次黄韵】

　　吏部侍郎杜弘道号西岩野逸【保下人】

　　万古西岩好地形凭高四望接英灵太行王屋千峰雪碣石居庸一带青山径縁云通略彴野泉流月度坳陉王人固有幽栖志同送孤鸿入杳冥

　　送钱思复下第还杭州分得秋字

　　陌上王孙壮气遒交锋劘垒在朝头拟来披腹排阊阖空使乘槎犯斗牛蟾府丹香应少待鳯梭花様肯旁搜冬烘却是居停主江上芙蓉莫怨秋【思复来会试主礼部侍郎泰不华兼善家既而兼善考文故末章及之】

　　正月二十六日监中习仪即景书懐

　　椒觞献岁暖如蒸收灯前后不复晴风色料峭雪欲落云阴晃漾日半明四郊未有花栁意六馆但闻弦诵声城南三月牡丹发莫遣白头愁里生

　　阳明楼【崇真万寿宫道士丁元善】

　　道士由来不火食仙人况复好楼居镜湖秋水望不极禹穴晴岚浓有余岩下茯苓供采药窓前柿叶待临书紫鸾玄鹤应相迟会碾颷轮赴碧虚

　　初秋苦雨

　　白潦玄云净影涵漏天奚止说西南毁垣到处疎篱当支厦何年大木堪憭栗未须悲宋玉沉吟漫尔忆岑参无穷世故灵台小华髪萧骚不满簮

　　济南张智夫八十诗云庄有序

　　闻道仙翁乐事多几曾衰槁坐鸡窝华峰月冷云横久趵突泉甘酒热过少壮争询三叟寿光阴未尽百年歌太平生长仍终老笑杀行兵马伏波

　　送叶仲舆令尹赴上盐场司令

　　砉砉牛刀新发硎闽中作宰慰编氓石崖镌颂不尽意樟木刻祠方称情丹诏十行求善政玉堂一老有诸生牢盆又比爰书苦谁为长林叹不平【时天子下诏议举守令仲舆已除故不得与仲舆读书作文且能治民至大皇庆间皆从承旨姚文公游故云】

　　次韵苏伯修侍御樊川游春

　　霄汉春深鬓有华离愁望眼一时賖裁诗不待灞桥雪醉酒莫嗔韦曲花渭北树阴晴■〈雨上对下〉郁终南云气暮周遮帝城咫尺居庸翠谁道痴呆不念家
　　我别长安四见秋当时风景如梦游含元殿下麦初老兴庆池头波欲流三春栁荫北轩井千技柏暗南坊丘而今祇是成追忆畴昔无因得久留【予以至正改元夏五备员行台都事仅长安两旬赴召禁林而归寓官舎北窓后井上有三春栁一枝同官樊时中寓东城南坊舎后古冢时见光怪旁有千枝柏树之丛生者秦中多植之】

　　送孙引进湖州同知

　　绵蕝何须鲁两生紫髥落落称华缨泰坛导驾开徐步文陛催班引大声一代世官周礼重九重增秩汉恩荣水晶宫里苹风起北望红云是帝城

　　张女挽诗【女讳阿庆汝南忠武王第八女今翰林待制郝陵川□□□日诵数百言尤工属对十岁而逝元遗山续夷坚志纪其事】

　　三生常侍玉宸君想象文姬一様人露气清凝仙掌夜天葩秀吐上林春木兰歌怨征行苦栁絮才高老大身却是贞魂埋不得彩鸾同与驾颷轮【所属对今畧附于后如睡思昏昏如醉思闲心寂寂似禅心洗砚黒云浮水面折花红雨落墙头满地梨花三月暮隔墙杨栁两家春秋水芙蓉妆镜晓暖烟杨栁画屏春闗山明月子规魂花栁东风蝴蝶梦江头鸥鹭不闗名利也风波野水荆榛有底功勋承雨露骤雨翻空涤世间之尘垢飞虹饮海收天下之风云】

　　台州应翁八十号希有斋

　　老人须髪如秋霜深居海滨乐且康寿考何须菊潭水神仙只在默林阳五铢衣薄肌骨爽九节杖轻行步强我欲相期广莫野痛饮共到无何乡【默林之阳老人所居也】

　　告中寒食感事书懐【至正五年作时奉勅纂修宋史】

　　少日读书今白头半生窃禄不知休讲筵深媿程杨学史稿重遗班马羞多事愁懐苦于病久寒春意淡如秋江南烟雨京华月闲倚晴窓忆旧游

　　婺源程弘道教经堂【其子名允时】

　　圣训行天似日星秦时晦日汉时明半山老人坏正道紫阳夫子集大成孝经尚欲化遐郡论语还堪致太平他日儿曹心醉后我知不羡遗金籯

　　送诗僧泐季潭江南

　　方外何尝浪得名士林高处学迁莺逺公能重陶元亮老汉常陪石曼卿日暮碧云追雅致阳春白雪有余声江南烟雨楼台好尽意推敲不用惊

　　纪行述懐【有清溪稿扈从上京之行】

　　陪扈滦京媿未曾马瘏儿病苦凌兢龙门湍息山陉雪偏岭风凄石濑氷倐忽雨旸天叵测迂疎道路事难凭侍臣争笑冯唐老不向明时献技能

　　冻雨晚晴自成物门归院马上口占

　　碧山缭绕昼阴垂云湿宫城雨湿衣芳草逺含春意态微阳闲弄晚光辉滦河委曲经千里魏阙嵯峨壮九围满目郁葱佳气在莫从陈迹访依稀

　　送王仲方淮东廉使

　　熏风殿阁舜琴张睿念求贤治逺方滦水绣衣朝浥雨淮壖白简夏飞霜九天星直三台近六辔路増千里长拔薤抱儿君素志琼花开处煮茶香

　　宣文博士周伯温世家鄱阳别墅有坡先世树梅千株其郡志载宋时守居多梅有亭名玉雪坡伯温爱之亦以名其亭

　　薄俗妖妍莫竞春万株清气照乾坤神仙身在藐姑射居士梦入罗浮村写物更无和靖句懐贤宜占谢公墩久知佳境因人胜何必登亭对酒尊

　　喜归大都玉署

　　玉署萧然一事无漫陪銮驭到行都白痴祇对鳌峰石清供唯观海月图野疃有情开紫菊禁园无数列黄榆轮蹄廹塞通衢隘明日扬鞭出坦途

　　送赵大本赴西台御史分得尘字

　　释褐由来第几春彩衣重袭绣衣新地连羌僰民皆幸天助风霜笔有神骢马岂期多避路都亭无用苦埋轮致君勲业争先睹应叹遗贤满后尘

　　送王彬叔赴西书吏

　　庐江宪府昔曾经作掾闻君有此行灊皖诸山倚天峻淮淝二水得霜清苍鹰自向秋风击丹鳯还依晓日鸣简牍贤劳好珍重灵台明处是云程

　　宣城黄山汪公仲云松楼

　　江东胜士高起楼坐对万松云气浮流水桃花非世外小山丛桂为谁留繁华竞逐移春槛货殖空名千户侯唯有清标供抚玩栋梁霖雨付悠悠

　　早春遣懐

　　百尺危桥路稍平新年邂逅一经行池台半入荒残景觞咏浑非少壮情祇见晴波羣浴马未闻芳树乱啼莺相亲赖有西山色常似连屏照鳯城

　　张德谦寿松石

　　木精山骨旧相亲鬼匠临摹大逼真霜老苍龙潜委蜕月明寒玉暗传神丘园预卜长年兆苔藓难埋后夜春信是坚贞同气类望秋蒲栁谩成尘

　　燕石集卷七

　　●钦定四库全书

　　燕石集卷八

　　（元）宋褧 撰

　　○絶句【七言】

　　吕仙亭

　　物外烟霞属胜游有时长啸海门秋岳阳楼上题诗了惭愧人间韩伯休

　　一絇丝【张昌仪兄弟恃易之昌宗之宠所居奢溢有人题其门曰一絇丝能得几日络昌仪遽书其下云一日即足后祸及】

　　清河桑少蚕拍簇曳雪牵霜不盈握西风吹落红莲花败籰尘埃弃墙角

　　书宜都内人传后【二首】

　　痴絶庐陵不保身忽从妇口议天伦鸾台鳯阁须眉者谁识当时有内人
　　绣帷春色久徘徊檀机傍边说祸胎一笑诗人漫怀古梦中曾见内人来

　　朝元宫杂诗三首【延佑丙辰在汴作】

　　飞仙堂前深草青葵花榴花红重轻幽鸟飞来弱枝动泓泓残雨夕阳明
　　七真殿西开小门此中南与书司邻板扉无人蝴蝶乱细草幽花三月春
　　郑州车过雷■〈谷左〉■〈谷兀〉□墙桥上人已行睡眼羞明窓纸白惊人又是石鱼声【齐时则击石鱼声甚清亮】

　　送牛农师北上

　　玉带河流縁蔚蓝君家桥北我桥南一谈忽作容易别便是无情也不堪【武陵城西有玉带河】
　　招屈亭东酒一巵人生最苦逺别离不须更折路傍栁君家门外青垂垂【招屈亭乃郡人送别之所】
　　阿亭学书纔五经阿孙学语纔春莺乃翁去去莫回目外有先生内有叔【农师二子长玉亭从予受学次鼎孙时方二歳】

　　重过江陵

　　渚宫春水数经过风物消沉可奈何闻得街头耆旧说鲫鱼翻比昔年多
　　南条山色翠微茫映带江城冠楚乡杨栁两街多大宅好教留待段文昌

　　送陈亨甫如湖南

　　莫为功名怨别离别离何用送行诗沅江腊月无杨栁聊折梅花赠一枝

　　次韵赋春词三首

　　象口香消冷瑞烟锦衾罗荐任朝眠一心要续怀春梦不管啼莺绕槛前
　　妆楼淡月转廊腰晴露和春浸碧桃爱品鳯箫腔未稳夜天空望彩云高
　　娇春杨栁暗藏鸦掩映文窓一树花寒食清明多过了悄无车马问侬家

　　澧阳道中春日

　　隔村山鸟学绵蛮夹路溪泉响佩环晴日烘人透衣暖不须春酒亦酡颜

　　别武陵诸友分韵得身字【延佑己未三月晦日别武陵北归】

　　人别江南花别春莺莺燕燕总伤神旗亭酒软歌姬艶争奈相如是病人【予是日暴得腹疾不奈觞】

　　别后寄友

　　兰舟三日屈原亭醉出南门缓辔行栁暗河街新月上一场离恨不分明

　　舟中夜雨竒周子善

　　雨暗空江夜寂寥打篷声似打芭蕉故人好在纱窓下高拥银灯对小乔

　　漂母墓

　　南昌亭长木兰僧进食英雄岂不能澼絖家资消几许阿婆高冡碧崚嶒

　　沛中

　　未央宫阙锦辉煌隆凖何心恋故乡直到中兴守家法年年供顿幸南阳

　　晚兴

　　紫陌归来月魄新草深凉院掩柴门絺衣欲挂梧桐上惭愧缁尘染树痕

　　感怀

　　扰扰红尘世态殊少年空殢五车书才情纵解吟春草毕竟京师不易居

　　初至都书金城坊所僦屋壁

　　士龙东头士衡西长沙舞袖难旋转豪家尽有厦连云自是诗人嫌日短【张岷有云京师有两般月日望月终请料钱嫌日长到月终房钱嫌日短】

　　晚出都城【是年八月东之乐亭县】

　　风入秋罗半臂寒紫霞赤气日光殷西山大是无情思忍送巾车又出闗

　　宿错桥

　　胡来城下错桥西神树栖鸦廹暮啼数骑东来饮河水一声羌管碧云低

　　渔阳【二首】

　　万马纷纷动鼓鼙三郎束手翠华西向来别有销兵策莫恨青闱燕子泥
　　小丑从渠怨忌多不知和解欲如何万几尽有闗心处却办城东热洛河

　　诚夫兄寄都下杂诗五首【次韵奉答予时在乐亭县】

　　虎豹环宫守日旗夔龙鹄立卷班迟明良自有赓歌咏逢掖诸生莫献诗
　　鳯吹龙筝楼上头市中沽酒会英游狂心似火何时遂定约春风赋御沟
　　玉皇端拱白云乡扣额何时上緑章威鳯祥麟都网尽后人谁更说昭王
　　拥被巴童似猬拳矮窓炉火夜深然风流张绪如杨栁却向荒寒度半年
　　碎霜斜舞下遥天透胆寒威折塞绵不似豪儿衣狐白读书辛苦谩多年

　　忆武陵旧事【三首】

　　咏归亭瞰武陵溪隔岸花开雨后齐竹筱庄园春社散青陵村外目平西
　　芙蓉如妓绕横塘一段秋容着色妆犹记周郎会心处醒时双陆醉时狂【周子善别墅水亭名会心处】
　　两袖东风脸似霞满怀红刺访侬家春莺错唱清平调输却钗头缥蒂花

　　通州桥下见诀别者

　　二月五日风扬沙潞阳河津杨柳芽毡车离人泣红颊摇鞭羡我能还家

　　三月一日杂诗四首【延佑七年】

　　仙龙髯堕古混台碧籞春深花自开踏白马前双斧钺路人争喜晋王来
　　苑树云藏绀色鸦彩楼昏鼓促沉霞分明不似冬冬韵寂寞东风十万家【国有哀则崇天门外结彩为楼别置鼓角漏壶以司晨昏严警备】
　　柳簇红桥緑雾匀羽林戈戟鎻重闉朝阳空照俜仃影长似东街碧树身
　　旧时瓮城野樱桃隈隅弄日晴树高游人来徃不能折烂醉来时玩碧梢

　　李廷珪墨

　　神物蟠髹麝溲煤升元曾是进蓬莱玄光依旧能今日谁信昌言己夜台

　　阳闗图【二首】

　　系马停车待酒阑骊驹歌断不成欢凭谁说与图中客水逺山长行路难
　　前春别宴武陵溪候馆垂杨暖拂堤忽见画图疑是梦故人回首洞庭西

　　七月八日晓晴暂出丽正门外【二首】

　　团团碧树压宫城白鳯门楣淡日明回首琼华仙岛上片云犹欲妬新晴
　　晓凉门巷柳阴蝉九陌晴泥着锦鞯到处帘栊尽相似巧棚人静五生蔫【里俗以七夕前数日种荳麦等于小瓦器为牵牛星之神谓之五生盆】

　　冬夜

　　纸窓如水月如氷天际浮云罨画屏漏板阑珊参过午篝灯犹诵太玄经

　　羣蔬写生图

　　午衙太守杞菊赋朝日先生苜蓿盘翠釡驼峰无限美画师何事画酸寒

　　元夜偕二友看水灯

　　緑鬓相携御软风珠尘粉雾月朦胧水灯浮过南桥去却被残氷碍□红

　　得周子善书问京师事及贱迹以絶句十首奉答

　　春王朝会大明宫祝栗鱼蛮四海同至治元年调玉烛和风甘雨看年丰
　　晓日云冠缀彩珠龙颜如玉映康衢大官门外停天驷羣辟翱翔侍步趋
　　黄流玉瓒荐馨香九庙神灵降百祥一部云韶导仙驾归来朝贺坐明堂【时皇帝初举亲祭之礼四方未知】
　　至公堂下鱼鳞屋丽正门前蜗殻居三百英雄来献赋是中应有马相如【至公堂会试之所四方进士来试南宫者率皆僦居丽正门外】
　　瑶肝玉肺渥注驹玄圃昆仑是坦途暂蹶霜蹄未为失三年奋迅碧云衢【子善昆季连与乡贡皆不利故勉之】
　　人海茫茫万仞山健夫争赴碧岩端跻攀分寸不得上始信文场蜀道难【予亦以旧歳失举】
　　一念遗孤一怆然心旌无日不悬悬潞阳二月河氷解定买吴侬燕尾船【弘夫兄殁于武陵侄彍在彼时予欲往视之】
　　谢家择壻得逸少温峤先酬玉镜台罗帐合欢犹有待可怜孤鳯意徘徊【时予得婚家初纳采】
　　迩来吟思浊如泥今日酬君喜赋诗不识心忪并胆怯犀珠银液竟何施【予向苦心疾至今遂不作】
　　汨没京尘度岁华胷中千绪乱如麻南风凖拟挥谈麈剩费君家木杵茶

　　钱圣举山茶

　　丹青笔点水晶宫为尔寒葩染淡红今日北人多见惯不须和雪上屏风

　　雪竹白头翁横披【二首】

　　琅玕袅袅碧云空雪缀斜梢倚北风丹鳯不来年岁晚一枝聊借白头翁
　　苍衣雪颈冻难飞寂寞寒梢独自栖别有春明好风景緑杨如画乳莺啼

　　出京酬送别者【南游湖湘】

　　台笠华缨洗暗尘都门官柳送车轮洛阳津吏揶揄我不是终军等辈人

　　阿城

　　掖庭咫尺失王嫱库吏奸因鼠粪扬邂逅阿城重怀古欲从何处吊威王

　　小姑贤祠【虎丘南地名小姑贤旧时民家有姑恶新妇欲织罗而去之者其小姑悉自擥取为己过冀以悟母母悔而止乡人祠之】

　　离鸾别鹊两沉冥肠断庐江焦仲卿不见虎丘南畔月至今尝为小姑明

　　舟中述怀

　　饭了从容瞌睡禅诗情涩似急滩船吟成欲附都人卖又恐明时不值钱

　　彭泽水驿嘲渊明

　　循资白髪绾铜章明府何心解绶忙今日公田多十倍折腰儿辈亦无伤

　　五王博塞图

　　鹡鸰飞满万年枝羯鼓声闻博塞时自是开元太平事不曾闻有豆萁诗

　　贾傅祠堂【二首】

　　绛灌纔书汗马功治安策里事无穷汉家未有停年格一岁超迁到大中
　　天上银河洗甲兵八方风雨会咸京洛阳年少偏多事强说当时未太平

　　舟中闻笛【岳阳楼下邻舟一军将醉而吹笛爱其音韵清壮命酒赏之旦求予诗遂赋此以赠】

　　虬须醉倚木兰舟不识人间出塞愁吹散碧云江上去芳洲斜日自悠悠

　　毛女图

　　终南灵药可成仙徐福空劳泛酒船七月辒辌鲍鱼臭不知宫女却长年

　　漫成

　　日射金堤御水明杨花榆荚出宫城上林如锦春如畵却怪黄莺不解鸣

　　送存初宣慰湖南十首【存初宣慰故相野仙不花之孙由宦族入侍宿卫出为湖南宣慰副使秩满迁湖广省郎中至治元年召签会福院事明年拜天官至元元年春受命湖南宣慰使时天子新政鋭意治道开经筵留公侍讲读力辞始赐允四月朔启行公幼受学先兄弘夫性识聪颕及长遂知好学涉猎书史作诗临帖至于笔札砚墨雅好精致棊槊射猎击球等事虽尝间作亦视之泊如也予与之交将十年前年冬公特辟书室延致数月坐其下公今年三十三岁始生子未朞喜诗学唐有海棠曲亦得风致澧阳别业植梅数百本自号梅月荘主人厌倦世故时有隠去意以年方壮未遂诗人沅州校官吴陟字子高公极爱其才调欲辟署掾属故并及之公名阿荣字存初国人也】

　　太平天子辟经筵侧席金华引旧贤顿首玉皇香案底旌麾毕竟使飘然
　　緑暗红稀出鳯城潞河津上酒双瓶湘花湘鸟凭谁报早晚楼船过洞庭
　　甘棠旧树几年余枝叶葱茏拂月衢长沙耆旧如相候先向轺车看鳯雏
　　碧湘如镜岳如屏赋客骚人聚德星况是苏仙吟咏处高名从此竞芳馨
　　金貂门第黑头公五省三台指顾中便拟梅花荘上隠不应解组太匆匆
　　三载王城接燕谈高斋夜坐语喃喃有时共对桓伊曲一种清禅静里叅
　　金闺朝退暮归时指点铅华尽赋诗惆怅海棠花底事有谁题咏有谁知
　　青霄持节镇湖山东阁招贤事不难若用紫薇为幕客常教街子报平安
　　花飘禁籞锦机空人别河梁酒晕红送春已是情怀恶又向残春送相公
　　科名自愧忝君恩未省何曹着此身遥想莲花门外路几时湘水共行春

　　早出过御沟

　　残月欲落日未生树根交合清水明翠华迢迢沙碛杳铜驼陌上马声少【驾已幸开平】

　　唐人两马图

　　玉山刍秣渭川波振刷骁腾意气多政好骈趋驾黄屋临危踶啮奈君何

　　少陵春游图

　　山崦楼台花树枝杜陵韦曲恣遨嬉画图省识春风面应是开元未乱时

　　张仲容七夕来征诗就次韵以答【来诗云云压高城雨散丝万家秋气入罗帷巧棚七夕喧邻里小宋明朝定有诗】

　　钿合红蛛缀网丝玉儿瓜果设香帷从来天上张公子解试梧桐一叶诗

　　闻蝉

　　昨日流莺今日蝉无端世故苦相煎长安多少封侯骨雨打风吹过少年

　　龚秀才还临江【二首】

　　江上春波烟雾昏江南游子怨销魂五侯池馆歌钟沸争信麻衣忆故园
　　烟霞锢疾是谁医来到都门几许时莫待蜀禽啼血呌薜萝猿鸟怨归期

　　送成都何岩亮二首【由提学云南乘传过家为父庆八十寿】

　　云顶嵳峩蛇阵长锦江春日淡无光老翁白髪升平世闲倚东风看海棠
　　树迷云栈路间闗诗礼庭闱梦寐还五色衣裳千岁酒马蹄仍度点苍山

　　省郎王景星僦居钟楼之东颇有幽趣遂号市荘主人【二首】

　　樊川别业辋川荘摩诘才情小杜狂闻说当年多胜事却怜官职苦相妨
　　佳树名花总是春画帘遥隔软红尘池台政赖闲妆点惟欠林边学吠人

　　看云楼

　　昨日笙歌今日尘交情反复世情新山中态度能多少辛苦长安陌上人

　　听雨楼【陈存翁】

　　侵窓度竹复临池絶胜潇湘夜半时客邸十年听不足可能今日重题诗

　　夜下新安驿竒家【馆伴安南国使还鄂】

　　河流如箭棹如飞星汉垂光月渐西回首曲廊微步处文明门上夜乌啼

　　晚泊维扬驿【二首】

　　驿墙红树晚萧萧解劝征人驻画桡拟办青楼狂载酒月明何处玉人箫
　　朱轩翠馆郁岧嶤几处笙歌几处桥怪得隔江人望见夜深灯火似元宵

　　江上棹歌五首【采石舟中作以相长年三老且以慰使云】

　　日南使人朝贡来东观校书逺送回长江无波风伯喜不须铜钲苦相催
　　江边日出便解舟轻帆经过烈山头我侬一日还到驿你侬何日到邕州【邕州与安南接境故南使以到为大成港之上采石之下江心有山名烈山】
　　逺人莫愁行路难故乡万里应须还明朝得风到池口回首不见蛾眉山
　　象奴晚泊卖象梳金钱卖得相讙呼大信有肉采石酒何不多买犒棹夫【大信市猪头甚佳采石出美酒舟人有大信猪头采石酒之语】
　　荻花萧萧江月明十舟齐发棹歌声但有五两好风信莫为离别动乡情

　　寄张仲容【四首】

　　縠窓昨日君辞妇白驹今朝我别家马御仆夫都见惯莫教闺梦到天涯
　　城南城北渺风烟一度论文月再圆肠断而今更愁絶蓬莱云隔楚江天【仲容时以礼曹掾接漕舟在海上先予一日出都素与予契谊甚厚虽同居京师然各以尘事稀复接见尝谓小别离欲赋一诗此篇首二句小别离诗起句也今足成之】
　　风流多病汉文园玉树森森瘦可怜梦里若逢徐福问仙家何药得长年【仲容素苦吟清■〈月瞿〉别时又病作】
　　有情谁解不相思罗幌风干叶落时莫问离愁有多少君归犹趂菊花期

　　书汉津驿【九月十二日】

　　凉月满庭清似水匡床无寐苦难胜闺人不见羁人况落叶横窓蛾扑灯

　　甄氏坟园春露亭【二首】

　　白杨如柱草如茵湛玉零珠苦怆神况是清明风雨恶可能无泪湿衣巾
　　轩楹错粲对泉宫菽水庭闱在眼中别有孤丘漆灯灭宁馨何处哭秋风

　　鄱阳萧性渊能鼓琴琴号霜钟是其曾大父宋南渡时所畜者其家上世善琴云【二首】

　　池台肠断雍门周艮岳繁华逐水流徃事寥寥君不见金仙垂泣渭城秋
　　不似琵琶不似筝鲸音厯厯似秋清龟年流落江潭外谁识秦声与楚声

　　柯敬仲持其乃尊山斋翁遗训诗求跋

　　太傅当年自教儿唾壶谈麈亦吾师蓼莪流落玄扃下不见音容只见诗

　　徐氏致爽斋图【取拄笏西山之义】

　　阴霾荡尽晓无霞秋气萧森山气佳万户千门城阙里不知空翠落谁家

　　送章生还江陵【三首】

　　六尺身躯二十强长安索米日仓皇多应梦里还家乐菜市街头春酒香
　　荆门驿路草萋萋郢树连云晓色迷因忆儿时赏心处女贞杨柳夹濠堤
　　南国相知音信疎暮云春树渺愁予东风解办含情句代作长江双鲤鱼

　　秋江小景

　　霜落吴江息暮涛荻芦花叶冷萧骚山林真隠今谁在画里渔舟亦自高

　　赵集贤致政【二首】

　　集贤学士鬓双皤少日轩车意气多有口惟称老耼语向人不晓缺壶歌
　　酒满清尊花满丛高年乐事政无穷近来好语君休报惊动林间矍铄翁【时有新令官至七十不致仕】

　　送同年王在中编修代祀西行【六首】

　　宫云拥节下青冥巨岳通川草木荣传语词官休秘祝汉王深意在苍生
　　银盝天香出帝都春衣綷粲马连■〈甫〉城南闗吏争来认曾向当年见弃繻
　　聮镳席帽杏园春五见宫花照路尘今日分携重惆怅顺承门外草如茵
　　娇儿文褓语初莺内子闲闺数驿程自是曲江春酒重不堪芳樾听鹃声【在中长安人】
　　同年折桂复同官同巷衡门指顾间纵是薄情诗兴涩可能无句到阳闗
　　蜀山秦树碧相连鸟道花开三月天马上从来诗句好定应多费薛涛笺

　　街柳为暴风所折谩赋絶句

　　妆点官街能几春经行常羡緑阴匀邻翁只怪南风恶不道年来蠧满身

　　城南小雨

　　官街杨柳緑参差花外危亭俯路岐物色宜人总依旧天阴不似去年时

　　送曹义省亲新淦

　　亲在江南子在都担簦戏彩事难俱宁馨学业今如此郎罢还教食肉无

　　詹事府承宣使方君恕还岳阳【四首】

　　银榜宫前近识君当时悔不早知闻相逢未尽忘形话又逐燕鸿度冥云
　　古来词客不胜愁感慨悲歌谩白头君若到家无事日等闲莫上岳阳楼
　　腊酒浓斟白玉巵寒梅香缀碧苔枝知君不作京华梦睡到山城日出时
　　江南才子总知名久别烦君为寄声说道头颅将四十髭须先白两三茎

　　送李文清之官八番宣慰司幕府【三首】

　　马谙旧路不﨑岖草色新袍是故吾山鸟山花总相识莫将诗句咏娵隅
　　西南边徼渺烟霞星土列疆道正賖羁思宦情应等尔锦城虽乐不如家
　　武昌门外柳如丝曾见吴侬笑咏时张绪而今渐憔悴定应不似昔年枝

　　送谢德润还澧州【二首】

　　通济桥头杨柳枝涔阳极浦漾金丝惊见昔年题柱客归来白髪照涟漪
　　征鞍逺过孙王渡稚子迎门喜气多烟水云山一杯酒拂衣归去兴如何

　　春云出岫图

　　石根腾起气如饙擘絮成衣布置匀态度不须空蔼蔼东皋愁杀耦耕人

　　大名于景初家屋梁燕巢偶坏以悬匏代之因堕雏其中燕竟不他适来徃其家凡六年异而求诗【二首】

　　春秋来去不相安王谢恩深徃复还盛事他年君看取蛇衔明月雀衔环
　　暮宿悬匏昼出飞笑他辛苦杏花泥邻家灶突多炎上犹自双双得意栖

　　送张尚德还长沙【四首】

　　闻君家住古长沙吴楚川途万里賖九衢夏木皆尘土归棹惟应看藕花
　　江山风露夜凄清散入心脾爽气生重来写作金声赋莫向时人鸣不平
　　枫林水驿旧留连小小歌謡四五篇烦君说向沙鸥道今日才情减昔年【泰定乙丑秋予以馆伴安南回使宿荻港驿赋棹歌数阕题壁上尚徳尝见之及来京师徃徃对人传诵】
　　洞庭如海山如黛畴昔扁舟数徃还今日因君倍惆怅功名无味钓槎闲

　　送刘克让归汴中三首【名天秩由河南乡贡中第竞以便养辞馆阁之职除济宁録事须次觐省】

　　梁园词客卯金刀五十人中赋手高却是邹枚有神授他州解送敢争豪【会试第二名授馆赋】
　　苑墙霏雨拂春旌兴圣宫前晓唱名闻道明经传奕叶宁馨今日被恩荣【时久旱始雨兴圣宫唱名自此举始】
　　玉树瀛洲总列仙徒劳州县亦堪怜趋庭不羡长安乐还上河津画鹢船

　　送翰林编修赵宗吉秦蜀降香便道觐省【二首】

　　九重端拱不时巡宣室斋心礼百神奠璧沉牛唯遣使东封西祀肯劳民
　　锦衣玉节照皇都紫陌春风拂传车行役不须愁万里过家能似汉相如

　　和省郎杜德常清明三絶兼柬王君实艺林

　　开门景物苦无涯柳拂青丝杏衬霞酝藉仙郎谁得似官曹常对紫薇花
　　春闺无事不闻鸡睡起朝阳树影西尽道陌头寒食好卖花声里有莺啼
　　赤阑桥瞰花溪过白板扉临柳岸开最好苑墙东畔路可人何事不频来

　　送湖州李教授之官【二首】

　　软红尘里换青衫弹铗歌残策去骖不用临岐重惆怅落花迎棹过江南
　　笔翰超然松雪仙丹青已矣霅溪笺高斋应有横经暇品画临书亦自贤

　　羣鱼龟蟹图

　　紫蟹玄龟素鬛鱼悠扬作队出菰蒲吴中饿殍须南食肠断腥风是画图

　　送新安王元成赴辽阳教官【二首】

　　三月边城未见花榆闗尽处草连沙举头只见长安日忘却江东是故家
　　闻道东人乐事并舞姬酬锦曲酬绫广文别有诗书味自分皋比冷似氷

　　揆初堂【关中某氏永感之后寿日避客之所】

　　二十年前具庆时彩衣歌吹进琼巵而今亦有如渑酒自顾微驱欲奉谁

　　尧民图

　　謌謡人物接康衢和气氤氲溢八区日晷悠悠纔过午周人酒诰汉人酺

　　燕石集卷八

　　●钦定四库全书

　　燕石集卷九

　　（元）宋褧 撰

　　○絶句【七言】

　　送王君实西台御史【十首】

　　鳯城雪霁收灯后乌府风清奏牍余道路行人传好语艺文学士拜新除
　　折桂蟾宫近十年品流第一冠羣仙颂台藏室遨游遍御史分司又占先【甲子省元秘书郎太常博士】
　　一代才华百事堪祥麟威鳯木楩柟愿携云阁修书笔移向惠文冠后篸【预修经世大典】
　　樊川韦曲称闲情卉木林泉画不成毕竟髙明挂霄汉终南峻岭渭流清
　　鲁郭原头纔拜扫双清亭上罢吟哦黄尘发轫闗河路奈此骚人标致何
　　十二官街踏雪泥归来门巷晚凄迷故人忽报明朝去横玉一声春日低
　　江东日暮碧云阴前月缄书锦鲤沉渭北春天多緑树又从何处觅乔林【时苏伯修南台方赴上】
　　同年分袂不通书陇峤巴川星散居騘马经行能问讯定应投刺不踌躇
　　生长何曾出帝城马蹄一旦赴咸京子长游览文章健张掖滇池在此行
　　芙蓉秋水锦生花羲献风流是故家谁敢持缣叩厅阁多应判牒走龙蛇

　　送王伯修内翰奉母之官南台御史【六首】

　　冯驩时动剑謌声忽听乗騘建业行侍御虽然曾识面台端共说旧闻名
　　今代銮坡匠手闲故教持斧出江闗多应湖海频移节敢望君王早赐环
　　九重天子恩如海雷雨斯须徧八荒南土不寒多草木却愁无地着秋霜
　　无悰莫饮采石酒有耳休听商女歌揽辔归来无一事蒋山髙处看烟萝
　　漳河潞河水悠悠夫君去上沙棠舟承颜无复别亲苦分袂但增知已愁
　　伯修思子马如飞兼善携家棹且迟邂逅故人烦寄语故人挥麈日评诗【时二家皆召赴内台】

　　渡济河马上初见近城诸山

　　华山髙耸鹊山东一帯烟霏翠接空安石从来多雅兴却如新妇闭车中

　　中秋与吕仲实清话忆溉之李内翰不见

　　大明湖上水涵天月色偏宜李谪仙应笑吾曹杀风景碧桐窓下对灯眠

　　和州孝子黄钺父病痈笃孝子醮愿减年以益父寿果再生十年

　　上帝髙居虎豹闗尘寰蝼蚁敢相干寜馨别有延年术一寸灵台九转丹

　　冬日杂诗【五首】

　　暗尘驽马夕阳酣冻路凌兢思不堪徥侣徒行知快捷方式踏氷时过象坊南【时予右臂疾未愈】
　　金水桥西沙路低东来翠幰与桥齐不知夫壻何官职后拥前驱过曲堤
　　下床指直难结帯出户舌卷深入喉共羡将军能出猎党家帐里不风流
　　金阙银宫上帝居緑章封事逹云衢晓来官吏传相告明日放生仍断屠【时崇真万寿宫为两朝大行作黄箓醮】
　　扫除愁恨惟应酒陶写襟灵仅有诗四十头颅只如此可能心事及游丝

　　过海子观浴象

　　四蹄如柱鼻埀云踏碎春泥乱水纹鸂■〈氵鵣〉鵁鶄好风景一时惊散不成羣

　　送赵伯常淮西宪副【六首】

　　十年前是紫薇郎伴我书声隔粉墙今日绣衣持斧去冲冠毛髪半秋霜【至治三年赵为中书掾予为童子师其邻】
　　元龙湖海旧襟期叔度汪洋万顷陂知君不作媕娿态拟见澄清报盛时
　　天北天南赋逺游合肥城下理松楸多应梦见还家乐无复眉攅去国愁【赵先为南台御史巡歴海南召为左司都事分司上都今以清贫求出故有是命父母皆葬庐州】
　　常日相陪散马蹄官曺同事凤城西别来应忆太禧白醉后仍须乌迭泥【赵为太禧宗禋经参议予为照磨太禧白酒名乌迭泥去疾即孩儿茶酒后嗜含之】
　　明月清风赤壁矶八公山色照涟漪轺车使者多清致揽辔经行合有诗
　　春来几度送华辀芳草多情栁亦愁不惜裁诗写离恨道傍只恐鬼揶揄

　　河东郭从让友于堂

　　金昆玉季尽优游学似椿津共白头总为隋家贤吏部读书不问驾车牛

　　万户侯李通敏祠堂

　　猿臂将军金虎符寻常气压万熊貙而今庙貌开生面犹似辕门按湛卢

　　李文愿自号寓盘

　　茂树清泉乐意深当年祇有一知音却怜千古河阳月几照令人慕蔺心

　　送张克寜赴淮东宪掾

　　读律由来可致身十年乌府气无伦明朝奉檄淮南去多少芳年惜后尘

　　神凤琴【太原李公逊所藏唐雷恒制宋建隆重修】

　　絶响朝阳瑞世鸣喧啾百鸟谩闗情却凭千古丝桐在传得岐山一様声

　　浴罢【九月七日平江作南使江浙之行】

　　黄华街市雨珊珊磴滑桥危马足难催唤小胥供祝版呉歈坊下振衣还

　　姑苏即事【二首】

　　南北东西画舫通卖鱼输稻不愁风邻人使北归来说车马京尘十丈红
　　娃儿十五瘦腰肢眼角红妆浅淡施闻道阿娘将典却掲帘催唤买燕支

　　平望驿和王伯循芙蓉韵

　　都门暑雨别匆匆尊酒论文乆不重却忆篷莱云起处如舟亭下看芙蓉

　　晓发皂林驿

　　万寿山前旭日鲜琅玕无数映清涟吴儿笑我杀风景马上驱驰不坐船

　　长安驿道中观芙蓉寄嘲伯循

　　玉溪桥畔淡朝霞照景红妆泫露华说似分司才御史水邉花胜驿中花

　　一钱太守祠【刘宠】

　　山中父老感承宣五马髙情亦自贤一样青铜成肉好后来多是捋须钱

　　上虞山行值雨马上口占

　　山腰云掩翠光微逺见云浓近见稀对景漫思髙彦敬懐人常忆米元晖

　　上虞山行晓霜

　　略彴凝霜晓不干竟无人迹白漫漫马蹄踏破铅华色得似鸳鸯瓦上看

　　嵊县道中

　　一径蜿蜒万壑遮良田羙树衬烟霞明时不作秦人避欲占膏腴别起家

　　过鴈荡不见李五峯隐君

　　鴈荡山髙不可攀松巢竹坞白云端题诗为报经行客莫作寻常少室看

　　石溪驿候伯循不至

　　古来元白似金兰谁道风标不可攀驿骑飞来问騘马计程应是在铅山

　　深青早发比明至栁阳桥戏赋

　　槟榔嚼罢复含姜月落松明马首香□□匆匆闻禁漏宿酲初解对残妆

　　寒食拜扫盘桓南城亲友家书所闻见俚歌十首

　　北城繁华拨不开南城尽是废池台看花君子颇解事不笑南城似冷灰
　　南城宦家有孤儿华裾寳马日遨嬉羣奴豪酗卖丘木身在醉乡犹未知【招贤乡刘氏事】
　　栁村南路百泉涌陷车踬马沮洳深茕茕一僧力负土治【平声】道不成徒苦心【宜泉地卑泥泞四时不干一僧誓填之功未就旋壊已数年矣】
　　停骖惆怅圣安寺旧时轮奂想翚飞前朝已落王承福后堂空祀李宸妃【寺亡金所建】
　　街头父老髪垂肩拄杖支頥话可怜粔籹不甜寒具小风光那似十年前
　　贵人池沼多鱼鳖好佛经年不杀生恶少家奴苦相负时时钩擉恣煎烹【太禧院使图沁特穆尔别宅在丰宜门内街东宅有池可十数亩予尝屡至篇中事得之于其家人】
　　故都空有废残城天歴人家学避兵今日街衢却依旧栅门全毁堑填平【天歴戊辰冬北兵迫芦沟河南城民家尝树栅决堑以自卫】
　　晓携儿侄拜先垄常恐重来径路迷马上举鞭频指示石碑东畔緑杨西【时兄子彍将补外】
　　杨栁萧条花树稀风光毕竟属春时更过几日来相赏杜宇声催緑满枝
　　醉人驰骤紫叱拨游女揺曵双秋千争笑书生常蹙頞不关名利谩华颠

　　四月晦日早自石桥北度安济桥入史局马上口号

　　街树葱茏晓雨収官河相近御沟流帝城不是多尘土直住诗人到白头【安济桥颇危俗呼舍命桥者是也】

　　台州韩诚之入京赴调教授松江及归取道彰徳展省宋丞相魏公之墓絶句三首送之

　　巾子峯前□岁盟观光未久去王城匆匆又省安阳墓不负西风万里行
　　前朝谱牒自流传陵谷那知有变迁昼锦英灵俨千古多应能喜后人贤
　　金窠大印押班聨剑履缤纷落九天餐尽万羊成馁鬼楸梧何处认曽玄

　　掲曼硕小仆邹福颇能作诗诸名胜皆有所赠

　　福也事人甚不切学诗习字欲自别不似南邻守舍儿轻裘肥马通关节

　　送李从善之湖南医官

　　衡岭云开去路长名山芝术气芬芳多因采得逢仙子乞【去声】与延年第一方

　　舞阳刘元亭风漪亭

　　南熏微度曲陂前鸭緑粼粼出自然眼底文章人不识却教容易入诗篇

　　调谢敬徳麦敬存二主司口号【同为东平乡试考官】

　　半生跋渉每独往今得两公皆俊才对榻聨镳已经夕如何绣口未曾开

　　嘲敬徳口号

　　翰林十载擅才名廷试南宫数与明今日东行倍惆怅重来投牒赴南城【南城大都毎岁乡试之所敬徳颇重于乗马故云】

　　闰十二月二十七日喜雪四首【前二日平章彻里特穆尔窜南安】

　　赵魏燕齐无麦苗秋冬不雨暖尘飘王城一夜霏春雪喜气氤氲疹气消
　　昨夜鸱鸮出鳯池同云如水际天垂谁知六出丰登瑞不在黄扉燮理时
　　积祸丘山重莫蠲君恩如海聴南迁品流悬絶昌黎叟一様蓝闗马不前
　　姓名何事到金瓯沧海横流浩莫收鹄立白袍三百个有谁回首望崖州

　　雨中马上口号

　　十二官街底许寛寻常尘土昼漫漫晚来一雨春多少唯有垂杨最好看

　　送翰林应奉寿同海涯挈家觐省十首【供奉字弘毅至顺四年进士第二名辉和尔人自号清氷玉壶登第时寓居蓬莱真境】

　　翰林供奉三十强前春曾是探花郎年来居京大不易走向沙头觅去航
　　才情如水气如烟寒露玉壶氷浸天北庭沙草渺何许江南风月故依然
　　巷南巷北叹偪侧楚山楚水去难留白玉堂深云雾杳迟子还应八月秋
　　徃时折得高枝桂身在蓬莱无处寻今日论交便如故百年诗酒百年心
　　携幼入室藉文褓上堂拜母舞斑衣青绫被冷承明直忆着餐钱应早归
　　妻儿含啼红腐粥仆夫奈冻吉贝衣到家同作端午节角黍如玉江鱼肥
　　京华尘土浩漫漫精神百倍是南还杨柳风前梳黒髪荷花池上洗朱颜
　　小季读书饱笼饼同人对榻戏樗蒲君过扬州应北望相思魂梦绕川途【其弟吉祥哈雅留京补国子生】
　　昨朝直院舟先发供奉今晨又趣装广陌无人留去骑前途有幸及归航【时直学士欧阳原功先还湖湘】
　　一日不见如三秋乃今送君作逺游我侬犹索长安米你侬指日到蕲州

　　夜归即事

　　九衢尘土夜模糊欵叚无臕不任驱闻是鸣驺忙避路谁知恶少诈传呼

　　赠长安孝义张周卿三首【世昌】

　　堂上家公白发垂随阳鸿鴈各分飞当时独有娱亲志不羡朝衣羡彩衣
　　几多豪杰出长安散尽黄金救急难得似夫君有阳报白头强健子能官【其子字克礼】
　　曾同尊酒话蝉联君世西秦我世燕慷慨固当歌义侠流风传过二千年

　　无题

　　秋千架底过清明贵壻除官促逺行收拾春衣单骑去落花风里暮砧鸣

　　三原张氏茔望松亭【张克礼】

　　已闻翠柏凝苦泪更道白杨多悲风时时见此霜雪干终身哀思何时穷

　　唐人两马图

　　出洗当年满渭川四十【音忱】万疋粲云烟畵图只见风蹄八孤负河东晋问篇

　　山水横披

　　渔翁袖手空舣棹琴客攒眉欲絶弦惟有羣僧无俗恨乱山孤寺静谈禅

　　江浙省段照磨吉甫于予为同年友至顺癸酉会于吴门今春书来寄近诗十余首遂和其次韵张伯雨新居四絶句以答时同年吕仲实佥浙西宪并以柬之

　　流水阊门畵舸横姑苏台上暮云平五年一觉吴宫梦珍重归鸿肯寄声
　　越水吴山未了青越调吴歈尽可聴自恨昔年骑马过钱唐佳处不曾停
　　寻芳缓步玉津园掷果闻呼石洞猿更说公余多乐事酒船撑过涌金门
　　葛岭跻扳屐齿苔旧游山鸟不相猜绣衣使者虽同调不许联镳共徃来

　　又次韵述懐见答

　　搏桑日出事纵横浊酒能浇磊块平占籍神州将百歳晚风空送杜鹃声
　　居庸一带雨余青厯鹿车声久厌聴梦到江南旧游处钓鱼矶畔柳风停
　　菟裘无地可田园犹是栖栖择木猿昨夜洛阳风雪甚袁安依旧卧衡门
　　虚庭罗雀砌生苔紫燕穿帘似见猜开尽碧桃凝竚久麻姑书信几时来

　　王君冕尝于长安城东出南头第一门之北凿牖穴号归云洞二首【门即青门庙记又名青绮门】

　　青绮门边有穴居窈无窓户与阶除暂时收住为霖气不逐狂风谩卷舒
　　苍狗白衣多变幻土屋深沉藏不散神龙有时飞汗漫犹可相从雨霄汉

　　抚州李氏种桃亭

　　瑶池阿母杳无踪结实开花怅望中何似君家亭子上一年一度看春风

　　赠辛瑞卿【名居祯尝质物于某氏私库误赎得玉带金器不受而返之时人义其事】

　　之子轻财能好义事如行道不拾遗试从人物观此世有似开元贞观时

　　夏日家食偶成

　　晓日荒荒帘影低炊烟浮动孟光衣苍蝇大是无知物苜蓿盘边亦乱飞

　　顺州会曹元宾尚书贻诗二絶因和其韵【巡厯京畿东道】

　　三十昂藏试省闱回思金榜挂名时府公幸遇张京兆到处逢人说项斯【予忝科名日曹为礼部侍郎】
　　王事那能计苦寒客窓灯火夜阑珊谁人解得尚书乐不戴朝冠戴道冠

　　十二月十五日香河偶成

　　朔风初定晓霜晴独坐寒厅日转盈怪得无人来诉讼羽林猎骑尽还营

　　檀州之平谷道中口号【赈饥东道】

　　村垣儿女可怜生满髻花枝弄晚晴放下秋千争见笑雨中骑马过清明

　　丰润县赈饥答武孝隆文学

　　唐坊霖雨怨八座汉庭灾异免三公古人争解言调燮不识春郊发廪功

　　武清县斋遣兴

　　想象规模临晋帖搜求章句记唐诗緑尊且喜无羣饮缃帙安能许自随

　　三月晦日偶成

　　十里平原晚色低粉飘红坠緑凄迷客中无限伤春句却为乗骢不敢题

　　病后自嘲

　　谁使儒冠易豸冠寸心万虑死灰寒九衢随例乗骢马□□□□□□□

　　灊山县廨和赵伯常宪副韵

　　霜气澄清日色明诗情横逐晓霞生前驱负弩休驰骤自有云山管送迎

　　武安堰秦氏山庄留题【録囚襄阳】

　　清溪如玉竹如屏门掩苔墙犬不惊怪得轺车尝小驻林间时有读书声

　　赠玉泉寺僧天云

　　吴山锡杖楚山云云染袈裟诣县门莫怪褰帷不相见禅机深处付忘言

　　对月和谷城县尹杨文载壁间韵

　　凉月娟娟照满懐流光如水共徘徊持杯对影非吾事但许帘栊彻夜开

　　夜起

　　揽衣开户纳微凉西北遥山掣电光但愿天瓢膏禾黍莫愁溪水没津梁

　　自谷城将徃山中

　　路入均房千里余人传山径大﨑岖■〈山卬〉崃叱驭真男子何必屏间看地图

　　山行值雨

　　山雨随云徃返飞行时沾湿避时稀须臾驰过前冈去满马斜阳就晒衣

　　过均州界山宿道院

　　楚邮燕驿饱经过尘土风涛败兴多涧水绕阶云绕屋可人今夜好行窝

　　竹山山中太皇观小憩道士白刘伯温御史旧所题二絶句即景和寄

　　雨汗淋漓鬓发苍空山无地得苍凉乔松老鹤聊容与转觉仙家气味长
　　酒泉才子气凌云落落清谈久不闻见说松厅深处坐简霜挥洒净妖氛【伯温名实喇卜河西人】

　　刘阮入天台图

　　谁知物外一山川缥缈楼台小有天不向溪头遇仙子桃花流水亦悠然

　　秋江独钓图

　　林间二客形骸俗江上扁舟波浪愁万里乾坤少知巳一竿风月自优游

　　沙市道中二首

　　十里沙津緑树凉长红小白粲林塘今年分外春光久四月幽花夹道香
　　紫椹累累桑柘浓野人生计尽从容林间自有催蚕鸟不用乗驺苦劝农

　　谢徳润号月海【二首】

　　三山宫阙湛无尘万古青天白玉轮身世清高能尔许当年惟有泛槎人
　　坡仙畴昔赋赤壁万顷秋江一苇游更向东溟观月色当时襟度复谁俦

　　寄京师诸公【四首】

　　华颠戚戚苦无悰愁絶湘南六一翁采得宜男仍谒告未应空学顾非熊
　　白玉堂前一老仙能文善饮量如川官高犹说清贫甚乞【去声】与田租作酒钱
　　渚宫春好酒如川引领巴江眼欲穿却笑词人杀风景瞿塘不敢泛楼船
　　月露星河共一天无由缩地谩凄然金闺莫羡江湖趣曾溷京尘二十年【时欧阳原功有失子之悲其子在浏阳欲归不得谢敬德学士书来诉其俸薄无酒资王师鲁待制代祀秦蜀由栈道竞还京不得至京一会诗所以慰原功嘲敬德怅然于师鲁且述区区鄙懐云】

　　次韵王伯循御史

　　汉江如练畵船开负弩前驱照岸隈却是沙鸥解相识彩衣人着绣衣来【御史少时常侍亲自汉江泝流归兴元】

　　宿牛首市陆叟所居二首【再録囚襄阳】

　　窓户斜临鴈■〈氵义〉洲墨云金电晚风飕西城不用随车雨酝酿新凉学立秋
　　尘染綀衣雨汗流停骖借得半窓秋自怜不及居停主坐看青山到白头

　　谷城县斋留题【二首】

　　城南筑水息波涛城里青帘间树梢谁信琴堂太岑寂承尘低处燕为巢
　　方沼移栽菡萏茄曲台培植牡丹芽小山丛桂多清致不用河阳一县花

　　舟下汉皋渡

　　朝辞光化水无泷搥鼔扬旌下汉江何事舟人混南北棹歌不似竹枝腔

　　复回至利阳道中

　　愁见羣峰云气阴泥涂溽暑苦难任逢人莫问何时雨陌上蹄涔尺许深

　　宜都朝京亭四首【按部峡州】

　　烟霭空蒙江上山晴时不及雨时看沙鸥笑杀亭前客有底忙时不倚阑
　　清江水合浊江流闻说弥漫燕尾洲想象秋风秋月下登临不减岳阳楼
　　逺近峰峦浓淡姿微茫洲渚畵图披新诗似与江山约恰值幽人兴到时
　　九华山耸此山低一様澄清映翠微千载神交谁会得临风说向谢玄晖【西北诸山稍似秋浦故云】

　　题民安驿

　　枯芦断岸年年雪古木颓垣夜夜风自是江山入图畵可堪华发道途中【戊寅庚辰皆以冬月至是驿】

　　津市留题

　　烟霏空翠瞰芳洲杨柳依稀古渡头斜日扬鞭倦行役自惭不及贾胡留

　　山南宪副拜珠太古四友亭【二首】

　　三友翛然奈岁寒使君雅趣共盘桓京尘扰扰春游客不满高人一笑看
　　窓外梅花照雪晴江城松竹更青青宦游难学宜春槛好向行窝别筑亭

　　赠相士西湖

　　淡妆浓抺固相宜风月才情酒共诗欲把芰荷都折尽只将清泚照须眉

　　赠相士小山

　　桂树丛生猿鹤幽薜萝烟月閟清愁白云何处吟招隠我欲因君作少留

　　赠僧别传【皇庆初先兄弘夫尝假江陵城东资福禅院隙宇聚徒授章句主僧蜀人号无瑕好读书论文久而情好颇密时别传实从兄学至正辛巳秋予由荆南佥宪将趣召翰林别传游两浙名山方归以无瑕旧稿及名胜赠言来见别传与予生同年弘夫兄卒无瑕圆寂皆已久感今懐昔令人不怡遂赋诗以赠予尝以使事经温台明越故并及之别传名普灯○三首】

　　鴈行零落禅床寂回首人间二十年曾见缁衣立函丈不堪抚卷重凄然
　　越中海影接山光更着招提着色妆珍重道人多雅致尽收清气入诗囊
　　吴越经过我亦曾溪流夜泛岭晨登仙岩佛洞遨游遍却愧不如行脚僧

　　淮东县属朱子静乃祖所得松雪困学二帖

　　两公墨妙贵莫比一门祖孙世济美纷纷恶札请托猥覆瓿无踪祇愧死

　　白子芳瓶梅结实【无为君以文献故家清慎通贵矣子芳读书温裕克承世泽有引无替此华而实实而复华生生不息之人象贤之义祥异昭昭假物以显宜哉岂直着其孝也始予至顺间识无为君京师后至元戊寅予备位六察按部河南会于荆门去岁始闻薨逝感念存殁因赋小诗二首以系之君名湛字季清】

　　蒙惠泉头岁暮时相逢云已及瓜期捐金筑埭功难就嬴得州民死后思【公守荆门尝凿河置坝■〈土臿〉以通舟楫会受代不克毕上岁余殁于州蒙惠泉在州治西里许】
　　诗书门第宁馨儿梦寐音容守繐帷物外春风几千岁瓶花常见子累累

　　墨梅【为李华逺作】

　　风香月影雪肌肤朔客晴窓看畵图江北江南数千里梦魂何处觅西湖

　　晨入太学即事口号

　　揽衣忙趂到斋钟天际初阳照面红不是羸骖鞭不进驼车一行截街东

　　胄监东厅口号

　　北窓桂影对晴空帘幙虚明爽气通緑树正宜留永日黄埃莫遣涨飘风

　　孙隠居春洲图【三首】

　　河豚初贵荻芽生洲上高人曳杖行谁识静中观物理长空淡淡大江横
　　幅巾野服楚江干胸次云梦眼界寛久矣忘机对鸥鸟不须遮日望长安
　　杜若香中水没篙沙平草软恣游遨江湖真隠今谁在畵里衣冠亦自高

　　赠谈三命碧峤

　　蓬莱方丈屹相通掀举神鳌接航天员海不如云海阔茫茫谁识李虚中

　　赠叶仲舆【名衡至大皇庆间尝从承旨姚文公游及与先兄正献公友善】

　　三月皇都偶遇君袖携诗卷见情亲玉堂仙去难兄逝流水残花亦怆神

　　送宣城罗教授赴攸州

　　吞鳯文章老益竒杏坛深处拥皋比湘南山水江东树洗尽京尘总是诗

　　潘云谷献所制墨见天子于上京慈仁殿以诗赠之归江南

　　一寸龙江一寸金布衣持进五云深文房自幸非常遇惆怅长杨献赋心

　　六月三日寄吁【至正乙酉时在上京】

　　窓后红芳旭日明堂前緑树晚风清白头竟被虚名误梦见儿曹笑语声

　　赠吏部尚书罗罗士安

　　紫薇花底退朝迟马上相逢共说诗几度访君多不见北窓开彻晚荼■〈艹縻〉

　　诈马宴【上京作】

　　寳马珠衣乐事深只宜晴景不宜阴西僧解禁连朝雨清晓传宣趣赐金

　　寄南台治书廉公亮【公亮幼学于金陵登科后扬厯省台尝为南台幕长今又拜是职作诗贺之】

　　五花骢马拥旌幢霜气横秋肃楚江锺阜秦淮日来徃光辉应照旧书窓

　　天香第一亭三首【汪叔志先茔在泾县方壶村墓亭有古桂延佑间汪擢乙科遂名亭天香第一】

　　松楸深拥若堂封仙树婆娑八月风奕叶儿孙高处折人间别有广寒宫
　　世传佳木姓名偕召伯甘棠王氏槐记取汪坟苍桂树文科应兆不相乖
　　天上飘香云外过青冥风露挹仙柯文章自有流芳理不用长安郭槖驼

　　燕石集卷九

　　●钦定四库全书

　　燕石集卷十

　　（元）宋褧 撰

　　○絶句【六言】

　　月夜渡淮

　　玉局翁赤壁岸锦袍仙采石矶千古词人髙致一般秋月清辉

　　陈南仲幼失母寻至永丰逆旅得见

　　及泉忍闻誓母厯郡乃见寻亲借问永丰逆旅何如颕谷封人

　　送校官萧性渊赴上丰城山市巡徼官二首【和林学正能鼔琴琴号霜钟】

　　儒冠暂易武弁漠北径去江南借问龙庭风雪何如山市晴岚
　　絶句曾闻李涉悲笳常爱刘琨自鼓霜钟一操羣盗不怕櫜鞬

　　山行即事

　　山云容易作雨岩瀑取次成川石润犹开水硙林霏仅有炊烟

　　调吴正传博士吴方为栁道传撰墓志

　　词苑老臣遗世成均故友知音陈寿何尝得米刘乂且欲分金

　　江叔志司业堪老园【四首】

　　先生尽会婆娑文苑故老无多去志任思泉石归梦枉到松萝
　　老子垂止足戒将军存矍铄心南山有三径菊东都无二疏金
　　故园之乐何如大胜金马石渠田头有秫酿酒朝中无客通书
　　老我菟裘何地半世雨梗风萍后日拏舟相访还须许作园丁

　　○近体乐府

　　满庭芳【汴中寒食】

　　雨意愔愔养花天气卖饧何处春箫清明上巳车马正连朝对酒唱归时多忘惜花心醉后偏饶凝云暮青楼帘卷几度对魂销　无聊空怅望东阑雪剩北郭香飘梦江南行乐水逺山遥深院宇緑窓啼鸟明寒食寳月良宵秋千外栁风柔小无力着春娇

　　二【寒食伤先兄正献公】

　　魂黯云山涙零风野转头三度清明感今懐旧何事不伤情文史共梁园书几枭卢对湓浦灯檠经行处洞庭彭蠡同载赴瑶京　才名人尽羡朝家大宋陆氏难兄但驽骀小季少后鹏程丹桂树何论髙下紫荆花早变枯荣微衷苦乱峰如树幽恨几时平【正献公与予尝同寓汴中朝元宫一年又尝客九江值除夕共博而守岁后同归京师赴举】

　　穆护砂【烛泪】

　　底事兰心苦便凄然泣下如雨倚金台独立揾香无主肠断封家相妬乱扑簌骊珠愁有许向卜夜铜盘倾注便不似红氷缀颊也湿透仙人烟树罗绮筵前海棠花下淫淫尝怕鳯脂枯比雒阳年少江州司马多少定谁如　照破别离心绪学人生有情酸楚想洞房佳会而今寥落谁能暗收玉筯算只有金钗曾巧补轻湿尽粉痕如故愁思减舞腰纎细清血尽媚脸肤腴又恐娇羞绛纱笼却緑窓伴我检诗书更休教邻壁偷窥幽兰啼晓露

　　木兰花慢【题蛾眉亭】

　　唤山灵一问螺子黛是谁供画婉娈双蛾蝉聨八字雨泪烟浓澄江婵娟玉镜尽朝朝暮暮照娇容只为古今陈迹几回愁损渠侬　千年颦蹙谩情锺惨緑帯云封忆赏月天仙然犀老将此恨难穷持杯与山为寿便展开修翠恣踈慵要似綘仙妩媚更须岚霭空蒙【吴綘仙炀帝宫人凤舸殿脚女善作眉妩】

　　望海潮【海子岸暮归金城坊】

　　山含烟素波明霞绮西风太液池头马似游龙车如流水归人何暇夷犹丛薄拥金沟更萧萧宫树调弄新秋千里烟波几双鸥鹭两渔舟　暮云楼阁深幽政砧杵丁东弦管啁啾淡淡星河荧荧灯火一时清景难酬马上试冥搜填入耆卿谱模写风流明日重来栁下携酒教名讴

　　人月圆【中秋小酌】

　　红螺香灔金茎露清兴溢璇霄玉盘光冷云鬟雾湿丹阙烟消　此生此夜明年明月何似今宵西风唤我瑶阶折桂绮槛吹箫

　　二【诚夫兄生子名京华儿】

　　神州佳丽明光锦生出玉麒麟四筵都爱西山眉翠太液瞳人　他年应是闘鸡走马紫陌红尘这回休更燕秦树栗江浦垂纶

　　菩萨蛮【送辽西宪孙椽还司延佑己未乐亭县作】

　　紫髯如戟霜台掾风生采笔来行县邂逅海天涯盍簮能几时　桞梢春尚冷无物堪持赠为谢幕中莲殷勤寄短篇【许可用时在宪幕】

　　二【丹阳道中】

　　西风落日丹阳道竹冈松阪相环抱何处最多情练湖秋水明　驿城那惮逺佳句初开卷寒鴈任相呼羁愁一点无

　　三【卫州道中至元四年十月与巴尔斯布哈御史同行按行河南四道】

　　两岐流水清如酒草根风蹙氷皮皱雪净太行青聨镳看画屛　按行多雅致解起澄清志回首五云天东华尘似烟

　　四【偃师道中】

　　北邙古塜纷无数崔嵬罗列成山阜何处断碑横无人知姓名　今坟如蚁垤回首成磨灭今古两堪哀停骖酹緑苔

　　春从天上来【寿张惟徤五月十六日】

　　帝勅朱明拥丹穴仙雏表瑞升平天上公子齐岱精英玉树照映神京渺翩翩纨袴有谁似间气玄成妙才情擅锺王笔意韦杜诗声　熏风黒头初度笑时世纷纭舞雪歌莺燕子帘栊葵榴庭院天壤至乐难名邈轩裳奕世青云歩紫绶华缨八千龄看缁衣父子赤舄公卿【自号至乐斋】

　　二【至元六年庚辰元日立春将为山南佥宪按部至应城县作此词奉寄许可用大参陈景议宪副】

　　旭日暾暾烂春饼堆盘寿酒盈尊玉帛交错襟佩翩翻想象虎豹天门霭蓬莱云气布淑景渐遍乾坤黯销魂杳洋洋韶濩赳赳櫜鞬　升平万方元会念去国孤懐盛事谁论黄阁儒臣乌台旧客曽是执法调元望蒲骚小邑纔咫尺寂寞山村抚婵娟料梅邉倾倒回拜天恩

　　贺新凉【寿刘时中五月廿又八日】

　　绣陌经新雨致升平五弦琴里熏风吹户夏馆深沉晨容好寳鼎红云香雾还又是逋仙初度畴昔骖鸾骑赤凤遡西清佳致凌霄歩天壤外快豪举　遨游又作湖山主百千回笑谈诗酒盘桓容与未信星星能侵鬓青镜流年如许毕竟到广寒天府多少文章真事业鹤南飞自媿无佳语弦寳瑟劝霞醑

　　二【徐复初池亭听雨轩至治辛酉时予将之湖南】

　　银竹能宫羽向荷盘跳珠腷膊花奴羯鼓浏浏泠泠春泉泻滴尽槽头香醑爱徽外遗音太古暗度松筠时淅沥恍吴娃低枕传私语君试听有佳趣　主人未解离愁苦对凉秋芭蕉巨叶梧桐髙树梦断罗裙天如漆一寸乡心凄楚点点是寂寥情绪明日孤舟成独往更难堪长夜潇湘浦慿曲槛且容与

　　虞羙人【寄寿周子善二月十一日】

　　暖风金鼎香醽醁想象人如玉天南地北两心期尔汝忘形如愿定何时　夫君政似章台栁寿相人稀有吟余时复饮丹砂何必求仙逺访稚川家【武陵城中有丹砂井里又相传饮之者寿周武陵人也】

　　二【福州北还雨中观梅】

　　十年乆共梅花别乍见殊佳絶腊前风景雨中天翠竹青松恰好映清妍　繁枝开遍香成阵触目忘离恨玉人谁使似氷肌酒罢歌阑一向又相思

　　緑头鸭【送张仲容过维扬复之钱塘结婚正月二十日出京是其寿日也】

　　缓摇鞭销魂桥上留连恰春波鸭头新緑仓皇便买吴船就华堂溶溶寿酒作绣陌草草离筵倾葢论交分襟怨别春风秋月仅经年都门道纷纷轻薄余子政堪怜　夫君妙心期湖海意气云天便明朝拂衣径去天涯幽恨无邉暮维舟沙鸥扬雪春市酒淮栁垂烟緑水迢迢青山隐隐浙江云拥洞房仙对西湖烟浓雨淡少少占芳妍归来好扶摇九万水击三千

　　婆罗门引【江上晚泊望月】

　　短衣乌帽京尘眯目强鑚头梦中八表神游今日江山佳处便欲贾胡留爱峯岚滴翠天水涵秋　断霞渐収见隐隐两蛾愁好在九华烟树秋浦沙鸥相看依旧但憔悴潘郎俗状羞孤负却笑傲林丘

　　水调歌头【寄诚夫兄在江南作时兄在史馆校雠先朝实録】

　　登车就长路晓日照皇州风吹紫荆花落那更别离忧咫尺天南地北想象云窓雾阁人在古瀛洲粉笔校书罢乌帽拂尘游　出银台心浩浩思悠悠人间万事姑置食邑素封侯収拾金銮遗事记取玉壶清话此外复何求好看镜緑鬓不禁秋

　　蝶恋花【青田舟中】

　　无数好山攅碧树山下邮亭亭下牵舟路山色娱人相指顾时时又被滩声妬　寒日光阴容易度云去云来那更商量雨强把羁愁排遣去一尊酒尽青山暮

　　二【河内王干臣号竹溪】

　　门外红尘溪上竹竹似琅玕溪水清如玉溪上主人情不俗多应毎食能无肉　千载髙标成倐忽六逸飘然君为追遐躅莫向溪邉闲濯足我知孺子歌难续

　　清平乐【武陵客含小酌与田父相对酬酢闻农师子嘉诸人方饮他所欢甚】

　　花台竹坞对雨罗樽爼邂逅田翁同笑语问讯村墟禾黍　酒徒咫尺髙阳粉营狎坐飞觞一种曲生风味不知谁弱谁强

　　二【车廐道中】

　　青松乌桕寒食来车廐满目山明仍水秀忍听玉骢驰骤　红桥掩映山荘酒旗摇曵林塘好在莺湖春色笑人不暇飞觞【村舍酒帘书莺湖春色盖酒名也】

　　如梦令【题杨补之施蓬墨梅卷中他诗有忍寒背蓬立之句】

　　常记剡溪前度坐拓船窗窥觑棹进任舟移行尽粉香千树佳趣佳趣篷背诗人何处

　　浣溪沙【昆山州城西小寺晚憇】

　　落日吴江驻画桡招提佳处暂逍遥海风吹面酒全消　曲沼芙蓉秋的的小山丛桂晚萧萧几时容我夜吹箫

　　二【寿南阳周文卿八十】

　　生长升平鹤发翁儿郎衣彩照方瞳晨昏甘旨凤城中　缓歩不须鸠杖策酡颜时藉蚁杯烘懒将身世应非熊

　　三【冬日喜晴】

　　万瓦轻霜爱日明游丝来往似春晴幽禽弄暖百般声　斑竹乍翻经夏箨緑池犹泛过秋萍溪桥谁共探梅行

　　风流子【至元四年七月廿又二日苏伯修侍郎举一儿子以予同年乆交且三子名梯云拏云歩云者方成童就傅乃求仿吾儿制名遂命之曰乘云继征词以纪笔赋此以赠儿已满弥月矣侍郎作汤饼会并书呈席上诸公】

　　绀宇瑞烟浮仙童小髙举觅真游霞绚九光徘徊若木日宣五色照耀瀛洲人争睹翱翔绛阙夭矫上昆丘几度骖鸾蛾眉东畔有时跨凤恒岳南头　何事暂夷犹尽青冥逺揽碧落竒搜不数熏香妩媚傅粉娇羞笑襁褓襜褕人间羊祜桑弧蓬矢地上齐州剩费通家小字衮衮公侯

　　行香子【京山道中】

　　竹院松庭犬吠鸡鸣被田家画出升平园林掩映鞍马经行怅暮天低寒日淡晓风轻　浮世浮名役使神形霎时间鬓变星星不忧不惧无辱无荣爱水边渔林下隠陇头耕

　　二【暮抵应城宿县斋后园】

　　槲叶风干桕叶霜殷浅坡坨路径回环喜投公馆暂卸征鞍对竹萧森松夭矫菊斓斑　岁晏天寒谁共清欢过黄昏愁恨多端烛花渐暗炉火将残更鴈声哀砧声急雨声繁

　　减字木兰花【宪掾黄君羙弄璋援苏伯修侍郎例乞名其子命之曰升云时二月六日寿席醉赋】

　　春空霭霭儿解飞腾窥五彩我制佳名异姓他年叙弟兄　我须白早亦愿儿年如我老缓歩徐行终到蓬莱近上层

　　南乡子【观云】

　　绀碧峙晴空态度分明巧不同櫑具神君三四軰乗龙冠佩翱翔赴紫宫　楼观逺玲珑舞凤蹲猊刻镂工一笑斜川痴老子竒峯便入南窗诗句中

　　二【二月廿又八日君羙弄第二雏仍前例名之曰凌云赋此以赠】

　　头玉太硗硗江夏无双世胄遥好是三生仙骨重丛霄曾侍元君绛节朝　咫尺趂扶摇直上鹏程挹斗杓他日挥毫能作赋飘飘学取成都驷马桥

　　三【至元六年九月十四日李重山宪副寿日是日适台使赍玺书奨谕风宪至山南遂大宴合乐重山号梅庭主人所居官舍即旧木犀亭乆扁香宇】

　　桂宇散秋香咫尺梅庭十月阳红叶黄花风致好华堂不比寻常进寿觞　褒诏灿龙光百丈苍官百丈霜信是天恩寛似海徜徉就趂笙歌入醉乡

　　踏莎行【早春景陵道中兼旬阴雨】

　　野烧回青溪梅褪粉路傍新栁鹅黄嫩连阴未放碧波明峭寒尚阻东风信　咿轧肩舆飘萧蓬鬓病余懐抱无风韵彩笺何暇写闲情緑尊无分排孤闷

　　点绛唇【沔阳道中】

　　泽国春生葑田青接重湖浅鸳凫弄暖得意烟波逺　阴遇元宵晴望花朝转和风扇羣芳开遍应过京山县

　　鹧鸪天【题应山县城内渡蚁桥桥东东数歩法兴寺即二宋读书处】

　　十万元驹过雨堤一双丹凤上天池科名已向生前定阴徳仍从暗里窥　龙虎榜鹡鸰诗同胞同甲照当时同宗盛事嗟微异后折蟾宫向下枝【先兄正献公至治辛酉状元予则泰定甲子第三甲十二名】

　　摸鱼儿【至元六年二月望日登安陆白云楼楼今为分宪公廨城中有楚大夫宋玉故宅与池其井名琉璃井有兰台故基】

　　屹危阑郢都西北滔滔汉水南去兰台陈迹何从访废宅芳池凝竚愁絶处空只有琉璃眢井鼃声聚千年遗绪邈白雪宫商雄风襟量恍惚可神遇　英灵在应念诸孙卤莽斯文徼福如许蕙肴兰藉椒浆奠屈景幽魂同赴惊节序却邂逅春深不识悲秋苦抚今懐古谩醉墨淋漓狂歌凄惋和者应无数

　　西江月【王伯修赠别】

　　鸟石驿中长夜小金山下新年淮堧萧寺麦秋天十载三回相见　今日汉南官舍光阴不得留连何时文酒再团圆莫待白头皱面

　　燕石集卷十

　　●钦定四库全书

　　燕石集卷十一

　　（元）宋褧 撰

　　○表

　　天寿节贺表【中书省泰定丙寅作】

　　日躔析木乾坤凝四序之功电绕神枢阊阖启千秋之节河清应运洛诵腾欢【中贺】元黙无为恭俭有守廓然豁达之大度慎哉兢业之小心绳祖武以持盈饬臣工而求治明徳恤祀聿申假庙之仪爱物仁民诞布蠲租之诏万年其永百禄是遒【臣等】备位台司造班文陛胥训诰胥教诲敢陈无逸之圗如松柏如山川愿献天保之颂

　　又【翰林国史院泰定丁夘作】

　　良月就盈茂启星虹之瑞自天申命诞膺玉帛之朝九域尊亲羣生鼓舞【中贺】量恢博大性笃寛仁治世则恒存兢惕之心保民则善推恻隠之念坛开八陛明禋咸秩于神祇诏下十行厚泽普施于雷雨降年有永受福无疆【臣某等】职忝词林班趋文石康寜好徳愿陈洪范之畴清净长生敬衍广成之颂

　　又【中书省元统甲戌作】

　　皇极建中肇应虹流之瑞明堂居左诞膺虎拜之仪庆洽丛霄欢均广土【中贺】忠厚及物勤俭为心载恢覆帱之功丕享盈成之祚称觞长乐恒愉悦而承颜侧席金华毎从容而论道以仁守位有永降年【臣等】职备赞襄情深舞蹈归羙报上常瞻云近于蓬莱敛福锡民敢颂寿齐于箕翼

　　正旦贺皇太后表【至顺四年今天子未至京师百官朝贺兴圣宫】

　　寳位尊安方傒当阳之明辟璇宫严邃诞膺献岁之多仪时序履端壶闱交庆【中贺】仁深慈让徳备懿纯中兴凝辅佐之功内职秉俭勤之训徽音茂纪羙文母于周诗神器不摇召汉皇于代邸令图克举景贶维新【臣某等】忝列外朝祇逢岁旦羣臣劝进行欢上玺于曽孙正月始和愿侍称觞于长乐

　　皇后册寳礼成贺皇帝表【至元元年乙亥作】

　　天眷皇图侈椒宫之缛典星辉帝座享枫陛之多仪吉礼庆成令辰集福【中贺】道隆熈代徳契前王原易象以正家法春秋而谨始寳章玉册肆昭名器之尊褕狄翚衣允藉忧勤之笃日月恒乆乾坤清夷【臣等】窃预□仪幸陪朝列情深虎拜敬祈福禄于万年祀谨燕禖益茂本支于百世

　　贺皇太后表

　　养备东朝辅治夙资于定策礼成中壸问安克助于承颜九御腾欢两宫交贺【中贺】性全贞懿政布寛慈睿谟丕佑于后人内教实光于前古明徳之节俭简约外戚可称太任之端一诚荘徽音有嗣茂享愉怡之福肆延昌大之期【臣某等】叨玷清班式逢缛典称觞长乐幸获覩于朝仪载笔思齐愿大书于家法

　　贺皇后受册寳笺

　　天作之配正名位于长秋王化攸基建仪型于中夏礼成糓旦庆溢椒房【中贺】徳合徽柔姿凝贞淑蚤毓祥于勲右式俪羙于古初妃掖维贤夙仰俭勤之性宸居齐贵允资辅助之功继以二南申以百福【臣某等】幸观缛典敬祝明时轩辕四星永光辉于临照螽斯多子符纪载于歌诗

　　○上梁文

　　肃雍堂上梁文【太禧宗禋院厅事】

　　追逺奉先眷命王家之贵相基视址诞开公府之隆勑旨有严臣工惟谨繄原庙之制尝启于昔故御容之祀遂崇于今当禴祀蒸尝之余举朔望祥忌之荐黄扉元老总主张纲维之权乌府名流任左右扶持之职或亲祠则助馈奠或摄祭则肃祼将拭玉座之容衣秘金縢之陈寳尧眉舜目凛然望圣之恭爼肉铏羮宛若事生之敬敢自谓竭忠于臣道顾每惭简在于帝心倚注弥深优礼殊至名位配奉常之地望曹署拟中书之规模诸殿天临六司星拱风轩月户遥连太液之波光藻井华榱近接蓬莱之云气岂直栖身而娯目于焉养徳以斋心式相百工载歌六伟东白塔亭亭晓日红六合混同思世祖欲从何地报神功南圣考灵来下蔚蓝百辟骏奔供爼豆云车风马想停骖西粉笔朱闉与栋齐引领遥瞻玉泉下升平徼福建招提北欲报之恩天罔极龙冈松老白云深四海于今歌帝力上列圣衮龙依甲帐岁时肸蠁烂昭昭宣室斋居承景贶下行幸有时劳法驾宸衷至孝出天然九域雍容成美化伏愿上梁之后澡身浴徳聚精会神夙夜维寅昭祖考之来格康寜以寿侈福禄之骈臻天命用休民徳归厚

　　○祝文

　　太庙时享祝文【泰定三年冬】

　　奉先报本秩祀有常阳月式临岁功告备遹遵彛典载蒇大烝赫矣皇灵允其昭假

　　又【元统二年秋】

　　奕奕大宫礼崇祀享时秋维孟蠲吉致虔报本之诚寓兹彛典尚其昭假福我后人

　　太庙奉安祝文【泰定四年四月二十六日】

　　祠官弗虔震惊清閟侧躬追咎悚惧靡遑涓吉谋新奉安惟谨明灵矜宥冀妥以寜

　　又【元统二年】

　　有严太室涂塈告完乃差令辰还主于位皇灵垂鉴昭格妥安

　　皇太后尊号册寳开玉祝文【元统元年】

　　大母尊慈显膺徽号维册维寳精镠良玫涓吉庀工追琢伊始神其阴相克称缛仪

　　天妃庙代祀祝文六道【元统癸酉】

　　神乆着灵相我国家嗣服云初漕事毕集海波不扬皆神之力式遵彝典庸荅神休【直沽】
　　京师臣民仰食东南转输孔艰栗栗巨浸岁恒无虞神功实大福我惠我明效昭著漕臣奉祀歴年滋乆初政命使代祀报神【平江】
　　神佑国家食我京邑漕舟岁发卜吉于兹珓示休咎惟命是听毎获善利千艘奏功祗举彝章用伸虔报【周泾】
　　神佑国家食我京邑漕舟岁发起碇于兹利渉无虞神庇悠乆敬遵彝典庸答明灵【路漕庆元温州台州并同】
　　神灵孔昭相我漕事惟闽诸郡列祠有年莅政之初遣使代祀式陈菲荐庸答神休【延平福州泉州漳州并同】
　　神有大徳捍患御灾相我漕舟列祠惟旧莆田为郡灵迹所由莅政云初遣使代祀式陈菲荐庸答神休【兴化湄洲岛同但易莆田为郡一句作湄洲之岛】

　　白浮山龙神祝文【元统二年二月二日】

　　灵源北导酾为河渠以溉以舟实利万世逮氷斯泮载通厥流神其相之永佑天府

　　开钞版祝文【元统二年二月二日】

　　楮币之作有模有文易故以新与岁更始范金为式明神临之载祈成功以阜邦用

　　大行皇帝谥号册寳开字祝文【元统二年二月四日】

　　大行有谥升祔礼严寳册之成良玉为质庀工糓旦追琢其文惟尔有神相兹大典

　　代祀岳镇海渎祝文十九道【元统二年作】

　　东岳
　　峙形春方实长厚岳主宰生育协赞两仪爰命致祠庸伸望秩尚资灵贶永佑皇图
　　南岳
　　祝融所居奠兹荆楚为国屛蔽介我要荒爰命【下同】
　　西岳
　　磅礴金天雄据直酉俯临河渭巩固穹崇【下同】
　　北岳
　　上主辰星下压赵境延袤朔土盘固郊圻【下同】
　　中岳
　　峻极乎天四方环镇笃生明哲光辅前王
　　东镇【沂山】
　　作镇青州贰于岱岳职方是纪望秩攸崇代荐常仪尚资阴相
　　南镇【会稽山】
　　作镇大州奠位东粤职方【下同】
　　西镇【吴岳山】
　　作镇于秦峙形汧陇【下同】
　　北镇【医无闾山】
　　作镇艮维产竒毓秀【下同】
　　中镇【霍太山】
　　作镇中州峙形汾晋【下同】
　　东海
　　百川灌注四渎朝宗波涛不扬馈餫所赖载遵秩祀庸答明灵尚其晏然利泽万世
　　南海
　　积流无极炎涨稽天蛮岛夷邦以限以渉载遵【下同】
　　西海
　　渟波蒲类汇泽鹿浑葱岭于阗赖此巨浸【下同】
　　北海
　　勃鞮巨泽沙漠通川穷发之民实赖其福【下同】
　　河渎
　　源经九曲沠演三门润泽是资舟楫攸赖将命有使代荐沉牲尚冀安流福我王国
　　江渎
　　滥觞岷蜀潆帯荆吴限隔载严南国之纪将命【下同】
　　淮渎
　　源疏桐柏流会泗沂与河同趋不挠不泄【下同】
　　济渎
　　重源东导伏流下趋隠见不常利泽斯溥【下同】
　　后土
　　博厚载物品类咸亨承天之功万世永赖式遵彝典遣使代祀以报以祈锡我繁祉

　　燕石集卷十一

　　●钦定四库全书

　　燕石集卷十二

　　（元）宋褧 撰

　　○记

　　都水监改修庆丰石闸记

　　闸于字为闭城门具或曰以板有所蔽近代水工用之以时畜泄水行船世祖皇帝至元二十九年可昭文馆大学士知太史院领都水监事臣郭守敬图水为渠曰通惠河贯京城迤逦出南水门过通州抵髙丽荘之坝为里二百视地形创闸附崕壁及底皆用木凡二十四庆丰其一也后二十年当至大四年诸闸浸腐宰相请以石易为万世利且请度缓急后先作则工不迫工不迫则周且固仁庙勅准有司以次第举由是至顺元年始及庆丰之役都水少监王温臣率其属分督程作日役士卒及土木金石之工千有五百五十输木万章铁以钧计凡八百有竒石材三千一百瓴甓灰藁他物无算筑基纵长百有二十尺三分长之二为衡广髙二丈间容二丈二尺经始于是年三月之朢粤六月十有五日告成绳榘中度完好致密公私善之明年春监丞阿礼张宗颜状是役之为日久近闸之髙深长广几何糜费物如干创始改作之绪庀工之勤成功之利之美求识以文予复之曰世祖开物成务羣策毕举仁庙克承先烈措注宏逺功不百倍不改作也臣下奉行惟谨事理之著者也记是诚宜然予疑是闸之始命名为何人与创始之岁果丰与歉或示微意于后世欤惜莫可得而知何也闸非侈靡游观之所国计民庸仰以给者犹必待岁丰而后作矧他役乎斯果作于丰年则是役不敢妄兴民不敢苟劳财不敢徒用章章矣因其役并原其名是为记

　　平江天妃庙题名记

　　至顺四年七月廿四日皇帝在上都御大洪禧殿丞相臣奏海道都漕运万户府岁以舟若干艘转输东南民租三百万石有竒由海不旬日达京师者几数十年飓风不作斥冥顽不灵之物以避皆护国庇民广济福惠明着天妃之力国有恒典岁遣使致祭报神今中书省断事官臣绰和尔乗遽以闻伏请进止上可其奏顾问左右神居何方或以东南对上持香致敬其方授臣床兀儿偕翰林修撰臣褧奉命代祀乃八月十七日启行九月八日昧爽率漕运臣萨迪宻实等行礼竣事僚佐请遵故常石刻祝辞及与祭诸臣姓名祠下属笔臣褧噫斋祓以祀神臣绰和尔臣褧职也捧香致祝辞劳何有焉嗣服之君莅政之始所以为民食报神之意则不敢不书其万一以厉臣下云若夫顾问之旨则臣床兀儿之所面奉者也至顺四年九月既望翰林修撰承直郎同知制诰兼国史院编修官臣宋褧谨序

　　偃师县尹赵君遗爱记

　　致和戊辰维秋九月文皇继统改元天歴陜西诸兵承命上都过闗东驰俘剽荼毒河南属邑有曰偃师实直其冲罹患百倍民岁旱饥死徙无所睢人赵侯昉宰是邑侯性岂弟廉恪刚敏报称是图竭蹷民庸绥辑孔寜抚字笃至明年洊旱府檄且下征岁所供鸟羽兽毛鹿修石蜜凡若干事祈免再三府大震怒侯即抗言天子有诏兵荒郡邑蠲赋一年常赋且然矧是微物以小废大悖理害仁一切复除庶安赤子其或不然移征乐土又曰是邑地居冈阪时雨时旸亩収犹薄旱暵五载莫甚今岁来牟槁死秋种不入贫富饿莩畴遏畴苏西兵之来屯战阅月刼掠郊野搜捕岩谷服食孳畜扫荡靡遗赈恤莫继租赋安出不大布惠疮痍曷瘳蠲赋数年始可还定圭田既荒吏稍亦鲜侯又申请权宜规措官给粟米吏増料钱计非私巳庶免朘剥侯寜惠民且及于兵兵实邑民屯戍北南岁方荐凶兵民均贫兵符卒征何以应命侯援故常建言宥密一岁之中停免调集凡是数端亹亹至论朝廷悦从功大利博始民转徙侯大恸之谕说留止殆什三四走持告身告饥请赈于府于省感动上官从请发廪倍他属邑给予絶弊不虚惠泽侯深虑患复有一则民人流亡家产故在羣不逞徒乘间抵隙窃毁什器冒货田庐盗伐桑柘槐榆枣栗民幸来归无依何辜乃质啬夫邻里保甲理谕法绳视如己物乐岁民归不怒以憾邑廨兵毁无所出治侯命创为不病其民大为饭羮以来饿夫基构斵涂室完民饱僚吏同休庖库具兴匪务观美亦禆荒政侯趋府中公事谒守守贰僚寀礼敬饮食才侯非他令比解民倒悬□□□□民父母之感恩再造若张恭者为辈数百托于太常韩君方平亟来京师属笔史褧丐文劖石用报侯徳平亦邑人目击侯政谓侯之美述一漏百获一言焉昭示后来子侯同年固知侯者泰定甲子侯登乙科贰守钧州政亦可书再命是邑绩懋且超终更之岁至顺壬申巨今五年继尝迁秩司刑辽西府曰广夏用御史荐改尹安阳其名时敏字则可学云

　　山南察院题名记

　　世祖皇帝平定海■〈宀禹〉立御史台画天下为二十二道置提刑按察司后易今名肃政曰亷访内郡凡八道隶御史台山南其一也廉访实视古刺史职毎道使二治理所副以下率冬夏巡行郡县察奸黜贪治狱寃滥愈民瘼按章程检吏牍钩较其乖违怠弛而罪之民病不病视守令守令治不治视亷访贤否其职重故其人难列圣恒下玺书奨谕戒饬犹虑未至岁定为故常遣监察御史员分按各道曰体覆声迹示劝惩也亷访以御史至无所视事率别剏公宇为行院至元四年冬予备位六察分按山南宪长图鲁公洎僚寀合辞谓公署题名近代盛典御史至行院未有纪载欲泝求歴年姓名又不可得断自至元三年将勒于石而未有文敢请乃为之言曰天子命御史大夫择御史分按各道立经陈纪宏逺周密蔑以加矣臣下敢怠于奉行哉顾用人何如尔若褧之窃禄者将为石羞夫闻诸道路为声见于事为为迹巳德不明而妄黜陟人可乎呜呼古人有言曰以身教者从以言教者讼传曰物有本末事有终始知所先后则近道矣声迹云乎哉予嘉图鲁公洎僚寀之贤而能遵盛典故以是告是年十二月朔奉直大夫宋褧记

　　荆湖北道宣慰使司杞梓堂题名记

　　世祖皇帝一天下楚武定王阿尔哈雅下江陵捷奏大喜燕三日置荆湖行省省旋废以地重控制置宣慰司即胜国制阃为理所前堂曰宣化创于大德乙巳北为步二十旧有堂扁杞梓宋帅臣孟珙作于淳佑间世异倾圮殆尽使谔勒哲特穆尔惩前政简怠曰盍新之请于河南行省得经费若干缗改为于后至元四年戊寅大蒇规制克称威令亢爽严邃藩翰称首既落成为听政恒所宣布燕享则始临前堂六年冬西夏玛南由大鸿胪出镇阅月谓其同朝曩视事宣化当树石纪同列姓名今屋此而石彼有乖目击道存之义遂谋更镌相率来请文为之言曰庆赏刑威国之大柄史氏以直笔诛奸谀发潜德是文字纪载亦能佐刑赏万一近代寺署列刻寮寀昭示当世使人目其姓名美刺不已其劝惩之功较之史氏之于身后似畧而实切然臣也不贤华衮斧锧不足荣辱之臣也贤惕而惧慨然而慕于忠诈回直石之功顾浅耶昔予过汴见宋进士及开封府题名碑温国文正公龙图孝肃公名下观者指石成痕陷寸许以彼立国三百年名臣亦伙唯曰司马家包家名不可以徒得信夫玛南之微意深矣谔勒哲居位五年入为兵部尚书政简民安玛南之考伊徳尔威大徳间常假相衔为使位终丞辖玛南端严周慎克世济其美同知司事都尔苏质直敦朴副阿尔哈雅武定诸子音达珲北庭右族参佐率能事协和皆靖共而善为治殆克仰体前圣倚注之深罄竭心力于修捍旬宣不特刑赏为劝惩张本者是可喜也诗曰上帝临汝无贰尔心毋或曰尽瘁以仕寜莫我有庶以厉左方来者而企夫文正孝肃之遗踵云谔勒哲字伯坚玛南字符方至正元年月日宋褧记

　　吏部主事厅题名记

　　吏部在成周为天官冢宰迨后世谓之选曹世祖皇帝定官制六部设幕官曰主事实古议郎职视各部事繁简为员多寡吏部设主事员三其曹局职掌无春官司马简静之优视版曹考工若稍逸然选任黜陟择百工理人厘务大非金谷营缮所可侪数类其生杀予夺阳舒阴惨之任若与大司宼对待而立切要之柄有甚重焉者员虽三其一则四时递妨职掌考功磨勘是专主案牍实为员二贺幸上京一员分曹扈从则独署者又居一岁之半画诺赞佐调剂均平人法并用使事物各得其理其心不曰劳矣乎任重心劳固其宜也为贪墨曲狥为刻削矫激者罹邦宪违官箴干物议为正大平允为清通简要者道行名立华显台阁直理欲义利之分耳可不慎欤长安赵允升由进士出官辟掾中书西曹擢任是职盖劳心而称其重任者初视事将泝求前政姓名题石以扬歴未乆故皆畧始自至正元年书之征记于予敢以慎之之几告继至者呜呼世降俗漓心不相孚遂信耳目信簿书良法具矣如美意何将有瓌伟特逹之士乘时变迁以求合乎古道不可谓秦无人焉至正二年七月翰林待制宋褧记

　　太平桥记

　　袁之万载县太平里大道西逹湖湘东出闽浙有溪流其中岁淋潦泛滥方舟而渡徒跣者涉公私病焉里中民故新昌贰守敖君遵晦家故富饶乃捐财庀徒树石墩作桥凡若干歩屋于上凡若干楹木石载雄藻绘实丽凿石■〈就上瓦下〉道凡五十里王官估客疾驰徤歩旁午欣悦利博惠乆创作于至正元年三月其九秋落成后五年遣介谒记予惟国家武定南服无横征暴敛所以赡养涵煦其民亦以至矣由其上世攻苦食淡矻矻作劳画操筹而夜枕钥铢积寸累囷衍箱溢往往田连阡陌富拟封君迨其子孙舆服僣侈骄奢不法好阋徤讼残折奴佃支体甚者杀人而火其庐不荡其赀产陨身灭族不已也史传白圭猗顿殆不若是或以赀为郎入粟补官志不过夸里闬骄妻妾而已敖君独能利物济人以助公家之不给又闻其能仿古人置义田作桥曰良溪镇江锦江东潭西潭绍溪昌江仙居者凡十余所其殆积而能散者视予前所云者不曰贤矣乎彼能慕敖君之行是则是效则予是文之功亦岂浅哉至正五年四月翰林直学士亚中大夫知制诰同修国史兼经筵官宋褧记

　　翰林国史分院题名记

　　题名记者翰林分院官纪名氏也至正五年四月廿有五日天子乘舆至上都从幸者则承旨布达实哩学士谔勒哲特穆尔直学士谔勒哲布哈及褧经歴兼经筵参赞官塔海特穆尔也待制则凌懋翁修撰张士坚应奉文字偰百寮逊编修官巨出举台也承旨则自至大间长院出而复入距今埀四十年不能悉举其所之岁两学士及经歴虽尝以宿卫扈跸其官翰林分院则自是岁始也褧以泰定甲子叨科第待制由太学生释褐修撰以下新进士三人皆今一至者也呜呼职位之清华责任之重大固不异前说曰报称曰礼遇不能无愧焉凡吾数人者继此以往或数至焉或不复入院徙他官而至焉斯文所系者未可知姑以识岁月也院属七人则需次典籍官辟为掾者任希说译史伊噜布哈通事托克托呼知事纳穆丹蒙古书写尚都布哈接手写史晔典书传良臣也乘传来奏捧香酒祀三朝御容暂至而即归者则应奉孙扩也经筵附见者凡十有四人以本职兼译文官则宣文阁鉴书画博士承直郎周伯琦授经郎儒林郎达尔玛实哩奉议大夫王时可余则检讨郑■〈日攵〉冯本译史安图谔勒哲特穆尔达尔玛实哩书写王可道宋谊蒙古书写王额森宣使扎巴吴镛牛嘉也七月望日翰林直学士亚中大夫知制诰同修国史兼经筵官宋褧记

　　上都分省左司掾题名记

　　天朝幅员倍前代庻事之繁亦然中书为天下政本悉综理裁决之相府受其成宰士提其纲至于究物理审事情折衷以道徳参酌以典章据案具牍与夺轻重则皆属之曹掾为近制选辟各半咸精其技能往往练达老成由是扬歴台阁致位卿相东曹职掌视右司重为设掾之数亦倍之天子岁幸上都则曹十人从宰相治分省事或以为简而优者是大不然盖天下之政由大都达之分省或可或否奏白行遣止付之十人顾不尤重且劳哉故其将归也咸志其名氏于壁以为荣乘舆往返则内择二人聴命于行在次舍谓之随驾无逆旅室庐之安具帐帟自随而野处凡汲爨寝兴秣饲马乘举不得便适饥食渇饮不时蒙犯风霰霜露驰突泥淖尘氛中其苦又不可言故并书以慰之于壁记之末是岁分省者九人呼尔哈仲桓茂巴尔斯居仁达尔玛达实可行斯隆玛希贤郑志道士寜华彦方景元李思义仲得郭徳修从道李冲霄鹏举随驾者苏赫郭李不至而物故者一人崔克敬允恭至正五年七月廿又七日宋褧记

　　司农司题名记

　　至正五年冬十一月十有七日皇帝御明仁殿大司农臣约珠卿臣韩元善奏司农之设爰自世祖列圣相承条制悉举唯是刻石题志诸臣之名犹未有文谨昧死请上嘉之勅翰林臣褧为记臣不文敢不钦承明命钦惟世祖皇帝以神圣之资中身受命旧劳于外知稼穑为治天下之本乃至元七年立大司农司秩正二品官五人曰大司农曰卿少卿丞农正主农务乡校水利此肇端也十八年改农政院二十年更名务农司秩降三等寻改为司农寺后二年复为大司农秩如七年时又明年内郡设巡行劝农司为道凡六廿又七年罢并归提刑按察司兼掌其事后改肃政廉访亦如之守令以兼劝农事给衔亷访总其纲岁报政于司农以第殿最迄今遵之迨仁宗朝承平日久家给人足国用富饶天子益重其事升秩从一以褒崇之定为大司农五人卿二人少卿二人丞二人幕寮经歴一人都事二人照磨一人管勾一人其属则若屯田之府供饍之司耤田为署营田设官辑要有书树蓺有法凡所以成功者于兹备焉皇上厉精求治宵旰忧民虑农政之寖弛思作新之至正四年命枢宻知院臣约珠为大司农眷注维笃奬训载严且择僚佐以副之诸臣莅事维谨尝相谂曰吾辈荷国宠荣尚益思振厉厥职禆赞盛治然事由人立人以功显不有纪载曷示劝惩故有是请既得旨则以官制之定始于皇庆二年前乎是者着于简牍后是者瑑于石焉臣闻古之人有言曰尧舜其君尧舜其民盖臣道之能事也昔大禹陈谟于舜曰九功惟叙九叙惟歌戒之用休董之用威劝之以九歌俾勿壊夫水木土谷之修正德厚生之用司农之职九功有其六矣戒之董之之道其玺书训勅赏罚勤惰之谓欤劝之俾勿壊者殆类是石刻之昭示悠久也比岁不登中土艰食继自今膺是选者精白一心恪慎乃职修六府而治三事使民衣帛食肉不饥不寒则是尧舜其君尧舜其民之义也告之司农孰曰不宜或由是而有所儆焉庻几乎祖述禹稷万分之一以上佐圣天子埀无穷之休亦有无穷之闻矣谨以是题于端而列诸臣名氏其下至正六年岁在丙戌正月日记

　　○序

　　同年小集诗序

　　天歴三年二月八日同年诸生谒座主蔡公于崇基万寿宫寓所既退小集前太常博士艺林使王守诚之秋水轩坐席尚齿酉殽简洁谈咏孔洽探策赋诗右榜则前许州判官伊噜布哈前沂州同知库春前大司农照磨温都尔奎章阁学士院参书雅勒呼左榜则前翰林编修王瓉前翰林修撰张益前富州判官章谷翰林应奉张彝编修程谦疾不赴者前陈州同知纳沁深州同知王理太常太祝成鼎时鄂啰调官监濠之懐逺县库春监庆元之定海县谷广东元帅府都事皆将赴上雅勒呼旧亦名为雅古云执笔识岁月者前翰林编修詹事院照磨宋褧也

　　宋氏七子名字序

　　至元丁丑春齐人宋绍明子达由西南两行台御史召拜内台监察御史与余居相近而未始相识夏六月予备位六察与之聨事以同宗固相好也久之恳予曰吾子若诸弟之子凡七未有名字君吾同宗命名与字演其义以勖之宜莫君若予惟吾宋姓由商微子入周封国所得遂取以为类而命之名示不敢忘所自出子达三子微字微文从字从善循字循理子正三子徽字徽言得字得一律字律巳子澄一子复字复□噫宗子法废士大夫家往往鲜有谱牒然吾宗均微子之裔非若他氏族其所自出有不同者七子苟能达苏明允族谱引之意笃于人伦焉则庻不负予以类命名之深意矣时至元戊寅春二月子达出为燕南道宪副宗人褧序以贻之

　　祖道集序

　　大德壬寅予生九龄侍先府君筦库江陵延佑巳未始克还京泰定甲子忝预科名累试馆阁声闻过情至元乙夘叨被宠荣由御史迁持宪于荆公卿赋诗光华其行黼黻为章韶钧为声刻梓流布式昭文明是岁秋暮月魄哉生蓟丘宋褧自叙可征

　　送黄君美序

　　至元五年予备位山南臬司分治郢复曹属三人从行其一黄君美性闿朗易直有才谞律巳严治文书综核精详不事苛挠尤长狱事聴断察而不刻立心坦夷若非业吏者明年秋选贡掾六官盖国家制治体要置肃政廉访司按察郡县视古司隶刺史职专任重掾亦如之势然也天下凡廿有二道道设掾十六人参用儒吏择廉慎通敏者掾六官暨察院岁仅二人既升朝往往跻华显位丞弼亦荣幸矣哉由西南二行台所隶各道以进者为资格又迂缓惟内郡八道隶中台与选贡为速化其开拓于资禀若习气之狃豪悍深削挟知术擅威福败德隳事万一致物议之云云则又不得厕名列亦惟艰哉君美行众咸歌诗以赠予告之曰孔子曰不患无位患所以立不患莫已知求为可知也六官之司曹局甚伙天下之事实准则焉裁决措置其当否基于一掾之口君美知所以立举不足患视一掾难而易上官臆见不齐怨隙交恶甲是乙非詉詉口语调和将顺使人情不乖戾事事当理视一掾易而难勖哉君美幼知读书长观光京师受御史牒荐补吏济寜再荐补掾淮西宪遂迁山南处速化之地向所谓物议之云云者未尝及其身由是而履前辙所底之可荣幸者执左契然是可称愿也闻其上世以乡里数被河患多藁殡者是行也市杉柏材以归治棺椁将举十余丧将葬之此其行又可书君美名秉彝谯郡人后至元庚辰八月奉直大夫佥司事广陵宋褧

　　孙母九十诗序

　　世言寿征者曰气血之禀也曰彼水土宜寿饮其水食其土所产致然也曰仁者寿也曰阴德也曰勤俭以得之也由气血水土天也人为者仁阴德勤俭也宪掾孙允晖母夫人马氏年九十就养于荆聪明康强其寿征于所禀若饮食若阴德举莫可知妇职助祭祀主中馈循壸仪宜若无事功可暴白其仁与勤俭者盖允晖始为保定人考某君以某年徙居亳夫卒时年若干夫家素清苦无田园之入金帛之畜食啖厉其家人事蚕桑织纴为衣食资教子树徳读书遂致身风纪迹是则次与俭勤享上寿非幸也宜也何也昔者鲁大夫公父文伯退朝见母方绩曰以歜之家而主犹绩乎其母训有曰民劳则思思则善心生劳非勤俭善心非仁与夫夫人之行敬姜之辞也诚哉夫人之寿宜也非幸也众歌诗以为寿夫奚疑然曽子养曽晢养志曽元养曽子养口体礼曰将为善思贻父母令名必果养志贻令名称副夫人之寿吾深有望于允晖若甘旨滫■〈氵髓〉之奉承言怡色之礼夫人能行之年月日宋褧序

　　志勤斋序【有诗】

　　燕人杨元卿由其外父单周臣为予妇翁确斋刘先生母党尊丈遂相知今二十年周臣为带下医有声京师所与交皆中原耆旧名公卿才大夫士元卿幼孤弱冠时周臣喜其能卓然自树立纳为赘壻尽以其术教之元卿持心坚用力不怠汲汲焉期其业之成有不遑暇食者周臣殁克世其业且嗜读书临帖久之用太常荐诸天官氏执笾豆之役于宗庙郊社习礼乐名物度数毎事无不问盖求效其职以获誉而进者是役书满厕流内铨秩第九品搢绅子往往有自此跻华贯尝取志勤颜居室以自勖其学遂求说焉古人有言曰有志者事竟成天下古今事无巨细其成也率基于志志立则勤随之事功乃集焉圣人责宰予昼寝志气昏惰教无所施也为警枕为锥刺股手不停披口不絶吟始曰志勤哉噫元卿之为学当视医伎视筮仕则勤可以成其志矣奚其难抑今之志勤者富贵之谓也学云乎哉敢以是为说而系以诗　万里桥邉江水长贵人驷马昼生光是谁能识诗书味长白山头虀粥香萤囊雪案度青年珍重夫君亦自贤鞍马归来成内媿眼花头白枕书眠

　　赠慈化寺僧妙愈序

　　宜春南泉山大慈化寺普庵禅师自宋孝宗干道间示寂由能阴佐民物累赠谥曰寂感妙济真觉昭贶表其所藏之塔曰定光圣元版图混一大江之南凡民值水旱疾疫祷于师辄应尤崇敬之成庙时守臣上其灵迹加谥大徳仁宗延佑间再加师号曰慧庆塔名曰灵瑞仍命词臣文其砖石以褒美之德至渥也自胜国迄我朝赠谥为字凡十有二所以称颂其盛德妙行亦已极矣至元五年冰溪张熈祖守袁以师之能福是郡而报称犹若有所未至乃援御灾捍患之典载请于朝住山僧妙愈择其徒之能干蛊者曰普沾资遣诣京师致其牍于宣政既达于帝师乃至正四年夏四月事闻制加古佛以冠前谥赠扁曰大护国慈化禅寺中宫闻之亦锡缨络寳旛以华其供仍以金襕袈裟被于愈身明年冬沾南归朝之显者咸嘉愈克副邦侯奏请之意善于择人得沾之才上下两都五阅寒暑竭蹷奔走跋涉艰苦晨夕恳谒以遂其志宜为歌诗以贺有成焉呜呼由师至愈踰二百年十有余传矣世称其灵弥着故尊信之者弥甚张侯之心及愈之志不待蓍蔡可以逆计其必酬也是惟无请请则必从虽然是举也非张侯启其端则无以始非愈能任沾以效其力则无以终尊信之者易于为言以相之则又本乎师之感格之神也愈号蓝江沾号泽山云至正五年十月翰林直学士兼经筵官宋褧序

　　送宋子与赴官淮南序

　　临江宋子与以至治癸亥来京师手书一道介其亲友翰林检阅欧阳南阳拜先兄正献公于私家正献时为翰林修撰致其所著诗文于故侍讲曽文贞公中丞石田马公今翰林承旨圭斋欧阳公侍书博士虞公伯生挈而进之皆美其学而器其才且荐之期以文显泰定甲子奉宰相命为太学生时子与亲老未获禄养而定省旷且监学积分试例未定尝欲决去正献苦留之未有以处也会天歴间开奎章阁艺文监招延天下文士正献首为太监遂擢从事监中未几正献薨子与亦丁内艰服阕复至京曹马诸公皆相继仙去识者固少而子与以亲老不欲留中乃佐幕章贡子与喜人皆惋惜之迎养赴官不及岁亲又丧今年秋来谒选天官氏悉其贤将用为史属论定矣适病疾疟颇苦自念虽仕于朝亦不得挈其室家偕来又力求外补遂授两淮屯田府知事公卿大夫士凡识者皆矍然骇曰子与又不在馆阁邪子其行也咸赠以言而属予序之予惟子与孝于亲敏于事功行美而识明气髙迈援笔作文不苟诗句清丽沈着痛快其才可谓全矣自至治迄今凡廿有三年而仕始至于此谓之不偶可也然国家土字广逺愿仕于朝者不少间以儒进者虽显矣而名不称情若子与者言乎仕若有歉而其文其行始为诸公所期中为所惋惜且骇之实可以声音笑貌得之乎名者造物所靳岂盛于此而劣于彼邪顾子与年强气壮学业日宏以肆天将用之人其舍诸予知其长辔逺驭之所至终可以释且惜且骇者之疑之憾而副所期者裁鉴之精又可以实予兄知人之明之左验也幸无诿曰岂无他人不如我同父至正五年十月宋褧序

　　送墨工魏元徳序

　　至正五年六月庚午皇帝御慈仁殿中书右丞领宣文阁事臣达实特穆尔进魏景仁所制墨朱户敞晃锦囊启封玄光溢目芳香袭左右上嘉赏之勅崇文少监臣明理藏于阁命赐内帑币帛景仁拜辞下臣褧是日进讲亦与观焉明年春景仁将南归别造新墨以献大夫赋歌诗赠之予序其事始景仁来京师三年馆阁诸臣方被命修三史开局闻景仁墨善杂出他墨作字列试之以定优劣其色莹而凝透茧纸背其品少亚于古今工皆退舍于是争售用以毕史事及好古名能鉴裁者往往市为文府珍玩呜呼墨小物也景仁布衣也上被恩宠下収善价其伎之精有足以动人者如是夫子夏曰虽小道必有可观者焉然吾尝阅比年医卜百工伎艺挟其能游京师者始焉竭其才精其术以觊有所遇既遇矣志骄心怠怠则业荒骄则誉丧悲夫景仁之行当益遡考古法丛美剂工制作以报称际遇而重献之则其所获又不止是彼骄怠者将有所警矣景仁字符德大名人世其业于上饶之玉山至正六年正月翰林直学士兼经筵官宋褧序

　　燕石集卷十二

　　●钦定四库全书

　　燕石集卷十三

　　（元）宋褧 撰

　　○杂着

　　灾异封事【至元三年丁丑】

　　监察御史臣宋褧伏惟天心仁爱人君凡灾异之见所以示警戒也人君畏惧必修德以答天意然后久安长治享祚无疆此有国之常经古今之通义也我国家承平百年有余列圣临御未尝不兢惕畏天故至今日皇上即位以来埀衣拱手未有过举然而一岁之内日月薄蚀星文埀象洪水为患阙前火灾又自八月十四日夜京城地震自夜达旦连日不定太庙前殿一室墙圮神灵震惊其余官廨民居闲有毁塌盖京师天子所居宗庙社稷所在是以民心皇皇上下忧恐灾异迭见萃于此时岂国政犹有所未修民瘼犹有所未愈以致然欤理宜奏闻集议讲求弭灾之道务求实惠不尚虚文然后可以上答天谴下遂民生伏望陛下留心修省早回圣驾不胜甚幸

　　建言救荒【至元四年戊寅按部京畿东道】

　　窃见檀顺通蓟等处去岁夏秋霖雨及溪河泛涨渰没田禾十损八九巳蒙上司累次查验卑职亦尝亲诣被灾乡村一一体覆除另行外所至之处人民告诉百端生受情状可伤饥寒蓝缕不能存活强壮者犹能趁逐微细生理日求升合老弱无依之民扫拣稗谷以粥饮度日未蒙赈恤极被扰害盖縁鹰坊牧马并各枝儿怯怜人口等指称昔寳赤为名骑坐马匹悬带弓箭器械动辄三五十人结成羣党间有携带家小随处坐住旬日又复他往须索酒饭鴈食等物州县官吏不能辨其真伪畏威惧势尚被凌虐不能支撑未免齐敛巳是不堪犹且未能充其所欲故意徧往乡村店舍害及贫穷被灾之民自给不暇纵有一二温饱之家百般被其骚扰鸡猪口粮为所搜夺若从其所欲则无辜之民些小蓄积不能一一应付稍或推阻诉难辄便吊缚打拷重者伤残肢体性命或男子■〈走朶〉避逃匿又行凌辱妻女被害之民亦知州县官司不能禁治无所申诉往往拆毁门户抛弃庵庐全家流移逃避寃愁苦楚去住两难尝闻国以民为本民以食为天今日岁且洊饥民将胥毙为人臣者理宜深忧痛念有生之民皆吾皇朝赤子性命衣食无非感戴国恩然果因差发税粮征戍屯卫等事为国捐躯碎骨分所当为今纵此曹窃围猎之名逞戕害之事政使善良倒悬黎庻惊骇不能聊生民之疾苦莫此为甚致伤和气实由于斯若复飞放之出百姓何以支持卑职忝居言路安忍视为泛常目所亲覩不敢负国即日春首饥民救死不赡如蒙宪台具呈都省设法禁治扰民之弊其贫乏之民仍加赈恤俾遂生全诚国家之大幸

　　刘静修改封谥升从祀文

　　窃惟道之大原出于天宏之则存乎人尧舜禹汤文武周公孔子心法相授统绪相承自兹以降汉唐歴代名儒宋九先生我元朝许文正公皆以得其正传故从祀孔子庙庭实为尊崇贤哲启迪世教之大义也伏见故集贤学士嘉议大夫赠翰林学士资德大夫上护军追封容城郡公谥文靖刘因以天挺英迈之姿廓自得正大之学负浩然之气真知力行崇髙尚之志清修苦节其言论则主乎大经大法其念虑则存乎致君泽民传注有功出处合义夷考盛德克配前人如蒙上闻从祀贤庑不惟彰我朝有大贤之才接道统之正抑且表圣上崇儒重道兴起斯文之心又且爵封容城郡公谥曰文靖容城乃保定一县即非郡国以靖配文义若未称宜从合于部分太常礼官改议封谥相应

　　宋髙宗帝纪论【时为国子司业预修宋史】

　　史臣曰甚矣髙宗之不幸也君于衰乱之余时危势迫兵弱财匮敌兵岁扰播越穷僻重以苗刘羣盗之乱其立国确乎艰哉世美其能法祖宗不妄杀至禁用翠羽鹿胎泽及物类寛慈仁厚宜若可称然以李纲赵鼎张浚终于窜斥岳飞父子寃死于大功埀成良由数窘兵难魂怵魄駴饵贼桧和议甘不絶口顾崇其功任以威权刑赏黜陟反聴其命是以忘亲忍耻怙堕畏懦境土不复获罪当时悲夫

　　太古字说

　　监察御史髙昌拜珠字太古日与予聨事谂予曰朋友命以字旧矣君文人幸衍其义教我予辞曰予不啻不文且有疑焉太古当泰定初丞秘书监予尝备员典校时相先后未始识其人然闻公卿大夫士交口荐誉者十有五年矣其言曰太古不崖岸不畦畛不陷穽机巧真淳朴茂洞达乐易今乃识其人服用冠佩车马屋室殊非洪荒之世大庭赫胥之民无标枝野鹿之态或者哂曰子文人也论人以心乎顾以迹乎不崖岸不畦畛不陷穽机巧真淳朴茂洞达乐易者为今人乎为古人乎予敛袵叹服其言之能释予疑遂志之为太古字说

　　赵宗吉真赞【名承禧至顺元年进士由翰林院编修辟御史台掾平阳人】

　　睟然者容屹然者躬缜栗其外渊沉其中负汾晋之劲气振章逢之髙风固尝效编摩著作之力又岂不足建台阁廊庙之功此所谓观其德符而可以体其道充者耶

　　酬徳子元豸冠像赞

　　彼美一人被服惟寅凛氷霜兮中抱若将批兮逆鳞貌温而恂恂气肃而誾誾山立兮扬休正笏兮埀绅是盖尝始命而揽辔于秦陇滇蜀再出而按部于楚粤瓯闽者也扬振洪纲趋拜紫宸谏游幸于春搜备顾问于时巡其所以守正持平藴秀含淳者固基于父兄门地培植之厚仍重以诗书礼乐浸灌之纯使人望之足以摧奸慝化犷骜又何必规规然踣邪触佞然后称刚介之臣徳润乎身泽加于民台阁雍容髙步遐振乃知是丹青之笔所以权舆乎黄发儿齿之生面于麒麟也

　　司济民画赞【名楫平原人由蓬莱尹为山南宪司知事年六十八】

　　气充兮色愉神肃兮貌臞表风仪之深靓豁衷素之﨑岖是盖孕灵于济岱之境务本乎青齐之区然后致台阁歴练之明达脱郡县奔走之勤劬所以埀裕子孙藏富田庐者乃福泽培养之厚岂屑屑于法令簿书者乎赞我谘诹强力有余方将収之桑榆而奋翼遽可以告老而悬车也邪

　　御书和斋赞

　　祫皇出阁世祖命太子赞善臣王頔侍讲读东宫裕皇所习字书凡六七幅皆如家塾例程署御名髹椟金縢中秘严谧臣典校时获钦覩之逮仁庙圣慈毎奨谕臣下进阶官御批付中书手笔莫不锦标玉轴珍藏于家后至元己夘臣叨恩司臬山南中兴守臣阿哈玛特出示今天子御书和斋二字笔意雄浑布置端严日星炳明风霆鼓动虽圣学天成祖宗崇文之所自也谨拜手稽首而述赞曰于赫我皇睿知天资圣明文物时出用之维昔东陵暂驻六飞贰守陪扈敬恭奉持帝嘉乃心宠锡宸翰昭回穆清其光有烂奎耀于躔虹采是贯飞白鄙唐题剑陋汉圣祖崛起龙朔洪荒列圣尚文中外寳藏我皇缉熈列圣有光臣褧作赞式叙天章

　　淮东佥宪耿彦起画赞【名汝霖京师人】

　　目炯兮颧髙气肃兮神韬有峩者冠有粲其袍所以跻华显于昭代实兆乎孕清淑于神皋善泽涵濡文教熏陶载瞻风仪明监莫逃唯周慎可以立勲业唯峭厉可以慑贪饕然后允恊乎秋霜烈日之义邈矣夫五佐三辅之豪谓宜骋羁靶于骁腾歴廊庙而游遨慨屡持于宪节殚六辔之贤劳繄刺促乎忧民致骎寻于二毛福祉之至川流滔滔吾将迟老成之征用遽可叹其不遭也耶

　　特穆尔布哈豸冠像赞【字仲彬今湖南监宪】

　　凝然其躯烱然其矑貌古而容舒气肃而神愉是为中朝铁面御史之图和粹深潜谨厚安徐坦襟度之无间恢材器兮有余知之者识其为华显之族不知者以为欿然退让之儒我有夙好翱翔宦途出则并驾坐则聨裾知之深而敬之笃故能摸写其万一庻可以敦乎薄夫

　　清敏斋铭【山南宪司经歴散竹仲文之号】

　　振振幕宾颜扁昭示儆戒无穷称述有谓贪墨由浊懦不立志清心洁身敏以集事猗与休哉顾諟勿替

　　○祭文

　　诚夫兄大殓毕祭文

　　维元统二年岁次甲戌十一月二十九日癸丑弟翰林修撰褧谨以少牢之奠致祭于亡兄集贤直学士国子祭酒诚夫公之灵于惟显考生我弟晜同胞五人厥幼为褧弱不就傅实受学兄谓材可教变化昏驽十四而孤俾不废业流离南土同饥同寒稍长及冠侍客浚都艰难跋渉靡遑寜处道蔡淮江返觐南中同事笔研为举子业母氏弃养同还京师兄魁文场我战弗利劘淬再鼓忝预末科同仕王朝于今十稔妻孥同爨迄无间言褧生卅年独共兄久暂违之日十仅二三方期乐康拟伦春泮皇天后土乃遽夺去生离弗堪遂成死别邈矣音容不同斯世呜呼哀哉其痛如何载惟我兄孝亲忠君学古而文刚廉介直之人之德之志之学弗伸弗究仅止于斯呜呼哀哉其痛如何今兹之辰敛藏五体柏棺杉椁敢曰无恔幽冥异途不可复见割牲陈奠式荐哀诚呜呼哀哉同胞五人厥幼为褧物故者四惟褧独存其痛如何尚飨

　　祭中书左丞王仪伯文

　　维年月日国子监丞张彝户部员外郎王守诚翰林修撰宋褧应奉塔布台程咏典籍谙都乐滨州同知巴延大乐署令巴延谨以牲酒之奠致祭于故中书左丞王公之灵于惟我公天挺英特气迈学醇才副厥德刚方闿朗诚笃渊塞蔚为儒宗佐我邦国受知明圣崇登峻陟典郡仁惠赞政忠直善良我知佥壬我堲羣疑众难剖辨极力古今事物原委失得毫末洞见陈说不息暂居侍从谠论肯黙开示士子讲问戒饬谆谆面命貌温可即耽嗜经史朴素服食不矜不逸小心翼翼猷为述作器量鉴识靡一不善昭示典则呜呼哀哉明哲之资承弼之职瞻仰之重信任之啬六十而薨畜憾在臆朝着卿士惊惋怆恻我等小子情曷可抑甲子廷对庸菲愧■〈忄匿〉公位□□天子有勅公预读卷品第无惑载沐教诲均被培植疾革忧疑讣至痛衋聚首抆泪阻于匍匐敬致牲酒托祭墓侧式荐哀诚伤悼何极

　　祭特穆尔布哈大夫文【为御史时作】

　　维至元四年九月壬戌朔越十一日壬申御史中丞某等谨遣监察御史刘承祖以少牢之奠致祭于故御史大夫特穆尔布哈公之墓惟公禀灵穆清袭庆忠良臣邻之资邦家之光德粹而厚貌恭而荘仪型山岳闻望珪璋礼义诗书教化纲常逊志于学大业昭彰动止有法言笑不妄却逺华侈冲虚自将素位富贵骄奢不萌列圣股肱任重力强式副眷注弼谐谟明佥壬小人我则力戕直清公忠我则载扬弹压百僚师表四方主持国是振举宪纲功在王室论协赞襄令德令仪不僣以爽嘉谟嘉猷致君虞唐谓宜耋艾遐福炽昌谓宜绅笏盘石栋梁云胡遘疾淹延竟亡国诔殄瘁宸衷悼伤矧在同列痛心惶惶弗克予哭窀穸之藏驰情官次遣祭墓傍有俎肉崇有酹者觞邈以将意涕泗惟滂呜呼哀哉尚飨

　　省墓祭考妣文

　　惟至元四年岁次戊寅十一月辛酉朔越三十日庚寅孝子监察御史褧谨以牲酒之奠敢昭告于显考安仁县尹赠嘉议大夫户部尚书上轻车都尉范阳郡侯府君显妣范阳郡夫人李氏之灵伏以生育之恩昊天罔极日月不居弃养逾世褧縻宦籍违逖先垄久缺泛扫负罪幽明展省来兹适值逺祥敬陈菲荐不胜哀慕尚飨

　　祭二先兄四先兄文

　　维年月日弟褧谨以牲酒之奠敢昭告于先兄道州学正弘夫息州税务都监达夫之灵兹以王事来荆展省先垄祔祭于位不胜哀感尚飨

　　祭谢桤斋文

　　维至正元年岁次辛巳八月丙午朔越四日己酉翰林待制宋褧谨以柔毛酒酌之奠致祭于翰林直学士赠国子祭酒文安谢公之灵而言曰惟公之生天性卓然正学既明多艺且贤聪悟非常闻见实繁读书则五行俱下义理随解作文则纵横岀入倚马万言人见其文章议论之浩瀚孰测其抱负藴蓄之渊源百氏泛览易道独玄其知黙守岂徒穷研故始筮仕而佐牧已泽及乎民物累拜命于馆阁阐文教之昭宣数议政于大廷凛操守之独坚苟委寄以重任邈官业之可观何苍苍之莫测倐痛恤于逝川呜呼哀哉竟不少延始予羁丱公始加冠从我正献与公周旋栖迟啸傲荆楚往还予壮公老同立朝班交久情密与同悲欢居则席接岀则辔聨评议则臆见多协辨论则脗合不偏讥谑笑怒肆其澜翻不少芥蔕灼其肺肝公之交予序齿则悬尚论乡井公蜀我燕始终无间礼义不諐予或畧其兄事之礼公亦谬以为才俊而相怜我知公深不苛不烦进退以义知命乐天汪洋若陂性宜佩弦有所制作厥思绵绵操觚遣文力追古先辞旨微直风气浑全其来也滔滔江汉之波其成也嶻嶻嵩岱之山流丽乎短章扬侈乎大篇黼藻典册笔削简编粲烜赫于当代示来哲于不刋悼斯文之不幸慨不作于九京呜呼哀哉竟不少延前岁之别予巳恶年命之周于甲子今则薨逝仅加一年始闻病疽惊怛不安当公寿旦闻讣襄樊由荆而秦予縻于官一酹皋缓罪莫自寛赴召禁林舣舟江干割牲酾酒于公新阡宿草不哭礼经有传朋友大义予岂无权思公之切昼夜不捐今兹犹寄书于地下未以为永诀于重泉公貌莫覩魂庻可还【音旋】声泪俱下公其闻焉尚飨

　　燕石集卷十三

　　●钦定四库全书

　　燕石集卷十四

　　（元）宋褧 撰

　　○碑志

　　从仕郎翰林国史院检阅官姜君墓碣铭【有序】

　　君姓姜氏讳天麟国祥其字先世传自陇徙长沙实居之曽大父必政大父应期咸戢景没世考时可勤俭乐施里闬善之赠从仕郎泰州成纪县尹妣谷氏贺氏并赠宜人君贺出也生之年为至元戊子天歴二年四月廿又八日卒官京师明照里得年四十二其秋从母弟杨端状君行实恳予曰内兄与君同科甲且交最厚善今物故铭墓石者宜莫君若敢请予义不得辞遂叙次之君幼岁资警拔端秀成纪君诲之畧不假贷毎期其兴宗未成童成纪君弃世且属两宜人以教君为务君即服膺先训勉就外傅稍长惟学由静成也径去登南岳晓霞峯读书五年不归家弱冠走京师方求见巨人元夫请益以卒业复惴惴贻去亲逺游忧获罪名教辄南还时诏举德行明经科乃屏斥世故痛自刻厉讲肄岳麓精舍久之二妣继不幸终丧复入京至治二年故相东平忠献王以君尝游其门堂帖下胄学补内舍生明年中大都乡举又明年为泰定改元礼部贡举廷对赐同进士岀身授将仕郎翰林国史院检阅官预修英庙实録史馆属首待制官下迨典籍凡六等检阅官次在五故事僚寀才属时望者被学士院荐奏不计资给以次进居上列曰递升或移文铨曹再给告身易阶官仍旧职曰勤留四年君将满秩法应得七品恒念亟被恤典则少报罔极会学士院勤留章抵天官遂改从仕郎复任检阅官数月封赠命下喜曰乡叨科名第华吾身今宠贲考妣庻慰禄不逮养之万一矣重以近代尚焚黄展省礼蚤夜婴念虑不顷步置以官守竟不暇命端代行毎惋惜不舍娶唐氏封宜人亦能相其夫子者子男三瑜瑾谨敏知向学理尚幼女一在室以年月日塟君于某州某县某村某山之原呜呼予固未始识君及同登进士第后聨预史属甫谙其为人性严整雅洁爱交游饮酒尚气后人遇一言合即欲与之终身少不直意则弃去不复顾见阘■〈冗辱〉懦缓者噤不一谈仕翰林制撰寡尠无可事者独以才器自许其恒言曰朝家设科取士士抱负所学贵其用世殆非止札翰词藻而已当挺挺自致于曹局有司簿书期会力践华显暴着儒效顾可为人迂邪噫察君之言俾才与寿称如扬歴幸愿其事功果何如哉予故哀而铭之铭曰士秉淑灵毓才经德用舎繄天庸心则惑赫赫府怨置散奚惭天实命之我承我堪嗟若姜君质表亢爽仕品登七亦既优奨奋欲行已直情毅然天莫予从抑志弗宣惟昔问学凝于孤苦持循先训靡辍寒暑力不卤莽天忱报之庆赏及亲有子书诗江潭之源载崇惟陇地善日协胤裔承宠植石孔坚用镌我辞我辞不诬式者监兹

　　大中大夫陜西诸道行御史台治书侍御史仇公墓志铭【有序】

　　至顺三年春太中大夫陜西诸道行御史台治书侍御史仇公称疾自免侨沧之长芦镇冬十一月廿有八日竟以疽发背薨明年春子朴格护柩来归将以某月日祔塟大都宛平县夏荘先茔状世次行事道公治命泣拜属笔铭墓石予不文哀存殁义诺之公讳浚字公哲上世家临潢徙京兆金为燕人金兰州司法忠源为髙祖明威将军福为曽祖皇赠集贤直学士亚中大夫轻车都尉南阳郡侯德明之孙奉议大夫福建闽海道肃政廉访副使赠嘉议大夫礼部尚书上轻车都尉南阳郡侯锷之第三子至元十八年生长安幼丧母适世兄鋭尹蒲城县留抚育之既而侍尚书公闽中还读书淮浙大德四年尚书薨孤苦无依赖然卓有树立志会舅氏故中书参知政事郝公拜户部尚书挈还京师十一年武宗即位太保曲岀引见便殿有旨侍仁宗说书东宫至大二年授将仕佐郎资国院照磨辟礼部令史转掾集贤院延佑间迁从仕郎大都护府照磨用为中书左司掾郝公薨弃役理丧葬事至治元年进承务郎太庙署令英宗亲享太室百工执事惟谨公密迩荐祼进退称旨改礼部主事泰定元年以奉直大夫拜监察御史先是他御史劾中书参政杨某赃状得旨将讯诘宰相欲逭其罪奏补省台宗正杂治公抗疏曰御史台职专纠劾今宰相欲变乱祖宗法不可誓以死请竟从台鞫杖免有贵幸当纳伶妇为侧室适奉旨充太庙时享献官公监察即朝堂誓斋所斥其不洁不可事祠祀代去河东盐运使吴某盗用官物事觉公驲往案问奏罢之二年河决雨水百姓流殍疏请会集元老大臣讲求致灾之由弭灾之道会地震蝗旱灾异逾甚公及二三同列毅然上封事谓地阴当静今动得非执政有失调燮乎又兵亦阴象得非掌枢机之臣军政有所不修乎宜修实效答天戒俱不报章三上陈缺政并言御史大夫呼图克图奸邪不忠曩附阿宰相曲庇参政杨某自隳纪纲不胜重任移文上都分台事闻大夫罢宰相不悦激天子怒行幸还将罗织罪名逮捕治书侍御史苗某治书侍御史蔡某等系诏狱置对公等上印绶待罪于家众惧祸不测公泰然以处狱久始释置公等不问其它前后列论如额森特穆尔在枢密日尝受赇今不当知经筵事太子詹事辅导之职今不当用宦者某为之奸臣特们徳尔罪恶无状先朝已籍没今不当回给赀产浙西廉访使王结笃学廉直为一御史挟私妄论今当伸雪处士吴炳史约等当召赴馆阁内外官文行优者参政班辰张升等二十余人省行当任风纪拾遗补阙称职一时久之起为宣徽院经歴四年升奉政大夫户部员外郎明年进朝散大夫吏部郎中天歴改元庻政更始御史台奏除佥燕南河北道肃政亷访司事未上改中宪大夫礼部郎中明年迁右司员外郎旋改刑部侍郎进阶亚中阅月授中政院判官内批阶官中大夫以奨之至顺元年复除江北淮东道肃政亷访副使再迁吏部侍郎皆不允命参议枢密二年拜西台命至则承荐饥之余方务绥辑而公不可留矣公性沈亮雅洁涉猎经史通吏术期待甚重审思虑恒自周防不妄然诺才祫而称位可尚也夫享年五十二岁祖妣王妣郁娶刘俱封南阳郡夫人子男二朴国子生及格也女二长女适晋陵张硕次幼铭曰我骥我驯我璧我珍彼蹶与瑕呜呼奈何我骏我白何害于昔憾固可以释铭告营魄尚安此玄宅

　　国子生杜俭墓志铭【有序】

　　泰定四年秋先兄正献公时为礼部郎中访翰林编修孟道源语次见少年貌晳身颀然磬折入敛容揖正献目其详缓慎重问孟君曰生谁氏曰中书东曹掾杜宏道子也归以语褧明日告故礼部员外郎王景荀曰为我语宏道吾长女子年将笄欲与为婚姻家宏道喜诺天歴二年醮礼成生子闰郎寜寜皆及朞夭至元元年春生以力学致疾七月十五日戊午殁年二十五以是月二十三日丙寅葬保定定兴县先茔之次生资通敏明坦自儿时沈静寡黙不妄戏笑不憙饮酒嗜读书年十七以胄子入国子学昼夜且诵且缀文时国子生以年及二十五乃积分得贡试年及而生殁矣故公卿大夫缙绅师友莫不惋惜初国子生员汉人朝官七品以上之子听补二百人而他有奉旨以凡民厕其间或言其非国子中书令礼部详定宏道方为其部郎中同舍生或嗾生曰吾辈以公卿子弟入学今他入者众盍白而父从其言生曰功名有定分吾辈读书而操心如是不可且吾父素严毅不敢以公事请同舍色沮乌虖即是可灼生不死他日筮仕无躁进念明矣生慈孝纯悫居家日与里巷浮薄子弟絶不相识僮婢小有过未尝怒詈捶挞元统二年冬正献薨子幼生治丧纪凡五昼夜不寝息事赖以集生既病两阅月子寜夭父母惧生伤悼生则慰父母曰儿病敢以哭子加重贻大人忧乎彼殇子也大人亦不必伤病革父母问所欲言生曰儿何言儿何言但不幸尔然儿尝质衣于人得钞若干市书数卷今存箧中幸赎以归盖初婚时正献所赐也生名俭字景裕生于皇庆壬子二月二日曽祖某赠某官祖某赠某官父今为中书左司员外郎正献则集贤直学士国子祭酒讳本字诚夫也左司由翰苑进掾中书歴位华显乐易岂弟不与物忤生之殁也众咸深疑父子皆非获罪造物者故痛惜之或谓正献不满生名欲更之者左司曰南齐王仲寳唐唐茂素裴守约皆是名庸何害今竟不寿岂谶耶予哀正献妻生之志不终述众人之所以疑且惜者为生铭铭曰天予其俊秀而不畀以寿且再夺其后是为无穷之悼

　　赠凤翔知府牛公神道碑铭【有序】

　　至元二年冬长安牛景衡致书于予曰先父诜仕大德延佑间以材干谨敏积官三品援国制应封赠二代尝请于朝曽大父顺赠中顺大夫凤翔府知府上骑都尉追封陇西郡伯大父大用赠亚中大夫佥中政院事轻车都尉追封陇西郡侯上世皆葬髙陵以某年月日改卜长安县金光门小郭村之原以凤翔府君为新兆初祖方将谒大人硕儒文潜德劖诸石树之神道以彰于世未遂而先父殁矣景衡不肖敢不卒成先志哉君尝职太史敢致事状以请按公讳顺字某资孝友有器局系传出唐相僧孺后世为关中髙陵人属兵燹之余先世讳字爵行皆逸金季丧乱公挈家避乱关东冒锋镝歴艰险夜窜匿岩壑昼采拾供养父母竟不罹于患皇元革命息兵关中甫定扶老携幼还乡里改籍长安乃葺田庐务耕织训顽惰治荒薉勤课业厚衣食节财用戒佚游家业日裕养亲主致笃乐于教子不肯禄仕终身年八十有竒某年月日卒于通义坊居第正寝配关氏追封陇西郡君子男一即大用孝慈婣睦有父风孙男七敬义诜温敏惠让敬承诸王教某处长官义陜西盐转运司库副诜嘉议大夫奉元路总管致仕温云南大理宣慰司都事惠从仕郎秦州判官敏让孝弟恬黙克家不仕孙女二适刘瑞张某曽孙男九元德克柔景权景衡从古宏毅永安杨奴杨驴曽孙女十二俱媲名族噫即公治家观之顾岂不可用世者壮则时危不可仕时平而公老矣今其子孙蕃衍列仕版雍睦同爨为关中楷范则公之所以种德立教者又从可知于为政也何有是应铭铭曰稽古草昧乗时取贵征讨谋画驰轥餫馈器凶事危悖仁伤义身家不养心体劬瘁徼幸万一珪组名位人爵之宠天道乃忌粤盛德者志不在是天幸免死务本为计养亲修巳力田享利献羔酾酒优游卒岁孝慈忠厚冠婚丧祭规橅长逺礼节密致用基作室后嗣是视乡里善人耆艾昌炽子贤孙显瓜瓞承继积厚发宏影响报施帝制官封国恩汪濊彼劳生荣公则逸致全身乱邦起家盛世为家令祖诞有所遗创始之业勤俭是自云礽仰止毋或覆坠

　　奉元路总管致仕牛公神道碑铭【有序】

　　世固有负硕厚博大之器处混一盛时为天子命吏能有所云为不以疵颣少■〈士冖田疋，上中中下〉踬致扬歴贵显其才足以用世而犹未大摅其藴以殁者予于奉元路总管牛公有是憾焉公讳诜字晋卿资简重通敏有干局幼业吏由东盐转运司幕官久积资歴选掾陜西行省大德七年授从仕郎尹华州华阴县中书辟掾东曹十一年升承仕郎上都留守司都事转承直郎河东山西道宣慰司都事丁内艰服除延佑二年仁庙遣使者分十道宣抚天下公预选奏为甘肃道首领官还朝改户部主事迁奉训大夫大都留守司事至治二年超朝列大夫出为甘肃行省郎中天子重民事慎择司牧诏中外举堪任守令者公被荐拜亚中大夫延安路总管居五岁上疏告老进嘉议大夫奉元路总管致仕国家政治夭下仕以吏进者多然他途皆迂入掾中书始官华要又在朝百执事操履事为少有可指摘则补外为左迁今撮公所居官凡八政自受辟中书六处幕职任皆繁重末守延安位三品贵显顾岂龌龊滞固乏才谞者所宜至而公歴居之可谓曰能矣乎其佐幕则所至平易恳切折衷众议卒归于正不忤物不阿媚利巳尹郡则尚寛简务教养旌贞孝讼田宅者谕化之皆引去相让可谓善于其职者由是泝探公未尝以疵颣少■〈士冖田疋，上中中下〉踬能有所云为而诚负硕厚博大之器矣然犹有所未大摅其用世之才也公系岀唐相僧孺之后世为关中髙陵人国初占籍长安祖顺以公贵赠中顺大夫凤翔府知府上骑都尉追封陇西郡伯考大用赠亚中大夫佥中政院事轻车都尉追封陇西郡侯皆愿朴仁厚戢景弗耀祖妣关氏陇西郡君妣李氏陇西郡夫人配刘氏封同其姑子男二景权蚤卒景衡国子上舍生女一适奉直大夫监察御史柴肃孙坚儿公生以某年元统二年正月六日卒于长安通义坊居第享年七十一岁其年二月十二日葬长安县金光门小郭村之原凤翔府君之穆至元二年冬景衡以事状走京师介肃乞铭其神道予以不文辞不获乃演绎其梗概为之铭曰士奋于时属时有为孰不效忠慎密之资法令是师猗嗟牛公割裁设施顺理协宜克建事功刚不乖暌柔不诡随佐幕雍容赞画勾稽不怒而嬉材敏且通典郡西陲越五周朞博哉民庸教育抚绥劝贷赈饥易凶为丰吏畏不欺耄倪懐思靡有瘝恫齿发告衰引年知几摅藴未穷笑言熙熙身康神怡福备而终体魄之归安固于斯马鬛其封德业不隳视我铭诗用告臣工

　　西潭谢君墓碣铭【有序】

　　澧阳谢君贵卿既葬之廿又九年为后至元庚辰其中子璇来荆请曰先子殁已及世墓道未有碣铭由璇客京乆是以缓先子虽不试于仕其才使之仕寜后人其卒不仕命也夫君向职太史敢谨上事状请铭请益厪且哀遂诺至元十四年江南初降下元帅呼必哩以兵临澧阳淮安忠武王族子某别将骑三百由松滋来会昏暮失道憧憧阡陌间莫知所之君携酒馔劳问别将疑不受乃大言曰公毋他虑某请送至军中酒罢君持火前导夜半与大军遇元帅方怪骑失期使卒缘道呼骑亦呼以应卒见火白元帅元帅喜岀迎别将与俱入元帅诘所从来别将引君见曰全吾军者此人也元帅益喜以国字书及羽箭授君为赏典征俾持诣京帅授官君不敢元帅多之元贞二年郡大旱县民朱长五聚党栅岩险为乱岀肆焚荡剽掠无畏忌吏捕辄被害众奔还投君乃不敢犯监郡塞甫丁率兵至顺林驿召君问计曰贼与民杂处今欲纵兵恐殃及无辜闻贼畏君可往说降之否则君能自取可不烦吾兵授戎械俾自召募君感愤率家僮及里中愿从者直入贼穴悉众与战禽长五及党与余皆降郡欲援着令赏以一官君不自居其功且以野人不能官为辞郡强之不聴朝廷尝行履亩法郡欲尽税荒田君言澧为道要冲曩尝被兵民今虽复业凋敝不能治田故多芜薉且官兵频岁击五溪六诏日南林邑诸郡馈饷造舟澧民居多良田且不暇耕矧垦荒乎诸郡被兵者役繁且优免吾郡独不当然乎乃投牒列诉郡是君言荒田遂不税君既不仕敦本力田赀用寖饶作石桥三曰瀽溪曰顺林驿独涔河当驿道未桥而君疾捐谷万石属诸子曰必成之既成玺书赐名通济民歌之曰水囓我足谢君出粟伐石为桥我行逍遥及迎师教乡里子弟岁水旱疾疫辄施予贫病有丧者呜呼最君行事其所以趋事应变除害利民可逆睹也殆有协于劳而不伐积而能散之道欤君讳安富以所居号西潭资雄毅通敏能自树立大父而上逸其讳考文彬妣江氏以宋端平甲午年六月三日生至大四年十二月二十八日卒享年七十有八娶黄氏继卢氏子男四人璧早卒琰某官璇某官琪某官女二人壻某某孙男七某某皇庆元年正月某日葬于澧阳县顺林驿之黄屯铭曰谢后申伯光奕叶之人世逺沦谱牒行为矫亢非任侠辞避官赏岂萎苶戎伍乡导殊不习贼巢驰突勇不怯荒田无税口便捷石梁孔道利病涉我诗其善贲马鬛黄屯之阡永熠烨

　　定轩先生张君墓碣铭【有序】

　　澧属邑安乡士子张毅持其邑大夫前进士易汉懋所述考定轩先生行实走荆南介临功李君英踵门拜泣曰毅不天先子葬已久墓门未有铭敢以是请按状君讳疾迁子敏其字上世经丧乱弗可谱其先处江汉间讳宗政者为五世祖仕宋末以武功授保义郎知安乡县事驻兵邑之西渡家孱陵里遂占籍邑中君幼聪悟能卓立生十三年天兵下江南湖北诸郡妄自駴愳君蒙犯艰险奉亲避兵天门山会父丧山中弟某方幼君展转护柩归窆故里丧葬如礼制少不以颠沛损庐舍毁荡黾勉葺理卒还定安集式慰母心遂力田厚生读书以养德事亲教子浮湛里社若将终身者或劝之仕曰名教中自有乐地竟不出季父痴崖公尝病笃君荐粥药侍之左右无方后喜谓人曰我疾之愈医师之良侄子之力也女弟适绣林郑敬仲阖门遘疫疾亲友惧相染莫有视者君惕然曰同井犹相扶持况同气乎奋往省疗不顾虽竟不能救仍治其丧择师教孤子俾有成姻亲家有亲丧葬既卜日矣其子惑术士之论闻君有吉地欲两易其兆君直畀之不少恡又姻党孤子女年及笄君教养具资装嫁遣之邻里贫病无告赈施不责报人皆难之呜呼君之德不既厚矣乎备孝友睦婣任恤之行于成周大司徒教民之法盖合云是可铭也考讳良孙妣秦氏君生于宋景定壬戌卒于我朝后至元三年丁丑寿七十有六比殁训饬子孙索所敛棺裳视之曰三日后当与汝曹诀至期果逝其明了又如此明年戊寅某月日葬于中兴路石首县东山之阳配比干氏合祔宋进士耕道次女贞懿柔淑宜士人妻子男四长即毅长教澧之溪东书院次某某皆蚤世次敬为郡庠师亦先君卒女二王佐金鼎孙壻也孙男五女四铭曰嗟哉张君德备行醇生不逢辰没齿于乡里之善人昭昭不泯犹幸其子之有传

　　吉水州监税谢君墓碣铭【有序】

　　澧阳逸士谢西潭有子四人曰乌江长官璧顺元镇抚琰知平江州璇其季即君讳琪字君璋资明达疏敏有干局大德间顺元蛮作乱朝命行省调兵击讨役湖北诸郡民饟师黄平府有司计租亩第转输粮数多寡西潭户应输为石者一百遣乌江督丁夫代行澧去大军三千余里道路舟湍濑而陆岩谷篁箐艰危险巇大暑疫疠方作死者什八九枕籍于道君虑辞情慷慨即以粮如数授君输之返遇乌江于辰阳尽粜其粮以轻装归军食既给且私有赢利数倍其应变类是西潭老不预家政皆委于君西潭卒乌江继亡子幼顺元平江仕于外君家素号郡中多田诸房公赋徭役金谷出纳岁时冠昏凡琐屑之务悉赖君以理周致咸有法度内外无间言尤好宾客暇日则弈碁投壶置酒食为笑乐尤能忧人之忧周急拯危难施贫民病者药死者棺椁西潭遗命作石桥涔河利行人君辅诸兄力成之是谓家之能子矣初西潭交故湖广行省辨章静山程公最善尝遣君往谒程竒君应对欲用为从事以未得命西潭辞程不能强嘉其孝遣归之播州杨公荐为军民长官亦以侍亲不就大德辛丑岁大饥出粟若干斛以济授江州路平准库副延佑初改吉水州监税皆不赴曽大父思武大父文彬宋民兵统制父即西潭君讳安富君生于至元辛巳卒以延佑己未得年三十有九配吴氏后君一月殁合葬于澧阳县顺林之原去祖妣江氏墓百步子一人庭实能自树立今官汉阳之马影湖孙男二基垫尚幼既塟之廿又三年为至正改元庭实持事状请铭遂铭之曰在易卦蛊曰子干父承考之吉善继用誉一家之政施于孝友岂必居位为政可取侃侃谢君克协斯道名宦不急惟养是顾惜材弗施仍啬于寿上天孔昭克昌厥后

　　乡贡进士翰林书写杨君墓志铭

　　至正元年四月褧由陜西行台都事迁翰林待制中书命下翰林遣书写杨君惟肖持玺书驲召褧于山南閠五月癸夘戒途六月己酉病暍卒于安阳彰徳路总管王侯仲方哀之帅其属藁殡城下七月丙子朔讣至澧君二弟惟绍惟善不敢遽告其母父知之命惟善来山南问卒故明年夏遣惟绍护柩南归因遂走京师致书及状乞铭其墓呜呼不文其忍辞铭哉君生有异兆资颕悟幼工属对六七岁诵诸经不忘即能赋诗稍长补郡学弟子员月朝十五升堂会讲进退揖让有度发明详尽众赏其超拔弱冠师蜀儒吕仁叔治春秋读书不释卷夜分方寝家务妨夺则频顣叹怨泰定三年游京师从故翰林直学士文安谢公学易文安于君为中表丈馆于家日与之议论君聪敏卓朗且接贤士大夫多学益恢拓龎肆奎章虞公伯生中丞马文贞公我先兄祭酒正献公俱怜其才荐诸朝不报至顺三年以寓士就试上都名中第二癸酉会试京师适文安考文君自陈避亲嫌不试停三年君念亲老未获禄养乃以善楷书试补翰林书写中髙等官制书写歴三考始官七品时科目暂辍君将有所待比复宾兴而君卒矣惜哉君居家孝友慈厚易直遇事通敏先卒一年文安公薨于位子搢幼君经理丧纪咸尽其道请于上官得告舟具丧厯涉囏崄归窆于鄂士论多之适权臣当国予备位台谏君贻书数百言以忠谠见责观其行其气若是岂后人哉初至元二年君暂归省已乃挈家北上侍婢溺死彭城舟中旋至京妻魏以蓐难殂众固闵其否于前而期其亨于后也君卒时适大暑奉命南迈将遂过澧觐省且就试秋闱武昌迤三驲不以疾少缓过镇阳病愈炽渡漳水委顿至安阳城北门下马憩道侧气絶安阳民以使者旅死纷纭来视将数百人会城土半摧状若巘观者駴愕震荡叵击嵬磊隤堕压死者二人压而不死目损者一人股折者一人噫是何气之盩而值之者暴也君字与似生于大德壬寅卒年四十世为蜀遂宁青石县九节乡人先世避兵难出蜀再徙澧阳之新安遂家焉曾祖某宋某官妣龎氏祖考震卿宋乡贡进士祖妣丁氏父幼学隐于仕母宋氏妻魏也子一人勋国子外舎生以年月日葬君于某乡某原先茔之次君来京师有诗文百余篇余裒辑传之余皆逸铭曰嗟杨君志不展贤能兴备俊选学行懿年命舛生有死畴克免惟之人憾不浅殒道路亲在逺子违养孰免跣赖有弟輀车遣竁安固时日善文若名流广衍死因伤生可唁语若翁泪莫泫勋世学后将显

　　桐乡甘公墓碣铭

　　进义副尉澧州监税桐乡甘天麒以其考梅山居士葬有日走书京师致里士韩天祥状丐文其墓铭按状居士讳茂源字泉甫邑之蒲村人考泽之妣程氏殁继程氏居士配王氏甄氏子男四人霖早世天麒以输粟再调今官□□天骥女三人妻吴某陶某戎某孙男五应龙某某曾孙男三造某某居士生宋寳佑戊午至正壬午九月卄有九日卒享年八十有五王氏先卒卄有二年享年六十有五以某年月日合葬于其邑白云岩西仓基山之原铭曰帝元吊伐武南国赵山将烬假喘息北淮南江兵难棘流播万死生仅一桐为舒邑当其阨伊人转徙困頟頟易代来归年甫卄孤惸业农卓自植耕食【去】织衣【去】勤励饬天性俭朴不躁迫孝奉继母怡颜色善化里党弭讼阋摄乡三老别淑慝逋复赋集芜薉辟都鄙新造事丛棘政理繄赖左右力居家冲约睦宗戚凶歳发廪损厥直逺道辇负仍给食高年康宁恒肃客冠衣期集娱暇日程督奴僮事艺穑孙子诗书纷有秩伏腊羔酒乐孔硕起家之祖理所必忧勤于始老则佚考终厥命固窀穸易着余庆由善积我诗衍之琢贞石后昆构播荫可席

　　河内李氏新茔碑铭

　　中顺大夫江西湖东道肃政廉访使李君守仁以予昔佥山南宪事有同寮之好致书一通俾其子本持先世行实拜请曰吾大父暨吾考葬覃懐城东故市地卑弗称改卜兆域襄事将树石新茔以彰潜德敢蕲子文予以契谊不得固辞按状君大父讳承祖字继先生金泰和乙丑世为河南大家居铁器市其先葬洛阳旧城东二里许濒伊洛有良田若干畆第宅园圃邸肆之业毕具金叔世兵乱族属流亡大父播在草野昼匿夜出采拾以代食邂逅冦掠邻死者数大兵南渡转客河内河南平定还视故里焚毁殆尽田宅入势家度不能复有乃返河内时土旷人稀固可厚植恒产而大父犹豫者犹心于洛也久而始占籍覃懐定居授田数十畆躬勤俭率下耕作输公税粗给衣食仍访得族子若孙三人上党挈还周致俾之成家大父敦笃仁厚乡里尊敬前至元二十九年卒寿八十有八以守仁贵赠亚中大夫懐庆路总管轻车都尉追封陇西郡侯配王氏继汪氏寿亦八十并追封陇西郡夫人子男一人讳德字德甫是为守仁之考以子贵累赠嘉议大夫礼部尚书上轻车都尉追封陇西郡侯女五妻刘某韩某栾某杨某者王出也妻田某者汪出也孙男一即守仁曾孙男二本御史台察院书吏朴浙东海右道宣慰司照磨玄孙男四士潜士浚国子生士涣士渊就傅肄业女二幼在室礼部资爽朗磊落美风仪质直简重不妄戏笑弱冠治家致殷阜制物尚坚朴不喜华丽俭素自奉待宾客必丰裕民某氏尝从贷钱数千缗后贫不能偿毁劵以贳里民王甲贫粥幼子公家十余年抚养成立甲死其妻无依公归其子以养家奴陈兴持钱若干逺服贾遂逸不还公□公畧不追访稚耋冻馁者赒恤厪至丁壮行丐则斥之民有讼或尝求直辄开晓以理惭服而退其贤而好义盖出天性生于我朝辛亥卒以至治三年癸亥配里氏卒于泰定甲子累封陇西郡夫人俱得年七十有三河内县某村某原为新茔大父而下某年月日从昭穆葬礼也初大父刻意教子孙妣汪氏亦训之曰语有之家无读书子官从何处来大父曰吾闻积善之家必有余庆吾家奕世清白未尝有为不善者吾值罹艰厄河南北甫定勤苦成立若等能习儒向善后岂无昌大者耶克继其志延致郡名士五子有诱掖训诲故宪使君为学读书究法律练政事卓然树立由郡曹荐吏山东宪司贡补察院别掾御史台中书省赞幕汉中燕南两道肃政廉访司拜陜西行台御史就迁为其台都事擢迁湖南宪司召拜内台监察御史中书省选为右司都事超兵部郎中御史台复奏夺为都事厯山西浙西淮西三道宪副今为江西宪使最君筮仕迄今所居官一为宰仕一为兵曹自余厯风纪之司者内外台八道廉访司虽清慎积阶致然不曰祖祢培植之厚教督之严能若是乎故君于改纪兆石未尝顷刻外于念虑亦孝矣哉呜呼使大父无河南之难洛阳之田宅不废后昆未必如此其盛且大父母期待君何敢必其显达征之古今天人之理否泰消长之机不少乖也是应铭铭曰国有屯否景运斯兴家道盛衰亦曰迭乘时古时今岸谷谷陵荡析离居生生是承猗嗟大父履危临兢燎原几熄绍于灯灯礼部继之焰炽以增允矣孙子仕版载升乔岳之崇鸷翰之腾扬名显亲孙子之能吉竁维安体魄依凭天人理微千载可征

　　奉元路总管致仕文公神道碑是篇絶笔

　　公讳如玉字璋甫宋太师潞国公彦博之后五世祖以仕入蜀家顺庆之南充县曾伯祖而下由科第仕者七人理宗端平三年丙申阖族避天兵南下君考某独不去隐居生二子其长读书力学倜傥有用世志试吏擢掾蜀宪以公事至京师上书谒某官王某荐于故丞相顺德忠献王王器之未及用薨公还补四川行省宣使右丞廉安道重其材谞改为掾至大间书满授承务郎陜西行省都事省台交称其能留之在职凡六年升奉议大夫云南行省郎中擢朝列大夫四川行省理问官平章囊加■〈碍，角代石〉刚戾以公不善迎合攟拓细故言于朝置不问迁湖广行省郎中未赴囊加■〈碍，角代石〉阻命弄兵檄为叙南宣抚使称疾不行责其迁延顾望公卒不起事定朝论韪之进中顺大夫顺庆路总管时荣其典乡郡以比汉朱买臣筑亭于故里扁曰处乡以示微意视事后僦居城北屏仆从杜私谒兴学教士禁赌博汰侈靡化民易俗月余豪猾敛避皂隶蠧政者稍徙去为他业南充阙令西台御史张弘道时主岳池县簿公察其人干敏可用举摄令决滞狱五十余事囹圄遂空贫死者无所于归往徃寘骸骨僧舎岩穴间命弘道度地瘗之里俗上元伐柏构灯树歳数千株小民急迫每盗斫墓中木公悉禁止不敢犯敬神爱民歳不饥创二亭于东山者曰大观果山者曰紫云与士大夫登览今为胜槩四年始代去年未七袠致其仕遂授今官谓所知曰吾愿足矣平居教子侄书不去手歳时偕亲友游晀饮奕自娱以终天年至正二年二月十六日薨于正寝其生之年则至元丁夘享年七十六歳祖考某赠中顺大夫广安府知府上骑都尉追封鴈门郡伯考赠亚中大夫庆元路总管轻车都尉追封鴈门郡侯祖妣某氏封鴈门郡君妣某氏封鴈门郡夫人公前配杨氏继夹谷氏俱封同其姑子男一人允中杨出也荫某官女孙二长适乔克诚次幼以其年三月某日祔葬于某之先茔六年春允中来京介云南道元帅舒噜存道持里士冯百药状以予职在太史泣拜请铭其墓道义不得辞今槩观公行事岂庸人哉在陜幕也妖僧作乱奉先属邑省台聚议计无所出公意气闲暇操简牍布置行遣驰报朝廷檄郡县召募丁壮据守要害移文省台大臣率兵出鳯翔盩厔分道讨捕寻生擒之戮首恶罪余党尽释罣误者公之功居多初城中驲吏恃势顽黠公严条治之使者始获饩膳供张之奉闗陇大侵公往赈恤有术务活贫乏富者不得冐给在云南建言乌撒屯兵不利宜州县犬牙制之势分权削可无后虞事闻命省台枢府及公杂议众是公言未报歳余果叛屯兵千人尽没咸服先见诸侯王王禅孟夏出畋于沾益州省宪祖饯于郊王饮公酒因言曰天子以王仁爱命镇抚边陲今二麦将登游猎非时王曰业已出胡不蚤言之然当严令约束不使有所扰翌日罢猎而还赐金酒觥以赏之丞相亦耳吉尼恣横不法公数谏止不聴由是怨之百计中伤竟莫能加害移文中书诬以专权庙堂直公奏调理问以解避呜呼以公之才之气儒行吏业倚以治民何有不可哉顾用之未大故功施于世也浅而复伤或尼之沮殆命也夫所居仙门乡相对有碕峰顶石如冕者世称石官人山遂以石山为号公薨石亦崩焉其文赋歌诗号石山集者凡若干卷蔵于家【铭辞逸】

　　燕石集卷十四

　　●钦定四库全书

　　燕石集卷十五

　　○行状

　　故集贤直学士大中大夫经筵官兼国子祭酒宋公行状

　　曾祖逸其讳祖珪赠中顺大夫秘书太监轻车都尉追封范阳郡侯父桢忠翊校尉衡州路安仁县尹兼劝农事赠嘉议大夫户部尚书上轻车都尉追封范阳郡侯公讳本字诚夫初讳克信世燕人至元十八年辛巳生大都为美坊二十年户部公出为杭州东南隅録事判官公受句读于杭士石厓何天麟即聪悟可喜二十六年户部公迁归州兴山县主簿公随侍之官县荒僻民顽陋仅百户无师友公闭户读书学皆自得大德三年户部公秩满出寓武昌贫不能谒选五年改江陵路平凖行用库提领须次未上公始终其间聚徒获束修以养六年侍户部公赴官平凖俸薄公聚徒养亲如武昌时兼教其弟息州都监克敏及褧传性命理义之学于慎独先生王奎文昌甫以俊秀子弟补江陵路儒学弟子员学业精熟才器通敏为宪使陵川郝采麟文征所知将擢为宪掾会薨公不能求知他人遂辍荐或劝从事学宫阶是获职教一县公亦不答十一年户部公薨藳殡江陵母范阳夫人年且老户部公厯仕南土虽二十余年小心谨畏家素乏蓄积公至是孤益贫苦殆无以衣食丧祭哀戚之余教童子七八十人讲授纷沓亲理衣盐杂务苦心力学不以寒暑昼夜作辍当食亦置书其傍披览硏究不觉七箸之及口饭羮数冷温而后进始得终餐夜分乃寐几废寝食至大二年故易水何公玮仲藴平章河南行省经理屯田至江陵公闻何贤且故太子赞善静修刘先生之友上书请见何才之怜其贫亲未归葬谓郡守赵嘉郁文卿曰玮不才备位大臣素志求贤报国兹行得郡二三人今复得宋乃贫若是汝盍资之奉父丧挈家易水上读吾所蓄书苦诸子学然后荐而用之盛德事也赵诺而助遣之三年服除单骑北上至南阳闻何薨公曰吾所以行者将谋葬与养为存殁计尔今所依者亡吾孟浪将安之复归江陵教授不辍贫益不自振处之益安学益富而德誉日益隆矣皇庆元年宪使李彧从周熟公才谞荐为河北河南道肃政廉访司掌书客汴久不乐去省母时仁庙诏以科举取士公曰朝廷待士如此吾志决矣河南司宪凡四檄辟之竟不赴延佑三年范阳夫人弃养权合葬江陵六年挈家北还名动京师故西台中丞张文忠公希孟文章德业负一代重望时为礼部尚书见公著述大竒之日与议论如故□□旧命子惟健从之游録公著述移文吏部乃腾章上中书荐试馆阁之职吏部以科举方兴不肯官儒士之由他道进者为辞张复三移文曰科举所取皆时文宋某所述乃科举所未有乞移文翰林考核用之竟不许张怒曰何天官泥法之如是宋某岂终不用者邪七年英宗即位大魁大都乡试至治元年廷对为天下第一赐进士及第宰相命京尹给仪卫驺从导至所居实自公始授翰林修撰承务郎同知制诰兼国史院编修官预修仁庙实録辞直而不俚时英庙制卤簿举亲祀礼翰苑制撰纷冗公初由甲科入馆职雅为学士元文敏公复初侍讲表文清公伯长所知命公当笔者十七八公平昔记问该洽才情精敏行词务温雅宏丽不敢苟简毫发加以都人士及同年争欲公文章公答应笔翰如流故是歳时文极多自是士论翕然愈归之明年冬安南国遣陪臣赖辅主等朝贡回以本职充馆伴使至武昌适重修晋庾亮南楼落成行省平章某欲公文记之然素不号尊贤礼士挟贵而重于致辞微使人讽公啖以润笔钱若干公艴然怒曰彼纵妄自尊大独不能遣一僚佐请邪遂不记公时虽居散地然静动云为严毅方正有识觇其器局非浅浅者泰定元年春拜监察御史阶承德郎公念布衣叨恩骤进六品秩恒以报効自期至是尽忠论列不事苛细按劾所言皆王纲国体逆贼特克实等虽伏诛其党枢密副使阿萨尔身先弑逆后乃告变朝廷以功掩过恬不加罪公上疏言其罪絶灭伦理后虽有莫大之功举不足赎乞早正天讨太庙失仁宗神主盗久不获公上疏言在法民间失盗应捕人等违限不获犹且治罪乞重罚在京应捕官员及太常礼仪院官中书宰执视事不常聚散无度日趋禁中有兼旬不至中堂者僚佐曹掾恒不得同堂议政公上疏言其偷安苟容壅滞机务刑政差池纪纲紊弛乞戒饬臣僚自非入直宿卫日期须令日聚公府以决庶政俱未报在位仅阅月改国子监丞时晋王初即位从来者皆椎埋无知犷悍豪横无所于归或百十为羣剽刼杀人恒州道中事觉逮捕右相旭灭杰奏释之戍北边蒙古千夫长使在京邸朱尚医妻女偶道过邸门外千夫长及从者自车中白昼夺入朱泣诉宰相曲庇置不问民间愤怨会风烈地震有旨集百官杂议弭灾之道公卿枚举他事公独言特克实余党未尽诛及仁宗神主未得恒州盗不治朱尚医寃苦莫伸刑政失度昏弱之甚灾异之见职此之由辞激气愤涕泪横集众俯不能答独中书平章政事公抚按亟称之今朝行间有及见之者是年冬进兵部员外郎奉议大夫国家幅员视古为广要荒州县赴京师动涉万里因定制四川云南福建广南西五道三歳一遣官廉慎有干局者诣所隶行省偕行台监察御史注拟三品以下官比奏闻降制勅先遣赴上是歳适当铨朝堂久才公俾分典福建铨福建八路瘴疠少地富庶善阙什六七或可以贿取公一以公道处之向任恶阙今优之善阙今补以中下称提铨择遏絶奸弊人法并用得黜陟宜二年还朝转中书左司都司奉政大夫今湖广行省叅知政事段转由为太常礼仪院判官奉堂帖发粟赈河间饥饥民多粟少段擅发歳饲官马駞刍粟钞五百余锭以足之宰相怒欲加罪公力言曰某向由江浙还都道经河间民禠榆树肤以食今犹可验且民七日不食则死河间去都往返八百余里比得请无及矣段能如此是可褒者何罪之有众善其说乃罢三年当大比之歳同考试大都乡贡举人取士精当汴处士吴炳彦辉有德业才学望誉甚彰行省奉使司宪虽尝俱以名闻至是公力荐奏以翰林编修征之时天下州郡荐歳水旱行省及守臣往往不暇禀命于朝擅发廪粟先赈后闻宰相患之奏自今天下虽饥逺方州郡果见饿莩方许权宜擅发其它虽饥而未死者不许勅凖议移咨行省主章掾李彦国英署牍至公公初不知愕然曰安得有是如此则人皆惧擅发罪遇饥须禀命始赈民尽死矣不可入覆中堂宰相曰已得旨奈何公蹙额虑久退谓彦曰兹事必不可行欲覆奏则宰相不肯无已则有策汝能从乎彦曰谓何公曰毋白宰相但尼是牍彦徐曰公官彦吏果罪废格公重彦轻公能负罪活天下民彦独不能从乎但堂帖已録是勅付御史台台必已檄各道廉访司如此则事必彰露且无益公曰吾思有以处之退诣治书侍御史王士熙继学陈其事王曰吾犹能省台檄各道廉访司公牍已署未用印若论甚善吾亦为若尼之遂果共尼其牍未几有赦彦贺公曰可以免矣公一念忠厚有阴德天其佑之耶公之为民不避祸也如此先是郁林州蛮冦作乱尝命故将家子李某假兵部尚书从诸主帅兵讨之李在道纳妾逗遛不进兵败归宰相犹欲巧庇为之改官公力争止之冬十二月十九日昏时俄中书遣人召公议事至则已烛宰执以下皆在公不知何为平章政事谔卜都拉谓左司员外郎胡某曰适所奉诏藁可令宋都事观公始知明日欲降诏赦盖左相都尔苏当国得君及右相达实特穆尔是日同入朝而奉旨作藳命中书奉行者大率谓自朕即位以来法祖畏天故北藩叛王辑睦通好南荒酋长诸蛮夷酋长多降附入觐皆天眷也然迩者星孛地震列郡水潦将由爱民之心未普致上天垂戒耶抑或狱滥而淹延不决或累朝人尝中献诸物而未酬直或诸尝有过为宪台夺官欲复求録用而不得是二者愤怨致然耶其大赦天下酬累朝献物之直命中书省録用自英庙至今为宪台夺官者其余前后得罪者非台臣不得诘治其实皆都尔苏奸邪罔上纳贿要誉之计及谔卜都拉私议而共成之者公色变覆于宰执曰旧制草诏须翰林曾遣召否谔卜都拉曰无事翰林兹盖两相亲草已经御览有旨勿令众知吾党不敢文又不敢增损不过译为华言而已毋复他论一夜译成宰执将起罢公前立抗论曰本虽汉人居末僚然享爵食禄恒思报効有所管见不敢不陈尝闻医者曰人病脉不病易治脉病人不病难治以人譬国纪纲法度脉也安有朝廷降诏大臣不知之理此系纪纲法度纪纲法度一乱是脉病也失今不治后不可疗且即赦文言之尤有不可今警灾异而畏献物未酬直者愤怨此有司细故不宜上挠宸衷是乃王言宣布则必贻笑天下又云诸尝有过为台宪夺官者命中书録用后复有奸邪赃秽者朝廷将治之耶置不问耶且自即位以来屡以仰遵世祖皇帝成宪形于诏旨不知世祖朝尝録用夺官者否岂非自悖前诏耶又云止録用英庙至今夺官者既畏愤怨当均蒙録用其在前后者何故不与本言果可采乞大人详议明旦同白两相犹可及也公再三陈请辞情恳切诸相不能听起罢明日竟降诏赦数日公称疾不出四年春将满告当会试天下进士中书强起公为考试官勉从之未踰月改礼部郎中朝列大夫条上文献事宜凡七曰国史院仿前代制度增撰志传曰改试国子生曰选试国子正録等职曰国子助教各治一经曰各路设儒学愽士用进士为之曰用会试终场下第进士为儒学教官曰采録天下士人所著之书分等第而用其人法度周密条目备具时虽未暇举行众莫不叹其言之善天厯元年文宗即位冬十二月升吏部侍郎中宪大夫职掌皆铨选録用荐擢封荫等事比者胥吏弊滋公素所闻知视事月余条举十余严禁约之众稍为肃二年秋当大比而礼部阙官堂帖以科举事重不敢失期命公摄礼部事阅月真授礼部侍郎中议大夫不旬日天子剏置艺文监拜太监兼检校书籍事东海馈运舟至选三品清望官祀海神天妃南方命公函香币偕翰林直学士布延实哩往使尝歳多惮逺涉往往中途归公徧厯闽浙徃返半歳三年恭上钦天统圣至德成功大文孝皇帝尊号奉旨同奎章阁学士院承旨学士李泂书篆玉册寳文礼成改元至顺进奎章阁学士院供奉学士亚中大夫时方修经世大典撰分书局公纂述夏官政典凡若干卷编摩致密事备辞严孔子父母已封启圣王王夫人独郓国夫人亓官氏犹仍旧号由公建言降制加封为大成至圣文宣王夫人二年冬宪台以公忠谠向居言路不久且无圭田之养俸薄清苦奏为河东山西道肃政廉访司副使中大夫方治行改拜礼部尚书公尝一为其部郎中一摄行部事仍留为侍郎凡制度典礼之事援引经史条例揆度事理物情剖决精允无复滞碍命下僚佐胥吏皆喜其来三年复当大比行省及各处主试官俱致书币京师礼请馆阁之职为乡试考文官公隆厚其礼节敦请饯遣济宁路总管徐某嗾曲阜孔氏家长元祚攟摭袭封衍圣公微过上诸礼部公怒躬操符文责之曰衍圣公国家所重圣者子孙纵有过差亦当百世蒙宥元祚者正当修己齐家以德率下自然外内睦婣大小从化且所言之过假有实迹亦系赦前本路辄听其讼实伤风教未几衍圣公薨公告诸省台馆阁咸遣使致赙奠礼四年正旦时大行皇帝上仙今天子未至将循故事举行朝贺礼公曰朝贺为谁然天下不可一日无主止宜上表皇太后不可朝大明殿朝廷从而废礼二月当会试天下进士中书命权停以俟新君即位四方士多贫不能久客以待咸欲舎去公力请曰会试乃常事不奏题不廷对何以俟为且进士一舎去四方将以为废科举矣遂追用三月一日开试公实知贡举初科举条制有云天下选合格者三百人赴会试内取中选者百人槩言之也由前知举官泥条制之人止凭赴会试数中三取一故累举中选者恒不及百沿袭至是举会试进士亦不及三百公持论坚请取中选者百人实自公举始六月今上即位上都八月还京九月廷试进士公又奉命充读卷官自科举之兴两榜第一甲只放一人公举前代典故白宰执□放三人亦自公陈请始会试廷试罢皇太后及上闻之皆喜各两赐金币宠劳亡何复降制兼经筵官元统改元拜陜西诸道行御史台治书御史疾未赴复留为奎章阁学士院承制学士仍兼经筵月凡三进讲公讲解明坦且陈告恳切上嘉纳时降宠赉三年夏改集贤直学士大中大夫经筵官兼国子祭酒时公气体已尫弱力疾视事稍闲犹至监大槩一遵至元所定学规荐补贡试教养之法间有微弛黾勉绳饬之冬疾有加寖不可救竟以十月二十五日薨享年五十四歳中书省御史台率六曹各寺署及国子监致赙礼给丧葬朋旧同年洎两举门生国子诸生哭祭柩前者十余辈执绋者将二千人以次年四月十九日壬申葬宛平县香山乡撅山原新卜之兆祖妣张妣李配王俱封范阳郡夫人子男一人诱女二壻杜俭尚轨皆国子生惟公性高亢孤介尚气不屈不与人苟合妄交遇事机警识见超卓幼贫甘苦读书纉文务为古学致心悸气海寒疾事父母孝弱冠以来凡为童子师者垂二十年获束修以养三十犹不能娶不恤也操修端洁夺擢巍科扬厯华显致位三品使天下称愿不啻不贻羞辱且累奉制书褒赠二代恒以考妣权葬南土为念幼侍诸兄同笔砚怡怡膝下让弟克敏席户部公世赏为征官教褧有成荐补兄子彍为国子生由侍仪舎人调安庆路桐城县尉京官俸薄犹时割禄米遗亲族贫者交朋友厚或有干请既诺必诚笃周致不遂必以诚告之不敢欺诞事不可为则径情答之当官处事守正不狥故亦有不悦者人有一节善则极口称道居要路汲汲援引同年及名士尤善延用后生才俊素不善饮然遇燕会能谈笑歌咏与众欢洽人多亲慕愿交临事尝思谨守法度不敢踰越视吏牍往徃亲改窜若尝练习然法外意间有世俗所不能识者虑事周密务当理而可行视所当为则勇往不知有推避巧术左司吏部实权要之地敛怨获谴甚不易处公廉贫自守防闲有道家人恒告不足公处之淡然疾恶之心重颇好直言正色当公府议大政事及私居朋友辨论虽势轧轧其上情牵于左右公严厉抗辞略不少怵避卫道之心甚切凡以儒立身或细行有未至公规戒弥缝不使世俗非笑孔氏颜孟氏子孙凡为教官隶礼部铨拟或他事在所司曹局中公见姓名既抚谕成就不使淹困连蹇一预乡试一为会试考官一知贡举一充廷试读卷官考校精核不事雷同始终维持胜处家事恒恐斯文之不崇重也性好著述会粹凡四十卷以登科之年号至治集文章以气为主贵立论尚微辞辞语典丽丰硕温厚峭健各得其宜尤嗜骈俪乐府尝患二者絶学规规然必以中绳墨谐律度为念而不失雄浑寓南中时自号江汉覉伧性乐水及渔又号垂纶亭主人呜呼公气禀清淑学得心传成立艰辛蕴抱不浅夫何位沮于寿设施不终奚止私憾于一门实士大夫所共惜顾其操行履厯立功立言赖同朝公卿所共闻见然褧在同胞中从之久而知之详诚不敢溢美窃誉获罪公论谨状公行述率孤哀子诱再拜乞铭惟大手笔矜念情谊勉副恳托辱赐之文以光幽潜则存殁不胜哀感元统三年正月日弟翰林修撰褧谨状

　　○传

　　王猩子传

　　河南王某至元间从乡人五六辈商于海表始踰岭遘疾他商以道路故无良医药不即治欲偕行则海俗病者不得居舶上羣议弃王山谷间遗米斗许洎炊具俾自飦粥嘱曰幸万一愈即晨夜倍道尚冀追及吾辈故逗遛以俟若若无忧五日不至期七日计已登舟毋来追语已舎去山荒恶寥閴无居人平人殆不可一日处矧王病罢愞不能爨欲扶掖起爨又不得火饿垂絶有羣猩来数数窥视一牝猩掇果实以进蚤暮存问抚视如人然自是余猩皆不顾惟是猩如初阅月王以不火食得差欲追前商迷失道且过期不能及犹豫久之猩来挑欲与之交王虑不从恐召其类来加害强从之生一男子将子同归猩不许逃又不可后三年他商返曰必道王病所毋相倍也谅已物故当收骨归其妻至则故无恙仍视旧神气有加各相劳苦流涕呜咽不自胜既而喜指猩子示众且道其由遂设诈避猩挈子取他道出还至乡里寻卒无子猩子嗣今居某里世业脂粉治生形貌体法无异年若干娶某氏又有子至治元年予来南闻之淮东府史洪涛涛闻之彭城贾氏子且尝见之王氏父子名不书讳之也论曰记礼者曰猩猩能言不离走兽人自人兽自兽可与之偶乎王氏不得已也彼狂乱之王廹辱姬媵令与羝羊交视其生子何如者独何心欤古所谓无外家者猩子殆似之然王族赖此以祀伤哉

　　刘廷让传

　　廷让武平人父详卿典史永平之迁安县满秩兄丧遽去还乡里留廷让母子县中戊辰之变九月六日东兵夺瑞州迁民镇将西掠北平渔阳人汹涌逃死无所让家素俭无孳畜车牛母王良家子步不喜逺妻姜且病母弟及一儿皆婴孺廷让窘廹惶惧顾念阖门坐视死出走中途遇兵亦死等死出走犹觊幸万一免死乃奉王出走姜狼狈强随行让左抱儿右扶持王王负剑其弟以行久之王困惫曰痴幼为累枉被剽刼盍舎之让从而弃儿道侧襁负弟王遂获倍道兼进同伏匿山中竟与俱免兵退业已无所于询弃儿存亡始长岭峰村民高甲偶见弃儿持去至是访还县人感孝义报施之道白令荆鳯举以事闻朝廷旌而复之让字守谦避兵时年十八论曰人孰不曰让是举方之伯道窃有说焉度不两全而舎已子固同攸则出已见能自断待王谕而始然让以母故义不容弃弟已死苟狠戾不顾以恩掩义弃绥存儿世亦末如之何而攸当日兴言及彼此亦攸视让为难让虽未达前史徽纆之戒寘诸道路幸有生理亦颠沛之仁亡存失道天岂负焉此千载而下愈重攸过也毋王视其子之弃孙亦忍哉

　　张才子传

　　才子讳惟贤字仲容河南巩县人江浙行省叅政效中之子性超朗俊迈有崖岸孤介寡谐恃才不妄交初名曾父兄更今讳以廓其量稍知学即苦吟博览强记百氏之言悉以为诗知所宗尚泝流晋宋齐梁间富丽清婉则主唐慕李商隠效之音节风调肖似捜抉研揣曲尽思致必游心冥漠湔剔疵颣然后已毫发不慊不肯示人故句律意度不凡流辈罕及作字遒劲有法善行草从亲宦游数往来湖湘浙乐佳山水嗜竒胜师钱唐金兰室得名士则不忍舎去所与游者汴则征士太史呉炳江夏则文学博士吴涉延佑末京师太学生六馆生不下四五百才子毎与月试赋有铮铮声时文治日熙海内学士大夫云集辇下才子缔交愈不苟笃契谊者仅数人执政王公继学仪曹马公伯庸名鉴裁当世咸契重才子新制一出啧啧不置口才子亦不自矜或拉其投谒辄蹙额掉臂去不事容悦苟合流俗莫之知久之应乡贡进士举不中游吴中亲且老而急其仕属河南宪府辟为掾勉从之使以下咸礼敬不以吏待泰定元年入补家令司令史未几转礼部令史才子素以清简自处而寺署曹局猥冗丛脞酬接挠败人兴趣每忽忽不乐且少读书致心疾居常羸瘦重以不得志于科名耻操简牍事公府恒刺促自愤恚形于篇章竟以是病卒年二十九实泰定丙寅也呜呼以斯人而斯寿斯位天乎惜哉兄惟敏字孟功清慎能官今佐汴省幕府才名尤工诗弟惟则字季通聪颕亦早世有子娶赵氏遗腹子某集若干卷蔵于家论曰诗三百篇后极盛于唐中州江左率昧趋向本朝作者固伙而才子能知所主亦卓越不羣矣前代设草泽文词清丽等科人才间由是进使才子生斯时取高等必易易也岂复叹其不辰彼以缀缉进躐清望授以笔札他无所能徒睢盱惝怳自失其视才子贤不肖为何如噫古所谓名者在此而不在彼才子之名其可谓称情也夫

　　○跋

　　书挥涕集后

　　挥涕集一帙凡五卷杭于潜谢君尧章録其所自为大母考妣圹志祝文洎哭二弟诗及一时才大夫士所作哀辞挽章思亲堂罔极庵记若铭诗题咏也观是编知其人孝弟且贤矣哉其大母亡于延佑丁已考妣二弟继殁于其间距今至元丁丑纔卄一年凡五丧矣予不幸略与之同予生十四歳当大德丁未先考尚书府君弃诸孤至大辛亥逺夫兄荫息州监税客死官所延佑丙辰先妣范阳郡夫人去世次兄弘夫长兄敬夫以庚申辛酉相踵物故元统甲戍先兄祭酒正献公又薨皆同胞也呜呼尧章之悲之思我则知之矣诗云他人有心予忖度之苐未能如尧章暴其悲思之心于是编为可媿也

　　廷对贴黄引

　　皇庆二年仁宗皇帝诏天下以科举取士又明年为延佑二年乙卯得士五十六人五年戊午得士五十人七年庚申仁庙宾天英宗即位诏科举仍旧制时臣先兄国子祭酒谥正献臣本洎臣褧预大都乡贡故陜西行台中丞谥文忠臣张养浩时为礼部尚书实受知焉臣因获遍阅乙卯戊午两科进士程文之在掌故者卷牍委积厯腐将半惟乙卯科进士廷对誊録卷首有读卷官考第甲乙语文将竣乙览所仅存者凡二十九帖护都沓儿等二十七卷乃集贤直学士臣赵孟俯所批张起岩许有壬二卷则翰林侍讲学士谥文敏元明善笔也臣私取藏于家二十年矣亚中大夫臣何镛为之装潢成轴臣惟当时之盛典文臣之名笔宜寳惜之昭示悠久后将有所征云至元四年秋九月奉直大夫监察御史臣宋褧惶恐顿首谨识

　　跋李重山家藏坡帖二幅

　　凡役事始焉因民之所利而利之既成与民同乐此有民社者说以使民民忘其劳之善政也借船之帖见之士大夫立身行已果无媿当世暂被左贬人定胜天付过之帖惜未免畧露戚戚若夫翰墨之妙当俟识者鉴诸

　　书白峩庵记后

　　近代孝子丧亲率庐于墓所朝夕守视不忍舎去亦不死其亲之义皆思亭后尘在大贤何足以臧然文人胜士徃徃笔之于书用敦薄俗尚有所兴起其善善岂小补哉诗曰孝子不匮永锡尔类其是之谓乎

　　书进士题名石刻后

　　颍川赵君伯器典簿国子监日搨七举进士题名石刻装潢各成帙科求一人书其后亦贤者好事之一端也我国家自仁庙睿谟独断力兴斯文以科目取士累朝继之起延佑乙卯迄元统癸酉凡七科乙亥暂停后至元庚辰诏复旧制呜呼兴也停也终之复也人乎天耶伯器殆必有说至正癸未四月跋

　　跋北山游记后

　　国子博士金华吴正传出诗文一编曰北山游记盖其乡人处士金履祥吉甫许谦益之故翰林待制柳贯道传今江浙提学黄缙晋卿编修胡助履信某官叶某审言张枢子长释无一及正传前后游金华北山之所作也诸君子以秀爽之资及宴闲之时骋逰览之乐播赋咏之工披诵之余敬羡不能已且恨予之不能及也予行天下见山固多始生于归州之属邑曰兴山兴山在万山中少长于鄂于荆壮歳游朗澧湖湘延佑已未自南中还燕下大江乱淮泝河达京师筮仕后数被命出使道齐鲁赵卫之交次厯会稽四明温台括苍由兰溪过衢信踰闽岭抵漳泉返焉继而蕲黄同安安随郢峡均房诸州郡皆常至赴西台幕职驿过成皋北芒临潼归途走商邓间道最所见大则五岳之华亚焉者居庸太行终南太白蓝田武闗天台鴈荡庐潜九华武当荆山南条大别之属洞庭之君山九江之东陵任城之鳬绎济南之鹊华不注也虽然大率匪舟则骑或乗笋舆皆匆遽造次之顷涉厯经过其形势姿态雄固峭拔蜿蜒起伏晦明隐见秀丽明润者固见矣然未之游为慨念跋涉之劳未尝得以歌诗见于纪述盖予资庸钝而职奔走求如诸君子游览之乐赋咏之工则未有也是愈重予敬羡之念然予身虽劳而所见多诸君子逰虽止北山固乐较其得失殆若不相悬者欤始予虽不获预是游观其纪述模写殆尽厯如在目前是亦预也是则正传固未尝以游夸予而且以游之乐见及又幸余固有以酬之去歳秋天子幸上京还予备员小司成偕正传恭迓乗舆于昌平马上指点南口诸峰峦脉络蝉联盘结维轴限隔风气屏障神皋相与啧啧予喜其襟度目力殊高亢卓朗他日归以告北山诸君子计必能如予之想象羡北山之游之乐至正癸未五月日跋

　　跋孙履斋周益公二帖

　　庐陵孙义方以宋相周益公与其高王父履斋论修后汉三国史徃复翰墨见示盖履斋之请急于正名分扶纲常非迂泛强聒者益公辞之笃乃深知其事之不易而慎重之欤今年夏四月宰相以辽宋金三史未有成书上闻圣天子命大臣硕儒总裁其事择文臣四十人分局纂修褧叨预其一因臆度益公之辞之所以然予既喜今之平园克负斯文重任又窃自欣幸获执斧锯以听梓人之指使已乃复媿朴钝不文若褧者亦冒昧秉笔岂不畏南董之鬼笑人耶或谓予曰君家锦半臂安在至正癸未冬十月第四局史官国子司业宋褧书

　　跋宋上舎李文刚诰勅二道【庐陵人】

　　李上舎释褐乃徽宗罢科目以三舎法取士时也前宋文举得人于斯极盛然或有病其滥者上舎由邑簿改差州学教授其有声于时者欤迄今二百余年孙子荐罹兵燹能保其告身以传于后亦贤也夫【告身政和五年】康州教授李文刚告身以时考之尚书诸臣署衔乃蔡京何执中侯蒙薛昂也【政和六年太师鲁国公蔡少师太宰何尚书左丞侯】

　　跋孟天暐拟古卷后

　　扬侍郎以太玄凖易法言凖鲁论而剧秦美新君子病之柳柳州作南睢阳碑用骈俪语紫阳夫子谓子厚非不能古文特作剧尔河东孟君天暐延佑间为胄监生明敏英妙质美而行懿由乡举得解从事臬司宪部掾枢府进中书西曹及今典国子监簿二十年间读书不废亦贤矣哉尝拟先秦西汉诸作摹仿工致大夫士皆与之然游戏翰墨殆若作剧者其志则子云也呜呼文以载道道之大原出于天其传则由尧舜迄孟轲氏先儒称孟子文章不可及道之传也天暐进道与文其必学孟子子归而求之有余师秦汉云乎哉

　　跋艾氏策

　　临川艾蜚英十策皆正大周密藿食忧世孰不迂之然士为世虑不为身谋虽扣阍无从是则可尚比者以才名辟掾公府获转而上闻庶行其言不徒罢神苦心也昔予先兄集贤正献公识其兄伯苍于延佑之季尝题其文稿曰空言者今予复书是策之末固已美伯仲负有用之学而尤愧謭劣之辞不能如正献之序空言之蕴奥精切也

　　燕石集卷十五 
