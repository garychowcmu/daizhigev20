　　天台林公辅先生文集　　（明）林右 撰 

　　●目录

　　记 
　　墓志铭 
　　传 
　　跋 
　　书 
　　题 
　　琴操二首并序 
　　古今文章续编 

　　●记

　　酣云轩记 
　　观澜轩记 
　　愚轩记 
　　芥舟记 
　　散斋记 
　　潜室记 
　　乐琴所记 
　　潘氏祠堂记 
　　慈竹堂记 
　　淡赏轩记 
　　宗善堂记 
　　足庵记 
　　野航记 
　　朴庵记 
　　訾州精舍记 
　　拄笏轩记 
　　南斋滞叟记 
　　张氏继美堂记 
　　丹桂轩记 
　　深州先贤祠记 
　　懒窝记 
　　望云楼记 
　　植樗轩记 
　　海寉轩记 
　　日溪书舍记 
　　贫乐斋记 
　　观鱼轩记 

　　○酣云轩记


　　吾自少闻黄山林餋民御御之贤常征见之已而见其仲氏齐民朴茂人也祷两有感予作序以赠焉已而又见其伯氏学民温默人也号其居曰盘所予作文以记之独餋民未与之见今年忽寄书来曰吾见弟子皆有言吾虽不识子尝号其轩曰酣云计子以吾昆弟故必不简我也予笑予曰天下之穷民也与世相弃也久矣而林氏伯仲相继有求焉予言虽陋得无以少复之耶于乎天下之物可以酣者甚多而人酣于财于色者尤至日持牙筹计较锱铢虽利尽乎人意犹未惬此酣于财者也择乡之处子娥姣緌媠昼夕盈前此酣于色者也而有志者则笑之曰彼乌足以留大丈夫哉于是南驰越北驰胡取利禄于朝立声称于天下此则酣于功名者也而达者复失之谓生为蹔来死为蹔往一酣于酒不知人理之哀乐不知世道之安危视日月之???运天地之茫茫也凡是数者皆有迹可见故吾可得而酣若夫云阴阳一气耳聚之则弥满太空不可得而拒也散之则不存毫末不可得而追也果何迹可肆吾酣耶于乎有迹者有尽无迹者无穷有尽者可以有心求无尽者可以无心得世之人不能无心故其所求者在乎迹也餋民不能有心故其所得者在乎云也然吾闻餋民之居离雁宕不数舍而近雁宕之山高插霄汉四时云气浮游于其中餋民时攀援而上据绝顶声山石而歌固将与云相冥会于太空之表者矣之鸟知云不可得而酣也耶不然屈子飡六气而饮沆瀣潄正阳而会朝霞六气果可得而飡沆瀣果石得而饮乎正阳果可得而潄朝霞果可得而会乎将以屈子为妄屈子非妄人也将以屈子为实其实不可得而见也是其中固有不可言之妙也岂俗人所能知哉餋民其知者乎予异日归当请餋民而更论焉

　　○观澜轩记

　　孟子曰观水有术必观其澜水岂易观哉今夫水奔而为湍定而为泽深而为渊疏而出之则为川为河大而会之则为江为海指童子而问焉莫不能曰水也是水若可以易而观矣然君子之观则不在于是观其演漾澄泠不倾于世之所可侵不挠于物之所能浑有以吾心之洁观其浩然直前犯山陵摧木石鬪声震撼上下如怒雷旁击有似吾心之勇观　中涵外明彻鉴万类来不为烦去不为简有似吾心之量观其支流所达灌溉庶物有似吾心之仁仁以利生量以容物勇以赴义洁以处已君子之观毕矣所观虽在水其所得则不在水也至于圣贤之观则又不然观其澜则知其源所从出因其源有以悟夫道体之所至道则充天地而不为大敛之于吾心之微而不其小视夫曰人仁曰量曰勇曰洁亦道中之一事耳于乎水岂易观哉水非难观也道难悟也将以水为道不可也离道而言水亦不可也目之所触心必与俱道其在水乎其在我乎同郡汪贵中先生君于澄江之滨朝焉而起束冠裳徜徉江崖间倦则倚石而坐有宾至相与吸水饮之暮归启轩窗鉴水微吟且曰吾殆与氷俱化矣因名其轩曰观澜俾予记之予生质浊下如在泥途岂能知水水且不知又乌能知道异日有问津而过者贵中求与之言则观澜之义当何如也天台林右记

　　○愚轩记

　　传有之大辩若讷大巧若拙巧辨至于大则竭天下之人无以复加焉然而舍曰弗用而乃示之以拙与讷焉岂其谦光之德为进修之具而然哉其意以为我虽巧恐天下以巧攻我因而败于巧者有之吾虽辩恐天下以辩攻我因而败于辨者亦有之故不若用之以拙使其亲我若无所能人用之以讷使其视我言若不能出诸口彼则必易而侮之曰彼人之至愚者也吾何畏彼哉于是竭其所有以攻我我徐而待之不疾不厉消具意气摧其锋铓于语言谋画之下于乎若是者其果愚耶否耶吾友周宗传氏変机若转丸论议若风发慱学种文与世豪杰相驱驰不啻走骐骥于旷野云飞电抹而驽群辟易不暇反名其所居曰愚人皆疑之予曰此宗传所以不可及也欵使宗传之巧虽足以高乎人其辨虽足以屈乎众然其心一是之恃恃而必骄骄则人且党而谋群起矣以一身之微而与群党相从事虽有神人不善其后矣而况于人乎此宗传所以一示人以愚而人孰得而测哉世之小智自私者恃其所有以自高卒陷于愚中而莫悟其亦可谓愚矣如宗传其可谓愚者哉不然孙子曰能而示之不能用而示之不用人见其不能也不用也孙谓其亦愚人矣乎天台林右记

　　○芥舟记

　　物以有用为贵物无所用虽贵君子不取也况以不贵之物假有用之名者乎譬如舟取其适海也然为舟必择于名山聚□工而后成吾友谢敬明氏乃欲以芥为之芥小草也果足以为舟乎纵为之果足以适海乎是非以不贵之物假有用之名哉虽然此物耳假之足不以欺世吾尝闻一士少学巨野中踌躇四顾皆莫与为敌遂慨然有用世之志叹曰使吾得用于时当変化融液如伊如周可也下至萧曹房杜不足数矣日日语人寝传诸朝朝即其所居而聘起之天下莫不仰望冀其遗泽之及至稍临之以事则彷徨无所措世相传作笑语皆相戒曰无学此士于乎大言遗实夸志盈才岂惟斯人哉此王衍所以误晋安石所以祸宗也使其幸而不用人将即其言莫不有弃才之恨不幸其见用当时虽被其害后世则不受其欺者矣敬明之言曰人学贵乎诚诚有是则以是称吾于儒未甚有得世称吾者甚盛是非欲以芥为舟可言而不可为可玩而不可行者乎因名所居曰芥舟将以出入观者也敬明可谓善学矣古之圣贤其实愈深其谦愈至有自此于木石者有下问于刍荛者木石之才刍荛之智岂有遇于圣贤者哉葢圣贤视己之心轻待物之心重故也敬明其有得于此乎其有异于王衍安石者矣虽然只有所短寸有所长中流失楫一匏千金又焉知芥之不可为舟以是观天下固无弃才在用者何如耳夫台林右记

　　○散斋记

　　林君思度少学于默斋黄先生既冠即修然有物外意隐居林塘昌日观造化盈亏之理有得失人已之道意度豊融出语间淡予与之谈未尝不茫然自失而归会荐者出为中牟簿再迁瓯宁簿别且久矣作县剧任也簿小职也以小职当剧任意其必有惨然无须之色及今年相见于客舍而意气无少改于性若方且名其所居曰散予曰散者高人逸士之所志有民社之托日汲汲焉以尽所事犹曰不暇而乃以散自况耶以散治家家事必废以散居官官事必误故世言善治家者必曰谨善居者者必曰慎子常以散行其间乎思度曰吾思之熟矣世徒知散之有误于官而不散之有益于官之大也吾尝读汉书观郅都之徒治郡作邑日夜鍜炼其民使民乎不知所指足不知所蹈目触而法至口启而祸随譬若来湿然急急无所容非惟民不得一日之散而已之心求一日之散不可得也卓茂鲁恭其为术疏矣不事严令不为菙楚躬行于上而民化服于下闻一言得一行莫不心谕而意领之非惟民得从容于畎亩之间而已之心果何所拘耶故得之于心应之于手不以目视不以策驱心闲体正六辔不乱人皆知造父之善御进退中绳左右中规钩百而反颜阖知束野稷之必败卓鲁之治造父之御也郅都之治东野稷之御也吾将效其善乎抑效其败乎善者必急其所能致败者非缓使然也呜啾急之则乱缓之则治岂治县为然推之天下莫不皆然古谓治世之吏缓以舒乱世之吏急以暴缓以舒民得相安于教化之中急以暴民则日戾夫刑禁之下观其民可以知其吏观其吏可以知国家之治乱思度贞治世之良吏矣虽然知其散而不知持散之有道是亦泮涣无绪而已尚乌足以言治思度其有道乎吾闻瓯闽朱子过化之地深山大泽岂无善言王道者隐于其间乎思度尚其求之洪武乙丑春三月既天台林右记

　　○潜室记

　　檇 【 遵为切嘉兴地名也】 李金仲鼎氏名其所居曰潜室求予记予谓人能潜心为上潜名次之潜形又次之身居山岩幽远之境而名动四海之内使人将指吾名以为归曰其所谓贤者其言有文其行可尊此之谓潜形也浑浑然日与庸人俱行将指我为士欤我固未尝露为士者之事也将指我为商贾欤我固未尝为商贾之心也叩之不知所从测之不知所至此之谓潜名也今仲鼎其将潜夫名乎世之知仲鼎固多矣而名未可得潜也其将潜于形乎名既为世所知矣而形未可得潜也不然其将潜于心乎潜心之说非予所能知然葢亦闻诸师矣天地之过化日月之运行以至于万物之生成吾则潜心以玩之圣贤心术之所在功业之所存见于天下载诸简策者吾则潜心以体之下至古今豪雄战鬪是非家国废成之故吾则潜心以考之若是虽饭粥不继如萧然陋巷之颜子蓬户桑枢上漏下湿如环堵之原宪人不我知我不愠也人不我达我不怒也悬恳以修已悠悠以待天此之谓潜心也人能志此者鲜矣人有不学学而不志于此非学也吾闻仲鼎渊沉而有藏克已以自修其有志于此者乎不然如老氏所谓空驰身心于扩荡之野佛氏所谓幻弃身心于寂灭之境甚至出怪奇现神変入水以游擘石以居乱草木以为徒神禽鸟以为群此之谓潜非吾之所谓者矣仲鼎尚以是戒之哉

　　○乐琴所记

　　孔子曰知之者不知好之者好之者不如乐之者物至于乐其得于物也深矣世之得于物者不一姑以得酒者言之彼论其趣茫乎不知有天地之高深荡乎不知有日月之変迁旷乎不知有死生喜忧之可悲可乐至颂其德曰圣曰贤者矣夫酒昏性物也其所得者犹若是况先王之乐也哉先王之乐于今其亡也多矣独琴士大夫相传不废其操曲调律虽成于后人之乎而古音犹有存焉者吾观世之能者虽众而能真有所得而乐之者则少也云间进士张彦直氏少学琴于乡先生非有过未尝去乎琴间与予弹之予洗心往听之当其得于琴也试之卒然之事而不惊加之以怡愉而不喜已而亡乎世不知世之处我耶我处世耶已而亡乎人不知人之去来于我耶已而亡乎身不知身之有身也已而推琴而起并琴而亡矣乎曰子之得于琴也如此宜其有乐也哉虽然予之所知者音耳凡天地间有形气者皆有音况于琴哉琴则非止于音也传曰琴禁也禁止于我以得人心之正心正则音正音正则可以感天地召鬼神琴之于人也大矣不然徒音而已则今闾巷之间歌童舞女声遏云月悲扬顿抑又未有不可听而乐之也何止于琴乎

　　○潘氏祠堂记

　　永嘉瓯江之北有地曰河曰里隐于其间者潘君龙田也尝按朱子家礼构祠堂于所居之东作五龛其一虚其主以奉始世之祖葢其谱亡莫考其所自出也其一奉高祖宗镇君节度干辨官讳俞者也其一奉曾祖处士讳光者也余二以奉祖讳谦父讳浩者也又以其高叔祖登宋文武两科监扬州镇沛埜者祔焉凡其族无主后者又祔焉岁时率子弟行礼其中器物非躬致者不羞端诚俨恪如见乎祖已时徙居郡城之南环江带溪而九斗紫芝玉女诸峰森然来扶新构之祠比旧为尤胜矣而所奉则无改也龙田善学持礼谨谨不妄进取有邹鲁儒者风前翰林苏先生伯衡尝为其撰寿藏之铭今国子愽士吴先生浚仲为传其立身之槩而祠则未有记也使其子进士善来请于予予谓祠所以奉其祖也奉祖世之常兹何异而书可乎虽然在先王之世则为常在后世则非为常矣何也有尊荣重禄据乎民上者日之所图惟知有已而已岁时之祭或祭于非所者矣其器物或取之于一时者矣晏婴齐贤相也而祭肉不掩豆王跬唐之名卿也而祭不作庙皆取讥笑于君子夫君子固贵乎俭俭至于奉亲其为俭也陋矣今龙田一庶民耳能案乎典礼致隆于亲祭有所也器物灰诚也不亦异乎是宜可书也虽然构祠堂非难而奉亲为难奉亲非难而保亲之泽为难先世诗书礼义之泽于吾身而有加虽无祠亦不害也苟泛焉于其所承为暴污小人之归虽崇大其祠宇日进庶馐吾知其亲祖有灵其来歆乎龙田贤者也其必无祠哉闻其风者可以兴起矣

　　○慈竹堂记

　　人之事亲道之常也以道之常求乎世则知所得必多然环今古传记而考之则一世之广不遇数人岂世有其人史氏皆略而弗书欤抑以其常时取卓然有异者而后书之也于乎吾观世之所以事亲者朝而食暮而饮人就不能具夫饮食也亦有思饮食果足以适吾亲之口安吾亲之心者乎夏而葛冬而裘人孰不能备夫裘葛也亦有思裘葛果足以便吾亲之体而无寒暑之失时者乎出必告反必面是事亲之常理也亦有思出入之际果能俯仰而无愧无以贻吾亲之忧者乎不然屑屑衣食常理之间是曰餋而已今有田数顷有庐数区其力足以致此者皆能餋也君子不取之者以其心不在是也三衢郑智圆氏少读书事亲甚谨尝植慈竹于庭谓竹之所以庇护其子如此况父母之心人之父母将何以报之也故其事亲之行皆非世人所能及以才撰达政意于四方道途之勤未尝一息忘乎亲叹曰朝见乎亲虽暮死可她观其心岂在夫衣食常理之间者乎使其得过古良吏固将为智圆大书而显列也虽然待书而后劝者中人之才耳如智圆者则视夫史氏之书未足为重轻也昔程伯子论王安石曰安石事亲有道观其论周公能尽为人臣不能为之事故用人臣不可用之礼乐则其事亲必有洋洋自得夫安石愽学有文章犹以事亲为得况其下者乎吾尝谓天下之事皆有穷惟事亲为无穷使安石以无穷为心岂有自得哉智圆之心果有穷否乎世有大人先生如程子者且将为智圆论之矣予之文何足贵云

　　○淡赏轩记

　　予尝泛长江泝空明客有指夫水问予曰子知夫水之为味者乎予曰水澹然无味者也客曰惟其无味斯能主众味使其有味则自成一味矣乌足以调成众味哉人惟无心然后能主有心使其有心于物则为一物所引乌足以空视万物也哉予豁然长悟归则???视返听远世俗久之目视五色之荧煌犹不视也耳闻五声之铿锵犹不闻也口尝五味之芬芳犹不尝也非不视也非不闻也非不尝也虽日日与我接独不与乎我而我此心冷然太虚中无畔无岸四达之昭昭也于乎此非老庄氏体一抱神之术者乎由是御飞云上下八极之表视春秋寒暑犹旦暮视千古犹一日如古至今葢不难也武林汪文麟氏家尝盛矣皆弃而不顾独喜与高人逸士相往还昼则读古昼夜则寤想古人处?人世间而此心直欲乎人世之非我视声色臭味是非祸福皆若外物名其所居曰淡赏其心果有所至哉抑其客亦有如予所逢者乎不然何文麟以盛年处盛家能淡然若此也虽然淡非可赏可赏非淡也予异日归道武林坐予轩中掬水而饮之相论羲皇之道至于一画之先则予与文麟固各有所得也夫以淡为赏斯乎下矣

　　○宗善堂记

　　吾闻麟凤之出则鸟兽拥护左右如挫至尊彼岂鸟兽之我宗哉葢其　之所及其类有不召而自至也是知人不患不为人所宗惟患无可宗之善尔善葢一乡必为一乡所宗善葢一国必为一国所宗善葢天下必为天下所宗善未至欲强人之我宗不可得善已至欲强人之下我宗亦不可得也呜呼人之所宗者以其善之所在也苟善所在不择亲疏而宗之况吾祖父之义善而可不宗之乎宗之若何亦如吾祖父而已不然曰某吾祖也吾父也善在一乡一国满天下将持之以高乎人夷考其行有甚于常人之所不屑为者是徒足为祖父之羞尔果足尚耶金华阳不用氏其父彦耕祖原素皆以清德不仕乡同称为善人有讳渊字文源者仕宋为台之宁海令治冣有声民相与祀之至今不绝是其子一世祖也翰林学士讳亿字大年谥文公以宏文茂德左右其宗是其十四世祖也文公居浦城招贤里子三人曰璇曰■〈王内〉曰玑　四人曰洙曰澶曰渊曰湍宁海其第三子也遂卜居于台子孙散处台之四境甚多皆能以文学亢其宗而大用今又迁于金华之武川矣恐历岁滋久不能知所自来遂谱其祖行业迁徙之故置诸堂中名其堂曰宗善使后世子孙知吾祖父树立不易而好善之心可以油然生也夫善天下之所同而暴戾者怒纵里闾执戈捉刅刑戮有所不畏一言其善则喜一言其恶则怒是其心亦知善之可好恶之可怒也然而遂遂为恶而不返者葢贪生之心重欲利之心急故也苟凡可以为生必不舍生以处乎善苟凡可以为利必不弃利以求乎善是以善日以消恶日以长不至于家俱亡不止也使其倘返乎初遽然中变如戴渊周处之勇猛亦云鲜矣则大用乌得不为子孙之虑哉传曰积之如聚山毁之如燎毛故家乔木与丛棘俱化枝摇木动无复生意皆其子孙不能以祖父之心为心者也果能不失祖父之心如文公之德宁海之政岂不如传所谓千之万之可以益大者乎吾虽不文固当为斯堂大书不一书也天台林右记

　　○足庵记

　　尝闻一贾其初至贫也行宿坐食皆寓人檐下偶一日为人佣掘地得黄白金无数遂据通衢市便利宅居数百十人拔其能者各持金走南北持物之亏盈以取轾重利不十年其家大饶虽其乡故有家皆不可敌忽叹曰吾虽富不过徧民耳富而不贵何以立乎人上请纳粟补官未几果得官遂乘火车　大葢呼从拥道周卑视同已同已即不能平各出力以计倾其家至尽贾仅以身免与初无异或者问其然贾曰人犹器也器之受物随其量受乎过量其器必坏尝见夫陂池矣其所容者分内水耳大两混百川而过焉量莫能容则溃流并决而出吾其类是矣或曰人非不欲富贵又恶富贵不得其道使子早有悟于是何至大困如此哉故圣人作易于有有之后必受之以谦物至于大有其盛极矣然非谦不足以持之谦之为卦上坤下艮坤地也地体卑下艮山也山势崇高以崇高之势藏体卑之下乌有壤乎贾曰已矣复何言哉各长揖而退予闻其事识之胸中久矣太常典簿白子坚氏鲁人也筑室徂徕山下啸歌鼓琴日有以自乐及为有司以所荐任容台幕长惴惴焉以满盈戒惧曰吾初所望一亩之宅十亩之田以寄夫身力之所存岂知如得今日践清要享荣贵乎平昔之志于此足矣遂名所居曰足庵噫使贾得闻子坚氏之风吾知其家可守而身名俱立矣惟其不知日以其足者常若不足遂至于不倾其不足不止语曰知足常足不足将自辱此言虽小而人不知者恒相踵也以子坚之贤宜其有知于是哉

　　○野航记

　　范子峻云间人也厌其居之陋近遂择材于山求匠于野　作小舟广几寻尺长加倍之中置古今贤图书与夫秦汉以下钟鼎彝器日泛漾沙洲浅渚际逢山翁埜子必呼饮于其间扣舷而歌若不可以世羁者人皆曰其游方之外乎予自径扬子江至松泽子之过见其神气内蕴而微充于眉目于是并舟而进楫其人曰子何居而至是乎子峻曰吾居于是以是为室以水为基以岸曲为藩墙以鲁鳖为邻戚也采芹藻而煮之挹波澜而饮之予曰异哉子之为人也且古圣人树宫室以为安造舟楫以济其危安可常处而危不可频涉也天下之广深山大埜岂无措足之地可以藏子而乃弃安而就危乎子亦可谓不善择矣子峻曰子知室之安也吾为子危之且所树之室不在千家之市必在百家之村其相与邻者抑皆夷惠之徒欤抑亦非夷惠之徒欤乘之以货贿之舟标之以是非之樯设之以有机之柁张之以冒利之帆而鼓之以势利之桨泛于溟溟之海惊风怒涛骇触然后百怪杂沓而进则吾之身不为所溺者几希矣不然室虽安居乎室者何在也后之人指吾室过焉徒见夫墙倾柱侧鼯鼠乱走而已且吾今当风波不兴蛟鳄远遁涌流千里水花发而献秀清颷至而效凉月色万顷霜雪皓然目変而神融尚知所谓危乎不危乎以是而观则子所谓安者未必皆安所谓危者未必皆危也吾子去矣遂刺舟而去予叹曰此学道之士也吾闻得道之人常不与人近渤海之东瀛洲蓬莱之上是居也贤者遇之可飞化霄汉下者遇之亦可得久视之术若子峻其有所过乎不然何其言之类是道也

　　○朴庵记

　　京师繁会区也其人皆习于显豪侈然以华纵自放退金绣持梁疾驱以巧辞媚色交揖少年之途求其退然自修寄身于无闻之乡者葢鲜是以予尝间出遇其人则不忍与之同处同席而语也久之得鄱阳刘斯真于友人座上明日斯真邀予过其家家寓清溪之浒蓬窗苇门草蔽阶除不忍剪去指曰此吾所谓扑庵也吾居此十余年矣日起端坐其中第见夫天地运行日月推迁万物生成而已而世之纷纷起减可喜可愕者虽大若丘山震如怒霆皆无所闻知古谓身世两忘者殆我之谓耶予叹曰有是哉昔之所鲜遇者今遇之矣遂与之定交而退思少隐天台山山之中有古洞偶采药误入其中中有白气飞浮如素涛翻涌行可里许有老翁出迟予曰吾迓子久矣坐定予观其颜貌颜类非世人遂问其生久视之道老翁曰非雕非刻其天乃全非华非藻其真不迁体乎自然是以能永年予未悟其意老翁觧之曰子独不见深山之木乎挹云露青青独立无改色好事者取而为器雕之刻之复华藻之而木之生湮矣人亦犹是也雕刻之以是非之刅华藻之以喜怒之色则生之所存者几何不然如老子所谓敦兮若其朴如老子所谓镇之以无名之朴所谓雕琢复朴块然独以其形立则何年之不永乎予拜其言以出明日再欲往而故道失矣数年来每一思之内外焦然斯真神气内抱光泽不露其有得迟此者乎尚与我言之

　　○訾州精舍记

　　或谓北方风气则劲士生于间　其才实其学正虽怵之死生确乎不可动南方风气柔弱士生于其间其才敏其学华临之以利害虽毫发不顾借故出而为国立功立业者类皆北方之士而南方鲜有及焉者也予初信其说及后思之当春秋之时吴南方外服也而吴季札历聘上国得观四代礼乐悉知古帝王之盛如身亲见而知者吾圣人叹其为知礼子游亦吴产也北学于圣人辛与子夏同科历秦汉以降士出于南方者不一矣且未暇论如吾濂溪夫子生于舂陵是楚极南境也夫子特立天人之表一扫世俗末学之弊上接孔孟不传之绪下开程朱未言之见迨至于全为君者知尊王而贱霸为臣者知宗伊周而羞管乐为民者知忠孝为本而浮华为末本原反初固皆夫子之功也以三君子而观则天之生才岂有南北之间哉间于南北者恒陋民之谓耳非论乎豪杰也若夫豪杰之士固将挽风气与已俱化如冶皷焰虽投以强梗莫不消融于其中岂复有所陷溺乎或者之言殆不足信也夫桂林视舂陵又加南矣有士生于其乡者曰吴尚质耳自其乡贡入太学登乙丑进士第授职翰林其才其学与中州之士相驰聘至于超危逸垣中州之士犹有愧焉暇尝过予言曰吾家訾州之滨土地衍沃而山水回合时有飞云出自大泽荡浮绿阴浅渚际吾读书之所适据其会境旷神怡有以大吾受学之基子能为我言将刻诸其间可乎于乎才本于质所以成其质者在乎学也不学虽于齐鲁将为小人之归矣况南方之士乎学虽生于穷乡下邑可以为士可以为贤况北方之士乎是故圣人教人举举皆本于学初未尝以方所定也观尚质之能学葢可见矣异日尚质归出其所有与乡人子弟共讲焉吾将见其乡颙颙邙邙如圭如璋者出矣敢以是斋卜之

　　○拄笏轩记

　　世谓省事不如省心心既不能省日与事俱没非惟不足应天下无穷之变而其中之所存者亦浅矣是故古之豪杰士不畏事之多惟畏心之多也旷然立于万世之先而冷然不为一尘所挫渊而澄之非可混也启而朗之非可晦也于是出而与事接虽手端万绪之来有若持衡以称轻重在物己无与焉者矣诸葛孔明进兵渭南对其敌者司马懿善将人也势亦危矣方且羽扇纶巾逍遥渭滨之间悠然有浴沂之意继孔明而相者费袆也魏兵寇境羽檄交至人马擐甲务亦殷矣方且与客围棊子无倦色彼二人者岂止其才力有足过人也哉葢其餋乎中有素故也餋乎中者有素则形诸外者可不动而威不劳而施矣尝见有道之士呼吸云雷倐忽如出掌握间麾指龙虎使其上下天地出入人群无灾害予问其得何术而然曰吾无术吾惟不受??心耳曰不乱于心能至是乎曰天地万物皆我心有也心既不受??则彼鸟得不为我用哉于乎上悾山自餋之士心一不乱犹足感天地动万物况大人君子之心哉曾谓其处夫下之事可不小乱其心耶而世之人持卑狭之见拘拘污浊下纷鬪如聚蚁终日往来力绝气急不能间以寻丈吾见其心愈烦而功愈难矣金吾将军王侯以中赋质英爽善歌诗诗清壮可爱堂构轩名曰拄笏治事之隙日与宾客筵歌于其中谈论古今理道人物贤否得失终日无倦容客退缓步广庭乘风去来空月流动微云変漾皆在衿袖望之浩然若不可羁以事者而明日视事沛乎应之未尝少有滞留则知侯之中葢有所餋矣程子释易之中孚曰水体虚故风能入之人心虚故物能感之然人之能感乎物由其心虚故也侯之心其虚矣乎由是等之而上吾知侯虽将大军亦且羽扇纶巾从容乎変碁之际矣何止曰如晋人拄笏以望西山爽气哉

　　○南斋滞叟记

　　居室有名古乎曰非古也曰名非古而君子何取焉曰古之人于盘孟有铭几杖有箴今皆无之独名所居室因其名以■〈穴上丸下〉其义以验诸心是亦进德成学之一端则君子乌得不取之哉同郡滞叟陈先生博学善文章两试于有司文旨高深不为有司所省察竟抱业而归叹曰莫邪大剑农者见之非惟莫之用亦莫之识矣扫门静坐与造化为友近而求之于洒扫应对之际远而观诸天地万物之変化汪洋漙愽其蕴也盛其出也大矣故远近从学者甚众先生随其材质恳恳开悟久矣皆能以文学显名是以乡称善教者莫不曰先生而先生名所居室曰南斋以右尝侍教于左右也俾为之记右尝思之以方言之曰南以时言之曰夏以易之卦应乎夏位位乎南者则曰离离以一阴处乎二阳庂中而二阳昭著上下为文明之象昔唐崔信明生之日五月五日日正中也太史令史良史占之曰五月为大火主离离为田中之盛也其后得以文显已而果然得非先生名斋之一验乎是知先生文学之盛葢亦非偶然者矣虽然离为阳之盛得生之候君子于此不以盛为喜而有持盛之道守之以中正而不颇定之以仁义而不覆故盛可久也先生坐斯斋■〈穴上丸下〉斯义其必有得于中者乎固非如乡党自好者虚其名以为观餙之美也

　　○张氏继美堂记

　　天下所共美者曰金玉堂玉固可美也然君子则不以是为美其所美者在于人贤乎是故四海之广得一人贤有文者必形之于颂纪其行实于传惟恐其群同草石无以着焉于人何者金玉易求人贤难得故也以四海之广得一人犹可重者若是况相继出于一家者耶则其美宜何如也春官小宗伯张公衡作堂于所居名曰继美复序其先世与予曰吾张氏之先因五代之乱由金陵徙居吉之未川传数世至十九承事某再徙于五云之邓溪承事之子喧登天圣八年进士第官至朝散大夫知象州尚赵氏郡主家始烜赫矣朝散三世孙某由补字官迁检校宣议郎二世孙漠良登淳熙六年进士第官至朝奉大夫知潭州人尚赵氏郡主自朝奉以来传世十有一历宋有国之间一门举进士者十有七人宰邑者二人官国子者一人为丞为簿为从事者九人以父荫而得官者四人暨皇朝出而仕者又二人乙丑子复由国子生登进士第全官在九卿后日夜惟思惧后世子孙弗克知吾祖父相继之盛遂自肆诞散而位于编氓子其为我书诸堂中使其登吾堂仰先世积累之由固非若崛起于一时忽兴于一世者也庶几乎知所戒谨哉噫天之生物莫美于又既已为人矣而所抱者非贤不过曰能运动之物尔既已贤矣而不显于时则贤将遂冺贤者既已显矣而所继者非其人则显遂与我身俱息今张氏不惟贤者之多贤而显者又多也不惟显者之多继之者累累而出焉何天之厚于张氏哉岂非一德之传譬若山川饶沃而草木发生于其中者虽一枝一叶皆光泽华润乎为张氏之子若孙老亦难矣思先世之盛日惴兢以自饬励斯能相继于无穷不然岂宗伯作堂之意哉

　　○丹桂轩记

　　皇上统御天下清明广大五色成文而不乱八风从律而不奸于将相文武之子反致其才能于文轮间夷列缙绅谈经论文以自刻励否是则相与耻之岂非神化默移之妙有至是乎李君子绶太师韩国公第四子也公以道相天下今致事居定远里第君朝夕侍焉逐于所居构轩中列古图书外树丹桂当秋风徐来空月散彩花离离乱开叶间色与月映香俱风动君援琴一再皷于其下琴韵清冷有飞寉盘旋而来鸣舞久之与琴韵相谐不笕身在瀛洲蓬岛亭亭物外尘消虑澄有不知何者为桂何者为我矣其伯兄驸马公因名其轩曰丹桂俾予记之予谓人之于物也皆因其性之所近而好焉性不在是虽强其物以进彼不过一玩而去性苟于是物为宜则意之所注欲湏臾离之有不可得者矣故长松乔栢犯霜雪后岁时而不凋枯者则节义之士好之嘉梅美竹抱独于岩谷中不翕変于寒热者则幽隐之士好之至于桂也有文之士感引以自况或登大科则曰攀桂曰折桂岂非以其散花于至清之余舞零露以自芳如有文之士昂然拔出俗类沛乎其所发者皆清芳之辞乎吾闻君善读书能歌诗俊逸不群辈行让之宜其有好于桂也诗曰维其有之是以似之其君之谓乎虽然物不必人之好也而人自不能不好贤者不必人之慕也而人自不能不慕君学既成文行暴着则人皆仰之而来曰此贤者也吾不可不与之游如君之于是桂不能舍者矣由是知国家治文之效世臣之盛不其美哉 

　　○深州先贤祠记

　　传曰虽蔬食菜羹瓜祭必斋如也说者谓祭先代始为饮食之人不忘本也夫以饮食之微尚思其人以祭之况吾乡先贤道德之盛充满其身法垂后世而吾俯仰浸灌于其中可不思其人以祭之乎人不饮食不过有死而已至于身无所立则将为小人之归矣以是虽生夷狄鸟兽皆能生也何足贵乎当今天下郡县必邒祀先贤者其意在此也深州在古冀州之域民风朴茂士皆世出不穷迨元末丧乱以来人残于兵家灰于火其所存者惊惧之余耳惴惴焉田亩以自息岂复有为学之事哉故虽版入皇朝涵餋垂二十年文学尤未甚振起学正赵伯饮至叹曰此吾之责也吾闻之人有所激必有所慕因其慕而激之则易为化遂按图经得唐国守祭酒孔公颖达文学葢公文达公之宗弟国子助教文懿丞相魏公知古五代时义门李公自伦宗丞相李公昉侍郎李公知及二程先生曾祖羽合祠先圣庙侧用二丁祭圣毕次日率邦人士子致祭祠下使其知吾乡先贤之盛不可不效之效之既深则祠而祭之不可得而后也伯钦可谓知教之职矣尝谓自圣不作道术散裂譬若黄河奔注溃于东西天下汹汹莫知正道所在葢宋程朱君子者出蕴天人之学昭揭圣经之旨指天下之人曰此为万世不易之正道彼溃于东西者非偏则倚非过则不及也而人由是得见闻之端庶几乎可以学夫道矣奈近年学者口诵其词心不唯其要肤易举之出语人曰吾之学程朱氏之学也吾学程朱可至圣人也及夷考其迹肆为小人之所不忍为呜呼言圣经以文奸行引圣道以蔽邪心此程朱之立教然哉以是孰若唐宋诸公言虽未酌而行之甚　理虽未融而守之甚力之为愈也传曰君子欲讷于言而敏于行行重于言久矣今之人非但行不及言而言行若出于二人者深之士子来游来歌其将有考于斯乎不然则一祠之立不足为邦人之重轻而孔孟诸公有灵亦不系祠之有无也邦人其勉哉伯钦名象天台人卓学而有文云

　　○懒窝记

　　予友江西田一登试礼部第一人其文章识论出人意外涵之而非隐扬之而非浮回视流辈皆莫能与敌予尝过其所指谓予曰此吾之懒窝也予曰人莫大于勤懒则业荒业荒则才不能成古之圣贤才杰其所就虽有大小而其学也未必不始于勤文王之皇皇孔子之汲汲考之传记可知已今子以方进之年骤长之学乃欲辍之以懒岂吾所望于子耶一登曰子知吾所谓懒乎非懒乎学也懒乎世之人也今夫持什伯之术历险走危敛天下宝货归盈于已吾无心以求之是吾一宜懒也坐不垂堂行不出国而田连田境竭小民之力以自奉专居味美拥舞笑歌吾无心以致之是吾二宜懒也学不足以知道才不足以任事乃藉贵倚权傍取显职临乎民自以为豪宠莫此吾无心以为之是吾三宜懒也惟兹三宜懒有于心则将勤其所宜懒懒吾所当勤者矣孟子曰餋心莫善于寡欲周子曰寡焉以至于无彼所谓寡即吾所谓懒也懒吾懒以至于无懒吾学可进矣若老佛氏弃世间事指心冥漠其曰自修不过自肆而已绝伦理以安其独外礼法以安其怠其所为似吾懒矣实非吾之懒也予闻其言而叹曰天之生才未始不同一为物欲所障利害所临然后圣贤愚不肖斯分矣予少持不足之资即与世相周旋矣而去与商贾游日行市间视人所有惟恐其不可攘而取之也及暮引归伏桃而思计明日取于人者当何术为先虽至达旦神力愈明迨今粗有知矣而胶臈于中莫可胜脱斯时也得闻一登之说虽不能释然于此也哉岁月迈往吁嗟何及尚幸得如一登者而友庶几乎懒吾昔日之所志勤吾今日之所闻则斯窝也一登能不分予半席也耶

　　○望云楼记

　　黄严张君士用名其所居之楼曰望云介友人赵名永请记之予曰韩云如布楚云如日宋云如车鲁云如马周云如车轮赵云如牛卫云如犬魏云如鼠郑云如绛衣越云如龙蜀云如困地气不同故结而为云者亦随地而変不识士用将穷其変以为耳目之娱乎抑将吐纳其气欲亭亭而上升乎名永曰此岂士用之心哉士用少事亲甚谨暨亲丧哀毁瑜礼躬自负土为坟欲庐墓侧念终身无墓庐之制遂于其所居作楼遥望亲墓日夜拜礼于其上庶几如见乎亲葢所望者在墓不在云也特因云以自寄耳子因叹曰天下之事皆有可止之时惟事亲无可止之时古之孝子凡可以用力于亲者无所不用其情刻木代餋射草报雠发深情于方寸抱至痛于终身是以君子极有取焉迨世习不古士皆酣豢于爵禄始有违亲而仕者矣亦有亲死而不归葬者矣亦有葬而居他邦者矣温太真与刘琨将命绝母??居而去后母死不获归葬凡有封拜皆辞不受果何益于母哉欧阳永叔庐陵人也葬其父崇公于庐陵而自居于颖考之崇公傍无他子累累墓冢果何依乎夫秉道执义孰有过于二公者哉而二公之事乎亲也若是况乎他者哉此士用之行所以为贤也虽然以人而观士用则士用为贤以士用自观此亦事亲之常事耳何足为贤哉苟有一毫自贤之心是事亲之道有尽吾知非士用之心也遂为作望云之词曰　念吾身兮吾亲所遗吾亲已没兮吾身未与俱灵髣髴而不见兮魂漫漫其谁依心欎结而不解兮日惨惨其无辉春秋代序兮见吾于何时登高楼以远望兮云莽莽吾亲之墓穷杳冥之无应兮云岂知吾心之故形有迹而不存神无微而不道云倘有知兮乘吾亲以来降云兮云兮邈旦暮之相从使士用登楼远望之际诵吾词以招之庶几其亲之精爽一来格也士用号守愚为乡望族读书秉礼缙绅间多称道之

　　○植樗轩记

　　广漠之野弥望千里未尝有木惟一村所产皆樗广漠之民日负宝货购材于其中予适过而问曰此庄子所谓不朴木也子将焉用之乎其人曰吾取以治吾室也大者为栋为梁小者为榱为桷舍是莫能用乎予曰大本拥肿不中绳墨小枝拳曲不中矩度取之有不胜斤斧之烦用之又奚足以成是室之美哉其人曰吾非不知也奈所产皆是本也弃之无可为室用之虽曰不美犹愈于无也予因叹曰邓林之埜豫章之境翻云蔽日中于栋梁之负者不知其几万也皆生于多木之地不为人所重而是樗也独擅于无木之野为人所贵者如此人亦犹是也当三代之时虽有真才德者犹不甚显闻至于后世抱一才负一艺者皆可自矜而不才不艺之人致餙自媒上之人犹之恐后岂不如是樗之在广汉之埜哉大凡天下之物不贵所有而贵所无当其无也虽樗人竞而得之当其有也虽文木犹弃而不顾木乎木乎非材之穷通亦系其逢乎庄子谓其不材得终天年此亦一偏之论也吴君思哲上世皆以儒术显思哲读书不废治身有度处世有道岂不才之人耶乃以樗自况敛其材于无用思哲幸生当今多士之时故可自晦若生于无士之时则虽无才者皆强而用之况有才可得隐乎世人有言曰焚膏所以继晷也无则以松明代之驾舟所以适海也无则以竹筏代之岂不知松明之不如膏竹筏之不如舟然适吾之所无何暇计美不美哉此广漠之民所以用樗也思哲其知之乎虽然人之生也惟恨已之不才已既才矣惟恨世之不我用今思哲乃欲世不用其才吾不知其何心也识者必能言之

　　○海寉轩记

　　云间吴子景源志趣敻出与世物少所遇合居其乡者得二寉聚子弟而谋曰吾居之乡伙足以悦子之心者遂持二寉以献吴子愀然叹曰强物以娱已于已得矣物乎何有乃之大海而放之寉则奋翎羽向风长鸣飘然际云涛而去黄寉山人闻之为其图以遗吴子曰此虽非寉有得寉之意也因悬其图于轩中名曰海寉云物各有其性性各有所安得其安则乐违其安则悲譬如鱼鳖处江湖虎豹处山林易山林以处鱼鳖移江湖以处虎豹求其一息不能以安而世之人不知乃罗天下文禽异兽日效　于前而于寉也尤甚使其舞蹈悲吟动中音节甚者乘以大夫之车出入于左右必随呜呼岂寉之得已哉不得已而惟人之从者势也或曰寉文禽也人取之者以为清予谓清在人不在寉心果清矣虽无寉可也心不能清矣虽有寉也于已何益此吴子所以向大海而放之也虽然有梁鸯者能餋禽兽游其园者不思高林广泽寝其庭者不思深山幽谷此餋之必有其道如无其道则乌兽且没形于山泽之不暇岂肯自游于其园寝于其庭乎于乎此道不传久矣吴子倘有得焉则寉之采也不待人之献寉之去也不待已之放寉乎寉乎不知我之为我也我乎我乎不知寉之为寉也彼我一天视图之所存又乌足得其意也哉

　　○日溪书舍记

　　钱君克温卜居日溪读书于其中因号曰日溪书舍友人林右闻而喜之遂为之言曰昔孙权劝吕蒙曰卿今当涂掌事宜学以自开并魏太武曰大下可益人之神智者惟书耳二君生于海宇分裂之时驰骋干戈之际宜其所尚者智谋所右者勇力而乃以读书为事者何哉葢读书者譬若大川乔岳万物之所蓄备人入其中者未有不得所欲而归圣人得书而益圣贤人得书而益贤英雄之人得书而益起其骁勇之心才分不同未有事焉而无所得也二君之事乎书其必有得矣不然则平昔之间岂无可用其心哉而今之读书者不考前人用心之所在顾泛记其说敷而为文章以为藻身之具或一事一物之来则环顾莫知所为遂使天下之人相与曰读书为无用嗟乎岂书之过乎使书诚无用也则古人已废之矣何待今人乎吾尝以谓天下自三代以后天下可为者有三机可辅者有三君惜乎当时所辅者皆不读书之过也如汉高之大度宽仁唐太宗之欲治宋太祖之浑厚使有臣如伊傅起而辅之制礼作乐更立程度于天下岂不能侔三代而为治乎而所辅者萧曹所佐者房杜所相者赵普皆不过因已之才随时所欲修弊补漏与民休息天下虽得小康而不享太治之盛岂非其不读书之过乎今夫人欲理一家而不读书则家不可得而理矣欲治一国而不读书则一国不可得而治矣况天子之辅相乎故赵太祖曰宰相湏用读书人惜乎所用者非其人也孰谓读书无用乎克温深知乎此则其早夜之所从事者岂特取其说以为文身之具哉葢将推其所有以为用也可用者在已见用者在人在人者不可得为在已者庶可为也

　　○贫乐斋记

　　给事中何安道会稽人也尝读书邑庠于所居构轩环列皆山也岚光飞浮水声激越朝夕変见于其中安道乐甚虽爨烟不继匡坐鼓琴自如其友人申伯杰过而叹曰可谓安于贫者也遂题其斋曰贫乐而去明年安道以才入冑监又明年以才选为今官身居侍从寝将通显犬他人处此孰不施施自得酣于甘脆之奉囿于锦绣之华烂然以临乎人而安道固约自守所处无改于昔予暇日尝访其所居见其中所贮惟图书而已其器用皆瓦石其衣卧皆韦布其所食饮皆蔬食外无他味予戏之曰是非餙情干誉如公孙亟相覆布被饭脱粟者耶安道曰天不为寒暑易节人不为贫富易行言有常也天道失常则阴阳易位人道失常则灾害立至吾虽不如古圣贤颇闻为人之术矣隐显者时也不为隐显俱変者行也时无常也行有常也以有常之行而変于无常之时君子殆不取焉日中则移月满则亏欹器之戒子独不见之乎予闻其言益叹其人为不可及昔子夏圣门之高弟也犹云出见纷华盛洒而悦入闻夫子之道而悦二者交战于心未能自决今安道年甚少甚能处身若此岂非其于道有所闻耶程明道先生曰昔受学于周茂叔每令寻仲尼颜子乐处所乐何事或曰乐乎道曰以道为乐则乐与道为二矣葢圣贤道德纯备俯仰之间皆可乐也所乐皆道也安道其知之乎虽然圣贤之乐可知也圣贤之不乐非圣贤不能知也故曰知我者其惟春秋乎罪我者其惟春秋乎

　　○观鱼轩记

　　至人无好其次不能无所好从其所好而观之可以知其所蕴彼好金玉者固无足论或托一物以自寄此亦不失为君子也木鸡翁脱弃万事潜入深山餋鸡自逸日与鸡伍呼之必至王羲之自谢事归酷好观鹅夫二物非有声色可悦然二公好之至其得意往往谓天下之物莫能过何也葢形神相遇芒笏之间和焉者得而不知所以自得同焉者合而不知所以自合者矣否则一身之内肝胆楚越况人与物接之相远哉今会稽徐生于所居之侧凿池一曲餋鱼数十尾退事之暇纵目其上其必有得于鱼者乎吾闻君子可寄意于物而不可为物所滞一为物滞则心惛惛焉常为物所使莫能自脱于物之外矣寄意于物其来足以为吾之乐其去不足为吾之病吾之心常为物之主而物常为吾之用也昔鲁隐公观鱼于棠春秋书之夫以一国之君而好鱼于事何损然论滞物之惠亡家败国皆由于此如卫懿公好寉竟以好寉亡其国者矣故春秋书之为百世戒今徐生将有位于时矣而好鱼得无滞于物乎虽然隐公之观鱼观其形以纵其欲徐生之观鱼观其形以悟夫理也或者谓木鸡翁之成仙有悟于鸡王羲之之书法有得于鹅若徐生修身进学之道非有得于鱼乎予不可得而知也徐生幸为吾言之

　　●墓志铭 

　　明故刑部主事叶见泰先生墓志铭 
　　胡若海先生墓志铭 
　　蒋处士墓志铭 
　　明故儒学提举汪公墓志铭 
　　洞一吴先生墓志铭 
　　环谷先生郑公墓志铭 
　　凝翠山人求公墓志铭 

　　○明故刑部主事叶见泰先生墓志铭

　　先生讳见泰宇夷仲姓叶氏族出宋丞相梦鼎祖某父某皆不仕当前朝时学尚科试弃去学剑焉读古今兵法悉知用兵之道环视守土臣皆闇庸不足与为成事遂航海至中原见总兵河南王阔扩帖木儿连三上书论天下形势不报先生笑曰竖子之事可知矣去依中书左丞李彦文彦文曰吾在中书久试阅天下士无如子奇荐诸朝授翰林典籍不乐居也归会天兵取台州先生衣褐衣造军门谒其师师促见语三日夜不休署部从事下永嘉取福建???两广矣朝廷遣使至安南帅选先生介其行卒能以礼居长偕其使致贡阙下皇上愉悦授高唐判官迁睢宁令升桂林府贰寻以家居久之起为刑部主事先生历四官惟在睢宁之政民至今乐道之而在刑部也事出于其不能已然亦棘棘不挠附年四十有九卒于官先取王氏继室方氏生子男四人女二人长子昂年少而又先卒于乎人谁不学学而能如古今治乱兴亡者鲜矣知足以及之而才不足以用之犹如无知也才足以用之而不遇乎其世与无才者同也譬如舟楫既具不遇臣风则不能纵漫海中世何以见其舟楫之能若先生者岂非命也夫先生善古文词意完洁不侈之以为豊不刻之以为瘠曲畅中理度世以此推服要先生自视之不为贵重也右少与昂游事先生以师礼先生爱右殊甚涸半酣抵掌历论已而叹曰吾将老矣能无望诸子乎及今不十年而先生父子俱殁俯仰身世抑可悲矣铭曰　台山之侧有气如虹播为五彩飞结太空望者以为至宝之锺岂知其下为先生之幽宫葢其精英蟠聚放欝达而葱葱吾知世有知者当曰此人中之雄惜乎其命之穷竟抱才以终

　　○胡若海先生墓志铭

　　胡若海先生天台人也少自学深野间无畏师友而能奋立不浑浑于同人至壮出游郡城读郡儒先所为天肆桥记未毕即曰急推堕江水中无令人笑秦之无人也时郡中推高才生惟王宗儒陶晋生数公而已数公闻其言相顾惊愕诣其所寓里请交由是先生之名起矣天下已大乱□破赀产具年酒飨豪壮士学走马试戈剑出入上下虎抟损行慨然有用世志众以其能闻诸藩将藩将辟为从事使高句丽其王箕踞见列国使先生进曰当今元命将绝列国相啖吞未知一之者谁王悔无及矣王请母曰吾绝居海岛中国未易吾取有将如李绩视王国如反手耳王悦下迎舟再谢赐先生以黄金鞍并他物是归立散诸亲戚故人皆尽见藩将嗜金帛妇女歌舞无他计遂迯去屏居东山下戒口不言世事葢有待也及皇上定海内下诏征贤士郡以先生应诏出为清州判官罢州为万泉县丞再转为青阳丞用荐者起为吏部尚书郎寻连坐法谪道病死洪武乙丑　月　日也前夫人张氏能读书史先生偶请吴起传叹曰使吾为将独不能如起乎夫人笑曰使汝为将止能杀我也闻者相传为笑先生在万泉时使子迎夫人几及而死其子权殡迟道傍佛舍一日僧闻击门声曰吾官人且至僧惊起不知何官人命讯扫庭宇顷间先生旅榇至矣可不谓异也哉后娶　氏生子男四人女一人于乎观先生少壮时志气飞奔如归流荡注亲不曰一蹴可至于海岂知其竟死海不可至徒见其状若是则汹汹也铭曰　奋而欲飞厉而欲驰回复而障之冥冥其竟归吁嗟乎可悲

　　○蒋处士墓志铭

　　处士姓蒋讳　字大德台之临海人也祖讳　父讳　累以望业闻故至今人以其姓名其所居之地曰蒋家山云其家族子弟皆能以文学自振起而处士为其冣葢其质性详笃敛然日以内修于外之枯荣代谢皆无足挠其心故也当元末方氏据有浙水东三郡逼士为其属官使使者起处士于其庐处士谢曰鄱人朴陋不识事宜不习礼度岂能善事将军且将军之所急者英杰之士耳如鄙人之迂腐虽得千百何用焉厚赂使者曰善为我辞否吾有死而已使去方氏以其言切不复起处士益自晦藏虽闾里城郭之近不妄出也私谓友人曰此辈欲污我我平治时尚不欲仕况仕于此辈乎尔第覌之事在吾目中矣未几果如其言卿尝旱民皆欲携老幼流散四方处士止之曰吾尚有粟可得以周尔辈粟尽而散未晚也遂择善计事者掌其事随大小而分之民赖以全明年又旱复发其所余弟子告以将用不足处士曰民一日不食则饥二日不食则病三日不食则死矣民皆将死而已欲独生尚何心哉其好施予类此其在家庭不妄言笑其在乡党虽细民一以和色假之至老不衰得疾七日而死死时洪武壬戌年巳七十矣娶陈氏生二子长曰应麒次曰应麟女三人皆为士人妻于乎君子未尝不仕仕不得其逢不仕也故曰有命存焉既有其逢而所逢者非其道不仕也故曰有义存焉义命两尽斯谓之君子如处士者非其人也耶铭曰　生有所餋不必其豊死有所藏不必其隆其豊其隆不与乎躬优游以终尚延厥宗

　　○明故儒学提举汪公墓志铭

　　公讳复字一切其先歙人唐越国公华第七子广由敛迁于睦至今子孙为睦人太公讳斗建宋国子生尝伏阙上书言贾似道误国不报遂拂衣去不再仕伯父讳葢号松隐无子其弟讳汝懋仕元至翰林时制生公命为松隐公后公少嗜学暨长以善诗文名事松隐公孝谨甚庚子秋皇上以兵定睦其守将谢其辟之一见公日询以政道公言无謟隐辞谢雅重之未几谢入觐上问曰尔为政顾将何士相助理乎谢乃以公对即日发使者征起之公至与中丞刘伯温学士宋公景濂同侍讲踰月命为儒学提举明年以亲老乞归餋筑室野外躬耕无悔色其宗有已死无后者公敛其丧以葬不十数洪武甲申再起公对策第一人上命白衣廵省山西归将大用已而至颖州道病卒有司具敛其柩归葬公年五十有二娶俞氏生子溍女二人所著诗文有纳斋集藏于家溍以明径有禄于朝日与予会来泣请铭于乎儒者固不在于仕然非仕则道不可行于世予读公之文考公之行其道可谓盛矣惜乎不一再出竟落落而死非命也夫铭曰　一出而归再出而死胡推而行胡尼而止茫茫其然夫亦何言铭以表之有道在焉

　　○洞一吴先生墓志铭

　　先生讳暄宇泰然姓吴氏其先汝南人有讳全者仕宋义武大夫其始祖也有讳实者宋赠濠国练吏武义四世孙也仕承信郎水运正将讳泽者国练之子也承信有子五人其中子慨然有节义扶危济弱生死以之元旌表其门曰义士累赠奉训大夫江浙行省理问爵嘉兴县因屠讳森字君茂也奉训之子汉英仕元从仕郎财赋提举慱学有文所交皆名流先生之考也先生少有异质长去为黄冠师已而奉朝命提点嘉兴玄妙领诸宫观事郡大旱先生立祷而两尝犯雪策马出北郊外遇一叟叱曰孺子来吾有书授汝达则利天下否则为良医受归而读之乃老子道德经也三复其编默然有契遂弃去餋母果以医名当世着医书有曰神元录曰本草正义曰医律揭分造化之秘皆前人所未言后人所未知者复注老子得其言外意年六十有六预知死日端坐而逝娶朱氏生子男四人弘道源道抱一东发女五人皆适士人孙男四人原善名善惟善德善弘道葬先生于永安里先茔之侧先生志气高朗不以生死富贵动心惟日趋义为急尝有乡人锺某贷钱五千缗贫不能偿以女归之先生面焚其券反其女曰尔勿以此为意锺拜谢持女归其好施予类上恅氏之道虽事虚诞然于彝伦尤未绝奈学者失其指归遂以不家为高与释氏相竞上下诡言诡行绝弃嗣类非惟我圣道所必诛亦且老氏之罪人矣先生早有感悟弃之而归老氏使人之嗣由我而续俯仰之间皆无愧怍岂非深可尚也哉铭曰　少逃于异长复于正大伦攸常以续以胤谁谓老氏日修清凈大伦不知乌识天命视我先生蛰蛰孙子当弘厥庆

　　○环谷先生郑公墓志铭

　　洪武乙丑诏起故江淮搃兵幕府参赞郑公于隐所公至年已八十年矣衣冠进退丽雅上望见而悦之召坐便殿询以治道公条对甚具明日欲处公重任度年已老不可留遂亲制古辞一章以赐其帰世咸谓天章宠锡此古人君待大臣之异礼也而公起草莱一见之顷即已得之可见皇上爱贤之意至深渥也吾知山林况溺之士闻之亦且伸眉吐气于于而来乎越丁夘公以疾卒其子墉来请铭予按八讳伦字子虁其先居大梁自户部侍郎律从宋高宗南渡徙居余陵侍郎次子戬官至饶州通判因家鸟至今子孙为饶人通判七传而公生公少蓄力功问学暨长出游天下所交皆名流如揭文安公虞文静公称之尤至至是公之名籍籍在人口耳矣湖南宪使赵之维荐公授宝庆儒学正时未赴而天下兵起退居山泽虽藩阃帅臣交书往辟公坚卧不为动皇上初取饶得公即授参赞江淮府时僭强大以窥我者犹未平兵甲日出俾公掌塩利以资给之公尽心所事民不可挠而　已无馁上尝亲征张氏公和马献筹策果败张氏传其骁将徐以归赐公彩段上疋白金二十两旌策之善也明年来朝以病乞归上从其请归号环谷野人及乙丑再起而死矣娶吴氏卒再娶祝氏又卒继娶王氏生子男三人长即墉次曰■〈土旬〉曰坦公天性静鈢所学即能记览不忘所为文辞卓卓无世俗气尤善歌诗诗行于人甚盛其所奋立殆完然不可漫污右闻其名也久矣今乃获戴其声迹于墓上其可以不文辞乎铭曰　谁不儒业气萎而痹稍出指令世闻笑口??唯君子生卓踔俊明敛迹出隅我非偶耕揖谢聘书伺时而行圣人天开???天下才翩翩自野公其来哉一言悟合俾赞其师烟火千里公焉是寄出入典机岂专曰利敌不伺窥知我有备扣马献谋擒其岛尤金帛焜煌上策之酬古有训言公弗自贤弃之来归以餋其全皇上思之我有遗老在饶之野可询治道公拜稽首臣日就槁皇心之圣惟仁是宝皇上愉悦勅赐龙章俾旋于乡公虽没矣犹有耿光铭以表之百世不忘

　　○凝翠山人求公墓志铭

　　洪武癸亥夏四月求公年七十卒于家越二年其孤季文葬之于栖幕山之原且状其行实一通诣予曰子台人也居与我连吾父虽葬而墓有未则时思之莫如子宜为幸哀许之请母固却也予因发其状读之叹曰当元末天下溃乱百人之聚千人之邑强者无不提戈奋起纵暴恣睢居□朝不及饱莫不安枕席虽守土臣闻其声即抱印绶逃匿公一布衣耳乃以策化乡之首事者使其弃杖械听命其功伟矣有司上之于朝命下授海塩州沙渚务副使公不愿就岂非狥义以弭乱固仁者之事乘乱以取爵位尤非君子之心也哉洋洋山泽卒以寿终可谓全义命者矣公讳友直字原举少力学有时名制行清卓务不浸同于人惟视与古合乃已父死让兄以同居之财其女兄适戴氏生二子而戴丧贫无依公迎餋于家教其子至有成乡有困贫者告退□□藏即发所有以予之其资秉笃厚类此使少屈以就时位则其所见当有所观者焉娶戴氏先公卒继陈氏继李氏子男二人长即季文以材任某官次季雅女一人适同里吕敦公裔出唐御史端公讳全者自会稽徒于四明至公十五世矣曾祖讳维明祖讳矿皆隐不仕父讳与之仕元象山副使也呜呼公家自侍御公以来代虽不大振起皆能引德不伍于编氓倘有以见君子之泽也哉铭曰　呜呼凝翠方古逸民有功不居抱德自存狂者怒者卒制其驯后世称之曰如其仁

　　●传  

　　张烈妇传 
　　胡风子传 
　　徐孝子传 
　　潘孝女传 

　　○张烈妇传

　　礼部员外郎张槩一日得罪系狱狱吏具词将寘于法其妻闻之曰吾虽归张未半期月然义不可使张独死谓死于其死后之日孰若使其生见吾死为无憾焉遂引绳绝吭而年方二十有二名淑宁姓金氏与槩同姑苏人也后三日槩蒙　　　　宥远迁返葬妇于其乡槩之言曰自妇归于我朝夕劝励我者甚至闻一善言则喜稍不中度默默然不怂恿吾有行必与之论而后敢告于人非吾妻也乃吾之贤友也其舅姑言曰自妇归于我家非惟善事吾二人而礼容雍肃不见色辞家隐然以理非吾妇也乃吾之贤子也故其死也其舅姑与夫哭之必尽哀而远近闻之者皆相叹啧啧不容口于乎死生命也然知命者惟明理者能之故理之所在死生不违如子死于孝臣死于忠而其生也亦生于忠孝苟其不然越理而行谓吾之生之死一系素定岂善攵命者哉今妇不闻先生长者之教而慨然死于其夫谓其知命者非耶于乎益知理之在人固与生俱生者也

　　○胡风子传

　　胡风子名温字遵道会稽人也少落魄湖海间晚入闽居于闽者久温好饮不常得人方具饮温不问主客即往造饮引杯大酿觉饮尽不谢而去日出行市间群小儿逐之呼曰风子风子温亦顾而自笑夜宿古庙下或佛舍中虽遇寒冬甚雪穿布单衣履艹履身不颤栗人遗之以衣行来数出遇贫者即觧以予之时驸马都尉王恭□守闽上赐以织金龙衣众具酒贺温闻之突门而入曰某亦贺公遂持酒故覆其衣众色动恭不为忤温亦自若也闻漳帅徐玉喜士甚温特过其家玉召饮同官即令从者设馔以待己而温至或歌诗或起舞或慢骂其同官玉不厌也与王之子爟游爟年少负才气温与他人语皆不省惟与爟语合其语皆正辞一日则告王曰吾将归犬负橐行三舍为关者阻而回发橐中止有古砚八方赠诸所往来曰尔可与吾沽酒酒至纵饮起舞曰闽山喜鹊少越山喜鹊多如何不归去其如罗网何歌毕即敛目仰卧而死时洪武七年冬也王葬之于漳之西门外温不言何生人皆不知其年或曰死时年四十有四也温身瘠无肥枯然如削铁人问之荅曰子独不见心若死灰身若槁木者乎其才思壮捷人有求者即肆笔疾书不再视与赓诗百千言彼诵未干而温之诗已就矣诗多阴刺人故闽士皆畏避之甞过元忠臣漳守迭理迷世祠酌水而祭之曰众之生不如侯之死侯之死名长在此万岁千秋元之臣子拜已大筵而出著书名曰竹帛流芳载元之忠臣义士并贞烈女叙其故系之以辞类饶歌轻重皆有深意则温之为人可知已赞曰予读古书传言志士不一如其志即污饮自狂人往往非筵之彼不为动若温者烈谓其人非哉温无疾歌舞而终如生死在其已者亦云异矣予每诵其歌心忽忽悲之

　　按温歌曰闽山喜鹊少言闽中贤者少也越山喜鹊多言越中贤者多也如何不归去其如罗网何言久留于此恐罗其祸也葢温善骂人闽中贤者少恐不能容故其言如此于乎震海之鲸岂尺渎所能舒其体哉

　　○徐孝子传

　　徐谦江都艾陵人也少愿谨事二亲不妄离左右里中恶少年会为从谑皆谢不往少年相与非筵之而有识者颇感慕其为人母尝患疽脓溃溃不可近谦以口吮之而得愈父鬲里人连系狱法当谪戍远谦诣官告曰某父年已踰六十筋力就衰日行数十百步则惫矣尚能负重行千里之外乎某年壮力绝出人诚得代父虽使赴汤火可也官哀许之叹曰此孝子也乃署名于籍免其父归谦欣然就役居困约间发书至犹以不得奉亲为辞可谓孝矣其交亦善士恒与予言予尝读梁书吉分?羽传翂尝请代父死其后丹阳尹生志举翂纯孝翂曰子代父死道固当然若翂当此举是乃因父取名至哉其言乎夫为义取名义必不诚如谦者未尝学问岂知谓为何者其所知惟有父尔天性自然孰谓义在外哉

　　○潘孝女传

　　孝女家金陵泉水乡姓潘氏名三其父德新洪武甲子得风痹疾局卧不能俯仰女斋誓不食饮荤腥祈父疾愈乃巳至丁夘疾转亟滨死者数女潜香告于天告于四方持刅裂腹割其肝寸许作汤以进伪曰此羊肝汤也父食之觉味美已而神气爽然不旋时病如脱去洋洋可行卧如常女隐不告时父见其容色枯顇且诘其然女曰畴夜之汤某肝肉也出视其肉刅伤犹未合父大惊奔告里老明日列事于有司有司传闻上命礼部旌表其门女年二十有一矣赞曰人之于亲视其所急而能致死焉此常理也何也吾之身吾亲之身也使亲不生吾身曷有女其知之矣掌持刅时一自有其身吾知其视刅栗何以能举之哉

　　●跋  

　　跋蜀山川图 
　　跋张长者传后 
　　跋善餋堂文后 
　　跋谭氏家乘后 
　　跋郑泉州墓志铭 
　　跋颜鲁公真迹 

　　○跋蜀山川图

　　吴僧宝昙住蜀之娥眉山凡七越寒暑暇命其徒善绘事者图蜀之山川为一卷及去年回出以示予予未至蜀观其图见山川周耸如列戈戟诚亦险矣而有蜀来恃其险以自固者其险反不足恃如汉光武之取公孙述宋太祖之取孟昶皇上之取明升皆师不再行一皷而下如刘后主之见取于邓艾李势之见取于桓温王衍之见取于郭崇韬亦不能少距以旬月虽刘先主诸葛孔明之长才制奇出变动若鬼神不过仅终其身而已于乎险安在哉吾尝读其险兵法所谓无所往者死地也譬若城郭然敌未至吾倚城以为安使敌环绕而来叩城以入吾之安反为彼有将欲纵之于东东无可归也将欲逸之于西西无可至也于是非面缚则自杀而已故兵未至蜀蜀可守也兵一临之鲜有不败亡者其以斯欤而奸雄之士见其环中之土四不受敌则曰可以为吾窟宅也见剑阁峩峩则曰百万之师未易过也见长江横厉则曰骈舟之兵不能上也遂裂光分耀自帝自王于其间殊不攵一再传身族荡戮而遗坦败址倾倒风雨之下使过者愀然顾视指之曰此某尝所居也此某就擒之所也岂不可哀也夫岂不可监也夫传曰天时不如地利地利不如人和古之论险者在乎人而止耳不然则关中百万之势控天下如建瓴尚不能守况区区有蜀之僻险也哉

　　○跋张长者传后

　　庄子称庚桑楚居畏垒之山三年畏垒大穰其民欲相与尸而祝之社而稷之固诞其言而弗信及披友人　所撰张长者传观其所居之乡民皆倚之以为重轻而爱慕之不啻若父母焉始以其言为不诞也于乎匹夫而动乡人葢必有其道矣悦之以财财有时而尽不可得之于久也悦之以言言有时而忘不可得其心也惟积仁累义彼我充达如水之浸物脉络皆通然虽以不言不动及之彼犹信服不暇况有所及者也此庚桑子之道所以为至而长者即其徒也欤抚传三叹不知世之有斯人也不知世之有斯人也

　　○跋善餋堂文后

　　先儒谓药石可以伐病而不可以餋生五榖可以餋生而不可以伐病遂以药石心比用兵五榖比乎治民此亦槩论云尔使用药者专以伐病为心而不知餋生为本则人生生之气将散病虽去体中之所存者亦殆矣譬如用兵者而不知治乎民盗虽以息民亦不得而立矣西江李仲善以善医名予叩其术仲善曰能餋其病于未形之先者上也能餋人于已病之中者次也不知所专餋而专治其病斯为下矣故吾号其堂曰餋善此仲善所以善治乎医也使得位者推是道以用兵其将业当在赵克国之间乎惜乎仲善得之止见于医也

　　○跋谭氏家乘后

　　谭将军济翁出其家乘示予予按谭氏居长沙自宋端明公世绩显至济翁今七世矣其族尝繁衍会元末死于干戈者殆量独济翁出艰关遇明主立勋名以有爵位祀祭不隳念夫远者不能记至于后恐不可记遂录自端明公以下代名序字为一书号曰谭氏家乘　有题辞则诚意伯括苍刘公伯温为也乘有序则翰林学士金华宗公景濂为也暨侍制吴公浚仲编修苏公平仲皆相继为文寝以成轴夫数公皆以文章负重名于天下苟非其今虽临权势诱以宝赂求其一语不可得今皆为济翁发之赞称其贤不止则济翁之为人可知已古之学者文武之略已具于庠序中故一旦出仕于朝任相则能尽相之道任将则能尽将之职未尝岐二者于异途甘身处乎一曲也暨庠序之政不修而全才始不多见矣居庙堂者则师旅之务非所长将三军者则经纶之业非所习虽以房管之贤一战而败斛律金之才至书名有不胜其难况其下者哉今济翁出入师旅战胜功夺为世虎臣退事之暇即与儒者讲论理道读书着文绰有可称其于先世未尝敢顷刻之忘岂寻常士所能及宜乎诸公赞称其贤不止也夫人有不贤贤而不遇名公则其贤也不显矣济翁之所以显于世者葢亦诸公赞称之力也欤虽然贤而欲显于世者固非贤者之心使贤者冺冺无闻于世亦非作者之心此诸公之于济翁有不能自已也乎予因不复而深感之若大家乘之委则诸公论之详矣

　　○跋郑泉州墓志铭

　　张太常来仪作郑泉州公墓铭言公为台掾时诣执政言世祖时南士往往居重任于台省今皆卑之不用岂祖宗立法之意哉执政然其言遂上闻用是选南士有才行者为台省官考之元史顺帝至正十三年也是时南士有名者莫过宣城贡师泰饶州周伯琦临江吴当三人因公之言同日拜监察御史朝廷相贺为得人后师泰累官至礼部尚书平江路总管及张士诚攻平江师泰不能扞守弃城遁去伯琦为江东肃政廉访使长抢镇南班陷宁国伯琦率僚佐仓皇出见尝为其畚盛之以狗吴当为江西行省参知政事及陈友谅陷江西为其拘留一年不即死其乡人刘永之草三书问之不能荅以三人而观明元之不用南人者可无意而然哉虽然朝廷之用人不可有所偏心有偏视则视重者其用必广其视轻者其用必疏以轻视之心而行用疏之法则卑柔自屈者能扳援而进刚明自守者相率而去之矣异日兴王之佐皆是人也于乎非南人不善用之者不善耳固未可以此三人遂以无人视南方也不然若泉州公者亦南产也果如志言何其所立之卓然也哉元之亡天下有非一端而此尤系其安危者甚重予故特表而出之至如公之行业志已详矣不及论云

　　○跋颜鲁公真迹

　　友人林思源近得颜鲁公真迹一卷其文后前脱落字尚完整持与予观之予　曰此非鲁公不能书也其用夫隶书涩进法乎今之人但求形似之美譬如美女徘徊花月之下遇者孰不叹称其亲欣然右君子高情老貌放沧苍松乔栢问知之者几何人哉思源其谨藏之伺识者然后出焉

　　●书 

　　荅徐始豊先生书 
　　与许士修书 

　　○荅徐始豊先生书

　　右年十七始知读书时以进取为心方且抄录前朝科试之文旦夜诵习探窃其余漫衍成章譬如宗人刻楮之戏将以媚人而已人亦以为能才三年颇自厌矣遂弃去学古词亦不过慕效近人所为视前人稍変其句读耳岂能如古圣贤仰观俯察发天人之秘洞贯幽冥法则古今在邦在家之不可缺者乎以是为文宜其见斥于大贤君子而辱书乃曰有所取焉右始得之而喜终思之而疑岂先生果有所取哉抑奖引后进之法不得不然也夫师之训弟子犹如老农之播植其所植者不皆沃壤故必随所宜而广植之失之东亩犹有望于西陇之成若植之而皆待夫沃壤则居于硗■〈石脊〉者终不获一植之利不遂一朝之饱矣岂善农者哉今先生之取于右得无广植之意乎右虽不底于成其过于右者将不底于成乎取十而成一虽曰用心劳而功寡比之皆无取不至于成者犹为愈也先生之心盛矣昔苏东坡曾南豊皆为一代文宗苏公得士冣多而曾公所得者惟陈思道一人夫苏公以天下之人求已而曾公以已求天下之人故也以天下之人求已则凡天下之有志于学者皆可随其大小而考成焉此苏公所以得士为多也以已求天下之人则凡已合者斯后进之人性有万不同岂能人人如已哉纵有之不过万中之一上曾公所以止得于思道也且人不能有所至斯有求于我彼既至矣方以自成为能何其求于我哉曾公用心狭矣虽然古之师友相求者以道今之师友相支者以文文如屈马虽行如闾井小人不顾其不可也行如夷齐其口讷然不能言其言质然不能文不顾其可所谓徒增靡　　心尔果奚益哉以是虽如曾公之慎择不为过矣惜乎公平日所求圣贤者亦惟在乎文章之间当是时如周濂溪程明道伊以二夫子公皆不识而近有得于思道乃曰每于杨雄之书有得焉则公之所择者果然否耶当今去圣既远负圣贤之学者惟先生天下所取则者惟先生其言一出学者据之以为重轻四方闻之以卜其贤否固不可如曾公之慎择至于无取亦不可如苏公之泛取所得者皆文士之流也可进者进之所以与其为道可退者退之所以求其合乎道是进亦教退亦教则世之负文艺骇世俗者将敛然自缩而敦朴茂行君子于于然出矣而右也何人敢奋笔舌伎玷辱门下哉或者因其退庶几自愧悟少分圣贤万万之末则见进之曰方　矣今夫人见称于寻常犹以为喜况见取贤大夫君子哉其喜宜何如也敢以为辞乎甚非徼异于众自揣其中不足当先生之所取恐人因右将不信先生之言也韩子谓假如愚者至阁下以千金与之贤者至亦千金与之则愚者莫不至而贤者日远矣此固以利言也贤者固不以利之高下而隆杀之等又不可混然无别况求道者乎愚者得进则贤者日退矣右不忍以一已之私使贤者日退于门下其曰取之云乎则世之学者甚善甚幸矣闻光生今将退处故林右?有所献古君子之退非徒退也孟子七篇作于退自齐梁之后朱子四书之说成于奉祠之□当今经书皆其完而礼经独为残缺加杂以汉儒之记有不纯也郡先哲戴大监尝力为之辨草庐吴文正公师之得其说于今未大行也宋有天下三百年其明君贤相典章文物比汉唐而过之而史则不称先生倘加意于二者作为二书以惠来世右虽不才置诸抄写之列有不敢辞也秋深向寒惟冀以斯道调护未期瞻对不胜恋恋之至

　　○与许士修书

　　右在凤阳友人王修德来持观乐诗数首示予曰子试以为何人作也予读久之叹曰此古人作耳非今世人所能为也使今有斯人也虽在万里之远予且束书相从求其议论以开予心之未然者修德笑曰此吾乡许君士修之作也予曰予今归矣当假道宁邑以求一见既而与事挠不果去年足下一至城府三造寒庐亦不及见何相慕之深而相见若是之寥也岂天假吾二人之知而不假以一见乎虽然若足下之貌予不及见至于精神心术观足下之诗已及见之矣岂非亭亭物表不泥于迹不溺于空浩然与神明居者乎不然何其发语淡素意度豊融充然若是自得之深也古之人远矣读其书观其言行之所在虽在千载之上而精神心术隐隐可想见是也也葢其言之所发即其心之所发也心术苟正矣虽不言言之必岂弟温详心术苟邪矣虽欲假大言以掩之有不可得王介甫发言持论动以圣贤自居及观其文刻画操峻譬若它吏持法轻重在心又何持观其貌而后知其人哉观人之法观其言而知者上也观其貌而知者次也见其貌□而与居而不知其人者众人也当今宁邑户不下数万其见足下之貌者当不下数千人尽能知足下否乎间有能知足下否乎彼皆不知而予虽不见足下之貌观足下之诗也知其为人谓之非知足下可乎既已谓之知足下虽不见其貌亦可也虽然古人之不可见者势也若予与足下生同时非有十年之隔居同郡非有千里之远又岂可不图所见以倾所怀而尽欲以他辞托之哉是以顾见之心无湏臾忘于中者此也当今人物凋弊志于学者则溺文辞好事自用则贪名利扶而起之政在足下辈右之所厶愿见者在此也若徘徊山水间一觞一咏尽朋友之欢如兰亭竹林老之为岂吾徒之愿哉是虽得见犹如不见也右明春稍闲尚能相见故先以此书为贽

　　●题  

　　题云川录后 
　　题赵氏族谱 
　　题耶律公楚材传后 
　　题诸葛孔明 
　　题项明轩先生纪笔后 
　　题唐祖杀窦建德 
　　题陈平不谏汉高祖伐匈奴 
　　题李广 
　　题永思堂卷 
　　题月夜访友图 
　　题东坡书王右丞终南别业诗遗帖 
　　题鼠食瓜图 
　　题草虫图 
　　题畵牛图 
　　题鼠餐莲实图 
　　题庄周梦蝶图 
　　题山水卷 
　　题二马图 
　　题王右军观鹅图 
　　题丽泽文卷后 

　　○题云川录后

　　钱塘湛渊白先生慱极群书著名天下仕元至儒学提举其所交皆南北伟人暨老退事家居伤夫交者日以散散者日就尽矣而其气义之为在我心者不可忘也遂录其郡邑姓氏为一帙名曰云川录云于乎人莫火于得友得友非所以固交结卖声誉于天下也非所以藉乡党势取爵位于一身也有德者足以相表有学者足以相磨负知识者足以相长进耳此孟子所以取之于一乡一乡不可得也必取于一国一国又不可得也必取于天下葢不如是恐不能尽为人之道而后世则不然矣稍有所知者则欲孤然孑立虽形影不相同吾原其初心不过傲与忌二者而已傲则挟已之长视人所立虽正犹曰彼乌足与我友忌则见人之长不欲出已右凡可以中害者无不用其心智于乎才者天之所生也其筹夭祸福皆本于天岂吾之傲忌能使其进退哉徒见其用心之不旷也孰若曰彼之善天下之善也吾当为天下爱之惜之彼之功天下之功也吾当为天下尊之重之如是其功与善虽不出于我而我能容之鸟知其不归于我乎昔有问于韩魏公曰公之事业无愧于古人但文章不及于古人耳公曰我用欧阳永叔为翰林学士何谓文章不及古人此公之相业所以非秦汉以下所能及也今视先生此录好友之心至老不衰得不起予千载之感乎先生既死其孙以中先生慱学好友无忝厥家今亦且老矣出录亦右俾题于后云

　　○题赵氏族谱

　　予至金陵客有饮予玉兔泉者曰此泉宋秦桧所凿也其味冷然以甘子不饮几失盛事予曰宋以至仁立国不幸坏于强虏已而高宗中兴张赵韩岳诸公相与戮力复国之期指日可待而桧党于虏胁高宗置张韩于散北杀岳公贬赵公于潮而死遂使帝业偏安中国化为夷狄百载之下言之犹且疾心吾知斯泉虽美狗彘且不食其余况予粗有知者乎因问曰桧之泉尚在而其子孙安在客曰皆已无矣予叹曰斯泉亦能绝人之后乎遂却而不饮客亦惭去近见赵公之孙持正其谱与予观之其子孙方且以文学武艺起家至显职者殆不可徧识夫桧也能死公于当日可绝公之嗣于今日否乎炎炎之威张而弗戢殆乎自焚此桧之后所以寥寥皆就灭也于乎观公之谱则世之恃威以行者可不监夫

　　○题耶律公楚材传后

　　予观耶律公之辅元譬如善医者之治甚病求其无死而已非能尽去其源也又如善乳者之哺小儿求其无器而已非能尽禁之以礼也于乎大丈夫生斯世其亦不幸哉幸而犹听用其言民赖苏息彼生长于绝漠中非有礼义所浃洽其所知者惟曰利而已故公时因利以道其止杀之端欲尽杀汉人荒之以为牧地公则进之以汉地商税山泽之利欲诛河南残民公则言留之以为采炼金银之利欲屠汴京居民公则奏之以弓攵甲仗金玉等匠官民富实之利公岂好言利之徒哉葢以是时彼之欲非利不可上民之生非利不可救也故公不得不释义而言利若日持其说彼将曰杀吾则曰非义所当为非惟扞然不入欲求无杀不得已于乎公有致治之才所遇非致治之君以制礼作乐之资而佐之以聚敛之说此虽时之不幸亦公之不幸也公至晚年见天下日就平人进扑买之利则反复諌论祸几不测或者谓公既开其源又不得止其流也益邾之源易开利之流难止故朼是以终元之世君臣上下皆以利为心稍有自振拔者相视如希世之鳯士大夫观此非甚不得已如公不可言利

　　○题诸葛孔明

　　大丈夫欲有为于天下所遇必得明君至甚不得已必愚君也若夫所遇者察察旬智用其琐琐之才以钳制臣下虽伊尹太公之才德亦且救死不暇矣尚何足相与有为哉孔明其始所遇先主者明君也其后所遇后主者愚君也惟其明足以知吾故能付吾以有为惟其昏愚然无所知故能一听吾以有为是以孔明得舒布其四体才有所必施令有所以行中无所制后无所格然不能廓清中原者葢天也虽然挟长才以辅愚者有孔明之心而后可非是如曹操司马懿之徒且就中取之矣

　　○题项明轩先生纪笔后

　　予闻诸父老云当宋亡之时其民不忍归元村落间皆结垒自守至力尽阖门就死不辞及易冠裳相顾涕泣其老者宁负固终身不肯易去于乎何宋德入人之深如此哉尝考之三代以后享国最久者曰汉曰唐曰宋然汉唐之亡也其君皆得罪于天下故奸臣悍将皆因时而取之取之之际民亦安然其覆亡不知先孰为汉孰为唐也如宋之诸君皆仁义人也不幸迫于强虏一旦而亡天下之民冈如赤子之去慈母□□恩餋之心深如之何其可忘也以民之不忘宋也如此则当时受其禄者可知矣会稽明轩项先生尝隹未为郓州参军当元丞相伯颜驻兵金陵先生与御史贾惟庆同奉使至兵前视伯颜直辞不少慑及宋垂亡闻文丞相轩关出战又恨不得与之同死噫使先生得国大柄当必有所见如天下不祚宋则其死节岂在文丞相之后哉惟任不满德枯处山泽故国亡之恨死不瞑目矣先生之孙复今以进士起家仕列侍从将致通显此亦忠孝之报耶

　　○题唐祖杀窦建德

　　先儒论高祖得萧铣郑世充窦建德皆杀之而不置而宋太祖得诸降国之君皆保富贵以终此其可见二祖之优劣也于乎世充之恶神人所共怒虽降可杀也萧铣无罪且其才庸下不足忌以杀也惟建德之才比诸群起事者所不能及其所建置皆类霸王之略高祖固未尝少忘情于建德也况既已得之复肯舍之于生地乎南山之虎其猛非类偶抟而得之欲将豢于槛穽中其终日咆哮惟恐其抉槛而出致害于我孰若杀之为安此高祖之待建德也若夫宋太祖之时五代之来健鬪之人皆已尽矣其所存者惟败亡不肖之子虽处以形势之地委以虎狼之师亦不能以有为况置诸大梁一布衣耳复奚能为哉倘有建德于其间太祖将杀之乎抑亦容之乎杀之伤于人容之忙恐伤于我则不仁之责不能逃矣以是知高祖之杀出于不得已太祖之不杀出于得已耳虽然王者之废兴有天命存焉天之所废人不可得而持天之所兴人不可得而遏虽诸葛孔明之才不能复汉符坚之强不能胜晋况建德虽才岂能违天命以有为哉果亦有为亦如李密之送死而已斯时也执而杀之彼我皆有辞矣又何必预致于其间哉

　　○题陈平不谏汉高祖伐匈奴

　　先儒之论陈平当汉高祖伐匈奴不能谏其不行乃扈帝远出几陷至危而后为侥幸万有一生之计吾观高祖乘击韩王信之势将兵三十万欲一蹴匈奴使世无扰边之患其谋固矣故闻娄敬一言即以阻军罪之斯时也陈平虽谏有不听者矣刘先主伐吴满朝皆谏其不可先主不听卒败于吴诸葛孔明叹曰法孝直若在必能谏至上柬行就使东行必不倾危矣夫孔明之于先主其君臣之际何如也尚不能止其行况陈平能止高祖乎虽然倘张良在其中吾知高祖必不行矣

　　○题李广

　　汉文帝谓李广曰惜乎予不遇时如子当高帝时万户侯岂足道哉夫爵赏出于帝帝既知广之才即以此与之无不可者也而何必待夫高帝之时乎吾以是知帝之用心当刘项之际尤民惨于干戈略以尽矣至帝之时皆残罢之余兮且休息固当餋之于富庶教之以和平广诚才不遇一骁将耳兹非其任也非其任遽以爵归之是天子以爵私与人也其去邓通之宠无几广之贤爵其非所任亦必不受也若倚广之才日与天下之兵驱驰绝塞外与匈奴相鬪争是后日武帝之为也乌能餋大汉四百年之民心至正帝虐用之亦不忍背乎幸武帝生文帝之后故足以肆其为不幸生文帝之时吾知汉之为汉未可知也何者民未受其德而适承其害其谁怀之此汉之业虽创于高祖实固于帝也欤虽然帝之不用广是矣贾谊亦弃之不用何哉

　　○题永思堂卷

　　阴阳之流行或有时而更河海之渊深或有时而竭也惟君子之思亲抱终天之痛致终身之慕果有时而穷乎噫孰不谓心之官则思然思不在于孝则其思为邪妄孝思而不致其永则其思也为有间有人心者览是卷宁不为之恻然乎

　　○题月夜访友图

　　空山月出松阴在地至人独酌亭中门外剥啄声童子徐步出应客予观此图见襄阳孟浩然携琴候梦径贾浪仙僧敲月下门两诗宛然目中矣古云畵与诗同一处悟者当自得之

　　○题东坡书王右丞终南别业诗遗帖

　　右东坡苏先生书唐王右丞终南别业诗右丞诗格造诣境与心会逈然天出无纤毫剞非真得得山林如趣者不能道坡翁入司帝制出典名藩中更流离雪堂炎海晚欲买田阳羡为冤裘计竟不获如其志手书是诗岂有厌薄世故有慕于翛然独往者耶抑其兴寄高远有异世而冥会者耶予匏系于兹舞观是帖重慨于怀

　　○题鼠食瓜图

　　右钱舜举作鼠食瓜图其一盗囓瓜而瓜苦及其皮尽而苦至则更囓其它以求餍为若有知也其一猝然而捷至自动而屡顾若有畏也亦黠矣哉夫人之豢于世味也甘其所甚苦乐其所可畏忽然以陷于害恬而莫之知也岂其智顾不若物之微哉噫予观有图有感焉

　　○题草虫图

　　是图宋僧居宁所作印大小三括苍名卿叶公梦得家故物也草虫四其三皆蜩蝉类其一则螳螂奋臂于其后疑有俟而未发者方其飞鸣动跃生气纷然而杀机顾伏于左右噫阴阳之轇轕祸福之倚伏天生天杀其无心耶抑有意耶浮屠泊然为心万境俱灭岂因酣醉偶动于中而感于物耶抑亦游戏笔墨偶然而然耶公于图岂亦有所感非特爱其笔精绝而已也予观是图葢亦有感于中矣

　　○题畵牛图

　　昔坡翁题畵牛云世间马甘射东风恨不长作多牛翁公烂熟世故□固应尔连生仲容宝戴嵩氏黑牡丹图征予题不置葢其笃如而其志趣可知非但爱其笔意高妙而已噫汗血声邾之场滔滔一轨生春秋方富发轫亨衢顾独能舍彼取此斯可尚也夫

　　○题鼠餐莲实图

　　右鼠餐莲实图其标曰李东林作有莲菂八九枚残然狼籍于地啖囓之肤肉无一完者有硕鼠一妥其尾蹲而食之眼光动摇且食且窥计非尽食且不止予观之葢人食余委之而不屑者故彼得肆食耳因而叹曰夫鼠穴垣墉坏器皿食张汤之肉囓魏武之鞍甚矣其贪而黠之且善盗也而莲之实又甚甘以甚甘之味而遇贪而善盗之类使吾深藏而善贮犹将俟间以觊矧其狼籍于地委而弗屑者耶噫慢藏者盗之诲非其处者盗之招孰孰鼠也人耶

　　○题庄周梦蝶图

　　右刘渊畵庄周梦蝶图而宋宗衍氏请予题其左周之意以谓其梦焉栩栩然蝶也其觉焉蘧蘧然周也周固知昔之为蝶者梦也庸讵知蝶之不以周今之觉为梦乎其寓言于物化也妙矣夫文之妙犹畵也周也既以其栩栩蘧蘧者畵之于书而渊也复畵其栩栩蘧蘧之状于其图衍也复俾予畵其栩栩蘧蘧之意于其书其图之后不几于赘乎尝试周之意而充之凡宇宙间无非梦也周之畵于其书也亦其梦中之语梦也渊之畵其图也又其梦中之写梦也其与周言梦中之占者奚以异顾复俾予赘于云云以认其梦中之语梦而写其梦中之写梦也乌乎可虽然予尝有闻于梦之说矣世之人以梦为真者惑也以真为梦者亦惑也以梦为梦者滋惑也吾知古昔圣人梦而得就梦而见周公也与周之梦蝶其必有分矣是奚以赘于云为噫安得起九原而相与莫逆一笑哉

　　○题山水卷

　　中林有庐幽幽其无人而钓船之在步也抱琴有童子于于然其来思而小桥之未渡也夫是以悠悠然而有有余不尽之趣也呜呼观是图有豁焉者于知书其庶乎

　　○题二马图

　　近年以来畵唐马者吴兴赵文敏公其最也三山刘生出此图其一白质黑文昂首而凝立其一霜蹄玉面像首而囓膝奚官皆唐衣冠楚楚可喜不知何人作此要亦学文敏者也生请予品题予曰生骨耸而神紧昂昂千里驹也会当有识之者尚何以按图索骏哉

　　○题王右军观鹅图


　　昔王右军好鹅山阴道士曰为我书道德经当以是鹅归之右军欣然为之执笔书罢竟笼鹅而去世之好事者皆绘而为图写其观鹅之状夫君子岂有所好哉有一好于胸中必为一好所制使右军无是好也则山阴道士求假吾笑有不可得者况后吾以书乎顾不能脱此乃为书之恐后是亦可为君子一好之戒哉

　　○题丽泽文卷后

　　人莫大于得友得友非所以广交接也延声誉于士林也葢同心相处同资以为学也故易曰混泽兑君子以朋友讲习夫两泽尚以相丽为益况君子为学者乎会稽杨宗贤作轩山中名曰丽泽葢将取四方之文抱道而自适盖非但其天分之高其亦得夫友之为助乎谈王说霸山立云変之士往往日与俱行而人知宗宗贤盖必有所遇矣不然肤寸浅才言辩而心伪朝合而暮暌者徒为人累耳又何足为友也哉

　　●琴操二首并序

　　云间曹伯简氏号曰古村民名其居曰古村居予作二操以遗之风月清霁援琴而写之庶乎其在无怀氏之乡乎抑葛天氏之民乎

　　朝出游兮水浒采盈筐兮兰杜振予佩兮缤纷念夫人兮邃古遵皇路兮怡怡笑舞何方変兮启兹多户归来兮无失我宇　月冷冷兮在牖步广庭兮无聊慨往者兮不再拂吾琹兮声风?幼风?幼际无始兮太羹玄酒羌众声之杂沓兮于吾心其何有

　　●古今文章续编

　　祭林母文 

　　○祭林母文

　　曰内行首贞母道贵慈倚维淑人贞慈兼资相彼移天作官儒师如鼓琴瑟中断莫支含哀远途誓死为归遗孤在抱忍育以持季也秀发步武云衢内台外藩连陟并跻入贰邦柰贤誉四驰命服辉焕式　母仪七十余年荣餋是宜云胡奄弃悼莫及之论祭贲加爰命所司九原之间其无憾欵　等忝与令器联官辱知奠弗亲斝缘以职羁南望天姆寓意以辞灵兮不昧昭格于斯尚享

　　郁久生病理固然也余居忧半载百病丛生若静摄辄疑生母之侧强臣他事乱之终弗解适有臣明林公辅先先集求售者阅之心稍安故□□之日时光绪二十五年七月□四日□石卿

