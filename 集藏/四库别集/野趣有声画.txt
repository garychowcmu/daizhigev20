野趣有声画 元 杨公远


　　钦定四库全书
　　集部五
　　野趣有声画
　　别集类四
　　元
　　提要
　　（臣）等谨案野趣有声画二巻元杨公逺撰公逺字叔明歙县人是集前有咸淳中吴龙翰序称一巻而此本二卷然至元乙酉方回跋原本在上卷末所载回溪道中一诗乃在下巻中使原为二巻则此跋不应介在其间使集中原载此诗则回又必不更录其全文知原集止一卷而下巻为后人所续辑故又有丙戌初度诗在作跋后一年也其诗不出宋末江湖之格葢一时风尚使然然一邱一壑亦时有佳致以久无刋本故选宋元诗者多遗之明嘉靖丙申汪元钖始得本于其族子瀚乃复传钞集中有至元二十二年乙酉生朝诗称六十平头悭两岁则是年为五十八以长厯推之当生于理宗绍定元年宋亡时年已十九入元未仕当従周宻之例称宋之遗民然集中春雪诗题下注己夘正月初三作正张世杰陆秀夫等蹈海捐生之歳而其诗有向晓披衣更拥衾略无一事恼胸襟语则是以宋之存亡付诸度外与前朝故老惓惓旧国者颇殊且入元以后干谒当路颂扬徳政之诗不一而足其未出仕当由梯进无媒固不能与宻之终身遁迹者同日称矣今系之元人従其志也
　　乾隆四十五年四月恭校上
　　总纂官 （臣）纪昀 （臣）陆锡熊 （臣）孙士毅
　　总校官 （臣）陆费墀
　　●野趣有声画原序
　　杨君家松萝白岳下园池林木蔚然大类魏野之居多所得趣故其襟怀玉雪不涴点尘然天地间风月常新烟云不断君磨墨濡毫画难画之景以诗凑成吟难吟之诗以画补足观此一巻则知意匠经营亦良苦矣抑作诗如市肆冕旒无人问当畴若顾虎头画维摩一日责施十万二日五万乎予坐诗穷未之能画今则自惜君当自勉云咸淳六四一古梅吴龙翰拜手
　　●钦定四库全书
　　野趣有声画巻上
　　（元）杨公远 撰
　　隐居杂兴【十首】
　　碧云深处着吾庐远却喧嚣尽自如呵砚磨氷朝炼句拥炉烧叶夜观书人生穷达乗轩鹤世事盈虚赋芧狙勘破已无朝市梦软红端不上衣裾
　　身世悠悠付等闲卢仝破屋恰三间暂时结伴牕前月耐久论交户外山竹鼎篆香消更爇锦囊诗巻改还删是非荣辱俱乌有翻笑人间两触蛮
　　老屋荒寒亦自清柴门虽设只长扄数行古隶闲居赋半壁行书陋室铭□□□□□□□研朱滴露勘黄庭此生与世虽无补笔底青山到了青
　　生计新来喜有涯莳菘栽韮树桑麻惯眠纸帐三竿日饱听萍池两部蛙往事真成看堕甑凢身安敢望乗槎一般受用还官样门外黄蜂为报衙
　　髼松两鬓欲成丝又是桃红李白时百岁光阴须藉酒一生志趣莫过诗世情因向贫中识画思方知老后宜却喜半犁新雨过旋分菊本莳东篱
　　一味幽闲了此生那曽怀刺谒公卿无官可署名虽晦有句堪吟思自清棋要藏机何用着琴能识趣底须声何当办取青蓑笠去趂农夫学耦耕
　　萧然天地一吟身着向荒村野水濵耳底松声风奏乐牕间竹影月传神无田种秫难谋醉有砚遗家未是贫除却推敲无别事襟怀拍塞四时春
　　篱编红槿障蓬茅半近城闉半近郊苔绣曲蹊千万点梅窥碧沼两三梢闲将今古浇胸臆懒把荣枯问卦爻一自渔樵分席后清泉白石与论交
　　槎牙诗骨等梅臞试启青铜失故吾啖蔗秪应佳境近解袍那想故人无推排景物归吟巻安顿江山入画图只此可堪供活计底须舍瑟学齐竽
　　诘曲通村小径开依山结屋任低隈无从问字髙人过有不嫌贫长者来煮茗烧残柴带叶脱巾漉起酒和醅絶怜笔砚香犹在集句曽赓百咏梅
　　中秋
　　秋气平分雨乍晴残云敛尽楚天清野人不趂丁卯□花课赢得今宵看月明
　　雨过闲步
　　霏微雨过不成泥小步何妨曳杖藜半露好山云断续轻笼淡日树髙低池塘有梦春生草桃李无言下自蹊政此新晴犹未定那堪又听竹鸡啼
　　鹭
　　飘然片雪下晴空终日盘旋浅濑中行近鸥鳬风致别立依蒲蓼画图同数茎丝发心何虑一世鱼飡体不丰歴遍江湖真漫浪前身应想是渔翁
　　溪行【回文】
　　通村一径遶清溪缓步行来曳杖藜风弄柳丝垂袅袅红桃映水压枝低
　　梅花五首
　　草木根荄暖未回□□□□□□□□□□□□□□老干槎牙一半摧水急可曽流影去雪深还不碍香来赤松孤竹真渠友万紫千红总皁台
　　髙标独立岁寒时不受狂蜂浪蝶知树百千年枯更好花三两点少为奇暗香踈影孤山句却月凌风水部诗顾我对渠吟未稳且将淡墨貌横枝
　　屋檐斜入一枝低欲为形容颇费思萧洒花裁氷脑缀横斜干倚斗杓垂风浮香动更阑后窻映枝横月转时最是孤髙难着语只宜索笑莫言诗
　　横隔片烟争向静深藏翠幙全真性霞拖数缕日初沉月挂一眉天未暝问讯频敲碧玉枝觅诗踏遍苍苔径有时小醉倚幽窻只藉清香闻得醒
　　半黏残雪不胜清可惜梢头欠月明影不横斜氷未泮香微漏泄晓初晴飡毡苏武应同调披氅王恭想再生忍冻保全清节在为渠从此定交盟
　　萤
　　飞萤生腐草熠耀暗中游贴水灯相照穿林火独幽风前疑烬落雨里讶星流映读除车胤今人肯效不
　　白杜鹃花
　　从来只说映山红幻出铅华夺化工莫是杜鹃飞不到故无啼血染芳丛
　　雨后
　　春色相将老幽禽百样唫一犁新雨骤满地落花深麦秀风翻浪秧青水透针年登应可卜稍稍慰侬心
　　前题
　　沛然倾霔战骄阳飒飒风来作晚凉吹散浮云澄玉宇敲残枯叶堕银床韩檠擢用因书荐班扇投闲被雨妨自此吟情辜不得一秋景物要平章
　　雪
　　怪得云顽冻不开漫空忽搅豆秸灰青留一半窻前竹白胜三分屋外梅剡曲舟应撑月去灞桥驴想得诗回吾侬喜有煎茶兴不羡销金帐底杯
　　白茅道中
　　支笻过岭坳对景试推敲野水书之字山田画卦爻云归峰露顶叶落树留梢问此名何地人言是白茅
　　次程斗山韵
　　口作蛬吟肩耸山了无萦系一生闲梦回春草池塘外诗在梅花烟雨间但得双眸长炯炯从敎两鬓自斑斑此身穷达何消问天道乗除去复还
　　次呉篁屿山行
　　诘曲深林小径斜杖藜徐步访山家老翁□□无祗待禁酒官严又禁茶
　　闻鹃【庚午春时寓乳溪】
　　帝魄声声切敎侬听不禁都缘伤国破岂是怨春深枕上幽人思灯前逆旅心花枝疑恨血到处映山林
　　春阑闻杜宇归去意难禁蜀道连天崄郫城隠雾深差池当日事懊恨此生心阅世多兴废君休忆故林
　　次程直学秋雨感
　　一雨战秋阳风生衣袂举更不假蒲葵秋阳眇何许浑如赫赫人其技只鼯鼠须信有循环凉生屏烦暑此意黙领会何劳向人语
　　吊讷相次仲宣韵
　　两字清忠帝衮褒都缘穏把济川篙后来诸老多成败何似先生勇退髙
　　官居鼎鼐只儒酸雅淡襟期耐岁寒拂袖乗箕天上去斑斑青史后人看
　　始生书怀
　　非贤非智半痴聋性禀天然雅淡中闲阅废兴槐国梦细思得失楚人弓事无欺世心何愧诗为伤时句不工却谢梅花开几点年年此日伴山翁
　　黄山【借黄台题问政山房韵】
　　古今墨客兼骚客推许黄山甲众山三十六峰层汉外百千万岫乱云间炼丹帝往名长在捣药仙归臼已闲叶落花开人寂寂雄鸣雌和鸟关关瀑湍岩罅常飞沫砂现崖巅未帯殷水畔青牛眠正穏源头白鹿去仍还清潭易见鱼翻锦幽洞难窥豹露斑着罢棋枰留嶂顶流来桃片点溪湾鸾翔弄影非无侣鹤唳冲天岂类鹇空谷伐柯樵父逺平川唤犊牧儿顽石缾倾注泉那竭瑶草敷荣地匪悭老桧络藤纒夭矫苍苔蚀径遶回环遥知衲子明空苦应笑贪夫竞触蛮断续小桥艰跋涉崎岖絶磴费跻攀枝头菓熟猿争取树杪梢枯鹊为删虎踞风前疑啸吼龙潜潭底想盘跧水帘珠贯何曽卷石室云封底用■〈木寰，户代宀〉对峙容浮髙耸峭合流曹院响湲潺汤泉浴起能轻骨药鼎飡遗可驻颜胜概不穷吟不尽一时模写在人寰
　　宫词
　　燕语莺啼日正长六官桃李闹春光妾身虽未承恩泽却喜君恩泽万方
　　次敏斋陈先生月艇
　　小池新舣野航轻分得江湖一段清最是好天良月夜婵娟冷浸入窻明
　　闷书
　　闷来咄咄向空书怪底年来每事踈着脚左如旋磨蚁进身难似上竿鱼不逢贤者休弹铗谩说侯门可曳裾毕竟归农为上策买将蓑笠去耕锄
　　次氷寮尤倅落叶
　　陡觉老秋郊山臞出岭坳萧骚风脱叶清峭树留梢渐失牛羊径难藏鹳鹊巢炉烧供夜读童扫莫轻抛
　　偶成
　　世路崎岖蜀道难长年兀兀坐柴关诗才得句心先喜事不萦怀梦亦闲已种苍竿环碧沼旋营矮屋傍青山倘来轩冕虽无分赢得优游天地间
　　次兰皋自咏
　　生来无分对书灯却喜逢人便眼青枵腹谩临求米帖学耕频勘相牛经崚嶒骨相身长健磊磈襟怀鬓未星密掩柴扉盘膝坐人非人是底须听
　　次宋省斋避暑
　　何处避炎威好是幽人屋拂拂来清风苍松间修竹坐久细哦诗惜不疗饥腹念彼田舍翁桔槔声断续谁知汉阴老抱瓮灌园谷頋我本无机所愿年榖熟
　　寓干明观五首
　　梗迹寄琳宫萧然万虑空观碁评胜负拂剑认雌雄香篆消还续缾花白间红自怜闲雅趣恰共羽流同
　　无奈雨潺潺驱除恶况难三杯官酒薄一掬客心酸画巻慵拈起书编谩展看更谁堪与话时对老黄冠
　　多谢老弥明金芽石鼎烹一瓯浮雪白两腋觉风清齿颊回真味诗聨悟道情北窻髙卧处魂梦到蓬瀛
　　丹室白云深红尘不受侵鸣琴惊鹤梦弹铗恐龙吟只有清虚事全无名利心谢渠为下榻买酒共侬斟
　　月色上窻纱移来竹影斜夜深人已寂更转鼓频挝杜宇惊幽梦银釭坠细花一时浑不记身在羽人家
　　大佛头次程斗山
　　丈六金身本自然如今丈六未齐肩当时若起亭亭立只恐纔余尺五天
　　清明日雨中闻鹃二首
　　蜀魄抑何灵年年不负盟才过百五日便作两三声渠自怀归计人因恼别情凄凉无处着那更雨如倾
　　家轻授鳖灵不拟再寻盟故业成荒址中心饮恨声废兴犹反掌今古总伤情最是初闻处令人泪欲倾
　　借虚谷太博狂吟十诗韵书怀并呈太博十首
　　钟鼎箪瓢信宿缘且将闲逸度余年诗敲雪月风花夜画卷江湖烟雨天三尺焦桐方外友一泓老砚郭边田自惭埜趣无拘束敢和清吟一十篇
　　竹马纔抛又是翁年来自觉转疎慵欲开竹下三三径还借毫端六六峰处世竟无非理事对人那有可惭容浮沈聊尔从吾好却笑南阳说卧龙
　　幽事知谁可共论烟浮清晓月黄昏吟梅细味逋仙句植蕙闲招楚客魂暴富小池蛙奏乐安贫陋室席为门吾生幸自无荣辱一任傍人笑作村
　　头颅搭飒一山翁万事随宜敢讳穷不结东华尘土梦何干北海马牛风半生踪迹从容里一片襟期冷淡中兀坐有时叅世味古今兴废转头空
　　失笑如何了此生须敎日日醉乌程是非不较人情好穷达休论世路平钓月耕云何限乐枕流潄石有余清近来转觉身强健剩喜双瞳炯炯明
　　书剑谋生总不成效渠东野以诗鸣未知唐宋源流异却喜江湖句法轻肩耸每同臞鹤立口唫端似冷蛬声自怜絶少惊人句生怕人传浪得名
　　一生不把两眉愁厌听瓢声笑许由愿荷锄来翻畎亩懒携刺去谒公侯酒倾明月清风夜诗琢空山落木秋坎止流行俱莫问自然霜雪未蒙头
　　吾庐近野却依城弹压风光藉酒兵山色可供图画趣泉流聊当管弦声眼前无事方安逸天下丰年即太平权势从来难倚仗秖宜孤立度浮生
　　身世悠悠岁月侵儿时歴练到如今梅臞元禀氷霜操松老犹坚铁石心世道任从渠否泰人情岂为我辰参欲知卜隠在何处寂寞荒村烟树深
　　径曲通村深复深听莺吟歇听蝉吟园林幽雅已成趣朝市纷华岂到心匣冷冯驩长铗剑壁悬元亮不弦琴故知忤世皆缘直有口从今只合瘖
　　一溪赵宰惠诗次韵谢
　　古歙遭逢定宿缘作成和气致丰年一溪浪静一溪月百里民安百里天草茂圜扉花满县雨余村落水通田正惭欠识荆州愿忽拜雕氷镂玉篇
　　髙斋韩东尉用前韵见寄次韵谢
　　世间名利我无缘饱看黄花又一年鬓有几根从帯雪心无一事可欺天筑居易办观梅阁取醉难谋种秫田欲谒昌黎论此意那知先已寄新篇
　　听磵泉琴次赵丞韵
　　来谒磵泉琴都忘利与名初闻心地爽饱听耳根清三峡流波势九皋鸣鹤声更期明月夜共此畅幽情
　　生朝【巳巳】
　　初度今朝四二年头颅堪笑尚依然故庐仅有三间月负郭曽无二顷田雅淡生涯图画里清新吟思竹梅边焚香只祝吾亲健此外穷通付老天
　　清明后旬日不闻鹃
　　过了清明又一旬不闻杜宇免伤情算渠会得羇人意应向山林僻处鸣
　　次程斗山村居韵十首
　　隠迹深村里年今四十余谩携三寸管欠读几行书爱竹和烟种移梅帯月锄箪瓢还自乐饭糗茹青蔬
　　萧洒园池上依然一故庐苍苔封曲径老鹤伴闲居计拙身还逸颜酡鬓任疎日长无个事穷达尽教渠
　　山势主宾立溪流泾渭分景幽诗易得兴逸酒难醺有累营家燕无心出岫云若言朝市事毫髪不曽闻
　　融和天气好携杖作清游景物自消长禽言或去留人登山际寺花暎水边楼欲写归唫巻敲推手不休
　　搔头无别想得句但长吟懒到风波地坚存铁石心人情从冷热世态任浮沈却喜虚檐外清吹满竹林
　　茅结两间月白云分半间利名俱??舍云月共清闲来辙元无俗论交赖有山谢渠梁上燕社后又飞还
　　山中闲宰相日日有蜂衙剑戟门前竹枪棋鼎内茶莺歌喉宛转蝶舞翅欹斜只此堪娯乐何消解语花
　　村疃多幽趣谁言景象稀云欹山卸帽苔长石添衣一岁惊春老千林觉绿肥可怜双蛱蝶又傍菜花飞
　　生来疎拙甚怕与俗流同颇识一丁字宁牵两石弓夜敲筛柳月晓对落花风但得身无事何消效送穷
　　诗骨清臞甚几如沈隠侯自编篱象眼为护笋猫头日有丘园乐身无世俗愁怜渠名利客汨汨几时休
　　再用韵十首
　　非郭非山住萧然乐有余昼长延客话夜静课儿书药润晴时晒畦硗雨后锄近来生计好新味富佳蔬
　　数椽欹欲压髣髴玉川庐不结市朝梦惟便水竹居静中谙世味贫里见亲疏忽怪幽池涨元通灌稻渠
　　村深林密处路向小桥分屋老诛茅葺肠枯借酒醺废兴随反掌富贵等浮云近更浇漓甚伤怀不忍闻
　　林塘幽复僻俗士可曽游景物因人胜茶瓜为客留纳凉寻密竹凝眺倚层楼浮世荣枯事从今莫问休
　　闲拂苍苔坐新蝉伴我唫有山堪着眼无事可萦心风细荷香度池清鸟影沈诗成惭句拙那得落鸡林
　　孤竹赤松子定交泉石间不关渠势利落得自萧闲画写景中景云分山外山兴来时散策兴尽便知还
　　遶檐森竹木环列类排衙供客何消酒论文只藉茶禽声喧昼永日影印窻斜更有清虚事凭栏看藕花
　　地僻人烟少林深辙迹稀折蕉当巨扇裁葛作单衣田绿秧初遍梅红雨后肥茅檐喧闹处紫燕引雏飞
　　平生丘壑趣闲雅更谁同养竹苔三径栽花地一弓棋边消永日琴上鼓熏风静里谋生计优游道不穷
　　骨相寒如许那封万户侯红颜非藉酒白雪未蒙头事少浑无梦身闲岂有愁老天能覆我饱暖四宜休
　　三用韵十首
　　卜筑郊垧外寛闲一亩余汲泉朝灌菊炙烛夜观书酒熟邀朋酌园荒课仆锄喜尝红稻饭旋荐晚菘蔬
　　地不喧车马萧然一草庐曲通樵牧径正合埜人居秋老欣禾熟林寒觉叶疏髙歌仍鼓腹世事岂关渠
　　屋头明月上此夕又秋分千里人俱共三杯酒自醺河清疑有水夜永喜无云桂树婆娑影天香满世闻
　　人生期满百有兴且追游白发来非约青春去莫留兎乌双转毂今古一凭楼莫问穷通事从今付分休
　　夜凉清似水凄切只蛬吟唤起离人思催残懒妇心敲梧风淅淅筛竹月沉沉颢气微茫里依稀见远林
　　性野耽幽隠茅茨一二间身侔黄鹤瘦心与白云闲囊里诗无俗毫端画有山忽惊时节换塞鴈又南还
　　不作皱眉事何烦古押衙且尝桑落酒更瀹雨前茶风鋭霜初结天寒日易斜莫言秋色老犹自有黄花
　　陡觉秋萧索林端叶渐稀菊残堪作枕荷老不成衣着句愁诗俗持螯喜蟹肥晚来风色紧吹起荻花飞
　　生计虽随分年来迥不同穷通槐国梦得失楚人弓世事埋云月人情过耳风但教强健在佳况自无穷
　　无官堪受禄有橘当封侯俗事退三舍唫情出一头策笻枝纵步买竹叶浇愁又是秋归去推移不暂休
　　四用韵十首
　　探梅时节近春小已秋余饭足农家乐年丰史笔书篱隈眠蠒栗池浅立舂锄对景闲唫句风骚没笋蔬
　　朝市何曽梦山林自结庐清幽无俗事萧洒类僧居地锁苔痕润池窥竹影疎毎畨新雨过门外水成渠
　　朔风号万窍冷色倍三分榾柮炉偏暖茅柴酒易醺烘梅悭爱日酿雪布彤云今是丰年瑞吾侬政乐闻
　　小醉初醒后冲寒作兴游宿云山顶散残雪树根留檐溜悬氷柱风威冻玉楼欲唫唫未稳归拥地炉休
　　梦觉灯初烬搔头谩短唫人生随宿分世虑莫萦心霜结风声息参横月影沈此时朝市客争似卧家林
　　活计人知否无声诗句间髙低烟树古来往钓舟闲练挂千寻瀑屏围几座山天涯无限景只仗笔追还
　　卷起黄紬被何消道放衙瓦盆常贮酒雪水旋煎茶但得诗聨稳从敎竹屋斜助侬髙兴处索笑共梅花
　　六出新裁就漫空密又稀独行无鹤氅冷卧有牛衣竹顶千钧重梅添十倍肥品题输谢女柳絮逐风飞
　　爱梅能独立不与众芳同花贮香千斛梢笼月一弓倚松还傍竹洗雨更梳风和靖清吟后题评愈不穷
　　因循身渐老性懒谒王侯尝到新蓝尾翻余旧厯头春来虽可喜岁去抑何愁桃板书聨句三平二满休
　　见远楼次敏斋陈先生韵
　　目欲穷千里楼头着意看云横知岫远野迥觉天寛对景诗怀壮乗风衣袂寒主人还解事容我恣凭阑
　　次汪制议梅岩韵
　　梅倚幽岩顶花开碧藓枝了无脂粉态惟有雪霜姿一点香清远千年树倔竒和羮风味在那许浪题诗
　　览镜
　　览镜颜非昔相将老态催青春弹指去白雪上头来兴逸三杯酒诗清百咏梅襟期除此外万事付悠哉
　　闰九日
　　九日重逢恼肺肠世情底事便炎凉今朝有酒还堪醉不信黄花不复香
　　喜晴
　　厌听滴檐声风回喜乍晴润添新柳重瘦损落花轻山翠云初敛溪浑水渐清埜人无别事杖策又郊行
　　促织
　　促人机杼意殊深彻夜啾啾不絶唫莫入五侯庭院去青蛾红粉少知心
　　除夜
　　老境渐相干饶侬鬓未斑岁华今夜换天道此时还累重家常俭身轻心自闲莫愁生计薄笔底有青山
　　再谒紫极宫
　　一去重来已十年头颅堪笑尚依然何当了却尘纷事来结梅花纸帐缘
　　偶得李竹屋居士摘和靖先生梅诗四聨演成八韵句工而韵险似难继和愧不自揣僣敢续貂珠玉在傍觉我形秽五首
　　疎影横斜水清浅氷容不比寻常见若非采石谪仙魂定是汨罗骚客面鹤膝枝低俯镜奁鸭头波静澄江练凭谁说与老孤山敢续君诗君莫厌
　　暗香浮动月黄昏斗转参横月闯门香一线通清晓梦影千枝写悄诗魂荒寒老屋疎篱处寂寞断桥流水村青女横陈鸡唱彻悬知烟雾暝云根
　　雪后园林纔半树支笻细认孤山路云顽未敛风更严木冻且僵天欲莫冷蕋依稀无处寻清香髣髴暗中度翻思立马老坡翁月上黄昏方得句
　　水边篱落忽横枝不受狂蜂浪蝶知万紫千红俱寂寞三花五蘂自新竒风号浪涌连天起雪作云凝拂地垂此景此时难着脚输渠耐冷立江湄
　　池水倒窥疎影动任渠羌管吹三弄碧波清浅净无痕老干槎牙坚耐冻花放羞同桃李场香来偏恼诗人梦当年曽醉老师雄翠羽双双疑作凤
　　江草塘袖诗言别次韵以饯
　　数日君不来欲赋莫云诗今朝忽过我欢然如先期谈论已忘倦坐卧犹忘机正尔踌躇间袖出言别诗且知束锦囊届途无多时使我心为感使我心为悲此意竟何如写作送行诗君不鄙我句喜色形须眉明朝天一方胥会知何时
　　次兰皋呉堂长晓起
　　晓起披衣不奈寒搔头自愧转疎顽吟情冷淡梅花外画思微茫烟雨间有兴何妨终日醉无求赢得此生闲要知人事循环理岁月推移去复还
　　生朝
　　浮生四十自今朝一味清闲宿分招山在笔端长不老雪于鬓里幸相饶有时得句难缄口无事干人懒折腰多谢梅花为我寿年年先放小溪桥
　　贽雨村施权宰
　　旌斾来时桂未华如今烟柳又藏鸦一尘不着千家月万象无私满县花草茂圜扉春寂静吏闲庭院燕諠哗剰膺当路飞腾剡玉笋催班已有涯
　　偶题
　　鹅黄又染柳丝丝自笑劳生作么为雨耒云耕三寸管风棂月牖一聨诗酒逢知己何妨醉事不如人且待时秪恁眼前随分去展开怀抱豁双眉
　　懒
　　踈懒春来分外添蒲团兀坐地炉边关心事少夜悭梦酌酒杯多昼亦眠琴有徽弦姑挂壁诗无眼目谩成篇自怜不似门前柳才得东风翠拂天
　　次黄山中山居韵
　　山居无一事所得趣何深阅世秋声赋存心夜气箴步徐携葛杖兴逸鼓嵇琴最喜疎篱下悠然见翠岑
　　又
　　结茅林麓久老大鬓丝多浮世几棋局生涯一钓蓑位卑希少室饮醉达无何勘破红尘事风恬水不波
　　雪月梅
　　寒梅开后雪初晴敛尽残云月又生月映雪时梅更好梅横月处雪争明羡渠结伴成三白添我相亲即四清今夕细吟诗说与来年此际莫寒盟
　　次赵篷窻岁莫
　　人间厯日又天颁造化推移岂暂闲春到却添诗思好年髙何惜鬓毛斑非干已事慵开口不受人情免厚颜试问近来知我者梅花之外只青山
　　有感
　　勘破浮生且任真底须苦苦役精神静观歴代千张纸细数英才几掬尘朝市只尊黄阁贵山林谁念素衣贫何如领取闲风月赢得襟怀日日春
　　旅寓
　　忆昔离家日村村煮蠒香因循淹五月次第过重阳排闷诗多感怀归梦最长君言名利事都只付亡羊
　　池塘生春草
　　燕寝凝香梦更清梦回得句快唫情可怜人化辽天鹤池上年年草自生
　　偶成
　　抱膝长唫更短歌百年身世易蹉跎事逢如意从来少诗不惊人空自多暖日烘时花着子东风吹后草成莎看渠天道无私覆寒谷阳春有脚么
　　次兰皋擘蟹
　　江湖郭索草泥行不料遭人入鼎烹勇恃甲戈身莫卫富藏金玉味还清持螯细咀仍三咏把酒髙唫快一生鲈脍侯鲭应退舍算渠只合伴香橙
　　旅寓岑寂中园丁送花四品因赋五絶
　　倚遍阑干日欲斜春光撩动客思家园丁颇识人岑寂特地携来四品花
　　玉蘂花开触处芳甆缾安顿细平章怕渠不肯梅花弟能趂春风七里香【右山矾】
　　百叶夭桃簇绛绡向人含笑态妖娆开元天子曽抬举簪向妃冠恨便消【右绯桃】
　　西蜀名花别样芳玉环睡起试新妆化工还有无情处秖与胭脂不与香【右海棠】
　　粉绡细剪缀枝条无奈盈盈笑靥娇最是短篱遥认处浑如腊雪未全消【右雪条】
　　次菊披汪判丞
　　襟期坡上菊禀得一天秋德述须银管诗唫耸玉楼不关心富贵爱隠迹林丘只恐符商梦桃源莫可留
　　次兰皋秋感
　　向晚郊墟送嫩凉征鸿点点又南翔年光迅似离弦箭世事艰于上水航月不冷炎来户牖诗多凄怨感蛬螀秋容莫道全萧索篱菊芙蓉竞试妆
　　次宋省斋立秋
　　纔见春花荣又见春花谢花谢绿成阴瞬目逢炎夏谁知俯仰间祝融便回驾却喜西风来美矣难酬价且效柴桑人寄傲南窻下此意自领会那许傍人借所愿无荣辱静中观物化
　　病腰
　　偶病腰疼失步伤艰行终日坐胡床非干骑鹤因钱重岂是悬鱼为带长倒屣蔡邕那敢效休官陶令却相当名方细检无良剂秖好频频酌酒浆
　　雪十首
　　万籁更深寂不鸣窻间恍觉月微明情知是雪疑非雪忽听前村折竹声
　　无奈风威冷逼衾起来搔首更披襟方知搅下漫空雪已积阶前尺许深
　　秖应王母宴瑶池宴罢羣仙趂醉归驾凤鞭鸾仍驭鹤满空风卷羽毛飞
　　天敎尘世换规模万象忧愁心未孚一夜苍松须白尽青山顿觉老头颅
　　堆琼积玉遍阶除个是骚人富贵余莫道得渠无用处寒窻能映夜观书
　　造化须臾变物华园林无处不梅花三间矮屋清溪上疑似林逋处士家
　　喧呼童稚塑狮儿髣髴形模便有威枯炭点睛铃用橘酒杯迭迭印毛衣
　　腊前三白兆丰年此话农家万古传近值世更人事改生民全藉老天怜
　　雪满乾坤月满天剡溪风景尚依然戴逵仙去徽之死乗兴无人更棹船
　　彻夜阴风恣怒号谁家帐底饮羊羔何如榾柮炉边坐雪水煎茶兴味髙
　　春夜雪再用韵【己卯正月初三】
　　东风怒撼树梢鸣冻住顽云黯不明兀坐炉边闲侧耳春虫撩乱扑窻声
　　向晓披衣更拥衾畧无一事恼胸襟起来点检窻前雪地上无多屋上深
　　诗梦关情草满池东皇已向岁前归怪渠杨柳摇金未底事漫空絮便飞
　　江梅带雪状模糊梅雪相逢意不孚雪逊无香梅逊白雪消梅现旧头颅
　　茆檐堆积未消除仔细观来半尺余腊后春前知几白丰年可卜史官书
　　琼林玉树竞奢华老眼光摇眩有花莫是幻成银色界楼台胜处梵王家
　　仙禽洒羽半天飞疑是归来老令威妆点江乡堪入画渔翁披得满蓑衣
　　数声爆竹入新年万紫千红信息传巽二搀先施妙手花开顷刻更堪怜
　　一色寰区水墨天了无尘翳自天然惜乎官禁缾无酒胜赏空辜药玉船
　　雪霁风犹万窍号微唫拥鼻袖无羔一寒如此还风味和得诗成句法髙
　　苦雨
　　滴碎空阶颇厌听恼人况又近清明三分春忽二分过十日天无一日晴寒沁柳眉愁寂寂湿凝花脸泪盈盈苍穹好悯云霓望留作甘霖助有成
　　次罗梅谷诗画总观
　　梅谷梅应占作魁不论时节遣花开传真旧说华光老诗到林逋俱压倒华光去后谁逼真补之笔底生阳春月香水影许多态竹外斜枝奇且怪后来若问谁解无声兼有声须还梅谷野趣相与共推评
　　雪消
　　风姨剪水作花钿铺遍乾坤惜不坚滑滑淤泥溶暖日潺潺檐溜滴晴天山头白了青还在梅脸肥添瘦复前倒指兼旬犹是腊愿期再作兆丰年
　　次宋省斋木犀二首
　　西风生桂子香色总关情篱菊宜交友山矾可弟兄惯承秋露重独占楚天清对此须吟句呼童索管城
　　颢气清如许全锺在木犀碎金羞色浅片脑愧香低根析蟾宫种诗唫蠒纸题折来供鼻观何用上天梯
　　见竹溪罗权府
　　琅玕万个碧云深长覆晴川数亩阴渭水侯封元有节葛陂龙化本无心波光静处涵清影滩濑鸣时和好音除却寒流相映外此君那许俗尘侵
　　见古梅呉府敎
　　万木风饕冻欲痴孤根逗暖正斯时树槎牙歴百千岁花摘索开三两枝兄弟山矾应未称交朋松竹恐相宜玉堂标致和羮味可是香名满世知
　　次宋省斋怀竹洲
　　苍洲无恙在依旧匝溪湾阑护竹三径屋环梅数间幽池生草梦危石绣苔斑遥想衔杯处何曽醉玉山
　　探梅
　　傍水寻梅步水湄轻寒轻暖日斜时不辞二里还三里且看南枝又北枝蘂胜珠圆香胜脑花如玉洁蔕如脂絶怜疎影横清浅欲为题诗未敢诗
　　次省斋桂花
　　羡君诗句正而葩闲对西风赋桂花可惜分来蟾窟种如今开遍埜人家
　　池上芙蓉
　　小池擎雨已无荷池上芙蓉映碧波初试晨妆铜镜净未醒卯醉玉颜酡一秋造化全锺此十月风光尚属他除却篱边丛菊伴别谁能奈晓霜何
　　次朋山郑管辖韵
　　朋山心与白云闲一点尘嚣不可干披褐朝真香篆袅登坛召将剑芒寒棋枰子落鸣飞雹石鼎茶煎吼怒湍待得功成丹九转愿随鸡犬事刘安
　　次赵都使心田寿域韵
　　非园非圃亦非垧寸地无多好力耕岂藉锄犁开旷荡但除尘垢自和平云收月挂天长净水止风恬浪不生寿域预营真得所王家蠒室可齐名
　　借汪路教韵题赵东麓判丞临清堂
　　结屋俯清溪萧然迥出奇书藏千万巻梅浸两三枝入竹风声细移花日影迟乐山仍乐水何虑复何思菊有陶潜逸兰无屈子悲娯情琴上操遣兴局间棋对客频倾酒临流剩赋诗要将闲度日只恐道关时触目多幽致留题总色丝细唫増敬羡貂续匪佳辞
　　逺浦归帆【潇湘八景】
　　江山胜处簇人家楼阁重重枕水涯试倚阑干凝望眼帆归远浦隔芦花
　　烟寺晚钟
　　山寺钟敲晩照残僧归云暝费跻攀浮屠屹立巅崖顶恰在烟岚紫翠间
　　平沙起鴈
　　极目青山带夕阳平沙漠漠水茫茫几声渔笛芦花外惊起斜飞鴈一行
　　江天莫雪
　　垂垂四幕冻云顽万木号风晚更寒系缆渔人归去后乱飞柳絮满江干
　　潇湘夜雨
　　薄莫维舟古岸边浓云泼墨暗江天道林岳麓知何处雨打篷窻夜不眠
　　洞庭秋月
　　月色湖天浸岳城芦花渺渺白铺汀玻瓈万顷清无滓只有君山一点青
　　山市晴岚
　　横岚髣髴抹髙冈村市人家酿秫香溪上晓来争渡急裹盐沽酒趂虚忙
　　渔村夕照
　　一簇渔家古渡头生涯只在几扁舟归来晒网斜阳外欸乃数声烟树秋
　　上赵相公二首
　　天教古歙巧遭逢和气薫蒸蚕麦丰重见龚黄宣德化再生韩柳振文风万间广厦人人共千里明蟾处处同端的相门还拜相鲁公行即继周公
　　彻骨清贫颇自怜生涯淡薄只随縁搜罗景象画多趣抖擞襟期诗几篇毛颖漫供烟雨耒石泓聊当稻粱田化炉倘赐甄陶意便是人生际遇年
　　次姚吏隐惠诗韵
　　相逢一笑信前缘闻道先吾岂较年洒落襟期良夜月冲融气宇小春天喜评曲直人间事懒问肥硗郭外田忙里依然清兴在时时不吝惠新篇
　　龙金庵次壁间韵
　　续得远公泒结庵千仞巅利名俱??舍寒暑任推迁供佛燃香篆餐松咽石泉个中三昧处克广自无边
　　学稼
　　尘埃面目半生勤去住浑如出岫云腹馁谩挥求米帖囊空徒诵送穷文诗书满架何堪煮稌黍盈畴政乐闻欲办烟蓑并雨笠愿随田叟学耕耘
　　学圃
　　萧然身世尽寛舒剰有工夫学种蔬每汲清泉勤抱瓮旋锄荒圃谩携书绿葵紫芥香尤美春韭秋菘味有余时撷鲜苗烹石铫朱门肉食不如渠
　　学渔
　　年来懒问是和非谩向沧浪理钓矶折取绿荷充蒻笠收将红芰缉蓑衣秋风莼菜鲈堪脍春水桃花鳜正肥身逐烟波逃世虑沙鸥汀鹭共忘机
　　学樵
　　因嫌踪迹混尘嚣腰斧髙歌去采樵欲效买臣无贵骨何如王质有仙标丁丁伐木空山外轧轧肩薪小径遥一任雪天霜月夜且将带叶地炉烧
　　次江草塘
　　西堂梦彻草塘春得句浑无半点尘却喜寥寥千古后只今分付与诗人
　　次黄山中进退韵以饯
　　会聚浑无定云萍一样观今朝酬俚句明日隔重山鸿便书须寄秋期盟莫寒算来无远别底用唱阳关
　　次呉篁屿赠别
　　每嗟人世等浮沤会聚如云散复收诗赋别情无白雪酒浇离思有青州见梅须寄一枝信对月还关两地愁此去若逢风雨夜肯思细话对床不
　　次余静庵寒夜诗思
　　地炉煨芋栗兀坐数寒更香篆消重爇银釭剔复明月穿窻隙过风拂树梢鸣唤醒唫边兴敲推睡不成
　　又
　　拂拭蒲团坐从渠岁事更年来心益壮老去眼増明月牖描梅影风檐撼铎鸣撩侬诗兴动得句自天成
　　蜡梅
　　一种孤芳别样奇化工镕蜡雪霜时正怜粉蝶归何处却怪黄蜂集满枝衣效道妆香惹袖面侔佛相脸无脂清名也受梅花号底事林逋不赠诗
　　逗春海棠
　　蜀地名花迥出奇玉环卯醉未醒时只开春暖二三月偶冒冬寒四五枝晓带清霜浓傅粉晚迎红日淡匀脂惜渠未敢轻攀折子美如何少得诗
　　除夜【戊寅】
　　檐溜声中送旧年团圞笑语不成眠忽惊雷吼三更后始悟春回半月前桃板欲题诗未稳灯花频结兆开先明朝贺客无祗待汲水煎茶当酒传
　　野趣有声画巻上
　　●钦定四库全书
　　野趣有声画巻下
　　（元）杨公远 撰
　　次黄山中首尾唫
　　双井源流绰有声襟期一片玉壶清唫成物外风骚句付与人间月旦评随柳问花知雅兴论心握手见交情英雄摽致真难敌双井源流绰有声
　　初度寓郡
　　得失荣枯付分休康强之外复何求灵台洞彻天无夜银海精明月正秋谩赋律章酬诞节旋沽官酝破羁愁生来结得梅花伴长占春风第一筹
　　次余静庵晚望欲雪
　　凝眸天欲莫乌鹊认巢归万窍号风急千林脱叶稀云顽垂地暝屋冷带烟霏黙想滕郎意商量剪水飞
　　再韵
　　牧竖横清笛骑牛引犊归阴凝山髣髴暝合树依稀风逼衣裘冷天将雨雪霏倚阑遥睇处接翅有鸦飞
　　自述
　　年踰半百颇酸心眼底朋俦试选抡松竹梅花三益友诗书画巻一闲人北窻髙卧那非乐南阮甘贫只任真却喜生无荣辱事底须姓字动朝绅
　　次宋省斋问月
　　开樽酹酒问婵娟来照人问是几年从古到今今复古纔圆又缺缺还圆隔千里共何同异描万象真无丑妍最是婆娑仙桂树新枝不长出青天
　　借张山长韵呈方虚谷三首
　　幡然何事赋归来领畧黄山酬玉杯敲月几编虽满世泽民一念未宜灰笑呼臞鹤梅边去旋买寒花竹外栽襟度汪汪千万顷眼青应为野人开
　　归来黙坐似心斋南北曽穿几緉鞋踏遍关河才思古名知草木宦情佳桐江胜景归唫巻练水寒云入壮怀试数时贤谁敢并苏黄端的是同侪
　　楼台寂寂白云堆三径萦迂锁翠苔怪得菊松多喜色秖缘琴鹤已归来人瞻北斗光尤灿门对南山掩复开野客再持漫刺谒不应袖手又空回
　　次韵别黄山中
　　相逢秖在万山阿每愧才踈藉琢磨昨日忽来明日去会时常少别时多茶聊当酒匆匆话诗为言怀细细哦折得梅花须寄我不然携杖早相过
　　九日
　　造化推移秋意深安排景物逐时新又逢九日寒花节不觉三年逆旅身乌帽恋头浑忤俗白衣送酒竟无人翻思杜牧牛山句谁解清唫继后尘
　　次宋省斋九月十日
　　恰说重阳又罢休奈何乌兎去悠悠可怜节后人心别未信花前蝶意愁病里不禁三盏酒客中虚负一年秋来年昨日登髙兴强健还能痛饮不
　　次省斋韵觅友梅索笑集不蒙见惠再借韵
　　巨编藏古锦风雅续遗音雷电欲下取辟易不敢侵真趣谁领会一如陶潜琴所言正而大讵比郑声淫疑有造化炉炼铁成黄金个是絶世宝何必问西琛有时唫竹外竹影弄清阴有时歌梅边梅香散水沈所以形之句毋乃得之心俗子敢再请幸尔勿沈吟
　　次宋省斋七夕雨三首
　　自笑生来作么为百无一解太痴愚今宵欲觅天孙巧未审天孙乞我无
　　织女河边渡鹊桥风吹仙袂举飘飘洗车一夜霶■〈雨上沱下〉雨图得人间起旱苗
　　人言此夕会双星騃女痴儿竞乞灵学织学耕非我事何如牛角自横经
　　次姚舍人二首
　　披起绵衣换葛裘不禁时序去悠悠呉江枫老萧萧下紫塞鸿归点点秋几幅蛮笺诗状景一声羌笛客凭楼羇怀正此无聊奈细雨檐花分外愁
　　斜岸乌纱落魄裘得寛闲处且悠悠任渠名利浓于酒顾我情怀淡似秋黄菊苍松陶令宅清风明月庾公楼翻思二老今何在景物依然恼客愁
　　次友梅编校独卧床
　　梅花纸帐伴书窻毡褥平铺小小床趺膝横琴情自适曲肱当枕乐偏长诗魂直透氷霜国衾锦那沾粉腻香丈五日髙眠正熟不知前古又三皇
　　癸未元日【除夕立春用臞翁韵】
　　桃板休题只任真也无艰苦与悲辛屠苏后饮身虽老毛颖频挥道不贫昨夜灯花今岁兆今朝元日昨宵春迩来时俗全非古乌帽长衫能几人
　　铜缾簪梅
　　梅花点点自清真雪虐风饕苦且辛白玉堂开虽是贵古铜缾浸亦非贫爱渠夜写灯前影类我时挥笔底春雅趣有谁能领会华光已后更无人
　　逰南山次刘晓窻韵二首
　　神仙窟宅白云扃山径迂回峻复平烟冷恐遗丹灶在草深不向斗坛生市廛尘隔二三里岩谷禽啼一两声莫讶此来仙不见遥岑寸碧眼増明
　　李白曽来问姓名宣平疑是古初平负薪出处天将曙沽酒归时月又生鸡啄遗丹非有意瓢悬老树寂无声寒泉满沼依然在静夜长涵星斗明
　　龙金庵次黄山中
　　清风明月逐时新天付幽人直万金和得诗成无个事来时可惜不携琴
　　龙金庵借张山长韵
　　道人结屋万山阿趺坐焚香意味多尘事不干心已寂年华易度髪难皤薇烹石铫供常馔茶煮山泉当太和我亦非贪名利者拟来入社许侬么
　　题徐氏聚秀楼
　　轮奂危危百尺楼阑干徙倚豁双眸揷天万仞黄山耸遶郭千寻练水流风月不消钱可买主宾须要味相投四时景物俱收敛引得诗人竞唱酬
　　残梅
　　暗香消歇粉妆残点点虚庭碧藓间却怪贫家新富贵地茵纯用鹿胎斑
　　还刘晓窻吟巻就用巻端韵
　　细观唫巻压阳春字字新奇絶点尘既已学诗兼学礼底须忧道更忧贫鸟啼花落萧闲日月白风清自在身内景通明谁会得窻寒曙色正精神
　　诗家【诗人十事】
　　松下云根迂菊径梅边竹外着茆茨天教管领闲风月得句无非妙色丝
　　诗坛
　　突兀骚坛依汉立英豪元帅凛霜威四时景物知多少一一投降听指挥
　　诗将
　　草木森罗归队伍溪山辽遶作城池运筹决胜应无敌郊岛从旁作鼓旗
　　诗匠
　　呉刚运斧惟修月轮扁挥斤妙斵轮好句何须劳斧凿无痕无迹自天真
　　诗笔
　　银管空虚藏兎颕氷怀磊磈吐天葩有时挥扫浑无碍尽道毫锋自有花
　　诗筒
　　短篇唫了长篇续旧韵酬成新韵催一节此君缄锦绣奚奴携去又携来
　　诗牌
　　闲亭虚阁多标揭旧句新篇各斗工为拂尘埃题数语敢期他日碧纱笼
　　诗壁
　　一方素壁龙蛇走几首新诗氷雪清语好惊人看不足教侬技痒动吟情
　　诗癖
　　生来性癖耽佳句吟得诗成似有神险语岂惟惊鬼胆直须字字要惊人
　　诗狂
　　掬取长江供砚水借将碧汉作蛮笺兴来拈起如椽笔大咏高吟欲上天
　　蝶
　　磔索银须细翩翩粉翅柔百花巡已遍入梦戏庄周
　　其二
　　款款穿芳径双双度短墙不知身是幻抵死恋花香
　　自笑二首
　　自笑人生立世难甘辛滋味饱曽叅头颅潦倒梅横雪心地通明月印潭诗欠惊人徒着意事多忤俗更休谈何如领畧三杯酒不必如泥只半酣
　　东郊结屋恰三间景物供唫要细叅红日射芒穿密树青山倒影浴寒潭樵虽分席当时话客为同心尽日谈最是北窻髙卧处如雷鼻息睡偏酣
　　癸未中秋
　　凉入郊墟暑渐微奈何节序暗推移景逢三五秋分夜光异寻常月满时按舞霓裳仙绰约长舂灵药兎迷离广寒宫桂花空发近世无人折一枝
　　次程国舍
　　欲坐春风欠宿缘识荆琳宇忆当年初逢脱畧知心地再见从容值暑天万巻诗书君有种一犁烟雨我无田晓来喜报檐前鹊忽得珠玑璨两篇
　　夷齐
　　因请休兵谏不行首阳遁迹似沽名既言不食周家粟薇蕨谁家土上生
　　呈康总管相公
　　古汴文章伯来为我郡侯一心天不夜千里月长秋政压龚黄辈诗侪李杜俦雷门持布鼔肯瞩电光不
　　九日【癸未】
　　满城风雨霍然开不负登临亦快哉时俗半无乌帽堕世情那有白衣来且沽薄酒酬佳节欲赋新诗愧短才折得黄花簪两鬓任渠两鬓自毰毸
　　十日宋省斋有诗谓不及同登南山独步乌聊山
　　我辈登髙崄更遥闻君独步上乌聊休嗟昨日浑无兴须信明年尚有条节后黄花香未减年髙黑鬓雪偏饶拂笺续罢新诗句回首重阳越一朝
　　孙芝田见示唫编一诗卷锦
　　细诵芝田诗一编了无斧凿自天然豪雄虹抹斜阳外雅淡梅横缺月边点石化金非是幻脱胎换骨欲成仙个般才调真难敌行看鸡林声价传
　　重阳已过半月菊花方开二首
　　过了重阳半月余菊花方见放东篱香清不减登山日色好偏过泛酒时餐落英真成浪语存荒径岂是虚辞生来宁耐风霜挫晚节腾芳满世知
　　西风转北又旬余才见黄花粲短篱底事不开重九日何心却趂小春时芳传栗里陶潜径香入离骚屈子辞不肯趋时真隠逸岂教尘世俗人知
　　子陵
　　三聘玄纁莫可辞此行为满故人思一宵共榻论心事却被司天太史知
　　和靖
　　湖上唫翁道味长孤坟今已草成荒姓名犹寄梅花上一度开时一度香
　　万竹乃竹洲曽孙也万竹子常新恩弃儒于干明入道伯父友梅以诗饯之因次韵【干明有竹所】
　　洲上檀栾竹万竿此君得所一般般根虽易地终无异操直参天也不难冠借皮为疑斗灿杖凭枝作觉龙寒步虚词罢幽闲处好勘黄庭悟寸丹
　　昨携拙稿呈康使君郢正以诗促之
　　昨携拙稿乞挥斤安敢颙颙觊赏音明月清风聊寓意孤峰絶岸颇留心驽逢伯乐方増重剑遇张华免陆沈肯把灵丹攻鄙俗珍藏何啻万黄金
　　次文长老
　　久向人间脱俗缘了无罣碍度年年一尘不惹菩提树四大俱空兠率天闲爇篆香供鼻观静翻贝叶养心田推敲对景清吟处应是浑无蔬笋篇
　　次干明观汪新恩【黟邑名桃源干明有竹所及山房道院】
　　家世桃源越几年蓦携书巻觅安全来寻竹所山房处为结梅花纸帐缘白鹤词歌明月下黄庭经勘晩风前他时九转功成后穏驾真人莲叶船
　　次程直学对镜
　　青铜频启看瘦劣沈东阳鬓染秋霜色身期晩节香闲情耽水石幽梦遶池塘何似伊川脉渊源道味长
　　白水池次俞山长韵
　　石眼泉流乳盈池永不干空明涵玉润湛彻带云寒月浸知无异鸥来认却难何郎今在否好向此凭阑
　　次宋省斋菊花五絶
　　东篱粲处正秋髙气骨清寒等孟郊试问羣芳谁是侣梅花差可作平交
　　凢卉徒妖迥不同输渠篱下自丛丛趋时未肯隠君子毕竟依然带晋风
　　细嚼芳英清肺腑离骚一语传千古灵均去后谁知心幸有柴桑人作主
　　千花万卉已俱亾独占秋光点点黄露冷霜浓难着脚甘心宁耐此荒凉
　　万木归根叶渐空淡烟斜照有无中客怀对此无情思赖有知心老菊丛
　　省斋寄诗用韵走笔以谢二首
　　每思分袂岁寒天又见荷钱贴水圆月落梁间清夜后云生江上晚风前题诗蠒纸无由达结梦花屏又复还会晤未龟空怅恨何时握手共欢然
　　竟日昏昏醉梦中俄惊绿暗石榴红两三个月书全杳四五篇诗信忽通身世愧无鸿鹄志交情叹作马牛风如今暂效相如计较着无声迥不同
　　黄山中用省斋韵见寄次韵谢二首
　　话别匆匆二月天回眸两见月亏圆数声干鹊纔闻后一幅鸾笺忽堕前风雨对床何日遂鴈鱼传信几时还每逢骚客论心处说着山中意悄然
　　幽窻兀兀坐愁中忽拜山中小篆红心事尽从诗里见交情全在帖间通从容笑语知何日老草赓酬寄便风多谢绨袍尤恋恋个般襟度有谁同
　　康使君惠诗借韵谢
　　几幅生绡扫麝煤枯梢黏藓石封苔布成野水云山去博得金章玉句来眉白自惭非我有眼青多藉为侬开一经题品多増价古锦光芒亦壮哉
　　次刘晓窻九日韵十首
　　门前何用白衣来旋买官醪亦可杯笑问黄花前日事未生陶令为谁开
　　自怜萍梗老羁孤暂寓僧寮不用租九日有钱还可醉不然茰菊酒俱无
　　秋菊何尝委片英都缘气韵禀清宁欲将此意灵均道只恐灵均唤不醒
　　西风摇落鴈南飞黄叶深深拥竹扉佳节只消??酩酊牛山何事泪沾衣
　　篱下寒花色自妍折来泛酒更新鲜化工底事宁多巧铸出黄金满地钱
　　佩萸囊菊陟崔嵬世俗相传有自来顾我此身强健在不消囊佩亦无灾
　　菊花偏作道家妆开遍重岩与断冈醉后折来簪短鬓老夫翻学少年狂
　　黄花堆积若钱流妆点诗家富贵秋元亮不将渠贳酒空留遗恨尚悠悠
　　人皆九日醉流霞君汲山泉自煮茶可是诗成无点俗秪应唫笔灿生花
　　月下看白莲
　　藕花呈素质兎魄散清光我试平章看嫦娥伴六郎
　　其二
　　别岸花孤袅氷姿带月痕波沈花月影疑是谪仙魂
　　又
　　十里荷花带月看花和月色一般般秖应舞彻霓裳曲宫女三千下广寒
　　酬黄仲宣见寄
　　倦走南州与北州竹篱茅舍足清幽但教有酒名从事何必为官见督邮谢友寄诗通间阔拂笺泚笔细赓酬虽然可写胸中意难写胸中半点愁
　　立春旬日雨作不止
　　检起床头厯又新吁嗟老境渐侵寻十朝春恰九朝雨一日晴还半日阴滴碎空阶声已厌寒欺薄酒力难禁絶怜窻外苍苔地积得残梅寸许深
　　回岭观瀑
　　瘦笻支我上山头拂石盘桓看瀑流莫讶喧豗何太急要归江海济行舟
　　闷书二首
　　转眼纔余五日春东奔西走废光阴一泓砚里谋生意几句诗中写客心贯斗冲牛雷焕剑髙山流水伯牙琴莫将未遇添惆怅自有名公为赏音
　　客里因循断送春况逢天气半晴阴生来百事少如意老去千般都上心长铗空弹冯氏剑良材还斵蔡翁琴愁怀正此无分付多谢黄鹂送好音
　　回岭
　　梯级层层步颇艰岭头清吹逼人寒四边絶壁诗怀壮一片苍空眼界寛何处山坳吞落照长年石罅喷鸣湍支笻对景盘桓久领畧留将作画看
　　寓婺源紫虚观
　　书巻携来寓紫虚凭髙凝眺更无余五山结邑龙盘踞一水依城带巻舒旦暮鼔钟喧梵宇髙低楼阁壮神居年时除却酬香者阛阓行人往复疎
　　回溪道中
　　山束溪流窄径迂眼前景物入诗无田中蝌蚪古文字柳下舂鉏新画图巨室储茶供客贩小旗夸酒诱人沽行行不记几多里回首林端日又晡
　　到陈村
　　半日修途适到陈因思尼父倍伤神行囊抖擞幸余半旅馆萧条苦乏薪唤仆买杯苏脚倦拂尘题句效眉颦孤村落日黄昏后一觉明朝又问津
　　次韵酬孙艮斋三首
　　抱膝孤吟欠范模愿随鸡犬藉丹炉傥能化得尘凢骨差胜无声水墨图
　　风竹萧萧密掩门苔封支径曲通村野人自有家林趣那得荣华入梦魂
　　想倚危楼十二阑诗成可是过方干好风吹堕寒窻底胜得仙翁九转丹
　　次韵立秋
　　白帝交承下令时蒲葵絺葛竖降旗书亲灯火儿曹喜鴈过沙场士卒悲夜月一帘虽旧识西风半榻是新知从今景物皆清致多办吟笺剰赋诗
　　九日登髙次宋省斋韵
　　久出尝思赋式微半生心事少人知登髙且泛寒花酒扶老须凭劲竹枝樵径缓跻山诘曲羇怀难琢句新竒絶怜万里澄秋霁辜负潘郎风雨诗
　　见山真意
　　栗里幽深自结庐东篱采菊足清娯偶然触目南山好相对沈吟一语无
　　早行
　　黄粱已熟梦初醒束担匆匆促去程手挈杖端和袖裹气呵髭上觉氷生山衔斗柄两三点犬吠篱根四五声何处梅花开较早清香暗度动诗情
　　菊梅交承
　　寒花璨璨遶东篱露洗霜欺未肯萎褪却清香谁领畧北风吹上小梅枝
　　夜坐二首
　　门外霜风猎猎声拥炉坐对一灯明闲思浮世古今事倦听荒城长短更满榻诗书终有味半生名利竟无成从人笑我衣冠别虽不趋时却自清
　　相伴青灯坐矮牕老来计拙负年光画灰有句羞才短就枕无眠畏夜长世路难跻缘峻崄人情易见为炎凉知心却藉风和月时度梅花一线香
　　再韵二首
　　听彻茶烹蚓窍声挑灯开巻眼能明□□□□□□□过了残冬岁又更世事间关人易老客怀萧索寐难成推牕且对梅花月便觉尘襟一晌清
　　榾柮炉红密掩窻伤嗟劳役度时光朝三虽怒暮还四鳬短难添鹤自长老忆少年成感慨吟残永夜越凄凉教儿检点铜匜看报道犹存一缕香
　　生朝二首【乙酉】
　　生朝自颂岂非呆吟得诗成亦快哉六十平头悭两岁百千往事付三杯在家清苦僧留发立世支离栎不材却是与梅缘分厚年年此日向侬开
　　七年客里度初生诗骨依然只鹤形梅亦清臞须却白吾将潦倒鬓还青愧无德可书银管幸有酒堪储玉缾一点灵台尘不滓何消修炼勘黄庭
　　冬晴
　　岁序从教自改更老天有意活苍生一冬晴暖雨全少三日阴寒雪不成谩拥地炉然榾柮每忧时事验欃枪庭前问讯枯梅树怕有南枝绽玉英
　　观梅
　　老来宠辱两无闻纔见梅花喜十分氷雪相看虽属我乾坤独步却输君受知和靖黄昏月入梦昌龄落寞云从此暗香来不断何消更把水沈焚
　　探梅【梅花二十絶】
　　竹杖芒鞋作兴来来时准拟有花开谁知老树荒烟里地冷孤根暖未回
　　访梅
　　荒寒茅屋是谁家独木桥横小径斜却是无人行到处春风先已到梅花
　　寄梅
　　方愧无由洗俗尘喜逢竹外一枝春看来未敢轻攀折待侑诗篇赠故人
　　赋梅
　　雪月云烟件件宜骚人墨客费寻思怕渠因得逋仙句不要人言半字诗
　　观梅
　　东阁观梅效少陵巡檐索笑面生春试将心事从渠道恰又无言领畧人
　　折梅
　　折时须拣带苔枝两蘂三花尽自奇簪向银缾全俗了古铜缾浸恰相宜
　　写梅
　　为渠模写未为难只要稀疎不要繁雪月风烟俱属我一时收拾付毫端
　　红梅
　　特立孤髙耐岁寒渥丹颜貌带儒酸荆公诗句休拈出北地人今已熟看
　　千叶梅
　　千叶梅开一样清向人含笑似多情化工只么宁多巧碎剪琼瑶细簇成
　　雪梅
　　冻合顽云四幕垂须臾六出搅空飞梅花自禀清臞相底事添渠十倍肥
　　月梅
　　梢如鹿角月如眉月到梢头分外宜梅得月来无限好月和梅看越清竒
　　烟梅
　　玉妃谪堕作梅花不与羣芳定等差莫是清髙嫌俗眼故张翠幕淡笼遮
　　霜梅
　　梅到更阑自主张依然不住散清香横陈青女无端甚也要教渠学粉妆
　　氷梅
　　絶怜花帯雪璘珑彷佛惟存蜡蔕红一夜清寒风结冻分明身在水晶宫
　　照水梅
　　梢横鹤膝小池东几点踈花冷淡中自是晓妆匀未了故抬粉面对青铜
　　梅影
　　柴门相对月华新月上梅梢絶点尘却是嫦娥工性巧不须泓颕画全身
　　早梅
　　篱下丛丛菊老时清香飞上向南枝化工未必无私意试问春风知不知
　　迟梅
　　尽道孤根逗暖回缘何春至未肧胎东皇想是怜孤独留与羣芳作伴开
　　残梅
　　可惜梢头烂漫芳无心要趂寿阳妆宁教片片随风去点在苔痕骨也香
　　梅实
　　累累青子缀枝丫一味含酸软齿牙不独曹军资止渴也曽调鼎佐商家
　　十二月二十九夜大雪
　　六出霏霏饯岁华终宵撩乱扑窻纱未言造化工夫巧且看乾坤景象奢□□□□□□□□□□□□□花明朝正旦常年别琼户瑶阶一样夸
　　又
　　岁已云除四日春正嗟无雪慰农心重衾夜觉十分冷平地朝看一尺深剡曲舟虽无月载灞桥景更有谁吟今宵??饮椒花酒醉后烹茶自赏音
　　又
　　天教滕六下良宵恰值人间正颂椒万屋髙低皆玉洁四山远迩絶尘嚣苍髯铁面亦华发直节虚心也折腰可惜梅花无觅处秖应低亚小溪桥
　　友梅呉编校寿宫之侧筑庵曰全归有诗十咏敬次之
　　达人谋事岂踌躇寿域天开不费鉏结得庵成无点俗栽梅莳竹当幽居
　　盖世功名水一杯君曽勘破个中来平生不问凢红紫莫逆交情只是梅
　　寿宅虽然已预营手栽松栢待亭亭童颜鹤髪身强健长对商山万古青
　　休论马鬛卧牛形后拥前堆要有情自是主人心地好老天分付不应轻
　　屋瞰梅间倚竹林一炉香篆一张琴有时月上黄昏后三弄寒梅夜正深
　　梅花本是一难兄山谷当时错用情毕竟渠家知已在仙矾赢得浪驰声
　　游山瓢具竹边安石鼎松边瀹凤团更向梅边观鹤舞好将模作画图看
　　庵外山环翠作堆庵前山秀长台莱主人日日携琴去直到松梢月上回
　　颜貌元非借酒红那堪和气更春风梅边索笑闲吟处句法清圆字字工
　　竹满长洲蔬满畦四时丰富足豚鸡况君剩有羊腔禄笑我犹余几瓮虀
　　上巳同省斋直轩郊游直轩有诗次韵是日又值寒食节
　　韶光又是二分过日月如梭可奈何对景诗成新意少持杯量减旧时多禁烟修褉偶同日落絮飞花逐逝波秖恐阴晴天不定明朝有兴亦蹉跎
　　春夜听雨
　　小楼炙烛未成眠好雨知时听不厌风急斜敲牕上纸檐髙微洒楯边帘花应憔悴啼丹脸麦定惺愡磔翠髯添得明朝诗兴好池塘草长水渐渐
　　见王书史系按察司所委平反劝课
　　翩翩旌斾下吾邦六邑喧传姓字香不着一尘秋夜月谨施三尺晓天霜平反狱讼缧囚喜劝课农桑惰叟忙昨拜荆州天与幸敢趋行幕献诗章
　　再用韵奉酬
　　褰帷暂驻小山邦正值芳春百卉香洞彻胸襟欺雪月英豪名誉冷风霜评分曲直奸人畏诗费赓酬竟日忙寒士无声増重处珠玑璀璨赐平章
　　三用韵奉酬
　　山水新安斗大邦也烦临按马蹄香扶持秀士蛟逢雨纠察贪夫草遇霜对景诗成唫思好劭农心切去装忙自惭埜叟何为者白雪阳春拜两章
　　四用韵奉酬
　　文献中州仰大邦姓名由此带天香襟怀月照江湖水谈笑风生齿颊霜天理每从闲处见诗篇常向静中忙明朝小队郊垧去傥有新唫寄一章
　　五用韵奉酬见寄二首
　　扬鞭迤逦歴乡邦留得清名处处香六邑春风浓似酒一轮秋月冷于霜苏回民瘼宦情好听彻鹃声归兴忙满路溪山无限好秖应裁剪入词章
　　潦倒无成困一邦江湖姓字可曽香兴来且泛三杯酒老去从添两鬓霜画思诗情虽我有名缰利锁任渠忙寒窻兀坐浑无事闲阅离骚诵九章
　　寄陆同府
　　忆昔轻舟衣锦还青红旗帜满江边正逢时节梅将潦又见池塘柳欲绵千古棠阴思召伯一封芝诏下尧天行看大展经纶手霖雨苍生四海传
　　呈赵提领
　　从容依绿泛莲红吾郡生民有幸逢政事分明天外月风标翘楚雪中松携琴领鹤宦情好横笛倚楼诗兴浓腾茂蜚英闻帝里行看宠锡禄千锺
　　迓王书史六邑劝课回四絶
　　雕鞍骏马骤如飞正是春风柳絮时夹道居民争看处青红小队曳旌旗
　　一犁雨足快耕农可卜今年岁事丰喜见四郊生意好秧针刺水麦梳风
　　杜鹃声里莫春天桑柘村村绿似烟分茧称丝将有日吴蚕今已起三眠
　　匆匆出郭又经旬和气熏蒸处处春料得锦囊诗拍塞寄来曽拜一篇新
　　再韵奉酬
　　穿帘燕子作双飞恰是春光欲老时公退秖应无个事山泉石鼎煮鎗旗
　　夫耕妇饷念斯农蚕麦将登庆小丰不是今年天意好皆由教雨与仁风
　　杨花一任雪漫天清坐钩帘对篆烟应是日长诗酒罢困来闲向北窻眠
　　自愧浮生又六旬苦无情况度残春谩吟俚句尘清听多谢赓酬字字新
　　三用韵奉酬
　　龙蛇满纸势如飞净几明窻得句时一阵好风吹过我唫余东手竖降旗
　　不是骚人不是农笔耕墨耒愿年丰有时啜罢卢仝茗习习能生两腋风
　　乍雨微寒养麦天村村斜日起炊烟老夫但愧缾无酒芳草如茵好醉眠
　　今日韶光满九旬浮生又了一年春莫言虚度浑无补学得先生句法新
　　饯王书史
　　揽辔来时柳未烟榴花又见火初然一春人坐氷霜国四野农歌蚕麦天教雨仁风弥歙境屏山练水入唫编明朝马首东归去伫看清名到日边
　　初夏旅中五首
　　乌兎双飞去若梭又逢天气正清和绿空桑柘蚕成茧青遍田畴犊卧莎好景常供诗料足浮生每叹客愁多家山不是无风月斗粟区区可奈何
　　早起牕前拥弊裘鬓毛萧散冷飕飕葵榴花发已云夏竹树风生却似秋骤雨乍晴双港涨宿云初敛四山幽客怀顿觉添萧洒且放唫情出一头
　　往来萧寺几经年时向僧窻听说禅一事不成空老去三椽聊寓幸安眠诗篇氷雪无蔬气粥饭韲盐有道缘欲卜归期犹未定况闻绿树有啼鹃
　　唫髭细捻秖堪伤几度徘徊立夕阳诗不疗饥徒着意酒能作病莫持觞此心轩豁出云月浮世间关逆水航多谢老天怜我在长教穷健又何妨
　　每忆吾庐隠者居天然景物足清娯树林阴翳莺求友帘幕深沈燕引雏可钓可耕盘谷序堪诗堪画辋川图何当归去北窻卧能胜羲皇以上无
　　竹夫人
　　羞领青奴号由来节操刚有生惟具眼不妬为无肠恋恋言何寂娟娟体自凉弃捐知素分那敢望专房
　　饯康侯二首
　　报政三年满还容借冦么丝纶来帝幄襦袴蔼民謌遗爱棠阴茂留传锦句多苍生今有待霖雨早滂沱
　　古歙何多幸民叨抚育恩清声冠今古浩气满乾坤夜月一船载秋风三径存莫能攀去辙恋恋劝金樽
　　新安江上次程南仲韵
　　石阑斜护崎岖径村酒频浇磊磈胸好是黄山供望眼白云分出两三峯
　　次韵凌义山二首
　　自怜老境渐侵寻检点头颅雪旋深无酒浇愁还独啸有时得句但长唫一天月色涵秋意四壁蛬声恼客心好是夜凉清似水萧萧风度古松林
　　眼前诗料底消寻移入蛮笺别浅深无斧凿痕方造妙超尘俗表始堪吟物情体状须留意句眼推敲好用心试看咏梅千万首影香独数老逋林
　　促织用前韵
　　儿童探穴戏搜寻隠迹苔阶深复深见敌有时能勇鬬无情终夜只清吟唤回枕上羇人梦恼碎闺中织妇心莫向当今机局去抛梭络纬已林林
　　水西行散次韵程南仲
　　散步招提去禅房幽更深开经醒俗眼瀹茗洗尘心石罅泉长溜林巅蝉独吟诗成书雪壁恐或有知音
　　次韵黄仲宣九日
　　又逢重九日七载寓僧庐送酒人何在迎风帽自如茰肥含味远菊瘦着花踈秪么酬佳节诗成茧纸书
　　九日同王月溪访紫阳有诗次韵
　　西风凄紧未成霜拄杖横拖访紫阳遶郭溪山千古胜泛杯茰菊一时香鬓边有雪身还健笔底无尘句不狂佳节直须??酩酊浑如仙在白云乡
　　用前韵酬郑山长
　　短鬓萧萧已半霜从教憔悴胜东阳磨穿老砚画成趣捻断唫髭句不香月下行歌闲放逸酒边起舞发清狂欲过郑老论心事可惜相逢各异乡
　　用前韵酬项性初
　　连年客里度星霜过了重阳又一阳篱下正怜丛菊老风前将领早梅香宁同子美吟诗瘦岂效寛饶肆酒狂欲卜归期犹未定空劳魂梦遶江乡
　　次韵郑山长九日
　　诗逢佳节应酬忙三斗何妨效汝阳帽任欹斜双鬓白菊无今古数枝黄龙山景物自消长栗里琴书今在亾往事莫谈添感慨醒时也作次公狂
　　江天晓望次南仲韵
　　江天向晓缊轻寒雾卷云收眼界寛鴈起沙头兵出戍鹭翘柳上雪成团数声柔橹船初发一片寒芦叶半干无奈满前诗料富耽唫几致废朝餐
　　饮归次南仲韵
　　霜后枫林浑似缬篱边菊老香初歇昏昏醉梦了时光一任头颅堆白雪
　　次汪菊坡秋深韵
　　秋深天气肃风紧袭人衣搅梦蛬声碎惊心鴈阵飞事嗟今日别身愧昔年非欲办青蓑笠沧浪理钓矶
　　寄饯东麓赵赞府之官湖南
　　忆昔鸣驺闯草庐欢然把酒话襟期自从六月袂分后又是重阳节过时江左英贤姑佐邑湖南松竹助哦诗饯违不及空惆怅傥或逢梅寄一枝
　　泊浙江东岸次斗山韵
　　渺渺江空阔停帆首屡回渔家编苇荻蜃气幻楼台逸少亭应在鸱夷棹不来一钩新月上时把篾篷推
　　谒和靖先生墓借斗山韵
　　孤山仙冢草菲菲姓字留将后世知遗稿文无封禅事名家梅有影香诗秖惭老子携琴晩不见苍头放鹤时一瓣心香聊敢敬寒泉自掬酹甆巵
　　黄盆渡次友人韵
　　到得黄盆九月天呼童弛担驻征鞯迢迢江水天连楚漠漠淮乡稻满田酒斾风翻疎柳外渔家网晒夕阳边买将郭索倾杯处对景诗成恰一篇
　　芳溪闲步
　　竹杖芒鞋度断冈崎岖小径遶寒塘野梅照水初含白山菊支霜未委黄对景每畨成感慨把杯几度放疎狂此生但只安吾分无辱无荣寿且康
　　呈许使君二首【道号蒙泉】
　　河岳中原地英贤间世生气雄虹万丈心净月三更韩柳文同妙龚黄政共清新安人有分月旦愿推评
　　蒙泉清彻底更不着纎尘滕阁曽逢月花屏又遇春采芹尊秀士拔薤抑强民秖恐芝泥召催归侍紫宸
　　张道士山房次程南仲韵
　　丹房萧洒絶纎埃石径萦纡辟草莱牕外菓从猿摘去山中芝藉鹤衔回一瓯白雪汤轻注三尺青蛇匣不开如许清虚尘世隔明朝再约抱琴来
　　谢许侯特顾
　　传呼门外骇还惊忙着荷衣倒屣迎皁盖朱幡人从简雕鞍绣勒马蹄轻羣中驽顿増髙价爨下桐方有烈声多谢使君青顾后免教汨没度浮生
　　冬夜次南仲韵
　　风号紧紧闭柴门榾柮炉边了不闻窻外月明谁是主输渠梅竹自平分
　　寿许侯【十月二十九日】
　　冬孟犹余一叶蓂中原贤哲此时生星辉南极躔呉分月出东山照歙城耐与寒花香晩节清如冷蘂味和羮童颜鹤髪神仙骨便是崆峒老广成
　　次南仲韵
　　回首明年六十春依然不改古衣巾画图萧洒诗千首心地通明月一轮钟鼎虚名虽是贵箪瓢陋巷且安贫客来问我平生事宠辱俱无老逸民
　　谒秋厓先生方吏部墓借斗山韵
　　厓翁底事姓名香照世文章日月光葭坞留荷啼晓露茧窝埋玉黯斜阳碑刋地记生前撰甃蚀苔痕去后荒一炷炉薫瞻敬罢教人空结九回肠
　　次韵塞下曲
　　貂裘毡帽紫骅骝挟弹弯弧架铁矛飞放归来天欲暮数声羌笛起髙楼
　　观中桃花次友人韵
　　琳宫深处小桃红当日玄都事已空今见花开浑似旧不知又隔几春风
　　拙稿呈许侯
　　拙稿携将谒使君区区那敢冀知闻编成初巻如终巻赋就三分诵七分妄意僣干修月斧删芜端藉运风斤一经题品便佳士庶别丛间莸与薫
　　贽林路教
　　千载孤山处士星只将闲逸了平生一聨好句香犹在几世闻孙声最清泮水工夫施教雨梅花标格待和羮不知野叟何縁分邂逅城闉幸识荆
　　许侯赠诗借韵谢二首
　　挥洒云烟笔有神衮褒字字烛吾真从今诗画多増重寒谷顿回天地春
　　政彻宸旒久有声何消入梦更图形行看大展经纶手整顿乾坤万国宁
　　初度【丙戍】
　　行止由来不自如八年初度寓僧庐半生闲逸云无定两鬓萧骚雪尚疎岂愿身荣如卫鹤秖惭技拙类黔驴今朝六十从头起数到稀年更有余
　　借呉直轩韵别黄仲宣
　　世路间关迥不同生涯淡薄砚池中买蓑去伴玄真子着句来违黄石公虽慰晓猿兼夜鹤却嗟社燕与秋鸿从今雪月交光夜乗兴当思泛短篷
　　次呉友梅假山韵
　　石骨嵌岩耸怪形主人对此快诗情若教老笔来模仿盘礴终朝画不成
　　花朝
　　花朝恰了一分春雨雪阴霾占两旬物态未妍寒瑟缩人生易老事因循洗瓷杯酌浮蛆酒拥地炉烧带叶薪翻忆昔年成感慨长官出郭劭耕民
　　上疎斋卢按察
　　歙境争先覩使星玉川风致是前生壮怀学富五千巻明月光分十一城吏立寒氷惊号令民沾和气乐耘耕政声久彻宸旒听行看金瓯覆姓名
　　又【自述】
　　自怜双鬓已星星书剑无成老此生愿识荆州轻万户要令和璧重连城敲推风月诗随兴模写江山笔代耕闻道珠玑囊拍塞愿分颗粒振声名
　　诗谒按察疎斋赐贱号二大字赋诗以谢
　　幸披云雾覩青天尽道山人有宿缘得坐春风纔半日胜居尘世已千年槎枯许到银河畔葭老容依玉树边两字光芒关不住私心犹敢觅新篇
　　病起三首
　　一病已兼旬朝来试整襟眼前惊雾散耳底怪蝉唫检点尘侵砚爬搔雪满簪春归浑未省緑树又成阴
　　弹指叹唫身悭悭满六旬维摩宁久病孺子岂长贫虽欠诗边兴还存笔底春莫言憔悴损梅瘦越精神
　　病起觉痴聋徐行脚蹑空杖能供半力药已奏全功整顿身仍健优游道未穷呼儿涤泓颖拂素貌渔翁
　　清明
　　清明又向客中过忆着家山事若何未及扫松徒怅恨偶因得句漫唫哦六旬身世忧怀少九十春光阴雨多对景岂宜虚负却把杯须??醉颜酡
　　游水西次呉秋磵韵
　　松阴石径絶纎埃缓步行春得得来风景一川诗料足楼台两岸画图开山花乱揷髼松鬓村酒频倾潋灔杯扶醉归来天欲莫数声鼓角又相催
　　饯卢按察
　　轺车至日岁将更又趂薫风理去程歴遍山城留好句苏回民瘼快舆情人言但有官如此世道应无事不平秖恐江东难久驻看看诏趣秉钧衡
　　借虚翁涌金门城望五诗韵以写幽居之兴
　　数竿修竹半池荷密掩柴门少客过笔底画能希李郭囊中诗欠似阴何一心夜月炯长在两鬓秋霜积未多花甲明年重数起幸逢尘世息兵戈
　　半生迹未歴江湖辟地东郊旋剪芜结屋池边尘自少莳梅牕外俗全无偶来啜茗谢良友不肯趋时愧腐儒却笑一寒难措手欲禆短褐拆天呉
　　时光迅速走双轮忽忆前朝事已陈门外难交骑马客竹边惟结话诗人生来岂羡陶朱富老去宁甘原宪贫处世自怜浑不解江山聊助笔头春
　　细捻唫髭谩赋诗骚人那敢与争驰倾杯对月风清夜倚杖观山云敛时世事安危浑莫问人生得失底须悲何当琢就梅花句付与髙楼画角吹
　　堂标野趣岂虚传坐看朝岚与夕烟支径萦迂斜傍竹幽池清浅倒涵天少年心付沾泥絮晩景身犹顺水船却喜传家惟老砚麝煤磨尽可曽穿
　　避暑次叶教授韵
　　炎天无处涤烦心拂拭苍苔坐茂林贪捻唫髭搜好句不知日转已移阴
　　感怀二首
　　桂薪玉米转煎熬口体区区不胜劳今日难谋明日计老年徒羡少年豪皮肤剥落诗方熟鬓发沧浪画愈髙自顾一寒成感慨有谁能肯解绨袍
　　长唫抱膝更欷歔较着前时迥不如世事看来巢幕燕人生勘破上竿鱼投非所好缘工瑟见匪相知懒曳裾造物岂应私困我还须水到自成渠
　　次金东园农家杂咏八首
　　买酒割鸡祠社后踏歌搥鼓闹清明柔桑叶长蚕苗出从此关门禁客行
　　林下欹倾茅草屋门前诘曲竹笆篱数声清笛知何处牛背斜阳牧竖吹
　　迟日丽时秧刺水午风暄处麦掀髯一村桃杏红如锦旋数青铜傍酒帘
　　趂雨足时翻畎亩挿秧遍后便耔耘愿天频把甘霖霔伫看丰年万顷云
　　尝稻翻匙夸白雪腰鎌荷担刈黄云逢人谩说空辛苦偿债输官费九分
　　四郊■〈禾罢〉稏髙低熟几处连耞澎湃声妇饷区区无寸暇绩麻犹趂月华明
　　战伐已闻初卸甲耘耔却喜近添丁明年小稔应堪望雪后平畴宿麦青
　　妇作生涯勤杼轴夫营活计在桑田老翁榾柮炉边坐幼稚檐前负日暄
　　次金东园渔家杂咏八首
　　系缆旋编新箬笠喜晴仍晒旧蓑衣岸飞柳絮河鲀上春涨几添一尺肥
　　篙撑舴艋闲来往手把丝纶自巻舒妻子已谙风露惯篷牕便可当茅庐
　　醉来要把鹏为饵夜后长将月作钩浮利浮名浑不问数声欸乃转船头
　　经行苇荻沙头熟出没风涛胆气麤博得酒归明月夜呼儿作脍旋批鲈
　　爱玄真子吟佳句笑老姜公用直钩一片水乡供活计四时风月在扁舟
　　两岸芦花飞雪絮一江秋水接银河平生不结荣华梦只把青蓑当绮罗
　　那有清霜来鬓上畧无闲事上眉头傍人借问家何处一叶轻舟水面浮
　　风紧岸边安钓艇云浓空里散杨花披蓑顶笠携鱼去遥指前村问酒家
　　书怀
　　检点头颅髪半丝老来刬地费支持技缘冷淡知音寡事每差池赋命奇一暴十寒良可叹三平二满且随宜杜门懒出过从少自录唐诗旋课儿
　　荷花
　　竹边牕外小池塘青葢亭亭拥靓妆莫把仙娥相比拟合将君子为平章凋时堪供真人艇老去犹充楚客裳几夜月明风露下输侬受用许清香
　　白莲
　　横塘清浅藕花开绰约氷姿絶点埃雨过浑疑汤饼试风生却讶玉山颓未经太液承恩去先向东林结社来铨次羣芳须第一妖红丽紫尽舆台
　　饯赵可斋朝京
　　秋髙秣马理征鞍琴鹤相随上帝关已有声名闻草木又将诗句动夷蛮金銮未赐金莲炬玉陛将催玉笋班管取来年三二月定看昼着锦衣还
　　寄东麓赵赞府二首
　　佐邑■〈氵赀〉阳绰有声文章政事冠羣英南墙松想乗闲咏北海樽闻已戒倾横笛倚楼襟度逸携琴带鹤宦情轻结知当路交飞剡行看除书下玉京
　　黄花开后骤征鞍再见黄花秋又残只字未能通间阔长笺先辱问平安共看明月隔千里独对西风愧一寒秪有麓翁知我者何时会面话辛酸
　　寿许侯
　　星辉南极彩云边律转黄锺一日前河岳间生贤太守椿松齐算老神仙心犹秋月烛千里人在春风度两年秖恐练溪难久驻行看飞诏下尧天
　　连日雪次黄仲宣韵二首
　　天遣冯夷剪水飞拏空万木冻龙痴寒思坡老玉楼句清想刘义氷柱诗谩拥地炉然竹火更垂纸帐当罗帷谁知预作丰年瑞不疗贫家眼下饥
　　连朝飞雪满山城恰负人言雪易晴梅顿添肥香不减竹虽暂屈节还清闭门僵卧嗟寒士煮水烹茶任巨卿但喜遗蝗深入地休夸李愬把呉平
　　始生书怀三首
　　连年客里度生朝自草新诗慰寂寥却喜牕前风景好梅花初放雪初消
　　浮生六十度春秋无辱无荣尽自由但得此身强健在明年花甲又从头
　　一片闲云出岫迟诗情画思老来宜莫言末技浑无用传入鸡林未可知
　　次程南仲韵五首
　　老来鹤发更鸡皮计解曽无六出奇耕钓云烟三寸管剪裁风月几聨诗逢人多谢开青眼顾我惟惭匪白眉世路近来虽着脚不如退步学聋痴
　　生意牕前草不除翛翛苍玉自扶疎贫将入骨谁怜我富欲掀天命属渠学圃频观种树传杜门几似絶交书有时间有过从者分席非樵即是渔
　　兴来呼酒乏瓷巵自笑醄醄作么为细诵坡仙前后赋更歌元亮去来辞一心湛彻长如水两鬓髼松半欲丝毕竟不消惆怅得苍松独傲岁寒时
　　倒指头颅六十余尤堪抱瓮灌园蔬生来自得江山趣身后何消竹帛书无事关怀心寂寂有时敲句意徐徐乘闲问柳寻花去缓步安然当小车
　　剩喜壶中别是天诛茆结屋竹梅边伴人有意一泓砚笑我无缘二顷田半醉半醒知酒圣非空非色悟僧禅门前青嶂浑如画云去云来树倚巅
　　野趣有声画巻下
　　●野趣有声画跋
　　野趣杨叔眀旧与倡和阅前作倐十二年矣叔明能画能诗笔愈益老而须髪如漆独道貌犹未老也岂胸中有所养而然乎其无声之诗当求米元章张彦逺辈评之其有声之画如回溪道中山束溪流窄径迁眼前景物入诗无田中科斗古文字柳下舂鉏新画图巨室储茶供客贩小旗夸酒诱人沽行行不记几多里回首林端日又晡此可谓五十六字溪山村落圗也起句便能摸写山径溪流偪侧之势科斗舂锄二句生逼江西自是两幅竒画储茶夸酒一联村落中贾区饮肆在纸上歴歴可数尾句収拾淡静却少留不尽之意全篇熟而不腐新而不怪诗妙至此非胸中有所飬不能也予老矣不能悉为提掇佳处举其一足以知其余焉至元乙酉月良之朔谨书于孚舟亭
