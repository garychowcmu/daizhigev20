王惺所集 明 王以悟

题辞 


语录 
序
编辑姓氏 
卷之一
卷之二
卷之三
卷之四
卷之五
卷之六
卷之七
卷之八
卷之九
卷之十
集后 

王惺所先生集题辞 

此惺所王先生绪论也万历癸巳余与惺所同里选覩潜心大业湛研古道步趋濂洛超然闻见形骸之表相得甚驩余总角受书时闻先人遗训顾问津洙泗未涉其源而西面望洋庶几遇以旦暮及见惺所爽然自失儗为玄筏且以谓名理尽在是矣后十二年而主士高等出宰邢台余以使事过其邑邑人亟称令贤比于中牟单父私心谓方释经生业何以通达国体使民歌颂若是暨班荆道故妙契独觧能发前人所未发因手一编示余余才力蹇浅罔所当于持论然惺所辄以余言椒兰其味不之弃□惺所家弘农自月川西川二先生倡明大道而云浦孟先生相与羽翼而发明之三先生所为统一圣真模楷后进皆以实跋为本惺所克承厥绪一洗近世空寂支离之陋习自青衿时名已闻于海内于书无所不窥宇内事无所不究乡国天下士无所不友虽不肖如宗亦得从印可今读其集所谓道学不明往往薄躬行为无奇上者溺情训诂借口翼道不者以文人援玄虚要眇之谭自列于儒林而求闻于后此吾道之蠹则统承往圣启佑后学独赖躬行斯道之人耳旨哉盖自慱约以后其言不数数见也惺所于性命之学非惟知之实允蹈之故未尝自标门户视洒扫应对即为神化簿书米盐靡韭身心荑稗土苴糟粕煨烬极之引楯万族幎覆六幕不离匕箸坐而策之皆是物也记曰文以君子之辞实以君子之德此可以论惺所矣三门砥柱障百川而东惺所生于里灵灏锺毓欲吐于胎白□鬼其精神学力殆亦似之然师友乃渐不可谓无自故即事赋言墨传意肖纷纶满家不假雕刻皆以意识为宗俾天下晓然望斯道之帜躬行有淂于圣门殆庶几乎今天下异学繁兴譬诸鼎据混一为难若夫正人心息邪说惺所固有无言为言者予拭目为惺所竣矣 赐进士第翰林院检讨记注起居编纂六曹章奏眉山年弟王毓宗拜譔 

叙惺所王先生语录 

昔吾夫子忧学之不讲此后世学者所权舆也然其为之则不厌矣言信行谨慎乐相继以忘年矣颜之不惰曾之力行皆从实处树基区区口耳云乎哉□綗可以达天日新用以新命□熙敬止不出仁敬孝慈信纔□实地便属虚夸如捕风镂尘尽力奇巧竟无寸功故不讲不明何以入窍归宗不修而道涂听说亦终日指燕指越坐犹拘于斗室者耳孔门先求仁而圣贤问荅无一语涉于恍惚幻眇旨莫奥于克复请事只在视听言动之际非向实地修证非夫子所谓道所谓学也今人溺于词章之靡丽世网之牵缠者诚不足论即知向学者类以立会为名高讲学为般数群居聚谭缔众树交　　已数言道破矧树交中又生无限岐径心非尚絅功不日新学斯蠹矣众且诋之曰彼讲学者若是不□与于不仁之甚哉夫子又将何以为忧也我国初理学聿兴月川曹先生应奎聚而出好古力行实衍邹鲁濂洛之传嗣是西川尤先生云浦孟先生继起率以践屐笃实开导后人山斗洛阳惺所北面云浦而超悟更多实心实事躬修匪懈以力追古人不佞思藉高标风河汝乃今应期而出将为吾道顺风一呼挽世教之颓靡余波余暴奚止被于河汝者兹幸得惺所名言若干篇字字而会之根极理要抽关启钥而恳恳惓惓务崇实行真学问中入门究竟苐一义疚恶俱新声色浑化何莫非此充拓易不云乎履信思顺跖实而行冥念而合天人性命一贯之学也惺所游虎围而归引鼎新会以固同志今倡道宇内引掖斯世广于一乡雅有俱立俱达之思不佞为吾道庆而尤顾同志者以实心为之母徒曰弟子不能学则真修矣 苏岭山人陈大道撰 



【序】
张孔训
林宗甫
李虞夔 

常惺惺所稿序 

学无实践譬之画脂镂氷即费日损力无益也文不载道譬之春华海枣即舒锦凌云无用也故有心学者斯有心得有心淂者斯有心声庸可诬哉常惺惺所稿者吾师惺所王先生所为文及师友门人问答之语也稿何以惺惺所名盖吾师自从尤孟两先生讲学后即题其读书处曰惺惺所而自号曰惺惺主人盖取常惺惺之法为不违仁之功其学问淂力处端在于是故吾侪录所□稿亦以是名焉□从先生游有年矣见先生之从事于惺惺法者亦有年矣惟有常惺惺法故不去伪而诚不撤蔽而明不戒肆而敬不警惰而勤不胜私而公于一切事务伦常根于性兮关于职兮者先生名因其固然若迫于不淂不然者然曾无一毫安排布置于其间而亦无一毫轶越渗漏于其中皆所谓惺惺之淂力处也故笔舌所到罔非从惺惺中流出如树木之有根底而非徒以枝叶竞秀如流泒之有源委而非徒以波涛见奇谓之曰以心学为心得以心得为心声亶其然乎吾侪诚由先生之心声以会先生之心学心淂则是编不啻觉路之金绳迷川之宝筏矣若以语言文字求之则世之为语言文字者岂少哉予尝妄拟先生之学曰主人翁在家照管一家事自是照管得着又妄拟先生之文曰自家屋里人说自家屋里话自是说得着是言虽俚而 训所见如此敢以质之同志者 雒阳张孔训顷首书 

常惺惺所稿序 

余少读书白云山中即闻召南有王惺所氏性地空灵辞葩璀璨每诵所为历试诸卷私心窃向往之万历癸巳奉 命选诸饩廪士肄业六馆余与惺所同为肖岩邹老师所拔因习公所为人盖粹然笃行君子也道本天人学说性命所云善言德行非耶私心逾归依之巳入长安并张见室年□同寓栢林寺中昕夕琢磨提诲谆恳遡□马之源抉伊雒之秘余亦恍然口有淂焉已为余先容谒云浦孟老师座下于时春风气嘘霁月澄清余庶几淂问津涯此公立人达人之雅念而大道为公之极思也嗣是余荐贤书而公寻成进士京国握手兰茫香浮可柰宦海南北仕蹃升沉从此心旌徒悬而踪迹离索屈指十余春秋矣今年各空谷寂寥跫然足声则公使者俨然持常惺惺所稿见示也余受而卒业名理名言开诱后学一臣热肠究绎大旨总之于洙泗源头蚤寻活水是尼父志仁之说也实践真修不矜口吻是尼父躬行之说也遗筌蹄为无用砭虚幻为空谭实实落落其于常惺惺之本体岂非缉熙不昧而明明德于天下不称止于至善也乎白鹿鹅湖两家藩篱可使立剖德性问学诸说争讼可使涣觧甚矣公之有功于后学深也余山径迷失蓬心蓊欝视公绝尘宁止瞠乎其后顾一念不忍自弃之心终不敢外于大冶朴樕数言仅以标愫幸公怜而教之 天启三年闰十月吉日刑部山东清吏司主事汝上年万夏禹英林宗甫顿首拜序 

常惺惺所稿序 

余家去分陕仅一衣带水分陕有吾师王惺所先生者当弱冠时即有志圣贤之学及闻云浦孟先生倡道雒涧负笈往依焉孟先生既为先生易旧字曰幼真而为之说且手题其读书之舍曰常惺惺所自是以来由诸生而贡选而登第宦游以至归老随在所居斋室悉摹之以寓观省以故同门张君敏孟辈辑所著作而付之梨枣因即命曰常惺惺所稿云稿凡十卷一二为序为记三则奏疏四则书札五六七八为状志为表传为赞为祭文为杂着九则日录则问荅则散言而诸体诗终其卷焉先后眉山王公光化陈公及雒阳汝上张夏两公各为之序顷者余始得而毕读之因喟然曰凡先生所为学本求仁功先主敬以羽翼往圣而启发后人者稿中具载之诸序颇能发明之余不必复袭其说苐以世之口实讲学者不曰刻脂镂氷则曰尘饭土羔□火谓其空谈毫无实用也窃观先生之宰邢襄所为谕士谕俗诸约先贤村霍路村诸咏则岂厌薄乎民事者于郎署所上议处禁卫严禁异端诸疏则岂不达时务者至参究凌应登张差二事皆一时所箝口结舌而先生言之不少却顾又岂观望首鼠而两端者至里居之日不为阖门养重而靡私问不为绝迹公府而靡私谒从口所发皆味言从身所应皆矩行使儇薄者归于厚而荡肆者化其僻缙绅士大夫既雅慕好先生即市侩里胥以至田夫野父亦能举先生以相赞述此于车□丸物范俗视宦游之日更深也有实用乎无实用乎当世以正学鸣者亟称新建王公余居恒以无论当日所以车□丸物范俗者即缚汀漳之山寇窆田州之士夷擒江藩之叛王已先生生而觧空谈无用之嘲矣虽然即汀漳田州江藩诸勋迹自新建视之亦枝叶耳余不揣犹欲以见于邢襄及郎署者为先生增泰华之高益河海之深且欲为先生鸣其不平则赘疣矣则骈拇矣非先生意矣 古虞门人李虞夔首拜撰 

【编辑姓氏】 

王惺所先生集 

分陕门人　　张而讷　　辑录 

雒阳　　　　张孔训　　编次 

友人　　　　高维岳　　订正 

男尔存 尔含 尔循　　校刻 

孙得自 证自 简自 □自 静自 诚自 明自　重刊 



【卷之一/ 序】
月川曹先生年谱序 
重刻拟学小记序
云浦孟先生语录序 
云浦孟先生年谱序 
月川曹先生录粹序 
日省录序 
鼎新会簿序
丘氏克终会约序
重刊云浦孟先生语录序 
郑伯子制义序 
赠学训姚先生序 



王惺所先生文集卷之一 　序 

月川曹先生年谱序 

道也者。先天生地、生人、而为三才。夫人之□□□□躯耳、而参两之责顾属焉。非儒有大言以□□□□殊而理则一、效远而行则近、用广而体则实、故窍于中和、造端于夫妇、散见于子臣弟友、设施于九经□重、而极于位天地育万物、笃恭而天下平、总之实心实理、实事实效、虽欲息有弛担而不可得者、自习静超悟之说兴、或谓儒释大同、往往崇尚虚无以求见性。其所剖析至于不可思议、然竟如捕风捉影、茫乎未有归宿、甚有舍立而言权、既流矣、何取于旁行、而猥曰吾以任吾性也、骇于乡、谪于宦、哗于当年、疑于没世、岂尽人情忌修哉、无亦空谭胜而实体处、或有未至也、吾友张有孚氏既为月川先生年谱将寿诸梓而问序于悟、悟为先生乡人、且其世永远也、知先生冣深故僣言简端、俾考先生之、谱者、果崇尚虚无者耶其实心而实效者耶、果捕风捉影空谭而遗□者耶、其不息肩弛担而无媿于三才者耶。人品之真伪、学术之淳漓、道统之邪正、一开卷而知之矣、 

重刻拟学小记序 

孔子曰学之不讲是吾忧也然其所以讲学者亦不过徙义攺过求以修吾德耳夫吾人欲修其德从事于徙义攺过日征月迈中间种种工夫或父师随事开发或友朋群居讨论或平日因修以得悟或一旦因悟以证修或形于诗歌或迫于应酬感发记存以备遗忌而言于是兴集于是成虽亦中间种种论议要之皆吾人修德良方从人伦日用徙义攺过处真体实得而出之非玄虚要渺务为奇异而慱名高也近世之讲学论本体谭超悟日用常行视为粗迹真修实诣反有所未逮以故后进之士聪颖者慕上津而忘下学浮夸者立门户事标榜假道滥竽则此学徒为鞶帨其笃实自好者遂厌薄虚谭指摘丛生□之亦不顾回以沮人向道之心此问学之蠹也洛阳西川尤先生其学宗旨桹良知而实致其教人使开悟本心而务真修其论说不离人伦日用其工夫不出攺过力行其独得妙契隐隐透露闻者自各领会张阳和太史称其善学文成而救末流之弊论者以为知言所著拟学小记一刻于洛下一刻于关中一刻于东郡兹复刻于都门夫洛下之刻门弟子录其遗言以便传习然而未布也关中东省之刻带川梁公令渭南瀛阳李公守东昌布以训士矣然而未大也少京兆北霍皋乔公以直指按顺天观风之暇慨然念焉谓世道之维持关乎教化教化之兴替关乎学术而端学术明教化以维持世道者无如先生之书合三刻嘱余校而正之以命诸梓基嘉会后学宁独畿以内凡东西南北同志之士览兹刻者当油然感悟戒玄虗而求实际黜口耳而事躬行学术一端其于民风可以登上理者岂曰小补之哉 

云浦孟先生语录序 

伊洛自程邵诸大儒而后以理学名昭代者三先生焉月川倡道于洪武永宣之际迨嘉隆而尤孟两夫子出斯道益大明于中土余友张孚若氏尹陇西之日思所以造士者既以曹之录梓尤之要语刊而布之复取孟先师集选订成帙将合刊而示余命曰三先生约言余三复于衷未快盖约者要也或片言居要令骛慱者读之恍然会心若春氷之忽释或言言切要令暴弃者读之惕然警悟优游者读之毅然奋发若醉者之初醒逆旅人之求归兹选羙矣而犹未也孚若复以其选属之余余不辞固陋拔于选中搜于选外录其语之约者几百余条皆夙昔所尝会心者也皆惕然毅然所尝自出者也傥读是册者以其会余心者而各自会其心以余惕然毅然所自出者而亦动其惕然毅然之思则斯刊诚约也夫斯不负孚若嘉惠后学之意也夫 

云浦孟先生年谱序 

儒者之没也其门人后学各辑有年谱行于世盖总其生平始终言行履历而详记之者也其详记者不独在言动气象施为之迹亦欲人因表以窥里由细以占巨暏枝叶以会本根可以景行而私淑之所以示训也苟记焉而不详传焉而不远后之学者慕其人而论其世模范不存师资安托则当时及门亲炙之人与有责矣崤函云浦孟先生性生颖脱见道宏深学先于躬行功本于慎独其讲学服官贳始终彻内外无大小巨细粹然一车□丸于正真不媿屋漏古今所谓醕儒也伊洛渊源先生实继之山颓之后迄今十有七年矣悟以奔走风尘年谱之述尚阙而未备今年奉　差过里抱病谢安芳药之暇每忆先生平生动静出处日记一条久而成帙同志者览而喜曰见是谱如见先生也后学模范于兹焉在谋捐分寿诸梓命悟一语以叙之首简呜乎画工之图形也其容貌冠服不亦宛然肖乎其人若此灵之渊默涵飬之疏密非册青摹拟可以彷佛□□着之者今悟所辑第画工之形耳在读先生之谱者虚心潜体真修实证不出乎言论作为而直契其精神非由夫想象揣摸而领悟于糟粕阶级之外即谓先生道德矩范千百世一日可也是在自得之哉是在自得之哉 

月川曹先生录粹序 

子曰文章吾犹人也躬行君子。则吾未有之得。夫躬行岂易言哉近言之□一事一节亦谓躬行远言之则终身体之不能尽浅言之则绳趋尺步曲谨自全者亦谓躬行深言之则尧舜之病诸禹之拜昌言汤之殒渊文之望道未见武之不泄不忘周公之待旦孔子之不修不讲不徙不攺何有未能者皆不外此自道学不明世往往薄躬行为无奇、其上者溺情训诂借口翼道下者以文人援玄虚要渺之说自列于儒木而求闻于后、令人读其书似有以衍尧舜禹汤文武之传发周孔之秘至究生平操履多不满于月旦、此吾道之蠹耳。其所以主张宇宙。挽回气化。维持人心。统承往圣、而启佑后学者。独赖有躬行斯道之人。殆吾乡月川曹先生与。先生洪武永宣间、淳庞朴茂。好古力行、毅然以斯道为任。其所著述、一本于邹鲁濂洛。当世翕然宗之。乃论先生者以著述侪之举业、又仅仅称笃行君子、盖以浅近言之矣、呜呼向使实诣不足、纵见觧高入无际、细入无伦、知道者将与之乎。况先生以敬为主。以无欲为功。其言曰学圣之事、主于一心。曰事事都于心上做工夫。是入孔门底大路曰学欲至乎圣人之道、须从太极上立根脚。立论千万言出于自得者为多今其遗书俱在也试绎之举业乎否耶昔韩昌黎之学见于原道一篇其余用力深处不离乎文字之工至今诵示儿诗章尚涉流俗气习未能纯然于道然且山斗在望、异世而俎豆之、亦其学绝道丧。倔起之难也。先生当国初士鲜知学、能褒然自树。非圣人之道不志。非周程诸子之说不从。言行合一。始终不二。固以难已。嗣后白沙阳明诸贤相继而兴、尧舜禹汤文武周公以来之道、遂昭然大明、非先生其谁倡之。方之昌黎又径庭焉。然躬行可易言哉。固宜孔子所重在此不在彼也。吾师云浦先生摘先生言之粹者、编注锓梓、盖亦孔子所重之意而不肖悟僣妄云云者、盖亦吾师云浦先生意也、 

日省录序 

河南自程邵而后月川曹先生首倡正学与薛文清公先后齐名迨我西川先师私淑于王文成公体验阐发斯道益大明于中州维时及门之士负笈从游者彬彬济济称一时之盛也韦布中如洛阳弘宇郭先生伯仲尤其杰出云余过洛每造其庐聚谭累日见志意□□貇欵作用缜密凡居家之仪与族党交游之众皆雍都恬雅绰有道义风致喟然曰此真学问也与口耳者自别仲子扬宇中年弃世余亦奔走风尘在外者廿有余年今夏奉　差过里冗病暇日取先生所示日省录读之平实简易其宗旨渊源固皈依于二三大儒而默识印证出于自得者为多盖其得力工夫始于静坐故其斩截独诣严介脱洒毅然盎然自超超于语言文字之外也凡有志之士读先生录者宜其感发兴起直下承当既不得以枝叶葛藤自牿其本性又岂容以夹带不专之习日借口于攺过迁善犹自以为为学而优游虚度于岁月耶吁壮岁论交今各白首一出一处动至多年不意先生所造遂至于是师门可谓有人而吾道不孤矣故乐为叙之如此 

鼎新会簿序 

自余之应公交车而游虎围也吾乡讲学之会浸微浸散矣比其归也要诸同志而鼎新之因以各其会簿焉乐庵子曰鼎新之义其于问学也何居乎余俯而思仰而叹曰君岂未玩于鼎辞耶其象曰君子以正位凝天夫天之明命本无日不新而寓于见在之位出位则不正命不可凝矣然其所以出位者以积否为害耳否积则趾颠悖之渐也故曰利出否新其始也始新矣夹持则在友故曰慎所之戒择交也交慎矣而复以意见执之虽有雉膏其能食乎故曰鼎耳革勉从义也义当从矣而行之贵力不然折足之凶所不免焉故曰覆公餗则信道不笃之警也至黄耳则中虚矣金铉则贞固矣其智及仁守之功乎顾知及矣仁守矣而不能因时达化何比德于玉铉也然则刚柔之节其可与立而可与权者乎合而观之友所以辅此命也义所以裁此命也信所以体此命也贞所以固此命也刚柔所以化此命也而其功则自出否始出否其新命之要与乐庵子曰善请书于簿以为同志鼎新之助 

丘氏克终会约序 

克终会在新安方山之阴盖乡贤丘先生故里而吾尤先师所与先生游息谭论处也先生卒其孙子暨姻党有志者思二先生不得见耶其地为祠且朔望会讲其中巽岩子曰美哉丘氏此举乎往会之未建也或以封洫故至□季不相善今驩然指赀共赴义和气蒸蒸焉礼让融融焉劝戒谆谆焉精神勃勃焉黾黾焉庶几善族乎子何言以励厥终王生曰嗟乎有味哉终之言也夫人初知此学其意向迅发如孝弟如忠信如礼义廉耻慨然自许若谓一入不变直与古人为徒逮日消月磨意气渐减寻就偷惰好货财私妻子一不如意忿怼生焉则谓孝弟何机械变诈莫可端倪貌则亲之心则憎之反面谗之伺隙穽之倾危成风则谓忠信何俯仰恣睢托之夷旷首鼠模棱托之圆通介附巢由而陇断不啻行北原仲而穿窬不啻则谓礼义廉耻何几此乡里自好不为敢望古人乎盖乡里自好者虽未志于学仍有一种真意第无人以导之一导而悟其于此学盖未易量固不以假道滥竽辈以立会为名高以讲学为般数以群居为谈薮以缔众为树交使人望而嘲之曰彼向道者而犹若是其沮人好修之心多矣诗云靡不有初鲜克有终余不肖愿与诸君子勉克终乎而因以名其会盖取交警之义也 

重刊云浦孟先生语录序 

吾儒之用甚大而其功甚实用不大则分量不完功不实则造诣不粹易曰君子以顺德积小以高大又曰大畜刚健笃实辉光日新其德是日新基于笃实而高大之根于积累世甚明自不由阶级直超彼岸之说称于儒者之口天下论学者往往谭光景谭效验至于作人处世又忽绳墨而谭圆融遂游心玄虚脱畧躬行其究不惟名实不副来多口之讥即自已身心疏旷作辍互乘内省多疚日复一日年复一年学问不成片叚纵大叚可观矣或不得为纯儒皆起于不自实践用功而以空谭悞之也云浦孟先生学本伊洛功专主敬故其言旨远而近道大而实不离日用平常而弥造弥深以悟不肖从游有年矣方知学之始时阅近世讲学家言而厌饫其中若恍然有得久之若捕风捉影茫乎未有依据及闻先生之训而复翻阅六经参之鲁论然后知古圣人之学其道德甚高功业甚大而不曰钦曰允则曰袛曰慎不曰日新则曰缉熙不曰敬胜曰无逸则曰孝弟曰言行曰忠信敬恕亦何尝不由阶级而直谭光景论效验耶呜呼先生之学足称吾人正学矣尝录其言之要者用为绅铭吾友张孚若氏索而刻之陇西与陇西之士共诵习之余兹与诸友订期立会矣亦愿与诸友共诵而习之故复以其刊之陇西者而再刊之邢襄也 

郑伯子制义序 

盖自取士以文世遂分举业德业为二然实非有二也第见学子事伊吾殚精雕刻罔不人人发抒性灵明习理要因文窥志若可与古人方车□丸一拾青紫辄驰逐利达窥瞰向背人品既失事业何观举向者先资之言不啻弁髦视之忧世者往往叹取士非古而以举业为敝箒呜呼举业诚敝箒也而所以发抒性灵明习理要者实不能外特学子才任伊吾利达一念先巳据入凡古之真人品真事业未能识取而向往其所为殚精雕刻不过妍饰为慱青云之具举望贤立言垂训体道淑人本旨曾何尝反之身心加以体验充以涵养无惑乎仕籍既登东驰西骛茫乎未有执持此未可谓变塞也盖自家食时已非矣寅友意葵郑君以少年科第筮仕巨鹿大都去烦苛先拊循期月之间事治民安百姓依之如真父母斯不亦古之循良乎往与余阅卷试闱昕夕联床窃窥其冲怀卓见向往古人学问巳有真源故其发为文词字字心得句句实体俱自涵养中来不徒如世人之妍饰仅仅慱青紫巳也异日者任重道远行堪大受百年名世之业余方于意葵望之斯宜举业也谓举业非德业哉春元张君重光偕尼生之徒辈淑其文爱而广诸梓也余乐与之言 

赠学训姚先生序 

世运之污隆士习之淳漓道术之明晦要之皆始于教化夫学校教化之始也古之职于学者皆其乡与国之老德行道艺淑诸其身而因以淑诸其人穷有真儒达有善治虽其气运隆哉亦教化素明故也今学校之师止于勾稽廪食督促升散其高者亦不过讲章句程课业德行道艺无闻忧世者往往太息于古今造士之殊焉虽然汉唐察举孝廉夫非成周兴贤遗法而夤缘权贵假道滥竽亦多有之我　国家名世者非一如薛文清王文成曹胡诸君子理学大儒果何尝不出于学校乎余以是知豪杰之士代不乏人人心之良万古一日今之不如昔者陷穽于词章功利而无以开发之耳诚即升散之会群诸生而诏之曰　朝廷飬士厚巳士生于世道术胡以明士习胡以淳世运胡以隆古人穷有真儒吾胡以词章自陋古人达有善治吾胡以功利自卑不出章句课业之外而示以反躬看巳之思则安知今之勾稽廪食者非古之德行道艺者也又何古之是而今之非耶【某号】姚先生神凝而质厚性介而学优其守廉其矩正先于车□丸物而后于科条弘农士彬彬向风盖淑诸其人即淑诸其身者与然司训则其职分今去而谕汲也则专矣以先生之教于弘农者而更益之以开发之术动其良心而出之于陷穽彼汲固多豪杰不与弘农士并驱而争先乎薛王曹胡诸名世复兴未可知也世运士习道术行将赖之余不佞有厚望焉 



【卷之二/ 记】
弘农卫胡氏先祠记 
巽峯祷祠记
巽山灵官祠记 
九龙宫修建上帝庙记
重修任村社庙记
重修茶庵记
少府王公惠政感人记
三咏堂记 
顺德府重修儒学记 
武库司储书记 
创建白衣观音庵记 

王惺所先生集卷之二　记 

弘农卫胡氏先祠记 

传曰君子将营宫室宗庙为先重本也凡为人孙子而世泽绵永不绝则皆本之祖考彼佣工道丐之夫春秋感霜露力辨数十钱刲肉市酒酹觞而野祀之不忘本也矧被显遘跻膴仕贵穷簪组祖祢祀于寝使若敖氏之鬼与马医夏畦者等曾不得据堂而托栖也其谓本何弘农卫指挥使胡公握符之明年先将军既拜宠赠乃以冬十月剏祠卫冶南祠成帅族以祀一时婣党咸集或曰于戏此亦人子也诰命煌煌哉宫室崇哉仪文盛哉观者济济哉肃肃哉神举哉经曰生事爱敬死事哀戚生民之本尽矣王子曰宗庙致敬不忘亲也修身慎行恐辱先也孝不移于君不忠孝不移于长不顺孝不移于治不仁夫忠所以事君也顺所以事长也仁所以治民也不忠则君不获不顺则长不悦不仁则民不怀古之君子不失此三德者故能保其禄位而守其祭祀令闻不忘谓其所因者本也胡公岂其不可以念之或曰文盛武弛军政之敝非一日矣公自莅任大都精明振刷正体统禁奸宄化强悍严简阅防侵渔一年而谤再年而服终公之身弘农其有兴乎王子曰审如是岂惟弘农受公之赐自昭勇将军以止亦嘉赖之故曰立身行道扬名于后世以显父母孝之终也生民之本可谓尽之矣他日因其请遂并书为记公名汝贵盖昭勇将军之子也 

巽峯祷祠记 

余侄尔恕既殁之五年其子伯贞亦殇而其弟尔慈年介疆艾茕茕孑立昕夕惟炊火是急乃拉婣党之乏嗣者数辈相与为祷事且即巽峯而剏之祠工既竣邀余登焉堂三楹傍有室以居守者周缭以垣文榱华栋缋奺藻栌垩塈黝户煌煌乎霞驳云蔚矣其地负山抱岭迭嶂层峦岚霭纷浮隐隐如奔马涧底水音潺湲助以秋籁悠悠绵绵如皷琴瑟帘卷疏寮一望长安通衢烟村遥遥冠盖络绎不绝余喟然曰形势之胜也缔造之羙也众心之一也祷之诚也或曰祷有诸余曰诗不云乎维岳降神生甫及申孔子之生也亦闻祷于尼丘曰然则祷之义何居乎余曰昔孔子疾季路请祷于上下神袛孔子曰丘之祷久矣他日斥王孙贾媚灶、又曰获罪于天、无所祷也。岂祷以理、不以神。以身不以文。以平日、不以一时耶。占丈君者澡身浴德。孝弟为先。忠信为本。一切机械变诈、欺天罔人。誓自今、舍旧图新。无人非、无鬼责。心安德滋。精和神固。何患乎无嗣。不然睡鸭鹊尾。麝火兰烟。翠樽雕觞。炰羔荐羞。命之曰謟。隆冠文缨、飞僊舞絙。吹箫理□□系。繁声绕梁。命之曰渎。治容里妇、匍匐山门。奔走道上。而少年轻薄、招提游浪。往来杂步、袪袂相逐。命之曰乱。謟则非虔。渎则非分。乱则非法。摇荡人心、败坏风俗。皆始于此。山灵有知。其吐之乎。诸君避席曰、今而后得知其所以祷也敢不拜命余因引笔书之、以为祷祠记。 

巽山灵官祠记 

瓶山李子绍麓夏子惺所王子乐庵沈小四人者同社友也李子一夕梦山游其巅古庙巍然日当午红光烁烁射身忽有异人告曰必生贵子厥后数年间果生子二人长者游郡庠有声久亦磊磊不与群儿伍李子以事过巽山山巅故有玄武庙李子谒焉徘徊四顾宛然昔年梦中景象也其侧露官祠为积雨破坏怛焉感怀用是损赀修缉之工既竣会春和景明邀夏沈王三子同登饮酒其上且问记于王子夏子曰梦幻矣而征于事事真矣而兆于梦斯亦有说乎沈子曰事有前定几有开先昼有美食宵有佳梦谓生子大事而无先几乎王子曰幻无定也理有定也以无定逐无定事亦幻也以有定宰无定幻亦真也降祥降殃天命靡常而谓有定乎视履考祥其旋元吉而谓无定乎李子兀然坐暝然思奋然起曰吾知有吾履何计吾梦吾不恊吾旋何取于祠吾前不能保祠之不为风雨所破坏又何能保后之不为风雨所破坏而以修缉为吾其有幻心也夫今而后吾知金吾真焉耳矣王子悦其言因引笔书之以为记 

九龙宫修建上帝庙记 

吾里二十年间有事于修建者几四初建尤先师祠竭力经营实数一同志捐分为之盖其难哉次祷祠次灵官祠次上帝庙一人唱之应者群起或与之役或输之粟或助之赀其成固易易也尤先生祠记出我疆孟先生而记祷祠灵官祠者则予不获巳而勉应之独上帝庙未有记也复问于余余不觉嗟嗟叹焉客曰兹庙也祷雨多应祀典且奉自公也吾辈亦各输吾诚焉耳余曰然易不云乎吉凶者失得之象也夫人心之动善则得不善则失曰得失亦足昭善恶之符而圣人之设卦观象而系辞也必明之以吉凶岂非得失不足以动人而祸福或易以惕众惕而从善久亦不失为君子诸君自立社之后狡暴息狱讼绝人各恭默俭素恂恂焉而将还于淳况旱魃致祷春秋祈报则斯举也虽曰有之可矣庙卷棚凡五间祖师灵官殿各一献殿五饰门寮工丹垩肖象辉煌色色一新盖李君大韶实兆其谋未竟而卒率众而竣其事者孔君世羙郭君仲宝余为之记时万历三十年壬寅嘉平之八日也 

重修任村社庙记 

君子之立言期于垂训事不足纪纪不足法于言何贵吾陕赵原里之任村故有女神庙乡人乏嗣者祷辄应痘疹病患者祷又辄应俗呼为子孙神也后复塑一男神名曰泰山并祀之所从来远矣岁久庙制浸敝万历甲辰乡人重修余外勇鹿泉高翁首其事工既竣内弟景绣氏问记于余余低徊者久之喟然曰唐狄梁公廵抚河南奏焚吴楚滛祠一千七百余所我宪庙时贺给谏钦乞休家居起用不出上疏陈时政中间正祀典一叚余昔年从友人医闾集中曾阅不记其详大意谓山川之神非黎庶所得祀况泰山之尊更有何山为之配俨然男女二像尤鄙俚而不通夫此二公者皆千古名流其所行事议论至今以为羙谭兹庙之修也事足纪乎纪足法乎言足训乎余不敢愧于两君子矣景绣曰乡人之意原属记于儆初崔子崔子谒选期迫而闻君适归因辞而属之君君又辞更将谁属乎余复低佪良久曰乡人同社者也其庙亦社神也完旧鼎新春秋祈报社者事也以社人举社事故不复曰泰山庙曰子孙神女庙而更曰任村社庙遂记之俾后冖覩斯庙者亦曰是社神也非滛祀也可以训矣 

重修茶庵记 

荼庵在陕之张茅镇西、斗折而上、其巅高燥而无泉。每遇暑月、行道之人苦焉。岭南下三里许有旌贤禅林其住持金山盖衲子中之好施者介徒抱瓮而济之适郡伯初庵方公道出其右诏谓曰尔之意善矣用力甚劳而见功寡母乃非久计乎因助之赀掘地数仞而及泉且也傍为之庐命僧居之以司茶事行旅啧啧称快无何金山为有司所选署僧正司事五七年间风雨倾坏其庐金山悯焉乃同宝轮住持瑞峯暨郡中义老王君廷弼张君国辅司君邦仙辈捐分而一新之惺所子田与庐迩时或造焉金山饮之以茶、而告曰。君知儒释之道乎。世人蝇聚于富贵蛾膻于利达熏心灼目犹道路之人。炎蒸极渴而莫之觧也欲以救之、则释之道、其寒泉乎儒之道、其茶汤乎茶汤虽温平而热盛之人、或不能苏惟浇以寒泉靡不冷冷然醒矣惺所子有感于心。怅然叹曰。善哉言乎可以为熏心灼目者儆而苟不至于熏心灼目则寒泉亦未可常饮也。养之以茶汤可也相笑而别。一日金山复挟榼向惺所子言庵记且曰无忘初庵公之德惺所子曰政怠则民斁政善则民思昔郑大夫乘舆济人彼诚小惠后人犹思之兹惠出不费是亦成本梁者类也而讵可冺乎乃不辞鄙陋扰笔识之以俟后之观风者采焉亦可以为政之一助云 

少府王公惠政感人记 

为政先利民利民急除害若本州岛硖石驿一方之大害也夫邮政在今日疲累极矣上下玩愒情伪百出假借行私巳属非法而况逞威势肆需索在在驿逓萧然繁费不独一硖石为然而顾谓为吾州大害何也盖硖石去州治辽远其使客厮役罔有顾忌凡所谓威势需索视他驿既倍而且地介崤陵岩险崎岖阴雨一集马毙夫逃十常八九迨至于逃而募募而逃当事者计无所出额金之外不得不议及私帮浸滛既久里甲大小不齐每岁会计大约费至七千余金中间种种情窦又非一言可尽者嗟乎本州岛觧纳正赋岁不过三万有奇乃帮马一节遂至矣此之多日复一日年复一年蕞尔刓敝之区其何能堪是不独困在驿而实困在民害讵小小也乎迩者　福藩既冿其河东塩司岁支塩至千百余引一经转运飞挽络绎雷动风驰邮人惴惴既不能逃又不能支疾首蹙额张皇莫措幸督其事者为府别驾敬吾王公肃号令严关防监运阉贵咸敛手受约束威势无所逞需索无所施虽饩廪车徒所费不赀而地方卒赖以少安无大害也事竣人感而思之佥谋立石以志不忘而求言于余余曰公关西贤者赞郡治署诸邑惠政殊多岂以一事见德耶人佥曰吾邮人知邮之事戴邮之泽公下车严禁牌票凡所请托斩然谢绝内不私亲外不避贵间有公役秪薄犒以俸金不给一马虽家丁差遣往来亦觅驴而行耳此其用意何厚况条陈事宜又为吾当图永永利父母妻子将依以为命者其忘之也余喟然曰士君子之仕以治世而安民也一失民心则视之如仇雠以王公得民若此凡居人上者视民之重困宜何如以觧其悬而拥节持符驰驱四出如近日折干廪粮贴马扛头之累一切横行不道者独不可省而宽之耶余怜邮人之意为勉而记之若公惠政芳猷度越于寻常兹不书亦重邮事也公名有真三原人庚子乡进士 

三咏堂记 

邢台公堂之后有二堂焉其一曰和衷。盖南阳朱公命名。僚友会聚政事商确取同寅恊恭意也。其一在和衷堂之后。内外攸分。退食宴息。卑暗湫隘。败漏而不堪。旧亦未有名也。余承乏来莅兹邑、越数月而玄冥为灾。坏漏者颓然倾矣。乃鸠工而新之。公余则婆娑其中。儿童三两、环侍其傍。爇香酾酒。命歌诗以自娱。一歌曰、二龙间卧洛波清。此日都门独送行。愿得贤人均出处始知深意在苍生二砍曰、方城汉水旧城池。陵谷依然世自移。歇马独来寻故事逢人惟说岘山碑三歌曰、白头一枕小庐山。偶寄孤松十竹间。朝市山林俱有事今人忙处古人闲夫三咏、非童子意也。余所命也。诗亦多矣、而独有取于三者。识余警也。盖儒者之出、原有激于世道。苟德泽不究、徒皇皇而游。冺冺而去营营而得。扰扰而亡。碌碌焉忙过一生。举宦游之地、皆为传舍。百年而后。更不知为谁何。亦何如躭丘原、以卧炯霞。怡乐于琴书。而寄情于诗酒之为得耶。不孤负其初心哉。焉用出为。故童子咏之、余和之。不觉脉脉动念也。念苍生则悟出之由念岘碑、则奋出之效念古今闲忙之分。则精神别当有注畅然兴脱凡之想。而出庶不为徒矣因名其堂曰三咏堂。盖以识余警也夫。 

顺德府重修儒学记 

郡大夫、巍石陈公。以礼经魁天下。由工曹郎、来守邢。岁丙午、玄冥为灾、官署民庐、大半倾圯。而学宫以年久尤甚。公举而修之。先正殿两庑启圣祠。次二门棂星门、及石栏、群坊。次明伦堂、敬一亭、仪门号房、四十余间。腐者圣毁者完。污者新。焕然攺观矣。学慱诸君、偕诸生思记其事、以传。而谬请于余。余进诸生而诣曰、尔诸生、记公之修学也、感公德也。识公功也。无亦曰、公嘉惠后学之盛心。永世不能忘。顾此不忘者、具文耳。亦知所以不忘乎。盖公诗礼世家。学有渊源。尝与余讲性命慎独之学。夫慎独者圣学之实工夫也。自举业习兴、学术易晦、词章声利之习、入人骨髓。故负高才、能文章掇巍科、跻膴仕。世莫不见为本业。凡父兄之所教、子弟之所学。莫不是崇是勉。耳目日乖、性灵日蔽。浸淫迷溺于声利场中。终身不得出头。穷无真儒。达无善治。其弊皆原于此。间有志之士、稍自振拔。锐意向往。未能于独上研几。故于世间种种纷华靡靡、世套。虽亦焉思脱。未能泊然无系。故一系未断。渣滓犹存。本体一疵。作用不粹。昔人曰、天德王道。一以贯之。其要只在谨独。呜呼世之知要者鲜矣。余今望尔诸生、先须讲明此旨。讲明此旨。必先于当下识取。盖本心之明。皎如白日。不假外求。即当锢蔽之后。其机未息。故怵惕之生。触于乍见。尔汝之称。实有弗甘。嘑尔蹴尔之不受不屑。不以生死危迫而遂昧。凡此皆独机也。顾有明于此、或闇于彼。发于前或断于后。岂独不用力于慎。即知慎矣、而源头处、未能理会。终日从事于扫除防检。始于把持。成于有所。久之劳苦烦难、厌怠潜滋。兼以浓艳日交、嗜好日起。毁誉得丧日劘二暴十寒一傅众咻。日牵日引日笺日微。则此种学问、极是支吾眼前。口耳开谈说之丛标榜者多门户之立假道者邀快捷方式之路饰貌者济穿窬之行圆熟者工乡原之术天下反群然嗤之。、而高洁沉寂之士。复窜入于瞿昙老庄。慕光景、论效验。古帝王圣贤相传正脉、愈远愈失其真。盖正脉者、即源头之谓也。自太极既判、三才并列、人之生也。原与天地同德。人惟自视小、则其自待轻。自待轻、则终身逐逐焉饥而食。渴而饮。能行淫欲、能贪货利、忿而争。弱而夺。适巳自便。与禽兽草木同生□□烕。天地何由辅相。生民何由阜安。世道何由主持。此皆未知学问。源头不明之故也。故古人之学、直以大人为巳任。直欲明明德于天下。其视天地万物、皆吾一体。其视宇宙皆吾一家。其视四海之民、皆吾父老昆季、赤子之亲。故一民之未安、一物之未遂。皆吾之责。皆不啻痌瘝之切身。必欲成就安全而后巳。故尧舜之兢业。禹之勤俭。汤之陨渊。文武之如伤。敬胜。周公之思兼。孔孟之周流历聘。若不能一刻自逸者。盖源头既会、则痛痒心切。动参赞图经理。视天下有多少不得其所者视吾身有多少不尽其分者闵闵焉、皇皇焉。其于拂人从欲适巳自便之事不惟无所强制盖亦不萌之念虑而凡人之纵欲自便。、适巳而拂人者。皆其矜悯而思觉挽。若曰亦人也、而何蔽锢之若是。此其方性灵。光□□絜粹白。非有意于慎独。而自无不慎。存之为天德。发之为王道。卒与天地同功用。然究之直从源头处流出。而一切梁心俗气。一毫不得淆其本真也。诸生今日试思、人我异矣。古人之犹病如伤者何心丰俭殊矣、古人之卑宫室恶衣服、菲饮食者何心。疏食饮水、箪瓢陋巷、人所厌苦也。古人乐之者何心。中天下定四海。至有荣施也。君子所性不存者何心。行一不义、杀一不辜、而得天下弗为者、何心。万锺不受者何心。曳履而行欹。病革而易箦者何心。朝闻道可以夕死者何心。任重道远、死而后巳者、何心。思得彻、则天地非大。吾身非小。民物非外。吾身非独、富贵尊荣非加。贫贱坎壈非损。生而存、非可恋。死而亡非可留。尽其道。方寸即为宇宙。一息即为千载。不尽其道。生而与鸟兽同群死而与草木同腐其视参天两地、皆吾之责。其视治世安民。皆吾之事。其视种种纷华、靡靡世套。方在吾经理损益中。直思以敦朴飬恬、一洗而还太古。其胸襟更何有沾滞。其意念更何有险伏。其性源更何有不粹白。其作用更何有不周善。虽不越声利词章、而实超脱于尘淖埃氛之表。此圣学真源、而立人大道也。寥寥千载、不绝如系。道本在人、觉之即是。诸生倘颔吾言。豁然独省。慨然直任。由独知一念、自证自得。脱凡近、游高明。统承斯文。主张世道。以不负公嘉惠后学之意。则斯举也、乃所以不忘公也。余故乐书之。公讳瑛闽之晋江人董其役者县丞马仲荣训导向伦记者知县王以悟石之立在公迁大名升学宪之后卒亥夏六月既望也 

武库司储书记 

夫学优则仕仕优则学语相须也顾所以学岂侈慱洽恣口耳耶灵源不启作用垂观感无资疏暗乘学盖藉以触发此心灌溉真机天德王道一以贯之故即仕而学不废耳自宦局日变终日驰逐风沙长安道上最易混过即以明道先生之贤犹云身劳无补公家事心冗空令学业衰况后此者乎余署司以来斋中储书颇饶暇中间一披阅往迹昭然法戒廪廪不觉爽然而失昔何以卓今何以靡感居诸之迅速叹身世之浮沉若大梦之寤而沉酣者冷冷然醒也然后知仕优则学古人之旨良深哉旧集若干卷盖薛陆二公所藏十三经疏义暨历代诸史班班具在而国朝之典章濂洛以后诸大儒之著述尚复阙然因购而得者若干卷以及韵海广舆记经世实用等书可备日用参考者更置一柜并藏署中倘亦公余之一助乎时万历庚申孟秋既望也 

创建白衣观音庵记 

河底村之东偏有寺从来远矣斗折而南岩数大白衣大士庵岿然峙焉盖少槐刘君与社中诸君子所庀财鸠工创而建之者也少槐行高于里逾四十无子世传大士慈悲有祷辄应一唱众和祠成未几而梦熊有兆矣佥曰斯缟衣之报也此其事之窈冥不具论论其著者易之大传曰吉凶者失得之象也□大学论麋诰惟命不于常亦曰道善则得之不善则失之是吉凶本于得失得失系于善恶其理甚明善恶万端一心为主吾人日用之间意念动处善则心安心安福之源也不善则心不安心不安祸之源也善恶祸福之理如影响然毛发不爽少槐宅心谨厚素以孝闻兄弟怡怡里中推友于旦冲默宽柔若学老氏而有得者虽无祷必嗣而今又适与事会总之幽冥一理报应一机不可诬也庵威余有事过其里少槐之兄静台静忠台与余俱莫逆交邀余登焉出门中开宝峯后拥洪涛千里万木错绣一览下方矢□见摹宏朗壮哉观乎静台君请余记其事余诺焉后二年君卒忠台复申其请余弗能辞且其主持古坛禅师潜人参学衲子中之有戒行者余故乐为之记庵正堂三楹东西翼以斋周缭以垣落成于万历某年某月余为记则天启五年十月既望也少槐名许古坛名智澄与事者若而人共附名于碑阴 



【卷之三/ 奏疏 】
议处禁卫以固根本疏
参究张差及门监并罢内市疏 
新法令振主威以保宗社治安疏
严禁异端以杜衅萌疏
为杜渐防微以戒不虞疏 
参凌提督疏
请修明禁卫兵杖疏 



王惺所先生集卷之三　奏疏 

议处禁卫以固根本疏 

臣闇浅无奇在外为令碌碌五载猥荷圣恩擢用备员兵曹到任之始即管理皇城事务夫皇城禁地也我皇上南面而居文武大小百官环拱而向方岳群牧明经计偕者以类以时而至四夷属国叩关乞贡稽首阙下者每岁而入是威灵之所赫也是风猷之所出也是朝廷体统之所森也是远迩观望之所肃也所系岂细细者臣癸巳应贡而朝守卫军士虽洛落晨星而唱喊之声犹彻内外迨甲辰之岁 臣观政吏部每有事进朝各门□然守卫者三四人而巳臣今番进京见朝散班而后杂色人役出入自如无有从旁而问者臣不觉四顾太息窃念重地若此国体谓何因忆往者南都羣小为奸阴构不车□丸幸赖祖宗灵佑我皇上洪休先期发灵傥其谋遂逞噬脐何及当事者竟以株连惨刻论罪此前辙可鉴也况赫赫帝都皇成以内咫尺天颜强有力之众可以横肆守卫员役可付之罔闻乎方群监栏侮冉驸马之日该管守卫千户伍长即宜报之该管把总把总即宜报之廵视科道及臣听其奏闻究处以正法纪乃竟各匿而不报次晨臣轮应接本候立东阙门内询访颠末把总赵国忠始面陈昨日驸马入城二三内监拥留无大閧嚷业巳回复台臣讫后臣察之殊大不然总之守卫员役畏在群恶始以疏纵遂成隐蔽一事如此他事可知其渐恶可长也夫以皇城禁地而亲臣可以辱纪法可以陵履霜虽微坚水当戒傥肘腋之间或有意外如往岁南都故事以疏纵之卒伍傋防御于倏忽不几于仓皇束手与且无论其振风猷肃观望尔也嗟嗟禁旅之弛非朝夕矣臣虽初任厥事而中间情景巳察之甚真而筹之甚熟敬以今日紧关要务可以杜将来而固永久者为　皇上陈之夫守卫设官所以统众也必其状貌伟楚年力精壮才干锋敏然后可以慑服士卒伸其威令今之指挥与千百户等员爽利者固有大半皆塌茸龌龊之辈老惫者龙钟而不振贫寒者蓝缕而可怜据其毁冠囚首漏襟赤跣之状居然佣夫丐子反不如一豪猾之伍长何以服士心而听约束乎则冗员宜汰也冗员既汰凡在京各卫各所之中岂尽无人其所设原额即以才力优裕者选补或于武科进士中间行除补或行文各省该管衙门于各卫所廉其任事勤劳声望素著者升补虽平昔无此事例而在外督抚衙门効劳听用者亦往往有之独不可比而行乎盖照旧委任者人情安常而易偷法自初更者贤能感发而思効则任用宜新也任用虽新而苟无所以昭劝惩人亦不奋如同一武弁也其在外卫所官员犹见争相淬励以恪厥聀若今日守卫员役何懈弛若是岂其习之固然亦所激发者殊耳今后于任用官员臣及廵视台省二臣察其贤否俱于三年考成果有贤劳懋著者在千百户则以资升授指挥俾于内外各军卫衙门掌理印务在指挥则升授守备分司如或玩愒不肖轻者住俸甚者降革前有所□于进而后有所惧于罪人心恶得而不激乎则赏罚宜立也赏罚立矣官知劝矣又可叹者今日之禁旅有虚名而无其实也盖自承平日久军士逃亡故绝者各卫各所在在有之然有一军则有一军之粮各卫所空闲余丁利其月米每为充补兼以迩来法令渐疏游惰之夫多不赴直一经查点而积猾伍长觅人代充且复指此为名胁吓军人并其月米而侵焉军人缘此率多旷役是守卫冐虚名而伍长享厚实也今后合无严加清查或系祖军或系召募验其铜牌的系何人应役本役月米的系何人支领凡经查点军士不到究军士伍长代觅并究伍长包支月米追还本军仍复计赃论罪轻者革役重者远戍老弱不堪者汰而去之开其月米以补壮丁士心庶有所警而法令自伸乎则军法宜严也凡此数者皆皇城要务行则日就振肃不行则日至玩弛伏惟　皇上特加留神勅下本部详覆施行再乞于内监群犯及守卫匿纵官军分别究处深根固本之计端于是赖宗社幸甚臣愚幸甚臣无任延颈待命之至 

参究张差及门监并罢内市疏 

伏念宫禁重地其周围各门设有内监又罗以守卫官军更番直宿又设点城指挥拾员每夜常川查点又设钦依把总二员东西分地而督领之惟以禁地为重法至备也乃承平日久人心渐弛军乐买闲而官利津贴门监肆月钱之收市棍多包揽之役食粮有数守卫之人獘窦百出莫可更仆每遇臣等点查辄觅一切游食无籍之徒塞责一时事过玩愒如故殊可痛恨臣于受事之初即廉查夙獘敬条议合行事宜叩阙上请未蒙俞旨臣蚤夜兢兢其于各门守卫官军已不啻三令而五申之矣乃本月初五日据东华门守卫燕山左卫指挥朱雄揭称初四日戍时分有慈宁官不知姓名内相六七人拏获不知姓名男子一人交与本门收留见在等因初六日又据左东把总赵国忠揭称随拘入禁人犯到官职审供名张差称系蓟州井儿峪民年三十五岁吐语颠返乱出互异似近风狂难以作的查报具由连人觧赴候科亲审发落卑职先将来历缘由理合具呈等因初七日臣又接抄报见皇城廵视陕西道御史刘廷元一本为禁地守卫宜严奸徒情形当究□□貇乞圣明即下法司讯理以肃纲纪以重宫禁事中云职于皇城公署查审官军朱雄田安等又称本犯属慈庆宫缠住者再三诘问本犯考讯本犯止呶呶称吃斋讨封効劳难为我等浑语话不情实词无伦次按其迹若涉风魔稽其貌的是黠猾此不可不详鞫而重拟者也等因臣把玩回环不觉拊膺太息心悸发指以慈宁宫邃毖之处岂细人所得闯入且密迩青宫又岂奸徒可得而窥伺者踪迹甚诡研审自明臣姑未敢深言但禁地设有门监与守卫官军岂为具文固使之慎诃阑严盘诘以左右侦逻而防戢奸宄者也今疏纵若此尚谓典守有人乎然不特此也臣又有说焉盖内地之森严非日中贸易之场也警跸出入之地非雍乐饶贩之所集也乃一月之中内市者三日无论筐箧担负琐屑铺张有亵朝廷体统即长枪大刀弓箭之类明然挟入无所顾忌且往来其间者多异言异服之人傥有远近奸细□□□□□其路径蓄有阴谋异志者何以防之乎更其□□万一不车□丸之徒狡焉思逞或仓卒出于不意则市中枪乃弓箭不亦借之兵乎此又臣所为大可寒心者也据奸徒张差初四日进朝乃其日适逢内市则张差之乘机而入未可知者反复思之此 臣所为大可寒心者也恳乞皇上念宸居重地严勑法司研究张差窥伺根因并勑臣部及司礼监衙门于各守卫官军分别究处并将寻常每月内市速行禁革并检臣所奏前疏勑下臣部酌议题覆次第举行庶人心儆惕内地肃清而亿万年盛□□保无虞矣臣无任惶悚屏息之至 

新法令振　主威以保　宗社治安疏 

伏念皇城陛下所居也其所系之重不独万姓知之内外臣工知之即皇上亦自知之也其防□之当严不独臣言之科臣道臣寺臣亦屡屡言之而皇上若置之未闻也得无以太平无事不必为此深忧过计乎然正惟此无事之日乃有事之端所由伏况其端巳露有可大为寒心者而尚泄泄然待之乎臣农家子也往在田间每见中人之家有房数间有田百亩终岁率其家众昼而力作夜则扃钥门户环视墙坦凛凛惟不虞是戒所以保世滋丰间有浪荡之夫躭于逸乐沉于酒色世业门第漫不加图一旦盗贼乘虗而入饱其欲以去然后悔而呼天亦何及也臣既登仕籍又尝为外官作知县矣每见夫民生之利病政事之得失慨然思为整顿因则因革□□朝方施而暮及于闾阎即机宜窽会有难以自主者县官能言之而上司能听之终无有掣肘而废□□若今日之朝端则凛凛戒不虞之时也而事□之掣肘非臣下慨然展布之会也臣念禁卫久疏每一廵视官军数少呼把总而问则曰某卫某指挥某千百户之玩也呼指挥千百户而问则曰某某军士之抗衡也呼军士而问则曰某伍长之折干剥削也呼伍长而问则曰某衙门某项某项之使费也若□巾若笤箒若大帽若灯油香烛茶果若抹锁换班若看房工食煤炭若廵街内相菜铁若廵街校尉执结若督府带刀官接送若把总每年取用心红若指挥千百户饭钱此外种种名色难以悉举其费用多寘不同有以两计者有以钱计者有以分计者总而括之一轮四直共享银三十七两有奇矣一轮如此他轮可知四直如此余直可知一门如此诸门可知一有不副则刁难凌侮之计多方而出朝蹂夕躏谁其堪之故宁无直米之入而不可无内监之赂也由是内监以月钱为常规军士以买闲为得计彼卫□之因缘作奸者实内监成之耳臣骤闻之不觉愤懑太息思为一正然指挥千百户等官非奉明旨臣尚不能黜陟况东西两路把总奉有钦依者乎□况守门内监各门不下数人揶揄睥睨莫可谁何臣能无路马之嫌投鼠之忌乎不得巳而计及目前聊拘官伍一示戒惩乃积猾之素则又募市井无赖之徒顶替受责今日查之明日责之而明日复然明日查之后日责之而后日复然点查者逾亟规避者逾巧臣又不得巳而严为防范其官则取年貌文册以验真伪其军则设立粉油圆牌令各悬带以杜雇觅最可叹者牌未及造而臣之私寓门阈之内每夜谤书可掬不曰某官廵视寛和名为青天则曰某官法行谨严后竟败事且恨臣查点之勤各门雇觅代替使费巳过若干金钱若犹仍前不巳更欲伺臣夜廵之时暗中遂甘心于臣矣吁时事至此尚可泄泄然待之呼臣为今日皇城计最不容朝夕缓者有四议焉盖旗乎等二十卫并红围明甲守卫军士原有定额历年既久多有故绝原籍未行清勾由是内相家人与各衙门积役及市井猾侠之徒利其月米钻求贿干朦胧充补非一身二役则冐乞为甲此辈挟其智力贿通官伍每不赴直然作奸者尚少迨积玩獘深遂公然包揽卖放其至全所几空及当廵视查点张皇招呼所在游手无赖支吾一时以致守卫疏纵非一朝一夕矣臣以为军伍虽虚粮册俱在从今令各执掌按籍搜求清查影占逃亡者勾之原籍世绝者募以丁壮更置为圆牌记之年貌如是则军各见在而冐名包揽之獘自除此查核之议宜急也易之既济曰君子以思患而豫防之其除戎器戒不虞于萃尤惓惓焉盖盔甲枪刀之属岂徒以餙军容亦所以壮三军之气寒不车□丸之心无事而为有事之备耳承平既久宿卫军器十无一存迩者乃有内监病革其门下厮役招致司安恶少众执铁器閧抢财物官军傍视罔敢向前傥有一夫作难党与四应事出仓卒即守卫之士人人贲育亦不能以空拳抟虎况市井佣赁而大半老弱之徒耶臣查大明会典皇城内外并京城各门守直守卫守镇官军披执盔甲枪刀等器共二万八千三百五十二件其侍卫将军并围子手军器俱三年一次兑换守卫等项官军军器午门等门一面每年一次兑换东华西华玄武等门三面二年一次兑换今独不可振饬而举行乎此兵仗之议宜急也爵赏刑威圣主厉世之具故赏罚不明不足以作士气号令不肃不足以一士心臣念岁终举劾原为三十卫守卫官员奖荐贤能斥责不肖而设也厯查往年旧例奖荐者尽系掌印佥书把总等官其余指挥千百户虽効勤劳无由上进故凡有志向上之士皆厌薄守卫而不肯充役惟贫寠无聊者营求糊口各军安得而不受其剥削卖放包揽之獘安得而杜绝守卫安得而不空今后廉知勤劳茂著者即与奖励如经荐三次者臣即呈请堂官指挥咨升捕营把总千百户咨升各营千总员缺以酬其劳其贪顽不肖者轻则住俸重则降革仍复计赃坐罪其积伍棍徒与偷闲猾车敢有私相贿通如前包揽卖放长恶不悛者照依军令轻则捆打重则穿耳号令甚则觧发边卫地方充役至于东西两路把总又各卫官军之领袖而旅政所以责成者尤当慎于遴选或从武科进士中查其才力英锐者除授或于守卫官员贤劳素懋者升补如此则上下竞劝人心震肃禁卫之重庶可恃以无虞也此赏罚之议宜急也语曰本之不正其影必斜源之不清流于何□□絜故论治者必先本源贵知要也皇城各门设有守卫官军矣又设有内监夫内监之设亦使之视启闭慎出入耳非谓其凌轹官员而剥敛军士也臣观直省各州县条鞭之法凡公署衙门即一器一物皆有额数皆有设定官银置办并不重扰小民况皇城重地其日用笤箒筐担灯烛琐细之类岂无设处而徒令内监籍口行私以扰害贫军耶今后守门内监止于视启闭查出入其守卫诸军统有官长即有打扫之役亦惟卫官主之凡筐箒灯烛等件合豫另为议处一切军士不许内监役使军士失伍者罪卫官指称别项名色剥扰军士者罪内监盖内监者皇上之内使也公么卫官何敢与之颉顽一日不禁则法令一日不行法令一日不行则内地一日可虞故前日之导引张差者内监也率众入禁执器而閧抢财物者内监之门下也究其所至何所不为失今不图后悔无及此内监之议宜急也凡此四议有臣向所巳陈者亦有臣所未陈者总之臣能陈者皆臣所不能自尽也而臣之所能尽又皆守墨拾渖而无救于成败之数者也盖臣之可区区犬马自効者除衙门簿书而外不过一廵视点查耳乃未出之先巳侦臣所向而豫为防迨事过之后遂疏玩如故而无所忌拉觅之军士其在直也不踰终朝代责之棍徒其互换也互为得计有军而实无军查之而犹未查即日廵视日拘责惟役役焉修餙故事而巳万一有不测之变如臣前虑人更众于张差锋更铦于枣棍召之于伍则清查无素而伍不应遣之于用则戎器未除而用不前法令素隳人心不奋当是时守门之内监可以遏乱而息奸乎臣虽効死阙廷亦无以报皇上覆载之洪恩矣伏惟皇上穆然深思惕然动念知根本地重惧窥伺潜萌嘉外吏之所以得鉴农家之所以失惩张差发难之端申大易豫防之戒悟前后上疏诸臣深忧极虑之苦心大奋干纲毅然攺图将臣所奏三疏勑下臣部酌议题覆次第举行皇城内外庶保无虞实亿万载宗社生灵无疆之福也臣除将守卫等官严行督责凡遇内市日期身亲驱逐外再将条陈末议叩阙上请乞圣明留意焉臣无任悚息待命之至 

严禁异端以杜衅萌疏 

本月十八日据府军左卫指挥佥事李凤阳手本禀为禁门搜检事本月辰时分有不知姓名男恠男子一名闯入东安门外柞栏内当被搜检官伍获住理合课知职即差人拘审去后又据左东把总指挥佥事赵国忠呈为廵视事本月十八日早职廵诣东安门外柞子率同守卫指挥李凤阳等捉获男子一名供名尹进文道名尹教兴原系大兴县人有祖尹公父尹雨大伯尹龙三叔尹雷母孙氏见住杨村地方六月十二日同父祭祀父系皇姑道传头本日起身在猪市口宿歇至十八日早进正阳门本日辰时要进东安门竟来报国等语但职未经严刑拷问难以作的查报理合连人呈觧伏乞亲审定夺施行臣于公署再三研审本犯痴而非痴明而非明但云天时两焦初五日天鼓鸣七月十三日上下神祈进城口中胡言如醉如梦多未能觧诘其所师则曰刘崇真诘其徒党则曰小道一身苦去便巳何累多人发其衣包经书中夹一黄纸小帖并扇头所书不能具述摘其异者一曰日出卯时天下乱月现庚辛普宁清一曰合朝亲道此生名才进朝不招吾一字怎得座得稳具其□□氐面将公卿大夫爵秩排列百行中间语意隐隐恠恠大抵若符谶之类夫师曰刘崇真明有所宗也曰皇姑道传头则为之徒者固众也曰天下乱曰进朝曰座稳列爵种种中情固未可测也曰一身苦去便巳何累多人则迷于邪说甘死其党而不悔也夫天下之治乱系于民心民心之所注莫大于好生而恶死惟至于甘死其党而不悔则邪说迷人之深固法之所不能惧而谕之所不能入也危道也方今左道之行充塞天下不入于无为则入于清宁夜聚晓散男女混杂金钱之费不急租税而急香火精诚之竭知有教师而不知有君亲煽感鼓众财尽人穷况旱魃为虐三时不两赤地千里朝野皇皇即无衅孽可虞臣巳不胜杞人之忧又况以悬磬之闾阎加以服习左教死党之众臣恐张角复生而刘福通韩山童未□□烕也不亦大为可危耶伏愿陛下勑下法司访究尹进文踪迹诡异根因并勑该部院行文各省直有司修明圣谕乡约务期风动无事虗文其于无为清宁等教严行禁止庶经正而庶民兴万年有道之长可永保无虞矣 

为杜渐防微以戒不虞疏 

本月二十四日臣访闻北安门内有中官被盗未知虗实牌行该总查审间随据大兴左卫指挥佥事张存仁手本报称守卫北安左门所有酒醋局焦内官失事未曾伤人不系守卫地方本家并未声言无凭禀报访得焦内官亲属呌门以致失事理合禀知等情到司至二十七日又据左东把总指挥赵国忠申请为廵视事该职亲诣酒醋局被贼处所查看其焦内官即系本局管理内官不在家上去进酒止据同事李内官口称本月二十三日五更时候有一人呌开门问是何人回荅是李公家人即开门而入就将开门家人圈住至卧房刼去散碎银六十余两钱一万一千文青纻□□系斗□□孛被褥大褶门帘约有数件而去畧有数人并无伤人随该焦内官即行禀报东厂卢太监其所失财物原系私囊只求歇息等情称报到职据此查看得此贼未否出入何门只拟相近系北安门地方应否具题一面申呈科院外为此备将前由理合呈报伏乞裁夺施行等情到司臣伏念皇城重地其各门各铺设有内监并守卫□掘砂淘金潜伏禁地长恶不悛曾有无主而偶发者乎若今日之盗出于戚属仆役互相牵引犹可言也苟造谋有人阴行主使不可言也盖其平日路径既得于习知而托处之庐舍又易于藏奸今紫禁以外四面红铺尽为所据卫士不得栖止科臣向尝疏请未蒙俞命此与宸居相距止一门一墙之隔耳易戒履霜诗称纳霰防其渐也傥积玩之久忽有意外之忧起于深夜不可大为寒心乎盖盗自门而入者然无人以为向导则其心志退怯神色张皇其侦而捕之也易盗不自门而入者日浸月酿朝狎暮比多发于不意不备之地则其为害也不可测矣然则臣之所忧者独一事而其所寒心者又独在目前也哉伏惟皇上勑下臣部严行厂卫及各该廵捕衙门速为缉捕务获行刼原贼审果入于何门潜于何处究问明白将窝盗之家并该守门官役一槩正之以法至于紫禁一带红铺查复旧制实以军伍昼夜长川直宿以防奸宄庶内地肃清人心警而宗社亿万年无疆之福端有赖矣臣不胜□□貇切待命之至 

参凌提督疏 

本月初一日文武官员散朝之后各从东西两门纷纷而出臣与同官数臣由端左门行至御河桥复有臣同官自右来者谓臣曰凌提督将御史凌汉翀以铁器打伤血流满面昏迷在地臣闻之不觉大骇即呼皇城左东把总赵国忠面谕查验去后续据济州卫左所百户白安手本报称本年正月初一日有不知姓名官一员在本门洞内逓手本理合禀知又据右西把总刘文理呈称为廵视事本年正月初一日据济州卫守卫百户白安禀称端门里西边有官一员不知姓名在于地方逓手本随查本官姓名凌应登系原任廵捕提督于本日冠带素服在于端右门里手持铁钩一把见将凌御史欧打有伤又该凌御史称还有铁锤该职随即复查凌应登亲笔一□□氐当时已经随将字帖投逓皇城廵视科道外据此看得凌应登既被参论理宜静听候旨何得入禁手持凶器恃凶行欧且凌御史头脑俱着重伤流血衣服勾破事出异常是何国法例应题参从重依律正罪一面承报科道外理合备由具呈等情到司臣伏念时逢元旦是我皇上岁首朝正政事更新之始也端门近在彤墀是天威咫尺万国九州岛方岳守牧朝觐萃瞻之会也凡大小官常谁不屏息摄念凛凛出入惟谨应登何人而敢悍然不顾若此乎臣前阅邸报见应登曾为汉翀所参劾则今之蓄毒攘臂愤愤猛于一逞者报睚眦之忿也夫小民两造于有司未受理而恃强凌人是谓逆民逆民有司之所必诛也法无赦人臣而巳被弹章未奉旨而横行不道是谓悖臣悖臣我皇上之所必诛也法亦无赦况御史我皇上耳目之臣为我皇上紏贪除邪以造福于生灵一旦挫辱若此使四方有司入拜阙廷者环望喧传嗟为异事其谓体统何何耳目之为也臣思把总刘文理亦一武弁耳其曰应登既被参论理宜静听候旨何得入禁凶器行欧其曰事出异常是何国法例应题参依律正罪夫岂不念同类而严为参呈亦公道在人心有不容冺□□烕者人之贤不肖何相去抑至此耶臣查大明会典云若不系宿卫应直合带兵仗之人但持寸刀入宫殿门内者绞入皇成门内者杖一百发边远充军又云凶徒因事忿争执持鎗刀弓箭铜铁简剑鞭斧扒头流星骨朵麦穗秤锤凶器但伤人及误伤傍人与凡剜割人眼睛折跌人肢体全抉人耳鼻口唇割断人舌毁败人阴阳俱问发边卫充军若今日之端门虽非宫殿门内宁非皇城门内乎应登所执之铁钩虽非鎗刀其于扒头流星骨朵麦穗等器宁有异乎况汉翀头破有孔血流倒地又宁止但伤人而已乎姑无论御史所劾赃私骗局未经审究则该总所申依律而正究者正依此正此者也若百户白安报称止言逓手本而不言行凶显属隐匿容臣提究责惩外不敢烦渎圣明其应登所犯应得罪名伏惟皇上念岁时之新惊观望之众悯言路之屑越惜体统之陵夷勑下法司衙门严行究拟庶国宪昭明而朝常肃清矣 

请修明禁卫兵杖疏 

车驾清吏司案呈奉本部送该本部题□□案呈该皇城廵视本司主事王以悟呈称职□覩易之既济曰君子以思患而预防之其于萃出期又曰君子以除戎器戒不虞夫时方既济果何患可防而物力既萃亦何虞足戒而圣人顾惓惓于思患向戎器必除者岂为是私忧过计哉盖天下之患每在于知安而不知危狃于习而袭于敝其验不在于今日而将见于他日自目前视之似以为故常一旦猝发而突至虽张皇错愕而无救于噬脐者若今日之禁卫是巳夫天子有道虽守在四夷然重门击柝以待暴客亦先王所不废况大内何地也内外宿卫兵仗尤非一柝之比也职以为皇城者皇上之卫也大小守卫官军又皇城之卫也而其所披执盔甲枪刀旗笼器械则又大小官军之所自卫也军士而无披执器械与无军同披执器械不备而把总之官失于觉察与无官同上下偷安酿为玩愒以致军乐买闲而官利津贴则行伍多虚额之名而器械为无用之物若此者又与无卫同也傥有意外之衅倏忽而起职不知在直之士所披者何物所执者何器即有贲育之勇其能以空拳抟虎乎不亦可骇可愕而亟宜思为预防之计耶职查大明会典欵载皇城内外并京城各门守直守卫守镇官军披执盔甲枪刀等器共二万八千三百五十二件其侍卫将军并围子手军器俱三年一次兑换守卫等项官军器械午门等门一面每年一次兑换东华西华玄武等门三面二年一次兑换今日之军器不兑换也久矣其内外侍卫官军披执之不完且备也又久矣职于受事之初陏行文该总转行各卫掌印正官逐一清查据所申报佥谓经历年久十无二三职览之不胜太息巳经具疏条陈上请未奉俞旨今日军器所存者几何犹敢有乘勋臣之有丧盗当旗甲如毛应举等而和同隐匿不行揭报如把总洪日升习懋德辈者将谓侍卫何又何令甲之为也伏乞深念皇城重地禁卫重兵披执器械重务俯赐具题除盗犯毛应举等并把总洪日升翟懋德辈依律究治外仍严行查核凡一应侍卫人员披执器械缺失者几何损坏者几何仍移会工部查照会典开载逐一兑换补给从申饬以后凡遇兑换年分遵例奉行器额有数觉察以时惩前事之失而法有所必详思善后之方而令有所必肃庶军军有备在在更新神激励而大明作亿万年久安长治之谟将在是矣等因到部看得国家念禁卫之重朝内设大汉红盔等将军围子手明甲等军领之以把总而分隶于侯伯皇城各门设旗手二十等卫每卫军人各四百余名领之以指挥千百户等官而董率于东西二路把总其所披执盔甲器械枪刀弓矢酌其地方年限照数兑换惟恐损坏不堪无以壮威灵而资防御夫亦以有备无患故兢兢乎慎之也何承平日久值皇上静摄多年一切仪卫俱已废弛迩来以禁军之衣甲互相质当通同隐匿毫无忌惮在一围子手如此则各伍可知在今发觉者如此则平昔可知谨衣袽于目前杜无虞于他日诚有如该司所虑者既经具呈前来相应题请合候命下容臣等通行清查凡大汉红盔等将军围子手明甲等军及各卫各伍一应盔甲枪刀弓矢等器见在者若干缺失者若干其所缺者起自何日经自何人毁失在军者则罪军知情在官者则罪官仍移咨工部衙门朽坏者兑件新之遗失者照数补之再申谕各该把总并各卫守卫官军遵照旧制更番侍直逐一披执更于每季之终开具有无损坏揭帖投逓本部以凭查考一有损坏除枷示责究外仍令一一赔补庶弦辙顷攺耳目一新其有关于圣治非小补矣等因奉圣旨是钦此钦遵抄出送司案呈到部连送到司该主事王呈称本职严行廵视把总并旗手二十等卫掌印守卫各指挥红围明甲各把总管领大汉将军千户等官查取盔甲器械损失缘由数目不啻再四续据红围明甲各把总大汉将军千户俱称全在可验其各卫回称年深日久官军更换损坏无存理合回报本职照得原领盔甲枪刀虽经年久甲既零落叶片宜存盔甲整器件数岂少仍严行驳造去后各卫回文仍与前同内称查得前项盔甲器械等件每日随门摆设先年管理盔甲委官守卫指挥倪斌□金收掌寄堆西华门外官房内候齐会库交收因躭延日久拖欠房租数多因循不行查取官房倾塌盔甲腐烂于万历十八年间官房遭火盔甲毁失本官自行缢死以后未行申领官军更换几番未知有无等情据此看得守卫官军所以防护宸居盘诘奸细其原领盔甲器械盖系各军日夜披执一班交一班所以资防御者缘皇上静摄多年人情滋玩各卫掌印等官漫不经心督理以致腐烂损失每一卫中仅有存十之四五者有存十之一二者甚至有片甲只器全无一存者畏避捱延不行兑换军政废弛至此极矣今既取有各卫总数目文册相应呈请移文工部照依原额数目修补兑换务俾一一完足等因到部臣随行批发各项盔甲器械既经造册明白见在者在何处收贮是否足数有无损坏遗失者是何人失落见管各官何不发觉应否参究通查验的确回报又该本官呈称奉批即传各该把总及各卫掌印官自十月二十三日为始分立共限各将原额盔甲兵仗数目赴司一一点查于十一月初六日验完各具状收领外查得一应盔甲兵仗在大汉将军红盔明甲围子手器数虽存皆破烂而不堪在旗手二十等卫守卫军器存者十一亡者十九甚有一卫之中片甲只器无复存者盖皇上静摄多年久不视朝而臣子常朝不废故大汉将军红盔明甲围子手侍卫在前朝其盔甲兵仗势不能废兑换虽疏而器数犹存若旗手二十等卫分列各门各铺其地渐远其年渐久其仪卫渐弛自万历十三年迄今三十余年矣其盔甲兵仗之不行兑换非一朝一夕之故矣诘以原额有曰年久而不知者有曰惧罪而自缢者有执有库单自交库之后而未经兑换者其说种种不一总之言虽有据然既经久远恐支吾者居多也职查大明会典一欵皇城外各铺万历十一年议准每三年移咨工部修理三年限内有作践损坏者将督铺指挥等官参治仍责令修耳不许科敛军人夫外铺如此则各门类然督铺指挥如此则各该头目类然其盔甲兵仗损坏破烂者固借口于钱粮之不敷未经兑换矣其遗失而不存者将因何故而遂属乌有乎其典守员役年远逃亡者固可宥矣而见在守卫接管各官何不发觉而一为申理乎盖查核不严则奸究幸脱于既往法行一恕则人心滋玩于将来呈乞具题除济州卫先年被火委官惧罪而自缢者与旗手府君燕山前府军左等卫各有交过库收未经兑换者似应免议外其它如金吾前卫之杨应元羽林前卫之张弘金吾左卫之杨四维羽林左卫之觧应元燕山左卫之蔡懋爵金吾后卫之张守正大兴左卫之芮忠济阳卫之臧相虎贲左卫之谷文学金吾左卫之高登羽林右卫之高秉元燕山右卫之郑麒府军右卫之李思忠府军后卫之李尚仁通州卫之白天禄以上各指挥职司直班何不虑及于器具事属交代何不明言其损遗物虽逓减而逓销獘则日隐而日纵历年久矣岂尽冥然而莫知法令昭然何敢通同而罔忌相应罚治以为不行发觉之惩者也仍一面移文工部照依原额数目破坏者修失落者补务俾一一完足本部仍严行各卫官军将原领盔甲器械寻常披执用心收藏照期兑换仍于每季之终各卫总通将查点过有无损坏遗失等项缘由主部查考遇有损失轻则责治赔补重则参题究问庶人心知儆而于守卫有裨矣等因案呈到部看得禁城何地岂容防卫稍疏兵仗何物焉得披执久废严期兑换令典森然积玩成虚法纪安在其守卫各官年远人亡者固不可问矣若见在各官如杨应元等因循怠玩竟不发觉职守谓何合姑量加罚治以儆将耒仍一面移文工部照依原设额数一一兑换足数盖巳失之兵仗在律虽有修葺之条而年久之散佚于势必无完足之理况军器非由于市贩惟公造之为宜披执久寄乎虗名恐缓急之误事所当先行补给万不容缓者也合候命下臣等遵奉施行 



【卷之四/ 书】
复萧嗣泉春
复张岐东宪副 
复渭南李洪元 
复崔儆初婣家 
奉赵见翁老师 
复李育吾先生 
复郭弘宇 
与白华池司理 
复张抱初 
复李育吾先生 
复陈东泉 
复陈念雅昆玉 
复杨修龄侍御 
复孟斗薇 
复李瓶山婣家 
与张见室 
复洛阳吴殷二会兄 
与荆延卿明府 
与高顺彦 
与里中诸亲友 
复田岱舆 
复张鸡山明府 
复邢台达居庵 
复邢台李桂林 
复孟云瀚先生 
与陈兰台 
复吴坚白 
复张见室 
复杨少冈 
复陈抑吾饷司 
复田玉溪明府 
复董昆星侍御 
复戚正寰 
复梁心完明府 
复张见室 
复董昆星 
复张太乙州守 
复何武莪掌科 
复林无隅学训 
复董昆星 
复李洪元 
复吴行可职方 
复赵澹宁计部 
复吕豫后司李 
复李见田孙壻 
复朱升轩漕院 
复田玉溪明府 
复刘方壶明府 
与孟斗薇 
与叚心闻 
复戴遂斋春元 
复刘心盘参知 
复刘方壶明府 
复刘玉吾明府 
与张抱初 


复郭养室 
复施贞一 
复梅长公掌科 
复毕东翁按台 
复赵澹宁计部 
复王寅吾 
复黄武皋侍御 
复李冲玄副宪 
与薛献我副宪 
复萧洙源明府 
复孟斗薇 
复刘方壶明府 
复胡小山侍御 
与吕豫石吏部 
复杜友白观察 
复李兰如计部 
复杨修龄侍御 
复田岱舆内弟 
复赵怀东侍御 
复张敏孟 
与张凤皋制台 
复李聂许侍御 
与张敏孟 
与余瑶圃掌科 
复梁心完明府 
复张凤皋制台 
复王敬吾别驾 
复张见室 
复梁心完 
与郭弘宇 
与李少薇 
复吴觉生侍御 
复杨瑞宇 
与赵绍峯 
复赵仰峯学慱 


复吕豫石 
复州尊张心寰 
复陈兰台 
复刘方壶 
复吕豫石 
复李平田 
与许松麓 
复李缉敬鹾台 
与范湛一 
复孟斗薇 



王惺所先生集卷之四　书 

复萧嗣泉春 

来谕云当今之世学不成进士名人孰我重弟谓儒者自有所学自有所重昔人不云乎千古圣贤只有这些子人生一世只有这件事全得这些子即布衣终身其于生人大事我巳无愧是谓善学而所重者在我不名何病如负高才能文章科名仕籍声称赫奕这些子尚未完得窃恐大本一失衾影不免抱惭是失其所以重也所学何事而谓区区一进士遂足以了生平乎丈固高明者敢以正之 

复张岐东宪副 

三月望后乘舍亲买木之便曾肃勒申候不谓未达座右也悟欵启无以徒以向学一念受知于长者时辱笺教重以赡遗德爱过绝等伦岂陶铸之意乎从此奉鞭策强勉树立不致罔却此生皆台贶也关河要地数岁两莅此殆天以重托付翁民穷财尽时事多虞天下人心十失其五翁以老成夙抱保障一方调停拯剂觧　朝廷既屯之膏收闾里未涣之众万一海内有事西北可恃以无恐者不将在此乎使旋附此称谢不尽区区西望可胜瞻跂 

复渭南李洪元 

来教云必有事焉、勿亡勿助、发自孟子、发明自白沙。门下乔梓、皆谈此有味。料从事有日。不知有事字、果何事也。此一字不明、误人不浅。诚然诚然。夫孟子生平学问。在于飬气。飬气在于集义集义在于必有事焉而无正心则其所谓事者。盖以集义为事巳自明白、无可疑者。而曰勿正心。何也。义生于心。集谓佳即于木。集义者、即其心之所安也发乎自然。行乎当然。未尝无事。而实非有必也。谓之必有事者。亦就其心不离义义不离心者言之非期必之必也。期必焉则正矣。正者邪正之正。正心者、谓执其正之为羙。而勉强以行之也。如后篇言语必信、非以正行之正。夫以为正、而勉强行之。则勉强之所不及者。即为忘。觉其忘而思矫其不及。则为助是助之病生于忘也。忘之病起于正也。中间种种意气、种种矫、饰。相缘而生。此之谓义袭非集义也。此告子之分心与事而为二。所以为义外也。善乎明道先生之言曰。鸢飞鱼跃与必有事焉而勿正心之意同谓鸢鱼无事耶而有此飞跃谓鸢鱼有事耶而鸢鱼不知也是鸢鱼所以与道合者。为无私意人之不如鸢鱼者。为有私意私意去则中虗虗则感而遂通。顺帝之则。出之无非义矣。不然、义外之病。恐不独在告子。是以学术误天下后世也。 

论语曰仁者安仁智者利仁中庸曰或安而行之或利而行之或勉强而行之孟子曰尧舜性之也汤武反之也安得为执其正之为矣而勉强以行之之为非乎盖人心本虗而仁义礼智出焉只情缘一生便生障蔽便失其顺应之常故上焉者浑然天成而安焉次焉者不疑其所行而利焉下焉者力为涤除而勉强焉勉强者亦为缘染之深去之为难耳非知吾性之后而犹然勉强也真知一开自不容巳即汤武之反亦不过复于本然而巳何强之有特不可有所执着执着一生巳碍虗圆况于应感之际事事物物讨其何者为义何者为正而勉强行之是谓义在外也孟子敬叔父敬弟饮汤饮水之类其于内外之辨详哉言之矣固不俟于今之喋喋也 

来教云自宋儒有寻乐之说。后儒又尽言鸢飞鱼跃。浴沂风舞。、傍花随柳。之趣。资性稍轻世者。遂去玩弄光景。骤希觧脱。无论从外起见者浅浅。即从内起见者、又是乐道了。希颜非乐道疑孟失求心此间所示一字、是恐后人借口昔人之乐、而思防其流弊、慎思明辨之功也。夫资性轻世者、遂去玩弄光景。则亦玩美光景巳耳。非鸢飞鱼跃之乐也。非浴沂风舞。傍花随柳之乐也、非鸢飞鱼跃、浴沂风舞、傍花随柳之乐。即非孔颜之乐也。孔颜学本知性只随其见在所居之位乐其日用之常飞鱼跃。自有活泼泼地之趣。大行不加、穷居不损。分定故也。易曰桨天知命。故不忧。不忧者所以乐也其有时而悲天悯人穷切非有舍巳为人之意则悲之悯之者、亦不可谓非乐也白沙希颜非乐道。亦不过明其素位之意。其实道率于性、性原于天。乐天即乐道也。舍道更有何事苐颜子非以道为可乐而乐之耳知道之可乐而乐之便非乐矣。孔门见大意者、称曾点以其学几见性。惟不能纯诣。故谓之狂。非如资性轻世者。一于玩弄光景也玩弄光景如明道先生、所谓偷闲学少年者是巳若夫傍花随柳也浴沂风舞也即所谓鸢飞鱼跃必有事焉而勿正心之意也希孔颜者、正患不能觧脱耳岂易识乎。愿丈细心寻之。 

复崔儆初婣家 

山中抱病、闻吾弟联捷、喜而不寐。近日思之、又惜其捷之早也。盖吾弟根气甚厚。可属斯道。第一入仕途中间种种套习、最易夺人所守。昔人云一失脚为千古恨。再回头是百年人。吾弟念之慎之。夫人方做秀才时。惟患不得一第。既登第即攺头换面。患得患失。不耻其不得做好人而耻其不得做好官纵陟魏跻膴。可惜罔却一生。殊为可叹。故穷则为真儒。达则作名世。事业。仆之望吾弟者奢矣。张登科来辱手教、俱见本色、更希厚自树立。使吾道远大。仆虽枯槁山林亦何憾焉、 

奉赵见翁老师 

昔人有言士诎于不知巳而伸于知巳者夫知亦未易言也或以道德知或以诗辞文艺知或以利达知或同臭味以为知或藉声誉知而为其所知者又或以实蒙知或伪以售知或始终策励其成就足以副其知或初行虽可观而精销岁月守劘习俗落魄狼狈卒为世诟詈而玷所知知者非一也受知者亦非一也知岂易言乎我师家学渊源昔提文衡于中州其品文校士虽不废夫时制而进贤黜不肖昭劝惩而示风厉未尝不以德行为首务惟时八郡之士雕龙焕彩扬眉吐气者在不乏人而独惓惓注意于悟不肖拔于众扬于司府特进于书院命为多士法岂以悟不肖窃尝讲洛涧之学而不计艺文之工拙廉其志行少可鞭策或冀将来之可无负耶。数年以来、结三掾于橐水之上。日与后进有志向者、联会观摹。求身体而力行。暇中掩关静坐。除寻常经书外、取宋儒及我明薛曹陈王诸先生书。时讽咏之。如昔人。不求记。不强觧。默会神遇。直是有一叚不容巳处。妄不自揣不敢后古人而犹不免于出入也。何以副函丈知巳之望乎。海天寥阔、趋侍何期。便中幸督教之。别稿一册。缮写请正。即文求志、如见肺肝。更惟批示、为□□貇。 

复李育吾先生 

拜违光霁忽忽踰年夏中荷翰教比使者东归悟适移居城中渠求之张茅不得而遂长往也苦无便翮报谢后时伏念悟半生落拓往岁屡应举屡不中初不免郁郁久之心辄喜若曰今而后庶脚跟立得稍定前此若蚤发恐犹坏了生平也比徼幸一第觉得站立实难寓京半载思不失吾夙昔而于世情上又要通得去委蛇而用之心独良苦盖力于时沮则愿违事于学非则郁起昔人痛哭流涕而长太息者于今正切不遇知巳谁复言者从此前途正賖中间种种世局恐未易处明春北发过函丈时当信宿请益翁谅所乐与乎诸不能悉伏惟尊鉴 

复郭弘宇 

弟当志学之初其志遂勇妄不自揣窃谓不敢让于古人自后离师日远苦无良朋身心觉多疏旷虽大叚巳定其于儒者藩篱不敢屑越然未有所精进耳往岁徼幸一第正出处关头悟每念之慎之退食之暇独居萧寺日掩閧静坐其于此学颇觉有实际请告归来人事多冗阻远不能就兄一正忽辱翰教感慕交集所惠手着二册具见生平心得读之鼓舞然不敢遽还尚俟精心三复期以鄙见请教今固未暇及也风便肃勒奉复不尽欲言 

与白华池司理 

恭惟年丈政声隆茂蜚杨关陕不佞弟方切景仰曾几何时而有老年伯之变耶良用痛悼往者灵輗东驾弟适有远乡之行吊唁阙然久乏便羽未能一行修候遥想此时襄事已久读礼暇日其于二帝三王之书　国朝之典章历代名臣之奏议当益留神名世事业厚培其基将来庶日可见之行也不佞弟病冗相仍学业多疏选期在迩恐无当于任使便中幸提教之不腆充奠伏惟鉴纳临楮怆然 

复张抱初 

都门无事掩关读书以消永日忽张用北来感喜交集。来教、烦言之说、弟入都来。亦稍闻诸道道之口。大意只为其少宽耳。夫居上以宽。如保赤子正在宽处着力特恐移于吏胥奸顽耳兄所宽在无知而严于若辈正得其所以宽者亦尽吾心而巳。此外何计焉。弟六月当外选矣。兄入　□时、未审得一聚首否。先师像赞、勉成如命。幸郢政、又荷、 

复李育吾先生 

拜别后、月终始抵都门。大选名次当为六月选首。乃竟挤而下之。当外选也。疏请攺教、命多不下。随分尽职。皆可行志。悟亦安吾分而巳。承示讲意一章、且云圣学论工夫不便涉效、验若位育、恐必在天子之位。尧舜犹病矣读之豁然。盖圣学功、用宏大本体原自易简而易、简之中。原具有宏大功用非待功用既毕而后本体始完也如一元浑沦。而五行四序百物俱巳停蓄其中故曰富有之谓大业。日新之谓盛德。又曰易简而天下之理得。天下之理得、而成位乎其中矣。夫成位而曰其中。非求之外也。理之得也、理之得得其成位之理也。则我翁所云论工夫不便涉效验之谓也。承索客中近作、人事匆冗、何以所副来命。嗣容请教。散言管见、便中幸寄示、南望依依。 

复陈东泉 

归里后、原拟避暑山中。一寻旧盟。不谓未果也。承谕云云、远不能悉。大抵亲友相与各求自尽如有事相干只平心应之无不可通盖人情妥处即是天理一或负气不独两不相下至于伤和且忿报无巳时也悔何及焉何如 

复陈念雅昆玉 

贱恙承注念、兼惠以医、良用感切。顷闻贤昆玉进城。谓得一会。何遽行也。夫相见必以仪物。与客至必设席相招。此世俗常套。君子之交。其淡如水。其情弥真。今而后茶对谈。坐久便飰。门下岂以为扰仆乎。仆病渐衰。光阴有限。聚散无常。学问工夫。愿各努加令尊不及另启。过庭时、亦以此意质之。 

复杨修龄侍御 

吾人讲学一事舍此别无驻足而入都门未见有出头承当者盖世道又一变矣空言无补諐尤丛生惩噎废食亦讲学者之自变耳非于世道也夙慕年兄特立行道同籍兄弟贵乡如梅长金田双南黄武皋皆所谓个中人也久欲攀联约会昕夕观劘以成弟之不肖而寻以病敬竟与愿违山中顷读火疏其于世道人心关系不浅庙堂之上漫无别白隐忧何时而巳耶承翰教感慕交怀嘉贶谊岂容辞苐情出逾格诚有不自安者敬借手完谢非敢为不恭也幸鉴融为荷 

复孟斗薇 

凡贤者之后、承先人庭训。其成立颇易。然些湏不谨。亦易来指摘。门下温恭聦慧。克缵先师家法。远迩同志、观望甚切。今后湏朴实头做起。谨言慎行。衣服好尚、勿事华绮。勿轻与风流少年追逐。勿酒席招欢。闭户读书。潜心大业。仆老病浸寻来日无多师门道脉幸努力撑持何时过我又勿作书中一套话过去也何如 

复李瓶山婣家 

弟守先师遗训、盖亦有年。然日月至焉、尚未打成一片。每思得贤者一夹持也。天寒远道陈兄谬欲相与。闻之心喜。顾夙病偶发。不能出户、以不得候教为歉。又未审陈兄之来果专性命之学抑举子业也如习举业、攺课讲题、非病夫所能任。傥着巳近里汲汲性命是图请春和之日。相期一会。可也。幸惟谅原、 

与张见室 

夏中过郡城、辱承郊送。诸同志会集先师祠中。谭学移时。歌声迭和。三五年来、一乐事也。归里后、人事多冗、月余亦渐稀少、日掩关静坐。因思贱躯素弱。兼以向衰之年。三年三大病。此时虽暂康适。来日光景恐亦不多。今而后、可以无出。况碌碌一官。年来亦济得甚事。昔贤诗云、虚名误了无涯事未必虚名得到身正今日对症要药　。年凡黑头辞宦。绰有余闲无涯之事可了得几分阻远不能就门下一正。抱初近况、亦复何如。心迩地遥。聚首何日。人便、草此见怀。诸不能尽。 

复洛阳吴殷二会兄 

夏中郡郊一别其聚乐光景、恍然如昨也。远承翰教。深感注存。所云日伍尘俗。亦不自觉尘俗。且复愧嗟。此亦迩来作书常套。二丈或漫以用之。不然何学问素穪得力。乃过自谦抑。至于如此。夫吾人涉世。非斯人之徒与而谁。但觉得尘俗即非尘俗禅家以莲花为喻为甚切当何超然自得也万物一体。弟何敢当。然不有一体之心亦不能伍尘俗波而流之。与脱而离之。皆非作圣脉路。盖成巳成物原是一事勿忘勿助方是实功忘、则不免波流助、则易生脱离离之既以不能。流之或至抱愧。皆一体之义未明而必有事之功未缉熙也终身无洒落地矣弟非自得者。磨炼之久。稍稍见及。于此辱问。敢以请正。幸批教为望。聚首何时。临楮惘然。 

与荆延卿明府 

天下事必习而后练年兄为政弟阻远未悉然长才夙具兼以阅历有年惠心惠德无问可知往者大计突有浮言胡为乎来也岂方正不容自昔而巳然乎轩驭过敝里病甚未获一晤坚白西来欣闻老年伯八旬康胜门下五十生子昼锦斑衣充闾佳气今而后万事足也顾四方灾沴民生惟艰正贤豪所以展布何日出山以酬群仰西望神驰不尽 

与高顺彦 

贵族在吾乡夙称长厚顺彦冲年朴雅。余所素钦。往岁丁母之丧、摧毁骨立、孝衷□□貇至。别后在京。又闻君庐墓哀慕踰常。每念及、深为感叹。昔左源令伯、执亲之丧、尽哀尽礼。貌癯容戚。未尝见齿。内外称孝。然尔时令曾祖方谢世、三五大父、尚同居。庭训夙闲、淳风未漓。犹云陶镕之力。君之今日、何笃行而特出也。归来即欲山中一看。因病怯寒。聊此见怀。并致果物。余惟为道自爱、不 

又 

士人立身、必有好根基、然后可以入道。赵德炎亲丧庐墓。余甚感重。今复见吾顺彦。吾道可谓有人。盖德炎器识高明。方介有执。磊磊不与俗伍。顺彦温恭可爱。而介执处亦颇相同。总之禀来一种真醇之气。超然特出。故发于事亲处为最切也。本立道生。尧舜可为他年坚立此其发轫幸节哀加飡为道珍重勿硁硁一节、徒以小孝终耳。临楮悬悬。 

又一 

俗情忌修士、人有一美事。便口□□为好名。夫近名诚非为巳之学。然有纲常伦理、发于一念真心。不容自巳。自俗人视之、若以为好名。而实不然者。此正宇宙所以不毁。人心所以不死。何计乎人之嗤不嗤也。送果人回、闻顺彦遥遥荒山。独处一室。四野寂寥。狐狸之与居。麋鹿之与群。风晨雪夜云深地黑寝苫抱影望丘泪零此其时、试验之私衷。于初念何如。亦尝思归否。抑果悔有此举否。傥皆无之、而始终如一。即古人三月不违。何以远过。不然而微有欝恼。微有厌苦。不免强自排遣。转生技梧。是虚了此一场工夫也。湏潜察勤省。培飬初心。随触随觉。随觉随化。工夫鍜炼得一分心体纯密得一分异日事完、学亦精进。禅家所云、撒手到家人不识更无一物献尊堂正谓此耳。余非不知顺彦淳笃、尽有力量。但岁月更则情境易移杂索久则鄙吝易生。余不肖、盖尝三折肱矣。故能以是相勉也幸惟努刀勿轻放过随处皆是实学 

与里中诸亲友 

生久游在外、幸奉　差过里。承诸亲丈。以社事相招。可胜欢舞。然区区之衷。颇有所请教者。盖返朴还淳。风俗美事。历阅往籍。未有不以节俭而昌。以侈靡而匮者。况人穷财尽、于今日正急。吾州迩来种种礼仪大率从奢。不独祀神一节。即如前日社伙之鬪。何益于事。其劳力动气。后悔何及。虽社祀之举、从来旧规。然亦主于报神和众。申精白之悃。序敦睦之情。修岁事之常。明俗尚之厚而巳。若一切耳目之观。玩好之习。妓乐华丽之盛。似不免荡摇人心。耗匮财物。日长嚣竞。其于反朴还淳。果为何如。让亦诸亲丈所动心者。特拘于旧规、而不能自辞免耳。何若酌而行之。于事神之中亦寓善俗之举宴会之际亦寓观感之机其于吾州风化未为无补也敬拟仪注一□□系、奉览。幸惟尊裁。且无罪其狂僣。幸甚。 

复田岱舆 

康节先生诗曰谁云忧挠大于山亦是人间常底事门下贵县所闻不足恠也仁者天地万物一体何者不与我相干然谗谤横逆偶出意外亦何者与我相干君子求自尽而巳先师谥议斗薇来书未得其详清明尚远何日过我得一面谈为慰 

复张鸡山明府 

风尘交驰百年几何会心人远特动遐思往岁道驾入都某病适危无穷积况阻而未舒忽得翰教欣闻前岁巳生子考满之后复荣膺恩典光前启后德福相因今而后喜可知也迩日讲学浸浸入禅高明之士既溺而不返浅俗之夫知口□□而薄之复于正学罔所担荷冯少翁倡道西方一凖于洙泗濂洛独称崇有先生矣近见书院记中载所藏书佳集数种正可验学术之同兹承远颁兼睹近刻种种心得作我愦悱多矣后晤何期匆复不尽 

又 

先师孔子用舍行藏一随乎时而邹孟括之以三端呜呼见行可古今不多遇际可在叔世亦空谷之跫音士不得此二者其公飬边居多审巳量力相时进退仕宦亦非久居之地也夫伊尹而后如康节白沙足称天民不然只做得个随世功名而巳盖唐虞三代之业必得唐虞三代之君臣为之后之人欲慕唐虞三代之业当从何处下手尝静言思之辄爽然自失到底终济得甚事其碌碌闲曹素飧知愧闻台下欲赋归来深得我心之同但关山辽邈水边林下恐不得附素心人昕夕对谭耳冗病之余言不尽意便中惟时惠好音 

复邢台达居庵 

往不肖为令处心积虑亦不敢甘让古人顾碌碌五载终日但张皇于簿书奔走于趋承其所策坚几何即如来谕所云拮据荒政全活沟瘠亦不过救目前一时之急其于厚风俗兴教化何有究亦循行数墨结果一俗吏而巳承翰教如奉光颜闻尊目久病殊切悬悬大凡日病属火惟清心寡欲甘淡泊谢人事虽功名一念亦且放下自当勿药有喜也惟丈留意焉 

复邢台李桂林 

不肖碌碌晚叨一第然不以为晚谓晚出庶可以无负于出也不意承乏贵地冲繁甚矣兼以水旱相仍民不聊生拮据五载一身皆病自谓可以少尽其心而谢事之后反复思维阙失殊多回视夙昔襟期深觉自负来谕谓化行颂起适以重不肖之愧歉耳昨岁过仙里值吾丈读礼乡居阻远不获修奠怅怅而南兹复闻有鼓盆之变益用怛然则丈之难堪可知虽然生死数也顺逆时也委数顺时永言配命君子所以合天也如曰坷坎曰不如意无乃自生障碍而配命之功或有所疏与唐荆川有言。自古圣贤能就人所不能就之德。则必能堪人所弗堪之情。幸为道达观、以保天和。诸不能尽、 

复孟云瀚先生 

鸣蜩在园。榴花满目。恍然班荆西郊、景象也。回思巳再岁矣离索日久颠毛渐新师门道脉续者为谁言之不无怅然出处亦大矣古之人未尝不欲仕为行道也不肖自揣何补于时况年来多病似可以知止先师年谱叙有其半中间不能悉者尚俟请教□典一节近日本府未审曾转申否试端人一查如果□申便中示知当为怂恿之别谕事关同志、岂不愿効一臂。苐生平硁硁株守。未敢破格。况旦夕蜗缩林下之人。而复生书有司干预时事、亦见其不知量也。此意我翁固能谅之。暑病不尽、东望瞻依。 

与陈兰台 

士不讲学久矣门下去冬今春不难跋涉两翻下顾汲汲问学真脱俗之见也第相晤无几遽尔别去未审迩来精神复如何先师语录当时一展玩否玩时果有启发否抑有疑难否便中幸笔示之程子有言纔学、便知有着力处。既学、便知有得力处。门下今日为学、着力在何处。其日用间应事接物、自觉得力处何如也。愿一思之。习俗易染。意兴易消。兹仆所为惓惓焉。 

复吴坚白 

顷相处日久仆受益良多昔阳明先生谓四方朋友来者众夹持起歇不得身经之始觉有味也前日所讲源头既明归家体验果能得手否不费力否一切俗情稍有未化日用应感不离旧习论说尚为□□时日尚属担阁仆每验之常蹈此病古人必有事工夫只是无时刻混过门下自察以为何如 

复张见室 

小僮来得承手教惓惓真爱形于满楮以弟之愚亦非不知得时行志为士人上愿但衰痛退休分义宜然昔人论出处如人饮食其饥饱寒温必自斟酌年兄知弟弟尤自知不能强也不然部属藩臬冈非碌碌东隅桑榆总成孤负来日果几何亦可惜巳何如别论容转致之 

复杨少冈 

门下温恭敦默有近道之资仆所素重来书绍述缵摹云云、具见出头承当。甚喜、但谓道大而质不灵德业弘而才情弱虽属自谦恐见一不真翻成退托盖道不远人无之非是天地察于夫妇位育基于中和人人具足个个圆成不是尧舜便为绝德希圣遂为奇事只完得自巳分量而巳先师山頺之后旧时朋友落落晨星闻贵族诸兄设神主于鸡足山头朔望瞻拜会讲为同志倡吾道中兴当在今日喜而不寐东原王寅吾叚心闻与里中二三布衣俱真切有根气便中亦招之同来久之庶不落莫也又闻高志欲明春北来岂非至愿但往返途遥须木□弃一久计则可若秋初仍欲回家恐暑热艰辛似未便耳惟门下酌之 

复陈抑吾饷司 

弟庚戌入　觐、值年兄杜门谢客。比壬子入都、门下复有荣差。荏苒至今。不相面者、忽忽五载。不意年侄早逝阻远无闻。把读翰教。怅感交集　国家承平日久。储藏渐竭。无米之炊宜厪当事之忧顾弟所忧者、闾阎之下。十室九空犹幸丰凶相间。少可支吾。若大地无年。人心思□。内虞外衅。仓皇并至。当是时而欲水航陆挽。足饷足兵。亦将何及。弟每念此、未尝不惄然太息。然固难言之矣。多病之躯、日劳日惫、早晚欲图归计。辱承慰藉、何能仰副。清时事业。敬当望之门下也。使旋谢复、余怀覼缕。 

复田玉溪明府 

国家称极治矣、然人文盛、物力诎、闾阎十室而九空节用爱人之训。于今甚切。于守令尤切。调剂得一分即为　朝廷留一分福生灵布一分惠也吾丈三载政成、远迩推服乃不自足复问道于肓语云、行百里者半于九十言末路之难也来教、虑路之岐。而望司南惧津之迷。而求宝筏岂寻常可及。弟愚、以世途多险。自信为实。漆雕子为圣心所悦、儒者谓能见大意。盖见得大意施为自别其丈所云司南乎世局渐染。弄机鬪捷。如决江河。岂患不知、正患迷人。薛文清公曰、科目进身者。有一第之后。四书。本经。悉置而不观。则身心事业。从可知矣。然则穷经讲学其丈所云宝筏乎以上二叚、皆世俗以为迂谭。丈有出世之见。故不敢无说而虗此。幸裁教焉。 

复董昆星侍御 

过郡城多荷缱绻良用感佩久乏便鸿闻问阙然承翰札知节钺巳驻秦中教中惓惓独于尤先师留神则年兄之所重可知也盖儒者之学本以治身出其绪余以经世苟功名不原于道德则功名犹观台下以古名世自期故崇儒重道如此可任慰藉酒以陶情亦以伐性居恒节饮傥亦摄飬之助乎贱躯多病较之往岁亦渐平康自觉节慎之力居多况尊体清癯而廵方责重尤所当加意者远荷记存使旋率尔谢复殊有未尽 

复戚正寰 

往者会讲见门下温豸□页虗襟上达有基窃为吾道庆别后意趣如何工夫如何来谕谓数月不相会茅塞复生亦是吾侪通患大抵辞章之习兴人不知学久矣即有志之士、闻风兴起。然旧染难脱。独立易摇。夹持观摩。不可一日无良朋。小儿辈、仆平日责望虽、殷尚未能实力修诣。恐非兄之益友也。友不如巳、莫如书册中尚友古人五经四书。学者非不讲习缘平。日只为求举业非为求作人主意一错。终日埋没于声利场中一切书册中所有若皆为举业而设旧景既熟容易混过今日讲学、须将圣贤言语一一反到自巳身上如与古人会聚一堂面相观摩实体实验直不与流俗为伍斯之谓善学也。先正云、千古圣贤。只有这些子。人生世上、只有这件事。愿与兄共勉之。 

复梁心完明府 

郊关一别倏尔逾年客自南来每闻动履多福良慰阔怀缅惟习气移人志学者鲜吾丈温恭之资足以进道而又虚怀好修每会必赴为士人倡弟所深服也迩来意趣如何大率学问之道一日无朋友精神易懈理学诸先生语录、日间可得常看否。此最□□精神之方。盖吾性自足、虽不待寻求于外。然旧□□熟。不得古训相触发。恐易至于混过也。伊洛在□□月如流丈能无意乎。辰下暑将至矣。诸惟为□□□不尽、 

复张见室 

别久矣、时用悬思。吾侪相与、在形骸之外。往岁□期偶失、何以介怀。三承翰教。欣闻长公毕姻、次公痘□、巳平。虽日用间、不免拮据。然自是本分事。所云驱精力从事、而困惫不可胜言。学问中景象、岂宜如此。果舍人事别有学问耶。愿一思之。于此理会得其于平日工夫方不打賖帐。方有受用处。方有结果处。亦□憾于碌碌度日。年兄谅有得力者。盖自谦耳。董昆星昆王、倡义赎老师祠堂、甚为盛心。薄分容另具。近抱初差人进京、亦乘便寄知。若家园亲友。尚俟异日。老年伯墓表。日常在念。俟归里多暇、方可了此、未完也。临楮覼缕。 

复董昆星 

不奉教于年兄忽忽踰三时矣仰企之私每用悬悬缅惟今日时政之阙无如内外乏人而在边方尤急盖国家承平日久内虗外伺沿边一带修政修备实藉才贤。乃筮仕者视为穽坎。善宦者工于规避。夫岂乘时立功、不可责于边陲。亦处膻有速化之术而茹茶无尺寸之效此所以豪杰灰心。而边政日疏也。选用甲科。超以优叙。前科部虽疏陈、尚属停阁、得台下大疏发明、详悉确然。石画。当事者傥着为功令。岂独关西诸路、恃有宁宇。将庙社实嘉赖之。辱教谢复、不尽、临楮依依。 

复张太乙州守 

昔壬午之岁王中宇老师校士郡中尔时同在弟子行匆沓中失于造请也自丈登贤书瞻晤遂阔比弟叨任冲衢轩驭往来京都幸得屡奉芝宇班荆聚谈庶慰仰思别来日久每忆广陵名区古人游宦其间如董谢韩范欧阳诸君子代不乏人狼山在江都封内吾丈文章政事表着一时生人不朽之业将于是在愿言勉旃异日栖云阁宦迹当于文选楼平山堂并传方不孤负一番壮游也远承翰贶谨勒状谢复匆冗殊有未悉 

复何武莪掌科 

辱承翰教亦向曾面谕者窃以替差之后或可以无需不谓尚惓惓于此把读回环仰见为国心切无论在事谢事悉所留神敬服敬服顾禁旅之弛久矣缘承平以来军乐买闲而官利津贴阍珰肆月钱之收而市棍多包揽之役千疮百孔莫可救药　朝廷虽设二三廵视而受事之日少更代之人多初任之而依画葫芦既明习而复巳弛担此所以代庖者视为蘧庐而建议者遂成作舍也丈台担荷一念直欲剔除夙蠹垂之永永足为来日指南将后之继者一披阅间其于昔之功令今之利病燎然心目可以随使作事迭为振刷其有禆于　皇城讵浅鲜哉除向所奉荒疏并二三告示草稿外谨再检紧关事宜数欵端人奉览不一 

复林无隅学训 

昔在崇正书院同袍之聚众也而意气交孚弟所倾注者丈之外有邺中陈慕南慕南寻与弟游大学卒业之后弟南北往来又每与班荆漳水之滨绸缪有加矣丈往过敝里投辖无几迨丙午始有都门之聚今忽忽不相闻问者。又经十年。慕南巳记玉楼。吾两人臭味虽同。江天各异。即有别后襟期。平居疑契。孰通之而孰证之耶。来谕。谓啇山僻静、颇有余闲。又谓矢志潜修。期无忝所生。弟读之不觉太息、盖学问之道、虽无分喧寂。然时值闲寂。其功夫又自不同。如弟驰驱长安、终日役役。于身心何裨。昔人所云、身劳无补公家事心疏空令学业衰正谓此耳。丈岂以落落寒毡为苦乎。人品事业、各有攸当。位之崇卑、可无论也。远承翰教感慰交怀然吾丈相距颇远、弟病尚未造请、于其伻之归也、肃此谢复、临楮怅结 

复董昆星 

驿逓苦累极矣凡火牌之行不用夫而马少勘合之行用夫而马仍多如裁勘合而用火牌则于邮人之省不知凡几况抚按一体抚差既用火牌按差岂不可比而行之方今时政当调停者固多即此一事与所欲另开武科皆利病机宜之大者台下筹划及之总痛痒心切故发为作用若此其匪夷所思耶凡在相知孰不称服即具　题可至使者归匆勤奉复惟鉴裁 

复李洪元 

别来忽巳八越月矣时用思企承翰教知比来以尽职招尤大出意外窃叹仕路世称畏途转眼风波原无定据吾人惟秉公一念可以仰答　朝廷不负所学此外利害升沉非所计耳以门下力行古道阨在下僚复执法忤时为人所嗔忌此吾道亨□所关盖有天数于人乎何尤辰下幸无遽萌去志、想亮节□□絜守、素为道府所重、是非公论、自有定评、此后机缘所凑有可以为门下暴白者、更当从公布之、不敢负也。临函瞻驰、 

复吴行可职方 

别来三月而三承翰教良慰阔思弟尝谓法者缘人情而为之也过于严、则操切而人未安。一于宽、则积玩以酿蠹。惟杜玩以严而又通情于法外。仁兄洵可以作啇人功德主也。此犹其小者耳山海国家重地仁兄风流儒雅、而胸中则饶数万甲兵。锁钥东门。长城万里。实一身肩之矣。来谕又云、了当公事、日费十二刻、余时殊苦寂寥。弟颇疑之。盖宦人在世途终日役役。其间为公事者固多。然大半周旋世局。于身心何补。倘萍综到处、稍有暇日缘固匪偶古人仕优则学之旨、可绎也。圣贤日对、愤乐相寻。闲居中尚有无涯之事。仁兄岂以弟为迂乎。况说诗书、敦礼乐。亦兵政所正切也。伻旋、聊此谢复、东望依依。 

复赵澹宁计部 

方今国家所急者、兵食二事。谭边储者。往往苦无米之炊。清源畿边重地、东西南北之冲。万一宇内有事、储糈所贮有几。果可以备缓急否。京营兵政、徒取充数。而　皇城肘腋之地。禁旅尤弛。居恒无事。内外掣肘、不能措手。倘万有不虞。当局者死生以之。无益于事。此不肖弟、日夜蒿目而忧也。年丈何以策之。同门诸兄、升轩差后、长公未来、日相与者、惟存思与弟两人而巳。时事多艰、何日聚首。借箸一谭。使旋率尔谢复、临楮惘然 

复吕豫后司李 

往岁轩驭锦旋阻远无闻嗣承翰教适抱病方笃未及裁复而使车巳东发矣。可胜怅结。缅忆不肖、昔在邢时、谳狱一节。其强盗人命、赃迹伤痕、确有明据。人多畏死、不肯招认。势不得不以刑讯之。及至招认、其人巳惫。后往来大名道上。车中偶阅祥刑要览。因念易之觧曰、君子以议狱缓死。缓之一字。固圣人好生深意。而甚悔其向之一二事。不免失于太骤耳。虽法当其罪。殊失哀矜。盖平日吏事旁午、不暇思维。只以直心应去。故不免错误如此。兹敬为门下诵之。见一得之愚。承惠　圣迹数书。散漫精神。不觉发动。其为锡予、何啻百朋。谨草勒布谢。临楮神驰。 

复李见田孙壻 

别久得手书、良慰。闻迩来举动收敛。专意读书。家门之福。戚党之光也。先正云。儒者有向上工夫试思之、所云向上者惟何。幸努力自爱。转向身心用功。日间随时随事。念念省察。何者为上达。何者为下达。上达处决意从之。下达处决意不为。斩钉截铁一刀两断旧境日远新益日来不患不成上一等人也。诸惟珍重不尽 

复朱升轩漕院 

神京数百万生灵、胥仰给于漕挽。况旱魃为崇、赤地千里。米价腾踊。忽得年兄大疏。粮舡过淮。虑不无人人色喜。而　宸衷可知也。　国脉民命、实嘉赖焉。厥劳侈矣。弟不肖受事　皇城虫坏之极。振饬为难。两年间、疏凡三上。竟皆留中。日者张差一事、衅端巳萌。仍复姑息。倘虑其不免贵戚宦官合谋而动日入慝作未可知也宝应甘露之变。不可为前车耶。年兄何以策之。远承翰教。谨匆勒谢复。并布阔衷。临椷但有瞻驰 

复田玉溪明府 

承谕气质之累、甚觉难除。亦是吾侪通病。仰见用功真切。昔贤谓气质之用小学问之功大则亦日学日问耳道问、乃所以尊德性不患其无出头地也贵治大荒、幸有吾丈极救。一方百姓之福。旦夕　主上出帑金、发公廪、直指且星驰赴赈。全省当保无虞。计吾丈资俸巳深。贤声茂着。征召将在目前。同心之思临风倍切、请教幸有日也、余怀不尽、 

复刘方壶明府 

别久矣、时用悬思、缅想门下、赋性温和。才复明秀。其为政必造福于地方。名世勋猷、实基于此、甞观古今豪杰建非常之业。必有一片精忠盟诸方寸其发于事为。必有一种担当不回之气出于寻常。而又达观于事变随时妙应不激不随于人情物望两无所然后名实远大。非流辈所易及也。仆齿渐衰、碌碌罔所策树。且年来多病、宦况淡然。蚤晚思返初服门下英姿伟抱。天下事正饶、为之目前、灾黎虽稍费拮据、然体其待哺之心普以拯援之惠贤者展布、正其时矣。入计人事多费旧习难免而轻重斟酌亦自在人尚容面悉不一 

与孟斗薇 

别来日久、其于此学、可常缉熙否。日间意趣。试自验如何工。之消长可知。仆往时、家居。多优游混过每得　先师手教。便爽。然自失若寐者之忽寤故敢以此相证也。至于举业一节、亦吾人今日紧要事、居恒不可懒散。先正所云、宽着期限严计课程最为用功要法。不然而日复一日、年复一年。临期而冀售、于有司。必不得之数也。何如、会试录一册、奉览。余怀不悉百惟努力自爱、 

与叚心闻 

别后忽忽、及两载矣、每忆门下、青年而知向学、心窃重之、未审迩日襟况如何、与寅吾常相会否、大抵人方意气兴起时。自觉不让古人久而良朋日疏。俗情日牵。意兴不免消歇加以人言指摘。因因循循遂至不敢出头承当向见眼前朋友。往往堕落此病。仆资性薄弱师亡友隔之后其于此学不免时有出入、然向往一念。不敢自弃、每遇差失。未甞不知悔。悔未甞不知攺。迄今衰年。日间无事。即闭门宴坐亲近书册觉一开卷。便有无穷之益因思古人终日读书原为洗心浴德、如师友离索。一齐众楚。其静坐读书所赖以夹持我者更不小也晤言无期、乘便附此、见怀。诸不及悉 

复戴遂斋春元 

交游众矣、仆与门下觉臭味之同别后故多恋恋仆迩来多病、气体觉衰、归计当在明春、门下乙未之期、未审得相遇否、谛观来书。惓惓以功名为念。愚意生人际遇有时。儒者达天立命。别有一种向上功夫。区区荣利、真如浮云之过太虚。于吾何有。试想今岁场中佳作、本可夺标。乃竟尔不第。假令后来皆若此、将何以究竟此生今喜尊堂夫人、康胜。贤郎英茂。岁之所入。亦可以供色养。乘此家庭真乐游衍于道义师友乎圣贤仕进荣落。一听其所至似为合下吃紧处也。此在高明巳能见及耶再为一言之佳贶清绝迢□□□里而专勤使者鄙怀殊有未安草勒谢复不书 

复刘心盘参知 

边之□于欵、旧矣。怀长虑者、往往议战而卑和。弟愚以为、不必于战。亦不必于和相机而应。总在吾之有备。无备则和固可忧而战尤为失利也。比者高家堡有事、可谓战矣。不幸而兵陷将伤、其原起于侦探无人。不知　数之多寡、遂诱于伏而不及。呜呼天下患无敢死之将耳。幸将能死敌。而失于防范。毙于轻发。不觉令人抚膺太息。此为有备乎。无备乎。而猥议战与和也。年兄名在　庭威德遐畅、故当易如指掌、然沿习久、未审土兵练乎、士伍充乎。车马不嬴敝乎。甲兵不朽钝乎。刍粟储粮、果足支目前之用、而贼之或入或出、其多寡虚实之数、可以预知而徐为防御追杀之计乎。凡此数者、想筹之巳熟。备之巳豫。即昔所称韩穉主范希文经畧西事之勋猷。当在年兄。指顾间。真千载一时也。违久、承翰教。感喜交怀、敬此谢复并布私衷、临函瞻驰不尽。 

复刘方壶明府 

吾人宦游地方所遇多艰、虽不免费拮据、然生平怀抱、正于此展布、未可遽生怨尤。有所厌薄则有所希冀合下工夫恐或易疏此仆往日曾体验者、两河灾荒、贵治为甚、稔知门下苦心。然多方拯剂、民赖全活。不独才名仁誉。烺烺一时、而功德之在民生者亦深且厚矣正仰念间、接手教、良慰阔怀。使旋、肃此谢复、惟崇照不尽、 

复刘玉吾明府 

吾人作事。求以即乎心之安而友朋相与。期以要。于心之信日承佳贶、于鄙衷殊有未安。况借原仪为贺。亦近日交际之常。庶两得也。乃未蒙见谅、重烦使者。门下谊则笃矣谓不佞初心何夫事有旧例、守宜画一。不佞往岁、处贵同年二公、亦是如此。方壶虽远、干岳可见而问也。谨为人再谢、百惟相体、如拘于常礼。而必欲强之以所不安寔不能奉命恐滋往复耳冗病不悉、聊此代面。 

与张抱初 

几年边塞反有今转此中虽自有数顾贤人不得志。谓世道何。兄平日于义命得力。应自超然。尊大人归里、神王可知、家庭天伦真乐。似又出一官上也。弟不日南还夙昔之约且喜能践第兄年力犹壮而弟近衰矣　师门道脉当自门下接续之、岂天之所属于兄者在此而不在彼耶。鸿便草此、寄候。殊有未尽 

复郭养室 

承手教、如对颜色、别谕无此事例盖凡例必费费则谅不能办也、功名成就、无论早晚、日间读书、不必太苦。亦不必将日用人事。俱打迭凈。然后读书。盖人生各有应缘。不能一日无事。只此心静定不驰逐于外。随缘随应。随应除休。不但事来治事。事去读书。即与众人共事。而人先我后人喧我寂精神专一。无往非理会义理之时以此做去。工夫何患不打成一片。今人无事时、巳悬想在事、比事后、又不能遽释。往来于怀、如此者绵绵延延。累月经年。念头通用不到书上。一旦懊悔愤发便欲一日千里勿论进锐退速、易作易辍、况精力昏耗、卤莾□□烕裂。纵小有所得。亦若存若亡而巳到底亦济□甚事。门下谅不至此、聊为知巳一论之。少附切磋之义。光阴易迈、羙业难臻。幸惟努力以酬时望 

复施贞一 

每念门下大孝君子也、顷者相会窃睹颜色之戚饮食之菲大出寻常世情之上此盖一种真纯未雕未斲率是而往何所不善古人所谓百行之原也。感服感服、又念孝经一书。迩来士人、鲜知习读。门下读礼之余。试取而诵之。其精神意向。又自不同。张子西铭。大旨。亦是此意。倘一会悟其于立人之道。方有归落其它尘世功名、皆粗迹耳。别来无几复荷注存谨此谢复诸不及悉惟门下谅之 

复梅长公掌科 

奉违巳久、每切悬思。固知年兄同此怀也。伏念天下、正与□对。真与伪对。任与避对。即所异路。便分君子小人。当事者不此之辨、而汲汲于门户之角。捕影吠声。倾轧附会。其于政治兴替、亦何裨补也。无穷积况。惜不得聚首一谭。别谕深感注念。迩来闻之。又复有别说。非株守可望。大抵吾辈涉世。一听之公道。徒负汲引盛心。苍生如命穷。吾道成蹉跎。倘亦自有数乎。方今九塞多事。所需卫霍良急。令侄以文武全才、幸而捷。异日策勋树伐。作　朝廷一干城。窃喜安石家、有谢玄矣。远承翰教、谨此谢复、不尽、诸惟年兄鉴之、 

复毕东翁按台 

今天下吏治不饬民不聊生其原皆起于士大夫习为熟软巽怯靡文旧套相仿相效日染日深所为担当独任者少也我翁以熙代伟人慷慨匡时力挽流俗直追古道真所谓独象之超群而中流之砥柱将世道生灵实嘉赖之非门下士阿其所好也第以某之不肖尚国事多艰株守一曹未有尺寸策树仰荅知巳徒拊膺太息尔巳辱承翰教敬勒状谢复不尽覼缕临占可任驰向 

复赵澹宁计部 

吾侪往日作令甚觉劳苦一转而入京簿书稍减其纷纭人事东奔西驰日无暇刻古人退食委蛇之风殆不若是岂叔世固多事耶每念年兄分司一方燕寝闲适少为浮生一快而来札犹不免称苦盖仕路劳人原非山林之疏旷而分义所在有不可辞者吾亦安之而巳其它若炎凉喧寂所厌陵援纷纷籍籍自世态之常达人直视为浮云而年兄动心忍性之说政合下吃紧工夫将来大任之基也岂寻常辈人思虑所及乎计复　命在迩可得瞻晤不谓暂归昼锦时日尚迟承翰教谨勒此谢复南望依依 

复王寅吾 

流俗易溺知学者鲜门下有任道根器惜缔交之晚也相与正殷仆复远游不得昕夕聚乐究竟此学言之怅然虽然人患志不同耳志苟同矣虽千里犹一堂、但将此念提撕使之常觉常惺。不至遗忘。白日日有进。久之、功夫自熟至于日用。人事莫非吾正景事。以学问之心应之即俗事亦学问也以忽畧之心应之。即正事亦俗情也然亦只在觉与不觉。惺与不惺耳。承谕立会聚讲甚慰甚慰但欲绘圣贤图像似犹在形上求之吾侪尚友古人只在此志如谓友朋萃聚不有宗盟精神无所收摄亦设尤孟两先师神主可矣然建祠事重大恐未易就且目前迁动无常安主亦未便不若于讲堂正面大书阳明先生客座私祝一□□系粘于壁间每会左右列侍共相瞻依且其中训诲恳切并可藉为触目惊心之助也何如来人遄归别谕未能悉复请以异日心闻乃翁往岁以收头牵累想巳无碍令叔世镇令兄正之俱不及另启统此见怀 

复黄武皋侍御 

儒者所以范围天地曲成万物宇宙中并列而为三者独赖此讲学一事耳季世上习不淑吏治不修民生不安皆起于学术不明士大夫日以世法习套相师相仿遂以为固然而本原之地有所未讲也弟昔游长安犹见先辈中联会啇证互相切磋后渐寥寥晨星至今则以此为讳矣顷会当路者因事论人曰某公品格甚好但惜其讲道也夫以讲道为可惜则其用人可知而世道又可知殊可叹惋年兄读礼日久阻远莫由一候并申奠私方切驰仰忽承翰教可胜感歉金李二君温文雅度门下夙昔陶成之力士人用世何择于文武第一捷一蹶尚不无可惜耳羽旋勒此谢复不尽瞻驰 

复李冲玄副宪 

当秋高马肥之时黠　遽尔乞欵岂其所欲哉亦累犯累挫有以折其锋而夺之魄耳报传长安不无人人色喜非独弟知巳之私也虽然制胜非难持胜为难昔范文子谓惟圣人能内外无患自非圣人外宁必有内忧如年兄前所遍挑明暗品窖并分布设防相几战守之类遂可一日不加意乎幸百努力以副群情韩范何人万代瞻仰在此一举矣 

与薛献我副宪 

往台驾过都门有失瞻候深感翰贶之辱荣任以来时切瞻企缅惟上谷神京右臂外逼悍　衅在叵测非辽镇比也即兵精粮足丑类输诚犹恐意外之虞况承平日久　渐生心以久弛之武修兼以岁饷不支士不宿饱无论枵腹不足待敌倘有庚癸之呼缓急何以应之　主上念此下户兵二部从长议处弟窃谓赋税有额匪颁有式除发帑而外何所取足台下弘才谙练石画素裕未审塞下机宜有可以调停建白济一时而垂永赖者乎法穷则变正惟其时便中幸教之 

复萧洙源明府 

别久时用悬思勿承翰使知亲丈有割肠之戚迩来腹或微痛可胜怅惋虽然祸福之来自有大数顺时安遇所以为达不然悲忧之过气血反伤中年以上之人何能堪此殊无益也弟又有说焉贵治虽不冲灾荒之后未审得简静否淬励功名虽当官之常而啬养精神亦立命之基二者相权必交善始得不然以清弱之躯敝敝焉意力图之恐亦无味此弟所甞析肱于此者敢为一诵之惟丈斟酌 

复孟斗薇 

别久、得翰教、良慰。所云迩来人事纷拏。意趣殊不自如。此虽谦德。然把玩札中文理。似亦未见有新得也。王父母理学名家。其注意　先师。盖缘臭味之同。而同志落落晨星。借此当不寂寞。殊用感激。别谕领悉若论儒者所志仰则付命于天。道则责成于巳。投之所向无不如意。此方实践之学。而远大之基也。仆之望门下者远矣。愿相与勉之。 

复刘方壶明府 

辰下岁序回春君子道长遥想门下政通人和茂膺新祉当蒸蒸与发王并盛也承手教犹谓两年灾荒周廵到处十室九空之状不觉泪落且廪庾悬磬修救为难把读回环为我心恻际遇亦云艰矣虽然昔人有言不哭孩儿谁抱不得如保赤子心诚求之生平学问正于此处着力慈母谅有乳哺之方也若更调一节出自上司其意盖欲借重繁剧吾亦听之至论其事理创始难顺成易阅历既久则利獘必悉事不纷更则画一功奏古人久任之法良有深意固非若近世朝迁夕转而草草结局耳又况多一番更调必费一番精力以劳逸相较亦似有未便者未审高明以为何如 

复胡小山侍御 

同籍兄弟伙矣每于众中以事觉年兄底里真书传所称长厚君子也弟非能贡谀者盖实有所见兹以述其感仰之思耳世谓乌台秉宪必严霜迅霆方为得体而弟不然盖霜雷之威秪可以得人訾怖而慈祥恻怛周悉恳至乃所以格百僚惠四方而道治天下之基也年兄实有其基而更加以周恳它日建树远大将与古名流并垂不朽弟拭目竢之矣承翰教谨此谢复余惟顺时珍摄以需简召不一 

与吕豫石吏部 

承谕人心道心交战胸中。不肖自省亦觉往往如此。唐荆川有云、昔人以交战为子夏之病。而不知能战乃所以为子夏。岂迷复则凶。而频复者虽厉。天机固未息耶。吾辈今日为学。亦求复之而巳。世俗谓作宦妨讲学。然讲学正所以作宦。先师云浦先生、何甞一日不讲学、而人品宦绩。巍然如泰山北斗。彼一二憸夫于身殁之后。肆为谗妬、其生平作人行事、视先生何如。藉令肯来讲学、宁至于是。先正云、千古圣贤。只有这些子。人生世上、只有这件事。舍此而外、皆迷也。吾丈景仰前哲、每以不及门为恨。此真千古豪杰之见愿相与共勉之便中更望惠教 

复杜友白观察 

昔游桥门海内同志大会讲明圣学意气向往翕然同风亦一时之盛也后二十余年弟五游都下同志会聚落落晨星至今日则以讲学为讳矣盖行疏者招尤假道者贾怨好修者自全以生人至要之事多未肯出头承当不亦因噎而废食乎年兄沉默谦冲恂恂若处子而文章事业日新月盛定飬后之发用于寻常自殊弟时用思企昨岁春明一晤遽尔言别承翰教益见虚襟勉之令德异日建树宁独旧寅兄弟之白眉耶临楮依依不尽 

复李兰如计部 

昔冉子之附益也未必如后世之征榷圣人至欲鸣鼓而攻之无亦不恤其民徒以常税足国自谓忠谋耳此毫厘而千里者也往闻清源税额倍于它关巳难取盈况荒旱频仍懋迁自少宽一分民受一分之赐政惟其时台下觧额不足所谓宁损在官无损在民用心良独苦巳虽然董子有言正其谊不谋□□明其道不计其功正吾人今日莅官事君之凖绳台下固素信而独往矣隆隆声价巳从此起何复惕心于究竟耶 

复杨修龄侍御 

交游虽众、知巳难逄、弟同籍中无足比数。年兄不以为不肖。若欲引而进之也者。自顾何幸。第宂病相寻。除支吾公事外。掩关兀坐。日惟药饵为伍。虽与年兄比邻而居。复沮于阍人习套。等闲不得一晤。迄今歉然。黔中苗仲跳梁。兵食匮乏。、且地方寥落。事多掣肘。谭者往往难之。然非常之原正豪杰展布之会自昔宇内多艰。人方却。一入名人之手。便自宴如。今年兄在事、庙堂、可无南顾之忧巳。乃弟犹有说焉、今日边强、大抵计目前、幸塞责。非图永赖者。苗仲为害地方。积有多年。及今而大做一番。一劳百逸。不独黔人受福。即川广滇南、各有宁宇。伏波勋名。岂异人任耶。惟台裁不一。 

复田岱舆内弟 

门下旷达久矣、以仆之曲谨、平日素疏、故未能相信也远承手教谓清夜负惭、如匪澣衣。成六宇中一大俗子。圣贤学问、未甞玩而味之。所以开口都是病。且以仆夙昔之言。为种种药石。无不对症。悼往追来直欲别做一番景象以求不负天地生我一场我生于世一场此真豪杰之见。大易所谓成有渝震无咎而存乎悔者也。览教殊为欣舞、第又谓议论与操修、果能两相肖否。似尚有疑畏在。先正有言。知得如此是病即使不如此是药夫药犹在外也。真知一起。如醉方醒如睡方觉如太阳一出而魍魉潜消日用间、但能时加保任。自然精神透露。百邪不生。更分何者为议论何者为操修乎但患志未真耳。后阅与循儿书中、似又若两截然。此仆犹不能释然于衷也。幸惟努力、慰我县县、 

复赵怀东侍御 

人臣上封事于　主上不阿非难。不激为难。盖言者期于入。听者期于从。理直则气愤语峻则听逆在圣明虚怀求言。自不论此。不然、而以激昂不平之气反成其猜疑中拒之私故屈之以理。似不若通之以情也。顷读年兄大疏理明而意自恳。辞剀而气复和。　主上三复、当必有脉脉心动者。即怀先入之见。难遽转移。其于人臣告君之体、大为得之。敬服敬服。久不奉光颜、田兵马过辱注存、勒此谢复、并布阔衷、惟台谅不尽、 

复张敏孟 

令尊刚介特立其于此学有单刀直入之勇予所敬服忆往昔儒学中朔望谒　庙州尊师长前面起拜后面友朋皆跪而不起只随拜一叩而巳此相缘旧规予知其非独为起拜人多有笑之者令尊长予一纪知学之后即同予起拜不以人言为阻举此一事其平日操行大率类此所以卓卓士林不幸早逝同志迄今追仰之敏孟冲年聦颖予所器重　先师山颓之后洛涧道脉窃于君家有望迩年以来稍见志气退弱疑畏于穷愁经营于家务不独于圣贤道理未见勇猛进修即寻常举业文字亦庸腐浮靡无可观者予甚惜之昔欧阳南野先生曰仰面试看前辈多少豪杰岂是吾辈这等样子后面又不知有多少豪杰岂不将吾辈作唾咳相待予每念斯语未甞不惕然有省而慨焉思奋也光阴易迈君年巳壮而予忽忽老矣幸惟努力自爱 

与张凤皋制台 

黔中古称奥区山崖险阻林菁蓊欝罗鬼犵狫遗种在焉且夹川广通滇交边徼荒裔寥廓万里久称控驭之难迩者群蛮跳梁至烦征剿而兵弱食匮时事孔棘自节钺度石屏威望风猷震訾遐方不俄顷间逆酋率服牂牁夜郎之域庶有宁宇　圣天子可无南顾之忧巳□谕犹谓在在观望。在在甞试。数万之反侧非空名可久压、而欲保百年无虞、虑深计远。为国盛心、愚窃以蠢尔小丑叛顺何常昔汉以孟获为梗武侯勤蜀濮之师七战七胜而后服之无论士马物故计略相当而中国元气亦稍稍凋耗今日亦惟是足兵足食示以不敢犯之形间有萑苻林薄出没哨聚者相机而制御之使不大至猖獗斯为地方宁静之福昔人所谓以不治治之者也。未审有当于台念伏惟鉴裁不尽 

复李聂许侍御 

吏治急于安民安民必亲民者于闾阎情状最悉弟窃谓仕人起家非守令其于一切吏獘民艰尚属意度见非如昔人所谓谭虎而色变也年兄骥试东州谙练精深勋名茂着今者荣膺　简命借重廵方凡所以察吏安民将洞于观火举而布之直如运之掌耳百二山河庶有宁宇乎弟碌碌无所短长愧无可为知巳道者便中幸惠教之 

与张敏孟 

任道须要根器孔子所以思狂狷也。盖狂者识趣高远直以圣贤为期然亦非徒有此虚愿、其一叚精神意气。脱落寻常。超出功名富贵之外。特其践履稍疏于言或有未副非如世人以浮躁放荡为狂也若狷者之守亦非如世人所谓木讷谨厚之士。其气魄力量。毅然以斯道为巳任。如所为一介不以与诸人。一介不以取诸人。一国非之而不顾。天下非之而不顾、之类。特未能精义入神达于时中耳此两等人根器甚高一闻斯道不疑不沮便能一日千里不然圣人何以思也 

与余瑶圃掌科 

禁中两度火灾指挥张登甲黄继科颇着勤劳一从优叙一从未减昨已面质过堂伺候二官通州卫老成虎贵卫英茂皆可与进者不独以勤渠故也爱憎难凭况寅缘章赂又往往而是殊可叹惋弟置功过二簿意从实录若金吾右卫府军右卫燕山右卫犹情罪可原其它则冥然玩愒若不知有法纪倘非逓加惩警似无以杜将来也禁卫何由振乎兹以原册附览统惟年兄裁之 

复梁心完明府 

都门别后于五月初二日始抵家幼孙病殇人事冗沓兼以鹾台廵方一时道府县咸集颇费应酬一月后稍稍闲适矣。正仰念间、忽得翰教、知地方冲疲、供应为难、且钱粮逋负三四年未完、意图经理拯剂。而问道于盲。弟亦何所知识、顾念方今之时、民穷财尽庶政惟艰、正豪杰扼腕之秋。生平展布之会。然天下所以无善治者、往往起于士人、惟知有巳、而不恤人。是益重其凋瘵而　国脉日促也。殊切痛心。老丈高怀雅抱、弟所素钦。谅不以温饱为念。辰下发政施仁、花封享拊循之福。弟方为吾道庆。古人云心诚求之不中不远。更有何策。可以益大乎。幸惟鉴涵。南望依依。 

复张凤皋制台 

恭惟台下节钺甫临黔中又当军旅倥偬之后北来疏揭议论详明经画曲到如列眉如数计整暇可知至于群苗之荼毒生灵之涂炭惨怛景象模写毫端令人把读回环宛然身在万里外肤受而目击者有不发指而投袂非夫也方今强场多事识者蒿目而忧无过兵饷二端而饷在今日尤急盖元气壮则神气自倍不然而枵腹以待敌虽有百万之众惧弗能用之则台下请饷之说诚长虑却顾之见也　庙堂之上方注意边陲果慨然嘉与不惜以数万之费而为长久之谋西南诸路自是可藉有宁日不独为知巳庆巳 

复王敬吾别驾 

老公祖惠政洽民颂声载道不肖窃沾余润独惜不获时奉光仪为耿耿也曹生远来道台下欲修　月川先生旧祠崇先哲启后学深感盛意既而思之向者徒碑之议偶失记祠内有像不宜轻动秪恐旧宇圯坏碑无所附姑少从迁就未敢遽以重大之举率尔冐渎也况城中既有新祠规制宏大旧祠复为添设不免过费且日后兼修之难又时诎举赢同志分金未易卒处既荷台下注念幸命地方染修四面墙垣严扃门户其锁钥择一能干甲长司之似为便计也病中不悉惟鉴裁为□□貇 

复张见室 

前儿辈赴试曾见一函见悃不意取道自南竟未达之座右兹得翰教为慰弟连日眩晕复作虽不甚害事长年之人不宜有此不善调摄故也抱初二郎在汝有恙闻躬往视之尚未西还亦用悬悬近阅郭弘宇日省录造诣真切见理深融师门殆未多见幸年兄相距未远倘得拨冗频会益当不浅惜此兄年巳高弟遥遥三百里外良晤未卜是所结怀耳乘便草复余怀覼缕 

复梁心完 

弟里居一载读书之暇亲友过从时相为欢独不见吾丈与洙源却用耿耿耳来教地方灾伤生民之不幸所望以拯救安全者为民父母责也愿无作烦恼想一时焦劳功德实大向来学问正用于此抚台幸在相知正吾道大行之机也诸惟珍重不尽 

与郭弘宇 

弟流落风尘忽忽十有五载怅仰之私时切于中非寻常离合之感也每忆师亡友隔一时同志落落晨星后进中有志之士向往此学能知顾惜名义大叚不失吾道藩篱巳自可嘉若闇然默识自修自证直于不迁不贰必有事上做工夫此大贤以上事眼中友朋未可易得也昔贤谓以天下与人易为天下得人难弟亦谓为天下得人易为斯道得人难盖俗染溺人其肯来讲学固鲜间或知有讲学者又多以名利二字牵绊不得出头拖泥带水此中不得光光洁洁如何能做得到手工夫无惑乎终岁叹虚度临危悲罔生徒成了一番话说也承教日省录真切精恳作弟愤悱原拟刻传公之同志缘叨转后匆匆离地方故不及耳容与令侄葵抒兄共图之拙引不文不足以发吾兄精蕴附录请教更希批示弟中秋后北行冀于要店期兄一晤未知临时得遂所欲否 

与李少薇 

为学第一要根器好然须时时用工又得良朋观摩精神当自不同吾侪等闲不得一聚聚时又不过片时别后遂经多日迩来试验工夫缉熙否日用果皆天则否一切家事果不为缚累否此等处当自知之曾忆前番别时来日正会讲之期门下遽先行似所汲汲尚在举业也何如同志寥落仆之望于门下者甚切愿各努力拙句书扇头见怀 

复吴觉生侍御 

久不侍光颜时切驰企犹幸两奉翰教庶可以少慰渴怀也我　国家承平多年上下玩愒乘此辽左多事大加整顿一番不可谓非　宗社之福弟所忧者人穷财尽元气日索古人为治首安民而知人为急今守令不得其人吏治日敝大抵繁文日盛贪墨为害耳年兄弹压一方俾远迩人心咸知警厉其造福于世岂曰小补弟株守郎署尺寸无以自効徒扪心知愧耳远辱注存可任感佩冗中谢复不尽 

复杨瑞宇 

人生几何最易混过此学在友朋中能出头承当者甚少每见门下高怀良用叹服第相聚未久遽成远别忽忽巳踰岁矣缅想世俗习染与夫身家之累最易销磨人意念吾侪既奋志向学众耳众目大家观望一有不副指摘丛生良可畏也向过长安既得会冯先生归来精神意气当自不同书中谓以架上书与圣贤对便是日用吃紧工夫又云与乡人讲学习射每月三会闻之不觉鼓舞第射以观德虽古人不废然在今日但用为游艺之助则可若云借以报国且以是为进取之阶似又多了一番枝节也高明谓何临楮覼缕 

与赵绍峯 

每忆门下根器甚卓可属斯道乃相距颇远会晤惟艰切磋之功稍疏耳昨岁移坐城中正好机会而仆复远游忽忽经年良朋难得驹隙易过言之不觉怅然向窥贤意、似若汲汲于举业。岂以不得一第。便不足了此生平耶。不须远引、试看吾乡前辈宦达者、今日安在、其所树立。今复何如。亦可爽然而悟。仆以为今日、但须一意静坐。潜思默证。了却心体。则天地万物一齐俱了乃真为了此生平彼荣浮利。佹得佹失、直如浮云梦幻。于我何有。况四十之年、血气渐衰亦不宜过费精力。隋珠弹雀之喻。良可思也。若此心尚歇不下亦但如古人所谓游于艺者而成与否则听之亦自不相妨耳。高明以为然否。 

复赵仰峯学慱 

仆之所须于贤甚殷顾贤在家而仆在宦贤在宦而仆在家几年方得一会会时亦无多日、且所言者皆离别后寻常事、而未及切切啇证此学。生每念及深以为歉。今贤亦云志向虽定。终堕悠悠。是其念与仆同也。至所谓功名成就、时命能局践修体验步趋谁阻之说殊觉爽然盖仕宦之途最易令人汨没若随时随事默默体验以自践修便是即仕而学昔人所谓淑诸其身以淑诸其人者、正今日事。不可不勉也。得翰惠、深荷记存、敬力疾谢复、余怀长公谅能详之、 

复吕豫石 

别久矣每东来人便欣闻潭府多福且同志寻常会讲不辍吾丈振起之力也承翰教直透性体简易真切足以破支离矫饰之习会中复浸浸向往可为斯道庆昨六月望日敝处会讲友人有论及一贯者。大旨亦与来教同、而患于作辍。某以感有万殊。惟恕乃一然、又曰忠者何也、不忠则不能恕。不能一矣。孟子万物皆备于我。即一贯之旨也。而必曰反身而诚是诚者。即来教所云安身立命之本。若天之不巳、文王之德之纯。固此理也。其曰强。恕而行者。心本至一、而物感易淆。吾日用时、时时天机透露、不为欲蔽。亦自胜者强耳。易曰天行健、君子以自强不息。人心一息不强。便与天行不相似。然所谓强。亦一真一切、真非勉强作意而为之也。或曰中庸勉强而行非与余曰勉强亦有二义中庸所云勉强者是就安行处论来中人以上心体多纯中人以下情欲驳杂虽真心既开时有出入中间湏用一番保任工夫日新又新较之安行若为勉耳、其不息处、即本然真强也。若虽知为是而勉强作意以行之勉强则不恬作意则矫拂即来教所谓开眼就见然一毫放过。便已堕落世障。非本来真种子也。何以云自强不息乎。如此见觧、未审有当于丈念否。佳联溢羙、聊赓书扇头、见怀。祠祀三先生原为同乡大儒。崇先哲、起后人。推广此意、则程邵诸老未可以也。李缉敬公祖之说、允为卓见。更惟尊裁存古约言因带赴关中匆涉其槩未及缮录俟刊刻后幸惠一册 

复州尊张心寰 

夫赐出老父母谊岂得辞况再命之辱乎第伏而思之父母之于士民原一体相关其如贫乏不能存虽月给束米亦宜拜受不然以归老山林之人而叨享父母厚赐恐图报无日反之私衷殊有未安况诸公祖闻之亦泏异同敬付使完谢若其荫拂洪慈当与远迩父老讴颂明德于无穷也率尔不悉惟鉴融为感 

复陈兰台 

积雨之余夜凉如水篝灯兀坐大业潜心神王可知已吾侪相距颇遥不能时晤理学诸先生书每日默玩一二条意趣当自不同盖举业之迷人久矣非此则真精神无由透露也往承翰贶久稽谢复乘便勒此布悃统惟心照 

复刘方壶 

山林之人无所事事日与同志数子过从讲学冀消鄙吝自得台驾贲临人心鼓舞吾道更为生色时事多艰民生憔悴康屯保泰惟有察吏一节足以救世今日吏治大抵循向来故事巧宦者善开隙窦往往网漏吞舟贪暴者反以得志人情何由慑忌仕路可由肃清生灵何由又安也殊可叹惋前睹大疏暨面晤时俱知惓惓注念于此世道何幸第时局相沿为日巳久仓卒或未易遽大破格又庙堂之上未见蒿目苍赤励精综核严立必行之法为可惜耳 

复吕豫石 

东来人便闻贵县讲学日新月盛自先师山颓后二十余年仅见今日可为吾道一快不佞居恒思之窃谓以天下与人易为天下得人难为天下得人易为斯道得人难盖所谓人必有一叚真志顾真精神知人之所以为人真有个不容巳处方可属任斯道若只浮慕于声稍激昂于意气久之习俗移人日渐日劘利害当前乍信乍疑向之浮慕激昂者不免遂至销歇故曰执德不弘信道不笃焉能为有亡到底亦济得甚事迩来每与友朋会聚得人怀切爱莫能助展转彷篁不啻饥渴贵县宗昷之区一时同志定有真实切已堪属任斯道者未审为谁风便寄示以慰翘首契阔日深原拟秋晚东行一奉教谭弱病绵延势不能赴书院落成当任何时敬具区区分金聊充工匠之费愧未丰办嗣容图之 

复李平田 

往台驾过敝州适以乡间祭扫有失恭候迄今歉然山中久不见通报忽承教扎知丈荣晋锁闼职专谏议此主德世运攸关而士人展布生平之会也为之喜而不寐未获称贺先辱虗襟窃甞谓建言之道心期为国非以为名事期相济非以相攻公忠可以追和衷之风党附乃以长嚣陵之习善乎昔贤之言曰士之立朝以正直忠厚为本今少时尚何如非贤者之望而谁邪牧秦政畧具见识力远大万代瞻仰在此举矣敢为知巳一诵之惟为道自爱 

与许松麓 

雨霁秋凉月明如昼人之精神意气多驰向歌酒间门下当此景色抑更有感怀否耶年光电影成立登天仆念之每切切与朋侪言之倘失猛省恐易混过门下志趣高明谅超出人一等兹第为知巳一诵之耳久不闻问乘便草此见怀诸不能悉临楮但有神往 

复李缉敬鹾台 

方今人穷力尽时事多虞上下相习于熟套民生何由康阜世运何由挽回总之学术不明无有出头承当实心撑持世道之人老公祖慨然担荷自下车来诸政惠静简易一切与地方休息且廵历到处谆谆恳恳与士民讲明此学远迩翕然风动倘凡有地方之责者皆能如此意念如此运用各处亦皆如此观感景象民生世运亦何难挽回然而未可必也今行且复　命矣　圣明在御当事诸老闻有锐意匡时力行古道者台下转移默运与之更始去熟软之套禁侈靡之习绝宠赂以清仕路严吏治以恤民艰此固台下夙昔志愿不肖敬拭目而竢也辱荷知爱不尽别怀统惟崇照 

与范湛一 

日承远顾缘病新气弱未展绸缪道驾匆匆而归阴天日暮鄙心重不安也眼前朋友以举业远游者众矣若门下笃心此学遥遥三百里、虗襟下问、是真见人生有不容巳处。识见不出人一等耶。临岐数言、并象山阳明两先生二诗。学问头恼。大槩已身。但能常缉此念。即百世而同堂矣。愿各努力不尽惓惓 

复孟斗薇 

别久矣、北溟兄来、得翰扎为慰、教中过誉。德教两浑、耕凿皆真境、不肖遽易及此、又谓未获常侍淘镕。殊觉周张应酬反汨没本真抑且觧脱不得。想违世即非人情。全人情、即费周张。学问至此何以措手。读之具见用功真切。窃谓人之生也。岂能违世独立。无所应酬。但日用间。一切感遇之来。贫富贵贱、常变顺逆。合下皆有当然之则所谓位也故吾人之学。只是素位素位只是安分安分、便是尽性循理乐天。处一化‘齐。君子所以无入而不自得也安所用周张乎周张云者、或圶事上取斋未在心上取齐耳长兄以为何如风便草复。殊不尽意。便中更望回音。 



【卷之五/ 行状 】
堂嫂贞节赵氏状
处士吕公暨元配牛氏状 

王惺所先生集卷之五　记 

堂嫂贞节赵氏状 

王生曰嗟乎论节至妇人死者有矣守者众矣顾笄而成夫妇床第情深偕老愿违不难捐躯一旦则死若或激之也不死而嫠犹垂瑜珥盛绮缋丰于储胥而臧获为卫则守若或恋之也乃若激去而贞存恋失而操厉从容回翔百折不易此不亦君子之节哉余有感于赵氏夫赵州学生曰泰女余从兄曰以恬之妇也甫二十有一岁而夫亡尊章耄矣二弱息呱呱无依日把之哭诸殡不休余父东坡府君令媪慰解之长跽曰未亡人不难一死殉王氏一杯土顾谓老幼何若得以外事累叔翁即塪壈终身不悔也复顿地哭不休得诺乃起蚤莫拮据治生躬织纺茹粝袭敝人所弗堪而供养独不辍终姑嫜之身如一日族党少年负气凌侮万状其父母谓赵年尚少数讽之冀夺其志辄仰天泣曰妇人一夫而顾负之与淫奔何异吾宁死不愿再适也余府君延塾师令二子偕余学二子归或慱奕为戏正色曰吾所不一决而余吾息者厶汝也胡若是必加夏楚后余闻孟先师讲学新安负笈从游即遣二子与余偕每归省不旬日即促启行无别色二子长尔恕岁试补郡学弟子员有声次尔慈亦烝烝向学不倦曰吾幸出九死汝曹复得大贤为师异日者有所成立可藉手以报地下矣无何疫大行一疾遂不起盖厉历辛巳十月二十有八日也距生之日为嘉靖庚子十月朔寿仅四十有二有司奉　恩诏扁其门曰贞节嗟乎艰难之会有生所共戚也始终一辙士人之所难也当赵失所天孀单抱影门衰祚薄迫阨日甚岂料终其身能保全哉及矢靡他厉女红托心井水抗志栢舟孝笃于芼羔□火而功收于熊丸不度越寻常万万耶未可于女流中求矣余故有感焉而为收之如此云 

处士吕公暨元配牛氏状 

天启元年春三月王生以悟归自晋阳而其友验封郎吕君维祺亦以予假休沐在里祖母太夫人年七十有八矣犹然律饭也前　　圣天子御极父母载膺恩典煌煌勑命验封君捧以为寿伯坤埙□□□昼锦其生人之至乐耶远迩方啧啧颂之夏杪忽闻太夫人违和无何而讣音至验封君□书曰惟志与铭例有行状二者皆当载入家乘以示来兹君子之言信而有征君寓敝邑有年自先大父处士公以□凡内外所为居身立家知之最悉愿得一状将乞于当代名公志而铭之庶借以不朽乎王生实不文然谊不容辞按吕大父处士公讳乡字信夫世为新安介村里人旧谱宋文穆公之后洪武初祖讳鉴敦行好修有儒者风越三世而生思聦是为公曾祖积德累二代以耕读业未有显者思聦生玄玄生景阳景阳配张氏生子三伯曰郡仲曰卿公其季子云天性孝友少失怙事霜母诚敬笃至生致养死尽礼一切服食棺敛葬祭之类两兄悉委之公公亦独力任之而不与较也居恒力田自赡两兄或不给时为饮馔以供其乏里中若征徭累人多避者公勉强支撑不以累两兄少不中欢或至凌欧人所不堪亦恬然承顺必致其悦终始敬之不衰公家仅中产而慕义好施性嗜酒一饮辄醉义气许诺视发肤若可捐有古侠士风乡人逋公家赋官司比责度不能免至欲死者公尽然悯之为破产以偿公元嗣封君当儿时即嶃嶃露头角少长如成人有大志授书即觧大意公抚其顶曰他日大吾门者必是儿也无何公卒封君以孤累遂徙业然褆身训子迨于今科贡相仍家声大振实自封君始公之识高远矣配太夫人邑耆牛公佩女端默勤俭事孀姑甚谨身服麄茹淡积所余独丰甘旨奉姑中馈必躬必□□絜班班有则不妄费一物凡衣必三四浣取以蔽体不求饰蚤夜拮据故业日拓凡处士公之奉两兄周贫乏乐善不倦者太夫人助成之封君中矣偶二孙呱呱太夫人煦育之修极辛楚比学句读二孙一诵习太夫人即默记有间仍诘而复焉虽成名后犹谆谆恳恳诫勉不休方处士公之殁太夫人年二十有九其守节盖凡五十年幽贞肃慎如一日平日教子教女必首以孝故封君事太夫人笃挚少疾则忧形于色子妇诸孙胥感而孝邑长吏扁其门一曰节寿双隆一曰仁贤纯孝岂惟家门之光实一万模范所系也公生嘉靖壬寅十一月十一日卒隆庆壬寅九月二日年三十有一太夫人生嘉靖甲辰九月二十九日以今秋八月三日卒子二长孔学省祭候选京幕不就以子贵封文林郎山东兖州府推官晋封奉直大夫吏部文选清吏司员外郎又晋封奉政大夫吏部验封清吏司郎中邑人称长者焚券泽枯施予无筭鲁王扁其堂曰树德娶孟氏孟君思恭女卒赠孺人再赠宜人继田氏田君印女封孺人再封宜人次孔教候选县簿娶毛氏毛君天寿女女一适张君应元孙五维祺维祮维祜孔学出维祚维禧孔教出维祺即验封君娶郭氏邑学生翰国女封宜人维祮　恩贡生娶游氏邑学生正源女卒继游氏游君本源女维祚邑学生娶李氏李君孟冬女维祜维禧年尚幼孙女三一适邑学生郭应珂一适张腾鲸一适张俊民曾孙三兆环兆琳兆瑜曾孙女四将以十月之三日合葬公及大夫人于城北之旧阡呜呼末俗靡薄人怀尔我好货财私妻子者比比视公之奉母怀兄相距何啻千里而又急公恤贫轻赀重谊彼都素封计刀锥秦越同胞漠不动念者观此可以媿死矣悟读诗至周南睹风人咏后妃之德母仪天下而不遗薄污澣衣细事今太夫人以一服之微至于四浣盖女重俭德固风化之原岂其性亦有似之者与验封君惠人利物是处流泽自一命至今日居身恬淡抗志正学视文章科名若等而下之任重道远殆未易量不可谓无所自也悟夙嘉吕氏而尊人贤承托敬力疾草创其槩以竢名家采焉 



【卷之六/ 墓志铭】
陕西淳化县知县南浦高先生墓志铭
儒官春皋张先生元配郭氏合葬墓志铭 
永寿县儒学教谕对峯赵公墓志铭 
寿官南泉萧翁墓志铭
医学训科信庵郑公配戴氏焦氏墓志铭 
直隶真定府南宫县知县上官公墓志铭 
州学生任庵王君墓志铭 
诰封宜人许母吕氏墓志铭
萧母申氏墓志铭
先处士府君先母张氏侯氏石氏合葬墓志
州学王生墓志 



王惺所先生集卷之六　墓志铭 

陕西淳化县知县南浦高先生墓志铭 

古之人学以缮性出其绪厶经世故穷有真儒而达有善治俗之薄也学者以工文辞掇巍科是重世亦以此重之不问性术矣仕者谐时跻膴私囊橐宫室苑囿夸耀乡闾不然者群然口□□笑之曰夫非一官人耶而萧条若此何其迂也呜呼世道尚可言哉间有闇然自修研究道理穷不近名达不狥世笃信一念死而后巳殆庶几于古之儒者其南浦高先生欤先生讳翼字云衢别号南浦高祖某曾祖某祖某世居陕之下庄村父绣西公郡庠生磊落不群家声克振配辛氏郡名家女以嘉靖癸巳二月十九日生先生先生生而醇庞简重渊默自持凡与人交不激不阿间有谑浪不法者不觉面赤然无嗔恚意故人不狎而乐与之游弱冠为诸生士林初识之谓木久而服长者至于蝉蜕末俗尚友古人操之心而不以告人者人固未之知也王生以悟幼失怙其外舅鹿泉翁为先生兄介仆走马迎王生令北面先生受举子业凡五载日见先生兀坐莲渚别墅中累黍于管悬义图于壁蓍茎陈于堂握算于案取太极图说程传仲晦氏本义及皇极经世律吕新书诸册参考之自疑自契自印自证时先生谓王生少不以告王生亦少不能问凡先生平日所自得求信于心而不遽信于古人者岂惟人不知王生亦未之知也后万历丙子王生以母疾辞归寻有丧葬不能往比戊寅弱冠矣传新安讲道学有会窃异焉遂褁粮而东归述所闻于先生其有与朱注不合者先生争辨愠形于色至若敌国然王生曰道无人我学在信心何昔之是而今之非乎先生乃过新安趋洛阳谒尤孟二先生促膝剧谈逾月而返谓王生曰信或学之不可不讲也君之往得矣若象山阳明固巍然大儒乎予心终未契也此其意虽尊信紫阳　　而其规矩凖绳褆身好修居然儒者之选可槩见巳辛巳先生膺岁荐故事岁荐者游太学以序除府佐县正或州县佐贰不然蕲　恩就学官先生将入京王生送诸道进曰自科贡分途　朝廷以资格束士久矣大吏缘此为厚薄列荐章者什九皆科第而弹罚往往在岁贡士是尚可以行志耶先生其就学官哉退食修明道术成一家之言升馆则进多士讲性命之学弘作人之化使他年各有成立足为世轻重而吾道且因以行是犹可为也先生曰君不见阛阓间十室九空乎苍生困敝泽一分即受赐一分豪杰生世目击时艰而不一引手非夫也乃竟入太学越九年辛卯授陕西淳化知县下车首修学宫申饬乡约闻王布衣造访之士类向风珍大典渠为民兴水利广开空闲地招抚流移政以平赋以轻远迩啧啧颂真父母焉会塩徒为奸白昼剽刼公差不能禁监司檄邠州守捕之不获复以檄先生先生多方获之以归监司按淳化故属邠州守御其不出于巳也因中伤先生先生抗直多忤于人附会邠州者复媒孽其后由是被劾归田执王生手曰吾之言验矣谓世道何今而后吾将取前太极律吕诸书凡夙所注疑契者编次成帙索精抉微以与君徜徉于原石花竹间足矣无何王生膺选贡入京比归先生寝疾竟不起盖万历戊戌六月三日也春秋六十有六呜呼从古以来其悼时悯世发愤思效之士岂少哉命所不在而遭谗遘忤落魄终身者往往不可胜道先生诚儒者而出身厄于贡途莅官不越再期亦数之奇而吾道之未可以亨也又况乎道积于躬范垂于家德化及于乡闾令誉垂于殁世生不愧死不怍先生何憾焉其配赵氏处士讳某女先先生卒生子一如常武生员女一适李朝忠继配赵氏训导讳某女生子如岘女三一适萧九渠一适张瀛一适尚尔望孙男五曰捷曰抍曰振常出曰擢曰拔岘出卜以是年葬于东皋祖茔之侧王生为之洒泣以铭铭曰　命之来兮胡以□命之去兮胡以征自去自来而吾不与之争贪而富贵世所荣廉而贫乏世所轻或荣或轻而吾忘情含吾精抱吾贞德以之成而道以之明卓然先民之程亦庶几乎先生 

儒官春皋张先生元配郭氏合葬墓志铭 

呜呼交情不一若春皋张先生父子于余盖称道义之交云万历戍寅余负笈东从云浦先师学后十一年巳丑吾友张孚若与其邑同志数人亦相继来学与余遂定交比孚若归省具述洛涧之学其父春皋先生大悦亦北面吾先师执弟子礼余幸交其子又交其父也自是往来渑池道上必造其庐每聚辄数日论学不辍先生丰姿和粹襟度坦夷交人一见倾倒无它肠赋性谦逊喜宾客故旧饮少酒自得不为生事计幼失怙事二母甚孝早举孚若钟爱之教和而严居恒以存天理积阴德为谆谆既孚若以明经应公交车除陇西令迎先生于宦闲中询外庭治状闻用刑即蹙焉不乐必厉色以慎重诫之后孚若以乡绅纔中左选陕西布政司检校先生归无愠色寻公论既明孚若升补怀仁盖边方邑也先生亦慨然随任到之日地方凋敝逋赋若固然凡令兹土者终岁拮据不足以副考成孚若拊摩调停心力俱殚比三年先生曰儿为政多方艰辛寔恻我心公家事自有能者谢政归田不有余乐耶孚若奉命乞休抚按廉其贤文累上不允后铨部竟移渖藩审理盖逋赋累之也先生欣然促之启行若释重负道出山阴忽痰病遂不起是为万历丙辰三月二十四日孚若扶榇归里无何七月二十有七日元配郭氏亦卒呜呼痛哉余阻远未知也十月孚若始端人讣于京且曰吾兄素知先君又爱不肖之深则志铭之撰敢以乞执事并以友人张汝竹所为状来余何得辞按状张氏世为渑人所居之里曰阳浒先世有讳圯者仕宋从岳武穆北征屡建奇功与其子世雄并列忠臣传中世雄之后皆隐居不仕避元乱也传数世而至先生高祖讳清生福醕醕生九子中行四讳振者为先生大父仕山西朔州卫经历以上皆乐善好施里当推贤详在家乘不具述振生钿是为先生父以嘉靖甲午选贡登庚子乡荐厯任山东新城沂木二县所至惠政周悉人多永赖至今犹歌思之配太孺人某氏而生先生呜呼伊洛自两程子而后月川曹先生再倡道于五池先生父子从师问学笃志好修仰追前哲余所素钦今迹其世代或隐或见厯厯积有休德贻谋远而流泽长斯岂偶然者哉先生讳泰字子交生于嘉靖丙午七月二十四日享年七十有一先是以孚若登选援例授儒官元配郭氏邑庠生讳沔之女也生于嘉靖戊申正月初六日享年六十有九性端方内政井然有条孝二姑得其欢心以先生冲年伶仃抱影孑立卒保先业启后人内助与有功焉生子一曰信民即孚若君女一适邑孝廉李能华子飬正次配任氏生女一适邑庠生史从绳孙四慎思娶董氏慎动娶李氏慎言娶王氏邑孝廉王一枫女俱业儒慎修尚幼孙女四一字范服众余未字孚若将以明年某月某日合葬于巽原之新茔余援笔洒泣而为之铭曰 

人孰不欲子之亨遭谗遘沮而意常轻人孰不欲宦之久辞荣解组而拙是守谓道废耶泽在苍黎谓道行耶枳棘鸾栖升沉者时寿夭者数达人委化泡影电露所可纪者向道一心缵有令子良配同岑涧水南瞻韶山北护亿万斯年悠悠乎先生之墓 

永寿县儒学教谕对峯赵公墓志铭 

对峯赵公故陕州人居熊耳山侧西马村父讳虎母吴氏以正德巳卯二月十五日生公公生而奇瑰六七岁时即嶃嶃露头角不与凡儿伍比长慨然有大志裹粮负笈西郡城东洛下皇皇问学不少辍弱冠入为州学生有司校艺每为所赏鉴乡人啧啧称异之其异者谓州治凡三十里而东八里僻陋国初来无人游州庠者而公始为士有闻望也万历攺元领岁荐巳巳授盩厔学训导癸酉升永寿学教谕公素性方介笃孝友故其教两地士后文艺先凖绳而地士亦多恂恂雅化日忽投袂叹曰昔人不以五斗粟折腰谊至高矣其积俸累资至白首不能割去为显多厚实也吾家山田二顷春秋可以供炊且冷冷青毡展志匡时一广文能树尺寸哉县尹留之弗得即解绶葛巾草履跨蹇归田盖丁丑之六月也既归督僮力耕不入城市有司征乡饮不赴癸未闻王子讲伊洛之学遣其二子良栋良桂来游比归省辄喜曰吾儿闻正学得所依归吾心尽矣有优游田野而巳戊子吾师云消先生丁内艰家居公年七十神气不减壮岁犹往来崤渑间引二子求为印证旋而集婣□□族属联会聚讲昕夕观摹二子学盆进远迩多悦从之者督学嘉其行咸拔跻高等□廪公词曰朝廷作飬人才蕲有实用穷则为真儒达则为名世事业是不在汝曹勉之即丁酉云浦先生既山頺越明年戊戍三月初四日公亦溘然捐馆舍二子走使持状向王子而请之铭王子俯首□曰明师良朋生死别离今而后落落晨星哉斯千古之痛乎伏念公伟人也其生平出处蝉蜕尘埃之外而其作人教子亲贤讲学高识远览种种非常情所能及者不可以无传矣公讳廷辅子五人曰士奇良桢暨栋桂其配杨氏出士大侧室孙氏出孙八人曰可观曰学易学诗学闵学曾学思学礼学孟曾孙一人曰春生方蒸蒸盛焉卜以卒之年五月朔葬于里东常山之右王子摭次其状而为铭曰　患得患失世之所急而不以累其心累其身希圣希贤世之所迂而以之望其徒望其子方寸心田生平操履举其大者如是而巳岂其无人尊官膴仕衣马轻肥扬扬闾里名教乐地何必乃尔 

寿官南泉萧翁墓志铭 

万历二十有九年庚子余偕萧君大成同举于乡未上春官而萧君父南泉翁卒盖十二月二十六日也萧君以孝廉卫君状属余铭其墓余年家子知翁最详不得辞按翁世谱其先盖汉酇侯何之后也元时有祖赐爵万户侯者世居陕之大南关国初始迁斜桥村祖讳鼎父讳某配某氏生子二长曰某翁其仲氏云翁天性介直坦无它肠总角时即丁外艰躃踊哭泣若夙闲于礼者不为婴儿态比长事伯兄惟谨事无巨细悉禀命恂恂怡怡有土□负箎之风焉迨子姓日繁用度忧不足业啇于外者数年一日忽独居念曰乘除有定何与造物者衡矧吾母以栢舟抚我而吾远游异方独以家务累兄孝友之谓何遂罢归兄七遗一子在襁褓翁育之教之婚之产之若巳子然其训诸子也必以义方少远必加夏楚居恒曰若患学不成何患名不立士君子不能违时躁进亦胡为也翁之生平不尽述述其大畧如此呜呼书不云乎惟孝友于兄弟施于有政孔门之论学也以孝弟为为仁之本论语诸书不啻详哉言之故当时曾闵大贤亦往往各以孝闻近世正学不明父兄之课子弟以词章其进取以功利最下者好货财私妻子不知有父母矧其兄弟及兄弟之子乎视翁何如哉翁可谓古人矣翁讳蔚字文丛里人称南泉翁生于某年某月某日配申氏郡处士讳某女生五男子长即大成次大韶次大雅增广生次大渊附学生次大本孙男五声越大成出声悠声穆大韶出声和大雅出声显大渊出孙女四一适郡学生贾君安荣男永祚一字户部云南司主事卫公三省男之琦大成出二尚幼大某出萧君等将以卒之明年十一月二十六日与其配合葬于家西之新兆督余先期而为之铭曰　道不远人庸德之行孝弟一念万化从生母在啇归兄亡孤成忽之者易体之斯精人人亲其亲长其长而天下平 

医学训科信庵郑公配戴氏焦氏墓志铭 

月川先生而后百余年吾友张孚若辈复立正学讲会中盖有两郑君云大郑国光和而介二郑国耀恭以默同志共所敬服余往来洛涧交两郑君稔知其父信庵公公少孤贫因母恙遂究心岐黄术奉例授医学训科掌本县医学印记术大行意在活人或暴病雨夜相邀亦揽衣一起视居尝曰医寄生死吾恨不能起死回生安论人之贫富且计报耶闻云浦先生倡道新安即曳杖相访命两郎君从之游家右起孝思堂岁时以朱文公礼修祀事惟谨晚年辞医学印徜徉于阳河柳畔间足不履城市者三十年日间无事为诸孙正句读或取古嘉言善行可为则者录之病卅之夕诏子姓谓曰讲学生人大事吾乡前有月川后有尤孟皆当世真儒汝曹念之此外吾不能知也遂瞑盖万历二十年六月十有一日也呜呼世之蝇营狗苟图富贵者日夜苦不足既误其身复误其子若公寄意一医充然终身独以希圣希贤望郎君即攻占□□毕取青紫若将后焉岂生贤哲之乡闻风而起者意向固自别与按郑氏自宋元来世为渑池人公父讳琮娶某氏以嘉靖二年四月初一日□公公讳行字表率初配戴氏太学生讳钫女未踰□□卒继配焦氏四川顺庆府通判讳守良女勤俭慈顺克相夫子生子三长国光次国耀次国光□页孙四惟重时兢时惕时省今万历三十年七月初七日其配无氏亦卒郎君卜以九月十有二日合葬于县城之北郊走使来乞铭余不能辞乃摭次同年友上官进士之状而为之铭曰　丈夫之生八荒一膜所可尽者施济不可必者众慱世我用也仁之以政事其不用也亦可寓之于方药有子可教高贤可托以淡以泊不慕乎世之赫霍亦庶几乎达人之真乐 

直隶真定府南宫县知县上官公墓志铭 

汉孝文时海内富庶兴于礼义断狱数百几致刑措而贾谊上疏犹谓可痛哭流涕而长太息今天下事势多虞万姓困穷士君子抱世道之忧视贾生当何如余窃谓当官行志大者惟宰相可以调剂而转移至于闾阎疾苦常得目击其为政朝发夕至行一事泽在一事官一日泽流一日堙一方泽被一方则守令要马余有感于渑池上官公公讳捷科字允荐号心严为儿时嶃嶃露头角弱冠读理学名臣录即慨然以名世自期许庚子年二十五与余同举于乡辛丑成进士授直隶真定府冀州南宫知县甫下车即布之令曰凡邑宰士氓皆称父母矣夫云父母则子一方也试体父母两字想象父母爱子情景最真最难可容草草惟是兴利除害多方剂量期与百姓更始真若父母之于子然余尝往来燕赵过真定道中停骖而问父老所颂良法善政不能一一悉举举其要者如征收置柜令纳户自秤自投郡县亦往往有行者然名轻实重增者自若不然关防不严汝头人自侵欺公独两禁之故事各州县每岁俵马二次鞭银有额买马有户官苐索马于民一弗售即继以刑啇缘是以鬻觧马为奇货而巧勒之非啇勒民也官教之勒也非马价易踊也小民前有所迫后有所掯欲得马则自踊价也坐是觧马正头尝致破产倾家甚至流离公至以买马任之官即以鞭银所余者召募觧户为赴京费无俟帮累而民以安自中使榷税以来百物增价价外又使民多纳牙用大率官税所派什一牙户零索用银不翅什九百姓受实害牙户受实利国事受实蠹法无獘于此者公革牙户纳税并革新增牙用止就可税者俱令本卖户各议减派定数花总相合止足觧额揭榜于市凡交易者赴县自投啇民各不为所勒公私上下两赖焉其它学校狱讼乡约保甲之类无事不周无行不善士大夫颂于上百姓歌于下台司交奖交荐佥曰公异才也少年而文学吏治表着　时昔有贾生今见上官矣方为公期远大睹名世勋猷忽一疾竟不起盖万历甲辰九月十五日也合县男女流涕群赴司府请祀名宦更建专祠榇归远迩祖奠攀号络绎如丧考妣所谓民之父母非耶可以知公矣公高祖讳禄煮粥济荒里中传长者禄生继继生臣皆由岁贡为学谕臣生亨邑学生食廪配某氏以万历丙子七月十三日感梦灯之兆生公既长师事余友张孚若氏讲洛涧学迹今日树立杰伟固人之赡智哉亦所夙培者殊也公配某氏处士讳某女无嗣以堂兄一凤次子木□巳继之所著有觉迷编惺心堂稿政余小集等书论世者读之又可以知公矣卜以卒之明年乙巳四月十有七日葬于城北祖茔之偏友人郑君国耀来以其铭属余伏念余与公同游最久知公最深斯世斯道所与公共期许者而今不可得矣遂东望洒泣而为之铭曰　其气也清发之以蚤其才也卓载之以道大用之可以掀揭乎宇宙小用之亦可纳一方于襁褓当贡生之年挟贾生之抱而重能持焉而时能造马胡遽捐馆于未老令惜才者浩叹于穷昊而兴哀于宿草 

州学生任庵王君墓志铭 

淮南子曰天下有至富而非金玉也适情知足则富矣余读以二语每慨然有取焉盖儒者之学随其见在所居之位乐其日用之常于情皆顺而无不适也于己皆得而无不足也情歚其适则有不适者矣知欲其足则有不足者矣然则淮南之言非至言也虽然世有不适而适者得焉世有不足而足者胜焉然则淮南之言有味乎其言之也故余读此二语每慨然有取焉余友任庵子居魏仲先草堂之东偏去余四十里为人天性孝友疏旷卓荦工慱士业清越出人余妹丈李汝龙氏延为塾师与敝庐迩维时余未冠君长余十岁一见引为忘年友昕夕过从每见君下帷发愤潜心经史时与二三子讲训诂啇时秇倦则掩卷行游倘佯溪岸兴发盱睢长啸声振林木若不知身之客而食之贫也一日谓余曰长夏炎蒸农奔于野啇纷于市儒者怡神淡寂实有清福享此亦足矣屡应举不录同舍者愤惋黯然无色君谈笑自如曰荣落有数人有苦志灯窓不游黉序者吾碌碌幸备弟子员复叨廪饩有此亦足矣后君西还余亦东游新安闻余讲洛涧之学欣然会心帅子弟受业师门归而曰吾薄田数亩岁入可供饘粥诸儿亦颇成立半生多孟浪今得闻所未闻虚往实归人不幸不闻道吾生平之愿足矣甲辰余上春官徼幸成进士请告归里移居郡城与君庄陌相连时寻旧盟坐语终日其襟怀脱落更倍于昔如向平之婚嫁昌黎之啼号皆不挂念垣然惟情之适年丙午余叨任邢州不相聚者历有五年一日家僮南来忽闻君疾又数月而得君讣呜呼痛哉道义交情生死别离想其从君于东皋南亩之间云树沙汀紫门月色临风把酒促膝论心而今巳矣以世人纷纷逐逐竞锥刀营声华焦心疲形日夜若不遑一有不遂怨尤乘之终身于烦恼场中老死而后巳视君之意孰足而情孰适乎故曰淮南之言有味哉余取焉余悲焉抚今追昔不自知其泪之浸浸沾襟也君之子敬质将葬君以其状问志于余曰固先子之意也余吏事填委累月不能搦管期迫矣谨述其生平之槩如此按君本董姓父处士讳凖母王氏直隶白驹场塩课司大使讳时新女大使公无嗣即以处士承之遂世其姓大使公之父讳冕由岁贡任直隶来安县主簿其先世山西蒲州人始祖讳克忠者来徙陕遂世为陕人处士公二子长即君郡廪膳生次锡令附学生君讳锡命字君怀娶杨氏蚤逝继娶王氏伊府典膳王公讳承兰女生子三长即敬质增广生从余游娶张居应才女次飬质娶张君应宦女次毓质娶苏君济民女亡继娶陕西　县逓运所大使燕君守仓女孙男一方在襁褓敬质出孙女二一敬质出一养质出俱幼人归于许维时大姑李姑氏王两太夫人俱在堂宜人恭勤孝道执中馈沉静肃□□絜尊卑咸重之万历某年游戎初承恭襄荫视篆弘农越几年乙亥擢蓟门都阃驻澶州某年考满擢今职再转昌镇宜人咸与偕当在澶州时　入寇游戎往御之讹传我军壮贼长驱薄郊关居民骚动减甬婢儿咸欲出避他所宜人正色叱曰丈夫勤王事妇人守闺门吉凶未卜倘变出不测死忠死节岂异人任出焉往无何侦者归　遁我全师返斾游戎喜曰细君其良助耶今而后将致身以报　国家何恋恋于儿女子徒内顾为岁巳卯帅帅戍黄花营城磨石口斗折孤悬入□地沙漠荒凉北风峻急游戎戴星出入遂染时疫竟不起宜人躬含敛督僮仆扶榇南还迨壬午葬游戎于神窝里恭襄　勑茔之偏孀居二十七载端悫淑慎终始一日闺阃内外斩然婣党啧啧谓有敬姜之风宜人生嘉靖某年某月某日以万历某年奉　今皇帝诰封宜人万历三十有三年三月初五日卒年五十二岁初游戎之存也宜人念其壮而无嗣为两置媵竟不孕既卒始请于西峪公得以伯氏锦衣卫掌卫事左军督都府右督都鉴湖公之仲子曰廍然为嗣盖所谓缁林君也承游戎荫今为弘农卫指挥同知娶张氏蒲州工部郎中讳甲征女孙一人曰佳胤孙女五俱幼将以卒之年九月十有一日启游戎竁合葬焉王子曰人貌荣名男竭忠女持节论世者往往景慕故伏波矢志于马革共姬守死于嘻出诚士林之美谭千古之芳车□丸也以余观游戎戮力封疆旅榇万里宜人当边警猝至讹言繁兴智士不免投抒独有死无二全节守义者复活而年追思焉革嘻出二事庶几先后一辙于乎可以传矣或曰许氏自庄敏讲性命之学与阳明公同时吕太守为西川尤先生门人同志迄今犹称述之其孙子忠贞济美虽其人之特出哉亦其先身模家规所陶铸者殊也余不辞固陋因摭次其状而愿为之铭铭曰　芝草无根醴泉无源岂曰知言谭学者精以缮性其绪余亦以垂范后昆吊古君子过山城徘徊慨叹而欲仰者佥曰此世家象贤之墦未字君生于嘉靖二十六年十二月二十有五日卒于万历三十七年四月十有九日卜葬于城东家南祖茔之侧盖万历三十九年二月某日也铭曰 

市朝嚣竞陋巷沉默到头观之两者孰得岂曰逃荣谓定者天君也达士随寓而安 

诰封宜人许母吕氏墓志铭 

挽近豪右贵游翩翩裘马相为征逐夸诩浮薄靡靡可厌哉国朝宦业之盛无如桃林许氏而其孙子恂恂雅雅居然凡素余尝景行而乐与之游若缁林君者投分盖廿有余年矣匪以贵介也一日苴绖繐裳持状向余曰先宜人逝矣即穸有期敢以志铭请盖君之言是重匪以投分也余按状读之宜人者故昌平右骑营游击将军许公茂木□巳妻也姓吕氏世为洛阳名族父孔良以进士官池州府知府母方氏封宜人早逝而宜人依继母程氏孝敬笃至无异方宜人而程亦不知宜人非巳出也父太守公重之后宦游京师游戎祖恭襄公典枢莞其父衡州府知府西峪公亦随仕邸中以桑梓近遂议结姻寻纳禽焉而宜 

萧母申氏墓志铭 

庚戍之春余以计事上都门而年友萧君洙源萧以会试至询及萧母福履犹然徤饭也事竣余先归邢日引领望洙源君捷音无何而母之讣音闻京师洙源君奔丧南还矣呜呼伤哉曾日月之几何而遽有此变耶生不及禄飬终不及永诀间关千里悲号跋涉洙源君之情何苦也卜以季冬十二月十有三日启寿官翁竁合葬走使而请志于余兼以卫武功完初子所为状来其状之畧大意谓母赋性慈慧寘笑语持身整□□絜遇事每有凖绳姑嫜性至严家范凛然母事之惟谨时得其欢心躬井臼一菜一米皆所爱惜曰暴殄者不祥克勤女红丙夜不倦家渐合完谆谆训诸妇以俭妯娌有遗孤收而养之如巳子诸子受业外传或归而嬉即正色责之促使就塾不少假乡人称贷于寿官翁或不能偿母劝焚其券婣党之贫者或不能婚葬母为捐赀助之远迩颂德居恒甘淡素不御华绮尤以杀生为大戒呜呼妇人非丈夫比也无奇节伟绩可以自表见若母者前有贤夫子隐德好修为乡闾所式化后有茂郎君登贤书游芹序文武才名并着一时异日者张设勋代巳足以垂母不朽而迹其坤仪内范尤班班可述固女流中之贤者非寻常可及也余故为志之若此母生于某年某月某日卒于某年某月某日享年七十有一若其世系子姓具在寿官翁志中兹不复赘云铭曰 

妇德含童弗耀厥羙于母有铭曷昭厥车□丸磊磊夫君翩翩令子淑哉母仪垂之万纪 

先处士府君先母张氏侯氏石氏合葬墓志序 

呜呼痛哉此先君处士王公之墓盖我王氏故陕人明以前佚其谱矣洪武初祖讳政高祖讳兴世家东樊里自我曾大父讳继宗始徙张茅镇今四世焉曾大父生我大父讳世迁配我大母卢氏生先君是为嘉靖丙戍九月十有九日以隆庆戊辰五月二十有九日卒年四十有三配我前母张氏先先君弃世生卒皆逸继配我母侯氏生于嘉靖庚寅十月十有六日卒于万历丁酉正月十有七日年六十有八我生母盖后氏生于嘉靖丁酉十一月初五日卒于万历丙子九月十有一日享年四十生不孝及妹妹字李君一跃少亡不孝叨万历癸巳选贡娶高氏继娶田氏生四男子尔修尔存尔含高出尔循田出卜以丁酉之三月初七日启先君竁合三母葬于镇西三里祖茔之偏谨镌后以志之呜呼痛哉先君讳仕字子学乡人称东坡居士性慈仁长厚笃孝友信瞿昙好修福田读宋苏文忠公戒杀生语大书于辟作韦弦非养与祭不宰牲凡与人交谦而和通财不责报尤注意于戚属子姓无依者为延塾师训句读供伏腊费两外王父捐宾客渭阳中夭随迎两外王母终身事惟谨飬其遗孤婚嫁之閟寒煮粥饭窭人集者骆驿不绝家人怨苦恬如也会无年富者闭籴独赈廪货焉比稔负戴麇至拜手曰微君家几不面矣途有废疾者躬岁视飠□箪起而厚遣之得归骨者数人居恒不饮酒独寝一榻性恶使气故人犯而不犯人德人而不令人知不欺人人欺而亦不发人之欺也卒之日远迩太息有抟膺长号浃旬不能自禁者兹先君之槩巳不孝甫十龄块鞠抱景汋约负痾族竞赋繁臧甬睥睨我二母周章赍咨莫知所措兰泽风雨梁月梦魂相向殒涕誓抚弱息以酬所天中间枝柱折逆规求荐绐塪壈万状难言乎难言乎未及成立而我生母卒后不孝即弱冠游郡胶再鼓箧乕围豚犬辈又稍稍能负薪矣不及禄养而我母又卒呜呼痛哉是何向者保聚之难而后背弃之易耶窃叹季俗靡薄骈梁击鲜饰裘马夸毗豪右而属戚藿蔬至流落委离谁动念于葛藟者矧陌人哉而先君乐善好施如是二母奢年孀单靡他矢死其凛凛严节视聚偻如一日即壮夫读圣贤书委身县官名义在前戮辱在后一遇利害不难二心承之方二母何如不孝以田家子龆齓孤蒙得今日不乏应门且挟筴尾诸生后无亦惟九京用余庆于我后人故我后人当永言思之不敢忘也先师西川尤先生曰墓铭近世成套习矣吾侪不能捄忍助之乎不孝谨遵其说不敢借铭于大方第实录其里氏岁月与树德苦节之繇以识不孝永思云 

州学王生墓志 

呜呼此余儿尔修之墓余生男四儿居其长儿之生也状貌秀爽性资亦颇聪颖其攻举子业诵读不足而默识有余一过能不忘其母高孺人先余卒儿尚幼既长春秋祭扫辄泪下不能禁。事余每朝夕在侧。一日不见。儿不乐。余一日不见儿。亦不乐也。于万历丁酉入州学备弟子员、迨庚子进为廪膳生。今年戊午余以　上命有南直隶两江之差、乘便过里家居儿与尔存尔含尔循诸儿以次省视。方欢然一快也。无何而儿病疟矣。绵延两月。方药未效。入秋乡试期迫。儿请行、余止之、儿曰此行非为进取也。人言出游散疟魔。且因以访名医。可则进、不可则归耳。余不得巳、许之。儿行一日、寄余一言。行日以远。病日以愈。余怀稍慰。比下第、长途劳顿。形神大减。还三日、病作。逾月而竟不起矣。呜呼痛哉余赋性疏拙承祖父之饶岁费日就不足儿之才干善治生而性复俭素自余释褐以至今疏食布衣往来徒出不攺于曩时人每每称其无公子气。暇日好逖稽慱览。其于古今兴亡治乱。人物、得失。地理之险要。时事之缓急。余所不知者一问之儿便自了然省披阅之烦。自余游尤孟两夫子之门、家庭训迪。每以此学相勉旃。儿亦知斤斤自守。仅不失师门之藩篱。而孜孜矻矻。如古人所谓闻道。尚未之及也。子之所慎、斋战疾。老氏曰、名与身孰亲。儿以久病之余、犹勉强完场事。隋珠弹雀之喻无乃未之思耶。摄生谓何。岂尽诿之天数哉。而今不可追矣。于不可追者惜不能挽于既往而其所未之及者又无望于将来儿之殁也能无遗憾也呼呜呼痛哉儿生于万历乙亥十一月初九日卒于今年戊午十月十有六日年四十有四妻张氏处士讳冲霄女于万历壬子四月二十有三日先儿卒逾月而既葬矣至是卜茔于州东北三里原之新兆合葬焉盖是年十二月十有七日也生子三长克自娶州学生任君三戒女次得自娶州学生杨君三锡女次检自聘山西平陆县举人李君虞夔女女一适州学李生化蛟其先世系俱在家乘兹不赘 



【卷之七/ 墓表 】
布衣梅山先生墓表 
太医院医士正田张翁暨配习孺人墓表 
处士夏公墓表 
处士怀麓夏公墓表 
明处士麓泉高翁墓表 

王惺所先生集卷之七　墓表 

布衣梅山先生墓表 

昔颜渊死子哭之恸而曰天丧予天丧予非夫人之为恸而谁为宋儒张子厚之殁也。而其友伯淳挽之、亦曰寝门痛哭知何限。岂独交亲念旧游。余两诵其言未尝不叹圣贤为道之切忧之深而虑之远也盖人生寄旅也。形骸、委蜕也。乍聚乍散。幻迹无定者也。古圣贤岂恋恋于生死离合哉。独念宇宙间、不能不死者形。而不死者道。不有所唱孰为之宗。则道不明。不有所和、孰为之翼。则道不传。故人不明道生而死也而道之不传亦死而死矣是以宣尼发丧予之悲。伯淳鸣痛哭之由。而余故叹其为道之切。忧之深而虑之远也。万历丁酉孟先师既山颓友人夏叔正过张茅谓余曰梅山先生亦不复久人间世乎讶诘其故曰自先师殁吾见其思欝欝然、色怏怏然。口嗟嗟然。右婴儿之失怙、逆旅人亡归。怅怅然日神消骨立、而未之舒。今且疾作矣。逾月而先生卒。余悲先生为道之切也忧道之不明莫为之唱而失其宗也斯与昔人之痛有二乎、乃过沔水偕张渐翁马子厚王体素曹克统张孚若往哭诸殡。其邑友安良弼曰、从古笃信好修之士不乏其后末为章阐率同烟霭没草木朽矣先生苦心问学不酬其愿而赉志以殁所赖章阐者吾侪责也谋各捐分、镵石。属余表诸墓。余惟戊寅之岁、谒孟先师。而受学川上也。与先生同入会。先生轩眉广颡。目烱烱有神。夙使酒、一饮辄数斗。类河朔大侠。比会间、人皆异之。先生自是绝酒不饮。其于斯道有单刀直入之势。岁暮请孟先师先容与先生同谒尤先师。归而学益笃。尤先师寝疾、先生昕夕侍汤药、病且革。门人数辈同在侧。凡沐浴含敛、皆先生手亲之。孟先师两丁艰家居、先生同余暨安巽岩张孚若辈、终日执经问难。凡先师所著读易寝言诸儒要录、增减性理、通鉴要录、诸册。皆以作余辈之愤悱。而上下其论于先生者也。先生素食贫、家立四壁。短褐不完。日坐一室。取阳明文录、拟学小记、诸理学先生书、焚香朗诵、性喜歌诗歌且善每与同志或聚会所或游山水或议论稍迂放、即大声长歌音韵清远、如献金玉。旷乎怡乎若将终身。不知有所谓贫者。或曰先生矫者也。余尝谓阳虎为仁不富、为富不仁、二语可以验学问消长。求富者无论欺天罔人。即终日营营、于仁何有。以先生之才、而在富族。少营之亦可谋身。而乃淡泊是甘一无所忮求家之消固卜其学之长也昔伯淳师茂叔十二年之后。见猎不免有喜心。张子厚学恭而安。十五年不成。变化气习、盖非易易者。或曰先生讲学人也。而性气未乎。不亦褊乎。是何责以古人之所难也。且先生知学之后恂恂若处子。凡所以深省默悔。求洗其旧而后即安。此余于先生学同会。业同师。心同道同。窃窥其微而知之最真者也。先是余有母丧先生吊谓余曰孟先生巳矣吾辈益大加淬励使它年成就无负夙昔属望至意而先生竟弃余以死又尝谓吾虽布衣幸奉师友夙训于道少有见今而后将抒所臆说缮写成帙君为我政之今未及竟而遽死呜呼何以死也先生寔修身体道三十有三年上庶几无媿于古人其遗芳犹可以风后死者即孟先师殁而先生忧伤悲欝以死实不死也先生何憾乎先生姓郭氏讳士悫字子智别号梅山抚台吴公闻其行扁其庐曰隐居好学加冠带焉其它世系生卒详在志中不复赘 

太医院医士正田张翁暨配习孺人墓表序 

呜呼此正田张翁之墓翁原籍某省之某县国初祖宏者从高皇帝征陈友谅以功授河南卫副千户世其官遂为洛阳人距陕三百里远矣余何以知翁盖自壬辰岁　今上俞有司成奏循　穆皇帝故事选贡天下士实太学余应选会城维时中式者二十人河南府学生张君孔训年最少贡籍名在第三督学邹文宗一见奇之为得士庆比宴集张君于众中独注意余曰昔之来也家君以训冲昧倘得君相朝夕庶可无远忧也余颇异之事竣过洛谒翁朴衷雅度绰有道气入内庭两壁□书先生格言曰吾取以自儆并以教儿曹也案头列鼎研设养生家书与之语皆保身乐志之事一切世务辄付一咲居恒蔬素杜荤酒一饮一饭皆有程度足不出户庭间二三老友相过清谈纵适客去吟弄花竹间倦即瞑目兀坐而巳余益钦之明年癸巳余赴京廷试张君与偕维时都中讲学久废乃约同志举行闻者四集而张君摆脱精进为众推服不独文名冠时流也翁家居闻之遗书张君曰而别去友天下士且得端人为依归终身作人根基于兹焉在举业特其余耳甲午张君与余还里时云浦先师适家居翁诏张君与其长君孔诲曰吾伊洛自程邵而后讲理学者前有沔水曹先生吾石及见矣嗣尤先生与吾同时悔未能从诸士人后朝夕其门今孟先生主盟新安固尤门高弟也问学渊源千载一时尔曹可孤负此生耶托余为先容兄弟师事之翁素性淡寂生平不见贵人闻先师有事过洛翁倾诚延候坐语移日不忍别先师归语余曰真隐君子也不可及甲辰余徼幸成进士奉依亲例南还馆翁舍偶病呻吟达旦翁晨起讯余曰功名身外物也从此摄养林泉优游终身不有余乐耶是岁张君谒选告就教职格于例授清源倅谓郡繁而不得行志谋乞终养翁走使止之曰一介之士苟存心济物于物必有济况佐大夫以牧民者乎儿勿薄郡倅而翁将往观之自是东游齐复南驾粤所遇名山大川倘佯浏览怡然有得张君莅宦两地凡有政事必禀而而后行翁曰读书期以济世安民非为家也斋居之暇日惟为诸孙正句读翛焉若庄居然不知身之羁于宦也以故张君得专力政务所在流泽迄今人犹歌而思之翁庭训居多庚戍张君以提举署连州奉例入觐翁乘便过里长公孔诲时以明经应选翁日与亲友招呼绸缪欢然无恙也无何遘疾竟不起盖辛亥正月之某日年八十有几呜呼恒人处世每锐意进取媒荣利不得则竞刀锥贸易市廛为生计而翁独否恒人纳交每攀附贵显为名高翁居洛士大夫之薮日惟闭户读书即生同里巷厥后宦达者等闲不一通见恒人望人每功名相期许而以恬退为讳若余甫释褐翁即惓惓戒勉薄仕进惟尊生颐养之为适恒人传家教子每先举业帖括日夕课文秇猎科名家温食厚而翁独以古人为模不愿禄飬谆谆于讲明正学亲师取友为向往迹其数端翁之生平细行不具述而旷襟伟致梗槩可睹已若翁者非真隐君子耶翁讳某字某初援例授太医院医士盖迫于丁户之役非志亦非业也配习孺人共顺有俭德翁故无厚产惟两郎君食饩于庠孺人日夜拮据织纴中馈皆厥躬亲日用赖以不乏则翁之恬淡无营萧然高尚孺人实助成之余夙钦法翁并嘉孺人贤因张君请故乐为表之如此其它生卒世系载志中不复赘云 

处士夏公墓表 

余自问学新安同志交游众矣其于赵君则映夏君叔正尤密盖二君者又所尝与张君希龙结社张茅而论交最久者也先是希龙以其大父状托则映暨余转请于所师云浦先生而乞为表其墓先生诺焉无何布龙则映相继谢世先生寻山颓余悲感交集方搜希龙状梗槩其大父生平履蹈俾其子讷载之贞珉以彰隐德而酬故人九原孝思叔正览而泣下谓余曰吾大父处心操行不后于张翁其卒也四十八载于兹矣未之表也敢以为请遂以其邑杞菊陈先生所为状来余受而读之喟然曰末俗浇薄日甚一日如张夏二翁前辈之风犹可想见者因并表之按夏公讳清字源□□絜先世山西洪洞人大父曰贵洪武间移新安遂占籍父整配许而生公公生而醇谨刚介坦无他膓其与人也厚而能□□有事就谋者悉心啇确大要缘情准法期于至当若巳事然天性孝友少食贫成化间会大荒人相食乃百里外卖佣负米养二尊人惟谨每日昧爽即起躬农桑蹑敝食粝以勤俭起家比合完族人有公家役牟官钱以恣荡奢事露系犴狴不克偿公捐所有脱之它不能娶者公为娶之其妻死公为再贤之或鬻产于公寻而背破券还之再鬻再背再还之如是者三产终不属公嘉靖戊子复大荒为粥以食饿者又佣丐掩道旁露尸掩一尸给粟数升丐利其粟每求露尸喜驰而告公自是邑无露尸而丐者全活亦众生死两赖焉贩人车覆倾其油抱麓痛哭欲死或告曰而无此地哭若往哭于西廍夏公必怜而济之及诣公果得厚赠亦不问其姓名生平不识字其遇贤士君子也必恭其貌而丰其仪故贤士君子乐与之游卒之日远迩悼失长者婣党故旧抚棺而哭者甚伙呜呼余故读夏公状而想见前辈之风也世人日夜持筹争锥刀餍其豁心谋人之业利人之产即其人犹足守而多方设机穽阴阳予夺求归巳而后巳居恒饰冠带都驺奴酒食声色相征逐即族属终身不娶至于无嗣曾不恤馁若敖之鬼凶年死者如积犬豕鸢雀□食道上凡有人心者宜不忍见顾秦越之曾不颦颜而视哀穷救厄反口□□为迂腐者于公何如哉余故表之以为富而行义者之劝其于世教未必无补云 

处士怀麓夏公墓表 

昔余之寓新安也每从讲川上其先辈布衣中有三老焉一澹涯周公一怀麓夏公夏公貌修癯襟怀坦直论事绰有担当周公温和恭默恂恂若处子均窃钦仰之后周公之子弟修睚眦隙构忿乡邻夏公念夙好挺身为援义气之过怨尤丛生余亦不敢以不党为公觧也昔岁周公卒其子新洛君请表其慕将□简矣闻有不悦者而中止今夏公亦卒其子叔正君亦同前请余低佪者久之叔正曰仆于吾子非寻常泛泛交也先君赉志非吾子不能发倘复沮于人言仆之衷能默默终巳乎余知弗容辞喟然曰孔门之士三千称高弟者七十有二人以公伯寮之愬季孙沮夫子而叙家语及修史记者并录其人不废柳柳州与韩昌黎齐名乃柳失身王伾叔文之党为士论所诮而昌黎作柳志犹以其常悯刘梦得之穷念及其母至欲以柳易播一节为笃于友谊特为表而出之遐想昔人用意得非以伯寮望圣门为依归洙水杏坛朋来聚乐大致或可观不宜以一生□月掩平生而利害异途生死辨交如柳州者即其事想其人一叚磊落心事亦自有可取在也今学绝道丧之后北方讲学者落落晨星二老各以七十之年昕夕在会巳为空谷足音况夏公早失怙事二母以孝闻友于兄弟生卒胥有所依外王父殁为治茔域田赋不以累舅氏性乐施予如桥梁庙社力不能葺亦约众共举之晚好读书诸史小说及我　朝掌故颇窥其槩夙慕　尤孟两先生贤命二子师事之凡此数端其终身厯厯行履亦可类见余故嘉公之志原公之行辄为书之如此盖道义之感而友朋之情耳人之览之者当知其实录云公名冕字某某世系生卒载在志中不具述 

明处士麓泉高翁墓表 

麓泉翁讳某字　　余外舅□其卒在万历三十有　年岁次　　尔时余薄游在外迢天启攺元辛酉余乞休归里始哭诸墓内弟师文师孔泣而曰先君子坟木拱矣其碣文尚候吾子盖先君子意也余弗能辞以病又弗能卒就两三年间师文兄弟来催者屡焉因念衰病侵寻苟非强勉以完前诺不独隐德弗传亦何以启后人厚风俗耶按翁故陕人家世忠厚数传而至绣西翁生有五男子长南麓公二橐川公三云翱公季南浦公而翁居其四长与季皆郡学生治慱士业橐川貆庞而体厚旷达自适云翱恂愿朴谨性嗜书手不释卷凡一切力田治生悉属翁翁亦身任之不辞盖翁性勤俭兼有干才蚤夜督僮仆课农桑悦事二亲友于兄弟俓数十年劳瘁自居储糈渐甲于里绣西翁弃世家齿繁伙充析产翁独取其薄寻渐合完南麓公既卒幼子失怙翁时覆育之云翱公赋性方介每与翁论事小不合辄怒发掴其面翁怡然顺之无嗔语南浦公举明经宰淳化忤时归里朝夕恒不足翁食必召或馈之糈有杨延寿兄弟风焉子姓艰窘者其配尚孺人各默为固助习翁意不令知翁知之亦不问也嗟乎世衰道微好货财私妻子视亲族何异路人且负气倨傲一语不合即尊长不少假视翁之生平居身行事相距何霄壤耶盖自绣西翁以文学知名教家有义方庭训谨严子姓好礼故知华君执南麓公之丧蔬素哀毁不入内室三年无笑容翁孙允升丧母庐墓荒山感有异征乡邦颂服岂其人之天性淳懿哉亦贻谋燕翼被服久而式化远也语曰芝草无根醴泉无源岂然乎余表翁之墓因并载之以为后劝其它生卒岁有详在志中不复赘 



【卷之七/ 传】
于河传 

于河传 

于河者吾张茅里人其父久乏嗣一夕生二子长浃旬殇矣次即河三岁不能语当昼睡父呼儿抚摩之河觉忽厉声曰吾顾为汝儿耶吾山西襄陵人庠生赵凤也特为汝索负耳刺刺道其家甚详观者如市襄陵有啇游弘农者归述其事赵生果巳死妻子闻而济茅津访河河谓赵之子曰吾家东沃地数亩祖父相传久矣富人某者欲图之汝谨字勿失妻不信复诘河河曰吾家庭槐郁郁汝归桃夭时合卺馂余所面向则东南隅也妻子因相对掩泣遂欲迎河归河曰吾与汝两世矣形骸既异门第亦殊宁有复如生前者辞不就后襄陵婣党游宦往来必造其庐悉厚遗之比河渐长往事亦渐忘日嗜酒风狂狼籍里巷家业荡然一空卒以丐死王以悟曰儒者谓人死魂升于天魄降于地而释氏则有轮回之说以余观于河事则儒者之见非耶夫人生父精母血岂独面目形骸肖之即声音性情与夫嗜好之类大抵不殊则托生者为谁甞考往昔兵死者必夜器冤亡者常作崇少年暴病之鬼其魂亦往往遨游不散如仙家所云投胎夺舍之事时或有之然亦乘人生气之弱耳比元气渐充厉气必散则河之长而不能记忆亦固其所易曰精气为物游魂为変可以识轮回之谬矣 

【卷之七/ 赞】
云浦先师像赞 
临颖一轩谷先生像赞 

云浦先师像赞 

俨然其容挺干修竹湛然其神江濯秋暴气其冲矣布帛菽粟行其纯矣精金羙玉仕以达道学本无欲伊洛渊源千载其属 

临颖一轩谷先生像赞【有引】 

此一轩先生之像余不识先生而同僚于其季子景愚君景愚一日持先生像示余求为赞余所睹先生者像也不知其行因索其状与志观之而乐为赞焉盖吾人之生岂以形贵谓有所以贵者圣人跋形尚巳其次虽未完德亦必有大叚可取无忝于所生然后可戴形肖貌自立天地之间若先生者今之古人也宅心宽恕操行朴醇生平若孝亲若友于若恤贫造士及廉静恬退之类大叚班班可述盖所谓无忝所生者耶今嗣君为贤令赫赫着有声称又可以观庭训矣赞曰 

颖水之滨生有高人性温而厚貌谨而恂菽水承欢埙箎并奏慕义乐施度门是附□开綘帐抗颜发蒙淑规良矩苏胡遗风思莼挂冠莬丘怡老岂薄世荣爱身存道贻谋厥后射策成名泽流花县甘棠载赓其生惟荣其声惟鍧卓乎先民之程迄今乡之父老与其宦游之子弟犹历历道说之曰一轩先生 

【卷之七/ 祭文 】
祭云浦先师
祭正田张翁
祭师母龚安人 

祭云浦先师 

万历二十五年、岁次丁酉、夏四月、辛酉朔、越二十有四日、甲申、陕州门人王以悟、谨以牲醴庶羞、致奠于河洛真儒、云浦先生之灵。曰、呜呼、后世之天下、所以往往无善治者。皆起于学术之不明。而学术之不明。皆起于世之儒者。不皆实志圣人之志。而实行圣人之行。怀铅者画脂镂氷。朵颐华膴之场。如江河奔涌而莫知所止。廓处者班荆籍卉。跨俗遗身。期化雀雉而垢氛不缨。或志阻于登天。或气竭于愿息。或守靡于众咻。或惧笑于一握。孱弱者既无单刀直入之勇。其始也、勃勃然逐逐然、皇皇然。而卒也索然颓然厌然肆然。则气浮者何以望于万里之程。其有介足以附由夷。忠足以比龙干。才足以掀宇宙。气足以摇山岳。文章足以炳日星。事业足以补鼎弦。卓卓手足以名世也。然而性源未澈。刻意功名。或有所慕而为之。或有所畏而不为。我则方露其倪。而人则旋窥其隐。显则雌黄于月旦。微则顾衾影而独惊。若夫疑神□惧。栖志中和。立□□□□□□□周之□有裨于斯世。不用图成就□□□。孔曰为巳。□曰□才。曾曰弘毅。孟曰先觉。庶有见于先生。□□□□□□长而端方。弱冠而志学。始壮而有□□□□□问辨。壮面吾西川夫子。远则读其书、论其世。而又以淑乎文成。我西川夫子、蔼然虚怀、恻然仁体。其教人也如春阳之煦。先生则整齐严肃。绳趋尺步。而就之者、亦晬如盎如。油油若草木之向荣。大贤如文成、其所为形迹疑似者。或不理于众口。至百年而论始定。先生则自荐绅长老。下逮穷乡僻野。贾竖贩妇。交口而赞之者、如出一声。以生悟之不肖、尝两游都下。其于四方豪杰之士。或得于所闻。或得于所见。多襃然登讲学之坛。而惜未能深知。至真修实诣。直与古人为徒者。则先生之与山东我□公而齐名。我疆公之学。非其道则不取不与。如其道则独往独求。其风声气白□鬼。说者谓其度越孔氏所思之狷。先生则有称其贞而和者。有称其为善而人不忌者。有称其道学而不迂阔者。窃以比于中行之英。古人智足以知其师。而不阿所好。悟不及古人之万一其性之狂愚、亦尝旷怀往代。希慕前修。所欲执鞭而不可得者。则于先生意醉而神倾。盖自万历戊寅、得立雪帐下。食则同席。寝则同榻。游则同伴。俟后或有散有聚。而要之散者什一。聚者什九。迄于今盖二十载矣。不惟于先生日用应酬、当官注厝者、显知其槩。至于自信自证、而涵泳于道涯。游衍于性真。则有以窥其微。而得其精衣食之有羙恶也。居处之有华陋也。荣阶好爵之或来或去也。固悠然若寒暑风雨之序。即种竹移花、呼朋招友。诗酒交欢、流连光景。如文人旷士、所恋恋而不能释者。亦水淡而云轻。每坐一室。取六经四子。诸氏百家、朗咏沉思、而随阅随契。随契随笔。若不知老之将至。其它过客之造访、婣党之宴会。世情以为必不能巳也。一切谢之却之。尘满席而寘营。故不知者以为简于交际。躭于恬静、其知者亦惟见其清望高标、如凤翔千仞之上、而不知其志有所在、神有所注。学有所归。而非徒一节之硁硁。城之南、订期设会、无论陕洛崤渑之间、负笈间道者、络绎不绝。而铎音一振。四方景慕、知两程子后河洛复有圣人之学。则又若电惊而雷轰。道本平实。乃有披玄抉秘、而反忘检括者。多诳巳诳人。因以阻来学之志、而且藉为口实。先生每与悟论及于此、未尝不叹息痛恨于世儒也。故其教人重躬行、后论说、日以我西川夫子暨月川先生语录相开□。大抵皆简易真切。若布袍而菽羔□火。冲乎其襟。朴乎其貌。恂恂乎若愚。若处子。而以此身为难得此日为可惜圣贤为可至。上天下地、人并立而为三者。则极力担当而守之以贞假令道之不阨、而终以大烹。则可以必民隐之除。可以决士风之清。致主有术世运可亨。在周则为公旦。在啇则为阿衡胡为乎斯文未丧、方仰之为泰山、为北斗。而天不慭遗、遽尔乘鹤驾而扬霓旌朝廷挠其梁栋、吾道失其宗盟悟小子疑将谁质、契将谁呈谁点化之、俾弃楷忘筌、谁督策之鼓舞之、令月迈而日征。昔也之来、每侍函丈而亲炙其謦欬。今而后徒怅望于佳城。怀□淡淡。涧水浤□。虽先生之道、不以生而存、死而亡。而小子悟将何以酬生成之德。而伸罔极之情临柩一奠。泪泻盈盈、 

 矢向道之一念历九死而不更。耿灵明其不昧、冀垂鉴于丹诚尚飨。 

祭正田张翁 

庚戌之春我　潜德处士正田张翁卒于洛讣传京师年家晚生王以悟与其次公汝行各以计事寓京相闻而痛哭于邸明日汝行奔丧南还越月而悟始归邢再越月而遣两儿尔修尔存吊诸殡。再越月而端吏赍不腆之仪致奠而诔之以辞。曰、呜呼恸哉。宇宙寥廓冯生伙众末俗披靡古道难复故今之所尚昔之所薄昔之所贵今之所口□□熙熙穰穰谁为具眼谁为领趣是以忧时者怀世道之感而达观者抱独行之乐也我　翁生文盛之世居繁华之区赋性淡然漠无他好居恒静坐等闲不见宾客取宋儒真西山及陶隐居卫生二歌置座右尊而行之蔬食布袍觉有至味凡世之击鲜烹肥纨绮都丽若将凂焉故庐三楹与贵显比邻安分自守深为乡达所器重尤孟二先生讲伊洛之学命两郎君执经门墙怕驯雅卓行褎然士林悟不肖与次公周游成均往来得侍　翁其所议论皆依古儒先高出尘俗之外其训两郎君首重作人一以道义为绳勉悟景仰私淑良多次公之才胜悟十倍偃蹇不得一第且南北飘零仕未显达相知者心恻　翁视之恬如始终就飬菽水亦欢昔人所谓不戚戚于贫贱不汲汲于富贵不独望其子并以有诸身矣　翁其达观而独行者与呜呼　翁之德隐而贀　翁之身安而寿次公之位虽不配望而历官所在矫矫有声长公今年复以明经应选诸孙森森环视□敛　翁亦可以含笑而归矣独所歉者　翁钟爱次公生平一日不在侧侧思乃羁旅京国迢迢千里复江都长沙怅焉感怀　翁得无一念之未忘乎虽然聚散荣落幻化之常儒者之学随寓而得况世局巳定谁为破格白首风尘竟亦何补悟近日公余之暇未尝不叹随世功名与始愿稍乖也次公年力正富结三椽于翟泉金谷闻太室在前印冈在后左图右书取先师遗训讽而咏之一时旧日同志固不乏人相与订约观摩使伊洛之绪有所藉以发明其视逐逐于仕宦老死而无益者孰得孰失以此告　翁岂不以首肯之耶一官匏系执绋无从俛仰今夕澘焉泪泻惟　翁其鉴之尚飨 

祭师母龚安人 

万历三十五年丁未夏四月某日我　师母龚安人卒于新安分陕门人、王以悟在邢、逾月闻讣、既为位哭之、复以不腆之仪、介二子奠诸殡、而申之以词曰。呜呼我　师母逝矣。由今追昔、固有不胜悲者。盖诗首关睢。易戒女贞。则闺门之关于风化。而坤德之禆于齐家、至要也。第妇人以阴浊之性称良者鲜。虽以古之圣贤不能必内助之皆贤。孰有以贤配贤。如我　师母之于　先师者。盖　先师讲伊洛之学、悟不肖从游有年矣。无论其谈道淑人、莅官行事。班班大儒之用。即居家一节。窃尝叹仰景慕。思效之而不及。盖自戊寅。贽见而后。悟之在　师侧者十九。家居者十一。每过新安、即馆于堂之西斋。其于　师门起居动静、睹之甚熟。而知之甚悉。　先师夙崇俭约、既举□廉、我　师母承之。犹躬亲井臼。朝夕事　　尊嫜惟谨。　先师德性恬淡。由秀才至宦成、不攺寒薄故味我　师母承之间□若犬若□□□布素、不以华丽为容。　先师家政严肃、内外□然。我　师母承之。尤毖于防范。中堂而后、非奉□召、一人不通出入。先师每事修□□絜、肃然严整。我　师母承之。井井有条。即一衣服、一器皿、一饮食。胥各精善、无潦草之态。先师学本渊默日间多掩关静坐我　师母承之。中馈寂然不闻声臭。间燕侍　师席。执经移日。若入深山邃谷。令人气爽而神清。　先师每日漏尽而兴。更深而寝。居恒皆有常度。我　师母承之。其于内外之袛候、侍婢之出入。亦各有常度。故方晚而仆妇即出。酒筵甫罢、有可以收理者、每躬亲焉、不以妨其出之期。黎明而仆妇即入。当未入之先、巳蚤起具有盥水、随出布于仆众。仆众随栉沐洒扫、以蚤供执事。不待群婢之入。而后□为之也。蚤晚有画一之规。尊卑无宴惰之气。庭除有清肃之致。臧甬无垢敝之容。悟见夫近世处家者众矣。无论凡流、即在诗书之儒。寒素者类沿于俗旧草野、而不文之以礼。富厚宦达者、又喧嚣靡冗、多乏制度而无闲。果有规矩凖绳、施于有政如　先师而正位乎□交相爱助如我　师母者。殆未能数数见也。昔　先师之终、巳悲吾道失宗盟。今我　师母又卒、窃欷歔悲鸣、重悼乡邦之遽丧母仪也。遥遥千里、匏系一官。　师母有灵、鉴我哀衷。 



【卷之八/ 杂着】
乡贤方山丘先生实纪跋 
殉节录跋 
都门别言 
书许孝子卷
书王西皐卷
书牟凤区卷
还阳别言 
坚白吴君号说 
邢台县会约
谕士 
谕俗 
川上述言 
书赵德隆昆玉扇
爱堂别言 
别吴坚白 
会讲臆说 



王惺所先生集卷之八　杂着 

乡贤方山丘先生实纪跋 

粤考乡贤所从来远矣新安自三代后得祀者四人秦则甘上卿罗隋则韩新仪擒虎未则钱学士若水而我　朝则方山丘先生史称上卿冲年为相新义盖尝以武畧着而渍修儒雅勤学好谋学士丰标伟矣若先生者其圣贤之徒与盖河南自两程子殁寥寥数百年我西川尤夫子始接其绪倡道洛阳以淑后学而先生实与之友下上其论议者三十余年懿节瑰行诸传志表赞详哉其言之矣余生也晚常恨未能亲炙间取实纪读之不染之操矫乎如云鸿敻出风尘凝重之度欝乎如苍松修竹历四时而不易襟怀坦夷渊乎如渚鸥忘机讲德谭学不言而饮人以和蔼乎如春阳呴煦融舒淑丽被物而物不知甘贫乐道吟风美月以终其年则又如颜瓢宪鹑回琹点瑟陶思邵情超然一世旷然千古也若先生者非圣贤之徒与呜呼先生位非上卿也而清风远播立懦廉顽即宣靖何能远过至笃实践履尚友古人褎然树儒者赤□□戠虑非武人所能也昌黎有言古之所谓乡先生殁而可祭于社者其在斯人与殆先生之谓乎先生孙泮将刊先生实纪而令以芜言续末简故僣跋如右噫后之论世者可考镜巳 

殉节录跋 

世谓死节易守节难夫生死亦大矣死则死也守节犹生也安所称此难而彼易耶盖妇人不幸一旦背所天其衷情悲伤意气激切不难慷慨一捐生虽其禀气之正哉然而所发者暂也若守节则阅历久矣时异则情生境迁则志移操易屈于窘迫欲易动于欣羡非识之卓天之定未易言也故称难焉以余观于沔水烈妇陈当其夫张希兰之亡也念及遗腹冀为化夫存嗣不即死伯父母欲嫁之其母绐之诸妯娌口□□咻不即死既产女则死志决矣而犹阳顺旨阴疏防密缝衣鞋从容回翔爱其志甚于爱其生何若是善用死也烈女捐躯而不回贞妇屡困而不夺若陈可谓兼之矣其视悲伤动于情激切奋于气者又可一槩而论耶呜呼掘门穷巷卖佣末业之妇至细也缟衣綦巾之人非有得于诗书之训诵说之繁父兄师友之教戒也而其志操乃尔彼丈夫委质捐七尺以许人国一遇患难□□山王□□□山王□贪生忍辱即名义在前诟詈在后冥然不知顾惜视烈妇陈何如哉余读殉节录不觉泫焉出涕故为跋之如此盖惜全节之难亦以叹夫士君子事君而怀二心者 

都门别言 

两泽卢子心伊冯子惺所王子同年友也岁癸卯王子计偕入京师会庐子司理宝庆冯子尹嘉祥矣土子谋称贺卢子曰吾辈同志也岂屑屑仪文哉旦暮且别子盍言诸王子俯而思仰而叹曰士君子之仕人国凡以为民也昔阳肤为士师而曾子则曰士失其道民散久矣如得其情哀矜而勿喜夫乐只君子民之父母顾失道而令之散者谓何一夫不获时予之辜得情而顾喜者谓何渔猎兴则忧悬磬饥寒迫则弃礼义法网密则生规避奸伪炽则夸明决上驱乎下下诳其上上之视不如秦越下之视上如□□丸雠獘之来也非一日矣吾以为得者救其失者也聚者保其散者也务者去其喜者也豪杰士目睹民隐扼腕而作曰古人视民如伤无讼为贵吾何以谳决见长则矜可存古人民之所好好之民之所恶恶之吾何以任情自恣则民可聚古人视公事如家事视民财如巳财爱百姓如妻子吾何以苟且塞责则道可得如是而犹失之而散之而喜之未之有也二兄怀世道之忧其终拯疴觧悬之术又其所素讲者或以其忧且讲者而试于一邑或以其忧且讲者表帅乎各邑而试于一郡以风于各郡令海内之士莫不击节而颂曰儒者之有益于世而果无负也将在今日乎将在今日乎因引笔书之以为别一兄何以教我 

书许孝子卷 

孔子传道洙泗颜渊而外子舆竟以鲁得之当时聦明才辨固不之人而愚鲁之士顾统承于斯道岂进道有基若二大贤者其根器固殊与不独作圣也凡世之一节一行卓然自树者其资禀力量亦每与人殊不然庸庸碌碌亦随俗混过多矣吾友赵德炎高顺彦均所谓高明士其一叚质直耿介特立独行之气从幼而巳然故各执亲之丧先后庐于其墓远迩称孝子余窃钦焉以今观许君传其高行与二子同而中间如感神孚盗驯鸠等事心尤异之既而见其人则亦朴衷介气方二子宛然不殊益信名不虚立行不虚成士君子褆身拔俗根器固所重耳呜呼资禀在天问学在人天下有初醇而终漓砥行一时或落托厌纵末路无足观者许君固特操今年近七十其所修持犹孳孳不懈日与其邑陈连山诸公联会讲学所切磨而夹持者不言可知也欧阳南野曰父母生我身师友成我仁吾以知尽道事亲者师友问学之功不容缓矣　 【许名尚论永宁人】 

书王西皐卷 

余自丱角时即闻卢氏西皋王先生秇林翘楚也私心仰慕之迨数年公两尹关中政称卓异又数年迁山东济南贰守管理辽阳马政慷慨为地方任事忤权珰诬　奏被逮真节劲气传遍天下一时与满咸宁齐名私心　仰慕之意其人当如绝壁巉岩崪屼万仞可仰而不可攀也岁壬子余补司舆每谒公于金吾卫见冲乎其容恢乎其度坐语移日油油不忍舍去盖书传所谓乐只君子宜其在事之日为辽人怙恃一经冤枉而大小簪绅连章累牍□□系□□系乎不能自巳者既而奉　恩旨归田送者塞涂观者云集赠言满帙余时有兵饷之役未与其事明年公以其平日著作示余受而读之篇章甚富粹然一出于正且知其昔曾游西川先师之门呜呼此其所以为西皋与暇中感而书此寄附于赠卷之末俾后之览者知公之人品事业盖有所本师友问学涵养设施非独以矫矫着声者也 

书牟凤区卷 

易曰积善之家必有余庆余每诵此二句未尝不念德福相因而尤叹全福之不易易也盖人生而有不免襁褓者或长而碌碌落托终其身或负高才能文章掇巍跻膴快意恣行反以成其不肖或希古好修名位双美而风木徒切牲鼎不逮或龙章褒封朝家盛典乃有亲在而不可得既得而亲不在或父去而母独存或母存而父巳去甚至迁转之无常机缘之不凑并其诰赠阙然者犹比比也余年友牟凤区氏廷试时与余曾联席比奉差过余里聚谭者移日今来复绸缪于都门窃窥其识趣磊荦奇伟足肩巨而任重非凡近匹也以成进士之明年得授行人司行人又明年　大庆覃恩尊大人得封如其官母氏亦荣沐冠帔春秋各六十高矣因手录其懿行谋于同游求一言归而为两尊人寿余思一榜之中贤豪固不乏人顾选除有蚤暮分秩有内外能如凤区氏之荣封其亲者有几即得封矣能如凤区氏之尊人□庆者有几余因是益欷歔慨叹深有感于全福之□而牟氏之积德厚也岂偶然哉岂偶然哉 

还阳别言 

世之宦游者大都得失之念重故前有所冀而后有所惧无论伛偻磬折侧媚为容而其机变之巧窥□鬪捷至于不可方物且苞苴公行习为套数广取而厚遗即贪婪姿纵竟涉要津苟薄以自奉而俭于交人虽行比由夷政仿龚黄亦不免偃寒沦落阨抑而无所表见识者每太息焉岁丙午余将就选亲友之送者刺刺道其说甚详且曰如此则为羙官否者必□余既拜手谢复徐有所请曰爱我哉辱在知巳敢无说而处此公亦知养生之术乎夫养生家言吐纳言□引言服饵种种调摄岂不具备要之以寡欲为根本欲寡则元气日壮腠理日实虽不讲于调摄而风寒暑湿不能侵染延历者什九彼贪淫之子夙昔不谨精血巳耗即有吐纳屈伸还丹大药徒虗设耳曾何益于修短余尝念养生如此从政亦然操守□□絜白则寘欲之喻也一或不检大本巳失即如磬折机变与夫广有所取而厚有所遗者虽或通显一时然久而败露至于辱名丧节贻臭地方而取讥君子官评士品一旦决裂昔贤所谓一失脚为千古恨再回头是百年人而巳不可复追矣相较果孰为得乎坐客唯焉既而叨任邢襄见僚友还阳何子拙于奉上而慎于饬躬廉于莅官而宽于驭众五载之间当路廉其贤奖荐频及升闻　帝都今且荣迁以去傥所谓欲寡而延历者似耶非耶其视辱名丧节贻臭而取讥者何啻霄壤余嘉其人且喜余言之有所符也兹别矣因诸僚之请于是乎言 

坚白吴君号说 

吴君坚白长王子十岁家灵寘朱阳社距张茅二百里有奇一日负笈从王子讲洛涧之学王子之门人张生敏孟曰子学道者也而号坚白义涉于好辨恐非默识意矣吴君曰否不曰坚乎磨而不磷乎不曰白乎湼而不缁乎俗之靡也移人者十九志士犹难之余将脱流俗以望圣道岂以为不可耶张生曰志卓矣而学有渐磨湼易变坚白难操不善不入磷缁何有此鲁男子所以为善学也它日吴君以其言质王子王子曰虽然圣人不易至而心同焉学不求诸心奚学焉夫坚白心体也以其不挠谓之坚以其不染谓之白而或挠之或染之动于欲也人惟无动于欲吾之心圣人之心也何所入而不可不然不善不入秪为强摄吾恐不入之先入根或伏入之后一触易化即不化于此而更保其不化于彼乎夫不化而力亦劳矣况其化之者又自在乎吾子尚求坚白于心体也夫 

邢台县会约 

古人之学自天子以至于庶人壹是皆以修身为本是无人而非学也无学而非修身也天德王道一以贯之所以于变风动比屋而可封者以学术素明故也三代以还一变而功利再变而词章上之所以取士下之所以应举父老之所以课子弟子弟之所以服习而黾勉者皆章句文秇之是务故天下以章句文秇为学以服习于章句文秇者为学子而若耒耜之农枝秇之工居迁贸易之啇贾冺然不知学为何物椎鲁谨原者因乎性逐波缘染者听乎习教化不行风俗日敝古道之隆所以不复见于天下也本县不才少而孤蒙多所屑越长承师友之训觉性颇开其于生民之休戚世道之升降学术之异同有慨于中久矣今猥莅兹土三月以来习见民质俗朴机械不增有礼失而求野之意本县既幸从善之有机然而质则野野则悍果于争讼而轻于捐生本县又虑挽回之不易今订期立会将与尔民共□□之盖既有此人即有此身既有此身即有此理既有此理即有此学不离本业人人皆可以作圣贤不越习俗在在皆可以复古始此先王修道设教之本意也尔民其共体之 

谕士 

语云事之不如意者十常八九吾人涉世岂尽得意之乡所贵乎学者经历一翻即用一翻工夫资生窘乏则安分守淡不萌忮求世情炎凉则付之固然不起怨尤仕进升沉则听之天命不患得失横逆之来主于反求不生较量毁誉利害成败生死求尽吾心不悖于理斩钉截铁不惕不回凡此等处见稍不定即自责无志志稍不力即耻其非夫精神稍不出头俗情稍不割断即思古之圣贤是何等人品人生宇宙当何所结果日用间随时随事自省自课用一分工夫则心地脱洒一分即力量凝定一分孟子所云动心忍性增益不能程子所云若要熟湏从这里过如此方是实际方成学问不然即托名讲学终属口耳日用逾迈虗愿无成不亦孤负此生耶 

谕俗 

人之生也最可贵重者要在天地间做个子人如不做好人将家庭骨肉恶之邻里乡党贱之或致干法网遗辱祖父或恶积一时流毒子孙人岂可不做好人然所以不得做好人者过恶种种亦只是贪之一字为害所贪在我必损于人一损于人轻则成怨重则成雠敌家怀嗔而思报常情厌薄而不齿有道者怜惜慨叹而莫可若何不亦可哀也乎人亦盍思此七尺之躯耳戴形省貌同为丈夫共居宇内多者不过百年少者或有四五十年或二三十年所食不过充腹所衣不过蔽体所居不过藏身今纵不免于饥古人曾有饿死而不食嗟来者今纵不免于寒古人曾有鹑衣百结促衿而肘见者今纵慕于居处之安古人曾有茅檐败屋而不蔽风日者人若少能知足少能安分虽贫窭终身实有至荣又况清恬之福亦超出富厚者万万若贪心不足营营苟苟不惟贫富有命不能强争袛蒙不肖之名即自巳身心亦无受用之处呜呼人止有此一生一生能有几何人止有此一身所用能有几何天地生我一场父母生我一场我生于世一场柰何日夜忧劳多行不义毙毙焉甘与鸟兽草木同朽腐也呜呼人列三才为物之灵道不远人觉之即是尔民猛省哉 

川上述言 

乙未六月十有一日川上会讲友朋序坐有交首私语者师曰吾侪十日纔一聚果有疑契即明举出大家啇量不然伹澄然默坐便有无穷妙处无穷益处若区区私怀及寻常泛泛事情似不宜漫及不然是今日翻讲了一场闲话也张汝行闻之因念洛下讲会亦有颇涉闲谈者请师大书数言归揭诸会以为戒不可复蹈前辙悟念好友难得会合不常一时群居言当思义汝行之请亦切近之思也因摭拾前说敬书以効切磨之义同志岂以为不可乎 

书赵德隆昆玉扇 

康节先生诗曰物理窥开后人情照破时能将一个字善觧百年迷试思一个字谓何又曰物理窥开后人情照破时可嗟兼可唾堪鄙又堪口□□试思嗟唾鄙口□□者谓何思得彻则学见真吾独往独来无恶于志不则如一场春梦昏昏逐逐无了时也 

白沙先生曰士大夫出处去就分明巳占了好田地更能向学求向上一着不枉费浮生岁月试思一著者谓何又曰若道不希慕圣贤我还肯如此学否思量到此见得个不容巳处试思不容巳谓何又曰为学湏从静中坐飬出个端倪来方有啇量试思端倪者为何思得彻然后不靠书册不倚名誉任重道远死而后巳不然世路多岐意气日就消磨而羙业虽终为山掘井之说良足鉴也 

爱堂别言 

戊子之秋余出崇正书院遇罗山徐爱堂于道左爱堂曰君非王幼真耶讶诘其故曰弟之慕兄有年矣故相访也返而延之馆坐语移目遂为莫逆交迨辛卯复同舍于梁园昕夕联床情好有加焉窃窥其气凌霄汉目空海宇飘飘有独立千仞之意闻吾师云浦先生讲伊洛之学遂褁粮而西不远千里谒诸涧水之滨执弟子礼其貌日恭其气日敛其心骎骎乎挹而损之俨乎若有得也直所谓一日千里矣他日归低佪向余曰兹别也师违友隔惴惴惟鄙吝是忧兄其事事而诚缕缕而悉以俾永厥终乎余念两人之交非寻常晏游之好也敢不以誉而以规亦更望有所以处我焉 

心高而气扬则其造不深　精神一路向里则作用愈精愈细　衣冠言动之间可以观人涵飬湏要理会　昔人谓纔学便知有得力处如未讲学时是此等人既讲学还是此等人便是不得力　学问无同志观磨易就颓塌日间掩扉静坐一二时看理学书一一板将古人与吾身一比量则精神自然不同眼前朋友相处旧境既熟会间只笑谭谑浪而巳难望夹持必恭默自居作事有则好尚不苟令人见之则曰讲学之果异于人如此感发兴起便是成巳成物之学　非全放下终难凑泊玩二语当有会处吾侪受学师门人所观望湏直下承当日在必有事上做工夫不作近世学子套数伊洛源流将在今日不然悠悠故吾良可惜也 

别吴坚白 

先师山颓之后一时同志落落晨星眼前朋友又未见有真切向学者仆年近六十君复长仆十岁所居之远相去二百里外等闲不得一聚兹别也后会何日贵乡友朋兴起者几人真切者几人易曰君子以朋友讲习丽泽之益大矣君其念之 

易曰不易乎世不成乎名遯世无闷不见是而无闷乐则行之忧则违之确乎其不可拔中庸曰君子依乎中庸遯世不见知而不悔论语曰人不知而不愠又曰朝闻道夕死可矣夫朝夕至暂也死生至大也一朝之死生永诀亦至速也其有憾与无憾惟决之闻道不闻道耳人知不知奚论焉 

仆多病懒于会客而亟欲会君比会虑君年长难于久坐一坐不觉移日君无倦色仆忘其病君忘其老此何以故昔孔子在齐闻韶三月不知肉味游杨侍立程门不知日暮雪深彼其精神意气诚有所孚契也吾侪虽不敢望右人岂亦有相似者与后生视长者为拘束等闲不肯一见见时遽退长者又不宜轻渎虽有身心性命之谭孰从而闻之闻且不可得况望能孚契乎此知学者所以鲜也 

会讲臆说 【附复李缉敬公祖书】 

自　先师损宾客不肖 久薄游在外洛西讲会落落晨星归田以来与新旧诸同志订期约会复寻前盟一时远迩应求群然向往吾道庶几不孤幸　老公祖理学名家虗怀乐善惓惓以接引为念日者枉驾会所疑曲开示剖抉精详无不人人鼓舞真百年盛遇也再承示会纪益用感佩苐尔时一日之聚所有鄙见尚未能悉敬缮写请正 

平日立志之说习闻之亦曰立志立志云尔然实圣学成始成终之本也记曰一年视离经辨志何谓辨志天地间道德功名富贵虽有三等然论道德则一掬非小六合非大穷居不损大行不加不以生而存不以死而亡举世之功名富贵皆吾感遇应迹也苟不知此而落志于功名富贵场中自迷自误失生人立命之本矣故先师孔子曰志于道曰吾十有五而志于学其所谓学即大学之道也有问于程子曰学者志于大如何曰志无大小且莫说道将第一等让与别人且做第二等才如此说便是自弃虽与不能居仁由义者差等不同其自小一也言学便以道为志言人便厶圣为志夫有此志量便所谓登东山而小鲁登泰山而小天下也非鲁与天下小也以泰山东山之高也故曰虽尧舜事业亦只是如大虗中一点浮云过目况不义而富且贵乎故曰先立乎其大者则其小者弗能夺也自道学不明世人往往于些小功名富贵辄自动心盖由平日无真为圣人之志故于一切利欲之来日牵日吊日陷日深终身不得出头卒与草木同朽腐殊为可哀故学者必真求至于圣人而后为立志也阳明先生曰是以虽在豪杰之士而任重道远志稍不立即且安顿其中者多矣正坐将第一等人让与别人且做第二等半上半下拖水带泥不免声利气习卒与自弃者同归何云志学何云志道乎 

昔人曰心之精神是谓圣又曰用志不分乃凝于神此志一真精神心思凝聚融结虽睡思梦想只此一路所谓如猫捕鼠如鸡覆卯不要其成不巳尚何有不立故宣圣四十不惑此志之不惑也五十知命志与命一也六十耳顺顺此志也七十从心不踰矩亦志之不踰也故曰一息尚存此志不容少懈到此始为立得志了故志者圣学成始成终之本 

颜渊仲弓司马牛问仁三章亦只在精神上见盖仁者人也以天地万物为一体礼者吾之天则即仁之发也克能也巳自也一日者一旦也有能一旦开悟昭然自复吾之天则此其一叚精神万物皆备直是无以尚之之域凡一切非礼何得而于之则视听言动之皆礼也可知故曰有不善未尝不知知之未尝复行也盖于知之时而巳融矣 

孟我强先生曰出门如见大宾使民如承大祭这一叚精神非圣人不能到到此地位便可达天德诚为卓见 

其言也讱非于言上用功也曰为之难则所为者何事非仁乎为果有穷尽否曰难可自诿否此一叚精神非不敢不讱有不容不为者固不言而可自得矣盖此道至大原无偏全圣人答者各异亦随人随时要之只此一理顾人之精神谓何耳 

出门如见大宾之说固云主敬然亦有二意有从本上用工者有从未上用工者盖心之本体未尝有在亦无不在故遇亲而孝遇长而弟遇大宾而敬当其遇大宾时未尝不敬而巳不知有敬此廓然太公物来顺应之常也故其出门其使民不曰见大宾承大祭而曰如见如承者与参前倚衡如有所立卓尔之意同阳明先生曰谓卓立则非无也其曰如则非有也而程子亦曰立则见其参于前所见者何事盖不过形容心体之纯常一毫不得而间也故曰主一之谓敬无适之谓一又曰忘敬而后无不敬也即所谓太公顺应之常也是真敬也若有心于敬犹然执持之心也执持所不及则忘矣因其忘而把持之则助矣助忘相寻恐无了时故不若必有事焉而无正心之为得也程子曰必有事焉而无立心于鸢飞鱼跃之意同天机活泼生意油然见大宾而作尽固敬也不见宾而撒手舒眉亦似不谓之非敬也程子曰识得以理以诚敬存之而巳又曰未尝致纤毫之力此其存之之道致力焉则有所矣有所之心非太公顺应之心也是为义袭不为集义是为行仁义不为由仁义行是为以敬直内不为敬以直内故曰以敬直内便不直矣凡此皆正心为之也极而论之又曰天地只是敬盖天得一以清地得一以宁时行物生此又敬之所从来也善学者主一而巳矣 

孟我强先生曰文王陟降在帝左右夫帝者吾心之直宰也动静起居真宰常在所谓不愧屋漏视民如伤此心也岂别有所谓帝哉则见宾承祭之意可知矣 

颜子之学从存理上做工夫然何者为理又何如以存之亦此心觉悟之闻耳盖心体至大一觉即复常觉常复一切感遇之来其何能撄故曰有不善未尝不知知之未尝复行也怒何能迁过何能贰此其工夫直如红炉点雪何等直截简易三月不违正在于此若于心体未能会得日相寻于攻克吾恐□□烕东生西得此失彼终日役役无了时故曰克伐怨欲不行焉可以为难矣仁则吾不知也 

吾斯之未能信其信者惟何直指曰斯夫斯者理也理具于心万物皆备信得及何者不该更有何者能出于斯卷之方寸散之六合不为尧存不为桀七大行不加穷居不损无论富贵其视世之功名勋业亦如等间故曰随其见在所居之位乐其日用之常其胸次悠然直上下与夫地同流便是尧舜气象也孔门称曾点漆雕开巳见大意者见以斯耳世人眼孔小合下便在富贵功名上立脚到底亦功名富贵中人直学草木同朽腐可惜枉生一场故曰朝闻道夕死可矣正与此互相发先圣与点悦开亦为其见得此了学者湏特地猛省 

信字亦有二意有信之人者有信之巳者凡心有所疑或闻诸师友或证诸古训一事一理恍然若有见者此信之于人也有沉潜默识直透心体保之任之怡然自得卓然自竖任重道远死而后巳者此信之巳者也故曰有诸巳之谓信又曰笃信好学守死善道故不任重道远不足言善道道不善不足言好学 



【卷之九/ 杂着 】
栢林寺日录 

王惺所先生集卷之九 

栢林寺日录 【云浦先师批教】 

事所必不可辞者因而生烦躁其为心病甚矣 好学自能顺应何至厌烦且既云必不可辞是义所当为也饥食渴饮烦躁亦何从而生 

天机活泼其得也深强探力索因而生障者多矣 

一强一力即是障 

深居简出所以飬操也湏看飬操谓何 

易者圣人教人活法总之得则志失则凶悔则失可为得吝则得可为失南蒯之占黄裳穆姜之占随夫先自失矣何论得乎故洗心默成至人不假卜筮也居安乐玩君子时时卜筮也故曰易之为道也 

>数旬易之大旨不可远其出入以度外内使知惧无有师保如临父母 

得失吉凶悔吝如何体认得无尚落旧见乎 

时习者必有事也悦者鸢飞鱼跃也时习必悦不悦必不能时习 

如此说尚是强探力索与尼父本旨似小异 

水流纵急境常静花落虽频意自闲此二句诗乃必有事真诀也 

廓然太公物来顺应 

一日客曰学问工夫有先天有后天后天与先天不同余曰后天即先天非有二也容曰后天毕竟有些意思在余曰意起则作之意然则辍之皆因心体未能透彻若透得心体□□□切真如源头一□□絜支流皆清试观入井怵惕嘑蹴不屑之时直是人人具足不容意想何论先后乎 

或曰不思不勉与择善固执同乎曰择择其所不思者也执执其所不勉者也寔非有二也 

安勉之分耳 

发愤忘食研之于心非索之于外也 湏知分之所在不然非妄则玄 

孝弟百行之原有子语尚支离记得把仁字作人盖古字□与其为人也一般以明顺无疵 

为仁之本尧舜之道寔不外此乃宗族称孝乡党称弟夫子以为士之次盖谓左右就飬尽得个区区之孝未能修身体道尽得大孝夫大孝者一举足不敢忘父母一出言不敢忘父母其行巳也便有耻一夫不获则曰时予之辜君弗尧舜则曰予耻其使于四方也直是存心天下加志穷民方为不辱君命不徒在口舌应对间此等人物直是要明明德于天下方为上士方为大孝诗曰孝思不匮永锡尔类此之谓也 

能忘人之所不能忘方为大勇 意远心弘 

须是光光□□絜□□絜做起来纔得成立 

自胜者强 

道心人心非二心也圣人动以天人心一道心也常人动以人道心一人心也 非虞庭旨 

人不我信只是自反自修久之自然感动若因而生厌薄之心便非万物一体之意 君子求诸巳感动与否我弗之知也 

温故者飬吾之良知知新者生生而不息也日新之谓盛德故可师 先师觧师字不可易 

【卷之九/ 问答 】
答吴坚白 

答吴坚白 

问人心上有天常使心在天上涵养纔是 

天人一理心即天也日用间但从一念良知见得是处便行不是处便止常常如此便是涵养便是心常在天上若云常使心在天上反多了一层且天是甚么亦何由把捉得住 

问论人者不在于容貌謦欬只当于隐微中求之 

隐微中如何求得论人详治巳即疏其几只在湏臾间岂可放过若在人者亦不必深求也 

外心言道者即幻妄也就不是道外道言心者即血肉也就不是心 

宇宙间何者非道小德川流大德敦化说幻妄不得吾人之心一点虚明自一理浑然泛应曲当曲当处莫非道也此原是天地万物皆备于我其实一理也虽欲外之得乎 

人心思虑未起时就是个混沌景象学者宜于此处着力研几 混沌处如何着力 

为学之道只是以圣贤之心觉我之心 

亦是以我之心觉圣贤之心 

【卷之九/ 散言 】 

王惺所先生文集卷之九 　　散言 

势既不能行而徒口头不决有所蔽也 

静则明动则昏静则定动则扰盖由未能常在必有事上做工夫心随境转将动静分作两项了 

以占之吉凶求福而免祸是易徼幸之资也失圣人教人悔过迁善意矣 

孔子五十而知天命造化在我矣非闻见亦非测度也中康曰知天地之化育易曰通乎昼夜之道而知皆是如此 

中行独复复于中也从道所以从中也 

莫非命也。凡日用间、出往游衍。皆是帝则顺之即正。若参以人为生些机械行险徼幸便是岩墙便是桎梏。有许多不自在处 

西铭一篇发挥大孝最尽 君子感人必有一叚真精神命脉不言而自契处不徒在区区讲论间也 当下是实功若忽忽过去便是忘便是湏臾离道便非一贯之学 

举业太苦是心有所逐非自得工夫 过生于忽略恶成于多欲 

戏言戏动细检在酒中居多不可不慎 

权字甚不可错认了 性气一分未平便是学问一分未得力处 托词应酬世套今人习为当然恐不免流于术数为害微而大不可不点检 

人之望我者重我反自轻是为不称始之所期者大终复渐俗是为不力 学问起头湏从规矩中来若说圆和便恐放了 先生尝曰从来羞恶之心最重 

学问、只是当下。若说等到几时。便是支吾眼前便是退缩不力处 脾胃不和。由饮食失节。饮食失节。由学问无功。 心常存则气自住养生即在此。 

道理不外于人情。尽道理不外于平情 古今学术所以不同处古人是尽性今人是务名 

人苟实心要做好人湏将一切俗情超然□脱光光凈凈方是入圣根基若拖泥带水终不济事 

凡事湏随时审理决之于巳勿屡屡向人甲可乙否反复其说徒乱听耳 

我强曰宏山先生论一本二本直透性原而接孔孟之旨余体验之夷子爱无差等施由亲始之见固差而阳明根本枝叶之谕亦未免毫厘之错何也天之生人只有一本一本者何曰性也性何也仁义礼智信是也人秉此性遇亲则爱遇长则敬遇君则忠遇友则信皆一性之运用此之谓一本也右曰孝弟为本而忠君信友仁民爱物皆由此出则是二本之说矣岂生人之理哉愚谓性犹根本也爱敬忠信犹枝叶也实一本也非有二也阳明根本枝叶之论似无毫厘之错焉 

道理同出而异名故曰一致而百虑殊途而同归譬之宝珠自其光茔而言谓之明自其滚转而言谓之圆自其不垢而言谓之□□絜自其皓素而言谓之白总之一珠而巳 

胡敬斋曰无事时不教心空有事时不教心乱夫不教心空可将一中字以着之乎不教心乱可勉强以制之乎此处最要理会 

古人画卜诸妻子。夜卜诸梦寐。此处最宜体验。方是切实之学 

人识得学问头脑又肯时时保任则言语自然简静气象自不粗俗作事自不匆忙乃为得力处 

日用之事皆吾事有所厌于此。必有牵于彼。不惟事每停阁则情亦隔□人与巳两失之莫如审其大小。轻重。缓急。当先者先之。不可兼者姑实以告之。次策举□地何等自在此便是物来顺应处。 

为学无主意。临事、便脚忙手乱。 

学不明乎善。举念即差。 

俗情淡得一分。便是学问长进一分。 

人日间无事此身便无着落便要出门闲立或访人说闲话还是不知静坐趣味此处无味于道理安能会得心神何由安摄事业何由远大只是混过一生儿曹思之惜之 

人平日读举业玩弄既熟容易混过若一反而思之如读孟子齐人处室一章何肯甘心非夫读箪食豆羔□火生死嘑蹴一章一切爱恋何事不可巳可惜只空讲说过去了 

孟子之言最痛切人如爱桐梓求鸡犬舍梧槚养樲棘之类 

闲谭学者大病不独放心且虚度时日旷废事业不可不戒 

学在自信即如笃信古人之言。亦是与自心有契悟处。故能信得。如不能信、则虽读书万卷。亦谈丛而巳。何益之有。 

信。之一字。是学者紧要关头。透得此关。便无驻足处。不然、混混逐逐。终日无自在时。可惜枉过一生。 

朝闻夕死生顺殁宁暇中时一自证学问便□□絜凈专一决无随俗混过之理 

君子疾没世而名不称。称字作去声盖求所以副其名也。四十五十而无闻焉。亦是惜其未闻道。非闻誉也况人能知道则闻誉自君子则不汲汲于此 

朝闻道夕死可矣只是了得个人之所以为人之理此心无憾而巳 

吾人平居容易混过况京师做官终日驰走混过尤易当时时提省 作官之道只随分尽心一切毁誉利害湏索放过可行则行不可行则此此中多少安闲自在 尽心奉公神人共鉴 

圣学经世异学遗世圣人忧世异端玩世忧世者万物一体痛痒心切玩世者轻世肆志其流至于麻木不仁毫厘之差千里之谬此学脉所关也 

程子曰人皆可以至圣人而君子之学必至于圣人而后已不至于圣人而后巳者皆自弃也问学者志于大如何曰志无大小且莫说道将第一等让与别人且做第二等才如此说便是自弃虽与不能居仁由义者差等不同其自小一也言学便以道为志言人便以圣为志自谓不能者自贼者也谓其君不能者贼其君者也夫天下惟圣人为至下圣人一等则贤人矣且如此做去程子亦谓之自弃盖以道体至大圣功不息人必学为圣人而后无躲闪若曰且做第二等则不免有自恕不免有夹杂不免有间歇并其贤人恐不能至阳明先生所谓即在豪杰之士任重道远志稍不立亦且安顿其中者多矣其此意也夫 

象山曰尧夫只是个闲道人圣人之道有用无用便非圣人之道尧夫岂无用之儒当时即欲用亦济得甚事孟子曰有天民者遶可行于天下而后行之者也尧夫之谓乎象山似失言矣 尧夫不可及其见道弘澈襟怀脱洒随世功名气习一毫沾染不得秦汉以来儒者一人而巳国朝白沙近之 

尧夫非庄列之俦 

日用间安分循里尽自宽平自在特人自生劳苦耳 凡事求日减不求日增非惟居身居家为政亦然减一分即享一分之福矣 

一事动气便是涵养未到不可放过 

人精神在外至死也劳扰湏收拾作主宰此言最要 

学者今日说攺过明日说攺过久而攺过之说反借为文过之具心地何由得□□絜凈志意何由得快足直至临终之日空叹枉生良为可惜象山教人湏要先立乎其大大者一立其过自寡稍或失检一觉即续不然方寸卑隘俗情牵缠只汨汨落在有过窠臼何日能摆脱出头耶 

仁以为巳任不亦重乎死而后巳不亦远乎此方是先立乎其大过不期寡而自寡矣 

遇事不能决却反复展转不安此病根何在不可不觉除 计毁誉利害者必不能自立 

利与害常相因小人知争趋利至于害及而不悟所谓利令智昏是矣 

吟弄风月寓意诗酒皆所厶游衍性情发挥理道如康节白沙丙先生者即此是学非如文人醉家流连光景驰逐旷荡而巳也 

学者做不得遯世不见知而不悔工夫来便做不出尧舜事业来盖学能见性只随其日用见在之常穷也可达也可生也可死也可有名也可无名也可如寒暑风雨之序吾无容心焉故曰尧舜事业亦是家常饭若管晏之伯功由求之具臣彼于性体未透故小小名利皆为所动一为所动所就自小盖其心汲汲于见知故耳 

后人看尧舜事业甚羙然圣人在当时亦自其心之不容巳处为之初非欲成一羙事而为之也如欲成其羙而后为之便是好名便非圣人之心古今学术差别正在于此 

吕豫石问如何为学。曰只此念头肯处便是。曰日用如何用工。曰只此念头肯处不间断便是。然间断处皆因物欲故曰先立乎其大者。则其小者弗能夺也。正是此意。孔子登东山而小鲁、登太山而小天下。亦是此意。前所云念头肯处。亦只是先立乎其大而巳。 

颜子坐忘从屡空来 

无识见之人浑是一团俗情一腔血气虽有好言亦不能入自达人观之殊可咲可惜 

谚云僧不僧俗不俗吾人讲学既出头承当何不光光□□絜□□絜爽利做个圣贤 

人以闻见自信遽与之言觧脱多不能入孔子所以取鄙夫之空空也 

迎机一提方寸顿开君子时雨之化以此 日逐俗情梦里只是忙透得性体忙中亦常闲 几亩园林几重台榭便可结局此生否 

天命之谓性先儒以犹令训命似尚未莹 

慈湖先生曰、万事无非天命不达、则止见人为。处世劳苦。盖天非苍苍之天、命非命令之命。总理数运化以自然言之也可以偶然言之也可。人但为其所当为，至于事之成败，亦自然偶然者耳。吾无容心焉。若为之而必欲成，不成而怨尤乘之，则徒劳苦矣 

天人一埋。天下事不得人为。亦胡由济。 志伊尹之所志。始于一介。学颜子之所学。本于如愚 



【卷之十/ 诗】
恒山道中 
登塔山二首
栉白发
辛卯守岁忆云浦师
应贡过彰德次韵呈张见室
端阳偕监中诸同年游满井次韵荅赠
送张鹊石 
寄同社诸友
送薛伯起山人南还并游少林 
送雷贞一游南雍
送金照宇 
承植斋曾老师诗教 
哭伯兄
病怀 
洛下别张见室 
同赵仁寰登郡城
又望张肖山读书处 
寓新安访永宁赴会诸丈 
过新安承师以诗见教次韵
闲居 
夏日闲居 
九日同绍簏瓶山玉川登巽山阻雨暂憩郭氏庄
忧居感怀 
闲居感怀 
过白石山由宁家窝诣三门
谒曹月川先生祠
送吴坚白归朱阳
题雷贞一年兄便面渔翁画图 
贱日宿方顺桥 
荅吴坚白 
会集孙少涧山房
乡思 
清明满振寰年兄枉顾兼惠佳句和此言别
书扇寄吴坚白 
邮署武侯茅庐画屏 
寓承恩寺 
送刘海与年兄左迁 
端阳客思 
题徐工部节孝册
南宫县花园
冬日上大名饮肥乡道中 
久旱秋尽雨后憩柴家庄 
修儿南还 
偕肯田捷庵游少溪山寨 
觐归定州道中 
小汪村
普济庵即事
先贤村散粥
宿龙泉寺 
黄寺村公署
由廵检司山行过羙化庄 
霍路村
感事 
魏路村宿逃民空屋 
惺惺楼望旧山居
偶念修儿三十九岁诗以勉之 
张养轩梁上游招饮小崖寺
 

偕吴坚白游白衣洞 
偕吴坚白李养初登鸡足山
饮酒 
西齐 
用韵送吴坚白 
用韵寄杜德甫 
闲居 
阴雨 
次韵复吴坚白 
又哭杜生 
送李太薇 
东亭 
心事吟
动静吟
新正四日夜坐 
新正九日期李诚吾赵槐泉胡崤西不至 
饮酒和陶 
春日偕廉东庄苏邦宁张蓬屿张西泉诸亲会里北玉皇庙
长空夜坐 
京邸中秋 
次韵复高念劬 
次韵荅王存思侍御 
南园独坐 
送崔子玉归鲁山
闲居 
次韵荅郡慱调宇张先生 
 

赴卫印奭宴归来月色如画独坐丁香花下偶忆锺文陆公祖首尾吟感而赋此
自述 
次韵复彭嵾柱少宰 
和吕豫石儆学 



王惺所先生集卷之十　诗 

恒山道中 【己卯冬从　云浦师赴京此学句之始也】 

负笈远游学驰驱燕赵间谁云行道苦宁觧我心闲□□业御曾闻冉步趋窃比颜小舟随晚渡双骑共朝烟在在有真乐不记几经山 

登塔山二首【戊子】 

橐水潺湲春草芊相提直上太清边芒鞋浥露寒生骨羽扇迎风香满天绝顶未劳百计取幻形暂就孤团眠觉□把酒凌空酌岩下浮云任往还 

一径通天绝世人闲中扶病远寻真小棰日映开朱帐远树霞交伏碧麟晚壑籁传山鬼啸荒陵磷煽夜军屯悟□始觉浮生幻半查仍疑余此身 

栉白发【寓汴】 

我年三十余早巳见白发白发宁堪悲所忧天真滑天真果尔完夕死亦何阙一息胜千金可以虚岁月大道无旁门主敬罔所越此敬苟不存济川失其筏屋漏独惺然凛凛对鈇钺终日介石坚泰定天光发□□系□□系嗜欲生□□烕性之劓刖冥鲲化天池尺波奚足歇人生能几何卮漏元神竭圣途万里长望燕莫驾粤 

辛卯守岁忆云浦师 【用杜韵】 

爆竹更谁家短檠对落花香氛埋石鼎歌响应昏鸦蓟北寒风细洛西霁影斜人生各有事独我思无涯 

应贡过彰德次韵呈张见室 

北度邺城春欲尽霏霏细雨湿征裘长亭共醉一杯酒客路今开两月愁堤柳风翻搀燕舞石桥影落入漳流不堪回首西山暮怅望白云天际头 

端阳偕监中诸同年游满井次韵荅赠【二首】 

安定城门外炎炎正麦秋高林疑日远乍两恠虹收王气千年壮灵泉十丈幽春雷应有待争看起龙头 

偶□满井上五月忽惊秋碧树连云尽丹霞向晚收棋声穿竹远山色到林□□米却忆当年事徜徉洛水头 

送张鹊石 

飞尽燕云秋色新两经星变可伤神今朝送别君为客我去还谁作主人 

寄同社诸友 

 诏诏千里路落落一王生北地怜秋冷客怀怪鴈征素盟空自抱绿酒共谁倾入梦家山暮相思对月明 

送薛伯起山人南还并游少林 

卜行君有日七月暑初平断续千山远飘零一笠轻从今鸥鹭侣任呼马牛名十载空成梦不如学耦耕君本林闲士那堪客路劳虫声万里远爽气千岩高野水嘶匹马长风舞敝袍三花传胜地去去任游敖 

送雷贞一游南雍 

南雍名胜地才子中州人未覩行游处悬知领趣真江澄千里月风凈万家尘言氏孔门学君湏更问津 

送金照宇 

君与我同客今朝复送君一尊常对饮双剑乍惊分行色入秋水愁思逐乱云经行非故里谁为寄殷勤 

承植斋曾老师诗教 【次韵】 

万法由□只此心莫随章句自浮沉纔云着力境犹隔直是忘言悟巳深造化元从复处转端倪湏向静中寻堪怜夜气几希甚斤斧重重恐未禁 

哭伯兄 

昨夜梦伯兄朝□讣音至对客可胜悲连宵不能寐两耳似蝉鸣饮食亦无味一别巳摧心永别那禁泪谁无兄弟欢中道失一臂犹子懒读书箕裘惧即坠逝者今已矣空遗百年累 

病怀 

客居已经年入春转多病杯酒亦成痰脔肉火旋盛书册时一亲怔忡不能竟终日颓然闲脉脉有所呈果尔便长休顺宁湏自证遐想宣尼言朝闻良足□嗟我优游夫何由可入圣本原在独知工夫湏主敬深渊与薄氷存心以养性一息若成虚罔生非真命愿言易箦时吾求得其正 

洛下别张见室 

洛阳千古地人文盛复微图书开洪荒定鼎颂衮衣中兴程伯仲宗盟今有归嵩山万里阔鸟兮任高飞师友荒巳久不见所问津岂畏一日长而急不于仁执鞭有所求孰与所求真世路险且长勉之在终身 

同赵仁寰登郡城 

早春此日共登城橐水秦云野草生悬磬那堪人力尽晓棠曙色兆升平 

一睡春城暖气融飘然双袖舞东风百年胜地还何处好景逄君意未穷 

又望张肖山读书处 

新安城外结盟日促膝论心入杳茫今日春风君不共柴门古树断人肠 

寓新安访永宁赴会诸丈 

涧水连云向洛流怀山秋树瑞光浮关城风景还依旧几见羣英此胜游 

过新安承师以诗见教次韵 

冐暑行游涧水西篝灯危坐类迦黎从今了得超凡诀圣学工夫在日跻 入圣超凡不易了一毫未透隔千山年□奔走旋多病此日东垣学闭关 

闲居 

结庐虽在市而有园九亩流水遶我楹青山入我牗旁植四本栢外列数行柳春花咲堂前野鸟舞斋右闲中两架书闷后三杯酒乘兴登东皋归□日己酉一榻无长物兀然似土偶浮生梦幻间何与论好丑和而未能唱聊以免所咎岂无执鞭才胡尔徒株守玉卮即无当不如珍瓦□二僮竭力耕终岁堪糊口宁以薤露身营营复苟苟所贵向道人不随东西走仰叹日月逝俯怜草木朽百年今强半于吾亦何有 

夏日闲居 

人皆病酷暑竹下独清凉一枕羲皇梦频斟元亮觞天乎未欲治轲也亦徒伤经世况谁事山夫久自量 

九日同绍簏瓶山玉川登巽山阻雨暂憩郭氏庄 

并有登临兴相提度远岑断桥带雨峻古洞埋云深九日还如旧二毛忽巳侵醉□归日暮山下动寒砧 

忧居感怀 

我生今四旬忽尔遘家变风木悲萱堂师忧龙蛇见生成二大恩时思时哽咽悠悠百年情寂寂一深院聿从炞正行更谁□相唁岂无沈升子再旬才一面亦有二三徒经年五七遍契阔何足怜光阴鯈如箭虞舜号圣神陶渔无遗善啇也依仲尼出入尚交战所以君子交三益常恋恋僻佞与善柔母曰身之便 

闲居感怀 

达欲善天下穷必善其身此身一不善落魄谁与邻岂无邻我者滔滔逐世尘老死竟何益空负头上巾所以古人学忧道不忧贫疏食有至味曲肱以全真东周不可作传道洙泗滨何哉由求子徒闻称具臣 

又 

古之作人易今之作人难所难非作人难于割世欢窘蠢众所口□□鼎贵争弹冠丈夫遘数奇寂寞妇亦叹浮荣信可期执鞭非所安二者交战之谁云物外观所以终日坐杯酒聊自宽藜藿堪供膳楸桐可作棺遯世求无闷白贲回狂澜幽思寄小句以俟儿曹看 

过白石山由宁家窝诣三门 

几度层冈迥朝烟午未收豁开惊日近风送觉身浮石阪马蹄软霜天鴈唳愁滔滔东去水一柱自千秋 

谒曹月川先生祠 

祠宇千年盛大儒流泽长栢森招野色台厂发天光统绪承濂洛颉颃共薛王我□勤仰止心印在羔□火墙 

送吴坚白归朱阳 

自愧亦何得高人辱远寻联床经日久看月每更深几点忧时泪百年为道心明朝分袂去谁更是知音 

题雷贞一年兄便面渔翁画图 

去兮不能留未□恶乎强一叶扁舟天地厂春风煽波涛广□□系纶运之掌 

贱日宿方顺桥 

万里北风急弧辰度远乡溪桥夹市断云树接天长沽酒仆相劝桃灯夜未央追思昨岁夜朋革满山堂 

荅吴坚白 

忆从洛涧后师友旷经年立雪君怀古传经我见偏悟□无一字行处有多愆寄语真修士好期共勉旃 

会集孙少涧山房 

何处德星聚今朝大会开烟村历涧道古洞傍林隈董子下帷愤长沙治世才四方政多事碌碌亦何哉 

乡思 

往岁出家不念家此行常念在天涯云霄巳谢萤囊愤风木徒兴鸟哺嗟侵冷女红愁夜色及时庭训虚年华竹敲梦断崤陵远徒奇空斋日半斜 

清明满振寰年兄枉顾兼惠佳句和此言别 

晴川此日听鸣镳万里由□天上遥市酒雄谭□□弃共醉他年何地望芝标 

乡思 

往岁出家不念家此行常念在天涯云霄巳谢萤囊愤风木徒兴鸟哺嗟侵冷女红愁夜色及时庭训虚年华竹敲梦断崤陵远徒奇空斋日半斜 

书扇寄吴坚白 

讲学非徒好此名好名一念费经营但于日用平常处只向天然自在行转瞬年光惊电过奕棋世事付沤轻现前乐意亦何限宁去区区身外争 

邮署武侯茅庐画屏 

一从华野幡然后宇内独君享大名宋邵明陈空自抱其如不幸在苍生 

寓承恩寺 

都门不比里门静僧院却疑山院同昼永摊书常扃户睡闲酌酒时呼童遶廊绿树夕阳鸟入幙残星雨霁风奔走年□嗟往事浮生一夜万缘空 

送刘海与年兄左迁 

从□世路叹羊肠转眼风波是可伤杸杼未云冤白辟含沙自合付臧仓浮生岁月惊舟豁宦海升沈总戏场造化小儿遮莫弄吾身到处更徜徉 

端阳客思 

空阶无伴往□频忽见檐头月色新万里家山兰浴夜蒲樽应念远游人 

题徐工部节孝册 

天祸东扬日孝儿独有名丹心青史在九死一毛轻挝鼓声争烈服砒意更倾令人思蔡顺厚遣赤眉营 

又 

烈妇祠焉在渹渹浙水东共姬千载义梁女万夫雄山籁传哀韵郊花带血红成仁儒有训临难几人同 

南宫县花园 

晴空客署映秋塘古树名花叶半黄人入洞□疑市远林经霜后觉衣凉归鸦落日曦光淡篱菊回风晚韵香奔走年□嗟往事月寮惺枕一匡床 

冬日上大名饮肥乡道中 

一官三载那闲刻此日却同方外人宛转溪村疑故里青黄云树似初春遥闻春杵逄逄遍入眼裘裳处处新念我薄游值岁稔停骖沽酒莫嫌频 

久旱秋尽雨后憩柴家庄 

晴原夕照到孤庄落木萧条堪断肠瓮底空留麦种在河桥昨夜巳浮霜 

修儿南还 

落木寒云亭日斜一尊送尔忽还家少年岁月惊飞电晚景功名叹缀蜗大旱人逃留赤地荒原风起舞黄沙年□奔走终何济为语亲知鬓已华 

偕肯田捷庵游少溪山寨 

板桥微雨过携手度层冈袖浥流云湿杯浮晚树苍风亭驱暑远曲洞剩寒香半醉联床夜忧时共话长 

觐归定州道中 

恒阳二月柳初黄日暮风沙归路长奔走年□成底事可堪何件报　君王 

小汪村 

正是莺花三月天轻车城外柳溪偏坐□满眼风光好可柰归思倍去年 

普济庵即事 

蚤起南城外登临旧佛堂阶闲麦借壤碑仆客为床菊径烟笼翠莳丛扇送香谓僧莫煮茗沆饮自清凉 

先贤村散粥 

春郊古庙晚生寒扶母提儿归路难那得太仓如许粟煮□遍与穷民飡 

宿龙泉寺 

山村烟月半昏明杯酒萧然对短檠愁思无端眼不得夜深门外遶溪行 月明客影共徘徊古寺春香山杏开何处管弦歌舞夜欢声不到贫家□ 

黄寺村公署 

春赈公余薄暮庄石排漫度水中央荒亭宿鸟□惊出飞过山僧演法堂 沽□村酒两三杯四步狂歌洲几回明月照人归去懒呼童扶我上楼台 

由廵检司山行过羙化庄 

春寒落日东风急客路遥闻岭外锺忽忆家园何处是不知云树几千重 

霍路村 

行尽山村春气寒可堪老幼半凋残愁□那得丹青手画取形容　圣主看 

感事 

官久独惭禄渐厚连荒可柰此民穷眼前借箸谁枙腕敢慕汲公矫诏名 

魏路村宿逃民空屋 

远山寥落几家庄反扃柴扉依短墙冷院疏槐集乱鸟高窓夕月照孤床厨中釜去突犹黑龛上佛存炉未香遥忆中原南渡后萧条千古倍凄凉 

惺惺楼望旧山居 

楼成巷僻身初闲午睡榻环云外山山下故园五十里恍然如在几席间 

偶念修儿三十九岁诗以勉之 

道明德立是明年自省如何可晏然一息尚存湏努功莫将容易视归全 

张养轩梁上游招饮小崖寺 

小寺依崖建层楼恰对河一山遶几近千树下方多风浪惊交熊渔舟叹世罗但逢得意处莫问更如何 

又 

老步怯危阪闲情爱碧萝招提逢友胜歌笑趁时和世故浮云淡吾生春梦过莫言身外事岁月巳蹉跎 

偕吴坚白游白衣洞 

古洞穿林绝世氛不期此地又同君高僧挥尘松阴坐半晌玄谭巳夕曛 

偕吴坚白李养初登鸡足山 

几年称胜处今日喜重过云气含峰湿鸟声傍树和残碑留汉迹落日放渔歌轩冕谁非愿争如老而蓑 

饮酒 

饭余未四步容□忽远方问君亦何事母病形张皇戚焉情相关方书阅数行嗟无送终具赠以一端裳日暮别我去胸填意不扬呼童一觞酒陶集在其傍吟咏五七篇法帖展子昂大书赤壁赋烁烁灿灯光赋里得余怀三复夜未央百年犹旦暮何复论短长亭亭天壤间闻道乃所臧俯仰无愧怍用舍任行藏尧舜亦浮云臧谷空亡羊腐鼠奚足吓鹓鶵自高翔春风与沂水卓哉谁云狂隐几不成寐身世两相忘 

西齐 

何日不西庐况逢久雨余门扃无客至巷僻亦山居病去时亲酒老来每废书从前有底事堪咲摠成虚 

用韵送吴坚白 

耳顺余惊老羡君七十余风尘非乐地泉石是安居此去时高卧闲中一著书劳劳何所事吾性本常虚 

用韵寄杜德甫 

昔者别吾庐忽经两月余一心向道约千里比邻居饮食有真味支离不著书悟来何处着岁月可徒虚 

闲居 

老眼摊书不耐劳。胡床午梦鴈声高。觉来饭罢浑无事。坐看兮栽夹竹桃。 

阴雨 

一雨入秋残浃旬尚未干烟蓑覆鸟背珠珥上蜂弁树密多窓暗更深病骨寒炉香独隐几空寂似逃禅 

次韵复吴坚白 

生来共一域亦复隔川山我有风尘役君常岁月闲循之在慱约何处着高坚千载坐忘诀无心悟大还 

又哭杜生 

忽闻杜子讣挥泪向西山墓草青何处囊书空自闲单刀怜独勇面壁望谁坚老矣悲吾友几人共往还 

送李太薇 

忆师昔山颓讲学聊中止岂无向道心日久多迁徙指摘徒纷纷良为俗所耻卓哉南村人一朝忽奋起慷慨向余言洞然示底里谓人兼三才只有这些子些子苟不存其于禽兽比讶君何壮怀或骇他人耳默默躬自原保此几希理着说在江门湏作韦弦视任重道且长年光叹如驶洛涧一望间衣钵将在尔 

东亭 

晨起坐观书不知窓外两出门苔径湿日霁檐花舞 

心事吟 

无事不可生。有事不可厌。厌非心之常于事亦未善 

动静吟 

学湏主于静。静亦非可好。好即动之偏未知静之妙 

新正四日夜坐 

百岁谁人是。浮生半巳过。户扃辞世累食减养天和病后诸缘淡。闲□一事多但求朝睡稳。莫更问如何。 

新正九日期李诚吾赵槐泉胡崤西不至 

两载芳时去紫宸小斋偃仰一闲身初荣物色偏惊老久病情怀却喜春酒近元宵醅始熟梅经雪后花仍新羙人空有袛园约独坐晴晖起念频 

饮酒和陶 

我年五十七皇皇尚何之七十古云少况复有几时岂无当世荣所愿不在兹古人贵闻道其何能不疑闲居无所事韦编时自持 

又 

羙人去巳久邈焉隔千山仰面问青冥默默何无言邻翁多嗜酒醉梦每经年几欲寄音书谁当为我传 

又 

市畔多蠛蠓扰扰终日飞一朝寒风至群死良足悲吾生亦幻化栖栖竟安依寄与二三子扫室行将归苦海无涯岸。年光有盛衰。从今数往事。久与始愿违。 

又 

茫茫世无际脉脉我有情谁云躭枯□□烕三才古所名卓哉穪并立方不负一生俗士既不受儒者复若惊终日空驰骛役役竟何成 

春日偕廉东庄苏邦宁张蓬屿张西泉诸亲会里北玉皇庙 

飘蓬十六载今日此重游废宇经新造悬崖续断流 【水前涸今出】高林带雨绿曲洞入山幽共坐捶灯话炉烟夜半浮 

长空夜坐 

漏静儿初睡客怀入夜幽瘦怜灯下影老快雨中裘鸡肋嗟何味。蜗涎惜未休。呼童聊酌酒。去去任吾求。 

京邸中秋 

病新冷晚帘垂入户清光映客衣去岁山朋开宴处梧轩夹对芙蓉池 

次韵复高念劬 

一病归□百念收欣逢高士卧南州也知野艇能供钓堪笑朝簪久未抽筑舍偏宜绿树近开渠常引白云流从今世事莫相问但向花间记酒筹 

次韵荅王存思侍御 

三载重归鬓巳皤百年佳景付空过事从悟后知非晚人到闲中领趣多南圃旧林栖倦鸟虚亭新月上疏萝羙人梦断江天远霜简飞□起睡魔 

南园独坐 

几年奔走何间关此日空亭意自闲小竹参差朱槛外远山出没白云间未能飞跃同鱼鸟何处箪瓢觅孔颜隐几嗒然天欲暮徘徊待月忽忘还 

送崔子玉归鲁山【子玉以陶为业】 

半月方舒抱一朝忽远离陶韩 【天台门人业陶】还故业褐玉【崔字子玉】寡新知冷暖世人态冲恬吾道基飘然撒手去梁月重余思 

闲居 

多病常迟起灵丸共酒倾辰交粥始进午后饼相仍图书随时弄园林任意行晚□每兀坐睡觉巳天明 

次韵荅郡慱调宇张先生 

移病归田日高贤振铎时可将寂寞地漫视扶摇期模范高山斗才名重鼎彛蒲轮应有召行见风云驰非为避时嗔卜邻傍水筠谁将青白眼看破古今人枯蔓堪游杖丛芳布醉茵幸君厪道济老我一闲身 

赴　卫印奭宴归来月色如画独坐丁香花下偶忆　锺文陆公祖首尾吟感而赋此 

莫负男儿过一生。得之何喜失何惊。伊周事业今无分。童冠春风旧有盟。鱼跃鸢飞原自得。秋阳江汉本来清。寻常之外别无事。莫负男儿过一生。 

自述 

一病侵寻白发新顾循深自愧儒巾人因聋瞶知名众官以疏慵请告真儿懒已□□弃彭泽醉妇愁宁为杜陵贫闲中剩有同心侣乘兴倘佯橐水滨 

次韵复彭嵾柱少宰 

老去支离忧采薪可堪警报往来频闲中运甓宁湏我塞上持筹赖有人枚卜几年廑　帝念匡扶今日定谁真南阳久切苍生望千载同歌社稷臣 

和吕豫石儆学 【十首】 

憧憧终日何多思气象湏观未发时颜氏惟知陋巷乐漆雕宁虑入官迟殊途管见怜萤照几载卮言愧  乕皮会得环中真种子宝山空弃不男儿 

早年学道愧蓬心半世方知近里寻逐日宁劳夸父杖开明湏遇慧龙针羲皇妙处原无画贫子徒怜浪说金暴弃支离同用罔莫依门户漫浮沉 

欲知此学讲湏明若是不明故不行疏闇何人堪作圣把持亦是慕虗名伯淳数柱越无定子厚学恭竟未成深造由来欲自得不知诚处是真诚 

谁是一言可决疣悟来百虑不如休忘言宁俟挥谈柄安睡还湏持戒钩奔逐浑同逆旅丐演妆趍似戏场猴。自从无事山林后。賖帐多年咲未勾。 

源源道脉亦何孤。溯得真源几丈夫。意念发时壮矣哉。世情深处有之乎。文章气节怜新调。富贵功名叹旧颅。断送一生空碌碌。古人何者是先图。 

千载同称颜氏贫。寻其乐者乃何人。忘吾纔是物无累。克巳不湏患有身。素位由来原自得心安何地不敦仁。冬裘夏葛等闲。蕉梦频频总未真。 

从来为学若登山。千圣崇阶孰可攀。本体不离情性也。工夫只在危微间。迷时湏索大开眼。复处还应早闭关。未发之前如了了。此中何地不休闲。 

未发之中浑未孩。发而湏各尽其才。或相倍蓰非夫也。鼎力乾坤岂偶哉。一自圣途成久蔽。千年道眼遇谁开。试观泉达火然后。何物添从外面来。 

漫云尽性与穷神冉□阝是实修证圣人。大都虗无成变化。亦湏文礼可持循。学徒口耳吾何有。道本躬行得始直。万里之程由足下。望洋终日叹无津。 

曾闻得道无中边。性地何人见大全。欲信智仁非二理。湏知藏显总同天。无言直是由心悟。未发冉□□容向口传。会得羲文画外意。原来太极本无圈。 



书惺所王先生诗集后 

惺所王先生为尤孟两先生高足弟子而有以接其传同志铨其文集既付之梨枣矣顷复此诸体诗续于后先生曰但汰其精者宁少无多也维岳览而卒业见其言言性体见字字天机流且体格优入晋唐阃奥即尽传布之犹恨其少而先生顾云云者无亦以立言不朽实贵精而不贵多耶维岳重违其意谨以管窥妄为选择如右因忆王弇州有言讲学者动以词藻为雕虫之枝工文者每举拙语为咲谭之资若枘凿不相入则括薛文清陈白沙王文成诸公语之工者以为何常不极其致然则先生见道分明步武诸公人皆知之而发抒性灵游意歌咏以颉颃诸公间人或未之知也系数语子后俟读先生集者览焉 天启壬戌岁春三月朔旦同里郡诸生后学高维岳沐手谨书
