藏海居士集 宋 吴可

提要
巻上
巻下
 　 
 
提要

　　《藏海居士集》散见《永乐大典》中，题宋吴可撰。可事迹无考，亦不知何许人。考集中年月，当在宣和之末。其诗有“一官老京师”句，又有“挂冠养拙”之语，知其尝官于汴京，复乞闲以去。又有“往时家分宁，比年客临汝”，及“避冦湘江外，依刘汝水旁”句，知其尝居洪州，建炎以后转徙楚豫之间。又，可别有《藏海诗话》一巻，亦载《永乐大典》中，多与韩驹论诗之语，中有“童德敏木笔诗”一条。考《容斋三笔》载“临川童德敏，湖州题颜鲁公祠堂诗一篇”，其人与洪迈同时，则可于南渡之后，至干道淳熙间尚在也。集中所与酬答者，如王安中、赵令畤、米友仁诸人，亦多南北宋间文士。元佑诸贤风流未沫，故所存篇什无多而大致清警，与谢迈兄弟气格相近，特其集既不传，后之言宋诗者，遂不能知其姓氏。厉鹗《宋诗纪事》搜罗至三千八百余家，亦未之及，则其沈晦已久矣。今一一裒辑，析为二巻，与诗话同着于录，俾不致终就湮没焉。  
　 
巻上

　　○五言古诗 

　　【题马上元所藏赵墨隐画渊明四诗】

　　我不识赵子，见此便得之。谈笑出丘壑，粲然备四时。似闻月旦评，气压渊明诗。马卿宰白下，惯作烟云嬉。归来九衢尘，旧好不少移。殷懃着懐袖，亦足慰梦思。我本家北阜，一官老京师。颇懐月下松，披图觅幽姿。正恐林间鹤，怨我归无期。那知此心在，衡宇终栖迟。谁怜阿堵中，几有一斛泥。愿分溪上山，供我笏拄頥。

　　【呉秀才出示孙尚书诗求鄙作】

　　往时家分宁，风俗喜追随。挽留杯酒间，往往醉如泥。比年舍临汝，闭闗无相知。牢落三周星，淹泊一水湄。人事即渐熟，邻曲不复疑。闻有长者客，清谈颇忘疲。宗盟晚相遇，佳比野鹤姿。过我忽长鸣，倾倒胷中竒。借问所从来，半世游京师。羣贤共文字，声名冠当时。自得固有余，足能攀桂枝。上以荣北堂，下以光衰迟。故山末暇往，旧游不足思。墙东或可隐，便拟营茒茨。竒懐傲南牕，幽花撷东篱。是亦差可乐，去此将何为。恨未识胥邓，论交尚差池。不妨气类求，相与慰渴饥。同姓纷在眼，邈然弃如遗。此道已浇薄，君乃敦笃之。何当美盛徳，老矣徒嗟咨。黄奶厄兵火，荒唐废文辞。毛子素偃蹇，岂复能发挥。谁为国士重，自有尚书诗。

　　【题质龟轩】

　　清江料事错，来作刳膓翁。不知几许灵，堕此朽骨中。时出纵横文，随意侮儿童。谁识轩中人，本自无吉凶。平生不惊俗，要与众客同。人言可为鉴，试卜来年丰。

　　【岩斋】

　　谁知望云眼，犯此没马尘。故山招不归，定为猿鹤嗔。煌煌帝王州，喜有东山人。频来云雾斋，阅公碧璘珣。要偿风月债，痛吟岩壑春。贤哉万巻藏，膏馥余八珍。空肠借一饱，已觉笑语新。肯学解頥公，凿壁恼四邻。大胜不求直，乐我平生真。

　　【筠寮】

　　解衣一寮上，物色太窘束。栢禅费酬对，松官缚爵禄。此君真有道，虚心自嵓谷。毎以阅世人，得之定超俗。夜夜幽露寒，惊我庭下緑。独出万物表，清蟾映疎玉。嘉此烟雾姿，本无霜雪辱。朔风舞郊野，秀气压羣木。旧根走苔径，新梢出云屋。要令千畞广，会待春雨足。

　　【赠连楚狂】

　　谁有画鱼癖，诗社寻楚狂。真成戏新荷，径欲穿垂杨。余生堕辙中，恍然得濠梁。寓兴亦差乐，江湖庶相忘。

　　【舟中即事】

　　四顾彭蠡湖，独知庐阜尊。迭嶂逓围绕，拱立犹儿孙。扶笻望瀑布，玉虹走祇园。回步寻虚亭，余流潄瑶琨。三峡夸幽险，下有万雷喧。龙渊神物家，孰敢窥清浑。归来有余思，妙音传夣魂。易舟大孤傍，山川出笼樊。生平数佳士，欢然笑语温。殊乡爱逺客，一见如弟昆。直有卜邻意，便拟营柴门。惜别屡往还，遗酒盈瓶盆。回首幽居云，忽作聚墨昏。冈峦互起伏，时为烟雾吞。遥知急雨来，坐看风水奔。浮家若漂泊，且系古栁根。晚来喜新霁，遥岑淡余痕。岸花自妩媚，始怪秋色繁。近沙羣鹭惊，炯如积雪翻。林间问茒屋，欲与渔父言。想象翠霭中，疑有桃花源。津子请息肩，买醉溪上村。我亦睡篷底，辗转吟东屯。痛彼日月逺，念此骨肉存。谁能致薪粲，庶几度寒暄。避秦岂本志，多病不复论。

　　【送李四清】

　　连侯爱画鱼，李侯爱画山。诗情动幽懐，摹冩不少闲。骚雅移丹青，妙寄云水间。翻然欲登涉，试寻芷与兰。我不一音解，早年便挂冠。养拙颓檐下，任真亦足欢。敌骑践江浙，少长奔荆蛮。却行虎狼区，益知行路难。乱来战未息，老去食转艰。前年治南畞，颇喜人牛安。力耕日以广，心事日以寛。行当遂野性，策杖寻江干。云深几茒屋，栁映一柴闗。扁舟鸣拨刺，危亭秀孱颜。安得两玉人，邻曲相追攀。真赏会心处，应当谢毫端。长哦洗兵马，随意罗杯盘。伯雅要倾倒，莫厌数往还。愿如三径松，余生同岁寒。

　　【送王观】

　　文正活国手，颇恨见不及。宦游识其孙，想象髙冠岌。岂但为交承，自是贤友执。尤思谈性命，微到鬼神泣。吾曹饮沧海，百川羮一吸。失却大官味，巻舌舐泥汁。因依既云久，临别百忧集。去去好护持，雨荷终不湿。

　　【避地桂杨山门招友人晚饮】

　　荒城住行李，故人亦淹留。稍迁墟丘间，爱此石泉幽。长夏晴复雨，风气如清秋。开樽茅茨下，焉能消百忧。客懐滞荆楚，念之成白头。今宵理归梦，一棹随风流。

　　【过许醉吟痛饮月下戏书】

　　尘埃没我马，掉鞅吟公诗。诗中有江山，不觉在京师。下马自叩门，来寻元紫芝。欲扫名利心，笑挹丘壑姿。东檐坐无毡，北风吹酒巵。蟹螯互劝酬，坠车两不辞。聴公击节吟，悲壮亦自竒。看公醉山倒，了不遣客归。客归意亦好，月色到处随。诗成月下写，淡墨任倾欹。平生不知韵，兴来聊续之。词达语更正，识者未必嗤。

　　【探梅】

　　探春逼残岁，幽香度寒原。欲看枝横水，会待月挂村。谁怜槁木中，妙有春风根。孤芳自一丘，不受烟雾昏。饱霜分疎瘦，下笑浪蕋繁。喜无蜂蝶知，那与桃李言。要当碧云暮，殷勤赋离魂。

　　【泰定斋诗】

　　寂然数椽下，独耀一宇内。脱落山水因，妙出仁智外。君看鉴中事，作止本无碍。年来识坐忘，唯余照心在。

　　【安静斋诗】

　　归来便闲适，松桧自俦侣。扶疎媚虚堂，初无一禽语。长哦柴桑诗，妙香吐云缕。平生壑源好，莲瓯发新乳。痛洗朝来忙，得意乃如许。轮蹄不到门，幽壁挂犀麈。笑拂维摩床，西窻睡秋雨。

　　【失题】

　　热官恼狂士，氷山倚严冬。此计定不长，会作须臾空。先生踏金门，大节孝与忠。能事不挂口，处之如无功。髙隐百僚上，妙有渊明风。东垣着岩岫，南荣着桧松。疎窻澹山影，云雾穿玲珑。澄流粲锦石，一练摇青红。笑携玉色醪，酌彼千石锺。良时饮文字，此兴与谁同。为君指佳处，不落快捷方式中。从来论丘壑，风味过庾公。

　　○七言古诗

　　【秘古堂诗】

　　羣儿只解秘金玉，百岁作痴空润屋。君家胜味渠不知，掉头归来北窻读。挿架整整三万籖，谁何有书真不然。是中大字到蝌蚪，补亡应得由庚篇。异锦千囊更妙好，中有玉奁藏小草。不烦脱帽苦挥毫，漫说惊虵杂飞鸟。摩挲鼎彛自笑语，碧晕堆花久瘗土。悬知百好堕儿戏，此物一出吞万古。客来错恶初不解，把玩殷懃定为怪。我知此老极不浅，规模正欲超三代。

　　【题翘翠轩诗】

　　老木拔云苍翠起，新篁挟雨枝叶美。下有数峯莓苔寒，先生俯仰一笑喜。乘兴把书坐秋风，超然吐论飞长虹。客星忽去璧月上，陶陶醉卧玻璃中。

　　【李氏娱书斋】

　　李侯平生无他好，眼中黄巻常自娯。明窻危坐对贤圣，鼓吹不可一日无。欣然会意便忘食，心醉何止勤三余。几年携家避盗寇，尚得戏彩乗潘舆。摄官江外有何好，阔步日边真良图。试求假直亦不恶，他年不减行秘书。

　　【故人来自舂陵出示初寮翰墨感时懐旧辄为长句】 

　　先生视草白玉堂，文章一出自名世。分光莲烛真为荣，拭吐龙巾何足拟。艮岑夜召趋神霄，怜我婆娑百僚底。紫禁欢传拜左辖，漫刺走贺城南第。羸僮瘦马堂阶下，叹我麄官殊少味。惊闻一麾出燕山，斾旌遽下云汉间。睿思官曹方顾宠，笑我翻然归挂冠。金兵南来郡国破，二圣北狩天步艰。黎元鼎沸死乡土，士夫云扰奔荆蛮。一人甞胆固不易，诸将束胷今何难。朝来喜见舂陵客，问讯先生多翰墨。懐古伤时初不忘，回首长安泪横臆。君不见虎踞龙盘气象雄，王者都此成大功。遥知庙堂有髙论，似闻天跸移江东。几年中兴要贤俊，颇懐仲父安东晋。

　　【醉乡诗】

　　饮中境界妙四海，楚屈未知风俗淳。陶然席地已忘载，夜缚瓮下初不嗔。逃禅骂坐本真率，时一中之眇万物。纵兵端欲卷愁城，乐贤未始忘欢伯。佳处风光殊可人，好徳悬知必有邻。黄花解劝张季鹰，俗妇那识刘伯伦。世间万物败人意，不如常作个中计。

　　【山居见梅】

　　孤吟梅花望神京，浇愁恨无双玉缾。上林顾影一坐倾，髙楼忍作昭华声。避兵南州老云壑，风味依然殊不恶。岁暮浑无驿使来，一笑天涯共流落。行寻岭头路几许，欲买幽园叹贫窭。清客那知日边事，独坐茅茨对烟雨。

　　【夜闻警】

　　几年官军破郡邑，逺客孤村谁脱急。卧聴邻鸡三鼓鸣，流言敌骑一宵及。抱衾携幼强趋走，复岭重山且深入。为闻北人畏和暖，安得如今便惊蛰。长秋南奔苦岚瘴，翠华连巡犯卑湿。顾我飘零岂足念，注目寒江忘久立。  
　 
巻下

　　○五言律诗 

　　【即事】

　　劲敌谋应大，春来势转雄。烽烟惊北阙，鼙鼓战东风。雪舞愁云外，花飞泪眼中。翠华行乐处，戈甲照寒空。

　　【寄李道夫】

　　乱后时通问，飘流尚此身。干戈伤白髪，桃李自青春。故国田畴逺，殊方盗贼频。知君懐老伴，诗酒慰情亲。

　　【游清凉寺】

　　延步石城坞，迢迢去兴长。野田耕晚雪，寒树倚斜阳。载酒追狂客，论才得漫郎。无因遂髙蹈，时复借山房。

　　【养竹】

　　渭川分一种，亲植隐嵓东。有实终来凤，无心自化龙。疎阴留夜月，清韵起秋风。待养鳌竿就，沧溟作钓翁。

　　【登临川城】

　　时危伤去国，岁晚强登城。过雁书难问，穷途泪欲倾。江湖归客梦，梅栁故园情。倚杖空凝竚，行藏竟不成。

　　【懐归】

　　久客江湖逺，频年道路艰。干戈侵海内，猿鹤老山间。地僻林泉古，云深日月闲。余生犹转徙，清梦遶柴闗。

　　○五言排律

　　【次韵曽中父登临川郡楼书事】

　　戈甲何为盛，田园已就荒。仅能移北阜，未暇隐东墙。寂寞交亲逺，漂零道路长。归心随断雁，离思感埀杨。避寇湘江外，依刘汝水傍。闾阎嗟偪仄，登眺喜寛凉。逺岫谁能屐，寒溪竟欲航。氷盘悲玉井，风簟爱筠床。地尽妖氛气，春余草木光。宝薫烟雾细，仙茗笑谈香。接武青云路，论文緑野堂。虎皮空自恱，猿臂定谁攘。取友真多益，求田苦未藏。撑肠披锦绣，潄石饱膏肓。隐逸追元亮，风骚近子昂。栖鸦啼古堞，幽槛倚斜阳。离乱知谁健，行藏只自伤。旧巢看燕燕，今雨任浪浪。道胜依鹙子，才髙叹夜郎。五峯兴不浅，星汉拟文章。

　　○七言律诗

　　【友人恵笋豉】

　　野税那知笋豉香，伊蒲淡泊喜初甞。自怜老去能忘肉（谓肉豉），谁谓朝来已彻姜（谓姜豉）。脍玉有名污净供，莼丝无味诳枯肠。此君苖裔风流在，三韭何须学庾郎。

　　【谢友人约居横林】

　　逺烦招隐费长吟，缓急方知故旧心。懐土若为家直渎，避喧真欲客横林。人材何敢追连璧，气类聊能拟断金。卜筑要须孤絶处，落花流水恐相寻。

　　【春雪后寄范长民】

　　回首长安泪满衣，东风如旧鬓成丝。扶持衰病元无术，感叹飘零漫有诗。那信梦魂随北雁，忍看霜雪满南枝。幽居只合从公等，自笑年来见事迟。

　　【呈秦楚材】

　　倒指烟尘岁月深，引杯看剑漫悲吟。平生自叹雕虫手，末路空惭舐犊心。剩喜星郎上云汉，苦怜鹤发避山林。君家伯仲真廊庙，痛为中兴惜寸阴。

　　【和人闻笛】

　　邻笛声哀不自安，转移宫调几多般。梦回飞蝶三千里，月照髙楼十二栏。别鹤唳长秋露重，老龙吟苦夜潭寒。清愁一晌知何限，待启菱花向晓看。

　　【簇翠亭】

　　此老作亭苍翠间，定知胷次有东山。朝阳破雾烘林影，醉袖扶花绕髻鬟。露警丹哥传妙响，云眠碧友自清闲。欲専一壑从来事，回首尘埃亦厚颜。

　　【庐山香林访赵徳麟】

　　舣舟星渚得幽寻，问讯先生隐翠岑。欲礼光明依浄社，便随气类老香林。貂金且换陶潜醉，囊锦聊追白传吟。坡客飘零有公在，与谁挥泪说知音。

　　【探梅】

　　栁未摇金草未芽，寻幽逸兴属诗家。不辞山下五六里，为爱枝头三四花。喷月清香犹吝惜，印溪疎影恣横斜。固应羞涩怯寒峭，结子成阴已有涯。

　　【送李秀才为道士】

　　圣泽朝来浄世縁，不敎仙骨堕儒门。金龟换酒当年客，白鹿升天后世孙。泉石招君友猿鹤，利名怜我醉朝昏。麻衣笑着掉头去，何处抱琴追绮园。

　　【豫章道中】

　　仆已疲劳马已颓，忍能日日犯风埃。前山断处后山出，旧雨晴时新雨来。梅子有情沿路熟，麦花无数及时开。一春客里消磨尽，举眼豫章安在哉。

　　【九日】

　　佳节初回苦未凉，疎林髙下半青黄。佩茱颇喜人犹健，采菊还怜蝶尚狂。不惜登山聊举句，欲因戏马漫擎苍。笑欹醉帽归来晚，稍觉幽庭月似霜。

　　【次韵黄簿九日】

　　客里登髙意若何，笑扶藜杖兴还多。叶金委地谁能布，山劔横天不受磨。随遇可无挥翰手，感时空有断肠歌。尚怜把菊烟尘外，自镜衰容半欲酡。

　　【寄米元晖】

　　田庐寂寂近塘坳，仕路纷纷久絶交。多病未能从五栁，避喧端欲老三茒。白云那忍闲归岫，紫燕空惭漫累巢（闻再落致仕）。闻道金坛有仙隐，梦回清月堕林梢。

　　○五言絶句

　　【野歩】

　　宻竹藏啼鸟，荒村起白烟。人行秋色里，家在夕阳边。

　　【夜坐】

　　索索风摇幕，亭亭月过墙。晴雷推粉磨，夜雨压槽床。

　　○七言絶句

　　【春霁】

　　南国春光一半归，杏花零落雨霏微。新晴院宇寒犹在，晓絮欺风不肯飞。

　　【春晚】

　　门外緑杨啼乳鸦，弄黄梅子压枝斜。残书读罢无功课，遶径来寻未落花。

　　蜂儿撷蘂趁花心，燕子衔泥掠栁阴。处处浸秧黄乍吐，护田肥水半篙深。

　　【踏青】

　　幽居懒慢养余生，强为春风处处行。藉草弄花终少味，寻山爱竹尚多情。

　　【过巢邑】

　　竹杖芒鞋蹋短蓬，没篙春水饱帆风。两闗三寺山无数，尽在蒙蒙烟雨中。

　　【村居】

　　凿井耕田仅万家，农夫农妇毕丝麻。夜来得雨陂塘足，村北村南罢踏车。

　　【荒陂】

　　荒陂终日水车鸣，村北村南共一声。掠面轻风吹小雨，鄙夫诗向此时成。

　　【松】

　　秋色何妨陪露菊，岁寒真欲友霜筠。只应涧底桃花笑，苦爱微官不避秦。

　　【晚步】

　　野树疎疎透夕阳，归鸦零乱不成行。春风可是闲来往，时送江梅一阵香。

　　【书却暑图后】

　　氷柱雪车谁复作，矾头凌面未能摹。北窻挥汗浑无奈，漫借君家却暑图。

　　【偶赠陈居士】

　　楚酒困人三日醉，园花着雨百般红。凭谁画出陈居士，亭角寻诗满袖风。

　　【村巷诗】

　　村巷深深桑柘烟，园林寂静落花天。柴门有客忙相揖，摇手低声蚕大眠。

　　【田家女】

　　两两埀髫窈窕娘，含羞无语莳青秧。翻思贵室千金女，笑倚红楼抹晓妆。

　　【初凉】

　　初凉宜夜透衣罗，时见流星度绛河。渐觉露溥金掌重，梧桐影外月明多。

　　【小醉】

　　小醉初醒过竹村，数家残雪拥篱根。风前有恨梅千点，溪上无人月一痕。  
　
