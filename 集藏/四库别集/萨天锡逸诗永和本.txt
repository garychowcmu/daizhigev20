永和本萨天锡逸诗　　（元）萨都剌 着　


　　永和本萨天锡逸诗 
　　重刻宋本寒山集并永和本萨天锡佚集序
　　曲园俞樾题赠
　　刻永和本萨天锡逸诗序 
　　新芳萨天锡杂诗妙选稿全集 
　　后跋文藳 



　　●永和本萨天锡逸诗

　　（缺） 

　　●重刻宋本寒山集并永和本萨天锡佚集序

　　余昔在大学，与篁□岛田君同寮，奇书共赏，古义相质，意最相得也，君尝谓余曰，吾有次子，性癖独爱古籍，尤喜校勘，不知其它，虽督责善导之，未之有改，每以此为忧，余以为君之意，非忧实喜也，既而君归道山，其次子翰以遗命来执贽于余，时岁未弱冠，□然曰，考据自阎钱诸老，理学从程朱诸先生以下，分毫拆丝，无复余蕴矣，独校勘一道，挽近不有精究之者，愿赖先生讲之，察其言貌，自信甚笃，而客气陵厉，谓人无己若也，试问以穷理经世之学，则默无敢对，乃始知篁□君之意，实在忧而非喜，余亦私为之忧也，然而以其才之不凡，与其自信之笃，余则心乎爱深矣，有望也远矣，因谓与责备于今日，不如使先餍足其心，然后徐进之于义理之学也，乃尽出余所藏唐钞宋椠以读之，又请青山宫相，使校内府之书，当斯时，翰也沈□秘册，一日之中朝而夕，一月之中朔而晦，未尝少懈，由是造诣日深，其校勘之精，虽视钱竹汀顾涧苹未知何如，盖亦不在狩谷掖斋市野迷庵之下也，翰向着古文旧书考，皆当日读御本及余藏时所点勘考证，其第一辑则苏峯德富氏既印之于民友社，今又将合刻其所校内府宋本寒山集及永和本萨天锡佚诗，来属序于余，呜呼小子翰，汝于校勘勤矣，鉴衡亦精，今诚无有出于汝右者，虽然是枝叶耳、圣学之大本则曰博文约礼，博文者训诂之推也，约礼者义理之聚也，训诂以汉学为据，而勿醉其糟粕，义理以宋学为门，而勿堕其窠臼，实心以求道之体，活眼以观道之用，则天地之间道外无物，物外无学，而克己济众，一其指归，温故知新能极其赜者，皆渊源于此，自今以往，汝以训诂为纬，义理为经，进钻研博约之旨，诚正持心，孝弟饬行，戒倨傲，守谦抑，袪迂腐之见，讲当世之务，夙兴夜寐，思所以勿忝先人，是余之所望于汝，而转忧为喜，其殆在于此，夫苟如是，则不啻为儒家之孝子，抑亦圣门之忠臣矣，呜呼汝往钦哉，遂书与之，非敢曰序也，以规而进之也，以规也者，所以荅于其视余犹父之至情也，乃又所以重其先人之遗命而尽余之友谊也，明治乙巳夏四月井井居士竹添光鸿 

　　●曲园俞樾题赠

　　（缺） 

　　●刻永和本萨天锡逸诗序 

　　予曾读庆长刻本《萨天锡妙选藁》，中有《天满宫诗》曰：『无常说法现神通，千里飞梅一夜松。万事梦醒云吐月，观音寺里一声钟』。因疑当时元师新破，而其诗至比之于神明。夫敌忾非一人之故，神明非推谀之比，□如飞梅之说是坊间俗传，虽明洪序王原吉亦言及于兹，彼有为而作焉，孰谓天锡而妄信之耶。而审谛其版貌颇与他刻不类，又怪其格调卑弱，不似天锡他诗流丽清婉也。迨得永和覆元本校之，始知此一首实系后人搀入，以其调求之，盖当时浮屠能诗者所□耳。而或摘其『欲驾云帆沧海去，秋风八月上蓬来』二句，以为天锡尝来我邦，殊不知其送《王幼达之北京》诗，《敬试谢恩》诗，皆以『蓬莱』、『扶桑』取兴，是『蓬莱』、『扶桑』并属空言也。又引『为客三年海上州』一首以为证，是亦不然。考天锡弱冠，登泰定丁卯第，元统乙亥除闽宪知事，留于闽之宪幕三年，晚寓武林，为客三年即谓客闽三年，其《送张都台还京》「幕府三年□雪里」一首可证。盖燕闽相隔数千里，其称以为蛮域为胡人，是亦出于诗人比兴之语，非来我邦也。伊藤《东崖盍簪录》以为来我邦者，恐涉瑞岩云云而误。然瑞岩即黄岩之瑞岩，若以为我奥之瑞岩，则育王月江、天童云外、瑞岩雪矶、皆将不得为元僧矣。予自束发出访天下之书，凡所谓旧钞、旧刻者未尝不读之。而求之于面貌与实用二者，其初也，以貌取者盖十九，以用取者盖十一。久而知面貌虽佳实有出于坊刻者，校异同以考其源流，严取舍而论其精粗，于是其可取者盖十一而止耳。若是书纸墨漶漫，版貌卑俗，而覆雕之，信却远胜乎诸家之精本。校官设而有臆本，书屡雕而搀本出，呜呼东西相望钞刻之精不少，然半解之知不敢妄改，存真传信者则舍鎌仓、室町二氏旧刊之外予未之见也。《雁门集》二十卷，天锡所手定，至正丁酉嘉议大夫、礼部尚书、兼集贤待制史局总裁官□郡干文传序之。至正末年已有刻本，再刻于明天顺己卯，是其远孙赐进士第，嘉议大夫、礼部右侍郎、兼詹事府少詹事萨琦汇辑遗篇，以一身本为一卷，合旧刻二十卷，总而为六卷者。三刻于成化乙巳，乃赐进士中顺大夫、知州府事关中赵兰得仁和沈文进家藏旧本，惜其无刊本乃捐俸锓梓于郡斋，分为八卷者。四刻于弘治癸亥，东昌知府雁门李举就赵本所重雕，唯改题曰《萨天锡诗集》。然《干文传序》云：「尝出其所作之诗曰《雁门集》者见示」，则其作《萨天锡诗集》者非矣、五刻于毛晋汲古阁，分为三卷，题曰《萨天锡诗集》，后晋得《雁门集》八卷于荻匾王氏，校对前刻所不具者为集外诗一卷，又改题《雁门集》，其前刻多同李本，后刻乃颇类赵刻，盖李氏虽据赵本刻之互有异同也。六刻于清康熙庚申，远孙萨希亮所刻，亦作六卷。七刻于顾嗣立《元诗选》，采赵李二本附注异同，又兼采包山叶石君树莲之校本。叶校即据赵刻校者。八刻于嘉庆丁卯，乃远孙萨龙光所搜采补入，厘为十四卷，附诗余、倡和录、别录，以一官为一卷，胪列异同，附注案语，所增多凡三十一篇。盖二十卷本最古，八卷、六卷二本又次之，而龙光所编为最全矣。二十卷之书今不知其存否，其余诸本皆尝为点校，而其数略相同。是篇则起《龙涎香》，终《青绢》，七律凡一百三十八首、七绝三首、五绝一首，后附藳文七篇，皆系为缁徒所作。今较之于《雁门集》，七律凡八十九首、七绝二首、五绝一首，皆《雁门集》无载者。唯七绝「眼中楼观见应稀」一首，则《雁门集》此下犹有「高擎玉露仙人掌，上银河织女机。全赵堂堂遗物在，山川良是昔人非」四句，盖是篇所载，截七律以成七绝也。而其已所见于《雁门集》七律四十九首亦极多异同，且善于《雁门集》。《干文传序》云：「又有巧题百首，皆七言律，别为一集。」《毛□跋》云：「尚有《无题七言八句百首，别为一集」。而正与是篇合，即知是篇则明清之逸篇。而天锡在时，已为《雁门集》以外之单行本也亦确矣。书为「求和丙辰刻本」，丙辰即当明洪武九年。相其版貌，盖据元季刻本所覆镌。但今未知其出于何年刻本。而明历丁酉元禄甲戌诸刻，皆就庆长壬寅搀入本而刻之无足贵矣。呜呼延文永和之际，何其多刻本也。虽以予之不敏，所见犹不下十有余种，而皆尽出于宋元二本，多天龙比丘妙葩所刻者。而其入梓也，不敢妄改一字。比之于明人妄诞，每经一刊必有私损私增，数传之后遂失其真者，其高下悬绝果何如哉。同是范史郑君传也，宋干道冑监本则曰：「吾家贫为父母群弟所容」。而元至治福州路刻本则为上妄增一「不」字。同是宋版周易也，其监本则曰：「干为金，坤为釜」。而建安麻沙本则曰：「干为金，坤又为金」。是皆后人轻校遂致乱坏也，抑予又有进焉。昔王元美藏宋本以万计，独算经史亦过二千余卷。嘉靖藉没严嵩资财，即有宋本四十部八百七十七本，元本十二部二百四十八本。赵氏二世之书皆归于钱蒙叟，亦有宋元本八千余卷。夫如是则明之末叶未尝忧无宋元本也。而不知此之发扬，堙晦澌灭至不可问，可胜叹哉。是书元收在我群书点勘中，苏峰先生将合刻寒山、天锡二集，属校于予。予曰：古者监本，书必倩名人。故周广顺九经监本即成于郭□之手，宋端拱冑监五经正义多出于赵安仁。靖康南徙字学泯焉，校书之重求备于一人，于是书始伙俗讹字，何□坊本乎、□元本乎。故以寒山集比当时监刻诸本已多坏字，以是书视寒山集又更加多。然坏字之甚者稍识字者皆举目可辨，而古人假借通用之字，今人已不尽可知。若欲点改可知之脱文坏字，而悉并改其不可知者，则旧书之面貌不几于扫地尽欤。淳熙唐刻覆监荀子，其误同熙宁原刻，可谓慎之至矣，故予之校是书也必慎必遵。虽知其为显误亦不敢校改，盖将使世之君子，知旧书之不可臆改也。呜呼《天满宫》七绝搀入之事，已是皇国书史至辱，予不忍使后人致深疑于皇国旧刊本，且天锡有遗累也，故详辨之。 
　　明治乙巳夏四月，双桂后人岛田翰识于大崎□庄 
　　乙巳之春，苏峰先生既损重资刻我《古文旧书考》，清曲园俞先生为跋其书，又题曾文正公所赠「真读书人」四字，介驻苏领事白须君移以赠予。井井夫子闻之悦曰：「先生嘉道后鸿儒，一言之推重如泰华」。市□器堂君则曰：「是自安井息翁《管子纂诂》来，所绝无而仅有者。」呜呼予之藐焉何以得之于先生，顾通儒硕望，以读书种子有继为念。适知予志所存，深喜故人遗业不坠，过称至此。不然万里寄书所以期待奖推者何其甚渥乎。是书之刻，实系从□书点勘中所录出，故请诸苏峰先生，以题卷端。 

　　永和本萨天锡逸诗 - （元）萨都剌着

　　●新芳萨天锡杂诗妙选稿全集 

　　【 岛田翰审定永和覆元本】 

　　龙涎香 
　　琉璃帘 
　　无弦琴 
　　松化石 
　　苔梅 
　　问梅 
　　松龙 
　　絮化萍 
　　龙杖 
　　蝶使 
　　鹤梦 
　　莺捘 
　　萤灯 
　　螺杯 
　　虎枕 
　　双陆 
　　沙书 
　　灯花 
　　走马灯 
　　雁宾来 
　　梅魂 
　　柳眼 
　　胭脂 
　　网巾 
　　笔阵 
　　诗战 
　　酒旗 
　　瓶笙 
　　墖灯 
　　书灯 
　　水灯 
　　砚灯 
　　玉壶冰 
　　醒酒石 
　　碧筩饮 
　　碧筩杯 
　　莲叶舟 
　　莲花灯 
　　花雾 
　　绿阴 
　　霜花 
　　雪珠 
　　雪灯 
　　雪米 
　　水纹 
　　煮茶声 
　　雪煎茶 
　　月中桂 
　　水中梅影 
　　海潮 
　　红尘 
　　晓色 
　　浴堂 
　　虎顶杯 
　　茶烟 
　　竹夫人 
　　松枝火 
　　佳人手 
　　卖花声 
　　梅花梦 
　　梦中 
　　病起登楼 
　　次依前韵六首 
　　九华山题石潭驿 
　　观驾春搜 
　　前诗未尽再赋春搜此足以 
　　宿玄洲精舍芝菌阁别张伯雨 
　　赠刘云江宗师 
　　送谢舜咨游茅山 
　　西京春日 
　　黄河雨夜怀完颜子方四子 
　　次□闲之送别刘云江归茅山 
　　四时宫词四首 
　　寄王本中台椽 
　　送椽长王仲仁北上 
　　和邓善之送陈尧卿韵 
　　上脱欢大夫 
　　多景楼 
　　过吴江 
　　谒王主簿□芝瑞 
　　王德修自湘中来会于京口索诗归钱塘 
　　龙潭驿 
　　上元日 
　　入城舟中 
　　次龚子敬题壁间诗 
　　过姑苏怀陈教授 
　　采石漫兴 
　　别苏武 
　　宿青阳云松台二首 
　　书建德驿 
　　涧泉明府见示病中佳作次韵述怀二首 
　　寄河村二首 
　　过京口城南桥 
　　过孙园 
　　病中夜坐 
　　九日京口作 
　　金陵道中题沈氏壁 
　　送张志道之京 
　　殿试谢恩次韵 
　　送御史岳齐高渡江 
　　次王继学谪海南还 
　　吉阳珂军 
　　梅岭 
　　过梁太傅王彦章墓 
　　章贡道中 
　　永寿宫之治亭 
　　题天台宗应处士孙鹤轩 
　　南安镇抚许南山奉表赴西省送别 
　　到黄州 
　　□城和宗梅韵 
　　和南丰同知李牧将 
　　题刘涣中司空山隐居图 
　　和中丞伯庸马先生赠别中丞除南台仆驰驿远迓至上京中丞教政 
　　偕廉公亮游钟山 
　　登镇阳龙兴寺阁观铜铸观音像 
　　赠仁皇讲师达上人 
　　寄文济王府教授郭尚之 
　　元统乙亥岁除闽宪知事未行立春十日参政许可用惠茶诗以谢之 
　　游茅山 
　　送南台张从事归北 
　　和张仲举青溪夜行 
　　送湖州彭元明道士入茅山 
　　送任仲甫回广西 
　　次仲举题皖山金氏秀野亭韵 
　　桂兰 
　　送刘子谦之广西 
　　水中云 
　　杨柳 
　　凉书 
　　青绢赞 

　　○龙涎香 

　　瀛岛蟠龙玉唾凝，轻氛飞绕博山青。暖浮蛟窟潮声怒，清彻骊宫蛰梦醒。碧脑杵霜收海气，红薇滴露洗云腥。雨窗篝火浓熏被。瞢驾苍鳞上帝庭 【 瞢驾苍鳞上帝庭　「瞢」疑误，当作「梦」。】。 

　　○琉璃帘 

　　澄光摇碎一庭秋，莹碧玲珑皱浪浮。凈练悬风晴未落，明河接地晓难收。冰痕半卷银钩冷，绣带低垂玉缕柔。纤手怯寒轻卷处，不妨月影上琼楼。 

　　○无弦琴 

　　独茧长缫底用抽，蛇纹空鏁鳯枝秋。落星留晕绳光断，冻瀑无声练影收。别霍那闻风外泣 【 别霍那闻风外泣　「霍」疑误，当作「鹤」。】 ，孤鸾不向月中愁。多情只有柴桑老，寂寂高山水自流。 

　　○松化石 

　　苔根藓干势崚增，不向山中变茯苓。傲雪心顽龙蜕骨，啸风声断虎离形。誓坚节操磨今古，肯献瑰奇列丙丁。应用区区梁栋用 【 应用区区梁栋用　「应用」疑误，当作「应勿」。】 ，直须炼补老天青。 

　　○苔梅 

　　一夜蟠龙裂翠鳞，土花深护玉精神。苍寒满树黄昏月，碧老孤根太古春。姑射香熏荷制好，逋仙清入草衣新。料应不为天风冷，自怨冰肌受点尘。 

　　○问梅 

　　寻春蹈雪过江湖，试扣风前玉一株。香影为谁甘寂寞，精神何独占清癯。钟残角断愁多少，月落参横瞢有无 【 月落参横瞢有无　「瞢」疑误，当作「梦」。】 。吟绕南枝浑不应，好将心事唤林逋。 

　　○松龙 

　　夭娇拏空海上来 【 夭娇拏空海上来　「夭娇」疑误，当作「夭矫」。】 ，蜿蜒脱骨老莓苔。紫髯夜湿南山雨，铁甲春惊万岳雷。影动欲翻平地起，声号如卷怒潮回。蜷枝冷挂岩前月，犹似擎珠照九垓。 

　　○絮化萍 

　　点缀离人恨已多 【 点缀离人恨巳多　「巳」误，当作「已」。】 ，水流云散为消磨。半篙晴涨星无数，两岸东风雪几何。脱白定知沾化雨，取青应是谢恩波。满池好护苍天影，休送春归绕汴河。 

　　○龙杖 

　　鳞甲光摇玉一枝，幽宫擒出神中持。多应掌握提携晚，休恨飞腾变化迟。缓策不愁山雨湿，轻筇长有野云随。会看挂壁风雷起，莫待仙翁化葛陂。 

　　○蝶使 

　　颁红降紫绕芳菲，催就东风锦一机。采访有心香外舞，指挥无计日边飞。晓穿竹径应持节，晚驻花房欲绣衣。可解皇华惊别梦，折梅休恨寄难归。 

　　○鹤梦 

　　九皋露冷寂无声，一觉游仙思更清。风过松岩酣未醒，烟生茶灶倦还惊。青田月下家千里，赤壁舟中夜几更。香冷紫芝初睡足，莫教琴上玉弦鸣。 

　　○莺捘 【 莺捘　「捘」疑误，当作「梭」。】 

　　自织春风金缕衣，穿红度紫往来飞。柳堤静卷丝千尺，花坞横拖锦万机。时见枝头捎蝶去，不愁壁上化龙归。羞同杼轴劳红女，一掷迁乔愿肯违。 

　　○萤灯 

　　微黄闪闪拂晴波，几度黄昏误舞蛾。银粟无烟栖碧藓，玉虫留影缀青莎。秋堂雨歇寒光坠，晚径风凉冷烬多。唤起纱囊车武子，为渠还赋短檠歌。 

　　○螺杯 

　　香醅浮蚁入拖窝，半壳苍琼费琢磨。应愧美人挫翠髻，但供豪客卷金波。尊中碧照珠光润，掌上春惊海气多。安得沧溟俱变酒，垂涎终日饮无何。 

　　○虎枕 

　　缚捉南山白额儿，鼻雷如吼卧支颐。床头夜啸威长在，帐里风生醉不知。探穴编须应有梦，寝皮食肉未为奇。何如欲伏云华殿，聆彻箫韶九奏时。 

　　○双陆 

　　彩骰清响打盘飞，曾记唐宫为赐绯。影入空梁残月在，声随征马落星稀。重门据险赢输掷，数点争雄莫露机。谁似怀英夸敌手，街前夺得翠裘归。 

　　○沙书 

　　玄沙一掬舞蛟虬，草圣何须墨染头。鸟过篆文归铁画，蟹行清响落银钩。竹间日射文星彩，纸上风惊字迹收。大手莫将成末艺，论功还愧管城侯。 

　　○灯花 

　　谁分春色上银台，小草梢头吐烬煤。丹萼擎烟深夜结，朱蕤吐火背阳开。吟窗对酒寻诗罢，旅馆敲棋待客来。愿得东君恩淡满，芳心一点不成灰。 

　　○走马灯 

　　飙轮推驾骑炎精，飞入人间不夜城。风鬣追星低弄影，霜蹄逐电去无声。秦军夜溃咸阳火，吴炬霄驰赤壁兵。更忆雕鞍年少客，章台踏碎月华明。 

　　○雁宾来 

　　地北天南万里身，惊塞昨夜过边尘。暂随沙漠秋来瞢，留得湘江社后春。水宿云飞同是客，风嘹月唳自相亲。荒沙断渚年年路，应认芦花作主人。 

　　○梅魂 

　　枝南枝北夜迢迢，飞入孤山路寂寥。水月浮香应自返，溪风弄影为讵招 【 溪风弄影为讵招　「讵」疑误，当作「渠」。】 。缟衣梦里和愁断，玉笛声中恨未消。似欠灵均歌楚些，逋仙坟冷草萧萧。 

　　○柳眼 

　　媚暖窥春浅碧浮，欲开还闭半频羞。露垂烟缕秋波溜，雨歇风条晓泪流。上苑困酣兴废梦，灞桥看尽古今愁。五株彭泽回青合，应是生花有满头。 

　　○胭脂 

　　仙花和泪捣芳□座 【 仙花和泪捣芳□座　「□座」疑误，当作「尘」。】 ，驻得青娥不老春。香晕红潮生玉颊，暖融绛蜡点樱唇。渭流涨腻人应远，宫井留班恨愈 【 宫井留班恨愈新　「班」疑误，当作「斑」。】 。镜倚绿窗娇瞢醒 【 镜倚绿窗娇瞢醒　「瞢」疑误，当作「梦」。】 ，素娥淡醮晓妆均 【 素娥淡醮晓妆均　「醮」疑误，当作「蘸」「均」疑误，当作「匀」。】 。 

　　○网巾 

　　乌纱未解涤尘袢，一网清风两鬓寒。筛影细分云缕滑，棋文斜界墨丝干。不须渔父灯前结，但向诗翁镜里看。头上任渠笼络尽，有时怒发亦冲冠。 

　　○笔阵 

　　援策登坛拜墨卿，霜毫不用铁为兵。酣战已拔三都垒，奏捷还攻五字城。怒卷龙蛇云雾泣，驰驱鬼神风雨惊。攀蟾独扫千军阵，功夺中书第一名。 

　　○诗战 

　　风骚勍敌号无双，坐拥诸生夺碧憧 【 坐拥诸生夺碧憧　「碧憧」疑误，当作「碧幢」。】 。七步未容曹植斗，五言先遣李陵降。筑坛气压淮阴泽，横槊胸吞赤壁江。一扫千军麾上将，毫吟安得笔如杠 【 毫吟安得笔如杠　「毫」疑误，当作「豪」。】 。 

　　○酒旗 

　　水村山郭酒初香，纻影青青字一行，垆畔低悬花雾湿，檐阴斜揭柳风凉。指麾意马冲愁阵，摇拽心旌入醉乡 【 摇拽心旌入醉乡　「摇拽」疑误，当作「摇曳」。】 。惆怅步兵招不得，半竿空自舞斜阳。 

　　○瓶笙 

　　炉头不为热中鸣，且作松风入耳清。火候抽添成别调，汤痕深浅变新声。纵知冷暖情难尽，自恨炎凉诉不平。何用绛唇吹玉管，纤簧低咽夜三更。 

　　○墖灯 

　　拔地烧空宝炬长，烛笼挂影照穹苍。七层火树云生暖，九曲神珠夜吐光。霞照彤幢归上界，星随绛节下西方。如来应到夭坛上 【 如来应到夭坛上　「夭坛」疑误，当作「瑶坛」。】 ，任使金莲放步香。 

　　○书灯 

　　咿唔声里漏初长，愿借丹心吐寸光。万古分明亲简策，一生照曜付文章 【 一生照曜付文章　「照曜」疑误，当作「照耀」。】 。芸编清逼兰膏暖，花烬时黏竹汗香。明日金莲供早制，几人风雪对秋堂。 

　　○水灯 

　　波明焰暖晚池间，泡影飞来镜里看。万点芙蓉开碧沼，一天星斗落冰盘。珠浮赤水光犹湿，火浴丹池夜未干。照破鱼龙潭底梦，幽宫不怕五更寒。 

　　○砚灯 

　　裂地层临透马肝，墨花寒冻锁毫端。一泓春色玄霜重，半夜天风黑水干。沼面烟凝星彩暗，潭心雪翳玉光寒。便将呵作清凉雨，笔挥人间酷暑残。 

　　○玉壶冰 

　　白似干中满不倾，是空是色冻无声。十分莹彻瑕玼凈 【 十分莹彻瑕玼凈　「玼」疑误，当作「疵」。】 ，一片光辉表里清。云母夜藏珠晕冷，水精寒孕月华明。美人睡起销金帐，折得梅花插未成。 

　　○醒酒石 

　　子孙犹自问盐车，酝藉千年迹已陈。苍骨冷侵酣酒梦，苔痕清逼醉乡春。西湖绿野啼山鬼，落日朱崖泣海神，牛李相倾果何得。太湖甲乙更谁人。 

　　○碧筩饮 

　　擎波老柄折苍琼，酣饮何如吸海鲸。象鼻卷风收玉醴，翠盘承露落金茎。几时香溜葡萄滑，九窍春融琥珀倾。莫恋醉乡心更苦，独醒衣上为谁醒。 

　　○碧筩杯 

　　采绿谁持作羽觞，竹林人共晚天凉，金茎沁露心谁苦，翠管乘云手亦香。喝吻龟巢莲叶卷，吸川鲸恨藕丝长。倾杯误展淋漓袂，笑杀耶溪窈窕娘。 

　　○莲叶舟 

　　稳棹红衣泛渺茫，风帆浪楫水云乡。晓撑太液半峰月，夜戴西湖十里香 【 夜戴西湖十里香　「戴」疑误，当作「载」。】 。藕放晴丝应作缆，荷倾苍柄若为樯。不须更捧金仙足，太乙真人梦正凉。 

　　○莲花灯 

　　万点芙蓉午夜长，醉看疑是水云乡。兰缸照破西湖梦 【 兰缸照破西湖梦　「兰缸」，当作「兰钰」。】 ，火树烧残太液香。焰暖应愁擎夜雨，烬寒不为倒秋霜。元宵庭院东风晓，零乱红衣落画梁。 

　　○花雾 

　　倦紫酣红总未醒，暗熏芳泪滴无声。罗帷稳绣迷春色 【 罗帷稳绣迷春色　「稳」疑误，当作「隐」。】 紫谷笼香护晓晴 【 紫谷笼香护晓晴　「谷」疑误。当作「縠」。】 。薄瞑枝头留睡蝶，轻阴树庭咽啼莺。东风卷倒阑干曲，半湿游丝舞不成。 

　　○绿阴 

　　万树东风涌翠澜，遮残芳恨料应难。入帘苍霭暮春晓，满地碧云清昼寒。柳暗池台烟作湿，槐深门巷雨初干。阶前落叶无人扫，又染苍苔上石栏。 

　　○霜花 

　　璨璨瑶花借露浮，日高还付水东流。剪裁应费金神巧，开落从教玉女愁。有艳淡妆宫瓦晓，无香寒压板桥秋。五更不怕楼前角，吹到梅花特地羞。 

　　○雪珠 

　　万斛明珠满池圆，瑶龙吞蚌入云边。奋含晓月光犹湿，声碎天风虹未穿。寒缀松腰联玉佩，冷攒梅脸结花钿。阿滕散尽谁收拾，为买丰年不用钱。 

　　○雪灯 

　　一炬烧寒照漏长，玉虫飞入白纱囊。氷壶吞月含秋影，海蚌怀珠吐夜光。六出自随飞烬落，寸晖不受积阴藏。浑疑冻岳寒岩底，忽见东风转太阳。 

　　○雪米 

　　万斛珠玑泻太荒 【 万斛珠玑泻太荒　诸本「泻」作「散」，「太」作「大」。】 ，六丁谁与发天仓 【 六丁谁与发天仓　诸本「与」作「为」。】 。云孙捧出南箕簸，月姝舂来北斗量 【 月姝舂来北斗量　诸本「姝」作「姊」。】 。狼戾也应逢乐岁 【 狼戾也应逢乐岁　诸本「应」作「知」，「乐」，作「稔」。】 ，贮储元不济饥肠。风流灞上题诗客 【 风流灞上题诗客　诸本「题」作「寻」。】 ，千岁无人问粃糠 【 千岁无人问粃糠　诸本「岁」作「古」。「问」作「说」。】 。 

　　○水纹 

　　新绿粼粼漾暖绮，织成春色上苔衣。一池碧晕雨初落，千迭翠鳞风更微。凈縠光摇湘女镜，轻罗影动水仙机。何如就取并刀去，快剪吴淞一幅归。 

　　○煮茶声 

　　韵芽香暖火初红，曲几蒲团听未终。碧雪浮江喧乳浪，白云迷洞响松风。蝇飞蚓窍诗怀醒，车绕羊肠醉梦空。如许苍生辛苦恨，蓬莱好问玉川翁。 

　　○雪煎茶 

　　夜采寒英煮绿尘，松风入鼎更清新。月团影落银河水，云脚香融玉树春。陆井有泉应近俗，陶家无酒未为贫。诗脾夺尽丰年瑞，分付蓬莱顶上人。 

　　○月中桂 

　　金粟如来夜化身，姮娥留得护冰轮。枝横大地山河影，根老层霄雨露春。长有天香飞碧海，不教仙子种红尘。折来何必具刚斧，还我凌云第一人。 

　　○水中梅影 

　　澄澄寒碧印冰条，云母屏开见阿娇。春色一枝流不去，雪痕千点浸难消。临风倚镜云衣湿，带月凌波玉佩摇。最是黄昏难画处，横斜清浅傍溪桥。 

　　○海潮 

　　灵胥怒辟海门开，百万神兵战鼓回。龙卷天河银浪涌，鳌翻坤轴玉山摧。半江飞雪横天起，千里奔雷撼地来。欲驾云帆沧海去，秋风八月上蓬莱。 

　　○红尘 

　　人海深藏混混中，非烟非雾远空蒙。六街绮绣迷春紫，九陌笙箫踏软红。微步缓随罗袜起，清歌飞绕画梁空。南来一骑娥眉笑，又送长安荔入宫。 

　　○晓色 

　　远似烟霏近又空，非明非夜两朦胧。一天清露洗难尽，几抹曙云遮不穷。断角楼台浓淡裹，残灯院落有无中。苍茫半逐鸡声散。又被朝阳染作红。 

　　○浴堂 

　　香泉涌出半池温，难洗人间万古尘。混沌縠中天不晓，淋漓气底夜长春。波涛鼓怒喧风雨，云雾低阴护鬼神。却笑相逢裸形国，不知谁是浴沂人。 

　　○虎顶杯 

　　骨醉于菟一掬春，掌中白额气如云。南山月晕梦初醒，北海风生酒半醺。畅饮自怀班定远，酣歌讵酬顾参军。醉乡亦有封侯地，笑绾金符便策勋。 

　　○茶烟 

　　玉川炉畔影沉沉。浅碧萦空杳隔林。蚓窍声微松火暗，凤团香暖竹窗阴。诗成禅褟风初起 【 诗成禅褟风初起　「禅褟」疑误，当作「禅榻」。】 ，梦破僧房雪未深。老鹤归迟无俗客，白云一缕在遥岑。 

　　○竹夫人 

　　胸次玲珑粉黛羞，宵征何必抱衾裯。应无云雨三更梦，自有水霜六月秋 【 自有水霜六月秋　「水」疑误，当作「冰」。】 。尽节曾闻陈谏刺，虚心那解老温柔。专房不怕娥眉妒，只恐西风动别愁。 

　　○松枝火 

　　藓骨谁教劫火侵，欲将春意破穷阴。鳞髯光动红云起，膏液香融紫雾深。余烬犹留霜后节，死灰难改岁寒心。有时气焰随风去，犹似苍龙涧底吟。 

　　○佳人手 

　　笑捻樱桃力不禁，时攀杨柳弄春阴。管弦谱内调声缦 【 管弦谱内调声缦　「缦」疑误，当作「曼」。】 ，星月楼前敛拜深。画阁低回红锦袖，碧窗闲整翠眉心。几番欲绣回文字，惹起相思却住针。 

　　○卖花声 

　　春光呌遍费千金，紫韵红音细细吟。几怨一惊游洛梦，谁家不动惜花心。响穿红雾楼台晓，清逐香飘巷陌深。妆镜美人听未了，绣帘低榻画檐阴。 

　　○梅花梦 

　　芳魂和梦倚南枝，羞比梨云蝶未知。暖入罗浮春困早，香迷姑射晓醒迟。不愁夜月青衣湿，只怕霜天画角吹。一点调羹心事在，霄衣枕上觉多时。 

　　○梦中 

　　□世文章鸲鹆鸣，穿花蝴蝶更多情。鹿迷樵里谁分别，蚁点槐柯浪战争。挟入翼飞徒自苦，纵通身热又何成。道人一枕安心境，为仆为君子不惊。 

　　○病起登楼 

　　见民间火，哀以赋之 
　　日来顿觉病怀舒，憔悴参军绿发须。门外马蹄惊小梦，楼头雁字寄寒书。江平一带海潮退，霜落千株竹树枯。又倚西楼望城市，徘徊忍见火民庐。 

　　○次依前韵 【 六首】 

　　儒生白面秀眉舒，门外将军捋虎须。铁甲勇提三尺剑，布衣新上万言书。云连蜀道三春远，血染潼关百草枯。今日太平归战马，归来江上结茅芦。 
　　去年曾见战旗舒，今日归来然旧须。万里雪霜凋客鬓，一灯风雨教儿书。锦袍骏马游魂还，白发相臣老泪枯。卧病犹思前日事，五更飞梦入穹庐。 
　　平生意气惯豪舒，肯拂人间宰相须。压酒吴姬招客醉，换鹅晋帖为人书。竹摇寒翠珠帘动，花落春红烛泪枯。明日出门消宿酒，青山无数绕吾庐。 
　　列列肝肠未尽舒 【 列列肝肠未尽舒　「列列」疑误，当作「烈烈」。】 ，京华尘土上髭须。不从葛令求丹诀。欲问黄公觅素书。清夜梦回蛟影在，寒江月落雁声枯。五更豪气三千丈，今有何人卧草庐。 
　　龙楼五色碧云舒，白面宫臣未有须。洗马□鞍红锦帕，开封赐酒紫泥书。依依御柳春先动，艳艳宫沟永不枯 【 艳艳宫沟永不枯　「艳艳」疑误，当作「□□」。「永」疑误，当作「水」。】 。寒夜拥炉思壮丽。自怜卧病在蜗庐。 
　　平生意气舵楼舒，洋子江心照黑须 【 洋子江心照黑须　「洋子江」疑误，当作「扬子江」。】 。落日青山游子兴。西风白雁故人书。舟横一叶空山小。雪落千株老树枯。尝记昔年游览处。鄱阳湖里望匡庐。 

　　○九华山题石潭驿 【 九华山题石潭驿　原本作「九峰山」，与诸本异，径改。萨本无「题」字。原本作「石垒驿」，毛本「垒」作「罜中」，据李本、萨本改。】 

　　马上行人望九华 【 马上行人望九华　石君本「望」作「思」，萨本作「看」。】 ，飘飘高旆倚天涯 【 飘飘高旆倚天涯　石君本「高旆」作「兴满」，原本作「高兴」，据萨本改。】 。排空峭石生玄笋，落日丹峰挂赤霞 【 落日丹峰挂赤霞　诸本「丹峰」皆作「奇峰」。】 。仙掌九秋擎露屑 【 仙掌九秋擎露屑　萨本「擎」作「倾」。】 ，天河半夜碍星槎。云中九老应招手 【 云中九老应招手　萨本「九」作「五」。萨诗宿青阳云松台有「九老排云独坛尊」句，据此以「九老」为是。】 ，唤我来游太乙家 【 唤我来游太乙家　萨本「唤」作「呼」。李本「我」作「客」。】 。 

　　○观驾春搜 【 观驾春搜　原本本题与「前诗未尽再赋春搜此足以之」一题，在萨本中合为一「忆观驾春搜二首」。】 

　　箫韶风细入清虚，日暖旌旗卷复舒。双凤晓开金翅扇 【 双凤晓开金翅扇　石君本「金翅扇」作「金羽箭」。】 ，六龙春驾紫云车。将军斜插黄金虎 【 将军斜插黄金虎　石君本「斜」作「双」。】 ，丞相低悬碧带鱼 【 丞相低悬碧带鱼　石君本「碧带」作「锦带」，顾本作「垂锦」。】 。遥想金盘珠露滑 【 遥想金盘珠露滑　萨本「金」作「宫」。原本作「露珠」据萨本改。石君本「露」作「雪」。】 ，江南渴杀病相如。 

　　○前诗未尽再赋春搜此足以 

　　日奏云间紫凤韶 【 日奏云间紫凤韶　萨本「韶」作「箫」。】 ，春随天上赭黄袍 【 春随天上赭黄袍　萨本「赭」作「柘」。】 。仗前虎将千金斧 【 仗前虎将千金斧　「仗」疑作「帐」。萨本「金」作「斤」。】 ，马上胡鹰五色绦 【 马上胡鹰五色绦　萨本「马」作「架」。萨本「胡鹰」作「鹰儿」。】 。猎士开弓黄犬疾 【 猎士开弓黄犬疾　石君本「士」作「者」。】 ，宫官击鼓紫驼高。侍游亦有中书令，七宝雕笼看绿毛 【 七宝雕笼看绿毛　石君本「笼」作「盘」。石君本「看」作「署」。原本「看绿毛」作「春羽毛」。】 。 

　　○宿玄洲精舍芝菌阁别张伯雨 【 宿玄洲精舍芝菌阁别张伯雨　原本作「宿玄洲菌阁留别张伯雨」，据萨本改，萨本题下二首，原本只存第二首。】 

　　竹树忽闻干鹊噪。明朝归计候新晴。小楼无处□秋意 【 小楼无处□秋意　毛本「□」作「有」，萨本作「着」。】 ，暗雨空山如海声。花落虚窗闻鹤步 【 花落虚窗闻鹤步　诸本「花」皆作「叶」。原本作「窗虚」、据萨本改。毛本「闻」作「开」。】 。峰回路合断人行。讵知昨夜玄洲客 【 讵知昨夜玄洲客　诸本「讵」皆作「谁」。】 ，剪烛谈诗过二更 【 剪烛谈诗过二更　诸本「谈」作「题」。】 。 

　　○赠刘云江宗师 【 赠刘云江尊师　李本作「赠刘尊师」。】 

　　道人催转阿香车 【 道人催转阿香车　萨本「道」作「羽」。萨本「催」作「推」。】 ，童子穿云拾宝花 【 童子穿云拾宝花　萨本「雪」作「松」。李本「拾」作「入」。诸本「宝花」皆作「翠华」。】 。天上赐衣沾雨露，山中诗锦织云霞 【 山中诗锦织云霞　萨本「诗锦」作「添线」。】 。瑶台紫气秋横剑 【 瑶台紫气秋横剑　李本「台」作「坛」。】 ，石室丹光夜走砂 【 石室丹光夜走砂　李本「室」作「屋」。】 。拟借茅君双白鹤 【 拟借茅君双白鹤　萨本「双」作「三」。】 ，乘风归到玉皇家 【 乘风归到玉皇家　萨本「归」作「骑」。】 。 

　　○送谢舜咨游茅山 【 送谢舜咨游茅山　萨本作「寄茅山道士谢舜咨」。】 

　　升龙观里谢道士 【 升龙观里谢道士　原本「观」作「□」、据诸本径改。】 ，一入茅山不肯回。白发笑人年百岁，青天容我日千杯。己知圣主求方士，未必先生下钓台。每向石头城下望，顺风应寄雁书来 【 顺风应寄雁书来　萨本「雁书来」作「鹤书回」。】 。 

　　○西京春日 

　　宫草葱葺禁树齐 【 宫草葱葺禁树齐　「葱葺」疑误，当作「葱茸」。】 ，日趋延颈对凝晖。朝迎步辇花间出，暮送回銮柳下迷。碧殿东浮苍欲合，金河北引玉泉肥。几回弘庆东门路，春气蒙蒙献染衣。 

　　○黄河雨夜怀完颜子方四子 【 黄河雨夜怀完颜子方四子　萨本无「四子」二字。】 

　　风流俊逸四公子，短帽轻衫过鲁城 【 短帽轻衫过鲁城　萨本「短帽轻衫」作「轻帽短衣」，他本亦同。】 。紫陌东风闲戏马，绿窗晴日醉闻莺 【 绿窗晴日醉闻莺　萨本「晴日」作「明月」，他本亦同。】 。樱桃花落春中酒 【 樱桃花落春中酒　萨本「落」作「下」，他本亦同。】 ，沉水香回夜按筝。独有黄河千里客，短篷听雨到天明。 

　　○次□闲之送别刘云江归茅山 【 次□闲之送别刘云江归茅山　李本作「次韵送人还茅山」，石君本作「次韵□闲闲送刘云江还茅山」，萨本作「送刘云江还茅山」。】 

　　八十华阳洞里仙，朝回剑履御阶前 【 朝回剑履御阶前　石君本「阶」作「街」。】 。丹砂出鼎无余火，白发翻经有太玄。三月云江春似海，九重金阙日如年。归来依旧茅山月，道德名言说五千。 

　　○四时宫词 【 四首】 【 四时宫词四首　原本无「四首」二字，据萨本补。】 

　　御沟涨暖绿潺潺 【 御沟涨暖绿潺潺　原本「御沟」作「玉沟」据萨本改。原本「涨暖」作「暖涨」据萨本改。】 ，风细微闻响佩环 【 风细微闻响佩环　诸本「微闻」作「时闻」。】 。芳草宫门金锁闭，柳花帘幕玉钩闲。梦回绣枕闻黄鸟 【 梦回绣枕闻黄鸟　萨本「闻」作「听」。】 。困倚雕阑看白鹇 【 困倚雕阑看白鹇　石君本「困」作「闲」。】 。落尽海棠天下管，修眉凝恨锁春山 【 修眉凝恨锁春山　萨本「凝」作「惭」。】 。 
　　日长缝就缕金衣 【 日长缝就缕金衣　石君本「缕」作「郁」。】 ，高柳风清拂翠丝 【 高柳风清拂翠丝　毛本「清」作「轻」。萨本「丝」作「眉」。】 。闲倚小楼题画扇，但闻别院笑弹棋。主家恩爱有时尽，贱妾心情无限思。又拟晚凉新浴罢 【 又拟晚凉新浴罢　萨本「拟」作「向」。】 ，琵琶自拨断肠词。 
　　宫沟水浅不通潮，凉露瑶阶滴翠翘 【 凉露瑶阶滴翠翘　诸本「滴」作「湿」。】 。天远不闻青玉佩 【 天远不闻青玉佩　萨本「远」作「晚」。】 ，月明休奏紫云箫 【 月明休奏紫云箫　诸本「休奏」皆作「偷弄」。】 ，正宫夜短羊车近 【 正宫夜半羊车过　萨本「正」作「离」。原本「半」作「短」据诸本改。石君本「过」作「近」。】 ，别院秋深鹤驾遥 【 别院秋深鹤驾遥　石君作「深」作「高」。】 。却把闲情望牛斗 【 却把闲情望牛斗　诸本「斗」皆作「女」。】 ，银河乌鹊早成桥。 
　　悄悄深宫不见人，倚门唯见石麒麟 【 倚门唯见石麒麟　石君本「门」作「阑」。萨本「见」作「有」。】 。芙蓉帐冷愁长夜，翡翠帘垂隔小春。天远难通青鸟信，瓦寒欲动白龙鳞 【 瓦寒欲动白龙鳞　石君本「瓦」作「风」。石君本「欲」作「似」。】 。夜深怕有羊车到 【 夜深怕有羊车到　萨本「夜」作「更」。石君本「到」作「过」。】 ，自起笼灯照雪纹 【 自起笼灯照雪纹　萨本「纹」作「尘」。】 。 

　　○寄王本中台椽 【 寄王本中台椽　李本作「寄王本中」，萨本作「寄中台王本中」。】 

　　王郎楚楚金闺彦，五凤楼前看鬬鸡。花外漏传银箭午，日边班退紫宫西。吟诗月白倾盘露 【 吟诗月白倾盘露　萨本「盘」作「瑶」。】 ，归马春深踏锦泥 【 归马春深踏锦泥　诸本「深」作「红」。】 。应念栖迟江左客 【 应念栖迟江左客　萨本「左」作「海」。】 ，破窗灯火雨凄凄。 

　　○送椽长王仲仁北上 【 送椽长王仲仁北上　李本无。萨本作「送王幼达之北京」。】 

　　五色烟霞百尺台 【 五色烟霞百尺台　萨本「烟霞」作「云烟」。】 ，王郎独步近蓬莱。江湖水落鱼龙上，天地秋高鸿雁来。北苑芙蓉风惨淡，西宫杨柳月徘徊。此行望见扶桑日 【 此行望见扶桑日　萨本「望见」作「正及」。】 ，应及龙庭万寿杯 【 应及龙庭万寿杯　萨本「及」作「献」，「龙」作「尧」。】 。 

　　○和邓善之送陈尧卿韵 【 和邓善之送陈尧卿韵　萨本作「奉和邓善之学士赠陈尧夫教授之作」。】 【 先生葬湖州】 

　　巴西夫子邓学士，文采珊珊玉佩琚。天上已无金马诏，人间空有白鹅书 【 人间空有白鹅书　诸本「间」皆作「问」，误。】 。云笺春远松花湿 【 云窗春透松花湿　原本「窗」作「笺」，「透」作「远」，据诸本改。】 ，月殿秋高桂影疎。不见青山埋骨处。水晶宫里是仙居 【 水晶宫里是仙居　诸本「仙」皆作「幽」。】 。 

　　○上脱欢大夫 

　　玉壶冰壑霜台上，开国元勋宰相家。御酒天香沾雨露，赐衣宫锦织云霞。金鱼带重心犹赤，獬豸冠高鬓欲华。回首旧游三省地，紫微花自照堤沙 【 紫微花自照堤沙　「紫微」疑误，当作「紫薇」。】 。黄旗翠□如龙虎，长护南游驻跸山。海内风尘消王气，江东父老识天颜。荆门雷震神龙远，玉帐秋高战马闲。到处圣恩天广大，层台花草雨班班 【 层台花草雨班班　「班班」疑误，当作「斑斑」。】 。 

　　○多景楼 

　　目穷千里见中洲，景物多愁怕倚楼。蜀将论兵空有石，晋人系楫已无舟。云藏古树山如画，潮卷东风水倒流。今日重来吊兴废，夕阳知得此情不。 

　　○过吴江 【 过吴江　诸本皆作「平望驿道」。】 

　　左带吴松右五湖 【 左带吴松右五湖　原本「松」作「湘」据萨本改。】 ，人家笑语隔菰蒲。风涛不动鱼龙国，烟雨翻成水墨图。越客卧吹船上笛，吴姬多傍酒边垆 【 吴姬多傍酒边垆　诸本「傍」作「倚」，「酒」作「水」。】 。鉴湖道士如招隐，一曲他年得赐无。 

　　○谒王主簿□芝瑞 

　　紫微垣里旧参谋，执殳曾从宰相游。方捧天书朝北阙，又持使节下南洲。铺衣压马恩光重，化雨苏民德泽优。闻道淮南生意厚，绿阴还肯荫传流。 

　　○王德修自湘中来会于京口索诗归钱塘 【 王德修自湘中来会于京口索诗归钱塘　原本「钱塘」作「分唐」显误，径改。萨本题作「送王郎还钱塘」。】 

　　王郎会我丹阳郭，归分钱塘不可留 【 归分钱塘不可留　萨本「归分」作「归兴」。原本「钱塘」作「南唐」，据萨本改。】 。北固雪晴天出画 【 北固雪晴天出画　萨本「天」作「山」。】 ，西湖春动水明楼。草生湘浦行人远，日落吴山故国愁 【 日落吴山故国愁　原本「吴山」作「星山」据萨本改。】 。安得与君二三月，买花沽酒醉孤舟 【 买花沽酒醉孤舟　萨本「孤舟」作「红舟」。】 。 

　　○龙潭驿 【 龙潭驿　诸本皆作「至龙潭驿」。】 

　　野草山花知姓名 【 野草山花知姓名　诸本「名」皆作「字」。】 ，人生踪迹似浮萍。帆冲细雨空江白，鸟没长涯远树青 【 鸟没长涯远树青　诸本「涯」皆作「淮」。】 。今夜故人留水驿 【 今夜故人留水驿　诸本「留」皆作「离」。】 。明朝别酒尽沙瓶。匆匆又上丹阳去 【 匆匆又上丹阳去　诸本「上」皆作「入」。】 ，暮角晨钟已厌听 【 暮角晨钟已厌听　诸本「角」作「鼓」，「钟」作「鸡」，「厌」作「候」。】 。 

　　○上元日 【 上元日　李本作「元日」，萨本作「都门元日」。】 

　　元日端门瑞色新 【 元日端门瑞色新　萨本「端」作「都」。诸本「色」皆作「气」。】 ，重门冠盖羽林军 【 重门冠盖羽林军　诸本「重门」皆作「层层」，李本「盖」作「带」。】 。云边鹄立千官晓 【 云边鹄立千官晓　诸本「官」皆作「宫」。】 ，天上龙飞万国春。宫殿日高腾紫气 【 宫殿日高腾紫气　萨本「气」作「霭」。】 ，箫韶风细入青云。太平太子恩如海，亦遣椒觞到小臣。 

　　○入城舟中 

　　新丰渡口柳依依，新丰故人游未归。店密客疑夸酒幔，水腥人洗捕鱼衣。雨余风韵含秋懒 【 雨余风韵含秋懒　「秋懒」疑误，当作「秋籁」。】 ，天末山痕带晚微。却喜长桥船泊处，市灯初上未扃扉。 

　　○次龚子敬题壁间诗 【 次龚子敬题壁间诗　诸本皆作「同吴郎夜饮道院」。】 

　　三月江城飞柳花 【 三月江城飞柳花　诸本「城」作「南」。】 ，松间童子脸如霞。旋沽采石仙人酒 【 旋沽采石仙人酒　原本「沽」作「沾」据萨本改。李本「沽」作「呼」。】 ，来访山阴道士家 【 来款山阴道士家　原本「来」作「未」，「访」作「款」。据萨本改。李本「款」作「醉」。】 。落日下城人影散 【 落日下城人影散　李本「落」作「西」。】 ，西风吹马帽檐斜 【 西风吹马帽檐斜　诸本「西」作「东」。】 。吴郎明日瓜洲去 【 吴郎明日瓜洲去　诸本「明日」作「今夜」。萨本「瓜洲」作「孤舟」。诸本「去」作「渡」。】 回首江心月满沙 【 回首江心月满沙　李本「心」作「头」。萨本「满」作「半」。】 。 

　　○过姑苏怀陈教授 【 过姑苏怀陈教授　诸本作「过姑熟怀陈行之教授」。据「黄山」句，「姑苏」疑为姑熟」。】 

　　经过姑苏多佳处 【 经过姑苏多佳处　诸本「处」作「趣」。】 ，卜筑黄山老亦佳 【 卜筑黄山老亦佳　诸本「山」作「花」。】 。白发故人田负郭，青骢游子客为家。郡斋檐雨闲棋子，客路山风过楝花 【 客路山风过楝花　原本「楝」作「栋」；据萨本改。】 。自叹欲归终未得 【 自叹欲归终未得　诸本「叹」作「笑」，「终」作「归」。】 ，裁诗相忆墨翻鸦。 

　　○采石漫兴 

　　谁记将军亡国时，江东父老鬓如丝。古今天堑几千里，南北楼船百万师。中国一飞传檄箭 【 中国一飞传檄箭　李本「檄箭」作「箭檄」。】 ，前朝漫有渡江碑 【 前朝漫有渡江碑　原本「朝」作「潮」据萨本改。】 。太平到处山如画。暖日晴风扬酒旗 【 暖日晴风扬酒旗　萨本「晴」作「清」。石君本「风」作「岚」。】 。 

　　○别苏武 【 别苏武　萨本作「拟李陵送苏武」。】 

　　同是肝肠十九年，河梁携手泪潸然。铁衣骨朽埋沙碛，白发君归弃雪毡 【 白发君归弃雪毡　萨本「发」作「首」。】 。北海牧羊无梦到 【 北海牧羊无梦到　诸本「北海」作「海北」。】 ，上林过雁有书传。汉家恩薄君须厚 【 汉家恩薄君须厚　萨本「薄」作「爱」，误。】 ，剪纸招魂望塞边。 

　　○宿青阳云松台 【 二首】 

　　九老排空势独尊 【 九老排空势独尊　诸本「空」作「云」。诸本「势」作「独」。诸本「独」作「擅」。】 ，众山拱戴似儿孙 【 众山拱戴似儿孙　原本「戴」作「带」据萨本改。】 。石房仙去神光现，洞府龙归雨气昏。上古几年埋地轴，至今九柱插天根 【 至今九柱插天根　原本「九柱」作「久住」据诸本改。原本「天」作「云」据诸本改。】 。何时身在层峰顶，手把丹书扣帝阍。 
　　县门遥揖九华山 【 县门遥揖九华山　诸本「揖」作「接」。】 ，日日天开图书看。云气晓连铜篆湿 【 云气晓连铜篆湿　原本「篆」作「翠」据诸本改。】 ，山光晴锁砚池寒 【 山光晴锁砚池寒　诸本「山」作「翠」。】 。人间官府红尘马，上界神仙白露盘 【 上界神仙白露盘　诸本「上界」作「天上」。诸本「露」皆作「玉」。】 。高卧云松定何日。仰攀北斗夜阑干。 

　　○书建德驿 【 书建德驿　李本作「建德道中」。萨本作「元统乙亥奉命入闽过建德道中」。原本作「书德驿」脱建字，据李本萨本补。】 

　　泉作溪流石作桥 【 泉作溪流石作桥　诸本「流」作「声」。】 ，桑麻成垄接东饶。鶏鸣犬吠人家近，路转峰回驿路遥 【 路转峰回驿路遥　诸本「路」作「水」。】 虎啸树林风猎猎，人行弓箭马萧萧。多情一片吴山月 【 多情一片吴山月　诸本「山」作「天」。】 ，夜夜相随伴寂寥。 

　　○涧泉明府见示病中佳作次韵述怀 【 二首】 

　　小斋终日下秋阴，门巷萧条落叶深。万里关河未传舍，五更风雨动归心。西邻隔屋送新酒，北固登楼入醉吟。却忆玉京天似水，奎章楼阁晚沉沉。 
　　十年心事西窗下，断简残编□废兴。负郭有田归更好，还家无日梦难凭。解鞍官柳春风马，沽酒檐花夜雨灯。还忆旧游鹤禁寺，野猿啼月挂枯藤。 

　　○寄河村 【 二首】 【 寄河村二首　诸本皆作「梦登高山得诗二首」。】 

　　登高远望四山齐 【 登高远望四山齐　诸本「远望」作「望远」。】 ，何处风流杜牧之。白苎曾听松下唱，紫箫还向月中吹。望云秋后无行路 【 望云秋后无行路　诸本「望」作「野」，「秋」作「雨」。李本「后」作「过」。诸本「路」作「迹」。】 ，芳草春深有断碑。梦里清游还记得 【 梦里清游还记得　诸本「清」作「胜」，「还」作「闲」。】 ，翠微亭上写乌丝 【 翠微亭上写乌丝　萨本「亭」作「高」。】 
　　杖藜踏破碧崔嵬，梦里清游乐未回。万壑泉声松外去，几行秋色雁边来 【 几行秋色雁边来　萨本「几」作「数」。】 。文章小杜今何在 【 文章小杜今何在　萨本「今」作「人」。】 ，风雨重阳菊自开。山路雨深行客尽 【 山路雨深行客尽　萨本「雨」作「云」。萨本「尽」作「倦」。】 ，竹鸡飞上绣春台 【 竹鸡飞上绣春台　原本作「绣云台」据《江南通志》改。萨本作「独春台」，误。】 。 

　　○过京口城南桥 【 过京口城南桥　诸本皆作「还京口」。】 

　　黄鹤山头雪未消，行人归计在今朝。城围铁瓮江山壮，地接金陵草木凋。北府酒楼闻旧笛 【 北府酒楼闻旧笛　诸本「酒」作「市」，「闻」作「开」，「笛」作「酒」。】 ，南桥官柳识归桡 【 南桥官柳识归桡　诸本「桥」作「朝」。】 。吏民喜见参军面 【 吏民喜见参军面　诸本「民」作「人」。「喜」作「莫」。】 ，水宿风飡鬓发焦 【 水宿风飡鬓发焦　萨本「飡」作「餐」。】 。 

　　○过孙园 【 过孙园　李本作「孙园」，萨本作「过孙虎臣园」。】 

　　将军一去繁华尽 【 将军一去繁华尽　萨本作「洛阳花木昔如霞」。】 ，池馆长年锁暮霞 【 池馆长年锁暮霞　萨本作「冷雨酸风尽委沙」。】 。金谷东风只芳草，绿窗晴日自杨花。莺儿别去空歌榭 【 莺儿别去空歌榭　萨本「别」作「老」。原本「歌榭」作「歌树」，据李本改。萨本作「台树」。】 ，燕子归来无主家。王气东南亦消歇 【 王气东南亦消歇　李本「亦」作「已」。萨本作「回首繁华歌舞地」。】 ，景阳宫沼夜鸣蛙 【 景阳宫沼夜鸣蛙　李本「夜」作「夕」。萨本「鸣」作「闻」。】 。 

　　○病中夜坐 

　　红烛生花午夜春 【 红烛生花午夜春　诸本「红烛生花」皆作「江树花开」。】 ，绿香吹散隔帘云 【 绿香吹散隔帘云　原本「绿」作「线」据萨本改。】 。吟诗思苦佳人骂 【 吟诗思苦佳人骂　诸本「佳」作「家」。】 ，捣药声高邻舍闻。惟有工程飡白术 【 惟有工程飡白术　萨本「飡」作「餐」。】 。竟无情绪对红裙 【 竟无情绪对红裙　诸本「竟」作「亦」，「情绪」作「心事」。】 。消忧只喜西楼畔 【 消忧只喜西楼畔　诸本「忧」作「愁」，「只」作「且」。】 。明月一池蛙乱纷 【 明月一池蛙乱纷　诸本「纷」皆作「喧」，误。】 。 

　　○九日京口作 【 九日京口作　诸本皆作「九日」。】 

　　北固山前逢九日，小凉天气入青袍。江湖水落玄霜下 【 江湖水落玄霜下　萨本「江湖」作「湘江」。】 ，天地秋清白雁高 【 天地秋清白雁高　萨本「天」作「吴」。萨本「清」作「深」。】 落帽看花怜老辈 【 落帽看花怜老辈　原本「看」作「有」。萨本「老」作「我」。】 ，呼鹰戏马忆儿曹。孙刘事业今何在，斗酒聊舒太白豪。 

　　○金陵道中题沈氏壁 【 金陵道中题沈氏壁　李本作「金陵道中」。】 

　　垄树烟深半有无 【 垄树烟深半有无　诸本「垄树烟深」作「烟树云林」。】 ，野人行李更萧疏。堠长堠短逢官马，山北山南听鹧鸪。万里关河成传舍 【 万里关河成传舍　李本「传」作「客」。】 ，五更风雨忆吾庐。寂寥一点寒灯在 【 寂寥一点寒灯在　萨本「在」作「底」。】 。酒熟邻家深夜沽 【 酒熟邻家深夜沽　诸本「深」作「许」。】 。 

　　○送张志道之京 【 送张志道之京　李本作「送友人」。萨本作「送郑天趣进柑入京」。】 

　　绿发将军门不出 【 绿发将军门不出　石君本「绿发」作「京口」。萨本「绿」作「白」。萨本「将」作「参」。】 ，黄岩使者远相过 【 黄岩使者远相过　石君本「使者」作「倦客」，萨本作「老叟」。石君本「远」作「轿」，萨本作「肯」。】 ，九重玉食长年进 【 九重玉食长年进　石君本「进」作「贡」。】 ，千里金柑细马驮。水绿山青南郡远 【 水绿山青南郡远　萨本「水绿山青」作「绿水青山」。】 ，毳袍貂帽北风多。同年若问侬消息，为说新年奈病何 【 为说新年奈病何　萨本「新」作「愁」。原本「来」作「年」，据诸本改。李本「奈病」作「无奈」。】 。 

　　○殿试谢恩次韵 【 殿试谢恩次韵　原本「殿」作「敬」，据萨本改。】 

　　御柳青青白玉桥 【 御柳青青白玉桥　原本「桥」作「楼」，据萨本改。】 ，无端春色暖宫袍 【 无端春色暖宫袍　诸本「暖」作「上」。】 。蓬莱云气红楼起 【 蓬莱云气红楼起　诸本「起」作「近」。】 ，阊阖天风紫殿飘。士子拜恩文物盛，舍人赞礼乐声高 【 舍人赞礼乐声高　诸本「乐」作「旺」误。】 。小臣虽出江湖远，马上闻□梦早朝 【 马上闻□梦早朝　诸本「闻□」作「听莺」。】 。 

　　○送御史岳齐高渡江 

　　使君欲往淮南去，扬子江头潮始生。落日乱山围铁瓮，小窗明月入芜城。豸冠赫赫路虎避，陇树青青骢马行。自笑飘零江海客，终年送客若为情。 

　　○次王继学谪海南还 【 次王继学谪海南还　诸本作「奉次参政继学王先生海南还桂林道中韵」。】 

　　空山幽响落林柯，蛮犬呶呶吠碧萝。大庾岭头三月尽，郁孤台下几人过。槟榔雨重鸠啼急 【 槟榔雨重鸠啼急　诸本「重」作「过」，「啼」作「鸣」。】 ，薜荔云深猿啸多。几度裁诗宰相寄 【 几度裁诗宰相寄　诸本「宰相寄」作「寄相忆」。】 ，江山如此奈愁何 【 江山如此奈愁何　诸本「山」作「南」。】 。 

　　○吉阳珂军 【 吉阳珂军　诸本题作「无题」。】 

　　为客三年海上州，故乡何在瘴云稠 【 故乡何在瘴云稠　诸本「何在」作「何处」。】 。数千里外入蛮域 【 数千里外入蛮域　诸本「入蛮域」作「蛮人域」。】 ，十八滩边过客舟。时有山禽呼姓字，或从海贾作朋俦 【 或从海贾作朋俦　诸本「海贾」作「海鸟」。】 。故人珂佩周旋处 【 故人珂佩周旋处　原本「故人」作「胡人」疑误，据萨本改。】 ，紫殿风清十二旒 【 紫殿风清十二旒　诸本「旒」作「楼」。】 。 

　　○梅岭 

　　每从绝岭望居庸，雁断无书寄北风。春尽瘴烟浮木末，夜深江月照床东。早知煮鹤破琴拙，愿学闻鶏舞剑雄。却喜汉庭诸老将，操戈矍铄尚贪功。 

　　○过梁太傅王彦章墓 

　　烈烈肝肠照古今，荒□遗庙闭松阴。一杯齐士暮云合 【 一杯齐士暮云合　「一杯」疑误。当作「一抔」。】 ，三尺梁碑春草深。湔血铁枪埋白雪，裹尸锁申蚀黄金 【 裹尸锁申蚀黄金　「锁申」疑误，当作「锁甲」。】 。珠玉不直将军死，独抱孤忠负此心。 

　　○章贡道中 

　　多情明月落舟傍 【 多情明月落舟傍　诸本「舟」作「船」。】 ，万里孤臣望帝乡 【 万里孤臣望帝乡　诸本「臣」作「城」。】 。客里已无金马诏，箧中犹有赐衣香 【 箧中犹有赐衣香　原本「箧」作「筐」据萨本改。】 。岭南地湿家山暮，天上风微殿阁凉。却忆当年曾夜直 【 却忆当年曾夜直　诸本「却忆」作「忆得」。】 ，玉壶银箭漏声长 【 玉壶银箭漏声长　诸本「壸」作「龙」。】 。 

　　○永寿宫之治亭 

　　昔日飞龙已上天，冶城楼观只依然。新松空长山亭上，芳草犹存辇路边。云暗苍龙留玉座，月明白鹤唳芝田。一时人物知多少，林下先生事可传。 

　　○题天台宗应处士孙鹤轩 

　　天台四万八千丈，鸟道盘空护紫霞。药洞暖云生□草，石桥流水出桃花。赤城气锁神仙府，白鹤声高处士家。何日弃官入山去，拟寻玉女饭胡麻。 

　　○南安镇抚许南山奉表赴西省送别 【 南安镇抚许南山奉表赴西省送别　诸本作「送南安镇抚赵南山捧表西省」。】 

　　平生书剑众中师 【 平生书剑众中师　诸本「书」作「尺」。】 ，臣子肝肠天地知。少壮金戈探虎穴，太平铁甲网蛛丝 【 太平铁甲网蛛丝　诸本「铁」作「铠」。】 。青衫白发灯前酒 【 青衫白发灯前酒　诸本「衫」作「山」。诸本「灯」作「樽」。】 ，紫塞黄云马上诗。今日又随天表去，梅华香里立丹墀 【 梅华香里立丹墀　诸本「丹」作「沙」。】 。 

　　○到黄州 

　　今朝忽喜到黄州，不是东坡远谪游。尽孝尽忠臣子事，为民为国古今愁。龙归石壁云冲水 【 龙归石壁云冲水　「石壁」疑误，当作「赤壁」。】 ，竹锁黄冈雨满楼。倚剑试登城上望，不胜感慨却回舟。 

　　○□城和宗梅韵 

　　不为山中归隐招，天涯芳草紫骝骄。江分□地九流脉，水抱庐山百转腰。神井卧龙随剑起，客船飞雨乱珠跳。太平宇宙干戈歇，南去无人说有苗。 

　　○和南丰同知李牧将 

　　归来门巷望罗除，犹记仙舟荻里拏。紫极天高春待漏，黄河水合晓飞车。朝庭气节君当报，臣子襟怀史可书。白日青天公道在，不知此去我何如。 

　　○题刘涣中司空山隐居图 【 题刘涣中司空山隐居图　萨本无「山」字。卢琦圭峰集亦收此诗，题作「寄刘德中句容小隐居图」。】 

　　放光山下结茅庐 【 放光山下结茅庐　萨本「山」作「峰」。】 ，光照山人夜读书。童子抱琴随白鹤，邻翁看竹借篮舆。门前秋水从风扫 【 门前秋水从风扫　顾本「水」作「景」，萨本作「叶」。】 ，屋后春田带雨锄。自笑天涯倦游客 【 自笑天涯倦游客　李本「笑」作「叹」。】 ，十年未有一廛居。 

　　○和中丞伯庸马先生赠别中丞除南台仆驰驿远迓至上京中丞教政 【 和中丞伯庸马先生赠别中丞除南台仆驰驿远迓至上京中丞教政　李本作「和中丞伯庸马先生赠别中丞除南台仆驰驿远迓至上京中丞改除徽政以诗赠别」。萨本作「和马伯庸除南台中丞时余驰驿远迓至京复改徽政以诗赠别」。永和本脱「生」字，据李本补。】 

　　江南驿使路遥遥，远赴龙门看海潮 【 远赴龙门看海潮　萨本「看」作「望」。】 。桂殿且留修月斧，银河未许度星轺。隔花骢马消更漏 【 隔花骢马消更漏　萨本「骢」作「立」，「消」作「听」。】 ，带月鸣珂起早朝 【 带月鸣珂起早期　萨本「带月」作「问夜」，「起」作「趁」。】 。只恐淮南春水动 【 只恐淮南春水动　萨本「水」作「色」。】 ，万竿烟雨绿相招。 

　　○偕廉公亮游钟山 

　　十里松风醉酒醒 【 十里松风醉酒醒　诸本「醉」作「吹」。】 ，马头云气碧崚嶒。空山落叶时闻雨 【 空山落叶时闻雨　李本「时」作「疑」。】 ，古塔疏林昼见灯 【 古塔疏林昼见灯　李本「昼」作「不」，萨本作「夜」。】 。胜地难逢今日会，旧游还忆向年曾 【 旧游还忆向年曾　诸本「还忆」作「却记」。】 。使君五老峰前去，应有新诗寄病僧。 

　　○登镇阳龙兴寺阁观铜铸观音像 【 登镇阳龙兴寺阁观铜铸观音像　原本无「寺」字，据诸本补。原本无「像」字，据诸本补。案：原本为七绝，他本皆为律诗，据萨本补所缺三联、四联如下：「高擎玉露仙人掌，上碍银河织女机。全赵堂堂遗物在，山川良是昔人非」。】 

　　眼中楼观见应稀 【 眼中楼观见应稀　萨本「观」作「阁」。】 ，铁凤栖檐势如飞 【 铁凤楼檐势如飞　萨本「如」作「欲」。】 。天畔宝花飘阁道 【 天畔宝花飘阁道　石君本「畔」作「外」，萨本作「半」。石君本「飘」作「开」。】 ，月中桂子落僧衣 【 月中桂子落僧衣　石君本「僧」作「絺」。】 。 

　　○赠仁皇讲师达上人 【 赠仁皇讲师达上人　原本「皇」作「王」，「达」作「远」，据萨本改。】 

　　香山居士美如玉，亭亭秋水开芙蓉。承恩长揖紫宸殿，飞锡遥挂乌石峰。散花天女绕经阁 【 散花天女绕经阁　萨本「绕」作「满」。】 ，出海神龙听讲钟。攒眉入社笑陶令，载酒三生石上逢。 

　　○寄文济王府教授郭尚之 【 寄文济王府教授郭尚之　萨本无「府」字。萨本案云：元史·百官志无王府教授之官，疑即「王傅」也。】 

　　闻君客食贤王府，剪地芙蓉四座温 【 剪地芙蓉四座温　诸本「四」作「赐」。】 。不爱时名题雁塔 【 不爱时名题雁塔　原本「爱」作「受」，据诸本改】 ，愿将古学教龙孙。中宫送酒银瓶小 【 中宫送酒银瓶小　诸本「宫」作「官」。萨本「瓶小」作「壶出」。】 ，前席谈经绛帐尊。却笑冯驩事干谒，无鱼弹铗向侯门 【 无鱼弹铗向侯门　李本「向」作「尚」。】 。 

　　○元统乙亥岁除闽宪知事未行立春十日参政许可用惠茶诗以谢之 【 元统乙亥岁除闽宪知事未行立春十日参政许可用惠茶诗以谢之　萨本「乙亥」下缺「岁」字。原本无「除」字，据萨本补。原本无「惠」字，据萨本补。石君本「诗以谢之」作「赋此以谢」，李本作「寄诗以谢」，萨本作「赋谢」。】 

　　春到人间纔十日，东风吹入玉川家 【 东风吹入玉川家　诸本「入」作「过」。】 。紫微书带斜封印 【 紫微书带斜封印　原本「书」作「画」，据诸本改。诸本「带」作「寄」。】 ，画阁香分上赐茶 【 画阁香分上赐茶　诸本「画」作「黄」。】 。秋露有声浮薤叶，夜窗无梦到梅花。清风两腋归何处，直上三山看海霞。 

　　○游茅山 【 游茅山　李本作「次韵寄茅山张伯雨二首」。萨本作「游茅山二首」。石君本无「二首」二字，以下一首另标「游茅山」，原本只存一首】 

　　句曲山人门不出 【 句曲山人门不出　诸本「山」作「道」。】 ，何时杖履接殷懃 【 何时杖履接殷懃　诸本「何」作「几」。】 。春晴洗药分泉去，午睡烹茶隔竹闻 【 午睡烹茶隔竹闻　原本「烹」作「敲」，据萨本改。】 。山脚客来惊犬吠 【 山脚客来惊犬吠　诸本「来」作「行」。】 ，树皮苔老结龙纹。三层楼上月如水 【 三层楼上月如水　诸本「楼」作「台」。】 ，半醉吹笙隔紫云 【 半醉吹笙隔紫云　诸本「醉」作、「夜」，「笙」作「箫」。】 。 

　　○送南台张从事归北 【 送南台张从事归北　李本作「送张都事南台」。萨本作「送张都台还京」。】 

　　幕府三年冰雪里 【 幕府三年冰雪里　萨本「里」作「誉」。】 。清溪秋水种芙蓉 【 清溪秋水种芙蓉　李本「种」作「照」。】 。早霜两鬓厌为客，明月满船空载书。忆昔中台簪豸笏 【 忆昔中台簪豸笏　李本「豸笏」作「豸角」，萨本作「獬豸」。】 ，曾封直谏动銮舆 【 曾封直谏动銮舆　原本「谏」作「简」，「銮」作「篮」，据萨本改。】 。而今江海多归思，白发慈亲莫倚闾 【 白发慈亲莫倚闾　诸本「莫」作「暮」。】 。 

　　○和张仲举青溪夜行 【 和张仲举青溪夜行　诸本「青溪」作「清溪」。江南通志作「青溪」，南史作「清溪」。】 

　　溪上人家溪树青。溪行野客思冥冥。月光荡水游鱼出，屐齿穿沙宿雁醒 【 屐齿穿沙宿雁醒　李本「沙」作「花」。李本「雁」作「鸟」。】 。蔓草古陵神道没，枫林夜火鬼祠灵 【 枫林夜火鬼祠灵　李本「枫林」作「风棂」。】 。后庭遗曲依然在，商女孤歌不忍听 【 商女孤歌不忍听　萨本「孤」作「能」。】 。 

　　○送湖州彭元明道士入茅山 【 送湖州彭元明道士入茅山　萨本「彭」作「鼓」，误。】 

　　道士住在湘江曲 【 道士住在湘江曲　萨本作「道人居士湘江湾」。】 ，清波月明摇佩环 【 清波月明摇佩环　萨本「波」作「夜」。】 。出门倒拄九节杖 【 出门倒拄九节杖　原本「拄」作「见」，据萨本改。】 ，辞家却入三茅山。开笼放鹤横江去，洗钵收龙带雨还 【 洗钵收龙带雨还　萨本「洗钵」作「写檄」。】 。更拟访君吹铁笛 【 更拟访君吹铁笛　萨本「更」作「便」。】 ，青松白石往来闲 【 青松白石往来闲　萨本「闲」作「间」。】 。 

　　○送任仲甫回广西 【 送任仲甫回广西　原本「甫」作「庸」，据萨本改。李本作「送友人之广西」。】 

　　昂昂野鹤在鸡群，客里相逢忍见分 【 客里相逢忍见分　原本「忍」作「忽」，据萨本改。李本「忍」作「又」。】 。酒醒玉箫江左月 【 酒醒玉箫江左月　原本「玉箫」作「王等」，据诸本改。】 ，梦回白鸟广西云 【 梦回白鸟广西云　李本「鸟」作「马」，萨本作「雁」。】 。洞庭春水连天去 【 洞庭春水连天去　李本「春」作「秋」。】 ，建业寒潮入夜闻。君遇此时应忆我 【 君遇此时应忆我　李本「遇」作「过」，萨本作「到」。】 ，我逢此际却思君 【 我逢此际却思君　萨本「却」作「定」。】 。 

　　○次仲举题皖山金氏秀野亭韵 【 次仲举题皖山金氏秀野亭韵　李本作「次张仲举韵题皖山金氏绣野亭」。】 

　　南冠犹有晋风流 【 南冠犹有晋风流　李本「晋」作「旧」。】 ，说着舒州处处幽 【 说着舒州处处幽　李本「着」作「看」。】 。最喜园亭有花竹 【 最喜园亭有花竹　原本「最」作「敢」，据萨本改。李本「亭」作「林」，「有」作「动」。萨本「有」作「种」。】 ，不妨城市带林丘 【 不妨城市带林丘　诸本「市」作「郭」。】 。一樽春酒青山暮 【 一樽春酒青山暮　李本「春」作「浊」。】 ，三径晚香黄菊秋 【 三径晚香黄菊秋　萨本「晚」作「寒」。萨本「黄」作「紫」。】 。未识孤高金处士，杖藜应许约同游。 

　　○桂兰 

　　花浦烟丛困草莱，灵根从此谢培栽。移将楚畹十年恨，付与春风一缕开。相女久无尘土梦，泉均元是栋梁材 【 泉均元是栋梁材　「泉均」疑是「灵均」。】 。午窗试读离骚罢，却怪国香天上来。 

　　○送刘子谦之广西 【 送刘子谦之广西　李本作「送刘子谦照磨之广西」。萨本作「送刘照磨之桂林。】 

　　一官未厌马蹄遥 【 一官未厌马蹄遥　原本「未」作「来」，据萨本改。】 ，要使南荒识凤毛。幕府红莲开白昼，辕门碧草映青袍 【 辕门碧草映青袍　原本「草」作「山」，据萨本改。】 。牙旗晓湿蛮烟散 【 牙旗晓湿蛮烟散　萨本「散」作「重」。】 羽箭夜鸣岭月高 【 羽箭夜鸣岭月高　石君本「羽」作「翠」。萨本「夜」作「宵」。】 。努力平徭当第一 【 努力平徭当第一　原本「徭」作「淮」，据萨本改。】 ，剖符悬印赐勋劳。 

　　○水中云 

　　絮团冷蘸碧琉璃，舒卷还如湿未晞。苍狗倒随天影落，玉鸾低入镜中飞。浓遮晚浪摇秋月，淡隔清漪漾夕晖。莫误巫山台下雨，凌波好向梦中归。 

　　○杨柳 

　　杨柳青青晓露繁，兰舟起柁出都门。三江巨浪千雷吼，百越群山万马奔。 

　　○凉书 

　　满院秋凉散帙时，牙签竹简乱参差。群书三才六千轴，付与清风自在吹。 

　　○青绢赞 

　　诗是无声画。画为有声诗。莫论诗与画。只是贵生飔。 

　　新芳萨天锡杂诗妙选藳终 
　　永和丙辰岁秋九月吉日刊行 

　　●后跋文藳 

　　雪矶和尚住瑞岩诸山藳 
　　雪豆请野翁茶汤榜 
　　晦机和上千仰山杭诸山 
　　云外和上住天童诸山 
　　禹溪和上住雪豆 
　　洽石泉住平江北禅教寺诸山 
　　印月江住湖州河山江湖 

　　○雪矶和尚住瑞岩诸山藳 

　　苻坚破汉南，获一人半。伯乐过冀北，空诸马群。信古今俊杰之才，实天地山川之秀。又逢此老张吾军，　是刘南岳之交游，想见风流儒雅，如谢东山之高卧，必观时节因缘，主人翁直是惺惺，贤伯仲皆非碌碌。贺监湖边，蔷薇洞口，春风几度吹香；徐家园里，苋菜根头，此日更看流毒。 

　　○雪豆请野翁茶汤榜 

　　怒虎出林，万壑松风鼎沸。苍龙在窟，千寻瀑雪空悬。正宜一味之森严，痛洗多生之浮薄。　云南睡足日上危峰，天外春容春先大地□。官焙固应绝胜，寄家仍恐暗投。瀹尽三万六千顷太湖之波，唤起二百五十年昭陵之梦。顽矿妖邪之无赖，求售争先；风流醒藉之有余，策勋何晚。　银河无边，肆佛祖翻澜之辩；宝露不竭，策唐虞治世之勋。搜天地之英材，起山林之沉痼。　饮大川一舌，头落地处皆知，明少室单传皮髓，寻时已错。嫌太白士气犹在，笑政黄牛。风味忒奢，用之则行，恍而诚服。礼仪具有，足为□杜之光；道脉延洪，别试诸方之妙。 

　　○晦机和上千仰山杭诸山 

　　妙喜复皈径山，见五祖再传之盛。大觉肯来鄮岭，愍九峰一藳之懃。洗光佛日于人间，唱彻祖机于天上。历论两翁之出处，岂惟百世之风。　规讵其似之公无愧矣。□辩才宗镜，向止万人之敌。智勇留俟，□称一国之师，众星欲曙唯见长庚诸子，失涂载瞻老马。睠集云之胜，幻成能作天园；奋掣电之机，少□尉□伽师地。得骊珠不为奇货，拈鼠粪要作真金。休问阿婆三五少年时，但看狮子百亿毛头现。南浦朝云，西山暮雨，几回寒梦都迷；洞庭皈客，潇湘故人。共惜春光殊晚。 【 □伽师，乃仰山寂禅师号也。】 

　　○云外和上住天童诸山 

　　长庚配残月，未论曹洞之孤宗。杇索驭奔轮，当念东南之大法。公既无心而出矣，彼虽有力者何为。　世上优昙，释中狮子。石门留远行鸟不逢人。沧海浅深，谁见莲花初出水；□己入□乖土手，不妨认影迷头。老□卧波，起湿州之卧无恙；异苗□茂，俟杨广之尤灵。壮我辅车，助君旗□。 

　　○禹溪和上住雪豆 

　　飞雪千寻，曾是庐公之高卧；剡川一曲，尚余贺老之风波。观丈夫出处之间，岂孺子笑谈之事。　□说法如云雨，有天泽之渊源。满腹□是溪山，小蛾眉之□翠。岁晚宜苍龙之蛰，天高见独鹤之归。道骨仙风咫尺蓬莱方丈，莼丝菰玉梦魂醉李姑苏。 

　　○洽石泉住平江北禅教寺诸山 

　　天台南岳之大旨，灵山亲承。竹庵北峰之故家，夭木犹在。实有渊源之学，宁同口耳之传。开同□权，开异身本权，俱非妙论；不即文字，不离文字，弥显今宗。岂无机辩自将之人，庸壮辅车相依之势。　迦陵频伽之音响，曾肠盘郢之光芒。分座白云斯文九鼎，掩关翠越，弊帚千金。看痴儿饱喜饥嗔，笑阿婆东搽西抹。锦衣□□，谁为闾里之光；如意横飞，式赴天人之望。 

　　○印月江住湖州河山江湖 

　　玄鹤风唳九□，岂似鸣蜩之嘒嘒；乘黄日驰万里，可同凡马之区区。欲振斯文，须还我辇。　襟怀片月，辩舌长江，坐杀普光王，户外之履常满；勘破华亭。老钩头之饵无多。莼羹菰米，自足留之；古井清苕，亦为胜处。驾轻车何须就熟，入幽谷不是下乔。紫罗帐里撒真珠，徒夸好手；白水田头问行路，会有同心。 
