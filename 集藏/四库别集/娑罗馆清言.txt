《娑罗馆清言》 [明] 屠隆

　　子房虎啸，安期生豹隐于海滨，
　　药师龙骧，魏先生蠖屈于岩穴。繄岂异才，是命不同。
　　三九大老，紫绶貂冠，得意哉，黄粱公案。
　　二八佳人，翠眉蝉鬓，销魂也，白骨生涯。
　　口中不设雌黄，眉端不挂烦恼，可称烟火神仙；
　　随宜而栽花竹，适性以奍禽鱼，此是山林经济。
　　风晨月夕，客去后，蒲团可以双跏；
　　烟岛云林，兴来时，竹杖何妨独往。
　　复雨翻云何险也，论不情，只合杜门。
　　嘲风弄月忽颓然，全天真，且须对酒。
　　道上红尘，江中白浪，饶他南面百城。
　　花间明月，松下凉风，输我北窗一枕。
　　净几明窗，好香苦茗，有时与高衲谈禅。
　　豆棚菜圃，暖日和风，无事听闲人说鬼。
　　老去自觉万缘都尽，那管人是人非。
　　春来尚有一事关心，只在花开花谢。
　　甜苦备尝好丢手，世味浑如嚼蜡。
　　生死关头急回头，年光疾于跳丸。
　　无物能牢，何况蠢兹皮袋。
　　有形皆坏，不闻烂却虚空。
　　坐禅而不明心，取骨头为功课，马祖戒于磨砖。
　　谈经而不见性，钻故纸作生涯，达摩所以面壁。
　　草色花香，游人赏其有趣；
　　桃开梅谢，达士悟其无常。
　　修净土者，自净其心，方寸居然莲界；
　　学坐禅者，达禅之理，大地尽作蒲团。
　　立心而认，骨肉太亲，则人缘难遣；
　　学道而求，形神俱在，则我相未融。
　　饧粘油腻，牵缠最是爱河；
　　瞎引盲移，展转投于苦海。非大雄氏，谁能救之。
　　知事理原有顿渐，则南北之宗不废；
　　知升坠于情想，则过现之因果昭然。若无后来报应，则造物何以谢颜回。
　　秃须黄面揣骨法，岂有如许公侯；
　　道气文心标风流，亦是可儿措大。
　　招客留宾，为欢可喜，未断尘世之攀援；
　　浇花种树，嗜好虽清，亦是道人之黀障。
　　角弓玉剑，桃花马上春衫，犹忆少年侠气；
　　瘿瓢胆瓶，贝叶斋中夜衲，独存老去禅心。　
　　宝箓祈仙，金亟礼佛，造物不得尚牢笼；
　　褐衣披体，破帽蒙头，君相又安能陶铸。
　　临池独照，喜看鱼子跳波；
　　绕径闲行，忽见兰芽出土。亦小有到，时复欣然。
　　盘飧一菜，永绝腥膻，饭僧宴客，何烦六曱行厨；
　　茅屋三楹，仅蔽风雨，扫地焚香，安用数童缚帚。未见元放翛然，尚觉右丞多事。
　　菜曱初肥，美于热酪；
　　莼丝既长，润比羊酥。
　　杨柳岸，芦苇汀，池边多有野鸟，方称山居。
　　香积饭，水田头，斋头才著比丘，便成幽趣。
　　竹风一阵，飘飏茶灶；
　　疏烟梅月，半弯掩抑。书窗残雪，真使人心骨俱冷，体气欲仙。
　　登华了岗，月夜犬声若豹；
　　游赤壁矶，秋江鹤影如人。但想前贤，神明开涤。
　　黄齑淡饭，允宜山泽之臞；
　　曲几匡床，久绝华胥之梦。
　　棺则朽于木，裸则朽于土，土木何劳分别？
　　沉则化于水，焚则化于火，水火安用商量？
　　红润凝脂，花上才过微雨；
　　翠匀浅黛，柳边乍拂轻风。
　　问妇索酿，瓮有新蒭；
　　呼童煮茶，门临好客。
　　先生此时，情闪何如？
　　痴矣狂客，酷好宾朋，
　　贤哉细君，无违夫子，
　　醉人盈座，簪裾半尽酒家；
　　食客满堂，瓶瓮不离米肆。
　　灯独萤萤，且耽夜酌，
　　爨烟寂寂，安问晨炊，
　　生来不解攒眉，老去弥堪鼓腹。
　　若想钱而钱来，何故不想；
　　若愁米而米至，人固当愁。
　　晓起依旧贫穷，夜来徒多烦恼。
　　白仲奇穷，悍妇同于冯衍；
　　德园高隐，孤居颇似王维。我固当胜之。
　　明霞可爱，瞬眼而辄空；
　　流水堪听，过耳而不恋。
　　人能以明霞视美色，刚业自轻；
　　人能以流水听弦歌，刚性何害。
　　诗堪适性，笑子美之苦吟；
　　酒可怡情，嫌渊明之酷嗜。
　　若诗而嫉妒争名，岂云适性？
　　若酒而猖狂骂座，安取怡情。
　　铄金玷玉，从来不乏彼谗人；
　　沉垢索瘢，尤好求多于佳士。止作疾风过耳，何妨微云点空。
　　学道历千魔而莫退，遇辱坚百忍以自持，
　　到底无损毫毛，转使人称盛德。
　　当时之神气不乱，入夜之魂梦亦清。
　　盈庭满麻，断结駟于贵人；
　　累牍连片，绝八行于政府。
　　情尘既尽，心镜遂明，外影何如曝照？
　　幻泡一消，性珠自朗，世瑶原是家珍。
　　善谑浪，好诙谐，吐语伤于过绮，取快佐欢，亦无大害；
　　扬隐微，谈中冓，为德无乃太凉，积愆消福，吾躺戒之。
　　人生于五行，亦死于五行，恩里由来生害；
　　道坏于六贼，亦成于六贼，妙处只在转关。
　　聪明而修洁，帝固录清虚；
　　文采贪残，冥官不爱词赋。
　　楼前桐叶，散为一院清阴；
　　枕上鸟声，唤起半窗红日。
　　一泓濠上，便同庄叟之观；
　　片石林间，堪下米颠之拜
　　立雪断臂，只缘艺压当行；
　　擘面拦胸，直是酒逢知己。
　　啖饭着衣，生世无补，饰巾待圹，顾影多惭。庶几哉，白鱼囊简，食奇字于腹中，黄鸟度枝，遗好音于世上。
　　茶熟香清，有客到门可喜；
　　鸟啼花落，无不亦是悠然。
　　翠微僧至，衲衣全染松云；
　　斗室经残，石磬半沉蕉雨。
　　水色澄鲜，鱼排荇而径度；
　　林光澹荡，鸟拂阁以低飞。
　　曲径烟深，路接杏花酒舍；
　　澄江日落，门通杨柳渔家。
　　催租吏只问家僮，知主人之不理生产；
　　收稼奴径达主母，笑先生之向如外宾。
　　八关斋久何敢然，寄兴于持螯；
　　五斗量悭聊复尔，托名于泛蚁。
　　侣猿猴，友虎豹，不能孙登之穴居；
　　驯鸟雀，畜凫鱼，颇似何点之野逸。
　　高人品格，既有愧井丹洁身；
　　名士风流，亦不至相如慢世。
　　天讨有罪，生来幸免马驴；
　　世弃不才，隐去敢云鸿豹。
　　持论绝无鬼神，见怪形而尺怖；
　　平居力诋仙佛，遇疾病而修斋。儒者可笑如此。
　　称柴数米，时翻名理于广宴，
　　媚灶乞墦，日挂山林于齿颊。高人其可信乎？
　　为龙为蛇，生既谢阳秋于太史；
　　呼牛呼马，死亦任彼胆于时人 。
　　以文章为游戏，将希刘勰水逃禅；
　　看齿发之衰颓，将自信鲍昭才尽。
　　家坐无聊，不念食力担夫，红尘赤日；
　　汝官不达，尚有高才秀士，白首青衿。
　　峰峦窈窕，一拳便是名山；
　　花竹扶疏，半亩何如金谷。
　　少文五岳兴聊托于卧游，元亮一园趣果成于日涉。
　　孔孟以常经治世，不欲炫奇怪以骇时；
　　释老以妙道度人，故每现神通以耸众。
　　凡情自缚，则抟沙捻土，一身缠为葛藤；
　　空观一成，则割水吹毛，四大等于枯木。
　　薰蒸德香，则果未成，而灵根渐长；
　　熬煎欲火，则目未瞑，而恶趣现前。
　　吃菜而生美好拣择，则吃菜不异吃荤；
　　作善而求自高胜人，则作善还同作恶 。
　　人若知道，则随境皆安；
　　人不知道，则觸塗成滞。
　　人不知道，则居闹市生嚣杂之心，将荡无定止；居深山起枯寂之想，或转忆炎嚣办若知道。
　　则履喧而灵台寂若，何有迁流；
　　  境寂而真性冲融，不生枯槁。
　　英雄降服劲敌，未必能降一心；
　　大将调御诸军，未必能调六气。
　　故姬亡楚帐，霸主未免情哀；
　　疽发彭城，老翁终以愤死。
　　来鸣禽于嘉树，音闻两寂，悟圆通耳根；
　　印朗月于澄波，色相俱空，领清虚眼界。
　　雨过天晴，会妙用之无碍；
　　鸟来云去，得自性之真如。
　　栴檀之形，能出门而迎佛；
　　虎丘之石，解听法而点头。
　　故知山河大地，咸见真如，瓦砾泥沙，并存佛性。
　　酬应将迎，世人奔其羶行；
　　消磨折损，造物畏其虚名。
　　世界极于大千，不知大千之外，更有何物；
　　天宫极于非想，有知非想之上，毕竟何穷。吾尝于此茫然，安得问之大觉。
　　云长香火，千载遍于华夷；
　　坡老姓名，至今口于妇孺。意气精神，不可消灭如此 。
　　三径竹间，日华澹澹，固野客之良辰；
　　一编窗下，风雨潇潇，亦幽人之好景。
　　春衣杜陵，急管平乐，真称名士风流；
　　雨中山果，灯下草虫，想见高人胸次。
　　好散阿堵，亦复不能积书；
　　趣在个中，平生只爱种树。
　　醇醪百斛，不如一味太和之汤；
　　良药千包，不如一服清凉之散。
　　积想情坚，思女因而化石；
　　磨砻功久，铁杵且会成针。今人才学修行，便希得证，稍不见效，辄退初心，道其可几乎？
　　不是邺侯著眼，懒残只一丐者；
　　若非丰干饶舌，寒拾两个火头。
　　篱边杖屦送僧，花须罥于巾角；
　　石上壶觞坐客，松子落我衣裾。
　　待月看云，偶见鹤形之使；
　　焚香扫室，时迎鸟爪之姑。
　　鸣驺呵殿，歌儿挈傀儡于场中；
　　揭地掀天，童子弄形影于灯下。
　　一室经行，贤于九衢奔走；
　　六时祀佛，清于五夜朝天。
　　鸣琴流水，疑鲂鲔之来听；
　　散帙当轩，喜藤蔕之交翳。
　　娟娟月露，下薝卜而生香；
　　嫋嫋山风，入松徨而成韵。
　　闲情清旷，未解习锻之机；
　　野性萧疏，耻作投梭之达。
　　室无长物，心本宅乎清虚；
　　门多杂宾，性不近乎狷介。行谊虽无大损，净业未免有妨。
　　据床嗒尔，听豪士之谈锋；
　　把盏醒然，看酒人之醉态。
　　大臣赫赫，甫丘墓己就荒凉；
　　文士沾沾，问姓名多云不识。名利至此，使人心灰。
　　夫人有绝技必传，有至性不朽。
　　灵心巧思，鲁班以木匠千秋；
　　救主存孤，李善以傭奴百世。
　　核人贵实，浮论难凭，从古圣贤不能无谤。
    试问释迦于移山之口，佛云乎哉，
    叩宣仲尼于伐木之夫，何圣之有?
　　道人好看花竹，寄托聊以适情；
　　居士偶听弦歌，不染何妨入道。
　　情旷亦自有致，寂寞无令太枯。
　　眉睫才交，梦里便不能主张；
　　眼光落地，死去又安得分明。故学道之法无多，只在一心不乱。
　　若富贵贫穷，由我力取，则造物为无权；
　　若毁誉嗔喜，随人脚跟，则谗夫愈得志。
　　方外偶过僧道，倒双屣，急开竹户迎来；
　　座中倘及市朝，掩两耳，辄敕松风吹去。
　　楼窥睥睨，窗中隐隐江帆，家在半村半雅；
　　山依精庐，松下时时清梵，人称非俗非僧。
　　华屋朱门，过王侯而掉臂；
　　黄头历齿，对儿子而伤心。高人之轻富贵也易，断恩爱也难。
　　观上虞《论衡》，笑中郎未精玄赏；
　　读临川《世说》，知晋人果善清言。
　　瞑目跏趺，落花飘而满几；
　　冥心入定，鼯鼠出而行阶。
　　杨德祖家唯弱柳，我则杂种名花；
　　殷仲文庭只枯槐，余则多栽茂树。不啻过矣。
　　宰相匡时，懒残豫占李泌；
　　英雄救火，图南早识乖崖。
　　故龙翔豹隐，大冶之鼓铸由天；
　　  雌伏雄飞，至人之把柄在我。



　　续娑罗馆清言  [明] 屠隆


　　饥乃加餐，菜食美于珍味；
　　倦然后卧，草荐胜似重裀。
　　流水相忘游鱼，游鱼相忘流水，即此便是天机；
　　太空不碍浮云，浮云不碍太空，何处别有佛性。
　　富室多藏万宝，夜深犹自持筹，愈积愈吝，窖中时见精光；
　　老夫第得一钱，宵卧何能贴席，不散不休，箧里如闻嗥吼。
　　名华芳草，春园风日洵饶；
　　红树青霜，秋林景色愈胜。
　　条负既鬯，细草茸生，嫩枊韶姿，红药齐含蘤藿，芳春景，大滞人；
　　清露晨流，碧梧初放，新篁爽气，绿阴映入帘帏，首夏时，尤堪赏。
　　常想病时，则尘心渐灭；
　　常防死日，则道念自生。
　　风流得意之事，一过辄生悲凉；
　　清真寂寞之乡，愈久愈增意味。
　　苦恼世上，意气须温；
　　嗜欲场中，肝肠欲冷。
　　时来则建勋业于天埌，玉食衮衣，是亦丈夫之事；
　　时失则守穷约于山林，藜羹卉服，是亦豪杰之常。
　　故子房封侯，不以富贵而商皓；
　　严陵垂钓，不以贫贱而幕云台。
　　人当溷扰，则心中之境何堪；
　　稍尔清宁，则眼前之气象自别。
　　昏散者凡夫之病根，惺寂者对症之良药。
　　寂而常惺，寂寂之境不扰；
　　惺面常寂，惺惺之念不驰。
　　居处必先勤，乃能闲暇，凡事务求停妥，然后逍遥。平时只自悠然，遇境未免扰乱。
　　迹类卑污，有损身以得物；
　　形同邋遢，或混俗以埋光。世人皮相失真，天眼鉴观不谬。
　　李青莲仙才夙禀，白香山道骨天成。
　　皦撽时名，心源不净；
　　昭昭谈道，密行多亏。何益超升，只深沦堕。
　　疾忙今日，转盼己是明日；
　　才到明朝，今日己成陈迹。
　　算阎浮之寿，谁管百年，
　　生呼吸之间，勿作久计。
　　太乙窥人，阁下燃藜之火；
　　云林寄信，架藏倒薤之书。
　　木削方可造庐，玉琢才能成器。
　　高明性多疏脱，须学精严；
　　狷行常苦拘时，当思圆转。
　　春去秋来，徐察阴阳之变；
　　水穷云起，默观元化之流。
　　三春丽日，催开上苑千花；
　　一夜金风，颠落罗浮万树。
　　荜门圭窦，形拘一室之中；
　　气马尻轮，神游八极之外。
