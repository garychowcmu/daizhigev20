石初集　　（元）周霆震 撰

　　钦定四库全书

　　集部五

　　石初集

　　别集类四

　　元

　　提要

　　（臣）等谨按石初集十巻元周霆震撰霆震字亨逺安成人以先世居石门田西自号石田子初省其文则曰石初早年刻意学问多从宋诸遗老逰得其绪论延佑中行科举法再试不售遂杜门専意诗古文是集为庐陵晏璧所编集后行状志铭之属亦璧所附也霆震生于前至正二十九年壬辰卒于明洪武二十年己未年八十有八亲见元代之盛又亲见元代之亡故其诗忧时伤乱感愤至深如二月十六日青兵逼城古金城謡李浔阳死节歌兵前鼓农謡杜鹃行过玉城砦城闗西郡城髙人食人延平龙剑歌冦至杂咏冦自北来军中苦乐謡宿州歌诸篇并叙述乱离沈痛酸楚使异代尚如见其情状昔汪元量水云集论者谓宋末之诗史霆震此集其亦元末之诗史欤

　　乾隆四十一年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　石初集目録

　　巻一
　　五言古诗
　　巻二七言古诗上
　　巻三
　　七言古诗下
　　巻四
　　五言律诗
　　七言律诗
　　巻五
　　五言絶句
　　七言絶句
　　巻六
　　序
　　巻七
　　记
　　巻八
　　志
　　铭
　　巻九
　　传
　　说
　　题跋上
　　巻十
　　题跋下
　　赞
　　祭文

●钦定四库全书

　　石初集巻一

　　（元）周霆震 撰

　　○五言古诗

　　美人昔燕赵

　　美人昔燕赵岁乆江汉间轩窓粲明霞被服罗绮纨頩怒恒自持含意讵敢攀一朝强暴陵相从即欢颜倾身作歌舞豫恐恩意阑新声与娇态取媚巧百端主家隔风尘庭宇深且完岂无昔共处永夜青灯寒魂梦各所依寜复相徃还沉沉九秋霜履屦思蒯菅娟娟中天月照影留空山盛时槩无虞末路良独难弃置勿重陈使人摧肺肝

　　濯濯江汉女

　　濯濯江汉女幽贞出良家十年守空帏夫婿天之涯良夜秉明烛悉心务丝麻忆昨秋风起河洛昏尘沙伤彼朱丝弦逸响趋淫哇朝为御沟栁莫作陌上花世态固应尔委置勿复嗟所悲在新春雨露凝朝华感此深闭门渊氷虑弥加蔵玉万仞冈守护盘龙蛇投珠千顷波光焰惊鱼鰕夫壻会有期岂问岁月賖寸心如皦日终始宜无瑕

　　燕山万里雪

　　燕山万里雪不作黄河氷玄徳専所司曷为失其慿赤云窃乘间遂逐炎风兴连延土山焦反更繁青蝇毛炰列饔饩臭腐日以升禋祀古有严孰与存芳馨昨梦观圜丘玉辂苍龙乘正气六合周瑞花反严凝坐见昆冈火瞬息投淄渑愿言哀江南尽洗毒雾蒸

　　潮生浙江白

　　潮生浙江白积水何其多悠悠子胥魂千古终不磨东南溢潢潦污渎纷旁罗独此障百川昼夜激海波力排坤轴转正气通天河从星趣好雨浴日阳之阿苍苍紫微垣弁冕锵鸣珂宜蒙湛露恩领袖湔甲戈云阵声万雷银山势嵳峩吹嘘蛟龙翔奋起驱鲸鼍功推五行首朝宗谅无他

　　种瓜南山下

　　种瓜南山下实晚霜落之冒寒拾瓜仁生意或在兹収蔵箧笥中恒恐鼠蠧窥羣儿顾窃笑痴絶将奚为昨闻北里富晨昏厌甘肥祸机隠骄溢瞬息靡子遗嗟我食无肉藜藿每晏炊俟时启包裹瓜地审所宜殷勤谢春雨庶以忘朝饥

　　十五纪懐

　　止酒已多日当秋病连绵一窓此寄傲晏起仍早眠岂不念佳节负此明月圎叩门客语我蚤作星尚悬白气出东北横贯西南天夜凉步中庭所见还依然力疾起语客丧乱今十年谓天盖无情埀象在目前谓天其有知吉语皆虚传未遑悉吴越况敢谈幽燕须臾报军出明日攻富田焚掠先近郊斩艾无愚贤咫尺成俘囚妻子畴能全戒客姑罢休世事从推迁客去深掩耳闭关涕澘焉

　　大风发屋雨雹交集

　　大风西北来屋瓦去如走丽谯双阙壮关楗决枢纽苍苍泮宫栢枝叶互纷纠移时折偃蹇巧力无措手西禅鐡浮圗摧仆如拉朽临江战楼飞夹巷坊额剖恍疑会羣龙奋发交怒吼泰山恐崩裂寜复计培塿老夫闭门卧雨雹散窓牖仓皇正衣冠力疾坐良乆天威俄咫尺性命亦何有黙悟贵存心渊氷慎吾守

　　岁莫柬张梅间

　　忆昔慕逺游朝华沐春露焉知丧乱后林杪秋叶蠧间闗西州门寒日收踽步尚余平生友示我广平赋耿耿河汉辉幽幽氷雪度终惭媚求悦寜悔贞取妬朗吟发孤音明月落庭户世事殊未涯岁年忽云莫有美君子心永言金石固

　　除夜书懐

　　一榻陋容膝老身兀枯株淹留恒鲜悰况兹岁云徂儿女虽茍完丧乱多异居同也乆乡曲奔走一饭驱鳯也妻女累近亦反故庐拙谋康最少甥馆横溪隅阿巽孀七载忍弃吴氏孤靓家食指繁绩纴勤养姑市廛病株守环偶锥刀趋顾我此相守出入孙符俱孩乌颇机警戱弄聊与娱止酒动经年宿病无由祛晚餐率减半夜枕气始舒宴逰多却避礼节那能拘亲友既少存存者亦暗踈骎骎齿髪敝勉勉筋力余抚事百感集来岁知何如存亡且未测艰苦焉足虞骨肉姑眼前开懐尽斯须地炉熟春茶明烛散欝纡忽忆孤山梦风雪随吟驴梅花千载心皎若沧海珠服之配明月阅时终无渝

　　和萧仲仪

　　十年树桑柘结屋山涧旁辛苦蚕丝成将备公子裳缁尘一朝起冠盖纷劻勷飘零落绮纨翕忽归渺茫鲜鲜皮卉服摇曵凌空翔感此桑下心临风时自伤

　　招隠

　　衰年际时艰屏居谢轮蹄学圃事虽晚披荒渐成蹊芟夷敢辞劳常恐滋蔓迷夜气方油然养生无端倪杂蔬雨意緑篱落新笋齐摄衣晨理髪好鸟当户啼物情适自如睠言契幽栖干戈且未息童稚忧提携外美奚足多澹泊恬朝虀援琴思南风濯缨鉴清溪白云乃吾友延伫苍山西

　　暮春述懐

　　三月十二日冦据郡城势焰虚张人情汹汹水东民义廉得其微突起奋击迎郡侯収复城池杀获埀尽余众遁去
　　妖氛被东南丑类日响应承平七十载仓卒骇观听堂堂忠节邦奕奕守与命流血动成川分奔马蹄竞羣凶首被赤心额双悬镜赤以欺愚庸镜以眩昏瞑张皇礼像设诳托西方圣烧蜡动千斤相承势弥盛喧呼短兵接迅若斤斧运杀人先剖心刳腹抉肝肾攟摭穷窖蔵备网罗机穽官曹列廐牧民屋委灰烬郡治歌舞场朋从悉枭獍颇闻连骑出近郭更蹂躏计程倐徃还日以严示信距城此虽逺畴敢保安静闻鸡心即危过午魂始定颠连混寃亲跋涉无老病晨兴不遑夕永日饥餐并岂复虞道途所悲室悬磬妻孥且目下侥幸须臾命近传某泽中逆料絶窥侦儿啼误失声掩捕一朝尽回头顾童穉反复深砭订事会固叵量寜能忘戒训因思少壮日膏泽溥涵泳冠盖先送迎农桑杂歌咏闾阎饫粱肉厮养翘车乗飞潜偕动植一一遂天性焉知厄遭遇埀老百忧并圣朝果何负奸宄妄依凭得非湛恩隆窃禄隠谗佞贪冒逓相蒙浸淫成此衅中天扬日月光彩烂相映云雾偶晦冥何能滋疾疢众心一此理磨濯光愈莹化机黙回旋民伍奋豪俊川东事大竒气与北风劲划开聚石圗卷入背水阵翩然破竹势节解自迎刃郡侯起収集转盻复归正誓将扫余孽侧耳四方靖麦秋告登场秔稻亦已竟死者可胜哀存者聊自庆萧条旧邑里庶免忧釡甑书生守衡茆才具非济胜中宵投袂起踊跃歌解愠四顾扫曀霾如疾脱危证亲知稍慰藉松菊尚三径雨露极昭苏草茅微报称忠谋虑或过深计众多屏薫莸绚疑似玉石互缁磷吏弊袭贪残罕由慈惠进吾侯新涉难庶务职其柄抚定在哀矜朂哉慎行政

　　清明

　　忧懐不知春病雨门日闭今晨又清明倐忽如梦寐茫茫宇宙间扰扰干戈际寥寥邑里旧莽莽身首异悲风起平原鬼泣海为泪万死天不坟况论吊与祭先茔顾非逺跬步涉疑畏雨露日夜深蔓草青绕地孤生髪种种去日已川逝旦暮未可知何时及来岁凄然心自割俯仰寜不愧野人或典衣强欲存节意邀我坐茅檐未酌意先醉岂无闲花草黯惨不成媚兴阑村鼔急邻犬众惊吠天运夫何如临风独三喟

　　骑曲

　　府辟副监州不查吾监郡中宪公之从子也骑射絶人部伍严整身先士卒所向崩摧惜其巡厯匆匆功弗克竟
　　步行拥千夫不敌单骑战跃马奋戈矛何如马头箭壮哉副监州巡厯迅飞电秋毫戒侵掠追捕身独先弥年贼气骄胆落惊未见借我一月留坐使民居奠

　　残髪

　　残髪不可紒晨兴日加梳顾惭雨露沐此岂冠冕徒夜来秋风深傲兀惊头颅乱离亦已极时序复易徂青灯一斗酒不乐将何如

　　莫折草间葵

　　莫折草间葵葵根朝露深朝露恩岂私中有向日心众草滥生意延縁托幽阴幽阴人迹稀狐虺交相寻我行偶徘徊海色微穿林玩葵试披草露气俄满襟葵心苦不多其柰蔓草何

　　哀枉

　　春心注成湩昼夜深长育枯梢晴自芳寒烧雨仍緑如何寃死魂不及闲草木

　　送旷伯逵归洪

　　伯子郡中彦移居乆洪州才宜当路知济胜偕名流皎如明月珠莹若狐白裘含章澹中懐清识雅好修顾瞻桑与梓赋咏忘淹留干戈迫岁晏逺道妻孥忧朔风吹征衣日落江上舟愿言桑梓心江水深悠悠

　　尝艰

　　平世隠大奸祸起连干戈纷纷杀戮余转徙婴札瘥丧氛不可望散漫翻洪波号呼逓渐染瞬息俱灭磨向来膏粱子被服华绮罗菅蒯倐纒裹委弃山之阿顾匪金石交厄会其柰何吾贫老环堵与世常蹉跎况此灾患林屏蔵谢经过晨夕坚苦淡分安志无他阖门或茍全天赐良以多有时诵陈编桂竹供婆娑后日将焉知且复托永歌

　　晨出

　　仲夏沐时雨清晨步郊墟平畴日以緑民瘼其或蘓回头语田父努力勤耕锄我朝世忠厚品彚均涵濡盗贼妄干纪旦夕当殄除旷刼沧海深幸兹迩平途尔曹活余息讵识劳庙谟稽首万亿年无疆寿皇圗

　　二月十六日晚青兵逼城红不战而溃暂匿近壕小屋夕走横溪

　　孤藩酣春霖战舰一时集喧呼惊弃甲填道戈可拾黄昏烟焰起近郭俛藏蛰夜深相随行问道众岌岌败走余小丑邪径俄掩袭呌号互失亡颠仆免系絷策羸叟狼顾襁孺妇饮泣带褫衣茍完靴沾足难给相失但闻声疑路翻却立屡休幸鸡鸣襟袖寒气湿贯鱼累童稚前阻后惶急萦回阡陌间恒恐追骑及重冈释心掉湛若恩露裛推挽达人烟开颜见舂汲儿扶集悲喜【幼儿赘横溪萧氏】亲故走迎揖坐定饥渴生酒浆更劝挹惊魂乆徐定强笑寄于悒翻思堕危机性命在呼吸家乡固残毁所幸存井邑杖策归去来戒此轻出入

　　寄朱玉林兼柬萧孟敬仲仪

　　清商泛空旷肃此林下庐中有学仙子佩服明月珠泯然樵牧间乃与萤爝俱南邻隠抱璞世守甘自愚孟也亮以质仲也渊而姝千金发竒观邂逅意不殊揽结誓绸缪幽贞谅无渝物情贵眩鬻悉意时所趍煌煌席上珍待价当何如

　　停云师友吟

　　亲友吴彦章客庐陵井冈髙氏五十年贵逢志翔允修希良凡四世其初客也允修未生暨修子有室始终靡它彦章死惟一孙丧明允修家亦落犹惓惓念之此停云师友吟之所以作也停云其馆客之所
　　亲友吴彦章居乡众称贤早从髙氏客晚暮交益坚当其遇合初志翔方盛年图南文治开宦辙首着鞭【志翔南雄路教授】贵逢淳厚风种善犹力田允修时未生兆已占瓜绵修今埀五十行且开曽玄俯仰歴四世殆若丝纠纒徃者风尘昏沴气滋蔓延奄忽彦章翁父子偕重泉孤孙惟子刚憔悴目疾牵相依幸老母二幼嗟累然去年属大饥雨冷万灶烟沟壑无贵贱骨肉甘弃捐顾此凋瘵余讵敢自意全允修奋衣起为义吾所先吾师遂泯没吾分愧老天耿耿吾寸心永矢征逝川虽非力有余此志必勉旃提携竟全活如正大厦颠如煎续弦胶如拯溺九渊爱深不自足逺虑尤惓惓今兹扫停云致客礼貌虔【子刚无目就养馆中复延客训其子】从容语二子刚也予周旋息虽今十龄于我朂简编教养俾成立吾责始息肩欢欣揖其来席以广厦毡父也酬翰墨儿也趋诵弦匡持每多方苦语精磨研油然古人心如出未乱前吁嗟取友难迩日义愈愆西华衣葛帔论交愤莫宣叔敖卖薪儿性命优孟悬纷纭落穽石舞智驰轻儇髙堂尊面谀千金肆华筵芳馨意所使陆海罗珍鲜厌饮臧获曹出入车马填故人子若孙往往忧患煎十步九频蹶饥寒日颠连眉攅若将凂况望引手援懿哉吾允修古道今其専峨峨路邉石已俟来者镌力行庶终惠益永世契縁眼中富交逰落笔词争妍片言倘终靳髙谊谁当传维昔我彦章停云砚席聨折花春日吟听雨秋夕眠焉知旷大刼梦幻情事迁凄凉余白髪顾影深自怜安得同心人和我师友篇

　　纪病

　　干戈余刼数邑里众死亡楚氛日晦蒙恍若初望洋况能辨玉石狼顾骇且僵哀哉畴能违付此烈焰场呼嘘蔓亲邻苦毒烦中肠老妻卧沉沉念我新着床唤起趣汤药翼我期寿康寜复忧其危且为我周防卜稽倏遇困卦兆非祯祥妻命竟莫逃苦语应难忘提携乳下孙戱弄每在傍相从絶可怜溘先朝露翔我时属方剧饮恨神惨伤棺敛付儿曹草草归山冈逝者忍长痛来日仍叵量阖门罄委顿形势尤仓皇幸天埀至仁坐覩日月光诸儿遂遄起再拜酬穹苍目前强自慰药物资先尝老身仅一息骨立勉自强屡危迄就理所赖医士良服饵逾十旬缾罂竭储蔵扶持力更无举体皆疮疡脾胃苦易侵滋味多所妨冥冥等缧囚兀兀类耄荒推残甘委弃感愤涕泗滂夜来秋日梦神气殊飞扬起坐不成寐意与西风长愿言借吹嘘濯髪晞扶桑

　　石初集巻一

●钦定四库全书

　　石初集巻二

　　（元）周霆震 撰

　　○七言古诗

　　古今城谣【并序】

　　国家承平百年武备寖弛盗发徐颕炽于汉淮武昌南纪雄藩一旦灰灭洪省坚壁冦蔓延诸郡水陆犬牙北来名将相继道殒丞相出督步骑直抵髙邮事埀成以谗废方面多贵游子弟贪鄙庸才漫不省君臣大义草芥吾民虚张战功肆意罔上诛求寃滥惨酷百端重以吏习舞文旁罗鹰犬意所欲陷即诬与贼通其弊有不忍言者间存一二廉介则又矜独断昧逺圗坐失机会民日以敝盗日以滋庐寿舒三州屏蔽上流庐寿既没舒独当锋镝之冲至正十年壬申进士余阙以淮西元帅之节来镇广设方略招徕补葺备战守丰军储贼饮恨不得逞朝廷嘉其功授淮南叅知政事自是日与贼遌受围凡四十有二日大小二百余战江西赖以茍安坐视弗援十六年冬别将胡败没漏师明年春红巾海天鹅数千艘突入内栅公率众殊死战夺其船降数千人斩首千余级冦惭愤引郄九月复至出战不利四面攻围云梯登城城上压以木石死者甚众伏兵又击杀数百人贼惧谋退谍知城中粮尽益急攻十八年正月丙午城遂陷公一门争先赴死阖郡无一生降贼党举手加额称余元帅天下一人购得其尸城下池中礼葬之伤哉寄痛哭于长歌使后人哀也公西夏世家字廷心貌不逾中人当纪纲废弛之余治郡立朝每与众异故其树立如此
　　昆仑烈风撼坤轴日车敛辔咸池浴六龙饮渇呼不闻赤蚁玄蠭厌人肉荆襄弗支庐寿孤江东扫地如摧枯忠臣当代谁苐一七载舒州天下无东南此地关形胜天柱之峯屹千仞当年赤壁走曹瞒天为孙吴产公瑾我公千载遥相望﨑岖恒以弱击强孤城大小二百战食尽北拜天无光当关援剑苍龙吼尽室肯污奸党手推锋阖郡无生降群盗言之皆稽首堂堂省宪罗公卿建官分阃日募兵哀哉坐视无寸策遂使流血西江平向来不晓皇穹意名将南征死相继一时贪暴聚庸才玩冦偷安饕富贵河流浩浩龙门西燕山万骑攅霜蹄英雄暴骨心未死去作海色催朝鸡玉衣飞舞空中见大息孤忠鏖百战五陵元气待天还睢阳谁续中丞传

　　断臂吟

　　黄埃儿啼夫死官倦投逆旅心骨酸深闺玉臂辱污贱引斧落之身始安纷纷五季穷争战迎送君臣如驿传天将人纪付女英贞节特从仓卒见伤哉残形忍顾雏饮血仰天吊影孤间闗恸絶妾薄命行止随地哀故夫征衣屡浣忧泥污魂招不来迫曛莫妾心自割臂可捐肠断从夫去时路残云低空没栖乌落月不照秋桑枯泉流出山誓终始取义寜顾千金躯妾悲望乡泪频滴儿恋母懐啼绕膝一心抱恨向青天他日山头愿为石

　　武昌栁

　　武昌栁青如许旧恨新愁千万缕宫莺去尽野鸦栖憔悴江南谁是主朔风一夕卷栖鸦春日莺啼忆旧家流落王孙重系马雨晴天气属杨花

　　代答髙君写赠老桧圗

　　江东老桧天下竒雪霜炼骨知者谁干通碧汉星斗埀野鹤夜过翻云旗根吐元气春淋漓蛰龙守护防颠危黒风旷刼海倒吹六合草木纷离披伟哉傲兀永奠基造化留此持坤维髙侯画逼郑与祁熟视眼空超等夷气酣落笔天自随恍若曲阜林中移崔嵬樛枝苍藓皮古藤蔓引恠石欹巻舒坐右乃所宜持赠老拙夫何为秘藏韬椟时一窥夜中神彩光陆离按圗求索吁然疑被之寳瑟同鼎彛紫霄鸾鳯若可期变化讵容蝼蚁欺扶桑万丈开晴曦特立丹心朝帝畿

　　代作旸谷丹室

　　扶桑之境沧溟通六龙整驾朝王宫大明皇道自兹始天开旸谷嵎夷东方春万物尽妍美发生亹亹来无穷谁与敛之就一室欲与造化争成功空虚庭除纳草莽窈窕户牗基鸿蒙金沙伏火夜气碧紫雾升鼎朝光红乾坤阖辟在方寸收拾生意归壶中从容得之乃吾友秘旨定传河上翁拄杖敲门慎勿厌与子一笑论参同

　　李浔阳死节歌

　　李侯治浔阳之二载红巾贼发蕲黄倚蔡丑为声援势浸逼郡数告急于省省议调兵武昌兴国相继没南北道梗浔阳危侯力疾奨率民义誓不与贼俱生郡将悉所部先遁侯转战力尽犹持短兵奋击慷慨指天父子同遇害呜呼李侯可谓仁义之勇矣彼滔滔者独何心哉侯家颕川名黼字子威曽祖而下仕皆通显发身监学泰定丙寅乡试魁上都丁夘进士第一死节壬辰春年五十有六
　　蜀川会汉投匡庐浔阳之厄江西枢李侯仗节忠贯日存没誓与城池俱夫何郡将弛练卒世禄忍负私其躯冦来谈笑启关遁坐使邑井成邱墟侯时力疾短兵奋臣首当血心当刳魂归谒帝恸伏阙涂地肝脑民何辜臣愿沥付渠答臣首欲飞宜仆姑誓坚洪壁殱众丑却扫淮蔡匡全吴黄尘四低黒风淡赤豹腾驾苍虬呼山川几刼铸英气上遡古昔谁其徒平原汗马河北重江淮按堵睢阳孤颜张凛凛心未死逈立千载诚相孚况闻有子殊激烈义在从父轻头颅石头之袁姑孰卞两间忠孝何时无纷纷卖降与弃甲仰视汗喘呀长吁推公盖自元气立顾盻所取皆诗书当年射策首多士已分一念舍无渝朂哉谋国慎所托古今大勇惟真儒

　　豫章吟

　　蔡颕构逆掩襄披淮蕲黄响应武昌巨镇灰灭一朝顺流而东指顾间无江西矣有大臣平章公道通尽忠报国左丞致事章巴延赴难多智练兵二三才贤相与恊谋匡赞守御备周贼鋭攻城屡进屡衂凡五十有四日竟底散亡战船千艘无一返马步几空盖自窃发以来未遇坚敌至此方知国家有人气塞不敢复肆郡县克复恃以心安不世出之竒功也不可以不述作豫章吟
　　紫袍相国金虎符左丞鐡面頳虬须刼灰飞空海化陆两公奋起全洪都武昌路絶荆淮饟秦凉逺隔黄河上秋风无鴈到江南百战孤城天下壮承平当日储两公天岂无意生英雄神光夜夜动牛斗彷佛气与微垣通九闗梦寐传消息归来饮马东湖碧湖邉髙士宅岿然余韵流风凛如昔山川间气乆封培一时将佐皆英才相从报国誓终始指顾四逺风云开功成彛鼎铭千古庙食他年轶张许北来鞍马众羇臣日长来此听鼙鼓

　　宜春将军取印歌

　　冦逼袁州万户某弃印走贑义士彭志凯力战完城印失复得七月万户自贑还忌其功取印忤意寻杀之袁竟不守作取印歌
　　宜春将军虎头去金印别来不知处故城血战印通天飞落彭郎剑锋住西风匹马将军归慿陵取印蔵祸机彭郎性命贱于土义士投甲无光辉印乎涉难羞含垢我欲劝君一杯酒天阍可叩飞诉寃归来却取将军首

　　孤隼叹

　　爕理俞询河西人白衣受府辟以统军经厯来壁吾乡州同知托欢达实宻者贪冒丧师律当坐徼幸以赂免营求继至故挠其权迫使他去挟奸吏玩冦营私民稍自给者不幸为吏所知即中以竒祸尽覆其家慨思燮理不可已燮理廉而文工水墨慷慨自负惜武略非所长
　　河西万里来孤隼侧目烟埃心未逞黠枭自诡产阴山失势包羞茍逃命咄哉隼去枭独留引类呼俦肆残忍毒蛇见面即唤名恠虫含沙工射影十家屏息九杜门恨不移居托眢井枭鸣餧肉羣飞翔草间狐兔尽陆梁细思物极理当反安得仪鳯鸣朝阳呜呼安得仪鳯鸣朝阳

　　征西谣

　　邑同知线去岁领兵西行嗜利深入冦埀险迫之委其众奔还义丁积骸遍野存者十无二三郡吏受赇舞文末减其罪今复承檄来南赂吏之赀悉取偿焉
　　去年征西丧师旅暮夜懐金首如鼠吏奸嗜贿务欺暪佥谓罪疑兵气沮一官失律忍致刑万夫性命何其轻羣邪逞志忠义屈无恠冦至无坚城今兹又复迁南戍渔猎编甿偿宿负纷纷行伍被余风迎望贼旗尽回顾窃闻上方龙剑昨哀鸣为我提此斩血官街淋并取贪吏刳其心

　　兵前鼓

　　朝衙撡挝出近午暮归断续卒三伍鼓声秪以迎送神漫把旗旄掲飞虎锋交昨者没旗头今晨队长血髑髅贵人按辔不为动但讶日食无珍羞【领兵官晏出早还乡人多以供顿弗备受责】戎徒抵掌羣嘲戱志士拊膺殊夺气朝朝暮暮鼓冬冬吸膏敲髓了无愧张侯援枹华三周祢衡正色披岑牟世间壮士古来有此声慷慨曽闻不

　　农谣

　　万田草生农务忙饭牛夜半饥且僵侵晨荷耒散阡陌和买犒军官取将髙堂大嚼饮继烛持遗妻子丰括囊【官吏饱足之后复以大嚢满贮送至其家】苍头庐儿饱欲死义丁畴敢染指尝锄耰谩劳犊方稚十步九顿空彷徨将军大笑不负腹东皋南畆从渠荒

　　牛鱼些

　　东郊服牛秧未移前者掠取称犒师南湖蓄鱼家贾贩昨朝一网俱无遗味甘得计启贪虐日揣编户鑚其肌网罗已徧闾左右根括流寓穷刀锥总兵三月官四易方春殆若秋惨凄谁能反此思报国建功何事不肯为

　　和刘以耕孤笻吟【以耕一笻二十载屡失复还寄兴长吟和答以广其意】

　　乱离一饭奔走难柴门长掩白昼闲埀堂有戒古所慎从教世俗嘲痴顽羡君廿载吟笻友髙节曽经遮日手嶙峋但觉霜满懐错落初疑月穿牖颠危必假厚意将论功掖老殊家乡化龙缩地托灵物刻鸠祝饐颁明堂晴泥蹔屈溪桥去布袜青鞋寻别墅诗成缓步藉敲门飞落梅香残雪处平生宻物拄媻姗去如得之珠浦还结交自是羞少壮用世要当超险艰秋风古驿三义路五斗折腰径须赋百钱留与阮郎看咫尺康荘宜小住何时花栁满前川邂逅相倚为忘年提携有地春未晚试叩酒家坚宿縁

　　蕨根叹

　　园蔬冻芽委逻卒旧糓未春先已没嗷嗷待哺啼且号极目山南际山北飞仙絶粒那可致异书鸟迹尤荒忽短鉏单布霜雪余起逐蕨根延命脉鸡鸣裹饭众相呼日晏山深行兀兀穷幽逺取志跻攀冒险旁搜任颠踣背粮腰偻经信宿陟巘縁冈拾魂魄千夫篝火断厓阴夜半风酸毒穿骨手皴棘蔓凌虎穴胆掉巉巗撼龙窟不忧土痛损春心且慰尫残苏顷刻爨灰一旦死复燃功与堇荼相什伯反思畴昔马厌糓粱肉沉酣遍臧获道傍掉臂唾枯朽条达始为樵者得焉知屑玉贮缣缯舂磨殷勤沐膏泽烂然光采升鼎俎白璧黄金皆瓦砾物情贵贱竟何常慎勿间时轻弃掷

　　饥相食

　　转输饷官倾富室米石万钱无处籴连村鬼哭灶沉烟野攫生人腥血赤九疑对面森可畏弱肉半为强者食旋风吹棘昼枭鸣缺月衔山虎留迹提携匕首析扊扅狼藉剔剜碎燔炙恍疑逆祀祷恣睢复恐老饕侪盗跖幽幽怨魂忍塟心腐胁穿肠愤无术髑髅抱痛宜有知上诉帝阍吐寃抑我生白头骇见此矫首苍穹泪沾臆北山有蕨南涧苹旦暮可湘心匪石青春鸠化逐苍鹰黄口蛇吞来义鹘物情感召尚如此同类何辜自相贼兴言使我立废餐推案拊膺衷奋激鞠囚谁料殒炭瓮立法竟嗟离舎匿后人几度哀后人万刼相寻岂终极昨来偶值邻翁坐且说舟航好消息浙江白粲载如山相送大军来有日一朝菜色变欢颜恠事书空自氷释

　　送周士能赴都

　　洛阳花开官酒浓紫衣乗传春如龙海氛一夕泯无迹坐致江汉之朝宗君行逺度黄河北北上都门瞻晓色故人列职省垣深颇念江南老宾客【哈玛尔未相时贬南安士能以县典史出入承奉及赴召归北其子叔谅从之保入宪台】况今有子翔亨衢日邉西寄思亲书栢台昼永闲案牍彩服喜就京华趋送君此去青云立太史列卿宜俯拾至尊前席问苍生何者最为先务急吏深持律舞贰端缙绅逺迹廉耻间钧衡扵此试留意谈笑四海俱欢颜

　　丁马谣

　　为丁博斯呼马哈玛尔作兵兴连岁贿赂公行上功省垣輙为吏议所抑
　　控弦飞骑丁无前策名百户今四年冦锋如林深冒险五载军中马巡检翩翩旗尾风云髙丑类闻之潜遁逃朝家爵赏褒忠义幕府上功从吏议戴天履地皆君恩小臣分寸何足论

　　悲东姚

　　州东姚正叔奋起击贼不受爵赏一门死事数冦连岁不得逞志安成正叔力也乙未夏五月逺冦悉鋭而进衡头众背正叔潜与冦通间道直抵砦下正叔麾所部力战举旗招援兵监州普刺同知托欢达实宻拥兵咫尺素忌其能众踊跃求自効二人力遏之姚死安成陷冦遂根盘姚所居小桥头过者无不流涕
　　吾州姚氏城东营四年杀贼不为名一门忠义死相继报国何重身何轻无端毒蛇生肘腋嘘送黒云朝蔽日绦鹰咫尺呼不来瞬息东藩失坚壁老姚忠血赤贯天江南野史何人传殒身三世匪官守异日合寘忠臣先郡兵北来思蓄鋭羣盗凭城转无忌请看妇女与儿童说着姚家总埀泪

　　布延副使政绩歌

　　壬辰冦陷武昌顺流而下省郎中布延布哈谂于众衡头之人监州同知曰若其直捣真扬事未可知倘转而南无能为矣吾受国厚恩发身监学忝进士先誓死必报遣人间道驰书奉百金归别父母建议尽彻城外民居冦始渡江官军小衂母弟佛努死之公单骑殿小桥冦不敢逼众遂翕从奉平章公道通左丞章巴延竭志守城逆党云集攻围五十有四日大败而还散亡畧尽江南遂为天下雄非公长才赞画平章左丞听用其言讵至是哉朝廷论功除本道廉访副使扵是公之惠愈无穷矣逺近士大夫作为公歌诗诵其美俟太史氏择焉公世家山东希古其字也邑士刘子真近归自洪具道本末如此
　　近时有客湖上归能话郎中身许国朝廷取士数十年谁谓书生无寸策江州李侯死可书郎中百战全洪都昔年廷对俱苐一鸾鳯固与羣飞殊当其练兵首陈义谓贼南征非所忌环城彻屋民始疑事急方知为上计家书间道驰山东百金归报寿乃翁小臣于此誓生死仰视白日昭其忠朔风云低吹战血母弟魂归寳刀折仓皇劲气吐寸心立马危桥万夫决相臣揽辔从天回将军鞞鼓轰春雷为公破敌捐万死顾盻妖贼如山摧君王拊髀加褒异深副当年设科意碧霄雨露湛恩深官转霜台弘国器汉廷寥寥渤海龚广陵张纲尤罕逢使君宴坐试深省谈笑宪府看平戎

　　石初集巻二

●钦定四库全书

　　石初集巻三

　　（元）周霆震 撰

　　○七言古诗

　　杜鹃行哀王孙作也

　　我不暇自哀古帝魂春来却念今王孙王孙马蹄去何处但见黄鹤落日故宇烟尘昏我昔帝蜀空名存絶怜王孙玉牒尊春宫天■〈鸟我〉压酥酪凝香夕帐貂皮温紫茸呉姬河西曲白马集赛鹰绦扪居民咫尺甚天上冠冕臣仆羣趋奔汉川一炬冦飞度四载寒食如荒村暴骸泣霜闗月老恨血埋雨江波浑投鞭七宝委道侧落花送客惭春恩劝归我亦久流落几欲出口声复吞莫道人生归去好江南无复吊王孙

　　送呉县丞赴江西省掾并序

　　至正十有六年春董铨黄昭二尙书暨亷使呉公当奉诏平戎江西适进士呉师尹永豊秩满摄庐陵雅为司徒所察以省掾征庐陵之民叹息其去余解之曰师尹摄庐陵信贤矣然化行一邑江西二十有五路司徒视诸侯王伯仲间朝廷付托之重郡邑观感之深舟车转漕之往来甲兵钱谷之出入一言取知于上大江以西莫不鼓舞其赐岂独庐陵哉况今世变滔滔毅然左冲右溃而不可夺者悉由进士中来故司徒之用人也郎中布延倡于前而江西遂雄天下都事呉公奋于后而吾郡之几殆旋安师尹此举虽爵位功业未及二公然常存岂弟之心安知来者不如今耶甚哉我朝进士得贤之盛司徒之善于用人也微司徒之明不足以取人于进士微进士之盛不足以回天下之太平吾固因师尹之举有以卜司徒知人之明而进士之不负朝廷也必矣遂歌以遄其往俾临难易节者闻之
　　大江西上舆图开绣衣传诏从天来中书机务政辐辏赞画献替须贤才呉君壮年进士选错落襟抱皆琼瑰摄官县庭治方洽入掾省署班遄催忆昨初从监郡日慷慨艰难为时出国恩未报冦纵横抚字差科殆无术火炎水湿良苦心电激颷驰恒定力吏奸毫发彻蔽欺民瘼颠厓获苏息此行谁道案牍轻司徒深坚瑞州城乘■〈马总〉宪使荣昼锦尙书列坐分兵刑九重忧顾在宵旰四方利害推亷明士夫讲学待今日勿以富贵移平生马蹄伫看长安遍黄河水清喜重见银箭宵鸣白鴈传宝图晓驾苍龙献日绕宾春上林苑花迎谒帝含元殿燕山佳气五陵高凤池早颂樱桃

　　荐郁孤■〈马总〉马行

　　粤自壬辰冦兴不覩风宪之巡歴五年矣御史监察阿尔斯兰南来列城想望风采既而贪侈日甚亷马二监察按临广东留郁孤以待参政全子仁佐之发其奸籍舟载黄金千凡黩货之物具载日录委官押赴洪都以俟命下忠愤之士相与赋诗以戒来者云
　　郁孤台前江水深绣衣驰传千黄金翻然按劔起同列如见咫尺天威临郡中新参全太守【子仁由郡守升参政】捕起龙蛇恒赤手从容杯酒示先机谈笑拾之如拉朽五年羣盗糜东南百城黩货春梦酣堂堂宪府卿相列讵意僚属藏奸贪送官樯连锁昼寂夹道传呼记来日君恩可负天可欺投畀北荒豺不食浊河一滴玷济流共器那得仝薫莸当官而行义所激此举庻减台端羞小儒初心思许国万事无成头已白笺天愿赐秋风高吹送霜威遍南北

　　送武昌冯子中乱后还乡

　　东南形胜会武昌蜀江滔滔经汉阳北来冠葢集如雨甲第壮似诸侯王平明飞箭驰校猎清夜列烛歌传觞貂裘鞍马美少年春风何处无垂杨一朝平地洒新血但见落日尘沙黄金章骨折荒草卧玉貌跣泣泥涂僵嗟哉冯子命一缕顾影错莫惊鸿翔时从知己话畴昔留滞五载忘他乡千金结客心尚在岂效儿女徒悲伤昨闻湛露被寰宇梦寐桑梓情难忘筑城渐喜还汉月点鬓仍许先呉霜相随长铗幸无恙况见峻坂成康庄子孙他日又兹始五世八世天其昌嗟我洪都百战场大臣精忠逺有光生灵一道在掌握若泛巨海操龙骧到家故旧定相问江右何恃全金汤司徒勲业有如此愿子备述毋怱忙

　　过玉成砦

　　玉成三面坚如铁穿井无泉援兵絶去年此际万人登已是如今髑髅骨刃飞丁壮屠婴孩妇女分配囊赀财浪传古昔险堪恃旷刼竟堕昆明灰我来似涉羊肠坂道遇遗黎拭愁眼故人何处觅游魂【陈德新主战呙于永新骂不絶口而死】云树鸦啼寒日晚

　　城闗曲

　　鸡鸣海东黄尘起落日闗山气如水余民髄竭欲无生月费给军须万计尙书前时来使臣近者太守宴将军割鲜饮醇互来徃白昼走马邀红裙【兵部尚书黄昭奉诏逺出按兵抚建间其行营经厯伍阙章安成医生也荣遇京师出黄幕下自抚抵吉以督兵为名招权纳■〈目各〉郡守梁水寨都事呉相与玩冦偷安酒食征逐无虚日殆承平时所未有】布衣小儒寸心赤咄咄书空长太息闾阎无奈覆盆何帝禁九重方旰食

　　题奔子温南城抱闗遗藁并序

　　子温由丁亥江西乙榜职教旴之南城念幼失所恃继祖母恩育之勤别其父广胖携妻子奉祖母就养时辛亥冬也明年兵兴出入鞍马间掌城启闭甲午岁大侵殱焉又二年旴经歴孔兴之避难来庐陵持子温未死前抱闗遗藁诗若干首反复气化人事哀怨穷愁歴歴如传访其弟子志授之子温广胖冢嗣也余交广胖四十年其学务博采研精文章不肻泛泛随人后试有司连不得志挟其长鸣京师归亦老矣于是子温荐于乡邑人遂罗致恐后旁郡又或夺之以往是翁平生读书效仅尔锺美必在子温而壬辰兵变以来上下隔絶子温南城哭其妻若子而身殒祖母茕然后亡广胖旅殡凄凉家人沦没殆尽呜呼子温垂絶之日顾祖母白头异郡割恩不可忍乃翁弱弟藐然故乡烟尘中广胖颠沛连年念老亲爱子幼孙数百里外杳不知存否而抱恨以终死如有知父祖子孙相见于地下痛当何如哉天之未冺其传犹幸有子志在则子温之录赖以布于朋友始终之际因有考焉不然赍志丘原埜草同腐矣余茍全性命朋辈零落无几读子温抱闗之作重悲广胖故托永歌以属吾子志子志其善自爱庻足慰父兄于冥冥奔氏一门唯子而已
　　黒风吹角孤城里万灶尘生烟不起白头祖母骨相随天入荒山夜如水惜哉奔子修程促泪堕人间抱闗录游魂归省父何之旅殡孤村春草绿当年煮字嗟无术商声写入山阳笛余音似和祁孔宾又似饭牛歌宁戚萧萧霜叶吟边落有弟零丁此漂泊秋风无地赋招魂明日城东问归鹤

　　海潮吟

　　北风翻天送高梢西江浪起如海潮千艘平城箭飞雨城溃曽不烦兵交冯夷启扉众争赴万栋烟氛毕方怒司徒命尽抚州营国公匹马杉闗去遡流西上旌旗红列城楼橹转盼空干戈七载遍宇内朝野狼顾无英雄悲哉上下交征利四维不张巧蒙蔽忧来却意贾长沙痛哭当年继流涕豫章逝水通钱塘汉川北渡趋洛阳洗日咸池佳气正闻鸡矫首向扶桑

　　刘观复止足轩

　　陶朱去越乘扁舟布衣卿相难久留子房定汉晚辟谷赤松可学思从游此游意气空寰宇家国安危闗出处功成名遂身独全千驷万锺犹一羽如何海桑人白头纷纷烛下寻牙筹马上朝鸡听未了又拟跨鹤趋杨州壮哉脱颕吾观复物外一轩名止足风流文彩祖子孙平生无殆应无辱有时展巻评功臣凌烟上遡笔有神敲推得句亦妙契直欲三絶追唐人太行覆辙车无数我独衡门乐安步紫駞翠釜生野烟我寜晚食依环堵畏途留此示康庄戏写陶朱赞子房满院绿阴春雨歇客来推户煮茶香

　　郡城高

　　郡城高昔人隳废今人劳城中居民负土石城上畚锸卒伍操去年外壕深地底【呉员外张录事】今年内城插天起【红巾】红旗东接汉阳山白璧西沈贑江水【江参政】杵声未改筑者殊人事往来如传车荒碑断础悉舆致仙宫梵宇空无余欢呼拦街走童孺明年移家城里住抱闗旧卒鬓垂丝泪堕鸦啼城下树城坚池浚侔金汤此地他年为战场

　　喜雪

　　庚子腊月初旬雪再作十九日大雪至二十一日弥甚深可数尺三日乃止辛丑元日早起雪塞门十三日夜半又雪皆平地尺深喜而赋之
　　残年新春冻不开大雪五度漫空来南州病热已十载造化有此真奇哉夜闻翔风撼天柱恍惚万马随奔雷乾坤正气有先至密运亭毒滋其媒云旗乍翻摇若木涛霜却巻飞龙堆女娲废炼深缩手河伯失据俄惊豗玄冥振辔祝融遁怒势欲遣昆冈摧卧龙潜蛟起奔走舞鹤翔凤争徘徊瑶池觞罢洒余沥汉皋相赠投琼瑰苍山一夕头尽白贫户得句侵晨推朱门岂必异衡宇埋没弱栁余枯梅我疑真宰偶戱剧往往玩世如婴孩故将空色种天上大巧六出无根荄要令六合反混沌宁许万象蒙尘埃兆丰呈瑞悉余事邂逅净洗昆明灰西流壶峤应自反咫尺清浅移蓬莱内廷称贺论边事坐想勑使传宣催蔡州鹅池久安堵整顿宇宙须雄才涓人自昔负高见逺去求马何时回燕山从尔深一丈扫地为筑黄金台

　　犬鸡叹

　　雄鸡奋翼衔怒蛙蛙被啄取声咿哑犬来鸡毙蛙竟逸转步犬惊逢恶蛇两强相厄须俱殒过客惊怪频咨嗟君不见下宫将军轻杵臼绿珠金谷来孙秀世间万事每如斯莫负尊前夘时酒

　　虎堕井十二月十三日庚寅

　　神冈距郡十里虎昼攫人转身竹篱陷入眢井众共殪之
　　郭西猛虎势莫当攫人白昼来神冈暗中推堕若有物眢井百尺篱根藏冻泉收声甃为土辘轳绠断苔藓苍眼花误落爪牙废弃置有待摧强梁酸风飞沙寒日黄四郊流血皆战场乘时吞噬恒妥尾翼以伥鬼高驼翔北平将军老且死泰山哭声哀怨长岂知凿池古设险邂逅一蹶由天亡吁嗟此物肆无忌妄意流毒窥城墙千夫骇汗手莫措造次坎窞侔干将君不见东门狡兎殪牵犬西江孽蛟终自戕贯盈兆此多未悟来者纷纷投土囊

　　人食人

　　髑髅夜哭天难补旷刼生人半为虎味甘同类日磨牙肠腹深于北邙土郊闗之外衢路傍旦暮反接如驱羊喧呼朶颐择肥胾快刀一落争取将慿陵大嚼刳心燎竞睹兕觥夸饮釂不知劔吼已相随后日还贻髑髅笑阴风腐余犬鼠争白昼鬼语偕人行衔寃抱痛连死骨着地春草无由生睢阳爱姬忍喋血长安仇家俊臣舌摅忠疾恶古或闻未覩烹炰互吞灭五云深处藏飞龙天路险艰何日通皇心万一闵遗孑再与六合开鸿蒙

　　上营门

　　上营门外将军树几度春来复春去北辕南斾万人行移种东风无定处几州伪将昧祸机【熊】逺杖牧圉持旌麾【徐】临危走檄盟白马挟诈志脔三狻猊孙曽履附陈运肘分部揜之慿夘酒羣庸贪饵悉轻生谈笑削除天假手惜哉邻丑疎防闲反更放虎来深山【招安成入郡】仓皇出此殆无术民命一髪悬天闗老夫厌观阵云黒中夜拊膺谈失色古来反复事难平愿天早赐扶桑白

　　天问补

　　贝丘豕立俄人啼淮水失却巫支祁万牛腥闻红帕首天狼反被青云衣坞金递遣髑髅守日注鬼箓停生机风尘展转逾十载意者天怒民浇漓故令六合日颠倒人类灭尽将无遗云胡玉毁石自若荧惑扬彩三阶微沣兰无实荃蕙化跖蹻往往嗤随夷奸凶残忍源源出福善祸滛殊反易杀人白昼临通衢长剑大刀争割食东家处子西家搂父母吞声泪偷滴书生平日苦自信坐谈性命成迂僻有人抱膝吟草庐夜梦史迁紬秘书共工举头天柱折五丁凿石岷峨枯有穷飞箭落九日防风戮骨雄专车跨秦歴汉凡几刼宇宙戏掷犹摴蒱君不见邯郸空国长平陷又不见焦土咸阳总寃滥区区反复焉足云老天为质由来闇

　　秋宵见月

　　青天过雨明月佳不饮柰此秋满怀援琴屡起却复止音韵惜于同时乖西风笑我深闭户吹送乱叶鸣空阶翩翩从尔千万态我自作我随无涯蓬莱会见清且浅未许泥滓沾青鞋

　　石言

　　邑城夏暑増筑基崇数尺垒巨石为之搜抉幽遐逺近烦扰
　　南山白石坚不朽镌磨誓入良工手平分陛级肃降登横卧津梁逹奔走椁成取重侯王家不惜千金市长乆从渠楚汉决雌雄坐阅兴亡屹相守宁知敝邑如残星十年豺虺喋血腥今兹成垒方改筑流汗万杵当炎蒸城基迭石崇数尺搜括隠匿慿威刑断桥发冢残寺观民舍隳突翻阶庭千夫引绠日驰逐颠踣道路无留停石乃言曰我生刚介根元气落落孤高蟠九地既不得补天遇娲皇又不得填海从精卫包羞转徙近污渠反为奸凶严屏蔽何当天威发怒雷豺虺骨与城俱摧此时饮恨庻吐气尽碾暴骨为飞灰

　　反复吟

　　东闗昼宴宵流血北里暮耕晨建节金珠无胫走如飞奄忽废兴那忍说君不见青冈头墓砖云是晋桓修发掘近遭羣盗手峩峩疑冢已千秋

　　埋寃树

　　郡城西郊官道侧有树名埋寃往来必于此少息因赋托兴庻几有位者闻而动心焉
　　出城十里西南去行投经过倦休处崔嵬古干络苍藤相传此是埋寃树树名那得呼埋寃阅人累岁官道边朝吁械繋逮词讼夕敝鞭扑逋税钱富豪招权逞滥入孱弱破家哀孑立几人饮恨泪彻泉树不能言天为泣埋寃得名良可悲郡中守令知不知

　　延平龙劔歌

　　邓克明率江西之党攻延平江州八月破之日邓亦大败奔还失亡甚众
　　延平之渊深复深白日下照苍龙吟古来此处会灵物中有未死英雄心黒风一夕嘘蜃气坐看海州俱陆沈咄哉蝮蛇敢流毒鼔召妖孽纷来侵老龙掉尾纔一怒百恠洒血腥淋淋书生投笔起大呌稽首再拜皇穹临龙兮龙兮尔之潜也已千载丰城故乡昨失守宜叩天阍勑牛斗下取老蛟心血剖指挥九日付羿弓驰檄风雷歼巨丑胡乃坐观浔阳肆鲸鲵魑魅魍魉羣相随剜肌剔髓四海糜遂令鱼肠豪曹甘毁折岐山之凤鸣声絶忠臣扼腕空白头赤子腐心眼流血时哉好从檀溪踊跃起的卢唤取黄熊赤豹来清都并与宋帝独驱之长刀龙门将军天山之三箭神会大冶飞昆吾迅扫六合尘模糊我当逺求华阴土助尔光芒増快覩问天洗甲挽银河苏息苍生溥霖雨

　　志感

　　老来不能夜饮中秋无月静坐山中因忆往年客横溪诗朋盛集老桂初开列坐其下诸生倡酬达旦居人惊倒闻所未闻重至桂无复存但见平地立马其中追念亡友思恭怆焉良久遂成长句奉寄西愚先生聊志今昔之感丙辰年石初书
　　海风吹云通万里浙江势合潮声起酒杯无分月含羞独步徘徊桂香里秋深萧条昼掩闗良夜偶此须臾间老逢佳节偶怀旧昨者梦自横溪还溪边故友重泉隔却忆当年会骚客十千清酒买城中舒鴈初肥鲈鲙白庭前古桂高婆娑酒酣能赋得月多野人侧听惊絶倒宁许扣角声相和重来无处寻高桂夜听马嘶林叶坠凄凉旧曲付吹箎吟断清商复谁继我愁问月倾肺肝月亦怜我霜鬓残平生取友恒落落会面非少知心难古今何限西州路送迎只有山如故作诗寄语座中朋难觅人间许玄度

　　石初集巻三

●钦定四库全书

　　石初集巻四

　　（元）周霆震 撰

　　○五言律诗

　　忧怀

　　黄落杂烟芜林炊乍有无丧氛移步满兵气几时苏小邑疲封拜穷乡落馈输刼深资病减闲坐校灵枢

　　老病

　　丧乱交游尽艰难老病深寥寥平世策落落古人心夕照惊岐路晨霜忆故林折腰宁五斗敝帚或千金

　　山村

　　寥落惊回首艰危厌久生野人羞费揖山石苦留行坡雨初畦菜园霜未破橙小村风物古暂喜话农耕

　　喜康子至

　　幼儿淹滞刘氏馆中夜刼者坏大门而入急呼宿客父子起走出遇冦二客趋东厢影堂冦追蹑之父死子伤吾儿趋西厢匿神龛侧幸免死生之异在毫发间于其来也且喜且悲
　　脱或沦锋刃吾年岂愿余及今相见日是汝有生初割爱三兄愧慿危一饭驱风尘方未巳尙慎母恩劬

　　忆第三儿留郡城

　　百里元非逺三春又已终传闻随处有消息几时通蔓草酣朝露孤花繋晚风昨逢归客语前日早趋洪

　　挽吉水孙碧涧判院

　　嗣世明经业传家昼锦衣干戈危独立桑梓晚全归逺戍孤云淡平原落日微送车泪交洒霜叶不成飞

　　送人之岳阳税务

　　五月巴陵去官途事若何通商川舶逺供贡楚材多泽国留形胜【湖广参政阿思兰驻兵岳阳】骚人续咏歌时逢渔艇问或有化龙梭

　　张德彦

　　德彦自金陵败中附赵余党遡流将扺安庆赵子变起【其父镇安庆陈疑其通金陵师行之际戮之】守者仓皇东下德彦同行识之急投脱命赵舟四十六人皆死归道所以闻者悚然
　　跋涉逾千里存亡间一舟絶怜干禄误翻致遗亲忧水国寒潮晚山城古木秋行藏盍深省向晦庻无尤

　　辛丑除夕

　　雨雪徂年日乾坤厌乱余战争呉会阻消息朔风虚虎眩投眢井磷寃集故墟事机恒倚伏天意竟何如

　　壬寅旦日

　　衰迟违故里丧乱守残编鞍马儿童习貂珰牧圉联问春逢上日颁朔忆当年懒复谈迎送焚香校太玄

　　闵新安

　　路泣颠微步原涂枕积骸孙恩将入海【新安砦主孙本立】李佑起平淮【红巾首李昭】犇溃蛾投火攀援蚁附厓熊兵闻禁暴坐觉众心怀

　　闗陇吟

　　陇戍通恒代河闗控鲁齐日经亡国淡天入战场低玉帐千羊酪青郊万马蹄悲歌频劝酒送客去安西

　　冦至

　　羣丑发禾川中宵羽檄传纔收縁岸戌已涨近城烟掠货舟相次驱人骑独先儿孙犹九口两地寸心悬

　　杂咏三首

　　海宇久承平风尘忽四惊官僚生间道黎庻死乘城壮士天山箭将军细栁营寥寥千载事忧世与谁评
　　颖蔡俄中起荆襄转盼休兵符留北府臣节仗南州万宇声华刼千官富贵羞圣恩覃雨露未必乏嘉猷
　　所至失坚城宜令鼠辈轻茫茫谁报国草草众兴兵呉楚悬三户河山隔上京几时苏北望飞骑报尘清

　　即事

　　古驿深春雨荒城带落晖鸡豚当道冺烟火隔江微所过无完室相逢尽短衣干戈承刼运蹔与圣恩违

　　罗郭

　　首义罗明逺倾家郭楚金俊功随日起遗恨与年深白日重泉影青天万古心如何有位者翻不计浮沈

　　感遇

　　病髪梳频减愁根日夜新世方迷货色天未厌风尘臣分谁忧国君心本爱民岁寒余劲草洒血贑江滨

　　○七言律诗

　　秋日登城

　　山压孤城草树荒西风尘起独彷徨萧条遗构重烧毁憔悴余民半杀伤驿传共疑星使杳角声空引鴈愁长书生往往谈经济揽辔澄清合有方

　　答刘持志

　　闗山极目翳黄埃叹息车薪水一杯种秫地荒宾少顾催租邑小吏频来暗尘葛服秋当浣细雨柴门晚未开近日江南吟思减断肠谁更忆方回

　　答道原思治

　　书生报国乏涓埃羞对茱萸强举杯宿雾连山雄虺些朔风何日野鹰来交游渐向艰危尽怀抱那能老病开几度出门疑所适杖藜细遶竹西回

　　雨

　　五月初七日雨至初九夕大作一昼夜如倾初十夜半更许方止江涨比丁已有加
　　湿云无际涨痕粘雨势朝来几倍添已让沧溟怀絶岛更输银汉建高檐三年兵甲天当洗一日蛟龙地莫淹早泛贾船随鬬舰广通民食富官盐

　　寄呉章卧病客中

　　乱山岐路鴈行斜篱落酣烟菊自花我昔郡城行冒雨君今孤馆卧思家济时孰是囊中颖避地除非海上槎一郡幸存唯二邑戍楼何日罢吹笳

　　城陷

　　黄尘赤日陷城池又到冰霜岁晏时列寨守江兵夜戍扬旗出郭冦朝驰就粱误落荒田鴈啄肉空肥野树鸱诸将从容依老守捷书但奏莫令迟【梁侯守郡恶闻兵败】

　　感秋

　　鬓如踈叶挂林端带减腰围逐月寛久病秋深心易怯多愁夜永梦难安暗蛩入戸输清苦落月窥牕进薄寒屈指青春平野望东风随意马头看

　　九日

　　西风惨淡郡城楼谁复黄花插满头访旧愁经墟落晚登高怕见战场秋鸣鸾阁在金笳集戏马台空鸟鼠留尙欲逺寻雷焕友提携双剑出南州
　　荒荒萸菊负登临莽莽乾坤亘古今淮浪逆舟寒日淡楚山连戌暮云深孤生自滴思亲泪【先父宋淳佑九年九月九日生】多难谁摅报国心道路几时辞逆旅闗河无地避秋砧

　　送韩一初赴马万户府叅议

　　才俊宜从幕府升四郊何日保安寜连营未报休传箭策马何嫌出戴星苦战城壕霜月白屡残村落野烟青军民甚有闗心处佐政行看刃发硎

　　登城

　　世祖艰难德泽深风悲城郭怕登临九朝天下俄川决七载江南竟陆沈马首空传当日价鸡声不到暮年心雨□门外青青草过客魂消泪满襟

　　民哀

　　痛哭羣庸误主恩遗民无路叩天阍荒凉甲第有焦土仓卒深闺无固门青血传餐供士卒黄金为土赎儿孙囊胶谁造昆仑顶念此长河骇浪浑

　　除夜感念亡室

　　无复怜余踏雪回一灯儿女促行杯土寒深痛骨委絶月暗忽迷魂去来迟暮影孱如欲踣颠危心死不成哀鬓边种种君知否消得流年几度催

　　中秋

　　梦逺霓裳世外音汉宫天老桂香沈黄埃欲出飞鸢上白骨犹如落叶深万国砧声离别泪中宵月色太平心晋公相业何时见目断天津益苦吟

　　风雨重阳

　　八载兵戈苦未休异乡佳节若为酬鹰台人化前千载鴈塞书沈外九州岛风雨黄花宜换世山林白发欲专秋莫言抱病妨杯酌渐喜新来絶酒雠

　　冰盘雪藕

　　清彻冰盘压蔗浆酒酣雪藕进华堂凝寒色映瑶华脆真白丝连翠袖香金掌曽闻承玉露琼台忽见捣玄霜文园近日真消渴莫种莲根引恨长

　　元日雪

　　朔雪遥憎毒雾蒸两年元日势慿陵气吞鹤表城如玉声撼龙宫海欲冰不夜与天为汗漫当春借地示严凝貂裘公子来何暮好向寒空纵角鹰

　　新正雨雪连绵人日大雾近午晴

　　天赐春晴一日恩乱来骨肉几家存屡危岂望全腰领积善当知及子孙喜有帆樯通白下幸无车马到青门往时百万苍生苦岁晚承平拟细论

　　中秋城西感兴

　　玉宇琼楼三万里乘槎无路匪仙才尘扬海内衣冠尽鴈断云边鼔角哀天意未知何日定月华空似昔年来故山老桂无消息红蓼花高满路开

　　雨困简张梅间

　　湿薪万灶涨烟氛屋角鸣鸠旦夕闻山接云根如栈道雨生波晕似犀纹麦苗泥渍连千顷花信寒消到几分最苦相从巷南北掩牕十日断论文

　　和前韵

　　天气浑疑挟楚氛雨淫愁向早春闻红淹小圃违芳信緑泛回塘乱縠纹逺树鸟飞村舍没淡烟人立野桥分空余落塈邻翁璧颠倒蜗涎似篆文

　　纪事

　　八月十五日告示诘朝往攻新安孙本立晡时羣党争出城中撞击居民门户壕外纵掠水东永和边江而上放火杀人刼取财物妇女火达旦不灭是夜白气亘天
　　横亘东西白气升喧传入夜事堪惊纵焚倳刃连村市流血呼寃逼郡城天地岂忘心憯怛山河未放影分明提携妇女闺房秀饮涕羣驱敢出声

　　和青华道士萧宗元

　　月满虚堂奏帝归仙风吹送紫云衣九还欲致三花聚一悟能消万刼非老树鹤栖存夜气清池鱼跃见天机黄冠况得山阴客未信诗盟与愿违

　　九日

　　未霜白鴈渺闗河来日空随赴海波世难持身高处怯秋声入耳老来多山中甲子今谁在日下长安柰逺何几度西风余破帽悠悠心事唾壶歌

　　和刘子贽韵

　　梦中走马上西凉回首燕山六月霜尙想筑台思郭隗谁能荐士效田光三陲呉楚人才劣百战河山事会长赖有淮南招隠处掩牕清昼坐焚香

　　立秋

　　京洛风尘竟未休送迎马上敝貂裘萧条人物常如夕惨淡乾坤又入秋勑使经年遗北府战场近日在南州纷纷鸡鹜羣争食谁向沧江友白鸥

　　冦来自北见城中萧然散入村落

　　断鴈云低欲度迟鹊巢何许寄南枝冦兵已厌空城住官马犹从间道驰万骨白边寒月夜孤烟青处夕阳时经年北道无消息望眼频穿泪暗埀

　　幽愤

　　陇梅驿信杳如缄白昼连山雾气酣细栁未应仝灞上蓝田自可转闗南惊涛四面轻帆破疑路千条老骥谙落落怀才宜不少冥冥当局得无惭

　　诏至

　　三月二十六日天诏自广东来诏发京师去年八月二十七日也于是朝廷号令久不闻矣欣幸之极敬赋七言律诗一首
　　沈陆如云跬步艰忽传驿信自燕山九霄日御龙光起万里春乘海道还忠义铭心扶壮节老癃埀涕洗愁颜中原黎庻知何似想望疏恩溥蒯菅

　　次韵刘道原九日

　　旷刼何当洗壒埃凌高欲藉海为杯巫山雨暗猿相引汾水云深鴈不来新酿偶慿茅舍漉寒花时向槿篱开仲宣幸有荆州托未厌吟边数往回

　　喜东宫受册

　　六月二日东宫受册越八日大赦天下使臣出湖广来自茶陵十月十有一日到郡踊跃快覩不觉情发于声忘其为老病也
　　海色穿林晓梦圆战尘氛雾一时湔青宫德进瑶编纪紫禁恩随玉漏传洛邑车书符永世汉家日月觐中天秋霜一寸丹心在稽首洪禧万亿年全

　　叅政九日宴僚佐城西神冈叅谋万德躬赋诗五首用韵寓情

　　画省凝香被羽林赏心宁许二毛侵闾阎侧听歌谣起父老争看棨戟临霜露黄花留岁晏江湖白鴈待秋深宴阑归骑营门夕凉月纷纷落醉襟
　　能赋登高幕府亲深秋过雨絶飞尘山城驿路黄柑富水寨人家白粲新歌舞多非前日境交游半是异乡人通商近喜官盐集不比西都巧筭缗
　　如云冠葢此高攀千载龙山季孟间犀筯驼峰传翠釜银罂春色照苍湾歌姬拥醉翻腔误才士争先觅句艰秪有相如欣授简兴来无物不相闗
　　兰台无分佩珊珊断垄平冈自往还避地乱来犹有酒放怀高处不须山叅差红树西风外明灭青烟落照间何日逺寻方外友却随紫气出函闗
　　曽向凌波赋袜尘絶交近日愧钱神百年抚事皆陈迹四海知心几故人山借衣冠违世浊天留萸菊贷秋贫偶寻五栁先生传自觉年来懒是真

　　怀古

　　闗河渺渺几浮沈落日秋风万古心二顷留人轻六国一壶玩世重千金乱来耆旧传闻冺老去英雄悔恨深输与苏门长啸者不教车马涴山林

　　赠张梅间

　　故人谁似此君贤涉难交情晚更坚迂路出城寻故友移床就月话当年霓裳曲奏忘天上博望槎回记海边归去莼鲈随地有别来须鬓得秋先

　　九日遣怀

　　绕篱黄菊自幽香无复龙山落帽狂身外老来从杂沓眼前高处倍凄凉妖狐突过荒城雨旅鴈冥飞絶塞霜风物闗心倦回首野园柑熟旋分尝

　　还乡初度辱亲友刘卢南惠诗依韵答之

　　憔悴还乡一病翁雪牕晴透校叅同庚寅俛诵湘累语甲子长怀晋士风尘暗衣冠情索莫眼青骨肉谊深崇新吟多谢耆年颂晚节终惭老圃容

　　至正十二年壬辰正月武昌失守

　　黄鹤楼前帝子宫古来形胜控江东运筹要害无豪俊流祸颠厓摠冦戎天马西来勲可树河冰北渡驿谁通一壶或负千金重白发丹心愧少同

　　述怀二首

　　子月中旬以从雨雪交作羣冦合攻大坑荆山小水逆党出城南三十里立砦二十四日破白水下塘二十五日破吾里吾与次儿长孙寓歴村下牢是日省都事呉军已到郡二十六日走度岭者相属如绳过午犹不得家中消息心甚忧薄晚长儿来乃知念五日四更初冦掩出吾里儿曹随众走厚富向晚冦退渡江趋王屯暮抵南阜李氏已空室矣二十六日早中宵蓐食行至高台岭巅但见连延朱村大坑冦火千炬雪冻道滑妇人稚子僵仆不能进扶挈度大湖岭出章坑天已晚长女母子无托与偕来阖门不自意全遂投下牢依陈氏暂住述怀二章
　　冦陷吾乡今二日连宵列炬似星分如何去此三十里家中消息杳无闻咫尺干戈皆逆境连绵雨雪助妖氛兀坐此身同槁木恍然不复辨朝曛
　　风雪炉存半死灰每听人语輙惊猜眼穿屡揖亲知问愁极忽传儿子来足茧荒墟烟惨淡魂飞间道石崔嵬经过且勿谈辛苦阖室无虞已幸哉

　　黙念

　　末路危机逐日新遭逢瞬息异寃亲多疑忍事甘存拙久乱全生幸处贫北海牧羝宜反汉东门牵犬竟亡秦古来反复无前筭那得匆匆论世人

　　书所见

　　正月十八夜全叅政军中告变缚致都事哈喇台小镇抚阿尔斯兰布哈万户张定住将戮之十九日昧爽其麾下拥众扼全舟胁取二人入城闭闗纵兵大掠全由此失势四月二十七日呉员外部将明塔布台潜蓄异志忌同列林巴延乌都枭勇挟诈杀之诬以谋反呉不能制又叅政军令丧马一疋偿白金一百两是蓄不战之马也
　　百金战马廐中屯部伍酣歌彻晓昏牙帐黑风枭突起营门白昼虎相吞史徒富躐官曹位厮养威聫士族婚天下纷纷宁有此我军成败不须论

　　记忆先亲复斋先生诗二首

　　九日初度先父生宋淳佑己酉九月九日
　　厄于阳九画成干淳佑遗民自怃然正则庚寅宜有字绛人甲子已忘年菊枝偶地存幽操汗简何心理旧编赖有童孙初学语挽衣争果戱阶前

　　代李季实贺歴塘刘所立生日

　　春入霞杯喜拂天初逾六六纪瑶编人间铜狄何时铸天上银蟾昨夜圆【六月十六日生】秋水精神高六月仙人风骨妙千年山林城市遥相祝凝望蓬莱隔紫烟

　　石初集巻四

●钦定四库全书

　　石初集巻五

　　（元）周霆震 撰

　　○五言絶句

　　拟复愁十二首

　　一烬城门火余灰已复寒小儿争炙手犹作燎原看
　　杀气频年盛南昌接武昌帝城春有路昨夜梦钱塘
　　钱塘江上水几载独朝宗到海传消息殷勤起卧龙
　　旌斾簇雕鞍花袍紫凤团路人潜侧目敢谓沐猴冠
　　来往动成羣翩翩得意人九朝深雨露头白独沾巾
　　天骥盐中蹶瑶钗井底深如何起阡陌坐致万黄金
　　银鞍寳校新罗绮耀青春曾识官仪旧羞看马上人
　　屏迹谯楼下深追少壮时卧听更漏鼔双泪落如丝
　　朱衣羣百恠白昼出乘车咫尺青门路无由得种瓜
　　列位公侯宠连营使相尊庶僚供指使谁复耻心存
　　徙封余赤蚁逐气布青蝇欲市金台骏黄河久不冰
　　未忍歌鸲鹆犹能拜杜鹃暮年心寸许何日覩青天

　　○七言絶句

　　赞少陵骑驴

　　巫山云暗失归樵剑阁春深雪未消泪堕中原天万里蹇驴独过浣花桥

　　戱笔

　　西园蹴踘醉蒲萄北里琵琶紫锦绦堪笑东家头白者一灯深夜读离骚

　　客有赋大军来者戱答

　　龎睂炙背短墙隈问我何时笑口开几度传闻狂欲舞如今懒说大军来
　　梦寐渔阳右北平弯弓走马气慿陵不知近日燕山雪添得黄河几尺深

　　北山口号

　　蕲黄连结蔡州城风靡江东莫敢膺千里南来今送死天知忠节在庐陵
　　过江云起剑锋驰捕取红巾血作池后日庐陵收野史水东第一赛男儿
　　城门书开车马喧人行呵道竞摩肩军兴那得廷如水监郡从来不爱钱
　　莫道逝川波自平莫道鳬鹥元不惊白发营门二千石几回霜月送鞭声
　　天狱东回纳贑川山峰断处是青天螺湖桥下清流水留向槎滩送战船
　　林郭扬旗激箭锋江城吹角气如虹义山云雾西昌月一片丹心两地同

　　江西省掾陈允中避罪来永新固守城池屹立羣盗中泰和宣差以廉明著称境内晏然

　　蜃气楼台转眼空荒墟谁与吊秋虫道边小屋柴门掩犹是当年种菜翁

　　纪事

　　去年闰三月十六日欧贼自袁来陷吾州十九日以陈冦败走郡城急报驰去里猾易桂芳暨脱罪小吏顾清逺两家兄弟献马纳降力陈括货之计追至东门外恳留遣赵普玄者复回遂稔安成之祸四月二日城复赵诛易顾歼焉
　　万斛北盐扄海隅迩来商贩竞南趋去年今日城中价一贯文纔十四铢
　　幸及西成早筑场岁寒犹恐菜畦荒山村肉价何须问近日鸡豚倍北羊【常年北羊二贯一斤今猪鸡四贯一斤】
　　烬余十室九摧残折取充薪寸寸亁邻境贵收纾乏絶遗甿窃负活饥寒
　　鸡豚寥落傍柴荆粳稻初黄菜甲青卧听儿童传好语夜来驿使到长亭
　　大洲江水绿如苔画角吹寒听莫哀白茅冈头黄叶落鹧鸪洞口鸿鴈来

　　上已

　　旧俗蚕占拟万霜儿童犹自赏晴光乱来锦绣无藏处那有心情到采桑

　　感古

　　因读春秋传戎事不迩女器有感呉楚之亡后之人以武畧自负者可不鉴哉
　　呉宫队长罢论兵越女西施擅宠荣百錬一朝成绕指方知世上有倾城
　　巨鹿诸侯伟战功咸阳宫殿转头空如何葢世称无敌也为虞兮泣帐中

　　论交

　　古来难觅是知心旷世襟期感慨深造次陈余方解印从容杨震却怀金

　　坐看

　　乱后交游隔世心衰年为客怕登临东风不作年时梦坐看楼头众绿深

　　故人

　　春雨初晴是绿阴故人隔水晚相寻往来莫信年时路近日溪流浅处深

　　食性

　　宿舂宁复问精粗食性年来已尽除随分晚炊诚当肉且乘新雨理园蔬

　　过太平桥

　　秋山戌火夜鸣枭玉帐春酲富贵骄独抱韦编无寸策白头羞见太平桥

　　山家夜雨

　　晚暮携孙此一枝四年多难秖心知梦回小屋风和雨却似春滩转柁时

　　冦至

　　二十七日冦至三舍尽晚携孙走下派止侄壻刘务本家二十八日冦出歴村冈头家眷继至下派二十九日早下派大惊扰走安塘
　　重迭青山道路长疎疎红叶树经霜日斜又度横桥去秖有江声似故乡

　　城西放歌

　　周冦万四千人发永新水陆并下八月二十九日张录事出军九月一日府委官教授滕诣西昌叅政所请师征诸将赴援录事无马战不利是夜急报三至黎明驰檄促援兵食时冦焚高沙敛陆录事军奔还城内外大骇或争走入城或赴舟江浒或散投村落僵仆死伤不可胜纪贼骑掠太平桥官地上薄晚退屯援兵暮集初三日早合战自辰至午叅政军扼上流冦惊败走衣装器仗填野沿途民义邀击禽获颇多周冦奔还永新当是时郡城几殆天也国家之福也歌竹枝以写之
　　太平桥外吹血腥追奔黄■〈衤甹〉蹶门丁【黄■〈衤甹〉全叅政所招郡人门丁张录事所起在城民户】昨日纵横官地上岂知恶极有天刑
　　千金堕地不暇顾妻孥咫尺愁相抛此时争门城内去悔不云山深结茅
　　理问军中骑射精从来赏罚最分明疾驰赴援如风雨晓发河山夕到城
　　水寨城闗摠寂然诸军号令夜分传火筒清晓三声发诸将齐驱勇向前
　　敛陆池边晓树旗埋寃树下夕僵尸皇天近日新开眼说与四方残党知
　　惨淡秋阴覆血痕参差苏石倚蟠根古来此是埋寃树今日还栖战死魂
　　大洲男儿身姓熊杷头削铁刃如风直前竟斩红旗首步战须还第一功
　　斩头累累悬马鞍众中谁似林伯颜贼阵横穿来复去三军大捷唱歌还
　　先锋破阵古来难好手齐推岳长官除却林奇谁与对交驰两马万人看
　　记得壬辰血乱流血流又到丙申秋凶徒恶党还知不莫要轻来打吉州
　　莫道孤城铁作闗云埋贼阵血朱殷强梁多在莼村死战马纔余八疋还
　　叅政遣军快阁下冦来相遇吉塘桥横陈江上四十骑居民墙屋免焚烧
　　安坐辕门运六韬冦锋压境沸如涛收功一战民安堵始信将军定策高
　　太守当年宪使除军须供给自纷如白髪苍头宁自暇一宵暂向府中居
　　录事张公老且贫一身阖郡事如云仓卒开城容万众从容行酒壮三军

　　军中苦乐谣

　　半臂缠腰帽巻毡剪裙荷叶腿齐编市西桥外看屠狗笑掷幷刀赌酒钱
　　堆帽红缨间黒缨粉青宦袴短黄裙酒楼突过行人避近日新充水砦军
　　旌表门前路几弯浮图坡下日衔山马上长身单白纻双双缓辔打球还
　　短髪风欺破帽斜日西跣足踏江沙妻孥待哺不遑恤流汗担柴赴主家
　　迭石支床拥败毡抱闗击柝日随縁松灯自把芒鞋了要办明朝买菜钱
　　剑锋交处奋身跳箭集征袍血未消夺得红巾冲阵马归途干被长官要
　　官船公子抱琵琶笑指娼船白藕花今夜江头好风月买鱼载酒宿谁家
　　团扇题诗爱越罗画船载酒沸笙歌何人夜读张巡传独占秋江月色多
　　十里长洲列战船白头吟客坐看天何时得见三阶正独倚蓬牕夜不眠

　　初冬骤寒

　　败璧萧萧夜不扉昨来天气似炎威卧听风雨中宵叹何限征人未寄衣

　　即事

　　街头昨日走如麻逆贼慿陵势转加晓起将军忙馆伴省官遣子壻侯家

　　海全二叅政

　　弃舟穷走计全躯【全】力战慿城志扫除【海】身死不殊心死异海全他日付谁书

　　都事谔卜都拉

　　部伍相残不敢呵【巴延乌都被杀】美人雪洞夜酣歌林【舟中宴居名雪洞】到头误国均遗臭只为高昌不可和【全子仁高昌人其志专在吞呉恐其成功】

　　纪实

　　戊戌夏五月之变新郡守张元祚与全府叅谋萧彛翁约同死萧一再赴井死读书台下张竟降
　　振文堂上刃纵横水陆旌旗瞬息更俯伏献城新太守笑谈赴井旧诸生

　　宿州歌

　　客有自中兴来者能言四川闻乱遣兵出援主将日寘酒高会收其子女玉帛而西宿州南北之咽喉也知州亷能在任十二载逺近归心因不纳拜见之礼责以军前供给知州既行宿州遂陷
　　羽书兵马调西川省署新兼上将权不怕连营几百里冦来只要宿州坚
　　万骑连云发蜀都宿州一掷似樗蒲幕僚折得流星檄牙帐朝酣睡未苏
　　羣盗河南稔祸端此邦城守古来难知州一纪心如水那得金钱谒上官
　　宿州知州无一钱官差供给赴军前军前未到宿州陷从此红巾势灼天
　　云盘长毂辇金缯皓齿青蛾逐日新一夜西风吹汉水将军归去锦城春

　　谩成口号

　　余生之岁至元壬辰后立春一日今兹庚子正月十日戌时春与始生日时适合

　　初度春生先我辰余生时日恰逢春十年风雨江南路犹有先朝白髪人

　　杨栁枝词

　　偶忆丁酉春客自邑中来诵王大初一絶落句云多情只有城南栁舞尽长条更短条葢指失身而事修饰者戱续之
　　离宫别馆短长亭忘却江南旧日春是处人家种杨栁往来系马解留人
　　背立东风浅画睂断肠烟雨一枝枝隋宫汉苑春无主莫向江南话别离
　　移栽杨栁受风多南畔行人北畔过若道浮萍是飞絮好随流水到官河
　　舞絮含愁入酒家何因得近琐牕纱春风万一无拘束放去钱塘逐落花

　　即景

　　似晴却阴阴复晴晓霜雾雪夜瞻星天机咫尺开黄道借与江南鬼火青

　　惜往日

　　千金爱女贮兰房百寳雕鞍拥骕骦过眼青春谁是主燕归无处说兴亡

　　谷日薄雾食后晴

　　梦笔生花到枕边朝来晴稳荷苍天春秋灾异书将徧准拟今秋大有年

　　去燕吟

　　寄声多谢卷帘恩花落春阴半掩门只有当时堂上月夜深犹照旧巢痕

　　篱间小花

　　小小闲花分外红野人篱落自春风江南多少繁华地尽在寒烟蔓草中

　　田家

　　木绵花谢豆荚肥秋风催换白纻衣东家女儿浣纱去西家年少负薪归

　　题鹰熊听涧图

　　奇絶鹰熊听涧图眼明画意近年无子房借筯旋销印此是人间大丈夫
　　鹰攫熊蹲听涧声贵从巧画寓深情李斯书上秦留客安国谋行汉罢兵
　　鹰熊听涧古来难飞走藏名戱笔端堪笑阴陵迷失道当年枉怒沐猴冠
　　听涧鹰熊岂是真画师托意讽时人白登围后知刘敬辽水兵前忆魏征

　　读天宝雷海清舞马事有感

　　剑阁迢迢隔两京衣冠相送范阳城伤心凝碧池头宴千载无人传海清
　　太液华清污禄儿从官千骑竞西驰君恩旧日深如海赖有衔杯舞马知

　　校书

　　马粪儿童锦绣裾专房倡女后妃舆岂知短褐衡门下一点寒灯夜校书

　　汉冠

　　酎金刀布罢长安露冷铜僊屑玉盘毕竟皇天深有意赤睂难改汉衣冠

　　雨中

　　栁塘分路市桥斜海燕双飞识故家一月闭门听夜雨隔墙落尽碧桃花

　　刘氏二生从吾儿学赤日中分渠溉枯其意甚善遂成一絶示之

　　渠成不使利专秦救旱分流惠及贫一饭秋来应忆汝艰难相顾几何人

　　前诗子勤连和七章或病首句秦字难押援笔泛及故事不觉其言之长

　　输粟常惭晋闭秦艰难稼穑每怜贫沟塍鴈立交通处汗血骈肩荷锸人
　　井田埋没自先秦锥卓堪怜白屋贫任氏漫多苍粟窖王孙一饭更无人
　　雨似沱江不向秦老天应念四郊贫卧闻夜半呼龙起一滴天瓢活几人
　　世上山中几晋秦今年却忆去年贫有时弹铗歌冯剑谁是江东指廪人
　　羸马孤舟遍楚秦著书憔悴暮年贫茂陵无复谈封禅泪堕先朝白髪人
　　黒貂裘弊叹苏秦短布宁甘宁戚贫摭拾泥涂车辙覆到头何似汉阴人
　　纵横无术效仪秦堪叹先生一剑贫谈到薛文焚券事方知豪杰异常人
　　闗法鸡鸣幸脱秦何如高卧北牕贫种瓜一片青门地头白能来有几人
　　战罢长平地入秦邯郸悄似索居贫定从谁料毛生出羞杀同行十九人
　　五羊皮贱耻干秦自在披裘带索贫谈笑七雄争战地乾坤自古有闲人
　　抛却千金不帝秦鲁连怀宝岂为贫纲常独振东周末海内应无第二人
　　山东宾客竞投秦枉向商于守贱贫后日子房安汉策相逢竟少采芝人
　　不将奇计试强秦一介狂生衣褐贫马上怱怱谈六国何如来就种瓜人
　　黄金散尽务强秦宁计咸阳府藏贫六国暗投离间网奔驰谈笑合从人
　　富国强兵善用秦故将子赘抑家贫山东十五年无事尽是偷安醉梦人
　　投笔当年论过秦贾生岂料谪居贫非闗綘灌轻相弃自是才高反累人
　　空自美新更剧秦子云竟守一区贫草玄可惜无良友说与他年蹈海人
　　法立商君始变秦本期尽活世间贫惜无麟趾闗雎意万古流传一罪人
　　辛苦兼并百二秦后无蓬颗葬侔贫可怜曲阜东家叟今日犹存守冢人
　　天醉山河却赐秦六奇藏在席门贫古来万事无能测抵羡商山四老人
　　临淮百万蹶坚秦一掷无论儋石贫何似柴桑松菊里逍遥彭泽退归人
　　汉中决策定三秦本自淮阴寄食贫除却当年萧相国相逢未许说知人
　　肥瘠何须问越秦纷纷北富与南贫空花过眼无能识输与严滩把钓人
　　杜门公子起谋秦十五商于一旦贫可惜论囚临渭者扁舟未识五湖人

　　石初集巻五

●钦定四库全书

　　石初集巻六

　　（元）周霆震 撰

　　○序

　　吉水州新城序送都事谔卜都拉

　　兵兴连年生灵涂炭日甚相国陈公之定江西也専以爱民为心便民之政靡不修举故公治洪而洪城増徙九江而九江之城建凡以为民也枢宻熊公以相国腹心之寄分治五郡城池之益广与崇方事不烦而民益附吉水属邑水陆来徃之冲民无以为固枢宻按图度地曰吾职也都事呉某其徃城之经始季秋毕以良月春秋传火见致用水正而栽之义葢脗合焉髙卑厚薄沟洫土方逺迩事期徒庸财用各适其宜开一郡之壮观于下流隠然方城汉水之势于是邑之埀髫戴白脱乎锋镝之惧投诸袵席之安都事之心枢宻之心也枢宻之心相国之心也传曰以佚道使民虽劳不怨以生道杀民虽死不怨杀者都事是役充其恻怛慈惠由枢宻以达于相国同一爱民之心佚道也生道也其可忘耶按枢宻之镇是邦视民如子都事实左右之其律已亷介论建不阿遇事明决数从征伐出竒讣活人死地所至有声吉水版筑之余一新州治兴学校复流徙宿弊尽蠲皆深识大体郡邑贤者美其事属予序之予索居日久何能重轻然乐道人之善遂执笔不辞

　　送刘弘畧逺逰序

　　余昔未壮时见士之怀才抱艺有志四方白首而未遂者徃徃悲歌慷慨怅然负其平生不胜徃日之悔故凡后进之彦邂逅相遇必勉之以不可不出出之不可后时又必申其平生悔恨之意而愿望之若已事之不可缓间亦为余上下极论余方盛气自许以为宇宙分内何事不可为在所建立耳何至是耶回首三十年风霜百态心事落落老已先之虽伏枥千里此志尚存而闻鸡起舞之狂不为世故消磨者无几矣夫然后知其人之志为可感也余友刘弘畧渊源家学有志盛年疏通不羣竒气横出所至无不欣慕愿交一日别余逺役将极泰山黄河之髙深以发舒胸中所藴余闻而壮之于是取昔之人有志未遂而以告余者与余之不能自拔低徊以至于今者反复陈之以为弘畧助弘畧其勉之矣吾乡固多出者而鲜以儒术闻讣其足迹所经殆将遍天下至于山川形胜人物气概古今壮观名贤志士之所从出则茫然孰何岂为不暇问就使能问亦不及知徒追逐妄走而已果若此复何以出为哉吾固谓出者之未必贤贤者之不能出使人毎致恨于事会之难齐也今弘畧挟儒术以徃周流博览登髙能赋邹鲁之弦歌揖逊燕赵之慕义强仁举足以充其耳目无叹老嗟衰之意有青云自致之资将之以慎宻达之以优柔岂无倾葢而指廪者乎岂无别东家而西家待赆者乎又岂无握手出肺肝相视恨相见之晚者乎固不待决之蓍龟而遇可必也虽然吾所愿于弘畧者犹有说焉诗不云乎维桑与梓必恭敬止古人事亲爱日逰必有方良有以也以子之才得天下之士而友之顾盼间乗坚驱良如持左契相符不翅过尚毋曰何所独无芳草其必有方之义爱日之诚为心是则逰之善者而吾所为深致意也弘畧念之

　　美永丰县尉周诚甫诗序

　　徃年羣盗纵横马将军持郡檄领兵吾里控制安成永新之冲时则周君诚甫以佐州长收复城池功擢巡检实左右之幕府初开冦锋再折士各怀才自负诚甫妙年善骑射胆气过人潜身众中未尝与行伍较优劣一日战汶西石门冦酋挺刃突出引弓仆之转而前仆者奋起击马后回辔斩首跃马复进手毙十余人追奔数里冦披靡不能支比还甲裳皆赤马公曰壮哉良将也自是毎出必俱贼望旗引避事闻监郡辟永丰尉后值马公他出诚甫留南从容矢石间恒以少击众几死者数终不少贬其初虽余孽未殱然相戒不敢轻犯自癸已夏迄乙未冬吾里闾阎■〈亩犬〉畆父母兄弟妻子得相保者皆马公所赐而诚甫之用力尤多余初未识诚甫意所交燕赵豪侠酒酣呼鹰射鴈叱咤风生视吾辈土苴尔送客呉子刚门外一揖得之开口谈诗粹然退让君子也然后知向之慷慨激烈出万死不顾一生皆理义所发夫惟有得于理义故知纲常大义不可渝彼嗜利偷生者不可同年而语明矣诸贤相与歌咏其美俾予序之若诚甫从事之勤自当见知于上余贱且老何足以尽诚甫哉虽然观风者必有取焉或足为方来劝遂执笔不辞

　　张梅间诗序

　　余昔以诗文谒桂隠刘先生时张君梅间出其门年甚少已工吟咏尤善行草书意气相期若古燕赵悲歌慷慨何事不可为丧乱重逢刘先生没已久余与张君亦俱老矣独吟思未落展巻求评余何足以知君余仅守故步何足以知君然有感焉近时谈者尚异糠粃前闻或冠以虞邵庵之序而名唐音有所谓始音正音遗响者孟郊贾岛姚合李贺诸家悉在所黜或托范徳机之名选少陵集止取三百十一篇以求合于夫子删诗之数一唱羣和梓本散行贤不肖靡然师宗以为圣人复起殆不可易余何人也而敢与之言哉因君善鸣触我浩叹夫诗乐也发于情也情之类有七随其所发而形于言故感人易入而入人深曷尝布置先后若律令条格秩然不可易哉考之三百篇是矣今之谈者徃徃承讹踵谬转相迷惑没溺而不自知吁其可骇也夫其亦重可悲也夫君之作出入诸名家浩荡如潮磊落如星如车马风帆翕忽变化时或抑扬反复又若山阳之笛倚风独奏闻者自不能为怀而一以平易出之浏浏乎其有遗音佳处虽古人不让由其情性超越识趣开朗故屹立众楚不变其夙心余交君数十年涉难幸无恙君思致不倦益工余愧君多矣独恨不得复起刘先生取正以袪前所陈者之惑而使后人闻之君之作异日必传固不待余评也

　　赠曾亿韶州省父序

　　予友彭贯思少负磊落倜傥之资徃来公卿贵人如布衣交持耿耿逰四方所至恒必有合顷岁客岭海遭乱淹留妻子甘贫故庐道逺消息絶相传或异浮沉竟莫知去岁之春其乡变起肘腋家殱焉长子曾亿适妇氏幸脱茕然不顾万死奋起复雠虽未尽如意然闻者莫不壮之贯思去时曾亿年纔十二今二十有五龄矣间闗变故志趣益坚会音书韶南来父蹈危机无恙急附舟西上谒焉行有日别余求赠言余感其父子悬隔千里旷岁时涉难不死相见且有日蕴蓄愤惋以俟宇内之清天于善人未必无意也山川悠逺举足荆榛慎无以千钧一髪之身行殆道曲江公邑里再拜披心孝子与忠臣类也其必有以相子彭氏未艾之福将由此卜之 

　　邑掾刘以辅亷能序

　　自两汉盛时列郡多良二千石然必资贤掾以左右之张敞以掾不按事而致之法呉佑谓观过知仁其已然之迹今皆可见葢守令治郡县凡事总其大纲至于斟酌进退别淑慝决嫌疑絶壅蔽使闾里无叹息愁恨之声椽之所系为尤重任是职者夫岂易哉数十年来贪冒相承其痛有不忍言者新朝更化守令之选得人居多掾吏互迁宿弊斯革东平刘君以辅因父吏瑞金家焉掾于贑素以亷能着声称于是由贑调庐陵庐陵剧县也临以大府治当驿途簿书期会日不暇给达官贵人之迎送相接于风雨寒暑而不敢告劳怀奸挟诈之徒又相与投间抵隙以攻其短前后至者鲜不病焉以辅精白一心勤劳朝夕县令又贤而明声应气求雍容一堂之上事至立决如烛照数计造庭累千百无留游刅恢恢乎恒有余地县岂真难治哉乏亷能尔余尝即耳目睹记守令之称职者徃徃有之察诸掾曹某也厚其资某也巧于进某也以事去某也不能芘赖其后人欲求刚直奉公不挠不变如刘君以辅之为甚不多见也以辅勉乎哉恤凋瘵之余推恻隠之实行见农桑被野鸡犬相闻礼乐敎化兴起于安居乐业之中孰非君之赐由县而州由州而府而省宪青紫拾芥列位缙绅其进未可量也又岂庐陵止哉吾固愿见在庭有同志者幸以是告之

　　刘能翁入蜀省父序

　　蜀于天下为至险凡山川风气水陆所经固不待身亲其间槩可识矣然地大物众百货所都四方咸走集焉近年逰宦徃来无不得意大率视如康庄吾安成柘溪徃者特盛徃而挟所长公卿间买田筑室若将老焉则清叔其最于是二十有八年矣方清叔徃逰时能翁甫九岁出入起居母训是式年十六即慨然念父不惮数千里致其迎养之诚诸公贵人之爱清叔者方胶固莫解俾其母子俱来能翁归母不可徃温凊之恭两不容释乃间岁一造父所期以必归俯仰二十年视其志如一日今年春予来溪上始识能翁听其言不觉前席又闻旦夕再徃求一言自朂庻几慰恱其亲昔天长朱寿昌七年知念母求之五十年上下四方流离险阻同州之遇寿昌亦已老矣能翁年富志确人事尽而天理自见将见彩服回车父前子后指某丘某水之逰钓道故旧而叹乐亲戚在焉坟墓在焉夫妻子母之属父祖子孙之庆雍穆一堂乡人叹息而言曰是母之贤也始终一节及其子之有成是子之孝也数千里徃复频年竟得以遂其志是父之慈也不必久客思故乡于异日而悠然江山吾土之怀此风俗之励也不知寿昌当日母子之欢还及此否蜀士大夫多贤者试以余言质之其亦有不待言而勉清叔以归者乎诗云维桑与梓必恭敬止靡瞻匪父靡依匪母能翁有焉邑之士凡久于蜀者其亦为予诵太白之语箴之曰锦城虽乐不如还家

　　刘遂志诗序诗

　　自虞廷赓歌以至风雅颂皆本性情故其为言易知而感人易入兴观羣怨葢有不期然而然者汉世去古未逺若东都赋后五篇及苏李相赠荅与夫十九首之作徃徃平易近情义味渊永读之者悠然有契于心魏晋以降变而辞游气卑而声促唐初始革其敝至开元而极盛李杜外又各自成家宋世虽不及唐然半山东坡诸大篇苍古慷慨激发顿挫抑扬直与太白少陵相上下后来作者其能仿佛之邪近年风气益漓士习好异妄庸辈剽闻先进一二语遂谓宋诗举不足观弃去之惟恐不逺専务直致傲然自列于唐人后生小子争慕效之相率以归于浅陋诗之道固若是乎哉友人刘遂志自幼嗜吟颇不为流俗所变徃年同客城西雅相好不幸死乱兵间其季子孚从余逰一日出所编遗稿余欣然读之爱其情事真切音节谐婉如行云流水无纎芥凝滞时出警语他人苦思所不能得意处尤在七言长句旁搜逺取浩乎沛然胸中之耿耿将尽吐而杂陈之不少厌彼溺志他岐肆为夸诞者又孰得而涯涘哉因念平生交逰乱来零落殆尽故家文献求千百之一二于其子若孙茫然不知所对或因以见踈而反获戾焉世道之可感如此若遂志可谓有子矣惜巻中尽载酬荅自著者罕有闻为可恨耳孚之兄升好学警敏凛乎乃父之作之散亡勉旃诗之传其在此也

　　送李仲弘再徃西安序

　　李氏子仲弘昔从余学性警敏少所屈下卓荦不可羁兵兴以来慨然出身行阵族赖以完海内平督府调发从主帅濮公镇西安当西上未趣装时乡人少忿争事达于府去后狱词连延府檄征就辨事毕复西亲友之能文辞者集歌诗以赠匆匆来别求叙巻端余交其祖子孙凡四世闾里干戈之后半为丘墟是宗屹立其间如龙骧泛海云涛出没竟抵安流如骏马决踶按辔羊膓九折徐就康庄仲弘一再西行壮岁盛气无渔阳掺挝之叹有新丰呼酒之豪回视故乡前人之泽逺矣勉旃此去毋易视同列或起祸端毋忽老成之言恐贻后悔毋惑邪佞而侵以骄奢毋为权势所临而失其所守小心事上御下以恩鞍马弓刀固属分内暇稍亲简策足以开发其聪明应接无失亲年喜惧子能受书间岁一到家乡以慰荅乃翁扶持嗣续不坠家声丈夫不必局促效辕下驹故应尔也关中多汉唐碑刻搜求一二寄我乃见不忘岁在着雍敦牂孟春之月石初周霆震书

　　晏彦文诗序

　　晏氏子彦文幼颕悟有志世味泊如稍长即留意笔墨间出遇里巷儿童毎羞与伍通家多一时知名士侍立忘疲余留城西乃翁梅间遣其来学与之讲析经义欣然会心触类而通时有启人意者于诗尤感发故酷嗜吟□□□□□余亦器之朂其勉力勿怠庶进境以底于成癸卯春颠沛风尘东西奔窜漫不知存否何如乙巳余客横溪来拜馆下意此道必废试叩之犹前日之彦文也出所作袖中亹亹焉律诗首尾舂容规制平妥选体跋涉上下有情七言古句收揽铺张浩荡不乏巳极可爱但律诗意次沉着驯习尚多激昂处絶少选体当令语近意逺涵泳优游自然有得长篇气骨不可少中间转换要须突兀起伏变化前后照应使有归宿方是本色只滔滔写去多亦奚为大扺古人之作虽若甚平然托兴微婉反复求之方见其不可及若曰辞而已矣岂足言诗从逰诸生自信莫若吾子乃翁四十年知已吾子慎思之吾所望于方来未止此

　　石初集巻六

●钦定四库全书

　　石初集巻七

　　（元）周霆震 撰

　　○记

　　义兵万户马哈玛尔安塘生祠记

　　国家承平百年东南武备寖弛盗发徐颕扼荆襄上流蕲黄乗势连结掩吾郡之不备赖守臣尽力城以克复而妖孽所染不可胜诛虽庐井细民涵濡至治之泽不知自爱故凶徒扬煽其说甘心没溺不辞亦由分兵四出者不能体念牧守意或反为富贵之资重以吏习舞文其弊有不忍言者求如今义兵万户马哈玛尔公致逺抚士恤民尽心报国始终不渝者葢不多见也按公之先自西域徙京师宦逰四方子孙益盛致逺侍亲杭浙以荫补官勅授庐陵井冈巡检职在察奸求盗而所至书策自随深有意濓洛之学事上接下一于温厚和平至纲常大义所闗则正色凛然不可毫髪忤临危涉险慷慨出万死如履坦途葢由诗书讲贯之余有以察夫天理民彛而此心之涵养有素也粤自壬辰讨贼奉府檄东西驰捕南岭备乌东招集庐陵安成诸乡复临江新喻州治出永新冯桥吉水白茅黄源泸江江口鏖战大坑移镇龙泉西昌前后斩捕首虏上功幕府具存监郡忠宪公尼雅斯拉鼎多其能辟安成判官申省授庐陵监县权乌登万户府事五年之间芟夷平定生死肉骨者皆是而庐陵视公如父母受赐独多感恩之深又未有近羣盗徃来出没而无险可恃如永福之安塘者癸已九月冦自永新踰岭掠玉山火淡江距安塘十里耳公率众追击破走之民赖以安乙未十一月袁冦据安成者驱土人大出掩南里越三舍包歴村下牢踪火数十里民扶老携幼颠踣相藉昼夜雪霜中公按据安塘连战大捷冦退保城而其党分据永丰者复炽丙申正月晨压敖城所过无不残毁火及罗兴塘官军相顾引却人人自危公星驰赴援提步卒三十人进与贼遇贼跃马奋戟抵公胄公斩以徇取其马而还明日整兵复出生擒伪帅周升夺马三疋又明日官军四集焚其营巢拔良民之陷贼者慰抚之余众遁去安塘无毫髪遗失蕞尔僻地烦公屡犯锋镝如枯荄朽质絶望岁晏一旦而春徳泽之在人心为何如也今其江山登望之羙人物邑居之繁何莫非公所赐于是里之父老相率立祠江浒以系其思若召南甘棠之诗西都循吏之传张益州画像之仿佛其平生衣冠状貌有不自知其然而然者虽公之徳业闻望不系祠之有无然人情感慕之诚则必因祠以着而或者犹有慊焉盖公之心无愧于古人公之才岂不如古人而吏议常以资名声壅于上闻仅省府一二辟除止使得専一郡以究其所蕴讵可量哉予故深叹夫一世之屈伸而重为人才惜第公论时出于山巅水涯足以备太史氏之缺且使朝衣朝冠坐于涂炭者见之其颡或有泚焉则此祠之建于名敎未必无小补也是乡人士求记本末予不敢终辞且复托于诗他日使车徃来俾歌以为公寿
　　繄皇穹兮子民闵下土兮覆以仁殆先事兮毓才俾乗运兮御患菑吁嗟我公兮曷为此来公桓桓兮以武射则臧兮有翩其马碧云旗兮焕朝日耕市弗迁兮貔貅用律我民匪公兮将畴依饥食渴饮兮寒而衣春山沐雨兮笋蕨以肥秋野日晏兮鸡豚忘归何土兮可乐此独全兮屹如昨祝公寿康兮位朝端干戈遄戢兮海宇奠安民心孔怀兮奔走祠下岁岁兮式歌且舞

　　石门八景记

　　古今山川名物隠显万殊表彰于名下胜士者不一二而埋没于樵人牧竖恒千百每读苏老泉木假山记未尝不掩巻怅然汶之石门阡陌平旷泉流分注山色逺近与人烟低昂有武夷盘谷之意中具八景东则桃源春日僧院晓钟南则马峯白云勾岭瀑布西则宻赛乔松西山雪霁北则隔山樵唱北岭早梅冈坂连延前后起伏或慱采幽旷或追慕古昔名状之胜见闻相传独所谓马峯白云岿乎特起仿佛狄怀英河阳之思里士王子琛冒犯干戈殡塟其母凡三迁然后安于此八景之名始彰以予先世交游征记余昔弱冠王先生礼聘俾二孙执经先生宋大学诸生字鼎翁居汶西偏事母以孝闻梅边则肥遁之号子琛其族孙也安成南来豪右鼎峙王氏财产甲诸族其知名缙绅则以梅边之孝富盛不与焉梅边凝峻端方士类取则一语中理虽年少必极口奬称稍越凖绳虽乡邦达尊亦面折不假借宾客满座无或敢轻出言子琛之曾大父斯贤兄弟冠带侍侧承平文物如彦方之庐庾氏城西公府熏而善者凡几人世改运迁干戈所歴向之华堂甲第落而为墟汶屹立其中赖一二才俊相与扶持依然冠屦之旧于是梅边孝友余风渐渍沈涵去他族逺矣子琛又能继前人之志其示不忘宜矣盖尝究观宇内山水佳处皆扶舆清淑之所融结锺是气之秀者必以其有人夫然后足以俊发地灵之秘记胜迹而埀无穷岘首之碑无羊叔子则安能使千载堕涙浯溪之石无元次山则歌诵止乎当时渭阳之作记载于国风以康公念母不见上虞之文称述于魏武以曹娥求父殒身陟岵陟屺所以纪孝子行役瞻望父母之思否则屺尔岵尔参错丘陵原隰过而览者谁复动心凯风蓼莪所以致生我劬劳莫慰母心之感否则草木荣华忽焉变灭爰有寒泉昊天罔极之恨曷自而至哉汶在城南居上游而都要会衣冠文士之所走集非梅边孝行纯笃未必名扬四方石门八景之胜閟于昔而显于今非子琛塟母尽诚曷足以绍梅边而无怍人之善因物而着物之美藉人而传初不足以大小髙卑异视而孝友一念所以贯金石而不朽也余交王氏之初在宾客中齿最少今行年八十有一废兴存亡之何所弗有复见王先生孝友余风被及族孙何其幸邪而可感矣故畧叙本末朂其后人若铺张秘思妍辞发挥八景则属之能赋诸贤余未暇悉

　　张梅间云林环堵记

　　老友张梅间辟地浔源结庐云峯之下翳然水竹居者杂耕一翁逍遥三子环侍玩渔樵之争席狎童稚之牵衣放乎其间意若甚自足者自号云林环堵征一言识之余抚案三叹曰今之梅间犹昔之梅间与当其在承平也自少为佳子弟名誉流缙绅间谈言折冲遇事慷慨有古燕赵之风一时名公卿皆欲出其门下跋涉广海与台宪诸俊颉颃誓将揽辔京华泰山黄河如指诸掌其暇顾深山野人哉蒹葭霜露之余而止于此回视初心其不大相逺邪虽然尘生中原干戈二十余年他日名都要地甲观华堂罗锺鼓立曲旃负恃専房逢迎接席廐马委刍粟僮仆厌膏粱岂知人间世之有来日哉而瞬息之间飘风所遇悉化为墟颠踣东西望斜径托足以茍须臾且不敢必以彼较此得失何如邪或者又以求田问舍槩言之亦非也惟知道之君子始可与言吾因是深思陟其所造则咫尺雪峯非有桂林梅关山水之竒度其所辟则容膝环堵非有承平甲观华堂之美问其所居则渔樵童稚相尔汝又非宪府英才倡酬诗酒之乐其迹诚若逺乎初心其趣则遯世髙蹈者自有得于言意之表抑斯趣也常情所未易知而足以使人洞悟今有人焉以环堵而舍于四通八达之衢髙车驷马固弗视也下至负薪之子卖菜之佣掉臂而过亦尝有回顾者欤甚则羣童欺无力抱茅入竹者有之矣其不与土苴同腐几希以云林而施绣闼雕甍则夜鹤晓猿有所不屑举相率而避逃山灵有知必将艴然怀怒弃之惟惧弗速而况得以污其名乎是故惟云林可以安环堵而都邑之雄富不与焉环堵可以托云林而台榭之侈靡不与焉茫洋穷乎两间寳藏之兴肇乎巻石千驷万锺弗与易也云林已乎哉夫然后知寓形两间邂逅黙契之深趣必俟知道君子而属之非云林不足以遂环堵之髙非环堵不足以都云林之美斯林斯堵秘于昔而阐于今天下之竒遇也一或差池胥失之矣乐哉处此玩出岫无心之词充岁寒松栢之守慕耕桑而追五栁焉有不足者乎于是梅间作而谢曰受赐多矣遂为记

　　渔樵别墅记

　　渔樵别墅者刘氏子孟谦奉亲燕休之所也日以其父敬心之命属予记之予谓孟谦奉亲人间至乐淸温甘旨焉徃而不得尽吾情独有取于渔樵何也孟谦蹙然变色曰噫此岂其所意乎吾氏自长沙来世居荆溪之上国子博士盘溪逰西山文忠公之门所交多一时卿相信国文公尤敬慕焉诗书福泽芘赖后人逺矣不幸兵厄先庐遗构百一仅存乃集山中数椽扁荆溪樵逸溪之隙宇扁玉溪钓隠合而名之曰渔樵别墅于此奉亲读书一日得以尽其菽水之欢亦平生之志愿姑以自释云尔甚非予之初意也先生桑梓世契故敢窃有请焉其勿多逊予乃跃而起曰幸哉故人之有子也干戈徧海内于兹十年千金膏粱徃徃不免束缚以归山冈乐羊忍中山之羮王裒誓西向之坐众暴寡智欺愚何所不有朱门大第莽为丘墟求麦饭一盂以洒寒食者鲜矣于斯时也乃能脱屣风尘之表税驾山水之间抚童子之钓逰慨前人之种植与老翁稚子来徃风晨月夕岁时伏臈馆授来归唯诺庭闱自相师友地炉榾柮风雪闭门无蔡州夜半之虑秋风鲈鲙澹泊自安无东门牵犬之悲此渔樵所以为得宜吾子之深有取也推是心以徃则负米百里转客行佣奚必多逊古人将使其亲陶然一丘一壑笔床茶灶葛巾鹿裘寄邪许于嘤鸣杂吾伊于欵乃侣鱼鰕友麋鹿山间明月江上清风相与为无尽藏仁义之美施于令闻又岂待刍豢之恱口文绣之被身然后谓之能养哉不知者惟徇其名知之者则见其登山而采玉不知者徒泥其迹知之者则见其入水而求珠渔樵云乎哉于是进于道矣苐不知会稽之绶渭水之车富贵逼人礼罗交致亦思所以早见而预待之乎子归试从乃翁质之尚分我半席

　　心泉记

　　去郡三十里有泉泓澄回抱林麓乃王步秀气所锺居是间者存心萧氏萧氏为里着姓存心雅好文家庭雍睦二儿英英长宗礼次宗玄干蛊用誉乃翁俯仰世变标致自如晚益和易心之所玩无适而非泉遂以心泉扁燕休之所属予记之予笑曰心出入无时泉在山则清出山则浊金玉绮绣可玩者众矣而独有取于泉此何心哉曰噫吾宗盛时东西花竹连阴亭馆清邃觞咏无虚日玩好之物不一而足乱来人物俱尽仅留斯泉与童子无异白髪照影悠然今昔之思于是泊与澹相遭脗合无间此心泠然泉之清也此心湛然泉之鉴也泉之冽吾心之洁泉之幽吾心之休感于心者与泉流通遇于泉者与心融贯心即泉也泉即心也夫何出入清浊之有予闻而善之请推本以申其说粤自鸿蒙肇判髙下散殊人身虽微然心之虚灵有以通千载之前摄三才之蕴水性本下然泉之为物涌出悬崖峭壁而泻于千仞之巅盖人为万物之灵而心者其主乃天理所会水居五行之首而泉者其本乃天一之初由是言之心者人之天也泉者水之天也得于心寓之于泉殆人而天矣易蒙卦象传云山下出泉君子以果行育徳徐子曰仲尼亟称于水孟子以源泉有本启之夫所谓果行育徳所谓有本皆指心而言圣贤岂欺我哉则存心之义有取于泉也尚矣诚能于此既有本以涵养驯致于果行育徳使方寸充满浩乎日夜之所息旦昼不得以梏亡犹泉之本源莹彻畜而陂池注而江海泥沙不得以相混也彼形势声色毙而后已譬诸坎井污渎甘心没溺恶足以窥涯涘哉□□□□文忠天庆观乳泉赋至汲者未动夜气方归爱其深达华池妙理黙探造化之端倪此心泉之说也知之者盖鲜矣邂逅出此得全于天清风自来明月时至煑茶留客歌濯缨其上予虽老尚能听之

　　中和堂记

　　安成自通真子显于宋氏多名医城南尤著者列郡监司太守交章罗致云萍録具有考焉今浮梁津友兰氏又城南流派之屈指者世袭笃厚颜堂中和过余质其义传曰中者天下之大本和者天下之达道无所偏倚故谓之中无所乖戾故谓之和医之取义最为切近盖天地万物本吾一体中和以性情言人之有生同禀天地五行其感疾也亦由阴阳五行阴阳五行岂在性情之外哉善医论病必推其所感大阳少阳阳明大阴少阴厥阴支分派别不使少有偏倚即传之所谓中也其治病也必察其表里虚实何者当补何者当泻不致少有乖戾即传之所谓和也然必先明已心恒不失其性情之正然后施以活人则端本澄源自然中节非深造乎道不能也而昧者徃徃易视之友兰家学渊源殆深有见乎此其所由来逺矣余昔承平时客涧西彭氏十载彭刘东西家悉其父志翁为人恂恂焉不事表襮清俭自持进退周旋雍容谦逊澹泊安分所至争迎平生未尝议论人长短治家严整子弟小有过失必加捶辱虽对宾客不少恕负贩贱微毎极优容感恱赞叹之声载途坐阅声华玩世韬晦浮沈闾里间无毫发几微形于颜面始终不移即其行事何莫非中和发见岂独医哉吾尝谓志翁厚种而未食其报天意似不可知壬辰以来天下鼎沸向之朱门大第莽为丘墟友兰屹立其间弟兄子侄俱不在人下四方邀请旁午骈肩累迹雪霜风雨昏莫叩门即奔徃赴之了无徳色时时冲冒锋镝暴横之辈举不敢相加送迎恐后由是所至无留碍益广其施田庐恢拓过其父百倍然后知积之深者其发也必弘志翁之天于是乎定斯堂斯义盖友兰能以志翁之心为心故名实相似光振前后愈炽而愈昌子孙登斯堂者又能以友兰之心为心聿追厥祖勿矜勿怠勿以贫富异心勿怀小忿而自相残害则斯堂斯美弥久而弥固矣彼要利欺心惨酷自断阴阳经络昧于脉虚实补泻逆其施草芥视人横行乡曲亦尝升斯堂而闻所谓中和者欤较之友兰何啻霄壤蚩蚩之氓委命束手莫措一辞而其人自以为得忍哉永新刋徳翁尝言吾父以精艺名乡邑恒恐药误伤人夕必焚香祝天乞祛蒙蔽后值北兵讨叛脱死屠城终于牖下世业相传庐陵某氏稍聪明知读书负才压同辈凡危急请召无问亲疎逺近必厚贿乃就责备多端中人之家不敢屈致年五十二子孙寂无闻焉于斯二者一劝一惩中和余庆其未涯也友兰离席谢曰先生之赐多矣请书以朂后人遂为记

　　石初集巻七

●钦定四库全书

　　石初集巻八

　　（元）周霆震 撰

　　○志

　　戴氏济美志

　　至正壬辰红巾冦起官弗能致讨反因之以流毒于民上下相蒙列城继踵沦没郡人戴大宾提千百之众扼龙泉要冲与贼相持连岁众寡不敌竟没于兵兄子华明继之而无投足之地矣遂脱身独去道广踰闽间闗航海走京师万里伏阙上书歴诋时政语颇侵东宫执政为之失色盖举朝以言为讳危在旦夕无人敢出口华明不顾万死直犯龙颜事虽寝亦竒矣由是淹留辇下思显其叔父之夙心事闻太常锡忠靖贑守陈子山为之铭国破南归访余溪上极论京城丧败之由尚流涕呜咽不能平如伏殿阶日士不当如是邪传曰国家之败由官邪也官之失徳宠赂章也余尝反复致乱之本在于官邪而宠赂章赏罚失宜奸巧得志故凡尸位承平惟务丰其子女玉帛君臣大义曾不经心一旦盗贼临之望风迎拜献妻纳女忍耻乞怜犹以智术夸人死不知悔是皆天理絶灭人欲横流所由来者渐矣于此有人焉奋布衣提三尺百战死冦余忠被其兄子国危如线尚求表章之跋涉南北竟得所愿盖庐陵忠节之流风余韵感人也深故纲沦法斁缙绅扫地之余天理发见于草茆自然而不可冺吾于是得三人焉章立贤尽室投江死萧彛翁一再赴学宫井死戴大宾就死得所皆儒者也立贤彛翁死城陷之日或为立传或为文祭之凛凛在人耳目大宾率千百疲散遏万冦之势于方张微华明野草同腐矣华明抱孤愤万里不死匍匐南归叔父之忠赖以不冺殆天意也昔韩文公送董生称燕赵多悲歌慷慨之士犹恐风俗移易今异于古华明展转涉难厌见虫沙毅然不受变于俗难矣哉天固存之以扶植庐陵之忠节而昭示来者于无穷也华明朂哉余生长承平茍全乱世杜门养拙二十年名不挂投赠巻中多华明之义之足以得天故録大槩俾庐陵为士者闻之他日太史氏有取焉或可为天下劝

　　石初志

　　周氏自呉将军建功赤壁子孙散在江东派安成者石门田西始着五世从祖讳因字孟觉登宋绍兴辛未进士第益国周文忠公同榜文忠公久相位未尝一造其门奏疏让居翰林不就终邵州别驾文忠志墓其后族蕃地隘分适四方髙祖转徙来南勤力为生曾祖赀用丰给有余悉以周贫乏再世朴厚相承先亲奋起辈流笃志苦学务发身场屋卓然不移遭值宋亡浮沈遁迹敎授庐陵永新间学者称复斋先生皓首甘贫持纶鲠挺事有弗可虽众所礼貌肺腑至亲必面折不少贷后辈率严惮之然无藏怒宿怨故逺近咸服其公义理研穷老而不倦寿七十八终于家某赋性疎愚孤介自信生平不能害物寄迹妇氏庸愚徃徃肆侮輙笑而受之室无宿舂晏如也出处随分褁足时贵之门前闻人颇与其直乱离屡蹈白刃迄无毫髪损若黙佑之者虽刻日定期不有如是之审天理发见至危难而益明夙夜操持恒恐失坠他宗烜赫相继陆沈不可伛数而吾以挟策独存斗室扁以石初石门吾初也王粲荆州之赋贾岛桑干之诗楚锺仪之乐操南音齐太公之五世反葬梦寐徃来于怀时异事殊贫贱奔走儿孙生长不知桑梓为何如侵寻暮年悔已无及署此斗室以志水木本源庶几出入起居饮食坐卧如石门在目以发情而抒情也宇宙俯仰参差万端国书直而史臣殊则豳七月之诗可无作子裾絶而母恩割则李令伯之表不必陈错父悼东海之归广孙蒙陇西之耻长卿封禅之议空留于身后朱序故乡之语不发于生前于是初之可憾众矣岂若一间茆屋而祭者之为愈乎后之人勤力诗书嗣守弗替吾固深有望焉而不敢必抑石门之载地志郡城龙脉所从起匪特吾氏之初乃郡城之初也故又谓之城门父老相传益国公罢相来过见堂宇湫隘亲书门帖授别驾云于公之门宜髙毕万之后必大幼从先亲展省习闻其说故特以示后人

　　○铭

　　正心堂铭【并序】

　　亲友刘楚南兄弟作堂东颕之上扁曰正心朝夕循省来征铭石西子初周【霆震】为之铭曰
　　心体至微欲动情胜觉者约之乃归于正是心之灵造化胚胎本真不昧众理兼该三才精蕴具方寸内俄顷之知通乎千载凝冰焦火渊沦天飞变化倐然莫测其机勿谓寂然死灰槁木跬步恩雠云翻雨覆忿■〈巾疐〉好乐勃窣以兴恐惧忧患起而相承蔽陷离穷缪迷展转反而求之初未尝逺方其纵肆出入无时铦锋悍马昼夜交驰及其敛藏澄渊止水衡鉴在焉自无斜倚声色臭味玩好珍竒纷至迭出卓然不移有美伯仲休于吉祥仁由谷种春意满腔不险不夷居易俟命传之子孙必有余庆

　　旸谷丹室铭【并序】

　　罗君朝阳谦谨好学少有能诗声雅为士流所敬爱遭世险阨闵阴阳寒暑之失序斯人呼吸疵疠不能自存慨然修其世业若安期生壶公之为者藏丹于室旸谷其名厚哉朝阳天地生物之心也是心也在天为元在人为仁于时为春春者四时生物之始而旸谷又一日之春也以心之仁体天之元验四时生物之始而发挥乎一日之春斯其为丹室也大矣是宜铭铭曰
　　坎离妙用虎降龙升是为铅汞九转丹成达人内观道进于技恻隠满腔物我兼济有美逸士爰世其家盎然一室玉札丹砂旸谷肇名于昭秘旨干以一元而为物始庶札瘥者如夕达晨厥施斯溥与物为春徛嗟斯人丧乱羁絷展转中宵万感交集阴阳后日知复何如匪寐伊寤怛焉长吁海色东升丹霞射牖载瞻彼苍拜手稽首丹室之我视此弗违哀哉憔悴匪阳不晞寅宾嵎夷容光奚择谷云乎哉苍生命脉虚生白室烨烨其光降福孔偕集于休祥斯咏斯陶介我春酒俾寿俾臧克昌厥后

　　琴隠铭【并序】

　　黄冠冲和师姓颜氏以善琴行四方曰琴隠者托也兵革甫定求至音于焦爨之余盖极少矣石初周【霆震】闻之跫然而喜遂为之铭曰
　　海风吹万天其谱欤世无人收土之不如伯牙锺期古今竒遇未习安弦焉知其趣冲和道士若世外来寓名琴隠岂真隠哉泠然鼓之天趣逺引遗音蓬莱妙处自领南熏解愠埀拱岩廊单父之化治不下堂圣贤养心所贵及物被之丝桐可以观徳歴旷大刼孰为伶伦声多杀伐絶唱阳春凡此从游异于畴昔宜奏和平变其气质弦次风雅广推此心仁民爱物成治世音敎化所闗岂云小补毋曰退藏为我再鼓

　　友于堂铭【并序】

　　士君子推论人伦极平生之乐无如兄弟始而生长之相次继而出入之相须岁月悠长故得尽夫人伦之所至盖尝深思反复亲莫亲于父母方其幼也未知承顺及既成立则定省温淸左右无方亦云宜矣然欲养而亲不逮者常多爱莫爱于子孙保抱携持惟恐失坠然中道而弃捐者不少至于同气则父母前襟后裾左提右挈衣同服而食同案学连业而逰共方颉颃青春休偃白日何愿之不遂何乐之能易而可以玩视乎余自交刘以来辱良友持志顾盼周旋为忘年为莫逆其兄持盈静重不矜雅淡有守持志见几明敏勤劳自任遗兄以安构堂庐东援周书君陈之义扁曰友于焚香煑茶种花莳竹日相聚笑乐无间言如影随形如响应声如胶投漆中如鱼得水放情江海之上酬接庶务商畧古今揽衣侵晨篝灯夜永意适忘倦率以为常膝边佳儿长伯友训饬端严次仲恭继伯氏后客至觞咏必诱之尽言以观其所操一语微中即叹赏竟席作兴鼓舞期于有成皆友于之推也惜其得年纔五十一未究所怀殁后兵兴故居瓦砾伯友兄弟备尝艰阻幸弗弃基堂构重新慨念二父出其存时堂中和授简征铭顾余衰年交逰零落感故人之有子揆鲜终而疚怀上下古今难平者事马伏波边郡田牧佐汉中兴考其书戒严敦则大才晚成伯兄必不及见诸葛武侯躬耕南阳身都将相而瑾恪分处魏呉南北隔絶由是观之虽功名盖世兄弟之爱不得以取多于天郑庄公弗制叔段至于出逐京城四方餬口武安侯谓汉丞相尊不可以兄弟故私挠自坐东向由是论之虽有人民社稷尊位重禄兄弟之义不能无憾于人求其友爱纯笃始终不渝惟元魏杨司徒兄弟交尽其欢年老并登台鼎椿毎近出或日斜不至津不先饮津为泗州椿在京宅四时嘉味辄因使次附之未寄不先入口大常卿崔孝芬天性慈厚弟孝暐尽恭顺之理鸡鸣而起且温颜色一钱尺帛不入私房及河东节度使栁公绰处家严肃有条平旦集于中门与弟公权及羣从弟一再会食终日不离二十余年未尝改易昭乎流风余韵在公卿间卓立相髙若合符节后来司马文正公笃爱伯康奉之如严父保之如婴儿情事尤其深至夫如是然后无愧而亦岂易能哉况经丧乱之余伦纪废坏布衣闾巷能不为势利所夺存心友于者几希今兹浃洽一堂少长雍睦伯友练习世务身系安危不遑寜处仲恭谦约周慎综理家庭毫髪无私惟兄是听兄以追述父志举觞寿母次第嫁婚玉雪诸郎骎骎读诵又有以埀裕于后庶几厚人伦美教化逺近闻风兴起顾不愈炽而愈昌邪仆老无能绎其祖子孙三世交情喟然韩文公叙马北平之语遂不辞执笔勉而进之铭曰
　　人之有生盖与物异骨肉之亲本同一气书纪令徳必曰孝恭友于斯何情之所锺伯埙仲箎玉昆金友贺言康庄如足于手陵谷髙深有时变迁兄弟之好金石同坚日月徃来有时薄蚀兄弟之欢终始无斁式燕且誉悉出于天涵温和乐扶持颠连□□□□韦家花谢扇外无尘乌衣□□逍遥聴雨彷佛二苏桃园飞觞太白其徒京兆枯荣鲁山乳湩古今竒闻沛若泉涌世或致伤员始争财俯仰髙厚独何心哉斯堂所存圣贤简策宠赐万金誓不与易婉辞微旨攟摭磨研于粲启发有嘉披宣参商稗文岂容过目常棣雅歌玩潜熟复寿觞爰举慈颜伊和施于孙子服膺靡他二父声灵昭昭孔有斯堂斯人相与悠久

　　石初集巻八

●钦定四库全书

　　石初集巻九

　　（元）周霆震 撰

　　○传

　　瓦雄传

　　刘文贯述母鸡不尾而孳假雄鸣于瓦作瓦雄谣萧子贞传之刘极称其工石初氏未见子贞所著亦托于戱而肆言焉
　　瓦雄者其先世主西方之辰锡名翰音见小戴礼生而赤帻以善斗名春秋时仕鲁季孟间距金羽介宠遇絶伦歴战国尤盛函谷闗出客必候商鞅用秦变更法令为私斗轻重被刑咸阳之雄由是敛迹族寝以微牝类徃徃散落涸阴有老妪思母育恩泣曰翰之类其遂絶乎类絶则鸣丑不闻孰与辨东方之白胥而盲矣牝晨家索虽多亦奚以为夕梦陈寳附耳云七国纵横争战汝见闻习熟独不记孟尝君脱闗决策乎善为鸣者齐客也宇宙间变化神竒孰非假托特未之思区区羽族贱微呼吸变化生机顷刻又何患挈壶氏之失职而不三号也哉古有陶瓦之士因瓦为氏播物之巧侔于大钧自有宫室以来功施栋宇万民利之动静互根物两必化盍徃请焉梦之明日妪物色造门其俦杂处埏埴妪择重厚阴阳各一邀与同归有以周易见者使筮之遇明夷之家人曰吉明夷坤上离下坤土重厚离火炎上厚重为质炎上成功其应陶钧外卦变而之巽巽风也巽风发扬离明兆合静极生动声登于天鹑主飞动雄兆也妪谢筮毕延瓦上坐召牝之所生曲拳以献阴瓦氏受而载之顾阳瓦覆二人相谓曰此所谓见卵而求时夜者欤独阳不生独阴不成我二人共切妪既已知之矣目妪取孤竹小挺鸣阳瓦三有若阐桃都之秘启陈寳宻祝还以受牝置瓦屛处越二旬而鷇果得雄由是继絶日就蕃滋数世之后不可胜纪二瓦朴陋未始自陈其功混身淤砾中久而冺没妪亦漫不复省他族载舆图者若贤妃之警戒志士之起舞贾小儿之宠刘安之仙无不表表在人耳目独瓦氏之派寂然无闻于是宋宗后人作而叹曰甚哉秦妪之善忘少恩而于陈寳之灵为有负也我不可以无言瓦氏代不乏人前史失纪魏台之铜雀唐殿之鸳鸯进而与王者居余子辈何足録也今太史氏其为我明之
　　太史曰形化之先原于气化气化者阴阳也天地之初阴阳而已亭毒宻运夫何端倪消息盈虚纵横万变兔胎本于朢月女国孕井而生瓦雄之传亦若是耳焉用蔓引古昔诪张自欺传曰阴阳不测之谓神此不测之神也体物而不可遗至矣

　　○说

　　彭楚英字说

　　春秋传称楚多才召陵之盟屈完奉命而不辱晋国通好以锺仪乐操土风其后三闾大夫文章名战国卓然千古足以补国风之遗盖其山川磅礴扶舆清淑之气锺而为人故英华发越恒有以表见于世其来尚矣彭氏子杰好修而文字楚英介余友李君伯玉求言以征之殆有得于山川之扶舆清淑者欤将折冲论建慕屈完锺仪之风烈者欤抑游心潇洒洞庭之渊浴兰沐芳揽蕙■〈艹洍〉泛秋菊而追屈子者欤是宜慷慨激扬足以有为而取知当世有非拘文委琐所能及其雅尚可知矣虽然才本于徳士君子立身必以忠信为主记曰和顺积中而英华发外夫英华之所以着于外者皆和顺之实有以充于中也是以声闻过情君子耻之惟自修于内有笃实自得之功则令闻广誉施于身风采振扬有不期然而然者矣楚英素能爱兄敬长睦行乡人师友间讲之必熟余特惧其发挥太过而于所当务者或未尽耳故以是说终焉亦友朋切磋之义也

　　思永字说

　　古者冠而字所以责成人之礼自前朝马上治天下冠礼遂废字亦罕闻遐方谀佞成风率妄引美称以加愚騃一唱羣和若宦妾焉受之者亦恬然无愧竟不复以字行长傲莫甚于此庐陵横溪萧氏子昔从余游名之曰恒字以思永而未暇以悉其义晚岁重来溪上请有以明之吾年八十有四岁矣其可靳于吾友乎周易下经恒列于首恒久也非一定之谓在于通变不穷洪范五事终之以思思者心之官也自皋陶谟训蔽以永之一言其旨微矣惟能知恒非一定随事变通然后足以明此心之官而心思以至于永凡人日用动静莫不有思乃其常也然不过循乎逺近之暂尔若夫心思而至于永则非知道之君子不能盖心之神明以方寸之微而摄三才之蕴俄顷之知而通千载之前曰思而已周公之坐以待旦孔子之终日不食终夜不寝皆所以永其思也况学者乎他岐眩惑得以汨吾之思非永也中道嫌疑足以病吾之思非永也安居省察当造次而忽亡非永也平日操持或顷刻之少怠非永也夫所谓永者心意循循相为悠久非勉强于一事一时之所能也是故事亲则思永其孝事君则思永其忠交朋友则思永其信物欲牵引易于变移则思有以絶之忧患侵陵或至沮丧必思有以胜之理义之奥则日潜其思于未融心术之微则日察其思于未遂事物之来有限吾身之应无穷思贵有恒惟恒故永非恒不能以致永非永不足以言恒合易书之义不忘三复于操存终身由之无入而不自得矣思永生质信厚不刚不柔试用于时所至称善庶几有味余言交游或以虚美相加佞人也逺之毋贻识者之笑

　　○题跋

　　书章立贤传后

　　余读史记至田横海岛五百人皆死窃疑太史公感时忧愤彰大其事为天下后世劝未必其尽然也及观我朝淮南余叅政死安庆尽室相从如归阖郡无一人生降然后知前史之不诬而天理之在人心千万世犹一日也复有奋身草野临难相从父子妇姑义不辱如龙泉章立贤益可验斯人秉彛好徳之心而史氏之言为尤信立贤儒者也布衣也非有千金之资一命之贵起众仇致盗憎姑引却退藏以脱须臾何不可者而毅然父子万牛莫回嗟乎难矣至于深闺荏弱亦慷慨激烈如金石曾不少变何哉盖其浩然之气养之有素自修身以及齐家非一朝一夕之故也使立贤生战国固当不逊田横擅一郡守之必不在余安庆后又进而得行其志于天下则人皆心立贤之心与海岛安庆相仿效矣岂忧盗哉于是海内干戈且十年缙绅间徃徃不能引决望风屈伏忧辱以陷于死亡子弟妻妾忍言事雠不啻犬彘盖家庭教诏惟知持禄固位君臣大义未尝一语及之则临难决死生之际子焉而不父其父妻焉而不夫其夫所由来者逺矣其或脱命锋镝贵妻爱女一旦夷于倡优反因之以邀宠利焉此又禽兽所弗为者原其絶灭天理玩冦以资富贵日肆渔取之心未必不自以为得孰谓妻子之不保展转污辱至此极哉未知其心亦有悔乎否也惜无以立贤之事告之丧乱以来求立贤本末于友朋执笔而无愧者鲜矣独子髙刘楚慨然为之传余读而异之悲夫自余淮南而下落落不数人礼义亷耻大率冺没于公卿大夫而抗节不出者恒出乎一介之士于此尤见举世陷溺之余天理之不可泯者自有时而发见也惜其不尽传传亦未必信如萧彛翁之赴井虽其初不能直道事人然就义从容亦足盖其平生矣谈者犹以无官守之责非之是乱臣贼子之党恶足与论士哉因附见焉庶来者之有闻也

　　书刘敬方所藏其兄元方遗墨后

　　冬十二月到郡始得与夏道存相见谈及刘敬方道存拊髀曰惜哉其兄元方昔兄弟受学于先叔父华逺师死而未卒业仲善兄官会稽日复负箧徃从其后兄弟自相师友之日为多元方已矣敬方今无恙乎吾笑曰饮尚可数十杯横经授徒聘币交至迹不能出门坐客相视嗟叹久之归途过敬方留宿灯下出实轩诗一章片纸楷书泫然曰亡兄遗墨也寒门薄佑先父年不满三十吾兄幼孤植余遗腹力学甘贫幸不坠儒业壬辰兄没天下大乱间闗万状提挈二侄一子涉难茍存前年又丧次侄遗孤藐然余又埀老毎览此纸悲不自胜令其子孰信朗吟客凭几聴音节起伏开合抑扬诗家律度具足仲善之序萧氏一徳求已二进士之题字相与发挥歴歴可考嗟乎扬子云为西汉儒宗而太玄之作当时巳讥其覆瓿韩昌黎文振八代而金根车之义其子竟莫能通苏内翰赋咏聨篇而诗祸之兴家人弃之恐后其它埋没何限敬方独存此纸于干戈二十年之余寳而藏之不啻千金之璧其可尚也夫天寿斯文绵延如线系于一人之身微敬方是宗殆矣岂复有一言半辞留传翰墨使人深嗟不能自已而俟来者之知乎吾是以反复沈潜深有感于此片纸也兄弟之爱锺焉师友之传着焉子孙之庆赖焉一事之微三善交集其于伦谊固不愈厚耶刘氏未艾之福不必他求即此乎在矣后复从敦信得其和道存别赋及坪下庙舍田碑铺张舂容纪载详赡有古作者之风又诸君子所未见故备之庶广其传于他日元方虽死犹未死也岁在玄黓困敦腊月望后五日石初周【霆震】书

　　题王伯康遗墨后

　　故友王伯康三十年前宦逰湖北兵戈隔阻消息不闻或言死国沅靖间竟莫知定处一日其子可通持所寄邹孔厚诗三章泣曰先父手泽也儿生晚不能记忆父声容乡之先达云汝父平生嗜吟流辈推慕乱来不存一字寤寝深痛多方购求近得之孔厚子徳诚捧读如父复生提携怀抱一字一泪幸托世契愿赐一言嗟乎海内鼎沸以来伦谊之斁久矣世家子弟流离颠沛之余辱于皂隶降而樵牧徃徃有之其侥幸弗坠者不过驰骋弋猎日逐声色货利问以先世茫然不知所对反肆诋欺恬无愧色况复知所谓文字耶幸哉伯康之有子也伯康自幼以颕悟闻祖父延明师授之书余由是定交徃来赏其俊异既长克志树立急义重交著述多乐府歌行宦游京师归而宾客益众见闻益广殊足以慰恱其亲国难将兴檄逺方逰徼治装戒行亲知力劝引却慨然曰丈夫立身报国政在艰难即日就道后闻冒犯锋镝委命于官多所建置惜其事不传此诗不知作于何所收藏故人之子可通求得之余白头江南文字间复得相见何其幸欤慨念宇宙寥廓陵谷推移善和之藏凡三易主平泉草石无复子孙凌虚台之野草荒烟汾阳宅之古槐夕照在承平时且不能自保付哀感于后人干戈糜烂之余珠璧珍竒漂沈沙砾姬姜玉雪流落风尘爱所不能捐恩所不能割不暇一毫顾恋区区残篇简脱之酱瓿煨烬而黼黻文章托友朋以传其子岂偶然哉父子之亲藉是得以系孝思而不泯朋友之义由是可以禆世教而追古风皆人伦之大者天意殆留为孝子慈孙之劝而片文只字托于交际乃有以寿斯文一脉而启他日过庭之训篇章云乎哉王氏传家之寳千金未易致也徃年王榉山购得涧盘遗稿一帙授其子孔厚以归于邹氏稿至今存孔厚涧盘仲子也徳诚推其父昔之授于榉山者今以施之可通榉山庐陵老儒后进多所汲引谈者尚之

　　敬书先亲复斋先生律赋后

　　先亲平生著述遭乱灰灭此前宋场屋程序记忆仅存书以示后间或片言只字残缺已令同文凤祥笔之遗训昔受学于祖乡石门梅屋尹功甫先生甲子安福赏试明祀世祖缉燕多福赋先生中第一名七韵警聮云大风之会何殊赤县之塞雾栈道之絶不减滹河之度氷盖二祖则同有艰难斯有福力由今日观之无创造则无中兴此师友间意故并録之文体虽世代之不同然学识议论之髙古今一也目昏愈甚执笔惘然后之人以此为心则庶几矣歳在□□□月□□日嗣子【霆震】敬书

　　书周思忠所著王孝子琛传后

　　郡前修日逺近年肆为记序传赞者率不自量肆情妄发遂为四方所轻彦文来山中袖出此传读之不觉惊喜庐陵岂真无人哉写至琛年七十以哭母终犹极警策昔战国时齐深井里聂政家贫母老为狗屠旦夕得甘脆以养亲濮阳严仲子奉黄金百镒为政母寿求以报韩仇母死服除竟为仲子报仇暴尸韩国同一狗屠也彼以报仇死此以哭母终琛虽小人去政逺矣传赞有悲歌慷慨意宜追古作者宇宙寥廓庶几此道不孤吾以思忠卜之也

　　代跋

　　友人王诚之示余周思忠所著孝子王琛小传或谓琛小人屠狗辱处士君子羞称书之过也余曰不然琛生长田间樵牧椎埋与伍初不知读书为学而致养其母服丧过哀以终斯可称纯孝子矣书不书固不足为其重轻先儒谓无好人三字非有徳者之言有之而不取其于为人贤不肖何如也大抵今之士君子徃徃丧其良心奔走形势矫诬媚恱惟利是趋闻王琛之风不泚其颡反讥传者之非不知所学何事互乡童子之见夫子与其洁而进之沐浴斋戒之恶人孟子以为可以祀上帝传琛者独不得援此意乎遂书以授诚之庶有志于道者知取舍之不可以不审

　　石初集巻九

　　●钦定四库全书

　　石初集巻十元

　　（周）霆震 撰

　　○题跋

　　阅晏彦文所论王生江南野史

　　郡人有王炎登者滥名忝宋季士流鬻爵登仕着江南野史不録文丞相以吕文焕卖降为不得已晏彦文按春秋追论之虽难掩庐陵之愧愈于知而不言
　　余平生寡合自信朴愚毎阅陈寿魏志及王介甫读史诗未尝不反复嗟叹掩巻流涕盖古今兴废之际谈者惟务趋时讳称先代故忠臣义士多泯没不传而奸巧横行子孙根固数世之后岂复有公论哉殊不知经史昭日月成汤惭徳仲虺终不敢以为无夷齐饿于首阳仲尼表而出之为万世劝虽春秋乱贼接迹战国七雄并争然而天理流行未尝止息秦汉而降如鲁仲连当世利纷纭之会寜甘死蹈东海义不帝秦管幼安避难辽东三十年终老魏都心存汉室百世之下闻者莫不兴起此岂有使之者哉抑又有大于此者汉兴规模宏逺矣萧何治未央宫壮丽宜也而髙祖怒曰天下汹汹未知何定唐建成元吉之死人伦大变前所未有史臣曲意掩护而大宗命直书之范质循规矩惜名器宋初贤相也而欠周世宗一死公义断自太宗此皆创业埀统之君极人情所不敢言而慨然出诸口卓为异代信史曷尝有所避忌哉江南自革命以来学校碑刻悉刋去宋年号朝廷初不知其所为仁宗在东宫一日问左右文丞相何如对者皆贬其不知天命仁宗作色曰如卿所言则冯道却不是忠臣矣众恧屛气相视惕然信公日见表彰扬于内外临御之日语廷臣曰儒者握纲常如拳盖为信公而发由是复兴科举一代礼乐蔚然有光天理之在人心千万世如一日讵不信乎凡具耳目者曷不于此观之鄙夫盗窃儒名不啻犬彘诚如许昌靳裁之所言使其人存不与同中国况得以污君子齿舌哉

　　附録萧彛翁碑阴

　　吾不识卢景宣其先山东人随父来南父殁于官贫甚事母以孝闻一日于友生晏彦文家阅夏道存所撰萧彛翁墓志彦文从旁叹曰厚哉卢景宣微斯人彛翁不传矣昔受学于彛翁参政全子仁讨红巾时辟彛翁行军参谋全贪暴自用彛翁具员耳戊戌城陷全奔贑彛翁义不辱约録事张元祚同死张降彛翁一再赴学宫井死塟读书台下逼近城墙阅十有五载发卒修城景宣客镇守军帅欧氏大惧浸没请于欧令卒伍物色访求得之草莽间棺衣悉化白骨俨然捐岁俸白金若干改塟如礼夏先生为文以传不朽厚哉景宣之为人也呜呼师道之不行久矣始学涵育熏陶若婴儿之望长稍识趋向即视其师如路人欺其交游侮厥父母或僣皋比之席或弯射羿之弓固不待死而背之也彛翁死义无后仓卒旅殡陵谷改移景宣追悼久而益坚见诸行事难矣哉近世有避兵走死赤日黄尘瘗道侧同行者归告其子事定令偕徃收殡子邈然置之弗问又有逃窜将出境候者失期颠踣而返自度不能活一夕陷首空池淤泥中俯伏死槁尸池边其子客居旷岁嬉笑自如彼二人者既不能免父于难距死所可百里委弃泯灭未尝一动其心较之景宣师友间何啻霄壤吾固系此于彛翁后匪徒着景宣之贤因以警天下为人子者

　　彭九万妻死冦本末

　　至正壬辰红巾冦禾川省掾陈允中率官民坚守辟九万行军镇抚昼夜勤劳冦方竸时九万驰马白上官严设方畧其配李氏促具食劳军士气倍増战大捷冦退居民安堵妇人仓卒出此亦大竒哉明年十月湖北五溪苗獠诡辞助顺突入城焚庐舍掠民财仓皇奔窜死者相藉李氏及其子友谅女秀瑛俱被执驱之行不从胁以白刃不动问所求骂曰狗彘吾死吾节斯已矣何求遂母子皆遇害因忆归附后禾川变起丁丑屠城相传有赵氏妇抱婴儿匿州学礼殿北兵搜得强污之不可死于礼殿之南事定母婴儿血模糊影留殿阶不灭刬去复存学官述以文立石为后来劝嗟夫节义者人之所敬也彼赵氏得于传闻士犹称述惧其泯况李氏名家始战胜却贼有佐助功卒守节母子同死视赵氏殆将过之夫贤又能归骨于封乡之南台山本末可征如传其又可泯邪千载之下犹使人追慕而起敬也余既髙李氏之义又重惜九万厄于天而至此极故为辞以哀之【其辞亡】

　　○赞

　　番阳潘母胡氏赞【并序】

　　胡氏儒家子天性纯至配番阳潘希古事舅姑以孝闻至顺辛未大疫希古病且殆胡氏黙念曰在室惟三儿长纔九岁次七岁次四岁无内外懿亲夫万一不幸儿将何属乃涕泣毁容自誓焚香祝天曰潘氏兴废系夫存亡若命数在天不可逃愿以妾代夫身庶几宗绪不坠妾虽死实甘心焉祷讫希古遂苏胡氏后五日死希古日夕哀念恒恐幽冥有负凛凛焉长育诸子至于成立官学校以寿终其适长景岳为安成邑佐抚掌兵燹之后民赖以生家甚贫笃志有守金玉货财凡可欲之物填委辐辏一毫不以经心缙绅接迹诛夷独超然刀锯斧钺之外古所谓刚者殆近之矣非此母不生此子故并及之
　　赞曰夫妻子母之属人伦至重丧夫而自誓守义史传徃徃有之未闻吁天以代夫死而忧深思逺在于后嗣者当其仓卒捐生慨然引决既妇道之所难而忧及后人知有夫而不知有已尤母道之罕见妇道也母道也俱有以异于人一念之烈自天佑之克昌厥后而其子之树立皆人所难此天道之自然也向使夫存而子莫能训子壮而无以显其亲则天道为不可知矣感应之理弥久而益着天定可必岂不信乎

　　碧溪赞【并序】

　　庐陵多佳山水都其胜者曰横溪距郡宻迩欧阳文忠之先宰树在焉小溪环流映带如练友人萧贵卿居之取碧溪自况其季子恒从余游请究其义余尝升髙四望涉溪之源休于江浒慨昔贤之不作居是间者岂偶然者将核斯名于称情固当引而伸之也赞曰
　　水生天一万有之初潴为池沼匪为江湖山下出泉放乎四海望洋无垠其渊有漼泉之始达演而溪流盈科而进有本不休夏潦春霖奔湍骇浪左决右冲固难具状殆其定也表里湛然源流一碧玉洁冰坚泥沙潜藏潢潦逺去碧者其天性真呈露智人于此适兴陶情爰漱我齿爰濯我缨清风在怀载色载笑明月无心放歌埀钓漉溪而酿秋桂始花汲溪以石石鼎春茶弗激弗扬斯澄斯莹水云乎哉我天其性逍遥容与或浅或深中心黙契朝夕洗心持之以平视溪犹镜随流应之周流涵泳存之于淡溪静匪愚涤除垢浊渐渍纡余什伍闾阎傍沾沛泽以溉釡鬵以丰稼穯越若子职譬之派分伯也干蛊季也崇文施于诸孙沐浴其浒梦寐吾伊青灯夜午遡泉达海其不在兹乐夫天者益广其施峩峩文忠荣显此始绍述髙风尚其敬止

　　欧阳氏画舫图赞

　　掬指之舟恒昧夫先备千金之壶毎捐于既济此古人所以倾覆相继图画舫者谁欤惊风涛于平地斯人也深谋逺虑居安思危凛乎临渊而欲坠夫然后免祸于干戈之际宜其坐观冒利涉险深得欧阳子之微而沐浴膏泽歌咏勤苦黙契太史公之遗意猗欤休哉弗畏入畏

　　周尚易出军图赞

　　执弓矢者其容舒鞚鞍马者安以徐指挥左右而坐自如不知者将以为轻羊膓九折之险知之者则见其胸中兵甲之有余遡而求之非有得于汉廷傅介子之意气能若是欤

　　张梅间写真赞

　　丰神洒然谈辩锵然锺王笔法姚贾吟编昔也诸侯之宾客今焉偶地以周旋不知者将槩以脂韦之类知之者则见其玩世而神全噫此之谓杜徳机殆自适其天者乎

　　琴隠写真赞

　　潜心自逺其神全寓物恒平其智先飘飘乎一琴一鹤殆无入而不自得焉

　　自赞

　　承平少壮竟絶迹于鸣珂迟暮艰危屡脱命于干戈端已而不矜重交而不阿长贫孤立适兴咏歌生平无害物之意恒简静而谦和方寸间其或得于天者稍多

　　○祭文

　　黄尚书幕府伍经歴祭旗文

　　国家用兵五年四方次第平余从尚书奉诏出都门天戈所加无不定顺狡焉小丑敢抗大邦皇威显临其党之毒于永新者既不逺二百里而送死安成伊迩何恃而犹陆梁方今秋令司刑金为兵气诸军顺时进讨其成厥勲嘉谋佥同穆卜允恊大旗卓建所以明号令肃观瞻掲日月而光华之祀事孔严重王命也皇天后土洞鉴丹心惟神其歆相我必济

　　石初集巻十




