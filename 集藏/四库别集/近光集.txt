　　钦定四库全书

　　集部五

　　近光集

　　别集类四

　　元

　　提要

　　（臣）等谨案近光集三卷扈从诗一卷元周伯琦撰伯琦字伯温饶州人官至兵部侍郎所著有六书正讹别着録顺帝时伯琦以文章受知遇出入禁廷因裒録所作为此二集近光集起后至元八年庚辰由国史院编修擢翰林修撰同知制诰至正元年辛巳为授经郎经筵译文官二年壬午为帘内官四年甲申升监书博士五年乙酉改崇文监丞迄于出为海北广东道肃政亷访使凡五年之诗扈从诗则至正十二年壬辰由翰林直学士兵部侍郎拜监察御史扈从上京之作也读其诗者想见一时遇合之盛而朝廷掌故边塞风土纪载详明尤足以资考证焉

　　乾隆四十一年七月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●近光集原序

　　士君子生乎盛时有文学才艺以结知于眀主词章洋溢于馆阁议论敷扬于朝廷所谓昭代伟人盛福全美者也凤凰鸣矣于彼髙冈梧桐生矣于彼朝阳菶菶萋萋雝雝喈喈吾尝于故老大臣卷阿之诗诵之噫古之圣贤屯艰险难者多矣千载一时之遇所以为难得者哉集在延佑间与故集贤学士鄱阳周公有同朝之好道义相激昻忠厚相敦尚非一日之契也今观其嗣子伯温近光集备述至元至正所以蒙被恩遇之盛司宪南海录以为书万里之外一食不敢忘君于戏盛哉惜乎吾集贤公教忠之勤培德之逺而不得以乔年耆德观其碧梧翠竹之耸壑昻霄也虽然岁时燕享俎豆彛鼎神眀来歆则亦有以大慰其心者矣集踰七望八颓然山林亦岂不欣言故人之有子而用世之有人也昔集贤公执帝王遗书以奉仁皇帝之清燕不尽其用以待其子发眀家学事圣孙弥文熙洽之朝盖三十年于兹矣风云会合岂偶然哉乌乎世笃忠孝以承国家之福泽于无疆此老叟所望于契家人门者也雍虞集伯生甫书

　　今天子在位之八年当至元庚辰之岁斥大奸进羣才一新治化时伯琦繇国史院编修官选擢翰林修撰同知制诰扈从大驾上京两视草大廷遂以非才简知主上既而诏奉香酒以仲秋上丁代祀曲阜宣圣庙还上命篆追上眀宗皇帝尊号玉寳书祝版陪礼太室三赐衣币是年十有一月三日建宣文阁又诏篆题阁牓及阁寳眀年改元至正正月廿日特命为授经郎复置经筵又命兼经筵译文官先是授经郎学舍在宫门外隘陋弗称于是有旨以玉德宫之西殿为学上亲选宿卫官及勲戚子弟年二十以下者三十人为弟子员受业阁下大官具膳留守供帐皆出上命是年复科举取士制中书檄考试上都还进讲赐金织对衣及青貂裘又眀年廷试选为帘内官上御宣文阁试弟子员称旨面赐中统钞五千贯弟子员各绣衣材一袭入则通籍出则给传又二年升监书博士仍兼经筵两颁玺书以示其异寻又命摄授经郎以教宫学是后日侍讲读岁两有衣币之赐今年秋七月八日进讲洪范上御慈仁殿特命改崇文监丞参检校书籍事旬日又命兼经筵参赞官赐巵酒两颁玺书如前制中台以宪府重选宜用近臣乃奏拜广东宪佥陛辞之日上犹眷眷大臣以便养为言乃允官给上驷驿行而南中涂少暇遂及文墨窃念先臣昔为仁英两朝说书歴官清华尝有撰着后二十年而伯琦又幸际今上世守其职盖叨禄于朝者一纪而在馆阁者十年侍内廷班讲席者五阅寒暑自惟积诚不至烛理不眀不能有所感动裨益然观圣上议礼考文任贤使能日偲偲然与尧舜同德汤武同心职在论思千载一逢非假文辞何以示久故自入侍至今凡拜恩宠陪典礼奉制勅承顾问侍游从则有纪述歌咏所以揄扬上德抒达下情庶几诗人天保之意辞体俚近取以适时固不敢儗于前代作者然当兹礼乐大兴之日躬侍九重挹清光其可以芜鄙自少而使朝廷之盛美有阙先臣之遗业无传乎于是次其岁月彚为一编题之曰近光集置诸箧中时而观之身虽江湖举头见日天子之光咫尺也抑着出入之迹而犬马之情思有以自効云至正五年岁乙酉九月廿四日朝散大夫佥海北广东道肃政廉访司事鄱阳周伯琦伯温自序

　　●钦定四库全书

　　近光集卷一

　　（元）周伯琦 撰

　　岁庚辰四月廿七日车驾北巡次大口有旨伯琦由编修官升除翰林修撰同知制诰兼国史院编修官眀日署事扈从上京

　　乗舆清暑记初程诏选文臣扈从行三字氷衔儒服贵千年汗简史家名下抡葑菲惭庸学再上蓬瀛荷圣情风动四方皆典训马班彝语更争衡

　　过居庸关二首

　　崇关天险控幽燕万叠青山百道泉絶壁云霞龛佛像连廛鸡黍聚人烟炎凉顷刻成殊候华夏于今共一天我欲登临穷胜槩西风五月倍凄然
　　关南关北四十里玉垒珠闳限两京列队龙旗眀辇路重屯虎卫肃天兵桑麻斾斾村无警榆栁青青塞有程却笑燕然空勒石万方今日尽升平

　　龙门

　　两山屹立地望尊天作上京之南门雷雨低垂银汉近蛟龙出没碧涛翻曽厓云合泉声冷阴壑氷森昼影昏自是职方形势大祝融太白播篱藩

　　次韵王师鲁待制史院题壁二首

　　大安御阁埶岧亭华阙中天壮上京虹绕金堤晴浪细龙蟠粉堞翠冈平众星拱北乾坤大万国朝元日月眀分署玉堂清似水箫韶时聴凤凰声
　　宿有周庐候有亭兴王规制陋西京日眀草色千川碧云接松林万里平寳轸熏风阊阖肃清台午漏泰阶眀小臣职在论思末日向庭前验鹊声

　　宫词

　　画阁香销暮雨晴珠帘半卷逺山眀蒲萄初醒罗衣薄枕上鹍弦拨不成
　　木难火齐当纒头贴地金莲步欲羞露湿银床人语静蟾宫九夏是中秋
　　巫山隐约寳屏斜朝着重绵昼着纱徙倚牙床新睡足一瓶芍药当荷花
　　寳鉴当窓促晓妆金茎玉露奉君王菊花如锦秋风近愿似中间御爱黄
　　苑路东西草色遥阑干曲曲似飞桥水晶殿外檐铃响疑是銮舆早散朝

　　上京杂诗十首

　　皇图基正统朔易建神京地厚南坡暖天低北斗眀禁垣金耸阁朝市石为城盛业超前古侯王作干桢
　　省方绳祖武清暑顺天时法从严番直周庐肃羽仪■〈毛瞿〉毺驼背展匼匝马头垂惟有都人士长望雨露私
　　西内西城外周围十里中草阴迷辇路山色护离宫翠殿光凝雾璇题影曳虹鸣銮时一幸草木尽祥风
　　百日开名宴崇班列上公马鸣金騕褭冠耀玉玲珑合乐咸韶奏羣羞水陆丰林林应述职能继古人风
　　官曹多合署贾肆不常居事简惟供亿秋归幸羡余有人磨铁砚何日佩金鱼直欲排阊阖犹疑畏简书
　　水味分咸淡岚氛集暮朝烹炊心每厌冲冒疾偏饶斥卤元因海涂泥半是潮万形皆幻寓随分得逍遥
　　卑湿如呉楚雄严轶汉唐土床长伏火板屋颇通凉菌出沙中美椒升地上香忘归江汉客直欲比家乡
　　水草饶刍牧生涯富逺氓旃帘连雪屋马酒溢琼罂烂醉无懐氏狂歌太古声后车倾国色艳服更珠缨
　　闻说开都日双龙据海中良何方献策精卫竟成功灵去为云雨皇居焕电虹黄图三辅右载笔纪昭融
　　扈从多余暇优游视草堂特书兼左右染翰侍眀光简峻程休父雄深马子长微才无一技素食媿鹓行

　　次韵大学士喀喇子山公见寄二首

　　龙庭四面翠连峯碧草银沙掩映中十二天街清似水门前琪树动秋风
　　瀛岛髙飞孤凤凰不知人世有炎凉独怜短翮羇栖苦五色文章照眼光

　　诈马行【有序】

　　国家之制乗舆北幸上京岁以六月吉日命宿卫大臣及近侍服所赐济逊珠翠金寳衣冠腰带盛饰名马清晨自城外各持彩仗列队驰入禁中于是上盛服御殿临观乃大张宴为乐唯宗王戚里宿卫大臣前列行酒余各以所职叙坐合饮诸坊奏大乐陈百戏如是者凡三日而罢其佩服日一易大官用羊二千噭马三匹它费称是名之曰济逊宴济逊华言一色衣也俗呼曰诈马筵至元六年岁庚辰忝职翰林扈从至上京六月廿一日与国子助教罗君叔亨得纵观焉因赋诈马行以记所见
　　华鞍缕玉连钱骢彩晕簇辔朱英重钩膺障颅鞶镜丛星铃彩校声珑珑髙官艳服皆王公良辰盛会如云从眀珠络翠光茏葱文缯缕金纡晴虹犀毗万寳腰鞓红扬镳迅策无留踪一跃千里真游龙渥洼奇种皆避锋蔼如飞仙集崆峒乗鸾跨凤来曽空是时阊阖含熏风上京六月如初冬金支滴露氷华浓水晶殿阁摇瀛蓬扶桑海色朝曈曈天子方御龙光宫衮衣玉璪回重瞳临轩接下天威崇大宴三日酣羣悰万羊脔炙万瓮醲九州岛水陆千官供曼延角抵呈巧雄紫衣妙舞腰细蜂钧天合奏春融融狮狞虎啸跳豹熊山呼鳌抃万姓同曲阑红药翻帘栊栁枝飞荡摇苍松锦花瑶草烟茸茸龙冈拱揖滦水潨当年定鼎成周隆宗藩盘石指顾中兴王彝典岁一逢发扬祖德并宗功康衢击壤登时雍岂独耀武彰声容愿今圣寿齐华嵩四门大启达四聪臣歌天保君彤弓更图王会传无穷

　　立秋日内廷视草

　　鸡人应漏报新秋冠佩侵晨侍衮旒香案天光纡凤尾玉除云影动螭头花眀锦绣朱阑绕殿耸金银寳气浮坐致雍熙宵旰切代言深媿古人优

　　七月十二日奉诏以香酒使曲阜代祀孔庙作

　　葱葱佳气拥龙光尊湛流霞手炷香温诏面宣乗驲使眀禋心报绂麟乡金茎团露瑶台润紫菊含风翠琐凉再拜将诚思复命眼前彩凤集朝阳

　　越五日别翰林诸友

　　分班扈跸到滦京侍従官闲暑气清圣主素知吾道重颁香特遣孔林行中原庙貌山川古万代纲常日月眀虔祀归时迎大驾共承经术赞承平
　　上京两月得従容视草堂前华影重黄阁宣麻书数纸大官尚酝日千锺题名已愧聫羣玉善颂惟知儗华封王事期程行有日従今夜夜梦鳌峯

　　过鎗竿岭二首

　　风雨过鎗竿升髙不惮难黑云侵帽湿碧树拂衣寒孤庙依危壁飞泉走激湍茅檐梦初熟笑我据征鞍
　　髙岭薄青天晨光晻蔼间云中数十里马上万重山金井龙嘘雾青林豹隐斑西风征被冷俯视隘人寰

　　八月六日丁亥释奠孔子庙三十韵

　　阙里宣尼宅儒林礼乐区右文昭代盛报徳圣恩殊天语颁中禁星轺发上都内庭香绕案光禄酒浮壶持节惭専对于原慎载驱秋阳稀稼穑官路足槐榆歴歴由沂汶行行望泗洙岱宗标近甸鲁殿没荒芜不见三家采唯余五父衢祀严柔日逼林近絶晨趋废堞依修阜危台记舞雩庙宫叅象纬书阁压城阇反宇周阿峻回廊百步纡蛟鳞蟠玉柱螭首响金铺庭逈桧千尺坛虚杏数株省牲新雨霁释奠旧章敷辟户陈笾俎登歌应瑟竽尊居玄圣俨侑食列贤俱兴俯锵珩佩周旋谨履絇祼将宸意达祝告下诚孚眀燎辉云陛祥熏集寳炉共观周典礼寕数汉规模似续于今盛钦崇自古无缭垣隆象魏穹石峙龟趺孤阁青编贮双亭翠竹扶山川光拱揖泉井泽沾濡推本尊师道题名述庙谟伫看戋束帛岂复叹乗桴制作先东鲁朝廷用大儒愚生深有幸归上孔林图

　　望泰山作

　　维东有神岳巍巍薄青天连峯蔽日月峭巘埋云烟金银峙宫阙琅玕种成田蛟龙蟠壑底鸾鹄巢层巅柴望纪有虞封禅遂牵聫秩神匪有徼彛典自古先崇台瞻秀色鲁国无山川何时登絶顶豁目穷垓埏

　　寿大学士喀喇公

　　台斗储光灵为时产英贤世徳契真宰乔木阴森然瀛洲置身早台阁清名悬岩岩泰华尊肃肃珪璋坚师法魏晋上国论皋夔前仪刑瞻独步宠渥方自天貂蝉锵玉佩直道鸣经筵金瓯久有待勲业登凌烟轩冕虽众同诗书能自全斯文元气在阳和小春天梅花兆鼎实的皪芳信传敬持一巵酒仰祝灵椿年

　　题李奉使诗卷【并序】

　　故通守滕李公尝以工部郎中两使安南招谕前使时江南未附后使时至元二十年也其子仕至吉安路通守其孙稷孟豳以进士为史官暇日出示国初诸名公送行诗卷奉题二首
　　圣统开同轨儒臣使絶邉紫衣新命渥金节逺威宣驿路梅花外蕃城海岛前充庭来职贡风采到今传
　　雕题承正朔口舌代干戈气运于今盛人材比古多郎君登膴仕孙子擢巍科文物声邹鲁勲名少伏波

　　九月十七日承诏篆追号眀庙玺文锡宴中书有衣币之赐

　　隆号先朝并两仪诏新玺绂似生时俯摹苍颉星辰象仰冩重华霜露思天泒千年皇统正卿云五色采毫摛金泥玉检人文炳拜手惟歌湛露诗

　　十月四日今上亲祀太庙前期偹法驾宿斋是日漏下二鼓行礼天清星朗熈事告成伯琦忝下执事谨赋七言八句以颂

　　晓严法驾蔼云従太室眀禋属孟冬圭衮龙章虔酌献箫韶凤舞盛仪容华星缀露壶声永瑞霭腾空燎影重大礼庆成宗社■〈夭上屰下〉坐看寰海颂时雍

　　十一月廿八日承诏篆题宣文阁牓作

　　诏题宫牓号宣文延阁山储尽典坟自笑虫鱼笺尔雅敢将蛇蚓儗凌云眀经重席従今见妙选登瀛在昔闻比屋可封知有日经天纬地是吾君

　　赋得伏神洞送舒噜存道元帅赴云南【洞在牂柯南产伏神多竒状饮其水者寿】

　　山洞生灵药图经纪令名牂柯春涨淼僰道暮烟眀沃壤三巴徼奇形二气精趾颅侔冈象翼啄儗飞鸣潭菊増眉寿胡麻益体轻化工均异品传舍识初程草暖蒸袀服崖嵌偃使旌垂囊辞薏苡闻笛想英茎香透仇池穴风清细栁营献芹随谢表伟绩最南平

　　至正改元岁辛巳正月廿八日由翰林修撰特拜宣文阁授经郎兼经筵作

　　词垣三组叹才难【翰林修撰同知制诰兼国史编修官故云三组】延阁横经益汗颜子佩尽来宗胄贵儒官忝后相臣班【经筵以左右二丞相领之】人文经纬星辰上圣道流行宇宙间只尺天光如下聴刍荛敢不竭愚顽

　　四月十二扈従乗舆泛舟西山玉泉次韵左丞许公可用纪事廿韵

　　首夏清和候西郊山水乡飞龙方利见鸣鳯尽髙翔逰豫三农慰廵观八骏骧采虹眀斗盖文鹢缓风樯剑佩鹓聨序貂珰鸨肃行珍羞移饔膳琛贽自梯航警跸乾坤廓旗旌日月扬五云光郁郁九奏韵锵锵雾阁藏莲界霞杯湛桂浆洞岩晴拂黛草树昼生香探妙由仁智怡神在弛张紫鳞依密藻朱鹭戏回塘御榻瑶为陛离宫锦幂厢诗人咏灵沼史氏纪昭阳【癸岁名】立政登庸盛赓歌辅弼良灵祇诃地胜畿甸拱天光熙洽当今日都俞集一堂宅中应锡福治泰更包荒相业嵩衡峻词源江汉长余波私幸及播颂殿西廊

　　钦承制书追封曽祖妣方夫人鄱阳县君作

　　每惭不学忝曽孙幸拜貤恩及九原乡国君封兰检绚里闾母范柏舟存百年先志赍长夜今日天光照一门南望故阡鄱水上白虹隠隠拥鱼轩
　　三迁严训剧辛勤菽水终身卓行闻特命尽沾新诏墨遗芳緫出旧书芸鳯冈宰树眀晴旭鹤表羡门蔼宿云翠琰镵铭昭不朽金鹅相望瑞絪缊

　　是年复科举取士制承中书檄以八月十九日至上京即国子监为试院考试乡贡进士纪事

　　上国兴王地神州避暑宫规模三代廓声教万方隆至正儒科复留司造士充周南麟趾厚冀北马羣空积雪寒无夜清秋月正中毡闱环璧水彩笔扇祥风殿陈寜韬劔先登不待弓豹斑开晓雾雉羽烂晴虹障候瞻邹鲁都人相镐丰帘分堂上下区列院西东副楮行鸦蚁缄名画鸟虫厉防周四署涂抹眩双瞳理到无优劣修词有拙工神眀终日鉴造化四时公雠校稽鱼豕诠题辨鷃鸿固知骰系博敢以瞶为聪天凈文星丽寒収士气丛台莱浮渭洛杞梓出恒嵩偕计先章甫前驱轶小戎有人争覩鳯何处兆飞熊合志官聫乐连床语笑同兽炉围炭炽鱼烛缀花红雕豆羞肴炙金卮奉酪酮环庐帷毳■〈〈厂外炎内〉刂〉侍史服貂鼨扄鐍虔朝暮阍兵慎始终更移壶滴沥衙报鼔笼铜事忆欧苏逺词懐贾董雄驿程心歴歴雅奏日沨沨圣统乾坤久人文日月崇滦河天上出银汉定相通

　　九月一日还自上京途中纪事十首

　　九月滦阳道寒烟暗逺垧有山皆积雪无水不成氷猎犬髙于鹿鸣雅大似鹰欲为风土记问俗果谁凭
　　驿程无里数洼阜峻还低落日眀驼背晴沙响马蹄草枯人少聚地冻路无泥近市闻喧笑邮亭又旅栖
　　行宫临白海金碧出微茫饲豹仍分署鞴鹰亦有房射熊名鄙汉祝网徳懐汤干豆遵彛典人瞻日月光
　　牛羊羣蚁聚车帐乱星移刍牧因浇沃迁留顺岁时宛驹驰不乏芦酒醉难支使客皆儒服寒风莫向吹
　　侵晨度偏岭凛凛气何偏独石出平地青山半似燕近郊初见树夹道更流泉向午衣频减羇懐始豁然
　　龙门天下壮只尺异寒暄云气东西接泉声日夜喧栁榆环岸堑瓜瓞拥篱樊颇似燕南道农家各有村
　　髙岭号枪竿危亭揭岭颠四山皆培塿万里尽平川草树秋犹秀氷霜石半坚全燕归眼底佳气郁中天
　　洪赞地何髙居人汲井劳二钱博斗水百文曳修绹石乱山余骨沙深溪不毛岂知江海上终日厌波涛
　　懐来虽小县城郭颇周严野寺严兵骑溪桥扬酒帘唐碑文未冺汉候吏无觇山色青堪掇冈头为少淹
　　北口七十二居庸第一关峭崖屏列翠急涧玉鸣环佛阁腾云雾人家结市阛马前军吏候使节几时还

　　题李谷老观音壁

　　青山如波涛汹涌无涯涘危标会其交拔地相对峙何年凿空翠潇洒见佛寺云烟护重阑蛟龙固灵址松风振檐铃栁露洒窓纸雨花古岩空潄石飞泉驶孰知居庸关有境乃如此境幽物色奇心豁眼无滓俯视征途中车马尘靡靡陟髙重盘桓虚轩屡徙倚悠然悟真幻上马复少止

　　题画杨妃调鹦鹉图

　　朱颜亸鬓怯轻寒欲托奇毛吐肺肝想得剑关春日暮梦中犹作海棠看

　　寿许左丞可用【九月六日】

　　相国簪绅表朝家宠锡専泰阶耀箕尾北斗炳奎躔徳望丘山重文章日月悬位隆持左辖机要职三铨山甫心常敬阿衡任益坚苍生归化育士类荷陶甄史继龙门志经传鳯穴贤紫微眀晓日黄菊烂秋天善治真儒效斯文元气全媿従门下后仰祝八千年

　　十月十二日奉诏以玉徳殿西室为宫学大宿卫官等二十五人行弟子礼作

　　学校尊崇盛典扬诏迁玉徳殿西廊大官供帐调珍膳内相传宣饮御觞授业惭无师道立眀伦喜见国家昌皇风即日还三代杞梓楩楠尽栋梁

　　十一月廿八日眀仁殿进讲作

　　龙旗簇仗曙光融藻幄横经圣意隆上界星辰环北极中天日月转重瞳寳猊篆袅窓凝雾瑞兽炉眀殿绕虹垂拱无为犹访治万方声教一时同

　　伏承恩赐青貂裘作

　　貂衲古来称贵服龙光此日被寒儒金闺通籍聨环卫玉署传经忝范模挟纩虚言良足鄙赐袍巧制未为殊微躯长在春风里愿播阳和徧九区

　　明日承诏篆宣文阁寳作

　　阁玺新成敕摹篆昆吾试手尽豪茫六书点画原河洛八法钩盘本籀仓妫汭膺符弘制作陶唐稽古焕文章泰元神筴绵千叶微萟欣依日月光【春秋运斗枢曰舜为天子黄龙负图封两端有玺文曰天皇之玺玺之作肇于此】

　　至正二年岁壬午正月眀仁殿进讲易恒卦赐金织绿色对衣一袭作

　　匪颁异数待殊勲阁下鲰生亦与分壤奠色丝云雾质天机金缕鳯蛟文一时光彩生蓬荜千载恩荣■〈女毚〉典坟佩服终身传世世羮墙旦夕对吾君

　　进讲纪事廿韵呈左丞许公可用

　　神圣躬皇极文眀际盛时九重森仗卫南面辟书帷翠琐光风畅彤廷淑景迟貂蝉前领袖章甫序缨緌左辖心忠告横经旨细推贯珠平日藴补衮百僚师黼扆频纡眷朝绅尽解颐讲论卑马褚谟弼儗皋夔锡赉承恩渥官聨被化私退班宫漏换布武殿阴移延阁因趋候西清更重窥天章奎璧烂香案岱嵩奇寳绘名宗晋银钩法最隋制精新琫珌瑑妙古罍彛羣玉三山埒同文万国驰兢兢虽色勃歴歴颇神怡轩柏屏排闼林花锦绕墀不才陪启沃多幸接追随利见飞龙象惭无湛露诗马图应再出垂拱仰皇羲

　　纪恩三十韵【有序】

　　岁壬午四月三日上御宣文阁亲试学宫弟子贠讲诵经史称旨赐臣伯琦中统钞五千贯弟子贠绣衣材各一谨赋长篇歌颂湛恩作
　　延阁曾霄上熏风九夏初北辰环象纬东壁烂宸居仙药雕阑绚香蒲翠琐虚屏翔金鸑鷟研倚玉蟾蜍怪石森峰巘飞铃飒佩琚当阳咨岳牧稽古嗜诗书百揆敷言既重帷进讲余虎门承制綍凤阙集冠裾黄卷陈香案青衿拜玉除唐虞彛训阐周孔格言摅下济天容怿渊居睿思纾菁莪深乐育朴棫广涵喣鸿典张黉舍龙光照表橥楮缗登上币文绮出中储圣徳天同大奇逢古不如侍貂咸赞庆陛戟緫夸誉开馆卑瀛岛荣儒陋石渠沦肌懐旷荡抚已媿庸疎视学瞻周礼圜门聴汉胪智崇羣辟耸聪达四门袪师道尊无上贤关竞乐胥垂旒端建极锡服埶连茹瑞牒团云露祯符验器车朝鸣阿阁鳯夕化北溟鱼启沃资岩筑吁谟起渭渔传经后匡戴待诏劣应徐惟有呻占毕何由効补苴文华归萟苑治业本经畬四姓魁宗籍三雍在直庐小诗先舞抃佳气正扶舆

　　三月七日廷试进士读卷作

　　九重传漏日方中书献贤能列至公鸡舌含香颁汉署龙颜动色坐尧宫彩翚隐隐窗眀电玉凤泠泠帷度风近侍皋夔多启沃人才不减古时隆

　　越三日奏进士牓名作

　　太平天子策贤良诏问天人白玉堂校艺尽遵周典礼策名寜数汉词章风鸣松盖宵成韵雨挹梨花雪有香承乏幸陪诸老后凌晨金牓出眀光

　　是年五月扈从上京宫学纪事絶句二十首

　　东华西华南御天三门相望鳯池连煌煌大乙临寰宇殷亳周丰未敢先
　　曽甍复阁接青冥金色浮图七寳楹当日熙春今避暑滦河不比汉昆眀
　　五色灵芝寳鼎中珠幢翠盖舞双龙玉衣髙设皆神御功德巍巍说祖宗
　　右二首咏大安阁故宋汴熙春阁也迁建上京
　　镂花香案错琳璆金瓮蒲萄大白浮羣玉诸山环御榻瑶池只在殿西头
　　彤庭两壁画燕山绛阙金城晻霭间争指乗舆来徃路秋风计日遂南还
　　右二首咏洪禧殿
　　睿思阁下琐窗幽百寳眀珠络翠裘内署传宣来准偹大庭盛宴先初秋
　　玫瑰芍药相间开寳阑十二拥瑶台春风日日行天上人道东皇六月来
　　数树青榆延阁东云窓霞户绮玲珑上林文鹿髙于马时引黄麛碧草中
　　牓题仁寿睿思东星列钩陈绣阁重中使三时羞玉食地凉不用暑衣供
　　颇黎瓶中白马酒酌以碧玉莲花杯帝觞余沥得沾丐洪禧殿上因裵回
　　氷华雪翼眩西东玉座生寒八面风巧思曽经修月手通眀元在五云中
　　右咏水晶殿
　　鹧斑百和作坚材翥鳯翔龙四壁开寳地晓张香积界始知天子是如来
　　右咏香殿
　　幄殿重檐藻帟低花阴栁色御阶迷■〈毛瞿〉毺铺地香风度碧鉴清氷白昼凄
　　延阁图书取次陈讲帷日日集儒臣墨池云合天光绚东壁由来近北辰
　　右咏宣文阁
　　黉舍重开大殿西牙符给事籍金闺吾伊日课翻青简挥染还看冩赫蹏
　　紫燕交飞夏日长虎门风动撼仓琅小侯饱泳诗书泽共儗皋夔佐庙堂
　　右二首咏宫学
　　金银铸佛坐琉璃玉树珍筵供凈仪殿殿西僧鸣梵呗福田亿万巩皇基
　　寳花千树影扶疎曲槛回垣碧草腴内竖饭牛开北苑玉瓯日日进醍醐
　　天闲八骏络金羁仙仗排空立赤墀中有日磾勤剪剔昼开翠幔障炎曦
　　北阙岧嶤号穆清北山迢逓绕金城四时物色图丹壁翠辇时临喜太平

　　上幸西内望北方诸陵酹新马酒彛典也枢密知院奉旨课驹以数上因赋七言

　　皇舆吉日如西内马酒新羞白玉浆遥酹诸陵申典礼旋闻近侍宴眀光鼓车未数汉千里廏牧宁推唐八坊天骑常随龙上下眀朝枢密课驹良

　　近光集卷一

　　●钦定四库全书

　　近光集卷二

　　（元）周伯琦 撰

　　赋得滦河送苏伯修参政赴任湖广

　　清滦悠悠北斗北千折萦环护邦国直疑银汉天上来摇漾蓬莱云五色蛟龙变化深莫测金莲满川凈如拭銮舆岁岁两度临雨露同流草蕃殖长亭短亭来往人朝夕照影何尝息相君亲授临轩勅紫骝嚼啮黄金勒却従江汉望龙冈三叠晴虹劳梦忆

　　水晶殿进讲周易二首

　　水殿菲菲绿雾浮貂蝉济济讲筵优影摇蠧简三千字光烛龙章十二旒琐辟洞门天不夜珠帘澄彻气长秋寳箴拟献狂心切氷柱何庸险语収
　　玉栋璇题耸阆风牙籖锦褾彻宸聪天临寳鉴虚空上人在氷壶皎洁中列圣皇眀齐日月百年文物烂云虹抱经莫讶儒冠冷映雪谁能禁籍通

　　古墨篇寿韩大雅参议【七月十九日】

　　苍松千岁姿灵根伏琥珀吐气结晴云化作古玄璧清芬■〈女毚〉芝兰坚质等金石上进蓬莱宫遂冠龙宾伯磨研发春英灿烂翻琼液密传邹鲁心仰冩羲周画风雷兴礼乐日星耀方策岂惟儒者功实系斯文脉君子坐庙堂羣臣赖滋泽良辰持此寿播誉永无斁

　　水晶殿进讲鲁论作

　　圣王晓御水晶宫香绕龙衣瑞气融章句敢言禆海岳勲华荡荡与天崇
　　泠泠翠琐度微风湛湛琼浆注颊红终日玉皇香案侧不知身在五云中

　　天马行应制作【有序】

　　至正二年岁壬午七月十有八日西域佛郎国遣使献马一匹髙八尺三寸修如其数而加半色漆黑后二蹏白曲项昻首神俊超越视他西域马可称者皆在髃下金辔重勒驭者其国人黄须碧眼服二色窄衣言语不可通以意谕之凡七渡海洋始达中国是日天朗气清相臣奏进上御慈仁殿临观称叹遂命育于天闲饲以肉粟酒潼仍敕翰林学士承旨臣巙巙命工画者图之而直学士臣揭徯斯赞之盖自有国以来未尝见也殆古所谓天马者邪承诏赋诗题所画图臣伯琦谨献诗曰
　　飞龙在天今十祀重译来庭无逺迩川珍岳贡皆贞符神驹跃出西洼水佛郎蕞尔不敢留使行四载数万里乗舆清暑滦河宫宰臣奏进阊阖里昻昻八尺阜且伟首扬渴乌竹批耳双蹏县雪墨渍毛疎鬃拥雾风生尾朱英翠组金盘陀方瞳夹镜神光紫耸身直欲凌云霄盘辟丹墀却闲頠黄须圉人服厖诡亸控如萦相诺唯羣臣俯伏呼万岁初秋晓霁风日美九重洞启临轩观衮衣晃耀天颜喜画师写仿妙夺神拜进御床深称旨牵来相向宛转同一入天闲谁敢齿我朝幅贠古无比朔方铁骑纷如蚁山无氛祲海无波有国百年今见此昆仑八骏逰心侈茂陵大宛黩兵纪圣皇不却亦不求垂拱无为靖邉鄙逺人慕化致壤奠地角已如天尺只神州苜蓿西风肥収敛骄雄聴驱使属车岁岁幸两京八銮承御壮瞻视驺虞麟趾并乐歌越雉旅獒尽风靡乃知感召由真龙房星孕秀非偶尔黄金不用筑髙台髦俊闻风一时起愿见斯世皥皥如羲皇按图画卦复兹始

　　赋得凤凰台送冯公励参政之任浙省

　　丹凰何年去崇台对碧江奇毛云影丽遗韵浪声淙竹粲琅玕实桐垂翡翠幢峭峯晴旭抱絶岸暮潮撞览徳时难再来仪瑞必双升髙丛胜槩询旧到耆龎吴楚形无际廛阛语半哤冈鸣应咏召雏伏定推龎邈矣千年迹如闻九舞腔登临瞻北斗歌颂蔼南邦

　　雪巢诗为赵允升左司赋【京兆人】

　　巢居何所有积雪照昊穹玉井抚太华阴崖瞰九嵕户牖皆天成鸾鹄相追従调息室生白吐辞夜纡虹凝冱虽有时氷玉储心胸坎象原气和干徳函年丰二实黙循环生生妙无穷梁园哆文藻西岭泥寂空孰如一枝安中有泽物功憗哉清苦志宛矣前贤风

　　岁癸未正月廿八日由授经郎升除宣文阁鉴书博士之作

　　千官鹄立紫宸居丞相传宣出玉除授业虎门侪下考升班凤阁侍中书琼林春绕唐瀛岛缃帙星罗汉石渠拜服恩袍惭不称愿因笔谏罄愚疏

　　越三日谢恩于咸宁殿入直即事

　　九重僊殿拥春云穆穆天威莅大昕华盖风鸣苍水佩寳屏雾蔼博山熏抱经重得承龙衮直阁惟知理蠧芸俯偻循墙歌圣徳百年礼乐际同文

　　二月十九日承诏复兼经筵官是日进讲咸宁殿面赐巵酒作

　　随班晓侍太微垣讲席纶音忝特恩兼绾白麻垂泽渥一巵云液溥春温缉熈共仰参亭毒启沃长思固本根道统有传民极建巍巍文徳照乾坤

　　同日承诏鉴品题识阁中书画作

　　五色云中白玉堂牙籖犀轴绚天光古今缋像丹青妙贤圣传心翰墨香游艺无为研阃奥列名第品媿芜荒宣文阁玺眀星日羲画箕畴并久长

　　宣文下直四絶句

　　阆苑春深花半开泠泠金水泻瑶台非云非雾天街绕羣玉山头驾凤回
　　亭亭翠柏倚朱栏云母窓扉逼暮寒玉德殿前红杏树数花犹作去年看
　　黄金鸑鷟碧琉璃华阙晴开翠鳯旗宿雨清尘催淑景千门杨栁绿丝丝
　　千花张锦草飞香冠佩趋朝进早汤延阁风微清跸近中天奎壁吐光芒

　　夜坐偶成

　　清夜严城玉漏迟杏花疎影散书帷红尘不到扬雄宅石鼎焚香读楚词

　　三月廿二日侍従圣上泛舟玉泉西寺护国寺行香作二首

　　西郊栁暗晓风和岩谷莺花散绮罗双凤引箫来阆苑六龙捧棹泛银河祠宫星列天香蔼阁道云深禁跸过九奏虞韶嘉瑞集眀朝齐唱上回歌
　　翠华逰豫暮春天花满长堤草满川渔艇凌波遥掷网农廛趂候竞犂田皇情嘉共民心乐御气能増物色妍析木津头多雨露従今四海屡丰年

　　七月六日上京慈仁殿进讲纪事

　　紫宸肃肃讲帷开冠佩如云接上台圣徳乾坤同覆载陈言海岱益涓涘凉风拂户鸣金钥细雨侵帘润寳台拜赐霞觞春浃髓衢尊愿见被埏垓

　　题海棠鹦鹉图

　　阿环睡起雾绡轻淡抹朱铅衬宿酲谁遣绿衣来伴语一春心事在清眀

　　还途居庸关中即事

　　飞泉喷雪湿征袍陟降驰驱不任劳石啮马蹄山路涩风抟鵰影午天髙农场纳稼収成早僧舍悬崖构缔牢天府舆图称第一金汤更用数函褒

　　立秋日书事五首

　　今日新秋节年年客上京菊花方斗艳蒲栁已无情空舍瓶储粟寒蔬釡瀹羮清贫儒者分岁月任峥嵘
　　大驾留西内兹辰祀典扬龙衣遵质朴马酒荐馨香望祭园林邈追崇庙祏光艰难思创业万叶祚无疆【国朝岁以七月七日或九日天子与后素服望祭北方陵园奠马酒执事者皆世臣子弟是日择日南行】
　　■〈釒截〉刹标山影金铺耀日华龙回秋歇雨燕落昼翻沙苑御调骁骑宫官葺幰车长杨谁共赋满耳沸寒笳【上京西山上树铁旛竿髙数十丈以其海中有龙用梵家说作此镇之】
　　凉亭千里内相望列东西秋狝声容备时巡典礼稽鸨鳬随矢落豭鹿应弦迷干豆归时荐康庄颂耄倪【上京之东五十里有东凉亭西百五十里有西凉亭其地皆饶水草有禽鱼山兽置离宫巡守至此岁必猎较焉】
　　云薄天澄霁风清昼益凉素商将奋振繁卉畏凋伤梦入渔樵社身惭鹓鹭行归装知有日南国稻粱香

　　季长弟由国子生除侍仪舍人喜赋二首

　　成均髙选典宸仪便佩金鱼服【紫衣舍人掌礼借紫衣金带】自昔朝廷崇礼乐従今门户益光辉肃班胪唱严丹陛列侍官聫接紫微坐想慈闱占鹊喜遥瞻原上鹡令飞
　　先徳深培似大椿拂云枝叶势轮囷袭封乡国湖山重聫职清华雨露新书砚再传垂百世箕裘一发系千钧鳯池春近恩波阔直泛星槎上汉津【是岁先公赠官追封鄱阳县子与先祖封爵同故有袭封之句】

　　用前韵送季长南归

　　新命天朝作羽仪暂还慈侍戏斑衣一巵春酒长生寿三锡恩纶九族辉逺树云开山隠隠小桥风歇草微微经帷未遂陈情愿梦里莼鲈欲奋飞
　　梅花吐白绿团椿路近江南尚卜春乍别又疎文字乐相思顿觉鬓毛新髙堂甘旨谋归计平日行藏任化钧壮志莫辞来往逺潞河上泒贯天津

　　郊祀庆成纪事三十韵

　　圣皇严报本盛典谨升烟练吉三冬首凝衷半载前治仪遵简质变食致清蠲玉路依辰出帷宫宿次迁六龙扶日御八骏转星躔周陛觚符偶穹坛象体圜反初共鉴燧视涤庀牲牷碧汉银河丽清霄璧月妍大裘华衮袭端冕藻旒延济济簪缨従将将佩绶聫虎贲环卫复驹首荐坛先稾鞂重蒲越陶匏间豆笾崇牙钟在簴列玺案张毡髙燎馨香彻全烝体物虔邸圭眀缫藉雅奏动宫悬爵献牺先湩尊澄酒尚玄英茎歌沨沨干羽舞蹮蹮六变灵歆矣三登礼肃然升中诚意格昭配孝思宣祝史恭承俎神人俨自天祥光通夕烛熙事告晨竣汉畤真巫俗周官最史编天移金阙近云拥翠华旋筦钥晴雷殷旗常采凤骞千官班拱北兆姓颂尊干敛福敷同宇流恩荡八埏眀堂朝正盛寳鼎笑方绵天保赓新雅思文咏旧篇灵祗诃社稷符瑞效山川景命齐天运垂休亿万年

　　赋得莲花漏送宗正多尔济巴勒公惟中赴淮东监宪任

　　漏壶皆古制此制独精奇昔自逺公剏今传燕地规范金筩有量剡木箭相宜翠盖旁承注芳心逓转移潜机分昼夜浮刻定干支颇忆仙人掌还疑太华池警更严国典嘑旦肃官仪淮甸谯楼丽韩铭款识垂绣衣朝发令编户业趋时祇恐征书促聴筹觐玉墀

　　除夕偶成

　　十载清班客帝都湿烟破灶笑踈迂一寒范叔惟袍缊四壁相如少酒垆雪满虚檐双柏秀氷坚逺海万林枯春风已到屠苏畔眀日尧尊徧九衢
　　随缘合蜡答年除桃板新书两两符久直承眀思保障敢尘郎府列依乌椒盘遂有邻人送尊酒还将禄米沽白发慈亲应逺念庭前诸弟彩衣娯

　　岁甲申三月陪平章喀喇公子山展墓作

　　东风拂面又清眀共揖西山晓出城杨栁数村烟外过杏花十里雪中行鳯毛世表贤臣瑞马踣人传故相茔展罢归涂无限思一尊松下重班荆

　　送平章喀喇公子山之官浙省三首

　　宸心简注久金瓯分陜东南第一州夙望遂谐多士愿先声已解逺人忧百年版籍承平久故国城池景物幽周翰暂纡申甫步虞廷终待益皋谋
　　讲帷启沃寸心丹赤舄居东鼻吸酸家学于今扬世美庙堂自昔叹才难湖山时雨沾封内锦绣春风散履端知己三生唯晋国大书勲业肯惭韩
　　中庭玉树戏斑衣红药阶前对紫微铁石广平新赋就风流太傅一枰围六经议论回天地平日情懐在布韦环召固知前席近髙名留共浙山巍

　　闰二月八日入直宣文阁上命陈阁中前代礼器赐问制作之由具对称旨纪事二首

　　桃花开遍杏花开星仗侵晨幸阁来云绕香猊腾绮井春随天步上瑶台
　　尧日堂中诏小臣尊彛圭璧席前陈诏稽制度论三代却笑当年问鬼神

　　兴圣殿进讲即事是日赐酒饮杏花下

　　穆穆西清讲幄重黄封赐饮杏花中晴开步障衣笼锦香沁流霞颊晕红千载奇逢酣圣泽一时凡骨尽仙风相看天上无它愿与物为春四海同

　　西内进讲即事

　　牡丹苞栗药抽茧曲槛飞香绿渐多宿雨初収西掖静青琴共奏汉廷歌
　　游蜂趁暖雀相呼青杏县珠碧草腴天上春风浓似酒来禽花底倒宫壶

　　东便殿进讲赐酒时牡丹盛开作

　　片云飞雨晓蒙蒙髙下宫籹掩映中已染异香朝北极更依芳影立东风
　　天颜每为讲经怡锦绣丛中酒一巵因笑沉香亭畔客清狂只解赋新词

　　咏西内芍药

　　芳心有待却含羞独殿羣芳弄媚柔不是红云连阆苑定应绛雪积昆丘
　　赭袍重拥翠云裘尚有春风数日留天女移来天上种従今更不数扬州

　　秋夜对月闻玉簪花香

　　虚馆金猊歇晚熏碧纱如水透幽芬素娥缓步多羞涩微露搔头拥翠云

　　送巴克实彦卿尚书监宪浙东

　　浙东使相旧天官绣斧风霜白昼寒山耸金华蟠野岸星眀寳婺射秋湍江头揽辔芙蓉艳洞口题诗柿叶丹指日澄清歌载路斑衣趋召振台端

　　河东宪司聘考试贡士过井陉闗二首

　　井陉如隧道平地立巑岏斗壁千寻峻羊肠百折盘泥深崖石滑雨急野河湍犹有淮阴迹荒祠古树寒
　　晋赵分形胜危闗独耸然缘坡频入谷越岭复登天土沃尤宜菜民勤尽力田居庸当北望绵亘共山川

　　河东试院即事三首

　　虚堂静院昼垂帘朱墨分曹宪令严兵卫重行皆雨立文场何处覆星占岂无威鳯翔寥廓定有神蛟起蛰潜自古河汾多俊乂会看异业佐轩炎
　　老槐俨立拂穹苍庭户森然白昼长地绕汾流常沮洳山违松汉半微茫西河旧是诗书里曲沃今为农圃场蟋蟀在堂秋欲暮絶怜俭俗尚陶唐
　　井陉西抵古并州千里迢迢亦壮游出将承平忘习气求贤尺一贵林丘披沙思见河东赋佩印空惭季子裘文物低昻占世运谁能借箸为前筹

　　太原道中即事

　　表里山河号盛强太平民力尽耕桑原田髙下鱼鳞比村舍横斜鸟翼张稚子负薪依曲径老翁牧犊卧前冈恍然风物皆吴楚只欠茅庐对夕阳

　　过太行山

　　太行苍翠插秋旻叠岭重关自昔闻战国东西分晋赵中原南北带河汾帝王都邑青青草豪杰勲名点点坟鸟道盘空频立马便従髙处望飞云

　　次韵赵子期侍郎延春晓直作

　　天门金牓日华东百辟趋朝仰六龙玉食前羞常及旰功裘列献又迎冬云深螭陛凝朱草露缀鸾旗滴翠松直阁儒臣今稷契丹心炯炯皂囊封

　　送参议王君实之任燕南宪使

　　儒冠平步上青云壮岁遭逢世罕闻三辅共迎新刺史六书元数右将军滹沱雨后波无际恒岳窓前草自熏日报平反怡寿母庙堂虚席竚奇勲

　　题大别山禹柏图

　　大别山前古柏寺神禹当年手自栽精灵上天宰溟漠根荄得地形崔嵬蛟龙作枝辰角化金石为骨元气胚谁其配之鲁庭桧空中云雾时往来

　　岁乙酉元旦早朝大眀宫

　　玉帛朝元万国同衮旒南面对春风花眀殿榻窗含雾香泛壶筹渚绕虹九奏云门黄帝乐半空华盖太微宫青规播物金禳兆长戴尧天颂屡丰【御榻前列红白山茶梅花迎春小桃十余盆又殿上悬香漏状如球灯中爇香篆旋绕以应十二时制极精下置银盆温汤浴绿毛龟】

　　仲春入直四首

　　春云淡淡雨霏霏翠柏苍松十里围晓漏催朝鱼钥启时看黄鸟隔帘飞
　　草芽未绿栁先黄曲槛重门辇路长氷雪初销流禁御羊沟又见水汤汤
　　溶溶太液涨新波鸂■〈敕鸟〉鳬鹥点嫩莎百尺飞虹通步辇东西别馆得春多
　　广寒宫阙揷青冥一带西山簇画屏霁雪光风融上苑满城春意护龙庭

　　寄吕仲实侍御

　　冠山主讲绣衣君里塾弦歌到处闻石室旧编应入梦草堂新构更移文桥头栁絮飘流水谷口榆钱缀白云千里相望春又暮坐懐书带有清芬

　　五月八日上京慈仁宫进讲纪事

　　黼扆临西内文臣侍大廷曙光团露瓦暑气散风棂香案陈羣玉彤惟对六经精微恭奏御渊黙静垂聴共际天颜怿因承圣徳馨琼浆能洗髓霞酝可延龄臞体深沦浃丹心欲镂铭锦铺川草碧龙绕甸山青芍药摇樊槛枌榆护迾軿巡方虞典礼讲学汉宫庭道统齐天地彛伦炳日星八荒暨声教万国永仪刑

　　六月七日慈仁宫进讲

　　清都虎豹肃重关文石晨趋讲席班傍阙云容开寳靥隔帘山影拥青鬟芸编缃帙分章进玉斚金罍特诏颁圣学有传光大业前星在侍舞斓斑

　　七月七日同宋显夫学士暨经筵僚属游上京西山纪事二首

　　聫冈叠阜卫神都万幕平沙八阵图朝柱星垣周社稷宗藩盘石汉规模官堤亘野丰青草禁御深林暗碧榆地辟天开到今日九重垂拱制寰区
　　盘盘絶顶抚峥嵘目尽天涯一掌平海气腾空摇铁刹山风卷雾凈金城鞲鹰秋健诸酋帐苑马宵肥七校营相顾依然情未已携壶眀日约同倾

　　眀日慈仁宫进讲毕钦承特命改授崇文监丞参检校书籍事是日同僚邀复游西山举酒为寿赋二首简谢雅意

　　沙眀潦尽路萦回僧舍埋云石点苔山影四围青欲合草花五色锦成堆起瞻北阙天光近坐醉西风野兴催好是清欢醇是酒不须海上访蓬莱
　　故人意气厚难忘况在皇州滦水阳管鲍于今无一二皋夔自昔比寻常冯髙喜隔尘嚣逺拂坐时闻草树香便指南山同献寿直倾北斗累千觞

　　越四日供职拜觐慈仁宫谢恩作

　　碧树风微紫殿清衣冠鹄立侍前楹遗经毕讲陈愚戆特命中颁拜宠荣久污清华多士骇独怜驽怯圣君眀同文昌运齐天寿誓益涓埃罄此生

　　次韵宋显夫学士马上偶成

　　西望髙榆夹岸垂行人六月着绵衣苑沙饱雨晴含湿露草迎阳晓散辉华阙中天当北极穹庐千帐列重围玉堂仙伯消长日佳句盈囊髪渐稀

　　题米元章画青山白云

　　南宫神迈将军李冩丹青如泼墨水川云江树指顾间只尺吴山数千里小楼接栋山之阳孤舟■〈木羲〉棹渡者将桃源有路堪结隐欲排大粒观圜方

　　七月廿日钦承特命以崇文丞兼经筵参赞官进讲慈仁宫谢恩作

　　五云深护碧帘栊面锡纶音简帝衷两被特恩旬浃内三登讲席五年中风光荡荡乾坤大寸草依依犬马忠既醉流霞春浃髓卷阿拭目凤栖桐

　　越三日恩赐衣币纪恩作

　　香罗叠腻织春云色币含光涌浪文扈从清华皆近侍讲筵荣宠异前闻恩颁在笥隆嚬笑学乏眀经守典坟服拜深惭濡翼刺垂衣共仰绍华勋

　　寓舍紫菊

　　来时关北草初匀去日滦阳白露新窓下紫蕤颜色好独延清兴欵诗人

　　十月廿八日己酉台臣传旨拜广东佥宪赐四品服入觐谢恩作

　　侍经屡得被恩纶特命乗轺纠外臣敢用六条眀汉典要令百粤沐尧仁绣衣春蔼萱花茂金带光浮荔子新圣徳如天何以报愿持寸念答严宸
　　皇华遣使见成周直指巡行汉礼优岂意非才登此选共知渊虑徧南州严乡公论应多忝乌鸟私情得少酬万里举头天只尺能忘珥笔侍前旒

　　受除南行有日作

　　朝聴敕目夕治装眼底斑衣拜北堂便养颇纡皇上念叨荣亦列宪臣行深秋雁影湖邉月初腊梅花岭上霜平日虀盐今日试羊城回首是眀光

　　题云州老人刘寿云诗卷

　　云州州在万山间万骑年年来往喧独向白云深处住不知人世有髙轩
　　东阡种粟西畦菜凿石得泉如蜜甜土酥瀹羮可供客绕膝孙曾挽白■〈须上冉下〉

　　题舒噜存道元帅招安云南彻里国部诗卷

　　文武全材信丈夫奇哉述律策勲殊铜标界海光东汉卉服浮江格有虞日月照临蝼蚁穴丹青点染犬羊图还朝自草平南表刻石燕然得比无

　　八月廿四日起行驿至通州作

　　圣恩优异许陈情苑驷南扬使者旌薄技岂堪陪侍从乏才因得直承眀亲庭遥忆经年别官驿初行第一程礼乐光华今日盛长看海晏与河清

　　近光集卷二

　　●钦定四库全书

　　近光集卷三

　　（元）周伯琦 撰

　　岁戊子五月将赴闽宪征擢翰林待制兼国史院编修官九月驿至京师送季长弟之任山南宣慰照磨二首

　　间岁淮南送北征今従燕北饯南行三年一会难为别万里相思可奈情候馆霜晴荒草白官河风尽片帆轻髙堂延伫斑衣切安得聫翩奉寿觥
　　荆南巨镇雄全楚控带中原自古然江汉东流横宇宙岷峨西望接云烟城环鹤泽流风在台耸龙山盛事传已侍朝仪明大典要陈幕议继前贤

　　送冯公励大学士致政归太原

　　中外扬名五十年安车一旦赋归田徳星移次天光近老圃宜秋晚节全滹沱氷坚桥路稳井陉雪霁驿程便午庄未许裴公隐淇澳重歌卫武贤

　　送巴克实彦卿学士之任燕南宪使得云字

　　风纪端治本宵旰期忧分甸畿严首选部封慑先闻桓桓梁栋具煜煜黼黻文全才古云难显用今所欣玩弛日已甚栉耨得辞勤淑邪自泾渭雅俗何莸熏鳯鸾一瑞世鸱鸮不能羣滹沱无惊波恒岳常丰云春风吹玉节骢马镳朱幩仓庚集乔木草色迷川垠私懐惜暂别众愿树奇勲庙堂久虚席泚笔扬清芬

　　清明日同翰林逺至道待制颜元卿经歴危太朴应奉钑鸣谦编修游长春宫

　　休沐同真赏清明雪霁余都城瞻壮丽仙阁挹髙虚亭馆烟霞合园林锦绣舒桃源归路稳烂醉任狂疎

　　送侍御余廷心佥宪浙东三首

　　春云阴似幂春雨细于丝史馆承恩日都门祖道时星轺行浙左采服照江湄忠孝应兼尽同深别后思
　　紬书功未竟持节命方隆已擅雄文誉还扬肃政风杨花飞雪白芍药舞云红咨度多余力新诗寄便鸿
　　天台环海岸雁荡插云霄胜槩东南絶才人玉雪标访游清暇足题咏逸懐超旅食京华客因君意也消

　　岁己丑天寿节拜赐御酒作

　　前岁尧尊被海隅今年亲拜帝觞余已将雨露苏封部复立云霄直禁庐此日河清占混一万方春育囿吹嘘长歌既醉微生幸金鉴贞符更并书

　　送经歴巴延像素卿佥宪河南

　　去年同赴金銮召今日占君绣斧行治最呉公留旧爱名优朱博慑先声梁园栁暗灵台寂汲水荷香列馆清揽辔长途多逸兴幸将秀句寄遐情

　　五月八日升除崇文少监兼经筵官拜觐行殿二首

　　诏移闽节入紬书凡例森严媿学疎执简七旬陈薄技循墙三命拜新除南熏歌蔼无为治东壁光遥太乙居身际承平恩遇渥敢将经术赞华胥
　　内阁重叨侍従班侵晨幄殿觐天颜丝纶垂问怜疎逺樗栎无遗激钝顽华盖云容笼阁道居庸御气绕燕山都俞不减唐虞盛舆颂中原沸九闗

　　夏日阁中入直五首

　　金铺蹲兽钥衔鱼碧树沉沉白玉除留后命严番直肃五云深处掌图书
　　氷盘堆果进流霞中秘翻余夕景斜画舫径従圜殿过鳯麟洲上数荷花
　　东西二阙赤霄间百尺金茎万岁山一道银河天上出遥分光润散人寰
　　绛绡蹙蹙石榴眀层柏髙榆翠幄清延宇如天忘伏暑彩禽时作鳯凰鸣
　　流觞小殿曲栏萦波影帘栊浸绣楹静昼敲棊中贵语君王避暑在开平

　　示儿宗仁还江右

　　鄱阳辞别一年多京国来逢奈喜何王事期程难久驻宦途鬓发已先皤祖宗门户尝艰苦家世诗书在琢磨言行枢机当慎密倚门送汝更无它

　　寄季长弟山南

　　喜闻令弟宦荆襄闲幕悠悠日正长泽国波寒兰芷秀渚宫风细芰荷香唐虞治世难遭际羊杜髙名要踵芳留后石渠惭懒拙脊令原上重相望

　　立秋雨中

　　新秋雨未解似厌伏暑毒霏微过前林淅沥鸣幽屋枸杞珠璎明双柏翠幢沃推蓬喜昼凉展卷理旧读不才逢休运文苑忝丰禄报効惭荒疎奉持慎微独古道虽荆榛人心炯眀烛唐虞岂难致稷契宜自朂侧闻皂囊进屡见新勅目折槛久不闻焚裘矫庸俗君子欣同心芝兰共芬馥孔融常不寐杞国忧颇蹙寒暑有代谢日月有盈缩何以陶我懐尊中湛■〈氵霝〉醁

　　观杜德常尚书所藏王晋卿画春山霁景

　　光风荡野晴旭柔翠屏螺髻烂不收纎黄娇绿迷逺近翩翩好鸟如相求厓欹谷转一径幽石梁斜枕清溪流轻裘缓带何处客垂鞭妥辔情悠悠寻花问栁不计路恍然身世同浮沤颇疑青莲梦天姥白鹿腾空蹴玄圃又疑华阳愒句曲清泉白石行处足熙宁驸马思超逸前身定是唐宗室豪端万象穷微茫解衣盘礴非一日尚书知画犹知人三铨品第才必真每怜散客独青眼虚斋挂壁同娯神君不见谢家太傅心丘壑九逵轩冕秋云薄造装东还竟后时至今猨隺俱寂寞邺中林虑插天外左辖雄文光焰倍角巾甲第良有待好对此山看此画【时左丞许公可用谢政居邺】

　　初秋同贾子贞监丞过内苑四首

　　五色云中耸翠峦千岩琪树洞门寒金银宫阙青冥上白昼还疑长羽翰
　　层甍星拱埶翚飞干象盘□百寳围黼扆中临同北极坐齐七政运璇玑
　　碧漪清浅绕蓬壶翠盖红衣戏彩鳬十顷颇黎香满路女牛渡口料应无
　　苔散青蚨石虎蹲榑桑若木拥端门绿杨影里晴虹卧恍似灵槎泝古源

　　仲秋休沐日同崇文僚佐泛舟游西山即事二首

　　西郊爽气薄西山山下平湖水接天十里香风荷盖浪一川霁景栁丝烟玉虹遥亘星河上翠阁双悬日月前壮观神州今第一胜游何啻儗飞仙
　　藕花深处泛楼船八面亭台绮绣连晴鹜乱蒲迷弱缆空蝉落叶和繁弦蟹螯入手殽烝最莲实登筵果品先共倒碧筩宁惜醉明时多幸侍甘泉

　　至正岁己丑仲冬兴圣西殿进讲禹谟

　　疎直承眀已四年殊恩重侍五云边敢持槖笔依严陛喜进诗书彻御筵雪湿龙楼延爱景春生麟罽囿祥烟陈编何补唐虞治比屋风清沸诵弦

　　送邹鲁望赴北流令

　　经筵冠佩尽名流邹子眀经众所优出宰遐方非小绌荣亲晚节更何求云眀五岭千重驿风送三江一叶舟元戴功名皆分内榕阴深处是容州

　　送应奉林希元赴上虞令二首

　　词臣出宰选恩优不负初年万里游氷雪春消河水长山川南去驿程修近乡不日临花县好事何人赠麦舟身教坐看民德厚雉驯虎渡彻宸旒
　　先子登瀛记昔年京城邂逅各欣然每思推毂嗟前梦颇喜同僚续旧縁野岸晴莎穿去鹢江亭云树忽啼鹃曹娥祠在无人问为拓残碑寄日边

　　至正庚寅孟春代祀北岳等神简同使刘学士

　　眀仁殿上承香出有事山川万里行当宁致恭申望秩代祠荐祝格神眀中原形胜州城古正月风光驿路晴宣室归厘堪计日聫镳来往话平生

　　羑里

　　消息盈虚久已知三分天下肯轻为偶因彖易传心学千古清祠表永思

　　比干墓

　　杀身非为欲成仁忍见殷宗入镐豳黼冔祼将怜大雅墓田华表媿谀臣

　　山阳汉献帝墓

　　山阳小邑汉遗城马鬛荒芜汉献茔闰位余分归典午邺瞒空受不臣名

　　过懐庆【即懐孟改名】

　　千顷膏腴壤羣峯紫翠岚人言大河北此是小江南竹树深亭馆岩泉响涧潭客衣尘土满晚路屡停骖
　　掘金仍表地哭弟尚名坊孝烈神眀感纲常日月悬闾阎安俗朴城郭乐时康书塾尊先辈河汾未易忘【其里有郭巨得金之所表曰天赐孝子黄金之地又刺客聂政所居曰烈士坊】

　　济渎祠留题三首

　　覃懐西上溯清源叠嶂长冈缭翠垣膏沃连阡环乐土渊泠一勺泻髙原卢仝井在寒芜合裴相庭空古树繁闻说天坛多异迹昼鸣笙磬夜啼猨
　　邃廊峻殿奉祠崇神物蜿蜒贝阙中甘澍知时千里润祥云幕晓百灵通林森丛竹黄兼绿花发辛夷白间红石径萧条盘谷近欲追隐躅恨怱怱
　　先公受诏沉龙简刻石庭中四十年攀抱乌号俱已矣瞻摩手泽尚依然眀禋世使承荣遇胜槩重盟缔宿缘千载山川人物在续书嘉应亦华颠【至大辛亥先君郡侯为集贤司直奉诏代祀沉金龙玉简时天旱有雷雨之应刻石记其事距今四十年矣今致祀毕亦有时雨之喜遂记于石并列庭中】

　　孟州

　　河阳城下雨初収马上逢春得自由直上北邙望呉越料应寒食到苏州

　　渡黄河作

　　中土多形胜山川独厚深太行横地脊河水贯天心春雨田畴坟晴云野路阴客懐増浩荡缓辔当幽寻

　　巩县

　　红陈百万积敖仓表里山河号富强海漕于今归上谷萧然小县类山庄

　　北邙望洛中作

　　北邙障黄河隆然更迢逓曲如屏千迭逺若城万雉河水昆仑来奔猛沸铁骑靡然循其隈岂敢逞囓噬嵩髙倚天外缑岭耸云际虎牢相钩连要束犬牙制温洛荡其膺造化清淑萃居然天地中大哉此形埶危级困登跻仆痡马欲毙曽巅更平陆桑粟富树艺小屋间荒冢累累不可计我来二月初一雨净埃曀壮观惬夙闻四表得遥睇奠鼎老龟食金汤遗来世智识或霄壤捐大得其细裴回千载思下山复小愒

　　宋陵

　　杏花堆白菜花黄蔓草平沙四野荒洛水无声山日暮石麟两两守空冈
　　奉先桥畔政和碑穜麦人家护棘篱絶胜望潮亭下路浮图积雪浙江湄
　　隔岸青山拱墓门鹃啼狐舞欲消魂邻人时见长蛇护千载山灵念旧恩

　　虎牢关

　　黄河南岸虎牢关百尺天梯跬步艰楚汉雌雄如反掌旧闻歴歴鬓毛斑

　　鸿沟

　　鸿沟一线界荥阳京索相望古战场水德久归三尺剑子房未必解兴王

　　汴中

　　城外官堤百里长严城万雉固金汤昔时殿阙今藩省塔影依然对上方
　　金眀四面漾清漪舞榭浮亭尚有基野蝶间鸥风日媚百年禾黍自离离
　　湖石凌晨埶拂空鞭痕未没九州岛穷如今散作人间玩珠树瑶华一梦中

　　徐州

　　杏花村里喜新晴丛竹疎篱野雀鸣三岸黄河山似戟不知官路到彭城

　　寳应湖

　　寳应湖接髙邮双城湖上起湖水四面流昔时双城号铜铁今日承平尽隳撤铜铁不可保天地同长久国家徳泽长如水贯穿九州岛万人喜直沽稳运苏州粮京师饱吃髙邮米

　　渡扬子江泊京口

　　长江天堑控南州呉越相望民物稠万里风涛趋大海两山岩壑障中流鱼龙喷薄瓜洲渡燕雀喧呼多景楼旧垒更须夸铁瓮清时久不识兜鍪

　　二月廿六日到会稽

　　七十长亭到会稽危峯峭壁与云齐麦畦饱雨农家急松壑回风野路迷禹穴神龙千载镇越台山鸟暮春啼客衣尘土翛然净更欲乗流访剡溪

　　眀日代祀南镇题飞流亭

　　会稽山水名天下南际沧溟北枕江碧嶂千重盘洞府鉴湖一曲带藩邦汉唐疆域今无外王谢风流世少双万里越祠竣使事飞流亭上聴淙淙

　　游山阴兰亭

　　承命祠越镇已使穷胜槩积雨欣澄霁平湖遂纡迈风林杂石泉云山拟嵩岱虚亭敞旧址曲水漩轻濑紫蕤粲荆枝繁阴翳梅桧守佐多时英宾朋间方外秩筵尚真率流觞剧娯爱虽非修禊游适与暮春会晋贤邈霄汉芳躅懐风裁感慨怜昔屯优游幸今泰返棹首屡回渴心尘欲溉一曲倘从请嘉兴或期再

　　还至钱塘浙省开宴湖山堂泛湖而归纪事三十韵简道同平章诸公

　　髙堂入佳境四坐来奇观奁鉴开巨湖螺髻环羣峦茭蒲翠光衍桃杏香风团楼台森步障樯帆错飞翰相国秉周礼张宴欲罄欢款言劳行李逺自青云端琼浆湛百壶珍膳罗千盘楚腰翻紫燕越蛾唳青鸾笙箫既逓奏丝桐亦纷弹乱以大国歌雄浑天宇寛莺雀啅檐栊鱼龙振波澜意深醉不辞仪具乐已殚主赋皇华诗诹度道里难宾奉甘棠咏南国盘石安旅酬日将夕俎彻兴未阑移庖穷赏眺画舫凌弥漫碧堤长绶萦玉梁霁虹蟠川霞敛余景郊树生空寒杳渺穿行李低回拂惊湍归途各充然别辔频相看盛世不易逢迅晷如跳丸况承辍钧枢竟日偕盘桓称觞企阙廷秩筵肃衣冠于蕃倚柱石同气凝芝兰饮醇守规模携妓跻巑岏由来和不流乃见勲业完庸姿抱方策夙志甘瓢箪十年尘禁从一朝摄祠官旷遇槖荷紫励报心输丹快情念所素矢歌垂无刋

　　杭守寳惟贤邀游水乐洞

　　轻舸平湖访逺岑茂林修竹路沉沉石岩古屋诸天相海眼飞泉九奏音晴雨昼凉酣列坐夕阳山影款同襟清欢竟日多贤守胜会何时约重寻

　　题孤山林和靖亭

　　孤山湖水上犹有隐君亭野鹤箫声寂丛梅夏叶青薄云笼几杖微雨净轩棂坡老扁舟兴髙风作港名【山下有学士港东坡苏公守杭时月夜访和靖舣舟之所也故名】

　　游金山寺

　　江心一簇翠夫容金碧晶荧殿阁重隐士有缘来化鹤梵王无语坐降龙钟声两岸占昬晓海眼中泠湛夏冬八十髙僧供茗罢细谈苏米旧时踪

　　游焦山寺

　　涉江已阅裴公洞复访焦先到此山险絶逺同巴蜀峡岿然对峙海门闗神蛟戏浪时潜跃野鸟巢林自往还建业青山广陵树开轩尽在酒壶间【裴公洞即金山寺盖唐裴公所隐之地石洞尚在焦山寺乃汉隐士焦先隐居之所也】

　　黄河舟中对月

　　泛舟遡长河河急月色眀南风导飞帆岸阔波涛平近林鸟雀栖逺岫烟霞生兹行道里遥已见草木更初春发燕辕首夏还江程禄班敢倭迟官守常屏营何时归计遂不为世尘婴

　　哭宪使巴克实彦卿

　　清时多显达名使忽沦亡气槩万夫特才华百代良烛妖悬藻鉴剸兕厉干将搏击风霜甚铨衡杗桷当山涛公服众张敞法威强持节巡行逺观风号令扬埶摧狐兔胆泽被蜑猺乡课最超恩级迁乔赞庙堂登瀛非左次移病辍髙翔畿宪重来肃民蟊自致戕埋轮声震岳戢羽谤盈囊遂有贺兰役其如陇道长众思还表着谁料困膏肓霄汉无鵰鹘山川失栋梁朋知皆雪弟志士总嗟伤昔别儒班日叨陪讲席行音谐流水趣赏剧禊亭觞已矣惟荒土悲哉对夕阳形骸云雾杳名姓简编香幸有池中凤奇毛续世祥

　　驿途还至通州二首

　　秩祀非同使碧鸡出门苑马踏春泥归途泊处榴花发千树鸣蝉麦穗齐
　　潞河上水似登天破浪云帆借我便宣室复祠仍汉畤熏风入耳聴虞弦

　　诏篆西内宣文阁牓赐金织对衣二袭作

　　西清延阁冠云穹金牓髙悬日月中殊宠何期沾旧侍弱豪又幸彻重瞳尧仁天大文章焕周业龙兴礼乐隆金织章身筐篚厚石渠献纳愧疎侗

　　初秋同杨国贤太监耀珠巴戬少监子贞监丞暨僚属重泛湖游西山

　　清商应候管凉飔涤炎敲兰台多暇佚西郊共消摇凌晨拂星露适兴宁辞遥稼寳丰黄云击壤喧髦髫重峦霏湿翠澄湖莹氷绡朱华拥绿衣弄影酣且娇菰蒲漾藻景栁槐咽残蜩楼船泛中流雅会崇风标华讴振逺树妙舞惊潜蛟霁虹驾文漪飞阁摩层霄登临剧赏眺沿洄屡停桡累觞互称寿气合笑语饶微云起天际疎雨鸣林梢异芳袭四坐雾里羣仙遨回头扰扰中何啻万仭超人生聚合难况际休眀朝同班侍璧府峩冠聴云韶兹游岂偶尔三生旧相招宛然在瀛岛孰谓非松乔羊谢素旷达李郭真英翘欢悰各洒洒归途尽陶陶揽胜犹未徧寻盟更联镳

　　题右丞相亲冩墨竹赠集贤大学士呉行可

　　相君手种双琅玕灵根得地元气蟠清风白昼扫阴曀虚心劲节参云端凤池幽赏忽见此箫韶隐隐来鹓鸾天真洒落运生意笔力浩瀚回狂澜伯夷高洁伊尹任中立不倚世所难瀛洲老仙永为好直道相期保岁寒

　　次韵成谊叔尚书□□□田园作

　　忆昔同班逐队羣凤池坊近浸波濆署曹修史程功速斋宿论文刻志勤长夏晓冲深巷雨髙秋暮抱逺山云笑谈会数清茶款酬唱情浓薄酒醺胶漆当时朋义合炎凉此日秩资分闭门慎守干人诫一曲阳春雪里闻

　　岁辛夘元旦朝贺作

　　玉衡应律东风细金阙朝元瑞气多雪霁彤墀班队肃云浮黄道乐声和寳华照扆香腾绕翠葆凌霄影荡摩既醉宫壶歌圣德联归天陌缓鸣珂

　　送崇文太监杨国贤使祠西岳江渎

　　祠宫摄事辍纶经天上文星即使星花满晴川三汉辅鹃啼云栈鹃江亭岷源广泽尊羣渎华岳崇标翕百灵计日归厘侍宣室倚门望切莫稽停

　　至正十一年岁辛夘二月一日天下贡士及国子生会试京师凡三百七十三人中书承诏校文取合格者百人充廷对进士先二日锁院凡三试每试间一日十有二日揭牓时参政韩公伯髙知贡举尚书赵君伯器同知贡举予与左司李君孟豳考试博士杨君士杰修撰张君仲举同考试収掌试卷则典籍毛君文在也诸公皆翰苑旧游诚盛会也纪事四首奉呈

　　凤皇衔诏下亨衢多士盈庭总八区北斗光芒眀策府东风生意满皇都墨池净几环香鼎烛影疎帘聴漏壶拭目庆云华谷旦敢令沧海有遗珠
　　邃馆髙居切赤霄蓬莱弱水隔尘嚣棘围重钥兵行肃笔阵三鏖士气骄春夜沉沉微雪下晴光荡荡宿阴消预知天佑斯文在只尺虞阶奏九韶
　　朱卷如山品第公英髦脱颖策奇功一时龙虎风云会四海菁莪雨露同人物古今需世用文衡髙下与神通官聫（阙）

　　近光集卷三

　　●钦定四库全书

　　扈从集

　　（元）周伯琦 撰

　　前序

　　至正十二年岁次壬辰四月予由翰林直学士兵部侍郎拜监察御史视事之第三日实四月二十六日大驾北巡上京例当扈从是日启行至大口留信宿歴皇后店皁角至龙虎台皆巴纳也国语曰巴纳者犹汉言宿顿所也龙虎台在昌平县境又名新店距京师仅百里五月一日过居庸关而北遂自东路至瓮山眀日至鸡坊在缙山县之东缙山轩辕缙云氏山山下地沃衍宜粟粒甚大岁供内膳今名龙庆州者仁庙降诞其地故也州前有涧名芗水风物可爱又明日入黑谷过色珍岭其山髙峻曲折而上凡十八盘而即平地遂歴龙门及黑石头过黄土岭至程子头又过穆尔岭至颉家营歴拜达勒至沙岭自车坊黑谷至此凡三百一十里皆山路﨑岖两岸悬崖陗壁深林复谷中则乱石荦确涧水合流淙淙终日关有桥浅处马涉颇囏人烟并村坞僻处二三十家各成聚落种萟自养山路将尽两山尤竒耸髙出云表如洞门然林木茂欎多巨材近沙岭则土山连亘堆阜连络惟青草而已地皆白沙深没马足故岭以是名过此则朔漠平川如掌天气陡凉风物大不同矣遂歴哈扎尔至什巴尔台其地多泥淖以国语名又名牛羣头其地有驿有邮亭有巡检司阛阓甚盛居者三千余家驿路至此相合而北皆刍牧之地无树木徧生地椒野茴香葱韭芳气袭人草多异花五色有名金莲者絶似荷花而黄尤异至察罕诺尔云然者犹汉言白海也其地有水泺汪洋而深不可测下有灵物气皆白雾其地有行在宫曰亨嘉殿阙廷如上京而杀焉置云需总管府秩三品以掌之沙井水甚甘洁酿酒以供上用居人可二百余家又作土屋养鹰名鹰房云需府宫多鹰人也驻跸于是秋必猎校焉此去巴纳曰郑谷店曰眀安驿泥河儿曰李陵台驿双庙儿遂至桓州曰六十里店桓州即乌丸地也前至南坡店去上京止一舍耳以是月十九日抵上京歴巴纳凡十有八为里七百五十有竒为日二十四大抵两都相望不满千里往来者有四道焉曰驿路曰中路二曰西路东路二者一由黑谷一由古北口古北口路东道御史按行处也予往年职馆阁虽屡分署上京但由驿路而己黑谷辇路未之前行也因忝法曹肃清毂下遂得乗驿行所未行见所未见每岁扈从皆国族大臣及环卫有执事者若文臣仕至白首或终身不能至其地也实为旷遇所至赋诗以纪风物得二十四首惜笔力拙弱不能尽述也虽然观此亦大畧可知矣鄱阳周伯琦自叙

　　纪行诗

　　乗舆绳祖武岁岁幸滦京夏至今年早山行久雨晴日瞻黄道肃夜拱北辰眀随步窥形胜周咨记里程
　　昌平古县名谏议逺流芳石斗清溪急林昏暮树苍市阛云聚散关岭斗低昻辇路平如砥灵宫坌异香
　　居庸东北路草细一川平夹岸山屏转穿沙水带萦六龙扶日御万骑拥云旌游豫诸侯度欢歌兆姓迎
　　缙云山独秀沃壤岁常丰玉食资原粟龙洲记渚虹荒祠寒木下遗殿夕阳中谁信幽燕北翻如楚越东
　　右缙山县【今名龙庆州】
　　车坊尚平地近岭昼生寒拔地数千丈凌空十八盘飞泉鸣乱石危磴护重关俯视人寰隘真疑长羽翰
　　右十八盘岭
　　踰险梦频悸循夷气始愉千岩奇互献万壑势争趋峭壁剑门壮重梁星渚纡凡鳞期变化雷雨在斯须
　　右龙门
　　岚翠摩台斗林霏隐日车谷深幽境逈路转列峯斜锦石歌瑶草苍丛缀白花柴门成聚落山崦尽人家
　　万幕县崖下髙低疎复稠罽墙聫虎卫幄殿接龙楼榆栁清长昼槐松飒早秋威容隆古昔神武镇中州
　　羣牧缘山放行营散野屯烟尘弥四望蜂蚁混前邨武警当虞偹邦谟要讨论兴王垂典则根本在元元
　　崇冈绵铁垒叠巘匝金城地峻风烟冷人稀草树荣萱开当夏昼麦秀比秋成鸡犬知归路牛羊认暮荆
　　薪蒸因地利种萟徧山阿邨坞甿居朴溪桥客径颇通宵阴雾重盛夏北风多僻境轮蹄絶桃源未是过
　　岫分苍笋特厓豁洞门髙丹壁张罗绮青林拥斾旄野花金映辔沙韭翠侵袍苑马驱驰惯长途步稳牢
　　山行三百里马上不知疲溪涧淙淙急峰峦矗矗竒云寒蓬岛晓雪霁会稽时风物无过此清缘有夙期
　　髙岭横天出炎天气候凉白沙深没马碧草浅连冈晨服增绵纩寒乡供稻粱土风多国语闾井异寻常
　　晴川平似掌地势与天寛烟草青无际云冈影四团貔貅环武阵鳞凤拥和銮髙献南山寿同承湛露欢
　　右沙岭二首是日上都守土官逺迎至此内廷小宴
　　岭西通驿传山尽见邮亭万灶闾阎聚千辕骠骑营市桥风策策野堠雾冥冥雄畧卑秦陇孤兵笑广青
　　右牛羣头
　　凉亭临白海行内壮黄图贝阙眀清旭丹垣护碧榆龙湫时雾雨鹰署世衡虞驻跸光先范长杨只一隅
　　右察罕诺尔【犹汉言白海】
　　地旷居人少山低云影微石墙虫避燥土屋燕交飞沙净泉宜酒天凉秋合围朔方戎马最刍牧万羣肥
　　右眀安驿
　　汉将荒台下滦河水北流岁时何衮衮风物尚悠悠川草花芬郁沙禽语滑柔暮梁遗句在过客重绸缪
　　右李陵台
　　桓州当孔道城筑自唐时翊辅千年盛川原万里夷草滋新雨歇云起逺山移迎送官僚习长懐被眷私
　　右桓州【古乌丸地也】
　　南坡延胜槩一舍抵开平地藴清凉界天开锦绣城雷轰驼鼓振霞绚象舆行填道都人士瞻前戴圣眀
　　右南坡
　　龙虎蟠清淑金汤据上游洛都光有汉丰邑启成周宫钥専留守邦符统牧侯丕基弥亿载庙胜孰良筹
　　黄屋如天运纡徐再浃旬庆云笼左纛甘雨净前尘非避炎曦烈将惇盘石亲初筵均沛泽大训共敷陈
　　巡守绥畿甸游从览近风山川随地异声教此时同王业艰难逺神都制作雄按行循故事不用避青骢

　　后序

　　车驾既幸上都以是年六月十四日大宴宗亲世臣环卫官于西内椶殿凡三日七月九日望祭园陵竣事属车辕皆南向彝典也遂以二十二日发上都而南是日宿六十里店巴纳眀日过桓州至李陵台驿双庙儿又眀日至眀安驿泥河儿翼旦至察汗诺尔由此转西至辉图诺尔犹汉言后海也曰平陀儿曰石顶河儿土人名为鸳鸯泺其地南北皆水泺势如湖海水禽集育其中以其两水故名曰鸳鸯或云水禽惟鸳鸯最多国语名其地曰哲哷哈喇巴纳犹汉言逺望则黑也两水之间壤土隆阜广袤百余里居者三百余家区脱相比诸部与汉人杂处颇类市井因商而致富者甚多有市酒家赀至巨万而连姻贵戚者地气厚完可见也俗亦饲牛力穑粟麦不外求而赡凡一饲五牛名曰一日耕地五六顷収粟可二百斛问其农事多少则曰牛几具察汗诺尔至此百余里皆云需府境也界是而西则属兴和路矣巴纳曰苦水河儿曰回回柴国语名和尔图汉言有水泺也隶属州保昌曰呼察图犹汉言有山羊处也地饶水草野兔最多鹰人善捕歳资为食又西二十里则兴和路者世皇所剏置也歳北巡东出西还故置有司为供亿之所城郭周完阛阓丛伙可三千家市中佛阁颇雄伟盖河东宪司所按部也西抵太原千余里郡多太原人郊圻地陂陀窊隰便种萟路置二监一守余同他上郡东界则宣德府境上都属郡也府之西南名新城武宗筑行宫其地故又名曰中都栋宇今多颓圯盖大驾久不临矣由兴和行三十里过野狐岭岭上为巴纳地甚髙风寒凛栗不可留山石荦确中央深涧夏秋多水东南盘折而下平地则天气即暄至此无不减衣者前至得胜口宣徳宣平县境也地宜树木园林连属宛然燕南有御花园杂植诸果中置行宫果有名平坡者似来禽而大红如朱砂甘酸又有名呼喇巴者比平坡又大味甘松相传种自西域来故又名之曰回回果皆殊品也得胜口南至宣平县十四里小邑也去邑三十里有山出玛瑙石可器至沙岭沙深车马涉者甚囏又五十里至顺宁府本宣徳府也往年因地震改今名原地沃衍多农民植宜蓝淀草颇有业染者亦善地也南过鄂勒岭路多乱石下临深涧险阻可畏涧黄流浩汗东南数百里穿居庸关流至京城南卢沟合众水埶甚大名为浑河每岁都水监专其事否则为患不小岭路参互四十里至鸡鸣山迭嶂排空绵亘二十余里有小寺在山巅旁有榷木泉所经也望之如在半天边山隘廹尤甚又南二十里乃平地曰雷家驿之西北十里巴纳曰丰乐丰乐二十里阻车巴纳又二十里至统幕则与中路驿程相合而南歴狼居西山至懐来县县唐所置也山水环抱流注市有长桥水名妫川郡有碑可考县南二里巴纳也凡官署留京师者皆盛具牲酒果核于此候迎大驾仍张大宴庆北还也南则榆林驿即汉史卫青传所谓榆溪旧塞者自懐来行五十五里至妫头又十里至居庸关关南至昌平龙虎台又南则皇后店皁角大口焉遂以八月十三日至京师凡歴巴纳二十有四为里一千九十又五此辇路西还之所经也北自上都至白海南自居庸至大口已见前序故得而畧独详其所未经者耳国制凡官署之幕职椽曹当扈从者东西出还甲乙番次多不能兼惟监察御史扈从与国人世臣环卫者同东西之行得兼歴而悉览焉昔司马迁游齐鲁吴越梁楚之间周徧山川遂奋发于文章焜耀后世今予所歴又在上谷渔阳重关大漠之北千余里皆古时骑置之所不至辙迹之罕及者非我元统一之大治平之久则吾党逢掖章甫之流安得传轺建节拥侍乗舆优游上下于其间哉既赋五言古诗十首以纪其实复为后序以着其槩不惟使观者得以扩闻见抑以志吾生之多幸也欤鄱阳周伯琦述

　　纪行诗

　　辉图诺尔作【汉言后海也】
　　侵晨离白海辇路转西迈野光散平芜山容列修黛秋风动地来曾波忽澎湃戎马多惊嘶寒声袭鞶带踰冈览晴川夷旷襟抱快白花间紫蕤将将委珩佩幽兴足目前絶境拟方外旌麾匝云屯舆帐拟行在法从各有司谏垣敢荒怠边报丛逺函苍黄尽吁怪解鞍愒前村伏枕念当代王纲未旒缀羣生半尘芥纡轸谁与言沈思屡长嘅东南何时苏吾欲问大块【是日驿报杭省有警】
　　鸳鸯泺作
　　官路何逶迤里数不可度宿止有常程晚次鸳鸯泺山低露草深天朗云气薄积雨风飕飕平波烟漠漠鳬鹥杂翔集巨鳞倐潜跃居人岁取给逺眺仅一勺原隰多穜萟农奚犬牙错涤场盈粟麦力穑喜秋获舒徐八骏游相羊瑶池乐山川岂不佳人事日萧索刍牧纾邦供征徭非昔昨都人望翠华朝朝候灵鹊
　　兴和郡【属河东宪司按部西抵太原千余里】
　　我行日旬浃所歴皆朔漠兴和号上郡陂陀具城郭泺阳界东履汾晋直西畧提封广以遐编氓半土著连甍结贾区曾楼瞰寥廓要会称雄丽势压诸部落兴王逺垂裕百载承制作北巡必西还逺儗东邑洛供亿颇浩繁抚循在恭恪四邻慎偹虞三辅严寄托贤愚不同调虫沙与猨鹤长愿四海清汉仪岁辉烁
　　野狐岭【岭界南北甚寒南下平地则暄矣】
　　髙岭出云表白昼生虚寒氷霜四时凛星斗只尺攀其阴控朔部其阳接燕关涧谷深叵测梯磴纡百盘坳垤草披拂﨑岖石巑岏轮蹄纷杂沓我马习以安怳然九天上熙熙俯人寰连冈束重隘拱揖犹城垣停鞭履平地回首势望尊绵衣遂顿减长途污流韀亭栁荫古道园果登御筵境虽居庸北物色幽蓟前始悟一岭隔气候殊寒暄小邑名宣平相距两舍间牛羊岁蕃息土沃农事专野人敬上官柴门暮款延休养嘉承平禹迹迈古先汉唐所羁縻今则同中原大哉舆地图垂创何其囏张皇我六师金汤永深坚
　　自顺宁府歴坳儿岭临浑河上源过鸡鸣山晚宿雷家驿
　　郡治颇清旷民俗亦朴淳川原西成饶景物娯晨征登顿未及晡修岭忽前陈乱石森礧礧浊流奔沄沄斗崖鸣澒洞险径缘鄂龈园林暗回堤峯巘排秋旻海鹏奋凌风江蛟歘垂云鸡鸣俗语传世逺昧所因招提据危巅畧物横天津睥睨穷豪芒翕忽丛鬼神六龙行中天壮观齐昆仑造设开辟先显耀当兹辰垂髫耳已熟华巅目方亲甚欲恣冥搜赤日昬黄尘纪胜犹挂漏观风能宣旬
　　懐来县
　　山风日多寒近燕苦秋阳懐来虽小县肇置自李唐泉甘沙井冽桥古川流长重冈相抱环逺山势低昻銮舆岁西还倾朝迎道傍蟠桃百寳盘敬上万年觞三登调玉烛羣黎乐康庄吾皇仁圣君动必循彝章宵旰贻近忧苗顽尚跳梁所赖根本固忍此枝叶伤思见万邦宁野无遗贤良
　　榆林驿【汉史称榆溪长塞即此也】
　　昔人多种榆今人惟种栁坚脆虽不同气尽同一朽此地名榆林自汉相传旧但见栁青青夹路忘炎昼行旅苏汗暍车骑藉阴覆培植将百年柯叶日滋茂驿亭当要冲人烟纷辐辏崇山峙东西步障眀锦绣辇路中平平形胜信天授宛如道衡庐中流望云岫初夏别都城攀条集亲友兹还秋将中凉飙满衣袖物态有变容岁月如反手不问栁与榆生意要悠久
　　入居庸关
　　出关复入关五见月上弦草木虽未霜寒风已凄然厓路何纡萦叠嶂横中天上有太古石下有无底泉幽致良足嘉万雷柰喧阗驯象寳辔鸣紫驼锦幪鲜铁骑簇云队黄屋循星躔时巡谧风俗执法恭后先达官国同休拔宅如登仙细民终岁劳输转日忧煎苦乐殊云泥使我中心悁偶经岩谷胜复忆江湖壖升髙望白云楚天浩无边王师未休息敢赋归来篇
　　龙虎台【在昌平县境北距居庸关卄五里】
　　巍巍百尺台荡荡昌平原隆隆镇天府奕奕环星垣居庸亘北纪隩区敛全燕苍龙在蟠拏白虎右踞蹲斯名岂易得天以遗吾元眀眀传正统圣子及神孙巡归遂驻跸衣冠照乾坤山川皆改容草木亦被恩章华民力竭柏梁侈心存岂若因自然张设一旦昏雄伟国势重简俭邦本敦年年举盛典宫中奏云门
　　大口【其地有三大垤土人谓之三疙疸距都北门二十里】
　　三垤何崇崇遥直都门北天肃烟岚青野迥露草白紫气千里临蜺旌拂秋色文武迨耄倪抃舞拜路侧万羊肉如陵万瓮酒如泽国家富四海于以着功徳诘朝御大眀湛露春拍拍箫韶殷九天欢声溢逵陌非才忝扈从所职陈典则皇基奠泰山亿兆究安宅

　　夫惟天子时巡治古之令典儒臣扈从弥文之盛观是故卤有簿以纪侍卫之名路有史以载见闻之实其来盖已逺矣惟兹玄黓执徐之岁朱眀仲吕之月当宁面南南服辟四方之路以尽多士之才执法侍上上京持数寸之筦以申三尺之令于时鄱阳周君伯温褎然炎虚之秀膺是崇台之除乗鸾羽之洁清从翠华之密勿身歴乎山川之羙固目覩乎星月之推迁进而载驰载驱退而爰咨爰度抒思辄形清咏回辕遂积多篇彚以示余属之叙引观其憧憧行李之役汲汲倾葵之诚螭坳旧传载笔载笔其有述乎解廌必用识丁识丁况能赋者率尔卷端之弁诒诸柱后之冠云翰林学士承旨光禄大夫知制诰兼修国史冀郡欧阳玄书于视草堂

　　右扈从诗并前后序二通今左丞鄱阳周公为监察御史时所作也国朝混一以来中台南士之选惟公居首公践歴华要绩孚名襮垂四十年深感遭际形之著述一以赞规摹之大一以彰声教之隆居安虑危见于言外既而澄清蕃宣东南是赖短章大篇奚翅千百未遑诠次预以是集锓梓传播以偹史氏纂一代之雅颂职方为全书者有所稽焉门生乡贡进士海昌贾祥麟谨题

　　扈从集
