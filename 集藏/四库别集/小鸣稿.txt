    

　　钦定四库全书

　　集部六

　　小鸣稿

　　别集类五

　　明

　　提要

　　臣等谨案小鸣稿十巻明秦简王朱诚泳撰诚泳为太祖五世孙愍王樉之元孙成化末袭封自号宾竹道人明史诸王列传称诚泳性孝友恭谨尝铭冠服以自警所著有经进小鸣集即此本也朱彝尊诗话又称王十岁时嫡母陈妃以唐诗教之日记一首嗣位日赋一篇好士礼贤兼留心服食葢能以文雅自见者集为其纪善强晟所编録自巻一至巻八皆诗巻九为杂文巻十为恩赐胜览録乃弘治癸丑诚泳请朝命养疾于凤泉温泉汤泉时所作其诗古体虽未尽合格而杨白花一篇殊有雅调近体俱谐婉可诵而七絶尤为擅场如秋夜诗云霁月满窓明似昼梧桐如雨下空庭又云空庭久坐不成寐明月满阶砧杵声又山行诗云啼鸟无声僧入定半岩风落紫藤花皆风骨戌削不媿作家明代亲藩中以文学著名者要必以诚泳为称首焉

　　乾隆四十四年七月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　小鸣稿巻一

　　（明）秦王朱诚泳 撰

　　○乐府

　　圣君曲

　　圣人履天位驭世应昌期寳厯千年运神京万世基梯航来职贡海岳拱神祇常道陈中夏仁恩洽四夷仪文唐制度官属汉威仪气正三辰顺年登百榖滋河清龟出洛日暖凤鸣岐大地歌謡满唐虞今在兹

　　宛转歌

　　夜月明行舟琴更清女郎元是钟情物风前乍聴难为情歌宛转此身今已亡于君有冥契愿作双鸳鸯长太息相看涙沾臆茫茫造物竟谁尸恨不生逢王敬伯歌宛转宛转悲且长红颜易零落古今同一伤

　　明月引

　　青天有月兮照八荒银汉无云兮流素光平分寒暑兮变炎凉几人欢乐兮几悲伤叹明月之弗改念人生之靡常或醉饱于夏屋或困敝于康荘一瓢寒士千乘侯王泥涂囚虏珠翠名倡或安居于甲第或流落于他乡百年能几毕竟亡羊惟达人之知命且对月而衔觞

　　江上曲

　　君为南越儿妾乃东吴女江上一相逢目成心已许与君欲相语奈此舟中人到岸各分散悠悠恨此身风髙波浪险极目孤篷转重晤良独难万里天涯逺

　　春逰曲（五首）

　　车马乗春出莺花触眼新秋千忽飞起故故看逰人
　　走马章台路红尘一骑飞美人招素手楼上唤郎归
　　晓色分杨栁春阴护牡丹王孙驰骏马多是醉中看
　　新栁迎逰骑飞花趂酒瓯年年三二月烂醉曲江头
　　楼外江山丽城边锦绣新春光浓似酒醉杀浪逰人

　　鸡鸣曲

　　沉沉漏箭催残更扶桑日出天鸡鸣羲和叱驭起苍震坐令万国生光明角角再鸣声未已万国祼生都唤起可怜驱入利名场蝇营尽被鸡催死我愿人家莫畜鸡胶胶风雨不湏啼威凤来仪天下乐日日窓前闻喜鹊

　　对酒歌

　　人生埃壒内忽忽如梦中三万六千日所期安得同枝上花正开风前花又落羲驭不我留及时胡不乐君不见三闾大夫夸独醒形容憔悴江潭行回风歌罢塟鱼腹到底只留身后名又不见伯伦荷锸身相随生死有命信所之洁身旷达两何有毕竟得失还归谁荣悴升沈若翻手千古贤愚同一朽昨朝緑鬓映朱颜今日苍髯成皓首秋月春光不等闲何如且罄樽中酒樽中酒岂徒然会须一饮吸百川白日西驰坐成夜休问安期与偓佺

　　古意

　　君好堤边栁妾好岭上松堤栁吐轻絮飞去无定踪不如松有操欝欝傲寒冬
　　君好江上舟妾好岸边树舟行遇风波飘泊无常处何如树不移风波自来去

　　楼上曲

　　东风吹春春欲阑纷纷香雪梨花残美人倚阑娇不语翠袖笼寒懒轻举尘封锦柱暗银筝那忍弹成肠断声掩袂含羞抱幽怨怕见雕梁语双燕蹙损双蛾思转迷粉痕满面伤春啼金莲缓歩下楼去飞絮逰丝荡心绪巫阳望断楚天遥行雨行云在何处

　　逺逰篇

　　至人思逺逰逺逰竟何之聊乘汗漫风直与神仙期晨兴食方丈暮归宿瑶池凭虚弄日月剑佩光陆离渇饮九霄露饥飡千岁芝平头看星斗挥手谢尘覊欢忻朝帝座指麾役灵祇归来驭元气飞云亦追随歩虚振金石天风吹鬓丝两仪与终始三光共盈亏茫茫尘海人蚩蚩讵能知

　　苦热行

　　赤云喷火烧长天蟾宫老桂飞苍烟金乌自恨具毛羽白虎喘杀知谁怜万山烘透销青翠四海波干欲平地苍龙鳞甲隠虫蛆竟日泥蟠嗟殄瘁况是南州瘴疠乡火山炎海连天黄着人毒热若汤火灼我肌肤成炙疮铁甲磨穿藏虮虱万苦千辛死无日蛮人退去幸生还一级微名君尚惜

　　渭城少年行

　　洛下春深栁絮飞渭城少年应忆归马蹄偶入城南陌相逢却是长安客为言前日发秦台而翁传语需君来千门万户燕皆至北苑南园花正开年少寻春湏及早挥鞭疾上长安道一路春光絶可怜懵腾忽过斗城边两两新妆临渭水纷纷逰骑满秦川秦川自昔羡繁华王孙公子争豪夸门开朱户星初出燕设青楼日未斜倚醉聫镳过戚里九衢见者皆兴起玉辔摇风马更骄斗鸡赌得肯相饶闲寻红粉来金市喜聴黄鹂过灞桥桥下倡家新酒熟觧鞍就向倡家宿美人纎手弄琵琶酒边双脸蒸红霞黄金掷与买今夕少年肯负秦川花

　　轻薄篇

　　末世多轻薄轻薄良可嗤昻昻倚门第行行恃先基金多忽贫贱尚肯恤癃疲气豪蔑贤圣讵知慕轩羲一飡烹九鼎下筯犹嗟咨被服极纨绮犹云匪新竒千金买艶妾色衰竟弃之四方致名马一蹶终见遗结交出肺肝盟言日星垂片言茍不合对面生嫌疑仲尼称匹夫造化呼小儿伯阳道徳小孟轲仁义亏孙吴岂谙兵卢扁岂知医陋兹轻薄子宜为君子规薄方惊蝶翅轻于风栁枝愿言执其人为君投四夷

　　公子行

　　白面青瞳照秋水豪华知是诸公子金鞍玊辔紫丝鞭双双笑语东风里越罗披体试春衣鹘似身轻马似飞春色薫人随处好纵逰直过妓楼西美人楼上亲招手公子风流能过否緑杨树底繋花骢指点银瓶来索酒笑将彩胜结同心醉来一掷双南金翠帏锦帐恣欢谑梦入阳台何处寻五更却恨鸡声早马上归来踏芳草弯弓更过曲江头争拾金丸逐飞鸟西城路

　　西城路

　　半是平田半坟墓平田渐少坟渐多酸风苦雨泣铜駞百岁光阴驹过隙营营终日将如何人生少年胡不乐世间那有蘓仙鹤

　　燕燕于飞

　　燕燕何处来营巢寻旧主斜冲碧栁烟低掠青芜雨逐絮绕回塘衔泥过逺浦汉灰无复然莫效当时舞

　　苦哉逺征人

　　苦哉逺征人荷戈西出秦以身自许国举目谁为亲阴云翳落日白草迷黄尘三伏不知暑四月那见春射生充早食卧草当夜茵风髙弓力劲霜重铁衣新主将号令肃部伍催行频提兵誓灭敌僇力敢顾身固知在家乐宁厌行戍贫他日侯王贵绘像登麒麟

　　秋夜长

　　秋夜长明月光露华洗天金气凉寒虫候鴈两何苦声逐西风来枕傍彷徨披衣坐夜深丁东又聴捣衣砧残烛荧荧更漏静无端万事皆萦心

　　遥夜吟

　　秋夜一何遥灯烬炉烟灭低下水精帘含情对明月

　　估客乐

　　郎船下江水乗风疾若飞与侬各分袂掩泣牵郎衣手拔黄金钗临岐赠郎别愿郎心似金坚持莫轻折

　　将军行

　　衔命西来专斧钺逺出萧关探虎穴铁骢夜踏黒河氷金戈冷射闗山月将军令严健儿勇直捣长驱争鼓勇阴山北遁穹庐空惟剰牛羊满丘陇忆昔我军多战没风雨啾啾鬼宵哭于今汉将守边城翻役官军收战骨露布星驰达冕旒将军承诏独封侯争夸一代麒麟阁谁念沙场万髑髅

　　捣衣曲

　　井梧叶坠金风起满庭明月凉扵水为念儿夫戍玉闗尘满征衣谁与洗我有氷缣三两疋胼手殷勤为君织欲制寒衣逺寄将双杵拈来对砧石捣乱西风续又鸣一声声里寓幽情夜深玉腕痛且困不知露下将三更裁缝已就凭谁寄走马朝来有边吏一行书染泪千行寒到君边衣到未

　　夜宴谣

　　良夜沉沉宫漏促两阶庭燎烧银烛上宾入座气如虹帘外佳人面如玉一举飞觥累十觞凤笙龙管声锵锵满堂珠翠照人眼酒边尤物令人狂风动俄然银烛灭暗中求与同心结红颜变色絶冠缨壮士羞颜冷扵铁君王一笑许终欢保全宾客曽无难夜深痛醉各归去感恩直欲倾心肝从来燕礼惟三爵三爵既过多失错不醉无归乃所私饮而不乱真为乐

　　农夫谣

　　我昨过农家农夫于我陈嗟嗟天地间而唯农苦辛春耕土埋足夏耘汗沾巾秋成能几何仅得比比邻老农惟二子输边辛苦均大儿援灵夏性命逐车轮小儿戍甘泉身首犯边尘老妇卖薪去老农空一身荒村絶鸡犬四壁罄仓囷公家不我恤里胥动生嗔鞭笞且不免敢冀周吾贫我农老垂死甘为地下人尚祈孙子辈犹为平世民

　　树中草

　　草木非同气托根犹可生如何兄与弟同气却无情

　　独不见

　　举头望仙山孤坐开水殿芳草自成茵落花复如霰轻云逐翔鸾緑树来新燕光景满目前杳然独不见

　　昔思君

　　昔君与我兮心契意投今君与我兮云散雨收昔君与我兮鱼水相宜今君与我兮风马难追昔君与我兮琴瑟谐和今君与我兮音问蹉跎

　　伤思吟

　　碧云天末寒风起吹乱宾鸿不成字逺道音书那得闻伤心滴尽相思泪泪痕界破腮上红一点灵犀不可通惊破绿窗蝴蝶梦月明砧杵闻丁东玉闗此去三千里离恨又从今日始自怜不及江上莲两两红衣并头死

　　吴钩行

　　吴钩铸鬼工锋锷耀昆铁逰侠购千金羌人犹未灭

　　壮士行

　　寝帐夜闻鸡起坐气如虎怒髪赫冲冠拔剑灯前舞

　　戍妇词

　　奉姑妾尽孝报君郎尽忠忠孝茍无愧死生何必同

　　饮酒乐

　　好鸟窗前宛转春花庭外芳菲任我狂歌醉舞从他兔走乌飞

　　春晓曲

　　隠隠踈钟出林杪杜鹃啼血韶光老西楼残月坠咸池香雾空蒙六宫晓緑槐满院结春阴锦屏银烛髙堂深鸳鸯不暖红窗梦虹壶玉漏声沉沉起来无事偏萧索料峭东风越罗薄笑语丫鬟卷绣帘一庭红雨桃花落

　　羽林郎

　　戮力收城后承恩下紫宸电飞骝马疾日绚锦袍新邃合宵藏妓长途昼杀人赦书终见宥依旧佩麒麟

　　春夜曲

　　皓月明台榭和风度管弦夜深诸女伴犹自竞秋千

　　凉州词

　　黄云漠漠接平沙落日悲风惨暮笳回首长安五千里征人若个不思家
　　三军辛苦觅封侯终岁防邉战不休何事孟佗凭斗酒当时谈笑博凉州

　　相思曲

　　去日春光未老别来秋意方深明月寒更砧杵丁东敲碎侬心

　　炖煌曲

　　何物蕃儿颜渥赭生来个个能骑马公然剽掠恣南行河湟戍卒尸纵横危城穷将呼天泣都护不来谁救急身无羽翼可能飞一纪穷荒甘受围万里长安无一使丐兵回纥何时归懦将既诛绫易麦一饱何辞蹈锋镝朝来羣丑已登城我军四面皆蕃声万人觧甲从蕃俗强把皮裘更我服每直年年寒食时禠裘南向吞声哭汉将黄金空满箧不见征西能报捷

　　龙支行

　　边地悲风声鼓角长天万里愁云薄忽闻天使自天来龙支城门聊一开碧眼羌儿屯且守没蕃老兵无黒首马前拜问天可汗五十年来今健否涕流自说山东住结髪从军隶边戍一自西戎侵玉闗泾陇烽烟薫两间汉军战死音声絶战骨凭谁埋故山十中存者仅三五哀哀泪滴龙堆土旃裘御雪酪充饥年深渐解蕃人语夜观北斗忆中原每见花开思故园记得来时星火急亲邻送我出前村凭君归报今天子早发天兵下天水假若不来期速死犹是唐家忠孝鬼

　　酒垆行

　　酒垆正在街当中青楼锦树围香风美人巧笑饵行客玉颜相映桃花红蛾眉瓠齿兼螓首鞍马门前竞沽酒笑谑焉知日已斜执事苍头应怨久西邻亦有酒垆开谩夸竹叶浮樽罍效颦翻引里人去坐令行径生莓苔何事人情偏好色一见妖姬双眼侧五陵年少更粗豪一掷千金宁吝惜西邻慎莫怨东邻区区冷暖何湏嗔偶然一醉各分散俱是悠悠行路人

　　邯郸曲

　　邯郸女儿真如花手梳云髻盘双鸦红裙翠袖黄金束春山画出蛾眉緑芳年纔及破瓜余除却嫦娥皆不如弱不胜衣体轻薄唾花疑是珍珠落闷来斜倚碧纱窓自拾青梅打飞雀秋千墙外有人逰隔花一见争相求却恨娇痴嫁人早誓与卿卿永相好春风夜夜芙蓉幔酒醒扶头厌珍馔锦堂鱼水日追欢讵管流年暗中换比邻有女嫁农家蚕事纔成又绩麻日午馌田助耕作麻丝输尽无衣着

　　丽情曲

　　庭院沉沉春昼长云牕懒绣双鸳鸯阳台昨夜隔云雨体弱不胜罗锦裳残妆满面朝慵洗侍儿枕上刚扶起粉郎薄幸恋青楼画出春山为谁媚满庭香雾湿空蒙花气薫人眼欲蒙深掩兰房下筠箔背面伤春双泪落

　　猛虎行

　　落日暗深谷酸风振孤城山子饥负嵎耽耽谁敢撄伥鬼被渠役地灵恣尔行目光夹双镜怒尾竖一旌当途正择肉依草饱食人扵乎猛虎天所憎假手会遣飞将军

　　燕歌行

　　天声逺振祁连北深入穷庐追猾贼手提长剑光陆离挥霍顿教天失色一自将兵出玉闗年年出没风尘间檄书只隔黒河水狼烟近接贺兰山行役谁人不懐土马上操戈冒风雨朝来更觉铁衣寒怕见长天雪花舞冻眼茫茫冻叶腓寒鸦无数居人稀巡边逰骑畏逢敌守寨尫兵愁被围从戎自念经年久毎与将军作留后里正来时为裹头今日悠悠成白首自是男儿志四方马革包尸亦何有匈奴未灭敢言归独卧月明撃刁斗营中徤卒日纷纷料得何人建大勲君不见牧羊人奴取侯印汉家争说卫将军

　　骢马行

　　个马双睛湛秋水狮子精神骊龙耳神竒传自渥洼来万里奔云贡天子圉人控出御河堤诏归豸史随驱驰九衢駊騀拥尘雾雕鞍玉辔増光辉双旌引出经都市贵戚豪门总趋避石崇金谷尽搜残杨氏氷山都踏碎昨日天书下乌府乗骢逺入函闗路华岳三峯亦动摇皇天一徳劳敷布咫尺天颜地有余氷清玉洁真璠玙一天明月照旌节万里春风随简书喜是青年致身早台端风裁惟君好长安门外雨初晴送君又上长安道极目神京气欝葱风生马首摇玲珑人间神骏恐难絷还入天闲仗马中

　　巫山髙次童士昻黄门韵

　　天接巫山碍南极遥看十二芙蓉碧云雨朝来失数峯应疑神女兴方浓楚人赋就几千载浪语茫茫那有踪至今来往空台下想象无人不停马土人犹解说襄王荒祠空笑蛮巫假寂寂巫山万古青时看石上白云生吁嗟丑谤竟谁雪谩聴崖头瀑布声

　　春宫曲

　　杏花庭院廉纎雨火暖博山飞碧缕金笼鹦鹉晓惊寒似隔红窓共人语画阑十二春迟迟忍闻别院争弹棊妆罢日长无个事华笺自冩留春词栁带袅风成百结海棠零落胭脂雪笑携女伴踏苍苔漠漠香尘污罗缬

　　征妇怨

　　空阶寒雨零逺道西风作灯下制征衣檐花和泪落

　　秋夜曲

　　梧桐一叶飞金井唧唧虫鸣露华冷明月流辉入绮疏夜深照见娉婷影心切辽阳在何处千里云山渺烟树征鸿嘹呖度西风恨身不逐鸿飞去起来独自歩中庭耿耿双星河汉横几回徙倚不成寐银烛光寒揺画屏

　　写玉歌

　　砚池墨涨烟涛湿兎颖含香扫秋碧九疑山隔楚天遥湘灵夜抱琅玕泣生绡半幅凝雪光罗缬卷风双袂凉电掣雷轰老蛟舞月明露冷飞鸾凰翠拂珊瑚海波动裁为短笛成三弄不胜清思逼人多唤醒江南片时梦

　　寒夜吟

　　雪月交辉涵素影银荷莲炬红光冷夜深翠被不胜寒玉人枕上眠未安檐霜片落盆氷结铜龙漏涩宫壶咽

　　绣思曲

　　碧纱如烟春昼长玉桃花绽东风香小屏深坐悄无语越罗刺到双鸳鸯凝神想象阳台去心绪纷纷乱如絮百啭流莺和涙闻声声正在人愁处寳篆烟消金鸭冷碧云天外红轮暝重整残妆启镜奁镜中怕见孤鸾影

　　看花唫

　　寒暑恒代谢四时迭推迁百年光景驹过隙人生安得长少年君不见园中花铅华不久落尘沙又不见晋石崇十里锦帐围春风豪华安得镇常在回首万事浮云空昼短夜长湏秉烛东皇明日回辕促

　　闻角吟

　　呜咽楼头暮一声塞鸿惊起度边城无端吹断霜天月多少征人不忍听辛苦年年留絶漠功名何日图麟阁黄沙漠漠暗秦云极目家山双泪落

　　待月辞

　　露下虚庭夜光冷碧梧叶落秋无影美人凭阑耿不眠香雾半空霏緑烟广寒倒蘸江湖底睡熟姮娥呼不起浮云蔽我白玉盘琼楼十二空髙寒画屏黯淡销银烛不管城头漏声促

　　短歌行

　　黄河水日夜东流无暂已金谷花红芳不久委尘沙水流花落年华改绿鬓朱颜肯相待百千万古埃壒间贵贱贤愚有谁在

　　有所思懐戴松崖宪使

　　美人迢迢在何处千里闗山渺云树当时贻我珊瑚钩箧笥珍藏宛如故晶光■〈火旬〉耀众目惊千金价直原非轻美人美人不可见侧身东望难为情

　　王公上寿酒歌

　　献寿觞乐未央来玉帛宣宫商吾皇迈汤武吾皇齐虞唐遐龄嵩华久休祚天地长

　　古离别

　　参商各两地欝欝苦懐思不见回辕日空怜执手时清霜踈栁脆明月断鸿迟岁晏无消息安知会晤期

　　钧天曲

　　飞逰欝罗境稽首东王公开轩临法座置酒燕灵宫紫云歌玉女琼浆酌金童挥刀麟脯细入筯鸾膏空凤箫声袅袅鼍鼓鸣逄逄投壶起天笑吹律回春融燕罢百神散乐阕万舞终归来倚余醉凭虚驭刚风

　　登山曲

　　平明出门去驱车升上头岚光青可掬山色翠如流黄莺鸣逺树白云起深湫莲宫日辉辉松观风飕飕猿吟窥果熟鹿眠藉莎柔囙怜尘世浊翻爱山中幽蓬壶阻东海羽人在丹丘安得驭飞凤万里恣遨逰

　　泾水黄

　　泾水黄泾土荒牧犬豕饱豺狼老狼摇毒势最张摩牙瞋目据中央貛不敢过羊不敢当老狼死子更强朝岐暮渭恣厥狂维我唐振天纲一鼓就擒如水沃汤军前面缚魄飞扬皮毛剥落血淋浪旄头落唐日光

　　折杨栁

　　灵州城下栁多被官军窃犹余拂地条更苦行人折无复眼窥春不见花飞雪今君赴玉闗将何赠离别

　　陇头吟

　　万里奔驰陇头水日夜呜呜乱人耳黄沙白草两茫茫怕聴水声愁欲死一从结髪戍凉州铁甲磨穿已秃头儿孙养得谙边语不如陇水解东流几度临流磨剑首水浊谁怜刃伤手何当乘隙奏肤功笑取侯章大于斗肯学李陵生服降甘饮陇水臣他方

　　望行人

　　一自儿夫去天涯信息稀无縁完破镜空自寄寒衣未死魂先断相思梦欲飞化作山头石终天待尔归

　　梅花落

　　雅淡虽堪喜飘零亦可伤随风翻玉笛带雨上雕梁蕃将宁知味胡儿讵识香吴侬縁戍久一曲泪成行

　　紫骝马

　　旧日紫骝马于今谁复看犹能随破虏相与战呼韩岁久头颅老风酸战骨寒新驹初堕地眼见试金鞍

　　公无渡河

　　朝鲜渡头晓日寒风掀怒浪髙于山疾鸟退飞不敢过征夫乍见凋朱颜蛟蟠结龙伏眠往来一相犯俄顷碎舟舩念此千金躯谁能轻弃捐稍待风定斯可周旋被髪之叟晨提壶乱流径渡将焉如波涛覆首竟沈溺公乎公乎狂且愚蛟饮血龙啮尸公无渡河竟渡之公今既死去我何用生为一曲箜篌为公死公乎公乎知不知

　　鸡鸣

　　君家有髙树髙树与云齐东方一以明髙树闻鸣鸡天下正康泰汝将安归兮长安王侯第出入通金闺当门设行马隔墙闻鼓鼙入朝火城近破晓天光低云鬟白玉钗緑鬓黄金鎞羙人年几许窈窕初及笄君家五兄弟蝉聮荷爵圭十旬两聚首金鞍映霜蹄玉堂醉琼液锦队绚晴霓唶唶道旁士无计同攀跻鸿飞遵水渚鴈栖在芦乡虞人巧执鴈而鴈代鸿亡禽鸟且相代兄弟何可忘

　　乌生八九子

　　乌生八九子寄栖秦氏树初不巢人屋于人无所预奈何秦民逰冶儿林间挟弹相追随我肉不中登鼎俎痴儿规我将奚为一弹中雏雏即死阿母见之悲不止忆昔生儿谋反哺讵料雏成今若此我巢元自穿岩石弹射纷纷应莫及一朝邂逅秦家儿离死毛伤真可惜吁嗟天地间定数安可逃嗤彼机巧徒用智徒劳劳上林西苑有白鹿虞人尚得葅其骨万里摩天有黄鹄后宫乃得烹其肉百尺深渊有鲤鱼深钩宻网取无余于乎物理有修短祸福安得移修俟乃君子乐天奚复疑

　　青楼曲

　　二八娉婷女伤春更惜春粉融双脸嫰黛蹙两眉颦啼鸟窥歌扇飞花落舞茵玉鞭催马去肠断少年人

　　艶歌行

　　秦家有好女婉娈字罗敷父怜母更惜深闺谁敢谋十二初养发十三渐知羞十四正垂髫十五乃上头娇痴十八九明媚擅风流于时嫁千乘好合胶漆投夫妇两兼美姿容万不侔耳珰明月珠裙带黄金钩明眸剪秋水秀色照秦楼飞鸟见之堕潜鱼见之浮病者见之起去者见之留嗤嗤多往来人人注罗敷蒙夫不觧覩闻声亦随逰使君驱马来一见意油油踌蹰不能去遣吏与之谋黄金我所饶而能共载不罗敷前谢吏使君请归休罗敷自有夫堂堂千乗侯使君自有妇焉用桑中求夫妇贵有别与君风马牛知君非浪子妾身岂倡流宁将身中刃断我舌下喉传言谢使君罗敷乃罗敷

　　大雅行

　　自恃天然貌黄金未足悭丹青最是无情物断送佳人出玉闗中官押出归无路泪湿琵琶面如土马蹄西去入毡城惟聴黄河流水声惆怅茫茫胡地月清光不似汉宫明翻恨将军万户封却将宫女逺和戎堂堂可笑刘天子世与匈奴作舅翁

　　湘妃吟

　　茫茫楚泽湘云髙泽中禽兽多鸣号君王猎射乐忘死竟日驰驱无乃劳不见秦人剧豺虎正恐他年作囚虏禽荒有戒在周书我愿君王鉴前古秦人笑谈楚人哭贱妾忍尝禽兽肉

　　置酒髙堂上

　　置酒髙堂上四座皆戚戚炰羔且为乐何湏叹今昔嗟此座中人流年多半百垆金几时黄头髪日夜白大药不可期乌蟾苦相廹昨日诧人豪今朝由鬼伯人生真梦幻世事一局奕儿孙自儿孙无烦广田宅所以置此酒诸君宜醉适当筵如不饮宁无负今夕生前酒一杯身后土三尺达人贵知命烂醉乃长策

　　君子行

　　君子防未然所贵逺嫌疑莫登权幸门莫交寡妇儿权门茍栖托终当被人訾孤儿一与交将疑私乃慈拾尘与掇蜂圣贤尚蒙欺瓜田及李下君子当慎之

　　苦寒行（二首）

　　枯桑呌号朔风急贺兰山色朝来失我马冲寒势欲僵飞雪漫天大于席野狐径渡河氷合氷刃着人如剑斫莫讶征夫多指落见说寒林冻杀雀
　　边云压地边风猛飞雪平铺三万顷蕃儿走狗更呼鹰醉拥貂裘宁畏冷秦人运刍兼运粮牛顚驴蹶车轮戕但愿黄河狐怕渡三军喜气回春阳

　　蛾眉怨

　　君不见汉家天子偏多欲万户千门犹未足巍峨寳殿饰黄金磊磈琼楼镌白玉个中宫女日无事学得新翻合欢曲彩帐年年空御床椒房夜夜闲红烛忽闻中使自天来暗地低头笑口开蛾眉扶入车中去凤诏先从马上回即夜承恩留侍寝鸳鸯被拥珊瑚枕夜深明月上瑶台梦回却怕牕风冷不意君心遽变迁欲抛恩爱学神仙金盘露和蓝田玉石井氷生泰华莲空闻龙辂亲封禅何曽一接仙人面渭河女子乳垂寻持斋徒感天星见君心多欲岂仙才钩弋枉死谁怜哉王母蟠桃真浪说争如下诏罢轮台琼阶人静生春草可惜蛾眉坐中老五利文成竟受诛不见刘郎上蓬岛宫车晩出南山去吁嗟翻被求仙误灵驾飘摇不可追惟有悲风起陵树人生岁月苦无多汉宫一入成蹉跎楚雨湘云归昨梦刘郎刘郎如我何

　　宫怨（八首）

　　自入深宫不见人年年花栁负青春君恩谩说多如雨一滴何曽到妾身
　　自入春来减玉容腰肢无力受东风忽闻墙外羊车过却恨君王过别宫
　　珍珠帘卷隠回廊寂寞难禁夏日长自恨不如双燕子衔泥犹解出宫墙
　　昨宵雨过嫩凉生金屋银屏枕簟清浴罢自怜香透骨君王何事独无情
　　夜静深宫睡不成井梧满耳送秋声三千宠爱偏遗妾闲理寒衣厚戍兵
　　独拥罗衾那得眠炉烟消尽夜如年恼人最是宫壶水点点声声在耳边
　　门外飞花糁玉尘天家谈笑别生春凤笙龙管羊羔酒不是君王帐里人
　　深宫寂寂冷无春咫尺何縁近一人误喜中官银钥动朝来有例给乌薪

　　凤吹笙曲

　　当年子晋学吹笙学得丹山两凤鸣只愿凌风归碧落不图代日恋周京一朝邂逅浮丘子鹤驾飘摇羾元始阆风玄圃友羣仙万岁千秋终不死七月七日天下秋分明返憇缑山头世人可望不可近空有涕泗交横流吁嗟我亦子晋徒曲终逸兴凌空虚尘寰谪限满千岁相与翱翔游帝都

　　团扇郎

　　团扇复团扇皎如明月秋西风易顦顇从此见郎羞

　　朝云曲

　　巫山之髙髙何极十二晴峯倚空碧襄王一去无消息无消息神不游化为雨滋田畴

　　前有一罇酒行

　　前有一罇酒当筵艶绮罗谁能寿千岁不饮复如何

　　上皇三台

　　沉沉漏几更辗转不胜情南内凄凉处梧桐夜雨声

　　起夜来

　　念逺断音书揽衣中夜起月明如有情照入深闺里

　　从军行

　　少年多义气壮志在功名许国千金重捐身一羽轻旌旗风外卷笳鼓月中鸣誓斩楼兰首尘清万里城

　　游仙谣

　　三花珠树春云香琼楼十二凝寒光灵童双吹白玉管鹤背穏驾朝虚皇虚皇身着云锦裳手持北斗斟天浆素娥两两鼔瑶瑟彩軿绕绕飞鸾凰歴览湏臾遍八荒回首更欲攀扶桑阆风玄圃隔尘世海波万里空茫茫

　　长相思

　　道路逺且阻相违动逾年秋风一夕起堕我池中莲玉闗渺何许妾心空惘然踌蹰坐宵境搔首那能眠山髙湏及巅水深湏及泉离合谅有日微躯当保全

　　竹枝词

　　袅袅万竿秋影点点二女泪痕试聴鹧鸪声里满川风雨黄昏杨白花杨白花随风无定止飘然一去太无情飞度江南几千里可怜落水化浮萍浮萍无复随风起宫中美人连臂歌此情不断如春水

　　白纻辞

　　白纻纎纎累成疋丝丝是妾机中织欲制春衫寄逺人亲向姑前弄刀尺衣成着意封题去背立东风垂玉筯明年于役倘未归肯惜为君裁白纻

　　当窗织

　　当窗织一织三太息水寒丝脆头绪多唱彻午鸡宁暇食抛来抛去失金梭织久奄奄手无力手无力肠欲断停梭坐对灯花烂阿姑并我三丈强短尺量来夜将半满砌寒螀助寥落织成知与谁人着遍身罗绮属名娼纒头舞罢锦满箱

　　新声

　　花烛荧荧艶洞房同心人醉合欢床拟将十索翻新曲惭愧当年丁六郎

　　闗山月

　　闗山月居人见月伤离别结发从军二十年茫茫万里音书絶黄沙碛里无人烟健儿来往横戈鋋有时夜渡黒河水纵横万骑乗氷坚千锺马湩名王醉毡帐夜寒人不睡朝来下令又南侵一曲秋笳堪堕泪北兵恃力南兵靡东窜西逃知有几吁嗟徤骨委边尘半是春闺梦中鬼良人一去戍萧闗惆怅于今竟未还独怜今夜闗山月应照刀痕与箭瘢

　　洛阳道

　　纵横洛阳道来徃觅行踪宫车若流水仗马似游龙戚里传灯火侯门闻鼓钟何因人掷果应为羙姿容

　　长安道

　　迢遰长安道王侯甲第多金张朝燕饮许史夜笙歌京兆豪家富新丰侠客过卖珠谁氏子年少正婆娑

　　雨雪曲

　　风号沙塞北雪暗玉闗西聴水谙狐迹循山趂马蹄三冬边戍苦万里塞云低汉节雕零尽苏郎应未归

　　朱鹭

　　朱鹭来毛质好浴天池戏苹藻鼓咽咽资舞纛将因汉徳来请以颂天保

　　思悲翁

　　思悲翁白蛇断天地炉帝王剑火徳炎水徳微谁相者昴日鸡握天符应天造谁其尸之耀魄寳

　　艾如张

　　艾如张罗黄雀几多雀乃髙飞其如雀何大雀善惊黄口贪食虞人张罗于彼路侧黄雀头颅嗟谁与惜

　　上之回

　　上之回剪羣丑尔跳梁作戎首犯我甘泉宫恃弓杻渡河来望尘走如驱羊如拉朽匈奴既服臣天子千万寿

　　翁离

　　拥离趾中营室美何以树之桃与李拥离趾中

　　战城南

　　战城南死城北满地僵尸污青血马蹄蹀躞骨肉狼藉地逺无人收乌鸢飞飞下来食黄沙漠漠黒水潺潺日暮一回首壮士雕朱颜兵事凶战事危匈奴桀骜谁制之男儿一死不足辞古有国殇国殇良可悲万骨委野封侯其谁

　　巫山髙

　　巫山髙髙以耸淮水深深以迥我心思归恨不奋飞登山无车渉水无航嗟我懐人涕下沾裳山髙水复深悠悠当奈何

　　上陵

　　上陵举我头乃见蓬莱山弱水三万里云气升其间黄金为宫闗丹砂满原田麟凤若鸡犬居人尽神仙我闻黄帝在位铸鼎成有神龙下相迎黄帝上天去寿与天地并维我汉炽炎徳莅九州岛朝万国甘露降自天灵芝出铜池羣仙颂天子遐龄拟黄帝天地永无期

　　将进酒

　　将进酒止三爵诵宾筵陈雅乐醉而狂僛僛舞由醉言出童羖既立监或佐史醉而归乃君子将进酒君莫辞惟酒无量维制之

　　君马黄

　　君马黄臣马白二马并驱驰共逐长安陌美人归以西臣马逐轮蹄美人归以北臣马追车辙愿逐美人保终始不惜驽骀为君死

　　芳树

　　彼美芳树朝荣夕萎人生几何驹隙如斯日月忽忽愁杀人老不复少实劳我心我心不可转肯以浮言误居易以俟命奚忧谗与妬

　　有所思

　　有所思乃在天之涯海之角何以问遗君赠之白玉璞维兹白玉璞凿出相思心兹璞倐以烂我心悠悠日以深相思复相思雠之春蚕丝春蚕不到死抽丝无已时吾固有情物物亦有所知如彼比翼鸟如彼连理枝比翼鸟亦死连理枝随枯惟有相思情乃与天地俱朝亦有所思暮亦有所思天地会有尽相思无絶期

　　雉子班

　　雉子班傍母飞羽泄泄刷锦衣野有风草我所依陇麦青青我苦饥虞人乃规我肉肥飞鹰走狗惊合围嗟我性命那可希恨不此身逐黄鹄一举千里奚虑虞人为

　　圣人出

　　圣人出昌运开圣人出元气回三展正万福来屏奸宄登贤才物熈熈跻春台皇风被遍九垓虽有猛士马施哉

　　上邪

　　上邪我欲与君相知永久无休期马生角慈乌头白天柱折地维缺华岳兀天地无日月乃敢与君絶

　　临髙台

　　临高台望四方俯仰万里无灾祥今皇帝召和气来凤凰凤凰于飞爰集爰止令我主寿万年与台相终始

　　逺如期

　　逺如期连大漠我师出匈奴缚献功未央陈雅乐昔我往声振寥廓今我来春蒸河岳维我汉皇帝寿且乐

　　石留

　　石留石留流水滔滔逝者如斯夫岁不我与一滔滔徂五十无闻与异物俱少不努力徒衰老而唏吁嗟彼舜跖厥初匪殊尚慎旃哉勿迷厥途

　　小鸣稿巻一

　　●钦定四库全书

　　小鸣稿巻二

　　（明）秦王朱诚泳 撰

　　○五言古诗

　　杂诗

　　南山有长松独抱参天姿岁晩愈苍翠不受霜雪欺一贞恒自守四序焉能移睠彼桃李花灼灼迎春曦明媚惊众目秾华复几时常恐风雨至须臾变离披物性本如此造化谁尸之嗟哉浮俗流龊龊徒尔为安得古贞操偃仰慰吾思
　　深闺有佳人清姿艶且光美人盻秋水聫姢蛾眉长良玉藴其辉幽兰蔼其芳永绡制其服明珠缀其珰借问谁氏子伊其姬与姜非惟逞颜色而实励氷霜贻我双南金讵肻轻下堂谦撝固自守曽不求煌煌奉帚心所甘好合琴瑟张伐柯未有斧自媒诚恐皇嗟嗟宿心违辗转徒在床搔首起延伫云山远相望音书无以托涕泗空沾裳
　　凤鸟秉灵德九苞璨文章名为希世物出见世道昌稻梁非素谋竹实乃所尝梧桐岂枳棘鸣则依髙岗虞廷闻九奏览德斯呈祥吁嗟吾道微丹山乃深藏■〈氏鸟〉鸮亦何为敢尔窥朝阳宵行本么■〈麻外骨内〉顾可争辉煌造物杳难问谁能复其常三复仲尼叹令人徒感伤
　　长江险可逾蜀道难可陟谁言周道平而多荆与棘箜篌乃戈矛巵酒为敌国举目睚眦间骨肉甚仇隙九夷不可居俯仰隘八极将欲凌风翔恨无双羽翼
　　猛虎在深山终日恒渇饥狰狞肆贪恶居然当九逵一啸腥风生白日翳阴霾穽槛素无备冯妇安可覊姬旦久不作兴言乃凄其
　　熏莸本不同氷炭实相反华夷性苦殊雅郑音亦逺熟计出万全危哉诚累卵鹤颈与鳬足何须较长短捐彼戚戚怀履道恒坦坦
　　寒暑互相迁二仪成气候真宰司化权谁能测声臭松栢一以摧居然樗栎寿伤哉萁豆情载惜山木冦洋洋北鄙音乱我钧天奏白鹤伏黄昏寒■〈氏鸟〉出清昼坐起长太息颠倒何太缪
　　玄浆参曲蘖太羹杂酸辛妖姬调古瑟郑声乱天真太朴一以散谁为葛天民热中殊感慨吊古徒沾巾物情类如此已矣无复陈
　　燕燕谁家女人云难再得讵知乃祸水汉火因之灭尤物虽可怜往往倾人国于戏古哲王所贵惟有德我心亦如水女蛊安能惑
　　大钧秉元化寒暑循无端至理妙不测岂容私智观春风草木荣秋霜忽凋残达人契斯理所遇常自安如何抱阳人能成紫火丹念彼穆天子瑶池往复还

　　拟古（三首）

　　女萝附长松倚托欲终身愿为鱼与水不作参与辰愿为鸳与鸯不作胡与秦云何动隔絶千里蒙风尘我有一端绮欲持赠逺人赠之将如何永结平生亲怀思邈难即欝欝何当伸
　　秋髙凉风厉灏灵发清商井梧一以堕昼短夜渐长嗷嗷过鸣鴈唧唧乱啼螀自起步中庭夕露沾我裳沾裳岂足惜感时空彷徨
　　南山有髙士栖息岩壑间翩翩鹤■〈敝上毛下〉衣棱棱鹿皮冠白石煮为食丹砂驻其颜我欲求其人举头隔云烟苍厓千万仞可望不可攀昨宵梦见之忽然登其巅知我苦辛志念我跋涉艰欲授长生诀鸡鸣夜已阑起坐长叹息终焉老尘寰

　　感寓（八十八首）

　　天道一元会黙运无穷极四时自成岁至诚以无息声臭不可闻但见苍苍色福善与祸滛应感无差忒所安在人爵所贵在天德深居读周易精微端可测畏天乃君子忠慎期自克兢兢复战战于焉保家国
　　天道幽且逺明明谁敢欺勿言不吾察日鉴恒在兹所以古君子敬畏日孳孳出门如有见影响真相随吾人贵居易左绳右更规滛荒茍失度恐为天所遗公旦无逸篇卫侯抑戒诗愿言书诸绅终身为我师
　　皇天生下民而必立之君端居统万国宵旰极忧勤创业藉神武守成资圣文功德配天地休声光典坟典坟既以逺区宇时并分六朝及五部割标徒纷纭此疆而彼界蒸黎蒙兵氛干戈无时息嗟我赤子羣
　　有天斯有地有君斯有臣君臣亦天合谁云属之人君者臣之亲臣则君之邻微虫有蜂蚁而人岂无伦不见唐虞世五人作同寅不见文武时二公为经纶如何衰季世颓风竟难淳全躯保妻子临危谁致身
　　茫茫元会间造化竟谁尸昏旦既不爽寒暑无或移至诚本无息庶类自蕃滋日月相代明阴阳岂参差岳山坯厥气江河分厥支雷霆布厥威风雨行厥时圣人今在上天心与相冝八万六千岁悠悠无尽期
　　吾闻帝王世人文日以宣间尝读其书抚巻思茫然三王莫之尚五帝不可前征伐与禅让仁义岂偏全光明烛幽远心法垂简编羣生乐熈皥九州岛无倒悬帝王日以逺明哲徒拳拳恭惟我皇祖绳武三千年
　　丹山有威凤哕哕集梧冈竹实茍不饱丹山复回翔所以古明君求贤日遑遑玄纁走千里征车驰四方伊尹起有莘太公兴渭阳傅说奋版筑孔明出荆襄扶持頼三寿声名髙百王用贤乃如此时君当不忘
　　兹晨忽不乐抚膺多可伤披书感前事令我涕沾裳凤鸾止荆棘■〈氏鸟〉鸮据梧冈驺虞不饱肉豺狼厌肥羊人龙困田野人猫登庙堂倒颠有如此天下安所望吁嗟汉唐宋参会何纷攘载读虞书篇千古心遑遑
　　南国有佳人温其颜如玉我欲往从之白驹在空谷斯人不可招泥涂讵能辱去往本无心飘飘若黄鹄我思日以深玄纁谩成束掉头不肯顾悠悠我衷曲清时足大行胡为自彳亍念彼采芝歌独坐恒忽忽
　　吕政多遗金商辛多羡财鹿台与嬴藏一炬飞烟埃吾思古贤君所贵在贤才贤才足资世金玉安用哉此理固易晓彼狂迷莫回鸡鸣起孳孳为利日徘徊会田有齐魏斗寳生嫌猜四臣照千里魏恵颜如灰
　　我观天下山一一坯造化峥嵘各擅名而谁肯相下巍巍五岳中崇髙维泰华一掌入云霄日月真可借冲天几万寻恍惚来灵驾氷雪四时寒三庚讵知夏嗟予夙好竒藩维况多暇扪参试一登玉姜莫深讶
　　神龟曽出洛凤凰亦鸣岐灵物岂虚来解后文明时羲文既以逺元气日以衰虽有麟与凤致之者为谁嗟嗟仲尼氏栖栖良足悲获麟竟遭毙识者空涟洏嗤彼五胡世祯祥何所期苍麟驾鼓车天道真嗤嗤
　　放勲结茅茨神禹卑宫室吁嗟古圣人安居保终吉奈何秦汉来万邦困据拮山林穷斧斤门户罄丹漆阿房未及成建章亦以毕雕镌竞滛巧回首竟萧瑟夜眠庸几何小轩取容膝睡美五更钟晓窓踏红日
　　嗟嗟今古人滔滔迷女色焉知粉触髅亡身更亡国妲已商纣危褒姒周幽惑西施吴子亡太真三郎踣于维髙世王持身能自克宠姬欲同辇无宁亏盛德予心本冲素万虑恒自息深居养太和于焉趋寿域
　　伏羲抚云泉神明钦厥德大舜鼓南薫斯民愠皆絶谁云古乐淡清和见天则曽闻凤格韶感应妙难测吁嗟后世人滛声相蛊惑唐皇亲羯鼓梨园乐无极霓裳欲何为一舞遂亡国我耳厌喧阗端居守渊黙窻前披乐书古道已荆棘
　　茫茫一元化二气乃屈伸万物生其间悉含天地仁虎狼之父子蜂蚁之君臣雎鸠之夫妇鸿鴈之主宾物且具人性愧此蚩蚩民谁知禽与兽亦能出其伦禽中则有凤兽中亦有麟人而反乎此焉用名为人
　　天地生万物意思本自嘉奈何当世人玩好竞浮夸隋君恣厥狂宸逰日以奢龙舟走千里贪彼维扬花宋徽蹈覆辙黄杨致天涯吁嗟花石纲江淮尽虎蛇炀亡徽北狩回首白日斜唐人牡丹地相传能几家
　　我家有美玉人言出昆冈清姿温且润素质坚以刚珊瑚让精彩水精失辉光玉人一入手珍重无时忘琢磨借沙石切磋付刀铓雕镌制瑚琏専攻作圭璋神明许相与君子良可方但恐珷玞混弃置令人伤
　　神仙驻何许传闻在蓬莱沉沉白玉宫隐隐青莲台弱流不可渡万里无飞埃自非鹤背仙凭虚讵能来安期不死药王母流霞杯天地许同寿日月宁相催我生竟茫昧自愧非仙才至人不可遇且酌黄金罍
　　三代日以逺至治不可追我尝读前史抚巻心伤悲炎刘崇伯术李唐竟沦夷女祸世所耻和蕃人共嗤逮兹赵宋氏兵力苦不支委靡不复振甘为异国欺明明我皇祖仗钺驱熊貔一怒九围定百世今熈熈
　　絶代有佳人优游在空谷渇饮涧中泉饥飡岩下菊穷居养贞白衡门擅幽独如何治平世长往不肯复劝尔脱麻衣为君挂朝服山灵莫见疑公家正悬禄丈夫贵雄飞胡为自雌伏登车早幡然无苦恋黄犊
　　乾坤乖气薄阴阳镇差乱重雾结重阴漫漫不知旦幽岩木魅栖深谷鬼车唤百怪恣纵横羣阴欝无散阳乌忽东生沧溟涌霄汉赫赫破顽云潜回若氷泮须臾障碍消悠远天文焕万国属皇明寰海同灿灿
　　深山有蛇虎晴原多凤麟凤麟真快覩蛇虎不可亲虎蛇有余毒近之噬吾身凤麟乃灵瑞致之苦无因我尝读古书于焉求屈伸昏昏茍不察贻患将无垠闲居感畴昔用舍怨因循蛇虎既难近逺之诚在人
　　有初必有终有日必有夜天运自循环阴阳交代谢曽闻古仙人云霄逺凌跨死生亦常理谁惟天所赦吁嗟老佛徒蚩蚩思久假贪迷竟何如而徒陷虚诈所以君子儒安焉老田舍修身以俟之万物还元化
　　吾观三王世有周承夏商贤圣相继作享国何久长自从周赧来天命苦不常兴戎凭诈力王图讵能昌嬴秦纔二世阿房火咸阳六朝并五代纷纷日更张皇天眷吾祖继宋髙百王绳绳千万年神器传无疆
　　吾闻贤后妃有周不可当太姜及任姒世德传无疆如何至后世宫闱多滥觞吕武恣滛虐纷纷多色荒我家配圣祖圣后并姬姜仁孝实继之辅治声洋洋徽音允相嗣帝道日以昌嗟嗟我圣善子孙焉敢忘
　　齐桓假仁义晋文亦如之纷纷战国君剧戱真小儿美哉汉东平为善日孳孳三监与七国国亡身亦隳李唐不足道诸王恣豪痴滛荒讵知耻俗乐手所持嗟予固无似嗣秦沗藩维愿言崇令德刘苍其我师
　　舜有臣五人而天下乃治武王资十乱承商履天位嗟彼夘金刀凭谁和鼎味创始藉萧曹守成推丙魏李唐虽小康贤才亦云萃杜房兼宋姚绳绳赖无坠我思古良臣班班犹可记相望佐无为诸公真了事
　　两间有安宅安宅我所居四方有正路正路我所如安宅固非小正路岂其迂夫何当世人而自与之踈安宅蔽草莽蚩蚩莫之除正路塞荆棘茫茫谁与锄执迷若不解旁观但踟蹰此道真窅然吾人当体诸
　　公交车有千乘出则如云随所居能几何焉用千乘为名马致千里奔趋若星驰所守仅吾封乗此将安之我尝陋周制金玉岂其仪过奢诚易败商车乃为冝汉皇征大宛将士实乘危嗟嗟天马歌徒为千载嗤
　　吾闻有熊氏古风始更张裹纒兼布革上下易衣裳三代自有制后来渐荒唐诡异骇羣目轻薄移四方锦章夺天巧罗衣斗时装广袖全疋帛长裙欲飞扬服妖古所忌不衷真不祥城中茍知禁天下当循常
　　吾闻古圣君而惟饭土簋仲尼大圣人饮蔬食饮水箪瓢困颜氏至乐谁能拟曽参亦可人恒饥宁愿仕嗟嗟后世人口腹斗珍羙万钱充一筯豪奢浩无纪烹羔宰肥牛杯盘动盈几太仓日五升何如安汝止
　　仪狄昔为酒大禹乃絶之维狂鉴周诰抑戒惩卫诗岂惟戕性命抑且丧威仪一语茍不合兵刃手所持不见夏之桀昏黙沈酒池不见隋之炀口不离酒巵二君今已矣后世尤多迷亡身更亡国智者应自知
　　人生期百年百年能几何逝者不可追将来苦无多向来黄小羣玄髪忽以皤古人亦有言流光一掷梭大禹乃圣人竞辰惧闲过亦有运甓老而肯甘婆娑勤苦既如此令名终不磨吁嗟当世人其谁不蹉跎
　　混沌既以死征伐不可无圣人奉天命元后授阴符蚩尤叛臣节涿鹿真囚俘上干轩辕讨百灵乃相扶桀纣逆人理汤武布神谟周兴商乃蹶汉起嬴斯殂至仁伐不仁民徯后来苏诸王互征战七国多贪夫
　　万物有禽兽生意亦自均荒夫苦畋猎但欲膏其唇车网徧原野百里践飞尘焚射纵鹰犬暴殄积如薪我观车攻诗古意犹可申后来竞驰骋无乃劳其民穷搜尽巢穴入口未必珍汤网去三面诸侯归至仁
　　商辛苛聚敛货财溢台屋吕政灭诸侯金刀折车轴董卓据郿坞石崇擅金谷王戎亲较筹萧宏广营蓄吁嗟射利徒劳心何仆仆安知铜臭讥讵惜钱愚恧障尘锦十里买妾珠三斛金钱竟何为而终遭杀戮吾观颜渊氏薄田继飦粥箪瓢有余乐富贵真碌碌
　　古人拙已甚今人巧何多古意竟不存纷纷将奈何嗤彼当世人斗智互礲磨眼前移造物胷中铸干戈权门讵云逺一径即能过天门谁谓髙攀縁手堪摩巧人固多事有如茧中蛾茧成身自锢拙者频笑歌
　　西川恃重险而人谁敢窥征西褁毡入蜀人竟难支东吴倚三江汹涌乃天为楼舡焚缆下吴人亦离披维险不可恃维贤为可资舟中皆敌国君人当慎之
　　相君椒百斛领军鞋一屋为利日孳孳而心苦无足贪夫诚可憎佩钥声相触匹骑按田园弄筹计鱼肉营营趂市墟贸贸涉川陆剥削尽锱铢悭涩及饘粥恨不马重驹恨无牛两犊恨不青蚨钱日往还相逐家藏万镒金身为九州岛牧贪夫正如此一咲聊捧腹
　　假兵车者伯以仁义者王诚伪逈不同而人自圣狂汤以七十里至德闻四方文王以百里殷人何可当小足以制大弱可以制强人心一以归天命自有常试观伯者民驩虞气洋洋齐桓晋文事十世忽以亡何如王者民皥皥莫能量百世既以远仁恩讵能忘我尝阅书史浩然兴慨慷因之识天德王者其永昌
　　有国有家者知人实为艰知人竟何为乃在用舍间宵人不可用用则秽清班君子不可舍舍则槁空山子瑕据津要伯玉甘退闲孰知贤不肖治乱诚所闗凤凰览德辉一去不肯还豺狼卧当道令我涕潺湲
　　吾闻君人者奔走天下士进退手所操谁云无所事祥麟不茍出妖狐足儇利吁嗟进退间而诚闗至治何物鬼蜮徒貌陋据台位奸邪惑帝聪子仪徒自恚而亦有人猫月堂运深智李适日衔杯九龄亦趍避朝中有君子四方君子至君看权幸门羣儿竞投刺
　　仲尼主子瑕卫卿非所惜孟轲媚臧仓齐卿斯暖席俗论真可鄙圣贤能自择富贵等浮云台钧亦陈迹茅茨乃广居衡门实安宅箪瓢敌锺鼎乞求竟何益声色不我移刀锯不我迫居易以俟命玩味庖羲易
　　吁嗟兹世人居官多老饕孜孜慕名位焉知奔竞劳权门炙手热氷山与天髙绥绥乞昏夜白日矜所遭相君喜松寿凉州愽葡萄好官我自为咲骂空嘲嘈君看柄臣第车马何滔滔幽人方寂寞闭门读离骚
　　曽闻黄河水远自天上来万流会东海滔滔极蓬莱又闻瞿塘峡惊涛吼春雷人愁灔滪险奔流若山摧有熊作舟楫神灵济颠颓千里在俄顷转折真竒哉巨舰苦难运聊横小水隈丁夫且休息南风殊未回
　　茫茫天地间而理固有常云胡当世人行险恣猖狂周行舍不由快捷方式恣翱翔法言乃不道羣居肆荒唐啖葛诳天下饮鸩欺四方指鹿乃言马问牛翻问羊阴邪莫能测诡异何可当勿云不吾察天理恒日章吁嗟君子儒灵台自开张作事贵昭著宁惭天日光
　　庄生寄傲者闲居着南华浮辞逞虚诞寓言恣喧哗操戈击夫子盗跖翻见夸三王未足论五帝讵为嘉睥睨小天地言谈多险邪猖狂如所言万物其泥沙吾儒自有经典谟浩无涯至诚乃君子冝其辅邦家
　　造化有常理反之则为妖幻人有竒术槖钥如手操禽兽解歌舞金石乃鸣跳海水呪可竭岳山祈可揺铜盘出江鲤土盆长灵苗羝羊作人语井钱若榆飘或缩地远游或凭虚入朝蒸沙可为糜嘘气即为颷黄金自融成白雪凝不消撒豆化赤衣投笻作虹桥纷纷妖异事我心实不挠吾儒有正术百怪当自消
　　二气有清浊化工应使然重浊乃为地轻清则为天人物各分类参差难比肩君子与小人赋予有偏全鸡豚与凤麟凡庸于圣贤清浊乃尔殊天性不可迁中庸贵能变君子当勉旃浊夫会当清清者当梯仙
　　普天皆国土四海皆国人唐虞今在上一视乃同仁酷吏独何心咤叱恣威神爪牙剧豺虎曽不恤吾民冻馁任流殍逸劳谁与均催科急于火鞭挞肤已鳞徤吏持帖来追呼聚比邻鸡豚给馋口拜跪回怒嗔老农二三子力耕恒苦辛眼中欲流血釜中屡生尘昨日有新条公家收税银踟蹰惟四壁局促仅一身徤吏诟且辱而敢诉其贫追随向官去悲号谋所亲有女犹未笄娇痴正青春商人买为妾遑恤朱陈姻儿孙既零替里胥犹日臻虐民恃官长盘飱竞铺陈破屋存数间求钱斧为薪性命苦见逼恨不沈水濵斯民乃邦本吾徒冝见珍苛政猛于虎朂哉诸缙绅
　　为善为君子君子喻于义为恶为小人小人喻于利所思既不同善恶岂相类义利自两途理欲所由异譬之食饮然而各有所嗜恶臭与馨香伊人自知味吁嗟义利间慎无迷厥志北轲有法言君子所当识
　　有阳必有阴有夜必有旦吁嗟正与邪相反如氷炭谁谓郑声滛韶音为所乱谁谓莠草新嘉榖为所烂凤凰览德辉鸺鹠可同观驺虞履中野梼杌可同绊物类自区别吾人亦相判荆舒培祸胎羣邪斯漫漶君实起西府羣贤乃藩翰星辰归党籍君子窃悲叹正邪不两立天王贵雄断
　　人中有佞人谗言不可当蜜口覆人国簧言乱侯王贤愚任喉吻君子归雌黄舐痔讵知耻掇蜂终见伤绥绥九尾狐媚惑迷四方洋洋八风舞斯文遂无光我尝览前古圣言奚敢忘为邦远佞人谗夫尤所防
　　商人元尚质淳风自尔全周人始尚文金玉日雕镌末世益滋伪物情多变迁万物困凌暴鬼工倦鑚研八寳妆便器珊瑚裁马鞭黄金餙宫殿珠珍络鞍韀一剑磨十载一钗直三千相看竞滛巧安知师圣贤象箸不可谏玉杯谁肯捐一梦了今古豪奢真可怜
　　仲尼相鲁君鲁人兴谤辞子产聴郑政郑人亦毁之赤心苦不同黄口任瑕疵贤圣且不免吾人莫嗟咨周公古元圣流言乃相欺向非天动威成王终见疑所以明哲士修身日孳孳谤言虽百端而吾自坦夷譬之伤日月指斥靡不为安知日月光万古焉能亏
　　西旅贡神獒召公力阻之逺方献名马汉文乃深辞陇西产鹦鹉广南生荔枝巨象致南粤狮子走西陲翠禽尽输羽猛兽皆脱皮白玉罄山谷黄金空泽陂纷纷争献纳扰扰欲何为愿言贡贤俊为国扶雍熈
　　吁嗟眼底人反复何其多对谈如隔山同居或操戈结交出肝肺回首施网罗变态苦不常阴佼莫能过斯人何所喻譬之江与河微风一相激遽兴千丈波我诚憎其徒洞见劳撝呵绵绵不可絶纷纷将奈何
　　我尝穷古书窃闻谦受益如何夸毗子洋洋多德色有位莫骄人骄人位斯踣有国莫骄人骄人士斯匿如有周公才吝骄矜富殖虽云大圣人斯亦无足式贤哉谢夫子程门能自克三年去一矜羣儒推令德
　　君子莫施智施智近小人愚人祗自愚至愚翻近仁吾观古人智而不私其身后人乃机巧鬼魅与同伦吁嗟愚下流为谋固难陈安知千虑中一得无可因智囊竟何为东市寃莫伸愚智莫相笑同为千古尘
　　天地赋人物二气均所生如何贤不肖而乃殊其名吁嗟贤者流冝公亦冝卿嗤彼不肖徒胡为污冠缨人君无所为代天持鉴衡进贤退不肖吾人资主盟前元多错缪仕途良未清非才满廊庙贤人困渔耕我祖奉天命九州岛尽豪英黜陟考三载万年仰大明
　　滛奔谁氏女少好正青春欲窦一以开而宁顾其身踰墙期所私鑚穴召比邻恶少竞相逐兄弟不敢嗔马蹄松栢下鸡鸣风雨晨绥绥自求耦往来岂辞频脂肤湿香汗瓠齿含朱唇精神照秋水秀丽惊鬼神我行偶见之伤心泪沾巾颓风不可挽凭谁振彛伦
　　展雄古名盗横行恣凶恶眈眈谁敢撄杀人供咀嚼公然据太行往来悉攘夺牗下终老寿天意竟何若我闻三代时羣黎遂生乐后来日滋伪緑林满丘壑穷冦不须追饿虎不足縳公家薄租税此軰将自削
　　天地固不老吾人安可常今者如不乐逝者忽以亡矧兹隆盛世四海称大康吾藩静无事辅臣能赞襄散人荷天宠贵富守一方台池与山水登临足徜徉名花落又闻好鸟鸣且翔黄奶助滋味朱弦和宫商我生何庆幸逸乐殊未央载歌咏天保终身感吾皇
　　忆初周穆王天下恣观游八骏逐风雨万里无停留瑶池觞阿母玉帛朝诸侯琼浆侑天乐白云起仙讴山川务穷览邦家宁复忧徐方忽以兴周鼎几不收亦有隋炀氏黄金餙龙舟琼花作竒祟妖氛满扬州至乐不可极淫荒竟成休吁嗟后来者能无览隋周茫茫天地间无不有鬼神在下乃河岳在天为星辰百
　　神固非一所主在一人一人总神器百神歆所禋一诚本昭著二气自屈伸变化讵能测恍惚不可亲所贵乎君子万物备其身鬼神自扶佑福履将日臻
　　吾观尘海门善恶各有徒谦谦鲜君子悻悻多凶夫善者所冝福凶夫所冝诛善恶茍无报真宰其含胡夷齐死沟壑丘轲困穷途颜渊嗟夭折比干乃捐躯盗跖亦何人横行主逃逋乳虎饱人肉谁敢摩其须公然老牖下雄风闻八区彼苍不可问仰面长鸣呼
　　茫茫大化间生育无停息鳞介与毛虫而各成形色蠢蠢万不齐至巧谁能识营营若有知绳绳日滋殖馋夫亦何心网罗兼弹弋五鼎恣煎烹万钱供口食焉知爱物仁忍杀无穷极君子逺庖厨暴殄良可惜
　　天地有正气英灵锺正人大义薄云汉至诚通鬼神探穴蹈虎尾沈渊批龙鳞碎首讵知惜引裾宁畏嗔龙逢既以死比干甘杀身史鱼以尸谏直心终见伸诸公不可作精神乃星辰回首媚灶徒謟骨成埃尘
　　东海有匹妇诬杀良可伤奈何三年旱赤地千里荒幽燕有贱臣繋狱将见戕仰天一叩心六月飞清霜物情有寃抑一念通彼苍二三持法吏舞文自洋洋阳诛茍幸逭阴祸亦可防于公能治狱子孙乃隆昌
　　吾闻尧舜世皥皥惟淳风耕凿罢无为礼义日以隆如何三代来巧伪竞相蒙常道既以坠斯文丁厄穷兄弟动相阋父子或见攻臣节每中改君恩多不终夫死妇即嫁安能顾同宫帅亡兵即变凭谁瘗元戎金多輙易交官髙互为雄耨锄且不假财帛宁肯通轻肥骄市里睨傲欺疲癃乳腥犹未除羣儿强称翁纷纷轻薄态天下将无同诗成聊一笑浮云满虚空
　　万物有真伪人心不可期真伪茍不分君子将蒙欺譬之金与玉而价固无赀珷玞与鍮石乱真良可悲公旦困流言恐惧实倾危新莽初下士谦恭何自卑旦莽岂同伦昧者犹自疑假饶身即死真伪谁能知
　　项籍苦强暴沛公乃寛仁秦鹿竞相逐六合生姻尘呜咽起雷电叱咤惊鬼神拔山气盖世扛鼎力足任豪雄竟难恃凶残徒杀身阴陵一失道楚歌自沾巾焉知卯金刀兴隆自有因帝王本仁义猛力何足云
　　君子慎嫌疑所慎良有因莫交孀妇儿莫友敌国臣孀儿一与交人谓私其亲敌臣一与友人谓通其邻广会莫耳语临民莫眉颦嫂叔不相授男女不共茵临食休涕唾迎宾休怒嗔共食莫泽手分财莫言贫吁嗟天下事一一难具陈避嫌乃君子斯言可书绅
　　絶代有佳人盈盈擅风流裹头初入室丑妇争为仇君看技术徒忌嫉交怨尤文人亦相轻诋斥多不侔孙龎初共学藏修亦同谋忌心一以兴对面操戈矛安得万黄鸟九鼎荐为羞坐令天下人其心同休休
　　古人一忠厚今人尚浮夸裘马纵驰骋酒食恣喧哗文章逞轻薄荒唐欲名家立言多不根滔滔浩无涯吾思矫其弊至诚斯可嘉六经不可及何须诵南华
　　文王曽拘羑仲尼亦围匡至圣且不免忧患奚可忘元来古君子遭逢德弥彰修身以俟命履之若康庄臣子死忠孝善道乃其常小人恒戚戚翻为知者伤
　　珠宫麝兰气金帐流苏香羙人娇侍夜老此温柔郷不知勤四体焉能法三王日夜未能起更深尚飞觞舆行赏花栁醉眠聴笙簧散髪任容与饱食恣徜徉此乐虽莫极外虞亦须防请观无逸篇念念当不忘
　　古道日以逺人情日以新逢迎以为恱举世多谀臣比干蹈虎尾龙逢批龙鳞二公既以死千古难其人谀臣不足道直士冝见珍吁嗟谀与直举错在君身
　　君子自明白小人多险邪毒阴类鸮獍纠结如虬蛇蓝色丑于鬼公然専正衙出口尽蜂蜜满腹皆镆鎁月堂幽且深恒谋破人家复壁隠且僻惟虞匕首加纷纷秽青史追思可兴嗟羣阴不可尽仰叹白日斜
　　静思天下事黒白多见迷自非明知人伊谁无所疑譬之鸦与鹭同栖占林池黒白自分晓何须苦相窥圣人明四目烛理洞无遗台衡或昏暗平治其资谁
　　执虚如执盈执圭如不胜譬之循墙走蹜蹜惟恐倾圣贤重戒慎厌斁宁敢生漏室虽至暗衣冠对神明出门何所见如接公与卿安居固无为如临祭与兵尝观庸学传庶几学斯成戒慎与慎独没齿期遵行
　　万物在天地生生无暂息洪纎与髙下一一含太极鳞羽自飞潜肖翘亦形色神功不可名妙用谁能识忆昔弄丸翁幽居悟天则微探极性情至理穷因革我尝读其书茫然无所得学海信汪洋区区惭蠡测静思兴太息居然竭心力安得起其人为我祛欝抑
　　将军饧沃釜卫尉蜡代薪供馔宰名马行觞杀美人万钱营一筯九鼎荐八珍锦绮照庭户歌钟动比邻豪纵讵知极奢华孰与伦造物者好还明明察吾身暴殄自亡灭俭德独怡神
　　公孙为布被汉人讥诈亷司马亦布被举世称大贤老聃尝有言俭为天下先俭茍不中礼魏风有遗篇大禹古圣人至德垂简编亦有齐晏子一裘三十年何曽独何心一食费万钱末俗不可易临风兴喟然
　　吾人有正气养之曰浩然充之塞天地失养则靡全反身而理缩万人吾往焉不缩乃自馁褐夫亦难前燕丹不善养谋报何拳拳虎狼一相犯父子竟弃捐亦有亷将军争功怒填填负荆终见屈无乃相如贤恒思战国君奋师日相牵往往就囚虏所见何其偏容忍乃君子庶几保天年血气圣所戒吾人当勉旃
　　吾观天下理聚散不可期纣聚尘台财武王乃散之财聚则民散古语岂吾欺财散则民聚君人所冝思此理自分晓而人多自迷矧兹聚敛臣为利日孳孳财乃民之命民则邦之基观风亦何人能无采吾诗
　　周公复明辟北面还为臣贼莽始居摄久假遂即真歔欷执孺子流涕沾衣巾如何草玄者剧秦以美新赤符赫然起覆宗终殒身伯禽继鲁后祚延八百春流芳与遗臭谁仁谁不仁
　　万物有成败造物自制之天定不可胜人谋空尔为逹人自知命顺受尚奚辞嗤彼智巧徒而徒用其私项羽败乌江沛公成帝基虽云仁与暴实乃天所思起家良不易兴国亦如兹天地尚终坏勿为千载悲

　　临池作

　　凿破苍苔地引来寒溜长中有碧荷盘红莲净以芳薫风扇炎熇赤日回朱光披襟坐钓石髙栁阴生凉诗成复浩歌对酒成疎狂恣我一朝乐焉知人事忙邀宾时共适临流飞羽觞洒然万虑清援琴调宫商地僻絶喧杂世事浑相忘兹盟幸无爽终岁来徜徉

　　对月夜饮

　　银蟾上东岭流光含夕清瑶天湛氷壶万景俱分明招邀青桂下开樽坐闲庭畅然发歌咏一笑聊相倾嗟嗟尘世中日夕徒营营佳景足吟赏谁能测幽情茍使契真意奚用劳平生

　　祀祖母太妃茔偶作

　　皇天渺无际后土广且深缅怀大母恩空伤寸草心雨露既沾濡松楸散清阴瞻望杳容仪不闻謦欬音俎豆式前陈聊复昭寸忱感慨热中肠涕泗沾衣襟

　　荅少叅郁先生

　　岁久音尘絶懐君思愈深兰章辱逺寄展玩轻南金锦绣夺人目宫商恊雅音三复得逺意庶以慰离心瞻望不可见云树连春阴

　　秋江访友画

　　秋江雨初歇江波漫矶石鸿鴈杂轻鸥泛泛点寒碧松风萝径深抱琴有游客相见复相违苍苔掩行迹

　　云景画

　　同云酿飞雪逺近皆琼瑶氷壶冻六合万木皆萧条策蹇来幽人抱琴度危桥何处觅知音前溪路迢迢

　　早起

　　枕上春梦惊逺寺踈钟歇起坐黙无言青灯半明灭缓步出门行西楼■〈木卦〉残月

　　书室偶成兼柬新斋堂兄

　　粤若今古士浮生谁百年俛仰宇宙间时复长喟然衣食固暖饱岁序恒推迁朽腐同草木胡不师圣贤口吟六艺文手披百家编勿言道弥坚孜孜在鑚研青岁不努力白髪空盈颠题诗遗同志及时当勉旃

　　苦旱

　　妖魃肆凶顽频年炽无已隰田皆龟拆泾渭黄尘起井涸草木枯赤地动千里天灾固流行感召良有以死者相枕藉生者艰动履骨肉尚相食焉知有伦理困苦亦已极调爕望谁弭彼苍空悠悠胡不谅人只凭谁挽天瓢一泻银河水

　　独坐

　　重门掩緑树车马寂无喧好鸟日相对端居两忘言爽籁解炎■〈火粤〉满庭松竹繁怡然适吾趣俗虑焉能干

　　书王氏族谱

　　大河发昆仑众派同一源源深流益远同归沧海壖巨木亦有本本固末自繁培植岁云久枝叶茂且坚惟人本乎祖有开应必先余庆由积善古圣宁虚言王门世忠孝德业光后先棱棱名宪使友爱人称贤系明分族属亲疎情愈宣千秋及万禩瓜瓞常绵绵吁嗟后来者世世冝勉旃

　　过田中有感

　　小人不可用用则妨善良稂莠不可容容则嘉榖伤所以田家父耘锄日皇皇四体苦胼胝仅得充饥膓奈何治家国而不谨其防悠悠感前史披书徒自伤

　　题四景画

　　春风瑶草芳桃花满村坞云林烟雾深丁丁响樵斧岚翠湿衣襟空山半疑雨乐哉萧散徒麋鹿自成侣长啸倚岩崖清风迈千古
　　西岭夕阳沈緑树烟霏灭渔郎罢钓归溪女采菱歇逺水浸落霞瑶天淡微月诗翁踞石吟悠然清兴发吟罢好风生萧萧吹鬂髪
　　山空木叶落万籁皆商音天外度征鴈东篱菊揺金茅屋数椽小欝欝松径深游客逺相过趺坐鸣瑶琴幽怀聊共冩对酒且论心
　　栗烈岁云徂顽云迷古树积雪遍山川逺近堆琼素野梅得春先开遍前溪路独客好幽寂杖藜林下步水寒渔父归扁舟横野渡

　　首夏即事

　　景色当清和小院絶尘俗阶药飘残红池荷展新緑手调緑绮琴试皷薫风曲草色满虚庭蔼然生意足

　　送顾指挥之襄阳

　　春水照双旌迢逓襄阳道王事重贤劳喜君优智调秦民多阻饥嗷嗷望君饱东风三月时满目莺花好襄阳诸女儿妖艶惊年少努力济时艰千金休买笑

　　游兴善寺

　　兴善古名刹僻居城南陬译经自唐代遗迹于今留緑树荫苔径閴然清且幽兹晨残暑退凉风动新秋乐哉二三子闲暇从我游行歌足胜览乘兴还登楼仰视玉宇阔俯瞰清江流南山当目前雨过晴岚浮无边好光景收拾归吟眸仆夫促归辕清兴良未休回瞻北斗城月光过林丘

　　春园行乐

　　青阳布生意万物皆光辉风日适晴暖花栁争芳菲方塘水初满乔林緑正肥黄鸟出幽谷嘤嘤鸣复飞银鞯鞚骅骝赏心谁肯违盘桓讵知夕明月扶醉归

　　秋夜露坐

　　大火流天末金井飞梧桐草枯露华湿莲衰池影空招揺向参宿鸣蛩泣西风中夜耿不寐孤坐明月中炎凉逐时改感慨徒忡忡

　　步虚词赠印炼师

　　逍遥一仙侣灵胎寳元阳天风振环佩凭虚朝帝郷驾以苍精虬酌以青霞浆朝游华山颠暮飞东海洋去来无定踪玄鹤同翱翔

　　题魏颗结草图

　　死不从乱命不从乃尊亲婢父阴有报结草能胜秦吁嗟乎康公而心胡不仁三良既云殉国事亦以湮细读黄鸟诗令人泪沾巾

　　新斋兄寿诗

　　仙人跨白鹤元阳结灵胎天风振环佩驾言游蓬莱飡以青精饭酌以流霞杯苍梧与北海倐忽时往回回首笑而语寿域从今开春秋百千禩今日乃其媒

　　成化乙已闗中苦旱

　　东风转岁律对景不成观微雨未沾足田畴复枯干连村絶烟火比屋皆伤残民生与鬼邻疫疠仍相干匡时愧无策抚膺空长叹我欲叩天阍恨乏凌风翰

　　挽郑长史父母

　　萧田古文献先后多名人而翁锺瑞秀琼姿迈风尘富而更好礼乐善能周贫优游泉石间浑然葛天民惟刘乃厥配四德备一身勤俭资内治甘旨同养亲岁时助禋祀诚敬采蘩苹芳年三袠余鱼水情两真瑶琴忽中断无复鸣阳春鼓盆发长叹闻者为悲辛诸郎复秀发咸怀席上珍白眉乃子初观光充国宾歴官鲁藩相霜风殒灵椿泣血既三祀衣冠谒枫宸董贾素腾誉复官相吾秦子贤岂无自严慈家教勤貤恩五花诰指日来八闽草木翳双冢蔚然光宠新丰碑表潜德万古宁沈沦

　　偶书

　　城西地卑湿一掘能及泉居止失将护寒气相寅縁冬深偶疾作春尽犹未痊只尺艰动履坐久空兀然吁嗟孝道违于身诚有愆父母全生之子当慎保全兢兢复战战于心愧圣贤

　　蜀府德阳王师古堂代保安王肃斋作

　　圣圣既以远古道何邈绵遗训弗俱亡明明垂简编万理具成宪后王冝不愆吕政弗师古诗书烬余烟傅说古良弼纳诲心拳拳至言乃龟鉴冝哉千古传吾人思受益无如师圣贤君子贵自勉彼昏胡不然河间兴礼乐淮南泥神仙择术诚在人存亡讵由天吾宗有贤王分藩世蝉聮日用动师古肻为流俗牵苍黄免驰逐货色咸弃捐斋居静无事妙契羲皇前嗟余沗宗人见贤思与肩昼读古人书夜梦与周旋吾宗契吾志夙夕恒干干声光腾玉牒流芳万斯年皇祖有彛训典则相后先宪章在诸孙百世同勉旃

　　岁晩

　　玄天忽冬暮岁功云已成羣阴结幽谷冻鸟栖复惊四序迭更代万彚纷枯荣物理孔昭著君子冝安贞

　　古意

　　莫栽莲在沼莫种栁临岐莲实中多苦莲根中多丝杨栁垂长条犹解赠别离

　　秋夜

　　月光透绮疏露华湿金井踈枝惊鹊堕腐草流萤冷入秋情转多况复寒宵永黙坐当前墀素心徒耿耿

　　冩懐

　　野情耽逸趣僻地结幽居其中何所有左右秪图书饱食竟无事陈编聊巻舒众鸟相和鸣园林宿雨余好风东南来飘飘吹我裾愿言竟兹乐舍此复何如

　　有懐凌卧岩

　　月色满虚庭皎然如秉烛鸣蝉咽无声巢鸟惊还宿忽忆卧岩人怅然乱心曲烟树千万重苕溪如在目有书未得通有地何由缩入口匪刀圭春风面如玉悠然养谷神遐龄端可卜

　　寓兴

　　浇风乱淳俗靡靡入人深猗兰谁所谱为我调素琴琴中有天趣茫茫无赏音吁嗟广陵散终古其沉沉

　　山水图

　　我自游山归见山心輙喜何人冩此图彷佛旧游是漠漠岭上云泛泛溪中水啼猿扳树颠驯鹿依山趾谛彼方瞳翁宛然赤松子

　　翫松石

　　欝欝涧畔松凿凿岩下石移来置庭阶苍然古颜色我生幸多暇废巻对终日苔藓点斓斑霜风动萧瑟尘埃隔人境庶以慰幽寂

　　安分

　　菽粟贵充腹焉用罗珍羞布帛既适体何须衣轻裘缊袍与箪食哲人竟亡忧况复过饱暖安居日优游内省自不疾此外复何求

　　轩中即事

　　小小结幽轩我来任栖宿富贵轻浮云身安心自足髙槐夹行道繁阴凉夏屋洞然八牕开青山常在目细和渊明诗诗成还自读夜来风雨声晓起庭莎緑

　　沧浪图

　　水清斯濯缨水浊斯濯足逍遥大块间何荣复何辱日暮罢钓归孤舟水云宿觉来吹洞箫一和沧浪曲

　　纪梦

　　深宫传蜡烛侍儿治我床心虚静无事安眠纳微凉俄然梦一人黒色颀而长衣冠存古制玉佩鸣锵锵粲然顾予笑眉目如有光自言忝西伯陵丘在咸阳我闻惊且拜无乃周文王抠趍将复请云车忽飞扬梦回长太息沉沉夜未央夙兴具圭冕寳鼎燃瓣香孝慈与仁敬明明垂典章文王真我师千载讵敢忘

　　雪夜

　　积雪动连旬岁华复相迫中夜坐彷徨牕明如月白竹炉火正红玉盌浮桐叶晓起看青山同云天一色

　　雪意

　　上天布同云寒日堕不收老木归栖鸦彻夜风萧飕屋茅尽以卷掀■〈欺〉无停休昏昏徧千里落落连九州岛谁将万端叶欲寒山中沟寒虫厌原野枯桒呌林丘氷下有河鱼忍冻谁肯求万间思广厦被覆焉能周独有力耕者相看起歌讴今年麦信好明岁真无忧矧兹百榖中所急先来牟去冬苦愆阳诜诜出螟蟊一雪今乃尔来牟行有秋沗予守西土而岂为食谋端居念农事宁敢忘绸缪吾藩盛邹枚森然拥戈矛语气各勍猛星堂能少留

　　进履图

　　张良昔未遇誓欲报韩仇进履圮桥下虚心将有谋素书一授受于焉相炎刘蹙秦暨蹶项黙运帷幄筹王业既大定毅然乞封留列侯岂不贵而托赤松游度彼良之心报韩愿已酬区区黄石公不知伊与周素书视典谟治道孰为优

　　问礼图

　　聃为柱下史周礼在于斯圣人不自圣从聃一问之学琴暨问官所学何常师

　　枯木竹石画

　　老木势槎牙相依独幽筱空山岁月深苦厯风霜饱幽筱欲成林老木自合抱托根既得所愿言永相保

　　读史外纪（六首）

　　太极本无极乃在天地先两仪生四象庶类斯繁焉混茫一以辟浑敦御其间明达二五粤三才方肇宣
　　粤惟太古氏一姓十三人澹泊诚无为俗化因之淳干支名岁在天灵实斯君继之王者何爰以定三辰寿年能满德一万八千春
　　居方受元命继地治以昌山川分九区人各居一方惟臣不虚贵惟主不虚王君臣政教兴男女斯有常淳风正沕穆更号曰九皇
　　于惟大荒初人物无区别抟生以咀华茹毛而饮血夏暑结巢居冬寒穿窟穴传教土为台纪事绳为结厥后书契兴事事劳辞说
　　太昊象日月帝徳能合天耦竒自有数河洛呈其玄婚姻分姓氏断桐丝为弦神明德可通万类情可宣道统信斯启圣圣乃相传
　　伊耆蓺五榖有熊占斗纲人文一以着尧舜垂衣裳夏忠商尚质周文郁有光绳绳隆治道国祚绵且昌春秋互征伐七雄争暴强嬴秦窃神器再传二世亡仁义弃不施吁嗟良可伤

　　子贡访原宪画为康文渊都阃题

　　世道不再古浇漓凿其淳交朋多以面畴能践其伦恒人无足让贤者冝自亲云胡端木赐坐观原宪贫而惟营货殖千金贸竒珍焉知固穷士衣有百结鹑吁嗟端木心见道亦已真同侪茍云乏分财非所嗔宪乎实自守躬耕甘苦辛不义富且贵视之若飘尘仁义自充足道德堪润身相寻谈一贯冻馁安足陈二贤去已逺友道犹如新披图三太息聊示今之人

　　寿李封君绣

　　衣沁源有遗老安居踰稀年鼻祖老聃氏遥遥乃曽玄髫年入頖宫经礼穷三千蟾宫髙折桂领教司陶甄黉堂拥师席白昼那肯眠鄠邑亦多士教铎日以宣慈溪还小试吏隠聊周旋一朝挥印绶去去何飘然庭闱足甘旨节孝人共传鲤庭莱衣趋兰桂纷相聮蜚英有侍御超登多士先中台应豸绣龙勑推恩全朅来振风纪将命厯秦川晴云飞太行东望心旌悬时维小春月寔逢初度天王事念靡盬私归宁敢専沁源近西土夙昔闻其贤所存在忠孝食报冝绵绵方今天子圣寿域开八埏我诗贺而翁庸续南山篇

　　春日有懐

　　众鸟集芳林喧啾竞阳和感时坐达旦长啸悲且歌念彼金石交悠悠隔闗河重晤良独难相思将奈何岁月忽以晩世故何其多嗟嗟黄小羣绀髪俄成皤倚床发浩叹万事皆蹉跎达人贵知命对酒自吟哦

　　春日久阴孤坐无聊写此寓懐

　　青阳欝未舒开轩坐独冷阴风中夜吹迟日黯晴影红芳半消歇青苔生露井云幕山光微林邃鸟声静兀坐寂无聊居然厌尘境谅惟髙世人焉能惜光景道德日已负素懐徒耿耿

　　忠孝巻为唐府题

　　大本忠与孝大伦君与亲君亲本一致忠孝非两人于惟先哲王见道亦以真大书忠孝字训饬何谆谆辽鹤去不返手泽常如新囊封遗一使千里来吾秦再玩复再拜披读惊心神省躬诚不暇佩服当书绅愿言保终始树德崇彛伦

　　登山诗

　　晨兴驱吾车驾言徂南山岂徒汗漫游直欲陟其巅冷冷起长啸飘然振羽翰鸟道数千仞宛若登天难回辕憇林麓临流濯缨冠急湍泻长坂闲云出层峦丛兰散清馥幽禽时间闗隠沦慕肥遁覊绊迫尘寰斜阳催我归回首空长叹

　　闰三月一日与永兴王冝川王赏花

　　花时开宴席兹晨属良辰鴈行列长幼谊重惟天伦斗酒起相寿于焉见情真欢乐岂徒尔一一难具陈新声奋逸响藴结良以伸鸿寳启神秘谁贻千禩身去年七兄弟今岁唯三人茫茫大块间宁择疎与亲蜉蝣竞朝夕蟪蛄悲秋春何不娱心意欝欝徒苦幸

　　予性不嗜酒偶读山谷集徐仲车为董元达置酒四韵有惟此酒中趣难为醒者论之句因足成之

　　惟此酒中趣难为醒者论孟嘉乃先得当筵对桓温我生不嗜酒于此复何言卫侯有抑戒耿耿明朝暾古人重百拜多酌矧敢吞云何后世人甘为曲蘖昏贤哉天随子恒自我思存长揖辞醉客无劳登我门

　　○五平五仄韵

　　咏雪

　　尖风中宵来势力两具足寒威侵人肌素色绚我目髙观银河迷逺望翠岭没春雕千梅花夜照万蜡烛乔松低疎枝老栢露瘦骨庭空堆飞盐院冷折大竹茶空新条严酒罄宿债促吟哦娱吾心富贵匪我欲长愁难消除短恨易屏逐来牟盈三川集霰徧四渎端居叨藩维稔岁念夏屋兹逢羣公贤饱我百姓腹吁嗟天潢分羽葆坐衮服焉能酬皇仁北望但颂祝如冈还如陵万禩纳景福

　　小鸣稿巻二

　　●钦定四库全书

　　小鸣稿巻三

　　（明）秦王朱诚泳 撰

　　○歌行

　　弘治龙飞歌

　　于皇太祖高皇帝受命于天驭神器巍巍六合永为家鸿业相承千万世文祖神谋治两京武戡文化天下平猗欤仁祖及宣祖洋洋雅颂同休声英皇智勇冠前古百万貔貅振威武重登大宝日重明至治真成步三五绵绵厯数归宪宗与天同运还同功虞舜执中传圣嗣汉文至孝尊慈宫六龙返辔归何急攀折龙髯追莫及红尘隔断白云乡羣臣空抱遗弓泣太平天子属今皇尧眉舜目非寻常元老征来居鼎鼐羣奸屏去投遐荒放珍禽驱猛兽祖训昭回光复旧琅玕火齐却承筐商琏夏瑚轻莫售天命维新政维始不宗佛子宗夫子前朝陵寝总沾恩万国山川俱入祀风不鸣条海不波四时玉烛调元和邈绵天统纪弘治宗臣首倡龙飞歌

　　长歌为宗伯汧阳端懿王作

　　猗欤我祖秦之康维岳锺秀通天潢嫡庶振振四男子一一教之以义方我考惠王袭祖荫分茅诸父皆封王鸑鷟麒麟瑞明世中间杰出推汧阳玊叶金枝竟凋殒岿然仅见存灵光王性恬然靡所好孜孜为善希刘苍宗藩耆寿典刑在如松斯茂兰斯芳厌世一朝观化去骑箕游彼白云乡逺近无人不嗟悼况在骨肉情尤伤讣音千里达当宁便蕃恤典非寻常奉常稽行谥端懿帝曰休哉王可当象贤克孝有宗子三年血泪流淋浪咫尺终南瘗冠剑杜陵西畔曲江傍寒烟落日翳荒草瑟瑟悲风号白杨吁嗟王心料无憾含笑幽宫天地长

　　放情歌

　　我生大块间俯仰无愧怍灵台澹以虚秪知为善乐五音错吾之耳明六材滑吾之口清兼之雅趣在岩壑况乃至性嗜哦吟富贵非吾欲坦夷是素心有时宫居厌烦热飘然直欲攀明月飞上莲花第一峯更踏虹桥看银阙有时鹤背御罡风扶揺直过蓬莱东回首沧溟一杯小侧身为挂扶桑弓一笑归来还击缶自酌天浆斟北斗扣歌几阕游仙词彩鳯和鸣赤虬吼忆初元是瑶台仙紫皇谪我三千年青山为尘海为土永与日月同周旋

　　具庆堂歌送高广原教授省亲还江西

　　泰和为郡壮且雄郁然佳气常葱葱文山字水孕灵秀瑰竒人物生其中高家阿翁年七袠双瞳点漆颜如童举案齐眉人亦徤身绥五福优闲同百年名阀诗兼礼先后衣冠应济济风流江左世无双玉树芝兰满阶砌个中杰者乃广原十年辅导居藩邸驱驰千里省庭闱宾筵暂辍刘交醴春风吹衣宫锦香里闾草木増辉光承欢膝下奉颜色具庆堂开称寿觞罗绮丛丛咽丝竹壶天日月何其长古今万世尊常道须信人生在忠孝立身无愧显双亲移赤还应为君报我观具庆图为作具庆歌愿言齐寿耉更比乔松多紫泥封诰来銮坡天恩浩荡沾余波具庆堂高嵯峨芳名千载当不磨芳名千载当不磨

　　爱梅歌

　　罗浮仙子名姑射影落壶天澄玉质严霜满地冱寒时万木萧条更无匹本来的的生面同暗香浮动氷蟾中老干虬蟠硬如铁翠羽枝头夜袅风我有爱梅癖梦寐常见之朝来散歩绕花下暮亦巡檐与鹤随我爱梅花岂无意爱渠剩有调羮味岁寒心事愿结盟共保坚贞莫轻弃

　　神骏歌

　　渥洼龙种世所稀一一标格矜权竒房精变化降下土飘逸肻受黄金羁良造一朝司控制歘然雷电霜蹄随周王图里空驰骤韩干笔端非所知当日临淮曽破敌贼锋辟易何能为圣皇揽驭清寰宇猛气雄姿谁敢窥恩深伏枥亦知报万里沙场力未疲骏兮骏兮安得复生一十二为我扫除邉警苏疮痍

　　金鱼歌

　　金鱼来自金仙国三十六鳞谁与饰金仙亲手傅金泥满池都作黄金色自疑身自金仙来凿池引水青天开等闲俯槛玩且咏相忘物我何悠哉黄金佛国真可夸金盆又出金莲花呼童满进金罍酒肻使金鱼荐齿牙金鱼金鱼汝幸在吾沼育子生孙足怡老莫愁咀嚼莫愁烹恣尔优游戏萍藻

　　梦中仙游歌

　　夜梦一羽人云是赤松子授我九还丹服之能不死又言携尔游太清共骑彩鳯摩青冥相逢子晋笑相揖为我殷勤吹玊笙天风泠泠振环佩蕋珠宫阙何峥嵘东望蓬莱西弱水倐忽周行数万里却怪天鸡唱晓频恍惚惊回困窓底觉来自信还自疑多少迷人睡初起

　　新燕歌

　　一从秋社去春社与谁期年年来往如相识又向乌衣国里归王谢堂前音问絶玉京红缕声悲咽垒逼高楼栁似烟泥衔香径花如雪一畨相见一畨新呢喃终日语频频双飞莫入深闺里人在绿窓初睡起

　　金台王气歌

　　我祖应天命车书混南北定鼎制多方当天履中极大都之地何雄哉真人御世自天来九重宫阙三台近万里河山一诏开城高北斗星辰拱雨霁居庸青迭耸黄旗紫盖郁岧嶤彩鳯回翔赤龙拥千官待漏五更寒两柱擎天峙角端介胄如山趍侍辇炉烟绕陛候迎銮我朝元气回前古灵物呈祥遍天宇驺虞已见出南河狮子重看贡西土当今天子思唐虞维持燮理多通儒玊堂日日有歌颂青琐年年无谏书一朶红云笼斧扆百花仗外飘然起玉容侍女接丝纶绣帽才官辉锦绮禁栁三眠絮欲飞退朝闲过御桥西覆鞍黄帕观呈马纒项红罗看鬬鸡香尘紫陌人如蚁车骑纵横溢闾里暗香遥引玉鞭来满眼红妆隔帘底王孙公子日相从笙歌无日不春风宋公自昔推清制魏国于今表大功六曹五府相连络梵刹琳宫耀丹雘公侯列第武功坊耆儒应制文渊阁三十六宫莺乱啼四十八卫马争嘶霜飞柏府乌千点春日梨园锦万畦金台王气千年在青入西山终不改尧天荡荡景星明瑞日相辉助光彩阿谁谈笑觅封侯莫负明时趂黒头深愧维藩无寸补天高日望五云楼

　　对月行

　　城市嚣尘涨烟雾姮娥有约谁分付我家咫尺隔萧墙弱水肻容舟楫渡夜静深宫刻漏长沉沉天宇生微凉玉盘寂厯转河汉琉璃万顷腾清光幽兴满懐宁复寐姮娥此夜应无睡笑拈北斗酌天浆寒气逼人浑似醉天香万斛揺金风吴刚玉斧声丁东银桥贝阙在平地等闲呼吸腾青空我为嫦娥笑开口长生有药曽知否愿从白兔乞刀圭亲向蟾宫拜登受桂花树下共婆娑青鸾骑出凌沧波木公锡我八千岁相看不老同山河

　　五马朝天行送严宗哲太守

　　五鼓紞如天欲曙喧传五马朝天去朱轓皂盖引双旌逸气摩空更轩翥文章太守真竒才元驱五马从天来霜蹄二十起云雾遥遥复上黄金台黄金台高几千尺鳯阁龙楼绚晴日台边五马系三花入觐天颜述臣职年来善政满四方口碑载道声洋洋赐金増秩荷殊宠永兴山水皆辉光知君此去追前烈鼎鼐盐梅待调燮古来郡守作三公努力功名趂头黒

　　素扇歌

　　我家近似篔筜谷不种蔷薇种修竹呼僮洗出化龙枝错落金刀削寒玉宛转琱珰献雪肤清风满座来吾徒飒然置我湘帘底手持半月揺氷壶一开一阖真竒絶肻把双瞳迷五色等闲欲倩右军书却恐霜笺污烟墨高情雅淡本相同此柄还君掌握中会当扫尽三庚热笑骑白鳯凌丹空

　　○七言古诗

　　登楼

　　百二金汤浮六幕凭虚如上蓬莱阁九州岛下视不盈眸何用盘游纵骝骆幸分茅土守西方景行东平为善乐金罍有酒谩如泉燮理浅深随意酌中人掖我登云梯长恐檐头星斗落终南泰华献竒峯万朶芙蓉簇花蕚有时金碧变云霞似避吾诗愁律縳北辰拱捧望神京天柱髙悬云漠漠丹心飞绕紫宸居恨不当轩展葵藿回头有泪洒松楸雨露寒霜感邱壑龙蟠虎踞本天成马鬛牛眠欣有托浩歌穹壤不胜情歌罢清风起寥廓坐听佩响落珊珊恍惚仙人下黄鹤

　　早起对雪

　　天人翦水光玲珑乱飘瑞叶惊酸风乾坤茫茫眩银海万里山河无路通水晶帘幕寒威重大地浑无一尘动南枝翠羽啼早春数声唤醒梨云梦晓来东阁呼僮奴浄扫氷花烹竹炉自怜学士有清趣不比豪家太尉粗我皇圣德充寰宇太平象兆多如雨管取明秋大有年四海讴歌歌舜禹

　　九鸶图为魏大用佥宪题

　　春树垂阴春雨足潋滟银塘涨新绿何处飞来属玉羣相逐波间弄晴旭宿食飞鸣态度闲网罗不到清溪湾有时一行上天去鳯凰池上聫鸳班画工图此宁无意得句紬思縁古义我师此义不师工目覩令人心惕励伟哉佥宪古人徒爱此宁殊丹穴雏素心一点与俱白虚室相忘余此图眼前何限丹青笔生色虽工总无益不观南浦锦鸳鸯交颈双双徒尔匹

　　悼鹤

　　有客有客来青田贻我缟素之胎仙放之庭下自舒逸有时飞上苍松巅落地蹁跹如寄傲风动霜翎舞还蹈数声长唳彻青天踏破苍苔犹未扫丹顶日深毛日苍纷纭驾鹳敢同行几畨露下秋空冷树杪戛戛闻悠扬昨来漫尔穿林去误落辽东华表柱流丸何处忽飞来毛羽离披叹遭遇归来病骨不可支浮邱老去谁能医可怜一夜竟捐弃佐卿无复来庭墀惆怅九皋已陈迹安得回仙为裁笛汉江楼上月明时吹引天风裂山石

　　对萱花有感

　　谁向北堂培寸草四月花开生意好何事南风太不情等闲断送成衰老人言咀嚼解忘忧我对此花双泪流乾坤有限恨何极犬马私情难与酬我思柔顺萃吾亲闗雎风化行西秦内治逺同周太姒敢云公子皆麒麟七龄愧我尚蚩蚩机杼参丸劳母慈一朝奄忽弃我去鸾车杳杳焉能追只今已嗣亲藩爵玉食衮衣非所乐悲吟镇日对兹萱忍见花开又花落花落明年又复开鸾车一去何当回沧溟可枯石可烂抱泣北堂能已哉哀词难尽付长歌泪笔淋漓写蓼莪吁嗟有国不逮养伤心其奈萱花何

　　秋江晩渡图

　　寒江波冷西风急况是津头日将夕长年引手费招呼搔首携囊空伫立乾坤扰扰嗟浮生烟波万里争微名如此风涛竟安适旁观颠覆令人惊商人冒险如平地只说茶船千倍利湘流东下欲兼程鱼腹埋魂真可畏独有渔翁不为钱渔歌欵乃叩渔船得鱼换酒醉明月一轮还系江之边忆昨龙眠为写图金壶墨汁何模糊高堂挂壁坐兴叹知者还应寻坦途

　　甲辰岁闗中大祲

　　闗中连岁天无雨泾渭扬尘水如乳时当四月景清和却讶炎蒸乃如许太华终南无片云草树焦枯欲自焚流移老穉日如蚁啼饥逺近声相闻面垢头髼衣百结手足胼胝泪成血流离血属各天涯多少僵尸委沟壑见此令人心孔伤鼎钟那忍居高堂安得陈陈万仓粟分炊尽使充饥肠露跣告天谁最苦诚悃无由达天府欲慿大手挽银河沛作甘霖满西土

　　丁巳雷雨大作

　　神龙倒卷沧溟水洒作人间及时雨终宵达旦势倾盆沃润枯焦胜膏乳狂风号怒撼乾坤泼墨浓云白昼昏四檐急溜泻川峡平田顷刻惊涛奔未须借剑斩妖魃霹雳威声震寥廓一时灾沴尽扫除满路流移藉全活当今天子坐明堂宵旰图治心皇皇一念精诚格苍昊六合骈应来祯祥佐时更喜调元手方泰谁云值阳九凡芃禾黍屡丰年看取国书书大有

　　咏雪和欧阳公禁体韵

　　长空汗漫呈六蕚脉脉随风旋回薄望穷袤广极幽潜至巧信出天机作江山一洗尘土空使我方寸成恢廓即妨见晛行且消轻体不受春阳烁闭门静听疑有异厯乱寒声瓦沟落衾裯如水不成眠起坐中庭拥裘貉狡兔失穴不得归饥鹰敛翮难施攫农仓有粟床有酝醉饱歌讴跃如雀出门玩赏恣所如水行孤舟陆双屩一方坐食百无补矧敢暇逸先民乐题诗苦无道韫续取茗不待家姬瀹纸牕官烛夜沉沉翠栢苍松云漠漠翻思吟社十年事白战坛中曽拥槊短歌聊尔代风謡不似寻常浪吟噱

　　寿夏廷赞行人母八袠有三

　　春江雨过春波绿银瓮香生春酒熟肥鱼鲜笋杂初筵一派笙歌沸华屋江南名郡说高邮清门积德如山邱有美来嫔余八十翟冠霞帔心忘忧高堂坐拥红氍毹掌上看成明月珠当年慈训动人耳手和熊胆劳勤渠鳯雏早上青云程淋漓御墨亲题名行人逺使传天语四牡騑騑玉节荣一函赉赐来西土文采威仪快人覩春风便道归故乡昼锦优游轻负弩彩衣正及杏花天称觞起舞庭阶前世间瀛岛是仙宅阿母来降三千年

　　雨竹

　　鳯毛■〈衤离〉褷洒寒雨绿玉团云飞不起窓涵翠滴润图书凉气满天秋若洗湘江曽梦泊孤舟一片潇潇落篷底夜深惊起倚阑干却忆美人隔秋水

　　中秋无月

　　去年今夕秋雨晴银蟾出海何晶明中庭宴集惬幽赏良夜况与清风并水精帘开广寒府十二琼楼辉玉宇漙漙白露洗瑶空桂影婆娑素娥舞仰天举酒吸寒芒万顷金波流肺腑恍疑身世在蓬瀛漏下人间惊五皷今年此夕何重阴浓烟黒雾天沉沉老桂无香素娥倦氷帘不卷琼楼深庭院无人苔藓湿萧萧树杪秋声急青灯兀坐转无聊四壁阴蛩宛如泣阴晴变态真浮沤休信青春难白头不见去年与今岁清光可得长淹留

　　临池

　　我性元来喜幽独长笑痴人避空谷临流处处得天真不问外边丝与肉一区有地东之偏甃池那用青铜钱池深怪我欲何事聊以贮此千斛泉华峰船藕谁能掘玉井千年亦空竭无縁高觅十丈根随骑等闲来百粤朱明守夏薫风凉花开正作黄金妆红者惟红白者白宫城十里飘清香金鱼无数长过尺出水荷翻尾揺赤地底休夸锦作铺古来浮浪皆陈迹石鲸风动昆明寒华清堕翠成阑珊何如此池开半畆直与君子长交欢

　　春晓

　　宫壶夜尽铜龙水万户千门晓钟里美人犹自拥罗衾刚被绿窓莺唤起我时起坐围锦屏深宫讵敢忘晨兴韶华明媚有如许况与丰年上瑞并园官走报春将老骇紫惊红花正恼朱衣小队随肩舆亭沼悠然胸次好春风看遍名园花坐对芳尊恋物华鳯笙龙管百年醉但令颜色如丹砂

　　西园竹

　　渭川半畆西园竹逺比猗猗在淇澳和烟带雨初移来一片鸣珰响清玉出林新长万琅玕阶前日日报平安箨龙满地碍行径飕飕风动生清寒雅性从来无所好独爱此君频索笑呼童汲水煮新茶坐对吟诗更竒妙汝生气味同吾人德音自是吾嘉宾虚心直节每相许岁晩为我添精神垂垂拟结千年实鳯鸟飞来还恣食等闲月下有人过乞与回仙制长笛露华如洗翠作丛铿金击石声摩空出门如见此君在犹愧当年卫武公

　　读李太白诗

　　天上酒星终日醉寒芒犹占长庚位敢入蟾宫窃侍儿酣迷不省身遭累一朝天帝怒且嗔自天谪降埋红尘长安市上酒家卧睨视四海如无人莲峰为笔天为纸天纵竒才厌余子斗酒真成诗百篇秀似芙蓉出秋水醉来花下还一呷遮莫清光照华发海吸鲸吞未放干等闲字字皆英发有时踏翻鹦鹉洲有时搥碎黄鹤楼偏师突出敌崔颢肻让区区先一头可惜仙才竟弃捐江头弄月身翻然骑鲸万里上天去精灵料得归星躔文章流落在人世万丈虹蜺烛天地何当烈火炼黄金为铸斯人示吾契

　　题山水巻

　　万朶芙蓉揷天碧迭嶂层峦森列戟云外鸟啼松径深渡头氷泮春流急落花飞絮踏成泥兰茁紫芽蒲叶齐桃花依约天台路烟霞彷佛武陵溪物外神仙居海岛琼芝珠树连瑶草楼阁参差入望迷眼前便觉人寰小

　　林良双鳯鸣阳图

　　岭南画师称国手出入相门呼老友意态居然成一家风流竒絶前无偶朝阳赫赫来天东一轮涌出海霞红羲和如驾复停驭高冈对峙鸣雌雄九苞瑞世仍华国灵囿千年宁复得文明有象入清朝指鸟何人敢狂惑画师文采亦出尘阿阁清严为写真眼前多少啁啾状肻使凡毛易混珍庭院风清竹梧细隠约枝头声哕哕四座周回展巻看此身如在苍姬世

　　弘治辛亥夏久雨

　　万里阴云阔如席太空欲浄风无力老龙下卷河水干咫尺终南浑莫识昼夜翻盆未肻休宫庭行潦成横流千门万户虞覆压顾我仍懐杞国忧秦川父老念禾麦坐视泥涂愁窘迫三边赋税积如山转运动烦千万石安得阳乌现海东照彻后土天之中照彻后土天之中遂令佳气回年丰

　　假山

　　金天昨夜风雷起知是巨灵移碨礧擘破莲花第一峯为吾安置庭除里云根耸立本天成苍苔无数雨中生仇池不羡石为宝等闲相对怡心情有时吟咏消尘虑信歩推敲忘去住竟日从容到上头四顾悠然适佳趣緑窓朱户厌深宫雕阑倦赏延州红何如身在小蓬岛飘飘两袖乘天风剩欲开尊■〈扌弃〉一醉不须逺召东山妓掀髯唤起谪仙人酒边敲碎玉如意

　　绿阴清昼

　　金炉香烬日初永皷吹声闻厌蛙黾槐阴满地翠且重水畔坐移帘底影飘飘天末轻风来凉生小殿胜蓬莱苑墙花雾尚红湿来青楼下浄飞埃谈边霏雪能销暑宾从慿谁供笑语綀衣隔竹敲南熏一曲潇湘带烟雨搘頥尤爱诵南华逍遥物外奚纷哗小奴引绠汲深井为我细煑黄金芽朱阑绣户遮筠箔翠袖红裙恣讙谑扰扰浮生醉梦中白昼如年惜抛却

　　听嵇美中弹琴

　　有客有客携焦尾玉立庭阶俨容止胠囊为我拂金徽一泻幽懐弄清征游心太古契氷弦五音高下声相宣调成起立命之坐焚香先鼓南薫篇初疑眤眤语儿女指下丝声写凄楚忽然放手如风生猛士战场齐奋举须臾一段在高山穿云裂石谁能攀终南泰华几千仭恍惚置我庭除间宫沈羽振复流水倒泻银河犹未已龙门九折出昆仑骇驶惊翻千万里吾生雅澹厌纷纭赵瑟秦筝浑蔑闻为君浄洗锺生耳共随白鹤巢松云

　　子昻万竿烟雨巻

　　风流学士宋公子玉堂挥洒金壶水渭川千畆贮胸中烟雨都归笔锋里篔筜无数长琅玕彩鳯飞来玉宇寒箨龙蜕骨何太暮孤梢还拂云之端隔世可人如对立凄迷浓墨看犹湿百年心事付南枝疑共湘灵夜中泣呜呼此老神仙流七絶奚啻此君遒苕溪山水亦何意令人独说东陵侯

　　闻莺

　　长安雨霁东风急满目春光逾六十鸳鸯睡暖燕初来金衣公子正愁湿苑墙雾薄花欲然一声啼出墙东偏美人楼上暂停绣歌喉宛啭相留连过耳好音真有限翻讶枝头争睍睆肩舆驻听还低徊似向花前催酒琖欲慿鼓吹鸣诗肠青春白日何悠扬丁丁伐木起遐思出谷迁乔咏不忘

　　闻余士英都宪征西得捷时予国戚廖廷玺都阃在麾下得功尤多

　　年来小丑何陆梁蚩蚩敢尔窥边疆我军未出本持重坚壁清野归牛羊尘沙卷地惊都护上请龙颜赫斯怒临轩授钺谁敢当视师乃有唐裴度公才况是眉山英凿凿胷中皆甲兵指麾一扫无遗穴四塞河湟金鼓鸣维时亦有廖都帅勇冠三军气尤迈挥刀上马轻如飞叱咤一声敌尽败视师严毅都帅雄白日杀伐生天风铙歌新奏凯旋曲万马骄嘶如蹴空文雄露布走双骑捷报欢呼动天地边人安枕乐耕桑酒熟蒲萄几家醉圣恩稠迭赏元功文资武级兼高崇凌烟阁上动光采会写余公与廖公

　　送致政蒋用璋知县还吴

　　长安陌上花正飞苏台游客初辞归一年南北慕丰采相见那忍仍相违闗陜适逢天久旱山川草木无精辉灞陵行馆尽萧索满道流移恒苦饥秦人半死委沟壑肝脑涂地豺狼肥送君此日空惆怅离筵把酒风吹衣嗟君夙昔多抱负眼见颠连忍含哺济时长策满胸中袖手胡为乎中路江南景物吴门偏风月常随诗酒船纶巾野服任萧散飘飘俨若瀛洲仙忆君年少曽登第百里花封民感惠官轻便觉折腰难墨绶铜章遽捐弃流光庆泽锺贤郎广寒丹桂飘天香十载灯窓富文学飞黄指日当腾骧愿言行义以达道登庸慎莫仍韬光

　　四时词（四首）

　　东君着意浄尘土无限春蔵旧花坞风雷初动曲江头鞭起苍龙夜喷吐喷云作雨结微阴红绿扶春上逺林秋千院落人如玉一刻直抵千黄金绿窓风暖语鹦鹉香气薫人日亭午海棠睡足倚雕阑花罥游丝帘外舞鳯笙龙管金叵罗乌衣能舞莺能歌春光九十转头去有酒不饮如诗何
　　长安炎蒸无地着望望翠干云扫岳南来天上火龙飞谁敢冲烟犯头角宫院沉沉白昼长槐阴满地蔷薇香水晶帘动侍儿入玉壶金碗供寒浆碧池荷叶圆如镜为折荷花断荷柄卷来荐酒藉清香满泛流霞飞逸兴鬅鬙露坐日养慵三庚惮暑难为容乗酣直欲袖明月飞上终南第一峯
　　金天凉冷金风急万点金萤照宫掖银床夜夜落梧桐宫树朝来零露湿乘闲试上来青楼咫尺南山入远眸阑干徙倚括竒观诗成敲折珊瑚钩东篱采采黄金蕋逺致南阳菊潭水安排服食制颓龄水味花香溅牙齿酒满金罍秋月明可人别去不胜情短书欲寄何由达万里长天一鴈声
　　长安一夜酸风吼雪片朝来大如手红炉乍暖鳯笙温旋割羊羔荐春酒金天肃杀春到迟貂裘无奈冷相欺小奴走报启扉入梅花方着东南枝雪霁懐人动清兴剡溪灞上多竒胜呼舟策蹇两相妨区区富贵谩千乘方阁护云颜渥丹青绫纸帐薫沈檀人间清夜不成寐天上琼楼几许寒

　　长江万里图

　　江豚吹浪江风起地坼惊蛇绾江水日暮津头愁杀人极目烟波几千里扁舟南下急张帆黄头屏气窥惊湍天吴戟手真可畏始信人间行路难寄声射利千金子水马乘危恐难恃一朝宛见蹶霜蹄忍使全躯饱鳣鲔忧谗更忆南迁客独倚危樯心欲拆故园京国路茫然黒首须臾变成白黄芦两岸栖渔翁钓丝轻扬随西东得鱼沽酒亦自喜不落人间风浪中坐阅此图长太息蜗名蝇利竟何益争似青山卧白云瓦缶泉香潄终日

　　四美人图为永寿王东轩题

　　春宵苦短春昼长梦回残月穿回廊西楼晓晴花气重东风吹入帘栊香起傍雕阑久延伫雾暖只愁花睡去高烧银烛绕花傍唱彻金鸡海天曙
　　绿烟散尽天如洗露滴银床尘不起寒氷一片湿欲流冷浸碧空秋万里倚阑相对不胜情翠袖飘风舞态轻香烬宝炉檀板歇桂花阴底夜三更
　　银蟾夜落金盆冷玉手翻波弄晴景广寒移入水晶宫掌上分明见清影深闺静悄不成眠欲问嫦娥路渺然秦楼人去彩鸾杳氷光此夕因谁圆
　　惜春无计留春住手捻花枝绕花树嫩红深白总堪怜来往徘徊不能去归来妆阁日未曛满身花露喷余芬笑舒玊指卷双袂试问女奴闻不闻

　　秋夜即事

　　深宫夜静金风冷满地梧桐漏疎影月华漾漾露零零长唳一声闻鹤警我时无睡倚床屏百感中来万事并披衣起步庭阶下不觉技痒诗相萦金炉爇火焚龙脑偶尔诗成问房老试听吾诗汝解不玄酒元来淡方好银烛高烧夜未央隔帘爽气侵衣裳侍儿似解主人意得句便欲移新腔对景谁能负今夕佐兴还须泻云液试教歌我秋夜篇一片商声振金石

　　翫假山池亭

　　新碧鳞鳞涨沙渚一点红尘飞不起好山四面画屏开百斛青螺浄如洗从倚阑干日正长濯缨何必临沧浪假山虽假有真趣云影倒蘸涵天光

　　懐马天禄少卿

　　可人昔自长安别别后音书成断絶五云宫阙郁岧嶤几度瞻天仰卿月忆君承诏似登仙双旌北上何翩翩左右执法赖平允释之定国真齐肩曽侍玉皇香案侧十载弹文飞白雪暂令仙鹤下人间独立霜毛夸峻洁魁选人称倚马才至今价重黄金台诗成四韵只三步敏捷何烦击钵催外台最好能持节精鍳时髦类澄澈陈陈诗案积如山到处淋漓有题墨自君之去几经春索君深愧秦无人凄凉空赋懐贤咏渇心日日生埃尘朝来有使金台去草草椷题寄长句停云千里倚阑干满地清风起庭树

　　送道士还山

　　山人只在山中醉醉爱白云深处睡偶然卖药入城闉手抱瑶琴见清致猗兰古调竟何之当轩为我鸣朱丝曲终狂笑天地窄三斗自吸宁能辞虚名抛掷如敝屣只说终南多石髄一匕入口甘如饴辟谷于今若干纪拂袖携囊归旧巢天风满路轻飘飘凌空一跃仙人杖拄倒来时旧铁桥

　　梦萱为新斋兄赋

　　当年堂北萱花开慈亲正少儿提孩今日慈亲竟何逝忽惊风雨萱花摧谁道吾家风景好慈闱寂寞萱花老罔极常思鞠我恩未应唤作忘忧草长夜沉沉宫漏迟氤氲宝篆销金猊神游天上隔风雨今夕分明梦见之醒来感叹情何极举目茫茫泪沾臆伤心不忍覩兹花尘满北堂空伫立徘徊我亦绕花傍仙源一脉同天潢七龄慈母早见背此恨相为天地长

　　女仙图

　　碧桃花外飞青鸟金母麟车踏瑶草御书有约会麻姑弱流遥望蓬莱岛天风飒飒吹霓裳九霄环佩声琅琅双成手把玉如意车前作伴呼阿香尘埃难染圭璋质名姓生来入仙籍云窓雾阁隔人寰陌上少年空自惜燕罢瑶池拾翠翘玉箫声断彩云飘阳台总是荒唐梦金屋何须贮阿娇

　　春江捕鱼图

　　昨夜震霆难掩耳朝来江上添新水万鱼喁噞讵知名粗识鲦鲿与鰋鲤鳣鲔胜舟大更长个中滋味推鲈鲂河豚珍重西施乳入喉但恐生锋铓往来尽爱江鱼羙扁舟出没波涛里腥风起处动冯夷一网千头贵知止江花照眼江水肥皷枻江头及早归水底蛟龙能覆柂相看多少蹈危机

　　寄暹日华上人

　　浮屠几许栖京师白足登坛惟阿师落纸争求懐素字逢人多诵贯休诗大颠曾致昌黎老参寥更与坡翁好文章蔬笋气全无论到阿师每倾倒早年投礼大医王活人功效非寻常调和不假万金术湔洗惟慿三昧汤向来为我飞金锡甘露分尝蠲宿疾野鹤闲云恣所如飘然何处寻踪迹金色界中曽结縁于今烈火生红莲能来更为住三宿慈海期登般若船带砺河山逢圣代已证金刚真不壊因縁早现国王身有发何妨持五戒

　　琴书自乐

　　我家肇造自皇祖我祖分茅守西土嗣予理国日兢兢宁敢流连纵歌舞宁王吹笛岐王醉肉盘多少申王妓猎车十乘走南山浪说齐王多快意前鍳斯人皆覆车吾之二友惟琴书五弦逺慕有虞圣六籍学为孔子徒琴满锦囊书满库游心太始何真素百年三万六千日日日追陪送乌兔

　　哀娄克让方伯

　　忆昨西台持宪节金玉当筵识颜色每同苑圃赏春花更与池亭醉秋月怜君文雅复能诗等闲出口皆竒辞清音不啻振金石妙思真如抽茧丝一从作牧西川去食少事烦劳百虑漏天湿暗芙蓉城晴雪光揺紫薇署去年听说监文场六经入手生寒芒精神坐耗真可惜氷魂雪魄成茫茫赤虬天上来符吏知是虚皇征作记空堂永夜冷凄凄寂寞谁承身后事兰台柱史重歔欷为作祠堂在棘闱我亦临风歌楚些还思化鹤一来归

　　题脊令图

　　黄芦瑟瑟吴江冷烟月空蒙湿秋景脊令对对在原头来往飞鸣翻瘦影何人写此意应殊生色初疑造化俱世情徒解誉名笔我独临风悲友于忆昔同胞将七弟钟爱先王分一气凤雏龙种竟难成芳草斜阳尽捐弃黄金色相玉精神暂縁谪限留风尘不是吾家吝茅土多应霄汉回星辰謭薄嗟余嗣重位国玺相传恒恐坠披图忆弟更思亲独立乾坤洒清泪

　　陈所翁双龙巻

　　云满虚空雷电激风猛波翻江海立双龙奋出同蜿蜒头角峥嵘烟雾湿所翁疑是人中龙沧溟曽与龙相逢等闲落笔写神异分明首尾成雌雄斯翁久矣骑龙去遗墨千金叹神遇高堂展玩忽生寒六月令人毛发竖怪哉此巻须珍蔵通灵变化非寻常床头深夜动风雨秪恐破壁倾淋浪

　　寿伯汧阳王六十

　　乾坤万里来春风天开寿域天昭融天人降诞乃今日葱葱瑞气腾苍穹吾藩尊行惟吾伯锡爵汧阳绵世泽忠孝贤声彻帝聪文章令誉光先德羣仙入贺启华筵龙管鸾笙声沸天宗室儿孙今万亿遐龄同祝三千年维王乐善慕东平遥遥相望真齐名却笑刘安困金石时人浪说终飞升吾爱吾王何所祝努力加餐休辟谷长生不老对南山日日平安膺五福

　　题鳯翔赵太守红梅图

　　凤翔太守非凡夫见我手执红梅图猩红万点照人眼恍疑击碎新珊瑚乾坤佳丽江南好染出一枝春信早北人未识误呼名梅格慿谁诘诗老我园亦自有红梅移根元自江南来万花头上占春色粗桃俗李徒嫌猜太守长才足经济郡斋坐对收清气何当携取真盐梅为我天家调鼎味

　　端阳日池亭对雨

　　何事秦人怜楚节家家蒲酒相怡恱苫居嗟我久忘情停诵蓼莪罢朝谒肩舆暂出坐池亭悠然喜见南山青忽惊头上黒云起四檐飞瀑声泠泠却忆吴侬当此日竞渡龙舟逞飞疾锦幖夺得气凌人不管沈骸坠蛟室从来楚俗恤无辜千古犹怜屈大夫角黍彩丝传故事三闾精爽今存无为话前贤挥玉麈汨罗江逺伤遭遇离骚读罢鍳前王谩听淋漓池上雨

　　和苏长公聚星堂禁体雪诗韵

　　簌簌窓前蚕食叶知是尖风又吹雪烟消榾柮地炉寒兀坐书空正愁絶后园修竹委长身戛戛声中都压折幽禽冻杀不知数猛虎深林踪迹灭海底灵鳌亦伏蔵纵有长竿孰能掣冻芽满地未穿土安得盈筐供采缬呼舟策蹇亦何事来往搜竒徒屑屑人生有酒但宜醉回首光阴真一瞥仰面呜呜双耳热功名富贵吾何说只恐诗成不着题铸错难聚九州岛铁

　　题姮娥归月画

　　嫦娥飞入清虚府贝阙珠宫隔尘土万古青铜竟不磨谩劳八万三千户有时自抱玉兎归露华沁湿春云衣天上高寒谁与侣桂影婆娑香雾霏

　　挽李都阃

　　火星坠营天欲泣万木氷生夜僵立旌旗影淡塞云黄笳鼔声沈朔风黒辕门虎将真丈夫雄姿赳赳何魁梧半生豪放纵所适意气落落吞江湖一剑沙场奋威武誓欲将身报明主马革裹尸志莫酬嗟乎无乃天之数忠魂自昔飞上天回首人间二十年流水落花空寂寂斜阳芳草自芊芊将门有将三军帅能读父书六韬在相机制胜无拙谋拜将封侯应可待天恩旷荡贲泉扄山川草木皆光荣平生心事料无憾英风凛凛还如生

　　秋闺

　　铜龙漏咽良宵永风透玉楼罗袂冷倚遍阑干思悄然云鬟斜亸谁为整溅齿梅酸蹙黛蛾闲愁黙黙当如何举头碧落星河淡露下空庭金气多归来香烬银缸灭半窓凉影梧桐月

　　红梅

　　美人宴罢罗浮月一片春云锦屏热困倚东风逞醉妆水晶宫里飞香雪宿酲满颊朝未消脱却素衣披绛绡岁寒自许心如铁俗李粗桃徒尔娇

　　沈启南写山水花禽四幅见寄以诗答之

　　石田居士东吴叟人品清高称妙手诗中兼画画兼诗酒后放歌歌放酒平生怕入利名场胸中万顷涵沧浪兴来濡笔写天趣坐令万象无精光信手画山还画水幻出山僧与仙子珍禽异草入乌丝怪石苍松落书几昨朝有使东吴来囊封千里轻琼瑰高堂展玩那忍弃不觉令人心眼开君才诗画真三絶肻让前朝赵松雪乾坤游戏了余生海内何人呼俊杰一缄简札遥相闻却恨闗山隔暮云记取蓝田餐玉法殷勤传去一酬君

　　喜西安严太守祷雨有感

　　火云衔日烧天地万井炎蒸腾火气终南泰华翠欲干水底乖龙正昏睡大造茫茫不可呼天符何事封江湖岳神不敢作云雨三川二麦垂焦枯神明太守共天职廉平允合神明德朝祈暮祷曲江池马上去来无倦色南山缚虎斫其头黄冠持篆沈中流绿章飞奏沥肝胆天门夜启风飕飕帝命金童追雨部顷见云师布天宇雷声震起五方龙三日淋漓泻膏乳二麦从今庆有秋更期百谷盈西畴官家在在足仓廪烝黎处处兴歌讴旱魃潜回灾沴息多君独有回天力秦人若解纪声诗穹碑定伐南山石

　　后园写景

　　城中寸金营寸土我爱斯园带花坞依稀风景小蓬莱始信神仙有宫府钱刀不惜走天涯殷勤逺致江南花沿阶异草多葱蒨参天老木何槎牙谁移泰华终南石巧作山峯迭青壁山下池中几种莲赤白红黄更青碧金鲤银鲂玳瑁鱼往来自适恒如如一点尘埃飞不到水晶宫殿涵清虚花时最爱花王好魏紫姚黄开更早玉盘斜莹寿安红却为迷离被花恼两行槐幄夹高栁时送清风到牕牖绿阴啼鸟共幽人爽气自能消宿酒黄花采采开深秋满林红叶霜初收几度醉游明月夜天香万斛沾轻裘山头一夜风吹雪万木萧条寒栗烈索笑闲寻绿蕚梅三种还分蜡红白松栢苍苍桧竹青相看同结岁寒盟满前好景道不得四时诗兴还相萦柏台豸史薇垣老吴语诗翁共襟抱能吟宾从亦相从好谜竒猜多絶倒优游幸际太平时有园有酒宁无诗但愿花开诗侣徤年年共醉黄金巵

　　和杨应宁佥宪咏雪韵

　　尘世茫茫昏又晓眼底何人能了了闻君玉节驻分司试巻委填知几抱是时天女翦氷花妆点人间何太巧对此犹疑万玉妃缀凤裁鸾竞相効丰年有兆咲声多无那贫儿却成恼萧条门巷断人行风沙扰地慿谁扫江山觱栗如摧枯一夜长梢都压倒乾坤幻作水晶宫玉峯万仭成纎眇侵凌亦有堂前萱不及梅花颜色好海云滚浪还促空倒撒珠玑落天表驿途来往亦良苦驱驰不异蓝闗道推敲马上有新诗象外神游劳腹稿形容变态步今古大笔端能补天造周诗曽咏屡丰年谁识丰年为国宝百谷于人皆有功岂若来牟最收早我愿东西南北人鼓腹熈熈各温饱老翁击壤不知寒倚醉欢呼臂先掉行台题咏极清新眼底如君应最少长歌和竟起清风坐拥氷壶天杳杳

　　勤有斋

　　六经充栋填华屋揷架更余三万轴黄金散尽寳奁空犹自逢人叩书目汧阳老伯吾藩尊积书逺欲贻儿孙自恐疎慵陷骄惰手持黄巻穷朝昏鸡鸣起坐更终日隠几吾伊忘饮食小斋帘卷麝煤销不管青衣花外立夜归蜡炬射金莲犹对朝来未尽编穷搜苦索肯辞倦翻笑当年边孝先无限好书皆烂熟磊落争夸载其腹有时延访出朱扉应有诸儒羡书簏万巻开残不可当直从今日尽羲皇挥毫顿觉鬼神泣嘻笑怒骂皆文章始信诗书勤乃有子建安能专八斗有斐无惭淇澳诗珍重吾藩有耆耈

　　恕斋

　　二气于人均禀赋圣贤亦自由人做我家老伯绍前修识得如心之谓恕当年子贡请终身仲尼教戒何谆谆一言说破用无尽已所不欲无施人小斋斗大聊容膝华扁相看警朝夕物情世态任纷拏以理消除真有益阿翁心地自旷然何须问道更叅禅有徳元来食阳报定知遐筭垂千年

　　宫人戏婴

　　宫漏迟迟清昼长落花乳燕春茫茫君王放蝶恣游幸三千粉黛争辉光何物佳人独沾宠流苏帐暖生龙种眉目分明画不如一颗明珠掌中捧侍儿穏抱近华清笑啼时作呱呱声奋身似欲就其母招呼解识宫娥名内家堕地皆宗子分得天潢一泓水大者为王小者侯继继绳绳永无已却笑三郎懒作家恣渠野鹿衔宫花锦■〈衤朋〉儿娇玉环醉金钱赐予何其奢良工画此非无意用戒宫闱禁儿戏古来惟数太任贤胎教文王传万世

　　携琴访友画

　　危峯削玉揷晴空淋漓秀气含鸿蒙两间万物有时易惟有青山今古同隠君山下营茅屋烟霞笑傲逃尘俗日长心境鹤俱闲自扫白云松下宿溪头野老行迟迟杖屦携琴过竹篱猗兰调古少人听等闲来此寻锺期

　　芭蕉

　　朱弦弄罢南熏起雨过空庭浄于洗太湖石畔绿■〈艹丛〉■〈艹丛〉新叶乱抽青凤尾隔户还疑拥碧幢更宜石下水淙淙美人翻恶湿阴重日午停针围绣窓我时散步来还去为爱清竒闲倚柱吟成却忆横渠翁新德新知引新趣剰欲题诗留醉墨只恐西风凋翠叶何当写入无声诗永向吾斋助竒絶

　　葵榴

　　南风催送东风去锦绣离披万花树眼前富贵竟成尘喜有葵榴供逸趣我爱丹心向太阳肻随桃李争芬芳更喜朱英喷真火累累成实包天浆飞蝇不到宫庭肃隠几相看乐幽独窓前一雨洗深红更露本来真面目藩维事简守真一鼓罢虞琴玩湘帙兴来咏物适闲情一笑优游且消日

　　小鸣稿巻三

　　●钦定四库全书

　　小鸣稿巻四

　　（明）秦王朱诚泳 撰

　　○五言律诗

　　雨中漫兴（八首）

　　空庭人寂寂深院雨蒙蒙博具棊无敌愁城酒有功苔痕沿砌绿花蘂堕林红闭户真为乐交情异孔融
　　一室惟容膝闲吟散鬰烦宫云浓泼墨窓雨急翻盆地僻人来少心清道自尊真宜守渊黙世事不须论
　　岁月如流水新年异旧年闲眠非病酒痴坐类癯禅乳燕双翻雨饥鸢独戾天自知心有主肻被俗情牵
　　风雨连朝恶余寒尚袭衣莺花经目老车马及门稀自喜一心静休论万事非任渠羣燕雀终日傍檐飞
　　腐迂甘守约澹泊讵云悭谋巧翻成拙才疎只类顽肻因身外事变却镜中颜日日钩帘坐悠然对晚山
　　地僻尘嚣少斋居坐晏如清风回枕簟细雨润琴书野竹当窓宻山云入座虚自縁非吏隠能与世情疎
　　对景多清兴悠然得趣时闲临懐素帖细咏少陵诗往事皆天定前贤不我欺达人斯契合处世复奚疑
　　俯仰浑无累迂疎百不能未忘君子操肻畏俗夫憎古调轻齐瑟新诗付剡藤萧然无物我兴味似山僧

　　晚眺

　　云散雨初收乘闲独倚楼岚深青可染树重翠将流斜日林间下轻烟象外浮严城将试钥点点乱鸦稠

　　春日喜晴

　　长空开霁色腐草亦生辉列岫螺千斛羣花锦万机林深山鸟弄天阔野云飞莫负寻芳约韶华过眼稀

　　丙午元夕遇雪

　　今夕为元夕玄冥苦作威袭衣风猎猎扑面雪霏霏里巷笙歌歇楼台灯火稀定知丰稔兆宁叹赏心违

　　寄戴松崖宪副

　　南北路漫漫长嗟会面难碧桃开复谢黄菊看将残露冷蛩声切天空鴈影寒夜深惟有梦飞度越江干

　　秋声

　　凉飙起天末万籁发商音候鴈霜前度寒蛩月下吟小楼吹短笛何处捣残砧满耳秋声入离人思不禁

　　残月

　　嫦娥倦梳掠销瘦不如前镜面半收匣弓眉初下弦影随更漏尽光并晓星悬不用频嗟感盈亏理自然

　　即景

　　一雨消残暑金风起树端草根蛩唧唧天末露溥溥地僻人偏逸心清梦亦安吟成无个事对景独凭阑

　　冬风

　　蜚廉从北帝入丑恣威权细舞霜回瓦高飞雪满天声寒催铁骑势促脱鞴鹯揺落羣芳尽松篁独挺然

　　十四夜月

　　二七中秋近金波湛碧天似悭来夕满却比昨宵圆白璧旋应合青铜觑少偏嫦娥蔵贝阙妆束未能全

　　十六夜月

　　兎魄过三五光同昨夜清嫦娥非有意尘世自无情莫讶一分减何伤千里明达人穷物理应解戒持盈

　　春晓

　　万井一声鸡晨光渐不迷林梢金镜暗楼外玉绳低露重花偏湿风和鸟缓啼惜春人起早香雾散轮蹄

　　松风

　　灵籁生何处巢笙更越琴穿林惊鹤梦入涧和龙吟万顷涛翻翠千岩粉堕金坐来疑漱石真可涤尘襟

　　对雨

　　叆叇浑无罅淋漓不渐停平添深涧绿浄洗逺山青足慰农夫望休令旅客听林鸠啼未歇花妥正冥冥

　　悲秋

　　草木皆揺落清霜袭绮裘蛩声和露泣月影带江流暗改潘安鬓明添宋玉愁乾坤真逆旅极目一登楼

　　九日席上次戴松崖先生韵

　　九日斯文会登高醉菊花酒■〈扌弃〉三斗尽帽揷一枝斜礼秩矜疎放盘盂愧静嘉华笺写新句香染墨如鸦

　　齐居杂兴（四首）

　　地幽忘盥栉心逺觉逍遥喜共高人话宁从俗士招雨晴花气湿风细鸟声娇最爱春泉活时分灌药苗
　　深居谢尘鞅萧散兴何长帘卷薫风细窓涵夜月凉清谈挥麈尾高卧据绳床车马长安客浮生为底忙
　　一面新开霁悠然野趣真露悬蛛网湿花落燕泥新皓月能随我清风最可人好懐无处着觅句肻辞频
　　万事皆由命行蔵信所之推窓闲看竹把巻细敲诗事少晨兴懒吟多夜卧迟拊心江汉逺无补圣明时

　　张太妃挽词（二首）

　　阿母乘鸾去瑶池宴不归杜鹃啼有血婺女淡无辉漠漠梨云冷瀼瀼薤露稀生平多少恨万事与心违
　　早岁膺封册嫠居五十年镜中鸾独舞天外月空圆清苦共姜节幽闲大姒贤白杨风起处原草共凄然

　　甲辰元夕同戴松崖吴元素郑子初汤俟庵诸先生燕集时在镇安邸

　　长安初霁雪元夕值丰年盛聚文章士弘开翰墨筵星桥通贝府火树烛瑶天莫惜今宵醉流光等逝川

　　甲辰元夕

　　今夕复何夕蟾光喜未阴笙歌嫌漏促灯火觉更深人事如朝暮年华自古今细翻新乐府转调入沈吟

　　秋日即事

　　水浄鹭拳沙天空鹜带霞数声楼外鴈几点树头鸦露冷枫飘叶霜轻菊吐花独怜闗外戍乡思动胡笳

　　题永寿王寿萱手巻

　　谁把宜男草移来种北堂露滋鹄觜润风袅鳯翎长子爱颜偏好毋看忧自忘寿筵开此日香溢紫霞觞

　　竹亭偶成

　　自笑耽幽僻能忘对此君绿云环冉冉苍雪落纷纷晚节经霜见秋声入夜闻渭川湘水趣未许俗人分

　　瑞香次韵

　　异种产南方移来道路长牡丹空国色桂子自天香雅有清癯意浓无滑腻妆岁寒怜尔在高出压羣芳

　　有懐王尚文少叅

　　目断江东路懐人独倚楼蝉鸣黄叶晚鴈度碧云秋诗酒添新况园池感旧游何时复相见谈笑更绸缪

　　闲居漫兴（二首）

　　藩邸多清暇闲居爱日长疎帘晴霭散小殿午风凉疉石诗中画分泉静里忙伊人有高致宁惜共倘佯
　　古鼎袅余熏空庭絶点尘花香风外细树色雨中新瀹茗延醒客裁诗寄逺人最便闲乐处吾欲养吾真

　　次韵访道不遇

　　春林通一径野色此中分鹤迹松阴见泉声竹里闻草青经宿雨山紫带斜曛采药知何处柴门掩白云

　　夏多雨

　　时光临季夏终日苦滂沱曲径深苍藓方塘涨碧波炎威侵幌少寒气袭人多为问调元手阴阳理若何

　　题公子游春巻

　　玉勒鞚青騘寻春上苑东绮罗明晓日弦管沸春风杨栁揺杯绿桃花夹座红鸟惊金弹落归路夕阳中

　　夜坐有懐郑司冦时良（二首）

　　青灯孤坐久百感雨中生驻目闗山隔惊心岁月更寒蛩鸣四壁征鴈度重城歌罢停云句寥寥梦不成
　　湖海论心少惟君最我知几年成旷别千里动遐思细雨灯残夜寒风叶落时天涯云树隔会晤杳难期

　　酒家

　　香篘闻十里人指画桥东紫瓮盛秋露青帘飐晓风曲尘飞栁外檀板响楼中社鼓枫林急村村卧醉翁

　　渔家

　　烟波为活计结屋近沧浪地接黄芦岸村开绿栁庄轻蓑冲细雨小艇系斜阳斫鲙茅檐下呼儿煑酒尝

　　元夕次韵

　　蟾窟当空满鳌山动地来六街香雾合万井户扄开烟火蔵机弄灯词作谜猜红妆人结伴杳杳下楼台

　　苦寒

　　万象冰壶里同云满太空闭门三日雪刮面五更风羸马卧僵殍冻鸱蹲老翁铁衣犹塞外忍对地炉红

　　水阁

　　数椽依曲沼高兴寓沧浪鸥鹭随波戏菰蒲近岸香开窓山雨润入坐水风凉应笑长洲苑尘迷响屧廊

　　烟

　　似雾纷还郁如尘散复迷斜阳芳草渡细雨绿莎堤入坞笼花放沿山瘴鸟啼何时天禄阁照坐出青藜

　　游山

　　縁崖入翠微岚气湿罗衣涧水浮花出松云伴鹤飞行歌樵互答醉卧客忘归安得依书屋开窓碧四围

　　华山

　　百里盘根逺孤高倚太空云开仙掌日鸟度石莲风磅礴含元气薫蒸妙化功终南与太白未许并争雄

　　春雪

　　入臈宜三白春风底用賖漫空欺栁絮着树失梨花顷刻成行潦微茫没浅沙眼前应有象人事尽浮华

　　晴望

　　浓云归逺岫霁色满层空烟抹楼台碧霞蒸草树红终南随鹘没直北隠鸿蒙坐久疎帘静凉生绿树风

　　先天观

　　路入无尘境琳宫日月长紫芝生白石绿竹荫丹房晓日鸾声哕秋风鹤梦凉先天叅透处斟水醮虚皇

　　故宫

　　前代豪华地烟尘一梦空燕归宫树老鹿去苑花红辇路埋秋藓歌楼散晓风御沟犹涨腻流出恨无穷

　　云

　　肤寸起遥岑晴空忽作阴巻舒空有态聚散本无心伴鹤闲栖树从龙惯作霖蓬莱常五色应护斗间深

　　溪居

　　南市津相近柴门日系船晓峰明似画春水逺如天鹅鸭应常数鳬鹥秪自怜夜来风雨恶龙过屋山颠

　　夏夜

　　赤日当空下轻飙送晚凉鬅鬙便露坐沆瀣足天浆扇扑流萤乱帘浮睡鸭香炎熇尚烦郁苦乐未能忘

　　盆池

　　凿破庭前地光含鉴影多雨余添小涨风急动微波冷浸一拳石平铺数点荷儿嬉同泖曲吾亦放吾歌

　　花影

　　重重还疉疉万卉任荣枯日月照来有亭台阴处无丹青谁着笔水墨自成图只恐风撩乱残花委地铺

　　过山家

　　岩壑结芳邻衡茅逺俗纷林深迟见日石乱自生云树影当窓翳泉声入座闻幽居同木石鹿豕更成羣

　　过田家

　　结庐依畎畆耕作足生涯门巷闲眠犊池塘乱呌蛙园收新芋栗墙荫旧桑麻岁晩村翁会比邻酒任賖

　　竹风

　　拂拂起林梢扶疎影动揺湘娥鸣玉佩秦女弄琼箫锦箨飘香粉青鸾舞翠翘王猷当此际尘虑定应消

　　绿筠轩

　　一区幽寂地寒绿万竿余秀色当窓见凉阴入座虚风帘声簌簌雨榻梦蘧蘧比管还吹鳯翩翩上玉除

　　拟早起

　　一枕梦魂清披衣出户庭楼头低兔魄屋角乱鸡声入市人稀到开闗戍未行东方看渐白隠隠海霞明

　　惜花

　　一年春正好莫放小车空绣幄笼晴日雕阑怯晓风未能辞眼底可忍污泥中百匝千回看巡檐骇落红

　　春晴

　　长空新雨过正及艳阳时淡淡东风软融融丽日迟迷漫飞落絮揺曳堕游丝紫陌寻芳遍莺花处处宜

　　假山

　　凿破终南骨移来置广庭巉岩从地立峭拔类天成秀色凌苍霭晴岚湿翠屏道人幽兴逺相对每忘情

　　秋雨

　　西风吹淅沥檐溜响浪浪废沼添寒绿疎林落萎黄天边迷去鴈阶下乱啼螀滴碎羁人梦音书滞一乡

　　经横渠镇废寺

　　瞻彼空王宅依稀旧迹存雨余苔满壁风搅叶堆门石鼎香烟断崖碑字刻昏异僧回月下扫石忆精魂

　　题荐福寺塔

　　浮图逾百尺突兀倚层空人语半天上鸟飞平地中宝轮朝炫日金铎夜鸣风极目乾坤逺川流尽向东

　　道傍废宅

　　衡门终日掩不见主人归春到花空放年深草自肥颓垣多鼠穴古砌上苔衣独有梁间燕双双似旧飞

　　秋风

　　苹末萧萧起编茅尚几家井寒梧叶堕圃老菊香賖阶下蛩声切天边鴈影斜晓来青镜里吹鬂落霜花

　　赏春

　　春光明逺近红紫正芳妍野外张帷幄风前沸管弦绮罗人拾翠騕褭客停鞯落日城南路香尘障瞑烟

　　题山寺亭壁

　　面面峯峦秀开牕景絶幽岚光檐外滴花气座间浮野鹤依云宿山泉带雨流禅心忘世虑终日自悠悠

　　延春亭

　　遶檐皆竹木春事此中多啼鸟将弦管繁花簇绮罗蝶穿红锦幛人在翠云窝若个长延得何烦载酒过

　　宿山寺

　　胜游心未竟日暮泊禅房月转回廊白风清法界香问僧嫌偈短听漏厌更长树杪天鸡舞钟声起上方

　　春寒

　　浓云朝结暝倐忽蔽层空点点廉纎雨畨畨料峭风栁眉颦嫰绿花脸黯轻红无限融和趣都归冷淡中

　　早行

　　肃肃倦宵征晨兴促驿程软风随去马残月照行旌野店鸡三唱谯楼漏五更车徒经数里河汉尚纵横

　　白牡丹

　　洗却红妆面天然粉态真花王氷作骨姑射水为神缟袂迎风暖琼杯捧露新东皇嫌冶丽别幻一般春

　　春日久阴

　　二月春如海长空未放晴林花羞褪色山鸟噤无声薄雾寒笼树浓云重压城寻芳空有约风景太无情

　　月蚀

　　万里氷轮满阴氛蓦地加青铜微有晕白玉渐生瑕望汉羣心竦量天几秒遮慿谁操白刃为我斩妖蟇

　　风

　　囊口徐徐起号呼万窍通秋林添病绿春苑堕惊红吹雨荒陂外翻涛大海中杜陵茅屋破飘转瀼西东

　　温泉

　　坎徳乗阴火灵源一气真玉壶氷莹洁岩窦雪嶙峋汩汩浑非潦溶溶暖似春衣成单祫制来学浴沂人

　　即事

　　轩扉闲白日槐栁荫清渠阶下千竿竹床头万巻书草香薫蛱蝶水暖养芙蕖对景情无限清吟兴有余

　　中秋

　　今夕为何夕平分一半秋月明梧影乱风细桂香浮碧落茫无际银河烂不收慿谁招庾亮携酒共登楼

　　闲居即事

　　地僻尘纷静重门昼不开虚庭团竹树曲径换莓苔阶下无人过窓前有鹤来自焚香炷坐吟赏谩徘徊

　　海棠花

　　空谷有佳人天然态度真杨妃春睡足西子晓妆匀露浥臙脂湿风飘绮縠新汉宫遗恨在应复怨花神

　　牡丹

　　新曲传供奉名花擅洛阳风神应国色标格自天香百草皆为隶孤丛特拟王沈香亭在否今古笑三郎

　　秋日牡丹

　　万木皆萧索何縁有此风飘香同桂子敛色陋芙蓉露冷春容在霜清晓睡浓悲秋嘲可解莫妬宋词工

　　冬日牡丹

　　众芳揺落后雪里见春红暖律回寒律东风占北风林空香作阵叶落锦成丛拟与梅花匹都忘富贵中

　　杜鹃花

　　东风啼蜀魄血泪染花深带雨眉犹蹙迎风力未禁飘零今日怨忘化昔年心万里无兵火根应返鹤林

　　葵花

　　花开如木槿照水更依墙淡白偎深紫轻红间浅黄倾心臣职分注意道家装肻被铅华涴随风近紫阳

　　水仙花

　　仙娥游水府肌骨是耶非解佩逢交甫凌波讶宓妃清风常洒洒香雪自霏霏不作人间梦湘魂一片飞

　　夏晓

　　骄阳将出海斜月淡无光槛竹揺风细池荷浥露香辘轳鸣曙井褦襶促晨装徙卧南荣下居然枕簟凉

　　昼寝

　　一枕竹方床蘧蘧午梦长黑甜聊自足清苦为谁忙石晷移时刻金炉冷篆香黄粱犹未熟人事几兴亡

　　春雨

　　雨丝池水上云片屋山东沥沥檐花落盈盈地脉通揺村江栁绿照槛苑桃红入夜蛙声急田家报岁丰

　　拟元日立春

　　甲子开元旦春深转斗魁初筵浮栢叶急管动葭灰宇宙真阳始山川淑气回青丝兼彩胜节物自相催

　　送春

　　青帝收春律中宵法驾旋暖风芳草渡细雨落花天深树迷蝴蝶空山呌杜鹃一樽从此别相见动经年

　　春宵

　　宫壶传漏刻刻刻价非轻杨栁风初软梨花月正明秋千微有影檀板寂无声怪底长门内通宵梦不成

　　村行书事

　　结屋临流水柴门薜茘墙四山松叶碧一径菜花黄草软牛羊卧炊新麦豆香邻翁闲聚处浊酒话农桑

　　听康都阃弹琴

　　金炉香篆袅玉轸韵铿然玄酒真无味清商不在弦带霜鸣候鴈和月泻寒泉一曲猗兰古将军妙莫传

　　送邓二南还

　　西来情欵欵南去计匆匆走马辞闗右看山过洛中江湖千里隔池馆几时同亲旧风流少长歌渭水东

　　始与晋卿先生茶话

　　千里神交乆新来始识荆闗山多宦迹湖海重诗名瑞世祥麟出朝阳彩鳯鸣外台知暂驻双佩早朝京

　　南园对景偶书

　　南园风色暖二月已回春宴笑皆文士过从少俗人槛花红已遍庭草绿初匀富贵非吾事韶光过眼新

　　送郭上舍使云南回京

　　乃祖吾藩相而孙上舎生一门贤子弟三辅旧家声僰道羊肠险秦闗马足轻圣朝科目重莫负读书名

　　汉中八景为朱景云宪副作

　　汉台春望

　　炎汉兴王地千年尚有台江山犹似昨人事重堪哀鸟向离宫没花从旧苑开不知东向日谁塞汉中来

　　将坛晩眺

　　上将坛犹在荒凉带夕晖兴刘功不赏灭项事成非彻说真难夺豨谋可独归自王疑莫解况复与期违

　　韩沟晓月

　　萧相追韩处遗踪尚可攀拏云龙易失出柙虎重还曙色催飞骑清光照壮颜向来非国士何意出秦闗

　　汉山夕照

　　薄暮山逾好凭高眼界空岚光真可掬倒影抑何穷万壑澄江紫千林带叶红行人思往事立马问褒中

　　中梁古刹

　　宝色风霜古颓檐老瓦催碑文多剥落山势独崔嵬宿鸟惊还定游僧去复回人间经几刼地下有余灰

　　诸葛遗墟

　　大将星初殒长城一夕空山川消王气天地老英雄分鼎徒遗恨挥戈未奏功犹疑龙尚卧高冢夕阳中

　　龙江过雨

　　浩浩长江水滔滔日夜流雨添千里润凉送一天秋滩响山疑动沙明岸欲浮袭人花气重点点扑行舟

　　栈阁连云

　　秦蜀元相隔何年鸟道开登天穷险阻构木凿崔嵬苍狗依岩宿青骢自陇来安危真可念须仗济时才

　　人日喜晴

　　浃旬阴忽散楼雪尽融城花缕迎新快梅妆带艳明最灵今日兆偏胜往年情更喜儿童唱家家醉太平

　　探春

　　天上星杓转东园景若何渐看生意满顿觉赏心多浅碧山舒黛新黄栁破鹅催花人火急不惜马蹄过

　　西园池亭

　　池亭闲坐久烦郁顿消除水气侵衣薄山光入座虚浅沙眠白鹭细藻跃金鱼最喜无尘杂吟哦趣有余

　　雨过

　　旭日初开霁东风积雨过一溪新水涨满地落花多山色明于画莺声巧似歌休嗟春事去亭沼渐清和

　　九日遇雨

　　登高何处是风雨苦相仇人比黄花冷山横翠黛愁隔宵淹去马绕坞听鸣鸠醉把茱萸看慿谁共倡酬

　　井

　　凿地牵泉脉泠然百丈清细涵天色杳倒浸月华明启钥通银槛沈丝下玉罂诗人多肺渇频听辘轳声

　　社日

　　社鼓年年响村醪处处同物丰人自乐赛尽蜡还通庭院来巢燕江湖呌塞鸿炮羔兼■〈月枼〉脍随地得民风

　　尘

　　漠漠旋空起花前栁外扬长途随马去近市逐人忙雨浥天街浄春生辇路香元规何处避唯有水云乡

　　次韵山阳道中

　　岁晩劳行部千山及万山使旌纡雪里候吏立沙间路滑心常骇诗成兴不悭眼前梅与竹聊慰客中颜

　　颁赐新厯

　　皇明开泰运太史独前知文轨同尧象璇玑用夏时袭蔵归祖庙拜舞受阶墀何幸连潢派年年覩盛仪

　　丙辰元旦试笔

　　岁德又逢辰龙飞第九春青阳回凤厯玉烛转鸿钧禹服河山旧尧天景物新太平今有象共作太平人

　　送袁推府膺荐之京

　　行行上玉京得意马蹄轻乌府征书急黄堂狱讼平子容人颂德若水史垂名会入端公选应教一道清

　　听雨不寐

　　风送檐花落沉沉听转更银缸留湿熖玉漏滴寒声谪戍魂先杳懐人梦未成杜陵当此夜醉咏动高情

　　春日过杜曲从臣指言唐杜拾遗故宅在此今不可寻矣

　　此日终南道春风动物华云连千陇麦霞烂一川花林杪穿驯鹤池塘沸乱蛙茅茨接烟火谁是拾遗家

　　郊行

　　晓行东郭外月色尚平分老栢迷深寺新花对古坟野烟随雾合渔唱隔溪闻满眼皆吟趣归来欲夕曛

　　即事

　　朱帘当昼卷偏是爱风光雨过■〈艹糜〉芜湿风来杜若香拍酣晴蝶醉课急午蜂狂一笑诗成处陶然倒玉觞

　　咏黄莲花

　　水花分别种红白敢争妍南国灵根老中央正色鲜宫妃重入步院吏误相传安得濂溪种移来共岁年

　　过东轩墓

　　中却中山酒长眠竟不醒脊令悲夜雨鸿鴈落晨星冡树连云暗园芜带露青空余丝竹在地下杳难听

　　漫兴

　　终南谁是主分守愧明时曹植非吾友刘苍是我师有园惟种竹无日不吟诗入夜重门合天心月上迟

　　送张断事考绩严太守代求

　　早通三尺法戎幕擅才猷名喜中丞荐诗烦太守求清风生狴犴高论动貔貅好去燕山道重来觅旧游

　　愚

　　大块徒生我蚩蚩无所知放鱼谁逆诈失马未为痴■〈糹九〉绮聊遮暖膏粱不苦饥惟应有诗癖句拙可能医

　　懒

　　习懒真成懒年来懒更便杜门非寡合隠几即闲眠倦洗牕前竹慵听石上泉不知尘境外可有懒中仙

　　拙

　　散人无所事竟日避纷纭甘比催科政思追乞巧文何须繁似露焉用变于云莫笑鸠呼妇闲中最喜闻

　　狂

　　口竭西江水乾坤信所之草髠张旭发醉炙郭舒眉抚掌高歌处掀髯大笑时凤兮今不返且和接舆词

　　○五言排律

　　贺致政王少府九十之寿其孙黄门求

　　贤闗称俊乂县佐着能为平易民心悦公廉士论宜兰亭追往事松径赋新诗倦鸟投林早门云出岫迟江涛翻浩荡舟楫脱艰危德贵阴施者天其黙相之瞿昙真有识余庆已先知迹隠青山旧堂开绿野竒三槐承世泽一桂发孙枝鳯咮依金阙鹓行接玉墀芳名归月旦遐筭逾期頥奉使还朝日称觞献寿时希声歌白雪妙舞间朱丝况际雍熈世何欢可代兹

　　小鸣稿巻四

　　●钦定四库全书

　　小鸣稿巻五

　　（明）秦王朱诚泳 撰

　　○七言律诗

　　半村为姑苏汤隠士赋

　　别墅深深习隠居半依城郭半郊墟门前流水渔郎棹道上飞埃使者车隔岸市諠来座逺卷帘山色入窓虚云泥出处都随分野有良田案有书

　　送都宪孙世荣四川巡抚

　　紫泥封勅下金銮进擢都台镇锦官分陜未终秦地爱济川应遂蜀人欢雪山又为公来重云栈宁辞马度难从此诸畨皆慕义不劳兵甲从戎鞍

　　一览亭为保安王肃斋题

　　构得幽亭瞰小池四时风景总相宜百年图史劳双眼万里乾坤醉一巵花雨扑帘红片片玉山当户白差差傍人却讶仙凢隔载酒无因为问奇

　　送李少叅希范致政还乡

　　囊封情疏达天阍乞得身闲荷宠恩召伯爱多棠勿翦渊明归早菊犹存九峯结社诗千首三泖维舟酒一樽除却赏心并乐事只将家学授儿孙

　　送郁文博少叅致政还上海

　　天恩乞得下明光回首乡关旧路长风月有情归箧笥烟霞无梦到巗廊数杯浊酒黄花径十里青山绿野堂遥想鲈鱼秋正美一竿终日钓沧浪

　　逰仰天池留别性空和尚

　　絶巘灵湫一脉通翠光垂彩浸虚空三千世界红尘外十二楼台寳镜中琪树影长留晩照昙花香暖逓春风我来自有三生约最喜高人得逺公

　　寿伯汧阳王恕斋五十

　　半百年来五福全秀锺光岳陆生莲苍松翠栢风霜古玉叶金枝雨露偏鹤背有书来碧海弧南增彩烛瑶天霞杯满进长春酒愿祝荘椿寿八千

　　印湛然炼师道院

　　五铢霞帔七星冠洞府朝元礼数寛一榻白云香篆袅半窓灵籁竹声寒瑶坛鹤占千年树金鼎龙蟠九转丹物外红尘浑不到碧桃花老任春残

　　病鹦鹉

　　灵禽不耐病摧残衣褪秾蛾嘴褪丹无力似人方倦极有情对主欲言难云深陇树归心逺月满秦楼旧梦寒敲损玉壶浑不应空余香稻长阑干

　　秋夜

　　烛黯绯罗火尚温卧闻清漏咽重门露漙仙掖兰香细月转雕栏桂影繁遣戍有怀劳士马维藩无补愧君恩起来吟得悲秋句却怪诗魔恼梦魂

　　刘节妇

　　结髪曽期百岁同可堪中岁命途穷孤鸾影去青铜冷别鹤声沈绿绮空烈火难销心上铁韶华不到鬓边蓬西风一榻清秋夜露叶萧萧坠井桐

　　赋得潼关晓骑送盛舜臣还吴

　　重关高耸玉绳低曙色微分栁外堤逺道有人催去马清时无客效鸣鸡帝城瑞日瞻来近亲舎孤云望欲迷去去不须增感慨好将形胜入新题

　　送戴松崖之浙江宪长

　　三年提学擅芳名此日迁官沐宠荣关右文风归浑厚越中民物待澄清霜寒驿路豺狼遁日暖梧冈鳯鸟鸣此去台端聊驻马圣明虚席待阿衡

　　挽国戚廖都阃之父（二首）

　　少住人间四十秋乘云又作帝乡逰紫宸有宠来丹诰黄土无情瘗黒头共倚嫖姚终破敌谁知李广不封侯白杨风起棠梨冷地下英雄亦解愁
　　壮志曾期马伏波功名未遂恨如何鸳雏继武勲劳重鸾诰貤恩宠渥多海上有时来白鹤人间无路返青骡刻铭幸有如椽笔千古声名耿不磨

　　挽廖母秦太夫人（二首）

　　万里良人事逺征义方教子早成名七旬禄养三牲备双诰恩封二品荣夜雨萱花堂背落春风芳草墓前生贤郎阃帅追思处忍听慈乌夜夜鸣
　　星沈寳婺夜光微七十年来禄养违不意丛萱摧暮雨空令寸草恋春晖瑶池有路旌幢逺沧海无潮信息稀留得阶前慈竹在清风依旧满庭闱

　　挽国戚廖廷玺都阃（二首）

　　剑气横空结暝阴英雄触目亦伤心龙蛇阵古风雷壮狐兎羣多草木深云散栁营春寂寂鹤归虎帐夜沉沉边城爪士知多少目断旌旗泪满襟
　　战袍簇锦炫朝晖万里边城纵武威沙苑不归蕃帐马将星空堕塞垣扉草荒高冢埋金剑云锁空山暗铁衣一段英雄招不返野花香冷雨霏霏

　　挽廖母孙夫人（二首）

　　瑶池梦断彩云飞为吊芳魂泪一挥韬畧资夫登阃帅贤明有女拜宫妃麝兰已向风前散环佩何时月下归喜有贤郎真将种龙泉出匣更辉辉
　　珍重芳名举世贤老苍何事涩长年情知龙剑终归水忍使鸾胶别续弦珠翟已空堂上母彩軿翻引洞中仙惟余二品夫人诰夜夜虹光射九天

　　除夕有怀戴松崖

　　坐销银烛夜窓虚感慨流光逼岁除千里故人空有约三湘归雁竟无书风惊爆竹鸦声乱雪映寒梅鹤影臞满酌屠苏还自遣关西何日候輶车

　　送梁廷美都宪巡抚湖广

　　九五飞龙泰运开大藩方伯进都台随车雨自秦关去有脚春从楚甸来和璧定为稀世寳傅舟原是济川才圣明正尔思贤佐双佩还应接上台

　　藩庭别意为贾希召都宪赋

　　祖席休辞酒满斟匆匆离思转难禁乾坤纳纳谁非客湖海悠悠独此心素履乆同氷与蘖归装赢得鹤随琴天涯明日遥相忆目极暮云春树深

　　寄戴松崖

　　地北天南叹别离此心无日不兴思云霏茗椀闲边话月隠华灯醉里诗秦苑阳回花放早越江霜冷鴈来迟孤山闻说梅如玉莫惜春前寄一枝

　　送齐应璧鸿胪修祀礼成还朝

　　万年天子笃同宗遣祀园陵礼秩崇使者虔恭将徳意先灵彷佛着仪容空山夜静风云绕大地春回雨露浓归近天颜如有问为言存没感恩同

　　哭宪皇帝

　　玊帛常思拜冕旒此生谁道竟无由九重宫阙风云惨万里山河草木愁昧谷日沈天漠漠鼎湖龙去路悠悠宗臣一掬伤心泪洒向黄河日夜流

　　送汤半村西游

　　千里来逰百二州又骑羸马向西游萧条自叹冯唐发凋弊谁怜季子裘渭水断鸿投逺渚陇山落木动高秋老怀料得行吟惯不似寻常动别愁

　　送人还闽

　　杨栁经霜叶乱飞双旌迢逓出闗西紫茰黄菊牵归兴绿酒红亭惜解携宦邸清风随驿马客程残月促晨鸡故园到日应多暇好把新诗取次题

　　送郑琴士南游

　　壮游知不惮驱驰东望三衢信所之流水高山琴里趣阳春白雪马前诗岂无逺道莺花好为有高堂鹤发垂慈竹满庭春酒熟归期须及燕来时

　　冬日牡丹

　　爱日微暄破锦丛永春园内小亭东虚疑玄帝为青帝却讶寒风变暖风松竹有情同晩节雪霜何处避春红眼前生意多如许可是能回造化功

　　寄汤半村

　　长安相见即相知千里那堪乆别离夜雨寒灯劳逺梦暮云春树动长思花明杜曲莺啼早天阔呉江鴈度迟芳草一庭书馆静煑茶何日细论诗

　　题印湛然炼师画像

　　画史丹青妙入神毫端应怪写来真松风萝月闲中趣野鹤孤云物外身脉脉灵源清似水溶溶生意蔼如春风雷叱咤寻常事信是人间有道人

　　涵碧池

　　分得瑶池一镜开翠光澄彻净无埃雕阑昼永眠春栁文石秋深锈雨苔菡蓞多情红间白鸳鸯有意去还来无边风景供逰乐细数行吟日几回

　　涌金桥

　　长松修竹共阴森下有方塘几许深玉井遥分泉脉脉彩虹高卧夜沉沉升仙有志空题柱过海无慿浪费心谁似主人襟抱阔芳尊吟倚曲阑阴

　　春日雨中

　　冷风冷雨过残春景物无多迹半陈色褪荼■〈艹縻〉红粉淡愁低杨栁翠眉颦翰林赋罢江沈月金谷楼高玉委尘自古兴亡皆有数达人何用苦伤神

　　同阎文振方伯仰晋卿宪副池亭小酌

　　绿荷池上小亭台红白莲花映日开喜共薇垣高士话况逢氷署可人来谩将景物酬诗句何用笙歌送酒杯坐乆香风生白苎不知身外有蓬莱

　　春暮书怀

　　鸟啼花落减韶光节序相催有底忙堤栁絮多迷燕子渚蒲芽短露鸳鸯匡时献策知无补对酒吟诗喜欲狂况是眼前生意满濡毫宁惮索枯肠

　　寄戴松崖都宪

　　南北暌违思不穷逺将音问托鳞鸿百年天地能容我此日经纶正倚公直遣穷阴回淑气还闻浇俗变淳风西窓夜雨何时会樽酒留连一笑同
　　契合金兰独见君索居应叹乆离羣乘轺只在商山外放棹难寻剡水濆霄汉功名推独步江湖声迹喜相闻画楼几凭阑干立目断天南日暮云

　　元夕分韵得红字二首

　　华堂灯烛影摇红此夕衣冠宴集同开口况逢时节好赏心休放酒杯空千年奎壁星重聚万里烟霄月正中情景可人须尽醉咏归还向舞雩风

　　送王尚文少叅致政还金陵

　　霄汉功名志未伸便从岩穴问通津江东国士无双士林下闲人见一人门近清淮多白鸟堂开绿野断红尘五千书巻床头在旧业弓裘未是贫

　　送冯原孝郎中奉使还朝

　　建节宗藩册礼成鸣驺千里上神京宾筵此日看仪度虎榜当年识姓名五色长虹光不掩千金良璧价非轻趋朝正是阳回日上苑迁乔听早莺

　　灞桥别意送徐进士还京

　　驱驰王事独贤劳使节煌煌又入朝红雨飞花长乐苑绿波芳草灞陵桥秦关百二山河壮京国三千道路遥宵旰只今图治切早施经济答唐尧

　　送王述之升山西宪长

　　龙蟠金勑下长安宪副承恩又转官鸷鸟乘秋霜翮健法星垂彩夜光寒五陵父老遮骢马三晋云山识豸冠料得轻车行熟路片言折狱信非难

　　请人看梅

　　桃李争春不耐寒老龙独向雪中蟠孤标只许青松侣冷艶从教白眼看瀹茗赋诗聊酝藉巡檐索笑足盘桓合欢不是无杯酒似怪风情近牡丹

　　送耿好问亚卿癸西岳事毕还京

　　圣皇忧旱为斯民谒告名山简近臣千里亢阳过十月一时飞雪遍三秦大烹牲腯劳歆飨少宰精诚动鬼神归去金銮烦奏对于今民物已回春

　　贺新亝兄书屋落成

　　宗藩华构俯层城小结书斋又落成满架香芸青馥馥一庭芳草翠盈盈可人兼喜留谈谑熟客频来免送迎孔思周情千载趣湛然方寸有余清

　　送大叅邓松坡致政还乡

　　两封情疏达金扉乞得闲身故里归上国乆依红日近内江遥望白云飞鲈鱼鲙美充珍馔孔雀袍新胜舞衣忠孝两全臣子分傍人应羡早知几

　　次韵留郑子初长史怀归

　　闲情未许寄盟鸥秦国衣冠第一流仙桂有香秋淡淡贞松无恙晚悠悠封王顾我犹青岁作相怜君未白头道谊始终期不负絷驹非是为私留

　　挹秀为宗弟永寿王东轩赋

　　迭石为山列画屏方塘如鉴对幽亭水涵云影连天碧峰送岚光入座青爽气逼人诗屡就清风扑面酒微醒等闲自有濓溪趣芳草长留翠满庭

　　读宁河武顺王邓氏世家録（二首）

　　手提一剑归真主百二雄师势独尊彤管铭功辉简册青门为庶泣儿孙东皇已去花无赖华表重来鹤有言六尺孤坟锺阜外谁将麦饭吊英魂
　　气节棱棱压万夫平生百战定寰区丹书铁劵当朝宠武畧文韬百世模淮泗腴田惟旧业麒麟高阁有新图天家雨露东溟阔况是河山旧剖符

　　九日与戴松崖汤俟庵赏菊

　　门外衣冠次第来斯文良会喜相陪天垂晴碧雨初过菊带寒香花正开人世不须伤往事篱根聊共醉深杯东风指日回春意还约书窓看早梅

　　送郑子初长史致政归南闽

　　作相亲藩擅徳音莼鲈忽动故乡心匡衡去国多遗草疏广还家有赐金绿野雨晴花雾暖沧江月白水云深悬知报主心犹在清梦还应绕禁林

　　送左廷珍宪使升都宪辽东巡抚

　　十载西台着豸冠又迁都宪上朝端九重图治求贤急三辅怀恩拜别难寳鉴光摇关月冷高牙风动海云寒封侯自古多文士斗印期登大将坛

　　宴保安府池亭席上偶成

　　路入名园景最幽小亭如画枕寒流风生朱箔花香细日转雕栏树影浮篆袅香烟霏寳鼎酒倾玄露泻金瓯眼前便是仙家境跨鹤宁须阆苑逰

　　惜红梅

　　暂离紫府入秦城水路迢迢数月程北客共知元有种东君谁料太无情羣芳各藉阳和力一树何孤雨泽荣醉里师雄呼不醒翠禽空绕月三更

　　次戴松崖韵以寓有怀

　　会合寻常叹不齐可堪南北复东西门墙化雨归桃李霄汉文星聚壁奎思逐杨花同滚滚望迷芳草更萋萋不知骢马今何处伐木空山鸟自啼

　　无题（四首）

　　阑干曲曲思依依风露凉生白苎衣瑶瑟调残金鴈冷玉箫声断彩鸾飞梦中说梦犹难信山上安山更不归回首蓬莱三万里暖云明灭望中微
　　聚散无慿若梦中落花飞絮任西东金笼鹦鹉■〈髟上星下〉松语绿水芙蓉黯淡红晓镜芳华空自惜夜灯谈笑与谁同十年零落同心结不是侬家手未工
　　兎走乌飞有底忙相思应断九回肠新声谩说朱弦好旧恨谁怜白画长玉虎水寒犹汲井金猊火冷尚添香星桥影淡秋无迹碧海青天路渺茫
　　楚雨巫云恰好时角声又起画楼西金屏绣褥空凝望锦字鱼笺亦懒题藕断尚怜丝袅娜花深偏怪雾凄迷宵征莫道无眠处赋命从来自不齐

　　闺情（四首）

　　倚遍阑干白昼长更无情绪理新妆栁眉翠压春愁重桃脸红添粉泪香潮信有期通瀚海音书无路到辽阳自怜不及堂前燕双去双来绕画梁
　　午梦初回玉漏长粉容香汗湿残妆箧中羞对班姬扇帘底空闻贾媛香暮雨几时归楚岫春心何处问巫阳闲来写就相思调一段新声自绕梁
　　愁中一刻似年长无复浓妆与淡妆玉颊痩来惭对镜罗衣闲却罢熏香丹枫有恨随流水白日无情易夕阳屈指光阴近重九懒将黄菊傍钗梁
　　锦被难温觉夜长晓来无复学梅妆亸肩云鬓千丝乱记臂丹砂一点香问约有情缄荳蔲引年无意藉昌阳角声催起东楼月颜色犹疑在屋梁

　　送春

　　榆荚杨花乱舞风东皇何事去匆匆一庭芳草添浓绿满耳啼莺怨落红眼底韶华浑似梦人间乐事又成空临岐对酒情无赖殢雨尤云怅望中

　　心迹双清为汧阳王作

　　一片灵台湛碧虚此身真在水云居壶中秋月氷相映帘外春风草不除老鹤枯琴君子操牙籖玉轴圣贤书东平未必清如许俯仰无惭乐有余

　　送娄亷使克譲朝京

　　玉骢腾踏使车轻宪节趋朝出雍城旌斾影摇晴雪冷佩环声振晓风清云中双阙星辰近天上重瞳日月明关辅年来尚雕敝好因前席论苍生

　　东轩为永寿王作

　　构得华轩府第东搏桑朝影上梧桐雨香砌草先交翠气淑林花早放红照眼帘栊迎旭日满堂宾客坐春风主人吟罢连枝句流水心期万折同

　　白云窝

　　为霖有待济恒旸暂托幽栖覆苑墙缥缈逺连天漠漠氤氲微露月茫茫晴窓影堕琴书润午榻阴生枕簟凉苍狗白衣随变幻肯教飞梦落高唐

　　送吴元素长史致仕

　　缄情纔上九重天乞得闲身宠渥偏四品进阶金带重五花裁锦茜袍鲜秦城况有连云第杜曲仍多负郭田我喜相违复相近沃心还望仲舒贤

　　元日遇雪

　　青帝今朝换物华故将飞雪逞豪奢嘉祥偏应三阳候枯树争开六出花耳底丰年先有咏眼前生意浩无涯妆成富贵应难并玉宇琼楼几万家

　　贺戴松崖升都宪

　　薇垣迁秩贰都台荆楚风烟到处开恩命一函从北下福星千里又南来鳯麟自古生明世廊庙于今用大材昨夜仰瞻霄汉上文光垂彩耀三台

　　送韩贯道都宪巡抚西夏

　　盛世筹边用老成魏公孙子复才名紫泥金勅来关辅大纛高牙建夏城杀气凛如秋气肃法星光并将星明塞垣自此烽烟凈廊庙行看佐太平

　　送周国瑞总戎守镇西夏

　　金勅初颁五鳯楼便催铁钺镇边州北来已破羗人胆西顾宁烦圣主忧千里旌旗山月晓一声皷角塞云秋酬功他日铭彛鼎定列麒麟阁上头

　　柬暹上人

　　千里劳师逺入秦久闻医术妙通神坐中不问三生话指下求痊一病身早使恵风苏草木要令幽谷变阳春慈悲最是僧家事况是僧家最上人

　　中秋喜晴

　　三年好景忧中度今岁中秋大放晴万里碧空星彩烂满天凉露月华明桂香尊爼喷龙脑花拥笙歌咽凤声清赏不知更漏永只疑身世在蓬瀛

　　秋夜雨晴

　　雨余林暑尽消残凉气侵肤却素纨万里碧空秋淡淡一天清露夜漫漫桂香暗结黄金粟桥影斜涵白玉盘清思满襟浑不寐诗成还倚曲阑干

　　雨晴即事

　　好山排闼送新晴石径苔干步屧轻华屋日高飞乳燕绿杨风软听流莺也知守拙真成拙须信浮名未是名一笑未堪尘鞅累陶然醉咏乐升平

　　白兎

　　金精孕秀产明时三窟祥生玉雪姿异种料应尘世少仙胎元是月宫遗氷崖卧处人难见草径行来犬易知好共蓬山雪毛鹿去随阿母宴瑶池

　　映水芙蓉

　　花满平堤水满池水光花影净相宜蜀江霞衬千机锦海国蚕成五色丝镜里崔徽施巧手溪边西子露香肌本来色相皆虚幻恼乱鱼龙恐浪疑

　　舞风杨栁

　　灞陵桥畔晚依依摇荡春光力尚微汉燕身轻斜亸袖白蛮腰瘦不胜衣长条偏藉吹嘘力弱质难禁翦拂威寄语章台休摆乱风流态度有时归

　　春日写景

　　楼阁深沈画景长淡云轻霭散晴光栁堤风暖莺莺巧花径泥融燕燕忙歌管传声来别院秋千送影过邻墙青春莫负韶华好秉烛还须照海棠

　　访城南孝子庐墓

　　命驾来寻孝子居落花天气日长初乔松几个一双鹤老屋数间千巻书高冢己沾新雨露故家还守旧田庐纷纷肉食知多少侧耳高风愧不如

　　送修武伯还朝

　　亲藩封拜礼初成鸣佩依然上玊京千里河山旋使节一方茅土受宗盟春回灞岸莺声早雪霁函关马足轻青岁功名须努力等闲莫负旧家声

　　送秋官车郎中还京

　　九重恩礼厚同宗天上仙郎逺锡封袖带玉炉香馥郁口传金殿语从容秦关自昔山河壮汉省于今雨露浓看取归朝还使节定知飞步接夔龙

　　登城

　　层城百尺势凌虚四面青山列画图北极九重红日近南山双垄白云孤天连逈野迷高下烟抹平林淡有无长啸一声回首处夕阳归鴈落汀芦

　　画睂次韵

　　宫様妆成忽自惊剰添螺緑转分明平铺秋水双蛾秀淡抹春山八字横颦学西施偏有态妩怜京兆最多情等闲莫对弯弯月只恐嫦娥也妬争

　　夜坐不寐听雨

　　积雨兼旬未放晴瓦沟银竹势如倾楼头画鼔三更尽牕下残灯一点明诗客此时偏得句旅人今夕不胜情悬知足慰三农望稼穑今秋定有成

　　过宫人墓

　　彩鸾飞去几回秋枳棘丛深见墓丘艳骨香魂千古恨断云残雨一天愁故宫寂寂春何在落日涓涓水自流啼鸟声中増感慨肩舆经过更迟留

　　四友轩

　　松竹梅花旧有名幽人又结岁寒盟翻云覆雨嫌时态傲雪凌霜有故情人物每同三益好丰标况是一般清相看冷淡空山里尔汝忘形度此生

　　春园行乐

　　漠漠轻烟淡淡风曲阑干外小池东莺穿高栁分晴翠燕掠飞花落软红好景只疑图画里新诗都付笑谈中及时游衍心偏乐鹦鹉深杯莫放空

　　与弟东轩

　　一遍赓诗百遍吟吟成犹未惬人心韵逢险峻尤难押句到新奇不易寻银烛烧残思处苦长髭捻断坐来深阳春白雪真稀少金石难同瓦缶音

　　望云思亲为陈公辅伴读赋

　　甘旨无由奉母慈晨昏常起狄公思孤云目断三千里寸草心悬十二时飞去不能身有翼愁来空自泪交颐谁知我亦伤情切忍诵当年陟屺诗

　　题陈叔振宪使鴈山永慕巻

　　家山埋玉几星霜逰子天涯倍感伤宰木有乌风淅淅泉台无路夜茫茫当年独立心常在此日三迁教未忘貌得佳城随宦辙公余展拜泪淋浪

　　丘仲玉少叅晩香亭

　　小结幽亭用意深西风开遍满篱金飡英自得灵均味把酒谁探靖节心冷艳不嫌秋色淡残枝偏耐晓霜侵主人剩有新裁句日对南山取次吟

　　借山楼为汤俟庵作

　　十二阑干百尺楼千年风景一时收不妨老子常开眼曾辱高峰为点头爽气隔帘时冉冉岚光浮座晚悠悠姑苏景物分明是底用思乡感旧逰

　　净香亭

　　小结幽亭傍此君百年风雨任朝昏湿云侵晚笼茶灶高节凌寒落酒樽牕外有时摇翡翠风前终日散兰荪主人对此歌淇澳剰有清声逺近闻

　　道中遇雪

　　前驱堕指折弓弦四顾茫茫失渭川初讶飞花连碧落还疑美玉出蓝田随车缟带真无异卷幔氷崖絶可怜谁道眼前非上瑞等闲三白是丰年

　　咏雪和苏长公韵（二首）

　　已密还疎乱更纎袭人寒气十分严可能端木皆成粟未必杨花却似盐冷咽铜龙沈晓漏声酣铁马战风檐晓来忽报红轮上仙掌依稀露指尖
　　长乐钟声散曙鸦九衢风力疾于车折残渭水竿竿竹拟徧梁园树树花沃野春回千陇麦层檐氷缀万人家句清无奈茶烟湿捻断吟髭手谩义

　　雪晴（三首）

　　阴沴初消瑞日升田夫于耜拟东兴山头破暖青犹在栁眼窥春绿未曽双艇逺依收钓火一帘深映读书灯人间妙手嗟谁及调燮终归宰辅能
　　楼雪初融岁欲更喜闻干鹊报天晴炊烟早逐朝阳起春意潜随野水生云散佛头来岳色风回仙掌落钟声不知骢马经行处赋得梅花几首成
　　玄冥司令势何严一雪能教数日淹风敛冻云归逺岫天开晴日上虚檐梅腮破腊争匀粉笋指缘寒未露尖好在田家应拍手瓦盆盛酒正厌厌

　　雪晴复作（五首）

　　谁翦琼花促未停海云笼日上苍冥地宜麰麦三回白山露芙蓉几仞青寒溜不妨和漏滴春蚕犹爱隔窓听江湖此夜看牢落应有高人睡未醒
　　四匝阴云动浃旬河山积玉几畨新吟余瘦骨应怜我寒到贫家亦恼人浮世悟来皆泡幻化机流后即阳春座中鹤氅清如许缓步能消物外尘
　　片片随风欲作围晓来帘外正霏霏鸦巢深树饥争噪鹊聚空梁冻不飞双棹山阴狂客返一蓑江上钓翁归玉楼银海真仙咏已觉当年属和稀
　　长空雪意未蹉跎舞屑回风一瞬过药玉桮船迎腊早水晶帘幕受寒多清浮石鼎应谁得白战星堂奈若何回首江天云雾里短罾疎网伴渔蓑
　　酸风吹雨结阴云村舎人家半掩门翦水作花看有象堆盐肖虎刻无痕彩毫冻合诗仍徤緑酒春回脸易温清兴满怀浑不俗山阴灞水总休论

　　看雪

　　雨花云叶逞新奇翦水何人夺化机掌上芙蓉旋玉女空中缟素簇琼妃郊原瘦蹇冲寒去野渡轻蓑薄暮归最是柱头惊旧鹤烂银城郭此时非

　　听雪

　　玉屑兼风卷地惊坐疑天籁不胜清吴蚕食叶渐无迹江蠏行沙碎有声诗梦又从深夜转春愁还向来年生闲门要路无遗处谁谓滕神亦世情

　　和杨宪副应宁过蓝桥

　　摇摇小队出蓝关一路凌兢马足悭万里同云迷玊宇满天霏雪幻银山枝翻宿鸟惊难定苔长新痕湿未斑却忆昌黎经此日凭谁沽酒慰愁颜

　　又和蓝田道中

　　风雪交加岁晚时一年节候又将移官庖有廪堪沽酒野店无梅欲废诗白鳯随车归院疾银杯逐马度桥迟关西重见杨夫子犹恐前身是伯夷

　　送焦知县升彰徳知府

　　曾于乌府播芳声又向花封报政成皂葢朱轓今日宠玉壶秋月旧时清爱民须体朝廷意卧辙偏伤父老情见说调羮还有待一麾宁许乆专城

　　挽余士英司马父母

　　紫箫声彻鳯鸾飞雏鳯呈祥世所稀二品褒封蒙异数百年伉俪竟同归理财久擅韦公誉断织犹存孟母机七尺穹碑昭不冺西川山水亦増辉

　　夜坐闻笛

　　谁人吹笛倚楼东静夜闻来逈不同嘹喨数声云散后凄清三弄月明中梅花落尽江城雪杨栁凋残野渡风坐乆不知黄鹤隔参差树影上帘栊

　　别意送凌卧岩还乡次韵（三首）

　　术传卢扁字锺王两浙高名海内香去路也知车载穏济时何用剑生芒鸡鸣函谷三更月枫落吴江两岸霜归到苕溪寻旧侣画船诗酒水云乡
　　束书孤剑别西秦红树青山泼眼新千里风霜欺老鬓五湖风月寄闲身灞桥驴背惊残梦函谷鸡声促去轮料得纪行多赋咏邮筒毋惜寄阳春
　　先生为客感秋声岂惮还乡两月程囊里有丹皆玉液釜中无饭不青精月残茅店鸡三唱霜冷河桥马独行去去天空风正急渡江须待暮潮平

　　寄日华上人

　　秦城分手一年过眼底流光逐逝波冷澹情怀交去久平安消息寄来多寳炉香烬同谁话白雪诗成想自哦徧倚阑干思无限西风又老半塘荷

　　天开图画楼为唐府三城王作

　　十二丹梯百尺楼无边佳致满中州山光凝黛当牕见水色拖蓝遶楹流不用丹青夸独步真成造物与同游高吟定有诗千首安得登临一唱酬

　　御书阁为唐府三城王作

　　天上颁书宠数优凌空杰阁冠中州六经垂世崇宣父万轴传家羡邺侯粉蠧避芸香馥馥晴虹贯日影悠悠贻孙燕子留芳逺瓜瓞绵绵与国休

　　送胡廷伦纪善致仕还乡

　　廿载秦藩共我游萧萧华髪已盈头季鹰去国莼初羙靖节还家菊正秋万里云霄双卷翼五湖烟水一归舟会稽剩有佳山水吟得新诗肯寄不

　　自题小像

　　石田挥笔写吾真身外谁知更有身报国寸心元自赤流年双鬓欲成银爱山常与山为主种竹谁知竹是宾茶灶笔床随处有优游天地一闲人

　　再游天池普光寺忆僧性空

　　不到禅关二十年无边风景尚依然青苍逺接千章树红白新开万朶莲习隠不为招隠赋爱山宁惜买山钱独怜恵逺今何在孤冢斜阳带晩烟

　　慰新斋兄

　　握手常嗟会面疎年来尤觉甚于初身同野鹤清尤健计比巢鸠拙不如莫为事烦妨食息且教心静乐琴书谁言淡泊中无味淡泊从来味有余

　　次三镇国慎独斋竹轩之作（二首）

　　筑得幽居类瀼西苔痕蜗篆雨中迷出林老干芟犹宻解箨新梢长欲齐高咏不妨人径造虚心似待我留题夜阑分付闲啼鸟莫谩喧啾搅鳯栖
　　隙地新开水竹居逰观终日从篮舆清阴满地和烟暝凉影横牕过月虚一点红尘浑不到万竿苍玉自森如等闲相对真成趣不用笙歌乐有余

　　次三镇国慎独斋陪逰后园池亭之作

　　案牍无劳日日闲毎■〈扌弃〉临水更看山绿云冉冉侵帘细红雨纷纷点砌斑三月韶光图画里百年身世去来间东平自有天然乐逸驾千年许共攀
　　年来年去几畨新万事回头扇底尘雪里老梅纔破玉雨中芳草又成茵满钩帘卷青山晓半畆塘开绿水春美景故知常在眼人间俗事浪频频

　　送任进之学正之绛州

　　匹马嘶风踏软尘大河东去是通津金天后夜文星逺绛水开年化雨新芹泮绿回官舎晓杏坛红送讲堂春人材瑞世从先达皋席于今有鳯麟

　　约戴松崖赏梅因出巡不果

　　宫庭万玊拥新梅曾约逋仙共酒杯千里独怜青眼别一襟谁为故人开漫劳疎影横窓入徒有寒香扑面来欲折一枝烦逺使岂胜搔首望兰台

　　庄诵太祖皇帝御制文集

　　鼎湖龙去天应泣弦管无声市肆空宸翰万年留圣制人文千古纉神功尧民击壤风謡在周胤分茅典则同秦陇诸孙瞻拜处不禁血泪洒遗弓

　　览秀楼为宗兄临潼王养性斋题

　　杰构慿虚接上台阑干曲曲障风埃牕涵渭水玻瓈滑帘卷终南紫翠开歌舞不知谁共醉登临应许我重来无边光景无穷趣莫惜新诗为品裁

　　送鲁千之都宪之甘州巡抚

　　几年藩省着芳声进秩都台荷宠荣霖雨又从今日作泰阶应向此时平霜明畨落旄头暗春到阴山淑气生为语羌戎须逺遁于今万里有长城

　　次韵寄致政郁文溥少叅

　　关陜相逢即故知别来谁料会无期金兰漫忆同心话白雪多惭下里诗夜雨一灯劳逺梦暮云千里动长思林泉闻说多萧散两鬓年来尚未丝

　　牡丹亭侍亲夜宴

　　银烛辉煌照绮罗绿云飞尽露银河天香国色春无际玉漏铜龙夜几何翠袖舞风娇不起鳯笙吹月淡相和霞杯满进长生酒春到庭闱喜气多

　　予祖康王尝游翠微山留题永庆寺璧迄今四十载寺僧録诗来谒求和予三复展诵感慕不觉泣下因再拜追和时成化庚子九月一日也

　　当年仙驾到禅宫回首春花几度红剩有诗篇笼壁上漫劳神物护山中腾蛟起鳯奎光在流水浮云世事空一捧骊珠双泪落九原衰草正秋风

　　赠汤以修纪善进阶致政

　　董贾才华擅俊良曳裾元侍我先王笼鹅书妙黄金薤倚马吟成白雪章松栢经霜知不改筌蹄得意信难忘一封竟遂柴桑愿又进官阶拜宠光

　　送余士英司马之京

　　天书飞下五云端八座崇高礼数寛霖雨早收天下望法星曽照塞门寒当年维岳生申甫终古边城倚范韩将相勲名真不愧折冲补衮信非难

　　咏雪次韵

　　纷纷瑞叶下遥天宫阙高寒搅夜眠指露却愁东郭履兴阑还笑剡溪船党姬风味羊羔酒谢女才情栁絮聨最喜太平先有兆一冬三白遍秦川

　　送贾希召都宪致政还蜀

　　承流总宪两称宜忧国忧民鬓已丝裴相抗章求退日边人归化受降时巴江雪霁鸥波阔蜀栈云连鸟道危可是还家便高卧九重无乃动遐思

　　寿伯汧阳王

　　花甲将周鬓未丝五朝身际太平时明珠白璧原无玷后土皇天若有私云暖瑞芝森玊叶雨香仙桂濯金枝年年此日春如海笑对南山醉酒巵

　　闻余士英都宪凯旋喜而有作

　　貔貅十万度洮河顷刻前徒自倒戈小丑命从今日尽名臣功比昔人多一天膏雨消氛气满路春风奏凯歌闻有巨崖堪勒颂万人相向为君磨

　　夜坐纳凉

　　桃笙豹枕竹方床爽气微添白苎裳宫漏穿花声断续疎萤度水影辉煌玉绳低转繁星乱银浦斜连淡月凉清兴满懐诗吻渇笑拈斗柄挹天浆

　　拟送人赴举

　　十年经传费覃思养就长材未是迟月殿秋高攀桂夕禹门春暖化龙时士林声价千金璧艺苑文章五色丝此去奏名真不忝便应飞步接皋夔

　　送李经司升知陇州

　　赞政薇垣属老成分符又喜领专城九衢父老壶浆饯一路儿童竹马迎行李只随清献鹤生涯谁卖陇山鹦东风三月长安道侧耳行人沸颂声

　　拟圣寿节早朝

　　南极腾光烛紫霄康衢又听颂唐尧九重宫阙开黄道五色云霞拥赭袍霭霭御香浮黼扆葱葱佳气拂旌旄万方感徳多欢抃共祝南山寿域高

　　春雪次韵

　　乱洒寒檐已足夸飞来灯夕更光华天孙不记三阳候青帝初裁五出花消剰江波浮钓艇润余田麦慰农家呼童莫待金鸟上扫向梅牕夜煑茶

　　对雪谩成

　　寒湛虚明耿夜光朝来片片过宫墙轻如栁絮还应湿白似梨花秪欠香风韵每怜飘处好词情偏觉赋诗狂玉堂此际清如许不数豪家乐醉乡

　　送娄克让之四川方伯

　　紫泥封勅下天阍宪使迁官向蜀藩瑞世百年麟在囿清风千里鹤随轩朝廷方岳西川重霄汉星辰左辖尊从此雪山南下路甘棠春暖绿阴繁

　　乙已仲春七日听颁寛恤诏

　　彩鳯衔书出九重圣恩如海遍寰中江山清昼风烟散天地回春草木同二月迅雷惊蛰腐一时膏雨起疲癊臣民欢忭将何补万岁千秋祝华嵩

　　挽仪宾曹仲璜

　　宾馆相亲岁月多年来霜鬓渐成皤千金伟器元无忝半世荣名耿不磨北海樽空虚夜月南柯梦断冷行窝石麟高冢青山下肠断秋风叹逝波

　　周处三害图

　　膂力兼人胆气麄势同蛟虎虐无辜若非父老一言悟安得乡闾三害无死国能坚忠义节读书还作圣贤徒男儿改过非难事千古英风激懦夫

　　寿钱员外八十大叅大用之父

　　八袠封君乐且康酡颜偏称锦衣裳栖身有分终幽隠裕后多书遂显扬越水吴山锺秀气少微南极灿祥光世间甲子如流水笑展方瞳看海桑

　　会乐图为宗弟永寿王题

　　四海承平庶事康百年雅会重藩方琴樽适兴排鸳序礼乐禔身肃鴈行更喜阿咸从阮籍且无成义狎宁王天伦至乐时时有不似兰亭一咏觞

　　送暹上人还京

　　萍水相逢岁未周又看飞锡上神州梁恢针验心多感龙树机深计莫留鴈度碧云函谷晓蝉鸣红树曲江秋临岐且莫伤懐抱更约春风此地逰

　　和马天禄宪副陇州简阎光甫大叅

　　悠悠汧水带云流白草黄沙接逺洲风断归鸿迷别渚霜寒落木动高秋畨营人散城边马野渡僧归月下舟独有高闲当此际每将心迹寄莵裘

　　和次阎大叅韵

　　报国曾将素志酬乞归还爱草堂幽夕阳帘卷吴山碧野渡舟横陇水流诗酒放怀三径地乡园飞梦五云楼身闲况是心无累半百年来未白头

　　和华亭道中雨晴

　　五花骢马鞚青丝宪使髙秋按节时贪吏望风争解印逺人归化纳降旗草间泣露蛩声切尘外摩空鸟力疲景物满前骚兴在不妨头上雨催诗

　　和晚渡咸阳

　　长堤漠漠绕晴川芳草离离接逺天几处夕阳林外鸟半篙秋水渡头船青山伯业成余烬紫蔓残碑纪昔年薄暮行人呼愈急短衫黄帽立沙边

　　寿汧阳伯父

　　玳瑁筵开簇绮罗碧桃花发去年柯东平乐善贤名著南极呈祥瑞彩多翠袂舞风鸾影细紫箫吹月鳯声和霞杯满进长生酒醉看桑田起白波

　　送陈公辅伴读省亲入蜀时其弟进士亦归省

　　一别慈闱几岁寒宦逰何处问平安太行睥睨云飞逺栈阁崔嵬马度难庭下称觞尧叟至门前衣绣季方欢人间家庆如君少堂北春深雨露寛

　　送童世奇黄门回京

　　近臣承诏下銮坡跋涉其如逺道何鱼目混珠须辩早角弓入酒莫疑多人情翻覆真堪笑水鉴姸媸定不讹行色一鞭催去马华山回首郁嵯峨

　　送唐虞卿郎中回京

　　遥持玉节下秦中万里流云素鉴空曲直肯挠三尺法咨询都付一心公行旌渺渺瞻燕北驿骑萧萧过陜东囊里封章多少事更期民隠达宸衷

　　和咏雪

　　六花飞舞乱西东一白茫茫路不通闭户高眠穷巷客维舟独钓破蓑翁川原缭绕疑琼岛草树高低见玉丛最喜丰年先有兆来麰生意已无穷

　　送锦衣杨千兵回京

　　一片清氷置玉壶家传韬畧更兼儒鼠牙雀角原情伪重袴疑金定有无堤栁暖风飞乳燕河桥春水泛轻鳬香尘十里长安道笑拂吴钩上帝都

　　杨化州清节巻

　　佐政三州蔼颂声茧丝保障极经营跳梁小丑空为乱安堵居民总不惊囊里肯携包拯砚胷中元有仲淹兵关西家世传来久清白端能裕后生

　　次杨应宁佥宪留别京师词林诸友韵

　　三年读礼辍慈闱还逐鹓鸾旧伴飞双阙制颁纶綍命五陵士望斗山归青云接武天应近绛帐传经愿不违留取从行清献鹤他年堪绣上罗衣
　　玺书荣捧别词林祖帐临岐思不任原委早承明道派之无幼契乐天心官居执法飞霜逺人喜从逰立雪深宻勿庙廊应有待壮年谁许脱朝簪

　　宣庙太乙真人莲叶舟画为永寿王题

　　水上飘飘一叶莲真人宴坐稳于船撑归泰华峰头月梦入西湖镜里天冲浪不惊红雨乱忘机常对白鸥眠鼎湖龙去仙踪逺遗泽空存御笔鲜

　　送高文明绣衣事竣还朝

　　榷茶奉制抚边夷一道澄清属有为豸角霜威秋肃肃乌台月影夜离离及瓜有待催行色折栁无端动别思关陇近来凋弊甚封章好达圣明知

　　送匡敬敷绣衣事竣还朝

　　戎政贤劳岁屡更又持绣斧上神京天开魏阙双龙近云尽长空一鹗横官道飞埃过雨净驿亭残暑逐风清九重若问三农事麰麦微收谷未成

　　题忠孝节义传为都阃王徽作

　　节钺防边与弟俱一门风化重舆图孤忠报主今应少双节从夫古亦无事母孝思恩罔极痛姑涕泪眼将枯芳名美誉垂青史留与人间作范模

　　送都宪陈叔振作镇宣府

　　边疆作镇众称冝攀卧争縁父老痴宪府恤刑崇徳望都台迁秩拜恩私燧烽烟杳防秋逺刁斗声沈警夜迟旧炼石皆成五色珍蔵还待补天维

　　与强景明伴读

　　清氷无滓玉无瑕鱼水相看鬓未华诗拟陶韦窥雅调文宗韩栁擅名家井天典教膺儒聘藩邸能官更汝嘉惭愧楚筵初设醴何如贾谊在长沙

　　竹窗写兴（四首）

　　幽轩潇洒傍宫墙种得新筠绕画廊寒色满林秋淅淅绿阴匝地晓苍苍小牕不雨书常润矮榻无风簟亦凉一点红尘无处着分明身世在潇湘
　　满院琅玕绿染成苍茫秋色弄阴晴如云谩作纷纷态带雨常为簌簌声陆地何时无翠滴炎天终日有寒生我来不是闲乘兴共结氷霜岁晚盟
　　一片湘云压画栏鳯毛零乱绿成圑香生箨粉晴犹堕翠滴苔花湿未干帘影低垂秋雾薄玉声轻弄晚风寒傍人莫讶躭幽兴尽日微吟独倚阑
　　轩居幽僻断尘纷不种秾华种此君晴翠拂檐秋瑟瑟绿阴垂地画氲氲满庭碎玉人空扫半畆清风鹤共分读罢武公淇澳句不知帘外已斜曛

　　溪上晩景

　　隔岸山光翠欲流暂停骢马一遨游断云阁雨天将暝老叶惊风树已秋争果野猿时聚散傍船水鸟自沈浮垂鞭缓策归来后诗兴无边咏未休

　　和韵寄日华上人（二首）

　　几年不见佛图澄龙象天髙未许登西土重来思有道亲藩分守愧无能曾闻心印传诸祖更喜诗坛续九僧料得山居无个事蒲团终日课莲经
　　当年曾会景隆池千里难禁别后思古寺春深花落后小轩人静月明时寒山笑谑都成偈无本推敲酷爱诗何日重来寻旧约相逢一笑话襟期

　　李公堤为岳州守李文明作

　　洞庭湖水古今同岳牧全收捍御功耕艺有田成岁稔往来无客叹途穷沿堤新栁摇金缕傍岸长桥卧彩虹昭代拟修循吏传声华先已属观风

　　送李文明宪使之任河南

　　东陵作镇先诸郡西岳旬宣重一方到处苍生沾雨露平生清节凛氷霜宪台赫赫官阶峻使节摇摇驿路长不道梁园还久住居然听履上巗廊

　　送少司马王表伦赴京（二首）

　　简书分陜羡贤劳几见巡边树节旄战马不嘶饶苜蓿耕农无事醉蒲萄三春雨露滋三辅六籍经纶济六韬八座登庸还有待好将忠赤荅恩褒
　　遥持玉节镇长安百辟严趋仰豸冠私谒不通霜满面秋毫无犯铁为肝一封丹诏来春殿三品清衔贰夏官幸际升平戎事少委蛇日日侍金銮

　　送张应祥绣衣按治四川还朝

　　绣衣骢马上金台好是西川按辔回甘雨一天随使节清风千里断氛埃故园情思迷松菊先陇恩光贲草莱五色云开双阙近朝阳争看鳯飞来

　　送夏官杨知微司厅事竣还朝

　　三孤世阀挺人豪赞理兵曹地位髙霄汉飞腾真不忝关山跋涉肯辞劳长安秋色随青葢华岳晴光绚锦袍此去天颜应咫尺定知乔擢荷恩褒

　　送谈时英佥宪升任江西宪副

　　双旌髙卷北风凉南望洪都去路长洞獠定归今日化野梅应发去年芳谩夸搏击同鹰隼共喜翱翔有鳯凰楚水吴山成逺别作诗聊为缓离觞

　　闲中

　　闲中常是笑人忙始觉闲中趣味长天上浮云多变幻人间流俗自炎凉推窓对客敲棊局倚榻呼童检药方茶灶笔床书满架不妨吟啸到斜阳

　　元夕

　　嘘暖东风晚更微瑶天皓月正光辉华灯万盏楼头下火树千枝望里飞宴集衣冠开玳瑁诗成咳唾落珠玑迢迢良夜春如海不醉樽前肯放归

　　送丘仲玉大叅之任山西

　　若翁三晋赖旬宣鹏路追踪有后贤藩省甘棠谁忍伐琐闱旧草世争传蒲关夜月鸡声早汾水秋风鴈影聨自是才高留不到岩廊千仭看飞鶱

　　送仰晋卿宪长入觐

　　駊騀花骢觐紫宸棱棱风采动朝绅霜飞豸角三秋肃喜入龙颜万国春执法无私推骨鲠筹边有策待经纶笼街喝道长安市元是西台第一人

　　送严宗哲太守入觐

　　五马骄嘶不受鞭文章太守逺朝天苍头秪许携孤鹤父老何曽献一钱岂弟从来心宅好亷能多见口碑传朝廷公道明于日此去褒旌定九迁

　　夏日即事

　　银床氷簟暑风清宴坐频挥玉麈轻好鸟向人如欲语新花照眼更多情一拳怪石当牕小几派流泉到沼平最喜平安轩外竹萧萧先已送秋声

　　夏夜

　　火云纔见敛奇峯隠隠前溪逓晚钟碎玊铿锵风动竹零金散乱月穿松荷盘烛影明还灭鹊尾沈烟淡复浓吟倚朱栏清不寐可堪宫漏促铜龙

　　处善楼为永寿王东轩题

　　百尺危楼喜落成九重赐额一时荣圣经浩浩乾坤大祖训谆谆日月明莫向绮罗丛里醉直须韦布境中行传来天语南山重好学间平享令名

　　兴庆池

　　绿波流尽草离离画舫笙歌载昔时海变桑田龙去逺云迷华表鹤归迟歌台落寞俱陈迹小殿荒凉有断碑最恨沿堤杨栁树临风依旧舞腰肢

　　与华阴孙令

　　早沐恩除下九重年来声誉满雷封单车出郭多迎客羸马随鞭每课农雉哺桑田春盎盎鸡呜蚕市月溶溶民安物阜应多暇上到莲花第几峯

　　曲江春游

　　泼眼春光泛晓晴闲行随处惬幽情桃花笑客乘时发芳草留人特地生鸟外云移山欲动树头泉落水如倾晚风余兴归仍在忽讶新诗马上成

　　理髪美人

　　金盆沐罢水沈香谩解双鬟趂晚凉蝉翼轻盈笼薄雾鸦翎闪烁出残汤凝脂翠缕风前滑窣地青丝镜里长恼杀多情惊一见似曾行雨下巫阳

　　步月美人

　　逺思惊秋梦不成玊关何处玉轮横风光暗与当年异弱质难禁此夜清栁影花阴聊曳步人间天上谩多情慿谁亲向嫦娥道莫为孤眠损旧盟

　　点唇美人

　　笑取红绵拭镜光香台珎重晓来妆瓠犀微露朱樱破猩血轻调玊笋忙樊素年来添妩媚乐天老去更疎狂金笼鹦鹉惊相见却怪风前笑语香

　　折花美人

　　粉香罢染镜中丹百转千回绕画阑夜合有香迎日暖宜男无语怕春寒深红在手颜初破浅白沾衣露未干浪蝶狂蜂莫相妬妆成要使阿奴看

　　送陈徳修都宪之河南

　　青云黄甲早飞腾厯厯贤劳独有称纔领除书迁左牧又看征诏进中丞后生久已归山斗元首从来藉股肱记取长安今日别上元时节正张灯

　　桃接梅

　　何事玄都解出神孤山换骨絶纎尘刘郎此日非前度姑射于今是后身自许坚贞盟晚节耻将颜色媚秾春从今结就调羮实不记瑶池有故人

　　送惠安伯奉使还朝

　　圣明天子重亲亲衮冕临轩遣大臣亲捧金书辞北阙逺持玊节下西秦波分雨露天潢近庆衍宗支帝命申归去重瞳应咫尺为言万物总回春

　　送郑徳新方伯致仕

　　霄汉勲名喜致身薇垣望重自西秦心应许国终怀赤鬓为忧民早博银公道定知归太史清朝无愧作闲人从今勘破黄粱梦习静虚堂养谷神

　　韩愚夫黄门具庆诗

　　忠献云仍衍庆长一门遭际此非常两儿价重连城璧二老眉齐具庆堂乌府黄门同宠渥锦袍珠翟共康强亦知积徳君家事寿域天开自圣皇

　　送李叔渊绣衣还朝（二首）

　　青春豸绣几人如玊斧从容引鹭车买鐡十年曾铸剑典衣无日不收书似闻雕瘵劳存问那复豺狼待扫除去近九重应简在西行声价重璠玙
　　旧持宪节过西秦衔命重来是故人八郡风霜千里逺三场条格一时新杜陵骨瘦多忧国范相心劳总为民料得巡边应有待藩邦争识玊麒麟

　　送戈勉学太守之亷州

　　天家有诏起龚黄暂抚东夷近海乡夹道旗亭榕叶暗绕城村落荔枝香扶桑日上春无瘴合浦珠还夜有光壮志不须嗟逺别男儿出处付穹苍

　　太行家庆为李叔渊侍御题

　　车马骈阗皷笛哗徳星今聚李膺家三千锺乳和玄露百万蒲萄荐紫霞金舄喜承新宠渥青毡还是旧生涯贤郎便道称觞处天上蟠桃正着花

　　灞陵别意送夏廷赞行人还髙邮

　　官河夹岸栁依依有客西来衣锦归诗思喜随花竞发离心应比絮先飞马头岳色春云淡树底河声夜雨微此去宁亲兼入觐清时忠孝独无违

　　春日即事

　　帘卷东风淑景移朱楼翠阁日迟迟栁烟分绿侵书幌花雨飞香入砚池物外功名浑似梦眼前风物总宜诗人生对景须张主莫待秋霜染鬓丝

　　春宫词

　　昼漏迟迟淑景长此中别是一风光彩云画栋来天女丽日文牕语雪娘怪石当阶飞翠湿小桥临水落花香龙笙鳯管开筵处只把关雎备乐章

　　送汪文灿大叅升任广东宪长

　　薇垣督饷未三年持宪遐方简任専霜落梅天消瘴雨风清驿路扫蛮烟讼庭坐久榕阴合宾席开时茘子鲜见说外台风纪重豸冠还上五云边

　　挽阎文振方伯

　　名髙黄甲际昌期八十年来鬓已丝风月襟怀涵酒量乾坤清气入诗脾明时解组开三径暮夜怀金畏四知此日盖棺身事了士林谁不为含悲

　　寿杨宗徳行人父八十

　　熏风四月动朱弦昼锦堂开上寿筵翠栢苍松春不老少微南极夜同躔芟强曾慰良民望登第今推令子贤从此仙家消息好等闲沧海变桑田

　　送西安袁大纶推府应召之京

　　万里青云早致身三年丹笔断如神奇才自古成梁栋灵囿于今有鳯麟藉藉芳名闻北阙煌煌休命下西秦法星昨夜光芒正照见兰台第一人

　　送吴世安绣衣还朝

　　按部贤劳岁已更乘骢又见上神京从来白简名偏重此去金吾胆亦惊泰运喜同文运盛法星还近帝星明埋轮揽辔男儿事肯使前贤独擅名

　　送张邦镇都宪巡抚畿内

　　西省纔承宠命新中台又见荷丝纶如今八座多求旧自古三边重得人万里河山同日月九重霄汉动星辰北门锁钥知均是会见沙场靖骑尘

　　挽张尚质主事之室

　　登科纔拜粉闱郎旋对西风泣孟光红锦恩颁新制诰紫罗恨满旧香囊人间无计留秾李地下何缘种海棠几度五更孤梦觉空余残月照仪床

　　清溪小隠巻

　　漫倚山椒结隠居长歌真欲爱吾庐座中每下高人榻门外时来长者车杨栁风恬春院静梨花月冷夜牕虚萧然身世浑无累读尽人间万巻书

　　园亭小集

　　暖玊流霞次第传满前吟料自无边风回牕竹惊香粉雨绣亭苔蚀紫钱断续蝉声琴入奏翩■〈扁迁〉鹤袂雪当筵饮余燕坐心如许读到南华第几篇

　　送仰茂才南还晋卿宪使之子

　　秋雨长安送小坡青云麟趾思如何墨池字逼兰亭叙艺苑才髙白雪歌獬豸定知传旧物珊瑚又见长新柯干将此去须重砺珍重名家进士科

　　次韵无题（二首）

　　日自西驰水自东悲欢得丧古今同诗能寓谶逢山鬼烛解蔵机仗木童悍将志骄难虑敌名姝颜好亦和戎慿君莫话神仙事瀛海茫茫际碧空
　　身世浮沈不系舟人生踪迹可能求春风水涨桃花渡夜月烟迷燕子楼帘箔低垂灯已烬辎軿髙举药难留少年莫为多情苦只恐多情易白头

　　送严茂才省兄南归宗哲太守之弟

　　楚天空阔楚山青秀出奇才属地灵艺苑争传鹦鹉赋云霄齐振鳯凰翎笔端造化移衡岳胸次波涛小洞庭珍重难兄贤太守好将科甲继芳声

　　送韩徳夫绣衣南还天长展墓

　　泣血三年眼欲枯邈绵宁忍忘中都輶车带月过金陡清节凝霜照玊壶官道好山随去马故园宰树惨啼乌昼游况是人生愿料得心情异二苏

　　春日郊行

　　翠滴终南雪始干越罗衣薄逗春寒路从兴庆池边过花向玄都观里看散乳琴泉通石窦调声簧鸟咽林端熙熙到处逢人醉争说皇恩似海寛

　　过雍世隆方伯别业

　　邯郸梦破小功名别墅新开近斗城一井晓烟桑叶暗半檐晴日杏花明吟边杖履恣游乐尘外轩车絶送迎寄语东山谢安石莫因髙卧负苍生

　　春兴

　　春来无日不题诗只把题诗当酒巵隠几正当莺唤处卷帘恰是燕归时垂杨影逐东风软红杏香含丽日迟九十韶华等闲事流年光景却成痴

　　追和元孟溪湖上之作（四首）

　　爱花不惜买花钱博得春风满目前晴蝶舞酣红杏日晓莺啼破绿杨烟隔溪钟磬来僧寺入座笙歌在妓船俯仰乾坤都是乐何须物外觅神仙
　　南山招我亦良缘恨不中间结数椽草色正当行仗外莺声恰在舞筵前行行细栁摇金镂点点风榆落翠钱更爱小桥添画意一竿斜系钓鱼船
　　江南雨霁不胜春况是湖山絶点尘蛙皷喧来鸣岸芷燕泥衔去堕江苹锦堤花栁迷金勒画舫笙歌醉玊人写兴从来凢几首总输坡老独清新
　　杭州风物锦成堆送目闲登百尺台举棹呉江翻雪去卷帘天竺送青来佳人倦舞妬飞燕游子停杯歌落梅却忆风流苏太守肩舆忘却醉中回

　　郊兴

　　数声啼鸟隔烟霞帖帖龙驹踏软沙紫陌好风多栁絮锦溪新水半桃花松楸寂寞将军墓台殿参差释氏家树底瓦盆盛浊酒喜看野老话桑麻

　　春日东园与客小集

　　花时宾从一徜徉帘卷东风日正长莫厌梁园频雅会也胜曲水共流觞香蟠翠雾迷金兽歌袅新声落画梁更有当筵清絶处流莺百啭在垂杨

　　偶书（三首）

　　不避流言不避嫌维藩无愧足安恬道心向上初知进诗思新来似觉添临水有时闲把钓看山无日不钩帘乐天元是吾家趣何必君平为我占
　　惆怅何须咏四愁茫茫尘世且沈浮一枰黑白真为敌众口酸咸苦不侔萋斐竟能成贝锦戾邮惟恐谤麛裘大东不见西人子粲粲熊罴私与舟
　　此生何必卜穷通造化从来自至公持已不妨提四印待人恒欲戒三穷云开逺岫连天碧月漾澄波彻底空俯仰乾坤都是易管窥应笑老扬雄

　　食薏苡仁饭索萧子豫少叅和韵

　　伊耆知己入图经佳实如珠性亦灵绮席芬芳轻黍稷青囊错落间参苓伏波老子曽招谤吏部先生爱着铭岂但充肠堪作膳扶危还许制颓龄

　　送熊良佐方伯之湖南

　　纔向西秦种紫薇又从南楚振余辉清名自昔公多着舆论元来众所归华岳有图归使槖湖湘无土涴征衣遥知别后相思处目断江楼一鴈飞

　　送许进士还朝季升都宪之子

　　奉使西来荷宠恩徳人真见此温温百年庭训诗兼礼一代贤科弟与昆骐骥超羣元有种珊瑚出海岂无根忠宣不愧希文后汗简勲名取次论

　　首夏

　　清和时节属朱明况复南郊礼载迎花气满庭晴雾合槐阴匝地午风清池亭引水新泉出石鼎烹茶活火呜更喜夜来龙试雨入帘草色翠盈盈

　　端阳宴中题扇分送镇巡藩臬

　　一年佳节属端阳小殿钩帘日正长丝竹喜同秦客醉帆樯翻笑楚人狂红衣出水莲初试白雪登盘麦始尝见说南熏能解愠还须大手为宣扬

　　过合阳温穆王东园延春亭感怀

　　东皇促驾肯淹留井辖于人岂易投露洗怨红花泪滴烟迷寒翠栁眉愁当年吟赏添新况此日经过感旧逰斜日鸟啼宾客散山亭无恙水空流

　　夏日内燕后偶成

　　日上扶桑曙色分湘帘如水逗南薫雀屏巧刺笼金餙鳯斚轻镌暖玊纹缥缈寳香穿仗入铿锵环佩隔花闻华堂宴罢髙眠处肯向阳台梦楚云

　　山居为毛仲徳隠士作

　　青山面面绕幽居髙隠中间兴有余花径暖香来缥缈竹牕晴影落扶疎雪飞洞口归巢鹤金跃波心出浪鱼我亦喜无尘鞅累何时一访隠君庐

　　闲兴

　　冨贵功名总不关昔人髙节许追攀心如流水淡中淡身比浮云闲更闲霜雪后凋同菉竹炎凉不改共青山年来事事皆疎懒惟有吟诗兴未悭

　　送髙世徳行人服阕之京

　　年少亨衢早致身松崖髙弟有斯人使藩不辱君王诏营墓谁怜孝子贫旧赐绯袍深雨露重依丹陛近星辰故园听说松楸在可有乡心入梦频

　　送秋官谢维章亚卿还朝

　　叅相薇垣旧识荆十年南北两驰情手持三尺来京国人迓双旌入雍城紫极晓晴初日丽金天秋静法星明扫除凶秽清关陜从此奸邪梦亦惊

　　秋意

　　金帝行权代祝融先声已自到梧桐凉生虚室蟾光澹爽入疎帘露气通梁燕刻期辞旧垒池荷一夜坠嫣红青奴白扇均休怨夏日貂裘亦尔同

　　送韩徳夫绣衣起复之京

　　脱却麻衣着绣衣逺乘骢马谒金扉云开玉阙双龙拥秋静瑶空一鹗飞揽辔旧声余上谷含香新奏入端闱独怜乡国南畿近已见春风画锦归

　　送长史之京

　　独怜外患一朝加要识荣枯似转车鱼目混珠难卒辩青蝇点璧未为瑕身羇请室心还赤梦遶严庭鬓易华去去不须垂别泪天家雨露正无涯

　　送锦衣赵廷昭挥使还朝

　　中朝人物美丰姿少日才名众见推身惹炉烟分虎卫口衔天语下龙墀来时满月随金节归路清飙引绣旗忠慎如君真不忝好同皋契佐雍熙

　　送少司徒许季升之京

　　平生豪气薄云霓鲁直曽劳御笔题才大似嫌秦地小名髙翻觉华山低争看赤手扶黄道又见征书降紫泥此去为霖康四海还祈余泽被关西

　　质轩

　　矮屋何须桷与榱并刀谁复剪茅茨雕镌彩绘非吾事朴厚浑坚实尔宜宓瑟虞琴声最淡太羮玄酒味偏奇尘埃多少繁华眼不是商人讵得知

　　秋祀山川偶成

　　珊珊玊佩候严更躬祀山川体至情匝地风云初缭绕一天星斗正澄清洋洋神贶应来格肃肃愚衷愧未诚但愿满郊禾黍熟普教民物遂生成

　　挽耿天资少叅

　　接武贤科着美誉年来分陜独勤渠春秋荏苒五旬半风雨凄其八月初廿载守官惟禄俸平生教子秪诗书可怜归瘗家山下流水依然绕故居

　　送张廷仪绣衣（二首）

　　秦晋山河咫尺间绣衣人望下台端九重朝日辞龙衮一道秋霜落豸冠阊阖夜深飞梦绕太行云近举头看北风莫谩吹关雪鹰隼元来不畏寒
　　文章柱史擅才华独步中台帝所嘉云簇朱衣兼绣豸霜飞白笔更生花坐令豪侠遵王度肯使奸邪小法家归去倘劳当宁问为言西土靖边沙

　　初度自庆十一月十五日

　　行年四十尚蚩蚩独喜年年物色宜荔挺始看穿北土梅花又见放南枝三川风月供诗兴千里河山入酒巵俯仰自知无愧怍不妨吟笑到期颐

　　有旧识者自广南以椰子孔雀见寄

　　朝来有客自炎方异果珍禽忽寄将落爪霜寒分玊液惊心日暖闪金光青门未许称瓜瓞丹穴从教有鳯凰欲写素书酬逺意衡阳无鴈到潮阳

　　忆西山暨鳯泉旧逰

　　夜夜名山入梦多旧逰踪迹复如何灵源有性蔵真火絶壁无尘拥黛螺氷泮磻溪増潋滟云开太白露嵳峩眼前有景谁收拾都付渔樵作浩歌

　　送韩淳夫府尹之应天

　　名魁三晋羡修能万里烟霄早进升天锡征书来画省春随行斾入金陵夕郎自昔推忠荩京兆于今借股肱接武昌黎应不忝悬知从此更轩腾

　　寄戴松崖司寇

　　别后心旌镇日悬相思还有梦相牵江云渭树三千里秋月春花十四年懒散西藩甘豹隠登庸南部喜莺迁逢人未问调羮事且寄峰头十丈莲

　　永思堂为熊腾霄都宪作

　　不尽长江不尽思登堂无复覩严慈都台风木伤情切宦海羮墙入梦迟蠧落遗编留素业尘封残织有余丝浮光山水依然在缅想仪刑独泪垂

　　送严宗哲太守乃弟冠带南还

　　五马城东送逺行那堪难弟别难兄乌纱此日同沾宠黄甲当年独着声春草池塘还入梦夜牕风雨最关情云山杳杳牵离恨极目湖天一鴈鸣

　　贺新斋兄袭封汧阳王

　　万国星辰拱至尊又看天使下亲藩金函玊节今恩重伯服侯冠古制存带砺河山盟册府分封茅土及诸孙绵绵余泽齐天地水木还能忆本源

　　贺张一之宪佥之父封君八十寿

　　八十康强亘古稀贤郎禄养喜无违花香绿酒醺人艳黍熟黄鸡入馔肥肯向公家轻自售每从乡社醉扶归遥知耆旧追随处争羡封君着绣衣

　　漫兴

　　茫茫大化古还今独向盈虚酌浅深醉后语言休着耳梦中富贵莫惊心青山到底成黄土白石谁云幻紫金不见当年康节老弄丸终日只闲吟

　　小鸣稿巻五

　　●钦定四库全书

　　小鸣稿巻六

　　（明）秦王朱诚泳 撰

　　○五言絶句

　　南园即事

　　草木俱摇落穷冬迫岁华凭谁慰岑寂独喜见梅花

　　懐陈叔振都宪

　　判袂俄经岁懐居不暂忘断鸿何处是目极塞云长

　　懐陈公辅伴读

　　秦蜀云千里分携十载余朝来逢驿使纔接一封书

　　村行

　　緑瘦摇风栁红酣带雨花小桥流水外茅屋两三家
　　一鸡屋上鸣一犬当门吠竹里起炊烟田家临水际

　　题杂画（五首）

　　好去深山里千峯不可寻呼童松下问满目白云深
　　理罢紫桐琴良宵成独坐嫦娥似赏音流光时照我
　　秋色飘零里秋声淅沥中碧云归鴈尽天末夕阳红
　　一叶彩舟轻红妆照溪水歌声隔岸闻两两鸳鸯起
　　积雨初开霁柴门掩薜萝空阶堕梧叶露冷月明多

　　夜坐

　　月冷梅妆淡风恬鸟睡痴迢迢宫烛尽谁问夜何其

　　苦寒

　　玄冥严号令四野雪花飞莫道深宫冷贫民未授衣

　　醉仙图

　　瑶池开宴罢一醉入无何转眼千年换桑田起白波

　　秋栁

　　长条摧落叶犹自弄轻柔扳折休教尽还留繋客舟

　　晓思

　　谯角呜鸣起云霞海曙光东风深院里满地落花香

　　秋夜

　　明月淡流光凭阑夜方寂梧飘金井寒露下瑶阶湿

　　饮酒

　　古今多爱酒爱酒必伤神为问灵均溺醒醒有几人

　　古意

　　袅袅竹成竿累累花结子永懐不寐人空闺愁欲死

　　对花

　　花发酒新蒭花前客倡酬青春今日好宜上少年头

　　秋辞

　　月下弹瑶瑟花前弄玉箫宫沟水清浅信是不通潮
　　楼外月华明孤帏别梦惊画屏劳辗转肠断辘轳声

　　松阴鸣鹤图

　　引颈划然鸣松阴转二更海天风露冷秋气一般清

　　聴弹琴

　　流水与髙山泠泠十指间清风明月夜白鹤自飞还

　　请人赏春

　　东园春正好逰乐预相招诗酒如无伴莺花也寂寥

　　方塘

　　凿破窓前地澄澄一鉴开天光与云影竟日共徘徊

　　草亭

　　粗结茅亭小乾坤景趣幽坐来心迹静何必构危楼

　　夜坐有懐

　　独坐有寒灯故人千里别鴈过月明时感我情凄切

　　竹影

　　满地清阴匝扶踈漏日光凭谁施妙手水墨冩潇湘

　　松声

　　非石还非竹琅琅奏玉琴幽人聴最熟莱尔濯尘心

　　独坐

　　深院无尘杂朱门昼不开阶前嫌客过只恐破苍苔

　　弹琴

　　泠泠太古音淡淡分宫征吁嗟■〈秦〉与筝繁聴恼人耳

　　香奁追和元人黄伯旸韵

　　迢逓云山阻庭花几度开恼人双蛱蝶飞去更飞来
　　没阶傍庭梅摘实下髙树梅子多苦酸妾心更酸苦
　　孤灯照夜深淅沥芭蕉雨落叶下空阶秋声无觅处
　　霜林摘红叶题诗掷流水流到阿谁边要识诗中意

　　闻鹤声

　　露冷银床湿秋髙玉宇清天风助清思吹送九皋声

　　秋夜露坐

　　云散雨初收长空灏气浮露华笼月色白苎不胜秋

　　秋栁

　　纎腰何太瘦踈影乱婆娑昨夜西风急空庭落叶多

　　咏诗

　　雅趣天机动豪吟一世惊百篇谁复断千载杜陵情

　　深秋

　　霜寒金气重落叶覆苍苔万木俱萧索黄花独自开

　　马上口号

　　红叶深秋景黄花暮雨时西风鞍马上何物不堪诗

　　浓云不雨

　　出岫岂无心层空昼结阴油然空蔽日底事不为霖

　　西园晓晴

　　红紫鬬芳新韶华满眼春緑窗深院里应有惜花人

　　宫词

　　明月侵罗幌孤眠夜寂寥东风偏有意满耳度云韶

　　红杏

　　艶夺晩霞红繁开细雨中何如庭下竹孤节傲霜风

　　绯桃

　　竟日本无言红芳簇锦园渔郎无迹到不是武陵源

　　花砌

　　纹甃接庭阶芝兰绕砌栽最怜双白鹤来徃啄苍苔

　　学书

　　立意在笔先下笔贵遒劲公权有格言笔正由心正

　　书昉上人太虚巻

　　云敛天长净风恬水不惊水天澄彻处万里自分明

　　闺怨

　　别时荷未花别后花生子结得苦心成红香抱霜死

　　落花

　　片片舞东风胭脂点地红鸟啼金谷晩春事又成空

　　湘神

　　泪染竹成斑重华去不还苍梧云一片隔断九疑山

　　雨晴夜坐

　　云散雨初晴长空月正明中庭凉似水兀兀坐深更

　　夏夜

　　月翻惊鹊影风咽乱蝉声独坐忘尘虑宵分梦未成

　　晓起对雪

　　四野乱鸡声灯昏余烬灭寒威袭绮裘猎猎风吹雪

　　项羽泣别图

　　手拂千金剑灯前慷慨歌虞兮骓不逝泣下复如何

　　咏雪次杨应宁宪副韵

　　吾道日中天万古焉能灭惟君善化人时雨成春雪
　　冒雪多劳勚乘危亦苦辛相逢如借问不是探梅人

　　山行

　　白日至昏暮山行未出山问途无数里犹在万松间

　　席上音乐杂咏

　　筝

　　银甲玉纎轻花间乍啭莺琤琤倾四座尽是断肠声

　　琵琶

　　掩面出昭阳伤心泪几行胡沙天万里何地吊王嫱

　　笙

　　凤翼象参差清音真妙絶鹤背载刚风缑山弄明月

　　笛

　　牛背晩风清渔舟夜月明征人肠欲断出塞不胜情

　　箫

　　赤壁坡仙赋秦台弄玉祠韶音今再作应见凤来仪

　　箜篌

　　狂夫渡河死丽玉独伤情翻入梨园谱都成堕泪声

　　胡琴

　　紫竹掣氷丝繁声厌靡靡阿谁瘴乡来传得蛮人语

　　鼔

　　奋迅鸣沙碛欢娱佐玉堂阅音思魏武觧秽笑明皇

　　■〈秦〉

　　妙响杂笙竽度词应不误几多儿女情昵昵凭谁诉

　　拍板

　　细看畨绰谱应悟耳通心将谓非丝竹翻能统八音

　　○六言四句

　　咏雪和杨应宁宪副韵

　　玉节多沾栁絮鹭车踏碎氷花借问行台何处乾坤虚白为家
　　灞蹇无人堪跨剡舟有客空回争似风流豸史聚星独擅诗才

　　小景

　　困睡緑杨倦起醉酣红杏低迷帘卷东风深院无端莺燕交飞

　　小鸣稿巻六

　　●钦定四库全书

　　小鸣稿巻七

　　（明）秦王朱诚泳 撰

　　○七言絶句

　　赵松雪明皇出逰图

　　画品通神絶世无龙姿凤质照珊瑚自縁家国闗心事不写銮舆幸蜀图

　　昭君出塞图

　　粉泪流香湿绣鞍琵琶声咽朔风寒莫将旧日宫中曲却向呼韩幙里弹

　　樱桃

　　来青楼下雨过时火齐累累满翠枝无数匀圆讶相似秪应樊素是相知

　　苑中（二首）

　　乘暇寻芳偶独来熈熙羣品在春台暖风消尽墙阴雪一夜繁花几树开
　　倾国名花七寳阑红娇粉腻怯春寒长安多少豪华客惟觧懵腾醉里看

　　燕

　　来往衔泥半落花栁塘风暖日初斜身轻已被当时妬莫谩双飞入汉家

　　宫人斜

　　镜里朱颜已莫傅空余荒冢小坡前东风开遍闲花草疑是当年堕翠钿

　　赏雪

　　玉宇琼楼一色新开尊谈笑别生春座中宾客知多少谁是梁园作赋人

　　水仙花

　　玉骨氷肌别様春凌波歩小袜生尘风来水面香飞处疑是当年解佩人

　　子陵画

　　汉庭辞却大夫官七里滩头一钓竿千古富春巗畔月清光常映客星寒

　　子牙画

　　兴周有兆信非熊老奋鹰扬策上功渭水无人能枉驾鬓毛落尽钓丝风

　　梅花（二首）

　　贞心如鐡傲霜风不与羣芳鬬紫红记得罗浮春梦醒翠禽嘈杂月明中
　　黄昏庭院雨丝丝春到东南第几枝凭仗东君好呵护莫教人向笛中吹

　　鴈字

　　暮云飞尽碧天长万里横斜字一行月白夜寒风力劲断文零落下潇湘

　　鴈影

　　纔背斜阳过戍楼又拖明月度沧洲一行飞向天南去印破湘江万里秋

　　孤鴈

　　一声嘹呖过南楼烟水茫茫万里秋多少弟兄零落尽且随鸥鹭立沧洲

　　闻鴈

　　满空寒雨度潇湘楚水燕云道路长惆怅故人千里别好传尺素过衡阳

　　元夜宴永寿府

　　埙箎迭奏两情欢寳烛银屏敌夜寒最是无边风景好丁宁莫向醉中看

　　天马词

　　神骏遥从大宛来追风万里絶■〈马奴〉骀天闲不用争刍秣苜宿花香处处开

　　塞上词

　　漠漠黄沙隔汉闗西风狐兔满西山喧阗笳鼓随烽火知是将军夜猎还

　　春阴（二首）

　　一畨风雨暗清明緑满闲庭草自生十二楼台都倚遍燕莺帘外寂无声
　　黯黯阴云入望低落花飞絮尽沾泥眼前风物催春晩满地蘼芜长欲齐

　　送人入蜀

　　莫向人言蜀道难马头万仞逼青山于今平陆皆溟渤转眼风波反复间

　　旧朝服菊

　　不向金门谒冕旒东篱冷淡伴清秋应疑当日陶弘景挂去而今尚未收

　　金钱菊

　　钱神一夜幻花神铸出东篱阿堵新莫遣半山容易赋黄金满地骇诗人

　　杨妃菊

　　马嵬坡下粉香消化作东篱一种妖髣髴霓裳初舞罢倚风金歩向人摇

　　二色菊

　　采采深黄间浅黄两般颜色一般香自縁青女施神巧幻出浓妆与淡妆

　　汉苑行（二首）

　　新水弥漫溢凤池娇莺占断緑杨枝乾坤拍拍春如海不啻人间草木知
　　双阙初开拥内朝东风满耳度云韶怪来积雪成春水尽是皇家喜气消

　　三月十日牡丹盛开将约诸宾客共赏九日夜忽风雨大作黎明园丁走报花已半离披矣感而赋此

　　自恨开尊约已迟晓来风雨半离披不知犹有春多少为报东君好护持

　　过旧邸看梅

　　一树寒梅傍砌栽东风依旧见花开主人已去犹为主不厌花时日日来

　　读髙太史诗

　　日光玉洁冠英豪鹤逝鲸飞不可招留得当时遗藁在青藜五夜烛青霄

　　春水

　　大地阳回冻雪融玻瓈万顷绉溪风石桥一夜添新涨流出桃源两岸红

　　春山

　　宿雨初收罨画张层层螺髻树苍苍鸟啼深坞桃花落一路风吹涧水香

　　题陈希夷图

　　华山真境逼蓬莱石洞云深鎻不开一枕黒甜仙梦逺任教沧海起黄埃

　　月下鼓琴画

　　兀坐松阴理玉琴晩风吹月上天心空山夜静无人听只有嫦娥是赏音

　　九月见牡丹

　　万卉千葩已寂然不应富贵与时偏谁知造化能开物一岁相看两度妍

　　登府城望祖母陈太妃茔

　　乐逰原近少陵原芳草萋萋接逺天惆怅慈颜无复见不禁双泪一澘然

　　夏仲昭墨竹

　　容台挥翰冩琅玕墨汁淋漓湿未干一片潇湘水云意不胜清露逼人寒

　　过墙竹

　　箨龙初缷锦■〈衤朋〉香头角峥嵘过粉墙翻讶吹箫秦弄玉月明骑凤度潇湘

　　一路功名到白头画为娄克让宪使题

　　露冷银塘灏气浮羽毛如雪照清秋功名一路身须到肯向江湖浪白头

　　题温日观蒲萄

　　钵龙吞墨上云烟幻出骊珠颗颗圆今日空庭留色相一枝凉影月当天

　　题画（二首）

　　雨余岚翠湿秋山罨画楼台紫翠间白鸟不飞波不动夕阳江上几人还
　　烟树云林半有无水光山色逺模糊长江一片潇湘意都落房山水墨图

　　春词（五首）

　　栁丝轻亸趂东风桃李花开白映红燕子不来寒食近秋千庭院雨蒙蒙
　　浓春如酒醉韶华无限风光属内家最是诗中堪画处幽禽飞上海棠花
　　满院东风长緑苔水香沙暖鸟飞来廉纎几阵催花雨芍药蔷薇次第开
　　海棠枝上鹊声干罗幙重重护晓寒初日半林珠露重脆红无数压阑干
　　小院春深丽日迟暖风吹动万年枝千红万紫雕阑外坐看蜂衙报午时

　　题王舜耕画（四首）

　　翠壁丹厓淡夕曛往来麋鹿自成羣仙家住在空青外只隔桃花一片云
　　小小溪桥有路通草堂门掩白云中深山六月浑无暑一派流泉万壑风
　　重迭青山拥翠螺雨晴深涧水如罗凉颷忽起巗前树遥送书声出薜萝
　　万里同云雪载途乾坤冻合在氷壶髙人深掩茅堂卧门外曽来县令无

　　黄葵花

　　秀毓中央正色深花开朶朶尽黄金道妆莫说无妖艶自有倾阳一点心

　　题杂画赐门正相傧（八首）

　　流水桃花玉洞深长松千尺落晴阴瑶琴弹到无声处白鹤飞来风满林
　　富贵功名总不干水边林下足盘桓玉壶倒尽碧山暮醉卧不知天地寛
　　碧山红树乱萦回瀑布声喧万壑雷一局手谈天地老丁宁樵子莫看来
　　岁晩江南雪未消空山羣木正萧萧诗翁要识春消息相约寻梅过野桥
　　峭壁苍崖挂緑萝柴门流水落花多白云隔断人间路不放红尘一点过
　　姑射丰标玉雪清逋仙相对独怡情暗香踈影诗成后谁更黄昏咏月明
　　宿食飞鸣态不齐黄芦瑟瑟满江堤上林今日音书絶沙漠无人更牧羝
　　云山烟树望中微茅屋人家隔水西读罢残书春昼永短墙喔喔一声鸡

　　逰玄都观

　　扰扰逰人去又来乗闲也踏软红回刘郎道士俱尘土纵有桃花亦浪栽

　　秋思

　　银汉无声月正辉西风吹透越罗衣玉闗铁甲人多少北鴈归时尚未归

　　宫词（十二首）

　　罗幙垂红护晓寒靓妆初试佩珊珊不知门外春多少雨打梨花满地残
　　雾鬓云鬟讶水仙紫苔纹甃涩金莲多情只恐鸳鸯妬行到回塘不敢前
　　灯花作蘂黯银缸花影离披月满牕玉露满天凉似水凤笙吹彻不成腔
　　夜合风前散晓香露华凉沁薄罗裳自怜颜色非倾国不敢将身擅未央
　　锦屏绣帐欝金香烛影摇红夜有光檐铁战酣风力劲不教飞梦落髙唐
　　竹枝何处引羊车尽日凝妆候翠华燕子不来春欲暮东风吹老碧桃花
　　舞凤飞鸾绕汉宫湘帘罗幙影重重佩环声细香风暖花底何人见玉容
　　不见黄姑度綘河九霄风露夜如何鹊桥影淡秋无迹肠断天孙弄玉梭
　　人与花枝竞艶妆重重珠翠绮罗香流蘓帐小银屏暗坐倚熏笼欲断肠
　　浴罗兰汤趂晩风画堂银烛锦屏空自怜薄命终黄土不恨丹青画未工
　　照眼花枝小院春春葱花下蹙红巾玉箫吹罢瑶台月不是昭阳殿里人
　　一庭淡月浸梨花好景偏宜富贵家风动珠帘香满院玉人相对拨琵琶

　　秋夜

　　月满西楼户半开晩风黄叶走空阶偶然得句髙歌处肯为悲秋恼壮懐
　　秋声溢耳不堪听燕坐髙斋户半扃霁月满牕明似昼梧桐如雨下空庭
　　玉漏沉沉夜未央博山销尽水沈香月明露下微风动添得虚堂一味凉
　　切切寒蛩草际鸣露华秋气两凄清空庭久坐不成寐明月满阶砧杵声
　　抱得瑶琴月下弹不知梧影过雕阑长空万里秋无际白鹤一声风露寒
　　露下髙梧夜若何广庭云霁月明多怪来诗骨清如许一榻凉生透越罗
　　虚堂风露两凄清宝鸭香销冷画屏卧看碧空凉似水银河耿耿度双星
　　梧桐萧瑟发清商秋入屏帏枕簟凉诗思满懐浑不寐一灯风雨乱啼螀

　　春草

　　一望蒙茸接逺天东风吹緑暖生烟王孙去后无消息落日空留醉客眠

　　渔樵图

　　君托为樵我托渔济时心在复何如会稽烟月磻溪水千古光辉照简书

　　二月见梅

　　花开常是在严冬今岁开当二月中祗恐已忘松竹旧错将贞白鬬春红

　　露

　　分来秋气夜漙漙泻入仙人掌上盘玉屑和飡成底事茂陵衰草不胜寒

　　银河

　　冷浸瑶空淡欲流素光如练夜横秋月明乌鹊南飞去疑是成桥度女牛

　　春宴

　　生色屏风四面开春风都入管弦来樽前徤在休辞醉无数飞花落酒杯

　　登鬬宝台

　　肩舆隠隠陟崔嵬笑问秦人鬬寳台胜负千年同一梦东风惟有野花开

　　渊明赏菊图

　　解印初从栗里归壶觞日日醉东篱门前五栁俱摇落祇有黄花是故知

　　送人之云中

　　红亭緑酒欝金香灞岸西风水气凉极目云中千里外鸟飞不尽塞天长

　　有懐娄克让

　　别来日日动遐思又值西风过鴈时门掩空斋人寂静芭蕉叶底坐题诗
　　碧荷池畔赤阑东此地曽留坐晩风今日却成千里别何时相对一尊同
　　判别俄惊半载余驰情今日倍如初西风吹起南来鴈带得秋空一纸书
　　百尺髙楼倚暮云西风落叶正纷纷情懐对此偏萧索无那悲秋又忆君
　　会晤从来未可期只凭诗句写相思春来驿使多西去好把梅花寄一枝

　　画马

　　千金骏骨异寻常絶漠曽经百战场四海扵今幸无事任渠刍牧华山阳

　　题画

　　水天台榭隔尘寰小阁弘开对逺山髙士信非名利客悠然心与白鸥闲
　　抱琴徐歩白云深路入长松十里阴屐齿莫嫌苍藓涩纷纷城市少知音
　　杖藜歩歩踏琼花十里山村一径賖堪笑王猷竟痴絶不逢安道遽还家
　　林木萧萧积雨余西风凉早入郊墟柴门半掩无人到四壁清灯一巻书

　　聴郑生弹琴

　　分明流水与髙山清响泠泠入指寒彷佛九皋明月夜声声鹤唳海天寛

　　游兴善寺

　　迢迢一径緑苔封步入烟霞杳霭中丈室老禅忘色相庭前红杏自东风

　　风雨大作恐伤来麰

　　云暗乾坤晓若昏狂风挟雨类倾盆妨农独念田家苦减膳縁渠坐掩门

　　懐道士

　　笻竹投来已化龙世人何地蹑髙踪想应暂憇莲峰下空聴云间半夜钟

　　题鹭鸶画与武功宋知县

　　羽衣如雪照银塘碧藓矶头立晓霜须信飞腾应有日凤凰池上接鹓行

　　次韵月下聴琵琶

　　满天星斗转银河静聴霓裳第一歌翻笑江州老司马青衫空湿泪痕多

　　读韩信传

　　鸟尽弓藏事可忧英雄无术为身谋谁知逐鹿功成后不及留侯与鄼侯

　　无寐夜坐

　　阴蛩切切露华浓树影横牕月满空夜半秋声起何处西风萧瑟在梧桐

　　老师张先生致政还蜀久无音信忽闻讣报诗以哀之

　　解印当年故里归三千蜀道鴈书稀天涯此日闻哀讣肠断风前泪满衣

　　踏雪寻梅

　　万里同云雪满天蹇驴驼醉峙吟肩不知春到梅花否行遍前川与后川

　　征夫

　　忆従结发戍边头厌见黄沙黒水流极目乡闗正愁絶鴈声呌破一天秋

　　送人之江南

　　离却山城向水乡烟波万顷正茫茫悬知吴下多风味玉鲙金橙醒醉肠

　　懐人

　　画阁东头坐晩风无縁谈笑一尊同人生聚散真萍梗知在吴中在洛中

　　梦逰山

　　肩舆稳上玉嶙峋泉石烟霞喜作邻谯角一声催梦破始惊身世在红尘

　　懐仙吟（十一首）

　　九华灯影灿银缸十二琼楼迭绮牕夜静月明双凤下玉箫何处度新腔
　　明月流辉满太虚仙逰一枕梦蘧蘧帐寒云母秋无际不见青鸾海上书
　　千岁桃花一夜开赤城霞气满瑶台西池阿毋将临驭先遣双成跨凤来
　　霓裳霞帔晓翩翩穏驾天风鹤背仙信是玄洲春不老紫云苍玉满芝田
　　瑶池路隔海天髙阿母春云入绣袍方朔小儿真狡狯分明三度窃蟠桃
　　玉洞春深护暖霞一溪流水泛胡麻祥风吹动三珠树顷刻纷开五色花
　　身世飘飘一羽轻蓝桥无处觅云英满天香雾空蒙里彷佛瑶环步月明
　　彩衣童子着青裙海上傅书驾白云日暮幔亭箫鼓动曽孙谁见武夷君
　　天风吹散赤城霞楼阁参差阿母家三岛仙人开宴罢金盘留得枣如瓜
　　水晶台殿晃晴光云母屏开夜月凉两两素娥乗白凤桂花香里舞霓裳
　　蘂珠金帐甲屏连衣翦春云绣紫烟鹤背刚风秋万里夜凉飞下九重天

　　春寒

　　一片阴云翳碧空娇莺无语怯东风杏桃花近清明节犹自缄春不放红
　　一年春信到人间卷地东风苦作寒燕子不来帘半卷满庭香雪杏花残

　　春日即事

　　日移花影上帘栊金鸭烟销火尚红午梦欲成谁唤醒数声黄鸟赤阑东

　　送董生还蜀

　　明时空负贾生才韦布萧然故里回穷逹元来真有命莫因弹铗重徘徊

　　秋夜雨晴（二首）

　　灏气横秋玉露浮瑶天云静雨初收虚堂添得凉如许珠箔通宵不上钩
　　银蟾万里转长空玉宇琼楼入望中夜静天香飞满院纷纷桂子坠西风

　　晩景（二首）

　　逺水长天浸落霞隔溪钟动促栖鸦数声牧笛归来晩烟草茫茫一径斜
　　旷野霜酣柿叶红踈林人静战西风碧天极目鴈归尽一抹青山夕照中

　　赤壁图次王世昌都宪韵

　　战胜何须说伯功江湖风景属诗翁洞箫吹起山东月人在澄波万顷中

　　和杨应宁宪副咏雪诗荅翟少叅

　　调得新声好自弹雪车氷柱逼人寒薇垣有客能相和一曲空传下里难

　　赏梅

　　堕指氷霜岁暮时梅花消息到南枝暗香踈影真竒絶不负孤山处士诗

　　春兴（三首）

　　满眼春云合又开名园处处锦城堆丁宁好为张油幕恐有逰人冒雨来
　　杨栁青青燕燕飞秋千庭院晩风微玉鞭寳马长安道公子寻春次第归
　　东风袅袅雨毵毵怕湿娇莺语欲难翦就罗衣犹未试杏花天气尚轻寒

　　夜宴词

　　凤管龙笙咽画楼玉阑干外月波流沉沉更鼓欢娱夜不识人间别様愁

　　凉州词

　　十载驱驰铁马间穷追曽过纥干山如今烂醉蒲萄酒有诏新来闭玉闗

　　惆怅词

　　江云渭树各西东尺素无因寄便风好在折梅如见忆一枝休惜寄闗中

　　次娄克让宪副咏梅韵（二首）

　　一种幽芳占早春雪中谁是看花人暗香踈影吟边趣祗许逋仙为冩真
　　一树寒梅冒雪开看梅髙士未曽来空庭岁晩无聊赖索笑巡檐日几回

　　得马天禄少卿所寄文

　　海内风流独数君寄来辞翰霭春云欲知名下无虚士细读韩文与栁文

　　招丘仲玉大叅弹琴

　　怪石当阶露未干小轩松竹溢清寒闲来欲洗尘埃耳莫惜云泉为一弹

　　滹沱氷合

　　浪说河氷肻信然流澌不动果氷坚非闗天意怜王霸汉业中兴本在天

　　蚕妇

　　脂粉无心懒去施求桑常恐饲蚕迟绮罗多少红楼女睡熟纱牕日上时

　　春迟

　　东风酿雪觉春迟不见鹅黄上栁枝闭户试聴三夜雨满庭芳草緑差差

　　初度日思祖母陈太妃

　　初度人人绮宴开我逢初度不胜哀慈颜一去无消息忍对南山泻寿杯

　　春睡羙人画

　　绣罢鸳鸯午睡浓香销金鸭绮疏封渚宫有梦怜朝暮飞下巫山第几峰

　　春恨

　　镇日凝妆倚画楼黛眉蹙损逺山愁边尘未息征夫逺只恐青春悮白头

　　东园即事

　　绣幄雕阑护晓寒万千红紫半瓓珊呼童点检春多少花事相将到牡丹

　　红牡丹

　　天风吹破锦云团凉沁胭脂露未干好似玉环妆束罢綘罗衫袖拂阑干

　　白牡丹

　　素娥乗月下琼楼脱却天香紫绮裘逰遍洛阳无伴侣凌风骑鹤到扬州

　　黄牡丹

　　姚家一种殿羣芳不学宫妆学道妆秀毓中央颜色正品题无忝作花王

　　登楼

　　闲来不忍倚危楼一度凭髙一泪流极目青山斜照里寒烟衰草接松楸

　　小景画（二首）

　　鲤鱼风急系轻舟两岸寒山宿雨收一抹斜阳归鴈尽白苹红蓼野塘秋
　　抱琴散歩碧山幽万壑千岩爽气浮一个茅亭无斗大如何着得许多秋

　　明皇摘瓜图

　　翠辇间闗道暍时摘来玉手似嫌迟唯应割食甜扵宻不记南方贡荔枝

　　山行（四首）

　　泼眼青螺宿雨晴乗闲连日作山行未须对酒聴丝竹满耳松声杂涧声
　　万木阴阴石径斜乱山深处有人家春风满耳多啼鸟涧水流来半落花
　　满目烟云散午风青山万仞倚晴空欲登絶顶聊舒啸鸟道巉巗一线通
　　上方台殿锁烟霞石磴萦纡路转賖啼鸟无声僧入定半岩风落紫藤花

　　杏花盛开喜而赋此

　　二月春阴花信稀满庭红杏忽芳菲东君有意须加护莫遣西风忽漫飞

　　春夜（二首）

　　金鸭香销绣幙垂半牕花影梦回时彩竿闲却秋千索月上梨花第几枝
　　铜龙咽水漏声迟隔坐香风拂面吹烧尽海棠花下烛挥毫闲和盛唐诗

　　逰山归

　　爱山连日作山行未惬登临负此情归去夜深诗梦里依稀犹听涧松声

　　春社

　　参差茅屋燕飞来农事方兴社鼓催斜日半山林影乱杏花香里醉人回

　　中秋月

　　景色平分一半秋广寒宫阙素光流嫦娥此夜勤妆束玉鉴髙悬十二楼

　　晴望

　　浮云飞尽碧空长天末流风洒面凉独倚危楼吟思逺南山秋色两苍苍

　　渊明归荘图

　　萧然一室近南山五栁春风尽日闲归去有辞传信史至今清节在人间

　　谕祭祖王陪朝使宿坟所

　　天光终始贲丘园感激鸿仁矢不谖地下先公应有语九泉无自荅皇恩
　　月冷乌啼二鼓过一灯明灭夜如何怪来欹枕难成寐风木萧萧感慨多

　　逰春

　　野鸟啼春弄晓晴水光山色更分明东君似助逰人乐故遣飞花管送迎

　　暮春

　　春事阑珊景渐稀梨花飞尽栁花飞闲门要路皆芳草惆怅王孙独未归

　　春雪

　　东风吹冷入牕纱云黯瑶空散玉华咫尺灞桥无觅处诗人何地问梅花

　　送王鸾同知回凤翔（三首）

　　锦树西风叶半残罗衣初试未全寒贰车清徤骅骝穏来往康荘未觉难
　　风流别驾一诗人几度乗车过渭濵见说年来劳抚字氷壶秋月逈无尘
　　怜君走马向岐州我欲留君不我留银瓮玉醅新酒熟东篱空负菊花秋

　　慰吴元素长史

　　北望桒干道路长稀年摆脱利名场从来风物闗中好何必云中是故乡

　　九日小集

　　满径黄花冐雨开小亭延客共徘徊蒲萄满瓮新醅熟不用江州送酒来

　　赠山中道士

　　炼就金丹不出山世人那得见童颜他年冲举归蓬岛华表应看一鹤还

　　忆郁少叅

　　我在西秦子在吴澄江千里梦魂孤何时乘兴重来访共倒花前酒一壶

　　秋江小景

　　极目长江万顷秋石尤风起荡渔舟投竿一叟推篷坐似为青山半日留

　　伤思吟

　　梧桐月冷夜沉沉云毋屏开思不禁坐拥罗衾方睡涩岂堪别院动秋砧
　　绛纱摇影夜灯红霜冷芙蓉小帐空无限幽懐何处着沉沉都付漏声中

　　栁絮

　　颠狂已见随风起飘荡还应逐水流九十春光容易老等闲莫点少年头

　　渔乐图

　　钓丝轻扬碧波流枫叶芦花两岸秋占断一江风月在浩歌长醉狎沙鸥

　　招阎文振方伯

　　杖屦能来不厌频玉醅银瓮正生春长安此日耆英会可少当年洛社人

　　竹牕写兴

　　锦■〈衤朋〉初脱势凌云劲节从来说此君一点虚心能契我开牕风月毎平分

　　再到天池

　　为爱云山几度来芙蓉万朶挿天开出门满眼皆新句不惜霜刀为翦裁

　　曲江见杏花

　　隔岸依稀见早霞酒帘摇处两三家马头駊騀行来近始见前村有杏花

　　访印炼师不遇

　　隔涧泠泠磬逺闻寻君惆怅未逢君一声白鹤瑶天外五粒松枝锁白云

　　寄僧

　　长安楼外见归鸿几度登临忆逺公飞锡何时能过我焚香相对夜谈空

　　寄王冡宰老先生

　　堂堂世道藉扶持八十悬车老盛时见说蒲轮还有召从来名节九重知

　　幽居

　　踏破苍苔一径深满林晴翠昼阴阴数声鸡犬柴门里知是谁家傍水浔

　　过景隆池

　　雨花风叶堕芳池景物凄凉石兽危策马更从原上看斜阳满地照残碑

　　梨花为风雨所败

　　夜来风雨酿春寒断送梨花满地残最恨洗妆辜旧约小轩诗酒共谁看

　　菊

　　瑟瑟西风不受欺自縁晩节在东篱何人更道无钱赏况是叅军落帽时

　　过古庙

　　败壁颓垣半緑苔行人过此暂徘徊一龛冷落无香火惟有栖鸦夜夜来

　　西湖图

　　雨过西湖涨碧波画船摇曵载笙歌緑杨黄鸟蘓堤外想象诗成忆老坡

　　二月花朝遇雪

　　春到人间五十朝桃花破蕚栁垂条东风何事犹吹雪浪积墙阴未肯消

　　红梅花

　　自是孤山玉雪标东风吹暖上林梢夜深误入罗浮梦两颊余酣晓未消

　　闻鹤声

　　玉宇凉生海月明松稍忽听戞然鸣坡仙赤壁孤舟夜清梦惊回是此声

　　阶前竹

　　个个篔筜手自栽緑阴宻宻护苍苔小轩不独添佳致还有丹山彩凤来

　　春晓

　　林梢残月半牕明枕上遥聴好鸟鸣起傍雕阑看春色一庭花露滴无声

　　秋晓

　　唱彻金鸡曙色开银灯犹自落寒煤朱帘卷起梧桐月满地清霜画角哀

　　钓叟

　　一叶扁舟覆短篷钓丝轻扬栁花风烟波不接云霄路只恐非熊入梦中

　　村行

　　酒旗数尺飐东风茅屋参差緑映红春色满前吹不尽紫骝嘶过小桥东

　　闻砧

　　满天风露月团团双杵丁东捣夜阑莫讶妾心何太急玉门闗外不胜寒

　　郊行即事

　　寳马香车踏软尘暖风不动趂逰人谁知陋巷柴门里也有梨花一树春

　　漫兴（二首）

　　日日钩帘独看山笔床茶灶伴清闲幽人自得圜中趣身外纷纷总不闗
　　漫把新诗信口裁雅懐终日赖渠开等闲拍手髙歌处招得空庭白鹤来

　　午睡

　　小牕一枕黒甜余正是黄莺唤起初梦里谩劳寻旧约殷勤重读寄来书

　　晓起

　　一枕钧天睡正浓曙鸦啼散五更钟朝廷有道边烽熄闲散何妨自养慵

　　述懐

　　金阙琼台拥玉皇羣仙歩武佩■〈王将〉■〈王将〉等闲也欲论封禅虎卫无縁入建章

　　春祭先茔途中遇雨

　　十里松楸路不分满天阴雨正纷纷东风吹尽伤心泪回首终南隔暮云

　　甞新麦

　　四月闗西麦乍黄晓炊愧我得先甞淋漓汗血三农苦空盼风吹饼饵香

　　道院见红梅

　　姑射仙人着绛纱氷霜满面绚红霞丹成紫府应谁识不比玄都观里花

　　苦吟（二首）

　　笔床棐几日相亲性癖躭诗四十春独爱渊明冲淡趣不将﨑崛骇诗人
　　朝苦吟诗暮苦吟苦吟却恐被诗滛吟成字字皆粗拙惭愧成周雅颂音

　　锦积堆为许季升题（四首）

　　东风花事已离披绣出天然一段竒彷佛灯笼媚妃子当时不遣潞公知
　　花神有意媚春天种种珍竒色色妍莫道霜台无着处便同莲座供金仙
　　妆点都来属化工几多异品错青红休嗟回首随流水悟得禅家色是空
　　万草千花次第开园官收拾锦成堆韶华一去真如梦却向王维画里来

　　万■〈容上木下〉金阙图为许季升都宪题

　　万年翠色绕蓬莱尽是先皇手自栽此日明堂须八柱郁然双阙倚天开

　　与客赏花予独不饮

　　酴醿潋灔泛觥船谩说金壶酒似泉洞口有花应解笑独醒正自愧时贤

　　看花吟

　　紫抺红遮正恼人可堪随水逐轻尘闲来识得天机在看到梅花未破春

　　题画（二首）

　　四面青山作近邻松阴茅屋静无尘萧然有客推牕坐谁识闲人是道人
　　九月霜清柿叶稀芦花深处见渔矶等闲和得沧浪曲不管人间是与非

　　留春词

　　几欲留君不暂留落花无数逐东流明年依旧城南约莫惜繁红满树头

　　纸帐

　　海国裁成别様新白云一片净无尘流苏香暖懵腾处可有梅花梦里春

　　新笋出林为风所折

　　箨龙惊蛰出墙东一夜寒声满地空造化未应偏妬物锦■〈衤朋〉初脱不禁风

　　海棠黄雀

　　二月韶华似酒浓海棠睡起试新红幽禽亦解留春色故向髙枝弄好风

　　桂花画眉

　　梦里春光去几时天香开到桂花枝姮娥已悔花前舞对镜何心学画眉

　　再题海棠黄雀用前韵

　　沈香亭畔露华浓睡起妖环酒晕红烂醉三郎浑不醒野禽翻占五更风

　　再题桂花画眉用前韵

　　露冷风清八月时山河影里见琼枝春禽忘却秋容淡每向花间鬬浅眉

　　漫兴

　　李杜神逰杳莫攀于今谁敢擅吟坛等闲欲琢惊人句羞涩应惭下笔难

　　清潭八景为朱景云宪副作

　　仙岭朝云

　　山倚丛祠入望深岚光侵晓落微阴等闲飞起从龙去应与商家作旱霖

　　荷峯夕照

　　野色苍茫薄下舂入江返照驻荷峯冲烟双鹤归来晩点破山腰紫翠重

　　鸡股樵歌

　　竞秀双峯翠挿天诸山罗立亦骈肩负薪多少行歌者昼锦方知太守贤

　　中村牧篴

　　山径萦迂草树重参差茅屋乱烟中斜阳晩饭行人断无数牛羊一笛风

　　碧涧寒泉

　　山下溶溶一脉连分流长得过平田遥看溅沫氷如结疑是寒蛟水底眠

　　清潭夜月

　　月在长空水在潭水光月色两相涵潭中或有蛟龙起倒射蟾精散蔚蓝

　　广济晨钟

　　祠光曙色两平分山下蒲牢到处闻聴说年来农事好野人迎赛尽朝曛

　　大桥车马

　　緑树春江雨乍收彩虹闪闪卧寒流长途车马多扵水不解人间九折愁

　　明皇撃节图

　　醉倚梧桐撃节时翠盘妃子舞衣垂渔阳莫怪胡尘起梦里曽将尺八吹

　　口占

　　万事无能只守愚年来更与世情踈等闲欲射韩公策已负平生未见书

　　题徐世良冩生画

　　意趣天然笔法竒冩生今复见徐熙春花春鸟知多少消得东君几句诗

　　梅花图为宪佥胡用晦题

　　翦雪裁氷巧作花霜台人倚玉无瑕须知鼎鼐调羹味不落孤山处士家

　　和张廷仪绣衣赏菊十二絶

　　占断西风第一芳精神真欲傲严霜红颜浪说天魔队金粟如来独面黄
　　东篱谁解惜芬芳花未残时节未霜珍重樽前论花品行台今日有苏黄
　　秋风谁敢擅幽芳江上芙蓉亦怕霜惟有东篱陶令菊独将金色鬬橙黄
　　肻随桃李竞春芳独倚东篱惯傲霜试向牡丹园里看空余玉篆记姚黄
　　传老元来有世芳孙枝分出几星霜姮娥只解夸仙桂不道人间有鞠黄
　　秋花妆点满篱芳带土移来尚有霜红紫不湏争烂漫独怜真色属金黄
　　行台柱史振余芳怪底长安夜有霜此日东篱同把酒金英湏避豸冠黄
　　幽花向晩压羣芳青女相怜未着霜珍重品题逢豸史重来应见带围黄
　　烂漫西风九月芳锦围深护未经霜花神不爱春前品铸出金钱破眼黄
　　清才豸史漱清芳口嚼清氷面有霜老圃秋容期晩节此心白日到羲黄
　　秋满东篱色正芳妬花青女欲飞霜小亭清赏来诗侣緑蚁浮杯荐蠏黄
　　绣衣玉斧重流芳劲节曽霏九夏霜记取长安今日别红亭处处菊花黄

　　五王醉归图（二首）

　　花蕚楼前日影移暖香尘里醉归迟如何到得开元后不似当初共被时
　　花蕚楼深玳宴开诸王马上竞扶回海棠醉杀无人管直待渔阳战鼓催

　　晓起对雪

　　午夜寒欺锦帐重冻酣檐马不禁风朝来积雪深三尺喜兆今年百榖丰

　　行乐

　　青春行乐莫蹉跎出海乌蟾等逝波惆怅天随呼不起江湖谁续散人歌

　　赏花

　　曲阑干外牡丹花玉篆标题护绛纱龙管凤笙欢赏处不知楼外夕阳斜

　　题画

　　抱琴随处觅知音谁识离骚万古心行到溪山幽絶处细聴瀑布涤烦襟
　　烟波万顷水茫茫回首衡阳道路长天阔霜寒秋欲老西风云外自行行

　　夜宴

　　华堂今夕绮筵开为报龙铜且莫催人静小屏红烛短姮娥还送月明来

　　次韵郊兴

　　信马城东一径斜柴门流水野人家吟鞭遥指归来晩落日风吹鼓子花

　　漫兴

　　俯仰乾坤自有余小轩无事日如如眼前万物皆成乐只看青山不看书

　　问人求辛夷

　　辛夷纔着两三花花下开尊定几家折赠一枝君莫惜东风宁肯护繁华

　　东园宴罢

　　三分春色正当中媚景撩人处处同斜日小亭人醉后杏花香散一帘风

　　池上

　　新泉滚滚出无穷水面微波觉有风夜静独怜清境好出看明月到天中

　　宋髙宗南渡图

　　中原陵寝隔烟波南国楼台贮绮罗试向西湖聴捷报凯歌翻作竹枝歌

　　小景画

　　流水髙山趣自深抱琴相对坐松阴但须识得其中意何用人间有赏音

　　次春日闲坐闲行二絶韵

　　左图右史我中间坐看沈烟起博山读罢黄庭心似水緑阴幽鸟自间闗
　　信歩寻诗怕雨催手携笻竹歩苍苔此身自喜无余事闲逐浮云任往来

　　马上观山

　　层峦迭嶂倚髙寒岚翠霏霏午未干自有天然真意趣何湏移入画图看

　　书室弹琴

　　庭院风清午漏残博山添火试沈檀緑阴满地黄尘逐一曲梅花且自弹

　　梨花夜月

　　深院溶溶夜色新素娥移歩就花神琼姿皓魄相辉映并作人间一叚春

　　桃花春雪

　　六花和粉傅红妆咫尺天台入渺茫忽地作团银海乱翻嫌春色误刘郎

　　风前杨栁

　　万缕千条拂钓矶细腰无力晩风微阿蛮似逞娇痴态几度傞傞舞緑衣

　　雨中海棠

　　醉来无力倚雕墙细雨纷纷湿粉香好似马嵬兵变日太真含泪缷红妆

　　过山家

　　榆栁阴阴覆短墙绕畦黄蝶菜花香山翁睡起浑无事坐弄儿童笑夕阳

　　秋山行客图

　　凉生踈树雨初收山气沾衣翠欲流何物骑驴痴老子摇鞭吟断一天秋

　　闺情

　　寳鸭香销午梦残倦来无力整云鬟阑干倚遍空惆怅人在天涯隔万山

　　过曲江池

　　江边一望草蒙茸弦管楼台转首空红杏不知尘世改年年依旧笑春风

　　荐福僧房

　　门对南山列画屏白云如水宿檐楹老僧长日无尘事一炷清香一过经

　　小鸣稿巻七

　　●钦定四库全书

　　小鸣稿巻八

　　（明）秦王朱诚泳 撰

　　○聫句

　　秋夜斋居与娄克让宪使马启东大叅刘文纲少叅同作

　　玄鸟初归去宾鸿属仲秋（宾竹）金风时渐爽火气已全收（克让）清庙深还邃斋居閴且幽（启东）传呼严夜禁次第报更筹（文纲）奉祀遵明训为邦赖至休（宾竹）茅分秦社稷位重汉诸侯（克让）肥腯供尝献丰年获岁酬（启东）神明歆懿徳辅弼赞嘉猷（文纲）毎惧名难副深惭礼未周（宾竹）精诚元自集职业素能修（克让）仁义钦天道忠勤释帝忧（启东）春台恒盎盎寿域日优优（文纲）相祀劳公等宾筵总畯流（宾竹）纲维端有本感格岂无由（克让）内外能修谨神人永附投（启东）年年如此夜赓和从珠旒（文纲）

　　郊行与长史吴元素游正固纪善汤以修同作

　　小队从容晓出城（宾竹）无边光景逐人行春明门外鸾声动（元素）长乐坡前马足轻清渭水光遥入望（正固）终南山色近相迎林边吠客谁家犬（以修）栁外呼人是处莺极目云烟春淡薄满（宾竹）满前石子路峥嵘山翁争迓车舆过（元素）村妇咸惊鼓吹鸣茅屋炊烟桑叶暗素（正固）河桥酒幔杏花明行厨内竖供茶茗（以修）小寺痴僧进菜羹千载风流余故事（宾竹）一时宾从总含英逰观肯惜花前醉（元素）倡和多扵马上成兴尽归来天未晩（正固）无劳灯火候麾旌（以修）

　　竹轩与致政阎文振方伯吴元素长史汤以修纪善强景明伴读同作

　　小轩初洒扫（宾竹）走价速嘉宾暖日扶晴霭（文振）清风絶点尘青阳回北斗（元素）淑气溢西秦土润龙孙迸（以修）苔穿玉版新髙贤应与契（景明）乐事自相因侍从多名侣（宾竹）吾王乃主人疏泉分地脉（文振）举酒乐天真坐爱淇园秀（元素）遥分湘浦春虞韶谐古调（以修）葛杖是前身劲节怜贞士（景明）虚心忆直臣信知渠自得（宾竹）宁厌客来频有物邀同赋（文振）相忘许任真百壶■〈扌弃〉尽醉（元素）一视喜同仁把笔承颜晩（以修）飞觞入手频诗坛开胜集（景明）文会属兹晨黄道年逢卯（宾竹）青龙月建辰生成皆帝力（文振）雨露总天均讵用湔沂水（元素）何须钓渭濵此君端可托（以修）尤物岂须珍让国夷齐瘦（景明）辞荣渊宪贫玉妃堪作偶（宾竹）髯叟可为邻影落应千尺（文振）林成拟十旬投壶资作矢（元素）烹茗代为薪酒量真无敌（以修）诗成觉有神一腔情浩浩（景明）四座喜津津令肃愁深罚（宾竹）才悭愧效颦曵裾蒙覆帱（文振）叨禄荷陶钧睿藻光云汉（元素）清辞冠缙绅欣逢今子建（以修）文治正彬彬（景明）

　　登山与强景明伴读同作

　　南山何崔嵬浑融出天匠（宾竹）百二古称雄封疆今独壮（臣晟）髙于列雉城秀比施屏障（宾竹）导骑俾暂休肩舆聊一上（臣晟）霏岚湿我衣落絮沾行仗（宾竹）峯峦露晓晴乾坤正春酿（臣晟）山鸟自和鸣山花亦争放（宾竹）山溜讶琴鸣山云若潮涨（臣晟）崚嶒倦跻攀佳丽足瞻望（宾竹）悠悠引斾旌浩浩牵情况（臣晟）遥看泰华峰真乃丈人行（宾竹）咫尺近星辰分明履蓬阆（臣晟）俯察白云低遐观清渭漾（宾竹）髙兴入微茫新诗给酬倡（臣晟）薄暮始言归赏心讵能忘（宾竹）山灵肯爽盟岁岁期相访（臣晟）

　　赏菊与严宗哲太守长史吴元素乔思孝伴读强景明同作

　　九日招文士东篱醉菊花（宾竹）懒云神入藻（亭有计汝和菊）苦雨脚成麻（宗哲）酒量应无敌吟懐讵有涯（元素）淡香轻桂麝佳色陋铅华（景明）礼秩矜踈放盘盂愧静嘉（宾竹）八珍兼鹿豕诸品杂鱼虾（思孝）狂子歌为剧妖童髻作了（宗哲）壮懐轻不落醉耳厌琵琶（思孝）白雪翻新谱黄流泻紫霞（景明）天空雨新霁风细日初斜（宾竹）五畆终殊径千畦总异葩（宗哲）佳期人共赏睿制世争夸（思孝）入枕清魂梦调羹溅齿牙（景明）且倾彭泽酒莫点玉川茶（宾竹）百拜情无已千锺数更加（元素）龙涎真可拟羯鼓不须挝（宗哲）雅趣同三益雄才陋五车（思孝）仁贤光帝胄富贵自天家（景明）幸际明时好何妨逸兴奢（宾竹）东平名独盛北阙望应賖（宗哲）任落叅军帽休乗博望槎（正固）风流怜楚客结束笑吴娃（元素）酩酊人分散踈林集暮鸦（思孝）

　　和赏菊与长史吴元素游正固纪善汤以修伴读强景明同作

　　此日登髙节东篱菊正花（宾竹）满园香似麝千本直如麻（以修）斸出从园脚移来傍水涯（景明）髙情盟晩节好景殿年华明（元素）富贵惭曹植踈狂笑孟嘉（宾竹）金铃低护雀湘竹细分虾（正固）喜入征君眼慵簮羙妓丫（以修）古词翻曲谱新调入筝琶（元素）酒艶流琼液花光绚彩霞（景明）环亭诸品植压帽数枝斜（宾竹）脆管初喧席寒蜂正恋葩（正固）弁欹从客笑句就任渠夸（元素）正味轻椒桂余甘溢齿牙（景明）情酣非为酒神醒尚宜茶（宾竹）忘势情偏洽崇儒礼莫加（以修）吟长香易烬令急鼔频挝（元素）宴晩烧髙烛归时驾小车（正固）衣冠叨盛会辞翰愧名家（景明）货色非吾事逰畋肯自奢（宾竹）好懐聊共适内酝不湏賖（元素）髙宴如凌汉清逰似泛槎（正固）飞觞劳侍史协律付官娃（以修）挥笔疑神助淋漓墨点鸦（景明）

　　重赏菊与阎文振方伯吴元素长史汤以修纪善强景明伴读同作

　　佳节逢重九弘开玳瑁筵（宾竹）衣冠来座上弦管列堂前（文振）鴈度云千里虹收雨一天（元素）繁花分绵绣正色缀金钱（以修）莫为秋容淡应期晩节坚（景明）飡英能辟榖饮水可延年（宾竹）采采凌霜瘦瀼瀼带露鲜（文振）麝兰纷馥郁罗绮斗暄妍（元素）西子娇疑语妖环醉欲眠（以修）蜂媒情太剧蝶使信空传（景明）秋圃真堪托春风不受怜（宾竹）橘橙宜共赏桃李谩争先（文振）灿灿诗如锦源源酒似泉（元素）歌喉怜宛转舞袖喜翩■〈扁迁〉（以修）旧量谁云减新声我最便（景明）吟坛兼四羙藩邸集羣仙（宾竹）槛外风初静楼头月未圆（文振）杯盘将欲彻宫征尚相宣（元素）酬酢情无已推敲势欲颠（以修）尘凡真有庆鱼水岂无縁（景明）更鼔休相促茶瓜且少延（宾竹）兴阑投彩笔醉去压银韀（文振）自昔恩波阔而今乐事偏（元素）拜归分綘烛护送拥金莲（以修）感激何由报同祈寿八千（景明）

　　再赏菊与阎文振方伯吴元素长史汤以修纪善强景明伴读同作

　　秋来尝苦雨九日喜新晴（宾竹）佳色看丛菊香醪泛落英（文振）衣冠成胜会弦管动新声（元素）圣世文风盛金天灏气清（以修）锦屏重护影玉篆细标名（景明）繁露沾来重清霜着处轻（宾竹）绕篱浓复淡倚槛直还横（文振）异品供人玩羣葩照眼明（元素）举杯添逸兴把笔助吟情（以修）酒许留连饮诗容次第成（景明）楚骚曽入咏彭泽久寻盟（宾竹）桃李争春艶松篁晩自荣（文振）秋容三径淡雄辩四筵惊（元素）且折簮华髪宁辞罄玉罂（以修）不须烹白石焉用煑黄精（景明）中国多麟凤边疆罢甲兵（宾竹）老来辞紫绶醉后恋银筝（文振）云锦机中出龙蛇笔下生（元素）九重同覆载四海贺升平（以修）共喜逰藩邸何妨隠斗城（景明）身湏妨酒困心恐为诗怦（宾竹）上苑风烟隔南阳月旦评（文振）长诗惭我续好景许谁争（元素）纳海乌先堕栖林鸟不鸣（以修）出门归去晩谯鼓振初更（景明）

　　淡香亭赏菊与丘仲玉少叅杨应宁宪副同作

　　端居葆贞素眷言惜秋光（宾竹）植彼霜中物挹此淡而香（仲玉）和气夺金秀正色裁坤裳（应宁）楚畹茝兰馥天孙云锦张（宾竹）黯淡散轻紫圆融飞碎黄（仲玉）邈矣絶尘俗岿然殿羣芳（应宁）交聮君子社爱比富贵妆（宾竹）桂府地空辟娃宫蜂自忙（仲玉）忘言南山趣撃节老圃章（应宁）鼓兹希声调侑以玄酒觞（宾竹）一亭中有翼八牕秋正凉（仲玉）开口苦不易盟心故难忘（应宁）繁枝涤芜秽夙种深盖藏（宾竹）英飡歌楚泽水饮懐南阳（仲玉）叅陪沗髙会授简惭荒唐）（应宁）

　　骊山懐古与汤以修纪善同作

　　长安晩出袅唫鞭税驾骊山一怅然（宾竹）烽火台空人已去莲花汤暖水犹膻（以修）山猿窥果来林外野鹿衔花出苑前（宾竹）樵子云中薪古木耕夫雨后拾遗钿（以修）前朝社稷胡雏壊上古阴符老母传（宾竹）嬴墓已飞三月火汉陵犹锁四时烟（以修）落霞疑似张绯幕流水还如奏管弦（宾竹）斗寳谩劳谈往事坑儒徒自忆当年（以修）朱楼紫殿空遗趾汉碣唐碑蚀旧镌（宾竹）夜月行营人寂寂春风辇路草芊芊（以修）荒祠燕雀寒山下髙冢牛羊夕照边（宾竹）眼底兴亡存鉴戒何湏搔首问苍天（以修）

　　莲塘与强景明伴读同作

　　睡起深宫厌日长闲来小辇过莲塘（宾竹）沿堤钗股多芳荇夹道丝条总緑杨（臣晟）歩底流泉分地脉树头飞翠滴岚光（宾竹）移将太液池邉景散作旃檀国里香（臣晟）共爱精神兼色相还怜红白间青黄（宾竹）应疑根自三峯徙果见花开十丈强（臣晟）天马有蹄争出浴神鱼无饵不须藏（宾竹）旋收紫的供茶碗自卷青筩当酒觞（臣晟）赤日行天纨扇急清风入席苎衣凉（宾竹）蜻蜓对立来还去属玉双飞集又翔（臣晟）小竖敲针权作钓奚奴横木代为梁（宾竹）人縁避暑趋亭上客为寻诗坐水傍（臣晟）勘破乾坤俱是乐真成物我两相忘（宾竹）濂溪老子无边趣太乙真人一叶航（臣晟）自足娱心歌窈窕何须濯足赋沧浪（宾竹）新诗辏出应难和烂醉扶归也不妨（臣晟）须信西方真佛境更扵何处觅仙乡（宾竹）非才自愧非韩孟七歩谁能敌我王（臣晟）

　　送成复初指挥南还与严宗哲太守乔思孝长史强景明伴读同作

　　一骑冲寒出灞陵（宾竹）望中仙掌入云层三秦豪杰乡评在（宗哲）两叶勲华国史登龙起当年闻扈从（思孝）蝉聮此日看云仍琴边得趣追中散（景明）画里传诗比右丞瘦骨独怜清似鹤（宾竹）竒毛转觉鸷如鹰名通丹陛交章荐（宗哲）功在黄河满路称分手又从天外未（思孝）举头犹记日边曽白云目断松楸逺（景明）紫电光寒浐渭澄郑驿梅缄春早寄（宾竹）谢地草思梦还凭大江潮上初生月（宗哲）古渡澌流渐合氷归到旧京应忆我（思孝）石头风雨夜牕灯（景明）

　　二月二十二日与杨应宁宪副宋惟寅宪佥强景明伴读城东泛舟同作（二首）

　　冉冉清溪映緑杨（宾竹）杏园遥指碧云傍（惟寅）藩宫地接天潢近（应寜）灵沼波分太液长（景明）鱼鸟乐随人共狎（宾竹）主宾情与世相忘（惟寅）匆匆不尽仙舟兴（应寜）却笑公家镇日忙（景明）

　　又

　　小舟摇曵出垂杨（宾竹）岸草汀花送逺香（应宁）善拟东平心最乐（惟寅）尊倾北海兴偏长（景明）百年利渉兰为棹（宾竹）一代豪吟笔有床（应宁）天外恵风如解事（惟寅）黒云催雨助诗狂（景明）

　　赏春与强景明伴读同作

　　青春寻乐事受简召羣仙（宾竹）鸟外张油幕花前设绮筵（臣晟）小阶芳草合深苑锦云鲜（宾竹）山色开图画莺声错管弦（臣晟）园桃迎我笑宫栁正人眠（宾竹）浸酒挼花蘂供茶煑竹鞭（臣晟）深杯休放却髙兴更相牵（宾竹）睿制容相续清词敢售妍水鱼元有合雨露自无边敢谓邹枚盛尤惭董贾贤（臣晟）多应怜气味不是慕荤膻令出催金钵诗成唾锦笺（宾竹）陈思才独盛妙思入幽玄（臣晟）

　　○集句

　　拟刘文纲少叅悼亡

　　撃节悲歌缺唾壶（阙）风花飞坠鸟鸣呼（文天祥）纵令奔月成仙去（包何）为问嫦娥更有无（白居易）
　　油壁香车不再逢（晏殊）阳台云雨去无踪（胡曽）写真纵有崔徽笔（刘基）不是崔徽巻里容（吴世中）
　　不见当时劝酒人（宋邕）今年依旧去年春（何扶）幽牕谩结相思梦（张泌）梦里相逢恐未真（李山甫）
　　感时心绪杳难平（李后主）无处登临不繋情（许浑）寂寂海棠枝上月（朱淑真）清光此夜为谁明（陈刚中）
　　緑牕今夜梦分明（元好问）梦得分明恨转生（秦少游）觉起无言成独坐（杨基）参横斗转月三更（苏轼）
　　断猿今夕泪沾衣（窦常）惆怅朱颜不复归（宋邕）玉佩无声画屏冷（刘瑶）寒窓灯尽月斜晖（许浑）
　　离别不堪无限意（杜甫）为君惆怅又黄昏（罗隠）明眸皓齿今何在（杜甫）环佩空归月夜魂（杜甫）
　　绣帐金炉冷篆烟（刘翥）魂归溟漠魄归泉（朱褒）题诗朝忆复暮忆（陆龟蒙）花落猿啼又一年（赵嘏）
　　一寸相思一寸灰（李义山）苍茫罗紬隔红埃（李益）不知情魄逰何处（胡曽）且作行云入梦来（包何）
　　一片香魂不可招（胡宿）野烟江草共萧萧（雅琥）鱼书欲寄何由逹（晏殊）隔断巫山去路遥（窦牟）
　　红衣落尽暗香残（羊士谔）相见时难别亦难（李啇隠）弱水蓬莱三万里（张翥）碧桃何处更骖鸾（薛逢）
　　氷簟银床梦不成（温庭筠）宵分独坐到天明（李涉）潸然四顾难消遣（郑谷）谁为梅花怨未平（谭用之）
　　红颜无奈落花催（吴融）可使英灵许再来（胡宿）竟日倚阑空叹息（李涉）寸心争忍不成灰（胡曽）
　　百感中来不自由（杜牧）琐窓花老镜鸾收（叚天佑）云飞雨散知何处（温庭筠）人自伤心水自流（刘天房）
　　目断黄云鴈影沈（李徳真）秋声无不搅离心（杜牧）月中人去青山在（王士熙）一段清愁自不禁（赵宗森）
　　锦机春暖凤停梭（阙复）生死情深可奈何（真桂芳）回首不堪肠断处（陈基）髙坟新起白峩峩（张文昌）
　　含香体素欲倾城（山谷）自是三千第一名（薛能）今日美人弃我去（卢仝）寂寥珠翠想遗声（刘沧）
　　旧时仙侣笑相迎（张鹏）王母前头作伴行（项斯）宴罢瑶池春梦断（黄松瀑）何年绛节下重城（刘沧）
　　金琐瑶窓翠幔中（女仙）几回魂梦与君同（晏殊）相携不尽叮咛语（僧笑隠）得丧悲欢总是空（温庭筠）
　　闭门踈雨落梧桐（王士熙）多少凄凉在此中（崔道融）遐想倚阑人去后（楼有戍）玉书无路托鳞鸿（雅琥）
　　画楼西畔桂堂东（李商隠）孔雀屏开烛影红（杨巨源）今日窅然忘此景（王冕）野花黄蝶领春风（王初）
　　鸾镜佳人后会稀（李啇隠）论交却忆十年时（髙达夫）钗留一股合一扇（白居易）物在人忘无见期（李颀）
　　旧恨新愁只自知（蘓轼）髙楼独上思依依（皇甫茂政）红颜未老恩先断（白居易）惆怅当年意尽违（罗邺）
　　芙蓉脂肉緑云鬟（元微之）一去瑶池更不还（胡■〈亻隶〉）寂寞闲庭春又晩（刘万年）更无人倚玉阑干（崔鲁）
　　隠几无言有所思（子昻）惨烟凄雨不胜悲（郝经）梧桐叶上偏萧索（戎昱）始是思君肠断时（周必大）
　　春梦无心秪佀云（皮日休）一灯明灭夜将分（艾性夫）美人粉黛归何处（吴元徳）欲寄音书那得闻（李太白）
　　情縁心事两难忘（元好问）回首东风一断肠（罗隠）欲吊芳魂何处是（吕佐）野田极目草茫茫（胡曽）
　　南国佳人去不回（包何）旧交心为絶弦哀（崔珏）若逢佳景惟惆怅（元微之）懐抱何时得好开（杜子美）
　　华笺好作断肠文（皮日休）薤露歌残不忍闻（灵一）四尺孤坟何处是（许浑）落花飞絮正纷纷（郑谷）
　　一日相思似九秋（子昻）百壶芳醑岂消忧（胡曽）魂归南国迷黄壤（皎然）月户云牕许暂留（杨基）
　　银烛秋光冷画屏（杜牧）遶廊行处思腾腾（韩偓）美人一去无消息（王士熙）敲遍阑干唤不譍（韩偓）
　　几度相思入梦频（沈徳躬）镜中金翠李夫人（温庭筠）暂时会面终相异（张文昌）白水青山空复春（杜子美）
　　音容无复见当时（许衡）花落深春莺亦悲（于立）今日不堪生死别（杨镒）相思无路莫相思（鬼吟）
　　彩云声断玉箫寒（辛敬）几许幽情欲话难（薛逢）尽日伤心人不见（许浑）一帘风雨杏花残（华岳）
　　为哦楚些作哀诗（敖陶孙）婉转蛾眉能几时（宋之问）天上人间不相见（崔灏）欲从何处寄相思（牛谅）

　　小鸣稿巻八

　　●钦定四库全书

　　小鸣稿巻九

　　（明）秦王朱诚泳 撰

　　赞

　　愍祖
　　赳赳仪容桓桓英武出甲陇西散其部伍心拱北辰威镇西土肇造秦邦为我始祖
　　愍祖妃邓氏
　　堂堂世胄曰惟宁河姿容严重佐理中和邑姜嫓美太姒同科配我始祖耿耿不磨
　　隠祖
　　仪容丰伟性行修洁震若雷霆皎如氷雪持已谨严维藩卓越维我隠祖天潢之杰
　　隠祖妃刘氏
　　天生淑质世阀元勋中心乐善内助惟勤贤声洋溢令徳彰闻佐我隠祖百世腾芬
　　夫人唐氏
　　明明隠祖允赖匡襄笃生国嗣曰懐曰康宗枝蕃衍奕叶隆昌夫人之泽地久天长
　　僖祖
　　兢兢持已翼翼小心靡奢靡纵不骄不淫夙成令徳早着徽音天夺之速千古沉沉
　　懐祖
　　天姿开爽性质刚明雅音允协巧思层生藩维之表宗室之英惜乎短折谥称其情
　　懐祖妃张氏
　　天挺幽姿配我懐祖九死不移终身一姥烈日严霜中流砥柱寿考令徳名垂千古
　　康祖
　　天姿英毅至性刚方敦崇儒术雅尚词章臣工震肃礼乐铺张维我康祖于秦有光
　　康祖妃陈氏
　　具备徳容博通书史纲纪宫闱教育孙子相我祖王实周任姒于万斯年永赖余祉
　　恵考
　　猗欤昭考肫肫其仁有如时雨有若阳春徳音秩秩文质彬彬爱人好予宠谥维新
　　恵考妃王氏
　　早膺封册相我先王寿虽不永名亦斯彰仪容如在传诵不忘于穆清庙同享烝尝
　　母妃杨氏
　　天姿贞淑懿徳慈良山川毓秀宫壸腾光生我育我为君为王褒赠自天永荷吾皇
　　恵考继妃嵇氏
　　粤膺妙选继佐先王宠颁册命恩礼殊常尊崇二纪宫壸重光四旬薨逝附塟原冈

　　自赞小像

　　非卿非相非道非僧乐天忘势惕励战兢惟饥飡而渇饮恒夜寐以夙兴徳无可重才靡可称好读书而不解欲寡过而未能野服纶巾暂宜独乐析圭儋爵恒恐弗胜事琴书而作伴招风月以为朋噫斯人也既宅心于道义任时人之爱憎

　　宾竹轩记

　　予书堂之西轩旧有丛竹岁久枝叶殄瘁几无留良焉乃命侍人悉芟除之别植数百本不三二岁蓊然成林萧然有洞庭九疑之趣予甚乐之日引肩舆造竹所杜门谢客独与此君相揖譲竹亦晓解予意触事感兴动能相如予坐竹叅吾前予行竹随吾后予语竹铿然相应答或时敲金戞玉奏箫笙以相娯至于兴在书史竹亦作伊吾声伴予读兴在诗歌竹更作推敲势助予吟久之精神凝合尔汝交契盖不知竹之为宾宾之为竹也予谓孟尝之客三千田横之客五百宜莫若予竹之众且贤者遂颜其轩曰宾竹云有难予者曰闗中故多豪杰王诚礼贤下士寜无足充王之宾者而宾顾以竹乎且竹固植物类耳以为有情而实无情以为有言而实未尝有言也此而宾之其名实似不相当其于义似无据噫是非特不知予亦正不知竹者今天下贤人君子己仕者限于官守各有常职不可得而亟见之未仕者又多深藏以为智髙蹈以为洁非予力所能致是竹乃吾庭户间物欲之则是不烦起居吾宾而礼之非惟适吾性而昕夕相观又藉以成吾徳焉古国君卿大夫之礼宾非徒式燕以乐亦将有所资也鹿鸣之诗曰我有嘉宾徳音孔昭又曰人之好我示我周行盖美其徳而冀其以善告也夫竹于植物中最为全徳其中虚似仁其勇迈直遂似义其羣居不倚独立不惧似刚其可器使似才其四时而不易其色似节徳音之在天下昭昭如此吾固将师之事之岂但宾之云乎抑君子之处世有所契合则忘情之情情之至也不言而言言之妙也彼神交百世尚友千古者岂必待话言通肺腑然后得其人哉或者昧于体物之义而致疑于有情无情有言无言之间其为见浅矣其为说陋矣请从此辞去无以间吾宾难者怃然惭黯然退予就见此君击节而为之歌曰竹兮宾兮交以神兮宾兮竹兮聊以免吾俗兮嗟轩之宾兮视此盟言兮子孙百世两无谖兮遂书以为记

　　瑞莲亭记

　　予府城外内水陆草木之花甚多而莲品为尤甚一日偶至体仁门之南廊俯瞰清泠芳敷掩映朱华緑蔕縁沟覆池乃饰左右廊其室为亭将与知音者赏之亭成有嘉莲产池中两岐同干并蔕交辉光彩夺目臣民观者为之色动或曰此瑞莲也殆王之善之征乎予曰不然万物之初皆本乎气化天地之气有常有变莫诘其由是故木有樛者曲者岐者人之指有岐者胁有骈者未闲以是为瑞也夫莲之骈生疑亦若是顾从而哗之以为物之瑞善之征亦惑矣且世之为善者众矣善则得福有固然者必人刻一物以征之彼造物者将不屑屑乎然则凡物之异常者皆气之变也何与乎人事而又何足瑞邪聴者皆唯唯有进而言者曰天下之物不恒有者为瑞木以殊本连理为瑞禾以异畆同颖为瑞四时皆露而瑞者为甘九地皆泉而瑞者为醴若是者惟其不恒有故人贵之今夫莲之为物家得而植之然一本而岐岐而并艳艳而并实者世不恒见征之往牒亦不数数闻不谓之瑞可乎传曰和气致祥人之一身其气与天地通人身之善足以召和天地之和从而应之其机缄外泄必着之物天地固不必躬亲为之也以为非瑞则周公不当作归禾班氏不必歌三秀而巻阿鳯皇之咏亦赘矣予曰以若所言则谓之瑞可也谓之非瑞亦可也何则善不易积和不易召使在已者有以致之谓之瑞固宜茍善不足以致瑞而偶得瑞则其瑞也秪足以为孽耳予之凉薄上无以承乎神祗下无以媚于官僚众庶日夕兢业求免过责之不暇彼瑞莲者胡为乎来哉此予所以反观内省而实不能当也昔汉黄霸图上神雀张敞有计吏窃笑之奏恐长诈伪以败风俗刘昆之反风灭火虎北渡河未足深异而偶然之对天子称叹焉予既不欲蹈黄霸之辙又不敢拾刘昆之语以号于人然窃思之圣明御极至仁太和薫蒸无间而我秦先王世守藩服皆敦徳履善益衍益厚和气之应彰于瑞莲虽非予所致而亦非无所致而至者则予亦不得不承也承之当奈何六经有圣谟焉祖训有成法焉朝益暮习口诵而心维之加实践焉求不失其身不废其职幽无愧于神明无怍于人庶几称宗臣于有道之世为无忝而天休滋至方自兹始耳于是取所谓瑞莲者二（下阙） 

　　（阙页）

　　（上阙）恒业卒难动迁度省城隙地一区弘敞明丽可建书院乃保安王府予弟镇国将军诚漖地而予尝以他地互易之者也于是西安守华容严君永浚具启于予予以兹事为斯文盛举遂命长史司拨以给之地既协吉郡复上之藩臬左布政使婺源汪公进按察使芝山仰公升条具事宜请于巡抚都宪灵寳许公进巡按御史阳城张公黻议以克合遂檄所司鸠工聚材诹日将事命西安府经厯许谨西安前卫知事朱范董其役而杨公暨严君则往来督察之镇守太监建寜刘公琅都督同知金台陈公瑛以祠前地不展谋诸御史张公图市民居为开拓计而予弟永寿王府奉国将军诚滕以所居敝陋方欲他徙而患莫售遂命侍人以其情通有司请于上官出重价市之既而都宪汝南熊公翀御史安徳马公碁相继为抚按皆极劝相作兴工力日倍以弘治戊午夏四月落成距经始之期纔七阅月耳其制中为正学祠祠祀横渠鲁斋而推原横渠之学之所自并明道程先生祀之且谓京兆为先生宦逰地也乡贤之有功道学者蓝田吕氏而下凢十人东西配焉右为书院堂室有严斋舎环列择士之秀而贤者讲读其间日惟从事于身心理性之学以上寻程张遗绪而举子业亦兼治不废遵时制也左为按察分司提学宪臣居焉端轨范严约束作勤起怠胥于是乎在而书院之规赫然动人矣呜呼自横渠先生得二程正学以开闗中道学之源一时门人如诸吕苏范相与周旋凢所论述皆圣经羽翼至鲁斋先生来领学政式克阐明之而元甫紫阳萧同诸君子又扬其波助其澜斯文如线之脉至于今不泯者实赖焉顾科举之业兴士之以豪杰称者多止于章句文字中茍可以取科第不翅足矣先辈为已向上之学切问近思之功谈者非不知知而行者不数数见天理常存典刑固在是祠之复及书院之兴岂直为观美哉葢将使一方之士仰止乡贤潜心正学庶几获究真材之用此领学政者之责而杨公之用心亦至矣虽然天下之事每（阙）

　　拙解

　　予既以拙自名客有以巧自负者过而见诮曰世方逐巧而子乃甘于拙子诚拙者矣予闻而笑曰我非巧于拙者也而子殆拙于巧者乎夫物之巧者莫巧于茧丝而作茧者卒以巧自毙又何异于人之自恃其巧而卒陷于巧者乎予固拙者也然惟不识不知而一旧章之是由其为拙也葢如是尝闻周子曰巧者劳拙者逸而吾之所以得逸其乐者正以其拙也则将焉用彼巧哉

　　愚辩

　　予既以愚自守客有黠者谓予曰子非愚者也何其自愚于愚也予因其言而辩之曰予非自愚于愚也而愚乃其性耳然惟其愚也故举天下之物不知其所好其视土壤犹黄金而视黄金犹土壤竟不知其孰贵也或曰仙予则斥之以幻妄或曰佛予则拒之以虚无其日用饮食之外惟知苍苍者之为天而已此予之所以为愚乎若夫用机械之巧穿窬之智者是则予之所深嫉也孔子曰聪明睿知守之以愚予非聪明睿智者而亦以愚自守哉

　　宾竹赋

　　岁在阏逢月临大暑薫风时来溽愠顿解余方玩易北牕之下客有带索葛衣椶屩席帽不通姓名排闼径造顾余长揖莞尔而笑曰有所疑敢以请教畴昔谒云台老仙羌以宾竹自号靖言思之吾不知其所好噫天下之物可宾者多矣岂独竹云乎哉彼芝与兰潜哲孔光烨烨商岭菁菁楚湘旷达谁撷幽闲自芳四皓养素灵均佩纕此草中之逸民髙蹈逺引胡为而不宾彼梅与菊含贞孕秀味主调羮功能益寿落英可飱暗香宜嗅渊明莫逆子真华胄此花中之髙士轻世肆志胡为而不宾彼松与柏岁寒后凋苍髯洒雪胜气笼霄台乌翔集辽鹤允巢崔丞坐咏王子攀号此木中之丈夫守死善道又胡为而不宾余闻之敛袵而对曰芝兰草属其性近柔柔则不立恐和而流梅菊花属其性近媚媚则不武恐多疑忌松柏木属其性近野野则不文恐非智者是皆未足以言宾试以竹言宾斯可知矣猗欤美哉植物之中乃有此竹匪草匪花而亦匪木刚而不屈亷而不辱或巨或细以葑以蕧载考厥祖寻源泝流肇于嶰谷循及帝丘渭川淇澳青城罗浮武夷长沙苍梧峡州此竹之产也红者涂丹斑者染泪黄者敲金青者滴翠方若裁而中矩篔若腾而拔萃棘与刺者似同桂与瑞者实异此竹之品也为舡为甑为箭为刀为笼为■〈钟〉为箕为筲为筒为杖为笙为箫城防之险简书之劳此竹之器也若夫制筩均气定律累黍栖鳯以鸣朝阳化龙而作霖雨感通孝子之情孚合忠臣之语全大节于两间挺孤标于万古此又竹之竒才伟绩也引而申之其体也虚若颜子屡空虽箪食瓢饮而乐亦在其中其用也实若史鱼秉直没犹尸諌而愚不可及逺而望之癯然其形若将凂焉伯夷之清近而即之温然其色有斐君子武公之徳然既有此西都之宾不有东道之主可乎是以老仙鞠躬循墙趋歩褰裳出门如见承筐是将列八珍之馔泛九霞之觞献有台之雅答饱徳之章一倡一和再酬再酢七贤司罇六逸洗爵殽核屡陈欣然更酌饮无筭而礼意愈勤欢有余而威仪自若小浮名于毫芒薄世味于糟粕至是不知主人宾竹竹宾主人不可得而知也仰视俯观明月在山白云满地酒阑兴尽言别而归老仙行且歌曰按歌声兮鼓腹懐嘉宾兮如玉招明月兮不来留白云兮共宿余以语客客吐舌而走失其故步因书于屏以为宾竹赋

　　皇明名臣録序

　　天佑人国家必生贤才以遗之元凯在唐虞伊傅周召在商周无容言己下至汉唐宋虽治不古逮然必有熊罴之士不二心之臣佐其启连佐其守文佐其兴复故其传祚乃能久长我皇明太祖髙皇帝取天下于元季扶天常立人极于颠踬决裂之余当是时智者贡谋勇者宣力忠良者输纳诚荩小大靡遗列圣继承抚熈御洽于百余岁薄海外内陶然太和虽神谟圣烈臣下无所于助而辅理承化股肱耳目之功亦不可诬也顾木天深严金匮秘宻末学小子知其名而莫究其实或并其名无闻知焉夫士当尚友千古矧耳目所及勋泽所被而可不知乎此晦庵先生宋名臣言行録之所由辑也巡抚宁夏都宪西蜀张公祯叔尝辑皇明名臣録一编厘为四巻自中山武宁王而下凡百人其平生履厯事行之大者具在焉予尝慨斯典之缺久矣徃者司冦莆田彭公韶尝为诸名臣作録赞至是公复踵为之后之景行仰止将不于是乎征邪然彭公所取仅三十人其选难矣公为是録殆三倍之或疑其泛予谓论人于三代之下者不必求其备凡公所録皆一时名臣虽人品事功不无疵纯然较诸云台所画凌烟所拔者岂尽出其下乎自今观之夏忠靖之徳量王抑庵之文行髙学士之忠实皆彭所未备者近岁如余肃敏之在陜兴利捍患民至于今赖之是亦不止寻常尺寸之树立而已表之以为后之臣人者劝夫岂不宜必欲以圣贤作则以三代律人吾恐愿为良臣者将兴望洋之叹而文公言行所録亦赘矣公起进士簉属地官陟贰太仆用荐者进今职才行卓卓于时即是一端君子当知其抱负有过人者予深嘉之故为序诸首简

　　元宵雅集图序时在镇安邸作

　　成化癸卯岁今上皇帝在位纪元之十有九年也朝廷清明边檄无警长安列郡晏然民不告饥予叨奉茅土为藩屛于斯亦因而得岁时之乐也年之前冬常有雪正月雪朔旦大如手积地盈尺人气欢洽诚丰年象也越十有一二至于上元日天忽开霁雪尽消寒气渐释而暖信为之稍回予于上元日设筵具乐招文雅客以为乐于是予父王首相长史吴公元素郑公子初予所从学纪善汤公以修与予以道谊相爱厚提学宪副戴公廷珍之数人者皆优于文行而有丽泽之益于予者又有予外戚之懿都阃廖公廷玺虽为武将亦能尊尚儒雅而爱文墨予先期悉招之诘旦不俟再速而毕至于东之书堂予出迓焉天日晴和东风嘘暖宾主之情翕然宣畅既行酒即席而坐觞酌序行音乐迭奏水陆之珍以次而进酒随量而屡劝诸公亦不隠其量而饮然必以徳将之不至深醉一觞一咏彼此形势俱忘性情礼义之真文字之乐无时世尘俗气诚雅会也抵暮烛灯辉煌月光如昼移坐于庭火树银花照耀尊俎间诸公乐甚佥曰是雅会也可无述乎予遂弗觉技痒因成五言四韵一诗戴公首和之吴公郑公汤公继和之皆各适其趣廖公曰臣武人也文事虽尝学而未能悉中矩矱讵敢奉严韵邪亦乘兴成七言絶句一首予扵是复举酒属诸公曰人之处世良辰美景得与文雅周旋为赏心乐事之适者百年间能几哉予将命善绘者貎而为图诸公各书诗于上人留一图以识斯会之雅倘天不吾閟徳星上聚有启占者之言吾将斯图以质之宁不有闻于世乎诸公再拜谢曰臣辈何幸获与斯会遂相酬酢尽醉而归翌日图成予先染翰録予诗并以纪歳月云

　　送少司徒张大器还京序

　　弘治辛亥冬户部右侍郎张君大噐持节庆府行册封礼事竣还朝便道过长安河其母太夫人时年八十余矣戏彩既已趋朝有期予守秦国以君秦人也于其行为巻送之于是诸郡王能诗者咸赋诗其上缙绅大夫又从而继之诗遂盈巻予为序其首昔汉司马相如本蜀人及其为中郎将使蜀建节乘传蜀太守以下郊迎县令负弩矢先駈蜀人以为宠迁史至累数十百言传其事而不厌宋韩魏公本相人及其以武康之节治相驷马髙车碧油红斾光动里闾荣同昼锦欧阳子至作为文章记其事兹君官拜亚卿身充正使而又手持玉节凾奉金书礼成之后得以优游乡邦入里门而下车登北堂而拜母又未知长卿稚圭当时有此否也岂不良可多哉虽然长卿使蜀或者诮子长纪传之陋稚圭治相永叔但美其功徳之光是又大雅君子之独见而非庸夫愚妇之所可知也君之位望不减前人而秦人之荣宠君者亦不减于当时岂待言论而后见乎予复为是说者葢将以永叔之望稚圭者望君而不欲为子长之见目君如长卿而已君其懋之哉

　　寿汤纪善七袠序

　　纪善汤先生先王时教授也逮事予累官今职寻以老乞归予不忍其去留寘别第越再明年为弘治辛亥于是先生寿七十矣十二月望日寔其诞辰先是先生寿予例遣使持酒肴贺之兹当再遣因告使者曰先生有道人也于予有辅导功汝往其敬之哉且予少时未谙读书先生亲为予正句读析义理课诗若文甫长则自身心以至家国无不开陈其道俾予有所知辅翊其行俾予有所立古人所谓启沃献替者先生殆兼有之欤是先生于予分则君臣义则师友尔今髙年既臻诞辰又届岂无一言可以为先生寿乎予闻汉贾谊尝傅梁懐王董仲舒尝相江都王皆能佐之以道不使其至于多过邹枚辈尝从梁孝王应徐辈尝从陈思王虽昧格心之学然亦能以文翰相尚而无他失至今有光史册先生于予岂异是哉道义则祖董贾二公之醇正文词则效梁陈诸子之典则可谓大雅君子者矣苐予学踈仰媿前修是则有负先生之厚望尔虽然奉藩之暇所以乐东平之善敦河间之礼以幸免乎梁懐之轻恌江都之骄蹇梁孝之僣妄陈思之忧危者非先生之功尚谁功哉回视小山八公建安七子于是乎有媿矣继自今尚期先生松栢其姿台莱其寿以与予同享圣世太平之福于无穷岂不臣主俱荣哉若夫世之龊龊者惟知竞蜉蝣之朝夕而不暇悲蟪蛄之春秋则断乎不为先生之所齿可知矣先生有子有女缔姻宗室桑榆之乐尚未可涯兹姑述其辅导之益故未及尔使者顿首曰唯唯遂书以为先生寿

　　送向行人还朝诗序

　　圣天子以至仁覆天下而行之每自亲亲始乃弘治癸丑予兄临潼王薨于位讣闻上震悼辍视朝一日赐谥和僖遣行人向君者乘传来典祭塟礼是虽我祖宗成法是遵是用而圣衷哀眷特称其文凡与宗盟之内者感恩图报当何如其为情哉君蜀之岳池人举进士拜今职其来秦也奉命惟谨有所馈赠一无所受众论多之比竣事便道归蜀省母居亡何还朝复道于秦秦中宗室洎儒林士夫多为诗颂且饯之佥谓予寔长秦藩宜有言弁首简维周官大行人掌大宾客之仪以亲邦国懐诸侯岁时徧存问至于贺庆致禬以同其忧喜具有定式用能慎固本根以壮维城之势朝廷颁恤典于同姓而必以行人莅其事者亦成周之遗意也予闻行人在国初为员三百四十五六曹之事当行四方者行人则捧檄而往其事既繁则员不得不冗其员既冗则选不得不杂永乐中有以进士除者尝持节使朝鲜奉扬徳意邦人知重朝鲜国王遗之金郄不受因表其事于朝我太宗文皇帝深加叹赏始有行人非进士不除之命且省其员为三十六而非制命不得遣于是行人之任始重而选始难矣君以儒术致身释褐为京宦在帝左右亲衔使命以临藩服器局凝重文华蔚然人既乐亲之而行操濯濯人复加重之夫秉彛好徳舆情所同见贤思齐圣有明训然则发为声诗聫篇累牍斯亦情所不能已颂非贡谀饯非内交予安得不嘉而序之哉予又闻近例行人满三载能举职者得被选为御史以其奉使四方民情世故多所涉厯持是以往无所不可君行矣尚益砥砺图惟厥终他日闻有立殿廷之下蹇蹇谔谔论天下事者问其名必向君也有绣衣行部而风声凛凛所至奸贪屏迹良善生气者问其名必向君也庸书以俟

　　瑞莲诗序

　　予府第子城外旧环以堑引龙首渠水注焉岁久渠防弗治水来益微堑遂涸矣弘治壬子春监司修举水利渠防再饬堑水乃通盖一二十年平陆复为澄波也予喜甚遂命吏植莲其中复即体仁门外为亭水中以寓目亭之北则旧有长廊十余间牗皆南向与亭相对而连属焉是岁夏季莲乃盛开中忽有一本而双葩者众咸曰此瑞莲也考诸载籍同颖有禾连理有木其为祥盖昭昭矣今兹池莲骈蒂同茎而岂徒哉是葢今上恩覃宗支吾王美济奕叶之所致也不有髙赏厥瑞奚章予笑拒之曰有是哉瑞固不敢当也赏亦不可已也明日乃开宴亭上召镇巡藩臬诸公次第赏之又皆即席赋诗以侈其事于是酒酣兴逸但觉水风凉坐花香袭人端可与西湖较胜负岂但小东林而陋耶溪也哉酒罢因登诗于巻以为府中一胜事莲之瑞不瑞弗计也诸公以予言近实请书以为序是庸弁诸巻端

　　丰城游氏族谱序

　　族有谱犹国有史也予生宗室未尝见民间所谓谱者恒见史不知何以类谱邪间与长史游邦贞论之邦贞曰史国谱也谱家史也二者正相类因取其谱以呈予试阅之见其巻首详次世系犹年表也末述行实犹列传也乃笑谓邦贞曰有是哉因谛阅之其系甚绵簮袍相继代不乏人其间以功名自表者尤众余亦负特行而擅美才焉则又顾邦贞笑曰古所谓遥遥华胄者无乃是耶邦贞则进曰臣世家江西其地阻于山川有文献之美而少兵燹之厄故其民乔木相望谱牒具存兹者臣谱传自先世虽颇残缺源派甚真臣岂敢冒拜墓之耻以欺世取讥哉因顿首请予序呜呼董狐死天下无直笔久矣觅米作传谀墓得金史尚可信哉何则汉以前史有世官不相侵轶唐以下则史官必出翰林而翰林必为宰相此史之所以不得其真而世之所以莫可取信也夫史纪善恶之书也世治则所书必多善世乱则所书必多恶而治与乱又君相之责耳安有身为宰相以总裁于上职督翰林以纂修于下而肯自书其不善而不讳者哉然则国史之不得其真也亦宜矣且予闻近代翰林之选类皆文人而文人无行势常什九也夫以无行之人掌史文而以讳过之人主国是史尚足信也哉是无怪子为相则史贷汤之酷仇为相则史诬飞以逆者纷纷简策矣噫安得秉麟笔者出于其间取十七史而黜其芜秽不实者哉然后天下有真史焉出而世之为君与臣者亦庶乎其少知愳矣抑不独此也予又闻江南有以修谱为业者往往窃故家真谱规重赂以鬻诸新造富室焉遂使数世之后真赝莫辨其弊殆与史同然则邦贞之谱亦然哉殆非也其系真其言核葢一家之信史矣予因论史偶及之夫安得世之为谱者真而核皆如此谱而世之为史者复如为谱者乎邦贞顿首曰是矣始臣论家史今乃得国史所得不既多哉请书以为训遂书之

　　乔长史双挽诗序

　　予府右长史乔奉先启予曰臣父郑府左长史木弃臣若干年臣母宜人王氏弃臣亦若干年臣不肖无所建立以休扵前人窃念先徳多可述者复不能图其不朽将罪益大矣维时词林大夫士有怜臣之志知臣父若母之行者多作为诗歌寄情哀挽彚之成帙凡若干篇臣幸服事帷幄愿乞一言以序之敢百拜以请言已呜咽不能成声予亦怜之受其帙阅之既乃为之言曰丈夫生世未必无一行一艺之可称比其卒也亦未必不忽焉如飘风之过而能系人之思者少矣思之而至于咏叹悲歌不能自已者为尤少也是帙所载其为言体裁音韵类各不同而咏其贤悲其死者则众口同辞若出于一时若成于一人呜呼何以致是哉葢长史尝为大宁山丹两卫学训导身教言教不遗余力所造士甚众恩义在人至于今不衰迁佐郑藩忠荩清白孚于上下其所树立者固自卓卓如此况有宜人之能妇助其内而又有奉先之能子绍其后乎予尝怪世之为挽诗者近于无情之哀而子孙之徼惠于人者厚诬其亲惟恐弗甚焉然在名公巨儒仁人孝子则弗为是也夫名公巨儒之立言将使天下信之后世信之仁人孝子之述其亲也将使天下传之后世传之世岂有无情厚诬之言而能信且传者乎予固意其决弗为是也奉先侍予也久动循礼法思不辱其先弗玷其名葢庶几乎仁人孝子之用心者而一时著作又多出于名公巨儒之手夫岂无据而空言之哉言而有据其信且传也无疑矣予安得不推其意而序之哉若邑里世系之详墓上之文可考而潜徳遗行已具见乎其诗俱弗暇论也

　　咏雪倡和诗序

　　咏雪杨应宁先生所作也维先生天顺间以南楚竒童贡天子时宪庙临御诏俾绩学翰林固一代之泌晏也先生以英妙之年粹美之质大肆力羣籍几尽中秘之蔵是又出乎泌晏矣成化壬辰果登甲第拜中书郎喜以经学开士类而海内从逰者日益滋诗文其绪余耳既而自中书擢佥宪奉勑提山西学此除寔自先生始未几丁家艰既阕再奉勑提学陜右进宪副先生盖从此升矣然其于学徒甚严而有恩秦晋之士咸畏且爱之其它髙第之取科甲列清要者又多先生所铸也先生之按部则虽祁寒炽暑无倦色弘治癸丑之岁暮雪且作佥以先生必惮出乃毅然冒雪抵三原以至于商洛不四旬而厯州邑者凡十数得诗三十又六篇皆其较艺之隙之所成其清新富丽有足动人者间见诸公誉先生之才者不容口因假以观葢不啻夜光明月而光采夺目诚希世之珍也先生真可人哉予性僻嗜吟然无如拙何每见名流所作輙技痒弗止窃效颦焉此咏雪之所以有和也既成复自笑曰以食烟火之人而与蝉蜕尘埃之表者鸣其不度徳量力也审矣或以予非専门不责备似又为予解嘲者遂寿先生之诗于梓以传而因附以效颦者焉是为序

　　罗川翦雪诗序

　　予府伴读强晟向典真宁教日尝有翦雪之作观其自叙之辞亦足知其志矣葢晟以汝南名家子早负才气有声场屋而固将以取甲科致通显也惜两举进士不第不获已领教得陜之陋邑所谓真宁者则其抑郁之懐固宜一寓于诗也弘治壬子之秋以校艺湖藩道陜入见予始识之明年以提学宪臣檄取会讲于贡院因悉见其所作若诗若文若短章若长篇若诸体其新竒富丽有足以动人者用是援例请于朝蒙恩许备藩臣予甚喜之盖察其人醇实初不専于诗也其旧所著有汝南小稿及井天録欲与出之而晟乃固辞姑从所请第以此编题意甚新间多俊语而诗林君子必有取焉因命绣梓与好竒者共之若于是而复固辞焉是则近于迂且固也夫岂可哉予闻厥父氏曰宏以进士尝三厯台宪其家学之传良有所自征于晟益信云

　　寿何指挥七袠序

　　予从弟保安王一日过予请曰西安右护卫致仕懐逺将军指挥同知何梁弟妃何氏之父也今年春秋适七十九月廿四日其初度之辰弟于梁有甥舅之义虚礼不足以将忱愿赐一言以为梁寿筵之光俾世传之以为家寳荣莫大焉予惟天下可欲之物凢系于人者可以智力致系于天者不可以智力求也珠玑犀象球琳琅玕孰不曰致之似难信乎其难然而系乎人也善谋而有力者则亦聚而有矣强艾耆寿耄耋期頥孰不曰致之似乎甚易然而系乎天也古之圣贤亦有不可必者矣葢非智力可取而有也礼六十曰耆七十曰老八十九十曰耄百年曰期人寿至于耆盖百之一二至于老千之一二杜甫有云人生七十古来稀其以是夫今梁年跻七十而步履视聴一如强壮时况又有子之贤袭职莅事惟勤惟慎享福于其身荫及于其子是岂偶然也哉其必有以致之矣予闻梁之为人其质厚其心仁家有饶财而乐推与邻里乡党贫乏葢富而好礼者也梁所以独膺福寿于天者其在兹欤其在兹欤然则天未必不可必也彼其有不可必者葢理之变而非理之常也诗不云乎乐只君子遐不眉寿乐只君子徳音是茂梁其益懋之哉他日徳益盛年益増踰耄耋而涉期頥其天信乎其可必矣用书此为序俾世之有徳者知所劝而否者知所励云

　　巴陵廖氏族谱序

　　湖南廖氏世为巴陵之巨族自宋以来代不乏人逮元季经兵燹谱牒无存其邈绵所自盖不可考矣钦惟我圣祖髙皇帝混一天下其廖氏始祖曰太安者始际风云之会得跻武阶歴四世传及曰珷乃以文武长才分阃重镇尝屡建竒功进升都指挥使其长女实为予妃有淑行盖其先世积徳所致信非偶然也都阃公既没其子祯以功袭西安后卫指挥同知予因请于今天子得调西安右护卫许随侍葢朝廷笃亲亲然也不亦庆且幸哉偶一日祯谒予于寳善堂叩拜阶下跽而言曰臣之家世实吾王所知兹以先世功阶谨以缮誊成帙敢请睿制弁于其首实臣廖氏世世之幸于乎根之固者末必茂源之深者流必长此理势之必然也兹尔廖氏之荣且贵既发迹于而祖而又有都阃公以大其官然则尔为之孙与子者可不思所自哉必惟孝惟忠以仰答我圣天子之休命无骄无侈以求举尔祖父之厥官诚若是则今谱牒之作庶几乎其无忝矣不然若宋曹氏之裔而流丐于海上者岂不大可畏哉岂不大可畏哉言既祯乃叩拜以兴曰敢不夙夜战兢以服吾王之命予因述之以为廖氏家乘序

　　葵轩稿引

　　诗不主于险怪而惟主于平淡葢惟咏性情者然也予观葵轩诸作其亦知所尚者欤葵轩者谁镇陜中贵刘公仲器之别号也中贵天性温厚雅好唫咏初未尝出险怪语观其所作则知其人矣且今之弭金貂者多驰骋于富贵而唫咏固非其所长若葵轩者得不谓之贤乎虽然诗底于平淡固未易至也第以中贵今日之所好如此而进进不已焉则于唐人摩诘应物之平淡或庶几乎可至矣不然则元轻白俗是又诗之所忌也予阅其集而喜其知所尚因为之引

　　涵碧池引

　　予弟永寿王于所居西偏引水为池种莲养鱼其中以供逰观之乐士夫有过之者名曰涵碧因各赋诗纪其事久而盈帙请予言弁诸首予尝一再至池上求所谓涵碧者每淑气初回氷澌畧尽则逺山近树倒蘸于青铜镜中此一涵碧也又或秋雨既霁水波澄澈则天光云影静沈于玻瓈盘底此又一涵碧矣不知予弟将何居或曰汉池影娥唐池铺锦富贵者固如是也今王处富贵之中而池以涵碧名乃徒取诸逺山近树天光云影之倒蘸静沈焉此不殆于以藜藿充太牢乎予笑而不言或者悟遂书以为引

　　涌金桥引

　　永寿弟既为涵碧池或谓池上不可无桥以便逰观遂构成之而难其名乃聚士夫之尝宴集池上者图之或曰某尝陪王晓宴扵此矣羲驭方升水光受日则金铓夺目不敢俯视是宜名曰涌金或又曰碧空夜静水月交辉则金精融液荡滉不停是亦宜名涌金于是桥之名遂定众复作诗登巻与涵碧池等予并括其大槩如此云

　　祭西岳华山文

　　天地间五岳并峙为五方之宗岩岩华岳实奠西土礼诸侯祭境内山川予小子钦承帝命嗣守秦藩华岳之祀予实主之岁时玉帛将事望秩有容肹蠁潜孚灏灵如在乃今奉诏赐沐又得便道展拜庙貎于灵岳之下尺寸之诚其敢隠于神哉予闻古之修祀事者有报有祈维神作镇能兴云雷召风雨斡运阴阳为一方民物祛除旱涝疾苦夭阏不齐之患使宵旰无西顾之忧而予宗臣亦永享太平之福者秋毫皆神赐也敢不以报独念予徳无似不能奉答休祉又不善摄养婴于足疾药连岁弗奏功且已踰壮强之年而嗣胤未建簠簋之托疚然在懐尝稽古传记以英贤之产归之岳降夫金徳主生生生为无穷兊宫泽物物物沾其利予固无以媚于神然自神而言则为祭主自廷命而言则均为国主博济之恵奚独后予馨香如闻愿神黙相使予血气循轨精神内固勿药有喜梦熊协吉此予夙夜而不能忘者也敢不以祈夫以民物所赖报神之赐而以予所愿祈神之休是虽各举其重者言之而实未始不相闗也神其鉴之

　　祭汧阳端懿王文

　　宗藩耆寿典刑仅存如松之茂如兰斯芬天不愸遗一疾弗起嗟嗟老成沦落尽矣呜呼惜哉汉有河间好礼崇儒王实慕之左图右书亦有东平以善自饬王实肖之其仪不忒众方射利刀锥是营王心于于布袍菜羮众方附势其门炙手王丑厥为瞠乎若后庭无白丁坐有嘉宾葆光习静抱朴韬真前岁甲寅王寿六十宗人毕贺少长咸集长春之酝长生之词间以丝竹式燕又思曽几何时闻王寝疾亟问弗瘳遽成永诀呜呼痛哉讣闻当宁帝心悼哀恤典便蕃自天而来礼官稽行曰惟端懿帝曰俞哉王其无愧令名身后如王几人莞彼豪华溘然埃尘象贤克孝王有胤子块苫饘粥据经执礼吊者兴叹薄夫知耻天之报王庶几在此灵輀载驾将返幽宫陈辞遣奠写我哀悰呜呼伤哉

　　祭保安荣穆王文

　　吾宗昆弟匹休竞芳王尤杰出玉粹金良皎皎乎挺神驹之千里翙翙乎耀威凤之五章有毅然不可夺之气有莹然无所缺之光其风神峻整如片氷只鹤其言辞峭厉如烈日秋霜孰畀之美不令之长梦邪真邪使我涕滂呜呼既贵且富方壮而康无求不得有愿必偿粉白黛緑娇管清商浩歌摩空雄饮吸江殆不知宇宙之为阔而光景之为长二十年全盛之福孰有过于王者哉若夫春风广坐白日髙堂礼贤下士无怠无荒北海之尊不空东阁之燕频张多仪称其为物恭敬形于未将一时宾朋交际之盛又孰有过于王者哉呜呼祝融行天赤日探汤王忽遘疾我心皇皇医来报剧予谓勿伤意王器局夫岂不昌奈之何一匕不下于咽膈而二竖已入于膏肓岂人事之或戾抑天命之靡常何吾宗之不幸而芝兰玉树竟相继而凋亡上有慈亲怅甘旨其谁尝下无祚胤仅托国于季方恐王之目将不瞑于泉壤也予长秦藩属在雁行矧王之贤而爱我敬我又特出于寻常身后之计匪予孰当九原有知予不负王矢心致告酹以一觞

　　祭永寿庄僖王并妃彭氏文

　　于乎一元浩浩大化茫茫令始令终维理之常茍性天之弗坠虽一日以为长不然或老死牗下亦为下殇于乎吾藩贤哲乃有如王喜性天之聪悟岂他宗之可方幸早膺乎封爵惜年少而气扬或四野搜田而旁通于近邑或千金致骏而驰骋于康庄或饮以陶情而百觚之克受或射而角胜乃百步以穿杨既朝酣于别室复暮燕于前堂银烛辉煌而拥嘉宾之杂沓青衣列侍而兼众乐以铿锵鳞介羽毛而错肥甘之悦口粉白黛緑而竞歌声之绕梁楼髙百尺势接穹苍池深数仞派引汪洋而王之乐亦已极矣河间礼乐东平仁义王亦慕之思以名世乃羣书涉猎而若今若古以疏通乃八法规模而或楷或行之具备乃临池学染而颇窥晋帖之精神乃把笔题诗而解慕唐人之风味于是东连梁晋西底巴蜀购求墨妙盈箱累轴而王之名亦已盛矣于乎有若王者亦明且智奈何气耗于西狄之浆体疲于东阁之妓届中宵而饮客初归甫明发而吊宾遽至此予之所以深悲而痛惜之者也于乎王薨未久妃亦继之是虽天地之成筭而亦夫妇之至竒蒙恩同瘗复何憾为虽然王其沦没幸有嗣子克肖于玉诚足承祀予叨宗正又忝为兄每重天亲之谊恒敦睦族之情出入无时而爱重不殊于同气交际以礼而箴规无异于友生畴昔讣闻而深恸鴈行之拆今兹遣奠而不知鲛泪之倾于乎王之嗣子我其子之请于天子为尔爵之王之臣仆我其制之如或王忘为尔律之王之精魄谅亦有知谛聴予言夫复何疑灵輀载道将妥丘园王其往哉永诀终天于乎哀哉

　　祭合阳温穆王文

　　呜呼我祖康王庆衍泽垂四子并封玉映金辉我先恵王以嫡为后临潼合阳汧阳竞茂先王奄弃诸父凋伤惟汧阳伯岿然灵光闵予小子纉秦之服睠我二兄友于则笃王言誾誾王貎忻忻深宫相对礼洽家人玉牒所载秦宗繁矣族属最亲如王者几临潼之薨方切予哀不虞谓王相继殒哉王薨未久汧阳在殡老成沦亡宗盟不幸王之心事明白坦夷王之行谊淑慎恵慈不躭曲糵不逐畋嬉凡可伐性王多弗为一疾而没吁其可疑壮强无子王心惕而粉白黛緑环侍不辞遘疾之因庶几在兹虑闗宗祧匪王之私得已不已在王无讥呜呼哀哉朱门迟迟白骥骙骙野云助惨朔风扇悲翩翩素葢寂寂彤帷长夜漫漫欲见无期呜呼哀哉讣闻九重帝心悼惜恤典便蕃自天而锡稽行赐谥曰穆且温礼官莅祭有司营坟涓吉发引遣奠国门瓣香陈辞侑以芳樽呜呼哀哉

　　祭母妃父杨公文

　　念惟先母育我眇躬遡厥所自善庆攸锺吾母上仙劬劳莫报所喜公存寿跻耋耄时或晤对如覩母颜奈何一夕亦掩幽闗我惟哭公即哭吾母殓祭弗躬限于封守遣官奉祀展我心曲遥望城南岂胜荼毒呜呼哀哉

　　小鸣稿巻九

　　●钦定四库全书

　　小鸣稿巻十

　　（明）秦王朱诚泳 撰

　　○恩赐胜览録

　　弘治癸丑予以足疾未瘳倦于医居恒忽忽或有进者曰去城之西三百里太白山之下有泉曰鳯泉去城之东百余里曰石门亦有汤泉去城之东北六十里曰骊山亦有温泉浴其水者痼疾皆愈予闻而异之曰有是哉苐以守藩不敢専出入乃遣使上告于天子天子许之予拜命踊跃不敢烦有司自饰具以往感恩志喜因有一律纪之其诗云
　　忆昨封章叩紫宸果然天意俯从人■〈氵煎〉除宿恙凭灵液造就余生荷至仁指点终南収胜槩摩挲华岳动精神挥毫欲写山川秀只恐归来记不真

　　是岁二月丁未出郭予宗室昆季诸王往饯于城西之十里铺予因有诗留别其诗云
　　亲藩叨守冒尊荣敢为逰观出斗城赐浴温泉天子诏弘开祖席友于情秦川日暖旌旗动周道风和鼓角鸣料得归来诗满巻安排赓和答升平

　　其日巡镇诸公暨诸藩臬候送于崇仁寺予亦有诗留别其诗云
　　叨绾金符守一方喜承温诏浴温汤行车细览江山秀祖席遥分雨露香絶饮平生惩酒诰惜田宁敢蹈禽荒归来料得无惭徳独有丹诚答圣皇

　　途次望汉城甚迩作未央宫懐古
　　手提一剑竟成功定鼎长安此建宫作则已非神禹戒贻谋翻笑宰臣工凤麟殿阁成尘久鸡犬乡村有路通钟室不知縁底事令人千古惜英雄

　　致政康都阃别业去咸阳仅十里其居枕沣水甚有幽致都阃谒予于道左请留予为之一饭因贻以诗
　　将军别墅枕沣河此日停骖试一过绕舎笙簧流水急当门图画好山多暖风鸡犬鸣深树斜日牛羊卧软莎应有杜陵余兴在东桥欲问讯如何

　　汉有天下张良实谋臣也逮大功既成乃欲从赤松子逰豪杰欺人之言岂可信哉其墓一在咸阳一在韩城俱载郡志未知孰是予所过则咸阳者云
　　天生才杰起山东肯学连衡与合从四海风尘争逐鹿一编筹策竟从龙殡宫已见埋青草石室空传伴赤松明哲保身公独有尚疑人在蹑仙踪

　　将抵咸阳日已薄暮予临河登舟亦有作云
　　县城背倚北原坡南面通津古渭河两岸夕阳青草渡半篙春水白鸥波当年宫殿阿房盛此地丘陵汉室多欲向长途询往事南山无语鬰嵳峩

　　予既渡宿于咸阳之行台明日因留一絶
　　半生今始出重城客枕通宵梦未成月冷乌啼红烛暗感懐吊古不胜情

　　道中即事
　　步辇乘春古道平一村纔过一村迎杏花雨细沾衣润杨栁风和拂面轻山势东连秦岭阔河流西下渭源清前朝胜槩豪华地知逐沧桑几变更

　　予读汉史暨武帝内传每叹其雄才大畧而乃惑神仙且穷兵于逺俾末年不下轮台一诏则汉事未可知也矧闻茂陵侈葬可为于邑予行经驻视不无千古之感因占一诗以寄懐云
　　天马不来人已去茂陵老树转斜阳东方西母言何诞玉露金桃寿可长卖武爵真成短计上书諌本为元良当年不下轮台诏岂独亡秦事可伤

　　暮至兴平
　　驻马平陵已夕阳当年槐树尚成行髙原西下岐山逈曲泊东连渭水长隧道衣冠蔵汉武居人箫鼓祀商汤伤心往事皆陈迹莫恠青山笑客忙

　　宿白渠驿夜闻风雨大作感懐
　　早发咸阳宿始平半笼银烛照深更窓纱猎猎惊风势庭树萧萧送雨声顾我未成踈馆梦何人不动故乡情也知明到温泉近屈指犹烦数去程

　　兴平之西二十里有镇曰马嵬致政阎方伯文振之旧第在焉方伯葢予诗友也且喜其居近周道因为之一留仍贻之以诗曰
　　文章方伯早悬车喜挹清风步二踈好水好山供大隠非村非郭足幽居一缸緑蚁新醅酒万轴牙籖旧赐书满眼儿孙终日醉人生适意更何如

　　予读天寳遗事每叹玉环之丑久秽青史明皇昏惑逆竖酿祸马嵬之变无足悼笑兹经故址驻马徘徊殆不能去因以诗纪之
　　古城无址只荒坡翠辇曽经此地过羯鼓声沉鼙鼔动海棠花落野棠多玉环旧恨原头土莲步遗踪韈底罗蜀道归来南内冷梧桐秋雨夜如何

　　武功道中
　　五原三畤隔西东此地人言是武功杨栁池塘科斗水杏花村席酒旗风农耕緑野春台里客在青山罨画中日暮官程催去马树头微雨正蒙蒙

　　再渡渭河谷
　　风吹渭水二月冷于秋动荡劳舟子扶持藉忖留解鞍浮从骑鼓枻起羣鸥去去邰城近依稀见驿楼

　　予闻山曲曰盩水曲曰厔而盩厔一邑果在山水之间乃知昔人立名良有以也予既渡渭水风雨甚寒絶无诗思行台明发聊成一诗以写兴云
　　客牕春梦破残更骑从纷纷发县城霁色微茫兼曙色角声呜咽杂鸡声漙漙湛露沾衣润淡淡霏烟着树轻数里行来人迹少逺村灯火尚微明

　　经废寺
　　楼台金碧委尘埃黄叶填门昼不开壊壁有基縁薜荔断碑无字蚀莓苔谈经问偈僧何在吊古寻幽我独来最是不堪惆怅处斜阳枯木鸟声哀

　　盩厔之南三十里有台焉相传为马融读书之所予闻六籍穿凿于汉儒而女乐生徒之缪亦可资千古一笑途次口占一律聊以吊南郡太守云
　　扶风家世汉通儒不重椒房重道腴庐郑久从髙弟列严敦敢望后尘无春围绛帐人如玉月满荒台树有乌况是临江遗庙在春风十里长蘼芜

　　予尝慕周人王业葢肇迹于公刘渐盛于古公而成功于文武今之鳯翔寔古之成周也予入其境缅想遗风而髙山景行意自不能已焉因诗以纪之
　　成周当日旧提封王业艰难自古公太白终南山势逈皋门冢土地形雄东来峣崅秦闗险西上舟车蜀道通满眼桑麻民俗厚路人争说是豳风

　　予尝读正蒙诸书而仰止横渠久矣兹过郿阳适道先生故居因询左右乃知先生祠墓在镇遂以瓣香致敬祠下且留一律以寓诚云
　　孙吴佛老谩须评易道深研见理明学术有心期圣代井田无计到苍生两铭文字仪刑地一瓣春秋报享情此日我来应下拜泰山何啻仰髙名

　　郿坞即董卓所据处也噫人生几何而彼乃积金储榖为三十年规何愚甚哉且卓之所为虽燃脐于市不足以偿其罪予因经此遂以诗叹之
　　策马经郿坞临风感慨深髙腴征万斛珎贝累千金桀骜锺人祸奸雄竟陆沈空余歌舞地斜日下踈林

　　予登西山送目太白山絶顶积雪齐云耸若氷柱时天风满衣飘飘然真有神逰象外之趣既而清思顿发遂作长歌以写兴云
　　乾坤万里春熈熈赐浴温汤来古郿闻说西山多胜絶兹晨喜我停车旗爱山自笑真成癖夙驾星言登■〈山畾〉■〈山畏〉徐行踏破白云堆小队飘揺图画里絶顶人传万仞髙天枢咫尺天风号罗衣不奈翠岩冷坐久清寒生髪毛凭髙却讶尘寰小太白遥看入空杳层层积雪碍星辰银海光揺射琼岛几回欲下又徘徊长安回首飞黄埃恨隔弱流三万里何縁冲举栖蓬莱镇日看山厌尘俗便须烂煑蓝田玉紫皇寿我三千秋来往青冥驾黄鹄

　　孔明天下竒才也其八阵一图鬼神莫测出师二表王业所闗奈何天不祚汉而星殒中军可胜叹哉陈寿作史以将畧非其所长真缪论也予因登西山絶顶遥望五丈原甚迩且见一祠在林麓间即侯庙也以隔絶未得一荐牲酒姑以诗吊之
　　斜峪遥连渭水平当年伐魏此屯兵人怜炎汉三分国天夺竒才半世名八阵风云今亘古千年忠义死犹生原头夜半瞻磷火尚讶星流大将营

　　予登西山絶顶既望武侯祠庙而一吊矣时侍臣有指渭水之阳而告者曰此即太公磻溪也噫昔人不作风物如故虽鹰扬事业殆一浮云耳亦作一诗以吊云
　　养老风闻自海滨逺依西伯寄闲身梦残石室孤峰月占断渔矶两岸春玉佩钓来文最古鹰扬老去命维新江湖多少垂纶者徒仰余光愧后尘

　　太白山之下有鳯泉焉世传可以愈疾予承优诏许浴于兹凤泉之水其恩波欤感激之余輙成古诗一首以示不忘云
　　新春领明诏兹晨浴鳯泉临源观沸水谁能测其然翻疑混沌初刼火犹连延地轴想已焚日夜如烹煎又疑回禄沈堕地生紫烟晶荧固宜尔辉光烛金天方池甃寒石涌出孤峯前渇虎讵能饮乖龙宁敢眠我闻黄耇言浴者沈疴痊时清自多验浊世嗟无縁方今际昌运明良逢圣贤山灵谅有知寿域开八埏我来试■〈氵煎〉洗寒温良不偏顿惊四体轻末疾忽以捐拜手感天子丹扃思刻镌题诗写山石聊为来者传

　　予爱山者然予府适面南山虽朝夕快覩而未偿厥趣兹承恩诏赐浴鳯泉肩舆连日山行其樵歌牧唱应酬于山水之间鹤唳云飞出没乎林麓之外予心甚乐而幽兴满懐但觉目前风景殆为吾诗设也因口占三首谩记于此
　　翠微深处絶嚣纷岚气空蒙湿未分樵斧丁丁穿树重梵钟隠隠隔溪闻龙归古洞留残雨鹤憇长松恋白云清啸一声毛骨爽碧空回首又斜曛
　　朝陟青山巅暮宿青山下逍遥岁月闲俯仰乾坤大缅懐尘鞅中几人得休暇驹隙等流光莫嗤行乐者
　　出门看青山芙蓉千万朶倦临白石眠吟藉紫苔坐好鸟面前啼飞花眼中堕幽居怡白云于焉忘物我

　　凤泉之南不二里有一巨石而复承一石大亦称焉以一夫撼之则其势微动加以众力则屹然莫移葢亦异也相传谓之神功石岂其然乎予停舆一视因成二诗
　　六丁何日遣吴刚劈断云根此地藏神护鬼呵经岁月紫苔玄甲饱风霜恨深李广空疑虎术妙初平戏叱羊一指撼来如欲堕当年贲获谩夸强
　　谁将山骨迭层层看到忘言理莫凭炊饭只应仙客惯补天惟有女娲曽青回鸟迹苔千点影落龙潭月半棱寄语逰人莫相近岩墙之下尚兢兢

　　予经山寺爱其幽雅因留宿焉昔人所谓天下名山僧占多者信然哉所惜者世无金山长老而吾带葢不足留聊成一诗以自适云
　　偶过西山最上峯巉岩鸟道接禅宫笑谈风月三生外俯仰乾坤一瞬中香冷竹牕春院静灯昏石榻夜堂空懵腾偏称闲中睡一任东牕曙色红

　　予连日山行而颇有山中之乐苐恨世无摩诘而画中之诗未有拈出之者因再成二律以写懐云
　　面面峰峦罨画新地偏无处着红尘人间空有烟霞想林下谁于鹿豕亲老木月寒猿啸夜落花风暖鸟啼春静中契得长生术肥遁何妨学隠沦
　　推牕日日看芙蓉萧散襟懐野兴浓一派山泉和月泻几家村杵带云舂世情淡比巢林鹤诗思清于倚涧松睡足五更天欲曙梵宫又聴隔溪钟

　　将出西山留别神功石丈
　　见说环竒久著名相逢又复怅离情自縁大造流形异谁使良工巧琢成太白雪深尤突兀终南云静益峥嵘山灵好为频揩拭莫遣尘埃野蔓生

　　予闻秦始皇好神仙于尹喜楼南立老子庙晋恵更新即今之楼观也厥后废毁胜国时安西王乃大加修饰而于今为盛葢天下第一福地也有系牛栢相传为周时故物殆亦后人附会而补植之者予缅懐青牛老人苐无自而闻其道徳之言姑成一诗以写胜概云
　　尘海仙家第一宫峥嵘台殿诧秦工五千道徳言犹在百二河山势自雄炼药炉寒虚夜月系牛栢老动秋风穹碑屹立斜阳外夜夜龙光贯彩虹

　　予既出楼观乃登说经台凭髙纵目但觉松风满山而恍惚若闻老氏道言也且摩挲古刻而米老第一山字尤甚竒古惜从行无善绘者未能摹写其景以归姑成一诗以涤尘襟云
　　万山深处一髙台法演玄元道教开金鼎风云龙虎伏石坛星斗鬼神哀函闗紫气今何在天竺青牛竟不回欲问长生无觅处阆风楼阁隔蓬莱

　　说经台之北仅一舍有祖庭焉予访重阳旧迹虽有黄冠数辈惜无可问之者然而迭阁重楼气象甚都所谓五祖七真者其亦乘云驭鹤而来憇于此耶葢不可知也予面峯峦徘徊松下恍若飞渡弱流而容与蓬山之上矣因作一诗以写幽兴云
　　峯峦矗矗与天齐迭阁层楼望处微云去瑶坛丹灶冷雨香石径紫芝肥湫深自尔宜龙蛰树宻多应碍鸟飞真境可人清兴好肯因行役浪思归

　　予过渼陂是即岑叅兄弟约杜甫以同逰者也予亦好竒者想渼陂之名忆岑杜之逰因成四韵以传好事者
　　跃马乘春到渼陂渼陂风景足清竒晴涵山影沈青黛冷浸天光漾碧漪盛代已无唐室禁荒碑犹载杜陵诗楼船箫鼓俱陈迹禾黍斜阳异昔时

　　予好竒者每邂逅山水之胜輙注目焉及抵鄠县则逼夜矣聊成一诗以自笑
　　斗柄横空夜若何綘纱笼烛渡涝河岚光结暝迷前纛水气生寒透薄罗拜月妖狐当古道惊风栖鸟散乔柯宵征莫恠归心急屈指严程只恐过

　　灵囿葢文王蕃育鸟兽之所也予道经于兹而逺想白鸟麀鹿之盛遂口占一诗云
　　阔野微茫入望迷年年芳草一萋萋可怜麀鹿搜寻尽惟见斜阳白鸟飞

　　予闻文王之作灵台葢以望氛祲察灾祥也且其倐然而成若神灵之所为者故以得名诗不云乎彼美人兮西方之人兮因经台下谩成一絶以寓景行之意云
　　揺揺小辇过灵台为忆周文一怆懐盛代不劳闲望气朝阳时有凤凰来

　　灵台之下有灵沼焉然物换星移而无复于牣之兴因太息久之亦成一絶
　　垂鞭信马日西斜灵沼吟看起叹嗟鱼鳖成尘春水涸年年惟见长桑麻

　　昆明池即老杜所谓昆明汉武旧时功者也予经其地葢已墟矣因作一律以寓慨叹之意云
　　万里昆明未即功方池凿象练兵戎女牛跨汉东西隔旗鼓连营逺近同巨舰初移云作阵石鲸如动水生风可怜无限桑麻地都付征人事逺攻

　　予过造书台逺懐苍颉因覩空阶鸟迹而犹讶其造书时也夫何鸟篆既逺而字体变化真如浮云矣彼以俗书逞遒媚者得不知所自欤因成一絶姑以吊造书者云
　　凿开大块日支离混沌元来死不知山寺空阶遗鸟篆相看犹似造书时

　　细栁营实汉文劳军之地也予读汉史而追思其事若亚夫者可谓真将军矣彼棘门灞上之军有如儿戏者岂可同日而语哉因成一絶以吊亚夫云
　　赐复捐租久罢兵将军身后只空营棘门灞上俱尘土青史何劳纪姓名

　　予逰兴庆宫而逺忆李唐之盛因叹尘世繁华真一梦耳太息之不足遂作一诗以寄意焉
　　复道金堤辇路通繁华非复旧时同舞衣零落尘埋玉珠被销沈烛散风春色已随宫树老夕阳犹向苑台红慿髙几许兴亡恨都在平芜一望中

　　予过灞桥偶思郑綮之事可发一笑今春和景物明媚若给予诗料者然而清兴满懐自不可遏又何必在扵风雪中耶漫成二律以资谈柄
　　官桥烟栁緑丝丝折尽长条为别离桥上行人桥下水滔滔何事日奔驰
　　信马东风鸟乱呼长桥烟栁晩模糊何当添个骑驴叟妆点诗家入画图

　　骊山之温泉即唐之华清宫也以路当孔道而浴者殆无虚日予奉诏赐浴而且遂逰观之乐其感戴圣恩宜何如哉谨成一律以贻诸缙绅云
　　小队从容晓出城喜蒙优诏浴华清灵源有性藏真火暖气溶春咽鳯笙岂独纎埃随处尽直教沈疾顿然轻从今喜得身康泰万岁千秋感圣情

　　予浴温泉而追忆玉环之丑禄儿之秽虽万古有不能涤也奈何三郎郎当入蜀幸赖汾阳诸公再造唐室及过马嵬犹不能忘情于一香囊而为之泣下于乎三郎真郎当哉慨叹之余因成一律云
　　华清宫里湛温泉沃雪揉香宠爱偏过市不惭同辇议诲淫曽费洗儿钱播迁自失神人主恢复多縁将相贤底事西归犹不悟香囊一覩一澘然

　　予登骊山而想唐人宫室之盛惟余故迹于淡烟残照之间而已且终南太华若相竞秀者是亦闗中之胜槩也因作诗以写情云
　　骊山名胜古来闻丘垤纷纷夐莫羣老鹤瞑投孤嶂月蛰龙晴吐半岩云崔嵬直与终南并葱蒨疑从太华分我欲凭髙凌絶顶鲁戈须倩挽余曛

　　骊山懐古悼周幽也
　　不见山头再举烽断霞遥映夕阳红申亡已兆东迁祸奚啻妖姬一笑中

　　新丰盖象丰也汉髙斯举其亦孝矣予经是地而闻鸡鸣犬吠之声俨有太平气象第未知太公当日果不思丰否亦不知新丰市上犹有斗酒濯足者乎因成一诗以写兴云
　　人从生处偏为乐莫怪他乡恼太公眼底江山虽是汉梦中桑梓尚怜丰亭台风景元无异鸡犬人家也自同却笑狂夫双足垢瓦盆盛酒气如虹

　　鸿门之会刘项之雌雄实决扵此矣予过其地而想其大风之雄帐下之悲同一大梦也感而有作
　　汉楚争雄此割疆貔貅对垒剧豺狼裂眦有勇称樊哙舞剑何人敌项庄醉脱金巵归太急怒撞玉斗恨偏长经过不用论羣策蔓草寒烟几夕阳

　　过鸿沟
　　龙争虎战欲相吞百二河山一剑分楚汉兴亡均是梦两抔寒土锁秋云

　　过戏河有作
　　流水无声伯业空人言列国此争雄至今春雨桃花落还似当年战血红

　　予行渭南道中爱其风物不觉成句殆亦有河山之助欤得二律
　　倌人侵晓驾征骖伐鼓鸣金过渭南鸡犬顿疑尘世隔烟村真与画图堪溪流溅石飞晴雨山色当途落翠岚不待东风吹酒醒诗成一笑破余酣
　　浴罢温泉过渭阳肩舆不厌道途长溪边老屋鸡声逺树底新泥燕子忙旭日当头揺斾影东风随处送花香一逰一豫皆天赐笑咏新诗贮锦囊

　　予读唐史而每叹汾阳功满天地忠贯日星实后之尚父也予过华州敬谒祠下噫伟人不作而其堂堂大节殆与华岳争髙矣因作长歌以寓景仰之私云
　　李唐将相分忠佞功葢寰区谁最盛汾阳器宇真天人二十四考中书令万乘何如懒作家恣渠野鹿衔宫花佞臣进幸忠臣逺从此乾坤如溃瓜渔阳一旦猪龙起若个捐躯报天子长安回首没烟尘花蕚楼前闹如市唯公仗节勤王室沥血感天天亦泣军前免胄示诸酋诚信真能贯金石唐天几坠公重扶唐社将屋公重图招之不来麾不去心与博陆应同符八百年来祠有祝寒鸦故里栖乔木路人下马拜寝门不似崇韬多浪哭我来聊尔驻鸾旗心香一瓣兴遐思人臣徇国尽如此虽有颠隮非至危

　　莱公赵宋名臣也其孤忠大节盖炳炳于史册间予读前书素仰其人兹过华州一谒祠下因吊以诗云
　　看山来华岳驻马冦公祠老蔓纒空木荒苔蚀断碑乾坤功业大史册姓名垂千古精诚在公安有竹枝

　　宿华州
　　厯览河山喜胜逰暂停笳鼓宿名州壮懐顿觉添诗思不省尘埃客里愁

　　予经华山而仰观仙掌因笑图经之缪盖不足信偶成一律贻诸缙绅辞虽弗工欲求和也
　　巨灵伸臂向洪崖云际分明一掌开捧出海天红日近挽将蓬岛列山来翠光闪烁萦朱草玉笋聨翩绣緑苔隔断烟尘浑不到擎天功业陋三台

　　予至华阴因忆唐人崔颢诗韵輙和一首大方家见之幸勿卢胡
　　喜承优诏出咸京为爱三峯画不成红日捧来仙掌近白云飞尽佛头晴城边草色连天逺树底河流入望平吟料满前撩逸兴应怜诗思自然成

　　予入华山而爱其名胜恨不登落鴈峰携谢眺惊人句搔首以问苍天耳玩之不足而因成一诗山灵有知其尚羡予之竒观也哉
　　分茅忝秦土奉祀主西岳兹晨奉明诏温泉得疏瀹星言驾我车遥遥出城郭路迂经华阴寻幽有真乐山路阻且右我马劳四骆行行及山腹万仞如壁削霏岚湿我衣云根还旋斫羣山若儿孙俛首谨然诺仙掌独凭虚亭亭入溟漠飞瀑自天泻灵苗皆大药或云巨灵氏山倾赖渠托如招物外人似引空中鹤我生有竒癖髙情腾碧落欲上莲华峰遐观尽嵩洛飘然驭长风何须蹑芒蹻恨无惊人句搔首愧丘壑胜逰惬素心兹行真不恶但恐鼾睡翁惊我驱山铎

　　予既宿华阴之行台明日有事于西岳灯下勉成三律以叙洁祭之诚谅金天主者有知其必鉴予至意也诗似相祀羣僚尚希一和
　　衣自温泉浴罢更拟将禋祀报神明盘供野簌无兼味天湛灵台一至诚跋涉敢辞长路杳澄渟应喜此心清虚堂待旦浑无寐饱聴松风隔坐声
　　右致斋
　　迭嶂凌虚紫翠堆閟宫千古面崔嵬一帘香雾晴犹合满地松云昼不开烜赫威灵昭肹蠁骈繁神贶■〈舁殳〉春雷凡庸竦息恩无极领得宜男福祉回
　　右入庙
　　辉煌庭燎照深更髦士如云共一诚束帛瓣香崇简素朱弦玉管载和鸣礼严三献神威肃庙食千年飨祀精我愿明灵昭景贶更同民物遂生成
　　右散斋

　　予既祀华山将之蓝田之温泉复取道骊山从者告予曰此焚书坑也予叹虐政之狂奸斯之恶为之弹指者久之于乎始皇其坑儒耶儒其坑始皇耶后人必有能辩之者虽然六经之道炳如日星而阿房之宫骊山之墓盖已付楚人之一炬牧竖之遗烬矣太息之不足因作长歌以哀之
　　我来刮目骊山下为爱骊山一驻马从臣指我焚书坑不觉风前清泪洒却忆当年秦始皇鱼肉六国真豺狼奸斯阿附助凶焰困敝黔首如牛羊虐政翻嫌人腹议偶语诗书者弃市秦人乃以死为安争敢编青作私史六经诸子尽输官章缝无复儒衣冠万巻千编归一炬守尉谁敢留余残讵识诗书如日月日月遭秦真暂蚀孔壁还藏科斗文至今日月同无息祖龙死去楚人来秦宫三月飞烟埃空有骊山山下墓珠襦玉匣俱成灰逺恨狂秦还一笑驱车又上蓝田道斜阳荆棘满荒陵行人惟吊旌儒庙

　　予尝目摩诘辋川图爱其山水之秀以为绘者之巧而造化未必有此及自骊山迤■〈辶里〉入蓝田皆摩诘图中景也因又叹造化之巧而逺非绘者所及矧其春日晴明而山光花气有足恱者因作春山晓行
　　雨霁春山青挿天悬厓飞瀑皆春泉朝来光景弄晴旭眼前物物皆芳妍肩舆随处踏芳草一路好山青未了天翁为我展诗图却笑无诗被山恼岚光滴滴东风晴林间好鸟相和鸣山花含露解迎我翻因花鸟闗幽情红緑扶春诗满目却愧才非义手速看山且进紫霞杯涤我尘埃三万斛西秦自昔隔东吴兹山能比吴山无凭谁唤起王摩诘为我写取春山图

　　予行蓝田道中而想念古人飡玉之法盖不可传矣因爱其山川风物遂有作云
　　东华晴色动春朝谷口云开雪尽消四面好山青绕郭一溪流水緑平桥鸡鸣草店炊烟乱雉雊桑田土脉饶白石如粳闻可煑茂陵人去讵能招

　　予经辋川而爱其风物实诗中之画也所惜者摩诘不作徒见黄鹂之啭于夏木白鹭之飞于水田而已缅想昔人不觉有述噫嘻摩诘其有知乎哉
　　山路萦回古木踈辋川风景小蓬壶诗从初调能窥雅画到无声不用图逺岸轻烟笼细栁野田流水长新蒲懐人几度空惆怅不见骊龙照乘珠

　　蓝田县之东有山髙入云表甚秀拔予问从臣此山奚名有知者对曰此李唐仙人王顺登仙山因以一絶纪之
　　蓝田咫尺接商颜谁是丹成出世间老鹤无声人已逺白云空自锁空山

　　向读三秦记闻周平王东迁见白鹿扵此原以是得名予自辋川经此漫思往事而姑识之以诗
　　周辙东迁叹黍离巍然王业遽陵迟千年白鹿空原外争似呦呦在囿时

　　予既浴太白之鳯泉再浴临潼之温汤又浴石门之温泉仰承明诏盖三浴矣圣天子之优眷如此予忝为宗臣亦将何以报称于万一哉感激之余谨以一诗识之
　　我生遘微恙足弱勇不前人言有神水可以一洗■〈氵煎〉封章达天子优诏容二年春和时雨霁驱车厯原田初经太白山灵源名鳯泉沸水若汤煑遥看起炎烟顺途骊山下莲汤尚依然宁非至阳精日夜劳烹煎回车石门道温流亦涓涓应疑一脉通地轴相钩连初浴觉身轻再浴忻体便三浴莹于玉洋洋和气宣衣裳易鲜洁飘飘若飞仙非惟尘垢去果见沈疴痊维藩愧无似乃承天所怜周旋如所愿微恙幸已蠲感恩何以报圣寿祈同天宗臣老西土永守秦山川

　　予宿石门清不能寐其所闻者野雉之鸣涧水之声而已因成一絶
　　空翠侵人睡不成夜深惟有野鸡鸣翻怜车马明朝发坐聴潺潺涧水声

　　马鞍山之普光寺有池曰仰天池实予始祖愍王奉大雄氏处也允为诸刹首称昔有老宿性空者住其间予尝贻之以诗而一时之名士皆属和焉以今计之盖二十年矣兹予重逰于此而性空已久入寂同吟者亦多星散因感于中复为一诗以贻住持者云
　　不到禅闗二十年山中风景尚依然钟鱼有客投金地香火何人社白莲学士再留腰下玉痴僧争乞钵中钱独怜恵逺今何在一塔亭亭夕照边

　　予既逰天池行半舎登所谓五台山者爱其秀丽口占一絶
　　攀援石磴上仙台万壑晴岚午未开千尺长松云一片半空惟有鹤飞来

　　予既登五台日已暮矣遂憇山足之古寺埜趣撩人灯前不寐遂成七言古诗一首
　　我昔驰书闻九天许我澡浴停温泉斜阳缇骑转山径聊从金地投金仙我居宫掖惟怡素忠慎敢矜千乘富孳孳好善慕前王曽读前书谙世故鬬鸡走马非吾事涉水登山谐夙志欲试平生仁智心只恐金仙未为是坐久山僧争献颂钟磬齐鸣灯火共雕盘进食拥袈裟却讶天厨真有供夜深导我石室眠梅花纸帐何萧然一尘不扰起灵悟恍对文殊与普贤喜凭法水■〈氵煎〉尘垢打破虚空月穿牗倚屏无睡待天明忽聴一声狮子吼

　　明日早发迤■〈辶里〉山行其千态万状怪怪竒竒诚有如退之南山诗之所云者予素有山癖每涉于目甚恱于心不暇作长诗姑成七言四絶云
　　宿雨晴来罨画张重重螺髻拥穹苍数声啼鸟桃花落一路东风涧水香
　　泼眼青螺宿雨晴乘闲连日作山行何须对酒聴丝竹满耳松声杂涧声
　　万木阴阴石径斜乱山深处有人家春风满耳多啼鸟涧水流来带落花
　　满目烟云散午风青山万仞倚晴空欲登絶顶聊舒啸鸟道巉岩一线通

　　五台之西有山曰翠微太宗避暑处也旧有离宫二曰翠微曰永庆遗趾尚存今废为寺因成一律
　　翠微深处翠微宫避暑当年说太宗吊古不须増感慨凭髙聊复得从容千章古木苍烟合数尺残碑碧藓封独喜满前吟兴好叅天万朶玉芙蓉

　　予登翠微爱其秀拔纵目久之有寺僧进曰山之絶顶自南而望其千岩万壑虽善绘者莫尽其妙予因命肩舆直造其巅一视果如僧之所言清兴溢发即成七言古诗一首
　　翠微雨过芙蓉湿我兴悠然思适适买山直欲捐万金况是生平有诗癖帖帖肩舆到上头凭髙四顾凉飕飕终南太白拥晴翠渭源一线沿川流忆昔唐皇来避热万户千门巢嵽嵲有时云雾失炎精六月寒风搅飞雪吾驾兹晨为一停等闲呵护烦山灵分明坐我古图画何须点染呼丹青移床更入晴岚里为爱松声忘坐起自是吾家道气浓涤尽胷中几渣滓坐久欲归归未得忽讶片云头上黒知是山灵催我诗一笑留题许镌刻来来车马更迟迟好山一路还相随从行宾从拥矛槊能无和我登山诗

　　翠微之西有山之小者其拱秀若屏障然有沣水出于其间固可爱玩且有寺曰丰徳亦可憇也因成一絶
　　沣水桥西小径通好山如画倚晴空禅闗欲扣知何处隠隠钟声紫翠中

　　丰徳寺之西有圭峯焉圭峯之下乃姚秦之逍遥园也实鸠摩罗什之道场其寺旧极宏敞今久废惟罗什之塔在焉俗谓之草堂寺予留一宿于此因贻一律
　　忆昔神僧入杳冥可怜龙象总雕零空阶鸟迹和尘乱壊壁蜗涎过雨腥石塔尚传藏舎利寳函犹自贮残经相看独有圭峰在还似当年佛首青

　　予自草堂将归过古之樊川亦有所感而不能已于言也
　　斗城南畔杜陵边旧是将军食邑田屠狗亦匡刘季业牝鸡谁道吕嬃贤当年壮志今安在此日英风尚凛然禾黍髙低残照里路人犹指是樊川

　　自樊川而来经曲江池因忆唐人之春逰者莫盛于此物换时移而今之所见苐参差烟树而已浩叹之余继之以诗
　　曲江池畔黍离离肠断慈恩寺里诗谢馆夕阳归昨梦琼宫秋草祗荒基锦筵待士乘春早翠袖留人觉夜迟细栁新蒲俱不见风光又减少陵时

　　自曲江而来有浮屠耸立于霄汉间者则鴈塔也寺曰慈恩尚仍唐扁但钟鱼之盛车马之逰则相去逺矣漫成一诗聊用吊古云耳
　　阳鸟何年此瘗形浮屠谁构尚亭亭上林无复传苏扎萧寺犹惊语梵铃势压澄江蟠地轴影移残照碍空冥一从韦肇题名后人物依稀世几经

　　近鴈塔有坡二曰臙脂曰翡翠其春逰之盛盖极于开元天寳间矣观其命名之意则当时游冶之乐犹有可想见者因成二律情见乎辞
　　宣平坊里旧名坡故老相传事不讹非有猩红将地染直看茜水带泥和芙蓉争艳凝肌肉兰麝吹香入绮罗车马去来歌舞散东风开遍野花多
　　虾蟆陵下曲江边传道开元乐事偏金缕罗襦相斗靡粉容花貎各争妍雏莺厯厯歌喉细飞燕盈盈舞袖翩今日凄凉成一梦淡烟衰草接平川

　　近郭有玄都观盖禹锡看花处也种桃道士既不可见而兎葵燕麦今尚复然予山行之趣悉见于诗兹将入城而犹有玄都之兴散人好竒亦自可笑诗亦不可不留也
　　杰阁层楼旧已颓海桑变幻几千回桃花不见空葵麦瓦砾无多只草莱尘面至今还自拂春光前度为谁栽不须立马频伤感老屋逃亡更可哀

　　小鸣稿巻十

