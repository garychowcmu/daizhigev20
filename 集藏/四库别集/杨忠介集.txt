《四库全书 杨忠介集》　　（明）杨爵 撰  
    　　钦定四库全书 

　　集部六 

　　杨忠介集 

　　别集类五 

　　明 

　　提要 

　　臣等谨案杨忠介集十三巻明杨爵撰爵有周易辨録已着録是编第一巻为奏议二巻为序碑记三巻为传四巻为书五巻为家书六巻为语録七巻为祭文志铭杂着八巻至十三巻为诗附録五巻则后人所编缉也世宗时斋醮方兴士大夫率以青词取媚而爵独据理直谏如所陈时雪之不可以为瑞左道之不可以惑众词极剀切下狱以后犹疏谏以冀一悟其忠爱悱恻至今如见家书二十五则谆谆以忠孝朂其子孙未尝一言及私语録不为髙论而笃实明白皆粹然儒者之言按爵与罗洪先钱徳洪诸人逰以讲学相勖然徳洪等源出姚江务阐良知之说爵则以躬行实践为先闗西道学之传爵实开之迹其生平可谓不负所学者所作诗文大都直抒胸臆虽似伤平易然有本之言不由雕绘其可传者正不在词采间矣 

　　乾隆四十六年闰五月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　杨忠介集巻一 

　　（明）杨爵 撰 

　　○奏议 

　　固邦本疏 

　　题为弥灾变安黎庶以固邦本事臣于嘉靖八年十月内承制往湖广公干即今事完回还臣知陛下哀悯斯民之心悬于闾阎之下凡四民利病民间休戚必欲闻之故今谨述所过地方灾伤生民可痛之状为陛下言之南北直隶河南山西陜西等处地方当禾苖成熟之日蝗蝻盛生弥空蔽日积于地者至三四寸厚将禾根食之皆尽居民往往率妇子将蝗蝻所食禾苖痛哭収割以为草刍之用其它蝗蝻稍少之地禾苖食有未尽者颇有秋成之望矣未及成熟严霜大降一时尽皆枯槁遭此灾变民失依倚去年冬月民所资以为食者皆其先时所捕晒之蝗蝻与木叶木皮等物当此之时民之形色颠悴虽甚可哀而死于道路者尚未多见比及今春臣复经此地每见饿死尸骸积于道路者不可胜数又见行者往往割死者之肉即道傍烹食之又闻有父子相食者井陉县一日而县官获杀人食者三人臣闻之拊膺大痛食不下咽自谓有司必能具奏圣明在上闻有是事必至流涕比臣到京闻庙堂之上救民之死非其所急而所议者郊社之礼耳微臣忧国爱君之心切于中而不能不有所言也昔者汉文帝之时家给人足海内富庻贾谊上书犹曰可为痛哭谓抱火厝之积薪之下而寝其上不可谓安况于今日时势当何如耶古贤王之治天下也生养遂而后教化行教化行而后礼乐兴方今灾伤之地生民死亡十有六七存者起而为盗贼虽稍有积蓄之家亦难保于自食其势涣散不可收拾朝廷之上舍此不之忧而议合祀分祀之礼是所谓不能三年之丧而缌小功之察放饭流歠而问无齿决也夫民惟邦本本固邦宁民心离散邦本不固土崩之势可以立待纵使周公所制礼文尽行于今日亦何补于天下之乱乎深念及此可为寒心不知陛下宵旰之际亦甞虑及于此乎左右谋国之臣亦甞言及于此乎且南北分祀以复先王之礼非不可也但今日救民死亡之日而非兴礼乐之时也自古国家衰乱未有不由民穷盗起而为上者不知忧恤遂至人心离叛而天命亦去宗社不可复保矣故臣之所忧者不在府库之财不能徧济天下而但恐陛下无忧勤斯民之心也夫忧民即所以忧国治民即所以治国也陛下日事经筵虽隆寒盛暑未甞少怠臣知陛下鋭志太平而欲为尧舜之君矣盖尧舜之心急于救民一民饥曰我饥之也一民寒曰我寒之也假使当时饿死之民满于沟壑有如今日尧舜之心当何如哉臣愿陛下上畏天心之儆戒下悯斯民之死亡不遑他务专广仁恩移此议礼之心区画赈济之策以长沃民生则皇恩浩荡孰不颂明明天子深仁广被在在戴生我父母向之枵腹待哺者今有饱食之庆矣向之妻子离散者今有室家之乐矣民心已涣而复収邦本虽揺而转固纵值天时之灾鲜不以人力胜之也海宇苍生享太平之福圣子神孙缵万年之绪者端在此矣臣不胜战栗儆惕恐惧之至 

　　隆治道疏 

　　题为慰人心以隆治道事臣惟人主一身万化本原履至尊之位膺艰大之责用人行政是非得失方在几微而闗于民心之向背天命之去留者即甚可畏也是以圣帝明王深察乎此制治必于未乱保邦必于未危事无微而不谨时无暂而不惧几无隠而不饬为大于其细而圗难于其易然后天人交与而可以延国祚于永久矣方今天下大势如人衰病之极内而腹心外而百骸莫不受病即欲拯之无措手之地以臣观之其危乱之形将成目前之忧甚大也大抵因仍苟且兵戎废弛奢侈妄费公私困竭奔竞成俗贿赂通行遇灾变而不忧非祥瑞而称贺谗谄面谀公肆欺罔士风民俗于此大坏而国之所恃以为国者扫地尽矣拨危乱而反之治安此在陛下所以转移率励之者何如耳况当朝觐大比之期有司多士济济来趋延颈思化人人切仰极重不可反几失则难济伏愿陛下汲汲于此时留心焉以为善后之圗也臣以病居林下者八九年误蒙圣恩赐之起用擢以耳目之官任以纠劾之责受命以来蚤夜耿耿每思国事日非而臣于国恩有未报至于痛心流涕者有之臣请畧举目前所见其大要足以失人心而致危乱以贻圣心之忧者为陛下告诚不忍黙黙保位以上负陛下之洪恩下负生平之所学也伏愿圣明垂聴焉臣窃惟天下之患莫大于以危为安以菑为利实则可忧而以为大可乐法家拂士日益逺而快意肆情之事无敢有龃龉于其间积弊而至于蛊则不可得而救矣此实天下之大患也往年夏末入秋恒旸不雨畿辅千里已无秋禾既又立冬无雪暖气如春元旦仅雪即止民失所望汹汹无聊忧旱之切逺近所同此正陛下撤乐减膳率臣下以祈恵寕之时也而在廷之臣如大学士夏言数人者乃以为灵瑞而称颂之其欺天罔人不亦甚乎其不几于安危利菑而以大可忧者为乐耶孔子告颜渊为邦在逺佞人若是而谓之佞人者非耶大臣之职辅君当道志于仁而先天下以为忧者也无忠君体国之心而居人臣之极位所谓小人而乘君子之器也欲天下之治安可得耶又如翊国公郭勋者中外皆知其为天下之大恶朝廷之大蠧也勋之举动踪迹岂能逃于圣鍳虽陛下盛徳优容不忍即罪神谋逺虑自有所处臣愚以为奸不可近恶不可长若止之于微遏之于渐则朝廷优礼人臣之体貌未失而勲戚之余裔亦得以保全而善终也或使稔恶肆毒潜干政柄则羣狡趋赴善类退处其为天下国家之祸日益深矣治道去其太甚者此其为害治之人之甚所当急去而不可缓也凡此任用匪人足以失人心而致危乱者一也天生斯民立之司牧君人者奉天以安民而使之各得其所也民不得所则其心不能无怨民心怨则天意可知矣古者民勤于食则百作废今民勤食不可得而至于离散离散无所归而至于死亡臣近廵视南城两月中冻馁死者八十人此特南城一廓耳共计五城未知有几目所不及见而在于千万里之逺者又未知其有几孰非陛下之赤子也而颠连无告委命沟壑盖望一豆羮蔬食以延湏臾之生而不可得也此正陛下爱民惜财与天下休息之时也而土木之功十年于此矣而尚未止工部属官添设者至数十员又差部官逺修雷坛以一方士之故浚民膏血而不知恤则民何以得其所哉民惟邦本本固邦宁穷民之力尽民之财是自蹷其本根也而国何以为国乎昔汉文帝惜百金之费不营一台故海内富庶隋氏以盛修宫室而至于亡国愿陛下以为鍳戒则宇内生灵之庆也况今倭寇跳梁内寇窃发警报日闻加以频年灾沴上下一空百计取之愈为不足而兴作未已以结怨于天下此其足以失人心而致危乱者二也唐虞三代之世君臣毎以勤敬之道交相警戒其见于经传者如尧舜兢兢业业无怠无荒禹惜寸阴汤坐以待旦文王日不暇食武王以敬而胜怠故能寿跻耋朝治隆熈泰是数圣人所以崇年益寿善政和民之道不外乎敬与勤而已矣周公召公之相成王也周公则以逸而戒之召公则以敬而勉之盖敬逸之间身之修否政之理乱所由分此固周召忠君恳恻之心也陛下即位之初励精有为不遑宁处甞以敬一箴通示天下其于尧舜三王之道盖已心得之矣近年以来因圣体违和朝仪间阙经筵未讲大小臣庻朝叅辞谢未得一覩圣容敷奏复逆未得一聆天语若是者今已久矣夫天位者艰难之器非逸乐之具也陛下一身天地百神赖以享六军万民赖以安一日二日有万几之繁近闻圣躬调頥大获福履中外臣民罔不欢庆况此春气渐和人思新化庶官入觐雝雝肃肃来自万里之逺者孰不欲鞠躬垂委北面舞蹈望龙颜以慰快覩之心乎易曰圣人作而万物覩正今日之事也若未得瞻于咫尺天颜之下以伸有孚颙若之敬臣恐人心日益怠惰中外日益涣散非隆古君臣同寅协恭以臻太平之气象也此其足以失人心而致危乱者三也执左道以惑众圣世所必诛而不宥者也今巧言令色列于庭苑金紫赤绂赏及于方外之士臣不意陛下睿哲先物明见万里而所为乃至于此夫保傅之职坐而论道古人谓官不必备惟其人故非道隆徳盛极天下之选者不足以任此责今举而畀诸迂怪之徒轻之若流品之末则名器之滥至此极矣且陛下以天纵之圣资为上天之元子若逺宗帝王之道近守祖宗之法细旃广厦之下与公卿贤士讲论治道则心正身修与天地合其徳与日月合其明和气致祥罔有天灾而山川鬼神莫不寕矣安用假此妖诞邪妄之术列诸法禁之地而藉之以为圣躬之福耶甚非圣天子所以崇正逺邪平平荡荡奉三无私以化天下之之道也臣恐风声所及人起异议豪杰之士闻而解体贻四方之笑取百世之讥于圣徳国政所损不细此其足以失人心而致危乱者四也古人有言君圣则臣直陛下临御之初延访忠谋虚怀纳谏其于狂直敢言之士往往矜宥故一时臣工恃陛下之能容敢以直言冒干天聴言过激切而获罪亦多有之自此以来臣下怀危虑祸未闻敢有犯颜直谏而为匡救逆心之论者昔人论求言之益以为勉强以听不若恱而从之悦而从之不若道之使言盖人臣持禄保位者多而忘身以狥国者少虽识见有明暗言论有得失在陛下明目达聪鍳别取舍于黜陟赏罚付之公论则可矣若震之以天威加之以危祸如往年太仆卿杨最者言出而身即死近日翰林院左赞善兼修撰罗洪先等皆以言罢斥此于国体治道所损甚多伏愿圣明少致思焉成汤大圣人也仲虺称其改过不吝从諌弗咈髙宗有商之令主也傅说告以木从绳则正后从諌则圣此二君作圣之功为万世人王之龟鉴也臣非区区为一杨最等惜也但歴观古今以来有天下国家者未有不以任諌而兴以拒諌而亡者也今而后虽有素怀忠义之心者非灰心仕进甘退丘园亦必深自晦藏为保身计矣孰敢发口以论天下之事哉臣恐忠荩杜口则谗谀交进上徳不能下逹下情不能上通安危休戚无由以见而堂陛之近即逺于万里矣此其足以失人心而致危乱者五也凡此数者闗于天下之治乱国势之安危贻圣心之忧诚未已也伏望皇上念祖宗创业之艰难思今日守成为不易察臣忠悃覧臣所陈赐之施行戒饬夏言务笃忠贞之道以报国家眷顾礼遇之恩于郭勋则豫有以裁抑而保全之止土木之功开諌诤之路屏邪妄之术陛下仍以慎独养天徳以天徳达王道以慰人心以祈天佑则荘敬日强而弥寿永于千亿虚灵照物而忠邪莫可遁逃其为宗庙社稷万万年无疆之福圣子神孙万万年无疆之规者端在此矣臣不胜战栗恳切之至 

　　狱中谏书 

　　臣闻明王之治天下也上畏昊天之鉴临下畏臣民之瞻仰虽徳盛功髙而其惟日不足之心未甞不求贤纳諌以尽事天抚民之诚而制治于未乱保邦于未危焉忠臣之事君也虽当道化熈洽之时犹不忘训诰保恵之勤而防微杜渐之惟谨惟恐一念一事之差谬而贻生民无穷之害也古今称舜者孰不以为天下之大圣乎其聪明睿智出于天性若无赖于臣下之匡辅取善以自益矣然舜命禹曰予违汝弼汝无面从退有后言又曰臣作朕股肱耳目不以己徳为已至而从事于咨诹察纳之无遗盖知一念之趋向则圣狂治乱所由分而不可以不慎焉是圣人不自满足终日干干之心也禹戒舜曰毋若丹朱傲惟慢游是好傲虐是作益戒舜曰罔违道以干百姓之誉罔咈百姓以从己之欲夫舜岂至违道干誉咈民从己者哉又岂至好慢逰作傲虐如丹朱者哉禹益不以其君道隆徳盛而忘儆戒之勤恳如此是人臣保治无穷之心而为尊君敬君之至也虞廷君臣都俞吁咈之相与如手足腹心之一体而成文明熈皥之治后有作者弗能及也伊尹告太甲曰有言逆于汝心必求诸道有言逊于汝志必求诸非道召公告武王曰志以道宁言以道接周公训成王亦曰小人怨汝詈汝则皇自敬徳厥愆曰朕之愆允若时不啻不敢含怒古圣哲之臣所以辅飬君徳而成功业之盛者孰不切切焉欲其君以聴言纳諌为心乎汉武帝之臣有汲黯者自言有狗马之忠愿出入禁闼以补过拾遗又曰天子置公卿辅弼之臣宁令阿誉顺从以陷主上于不义乎且已在其位纵不言奈辱朝廷何魏征疏唐太宗渐不克终十事以諌诤为己任君不及尧舜其心未肯以自已也故汲黯魏征号称古之遗直而太宗贞观之治几于三代者有由然也歴代圣贤之君莫不乐闻规諌以来天下之善以防壅蔽之奸至秦始皇父子恶间过失忠諌者谓之诽谤深计者谓之妖言遂至上下判隔逺近乖离匹夫一呼天下土崩不二世而国不守矣我朝孝宗皇帝时主事李梦阳以言事下狱中镇抚司本上孝宗皇帝问左右当何如批行左右对曰此人狂妄当笞之以示惩戒孝宗皇帝特批释放因语辅臣曰李梦阳本内事干戚畹朕不得已下之狱左右欲朕笞之者朕知左右之意矣盖既得旨必宻喻重笞置之死地以快中官之心而使朕有杀直臣之名左右之不忠一至于此辅臣对曰陛下此心即尧舜之仁也是故逺而虞夏商周之圣君及汉唐以来之贤主近而孝宗皇帝皆陛下所当取以为法而秦以诽谤二字箝天下之口以自取覆亡之祸者又万世所当深戒也以任諌而兴以拒諌而亡臣往年疏中亦甞为陛下言之矣不知圣明亦曽埀覧否乎天下犹人之一身焉人之血气不周流者必死天下之势上下之情不相通而不亡者未之有也諌者使下情得以上通上情得以下达而免于覆亡之祸焉昔人以为功多于汗马之劳者谓能消祸于未萌也孔子曰臣之事上也进思尽忠退思补过将顺其美匡救其恶又曰天子有诤臣七人虽无道不失其天下诸侯有诤臣五人虽无道不失其国大夫有诤臣三人虽无道不失其家当不义则臣不可以弗诤于君子不可以弗诤于父孟子曰责难于君谓之恭陈善闭邪谓之敬吾君不能谓之贼其语齐臣曰齐人无以仁义与王言者岂以仁义为不美也其心曰是何足与言仁义也云尔则不敬莫大乎是我非尧舜之道不敢陈于王前故齐人莫如我敬王也大哉孔孟之言真万世致治之道也伏愿圣明留心焉臣自嘉靖十一年以病居田里者八年余量能度分安身退处已絶无用世之心矣朝廷起臣于畎亩之中而授之职既又以罪下狱臣一时所着衣服非度圣明不即诛死而惟笞以戒之此犹天地之于万物一于长养生成而已栽培倾覆之殊用天无私喜私怒于其间也风雨霜露无非上帝之敎笞以戒臣而全臣之生孰非陛下之仁乎陛下于臣已废而复起之当死而又生之其浩荡无涯之恩徳始终于臣者可谓至矣此臣于垂死之余犹哀鸣之而欲陛下纳諌容直以成君徳以广君道与唐虞三代兼美比隆欲窃效古人尸諌之忠而尽臣犬马之报于万一也伏愿圣明留心焉臣又尚记东厂使记臣衣服然其来者二人焉臣未知其姓氏自此以后或一二人或三四人更迭往来未甞不日在臣之左右凡为臣所经遇者将百人焉臣心知其为东厂使以觇臣者而口未敢言臣又察其意向似有记臣言语动作以传闻于天聴之下之意焉不知果有此事否子若诚有之臣不胜恻怛悲感之切至而愿昧死以有言此非陛下盛徳所冝为也古人有言君道贵明不贵察陛下以睿智居尊中天下而立定四海之民当以正大光明之道化成天下平平荡荡毋意毋必毋固毋我股肱耳目托诸臣佐生杀予夺付之公论不冝偏有视聴作为之私心而使羣下得以窥圣衷之浅深也况今边隅屡警兵政废弛工役浩繁财用匮竭暑雨祈寒生民嗷嗷君子小人孰为当进孰为当退朝政敷理孰为当废孰为当兴一日二日有万几之繁孰非陛下所当深察而逺覧者乎释此不虑而注意一狂言获罪之囚犯此何心哉若陛下以此察臣之心移之于兵政之废弛财用之匮竭生民之嗷嗷君子小人之当进当退朝政之敷理当废当兴念兹在兹与公卿贤士日讲论之而圗处之心常如此实为宗庙社稷之福万方生灵之庆也况臣当日所言虽出臣愚昧之见而一时芹曝之诚亦未必无可采择而施行者若圣明留意而臣言有补于圣政万一虽诛死即不朽矣泰山不让土壤故能成其髙河海不择细流故能就其深王者不弃刍荛故能极其圣伏愿圣明留心焉又臣初下狱时镇抚司官倪民孙纲以圣怒赫然之下臣罪深重一时不令臣自通饮食惟日给臣以官米臣又不便所食又病几死后陶某等许臣家人自送淡粥麫汤日得二飡今四十五日有余矣延此一息尚未死灭此实陛下好生之徳覆载之恩之所及而诸臣不欲置臣于死使朝廷有杀諌臣之名其心未必不为忠于陛下者也近东厂复三四人来狱中镇抚司自官吏以至守狱校卒皆战栗儆惧日夜戒严复絶臣饮食似有欲臣速死之意臣今一死虽无所惜诚无所难但臣愚虑谓絶饮食以置臣于死决非圣心所欲为窃恐有诪张为幻者过为讹言恐动众心使至于此则事未可知伏望皇上洞开日月之明照此幽隠之地若臣罪当诛即明正典刑肆诸市朝以为人臣事君不忠者之戒若察臣忠悃悯臣狂愚罪从未减或逺谪边戍放归田里此又圣主宥罪赦过之洪恩非臣负罪深重者所敢望也惟圣明蚤赐裁处臣不胜兢惕恳切之至 

　　杨忠介集巻一 

　　●钦定四库全书 

　　杨忠介集巻二 

　　（明）杨爵 撰 

　　○序 

　　周易辨録序 

　　予乆蒙幽系自以负罪深重忧患警惕之念即夙夜而恒存也困病中日读周易以自排遣愚蒙管窥或有所得则随笔之以备遗忘歳月既乆六十四卦之说畧具矣因名曰周易辨录系辞曰困德之辨也吾以验吾心之所安力之所胜何如耳若以为实有所见而求法于古人焉则吾死罪之余万万所不敢也嘉靖二十四年八月日爵谨书 

　　狱中诗集序 

　　去年春予以罪下北司狱既而绪山钱子白楼赵子皆以负罪同系于狱如楚囚之相对也二子者叹旧业之易荒不以蒙难为意时时读易余以圜墙之中而得赏竒析疑之乐因与二子取六经三史诸子百家数相论难情兴感触发为诗歌古风近体各有所得歳月旣乆总成一帙録藏巾笥意不在诗与文而在无忘今日患难相与之心也故吾三人毎相聚语未尝不叹相遇之竒而幸其相处之益也古者大圣贤之心学渊源相与神交黙会故有诞先登岸不假于困穷郁抑而后成然以动心忍性熟其所存精其所履而优入于神化之境者自上智而下恒多有之吾观钱赵二子景希先哲探讨幽秘亹亹不厌他日行所学以福斯世而成可乆可大之事业其与涵飬家塾而措诸廊庙者何异耶顾予庸踈多罪劣于振拔幸得窃其影响补愆省咎而仅比于折肱知医之万一焉夫以多凶多惧之区而为进修之地者亦在乎心之存不存何如耳时嘉靖壬寅秋七月旣望爵书于狱中 

　　雪夜吟集序 

　　余与钱子洪甫同狱中得其■心渔翁所著有雪夜吟集而相与序述发扬显心渔翁之心与行而可与传后者多海内之名士余读之不能不有所感于心也天赋人以聪明才知岂可饱食终日无所用其心哉心渔翁发之扵诗其过人者亦多矣诗歌琴曲之类且不过以此一种之乐趣以飬其悠然自得之性情而忠孝大节乃其平生之懐抱今诗歌中徃徃见之而循自然之理以任乾坤之句几于乐天知命者矣夫有大抑郁必有大亨通固理数然也吾观心渔翁之子孙济济多英才而长子洪甫进士方任刑部员外郎以学行知名于世天其有以慰心渔翁之心乎 

　　蒲城县志序 

　　予读王制有曰凢居民材必因天地寒暖燥湿广谷大川异制民生其间者异俗器械异制衣服异宜修其教不易其俗齐其政不异其宜知天下郡邑之有志其作葢繇于此乎蒲城县志凢十篇县尹姜子敎谕徐子所创编也歴春秋战国迄于国朝凢二千余年一方故迹亦畧可见矣志既成徐子手持以示予且请序诸首夫志之为言识也葢郡县有沿革物产有饶乏人事有得失识之以备考稽均贡食昭鍳戒述徃事以告后之人焉所谓修敎齐政之事所繇得也是志所载天文地理人事皆有焉予取其人之有关于世敎者言之莅官如张戬孝子如赵玉烈妇如姜溢妻其休声懿闻百世之后闻之者可以兴起此志之所以不容已也夫人之趋向能正斯所覧而可为廸已之地苟心存不善虽嘉言羙行日闻于耳弗能入也君子而能大其观则修己治人之道亦可于斯志而有得焉斯固志者之意也姜子名某字某徐子名某字某二子西蜀人也守官而能以文献为心如此亦异于世俗之见矣 

　　赠汪兵备两尊人寿序（公讳尚寜先为程家立嗣后复姓） 

　　嘉靖乙丑年封君之子廷徳与爵同举进士官行人司行人交与日深廷德不以爵不肖取为同年友壬辰年爵以御史谢病归廷徳以年不与科道举歴部郎补兖州府知府庚子歳爵复承乏前职廷徳入觐京师复会于燕山客舎中叩其所造渊乎未可窥也次年辛丑春爵以罪下狱踰五年为乙巳秋蒙恩宥为编民廷德以吾陜兵备守潼关遇于涂次未几爵复以罪逮北行事出不测逺近震骇廷徳送传舎握手以别丁未冬爵复蒙恩归田里时廷徳移守庆阳致书林下谓其父母年髙凢吾同好者当有言以寿之夫子之善父母之善也廷德明识器宇自其弱冠时已若素定然歴官所至仁泽义声闻于海内爵实与陜民同在渐被中孰非封君暨太夫人徳善所及乎爵愿祝封君太夫人曰公有贤子行道济时惟天眷徳自古若兹公之夫妇耄期称道公之夫妇寿考无期耄期称道寿踰百龄子子孙孙承于无穷 

　　贺昝浮岩公八十序 

　　御史龙溪昝子学父浮岩公寿登八十亲友以公贤徳享寿子孙克肖咸愿徃贺予为先之以言孔子曰仁者寿解之者曰静而有常故寿浮岩公常侍父病致忧三年心不少懈父殁値歳歉未克举塟衰绖不去身者八年余致哀于父致飬于母兄弟翕好同饮食者五十年此其心与行岂易及哉葢崇本笃内为闇然以修之贤者也蚤事诗书亹亹不厌开谕后学多所成就即子学为关辅名士可知矣周人之急不吝所有称人之善忘其所短谋人之咨不踰于道有司知其贤俾以冕服与郷饮酒礼大抵虚中循理庄重凝静固所以致长年揆公素履其完复天则培固眞原而周旋矩度者率由此道今其耳目聪明动履强健则又寿跻未艾之征也诗曰如月之恒如日之升如南山之寿不骞不崩如松栢之茂无不尔或承请以是为浮岩公寿 

　　○记 

　　处困记 

　　嘉靖二十年二月初四日余以河南道监察御史上封事有罪次日下锦衣卫镇抚司十三日夜蒙笞十七日夜复蒙讯鞠血肉淋漓喘息奄奄而所以困苦之者则又日夜戒严未少疎焉斯时也余自谓死在旦暮且以得速死即为幸矣既数月刑疮之溃裂者虽少完复然残伤毁败之余形状栾栾动輙顚踬亦未敢以万一获生之意自望也忽一人谓余曰子之险难其将免矣有一贤者焉以救子为事疏之上已数日矣予问为谁其人不以姓名告但曰俟一二日当自知之已而戸部广东司主事周公天佐下狱中余未始识周也时狱戒甚严又未获一相面语惟闻众惊愕嚣嚣语及疾趋徃来踯躅声周笞之既重其困苦之者视余之惨则又甚焉余虑其弗能堪也呼一人即膝上手画困卦二字使以潜慰之乃示以困亨贞大人吉无咎之义也闻周首之且微有笑容次日余询公之起居于同逮麻知州时公已逝矣麻不欲以惊悸告但绐之曰必无事今日饮食稍能进矣其卒为五月初八日未时也数日验出其尸天震雷尸既出雷已予哭之以诗有天上烈星坠人间艹木愁满腔都是泪只向暗中流之句周以忠义英烈自振奋下狱未三日即死人情惨怛聚语汹汹皆为余惧炎气虫虫狱地蒸湿徂暑流火之际余所着者尚为冬月之布袍重以严禁力弗能堪惟思古训格言可益身心如孔颜问答之类者潜玩其精藴与其气象以自寛自解觉有得焉忽不知桎梏在躬而忘其身世为囹圄中之一羸惫囚徒也系及冬初刑部员外郎钱子洪甫以事下狱钱子余同志旧友也相见甚欢数相语皆崇德切要工夫未尝以困苦废忠告葢恐为有道者笑也居旬余日钱子送御史台拟罪余愿有以为别钱子曰静中收摄精神勿使游放则心体湛一髙明广太可驯致矣古人作圣之功其在此乎别未乆钱子复以前事来狱中时御史浦公鋐自廵按吾陜西处上疏救余械系来京十二月二十四日下北司狱中别处一室众皆汹惧莫敢窥伺惟钱子徃候之为守浦者遮拒未获与言除日晨旦浦公蒙笞移就予室同加严禁公既伤重弗能语惟闻有呻吟声众包之以衾共以手举寘之余傍居移时始苏余呼以老兄谓之曰老兄固不自爱矣如时政何公毅然应之曰今日之举吾廵按陜西之责之一事也于子诚无所与子勿复言既而告余以关中人材风俗之大畧及所著全陜政要集繋过华阴有题华山诗出境上别秦中父老诗皆能为余诵之有以公事来者遇公甚厚公感其诚意口占七言律以谢之余从容谓公曰吾两人者地分秦鲁相去数千余里絶迹仕进甘老林下同一志也徃年诏用废官复御史职者惟吾两人而已未几皆以言获罪今日同一■〈木匣〉锁者则又吾两人焉事至于此岂偶然耶吾人处世荣乐则心存于荣乐患难则心存于患难于今日之忧困而安顺之亦百年中所作之一事也时钱子亦以善处忧患为吾两人慰余既日夜在侧执弟逊礼甚恭遇守者或失之麤厉公戒之曰内文明而外柔顺处患难之道也忽一日公自觉寒热交攻坐卧弗宁余知其刑毒将溃凶之征也即夜破一磁盏刺其伤处血流弗止公自谓觉少宁息但神益昏溃饮食少进食即呕出公既危甚守者见余情状迫切虑自杀防之甚急是夜以铁索缚余臂聚而守之已而公不语矣余执其手哭之甚恸良乆公复少蘓问哭者谁也左右以余对公曰子无过恸吾死于此命也语毕卒时漏下三鼓为正月初六日子时也余枕尸恸哭彻旦未已迄今语及未尝不流涕也钱子以浦周二子之死也其死以浦周二子之事也谓余之痛似可以少已焉夫固然矣古之君子得志则道可行于天下不得志或亦有以善一方德厚者动而为世道之益否则无徃而不损焉今日贤人君子之过虽非我所敢致亦由我而有之矣夫非积未诚而动未审欤吾岂怵中怀危蘓蘓焉而为沱若者耶即忧困中省愆思咎之心诚未已也故述吾获罪之顚末以自责而自励焉时嘉靖二十二年三月十二日爵书于狱中 

　　续处困记 

　　予下狱蒙笞后司官絶余供食日给囚饭予以事非君命特过于奉承者一时不以生道处子故义不忍食时系狱同屋居有张清者颇尚义气予得资与共食焉既而钱洪甫下狱得自通饮食家人附供食物书予姓氏者不听进乃约以再字别之凢书再某物者知其为寄予物也踰年洪甫出工部员外郎刘子焕吾下狱亦如洪甫为予处之又踰年吏科给事中周子顺之下狱亦絶其饮食于是子与顺之皆依与焕吾同饮食乙巳年八月十二日予三人俱蒙恩放归田里取道于通州张家湾同舟南下至临清州予由陆路西去九月十一日上宻谕东厂使复拘予三人是月二十八日使者至予家时予抵家甫十日即刻起程十月二十四日至东厂次日蒙旨下镇抚司照旧监禁不许怠纵始予以罪下狱时戸部主事周公天佐及监察御史浦公鋐相继救予皆以重笞死狱中旗士蘓宣以东厂使具予言动及囚系状积五日一上奏宣以厚予为予遭譛下狱笞几死子皆别有传以载其事至足治厂事太监徐府以拘子事系宻传拘至不宜题本笞八十降南京小火者于是人情悚惧皆虑祸及于己既下狱即絶予饮食凢予所具毡履以御寒者悉夺寘库中惟虑困苦予者或未极也狱中系逮者百余人见予皆逺避或偶以一言接者则缩颈敛足左右顾瞻如与境外异人相通而恐祸出不测也章生勺浙会稽人壬寅年以事逮狱与予同屋讲周易司官以讲读事不宜外闻于人乃寘生于别屋戒不得与予见子出狱时过生门呼以相别至是生为予具饮食使小校者以布裹沙锅藏衣襟下朝暮供之狱卒多以患害恐生者生不为动则应之曰以此得罪死不恨予宻谕生勿发危言当以贞艰晦黙相济处初予系过孟津县谒夷齐祠度以罪当复絷非君命而禁予自供食者当饿死故题诗壁上有愿借首阳方丈处藏吾天地一残躯之句比入狱尝尽日不食司官使告予俟刘周二子来处当如旧十一月初二日顺之至厂葢顺之得抵家拜其母次日即行焕吾未抵家七十里闻使者先至其家系其弟以行即趋应使者顺之至厂十一日同下锦衣卫南监即转鎭抚司是日夜漏将一皷予困于■〈木匣〉鎻见狱戸未阖守者燃灯若有所待予度必二子将至须臾闻歩过外有铁镣声既又狱卒系■〈木匣〉木羣出力叫吼声响闻数十步索铁炼以縳二子呼声震动守者一人坐予傍讶之曰何为其然捕得虎来耶忽一校者走门内告予以二子使间候予笑曰困縳中不忘致寒温意可以见二公胸次矣焕吾顺之各居一屋皆在子屋后左旁南向厕门在予屋前右东向次日天明顺之登厕而予屋戸板扇外有栅向内掩昼常锁之予不得出乃隔栅与顺之相劳苦予问顺之至家得见其母夫人纳福顺之恻然悲伤始予不食囚饭尝于暗室中诵孟子一箪食豆羹章以自涵畜至是顺之亦不食谓予曰囚饭之食呼蹴之食之类也乞人尚不屑而我乃屑之乎予笑以为然因谓顺之曰宁以璧碎石上作羣玉屑安能甘此侮污为全瓦砾耶或以顺之与予共约不食葢所见偶同实未尝相约也焕吾曰朝廷既待我以不死吾岂忍以不食而死乎顺之曰伯夷伊尹柳下惠不同道而同归于仁今日之事各行所志可也司官闻予二人不食许以焕吾名通饮食既数日复使告谓冬乆旱上祈雪未应心甚急恐加怒于予三人而许通饮食则事属怠纵惧以余罪相累耳明日当复阻之予应之曰必吾三人者饿死天乃雨雪乎一校者繁髯方面从傍闻之怒骂曰此非人所言乃食艹者之云也顺之顾谓予曰此言皆可纪也次日食果不进各鎻予三人于冷屋中戒无一人敢相见门外馌食徃来纷然予三人四壁寂静兀然独坐勺水粒米日不及门章生馈食弗能逹生亦奋然不食间以干糇使隔栅潜逓之百戸雷聪居近予偶得薄粥食予三人狱卒赫然骂叱之即欲以■〈木匣〉鎻困苦聪聪再四谢罪始获免时东厂月以六人日来觇视杨栋国用者孝子也其母病栋尝割股见予三人展转阻阨叹曰岂可使懐忠义者困迫若此乃徃见司官谓主上仁圣于三人者欲其生不欲其死恐未可以非道相加而使饥以死也于是司官使许焕吾得自供米物頼君恩浩荡终不加怒子三人得躬爨餬口相与痛省愆咎以答上玉成之至仁而延此忧患之岁月耳自予下狱身负重谴凢士大夫以罪系狱拂上意者司官必以予例处之如兵部侍郎张汉都给事中尹相林廷峃张尧年御史何惟栢桂荣一时下狱者皆絶其食时焕吾在狱故诸人皆得托以自致而忘其为剥肤灾也及予三人复下狱始知凶祸切骨而日所履者皆穷絶之地至是则有致命遂志而已矣子所居屋前有左右二屋皆南向屋中不设■〈木匣〉（阙）时（阙）给囚米者而絶之亦（阙）而下狱者必借口于予（阙）豪杰觧体而时事不可救药安知其不基于此乎是予以一时狂妄之罪而贻国家无穷之祸也焕吾顺之尝曰己身不足惜而惧以罪累朝廷耳故述此为忧世之君子告焉嘉靖乙巳年季冬望日书 

　　○碑记 

　　关帝庙碑记（传此文成而梦帝来谢云） 

　　大王生値衰汉鼎祚将移扶眞抑伪存夏诛夷振威德于宇内昭令声于千古本其所以至此者一念忠义所致也夫当危迫之际秉烛逹旦顚沛之余知有不失是心也与古圣哲致严幽隐之死靡他夫何异焉是为记 

　　洪济显圣王庙碑记 

　　（阙）褒崇祀典（阙）今号国朝因之以官是土者春秋享祀报祈匪忒四方祠宇无虑数百皆载其泉水一卣以毎年孟夏八日注旧水于泉浥新者以归遍歴村落牺牲禋赛谓之游水然以卑微而渎尊神非义也祠之在降村者歳乆材木敝朽居人赵钦与僧海珠撤而新之费出家资无与郷人乃介徒丹寳以请记于予予以事不经举辞不可继闻赵钦者五世同炊家门礼让乃嗟叹者乆之畧其所昧而为之述此 

　　蒲城姜侯去思碑 

　　上即位之十六年广开言路益隆治化征天下有司之有政声者会京都将遴选俊彦以充台諌之官而蒲城姜侯与焉蒲城耆民怀姜侯之德谋欲树石以传不朽乃趋而言于予曰自侯之莅我蒲城也干办勤敏听断明决抚字恳笃而我民頼以安且治此其大端也而他善之可述者尚有之今既去矣我民之思诚无已也独不能为我侯一言以显其善乎予谓之曰来尔耆民吾语汝夫人之诚于修善者固不待誉之而后显抑岂毁之而能冺也果善也掩之而愈扬也遏之而愈光也果不善也石之树也适足与后人嗤笑之具耳亦何益吾不识姜侯为何如人然其操心饬行在公论敷理经营在蒲城四境之内而德泽在汝民与汝子孙之心拟其才善有所能或卽台谏而推毂荐扬之在史部宠赉之典恩斯渥斯有加而无已在圣天子吾与汝民何有哉汝所谓干办勤敏之云云者乃有司之常事耳乌用书今诚无已宜书汝民不忘姜侯之意以告后之人后之人闻姜侯之善其职亦有感慕而兴起者矣众皆曰可予遂述相与言者记之俾归而勒诸石题曰姜侯去思碑 

　　韩紫阳墓志铭 

　　嘉靖己未冬予得免罪归田里道闻紫阳有父丧时紫阳方病执予手哭即丧次相与偶坐为予道痛苦至夜分始罢今年戊申春予遣子偲徃候焉时紫阳病已极矣乃强起寄予书曰某不自成立志馁气弱言狂行肆义未立于乡党信未孚于朋友情未尽于兄弟恩不及于妻孥面折士夫之是非口规朋类之短长以此取讪于人受谤于已至于顺祖孝亲一念眞素敢自质之鬼神焉生平轻财重义尝谓偶得任偶失适来从适去自谓可列于狂士之后焉今病在弥留枕上口道言无伦次愿执事为我采择书之纳诸圹兆以示后人诚不敢毫末渉于矜誉也病中又寄怀予五言诗一律子读之深为伤悼苐予患足疾阨于道逺不得再会紫阳相与一面焉今春三月初四日讣报紫阳已逝矣其子仲让持状问铭呜呼痛哉人生于世与石火奔矢何异也达人知命固洞彻始终然死生之际岂易言哉呜呼紫阳已矣予果即紫阳临终之言为志其墓紫阳姓韩氏讳邦宪字（阙）明紫阳其别号也世居朝邑南阳洪为元金牌万戸之后髙祖讳恭曾祖讳整字子肃祖讳英字世杰好宾客喜施与修宗族之恩广乡闾之义父讳续宗字裕庆母仇氏慷慨多义士（阙文）生紫阳兄弟三人紫阳其冡子也紫阳天性敏悟少即以英气自负十二三学文章十五六通诗赋（阙）莲峯先生大竒之谓其子苑洛曰此子乃吾家芝兰玉树汝軰难兄弟也每试輙居前列一时名士靡不推让及累科不得志卽弃去举子业以诗赋自娱乐胸次超然于世俗趋向畧不芥蔕诗之积者千百余首嘉靖甲午被洛水灾飘流殆尽止有紫阳集乐府遗意行于世焉所谓存十一于千百者也居闲一室上书对曰暗室抱无愧之心鬼神如见幽居怀自得之乐花鸟犹知生存六十余年一言一行之微未尝与斯言相背戾也修身谨行无异古之逸民髙士岂但诗词文章之工而已哉此名公巨卿重其为人未尝以微贱弃也天下之事处常易处变难至于易箦之际神思不乱尤人所难也紫阳病将瞑目儿女号哭于侧忽然复苏顾谓其子曰死生常事何以哭为犹口占一律以留别关辅乡邦亦有名一儿两婿是豪英明年得出幽堂口洒泪西风看有成语毕而气息呜呼痛哉紫阳病革所言虽多自责自咎之意要皆不自满足之心为笃实谦光忠厚君子也配许孺人先紫阳六年卒子仲让邑学生娶李氏庚子举人友眞之妹侧室刘氏耆民仓之女也女二长适侍御渭野（阙）次子廪膳生员樊藻次适余子生员杨偲孙男二人士文士武生方三岁孙女四人一字生员王应祥二字闫士吉三四尚幼紫阳生于成化癸卯二月初八日卒于嘉靖三十七年三月初四日寿年六十有六仲让卜以卒年四月初四日合塟许孺人华原山之埜铭曰紫阳幼志固尝有所求矣求而得之于紫阳何加而今于紫阳何损也宇宙茫茫与古今人同归于幽室焉 

　　明故韩安人屈氏墓志铭 

　　韩安人屈氏者故都宪华阴县屈公之次女故山西布政司左叅议朝邑县五泉韩子之配以韩子官得封安人韩子讳邦靖字汝庆号五泉子父福建按察司副使曰莲峯先生都宪公为诸生时尝受尚书于莲峯先生旣举进士又尝与之同官遂以安人归于韩氏配五泉子正德间余游五泉子仲兄苑洛先生之门得与五泉子友时五泉子自工部员外郎夺官家居余惜其豪杰之才而不为世用后起山西左叅议未几即早逝余尝躬吊墓下为之痛哭安人生一女无子五泉子择其族子仲谱以为后至是其伯兄太守公使来告其弟妇安人屈氏殁且属墓铭呜呼世固有勇于修身而福履不永于身后如五泉子者天道于此竟何如也五泉子之才之德夫人孰不以为修仁而作善者乎奈之何天之与于若人者仅至斯也据五泉子外姻河津县尹樊子恕夫状安人秉性贞淑多颖异年十余岁都宪公以小学四书教诸子安人从傍听之即能黙记晓其大义既长归于五泉子能修妇职以尽妇道于诗不经意间亦有作五泉子不欲其以有善闻尝秘不示人嘉靖癸未年五泉子病革安人夙夜祈祷愿以身代其死五泉子竟不起安人欲自杀以殉其姑阎恭人与诸妯娌止之得免安人母石氏恭人常病伤寒安人极致其忧至尝其污秽以察吉凶遭都宪公之丧则哀毁过度诸兄弟送终以礼多其画赞云其它孝舅姑顺夫子宁父母慈卑幼恤穷乏平生淑履大致率可称述自五泉子殁称未亡人者十有四年于妇人居常容饬之修一无所事至是殁乃嘉靖丙申八月初六日也距生成化丙午八月二十二日寿五十有一岁女名异元安人在时尚未许人太守公命仲谱于其殁年十月初三日启五泉子之兆合于先茔之次铭曰天道逺人道迩斯人勿以天道之故暗于其所履如五泉子之夫妇胡不轨以常理天其或以世俗之所谓福者易之而成其美也 

　　杨忠介集巻二 

　　●钦定四库全书 

　　杨忠介集巻三 

　　（明）杨爵 撰 

　　○传 

　　周主事传（原疏附） 

　　周主事名天佐字宇弼号碛山福建晋江县人登嘉靖乙未进士授戸部广东司主事以言得罪死于狱中杨爵曰凢天佐其它行实爵未能详知今不记姑记其死之歳月日时与其所由以死焉耳辛丑年春爵以监察御史上封事大畧谓雪雨不可为祥瑞而颂之谓权奸不可为忠信而迩之谓土木之工不可不止谓朝讲之礼不可不修谓邪说之妨政害治者不可不斥谓谠言之益国与民者不可不听凢此皆爵一时愚昧之见狂妄之词信有罪矣二月初四日干冐宸聪初五日械系下狱十二日夜蒙笞十七日夜复蒙笞且备极拷掠血淋漓衣前襟尽成赤紫色桎梏■〈木匣〉鎻昼夜困苦间伺惊惕罔敢疎寛至卧处血流地上可手抔之履袜衾苫之类为血所沾若滞于水中然天威震动之下人人悚惧谓爵必死而不可救矣延两月余夏四月初九日九庙灾天子诏百官使言时政阙失天佐应诏上疏其畧曰陛下以宗庙灾变痛自修省凢政事阙失许各衙门条陈且欲务关国体民瘼不许泛滥弥文虚应故事仰见皇上畏天之诚求言之切治道更新之会转灾为祥之机也大小臣工孰不感惕思効其愚乃今阙政犹有在而忠言未尽闻此何故与实以圣明采察之度不宣而臣下畏望之心犹存也葢示人以言未若示人以政求言之切乃示人以言耳而御史杨爵之狱未释是未示人以政也臣时即欲冐昧上陈但闻诏书且下意旷荡之恩必首及杨爵今复不蒙恩宥臣展转思之心实未安况明旨既许条陈苟有所见宁忍终黙国家置言官以言为职杨爵所言之事岂逃睿见惟以过直犯怒诚可矜察而爵今在狱中已经数月且圣怒之下一则曰小人一则曰囚犯以尽言极谏为小人则为缄黙逢迎之君子不难也以奉职纳忠为囚犯又孰不能为容恱寡过之臣哉言行君子之所以动天地也人君一喜一怒上帝临之陛下试一思焉其所以怒爵而罪之者果合于天心否耶昔人谓雷霆之所摧折万钧之所覆压者爵既遭矣身非木石命且不测万一先朝露而殒是使诤臣饮恨直士寒心杨爵一身之利害不足深惜而所关系圣德之损益不细也方今陛下恭黙思道畏天勤政圣心洞然臣愿察爵之疏原爵之心特赐释放仍乞明示嘉纳不吝实行旌爵之忠谠以风天下之直则圣徳如天地之广如日月之明由此而天意不回未之有也疏上有诏周天佐笞六十下镇抚司狱牢固■〈木匣〉囚天佐体干细弱其手梏微寛可自脱出守者以铁炼贯梏目中令不能转侧絶其饮食三日死夫当此九重赫然之际爵实延一息以待旦暮之尽而人孰不以爵为戒哉天佐以未信疏远之小臣执以是非好恶之常理奋笔于言论之间而纳其区区之忠欵焉宜其言出而身即死也故法凢死狱中者司官必具题死者日时縁故请监察御史刑部主事各一员验其尸然后出之葢虑有不得其死所以重人命广德爱也天佐笞之甚重两臀烂裂腹上俱青黑色验者御史主事立尸傍吏验尸讫髙告曰遍身上下并无他故止因急病身死御史主事即据其所言题请出尸未验尸时天晴日皦俄而云霭横空震雷微雨尸既出雷已天佐妻某氏候于门外见尸出以头触地几死柩寘寺无不悲痛民有张弼者祭于柩前而哭之人曰子与旧相识乎曰否吾伤公以忠諌而死是以痛之深也呜呼可痛哉可痛哉爵与天佐未尝一相识亦未尝以名相通天佐初下狱爵不知天佐为何许人亦不知其言何许事也既而知之思欲以识其面貌然各闭于幽室中困以■〈木匣〉鎻又天佐以救爵故下狱故狱戒愈甚严凢厕所徃来必间其期未得一相遇焉然爵一念恻恻洒泣恐天佐不能堪其困苦之甚而思有以寛觧之呼一人即膝上手作困卦二字以濳慰天佐乃示以困亨贞大人吉无咎之义也闻天佐首之且微有笑颜狱中人有以宜自寛心语为天佐慰者天佐应之曰事吾所自为则死吾所当安吾心何不寛乎五月初六日下狱初八日未时死爵亦未得亲哭其尸终不得一见其形容也死之次年福建一士夫来狱中爵问以天佐事其人曰天佐年甚少丰神清秀当谓其少年柔顺而已不知其心之刚烈能作如此事传闻其无子死时一女在既死遗腹又生一女未知是否又闻其父母兄弟俱在家甚贫亦未知是否柩停数月其妻归塟于闽中呜呼遭际之不易葢自古皆然也士当总丱藏而修之于家塾焉承师模执典训必明与心誓而期以终身之践履事亲无或有不孝焉事君无或有不忠焉及名登仕版身荷天工此心所在君恩所在固造次顚沛而罔敢易也顾以脂韦依阿之风胜而三极大中之矩泯然于流靡波荡之汹涌而承以孑然独立之一身斯时也必欲上不负吾君下不负所学其不杀身而成人世之恨者鲜矣天佐之死天地为之震动万人为之流泪焉呜呼天也命也不肖爵之罪也复何尤 
　　（户部广东清吏司主事臣周天佐奏为奉旨陈言乞宥諌臣以光圣德以回天意事近该河南道御史党承赐等题为答天戒严交修以隆圣治事奉圣旨是宗庙灾变朕心震惊所宜痛加修省以实事天两京文武大臣都着自陈时政缺失着各该衙门条奏务切民瘼国体不许虚应故事泛滥弥文钦此仰见皇上畏天之诚求言之切治道更新之会转灾为祥之机也大小臣工谁不感惕思効其愚乃今阙政犹有在而忠言未尽闻此何故欤实以圣明采纳之度未宣臣下畏望之心未免也葢求言之道示人以言未若示人以政明旨云时政阙失着各该衙门条奏此示人以言耳御史杨爵之狱未释是未示人以政也臣时即欲冐昧上陈但闻诏书且下旷荡之恩必首及杨爵今复不蒙陛下恩宥臣展转思之甚不能安况明旨既许条奏苟有所见寜忍终黙夫国家置言官以言为职杨爵言之是非莫逃于睿鉴惟以过直犯怒诚可矜察古者帝王求諌至立毁谤之木毁谤非臣事君之义矣帝王且不避以命天下亦恐言者有不直居民上不幸不闻过耳汉至文帝骎骎治安贾谊方痛哭流涕长太息以进言谊岂好为是不祥哉忧治世危明主忠爱之不能已也承平之乆天子之尊威福之重所少者不在于唯诺称颂之满庭正在于忧治世危明主之一士在廷之臣不负此义独杨爵而逮狱已经数月且圣怒之下一则曰小人一则曰囚犯夫以尽言极谏为小人则为缄黙逢迎之君子不难也以奉职纳忠为囚犯孰不能为容恱寡过之臣哉言行君子之所以动天地也人君一喜一怒上帝临之陛下诚一思焉其所以怒爵而罪之者果合天心否耶昔人谓雷霆之所摧折万钧之所覆压爵既遭之矣身非木石命且不测万一先朝露而殒是使诤臣饮恨直士寒心杨爵一身之利害不足深惜所关系圣徳损益不细也方今陛下恭黙思道畏灾勤政圣心洞然臣愿察爵之疏原爵之心勅下镇抚司早赐寛释仍乞明旨加纳不吝实行旌爵忠谠以来天下之直则圣德如天地之广日月之明由此而天意不回未之有也臣学术短浅不敢泛滥弥文旁论渎听区区愚悃先以释杨爵之狱为庶几求言弥灾之义伏惟皇上埀察爵幸甚臣幸甚天下幸甚） 

　　浦御史传（原疏附） 

　　浦御史名鋐字汝器号竹塘山东文登县人登正德丁丑进士授山西洪洞县知县擢监察御史以亲老乞终飬服阕复御史职値六年考核京官鋐以职当与闻其事有论鋐专擅考核而不与众共者于是鋐与监察御史张禄同考功司郎中俞胤绪皆得冠带闲住是时爵亦病谢御史职家居嘉靖己亥上以吏部荐鋐才不可废与爵同诏起用授浙江道监察御史次年冬奉命廵按陜西遍歴州郡逺渉边疆激扬伸理务为平易又集其政务之大总成一书以见其施为缓急之序名曰全陜政要集辛丑春爵以言得罪下锦衣狱濵于死者屡矣戸部主事周公天佐疏救之死于狱中鋐自陜复上疏申救谓天下之治乱系言路之开闭言路开则忠言谠论得以上逹而化理成言路闭则奸巧邪佞得以下恣而治道隳比见河南道监察御史杨爵以言得罪下狱既乆惩创必深臣愿陛下广天地之量开日月之明将爵特赐释放寘诸朝署之列使布靖共之才爵必能进思尽忠退思补过上不负明时下不负所学庶几广纳谏之门作敢言之气言路开而太平之盛治可臻矣疏奏有旨御史浦鋐着锦衣卫差官校械提来京下镇抚司拟以不当救爵之罪诏笞一百与爵同■〈木匣〉鎻七日而死鋐初在陜被征秦民闻之如失父母行之日逺近奔送扶老携幼满其车下至车不能行所过州县民皆先期相约候于道左毎止舎处常万余人皆号哭祝颂曰愿使君复到秦地以活我百姓槛车过华阴鋐登楼望岳题诗其上有多难来游怀抱存晩云孤鹤散尘襟之句出秦境父老送者遮道号泣不忍遽别鋐以诗慰之有沧溟钓石闻相待収拾丝纶向水边之句当时差徃官校既归皆能道其事夫当顚沛危迫之际应语从容不挠可以想见其胷次矣葢鋐为人磊落光明与人交有怀必吐务尽其诚施为阔大畧无琐细苛刻之态故徳善所及民輙感恱初下狱与爵别处一室同垣数歩间未得相见一校卒事鋐颇慎爵朝呼之以问起居因脱二句以赠校者既笞后始得同处爵之刚忿麄恶不自敛戢见守者或不逊即不能堪鋐语之曰处此大难中必学古人内文明而外柔顺何必与较时有间使来狱中以伺鋐起居其人遇鋐甚谨且开怀相与鋐感其诚口占七言律以赠之伤疮甚惨草苫木板之上流血成池见者不忍正视狱卒軰亦有泣下者鋐气象毅然畧无喔嚅卑下语呜呼可谓难矣十二月十四日下狱中三十日蒙笞踰年正月初六日子时卒临殁顾爵谆谆诀别虽语气渐微犹强呼之大抵多慷慨慰喻之词谓爵展转困迫之状皆人不可堪其死在旦暮未可知也何痛我之深也呜呼可痛哉可痛哉死之明年御史昝子学来狱中子学尝为洪洞县知县言前治洪洞者惟浦公政事独优葢民到今怀思焉其庚子歳秋爵被诏北上取道于山西榆次周春坊汝威者晋阳之豪杰也为御史时尝廵按山东时谢病家食爵过谒之因访以齐鲁人才汝威首以鋐为对且言今已起用矣比爵至京鋐至已奉命监顺天府郷试矣事毕后得与同官数月今则亲见其死而哭其尸于狱中焉呜呼鋐既死而爵之罪愈益重矣顾爵庸愚不肖岂足轻重使烈夫志士相继而死今而后虽以刀锯鼎镬正爵之罪然仁贤之祸世道之损已无及矣葢至此而爵之罪始不可以轻宥矣古人有言平居无直言敢諌之士临难无仗节死义之臣又言求忠臣于孝子之门葢为人子而不能孝则为人臣而能以忠自树者未之有也鋐以亲老即不仕言者已死而又敢言此又可以见其操履之大要矣危难窘迫之际处之裕如百炼之刚至死不回庶几乎险以说困而不失其所亨者矣即其志趋才猷始终节槩振奋炳朗葢卓卓乎为当世之竒英而不可议者矣惜其以救爵之故而即至杀身也 
　　（廵按陜西监察御史臣浦鋐题为广圣恩宥愚直以开言路事臣谓天下治乱之机系言路之开闭言路开则忠言直諌得以上闻而治道兴言路闭则奷巧謟佞得以下恣而治道壊此古今不易之常论也近见邸报刑科都给事中髙时上言劾翊国公郭勋违法事情陛下将郭勋拿问髙时加俸一级臣仰见圣明天纵睿知神授昭如日月威若雷霆不以勋平日眷爱之臣而法少屈也天下闻之人心耸然大奸大诈之徒闻风震迭潜消屏息埀首隐伏而不敢作矣臣窃思河南道监察御史今见监杨爵春初所奏中间一槩举郭勋之事陛下不加斥谴薄示惩责只下狱监禁者臣亦仰窥圣心葢将爵之言观人之行察之眞而后发之如时之言也抑将察爵之心试言之忠置之狱而欲使之悟而后喻也葢杨爵之为人臣初不知其何如人也近出廵歴过耀州冨平县一入其境察其平日俭素之性忠直之心外无狡诈郷里服其诚恪素称孝友风俗藉为观法兄亡而弃官飬母母丧而庐墓致思耕田读书足迹不入城市之内俟时守正请谒不造府县之门其行如此去年荷蒙陛下录用起废入官今春感恩圗报积思陈谏乃移事亲之孝而为事君之忠也古人求忠臣必于孝子之门有臣如爵可轻弃之乎况杨爵与髙时建言之事不同事君之忠则一在髙时既得蒙加俸在杨爵亦当蒙寛宥且在狱已踰半年悔悟亦非一日矣伏乞陛下扩天地之量溥生成之恩察其愚直宥其狂妄将杨爵或从轻释放仍留供职置之朝廷之间使得展布靖共之才进思尽忠退思补过断不上负吾君下负所学也庶几辟纳諌之门作敢言之气言路大开臣下孰不効忠思奋竭力熈载以观太平之盛欤臣逺处关陜干冐天威下情不胜恐惧战栗戴罪之至） 

　　蘓宣传 

　　蘓宣字廷诏大名府南乐县人以校尉供东厂办事役能以左手书左字右手书右字笔迹皆竒特予初下狱东厂使人更迭觇伺日具予言动及囚系状积五日一上奏四月初一日宣来时予昼夜■〈木匣〉鎻右胫前为■〈木匣〉木转磕成疮宣自以手起■〈木匣〉上木以重瓦间合胫处使相去寸许疮自此愈后宣数来时绪山钱子系狱恐宣以厚予遭譛数以语予当令防虑予以告宣宣曰使公而富于财则诚如所虑今公一贫如洗食且不给虽有譛者必不能行乙巳年春果有譛宣者谓私与予交通下宣狱笞五十夺其办事役予闻之即狱中书片帖使问宣宣答书云勿以我为虑当开广心胸是年秋予蒙恩归田里宣送予至通州同宿客舎中次日各以诗相赠而别夫天威严震之下人人恐惧宣能以厚道相与可谓难矣继之者杨栋也栋字国用霸州人其母王氏病栋割其股肉煑羹食母予与刘周二子复繋狱不能自食栋以东厂使来觇予力言于司官得自供米物孔子言十室之邑必有忠信信然哉若宣与栋使有学校之飬师保之训何善之不可为 

　　刘处士传 

　　观庵刘处士讳充字飬吾号观庵世居泰和县之城西十世祖讳某宋嘉定间逮今云津书院观庵子即其遗址缉理之曽祖讳某祖讳某皆隐德不仕父讳某以乡举歴典金华丽水绩溪教事升永福县尹转宾州守未之任卒母萧宜人生观庵子兄弟四人观庵其长子也据状观庵子多懿行今不详述述其所难能之一事焉观庵子母萧宜人病观庵子割其股肉煑羹以进母不知其为何物食之而病愈呜呼其心可谓至矣其行亦人所不易及也观庵子之事亲可谓病致其忧而笃于孝思者矣其德善为邑侯所礼重诸名公所歌咏而于风教之助不浅也配欧阳氏二子师洋皆县学生女二人长适生员某次适某观庵子生成化己亥八月十八日嘉靖癸邜正月十二日卒寿六十五歳卒时其弟工部员外晴川子以谏止工役下狱中闻讣哭称先生曰先生素多病岂非闻吾忧难重其忧心而至此耶即痛恨不食时予与吏科给事中太平周子同系狱相与吊慰之乙巳（阙）指为谤毁贴注以闻械系下狱拟以叔明大肆讥谤无忠敬心诏于午门外笞八十发原籍为民卒于道其提调监试考试官十有三人以不能校正皆下狱初山东试録成将献之考试官有言録中文字论及时事者稍宜删改否则祸出不测或未可知叔明不听卒以此得罪死先是辛丑年春爵以监察御史上封事诏下锦衣狱以负罪深重一时同处者多戒心惟叔明屡有通问爵不以得其通问为可幸而以叔明敢于通问者为人所难也至是叔明以山东事来狱中相见甚欢是时泰和刘子焕吾工部贠外郎也太平周子顺之吏科给事中也皆叔明旧交而先叔明以言下狱邂逅间叙平生以劳苦之状而各禁不言得罪事又先以事逮狱者章生勺与叔明同里居爵使以间处问叔明以山东事叔明言职在监临宜自当其辜又问胸中如何若不知有所谓恐惧者俄有命下叔明罪当笞爵与三子者相谓曰叶子心志定笞虽多不死呜呼今乃死矣使叔明听其考试官所言于文字议论间稍为迁就岂其得罪之深而至于死乎然叔明不惮杀身之惨祸而惮为谀言以欺君上则叔明平生之所尚亦可以槩见矣人孰不死同一死也而有轻于鸿毛者有重于丘山者人言叔明非以异事死而以修辞立诚直吐所见不自顾忌而至于死也呜呼其所系亦甚重矣世之憸夫壬人习为干没媚恱之计于利害所关则揺首闭目禁于出一言以相正甚至迂曲隐避诪张为幻以上欺君父下欺此心者徃徃而然视叔明所为则何如然则叔明虽死犹不死也古之人如朱云折槛陈禾落裾完名保身光昭简册而不至遗憾后世者叔明亦得以拟迹矣呜呼叔明以山东试録之故即至于死矣死时年三十有九歳 

　　叶烈妇传 

　　叶烈妇京师人许绅妻也绅家贫不能自存徃投其故携叶氏以行病死于通州城西之道叶氏年二十歳跪于尸傍昼夜哭不絶勺饮不入口四方来观者以万计妇人徃者率为致饮食罗置左右叶氏一无所视百方欵喻以冀其全生叶氏一无所应积十四日而死有司以事上闻诏表其节通州人为具棺敛与绅合塟立祠以祀之呜呼烈哉呜呼烈哉扬子云号称儒者而为莽大夫媿于叶氏多矣他何足道哉 

　　孤麋传 

　　去年甲辰秋九月望日予三人同筮得剥之初六剥床以足灭贞凶十月初一日守狱卒一校者来予不能堪其毒惟忍以待之十一月初一日复一人来代校者甚厚予每戒其属曰此为国忠臣当善遇之愼勿无礼以相犯予感其厚赠以诗曰剥床曽有应天道最无私记此坎中得一阳出地时然此厚予者于他犯处求或未得亦徃徃肆虐他犯有气力者寄语于所司所司制此厚予者戒勿复守狱此軰以守狱求贿为生理既为所阻即穷迫之甚惟数寄恳于余欲念已旧好为觧之予难于发言作孤麋传寄所司以逹意乙巳年夏四月廿九日 
　　大谷中有孤麋为猎者所伤不能逺驰去遇白额猛者欲食之孤麋恳以求免白额未之许须臾一黒额猛者至见孤麋而怜之谓白额曰彼君子麋也日饮食惟水草伤又甚肉殊瘦未可食且食君子麋不祥子盍舎诸白额以为然即弃去不食黒额又恐他白额至而食孤麋乃乆为之卫然黑额于他羣麋亦徃徃掩而食之特于孤麋则终哀之以全其生他羣麋之畏黑额亦若孤麋之畏白额也乃相与诉黑额于社坛公社坛公放黑额于萧林中而制其出黑额乆未食麋饥饿之甚惟数恳求于孤麋欲念已旧德之社坛公祝而宥其罪社坛公信他羣麋谓黒额为物害甚而终治之孤麋不得已乃喻羣麋曰彼君子额也子盍反其词俾遂所欲羣麋艴然曰子迂物也于额类中而求君子不以难乎彼遇子孤麋固黒额而遇羣麋则亦子之白额也若社坛公肯以一言戒使遇孤麋固为黒额而遇羣麋亦黒额焉则虽日与之遇所愿也于是孤麋谨述羣麋意以告社坛公且乞他来者皆孤麋之黒额也 

　　杨忠介集巻三 

　　●钦定四库全书 

　　杨忠介集巻四 

　　（明）杨爵 撰 

　　○书 

　　与司官书 

　　窃惟执事名臣后裔儒林节行自理北司事以来狱中人盛徳之赞青天之謡走二人得于耳闻者亦乆且熟矣徃年曽寺丞子如狱中具道二执事于爵其垂念曲全之心甚为切至以二人事喻东人云干国之臣当为调觧此皆二执事痛隐时政悬切国民而为世道深长之虑之心也岂特区区为二人惜哉在二人未尝不铭刻肺腑感激思奋益自砥砺而求不负贤人君子之许可焉屡欲修书启谢以罪难中多所不便而止其敢忘此厚德而忍于自薄也十月初爵以事出穷迫以死自誓又不欲苟且冺没使死无闻焉思欲具书以献主上以尽垂殁忠荩之职其书始终千余言大抵援古证今剖析于义利邪正之几恳切于安危存亡之戒欲主上纳谏容直以成君徳以广君道与唐虞三代兼羙比隆中间有云臣以罪处狱中四十五月有余矣延此一息尚未死灭此实陛下好生之德覆载之恩之所及而陶某等于臣饮食一节曲为区处不欲置臣于死使朝廷有杀谏臣之名其心未必不为忠于陛下者也此数语者实以古人之作用望为执事之能事焉谚云以所重加于所好爵以人臣以道事君者而望二执事是以天下古今所同重之道而加之矣其待之可谓至厚期之可谓至逺矣时以楮笔不便未能稿具君门万里亦无由为九重献而徒能以口诵耳故尝数语逻者云我有心事愿告朝廷汝为我逹之所以为此言者以兾主上明赐纸笔则顷刻可成稽首以上虽死不恨天启圣衷万一感悟不惟于国家大政有所禆益而二执事之髙义羙名亦因得以示天下传后世矣近日狱中严戒之故走二人亦颇闻其详矣顾事至于此莫非天命上则朝廷之法下则人臣之罪在二人敢不修身以俟而顺受之乎但身居言路职任諌诤中奋感激不无触犯而雷霆赫然之下既以微示戒笞而全此生矣以一时言语文字之狂妄而数年坎穽禁锢之凶危则所犯之罪与所服之法亦足以相称矣今复困以■〈木匣〉鎻加之以非常之法而置之于必死之地焉在二人一时之存亡虽甚微而关于天下国家者为甚大故忧愤感悲尽戒号呼而嘅吾遭际之不淑此心此情实不能自已矣毎夜初上鎻腰络曰羣捆曰生根一人立而唱之数人縳而为之以此治元恶冦盗之峻法举而加之于出百死为宗庙社稷虑之諌官焉则时至此眞可为痛哭流涕者矣况二人家贫路逺官浅罪深穷乏已极于守狱校卒无毫末徳意推以相及则举手之间有何情分非有二执事在上将谁倚以存此生乎即今幽室窵杳门扉昼鎻漫漫然与长夜无以异下地冷水之上肌肤凛烈一苫一席之藉皆事属触法而皆为人所彻去坐卧起立展转关禁一饮一啄率至穷诘其万辛万苦万窘万迫之情状视狱中诸犯其严急之过不啻十倍听其言语察其意向似欲二人速死以毕事焉耳窃以为凢此毒苦之甚二执事或未能以尽知焉若曰知之则徃年仁爱所及固切切焉欲全此残生矣而今复不以生处之岂肯以数年至厚之德转而为一日之甚薄乎故二人直虑以为二执事决不知其如此之甚也或者以一分谨愼分付而下之人奉承之者过于十分焉此则事势至此容或有之今日切近灾祸二人已身乆罹之天地鬼神照此衷曲而志穷虑极亦已甚矣故不恤冐渎之罪敢以迫切悃素仰告而无所匿欲望此等毒罚仍赐寛恕但不时预备若事出不测则仓卒即可处办决不敢以余罪有累于二执事焉如此则情法庶几两尽囚系顚危之歳月或可以再延矣虽来人觇视日在于此而彼皆二执事属下旧人天理之在人心者未尝亡而见其知好恶晓事理者十常八九更烦以一言欵喻则若軰未有不信从者矣若二执事不为顾念而一如世人之所为则寒风凛烈之际羸瘠弱孱之质实难克堪而二人相继死者有日矣天地间无不死之人无不化之物诚使二人一旦命先朝露倐忽殒灭为死于谏职之下求仁得仁志固未尝不自慊矣岂以一死为惜哉但念天王圣明堂堂天下不能容此致身报主之直臣使竟死狱中于二执事数年保全之德爱亦未得终始领之人臣之祸朝政之损主上盛徳之累为天地间留一无穷之悲恨矣故昨尝有诗云九天风色夜萧萧此日君门万里遥不是諌臣爱一死杀身恐累圣明朝此实二人恻怛悲感惓惓不已之心也古人愿为良臣不愿为忠臣二人今日之事其是非得失固不容以自喙矣但虑天下后世有志士焉其慷慨杀身而存视死如归之节者实有鍳于此焉天下后世有仁人焉其见几而作得明哲保身之冝者亦实有鍳于此焉所见不同而好尚斯异一时心事固为人之所取而亦为人之所戒焉若二执事身当今日之事上不使朝廷有杀谏臣之名下不使忠臣义士吞泣饮恨欝抑于九泉之下则经权迭用有善处之道存焉耳有祁大夫则叔向得以不死党锢之祸非霍谞不能遽解而郭楫之语范滂事虽未就而髙名千古不朽也二执事有贤者之节介有能者之作为故二人敢以古豪杰之事业望之而欲其成庙社之逺图焉富贵福泽一日之荣宠名节道德万世之瞻仰于事变难处之际而绰有处之道非吾二执事之髙出俗軰将谁望焉 

　　谢呉知府书（讳孟祺字陆泉同年） 

　　去歳归田里于同州公署中获睹执事谕属官语一念恻切常在闾里厚下之心可谓至矣既抵家旬日应酬丛冗未及伸一言以谢累年德爱而天罚所及槛车复就道矣系过华州道中遇一人自言为府中使区区瞿然下马恭问启居且致惓惓慕恋意其人已逹左右矣窃念执事以义理胷襟经济才畧典此繁郡追配先哲如余马軰者必不多让等而上之有隽不疑第五伦皆京兆旧尹功业峻伟光昭简策固已为明公之能事也伏愿厚自爱以慰逺迩之望鄙末以残喘弱质履此艰危百死一生旦不保夕首阳之及固自甘心东陵之幸不敢复冀惟信歩逹去随身所到安于僵仆狐狸蝼蛄一听其来但不知彼苍者天于冥冥中何如以筹之也小儿归家意必领文赴考获一拜候故谨布寸衷遥问道履荷髙明年家之情骨肉之爱一时纸笔不能尽述临楮无任仰瞻 

　　上杨知府书（名守约） 

　　徃时繋过洛阳获接德容继蒙厚爱心切感荷次日渡河遇冯廵检（泾阳人）以郷里故设杯酌于舟中以相送具述执事德政为人心所向服且曰眞邵父杜母也眞邵父杜母也区区与一二同行者共叹冯廵检知言且知髙明以君子长者之德敷而为厚下恱民之道有体有用不负素履眞可嘉尚将来责任事业已预可知矣小儿归道由治下谨候道履并伸谢感罪难中有怀耿耿不能尽言 

　　与杨督学书 

　　自执事下车后即闻凢事从厚有长人之度去年区区归田里遇士夫相语皆谓纯以德礼化导中心恱服称颂者无间于彼此既而繋过河南府蒙令弟先生之爱以有偕行者未得叙谈次日渡孟津冯廵检以郷里故置酒舟中酌以饯送彼歴述令弟先生徳政且谓人皆以邵父杜母称之区区既叹冯某知言因思海内士夫兄弟登髙科跻显宦者徃徃有之求如明公兄弟一时皆以贤声闻者葢鲜矣世有寛厚君子百凢敷理优裕阔大下人有过开诚训诲必不得已而后罪之片善寸长爱如已出故曰与其杀不辜宁失不经其心休休其如有容则身享盛德之令名而福庆逺延于后世如吾明公者其天资学问大率类此亦有所谓严明君子者如古人言察见渊中之鱼人之畏惧有余而恱服不足此虽未为不可然成就终小非所以语明公也伏愿益加涵飬不更初志必以天下为度将来大其勲业为霖雨以泽润斯世是愚昧所以深望于髙明者也小儿将归意必给文补考故谨述寸楮仰候道履困难中身心眩贸语言无次有容君子必能情谅若累年德爱耿耿在心者非一时笔楮所能尽也 

　　与汪周潭抚台书 

　　两接丰范适值窘迫未得欵领教益十余载相离百死暂出后就危地邂逅之际此心当何如哉小儿归过潼关谨布谢忱拜候起居厚德厚念诚非一时笔楮所可悉也明公以义理用事治化所及逺近倾慕他日诞树勲业逹诸天下愚昧倘不以狂罪死则耳濡目染或有日焉伏愿厚自爱以为世道益多凶多惧之地中心藏之未能尽言 

　　与田道充主簿书 

　　自癸未年侍清教于长安书舎中当是时愚昧窃兄德范自淑者日多有之既又倐会倐别至戌子秋消息不相闻者将二十年不圗于系槛危迫凶祸不测之际得一邂逅于他郷焉且喜且悲把袂客馆倾怀欵叙漏至夜分而各忘其倦则脱然于形骸尔我之外矣次日策马逺送于数千里之外逹子营兰若中情恋恋将之以酒殽重之以赆贶洒泪流涕一行一洒毎念及此中抱恻切宛若复一相见也不才于十月二十四日至京次日起更时复下狱中囚困之状固一同于徃时但五六年间顚顿挫抑血气渐衰精神渐减视初入狱时凢百摧折直能以身当之而畧不为难者则颇有间矣诚不能眞有所见而乐天委运处以寛裕但勉强排遣于意外之加一听其来或窜身异境以御魑魅或填尸沟壑以恣狐狸皆不才冝有之罪夫何敢辞若幸天恩复归田里过阌郷城外再图一会则千百中之一二也实不敢望小儿归谨候起居且致谢忱意不尽申之以辞曰嗟人聚散兮有类浮萍慨今忆昔兮双泪沾缨他郷邂逅兮有怀尽倾君之胷次兮尘垢功名呜呼把酒兮送行难别兮友情宇内关心兮此身匪轻臣罪当诛兮天王圣明 

　　与原方畦员外书（名宷蒲城人同年） 

　　去秋幸获一面不图复有后来事数年倾慕未得尽慰潼关追馈亦以窘迫仓忙之际欵陈不便草率奉复暨冬十月二十五日夜复下狱中囚系状一同徃年或死或生皆古今人世常有之事不足多道尚记归时途中遇周潭公辅相问劳即撃节叹赏谓兄体用该备学业渊源更非昔比想林下数年静阅几微熟仁精义于宇宙事皆在吞吐中矣昔者幸庵彭先生欲出则效诸葛孔明退则效陶渊明为二公像置书屋中朝夕敬观以自励焉前軰尚友古人一饭不忘故事业逺过后人吾兄今日进修质之先哲同一揆也故耿光昭著朝野推重小儿近日书告与舎甥禹卿侍教下区区深自庆慰小子軰幸游君子门下咳唾所及无非身心之益但彼资性愚钝数年奔走已成荒废恐无受教之地谨谢眷念 

　　又 

　　拜读教翰知起居万福困惫中亦切喜慰西望瞻思万里杳杳强起述此以告第不知兄之家虑何如恐不能不劳心也春秋百王不易之大法扶衰转危见诸行事仲尼作用尽在此书兄潜心及此所志不小但井渫不食亦运数使然事自关于天下己身通塞不虑也近日得对山集读之每切感慨葢世之才经济之畧眞以罕见其俦杰人志士积抱负于生平者孰不欲亲见其行转斯世于隆古之盛乎然所愿不遂则亦莫如何矣愿兄以古人自期待进则觉一时退则传后世禹卿望教训勿听废弃 

　　与胡知府书（名汝辅） 

　　自庚子秋幸与教下宠顾实多凶危中六七年间于厚德厚爱未尝不在怀思去歳夏六月会髙吏部始知执事有关中之行髙言郡大政繁实推择任之年来屡闻垂念心实悲感仆奄奄残息百死之地朝不虑夕执事不忘旧好是以古人自处而仆不足以当盛爱矣伏思前軰如余司马柴总制皆以英哲练逹乆典此郡明公硕德逺猷与之并驾他日功名事业彪炳宇内以霖雨苍生者今实基于此焉仆或罪不即死尚当有倾听之时伏愿为宗社生灵厚自爱偶便谨此遥伸谢忱囚板残砖之上不能布困惫昏惑笔札欠恭髙明知我必不深罪 

　　与杨公书 

　　庚子歳秋爵北行厚荷徳爱一时匆促遂戒装以去未能躬拜心未敢忘自辛丑春以罪下狱困苦多端日夜戒严者三年于此矣頼有神天鍳佑朝廷恩德延此残喘尚未死灭蒙我公祖屡下优恤寒家不才毎一闻之未尝不感激思奋而至于流涕也县上张父母徃年以觐事到京尝得数面既而遘疾鄙末亦尝躬候不数日即入大难后其终事过家即弃世矣言之可痛闻我公祖德教深渍逺迩协化大选殊遇其在此矣尚当为生民庆犴狴深幽乆未奉问囚系颠危中谨布悃赤少伸谢意临笔耿耿不尽言 

　　与纪中夫书 

　　纪子中夫汝在此小儿軰有所倚吾无虑矣言官得祸如此所关非止一身士之渉世处常而不能处变处荣而不能处辱皆非丈夫也易曰困亨贞大人吉无咎子以为何如当有言以复我敎小儿勿得忧虑但用心读书以待之偲吾以致身报主之故至于不能保汝曹岂非命耶彼此顺受即学问之道其在此矣勉之勉之 

　　又 

　　中夫贤契在此我心甚好偲尚在教下读书否乎可告我知道吾人处世安乐则心存于安乐患难则心存于患难有何不自得而戚戚于心耶于今日之幽囚而安顺之亦吾百年中所作之一事也恐贤契以我为苦而忧虑之故告偲子传来吾叔母与合家亲眷动履何如闻儿曹进学是否告我知道古者忠臣义士忘身殉国岂无如我今日者乎汝宜用以寛觧无烦乱于心不能处也 

　　又 

　　中夫我在内时读周易以消歳月患难不足道但吾不能以至诚感动君父朝政之损士夫之祸虽非我所致亦繇我而有此心此念不能忘也 

　　与傅郷丈书 

　　吾兄德意乆已闻之中心铭弗敢忘也乆处穷絶必死之地岂曰患难而已也頼神天鍳佑朝廷恩德延此余息尚未死灭阻絶饮食者一年矣所给米不可食但托乆禁自炊者得小米粥食之今其人将出矣出则无从得食矣烦吾兄与所知亦能素念区区者言得免给米容家人自送小米再延残喘以待天罚所处何如也纸笔不便敢此罪罪 

　　答张本礼书 

　　贤契在此年余今将行书片楮辞别我又书片纸以送之想音容于声响彷佛间竟不得一相面觌实难为心实难为心昨蒙教言凢事皆宜置之度外不须忧念此语诚是今此险难繇我自取身居人臣而死职下固心所安也何敢怨尤安得倐忽殒灭溘先朝露做一柩车归藏蒿里当此之际谅我贤友必多感伤携石冻春一罇哭而奠之于柩前我之游魂炯炯固结不敢覧此苾芬尽一享之斯时也或有云物班布风气萧瑟草木凄凄之景象是我一叚欝抑不平之气充塞浩荡因足下之感招而彷徨于左右也言至于此狂鄙故态又可一笑也令郎读书宜期逺大勿令自画途中珍重吾郷诸友囚系中不便候启为我道之 

　　答周给事书 

　　髙明志趋能以义死而不能以不义生不才知之乆矣但恐感时懐抱不大放开故有前日之渎荷蒙手翰愈益深信来谕于封缄处冩恩师字不才见之且笑且惭焉敢当之昔栁子厚博学能文为时所称或言其可为人师子厚言以吾为人师此犹蜀之日也后又有劝韩退之冝为人师者退之答书曰子厚既目以为蜀之日吾子又欲使愈为越之雪葢蜀地多阴越地多暖日与雪皆人所罕见而诧异者也故栁韩二公取以为况今以庸愚不肖身负重谴不知倐忽死灭在于何时与何地也髙明以师称之此则陆地坑窟之鱼鳖江湖波浪之麋鹿也岂不尤为罕见而诧异者乎唯不以过称及之为幸 

　　又 

　　心事既明奉身髙蹈可也或复荷国恩効力边陲得展平生以马革裹尸而还亦可也外此则富贵利逹乃人世间污秽之物耳谅不着一点于髙明胷次中也今宜静窓读易开广襟怀预定主张纷纷眼底任他有无正不必累累然如前所云也 

　　答赵总兵书 

　　教言到竹塘公事已得其槩但以亲老终飬事再乞相告其侄有官中书者去歳见山东试録知渠以养疾在家不知今到此否石叠旬日前有承差在此但闻馈赐未见一字相问想是罪难中人多畏避与通之书恐致惊惧愿以鄙意为贤僧喻之尊名上用字过于谦下不才深所未安据礼十年以长则兄事之吾三人当时同处险难分则朋友情若兄弟况未有十年相长者岂可用此字様是何道理是何道理再次不可因有此字遂隐此帖未与周刘二公知之此不才心所未安者故再三致告浦公终飬事或有或无数日间再望教示 

　　又 

　　闻荥升为世道庆边务想亦劳心成功此其所也缪刘何三人来谨候起居谅获福履今夏觧易以消歳月尚十余卦未终感疾遂已将复补作贤郎学业必有进益俚言奉覧万惟珍重愚衷不能尽言 

　　杨忠介集巻四 

　　●钦定四库全书 

　　杨忠介集巻五 

　　（明）杨爵 撰 

　　○家书 

　　一则 

　　休偲我今日患难关世道之升降天下之安危不是一身一家小小利害大丈夫志在天下国家不以生死存亡为念但尔儿女子之情不能自已然亦徒忧无益皇天鍳我衷曲主上必能寛我罪过决不至死况此间做官者皆是好人履道徳讲仁义者也岂肯置我于死污青史为子孙累哉你告叔祖母与你母合门大小并诸亲眷大放寛心 

　　二则 

　　仕你今在寺中想已自知道人事蚤晩勤力不肯懒惰我又与你说凡勤苦用功须是自己心上开洒乐欲如此方有进益学问必有辛勤方能有成况你资性不如人比人又当加功与人相处须要忠信谦逊为主见长者尤当十分恭敬读讲有疑当静坐思之在先生朋友前又当虚己质问不要以问人为羞心有所疑不问岂能知世上有一様人心上不知以问人又恐人笑这様人终不能成凡幼而不能事长贱而不能事贵不肖而不能事贤此三者古人谓之不祥你深思此三句不要畧有傲慢人的心若读书多记不得不要贪多只贪熟数日将所作文字写来我看遇济众便写手字来王贡会作文否此帖你常看勿弃 

　　三则 

　　偲我平安勿忧前见你书中有流涕祷神卜卦等语儿何须如此苦也吉凶祸福何者而非命乎语曰不知命无以为君子也吾今日素患难行乎患难不怨不尤乐天知命无入而不自得此处心处身之道也其困我之心衡我之虑増益我所不能是吾之吉与福而非凶祸也况主上圣明自有逺见自有寛处亦何忧而何虑乎古之良士有仁人君子之徳有忠臣义士之心有英雄豪杰之才儿当以此自勉励自期待而能立身于天地之间可也闭戸不出慎尔身心密尔功课每读古人言语与吾心所存吾身所行何如此便是学问之道也今而后或有所作得便送我观之尝写家书告我平安令家中勿忧凡我书帖有可以带去者示汝休兄知之 

　　四则 

　　我狱中平安百凡无虑但叔祖母年过八十在世光阴有限恐我不得一见日夜关心末忘今嘱咐舜卿向北山中或托杨鳯兄弟买栢树一株预备棺木可以少安我心舜卿千万处之舍儿今年十二岁矣我前日问仕他读书何如仕答言将来可成偲为用心教他读书千万不要悮了千万不要悮了若悮此儿不得成一好人我他日死无面目见汝伯父于地下也千万体我之心七月初二日家书八月初九日到内偲疾病用心调理不必忧虑许党书亦到光景易失少壮易老百年人世不可不自立也危困中以此勉励凡吾昔年共处有志之士各宜警省李月亦有书谓我有时复到秦地蓬头赤脚归终南读之不觉感伤嗟夫月为此言胸中亦有识见矣不知上天鍳我生还故里果得蓬头赤脚以归终南乎言至于此不能不戚戚也说偲与休善相处再无所言 

　　五则 

　　休偲我下狱十有四月矣饮食如常身无一日不安心无一日不寛时读易静中觉有进益钱郎中自去年九月下狱尝与论易春秋固甚乐也家中大小并诸亲朋勿忧休考试如何当翻然省悟谢絶人事専志学问偲可读五经白文又要专心下苦不如是不能成也舍儿送五钦处读书并张禹卿皆不要悮了田■〈氵采〉无人讲论可亲近繇天性必有进益甚勿离羣索居虚玩岁月石巍恪守规矩学一谨厚君子用心读书勿忧不进学也家事如常处之门户谨慎夜间不要饮酒说与你母前祖母年老不知安康何如日加忠敬第四女子勿轻易许人须待稍长地方收成未知何如汝軰随时节俭乡党老少皆以礼让相处慎勿傲惰学中师长时进恭敬不可得罪县上非公事不要见谒千万千万 

　　六则 

　　书告休偲我逮狱一年余神天保佑日获平康在内亦无甚苦楚但暗中静坐持养心性求无愧于屋漏而已矣汝家中大小及诸亲眷大放寛心可无一点忧患也前祖母年老我心时尝忧念家下善事之说与你母家事奈心寛处又恐你兄弟不学好人动相猜忌以目前小事忘我大难贻逺迩士大夫之笑汝宜深省我以尽忠修职为国为民至于如此心怀嚣嚣诚无悔憾汝軰若以我为过而怨尤不已则浦道长周主政二先生以我之过而至于死彼何人也彼何心也为人臣子苟禄苟位不以君民为心则穿窬鄙夫与草木同腐天地间无容身之地矣汝辈宜自安也 

　　七则 

　　我处此地二十四月矣心无一日不寛身无一日不安皇天保佑朝廷恩徳饮食多加筋力强徤倍于往时惟念我婶母年过八十暮景已迫恐我未得一见不知苍苍中何如以定我也汝辈率诸幼勤力学问勉自修饬为君子人以自立于人世切不可以目前小计忘汝终身之大谋若诸幼中有一人能成立者皆是汝之骨肉其为门闾身家之庆祖宗后辈之光非小益也故我谆谆告语皆为汝曹深逺之虑非为我目前计也又千万说与你母亲家中大小俱要以恩爱和睦体悉相处共安穷分甚不可猜忌不和不成一家好人家以贻逺近之笑能从我言我虽死于狱中亦无恨也张侗归冩此为阖门之戒体我心体我心两次夣见偲作文数篇与我看甚是佳美想今已能勉力读书汝休兄在此我凡事甚便家中无忧十二月十一日辰时书今日所寄家信贴在内室正墙上宣读数遍令家下大小皆知之千万千万 

　　八则 

　　你兄弟须要恭敬相处但知骨肉当厚勿问其它诗经棠棣一篇并批注熟读之必有感悟处至此不肖真下愚也念汝伯父蚤世我心痛伤言及于此流泪如雨（阙）偲专心读书财利分心所当戒嘱咐不尽 

　　九则 

　　（阙） 

　　十则 

　　偲你决勿来此只有舜卿足矣家中不可离人我欲你将舍儿叫在你身边读书勿使离你左右解衣衣之推食食之不知你肯依我言乎如不能令仕带蒲城处你供柴米你有廪禄分些供一无依孤弟亦是士子的立身他幼小不要见他不是如休者可谓祖宗无穷之辱子子孙孙万世之耻也戒之戒之你若不聴我言苦在后十月十九日父苦心书勿使别人来此徒烦扰万万 

　　十一则 

　　天道甚可畏你前日书来说天何尝无眼此言最是有当其身即见者有在后世子孙始见者但有迟速读诗书二经见古人口口只说天道可畏违之便有祸天只在头上父在陷中如此日夜忧心骨髓都该干了今七十二个月存一息不死天岂不照鍳乎如今千言万语只是恐你家中惹出事来心深忧虑县上逺避避做秀才不可玷瑕若使人笑之恶之祸立至矣渔石翁昔年我做秀才时他与我说他乡邦做好秀才的常要防祸稍不防戒就被人害了你先要戒饮酒乡党人无正事不要一面相见虽有人寻亦鎻门不出来相见可也必须如此方可免祸乡党人有请酒会者决勿去决勿去我当时是如此不拘何人虽亲自来请亦决勿去万万勿去决要知戒仕免拜节礼你若往亲戚家饮酒逰乐我实伤心父今日遭在何地你忘我此难是人形像禽兽心也天必诛之买物非十分不得已不要亲上市去此便是招祸之地若挟妓饮食放肆不简天必不容再嘱咐你最是作文字可用心勤勤作之心路日开自然知道谨慎舜卿虽久在此待来春我再处你二人一个也不要来若来我心甚忧不来我在内寛心仕每冩书如何笔迹无光我疑之又多草率舍儿冩书如何不令他冩 

　　十二则 

　　我平安如常只是近日眼疾文章与你看不得俟再稍来昨王子崇归具告你以所当尽心的事然其中有早夜不自安的最是叔祖母年九十岁恐旦暮有不讳之事若终于女家我为子侄者不能与终此事则视之如路人矣我纵有生命出狱有何猪狗面目以见亲戚朋友乡党邻里以我为何如人以你母子一家大小为何如人切恐上天必降诛杀使复有异様的祸事不在我身则在你一家我徃时书中无有不与你说此事者想是你只作我是口头的说话亦莫实心但是要人好听则我向日说我即害噎食病死在狱中你将我此言不曽与家中说你说我十分忿恼怪骂哩叔祖母不比旧日年极髙此书到即依行勿使我归来难见人此事闗系天理人心甚大若不听说就与用一口刀杀我一般便是别人家无主的妇人我央烦你亦要替我尽心 

　　十三则 

　　父在死地上你一家大大小小皆如遭丧事一般纔可若是纵肆不知忧虑饮酒为乐此真禽兽猪狗天必杀我天必杀我使害噎食病于狱中尸首化灰不得还乡你将我此言徧告家中大小人等使他悉听亲戚家有事不要过徃遭难事的人他亦不恠家中不要用酒肉待客自逺方来者一饭可也说与仕遇岁考当时出退了亦必考去不要欺天罔人假以给假看我只在家中暗藏的父今未死人尚将就你若一旦死了你纔知事难偲你文字看得你肯用心苦志学好猛省立身考处亦必不在人下昨日经题结尾立意不好再嘱咐不要干与县上一毫事舍儿母子不知今何如舍儿得读书说起苦痛八月三十日父书仕将我书信收带身上有人央你说事时你取出令他看此帖皆数层封固八月三十父不断心又书 

　　十四则 

　　偲仕你二人都不要来京舜卿在此我心甚安你与家下大小说叔祖母处有一点不尽孝心使不自安还到三姑家去天必杀我与我一様噎食病死狱中尸首不得还家叔祖母年九十岁就是日夜用心服事再有几年你将此帖一句句读与家中大小聴我流泪冩的话不是假文饰说话你决不要给假来此昨日不可另考此大差了你不要与无頼軰饮酒当各斋戒修省收心纔知我言是 

　　十五则 

　　休偲知我平安如常无可忧虑叔祖母安康如何你母多病与他说无忧凡事有命近来士夫下狱多凶翟尚书姜郎中相继死姜死时我又亲为着衣又有科道官五人幸皆出矣止我三人同处可见吉凶祸福皆有定数不能易也你等安贫守分县上慎勿干谒如夫役之类或赐及亦当辞之此皆分外之物身家之灾也此言须聴不可忽畧以自损你仕读书事他若心上有一点明处当寝不安席如昬昧不省则休之类也我言之何益此处留舜卿足矣再勿使人来往时文字慎收之勿示人你当深思我在罪难中久此宜秘藏天寿伯父任车等赐盘费多谢你外祖父并诸亲朋不能一一致书舍儿母子不知得所乎儿軰当体我心县上学中书二封月送之乡党邻里好相处凡事让人 

　　十六则 

　　（上阙）求放心勉学问留心事业以古人自期则病自愈矣若夫宴安浮沉则筋骸涣散志气昏惑无病亦似有病君子庄敬则日强安肆则日偷古人此语最冝潜玩我之患难或吉或凶自有一定之命不必忧虑早求立身便是安我心处使我数年前以病死家中汝当奈何况天地间无不死之人无不化之物岂独囚系中能死人乎说与汝母叔祖母处尽心孝敬前日嘱咐舜卿买栢树宜早处之慎勿吝啬舍儿勿悮读书夜服勿令破碎当与喜康一般看待此便是存好心修好行回天意以消灾变之一端也若懵然不加修省将来天罚之极又不知何如也 

　　十七则（有阙文） 

　　（上阙）不立志虽禀赋（阙）清新岂是下愚但因我罪难奔走流离于道路以致荒废真可惜也虽然自今若能奋励不息勉勉循循数年功夫可以有成孔子曰君子上达小人下达葢君子能立志向学必要做好事必要习好人一切流俗所尚皆不屑为故心路开发一日明似一日一日高似一日未有不上达者也小人不肯学好溺于流俗不自振拔故一日卑似一日一日昏似一日未有不下达也你当勉力学好勿自怠惰孟子曰人皆可以为尧舜此一句最能起发人心志 

　　十八则 

　　家书到狱中我读之流涕不能已何为人事之变至于此也■〈氵采〉你疾病既好努力学问无负青年不必来京学校中不得方便又至此亦不得一相见徒往徒来使人多増流涕而已遇便人常冩手字与我便是你之心也与人相处务崇谦让冩周易谦卦一篇贴置坐隅可以消不平之气増和厚之徳也你前与我书未见到不知何人带昨日（阙）篇言言都是肝胆都是泪迹痛心万万不能尽言李子实书亦到前程得今宜闭门自修教子侄辈读书乡里亲人酒会不必与以逺避是非可也见时以我此言相告不及另书再告■〈氵采〉甥今宜寻好人同处讲论勿在家中恐欝欝独处中无所发明心地安得开广王汝欲若教人当从讲之 

　　十九则 

　　再说与偲三十年前好用功你当勉之夜亲灯火勿过饮酒你终身事业在何处思念到此自当警惕我患难亦勿过于忧思大抵今日之事非一身一家之祸乃关于时政得失世运升降天下国家之治忽乃天运常数非人力所能与智者可以勘破矣如叶公者得罪之深浅比于我何如今山东试录在你观之便见乃倏焉以殒其生矣祸福吉凶自有造物者主之人当力修善道以顺受之他何与焉禹卿与仕学俱颇进谊冩字端正想是文路亦通仕冩字尤好禹卿归图考家中与他盘费勿令难若得进学学中礼物之类家中亦与处之亦是我之庆也不必吝惜既进后给假复来与谊赠言你当观之处身之道亦畧具矣古人有唾面自干者有悮认其车上牛不与计较者有以麦舟助人丧塟者这様意味纔好纔是大丈夫胸襟儿当思之许党及一时同处者不能一一致书宜各自努力无虚日困中作浦周叶三子传成未誊真待冩出寄你又欲作叶烈妇传正月二十八日午间书遇便人常冩书与我 

　　二十则（有阙文） 

　　（上阙）刘周二公同饭亦甚便近日济众亦间送无有不通者此等屑小事不必着意五年间尝说饮食不通何尝有不通乎（阙）你二人读书无人讲解你张师逺近何如得便否乎如不便即告我我烦荣伯为你处之仕昨日所言多是吏人弊不要过疑亦不要告家下仰頼神天保佑你等学问有成家门无穷之庆也此等小事付之一笑何足挂虑当学古人心胸潇然尘表视天下万物举不足以动其中可也四书讲章自己看得开否岁考录共文章几篇二人今读何书我前后所言皆是教你成人之道你当聴见你二人文字颇能成篇将来可进我心甚喜其余小事不着意 

　　二十一则 

　　偲两次书俱到见你补廪我心甚喜是你终身之福家门之庆也儿当勉强学问以期后来光显无负大人君子成就汝之盛心可也我向日令你所读诸书次第及之经书熟读熟看令胸中贯通史鉴性理是颁降之书考试出题五经可以大开胸次古文与绳尺论皆不可不看冩字手腕着力便冩得方正颜鲁公之书雄秀独出其字帖当学前祖母年老此事伤心你尽孝敬便是学问舍儿教他读书衣服勿令破烂即是你体我之心也喜康亦可读书矣今何如田野事付舜卿你勿管亦勿闲行看他邻里间勿以钱物相交分毫小利看到目中大事决不能成是至愚者所为也岂秀才之事乎处人当寛大容忍犯而不较以仁礼忠三自反凡此皆大贤心度明哲保身之道也大丈夫容人而不为人所容处人而不为人所处制欲而不为欲所制当深味此言田间水道之类任人所为切不可挂念舜卿亦要叮咛晓之勿与人争大抵祸常起于细微不可不慎 

　　二十二则 

　　仕你在此客间我又大难中生死未知何如你在外须要和顺从容收敛恭逊庶几心地日就开明动履规矩则学业可成将来自有实用慎勿麄心浮气（阙）败徳以贻后悔 

　　二十三则 

　　偲你不要忧苦父罪难未了你动心忍性强待皇天悔祸万一生出狱门得与复相见髙儿聘事载装奁薄勿用鼓乐父居此地你兄弟姊妹去居丧者不甚逺再不多嘱我近日身安目疾愈闲中与仕解中庸还未毕有带回者你用心看你文字比旧颇充盛再用心舜卿当笃骨肉之爱勿以小事介意你以大事业自期待人须要存仁人君子之心励忠臣义士之节备英雄豪杰之才方是男子方是丈夫仕宦利禄匹夫妾妇之所为你父素所羞称比之为狗彘也舍儿你弗悮他他读书伶俐如他资质亦少但失教了须教他苦读（阙）禹卿亦教他学好喜康等诸幼勿失学青道袍与伍天寿 

　　二十四则 

　　偲归到家中最叔祖母事要紧须常在咱家中勿往张家去寿极高不比旧年早辰不知晩夕万一有大事却如何处若如今或在张家住你到家便去请若叔祖母不肯来须再三恳陈我意及再三与你母讲此不是小事若不依我说一家都是恶人了天岂肯保佑又岂肯使家门有福后辈必不长俊此事全在你处你须切切着意为我用心处之处得停当我或得生还家亦好过此又是你立徳行处你看杜环小传便知你多带些路费到家存些预备此事万一有凶事全勿靠休又告你休若得罪你只可救济他骨肉之恩理当如此大学言其所厚者薄而其所薄者厚未之有也你将我此帖贴在坐间无事时常看思量恐你一时麄卤言不入心又仕前日与人相讲你若见他只说舍弟年少不知人事今再彼此不必计较如是则千万是非口舌一切都散了圣人以不能惩忿者谓之惑惑犹今人言鹘突也葢小小事一时不会忍致成大祸小则破家大则损身岂不是鹘突之甚乎又祖宗牌主将屋拆散不知置之何处我前见了心甚伤痛不曽与你言我方欲图处又有此祸今尝思之甚难处我欲你且收到东坦北房中又恐人亵渎皆我不孝之罪也天岂肯悔祸宥我你到家思何如处之又将舍儿你自教之如你不耐烦还从（阙）贾罢诸幼你送到侯宗礼处便不多会读书只习礼貌将来亦好教不要失教了杨廷臣当街上流涕与我穿袜你谢他又与价杨忍送网一顶与他价就当与送饭我前者要过几日稍去不曽得你不要谓我琐屑葢事当如此恐你不知过潼关见周潭公便说舍弟不会忍事（阙）渎甚不是见六泉公亦然又家中内外男女之分须当谨慎外姓孩子不要常在中门内想你会用心万万又使唤小女子勿往田野独行与你母说别人孩子不知人事你替他体悉保爱勿使有过差就是阴徳亦家门可免羞辱前后墙上可用棘处黙黙处之水利事千万勿与人争我前日意要填村西南头渠此他日祸端也仕若麄猛你只爱他从容教之以感化他我前日路上亦与你曽说纵他有千万不是你只体我难中心善处之人非豚鱼岂不知感悟你常思象忧亦忧象喜亦喜的心久自愧悔父劳心万端嘱咐不尽你将此帖常常接目不要弃毁三月十二日申刻父在暗室中书 

　　二十五则 

　　凡我告你言你心或不欲当勉强行之古人所谓或安行或利行或勉行大抵我不能躬行徒以言语叮咛宜乎尔等不立身也休之事勿以闲语人人或言之你可不答便是一件学好处律法弟讦兄不法之事将弟所告当作兄自首兄免罪弟反坐以干犯恩义之罪此是圣人立法教人厚于伦理处于如此人处得善方是立身我虑你之心直是死方已你若上京自己备脚力到此看天心何如安排若未得了事你须坚心耐久至科场近方归你必有好处仕作笔清新只是不曽读书但他自不立志我徒说耳我无徳天不出好人为家门庆可叹可叹 

　　二十六则 

　　我再与仕讲古人云能者养之以福不能者败以取祸此二句最好且如你兄弟辈既有我在百凡无累若肯专心学问修身谨行毫末不敢苟且则日进于髙明徳立而名成矣岂非能者养之以福乎若假我以为恶骄矜淫纵无所不至败徳败身小则不保前程大则不保性命岂非不能者败以取祸乎人只是无志虽有好资质都自坏了且如当时若能立志何事业干不成真可惜也嘉祥不能进学非命也他前者问安书我知他学问退了讲过孟子须熟读熟看 

　　二十七则 

　　举业事只是多读书时尝作习思虑日间行事不同流俗吐词立论自然正大我年前冬月与王举人改文数十篇改得甚好但你不得一见见之自然开启胸襟仕文字可忧若失一秀才羞辱何可当你要为他虑处就是你的事一般他若不聴真自弃也经书想是还不曽熟我深为愁考不得冩字又不光显只此写字一事亦甚不可不知如何他一书到内我通看不见若在提学处写字如此前程必保不得文字既不好写字又苟且黜退无疑仕若心上有一分开明处即当食不下咽寝不安席可虑可虑程子有言人苟以善自治虽昏愚之至皆可渐磨而进也惟自暴者拒之以不信自弃者絶之以不为虽圣人与居不能化而入也其实是我千言万语不听我说再何如又是家门不幸处说到此处便觉痛心家中幼少辈想是都失教了天天命命天命天命可痛可痛可伤可伤我前日曽说任政家孩子来京今亦决勿来不用他只有舜卿凡事皆可供办再不用人舜卿直须终我此事活亦同他归来死亦同他归来天寿有书到内他忠厚之心我深知之但事须安命我近日为某事筮得观初六与上九变凡卦占变爻此真如伏羲文王周公孔子面警教一般鬼神可畏我感激泪下恐你不知此义 

　　二十八则 

　　士君子立身天地间要存好心行好事骨肉恩爱终不可薄大学言其所厚者薄而其所薄者厚未之有也你当深味斯言以尽立身之本你张师昨告我如舜之处象此言最是汝伯父早逝以二子托我抚养我若待之或薄不如待你等他日死见汝伯父若问休为人何如我将何辞以对况汝祖父母在天之灵视休与汝兄弟皆孙也固无一厚一薄我若厚汝薄彼汝祖父母必以我为不孝之子言及于此便至泪涕汝宜深体我心我岂不知休为人要他处此忧愁之地动心忍性改过迁善成一好人不意他终不能变向日他在此我三四日间未尝不反复叮咛告戒一畨但禹卿不知禹卿曽说以谨慎二字戒他等我便知此言有为而发竟不知所为何恶便告我何害我亦不生气恼我度他家中或与人有讼事乎偲不得已以书告我果有之汝宜实告不必隠讳再有言戒他 

　　二十九则 

　　叔祖母今年八十九岁过今冬九十岁矣我日夜屈指数恐我不得一见苍天苍天使我如此你二人前程要保守偲月食廪米一石你思天禄不可苟享受前日人出无若宋人然题恐是箴刺你不知是否我心为你忧虑他人守一増广至白首不得粮者甚多食粮岂是容易事可畏可畏你若与邻里无知识的饮酒不读书不知惕然警省李师傅便是様子若藉我险难给假往来推病不与众人同考你丈人便是様子一失虽有苑洛大贤显官亦救不得大抵人心迷惑深者至死不悟父守不得你到老在你自审偲我再嘱咐你我见天祸方殷层层迭迭出来我恐家下复有异様的恶事出来你小心你小心我在此地旦暮死生未可知凡水渠田畔之类一切比我生死轻的事你都灰心勿挂念又要屈已忍耐勿与乡人轻易交接遇见时便思我言谦恭礼下以忠信为心若人有横逆欺骂者一意忍耐不要使心上火气起来乡邻有事便闭户避之 

　　三十则 

　　我平安如常你勿忧昨后九月念七日感寒几成病第三日得汗即愈矣叔祖母或有疾患我夣寐不安有事当告我勿隠高儿事何如其家子目疾何如命至于此皆我所致我日夜悬心恐儿女子不能相安思至于此心若刀刺是天意也何其不幸何其不幸你皆告我我又以异兆告你我昨感寒汗后疾虽愈脉不好率二三十动一停止两手脉数日皆如此我惊异莫知所以十月初三日将落即睡至更初我卧傍布帐遮风夣寐中有悬手过帐为我胗脉者我夣中惊问是官医士否亦无应者但胗脉已敛手出帐去未见人既觉心甚恻感自念凉薄不徳是何神明鍳佑初四早下榻拜谢上榻坐定自胗脉则复常矣此等事与火焚其人诗牌事相类天机不可泄但告你全家当感天地保佑切忌勿与一人言之万万慎密你先年将我续处困记轻易与人近日一南士将此文分作五十五节每节以诗一首咏之细书一本自万里外与我稍进我且感且愧但南向拜谢毕即引火焚之诗话之类切宜谨密我今亦不复作诗文矣你切戒示人又我日夜悬虑你在家独处无人依赖或有恨之者不可不慎虑也但要耐心平气谨避是非勿与人交游横逆之来须要痛忍与古人唾面自干者自比自处我在不测之渊冰中你忿一生又有他祸于我何如仔细思之前后垣墙当用棘处使舜卿处之舜卿你厚爱之否则自剪伐手足自处孤危也前后两次俱得谦卦你玩此帖勿示人 

　　三十一则 

　　庭房义上该与休二人此是你伯父葢成的我心终不安不是过与只将此房拆去勿以他物补既拆后只做一空垣待客在南厦下你又说与舍儿母勿惹人打骂上官告状是我羞辱不如千万忍耐今日之事须千万自损自抑小人得志不利君子贞则吉凶祸多归于君子困中岁月亦不易度我思翟姜二人不数月皆以忧愤死昨五月内孙公下狱一处我见其言甚是猖狂若丧心失惑然我告某人曰此公言动不祥必有祸时我方与仕解中庸动乎四体章果不久即死吉人获吉凶人获凶此天道也固亦有吉人反凶凶人幸免祸孽者此未定之天也你细观世人为恶无祸曽有几人不在其身则在子孙断断乎不能脱 

　　三十二则 

　　说与仕人固有秉赋愚下蔽塞深锢牢不可破者然本性无有不善者多因无人启廸溺于流俗故不能奋然兴起以古人自期待也若有人启廸却只因循苟且终日悠悠终不能脱凡庸一格以入高明者是自暴自弃刑戮之徒也孟子曰待文王而后兴者凡民耳若有文王而不知兴起者岂非禽兽之类乎你将舍儿带去蒲与同处饮食都你供给教他不要失悮你若体我此心你将来前程逺大你偲兄处有杜环小传一本你取以观之看你能感发否乎你与舍儿同甘苦他幼不知事有差错只背后教之不要怒恼如此则你徳性日好知识日开天必佑你使有前程 

　　三十三则（有阙文） 

　　今年六月内有山西一人到狱中与我备说去岁山西（阙）贼入境乡村良善人家妇女无处躱避者一时尽皆缢死闻陜西地方有声息我前者两次书来家令仕买刚尖刀数十把今又恐你不着意愚蒙不悟令舜卿买尖刀十把放书箱中带回到家你取去人各散与家中妇人女子一把使他悬带昼夜常在身譬若有急事实时人人从心上一刀札死不要留一个使将此言明白与家中大小妇人女子说使勿（阙）宁做个洁浄鬼决不要做个污浊人你二人若隠我此言鬼神殛之不令你生将此贴在家中西房北墙上仕讲与大小妇女使知之并我稍来前者叶烈妇传与冯氏帖俱常讲之你用心读书作文学好仕尝在蒲城读书（阙）在家作文章稍来不要来京到此使（阙）父在难中只要得家中无恶事出来（阙）你一家大小都守规矩礼法（阙）性命若有恶事虽在荣华（阙）况在凶地如何度日十月初五日父痛心书 

　　三十四则 

　　我前有书令舜卿北山中买栢木与叔祖母作寿材不要迟悮重我不孝不徳以速上天之诛今日家门凶祸各宜小心谨慎以消灾变安贫守分忍事让人凡一切田土大小诸事必存推逊之心切不可与人争竞宁可我怕人勿令人怕我力善修徳念念不忘取法古人勿效世俗庶回天谴以消灾难于万一也我一日未死此心不能不为汝等挂念也偲疾愈否我昔年曽患此病一日取汉书坐坟中栁下读之殊觉爽快疾病脱体你今病或少可即宜潜心学业掩门静处坚你心志纯你徳性凡百家虑置之度外勿乱胸怀断目前之俗计思终身之逺图经书性理之外五经白文次第读之反身着已步步法之时时奉之积之既久则心地渐渐开明义理渐渐纯熟文字议论日有可观如此三年不入于科第者未之有也可惜岁月你都空过了今宜猛省大凡人于日用间此心思于为善一念萌动畧知警惕处即是天地鬼神于黙黙中启廸开导之也于此不知扩充复以私邪蔽锢戕灭善端是自弃此身自絶于天地鬼神也你深思之 

　　三十五则 

　　再叮咛与偲说以汝之资质力量若能翻然兴起以古人事业为真可尚以流俗所为为真可羞依我所言成一大事数年之间足见功效今委靡頺堕悠悠岁月空负有为之时真可惜也古人云纔将第一流人不自居将第一等事让于人便是自弃古之哲人行一不义杀一不辜而得天下不为尝静思此言深自愧歉半生光阴尽空过矣今日于义理颇晓一二分然伤残衰惫之齿无壁立百仞之刚却又迟矣汝当及时努力县上切宜逺避廉耻所系立身一败万事瓦裂 

　　杨忠介集巻五 

　　●钦定四库全书 

　　杨忠介集巻六 

　　（明）杨爵 撰 

　　○语录 

　　论道 

　　天命谓性性原于天也率性谓道动以天也修道谓教求尽其天也戒惧慎独自修之极至于中与和也中和性命本然之则也能致之则动以天矣故其效至于天地位万物育 
　　道不可须臾离可离非道是言当戒惧之意莫见乎隠莫显乎微是言当谨独之意应酬是有睹有闻不睹不闻是无所应酬之际也如出门使民是有所应酬则有睹有闻或问程子未出门使民之时当何如曰此俨若思时也俨若思即是戒慎恐惧之意为功夫尚未说到极至处故又提慎独二字使人虽在暗室屋漏之中一念发动之际凛然畏惧不可少怠不敢少息则天理常存私意不萌纯一不已而合乎天矣 
　　中和心之本体也未发之中万物皆备故为天下之大本已发之和大经大法所在而不可违故为天下之达道怒与哀中节皆谓之和 
　　致中和止至善之云也天地之位我位之也万物之育我育之也 
　　君子之中庸中庸人理之常也小人反中庸岂人理哉时中者黙识其理而妙宰物之权也若非礼之礼非义之义岂时中之道哉小人则率意妄为而已 
　　天下之道至中庸而极理得其会同义至于入神非至明不能察其几非至徤不能致其决故民鲜能之矣 
　　董常问文中子圣人有忧乎言天下皆忧吾何独不忧又谓乐天知命吾何忧何必如此说圣人固未易及然常人一念之发得其本心则与圣人之心无以异但圣人纯亦不已众人则或存或亡而已忧乐皆人情之常而本于性也岂圣人独有乐而无忧乎若曰乐天知命吾何忧不成父母病圣人亦乐天知命而不忧乎岂人理也哉 

　　漫录 

　　夜初静坐少检点日间言行因司马温公论尽心行己之要自不妄言始夫不妄言所言必皆当理非心有定主岂能至此故轻躁鄙悖及事务琐屑无益身心而信口谈论者皆妄言也因书以自戒 
　　作一好事必要向人称述使人知之此心不定也不知所作好事乃吾分所当为虽事皆中理纔能免于过恶耳岂可自以为美才以为美便是矜心禹之不矜不伐颜渊无伐善无施劳此圣贤切己之学也 
　　与人论事辞气欠平乃客气也所论之事虽当于理即此客气之动便已流于恶矣可不戒哉书以自警予久处狱中麄鄙忿戾畧无贬损麄鄙忿戾乃刚恶也负以终身而不能变真可哀也因思横渠贫贱忧戚玉汝于成乃惕然惊省严然愧耻今日患难安知非皇天玉我进修之地乎不知省愆思咎而有怨尤之心是背天也背天之罪可不畏哉 
　　予系此四十一月矣逻者日在侧觇予动作有甚厚予携壶酌以伸问者后一人来甚横逆予卧于旧门板上阻之以席其人皆扯毁之谓予罪人不宜如此又往往发其厚予者使人知之曰某日某皆潜献其处者葢令其得罪以见巳薄之为是有蘓乔二人皆厚予者乃忿忿不平扬骂曰是固无伤也予非私交化外人虽得罪亦何憾 
　　予与刘子焕吾周子顺之同饭后因论人才各有所宜予谓二公自度宜何责任刘子曰吾为孟公绰可周子曰今日府州外任勉强几分予曰滕薛大夫圣人固不许公绰在春秋时欲尽其职亦非易事观于子产相郑可见然则孟公绰亦不可轻看 
　　一人因狂病迷谬入朝立御座上捕下法司拟重狱成未决其母诣登闻皷称寃顺之在吏科时直受皷状遇此事未为准理顺之因问予使公遇此事当何如处之予曰当论其狂病误犯不可加罪但罪守门者失于防御则可矣刘子曰当封进皷状使朝廷知其以病迷下法司从末减可也顺之曰此固皆是但如此为之必得罪以此小事得罪吾不欲也刘子谓论人无罪不当杀恐非小事予曰此皆论利害未说到义理处若论义理则当为即为当止即止岂计得罪顺之以为然 
　　好议论人长短亦学者之大病也若真有为己之心便惟日不足戒惧乎其所不睹恐惧乎其所不闻时时刻刻防检不暇岂暇论人学所以成性而已人有寸长取为己有于其所短且置勿论轻肆辨折而无疑难涵蓄之心谓之丧徳可也此予之深患不能自克可愧可愧道心人心只以是与不是求之一念发动的不是则为人心道心极难体认扩充戒谨恐惧之功少有间断则蔽锢冺灭而存焉者寡矣故曰惟微人心一动即在凶险路上行矣丧徳灭身亡国败家由于此故曰惟危所谓卿士有一于身家必丧邦君有一于身国必亡内作色荒外作禽荒酣酒嗜音峻宇雕墙有一于此未或不亡则人心之危真可畏哉 
　　易谓险以说困而不失其所亨其惟君子乎予久处困难亦时以此自慰但罪恶深重为世道之损者甚大仰愧于天俯怍于人襟懐滞碍郁抑不安之时常多 
　　心静则能知几方寸扰乱则安其危利其灾祸几显着而不能察矣况于几乎几者动之微而吉凶之先见者也所谓先见亦察吾动是与不是而已所动者是吉即闗于此矣所动者不是凶即萌于此矣意向少离于道则步履反戾差之毫厘谬以千里矣故学者以慎独为贵 
　　予禀性麄鄙动辄乖谬夜间静坐思此身过恶真不自堪真难自容可谓虚负此生矣年踰五十血气渐衰老景将至始自知过则已晩矣可胜叹哉尚幸残生未冺欲自克励求免于恶终耳书以自警 
　　颜孟二大贤虽气象不同而学则未始有异颜子之学在非礼勿视聴言动不违仁不迁怒不贰过孟子之集义养气扩充四端求放心存心养性以事天则亦颜子克己复礼之学也 
　　天下万变真妄二字可以尽之偏蔽者妄也本体则真也学所以去偏蔽之妄全本体之真全则道本于性性纯乎天立人之道始无愧矣天地亘古亘今但有此一个大道理则亘古亘今之圣贤不容更有两様学问也见狱中或有警扰呼左右问何事久而思之此动心也身居此地须要置生死于度外刀锯临之从容以受致命遂志可也此正是为学用功处因思刘元城鼾睡是何等胸懐可谓毅然大丈夫矣 
　　今日蚤起朗诵君子之所以异于人者一章即觉襟怀开洒心广体胖有西铭与物同体之气象此心易至昬惰须常以圣贤格言辅养之便日有进益 
　　士之处世须振拔特立把持得定方能有为见得义理必直前为之不为利害所怵不为流俗所惑可也如子思辞鼎肉孟子却齐王之召刚毅气象今可想见真可为独立不惧者若曰事姑委曲我心自别即自欺也始或以小善放过且不可为小恶放过且可为之日渐月磨堕落俗坑必至变刚为柔刓方为圆大善或亦不为大恶或亦为之因循苟且可贱可耻将以恶终而不知矣此由辨之不早持之不固也书以自戒 
　　泾野吕先生过某府太守侍坐太守子读书楼上声彻于楼下太守令止之曰当微诵恐损伤既又促左右以时进食曰勿令饥又戒之曰当为掖之恐或蹉跌先生谓太守曰公之爱子可谓至矣愿推此心以爱百姓可也遇顺徳府太守饯于门外饯所近养济院先生以馔食一卓令二吏送院中谓太守曰以公佳馔与无告者共之愿公体我此心以惠恤鳏寡可也讷溪周子述以告余余为叹息者久之古人以离羣索居为深戒子贡问为仁孔子告以事其大夫之贤者友其士之仁者使志道君子常得与先生相亲焉获覩徳容闻至论以自警省不患徳之不修而政之不善也呜呼仁人君子之言其利溥哉 
　　智者自以为不足愚者自以为有余自以为不足则以虚受人进善其无穷矣自以为有余必无孜孜求进之心以一善自满而他善无可入之隙终亦必亡而已矣书之以自励焉 
　　平时所为得失相半求欲寡过而不可得幽囚坑久繋中颇觉省悟始有向学之心然残损余息血气衰减策励不前虚生人世与草木同腐矣可愧哉 
　　蚤起散步圜阶日升东隅晴空万里鸢鸟交飞不觉襟懐开洒万虑皆空因思曽晳沂水气象亦是如此癸卯岁季冬十三日书 
　　古人立已甚严其责人甚恕今人立已甚恕其责人甚严孜孜为己不求人知方始是学 
　　夫子答颜渊为仁之功在非礼勿视听言动居髙位有高位的视聴言动居下位有下位的视聴言动处患难有患难的视聴言动临死时有临死时的视聴言动道无不在 
　　予与刘周二公倚圜墙北向坐一人解于北墙下相去甚近二公讶之曰何不少避予曰此郑瞽人旋于宋朝之意葢谓我无所问也 
　　因置一砖奠食碗置之未安之处此心不已必欲既安然后已将一个身心不会置之安穏之地如个无稍工之舟漂荡于风波之上东风来则西去西风来则东去是何道理则是置此身心不如置此砖之敬慎也 
　　六月初八日夜初寝梦一男子长身少须须间白呼爵相拜曰予王阳明也数谈论未尝自言其所学语未毕忽惊寤予瞿然曰是何先圣先贤来此以教我乎或慷慨杀身于此地如刘忠愍之类者相与邂逅于梦寐乎明早当焚香拜谢之俄而屋脊坠一小砖块于卧傍木板上声震屋中守者惊起初九日早辰记 
　　初九日夜梦一庙中塑伏羲像所服甚古杂以洪荒草服一人讲易十三卦制器尚象之义于庙问之乃程先生也聴有儒士二人予入狱中四十一月梦闗义勇武安王与予遇者三亦有无言时亦有数相语时 
　　连日天雨狱中木板皆湿予体弱少食因思小儿在外父子五年不能相见衣食不能相顾时张道全伍天寿二生皆在外候予与小儿同处数日消息未闻为之戚戚又思素患难行乎患难事至于此皆天命也当安受之陈少阳欧阳彻二公未尝传贽为臣以言语自任而杀其身况予论思之职敢不尽臣子一日之心乎尽此心以求自慊则或死或生岂可逆料予居此四年逻者候予有言日必録予颇闻之毎见未尝一言相答有以予不言回报者必笞之有以其言作予言以回报者又以不似笞之于是逻者穷矣多以情相告求予言以免其笞且曰事关于忠义者愿得数语子应之曰吾奏章数千言字字是忠义句句是忠义乃以为非所当言而深罪之今若以忠义腾口舌于尔辈之前是吾羞也 
　　一逻者求予有言情甚切至予应之曰语出于无心者公记去则予心无愧若出于有心是故为巧语转移天聴以苟免罪难也予实羞焉况一有此心是即机变之智巧举平生而尽弃之天必诛絶使即死于此其人惨然曰公之心如此子再不复求公言矣 
　　又一逻者告予曰今日好言语上之矣问之乃太甲篇天作孽犹可违自作孽不可活又继之曰我乃自作孽者故罪至于此予应之曰吾为言官天下事皆所当言往时一疏上为朝廷下为苍生宗庙社稷万万年深长之虑岂自作孽者其人黙然 
　　晴川刘公升工部将之任冢宰罗整庵翁家居刘公辞行整庵赠之以诗既刘公下狱与予诵之予与藴山钱子皆依韵和之后人传其诗于整庵处近一士夫来京整庵公语相告曰向日得诗和答已具但欠推敲未可寄去予曰此非欠推敲也元老大臣家食十年未尝以书简通权贵乃以一诗交罪人可乎此老可以为法甲辰年六月十二日记 
　　癸卯年二月内马主政拯以事下狱马十九岁发解广东二十举进士任工部主政器度识见人未易及告予曰闻近士大夫言自古人主有本事者惟秦皇汉武两君而已予应之曰否自古人主有本事者惟尧舜文王而已尧在位百年万邦时雍治极当乱之时而子丹朱又不肖尧乃寻一个舜将天下分付与他愈至于治舜在位五十年四方风动亦治极当乱之时其子商均亦不肖舜乃寻一个禹将天下分付与他亦愈至于治文王深仁厚泽延周家之基业至八百年尧舜文王以天自处气运兴衰不在于天而在我所谓通其变使民不倦神而化之使民宜之者此其本事何大哉秦皇剪除六国焚弃诗书扫灭先王之迹而惟任一己之私一夫作难而七庙隳身死人手为天下笑汉武承文景之富庶若委任贤俊取法先王则礼乐可兴顾以多欲乱政穷兵黩武至于海内虚耗几致颠覆非有昭宣继之则汉之天下未可知也若二君之所为适足覆宗絶祀而已乌在其所谓有本事哉且使人主不法尧舜文王而法秦皇汉武是启其杀伐之心而欲以乱天下也其所言谬妄亦甚矣马出狱数月以病卒予甚悼之 
　　闲步垣中井上日色惨淡光景寂寥下视井水湛然清澈因思井渫不食为我心恻为之戚然 
　　嘉靖乙巳年九月初五日朝发浚县晩宿林清店店主丑恶买面食用醋其人吝从者曰此不过费铜钱一文其人应之曰虽与十文吾亦不卖又欲买小米次蚤作粥其人亦固拒之予闻矣呼从者止之曰再勿与语此数家之隙地或有贤者无招客屋而有屋者又非贤因思昔人言尧舜以天下让而世之匹夫争半钱之利人品相去何啻九牛毛易曰初六童观小人道也此市井之常度其识见止此无足怪也 
　　大人当治安之时为危乱小人以危乱之时为治安皆此小（阙文）也有大人之向慕有小人之向慕有大人之识度有小人之识度有大人之作用有小人之作用此天地生物之不齐教化之施固有要而以宇宙间事为己责者不可不慎也乙巳年九月五日灯下书 

　　论文 

　　文章以理为主以气为辅所论纯是一段义理是以理为主辞气充盛浑厚不觉软弱是以气为辅须胸中正大不以偏曲邪小之见乱其心又广读圣贤格言以充养之如此则举笔造语皆自胸中流出其吐辞立论愈出愈新而无穷也如取之左右逢其源也其腾汇泄蓄流转浑厚波澜汪洋如决江河沛然莫之能御也其光焰发扬照耀昭灼如日月中天深谷穷崖之幽花石草木之微青者自青白者自白仰之以生辉触之而成色也 

　　冯司空语录附 

　　冯先生曰吾闗中如王端懿之事功杨斛山之节义吕泾野之理学李空同之文章足称国朝闗中四絶然事功节义系于所遇文章系乎天资三者俱不可必所可必者惟理学耳吾辈惟从事于理学则事功节义文章随其所遇当自有可观处不必逐件去学而后谓之学四先生也 
　　先生曰事功如端懿节义如斛山真为国朝第一然学端懿者不当学事功学斛山者不当学节义何也假如端懿当日上疏后即触怒逮狱遭谴被播如斛山则端懿当以节义名不得以事功名矣如斛山当日上疏后蒙温旨嘉纳陟华跻膴则斛山又当以事功名不得以节义名矣可见吾辈只当就二公同道二公易地皆然处学不当在事功节义上学但不知二公同道处何在易地皆然处何在愿共思之母草草看过 
　　问杨斛山先生大节凛凛一代不知何修至此曰先生学问亦从鸡鸣孶孶为善一念来观其诗有曰病潜隠处最难医拔去深根思匪夷舜跖相悬初未逺差之千里自毫厘又云一原万象皆同有要把心从此处知善到公时多少大须知无我是无私观此则先生生平大节葢有所本云 

　　杨忠介集巻六 

　　●钦定四库全书 

　　杨忠介集巻七 

　　（明）杨爵 撰 

　　○祭文 

　　祭原方畦先生文 

　　先生蚤弃轩冕乐道力田视不义之富贵如浮云之漠然惟欲穷讨古今之典籍以扩充其未尽之天践履方正胸次高逺其超乎尘外也如鳯凰之高逝必千仭而翔其确乎不拔也如松栢之挺翠贯四运以独芳慨君子之存殁为人世之否臧何皇天之憗遗俾逺迩其感伤某沗为知友闻讣奔走心怀永悼匪言可尽敬陈薄奠先生享之 

　　祭次女文 

　　嘉靖二十二年三月初一日父在狱中以书告石氏女子秋之墓曰呜呼痛哉女子秋汝有知乎其聴父三千里外哭汝之言去年三月某日汝偲兄到京以书告我言汝疾病秋九月汝休兄复告汝病日深吾见其词语凄怆若有隠不尽告之意今年二月内仕自家乡来吾以书问汝存殁且言当以实告休等始言壬寅岁夏四月十五日丑时分汝以疾终于汝家是时偲仕皆在京师休与汝母共送輀车塟汝于盘月村之南呜呼子秋汝果死矣不知是何等病乃即死也吾数汝死期在吾下狱一年零二月之后将无以吾得罪之深惶惧不宁即成病以死乎果若此吾心不能不汝咎也吾观古今以来为人臣者岂无狂愚妄论时政身陷罪戾如我今日者乎为其女子者或有天性仁孝笃于爱亲而不解于心者岂皆忧戚成病淹焉莫救以殒其生乎呜呼痛哉子秋汝何至于斯也汝何至于斯也吾尚记汝童稚时吾教之使读孝经论论及女训诸篇汝又数向予索读烈女传吾见性资聪敏多能晓悟但过于刚烈不能含容忍耐以成中和之徳此等气象与汝父絶相类也汝父罪难悠悠自分冝死死而蒙恩归塟故里吾欲汝姊妹兄弟悬棺而窆封以马鬛树以荆梓共成一哭从此朝夕朔望再勿流涕岂意汝即蚤死使我于囚系颠危中反哭汝痛汝弗能已耶呜呼子秋犴门深鎻今已三年汝父一念白日青天忽闻汝死双泪涟涟西望茫茫未得洒汝墓前念之穷极一至斯焉乃十九年庚子岁秋予始北行汝与汝姊送我中庭视我渐逺顾瞻徘徊容颜戚惨两泪盈腮汝父不徳天毒降灾乃汝姊妹沦胥以推二三年间黄土两堆我心匪石胡不痛哀今我冩此伤悼之情命汝休兄以家酿一盏麦饭一盂归告汝灵父若得荷主上再生之恩归来有期念汝长逝心抱无涯之悲即于汝姊汝墓次第哭之呜呼子秋汝来顾此 

　　○志铭 

　　兄安之翁墓碣 

　　呜呼痛哉此吾兄安之之墓也吾兄讳靖字安之我先君丰山处士长子也处士君配吾母李夫人生我兄弟二人吾兄生千成化丙午十一月二十二日卒于嘉靖壬辰三月十一日享年仅四十有七呜呼天其何夺之速耶意者爵之不徳昊天降灾故使至于此极耶不然彼令兄弟骍骍怡怡相与而耄期于一门者世多有之我何茕茕孑孑形只影单而无以为倚耶呜呼痛哉吾兄生而聪敏早岁欲以儒术自鸣不果遂举为县掾非其志也后罢归力田养母暇惟读书无他好也岁嘉靖戊子爵领乡荐将赴试礼闱行有期吾兄戒之曰弟必举进士可出仕慎勿汲汲也越明年爵举进士授行人司行人嘉靖十年奉使河南便道归省时吾兄已婴疾矣闻爵至喜甚自谓疾若脱体身衣袍布以帛裹帽起俟于门内爵拜见尚能答拜吾母哭之曰吾儿汝兄今日复得见汝矣于是母子兄弟相与流涕者久之爵见吾兄疾未瘥吾母在堂年已七十即欲事毕后告归既抵京吾兄以书止之曰我病全可慎勿忧虑又曰弟当尽忠报国亦不必归来时壬辰年三月十五日也爵获书方以母兄平康为庆不知吾兄之卒已五日矣呜呼痛哉吾兄平日好读史临殁遗言以通鉴敛棺中病之革也自正衣冠辞母与叔母皆四拜自为书属爵以后事甚详又戒子侄且勿以凶讣告爵云恐吾弟不堪伤痛故诸子遵其命至是年秋爵始得闻讣是时爵已升试监察御史吾兄不及闻矣呜呼痛哉如吾兄者其处人已亲疎之间亦可谓善矣奈何其不寿也呜呼痛哉昔我先君之捐世也我兄弟同哭之及吾兄卒踰年尚未塟吾母亦以天年弃养爵哭母又哭兄天其何使我遭此凶之极耶呜呼痛哉吾兄配王氏生于弘治丁巳八月十八日卒于嘉靖癸巳正月十一日得年三十有九是年四月十三日合塟于先茔之次龙又有侧室刘氏有子二人长曰休王氏所生学儒次曰佶刘氏所生今尚幼不知二子者有能立身扬名为吾兄之光否乎 

　　临终自书墓志铭旌（今存圹中） 

　　吾平生所期欲做天下第一等人而行不逮欲干天下第一等事而绩未成今临终书此以志墓愿吾子孙当吾身后择吾善者从之其不善者改之此其意也在人世五十七年亦不可谓不寿但懿行不足垂万世功业未能裨当时是谓与草木同腐朽（墓志） 
　　五十余年生长人世未尽圣贤之道两受天禄还形地下难忘君父之恩（铭旌） 

　　京来圹志铭 

　　京来御史杨某伯修之第三子也生八岁死某志其圹曰京来形貌清奇心性慧朗两目炯炯年五六岁能咏古诗数十篇吾视之如麟角鳯毛以为他日大吾之门者必此子也抑孰知其至于斯乎故其死也吾哭之痛痛不已哭之以诗曰仰视旻天秋夜深西风推却老来心世间唯有子丧父何我哭儿泪满襟呜呼伤哉先嘉靖十五年冬京来患疮疹既瘥咳嗽未已予谓疹后余毒寻常自止及至次年夏益甚百药不效至八月十九日黎明时竟不救以死是其赋于天者修短有数一定而不可易欤其诸人事感召之未善也奈之何吾不感于心乎是年九月六日以下殇礼塟于先茔之前龙呜呼死矣不可复生也托铭石上涕泣而纳诸土周之所铭曰吾儿有生何不谷汝父汝母哭汝兮痛彻心骨有树有封是儿之先羽机送汝儿其归焉 

　　○杂着 

　　读易 

　　余既久在罪难中自念君子存仁造次颠沛未尝少懈岁月云迈百年易失顷刻光阴未可以若醉若夣而玩处之也即卧侧障之以■〈席〉盥手焚香凝神清虑读易于其间客有谓予者曰其名此为安乐窝可乎余应之曰不然也余之罪多矣奚以安乐为哉人之处世非安乐则困辱二者而已世之人或以富贵为安乐以患难为困辱此固未然而谓吾之处困为安乐亦非也夫其所为慊于心而合乎义理之中正则虽日在患难此心未尝不安乐也夫其所谓愧于心而戾乎义理之中正则虽日处富贵而此心未尝不困辱也吾之所为质于古人之作用为何如其愧于四圣亦多矣然则名我所处为困辱窝可也又奚以安乐为哉况易之为书广大悉备天地万物之理具于此损益困节中孚习坎则切于处忧患之道也因铭以自警铭曰安乐安乐由心之作展转困辱惟吾所速四圣垂训炳炳简编议之而后动拟之而后言或可以观玩象辞而补吾之愆 

　　清明 

　　清明节人以栁絮一枝赠予予即谢之以诗有知君怜我圜中久故送乾坤生意来之句既而观之不觉心旷神怡动静坦夷欝抑百结之愁膓忽变而为廓然无涯之胸次矣于是喟然叹曰天地生生不已之理仁者浑然同物之心即此可以黙识而旁通之矣吾意此时当风景清和百彚亨通芳堤曲岸之间贤人君子携酒赋诗相与更唱迭和而赏此栁者或有之贤人君子葢赏物之得其所也物之得所由人之得所也人物得所岂易言哉予乃持以歌之歌曰春迟迟兮日融融饱雨露兮舞东风感物类兮动吾中动吾中兮忧卭卭 

　　七月七日 

　　世传七月七日天孙出嫁人间女子乘时乞巧唐人栁子厚亦有乞巧文呜呼女子所乞者刺绣中馈之能耳丈夫之巧欲何为哉予今日狱中所乞则异于是他人乞巧予惟求拙他人乞荣显予惟以罪自安于困辱焉予素所畜者欲退则躬耕畎畆以全微躯进则劳心以利天下此平生之志至拙之术也庚子岁以愚拙应征任职五月食君之禄未敢苟安但知为宗庙社稷万万年深长之虑而不知为子孙身家一日计此非拙之尤甚者乎当是时予之拙见谓天下之事吾当拙为之不可为当以拙退之不能退当以拙死之以拙求死不可得而今当以拙坐监故展转凶危苟延残息于五年而不自悔皆拙之验也愿天孙鉴临下土照我衷曲即我素所欲而未能自尽者以増益之使我抱此迂拙终身不易生为拙人死为拙鬼无使我忘身狥国之拙或变而为苟生利家之巧焉乙巳年七月初七日爵焚香再拜祝 

　　宋忠简公像赞 

　　建炎之初皇纲解纽二宗北辕一帝南走寤寐思贤宜不敢后而于公忠猷弃如粪土事至于此天实为之于人何尤嗟夫使公回銮北征之疏得一举行则仗义扬威经营四方根本之虑付之李纲将相协力国势以昌燕云以北我圉我疆神京可复钟簴不改而徽钦父子可生反于大梁惜其为羣小阻抑怀恨而殁使中原流血宇内分割鬼哭神愤莫可救药相縁相习而多自戕伐保养奸谀贼杀忠良奔播危促退而渡江遂至奕世统绪闽海一舫焚香就溺以告灭亡而为志士仁人所痛伤然则公一身之存殁岂特为宋人国歩之隆替而实万世名义纲常之所系也 

　　刘秀才字说 

　　泰和刘秀才名年字以时予为之说曰年统四时春夏秋冬不失其序天之道也性具四徳仁义礼智出当其可人之道也以人道合天道惟其时而已性焉安焉者谓之圣复焉执焉者谓之贤士希贤贤希圣则纯乎天矣吾敢以志此人道而亹亹不怠者有望于年焉 

　　香灰解 

　　予复下狱半载为丙午年三月初七日晨旦东厂使逻者来觇即予卧侧以残砖藉囚板上相与偶坐者久之狱中秽气欝蒸久在内者习不自知从外乍进则臭不可堪乃以棒香一茎插坐前砖缝中焚之须臾香尽灰不散宛如一完香焉予取而悬诸壁上至第五日犹未散因思其故为作解以散之夫是物也其将中抱憾积愤凝滞于此而有不释然耶抑焚犹未焚而托此以为永久耶二者虽有间焉而其精诚感致则一也遭世乖变人定胜天即一物之微而其用之所措固有幸不幸焉耳葢宾筵广设幄锦帏罗庖翟荐徳恪举殊仪（叶五和切音哦）上肃环冕下列笙歌君臣交庆委佩鸣珂旅语之际嘉谋孔多闻善即听若决江河王猷下降枯槁滂沱雍容揖逊永息干戈上安下顺宇内冲和则唐虞三代之境界也烧异熏以昭明徳固已有之舍彼其处而来焚吾狱中焉此何等气象也墐栊掩户日影不通尘留负鼠隙引污风一息淹淹百虑忡忡其与吾环列而偕坐者不过三五囚徒东西南北偶此相逢或十三四龄口尚乳臭之竖子或八九十岁须眉皓然之老翁身披带索首冒飞蓬额蹙气丧肌削肠空纵蓄百金一动即穷荷校灭耳罪彼不聪手梏足械脓白血红俯就坎窞仰叫穹窿使闻之者皱眉见之者戚恫甚至于不能为心则闭目掩耳佯为瞽聋尔来焚此可谓择地择人之未审怱于所入而谬于所从者矣久而不化疑有神明类彼志士之死不瞑呜呼其刘忠愍耶抑周后山浦竹塘耶不死正寝死此福堂名垂不朽同彼霄壤与我国家为龙为光虽然陵谷有时而变迁金石亦至于消泐故凡全气成质寓形宇内而为人为物者终归于尽天地如此其大也古今如此其逺也其孰不荡为灰尘而扬为飘风乎尔其欲外消息盈虚之常道观反复无穷之世变以后天而终乎是固无此理也吾为尔摩散之再拜而祝之曰匪人焚尔惟尔自焚尔不馨香与物常存煅以烈火腾为氤氲上而不下聚而不分直冲霄汉变为奇云余香不断苾苾芬芬龙逢比干相与为羣尔宜自慊胡为云云理无二致吾以喻人事苟可死何惮杀身愿尔速化归彼苍旻乐天委运还尔之真拜起凄怆双泪盈襟呜呼易化者一时之形难化者万世之心形化而心终不化吾其何时焉与尔乎得一相寻也 

　　杨忠介集巻七 

　　●钦定四库全书 

　　杨忠介集巻八 

　　（明）杨爵 撰 

　　○赋 

　　梦游山赋 

　　峕和煦以转泰兮岁惟丁夫壬寅予彷佛于梦中兮梦归游于咸秦歴韩魏之故疆兮泛栢舟于渭滨浮■〈风日〉■〈风宫〉以逺览兮暂憇夫山之危岑乃吴岳之崔嵬而秀丽兮古号曰西雍之镇峯突兀以峻出兮势若连乎霄辰石巉岩以峻嶒兮百壑砑其嶙峋风习习以清和兮迹逈脱于世尘草与木森森而夭乔兮秀云边其苯■〈艹尊〉鸟与兽跄跄而颉颃兮若解意以相驯予乃采芝兰以聊茹兮气和煦而苾芬把清泉以时酌兮荡吾夙昔之尘襟忽回顾以寥廓兮百峯罗翼其共临俯仰予长啸而朗吟兮髙胸次以乐真山有庙焉迤逦其麓之东南兮以时妥侑乎岳神栋宇苞翚其壮固兮丹青焕乎其惟新背■〈山蹇〉嵼而面泾渭兮延广袤其幽沉古取夫萃与涣之大义兮俨岳像以独尊予乃肃容仪以瞻拜兮心栗祗其快覩复长跽而祝之曰惟明神其监观于下土以大义而降祯祥与妖孽兮斯固无幽而不烛夫何世事之纷纷乃有稽典训而不类兮固予中心其眩贸予敢筮游衍而不予隠兮愿得夫予夺之微故惟予小子之有生兮何不辰而遭世风波洒忧时之血忱而贞志于孚先兮固久罹于窞坷时省愆而思咎兮求不忝于屋漏于歳月之阳春兮今已两过念予总角而志学兮每矢心以克迈严步履以出户兮敢斯须而或怠景先哲以周旋而与归兮忽凶害焉其显崇固予小子反复思之而莫知其谓也语毕凄惨流泪澘然伛偻伏俯听神所言惟神辴尔而有声兮复喟然其长叹曰呜呼来汝小子是尔之愆尔不闻曲其躬而圆其行兮取封侯以相先或有贞直方而末少回兮死固不免于道边当行而吾行之兮当止而即止斯先达之明训而可敬服兮胡不珍身而量处道固不能无消息兮感斯有常而有不苟相几而或少戾兮夫孰与祸灾而自取惟明哲之见髙一世兮动自逺于坎坷识隠机而尚肥遯兮泛长江之一舸乃有迷检括而允谐兮拂潜晦以自頥衒昆山之良璧兮人共惜夫楚和履大闲而不苟措兮固自谓世所尚也当枘凿之不类而欲强置兮孰不指身心以为讹呜呼小子而今后其尚亹亹焉以克励未可以一蹷而遽挫思福堂之玉汝于成兮方一念之偏颇惟古良士之坚志于患难兮日尚友以切磋宁雉介之耿于罗网兮勿狡兔其爰爰宁松栢挺挺于歳寒兮勿桃李其灼灼何所往而非吾可安之地兮慎无怵中而怀忧彼皇矣之全赋于有生之初兮惟反身而是求听吾诲尔之谆谆兮尚不忝于前修苟迷途其终不悟兮乃脂韦以自羞予乃再拜稽首而起应噍噍其未已将周旋以出户忽惊谔以觉悟时东方之既晨愧丝粟于枕衾呜呼天耶神耶教戒恳切诚可信而可遵大道坦坦而无曲兮固不越乎吾之心 

　　○四言古诗 

　　偶作 

　　飒飒西风悠悠危困雾掩长空怀此忧疢我生尚有我心难忍告尔君子不可不慎天方威降无滋幽衅 
　　飒飒西风悠悠危困我生不辰遭此难屯告尔君子胡不自尽拯溺救焚伊谁之人天方降威无为颠震 
　　飒飒西风悠悠危困自昔以来贻我烦懑告尔君子各宜履顺误国之谋伐国之刃天祸方殷无惜忧瘽 
　　飒飒西风悠悠危困我心日忧我泪日抆苍天苍天胡降阨运谋猷乖离而日以甚抱此赤心徒尔谆谆 
　　何以图之周道惟近骐骥惟良莫耶非钝听无不聪视无或瞬各欲事天岂敢相迿我为尔谋尔无不信 
　　西风五章章十句 

　　○五言古风 

　　感怀 

　　志士轻天下不类世人情由来守之固出自见之明时哉诚可尚古今不易真缅怀千载上愧此鲁连生存赵片言重却秦天下惊脚跟髙蹈处无陂总是平 

　　次杜少陵韵答人 

　　残息悠悠在真成一懦夫当年何所为心欲见唐虞世路岂翻覆人为自险夷好生与恶死此念胸中知 

　　采葵 

　　山中惜歳月日暮采园葵采之何所用欲以赠相知相知相去逺道路多阻蹇安得藉晨风万里寄诚恳 

　　四丁宁赠钱员外绪山 

　　留心剪枝叶枝叶更秾鲜努力勤于耒共耕方寸田吉人常黙黙浮士好便便觉彼髙腾处反将真意撁昊天但覆帱四运自周旋孔圣无言教真机向此传丁宁一告语告以圣同天 
　　结交结君子茅茹自相连媚悦增心癖孰能示我愆相同即是圣异处且为贤以此求斯道恐成狭且偏心能乐取善善自我心全舍己从人处襟怀何大焉丁宁再告语无我自天然 
　　迂儒多曲语壮士自平夷千古周行在胡为向小歧荆榛不自剪令我此心迷洞识虚明体超然即在兹性分同一理此理最渊微孔圣言仁处力行不逺而丁宁三告语相与忆所之 
　　尚友希前哲无劳辨浅深开言动喋喋矛戟已森森祗觉胸怀隘恐非畜德心古人各有见原本自相忱岂若异流者驰骋多诐淫何苦但永矢宜从得处寻丁宁四告语共严此心箴 

　　赠人 

　　先生藏逺趋微原欲探讨仁风秀羣英礼化淑怀抱讲堂逍遥处相与笃皇道芹宫滋松华泮池润瑶艹瑶草日日长松华歳歳好君子尚采采衿佩以为宝 

　　哭姜义泉郎中（公讳时和） 

　　前日哭尚书今日哭郎中大夫相继死应时命之穷但拟同出险岂堪忽告终将吾一掬泪频洒与西风 

　　二 

　　吾痛翟司马又哭姜义泉人生值变故与世自相关义泉死今日司马肉未寒义泉瘗今日司马殡未干桎梏非自取几微隠祸端悠悠天地里展转属艰难 

　　中秋怀友 

　　寂寞今宵景还如去歳秋美人消息逺令我心悠悠呉水东流去秦山不可求想君谈道处念此日幽囚 

　　二 

　　碍彼清霄月停空有片云悬吾方寸地文武赵将军咫尺燕山侧常如万里分艰危知善处君子自相羣 

　　○五言律诗 

　　杂兴 

　　鴈羽冲云去燕山春意浓孤踪一路险衰鬓两边蓬戢步缘新緑依隈挹暖风将吾眼底事都付不言中 

　　二 

　　地隠春迟到幽怀更耐看鴈声愁逺塞云影滞余寒斗笠营秦陇丝纶坐渭竿而今耕钓手梏械亦相安 

　　三 

　　我心诚匪鉴遗恨在云壤岂但身忧切更余国虑长九重终自悟一饭亦难忘只恐建炎诏徒怜陈少阳 

　　四 

　　身危非所恤多罪累君王万古纲常理一躯忠义肠青天掩长雾白日下繁霜儿女此时泪未知为国伤 

　　即事 

　　百年吾宇宙万里此相逢阨险情犹适经纶志复同隙风动飒飒窓月照肜肜对榻闲谈后悠然世虑空 

　　二 

　　衰危亲杖屦步履转彷徨地作临池湿天从入夜凉清飙轻燕室云影暗幽堂孤念萧萧在闲同歳月长 

　　三 

　　结髪交游好同舟涉渭滨壮怀今若此老泪更堪瞋险地忙为苦长天去是真知从大梦里自了百年身 

　　狱中慰章秀才 

　　万事总由命宜须安受之但求一念是莫叹百忧罹窘迫宜自处将来做广居乐天境界上得到是男儿 

　　有报周碛山先生家虑于狱中者痛而作此 

　　一朝君即死七载我犹生秪堕万人泪空留百世名乾坤藏正气日月照精诚展转思余喘真如草芥轻 

　　勉仕男读书 

　　长路频来往空将歳月虚百为超俗虑一步到天初只使心无蠧何须食有鱼燕山二尺屋可读五车书 

　　二 

　　忧国吾遭难思亲汝复来青天何易蔽赤雾总难开万里豺狼路千寻枳棘台要知百死地不是一身灾 

　　有感八首 

　　燕语遗牕外熏风入卧边真怀死难易歳序几经迁国步终成踬双毛半已颠独怜忧世念空自九重悬 

　　二 

　　期亲堂上老逰子涙澘然假寐惊还起余生死复延脚跟总实地屋隙是晴天骨肉心难遏朝朝百虑牵 

　　三 

　　老去心犹壮诗成一洒然襟怀羞缕缕风景叹年年竚立凶危地出王日夜天死亡诚旦暮终不受人怜 

　　四 

　　忆昔躬耕日蓬庐梦九州岛岛握珠虽易出按剑总难投草芥生犹在君王尚逺谋古来杀谏士谁可免多忧 

　　五 

　　好景随时在幽人心自如难将当世事得免动相于总是更新念还能展旧书古人心已逝谁共叹离居 

　　六 

　　残雨急声住牕风更觉新独怜幽景暮空抱此心真跬步万方足经年百死身每忧深罪里无以答苍旻 

　　七 

　　庭院幽沉处黄鹂声自和炎风侵夏木世道转颓波夙志逢时健韶灮双鬓皤如何人世上独我忧心多 

　　八 

　　有时乐兴至触目更忧来时觉寸心郁未能尽日开人谋尚消息天意自安排将此百年志空余万虑灰 

　　闻黄鸟 

　　庭柯鸣歳月又是一畨新忧世总宜狱感时却忆秦早梅乘暮雨佳木秀溪滨茅屋逺尘迹空遗老此身 

　　送忽百行 

　　忽生遥以慰五日是归期倚剑无歧路伫云有旧思自吾蒙困难于子始真知人世关情处难为此别离 

　　遣仕男归家 

　　骨肉分离久殷忧切寸忱儿无膝下苦父有坎中深顾此五年困皆吾三代心一升与一降物运此相寻 

　　谢信官 

　　患难人多畏信郎独不疑再从牌上写曩在手中提每日多君厚经年济我饥老夫穷困里报汝一聨诗 

　　怀友 

　　圜中春早到含泪送心知何处相思切归来独坐时诗书还有分患难总无期俯仰千年事哲人若在兹 

　　二 

　　相逢在缧绁歳序两推移论难思洪古胸怀各洞披朝朝同暮暮切切与偲偲音容今万里西望日嗟咨 

　　三 

　　忧时同讲道发兴共聨诗而我相逢久真为人世奇穷通忘苦乐聚散有欢悲无奈此心切长歌衍浩思 

　　送尹商衡都黄门出狱（公讳为相） 

　　数月同幽难一朝慨别离送行无喜色居险有忧思好结诗书伴不为贫贱移山林吾素志应筮丈夫需（商衡狱中筮得损之需） 

　　二 

　　需极乘时起文明及早开经猷小自预功业大期来气运机方动人谋预可回两肩刚骨上（缺）三才 

　　哭翟尚书（公讳鸾号聨峯） 

　　昨夕云长别今晨余一丘身亡及此地国步为分忧一品恩犹在百年事已休圜阶遥拜下双泪不能收 

　　二 

　　人世谁无死哭君吾倍伤大臣属手足司马近帘堂岂意履危险错思铭太常尸留狱户外残藁蔽斜阳 

　　送人出狱 

　　昨暮动相问今朝奈子何别怀增慷慨回首欲滂沱一隙苍天在百年忧境多共怜宇宙内世道类江河 

　　书聨翁病中属言后 

　　最可伤心处身危及犴圜青天临潞水白日照燕山各有险夷路谁无生死关老翁书片纸流泪不能看 

　　杂咏 

　　悠悠蒙大难歳月总无涯忧世多君虑好音向我怀浩然挥翰思俨若定心斋三接咸亨泰欣瞻白玉阶 

　　又 

　　鹍鹏离楚水舒翼到燕台世道同文运金吾久已开宠从天上降人是谪仙才还喜新荣后恩光次第来 

　　谢人馈桃 

　　念此幽囚久相逢独见真论心许忠孝于义多君臣良士轻声誉哲人重保身投桃知子厚报李愧予贫 

　　赠姜义泉义泉未病时自谓将缘事出狱索诗以赠之过数日病二十日即死命也 

　　十年交与后此地复相逢安土心犹在匡时志已穷君当耕蜀下吾欲死圜中乐道捐躯处无言迹未同 

　　哭西村杨御史 

　　夫子今长逝感怀可若何苍天夺善类人世亦浮波九陌青骢颂千山輀柩过友朋知痛汝幽地泪偏多 

　　○五言排律 

　　冬月都宪李石叠来访见子弟辈衣服单寒近午未饭感叹不已作此解之 

　　吾家生计窄岁岁惯饥寒薄午烟方举隆冬布不完三旬九遇食十载一加冠坚读吾由命长贫汝自安但看颜氏子陋巷乐瓢箪 

　　○五言絶句 

　　怀绪山 

　　无限停云思悠悠兴欲飞仰看向南鹊遶树竟何依 

　　二 

　　不见绪山子年光忽四周随风秋夜梦直到越江头 

　　三 

　　宇宙相同意越江万里深东方欲曙色画角动悲音 

　　四 

　　江边寻至乐回首觉忧思宇宙皆吾事心宁不在兹 

　　五 

　　残屋食不足扁舟乐有余北风如解意寄我常相思 

　　病起 

　　病起余新兴残砖藉简编不知从此后再得几残年 

　　二 

　　一片韩山石千年卧荒草崚嶙何所前落日牛羊道 

　　三 

　　南风乘隙入吹破幽人闷檐外鸟声和一般成四韵 

　　有感 

　　乍雨喷声歇闲云落影空满怀今日意都付与东风 

　　与男诗 

　　知子读亲诗难禁双泪垂君臣与父子忠孝两得之 

　　有报周迹山卒狱中痛而作此 

　　天上列星坠人间草木愁满腔都是泪只向暗中流 

　　过轩辕庙 

　　初古混沌里开天有至人衣裳成世道兵刃荡妖淫龙去羣臣泣功临下土尊唐虞享大化圣圣与神神 

　　过淮阴祠 

　　落日苍山道淮阴祠下过祸生齐境土功在汉山河野鸟啼新树残烟带薜萝英雄千古泪汾水一添波 

　　过栢井 

　　栢井苍崖到悬悬引斾长残烟身未断乱石巧相当松秀春鸟叫山空野草芳井陉今又近先虑马蹄伤 

　　竹花同池 

　　竹花同池生何人知有情花繁满髙枝灼灼惊人目竹若■〈虫匕〉龙形苍颜微带菉花常头上红竹常地下仆显晦各有时爱憎若不足觱发送寒霜青青惟有竹 

　　送麻太守出狱 

　　喜君归田里况是狱中心田里有真乐君宜仔细寻 
　　喜君归田里况是狱中情田里有真乐非君莫以明 
　　喜君归田里况是狱中人安得同君去超然逺世尘 

　　秋雨歌送王生行 

　　往时逢君雪霏霏而今再逢雨弥弥天涯歳月惊迅速倐忽春雪转秋雨秀彼幽隅苞桑枝我独乐此之无知王生幸来同解意转看又是相别期秋雨秋声寒将至郊原百卉色凋悴祗见繁花畏风霜惟有长松挺挺翠忆昔豪士此心多感慨将来为子歌告别各怀情绻绻相逢但记雨滂沱吁嗟王生也吾今奈子欲去何 

　　寛心歌 

　　此间莫怪会寛心好向先民乐处寻寻得一分消百虑男儿何处不寛心此间莫怪会寛心静眼能观古与今成雨成云他自有男儿何处不寛心此间莫怪会寛心善到居安根自深一点天真含万物男儿何处不寛心此间莫怪会寛心叅透一阳与一阴要了无穷人世事男儿何处不寛心 

　　髙歌 

　　问予何事日髙歌只恐胸中他虑多闲事愁人人易老得髙歌处且髙歌问予何事日髙歌眼底纷纷将奈何一曲不知天地大得髙歌处且髙歌问予何事日髙歌困里光阴恐易过宇宙和平方寸地得髙歌处且髙歌问予何事日髙歌声响悠然即太和心到忘机是真乐得髙歌处且髙歌 

　　谒孔明庙 

　　逺结茅庐野水滨几翻风雨秀荆榛敝门昼掩髙千古愧我青巾多路尘 
　　疎林野鸟数声鸣想见当年泌水情世主肯勤三聘礼先生有意在苍生 

　　送李金阳驿丞 

　　故人别后已三年万里音书一念牵安得生还吾与汝美原同醉杏花天 

　　闻鸮鸣 

　　往古来今善可行人生世上事分明吉凶由命皆前定任汝哓哓彻夜鸣 

　　过淮阴祠 

　　遥忆当年拒蒯生将军心事自分明可怜宇宙无穷恨尽在中宵悲树声 

　　又 

　　郦生终把蒯生（缺）君臣况可忧分土虽知羞绛灌抽身何不效留侯荒祠空洒英雄泪青简还多信史收百战功劳千古恨凄风落叶暮山秋 

　　杨忠介集巻八 

　　●钦定四库全书 

　　杨忠介集巻九 

　　（明）杨爵 撰 

　　○七言古风 

　　题云津书屋 

　　江南书屋号云津千巻万巻皆非新读书谁解书中意我识刘氏家传真积德先世有贤哲认得孔颜不是贫开基不肯买附郭惟以典籍贻后人精一肇自唐虞初此是古人心上书后来读者失其要一生辛勤类蠧鱼人心原是书之本会寻真趣便能虚心书与道相忘处身居天下之广居吾闻陋巷颜氏子耕莘伊老翁学发孔圣藴德与昊天同道业千年昭宇宙孰非昔人读书功继述逺将源流挹独立今见水部公匡时不恤触危机振拔真有古人风正气虽由衡岳降修为要自云津中秦中鄙人愿学步蔓草安得比长松嗟我东南有心事耿耿日夜望苍穹国恩诏许释狂罪扁舟同过吕梁洪随君得拜汉髙帝豁然开我此心蒙 

　　吊许忠节公 

　　泰华巍峩髙且秀难拟许公忠节横宇宙河海汪洋浩且深难拟许公忠节在人心任人溅我一腔血惟留忠志照日月身可断为两截气浑完其烈烈吁嗟乎许公同天地而始终 

　　恻恻行送王大尹出狱 

　　恻恻送君幽系里天涯回首如千里此归何以佑斯民直须德化平如水最怜愚昧与饥寒古今失所皆由此受托宜思君父恩同类孰非吾赤子君不见蒲鞭一叚好生心天地万物真同体 

　　古栢行送王子言 

　　雨秀金吾古栢丛老枝犹解起南风乾坤留眼吾看栢看时聊与子言同看栢岂惟忧自崇看栢还增恨无穷独不见去冬飞雪满长空宇内应无桃李红偶从挺挺寒栢下与尔送出（平定公平定公子言同乡） 

　　忆昔行赠李石叠 

　　忆昔相别兰若里而今咫尺如千里叹我老作放逐臣喜君又为苍生起我思古人获我心忧国忧民结念深未说江湖与廊庙恻恻尽是此胸襟何以示之有周道知君不愧此怀抱化理从教险地敷调元应得丝纶早昔闻阙辅试萧翁今见中州借冦老拜手天庭出帝畿燕街草色映旌旗想象郊堤多杨柳为君无由折此枝到处争迎旧宪使春雨秋霜遍逺迩吁嗟吾民正倒悬愿君此去爱如子 

　　山西行 

　　吾闻往歳旱魃灾赫赫炎暑毒埏垓垄上禾苗尽枯槁茫茫千里赤尘埃疾威均为下土虐山西之民尤可哀闾里饿莩无所告昊天又降酷烈来草茂秋髙敌势张戎马南侵混疆场可怜百万生灵命尽在边人刀下亡太原城外数千里血流漂杵遍封疆死者纵横如山积守臣不敢奏朝堂杀气腾空鬼神愁尸填沟壑水不流旧时邑落数千室而今且无二三留敌情变谲不可测边将何不蚤为筹庙谋要得良平策经畧须用韩范俦朔方世为中国患古来谁不事先忧君不见薄伐玁狁励士马周王允是中兴者当时文武有尹公举旗一麾清郊野又不见汉帝当年重细柳亚夫军前无踯躅拊髀思贤一饭切魏尚复作云中守天生我皇圣且仁区区周汉岂作论常虑一物或失所岂知边衅渎苍旻我愿君王目视逺烛沕穆望见山西境上多白骨我愿君王耳聪听几万里时闻山西哭声夜不止 

　　鬻子行 

　　燕街寡妇泪涟涟自言夫死未期年昼勤织纺为衣食夜抚孤儿不遑眠孤儿幸能学步履我夫有以继其先成立时遇清明节今将麦饭洒埏前妾身百年归于室地下逢夫无媿颜奈何我生日惸惸靡依靡怙叹伶仃旻天不吊此穷苦疾威频将下土倾往年麦豆皆枯槁晩禾遭霜又未成今春父子不相顾骨肉分离向逺行眼见旧时多富姿而今转作沟中泥母子困阨何所赖泣抱孤儿走京师谁知京师亦萧条哀哉艰难无处号街头死者无人掩多是流民向此逃母寒儿饥日叫哭无力走去但匐匍眼中流泪口中干只得将儿入市鬻市上纷纷草标待卖者空多买者稀直到日夕纔定约破钱百文救我饥思量此钱买黍饭是食吾儿肤与肌抆泪收钱敝裳湿如割心肺痛难支母解怀抱将儿出儿将两手抱母衣跌脚投地气欲絶竟将母子强分离买主抱儿色凄惨妇人欲去步难移儿哭声母哭声皆哭死者又哭生儿哭母毒舍我去母哭苍天叫不应 

　　鬻妻行 

　　何处调饥贫少年将妻匐匍到街前但道谁人肯买去免我身向沟中填妇人双泪向夫挥劝君莫作苦辛为自从结髪成夫妇共期偕老日相宜此日遇不淑岂肯遽别离愿割妾身肉充子一朝饥同我良人死沟壑不忍又缝他人衣 

　　送董允恭出狱 

　　我送允恭出狱墙徘徊别意各凄怆来逢易水波浪险去见燕山艹木黄子之故人周给舍同于幽难久备尝迪已不肯甘流俗论治必欲尚先王明哲保身虽未得怀此赤心良可伤子实聪明心好古闻其论说辄彷徨我抱困病足如皲睠念时来类卧傍黯然别去消息杳窘迫相与永难忘三尺禁网脱身去一片袯襫到长江有手但执瓦缶物有足莫走声利场世间棼丽一染着能令耳目充无光丁宁告尔复丁宁此真全身全性之周行吁嗟允恭既去矣送子行行复行行回看世故总茫茫留予露冷风凉夜渐长 

　　圜士送别次巽峯韵 

　　秦山越水各东西多难相逢慰我思握手不堪忽别去还将夙愿与君期我思故人不可见颠沛终能慎所之翻覆眼底都忘却旷然一笑破愁眉几微常向静中察立身难最解真頥多歧荆棘妨步履始知世路有险夷百死一生淹歳序焚香日夜对包牺得君开我心迷谬感悦还惜邂逅迟困阨既非人自取各安天命复何疑他年如得走闽海钓台髙处揖岐嶷 

　　酸酒歌 

　　君家有酒酒颇酸壶斚不轻设簟莞昨日偶侍几席侧一罇将来启大观世人往往喜黄流岂知酸味是仙丹平生岁月酩酊里况此犴狴风雪寒要向酸中通大道茹饮畧不以为难自笑狂惑乖至理满室流作赤血滩幸此余生尚未灭肯把宿昔酸兴阑安得涤肠酌大斗免我触眼日常叹人饮未能成涓滴我饮必须瓦缶干人饮不觉眉头皱我饮胸中天地寛世上酸苦任他入方能扩尽此心端酒中酸味真能解胜将周易日空看君不见沧海茫茫总无涯纳尽人间万顷湍 

　　微饮行 

　　一日未到官屋中恰如十年不相逢周行未见言提耳索居孰启我心朦问君何所事古训日研穷室内香霭霭窓外月膧膧更深人静后朗诵彻苍穹尚书万古狱中授周诰殷盘已贯通韦编不知今几絶逺慕羲文周孔风媿我全无亨通意衰年未见养心功常将一叚郁抑气嘘作云间千丈虹忧时慨世心独切半偏深病未消融而今愿从君子谋示我脱然登岸头藉此福堂寻上去莫教空负两年囚叹靡靡思悠悠君知否我何求相与采蝱无处所安得泮涣日遨游思量此疾为心患世间惟有酒能瘳昨闻几上罇犹在半实还是旧黄流午间准拟来相访便须劳君酌大瓯但论浊贤清与圣何恤瓶罄作罍羞长歠直到枯肠底一洗胸中万古愁  

　　再进酒歌 

　　再进酒再进酒幸我磁罇酒还有昨日一醉忆蓬莱而今要与谪仙偶宿酲犹在枯肠停更下一瓯烟灮吼坐忘天边岁月长但觉胸中龙蛇走酒递圜墙恨少来涓滴此间敌数斗人生百年能几何莫将头上巾空负再进酒再进酒听将心事为君剖洪钧赋此男儿身谁能甘与草木朽三斗竹叶始朝天一车曲糵涎出口古来饮者多圣贤吾舍斯人与谁友莫怪沉酣在忧虑盛时不乐将皓首君不见长索难系落日飞童颜倐忽成老叟宇宙浩荡总无涯世上纷纷何足数痛饮本为破愁怀屈指反成中心怮钱君要做羲皇人赵君能文且﨣﨣黼黻折冲间世材此日谁惜缧绁久再进酒再进酒孟轲脱身轻万锺孔圣亦类丧家狗无穷世事休闲思但虑酒干谁复取醉倒玉山随地眠何必说桎梏在足更在手 

　　书白楼诗巻（赵总兵号也） 

　　将军之居近白楼将军之才冠帝州胸中自有兵百万曾出将府舒国忧而今久作圜中客可怜魏尚同幽囚一到囹圄八九月手执周易诵不辍将军本是儒者流于此可以观志节云鸟往时成八阵韦编此地慕三絶每向忧中寻乐处鲁史周文日讲说谈文论武拟虚舟我识将军豪兴优身虽凝坐一室间心在羲皇境上游嗟子真机久未开狂惑速祸自天来还幸此日成良晤彷佛乐趣散愁怀世上纷纷苦幽滞困亨谁解昔人意几时各得归山林毋忘尔我自相遇 

　　七歌 

　　有手有手手叚拙弄得人世纷如雪未宜醒执名利板但可醉捞秋江月忽忽百年成甚事微微一息久将絶呜呼一歌兮为尔怜要拨云雾转晴天 
　　有脚有脚脚步错错走当年尘世道﨑岖多是倒人坑一蹷反为魑魅笑未死还余忧世梦有生堪类霜前草呜呼再歌兮歌正壮蹈入冥海千层浪 
　　有耳从来亶不聪人说宜西我却东万方愁苦声堪痛收入无底双窍中迅雷不顾额前震身祸飘如轮后风呜呼三歌兮歌愈悲倾听莫为利口移 
　　有目闲将一世愁聚来都放在眉头肉眶不见羊肠险血泪可増江海流我思哲人瞻万里乾坤顾眄在双眸呜呼四歌兮歌意频要识人间假与真 
　　有身形弗七尺长地维天柱要担当几年饿成空皮骨扶杖出门欲仆僵外混尘埃罹罗网内抱赤心与忠肠呜呼五歌兮歌迫切酒尽天涯一腔血 
　　有子有侄未成立音书问我我恻戚跋涉往来六七年千山万山日洒泣读书耕稼总难为思量到此喘嘘吸呜呼六歌兮歌未阑父死谁怜汝饥寒 
　　有甥生年为我劳往时见我便长号汝母今年将半百骨肉属我父母毛兄弟往来无了日令我忧中思尔曹呜呼七歌兮心未已收我残骸归故里 

　　杨忠介集巻九 

　　●钦定四库全书 

　　杨忠介集巻十 

　　（明）杨爵 撰 

　　○七言律诗（一） 

　　遣怀 

　　韦编自伴倚幽窓世故年来颇会忘百代人豪空宇宙半丘荒艹照斜阳孤懐耿耿几长夜蓬鬓潇潇一老狂曳杖庭阶徒想象路迷无处问沧浪 

　　招友人王泉岗同学尹家村寺 

　　门外同人且向东从来锡类古人功每于兰院瞻牛斗且伴芸编驯象龙花露影清前日异世情不染此时同劝君莫负离羣隠好把瑶琨就石攻 

　　次罗整庵先生韵 

　　嘉遯胸怀自浩然髙风宇宙久相传难兄难弟心同好时止时行道未偏明主岁勤优老意苍生日望济时权正看霖雨蘓天下无奈丘园一念坚 

　　题碧泉用杜工部韵 

　　乐饥襟度忆当年独玩松溪此潏然共羡真源同石髓谁怜清味逺琼筵悬崖不惮千寻险放海还慿一脉绵莫道泠泠无与伴主人日坐碧泉边 

　　登华山诗 

　　梦想兹山二十年今朝散步上其巅竒峯尘外崚嶒立怪石云间颠倒悬雨过一声促织响树深几笠牧童眠大观到此方为得觉我心天高万千 

　　元日次晴川韵 

　　已逺昔年鹓鹭班遥从犴狴仰天颜形踪眇眇寰帱下世故忡忡方寸间患难久慿君徳厚赤诚只自我心闲平生不洒身家泪两眼今为天下澘 

　　谢友人王泉岗赠衣 

　　平生交结未轻羣二十年前我与君胶漆弧蓬谐菽水风霜兰若论斯文解衣情思如何限折简忧心徒此殷明月山中多胜迹同谁尊酒伴闲云 

　　蚤春 

　　晴景初开淑气端共看腊色已残漫天边转眼流灮易困里惊心世路难自叹百年懐抱切还思一日圣恩寛圜中蚤觉春先到似恤累臣五夜寒 
　　共把愁眉且放开喜看春腊再相推城边煦景新堤柳墙外香风带野梅世运从今转熈皥圣恩不久自天来故园咫尺佳山在一日定游三百回 

　　送友人 

　　宾荐同登二十年便思宇宙在刚肩名从仕版朱行列心向闾阎赤子悬雄展应知今世少清贫不让古人先功成准备随琴鹤廊庙方收天下贤 

　　述怀 

　　禁里东风觉渐和背阴残雪果无多眼前楚楚蜉蝣羽心上悠悠击壤歌道义无穷须共勉时光有限莫蹉跎遥将佳趣问良友鴈过长空兴若何 

　　春兴八首次韵 

　　纔见春光转上林锦台微冷尚萧森风回蓟野有时息雾隠燕山尽日阴燕语莺啼圜内景江湖廊庙老来心更深还有愁人处门内柝声门外砧 
　　疎窓照日影初斜可奈囚居此岁华传世从来无赤子通天空忆有浮槎依依遥见城边柳袅袅忽闻塞上笳诗句漫成还有用将来幽地赏春花 
　　共坐圜门向日晖开襟更觉暖风微葵生已露根头品鸿渐还成天际飞将此孤怀频点检肯教素步自相违纷纷无奈争春物緑干红芳一様肥 
　　三载艰危叹白头可堪吾志在春秋自怜贾谊一腔泪空作张衡四段愁适意时看阶下草奋飞终愧水边鸥美人踪迹今何在杕杜犹存古雍州 
　　认得西铭如下棋茫茫宇内尽堪悲顾予颠沛真无似空惜盈虚自有时燕羽轻风还■〈霍羽〉■〈霍羽〉春晖惊眼又迟迟艰难惆怅怀千古采采榛苓是所思 
　　十年佳趣在青山潇洒襟怀出世间心上一真原未泯眼前万类总相关缅怀周道今何事寤寐哲人多厚颜归去再寻千古上耕莘老叟与同班 
　　斯文千古是谁功由彼陶唐立大中措履敢从浮世好几微深愧古人风衢连柳过圜墙緑苑隔桃侵屋宇红潦倒还思泾渭上丝纶闲钓有渔翁 
　　山连蓟北见逶迤小径通天傍险陂隠谷长蔓多细艹悬崕短干少松枝习浮鸥子随波逝憩树牧儿逐影移老去登临无健力白头空惜此低垂 

　　赠泰和刘洗心秀才洗心兄晴川翁同予系狱洗心自泰和奔来问赋此以慰之 

　　谏草传来自可惊仓皇策马上燕京一腔忠荩君臣义万里风霜兄弟情日迈已能扶世道月征真不愧天明江南韡韡看棠棣春雨春花已满庭 
　　学问须先会洗心洗心于道最能深仁义英华成事业庙堂根脚自山林祖先原委家传逺兄弟芳名世所钦得志知君存素履岂同流辈但缨簪 

　　赠人 

　　困里逢君一月春同方不觉自相亲文章早已添声价德义犹思与日新有意动时成性僻未安心处是吾真必须俯仰先知愧然后能为无愧人 

　　杂咏五首 

　　闲步幽阶伴夕阳尘埃眺望总无疆风吹古栢栖鸦乱雪掩寒山狡兔藏半世生涯真类梦几年毛髪已成霜慿谁再取新春酒日放长歌任老狂 
　　独倚圜扉对日斜缅懐松竹已成賖迷途岂但千程逺脚步空留百代嗟时系铁镣甘罪戾漫吟风景是生涯残砖阁火烧沙釡也类山村野店家 
　　有脚阳春到处通金吾气色转寒松壮心逈出存亡外残魄逍遥化理中寂感胸怀惊岁月孤危踪迹倚苍穹羊裘一片随朝暮兴与云山野老同 
　　濡险悠悠岁月频强延一息又逢春天空斜日鴈留影地迥煦风草弄新内圣外王同贯合身谋国计总相因忧怀转作元亨处此是人心一念真 
　　天降穷阨浩无垠金吾■〈木匣〉鎻伴儒臣久遭危患心犹泰运转亨机思欲频要信乐天为乐土须知忧世是忧身有诗吟咏忘颠沛彷佛羲皇境上人 

　　与晴川饮用杜工部韵 

　　十年游乐有山溪堪笑功名一旦迷身世三春留犴狴梦魂五夜到秦西养心幸得逢良友披巻还须作筌蹄墙上半罇清酒在与君同要醉如泥 
　　幽圜无处访清溪幸有高人启我迷共坐敛襟还共起堪东随步又堪西百年心事羞轮葢一日西风陷马蹄寄语西台同志友老狂依旧醉如泥 

　　迁榻次韵 

　　十载潜身一草茅兴来谁意向芳郊六经愚腐散尘几三径荒凉卧竹稍垣寂秋深风落果梁闲春到燕衔巢衰年至此真无似尽把疎狂任世嘲 

　　赠友人 

　　种德羡君能有终皇天日锡庆无穷膝前稚子丰神秀堂上双亲福寿隆谁共声通千古上更留恻切万方中几回遇别此何地惆怅乾坤眼底空 

　　见童子头揷苦菜花索观之作二律 

　　秾英彷佛类秋菊先饱无涯春露滋隠隠一般神色好煌煌几点化工奇开来可伴囚中眼采去能疗天下饥闻说牡丹多艳丽让他生长洛阳池 
　　真颜淡淡淡而浓坐见百花色自空惟有仰天倾白日也堪随地伴东风肯因蓟野门前黒不向燕山雨后红但虑圣朝寛我去无人解尔此竒容 

　　病起述怀用杜工部韵 

　　春日悠悠病已痊狱中再得数残年天光逺照来檐隙良友频怜到卧边无似懒将闲帙展有时还是抱愁眠感怀骨肉应分念百口悬悬心在燕 

　　次绪山韵五首 

　　闲楂一旦会消融骤雨惊风过太空隠显从心无上下险夷信步有西东感来定拟初张弩应罢还如未叩钟浩浩霄壤多少事真机都在巻舒中 
　　双鹳飞来圜树梢看他春到便衔巢显庭常若俨宾际幽世必须藉白茅心果合天真浩浩狂非作圣但嘐嘐会教身世全无我方寸纔能免物交 
　　莫道幽居心可欺格思便有鬼神知还看处处玉吾地敢不时时慎所为要走长途须健步能除深病是真医谁言岸逺难先到只在人心一转移 
　　眼底纷纷变态多谁怜世道日颓波百年事业真难措半隙光阴亦易过川上月临悬细饵墙头雨倒整烟蓑乐游却恐归豪放渣滓须先向此磨 
　　此心常要拟虚舟虚得能将万物收后乐不妨随地乐先忧岂但为身忧也知步履须藏用却笑疎狂真妄投龃龉方圆成感慨徒怀击楫在中流 

　　和太白山人韵三首 

　　时来门外坐春曛世事纷游满眼频进退忧思今最切江湖廊庙更何人循环泰运期三代展转凶危此一身却忆子牙清渭上钓竿投处有芳邻 
　　晴晖薄午暖风细此地独怜春更幽五夜露花新柳色一畨鸿鴈动江洲百年事业悬心切万里疮痍满眼愁堪笑襟怀潦倒际时看鸢鸟半空游 
　　夜柝忽惊乡梦浅破云残月照窓斜寸衷不是杞人过四海原为天子家双鬓蓬搔老囹圄一身寂寞又春华忧心独觉孔殷处世故茫茫未有涯 

　　闻次女亡 

　　传吾子秋去年亡凶讣一闻五内伤姊妹云何相继死父亲血泪洒圜墙往时女训勤庄诵今日哭声满屋堂虽我自言不过恸也应黙黙断衷肠 

　　初夏二首次韵 

　　不教闲虑在胸中便与长天一様空信步踏来皆乐地开襟满抱是熏风庭前栢色拂云緑墙角葵心向日红更有一般好景象应时黄鸟啭幽丛 
　　日上圜墙景寂然老囚于此尚安眠好怀还有四时兴世故全无一念牵糯米煑从沙釡里诗书堆在枕衾边何翁若觧吾眞乐日食何须破万钱 

　　送李明甫 

　　去年车槛过芦沟见尔卜居芦岸头山秀堪宜连屋峙水清恰好绕门流四时家有瓶中粟一巻心无意外忧公事了寻游憩处几丛乔木淡云浮 

　　端午节 

　　圜中佳节喜相寻况有良朋与合簪蒲酒且同今日乐负盘因见古人心忧时未恤身危久宥罪还思恩诏临此日密云成骤雨似伤屈子泪淋淋 

　　遣怀二首用杜工部韵 

　　数片残砖阁睡床颠危知是旧周行时严舜跖两条路日诵羲文一炷香心健自能忘困迹榻闲犹可拥衾裳襟怀还有潇然处每向南风歌兴长 
　　梦想丘园孰与班秦中泾沚傍商颜百年须系闲中罢一曲长歌日暮还月朗风清皆自得鸢飞鱼跃在其间茅斋却笑堪人意正对南山倚北山 

　　闲作四首 

　　斯道弥漫贯古今幽牕正好整囚襟毫厘乖谬天机逺一念虚明上帝临礼用事时为复礼心惩失处见真心存亡操舍皆由我黙黙须从方寸寻 
　　叅破乾坤古与今一忧一乐见胸襟鬼神不爽几微监幽室常如师保临君子固穷吾未得哲人自静彼何心包羲不尽当年意此地还须细细寻 
　　思古原来为挽今国民恻恻此胷襟致身臣子曰忠荩为答天王之智临霜剥风摧今日事江湖廊庙往年心天乎命也难穷极一息还从真处寻 
　　自古遭逢未有今空茫宇宙见胸襟狐乌走走声声叫云雨朝朝暮暮临输已应知郭泰虑济时还识范滂心感来感去真机在此理纔知不易寻 

　　刘子寿日 

　　初度圜中今四度白头万里杳江乡瞻思夙夜九天逺感恻彷徨一念长我辈元来多妄动圣朝未肯杀忠良寿隆本自君王造但把赤心俨对扬 

　　夜将晓梦过原次寮隠居赋诗为次寮赠得起二语觉而足之乙巳年六月初十日 

　　莫道山林无可乐只鸡斗酒有余情觉来却是圜窓梦卧听燕山杜宇鸣幽累缚我家何在世事令人身自轻一枕黄粱心未了长天目断片云横 

　　和大司马联峯先生诗二首用其起句 

　　席地檐前趂晩凉幽怀相与叹流灮思危自觉一心折行逺空余双鬓苍风景久成人惯习巻舒堪笑此颠狂世间翻覆都休道只可坚吾百炼刚 
　　席地檐前趂晩凉逍遥不是傲羲皇蹇修天亦怜吾拙拯溺人堪为世忙兴着野花呈艳好情关幽鸟弄笙簧生涯老去无长物一巻韦编袖里藏 

　　送纪中夫归秦 

　　与子同心二十年僧堂香火半炉烟正防步履三关险却笑功名一线牵囚系艰危怀后进衰残寤寐仰前贤归来共了平生事就此先期立志坚 

　　送林张二都黄门谪官出狱 

　　侍臣暂出五云乡总是皇朝恩浩滂九品官非闲处着千钧弩在甲中藏几年忠疏流封内万里悬旌归帝傍他日赐环承顾问好将民瘼答君王 

　　狱中赠孙都御史 

　　一系秋梧歳序迁眼前光景总堪怜暮云思望八千里济世勋名二十年天降困穷终有益到今显祖始无偏从兹努力加餐饭浩浩乾坤在两肩 

　　乙巳年八月十二日主上符鸾释放寻复逮系有感 

　　忽忆去年今日秋犴狴同得荷天休暂归故里观三径传播纶音到九州岛岛明主心无偏好恶小臣罪未了幽囚有时旷荡恩还下稽首遥辞五凤楼 

　　诏狱言别 

　　逢君倾倒此衷诚追忆平生契合情心为纲常千古重言因忠鲠一身轻同来被逮春光暖此去垂纶洨水清千里神交劳梦寐蒲台晓月见髙明 

　　许由巢父二人皆唐尧时髙士也与后世身陷缧绁者相去不啻万世传称弃瓢饮犊事皆未知有无昨夜梦入其庙中见二人像欣然有感题诗壁上未就而觉乃足成之甲辰九月二十二日书于狱中 

　　遭逢世道是升平髙尚同将天下轻树上瓢捐风响定耳边污去水流清山中不换冕旒色犊口惟餐芝草英恍惚萧然祠宇在尘颜羞见二先生 

　　哭李石迭 

　　传来凶讣自中州此地哭君欲白头风雨几畨入梦寐功名半世属荒丘五年离别心犹在一代英豪事已休空堕两行忧国泪柩前一洒意无由 

　　秋燕 

　　窵窵深髙罪未终思量安得此萍踪残生久在天边系世故都从眼底空渐觉秋风千路涩还看霜月万山红愿将国步与民瘼入我皇王所照中 

　　重九用杜少陵韵 

　　处处重阳今日节年年身傍金吾台风吹短髪囚巾冷酒破忧时怀抱开世上感多谁应少眼前暑去又寒来丈夫一念真机在岂效牛山悲老催 

　　除夕 

　　遥想去年此日新腊残复见旧光阴慨时秪向人偏切抱痛谁知我独深一片春晖成惨景数声鸣鸟是悲音眼前踪迹今犹在泪洒衾裳不自禁 
　　幽累屈指两年余还遇更新除旧时寒去今宵犹有滞春来明旦总无私江湖廊庙人人乐栢酒椒盘处处宜忽忆山林同守岁村醅一二老相知 

　　送人 

　　共处忧虞冬复冬而今君去我谁宗风寒谷岸松犹翠日淡城头雪未溶杳杳乡关几万里茫茫天地一孤踪安能将此别离泪一洒淋漓到九重 

　　杨忠介集巻十 

　　●钦定四库全书 

　　杨忠介集巻十一 

　　（明）杨爵 撰 

　　○七言律诗（二） 

　　元旦 

　　岁逢元旦觉春还桎梏年年在此间白日应须点残雪浮云但此绕燕山顚危喜见淳风转变态纔知世路艰西望垄埏遥跪拜三千里路是秦关 

　　正月二日寄偲儿 

　　秦关消息久无传说与儿曹莫涕涟囹圄暂留今日福圣明定宥往时愆舍南舍北一天雨山后山前百畆田收拾家中旧锄耒待吾归老伴余年 

　　次绪山韵三首 

　　日转庭檐春色灮西圜消息意微茫想君每动三秋念笑我常怀一段狂往哲皆从修性作世人谁是为身忙从今各记年前约只恐顚危心易荒 
　　从来克己最为难克去超过人鬼关水自流澌山自止火何炎热水何寒坐看百妄浑消尽便是一眞由此还正见胸中好景象天光云影半空闲 
　　刬却纷纷俗务撁襟怀一片自天然行无非与纔成性磨而不磷方是坚霁月想他何气象光风忘我到衰年洋洋满目无停息谁向霄壤识秘传 

　　春日 

　　谁家烟色锁楼台隠隠桃花将半开云际点空鸿鴈去圜阶扫地谷风来天机消息由人尚物运盈虚与化推心目洒然尘世外误看囹圄作蓬莱 

　　和联翁看花诗 

　　纷纷眼底今何时闷到还看此数枝欲向花前发浩叹飘然未入古人思雨多雨少颜如故风去风来根不移安得此花知世事常开听我赋新诗 
　　惹得诗人有所思为怜墙下两三枝孤忠暗与赤心合直干应看白首宜戱蝶游蜂闲作伴朝云暮雨漫相滋寄语少年休浪采要留真品接东篱 
　　看花不厌往来频花色常从雨后新赤白总非由造作巻舒端是露天真自赢犴侧七门锁却少坊间异様尘此地看花关世道后来还有好看人 

　　谢人送米 

　　十年分袂去燕台囹圄今同春酒杯久难应教愁态老逢君暂得好怀开宜时化向秋曹誉淳古风从海岱回廊庙一朝思旧绩共看琴鹤觐天来 

　　有怀 

　　年来奈此远思何春暖西台亦到么好景想从幽处少穷愁偏令我心多半空晴色将人照一点闲云轻自过幸有吾乡众豪杰激怀日与共消磨 

　　赠人二首 

　　乐老襟怀孰与同逍遥远志鹿裘翁百年佳趣庭前训一曲秋箫眼底空共惜幽累何日解还伤吾道有时穷犴圜读罢江湖咏若在春风和气中 
　　共羡君家庭桂荣岂知世路一难行倚门鸠杖燕山迥乘夜孤帆江水清骨肉转关心上重浮云自觉眼前轻新诗远为贤郎切多是君臣父子情 

　　送曹知府入关中 

　　十年交道叹浮萍咫尺而今万里情安我幽圜老岁月喜君闽越活苍生旌麾过处山河秀剑气冲来牛斗横暇日要寻千古秘考亭一脉甚分明 

　　送春 

　　逢君到此已三年日见圜扉掩半边照我寒衾共幽榻隔窓白日与晴天千山秦塞音书杳一点孤怀空自怜北徂鴈声留慰切忆他曾过首阳巅 

　　和联峯喜雨诗二首 

　　共庆连朝好雨频昊天临下显诸仁普施原野三农慰一洒长空万象新丰岁坐占八表盛放勋出自九重勤从今喜得含生类沐我皇王荡荡春 
　　雨过幽中生意频乾坤万古此纯仁弥天云掩千峯暗着地神施一様新出险走防歧路滑归田耕野老农勤涤肠莫谓吾无乐自有家山石冻春（石冻春富平酒名也） 

　　寄赵白楼总兵 

　　细雨空亭絶塞尘长才应许旧交人遥闻烟火山头熄且喜禾苗垄上新天意已尝怜志士圣明安肯杀忠臣情关莫恤幽中苦尽有诗书伴此身 
　　学得万人敌已成壮猷独步冠神京几年经畧长城固一日声辉天下名莫道萋菲终贝锦坐看心迹自分明昊天于此出王际照见将军一念诚 

　　次绪山怀友韵 

　　二年得与子相亲不意知为困里身心在熟仁狂作圣事求精义道通神化成品彚千山雨消尽寒阴一气春白髪从今还努力肯辜良友教谆谆 

　　初夏闻雷次韵 

　　东风吹得乾坤解雷雨作于初夏时田畯暂停南畆耜渔翁应罢水边丝检身吾戴囚冠坐宥罪孰为天下悲此日乡关千万里有人勤诵召南诗 

　　端午用杜工部韵 

　　半室还如天様寛诗书聊此与君欢汉廷可少贾生泪晋絷应怜楚客冠举世从今蒲酒乐普天怀古汨江寒千年屈子心如在角黍将来此地看 

　　梦陈寮 

　　十载燕京做客鬼今宵入我梦中欢孤儿总髻头角秀老母痛如心上剜郊外点香人共送墓门启柩众同看亲朋哭汝灵车罢各赠靑钱纸数竿 

　　闻绪山出狱 

　　思君不见日三秋忽听西圜恩诏优承志彩衣应有分倚门白发可无忧庙堂事业成虚语圣学全功蚤自收待我洒回闽海泪衡南握手与同游 

　　赵白楼有诗见寄次韵答之 

　　音问来从北海上故人遥向此相怜难将璞璧投幽室可把长缨濯下泉我自福堂安桎梏君于陋巷诵遗编死生穷达了无事不负男儿此百年 

　　闻赵白楼复总兵赠之以诗 

　　文武俊才今再用一身万里此长城诗书本自儒林重韬畧复为麾下惊采芑妙成猷算壮扬旗时扫塞尘淸功成待画麒麟阁不说燕山山上铭 

　　有感 

　　天涯风景又将秋想象西周已古丘万里乡关惊旅梦百年身世叹幽囚披怀有虑成虚迹触眼无穷是隠忧解得古人行迈意知吾于此更何求 

　　送同乡王大尹出狱 

　　患难相逢此月秋不堪君去我还留丹心廊庙千年虑白首江湖一念忧窻隙为增薄裳冷柝声偏动旅囚愁有时圣主洪恩诏渭水相将理钓钩 

　　思故人 

　　忆我西归过尔家篱边秋雨秀黄花百年涅债从头补一日交情未有涯荷杖未耘秦垄草回身复泛孟津槎伤怀更有难堪处惊出门前问槛车 

　　寄田道充 

　　二十年前我与君讲求五典共三坟长安春酒随豪兴旅馆残灯到夜分国泪应教知己洒直言难使后人闻有时罪了归田里醉宿阌乡境上云 

　　赠人二首 

　　未能会面结良晤但信一心定盍簪天罪老夫宜岸狱人文君子化须南道兼朋友生来伍事有当官干者三相信相离徒想象只教今日更难堪 
　　周道阴浓杨栁风行行不必叹穷通思君毎有交情厚愧我全无补衮功但说天边一讯别敢云林下再相逢千年楚客心何壮耿耿令人切寸衷 

　　送曹子仪令平遥 

　　昔日治郡功推最卓邵遗风世所钦古谓圣人皆可学岂于君子让之深荒陬疾苦悬思虑直道斯民贯古今化此平遥无巧法存吾一念至诚心 

　　赠洪百戸（有小序） 

　　（守狱官洪百戸以予下狱次年来狱中适事甚汹惧人皆畏近未敢一见洪独省问至于流涕不能仰视数年间每思其厚今年正月洪复来此追往慨今又至泣下作此赠之以示不忘） 
　　西风吹得家山杳沆瀣腾成犴户阴天上本无神鬼谬人间难有丈夫心艰危世事百忧切浩荡君恩十载深此日多君天下泪几畨为我湿衣襟 

　　有感 

　　夜初独坐拥衾裳耿耿丹怀空自伤斜月淡光穿暗户晩风微冷透晴窓一心知有君恩厚九死难回忠义肠漏下旅囚愁不寐数声寒雁送凄凉 

　　送桂道长出狱和其韵四首（桂名荣） 

　　懒乘骢马泛秋槎去处适逢陶令花五斗王臣皆有事六经作用未为賖暂舒廊庙经纶思且问江湖赤子嗟试罢牛刀谒帝主还成礼乐数千家 
　　送出美人去泛槎还从幽地赏葵花毎怀卫足犹有在日抱倾阳诚未賖数载斑毛羞懦腐一生阨蹇半愁嗟念君为我心何切天下斯文本一家 
　　蹇难还逢秋气森幽中无奈感时心世路两歧夷共险人情一理古犹今安危家念关河杳生死君恩天地深十载钓俦应待我烟蓑何日再相寻 
　　西风薄暮景萧森慷慨昔人折寸心独念爱身身系国须知怀古古同今一千七百日光远三十六宫易理深韦巻平生空皓首画前恍惚竟难寻 

　　梦浦竹塘 

　　去岁兹辰长别我今宵梦里再相逢醒来想象音容杳双泪空流老眼中姓斑靑史心犹在身塟黄泉事已终雨洒风吹永难尽总为人世恨无穷 

　　送甥张禹卿 

　　数载天涯客舍穷忧心为我日忡忡泪添滹易流千丈思断乡关几万重莫道艰途奔未了须知多难徳堪崇惓惓望尔立身蚤在此叮咛八句中 

　　秋日遣怀 

　　俯仰乾坤此棘垣忧来倚杖步西圜忘机云外鸢犹舞解意墙边草欲言危难总皆身外事修为但可默中存感时悄悄心犹切难向他人开口论 
　　寸心恻恻风尘迥千里迢迢世路倾但比深圜铭上帝肯教之死负平生乡思漂泊天涯杳音信空闻寒鴈声不是君王违谏诤孤臣未有动天诚 

　　送钱绪山 

　　寤寐今犹怀赵子眼看钱子又将行同心良友匆匆去不尽闲愁种种生桎梏逢时风露冷圜阶送处雪霜淸忧虞二载忽分袂而我安能己此情 
　　与君同难两年分至道常期日以新时讲尽忠兼尽孝共成为子与为臣圜中岁月杞人老天外风尘世路湮耿耿每怀无限思明朝有感向谁陈 

　　送人出狱 

　　百年身世半尘埃四海斯文于此偕淹淹残息延旦暮明明宇宙照心怀险需叹我幽囚客宏济知君匡辅才感别自来情思切况逢多难在天涯 

　　寄周给事 

　　颠狂老倦下林泉宇宙相关一念牵道在三才终未冺风来四远总无边谁教洗砚鱼吞墨空忆烹茶鹤避烟残息久能随大运纷纷人世任流迁 

　　怀绪山先生 

　　携手分离不再逢幽中尝忆往年冬马牛颠沛风尘迥童冠逍遥江渚溶人品岂非黄叔度气根应似郭林宗相违叹此圜墙外更有关山千万重 

　　谢人 

　　劳人两遇北风侵白日岂堪鐡戸深天下自无神鬼谬人间谁是丈夫心颠危每抱忠和义慷慨常思古与今冩此新诗倾至意多君别泪满衣襟 
　　自念狂愚速罪深多君勤为我怀音而今指日将分袂说起当时泪满襟暂共苦寒向炉火难忘炎暑坐西阴送行纵有诗千首不尽离愁一点心 

　　遣偲男归秦 

　　一简归音到狱中令吾方寸日忧忡感悲泪滴胸前湿骨肉情关身上恫万里云山形眇眇几年天道鉴懵懵遭逢至此须安命总是艰难未有终 

　　又 

　　闻汝临归血泪流苦情都入我心头本为世道千年虑适到家门百口忧幽地北风留父久远山寒雨重儿愁圣朝不易朱云槛终许残生遂首丘 

　　和紫阳先生韵八首 

　　省愆终未敢尤人报国焉知己道真肯向遭时存外慕但须临难致吾身拙猷未可轻寒士迂恤曾何间小臣莫谓幽圜同永夜天王明鉴说如神 
　　岁岁年年一罪人戚怀未得了吾眞日供粝米堪餬口夜展羊裘足掩身塞上风霜寒将士天涯桎梏老孤臣总然不计生和死触目纷纷也惨神 
　　思量宜是犴中人感动君王恐未真十载每怀当世事一躯何惜老来身恩深愿作沟渠骨罪重难为草莽臣此日存心都莫道好将余喘听明神 
　　艰危还作囚系人之死难忘一念真长路奔寻吾旧处满门哭送此残身风高吹冷辽东帽天远愁劳杞国臣却忆范滂千古上当年不祭狱中神 
　　远寄新诗劳故人为吾点点见情真匡时乐道百年志燕塞秦关万里深緑水靑山供逸士朝云暮雨伴囚臣眼前光景眞如梦一望天涯即损神 
　　多难悠悠忆美人美人心兴出天眞早梅白马山中兴雪夜扁舟物外身可少感怀抽逸思空教流泪惜王臣采苓若到首阳下俯仰乾坤有鬼神 
　　十年空拟白头人浅劣原非见道真祗有狂愚为世指更无明哲以全身动疎自可遭罗网夙好徒劳惜谏臣三木伴中思伐木幽情转觉一伤神 
　　自笑率由异古人冥冥不解巻舒真无劳强自营千虑有补何妨死一身用世总难轻涉世良臣谁愿作忠臣枉教昼旦空忧念百代虚盈属鬼神 

　　偶作二首 

　　一念心灰万事休无涯岁月此幽囚九州岛岛衰梦从吾息十载长纶偶自收遇可乐天须解乐谓无忧世是深忧遣怀幸有韦编在聊向羲皇境上游 
　　一念心灰万事休今年不似去年愁亦知天外难悬足岂但狱中能白头胸次广无人世狭眼眶明少犴窓幽脱然放下尘寰梦且向圜阶歌远游 

　　端阳次联翁韵 

　　幽居几度遇端阳万里关河隔故乡龙舟扮出湘江恨艾草还为人世芳几段角团随俗好一尊緑酒带蒲香离骚歌罢浑无事真个圜庭是福堂 

　　冬至 

　　气转初阳觉尚微强吾羸病掩圜扉寂静真源须探取盈虚妙应自相依两年长夜独悲感一点丹怀孰与欷邈想周文幽困里先天衍作后天机 

　　杨忠介集巻十一 

　　●钦定四库全书 

　　杨忠介集巻十二 

　　（明）杨爵 撰 

　　○七言絶句（一） 

　　读微子篇 

　　开巻悠悠忆昔贤知将人事委苍天千年王子忧心在老泪而今堕简编 

　　夜初 

　　半窓月色下长宵照此无穷客虑遥最是感凄一段意北风落木夜萧萧 

　　闻说赤肚仙口号 

　　跳落深坑已数年纔知半世总狂颠几时抛却人间事去到密云学浪仙 

　　谢郭平安惠衣 

　　赐服见君怜我深范滂感愧故人心圜中纵有孤臣泪珍重不教沾素襟 

　　遣兴五首 

　　白日回光迷远山风烟薄暮早春寒几回点检累臣罪一疏欲期天下安 
　　十载幽溪把钓竿却教桎梏倚门阑葛藟灭顶皆天降事到今朝死亦安 
　　桎梏真知行路难况逢九九有余寒忠猷总是邦家虑死亦今朝心自安 
　　但为当年耻素餐反成世事日艰难而今死事得其所归到黄泉心始安 
　　幽囚罪是吐忠肝日见逻人向北探圣主无劳关虑切微臣不以死为难 

　　题扇 

　　适得天边月半轮将来故作手中珍但看一阵淸风起扫尽中原万里尘 

　　赠苏廷诏五首 

　　望断长燕万里深思君不见泪沾襟高情为我还甘罪至死难忘今日心 
　　罪出经年怜我深要存男子此胸襟闻言废食更流泪是我怀君一念心 
　　数载幽幽狱戸深相逢更得好胸襟要将尔我今朝事说与儿孙记在心 
　　忆昔相逢幽陷深各将国泪洒裳襟我无孟博澄淸志君有西川豪杰心 
　　悄悄独怜我罪深渊思自慰此愁襟昊天肯吊苍生命鉴此人臣日夜心 

　　人有犯晴川者以此慰之 

　　一片西飞一片东浮云终不碍长空人间变态闲来往何与无涯胸度中 

　　六月六日 

　　六月六日杀蠧虫无衣可出哭吾穷聊将囚板阶前晒一物光辉与世同 

　　嘉靖乙巳年八月十二日出狱归九月十一日复逮系途次有作 

　　白衣黒马出乡城饮饯多君挥泪情世上谁无生死路不须分袂叹危行 
　　漂零四海一孤踪眼底颠危悲路穷共说君恩天浩荡还期故里再相逢 
　　涉险犹余诗兴狂回头马上别金阳（李驿丞号也）平生胸次他无虑一念还为天下伤 
　　遥向北邙哭范滂皇纲复为汉人伤诸贤不向幽中死剖柱心无符后殃 
　　三木如堪及俊良杀身不必虑深长投尸近有黄河在谁肯将来塟首阳 

　　谒夷齐祠 

　　孟津河下谒夷齐凄怆风霜盈陌衢愿借首阳方丈处藏吾天地一残躯 
　　晨朝停马拜荒祠想见当年叩谏时却笑史迁传谬罔武王安肯遽兵之 

　　谒比干祠 

　　人心天意转岐豳夫子安能不杀身一死祗将殷祀絶空教千古吊三仁 

　　谒羑里祠 

　　后天剖破见精深都是周王至徳心拜罢遗容思往事直教客泪满裳襟 

　　渑池道中 

　　西风落日满尘埃秦赵功名余草莱廉弱蔺强皆国士自能羞上会盟台 
　　奋身秦馆志难移共羡相如智勇奇四十万人同日死徒藏楚宝欲何为 

　　遣偲男归秦 

　　汝自燕山归雍州临行不免泪双流逢人便冩康宁信寛我囚中一念忧 
　　父已六年同楚絷儿今三试佩吴钩吾家不说谄时话但向平平路上求 

　　乙巳年十月二十五日夜复入狱咏栢一絶 

　　反身未了他年罪乐土还逢今日安慰尔耐寒庭下栢主人依旧又来看 

　　葵初出二絶 

　　真品终难混草莱几丛都是去年栽愁中偏有赏花兴早把赤心为我开 
　　天然根干异蒿莱毎藉春深夜露栽我去应无人会赏徒倾一点与谁开 

　　拄杖 

　　笻竹由来本性轻耐寒耐暑始堪成得君今日为同伴特地扶吾暂独行 
　　直干元来不尚文平生羞与鬼薪羣谏官得尔成相辅踏破恒山万里云 

　　秋日十咏 

　　露冷风凉秋渐深塞天犹系白头吟已知忧国非吾事有感还余恻恻心 
　　不堪秋草与秋风又把流光易此中万里君门皇路在一身罪难几时终 
　　年来欲与世相忘转觉幽怀百虑长延颈九重天外远难将一念悟君王 
　　复惊一叶坠庭前坐惜年华双鬓颠多罪残身忘是我迩来都付与苍天 
　　风落庭柯又是秋有时乐在有时忧欲为万里朋游告归鴈还迟塞上留 
　　忽惊塞鴈报淸秋困里帛书肯寄不云外长风吹六翮一飞千里到西周 
　　寒蛬蚤已到幽床梧叶枝头几个黄淸昼半阴云忽忽几人能解此凄凉 
　　绕塞西风白露天万山黄叶落翩翩穿窗日影无私照一隙常来到卧边 
　　五十余年人世事此间白发几经秋不知淫雨烟波上谁去乘风泛栢舟 
　　看开宇宙谁人事白昼天涯此日头鴈过故惊囚榻梦一声凉夜送高秋 

　　秋夜同刘晴川观月 

　　淸光一片露云端拱立圜阶心未阑来岁今宵逢此月恐无良友共相看 
　　长空初夜静霏微转步却将心事违共说不妨幽户掩隔窗点点是淸辉 
　　万古得天照宇寰秋林辉色动燕山疎窗半隙即全体照到吾心方寸间 

　　秋燕 

　　辞社还寻高处藏留予常系五云乡时来时去天机在羡尔一双羽翼长 

　　送高大观年兄出狱用其留别韵 

　　别念关心泪欲流送君出险我还留要知今日嚬眉意不是寻常生死愁 

　　丙午秋七月朔夜梦友人王泉冈张东台 

　　总是髫年夙分投神游万里自相求不知吾友今宵梦亦得须臾相遇不 
　　不断悬悬故旧情梦中携手与同行觉来展转增凄怆门外铃声报五更 
　　暂合还离一旦情郊原哭送我东行年来忧患催人老双鬓而今已变更 
　　去年送我出城东转隔关山千万重幽地此时空念切只教梦里暂相逢 

　　答友人忽天章辽东作断事 

　　困里风霜几度侵多君不替故人心辽阳极目关河杳读罢音书泪满襟 

　　病中人有以诗喻使寛鄙怀者次其韵答之 

　　数月言官耻素餐杀身今日有何难包荒自是男儿事肯不同天一様寛 
　　日午纔将数粒餐来之坎坎岂为难眼中视此容身处同彼霄壤无限寛 

　　春日十二首 

　　乾坤无处不淸明竚立间看燕羽轻一念孤怀酬圣主百年人物此残生 
　　窗间舒日渐融融曳杖逍遥百虑空千古吾心谁乐与首阳花草自春风 
　　雨霁春郊秀女萝闲云偏惹落霞多南鸿一羽冲寒峭万里长空晩独过 
　　阳和到处总无垠老干苍柯向月新莫到幽囚空岁月东风还有去年心 
　　柝声急处鴈声高门掩圜灯夜寂寥念此天涯归路杳谁将一段楚魂招 
　　云掩燕山接地阴霈城新雨细■〈雨上〈赞，日代贝〉下〉■〈雨上〈赞，日代贝〉下〉即看宇宙均生意识得乾坤作用心 
　　迟日幽圜春又深闲听燕语散愁襟自知一息延朝暮到此还余忧世心 
　　四年多罪锁危垣惊眼金吾春草蕃一点孤忠应未死君王恰有好殊恩 
　　檐头对雨雨萧萧墙内葵心墙外桃日暮东风惆怅处闲看林鸟各归巢 
　　十载忧时一念深竟成身世此浮沈斜阳满目萧条事冩作长歌次第吟 
　　萋萋幽草映圜阶羡尔逢春早意谐此日吾生犹未泯且歌愁句散愁怀 
　　从此超然脱故吾天空海阔见洪模无容类是假男子有忍方为真丈夫 

　　偶兴五首 

　　幽中莫叹久无家犴户难将国梦遮七载悠悠何所事赤心白髪是生涯 
　　欲酌春醅伴此身榻前一盏转伤神年来警戒非因祸恐致君王杀谏臣 
　　风满圜垣月满楼吾将风月伴幽囚人机本自天机出解到无思意便投 
　　坐对窗风一隙淸人间万虑总堪轻无端幽鸟闲来往却作愁人深树鸣 
　　一片闲云遶翠松还成细雨暗千峯此时骨肉遥相见多在茕茕客梦中 

　　葵花二首 

　　园葵新发几枝红病里空悬赏念浓只恐花疑吾不好诗成转寄藉东风 
　　谁把葵栽幽厕中祗慿新雨秀新丛出门欲赏怜多病为问今开几个红 

　　有所思 

　　当年各为主恩深生者难忘死者心将此满腔忧世血变成赤泪堕囚襟 
　　年年燕塞动悲风应是人心愿未终死去果然难遽灭九原还得再相逢 

　　独酌十首 

　　春来病未放淸歌惹得春风不甚和偶酌燕山一杯酒满怀诗兴若江河 
　　老夫不是爱长歌恐把流光混里过一啸胷中无限量古今天地在包罗 
　　卧醒还酌两三巵赶出胷中无限奇便笑古今忙脚者撞来撞去总成痴 
　　一寸修为一寸天纷纷谁解此闲年从今莫说痴儿梦囚榻安吾日夜眠 
　　男儿寸寸是刚膓要把尘腔百虑忘聊下墙头一罇酒不妨独酌对羲皇 
　　天地元来只一春春光到处岂无真须判努力将心戒莫作圜中忧世人 
　　愁来还要酒消愁到手必须三四瓯醉后吟诗诗罢卧风流也属狱中囚 
　　连年病不似今年和暖风光我却眠春到无诗春自去而今要补几千篇 
　　残春隠隠恰如新老眼浑看见未真更不分天与人异只疑共是一团春 
　　阳春几转属艰难未惜空余两鬓斑若把皇家元气论入牢强似入深山 

　　遣怀四首 

　　故园独此念残春无奈忧危此一身莫怪片言千百死从来蹇蹇属王臣 
　　自来幽陷几风霜忧切空余两鬓苍故惜残躯非我意恐成一死累君王 
　　春去还留此喘余劳心空把百年虚有时不禁伤怀切万里家乡一片书 
　　一时感激切忧劳便欲捐躯报圣朝此日孤懐徒耿耿九重不啻九天高 

　　送耿良弼 

　　与子交游不计年吴山当日杏花天官贫消息几年絶忽喜音书到卧边 
　　七载幽窗与世忘故人感激意偏长圣明未肯杀忠直早晩吾将归故乡 
　　蝴蝶梦中五十年将身但合老林泉冥行走入深坑里空负良朋意戚然 
　　千里风尘到帝乡悬悬念我我心伤乔陵安得还相遇共醉桃花流水旁 

　　偶有感 

　　吾狂岁岁系燕台一盏浊醪百虑开醉后自忘安险处误将囚所作蓬莱 
　　吾衰久不念东周那惜斑毛出鬓头海宇升平天自造可能一手障狂流 
　　吾心原未解深思宇宙安能独任之力薄不堪身万死疎愚空使后人嗤 
　　老夫经岁卧幽窗慨世忧时念益长白日似怜吾寂寞故从小隙放余光 
　　当年祗抱素餐羞一日疎狂七载囚安得此时廊庙上有人聊为我皇忧 

　　遣怀 

　　雾断长天万里空邅回日暮倚东风纷如自是人间事不介悠然胷次中 

　　雪茶 

　　雾后飞来满太空巧将轻片舞条风六花烹作六安水瑞气都留玉盏中 

　　残雪 

　　瑶花不但遍燕山幽地虚池总一般只恐春风吹得急徘徊再赏片时间 
　　同云知不再凄凄当午阳晖照故迟赏汝笑无春脚味兴来但有感怀诗 

　　慰章秀才 

　　多难不须日叹嗟男儿身到即为家阶前一片雪融处饶我春深复种瓜（去年章生阶前曾种丝瓜） 

　　送赵大尹出狱 

　　我在关西子在东百年适得此相逢从今音问千山隔人世真如一梦中 

　　读萧处士行状 

　　纷纷落到静观中一点浮云散太空老笔千年心事在未须身后问穷通 

　　送人归秦 

　　春到燕台策马还文旌指日度函关故人若问圜中兴道与山林总一般 

　　送绪山出狱 

　　每道别离今果离是谁欢喜是谁悲共将心事常相忆记我丁宁四首诗 
　　两共幽圜霜雪寒而今离别要相欢愿君分袂毅然去莫向鐡门回首看 
　　二载相逢一旦离徘徊孰令我心悲此时此地真难得说与儿孙世讲之 

　　寄偲母 

　　偕老糟糠重徳音圜门无奈两年深寄来秦树三囊枣见汝忧勤一段心 

　　送张本礼归乡 

　　弱冠交游三十年乃今如此共天边送行诗自狱中冩安得不令我恻然 
　　送君不肯泪涟涟知为男儿心志坚归去友人来讯问道吾长夜已三年 
　　目断秋云远盍簪侧身西望泪沾襟再将半纸新诗出冩我留连不尽心 

　　哭翟尚书 

　　哭罢浦周已二年悲怀今日复澘然两行出自中心泪一洒尚书柩板前 

　　补衣口号次晴川公韵 

　　夜补囚衣昼可穿知君手段自心传成周谁是真男子千古人夸山甫贤 
　　会补清霄神慢穿昔人妙诀己无传高高在上真难措炼石惟闻娲氏贤 

　　杨忠介集巻十二 

　　●钦定四库全书 

　　杨忠介集巻十三 

　　（明）杨爵 撰 

　　○七言絶句（二） 

　　初闻黄鹂 

　　共步圜庭佳树阴逍遥因见古人心囚居莫道无真乐也有黄鹂送好音 

　　独酌 

　　独酌燕山春瓮香暂开宇内一愁肠醉看榻上无长物惟有孔家活世方 

　　夜梦四老人俱彷佛百余岁衣冠古朴气象庄重皆天然不事矫饰同坐一木凳予趋前长揖四老人俱起答之渊默无一言觉犹宛在目中以诗记之丁未正月初三日早间书 

　　知是商山四老翁来吾梦里一相逢凤凰千仞当年事独在平生寤寐中 

　　读诗偶成 

　　肥遯高风百世师衡门愧子独栖迟洋洋泌水今犹在还有几人能乐饥 

　　黍离篇 

　　眼底兴衰忽变迁每将心事问苍天农夫不解行人意知说离离是有年 

　　豳风 

　　硕肤一逊徳愈光叹自东人乐绣裳不有风云雷雨动鸱鸮岂易悟周王 

　　夜怀绪山 

　　独坐更初有所思悠悠令我心如饥谁教咫尺同千瑞安得梦中一见之 

　　送赵白楼出狱 

　　圜内霏霏雪片轻三人同送一人行须知令我难堪处正是鐡门回首情 
　　与子周旋风雪中留连送出白楼翁我曹莫道别离苦此是圣朝囹圄空 
　　两年同难一朝离世事艰危各自知良友今宵何处去忆他挥泪正相思 

　　哭华州张处士 

　　寿享人间八十年全归正寝是升天可怜一掬囚中泪不到先生坟土前 

　　往年一士夫劝勿作诗作此以晓之 

　　罪人岂是好吟诗诗是罪人拨闷词成后朗吟闲自咏融融满目见天机 
　　天机满目是襟怀滚滚都从诗上来付此巻舒同大运岂容一念自安排 
　　安排了得见人心只向天然分上寻要识此间真气象茫茫宇宙更无垠 
　　无垠所向在先难一本从来非二三百虑根原由此出天人未可两般看 
　　罪人岂是好吟诗诗是罪人自得时独咏一声心已解此身此罪正相宜 
　　此身十载卧松云千古真传愧未闻中夜思量年少事雪窗曾读北山文 
　　雪窗若向静中寻得见昔人藏用心举目霄壤皆可乐沂源正是此胷襟 
　　沂源到此几千年邹鲁心神在简编谁识真陵数枝草靑靑日夜秀窗前 

　　张公弼 

　　抱痛周君意独深柩前一哭泪淋淋昊天于此昭明处照见先生一念心 

　　和人韵四首 

　　能从定里息奔驰即是天人合一时往哲藩篱吾剖破动无方所静无私 
　　病潜隠处最难医拔去深根思匪夷舜跖相悬初未远差之千里自毫厘 
　　户成人自此间出阖辟真机须了之却笑纷纷御冦者徒劳破屋欲何为 
　　一原万象皆同有要把心从此处知善到公时多少大须知无我是无私 

　　和题扇上渔翁图二首 

　　满江秋月照艖明水国云乡老此生常虑中宵风雨变孤舟时向岸头横 
　　一见风波即放篷徐徐再访斗牛宫将吾心事频思检惭愧烟蓑江上翁 

　　送人出狱 

　　相逢相别两经春分袂情怀见子真此后金吾门外过念予还是困中人 

　　送人归蜀 

　　雍山蜀水共封疆送子教人偏感伤归到秦关停马处好将多难报吾乡 

　　示侄休四首 

　　旅舍空时家又空秦关燕塞路难通吾儿莫道饥寒苦君子原来亦固穷 
　　门掩隙尘客舍空寂寥人久在圜中但愿圣明恤狂直尔曹与我再相逢 
　　昔年送我古祠中儿向西行我向东此日音容如万里各将一念叩苍穹 
　　缧绁两年骨肉离幽圜客舍日相悲尔曹知命须寛慰世道艰危古有之 

　　祝赵总兵 

　　此日降神自东岳看来赋与不为薄我今祝寿无百壶但愿将军困而乐 

　　谢人赐鹅米 

　　还将徳惠过圜墙味带南风满屋香可奈穷囚深恨处思君高义不能忘 

　　闲吟 

　　五年夜夜锁客囚还余乡梦遶林丘白头未了乾坤事一息常为汝辈忧 
　　天涯岁月自幽囚老去无须念首丘未了平生身上债不图今作汝曹忧 

　　哭浦周二公 

　　二子杀身良可伤老夫念念不能忘欲将往岁颠狂事同到九原笑一场 

　　禹卿归秦仕儿留此难于为别以此慰之 

　　道义真原宜早寻况逢兰若又春深男儿本是四方客离别何须苦动心 
　　良朋万里此相寻为念艰危岁月深安土敦仁贤哲事男儿何处不寛心 

　　赠别 

　　送别圜门各感伤好将事业继龚黄如逢潼上刘君子道我囚中两鬓苍 

　　送孙寺丞 

　　不信荣华有是非幽缧终日掩圜扉世间满眼愁人事忽见孙郎能蚤归 
　　流连白首叹知机日见庭柯黄叶飞安得一朝携手去与君共采首阳薇 

　　九月节 

　　九天风色夜萧萧此日君门万里遥不是谏臣难一死杀身恐累圣明朝 

　　闻申大用告孤松祝予不死作（有小序） 

　　（白塔寺老僧号孤松与予素未相识予辛丑年春下狱是年秋燕山申大用以事被逮告以孤松当予凶危之际日常流涕为予焚香诵保安经以祝不死当时一闻即以诗纪其事毎拟出狱必求一见乙已年秋暂归田里以迫促速行未遂夙愿今复下狱踰年闻孤松已谢世矣因述当日所作复继韵悼之见予未忘孤松也） 
　　普天吾欲振颓风堕入无涯渊海中谁诵保安心更切令人日夜忆孤松 

　　闻孤松谢世继韵悼之 

　　楚江渔父惜回风千古同归一梦中岁月不堪人事变洒吾双泪痛孤松 
　　深深塔院锁熏风虚想形容入梦中当日孤松曾念我而今我复痛孤松 
　　萧萧松影远红尘海宇相关一念真怅望几年空步履还从此地一沾巾 
　　几年欲接上人风忧世襟怀与我同看到乾坤终始处纷纷眼底总成空 

　　招友人王泉冈同学尹家村寺（泉冈后同乡举官县尹） 

　　初昏月隠满天星市肆纷纭风打萍能鉴皇天应有眼林间鸡犬几时宁 

　　赠友人韩双台三首 

　　一子耕农二子儒数犁春雨五车书主人杯盏微醺后逸士传中访友于 
　　丘园步履迥尘埃一段超然襟抱开眼底乾坤都是乐不从此外更安排 
　　关中高士韩双台独把功名等草莱胷次悠然忘物我聊呼童冠与徘徊 

　　夜梦一人戴无翅纱帽谓诸葛孔明也予揖而就之谓予曰尘世富贵何足道哉唯唯既觉漏四皷矣以诗纪其事丁未夏六月十四日也 

　　梦里从容揖孔明回天事业竟难成出师两疏心千古可是巍然三代英 
　　隆中运策三分定渭上屯田一念深星殒营中旋义斾秪成当日受遗心 
　　天厌东京久自虹舆图分豁竟难同汉皇值此颠危日空向南阳起卧龙 
　　汉贼从来难两立蜀川偏据未为安只教千有余年后五丈原头秋夜寒 

　　哭姜郎中 

　　一世光阴半世终宜将运数委苍穹吾心犹有难堪处老泪哭君是狱中 
　　静里闲谈古与今超然物外是胷襟相逢独有难忘处夜雨东风一片心 

　　○联句 

　　乙巳年孟夏十九日大司马联峯先生初度同难王子言具酒邀予四人为先生寿坐中联句得五言古风七言律各一篇 

　　此辰当此地杯酒喜相从感极宁辞醉衰颜肯近红（联峯）时逢天地解雷雨满长空（晴川）忧国忧民意宇宙浩无穷（斛山）斯文千古会聚乐一家同（讷溪）浪迹形骸外高情俎豆中（晴川）谁怜幽陷里各欲反淳风（斛山）他年林下乐须记此情浓（义泉） 

　　又 

　　难中此日逢初度（联峯）岳降曾逢生甫申雷雨经纶占大手（晴川）风云遭际愧贤绅伊周事业应无分（联峯）黄夏渊源却有真（斛山）愿得八荒开寿域普天稽首诵尧仁（晴川） 

　　看花 

　　看花忽尔动遐思忆昔长安得意时今日看花虽异地此花亦与人相宜（联峯）随身着处忘升降信步趫来履险夷怪得幽中怀抱好兴同贤哲坐东篱（斛山）人心谁谓不如古造物从来岂有私（晴川）好景纵观皆乐地从教无日不相随（义泉）百年显晦浑闲事一笑荣枯便释疑（讷溪）但愿此心常共赤何须殊色与争奇（联峯）要知展转艰危里天欲吾曹慎所之（斛山）南北朋簪非易盍乾坤脚板岂难支（晴川）真机毎向花前得终不逢人一皱眉莫道看花淹岁月恩光指日是归期（斛山） 

　　又 

　　与君斯邂逅一叶报新秋（斛山）名姓谁知道（斛山有梦）心情见尔俦（林华）盍簪如有像丽泽复何求（晴川）珍重朋来义相期到白头（讷溪） 

　　又 

　　每过花前动我思（斛山）雨余复见长新枝（聨峯）乾坤生意原无尽（晴川）物理乘机默与移（斛山）向日一心终自赤盈园诸品独无缁（聨峯）耐寒松栢千年秀与尔同当天下奇（斛山） 
　　粉墙斜倚似含思（聨峯）真蕋倾阳正满枝雨露时从天上降（斛山）根荄曾向圃中移（聨峯）无边心事终怀赤满眼风尘不受缁（讷溪）雅态自堪供玩赏何须解语始为奇（聨峯） 
　　谁云仁远未之思物迩还怜一两枝开落随时皆自得（晴川）晦明向日更难移（斛山）虽无脂粉容常艳便出淤泥色不缁一种天香元自异姚黄魏紫未为奇（聨峯） 

　　酌酒 

　　天涯今日共幽囚各为当年天下忧（斛山）消息知宜观大易浮沈总付与清秋（巽峯）风雷自是交相助声气何须更别求（晴川）醉里悠然尘世外相看真是泛虚舟（斛山） 

　　复酌送巽峯出狱 

　　共倾一盏送君行不尽幽圜此日情（斛山）尘世偶然开笑口丈夫宁肯负平生（晴川）岂为湖海新宾主当是乾坤老弟兄（巽峯）天际轻阴旋即散他年还共论诚明（斛山） 

　　○杂诗 

　　丙午年首夏患足疾六月淫雨大作狱屋中水深二尺许囚板漂没六七日始退重此湿感不能步履今一载矣殊觉衰惫恐倏殒灭为十招魂以自慰卧起慷慨援笔立就词固不能尽工也丁未年四月二十五日作 

　　两足屈栾双目眩暗身孱罪长影形相伴百忧时触五内凄惨耿耿茕茕夜以达旦生理几何魂将我散呜呼魂兮魂兮宜莫即散我皇聪照当有涣汗 
　　愚民参差成此幽囚绵绵赤抱皤皤白头过隙野马涉世浮沤狂迂速罪予复何尤魂欲我去飘忽远逰呜呼魂兮魂兮尔无板荡骨肉万里涕泣我望 
　　我生不辰长夜转戚悠悠苍天烨烨白日沆■〈氵韲〉弥漫乾坤穆沕哭者既死叹者为失旅魂杳杳十丧六七呜呼魂兮魂兮衮职尔补少延须臾孰无肺腑 
　　阴风瑟瑟旅燕唧唧暮雨朝云胡为我急身世穷年天涯一息宁为髊■〈骨化〉羞作鬼蜮我生为劳魂欲放逸呜呼魂兮魂兮慎尔先发与我相须受天之罚 
　　百感摧剥寸衷消毁长守圜扉满腔赤泪有觉残生无涯谴祟发发回风滔滔逝水魂如不来伊谁为类呜呼魂兮魂兮孚我以心人生遭际往古来今 
　　半百生涯一躯残偃孤抱忧劳萍踪屯蹇万死交戚九天元远假寐长思流光空转魂欲几何灼灼微燹呜呼魂兮魂兮何遽舍我我欲尔尽散无不可 
　　人生几何吾岂恋恋成吾一死反贻国患岁序屡迁久甘幽难使我君王不杀忠谏魂何彷徨去如飞翰呜呼魂兮魂兮孰非天命于此永依安土以听 
　　风尘远迩薄暮茫茫此际劳人孰不永伤悲万里天断九回肠谁乘危机忧我君王我魂寥落便欲长往呜呼魂兮魂兮努力炯炯人谋既臧天步可永 
　　自我复来寒暑更度日月迅速转看白首我思古人伊谁可友履义安仁身类尘土死也生也彼亦何有呜呼魂兮魂兮吾何尔号恐将一死轻于鸿毛 
　　男儿脚步自有圆方由我颠踬之死何妨履我后土戴我穹苍省我之愆是我之狂魂如解此安我福堂呜呼魂兮魂兮聊此相将待我罪终任尔飘扬 

　　○词 

　　有感 

　　踏莎行（六首） 

　　黄叶萧萧西风浩浩犴中忽讶寒先到每将心事对晴天肯因穷老伤怀抱　浮沤古今云雨世道漫把荣辱堪作笑男儿何事郁襟怀自有鸢飞与鱼跃 
　　大道昭明人心不死一理绵绵贯终始消息盈虚总循环须知万古皆如此　君父恩徳臣子忠义存吾之死矢靡已留取丹怀日浩然天地无穷永相倚 
　　百年运数一旦遭逢天涯长夜叹梦梦未惜宇宙托蜉蝣空余禾黍慨王风　眼前靡靡心上忡忡难免幽圜今固穷仰视青天与白日冥冥照我此丹衷 
　　志扶颠隮身陷网罗先忧特为此心多气吞天际长虹势手障人间东逝波　楼上秦曲军前楚歌英雄羽客总消磨惟有忠灵永不散与君携手吊湘娥 
　　孤怀炯炯天畔茫茫北风日夜此幽窗秦馆两行七日泪燕庭一片五月霜　月临日照地久天长不尽当年烈士伤遗下霄壤千古恨总出人臣忠义肠 
　　雾隠棘墙露低庭树多难悠悠今未巳百年世事总成空一笑翻复任眼底　地角乡关天涯囹圄回首君门几万里豁然芦杖步圜阶西风吹散燕山雨 

　　沁园春 

　　金风转律流光暗易壮士萧条存丹天一点点自陶濯一身幽困两岁长宵知作闲事乐天委运念头此外更无劳静坐间把宇宙踪迹闲虑一遭　生平努力相高都做了灰荡与尘消看世事多般奇奇巧巧于人何有也自逍遥狂风回乱浮云翻转莫休莫歇枉分挠适怀抱抬头窗外秋雨萧萧 

　　满江红 

　　炎暑方阑忽惊眼庭前一叶报新秋蝉鸣深树日暮悲切叹息人世千年事空老却英雄豪杰（阙十一字）门掩后孤灯灭圜窗照清夜月静思量教人愁肠结几时恩诏归田里丝纶随处少遮迾莫道他渭水子牙翁胷臆别 

　　杨忠介集巻十三 

　　●钦定四库全书 

　　杨忠介集附録巻一 

　　○诰命 

　　奉天承运皇帝制曰臣子志切效忠危其身而不顾朝廷恩颁恤死论其世而不遗岂徒备乎彛章实以树乎风教尔故原任河南道监察御史杨爵刚贞成性弘毅为心两疏叩阍闻者为之悚惧而气不少衰五年系狱见者为之悲酸而节乃益励被逮则握粟就道囊无僦舍之金放还则杜门读书室有生尘之甑胡未及于召用乃遽至于沦亡是用悼伤特加褒恤兹赠尔奉议大夫光禄寺少卿锡之诰命呜呼死而不朽允惟正气之长存久以弥光所愿英风之永贲服兹宠命慰尔明灵隆庆元年二月初二日 

　　奉天承运皇帝制曰国家于直言敢諌之臣常不吝貤赠追封之典所以磨世且用褒忠尔原任山东道监察御史赠奉议大夫光禄寺少卿杨爵志虑坚贞行操清鲠爰从廷擢拔寘宪台尔能正色陈规犯颜明诤激谭危论偶触雷霆劲气直声增光日月囹圄益明其志献亩不忘乎君天监纯忠人称孤介第副卿涣宠差足慰此幽贞而名号靳扬似尚羁乎舆望兹特谥尔曰忠介锡之诰命夫危身奉上实副乎忠执一不迁允符乎介足称不朽真可以风祗服命词永光来世万厯二十年十月十八日 

　　○奏疏 

　　乞宥言官疏 

　　周天佐（号碛山晋江人户部广东司主事疏载本传下） 
　　浦鋐（字汝竒登州人陜西道廵按疏载本传下） 

　　请恤典疏 

　　杨博（字阙　蒲州人厯官太子太保吏部尚书） 
　　题为开读事验封清吏司案呈伏睹大行皇帝遗诏内开建言得罪诸臣存者召用殁者恤録见监者即先释放复职钦此又覩诏书内开正徳十六年四月以后至嘉靖四十五年十二月以前建言得罪诸臣遵奉遗诏存者召用殁者恤録吏礼兵部作速查开职名议拟具奏钦此臣看得建言得罪诸臣蒙先帝恤録之恩遗诏开载甚明际圣主亨嘉之会新诏申谕更切虽身先朝露不幸殒殁九原有知均当结草但其死不同大畧有三典刑者上也合当复其原职特赠一官厚加谕祭仍荫一子廷杖而死者次也合当复其原职特赠一官荫一子或久系囹圄或逺戍边野漂没孤魂不得死于牖下者又其次也合当复其原职特赠一官内尚书熊法正言正色古道古心諌止仙亭侃侃得大臣之体优游林壑扬扬有逹士之风御史杨爵敷陈一疏义胆忠肝前后奏议自当称首系狱十年困心衡虑始终气节原无与双以上二臣又应与杖死者一体恤録以示优异通乞圣明俯赐裁定勅下遵行此外如有遗漏聴两京科道官并各处抚按官查理明白各另议奏縁系节奉开读事理臣等未敢擅便开坐谨题请旨 

　　请谥典疏 

　　髙仪（字子象钱塘人歴官翰林院学士礼部尚书谥文端） 
　　题为大臣晩节不终易名舆论未协恳乞圣明追回成命特録遗贤以光恤典以励世风事祠祭清吏司案呈奉本部送准都察院咨据陜西廵按孙珫呈奉本部勘札准礼部咨该本部员外郎于孔谦奏论已故都御史（阙）晩节不终乞要追夺谥号并议先朝御史杨爵补谥等奉圣旨既有疵议着将谥号追夺杨爵准补谥以后大臣有奉命与谥的你部里还备查素履博采公评详议可否请旨裁定毋得狥私滥给致乱名实有累盛典钦此合咨贵院烦为通行各该廵按御史一体钦遵仍行陜西廵按御史转行先任山东道御史杨爵原籍官司备查本官存日乡评宦迹有无疵议逐一采访的确作速开报本部以凭覆请施行等因备札前来依奉转行陜西布政司行查去后今据该司呈据西安府申据儒学查得已故乡官原任山东道御史杨爵存日乡行言动不苟圣贤自期尝曰人皆可以为尧舜麄衣恶食不以为耻周人之急不吝所有遇贫生尝脱衣以济人有所与一介不受以致穷乏之极家人告煑粥无米而诵读欣欣若罔闻知居亲丧庐墓三年时玉兎徃来庐中冬月竹笋丛生人以为诚孝所感怃诸侄逾于所生事兄长有若严父教生徒无异己子足迹不入城市请谒不至州县葢自儒生以至通显安贫乐道君子谓其不愧屋漏云筮仕行人奉使不受馈遗差回请赈饥民拜官御史即上疏陈言上怒重责乆系囹圄诵读不辍再释再系忠诚动天完名全节狱中辨易君子谓其效羑里之为放归以来却扫尘俗惟是教授生徒并无子孙室家之念自做秀才以至殁年一贫如洗志无所憾迄今不惟学士大夫称为闗西夫子即儿童走卒亦皆目为当代正人而学识纯正力行无愧古人忠肝义胆精诚可贯天日乡评乆已论定县学府学正学与列爼豆之间乡人窃有私议为圣为贤为仙尚闻未死之謡即此没世已乆人犹思慕不忘亦可概其生平允为纯全无玷申详到府看得本官行谊既真于乡评而宦情益定于没世当时独推其完名髙节至今更仰之若景星庆云名节始终无玷公论翕然共称访采眞确毫无疵议相应补谥以光忠魂备申到司为照御史杨爵生前学识纯正动履端方耿耿精忠可贯天日亭亭髙节足师乡邦既经府学县学查勘有据相应呈请合无转逹题请赠谥等因呈详到职看得冨平县已故乡官原任山东道御史杨爵棱棱大节耿耿孤忠有圣贤可学之心有尧舜吾君之志立朝之谠言百折不替居乡之徳望歴世弥彰查无疵议补谥允冝等因咨部送司案查本年二月内该本部员外郎于孔谦奏论已故都御史（阙）晚节不终乞要追夺谥号并及先任山东道御史杨爵补谥等因该本部覆奉钦依已经移咨都察院转行本官原籍官司查看去后今该前因查呈到部看得御史杨爵精忠可贯天日徳行不愧古人乡评与朝议咸孚易名当操定拟廵按御史核实前来相应题请伏候圣裁 

　　○杨御史传 

　　孙丕扬 
　　斛山杨先生余富平人也名爵字伯修官御史时以直諌显世之人毋论识与不识咸称为斛山先生云当先生之生火光起自室中观者咸惊异之长而伉傸自立不苟为同异则崭然头角矣家世清修先生又颕悟絶伦以故不具束脯从授经每耕之垄上輙挟册以从且读且田欣然无厌而其意则谓人当以圣贤为师取予去就不禀古昔何所称宇宙间时苑洛韩大司马方以理学倡明闗陜先生独师事之韩观其貌行朴如也已而叩其衷避席敛栣同时学者皆自以为不及云伯兄靖故以掾中法无赦先生徒歩百里外为伸其寃械系狱中吏卒苦之甚先生从狱中上书邑令见而竒之出与语甚恭推之食辞解之衣被则又辞亡何以弟子员举省试第三人明年成进士授行人司行人出使藩国馈遗一无所受其亷洁不污葢天性然已而授监察御史时权臣擅柄义所不可乃移疾归会其母老且病侍汤药不解衣带母卒毁瘠踰礼庐于墓者三年有冬笋驯兎之瑞服阕复起为御史棱棱气节诸贵近莫敢于以私者而所覩时事不胜愤抗疏言天下大计有五其要谓方今灾沴频仍歳恶不稔辅近侍从之臣争为软语以媚上勲戚若郭翊侯軰又鱼肉小民以取大利土木之工十年不息司衡钱岁费不止亿万计朝仪间阔大小臣工无有奉颜色聆天语者缁黄末流至滥充保傅之选其余言事诸臣若杨最罗洪先軰非死即斥去人人以言为讳国家所以隆盛治荅天意者似不冝此疏入上大怒即命镇抚司穷治其词拷讯备至定死矣竟不死户部主事周天佐御史浦鋐俱以救先生棰死狱中而先生身幽囹圄者凡五年适上以受厘故放先生归里间宻旨命司隶踵其后甫至家而逮系者又至先生无几微见颜面即日从容赴北镇司狱又三年而始还上之圣明保全谏臣如此教授里中贵人莫得见其面疏粥敝履怡然自适五十七岁而卒卒之前有大鸟集于庭公指以语人此其杨震鸟乎兆且在我援笔自志又惓惓以作一等事做一等人教其子孙无他辞葢先生死若干年庄皇帝以世庙遗诏赠先生光禄寺少卿并録其后生称大忠没有遗荣矣先生为人硁直不阿意而内实忠淳一切所行务合道理故身履危地遇每坦途当先生被逮之日天乃风晦冥不辨色都士人惊相告语以为杨御史风及火灾玄坛闻空中言冝释先生上乃忆先生疏释之得归里比再逮出闗濵危甚矣晋义士匾寿亭侯祝先生老牖下仇上者负匾持士竟匾遭回禄而邻屋宛然夫精诚通天地而忠信格九重此与区区口舌费皁囊中薄蹏者可同日语乎 
　　孙氏曰自余先大夫与余言及余所覩杨先生行事之概其孤忠劲节烂然耳目无容论己方先生系北司而所著周易録及中庸解俱的然可传世诸所吟咏无愤惋■〈忄宅〉瘵语即汉所称黄霸何以逺过读狱中疏草陈壅蔽劝寛容虽被万死心无悔余爽然自失矣 

　　吴时来（字阙　仙居人歴官都察院左都御史） 
　　斛山杨先生讳爵字伯修陜之富平人家故贫母诞先生于婣家婣邻以火起羣赴之则悬弧室也长美姿容身满七尺年二十始发箧读书无灯尝以薪代夙夜攻苦有时之陇上耕即挟书而读意欣欣也兄靖少叅邑掾与前段令相恶为直指使所捕先生徒歩百里外申厥寃遂并被逮狱中上书辞意激烮后尹见之曰竒士也胡累至是耶立出之给油薪费督之学年二十八闻朝邑韩先生讲性理学躬辇米徃拜其门韩先生睇词气行行壮也欲却之父莲峯老人谓曰意若非凡人数日叩其学诧曰几失之既省语言践履铮铮多古人节叹曰畏友也督学使唐公校萟首拔之嘉靖戊子秋应试长安就食馆中客有遗金者先生守之客至持馆人急先生诘其实还其金客谢弗取请至其家舍焉以书经举第三名己丑登第授行人司行人奉使之肃府伊府吉府贽赠俱譲不受世宗肃皇帝议礼多制作荐绅谴斥者甚众先生上疏臣奉使湖广地方眼睹百姓多菜色挈筐操刀割莩肉鬻啖道傍假今周公礼文尽行抑何补于老羸饥馑之艰上之司舍待罪得旨下民部发赈全活以万计壬辰秋授山东道监察御史见枋臣弄威福草奉将劾之为乡人亲昵以有垂白母在于是浩然请告归居母丧一遵家礼庐墓三年冬月竹笋生兎驯绕人咸以为纯孝所感云服阕坚卧不起行部使者交章荐之庚子秋诏起其家幡然戒行曰曩以母故不得舒吾志此一时也何为区区策驽■〈马屯〉为复补河南道监察御史辛丑春二月初四日上封事娓娓数千言大约天下大事内而腹心外而百骸皆受病足以失人心而致危乱者五一则辅政者谀郭翊国虣为巨蠧二则冻馁民闵不忧恤而为方士修雷坛三则大小臣工弗覩朝仪宜慰其望四则名器滥及道流出入禁内五则挫折谏臣辞具载疏中上震怒命锦衣使逮北镇抚司推究考掠备至先生一无诎被创■〈木匣〉鎻中尻肉绽若悬珠手割之血淋漓下气息奄奄眯惑不自省守者以为死矣被覆之半夜汗如雨复苏东厂日更伺言动以上有蘓校尉宣来心恻苦楚状拾重瓦间合处寻被笞禠办事役矣时有张子者同室职纳槖饘得缓死部郎周天佐侍御浦鋐以申救棰死狱中守益严踰年工部郎刘魁再踰年吏科给事中周怡咸以抗疏下狱驩焉降心相与劘摩修诣绎四子诸经百家研精于易着周易辨録及中庸解若干巻诗文赓歌如是者五年乙巳秋八月十四日上虔修万灵明庭之仪祝厘得仙箕释此三人者遂与周刘由潞水逾临清别而归上虽放此三人者其时熊太宰以谏仙箕忤旨终未释然复诏逮之抵家甫十日也十月二十四日下诏狱与三人俱系复三年丁未冬十一月五日先生筹易与周刘饮谓曰今须尽此杯明日出矣是夕大髙玄殿火四发不可向迩火围中恍闻呼三人名氏者次日释归为民先生两系诏狱寒暑八易其初苦楚若不耐久之而鼎镬汤火饴如食饮抵家以教授生徒为事解冻而耕暴背而耨与农人同甘苦虽乏儋石之储而潇然无忧葢圜扉中研心学问磨礲精光展拓胸次真有渺人寰空宇宙者而世上傥来富贵曾足以芥蒂其目睫乎己酉冬十月九日猝大鸟集居处先生不乐曰汉杨伯起之鸟至矣兆在我乎十四日午时而殁年五十有七隆庆元年穆宗庄皇帝肇极复其官追赠光禄寺少卿荫其孙恒官左监丞 

　　冯从吾（字少墟长安人歴官工部尚书谥恭定见关学编） 
　　先生名爵字伯修号斛山富平人初诞时室中如火光起人咸惊异之长美姿容身满七尺家故贫年二十始发箧读书苦无继晷资尝以薪代夙夜攻苦每之陇上耕即挟册徃意欣欣如也居恒念人当以圣贤为师一切不禀古昔何所称宇宙间兄靖以掾误罹法先生徒歩百里外申厥寃遂并系狱先生从狱中上书辞意激烮邑令见而惊之曰竒士也胡累至是耶立出之给油薪费督之学年二十八闻朝邑韩恭简公讲理学躬辇米徃拜其门公睇先生貌行行壮也欲却之父莲峯老人谓曰意若非凡人数日叩其学诧曰纵宿学老儒莫是过吾几失人矣既省语言践履铮铮多古人节叹曰畏友后与杨椒山称韩门二杨云年踰三十督学渔石唐文襄公始首拔为邑诸生嘉靖戊子秋应试长安就食食馆客有遗金者先生守之客至持馆人急先生诘实付以金客谢寡取先生峻不允乃敦请家止宿焉是秋即以书举三名明年成进士授行人三使藩国馈赠俱让不受或以为矫先生曰彼虽礼来名重天子使吾独不自重天子使耶闻者叹服壬辰选山东道监察御史时权臣当国疏将劾之疏且具会乡人有以垂白在堂止者乃移疾归归未几母殁毁瘠隃礼庐墓三年有冬笋驯兎之瑞服阕家居授徒讲学者又五年庚子秋以荐起河南道廵视南城权贵敛避而所覩时事不胜扼腕辛丑春二月初四日上封事娓娓数千言大约天下事内而腹心外而百骸皆受病足以失人心而致危乱者五一则辅臣夏言习为欺罔翊国公郭勋为国巨蠧所当急去二则冻馁民闵不忧恤而为方士修雷坛三则大小臣工弗覩朝仪冝慰其望四则名器滥及缁黄出入大内非制五则言事诸臣若杨最罗洪先軰非死即斥去所损国体不小是时中外颇以言为讳疏入人皆愕然上大怒即逮系抚司穷究其词拷掠备至先生无诎是日都城风大作人面不相觑都人呼为杨御史风其感动天地如此先生身昼夜■〈木匣〉鎻中创甚血淋漓下死而复苏先是士大夫下狱并未有■〈木匣〉鎻者乃自先生始葢贵溪翊国意也户部主事周公天佐廵按陜西御史浦公鋐相继申救俱棰死狱中守益戒严人益为先生危而先生处之自若刑部郎钱公徳洪工部郎刘公魁吏科给事中周公怡皆先生同志旧友先后俱以事下狱相得甚欢然自学问相劝勉外各相戒不得言得罪事钱先释狱先生愿有以为别钱曰静中收摄精神勿使游放则心体湛一髙明广大可驯致矣古人作圣之功其在此乎先生敬识之而乃日与周刘切劘修诣不少辍绎四子诸经百家研精于易着周易辨録及中庸解若干巻诸所著作畧无愤惋不平语诗歌唱和身世顿忘如是者五年乙巳秋八月十二日上以受厘故放先生及周刘归田里而三人者犹相与取道潞水讲学舟中逾临清始别归会熊太宰以諌箕仙忤旨复逮三人狱先生抵家甫十日闻命即日就道亲朋挥泪为别先生无几微见颜面身幽圜扉者又三年丁未冬十一月五日上建醮髙玄殿灾火围中恍闻呼三人名氏者次日释归为民上之圣明保全谏臣如此既归教授里中贵人莫得见其面疏粥敝履怡然自适己酉冬有大鸟集舍先生曰兆在我矣十月十四日果卒于家年五十七病革时援笔自志又惓惓以作第一等事做第一等人教其子孙无他辞葢先生为人硁直不阿而内实忠淳自少至老孳孳学问以韩苑雒马溪田为师以杨椒山周讷溪刘晴川钱绪山蔡洨濵诸君子为友险夷如一初终不贰磨礲精光展拓胸次其所涵养者诚深以故鼎镬汤火百折不回完名全节铿鍧一代不偶也彼世之浅里寡蓄耽耽以气节自多者视先生当媿死矣先生没若干年庄皇帝以世庙遗诏赠光禄少卿録其后今上用礼官议谥忠介 

　　由天性（字阙　富平人禹城县知县公门人也） 
　　先生姓杨氏讳爵字伯修号斛山富平县党林里独户村人也世居万斛山之阳因号曰斛山云生而美姿身长七尺颕异刚介取与不苟言笑不妄年二十始奋志读书终夜不寝家贫苦无继晷之资恒以薪代之兄靖任县掾御史案系狱拟重罪先生徒歩数百里愬救甚力被逓械监候在狱读书未尝辍也一县丞因系辱之杨大尹至见其文惊曰竒郎也何得至是即令在外读书时给以油薪资助焉年几乎自立之时尚未入黉闻朝邑苑洛韩先生讲明性理之学负笈从之韩叩其学称之不已督学渔石唐公岁试连置首列荐之按院庆其得人焉嘉靖戊子秋应试长安于食馆中拾遗金一裹食毕待之少顷遗金者来索之馆人先生诘之遗金郎以实告即以原裹付之遗金郎分金以谢不允请主于其家是秋中书试第三名连登己丑进士授行人司行人奉使湖广吉府兰州肃府河南伊府馈送坚却不受曰为士饿死不食人非礼之食冻死不衣人非礼之衣岂可受此馈耶世宗皇帝议追崇礼被谴者众上疏云臣奉使湖广眼见百姓饥饿挈筐执刀即割死者之肉烹食道傍纵使周公礼文尽行于今日亦何补于饥饿之民者疏上待罪蒙旨该部看了来说随即户部发廪赈救全活者众任行人三载壬辰秋授山东道监察御史权奸弄柄叹曰古人朝拜官而夕上疏吾寜尸其位耶草疏将奏间众以母老止之遂告归养抵家母婴疾迎医调治不愈癸巳春正月母弃世哀毁骨立庐守墓傍朝夕号泣丧祭遵守家礼在庐教人读书弟子来学者众天性亦从门下先生天文性命之学无不淹贯一日讲蔡子律吕新书一二日尚未竟究谓人曰蔡子用半生功夫方造此地非后学之可及也今之学者务举业之外探理学性命者能几人哉先生所得若此服阕坚卧不起按院荐云守已励无求之节论事持独见之明三年庐守墓傍始终秉礼一简不通官府内外感孚庚子秋应诏起用寄友人书云大丈夫学周孔之道怀匡济之术必懋勲业于一时垂休光于百世不虚生而虚死斯可矣岂以鄙末之遯避林野稼穑餬口与鸟兽同羣者为见哉区区欲策此驽劣之材少树尺寸之效报国家养育之恩期不与草木同腐朽此心此念夙夜耿耿但今弱病不瘥未能也是年九月入京复授河南道监察御史任职五月廵视南城不避权贵辛丑春二月初四日上封事数千言备论时政阙失上震怒拏送镇抚司监候十三日夜笞四十七日复讯鞫笞三十拷掠备至昼夜■〈木匣〉鎻昏惑未醒数日狱卒以为死矣即以厚被覆面上至半夜响一声通身汗沾被已离身矣先生畧蘓夣闗圣贤来救云系狱半载户部广东司主事周公天佐廵按陜西监察御史浦公鋐上疏申救皆笞死狱中系及五载乙巳秋八月十二日上符鸾神释放发原籍为民抵家甫十日九月十一日上宻谕东厂拘拿锦衣二人至门拜旨毕即行亲朋哭送之临行诗云白衣黒马出乡城饮饯多君挥泪情世上谁无生死路不须分袂叹危行十月二十四日至京下东厂狱随即转镇抚司照旧监禁复系三载丁未冬十一月初五日上夜建醮事宫中火起上围火中救出闻有神言呼及先生之名者上惊悟传旨释放次日诏云昨戌刻朕于大髙玄坛夕礼懴文毕少憩緫法众值之四面火起围处无逃者三十余未及二三刻宴霄山妥安山右里毡屋俱毁前岁仙鸾着放杨爵等諌言以为言我焚修为当者今果中之兹急先释爵之故召卿等耳先生二次系狱共计七年出狱人情交庆以为君明臣直盛世所稀覩者也狱中所著有周易辨録中庸解诗文数十巻自丁未出狱归来以教授生徒为事视不义之富贵漠如也至己酉年十月十四日子时以疾终于正寝临终自着铭旌墓志以表其心焉呜呼先生为子尽孝为臣尽忠大伦之笃举无愧焉若夫生平嘉言善行多矣兹仅于耳目之所见闻者掇拾其一二以备遗忘以俟大君子采择焉 

　　雒于仁（字阙　泾阳人官评事） 
　　杨爵字伯修号斛山陜西富平人嘉靖八年进士官御史谢病归家居九年十九年起用前职二十年春公上封事大畧云朝政足以失人心而致危乱者五一大学士夏言数人者不思久旱因元旦仅雪即止称诵灵瑞正佞人可逺勋戚翊国公郭勋大奸不可近一土木之工十年不已以一方士之故逺修雷坛结怨天下一朝仪间阙经筵不讲逸乐日甚一左道惑众金紫赤绂赏及方外士而不屏邪妄之术一逺贤拒谏如徃年太仆卿杨最言出身即死罗洪先等皆以言罢斥而不开谏诤之路令镇抚杖下公狱血肉淋漓狱戒甚严且絶公饮食濵于死夏四月九庙灾诏求言户部主事周天佐上疏言当宥笞天佐下狱絶饮食三日死已而廵按陜西御史浦鋐自陜复上疏申救有旨械鋐来京下狱杖一百与公同柙鎻七日而鋐又死公在狱与工部员外刘焕吾给事中周子顺日相聚语玩古训格言日事吟咏著作有周易辨録香灰解等言忘其身在囹圄桎梏中也二十四年八月有旨放三公归田里上宻谕东厂复拘三人使者至抵家甫十日即刻上槛车就道至京仍下狱前后在狱十余年而后出直声动天下竟赍志以殁惜哉不获大用也 
　　品曰语云不谏则危君谏则危身故忠臣励节寜危身而不危君每陈忠谠之言不废献替之义公上封事前后居囹圄者十余年是能为国家计利害犯忌讳蹈危身之祸弗恤也夫有生所甚重者身也得轻用者忠与义也公身可狱志不可夺舌不可禁其忠义盖出自天性云 
　　是时中外颇以言为讳而公所论皆人所不敢者故人皆称其为谠 
　　公性狷介清苦自甘勇于为义以忠谠得罪没齿无怨言（以上俱出两朝宪章録） 

　　杨忠介集附録巻一 

　　●钦定四库全书 

　　杨忠介集附録巻二 

　　○序 

　　遗稿序 

　　曾如春（号守轩临川人官礼部郎中） 
　　如春不佞通仕籍卽时时从诸缙绅后闻世庙时斛山杨公云杨公闗中富平人也抱志慷昻雅不急仕进而尝慕汲黯朱云之为人起家御史便明目张胆上封事触忌两下狱几十年公以言报国获罪甘之每歌咏歴歴天王圣明操焉时狱禁严中公者频缉公语上之公觉连乎閟恍乎忘与乎常公久困日视赭衣贯三木者惨不出声无异蚊呻然方晡栅夫守幽闗寂灯火逻柝骇聴公恬弗介意朝夕读易曰易基宓牺氏重之则此中圣人朝闻道何憾夕死哉公玩易愈精动履愈无咎当时一二臣疏援公杖毙公哭之自分圜内首丘怵然为戒者久之人以此多公镇定学久之诸滑黠窥公者亦垂涕咸呼忠臣夫世庙英睿迈古从諌如流顾急于性公论事恳笃言言经国读者飞动顾格于行则奚暇诵也公摘时政斥诸大贵人虽寄公锦衣乎全公（阙）已而方士斥土木罢謟谀诛升遐一诏荒陬忭（阙）公前所上封事谓公为大遇主非耶公诗文集若干巻大都纪处狱者十之六七侍御陈公一日手兹集示曰此忠臣之所以事其君者余读之未尝不流涕盍序而梓之以风世教春受命唯唯窃谓士君子立身大块间当为其在我不计在人潜也勒一家言藏名山见也依日月末光即蒿目忧时斥奸蠧勷理道危言谠论伸忠臣烈士之气时能盩我哉不则侈于述作淟涊脂韦覆瓿之诮谓何尔徃者贾洛阳陈治安策几数万言长沙一谪竟恚愤死司马子长号良史才汉武皇宫之輙丑诋汉武皇夫文谭西汉西汉谭二子二子为不遇故尔以方斛山公亡异蜩鷽鸠起而飞抢榆枋覩大鹏尽垂首戢翼控于地已矣亡论二子即汲黯朱云足多哉且也陈公执直节为名御史于止辇受言之时独昧乎斛山公壹（阙）山公不朽藉之乎秉彛感人烈于雷霆后读兹集者孰不骇魄动思旦暮遇之不旦暮遇之非夫也春以陈公刋斛山集扬懿夫昭风夫 

　　合刻薛文清杨忠介二先生文集序 

　　董光宏（号阙　古鄞人） 
　　昔人称文章大业至列之为三不朽谓其维世风砥士习也而世恒岐求之卑者穷工极变殚才力于雕绘之间以为是固吾道然耳乃其黠者又强推而匿诸理借圣贤之頥颏以文其回矞伪辨之辞试覆而印其人莫肖也嗟嗟文以人传人以文重凡厥有生灵心靡晦余观古端人烈士片言只牍百世而后即走牧下隶犹能悚然而式之其文无行者一时非不倾艶也试掩巻而思其人几欲唾去噫是可以征人心已我明文清薛公倡学河津凛凛笃行尝以事左权珰系狱中怡然读易不辍所为读书録二十巻平易简切皆自体验中来而闗中斛山杨公当世庙时上封事忤旨诏狱前后七年日有九死从幽忧线息中深悟易理所集得之犴狴者强半其言通而详巽而正恳恻而不诽读之知为义烈忠厚君子夫权珰挟至尊宠灵所叱咤令天地变容举世气夺而文清独守正不揺当肃皇帝震霆时锧前镬后七尺如寄人情固已万念蹈冥而斛山从容爻象玩理会心发为词章不忘忠爱此非养深而识定脱然于生死之际者其能然乎二公之文河津则如景星庆云世所快觏富平则严霜凛雪太华岿然又若昆崘下注之派百折而愈东总之锺扶舆之正气袭箕斗之精英天所笃生以为邦直国纪者也二公旧各有专集岁久漫漶某君按晋乃合二集而梓之余谓二公生异时产异地乃其器识徳行畧同其蒙难同其处困而亨又同特文清后受知裕陵骎骎柄用而斛山卒不振以死显晦稍殊然至今读两公之文皆凛然若有生气神驰志悚愿为执鞭而不可得此又非可以显晦论也噫嘻文清力追太上不言躬行此岂有意于文者斛山忠愤笃挚不得已而抒所耿耿寜忍自附于著作乃秦晋数千里间文章名位后先蔚起者何限而某君惟二公之集是梓又复合而梓之读是集者其亦可以思矣其亦可以思矣 

　　遗稿后序 

　　孙化龙（号阙　恒山人官庐州府同知） 
　　斛山遗稿刻成寅长曾公以示化龙化龙拜读再四为之竦然窃深有所感焉夫世庙英明逈出前代矧当励精图治之时庶绩咸熈贤哲登用寜复有所缺失可言杨公奋然抗疏谔谔数千言犯颜极諌不少避讳忧治世而危明主即古之汲黯朱云何多让焉公既下狱前后数载身困缧绁之中日窘辱于吏卒艰苦万状与死为邻人多不堪其忧公独坦然自得慷慨从容赋诗为文畧无芥蔕非所养之素定何以至此故读公之遗集可以观事君之忠焉可以观处困之贞焉若公者真可谓烈丈夫矣夫人之立言凡以闗于纲常政治及发挥性灵道体斯为可传否则虽争竒竞巧不过雕虫末技耳今观公所上疏指陈时政明达剀切悉闗体要可为君人龟鉴其诗文数十首逢时触景直冩性真或潜思力探发明道体而补衮之忠诚尤蔼然溢于言外其视浮华无当声律为竒者殆不可同年而语矣是集先刻于闗中侍御陈公督赋江北首以是命刋之庐阳俾忠义文章传播广逺且使天下后世为人臣者闻风而兴起其有功于风教岂浅鲜哉嗟夫秉彛好徳人之良心读是集者可以深长思矣 

　　外集序 

　　赵桐（号峄山古綘人富平知县） 
　　或谓峄山子曰汝富平令耶汝邑有杨斛山者名则闻之果何人也对曰斛山先生忠义人也先生之忠义天下人孰不知匪直天下知之我圣天子亦深知之但以其諌言时事过于切直故特困之如汉文之于贾生所以挫其英鋭之气而为之动心忍性将欲大任于后日也既而先生所言事事皆验而我圣主擢任之意益深切矣不幸天啬其年早殁于家不惟天下悲之圣主亦悼惜之也然先生虽殁而其忠义之气见于辞章犹有存者故集而録之以示人人俾观者接于目感于心而忠愤义烈之气勃然以生矣噫是气也浩然之气也乾坤之正气也乾坤之正气多则国家之元气盛斯岂小补也哉孟轲氏谓古人有闻风而亷顽立懦者予于先生亦云 

　　外集后序 

　　魏学曽（号确庵阙人歴官通政司通政） 
　　斛山先生忠节闻天下然未以诗也今读其诗复工可闻也而顾不闻斯非掇其巨而遗夫小争传夫赫赫者而琐细焉畧耶且诗何为者神动斯言言斯永而以音以律诗焉生矣是思形而声一真机也故观人莫如诗陶渊明隠逸人也百世下不识其人者读诗而知隠逸以机真也先生是集独非狱者耶乃其言谊而不利道而不功贞励而不怨是故其思也激诸动而机其真矣讵不足以见忠节云夫毛诗诗也而类为经以其思正也先生固有周易辨録中庸讲说与他正言格论人业争传之矣然则是集当与之类传无疑也呜呼将与类传斯固不以诗闻与集有律有歌行诸体巻一名曰外集葢以别简帙耳非内外之也先生殁数年矣集无刻者嘉靖甲寅刻诸峄山赵子 

　　题斛山杨先生集后 

　　聂世润（号阙　剑南人富平知县） 
　　润自髫年闻长老人道语至先生即知景慕先生比万厯癸卯丙戌间上试春官两因梓潼何冏簿知有先生上林孙与之语得详其行事遂从其请而诲其子正茂居无几出令紫阳调富平躬礼祠下求遗稿见有周先生都峯杨先生椒山植节一时者其文畧有存焉欲申校以传未遑也时则有若塩台吴公廵歴蒲城润以公谒蒙讯及先生祠宇书籍语在前序中因谕以斛山稿若軰几席间不可少随檄下云斛山公正气锺乾坤之秀贞风萃河岳之英昭代直臣熈朝名諌其建坊祠前云润以祠在治为静地请建坊通衢以永此不朽谕曰可乃建于今之南闗拾遗稿合周杨诸先生鸿制并得恩诏墓表等篇彚为全帙分为五巻别巻周易辨録板在藩司以日久刷多脱去者九求家籍得先生手稿续刻赍补于后题云表扬节义以励一方风俗以培国家元气此则观风者之责亦县令循良之政其速之于乎敦崇先哲振起后学如公者何切至哉此刋出识者岂惟见有杨先生而因以见维时之有周杨诸先生诸先生之忠节不冺因可以脉脉动天下后世之儋诸先生爵者公之风教逺哉是役也校字则李县丞从兰陈教谕王道孙训导善养督工则杨主簿遇春石典史中元例得并识云 

　　读杨斛山先生文集说 

　　呉楷（号阙　曹国人官御史） 
　　自昔志士仁人蒙难砥节吐辞舒愤伸刚大于摧挫之中发英华于沉顿之余徃徃与日星争辉风霆比烈越数百载而感人动物不衰也今夫三尺童子闻龙逢比干之名无不蹶然起立改容屈平之骚武侯之表读之者輙呻吟咨嗟欷歔若絶流涕而不能自止若是者何也彼其忠义诚足慕尚故接其言而恻怆乎人之心亷顽立懦风后世而不穷也其禆于世亦不小矣明兴以来直节敢言之士未易具论论其炳炳者世庙时称二杨焉斛山椒山并以言获重遣下诏狱椒山分死而死斛山分死而竟得不死死不死勿论而其劲节英声凛凛乎百世犹生则一而已不佞仅能典谒时即闻先軰谈二先生之名已慨然有怀想见其槩迄今而常若形诸寤寐也者顷以愚昧徼主上恩拔置西台今奉命视鹾河东斛山故闗中人富平其里也窃有意乎履先生之墟原而吊之既得先生文集于其孙频原公恒处盥手展读不觉喟然而叹曰吁向我未读先生书意先生肮脏骨鲠古牵裾折槛之流耳乃今而知先生其所养有大过人者夫犯雷霆抗万钧先生能之人亦或能之顾得于感激者易渝发自意气者易摧始未尝不硉兀而卒苶然也先生处囹圄者十年一日而不忘爱君鈇钺刀锯当前而不为动震撼危疑九死而卒不少悔此岂悻悻自负矫焉以近名者之所可几及哉方是时先生之所忧者在国社之安危而不在一家之荣瘁所惧者在主徳之隆污而不在一身之生死如曰平生不洒身家泪两眼今为天下澘又曰年来儆戒非因祸恐致君王杀諌臣斯可以见先生之心矣夫自登山之歌过湘之赋犹自不免于近伤先生处君父之间独绸缪系恋婉雅和平困羸已极而用情愈厚曾无几微忿怼之形于词气即所称国风之好色小雅之怨诽固不足为先生喻也语曰造次必于是顚沛必于是先生不其近之哉呜呼士君子处世得志则立功不得则立言功以辅世也言以觉来也假先生而得君以展布则明且有伊吕假先生而得年以著述则明且有濓洛奈之何其卒不然也夫书序传记不足尽先生之文然而其道处困者详也读之者识坚志熟仁之定力风律歌行不足尽先生之诗然而其属悟主者多也使读之者见仁人孝子之用心易辨中解不足尽先生之学然无一而不切于躬行也使读之者知性命问学不离夫人伦日用之实则先生兹集岂其小补于世也者哉先是吴君安节代按山西梓先生集行于世真先得我心矣遂为之说以授频原公庶有所托以不朽云 

　　○记 

　　忠谏流芳坊记 

　　吴达可（号阙　荆溪人官山西御史） 
　　万厯戊子夏余奉命按鹾晋东循例廵歴西安府属富平聂令以公事谒予于蒲城余首询以邑之先达杨斛山先生大节皎皎有坊额表扬否令对以穆庙初年以恤典故立坊今渐圮请新之余复讯之有祠祀否令对以建祠春秋具祭遂命之祠前另建一坊题其额曰忠谏流芳云再逾月令具言先生祠宇僻閴徃来旌斾所罕经请于本县南闗孔道处竖坊以耸瞻视余然之随合匠鸠工标以肆石饰以丹雘坚固文彩焕然新矣聂令因请记于余余窃惟先生名满宇宙芳垂百世儿童孺子咸知其为一代直臣何藉于余之表扬哉又何藉于招掲通衢而后显先生之誉哉葢有说矣夫人心忠义原自天赋不假修为晩近世心随习转性以俗移独养元气而不累习俗者千百人而仅见者也其次中人之质每以有所劝而兴以无所激而阻下愚则劝激之而不能矣上智下愚世不常有天下惟中人为最多故扬忠义以励末俗夫亦司世教者之责与此余与聂令建坊意也乃先生之心岂以是为轻重哉昔唐虞盛时君臣之间有都俞吁咈而无忠谏维时上下志同精神孚契士生斯世顾不幸与此先生志大道之公心也自都俞吁咈之风邈而始有忠谏之名已非先生之本心矣忠諌不行而至于禁锢禁锢不已而至于械系痛楚百端流离万状即身后有忠諌之芳声而当时或见以为彰君之过先生之灵不犹有怅怅哉是忠諌流芳固后人所以名先生者而非先生之自有也以是质于先生先生其以余言为然耶否耶遂勒石而为之记 

　　祠堂记 

　　雒遵（号阙　泾阳人歴官尚寳司卿吏科都给事中） 
　　杨公讳爵号斛山闗西富平人起家进士行人授河南道监察御史世庙时好直言极谏濒危数四不少挫抑时则有若太仆杨射洪最车驾杨容城继盛皆以直声动天下人号嘉靖间三杨云隆庆改元録恤徃忠射洪赠右都御史谥忠节容城赠太常寺卿谥忠愍各祀于乡公赠光禄少卿崇祀无宇廵抚董公世彦廵按刘公光国檄县相基鸠工创祀为堂者三楹左右廊各三楹卫以峻垣重门唤张徭编门役日供扫除焚修香火有司春秋飨祀布在功令公荫孙詹事主簿恒问记于遵葢记祀堂肇修岁时云祀堂告成事万厯六年某月也徃遵总角时知慕公名髙计走谒门墙覩其耒采至今有遐想焉公忠谠封草备録石室直节正气服在当时信于后世谈者不伟其难即髙其标岂知公见道分明学识其大危言若夷亢志若抑分义在我自尽而已曾少谓竒且难邪初公从游苑洛韩先生邦竒与容城为同门友师友渊源夙契道真且富平习重气槩吏部尚书张鷃庵紞以仗节祀公以献忠祀天植其性益多于习人文世杰不愈灵其地耶呜呼覩羹墙于庙貌思景行于髙山其足风世也与西安郡守罗公惟垣雅崇先烈捐俸伐石勒碑 

　　祭田记 

　　蔡叆（字阙　寜晋人官御史公同年也） 

　　夫宇宙间孰为贵且荣惟忠臣孝子是为天地之正气躬行之君子也若夫大孝终身孤忠自许垂百代之清风立臣子之凖极者其惟我斛山先生乎先生家世闗西之富平予进士同榜兄也初受学于苑洛韩先生叆亦先生门下士实有同道之雅嘉靖己丑同登进士同铨授行人后三载同选授监察御史任一载余斛山谓予曰老母不任驱驰家在三千里外不能迎养吾当告归以尽乌鸟之情予止之曰御史三载例有勅赠之荣寜不少待斛山曰蔬水之欢天性之爱古人不以三公位易一日之养吾志决矣幸成吾速归计予为白之宰执部院诸公无不称重别后以养病违限例不起用予亦以言事忤旨黜为编氓两不相闻者七阅寒暑己亥秋以两京言官之荐予与斛山及浦竹塘三人同召用予丁母忧二公先入京竹塘以尽言廷杖而卒斛山亦以罪下狱得与斛山相见时刘晴川正郎亦尽言与斛山同系刘旧钧州守予曾疏其贤又相知故人也在狱同处者二旬余予被谪黜狱二公各有诗相送予亦有诗言别予归后复被黜再为编氓斛山蒙恩赦得释与刘晴川周都峯欲至文登不果复被逮械送入京仍下狱又四载首尾八年复蒙恩赦得归家居数载而卒癸亥春斛山长子偲以应贡赴京便道来访询其家事及歴履曰家君复被逮械送时九月终尚未成衣一门生解衣衣之予随之过赵州石桥东指曰此去寜晋四十里昔与汝蔡年叔狱中别时约云过赵州相会渠岂知今日予过此桥家君自居官抵今三十余载逺近馈遗一无所受以此家无纤积予兄弟止仰给儒学月廪予曰斛山兄介正清操朝野知之李石叠曽为予言庐墓时客至无茶馈豆以代茶汤尚却之况他人乎噫昔道义相期出处畧同斛山已矣予犹碌碌苟全恨衰年不能逺出持生刍一哭墓下今日无以为情聊以务农所积相赠为斛山兄置祭田一区以供时祭刻石墓下以表平生道义之情呜呼先生天性孝友真诚直谅二亲之没六载庐于墓侧哀毁骨立乡间率化忠信恩义兼程越境徒歩从师讲明理学敝裘蔬食怡然自得致行峻洁动以圣贤为法躬行实践苑洛先生重之别时为筮暌大畜二卦知将来之必至此及授使职蒙特旨勘肃藩事酌量中正克当上心奉使藩封却金明义髙风洒然晋秩西台论事建白同列推仰元老九卿无不称重及五事一疏忠诚剀切鸣朝阳之凤鸟屹底柱于中流矣君子评曰学有师承潜心理窟真知实践不贵言论方之横渠张子蓝田吕氏造道则一而力行为多方之晋阳有道闗西伯起行义则均而忠贞愈励是乃百代殊絶之人物明时全徳之君子名并华岳气作列星其炳烺于穷苍乎予二次放逐林居者已三十年仕途故旧絶少所托置祭田者长安顺泉张先生先生道义大君子也以名进士释褐为真定理官其待乡士夫不以显晦有异每公出必便道相访故予恳托之以有成焉谨记 

　　神道碑记 

　　练国事（号阙　永城人陜西廵抚） 
　　嘉靖间有两杨先生皆以忠谏名闻四海一则杨椒山先生一则今富平杨斛山先生也余束发读大政纪即向慕两先生为一代龙逢及以公交车之役过容城见道左有明忠臣杨椒山之墓一碑肃然改容下马徘徊垂吊者久之今予秉钺秦中以征讨之役数徃来斛山先生故里而不凄然感怀者又岂人情乎及问先生村落距城两舍有奇茅屋数椽薄田不足餬口其后人敝敝子衿中不辨其为名裔也此皆清白常调无足异至神道一碑亦缺然道左斯文未丧山斗沉沦荆棘迷向黄鸟含悲观风仰止者与有责焉干戈既定礼乐将兴砥柱頺澜裂皆慕义当在后之学者徘徊垂吊人有同心余忝大吏伦教在握何惜此寒山一片石乎先生精灵不散尝骑箕云雾中其鍳观此碑神泊故里以启佑夫来人勿谓椒山而外皆巾帼女流也文献足征将三秦豪杰世受其赐先生生平别有传记不具述特述其建碑之意若此不知可作九原知己否 

　　乡贤呈（附） 

　　富平县儒学生员许元吉等呈为崇祀乡贤以励风化事切照本县党林里御史杨爵生有纯质夙好问学兼程越境徒歩从师致行峻洁动以圣贤为法不以富贵歆意其居丧也庐墓三年未尝见齿其守身也蔬水终身甘若和羹事兄有若严父抚侄愈于所生非其道也一介不以取诸人如其道也九死无悔于己其为御史也不欺而犯有尧舜其君之心其下诏狱也重刑是甘无怨尤其上之意至若八年幽囚嗜学宛如黄霸一时妙契疾书无异横渠卒之感天动地半夜赦出于龙楼誓死还生四海咸称其凤羽乃于朝桎暮梏之际能有刬经注传之文今遗稿有狱中杂着中庸讲说周易辨録藏于家笥真古之鐡汉今之玉人生为后学所宗殁当祀于胶庠者也 
　　廵按河东御史尚檄云看得该县御史杨爵古行古心得闗中之正脉有学有守真当代之名臣丰采挺着于台端鱼头鐡面闻望素服于月旦庆云景星事业脍炙人口气节等配泰砺本院不得坐明道之春风顿消尘障又不获式干木之髙庐少酬荆识然神会宻于形交愿书刘敞之碑素衷愈于貌敬敢挂延陵之剑为此牌仰富平县着落当该官吏（云云）葢公完名全节与日月争光奚待本院区区之表扬也但懿徳之好人心攸同桑梓具瞻岂云物故所有未尽该县加意缴 

　　杨忠介集附録巻二 

　　●钦定四库全书 

　　杨忠介集附録巻三 

　　○书 

　　罗洪先（号念庵吉水人官右赞善公同年状元也谥文恭） 
　　奉别九年尺书未献中心懐慕何日不然每饱食闲居惰气或至思兄所处輙流汗惊心千古而下事变不齐如兄应不数见古人于动忍即增不能未知向来亦有动忍否即今所增不能何在将亦无可加损百折不挫者欤南北间阻欲奋无翼不得相从面受益也不肖进为不力仰负知己岁年虚掷齿发日疎虽于家难惩创中不无少见然此身与所见犹是为二纵然鞭策终渉凑补回忆辛丑所教慎独之旨有媿颜也数年以来佩服良勤窃以曾子谓门人曰战战兢兢如临深渊如履薄氷此慎独旨而夫子告仲弓如见大宾承大祭正与相类古人终身持守不忽顷刻何哉古人事心如天而今人认己为心认己为心故易足而事心如天则难穷书曰顾諟天之明命天理所在不入安排战战兢兢虚以捧持稍渉动意即违帝则颜子克己复礼大舜舍己从人孟子舍夷惠愿学孔子濓溪论士贤直欲希天岂故诱人妄拟哉不如是不足以尽心亦不足以事天此战兢所以终身也况资本豪杰行孚神明擅其余力日进无疆其必以诸圣为师而不忍少懈矣乎不肖视向徃为涂辙矣 

　　马理（号溪田三原人官光禄寺卿） 
　　顷执事忠诚动天获出狱而归天下之情惬矣惬矣理约谪与昝子来省问仆御忽遭国丧未果二月十日此服始阕当相与叙阔怀也年来总制曾公经营驱敌出套虽未举行套兵去年不入我境近闻北徙五百里内无营帐矣忽尔被拿自此恐敌势乘隙肆志又曾所招用畨人兵及矿人诸（阙）御之此国家安危之机奈何奈何理闻之不胜忧惧欲约谪援救此事如何如何不尽 
　　又 
　　执事自锦衣归来吾乡人知之天下人知之皆谓忠诚感动天地鬼神不俟图画麟阁凌烟而勲名与之等矣但侄休尚为当路者所大索为休者亦缘窘急輙出恶言将与兄弟为仇乡人闻之不胜戚焉顷因吾子徳盛当路者遂原情释休休得归知感叔父之徳亦笃友于之好此犹玉更磨而瑕去器在铸而复完人生有此何幸如之何幸如之吾乡人闻之尝为吾子戚者举欣欣然矣嗟乎休也死而复苏令郎公子有玷而无瑕不亦大快也耶人情如此固知吾子之心亦夷矣夷矣今而后盍进休而教之俾仍衣巾于学校之间日就月将于贤人君子之列他日为安之玄为改过之处为史册之光有何不可是在休是在吾子不尽不尽 

　　邹守益（号东廓江西人歴官祭酒谥文庄） 
　　顺之徃岁南归辱道教之及尝两致小诗以申瞻跂竟未得一驰候谢耿耿在念客岁侍晴川兄久聚青原春暮访云津入梅陂日相切砥备闻确志实学卓然尚友千古恨无縁撰杖屦以商归宿也道驾欲出闽中可一酬此愿否年来取善四方时陟名山探石室入岳麓徘徊荒洞谒莲华墓下始识圣学精微非想象虚谈可望须从精神命脉内省不疚自成自道全生全归方不孤负此生古之人发育万物峻极于天只从礼仪三百威仪三千充拓不是架空摭当三千三百只从戒惧真体流出不枝节点检枝节点检是小成昧极致架空摭当是虚逺忽实病何如何如静养深造计当日粹而方畦子交想淬励幸有以砭箴之像刻二幅新刻二本荒洞聚讲四条奉上清览相望万里惟为有道自玉以永肩天休临楮神驰 

　　周怡（号讷溪太平人官吏科给事狱中同难讲学者后起复至太常寺卿谥恭节） 
　　涿鹿分歧依依驰恋一路不能息念至于二月初四日抵家不意老母抱危疾自十一月十六日卧床至十二月十六日遂弃诸孤怡罪逆深重天所不宥方幸免国刑遽遭家难天壤间何使我至此极耶五年忧惊其母不能安飬五日念此苦情即欲以死投地五内崩裂号吁无方不复有生图矣向在狱中丙午秋起夣寐不祥占亦不吉恒忧既而次儿殇逝意或可赎诸罪后复梦老母无祥召占亦可疑已尝请命不谓变速若是皇天殛我何夺我老母之速使不肖痛切苦楚一家顚连无依至此极耶先生素知我罪闻是必伤悯鲜民道逺无能讣告西望痛哭伤神无已日南归时与晴川先生同行至徐州路已一半晴翁从舟谓风水顺疾强怡同舟怡谓风水顺舟诚疾或不可必其常顺遂固辞即陆怡十一月晦日至芜湖晴翁次月初八日至芜湖至家得与老母会十三日若有所驱而疾也葬无地暂殡于所居东偏小房须己酉春或得从先人茔侧以地繇尊长不得自专也夙夜茕茕出入无恃魂神落落羸形日甚又安能久长耶先生徳行孚于神人上下佑护福履绥之家庆休和理所冝也顾怡信向恳笃恨不时亲惟望天佑国家寿斯文呵护先生福体与终南太华并寿以慰天下仰瞻无任祝愿之至 
　　又 
　　归时会戚南玄掌科首问二公切切谓每临岁时曕仰西北祝天佑国家早放三人又祝三人无疾病早蒙恩眷两畨相见皆（阙）至情知故怀思不敢不（阙）华书去神去 
　　又 
　　（阙）中侍斛山先生有年先生博学笃行真积力乆一本万殊触处洞然其刚风劲气得之天者固异而学问之造尤深且徤也小子受益非言语可述蒙恩归田里与泰和刘先生暨怡更同舟千余里舟中因刘先生论学及慎独先生有慎独外再无事欤之诘怡识之惧人心之遗弃诗书及讨论世故事乎先生亦请根极定论示则益世不浅浅也清源别矣谨书此为请证之据 
　　（附与忠介公子子烈公书 
　　患难中复有良会殆不偶然未可忽也舍弟孤陋蒙有以启迪之即成已之学也吾子勉以为何如今子示循循善诱人三句请作此题见教） 

　　刘魁（号晴川泰和人官工部员外狱中同难讲学者） 
　　仲春曾（阙）表弟王省斋转付临（阙）人便不知能彻尊览否舍弟长吾近正月内以给事抵家云尝闻起居清适消息欣慰无尽数日前得讷溪先生九月书乃堂夫人尚未归■〈穴上之下〉且谓横逆之来避之不免不知何事岂以坟山混界犹未释然耶窃以母老孺人内相孺人谅俱万福子烈子勉子学贤昆玉必徳业日新秋试聨捷不占有孚方畦先生孚忠先先必尝相徃来商量旧学共寻至乐苐道阻且长无縁请益徒切瞻望耳东廓念庵二公枉教云津士类翕然兴起廓翁明日赴万安梅陂之约念庵值令先公忌祭今日归矣二公论及辙以何日复得会晤为快林孟津改岭南（阙）通云首阳题壁已奉命洗去矣云津承二公用白沙先生韵有作録上一览七日云津会千年乐可寻津流终到海云岫淡何心共温禹穴业直振凤巢音悟来三字诀莫靳顶门针（东廓）至人吾所仰川上逺追寻得入萧萧径如披穆穆心庭虚当野翠树古集禽音信宿安能去沉疴待砭针元城天下士何意此追寻为问狱中事因知岭外心一生惭学歩千载几同音便作指南计欲君示我针夫子修恭黙微言何处寻被衣长者貌忘食古人心武士怜忠愤明君感徳音不知观绣者谁与渡金针圣道杳何际徃徃费探寻一自见君面能令消鄙心金坚从火试瑟在岂须音已分将顽钝求磨似杵针（念庵） 

　　钱徳洪（号绪山余姚人官刑部员外郎狱中同难讲学者） 
　　来教承举无善无恶与感物而动二言之疑如兄所辨更复奚辞窃意先贤立言各有所指于人所不疑之中发其疑端正欲使人反思而有得耳千古圣人立言人各不同夫岂不欲相袭成说以一人之听闻大抵皆因时设法自不能以尽同耳虽曰因时设法其此心之体本来如是亦未尝有所私意撰说其间以茍一时之效也以兄之髙明少离成说精研此体于湛寂之地必有超然独悟沛决江河而莫之能御者矣如以辞而已矣则如兄所举数条前人论说既详信而无疑矣又何必为是殊方之论以起纷纷之辨耶人之心体一也指名曰善可也曰至善无恶亦可也曰无善无恶亦可也曰善曰至善人皆信而无疑矣又为无善无恶之说者何哉至善之体恶固非其所有善亦不得而有也至善之体虚灵也犹日之明耳之聪也虚灵之体不可先有乎善犹明之不可先有乎色聪之不可先有乎声也目无一色故能尽万物之色耳无一声故能尽万物之声心无一善故能尽天下万事之善今之论至善者乃索之于事事物物之中先求其所谓定理以为应事宰物之则是虚灵之内先有乎善是耳未聴而先有乎声目未视而先有乎色也塞其聪明之用而窒其虚灵之体非至善之谓矣今人乍见孺子入井皆有怵惕恻隠之心怵惕恻隠是谓善矣然未见孺子之前先加讲求之功预有此善以为之则耶抑虚灵触发其机自不容已耶赤子匍匐将入井自圣人与涂人并而视之其所谓怵惕恻隠者圣人不能加而涂人未尝减也但涂人拟议于乍见之后已渐入于纳交要誉之私矣乍见之发岂非生于不识不知之中而洊入之心岂非蔽于拟议之后耶然则涂人之学圣人也果为怵惕恻隠之不足耶抑去其蔽以还其乍见之初心也程子曰君子之学莫若廓然而大公物来而顺应夫所谓廓然者不蔽其虚灵之谓也虚灵之蔽不必邪思恶念虽至美之念先横于中积而不化已落将迎意必之私而非时止时行之用矣太虚之中日月星辰风雨露雷曀霾絪缊何物不有而未尝一物为太虚之有人心虚灵之体亦复如是故曰天下何思何虑天下殊途而同归一致而百虑夫既曰百虑则所谓何思何虑者非絶去思虑之谓也千思万虑而一顺乎不识不知之则无逆吾明觉自然之体是千思万虑虽谓之何思何虑亦可也此心不可先有乎一善是至善之极虽谓之无善亦可也故先师曰无善无恶者心之体是对后世格物穷理之学为先有乎善者立言也因时设法不得已之辞焉耳然至善本体本来如是固亦未尝有所私意撰说其间也感物而动之动即动于欲之动非动静之动也动静二字之义有对举而言者亦有偏举一字而二义备者周子主静之静是兼动静而言也其自注曰无欲故静夫无欲故静是有欲即动也动即失其至静之体矣记曰人生而静天之性也即静一言已尽夫性体寂感之理矣感于物而动是动失其至静之体渉于欲也故程子曰人生而静已上不容说纔说性便已不是性矣谓求其性于既动之后非性之真也故静之一言实千古圣学之渊微非精凝湛寂自得于神领独悟之中者未易以言说穷也洪之得于所闻者若是然先师去我乆矣亦不知昔日所闻者果若是否耶姑据此心以求正耳来谕逹道无五逹徳无三皆即一也愚谓一诚而贯三五则可无三无五则不可葢心之诚譬如水之澄然无杂三则无杂自明无杂自纯无杂终始如一五譬则一様人来照还他一様形五様人来照还他五様形自是无差故曰五本于三三只是一一只是此心无杂人心只为私意所杂所以失却至一之体耳失却此体所以不明不纯而有息故发之应感随处皆差故曰天下之达道五所以行之者三天下之达徳三所以行之者一正指道与徳之端欲人得其体也得其体名言俱忘矣 
　　此钱先生复书也出先生会语集中先生系狱数年与先公同讲学圜中处困记称其为同志旧友则夫未入狱既入狱与夫既出狱其徃来论订亦非一二言明矣而槩同佚阙可胜忾欤（绍武识） 

　　杨守谦（号阙　　　人厯官延绥廵抚谥恪愍同年也） 
　　守谦叨附榜末得瞻道范已欣服髙谊嗣是东西参商不获一通音问忽忽十余年于兹矣闗中山川雄博风气龎厚士生其间质实沉毅资禀近道髙陵富平间尤多纯行古道之徒皆熏染泾野翁及我老年兄之化守谦承乏提学方乐与诸生相长助未几有三晋之役从此间闗戎马于身心无益也榆林地艰用绌謭劣益艰展効有道君子何以榖之令郎偲仕纯良可教趋庭后益长进令侄休守谦初欲与以衣巾令有改过之地近闻乃益不悛守谦愚虑为令兄老先生犹当委曲保全虽百分过厚不为过也昔周公诛管蔡元世祖其弟三叛竟全其生夫事之有疑于心者虽圣人不敢以为是事之有当于心者虽庸人不敢以为非门下以为何如弟丙午在山西承教书至今寳藏时一展诵恐负尊慈期望昨姚丞解银至延得悉起居纪生至复领手书幸慰无极生还先此布复余俟专候杖履无任瞻恋之至 

　　龚湜（号阙　湖广崇阳人） 
　　前马子约来有小柬奉候计已到贵乡李秀才回失裁复罪歉弟守此心甚不乐无足道者此心惟天地鬼神与兄知之虽朋友妻子不知兄之心亦如此近南科道荐兄其出与处有命但恐贫乏不能自存不免为贫所驱古君子亦所不免更在髙明自斟量弟明年五月考满又再相时而动否则己巳赵道长深知兄者兹去便草草奉问麤葛小诗逹真情耳媿无长物可助百凡不尽瞻思统在情亮 

　　顾四科 
　　科窃谓宋儒温公以至诚为教而一时髙第乃若刘元城氏笃信力学遍歴岭表之厄而定静之守鐡石不渝诚之征也我公忠诚坚确卓彼前修又何譲焉久渐髙风渇于请益乃承手教俯及殊慰素怀令器试旋谨附候道履幸鍳匆率不能致余情也 

　　喻时曾 
　　乆服风义无从咨觏每于杨蒲池年兄道蚁慕之忱空自怅怅尔迨祗役附切于泰山修拘比之问业已获郎君教矣竟为汗摄何如伏念孤节正气文思道情天子优其忠臣僚希其风动寝佳胜帝庥渊弘遭遇崇替国祚系之为光栢署岂曰一世之髙已也寤寐结思趋走末繇东还已逼西望何忍草草候省于华门诸惟为濓洛正脉自爱此士心之所凭借于执事者也意不宣展 

　　王廷（号阙　长洲人歴官左都御史礼部尚书） 
　　廷奉违道范忽已周岁春间拟谒门屏竟坐纷冗不果徒怅怅耳伏惟起居清胜想明农课子之暇研究经义定有自得者廷羁绊尘俗碌碌奔走虽企仰髙明稍知向徃然脚根未定不能不随境转动耳不知吾丈何以教之谨端人奉候容明春另图会晤也余惟顺时保合不宣 
　　又 
　　春正拟候门屏至同州一日即以石岗公过闗仓皇相迎至华阴遂违初念殊益怅惘伏惟起居纳福为慰承手翰读之虽鐡石心肠亦当动念吾丈以至诚恻怛处朋友处子侄而令侄犹复稔恶不悛不知其心何心真下愚之不移也敢不祗承但呈子事李同州止是不行其文移未曾缴来今当差人徃取灭其迹耳近蒲城多盗以未得人吾丈居止且近真为可虑今亦稍稍处分未知若何因念徃日贺医闾之事知彼当逺遁也古人进徳多于拂郁中今吾丈遭值大畧相似亦或上天造就之仁耳万望物来顺应以虚舟飘瓦遇之即无不尽念矣倘心逐境转性以情牵致妨调摄甚非吾朋友軰所望于髙明者耳昔人云心碍法华转心空转法华幸吾丈留意尚图请教诸竢面尽不宣 

　　王一贯（号阙　泰和人任丘知县） 
　　一贯鄙劣庸琐最出时流之下仰承我翁不屑之教亹亹有加虽未获奉台颜窃附于古人私淑之义矣自道驾西旋日切瞻依去岁在都下曾肃启托贵省臬司顾经歴今年两肃启托华州刘同知申候俱未知得逹记室否昨寓临清会贵邑姚石川贰治知我翁台履康和皋比有严衿佩云集横渠之教复兴孔孟之道益着昔孟子谓其君用之则安富尊荣其子弟从之则孝弟忠信今日我翁是已寜非斯世斯道之幸耶子勉兄近来学业喜闻腾进好事伊迩林下之乐也庆忭何如家师晴翁家居甚适邹东廓罗念庵钱绪山诸老日常徃来讲学乡人士翕然信从近东行吊讷翁计此时当与浙中同志会讲鹅湖向有候柬二通俱在刘华州处驰上一贯改丘及朞矣治无善状犹夫兴化也实负我翁教爱愧悚不敢言寒家旧有读书处名举林书屋结构为先曾祖赠御史公先伯祖方伯先祖大尹暨一贯軰頼此忝窃科名敢乞我翁鼎吕之宣以垂世训后有作者皆我翁之教也谨积虔拜使颛候恳渎薄仪肃具别幅并晴翁候柬一通伏惟台察西瞻华岳不胜惓切之至 
　　又 
　　海上僻陋久未奉佳报日惟倾想履信思顺自天佑之矧安土敦仁又夫子之所以尽性者也其旋之庆敢以奉贺兴化之役推行无本徃徃为上所疑负教良多愧罪愧罪兹便谨此申候对冗不尽言伏惟台亮 

　　王彚征（号阙　长安人全椒教谕） 
　　不才忝为同乡块居斗城相去一舍未得请教左右抱歉怀恨何时得已也今征叨领椒谕此邑有掌科戚老先生四方来讲学者会不肖未尝不钦慕执事未尝不询讯执事生以实对贵邑虽去省城不甚逺然公在仕途生在家及公在家生又薄宦虽久仰道范未尝一识眉宇众皆笑余以为不见至人鄙陋何甚也可媿可媿首夏钱绪山王龙溪二老先生来椒访南玄戚老先生一时南玄徃淮安会亲二公不得一面将返舟南下吊周都峯老先生因知小仆回家与执事寄音颇便和州特特遣人送书来椒学托生转奉上耳先生闗中有道人也孝在家忠在朝廷天下后世所钦仰者而今不惟士大夫仰公慕公虽下隶仆夫走童室女罔不服公慕公也小子在卑职中亦学好者不得走公门登公室领公教瞻公容真弃物也何足道耶何足道耶小子未在公纳交之下不敢致柬左右谨修寸楮为二公托机引耳南玄先生之无书者以渠在塩城尚未回小仆失长伴不能久待也后自有书通问门下也 

　　蘓宣（字廷诏南乐人东厂旗士事载本传） 
　　数年来领教左右过爱尤深三翁戒期束装载道去之速而挽之不及也徒自怅望而已今朝分手未知何日重逢谨用俚言以上之别我匆匆出帝城通州把酒饯君行明朝又作他乡客何日论文会玉京 

　　袁述（号阙　泰和人） 
　　述微生小童寡所见闻頼妻伯晴川翁扶携夹辅輙有观法宇宙仰止上贤之心钦惟大人贞忠同日月之光事功并山岳之久聪敏轶于江夏音律迈乎少陵文章典雅不落绳于姚姬经畧博逺允振响于韩范汲引后进逸驾前修真国家之柱石儒林之龟蓍也不肖每读晴翁之教必首曰斛翁夫子海内巨公也聆语奋跃翎翮不前自愤弃遗谓必阻絶虽急欲附承动静自谓庸微僣通问候祗以取罪何知下方有幸得展子衿小虫薄技彤管见收乃者先岳墓铭误辱誉扬非惟发潜徳之光真以敷后人之贲幽明受惠千百世不朽者也迩闻天恩大布逺近胥庆咸谓曰斛翁夫子天启其机也上则树勲业国家有頼下则救生灵小大有庆今（阙）士及此（阙）天之厚望于夫子者至矣虽然永肩一心在夫子贞一之不可挽而仰止景行在愚生瞻慕之颙望此自然之情匪繇外饰也狂瞽无叙伏惟矜察恕而教之幸甚 

　　郭学书 
　　书何幸仰托晴川与进门下教爱累年惟书瞻仰之思中心耿耿未尝一日乎少懈也皇天后土实鉴予衷不敢缕缕及道驾启行追送不及而十年景慕之勤自达不竟怅恨如何向在榻前匆匆数语为老母寿文之请而明日遂行未及叮咛于今为歉短状随上伏惟緑野之暇留神振藻以成贱子一念寿亲之志倘得手笔不惜一挥书将什袭珍藏为子孙传家之寳千里祝望不任惓惓顷以张廓庄都谏便敢附一函书专兹恳矜亮万万逺祈道体珍啬以膺台召不具 

　　桂荣 
　　不肖尽以患难之情徧诉诸公一时朝士无不动色岂非人心悦则天意得乎脱梏同天之句亦若有跃然于衷者天恩浩荡相道从容论思所入深信三君子之忠而示之以不测也积诚之通交于神明要之倐忽之化人力未之先也公归矣不患不能力学召还有待当知益培图报之地则可也义无所逃亦起敬起孝之推也无忘槛车尤当尽其在我草亭公爱厚之情恻然可掬所致赆私幸亮非有所为欣然取之可也在途当踈交游觇者或未忘焉而速于归则尤检身之则也前承赐佳章以有山妻之变曾次成焉因曾语晴翁恐不得晤补冩于后统希照原曾学仙人泛海槎顶门原来聚三花再来京国随班逐一谪江湖去路賖衲子忽惊来鹤吊长天空抱（阙）嗟如今尽解尘缘缚到处黄冠可出家贱意（阙）出家谢事也葢无内顾之悲也公信之否耶大老有所不可无一言为谢积五年求解之真幸天衷属于一旦葢有所自来也万惟照亮 

　　张涌（号阙） 
　　仆本淮海庸人承乏大藩才弗胜任名无见闻愧甚愧甚恭审大人先生策名科第衣绣持斧髙蹈养素徳重三秦迹其行实有光人国有禆于后觉而开廸之不图闗西伯起复见于今日也是冝欲登龙门而仰止髙山者履满于户外矣如仆者以俗吏羁縻动则掣肘望明河而不可亲岂弗令人渇心之生尘哉即有豚犬弱息随宦茍延时过太晩诚欲抠趋少分半席未卜髙明春育海涵肯留门下否倘蒙一视获聆铎音匪徒弱息镂骨铭肝仆之阖门亦感戴无涯矣俯冒威尊弗胜赧悚万惟髙明采纳而亮之幸甚 

　　曹察（号阙　无锡人　同年也） 
　　忠孝节义是兄天性慷慨论事乃其绪余吾朝二百年来所得惟兄孔孟以后数千余年上接不传之绪者亦维兄耳敬读二诗令人感涕愿兄自爱无伤天地鬼神监临呵护之意余无所言 

　　杨忠介集附録巻三 

　　●钦定四库全书 

　　杨忠介集附録巻四 

　　○祭文 

　　罗洪先 
　　嘉靖庚戌四月三日吉水罗洪先闻斛山杨年兄讣音为位而哭至于失声九月辛酉朔具越葛息香寄奠灵筵呜呼痛哉始闻来讣掩耳欲走今将为诔何忍出口大河在东西华巃嵸以此相招飒然悲风呜呜哀哉 

　　杨继盛（号椒山容城人官兵部员外郎谥忠愍） 
　　呜呼惟公之智足以灼事变惟公之勇足以犯雷霆惟公之忠足以动人主惟公之诚足以感鬼神惟公之节足以歴窘辱困苦生死而不变惟公之名足以同天地日月明且久而不朽视彼奸谀隠宻与禽兽草木同归腐者何啻霄壤则公之死也亦何恨乎方公之北上也我韩师翁尝以大畜睽卦教之矣既而公用大畜弃睽卦而不用岂非忠贞刚直之气积于中而不可忍故于师训有所不暇顾耶始公在狱人皆以为必死乃頼圣明得以生还及公归家人皆以为天必以寿考报而公乃竟以忧国成疾死岂非公之忠爱出于天性故在囹圄如家居在田野如朝宁耶方师翁归致与盛相别也亦尝以教公者教之矣既而亦违背师训弃睽卦不用已至于此岂韩门之顽徒乃国家之直臣耶盛责宰相书内云有一时之富贵有万世之事功有目前之荣辱有身后之褒贬不惟以义言之其较然分明虽以利言之其轻重亦较然可惧盛尝自以为平生学问所得力者在此岂公之所为所见乃先得我心之同然耶要亦同得师翁不负天子不负所学之教而不敢忘也呜呼士有旷百世而相感者每歔欷而不可禁况与公同韩氏之门又同此愚直之心忧怀如海孰为知音安得起公于九原连床数日共肺肝乎时人有称韩门二杨者顾浅陋何敢与公并称方公立朝盛尚韦布及盛在位公已云亡既不得共从王事斩奸佞矣公之完名髙节已不负师翁之教而盛尚留此侥幸不死之身若宇宙赘疣于公深有愧焉仰天长吁无可奈何行将纳此再生之身于朝廷从公于九泉之下共大笑大哭一场而已惟公其相之 

　　周怡 
　　呜呼斛山先生遽至于是耶先生锺宇宙海岳之灵产终南太华之间居乡建表极于四望立朝矻砥柱于中流孝弟通乎神明忠信贯乎金石五事之陈先忧表臣子之寸心七年之系忠诚动圣主之再释元气扶于两间声光播于四海学士大夫孰不称闗西之夫子儿童妇女罔不识有明之直臣怡僻陋鄙人素仰捐介承乏畿郡渐悉冲和庚子之秋尽方欣起用辛丑之春初俄惊被逮怡时不揣狂妄輙草奏章欲叫帝阍而排阊阖中危母老而焚狂藁壬寅备员谏垣癸卯例同诏狱时有江西刘工部焕吾君三人一饭必同惟予与君之罪为重五载万死不二惟君与刘之徳是依吉凶同患生死曷忘清源之别慷慨西行固冝有再聚也涿鹿之分痛哭东门已兆为永诀乎怡罪逆独深天所不宥至家旬余老母长逝泣血三年时犹有江东渭北之思夣魂千里岂期断闽海秦云之望嗟此讣音胡为乎来哉七夕前期得全椒戚南玄之报云变在去夏予则得公七月七日之书手泽宛然直讶其非也又七日得通州胡仓使之报云变在十月之十四日则不能无惊疑矣人莫不愿公寿考无疆霖雨苍生盘石宗社植立元气炳焕斯文而孰忍无故哭公耶嗟嗟我公今果止于是耶公有仁人君子之心有丈夫豪杰之气有春风之和有秋霜之烈有河海之大有大华之竒公今果化乎当为云汉之昭回当为日月之照耀当为霖雨之霶霈当为雷霆之震动当为龙见当为虎变当为凤徳当为麟仁当骑箕尾而正列星当座紫府而宰司平是皆有可信乎精一之学必底纯粹尚有渣滓不妨澄彻幽明无间其尚牗予愚而撤予蔽吾有斗酒藏之三年以待君开今西望倾酹神其旨饮临风痛哭此情无尽呜呼痛哉呜呼痛哉 
　　怡自庚戌春闻讣哭公是夏晴川翁自泰和来吊予约明年过泰和同入闗予有家难不果又明年壬子春予始徃泰和至则晴翁先弃予一月矣葢正月十二日其讳辰也予痛哭不胜嗟我踽踽数年之间山崩川逝我生何为遂徃泰和西行今四月二十五日始得哭公墓下又改月为端午节忆徃岁幽中泛蒲酌酒伤今怀古意殊不乐今日乃奠公之墓情复何如见公之乡与庐见其孙子见其比邻亲友而公独不可见痛复如何公间世之英河岳之灵邦之司直学者法程斯人之亡天下之屯逺近之人咸谓公未死而尚在公之正直浩然真充天地昭日月亘百世而独存人之为言岂其无征予兹东归沽酒一罂烹鸡一盂以为公别神其鍳歆 

　　刘魁（号晴川泰和人官工部郎中公同难讲学者） 
　　呜呼吾兄归化又将及期矣近得令郎子勉书谓于去岁腊月已归■〈穴上之下〉于祖茔之侧临终自作墓志书铭旌以示无忘国恩之意更无一语及家事古人战兢之学至启手足然后知免若吾兄清明不乱感恩不忘平日笃志力行至是乃见葢棺论定真无愧于古人矣五月间徃吊讷溪兄母太孺人于宛陵相约明春拜于墓下以谢五六年教爱之私以致千万里存殁之感然人世风灯不敢期必兹因舍亲朱武功人便谨具束香薄赙再申鄙词寄付子勉代为奠告呜呼南山崒嵂渭水悠扬孰谓先生竟尔云亡哀哉 

　　马理 
　　呜呼惟灵质兮如绳又童蒙兮养贞縁贫窭兮传逺羌挟册兮薅耕值县令兮求胥爰辞役兮入黉继赍粮兮从师遂时就兮雪萤乃迈征兮大畜敛彚进兮显名载弹冠兮豸角却甘节兮蘖氷思尊主兮尧舜犯天颜兮用情忽雷霆兮震怒分捐身兮舍生鐡狱深兮孔严夕桎梏兮朝荆援者戕兮孔多子恸伤兮屡倾仍学思兮有常忘春秋兮数更在缧绁兮八载荷天明兮尔瞠帝浩荡兮施仁赦出鸡兮未鸣子感恩兮图报约丽泽兮心勍胡彼苍兮弗吊殒吾良兮叶轻眺泾川兮畴语向邰言兮谁聆瞻斛山兮无人遗予独兮焉盟岁既宴兮临除送灵即兮佳城酹一觞兮祖筵泪随堕兮雨零 

　　姚一元（号阙　　　人官御史） 
　　河岳精英乾坤正气素履清修介操刚毅抗忠言而砥柱中流安靖节而浮云富贵威震风雷心存泾渭皇恩浩荡与物同春优游暇豫絶世离尘方期仰斯人以作范讵意还造化以归真名垂信史徳载贞珉予也持节代廵道经斯地敬仰休风有怀髙谊聊陈清庶之仪用表瞻驰之意灵如有知洋洋来贲呜呼覩北山兮岐嶷西风日夕兮暮云迷暮云迷兮有时散此恨悠悠兮无絶期 

　　王天爵（号阙　　　人官陜西御史） 
　　嗟嗟先生华岳锺秀卓荦匪常黄甲翘楚节义文章周孔寤寐稷契羮墙行行且止逺避豺狼天织云锦期补衮裳躬逢明圣要见虞唐二本盈怀万巻济康其生也有为而其出也曷尝故照耀今古轰烈宇宙为生民帜忠孝为天地扶纲常身畎亩而服勤仲素对皋陶而尝卧羲皇其中解易解发所未发无愧于闗西夫子足以示训无疆且其身后春秋骚人墨客取之公论并美三杨先儒所谓一世之短万世之长是当与凌烟大室相为低昻非特乡先生没可祭于社者耳某生也职忝同道窃取缥缃执鞭愿切未得星轺侧侍道傍幸司观风逖眺西方东望先生乡井有泪盈眶缅惟先生正气泾渭汤汤尚兾斛岭山灵呵护后嗣允昌无计临风赞诔凌渡飘扬今頼私淑末艾遣人墓祭庶乎发潜徳之幽光呜呼铭在太常董狐流芳象魏五凤并州故乡栢台堕泪万古甘棠神游八表来格洋洋 

　　刘光国（号阙　　　人陜西御史） 
　　嗟嗟先生其道犹龙河华耀采喆人笃生气培浩然光分列星昔我肃皇神圣英明御下凛凛日月雷霆公为柱史义气棱层草奏万言显谏彤庭万言伊何贵戚勲庸显諌伊何方技纵横帝乃震怒械系狱中众皆失色公独从容系更九载饭■〈禾臭〉藜羹呜呼艰哉日益穷经蒙难正志遇坎心亨范滂劲节比干孤忠帝曰惜哉释之归农优游林麓凤举冥鸿大用未果梁木其倾虽则既倾正气愈崇帝曰嗟哉恩锡斯隆羽化郊垧川原底平泰山北斗大节完名子承上命廵视西京爰思哲人苏蘓泪零我牲既洁我酒亦清英灵不寐牖我颛蒙 

　　胡松（号栢泉滁洲人官阙同年） 
　　嗟嗟先生葢可谓明室忠贞之臣四海豪杰之士不独闗中一代人物而已始松读前史至主圣臣直之说窃喜当时二子之有遭其言传至今人士徃徃诵说称引之然岂若吾斛山之遭赫焉光宇宙塞四海动天地而感鬼神若此之烈耶信非主上之圣无以明先生之直而微先生之直抑何以光扬主上之大圣耶今其事徃矣先生之神陟降下上与日星河岳同流而并着矣独恨松起废入闗弗克及仁贤之存而事焉以匡翼不逮而敦年好则岂非子孟子之所谓命耶然人如先生要之未死所望泠泠然来通精诚明启佑以佑公之乡人也翘跂中山想象拱木何时展拜一副瞻驰呜呼鍳哉 

　　王廷（号阙　　　人官副使） 
　　呜呼天地正气为道纪纲物得其正麟游凤翔人得其正至大至刚为忠为孝为贤为良要皆闗宇宙之气运与玄化而翕张不待生而谓之存不随死而谓之亡惟公天资英迈志气激昻弱冠抱成人之忠读书得体认之方谓学以希圣为凖则而功以治心为康庄言行本由一致终始念罔弗臧既而主司以明经膺荐里闬以庐墓表扬其入也为乡俊乂其出也为国祯祥及其茂登甲科峩峩庙廊目击时事志切赞相食芹效野人之献徙薪抗徐福之章斥凶豺于当道效鸣凤于朝阳天下闻公之风恨不能抠衣面炙而请益予也诵公之文亦不觉义气填胸而慨慷真足以羞未死之奸谀激立朝之冠裳壮国家之元气增河岳之精光扶圣学之正脉续折槛之余芳迹虽潜于草野望实重于朝堂夫何一夕西风玉树凋瘁曰正人亡矣岂四蛇之盘足抑二竖之为殃何报施之乖舛慨天道之茫茫予也始以中国有人为朝廷贺继以斯文早丧为吾道悲复以斯人（阙）斯民不获被其泽而致怨于彼苍呜呼（阙）可矣茍余行之不迷虽颠沛其何伤况乎正论（阙）圣徳昭宣公之志得矣不禄而禄名满天下声播朝阳公之志行矣亡而未亡有肴在豆有酒在觞知我生刍之奠冀来格之洋洋 

　　林道楠（号阙　　　人官陜西御史） 
　　呜呼天地正气既大且刚至人涵之手握伦常方其现身而偶出则为逢比之忠曾闵之孝夷齐之亷九死不悔而百折何妨及其体受而归全则为说之骑箕胥之怒涛弘之碧光委形可灭而浩气非亡试睥睨乎千古非我公乎谁当故其少甘穷约晩録胶庠带耕锄耒穿壁借光束修其心金玉其相觉獶虎之易执慨求忮之非臧嗣观光兮上国渐骤足兮康庄秉素丝于终始严一介于藩王迨其进秩柱史奋笔皂嚢徒为政母而身未敢许遂执亲丧而庐守墓傍既应特召而赴阙即矢初志之终偿盟心补衮捐躯抗章精忠贯日烈气凌霜一则以汾阴之鼎百寝之器乞碎之于堂下一则以采狗之当沽齐鼠之依社愿得请于上方读公之疏者且暗然而痛哭流涕公身处之者毅然于赴火蹈汤尊足锥存剥肤备尝圜扉八载囚服累箱每释经而谈易视囹圄如福堂天启圣明箕仙降祥青鞋布袜终归故乡隐居教授泌水洋洋四海望公以祥麟瑞凤何日一呈其仪彩奈造化厌溷浊之世不足辱公之翶翔故收其神明以还大化之无尽徒留其芳轨以示后人之永望楠越在南海仰止不忘幸列西台猥侧班行按接秦中式公门墙叹仪刑之在目想颜色于屋梁赤衷耿耿亦有刚膓每懐学歩未卜行藏谨穆卜布兹拜公祠下而述此生平之念于彷佛之觞灵如不昧来格洋洋 

　　赵桐（号峄山綘州人富平知县） 
　　惟灵河岳之精日月之旋旋光性天纯洁气节轩昻妙龄秀发贤圣行藏秉笔入官经世文章陈谟帝前震声庙廊人曰先生允忠且刚权邪竟于散落善类卒頼以康惟明哲炳烛于几先故是非自尔不爽青天白日心事明彰当宁将大须于柄用姑晦养以至成其所长盛徳大业益为祯祥人方期待行将明扬胡玉楼而骤起遽属付于大望匪直斯民无禄实为吾道之丧是虽不可易者穹苍之数而终不可谖者秉彛之良予也景仰髙风未获升堂叨治贵邑幸亲余芳望神堂以肃颙感莫禁夫存亡愿言永怀情托椒浆灵其有知来格洋洋 

　　○墓表 

　　李桢（号阙　　　人官尚寳司卿） 
　　斛山先生身久而名弥白寰宇中有知之士莫不仰之如泰山乔岳垂首屏息率望而走也先生姓杨氏讳爵字伯修陜之富平县党林里独户村人世居万斛山阳因为号故学者称为斛山先生云先生家素贫弘治癸丑冬十月二十四日母氏诞先生婣氏家婣邻目火光起骇来视则悬弧室也长美姿容身满七尺颕脱刚方慎取与嚬笑絶不假人葢其性然也年二十始发箧读书苦无继晷资尝以薪代灯夙夜罔或不勤每之陇上耕即挟书并耕而读意欣欣也念人以圣贤为师不为人下力行孝弟言行秉之忠诚兄靖少叅邑掾恶段令申置重典至是十越年所直指使缉捕孔棘靖逸去先生徒歩百里外申厥寃被逮械逓犴狴署邑事丞系辱之先生从狱中上书辞意激烈尹见而惊礼曰竒郎也胡至是耶立出之给油薪费督之学年二十八岁闻朝邑汝节韩先生讲性理学躬辇米徃拜其门韩先生睇先生貌行行壮也欲郄束修礼父莲峯老人谓曰意若非凡人数日叩其学诧曰纵宿学老儒莫是过吾几失人矣既审语言践履铮铮多古人节叹曰畏友也同门传习者皆自以为不及督学使唐虞佐公校艺连置首列嘉靖戊子秋应试长安就食馆中突一嚢金在候焉遗金郎至持馆人急先生诘其实举金付之遗金郎谢寡取先生峻不允敦请家止宿焉是秋以书经掇第三名诘岁己丑登罗洪先榜第授行人司行人职维天子使将宗伯封祭仪徃宗藩行礼旧藩王重天子使来丰缛馈送以为常先生行役三年徃雍之肃府中州伊府楚吉府且三仪物俱坚让不受尝自语曰为士饿死不食人非礼之食冻死不衣人非礼之衣彼虽礼来名重天子使吾独不重天子使耶昔世宗肃皇帝议尊亲礼荐绅谴斥者甚众先生上疏臣奉使湖广地方眼睹百姓多菜色挈筐操刀割莩肉鬻啖道傍假令周公礼文尽行抑何补于老羸饥馑之艰上之司舍待罪获下民部发廪赈救一时全活者万计壬辰秋授山东道监察御史见枋臣弄威福拊心叹曰古人朝拜官而夕上书吾寜尸台端位誉耀荣耶草奏乡人有窥之者偕亲眤来环视莫可措手閧以恚白母止之于是浩然请告归母婴疾尫重脆养医不可瘳癸巳正月卒躃踊号泣柴毁骨立丧葬一遵家礼庐墓傍三年屩弗蹑城市冬月竹笋生兎驯绕其径人咸诩为纯孝所感云逺近闻公夙学牵率就庐野受业于是读丧祭礼为诸求教者解惑奄有终焉之志服阕坚卧不起简牍不谒公府再六年行部使者交章荐之剡厥行不可已庚子秋诏起其家憣然戒行曰曩母故不尽言今何拽恋乎大丈夫学周孔之道怀匡济之术必想乃勲区区策此驽钝少树猷为报国家尺寸与此长栖莵裘孰若耶是年九月任河南道监察御史廵视南城权贵敛手以避辛丑春二月初四日上封事娓娓数千言大约天下大事内而腹心外而百骸皆受病足以失人心而致危乱者五一则今之辅政者谀郭翊国虣为巨蠧二则冻馁民闵不忧恤逺为方士修雷坛为媚灶事三则大小臣工久弗覩朝仪之一冝乗时慰其望四则名器滥及道流出入禁内非制五则挫折谏臣谗谄乘隙竞进辞具载原疏中见者错愕失色莫敢正视上赫然震电冯怒命锦衣使执北镇抚司监候究竟其说十三日夜榜四十又三日讯鞫复榜三十拷掠备至追交构者言先生一无诎是日都市风大作人面不相觑京人呼为杨御史风其感动天地如此先生身昼夜■〈木匣〉鎻中尻肉绽若悬珠少焉手割之血淋漓滴地成池气息奄奄日眯惑不自省守者以为死矣被覆之半夜忽然一声汗如雨苏矣守者乃戒严不少弛右胫■〈木匣〉木转合成疮自分必死圜土冀速毙为幸东厂日更迭伺言动以上蘓校尉宣来心恻苦楚状不忍耐拾重瓦间合处疮自此寻愈宵人有譛蘓提督者笞禠办事役筦司者沮供食不进屡濒危殆时有张子者同室职纳槖饘焉得缓死数月形体孱栾动輙仆地户部主事周天佐御史浦鋐相继申救俱棰死狱中守益戒严闇■〈勿上月下〉而无谁语踰年工部郎刘魁再踰年吏科给事中周怡先后下狱驩焉降心以相从也劘摩修诣绎四子诸经百家研精于易着周易辨録及中庸解若干巻诗文赓歌身世顿忘如是者五年乙巳秋八月十四日上祝紫姑仙箕释放田里同坐周刘舫由潞水逾临清闸西去曾不意厂卫之施其后也抵家甫十日锦衣将驾帖至拜手遂行亲朋挥泪送别不为动十月二十四日下厂狱旋转镇抚司禁苦楚复初得章勺力厂使杨栋言获自供米物系复三年丁未冬十一月五日先日筹易与周刘饮谓曰今须尽此杯中物明日吾侪囏满出矣恐弗似此时也是夕上建醮大髙玄殿火肆发不可向迩火围中恍闻呼先生三人名氏者次日释归为民人服其先知云先生两系诏狱寒暑八易既出人情交庆主圣臣直世希觏其所以蕃祉老寿者当复柱础栋梁为后人楷模先生曰累臣得归骨于秦幸也敢不拜赐自是专教授生徒为事解冻而耕暴背而耨与农人同甘苦乏儋石储潇然常乐无忧谡谡泠松下风视变浮云倘来之富贵罔芥蔕目睫矣己酉冬十月九日猝大鸟集居处村北先生杖藜逍遥其处不乐曰汉杨震之鸟至矣兆在我乎十四日午时而殁年五十有七易箦之日援笔题旌云五十余年生长人世未尽圣贤之道两受天禄还形地下难忘君父之恩其自立志拳拳子孙从善为言无烦辞北地李桢氏曰余歴相州每至商羑里城未尝不展拜文王祠下登演卦台徘徊四顾而去噫嘻此大圣人所为也读汉书萧望之从夏侯胜狱中受书事又未尝不贤其人视死不二利害不怵也大凡人之身罹大难慷慨杀身易若虺蜴其身卼■〈兀臬〉其行方悲号吁天乞延斯须假借而惴不可得独非具大材力大涵养视患难沓来如蟁蝱过耳乌能坦然由之与之化而齐哉先生苦人所不能苦甘人所不能甘求仁得仁无纎芥尤怨念夔夔齐栗惟愿国底寜谧而工夫愈久愈邃韦编数絶天地人物吉凶得失之理探讨渊微畅为辨义一书与合志友交警身心比老于家动履真确不媿百年身后之名岂非日月争光川岳竞秀冝人之仰之不能终谖也已穆宗庄皇帝肇极复其官追赠光禄寺少卿荫其嗣先生父攀母李氏祖通整其曾祖也上世无考配张氏生男子四人长偲教谕以嫡孙恒官赠文林郎上林苑左监丞次仕伟俣俱庠生孙男十人长即上林君恒偲出承先生荫悌开泰慎愉仕出凤麟伟出效节俣出曾孙十人玄孙一人恒遹追先生事命桢表竖阡道杨休烈示来许用申之辞歌以祀先生焉其辞曰汉季清白太尉公曜灵烱烱照丹衷蝌蚪狼籍纷磨砻手披六萟方庠洪鹳鳣暮夜烛双瞳错落银浦罗胸中■〈师，坐代币〉见欃枪轮翅炵千秋颢盵摩苍穹万斛威蕤晃昽曈骑龙寥廓下鸿蒙焻辉伯侨趾雌雄虬鳞虎背揺青骢封狐杉鸡竹兎冯排云阊阖叫不通岸室可作蓬莱宫霹雳神珠走雾雺文章何处觅颓风氷壶玉衡缉熈功脱畧缧绁罔自恫八年厌见赭衣红霜重皷寒藴氋氃海翻霆走焰烧空儵忽赤镜闻海东金距唱送袯襫翁黄帽火耨泻药笼一日鵩鸟过林丛石裂天惊逗前踪苾芬孝祀岁禋崇黒衣白马回闗潼朝阳孤凤泣梧桐依然沆瀣吸长虹 

　　杨忠介集附録巻四 

　　●钦定四库全书 

　　杨忠介集附録巻五 

　　○赠诗 

　　奉赠杨斛山先生 

　　罗钦顺（号阙　　　人歴官吏部尚书） 
　　眼看荣利独超然家学闗西故有传直拟重阴当昼泯肯虞乔木受风偏云开月朗谁能卜义重身轻我自权老气为君增十培愿言加饭更鑚坚 

　　乙己清源舟中同刘晴川别杨斛山 

　　周怡（以下共二十三首） 
　　小小负狂态嘐嘐古之人每谈古人事恨不生同辰闗西杨夫子心貌上古淳长孺诚徃友仲淹乃前生孔未见此刚孟复醇乎醇报主一封疏幽犴五秋春顾予蒙恩同相对惭非伦兰薫每荷徳濡毫难具陈秋风赋归与同舟复浃旬长川东到吴明月西入秦独有盈樽酒共醉清源濵投赠解龙泉精光期日新 

　　别斛山晴川二首 

　　此日别诚别把袂心如割数年生死情一旦西南隔停云望渐逺飞鴈声偏恻蓬室移芝兰余芳犹未歇孤舟宿新堤征鞍照初月仰视纵横星耿耿不冺没彼美西方人何以慰饥渇 

　　江上阻风有怀斛山 

　　渉川三缺月鼓楫无长风一苇纵所如漂泊芦花丛俯观江水流仰视云中鸿孤鸿飞渐逺两鸿遵渚东相顾飞且鸣恻然感予衷彼美西方人华岳争巃嵸怀哉郁方结悠然夕照中何时濯江汉一豁此心胸 

　　狱中同杨斛山刘晴川言志 

　　勿欺幼所学先忧古何人可以报明主敢不致微身杀身非所惜报主义未伸驰驱纵不获诡道羞仲婴白日甚昭昭庶几照此心吁嗟幽谷兰飘风逓余芬郁彼灌木阴交交黄鸟鸣 
　　西圜晩坐呈杨斛山 

　　席地檐前趂晩凉幽怀相与叹流光思危自觉一念折行逺空深双鬓苍风景久成人玩习巻舒堪笑此颠狂从今世事都休道只可坚吾百錬刚 

　　乙己释罪三人共舟至临清别 

　　共喜生还出帝州潮平月满正清秋数年窃领夏黄义千里归同李郭舟楚泽风烟停望眼秦山云树结离忧君恩友爱心无已努力还期到白头 
　　数载艰危同死生寛恩更许共舟行萧萧岸柳横秋色汩汩江流咽别声苦口难忘药石语醉心不觉醇醪情壮怀欲上华峯顶石冻春应识富平 
　　浩然之气日日生昏后方知平旦清心苟无忘何有助知谁能致始为诚眼中尘玉俱难着镜里妍媸本自明莫谓太虚无障碍青天扰扰乱云横 

　　奉刘晴川杨斛山用牧之九日韵 

　　四十光阴似箭飞因循深愧道心微年来夜气虚生息何日春风共咏归掘井未深洙泗水挥戈莫挽鲁阳晖泰山顶上空翘首安得乘风一振衣 
　　风髙露下白云飞之子流离叹式微逆旅天涯终岁滞扁舟江上几时归孤臣自合投幽谷慈母谁怜倚落晖衮职虚期山甫补斑斓竟负老莱衣 

　　次斛山韵二首 

　　克己工夫问只今廓然洒落此胸襟兢兢朝夕严忧惕战战渊氷日履临真妄两端昭独见圣狂一念决危心本来面目还无隠忽后瞻前莫浪寻 
　　直道难容匪自今贾生痛哭涕沾襟民碞岋岋方危殆天视夣夣不监临桎梏两年援溺手焦劳一疏救焚心驰驱范我寜无获肯枉区区欲直寻 

　　书扇送斛山先生 

　　患难相逢情不朽临别那堪酌杯酒安能化作随扇风长得先生一握手 

　　斛山巽峯同酌 

　　秦醪酌罢乱乡愁愁逐云飞天际头壮志年来还突兀乙己临清分别二毛萧飒笑悠悠 

　　中夜惕然呈斛山二首 

　　圣人作易忧患中气象和平自不同万古斯文昭日月读来无处不春融 
　　天则纔踰便是愆良知在我自昭然几回月夜寻思看展转何能贴枕眠 

　　用韵请益杨刘二公 

　　未发求中发自和相资丽泽不妨多咏公引咎惜阴句深愧无能挽鲁戈 
　　责善杨公直谅心虚咸夫子岂声音古人友道萧条尽莫讶迂狂感慨深 

　　次采石用晴川韵寄斛山二首 

　　秦云缥缈美人家此夜银缸烂放花更有沧浪髙兴客夕阳时引海西霞 
　　聚散寻常肯浪嗟艰虞情境别来賖何时共鼔东呉棹风雨连床会更嘉 

　　坐斛山先生家槐下 

　　万斛山前柱史家贻谋忠孝里生花庭槐蔽芾诸贤护青荫留为世世遮 
　　日坐槐阴究此心清风似听斛山吟共期雨露滋新意更长孙枝数十寻 

　　斛山先生复同舟浃旬两有别言用韵奉赠 

　　刘魁（以下共二十七首） 
　　秦山千里月楚水一帆风幸出艰虞外同归畎亩中圣恩真浩荡天意本穹窿珍重别时语真堪慰转蓬 

　　次杨斛山钱绪山论学韵二首 

　　万物备于我然惟强恕行水流原不息鉴照自能明昏塞非常性开通尽此生功夫能致一本体即澄清 

　　又 

　　学问无他道惟求徳性尊岂无枝叶茂须是本根存内外合非合知行分未分圣狂惟一念吾亦复相敦 

　　读斛山除日懐旧之作其于死生之际念之熟矣次韵纪之 

　　读公诗句识公心台栢空怀几夕阴自古友朋情最重而今生死念尤深人间莫叹无长寿地下悬知有好音此夕闻来増感慨西风老泪倍沾襟 

　　斛山用杜工部韵一首见教和答之 

　　家住云津月一溪倚门南望岂终迷驽骀可出冀之北鸥鹭还寻江以西万死尚留今岁月一生空叹昔轮蹄床头酒在堪同醉有徳来将肯似泥 

　　和斛山春日韵 

　　圜居谁谓日如年也有羲皇到枕边礼乐原非身外物云雷亦是性中天风雩沂浴人何在水曲长歌事可怜此日此时随所寓闲愁莫遣上眉巅 

　　囚榻再迁用韵呈斛山 

　　卷席为窝不用茅非朝非市亦非郊颇知病骨移囚榻犹胜飞禽宿树稍尘世于人皆寄寓萍踪随处即吾巢徳邻自古真难买聊向先生一解嘲 

　　夏至和斛山韵 

　　八月圜居书满床时来数墨复寻行阴阳正玩羲文易风雨俄闻黍稷香周室岂无新典礼楚囚原有旧冠裳穷愁只觉时光短客梦翻怜夜漏长 

　　时狱禁加严斛山欲絶粒有诗问意次韵 

　　吾儒只养此天真饮食原非尺寸身事若到头惟有死终为宇宙一完人 

　　又次韵答周讷溪来问偶同斛山 

　　可生可死寻常事此理还须实见之自靖固知无此日杀身何忍累明时 

　　次斛山见答韵 

　　万心原自一心观人已何尝有两般若到必诚还必信果然非易亦非难 

　　斛山因有感复欲絶粒次韵答之 

　　忧患何堪风雨频加飡幸爱百年身闭闗不患无竒术只恐厄台来笑人 

　　过徳州次讷溪韵寄斛山 

　　纔过沧州又徳州緑杨堤岸菊花秋未论秦楚万余里且共风波一叶舟农圃渔樵俱是学江湖廊庙敢忘忧独怜老脚还堪走拟约同登华岳头 

　　斛山讷溪有作见贻次韵奉谢 

　　患难同居俄五载敢于罪禁忆家乡每劳此日伤懐切愈觉斯文气味长万死难回明主意一生多负好时光兰薫泽丽亦何幸似此余龄托上苍 

　　斛山先生亦以是月二十四五旬用韵奉祝 

　　万斛山头人玉立闗西夫子又同乡丛兰共讶六年久古栢争看百尺长坤道时行成化育圣衷天启庆明良吾儒真寿原无极烱烱双瞳鬓未苍 

　　次讷溪怀斛山韵 

　　羣居岂不久私心正难割一朝秦楚分万里云山隔追悔已迟迟瞻望徒恻恻丈夫志四方兹焉诚小歇至难得者人无情此岁月灵光本自然万古常不没倬彼华山髙慰我倾心渇 

　　和斛山韵 

　　世上谁青眼人间我白头惟寻颜氏乐不学杜陵愁裒痛思难报原贫给尚周白驹谁氏子皎皎薄公侯 

　　斛山于聚讲异同颇觉动心即席口占解之 

　　先生豁逹本天然近觉音容不似前口角异同寜有定眼前风月正无边 
　　迂踈老去诚无补内外年来似颇忘不问回琴与点瑟但看云影共天光 

　　和韵答斛山 

　　此身之外任穷通不问夭桃与涧松天地盈虚无别道圣贤学术只求中千般变态寻常事万古幽期志业穹狐貉羊裘何损益山林朝市本来同 

　　答斛山论学二首 

　　毎领无言教殊闻有觉天观磨真受益黙识信非禅正直刚柔克危微精一传古人维此学君亦庶几焉 

　　又 

　　司马坐忘论伊川谓坐驰多言非所贵主静是吾师四勿真由已八条只致知此闗若不守伥伥欲何之 

　　次斛山韵别绪山 

　　易道如公已久明旦随时止复时行操持常见主翁醒念虑浑无客感生君子忧虞随所寓明时刑罚自然清从来不信别离苦今日方知离别情 

　　次斛山韵奉蔡洨濵道长 

　　学术平生只一诚夣中还见友朋情王臣在我无中外吾道于人有重轻月到蒲台天自晓洨从洙泗水常清当年骢马行春处此日犹觉景气明 

　　用斛山韵答白楼 

　　十亩寜无桑柘阴仓庚时复弄春音功名已了痴儿事南北何堪异日心珍重趋庭诗礼训行歌击壤短长吟山林事业无拘束端坐从容一正襟 

　　追悼周碛山次斛山韵 

　　人生谁不死而肯为身谋但觉君恩重难将諌草酬空懐千古恨未了百年愁回首生前事能无老泪流 

　　和斛山韵 

　　弦诵余千载今犹说武城古人不可见至乐本无声宇宙吾儒事舟车尽日行共怜陈迹逺谁识此时情 

　　马理 
　　明月山前水带围叶花开尽果花飞山川谁为争光采太宰庄东有绣衣（太宰张鹦庵也） 

　　龚湜 
　　不见闗西杨伯起壬辰丁酉六年间为问平生心衮阙如何今日卧商颜箪瓢陋巷同谁乐野水孤舟尽日闲海内生民多困病应须膏泽下尘寰 

　　赴狱门哭赠 

　　我爱闗西杨伯起青天白日照丹心可怜相慕不相见翘首天门恩泽深 

　　谢东山（字阙　髙泉人） 
　　北寺原知祸南冠总解醒燕台朝闭日丰剑夜冲星主圣谙忠直名髙重汗青手扶惭薄力肠断忆空囹 

　　又 

　　骊颔探珠拙圜扉坐石坚乾坤三益友饥冻几经年玉汝天机宻金吾地主贤缁衣人不见授粲益凄然 

　　梅守徳（字阙　　人都御史） 
　　天下竒男子闗西老凤翎孤忠悬日月直气犯雷霆汉狱传经满元城睡梦寜阳和不择地指日到深扄 

　　又 

　　吾爱闗西子丰采天下竒峩峩鐡豸冠讵肯狥狐狸有言剀以切有志苦以悲生平报国心耿耿方在兹吁嗟丈夫身百年苦易驰生逢尧与舜肉食将何为 

　　斛山歌 

　　孙继鲁（字阙　　　人官副都御史谥清愍） 
　　我闻万斛之山在富平凌云倚汉自峥嵘俯瞰黄河下底柱遥瞻华岳叅长庚出云触石几万载千里秦川成陆海钟灵毓秀人絶奇独立巉岩对真宰收拾清风入穴中阜财解愠禆重瞳髦头却顾伊吾北赤子长悬渤海东补天不用五色石浴日全凭一片赤祗求鎭定栋乾坤未与浮沉论坚白淹留天理忽过闗孤髙无谢首阳山薇生太平且莫采至今永久当赐环赐环非为重青紫满眼繁华诚敝屣殿邦直拟太山安大猷共济虞周美虞周济美竟如何维岳降神海不波象成作乐昭明徳馨香不尽山之阿 

　　聂豹（字阙　永丰人官兵部尚书谥贞襄） 
　　三人五载同幽拘讲易谈诗更授书眚灾肆赦自天下愚忠狂直皆蠲除鸿冥凤览杳然去我来声影不知处闗西夫子氷玉姿风月襟懐返星渚耕云钓月有余闲醉后元城冝鼾睡嗟哉主圣未可忘酒醒鼓腹歌虞唐 

　　赵正学（字阙　　　人官亷使） 
　　天门日射双龙阙云净春归万斛山千载几人推伯起髙风随处可亷顽 

　　戴经（字阙　　　人镇抚） 
　　先生希圣只求中不似禅家认色空抗疏力能回化日庐居心欲变淳风宪台骢马千人避犴狴芳葵两度红大道岂违忧患处徐行细数落花丛 

　　韩二宪（字阙　朝邑人寄赠系锦衣狱） 
　　闻说天朝释罪人迢迢消息恐难真只期名照他年史岂料生全此日身耿耿丹心惟报国纷纷白首愧为臣故縁圣主多恩泽益显髙皇有救神 
　　梦里分明见故人云云心事对吾真但求无愧非要誉只欲成仁肯顾身感悟几时回圣主拘囚何日释忠臣东床不寄平安信极目燕云益怆神 

　　赵桐（字峄山綘州人富平知县） 
　　慷慨杀身易从容就义难谁知千载后独有一斛山忠义抗疏直奸谀尽骨寒圣明恩徳厚委曲放归还 

　　赵卿（字阙　　　人官总兵） 
　　耿耿孤忠出性成抗疏朝奏动神京长孺未得专前美柱史于今擅后名补过拾遗臣子分用贤逺佞圣王明惟知望主同尧舜此是先生一念诚 

　　先是慕公者竞为诗以铭其节而余和之书京邸二首李 

　　应策（字苍门蒲城人官太常） 
　　中流耸峙壁孤超耿耿寸衷思欲焦霆触轩墀来震撼风生台阁退炎熇旌名禁葺朱云槛纳约勉从薛徳桥九死一生言不讳千秋正气碧冲霄 
　　易学精微按象爻胸中泾渭几曾淆阳城忧国麻从裂古弼匡时奕任抛晓色龙螭回圣霁春光犴狴荷天包匪躬一代嘉忠鲠归去犹崇洗耳巢 

　　冯守 
　　千古孤忠羡责难先生丰采动朝端玉阶碎首心曾剖不愧龙逢与比干 

　　原寀（字方畦蒲城人官刑部员外） 
　　抗节七年答圣主孤风一代属英豪三桮桑落乾坤阔万斛山头日月高（去君逺也） 

　　刘质（字阙　寿张人蒲城主簿） 
　　含泪忧时忆贾生危言正气两相成只因当道豺狼振竟奋朝阳彩凤鸣补衮天庭匡国重批鳞龙颔为身轻葵心已动君威霁青史乐传圣直名 

　　僧孤松 
　　夫子当朝杰孤忠振古今九重收谏草四海仰规箴直气天人护髙风魑魅钦行看起宣室日月自光临 

　　僧无着 
　　怜君当日事天地昼常阴万代昭青史一时见赤心 

　　亡名氏（书于陜州铺中不知其人） 
　　元旦仅雪非瑞祥辅臣阿誉謟君王闗西夫子真能谏不说昌黎佛骨章 

　　○挽诗 

　　周宇（字子大号槐村咸寜人） 
　　闗西此地归夫子薄海都知抗疏危正气朝纲长不死完名丘首更何悲髙原多长批风草直本应无恋剑枝道上莫横三尺碣恐防过客走车旗 

　　周怡（奠墓） 
　　闗西夫子杨伯修万里修途遽蚤休圣恩荡荡竟莫报后学贸贸将焉求一代声光齐华岳百年骸骨首山丘知君英爽应常在闽海还期神共游 
　　壮志嘐嘐欲进修罪余衰病意全休闗西大鸟来何迫白下孤云杳莫求絮酒不堪浇宿草呉钩空自挂荒丘两年奔走伤心地拄杖从谁话逺游 
　　幽居君遇端阳七几度蒲觞眉共颦多惧不知淹节序先忧早已致残身聨诗尚忆花间句对酌时怀石冻春（富平酒名）此日生刍投墓下徘徊凄怆倍伤神 

　　马理 
　　石川御史鐡肝肠万死不回道直方曾子学从鲁有得仲由闻过勇非常一封书奏扶尧舜八载天随转圣皇诏狱放归期望逺徳星零落智愚伤 
　　金粟山前报国臣精忠直上比干邻乾坤知多就寓者得似从容有几人 

　　李应策（谒墓） 
　　不说台端豸锦荣英标直节慕生平文章霄汉垂丹笔仪度岩廊着白珩浴日两疏风烈烈掀天一臂气轰轰丝罗猥结潘杨好余韵夕郎兾凤鸣 
　　当朝鐡汉独依公遗趾斛南正郁葱那有严霜回劲草依然赤日抱丹枫十郎宅第燕山近（茔距家咫尺）伯起陵园华岳崇氷玉世承清白约浓沾渥露别精忠（时方结婚） 

　　谢瑶（字阙　泰和人） 
　　骇闻华岳斛峯頺失望苍生血泪哀堕宿光芒惊烈地扶天筋力震鸣雷七年幽禁风中烛万古清香雪里梅全徳死生无愧怍圣贤相对好颜开 

　　程九万（号岳峯汝南人　有序） 
　　斛山先生予未识面辛丑春会试礼闱适公疏言朝政予闻而重焉次日有持公全稿见示见其悯流民之失业因陈时事之大不韪者五皆言人所不敢言当时一且为公庆一且为公悲焉悲其首忤权奸卒犯圣怒系狱者前后八年庆则为有先物之智有忧时之仁有爱君之忠土木方士于清朝不无少累其言如烛照数计无一不验不数载权奸俱以罪死智而且仁忠莫大焉近与公之乡人税使王子宪谈徃事知公正终牖下二子力学是天佑其全而归之也且有昌后之祉焉予汝人也生虽不同乡而心同官虽不同御而道同万亦有忧时之策爱君之书又未知得达宸聪否故于斛山之殁重有感而为诗以吊之 
　　正气塞天地栋隆忆罕存古今更几世把握在敦根有本斯蕃叶无松不翠园寒霜凋万卉（阙）秀后春繁惟君能善养穷达无夷险释褐犹寒士鐡冠不知謟行人改直指骢马谁敢犯日系穷民苦封章胡肯掩元凶为国柱迹隠无人论（阙）氷壶外疏明肝胆真黄冠与土木时弊是（阙）千余言无非爱国仁天王岂不知药石苦难忍（阙）黄霸拘终为緑野簮龙逢固自况刀锯何足临羑里（阙）再入岂畏深章纶罹楚毒国是尽亚卿黄巩曾留驾今皇赠爵荣闻君已正毙白鹤兆两楹誓死如烈日褒赠奚闗情忠臣死无愧孝子乂当羡庐墓在亲侧六年未尝变平生甘淡薄咬菜胜粱膳家国原一道顺寜吾自遣乡贤有张公虚位待君席后进追先达富平土再赤我朝养士久屈指几人奕国史未尽公芳名万古 

　　薛敷政（字阙　有序） 
　　嘉靖中有三杨而侍御公爵以直谏忤旨上震怒下之狱户部主政周公天佐为九庙灾抗章陈救锢死狱中杨公为立传并哭以诗余固闻二公之忠而会周公孙一骐官胄学予僚谊又大父举乙未榜公之同年也因得所刻传疏次杨公韵以志髙山景行之怀呜呼士固有心岂随时变公之精诚贯日月忼忾泣鬼神况余通家能忘惋恻因含泪而书之 
　　汉傅三年恸湘魂万古愁感时俱有泪未忍向谁流 
　　又 
　　丈夫非愿死羞作强颜生国定堪酬念身捐岂頼名双忠他日事一疏此时诚莫怨逢辰急繇来命可轻 
　　天王收震怒一死一还生落落交非厚悠悠逺共名清标心目耿直节意何诚但使劻勷济荣华寸缕轻 
　　又 
　　每逢孤亮慨偏深况是通家激寸心千里间闗萧寺夜不知清泪堕谁襟 
　　国子先生振祖风惠余编帙读曾终长沙莫恨新来谪珍重清时有路逢 

　　杨云玖师以先忠介公集见示慨然有作 

　　翁胤春（字克生永嘉人） 
　　每于青史吊忠魂清白传家古照存短疏千章能悟主遗书一架此诒孙闗西孔子名常在吴（阙）童誉自尊花满江城春雨足应知丰芑緑阴繁 

　　杨忠介集附録巻五 

