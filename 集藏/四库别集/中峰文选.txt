中峰文选　　（明）董玘 撰 

　　●目录 

　　卷一　　序 
　　卷二　　记 
　　卷三　　杂着 
　　应制稿 
　　附录 

　　●中峯文选卷之一 

　　会稽董玘　文玉着 
　　武进唐顺之应德选 

　　序 

　　送户部员外郎李士达归养诗序 
　　赠易钦之序 
　　送少参彭君之福建序 
　　湛氏新谱序 
　　新编古表序 
　　送鹅湖费阁老序 
　　寿幸君序 
　　送翰林修撰唐君守之使朝鲜诗序 
　　崇德县志序 
　　送王朝宗擢宁国通判序 
　　送章腾霄序 
　　送少司寇张公致政序 
　　送唐虞佐宰郯城序 
　　送云南守刘君景晦序 
　　送何君廷纶守永平序 
　　送高延平序 
　　五马送行图叙引 
　　送叶泉州序 
　　送叶中孚序 
　　送刘正郎克立知西安府序 
　　送刘正郎克立知西安府序 
　　赠侍御黄君希武提督南畿学政序 
　　送鄢陵尹孙君考绩书最还任序 
　　送毛推府序 
　　寿叶氏母八十序 
　　寿吴主事父母序 
　　送少参谢君之湖广序 
　　应天府乡试录序 
　　会试录后序 
　　赠包约之司训序 
　　送福清夏文韶分教萍乡序 

　　○送户部员外郎李士达归养诗序 

　　南陕废而孝友缺其诚然哉予幼识陈君时周时周闽产也弃御史归养者十余年矣后与李君士达偕举进士数岁复弃地官郎归养士达亦闽产岂南陕之废独未废于闽哉孝友性也而至于缺也夫有所溺也孟轲氏有言知好色则慕少艾有妻子则慕妻子仕则慕君凡溺于物者皆孝之妨也而仕为甚壮出耄归绝??居弗顾者多矣有不溺仕以妨孝者可不谓贤哉庄生称子之爱亲不可解于心臣之事君无所逃于天地之间是其致一也岂仕者皆不可欤古之君子或以身殉国匪曰忘亲或为亲终身不仕匪曰忘君亦揆诸重者而已矣薄于亲而厚于君世未之有也二君之于仕尝卓茕着殊绩显庸有日矣而皆以亲故去可谓能揆其所重而无所溺焉者也说南陕者曰孝子相戒以养也夫待于戒而养巳不得为纯孝矧溺焉而弗顾者乎若二君者岂惟无所溺盖亦无待于戒者也可不谓尤贤哉然吾闻时周之归甘贫守志其事毋所谓啜菽饮水尽其欢者士达家素饶能备物致养非时周比虽所以为孝者不系于物然推人子之心时周视士达何如哉得为而不为与不得为而为之皆非也士达之归缙绅多叹息称其为贤者侈诸歌诗总若干篇盖皆取于南陕之义云 

　　○赠易钦之序 

　　太史易君钦之以亲老请告归攸朝士王朙遇而下五人以古者赠言之义役予盖君于五人者为同乡于予为同官又皆同年也予在同年中最为蹇劣且宁亲予告之荣馆阁诸先生既有述矣其何以为赠念幼时侍家君游湖湘道出攸熟其山川也为君道其素宜乐闻焉攸长沙南鄙也其山皆嵔廆施靡涣若不相属深林翳木崭岩参差溪流潏潏走山下漂疾而清浅不任大舟然其地幽且沃宅于是者固以为它土莫之若也使出而观于湖湘历九疑浮洞庭极灊霍为都会者八九有不呒然自失者乎夫观于湖湘者固不知有天下也使出而究观干天下循金陵涉汶泗历燕赵齐鲁之墟登泰山以临沧海必又且呒然自失矣传曰升东岳而知众山之峛崺也浮沧海而知江河之恶沱也故不观于湖湘则知有攸而巳矣不观干天下则知有湖湘而巳矣夫士之于学亦若是君固攸产发解湖藩北游于京师遂成进士读书中秘官侍从又尝出主钱谷于南山串之胜都邑之富所游历广矣其亦有所感乎夫曲艺小技皆可名也致用则末矣智效一官行比一国皆善也举大则偏矣其居以实其容以虚其往如登其益如下察古今之全寡能备于大地之美斯学也巳彼安于技艺而巳者是知有攸者也效一官北一国而已者是知有湖湘者也恶足以语海岳之大哉君力学而师古将志乎其大者兹之归也吾恐攸之山川不能充其目矣 

　　○送少参彭君之福建序 

　　今天下藩镇有兵寇之警者且半焉其无事称宁地者两浙广闽山西及陕而巳为吏者争乐趋之然广杂徭獠陕备胡且深山长谷有狙伏焉未可谓无事山西则寇尝一窥之矣两浙固晏然而为财赋自出之区程督繁委缘奸逋墆至不可胜诘吏于是者亦难且劳矣惟闽处僻远而物产之富服食之华为东南一都会其宁且逸诸路不如也今年秋安福彭君师舜以祠部郎中擢福建左参议其地宁且逸既人所乐趋而参议守一道阶崇而事约宜意得甚而君蹵然独若有忧者或恠其故曰往时天下承平虽穷边远徼与中土无异不独诸路为宁地也今近畿之民至去而从盗山东河南皆襟喉地荡为寇冲岂一朝夕之积哉朘削之政酿之也而诸路以险僻适幸无事然其民之疲病亦甚矣而今多警之地一切蠲贷之恩势不得有所计吝其无事者国用且仰给焉则一切经入之征势不得无所偏急以疲病之民而应偏急之求其不堪也审矣夫民犹水也疏其淤防其溢则水患绝矣待其奔决而后治之其为力难易□啻千万哉今山东河南之事是巳而世之职理民者幸其未决也则曰是宁且逸而弗之图不已过欤且前事不远正统末闽中之寇尝剧矣而犷顽间出为梗者自昔犹然疏而防之此非其时乎语曰不蹷于山而蹷于垤参议者独得而不忧也时闽之人士既喜得君及闻其言若是又益喜相率属予文赠之君家世多显者簪笏之盛着于江右而君起名进士历官皆有声如其言兹之往也其为政可知巳然则闽中得新参诸路乃不如也 

　　○湛氏新谱序 

　　此增城沙堤湛氏谱也湛氏旧无□谱而存之自翰林君始也翰林君而上六世为治中君始迁沙堤是为高祖以世图而系之更五世则别为图图于谱者凡九世治中而上不载焉非畧也不可得而详也隋唐以前图谱有局郎令史有员知撰谱事有官故言姓氏者详焉自谱法坏族衍而世远固有蒙其上世所自出者矣虽世称显姓巨族者犹然不可得而详也不可得而详详之乃诬也自吾谨其世图其可详者而存之后之人又谨其世图其可详者而存之则谱不废矣若曰蒙其上世所自出也沮而弗为数世之后必且并吾之所可详者而忘之矣后之人又曰蒙其上世所自出也沮而弗为又数世必又且并后之人之可详者而忘之矣是终旡谱也昔人称欧阳氏谱法最善亦存其可详者而巳是谱也盖效而为之参以巳意断自治中而下其名迹卒葬或存或亡或备或畧谨而志之以附图后而共祀之等数及家世遗文之足征者亦录附焉而湛氏乃今有谱矣然谱者将以重本睦族教其世者也若振其先德以永于闻者不颛在谱也湛氏世多阴德自迁沙堤未有显者久而大发翰林君以文学行懿著名史局今天下皆知有沙堤湛氏者自翰林君始也而近世之为谱者往往求附于古闻人而忘所以自振其世者陷于诬而不已也亦惑甚矣然则使天下皆知有沙堤湛氏谱而效为之者亦且自翰林君始乎故为之叙因以风焉 

　　○新编古表序 

　　举业非古也使因是而求诸古亦足少变今之习矣古义古论近有梓行者独古表未之及吾乡徐君良节始为此编而谢君汝容刻之于乎士诚志乎古则从事于举业者孰非吾精义致用之资不然则先王之四术亦假仁之具耳奚取夫古为 

　　○送鹅湖费阁老序 

　　正德九年夏五月太子太保户部尚书兼武英殿大学士费公去位朝士大夫闻而疑之或曰公遭遇最早相天子未久不宜去或曰今四方多故如公者不宜舍之去夫谓公不宜去者以年谓不宜舍公去者以才予独以为以年以才殆天所以蓄公之用于方来者乎虽去可也古之君子其志未尝不在乎天下而于去就之际毅然有不可夺是以进难而退易而况大臣之进退关乎生民之休戚气运之隆替又有非巳之所能与者昔司马公退居洛十五年一旦复起遂成元佑之治盖其身虽退而其所以系天下之望者愈重居闲既久阅历天下之事益熟其成元佑之功者以熙宁之退也公抱经济之才甫弱冠状元及第及拜相也年纔四十五在位多所匡正卒以不合去自　国初至今以状元位宰相者有矣有年如公者乎礼七十而致事或年巳及犹未谢去有去如公者乎去如公者有矣其年与才有可待如公者乎夫事之异于常必有不偶然者盈虗消息乃天之道安知公之去将不如司马之事乎此固天下之所望于公者而公亦宜以自处也予在馆阁辱公之知为深既不能留公之去故于赠言也不敢先其私而独以天下所望于公者告之且以释朝士大夫之疑云 

　　○寿幸君序 

　　予同年沈君景明以治宁州有声　召拜驾部员外既至予往劳之且问其独以何术理也景明笑曰吾非有异也始吾之往也人皆戚之曰艰哉予之为是州乎其民黠而辩冐而懻少弗当其欲往往矫虔翼奸以与守角盖近始易县为州而无救于顽是不可以恒理理也吾虽未以为信而不能无疑于其言及莅州之数月见有幸泰者愽衣而庞眉其言若不出口曰谓州之民黠而辩也何以有是人也又见其雅质不斵给赋税外足不一至公庭曰谓州之民冐而懻也何以有是人也其行于家也家之人宜之行于乡乡之人宜之有所利于人未尝与之争有所弗平于已未尝直之讼曰谓州之民皆矫虔翼奸以与守角也何以有是人也因自念曰彼其黠而辩也是析之不当其情也其冐而懻也是使之不以其道也具矫虔翼奸以与守角也是行之上者诚有拂其心害其生也安知夫人之不可为幸君乎于是释然无疑于前之言而一以吾意理之卒亦不见有所谓黠辩冐懻如前之言者是虽若无与于幸君而所为充类揣俗资于吾者多矣故亦以称理吾岂有异哉予于是叹景明之善为政又因以识幸君之为贤久之景明偕一士来曰是幸君之子元寿者也卒业成均以其父年屇六十未能归为寿也愿一言以慰其思予曰景明畴昔为予言幸君者可以为若寿矣率履厥素百顺攸崇独寿也哉乃遂书以遗之且以为宁州之人之劝也 

　　○送翰林修撰唐君守之使朝鲜诗序 

　　今天子嗣统攺元嘉靖将颁诏令于朝鲜故事率以文学侍从之臣为正使于是翰林修撰唐君守之被简命仍赐一品服以行馆阁元老而下申以歌诗俾玘为之序惟昔汉文帝起自代邸欲镇抚诸侯四夷而尉佗乘吕氏之誖据南粤与中国抗千时举可使粤者得陆贾以往贾名有口辨且尝使其地为佗所敬礼遂令去黄屋称臣奉贡职皆如意指后佗居国虽诡窃如故而贾自是名声在汉廷籍甚班史传其事特侈言之后之奉使远外者争慕贾以为贤天子龙飞藩邸无异汉文之于代君被使命殆与贾类而较其时与事则有大相远者朝鲜自箕子启封衣冠礼义非南粤比世修臣职遵正朔非若尉佗之骜僣圣神更化不旬月而巨奸宿蠹翦剔亡遗四方黎献欣然如夜而复旦盲而复明鸿休远业方将视法三五超汉文而上之而君以状元及第擢官侍从老成重厚富于文学非必如贾之尝使其地而远夷闻其名者巳蹶然矣兹之往也宣布天子之威德使知今代有圣人者出奔走効顺益输畏天之悃其所以称上旨尊国体扬文采于殊方者又岂若贾之仅能以貌屈佗而诡窃如故也哉然则贾之事未足慕也夫与鼓瑟者游而语操刀是失言矣故玘于君之行不敢指异事以赠而独借贾为谕云 

　　○崇德县志序 

　　正德丁丑冬十有二月崇德县志成县今洪君异以提学刘公命采请序县故有语溪志志以地名宋淳佑间所修也顾其事止于宋历元迄今巳三百年洪君始续为之志名不以地而以县者从今制也夫郡邑之志犹国之史昔人有是论矣国不可一日而无史而邑之志乃至旷数百年而或阙岂为之令者类弗知志之为重且急哉故其心固曰以数百年之放轶吾一人之力何能为而或不然者则曰非吾一人之责也以传舍视官日惟进取之为虑而何有于志夫使为令者皆若是则一邑之文献其将遂泯欤若曰吾力虽弗能也集众智则力必举督责虽不吾及也职思其居则将有不能一日以安者而况数百年乎夫力弗任之谓弱虑弗存之谓私天下之事因仍涣散莫执其咎以寖趋于溃敝而不收者盖多类此岂独邑之于志哉夫志一事也弱且自私则弗及成又况其大者乎予既重斯志之成因窃识其所为感者以为之序至其义例之分合事辞之易寘纪次之先后不类他志观者当自得之不俟予言也志凡五卷任修纂者前感恩令兰溪董君遵及庠生数辈皆请于提学公者洪君自通州学正迁令崇德廉平民甚宜之今以治最征提学公前太史也以斯文为任志之成洪君盖有所受云 

　　○送王朝宗擢宁国通判序 

　　乐??匆内而轻外凡仕者皆然畿县之吏其品秩加外一等然而莫或愿之岂固轻于外哉亦病其难为而巳夫政令始乎朝廷终乎县然行之于外力可为者无弗得为也若畿县则异于是害或庇之利或操之絿则令废竞则祸身夫以光武之贒明而强项之令犹见诘责况其它乎以令且若是若为之丞者莫职滋下其势易陵呼而跿跔问而吉嗒苟得免于束縳捶楚则幸矣又敢守法奉公争利害左右令以从事哉故言为县者以畿内为难才智之士多不乐??匆之夫病其难为而??匆之者又不以才智此畿县之吏所以多不称也慈溪王君朝宗尚书之孙佥宪之子幼腾英声抱艺不售卒业成均阨穷且久乃从铨曹选得畿内宛平丞人皆戚之曰子沦于卑冗而又试于难其遂殆哉君不慑不随居数年翕然称能吏焉适以忧去服阕复为大兴人又感之曰往幸免于殆而复试于难兹其殆哉君为如初政滋有声以一县之难为于人若不能一日以居君为之而优裕再试而益振非其才智有加于人者能然乎于是铨曹异之秩未满擢宁国通判行且有日司封杨名甫其戚也属予文赠之予曰以为县视郡其难易可知也以为判视丞其难易可知也宁国固南畿地以大兴宛乎视之其难易又可知也为其难且焯焯如是何有于彼哉然吾闻子产示警于成终安恭致戒于休势夫善射者其始穿札没羽而末之不能当鲁缟御者历险驰峻疾徐中度而平原乃有衘橜之变仕之道固亦有然者矣夫爱其始而欲久其道君子之心也是不可无言以规 

　　○送章腾霄序 

　　予垂髫时侍家君于滇则辱与章君游迨今二十余年雅相知厚其为人雄杰而不肆言论弘辨而不诡自为诸生时固巳才厌流辈吏于其土者民隐土俗有所征问乡校之事欲有所白辄推章君先其名蒸然于上顾省试数不利贡次且及君虽隐忍以就察其意甚恨及游太学从顺天乡试遂中高选人乃叹其挟负诚异卒能奋迹不苟没也盖君自是益自负克意力学纵猎古今书而发之为文尽脱去旧习壬戍岁予见之京师观其所为文窃骇异之谓立可取进士顾又数不利巳未之试名在正榜列矣又以嫌黜往来淹留京师者十余年而君亦垂老矣今年春乃就吏部试得四川中江令以君所素负其心盖深以不得进士为憾然如君之才其所为自表见者岂必进士哉夫自有进士科以来登选者众矣其人不必皆有闻闻者固不必皆进士且古之贤令子康以府史鲁恭以郡吏卫飒以能案剧第五访以功曹童恢以州辟此其人皆不出科目然皆卓然表见于后世徐淑之孝廉景庄之及第固无称焉然则人之所以能自表见者不系乎进士系乎其人也审矣今天下之民困穷巳极为令者不能布上德以为民利反朘削焉譬之木方槁斧斤相寻于其上而不雕尽者希矣君之才为诸生时已蒸然不可掩今自为之得行其志其肯循众皋皋然自利巳乎吾知巴蜀之间有以才能自表见卓然追古贤令者必章君也果如是其亦可无憾焉耳矣 

　　○送少司寇张公致政序 【 代人作】 

　　子濒海人也盖尝登吴山而望下临海门见贾舟张帆自远而至俄顷趠数百里抵岸奇货山委市者鳞集慨焉乐之乃下从舟子而问焉曰尔获利不既多乎舟子呀然笑曰子覩其利恶知其害之倍也夫天时适逢舟楫旡害出无入有驵■〈马会〉累赀岂不诚利也欤乃若荡泊浅渚四顾无侣风橦涛啮靡月靡日子知之乎洪涛澜汗上下峣嵲蝤涎鳄齴存亡瞬息子知之乎牟大载盈驰颿角迅衣袽不戒为鱼龙获子知之乎自吾同往于海者多矣盖有一往而覆焉者矣有一往而迷其利再往而覆焉者矣有再往而迷其利数往不巳卒覆焉者矣若此者利之倍于害耶害之倍于利耶吾幸而先登于岸不覆厥载子适见之而谓皆然乎予于是怃然叹曰嗟乎仕宦之道亦若是矣往而不知止溺而不知返其亦殆哉厥后予入仕途迨今三十余年以所闻见征之或滞于一官偃蹇数十年而不振遂以沦没或乘时奋庸而岁九迁一蹶以仆或宣力毕知逢祸不虞或禄位巳极功成名遂终陷险难其迟速得失沉颠糜摧亦何异于舟子之云而先登于岸不覆厥载者何其鲜也盖吾乃今于张公应祥之去见之公奋自诸生以擢进士两宰大邑遂拜监察御史久之擢吾浙按察副使召入为大理右少卿寻进左转左佥都御史再进右副巳复为大理卿迁刑部左侍郎出入中外者二十九年位秩之崇声名之荣畴能逮之兹以目青年甫六十四遂乞致仕以去萧然长遯节完而名全仕宦若此可不谓诞先登岸不覆厥载者邪而或者犹以公位未极为慊以公操履坚综练久年未至而为大理为侍郎皆席不暇暖案事于外其勤且劳又如此使其干进务入何阶不陟然而不自止则入海迷其利而数往者是也公何居焉况兹之归葛巾野服自肆于沮漆之野孰与夫波涛峣嵲之危云门芒谷荷亭竹榭孰与夫舟居海宿之愁苦姻戚故旧聚??匆而谈笑心怡神愉孰与夫蝤涎鳄齴濡袽终日之虞不迷其利固无其害不居其荣岂有患乎其辱哉夫居易香山之约日知台池之饰皆昔之同官而能止者也祖疏傅而叹息送李尉而盈涂情之所不容巳者也招贾之文望海之诗寓言以达志者也予与公为布衣交再会于蜀而同官于此念始者倾盖海滨后公来为宪副实理海道固熟观于海者于其归辄以是为说正德己巳七月二日 

　　○送唐虞佐宰郯城序 

　　玘幼时过兰溪谒听庵郑先生先生家君之同年而虞佐之外祖也因以识虞佐别七年而同举于乡再同试于礼部玘愧先升焉后三年虞佐亦成进士胥??匆于京师时时相过从剧谈甚欢也未几虞佐出宰山东之郯城间过言别玘既惜其去察其意若甚有忧者窃怪而□之曰吾有所难思之而不得其说也夫当官廉慎吾志也是所能勉簿书之烦综理之劳吾职也是所不辞进退俯仰于人亦分也所不敢恤吾所谓难而甚忧者以势之不可行也夫受命为令政令之下不成于我乎民之豊约不悬于我乎吾所得为吾可为也所不得为其若之何然吾虽不得为固亦吾之责也往岁旱灾遍四方山东尤甚民之相率去而为盗者众矣而税例如故旡名之征日有增焉吾忍视其雕尽而不言乎言之且不见听宁独不听而巳必且以为罪以令之微临其上者皆达官也吾能抗乎顺之吾不忍民之重困也且吾询郯之游寓于此者谓邑久废敝民又徤讼兹之往也旧一弗更大事殆乎弛小事殆乎遂将更焉民未吾信必閧然以为厉巳吾其何从乎嘻吾家食时县之吏厉民者怠若职者心窃非之谓使吾当其任虽不敢望古之循吏亦能使一邑之蒙其泽也今自为之其难又如是窃忧将负其平生而惭令之名也故就若筹之玘曰子第往吾知郯之民其有瘳矣玘居京师数岁见出而为令者多矣其所憧憧于虑者非趋走承奉之事则旌奖求荐之图也有忧及于民者乎子乃不然郯之民其有瘳矣夫旱干苗稿桔槔必有所济浮乎江湖一壸有力焉令之于民岂特桔槔一壸比哉且子不见夫御者乎驰骤不巳衘敝橜脱马力尽矣如是而易以造父犹不免于败必休马更辔而后进嗟乎今之民其亦衘敝橜脱之时也子往??马其忱毖申其辞谕有所征于上必思所以争之争之而不从将不以为罪知其固为民也有所需于下必思所以宽之宽之而不免将不以为厉知其非为巳也事事而争之虽不必皆从然而从焉者有矣事事而宽之不必皆免然而免焉者有矣夫阳城囚而部使去今在上者岂无若人哉夫儿宽免而输租者襁属不绝今在下者岂旡若人哉惟奉公之意不胜其进取之心则惧有所拂乎上岂弟之心不胜其自营之私则病旡以济乎民子既旡是也而何忧难行也哉夫以巳因乎时者中人皆然也惟不巳时易已如阳城儿宽者斯见称耳彼二子之所??匆夫亦岂易欤吾子免之张弛之道因革之宜是则在子微子旡以瘳若民而任今矣虞佐起谢曰君言得之矣吾将行焉且将以质于外祖遂呼笔书之而去正德四年春三月 【 庚子】 

　　○送云南守刘君景晦序 

　　吾乡刘君景晦磊落士也少挟奇负年几四十始成进士益底厉检押欲自表见及官刑曹曰吾宁不能析律骫令采誉称母害哉顾吾心不可故折狱独不为奇请他比一视法上下自为主事为员外郎为郎中皆然今年秋擢守云南郡或私谓君得旡难远道与则笑曰受命为守敢惮远为然则易远方欤曰僰爨亦吾民也吾何敢易或以语予予曰君言固当且不见夫为车者乎輢怾轛轸式较木皆可为也至于为轮其材必以檀非是不甐则折矣岂非以其材坚其行远完久也哉用君于远殆类是矣且家君尝为是郡其政与俗吾知之凡郡之所辖为州者四为县者九而地之所出民之所食者不能当中土一县环十里而为州及三四里而为县其始特为控制夷民之虑故以吏多而安而其久也民亦以吏多而病矧郡居藩省下征役视他郡恒倍焉而皆取之披毡椎髻之民役有更而岁无休嘻亦病甚矣然而其民担负茹荍忍死以趋事而不能自达者远故也而吏于其土者水涉山行万里戒朝奔夜变更寒暑而后至道涂之险凌冐之虞接于其形而动于其虑其不私便其身图而修百姓之急者小吏百一长吏十一而黜陟之典又常不当于幽明亦惟其远也民以其远既病而不能自达故盗恒多吏以其远既至而惟身之图故政恒废盖家君之始至也几不可理咨弊而锼攌强而决逆鏬而慨藉侵渔蠲逋负仓庾出纳赋役下上凡有司之政一更其旧而民少息兹家君去郡又十余年其所规立存与否予不能知然民告病如予所知者必益以甚矣盖其势非得贤守制力坚而干局完者无以宣上德而怀远民宜君之往也夫古之立功名者固多奋迹于远君不难远道岂为私便之图不易远民必有惠绥之政吾知其宣力致远卓然自表见而起任大车以载之功者于是乎在中土乐郡夫孰不能之也邪刘君闻予言而独喜固邀书以为赠盖君之弟尝受学于家君雅相善也而又踵家君之故郡故遂次第其语以赠之且以询滇之耆老道家君之事于今何如也 

　　○送何君廷纶守永平序 

　　何君廷纶初以进士为南京工部主事遭忧去既而攺北部进员外郎郎中在职八年不矫矫以异不皋皋以随自其长以及其僚同声贤之今年秋擢守畿内之永平则又曰是且必为贤守盖其信乎人者如此而况予亲且旧者乎然而亲且旧也有爱助之道焉夫司空六卿之一也君所职者又其一曹耳职剸而事约故其声易起若一郡之事凡六卿之所统者皆委焉一事之弗集则守之责也司空之事君能之矣其它者虽君不自谓其必能也然人皆曰是且必为贤守者岂巳弗自信人顾信之耶夫今天下之民贫困极矣而年屡大杀为之上者非惟莫之恤也又从而朘削之此岂其心独不仁哉身谋之是便视时上下而易其素也是曲随之过也其有反乎此者则矜其智好烦其令嗜欲之不同俗之不宜一弗察焉嚣嚣而号召曰吾以利民也而民愈病是立异之过也夫君之不矫矫以异也人曰是必且有岂弟之心近民之政也不皋皋以随也人曰是必且有廉特之节迄康之望也逆而信之曰是且必为贤守也岂人逆信之而顾弗自信耶夫事不患其难集民乐从其令而巳矣民不患其难理事顺其情而巳矣君无变其初而思其复六事罔弗能民罔弗戢其声益起安知人之逆而信之也又不曰是且必为贤卿乎昔人有言任者小而责之近则人见其有余作而任其大者或上下一失望若此者则人之信乎君也亦皆曰殆不其然而况予亲且旧者乎 

　　○送高延平序 

　　高君用明初以进士尹■〈日于〉■〈日台〉举能治剧更嘉定能声益起征拜武选主事进员外郎会建议者以中外吏怠于政惟执法者非其人例举部署之有能声者攺御史以紏不振乃攺君御史未几时议以四方寇盗充斥推守令之牧民者非人于是又举君为延平守夫世非乏才也君以部僚夺之为御史未究其用又出为守殆若非君不可者则时之急于用才可知也夫以才见需于时而不自尽以效其才者非夫也延平岩郡也昔人所谓以崇山为郭郛激流为沟池者是巳君往将恃其险无盗之患耶今天下之民力尽于役财尽于征变生于穷盭可忧者不独湘蜀青兖之间也譬如人之身百骸皆受病而瘇慉先形于一肢徒知一肢之为病而以百骸为无足忧可不可也正统巳巳之衅闽中列郡多残破者独延平得完固以其险也然试观于今其民之豊约休戚于昔时何如也为守若令者其政之仁暴于昔时何如也不惟其本惟其险保地利而忽人和吾未见险之可恃也凡人之情乐则安居安居而骄则亦傩御穷则思变思变而戚则亦易怀今日之穷民诚顺其情节其力与财而休息之其为欲易称其为心易维虽有奸宄可不教而弭日恬以苏豊给如昔时可复也是故无尽其力赖其力者亡穷矣无尽其财资其财者亡穷矣然则其为郭郛沟池也大矣虽无险可也奚盗之患夫善医者或以镵石或以醴洒案杌要于去疾善理者或堤其外或纪其内要于敉患不然延平今固无盗也而何急于用君为 

　　○五马送行图叙引 

　　此水部正郎吴君出守于夔而同官图以为赠者也曰五马者汉制太守加秩则右骖而五以为荣贵今其制亡矣犹蒙其称也作图者五人人系以诗五人者与君皆江右之英而同官也董玘曰诗不云秋人之好我示我周行诸同官之意岂徒蒙其称以为君荣贵也巳哉夫丑类以比物规事而献艺其道则然其诸所以御民者示君欤且民之服役于守譬则马也守之加于民上譬则御马者也虽有天下之善御者不得车马则无所见其能是故有位与民之为责也然车马备矣御之不得其道或败绩焉矧御民者欤为服为骖马之性不齐而其力亦异均而调之使各中度者在御而巳矣柔强豊约民之情不齐而其力亦异度而平之使各得其所者在守而巳矣使马而失其道则曰御者之过也必择其良者而更之使民而失其道非守之过欤然而民不得择焉更焉忍死而服役焉岂民固轻于马欤昔者颜渊观东野毕之御也曰舜巧于使民造父巧于使马皆不穷其力也东野毕之为御马力尽矣而求进不巳其马将必佚嗟乎今之守之使民也其有异于东野毕之御乎幸而民不为东野氏之马乃漠然不加恤焉书曰民可近不可下言御民之难也其弗之思欤夫诸同官之意其谓君曰辔御者礼教也鞭策者刑罚也无辔衘而用策欲马之中度弗能也刍秣者惠政也马体必安于车人心必调于马德化也刍秣之不时人马之不相得虽执辔而策焉欲马之从御弗能也造父之御达乎此者也东野毕之御反乎此者也夔远道也车固马选此良御见其能之日也其将为夔民之造父乎 

　　○送叶泉州序 

　　人之相知岂不难哉自古称知已不数况今之世乎予山居时无它友独知叶君中孚之为奇也及待罪考功尝为司封黄君应期道之二君进士同年也以予故而加亲于是三人者互称为知巳既而黄君为文选遂荐叶君守泉州泉州黄君乡郡也为乡郡择守宜无不至者岂故以私叶君哉叶君官大理五年与人寡合竟坐谪前后判二州及为工部而合者益寡踽踽然动为人所非笑而予顾知之予之知之犹曰生同里也少相资也布衣之交也而黄君顾亦知之不徒知之又以乡郡属之夫以乡郡私所爱非人情也而况黄君无私者乎然则叶君之始见知于黄君者虽以予故而其所以知叶君者非以予故也盖叶君少有文学名又性喜静僻偃卧一室寤寐古人揣摩事变往往奇中此予所为奇叶君而知之者而黄君皆未之许至其醉酒歌呼俯视一世若亡足当其意者或激为危论虽触禁忌犯众怒而不顾予方以为病而黄君乃有取焉岂语所谓和而不同者耶叶君行矣感知巳之难无忘其所挟负使泉之人蒙其休泽者皆曰黄君为乡郡泽守而必以叶君者诚以厚吾乡郡也则其为知已之报多矣别酒既倾序以送之 

　　○送叶中孚序 

　　予少学易左右采而无获侍家君归自滇闻外兄叶中孚名乃操业就质焉于是时中孚己举于乡不予鄙遂与定交中孚居上虞与予虽异县而两家介一山相去仅五里许会则往荫茂林坐溪石相与讲论熏浸礲错暮而忘归以为常壬戌之岁与中孚偕试于春官中孚登进士第拜大理评事越三年进署右寺副而予幸亦継官于朝退公时时互过从取醪茗觧羁寂相咲语吟咏为娱盖自获交中孚于今十年居相比业相资志相得仕相规久而不厌也兹中孚以职事及同官者例左迁将弃予而去其何能无介然于怀耶君识卓而气豪秉刚而趋正洁巳而寡合未尝求知于人故人亦鲜知之者是命之下有谓予者曰中孚固高士欝欝佐一州与庸流俯仰上下又安得独自高将戚且不释矣或又曰中孚素违俗不渝且重得罪兹其少自贬乎之二言者皆非知君者也夫所贵乎士者内而巳不观于外而前却不待于外而卑高也苟内不屈于物崭然而独立则虽??匆卑位混乎庸流其所为高者固在也中孚深于易易为忧患而作其??匆之之道尤微且密焉当其知识所到真能齐得丧轻去就等贵贱蝉蜕污浊而立于群物之表者也顾以是而动其心丧其守哉吾覌中孚之未遇也值家中落聚徒教授以给父母有人不堪其贫者宜以进取为急然战艺再北而漠然不以为忧及第进士而中孚得三甲三甲例补外凡同年之在是选者率啧啧弗悦而中孚恬然不以为慊既而适当选首拜官棘寺于人得之则矜喜出望外与时浮沉而中孚澹然不以为喜视其自??匆与未遇时无异此其于得丧之间何如也夫失志而戚以悲一摧而沮以渝皆昧于得丧之道遗内而希外者也中孚不为是也飬其正履其素盖无往而不全其高也予于中孚知之独深别而索言怀不能巳夫古之君子罹迁谪??匆拂欝者多矣然而德业愈光闻誉弥流不惟不混乎庸庸而卒任重道远杰然出于天下者蹇而自修折而不挫也且平陂往复屈伸相感易理则然岂以中孚之才而久于下位哉予盖无以为赠往而念兹益自树立而巳矣 

　　○送刘正郎克立知西安府序 

　　皇上御天下之无年敬修省宪虑刑罚之不中也乃遣廷臣出谳西方狱事而刑部郎中刘君克立拜　　命之山东至则噤抵谰理冤抑决疑滞多所平反一时人心快之未返　　命擢知西安府事　　朝之士或疑曰刘君方将　　命在外曷不俾终事而遽迁之且今台史之良郎署之长积日絫功非无人也岂乏一西安守而必待于刘君哉夫　朝廷为官择人舍夫近而取于外者固非得巳也西安古三辅之地称曰天府今之守盖汉之京兆之任也其民劲悍而尚力惇朴而勤稼兼杂五方之俗非善导而心怀之则未易以使而又当三边之襟喉军旅之费转输之宜皆出于府征数则民病饷不继则师疲而扶风诸郡虽守各司其事民均任其劳其所调度而征发者西安常先之而镇廵诸司之统于上州若县之承于下皆于守乎责成焉非他郡职专飬民者比也盖天下百四十余郡言难治者此其为第一乎而近者岁北不登贫民嗸嗸待哺而上之不省至有去而为盗者群聚山谷间日以益炽则守之选诚难其人矣然世之为守者往往急于获上重且大者之弗忧而趋走承奉以为务具簿书谨偻俯苟应丈以免责焉耳而附城者尤甚噫守之设诚如是而巳夫人皆可任也必欲事集而民安即它郡犹不易也而况西安之难治非智足以造谋廉足律已惠足以任下而材足以济务者其何以胜厥任哉刘君自知屯　县征入主祠部事攺刑部所居有迹播宣于上下者久矣昔汉之时颕川名难治常为选良二千石及韩延寿为守遂以大治南郡多盗选用萧育至郡而盗贼静薛宣自宛句令入补执法而知名复出之为临淮守诚以集事而安民必有待乎其人也圣天子亟用刘君之意不在于此乎夫历险致远而不蹶乃见骥之良遇盘根错节而不顷乃别器之利此正刘君黾勉而奋庸之所也若乃趋走承奉求以获乎上而从众应文以免责则非今日所以亟用之意而亦何待于刘君也哉易不云乎告公从以益志也盖有获乎上不获乎下者矣获乎下而不获乎上者未之有也于是寮友周正郎辈咸为四韵诗将寓以赠而属余为序故推所待于君者告之尚知所懋以究于成 

　　○庆王隐君及吴孺人寿序 

　　家君尝尹徽之黟邑数言徽之山川峭厉清激其人皆淳朴强遂不自琱瑑盖行天下愽观其独为近质予心异之意其间必犹有履方砥节如古之民者及读朱子新安道院记谓其贤者务为高行奇节以不义为羞乃益信今之有其人恨不及一游其地而访之兹来京师间询诸士大夫闻歙之岩镇有王隐君号一舫斋者巳而其子宠举进士其乡戚礼部郎中王君辈以隐君春秋几六十而吴孺人巳盈其数寿而有子可庆也以文属予于是获闻隐君之行益详盖隐君雅行躬耕有鹿间之操抚二幼弟有刘纡之谊千指合爨无异言犹有献公之家法少喜为子长游览天下名山水形诸歌咏晚乃筑室岩溪不复出日训子弟以义宗党化焉噫岂吾所谓古之遗民者耶然则其伉俪偕寿克有令子非幸致也予素不喜为寿序感隐君之义故直抒其所怀者然吾闻有德有邻隐君之所与游当尚有为高行奇节而人不及知者申以问之 

　　○赠侍御黄君希武提督南畿学政序 

　　国家重育材之职部使董学政于外者咸慎简以充而两畿以御史铨曹诹诸总台总台拔诸羣属而请命焉非文行卓绝者弗得与以畿甸王化之本尤重也莆田黄君希武宋状元公度之后入　国朝为翰林为侍御世有其人从祖编修公严父君大行公名迹尤伟而君以觧元进士入翰林为庶吉士擢居侍御于是有南畿之　命授简于予其乡戚进士陈君士英辈谋所以赠其行者盖家君于大行公为同年而君及予又同年也世契固厚乃不辞而私于君曰夫士未遇时惟志弗行之患既有位矣??匆或非其地行或挠于时抱志卒弗伸者多矣君以育材为职职专且重如是可不谓得行其志乎古之诸儒以经学相授受其材之所就有为国数世之用者彼在下者且然矧得位以是为职者哉吾固知君乐其志之行也然尝闻之世之董学政者大抵详于考校而忘教化之实严于科条而无劝沮之道窃愿君之勉之也夫今学校之教与三代之法固不可得而同矣然而其意岂亡也盖使之诵习古圣贤之遗训而察言以识诸心庶几乎智仁圣义中和之德考求古圣贤之善行而循迹以律诸巳庶几乎孝友睦婣任恤之行愽观前古之制度名物而因事以尽其变庶几乎礼乐射御书数之艺校之以词艺所以验其浅深取之以词艺所以　其进退而非专责以是也今则不然讲诵犹夫始也缀猎浅近苟资校取巳耳考校犹夫始也亦苟以是高下之已耳故其教弛久而益坏其习非久而忘返华与实违行与言戾亦岂独士之过与夫考校之法古之人弗废也自一年视离经辩志以至于九年知类通达其校之也时其成也今于教法之所当及者弗饬弗问至则以考校为毕事夫所校既唯以是下非有成焉上非有视焉而欲士之自变于习亦巳难矣然条教之设世亦未尝无也而不足以为劝沮者法有所必不行也必不行而以为教则令格着之教而不必行则法废此岂有意于教化之实也哉夫庠序之间有才秀者有庸劣者有少有眊者而科条一施之其施之也悖其求之也拂非独眊而庸劣者必不能从虽少而才异者亦将以为文具而玩且怠矣及其有不行也楚夏以治之治之而终不能强也则吾亦且怠矣乃并其可以教者而弃之然则岂惟不足为劝沮而巳教法之所以废士习之所以固凡以此也舜之命教冑子也有直温宽栗刚简之教其于庶顽也则曰侯以明之挞以记之书用识之欲其并生而弗格也然后威之其教之之法固有别矣而其心未尝不欲其同进于文此圣王所以鼓舞群众而劝沮之者也记曰知教之所由兴知教之所由废可以为师其弗谓是与夫苟有乐育材之心则无为而弗成昔胡文恭振安定之教而东南之士皆本经术行义以为学晏元献始兴教南京而遂倡于天下况今南畿为肇基重地文学固居天下先而君职是以兴其教贤材之盛将有振古而出者继二公之烈而成君之志其不在兹行乎不腆之辞非所以赠君子也恃世契之厚是以敢私言之 

　　○送鄢陵尹孙君考绩书最还任序 

　　昔之言治者先择令以其职之近民也使令无不贤则民无弗得其所者矣然尝观于民之所遇其不贤者十五贤者乃百一焉夫铨授之法或取之甲科或选于常资非不严也此其故何哉盖志广之士恒薄令而若不足为庸陋之流恒自薄而不修于职薄令者曰是冗且劳又屈制于人未足展吾志慊然日惟擢取之望莫幸留焉自薄者曰吾起卑末纵勤乃事谁知之者亦终于此而巳矣故惟其身图之便以为令者类若是又何暇于为民与故其职虽近民而其所以使之恒若远而不相闻者水旱厉疫之不期转于沟壑者相籍强者至去而为盗犹不知恤焉夫民之休戚悬乎令而所遇恒然其何赖哉有存心于爱民者得不惕而思乎惕而思者其肯薄令且自薄乎玘待罪刑曹闻少司寇鄢陵刘公称其邑宰孙君之贤可谓能惕而思不自薄者也公之言曰君以太学生选府军卫经历豊城怀宁二侯交章荐其才铨曹异之擢尹吾邑吾邑地瘠民贫赋役繁重自君之来民始获苏焉其莅职勤其持巳廉其临政平而果今吾一邑之民老者嬉壮者作贫者有飬强无弗友弱无自靡皆其赐也监司屡加旌奖兹三载奏绩得荣书上考还任其为我一言以张之玘方病天下之令不贤者众而哀民之困穷也安得如君者数十辈布置天下以苏其民乎且被之自薄而不修于职者谓上之不我知也如君者其始人固未之异也能克勤于职而列侯荐其才监司奖其绩铨曹最其考而当路如公者又为之表而张之行且复有异擢焉然则何患乎不巳知而自薄也哉此可以为世之为令者规矣故不辞而为之书既以荣其归且以验于为令者 

　　○送毛推府序 

　　近制策名进士之科者则俾观政于六曹诸司率半岁而后叙用之今兹铨曹以内外多缺员旷职请先于常格遂以观政之三月命官者五十余人急用才也吾郡缺推官久至是得吉水毛君凡吾乡士大夫之布朝者往候之归喜而相语曰是必能举其职者盖厥祖守滇之广南厥父为属浙藩其为政风流雅矣而与君同举进士者又相率来请予文赠之予郡人也盖与有其喜者虽不吾请固愿有告焉夫郡有守有贰佐皆获良焉则治然贰佐之职推鞠尤重何者狱贵审克而守之所司者繁或不及详重有轻入有出则刑之不平者多矣于是有推鞠之官其职则佐也而刑由以平民赖以无冤故独与守埒重吾乡俗重犯法且事之下于理官者亡几讼庭常闲视浙之诸郡盖易为也昔之能举其职者固众然或因其易而慊且矜者亦有之矣盖狭中喜事者则慊其寂曰吾何所为即强出黑白以与守抗抉擿细微鍜炼文致以自愦乱而民以扰志广乐纵者则矜其简曰是何足为日卧斋阁间召而前颐指教敕顷刻狱具使冤者不得吐其臆鞠者无以毕其虑而刑以颇是二者虽勤怠不同其失均耳惟不以慊侵官不以矜废事明而有执慎而能断俶而克终斯其良也予家食时见乡之父老得其良也爱之惟恐其去闻有除命则预忧之曰其良以否也今君之去吾徒知之者固喜矣安知父老不预以为忧乎未孚之先民之情则然也君以　主上龙飞首举之秀先其同进受官服政而又承世家之儒业其有以恊上德察民情振家声者宜无不至然则吾父老之喜也有日矣昔曹参相齐大治其去也但以狱市为寄而蔡君谟之送温州司理也以与鼓瑟者游而言操刀为言者之过况予郡人也盖亦与有其忧者故于其行不敢指异事以赠 

　　○寿叶氏母八十序 

　　事无征不信有征于人者可尽信乎予??匆京师六七年交游弗知其不文也猥以文事役之至介寿之役恒困焉虽数辞去然强而可焉者固多矣问其素无弗可称焉无弗可寿焉事既相类而辞亦相袭虽予亦不能以□信也然而为之称者非其子弟则其姻党非达官贵人亦章缝之士也其事非目所亲则耳所熟也可尽疑乎故称之以其所称而寿焉者亦多矣而未如叶氏母之为予所信者盖徐侍御朝仪于叶氏为姻家其言曰母颜姓吾永康巨族寿八十矣归于叶事夫子如严君训二子庠者田者如严师饬分守不踰如烈士而群于先后也□若??匆子永康人为妇为母者类则而称焉侍御信人也其言固可信言之信则其寿也宜矣夫以予所不能必信者或耄且期食久特之报矧可信如母者耶荀卿有信信信信也疑疑亦信也予取而施之斯其弗可乎其弗可乎 

　　○寿吴主事父母序 

　　新安吴栋卿举进士之三月授工部主事念父母且老即日移病归归再期至京复拜疏求南得攺南户部于是栋卿之父存和翁年六十母郑六十又六矣既先后迎致于官所乃图所以为寿者使以文请予闻吴氏之先后多以儒显名者天衢公在元季尤为虞揭□学士所推重传六世至翁皆隐不仕而翁隐于贾尝游齐鲁吴越间以赀雄有子二人栋卿其长也资遣业儒而独与其季贾延礼明师购异书不靳千金栋卿又勤于其业不数年遂成进士而吴氏复以儒显者以翁故也新安俗故尚贾今四方之贾多出新安盖其俗然也微翁虽栋卿之贤欲自奋从事于儒其可得哉且邹鲁之俗及其变也犹多去文学而趋贾章缝之家一失其世守迁为异业或遂以不振者皆是也而翁独能自异于俗以成其子而亢其宗其亦可谓难矣令之令甲有南北便飬之文所以广为孝也然役于所事而不获遂其私者亦岂少也哉夫有子而及其成有亲而逮于飬固人情之所甚荣而不可必得者况成之之难而得之之兼如翁父子者乎然则翁为其难而必成栋卿图其私而必遂殆天假之者也昔太史公述货殖命曰素封谓其无秩禄之奉爵命之加而乐与之并也翁固隐于贾而又身享其子之飬有秩禄之奉推　恩锡类有爵命之加其为乐固非素封比使遇太史公其所以歆艳而侉予之者奚啻如任公师史之流哉顾予之辞陋无能为役而栋卿之请不可以虚辱也于是乎言 

　　○送少参谢君之湖广序 

　　予家食时雅闻谢官水部有治理声未与接也及游京师辱以姻娅故不予鄙间独过从语古今揣摩事变意见横出下至星历堪舆飬生之说类能握其领要以术名家者或媿之落笔为歌诗又皆萧散可喜盖其挟负之奇且富如此不独长于治理也然君不多为人言人亦少知之者予独窃异焉其后君出督漕河声誉曰与南舟俱至自是上下交口称其才会群盗入淮徐焚掠运艘赖君得完者以万计盗攻沛觇知君在不敢犯时司马者即欲假君兵寄以备徐而君代还矣一二当路知君且迁争欲荐致为其土铨部持之乃复留君屯田居数月擢湖藩参议专理邦赋　命始下诸尝欲荐致为其土者既以不得君为慊又以年劳久为负屈称予曰是殆司铨者之重于??匆君也独不闻湖湘之事乎往年湖湘大嗛　天子恻然下赈恤之　诏为遣重臣以往而任其事者乃更为暴征以朘削之民不堪命始去而为盗不数年群盗遂遍满于山东江右三川之间至今为梗则湖湘固首祸之地也盖其土壤广衍而瘠赋繁而多逋天灾流行转死失业者相踵其民固易为盗深山长谷奸宄往往窜伏其间一夫挺刃辄蚁聚蜂起其寖蔓于天下亦势然也而往者之变实以暴征酿成之则今之任理赋者顾可非其人哉夫驱民为盗一人坏之而有余弭盗为民积岁休之而未复议者徒以江右川蜀之问方烦军旅以为忧而忘湖湘之首祸其地多战争自古巳然在今日惩往失布宽令尤宜先且急者然则用君于湖藩讵非权天下之急重其才而处之者与夫欲得君为其土者独为一隅计耳先一隅而后天下岂司铨者之宜哉以君之声誉蒸然于上下而天下之任尚有大于理赋者固唯才之求阶是而起其孰能御之此未足为君屈也予既以语人而君之同官者来以赠言为属因书以塞请若夫灊霍九疑之胜洞庭波涛之壮君素好游者充其所挟负当又有出于治理之外者矣 

　　○应天府乡试录序 

　　今天子嗣大统之元年百度既贞乃秋八月有事于选举臣玘臣銮奉命主应天府试事盖自国初至今率三岁一举着于令甲而是举也当纪元之始其事加重矣臣等拜命竞惕惟不得士以仰禆维新之治是惧既至则与提调臣震臣天叙同考臣轼臣维恭臣敏臣一宁臣思仁臣玙臣资臣宗元臣兑监试臣朝凤臣俨更相戒誓而后即事时六馆诸曹及提学御史萧鸣凤所简诸郡之士就试者二千七百有奇遵制额取百三十有五人并刻其文二十篇汇为录凡再旬而试事毕臣惟天下未尝无才而其出也实与气数相为流通昔孔子称周道之盛也曰耆欲将至有开必先天降时雨山川出云说者曰耆欲犹福祥也谓其王天下之期将至也天之所启必先为之生才譬若时雨山川之云先之矣故文王之受命也思皇多士生于王国宣王之中兴也诗人歌之亦曰生甫及申天人之相感非偶然者南畿我圣祖肇基之地也维时佐命元勋相与遏乱畧致太平者大率多东南之产盖与文之多士生于王国者同皇上龙飞藩邸握符传序而海内宴然六府顺叙百嘉鬯遂惟天实启之>太号初涣遐迩奋起向风承德以后为羞休光盛烈无让周宣矣矧兹纪元取士之始山川出云之期其必有异才者应时而出以佐维新之治若申甫之于周乎且气之感也必于其类多士生于王国佐命产于东南以是征之安知若人者不出南畿之选耶夫崧高烝民之诗所以羙宣王也他日有颂主上治理之成功而及其効忠宣力之士所谓如申如甫者果出于今日南畿之选岂非主司之所愿望臣愚获侍讲幄仰见皇上虗巳求贤德意甚至故于斯录之成也僣有所述既以得士为贺且为南畿之士风焉 

　　○会试录后序 

　　我　国家设科取士着为定式皇上临御之五年会试者再矣兹试也臣玘猥以职事被命与考校大惧弗明无以仰副圣天子侧席求贤之盛意窃自惟念曰今取士之法必以言者岂以言固足以知人哉盖世变俗浇以孝廉则失之谬以辟署则失之诡限年失之同九品失之狥铨授失之杂其势不得不一归之科举而考之以言然谓言不足以知人亦非也宋儒朱熹尝推易之理以观人谓凡阳之类必明明则易知凡阴之类必暗暗则难测故其人之光明正大疏畅洞达无纤芥可疑者必君子也淟涊诡怪闪倏狡狯不可方物者必小人也观人之法固无要于此者愚以为考之于言也亦然尝试观古人之文凡所谓君子者其为言也有弗明白正大而畅达者乎其或反是则淟涊诡怪闪倏狡狯之情状形之乎文亦自有不可掩者使司考校者执是说而求之其于因言以知人也亦何难之有既陛辞入院则以语于诸同事者初试经书所命题必传注显明可据再试三试类不难以隐僻盖既以意示之而于校阅之际必其辞之根于理切于世故明白正大可以信其人者然后取之反是弗得与焉以为一时君子之类庶由是而进以副皇上侧席之所求以禆国家实用而未知其果能因言知人如熹之说否也虽然权之不可欺以轻重度之不可欺以短长者惟其公也臣等亦共竭此心期于公无私而已矣诸士与斯选者其尚毋忘乃言以君子自励裒然为科目光而主司亦幸获知言之名哉录既成臣敢附是说于后若乃试事之详太学士臣咏既序之矣臣可略也 

　　○赠包约之司训序 

　　约之枫山先生之门弟子也先生以道德师表一世尤慎许可约之在群弟子中多所领觧先生亟称焉顾试于乡有司辄不利约之素愿悫不事表暴又偃蹇横校人以故少知之者而独以医闻今年春充贡上京师居数月医名遂满缙绅间延请礼致无虚日而京师之名能医者几废嗟乎约之之贤其可重者不独医也而人顾独以医知约之使知约之之贤者皆如知其医岂至老横校间裁此世所以多遗才之叹也约之将分教济宁邀予以言赠予曰医固不足以知约之然予所以为约之赠者虽以医可也夫教犹医也身病是故赖于医心病是故赖于教医盲其方贼人之身教盲其方贼人之心约之之于医动凖古方既数以着奇効矣今之于教也其独不然而忘先生之所为教者乎夫先生之所为教是即古之方也试举而用之必且着奇效焉则世之知约之者其独医也乎其母亦曰吾固医焉耳矣 

　　○送福清夏文韶分教萍乡序 

　　福清闽邑也闽之士邃于谈经而易与诗尤名为邃章钩字摘箕揉而珠缀之洒然可听自四方之业举子者争据其说以为真决科发身往往由之而亦或用以取败至有深信确守勤一世以尽心于占毕间而不获一第者虽闽之士亦然若夏君文韶之于福清谈经而邃者也少为学官弟子即有英称屡试于乡不合年且余五十矣正德丙寅以明经贡于礼部或惜其才留再试图后効文韶喟曰童而习之白首纷如也何更试为意若有所惩者乃从吏部试得萍乡学训导于是乡之大夫士宦游京师者多为诗以华其行而翰林庶吉士黄君希武偕文韶过余曰愿一言以规予谓斆学无二道文韶以诗筮仕出其绪余以传诸徒可矣奚以余言为哉希武笑云彼方惩于旧而新是图请勿辞乃告之曰　国朝立学建官以六经为教三岁设科非通经者弗取于是六经之说家授而人习之如布粟然可谓盛矣然而渐染之弊遂目以为取利禄之资故其所习者是也而所以习之者则非也诗之为经其词微以婉其声和以平其义博以奥其用使人得夫情性之正故孔子之觧经曰温柔敦厚诗教也而以从政专对为诵诗之益岂徒掇其糟粕发为文辞以取利禄也哉今既不此之务又从而割裂傅会之不求其端不要其止巧比逆合以为必售之术师以是为教弟子以是为学相沿而不已借使能决科发身要亦无得于诗所谓亦奚以为者矧时以取败忒勤一世而无成而世之谈诗者犹曰不如是不足以为诗可哀也巳夫困心衡虑而后作人之情也巳之不淑而又贻误于人仁者不为也文韶屡试不合惕然悟其谈经之非兹其往也其亦反今之习以为教乎文韶避席曰敬闻命矣遂书此以赠并以谂夫今之谈经者 

　　中峯文选卷之一终 

　　●中峯文选卷之二 

　　会稽董玘　文玉着 
　　武进唐顺之应德选 

　　记 

　　云崖书屋记 
　　一乐堂记 
　　闲庵记 
　　荷塘义仓记 
　　中峯书屋记 
　　春晖堂记 
　　南山十五胜记 
　　师俭堂记 
　　龙山石路记 
　　玊山县重建庙学记 
　　张??匆士传 

　　○云崖书屋记 

　　茶陵之山有曰云阳者秀特为诸山最挥使王君天锡为郡校弟子时旅游其下见层峯崒起巑峦飞走奔迅往复若奋击状盘回百余里绮绾绣错联岚四匝若为境保障然又时出云以雨境内之田有及物功慨焉乐之因自号云崖复筑室于其居之东与山相植榜曰云崖书屋日弦诵其间忘其为贵冑有勋荫可恃也既而重绝世业乃受父代服武弁则又日吟啸其间若不屑事事者或嘲之曰子恶取于云崖哉夫云肤寸而合不崇朝而雨天下使槁瘁苏百植遂子岂有是欤独长摄戎伍以奋击保障为职若将取象于是山者顾乃泄泄而居默默而嬉曾不知习金鼓为事据徼合变蹑附风云以大祖业遗后胤图方呺然猎羙称自居不巳惑欤天锡逌然而咲曰客将索我于形耶且吾幼而有志欲阶文举以自见亦既弗遂巳矣方今天下承平四夷宾服兵木无刃吾虽欲出奇奋智建斩将搴旗之功逞志伊吾效命马革何可得哉夫李广不遇高帝终于不侯卫霍以遭逢远迹羊豕之间故行不得忘先而自成功不得背时而独章自劳于人之所弗用取忤于世之所讳闻智者弗为也吾独爱是山之秀特及云之变态仰而遨俛而哦云之烝烝朝吾载兴云之悠悠吾暮而休以此自乐不亦可乎于是州守林君粹夫闻其言而异之为赋云崖诗缙绅能诗者相継有作又数岁其子袤来游太学以予世父亦尝守是州也具以事语予请记天锡署卫篆以廉称尝从征南夷有劳又着边务及古今名将优劣二策举切时规迹其自言其取于云崖也信有志哉 

　　○一乐堂记 

　　一乐堂者志乐也作堂者为都给事中临汾张君其称曰世之可乐者众矣吾窃有味乎孟轲氏之言乐也夫父母兄弟所性之乐也而说者以为系乎天谓其不能必有也天乃幸吾厚焉吾父寿七十吾母六十有八皆亡恙又以吾故同被　封命而吾诸兄弟又皆有子岁时举酒相属燕语一堂谓天不吾厚不可也始吾之游乡校也吾同业之士几百人靡怙若恃者半终鲜者半所谓存与无故者不能什一焉及吾举进士吾同榜者三百人以录计之有永感者有严侍若慈者具庆而又有兄弟者不能什一焉其后吾出为令入官于朝未数岁也而昔之侍者或亦不存庆者或为感矣其具庆而有　封命之及者又不能什一焉而兄若弟之多故又弗与也以吾一乡如是则天下可类知也以吾一榜如是吾前后者又可类知也故曰天也夫其不能必有于天也则吾有之而乐也可无志乎请为我发之玘应之曰君以人之不能必有于天而乐也亦知有之而弗乐者乎夫以所性之乐宜无不然者而其乐也盖亦不能以什一孔子之读诗也至兄弟既翕和乐且耽曰父母其顺矣乎夫弗顺则弗乐矣世固有贵为王公而不得于亲禄足以及其朋友故旧而薄于兄弟兹非戾其性与夫戾其性者非天也或尽性矣而又有不然者圣人尽性之极也不幸而如舜之父子周公之兄弟其乐乎否也盖舜之忧如无所归而周公不免有过彼不幸而不遇于父母兄弟也虽大圣且然况众人乎夫其乐系乎天也既不可以必有有之而戾其性或弗乐焉而尽性如圣人又或弗能有也然后知君之乐而堂之不可无志也登斯堂者其亦有感于斯乎 

　　○闲庵记 

　　婺源之桃溪有宅一区亭榭幽閴林樾苍润山回水远不知出径者闲庵潘翁之所居也翁雅性朴素与世无争尝以子官大理被　封命视冠服若束已者既扁其居曰闲庵因自号焉其所如往坐啸终日人莫识其意也独从子二人曰散叟澹叟者时从之游客或过而问之曰翁独欲闲乎士乎农乎工若贾乎夫各有所业也翁岂不居一于是乎曰吾犹夫人也安能逃于四者之外哉客曰然则翁固士乎少而不学谋乎壮而不禄谋乎老而不□孙谋乎而独闲者乎曰吾本不仕且以诗书遗子孙矣客曰其然也无门庭之日接乎无井邑亲旅之交轮鞅之过乎无官府之饮射乎曰吾已匿迹而简出矣客曰夫信欲闲者乎则何为而山乎山乎林樾乎亭榭乎圃畦乎松乎竹乎泉石之爱乎此亦有所累也而非扰扰乎曰是诚有之然吾亦惟适之安耳客曰虽然其终能闲乎夫目能无视乎耳能无听乎口能若嗋手足能无为乎而翁将黜其用乎曰是吾安能哉吾视犹夫人也然而人于锦绣之观珠玑金玉之玩曼冶之客充其目而不足也则吾目闲吾听犹夫人也然而人迷于喧斗之丛是非毁誉盈其耳而不反也则吾耳闲吾足犹夫人也然而人之奔走公卿之门履危机而不巳也则吾足闲吾乎犹夫人也然而人牙筹尺寸簿书刀笔之不离也则吾乎闲吾口犹夫人也然而人市言利而朝言名也则吾口闲吾耳目闲手足闲口闲则吾心闲心闲而形不劳此吾所谓闲也客曰远哉其言之乎翁信闲矣使皆闲乎其谁禹稷使皆不闲乎其谁巢许且吾闻之也君子有所闲有所弗闲有所闲者人也有所弗闲者天也有事而无事闲之道也翁一以无事为闲乎于是散澹二叟揖翁起遂去之林间顾谓客曰翁方欲闲而幡幡然自明也不巳过哉子姑巳 

　　○荷塘义仓记 

　　荷塘义仓在增城县之甘泉都故封太孺人湛毋所建者太孺人有子曰若水既官太史氏迎飬京师诸所与交际为太孺人寿者及椽入之赢必以归太孺人岁久积凡若干金其没也遗命以易谷为仓于荷塘之坟所以济近都之贫无种本者太史君既奉命以从事乃具为条约请里中耆艾之雅行者二人主之而湛氏不得私焉时耕以贷时刈以敛贷以户为率而籍其数敛以斛加耗而捐其息滥冐有稽惰废有罚又虑其久而或坠也属予记其事于石以视来者予惟近世所谓义仓皆公家之储其设也以州若县而不及于乡子朱子葢尝病之始仿古法作社仓于崇安人以为便然其粟假之有司上说下教更数年而始成东莱吕伯恭氏尝欲属诸乡人士夫相与紏合而行之不以烦于有司而卒不果为其后东莱之门人潘叔度者出家廪行之于婺朱子亟嘉叹焉而当时犹不能不以为疑盖为义之难如此若孺人者所事不踰阃阈而垂没之命乃有及乎此以德其乡之人此其贤也岂独妇人女子之所少与今州县之藏既不以时发闾里之雄坐操利权岁取倍称之息而贫民争趋之者非是则无所于贷也使一乡之间力能为者皆如太孺人之为则其法虽不必出于上而亦岂非王政之助也哉太史君方以儒向用又慨然以复古为任者他日推太孺人之志以广朱吕之泽予知其所济者不独都里之近而已也是仓也为屋若干楹为谷若干石其所为条约多本崇安社仓之旧不曰社而曰义者盖有余以予邻里乡党固仲尼所谓义云 

　　○中峯书屋记 

　　世称东山之胜者必曰两眺盖其山外峭而回隐自下而望不知其弘敞可居也步其上始见栋宇即太傅故址今为寺者四面阻山林木蔽掩又若不知其所出于环奇绝特之观登览啸傲之适必于两眺而后得之而东眺偏左游者希至故西眺又专其胜焉予家近在山下客至未尝不与游然亦止于所谓两眺者而未始知中峯之胜丁丑之夏蒙　恩赐告归一日循东眺而下得隙地可二亩许其前皆恶木蒙翳榛莾塞道盖人迹所不至者仰视其上有小峯焉攀援而登其后诸山左右环列势若城郭而其中峯自远而来若断若续若飞若舞盘亘而下于所谓小峯者又分而为二则东西眺也而兹峯适当两眺之中予骇然异之乃即隙地伐恶木去榛莾前指后画心舒目行忽焉若飘浮上腾以临云气万山面内重江束隘常所未覩倏然互见以为踊跃奋迅而出也 

　　○春晖堂记 

　　予友侍御兰溪唐君尝作堂为奉母之所名之曰春晖之堂而求记于予且曰吾母之归值吾家贫甚事吾大父母拮据为飬比其没也脱簪珥以茔丧葬饮食汤药不假手于婢先君治家嗃嗃曲为承顺始终无忤色教吾兄弟劬劳尤甚闻有善行则喜小有过则怒盖里中称妇贤者必曰先君称母贤者必及吾兄弟今春秋六十康强无恙顾吾无以致吾心者窃于孟郊东野之言有感焉此堂之所以名也愿为我记之予观小雅蓼莪之诗曰欲报之德昊天罔极言父母之恩如天也而其自比则曰匪蓼伊蒿蒿亦草也寸草春晖之喻东野盖亦本此虽其为辞不同而皆善言孝子之心者也夫昊天之所覆春晖之所喣其不为一物明矣而孝子之心每自托焉以见亲之为德其浩大而无穷者如此盖虽竭其力以终身而慊然真若不能自殊于物者然非从事于此而身允蹈之亦孰能大有味乎其言哉君起甲科官内台有禄入之奉有　封典之锡可谓能荣其亲而其心若不自足乃退托干穷人之辞以名其堂于是可以知君之孝矣顾尝闻曾子之言孝有三小用力中用劳其大不匮不匮者慱施之谓也君之所以为孝者岂徒区区力与劳之间哉夫春仁也仁者不私其身故其事亲也如事天而事天如事亲断一木戕一兽不以其时谓之非孝与仁其致一也以春晖喻母亦既以天事亲矣以亲事天而与物同其春者独非君之任与夫以事天为任则先天下之忧若以为亲忧后天下之乐斯以为亲乐而所谓力与劳者曾足以为孝与杨子云曰事父母自知不足者其舜采舜称大孝亦惟不自足而已矣君淸修好学抱用世之志初为郯令会寇扰山东能守城捍患郯之人至欲尸而祝之及为内台数慷慨论大事出按干滇剔伏蠹抑权幸公察举严法令凡滇之利害知无不言言无不尽其名迹所起固将有天下之任者予故推仁孝之说以为之记且以相君之志他日功利愽施如春之无所不被而人亦因以成其亲之名曰幸哉有子如此则所以报其亲者不既多乎而奚寸草之云 

　　○南山十五胜记 

　　浙多名山在越者尤雄绝天下故越之山于浙为胜环越治千里山皆秀拔然众奇攒蹙无与南山者竞故南山在越为尤胜南山距越城三舍许提学潘公于是作藏修息游之所焉盖是山起自天台奔驰云矗亘数十百里结秀于兹背接金罍首枕姚江万山来朝势若星拱冬夏苍翠悠然可爱中峯峩峩登之毛骨竦然若飘浮上腾而游广寒也故其名曰大寒峯左右有台前淼五湖万顷沉碧良辰偶坐有助吟适故名曰咏湖中有层台北临大海惊潮突来峨涌雷迅一览可极故名曰望潮乃大寒峯之绝顶也大寒峯之西北有峯其气萧然一也其形偻然俯也因名曰小寒峯小寒峯之下有地广数百步廓然而垲坦然而夷南山书堂建焉南山之西有谷岈然名曰灵耆昭其产也谷之东有井洌然名曰寒泉嘉其性也井之北百步许有山?弯奥如名曰大云岙气之自出也岙之侧有山昂然来屹然峙者其名曰鹰山鹰山之西北有山伏而复起双峦若翼两池若目其名曰凤山形之肖也凤山之南有平麓元朱白云遯世于斯因名之曰云麓表幽躅也东有茂林乃先世显谟公飬高之所因名之曰月林林之北有峡显谟公旧于其下弹琴自适因名之曰清风峡存祖武也林之南有合客至欵坐饮以香茗其名曰浮香合之下有溪夹以桃树飞花逐湍其名曰迭锦合言其清溪取其文也凡兹十四胜者皆回巧献技以丽于南山书堂而书堂前有研珠池后有太极窝左有牛首山石蟹涧右有悠然岩清斯沼盖自足为一胜而又众胜之攸会也故名其胜者总曰南山玘尝从公及诸同游者步而观焉信其尤胜于吾越也然因公之作揆公之情有不独在于山原林麓木石水泉之胜者盖井列寒泉其中正之道得之谷丛灵耆其神明之蕴以之极目湖海其学识之軚深像之寒峯天耸锦溪地丽其行之独立文之经纬法之凤山形仪鹰山势奋其出??匆之时遇事敢言之勇如之岙出云雨寓仁民育物之心峡激清风表廉顽立懦之节飞合浮香入淡而不厌之味步月林之下则想霁月之襟怀立云麓之上而追白云之高尚然则公之于南山也德合焉志昭焉情亦以寓焉固不专以山原林麓木石水泉之胜也昔永州之山得子厚之文以华之遂显于天下闻诸后世况公讲学著书唱道东南而适于兹山寄其仁知之情则南山之名岂独称胜于吾越而巳哉覩洛山而兴思望武夷而仰止者将于是乎在诸同游者皆曰若子之言遂以志之 

　　○师俭堂记 

　　太子太保户部尚书武英殿大学士戒庵靳公作堂于京口之私第高广之度斵雘之观咸杀以从朴既成名之曰师俭之堂而命玘为之记玘辞不获则请曰师俭云者岂有取于汉酇侯之语与公曰吾因其语非师其意书之称禹曰克勤于邦克俭于家吾以俭之一言百善之所本也将以为吾子孙训盖俭与奢对奢则其心侈侈则逸逸则忘善而不善生焉俭则其心约约则思思则知不善而善生焉夫子曰以约失之者鲜矣至于礼也亦曰宁俭先王之制自公卿至于庶人宫室服御莫不有等其功大者其飨厚其功末者其报微是故分定而教成及礼之坏也相尚以侈而不知其非若世禄之子孙席宠旧败礼度又有甚焉者夫防之于始则易明之以分则安此吾之志也玘退而叹曰远哉公之名堂也岂唯昭俭德以为子孙训而其所以相天下者从可识已夫古之正天下者必自家始大臣之奉公未有不忘其私者禹之勤于邦亦唯其俭于家也使宫室之弗卑饮食衣服之必厚禹且自为之不足矣其何以羙黻冕孝鬼神而尽力于沟洫哉然则禹之俭乃其所以成允成功而仲尼所谓无间然者也公以硕德令闻为天子所倚任属四方多故赞襄左右忧形乎色孚发乎志一言之入有替有献而天下阴赖其功至于燕居之微所以律其身而训于家者乃如此则其夙夜之所事勋烈之所极奠社稷而铭鼎彛者讵可量哉昔李文靖治第仅容旋马希文且老不患无居皆称宋名相而其为言者则不过以宽隘为譬外形骸为达而已其意固无以大异于酇侯之云者岂若公之上取训于禹探善本明功分将以成教乎天下言近而旨远不独为公之子孙者所当世守而勿忘也玘不佞敢具述公之训且推其志之所存者以为记使后之考论相业者征焉是堂也为所居之正寝其左为祠堂又其前为敦叙堂其右为诵抑斋其后为光霁楼其名义皆取诸古以别有记兹不着 

　　○龙山石路记 

　　龙山在歙之棠樾东去徽治十五里北走宁国太平三郡之人交会往返道所自出峻险且隘霖锲潦啮寖为坎窞行者咨嗟居人鲍君伦乃谋除之凿隘以宽砥险以坦遂为四达之衢起舍南慈孝坊亘山而北抵沙溪桥凡千二百丈有奇匠工佣食之资铁石之费咸以百计工垂成而君没其子以潜卒任完之又作亭山麓当忠烈庙下为憩息之所以家君尝宰黟黟为歙邻邑乃乞书走京师属予记之曰庶来者有考焉以无冺先德予读周礼叹先王为治之迹寖以废坏于是重有感焉夫道涂王政之一事耳有野庐氏掌达国路至于四畿有司险植之林以为阻固有候人以司其方有合方氏以壹其度有量人以书其数而时雨将降则有开通之令雨毕有除道之教噫何其丁宁以急也盖所以休飬天下于无为者既尽其道而必为之经制自城郭墙堑沟浍渠川以至于径畛涂道杠梁无所不备而后天下之利尽而道涂之设所以致天下之人同四方之轨而合其情宣其政通其利者亦必以为急而不敢后故道茀若塞单襄公知陈之无政以时平易子产羙晋文之宜霸盖于此占政令之修废考王教之存亡焉而今世吏者鲜加之意其所谓能者簿书刀笔之余卒粉餙廨宇营茸亭池为无益之兴作而不及于民虽沟渠堤防民所倚以为命者亦以为不急之务而不暇为而况于道路哉于是时有能以其余力平其险阻为一方之利如鲍君父子者不亦贤矣乎然使平易道路之政不出于上而出于下之人则世之为吏者可知矣夫有利物之心虽以匹夫之贱行之于一乡尚有所济矧在上者因其势之所得为凡王政之所急者一加之意其为利岂有量哉夫乐道人之善君子之心也而又可以规吏政焉故不辞而书之 

　　○玊山县重建庙学记 【 伐人作】 

　　高皇帝肇造华夏即诏天下郡县洗新庙学更化斯人当是时玊山之学巳建而规未及宏也其后坏而复修亦因其旧今上嗣太宝惓惓教事乃至诸道专以是课司牧之殿最弘治丁己吾郡守王公仰承　德意及按部诸公之檄用宏兹学以县令朱君某搃其事以民之义而材者十有二人董其役以帑藏之余钱给其费百需庶为靡不经度既而朱君以事去任庚申之夏孙君时望代至稽工责实越三月而告成视旧学扩地盖四之一增栋亦几之上自礼殿微至馔房悉完具羙土俗惊嗟孙君于是遣使以乡先生周云翔书来属余为记且曰庶有告于斯乎全惟今天下之学师祀孔子及其徒而诸生则习举业是固以举业学夫子矣不然则进而谒庙瞻仰巍巍夫子之道自一道也退而执经口耳沾沾诸生之学又一学也是岂国家设教之意哉盖举业所务者六经兹非夫子所述以教其门人与万世者乎所兼者子史兹非六经之裔而后儒所以绍夫子者乎学不外是特举之之际不得不即言以验之耳而遽以文体不类为病余谓不足以为病也呜呼古乐今乐爱民则同古学今学志道则一苟志于道虽举业亦集义之方苟不志道虽四术亦假仁之具故学以立志为本也然则今之士必从举业而学夫子乃可沈涵于章句之间撰择于论述之际守典常以方其行积道艺以周其用夫子之教如是而已彼规规于文词之末未举则猎经以狥利既举则并与其所为者而弃之终身无一字可用是举业之贼也 

　　○张??匆士传 

　　张??匆士名纶字用理杭之仁和人也以一布衣终于家而仁和之人识与不识皆曰是善人长者而今亡矣其葬也有铭有表有诔其称予惋慕有达官贵势之所弗及者嗟乎??匆士何以得此于人人哉?匆士少即代父事不及学其行履率依忠厚尝以厚名斋曰此吾所以志也治家不为私蓄父没哀毁骨立及丧母年过六十矣毁如初作永思庵于墓侧岁时祀享虽疾不以诿诸人爱诸弟多所推予弟被逮挺身代之幼侄失恃保护如已出平居自奉甚约庆吊问遗虽疏远不废见邑中贫病者辄为致医不幸死资而葬之岁常数十人嗟乎自先王孝友任恤之教微而父子兄弟以及乡党之际其称鲜矣有如??匆士者可不谓难哉夫挟訾摄柄其存也容或游媚取合焉比其死是非定矣而??匆士独以布衣著称语曰修之家其德乃余修之乡其德乃长??匆士近之矣初??匆士之从子刑部主事元吉与余游数为余道其世父事及余省觐还道杭而??匆士没其子应祉应佑衰绖杖跣泣请余为传曰将以藏于家余以??匆士名迹着在人者如是奚庸传辞之五六反而请益坚既又以主事书来曰吾弟以不得史氏之言为无以托其父于永久也昔之圬者市药者业种树者皆可传吾世父顾不得与若人比与且三人也诚有所激而传之者吾邦之俗薄亦甚矣传??匆士非亦有所激者类邪余感其言乃为叙次而论之至其世系名氏生卒载他文者皆弗着 

　　中峯文选卷之二 

　　●中峯文选卷之三 

　　杂着 

　　恭题尚书何公被赐勑文后 
　　读故方伯尝斋魏公哀挽诗卷 
　　跋陈石翁诗后 
　　书张仪部于醇白发诗后 
　　题飞霞道士敝履诗卷后 
　　砚铭 
　　哀知已词二章 
　　易生宗周字师文训辞 
　　座右铭 
　　常熟陆进士以五禽配五伦为图曰将以教于家予为之铭 
　　布袍跌坐图为孙??匆士统题 
　　东游纪异 
　　半封君赞 
　　记桐城姚贞妇死事 
　　赠张医 
　　李千户像赞 
　　寿竹赞 
　　赠表宗善 
　　荅枫山先生书 
　　荅大司成章老先生书 
　　上六伯父书 
　　与王伯安 
　　荅张景川 
　　与陈嘉定克宅 
　　荅罗醴陵汝实 
　　与唐虞佐 
　　与唐虞佐 
　　代家君回何司马定亲书 
　　寄枫山老先生书 
　　与黄应期 
　　代家君回陈氏书 
　　求观术斋文 

　　○恭题尚书何公被　赐勑文后 

　　右兵部尚书何公鉴受　命简阅营伍时所赐勑也公既夙夜祗奉以从事间出以示臣玘俾识于其后臣玘窃惟世之言政敝者常患于君上之不知然所患有甚焉者知之而复不能去也世之志于救敝者常患其属任之不重然所患有甚焉者任之而复不得为也今京营之兵　祖宗创业立制所以为居重驭轻之虑者至周且备而籍于见伍者曾不及什之三四一有调遣率弥旬而后办比者潢池小警前后所遗亦且数万人遇敌不敢加一矢甚者且不能受甲焉乃复彻边戍以勤内而所谓京营之兵卒至于不可用而罢夫幽冀古称强兵健马所出今其人性物力犹昔也而戎备之弗竞乃如此岂不以积习之敝有如　勑词所谓贿赂买闲权贵私占疲弱事故者多而精壮惯战者少之故哉夫　勑词之所及则宜无不知以特勑之重宜无不得为者而前此本兵柄任简阅者类有　勑勑词固亦如今之云矣而敝如故岂其势之卒不可去与宋欧阳修尝言于仁宗曰数年以来有点兵之虚名而无得兵之实数则简阅之敝自昔已然矣夫仁宗宋一代之贤君当西北有事葢尝锐意于兵矣而其患犹若此考之当时任事之臣又皆天下之所谓贤且才者其所变置谤议纷如故仲淹以裁幸滥而不终于用富弼以渐易宿弊而人弗悦以二臣之贤且才其君所信而倚任者犹如此则其难可知也夫公之所病私之所利法之所加怨之所丛自非如　勑词所谓不狥权势不恤怨谤者孰肯奋不顾身以先国家之急也哉　皇上英武天授屡靖大憝顷因四方多警赫然欲振举武事以复　祖宗之盛而公以夙德重望树勋三朝奋不顾身先国家之急其素所蓄积也知敝而必去受任而必为者其在兹举矣乎昔诗人羙周宣复古之烈乃于选徒言之说者谓一事之间而可以见王赋之复军实之盛盖所以明文武之功业者实在于是臣玘幸从史官后窃以今日振葺纪纲恈周宣复古之烈者将自兹始敢谨识其事使后之欲明得失之迹者有考焉 

　　○读故方伯尝斋魏公哀挽诗卷 

　　呜呼尝斋公之没且十年矣而缙绅能言之士多为诗歌悼惜其平生者予葢读而悲之方公居执法自顾才雄一世遇事亡所敛慑阴嫉而沮之者岂唯同台然彼仆遫??匆其上者固昫然以且轧已也遂以谪去偃蹇州□踬而复起位差显矣然其所挟负卒欝以老以人往往以前故指目之也及其既没爱憎不相及是非定矣知与不知皆为流涕哀其志业之不终语曰女无羙恶入室见妬士无贤不肖入朝见嫉公之始终非二人也生则人挤之死则哀歌之恶其生而好其死岂人情哉然世乃有身取卿相生无忤于人死为所笑者彼其视公又何如耶 

　　○跋陈石翁诗后 

　　儒者之飬德考于终无乱焉斯难也己观石翁五诗皆疾革时所作然而妙趋横出不离于正其所飬信不同哉得是诗于翁者中书舍人吾廷介开化人年五十即乞致仕去云 

　　○书张仪部于醇白发诗后 

　　昔人以白发形诸诗者多矣游丝之辞伤村南之辞讪长河之辞放送隐之辞激子醇此作固无是也意者如元亮荣木之感少陵勋业之悲与而子醇致身　清时所遇非二公比且年力方壮其于立德与功无难者而何叹于白发哉夫君子所志者大故恒患乎后时自咎者切故恒若有所不及予是以知子醇 

　　○题飞霞道士敝履诗卷后 

　　履之敝也以足劳也有贪积者纫而鐍诸室三年出之救半裂矣此不劳于足而亦敝敝也者固物之恒也岂独履哉所贵乎达者不留于物而已矣不留于物充其类而已矣充其类虽身世之大死生之变亦敝履而已矣飞霞神仙者流方将久视而不敝又奚取于此 

　　○砚铭 

　　其石奇也其形则常人弗谓奇矣其石常也其形则奇人弗谓常矣噫成器者售其伪利用者敝其眞独兹砚也与独兹砚也与 

　　○哀知巳词二章 

　　繄兽有麟兮希世之祥士有厥类兮邦国之光振振其角兮周道以昌鲁郊踣兮世弗尔知亦知尔异兮毙其尤谁吁嗟麟角兮君不可作兮繄鸟有凤兮希世之瑞士有厥类兮邦国之塈蔼蔼其羽兮周嘏以崪楚笯困兮世弗尔庸几庸而逝兮讵尔之凶吁嗟凤毛兮君孰为招兮 

　　○易生宗周字师文训辞 

　　尔名尔字勿忘尔父师之志曰宗曰师岂贵尔名字之懿勿以圣功为难极一行允臧是即文之仪式勿以德命为若戏一念作狂是弗文之敬忌 

　　○座右铭 

　　天与尔何而忍自弃人谓尔何而不自致于乎尔志若何而负于天而愧于人而犹不励 

　　○常熟陆进士以五禽配五伦为图曰将以教于家予为之铭曰 

　　惟帝降衷物各有则大端维五天叙斯列于人而通于物而塞繄人与物贵贱攸别人以其通厥施且宜克充其分尧舜同归曾是弗尔大道乃隳欲胶情牿蹻蹻卒迷物以其塞冥然罔识有炯其隙厥性斯佫维兹五禽式昭其德绝利一源靡贰以忒嗟人之贵以异于物物塞有明人通而淈弗克自异曾是不如物之不如胡贵尔躯缗蛮有诗惟圣斯恻凛乎法言立尔于仆作图示戒盖取诸斯百尔君子厥初是思 

　　○布袍跌坐图为孙??匆士统题 

　　奕奕高车不如徒步粲粲朱绂不如大布高车我倾朱绂我锢亦各有趣伊洁伊污山者不居川渚者不睦传麋不可任驾凤不可使笯不共尔荣亦服我素公孙之谖明逸之□达以贻讥隐以易度清风在林明月在户布袍以遨兮惟德之固 

　　○东游纪异 

　　正德庚午六月乙巳予与南安黄子晨出游循玊河而东见车马旁午由夹道直趋　东华东华者天子之禁门也外多富人居予二人私讶游者之众也乃连骑蹑其后是曰微雾濡衣黄子笑曰诗所谓畏行多露殆不其然予曰彼女子也丈夫而畏濡秋俄顷雾四塞咫尺不辨人马行半里许失所谓　东华者阴风袭人鬼魅交道予愕曰此非人居也胡为有是念已不得归路复前行十余步见一巨宫栋宇宏丽金碧交暎方凝视焉忽羣狐跃出若将邀予二人入者即却走欲避然已为羣狐所持予乃喟曰雾虽不吾濡然误予者非雾也耶遂随狐入及门门者狐狐人语曰锦衣不可以入吾舍不得巳复易素衣而进及堂堂者狐狐拱而前若与人揖逊状及室则见数十狐呀呀环一狐而号予微问旁立者曰是老狐今毙矣老狐常人形出游见衣冠者流生有居死有藏有庆吊之礼习而归欲以教羣狐其毙也号曰若属毋以狐死我也于是群狐相与谋以人礼丧之然而狐也卒莫幸吊焉有白额虎是冗之长也电目而深居好噬人不食兽类上帝命之掌百兽焉群狐乃相与诉于虎虎怒曰彼薄吾兽类耶于是不狐吊者辄噬之乃今吊者如市焉若巳误入速与狐为礼不者虎且噬汝予二人方惊骇未信俄见旅进旅退绳绳然来者尽衣冠流也拜起左右咸与狐为礼黄子顾予曰畏狐耶畏虎耶始悟前所见游者尽狐客也将退一狐捧盘帛阶下招曰吊客前吊者趋而前人问姓名曰某某若将以白于虎者于是诸吊者亦忘其为狐也受帛而出皆有德色予二人益愤惋然业已入狐穴中亡可谁何久之得与诸吊者偕出求得故道而归抵舍则天欲瞑矣噫嘻可恠哉可恠哉世其有是耶彼深山穷谷魑魅罔象之所游虎豹狐狸之出入乃其所也禁门之侧胡为而有之耶且彼狐狐也求与人为礼吾人人也而与狐为礼耶岂非雾塞昼冥而虎与狐也乘时跳梁如传所谓禽兽逼人蹄迹交中国者固其类耶不然太阳在上虽深山穷谷之中彼虎与狐也亦且隐伏而不敢出矧禁门之侧耶噫是吾游之非其时也而又何恠耶踰数夕积雾开初日旭黄子复邀予往过焉则狐穴隐灭居民如故予待罪考功时逆阉之兄死朝贵尽走吊因私记此以遗黄司封应期踰月而逆阉败应期笑谓予曰子前记遂为谶耶盖指记尾数语云八月丙申识 

　　○半封君赞 【 同年牛主事之父京兆人】 

　　辨卑核玄以仝其年豊莳绥履以发其子峩冠泄泄山阿水涘吁嗟乎彼都人士 

　　○记桐城姚贞妇死事 

　　桐城姚贞妇者故参政旭之孙女嫁同里生方说生一男曰荔儿未几说病卒姚哭奠不踰户自誓必死及葬有日徐语其姑曰舅姑幸有叔与姒侍飬荔儿幸有舅姑抚飬言且泣姑弗谕其意也是夕沐浴衰绖而缢家人怪儿啼不止发户视之则姚死矣越二日遂从其夫葬闻者莫不流涕姚死时年二十八有司以闻　诏旌其门曰贞烈 
　　史官曰世之男子畏一死失身者多矣况女子乎自传记所称若皇甫规之妻荀爽之女其死事伟矣彼或内迫于父母或愶于贼其执不得不死死以明节也若姚贞妇之死非有迫愶以死者而必死语曰慷慨杀身易从容就义难贞妇之死可谓能其所难已于乎彼皆女子犹知所死况男子乎 

　　○赠张医 

　　乙亥春予妻久病遍求京师诸名医药之弗効有医士张政鸿者自徽来或以语予因延致之纔数剂而愈昔人有言医在识病若以情度病多其物以幸有功譬猎不知兔广络原野冀一获之术亦疏矣予观今之医皆广络原野者也若政鸿者其知兔者哉于其归书此赠之 

　　○李千户像赞 

　　此武德将军安宁守御千户李君禋之像君少游州校雅知儒书予犹总□也后二十余年而其子受代京师乃不远万里俾以像来求赞予嘉其意为之赞曰章甫有容否且无文介冑有色否且无武君也世介冑而像章甫噫其老而谢武少而知文者与 

　　○寿竹赞 

　　直翁之庐有竹数竿或曰此寿征也盖昔之君子尝比德于竹矣而未有比寿于竹者虽然雪霜之交百卉凋瘁且尽而竹挺然其间谓之寿可也翁有竹之德谓寿之征亦可也作寿竹赞　樗之存不可谓德麻之直不可谓寿直翁之竹直也常存作朋于松尚类于椿风梢雨箨其外固霜根雪节其内贞诗曰维其有之是以似之 

　　○赠表宗善 

　　予省觐还越时纵诸山得一二奇胜??匆以为岩壑之羙越固甲于天下而此一二山者又岩壑之所会也寔甲于越然考诸郡志与昔贤之题咏皆未之及间以询好游者亦莫能识也因窃叹夫山川所遇固有幸不幸于其间使此一二山者遇子厚永叔岂直如永之黄山滁之琅琊而已哉袁宗善者精堪舆术自宣城来因与观焉其言与予合顾予之力不足以为此一二山之重而宗善方以其术周行天下多从缙绅贤士游如有问越之形胜者其试以此语之 

　　○荅枫山先生书 

　　吏自南雍来承惠寄朱子语畧极知规勉之意弟愧蹇劣不足以当厚望耳迩者先生恳求谢事且极言时政高风直节邈乎其不可留玘忝门下于先生之志知之颇真亟言诸秉国钧者请全高尚皆云不可释此老成人以亏　国体玘谓崇之以虚礼不若待之以诚心道不行言不用而徒曰重此老成人恐于　国体尤有损也听者终不回窃意先生膺　命而起不合而止退进之机固有在我而不由人者飘然托疾云而后请或亦可行盖今之士皆有好德之良心而无用贤之实意不如是断无以遂先生之高也玘蒙爱最深受教最多故敢妄布区区然权度之精又有非浅陋之所能窥者惟先生裁之 

　　○荅大司成章老先生书 

　　令嗣来辱教帖兼佳贶拜受无任愧悚陈情疏上敬以尊命达诸当道数公皆知高尚之志不可复屈奏从所请进退儒者大节先生所??匆始终无愧矣而某于此窃有感焉　先生忧世之心经济之畧蕴积数十年曾不得一试使斯人复覩伊周之盛而顾比迹于洁身以全其高者岂天未欲平治天下耶然而古之人亦有然者矣其道虽不行于一时犹可以传诸后世方今士狃见闻圣学湮微隐居之暇出其所有书之简策継往圣之坠绪开来学于无穷其为泽不远且大与则天意亦或有在也昔尝闻先生言深以轻自著书为非先生之心盖若有慊焉者然彼无其实而欲窃其名秪足以供千古之一哂者诚非也若道果在是乃惩于彼而使微言不阐于世无乃不可乎伏惟以斯文为意无多让至愿至愿时下想贵恙巳平康天相哲人万无他虞某曩承诲诱颇知所向窃恨其时轻去左右不获卒闻精微之论然亦恨粗浅不能闻一反三以为授教之地也谨佩来教勉求其所未至他日得告归而就正焉或不为醉梦者以忝所生此夙夜所怀而不忘者也遥瞻讲坛不胜驰仰临楮耿耿不尽所言 

　　○上六伯父书 

　　比收家书知伯父纳福倍常不胜欣慰玘抵京踰四月见诸父同年及年家子间论兄弟仕宦者多不并存存者又各羁一方不恒相值其林下齐寿得相为乐者独吾伯父与吾父耳咸叹羡以为难得盖气数有盛衰人世有离合自不能齐吾伯父与吾父居官不肯负　朝廷惠利及人者多故独享天地间之全福非偶然之故也追念幼时同学方惧业之未成不敢自逸及同脐膴仕又各有王事之忧欲为乐而不可得今幸先后觧组而归同??匆东山之滨有山田可以供具有子孙可以服使于此不乐是终无为乐之时也人生一世亦将何为哉玘之愚窃愿吾伯父与吾父思齐寿之乐弃家事于子付后事于天凡平生一切不平之气未遂之志尽委之流水惟日寻乐??匆入则同坐出则同行虽一鱼一肉亦可为会良辰美景携壸放舟穷水之厓山之巅随意所适无所不至使家居之乐不隗古二疏而人之叹羡以为难得者不为虚言添一盛事于东南岂不快哉况吾族习染渐薄骨肉之间反猜忍生焉彼见吾伯父与吾父天伦之厚老而益笃如此亦当潜消其乖戾之习不禁令而自从矣此固吾伯父重刻家规之本意也玘昔告归见吾伯父吾父尚未有山林泉石之乐兹闻年家子言窃有感焉敢直布其愚惟伯父图之 

　　○与王伯安 

　　往岁幸迩君子之居过承教爱顾以蹇劣不能有所请益至今负慊比从元明所见华札两及贱名尤荷惓惓所谕责巳责人之说甚公乎且欲守默若有戒于议论之多者益见近日所飬大异也南都视滁虽觉少烦鸿胪多暇实育德之地归计宜可暂止也元明此来遂东??匆终月不能再会思畴昔往返之适殊不可得尊闻守知要有不必同者善贵相观窃不能无所憾耳便中草草 

　　○荅张景川 

　　领手翰深以矜之一字自责足见别来学力所得甚慰慰昔上蔡欲去矜字事事特地打迭明道猎心十二年后复萌愿吾子更以此警省古人不难及也曰下想已莅任凡百不靳教示是望 

　　○与陈嘉定克宅 

　　执事莅任后政声曰至京师窃以乡邦有人为喜来喻乃谓有取于区区严之一言此虽执事谦虚乐善之意要亦有所试而云耳第仆所谓严者谓大小之事悉有纪律使人自不敢犯若急于此而弛于彼不豫禁于平时而操切于一事则形责虽严而人不畏何者彼小人固谓吾之明有不尽且习见吾之常而得为趋避矣不识执事更以为如何 

　　○荅罗醴陵汝实 

　　书至具悉诸况多累煎心凡人固皆有之老容上面神仙不宜尔也意者自瘠以肥民自劳以逸民与此则古循吏之所以见称而亲友之所乐闻也但来使云当路奏留不遂入觐之行则会晤无期令人耿耿耳不一 

　　○与唐虞佐 

　　别兄七八月忽忽如数年昌黎子所谓独行无徒是非无所与同而心不乐者乃今信然然昌黎之于东野特以诗合耳犹恋恋如是况玘之于兄相观以善相规以过不独为文字友者又当何如邪顾玘辈隐于文墨无能为世轻重得吾兄澄清揽辔挺然以功烈见于天下此乃友朋之光别离不足道也来喻噏噏不便者未审为何事持法严而待人恕古人作用皆然愿无为已甚老父事极承垂念铭刻铭刻近得老父书云滇中凡事湏令黔国与闻庶可久远不知如何试裁之春晖记稿为人取去未得容后便寄上欲言种种不尽 

　　○与唐虞佐 

　　执事远按万里外而风裁隐然动京师非才识大过人者不能而来教犹以识有未到才有未及为忧推此心见之事功古人不难及也吴守来谈擿发奸伏数事以为神然在高明特余事耳老父政绩幸赖表白但闻止行本府所属州县查勘似有未尽盖老父在滇时凡地方有难??匆大事抚廵多以见委如辨密楼之冤狱曲靖之构患??匆西番之雠杀及却赂金事皆用成所知者不知曾采入否此等土人姓名及事之始末仆时尚幼不能悉其详及今不为搜葺恐遂致泯没故有望于执事也仆日下已谒告归省执事旋节时当相候于□水之滨也试录巳拜贶文字大见学力人去值忙甚草率不次 

　　○代家君回何司马定亲书 

　　名高八座更簪??忽之相仍志绌一麾惟箕裘之幸续顷缘世契遂缔姻盟伏承令嗣太仆第五令孙十龄已肄简谅而小儿谕德某第二孙女七岁未事组紃猥烦匪斧之求遽委俪皮之聘德门积厚谅得婿之必佳老景情多喜弱女之有托钦承嘉命仰藉谦光归必及笄庶少闲于姆训学惟贵豫愿无忝于祖风 

　　○寄枫山老先生书 

　　同年湛元明行曾奉状候问想巳达玘孤陋幸承开教粗知所向近取古圣贤书读之疑难纷然无所从入向见先生言义有两端者各循其途而思之到有窒碍??匆却回头别思必求其合而后已玘今思之意愈杂而理愈窒竟不能定于一是何也论学者居敬在穷理之先无乃本之未先立乎抑为旧见所泥未能濯去以来新意也然先儒成说且存求新恐反害正理循而索之则未有合一??匆敢问先生平日所以思而必合者其道何由且如中庸首言大本程子之答吕大临苏季明书往返折难竟未尝明言其难如此今以朱子说观之昭然明甚何吕苏知不及此而程子言之之难也窃恐程子之意或不但如朱子所云观朱子集中与南轩论中书亦未能无疑岂以是与抑朱子为学者疑而未得故尽发以明示人而玘于朱子之说未得其深与此用功第一步故敢渎问伏乞开教幸甚尧佐登第旅中可谓得交矣余不悉 

　　○与黄应期 

　　宋人有以百金遗其邻舍者邻舍犹少之假贷不已卒致谢绝仆之责兄抄书也无乃类是乎前后贶我者何啻百金然犹乃责望不巳势不至谢绝不止然兄亦能绝我否乎故不若慨然终其惠之为愈也后所列诸书幸早为留意无若宋人然呵呵 

　　○代家君回陈氏书 

　　惟女字恒量其才而壻佳寔难其选舍近即远似非人情得后迷先或缘天合自孙女之任织求者奚但百家暨儿辈之告旋迟之又更四载亦祗异世俗之为见夫岂无门地之可当令侄孙生禀秀灵动止详雅可爱可训闻于巨川之书屡试屡奇始自东山之谒无妄语若张常甫且亟称以不凡有姻连则余子华更敢保其无悔如所誉者谅匪怀朴于周迨其谓之不啻求珠入海事诚出格意岂徒然顾小子之薄能曷敢拟韩昌黎之得李汉以诸公之具眼尚期如范希文之识富皋若天性类习于少成虽上智犹贵于豫教兹乃严父兄之所任固非愚父子之敢知重怀谦虚过辱委重学焉后壻惟无忘今日之言翁以为师当不负终身之托下帷授业亦迪我先聚星象贤载光厥世 

　　○求观术斋文 

　　去会稽百里有小江者北流折而东合于剡溪当谢安石所隐东山下家世居焉遡小江而上数十里水益駃山益峻莫知其源所自出以合于剡溪而差小也故名剡溪即王猷乘雪夜访安道者也北下三十里以曹娥故??复名为曹娥江去曹娥十里为陡门陡门海口也故小江之潮汐日至与大江等玘窃以小江源远而通于海也因扁其读书之斋曰观术用附于易象之义敢请铭辞揭于其上庶永以为教焉 

　　中峯文选卷之三 

　　●中峯应制稿 

　　会稽董玘文玊着 

　　应制稿 

　　女训四言诗十四首 
　　灵雪诗 
　　赐甘露谢表 
　　躬耕耤田表 
　　拟宋臣进罗从彦遵尧录表 
　　校勘孝宗实录事 
　　郊祀议 
　　陈情乞恩给假省亲事 
　　陈情乞恩请给诰命事 
　　乞恩请给恤典事 
　　谢恩事 
　　为抱哀陈情申请恤典事 
　　循旧典以笃亲亲事 
　　拟李德裕上丹扆六箴表 

　　○女训四言诗十四首 

　　谨奏为推衍睿训以禆内治事嘉靖九年九月二十三日该内阁传奉圣谕昨朕谕卿等令翰林官分譔诗言成而集之以助传训之布而易为感发但卿等三臣并献夫时玘缙四臣俱当撰进可即转示知之钦此臣闻古帝王统邦家莫不端本宫闱化行房闼然后有以恢宏至治以隆延长之祚三代而下齐家之义废也久矣往年纂修恭睿渊仁宽穆纯圣献皇帝实录臣实叨为副总裁官恭覩圣母女训一书巳尝敬取献皇帝御制序文纂入宝训以昭示万世臣方虑金匮石室藏之天府闾阎女子未有得见兹者伏蒙皇上颁之礼部与高皇后文皇后传训一体刊布又令臣等撰进诗言以禆讽咏之末其于三代哲王修已刑家之意真异世同符也臣岂胜欣庆窃惟诗本言志歌以永言言之不足又歌咏之俾勿怠也女训所载女仪女德母教葢巳周悉恳至义无复加臣不敢别立篇题无关讽咏谨即闺训等一十二篇篇为之诗证诸经书约以韵语惟在衍绎慈谟咏歌睿泽又复推本圣母所以作训之旨与皇上今日刊布之意各为一诗共一十四首道寔始诸家人义皆阐夫坤德顾臣词芜识劣不足以仰承明命臣无任惶悚之至谨将所譔诗章缮写随本上进敬遵圣谕推衍章圣慈仁皇太后女训篇目撰进四言诗共一十四首 

　　闺训第一 
　　修德第二 
　　受命第三 
　　夫妇第四 
　　孝舅姑第五 
　　敬夫第六 
　　爱妾第七 
　　慈幼第八 
　　妊子第九 
　　教子第十 
　　慎静第十一 
　　节俭第十二 
　　作女训第十三 
　　刊布第十四 

　　闺训第一 

　　粤维圣哲教始闺房廸兹内治御于家邦姜原启稷有莘佐汤德纯福茂不显其光 

　　修德第二 

　　后听女顺上配宸极表率六宫母仪万国史昭彤管风始关睢曷不肃雍维德之基 

　　受命第三 

　　维妇之道以顺为贞必敬必戒醮命再申率履不越夙夜维寅至哉坤元承天时行 

　　夫妇第四 

　　天尊地卑卑高以陈爰始夫妇以及君臣男正乎外女正乎内内言不出是曰定位 

　　孝舅姑第五 

　　妇事舅姑如事父母鸡鸣盥潄温凊纫补钦哉二妃舜孝以光思齐大任媚于周姜 

　　敬夫第六 

　　天叙有典夫为妻纲无违夫子矧曰天王冯媛当熊班姬避辇岂躬弗爱敬存虑远 

　　爱妾第七 

　　于维哲后秉德溥施念彼小星集尔螽斯爱均葛藟宠承贯鱼徽音克嗣百男是期 

　　慈幼第八 

　　瞻彼太微群阴攸暨怒不躬罚赏不遗细敬老怀幼有孚惠心含弘光大品物流行 

　　妊子第九 

　　古有胎教以培其原匪礼弗蹈匪由弗言克朙克类不坼不副宜君宜王子孙千亿 

　　教子第十 

　　圣虽天作弗念作狂如玉弗琢弗为圭璋涂山兴启大任诲昌蒙以养正一人元良 

　　慎静第十一 

　　地道无成惟安贞吉贞静幽闲曰惟阃德鸡鸣示儆脱簪引慝淑慎厥仪六宫承式 

　　节俭第十二 

　　天道福谦人情易盈慎乃俭德百辟其刑绨练是衣珠玉非宝丰厥粢盛以事九庙 

　　作女训第十三 

　　在昔简狄帝命生啇于烈慈极诞圣有光训时女德嘉言孔彰配之内则□我纲常 

　　刊布第十四 

　　朙朙天子稽古作教肇建阴仪朙章母道化光九重风行四表乾坤清寜日月久照 

　　内训序直解 

　　内训这一书是本朝仁孝文皇后做的训是教诲男外女内这书是教训女子的故唤做内训序是总说所以做这书之意吾幼承父母之教诵诗书之典职谨女事这是文皇后自叙幼时在父母家为女的事吾是我诵是诵读典是常女事如执麻枲治丝茧织纴组紃之属文皇后说我幼小时承父母的教训诵习那诗书古典知妇女自有本等的职业教令不出闺门谨修那女事而不敢怠也今世女子多不去诵习诗书文皇后懿德淑范所以佐成内治者实本诸此蒙先人积善余庆夙被妃庭之选事我孝慈高皇后朝夕侍朝高皇后教诸子妇礼法唯谨吾恭奉仪范日聆教言□敬佩服不敢有违这是文皇后叙高皇后在时为妃的事先人谓上世祖考夙是蚤朝夕侍朝即是古者晨省昏定之礼仪是威仪范是规范聆是听祗字义与敬同佩服是常常遵守的意思违是违背文皇后说我赖先世的积庆蚤年被选入宫为王妃奉事我高皇后朝夕不离左右我高皇后教诲我诸子妇动以礼法提撕警觉亹亹不倦我那时恭覩这令仪令范日逐听教诲的言语件件敬谨遵守不敢少有违背葢高皇后内教之严如此　肃事今皇上三十余年一遵先志以行政教吾思备位中宫愧德弗似歉于率下无以佐皇上内治之美以忝高皇后之训这是文皇后叙作配文皇躬修妇道的事肃是敬慎今皇上是称文皇政教是宫中的政教弗似是不如的意思歉是不足的意思忝亦是愧文皇后说我奉事今皇巳三十余年夙夜敬慎遵奉先志以行宫中的政教凡事都如高皇后在时不敢有攺又思我备位中宫乃是四方的风化之原自愧德薄弗如那古之贤妃后不足以表率群下恐恐然常惧无以佐助今皇内治之盛美以忝我高皇后之教训也夫德如文皇后犹以有忝高皇后为言则其忧勤惕厉之心可想见矣常观史传求古贤妇贞女虽称德性之懿亦未有不由于教而成者然古者教必有方男子八岁而入小学女子十岁而听姆教史传是记事的书懿是美方是法姆是女师文皇后又说我尝观史传考求那古之贤妇贞女虽是他天性本来粹美亦未尝不因教训而后成德然教之须有个方法古者男子八岁便入小学女子十岁便听姆教如今这教法都废了所以人家那女子资质好的往往渐染习俗也不能自去向上甚至有败礼伤化的今若要风俗醇美须是修那古人的教法此内训所由作也 

　　○灵雪诗 【 有序】 

　　嘉靖巳丑冬仲无雪皇上闵念农事特请于祖考诹吉躬祷于天地及山川社稷诸神斋之三日霁旭如故祭告甫毕阴云聿兴微霰如溅俄而雪大隆踰夕未巳百官万姓鼓舞欢呼咸曰微我圣天子精禋上通于天曷能有祷即应顷刻不爽若此之异也夫天人感通之际其理甚微皇上自登大宝八年于兹逊志敏学敬天勤民不遑暇逸以至号令政事无一不当天心者书曰皇天无亲惟德是辅又曰鬼神无常享享于克诚人惟见皇上避殿减膳引咎责躬斋居凝默 

　　○赐甘露谢表 

　　谨上言嘉靖七年正月初一日福建长泰等县露降廵抚臣奏献钦蒙圣恩分赐者臣玘等诚欢诚忭稽首顿首伏以上及太清下及太宁鹖冠颂王者之德天不爱地道不爱宝戴礼着大顺之征葢一德所孚无远弗屇而百顺既聚有感斯通乃膏露之肇零实太平之有象恭惟皇帝陛下允文允武尽制尽伦业传八叶之洪图道接千年之正统早启朙堂而听政日御讲幄以亲贤禹无间然汤德至矣嘉平兆吉以奏河清正旦呈祥复闻露湑天乳垂耀于氐北灵液委润于闽南尝之乃甘未识轩辕之瑞望若成矞忽开仁寿之图数恊洪武之年增光太祖地当长泰之邑垂裕后昆为饎吉蠲荐先宗庙备物致养喜动慈宫爰嘉台鼎之良匪颁宰辅暨念旃厦之近特及讲臣臣玘等拭目睹揭雩之光稽首遂摇山之愿珠联星缀醴泉美矣而色味不如玉润脂凝卿云烂兮而精华弗固唐祖昔以传示赐予未沾孝宣虽用纪元政事犹阙魏承琼髑亦徒侈乎虚文宋降玉清殆有惭于实德乃如今日敻迈前闻汉赋多夸觉露英之未贵尧恩下逮信丰草之独优拜　赐扬言共迓天休之渥袭藏为宝永怀帝泽之濡伏愿极建中和敬恊上下雨旸燠寒风时无易庶征备来水火金木土谷惟修万世永赖臣等无任感激屏营之至圣节宴章圣皇太后致语伏以海晏河清九叶启中兴之运虹流电绕万年开长乐之筵节近中秋天地交乃生圣主影移蓬岛帝王家不似人间葢孝子莫大乎尊亲惟寿母宜介兹景福得欢心于万国乐斯存焉来备物于殊方养之至也恭惟章圣慈仁皇太后陛下灵源广厚德范静专肇邦土于元姜媲徽□于太姒祗承先帝鸡鸣播雍肃之风诞育今皇龙跃应文明之象功昭嗣服瑞恊贞符白鹿紫车本是神仙行地金螭宝册更谁福祉齐天品物攸资六宫同庆伏惟皇帝陛下学由敬一道克继承恢大度以保下民单小心而对上帝追崇典备祛千古之浮疑大祀礼分定两间之正位允矣纲常之主盛哉唐虞之时万宝呈岁功瑞麦嘉禾继进八荒开寿域北辰南极交辉捧太乙之霞觞掌凝玉露降瑶池之锦字??由引金风喜溢慈颜泽覃永巷苍宫起震即看少海流光玄极奠坤长覩太微当座敢宣俚语用继嵩呼寿域弘开圣德昌太平天子庆无疆九霄绛节迎金母三殿红云捧玉皇秋入甫田禾六穗风回韶曲双翔华封愿效多男祝日月重光照万方 

　　○躬耕耤田表 

　　嘉靖元年　月　　日恭遇皇上亲耕耤田者伏以勋华继体玄功允恊于思文耕助勤民盛典聿追乎无逸盖惟上悊之主能知小人之依庆洽普天光召百圣臣等诚欢诚忭稽首顿首窃谓人君以民为天王政所重在食洁粢盛以飨上帝陈簠簋而奉宗祧民力普存明信实昭于祝史帝命率育忧勤宜即乎田功本业用存仁孝斯在故礼谨三推之节惟传垂千亩之文慨弛坠于衰周空劳纳谏念缵承于炎汉遥羡传心继此或废或兴类皆有文有实晋崇秦始焉用词章唐罢元和奚关物力徒寻故事用侈弥观试历考于前闻岂有盛于今日兹盖伏遇皇帝陛下尧仁成性禹俭得师嗣丕构之豊亨谋贻八叶轸万民之乐利庆赖一人惟防匮以图豊在贵本而贱末是用升潜之祀属兹献岁之辰既告类于上玄乃躬耕于方泽齐心便殿诹日以飨先农比耦灵坛负耒而率群后启土膏于震位播穜稑于青箱贵贱以班大小从迈圣能飨帝谅黍稷之非馨说以使民识艰难之乃逸臣等叨从法驾获覩旷仪材谢安仁何敢铺张于赋咏忠输姬旦尚期顾諟于盘游伏望克俭克勤终始不轻乎民事多富多寿灵长自衍于历年无任瞻天仰圣激切屏营之至 

　　○拟宋臣进罗从彦遵尧录表 

　　具官臣刘允济谨以先朝名儒罗从彦所著遵尧录进呈者道存经济遗言幸托乎简编义儆愆亡忠愫获输于　黼扆成先贤未就之志为昭代不刊之规名借放勋政惟由旧臣允济诚惶诚恐稽首顿首窃惟右之图治法祖为先儒者之立言匡时是急伊懋太甲乃率攸行周咏成王聿修厥德汉守三章之约唐垂六典之文盖为政不在多言而得师莫若近取故事条于魏相功致中兴奏议采诸宣公善同巳出伏念从彦望归山斗学泝渊源养静罗浮阅古今之变传心伊洛探性命之微恩授屡辞行修且洁江湖迹远虽绝意于功名畎亩情深犹未忘乎君父仰图献纳爰効编摩惟艺祖之开基类神尧之启运天命归而人心属德迈前王大纲举而众目随功羞杂伯三宗纂序厚泽几百年四叶重光太平如一日子述父父述祖圣之相授其道同禹绍舜舜绍尧世之相后其揆一将遵尧而立极乃稽古以名书具陈开国之彛章附载名臣之论建大而郊庙宫掖下逮州郡之仪次则治理人才远及边防之务悉分条而寓讽或释言以辨微纷更近戒于元豊恭俭上循乎庆历始末厘为八卷反复奚啻万言忧时如刘向而道固醇论事若杜牧而言则正岁当丙午载笔巳成地僻东南食芹未献若人既远此志弗磨史出名山宜归藏于秘府经存古壁终流播于儒林道岂遂穷事如有待兹盖伏遇○○○○绥猷清穆受命溥将仁孝出于天成忠厚本乎家法陈师讲武誓清幽朔之尘养士右文期缵陶唐之绪昔杨时载道巳见表章而朱熹绍传亦蒙简拔学术既同乎师友遭逢岂间于幽明用陈岩穴之蠹残少补裳衣之神化身虽不遇言固可行伏愿陟降若思仪刑如见毋恃德泽而自逸毋轻法度而屡更主善无常惟精帷一典学有获乃圣乃神读其书怀其人满朝布有德有言之君子继其志述其事万年固丕承丕显之洪基臣无任瞻天仰圣激切屏营之至 

　　○谨题为校勘孝宗实录事 

　　臣惟　今日之实录即后日之史书所以传信于天下万世者也此岂容以一人之私意参乎其间哉昔者武宗毅皇帝即位之初纂修孝宗敬皇帝实录臣以菲才滥与其末于时大学士焦芳依附逆瑾变乱国是报复恩怨既巳毒流天下矣而犹未足也又肆其不逞之心于亡者欲遂以欺乎后世其于叙传即意所比必曲为揜互即夙所嫉辄过为丑诋又时自称述甚至矫诬敬皇而不顾凡此类皆阴用其私人誊写圈点在纂修者或不及见惟事之属臣者虽黾勉载笔不敢有所前却而其它则固非所及也兹者恭遇皇上入继大统　勑修武宗毅皇帝实录内阁所藏孝宗实录副本例发在馆誊写人员及合用纸札之类不烦别且欲加删正此其时矣伏望特旨将内府所藏孝宗实录正本一并发出仍勑总裁大学士杨　等及比时曾与纂修备谙本末者数人逐一重为校勘凡十八年之间诏令之因革治体之宽严人才之进退政事之失得巳据实者无事纷更至若出焦芳一人之私者悉攺正之其或虽出于芳而颇得实状者亦自不以人废则为费不多事亦易集使敬皇知人之哲无为所诬诸臣难明之迹得以自雪而人皆知公是公非所在不容少私如芳者纵或肆行于一时而竟亦莫揜于身后庶乎孝宗一代之书藏之中秘而传于无穷者必可据以为信矣不然万世之下安知此为芳之私笔也哉仰惟圣明临御以来先朝积敝厘革殆尽惟此关系于国典者甚大欝而未白臣窃惜之傥俯察愚言恻然允纳亦初政用慰舆情之一助也 

　　○郊祀议 

　　谨奏为慎重　祀典事本月初十日钦蒙皇上降制以郊祀典礼下询次日又领礼部誊黄勑谕臣伏读而叹曰古礼之不讲也久矣庙谋之下及也鲜矣今乃亲发德音特据礼以复古而又愽谋卿士必欲求其是焉臣用是仰见我皇上眞圣不世出者也志将大有为者也事必师古将举斯世于三代之隆者也自惟愚陋虽不足以仰禆庙谋顾备员讲读执经左右敢不即经义以对臣谨按礼记言祀典者莫详于祭法首叙虞夏殷周之郊继之曰燔柴于泰坛祭天也瘗埋于泰折祭地也是祭天祭地之礼不同矣其曰埋少牢于泰昭祭时也相近于坎坛祭寒暑也王宫祭日也夜明祭月也幽宗祭星也雩宗祭水旱也四坎坛祭四方也山林川谷丘陵能出云为风雨见恠物皆曰神有天下者祭百神而于社则有大社王社国社侯社之别焉是其祭各不同矣又曰日月星辰民所瞻仰也山林川谷丘陵民所取财也是祀典不可偏废矣郊特牲曰郊之祭也迎长日之至也兆于南郊就阳位也是祭天必以冬至其位必于南郊矣而不言祭北之所其在周礼大宗伯以禋祀祀昊天上帝以实柴祀日月星辰以槱燎祀司中司命飌师雨师以血祭祭社稷五祀五岳以狸沈祭山林川泽而亦不言地惟太司乐冬日至礼天神于地上之圜丘夏日至礼地祈于泽中之方丘以天与地并言圜丘即所谓泰坛方丘即所谓泰折是其时与位皆不同矣而未有北郊之名也至汉匡衡请定南北郊北郊之名始见于此盖其说出于纬书若不足据然其言就阳即阴之象则礼之正也自时厥后议者纷然互有得失盖古者祭天地有正祭有告祭冬至一阳生天道之始又生物之始也故顺天道之始而报天焉必于圜丘顺阳位也夏至一阴生地道之始又成物之始也故顺地道之始而报地焉必于方丘顺阴位也此所谓正祭也舜之嗣尧位也类于上帝望于山川东廵守则柴望秩于岱宗武王之伐啇也告于皇天后土又柴望大告武成成王之营洛也丁巳用牲于郊翼日戊午乃社于新邑皆因事并告天地有同日而举者有继日而举者此所谓告祭也然上帝曰类者谓仿郊祀之礼而为之则非正祭天矣告地而举望祭之礼或社祭之礼则非正祭地矣盖特祭天地乃报本之正祭也故辨方正位顺时阴阳其礼别而专并祭天地因事而告祭也故随在致虔不拘时位其礼合而简礼虽不同义各有当也此义弗明于是有以孟春上辛天子亲合祭于南郊而以冬至夏至有司分祭者矣若元始建武所行是也有请于冬至南郊而合祭天地者矣若顾临等所言是也有援虞周告祭之礼以证天地当合祭者矣如苏轼所言是也此皆后世之谬误我太祖高皇帝有天下之初即建圜丘于钟山之阳以冬至祀天建方丘于钟山之阴以夏至祀地一如古制而因山以为南北日月星辰太岁诸神则从祀圜丘岳镇海渎山川诸神则从祀方丘天神地祗各从其类而又春分朝日有朝日坛秋分夕月有夕月坛其坛位礼仪具载于存心录者可考见也至洪武十年复定合祀之礼时以大祀殿未成暂合祀于奉天殿十二年正月乃合祀于南郊群神皆从而日月星辰之专祭亦罢今大祀文合祭天地文及谕中书勑载于御制文集者可考见也于时儒臣觧缙尝建议请复扫地之规竟亦未行岂礼固以时为大欤我皇上嗣登大宝九年于兹敬天法祖式严祀事幽明上下罔不歆格兹者大祀既毕圣心犹若未安欲遵复皇祖始制以尽事天之诚且俾人各陈所见夫上下之分阴阳之义渊衷盖已洞然矣臣复何辞然必欲求其是则分祀者固古礼之正也分而复合皇上之独见神断殆亦未易窥测者焉记曰惟圣人能向帝我皇祖以不世出之圣开创于始皇上以不世出之圣缵承于后精神之运心术之动庸有潜孚而默契者乎今之礼乐法度悉由皇祖裁定诚如圣制所谓为子孙者虽亿万世所当谨守勿违也况兹重大之典欲复其初宜必慎所处矣顾岂臣愚所能与哉孔子曰诵诗三百不足以一献一献之礼不足以大飨大飨之礼不足以大旅大旅且矣不足以飨帝母轻议礼盖飨帝之礼其难也如此可弗慎欤伏惟圣明以不愆不忘之心弘善继善述之道信先王之礼而不泥其沿袭之迹遵皇祖之制而兼思其更定之由圣心安即人心举安而天心得矣臣无任昧冐惶惧之至 

　　○谨奏为陈情乞恩给假省亲事 

　　窃惟国朝之制京官离家六年之上者许令给假省亲所以教人臣之为孝也教以孝者所以教为为忠也然必以六年为限使出而事君归而事亲并行而不偏废此法意也臣在先朝尝一归省家居间恭遇皇上龙飞民物快覩臣父促臣北上以正德十六年六月二十六日到京过蒙简拔日侍讲筵继录年劳叨秩三品复蒙圣慈念臣父母年老超越常格锡之诰命佩戴恩德以感以惭顾臣远去父母数千余里禄飬弗亲音问鲜至中夜长怀泪垂枕下久欲乞归但以圣学方勤未可先身图之便兼且年例未及不敢伤朝廷之公黾勉供軄忧思万端今年六月及六年之期方欲具疏陈情适遇吏部员缺廷荐谬及诏令遂下服任伊迩图报愈难正宜在公匪懈讵敢更及巳私柰臣分薄福过灾生不幸于八月再丧妻室一子幼小呱苦无依臣父母一旦得此凶问必加惊悼意欝气衰可虑尤甚用是数月之间隐忍踌蹰尚未敢以丧告臣之处此实为不堪臣尝闻李密在晋时为祖母刘上表有云尽节于陛下之日长报刘之日短今臣犬马之齿纔踰四十圣明在上未即弃置竭其驽钝承事左右尚将有日臣父年八十有五臣母七十有七来日无多万一不测见面无期臣抱终身之痛何以自赎此臣至情天日可鉴仰惟皇上大孝远迈百王锡类因心有感必应用敢辄沥诚恳冐渎宸听伏望特降纶音容臣照例给假归省兼为妻营葬事毕之日倘或亲年尚可支持自当依限前来供职岂敢久旷岁月以负陛下知遇之恩哉臣不胜迫切祈恳之至 

　　○谨奏为陈情乞恩请给诰命事 

　　臣以凡庸误蒙圣恩擢至今职感激方深图报无地兹复昧冐辄干宸听臣父　先任云南府知府致仕见年八十有三臣母娄氏年七十有五臣自正德十二年给假归省留侍五年恭遇皇上登极臣父促臣前来供职逮今又踰四年虽平安之报每闻而喜惧之私日切欲复归省年例未及况遭遇圣明方侍讲读未敢言私近该吏部右侍郎温仁和以父温玺年及八十陈情乞封荷蒙特恩给与应得诰命臣为亲之切与仁和之情固同而臣父之年视仁和之父尤老倘有不测自憾无穷仰惟皇上以孝为治恩及万方臣忝侍从日瞻天表既有至情安敢不以诚上达伏朢圣慈垂察特勑吏部查照温仁和近例　颁赐臣父母应得诰命犹及生存之日与沾旷荡之恩庶臣为子之情少获自尽益得悉心供职以图报称于万一矣臣无任战竞祈恳之至奉圣旨董玘日侍讲读多效勤劳伊父母并应得诰命都给与他吏部知道钦此 

　　○谨奏为乞恩请给恤典事 

　　十月二十九日得臣兄书云臣父于本年九月十九日晨起命具牲醴于祠堂乃易新衣亲诣祖考前拜告毕回至堂中令设寝席至晚瞑坐而终臣发书惊仆几至陨绝臣父素无疾病老盗康强视听精明行步轻便正德年间臣尝给假归省获侍家庭六年恭遇皇上登极臣父谓圣主不世出即促臣北上及叨侍日讲荷蒙特恩锡臣父母诰命封臣父为通议大夫詹事府詹事兼翰林院学士臣父初以进士历官知县御史知府致仕暮龄乃得进封三品荣幸非常感佩恩私天高地厚每每贻书谆切戒谕令臣勉修职业以图报称于万一庶几忠孝兼尽勿得言归昔年臣妻病故臣欲给假送幼子臣父复以大义责臣臣窃思君恩未报父命且严遂不敢乞归又自以亲年虽高幸各康徤如天之福冀可遂孝养于他日不意臣罪戾深重臣父遽尔见背言念及此五内分裂终天之痛其何能及臣查得大明会典凡两京三品文官并父母曾授本等封者俱照例祭葬又查得经筵日讲官员父母病故例得祭葬嘉靖四年礼部右侍郎李时母边氏病故请给恤典奉圣旨边氏准照例与祭葬李时日侍讲读多效勤劳着驰驿去伊父李楘还准与应得赠官诰命并祭一坛钦此臣备员讲幄十年诚愧浅劣无所禆补但比之李时事体颇同岁月仍久而臣父在嘉靖四年已封三品视未曾授本等封者于例尤恊伏望圣慈悯臣哀苦勑下该部照例准与恤典则臣虽不能致孝养于生前而臣父犹得沾被宠光于地下臣与子孙世世仰戴圣恩无穷矣臣稽颡流涕不胜昧冐祈恳之至 

　　○谨奏为谢恩事 

　　臣于去冬十月二十九日闻父丧十一月十四日该礼部题节奉圣旨董玘伊父准与祭葬着本布政司堂上官督造钦此十二月初二日工部覆题奉圣旨是钦此该本部移咨到臣因值河冻臣从陆路回还至正月二十二日抵家二月初四日该本布政使司遵奉钦依事理设备祭品差委堂上官右参政党以平赍捧御制谕祭文督率知府等官洪珠等至臣家赐祭毕伏思臣以一介草茅遭遇圣明久尘侍从宠被其身又及其亲封及其存又厚其死不惟臣穷乡蓬室生辉而闾阎父老见此稀旷之盛典亦无不称叹第臣受恩深厚诚莫知所以为报也 

　　○谨奏为抱哀陈情申请恤典事 

　　臣于嘉靖九年十月二十九日闻父丧具奏请给恤典荷蒙皇上俯念日讲微劳特命礼部查例来看续该礼部题奉圣旨董玘伊父准与祭葬着本布政司堂上官督造不必差官还照例与他驰驿去钦此窃念臣以一介草茅遭遇圣明获侍旃厦十年宠被其身又及其亲封及其存又厚其死臣感戴圣恩天高地厚莫知所以为报退伏田野日惟祝颂圣德圣寿而巳兹复不幸臣母娄氏于本年六月十三日弃背查得旧例父先故巳赐祭葬者母故仍与祭一坛并给开圹之费臣叨被恩宠巳踰涯分且罪废之余安敢复有陈乞惟念生育之恩父母则同劬劳之苦母氏尤甚臣父母生前诰封幸巳均沾身后恤典例应并及天恩旷荡必不独靳于臣但恐以臣身被诬之故而或沮臣母应得之恩则臣母死不瞑目而臣生亦无所容于覆载间矣伏乞圣慈鉴察勑下该部查例　准与臣母恤典不惟臣母有知当衘感于地下而臣心迹得白尤当効死以报称于异日矣 

　　○谨题为循旧典以笃亲亲事 

　　内开少师兼太子太师吏部尚书华盖殿太学士杨一清题臣玘等会同太子太保礼部尚书兼翰林院学士方献夫等查得太明会典内一欵凡文职本身并族属有女为王妃及夫人男为仪宾等项俱各见在及有子孙者不许升除京官又一欵凡京官与　王府结亲者攺调外任若　王府官不拘军民职但与王同城居住者皆攺调又一欵凡亲王妃父授兵马副指挥俱不任事及查本部历年卷案并无开载始自何年何人倡议缘由中间虽节经与　王府有亲等官陈奏俱未准行止有正德四年本部等衙门会议题准分别名号族属远近等第回避事例似为少宽随复攺正又查得问刑条例系弘治十三年法司会同各衙门条奏详定其间所载各项事例历年承行已久亦非始自弘治夫间臣等议得少师兼太子太师吏部尚书华盖殿大学士杨一清所奏无非惇睦族之恩开用贤之路持论甚正陛下降旨特令臣等会议欲广帝王推诚待物之道所宜将顺但切详累朝以来所以不许　王亲升除京职或除京职不任以事之意本非以　王亲之故过为裁抑实以别嫌防微使同姓不相疑二戚属终获保全其间寓意深远又有难以显言者盖其初亦非为贤者设万一有如近年娄姓之徒则帝王防闲之道似或未可尽畧且　王亲虽不许任京职往往得为左右布政使其官阶二品与在内尚书相等使非区区自怀重内轻外之心则其生平济时行道之愿亦不可谓不得尽行矣伏读诏旨所谓推诚防闲二者渊衷固巳洞然况事干宗室臣等擅难定拟伏乞圣裁 

　　○拟李德裕上丹扆六箴表 

　　伏以世道平康周武式铭盘之义帝德广运虞益进行舟之先?见盖愿冶之君虽无虞而抑畏故责难之弼必先事而防闲恭遇　○○○○绍累世之弘图嗣无强之历服发强刚毅徽柔懿恭法易象之健行不敢遐逸知春秋之正始厚自矜持化巳运于无为德尤贵乎有飬臣身蒙宠渥世受 
　　国恩臣祖栖筠曾穪直于　圣祖臣父吉甫实赞治于　宪皇虽竭肱股之劳莫效涓埃之报情徒内激貌实外惭身远龙颜不能如仲山甫之补职心在王室固愿学魏文贞之爱君爰撰六箴用罄一得窃以夏禹勤邦乃百王之模范周文卑服实万世之仪刑却马还珠仰贤王之德去凶举恺诵圣主之明示物脱身斯亦危矣识容进饭惟曰殆哉比顽丧邦齐宣之覆辙从善兴国汉祖之弘规咸取大端兼益管见稽古事而可法可戒切君身而为师为资劝励精则曰宵衣规端表而名正服罢珍玩之献所宝惟贤纳规诲之言有善必纳辩别邪慝式严两观之诛防杜细微永绝冷渊之祸取远征近属事比辞顾狂瞽之言竭心力以奚补然　圣明之主察刍羌而无遗诚不敢比蕴古之大宝箴窃亦自附九龄之金鉴录用名丹扆少禆　渊衷伏□　致谨于不见不闻之天屡省于有为有行之际张之便殿用代忠谏之屏留诸　圣心不忘敬义之册三镇听命益恢　宪祖之弘规四海归心永保　文皇之丕绪谨以所撰丹扆六箴随表上进以　闻 

　　●附录 

　　詹事府詹事兼翰林院学士臣董玘谨奏为患病事臣于本年四月二十四日偶感末疾一向调理未痊伏闻皇上降旨于盛暑中特令讲官以三八日轮讲大学衍义此葢圣志日勤圣学时敏之实验也伏枕之余深用庆幸至六月初三日轮该臣进讲念此盛事不敢以病自沮遂勉强出朝敷陈愚悃一二缘气体尚虚于初六日复患泄泻遂至困卧仍注门籍今者荷蒙圣恩误以廷荐用臣于吏部臣不胜惶悚顾久泄伤脾且夕难愈神昏头晕未能赴阙称谢伏望圣慈容臣暂在家服药调理庶获痊可为此具本令本院孔目钱文赍捧谨具奏知嘉靖六年六月十六日奏吏部右侍郎兼翰林院学士臣董玘谨题为印信事照得本部印信原系左侍郎孟春署掌今奉钦依提问所有印信缺官掌管及照本部新攺尚书李承勋行取未到臣玘见患眩晕等疾调理未痊伏望皇上于各部尚书或侍郎内简命一员署掌印信候李承勋至日交代庶部事有所统摄臣玘亦得专意调理以候痊可缘系印信事理未敢擅便谨题请旨嘉靖六年八月二十日题奉圣旨印着董玘署掌便着赴部供职吏部知道钦此吏部右侍郎兼翰林院学士臣董玘谨奏为陈情乞恩给假省亲事窃惟国朝之制京官离家六年之上者许令给假省亲所以教人臣之孝也教以孝者所以教为忠也然必以六年为限使出而事君归而事亲并行而不偏废此法意也臣在先朝尝给假归省家居五年有余恭遇皇上龙飞民物快覩臣父促臣北上以正德十六年六月二十六日到京过蒙简拔日侍讲筵继录年劳叨秩三品复蒙圣慈念臣父母年老超越常格锡之诰命佩戴恩德以感以惭顾臣远去父母数千余里禄养弗亲音问鲜至终夜长怀泪垂枕下久欲乞归但以圣学方勤未可先身图之便兼且年例未及不敢伤朝廷之公黾勉供职忧思万端今年六月巳及六年之期方欲具疏陈情适遇吏部员缺廷荐谬及诏命遂下服任伊迩图报愈难正宜在公匪懈讵敢更及己私柰臣分薄福过灾生不幸近日再丧妻室一子尚幼呱苦无依臣父母一旦得此凶问不免感伤年衰意欝可虑尤甚用是数月之间隐忍踌蹰尚未敢以丧告臣之处此实为狼狈臣尝闻李密在晋时为祖母上表有云尽节于陛下之日长报刘之日短今臣犬马之齿纔踰四十圣明在上未即弃置竭其驽钝承事左右尚将有日臣父年八十有五母年七十有七来日无多万一不测见面无期臣抱终身之痛何以自赎此臣至情天日可鉴仰惟皇上大孝远迈百王锡类因心有感必应用敢辄沥诚恳冐渎宸聪伏望特降纶音容臣照例给假归省兼为妻营葬事毕之日倘或亲年尚可支持自当依限前来供职岂敢久矌岁月以负陛下知遇之恩哉臣不胜迫切祈恳之至为此具本亲赍谨具奏闻伏候勑旨嘉靖六年九月初六日奏奉圣旨吏部缺官管事董玘不准给假便着出部供职吏部知道钦此 

　　吏部右侍郎兼翰林院学士臣董玘谨奏为谢恩事今日伏蒙圣谕着安心照旧供职钦此臣猥以庸愚叨侍讲筵有年近因忧思过多情志昏愦以致行立失序罪当万死陛下不加谴责特令内阁传谕二三日间战栗陨越莫知所措复蒙降札着安心照旧供职圣恩宽大不惟曲宥其罪而又欲安其心虽父母之于子不是过也臣敢不夙夜循省以图报称于万一缘系传谕事理不敢随例报名廷谢为此具本亲赍谨奏谢恩嘉靖六年十月二十日奏奉圣旨尔官在讲读之地位列大臣岂得苟失恭让之宜故朕未忍斥言特谕内阁传示尔当钦体朕意勉修职业副朕任用照旧用心办事钦此吏部左侍郎奏为明职守以慎体统事本月十五日该本部尚书方献夫奏称有疾乞休退等因奉圣旨卿有疾宜善加调理部中事务着侍郎董玘掌行该部知道钦此臣备员卿贰岂敢辞难避事以负明主委用之意顾惟六部之事俱总于尚书若侍郎之职今不过佐成而巳故尚书虽或有疾往往任事如常惟升迁去任缺人管事始命侍郎署掌印信今献夫在告未久遽以部事属臣揆之事体似非稳便况献夫在告以来日逐推升除授及一应题奏或到部裁决或在家区??匆未尝因疾少废使臣辄与其事不惟臣之心不安而献夫之心亦或有未安者伏望皇上俯鉴愚衷仍命献夫照旧总管部事不妨调理其它部中常行文移细务臣当遵奉明旨代为佥书庶于体统无嫌臣不胜冐昧之至谨具奏闻伏候敕旨嘉靖九年八月二十日奉圣旨着照前旨行该部知道钦此不肖在翰林久同官资次居后者迁侍郎巳数人而不肖以史劳得进詹事旧例詹事无转侍郎者不意乃有吏部之推拙性惟??匆闲散可以寡过吏部实非所愿盖踰月而后谢23恩又再疏辞避而谮言入矣故附此于先集后亦以见不肖当时所??匆之难也末一疏乃获戾所由而未敢尽言者故亦附焉守制吏部左侍郎臣董玘谨奏为明诬罔以全名节事臣守制回还巳于今年正月二十二日抵家营葬间见去冬十二月　　日邸报该御史胡明善劾奏兵部郎中华钥内称钥乃臣私厚门生旬月之间求臣推点参议二次又利啖臣攺授翰林等因奉圣旨这所奏事情着都察院从公查审明白参奏定夺钦此次日又该胡明善奏臣巧构邪谋阴陷善类欲谋礼部尚书则排侍郎徐缙欲入阁则排尚书李时欲日讲则排詹事顾鼎臣及闻亲丧迁延顾望曲意弥缝以图复起等因节该奉圣旨胡明善连奏董玘内称排徐缙李时顾鼎臣都着他从实具陈缘由勿得浮泛董玘闻亲丧有无延缓弥缝以图复起着都察院一并从公查明参奏定夺钦此臣再见报不胜惊愣惶悚窃思人臣之义惟当引咎责躬事之有无终不可掩今圣天子在上明烛幽隐若果亏枉必蒙昭雪有不必屑屑自辨者又臣累然在衰绖中五内如割与死为邻遑恤其它但明善所奏系千名节臣去国日远窃恐投杼眩子三至市虎成子三人使臣含冤苫块无以自明则死不目瞑矣辄敢昧冒即其所奏一二言之伏惟圣明垂察华钥二次陪点参议一是尚书方献夫在任时所推一是侍郎徐缙署印所推皆非臣所能与力且亦非旬月之间其推点月日可查至于改授翰林屡奉有钦依会官考选充非臣所可得专况钥今固未尝改授也臣何私厚之有即此一节其奏内诬罔臣之事固可类推矣徐缙李时顾鼎臣三人皆与臣同官翰林缙与鼎臣又臣同年进士而时在同官中与臣尤厚臣何自而排之圣明在上用舍予夺断自宸衷谁敢谋进今乃云欲谋某官即排某某不知此言何所自起也昔年礼部尚书员缺会推之时方献夫举臣与李时臣再三让时众所共见又曾到献夫私家固让即臣欲让时一事其排与否亦明矣况今礼部无缺臣巳丁忧又何所谋即使臣在任时有缺臣为左侍郎缙为右侍郎自有常资似亦不湏排缙也鼎臣昔为谕德遭多□彼时臣省亲在家已五年及臣到京不久鼎臣遂去不知于臣何与也臣登第时与鼎臣名次相联鼎臣与臣颇相厚善及鼎臣再入朝臣以历俸叙迁名位在前鼎臣内怀忌嫉意欲倾挤造谤百端臣以故人情厚失在鼎臣耳未尝敢于人前一言短之窃欲附于自反之义庶其少巳而鼎臣嫉臣滋甚闻臣丁忧喜动颜色又日腾飞谤有为臣不平者每每以语臣臣亦弗之校也今明善反为此言不知果臣之排鼎臣欤抑鼎臣之排臣也臣忝在吏部数年虽事权自有主者于善类或不能尽举有愧于其职若谓臣阴陷善类则冤矣去冬十月二十九日义男董贵赍执本府印信公文并臣兄家书到京报臣父弃养臣即日闻丧十一月初四日具奏请给恤典奉钦依礼部查例来看本月十四日礼部覆题钦准祭葬后遇冬至大祀工部未曾覆题至十二月初一日纔得旨初二日侍郎今升尚书蒋瑶令吏送照会公文到臣家兼遇祈雪斋期鸿胪寺不??攵报单臣于初四日谢恩初六日陛辞是日晚本部送到孝字号勘合次日早即扶病出城自闻丧至此计三十六日未尝停滞缘臣哭泣过多加以应接劳惫病不能支动辄眩晕两足拘挛血气不属胷胁刺痛口有血腥恐无以终大事不得已延医调治买备药饵亦湏数日而幼子复病僮仆以下病者二人死者二人数日之间苦楚多端难以尽举至二十日行抵河西务因值河冻将家小寄住民家臣仍舆病从陆路先回时臣妻又感寒发热病势颇剧臣亦不能复顾以此言之臣果延缓否也前此丁忧官员尚有久住守冻俟河开方行者人亦未尝訾之不知何故独以此言加之于臣乎圣明在上何所用其弥缝父死之谓何若他有所觊则非人类也明善为此奏亦自有因臣至此不敢不以实上闻明善为知县物议颇多后以主事攺御史台中之人无不鄙恶之臣在部署印时平凉知府缺文选司郎中刘序持缺帖请臣推补欲用户部郎中王松臣云平凉极难做王松恐不堪序云王员外替他说要求升臣云户部近巳升二人矣可于各衙门中用序文云当时还要荐他做温州知府今只为不曾了事臣执不可序复举数人因及明善臣偶云此人该升出久矣但廵按未回此缺且可迟迟序遂持缺帖回司及臣丁忧后平凉竟用王松此言亦不知为何人所泄明善遂谓臣欲害之不知彼时乃是泛论人才初出于无意也近明善回京来吊臣执礼甚恭且云昔年由主事攺御史多蒙老先生扶持厚恩不曾报得又谈叙旧故再三伛偻称谢而去臣固巳心疑之不意其遽发也臣为学士时明善曾与臣往来今特惑于人言谓臣欲害之故释憾于此奏内乃云平昔无识又云无纤芥之怨亦欺矣吏部乃进退人才之地日常议论可否必不能免使人皆如明善有闻即怀恨则为吏部者不巳难乎且提学台中之极选明善堪□与否臣不敢复论但因攻臣遂有提学之推则其诬害臣之迹亦甚了然矣臣父平昔恳恳教臣以忠孝之义今遭大故不能躬亲殡殓吁天号恸悔无所及臣尚有老母在堂此回勉襄大事幸而未死方将终伏田野奉飬老母以尽人子之心外此皆非臣愚所知也若果如明善之言有所弥缝是臣不惟上负明主之恩亦且下负先臣之训真不忠不孝罪人矣臣荒迷中语言无次溷渎天听伏望圣慈特垂鉴察俾臣孤危之踪得以保全实天地父母罔极之恩也臣不胜哀号迫切之至为此具本差义男董兴赍捧谨具奏闻伏候勑旨嘉靖十年正月二十七日奏明善回奏谓嘉靖初年御史成英劾顾鼎臣对人云得之于臣前年给事中刘世扬劾鼎臣人问之亦云详于臣此盖皆出于鼎臣之口英与世扬必无是言也凡英所劾多系鼎臣在正德年间与陆完交通事情其劾鼎臣亦是正德十六年非嘉靖初年也彼时臣省亲在家此等事皆未之闻至正德十六年六月二十六日臣纔到京今仍谓英得之臣于理通乎世扬因劾鼎臣陛下尝下之狱拷讯之矣患难之际虽兄弟亲戚不能相顾使果由于臣世扬肯为臣隐乎世扬在拷讯之下并无一言及臣而人问之则云云又非人情也且言官论劾鼎臣者前后累十数人非止英与世扬也彼亦皆臣使之欤身为言官乃为人所使其自视为何如人假令欲有所排彼万一不见信其视我为何如人似亦不应若是之愚也盖鼎臣自知不为公论所容每被论劾辄归咎于臣以借口今英与世扬皆见在外任陛下试以严旨诘问之则有无自明矣明善奏内又谓去年给事中陆粲劾李时后或咎之粲云董谓未尽时罪状又引方献夫霍韬每对人云董谓粲本出于徐子容其言尤妄一日臣与李时自郊坛回步出西天门李时谓臣曰陆粲当初劾的原不是我崦西攺入我名字邃翁见粲本一惊说何故换了他又曰先生你好造物若不是曾教庶吉士粲恐怕干名犯义几乎也添上你名字了这等同僚怎么相处崦西缙号子容其字邃翁指故大学士杨一清缙与粲皆一清门下实时此言则谓粲本出于徐子容者时也非臣也排时者缙也亦非也缙欲于粲本添臣名字是缙排臣非臣排缙也粲但以臣曾教书不添臣名则臣盖亦幸免耳又敢与粲私有所云哉陛下试召时以此言问之天地鬼神临之在上质之在傍岂可欺也其引方献夫霍韬云然盖以二臣既去无所于证耳不知今二臣尚皆家居陛下固可密问之也陆粲虽迁谪其事固可穷究也安可妄以加之于臣乎臣虽无似数尝奉教于君子长者矣平居尚耻言人过实时所言亦未尝敢以语人今乃以闻于九重者岂臣之心哉谗人罔极不得不以时之言自明耳臣父以嘉靖九年九月十九日申时故次日臣长兄即令义男董贵赴本府陈告臣家去府一百四十余里二十三日领本府印信公文赍执起程至本年十月二十九日到京臣即日闻丧今明善乃诬臣云久不发丧不知月日道里一一皆可查也臣义男与本府经历同到京其人固可证也明善肆为诬害之言一至于此殆亦无复人心无复天理矣且其初奏则曰闻丧之后迁延弥缝以图复起再奏则曰因吏部尚书员缺久不发丧意有所图其前后之言自相抵牾如此又臣以十月二十九日闻丧三十日本部巳题本请官署印矣今乃云十一月初一日发丧即此日期尚记写不的其它可知盖明善屡奏其意惟主于报怨其事皆出于摭拾其诬害臣之迹固自甚明不然明善居言路巳久臣在任时不闻有言一旦乘臣去后连奏不已亦独何欤夫不孝不忠大罪也使果□明善之言则罪不止于罢黜若皆出于诬罔□岂可使臣蒙此不根之谤甘此不韪之名哉 
　　右第二奏 

　　臣初以明善所奏特一人之私言都察院风纪所寄宜有公论不意鋐以私憾亦从而和之诬臣滋甚迩者奉旨推提督团营官员系是兵部掌行原不由吏部会推之日兵部侍郎陈洪谟首推汪鋐户部尚书梁材礼部尚书李时即应声推洪谟陪之又并不由臣是日会推罢适赐纂修官员宴于礼部有语鋐者曰董某怕你过吏部先把你推在团营使你动不得鋐急于进取遂惑于其言谓臣实沮之故肆为下石之计如此夫提督团营重任也鋐何不悦于此皇上总揽万几因才授任非臣下所能干预即果欲用鋐则自团营复转吏部亦何不可况会推实不由臣何乃遂以此致憾于臣哉以一念争进之私遂诬人以背逆不孝之名而不顾嘻亦甚矣鋐引奔丧之礼曰始闻遂行不俟终日也成服而后行不出三日也此在礼经固有之鋐以责臣是也不知国朝之制京官丁忧必湏奏闻请给孝字号勘合今百六十余年以来凡丁忧官员宁有不俟终日不出三日而即行者乎况臣又例该请给恤典自当待命而后行即欲不俟终日不出三日得乎又谓臣十年不一归省自嘉靖元年南畿主考回京未尝南往臣自弘治乙丑入仕至今二十六年尝再给假归矣后次归省臣父每促臣北上臣不忍离别家居侍飬者五年有余恭遇皇上登极臣始以父命到京及嘉靖元年南畿之行则因便耳今鋐于臣归省缘由畧不之及乃曰十年不一归省何欤况臣自嘉靖六年以来归念甚切屡腾奏牍臣父闻之责臣以太义乃不敢言归岂臣忘亲固位乎鋐之心待欲以此撼动圣意亦不计其言之非实矣又云朋侪有劝其速行者则曰如天寒地冻何如少妻嫩子何不知此言鋐闻之于谁朋侪劝者为谁况臣妻子见今留河西务臣巳从陆路回家则其言妄矣又谓臣于情何安于心何忍夫是非之心人人皆有好恶之情宜不相远鋐岂不知臣之乎素固非背逆不孝者乎特进取之念炽如猛火故发为害人之辞毒如螫蝮臣亦窃谓鋐于心何忍于情何安也鋐为布政时以书干臣辞极卑谄臣昨署部印鋐亦每对人称许臣之公以臣一人之身而鋐之毁誉前后顿异如此其情状亦可识矣臣抵家后追想臣父音容不可复逮一恸几绝此身之生死尚未可知则人之毁誉又何足恤但蒙此不韪之名恐无以自白子天下也君门高远明照或有所遗是以敢昧死言之不然以臣之□亦何能与鋐争胜哉 
　　右第三奏 
