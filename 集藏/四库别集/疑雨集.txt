疑雨集


己卯年
花烛诗
四月春蚕已剥绵，困人风日嫁人天。不知织就鸳鸯锦，废却如花几夜眠。
无题四首
弄玉当年未嫁时，徘徊好影自矜持。几从画府回娇靥，羞向花间曳绮綦。千蝶帐深萦短梦，九雏钗重闲初笄。朝回夫婿鸣驺去，下却珠帘不肯窥。
学书不学卫夫人，度曲惟教唱柳君。鹦鹉自将新律教，猧儿闲取练香熏。镜中铸就娇颜色，帐里惊回好梦魂。一榻茶烟清似水，金钗划作断肠纹。
琼树瑶枝分外清，雒川应是旧仪形。阁中碧玉谁人识，楼上罗敷只自名。二尺吐云嫌髻短，五铢含雾喜身轻。从来不作多情调，羞读关雎第四声。
栽培艳质向瑶阶，取次帘栊不放开。裹手倩人收宝钿，含颦拣样画香煤。腰肢未许同行拟，性格还从夫婿猜。阿母错怜教不嫁，几回偷看画图来。
催妆诗六首
娇羞不肯下妆台，侍女环将九子钗。寄语倦妆人说道，轻施朱粉学慵来。
十步笙歌响碧霄，严妆无力夜迢迢。羞将双黛凭人试，留与张郎见后描。
说嫁心惊惊日痴，尊前玉筯镇双垂。不知夫婿尤怜惜，却忆娇嗔阿母时。
羞向明窗结佩璫，穿衣宝镜暗生光。生憎乌鹊来相噪，默默无言下象床。
当初忍笑画鸳鸯，真个如今拟凤凰。别却群仙拜王母，已闻青鸟报刘郎。
云作双鬟雪作肌，天教分付与男儿。转身拭泪银河畔，别却鸳机再不归。
吴行纪事
月钟霜瓦冻鸦啼，梦里枫桥却向西。暖语未终天忽晓，不堪空作醉乡迷。
相要不说卷衣裳，笑挽流苏背烛光。赖有暖言堪入骨，一宵输意作王昌。
绕身一步也堪怜，特地呼来放膝边。问道初寒身怕冷，今宵多半要装绵。
烧残绛蜡啼千筯，碎嚼冰蚕搅万丝。水国不生红豆子，赠卿何物助相思。
尊前一笑两相同，烛映羞颜旖旎红。更有销魂人不见，断云零雨数声中。
爱弄黄金佛手香，不因清啭不轻尝。从今夺取春莺舌，只辨双柑听绕梁。
感郎珍重不能羞，夜浅香浓掩画楼。翠涩乍慵花上蝶，红酣常湿雨中鸠。
丁巳年
灯宵纪事
灯楼月沼映春雪，箫鼓风前院院闻。但是酒旗歌板地，一时凄切想离群。
踏雾天街艳步狂，微风一道染衣香。游人暗逐芳尘去，拾得儿家紫佩囊。
春空淡白照银纱，一径幽寻避月华。记得画桥南畔去，绿杨阴下是他家。
赵李钿车昔昔游，酒边灯下共迟留。如何月照金堂夜，只有梅花伴莫愁。
无题
玉壶传点出花丛，青鸟衔笺尚未通。砌就银湾乌不度，筑成瑶圃鹤难逢。春浓逗梦三千里，路暗迷人十二峰。蜡照渐微香灺冷，佩声才达画堂东。
绕枕离怀话未穷，河梁只在此楼中。迎愁月剩三分白，隔泪灯摇一点红。有雾不曾遮别路，随风想得过花丛。王昌望里千回首，满院帘栊颺晓风。
戊午年
入吴访贺无因
心期如水较清深，未许湘波隔桂林。胜赏每邀雌霓句，壮情时警怒蛙鸣。机边手爪欢何似，镜里头颅叹不禁。此夕吴装冷烟月，横塘清啸一相寻。
昆季避暑分韵得清字
大地炎埃隙地清，乌衣游集葛衣新。已随雁序流三雅，更倚篪笛音奏四声。慕寂夫能蠲尘拂，凌寒河事慰棋枰。阿连更借幽心句，一夕西堂幽草生。
有所窥（春日访无因尚在内寝侍儿嘱余勿唤因留八句）
花影花香搅睡情，香融绣被夹罗轻。楚云入梦浑迷晓，蜀酒禁愁误达晨。曲曲银屏低拂燕，层层珠箔略闻莺。游人窥探栖鸳去，刻向琅玕记我曾。
赋得隔水楼高
一寸心期百尺楼，明河界作两边秋。移开月扇朝云出，掩过银屏夜月收。鬓态易迷花影乱，衣香暗接水光浮。残阳没后寒灯小，各自垂帘背面愁。
咏史
不愁身短恨情长，春去空余树底芳。恍隔纱窗闻暗珮，欲搴重幕睹明妆。
睡起
睡起即尊前，前墀霁魄圆。晚花疏更好，秋鸟静堪怜。风露当歌落，星河向酒悬。宿酲犹未解，于此复陶然。
即事，
醉色风前减，茶香雨后添。看妆仍把卷，相对一炉烟。
王敬宏夫人
碧涧青林自掩关，调集朱粉傅双鬟。江陵隔岁书题绝，只道贪游未得闲。
为探雏凤过高斋。更恋新凉未即回。底事江陵经岁去，桓元只合买舟来。
御君得鬼歌有流水断桥人不渡夜深孤影月明中句因广其境成篇
夜永迷灵逐恨飘，漆灯闪烁隔溪桥。荒涂露下千虫歇，绝壑风生万木号。水脉独来愁不渡，山阿谁在语相邀。由来地下悲秋况，还与人间共寂寥。
京口寓兴次叔闻韵
三山新沐翠琉璃，喜是残尊未涸时。出郭斜过穿苑路，傍林低度拂人枝。江声远和松风转，山色遥连麦浪吹，幽径夕阳常醉归。往来空羡牧羊儿。
酒痕衫袖尚淋漓，日压重檐睡醒时。慕寂未能蠲弈具，寻幽何必见花枝。多才笔舌临江咏，入梦萧声隔院吹。昨夜城南新得句，愁中偷赋比红儿。
半帆阁避暑
长林莽莽翠扶檐，柳下风来散午炎。绿粉清凝千个竹，红衣飘动万枝莲。云回树影移茶灶，雨送林香入酒船。一曲清歌高阁迥，半帆冲断夕阳烟。
独酌
旅酒冲愁薄，庭梅寓赏孤。偶来清月伴，惟与博山俱。

己未年
云间独归留别叔闻于青溪归后寄之
三年无处不盘桓，客舍逢君一破颜。长共清尊无足恨，每闻佳句有余欢。闲来步缓烟郊晚，醒后谈深雨榻寒。今日独归翻似客，杏花狼藉不曾看。
无题
几层芳树几层楼，只隔欢娱不隔愁。花外迁延惟见影，月中寻觅略闻讴。吴歌凄断偏相入，楚梦微茫不易留。时节落花人病酒，睡魂经雨思悠悠。
瞥见（诗本不工存其深恨聊共当泣何忍长歌）
别来清减转多姿，花影长廊瞥见时。双鬓淡烟双袖泪，偎人刚道莫相思。
盈盈
盈盈一翠条，的的望中娇。只恐风飘去，还愁日炙销。迎来才得近，背去又成遥。路转齐回首，飞花咽百劳。
咏史
不恨身短恨情长，春去空余树底芳。恍隔纱窗闻暗佩，欲搴重幕睹明妆。杯浇翠影神同醉，笔写兰仪语亦香。汉殿倾城真浪说，生前掩面郁金床。
冠剑纷纭出石城，偏从佳客问分明。只应不避兰成妒，历历莺啼说太清。
花颜玉带拥高城，迢递情人到楚荆。此日清袖开别榻，不知传酒属何人。
无题
倚树临楼卧酒垆，清狂判得费工夫。寒轻泥拔金钗饮，醉浅佯邀小玉扶。粉迹著书新指晕，翠痕沾袖旧眉图。闲来花下偏相问，昨制无题事有无。
庚申年
燕
别却天涯到画梁，天涯几处为回肠。横塘掠水经微雨，小院拖花过夕阳。飞去定寻前岁垒，舞来犹带隔林香。双栖碎语重檐月，梦入关河夜正长。
辛酉年
江上
回首江云泪几双，酒空金盏在他乡。穷途自合亲情断，幽恨那堪世事忙。两岸草花秋寂历，一船烟月夜凄凉。不知身是孤飞鸟，犹误题笺寄孟光。
壬戌年
赠冯元甫
浊醑倾罢奈愁何，客有冯驩慰放歌。伏枥志偿燕市价，困鲸羞借楚江波。更薪灭灶鸿应少，集菀辞枯鸟更多。肝胆只君堪付托，为抽心铁一横磨。
癸亥年
赠龚君瑞
闭户繙书有几车，青灯深夜映窗纱。半帘蕉雨时飘砚，一砌松风静煮茶。笔阵战酣蚕食叶，文心磨洗铁沉沙。今朝试向溪头步，几树疏梅尽著花。
所见
油壁红帘映日开，画罗氲麝逆风来。明妆自是怜清沼，细步还应惜落梅。嫁早怕逢先认客，春寒愁上最高台。寻幽赖有潘郎共，便到残阳且莫催。
春晴
柳弱不堪扶，春愁剧鹧鸪。翠烟三月尽，红雨一庭芜。晓日鸠呼妇，晴风雁引雏。东邻踏青女，前日在前湖。
赠康元始归试云间
碧水东风雨脚斜，暮春离客似离家。牛腰诗卷青舟载，龙腹诗名白社夸。
重题
阶前漫有忘忧草，帐里空垂辟闷犀。惟有相思助吟兴，一篇才了又重题。
效元相体
梨花淡淡玉亭亭，忆得双文缟素晶。最是镜前欢喜处，断红蛾绿越分明。
香丝压枕落玫瑰，忆得双文睡脸回。底事沉吟又如笑，与君刚在梦中来。
赠所欢
嚼花吹叶弄妆迟，笑把花枝唱竹枝。千蝶帐深萦午梦，九雏钗重困春笄。人夸艳极偏耽静，天遣情多莫讳痴。嫁得书生不无谓，缠头只索断肠诗。
横塘
却持双泪下西轩，络纬秋声玉砌喧。行过回塘更添恨，绿荷犹自盖双鸳。
赠端己时湘云在座
淡月帘栊画烛筵，燕台佳句柳枝怜。香盘腻发春云湿，酒入寒肌夜玉怜。眼媚暗流灯影外，唤声低彻枕函边。湘君一夕啼多少，染得衾斑似竹鲜。
甲子年
赠云客
不为郎归不卷帘，碧莎春砌步纤纤。长裙书带同心结，斗帐歌声刮骨盐。险约最欢来意外，沉忧难讳到眉尖。斜阳欲度梅梢尽，才向红窗拂镜奁。
赠君锡即用其韵兼有以勉之
珍重闲情肯浪痴，一回踪迹几回思。目成歌席先偷笑，泪尽离衫未解携。此日碧桃三度窃，何处琼树一枝移。怜君正在花秾处，莫到成阴却恨迟。

乙丑年
病中柬友
忆别江皋酒半酣，病身全似再眠蚕。维摩斗室经旬掩，愿接枚生一快谈。
感怀杂咏
何处青林好卜居，布帆空载一船书。理文有象惭吞凤，避债无台敢食鱼。贫骨岂容仙药换，牢愁难借妙言除。临卬四壁今如此，谁更同时赋子虚。
旅梦初回百恨新，寸肠焚绝泪成冰。穷途易感如杨子，旧里难归似柏人。骏价有谁沽死骨，鲸波无分活枯鳞。多愁髀肉空如削，跃马何曾及病身。
梯攻百道是愁心，痛饮排愁肺病侵。无计散怀惟痛哭，难持孤愤寄登临。雪封客舍炊烟断，风度僧寮药气深。世味如茶尝欲遍，剩余残骨付哀吟。
病骨巉岩又见春，石忧丛集未亡身。朋欢散尽清言绝，家信来疏恶梦频。永夜独醒如露鹤，他年相吊只秋蝇。蒲团欲觅消除法，心似惊波恨转新。
强欢
悲来填臆强为欢，不觉花前有泪弹。阅世已知寒暖变，逢人真觉笑啼难。诗堪当哭狂何惜，酒果排愁病也拚。无限伤心倚棠树，东南枝下独盘桓。
衢州见桔树累累
笑蹙长蛾熨齿酸，酒阑常记手掺掺。车边碧树垂朱颗，谁为天涯寄合欢。
自悼
一片愁声四壁虫，劳劳鱼目五更钟。自知荀粲年华促，已分崔郊智画穷。灵药几时分月姊，绨袍端欲借天公。空堂泣下无人会，羞向瑟琶问吉凶。
日日有雨时在漳南道中
望见乡山一抹青，霎时风雨暗前汀。天公也似人哀怨，每到斜阳一泪零。
死别
三年珍重感怜才，此别应须到夜台。中路相抛悲复愧，几时还望墓田来。
客思
月照林乌露入船，也知鸳阁未成眠。闲窗烛剩犹针线，小榻香消尚管弦。歌罢定应悲悄悄，梦来须认路绵绵。回肠九曲何须道，此夕肠回几万千。
山行慰肩舆者
崚嶒石路悯舆徒，犹喜羸形似鹤癯。只恨载将愁万斛，无由轻卸却何如。
对花杂恸
琼香一片委轻埃，犹忆春时傍砌开。肠断江南陈叔宝，丽华身后恰归来。
一度听歌几日哀，满前花事眼慵抬。红梨不识伤心客，犹倚东风送笑来。
分付庭花莫再开，卷帘无复玉人来。花神若也相哀念，为结连枝向墓台。
归途自叹
画屏人去锦鳞稀，愁见啼红染客衣。纵使到家仍时客，迢迢乡路为谁归。
鳏绪三十二韵
映月荧荧烛，凝寒瑟瑟裯。残春添药椀，独夜减香篝。背立偷弹泪，低眠懒御头。临风看蝶戏，听雨替花忧。脸薄三卮醉，蛾弯两笔愁。疑来开掣锁，梦好破鸣钩。玉箸辞征骑，金钱卜去舟。悔多翻自笑，怨极能不羞。泣尽重衫湿，悲来独茧抽。凉篸抛月簟，薄袖倚霜楼。怅望湔裙约，丁宁拾翠俦。长烟迷别浦，短照隔横沟。肺渴那堪疗，肠枯莫可搜。凄声传铁拨，欢字隐金彄。遠眺心如結，卑栖命不犹。宜男那有验，绣佛本无求。院静钟难晓，宫深扇易秋。惊皇开远字，辛苦觅良邮。骇浪终危燕，愁霖实误鸠。忍看云髻样，空忆月眉修。冷榻悬红胜，虚房掩碧油。艳踪花径窈，香迹藓庭幽。自此悲陈事，从今惋独游。犹疑屏后语，真悔镜前谋。星月明相照，风波暗未休。路迢心胆嫩，书杳怨猜稠。解佩怜江芷，贻环识石榴。湖桥寻画舫，苑陌盼香鞦。遍踏蘼芜径，回穿杜若洲。寄花含晓露，题叶信春流。鲋壑鳏鳞滞，鸳溪比翼遒。支机和泪赠，珍重避牵牛。

丙寅年
寄怀弢仲秣陵并促归骑
春光漂荡别离天，心似游丝百尺牵。见说人归归雁后，那堪泪落落花前。南都翠黛宜为史，北里红笺定几篇。争似碧窗银烛夜，月痕依约话缠绵。
金堂不似桂堂深，十二轩窗黛色临。燕绕杏梁淹宿雨，蝶穿花榭澹朝阴。檀槽急语他年恨，蜡烛娇啼此夜心。寄语游缰归及早，东风催绿渐林成。

和于氏诸子秋词
小屏低榻浣衣家，几度论心掩碧纱。此日踏歌门外过，墙头认得刺桐花。
曾将玉蕊饷妆台，低枕亲闻暗麝来。争奈暮秋花事断，闲窗惊喜蜡梅开。
喜到眉端蹙更湾，天然娟媚不须删。笑供沉水和欢道，情暖长须似博山。
月澹花寒晓镜前，初凉天气懒孤眠。秋姿较比春姿艳，试看霜枫似杜鹃。
底事秋天易得明，晓风帘外似人行。今宵月好须重晤，草草犹多未诉情。
关心日影转前墀，又到萧郎过院时。重向镜中看一遍，髻花删却半嫣枝。
每到尊前百恨攒，意中人似画中看。亲过一盏休辞满，满见如花素影寒。
凉月微星自抱衾，罗鞋点露曲廊深。丁宁蜡烛休垂泪，为照寻郎一寸心。
针线秋灯淡翠蛾，同心花样费描摹。明宵相赠今宵办，莫误欢期夕渡河。
花鸟钗头扤细风，水晶蝴蝶玉莲蓬。偏怜宛颈偎人处，两点柔蓝映退红。
生成羞怯性难除，却笑导途便揽袪。別有关心人不觉，好风偏为指罗裾。
却要因循簟未铺，鹦哥传道画堂呼。风光瞥去销魂在，赢得惊心也胜无。
奉坠征衫泪一双，索居从此闭瑶窗。还愁梦里寻郎去，烟月凄迷隔暮江。
残阳归去若为情，将息临歧有一声。想到碧窗携手地，月痕长见泪痕生。
半裹红巾泪语低，别离情味莫凄凄。鸳鸯守定双飞愿，一任惊波浪影齐。
折与梅花插帽檐，清霜寒沁玉尖尖。寻常只伴熏炉坐，今日迎欢乍出帘。
缺月横窗烛未销，卧闻清露滴寒蕉。悠扬别梦飘何处，谁托愁魂为一招。
风縐回塘乍雪消，谢娘牗房隔红蕉。殷勤更托西邻女，为约湔裙试一招。
所思迢递隔三湘，为绣长幡供法王。但是有情皆满愿，妙莲花说不荒唐。
笑将裙带缚箜篌，更卸金钗当酒筹。此夜嫦娥最相羡，月轮斜照合欢裯。
半睡花冠倦未除，枕稜钗溜点罗袪。玉郎何处潜来到，笑倩回灯整翠裙。
绿珠歌篴截秋云，月皎霜高乍破唇。吹动客肠幽怨事，却凭风寄桂堂人。
白描纨扇夹湘筠，鬓影斜笼浅露唇。非是见君多掩敛，不禁羞忸为旁人。
手把琼钗叩绿筠，一声凄调激芳唇。萧郎半月无归耗，便似回文织恨人。
处处风波逐枕衾，相看今又到秋深。千阑百就多辛苦，只愿君心似妾心。

忆著
忆著垂鬟覆额时，此生难负谢芳姿。半宵欢泪零残烛，十载离肠搅乱丝。相望莫辞千里隔，行踪惟许月明知。从今注定鸳鸯牒，一炷盟香一首诗。

杂记
敛笑防疑意绪谐，背人佯不隐红鞋。分明簇蝶低鬟畔，认得花纹细股钗。
病榻香销半掩关，别离躭误一秋闲。近来本是梳头少，约髻红丝宛未殷。
灯边调笑酒边嗔，寒透罗衫十月春。爱问插花时势样，阔眉鬆髻似何人。
弄药争花语笑稠，忽然幽事到心头。眉尖怕被同袍觉，强作无愁倍是愁。
青鸟闲将病耗传，惹伊愁绝转生怜。今朝教向当牕见，已试梳头晓镜前。
墙阴绕遍却空还，烟树红扉不启关。解得檀郎生性否，暮钟时候怕身闲。
暂见花间滴泪频，断肠滋味一番新。匆匆风影惊分处，尚自回头嘱付人。
窄阑逢处不抬头，脸晕犹呈灭烛羞。翻忆未成欢爱日，一番相见一回眸。

别绪
忍泪尊前不敢弹，隔屏斜立见眉端。长途愿作云随梦，单枕难凭玉辟寒。自信功名关妾分，尽留颜色待君欢。归来会有红牕夜，免把离容再四看。

愁遣
雁叫蛩吟断续闻，余酲解尽未宵分。罗衾宽甚浑无暖，枉杀香篝夕夕熏。
本为无聊借酒浇，酒边情况更无聊。不知怅望缘何事，但觉欢情日渐消。
午梦迷离带宿酲，寸肠愁事独惺惺。排愁剩有听歌处，到得听歌又泪零。
进酒难如断酒难，几番温却又重寒。平生多少尊前恨，未到潘年鬓已皤。
眼前璧月照琼枝，剪断牢愁进一卮。记得风流江左字，破瓜时节酷裁诗。

寒悰
残日东风雪半庭，薄寒轻醉风时醒。连宵烛下闻裁胜，何处花前遇踏青。染袖不拼香漫灭，移灯长忆影娉婷。愁心只有吴歈觉，更向玲珑仔细听。
月晏无聊别绪盈，一枝梅萼寄卿卿。浣纱衫袖年年湿，碧玉梳奁事事清。调态几曾因病减，鲜妍多是称情生。自怜身世凄凉足，单占名花第一名。

咏旧
玉杵擎将蜀道行，不辞辛苦为云英。当年只觉成都近，未称琼浆一饮情。

栎园姨翁坐上预听名歌并观二剑即事呈咏
风流领袖词坛伯，早岁倾家耽结客。肝胆男儿四海空，却随长黛操歌拍。烈士从来定赏音，周郎顾曲况郎琴，谁知唐勒牢骚况，剩托清讴写壮心。萧疏襟寄嫌华屋，别向林塘选幽筑。摩诘轩牎俨画图，安昌帘幕传丝竹。练色知声第一流，檀痕亲掐教伊州。呼来绛树皆琼树，倚遍笙楼即镜楼。临川丽曲才人赋，慧业情钟兼妙悟。妖唱能传作者心，圆喉脆节如丝度。只字悠扬刻漏移，四筵倾耳尽支颐。红尘卷雾双鸾出，绣带迎风一燕吹。歌酣酒热来孤愤，画鼓渊渊金石韵。奋袂低昂雪腕催，满堂掩泣灯生晕。浊酒何人识信陵，感时悲事绪真膺。饮醇长夜非荒晏，映柱摩挲六尺冰。丈夫意概矜然诺，不惜如花换干莫。自是荆卿侠气深，非关石尉欢情薄。座隅有客百愁尽盈，更倚云和啭一声。试问清狂能酷似，也应知是谢家甥。

题徐云闲故姬遗照
未许丹青涴玉颜，天然标格小梅边。由来绝色多难老，为要情人尽可怜。
药房展玩水沉熏，想得真真夜静闻。不负芳盟同咬日，愿随幽梦逐闲云。

丁卯年
客中寄弢仲
何处游踪好寄音，感君垂问敢沉吟。几时一放山阴棹，空谷跫声快不禁。
卜筑幽岩怕俗侵，尚通朋好不求深。孤悰只与君知道，为戒妻孥莫浪寻。

丁卯首春余辞家薄游端己首唱骊歌情词凄宕征途吟讽依韵和之并寄呈弢仲以志同叹
几夜猖狂别恨侵，踏歌相送最情深。明朝独醉黄茆店，更有何人把烛寻。
知君心赏寄灯楼，趁月追寻到晓筹。应恨狂朋漂泊去，明朝谁问拾钗游。
感君同病更知音，许把闲情次第吟。别去向谁吟一字，纵无离恨也难禁。
翘首南云一雁翔，愧无书问到池隍。乡园事事驱人出，只有朋欢系客肠。
薄幸江南杜牧之，花前落魄醉难支。阻风中酒谁相伴，赖有韦庄一卷诗。

用前韵吟寄所思末一章代为答
才说休悲泪已侵，暖言相慰恨还深。只消一刻含愁态，值得萧郎到死寻。
此生不负会直楼，须占看花第一筹。只是眼前难暂割，也知非是薄情游。
为感临歧嘱咐音，客中从此戒愁吟。离悰已是难支遣，更戒愁吟愈不禁。
东游无路且南翔，掷下空舲击浅隍。曾共几宵秋水泛，一逢佳月一回肠。
凭将书问答微之，瘦减容光自我支。衣上烛痕犹未浣，是侬踪迹是郎诗。
又
凭将书尺答微之，愁至春深渐不支。长日卧多宵不寐，一回情到展君诗。

行过昆陵唐云客诸人各赓前韵见赠把酒临歧勉以壮夫之事豪篇丽句遂满行箱醉诵醒吟忘其寥落辄私赋一章
五叠悲歌慰寂寥，感君情暖胜绨袍。忽惊郭璞贻明锦，那羡王祥得佩刀。客路山形同剑锷，坐中心事似波涛。此生拟一酬知遇，敢向秋风泣二风。

云客有灯词十绝句命余属和因追忆金沙风物聊写一二以碎狭之才赋荒寒之景真觉酸风拂人矣
水部池台倚暮霞，回廊灯影也堪夸。游人不爱萧疏景，只说城南太宰家。
翔风纤弱绿珠长，十队联行避月光。总为丛来真不细，枉教狂眼一时忙。
琉璃珠络翠堂悬，遍簇红梅与白莲。渐近四更膏烛尽，南廊犹剩一灯燃。
令宰风流踏月观，紫衫乌帽酒颜丹。楼头不识官员贵，也当元宵景物看。
工致清新说钮家，能翻名画不争差。就中一幅临元宰，流水疏村数点鸦。
名园新构水边亭，映竹当城面面青。曾被踏青人记取，几番灯影约牛星。
轻风吹鬓露华凉，临去添衣又进房。自爱画桥清月好，蹔游元不为灯光。
揽镜重匀衬脸霞，且将风景对人夸。邻姬笑指钗头看，落却垂枝几穗花。
城南萧寺古池冰，爱月游人到未曾。有客近从梅里至，红毬双送佛前灯。
同伴催归意未能，清霜冷透薄罗层。从教月坠灯光少，本为闲行不为灯。

六松咏
无可姨翁韵寄烟霞嗜耽松石丁卯春雪中手植六松于庭劚自幽崖選其奇秀遂使轩牕宛若岩阿院落居然物外卧游而快之时座客各陈诗余亦题赠二首
看竹栽桃事已慵，尚余幽赏爱松风。登楼爽籁陶弘景，画壁苍烟陆士龙。俯视春妍终历落，饱尝冰雪倍菁葱。奇姿合作高人伴，日日苔阶卓瘦筇。
飞盖疏条秀十寻，月廊灯沼接轻阴。霜暄翠粒洪厓饭，风袅微音叔夜琴。入户尚搴云外势，逢时不换岁寒心。只应白鹤安巢稳，长
见骚人跪石吟。

客怀
布帆东下月茫茫，春昼初长夜更长。怀袖不迷前岁字，减衣犹恋隔年香。灯残独自闻鶗鴂，酒尽从谁典鷫鹴。珍重暮云归去雁，为传音问与萧娘。

满江红词二首
春雨霢霂，正狼藉、落花堪哭。无聊赖，客窗滋味，几宵残烛。眼底乍抛人一个，眉尖压上愁千斛。问断肠词为阿谁吟，楼东玉。　　银屏后，阑干曲。偎素脸，类（疑为频）叮嘱。爱明眸秋剪，翠娥娇蹙。福薄若无欢笑分，病身甘守孤单宿。望天公鉴念一心人，成金屋。
眼角相勾，谁道有、这场抛散。怕向那、定情帘下，诉愁窗畔。几度卸妆垂手望，无端梦觉低声唤。猛思量此际正天涯，啼珠溅。　　欲寄语，加餐饭。难嘱咐，鱼和雁。隔云山牵挽，寸心如线。善病每逢春月卧，长愁多向花前叹。况如今憔悴去侬边，何曾惯。

感遇
心中觅得掌中擎，肯向闲丛浪寄情。偶折梅花相伴醉，此心犹觉负卿卿。
一顾难酬暗有期，自抽心茧报心知。擘肌为纸肝为墨，尚讶吟成鬓未丝。

病春
樱桃花尽雨霏霏，慢炷沉香熨夹衣。谁见靓妆临画槛，自躭娇病掩红扉。烛辉坐久余三寸，带眼愁来减一围。为报春时最相恨，莫淹归计等蔷薇。

丹诚
花边回廊曲绕梁，暗中偏认杜兰香。登楼未定银翘颤，避烛难禁凤屧狂。怕见月痕催月姊，恰宜秋色照秋娘。持裙一刻留仙住，才隔红帘便眇茫。

病晤
绮阁添香第一班，病来乞得半春闲。欲教宋玉闻消息，先倩云翘觅往还。画扇故遮欢后眼，红梳元插旧时鬟。前堂几日传呼唤，为看愁蛾莫待删。

丁卯春夏余离居芙蓉湖外久阔丁娘之索屡勤徐淑之遗触绪萦思每物成咏归舟追录一过聊代晤言置袖十年定不漫灭
蚕房初试碧旗新，私饷天涯病渴人。想得双文梨树畔，雪瓯斜倚独含颦。右茶
灵妃下士偶相怜，却捣玄霜与驻年。想得双文心爱好，愿郎风貌只如前。右药
博山曾共几摩挲，犀合遥分一掬多。想得双文深意在，最宜人处是温和。右沉水
情多天付与单栖，长是愁眠不解觿。想得双文也同病，故裁轻袷与相宜。右袷衣
一方如水万千丝，鱼子红编燕尾緌。想得双文暗裁剪，乍拈还放避人时。右珮巾
龙涎石叶各氤氲，争及欢来体自芬。想得双文载摧手，语香花气一时闻。右杂香
红窗暖语篆烟长，拨火金钗事莫忙。想得双文羡双箸，一生同守博山香。右铜箸
葡萄乱渍懊离时，嫩膜初褫似刻脂。想得双文劳素手，银彄光动玉参差。右果仁
麹尘罗剪麝尘封，淡紫殷红叠几重。想得双文曾插髻，梦回檀枕坠香浓。右玫瑰
戏拈小笔画轻纱，一对鸳鸯宿浪花。想得双文惜惊散，故描荷叶与低遮。右画袋
鹅翎鲜莹玉为趺，子晋纶巾雅称无。想得双文斜掩敛，月明难辨雪肌肤。右白羽扇
平生未学卫夫人，此日题封一字新。想得双文初弄笔，似浓似淡不曾匀。右封字

客舍读讽赋为冯友作在澄江豸院之南
罨画楼开绣幕搴，谢娥岁貌露嫣然。兜鞋意绪无人见，览镜心情只自怜。空院乍来浑胆怯，曲阑偷凭觉鬟偏。那知上客调饥甚，咏遍横陈积雪篇。

喜行人至代作
当时曾悔与金鞭，此日迎门一笑嫣。虽是黄尘满衣帽，可人风格自飘然。

夜逢
花气依微露气浓，窄衫轻鬓夜堂逢。才看隐笑添双靥，旋见凝愁压两峰。前院过来灯掩映，斜门归去迳蒙茸。欢期已订休相送，只过池南第四松

夕秀词
尺六腰肢上掌擎，簸钱年纪占歌名。调笙恰喜铜簧脆，扫黛惟怜蜡蒂轻。羞出画屏推阿姊，笑鄣轻罗觑狂生。可能髻拥钗梁后，还向迷藏旧处行。

晓院
镜里朝花分外明，两看愁翠画难成。琉璃匣畔初拈笔，鹦鹉笼前乍合笙。女伴那知当面笑，檀郎偏认隔帘声。凭谁寄向销魂道，风日阑干慢出行。

微词
绣床移近曲屏西，道是空梁落燕泥。顾我有怀留半面，见人无计隐残啼。含桃乍许莺知味，琼树终教凤稳栖。才动眼波心便会，莫劳重寄彩笺题。

懊离
东归无奈又从西，几日情悰杂笑啼。佳约每将愁竝到，良辰多与事难齐。书来蓬岛防鸾误，门隔桃溪怕蝶迷。惟有半衾余暖在，断肠留得伴单栖。

纪事
月到西南倍可怜，照人双笑影娟娟。擎来始信云非梦，抱定还疑玉是烟。忍把狂欢消此夜，难将辛苦答从前。由来半刻千金值，只得如花一黯然。

宫词
歌云笑电满三年，较似愁眉第一妍。合德房栊开晓雪，丽华轩槛倚秋烟。奇香百蕴汤泉试，佳果同心驿骑传。不是慧心争解妒，敝衣遥望也澘然。

即事戏书闲话
水沉薰彻藕丝衫，寒映蝤蛴碧玉缄。行向中庭风日好，髻丛花片蝶飞衔。

晓晤
睡闻呼唤朦胧，枕浪纹侵玉颊红。香兽半销金熨斗，阳乌初射石屏风。也知蝶梦殷勤觅，且喜狐踪曲折通。但许与欢清昼伴，不妨聊坐壁衣中。

客中得讯
忆自残啼隔画屏，客程莺语似丁宁。欢新可惜春期阻，梦好那堪子夜醒，传去微词猜薄幸，寄来清泪慰飘零。开函喜见翩翩字，知习琴心内景经。

寒词
昔年同社为秋词今成往事离居多感岁晏不聊触绪生吟冰霜满月凛尖风之透骨感皎月这映心多因梦后之思添出酒边之句聊作秋声貂续以为春咏前驱合曰寒词得一十六首
从来国色玉光寒，昼视常疑月下看。况复此宵兼雪月，白衣裳凭赤阑干。
吴绫拂体也生痕，初用轻纱别样温。半旧欲更心未忍，乍裁时节最承恩。
霜晨短景本无多，不奈萦肠此时何。办得欢前行一遍，回踪已是暮鸦过。
雪压红楼照座明，旋添香兽暖银笙。玉人相顾时时笑，喜听冰条落砌声。
娇病生憎酒气烘，尊前长捧玉杯空。无端阿姊询闲事，氲得羞红似醉红。
水沉清妙不生烟，兽焰微烘白玉钱。终是护花心意切，倩郎移过镜函边。
夜迢迢更路迢迢，淡月飘灯自过桥。想得阿娇燃烛待，也应初换第三条。
弱骨柔肌属体时，相偎难许半衾离。如何买得春休到，只有寒宵与意宜。
家常爱著白生绡，纤弱难胜一束条。忽觉眼前颜色换，檀郎生日是明朝。
窗楼映日满楼明，雪艳初临晓镜清。良久自看还独笑，不防身畔立卿卿。
斜门通处偶然来，轩右红梅昨夜开。聊折一枝簪髻去，明朝分送绿窗栽。
簇坐熏篝近玉窗，悄无声影断邻厖。可知画尽销魂字，金箸炉前倚一双。
并蒂双柑赠绛仙，微酸隐忍带娇妍。合欢心事相关处，欲剖难拼几度怜。
娟娟霜月上梅枝，正是明醪执酒时。为有辟寒香玉在，不能酩酊过三卮。
弱质何曾避晓风，清霜留下去时踪。个人真与梅花似，一日幽香冷处秾。
罗巾书满岁寒词，小字红钤付所知。冰雪心肠冰雪貌，年年相对插梅时。

从改第六首
玉腻绵香细骨躯，暖相偎处恰愁吁。娇痴怕对春风换，不似寒宵酷念奴。

闲事杂题
闲翻绣谱与睡相，深缬葡萄浅瑞香。阿母惯嗔颈交鸟，只描双蝶过秋棠。
水沉香彻藕丝衫，明映蝤蛴碧玉缄。行出画阑风日好，髻丛花片蝶飞衔。
掠鬓初齐侧眼看，红锦新拭镜光寒。斜回雪颈些些儿，贝齿畏痕恰恼欢。
拾得残笺有几行，瘦斜书势似萧郎。莫教漏泄关心事，贮向裙前瑟瑟囊。
爱染朱丝约髻心，退红嫌浅绛嫌深。通犀插久销光彩，更遣寻求蜜蜡金。
莫愁擎著凤凰雏，秀发明眸粉玉槎。低笑唤卿亲切看，阿侯姿貌似谁多。
偶向灯前制锦鞋，半窗梅影下瑶阶。良宵不厌熏香坐，为听萧郎读紫钗。
丰神宜笑韵宜嗔，随意梳头态更真。流品自知应第五，不劳寻见尹夫人。

友人招集不赴
为感蘼芜曲，无心赋锦鞋。怜香留故枕，祝梦掩空斋。酒畔红酥手，缨边翠羽钗。暂堪同一醉，幽恨几时排。

京口不寐作
行役暮江边，寒袍未贮绵。灯残聊假寐，酒薄不成眠。霜气严侵被，冰声劲刺船。平生惆怅事，俱到四更前。

寓夜
击柝江城夜，登床倦卸衣。鼠翻书叶响，虫逗烛花飞。匣剑陪孤愤，歌弦杂怨诗。桥南新贵客，嘶马夜深归。

妓有幽怨抱疴强对客者悲而赋之
卧客朝醒正未醒，寒妆先罢影伶俜。香侵病肺常嗔见，歌会愁心暂喜听。爱把远书看亹亹，记将幽梦说惺惺。分明蜡烛身相似，才上欢筵泪已零。

即席代妓赠友赴试春官
不解为欢未是才，情交总自慧心开。凭君曾写蛾眉手，稳夺南宫第一来。
祝愿郎腰玉带围，临歧误问几时归。男儿意气宜豪举，也似侬愁泪满衣。

京口雪
征衫愁点雪霏霏，两换归期又未归。却羡身轻如柳絮，因风还近谢娘飞。

雪后郡楼晓望
栖禽迷路却飞还，翳水连云一望间。更上郡楼西北望，查山今日是雪山。

岁除日即事
浮尘扰扰一身闲，独看城南雪后山。却笑孤鸿也辛苦，晓云飞出暮云还。
典衣沽得看山杯，一醉聊为避债台。惭愧青枫根下客，爷娘犹送纸钱来。

戊辰年
病妇
十载同愁一笑稀，艰难曲尽嫁时衣。秦嘉浪迹犹分饷，苏李空归也下机。辛苦不曾因病减，形模全觉隔年非。相看一刻心俱碎，悔杀从前几事违。

索笑
索笑追欢意不穷，风流日日事重重。人间花草真堪爱，遇著春风尽向东。

新岁竹枝词
吟魂易放早春天，风物江南倍可怜。底事兰成能作赋，感怀偏在戊辰年。
春朝岁旦古难并，十九年来见两巡。记得簸钱时未还，对门除夕看迎春。
旧家姑娣别经年，岁月围炉剖橘筵。侍女却防欢喜炭，笑花飞上画裙缘。
明欢渊阀互经过，背后绫纹刺几何。邂逅肩舆不相问，奚奴私说客名多。
闲行坊曲看春聊，暗露婵娟屈戍边。小户岂曾窥郎邸，也随人写太平年。
蒋侯旌骑出西村，姊妹同看倚戟门。笑恨芳香吴望子，不留冰玉永承恩。
休宁药炮旧知名，俊健游郎满路擎。一炷挂香浑未了，手中抛过百千声。
道北宾筵夕夕张，也呼朋社一猖狂。怪来罗列珍羞甚，人日曾扳水部郎。
莫怪河豚价不廉，桥南酧过五千钱。谁知太宰归田日，只与屠沽意气鲜。
佛阁前头照水梅，半晴天气暖催开。娇憨小妹惊看见，一日来扳四五回。
多少蓝衫聚邑门，提灯捧盒盈尊。须臾看点红单出，个个佥名有沐恩。
盼得灯兴趁踏歌，县门无榜奈愁何。可知巷陌萧条夜，成就欢期事转多。
笔床砚匣本长闲，每到新年说掩关。宾友到门俱谢却，夜来相遇看鼇山。

和孝仪看灯词十二首
帘外晴阴几遍探，侍儿犹恐意难堪。虽然残雪消还有，且喜今朝尚十三。
灯街试走断红颦，新嫁桥南第几晨。夫婿却扶佯不要，一回低媚一回嗔。
青油车子过斜阳，风飏湘帘出画裳。曾在石家筵上见，是谁香气试猜详。
步向庭梅绕几巡，莫愁家月倍堪珍。何须更看花灯去，若个灯人似个人。
欲换明妆自忖量，莫教难认暗衣裳。忽然省得钟情句，不辨花丛却辨香。
小玉飞琼动静俱，几回当面笑愁吁。眼波第一防他觉，不审狂郎解得无。
暗风相约宋墙东，一寸灵心两处同。南去北来多邂逅，忽然俱在寺门中。
风透珠灯蜡泪流，隔街笙鼓送人愁。可怜心似清霄月，皎洁随郎处处游。
旧曲厌来不耐听，竹棚花火太因仍。新春小院添春意，刮骨盐声蛤月灯。
为把倾城再拜邀，一生拚尽在今宵。自从相见春朝后，病骨还知剩几朝。
寻常声影限中门，密笑微香搅梦魂。此夕上灯兼帖胜，一时同得到西轩。
丹诚默向紫姑陈，可得心期遂此春。陵谷沧桑终日事，不堪长作意中人。
又杂题上元竹枝词
绣佛前头结好因，上元香火肃凌晨。悬幡一色灯笼锦，名氏较书善女人。
风雨元宵意倍伤，画襜低拜扫晴娘。若教扫得天边雨，为扫离人泪两行。
腰身十七正娇慵，珠凤鞋帮一捻红。不奈小桥春露滑，阿娘扶过石栏东。
瓦坼龟文一例看，断连横竖有悲欢。一声脆响笼灯看，暂作排愁事一端。
白縠单衫绝点埃，经年皎洁似初裁。何须更取园蔬识，偶趁同袍一摘来。
夜筵花果绕香炉，心事年年问紫姑。灯后踏青挑菜起，不知堪会那人无。

妇病忧绝
药饵无征怪梦频，漫将一牲玉祷明。巉岩骨出难眠坐，细碎心烦易喜嗔。争奈睡眸开彻夜，可堪肝病苦逢春。繁华白日重门掩，绕榻啼痕满六亲。
臂颤难擎漱一杯，羸形扶起望庭梅。花当病眼偏生好，雨趁伤心特地催。口味断来单剩药，愿香酧罢更无财。穷途无计堪娱汝，聊折瓶花一两栽。

呈外父时妇病方苦
王郎才地本凡庸，爱女怜才感谢公。羯末许陪狂烂漫，云英教捧醉朦胧。肯令痴恚随中妇，喜见娇雏似外翁。共绕病人连夜坐，最伤心处此心同。

述妇病怀
琉璃调药自看煎，尽日松涛小榻边。慵唤侍儿凭响板，鹦哥传出翠帘前。
闷拈叶子强寻欢，自觉双银约指宽。阿母无聊听卜命，脱将条脱觅人看。
消渴还愁骨亦消，玩冰衔玉总无憀。春来泼尽如泉泪，病肺除非引泪浇。
文茵龙脑睡来闻，懒著前春染麝裙。谁识病来颠倒想，爱香人却怕香熏。
瘦质浑成笋一竿，隔衾犹自见巑岏。平生守礼自谦畏，不受荀郎熨体寒。
难凭银叶镇心惊，侍女床前不敢行。无奈药炉初欲沸，梦中已作殷雷声。
一勺清浆价一金，驻颜难恃紫团参。头花臂钏看看尽，卖到当年结发簪。
娇痴稚女最关情，新读毛诗一半生。忍死看他成长去，喘丝亲训两三声。
汤药亲尝子妇该，云泥悬绝事堪哀。自知病骨轻如草，莫望尚书嫁女来。
更无兄妹与差肩，辜负敂劳阿母怜。嘱向薄情狂婿道，为加恭敬倍从前。
谢绝妖巫罢祷祈，不将性命媚神祇。刻肌冤苦伤心痛，病者年来细得知。
前路无涯爱有涯，一心趋向妙莲花。眼前眷属休悲恋，九品同生也一家。

无题
眉萼慵描出内稀，试晴风日浣罗衣。雪融香迹重台样，春减裙腰尺六围。随意梳匀都韵事，不形颦笑总沉几。无端午睡醒来晚，惊认残阳作曙晖。

花下
未必春工一夕移，杏花清减夜来姿。可知颜色关人处，正在红消欲白时。

旦旦
一寸丹诚皎日同，薄情犹自认朦胧。无由披膈教君见，想杀秦宫照胆铜。

晴日偕同人有见
风暄日冷正佳辰，绿净园南韭叶春。狂社乍闻浮白手，严闺初放踏青人。故嗔平视遮生客，暗记微词识近邻。临去更怜低树好，绕枝闲看两三巡。

踏春词偕云客孝先韬仲作
女伴相呼早，春寒懒下床。檀郎侍梳洗，阿母简衣裳。爱影频看镜，回身蹔进房。偶因裙带换，忘却紫罗囊。
何必花堪赏，平芜可怜香。香轮逢郑旦，金弹逐韩嫣。船近桃根泊，裙来柳下湔。自缘愁绪乱，风景恶相牵。
小径横斜去，经过绿水园。园丁劳指点，邻女喜寒暄。薄雪凝阴榭，低枝压短垣。同行莫攀折，赢得糁衣繁。
何处堪携手，南塘碧树边。有心同皎日，无胆似非烟。暗影乌龙觉，乖音鸩鸟传。匆匆拣不尽，当面付红笺。
孀艳松根哭，重泉听得无。野风吹缟袂，坟草溅啼珠。出郭初迷路，回房定向隅。伤心蝼蚁穴，命薄不前驱。
画壁前朝寺，阴森夹径松。偶来双骑白，时度一衫红。脱钏供香像，悬繙绣毒龙。那堪歌舞席，近在讲堂东。
风日薰南浦，魂消瑟瑟波。被留青翰宿，香待博山过。幽意春前积，佳游水上多。从来悲喜并，牛女在明河。
鸂鶒斜飞处，云阴日半塘。渔郎歌倚棹，蚕妾笑提筐。有空湿簪花露，裙沾斗草香。同行暂犹好，归路莫嫌长。
卸却吴绫重，宽衫奈瘦何。偶随啼鸟听，竟踏落花过。玛瑙春云寺，胭脂夕照坡。画船何处去，烟外响吴歌。
锁钥岩城早，难拚是夕晖。水心初潋潋，楼角更依依。蹋踘争先入，胡琴落后归。不妨南市过，月下独来稀。

拾天宝事
忍笑凝颦倚睡壶，笋香荑嫩捧芙蕖。樱桃树下鹦哥畔，一幅杨妃病齿图。
蚕眠金字迹煇煌，盥手临池细炷香。谁令女人偏好善，有情皇帝李三郎。

个人之一
铜尊花露玉炉烟，长见飞琼侍晓筵。觉我欲前微掩敛，避人佯退定迁延。无聊脱钏红箱畔，特地兜鞋碧槛边。喜杀未曾梳洗在，翠鬟鬆压睡容鲜。

追忆
万叠伤心露浅颦，唇朱欲动更逡巡。休论笑眼生花处，一段愁光眤杀人。

代赠
绛树休嗟结子迟，惜花人更惜空枝。紫薇得到重来日，宛是深红未落时。

悲遣十三章
神伤不哭愧前贤，虚读南华十八篇。曾有达人难达处，风刀将断喘丝悬。
青瞳枯涩渐无光，犹自瞢腾觅阿娘。苦是舌根闲强后，模糊言句费猜详。
儿擎婢捧藉重裀，半转孱躯万苦辛。若使有灵还负痛，泉途扶侍托何人。
寻常痛楚苦呻吟，户外遥闻便刺心。今日进房都寂寂，不堪仍向旧床寻。
尸堂揭白写形模，几遍端相未是他。欲倩画工追笑靥，可堪连岁泣时多。
半月前还弄剪刀，剩抛金线几多条。病中改出裙花样，为向灵筵挂几朝。
影堂灯火碧荧荧，消息都无去杳冥。曾是向来行立处，纸钱灰烬满中庭。
悼亡非为爱缘牵，俨敬如宾近十年。疏阔较多欢洽少，倍添今日泪绵绵。
为是妻言故未听，劳将曲蘖戒刘伶。今年醉也无人管，一度持觞一涕零。
醉时感慨醒来闷，贫用奔波病却眠。白日无聊更无暇，黄昏独到繐帷前。
盂兰香食散河津，曾看莲灯出水新。谁道沧桑一年事，施灯人作受灯人。
幢繙收卷散花场，烧罢人间七七香。净土天宫随意住，可知尘世独凄凉。
先行几步谅无多，究竟同归此逝波。我已自知生趣短，暂停相待却如何。

过妇家有感
谢家重见缟衣郎，群婢相看掩泪光。特送伤心小甥女，绕身啼唤觅姨娘。
归宁去日泪痕浓，锁却妆楼第二重。空剩一行遗墨在，丙寅十月十三封。

杂悲三首
旧碧罗衾旧茜衣，药痕和泪偏淋漓。开箱瞥见心如捣，似见攒眉忍痛时。
检得残笺两幅余，为将医药饷离居。自言臂颤难成字，特为关心力疾书。
泪寒鳏枕月来尽，记得前秋作伴时。痛剧夜分常隐忍，愁声不令醉人知。

记永诀时语四首·俱出亡者口中聊为谐叙成句耳
病眠常自断炊烟，旷废苹蘩十二年。侍奉姑嫜多阙略，敢劳捐赐饭含钱。
白苧秋衫自纺成，十年簪髻嫁时荆。愧因买药金珠尽，浪负人间侠女名。
爷娘茶食福难消，只剩灵筵一椀浇。心性自甘贫薄惯，不烦频送纸钱烧。
三年侍疾不辞勤，药碗炉熏仗阿云。诀别赠言唯自爱，开箱留赐一拖裙。

重遣三首
手调姜橘奠夫文，曾向秋灯读与君。今日是夫先设奠，一盂新茗荐青芹。
想像幽魂万一临，炉烟风定酒三斟。生前惜加餐饭，病压愁侵直到今。
典君钗玦换香焚，卖我琴书为买坟。愁事促人朝夕去，更忧荒略不如君。

午节外母仍赐一缣泫然赋谢
念我无衣节贶添，感怀惟有泪痕淹。羸形著惯当年素，虚赐精工一匹缣。

重过妇家
未嫌年时一架书，年年秋曝满庭除。如今总怕添悲泪，锁向空楼任蠹鱼。
尊姑相送石屏南，悼死嗟生两不堪。挥泪万千叮嘱遍，只教珍重视遗男。

吴行舟中漫兴
率尔东游不裹粮，斜风洒雨遍船凉。都无长物惟存砚，净扫闲心剩爱香。十载索居成懒癖，一生多累为柔肠。欢筵到处兴悲感，羞听狂时旧乐章。
睡足空船夕照黄，水程三日酒为粮。招谗宋玉因词貌，助懒嵇康是老庄。好友仅能同笔砚，美人难与共杯觞。醉偕俗客无聊甚，聊当长歌哭几场。

半塘遇邑人庄敛之同游虎丘山后方舟抵锡山获汲而归
几拍歌声在半塘，感君同载不嫌狂。里中可语人偏少，世上无情事却忙。树石那知山后好，茶泉端爱雨前香。惠施欣与庄生对，不觉无言送日长。

余有湖滨旧寓将往寄迹友人陈旅食之囏勗以归计口占答之
无聊身世寄扁舟，感愧良朋阻浪游。休替行人忧桂玉，在家愁似客中愁。

薄暮独吟
烟墀搔首晚天青，夕照墙根写瘦形。逝者命同风剪烛，怜人心碎雨淋铃。酒鎗近日都调药，歌婢新来与诵经。明月满城箫鼓夜，闭门愁绝卧空庭。

仲父水部公世母焦孺人余妻贺氏相继奄逝七月之望同诸父昆弟设荐盂兰盆道场即事栖感因申慧命用遣悲怀
两月三丧哭不干，雁行相对雪衣冠。红灯照渡同千盏，翠竹扬旙各一竿。几处旧家都梦影，一丛新鬼暂盘桓。他生未必重相认，但悟无生了不难。

个人
觅个柔乡寄此生，风流天付与卿卿。直教眉眼能传语，可待诗篇为定情。双脸断红初却坐，乱头粗服总倾城。高情不喜铅华御，未是全防妒眼惊。
命薄难将一愿酬，霎时知遇半生愁。吞针罗什非难事，抱柱微生是本谋。天上曾须鸳牒下，人间莫遣鸩谋求。栽花径路从来窄，燕妒莺猜卒未休。
撚带无憀惨翠蛾，风波时刻泪痕多。旁挠欢计人人险，飞语情悰事事讹。狂眼固难辞窃铁，吹毛原不恕投梭。愁真笑强终难讳，不觉人前唤奈何。
隔院香来是水沉，药房深静惬幽寻。裙裾拂砌桐花满，镜槛当窗木叶阴。谢女麈谈林下气，萧娘针绣佛前心。幽奇不是人间世，一滴琼浆直万金。
怅恨清光不共游，眼波肌雪正宜秋。桐花落处闻开锁，柿叶明时见倚楼。几度扇回当面笑，可应灯照下帷羞。无边妒恨憎情眼，行过帘前莫转头。
低髻鬆梳出药房，晓风轻透藕丝裳。芳姿偶喜擎团扇，合德何劳带异香。泪脸湿侵眉尾翠，睡容消褪额心黄。不须冰雪为消暑，姑射肌肤近自凉。
花影幽窗掩独眠，博山清昼起孤烟。南朝弱态憨偏好，西子愁眉忍更妍。来梦草香怀夕夕，断肠书字袖年年。阑干一曲无多地，才著思量便渺然。
声影遥闻泪已澜，寒暄都付一长叹。承恩有貌非因貌，觞绪无欢只为欢。嘱妾勉留颜色在，感君能谅笑啼难。胡琴学得羞频弄，珍重郎来为一弹。
湿泪荧荧眼尾寒，髻花低坠懒重安。良期屡被鱼笺误，幽闷难凭鹊语宽。多为问津添险阻，反因迷路暂团圞。相看只有悲愁分，虚被郎呼是所欢。
窗白鸦啼又晓钟，幽欢光景易匆匆。须防指袖飘香气，莫虑梳头减绣工。眉鬓尚贪星下看，腰身宁耐午前慵。情悰易被人猜料，只恐矜持愈不同。
月下来过月下归，银灯照影著秋衣。裙腰剩得篝香暖，掠鬓仍开匣镜晖。花里送郎真草草，人前见妾莫依依。钟情不比闲情样，踪迹何妨一日稀。
古桂幽香曝晓晴，玉人风格照秋明。恰宜重九当初度，喜听双文是小名。好梦更徵裙带解，私书合用佩囊盛。妆成自赏通身影，秋水帘前有一泓。

昔人诗词往往有用谢娘字相因已久不知其何指也余诗亦偶用之致来唐勒之疑戏占答客
枙子庭前柳外墙，偶然风调入篇章。也知散朗多情思，敢著微词恼谢娘。
兰幽雪白隔东墙，何事嫌疑到桂堂。风絮清才团扇曲，莫应长合属王郎。

残妆
睡夕篸花晓未蔫，又寻幽朵露丛边。牎光映日来侵面，衣影翔风欲拍肩。艳鬓泽同新沐夜，羞颜頳似未笄年。残妆最是难看见，缓住梳头一细怜。

未狂社诸君效剑南体
狂心难按是今年，花市湖堤早著鞭。笑倩客扶桃叶醉，喜听人骂柘枝颠。神仙枉被浮名误，宰相何妨曲子传。圣代独能容放荡，醉侯汤沐不教镌。

可叹
双屧千金百万钗，也须天与画眉才。能知细腻风光处，恰羡顽痴福分来。浴态岂宜燃烛看，笑颜宁为裂缯开。荆王梦境模糊甚，却著词臣仔细看。

空屋·元微之诗有朝辞空屋去
秋屋凝尘暗簟纹，冷风萧瑟动灵裙。床头剩药求医卖，箧底遗香任婢分。痛定更思贫妇叹，才荒犹阙奠妻文。凄凉欲就魂筵醉，把酒相呼泪雨纷。

九月初八出门日别妇柩作
此行谁更问归期，十载穷栖耐别离。脱钏为供宾客醉，寄书不作女儿悲。豪场志业终迟就，病榻羸姿已莫支。悔不闭门同井臼，一生青案对元眉。

泊舟晚兴
蓬窗灯火听秋霖，脱帽搔头懒复簪。衰病渐成因酒渴，闲心难断只书淫。桃根翦烛纤纤手，小玉添香瑟瑟衾。此味近来残嚼蜡，不妨为客自萧森。
烟林晚泊惬幽心，况有沿堤络纬音。溪雨送凉来枕簟，瓶花横影到衣襟。烧残败叶茶初沸，病倒羸童酒自斟。潘岳遇秋多感慨，不堪重写悼亡吟。

遗恨
返魂续命亦人谋，蹭蹬终令误死休。忍病尚防儿辈觉，耐贫应虑老亲忧。参苓价迥多难继，丝絮年凶亦未周。更有一端遗恨在，不申禳祷戒屠牛。

客中苦寒作
更简家书反覆看，了无人问客边寒。去年尚有尫羸妇，裹寄裙襦一两端。
客被何人为著绵，敌寒沽酒已无钱。虽然困顿归犹懒，未必家园胜客边。

宾于席上徐霞话旧
重见徐娘未老时，蕙兰心性玉风姿。不忘杜牧寻春约，犹诵元稹记事诗。时世妆梳浓淡改，儿郎情境浅深知。栖鸾会上桐花树，俊眼详看一稳枝。

又为宾于道意中语
朝霞和雪蜃窗明，的的容辉称小名。瘦燕本来肤肉暖，肥环元是骨躯轻。语时细领幽兰气，曲罢犹疑脆管声。仙质未宜金屋贮，绿梅花下著卿卿。

炉节边边燕集
唤得秋娘渡口船，竹西歌吹傍江烟。欹斜帽影调鹦夜，清脆铃声放鸽天。香饼暖烘桃叶袖，墨花狂污薛涛笺。青舟莫负开炉节，绣被浓熏一夕前。

短别纪言
隔晨不见便凄凄，禁得抛辞一月啼。暗想个人相伫惯，绣裙时复到屏西。
寻常意绪任郎猜，肯信全无笑口开。今夕客窗孤烛畔，取侬情味细尝来。
拖住征衫泪脸偎，布帆无奈晚风催。谁言暂别休悲怆，薄命能消暂几回。
为郎愁绝为郎痴，更怕郎愁不遣知。叮嘱寄书人说向，玉儿欢笑似平时。
去信匆匆趁早船，奈无针指寄郎边。亲封几叶秋茶去，好试南泠第一泉。
劳生无地不愁叹，酒薄江城客被寒。忆是那娘怜爱处，天涯犹为强加餐。
临行记得语依依，莫昵杯觞莫睡迟。幸是不曾消费尽，谨持元样付还伊。

有谢
钗挂臣冠袖拂衣，尊前元未露微词。也知一顾情非浅，若在前年讵敢辞。
羞向罗敷更赠珠，彦回甘被笑非夫。此身自属人勾管，不拟今生负得渠。

索居漫书
菊黄时节蟹堪持，谁到萧斋共酒卮。映户花开搴幔早，熏衣香慢下床迟。屏间笑倩人搔背，镜侧闲看婢扫眉。寂寞又添堪贺事，一编抄出剑南诗。

独酌有怀
酒热灯明闷又新，同伴安得意中人。抽来书传情都浅，折得瓶梅韵颇真。每夕杯觞求好梦，半生词赋属伤神。狂歌烂醉更阑后，此意谁人识苦辛。

雨余路软有女郎一队前行鞋踪可玩
知是同家是各家，样痕端正不多差。分行细整如飞雁，散点轻匀似落花。怕滑更添腰绰约，扶墙时趁步欹斜。悬知连臂行归晚，一路风香笑语哗。

独居有怀端己弢仲
穷愁端赖客盘桓，妙友难同似所欢。任达啸歌犹未废，风流餔歠尚堪观。酬春不惜淋漓饮，驻月能禁料峭寒。更有一般同病在，狂名随处惹波澜。

记言
寒宵挨暖瘦身材，情语丁宁有百回。更倩檀郎语端的，可君心处为何来。

无题
暖语闲兜令语挑，感卿亲赐与无聊。歌筵歇拍偷回眼，花径前行细转腰。罗袜只教曹植见，香囊留待谢元邀。劳分辞恶来青琐，尚怯人闻未敢烧。

遥见
屧响盈盈下砌砖，迎风衣鬓影翩然。睡中唤起眉梢重，意外缘欢笑靥圆。长自浅颦看更好，有人深妒见犹怜。悬知青雀朝来过，递得新花到髻边。

妄想
昼视如花更灼然，那堪惟许暗中怜。隔窗低语疑为梦，登阁明妆望若仙。薄福尽消银烛下，疏狂难到玉台前。思量却被欢情误，花下迷藏忆往年。

再赋个侬
朱户铜铺倚碧潭，小楼清绝压城南。明姿喜向花梢见，幽怨宜来竹下谭。窃药素娥偏耐冷，司花娇女半缘憨。仙家合住烟霞外，金屋藏渠也不堪。

料峭新寒快雪晴，红绵香袜制初成。炉熏那及郎心暖，蜡照偏知妾影清。风雨不磨金石契，黄昏频候剪刀声。庭梅开否亲来探，又得身前一度行。

狂眼萧郎爱乱头，泥人双照镜中羞。牕间忽度何人影，壁后难遮好客留。商略仅完双鬓样，端详未竟两眉修。无由妆罢还教见，试傍墙东一倚楼。

作计如炊在剑头，浅尝滋味透尝愁。谗唇激浪稽千尺，妒眼成城绕一周。欢态每来惊处好，奇功端合险时收。闲情定属英雄事，未许凡才画一筹。

昨夜香迷画烛楼，并头双影在银瓯。枕棱坠髻教郎绾，衣钮零珠倩姊收。酒晕暗腾烘玉颊，睡情才上滟星眸。晓堂重见矜严甚，回忆狂欢似梦游。

经过声影自沉潜，何意金堂骤有嫌。忍泪笑言终脉脉，低眉羞恨只厌厌。情迷那唤江郎觉，酒政何堪石尉严。私幸向来幽寂惯，锁牕应自耐拘箝。

漏泄幽欢异国香，含凄重过暂商量。娇痴迸泪犹遮掩，哽咽陈词未细详。自信丹诚终不没，忍言风雨但相望。韩凭死遂双飞愿，羞学偷生说断肠。

心期旧矣合欢新，蔗尾才尝味已珍。胆小易惊还易喜，眉弯宜笑更宜颦。未形猜妒思犹浅，肯露娇嗔爱始真。作计恼伊尝试看，自惭终近薄情人。

为伊寥落为伊忙，风雨忧愁一半妨。梦后枕衾摊落月，归来衣袖糁繁霜。黄昏作客佯辞醉，白日逢欢痛忍狂。一任茹荼甘若荠，不烦传诉舆萧娘。

琼枝何必问根芽，织席寒门产丽华。寂寞岩阿辉夜玉，幽荒篱落灿仙葩。雪天宜主曾同被，溪水夷光旧浣纱。一笑会登欢掌上，乘风珠唾落烟霞。

续寒词
连旬风雨蜡梅迟，去岁今辰插髻时。特为托人分觅去，城南折得未开枝。
新团兽炭净无烟，雪压茶芽雪水煎。一幅画帘遮不住，炉香香出角门边。
侍儿簇得满炉红，绣袜罗襦彻底烘。欲起怕寒还又卧，再添宫饼在熏笼。
今朝且不戴花冠，非为梳头怕晓寒。最是称心清绝事，幅巾风度雪中看。
红柑玉手擘初尝，齼齿微酸蹙黛长。非为夜阑消酒渴，梦回赢得枕前香。
香暖柔荑耐剪刀，平安胜字倩郎描。未完一对红如意，尚费来宵烛半条。
何处辞枝到小楼，胆瓶深护替花忧。同袍自是风情浅，忍折瓶梅更插头。

何夕
几年无路望容辉，一笑尊前泪溅衣。惆怅不知今夕是，相怜中罢阿谁非。传闻怨句吟千遍，试抱愁腰瘦几围。同出向来盟誓看，袖香浓蚀字依微。
破镜清光又一规，眼前人似旧人希。画图点染王嫱去，书籍飘零蔡琰归。烟径宛然双碧树，月痕依旧半红扉，当年光景当年语，历历重寻露满衣。
香风吹至又吹还，一摺银屏万叠山，别院易耽千日闷，并房难耐半宵闲，频看昨夜新圆镜，更赠婴年旧弄环。白昼未堪同笑在，隔牕贪听佩珊珊。
氈车轣辘送离鸾，雨泣萧郎路左看。带缚箜篌归去早，手提金缕出来难。寄书红饶千幅，买路明珠用一箪。百计觅将方便在，勿辞良夜犯春寒。

已巳年
即事
织女机边月姊过，晚香心事定如何。画眉才地儿郎少，拥背恩情姊妹多。手爪互怜新旧似，腰肢难辨影形讹。偶然先占桐花树，愿及鸳雏并一窠。

逋客叔召听新声即事呈咏
烛珠红泪满铜荷，麝火香中一串歌。绰约肌肤和雪似，娉婷名字唤云多。焙笙月给千笼炭，扫黛晨供十斛螺。风味独教诗客占，填词都到绛唇过。

前诗意有未尽更赋一章
高斋丝竹侑元文，也许彭宣一度闻。江令未能兼傅粉，无方只可使持裙。奴依颖士知才藻，婢侍康成熟典坟。莫学罗敷更羞涩，使君今日是夫君。

灯夜记言
与郎欢笑隔新年，阿姊傅呼聚夜筵。羞近市桥灯烛走，画船移傍后门前。
飘扬巾帔喜难禁，索袖教温冷臂金。笑遭去年微雪夜，隔街看见到如今。
不道同心态也同，晚妆俱写淡眉峰。练裙文袜般般似，更看双尖一样红。
灯前狂眼骤开明，顿有同时两玉人。粲社未须三女并，云端唤出月娥身。
娇弱生来酒怕闻，一分尝罢困氤氲。年来勉受萧郎劝，旋转推排到五分。
赵家织瘦阿环肥，长较西施短宓妃。润玉比人端可念，只惭颠倒沈元机。
翠娥真个见郎开，赤凤谁言为姊来。莫更向侬抛隐语，绣床群伴易疑猜。
碧筱当门杏压墙，墙阴细径枕银塘。潜来只许心知觉，莫学刘晨带阮郎。
经过坊曲女成群，独掩金铺坐忆君。灭烛休灯人寝后，隔墙犹有笑声闻。
铜绿春衫乍剪裁，称心花样称身材。迎春过后无心著，道与西邻一样来。
病辍梳头不看春，卧闻笳鼓咽城闉。悬知户外萧郎过，著眼帘间浪觅人。

灯夕悼感
痛逝无心走月明，一编枯坐过三更。陆家诗句愁如我，也道城南路怕行。（亡妇殡城南，正
似放翁沈园之恨。）
城隅草树响悲风，一点纱灯耿殡宫。记得昔年烟月下，红莲双引到园中。
此夕灯前奠枣修，缟衣群婢上空楼。羡人桩束灯街走，闷向灵筵泣不休。
椒浆浅注勿盈卮，餻碗仍添蜜一匙。曾是向来调药惯，意中甘苦只侬知。
遗男婚娶最关怀，垂死叮咛尚百回。今夜香烟灯影裹，可知新妇点茶来。
浓熏小像炷牙香，步月邻娃过影堂。曾执绣缄称弟子，独揩清泪两三行。
云母灯球施佛前，前春买得映床悬。羸姿侧卧搴帏赏，无分仍看第二年。

白山茶插髻甚可观因书二绝
玉茗先生迥出尘，语言无处不清新。琼花风度钗头见，更觉堂名绝可人。
第一人簪第一花，风吹花叶雾鬟斜。看来姿韵超天下，当得临川丽句夸。

骊歌二叠送韬仲春往秋陵
平居愁绝怕清闲，却到临岐集百端。别后极知当作恶，跟前犹冀一追欢。殷勤舟去迎桃叶，慷慨杯闲舞蔗竿。从此故人疏笔砚，断肠吟出阿谁看。
怜君辜负晓衾塞，和暖和香上马鞍。村落莺花寻醉易，野桥风月减衣难。联翩好句车中获，澹宕晴山帽侧看。傅语冰心顾家妇，露葵烹好劝加餐。（谓亭亭也）

春暮减衣
风汩残阳雨拂帘，晚春衣服减还添。难消素手为缝绽，那得闲心问织缣。病肺未能疏酒盏，诗肠无奈近香奁。孤吟赢得无聊在，试倩南华下一砭。

无绪
繁华白日怯登临，宴坐焚香午院深。中酒心情频卧起，酿花天气乱晴阴。怀人瞥见难重觅，得句随忘懒更寻。空寄石榴双叶子，隔廉消息正沉沉。
春来无伴与猖狂，书卷聊支白日长。寒尽蕙花犹几剪，雨前茶叶不多枪。客呈便面题新句，婢掣搔头拨晚香。偶忆洛神风席逸，粉笺临得十三行。

偶成
晚晴相唤浣罗衣，惆怅春波没石矶。忽觉风吹歌笑近，南邻游女画船归。

感事
幽栖不合在墙东，尚有尘喧到耳中。浊酒价低春店满，村伶伎尽夜场空。染须耆老窥邻艳，露肘儒酸炫族公。终是贵人能解事，白楼亭院换青红。

城楼暝望
鱼鳞波面夕阳微，旋见游船续续归。酒后笙歌催急拍，城根灯火唤开扉。孤扬傍水疑人立，病叶零风似蝶飞。明旦出游晴得否?月轮添晕几重围。

龙山所见
满山新叶绿初肥，三月群莺正乱飞。花片总粘游子屐，藤梢偏罥美人衣。球场试马盘三匝，毯席呼卢坐一围。莫为酒酣嫌耳热，垂杨低路逆风归。

六叔以扇命画
男儿安在有家为，一喝成卢颇自奇。倒橐尚沽千里骨，当垆犹看远山眉。嗣宗未许儿同调，武子元知叔不痴。留取紫罗香佩在，阿元相就赌围棋。

窥处
窥郎眉眼任郎窥，似喜如羞又怕疑。巧笑正宜花掩映，狂心全被酒扶持。辛勤袖我三年字，取次酬卿十索诗，递与玉彄犀合子，阿娘当面不教知。


和端己韵
斗茶庭院喂蚕天，薄袖单衫似去年，末接语言当面笑，暂同行坐夙生缘，狂生易得风流罪，好女难参月上禅，暗地忆人终见腆，若为呈露向君前。
添助情欢是别离，雪泥花雨坏佳期，醒成消渴那因酒，画出娉婷赖有诗，浴室笑言樊嬺侍，闺房风格济尼知，由来心醉倾城处，早在凝颦薄怒时。
游丝摇曳燕飞翔，漾絮浮花正满塘，髻样翻新应爱短，情函道旧不嫌长，离魂路有云千叠，隔泪人如水一方，最是不堪情味处，残春时节更残阳。

又次前韵
宽衫松鬓态飞翔，缓踏春莎过柳塘，风恶倍怜宜主瘦，波平谁辨宓妃长，乌丝好赠蝇头字，素面何施獭髓方，人去远犹回望见，高楼四角立残阳。

湘灵
戏仿曹娥把笔初，描花手法未生疏，沉吟欲作鸳央字，羞被郎窥不肯书。
玉指新傅小忽雷，凌晨已按两三回，明知阿母娇怜甚，频唤梳头不肯来。
妆成浴手卸金瓯，女伴孜孜看不休，一样绣针花剪手，怪他偏自会梳头。
看镜徘徊影自怜，关心消息在今年。风情领略非容易，天付儿身若个边。
新春初唱想夫怜，记拍亲钞在粉笺。难字幼年曾读过，班姬书内第三篇。

夏日
幽人长夏倦梳头，数纸南华足散愁。善舞那如羊叔鹤，恶书才似郑家牛。里儿自不知元亮，市女谁敖识伯休。休问一生穿几屐，卧看图画当闲游。

澄江客兴
匹练江光洗客愁，杜康桥畔几追游。吟余落日过茶馆，睡美凉风在竹楼。违俗诗文从嫚骂，寄人书札任沉浮。乡园无屋归心懒，拟借张融岸上舟。

纪遇
曾向长陵小市行，买花廉下见卿卿。娇嗔不爱同心结，痛惜那拚割臂盟。误逐春风穿别院，怅逢佳月隔重城。含桃一咽寻常事，销断狂魂目乍成。

小集
水洁花寒院宇清，眼波廉下远逢迎。依微芗泽留髡饮，郑重葵羹为客烹。见腆故嫌移烛影，身轻犹怯下楼声。筵前不尽端相意，更近残灯一看明。

小试失意自遣
国士那争月眼评，未应萧飒减欢情。有才轻艳真为累，作计疏狂不近名。酒肆不疑惭阮籍，春城无处忆韩翊。浮荣本自关心浅，未息尘机为夙盟。

归后有赠
消渴归来倦长卿，东风吹鬂远逢迎。低眉意绪愁难掩，落魄风标瘦可惊。甯藉福缘酬密爱，已甘欢分折才名。忍言妾面羞郎面，敢笑前人不及情。

栎园姨翁幽楼久矣忽走京都人咸以宦情疑之余独知其不然也既而为荆川先生请谥朝奏疏夕报可客复有进议者曰『此时陈乞一荫得旨如寄耳』嘐然曰『吾驰走黄尘为先公易名两字耳今幸邀主恩归报家庙安能更贪羁绁为故山猿鹤笑耶』飘然策骑归逍遥林下余窃怪向之疑者真以腐鼠意鹓雏也记之以诗得转韵四十八句
中丞骏举馨兰芷，一代文章推正始。致身霄汉更夷犹，敛手经纶综百史。晚扫鲸鲵靖海尘，扶桑清晏豁疏襟。大星空伴忠魂赏，光焰何曾敌铄金。圣明旷世搜麟凤，蠹简残编百朋重。四部兼麈丙夜观，八编特赏经时总。李牧功名异代思，贾生筹策文孙用。日月昭回冥漠光，风云掩映缥缃动。落落名孙饶祖风，赐书千卷寄雍容。歌凝鸾凤歌箫碧，醉怨棠梨落藓红。奇文弱冠人传诵，侠窟骚坛争引重。潘岳家风首述诗，陆机世得先陈颂。千里孤装触雪行，不求身贵谒公卿。清评曾向清时吐，名世真儒伫易名。圣主从前劳寤寐，览书未半催宣赐。不用词林旧例沿，云章亲定襄文字。问俗方求乐毅孙，披文亟录端明裔。岂知骨性自烟霞，冥鸿早巳飘然逝。松桂浓芬满旧山，酒轮茶臼掩柴关。肯将马灯尘千斛，换却渔竿水一湾。幅巾东路秋莼美，惟有狂吟头天子。傲骨难投世网中，才名不藉家声起。家庙焚黄享礼成，不嫌野服拜明纶。从来相业山中事，衣白何妨是散人。

岁暮客怀
无父无妻百病身，孤舟风雨阻铜墩。残冬欲尽归犹懒，料是无人望倚门。

庚午年
新正闭户独坐端已屡许相寻不果余惟与麴生作缘因寄同人
一树梅花伴索居，东风时为扫庭除。清吟不喜安难字，适意聊因想误书。（邢子才云，恒思误书更是一适。）冲雪客来仍返棹，乘风仙过蹔持裙。床前几度销魂饮，刚费瓜犀一石余。

烧香曲
闭户留香计绝痴，微烟未动隔廉知。剪灯几榻寒相守，听雨房拢暗最宜。卧待衣篝氲未了，坐看银叶透还迟。谢娘衵服经三浣，一味浓芬似旧时。
新寒跨火小屏前，画绔文綦绝可怜。赏聚不烦烧鹊脑，病怀端自怕龙涎。鸭炉好与欢同誓，犀合仍留字纪年。只有香烟与侬似，一条孤细随如弦。

余旧诗悉已遗忘而韬仲皆为存录展阅一过觉无端往事交集胸怀怅然久之因呈四韵
不堪重对旧诗篇，潦倒欢场二十年。多为微辞猜宋玉，敢持才语傲非烟。春风鬓影弹琴看，夜月歌声隔巷怜。今日掩门梅雪下，药炉声沸卧床前。

训婢
收书拂扇叠诗笺，敌得灵光赋一篇。浴砚定须频换水，炙香宜令慢生烟。未妨帘下窥侯白，只莫泥中恼郑玄。休厌酒阑亲涤缶，卓文君也在垆边。

独居有怀
春袍方退一重线，又是森寒酿雨天。酒后肌添银粟冷，意中人似玉梅妍。麻姑肯惜人搔背，汉主羞看婢胁肩。花影一瓶香一榻，不妨清绝是孤眠。

病疮作楚戏书自遣
汤沐无时类水淫，蹒跚坐起笑还颦。佳人未怪肌生粟，烈士何伤腹有鳞。鬻技易售龟手药，论交难得嗜痂人。焉知小疾非佳事，养护疏慵又一春。

不善治生又最懒于报谒客有咎余疏放者四韵答之
莫笑书淫并水淫，生涯端的似蹄涔。男儿岂耐车中闭，病骨唯堪砚北吟。老后莫应销逸氟，贫来浑未灭狂心。凭君觅个当垆处，断送床头卖赋金。

赠妙音尼本白下歌姬，新披剃于阳羡山中
散朗万情回不群，翠鬟判得一緺云。钗钿脱奉旃檀座，纨绮裁装贝叶文。茗碗近添禅悦珠，舞衫新换戒香熏。潮音梵唱声清妙，旧曲如今不耐闻。

代答
净却情根净发根，笑看刀下翠纷纷。辞家偶尔来青嶂，喜客犹能赠白云。世上合离沙鸟迹，面前啼笑水风纹。春心久作寒灰死，艳曲何妨一再闻。

答平陵宋似濂
芳兰竟体总堪怜，宋玉还饶赋几篇。豪士未妨兼妩媚，男儿安在负须髯。高奇嗜酒嵇中散，佻达能歌沈下贤。把臂自然风味合，不关家世是同年。

示莲社学人
休恃蒲团坐几春，酒坊淫肆勘才真。吞针始耐调魔女，嚼饭无妨与解人。香瓣价同千世界，莲花轮广百由旬。空王彼岸庄严处，求许枯禅得问津。

有女郎手写余诗数十首笔迹柔媚纸光洁滑玩而味之
笔砚精良映绮疏，瘦琼人作瘦筋书。古钗妙迹看来似，黄绢妍词愧未如。疏懒未成投芍药，清新先荷赏芙蕖。从今吟得关心句，一望枝娘柳下居。

无聊私咏隔天涯，不道吟哦到齿牙。江令诗才犹剩锦，卫娘书格是簪花。长将睡压香浓染，怕被娘窥独半遮。想得笑和桃叶语，羡伊根蒂属王家。

贺生文战不利愤懑悲骚托之好内以自发摅竟得疾不起比余再过其居凄凉触目即所最欢昵者亦不复在燕子楼矣因怅然书其壁上
翔龙折翼性难驯，判向柔乡顿此身。奇药剩堪娱一夕，同栏何止浴三人。当时缥帙香沾粉，此日麻筵饭杂尘。欲觅窈娘重问讯，凤窠飞散别枝春。
花间歌酒旧同群，烂熳风情独数君。寝次故持欢镜照，（殷蒨画鄱阳王事。）病馀犹出异香分。谁知国士终埋玉，早见神娥尽变云。今日席间谁认得，旧时家令沈休文。

无题
夜饮朝歌昼未眠，轻狂全是倚娘怜。妮他细语挑针线，替我排愁肄管弦。夜月不移欢枕畔，（借用不夜珠事。）春山长坐酒垆前。何当荑玉亲磨墨，立到琉璃砚匣边。

感旧游
迷藏鬬酒旧成群，夜夜潜游抵夜分。罚盏任冤偏后醉，奇香虽秘得先熏。筝娘乞句留钿带，箫史求书展练裙。无限断肠踪迹处，坏墙风雨绣苔纹。

和叔冽韵二首
掠面东风了不寒，倚楼晴望绿漫漫。携茶拟过莺鹭馆，被酒留看斗鸭阑。勾引黑甜开卷便，消磨白日戒诗难。明朝决计湖桥畔，春色抛人似走丸。

欲露相思未敢先，笑容含忍益嫣然。看调石黛添眉翠，喜插玫瑰湿鬓烟。障袖立时风冉冉，持裙浣处水溅溅。情深岂怨横陈晚，领略魂迷眼角边。

再和叔冽
梅花应恨旧盟寒，路隔溪塘过雨漫。尘眼暂教书浣濯，闲愁全恃酒遮阑。新诗韵险赓宜稳，妙友神交晤转难。赖有啸歌生活在，不能驰骤逐金丸。

重有感用叔测韵
仅喜他人不我先，（微之诗。）此诗才读便愀然。素娥计险思奔月，紫玉愁深恐化烟。残夜枕函香泽满，隔年衣袖唾花溅。一生长羡金泥蝶，颤向钗边与镜边。

寄怀端己白门
知君愁绝在都城，不向轻烟淡粉行。泪点寄来悲灼灼，（密寄软绡三尺泪灼灼事。）口脂封去慰莺莺。道衡署句归来晚，（叔自署雁后归。）徐淑题诗病甫轻。应到避风台畔坐，薄施膏粉待逢迎。

客怀难耐日初长，马影斜阳踏几坊。花下玉杯甞苦笋，灯前银叶试甜香（皆南朝风物）。愁来但祷清溪庙，醉后无忘紫佩囊。为覔绣鞵金缕样，倒提纤手学南唐。

难将蜜意嘱飞鸿，寄尽相思不语中。枕上鹊声浑未验，桥南龟兆几回同。神方驻景仙家药，新嫩娇黄病后容。（用蜀葵诗。）更奉办香多宝塔，半天灯影照江红。

寄怀唐云客读书阳羡山中
鹤伴经行虎结邻，古藤幽竹翳苔纹。朝凭水槛十峰雪，昼锁岩扉一屋云。远浦上灯高阁见，下溪鸣橹半山闻。西崖木末孤亭上，定有书声达夜分。
翠崖红树压层层，精舍山腰唤即应。游屐蹔逢挑菜女，诗筒偶附采茶僧。风掀小艇长歌去，雨滑危梁倚醉登。信步不忧归迳黑，水边乞得罩鱼灯。
碧磴千盘白石梯，元卿碑版少霞题。晴分极浦毫芒见，雾接层峦咫尺迷。歌啸直穿烟雨上，家园遥掷雪云西。故人不虑难寻觅，剑气横空有白蜺。

无题
饮兴阑珊月影移，侍儿出去罢矜持。灯前侧立魂难定，细唾柔嘶慢视时。

可叹
捣麝成尘到底香，焚兰涅玉任披猖。傅讹易惑人成虎，负氟难甘父攘羊。薄命固当输织室，清言端合死排墙。东亭友爱风流尽，每读遗文泣数行。
由来巧妒擅机锋，江斅描摹总未工。阁后寂寥钗泽影，津头狂暴毁桩风。端忧孰敢窥南户，锁闭仍教记守宫。得谤似缘诗作祟，悔将吟笔教逢蒙。
消息难通问女巫，交无侠客信非夫。冠军宅外能来否，团扇歌成肯赦无。与杖敢逃平子嫂，报书堪念阮咸姑。襄阳幕后知音坐，谁递愁吟与绿珠。
见人偶语暗心惊，叵测风涛有变更。著布小怜姿韵在，啼妆孙寿病愁并。忍言憔悴羞相见，喜耐危疑表至诚。奇祸不妨含笑受，旧恩山重一身轻。

梦后闻雨
枕畔花香半解酲，愔愔小雨洒帘旌。自疑身在罗敷院，卧近春蚕啮叶声。
若无若有晚潇潇，一榻余香篆字烧。怕忆忧欢十年事，祇今切莫到芭蕉。

无题
不合将才赋宓妃，烹阿安敢怨燃箕。豢龙谁氏能烧燕，畜鸭何人肯饭狸。岂惮谗唇工贝锦，尚甘诗骨堕泥犁。明珠海底终探取，莫间骊龙有睡时。

不寐
恶抱千端集夜深，同眠人已睡沉沉。梦中惊问腮边冷，却是愁人泪湿衾。

予怀
向日繁花独向隅，对人容色似专愚。从来佳境同餐蔗，但是情人合茹荼。孤注尚拚徼万一，累丸端复失锱铢。何由抵得双姝价，自叹无才未足奴。（奴价倍婢，有愧昔贤。）

憔悴明妃似画图，阿甄愁坐闭铜铺。也知此后风情减，只悔从前领略粗。频嘱诗词宜蕴藉，更教车服奠闲都。何年却话今年恨，拥髻灯边侍子于。

几年百就与千阑，中道风波负所欢。花迳里言悲悄悄，画屏前事忆漫漫。无聊竟欲拼孤注，触绪那堪集百端。料得似侬愁绝在，未容题札劝加餐。

饮冰何计得心凉，中夜忧来似沸汤。度日闷拚无味睡，见人羞作不情妆。甘言妒女难凭恃，喜事媒娘拙覆藏。休信蹔时欢计误，怨猜莺蝶正飞忙。

四月十七日作花间集韦端己词云：四月十七，正是去年今日别君时。
记得西川韦相词，去年今日事堪思。人间刻骨难忘处，最是佯羞忍泪时。夜半分明到镜台，柳眉嚬绿杏花腮。半羞半喜依依处，又是离人梦觉时。

席上
拾翠南湘有二姚，风情天付眼眉腰。翻成绣谱传人画，会得琴心充客挑。合德何须分月彩，阿环那更怯风飘。凤头踏草归应晚，已定逢欢第五桥。
廉前烛后暗追寻，薄怒佯羞笑自深。弄玉寄将充下体，簸钱时已极关心。难投闲隙猧当户，易涉嫌猜麝染襟。早信个人心更暖，若为尫怯到如今。
画廉初轴异香敷，佩响徐来不待呼。舞鬂坠钗松翡翠，歌唇尝酒泾珊瑚。娇啼露滴千条筯，妙转风搓一串珠。芗泽乍闻心便醉，况劳持爵劝淳于。

 

闺人礼佛词 
唵叭香薰扫象图，拜容纤弱不禁扶。轻妆淡服堪描画，鹦鹉笼前捻数珠。 
喉音袅袅齿冷冷，疑有清歌发后庭。听到甚深微妙字，始知开卷是莲经。 
佛手霜柑奉佛前，锡瓶亲注锡山泉。漳兰乍折花三四，未敢先教插鬓边。 
茉莉朝朝供几枝，漫教小玉摘来时。今朝却喜花盈百，戏掐菩提暗得知。 
每晨一度到香台，隔日疏慵女伴猜。牕外相邀低答应，待人明日浣裙来。 
闲教鹦哥念佛名，狸奴也著戒鱼羹。爱将莲子鸡头实，换得孩童虱从绽。 
凤头弓样改蛮鞾，巾覆云鬟一幅罗。只说道妆宜淡浅，看来风致较前多。 
愣严初读面生红，为写摩登技忒工。还是国风多蕴藉，房融端不及周公。 
如花人在散花筵，艳似天魔静似禅。若个笔端能写照，济尼亲说与张元。 

即事 
玉钗敲竹立旁皇，孤负楼心几夜凉。出院会防中妇觉，作羹须倩小姑尝。（王建语。）先归免尽三分酒，再晤迟来一寸香。最是北堂无意绪，匆匆时节话偏长。 
佳期卜夜昼关心，拢髻斜阳换翠簪。姊意未容先罢绣，郎前何惜乍调琴。（莺莺事）欢情岂系眠迟早，笑语能移意浅深。好趂竹牕烟月色，吴江香雪为君斟。 
柔乡拚取葬愁身，并叠心情付所亲。嗜酒尚疑非韵事，能诗终碍作闲人。良期易误经营久，密绪难谐忖料频。底是半生消受处，一回歌剧一悲辛。 
轻裙綷繂近虚廊，未接音词早接香。暗认巳知卿是姊，笑云姑让妹为郎。悲欢暇订归先后，新旧难分话短长。不用怕羞吹烛灭，月华如雪满匡床。 
腰支日笑丽华粗，细骨宜酬百绯珠。风度枕函闻暗麝，月穿衫楼见凝酥。含毫爱学簪花格，展画惭看出浴图。更是厌人当面问，凤凰何日却将雏。 
历遍情场滟预滩，近来心性耐波澜。引将妒女镇訾裂，博得欢娘笑齿寒。心断猜嫌从客谤，貌无评泊恣人看。东邻一任持郎去，欢处如侬定不欢。 
絮语难终夜渐徂，素馨花气透纱厨。人如甘后帏中玉，月作昭仪枕畔珠。瞑色未分云雨貌，秋凉先到雪肌肤。晓来睡味初浓美，薄幸贪看未忍呼。 
婺姊无端住隔河，近来青鸟半傅讹。狂词撰出风闻远，艳质行来耳目多。聊以阔疏知郑重，悔因详慎得蹉跎。秋清更忆人如画，可奈愁黏病缚何。 
雨下春泥月下霜，几年辛苦傲萧郎。休论犯雪邀宜主，只忆藏花遇妥娘。獭髓易求非玉杵，鸩媒轻泄似胡香。天台再许刘晨到，肯惜千回度石梁。 
崖蜜含桃易得尝，玉人性格费猜量。初逢薄怒偏娇倩，暂露微颦已讳藏。飞燕风情疑近远，惊鸿神彩乍阴阳。关心正此堪研赏，似较横陈味颇长。 

晚浴 
乍脱单衣趁晚凉，玉铺雪砌谨深藏。潜窥人影疑飞燕，乍见趺痕记窈娘。羞态未容开步障，娇声却已透纱窗。除前泼尽胭脂水，染得海棠花亦香。 

逋客叔菊筵 
几拍吴歈日渐曛，后堂香发卷帘闻。登墙雪貌东家子，映烛明姿左阿君。花气与人浑不辨，竹声如肉骤难分。分明玉树尊前坐，知是何人梦里云。 

似梦 
似梦浓欢复似真，细看原是掷梭人。当初薄怒尤娇绝，笑倩如花更一嗔。 

读樊川集 
分司非为紫云留，三绾银符只醉游。饱看花丛意寥落，晚投笺记乞湖州。 

密纬兄侍姬名曰秋雪长斋事佛诗以纪之 
嫁得才人百自由，岂须佛力散闲愁。机锋夙世同灵照，福慧他年在阿侯。姑射仙人真似雪，京江好女故名秋。西方定与郎同去，只愿莲开是并头。 
风摇幡带拂钗梁，手摘盆花供法王。佛号教将鹦鹉念，仙容分与黛螺妆。擎来茗碗俱禅味，熏彻罗衣是戒香。敢笑玉环根气浅，写经徒为李三郎。 

贫遣 
愁中白日费销磨，酒畔棋边是处过。杜牧看花当意少，元稹吟草断肠多。谁知沉饮非荒宴，聊寄孤怀与啸歌。安得暂酧心恨了，芒鞋擎钵一头陀。 
纵未能狂已胜痴，与僧闲说与儿嬉。牵萝岂有珠堪卖，折桂仍无玉可炊。千载孰知回择菜，（夫子陈蔡时，七日不火食，颜回择菜。）三年无复妇蒸藜。秋来始拟今宵醉，远客还书有一鸱。 

贫甚戏书示所近 
尘情端不上娇颦，瀹茗皆为一笑真。膏粉末饶宜主费，（飞燕微时，于膏沐藻粉之费无所惜。）琴书偏泥长卿贫。风流不载钱愚论，仙艳真非火食人。看待倾城无长物，半帘烟月影秋筠。 

以诗得过复诗以解之 
佳名诗字偶然同，锦瑟蒙疑锁阁东。好遇未如厮养卒，．微词先累主人翁。（词赋云：主人翁出。）篇章岂待风流接，恸哭仍无意绪通。（阮家邻女。）何计解酲聊用酒，再吟狂句献司空。 

擘莲 
露冷莲房翠茧匀，玻璃指爪擘清芬。粉郎去傍车中掷，娇妹来从袖底分。名实偶同怜忆字，（莲薏。）身形生就合欢纹。甘芳亦是寻常味，一点茶心剖赠君。 

感咏 
别有琴心隔世尘，浅颦轻怒总相亲。创痕著面浑闲事，齿折行歌亦可人。薄命生涯花底活，无聊心胆醉时真。生成骨相多愁料，非为狂名故效颦。 

代友人赠妓 
绿水桥西住谪仙，丽华肤发丽娟年。偷游乍识都知面，庇酒难忘录事怜。窗下有时思梦笑，灯前长不卸头眠。一双弱手宜丝管，莫学河间但数钱。 

此妓方图落籍有人恐其委身者非佳士也复乞一诗以讽尼之 
莺舌吹兰善笑谈，客来端合带双柑。泥莲渍染虽堪痛，金屋沉埋更不甘。眼慧未妨身是女，气卑争耐世无男。眼前才士称量遍，毕竟何人是子南。 

访叔叔闻郊墅 
几度披萝独访君，醉吟醒读隔篱闻。白杨废圃鸦千点，绿水闲门鸭一群。肯屑汉宫金买赋，拟寻萧寺冢埋文。聊堪自悦难持赠，淡宕新诗似白云。 

笔工所售有名曰画眉者戏为题咏 
写对春山坐卧看，男儿方不负毫端。谁知虎卧龙跳字，不及愁蛾两撇难。 

有赠 
国花第一数姚黄，更共明珠字夜光。笑靥乍圆全似母，（余弱冠时，犹及见其母，楚楚佳人也。）病容尤好莫羞郎。三年怀袖僧弥扇，十里流闻望子香。嘱向桂堂休避客，蹔容图画看真娘。 
矜严时已逗风情，五字诗中目乍成。折齿幽人犹有我，扫眉才子更无卿。当筵心借调琴语，入户行防触瑟声。何事胆娘偏小胆，略闻鹦鹉便心惊。 
睡晓犹然怯曙晖，芙蓉颜色慰朝饥。因留宋玉亲炊饭，却赏王敦竟脱衣。心许湔裙三日去，人知叠骑几时归。还愁守到浓欢夜，瘦得蛮腰剩一围。 
秋风长簟恨三年，续命曾闻唤小怜。已向绿珠称弟子，倘容张硕伴神仙。筵前笑顾樱桃掷，烛下偷分茉莉穿。端似悼亡唐后主，见伊枝叶又情牵。 

长至前一日霜月甚冷饮於先孝斋头俄而醉矣睡矣端己弢仲孝先频呼不觉继以扶携拥掖余竟颓然其时僮仆无一人从者弢仲卒倩一客负余以归且行歌相送直至余居呼吾儿起置余於所坐胡床覆以被裘而后去四鼓始醒儿云若此因纪以一诗志友生之志爱云 
醒时相劝醉相扶，感谢朋欢念病夫。岂有僮奴堪荷锸，固应儿子自肩舆。（渊明事。）幽人偶遇驮黄蘖，瞑坐仍容据槁梧。纯是鹿车风谊在，不容徒作酒狂呼。（任未之友董奉德病于洛阳，未躬推鹿车，送至其家。） 

送弢仲叔之东昌 
掷下离襟尽此觞，客游怀抱莫凄凉。里中儿每疵文雅，天下人能谅酒狂。倦眼放开看海岱，羸形独往度冰霜。归来诗格应奇进，提笔曾过古战场。 
征衫刀尺冷柔荑，补绽无烦旅舍凄。临水已应谙马性，度半休更误鸡啼。心闲易得诗材辏，病渴难逢酒价低。正恐于郎侍亲饮，乍尝余沥竟如泥。 
望衡对宇互欣然，曳屐相过只几砖。花下有柑须并剖，卷中无句不同妍。身堆眼事襟怀共，社立狂名毁誉连。别后不知谁是客，一般凄绝度残年。 

有治具相邀者恐其未能脱略也先寄此诗以广其意 
宾至愁君昼寝惊，茶炉想已沸秋声。无烦座客矜牛炙，只倩厨娘点雉羹。欢极有人能一石，狂来无饮不三更。何须鲭鲊方相授，明日重过觅解酲。 

珥村赠别 
细径斜穿柿叶林，红油车子去骎骎。风前漫切持裙恨，云外犹关堕珥心。误喜乘槎春水舫，如闻响佩夜村砧。何须更订玄霜约，一夕邻舟忆最深。 

御君兄内子妆阁被火敬唁以诗 
梦回飞焰及雕梁，傅母来迟独下堂。翠羽金膏无暇救，床头抽得锦诗囊。（雅好篇章，无时离手。）丹楼夜半忽霞开，气杂沉香甲煎来。（奁中饶有名香苏合。）疑是隋宫守除夕，故烧高烛照妆台。 
写得梅花绝代姿，吴绫染遍翠虬枝。始知钿阁烟飞夜，妙画通灵变化时。（嫂夫人精工绘事，故用长康语。） 
鸾鎞犀导总成尘，散朗高情一笑轻。侍女拨灰重拾得，瑶钗白凤尚如生。 
明珠辟火语空傅，多少江靡堕紫烟。此夜枕前真不夜，步生莲是火中莲。 
炒薪已并扊扅空，一筯雕胡甚日同。话到不因人热处，始知夫婿是梁鸿。（时方归甯，苕上御君元末之。） 
中郎坟籍痛飞灰，赖有文姬诵忆来。更得赏心高韵事，爨烟声裹辨琴材。 
戒律精持事法王，（此实录。）清心高出宝莲香。但存冰雪孤标在，火宅何妨是道场。 

柬诟逋者 
狞须健仆递邮筒，叫唤何如此醉翁。学得无愁天子法，战书虽急不开封。 

送阮逸孺之塞外逸孺故诸生忽有从军之志 
湖海元龙气不除，悲歌宁为食无鱼。厌看博士租驴券，奋读匈奴缚马书。天子自欣栽苜蓿，秀才何暇恋菰芦。毛锥不必轻投却，会向燕然一展舒。 

残岁即事 
梅檐霜苦月来迟，又到停灯剪胜时。出意自描新样子，丁甯休报小姑知。 
雪霁寒新腊八天，侍儿擎烛过妆前。肉糜旧话重拈起，引得红腮一笑嫣。 
红篆桃符白板扉，瓶梅写影上床帷。芦帘纸阁清相称，不羡氍毹作地衣。 
满城箫鼓嫁人天，裘马郎君意气鲜。独有当年我惆恨，逢新偏忆旧缠绵。 
亦有偷啼向镜台，合欢杯是断肠杯。张郎画笔无心试，暗提王家扇子来。 
手提金箸拨炉红，暗教恩私一岁中。首忆惊心试灯夜，一声轻嗽画屏东。 
文袜清彄手自缄，重毫丝履绣鹣鹣。心知饷姊须珍重，别上菱花镜一奁。 
谢灶新添一瓣香，终年欢赏费茶浆。天公定恕风流罪，不藉君侯为讳藏。 
拼取无眠守岁华，听残竹炮几千家。鸡鸣尚伴熏炉坐，自扎同心柏子花。 
纱笼椽烛焰如幢，火齐呈花喜一双。为惜轻风吹烬落，晓妆成后未开牕。 
金雀鸦鬟尚簸钱，残年犹是柳枝年。鬟多力弱春消息，渐到眉心眼角边。 

辛未年 
试笔 
自笑猖狂浪得名，吟笺犹未破新正。新欢到手身难暇，尤物当前命易轻。闺阁裙衫争雪色，比邻丝管斗春声。诗家窠臼宜翻洗，人日慵拈薛道衡。 

感旧 
收拾残书剩几篇，轻狂踪迹廿年前。笑倾犀首花间盏，醉掉蛾眉月下船。黄祖怒时偏自喜，红儿痴处绝堪怜。如今兴味销磨尽，剩爱铜炉一炷烟。 

豪筵即事 
语鸟名花粤海供，平泉歌舞甲城中。何家食筯无黄颔，赵氏眠茵有绿熊。灯烛乱疑星陨雨，椒兰飘似雾从风。迷楼别有堪迷处，螓首蛾眉院院同。 

问答词阿姚 
双睛点漆面凝酥，笑靥愁蛾一世无。愿作君家扫除隶，一生长拜美人图。 
爱郎珍重转愁深，底样酬郎一片心。一自读郎诗句后，去年消瘦到如今。 
一旬长遣十函书，勤向高堂问起居。每就个中衔数字，暗傅心事与心奴。 
见说王郎骑到门，同袍先已暗窥人。无端脸晕无端笑，逗得痴情渐渐真。 
情痴自信定非痴，思重真拚命一丝。想杀昨宵灯暗后，满身香雾近人时。 
相逢切莫径遮阑，眼耳丛中一笑难。要识寸心相喻处，明明如月任郎看。 
坐绣严闺女伴稠，笑谈时颇涉风流。明知阶底萧郎立，度彻金针未转头。 
眉梢眼尾自矜严，一顾愁君忆倍添。偏是热肠翻似冶，莫云全为避猜嫌。 
多谢云英一碗浆，玉纤长沁瀹茶香。劳卿更为先尝看，暗度樱桃味与郎。 
观君犹自有童心，无乃锺情尚未深。若是果将奴郑重，莫相调笑路旁金。 
知暗恼说是多情，情到多时处处轻。幸我生平颇情寡，陡然迷惑为卿卿。 
意密形疏自幼闻，情深那更厌离群。人间多少双飞侣，未必如侬切念君。 
红笺烧过字千张，泪点牢收帕一方。无计徘徊归去也，一生赢得一思量。 
银瓶酒尽不堪筛，妾泪如波溅玉杯。莫恨此番孤负去，好寻方便为奴来。 
到死相寻意已坚，莫教赍恨下黄泉。浮盟浪约三年过，病喘还知剩几年。 
密绪还须对面论，意中言语意中人。饶他青鸟殷勤诉，不似郎诗道得真。 

归自东游至亡妻旧馆 
下弦征客上弦归，狼籍梅花入户飞。柑果涉春都烂败，兰薰经月尚馡微。床空潘令悲长簟，浴罢桓郎念故衣。麈拂任从东壁挂，尘筵鼠迹未烦挥。 

代所思别后阿姚 
相逢羞涩怕猜嫌，别去那知怅恨添。独对镜奁空怏怏，乍拈针剪复恹恹。梦魂弱絮从风乱，心绪系花被雨沾。悔不暂留欢且住，未妨长隔一重帘。 
手把钿钗侍镜台，销魂人处尺书来。行间小迎关心看，摺后余文背面开。迸泪欲揩犹未敢，廀词捷悟更防猜。长将袖却从漫灭，每到幽窗展一回。 
刚剩残梅几片飞，全枝都似伴郎归。风波狭路惊团扇，花月空庭泣浣衣。翠被半闲来梦晚，绣牕无暇报书稀。湔裙不为春韶出，贪遇停船旧石矶。 
隔牕姊妹唤朝眠，好梦关心记未全。守定誓盟金鸭畔，望穷书信纸鸢边。文犀领扣新偏脃，绣雀鞵帮旧更鲜。每到百花生日日，未曾凄闷似今年。 
墙头金柳罩儿家，牕掩轻寒六扇纱。心病倦挑心字领，睡鬟松落瑞香花。园林霁爽初煎酒，院落阴沉好斗茶。莫负一川春水绿，支机人望正浮查。 

访孝先弢仲龙山精合即事 
萧寂空山与性宜，那知闺阁有调饥。过从老衲花深处，递进羁孤月好时。笑甚不妨杯没帻，谈余赢得饭成糜。经书只办三余了，未碍春园乍一窥。 
剪取春山入草堂，窗槛疏洁闭浓香。画来丘壑才相称，到咏襟情所独长。五夜烟煤疑佛卧，六时螺鼓笑僧忙。下帏不踏空庭月，辜负瑶阶似截肪。 

连日醉游用孝先禊日韵 
风情浪拟杜司勋，烂熳狂踪远近闻。泼翠岩峦三代器，艳新花鸟六朝文。那辞蜀洒扶头醉，为伴湘兰竟体芬。任是春城能火禁，退红香焙定须焚。 
闲看缟髻笑青枫，亦有红氍坐药丛。画舫帘衣凭雪藕，玉筝弦索见春葱。才人履屐能俱妙，贵客林亭惜未工。（见颜延之传。）自是昔贤情调浅，风流争肯受诗穷。 

载送孝先往龙山时殇玉树同人为之悼绝孝先洒然也 
庭院松风类隐居，晨昏钟梵绕精庐。自知灵运前成佛，谁笑康成后挟书。浮世本无堪喜恨，高人未易可亲疏。情锺我辈难忘处，悟却楞伽尽扫除。 

读孝先禊日诗因赠 
两纸新书楔日题，莫愁哦讽露琼犀。通怀不作杨彪瘦，与故那令束皙迷。道上客休歌薤露，座中吾愧读雌霓。兰亭尚逊君超绝，为说彭殇未易齐。 

即事赠荆文始段砺如两姊夫 
杯水俄兴滟预波，锦袍恩分近如何。（苻坚语慕容冲：朕于卿恩分如何？而於一朝忽为此变，令送一锦袍，以明本怀。）休嫌张耳朋欢薄，止笑袁耽姊妹多。（袁彦道二妹：一适殷深源，一适谢仁祖。）花底追游长作队，（二君同游极密。）酒边排调竟傅讹，（近因口语妄传致隙。）解围安用聊城矢，只倩胡笳一曲歌。（二君同匿北里一姬，姬善燕歌，故用刘越石吹笳退虏事。） 

砺如索书扇上 
白皙专城略有须，凝之原不羡封胡。手推自喜调家婢，头责能容谑姊夫。书问敬通能寄否，琴逢潘岳肯弹无。衰门未有孙郎气，幸免人嫌将种粗。 

戏以乡音用韵 
幽谷花寒瘦影焭，东风偏为发鲜荣。腰身楚楚孙荆玉，口齿泠泠郭语琼。合德性醇能事姊，延年技贱愧称兄。持裙尚恐仙乎去，更倩红鸾绶带萦。 

即事 
行近风香近绣丛，雪衫飞溅唾绒红。横波不待回头见，庄语能传暗喜通。晓阁平临春色上，夜灯遥映雨声中。残阳记得人行处，白石阑干折向东。 

追和唐女冠鱼玄机十二韵 
闺门文采羡玄耽，更有青溪妹第三。生小不闚青琐合，家常希换白单衫。钗梁风定虫犹颤，裙衩花深蝶竞衔。雅谑引经推郑婢，狂诗送抱想吴男。红儿诗里欢兼恨，素女图前笑带慙。想见隔屏声矻矻，似闻昵枕诉諵諵。加餐意托琉璃匕，寄札愁凭瑇瑁篸（古诗：“何计通音信，莲花瑇瑁簪”）。岂有鹊头能助忆，愿为鸡舌与君含。遥猜踪影心先妬，未接言辞性已谙。体自生香防姊觉，眉能为语任郎参。发光可鉴千盘滑，唇味如饴一啮甘。记得那时偷近处，唾绒红点碧窗南。 


个人 
睡破眉山不更描，鬓鸦堆上覆鲛绡。屏间记曲拈红豆，窗下临书染绿蕉。画出鸳鸯娱独自，教成鹦鹉伴无聊。情悰暗被傍人觉，绣线逢春减几条。 

错认 
白縠单衫玉步摇，香风相引见云翘。灯前抛接回波眼，帐底围量束索腰。夜视可怜明似月，秋期只愿信如潮。情知不负周郎顾，莫问儿身第几乔。 

咏所见 
似燕身材称著绯，琵琶弟子性灵希。戏拈上客题花笔，学踏邻娥织素机。桁下衣笼薰豆蔻，镜前香泽渍蔷薇。何曾房老能勾管，日暮西池斗草归。 

无聊 
风情退减久无诗，研匣书笺罥网丝。魇语梦魂闻婢唤，恶愁怀抱恐儿知。酒於痛饮非真适，情向新欢未肯痴。惆怅旧游携手处，木樨天气独来时。 
把书移枕近床棱，叹息观涛病未能。怯暑心情犹喘月，背时风调独怀冰。无劳天女持花散，有媿髙人选药称。肯过小楼言笑否，不嫌同上第三层（用陶弘景事）。 

菰川纪游且元白体 
一队明妆拥碧油，罗衣风影照溪流。郊原紫翠今秋早，亭馆青红近日修。谢女捉将团扇出，潘郎扶得板舆游。司香侍史携犀合，卷袖厨娘用玉钩。彩胜虫鱼工剪刻，牙盘橙笋细雕镂。绯桃布席苔侵袜，银鹿移琴柳拂头。萍景波中抛果核，桐阴石上置茶瓯。纵横一榻陈箫管，历乱三巡送酒筹。捧砚久知荑玉冷，擎觞兼度眼波秋。唾花落点鱼争竞，髻蕊烘香蝶逗遛。临水偶来同倚槛，隔花何路可登楼。殷勤子敬能持檝，佻达齐姬欲荡舟。何处雪檐期射鸟，此时河岸似牵牛。青莎迳软鞵踪浅，紫桂堂深浴室幽。小院竹凉清枕簟，疏牕松荫暗棋楸。笺纨就手巾箱取，细翠随身镜匣收。归路别穿红叶径，同袍犹隔白苹洲。也知重向灯前见，难诉佳游一段愁。 

咏东邻栀子花 
露湿琼姿映日鲜，离披弱态益嫣然。香宜九子钗边嗅，蒂合同心带上悬。织女淡妆傅缟素，徐娘私赠见诗篇。佳名更喜同之子，栽定东家倍可怜。（第五句戏用晋书。） 

和戈庄学自寿四韵 
几株幽树寄婆娑，尽意看云弄水波。野衲每求名画去，邻墙时有浊醪过。吟成未出芦花被，钓罢犹披槲叶蓑。可许拿舟亲问字，相从日饮更无何。 

藤村旧游 
重奠麻筵一束刍，往来曾此醉茱萸。未能默记书千箧，（先舅琴书散亡都尽。）空忆通灵画一厨。座上琴亡悲子敬，家中砚去吊林逋。铜台泪眼犹西望，分得名香在也无。 
金锁横衔废苑门，水亭牕槛半沉沦。铜钉换醉供群竖，花桨为樵给四邻。碧甃晒余高凤麦，画廊堆遍买臣薪。羊昙哭罢无人问，泪墨难题满壁尘。 

遇旧青衣 
扫眉才子女相如，旧掌芸香四库书。一著练裙抛画裤，便辞金尾住茅庐。桑麻僻处莺花断，丝竹停来姊妹疏。还识劈笺江令否，望仙回望一唏嘘。 

再用前韵酬孝先端已弢仲见和之作 
霞姿雪艳映牕油，标格蓬山第一流。佛慧不过文士业，神仙原是美人修。卧披画鄣供清赏，坐伴炉薰懒出游。门静不教青锁锁，廉开未上翠钩钩。紫珍照胆秦铜铸，朱篆钤名汉玉锼。学士忍寒停半臂，书生中酒看梳头。莺声呖呖喉疑管，玉色森森手似瓯。待月清言虚丙箪，游春佳梦败寅筹。流光玉树何曾夜，驻景神方讵有秋。士也尚甘偏袖断，仙乎何惜襞裙留。谁堪待阙鸳鸯社，自许单栖燕子楼。灯火照台迎凤辇，珠玑溅雨到龙舟。已知夙驾烦灵鹊，别遣偏辕骋骏牛。香燧碧萦低帐暖，烛辉红款小屏幽。檀郎顾曲倾三爵，幼妇弹棋负九楸。合德香奁通德记，上清巾帔玉清收。诗歌不断疑三阁，风月长新只十洲。但有是乡堪不老，要求何药疗麈愁。 

侍疾 
唤人回枕坠瑶簪，被底炉香未许探。獭髓有痕留我舐，鸡香微螫代伊含。愁看西子心长捧，冷透荀郎体自堪。病退只宜清减是，尚嫌双颊似轻酖。 

拟会真三十六韵 
少小娴针绣，生成俨画图。影形看镜喜，名字拣香呼。玄鬓辞膏沐，琼姿厌粉污。怕闻灯气息，不受浴沾濡。瞥见长陵市，重逢狭路隅。未成窥宋玉，随遣嫁秋胡。忍下针心棘，难求役豆符。微生甘作鬼，国士愿为奴。湖上羹鱼嫂，池西斗鸭姑。传来通德语，笑杀彦回愚。绮阁花间敞，修廊竹外纾。挂香明路迳，卮酒酪门枢。月暗欹鸳枕，寒轻拥兽炉。梦回闻至矣，喜极欲仙乎。衫袖俱飘动，眉心乍展舒。迳贪因艳冶，亲炙觉清癯。对袖笼双钏，单衫卸五铢。唯闻香汤越，只恨烛模糊。羞涩屏前视，摧颓帐外扶。还拚梭掷否，仍肯扇遮无。滑箪推腰褥，华茵妥髻珠。芳津甘齿颊，柔汗沁肌肤。怨啮蝤蛴颈，羸擎燕子躯。斜眸终腼腆，低黛忽愁吁。胆悸金铃吠，心忪碧树乌。乍尝惊颤味，陡随爱迷途。青眼三生契，丹诚一昔输。隐赐怜我解，绝色厌人谀。落魄惊伤悼，微词得厚诬。年华潘岳老，风调谢鲲麄。谬辱求诗带，宁嫌卖酒炉。狂襟终有托，兴赏未全孤。慰胜登高第，欢逾读异书。镇须行坐并，准与笑啼俱。雪砌飘灯赴，花阶剗袜趋。百年今夕始，非乞暂时娱。 

纪事 
才尝欢味便分携，消瘦沉吟几日疑。只恐爱迷犹有悮，莫因明慧更成痴。拚教皓质君前露，忍遣丹心妾自知。底事料伊非薄幸，百般迁就顺人时。 
惊喜萧郎犯雪归，归期犹未是欢期。人前不敢迎门笑，烛后仍来映柱窥。始信梦魂原有准，已占心诺不轻移。归期悔不宽程限，守到和风霁日时。 
浓欢将到转忧危，响屧笼灯总未宜。花径有心曾识记，月扉焉胆便敲推。狂痴爱我奠无谓，放诞缘君勿浪猜。恩分已深羞未减，恼他擎烛觑人时。 
歇却哦诗敛却狂，洗空心地著欢娘。醉来不敢忘团扇，梦去犹防泄异香。平日性情工戏谑，近来行止学矜庄。虽云见面无多刻，定用闲愁万斛偿。 

癸酉年 
云客新斋即事 
朱栏倒影入沦涟，片石疏花位置妍。花外小楼堆烛泪，柳边低舫载茶烟。绿牕莺度幽堪画，绮阁人登望若仙。应榜卧轩为六忆，银墙粘遍薛涛笺。 
布几安牕物色新，卷帘三面碧粼粼。暂依泥水潜奇士，别置山堂望美人。元直交游谁是客，士衡兄弟自相邻。频闻歌调干云响，鲜洁长梁未有尘。 

送友人同游岳寺以昨醉为辞戏柬促之 
礼佛无妨带宿酲，定知开士不容嗔。侬耽早韭卿耽妇，等是周颙一辈人。 

如意词 
累珠歌拍与诗笺，纤手拈来定可怜。娇靥乍看杯影里，薄妆宜在烛花前。三年恶梦供欢话，几夕清吟耐独眠。历尽笑啼长作伴，热心唯有博山烟。 

绣佛词 
绀黛明金月面开，夜来针指绣如来。持花可为王摩诘，度曲曾随穆善才。无数粉痕沾贝叶，几重心宇印香灰。关情蓦听鹦哥语，掣破经声笑脸回。 

题赠陈元亮别业 
贵游谁解厌繁华，独傍烟林数暮鸦。二顷松篁非负郭，一船书画便浮家。妻陪晚食亲烧笋，客救朝酲代泼茶。自是幽怀清比玉，闲情一赋不为瑕。 

沈郎索赠 
琴理幽玄奕旨微，风流多艺沈元机。红裈锦带清言去，散髻斜簪薄醉归。石黛妾教呵冻笔，金彄婢与瀹春旗。歌儿度亲裁尽曲，按到关情色已飞。 
休文臂瘦觉清寒，影似垂杨气比兰。射雉顿令贞妇笑，骑羊真作壁人看。尽夸落笔言堪市，为伴当垆色可餐。传语太冲休挟弹，只凭三赋友潘安。 

苦宂兼叹失仆 
春残未有醉工夫，尘宂何曾半日无。伴客茶浆真水厄，欠人书牍似金逋。应门妄想林宗辈，恋主惭无颖士奴。茗事亲操差不恶，蒲葵扇子竹根炉。 

题寻梦图为云客赋 
记得萧郎注目初，一枝琼树上红氍。游春梦不收罗荐，真色人宜入画图。家字针神推手爪，幼餐沉水透肌肤，重来顾曲堂前过，试问如今技痒无。 
房老传诗自弱龄，檀郎开出巧心灵。歌中度意当场笑，舞隙酬言隔座听。秋女自来神女梦，薛王翻笑寿王醒。难忘眼色初匀处，尽谱前踪到画屏。 
第一妍词第一姝，如今都作案头书。骊珠剩训雕笼鸟，茜袖闲挥插架鱼。眉翠略同诗点染，唇红微有墨沾濡。生香活色天真态，尚恐龙眠画未如。 

生辰曲 
画檐鹊响报新晴，鬓朵初镌玉叶成。绣佛像前同下拜，泥金经尾独签名。红蛛缒镜知添喜，白鸽开笼看放生。笑说口脂休更赠，十年年减是莺莺。 
弄环年纪早相怜，绿叶成阴色韵全。休说蔗甘分首尾，已知蜜味满中边。单衫覆酒香难浣，低髻围花暑不蔫。应是慧根薰染久，玉池吹气比青莲。 
一种浓芬与素姿，漳兰茉莉可同时。茗藜瀹汁销红唾，蕉葛裁衫透雪肌。胜翦小桃烦女弟，扇围修竹赠邻姬。无将汤饼何朗试，但勿当筵唤饼师。 

云客堂中夜集 
疏烛晶莹漏点长，了无残暑到处堂。檐前过雨闻清溜，幙后回风出异香。几夕襟情留共醉，半年诗语待相商。奚奴晓惯闲风味，先拂吴笺置笔床。 
把臂欣逢旧饮徒，携茶花底听吴歈。难甘茉莉为莲胜，暂署苹婆作荔奴。向月吹弹铿碎玉，入云歌字贯明珠。帘间定有中丞按，布鼓雷门许过无。 

澄江病疟口占 
茶瓜欲禁渴何能，问疾人来使疾增。医技渐穷翻作态，奴劳略效便相矜。残诗迷罔何时续，试牍麄狂岂暇誊。归去不妨番本草，药炉声里伴秋灯。 

写 
秋霖才过市成渠，泥屐声中掩户居。搘枕静听宵啮鼠，临池频放午餐鱼。酒馋恕取能赊店，金尽惭逢易买书。幸有小船通榻下，觅劳文笔券骑驴。 

晚凉即事 
金堂倦绣出花阴，残线犹拖插髻针。鸳枕浪纹侵粉颊，雀炉烟穗袅衣襟。月窥衾簟秋初冷，露湿盘筵夜渐深。欢笑语连悲咽语，卸头忘却换犀簪。 
屏帷低护浴房凉，珍重为卿治一汤。酒力不禁负侍女，药方新忌报厨娘。银匙滑泻鸡头肉，锁帐燶氲佛手香。为爱月牕秋树影，不教持烛暗归房。 

寄赠孝先子巨锺陵秋试 
遥想吟驴兀瘦尻，半山亭下竹鞭敲。搜将险句天心破，读遍闲书佛脚抛。酒得深情非属量，士存神赏不因交。终军自决西游事，肯向君平问卦爻。 
画船歌舞日西东，过眼云烟过耳风。奇士剧谭聊扪虱，男儿低首暂雕虫。投刀立见千牛解，落笔真令万马空。灵运更推谁作佛，一生惟许阿连同。 

巨生扇底系一佛柑似枣许大颇讶其触手太柔迫视之则闺人所制也缝以黄绢贮以麝尘纤指扶疏屈伸多态不啻酷肖而已欢喜赞叹为缀二诗 
指月拈花尽宛然，犹嫌相好未完全。（如来三十二相八十兜罗。）如今更觉针神巧，软似兜罗一样绵。（兜罗绵手见楞严经。）线缕针锋总法身，如来早已鉴精勤。为披千佛题名记，屈指于郎第几人。 

试后归舟杂兴 
出院身轻笑解縧，茶炉书市独游遨。童窥米尽慵愈甚，客觉瓶空饮不豪。摘去旋生新白发，赎来重典旧蓝袍。频年自笑干时拙，博得江城就蟹螯。 
移樯柳外游鸣蜩，自课抄书日几条。地主赠行虾与扇，船丁炊具蛙为瓢。频煎疟药承新露，欲泼真茶竣早潮。俗客不来幽事办，病夫无意动归桡。 

舟行书所见 
一溪烟柳自阴森，落照斜明屋角金。果实带生趋晓市，禾苗忍死待秋霖。庸医入座摊经诀，宦女离村换语音。独有客衣寒未赎，临风愁听晚来砧。 
竟月愁眉始一伸，乍亲烟水离嚣尘。柳桥日淡闻黄鸟，荻浦潮回举白鳞。云树总为诗送料，溪山翻与画传神。此中可卜诛茅地，那得张融与结邻。（陆惠晓与张融比居，其间有池及柳，名交让柳。） 

予不与秋试寓止荒僻中秋前二日孝先仁令叔洌携具过存饮谈良久即事题赠 
一架藤花偃卧深，到门双骑有铃音。懒为薄俗牢骚面，喜见文人整暇心。（时诸君三试未毕。）顾曲可曾妨快饮，穷经从未废闲吟。诸君俗事骎骎逼，未必茱萸得共簪。 
此日为欢亦一奇，暂休文战即追随。穷途裹饭存风谊，令节题糕补旧诗。得士骚坛须互赠，（予兄弟因孝先得交仁令，）论文狂社敢阿私。知君器量汪汪者，不赋寒郊旷荡词。 

端己弢仲斋头谈诗听曲把酒焚香之乐可计日待也先成一诗以坚来约并呈孝先时秋试甫竣 
每坐高斋夕阳到，愁悰诗字互相商。清歌听久蛾投烛，家酿尝新蟹就餹。鲭鲊秘传醒酒诀，荔松添撰和香方。如今喜弛交谈禁，定许狂俦尽意狂。 

病疝自遣 
独客秋闲病思孤，隔牕幽草覆啼蛄。诗书枕畔支歌案，山水床前展画图。频视篆香知刻漏，偶敲方响代传呼。侍儿叶戏躭清昼，拟买红藤代汝扶。 
却笑痴姬问卜忙，爱闲躭睡病无妨。端详实理非茶罪，冒滥虚名是色荒。妙友清言如上药，稗官闲读得奇方。风流未负重阳处，并采茱萸入饮汤。 
饮兴游心与病争，矮屏初摺见秋晴。瓶分花影看无厌，药渍醇醪醉有名。豉法近从开士写，茶香先遣侍儿评。青娥乍见蹒跚态，笑咏陶诗谑长卿。 

孝先弢仲过存病榻携具为欢予於枕上劝酬笑谈弥日乐而咏之 
不有朋欢眼尚青，寒栖谁念影竛跰。药从名士量泉煮，诗愧幽人裹饭听。时近瓶笙砭俗耳，好依岩石画羸形。病来翻喜游踪密，卧席何妨已见经。 
洒轮药臼气相兼，醉国新移近黑甜。斗室荫浓蕉欲剪，隐囊香淡菊堪添。诗颜较比行吟瘦，觞政翻因卧治严。任客去来俱枕上，不求因醉恕陶潜。 

闲述 
一迳松声几菊丛，穷楼风味未全穷。买泉试点秋茶绿，僦骑停看晚树红。非睡即游铅椠少，吊归兼醉锦囊空。（是日赴世母襄事。）残编更把东轩烛，牛背斜阳读未终。 

补前杂遗三章 
病骨真成验两方，呻吟灯背和啼螀。凝尘落叶无妻院，乱帙残香独客床。附赘不嫌如巨瓠，徒痈安忍累枯肠。唯应三复南华语，鉴井跰跹是药王。 
钝根端不受针砭，抛掷秋光病久淹。晚叶倚风敲暗牖，寒光依月写空帘。卧成小赋酬书架，（杨炯。）暗诵佳铭赠药奁。（鲍照。）敢议登临山水事，几时行散到茅檐。 
旋起经行旋醉眠，已拚萧澹送余年。留宾晚食烹初韭，听妾长斋读妙莲。法雨洒除疮有祟，（袁晁事。）尘情割尽病成仙。（孙思邈恶疾论。）从今云粉何须服，止学天台白骨禅。 

甲戌年·小祥之后，勉复弄笔 
梦游十二首 
消魂径路怕城南，落拓微行倚半酣。门外春风虽谩骂，帘前道蕴许清淡。无妻奉倩身还冷，多妾哀骀分自惭。（事见南华。）但请出为妆阁隶，炷香调黛事粗谙。 
来时笑靥最堪怜，捧到银台蜡照边。桃叶久传修楔约，菊花才插定情筵。狂心上眼抛杯筯，娇语娱肠胜管弦。女伴是欢还是妒，频频私听小屏前。 
心中人教掌中怜，不羡微之得事先。赵姊丰容工泥夜，徐娘情味胜雏年。清欢无睡非茶力，羞颊微赪似酒妍。韵胜不妨香略晚，故陪霜菊到尊前。 
胡床移近矮牕横，月色须安脸上明。连夕不来端负我，此时何可再无卿。真同天士成三个，顿令人间有四并。相对只消香共茗，半宵残福折书生。 
讳言识字拟瞒人，却见诗笺窃睨频。春病已闻强半减，酒情应有数分真。舞筵欢处慵抬眼，歌调凄时暗动唇。心事自温颜自冷，始知娇笑不如颦。 
惆怅双螯不共持，每年今月是斋期。霜前白菊如卿淡，（司空图词：夕阳无言人淡如菊。）闰後黄杨类我痴。（年闰八月。）幸有片时同笑赏，不堪长日独愁思。余觞更劝欢娘尽，要见红潮上脸时。 
何处堪藏物外姿，水寒花洁始相宜。阑前戏为鱼投饵，镜里闲看鸟度枝。雨後焚香吟字母，晴秋操贽礼琴师。鸾飘凤泊知无限，换得幽楼胜往时。 
不是来追便往寻，欢愁时刻报知音。新妆点染春游早，薄醉留连夜语深。但有玉人长照眼，更无尘务暂经心。南塘涨水弥弥绿，与荡兰舟一快临。 
曾下幽房窣地帘，绣筐香笼恣窥觇。重台莲瓣弓三寸，七出菱花镜一奁。曲本偶藏花样小，饼茶看剩啮痕纤。罗巾袖口葳蕤钥，收拾情踪自戒严。 
晓日波纹漾镜台，玲珑牕户压池开。钩帘远见孤村树，扫叶全呈一砌苔。姊寄锡瓶缄茗去，婢携银合饷花来。欢边事事供诗本，解味闲情不费才。 
青鸟心忙未敢催，频频犹自怕人疑。明知炙盏烧灯久，无奈熏衣理鬓迟。良夜不甘闲处醉，美人须看月中姿。来时东向西归去，只有清光与面随。 
小阑干外上轻舟，比舍无人见出游。香茗便携妆箧去，瓶铛原属榜人收。霜郊缟素鲜清晓，木叶丹黄绘晚秋。绣被鄂君仍眺赏，蓬牕新署远山楼。 

绝句四首 
佳期无奈锁严城，灯火牕扉望里明。难把玉人心事诉，监门不是古侯赢。 
池边五嫂笑相呼，问要鱼羹契也无。便信船中有桃叶，只因持楫是官奴。 
卫玠肌肤杜牧神，谢娘诸弟各清真。（道韫自言群从兄弟，则有封胡羯末。）肯沿绿帻庖人例，人主当筵问主人。（用董偃事实，蔡攸对徽宗语。） 
出没狂踪数日迷，传讹新事惑深闺。三姨误受君王谑，不道人间有达奚。 

续游十二首 
又到尊前一笑同，履綦经月断过从。难凭妒女违心语，便策良媒冒险功。独夜有时来好梦，欢筵无暇诉愁衷。火灯鉴妾丹诚在，一掷全呈六博红。 
浪说鸧鶶疗妒方，笑他邢尹互迷藏。神仙底事私奇服，（上元夫人。）姊妹犹然忌体香。团扇风流何预嫂，绿翘冤抑况无郎。能将栀子连诗赠，只有徐娘与谢娘。（见玉台新咏。） 
斜背灯光笑眼抛，铜炉酒响汤明胶。柔肠拚与冠缨断，密绪原先履舄交。傅母殷勤心劝进，侍儿佻达语含嘲。此时何止看花宴，旷荡狂情似孟郊。 
银墙朱卢碧铜铺，个是清溪最小姑。红豆数来夸记曲，熏笼立上试轻躯。羞看董偃庖人服，笑许陈遵侍婢扶。清月照人香雾里，凭谁为写夜游图。 
细吐微词缓劝酬，口脂香暖流银瓯。杯行醉按红酥手，烛灭狂探软玉钩。出浴睡容梳薄鬓，下帷灯影照含羞。此身合属书生未，记取金梭莫再投。 
独赴非烟折柬招，房栊楚楚径萧萧。茶炉活火添香炷，菊盎微泉上纸条。夜宴过秋方渐永，卯酣经午未全消。传卿月下为欢诀，小憩黄昏坐彻宵。 
华筵烛臭恼娇娆，茗碗持听月底箫。清露压衣沾暗麝，凉风吹颊散红潮。佛珠久换金缠臂，鬬草新输玉系腰。邻女近裁鞾样浅，月明相唤走红桥。 
严城间阻梦魂通，小市门东更向东。翦烛寄声书草草，背灯弹泪去悤悤。花繁竹暗应迷路，蝶趁莺梢有便风。梅蕊胆缾看渐减，每朝分插到钗丛。 
秋扇轻将屈戌敲，小楼牕槛在花梢。绣成枝上将雏鸟，画出花阴捕蝶猫。余语未终嗔姊到，艳词新记妮人钞。偶因背痒闲相就，愿乞神仙手一搔。 
矮榻幽窗一架书，到来闲适似吾庐。银瓶酒候知寒暖，石鼎茶声辨疾徐。却月晕眉看婢写，斜阳唏发替郎梳。情踪不似阶前叶，肯到秋来日渐竦。 
矜严入座暗心通，酒力难催赛艳红。睡起髻鬟欹玉燕，欢余灯烬绽金虫。来时夜色霜千瓦，归路寒辉月一弓。有约试香还再到，抱衾先与覆熏笼。（十月二日试香，见张功甫赏心乐事。） 
清夜能游必慧人，泪垂红烛意堪亲。纸牕窄槛通新月，细蕊竦花验小春。戏掐枣膏添麝火，暗拈瓜子记杯巡。相思怨绝诗难写，却爱弹丝诉得真。 

赋得别梦依依到谢家八首 
名花偏作隔墙枝，爱影怜声入手迟。门第敢言非道藴，才情端喜是芳姿。桃边未许裙题字（子敬事），栁下曾将带乞诗。今日眼波微动处，半通商略半矜持。 
惊喜冰颜一笑开，投梭时节已怜才。持裙暂肯临风住，剗袜还期映月来。沉水待烘欢夕座，真茶留瀹到时杯。书生金石心肠在，不借裁诗十字媒。 
月照幽期分外圆，无才愁赋定情篇。引开笑语欢初洽，逼出风情态转妍。略晓管弦嗔姊荐，乍回灯影恣人怜。狂生浪说心如渴，却到良宵不肯眠。 
内家来看晓妆成，坐次推排让客卿。记到竹林曾识面，为翻花样久知名。语音略别东西宅，梳掠无分内外城。敢道向郎恩分浅，同群女伴尚关情。 
天壤王郎嗜好奇，能将野鹜压家鸡。花前密咒添香火，酒後柔肠著絮泥。宋祎昔为金谷女，绛仙曾是玉工妻。无妨暂属尘凡对，不过才人定也迷。 
朱箔纱空画舫轻，月明波上载卿卿。尊前绰约身如燕，帐底蒙胧语是莺。绛烛婢吹香未烬，卖花人唤梦初惊。颓鬟未拢凭栏久，偶爱跳鱼拨剌声。 
为有冲烟犯月郎，矜严标格渐成狂。何当白玉莲花盏，更带红鸾冶袖香。慧绝眼波频送语，喜来巾帔总飘扬。温柔乡里留欢住，不放情人到醉乡。（唐时戚里有令女人以手掬酒饮之，谓白玉莲花盏，见北梦琐言，因戏用之。） 
爱咏无题定有题，宋墙东畔谢楼西。封来泪点红犹湿，剪後香丝绿未齐。共被拥将宜主暖，闲床抛得阿侯啼。风流韵事堪描处，却到含毫思转迷。 

别有所赠一首用前迷字韵 
握臂登楼去却梯，乍谙情事齿还低。孀姝曲巷新名左，（寡妇左阿君，见陈遵传。）国艳扁舟旧姓西。（他年一舸鸱夷去，应记侬家旧姓西。）髹鬓黑光全似镜，莲钩粉底不沾泥。端详烛下分明甚，不是看花醉眼迷。 

即夕口占绝句十二首 
裾飘屧响到寺墀，便遣萧郎不自持。天分未容人彷佛，酒边风味烛边姿。 
橄榄回甘沁齿牙，酒阑频嗅小梅花。悬知袖口罗巾上，乘却龙团一饼茶。 
鸳被宽裁绣越罗，莲枝花样锦团窠。误教侍女熏龙脑，摺向闲床一月多。 
睡情何处不相关，合度农纤语等闲。枕上不妨频转侧，柔腰偏解逐人弯。 
斗帐香篝不漏烟，睡鞵暖窄困春眼。教郎被底摩挲过，忽见红帮露枕边。 
梦回酒渴破漳柑，十月霜轻尚带酸。生受玉人绵样手，为郎频熨指尖寒。 
夜静莺哥叫隔屏，鬓香微嗅醉初醒。偶然枕上哦诗就，唤觉如花念与听。 
青鸟丁甯辨色归，为贪清语梦来迟。蒙胧倦睫开还闭，已是红牕日照时。 
揽衣初起髻鬟倾，翠凤离披画不成。梳洗不妨停一刻，乱头时节最倾城。 
磬口黄梅饷内家，明围暗压鬬横斜。水仙独向钗头颤，第一人宜第一花。 
鬓影松松髻影低，镜中看镜掠初齐。金蝉玉燕都嫌俗，单插暹罗旧密犀。 
细楷香囊画睡鸳，来时曾记枕前安。传声为遣郎收拾，莫与兰闺女伴看。 

杪冬即事 
曲宴偏宜素霰飘，一觞冬莫慰无聊。浓香衾枕寒偎鸭，炽炭房栊暖卸貂。谢女厌称风柳絮，王郎真见雪芭蕉。（今年寒少，旧绿不凋，微雪染之，宛如右丞画中风味）垂帘尽日慵梳掠，预为严妆怯岁朝。 

乙亥年 
戏和子荆春闺六韵 
懒得闲行懒得眠，眼波心事暗相牵。慵来午绣还添线，瘦去春衫未减绵。纤手自知搔背好，长眉谁见捧心妍。难传尺素墙东约，爱守炉熏砚北筵。已是雨惊佳梦夜，更堪花落病酲天。排愁只有郎诗卷，日课鹦哥念一篇。 

子荆复倒压前韵一首亦复和之即以奉赠并呈端己弢仲子山诸叔 
及孝仪兄 
孙楚新裁得几篇，倚楼吟断夕阳天。游装书画春风棹，饮令诗歌夜月筵。庭卉客怜双树好， 
瓶花自选一枝妍。炉烟细穟穿芸帙，砚沼微澜堕柳绵。绮语难从开士戒，（子荆见季皆从印 
光士人游。）朋欢不受内人牵。羡君兄弟皆好同，愿就连床听雨眠。 

旧事 
一回经眼一回妍，数见何须虑不鲜。（翻陆生语。）目断座隅呼小玉，魂销墙隙赌非烟。佯 
推罚盏遮银烛，笑映疏帘并画船。蜂蝶似同人鉴赏，一春追遂遍花前。 
乍制春衫避藁砧，称腰宽窄赏知音。题书远饷膏唇药，卖赋聊储瞷浴金。三具明铛观妾意， 
七枚佳珥试君心。随郎十索寻常事，只有丁娘耐细吟。 

题巾赠别 
此际能无唤奈何，隔船斜见惨双蛾。伦回怨脸词难诉，欲掩啼痕泪转多。拥髻更谁怜好影， 
持觞何日觑横波。情知此别三年远，欲乞题书半幅罗。 

金缕曲四首 
东归青鸟报欢音，喜字回环寓意深。桃叶棹歌远隔水，灵芸辇路已标金。新欢郑重三熏沐，旧事迷藏七纵擒。此夜云英应一笑，笑郎消渴到如今。 
鸳鸯牒下喜难持，马角乌头尽有私。湘浦佩珠虽赠早，成都玉杵却来迟。难忘一世孤眠语，忍负千拦百就时。始信相思不无益，（翻义山语。）有情痴也未曾痴。（明知无益事，且作有情痴。唐人语也。） 
回首燕台浪寄闻，博山相约许湔裙。投符求辨驱红豆，倚醉犹能乞紫云。甘果掷来还并剖，名香窃去更同熏。市门妒女重相羡，不悔从前刺绣文。 
钿车初下思安详，不似花堦钗袜忙。界泪粉痕新别姊，卸头灯影乍羞郎。谁云婢价输奴价，自认柔乡作婿乡。多谢向来持薄怒，为留欢味此宵尝。 

劝驾词 
小轩低向绿阴开，时有金衣啄梁苔。但少玉人闲伫立，垂杨丝下等卿来。 
红罗小凤踏青鞋，量窄书生爱此杯。印出浅痕瓜子样，软苔香径等卿来。 
曾抽钗玉拨香灰，密笑初通媚眼回。一自暗传心事后，暖烧心字等卿来。 
瓠犀轻啮兔毫开，砚墨金彄照指皑。要看卫娘遒媚字，琉璃匣畔等卿来。 
笑颜曾见斗茶开，香染柔荑绿似苔。恰有紫茸香一饼，瓶笙声里等卿来。 
薄妆残醉倚郎怀，长看含葩髻上开。堪称色香俱第一，素馨花发等卿来。 
旧家花树夹庭阶，新寄书题乞药栽。为葺药房幽径里，竹牕梅槛等卿来。 
严闰无计散幽怀，山水同游梦几回。携取笔床茶灶去，画船烟雨等卿来。 
风波贝锦浪疑猜，一见须将怨险偎。知有一番拦抵在，浅嗔低骂等卿来。 
三年病渴愧无才，未得琼浆咽一杯。崖蜜乍尝今夜味，浓香细唾等卿来。 
红牕女伴互推排，只要檀郎笑口开。况是可儿能不爱，尽消痴妒等卿来。 
谁教倾国更怜才，问答曾凭七字媒。寄语高唐神女道，清词吟遍等卿来。 

病讯四章 
无端娇病减琼姿，正压钿车欲驾时。欹枕避人窥玉镜，擎瓯无力搅银匙。啼多不损横波俊，意热偏令入手迟。知剩别离还少许，偿完从此镇追随。 
绣被新鸳剩半床，怕拈卮酒怕闻香。能瘳别恨无灵药，愿驻华姿有禁方。背冷乍温教女弟，面痕轻舐待萧郎。悬知乍起新妆淡，只有葵花似嫩黄。 
浃旬音问阻铜墩，絮语娇啼入梦魂。蜂虿又衔新妒口，蝤蛴还啮旧欢痕。天教通德陪书幌，肯放夷光老苎村。何日下车身似燕，带香和笑到中门。（原稿生成令德宜金屋，肯任夷光住水村。） 
徐淑新题病起书，稍亲膏沐下庭除。一株明玉温泉里，两朵红酥映日初。承露远贻卿和药，避风停唤我持裾。啼绡一幅先封寄，免用灵芸玉唾壶。 

阿姚之归凡同心皆为予喜而向来知其事者端己韬仲叔也于其来贺赋谢一章 
狂朋探喜到牕纱，敢袭宏家乐府夸。（乐府有宏农得宝，谓玄宗得太真而作。）绣笼香烟荀令室，华灯髻影子于家。让山先识湔裙柳，白傅原知拂面花。（微之自注云：墙花拂面枝，惟乐天知其事耳。）惭愧月华诗思浅，（唐女郎姚月华有诗，见才调集。）只堪烹点密云茶。（东坡有茶名密云龙，最所珍惜；惟黄鲁直秦太虚来，则使侍儿朝云烹以饮之。） 

丙子年 
悼欢 
无才薄命不祥身，直遣凶灾到玉人。花骨未知何处葬，兰心长似小时醇。微酣不却郎行酒，半病还陪姊踏春。从此更难同一笑，泣看图画叫真真。 

春游绝句 
春河曲曲柳丝丝，碧草如烟杏满枝。开尽画船天未午，游人犹悔上船迟。 
危栏低接水边扉，暗伫婵娟笑语微。也识爱他歌伎过，竞推红袖卷帘衣。 
新芜含绿占晴沙，别舫笙歌不厌哗。笑倚船牕才命酒，回风一阵送飞花。 
凉篷艇子出城多，满载游闲酒榼过。杂坐缓行花岸侧，数人弦管一人歌。 
回桡容易及黄昏，窄港争先水半浑。舆卒篙工相唤处，醉中知近小南门。 

六叔父归自衡湘屡同觞咏又有山阴之棹诗以送之 
休将无题问归装，妙句先容探锦囊。杖屦染青从五岳，瓢樽分绿自三湘。深谈不厌频更烛，苛政从教迭主觞。听彻名山登览事，从今分得卧游方。 
掩关多病独吟身，惊喜敲门得酒人。世事熟看悲复笑，君诗频读旧逾新。灯残小院连床冷，露湿空阶醉语真。如此相过堪白首，煮茶烹韭不嫌贫。 
济胜如君具始兼，布帆蜡屐味都谙。身闲不恋家园卧，老健弥深麴蘖躭。姥岭夕阳生紫翠，蛾江秋涨发青蓝。何须更说名山兴，纵为鲈鱼亦美谈。 

送五叔父北上兼和来韵 
狂澜文运已多年，正赖如椽力挽牵。金马故为家旧物，（先太史己卯己丑，故祝家叔以丁卯丁丑。）火牛频遇圣朝怜。（先高祖正德丁丑，先伯父万历丁丑。）吾宗自爱诗传钵，臣叔尤躭易绝编。堪报先公还一事，表章经学御筵前。 

送云客赴春官 
吟坛饮社共髫年，互语闲情登几联。我已荷衫卸拘束，君今芸阁伫摩编。才华淡写宫眉妩，标格平趋国步妍。预想捷书春夜到，玉人喧笑画屏前。 
风光踪迹记当年，偷和刘郎六忆篇。只说朝云贫梦楚，那看暮雨逼游燕。行箱手叠千重字，别路香分一袖烟。书就汉城鼌董策，从今不负薛涛笺。 

戏赠弢仲叔四十初皮时丁娘在坐。 
十样生香十索篇，裙裾妙悟有诗传。柔乡永锡君难老，惑溺才当不惑年。 

示晚内 
磨耗雄心渐已空，十年醇酒妇人中。如今换却看花眼，一事才堪学卧龙。 
醒即闲行醉不归，看云起早月眠迟。狂踪不待卿垂念，天下男儿睡魇时。 
所乏唯容语意深，阳朱泣旅获知音。知卿不费闲膏沐，掩却男范好德心。（阳朱事，见南华山水篇。） 
布裳椎髻即无妨，周姥传诗莫记将。解道谢娘飞絮语，任教天壤笑王郎。 

无题 
未见思量乍见羞，烛前低颈暗回眸。难藏靥晕依微笑，已露眉湾黯澹愁。把酒预悲三月别，著衣难慰五更留。心知坐绣垂帘处，每过楼前一举头。 
怯上兰舟细步来，笑看渡影按金钗。陈王著眼先罗袜，温尉关心到锦鞋。把酒熨衣容旋学，摘花烹茗仟频差。船娘为近牕纱泊，免踏前门月露街。 
风怀得计是单楼，不负斋前月照低。卯饮瓮开新若下，晚妆人唤小梁溪。（因弢仲梁鸿溪畔之句，戏附同好耳。）呼卢试遣舒荑玉，射雉还应出瓠犀。雪艳照人清不寐，未容今夕劝成泥。 
羞重娇多最惜名，月华明处怕微行。邻娘瞥见移灯景，侍女遥疑动钏声。残烛解衣教缓缓，重帏低语嘱轻轻。要知珍重关心切，白日闲逢一暗惊。 
重来絮语向西牕，奉坠罗衣泪一双。臂钏夜寒归雪砌，鬓鬟风乱过春江。金堂地逼防言鸟，茅舍云深绝吠庬。郎肯爱闲须一到，阿家（读作姑。）新醁正开缸。 
勉为萧郎署酒监，登盘海错怕腥咸。（白诗有海味腥咸减声气。）侬音耐听荆梁异，（座有荆溪梁溪各一友。）艳集羞逢少长咸。闷掷花枝鉴晓镜，笑擎茶盌涴春衫。狂生未望如饴啮，先沥余杯一疗馋。 
花信风催到小桃，瘦腰宽剩半围縧。微寒自喜垂帘箔，深夜谁闻放剪刀。鹦鹉语言犹带诳，狸奴踪迹也偷逃。身轻却羡双飞燕，伫立墙东目送劳。 
晨光催骑度城闉，心记云窝美睡人。索我搔头抽髻玉，泥他摩痒卸彄银。偶从鬓侧低呼唤，随教腰支缓欠伸。此刻半衾还暖否，回车犹及未翻身。 

北行留别 
花时为客最难拚，恨叶情条满故园。惜别倍贫歌宛转，寻欢频见涕潺媛。情深为我留颜色，泪尽烦卿强笑言。传语同心众闺阁，莫拈红豆且栽萱。 

和同舟单兄韵 
车骑敢闲都，羸装泣阮途。茶香经雨歇，花事过淮无。削迹应疑虎，能言实愧鲋。（时粮旗夺舟横甚，余船几不免。）惟师嵇叔夜，痛饮为狂奴。 
客路逢君眼乍明，笑谈差慰旅魂惊。世情真比黄河浊，诗句偏同绿酒清。苏季揣摩知欲就，（单赴文宗科试。）韩非孤愤正难平。男儿一上燕丹墓，肯羡黄金买骏名。 
旅愁乡梦醉醒迟，名士为邻愧未知。裤褶村官多说剑，锦囊佳客自携诗。吟哦悔不同灯火，眺赏还须共酒卮。他日忆君云路杳，能无回念阻风时。 

无题 
花前诵赋响泠泠，抛掷双蛾画未成。四韵细教分舌齿，六书频与辨形声。雏能蔡琰须名父，妹有曹昭定哲兄。通德只从郎问字，一编灯影伴闲评。 
梅兰簇髻敞头新，蜂蝶追香绕画轮。闺秀竞师轻结束，里娘难仿淡描匀。花蹊月沼闲吟伴，碗茗炉香解事人。堪载五湖舟上去，坐看欢靥卧看颦。 

奏记装阁六首 
剪冰裁雪藐姑仙，绰约还同未嫁年。谁信探珠须赤水，只知生玉是蓝田。明明可爱人如月，漠漠难寻路隔烟。惟有细吟还暗想，日将心眼待嫣然。 
随意梳头与著衣，横看侧视总相宜。瑶钗巧赛三年叶，黛笔重翻十样眉。通国针神俱受谱，闲牕绣佛自挑丝。姗姗弱骨惊鸿影，最想回身答拜时。 
忆昔骑羊弄玉年，曳娘衣袂绕娘肩。当时语笑浑闲事，向后思量尽可怜。石竹怯寒秋已瘦，琼花依月晚尤妍。忍教怅望重帘外，不报监门不敢前。 
此生幽愿可能酬，不敢将情诉蹇修。半刻沉吟曾露齿，一年消受几回眸。微茫意绪心相印，细腻风光梦借游。妄想自知端罪过，泥犁甘堕未甘休。 
回首香风泪一泓，断肠消息命堪轻。烧灯院落更衣影，听曲帘栊向屧声。闻课侍儿抄乐府，定知名十悦倾城。求分半摺罗襟带，欲嗅余香度一生。 
闺房林下誉难兼，色韵如娘两占先。间气不锺男子去，才情偏与内家传。曾陪曲宴吟风絮，忍便长斋读妙莲。龙女自然成佛早，未妨权领散花天。 

京寓有怀端己 
长夏知君断杂宾，旧吟兰水句清真。浇花晒药都幽事，索扇分笺几丽人。砚席月移蕉影乱，瓶笙风度茗香新。宁知贳酒长安客，下马旗亭一面尘。 

寄怀弢仲 
每共清言到夕曛，僮奴私讶不论文。桐斋剪烛贪听雨，柳岸维船殢看云。客路有谁谙啸咏，独游无与话悲欣。偶逢燕市虬姿客，醉向残灯错唤君。 

左卿阿锁 
玉浄花明秀出群，左家重见旧时芬。因披乐府吟娇女，便上藩车访阿君。（见陈遵传）素艳乍看疑是月，清欢何暇想为云。那禁手炷熏笼罢，笑遣萧郎覆画裙。 
酒狂仍见汉陈遵，左女娇名达至尊。知己一言令士死，饶他两字感皇恩。惊心旧事休传说，握手新欢耐细论。重点誓盟香一炷，从今开却锁眉痕。（进士介松年惑之，为逻骑发其事。奉旨松年著吏部除名递解回籍，寓僧杖赎左大饶他。） 
为拣如花出凤城，笑骑骄马斗轻身。名姬有妹推桃叶，艳母携雏定采春。（阿母三十许，旧有盛名。）难倚丽词酬巧笑，戏将狂语试娇嗔。春莺一曲锺筵啭，今日新人是永新。（明皇歌者。） 

再访左卿居九条胡同门临石井 
欢筵散后剩无聊，淡日庭阴雪未消。买笑敢云非措大，送愁无奈是（一作孤烛夜闲思酒伴，半衾春冷忆茶娇。）茶娇。（宋时长安官妓，有名茶娇者。刘贡父作守，颇宠惑之，为长夜之饮，朝不能起，托言病酒，欧阳永叔戏之曰：“不惟酒能困人，茶亦能困人矣。”见范公称过庭录。）萧疏客从才三骑，曲折胡同到九条。望见井床私怅望，莫应愁减丽华腰。（近有入井事，且微有肌，故戏之。 
国客闲将国艳评，燕台花史首题卿。只愁（一作欲寻。）延寿难为（一作教成。）画，倘示烟支尽解兵。幽性不贪金屋贮，明姿如上玉山行。乍尝情事雏年纪，风味何由便十成。 

同阿大野臣斋中夜集围炉 
兽炭飘星上绮裘，铜盘光照两莲钩。春灯订约晴难定，夜烛留欢雪渐稠。问字金钗羞拔俗，退朝玉勒乍偷游。（时有省郎来顾预坐。）酒边风味载频见，看到颜酡第几瓯。 
芗泽微闻履屧交，羁怀顿为减牢骚。难辞腕藕擎犀斝，喜见唇樱染麝毫。醉客任嘲（一作罚盏迫人。）髯似戟，愁予逆送（一作回灯顾我。）眼如刀。狂心於此何能已？帘外琼铺尺许高。 
跨马人梳堕马新，琼花飘点舞衫匀。冲寒越显凝酥面，避雪微欹削玉身。比拟须存林下气，扫眉羞效里中颦。庭中一道纤纤印，散乱银杯惑醉人。 

对雪有感和陆仲谔韵 
白凤飘翎到地轻，晨牕辉映误疑晴。身轻载笔游梁苑，心忆衔枚入蔡城。世以高寒增岳色，可能呜咽壮河声。千仓玉屑东皇献，似犒擒胡百万兵。 

曾太夫人职方母初度在即，职方疏请归省不得，乞言为寿。 
南天啮指仰曾慈，喜逮曾参禄养时。产玉已成清庙器，将雏先占上林枝。于今益信无投杼，自古空夸有断机。承命勉摛仁寿颂，南丰门下敢言诗。 
当年玉粒散仓陈，活却南州几万人。彤管定应题女侠，青莲早已悟禅真。穷乡野老传歌颂，通国闺娃识典型。众祝自然群瑞集，伫看袍笏满阶庭。（夫人事佛好施，凶年所活甚众，诸孙济济，皆著才名，见乞言原序。） 

左姬闲话 
江南花下绿牕明，有个同伊一字名。只为娇痴偏泥我，若论风调那如卿。争差笑靥些些露，相似眉湾略略平。新故两俱拚不得，去留无计若为情。 

别语 
行装怕俭思纷纭，衫袖啼痕替尔薰。休恃娇怜由阿母，便持心事语同群。环钗细碎亲收拾，香茗徐需好寄闻。牢记向他筵席上，莫夸知己解诗文。 
但许重来不恨迟，闺房仪注已详知。君家自惯迎桃叶，妾嫁何辞待牧之。杂坐不欢逃客酒，闲时无事背郎诗。风暖欲脱心虽久，拼为同心耐几时。 

临行阿锁欲尽写前诗凡十一首既而色有未满曰：『斯语太文妾不用此可为别制数章取数月来情事纵迹历历於心者谱之勿诳勿艳勿誉妾姿艺如一语有犯即罚君一杯』余曰『固然但每诗成而卿以为可亦引满赏此何如』一笑许诺遂口占为下酒 
笑将卮酒互相搀，瞒却当筵石尉严。犹自怕人肠未断，临行分付与鞋尖。（应如是否？曰：『是矣！是矣！』引满一杯，此后琐饮皆赘书。） 
聚客欢筵列画堂，曲房低几暗留郎。频频刷鬓熏衣到，先付销魂一段香。 
金鱼池畔习琵琶，公主亲拈与翠花。旋被诸姨分插去，为郎留住凤团茶。 
问郎灯市可曾游，可买香丝与玉钩。可有绣帘楼上看，打将瓜子到肩头。 
盘鸦未竟厌人催，推托侯家昨未回。忽报意中人下马，笑持青绺出帘来。（问余绺字义，余解以唐诗青縧绺一，意犹未惬，再解以方言三绺梳头，始鬯然耳。） 
惯坐肩舆怯绣鞍，棋盘几步下街难。自夸簪上杭州髻，瞒过巡军与内官。（已上五盏皆欢饮 
无辞；至此首云：事迹虽真，不关情好，且八寸三头巾耳，何烦指念？余为受罚一大杯。） 
密订欢期几日前，自将金钏治盘筵。心嫌阿母叨叨问，只说郎来是偶然。 
饮社群推粉步兵，谈谐纠摘巧生情。偶因一盏萧郎酒，卖却从前录事名。（以第二句颇涉夸誉，罚余一盏，而全首真事，亦自引满。） 
几回席上错称呼，女伴知他碧作朱。（不晓此语余为解则天如意曲。因问则天何处姊妹，令人失笑，）更送诈传郎语到，乍令欢喜乍愁吁。 
受郎珍惜只侬知，难忘霞侵月满时。最是将归犹未忍，阿娘传语怪来迟。（听罢凄然，取酒自斟，而泪已盈盈矣。） 
寻郎不过意翛然，炙尽龙涎几饼烟。弄笔翻书闲坐久，已闻嘶马到门前。 
来时尽意洗铅华，自炷炉熏自泼茶。纤手待操青锁钥，问郎堪否便当家。（此二章是其最得意处，不拘原限，连举数觞。） 
藕花飘紫水拖蓝，秋夜河灯净业庵。此景却疑身是梦，与卿携手在江南。（连饮至此，红霞上颊，似不胜酒，因触往事云。） 
酡颜斜睇月生澜，饮兴风骚正未闲。可记鬓边花落下。半身凉月靠阑干。（欲罚余二句第四字，余分疏得免，见后二句，颜色忿然，余固无辞于罚，然非诳非誉，不犯初约，彼此各尽一觞，尚有余语，不暇志录。） 
嗔怒才因半语讹，臂弯零乱指痕多。明朝翻向人前讳，不许檀郎卷袖罗。（为欢笑绝倒。） 
身轻秘事几回痴，口噤心衔梦里知。今日总来添别泪，不能填入断肠诗。（见此掩面欷歔，掷杯而卧，仆亦促驾，余亦不能再劝以酒矣。） 

车中再赠 
坐郎兜里泪相看，双筯垂痕舐不干。橄榄味前偏耐守，蔗竿甜后却轻拚。婴年弄玉言犹在，嫁日量珠事匪难。归到乱红争笑处，可能远念缟梅寒。 
舆马频催日渐西，犹贪一刻把柔荑。愁颜几日花吹雨，欢绪从今絮堕泥。举盏未歌先哽咽，凭鞍欲语更凄迷。无聊寄倩桃根姊，一换离鸾梦里啼。 

送陈兰陔作令衡阳时方有弄璋之喜 
银艾初腰黛笔浓，将雏新喜上眉峰。命名岂必因温峤，赠字还须待蔡邕。湘浪色摇文葆绿，岳霞光映锦綳红。知君心切疲氓处，正与合饴厀上同。 
携将兰玉向南天，南岳夫人与驻年。贺版乍逢汤饼会，沉金兼犒洗儿钱。承家治谱须留读，训士精心与细传。宦兴正浓婚嫁始，愁君阿日谢尘缘。 

寄怀孝尼此下四首，皆去秋所作，近追忆录此。 
莫恨行人寄问疏，恐君无暇剖双鱼。深宵刻画多奇句，长夏丹铅必异书。茗碗数分禅悦味，文房刚并莫愁居。后庭梅蕊将舒白，一石醉醪为我储。 

旅况书寄云客 
情人针线绽征衫，强捉邻僧使夜谈。书债仅能偿阚泽，唱歌空想觅何戡。欢丛去眼诗无料，酒境违心醉不甘。欲写客愁难著句，被君先占忆江南。 
独吟孤醉自支持，朋旧官身可殢（当作泥。）谁。怀刺往酬无味客，移笺来乞不情诗。欢惩讹事偷游少，（讹即讹棍，如介松年所遭之类是也，偷游字，见唐北里志序。）饮冒虚名得散迟。非敢谓君同病此，欢君想忆寄君知。 

在北有怀仲父叔器时里中传余陷敌去年从父楚游亦误传陷寇何其相类也 
京尘无地可披襟，悔别城南绿树阴。（叔所居也。）把盏我推能尽量，评诗君许不违心。里儿自爱传讹语，客子何曾辍醉吟。赖是与君俱误活，百壶花露又同斟。（误活戏用俱公语。） 

郑超宗母七月七夕七旬初度 
巉巉白岳英灵囿，不锺男子锺闺秀。天上光潜婺女星，人间瑞启康成后。夫君早岁擅豪华，置驿邀宾家法奢，肯为无衣开荩箧，屡因沽酒拔金钗。森森玉树盈阶砌，机杼声中课经艺。孙绕芝兰七叶兴，儿传俎豆双珠贵。呵鸿指日去摩天，阿母高怀自洒然。谈麈故存林下气，板舆真称地行仙。高堂桐竹新凉早，瓜藕筵中陈火枣。断机余缕付穿针，凤毛麟角争呈巧。曝衣楼上古型仪，剪制俱堪士女师。孟被末由参气类，班书纵拟受文词。邹阳声价陶公久，美誉宁冈范逵有。要识薪刍锉荐心，教成竹木匡时手。岁岁花前梵呗声，无生悟后即长生。颇令千古痴儿女，一洗银河怅望情。 

龙友尊慈七十寿歌 
金筑峰峦双凤翘，茗兰柯叶香风炽。拔秀锺灵到硕人，闺阁典型林下气。璿源遥溯自涂山，（越为大禹之后）拾得神螺赣水湾。国士当年杨万里，才华犹步卧龙蟠。良姻妙选高门簿，婉嬺浑如出寒素。姜橘亲调奉舅姑，荆簪一洗铅华御。同看淮南一县花，悬鱼拔薤在冰衙。横经讲席三年后，桐封骄僭消萌芽。越东估客滇南士，讴吟是处题碑记。次第看山到永嘉，携归只有酬恩泪。凤诏频褒内助贤，翟珈辉映紫泥鲜。闺房风义相师友，人羡斋眉鹤发仙。买得名妹曾劝进，靓妆深夜持茶问。整容拱手诵尚书，温公心感清河郡。荀家龙种谢家雏，和璧隋珠岂在多。片玉已成清庙器，一鸣飞占上林柯。鳣堂暂息鲲鹏驾，声谊文章动天下。广被频招气频游，米车恐触尊慈骂。锺陵遥隔彩云西，梦里诗因啮指啼。於今益信无投杼，自古何劳有断机。壮游不用离肠绕，胪唱应偕鹤觞到。雷电催开梦笔花，露华益茂忘忧草。忆昔狂童犯顺年，腥风血雨暗蛮天。讹传梦怪日千变，怪梦惊心徒忧煎。须臾风霁烟霾息，爱女门楣森鼎立。相逢一笑话团圞，不羡珠圆钦玉洁。玉洁珠圆抢攘时，造物疑於阿母私。定知仙树秾枝叶，各有吉祥云护持。只今兰玉盈阶砌，绕膝含饴还问字。置笏终须满一床，藏书近欲过千笥。况复修心向鹿车，香台时礼妙莲华。故应不羡生天福，慧业文人聚一家。 

寄孝尼第二首此亦乙亥年作 
燕市谁同击筑歌，君闲曾否访巢窝。真看香粉论车载，何止琵琶似甑多。修竹淀园宜眺赏，偃松萧寺几婆娑。谪仙不敢重题咏，知有诗人旧日过。 
云闲物外人也其幽怀元尚不可一世而时混迹於声酒流赏於翰墨直寄其牢骚焉耳衣白先生赠句云『无事到心头岂徒然哉』敬演其意为寿 
茶灶香篝自掩关，小楼眠坐对春山。家居梓泽兰亭侧，人在林逋魏野间。出谷青犹沽杖履，饮池红已驻容颜。东南隐逸将成传，谁谓元稹未易攀。 
吴歈按拍老弥精，字字雕梁落细尘。看竹宾朋王大令，弹丝弟子李夫人。奚囊字句收千巷，曲槛烟波坠一纶。何物似君高逸处，锡峰牕外正嶙峋。 

庚辰午 
和司李李宝弓咏雪狮二首 
筑玉抟酥顷刻成，雄虫毛骨俨峥嵘。回身故作抛球势，奋怒如闻抉石声。面带霜棱真可畏，心同冰水一何清。故应仙吏躭吟赏，照座寒芒夺月明。 
冬雷误响阿香车，疑是狻猊乍吼呼。（冬未尽二日有风有雷，立春后大雪。）盐虎仅堪充下陈。土牛已遣导前驱。宜陪蜀殿琼人看，恰称眉山扫象图。闻道僧繇点睛后，晴空飞去不须臾。 

闰元宵即事和神超先生韵 
怕问今宵月有无，落梅残朵更清癯。花灯谁复张云母，绮席重看荐木奴。野马日光才掩映，纸鸢风力已抟扶。儿童未尽嬉游意，怒画僧虔蜡凤珠。 

嫩晴踏访残梅次莲公韵 
屡欲寻梅过野塘，卧闻檐雨暗心伤。喜看淡日穿云色，痛惜寒花委地香。数朵仅存聊慰限，全枝若尽枉回肠。春霜况作连阴兆，莫厌端相到夕阳。 
绝世仙姝欲语难，藏烟隔水靓妆残。难留合德全身见，更觅徐妃半面看。夜雨洗教香渐淡，朝阳烘得泪初乾。假饶满树秾桃李，近在阶庭懒去观。 

悼词四章 
恶梦论音事果然，情欢踪迹未三年。才听谢馆风吹絮，已报吴宫玉化烟。迸泪怕经椒户外，断肠难到药炉边。悬知弱喘如丝日，万结愁心莫与传。 
兰幽雪白有谁如，一笑那知独属余。乍识春愁三十外，不禁离泪五更初。情痕染后名犹惜，诉简风前闷未舒。都是昨年添病处，恨无禅慧与消除。 
繐帐金炉久断烟，扶床小女更谁怜。寻求药杵空过蜀，封寄题绡直到燕。胆小定难奔向月，情多诚恐碍生天。六如偈罢朝云瞑，写剩金经数幅笺。 
不堪闲坐细思量，凶短应令薄幸偿。忍料汝非长命女，误题侬是有情郎。青枫根下年年纸，绣佛幢前旦旦香。底是可消冤痛处，哭伊三万六千场。 

暂归里门弢仲叔屡同觞咏即事题赠 
又到尊前唤奈何，旅愁偏傍故园多。期丧仅未妨丝竹，作达几成废啸歌。粲社悲欢多化石，穷途缓急尽监河。知君同病关心甚，不厌频频犯夜过。 

删社再集次和张洮侯二十韵 
积雪裹吾庐，铜铺忽谁叩。云有古梅边，集我素心友。曳屐往从之，芬芳粲谭薮。张郎博物人，风度灵和柳。天遣画眉才，更擅裁诗手。铜钵响嫌迟，石鼎联居首。通篇二百字，的皪明珠走。格同秋月洁，韵比山泉浏。群彦竞赓酬，笙镛闲琴缶。各取写襟灵，无烦限声偶。嗟予才退减，砚匣尘凝厚。何堪兰桂丛，置此一株朽。未办鼎解颐，互劝杯当口。有客算元觞，无篇倾白斗。放盏已摧颓，阁笔何于久。取异将无同，应无莫须有。狂奴态复作，老婢声徒丑。幸得捧盘盂，敢云报琼玖。莫谓风流罪，相期岁寒守。古者石交人，定盟从杵臼。 

用端已韵有赠 
密讯红笺日几张，行期求敢报欢娘。嫌灯不放离筵散，喜雨能令去棹妨。欲别啼颜贫暂看，再来情味胜初尝。题诗拚向尊姑乞，叠骑人须付阮郎。 

又和 
啼珠压袖不堪张，消息惊传是里娘。隐语定知君有会，深谭谯谓姊无妨。桃根幸未盈三窃，蔗尾那拚仅一尝。别路正繇侬户外，擘帘楼上重窥郎。 

松郡迎春遥忆故园诸女伴仍用前韵 
明妆新写黛如张，结伴银娘并胆娘。为有幽怀须亘语，肯教闲事得相妨。帘边綦屧防微露，榼内茶蔬劝递尝。应念松江郡筵上，红衫拘束劝萧郎。 

青莲社翁题再咏闰元宵 
月已重圆未快睛，饮徒仍借节为名。横斜灯影添疏杏，杂和笙声是早莺。载酒船乘春涨活，踏歌人喜夜寒轻。前朝预借无聊甚，莫负闲身过太平。 
良宵已订酒重携，偿补从前困雪泥。巧历若为添韵事，能诗谁不快新题。何当苦雨坚相妒，始信狂春误见迷。从此追欢遣幽兴，莫凭风景浪推挤。 

辛巳年 
为杨子常题文水画吴中山水 
身到山中几十回，山之面目求全开。如今山外看山里，始觉玲珑破碎来。（右虎丘。） 
柳边渔艇罾罶歇，洲上人家约略斜。落日雁行千片下，苍苍未见有芦花。（右长荡。） 
殿夹深林几岫青，门临流水两桥横。何时杖策寻明月，来听莲花塔下经。（右半塘寺。） 
钟响来孤艇，渔歌入短垣。山光杂湖影，摇荡画阑干。（右枫桥。） 
墙里双（石牢）杰插霄，重门朱殿闭牢牢。凭谁启钥陈清醑，望见灵筵盏动摇。（右伍大夫。） 
吴门山水天下无，淡荡更在城西隅。谁言此桥近阛阓，已是一幅桃源图。（右西虹侨。） 
门内乔林门外溪，仰瞻才见及堂基。应知不是吴宗庙，得赌雍容端委仪。（右太伯庙。） 
夏木千章厚影铺，澄湾楼阁杂芙蕖。吴王魂魄应游此，可惜西施在五湖。（右夏驾湾。） 
二公去后百年奇，庙貌蒸尝继有之。为国为民谁与并，只应比颡过斯祠。（右夏周二公祠） 
缥缈空亭盖石梁，压村山色郁青苍。烟波一折南流去，便是吴王走狗塘。（右横塘。） 
百丈寒泉落寺门，琳宫迢递桂松深。鹤亭马石依然在，欲唤清谭支道林。（右观音山。） 
飞磴长梁入寺深，朱廊迢递最高层。游人曳杖寻何处，水竹山茶并有名。（右宝林寺。） 
渔屋家家深莽，断洲处处平桥。风饱一帆飞去，赭墩镬底非遥。（右独墅。） 
壁含雷雨气成霞，流下青莲几瓣花。绝壑树深鸦噪处，两间茅屋漠卿家。（右天池。） 
雪滩古木长桥外，烟岭湖光短榻前。虾菜鲈莼杞菊荐，可怜风味得同筵。（右三高祠。） 
栋宇都攒苍壁根，湖光万倾镜光分。题诗恰忆前年事，茶米鸡笼品白云。（右天平。） 
半山已见太湖全，米囤虫头出没边。长想清秋明月夜，携筇直上万峰巅。（右元墓。） 
碧虹跨平湖，远岫参差映。门影入波圆，五十三明镜。（右宝带桥。） 
涧底松余岭殿檐，梁隋碑没草芊芊。北山尚有郊台在，糜鹿虽游迹未迁。（右治平寺。） 
烟峦数髻镜中孤，水畔帆樯一点无。错道曲终人不见，包山洞达洞庭湖。 
贺监当年一曲荣，如今全震属先生。梦中舟楫毫端路，几度沿洄到洞庭。（右太湖。） 

邻女有自经者不晓何因而里媪述其光艳皎洁阅日不变且以中夜起自结束选彩而衣配花而戴绾髻涂妆膏唇耀首以至约缣迫袜皆著意精好尽态极妍而始毕命焉其所悬之带以润州朱丝数百条长九尺许为十股细辫手自盘制逾月甫成同伴以为缠腰物也而不知其用意至此为诗以吊之 
明姿靓服严妆乍，垂手亭亭俨图画。女伴当窗唤不应，还疑背面秋千下。娇痴小妹忽惊啼，懊恼春宵睡似泥。何刻停灯开钿匣，几时响屟度楼梯。肌肤到此真冰雪，颓玉俄俄扶不得。素颈何曾著啮痕，却教反缚同心结。红丝交结为谁容，约髻安花次第工。应爱自看妆镜里，岂须人见影堂中。千春不改凝酥面，媚眼微舒若流盼。侯娘怨句鬼先知，玉儿艳质人犹羡。当时犀纛定沉埋，绣袜何人拾马嵬。乞取卿家（谓刘家也）通替样，许盛银液看千回。万转千回负此生，枉将偷嫁占虚名。（古乐府云：谁知刘碧玉，偷嫁汝南王）周郎已误难重顾，哭杀厨东阮步兵。 

婢奖 
肯为刀环怨藁砧，自烧香篆礼潮音。高低背痒搔如意，浅满壶浆暖称心。行过药房须揽镜，（改劝遍杯觞长按箸，注云：长斋故也。）坐残兰烬（改灯烛。）尚拴针。愁中乱叠闲书尺，不是儿家不解寻。 

无题 
闻说幽欢数日痴，人间方信有相思。斜门逼近推敲细，袒服缠绵脱著迟。莫逆丹心才是约，偶关青鸟已非私。断肠声息销魂语，只许檀郎独自知。 
羞看青鸟寄来书，遵路何当便揽祛。悔妾向曾窥笔砚，愁君今始悟裙裾。小姑解笑朝妆懒，中妇偏知夜阁虚。等到走桥灯月夜，不妨微步为郎迂。 
静掩秋牕雨思清，香烟侧畔坐卿卿。钗头白玉休频嗅，袖底黄柑与试烹。睡起未填眉黛破，茶来初放剪刀轻。帘前新布红油板，时度琤琤响履声。 

将返棹松江书怀留别弢仲 
故园堆积几多愁，倦向家山似倦游。数日未偿游女约，残宵犹被酒人留。单栖香茗谁娱夜，久客衣绸渐怯秋。惟有感君珍重意，浅滩风雨再维舟。 

挽同学杨子常乃郎定夫 
雀环名家清白后，才情德祖尤孤秀。石麟玉虎从天送，骥子龙驹堕地走。安仁弱冠文如江，百斛龙文力可扛。劫来云间一战霸，盗窃名字纷纷降。几人昏暮叩剧孟，时复中分一囷赠。老人留眼看升平，饥溺非君谁请命。我以从游识阿戎，君亦折节交孔融。文律周旋避锋锐，酒杯潦倒安疏慵。心期已许尽千卷，腹痛仍要酹一锺。归路方愁离别长，十日不见闻凶殃。见说灯前转尘影，空无一念余榻床。深闺欢眤屏绝迹，独乞黄面西方粮。眼暗西河十年痛，长将客抱啼清梦。自得先生为弟昆，两何一瑴欣相共。膝上摧龙掌碎珠，剪茅揉蕊芝兰枯。文章气谊扫地尽，曷禁宇宙成榛芜。莫怪两翁相视血，女未亡人男嗣绝。零丁困苦巧相类，求取何方相解脱。 

奉寿寒溪陆先生八旬初度二章率用本家事而末句乃放翁诗也两翁名德高怀无不相似又皆身历六朝若符节云 
蒲柳迎秋不待黄，饱霜松柏正苍苍。归朝誉自倾吴隽，避世情终慕楚狂。操茗岂能趋长史，击鲜初不溷儿郎。何年小隐还城市，萧寂门庭日月长。 
游旧乌衣几俊人，忘年属赏性情真。面城差适闲居乐，近市能安里舍尘。羁旅乍违莼菜国，览揆欣遇菊花辰。君家佳句聊相赠，已是清明六世民。 

秋闺二首 
蕙帐轻悬一榻烟，熏香深夜说孤眠。萤辞晓阁灯濡露，雁系秋书字满天。夕照易残如梦暗，微情难掇似丝连。红渠开了骎骎白，剩有芳心向暮年。 
栏下啼蛄桂影深，凉风吹梦彩云沉。蛾为蜡炬成灰泪，蜂作寒花到死心。阶堕榴红霜碎碎，帘移蕉碧月骎骎。自知卧后清宵细，抱取瑶琴共锦衾。 

买妾词 
才闻画舫驻河边，即有官媒候驿前。便上笋舆微服去，廿文分裹小红笺。 
冰人多女复多男，簇后趋前附耳谈。李艳张娇随意看，新街东北旧城南。 
入门催唤两巡茶，一室罗将几俊娃。粉面香肩挨笑处，隔帘偷看主人家。 
蝶袄鸾縧结束新，还加半臂可儿身。湘裙短露双钩小，步出中厅不怕人。 
小立当风堕远香，眼波眉黛与端详。如今不作扬州梦，苏意新梳燕尾长。 
三三五五斗轻盈，素手谶腰仔细评。某月日时刚十六，女儿亲口说年庚。 
度曲弹棋技艺殊，女工精巧特其余。还能默诵唐诗句，当面拈毫作楷书。 
色韵详看已醉心，任从行下许多金。相邀插带留欢日，郎为亲拴白玉簪。 
休论士宦与工商，不问身居第几房。一说语成三日去，别娘容易不思乡。 
花烛筵开吉礼成，阿爹得意外家名。三朝茶果亲携至，红帖翻题眷晚生。 

壬午年 
六月十八日戌时长逝矣，哀哉痛哉！二十二日闻讣后记此青衣启祥来说 

聘妾未回寄赠代书 
不寄私书不弄琴，未曾识面早情深。翻嫌青鸟传言语，一句能关两地心。 
妙迹收来著意藏，洛神姿韵也寻常。细看阁帖王家字，第一风神陆女郎。 
一品堂前礼数宽，玉纤银碗杏浆寒。檀郎腼腆今非昔，锦瑟诗成任寄看。 
石家吹竹蔡家丝，鹿角弹筝若个知。色艺果然推第一，那能不唱涣之诗。 
红白梅花孰短长，月根异色一时芳。休猜贾午分香赠，女弟从来体自香。 
尊萱真是美人图，但问卿卿似母无。人道风前闻一曲，凤凰声韵不如雏。 
临觞望见素颜酡，借问长斋意若何。一绺香烟花数朵，正堪相伴病维摩。 
