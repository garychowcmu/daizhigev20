《愚谷集》　　（明）李舜臣



钦定四库全书 

　　集部六 

　　愚谷集 

　　别集类五 

　　明 

　　提要 

　　臣等谨案愚谷集十巻明李舜臣撰舜臣字茂钦号愚谷又号未村居士乐安人嘉靖癸未进士官至太仆寺卿是集诗四巻曰部署稿曰金陵稿曰江西稿曰归田稿文六巻前有康熙丙午周亮工序盖亮工官山东时所刋也诗格雅饬而颇窘于边幅所长所短皆在于斯文古质而稍觉有意谨严或铲削太过故亮工序记王世贞语有体制纎小之讥然于时北地信阳之学盛行于世方以钩棘涂饰相髙而舜臣独以朴直存古法其序记多名论而西桥逸事状一篇触张璁桂萼之锋直书不讳文出之日天下咋舌抑亦刚正之士矣据集所载小序舜臣所著有易卦辱言诗序考毛诗出比礼经读春秋左传考例榖梁三例左传读古文考三经考籕文考六经直音诸书今皆未见然亦足见其文之根柢也 

　　乾隆四十三年三月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　愚谷集巻一 

　　（明）李舜臣 撰 

　　○诗 

　　自叙曰沁水常明卿先生何如人哉而蒙谤罢官归卒又数年始称其诗所谓常评事集刊在南康郡署读其诗何忝我明之世乎而徒遗后人嗟虽然愈于与骨并朽者焉严氏之言曰诗有别材非闗书也今始知之而往十八年间余颇有诗二百首余语有之彼屋之隆宁偻我躬余之不能付余诗火亦有以矣未村居士李舜臣题 

　　△部署稿 

　　春夕 

　　日夕散车骑揽辔每委迟署松纷翠霭宫栁何菀斯入门纎月上宿鸟满庭枝微风振遗凛暮色正凄其客心易为感万念咸在兹岂无芳草色祗足搅归思 

　　春日懐归 

　　陶令赋归辞漆叟称达生揆余企髙■〈属〉颇亦悦幽情永惟故山日桃李此时荣萋萋原上草粲粲园中英翠茎浮涧藻丹葩艳山樱疏池纳文鲤伐木候春莺阳泽今岂异抚物阻神京昔人叹非土能不念吾耕 

　　早春忆故园 

　　往兹荐禫日朱明甫南移青青原麦秀袅袅陌桑枝家世本农业曾读耕田诗丰皋饷童仆薄往阅耘耔剪茨开旧圃命板成曩基修杨郁近岸翠栢荣前墀木实纷丹碧蔬挺何葳蕤晨鸡夕自入夏蝉秋始悲别来岁云暮又见春草滋兴言念故宇感激能无思 

　　有懐故园亲族 

　　昔予遘天祸负葬归东州寒暑倐流易三载捷更筹微息幸犹续壮志嗟已休譬之凝霜草衰枯在九秋又似不材木托根于林丘遭逢圣人朝岩穴拔淹留遂忘不肖躯感激昨来游故园日已逺荒垄谁为耰亲族忽若遗有懐安所投兹身虽千里梦寐常相求王程限南北归路何悠悠不能似髙鸟去来云中由俯仰觉心伤泪下如泉流 

　　复除戸部 

　　吾往被沉痾乞归向桑梓蹉跎狗马躯残生得无死迂愚偶自忘将身仍上北去国二载余王正忻至正威仪覩汉官百尔瞻君子不有贤豪人岂复知吾鄙当涂辟持衡低昂定尝拟顾惟朽钝姿徙官亦有以犹惧不克任中心宁自理不见昔时贤遭逢尚如彼贾傅哭长沙中郎锢边里释过且兼兹叨蒙讵有涘犹窃紫宸班亦友青云士省署复多暇得不废书史窃比鹪鹩枝取适惟容趾敢希大隠名晦迹云朝市 

　　赠别髙子业 

　　今上始龙飞中兴如日旭文物何休明忠贤尽来复殊方献白环嘉气瞻黄屋生逢泰阶平偶窃南宫録君时独少年为众所属目翰墨已纵横威仪亦肃穆手自握兰荪犹似钦余馥因弹贡公冠果枉山涛牍九万拟层霄随君忽遐■〈肃羽〉晨趋建章班夕散司衡局明时重交游暇日相征逐欢言讵足珍意气乃多淑上欲窥鸿蒙直遡羲皇朴其次称诗书颇惭马迁独作赋凖班扬舒词迈阮陆遥遥十载心悠悠久未副分手自曩兹开颜亦昨倐微志不及申薄游遂再辱何知此为别去住俱迫促惟有慰相离荣名能自朂 

　　闻言简髙子业 

　　白日丽层空鹓雏逝有适饥鸢啄其下区区虞见迫腐鼠岂其珍徒尔声相吓人生有定姿宁与浮名易亦有灌园人三公弃如掷寸心茍不察殷忧复何益 

　　雨夜 

　　八月风露清雨落犹如注浃旬今不休无乃神龙怒衾裯早已寒蹉跎未能去弃置自千秋人生贵有素纷纷轻薄儿莫以贤豪故 

　　直省忆蓝玉甫时渠在系 

　　省宿良幽旷抚已忽多阙为问夜何其长河还未没孤愁当此时惆怅难可歇事变信何常弃捐成倐忽幽拘复在兹念子每惊骨子今无羽翼归欤当曷月 

　　有感 

　　洴澼或难免机槔不可为岂不贵所用工拙有相宜当津游上才皎皎扬英姿伊予山野人微尚殊支离下翔限斥鷃归捧惭西施不如修初服从此遄还期 

　　太宰乔公送行诗时吐鲁番入寇 

　　梦寐锡宸衷台衡属上公苍生安石在衮职仲山工万壑深沧海繁星烂碧空兵戈今老去逖矣哲人风 

　　送丁德卿出守抚州 

　　康乐临川日江山属壮游羡君今出守于此复鸣驺地以红泉胜亭余碧涧幽遥知词赋手千载揖风流 

　　夜归 

　　怜此归来晩萧萧夜色深月明孤鸟宿秋急乱虫吟名薄劳萋斐心疎滞绂簪因思郎署里贤俊昔如林 

　　验封署芍药独不开花 

　　羣芳时欲歇惜此独荒凉自昔名元美当春意故藏无人知艳色何事吝清香翻被东园树因风笑尔狂 

　　晩归 

　　匹马冲烟落荒阶渐月移正多桑梓意无奈蕙兰衰浮滞秋将杪长愁鬓欲丝依墙惟数菊过此亦难支 

　　不寐 

　　夜气凉如水羁心耿似星风鸣应落树月上欲侵棂去住身皆拙迟回计不停明朝从季主试向卦中听 

　　酒醒 

　　何限摧心事常因醉里轻扳欢随近舍纵饮托同声尚忆凭人入应多宿鸟惊沉昏知可戒穏卧偶吾情 

　　再调考功 

　　已作还乡计秋风却病躯清时登片善华列及吾迂岂有温如玉翻疑暗似珠由来山鸟性不愿九韶娱 

　　秋夕庭中怅然有懐吴文济御史时渠将有闽中之行 

　　金气当轩肃苍烟使舍幽下阶聊独往倚树忽千忧名逐羣芳晩心摧落日秋所亲仍别去炎德指南州 

　　送吴文济入闽 

　　行色将南指君恩向阙辞拂霜蓬且转明日酒难持去国能无惜分襟复在兹直须春草遍始是解装时 

　　尝酒 

　　岂是葡萄酿祗凭玉露斯愁多须此仗禄薄本相宜束带陶将去登楼粲有思何言顽与圣更尽手中巵 

　　寄任元朴 

　　去国今二载犹传諌诤名圣朝非尔弃时俗乍相倾迹向陶丘敛书从梁狱明平生欲何似岁暮卧山城 

　　秋夕吴文济御史见访 

　　出省惟公暇深居每独思故人骢马客薄暮菊花巵月正清秋满霜裁变露为非君兹枉驾何限使吾悲 

　　寄刘叔正蜀中 

　　剑阁青山外都门紫气边相看俱万里分手已三年去国是何日浮槎想近天念从众君子交结昔何妍 

　　问答 

　　吾有沧州兴兼闻贝锦诗秋风轻棹发朞月省郎辞夜织看星转春耕候雨施何如羣智里忧苦意长疲 
　　忆在东山日看君智似髙顷縁趋召至应为念归劳稼穑闻尝学桑麻手所操由来玄豹质多在雾中韬 

　　寄报家兄吾有归志 

　　此处故人稀缁尘况满衣祗縁五斗重滋觉寸心非海上鸥堪狎天边雁欲飞终当亲稼穑白首共山扉 

　　闻言 

　　岂是蛾眉者时闻谣诼諠从来多不免如我复何言冠葢惭新识渔樵悔故村东南如假翼归路一朝翻 

　　郊坛候驾 

　　金扉启禁垣火树照平原警跸鸣空下旌旗夹路飜一龙蹡日驭百兽舞云门岁岁甘泉上瞻迎万乗尊 

　　赠黄时庸 

　　海岱惟吾土生才每不羣承明今谒帝意气始知君叔度陂千顷箫韶奏九闻仍看作者志直欲继斯文 
　　阙下初心醉堂中共目成映尊梅未尽承步草新生白雪听歌郢甘泉见赋京吾承骚雅后何限慰交情 

　　城隅别某 

　　匹马送将违心揺正欲飞好依官道栁且傍老莱衣草藉清尊满花余故树稀平生君共我独自夕阳归 

　　春日姚氏园候客 

　　尝从宾席末闻道郭园名之子舟将泛兹吾葢少倾花明娇日色鸟作弄春声便可留今夕应多满月情 

　　春日饮兰亭章石室时与黄李二子同坐 

　　共到兰亭饮仍因石室留如何城市里亦有洞岩幽泛鼎疑烟宿当窓似涧秋俄闻莺响发无乃谷中求 

　　入朝逢李子西御史聨步 

　　乌动秋河彻鸡鸣夜漏空楼烟霜更紫海色曙全红星落千官骑天开万戸宫此时趋禁阙正与故人同 

　　晓起 

　　微步出前墀东方欲曙时残花犹带露宿鸟忽惊枝饮酒身多病看梳髪有丝未应迂谬迹还寄省郎为 

　　直省 

　　向夕风烟迥空庭鸟雀余尘襟还役物暝色正愁余髪有星星改名将日日疎因思郎署里未若托吾庐 

　　寄黄时庸浙中 

　　昭代今词客东江复此行山闻霞似色湖忆镜为名严濑千岩迥枚涛八月惊天台仍胜絶随意畅髙情 

　　得某汝宁书 

　　南国棠为舍斯人玉作书知君思逺道犹我怨离居去住身皆客山河岁渐除念从花下别早已树头疎 

　　待赵景仁不至 

　　曽许过邻舍朝朝望至曛人应天路杳鸟复夕庭纷月迥光初满霜清气畧闻羁心愁对此何况正思君 

　　送李子西出按宣大 

　　拂晓动危旌严垂指北平烽烟还未靖骢马故遄征二镇雄天邑千山亘石城直劳前箸借已夺右贤精 
　　万里长城险三秋太白明雁闗天上启狐岭雪中行斧钺垂寒色钲鼙壮朔声要令沙漠外遥惮汉贤名 
　　清边知有志慷慨赴戎行沙碛行荒塞风云控朔方角弓弯汉月铁骑猎边霜万里狼烽靖归来凯奏长 
　　塞草郁何丰边尘望不穷龙沙连海上鸟道入云中悬斧三军肃扬旌六郡雄伫闻飞檄至他日幕南空 

　　塞上 

　　秋风边塞上飞檄忽纵横独将三军出分为四道行阴山锋始接瀚海帐皆倾缚得名王至声驱右北平 

　　送许亨甫以其父大司徒公命省其祖母 

　　爱子窥颜色趋庭问所思望中云共逺阶下草方滋晓日明金骑春风吹緑枝还闻临别去遥附万年巵 

　　送崔懋言赴顺庆太守 

　　雪落朔风凄寒光逼马嘶征途天共逺到日草方萋春色行花县烟波下篆溪无为叹非土遥逐夜猿啼 

　　省中晓起偶有所思 

　　在公常夙夜出戸偶徘徊忽忽严更彻纷纷曙色开禁钟清晓月宿露滴庭槐鸟有鸣相和人皆去不回 

　　缓步庭中 

　　倐忽怅无娱空庭步自虞本无黄绶意偶忝赤墀趋草色萋闲径莺声满上都何当乗此去散髪故山隅 

　　偶从诸公走马通惠河边 

　　南陌苦多尘相从出水濵微风揺浦树晴日暖洲苹彼鸟犹求友羣鸥似狎人悠然盘石上一叟正垂纶 

　　通惠河 

　　碧水澹晴空桃花夹岸红溪流垧畔合城阙渡头雄浩荡来何极苍茫逝不穷应从御沟去长遶凤皇宫 

　　阙左候朝 

　　清光想玉旒曙色望瀛洲鹏海蒸霞出龙池入月游南熏荣緑树北斗挂丹楼顾忝金门籍朝朝此薄留 

　　雨晴 

　　宿雨霁丹晖髙天出翠微花如新濯锦草似偶含玑残雾凭楼宿轻霞度阙飞莺歌应满树兰气渐通扉 

　　同赵景仁游邵氏郊园 

　　出郭共追寻因君谐夙心忽如金作谷兀尔石成岑径转青萝曲溪流緑树阴亭台纷可悦今日始窥临 

　　秋日赠友 

　　乙疾顷来思秋风忽若斯黄花开独晩玄鸟去何之稍习田家苦方知静者为多君能枉驾时复慰吾私 

　　西屏诗二首为馆人叶直夫赋直夫卜居宣武坊北门对西山以西屏自号也 

　　结宇虽城市为屏乃翠微隔篱纷可望迭嶂逺相依雨后烟霞出天边雁鹜飞一尊时对酌潇洒似君稀 
　　胜絶城西路昨来始一过山空泉自响湖迥芰应多望极凭云阁寻幽到石窝早知为地主好与共鸣珂 

　　秋夕王潼谷度支见访 

　　惊鹊栖难穏飘蓬任所如昨来犹逆旅忽报有髙车庭次堪留客城隅为索居时闻话潼谷吾志亦归欤 
　　寂寞扬雄宅惟君数见过家贫全简率名薄共蹉跎暝色明河出秋风落木多一尊新市得清浊试如何 
　　一榻迎曛下归轩肯夜阑多君心尚尔为客鬓俱班露气添新酒花香入薄餐娟娟天上月聊得共长安 

　　雨 

　　薄午炎蒸极忻看雨足垂似添池草緑应洒陌尘缁吏道聊乗暇幽襟复在兹因思故里日耕稼候东菑 

　　午日约赵景仁出郭景仁有辞因简 

　　午日蒙恩泽彤庭既醉归此时仍逸兴相与及余晖林壑闻多美朋曹觉近稀如何草玄思不暇览芳畿 

　　马上偶然作 

　　秋风鼓大荒万里长空来忽然被羣木瑟瑟鸣声哀黄叶日夜落蕙草庭中摧鸿雁号云中蓬转何时回顾惟仕京邑二载兹徘徊时哉岂所适拙薄成嫌猜常恐夙昔意零落随浮埃不洁一以蒙西子犹堪哀胡为复南陌追逐相喧豗 

　　寿诗 

　　一鸟翔天中毛羽何竒哉谓从万里昆仑道遥指三山碧海隈须臾灵驾何缤纷凤管鸾箫翕可闻正逢结实千年日共驭为章五色云五色云中振羽裳千年树畔赴霞觞玉阙金台相照曜天文海色共青苍其中燕喜何冲融其上龙光正郁葱曽劳八骏陪瑶水偶值羣仙朝碧空霓旌翠葢驻天门紫阁琼宫絶世喧灵妃前献南星寿玉女旁开北斗尊已经人世几春秋鹤舞龙吟尚未休青青桂树金波湿灼灼扶桑紫气流忽而来兮倐而归还于海上拂云衣朝从东极乗初日夕息西山憩落晖遨游八极信悠哉下见江河万古来还将此日蟠桃宴永作夫君寿祝杯 

　　夜饮马考功宅 

　　服采少暇日良夜畅由衷肃肃飙迤北亭亭月在东中天烂河宿清晖丽房栊夙心期胜引晤语忽宵中昔髙蕃榻下今摄膺门崇徒倒中郎屐深愧伯牙桐归来谅得遣慰我忧冲冲 

　　报国寺饯薛君采縁陪诸僚登毘卢阁二十四韵 

　　宝阁凌阊阖煌煌镇帝京梵宫兹栋宇尘世俯檐楹饮饯叨羣哲追随縁一行良辰属景豁极眺有山晴王粲销忧兴玄晖抚化情如闻钧乐发想见玉毫呈晤语应朝彻相看或籁鸣傍徨翻不惬凄恻故多婴吐鲁今深寇河湟正用兵御裘心耿耿班马泣喤喤况复横戈卒还余细栁营皇灵须震迭百二此藩屏谋庙思裴令喻薪忆贾生时犹工贝锦星独耀欃枪鸡犬寰中困貂珰座上盈嫠懐常似丧渴病分无成念拙机甘息包荒德莫名湿灰悲列子肯綮感庖丁贱子公交车辱同人意气宏忘年期好我奋藻愧登瀛顿觉游蒙尽弥怜灏气清繁霜疎古木残律振寒城赏倦谈禅夕魂劳去客旌凄凉燕燕赋朗咏骨为 

　　惊愚谷集巻一 

　　●钦定四库全书 

　　愚谷集巻二 

　　（明）李舜臣 撰 

　　△金陵稿 

　　金陵遇冯子和旧同吏部 

　　山城初上日鞍马落前墀宛似清朝罢叨陪宰府时浮云如世事流水只君思五岳惟当去看余鬓欲丝 

　　宴集东麓亭因过西山道院 

　　幽房去何处只隔杏花丛碧水如明镜青山挂彩虹庭滋芳草遍城枕大江雄虽复邻朝市东南在目中 

　　送湛甘泉尚书赴京 

　　海内称耆旧公名满缙绅遭时佐明主几岁托邦人镇俗山河壮移官省阁新平生经济在诣阙待亲陈 

　　送潘鹅峯侍郎改官兵部 

　　清朝司马贵选授必人英已佐金陵久还征采鹢行殊方知姓字前席待光荣公到多筹划边尘岂复惊 

　　不寐 

　　冬来不适意况复雁南飞枕上空山叶窓中明月晖一秋多在病千里正思归不耐江南住今年又授衣 

　　送刘叔正出守永平 

　　南国接芬芳忻闻荐省郎君行名已晩此别路何长马首指沧海渔阳即故疆异时儒术理为郡有辉光 

　　庭树 

　　为爱窓前树花时一院馡清霜能肃杀黄叶早纷飞近壁蛛丝满空庭鸟宿稀凄然此时意不独吊残晖 

　　同刘叔正王道思李邦良登报恩寺浮图 

　　隠隠荆门水纷纷海上山身犹依禁阙目已极河闗檐日千岩散窓云五色还同来霄汉里独喜净尘颜 

　　送同年张助教赴刑部主事 

　　同榜十年余君才世所须遭逢多不贱辛苦独为儒画舫乗春去金门待漏趋分曹荷明主从此借云衢 

　　送王念觉出守卫辉王旧给事 

　　曩君报主志慷慨即南车到处为良吏明廷有谏书潮平江路阔沙净日光虚早逐春风去中州领郡初 

　　赠徐章甫大理 

　　明时廷尉选佳胜复留都湖水清官舍山城入画图平反三岁在幽赏四时俱不见歌为政人今满路衢 

　　李端甫招至徐氏东园乡人同坐端甫时有杭州之行 

　　繁华南国里流水古城边剖竹人将去投林鸟竞翩潭光澄日夕栁色变春先笑指清尊在要当醉别筵 

　　徐锦衣西园陪宴朱子礼太仆 

　　尚忆观鱼戏重来送马蹄故人江汉客贤主薜萝栖暖日荣芳树晴烟小碧溪春风二三月定有好禽啼 

　　送内兄伯雨出守松江 

　　海上分符日城隅立马时昨来何自意早到使人悲雨雪征途满春风到郡吹惟应大江去浩荡寄相思 

　　饯别内兄伯雨 

　　明经有未遇四十已专城岂不荣名羡终多怅别情山桥氷欲合官舍雨常鸣赖有前庭竹能如舅氏清 

　　内兄见招夜坐言别 

　　到门忽自识客舍早梅开凛岁偶相似清芬又不摧江风飘月上河汉倒烟来长孺亦为郡当时许召回 

　　内兄见招军器局乡人同坐 

　　尔郡得斯人终知恋所亲椎牛征我辈过鸟怪簮绅华馆凉阴结丹楼霁雪新勿言独别去谁料客中身 

　　内兄见招东园诸公同坐 

　　一径入幽园门墙绕树繁大夫为地主公子避人諠水竹无尘到寒花有雪存辉辉长者后吾忝亦飞轩 

　　徐锦衣西园陪饯内兄 

　　素雪舒梅遍苍烟带竹深林扉开净色庭木落疎阴五马故人去三杯游子吟池亭多可到归路恐难寻 
　　凿石新成径临流旧结轩城边飞葢驻树杪凤台存融雪滋花色微风送鸟言夕阳未归去垂钓待鱼飱 

　　叶生宅陪饯内兄 

　　谁不惜车东声华满国中巻帘堂未暮吹竹盏能空池水澄寒碧窓花馥晩红亲交知我在为尔饯筵同 

　　过别内兄 

　　落日凤城头微风鼔角流御沟寒水咽清禁紫烟浮剖竹为名郡横金作逺游平生轻外虑不免别君愁 

　　内兄过别鸡鸣山房 

　　积雪侵苔径残山抱竹扉萧条官舍暮惆怅帝京违海路愁俱往江城泪共挥鸡鸣北湖上凭望去光辉 

　　神乐观诸公同坐饯别内兄 

　　环山雄帝郭逝水凿秦年岁岁甘泉上煌煌大道边歌锺流白日征斾巻寒烟何似为邦去倾城饯我贤 

　　郊别内兄 

　　青山看欲断紫陌去何长日气揺寒水风声送晩凉金陵龙虎势宝剑斗牛光独有临分袂仆夫亦感伤 

　　赠别内兄伯雨 

　　吾今年夏幸托云岩先生门下秋来陪侍二三月耳而先生为松江之行何遽别也诗十一首多縁杯酒之间诚不能为别亦纪相从窃意先生不能别我亦如是也嘉山水者不必庐处嗜珍旨者不必顿食人有未言而思千里相好心则然耳去方凛岁桂树冬荣梅竹交辉江山满目太白不云寸心贵不忘乎 
　　朔风一何劲飘然江上吹江南一夜梅花发积雪朝看亦满墀雪色梅花两相映都门无处无芳径一尊携酒逺来此望里青山道傍水与君同生渤海域君家淄南我淄北少年弄笔竞为文一日称名俱可识遭时吾忝尚书郎已复君称宰邑良功能不独明廷最公等今扶汉道昌赫赫留朝六补阙从此官论青锁月四海流传贾谊书千秋如未欧阳没而我迂愚世所嗔纷纷情态后来新不能东耕避贤者空复南冠学事人蓬鬓沙颜谁复怜遥山瘴水昨来旋东城并马是何日南国啼莺二月天杨栁青青大江涘江流浩浩思归子君行过阙觐衣裳吾继还乡问桑梓云里长松碧石枝朝来满树緑萝丝丝萝讵拟今如是天马由来众不知犹及观涛八月回况复登髙九日杯黄花入手便芳馥清江照人无尘埃儒宫旧在鸡鸣麓諌垣能枉鹿头毂无数名山许共行不时緑酒欢方逐谓来相逢得相守岐路惊人又分手客中孤游空我情海上殊观尽君有宾还宴罢东将去此际看君空百虑过鸟交啼把袂前归云故绕翻旌处男儿所至要名成不须别泪纷纷倾煌煌为良二千石台鼎他年在此行 

　　送苏一峯侍郎献绩如京苏旧铨司 

　　日色覆平津年光催别晨江帆今送客水镜旧为人城阙融残雪山河入早春寄言花共栁好作道途新 

　　送曹给事赴京 

　　谏议官应重看君此一时书因规社上名始赋台知过阙春将晩扬帆雨乍随江流亦东去懐主共如斯 

　　送孙京兆致仕归慈溪 

　　城郭顿生姿金陵坐镇时致身时辈许乞疾主恩推人老攀江上山林卧海涯祗应五色诏名德复娄师 

　　送伦彦式祭酒奉其太夫人归养南海 

　　君着老莱衣非欢昼锦归师筵新礼乐帝幄旧恩晖路入黄花满樯随彩雾飞三年髙义在复尔恋依依 

　　送张子阳太常赴京 

　　今皇经术理侍从复君才宇内名谁敌南中召独回江云随五色夜宿接三台应忆金陵别秋风鸿雁来 

　　送费钟石侍郎上绩如京 

　　遥将三岁绩北阙上龙墀宰府古来贵斯文今在兹衣冠匡世俗勲德满京师正值梅花发清芬荐别巵 

　　送曹给事出守宁国 

　　岁月金门路叨陪上履綦君多补衮意吾送剖符时南国股肱郡西川玉雪姿敬亭今胜絶应待有新诗 

　　送曽给事赴京 

　　金陵望京色只在五云边侧席君王待南司讽议贤才兼堪世用书奏使人传酒罢欲分手羡君行若仙 

　　送闻石塘太宰赴京 

　　山水浙东去声华共若斯髙贤希世出明主俾衡持风俗归淳后春廷上绩时人今公尽望留佐衮衣垂 

　　送钱桐溪司徒赴京 

　　不独称佳丽河山王气存司徒分国计端笏俨都门宇内勲名满江南制节繁谁能公可荐密勿切朝昏 

　　杨给事尊堂受封 

　　载笔闻曩至晨昏愿岂违遭逢劝簮笏浩荡借恩晖琐闼人贤在金陵母德归共言能主报直道似君稀 

　　送欧石江少宰 

　　为赴司衡召应闻开府贤歌声方陜日启事藉山年才大今能用书成世已传从兹云路阔豪俊入翩翩 

　　送陈介泉中丞赴河西 

　　张掖国西门中丞山甫论从天下节钺絶塞驻戎轩蛮赋千邦入威名万里存空传汉出使此路去河源 

　　送李涔涯尚书赴京 

　　敕使召还都争言新命殊三朝皆报主六典复司徒旧德今谁在皇心古帝俱最应边饷赖西北壮规模 

　　送徐枫冈中丞赴蓟 

　　中丞今塞上开府作藩维况复神州在应劳圣主知山河千古壮气象八陵滋长策当何定威名仰昔时 

　　送陈给事中赴湖广叅议 

　　秋髙凭逺色为送武昌行画省名原重叅藩位不轻江楼千里目湘竹四时情试发郢中倡应希和者声 

　　至后送马西玄侍郎赴京 

　　一从吹管动阳气物应知河栁滋将遍江梅烂已施人才南就日吾道北归时制作今皇志宗儒在礼司 

　　送江京兆景熈赴京 

　　赫赫都门坐镇来三年为政不凡才能令江上风涛郁复道人间夜戸开遶郭青山常带雨经春芳树早生梅扬帆又送朝天去待报明廷宠玺回 

　　送闻石塘尚书赴京 

　　下榻长安彼一时复从南土奉光仪怜才近世难公似论德中朝亦我师山郭欲销残暑气江帆只待好风吹惟应去后遥相望夜夜台阶紫极垂 

　　晨赴太学 

　　杨栁青青古栢连一区为舍去人偏惟将闭户供长日祗过圜桥踏晓烟禁里啼莺春树满池边滋草露华鲜幽情自爱羣芳发物色风光共逺天 

　　南都清明 

　　羣山遶郭大江流复作金陵浩荡游帝里歌锺行处是人家垂栁映门幽微风竹树揺晴日薄暮楼船散水洲莫谓花开还落去曽相舞劝百杯休 

　　春日同诸年友故汉王府宴集 

　　故园亭榭郁参差暇日亲朋尽在兹早属风光为地主兼多水竹弄幽姿侵阶藉草衔杯满夹路垂杨去马迟勿谓樽空又分手他年相望足相思 

　　春日饮顾东桥园时蒋子云方伯同坐 

　　弃官江上肯归耕几亩城中喜自营结宇故栽芳树满看山不断白云生身裁鹤氅称居士家本龙门逺俗情为扫落花名蒋径春来吾忝众宾行 

　　春日闻人邦正招至徐氏东园 

　　戚里园亭傍水开主人延客夕阳催城边踏草寻幽径石上流泉浸碧苔几畆但愁芳树歇一春常听好莺来颇闻絶胜兰亭日亦忝兹游与上才 

　　杨叅仁甫招至东麓亭上 

　　幽栖半岭白云生曲磴随岩碧蔓萦阁上晴光连御栁城中流水带山楹凭栏厯厯羣峯出种竹萧萧一院成不似邀欢为地主独能选择此来行 

　　送秦凤山尚书致仕归无锡 

　　如闻珍重疏闲情为遣安车遂晩荣海上青山归旧隠篱边黄菊待遄征衣冠愿谢明时事功德长垂君子名无限观人多下涙追攀不复驻髙旌 

　　丙申至日太学斋居和费钟石侍郎喜晴次韵 

　　竟夕阴云掩太清髙斋寥廓对松声长风忽送银河出倒月能翻壁水晴夹路旌旗凌海日中宵星宿带坛灯为欢天意成禋祀一曲真堪答圣明 

　　内兄来自松江留宿鸡鸣山舍 

　　一别清扬那更攀相思只上对门山山中乱木愁仍剧海上归云梦几还自尔惊人生白髪聊因为客慰离颜一尊虽复同明月恐是来朝东出闗 

　　费钟石侍郎宅宴集用联句韵奉酬一首 

　　敢拟文星聚此宵春来冠葢忝相招不妨四坐随佳会实托羣公在本朝华烛光中清漏滴玉箫声外彩云飘新诗字字归能咏曽比鸣球尽可敲 

　　送傅光禄朝晋赴京 

　　都门清雅古来名复此微官托俊英南陌联镳常日得西郊别袂片时轻春帆处处江花落寒食朝朝山雨生无限垂杨堪系缆临流且为一尊倾 

　　送傅御史归省 

　　江汉滔滔制节繁榴花五月映归轩身边凤字供亲寿阶下骢鞍荷主恩杖屦旧称君子德诗书今并母仪论东南若到称觞日定有葱烟上里门 

　　送钱给事出守袁州钱旧南昌推官 

　　载笔洪州日月迁至今歌颂四明贤乙明自悔春田讼伯起如多夜馈还锁闼移官仍楚俗褰帷行县亦章边道途若问新为守应有人传佐郡年 

　　题陈司封荣寿瞻思巻 

　　浙水吴山产独竒为郎宰府众人推皇恩并録三迁日爱子忻承七袠时阁上龙章多气色尊前象服有威仪还闻常为称觞罢永痛游仙更一悲 

　　吴郎中母挽诗 

　　独乗鹤驾去安之俪美髙堂彼一时总角图诗多自授荐筵苹藻尚人知河山百里天书映邑井千年母德垂惟有沾襟身贵后大夫无日不亲思 

　　送陈给事赴京陈绍兴人 

　　明时台谏道俱申琐闼留朝讽议臣补衮宣年多志意探书禹穴旧经纶江城日出青山合海路云生采鹢新共送晨风来祖席依依应恋玉为人 

　　鸡鸣山望玄武湖 

　　金陵天下险兹山在北门凭髙览八极夕阳满平原杂花落岩树大江正东奔余流注为泽春水何其繁洲岛列相望鳬鹭鸣相喧波光静可鉴照影羣山翻千年寄歌舞百里滋兰荪时时出云雾长添王气存 

　　无题 

　　茵席沟渠各所宜巧耶有道得如斯平生正不人怜受岂有乌头变白时 

　　愚谷集巻二 


　　●钦定四库全书 

　　愚谷集巻三 

　　（明）李舜臣 撰 

　　△江西稿 

　　江西送陆叅赴陜西右使陆旧讲官 

　　江头频送客此日复君行望里青山合尊前采鹢明秦川遥问俗宣室旧知名闻有甘泉赋雄情待是成 

　　梦 

　　万里临淄路顷縁梦里看村居还昨似树色正冬残道旧过亲友怜余勉饭餐忽然疎竹雨催觉曙衾寒 

　　贡院桂花 

　　秋风凋众叶桂树晩应开几日空深院清香伴碧苔拂衣人共觉移席雁初回念独能为客看花是再来 

　　元日雪集和张宪使子鱼 

　　客偶髙堂集春初上国还一尊仍对雪众喜或丰年落处花枝重融时草色鲜最难君是唱终和未能妍 

　　十四夜藩省宴集 

　　薇垣看月上兹夕已婵媛楼度庭初满灯张市渐諠寒花滋露发火树映星翻几似今为乐笙歌倒一尊 

　　十五夜都司宴集 

　　月迥光无缺星寒烂已施百枝张幕色万舞任渠为激壮军中曲纵横坐上巵髙朋复佳节聊得此追随 

　　十六夜滕王阁宴集 

　　怜此光犹满迎曛阁已开江揺银汉动山度紫烟来万火纷南陌层楼逼上台凭栏无限好应约早春杯 

　　饮赵佥子玉别署 

　　缘陪众君子飞葢偶能来暝色稀人吏髙堂命酒杯月明花露泫秋晩竹风回无限相逢意羁愁为一开 

　　近郊宴集值雨 

　　出谷旌旗转縁江鼔吹来异方多胜览春色复相催野旷风生竹山青雨映梅惜无今夜月留酌踏烟回 

　　湖上 

　　望极东湖水春来益可怜长堤回草色斜日澹波烟窈窕鸥双下逶迤渚自连何当呼小艇相与出潺湲 

　　卧起 

　　簿书时复暇聊得掩晴闺卧觉衾犹薄行来鸟正啼药畦深石畔花径遶亭西在逺心常惬春兼事事齐 

　　送陆副使罢归吴江 

　　吴下能文者明时复陆机偶逢章水上已拂早春衣啼鸟晴相和归云晩竞飞倾都人正惜君去掩山扉 

　　将按饶州 

　　正好秋蓬似因风转未休世途轻宦拙儿女别家愁庭次梅初吐江南橘再收蒹葭何处夜今去泊孤舟 

　　风阻涉湖复指进贤 

　　始拟残年棹如闻震泽平轻帆虚水色揽辔复山行出郭风扶毂穿林雾濯缨不辞遥役去霖潦此纵横 

　　进贤晓发 

　　道路北风发飘飖吹我行他乡换双鬓残岁转孤旌夜雨草根活晨晖山色明经过从候吏杂树识方名 

　　阅武 

　　晨烟万突杂郊氛遥逐肩舆阅一军云薄寒城旌外涌江鸣逺树坐中闻人多猿臂堪擒敌马或龙媒乍不羣归路徐看衰栁色似縁钲鼓片时欣 

　　庭中植有红梅偶过李叅兼有红白二种因简 

　　南州十月桂枝荣小院梅开近亦明色借紫云凌雾薄香滋玉露入宵盈客懐聊得尊中遣诗句应能树畔成天府兼如瑶蕚发从君临赏倍含情 

　　宪使张子鱼馈鱼 

　　入门双鲤濯苍鳞知是君分与故人钓得云逢缄素遣将来应比错刀新初晴雪色融斜日半吐花芳报早春安得烟波还此去正怜杯水叹吾频 

　　早春贡院宴集弋阳王遣伎咸至 

　　江城郁郁朝常雨溪馆泠泠雾始开地僻经冬封緑藓春来随处接金杯莺声管吹如相妒竹色波光倐尽回纷屡中庭方万舞兼能分赏片时来 

　　亭上 

　　髙亭独坐怯余寒渐已晴晖转画阑杨栁总归湖外色梅花宛似雪中看疏池种竹随春事散帙挥毫亦暂欢回首故人微禄在惟应拙薄自江干 

　　同诸公贡院小集 

　　最宜南陌静缁尘况复髙城过雨新夹路啼莺歌似响一春踏草到应频侵苔薜荔萦初蔓隔水衣裳挂满筠无限夕阳堪共醉明朝世务恐牵人 

　　雨 

　　南中一雨动成霖湖上春云几日阴似妬花开能烂漫全滋竹色使萧森阶寒水濯繁苔出地僻烟封省树深异域应常怜病骨兹晨聊得散幽襟 

　　东轩对雨 

　　长风吹雨过东园炎德驱无五月繁坐对遥山烟乍合正怜髙鸟湿能翻微官垂白空双鬓久客躭幽稍一轩栏药盆花看益好已多停水蕙兰根 

　　贡院池上 

　　江城此地独知名试共寻幽处处行选得松根千树合移来水面各言清娟娟隔径明丹实袅袅当波出翠茎未便观鱼好垂钓从渠窥客去来轻 

　　宴都司樟树下 

　　幕府樟阴几畆垂将军绮席肯阶移分明翠湿添杯酌竟夕清吟杂管吹乌鹊堪轻三伏雨青霄不碍万年枝还须满月情何似纵卜今宵露那知 

　　陪在滕王阁饯客 

　　共追使节到潺湲为复登楼在别筵近槛不胜游子意当杯祗觉众人贤秋风磬折终谁是竟日笙歌亦自妍正忆陶潜初便去那曽束带小儿前 

　　酬李伯华寄书 

　　忽惊平楚万山秋稍喜行台此地优白石青松逢处是危亭曲阁坐来幽一春种药供多病方寸忘机减独愁能枉遥书霄汉上相从同作豫章游 

　　乙未中秋 

　　一从系缆迈流光再见髙楼满月凉总为婵媛偏此夕不知留滞尚他乡团团草露清难似细细萝烟袅乍长行色欲依河汉曲待看瑶采度微茫 

　　送陈都御史致仕陈苏州人赣州巡抚 

　　记曽颜色望青霄此地逢迎斧钺飘下邑祗传安石在南中空惜去旌揺云连浦树明秋野水浸江沙落早潮他日虎丘问耆旧清时龙德独逍遥 
　　求贤诏许尚岩阿今复东还且奈何终属陶潜三径有真嫌刘宠一钱多江间緑水明心曲海上青山着鬓皤处处秋兰犹自好扁舟采揽足经过 
　　几人勲德在明时南纪公来偶视师谁使中军生气色独筹前箸卧旌麾岘山有泪堪常堕章水无情任所之辽海只今忧未浅不当还出佐支离 

　　病懐 

　　吾生蹇拙合微名无奈侵寻病所婴南国炎蒸今再过中秋医药尚无情苔残白石庭阴合木落苍阶露气清门外江澄闻练似犹多虚负片帆轻 

　　瑞州寄别陆使迁广东左使 

　　西来每忆城隅别左省初闻岭外真倚望长天遥赐玺叨陪往日得驱轮春风祖席羣公出江阁楼船几鹢新昏见渐南星独迥晖晖应为紫垣人 

　　五老峯 

　　羣仙赤霞佩谒帝青霄通倐过昆仑颠八荒逝安穷庐山偶回首沧海蓬莱宫须臾酌彭蠡还驾来时鸿髙髙去无极遗迹兹巃嵸遂为万仞石削壁凌苍穹盘回万岩壑湖上峯独雄朝云变紫翠旦夕飞轻虹寒暑岂不化芝草四时红昨出江州道天地览斯崇仿佛见揖手招客令予东感此结深意夜寝烟山空忽若乗风下怡然数老翁把臂一共笑千年始相逢梦中忆所授病后扶衰躬复从碧涧侧倚望瑶华丛极愿捐微禄致身与之同 

　　吉安谒文山公祠公孙生员熈出公遗翰因示 

　　宋道昔云季戎马摧中州独公歴万死感慨当时谋庐陵在南域冠葢元名陬嵳峩瑞华出浩荡螺川流富田余揖让夙昔公园丘荒山辟祠舍生气谁为收飞桥驾长虹松篁罗道周凉颷却炎暑好鸟鸣未休哲孙出遗翰忽若苍龙游鲁公称妙絶惟此真其俦护持属山灵栋宇终天留 

　　谒文山公祠道中作 

　　在逺日多思钦贤夜忘寐縁与簿书辞况复郊原遂野旷宜风生山深似云戏临流缨欲濯出谷衣全翠顾兹难久留拘迫惭为吏 

　　将按九江泊石头口 

　　江阁逺犹雄江流澹若空晴沙行白鸟缺岸出青枫野泛清秋色山回落日风真同渔父宿亦在钓矶东 

　　桃花山 

　　岩随茅屋过荆扉水落溪田刈稻稀赤坂度山泥滑滑青松出谷雾霏霏寒帷北下聊吾事逐禄南中亦昨非稍喜云开还在眼香炉石耳自晴晖 

　　德安道中 

　　蔓草垂藤引使车石田流水带人居清秋不落丹岩树薄午方縁白石渠谷口鱼梁旌斾转山中萝径牧樵余为应问俗迟迟去纔可尘烦渐渐疎 

　　圆通寺 

　　百里庐山胜独寻山山林壑带秋阴微风夹路参差见竟日娱人紫翠森稍讶飞轩行树杪忽看削壁入云深幽居谢尔为僧在清磬时时物外心 

　　吾未识李空同先生每读先生诗且官渠后钦其为人过圆通寺悬多诗刻而僧独取先生者有静言看石耳之句石耳峯名庐山佳处 

　　先生是在武皇年彩笔沧江动逺天僧徒亦识山中字学士今传邺下篇当日鸣泉邀节钺清秋髙阁自云烟谁令流落明时去石耳空知炫独妍 

　　宿东林寺 

　　谷转还青峤烟扶下赤坡秋山凋叶少暝径咽泉多旧迹余溪沼深斋到薜萝更邀明月上徙倚辨嵯峩 
　　山寺忽云端山行处处欢晩凉岩际宿秋色月中看缓步多幽壑清声即近滩苍阶疑露湿瀑水堕空寒 

　　发东林 

　　东林千载后尚种芙蓉池出门见初日夹路云烟随深谷忽无极洒峤泉奔驰潺潺碧涧吞袅袅垂猿枝微风动幽响万壑清秋时长林郁光景竹树何参差苍茫虎溪路故蹊不可窥前山复回合度岭扬旌麾恍若乗风翔果与丹霄期杂花半岩上草露团葳蕤雄蟠三百里竒峯方在兹峥嵘乍可望浩荡今晨思登游能累宿肯负幽人姿 

　　九月八日始闻雁声 

　　东山常八月夜夜雁归声何至江州听方多菊露清倚檐长送尔逺道总闗情不问都门过知无系帛轻 

　　九江分司对雨 

　　偶出庐山下轻云随葢飞度河为暝色洒雨满秋扉细细从东至森森洗竹晖卷帘入苍雾还寝更絺衣渐夕阶生溜羣峯势乍稀江流何震荡鸿雁亦来归是月黄花节清宵玉露挥髙城恐寂寞滋菊使芳菲 

　　九日 

　　佳晨烂漫隔篱枝水国烟霜落木时百里庐山堪胜絶三秋鸿雁独归迟肩舆尚尔行花县戏马应渠载酒巵止饮经年还肺病萧条一任北风吹 

　　九江分司九日刘副使见过 

　　遥水楼船拥节旄明公斧钺静江皋为逢雁度俱今日肯假霜威过浊醪手里黄花清露满城隅白浪暮天髙出门歴歴明星在指点秋河到玉镳 

　　九江李主事招至洗心亭上时同刘副使在坐 

　　江流雾敛自晴川江阁秋深况绮筵幔巻微风添坐色阶含溅水倍花鲜当歌浪鼓蛟鼍夕隔岸山揺竹树烟李白刘桢应逸兴时时能此共潺湲 

　　将发九江 

　　啼鸡催晓发度雁倐秋深自是羁懐甚兼多草际吟风清山易冷月落阁还阴木叶兼江浪方添隠几心 

　　登天池 

　　东林径转过村翁为指天池此路通侧蹬回峯倾午日危亭俯涧落秋风直縁薜荔千岩上稍出旌旗万木中倐忽白云山谷满只疑蓬岛坐溟空 

　　宿开先寺 

　　山行累日度车迟正尔躭山处处竒近寺看峯还剑似穷幽积水到龙池泉飞直下三千丈月出裁亏二八时隠隠牛间应紫气书台髙卧露天滋 

　　开先寺别何邦镇 

　　昔人读书处瀑水香炉峯年往碑仍在云深嶂若重长风吹落日林壑上秋容何意都门旧今遥此地逢 

　　佛手岩岩近颠仙碑亭 

　　山中云共宿秋晩菊争开突兀悬岩出苍茫拂雾来碑亭看再过峯势抱千回谁结茅檐下能堪碧涧哀 

　　读书台在双剑峯下南唐李煜读书处也 

　　后主尝是游幽岩既为寺书台俯石门彩阁兼山赐双剑削天端千秋犹覇意苍茫谷口来徙倚江南思 

　　观澜阁 

　　天地见彭蠡清浅杂烟浮忽讶城隅望苍茫海上秋长风驱逺水落日走神虬骇浪时能似银山碎十洲 

　　愚谷集巻三 

　　●钦定四库全书 

　　愚谷集巻四 

　　（明）李舜臣 撰 

　　△归田稿 

　　秋日郊行 

　　步出无晨暮薄田随所经虽非达者致元是野人形晴雨滋寒水凉飙起夕垧何知谢金紫归意反吾宁 

　　饮酒 

　　终朝静无事颇赖酒尊浓醉里愁能薄归来兴不空深杯从妇劝频顾觉儿聪怪底陶彭泽田多种秫功 
　　贫家何所有浊酒在床头手辄禁寒漉身应为晩谋村中单骑入灯下数行休赖得醺然卧区区谁复求 

　　秋夕友人过饮 

　　墀菊开应晩园蔬摘欲霜一樽来共酌数本坐犹芳柴馆始晴雨荒筵及月凉愧非贤者室带有德星光 

　　秋日诸友招饮病体未赴 

　　一自得归心追游每共寻衔杯能月上开菊况秋深露白庭阴净山青海气沉应多新熟酒拟作向来斟 
　　始拟戸常闗归身反未闲一秋农自去竟日鸟俱还落树出平野澄潭入晩山登髙虽此月知濯畆中颜 
　　不复身豪健千杯似往年春来能断酒岁晩未归田客为黄花命歌应白雪妍相从欲何限今负主人贤 
　　余家南望是十里到城余地僻惟闻雁村贫亦有蔬旧开三径在新结数楹居早晩攀同驾来看隠者庐 
　　自汉推经术吾乡未乏儒俱操金石奏谁止玉堂趋带水滋星气髙城表海隅病夫何所望公等日亨衢 

　　壬寅九月十有七日吾生四十有四年矣 

　　叨官敢自意亦昨赋归欤家薄徒书满园荒始草除眼看鸿雁去心觉蕙兰疎益忝衰容鬓年垂五九余 

　　冬日招友人饮二首 

　　读书非避世种竹稍成家几为辞城市因之卧海涯小堂春覆草曲槛晩留花及此髙轩过郊原欲雪加 
　　村醪秋自酿园果岁能收不有亲交共谁堪寥廓愁花中惟爱菊淄上不惊鸥旦日城南路无嫌我薄留 

　　甲辰初度 

　　年年今日酒多为菊花斟歌管谁能那芳菲乍可临罢场园赋入闭户草虫吟敢向夸朋辈悠然岁暮心 

　　初度友人过饮 

　　乍喜髙轩过还惊短髪催相看俱老大相慰有归来浊酒家能酿黄花手所栽今宵踏明月莫惜醉中回 

　　于时仲春作仲春诗 

　　维时春欲半映日色皆分草意侵阶出新声到处闻林开花照树氷泮水生纹更有衔泥燕飞来意似欣 

　　首夏园中 

　　独坐东园里仍躭首夏时乍将书自曝微悦鸟还窥烂漫仙人实芳菲大谷枝愿希髙尚者从此学栖迟 

　　园中 

　　起卧祗茅屋行吟自野夫山林非遁世水竹乃忘吾莺语春将晩葵倾日向晡怜兹虽负郭似觉逺人徒 

　　庭中 

　　昨夜雨新晴今朝花更明下阶看鹿迹倚树辨禽声袖为移兰湿襟縁爱竹清荒居春较可况复托归情 

　　饮李氏村同程伯书使君乗月踏雪联舆而还 

　　路出金波外车驱素雪间清光两相映乗兴偶俱还野入银为坞星涵玉作山褰帷三十里独喜净尘颜 

　　过友人郊园 

　　暇日薄言出郊园到薜萝为将芳树歇亦是别君多即槛看红药开尊面緑荷晩来烟径上率尔遂长歌 

　　别馆成招友人饮 

　　一自春风二月初柴扉竹径作闲居城中好似山人宅门外应多长者车 

　　阻雨新店有懐仁夫 

　　宿雨淹归骑终朝在逺岑阁中山木落门外海云深无复为吾适况当懐所钦应怜洋水上何处托孤吟 

　　小堂寒江独钓图 

　　未彻宜此春雪小堂不及扫尚挂寒江图怪底春来雪飘然二月俱 

　　酬何广文惠鹅 

　　科头晨未梳报有山阴使不及书黄庭叨承余自愧 

　　雨夜 

　　雨气侵帘入风声托树长片云能掩月星宿此俱藏 

　　△杂着 

　　至家 

　　万里羁危日孤儿恸絶时艰难归敝屋寂寞向空帷耿耿中宵立涟涟尽日悲不能成一寐托梦接光仪 

　　谒先墓归途作 

　　潜寐忽已久神游竟不还目存犹髣髴血继更潺湲雨后花饶笑春深鸟自闲嗟吾亦多罪天也独投艰 

　　丙戌初度 

　　九月十七日届吾初度缅忆辛巳年吾有东南之行是日也葢在扬州明年壬午从先子奔丧归是日在宿迁县又明年癸未吾举进士得奉朝趋三年皆在京不知今日乃在庐次 
　　荐祫时方燠羣芳忽已阕嗷嗷南翔雁犹解违霜雪人生诚未易无征伤吾劣淮海魂昔惊京华心每折尤怜今日泪沾洒尽成血 

　　秋懐时吾生已二十九年 

　　耿耿忧难歇秋风弥自怜云深疲去雁露冷咽鸣蝉薄命贫仍病疎心悔更愆无闻圣所戒而我已兹年 

　　戊子中秋见月痛忆往昔摧肝剖髓情见乎辞 

　　明月皎三五况复中秋时清晖岂不满望望祗益悲忆昔忝朝趋亲承白髪娱休澣时乗暇欢宴日相煦归散紫宸朝鸣玉步逍遥譬乌本恋私何言寄迢迢佳节一以临忻承旅寓心称觞拜且舞起坐弹鸣琴及釡方在此樽罍复能绮圆方且珍羞水陆充遐迩嗟吾薄祜躬五福本无同惠时良不偶孔燕谁能终异物感弱孙沉痛为销魂大运一陵替万事兹掌翻嗟吾天所伐吾罪陈思悼幼女辞吾五福无征甘陨越白髪遂见夺含贝一何忽孤儿号欲絶五内崩以裂从此饰归輤血继声幽咽间闗指敝屋二九达东服生行见榇还惨恻动邦族孤儿苦欲死呕血将难已恭承哲人意黾勉兹伊始墓门何萧萧剖髓诀今朝归体托穷泉恸絶不可招自昔入承明庶几振金声方舄终越吟拟翰祗莼情投簮三上书微尚不自如岩岩东曹间维絷心何疎颇闻古人志微禄忻从事宁知为所婴岁暮及颠踬颠踬兹云极白日忽西匿独览泣吾非酷痛摧中臆倚庐日月迁寥廓奉几筵荐禫时方燠忽忽吟寒蝉踯■〈属〉下中堂椎心诉穹苍白露沾我衣惊风飘我裳衰草咽秋虫清野号孤鸿俯仰窃自怜积恨安所终 

　　除夕 

　　悲今情已摧懐往中弥逆忧来信无方凄然忽不怿拟粲七哀兼方衡四愁剧攒念犹在兹何以言除夕 

　　元旦作 

　　大运握冥机苍精散初泽三统开元祚羣化舒柔脉皇圣昭神功下国同光饰犹自空堂上抱影悲今昔束带愆既多反服瑕弥积行年忽在兹瓠落空吾迹栖之鹪鹩枝奋非霄汉翮茫茫途已穷永叹将安适 

　　禫后 

　　禫服怜残息闲园学种蔬饥餐惟赤米缓步有清渠谷口稀人访萝轩澹自居方知栖遁者不惜谢公交车 

　　将发乡园效唐初体 

　　鹭行趋命日蝉翼耸身时树落千山色风生万壑悲含情辞故里挥涕恋先祠莫使东园秽归欤已有期 
　　佳气指神京邦人饯有行诏从天汉落泪逐露秋倾去去伤蓬转呦呦感鹿鸣甘泉曽拟赋献罢即归耕 

　　海丰道中 

　　海气郁苍苍山河失故疆重来村落改遥望荻芦黄行李随秋色衣冠赴帝乡谬同趋召者惭负意何长 

　　晩投盐山县 

　　行路一何难迎曛尚据鞍林应千鸟宿天已万星寒月出明前渚风声杂近滩荒城知未逺隠隠气中看 

　　马坡村赠旧馆人 

　　数载今重到还非驷马来主人年鬓改游子客程催鸡黍欢清夜阶除落故槐明秋随朔雁迟我复能回 

　　宿覇州馆 

　　寥廓此中宿遥听易水声鉴帷畿月入疎馆北风鸣夜觉秋初永寒知霜正清不堪情已倦明日尚遄征 

　　愚谷集巻四 



　　●钦定四库全书 

　　愚谷集巻五 

　　（明）李舜臣 撰 

　　○序 

　　送白良甫知开封府序 

　　国家监累代之制以郡县治天下郡有曰州曰府以地形大小相统属也府郡百余亦又有小有大而大者小者大小之间者各居其一其尤大者多在两畿及各省所寓附省者如省之数考其中为往所尝都会者三西安也开封也杭州也开封即故汴地谚有言长人虽臞侏儒不都开封今日以尤大郡称者以故都也郡城又有置镇守府镇守势甚尊茍非其人即其厮养卒且逞宗藩列第莫非英贤上才体貌不一有过不及皆足以为咎而今乃南宫白良甫者为之守也以良甫之器宏伟甚逺当此而无难也吾闻才与器不可同称世之论者不然不过曰某才吏也即上而论卿相大臣亦不过曰某才卿也某才相也而几反言器之效乎故有虽称才卿称才相者而或其器有不足称者败器者素定者也定而后不可易不可易者不可败也故风之所鼓无弗走者而石不走石至重也物有入有不入锋刃无不入金至刚也马则驾牛则耕不闻以虎耕且驾虎至威也石不可易其重金不可易其刚虎不可易其威威也刚也重也皆素定也故镇静则谓之器精明则谓之器尊严则谓之器今夫事有难易巨细其常也即难且巨敏者能辨之而其始焉之值之也或鲜不乱即又甚难甚巨而有卒然不虞之变谋者能定之而其始焉之值之也或鲜不惊乱于中必错乎外惊于始必夺于终乃能不乱亦不惊者镇静之器有素定也故视天下无不可为而事无不可济法不可不行又有不能必行威不可不至又有不能必至法必行则多变威必至则多挫乃能不挫亦不变者精明之器有素定也故予人足以为恩而惩之不敢不受人之常得于一者将又有责于再当其意者不可更拂其心故茍而合者终以茍而相乖非道而事人者终以非道而见鄙薄乃终不见鄙薄于其在上之人而不致疾怨于其所与者尊严之器有素定也故不可干以私而不可强之以吾所好良甫者吾与之居矣见其颜色矣叩其中知其人矣是镇静者是精明者是尊严者是行也必有不可易者若金若石若虎然也他日功成上明天子天子将大用之故曰千钧之屋必用十围之木言乎其器者也 

　　送刘伯田佥宪赴宣府序 

　　国家縁边建大镇六七皆据华夷要害屯兵置将折冲其间其最险而急者莫如宣府宣府去京师仅数百里故视他镇备御常倍令典镇属省者则分其省臬司一人往而开府而宣府为畿辅之地畿辅无置藩臬则山西按察司佥事一人往当开府而属吾同年友刘伯田行愚以见祖宗立法之意浩乎不可易而测也夫镇既设大将一人以总其戎马则镇之安危强弱皆付之矣然于法不得辟置官僚于体不兼吏治故军中所赖若馈饷也孶牧也屯种也出纳也皆吏治也不可得而兼也又不得委其属使治之也始设都御史一人都御史宪也宪无不总都御史者以经行伍戎垒之资而制万一不虞之变其责任与大将等而权力过之又大臣也于体不亲吏治吏治又不可废然则虽欲无事佥事得乎佥事亦宪也宪无不总于是大将之不可得而兼都御史不可一一亲者皆佥事之所有事传曰兵勇气也一鼓作气是气也必尝畜之平居无事之时而后得其仓卒敢奋之力葢畜之常难涣之易也于是有纪律焉存其大不外赏与罚其要则在馈饷孶牧屯种出纳之间而为之听其曲与直也所谓大将不可得兼都御史不能一一亲者皆佥事之所有事夫戍卒生长边陲气暴而志偷礼薄而禁疎彼其狃于枭雄之习精于战斗之技酣酒击剑视杀人如麻是故军中之事击断常多击断者又非可以无故而加者也则假之听断之间而惩其孰谁豪且黠者以令于众故轻则或杖或徙而重则诛使其徒日凛凛然纪律之中而不敢少焉肆其豪荡之气使其徒常视朝廷如天视天子之将吏常若雷电若日星也使其俯首屏息莫敢仰视而后责其一旦之命夫是之谓勇气伯田笃行茂学最称长者其貌恂恂然其气温然其中素定所谓万乗不可夺也曩为长子令长子之政称其严明用擢户部主事擢员外郎曽督太仓储太仓之豪猾弗敢侮也大司徒荐之天官卿天官卿乃擢是行矣努力为天子用庶几不朽之功吾既荣伯田又以范时美之不可辞也则赠其行 

　　送寇子立知巩昌府序 

　　吾往为考功员外郎时得与平凉赵景仁友也景仁言户部寇子立之贤而吾未及见也子立后有辽东之役吾亦卧疴引去今年夏再除户部得与朝邑王诚甫游处而时谈及缙绅之间诚甫必举子立辽东之政曰知榆次寇子立乎乃子立未几知巩昌府始吾知子立才行之美而未知其政也其政若是也夫人希慕其人则寤寐之而吾未与子立友也子立将自辽东赴巩昌也吾惟今之仕者鲜不重内而轻外也即不能辞乎外鲜不冀愿藩臬贵重而薄郡守不为即不能辞为守又以股肱内地为适以縁边诸郡铨司或外之也言之于口犹若畏且恶者又不能辞边镇之冲如巩昌者王人上官纷往而继至也人人有责于子立者折节而事之也人今益为子立不堪是大不然今天子休息斯民往年曽诏郡守勿辄长跪巡按御史有举其职未尝不亟采録于是廷议务得开敏精严之士以补縁边诸郡而巩昌当子立夫天下辟则人之身也边方海隅辟其手足手足一不安其人必有惨然于其色者何者所独切也至于为天下者或不然边方海隅顾常付之不足重轻不知吏治一也得人则理不得其人则隳天下虽大边郡虽逺茍不得其人以至隳其职病其民也变一旦起虽以朝廷之力警急奔图而或偶不及事即可数十百年为患是益见天子英明仁圣视天下常如人之视其身也吾读文翁传见其治蜀而有感于孝景之明也方是时汉兴未久也蜀郡犹为蛮夷之俗在辽絶之域能汲汲然务求其人而得文翁治化为两汉之冠巩昌虽逺当与汉初西蜀不同安知子立不能齐乎卑髙逺近而专意其守之职也巩昌自是号称得人乃至他日重大受者将有征于是吾愿慕子立而未与之友也以诚甫之请则是赠之 

　　送黄唯夫知兴化府序 

　　揭阳黄唯夫以户部云南司郎中出知兴化府客有过余余因及今朝绅外补未若守之难者客问其难则应之曰古太守之职独寄一方事得专制龚遂言愿令丞相御史无拘臣以文法但言丞相御史耳今抚按藩臬率能拂其所为而常行志难也藩司敷政臬司持法而守皆有责也则常并施之难郡之务戎焉刑焉钱榖焉法皆其寮实分理之一不治守之责不可辞其佐是者既皆寮矣劝惩又不可施故貌饬而心服之者难也监司之课令也其才若匪莫不取定于守而知人难虽然又有难者守之视监司其体渐严其势渐疎其志常患不达而才美患不见故有举刺牵于喜怒之情猜嫌生于细微之际鄙夫遂释度以求容哲人有去此而弗悔也其又难者且言今之守者孰非部署台諌之选乎曩为署为台为諌尝临人矣已金且紫矣坐于堂之上州县长吏奔走堂之下也然见监司辄长跪声诺俯仰几与州县长吏无异夫崇其秩而薄其仪将褊心者不堪其郁郁之思而胜气者不胜其恨恨之愤余故曰今朝绅外补未若守之难也客曰然则唯夫何以守兴化也则应之曰余不能知唯夫守兴化者而知其人唯夫与善人居煦煦然亲之也而下之也其人虽去犹若思之弗置不善人与居虽不即面斥之吾见其眉睫之间若弗屑也己若忘之有后言者又悯然太息而为之原其情余始除湖广司主事幸与唯夫同官未几别去今又未几而有兴化之行是唯夫之在户部葢十余年自余所见自大司徒以下莫不重唯夫矣客曰信矣信矣固知唯夫之于守弗难者矣 

　　送崔懋言知苏州府序 

　　吾同年友代州崔懋言往以刑部郎中出知顺庆府吾及饯之而与之别既吾乃谢病去者三年而复来待选于铨司于时懋言已调重庆府人识不识皆能举其重庆之政古良有司无以过也果又以是调苏州府吾惟顺庆在四川称剧郡犹以不若重庆故调重庆重庆虽剧又不若苏州又调苏州重庆之政必有可观者矣而顺庆者可知苏州者又可知也夫民也者多寡不同而情同也事也者巨细不一而致一也吾见牧羊者牵之而使之行不可得也一一而牵之使行当益不可得不如折枝而驱其后见操舟者万斛之舟所役不过数人而舵者特执其势故治民者辟之牧羊在牧之者而不在乎羊之寡与多也成事者辟之操舟在操之者而不在乎舟之巨与细也故寛猛者治民者也或有宜有弗宜明断者成事者也或有用有弗用宜不宜能用不能用而后才不才者可得而见矣何也今茍以衣冠驯盗贼者人必以为愚有以戈甲威乡人者必以为悖有以明珠照秽巷者必以为徒于废有以干将捕鼷鼠者必以为枉其施故不择而寛者衣冠驯盗贼也不择而猛者戈甲威乡人也不择而明者明珠照秽巷也不择而断者干将捕鼷鼠也故寛猛者施于不得不然明断者致之不可不用则谓之才若是者人人不必能也又谓之殊才殊才者仓卒不可乱纷错不可困也不可乱不可困也而后无不可为无不可为而后名位不可以限故懋言为大司寇属可也为郡守可也顺庆可也重庆可也苏州亦可也虽然祖宗朝延见守令亲与之语茍当上心辄畀之显位不惜又诏大臣监司察其亷且能者汲汲然若弗及也近渐不然茍能乎其为令也而始以之为台为署茍能乎其为守也而始以之为藩为臬计资而后迁累岁而后得也大臣监司有不及察又弃且置开创之初承平之日不同也势既少异不得不假之岁月而论其资殊才者未尝不可得所谓各极其当而已者也使懋言而在祖宗之世岂不赫然己尊崇乎而仅擢之苏州犹在位者知之也而荐之也适明其殊才已 

　　送李贡卿知临洮府序 

　　古今称为天下之患者不一或在内也或在外也在外莫如边鄙盗贼然盗贼无常形而边鄙有常备今边鄙之患莫如西北故西北边方镇最雄镇之建或于府于卫乃府若卫虽非建镇而但縁边相比附者犹为名府名卫有常备故也故曰夷夏之防而朝廷之屏也朝夕异其安危举动存乎成败势则急矣用又不专上而监司上而总制又上而数千里听命于京师故守者能守其职已矣而边郡守非通才不能有人于此坦则驱险则徐者戒也芥则拾鼎则藉者审也故险而徐可也骇焉而回其轮则非鼎而藉可也以非己力而置之涂则惑故曰为者时也时者始也其始则可矣有不为者非荒则滞非荒非滞又有不可为者怯也能又不怯而后无不能成无不能定临洮阙守临邑李贡卿当行以贡卿曽督宣府储宣府之政以精明亷悍着其能称夫积之而愈隆者基也试之而益效者实也以宣府试贡卿未足耶今又试之临洮临洮且效将又有所试才如贡卿孰不能成不能定哉贡卿孝友明信工于文辞其知临洮也以户部浙江司郎中而吾谬承其后于是称边郡之难明时选择之意以俟吾言必有可征者矣 

　　送范时美叅议赴浙江序 

　　古大司徒之职以教万民列为六卿责专且重明兴户部实监兹义其置属也选之甚精待之钧厚在祖宗朝得人尤盛有以郎中而为侍郎者矣次寺次布政次按察次府当是时户部之于诸司翰林科道得者未尝有以异矣既久不然翰林絶不外补吏部间外补科道多外补户部以下诸司纯乎外补虽纯乎外补然视吏部科道外者犹皆不惜名布政按察与名府者而与之矣既久不然当叅政者百人焉一而已矣副使者五十人焉一而已矣叅议者二十人焉一而已矣畿府者十人焉一而已矣然当是时户部之于诸司犹未有以异矣既乃独户部者畿府之推亦难得焉而往往以逺府恶地相待乃今戸部郎中范君时美得领浙江叅议铨司用人之意斯可知矣夫有意乎欲用人于有意乎欲弃人者逺矣有意乎欲弃人者姑置之此而俟徐处之也谓其人不足轻重而特其所去取之则将随所上下而为之名人诚不同有上焉者洁身以俟时崇志而弗渝也有下焉者不足言矣有中焉者有感慨而奋身或惭悔而蹈祸也先王之世罪斯弃弃斯逺乃中焉者而有意乎欲弃之乎是絶其奋身之资坚其蹈祸之志何议者之过也议者曰某常榷税某必不修又曰某粗才堪会计者名之乎粗才则不甚惜又尝榷税疑乎上下之间无怪乎欲弃辄弃之矣故曰知不知遇不遇也虽恶地不称府乎虽逺府不置官乎假使是怜念逺府恶地欲斯人者往矣虽冒炎威歴荒裔有志之士有甘心者感慨者之奋其身也乃有意乎欲弃之矣荣名显秩无所羡于前严威永黜立而可待于后才不可赎心无所施始有改行而为黩货之夫致愤而为殃民之事无所赖于时则无所厚于志无所厚于志则无所慈于身势则然矣当事者顾从议之曰固知某鄙且陋若是败也遂又执是而槩戸部之人多以逺府恶地相待故曰东西未形孰为之陌作室未成孰为之客事成于因系乎所托仕戸部者流品常轻誉望多不振人非骤相逺钱榖会计之说或累之矣今天子拔才扬能无顾流俗大臣承风不敢不至时美又贤又积十余年仅而得此非甚荣也吾是言者且有意乎用人之际也 

　　送南戸部朝邑王先生序 

　　于时懐庆同知友山先生迁南户部员外郎矣先生先尝知泽州矣青羊山之乱先生尝陷贼中维是抚臣失计驱市人以格强寇如先生者顾以给军市人竟败先生被执有识先生者惊且拜也曰是泽守王公也众闻是泽守惊且拜也贼众方盛陈卿者为之首卿见先生趋侍不少惰先生时饮食辄呼卿名与之酒肉卿受酒肉顿首称谢然后食饮贼愈益敬惮先生竟送之出先生之在山也缓步吟咏若自适者而实相其地形险易阴为计划既出见抚臣因言贼可取状后朝廷征诸路兵既平贼一一如先生策吾闻立国之势所资非一故曰知者谋仁者守勇者行其实谋者未必能守守者未必能行而行者常难得也勇者战则有功使则不辱而不辱者尤难得也凡人厚于中者必盛于气轻于对者必昌于言故言足以折而气足以伏故有积日所不能下极力所不能加而一夫能屈之者勇者之效也当是时虽有过礼反鄙其为虽有佞言反益其暴故韩愈奋身王庭凑叱甲王衍劝进顾诛富弼危言契丹改币李税俯首顾叱夫虽劝进无救于诛俯首无却于叱信非勇者孰能行乎卿本狂贼非庭凑契丹比也先生是时亦在制中故曰虽有重敌苍莽为逺可否利害县在须臾而以约言静气折伏其心至不敢毫厘有加于先生者趋侍且不敢惰是益叹先生贤贼平至今七年于是不复有録及此今而始得为南京户部员外郎焉先生有子字诚甫者葢吾同年同寀先生赴留都也同年黄岗王稚和石首郑本淳三原秦子京迁安李容之皆有诗歌将寄赠之而吾称其能不辱者为世告焉 

　　送郑希程推官赴登州序 

　　先王之世举天下贤才有道之士列之有位积其功能功能渐着则其名位渐尊名位益尊则其功能益大所谓其次立功有不朽者彼既自能不朽上之人又思有以报之而録其子或孙其人虽殁使人人者可因其子若孙考其当时之盛是以声闻之美愈逺而愈无穷吾见在昔隆盛之时多征于名臣之世而用之也以名臣之世多贤鲜不贤也夫其多贤鲜不贤者尝求其故夫深山大泽畜灵而出异者积之至也阶草庭树敷荣而特秀者爱之至也有人于此虽甚微也茍精于技茍达于能未有不传其后之人而况古之大臣者乎故人有杰有习岩穴之士无所资藉而能卓然有所立者杰出者也世胄多贤而鲜不贤积习者也任丘郑希程以其先大司徒公荫补太学生擢任户部照磨适有事江南而铨司上其名迁登州推官户部诸寮犹惜其去以登州僻郡推官下寮不足尽其用希程者吾未及与之游自吾所见寮友之间若是惜也或言念之不能置也斯其行义岂有不足征哉登州虽僻负山枕海犹称名郡庶几明时称名胄者吾闻有名胄而后有世家有世家而后风俗可兴治化有赖故曰无易为髙无弗视也无易为肆无弗至也 

　　慈溪姚东泉公寿序 

　　大中丞东泉姚公既归慈溪七年于是癸巳之春今上深惟边务欲得文武全才列之有位缓急赖之大臣台諌咸表上公谓公旧德不宜在逺上眷公名勅下吏部今年甲午公寿七袠士君子咸为公庆昔在宋元佑间文潞公年九十矣苏子瞻称其综理庶务虽精练少年有不如贯穿古今虽专门名家有不逮潞公贤不止是难其既老而云公寿且康人是以相庆也吾闻同声为实唯实不可强也人之称是人也或私之也或佞之也私而称者以强涂之人则不可也佞而称者以强疎且逺者则不可也不美之质虽饰弗行无是则言虽亟弗信故天子有贤其臣虽为之名有弗信者也宰相有才其士虽为之名有弗信者也天子不得强而贤臣宰相不得强而才士者岂非实则无哉公之仕于朝也自为署为臬为藩为少司马为大中丞既专节钺平田州之乱引而归浙浙之人莫不师敬公者台谏荐之大臣荐之人忻忻然幸公寿康语曰未定之称旬朔可易公是德望虽用不朽何不可哉余为公东藩所荐士又令子谕德君牓进士愧无以寿公特序中外所望于公者焉 

　　茶陵尹翁寿序 

　　茶陵有隠君子姓尹氏号双泉者年且七十有一以其子元夫贵封承德郎户部浙江司主事九月七日实君生辰于是元夫谒余愿得余言为寿余未及见君幸及元夫游知君隐君子也窃闻寿者气和者也而命数弗与焉欲气之和莫如能乐其乐世之人乐者常少而不乐者何其多也人之奔于情荡于气也有佞于言有诡于行不自知也一感于其心之良莫不忸怩汗颜不自已也即非狂惑而忘归祸败而不顾者而言之佞行之诡也孰能宴然适此而不惭且沮者且累日经时不可释也或有以终其身惭且沮者有不乐也力有不可必能势有不可必得而人之惑若是甚也有强其不可必能规其不可必得方其强且规也惟恐言之不足于佞行之不能诡也又未必得也夫人望极则苦不得于意则悲苦且悲者有不乐也佞而不知非也诡而不知极也至于性成而不可移祸至而不可救始徼幸于天地神明而激发于感慨流涕感慨而流涕者有不乐也夫音乐一也有听则喜亦有以悲燕集一也有以醉饱亦有不能下咽夫弹丝吹竹集水陆之珍世之所为一时之快者也顾有食饮不能下咽甚则又悲人之心意果不待乎纷华驰骋而后遂也不至惭且沮也苦且悲也感慨而流涕也而后能乐其乐乐而后气和气和而寿虽有弗寿焉者寡矣封君者吾闻之矣封君于古今多览涉事多可能而不愿仕也布衣隠约即有豪贵人欲邀而致之又不可得也曰吾知豪贵人之易慢易人也吾又未能少下之也是吾与彼者俱未得也君明哲若是是君之心无弗乐者其所以寿非耶 

　　江西乡试録序（代作） 

　　嘉靖甲午当贡士之年监察御史某巡按江西爰举试事聘某暨某为考试官而同考则某某咸至提调某某监试某某协赞于外某某乃合提学佥事某所选士三千有竒而三试之得中式者九十五人选其文若干篇以献而某愿有以告之诸士子者曰吾读人物表而见古今人之不齐也才不才若是分者可知矣刚柔者其生也强惰者其志也过不及者其履也善恶者其归也是故先王执中以立教君子随分以成才是以隆盛之世圣哲有兴揖逊而吁俞肩摩而踵至也其次未必圣且哲也而皆不失为材刚柔不同其于协德一也小大不同其于适用一也故曰寛而栗也强而义也道化寝微士始独行其次质任次庸最次不肖庸若不肖不足言也质任者或失则陋或失则冥而独行者亦未为得何也工于其习而不能原乎其始故曰不适用之士也不得不取质任者而用之矣乃质任者亦又无所见闻于义而无所监慕于行虽有善者旦夕之为安什一而偶得耳其不善者所谓冥与陋者举不足恃而竟败也人见其败也复务涤濯其躬而觊震曜于世是故行欲修也而恶矫也志欲洁也而恶亢也辞欲明也而恶核也矫则易伪亢则易厉核则易诬而去道逺矣故曰玉巵无当虽贵不盛学者各成其才以适于用而已今上聪明仁圣至化融洽侧席贤良常若弗至诸士子以荐且为明天子用宜有以成其才庶几虞廷所谓九德而不但为独行之士况矫与亢与核足为有司虑哉 

　　江西贡士序齿録序 

　　甲午秋既大比则选贡士是年贡士惟府及州有之刘会而下得十人焉长朱守正渐及宋金次其年齿将锓诸梓夫贡士序齿不见于往何也进士同举于廷举人同举于乡则称同年礼让为急故序之也且将有责征诸后来故録之也贡士惟廪食最久及次久者试于督学台甲若乙二人尔而甲常得一人耳无有所谓同举则不序也朝廷以贡士之非人也诏御史布政使按察使咸有责焉羣而试之考第其文虽学一人亦务严选必得隽者贡之京师葢合数郡之士举于一日亦谓同年则宜序也征之后来亦将有责则宜録也然则旧考之有甲乙二人偕者何也甲不足求之乙也乙又不足又求其次后惟甲者十十必得曰彼无所于归云然后生员有纳银纳粟纳马贡士选益敝往往积岁而得官白髪而就道令典年六十五致事或当致事之年犹其待选之日夫望睫而疾奔驰多佞而冀亡责仆夫之能而吏胥之事也经术而取之捷给而责之吾见贡士不及纳银纳粟纳马授色而知心疾前而多力也则曰尽衰钝尔清华之秩所以不可贡而得也夫场屋犹糊名今得兼考尔行若齿不闻朝廷是选贡乎茍乗是时能树立者在尔诸士子矣 

　　送曹南岗諌院督版籍成复命序 

　　南岗先生之为南户科也实监后湖版籍言为责矣监版籍者版籍莫重非付之言者上则何由可知来者失得髙皇帝时朝廷在南而后湖近止太平门外諌垣监者旦出而夕还昨归而今至也夕得所失则旦可闻于朝小有所惩则长可赖于后版籍理矣遇事可否或逺弗闗若夺其讽议之职监版籍矣言责又不废也文皇帝既定北京后湖版籍独留未去仍随诸省所造报者日有所阅阅所未当虽细必驳驳又不当而言岂可已哉朝廷虽逺言可月闻则外抚臣而下藩长郡守毫髪未至皆足为过朝廷用是而能功过抚臣藩长郡守此容毫髪有不至哉令典分太学诸生参校版籍诸生数百人往矣闻诸生至南岗省属之省有小有大则人有多有寡郡又有小大又以为人多寡诸生日程择最恭谨省各一人为长长皆有贰贰则随省之郡多寡长司省贰司郡诸生弗程并惩以为长贰不恪乃若旦夕食饮则共具者无弗时也人不幸病则医药者无弗效也夫是数百人者各生四方之域来而从南岗湖上至于久客而无戚颜羣居而无哗语裁五六年叅校已理今年春二月将北告成于朝諌院诸公来征送其行者吾惟南岗名在天下天下之人有读书疏莫不感慨希愿南岗见者忠谠大节为世师程多矣版籍诚劳特所综理一事虽然使用湖上之政安往而不可哉 

　　刊湖阴类稿序 

　　沈南湖先生以书告曰余考敬轩府君曩以进士奉命广东后自广东还京诸司君子赋有铁桥话别及珠江巻嗟嗟事今三十有余年矣余考始仕推兴化府兴化推难矣莆之先生若往翠渠东园见素诸公各赠有文皆称余考治兴化者余考痛先大父母之弗禄也泣而着永感巻莆人贤者览多和焉秩满入为都察院经歴复擢补外佥湖广臬司余考仕止湖广佥云乃别筑湖阴草堂岁时令辰必集耆旧为会会必有作是以有湖阴十咏植花有异有瑞堂记辞具载巻中余往备员留台必持以上诸名公卿诸名公卿多惠有言表余考泉石之志而先墓志铭阡表则得请于泾野海阳二先生焉余恐既久并诸名笔有散逸者惟托之梓仍子简端之序舜臣惟敬轩公名德具载志若碑辞抑闻之长老间公在都察院也当武皇帝初年逆瑾擅政虐焰方张公持宪体独不少辱瑾败而荐湖广当时台旧反有忌公公归山阴今幸得读公文虽极不遂岂有毫髪见于言哉公未及大用而令嗣南湖先生今来治吾青州兵事督察泰山以东渤海西南琅邪以北数百里内人遂赡养之世方人莫不神明先生孰非敬轩公之遗哉公文古雅甘泉先生题曰湖阴类稿则凡为公言者当附之云 

　　游生重闱慈鞠巻序 

　　清江游生相者予江西时所入士也生后从予南太学予由司业改尚宝卿生皆从予都下己亥春三月生且归矣于是辞予言曰相生二年而丧吾母乃吾大母傅实抚视相以至能步能言自相始未有知以至于能读书揖让补县学生得偕四方之士事夫子于太学相自失母以至于今非赖吾大母岂有今哉始相就外傅也归则吾大母令相诵旦所受文字习为跪拜揖让于前跪拜揖让无失文字能诵吾大母即喜食饮虽相后长必问日所与者其人父兄姓名征所治经义治经若多交若名家子吾大母即喜食饮相虽以吾大母命来游太学然则安能不思吾大母后得归省则为吾大母称说金陵帝都环山带江宫阙宏侈府部院寺司监皆今官省之名国子监者古之所谓太学太学自大司成以下皆选上德大儒诸生千人多才俊之士平旦诸生则肃衣冠听鼓声上下受大司成之教于庭归各其堂诸儒在上诗书礼乐唯诸生所能习业朝廷爱养士薪蔬米肉不复累虑诸生诸生虽有贫无资者无弗旦夕足矣方今海内治安皆朝廷用人之效朝廷用人自内公卿台谏郎署而外藩臬郡县其得之于太学者十七八焉相因顿首谢所以归吾大母则愈益喜食饮相今又归于是出其所谓重闱慈鞠巻者请题其端予惟祖之于孙母之于子其情一也方婴儿时孰不知恩齿髪反多不知教训今观游母有以成其孙矣吾固异生器业今乃知母岂不贤哉 

　　送都察院都事王君擢任屯田主事序 

　　明兴建官务礼大臣为之置属乃都督府又置有经歴司部置司务厅乃户部刑部又有置照磨所而惟都察院兼司务经歴照磨并置夫其独有异于诸府部者都察院宪也曰风宪者风无不入则宪无不可知故吏部司黜陟都察院非司黜陟然而未尝不知黜陟兵部典戎马都察院非典戎马然而未尝不知戎马故曰弓檠而正轮辐而行是故击强而发微正色而匡俗者都御史之职不亦专乎顾又不为之属监察御史非其属也安得不兼司务经歴照磨诸司所者而为咸置之哉是故辨等而尊台程胥而整众者司务厅所有事也摄体而纳繁绾绶而杂治者经厯司所有事也稽于诸司诸路之来务于至纎至隠之察者照磨所所有事也夫然后都御史者专意于其纲纪之司而勿役形于其满前之至然则为都察院诸司所者不亦难乎而监利王君乃今能以最陟为屯田主事此其贤才有足征矣然自大中丞以下暨诸监察又惜其去钱塘俞君其同官者而吾与也俞之言曰甚哉王子之贤于人也王子与人居勉勉然恭也然而不能为佞其言是非成败辩然出口而人阙失畧不及也综理之能裁割之器而不自贤有色所以陟屯田与吾未及交君俞是言岂不信哉俞请所以赠新陟者诗不云乎彼姝者子何以畀之则君往者无弗可矣 

　　周陆田藩叅请诰封二亲序 

　　予尝备员司封员外郎云司封之制官六品七品满三年秩皆得请勅封其父母六品七品必三年满而后待次可迁所以多得封也尤有封不必三年者则国有大庆推恩人父母耳四品为诰外服四品自太守而上藩叅臬副藩臬贵重顾不易封藩臬迁代常不能三年不三年绩则不得封一也国当推恩多在朝列恩非博施则不得封二也去年冬今上追上圣祖庙号布诏天下许外太守而上藩臬诸司辄得请诰封其父母而吾藩陆田先生方其尊翁铁梅公暨尊堂太夫人寿康在吴按制从四品授朝议大夫先生承是遥上朝议大夫山东布政司右叅议及太恭人命序曰先生始举嘉靖己丑进士授监察御史奉命淮扬清理盐法盐法至是敝六七年久矣非往藉贤边费无纪今安所赖而益不为权贵所是亟出先生山东臬佥广东寇难选能平定论功当褒复叅吾藩己丑以来十有一年于此矣功德前后半在吾土今以海内之名六郡之人欢心而将不可必得之恩金紫之贵金紫已荣一旦为二亲寿岂不遂哉先生文行冠絶今乃知铁梅公之德厚矣厚矣 

　　送刑部郎中董君致仕奉其太夫人归养恩县序 

　　董君疏称臣某备员南京刑部贵州清吏司郎中遭陛下仁明法司奉职留城内外教化四行狱讼稀简才俊满庭叨从大夫之后诚荣诚愿顾臣有母今年八十有三岁矣自岁丙申来就臣养太平门内御赐廊舍臣叨禄入足供晨夕之欢母本生长山东暮年来南江南北风土县然殊异江南地下自二月至八月多雨少晴积蒸之气中人为灾虽人丁年十五犹病江南多雨莫如今年臣母虽口不言臣图其年不堪在南土矣令典京官得送其母还乡假令臣幸蒙恩得援前例渡江涉淮将母而北臣以职事急当还京臣无兄弟尚阙子息来则垂白之母安所属哉臣计所得惟有致仕可无一朝去母惟陛下怜臣听臣上南京刑部贵州清吏司郎中事陛下大孝格天臣愚有衷幸为圣明裁察疏下吏部吏部髙重董君为董君请得致仕改岁二月将奉其母太夫人归养恩县东土之人自大京兆袁公以下咸造董君升堂再拜遂以为君别舜臣乃言君为大司寇属有年矣旦暮以次当迁而去内则卿寺之贰外则藩叅宪副何所不可得金紫何足云以其所能树立后来功能岂复让往哲哉充君之志侍太夫人今归太夫人方春和乗安车入门上堂服御其土所宜居处其性所适太夫人食饮即安使君复从此去宦何一方域水则舟陆则车使太夫人所至服御非其土之所宜居处非其性之所适太夫人食饮或不安若是君不欲太夫人有少不安信矣厚积而薄施优材而仅用致仕又去益为诸司所慕其未及施与所未尝用者天宜为太夫人寿太夫人寿康而君备美且今欲有如君岂多得哉岂多得哉 

　　顾南田先生尊堂八十寿序 

　　南田先生既举进士授山阴令入为刑部主事会朝廷大礼成推恩而南田独母太夫人在堂有封命焉南田后守汝宁太夫人奉养俱至汝宁汝宁既治则调开封复由开封晋河南按察司副使督治信阳一路兵马若是三年而晋太仆寺卿开府平凉太夫人复至开封而信阳而平凉享禄入焉南田既辞太仆寺事又二年为嘉靖庚子太夫人寿八十矣方谢逢迎课耕织旦夕左右暨其夫人若女欢心柔颜视上太夫人食饮若是太夫人寿当无涯而南田方负一时之名虽不在位人莫不谓刚大之才可济时变又莫不谓忠谅絶人可上不阿君德而下不徇人私宦二十年余矣而莫不谓操履方严无一日失语曰物有所弗如又有所余以余所闻于人岂不当益为太夫人寿哉余戊子己丑间谬为考功员外郎是时东土之人在都下者孰非豪杰之士而独南田可余与游余是以得上堂拜太夫人今年春余以南尚宝卿入贺今皇太子正东宫位往来博兴敬闻太夫人寿特称南田能孝养者为寿筵献焉 

　　南台居士寿序 

　　金陵南面为门者三一曰聚宝聚宝门外为故长千里里南为大报恩天界能仁髙座诸寺髙座寺西为雨花台有号南台居士者人问何以独有雨花台也居士曰不然吾直有适于台而敢擅台有哉渴而饮江人人有旨于江而谓江可人有之乎今金陵居奚啻数百万户人矣而人可谓金陵之人吾筑近雨花台耳虽然自名有雨花台千余年矣即言今代即吾有生之后即吾所见缙绅先生四方之士岂不日有登哉然而人不过一再至虽金陵居诸侯列第贤人贵公子岂不日有登哉然而人不过岁一再至虽环雨花台而居何限人哉而或贩者耕者执工技者贫无资者疾病而愁苦者方汲汲于其生之图戚戚于其意之不展而何暇于台之登即暇有登生一再至足矣即又能登岁一再至足矣而吾非贩非农非工有役家幸非贫身无疾病而心不苦又幸而生为金陵之人自吾家聚宝门外数世矣自吾知登览台数十年矣出门可望见台而缓歩可至虽日一至而莫有吾御也旦且归矣虽夕复至而莫有吾厌也乃或数日有弗至者岂有吾督哉台左瞰江而顾牛首北面城中为鸡笼狮子冶城石头诸山非雨非雪非雾非风非冬之朝非夏之午非有衣冠出其上啸歌当有闻也皆吾登台之候自吾所见缙绅先生四方之士诸侯列第贤人贵公子近台左右土客不同少长贵贱不一二三十年之间然而皆莫吾如于台论能登台莫吾如可旦夕至日积而月习焉月积而岁习焉自吾束髪以至于今岂不几吾有哉吾所以为南台居士余闻之曰居士既居近台又好登览今以雨花台属居士何不可哉从吾太学归生仁者而言即其子也是世族与金陵世家多能侈靡之务楼阁居而骑从出丝竹饮而肥鲜食居士泊然独若儒生才且美矣又以其力足以萃致衣冠为贤贵公卿髙车上客而不一至仕宦之门读书教子惟数登台中诚有得于台非徒能数有至而已以语归生生拜且谢请遂为其尊翁南台居士寿云 

　　歙方翁八十寿序 

　　吾之为南司业也歙方生仕者以生员补入太学明经饬行吾独所器仕后通籍铨司归而养其父母山中于时嘉靖己亥治化熈洽岁功伊始而春正五日适仕称觞之旦仕父春秋八十矣同里程生以翁之寿告曰翁人则贤夫翁之富歙莫不闻而人不见其服玩之饰侈靡之为若是损约美矣翁独务施人有急难而来有垂涕泣而告莫不遂也自人赖公而无不展之情无不可为之戚兹亦多矣而翁退然独甚恭巽宗戚尊属见虽道路未尝失礼敬也身长老矣衣冠燕集未尝失容止也敦姓而厚邻钦贤而容众岂不长者与至于争辩有所当分义理有所当指不可夺也夫自吾乡能用古礼旧矣礼法之事翁家尤备非人之情家又不用不尝见仕乎仕迨成立非翁孰训之哉翁康不衰伏惟名言益用寿翁余闻诗书贵人寿者俨然先达为后程序非以长子抱孙徒多齿髪者也世岂乏贤达哉然未必寿寿未必贤有如翁者岂不备哉世重科举非科目入虽人贤才不可显秩翁未及仕乡之人化翁德者有矣乡称善人而仕为之子也仕后当贵以是为翁寿可乎 

　　愚谷集巻五 

　　●钦定四库全书 

　　愚谷集巻六 

　　（明）李舜臣 撰 

　　○序 

　　送白应衡赴陜西佥宪序 

　　白子应衡将赴陜西佥宪其友李舜臣为其淹也则序之曰吾往备员考功见县令报政者则以监司故尝考核取其良者请命朝廷征令至阙以为台谏或署其不必征召者多以判府知州而白子实由束鹿判扬州也又给事中御史出身独美白子再三歴始蒙今秩使其束鹿之时即入为台或谏郎由部署积禄至于今日虽当外补岂止是哉人莫不曰白子方严敦谅人也束鹿之政早不遇者此其故何方严敦谅正其不遇者也人之情喜合而恶忤也比于食味若苦然也其竟不受若荼然也非方严敦谅之士有意能忤人其始则然而势至也故皎厉之行也而或谓不可知之人也殊絶之能也而或谓谬误之事也皎行者之与不可知殊能者之与谬误事声称相去岂不逺哉诚以为人当轻重惟言之耳有在垣堵之内则垣堵之外不可知也语之曰白则信为白而实黮然黑也语之曰黑则信为黑而实皜然白也隔垣堵者玄素不能自呈其色披图画者山水不能自赏其形况以监司为名而不胜其愤疾之臆故曰所贤所不肖也贤不肖岂遂易哉谓吴干不入胡不试击谓骐骥不致胡不试往故以忠信咎者终以忠信而荣其名以才隽忌者终以才隽而发其迹何者忠信才隽其体质也名眩而体质存故前而后可见者物之精也积而后可信者人之情也今白子虽以佥宪出岂不已信之哉 

　　送孙文宿赴四川参议序 

　　吾同年友大梁髙子业者吾往及子业吏部时而闻子业时时称述洛阳孙文宿也文宿既补谏垣邸报中又时时得读其书疏遇事可否众意文宿必有言者已报孙给事中疏下辛夘狱兴屹然廷辩果不少摧折也然则文宿非独敢言竟以论救西安王准子推调髙平丞文宿是时名在海内海内倚重文宿复几人哉而闻髙平命下缙绅士大夫莫不沮然若其亲戚骨肉别而将逺适也忽然又若有遗愕然不自意也当是时东阿李仁元夫亦以论救文宿逮系诏狱道路流传山林耆旧庠序之间邑井之会大江南北无逺若近咸谓文宿不宜在外事不可知安得文宿能再来乎文宿既去人又时时愿闻文宿在髙平者藩臬诸司郡守倅贰有能礼文宿者相与欢言并贤其人二三年矣而转滕县令南兵部员外郎郎中至今秩尝闻君子信而后谏岂不谓人有是心者有是言哉杜钦谷永非不能称说诗书激切其指而君子以为不忠以彼其心有所施也语云纤石不浮故石以质玉以理文宿名节虽百世垂何不可哉或曰文宿不当又藩参者不闻仕有阶遇有时与时以制命阶以存义有道者之畜也非次而希极望而得虽以富贵耻也方明天子在上公论在人一时伟然又若文宿而患不卿相哉文宿将赴四川吾特称其立朝事君与夫向来人情共倚重者为序 

　　送李端甫赴杭州太守序 

　　端甫既举进士为魏县令以循良征入为都察院经歴癸巳春谪外同知钧州同知永平复用循良入为南户部员外郎郎中今年冬荐知杭州端甫盖由内秩落州郡者又数年云唯庶僚体貌絶异大臣疏逺无资藉易得罪也是以台谏郎署复自阙廷落州县者从古以来岂乏人哉顾虽以罪有可言者茍非缺败不肖为人国有官箴终当録用且虽其人私心日夜何尝不幸吾君一余察哉阙廷森邃莫可通者大臣亲贵当为之言大臣又不可恃则监司者责耳大臣体国容徳为贤监司察举忠贤为急士由是頼拔于泥涂之中效于桑榆之日遭时不然有终其身不复録者顾不悲欤诚忌其人又自委责是尝得罪恐滋其祸则诬君上太过又何忍也不见父母于爱子乎其始阋墙不能不怒怒亦何心当其复欢意已婉切君臣若严继体之子布力之臣所赖一也人诚可用宜无弃置终其身者今观二三年间台谏郎署故自圣朝落州县者岂有一人未蒙恩哉采其众信之名察其匪他之志如端甫者虽复为郡不亦伟乎语曰勿谓无余枝柯与株士有所待成其勲名是以下位而益修九折而勿悔也端甫章丘世族章丘土俗独胜他邑士多知名有如端甫及今司勋李君伯华藩参王君承晦三君子者皆吾友也端甫精严宜荐杭州辟如利刃何解而不可哉穿甲之弩不中鼷鼠诚非杭州无足置端甫矣 

　　送内兄伯雨先生赴松江太守序 

　　国朝既设六部又依仿部设为六科科虽视部而分官则随事而论所谓给事中者即今谏官总名又都给事左右给事特其迁转之次北京后建都左右者悉移置北而南惟给事中存又科止一人或二人耳若当论议之时虽有南北不分而视都左右者无异故今庶官秩薄而务专地兼而体重者惟南科尔秩乆当迁往往出当知府盖既无都左右可待而南北又不与易吾见选法多用知府乃畿内府非素忠贤又不得也乃松江府非甚忠贤若先生者又不得也昔也天下之事无不可得而知今虽一郡之中有不可得而擅其不可得擅者则领之者与督之者互察而交持左非而右是也昔务之专今制之众昔体之重今仪之薄谏官有司不可同耳已尝责备故有易之以不足为已尝清华故有薄之以不足有先生不然方谋之人所以治松江者新命贺者故常论者咸拜且谢非所当也夫不见登山乎颠而升者不能不麓而反故岩壑上下意皆适者值也步趾不亏慎也况府郡守官不卑责不薄故曰百钧不踬无弗力也珠玉不毁无弗爱也松江之政岂不已可知哉 

　　送陈仲虚赴临洮太守序 

　　余闻铨司繁简之说如言府郡则首畿内次附省者次近地又次西北邉地又次西南邉地又次最下军民府也以是为差等所荐人才亦务称是曰责少则易偿力能则易举耳犹有不然夫繁简者如言五十里不能加百里也虽皆百里山水之城不及津陆之会也邉地则异地形一也而轻重异焉郡务一也而难易异焉故势莫急于奔突捍御而民莫难于仓卒为用故钲鼓之闻非弦诵之教神速之为非画一之计而但以其地形小大谓当简于内郡不亦逺乎今上诎流俗之议垂永世之规自郡县长吏上至藩臬诸司咸务察举而于縁邉诸郡尤不易择守诚以战胜者良将之功而连比者郡邑之势格斗者武夫之悍而输馈者黔首之役岂非英明之上略官使之大公哉夫作室者以御盗也堂可勿美而不可不垣之崇造舟者以济水也饰可勿施而不可不隙之视故邉郡地形常不及者连比之势而控制之术也其不得以简言者捍外而休中多难而少易也仲虚严静有识自举进士为建昌推以至于为主事员外郎郎中往往称廉干焉吾恐繁简之说犹在人也临洮之役或谓廷议薄仲虚也则述天子宏逺之意一时选择之公赠其行云 

　　送张仲立赴顺徳太守序 

　　皇上即位之二年是为嘉靖癸未莫盛之朝欢娯之日而吾牓进士适逢其时进士又增多方明天子在上贤才在列明经务得牓中一时多知名之士而仲立独年最少气最竒官拜行人不数年间致位仪制郎中部署清雅得以极意述作之间盖于诗无不工文无不谙虽不免补外同知青州未踰年已得蒙恩而南复为户部员外郎郎中江山词赋争雄一时铿然者与声合沛然者与物往也将又乗其豪俊之心遡诸羲皇之际若登名山临四野所歴益髙而所视益下所见益逺而所企益无穷也物核其名道原其始而不但能以其雄博之文擅名当世吾比三见而三论学三异之焉其始错然以具既灿然以文而忽浩然不可测也今年春朝廷大明黜陟贤不肖异置百官奉职八荒乡风于是铨司益务选举而仲立得顺徳将往之官乃吾私心独为顺徳之人幸甚贾谊有云移风易俗使天下回心而乡道类非俗吏之所能为也俗吏之所务在乎刀笔筐箧今夫俗吏之以刀笔筐箧无以异于儒者之以诗书礼乐而功效县然不可类者同务而异情均人而各感也猎者臂鹰而耕负耒所操异则所施者不同吾知仲立不能为俗吏所为审矣 

　　送王润之赴陜西佥宪序 

　　孔子贵先进者岂不以其厚重之器敦实之才能维持人国哉我朝人文至弘治间益美士有词翰流传至今或用能名所遇辄得大臣为国兼采之耳旧徳纯人终多在显然视国初时人才不可同矣武皇之世时事又异夫其忌事而勿成饰颜而谢谤者视弘治间人才不可同矣当是时上下犹所赖者喜声名矣谗忌则攻贵显仕矣趋竞则攻台谏论荐则贤乡里奬进则攻铨司除调则贤大臣门客则攻是故茍先为言虽始无心不敢知也非分所得强而授人不敢当也故曰天下治乱视风俗是时奠安独以士习未大失耳数年以来时事又异夫其不肖而为贤竞进而无恐者视正徳间人才顾又逺矣皇上赫然洞察于是遂用言者停罢一二大臣端人逐客始蒙美调润之擢陜西佥宪其一也今夫缙绅之间岂尝薄人声名不贵有才美哉而必敦实厚重之云诚以厚重之器不易予夺敦实之才不知进取士忌躁进与可夺耳才美则易染敝缯者易售采枯栋者易观士名贤才大臣务私所好其不倾人国者寡矣润之丙戌进士歴内乡泰兴槀城令廉明不售而为南部雅重而为人清修而在位者又三年矣诗不云乎于以采蘩于沼于沚士非遇时能自致哉嗟乎嗟乎 

　　送张常徳序 

　　张子满户部秩出而领郡得湖广之常徳有惜之者曰张子莱之平度人也平度滨海东北而极西南望常徳何啻数千里哉逺身南域一也泽国卑湿二也此论其细若言为政则吏之治与方之宜江南北不可同也秦人而游越人而骑骇于非常见闻而疑于刚柔所用三也此皆非也仕宦有南北偶人所值者耳吏治岂然驰陆之车又可縁谷御者适也渡河之楫又可遡汉操者利也太上以徳其次以意意生于形形生于始事莫不观乎始不见张子为清苑乎而清苑治为广平乎广平又治为南度支乎南度支又治清苑犹为县也广平犹为郡也度支则大司徒部县不可同于郡郡不可同于部而张子视部如郡视郡如县然则今往虽江之南岂不在指顾哉又昔令也而今守也昔贰也而今专也昔内也而今外也故曰乘髙易视操刀易割今夫朝廷用人其有不易畀者非困苦之盖才之也其有数千里适者非置逺之又藉之也器用利者无难而不为易希愿薄者无寡而不为多张子确乎为人泊然其思者也如或所虑即若文翁蜀郡郭振安西去今常徳岂不又数千里哉以告某某咸信若是曰曷不遂为张子赠乎 

　　送王道思省觐还晋江序 

　　晋江王道思既举进士为吏部员外郎用是蒙恩封其尊翁方渠先生奉直大夫如其官级今以督学取道还过里闾归自数千里外别又数年丹颜廌服入门一堂望见父母诚一时之至荣生人之极遂矣吾因以见人生子其有贵贱贤不肖者岂不悬絶哉故虽甚愚愿子则贵虽为不善责子则贤故自其始为诸生青衿廪食翱翔郡邑之间此何足异已为之怡然独喜自负况当擢于藩省之科宠以鹿鸣之雅又特荐藩省耳未显盛也犹为之击牛豕吹笙竽征召宗戚饮食燕乐况举进士为天子之人进士一也齿有长少值有早暮在其父母意皆得也欢极而不自知忽然而不自意况当是时道思独在弱冠且今进士科岂乏人哉未必人人贤有忧其祸败于先哀其莫救于后为人之子而无以慰髙堂之思厚平生之奉顾为不善使忧且辱亲未必荣已为相累而道思卓然在今之世且如视解司封郎中若细物也夫其辩忤合之途一卑髙之势究感慨之志薄趋竞之为此其中岂有能夺者哉文足以兴名足以垂行足以示又早闻道其超然悟者不可以指喻也其渊然蓄者不可以测知也夫以名徳大儒为之后人先生所得多矣虽一再封要非极愿茂树知干视干知根积而隆发而至有如先生者哉 

　　送京兆陈公晋副都御史镇河西序 

　　余考功时闻西蜀介泉陈公当是时人莫不公闻者余乃幸而闻公余江西佥事入为南司业也盖来无何而公荐参江西省事己亥冬则福建左使拜应天尹而余谬而为丞余乃幸而见公始余之见公也见公之威仪而心山岳乎公聴公之言议而心河汉乎公佐公之为政而心神明乎公夫人我贵而人贱也人尺我寸即负不胜务赢其寸而毫末反等人尺见公不然博者其外虚者其中精者其义穆者其言辩者其治徳者其人故曰刑者生人之命也而每恻然于狱之情吁嗟其冥不肖应天治八县上元江宁近在阙廷之下国之初试因其近而取给焉朝廷既北百五十余年所取给者犹在毋贷至于今则十七八乆所不必取者务取给焉民无宁岁月县长贰吏无宁日公言尹难哉尹难哉如当取给上元江宁民者吾欲举而置之而事期会济也吾徒约而施之而病十八在也吾恐阙于事也即民病者十七八焉且上安知此如某犹旧某纯非旧非一一闻之朝岂可复俟三四年哉公亟有意为上元江宁图所以闻治中陇郡阎君通判吉水张君推官颍川胡君一时才贤而公聪明裁之于上三君子者所领清戎钱谷狱讼各遂厥长缓公岁月治应天者将赫然乎而迁今去特征所志励我在之人焉 

　　送杨给事赴湖广佥事序 

　　书太甲曰先王顾諟天之明命顾本训回首也人试回首有在其后当敬毋肆况天之明命乎言常畏天常如天严监其后者攴■为敬■人自敕而复从攴攴人所以击也攴然后■故攴■为敬攴已为改上徳大贤饬躬敏徳其次中人自有五刑岂非复为中人以下设哉记曰刑不上大夫纠察之司所由设也以名其过为惩列下其人为辱故刑有所不施而官有所不废汉制丞相御史等重而外监察御史州一已专设官所谓刺史后仍刺史或曰巡察观察按察廉访皆以使名明仍按察其官则使副使佥事制曰在内从监察御史在外从按察司纠举言在外者布政使以下是已今天下省十有三而省三道多或四道道惟分巡佥事可言佥事佩印参政无佩印也假之印者岂非事辄得上闻哉则郡五品而上分巡辄得论核自有巡抚巡按纠察于外分巡独有理刑一事况虽理刑而不专断参政行郡其名分守事或独闗分守有所不闻然布政司寮三年满其人贤不肖今犹从按察使考定此其遗指可征也已法莫不有始失法始意莫如今按察司正徳中浙江佥事朝邑韩君纠核一郡太守郡太守竟罢去岂非故事有当然哉君今官给諌所谓大丈夫者于古人奚愧哉吾何以为赠也 

　　送户部员外郎艾君赴浙江佥事序 

　　按察司称宪岂不以其县法示人者哉而宪敏也言敏当如人去疾然务去之乎疾有必攻法有必至洪范五行水曰润下法犹水也自上而行古今论难易者莫如田肯肯之言曰髙屋之上建瓴水也今按察司行法于外其顺之易奚啻髙屋之上建瓴水哉而法滋不行者试求其故记曰饮玉爵者弗挥玉非用之之患而操之者难也玉而操之玉长为玉法而柄之法长为法刃理则入节则跃削则衣法亦有理今夫法所加者人也加人而人不胜其一旦愤然我矣其乡之人岂尽愤然我乎即令其乡之人所与为之愤然然视所加法者其人之情缓切卒渐亦有间矣而况方各属絶者乎愤者之私终不掩其歌者之徳聴者之惑终不胜其厌者之心夫毁人者其始有所不堪是人毁也然无所爱是人亦毁人不能人人使爱自人之有顾忌之心而后法失毋至法失而毁滋来故当法而毁毁有时明失法而毁毁无时解自余金陵闻见海内名徳言刚大者必大司徒部米脂艾君君荐浙江佥事且行浙江今首省也庶艾君者其当是乎 

　　四经读自序 

　　余年十二三时先大夫议所读经忆为三字入覆皿中黙祷于庭曰易诗书惟吾所当为手焚香探得书字余盖用书叨举进士又十余年始因注疏读易诗书而何薄训故者等之技乎尔雅何一人作其所从来乆矣而尔雅薄以为未足据耶不免求之于增广韵若是又失奚啻十七八哉今诚于文不得不训故者莫如尔雅一书毋令废矣诗序何一人作其首一言如所谓闗雎后妃之徳也者安可易也晩读春秋窃以三传无如左氏者焉 

　　易卦辱言自序 

　　唐初考定易注惟存王辅嗣易迨宋伊川先生传晦庵先生本义晩出然辅嗣易与伊川先生亦相足也吉凶悔吝辅嗣曰吉善也吝羞也辅嗣或曰吝恨辱也自余三家无不有得于易今吾卦数言存岂不辱哉而自不可已者勉吾于易读也卦各一首明夷五首 

　　诗序考自序 

　　余读诗序以为其始一言而已余盖如传后人所述知者不应作者自为释也自说诗者以为固有毛发是矜舎形察影为诗十二三晦而岂序之过哉序之作谁窃以约其辞而含情因其时而辨礼非圣人之徒不及也而欲并捐徒以读诗能乎 

　　毛诗出比自序 

　　诗有六义唯三曰比四曰兴者义难言也何也朱所谓比毛之所谓兴也而毛寓比于兴夫既曰比曰兴义宜有别尝考之兴之言象也事存于物之中比之言类也事而与物偕举若是毛所谓兴圣人复生岂可易哉惟不出比以兴该之漏于是矣又以诗多引古以风比义也何也物情与事偶似其形古人与今或异其趋于是有引古以风今有出物以质事二者皆比义也然引古以风今者多以通篇出物以质事者篇数语尔尚大君子裁焉 

　　礼经读自序 

　　余读冠礼筮于庿门释者曰庿古文庙字也盖十七篇本古文尔而承秦隶至于今日则多俗笔甲乙或易如昏礼下达纳采用鴈纳本补紩而鴈鹅也酢酸浆也读酬醋之醋岂不逺哉不揣余陋随所读舛正以大篆用其邉旁以为楷书庶身无苦终成余志周礼戴记兼正之焉 

　　春秋左传考例自序 

　　孔子之作春秋至矣而何说者索其言于例乎盖方之天茍求其故何也言之于物如为之形迨其有形物可谛视是故寸短则尺长此善则彼恶春秋所以有例尔然又有非左氏所及至杜而始见者亦通曰例能不失其指不必亲左氏出可矣故曰周礼尽在鲁矣敢以周礼为先京师次之二者春秋所由作也 

　　谷梁三例自序 

　　三者时月日也自谷梁氏与公羊氏之说春秋皆以时月日起例然辟之织谷梁氏为益精尔夫日详于月月详于时今考之经其或日者果非无以是故或例时而月或例月而日毫忽之察信非如谷梁氏其孰能与于此故曰于彼乎于此乎是以并考载焉 

　　左传读自序 

　　孟子曰诗亡然后春秋作诗亡者雅亡也而风自邶作者尚多隐公以来然则风未亡尔小序可征吾往读诗因考之左氏传遂读左氏传不辍丁戊己庚四岁毕巻颇存所得总若干条 

　　三经考自序 

　　三者易诗书也方春谢客忆去年冬昼砚寒涩惟及已午二辰负聴事坐面南日中计字疾画庭阴已合寒冱今归砚和笔柔爰取三经正其舛文如昨读仪礼者诗不云乎且以永日余规亦止寄情斯也癸夘春正月序 

　　古文考自序 

　　六经本古文尔秦火以降迨于许氏说文之时古文存者十不能得一而郑康成仪礼注其颇称某古文某者以质之说文所出古文亦多阙赖而说文存者敢辑以为六经古文往彼既曰古文某尔易诗书仪周礼各若干字 

　　籀文考自序 

　　自古文降而为大篆周宣王时史籀所为也其去古文犹如扆之于家益降而为小篆陈矣今说文中反杂以隶而或称某籀文某则许氏笔以别于本所存乃其本所存古耶斯耶不可知矣余考古文以读六经因及于籀以其为广古文而作至于于古或异者焉易诗书仪周礼各若干字 

　　六经直音自序 

　　昔齐桓公与管仲谋伐莒台上而或以其吁而不吟测知为莒夫吁吟者征羽之义也吾青自蒙刘石之难风俗沦陷百有余岁宋以来至今土人语音相杂譬之永嘉南渡则王谢诸贤俱半掺越音余读诗至瓠叶有兎斯首释者曰斯白也曰齐鲁间呼斯鲜声相近此方言也亦并澌尽遭逢圣代师崇经术释文明存而人贯于讹舛如素蒙缁不易反复加以土音偏重不能为入声读反不如山僧里童子师能引声讽所谓廿四摄者又徒能讽而已余故于经文究其反切而为直音不免近俗然以名是不可易也壬寅冬十月序 

　　读史自序 

　　余考功时颇读史记西汉书迨叨南司业则史记汉书辽金史皆新刊宋史广东刋也征板亦在始备廿有一端今可使徒积哉此不过以五六年毕读天乎当余假也癸夘春三月序 

　　王户部关约序 

　　歙程生者为言其师王子以大司徒部监临清钞闗无不能革其故何也于是出其治闗之详一帙余读之是自持以严而人严之法所由行也夫本舟车之际物无不有故为之闗十一而榷以佐国需监以部贤莅以明法然而不免敝者利之所在无不欲得之也犹当昼持弓刃覆人于路有其资岂不知盗法死乎而为之矣今特出其一时之捷乘官之间而诈商人于其新至其为目竞心狎不难也不自意即败亦法不至死况未必败而日华屋鲜衣出入优乎卒以监者反为商怨所归而利实为之攫由是诸闗不足为国赖也乆矣王子今约其大者莫如钞直故正数外滋有二端一曰堂例以供监者而王子于是苴如视也其一吏徒例若是虽奸胥黠舆岂敢复意及哉故曰正曲为直而或徒以有绳于人能无辞乎卒岁所省商金万有竒多矣且令是为亏国课而施不忍于商不为可矣而正课计未尝有减于往乃自为减又为闗增钞且百万岂不当然哉故能为商省闗单金八千矣省豪夺金万矣省小税钱百万矣所谓亦禁诸猾有所不得而商输官有常也不然万计者岂复为商有乃徒以为奸利者费其孰徳之观此王子是政虽以佐治天下可矣 

　　邑志自序 

　　邑故有志读者莫不曰踈何也莫大如县名而以邑在西汉为乐安逺矣梁鳣齐人也县特其封邑汉太守陈蕃所礼周璆临济人三国国渊盖人皆援以入邑齐桓公之为诸侯盟主乆矣其盟在可稽实未言往一坛吾域是今何许岂不以地僻于临淄道迂于诸侯乎而曰桓台为公尝盟诸侯乎是诸如是者今并知其不然矣官有贤不肖其姓名当俱存乃自国初至作志时百余年间知县裁九人丞以下至训导各一而已元程鹏者徒能数百金直施尔齿于人物之伦夫邑本汉千乘县也地割于广饶故言乎隋以前千乘与乐安其实易以淆言乎隋以后千乘于广饶其地乍不辨水经淄水注曰淄水又东北径广饶县故城南言故有新也今城北廿里外有故城址或是郦道元之时广饶见城然又未知为千乘欤则又未知为乐安欤志阙于昔故迹不着于兹非一日矣汉千乘者河所从以入于海也今邑济所从以入于海也夫济四渎之一也而于邑焉出岂不足言乎人才之生其在于汉可矣迨入广饶迄于有元又何其不易得也遭逢圣代乡吾前行多以徳终士莫不知向学盖滋剥之数焉邑令邢台王子以乙巳春至忽览故志慨然曰阙遂以谋之余余故为校集其诸川流质之水经而邑始末征以汉等志尚诸君子其余正之 

　　赠吾邑庠何先生赴海州序 

　　先生以嘉靖乙未来典吾邑庠教而吾丁酉春还自金陵往始见先生者能勿洒然吾自失哉已参其语读其文以吾独所倾心测先生内何所非其有哉当是时先生裁四十年然而稽其不可少迟于铨曰家无以为禄其亲大人耳今典教禄可知也岁四十金必谨其半遣上其亲大人临舍当遣先期数日无非戚如在颜色诸生望其色戚如也曰是复遣人于其亲大人乎当念其亲大人辄下泣知者请间浮（阙）可察也若是可谓不言而喻矣吾罢官以来颇得交于庠数君子称贤者焉汉文唐诗而程朱旨然而莫不孝敬于其父兄宗族而信且义于邑今二载矣自吾未闻其称邑令丞谁氏况其治邑自吾未闻其有微及里俗事岂不贤哉吾邑自入我明垂二百载方蒙圣化而数君子错然茂于今日言者庠入我明莫如先生造人今兹日也先生愿隙地可筑宫依古堂室之度制器备乐庶礼所谓乡饮酒与射而邑值未遑也今赴海州先生当遂别诸生徐君孔卓以下咸不忍先生行吾不能状先生然观诸所不忍征难也已 

　　送吾青潘守考绩北上序 

　　婺源潘君之守吾青三年于此矣以今春二月考绩诣阙吾邑郭尹言余有以赠厥行者顾余何足以为赠乎试言之往者新城青沙泊溢水其邑之议将遂驱之使东北下即髙苑博兴乐安为水居矣君视水则以孝妇水决于长山横流入青沙泊复出而为彼中难也曰小人哉新城令也不图可成之功而欲以连邑之人为鱼乎言其状抚台但下长山县补堤而已观此君所以治吾青可言矣退残吏礼文儒直抑情表坚节急荒储兴委习方今天下四垂不警忠贤在位圣人南面垂衣选良为郡属以苍生而吾青乃得君吴公在河南文翁在蜀无以加也功贤如此可以献天子矣 

　　送吾邑侯王先生考绩北上序 

　　国家给事中御史之选严矣皆察以进士博士行人推官知县诸良而为推官知县所得十六今上御极以来罢进士不直以授给事中御史而给事中御史为推官知县所得十八然博士行人寡得而易推官知县多得而难其尤莫如知县难者推官郡一知县多且剧尔夫钱谷以时入而阙于民之亡狱辞以法决而疑于客之属故还其亡匪徒以足钱谷惠可征矣辞于属匪徒以平狱辞威可立矣于是用其威以伏暴而禁邪引其惠以滋农而兴化故曰废者兴之资也下者髙之负也不知何时始或曰辛丑壬寅间矣邑民以亡莫不于侯水如归焉君子格奸或严于辞或严于色侯可谓严于色非欤今三年矣而侯为人贤者所钦不贤者以却勿言吾青即聴于东诸邑法之平有如吾邑者乎法之行有如吾邑者乎侯诚能行其法于是侯佐来言所以赠侯考绩行者惟今给事中御史之选岂不以讽议哉而多得于素刚有植之士侯良其人邑之民则不忍于侯兹行岂不惜哉 

　　送司训稽君赴保定掌教序 

　　君来司吾邑庠训也值所托舍向废至夏秋间雨作夜榻亟徙而无少阻见于色也俟冬但出已俸修葺不以烦官兹事若细然充君志何往而非其安土哉本治毛诗兼通三礼诸生专受教者十有七八成才独多师道有严然与人居则多和理惟曰事当然尔至于其所不当然者确乎在也暇惟闭关读书弹琴今六七年于此矣而未尝一日不思其母太夫人言及母太夫人辄下泣今擢保定君下泣曰吾当益西北行不能南觐于母何其酷也谓宜有赠者诗不云乎畏此简书君其勉从王程以禄于太夫人可矣 

　　贺邑侯郭先生见褒序 

　　吾邑里习之敝旧矣而大梁郭君以去年冬莅政今五阅月试言其大则故以力相足诈相成者莫不迟却于君之颜色而震詟乎君之裁断静其恣有不为柔其豪有不出故曰一夫得情千室鸣弦而况四域之内相与欢负者乎夫礼教也威罚也譬之治玉威罚于礼教其犹错乎君则威有所当加也罚有所必至也穆外而邃中庄容而约辞弘体而密理廉胥而严庭夫鼓吹以警途选骑以拥后今之官府自为卫且适者以有行也君于是薄不为也自君之至邑也君寮未闻有称一觞安事君者况罗鲜肥吹笙竽以游宴于外乎古今书可谓无不读矣披阅巻政间不虚先是御史满还阙于贤守令必有所礼而君为巡按傅子褒劝君寮莫不言当有以贺君窃以化理如此终被征书任寄讽议试赖荒城备厥名履以君器业茂美台史之贤岂不并可见哉 

　　贺郡寮冯君见褒序 

　　嘉靖丙午冬吾邑王长北当入觐太守潘公仪摄邑者莫如幕寮冯君而邑以不年国赋有阙吏言君当趣税者君曰雨雪如此民寒且饥吾尚未知所以抚视而可更鞭挞之使毕亡乎民知君无趣税意安居矣有无赖儿数十乘邑长出相与为期且刼某氏君察知其姓名忽然于坐若漏言者曰某某今为盗矣由是诸儿惊伏于君以为如神不敢发常以夜人定后自出行城市里有戢无复博徒若酗而况于为盗乎故终君在邑百里之内无毫髪损览讼若细即遣之曰是不可以已乎必干人理然后逮讯有当于法虽豪必惩茍非其情无一不出故事狱成则令讼者自出楮直而君于是寸楮握粟无所责也寡妇当表者三皆诸生之母也君为之扁且礼其庐闻其为具即不往又三四日报冯公来上其堂见其子弟而已曰吾不敢于巷饮一也而不可使贞妇厨有烦费二也西阶故屋三楹所谓读书舍者君夜所托宿也土床瓦盂晨夕再炊而已隆冬虽寒无杯酒之适明习吏事饰以儒术案牍满前手自裁定清严有性至于用法无非平允所以三月在邑而至于今为民所不忍则在郡者可知也已于是潘公荐之御史台党公而君遂为御史台所褒奨某某里贤族也问所以贺君者窃以潘公今名太守党公名御史而君见知二公岂易得哉 

　　送邑侯郭君入觐序 

　　水经淄水注淄水又东北入马车渎乱流东北径琅槐县故城南马车渎者巨定湖也若是吾邑自北门外竟域实兼广饶巨定琅槐三县地矣琅槐巨定迨东汉初已不见当以海潮所落土性不复废至于今广饶亦废乃吾邑故其故城在今城北又自故城以北竟域百里间渐西于海多宜木棉而并以泻称者水泉有质故也然未尝残以潮故多可治何也周礼草人之职泻卤用貆本非专言滨海之地而已抑诗有之原隰裒矣信哉吾城直北与颇东北至海地且有差而邑侯大梁郭君以去年至邑为躬行田于是东北至马车渎歴琅槐故乡益东北至马井城益又并海东北至皮丘沈已循支脉沟西南至博昌里已南至广饶故城度泲登桓公台反复县涉旬矣宣行三四百里终得土详以为赋凖乃不难为海曲之行夫自今年春三月不雨至于夏五月麦十八槁逺近吁嗟当是之时孰非勤雨者乎且百日矣常脱粟饭一再举亟赈于邑赖而全济数千人里黠有严讼平暴熄礼教方兴君将北上朝明年春正月朔先是抚台疏君政绩闻于朝廷窃以尧舜在上有臣如此如被显褒以观天下休矣哉兹行乎某某咸谓是言可以为君赠者请书之云 

　　彭太宜人八十寿序 

　　灵寳彭君之来佐吾青也太宜人迎在养今年春二月寿登八袠君僚良为君庆乃张子冀子使吿余曰彭君之孝太宜人之贤且寿岂不备哉何也君以未明兴诣太宜人寝问安始出视事晨曛当食躬上太宜人食时果春鲜非尝以御太宜人食不食也五六年矣而盛服侍太宜人如一日日所裁事暮入为太宜人陈说太宜人常以君所裁事无弗善者为君益酌加餐君亦常以太宜人益酌加餐征所裁事无弗善也君治青龚黄不逾也然岂不有端乎先是君满三年绩得为太宜人请诰荣矣又寿且康且孰非人子乎而得备养若是抑太宜人恭徳多览识用佐君先大夫为名太守今复阅君在青方聪耳而明目安食而和履岂易得哉请为太宜人寿余乃益知太宜人贤且寿也始余知君治青可谓无不可为若是优也然精于理质以经义体以宪章通以物情无弗至也于是乎有法家所未及穷积岁所未及次而以一言剖可谓无不可伏然薄鞭挞不为也故曰敬亲者不敢慢于人故能不忍于民而不至有少阙于事君之先为隰郡守也隰之治以异等称用荐来青将又由青荐歴显位太宜人寿矣荣矣将又以君加受崇封于太宜人之徳岂不盛哉是为序 

　　王太夫人寿序 

　　博兴尹王君今洪洞名家云君之先西蓝公为鱼台令冦难之后求所以安当食麾食若是专也视事五日而终于官是时君母太夫人年裁廿有四尔自此深居持阃以内事贤舅姑然后舅姑相继而逝极力营送无毛髪阙始君生四岁矣至嘉靖甲午荐于山西丁未登进士第来尹博兴遭逢圣世道化四浃孝子贞妇无隠不出而况名节如太夫人有司以上蒙览坚白建表于门题曰节妇孔氏君之来博兴也奉太夫人俱东今年某月寿六十有四君子以是谓太夫人有子君能为太夫人报而亦咸能报西蓝公于九原下抑太夫人往及君婴弱之辰廓然一室春秋蚕织常以夜分而还入寝二十年内三任大事何其悲也而莅于君今在望邑身被显命作范我明晨兴承颜温其慈仁子拜于前孙拜于后又何其安也岂不见天道哉博兴吾际邑也辄得见君诗不云乎如金如锡如圭如璧博兴之治以徳化称有以也国家重台谏之选常十七八得之贤良县令况复如君由此言之君所以为太夫人寿且无涯兼荣备懿庆矣哉 

　　为张生报徳蔡先生序 

　　张生四维二岁而孤早自强志迨于冠年邑选隽才器于今尹大梁郭君乃所试文莫不见者异等不已督学台以补诸生备昨己酉省试而生病腹块未能行歴冬以至今春块日以甚其师贾偕之见蔡先生问谁氏子先生恻然曰吾不关人疾痾乆矣今可使君衡不安于地下乎君衡者生之考甫先生客也生留先生许三月入药三四十剂块释然矣于是里人为生幸而归先生之识神等虽然先生每晨兴出生切其脉循其块知损几何问朝食未若是勤也村辟有园胜于邑中方夏亭上名花映合滋兰茂竹啼鸟六辰或命酌酒以饮于生涉经若史辄千余言观此先生之已生疾药而已乎往先生领邯郸丞不为也归来十年昼户常闭弹琴赋诗而已泊中坚履诸贤令长必过相问延之往又不得而输功徳于生若是生谒余言生我者父母活我者公余喜其愈而为之言庶报于先生传子及孙俾永观此君衡亦吾客云 

　　王太夫人寿序 

　　博兴尹王君母太夫人今年六十有四乃士君子来谒予言为之寿者惟太夫人贞履诗书所称何以逾哉如是而寿君益能为之寿何也愚览古贤母未尝不视子哲有称为适不则为虞而君邑迹为东土冠其大者浚济平洲至利出田数万亩仓有施粟万口所仰而为春炊是故茍为民暴虽细必惩少干以私虽豪不入是故转徙还者贫弱恃者屈抑直者饥寒存者何限哉宜无不父称君而爱君者爱其人存其树而况闻太夫人宜无不为太夫人寿太夫人族孔氏嘉靖丙午洪洞表节妇者厚厥嗣人施于博兴于赫我明多良有司而君存焉贤母哉 

　　愚谷集巻六 


　　●钦定四库全书 

　　愚谷集巻七 

　　（明）李舜臣 撰 

　　○记志 

　　中麓堂记 

　　山东名胜称泰山云泰山介齐鲁间其北皆故齐地今章丘县亦一区也县有胡山胡山之髙比于泰山可鸡鸣时见日须臾特迟山可知矣山有三麓其中一麓为今选部李君所居人是以称中麓先生中麓堂成舜臣谨为之记记曰余幸得交中麓先生先生特秉玄览自有文字有一未能读乎读而无不能有有而无不能言言而无不能嫓文章至今若歉古昔百五十余年众独所属声律何等亦邃其端且如自举已丑进士以来遭时少异而多简严陪无事之位禄食当备若以昔为县学生时起居内外视何以有异哉人尤所钦何所非其有哉而忻忻然视人寸益而上人操寸益若自以为弗之如矣往之为司封也人莫不望当为选部选部等诸司才贤所由于今独重譬人喉舌援才而让善广招而众集者岂不在容徳哉余览古相权失得其有失者失在嫉忌人能先生持是虽佐天下可矣山河之气始锺为人而终有藉以闻胡山自此称无极焉 

　　惜庵自记 

　　余幼攻举子业常夜啼鸡燃烛未寝颇以兹勤叨举进士周旋缙绅之间始骇所闻置往习业奚啻刍狗然哉而复蹉跎至于白髪裁知读经五六年尔还视五六年前聦蒙亦异归来何事益书不废几忘饥食与渇饮时亟考正字欠申已谁能与秋草同归哉令早如今何卒充然徒余一躯谓往可惜如余者嗟乎庵在未村壬寅春三月记 

　　息庐自记 

　　余郎从时习见朝仪朝西面位又次三行三品所在官则吏部左侍郎至于太仆寺卿而已罢朝从容肩舆还省金紫已荣颇与闻国大政议而如余愚辟之任者力不支欲仆勉下所任道旁喘息汗鼻曰吾息者而今以名余庐明余得解太仆寺卿非所任也庐当惜庵西荣深广各丈归暇眠兴读书其内亦吾息矣 

　　文牖自记 

　　小堂前二斋西则贮书奠有二几一当牖户一北当牖以当牖者考正文字赖牖之明而为毛髪画也常以巳午二辰临坐牖下惟缙绅先生习草书者遥逼真晋工矣乃穷终身之意草书何指竟徒为乎而希罕哉近见昆山魏先生出书其名六书精藴窃以边旁一也篆当然者楷亦当然可使经文终乱于俗笔哉亦昨勉而知篆将付以吾余生旧有狼尾笔百每可为百楷字计易诗书春秋仪周礼戴记论语孟子万字正而已庶引吾意为自记之壬寅春正月也 

　　经房自记 

　　房在小堂之背西向余以岁在癸夘所营贮经典者记曰余旧饮酒罢官以来欲止絶酒勿饮中酲良苦痰壅肺热虞断余年复何徳延纳客独竟夕居惟海内文儒兼美前代秦汉文魏唐诗晋字皆非余所及矣何也诸以特生之姿卒成其美为世称注余陋知读经尔斯言具在亡妇志中归后兼读周礼昼户多关废书何事哉度终不能使壶与局在堂而侈与丽在室也 

　　井亭自记 

　　余有小园在未村者以今春凿井构草亭一其北记曰井出自下汲者极力而后有之书不云乎沉潜刚克殆谓此之类欤夫本洞中厚下潜徳而施韩内外迹接客至无辰无不意得惟不欲人玩忽廹而视之有严者存施而无责或曰施止其乡如人所谓乡先生者规绳自持所居深广终巳不易非尝造者安知其中所有何如焉灌园者左氏也左言极吾力而出斗井斗水适溢反复激井有声不自意井累日水未落矣左氏者何知井有落辰惟落则见其情不复欺人以多且有而人不徳反自贤哉壬寅夏六月记 

　　比心亭自记 

　　余既作井亭记一日窥井忽然有忆往秋短言照水将心比者诗不云乎淑人君子以水清湛着人有心不当如是耶尝求大学诚意厥指安在或如伊尹归汤幡然始承予岂若使是民为尧舜之民岂不伟哉而令斯言出于莘年犹为不诚之意故曰意无虑也余愧无毫髪自见于世惟常此心不敢微非分觊叨官三品不以他陋得者为更名亭比心壬寅秋八月也 

　　青州增修兵备道记 

　　正徳辛未巨冦扰山东攻破城邑益都令献县牛公能逐捕冦言者山东当兵备道二一治青州一武定州而益都令擢山东按察司佥事整饬青州兵事至岁丙子牛公去位兵备道不复建牙嘉靖壬午颜神冦逸发牛公荐复来青而道建牙至于今治在城东南隅伊始草创因仍至戊戌夏山阴南湖沈公由监察御史拜今官顾治隘前忽然兴臆此不当观者耶于是辟地纵横五十余步建大门一左右廊各数楹周垣百堵东西路阔皆丈余而冬十有一月成事记曰青州之南矿地六七人弘治末始知窃矿之利辛未前后窃者浸广利之所在已至杀人独惮牛公歴年始定赖南诸山无复矿决而谈青者何矿之未置乎反矿之觊欲如辰丹琼珠虽辰之丹琼之珠乎而方不以敝闻是故于文■用为■〈备，去亻〉复从戊戌以来非沈公在几无宁日若是谓公枕席青可也淄川巨冦有规据山沈公即夜驰去淄川冦窘泣声公自来邪急夜东南走亦东南追至（原缺）山歼者擒者冦数百人无一脱青乃蒙公公业方隆而可纪者谓如今青之日谨勒之石俟观者焉 

　　新城县重修儒学记 

　　新城有学岁乆浸废嘉靖庚子秋训导陈某以学宫废状吿于邑大中丞致仕毕公而遂上于抚台李公台下其状济南判耿君议新学者费六百金而令永新颜君以冬十有二月莅事阅库无储掲示邑中愿新学者以名赴治于是某某各愿捐赀随力可至益以赎金故不逾岁而告成事大成殿一东西庑各一戟门一棂星门一明伦堂一东西斋各一馔堂一仓一库一启圣祠一乡贤名宦祠各一旧无射圃今辟在棂星门南亭一观徳自戟门入旧无角门今辟者四益书舍至三十楹公廨二各若干楹颜君吾友也伐石请记惟孔子曰好学近乎知力行近乎仁知耻近乎勇言好学者岂无数百巻读者乎而不可道徳名其所学者非务所行者也学行一也尝辟之种学之在人其辨壤与行莫如礼尝辟之水礼之在人其治防与然则礼者非务禁人之欲所以节其欲也故曰非礼勿视非礼勿聴非礼勿言非礼勿动视聴言动欲也而容有非礼乘则乘人之恣遂而入之乎入而始非礼之视之聴之言之动仁人心也心无物累故谓之仁择米曰精惟精惟一言其脱然无累而心纯于徳性者也是故视聴言动即无非礼之视之聴之言之动礼者中而已矣故能允执厥中今观是役颜君非以尧舜孔子斯道望诸生邪语有之负荷而趣垂手有余颜君所谓能乎大者新城之政可征也巳贤良为令上下所信某某咸赞厥成谒吾记者某也耿君某颜君某 

　　昌乐县修学记 

　　昌乐名邑也吾同年友燕山李子自朝城调是惠而断严而明故政成而民用裕李子谓犹未也而思有以风之学是以修昌乐有学闻自元季中间或修或徙语具载县志中李子之始至也学适敝甚李子于是慨然叹曰学不治将圮吾为令而视学且圮其何以观且年足而民和为之可矣于是计帑之羡者请于诸上官而率作焉盖嘉靖丙戌岁也明年丁亥功成凡为棂星门为戟门戟门之外分左右为乡贤名宦祠其内为大成殿为东西庑殿后为明伦堂为东西斋斋后各为书舍堂后为学官舍三官舍之西为射圃是役也虽因旧为新而实宏隘壮朴斯岂徒然乎诗曰岂弟君子遐不作人李子之用心深逺矣士宜有思而为善者哉吾闻教立则轨存轨存则民恪教废则轨越轨越则民荒恪斯修修斯一荒则僭可为也乱可为也是故昔者先王之教其民也乡皆有学闾必有学故习正而志崇故虽下国逺方犹彬彬乎徳义之风矣后世时异势殊不能联乡井之民而教之而但聚其秀者之于宫也所恃以兴化致治者风俗焉尔故一人作之百人从之无难也近者作之逺者从之无难也故士者民之先也学校者民之表极也孟子曰仁之实事亲是也义之实从兄是也贵乎知者能精乎此者也贵乎行者能致乎此者也故忠可移于君而惠可流于物夫是谓之才民生而有情譬则水也礼者犹防之也乐者犹导之也礼缺则溃乐缺则逆故礼乐有本有文有器有数而今之士且或未知所谓文与器与数是故三年之丧四时之祭圣人所以明生死之义隆痛慕之情者也而多或未之能行呜呼不能于此而优于功立于政达之邦国天下者寡矣盖基广者积隆而徳厚者才茂故君子务本而已吾又窃尝闻之踈闻寡识未有不迷其趋者也探玄骛逺未有不役其志者也甘荣嗜逸未有不移其情者也泥常染故未有不隳其则者也懋不懋存乎人尔李子讳錞字伯和嘉靖癸未进士请吾为记之者诸生某也在戊子夏五月 

　　邑修城记 

　　吾邑鼓楼建于元代钟楼国初若夫城之建年无所考矣然歴成化正徳间一再加筑旧志城围九里有三十步高二丈五尺池广二丈深丈而俱毁于己酉秋霖雨大梁郭君议修城夫皆贫下户而人日给仓粟三升方春岁饥故也城门若梁钟楼鼓楼则官出直付之优右兴于今年春二月讫夏四月毕役更扁城门东曰镇海西曰瞻岳南曰通齐北曰望京乃至于秋报有虏入逺近承檄驱民始筑滨海早寒夜不及息人情已揺而庶城守故当是时归吾乐安谓之雄邑何也秋不废农商不闭肆得以其间饬励戎马安不忘危今见于君涉变而图宜彼无及严城选卒操厥长筭一也而以济荒辟之衣裘君挈其领于是贫下户无弗在者因活四五千人番归持赢沾迨耆孺夫君为民至矣一夫之遣一钱以上辄劳恻然求其可已而不免春筑城岂不以仓粟存乎往事聴讼俾入楮直君至入粟父老云自有仓积无如今日者台史刘公称扬确乎其不可拔表上君贤信矣 

　　辋山书院志 

　　钧州胜地曰辋山者张子鱼筑室其中置所藏书万卷延乡之子弟有才质者得纵观焉子鱼之为江西宪也吾从寮末得覩所谓辋山者图及副使周某与吾友刘叔正所为记与述者知其创建之意盖子鱼以附郭上田易而得此初不自有共之诸生尝以科举之文体裁画一童年而习既第乃易譬之衔辔遏其奔冲非至驽骀咸足驱策是谓大约而教之道不在是也人业一经以人聪明有及不及非谓髙明之士亦限之也夫明经饬行以达于官学古能文以明有徳古今所珍而科目之选也今但慕之以为科目已而不复有明经之志是故饰碎裂之辞庶荣利之愿食且寝于其师说旧闻而未尝有见于古今之际虽幸登第脱其故习已迫于簿书之殷关乎崇卑之间所谓学古而能文者竟荒且负不能有成科举之文又不足用于世下焉者遂为贪佞之归道徳之士殊等之才所以不可多而见也子鱼方以万巻书俟有志者究观而强记也起其衰陋之习而资其才识之明且逺庶几卓然有名其乡者其微意也岂不美且盛哉 

　　愚谷集巻七 

　　●钦定四库全书 

　　愚谷集巻八 

　　（明）李舜臣 撰 

　　○墓志铭行状 

　　曹太安人墓志铭 

　　太安人姓赵氏东昌莘人父讳旺母马氏年（原缺）归邑前村先生曹公讳周而生一贯一贯举嘉靖乙未进士授南京兵部武选司主事前村公及太安人皆以子贵封前村公承徳郎南京兵部武选司主事而太安人有命焉太安人生而静黙有贞淑之姿既适前村公勤于妇道自炊庖蚕绩缝澣必躬其事以奉姑大母前村公同母弟六少皆取给于太安人太安人于六人者必亲为之衣襦食饮而不令为姑大母累爱武选君至矣然而武选君自为儿时即不可儿嬉知接见人不可接见非人非就师儒不可他出以至于为邑庠生为乡贡士登进士第领今官焉武选君官南都也其明年之丁酉九庙成推恩人父母若妻于是太安人就养来南武选君豫成珠冠银带俟太安人至率妻若女以献太安人太安人让令持去曰大母在上吾可独有此哉武选君孝养备至必求珍羞以饭太安人太安人复让不御曰大母或未尝哉则令寄上其姑大母南果江鲜非尝寄上姑大母者太安人必让不御太安人贵矣享有年矣犹日笃念姑大母不忘太安人少而多疾自来金陵旧疾益作以嘉靖已亥春二月某日卒讵生成化庚子享年六十生子男一即武选君为娶邑王福女赠安人继娶阳谷王琳女封安人女三长适王赐恩次适邹干次适刘栋孙女二武选君宏伟甚饬以公廉举于部为大司马以下所推重诸司少长咸愿得交武选君者太安人之卒也惟以不复事姑大母而面诀别前村公为泣武选君将奉太安人柩归葬莘（原缺）里大理寺正寿张赵君以状来请余铭余幸得交武选君宜为其母太安人铭铭曰维莘大姓今有曹氏迨前村公选部为子子贤有立咸太安人亦新被命皇宠厥身岂不服美心独念姑让令持去此道今无所不及享将后人诒选部宏伟畧试于兹有肃斯阡载树之栢维曹万年太安人宅 

　　封太淑人毛氏墓志铭 

　　太淑人姓毛氏故四川右参政郭公讳某之配也父讳某莱掖县人以子文简公贵赠少保兼太子太保吏部尚书谨身殿大学士母刘氏一品夫人太淑人于文简公女弟也为择良士以归郭公姑侯孺人太淑人之归也逮事姑侯孺人无弗至也郭公登弘治丙辰进士除授山阴知县奉侯孺人俱如山阴侍侯孺人疾汤药非其手出不以进也侯孺人卒郭公奉侯孺人丧还葬于掖服除复知浚县而太淑人被服还视偕郭公诸生之日不异也郭公则以公廉著称征为陜西道监察御史太淑人封孺人郭公之按宣大也忌于逆瑾见逮下锦衣狱时太淑人留掖闻变号泣为不食者累日夜惟切地而寝曰吾夫以忠直为咎吾宜无忧吾所忧者天乎今庶夫生还尔然后郭公罢监察御史归自京师家复贫约或日裁能一食而太淑人与郭公相视宴如也瑾诛起诸废官郭公得四川按察司佥事分巡川北道讨平鸨冦晋本司副使抚治东逵定葛魁等寨以功晋四川布政司右参政有归志焉以告太淑人太淑人曰承公及此吾敢言矣何也吾不敢知其它往年用兵公督战大小五六十合矣且卒有行非极其髙则极其深公百险中得有今日因泣下不禁郭公遂决意引还属奉表入贺中道疾作上疏乞罢以四川布政司右参政致仕归遣子从朴从楷为府学生从朴治尚书从楷治易皆郭公亲授之以其旨而太淑人日劝之读从朴登嘉靖已丑进士仕为户部主事员外郎郎中巩昌知府太淑人者从朴户部时所加封也太淑人渊齐和理自归郭公阃以内事郭公于是不复问矣适杨氏姊嫠而无子归养于室居三十年其于姊者与于其身无以异也郭公好客客至喜为治具自饭则蔬茹何也以不卒养侯孺人多蔬食矣葬郭公极情备礼郭公卒且廿年矣持其家至今卒于嘉靖戊申五月廿有三日距生成化丁亥享年八十有二子男从朴从楷从朴尝司大同储矣杖一卒不受必杖之至十复不受复杖之五十卒乞命军中慑然先太淑人卒惜哉为郡太守而巳从楷将以是年某月日奉太淑人之柩合葬公墓持吾同年友尹宾卿所谓状来言余铭不能辞也铭曰我东哲人掖有毛公夔契虽往勋徳俱丰而太淑人与同考出如璧视圭为玉则一煌煌藩参竒迹在蜀伊始台中端笏有肃诗不云乎民之攸塈而太淑人荣阶以赐度支复贤归端于亲积厥宠命曰太淑人永惟俪徳载启先域孰勒斯文季子之棘 

　　李教谕墓志铭 

　　君姓李氏讳克恭字敬之益都人也曾大父讳某大父讳某父讳某肥乡学训导配曹氏生君补郡学生以事大母孝行为督学上元陈公所劝应正徳丙子岁贡戊寅授晋州学训导君廉有素无所受于诸生而某某顾时时荷君赐诸有丧亲躬吊之视其所为其亲治具察其色若戚乎为之兴咨移时留未能辄来今师儒入薄可知也必有所出以贷于棘不能为其亲丧者曰吾何安于乃心独废勿乎酬答疑义俄数百言存辞旨畅达俨然一时从侍诸生虽盛寒暑不敢见微倚容于童孺尤严一一手介之编旦日必诵言往为勤里童子师弗逾矣而尝以晴日合羣童孺令肄昏若冠仪不中者挞夜二鼓犹左塾坐未入内也忽起行舍若夜二鼓舍有燃烛书声闻令敂门道李师来出其人谁劳苦之遇有可语止与语随所披巻为之剖释礼仲春秋上丁祭报先师孔子笾豆独详何也君罢昏钟已摄衣冠危坐当是时诸生无敢不衣巾即所供次凝立俟君过阅所馔视不中仪手为易置曰生知亯乎熟也献也通也不如是吾一二小子曷通微衷于明神哉尝署州务狱有承死鞫者非其罪也君上其情郡太守得免死出于是其人谒君出百金状欲为君报君谕令去弗受矣嘉靖丙戌迁新乐学教谕以是年致仕归始太夫人之卒也君弟寛信敏惠隆弱俱未立太夫人以属君抚视至于有室费莫不出自君必招诸弟晋若新乐往曰吾虽薄禄然非汝辈无与共矣读书至卒嘉靖癸夘十有一月六日也距生成化戊子享年七十有六配董氏先君卒子灿辉煌俱生员君葬凤山之北铭曰君才盖备而官止儒然晋新乐虽往曷逾所造诸生前后非一亦征摄州寃狱能出百金良难今毕是述往独门庭师严之日惟人贤者所至有立君始孝友举于乡邑山有名凤降李世家其北郁郁垄树非耶 

　　董恭人行状 

　　董恭人者故中宪大夫汉阳知府寿光刘公之配也大夫先娶王宜人早卒继娶恭人恭人之先亦寿光人自其祖谘始授内黄教谕歴升代王府长史既老居内黄其后遂为内黄县人谘生隰州知州瑜瑜娶某氏生恭人大夫之父实文和相公知州君夙负竒气与文和公为布衣交文和公故重知州君为人王宜人之卒也适恭人随知州君在邸文和公遂为大夫继娶恭人恭人兼才备懿马太夫人甚嘉爱之太夫人于大夫为继母恭人已得其心王宜人遗一女甫五岁文和公及太夫人莫不疚于心也见恭人笃爱若已出者则又甚慰及长适青州卫指挥使髙炅恭人少涉书史暇日图史自娯而女红亦不废也至躬操刀匕太夫人食饮非自为之不以进也文和公被谗归青州也乃就洋河旧庐洋河去府第五十里恭人必自为饼饵脍炙遣骑馈献日常不乏吾尝过洋河洋河一老父为吾谈是是足为孝矣大夫弟镃者及配许氏皆早卒遗一女六岁一男甫三月耳皆属恭人亲抚养之大夫宦京师十五六年往来数千里而二孤者未尝不在侧也女长嫁济宁陈策策后知彰徳府以是封安人男长名涷甫为娶知县申宜女涷甫又短命死恭人哭曰天乎是何不幸尔父母皆蚤死吾尽吾心庶几尔父嗣续不至乏絶乃今尔亦死耶于是益亲申氏申氏无子女寡居今三十年矣嗟乎孤寡者生人之至戚也恭人恻然不忍于二孤也又成申氏之志使闻于邦族而可垂之简册即涷甫亲大夫子即恭人所自出所以厚申氏者不逾此矣吾是以叹恭人之贤尝闻先王之世教化人者非必尽在君师盖君以令乎其臣而臣自以仪于其家也是故有以渐之易入也有以造之易及也故大小相孚所以为仁逺近相闻所以为风若申氏岂非恭人卒成之乎大夫都察院时弟鋭者即今太常少卿西桥先生亦以文和公荫及某某俱为中书舎人是时兄弟四人同舍共爨恭人以长独当内务而能经纪其间大夫性友爱恭人辄当其心大夫素严毅恭人济以寛僮仆且人人遂矣恭人笃厚夫族见族眷尊属者下之尤好恩施常恤其嫠老而赡其所不足者其视解簪珥若捐芥也视富贵未尝有也卒之日刘氏无男女莫不攀号若亲妣者足为贤矣大夫讳钫字南金以荫补太学生授礼部司务歴知汉阳府其可传者具载濮阳李蒲汀公髙陵吕泾野公志若碑辞大夫之卒也恭人年巳六旬矣犹蔬食三年竟以毁瘁致疾乃嘉靖壬辰五月五日终于正寝距生天顺壬午享年七十有一生男二长澄甫正徳戊辰进士累官监察御史山西参议次渊甫庚午举人始恭人以大夫郎中时封宜人继以澄甫为御史加封恭人兹澄甫将举恭人之柩启大夫圹而合葬焉吾恐恭人之徳不传于人辄次所闻以俟采择夫青州古文教之邦晋以来多值西北之乱所谓文教者渐湮没不可复有至于近日称名族世家者始见刘氏刘氏承文和公愈益昌大然其人往往有可观矣或曰大夫实宗子也大夫能收其族斯恭人之相于夫子而宜其家者不亦可见哉 

　　愚谷集巻八 


　　●钦定四库全书 

　　愚谷集巻九 

　　（明）李舜臣 撰 

　　○碑表祭文 

　　中宪大夫山西按察司副使东溟程公墓表碑 

　　程公既卒于易乃郎举人鸣伊吾壻也奔赴于易奉迎其丧以归遂乞铭于提督四夷馆太常寺少卿安徳卢君将葬也乃复伐石而砻之将刻其大事以示罔极举人以谓余曰兹事也翁其图之何则知吾父者莫如翁也按志东溟讳绅字伯书东溟其别号也世为青州乐安人生■〈尸外立内〉南坊一世曰胜二世曰恕三世曰琮俱隠操不仕四世曰玉仕为真定县丞配祝氏以弘治甲子九月十六日生东溟东溟生有异质未毁齿巳孝敬如成人长而懋学能文嘉靖丁酉领山东乡荐明年戊戌举进士迎母京邸以父不逮养为恨已亥除知山西长治县事会长治旱甚东溟行祷雨城南归未及城雨大作百姓欢呼岁则大熟壬寅擢为刑部陜西司主事断狱必以情罪疑者虽诏狱亦与平反大司冦闻公深器之三年奏最得赠父如其官母封安人适陜西榆林兵备缺铨司以东溟名上诏以陜西按察司佥事往莅之惩债帅剔宿蠧军饷用饶所有羡余二千余金尽令贮库以资犒赏无何丁祝安人忧归督抚杨公荐有真诚为国恐难其继之语居丧哀毁欲絶勉庐墓侧理封树为其父建赠君坊至倾囊不恡起复补河南佥事首令有司立社仓练乡兵一一自校阅大盗李邦珍乱中州河洛汹汹独所属二十余处赖以无事壬子大饥出社仓粟奚啻数万计又因汝水开惠民渠利被数县灵寳有巨狱乆不决东溟一讯而释者千人于是抚按交荐为异等癸丑迁山西布政司参议守河东道蒲州城西逼黄河河侵势甚危东溟亟筑之数月吿成事蒲人诵其徳以为万世永赖者焉蒲俗竞侈靡婚葬非大备不举往往暴露废室家申严禁约月余襄葬合子女者数千家旧藩参不与戎务巡抚王公谓闲戎务孰如东溟因檄守要害贼畏威不敢犯守城堡二十余处悉为保全伏兵芟首级一十九颗边将戍卒咸以韩范称之人为之立生祠岁时奉祀廷议嘉其功于是东溟晋山西按察司副使奉勅总理紫荆等关保定等处地方兵备盖将大用之也先是东溟防秋山西劳极病矣兹复念紫荆畿辅重镇日夜营战守具务在万全废寝食者乆之忽痰作不救呜呼若东溟谓鞠躬尽瘁毙而后巳非耶东溟生于弘治甲子九月十六日卒于嘉靖乙夘七月十九日配蒋氏处士蒋渊女在室以静惠闻年二十适东溟姑老而孀谨事如严父服食必致精洁非其手出不敢进朝夕慰藉未尝顷刻去左右处姊姒和而有礼东溟早登第为名大夫相力居多生弘治乙丑九月九日卒嘉靖癸已正月十八日得春秋二十九赠安人继配崔氏封安人子四长鸣洛先东溟卒娶庠生韩卿女次鸣伊鸣南鸣髙鸣伊山东壬子举人娶吾女鸣洛鸣伊俱蒋出鸣南鸣髙俱崔出女二俱幼未聘孙女二长聘邹平省元陈其藴子更次许胄元蒋永筑子竒鋐鸣伊女也兹以嘉靖丙辰三月十三日合蒋安人葬于城西祖茔之次谨撰其大者刻在墓道以吿勿毁 

　　新建丁君配熊氏墓表碑 

　　夫人姓熊氏故新建丁君讳某之配也丁君始习举子业巳反田中力农积谷成乎富家常以荒年施粟夫人则督为麋食行饿者列釡十余而办挹取尝其刚柔有不至即数之曰彼非人乎敢以是相食能任尔后不为彼耶姑程太夫人卒勺饮不入口者七日士君子之行不过也为子纳程氏女严而有恩自饭多蔬足为金绮非其好也丁君先夫人卒数年卒持其家以畀子某至某次子以忠登嘉靖戊戌进士仕为刑部主事员外郎郎中知河间府晋官山东按察司副使建牙临清以状言余追表其大母墓者按状夫人卒于正徳丁丑距生正统丁丑享年六十有一合葬丁君墓隆安山矣子男一即某赠承徳郎刑部广东司主事孙男二某某余惟往者警备环城临清今为重镇内拱京师若是监兵宪臣当求其才不耶而去年冬得请于上以命以忠良以尝歴刑曹称为清严载典名郡通乎威慈辟之利刃无弗入也将陟崇阶受显命赠其先大父母父母于夫人之徳岂不盛哉 

　　同年郑师周尊翁祭文 

　　公始知名宰府所器公志岂然遭时乃忌惟公有才如剑既脱当其吐精人目为夺如是则贤适为公咎谗说茍行忘彼为丑公用奋衣渡江而南蓬门隠约鼎食匪甘维天垂象虽往多志盖数千年言人人异卜筮吉凶匪探孰知医茍活人尤公有意备美公身发于令嗣令嗣忠贤今皇入侍公亲视成欢然始遂豸服从容鹿车所至列馆名山晩多乐事某等皆癸未岁令嗣同入自来金陵年家有集世务俗情公谈不及方共叹慕威仪遽戢呜呼哀哉宪伯徒跣武昌来奔冬十一月卜公南原相与送公荐此芳尊 

　　同年王诚甫尊翁祭文 

　　惟公世家令子诚甫自岁癸未都门为伍时公在严荣名共羡公后泽州仓卒事变冦难既平谁功足纪众多公归摧折伊始公后怀庆诚甫同时俱从宰府来参度支度支匪薄诚甫则怡余亦年余叨承在兹诚甫纯孝思公有诗每读是诗叹公父子前辉后承在潼闗趾公后召入黄岗王君字稚和者征余为文余不能文无用赠公祇言不辱昔在贼中公后金陵余从宾末上堂见公公才宏达凛色雄姿宜往莫夺复用廉平往佥宪晋道出邺中诚甫在觐事诚何常公履则顺一疾郡斋清漳反榇呜呼哀哉诚甫为子固多大节义闗友朋每独所切世人趋时茍可为恱不惜倾贤言予薄劣诚甫时相伤此道阙朝为良朋夕交则絶诚甫怜余曷其有极无所报公幸见颜色香帛遥将西向为恻 

　　同年李元夫尊堂祭文 

　　有婉孺人自公既卒竟成令子官为补阙懿兹补阙昔在立朝忠诚见録贤母曩操孺人等封令子在显琐闼辉映禁庭游衍遭时圣明言者多遂归奉母欢入参廷议岁时珍羞上方有赐南果杂陈吴秔为食令子伟然固人所忌用出澶渊汉阳有至皆奉孺人忍须臾离今岁戊戌渐还逐士肃肃赐舍煌煌京里孺人寿康令子益美一夕攀号讵拟如是呜呼哀哉人孰无母禄养或难鼎食共具有不视棺敛形手足躬亲则安母徳令终阃仪既饬八袠享龄福今为极独怜令子毁瘁颜色扶柩归葬南和公域某等年家一时金陵偶值盖六七人令子又北令子名流益光母则嘉蔬清尊来上朝食 

　　同年马光漙尊堂祭文 

　　昔岁巳夘武皇之季同举吾乡得如令嗣盖人皆贤七十有五令嗣俨然众尤所主维时秋杪嘉燕既敦相与再拜约为弟昆论年少长令嗣廿二人父若母推徳所自司徒我公安人是宜后皆数年拜于京师婉婉安人家用有仪煌煌令嗣才名四驰无何以荐公守居邺令嗣涉漳亦往卒业伊初同升比若鳞次逢遇何常后颇难易人亦有言本同末异有总大藩有命未寄今年外内裁六七人齿髪多变怀各欢辛令嗣独美髙堂有亲俱及仕宦清华之辰何遽攀号讣闻而哭令嗣丧母呼天余毒噭噭奔还赫赫南陆人并为公惜此肃穆呜呼哀哉安人世族令父宪伯公归以来佐官所宅操履一时并褒在昔是为安人命服有翟光漙为子不必已益仕今巳荣终当伟奕不可少留忽往安适令嗣终朝拊心向客且父山中谁齿俱百孰非孝思念独此迫呜呼哀哉 

　　祭故户部尚书九峯孙公文（代作） 

　　呜呼孙公夷夏之望一夕星陨忽报公亡公虽在野如川无梁明明日月为惨精光公始遭遇昔举铨司知人则哲惟公在兹孝皇之世贤才一时实惟公等平衡是持文章至是其变渐衰储乔始奋何李追随公实雅量崇而进之有位感励或者能为巳复引拔常若后期郁郁乎文既兴若斯至今作者犹公是资虽公是资退若弗足岩岩宰府后公为副值时艰危人如在木蠢彼残夫肆其荼毒嗟此缙绅逢其窘束或不自持望尘俯伏公本名流肯同薄俗志不少辱官竟南迁如彼鹤鸣声闻于天一朝雄断取其凶愆方以司徒召公南还虽则召还时事犹未未及用公公竟辞贵国则无人典刑殆既武皇之末言之可畏黄河载清圣人既生自在藩邸巳荐休声复以廷议征公地卿时方民力困极靡赢实赖休息连年勿征公本旧徳树立益宏既瞻百宷亦慰羣情忽然引去十年在荆海内庶几犹为苍生如何昊天既丧老成呜呼哀哉江汉滔滔流而不息矧彼衡山雄于南域锺为哲人实民之则公外闲闲而中抑抑无义不精无施不克迨事四朝荣宠亦极宜称耆儒为世名徳太上有徳其次有言言则可逺而徳则尊惟忠惟敬惟志之敦食无重味郭无名园古称大臣征乎进退进则康时退无患悔惟公裁之咸义所在遗范斯存永世不废讣闻在僚能无感慨薄奠逺将如公在对鸣呼哀哉 

　　户部员外郎王志达母祭文 

　　有淑其仪是为匹美既贤足闻有子复尔婉婉宜人忽疾忘起泉之王氏盖称世家迨于封君其声弥嘉继以宪伯度支并作如彼琼枝分阶而蕚忽如两龙乘云杳漠婉婉宜人云何弗乐其乐何以亦有诸孙岁时明彩罗拜如云宪伯蒙恩自为廷尉象服是宜鸾章始贵国有封襃以劝为吏度支适来华阶再赐玉佩丹裳万里且至婉婉宜人谓将得意巳厌人寰韬恭敛懿惟是永思攀号为瘁婉婉宜人度支竟弃哀不忍闻为之永喟 

　　麻湾刘翁祭文（麻湾在蒲台县东） 

　　君生麻湾之乡是古博昌之域博昌旧言多豪与力独以恂恂人称有徳君始读书能通大旨巳复力田遂雄于委郁郁逺村亭亭双梧虽等为农心匪区区贪夫徇利较于锱铢薄施厚责遑恤其余且孰无兄君以父遇孰无宗人或若行路睦姓敦亲君实有素贫不能丧婚者愿取辄见哀怜是资是赙君当有意解囊匪顾客至如归人闻知慕或丰于财招尤敛怨言君是为咸钦罔妬往髙令者风行电倐无豪不摧无微不烛见于邑中如君可録从此逢迎忘其为属或庶肯来或造及屋乡饮酒礼其容有肃再拜乞言如获所欲吾岁壬辰曾上君堂是时秋杪君寿且康嘉宾四集罗馔芬芳时劝吾饮手自持觞华灯绮席玄冠缟裳别来几何谓君已亡玄冬蓬首令子奔丧逝者何速吾感为伤 

　　林都御史奠文（名琦代作） 

　　吏急以奔市罢而哭惟公永还仪刑不复有木孔坚既购而得于以斵之为公之域锦茵既重绣裳咸式令子服成朝犹上食惨惨丹旌萧萧素幔夜如何其公寐无旦 

　　林都御史祭文（名琦） 

　　惟公先朝武皇之季持宪山东实主试事时举于乡则若一二余忝何知公尝所器后登进士亦官在朝适公被谗家食逍遥时从门下或曛自朝崇论河悬危襟岳出心极是倾日公为律约已服官以有今秩至江以西余忝载笔先是楚分星晖有溢史或占之曰方其吉未几明时采公名实信十三州匪公孰率竟用重臣扬旌悬斧赫赫洪都公来开府自岁既残迨氷甫泮仓卒讣闻人急为难呜呼哀哉公今是来承敝既积有伟其施规模始画嗟方之人虽未及藉解绶或奔豪猾敛迹余从末僚私尝用怿谓当有行忧劳巳迫事亦何常晦朔仅歴惨惨苍穹夺公是易忆往候公从容是夕曰吾必还惟子吾客惟公怜才旧延羣舄几载凋零多从谴谪晩乃江干聊吾视厄酬酒兹晨悲今悼昔海内适闻公遥是役孰知素舟巳指窀穸道足辅相而位不赫夷落知名十年在僻偶出而亡能无痛惜 

　　林都御史祭文（代作） 

　　惟公令徳名于寰中孝皇之季声称已雄正徳改元官为御史时适凶阉盗我纲纪事多贿成人威是靡公独卓然皎皎益美用出炎荒去国万里时事后明公还召入复佐雄边军储是给既陜以西甘棠有诗邹鲁文物公累是持今皇神武欲威四夷乃擢如公四出视师公当宁夏桓桓于时既饬营垒亦扬旌麾虏众气夺望而畏之功乃不赏谗人有辞公既被谗十年于兹台谏累表公年不衰用是复起又南其辕官仍总宪地则名藩羣公亟劝玺书在门往岁亢旱人警是奔忍独匿蔽不与上言嗷嗷列郡征税独存公至有闻感慨方切日及诸司议春所设无细不营无敝不决无乃既劳毁瘁迨絶呜呼哀哉公昨始来人望咸恱有徳有言仪刑罔缺况乃某等日从藩臬益习见公多所歴阅宏达为人务崇峻节胡为昊天既丧人杰后且何师疑莫我折有豆有觞有牲有血如公在筵精爽未灭呜呼哀哉 

　　江西佥事王元玉母祭文（元玉名琇） 

　　去岁首夏吾在洪州犹及令子旦夕追游继闻促装将觐于阙家本夷门有母白髪三年为别去从此出悠悠斾旌驱车巳发孰无母思念此归哉南中十月鸿鴈始来岭云昼霭江风暮哀犹迟来仪惨焉巳缞煌煌令子昔名在台玺书奨擢恩用是推奚用母仪丹辉玉错有象其服既愉在阁令子领宪且名匪薄归荣自南宁亲为乐讵拟孺人兹还冥漠谓宜寿康众咸是愕令子能文硕大日博一时声称咸谢弗若吾忝宾僚虽仅在昨十载交游微名已托世人徇物不肖为贤匪情若是逐势则迁彼佞邪子倾巧复然无细若大惟适目前当其得意独喜自妍至祸人身成其毫杪古人忧心是用悄悄蹇拙况如吾众所弃令子见知似縁同志岂以时豪而有余庇明信为人方严在位孺人有子雅量若是固宜友义报于孺人葬不及会吊不能亲炙鸡良薄聊遣是陈 

　　成都守王稚和母祭文（稚和名廷梅黄岗人） 

　　吾闻宜人盖縁令子自岁癸末十年于此顷复令子俱为度支惟贤且达足我是师残年领宪吾发自京有星耀耀亦南在荆良二千石成都作守紫绶金章云归见母客有逺来询吾亲友似闻倚庐为日已乆往者蒙被咸以大夫驱驰自逺拟上鸾符煌煌国恩婉婉慈娯是居几何言笑已徂言念泣血旦夕呜呜倐又改岁无乃既虞方春生发咸茁已敷嗟独弃背令子为孤令子友义今人则无始余罹咎与世絶殊侃侃令子独取怜吾亦有同心二三子者昼日分曹夜多持斚岂无他人谓我则雅令子余视等于弟昆不能宜人执绋在原庐山北出江水东奔阙为登涉积思巳繁云杳杳以无际灵忽忽而若存望黄岗其未逺致芳俎兮清尊 

　　广西参议王公弼母祭文（公弼名臣南昌人） 

　　宜人之生既藴幽姿配于君子子复若斯有美令子昔在释褐峩峩豸冠忽巳隽拔观察东南宣威莫遏从此蒙恩二亲并达三载用成是又赐紫维南桂林将抚于彼浩浩江流青山何崒伐鼓扬旌洪都是出眷言亲闺复兹永日彩服华筵金尊寳瑟一夕哭声宜人曰卒宜人有家用子既兴藩参匪薄国恩载承宜盛以大后益声称将母之徳累世可征某等癸未令子同举拾年阔别偶陪笑语每钦行役归及亲宁忍见骨立巳毁其形悠悠泣奠惨惨日星鸟为徘徊行道为停悲欢何常吊者在庭薄陈再拜并告玄冥 

　　吉水毛都御史母祭文 

　　某等盖闻夫人之康且祉而为中丞则慰乎此也中丞昨还独甚自喜得奉慈闺莫吾足拟众或闻言咸叹是淑世人趋荣遂忘止足几及亲年躬兹水菽台长归宁丹颜绣服虽辄攀号亲尝敛束中丞在南是称洪族有赫其声时望且属凡人于人茍所愿慕必祝其身并其长孺已则多履家用以兴寰中日夜犹庶中丞复我功徳济此陨崩虽逺在彼咸爱靡憎盖敛人情以为母徳古有贤达虞子既逼咄此不祥将吾并贼无毂是丹无珍是饰惨惨忧心宁尔且食中丞持法殆古遗直茍力不能惟退为得奚用乘危母心用恻承召则行已辞再返矫矫鸿飞蒙蒙豹逺中丞孝养盖备匪聊有婉慈颜既乐陶陶忽然鹤驭去何飘飖崇崇岗阜郁郁松楸倚庐索寞中丞在忧某等忝司方土极钦令猷以有中丞山甫之俦蔚为文宗浩乎边筹特遣逺奠为邦是酬 

　　祭刘夫人 

　　呜呼夫人而有斯疾遂敛光仪长夜是室懿兹洪族相国以兴太守嗣服茂实方腾飞步中台驰声南纪为龙为光邈焉孰似亦惟夫人克修严祀亦既有行佐于君子伏惟夫人实秉幽姿自归华屋往徳是师无细不举靡动匪规仰若慈姑下及羣育不厌图书岂忘旨蓄煜煜鸾章雍雍象服并受国恩亦丹其毂贵不期骄由来自昔女徳尤难矧兹烜赫婉婉夫人秉心匪易既采苹蘩亦丽絺绤亦有嫠姊矢死靡他卒成其志侔彼嵯峨阃仪既饬家道斯和温恭慈惠虽古奚多世之悠悠恒多勿思过庭弗训孰执其衰猗欤遐览赞轨称诗厥惟有子声华日施伯也立朝亦骢其马仲方隐约云门之下拟陆机云方苏轼辙硕学宏辞深心峻节用是能宣乃祖之烈孰谓母仪有兹明哲数之不齐恒多难伍岂乏令仪或薄其祜何如夫人福徳兼溥七十余龄令终宰府嗷嗷伯仲昊天罔极抑抑哲孙忧心孔棘海岱惟青巨昧之阳灵輀将驾七月几望零露泥泥逝波汤汤吁嗟莫赎亦孔之伤 

　　愚谷集巻九 

　　●钦定四库全书 

　　愚谷集巻十 

　　（明）李舜臣 撰 

　　○杂着 

　　丰城王生沾宗化字说 

　　丰城王生沾者而乃其乡先生者为之字也曰宗化者于是王生质余何以字宗化乎余按说文沾即今人读添字也借知廉切则生今名渍也化者变之成也易曰干道变化四时之序是已圣人治世能变人之不善而还之善变其习之不美而还之美于是不善之人变而莫不善不美之习变而莫不美者亦曰化也然自秦汉以来言治理者多沾化云上下同徳则辟之水有锺于地而旁无弗滋也有着于物而燥无弗湿也水则渍矣观其寸而尺寡而多者岂不自有渐哉化之指莫备于书舜命夔典乐教胄子曰刚而无虐简而无敖言人刚者美矣刚而虐又不美简者美矣简而敖又不美销其麤悍之气则刚无不可为释其拂戾之心则简无不可有故化之义二或始无焉而益之有则甚美者不可无也或始有焉而反之无则不美者不可有也夫宗之言尊也非诚有贵于化又无所取于化而得王生来太学居歴申酉戌三年矣太学诸生千人矣论能读书勉行千人之中往往称生姓名当进诸生考问所业见生于业时时有所长益生朂之哉是殆宗化也巳 

　　尚书师说（有序） 

　　吾师故济南太守萧先生也先生讳孟景字时泰顺天三河人也寓家于京而余以正徳乙亥从先生于崇文门外草场巷余读尚书蒙于先生者矣忆为余称书者书曰宗彝藻火粉米黼黻先生曰蔡宗彝虎蜼据疏虎彝与蜼彝尔若是为一章而二具二之则兼藻火粉米黼黻为七夫宗彝者宗庙之常尊也至周而文何遂言是虎耶蜼耶弼成五服至于五千先生曰五千者五服每面壹千二百二十五里矣故王制流沙至海衡至恒皆三千里然而三千里者周尺小也厥贡璆铁银镂砮磬厥贡惟璆琳琅玕先生曰璆琳西域产也雍邻西域梁介西南夷盖虽先王不能不务其所不能不用不能不令如汉以来互易外矣何也圭也璧也惟斆学半先生曰半者一生二也虽然有离而二有仪而二斆学半者仪而二也何也辟之钱璧于圆尺寸于十夫钱璧中好而分则不成为钱璧尺寸中五而分则不成为尺寸今欲人善而自不为善者不矣惟天阴隲下民相协厥居我不知其彝伦攸叙先生曰王之问也谓王执以为不知彝伦问欤则谓王知彝伦巳而止欲为之甲乙之欤乃王诚执以为不知彝伦而问若是叙训次者次犹在也君子所其无逸先知稼穑之艰难乃逸则知小人之依先生曰所所君子也乃逸者其始欲为逸也 

　　题三世循良巻后 

　　吾友王诚甫既举进士领大名令再调长垣皆举其职有异政焉是时同年四百人而外补者殆三之二然以循良最著称者皆莫如诚甫竟以是陟选部主事未几人有欲得之者则调司封又为有力者所夺则调户部既调户部若置之矣积又五年而迁云南部郎中癸已之夏吾亦以调湖广部得与诚甫日相从焉一日出其在长垣时及乃祖郎中公谪和州时乃尊友山先生在泽州时皆既去之后人思慕之不能忘也乡之士大夫为之纪实而勒之石者凡三刻临邑李贡卿次而録之题其首曰三世循良吾得而读之曰今乃知诚甫长垣之政有由然矣闻见之习一也文学之资二也诚甫天资卓絶古人书无不读者发而为文汪洋浩肆而不可测而世人未知之也世有显秩以俟学古之人有华选以豫修辞之士而诚甫不与也虽登显秩列华选者不少矣然视诚甫未必如也或相去逺甚而顾诚甫独不见知不见荐也在选部则夺在司封则夺在户部则若置也吾见古今人惟文学者之难遇也常求其故易称同声相应同气相求何也有是则勿争能是则勿嫌也能不争能不嫌也而后能荐其次者虽能荐也未必能知则诡遇之夫觊得真实之才或遗然在君子犹以虽诎于此庶几伸于彼也虽失于今庶几得于后也其又次者不必知也不必荐也而徒能有假之之术于是取未尝操管者假之以名曰文取其未尝披简者假之以名曰学夫其于未尝披简与操管者岂不以能适已能助已哉适已者谗佞者也助已者奸利者也谗佞奸利之于敦谅而明俊者逺矣皆不得已强而名之曰文曰学然在君子犹以不见録也幸不见伤也无所荣也幸无所累也乃以其次者大不然矣不见知已矣不见荐已矣谗佞者奸利者赧焉又忌之也必将去其所忌而后忻忻然快且康也不免诬人之行而罚其躬方是时称文学者且及于难况能显秩之登华选之列乎古今人所以多不遇也嗟乎此但可为诚甫道也 

　　未村居士自述 

　　余家鹊村周田平美莫为山溪南望临淄裁半辰往可履其域今泰山北乐土益都临淄而鹊村田脉浸浸然向临淄或曰鹊村倍乘他村倍未必然如人伯仲谓村他村伯者可也尝投鹊村自南门出百步行巳西南指过安氏耿氏袁氏三村袁氏村先曾祖墓在焉复从先墓西南指二三里外木蔚然合萦带鹊村也西闾左内余聚族在负阴面阳前临大道还倚西南望城在城未方余所以为未也未一借义无也诗不云乎未见君子何以异于余万巻藏书而未读者余所以为未也又未古味字也则木果成曲直酸者夏六月也在昔神农氏尝本草酸属多寒亦穷其致木老于未歴申酉戌霜降北风鸣木兼叶剥槁矣果实则存所谓性情者也余自春田躬督课艺勤雨占风仰希升斗之益于苍苍上荷卒入麦百斛粟二百斛问内昼三饭邪顿食咸足亦春凿井园蔬备具择所食麦脱粟室依依然无苦恶色余所以为未也壬寅秋八月记 

　　西桥先生寿光刘公事状续遗 

　　余读章丘李公所为寿光刘公志铭曰昌邑翟公状也顾有少遗事在岁丁亥庚寅间是时翟公在外而李公以已丑春举进士未及闻乎事一闗余畧曰遂宁席公之为大宗伯也永嘉张公安仁桂公为学士陈珖者得因三公复以佥事补内左给事中憾于吏部论少宰弋阳汪公去位南城夏于中歴城刘希尹亳薛君采吏部郎也于中希尹补外君采罢归当是时即墨蓝玉甫为御史独愤然曰席尚书何得曲庇陈珖使祸正乎遂论席公及陈珖事疏下刑部议陈珖事当按当是时寿光赵康敏公为大司冦一旦罢朝张公桂公向赵公曰陈事可勿按御史诬耳赵公曰论法珖事当按张公桂公语稍不巽赵公怒曰吾备位大臣岂为尔辈持耶竟按陈诸事罪裁免死张公得政为陈珖报欲夺赵公故官征蓝玉甫下锦衣狱当是时公典诰勅房位在内阁独向张公解曰赵司冦蓝御史何罪赵司冦之归也蒙恩御制赐诗因西北面为张公庄诵御制赐司冦诗曰果若是何以奉御制诗张公悟曰非君吾不知赵尝蒙御制诗公曰蓝御史不过论陈珖顾珖何如人哉而公终为之何今人莫不贤蓝御史公何不为贤者而珖为何公今即何如法蓝御史公能使人不曰蓝御史人贤者乎张公止拟巡按御史提问蓝玉甫为民而巳岁已丑言官论罢张公有及文选主事王子扬王子扬者张公之姊子也当是时南海方公为太宰而余备员考功员外郎郴邓以正为郎中以正病目方公属余为稿拟王主事降外章未及上张公复位王以告张公张公一旦向公姓名余曰是务祸王某公问其故公曰是奉明旨拟奏者耳事赖而寝部拟若上当为言官张公无以应但姓名余曰何当党杨公盖指镇江杨少师公公曰不然李与吾同郡人也吾尝为杨公姓名其人而杨公曰未见也李果未尝造杨公门且李去岁冬如京今一岁间且问一岁之间李曾几造公之门乎张公曰未公曰若是李且未尝造杨公门余后乞疾张公欲援有疾例拟余致仕公解之曰李知公之不与也今引疾求去人茍自知肯解而去巳矣骤拟致仕骇逺近闻李诚不敢以其不可之身茍而尔公耳目且李少年假令后有人用之者假令有人又谓用之者曰是其谓今拟致仕者何公自武皇朝专典诰勅自张公始请移诰勅以命诸学士朝廷后复以命公癸已以来国多大庆推恩内外官崇卑奚啻千而人父母内数千篇辞每公代草皆不过三四月轴办出谒拜公者公之堂坐尝满张公时张公褊心而横气雄视而叱咤声遇怒发赭面视罢人官置人于法易耳阁中满俊独公正色其间尝以纂修事与张公辩墓志所谓抗辞正色不少随巽此也公至有曰今不过公所亲为公客者才贤列位六七人耳自余人多怨公颇闻李文正公先达则心愿公与公为友李公相日公官裁尚寳丞忽乘戌夜叩李公门李公已就寝起衣冠出命酒赋诗夜分罢去盛事哉 

　　惠迪吉从逆凶惟影响 

　　按吉凶祸福义不同训祸福皆从示神所与者令富贵寿康所弗与者令疾困摧败富贵寿康福也而不可专言吉疾困摧败祸也而不可专言凶说文吉善也凶象地穿交陷其中堑可陷人如人不孝之弃其亲不忠乱人国也传曰兵凶器也今人杀人梃若刃皆称凶器夫凶恶一也行不义者言不可观又谓之恶诚有不孝而弃亲不忠而乱国者岂有足观聴哉故祭礼备仪以是为吉丧务去饰以是为凶道有缞绖哭者人必不忍视矣夫影随形者立则立坐则坐也响随声者髙则髙下则下也今但谓形随影矣而不及形立坐乃人端笏与疾走者影可同乎响随声矣而不及声髙下乃人撞钟与吹竹者响可同乎易曰吉凶者失得之象也人得于理为善善即吉也不得于理为恶恶即凶也惠迪吉从逆凶所为若是则所成者若是而人所见我者与名我者必若是疑是为影响欤若谓吉即富贵寿康凶即疾困摧败今善人何限而不必皆富贵寿康不善人何限而不必皆疾困摧败岂有若影随形响随声哉诗书称吉人凶人多矣直如今善恶人云要之为善有不富贵寿康称善人矣或吉人矣为恶有不疾困摧败称恶人矣或凶人矣而不有名福人祸人本人不可必致者也吉凶所应可如影响知即善恶之义明矣乃若易贞凶者恒初六注所谓有害于正者哉 
　　是故君子戒慎乎其所不睹恐惧乎其所不闻 
　　集注君子之心常存敬畏虽不见闻亦不敢忽释此极明而人偶未察也至离动静之心平如寒暑昼夜逺矣易曰寂然不动感而遂通天下之故人心辄感而罕寂云若可平如寒暑昼夜今人孰无此心言当何时感通何时寂哉 
　　此言君子能不离道于须臾也人以目睹以耳聴闻至其所以能睹能聴闻者心也是故意念方萌目有所睹耳亦有闻志虑方寂目无所睹耳亦无闻子思若曰人心亦有不睹不闻之时法家之言曰计日者以百刻言刻巳微须臾在刻岂不仅若丝毫等两重哉子思若曰虽有不睹不闻之时直须臾耳感而遂通巳睹巳闻夫当睹而戒慎闻而恐惧孰非天理心哉乃虽不睹不闻而其戒慎恐惧不可歇也子思若曰能不须臾而忘戒慎恐惧然后可毋须臾离道其言戒慎恐惧皆人巳发之心发而后有戒慎恐惧未发则何戒慎恐惧之有 

　　谢赐御着大狩龙飞録奏 

　　南京尚寳司卿臣李舜臣谨奏谢颁着御着大狩龙飞録者伏以辉光夺目若当云汉为章精义入神始拟河图再出敢希臣幸以至此多恭惟皇上聪明配天中正御极五载巡狩在虞舜巳然一代典章赖吾君有作况显陵之一别方圣母之遐升吉协于天地鬼神而询同于臣工内外方春布诏与时偕行因万国之咸心营二圣之严寝皇情深至道路而不废思御跸遥称山河而顿生色盖始吿庙以至回銮宜多睿篇而有成帙声皆为律徳本重华蔼若春温则遣诸王就国寛其岁入何幸一路编民加往哲而见襃信容光之必照岂徒嫓古良未如今大孝宁亲至文在物者也臣官叨朝列职守南司惧莫补于秋毫赖有谆乎天语不食不寝愿终日夜以思乃圣乃神讵测渊源所自臣无任感激之至 

　　与崔后渠书 

　　舜臣启尔雅当为释经而作窃意尔雅滞于章句说文滞于边旁有所长者有所短与汉儒务存尔雅又于尔雅有滞者焉宋仍汉训有不必仍又薄尔雅说文不信而信近传广韵增韵第三第四义焉字学不明于义安取大篆巳降况秦隶乎今用秦隶训古圣人文岂不逺哉且孰非说经而汉儒执礼过严于义反陋宋儒说理过详于言反浅尊裁幸甚 

　　西平稼余自述 

　　余村直庐歴阪而西地髙平者殆三十亩于是筑园其上惟余颇读易诗书春秋以去岁甲辰春余生四十有六以来庶又十有二年而为余年五十有七若是易诗书春秋益三稿毕而始及于大学中庸论语孟子然大学中庸论语孟子本自儿时所读意辄有会坐之中也马之上也饭之既也觉之余也然余感于韩文公云聪明不及于前时者嗟乎余不如往有情多矣虽得迟以十有一年而为余年五十有七必当是时且今如乎若并故与今所得于大学中庸论语孟子贮余内者忽然复失岂不惜哉余多城居易诗书春秋三礼随余留城舍而阁大学中庸论语孟子孝经于村所谓西平园者以课稼之闲即而读之存其所得盖余非读书何为 

　　愚谷集巻十 

