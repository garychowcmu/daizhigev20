竹岩集 明 柯潜

　　
　　
　　钦定四库全书
　　
　　集部六
　　
　　竹岩集
　　
　　别集类五
　　
　　明
　　
　　提要
　　
　　臣等谨案竹岩集一巻文集一巻补遗一巻明柯潜撰潜字孟时号竹岩莆田人景泰辛未进士第一官至詹事府少詹事事迹具明史本传潜在当时负词林宿望流风余韵荫映玉堂尝就后圃结清风亭一区手植双栢数百年传为古迹即所谓柯亭与学士栢者也栢已不存而柯亭之号得入御制临幸翰林院诗其名益着惟文集乃传本甚稀据集首董士宏序则原集在嘉靖中曽经刋板然今福建所采进者仅属抄本又据康太和序知当时已多阙逸今则并康序中所称记盆鱼序愚乐等作亦俱未见殆更为后人妄有刋削弥致散亡钞録亦多舛误弥失其真今就是集所存诗文各一巻重为订正并从郑岳莆阳文献郑王臣莆风清籁集中录诗十首文二首为补遗一巻附缀于末以存梗概其诗冲澹清婉不落蹊径文亦峻整有法度盖其时何李未出文格未变故循循轨度犹不失明初先正之风焉
　　
　　乾隆四十六年十一月恭校上
　　
　　总纂官 臣纪昀 臣陆锡熊 臣孙士毅
　　
　　总校官 臣陆费墀
　　
　　●竹岩集序
　　
　　自余束发游庠时则闻莆先辈竹岩柯先生以大魁官宫詹学士清德邃学流誉词林私心实切向往比承乏翰苑咨询故实见翰署之后有亭翼然曰柯亭有栢苍然曰学士栢徘徊瞻眺相望依依令人欲执鞭以从无由也岁癸丑其从孙司徒郎在告竒纯氏余友也授简入京师以竹岩文集见示且属为序余受读而卒业焉其为诗冲澹清婉不落畦径庶几登陶谢王孟之堂其为文平妥整洁不事浮葩艳藻佶屈声牙之习而风神气格逈出凡近中如陈情疏复郡侯书与夫记盆鱼序愚乐等作尤见其主持伦常翊扶世道挽正风俗视媕阿脂韦以哗世取宠者不同览者不必生同其时已可想见其人矣盖公之生也实锺八壶之秀大魁之年兹山先鸣其击于莆者匪小令少需之遘泰逢阳翼辅昌运其建树必大可观而官不过宫詹寿仅踰五十谓非数为之厄哉虽然公之声华节概载诸国史郡乗耿耿如存其不朽者固自有在是集虽阙逸尚多然凤凰芝草以少为瑞固知其必传于世无疑也竒纯氏积学砺行克世其家而搜遗订误是集之传实赖之和生也晚歩骤未能岂敢序公之文哉特以乡邦后学仰止之私得附名其末为幸云尔嘉靖甲寅五月之望赐进士通议大夫南京礼部右侍郎前掌翰林院事侍讲学士春坊谕德同修国史会典邑后学康大和谨序
　　
　　●竹岩集序
　　
　　明兴抡魁天下学士大夫仰之以为异人者有如莆竹岩柯公予窃景慕久矣逮领符莅郡谒乡贤祠公神盖凛凛然访其家从孙希斋先生则先君同进士也因获读公集及吾师砺峰康先生首序益想见其为人从而叹曰公没几何年遗文犹閟弗显表章先哲非有司事哉乃捐金以佐锓梓既成士宏谨拜手稽首缀于末简曰昔者刘文安公评论东里芳洲之文东里若清庙九室寳瓉珠罍陈列就次元酒黄流迭祼而可以为古芳洲若泰山乔岳一翠千里长冈作郡短垄作邑而可以为杰然则公文其古欤愚不敢僣评则反复展玩而觉其古也而非迂也杰也而非竒也盖砥躬炳业体物贲藻吐之裕如畧无模拟之劳纎弱之态倬乎巨儒之伟譔宗匠之良规也其及第十年遂柄南宫文衡得士陈士贤拔第一歴宫詹翰林学士握院篆两教李文正林文安诸公皆名臣前是被命主试应天舟过维扬有举子暮夜投遗公付有司置于法乡会程序之文至今诵之每大篇出重于鼎吕故京师有柯家文章之称邻郡柄貂气焰熏灼欲得公一言竟不可致其文价之重以此内阁李文达公欲引共事薄海内外咸郁具瞻之望使天假年以其文辉华纶诰藻饰礼乐足以弁冕于先朝竹帛于来世虽文达蔑之专美矣抑予犹幸其立言者固在也夫翰苑为司马公孙晁董班扬渊薮而于公手植双栢亭亭百年护爱之而曰学士栢栢且尔况文之美以爱以传乎是集诗若文实希斋先生编校希斋先生其源委盖有所受云嘉靖乙卯春二月望日赐进士出身中宪大夫奉勅整饬兵备浙江按察司副使前守兴化郡晋陵董士宏谨撰
　　
　　●钦定四库全书
　　
　　竹岩集巻上
　　
　　（明）柯潜 撰
　　
　　○五言古诗
　　
　　送编修黄仲昭赴湘潭知县
　　
　　朝上金銮坡暮陈忠悃词感兹恩宠蕃报德安可迟圣明拟姚姒直道讵可遗重念此湘民连岁遭困饥遂令禁中士去去苏癃疲天寒岁华晚膏车向南驰凄风起遥汉积雪明层陴去就奚足论所贵心不移朂哉保终节庻以慰我思
　　
　　对盆荷怀王廷贵学士
　　
　　故人别我去空斋久悬榻何为穹瓖间人生少欢合见此盆中花问之不能答延首望层空长风起萧飒何日能重来金门同献纳
　　
　　烟寺晚钟
　　
　　禅宫锁寥閴一鸟幽不鸣烟凝暮山紫万壑皆钟声随风渡江渚数里犹铿鍧野客破残梦悠然孤兴生题诗付归鹤寄与山中僧
　　
　　城西宴集分韵得菊字
　　
　　委巷寡尘鞅端居念幽独幸此儒林英回车访茅屋真意各忘形为我留信宿鸡黍亦相欢何须厌粱肉晚秋天宇澄露下气已肃携手歩空庭悠然见佳菊岂谓淡无姿幽贞谐所欲展席面芳丛开樽荐醽霝醁醉来发长吟聊以写心曲渊明千载人相期继遐躅
　　
　　送仲弟邦纪任通州学正
　　
　　旭日耀层汉轻风吹碧漪行程渺何许征马焉可羁常时送归客中怀亦凄其况此骨肉亲胡宁不伤悲强持一樽酒为汝陈祝规去去登泮学冠裳肃威仪展席坐清昼横经讲轩羲慎勿嗜梁肉饮水足忘饥朂哉继前哲庶以慰我思
　　
　　题文魁叔画兰图
　　
　　丛兰被层阿浩露濯其英幽意识者寡含香杂荃蘅疎篁亦古色相依坚素盟君子玩佳植励志思有成所履皆腥秽对此颜色赪愿言保贞素允矣扬德馨
　　
　　○五言律诗
　　
　　送编修章德懋赴桂阳州临武知县
　　
　　献疏黄金殿英英志不回迁官无媿色治邑有余才点易临溪阁横琴坐石台闲情幽赏絶犹似在蓬莱
　　
　　送翁侍郎衡州太守
　　
　　草就匡时疏英英气似虹立朝真不忝得郡未为穷人笑谋身拙天知报国忠怜余素餐者长自媿高风
　　
　　谢给事孔公恂惠菊
　　
　　东鲁文章客分根及草堂霜清香有韵露冷淡无糚人爱看孤节天留殿众芳为渠吟太古赢得鬓苍浪
　　
　　题陈主事崇谦山水图三首
　　
　　危桥通别墅深竹隐柴关醉卧花间石吟看鸟外山半溪流水响一坞白云闲回首东华路从教鬬触蛮
　　
　　其二
　　
　　秋光何处好都在野人家和露朝餐菊分泉夜煮茶风清天发籁溪浅月笼沙此景无人共闲吟歩落花
　　
　　其三
　　
　　隔岸孤村逺临溪一径开有山都积雪无处不逢梅（缺下半首）
　　
　　重游梁溪二首
　　
　　酷爱梁溪景三旬两度过芳樽从烂漫长日此消磨石气生青雨泉声透碧萝吟诗有高兴直欲到阴何
　　
　　其二
　　
　　避暑芳林下流觞碧水边葅抄香藻嫩脍切锦鳞鲜雨气凉襟袖莺声替管弦酒阑天欲暮醉倚白云眠
　　
　　题林深伯南泉读书室
　　
　　故人在何处借榻梵王宫灯影秋云里书声晚磬中山深飞翠雨花暗度香风莫怪林泉僻云霄有路通
　　
　　竹岩有引
　　
　　余承召将赴阙赋诗留竹岩中以谢山灵使知余进有君命非酣豢乎富贵者他日来归不至却回俗驾尔且录一巻付之行囊将朝夕览观以无忘乎初志也
　　
　　云山元秀好草木渐蕃苞径陡斜开磴檐疎旋补茅穿渠侵蚁穴移树帯莺巢最爱岩前竹分阴上枕坳
　　
　　其二
　　
　　茆屋经年葺柴扉镇日开竹蕃多迸笋梅古半生苔窈窕行春径高寒歩站台风光有如此便欲赋归来
　　
　　其三
　　
　　物外羣喧寂山中四美兼引儿看画谱教仆认诗籖篱菊香薫袖庭松翠拂檐吟余无一事高卧等羲炎
　　
　　其四
　　
　　天造羣峯秀还添一水竒赏心殊未厌赴召不堪迟借月看梅坞留云护竹篱更教双舞鹤管领旧题诗
　　
　　游囊山寺
　　
　　下马松关外行行过虎溪钟鸣知寺近云瞑觉天低断涧流泉涩平冈古木齐何时谢尘鞅此地卜幽栖
　　
　　挽太仆少卿金辅伯
　　
　　我忆金先辈翛然梧竹姿青年曾染翰白发尚工诗人共江山老风连草树悲凄凉三径里孤负菊花期
　　
　　挽括苍周德儒处士
　　
　　休休林下客心事付沙鸥有子死应足无官生不忧影寒萝径月香冷菊花秋凄絶怀人处斜阳独倚楼
　　
　　○五言絶句
　　
　　清风动竹
　　
　　适意歩回廊长吟看修竹商飙何处来吹堕半牕绿
　　
　　菊圃余芳
　　
　　露下着寒英霜繁见孤节采掇晚归来余香未消歇
　　
　　舟次桐江柬士华兄
　　
　　舣棹严滩下相看两弟兄溪风与山月都是客中情
　　
　　○七言古诗
　　
　　牧牛图
　　
　　千山万山春雨收逺村近村烟草稠田家牧儿朝放牛稳骑牛背如乘舟溪南两牛俱引犊食饱相依卧山麓溪北两牛不畏人日暖沙头戏相触昔年县吏督租严作程民日苦饥牛苦耕今年屡下诏书征税薄民有余闲牛自乐牧儿亦解知帝恩拍手唱歌度林壑歌声彻云云漠漠
　　
　　隔竹敲棋为邓封君作
　　
　　緑阴门巷何迢迢日午檐头苍雪飘手谈偶笑橘中叟不是机心犹未消坐来适意惜日短主人忘形客忘返到头胜负置勿论一笑相看逺山晚
　　
　　赠浙江徐童子
　　
　　徐家之子真竒絶风骨自与凡人别神驹矫矫歩天衢雏凤翩翩出丹穴前身可是张文舒不然年纔五六那能书当筵握笔不停手惊风飒飒蛟龙走扫尽鸾笺三百张铁画银钩大如斗君不见东邻老翁生一子痴絶无才事纨绮从来纸笔不相亲见此竒才应愧死
　　
　　雨
　　
　　汉王离宫秋草碧贝丘山中暗榛棘喜见君家紫玉堆清露凝香浓欲滴檐头急雨生晓寒凌乱枯藤压画阑疑是鲛人泣珠泪十日西风吹不干
　　
　　画兰为郑孔瑞题
　　
　　岸芷非佳品江篱亦凡草芳姿独有水边兰岁晏无人香自好晓风吹叶何猗猗夕露滋花更絶竒老天岂亦妬贞色故遣深藏棘树枝兰兮兰兮久寥落饱阅氷霜在丘壑我将置之五云中看尔扬芬满台阁
　　
　　吟室盆荷
　　
　　瓦缸满注春泉碧谷雨晴时分藕植地切云霄雨露多抽叶如盘高数尺熏风初试花两三叶底参差红未酣盛夏繁开十余朶越罗蜀锦光相涵碧窻沉沉卷帘幙红尘不到炎熇薄逼人幽韵天上来絶品浓香月中落最后一花开更竒玉碗寒氷凈洗脂世上凡情爱桃李花中君子谁能知商飙且莫吹成菂留取仙葩伴闲寂何当唤起濓溪翁共挹清芬谈太极
　　
　　伯牙抚琴图
　　
　　君不见雍门周苦调能使田文忧又不见商陵牧别鹤凄凉不成曲伯牙之琴出成连古意妙契羲皇前山中凈扫苍苔石坐倚松风调素弦大弦声迟小弦急虬龙起舞鹓鸾集长河澒洞泻出悬崖颠高山万丈峩峩倚天立舜文不作识者稀赏音惟有锺子期一曲未终白日暮适意忘形归去迟我思古人不易得耻共今人听筝笛囊中亦有伯牙琴不遇知音空太息
　　
　　送教授刘震还阙里
　　
　　纔从东鲁来又向东鲁去珊珊珂马出津桥炯炯霜花照青署人生不愿多得钱亦不愿有负郭二顷田但愿携书向东鲁日与圣门孙子相周旋杏坛花暖鸣素弦舞雩高咏春风前况君又饱公家粟书中吏隠真神仙嗟我京华长作客侍从无才竟何益几年欲作东鲁游尘土吹人行不得因君归去起遐瞻泰岳岩岩倚天碧
　　
　　送巡宰郑孔瑞之粤
　　
　　草草复草草送客燕京道九月秋草黄雁声何处催寒早寒风拂袖尘冥冥夕阳返照劳劳亭人生聚散风花瞥官栁凋零不堪折梢子江头促去舟蘖苦梅酸忍分别忍分别可柰何且醉杯中之物歌浩歌后夜相思对明月粤山万里高嵯峨
　　
　　题御史傅实进士画像
　　
　　扳龙快逐风雷起敷陈三策天颜喜黄金殿上拜恩来自庆遭逢尧舜理画桥流水御堤平垂杨万树皆莺声白马银鞍光皎皎踏花归去春风轻蓝袍袖帯天香暖一路笙韶杂歌板道傍观者如堵墙谓是神仙出瑶馆光荣如此世亦稀过眼繁华难久持要令勋业满钟鼎乃是礌落竒男儿君不见贞元龙虎榜中多贤俊天下至今钦仰之
　　
　　风木慈乌图为李侍御旻题
　　
　　木萧萧风烈烈上有慈乌栖复惊返哺无由夜啼血李家孝子闻之谩愁絶白首双亲嗟死别昔年亲在未作官家贫何以为亲欢如今有禄供甘旨亲掩泉台呼不起呼不起将奈何寒云碧草山之阿逢人欲语泪先下流作沧江千顷波总教风停木静乌飞去孝子愁心终不磨
　　
　　寿萱堂为城东顾彦真知事题
　　
　　庭前不肯种凡草种得萱花长自好欲教慈母百忧忘期与萱花同不老画堂沉沉春昼长母有欢颜花有香山中风味亦不恶频羞鱼笋侑霞觞今年暂与萱花别起应天书向金阙得官便尔买舟归为念倚门鬓如雪鬓虽如雪未足惊喜见儿归衣锦荣从今百岁永相保日日花前笑语声呜呼人生老大儿可托不种萱花心亦乐
　　
　　挽赠安人刘节妇
　　
　　刘家贞妇翁家女徳耀共姜乃其侣夫在黄泉子在怀自掩霜帏泪如雨酸在眉兮痛在肝寂寞孤灯照影寒幽花不识春风面劲草何愁夕露溥于今埋玉苍山侧风雨年年土花碧芳魂已逐尘散亡苦节尤为人叹息人生何用计修促但得留名死亦足承家况有子读书高歩云霄簉鸾鹄昨日焚黄丘陇前日月垂光耀九泉呜呼守节从来庆多有失节事人天所丑
　　
　　乌石松涛为陈廷威作
　　
　　乌石山高不可跻梵王楼阁苍云迷长松落落数千尺短松亦与悬崖齐山中一夜西风作怒巻涛声泻秋壑梦回误听蛰龙飞便欲乘之上寥廓
　　
　　送处士吴祥着还莆
　　
　　翰林吉士登科早最喜岩翁年未老春风迎养来京师长日怡怡在蓬岛秋深勿忆故园山便向河头买棹还随云暝入黄芦渚乘月寒过碧草湾到家想及隆寒候石牕依旧梅花瘦樽中有酒醉复醒尘世从教触蛮鬬
　　
　　○七言律诗
　　
　　重游松隐岩
　　
　　海天空阔絶纎埃此日登临气壮哉老树如龙当涧立流云似马破山来闲随野鹤横苔径又跨天风上石台佳境留人归未得高烧银烛倒金罍
　　
　　游瓮山圆静室
　　
　　寻常只说西湖胜今日纔知有瓮山曲槛飞花香冉冉小桥流水碧湾湾树经千岁不曽老云在孤峯长自闲痛饮一樽偿絶景醉时骑马月中还
　　
　　灯夕宴同年陆孟昭秋官宅二首
　　
　　高怀最有陆秋官留客看灯到夜阑渐觉酒边春意暖不知檐外月光寒金莲红映流苏幙玉脍香生玛瑙盘兄弟从来皆四海笑谈须尽一时欢
　　
　　其二
　　
　　赐闲共荷圣恩隆来醉仙郎画馆中白雪阳春非越调黄柑锦荔有吴风帽檐斜插金花重鳌背高张火树红人语阑珊箫管歇玉绳低挂凤楼东
　　
　　六月望日
　　
　　圣主龙飞四海安儒臣济济侍金銮内园新荐瑶池果中使传分翰苑官晓露凝腮香汗湿春氷敲齿玉浆寒荷恩共许摅忠荩免与傍人说素餐
　　
　　题山水图
　　
　　遶郭青山分逺近薜萝门巷絶尘氛庭空晴日移花影沙暖轻鸥护水纹一叶渔舟归晚渡几家茆屋隔秋云看图谩忆曾游处欲把桐君访聘君
　　
　　早朝雪中作东会川廷贵二内翰
　　
　　谁将豪句破天悭银色平铺仗外山阁道夐连瑶岛上羽林尽列蕊官间光添寳殿金莲炬寒映龙墀玉笋班朝罢千官珂佩散宫壶徧赐近臣还
　　
　　睡起
　　
　　小阁低窻睡起时轻风帘幙燕差池水因氷泮流初滑花为春寒开较迟冒雨更无人送酒敲门应有客催诗懒随年少寻芳去坐对垆熏读楚词
　　
　　喜弟邦纪至京
　　
　　杳杳关河万里途逺来深慰旅怀孤入门笑道亲无恙搔首翻惊岁欲徂风扬灯花吟对酒窻寒雪影坐围炉爱渠意气犹如昨欲从鹓鸾集帝梧
　　
　　涵江书院为陈暄太守作
　　
　　韶阳太守赋归与重理江头宅一区门外不教来俗客座间只许着鸿儒芸香落蠧书千巻烟翠侵窻柳数株想见晚凉占毕暇行看流水浴飞鳬
　　
　　送苏都事
　　
　　何人能武又能文幕府元僚思不羣万里江湖俱作客十年京国两逢君花边听雨秋声早马上闻钟曙色分去去若逢乡旧问官闲频自策诗勋
　　
　　春夜饯别则源兄还柯山
　　
　　客中喜见故乡人况是吾宗骨肉亲听雨偶同孤馆夜看花犹忆八壶春清樽緑酒须沈醉瓦瓮黄虀莫厌贫明发又看千里别凄凄草色暗归津
　　
　　分得玉堂讲学题送张廷玺员外赴南京刑部
　　
　　虎殿东头凤阁前深沈玉署拥羣仙藜光夜照图书府花气晴熏翰墨筵应制裁成诗百首赏心又作赋千篇储才君已成梁栋媿我踈慵度岁年
　　
　　送南京户部员外林原朴先生致仕
　　
　　秋风吹鬓渐成丝便赋柴桑归去辞客里久怀莲社约俸余留得草堂赀欲添诗景多栽竹恐惹机心不对棋未老乞身真自乐世间能有几人知
　　
　　送进士邓珙荣归
　　
　　得意春风夺锦标宁亲又喜下层霄片帆归去江湖阔两袖沾来雨露饶花映驿楼香冉冉草连汀馆碧迢迢榕城门外人无数共看鸣驺过画桥
　　
　　送王世用还厯城
　　
　　齐东有客赋骊驹归去乡园水竹居细雨落花香入砚淡烟垂柳緑盈渠有时邀客篘新酿长日临窻读旧书闻说郡侯能下士常乘五马到门闾
　　
　　送进士钱景通赴青州堆官
　　
　　曾为龙虎榜中人新拜除书下紫宸要使门无投刺客莫教庭有泣寃民郊亭酒尽青山暮驿路花明碧海春名士未应淹佐郡孤帆早晚问归津
　　
　　送叶茂高赴广昌知县
　　
　　泮上分襟忆昔年都门相见欲华颠细谈旧事连三日喜拜新恩下九天舄化双鳬春水外琴随一骑夕阳前优才况是山深处无事长歌白雪篇
　　
　　送侍讲陈秉中掌南京院事
　　
　　寻常玉署尽委蛇何况金陵事更稀闲逐春风看舞鹤不须晓漏着朝衣翠微亭上题诗去玄武湖头放棹归最喜家山回首近频缄音信问庭帏
　　
　　赠别封编修尹公还乡
　　
　　韦布辞家衣锦还都门祖道万人看非因献策干明主只为生儿拜好官霜落蓟丘枫叶老风高淮浦雁声寒故园耆旧欢迎处笑道天朝雨露寛
　　
　　送澄一清和尚还天宁寺
　　
　　游遍名山忆故山藜笻半秃衲衣班天边飞锡凌风度江上浮杯泛月还薝卜香中翻贝叶薜萝深处扣柴关他年宦辙过常郡幸借空门半日闲
　　
　　题太常少卿陈公锡草堂
　　
　　白首归田荷宠荣风流谁似太常卿烟霞深处开新业鸥鹭羣中觅旧盟溪溜寒声和梦杳山分晴翠入诗清客来懒问人间事呼取芳樽对月明
　　
　　次韵寄题士华兄别墅
　　
　　山下村庄十亩余萧萧生计破荒初香蒲细柳和云种小屋低墙傍水居春暖行穿花径杳晚凉吟倚竹窻虚陶然一笑新聨就起向芭蕉叶上书
　　
　　挽漳浦陈松庵处士
　　
　　闻说松庵处士贤岩扉随分老风烟青山对户自千载白发催人无百年蝴蝶梦中寻傲吏蕊珠香里觅飞仙吟魂不逐西风散常在梅梢落月边
　　
　　挽灵济宫邵以正真人
　　
　　虎殿当头儤直回寻真穿破白云琟只传子晋朝天去不见苏耽跨鹤来点易牕前空皓月歩虚坛上半苍苔鬼神长护青龙剑时有光芒映上台
　　
　　挽吴时耕
　　
　　可恨人生无百年儒英凋谢更堪怜花间久撤谈经席湖上空余载鹤船琴为无人囊欲蠧诗因有子稿还传相知最是篱东菊愁絶西风暮雨天
　　
　　挽黄惟器
　　
　　深筑溪堂赋考盘轻蓑小艇事纶竿胸无俗气吟诗好家有清风遗子安巢凤竹枯秋月冷卧龙人去暮云寒悠悠往事凭谁问抱得瑶琴不忍弹
　　
　　○七言絶句
　　
　　五月二十日奉东宫令旨代咏石榴
　　
　　一夜西风破锦囊丹砂为颗玉为浆文禽知是天家物独立枝头不敢甞
　　
　　客中九日
　　
　　小斋无地种黄花酒熟邻缸不我賖惆怅无情秋已老夕阳高树噪寒鸦
　　
　　闺情二首
　　
　　深院无人独掩门一庭花影弄黄昬锦机织就相思字半是愁情半泪痕
　　
　　其二
　　
　　耿耿残灯照不眠寳猊香烬夜如年可怜帘外梧桐雨绊惹新愁到枕边
　　
　　题画送陈公辅归毘陵
　　
　　故人归去碧山阿茅屋深深掩薜萝一榻白云眠未起石阑干外落花多
　　
　　水亭听雨为刘贡士题
　　
　　踏遍春山酒未醒晚凉还上水边亭小童莫唤登舟去溪雨来时正好听
　　
　　携琴歩月
　　
　　白发山翁住翠微萝云长与护柴扉抱琴无处寻知已自向溪头歩月归
　　
　　梅茶山雀
　　
　　绛葩玉蕊一般竒共鬬浓芳雪霁时羣雀惊寒栖不定振翰欲上万年枝
　　
　　题小景一
　　
　　色琼瑶山径深蹇驴■〈马犬〉醉晓骎骎谁家楼上寒吹笛落尽梅花何处寻
　　
　　题竹赠晋江柯秉上舍
　　
　　泉南竒士我同宗晓日分携凤阙东持赠岁寒苍玉节相随一路有东风
　　
　　夜梦家中盆梅盛开
　　
　　盆石蟠梅旧日栽一枝髣髴梦中开觉来迷却江南路独带寒香两袖回
　　
　　雪中见梅花
　　
　　溪桥倚棹雪晴时一树寒梅玉满枝我道梅花开太早梅花却笑我归迟
　　
　　○诗（补）
　　
　　游囊山寺（出郡志）
　　
　　借榻云深处风窻夜不扁兴来吟弄月睡起坐听经鹤舞松阴碎龙归雨气腥明朝赋归去山色为谁青
　　
　　重游芝山（出郡志）
　　
　　眼底皆亲旧相邀访白云好山看不了名酒饮都醺晴旭移花影轻鸥护水纹莫谈尘世事诗思正缤纷
　　
　　游梁溪
　　
　　何以消烦暑临流坐石台尘教风扫去杯付水传来一鸟鸣芳树羣鱼戏碧苔澄怀浩无际欲去又迟回
　　
　　月林清影
　　
　　灏气涵蚤秋月轮出东岭林下悄无人行吟弄清影
　　
　　菊屏秋色
　　
　　薄寒着人秋欲老粲粲篱花颜色好露香霜艳散围屏不肯凋零随百草锦袍人是地行仙林下相依晚节坚好怀都付一樽酒醉和陶诗三百篇
　　
　　蒲弄草堂
　　
　　别构草堂向蒲弄蒲弄山高矗天起倒影平湖三十里渡头平击问竒船门巷纷纷响珠履一从观化去不来旧基零落荒苍苔高林日暮鸟相语废圃春深花自开花开花落几今古风教何曽委尘土绵绵书泽犹在人满邑弦歌比邹鲁我来曽过山之陬夕阳驻马空回头九原之魂不可作临风一笑云悠悠
　　
　　饮洗马杨维新宅
　　
　　小院深沉迷彩霞傍人道是神仙家春风吹緑庭前草夜雨新开屋角花花开如锦不长好草緑如茵易枯槁与尔同坚松栢姿岁晏青青永相保
　　
　　夏日游西湖
　　
　　天风两袖下蓬瀛十里湖光照眼明行尽荷花香满舄坐依苔石翠沾缨白云飞去不留迹黄鸟啼来如有情野老亦能知爱客短笻扶过石桥迎
　　
　　和周次玉除夕
　　
　　鸭炉香烬酒微消笑引诗魔伴寂寥漏滴寒声催五夜天回和气入三朝玉堂冷署闲烹雪水部高才醉颂椒明发趋朝陪御宴同歌湛露听云韶
　　
　　休庵为大司马王公题
　　
　　山斗名高玉雪标病来渐觉宦情消更呼童子囊书去不赴邻家折简招载酒有时过竹院看山常日渡溪桥笑他华发龙钟者犹踏青霜候早朝
　　
　　题方廷献西轩
　　
　　故家孙子庙堂珍斗室萧然寄此身竹色清含三径晓鸟声啼送一帘春琴中风月常无恙画里江山自有神近已攀龙霄汉上梦魂犹恋水云津
　　
　　送宋儒佥宪考绩还江西
　　
　　西江佥宪好容仪六月承恩下玉墀緑树轻风分手处碧梧凉雨到官时看山多上滕王阁访古频过孺子祠按节更应周列郡清霜飞处有春熙
　　
　　送士华兄还柯山
　　
　　袅袅东风吹栁枝宦情乡思两堪悲谁知驻马分襟处不似连床听雨时祖席共倾官市酒行囊满载翰林诗无金堪寄为亲寿只报平安慰逺思
　　
　　送王训导赴庐州经歴
　　
　　碧山深处有儒珍闭户看书甘自贫应诏起为天上客拜官去作幕中宾长空落日孤鸿影岐路西风一骑尘雪意浓时应到郡梅花清映玉标人
　　
　　次韵寄緑野朱廷聘
　　
　　朝天常听晓钟余退直归来晚漏初媿我无才称近侍怜君有道只闲居山环緑野飞空翠月满瀛洲照碧虚两地相思不相见几回翻烂寄来书
　　
　　秋林停车
　　
　　短辕载酒觅竒踪最爱秋林紫翠重昨夜清霜红入叶又添山色几分浓
　　
　　题小景
　　
　　万雉危城压大江疎钟几杵隔云撞扁舟无数归来晚满载滩声过钓矼
　　
　　题卢侍御崇绩山水图
　　
　　遥山不可极佳气日氤氲老屋涵青雨晴窻度白云树临沙嘴尽泉到石棱分皓首清闲者长吟送夕曛
　　
　　四时叹学歌
　　
　　春
　　
　　春日晴桃花艳冶照人明和风催笔思巧鸟助文情书吾为汝受尽艰辛吾为汝费尽精神何时足吾意却使我壮大家声
　　
　　夏
　　
　　夏日长荷盘叠翠结清香熏风来卧榻好雨洗炎凉书吾为汝歴尽棘场吾为汝用尽思量何时得吾志却使我逺大文章
　　
　　秋
　　
　　秋日中桂蕊妖娇吐月宫嫦娥扫云路才子逞英雄书吾为汝坐尽短檠吾为汝闻尽漏钟何时得吾愿却使我附凤攀龙
　　
　　冬
　　
　　冬日寒柯山不改旧时颜雪拥山头白烟笼海上滩书吾为汝挑尽灯残吾为汝减尽三餐何时了吾债却使我心事偷闲
　　
　　○表
　　
　　及第谢恩表
　　
　　伏以稽古右文喜值丰亨之运设科取士欲求疏逺之才自前代以来惟我朝为盛布帛菽粟浑然三代之遗月露风云陋矣六朝之体盖必先择之有司夫然后献之天子是唯圣祖敷求之意至于文孙恪守而行礼意加隆人文益着如臣等性殊朴鲁学本空疎呻吟占毕之间以岁以月游息范围之内如天如渊久蒙作养之恩并预甄收之数食芹而美虽怀一献之素心采葑不遗遽辱九重之清问荣随宠至感与愧齐兹盖伏遇皇帝陛下禀上智之资居大君之位唐尧之德化不识而不知虞舜之聪明好问而好察遇大有作为之主行无所忌讳之时爰题金榜之名载锡琼林之宴维其偕矣方正席以扪心何以予之忽在笥而披体皆不求而至其何德以当臣等一饭不忘岂独报以国士寸心自誓庻无忝于贤科再期圣德之益崇永保天休之滋至臣无任忻忭踊跃之至
　　
　　○书
　　
　　复潘太守书
　　
　　近蒙遣白衣逺贶果物感与愧并承手帖论伐树一事反复玩之盖深有未合于理者夫为理系于一心而已使心之明虽处奥窔之地而邪正得失洞察其微一树之蔽耶心茍蔽矣虽履万仭之台亦何能有所见耶一树之去留固于府治无所损益而足下惑术家之说决意去之是岂知为政之大体哉足下广人也广有贪泉隐之奋而饮之卒以廉称此足下素所稔闻者何不效隐之故事术者曰去之我必曰留之使人知道之通塞无预于树足下之贤追古人过今人逺矣仆向时语告足下欲留之者葢以此树为先辈林环侍讲所植侍讲博学有大名后人思之见其树犹侍讲之存足下于此固宜益加培植以起莆人见贤思齐之心乃反为术家所惑窃谓于足下不取也足下又谓府治为一郡生民休戚所系学舍不过为一邑育贤之地此又失轻重倒持之柄也邑虽隶于府而教则先于政为政而后教化欲民之去戚就休万无此理故文翁治蜀首务兴学一事史载之至今传诵不忘足下笃学志于古者也志于古而乃行今人事其可乎哉仆又闻足下近日饭僧供佛以求福田利益此固吾儒所羞道者而足下乃躬为之究其为盛治之累与伐树均也故倂告之先儒有曰居是邦不非其大夫仆固不能逃避此律然郡守之势重在他人有欲言而不敢言者仆僣恃同年之爱故敢言他人之所欲言倘以为不悖而嘉纳之则治化之行可翘足俟矣履端不获奉觞惟祝早膺召命未闲更乞为时自玉不宣
　　
　　○赞
　　
　　拙庵赞
　　
　　韶州教授体行先生宋魏国正献公之裔孙见世之巧于求进者多至偾败乃题其所居曰拙庵所以示儆也予亦拙者喜而赞以词曰世方利口而我期期世方疾趋而我倭迟视珠玉以为土芥遇虎豹以为犬狸贫不能求去官不能骤驰人以笑我也我以为喜人或讥我也茫无所知此先生所以自号拙庵曰天之赋我者非人所能移也若夫经不絶诵史不停披钩章棘句迎意而觧圣渊道海洞见其涯博古通今大肆文章之竒然则先生之所谓拙者殆大成若缺大盈若冲而无媿于为人师也欤
　　
　　彭学士先生赞
　　
　　其容春熈其神天游其介也非絶物其谦也非同流于物无所取也抱静虚而自得于书无不读也欲逺绍而旁搜长江大河其才之富良金粹玉其行之修以正学辅真主以清文焕皇猷有志乎扶世教而厚风俗无心于矜名誉而快恩雠凝然负一时之望隐然怀四海之忧噫是为安成彭可斋先生吾当于古人中求之也
　　
　　考功郎中萧元衷进士画像赞
　　
　　是惟泰和萧考功初举进士时之像也其神清扬其貌和畅才以多学而充气以善养而壮叫阊阖而呈琅玕瞻勋华而承天贶拜官曹司持身廉让有知人之明有容物之量将由是而进事业于伊吕之间抗声名于房杜之上使天下之人沾被其余泽想闻其风望然后退而休焉呼吸云霞吟弄风月其于乐葢无尽藏也
　　
　　深隐老人画像赞
　　
　　莹然玉立之身湛乎秋水之神励其操非絶物和其容非同尘风窻雪案攻苦食贫文咀其华道嚅其真泓涵演迤肆于外者彬彬进而明经于世随屈而不伸乃退而休焉曰维命之迍构深隐斋以待尽着采薇集而独呻广延士类以陶以甄葢将以施之未竟者淑诸人以辅主而泽民噫是所谓心在庙堂之上而身居湖海之濵也欤
　　
　　○经筵讲章
　　
　　进讲尚书
　　
　　益曰吁戒哉儆戒无虞罔失法度罔游于逸罔淫于乐任贤勿贰去邪勿疑疑谋勿成百志惟熈罔违道以千百姓之誉罔咈百姓以从已之欲无怠无荒四夷来王这是尚书大禹谟篇伯益推广大禹克艰惠廸之谟以告帝舜的言语吁是嗟叹声虞是度也罔是勿也法度是法则制度也逸是安也淫是过也谋是图为也百志犹百虑也熈是光明也咈是不顺的意思九州岛之外其君长世一来见曰王伯益将进言于帝舜先发嗟叹而后戒者欲帝舜听之精审不可忽也如何是儆戒无虞言人君当天下安静无事之时必常加警戒如未治未安之日可也这无事之时当儆戒者有八件第一件是罔失法度盖法度所以维持天下若不儆戒便废坠了必修举之不使废坠可也第二件是罔游于逸葢安逸是人情之所好的若不儆戒便放纵了必禁之不使放纵可也第三件是罔淫于乐葢欢乐是人心之所欲的若不儆戒便过当了必收敛之不使过当可也第四件是任贤勿贰盖贤人君子立心端正能辅国安民当委任他不可因小人之言离间了第五件是去邪勿疑盖憸邪小人立心不正惟求利已当退去他不可因惑乱之言而迟疑了第六件是疑谋勿成凡谋为的事于理有不安于心有所疑便停止了不要成就如此则凡百志虑自然光明第七件是罔违道以千百姓之誉也且如犯人有罪当诛此正道也却饶了要使百姓称好便违背了正道即戒之不可为也第八件是罔咈百姓以从已之欲且如耕者十分取一此民之常供也却暴征横敛以狥一已之私便不顺民心之公亦戒之不可为也伯益欲使帝舜于是八者朝夕戒惧内无怠于心外无荒于事则治道益隆虽逺亦莫不倾心向化以尽尊主之义矣臣谨按伯益之言罔失法度以下是修之于身任贤勿贰以下是修之于朝罔违道以下是施之于天下是致治之功也四夷来王是致治之效也伯益推广禹谟之旨其详如此爱君愿治之心可谓至矣夫以唐虞之盛而君臣之间犹不忘儆戒况后世之为君者乎伏惟皇上诵伯益之言法虞舜之治则天下幸甚
　　
　　进讲孟子
　　
　　子谓薛居州善士也使之居于王所在王所者长幼卑尊皆薛居州也王谁与为不善在王所者长幼卑尊皆非薛居州也王谁与为善一薛居州独如宋王何子是指戴不胜说薛居州亦宋臣善士谓端正之士王所是宋王所居的处所长幼卑尊长是年岁高者幼是年岁少者卑是官职小者尊是官职高者孟子又与戴不胜说道你尝称道薛居州是一个端正的人使他居于宋王之所辅导宋王固好了若使在于宋王之所者年长的年幼的官卑的官高的凡左右前后之人皆如薛居州这等端正则宋王每日所闻者无非善言所见者无非善道虽要为不善之事将谁与之为乎若在王所者年长的年幼的官卑的官高的凡左右前后之人无一个如薛居州这等端正则宋王每日所闻者皆非善言所见者皆非善道虽要为善事将谁与之为乎如今宋王左右前后都是邪枉小人惟薛居州是一个端正的人如何能辅导宋王使之为善哉言小人众而君子独无以成正君之功也窃观孟子之意以为为大臣者欲正其君岂可取办于一人而已哉必当兼收并蓄旁求广取使忠贤之人毕集于朝在君之左右前后无非端人正士然后可以变化其气质成就其德性而致治为不难矣
　　
　　○疏
　　
　　辞日侍经筵疏
　　
　　詹事府少詹事兼翰林院学士臣柯潜谨题为经筵事臣向蒙圣恩选为经筵官更畨会讲今又命臣日侍经筵讲读臣自惟赋性凡庸学未知要洊承恩旨实负忧惭既知惭矣而不辞则为怙宠人也视夫不知惭者其过尤为深重是以冒昧上陈乞寝新命令臣仍旧会讲得以窃仰清光退而勉修常职以图报称此臣之至愿也臣无任恳祈悚栗之至
　　
　　乞贷翰林院编修章懋等疏
　　
　　詹事府少詹事兼翰林院学士臣柯潜谨题为纳言图治事臣窃惟国家设六科给事中十三道御史以言为职自宫廷以及内外百司庶府之政得失利病无不得言又虑天下四方之大可言之事非六科十三道所能周知屡降诏旨许诸人皆得言之所以广视听之聪明达四方之壅蔽期兴治保邦于无穷追继尧舜勲华之迹于数千载之上也其或言之不当近于讥讪者亦不加罪盖以其心无非忠君爱国之计特其识虑有未及在所矜怜且使直言敢谏之人知朝廷有容人之量所知无不言所言无不尽以阴折小人奸佞之谋滋长君子阳明之道也昨者翰林院编修章懋黄仲昭检讨庄■〈日上永下〉联疏言事陛下责其不知典故妄言讥议令吏部俱改调外任臣惟臣之于君犹子之于父也臣无不尊爱其君子无不尊爱其父服劳趋事惟恐不虔何敢妄为讪议触冒威严以犯悖逆之罪取议于天下遗臭于后来哉懋等所言亦欲少效臣子尊爱之心但其识虑有未及不能审事体轻重之宜耳实非有他也陛下谓为君父者之于臣子不宜姑息少有愆过须加训惩然朝廷动遵成宪未甞有过举之事而天下四海之逺闻其贬斥将谓陛下过为戏玩之乐忌人之言故重为摧折之威钳人之口相与惊疑骇叹以为不复得见太平之治矣而凡怀忠爱之心有所见而欲言者皆畏避天威巻舌自保陛下复欲有所闻以资圣德其可得耶伏乞陛下宏天地之量追寝前命俾懋等循省自新以图报称且以开释天下之疑劝激忠鲠之士使君子道长小人道消则宗社臣民不胜庆幸臣质本凡庸久叨侍从不欲使人以丝发议及圣明故敢冒陈所怀乞鉴愚忠俯垂听纳臣无任祈天俟罪战越悚栗之至
　　
　　陈情疏
　　
　　詹事府少詹事兼翰林院学士臣柯潜谨奏为陈情事臣原籍福建兴化府莆田县人成化四年十一月二十二日丁父忧回家守制成化六年正月初五日继丁母忧服制未终成化七年八月十三日本府差儒学训导余肄赍到福建等处承宣布政使司札付承准吏部照会为缺官事节该奉圣旨学士柯潜便行文书取来钦此钦遵臣仰惟圣天子诞膺景命抚临亿兆日惟缉熈圣德选用才良以为制治保邦之本以固无疆之丕基故褒显臣工搜扬侧陋每勤于圣虑至如臣者亦在轸念之中可谓兼收并蓄待用无遗者矣臣祇承德意揣分奚堪早夜究图以为酬报之方者惟有效忠焉耳然忠自孝始未有不能尽孝于家而能尽忠于国者也稽之古礼子有父母之丧君命三年不过其门所以教天下之孝也近代往往有夺情起复之说者是盖有不得已焉岂经世之常典哉臣居常论议以为世必有负经纶之才任天下之重者社稷以之而安民物以之而育君子以之安于位而不恐小人以之有所惮而不为边疆遐圉以之而辑宁四海之外重译之人以之倾心率服而不敢肆侮此书所为汝翼汝为之臣诗所谓维屏维翰之士朝廷之上决不可一日而无者乃起苫瑰以从一时之宜趋君命以慰天下之望可也若夫寻常庸陋之徒进不足为世重退不足为世轻岂可以不祥姓名上渎冕旒释衰绖之服以进公门哉臣自揣庸陋者也执亲之丧未能尽孝而又辍弃几筵贪冒宠禄何能尽忠在野而知礼者必相与訾笑曰柰何乎斯人之短丧也在朝而知礼者必执疏而攻曰夺情非令典起复非美名也为史官者揆于礼而书曰嗟乎短丧之人坏名教也臣以一身之微而受众喙之责蒙垢含羞将何以立于世乎臣又窃谓人子之养亲茍违旷于一时犹可补于来日及其没也惟有祭奠尽其敬号泣尽其哀而已若不待终丧遽尔逺去后虽追悔复何所用其情哉此臣所以闻命惊惶措躬无地既蔽于已又徇于人累日迟留而卒不敢就道者恃陛下睿哲深仁必能俯察愚衷不责以行不俟车之礼而寛鈇钺之诛也况臣自到家忧病相仍身体羸弱茕茕在疚心死形容又兼左足风气顽麻艰于歩履将至为世之废人矣使臣匍匐至京亦惟腼颜素食何能禆益于事以上副陛下简任之盛心哉伏望圣慈悯臣孤衷容臣在家医治疾病以终三年不易之制免短丧不孝之名则陛下俯徇曲全之恩广大无方与天地等矣至于终丧之日幸而茍存余息即当赴阙叩谢圣恩退而黾勉供事竭尽悃忱以图报称于万一臣干冒天威下情不胜惴栗俟命之至为此具本令男柯用声谨具奏闻
　　
　　竹岩集巻上
　　
　　●钦定四库全书
　　
　　竹岩集巻下
　　
　　（明）柯潜 撰
　　
　　○序
　　
　　春闱倡和诗序
　　
　　昔欧阳文忠公在礼部考天下贡士以其余力倡同事者作为诗歌以宣底滞忘倦疲而又自为文以序其意至今士林传为美谈余在景泰间尝两与考士早夜尽瘁或至废寝食未有余力及于诗也天顺四年春余又以菲才谬承上命从事于饫学多闻者之列于是稍有余暇思欲为诗以载斯文相与之情而修撰姑蘓陈君缉熈已倡为之矣院中传诵以为竒逸之言可追古作遂皆和之君取藁归稡为一巻学士吕先生既为之序而又需余言附其后夫古人之当雅会举盛事也往往见于诗以传于人况为国取士尤事之盛者乎然诗者心之声也必其心无愧怍则形于诗皆敦厚和平悠扬广大之音而传之于后足以见君子羣居有从容道谊之乐为可慕也否则为委靡为哀怨甚而流于肆以哇皆适为讥笑之资虽传无益而况未必传耶方吾人被命入院之时咸相戒毋附势毋鬻私而于交处亲故之厚者或去或取一以直道裁之未尝少置嫌疑于其间是其为心庶乎无愧怍矣则巻中之诗皆传后之美谈也尚何讥笑之有惜余诗不能中度在所当弃而君独念之心能不拂于众也故亦录之
　　
　　赠御史应公升南京大理寺丞序
　　
　　谈者谓御史居台宪宜风厉踔发如烈日严霜使人凛不敢犯否则为不胜任也居台宪者亦有矫激轩翔矜风厉为能事视他司皆无足与伦埒焉是盖有所凭借而然也御史为天子耳目位不过七品秩而委寄则隆建议有号召得与卿相侔立殿廷得以正色折权幸持法按词狱得以祸福人有凭借盖如此而间有痛自抑损不矫激不轩翔虽若于任弗克胜而实胜焉其不为瓌竒杰特之士与浙之淳安应公文明幼时已沉酣问学为竒材贾勇文场擢高科为名进士入内台提纲肃纪为良御史虽势位有可凭借而宅心敦恕凡巨细事可则可否则否一切以廉愼裁之尝奉命出按吾闽比又出按蘓松常鎭四郡随所至皆以敦恕廉愼称而风厉未尝不着人亦未尝敢玩而肆初何待矫激轩翔为哉信能胜其任而为瓌竒杰特士也兹升南京大理寺右丞主事吴天锡来请言赠之夫以公之贤无施不可者于司平之职必优为矣予言尚何足禆公耶然予闽人被冒公之泽厚矣且又喜国家抡选之公也喜司平之长得贤参典也喜天下逮系者始于今可无寃也于是乎言
　　
　　送陆君廷治还鄞县序
　　
　　刑部尚书陆君廷玉浙之鄞县人也公兄弟四人长曰廷治次即公次曰某次曰某皆嗜读书有懿性事父母甘旨之奉终始无少衰更相戒饬不敢轧于私以生枝柱之隙鄞之鄙熏其德而易浇窳为善良者多焉宣德间公举进士第拜刑部主事寻升郎中久而出寄一方为布政使以馆阁公荐进今官荐膺天宠跻于六卿握生死之机以寄民命寔隆孝友者之所宜处其为政以寛为主严以济之随所至辄颂其贤盖自孝友施之也今年春廷治先生来视公于京邸挟一僮乘川陆之巇无几微怨怼色至则相深慰藉悲喜交于中既而安之娱然两忘身之客也居数月将归侍郎黄公仕隽重寮友之好而及其兄命予言为赠予惟孝友庸行也天之所与圣贤之所为教生人之所当尽于身者如此而已故书之以赠其归使读者有所感而兴起也
　　
　　赠广州知府李君序
　　
　　岭南有大郡为广州州有贪泉名之不知何许时泉一也由其正出曰槛泉侧出曰氿泉涌出曰濆泉又有应瑞而出者曰醴泉而独贪之名未详焉夫泉水之始出者其利泽物类乎仁其清鉴物类乎知趋而就下随崖石曲折而周旋类乎礼初无贪性也不名以所有而以所无辱之泉亦何罪哉或谓广州多珠玑犀象石英锺乳百货之产又其地在岭海去天子国不翅万里凡吏于兹者率相承弊肆为贪墨民号诉无所而以泉当之怨而激者之云也昔吴隐之尝刺广州过贪泉而饮之赋诗云古人云此水一饮怀千金试使夷齐饮终当不易心隐之卒以廉吏名于世而泉亦尝雪其寃矣自后廉吏不作迄于今千数百载而泉又复始名世因论隐之饮泉事时矫激以为廉耳是非知隐之者也凡事之系乎天者不可以力争也若贪可使廉系乎人也一洗弊陋而新之独不为贤耶隐之知之审信之笃奋而一试饮之使人知贪廉由已而泉无预焉信贤隐之也矫以沽名岂隐之谓哉杭之李君惟用始由国子生授同知歴漳州真定二郡泽下于民泉之仁也明周于物泉之知也磬折下士若嗜欲然则又泉之礼也既九载名不一沾刑录吏部署其行曰廉署其功曰懋用是有广州知府之擢予知君之往也过贪泉一试饮之必大着其廉名而泉得以复雪其贪名隐之得以遂释其矫名矣故说泉以赠
　　
　　寿徐母吴孺人序
　　
　　浙钱塘徐君克明与弟克勉游京师且十年矣克明既得官为工部司务欲请归为其母吴孺人寿以筮仕未尝少効劳不敢遽言其私乃归克勉代之克勉饬行李以予辱与其兄交好来告别余为之言曰人孰不欲父母之存然存焉者寡矣存焉而又耳目聪明康强无恙乐孰大焉子之归为母寿也将解囊取千金杂以逺方文绣绮丽之物以示富厚娱母心乎曰无有也将辟园池筑台榭错植花卉为四时玩好之具天和景明板舆以嬉游于其间乎曰无有也将烹鲜击肥陈笾旅豆宴酣乐作和声洋洋曽不知天地间何物可以踰此乐也寜有是乎曰无有也然则子之兄寿母也何以遗子曰昔欧阳詹未仕时其父母虽无离忧志不乐也詹在京师虽有离忧其志乐也詹才何高乎古人吾兄所素慕而学者幼而学于家壮而行于国闵闵焉夙夜尽瘁将以进取勲业流声实于无穷也此吾兄之志吾以是归为母寿则何如予闻而喜曰足矣古圣贤之教孝也养志为先子之兄盖养志也志之乐者身必泰寿必隆而况孺人有德善宜为天之所眷佑者哉诗不云乎如松栢之茂无不尔或承子归矣善致养以俟
　　
　　送浙江督学宪副刘君序
　　
　　安城刘君仗和登景泰甲戌进士第入翰林为庶吉士日以读书绩文为业于他事未尝干遇人恂恂寡言言必中理予与之游喜其笃于行也既而以纂修国志成授监察御史愼持宪度临事毅然不可回屡奉命巡按福建及圻内诸郡不为煊赫声既去人皆思之予于是又喜其优于政也盖君为翰林侍读赠学士忠愍先生之子建宁知府仗德君之弟先生在翰林有文名尝上书言时政十数事皆他人所不敢言者其气节落落可尚仗德又能自立以不落其世初为中书舍人升兵部职方员外郎皆有声称及知建宁其声益宏以逺君少服父兄之训而又勉学不怠宜其行与政若是懿也属者以在廷大臣公荐升浙江按察司副使提督学校夫学校所以育才治道系焉朝廷设教官郡有教授邑有教谕而皆副以训导浙为郡十一为邑六十九而教官之众生徒之繁皆总于宪臣督之其职不谓重耶在正统景泰间置而又废者再至于今盖三置矣予观其初置也举之者出于公而任之者亦知殚心以副朝廷宠任之意诚能重其职也及其久而弊也庸者怠其事而已或秉心匪猷者又从而扰之则所谓重者反轻矣不亦甚可悲乎今以君任之吾见其职将益重矣君行其勉之哉
　　
　　赠都督佥事翁公序
　　
　　同年进士三衢郑君孔佐以名御史擢福建按察司副使将行过余言曰往岁予奉命按治南圻至松江忽发背疽几不为世上人而卒以愈者备倭蘓州都督佥事翁公继武之惠也初公闻予疾即资遣良医治以善药旋又驰驱至蚤暮即卧所视病浅深谕左右人使扶持毋怠既愈乃去既去又使人往来候问不絶于途力辞之乃止自予还朝而公之惠我者无日不在于懐兹有福建之行道出于苏见公且有日矣愿假子一言以道余私公好读书寛衣博带进止详雅未尝识公者卒遇之不知其为武人即与居虽久不厌蘓之文学士与凡四方往来之宾客无不乐与游闻人之穷饿辄与钱而以病来告者亟遣医治之况君有王命为一方之倚頼者哉孔佐持宪度凛凛有风裁所至锄强扶弱大有利泽于民方其病也民相率祷于神奔走塞途有告神愿以身代之者况公信厚慈和素以生人为念者哉始君之病也公惧无以慰民心故急欲起之非私于君也而君之德公也谓公之急于为民为可念耳非私于公也是皆仁人君子之用心可以示人者愧予言荒陋不足以张之因君之请不可辞遂书此以为公赠
　　
　　黄孺人寿诗序
　　
　　孔才君在宋门为佳子弟得黄孺人为之帮助以贤称孺人性警慧剪裁之工裙襦间传玩以为不可及虑事能出人意外然不欲以才加其夫深自屏抑若无能也自奉极薄至鲑菜细琐人不能堪然不欲以俭事舅姑衣必整食必丰久而匮乏不继屡鬻假具未尝使之知也以勤治贫积丝粟以至裕实然不欲以财自侈而食饥衣寒药病赙死惟恐后也初从君游宦京师无何谪居荆门尝艰茹苦越十五年始得宥归故里及归而君卒孺人力支阽危既压而复起者数矣古谓妻道无成戒其专也使所遭如孺人尚嫌于专而不为可谓贤乎然则宋门何幸有孺人之贤岂天之报善偶不及君之身而使孺人昌其施于无穷也明年正月二十九日为孺人始生之旦年盖七十矣乡贡进士林君贵实其壻也求诸贵卿名士赋诗寓归以将祝愿之心而委予序贵实少孤贫孺人爱其才以女归之又资其百费贵实遂肆力穷经史入豪杰之流及来会试其女卒孺人又为抚幼穉年虽老而忘其劳则孺人之贤岂独宋之幸亦林之幸也诗凡若干首颂德之词为多于以见孺人之寿非幸致云
　　
　　教授黄先生挽诗序
　　
　　城东黄德弼先生没既一终其季子廷仪君以家学之经登科甲为材进士踰月吏部以南京御史缺员铨君试其职将行过余别手出一编诗甚巨皆达官要人哀先生而追挽之者授余序言予自操笔学赘文时凡应人挽诗若序之求惟道人之死为可哀于行治十不一二详也岂故疾善使閟而不传耶盖其人多非素识而有不能详者就或识之亦生平落然无闻而有不可详者详之非情何足以示逺也先生少所树立便入通儒硕士之目永乐初由邑庠生举乡试有名既而会试得乙榜拜广东揭阳训遵教人不侈辞章务绎于理士类多就才贤累累然起科目循岭南而下学校以修举称者莫之或先九载升东筦教谕先是学舍揺压无以居儒生先生至力白有司新之而教法一如在揭阳时起科目者盖増倍也又九载升江西南安教授无何以母丧归朝夕啼号抱忧郁成疾而竟不起时正统癸亥十月十四日也呜呼先生笃于为儒教人随所至有成卒而以孝死是不为无闻余早知趋歩尝礼事先生且于廷仪君少同学游邑庠复同舍则其识先生也不为素耶故于序诗非直哀其死而行治又特详焉使读者有所感而兴起也
　　
　　五马行春图序
　　
　　世儒语吏治以观游为敝政政之敝果于观游系乎否乎盖观游非能敝政也敝于忘为民也古之为国者欲节民劳逸作灵台以登欲宣上德意作丰乐亭以游皆为民者则夫观游之事可少哉吾莆有某者取汉制郡守有五马之贵绘五马行春图将以为广西平乐守黄公献见者咸谓行春观游事也事观游以敝政公岂贤者耶余闻而笑曰天以春生物君子以仁生民公之行春殆勤民以体天者耶公嗜问学负竒迈气起家为广东都帅经歴用儒饰吏以文济武不两载大有声称蔚为幕宾良既而用贤而有位者荐擢广西平乐守守四品秩位柄之专能奔走人加以才敏出人逺甚而一郡之地可卧而治也公之心则曰事出于思或有所遗委于闻或有所蔽遗与蔽为政者患之故方时之春也巡行郊陌乐与氓黎俱不自知其身之劳与五马之贵也惮劳而矜贵私于已者之恒态公能两忘之非重于民耶夫民狃于习习囿于土风遭于年之水旱不能皆遂其生良其性公于此闵闵焉躬谘访而为之所务使一郡之内物物皆春此公之心公之仁也岂观游敝政者类耶余每读古良吏传必三复想见其为人何意今人中幸见公也故不辞某之请而题于图之上方公名崧漳之龙溪人
　　
　　○记
　　
　　武昌府儒学进士题名碑记
　　
　　湖广按察司佥事同年刘君叔容以书来言曰巡抚右副都御史白公倡修武昌儒学巡按监察御史江君元勲实赞画之既成又欲取郡士登名进士者刻诸石以传不朽敢累子为文记之子能不辞士何如其为幸也予惟进士起于隋盛于宋至国朝为尢盛其间励名节树勋业焕然屹然与日星争光与穹壤相为无穷者固不待金石之传也而庸陋无闻倐如烟云之飘尽者虽金石岂能固其传哉况物之有形者必有敝金石有形者也而欲托之以不朽其可乎欧阳公尝言为善之坚坚于金石信然矣虽然国朝取人非一途特宠异者进士耳刻石于兹使后之学者观之知通经博古之为贵而益坚其日进不已之心亦古人劝勤学之遗意也夫为政能用心于劝学可谓知本矣是不可无记遂记之
　　
　　重修蔡忠惠公墓记
　　
　　成化六年春四海多以灾沴奏闻当宁皇上既自省躬又召内阁儒臣共图治理以为莫要于选大臣巡行天下凡民间利病可兴可罢者皆许便宜行之庶几格天心召和气以康惠亿兆民而都察院右副都御史滕公自明在选中乃奉玺书建节以来吾闽首访百司吏以贪残着闻及衰耄庸懦不事事者皆斥去而褒奬廉勤愼厚者使益修其政兴太平之治以上副圣天子敬天勤民之心既又周行诸郡过与化僊游之枫亭见道傍有巨碑刻云宋端明殿学士蔡忠惠公神道悚然叹曰此非尝为四贤一不肖诗世称直臣者耶遂下马周视其墓蒙翳榛莽中亟发从吏驰谕分巡按察司佥事周君谟俾督所司修治之于是周君与知府蒋君云汉计其所需木石几何匠役几何凡既备乃以夏六月始事先封塡颓圹次作享堂及两庑仪门缭以周垣又复旁近地入于豪家者杂植繁木以障风雨砻刻欧阳文忠公所撰墓志立于堂中而以冬十月毕工方其经始也或谓公墓在赤湖蕉坑而此为非是按墓志载公塟于莆田县将军山岂当时地属莆田后属僊游因此近有古将军墓故名将军山今乡人呼为蔡山则因公姓而得名又况有碑石题识可据则此为公墓无疑赤湖蕉坑去此六七里则其父母之墓文忠公亦尝铭之所谓其里慈孝其冈平井即其地也歴岁既久地里纷更为子孙者尚亦遗忘况乡里为人得于传闻者安得不谬误哉任其事而考视详审者蒋君协力而成者同知习君襄推官李君俊莆田县知县王君玉也既成合言属予记予惟昔赵清献公知杭州请修吴越国王钱氏坟庙盖以其能保障一隅臣顺朝廷故也若忠惠公持行端直学博而粹于文立朝为謇谔之臣在外有神明之政风声气烈熏被于遐迩使忠义者増气谗邪者愧心其有功于天下后世过钱氏逺矣而坟墓不治行道之人皆为之兴叹况吾徒沾被其膏馥者乎此滕公所以倡为于上而诸君乐相成之盖其事虽若缓而实急出于寻常世吏之所不及为而有以慰吾人景仰先贤之心遂为记之以告后之嗣政于此者知谨视俾勿瓌
　　
　　移竹记
　　
　　置小居植花卉数十品光翠可人然犹以无竹为未快乃就丁仙官与明处移数茎植于轩后开北牕以临之又就童内翰大章处移数茎植于轩前前后相峙皆当花卉之中竹之清标雅韵类大贤君子他植物宜环拱承顺无或抗也移之日适烟雨霏微柯叶鲜润翼日辄扬蕤布绿欣欣然意若以为托根得所而予因之涤去凡累益増旷怀盖人物两相得也昔人谓移竹必用辰日又以五月十三日为醉竹日移之多蕃殖以予观之高山出云而雨泽降此移竹时也若必濡滞于日而适遇旱魃为虐水涸土焦几何能蕃殖也矧士者之居不可一日无竹方意之所欲得而犹趦趄以待日时犹欲用贤者旌帛已具而曰时未可也姑徐徐云尔其可乎哉若夫席珍待聘进必以时在贤者不可不自重也作移竹记以自观省亦欲以闻于操用贤之柄者云
　　
　　○传
　　
　　封大理寺评事方公传
　　
　　公讳智士学其字也姓方氏号拙翁其逺祖闳自莆城乌石山徙杜塘宋时有峻峤兄弟相继登进士俱官至金紫光禄大夫时号金紫方家公峻之后也公生未冠父母皆弃背去兄又从戎西蜀家之索几不能支公勉自树立不十载即完旧业乃曰百顷良田不如教子之贤每岁礼延名士于家塾为诸子师资给之费虽至倾囊无吝色性觥觥不随俗低昂赝者畏其直岁凶发粟济邻里不责其偿贫者怀其惠常修水利陂洎延寿杨公诸桥多用已赀士大夫高其义至于公府有所修造必起公督役功成民不知劳而官称其才无异词也兄自蜀还省墓敬事之如父及去厚赀送之后数岁念兄久违奔驰万里道慰兄于寓邸踰年始归居家好修洁祀先会客之堂与夫庖湢之所皆整比可观别构轩于灌木之阴坐卧其中或诵诗或读书至老不少倦尤好观通鉴纲目对客道古今人物贤否治乱成败事倾珠出囊纚纚不絶有识见善虑事宗党人咸咨以决疑有司之政不能通者往往延问故居虽泉石而门巷若喧衢然其心则淡如也公负高节未尝仕以子贵封文林郎大理寺评事天之锡予善人其信然哉长子述发解乡闱拜潮州同知季子逵举进士拜大理寺评事诸孙皆秀异知向学公之庆盖未艾也生洪武二十四年十月初五日卒以天顺三年九月二十八日得寿七十予尝从公杜塘上为山水之乐又与同知同游太学而于评事又官同朝故知公之善稔矣用论载其事以传使人知易贫为富与夫不仕而官皆非幸致也然公之为善初非有所期而天自应之或者善有未至而先怀觊天之心不亦妄哉
　　
　　韦轩林先生传
　　
　　吾莆九牧之林有号韦轩先生者讳珪字崇信居城东乌石山麓高祖讳尚孙祖讳弃兴化府学训导父讳应鳯世以文儒名至先生之兄絅斋公永乐丙戌举进士第一人为翰林修撰迁侍讲其文儒之名益振以逺先生幼从公学甫冠尽得其所传遂开门授徒年二十四五大肆诗文下笔辄惊老长者工楷法间为章草可观尝侍公游京师纵观山川之胜及归才益竒而学益入于老矣泉州守胡器闻其名荐为其学训导泉素无贤师士子多废学先生至力奬诲之自是往往有登科第而仕者庚子秋湖广聘主文衡所取士皆众所推让后多阶显融公没寻便归去而为之经理塟事抚诸侄无间言先生性严整于人寡谐偶然遇才贤者温温与言惟恐其不亲已也在官得疾舁归卒于家实癸卯二月二十二日也卒之时泉诸生皆来吊祭哭甚戚里巷间累月有嗟悼之声盖其平生有行检故人人所感仰如此配黄氏后六年卒子男三长统甲戌举进士选为御史辞不就除兾州知州以廉惠得民升淮安府同知次绪次纪皆知学愼礼节女二人长适训导李纯良次适方定孙男七人茂荣茂春茂昌茂蓁茂华茂竒茂达论曰絅斋公天分甚高学甚博其为文甚富而奇一时擅才敏者皆以为不可及而先生能继之并有声称可谓难矣然公擢抡魁入翰林其为学得施用于朝廷其殁也人犹以为未足以尽其所藴矧先生竟老于一庠之教哉悲夫
　　
　　郑处士传
　　
　　处士讳瑶字文圭郑姓郑故怀安之斗门村名家元有曰沙里者为闽清山长其四世祖也曰德光曰信者俱隐于儒其大父父也处士为儿时寡黙端重屹然如成人十岁丧母人感而怜之甫冠又丧父哀毁骨立几不可生时家甚单窭辛勤万状始克襄塟事抚弟妹婚嫁俱不失时中岁念旧业凋耗徙居郡城南力治生事积数家家用裕饶岁节哀祭殽品必致丰洁曰事死如事生也遇乡耆老恂恂执子弟礼曰见父行犹见吾父也人有以不给告者辄赒之曰仁同类以全吾天也永乐间会府鼓造钱币有二役夫以稽程日被拷掠不能自存处士衣食之以终讫工好读老子书与人谈多用书中语盖其性幽静黙有契也晚益愼持寡谐偶疾世之竞为儇利者虽亲故亦逺去尝赋诗曰世人皆巧我独拙巧者徒劳拙者逸但愿子孙皆似予世泽绵绵永无极因自号为拙老日惟挟僮奴遇二三知己处饮酒谈笑时为歌诗以自适卒时年八十有五奔吊禭者塞门良由其平生表表风节有足以感人者彼世之挟巨势负高赀其声赫然死之日一客不至亦独何哉呜呼于此可以观处士矣处士生三子赐济建建秀发好音举宣德庚戌进士诏选为庶吉士读书翰林院而出为郡判升浙宪佥事随所至着廉问人谓有父风云
　　
　　太史氏曰士君子责忠于有位而幽岩邃谷之士无讥焉郑处士杜门养晦拳拳焉以赒贫济患为心又勤训子使出而效用于时是所谓怀畎畆之忠者矣彼有位而尸素者眞可愧哉
　　
　　○志铭
　　
　　封太常寺博士熊公墓志铭
　　
　　封文林郎太常寺博士熊公德善盖一乡其卒也法应得铭子监察御史元吉以铭属予予谢不敢当元吉曰子与我为同年子不允铭孰宜铭言已涕丝丝下甚戚予亦为之恻然以悲呜呼置巧命拙元吉岂有利于其间哉公讳原字宗本成都资县人父讳应母某氏其先有单特者与王氏结契为兄弟因从其姓至公欲复之以未请于朝故犹公王而私熊也初公居戎伍手一巻不废以儒号介胄中家贫能积渐以至充溢人急难有求必悉力以应未尝避名士过其家率厚欵及得路絶不复通僦一室于逈絶以居元吉而督之学集乡旧贤子弟与同处聘宿学端行者为之师元吉遂登甲科为名进士拜官太常以直声进台諌公用太常最得恩封与配蘓氏儒人偕老享荣养天之锡予善人其信然哉生洪武甲戌七月初七日以天顺庚辰七月初十日卒于京得年六十七卒之时谆谆作仁义语意态如常盖公平生凝性情絶嗜欲死生之分预定于胸中异乎人逺矣元吉奉柩归故里葬用辛已十月十二日铭曰
　　
　　不废义于穷不易志于贵贞以持之儇夫所畏此予所以悼公不可作而铭公为无愧也
　　
　　桂处士墓志铭
　　
　　处士姓桂者讳广字士宏其先有讳某者仕唐为司空封银青光禄大夫上柱国曾祖讳德高仕元为两淮都运司提举皆为江西贵溪人今家于四川之成都者则自祖讳伯华始也伯华早游学四方晚乃抵蜀献王闻其贤命授文事于三护卫介胄之家寻终赐棺具塟之父讳士礼能世书业以儒名于乡母刘氏处士为人谦冲博雅绰有父风与人交初不甚欢久而有味礼贤士于家塾为子弟师厚给赀费不吝也人急难求假必随其力以应未尝控避士有落魄不偶者必厚遇之得路絶不与通虽其亲故多贵显亦弗轻以事委也性尤好读子史悉贯穿古今事变无遗人或叩之了辨如响此其凡也至于事亲笃于爱敬处兄弟无枝柱之声内外百尔姻属不相抵隙此尤伦行之大可嘉尚者世岂多见其人哉处士生永乐乙酉十月初十日卒景泰甲戌九月初一日享年五十配余氏子男二人长茂之举进士观吏部政次莘之女一人庆兰孙男一人善縁女二人善惠善贞茂之将归襄大事以自着行状求予铭墓志予于处士弟山举进士为同年而居又与茂之相宻迩视弟知兄视子知父则处士之贤有足征矣于其没也恶可辞铭铭曰
　　
　　人华其庐我以仁居人伉其门我以义趋维安维舒遗于后已裕如矣抑何恨之有余耶
　　
　　直庵柯先生墓志铭
　　
　　柯氏世载休德聚族垂五百年而子孙益蕃以贤有曰直庵者自少励行至老死能不累素风塟之时其族姓潜为序而铭曰先生讳常稔字本耕直庵其号也高祖荣老曾祖以润祖肃敬兴化府儒学训导博学有文尤长于诗赋有采薇集藏于家父原方母方氏先生性孝爱永乐初代父补戎役于成都自总戎以下见其方直无他肠咸爱之有机务必咨之介胄之士皆敬让不敢齿尝于通道得遗金亟访其主还之不受报处行伍能易艰为亨所恨者父母之老无他兄弟侍养每食辄不下咽既殁哀痛之忱至老不衰正统间以季子俊代役挈长子荣买舟还更葺敝庐修坟墓与凡先世旧物皆收复于遗废之余呜呼先生之承先裕后两无憾也洪武辛酉六月十四日生天顺丁丑二月二十三日卒寿七十又七配林氏先先生十四年卒子男三长荣次膺次俊女四长适陈次适徐次适吴次适周皆莆仕族寓成都者孙男四拱宸拱宗拱北拱寰女五曾孙男二楷相墓在金牛山之原塟用成化丙戌十二月十七日铭曰
　　
　　少入蜀父劳以服老归莆世祀以续先生之行此其大者铭以示于邦族
　　
　　贺渐墓志铭
　　
　　翰林学士永新刘保斋先生命予铭其乡人贺渐之墓且曰渐有才夭死宜寿其名以铭吾子幸勿让按状渐字期进遯庵居士之子母某氏少即出头角稠众中喜读书不事游戏稍长已能离经味奥理虽祁寒盛暑亹亹对圣贤语不休下笔为文千万言可立就里先辈有学行者咸师之独师艮斋刘先生父子为最久学既精熟又出其嬴以训人执经问难者常满座上性严静处斩斩中度宗婣故旧故争哄者悉与可否使平岁荒粜谷减常价之半人頼以不殍或倾囊出金为贫者输负世皆以为难遯庵尝为乡人诬讼于郡上书白父罪以归邑令祀先圣愆于礼度期进以直言为令所衔诬以他事系狱连坐者惧期进曰无为尔理可胜也诉于宪司竟释之正统丁卯景泰庚午癸酉三试乡闱不利及丙子始得捷天顺丁丑试春官下第归愈励志以图再举遭祖母及妻之丧悲痛成疾疾革脉乍有乍无神将离形犹从容作仁义语呼诸弟谕之曰我后不可絶因诵文信国寄弟诗亲丧君自尽犹子视吾儿之句翛然而逝天顺戊寅六月二十一日也生宣德庚戌二月二十九日得年二十九塟本里镜口不食之原女二人槐瑞栗瑞铭曰
　　
　　何志未将何命不长呜呼期进孰不尔伤我其铭之以传播于无疆
　　
　　东洲林先生墓志铭
　　
　　先生卒之明年其二孤寓书于京师谓潜曰吾父子师也子吾友也处师友之厚而铭其墓也于子实宜潜时方膺命往南京主试秋闱不果作既毕事复命又得归省之请率遽就道又不果作及抵家具牲币哭先生于灵次而二孤又速铭乃退而熏沐谨序而铭之曰先生讳兰字廷芳行十九姓林氏世为福清栖林人曾祖君正祖宗大号榕斋丁元季骚动与弟肇避乱于莆田里郑塘寻徙谷清里后许父震号省庵又徙于安乐里横渠世不仕皆以地理学鸣于时母宋氏城东德吉女先生少负大节崭然出头角于稠众中年十九习举子业二十四补邑庠生从翰林侍讲林公游问学深于造诣为文章务捭落尖新蔚然成一家言公亟称其力学可畏又自喜其得起予之人凡在公门者亦交庆其得佳友也时家甚单窭而门户又多虞先生力贫支之不至落莫永乐甲午贡太学丁酉秋以书经领京闱乡荐明年春登李骐榜进士第选翰林庶吉士辛丑拜广东广州府新会令下车首谒文庙退视学舍皆就倾压度工相材不旬岁而新选不昵之民以充弟子员日加训勅司教事者坐收成功邑有守御兵暴民久矣先生约以法而民始安初民争水利每以兵挺相残先生至治其尤无良者余皆私相戒语不敢复有争富民陈某二姓讼田久不能平先生判出于公皆悦服而退旧俗吊丧必歌饮为娱闻先生严教令而罢宣德丁未以母丧归后令至政尚苛蠧民困敝不聊生耆老谈鼎蘓观道等数百人不逺万里走京师上章乞先生还治诏许之遂去后令趣先生起苫块中以慰民心时方编造民数有黠民数辈遗百金乞减户口却不受蛮人入贡道经于邑上夜遇盗夺其货泣诉于县急捕还之蛮人叩谢去凡神祠载诸祀典者悉易敝为完费出于公而民不知扰力出于佣而民不知劳自是民益爱之如戴父母也先生素以廉辨称然疾恶太严竟为暴憎之徒所诬归为林下人归数年邑民李观华等累致问安书兼以厚贶邑虽有新令而爱慕犹不衰于先生也旧居狭隘别买地于东洲上缭以周垣垣之下取果木植之而荔枝为多中构屋以居自号曰东洲叟日惟读书大游肆于六经与夫百氏子史而时又寄兴于诗诗隽永深得晋魏体学者自逺方而至屦不絶户外缙绅大夫竦然想见其为人既见而温温似不能言即之与居愈久而愈可爱间而倾吐其所有愈叩而愈无穷性孝爱遇父母忌辰追感涕泣几不可生抚兄子敦征棨如已子棨秀发尤其所爱者严于训励今成名为材进士葬叔祖肇伯父履兄莆从兄应从弟芊与肇之配袁应之配方凡七丧人难之治家不肃而严丧塟事絶不用浮屠法至于巫觋符呪之术痛疾之如仇雠先世谱牒失于兵燹先生考其所可知者系之无郭崇韬哭墓之失而有狄武襄却像之贤晚岁益沉潜理学坐一室凝重如泥塑人稍倦则朗诵晋魏人诗音节谐金石琅琅可听遇风日佳时辄整歩徐行于东阡西陌间须鬓皓白老气英英见者嗟叹以为今世中见古人也生于洪武丙辰闰九月初七日以景泰乙亥十一月十七日卒享年八十其棺椁衣衾皆尝所自检者而殡殓有遗命一遵文公家礼云元配蒲坂郑氏继蓼江杨氏俱先卒继广东儋州时氏侧室宋氏子男二敔杨出读书善词翰次敷时出颕悟絶人以诗经领癸酉乡荐女七长适黄次适王俱郑出次适徐次适余次适吴俱杨出次适张时出次适丘宋出孙男一浦未晬而卒女二恭惠尚幼墓在惟新里龙泉寺榆林之麓堋用天顺丁丑十二月十五日也潜少时及门三年荷先生教爱之恩出于寻常万万既去而入官思为先生报者在建勋立节以副平生之期愧德薄才鲜未即遂耳仰止山斗屡欲一归以请益未能及得归而先生逝矣俛仰人世不知涕泗之横流也是宜有铭镵诸石以垂永逺庻几写潜与二孤凄惋之怀铭曰
　　
　　道之蓄诸身也不泽于世则淑诸人以传古圣贤皆然也先生方进而绌泽于世者百不一施而其淑诸人以传者浩乎未涯噫虽死其奚悲
　　
　　寿光知县杨君墓志铭
　　
　　君讳昕字符霁姓杨氏先世居福建之长溪宋淳熈中有龙桂者从其兄宗旦客瑞安讲学陈止斋之门久而卜居邑之汀湾遂为瑞安人则君六世祖也杨氏世为儒未有仕而显者至君之伯父讳景衡举进士累官福建左叅政使振耀其宗曾祖讳瑜祖讳良皆以景衡故赠福建左叅政父讳季号裕庵前母曹氏母李氏君自少负气节嗜读书郡守何文渊奇其才选充邑庠弟子员年二十四试乡闱得偕计吏以升累入会试俱不偶竟以太学生擢松江上海知县上海民多富饶其豪右者往往以厚利饵县官因肆其恶于细民君至摈私谒为政寛而不纵不数月暴力销软境内晏然寻丁母忧去民遮留不获相与泣而歌曰繄杨侯兮慈良惠我民兮无逋亡何为遽去兮有母之丧谁复惠我兮我宁不悲伤又歌曰杨知县为政淡然民自便我民聚钱数十万泣送杨侯侯不盼服阕上天官适华亭缺知县其邑之荐绅大夫及斯民之在都下者俱上章以君为请遂除君任华亭华亭亦松之属邑其赋税谳狱视上海尤多君理之有余力常莅学校与诸生讲说道理时又集邑中之贤者谘访民隐故施之于事无愆岁尝大祲郡司督租甚急君力阻之不听具状以闻悉蠲巡按御史以名荐于朝召试都察院例当得御史侍郎广宗崔公尝巡抚南圻素重君于是累累向人道其贤都御史顺义李公与崔有隙且忌君不阿遂摈不用以原职改任贵州之寿光下车辄谕民凡怀不平者得自陈亲与办理犂然当人心逐衣食于官者数十辈邑以大治有羣盗发民仓总兵官捕获论以死法君曰此饥民不得已之为也力争得减死人有所馈遗虽菓菜之微亦不受居官十余年衣粗食淡意豁如也享年四十又七以天顺甲申三月三日卒贫不能归其丧妻子常有饥色其属民封太常少卿刘公某屡给以薪米遂以不饥数日其弟时至始发丧归塟于其邑之集善乡西粤山之原实卒之年十二月十七日也元配胡氏继配张氏范氏子男二堂璞女二长已适人次在室君平居恂恂若不能言遇事辄发刚气虽力能宠辱人者不为之挫其治政之暇辄把玩经书探求性命之奥又旁及史传考法古君子立心行已之方性喜吟咏虽困剧不废为文鬯达无险僻之语类其为人卒之日寿光人叫号彷徨若无所依华亭上海二邑人闻之皆哭出涕又预合钱付数人走蘓州迎于水次侯丧至举而赙之盖其治邑随所至必力去民病而施其所欲者故为人所哀思如此予辱君交几二十年知其才行之优而嗜学不倦重愧不能及也其筮仕得一邑意谓朝夕当有迁以大其施既而入朝辄斥斥不久而死以君安于义命固无憾于其心然仁可以寿而夭才可以逺到而中止此凡识君者皆不能无恨也矧予又知君之深者哉遂考君之官世行治志而铭之以遗其侄贡士某使刻而纳于幽以寓予之哀且传君之美于不朽焉铭曰
　　
　　谓君为穷兮乃有位而禄谓君为亨兮胡不遐以趣呜呼天不可问兮理辞于麓俟后之兴兮君子有谷
　　
　　工部局副丘君邦礼配陈氏墓志铭
　　
　　孺人姓陈氏讳祥字淑慈世居延寿里涵江为隐士德和之女归同里丘氏为京局副使邦礼君之妻舅早丧常以不逮事为恨事姑旦暮上食饮无违意客至具觞殽以无为有人不知其贫治女事甚勤月积岁储久乃克裕性和而善教子女各就业无废惰者从邦礼君居官百费视官禄上下丰俭得宜又斥其余以贷乡里游寓之贫者即不能偿置不问邦礼早起趋公所抵暮始归一切事孺人皆以劳自当不使之知初余入京舍其家未尝闻其出疾声戒诸子相礼遇甚厚始犹疑其第勉强一时乃至久能不变也及邦礼君请老归家事种种就绪于此可以安坐享富乐矣而孺人犹履俭约食不累豆服饰出洗刷以为新人难之是知人之造家必内有佐助者之贤否则几何不始立而终败哉孺人生于洪武丁丑六月十四日卒于天顺已卯八月二十三日得寿六十又三生一男曰谟其曰谅曰讃曰诚曰谱曰谦皆侧室出二女皆适人孙男四曰忠曰宪曰泰曰恕皆幼墓在延寿里涂山之原塟用辛已十二月二十四日也谅举乡闱有名会试辞教职卒业太学今闻讣将归守制来求予铭铭曰
　　
　　不疚其艰勤以自毖不利其亨而戒倾踬此女妇之所难为孺人之所易我其铭之非独慰九泉之思将以昭示于来世也
　　
　　叔母孺人何氏墓志铭
　　
　　孺人何氏莆维新里锦江人曾大父道夫号清修大父允恭号东隐父宗朴号頥正道人连世不仕以行义重于乡母郭氏初孺人之姊归柯氏为我叔父之室有贤行方逾三年卒叔父闻孺人贤如其姊复遣媒妁聘为继室姻属多助为之言久而始从及归事我大父母承颜色教令一信而顺于叔父得辅相之宜于凡内外属人上下适其分其自奉皆薄其推以及人者无或吝其收恤孤贫子女皆厚及长又婚嫁之使不失时时人皆谓贤孝慈和必享寿考乃以天顺八年九月十一日卒仅得年五十一生三男曰深曰混曰沣其一男曰澜及二女皆侧室郑氏出也深居丧不出庭户朝夕哭尽哀来吊者怜之且谓非孺人之教不能然也墓在醴泉里斜山棘州坑之原塟用卒之又明年丙戌正月十一日先期深以书来告潜悲弗获临兆从事顾以所能用情者执笔为铭文埋于幽以长其声而已铭曰柔而嘉愼所履意度汪汪无愠喜宜永年宜遐祉方陟其亨倐而止吁嗟乎天何为尔琢辞于石昭厥美垂千百龄无已已
　　
　　○哀辞
　　
　　封孺人杨氏哀辞
　　
　　悲流岁之倐忽兮灏零露以瀼瀼嗟背蘐之颓谢兮嘅于邑而无芳閟闺闼兮憭栗掩帷箔兮空凉维姱德之贞顺兮宜寿考而不忘胡为罹此殃戾兮汨长夜之茫茫遣巫阳而筮予兮恐离散而或后也乃不招于四方兮竟澌尽其莫救也岂骞翔以上游兮邈瑶池之无路也将揺佩于湘皋兮凛风涛而非所处也呜呼已矣轧予心而弗瘳将凿椒以为粻兮掇苹芳以荐羞载竚贻其莫及兮渺巴云之悠悠増惝怳而惨凄兮澘汍涕之如流谇曰苍茫无端兮孰从而欵仁必遐龄兮何不我亶顾哀荣之两全兮世不多有呜呼全生而全归兮夫复何咎
　　
　　○祭文
　　
　　祭张姑文
　　
　　维景泰五年岁次甲戌夏五月某朔客金台侄柯潜向方哀告于横渠张舍亡姑之灵曰潜覊迹京华去亲旧几五载矣方此倾仰而一段凄风忽自南来遽觉有怆然气无何吾姑之讣音至矣呜呼哀哉追念潜家食时凡骨肉之亲俱保完无虞岁节聚合欢庆于一堂之上其乐可胜道哉讵意不旋踵间没者四人先大母继以吾妻又继以吾妹又继以吾姑仰而哭俯而思推究速祸之由则吾家深仁厚泽奚宜有若是之殃咎也呜呼天其可问耶惟姑之生其性聪慧其行慈良妇焉妻焉母焉靡有不宜者夫何天夺之早使子未有成女未有归累累然早夜叫号前孰之襟后孰之裾哉度姑于此既不能瞑目九原潜之于姑病不及问死不及吊尤其饮恨而吞声也睇南山而兴嗟沥肝腑以陈词临纸荒迷涕泗交堕呜呼哀哉尚飨
　　
　　祭大父桃溪公文
　　
　　维景泰六年某月某日孙男潜闻大父之讣于金台寓舍不胜摧伤之至谨为位会哭荐以酒殽而告以文曰呜呼昔哭大母今哭大父其间哭妻哭妹哭姑不数载而丧者多也呜呼天乎何降讻之深而使我居不能安食不能甘病不能愈也嗟惟大父在褓而孤耿耿乎若向曙之星累累乎若几絶之缕也比长有知乃辛勤立门户而备尝乎艰阻也幸而既压后起者以气节之竒志虑之大寔羣中之翘楚也始贫而乏终富而余以勤俭所积非暴横所取也载饬祠堂载修先茔而其余力又营治乎屋宇也壶山之阳桃溪之曲窅乎其幽深者栖迟之别墅也明月浮波凉风入室灏乎其凄清者四时之俦侣也惟势炎炎人所趋而我所拒也惟贫无告人所弃而我所与也积书以遗子孙而谆谆是训者惟恐为人所笑侮也操成以待乡邻而形于进止者无敢或愆于绳矩也人皆谓天必佑善而若我大父者百岁可竚也奈何寿止七十有四而归骨肉于坏土也属纩之日闾里为之罢歌而饥贫者自痛于失所也况潜为孙尤所教爱者当何如其嗟苦也呜呼天乎恩不能酬言不能极徒南望号呼而挥涕之如雨也呜呼哀哉呜呼哀哉尚飨
　　
　　○说
　　
　　曹氏二子字说
　　
　　嘉名美字殷以前未有也有自周始其意欲为子者因之儆于心以善其身故不以国不以官不以畜币不以隐疾必于信义而择淑令焉后世日趋于浮靡僣拟为高则尧舜夔龙立奇为异则星云麟凤下此则饕慕珠玉志愈陋而名字随之甚非古人教子意也钱塘曹某今寓京师生二子皆颕异可教而成因名其长曰政字尚贤名其次曰润字尚德非所谓必于信义而择淑令者类耶修撰童君大章千户范君叔大皆其旧契也喜其不僣拟不立竒有古之风而又惧其弗克称也偕来请说于予使之日儆于心予方自儆不能有成而于二子尚何言哉请之不置则曰昔郢相误笔举烛二字燕相推其说行之燕国大治夫所推之说非郢书意也而能为燕国之益于二子亦以燕说之可乎天之生贤将以为政仕者事也人之修德将以润身学者事也岂曹氏之子欲其长者仕以治人而次者学以独善其身哉盖学而优则仕仕而优则学二者相资而不离也尚贤果欲仕乎则务学可也尚德果已学乎则出仕可也兄弟尚交勉之以无贻斯名字之惭
　　
　　○杂着
　　
　　砚铭
　　
　　刚其德也方其质也宁刚方以异不■〈身夸〉■〈身比〉以随我其监汝蚤夜以思直焉惟汝知之枉焉惟汝规之然则汝实为我之畏友何但策勋于场屋效事于文辞耶
　　
　　题李太仆咏梅诗巻
　　
　　梅峰李公朝退之暇咏梅花律诗百首用冯学士韵絶诗百首用冯学士题发乎情根极乎理骎骎乎风雅门堂盖达而工非穷也莆近时多作家人人完长卿之高垒鼓秦系之偏师出竒角胜未闻有推阻而退降者公坐观于旁养竒蓄锐欿然若无能一旦驰赤电舞豪曹冲突于羣雄之伍而偃旗弃甲败北者多矣虽然莆一隅耳讵知天下无敌手乎公试扬麾挑战以观其勇怯如何潜当策驽骀挥寸刃为公之偏禆也
　　
　　竹岩集巻下
　　
　　●补遗
　　
　　○诗
　　
　　读宋陈忠肃公传有感（见莆阳文献）
　　
　　边尘卷风天地黑铁骑长驱满南北厓山孤主知在无一夜愁心徧头白丈夫耻作负恩生举手擎天天已倾孤城如斗犹百战苍苍不遣功勋成龙虎可骑不可扰怒气吹人山亦倒君臣大义心自明白日青天悬皎皎岭海间闗草树寒四顾无人双泪弹国破家亡惟一死首阳有薇那忍餐节义文章理不烂万丈红光烛霄汉我懐往事悲复歌凛凛英风鬓丝乱
　　
　　对雪作（见莆风清籁集）
　　
　　去年腊月江南村梅花如雪飞纷纷今年饱看京城雪色比梅花更清絶繁弦急管是谁家流苏帐暖倾流霞何如金马门中客瓦鼎敲氷闲煑茶玉楼棱层银海动自笑书生能忍冻漏声催就碧窻眠一夜寒光照清梦
　　
　　送检讨庄孔阳桂阳判官（见莆阳文献）
　　
　　钟声催晓骑寒色上重裘笑别鹓鸿侣遥临山水州直言非不用髙志自难酬公暇闲吟处风清月满楼
　　
　　游灵云寺（以下二首见莆风清籁集）
　　
　　朝回天尚早骑马到岩扉涧水流花去山云载鹤归和羮芹菜嫩荐酒蕨芽肥适意坐来乆空岚吹满衣
　　
　　辟支岩（按黄仲昭未轩集登辟支岩追次柯竹岩韵共二首此其第一首也其第二首失载）
　　
　　攀云凌絶顶一望海天空野色断桥外鸟声髙树中烟凝芳草碧苔衬落花红万虑都消却长歌送暮鸿
　　
　　送行人司正邵震使安南（见莆阳文献）
　　
　　天王出震继虞唐宇宙重新化日长要使车书归一统逺颁正朔到殊方碧天尽处通容管瘴雨晴时过冨良珍重平生清苦节莫将薏苡载归囊
　　
　　无题和义山（原本四首今仅存二首以下见莆风清籁集）
　　
　　翠袖湘裾立晓风綘纱窓外画阑东伤心玉笛声初断回首瑶台信未通满地淡烟芳草碧一帘残雨落花红年来但守芳心在两鬓从教似短蓬
　　
　　人在蓬莱欲见难重门花落又春残惊回逺梦莺犹语题就长缄砚已干云母屏前香缕细水晶帘外雨声寒箧中旧制双纨扇愁拂尘埃强自看
　　
　　三月晦日作
　　
　　斗室翛翛半掩扉一春多病赏心违东风不忍轻相别吹送杨花满院飞
　　
　　棠梨白头
　　
　　开到棠梨春事休红情緑意总堪愁双禽无计留春住恨倚东风雪满头
　　
　　○文
　　
　　送兵部尚书王公还河州序（以下二首见莆阳文献）
　　
　　兵部尚书戆庵王公方五十二以病乞归河州疏五上上始赐俞允且谓疾己当复来命下荐绅大夫共惜其去而其中有为国家爱重贤才且知公者惜之尤深海内之士游学于都下者多踵门投诗诵其贤髙其节以写平生倾慕之意至于武夫悍卒庸人孺子闻公之去亦皆赍咨涕洟欲挽留之不可得独憸邪怪巧之徒为公所摧抑奄奄侧目思欲起而不能者则喜而相贺曰公去吾属可无患矣又相与言曰贵势之图去公谁复阻我哉葢公自少负气节读经史以古之光明磊落者自期正统己巳举进士为戸科给事中輙言事无所顾避风采英英动人庚午土木之变廷臣抗疏论权奸误国之罪又击死余党三人公实倡之既而敌骑薄都城公督兵拒守敌知有偹随遁去寻升右佥都御史守紫荆居庸二闗又督修闗南北三城相山之髙峻者为墩台数处分兵守瞭皆足为经乆之计景泰辛未奉命往淮扬緿督漕运兼廵抚之仕风清弊絶国用足而民不扰淮徐之间尝连岁水灾且大疫公大发官廪及敛冨人所输之粟厚赈恤之又为病坊处疾病之无归者择良医四十軰属以视药食令无失所活垂死之民余二百万其死而有子孙来告者予棺暴骨于野者使在处随收瘗之时朝廷闻民饥饿遣使助公理荒政至则公已经营绥辑而民皆得所矣使还奏公之绩乞赐褒崇公且驰疏自劾不能恤民患又言谨天戒尝以进君子退小人为先还朝上念其功升为左副都御史仍莅淮扬又上疏陈致治保邦十二事其言多讽权贵人上嘉纳之天顺初元权贵人阴中以事罢归里居无怼色悉谢絶宾友闭门读书时出展先陇不复他往辛巳秋敌寇入庄浪起公仍旧职参赞军务宼平复奉命理漕运公至徐百姓扶老携幼迎候水次欢声彻逺迩比就馆众拥入罗拜歌呼连三日乃止至淮亦然而漕运之政乆废于是复经理如初去年以廷论擢公为尚书公收用才良屏弃奸佞思修举废坠以佐圣天子兴太平之治而早夜究心屡至忘寝食及以病在告犹恳恳然以边事未寜为念此其忠义凯切自始仕迄今未尝一日忘于懐所谓颓嵩岱而不能压者故其去也君子以为忧而小人以为幸也然公有恩于民有功于国家天报之以福盖未艾而勿药之喜将不旋踵见矣公当促驾而来使忧者以乐幸者销沮其心而与杰士戮力国事以毕懐忠抱义之志愿然后退而休焉以收知止不辱之完名此予与天下士之所共望也因书以为送行序
　　
　　抚州府学重修记
　　
　　皇帝光复寳位以来屡诏天下有司兴学以崇化本而学之兴能称上旨者盖鲜吾莆周君莹以水部主事擢守抚郡既至首谒夫子庙退而周视学舍皆敝陋大惧废坠教基遂谂诸寮佐以公钱修之庙自大成殿东西序戟门灵星门学自明伦堂以及肄业之斋会馔庖廪之所工缮材良各得其度至于文昌楼洗墨池皆治以为髙明息游之具盖往来之人莫知其经始而特见其成既成教授李庆以书来言曰抚郡在唐时惟有夫子庙天复二年刺史危全讽立也宋庆厯间郡守马寻复增立学其制始备是后屡壊而屡有修之者然率皆茍简修未几而壊随之未有如今之既完且固为可乆也愿有记余观理财听狱凡起废决滞之方皆世吏之所用心以为才者也然非为政之本用心虽劳而治不效则怒而号曰何民之难理也独未知君子之政有易劳以为逸去难而为易者焉兴学教士是已葢人之起居饮食动作至于修身为国家天下皆自学出其教之也有师友之资有劝惩之则积而至于岁月之乆其化之行则纪纲修明其才之成则公卿大夫百执之选得其士其居常也誾誾秩秩可挹而亲其或临大节也浩乎不可摧夺彼琐琐世吏之所用心者其效曾有是乎故古之良吏载于史籍者多而文翁之守蜀褒然为首称也周君读经书尢精于诗逹于政世吏之所趋向者不暇为其弃不务者则先之故朝至郡而夕举兴学之政以作士民文翁葢不得专美于汉也郡之人登文昌之楼有堰隆然将复合乎则为我谢周君曰是乃天兆嘉祥以彰知木崇化之政黄震之谓第一流人物复出矣余于是时尚有以颂君者姑为之记修学之成使刻于石以俟
　　
　　●附録
　　
　　中顺大夫詹事府少詹事兼翰林院学士竹岩柯公行状（翰林院修撰门生吴希贤撰）
　　
　　公讳潜字孟时别号竹岩行四姓柯氏先世石晋时大理评事公寳自泉之晋江迁莆田武盛里生宋户部员外郎峡户部生进士长阳尉济长阳生潮阳令璇令之孙赠承事郎昱迁本邑安乐里族日以盛其所居山至今号为柯山承事生海丰令新之海丰令生海丰尉峃由海阳至公之父原朴九世皆不仕公生有异质周岁家人示睟盘一无所顾惟取书展玩乆之若有所悟者祖父异之曰是儿必以文章大吾门十岁就外傅喜赋诗十五能为举子文时林知县廷芳方行人澥二人以葩诗名郡中公从之游能尽得其奥旨正统癸亥征补邑庠生明年甲子领福建乡荐当赴礼闱以未忍离亲弗果行戊辰试春官弗第为国子生景泰辛未廷试第一甲第一名授翰林院修撰公丰神秀颕资性持重言笑不茍其所与游必斯文雅谊至倾倒无间非其类虽逹官要人气焰薫灼遇之不交一语当是时翰林诸老多为之引誉自是凡朝廷有选任有制作公皆与焉壬申四月升右春坊右中允兼修撰五月预修厯代君鍳癸酉书成赐白金文绮甲戌会试为同考官是岁五月预修地理志书三载秩满进阶承徳郎封父原朴如其官母戴氏为安人赠封其配戴氏继室俞氏皆安人丙子五月升司经局洗马仍兼修撰七月命往应天考试舟经淮扬士有暮夜投公鬻私者公叱之曰尔急去毋自速罪戾其人谓公阳却之固以请以所赂遗公前公怒命执之付有司治以法是科场屋肃然録成称得人为天下先还朝乞恩归省未行英庙复辟改元天顺更授公尚寳司少卿兼职如故仍许归省戊寅十月还京己卯二月奉旨修玉牒庚辰命偕吕学士原考礼部会试十二月命充东宫讲读官进阶奉直大夫加封父中允公奉直大夫尚寳司少卿兼翰林院修撰壬午吕学士卒英庙御文华顾谓内阁臣李贤曰吕原卒内阁宻命之地今翰林院文学之臣谁可嗣其任者贤首荐公曰具官臣柯潜清徳粹文于今罕俪上然之己而弗果用癸未二月复命偕陈学士文考会试未竟会场火而罢甲申今上即位以侍从恩升翰林院学士三月有旨选进士十八人李东阳等入翰林为庻吉士命公教以古文词学希贤不肖预执业焉八月上御经筵勅公兼经筵官九月奉旨纂修英庙实録成化改元八月主考顺天乡试九月玉牒成赐白金文绮丙戌殿试与读巻是月再奉旨教庻吉士林瀚等二十四人十月赐新刋贞观政要一帙十二月诏吏部臣简文学之臣堪入内阁掌宻命者数人以闻吏部王尚书翔复首荐公又不果用时命掌翰林公维持公正人心帖服八月进英庙实录升詹事府少詹事兼翰林院学士十月赐大明一统志戊子二月侍经筵讲读时礼部左侍郎虚位吏部臣疏乞以今阁老眉山万先生及公充之二人皆极翰林一时之选且意阶是可获大用名既上公复不果用七月诏下议慈懿太后山陵事公率僚属上章论合塟于礼为宜词甚剀切既而文武羣臣又合词上请制可之十二月赐经筵儒臣七人袭衣冠履时公已闻少卿公丧即其家赐之既而有司为少卿公请祭公陈情且乞营塟或谓公乞塟于礼非宜公曰人子患不能厚塟其亲吾尽吾心而己得请与否非所较也幸而获请虽死且不朽上念公经筵劳并与之塟葢异数也公受恩感激衔哀就道抵家择塟地于祖居东一里许和温山公既奉几筵第图绘形式付其弟通州学正江董成之时母太宜人在堂庚寅正月太宜人属疾卒朝廷遣官谕祭辛卯四月有诏起复时祭酒员缺乆难其人上知公刚方将用之公闻命具疏辞乞终制大畧言夺情非令典忠君者必自孝始未有不能尽孝于家而能尽忠于国者也上览疏许之初公素无疾至是以乆寝苫块患左足风痹比免丧乆之犹未平而寒疾继作矣公自必不起呼学正君与之诀而逝时癸已年八月十八日也距其生永乐癸卯十二月初六日年五十一娶戴氏先卒继娶俞氏前南京礼部侍郎纲之女侧室王氏子一宗文王氏出公早有二子皆不育泊宗文生适吏部荐公入阁弗获命学士永新刘先生戏谓公曰入阁与有子孰多公笑而弗答女二长适饶州府学郑教授之子邑庠生叔寛次亦夭俱戴出俞宜人有贤行事舅姑内外无间言抚宗文如已出公身后可无憾矣公平生负直气操行介持发而为文峻整有法类其为人尤长吟咏兴至举笔立就清新微婉绰有风致所著有竹岩集稿若干巻性尤喜言游供职之暇偕诸知己穷览胜概雅歌投壶分韵赋诗襟度豁如也既综院事修饰公宇即词林后圃结清风亭凿池莳莲决渠引泉公退宴坐其中又翛然若真登瀛洲者至于遇事感发言论侃侃扬榷古今毅然自负噫如公者可谓动静不违守之以正者矣故虽官庶僚已系天下之望位日通显望日隆重虽尝以圣贤之学经济之谋启沃圣心而未见柄用夫用不用非所以论公也公孝友天性爱二弟抚育从子始终无间因念季弟之早亡也悉以先公所构寝室让与其子宗璧而自与学正君别作室于都厅之东西以俭约自居而其睦族人也尤笃恩意先是族有戍瞿塘者父子相继死溺一子清尚幼未有知识公闻之恻然亟取以来以长以教洎有立始遣归其行义大都如此公之卒也廵抚福建都御史江浦张公以闻宗文遂以某年月日塟公先期遣人走京师乞铭表于当朝巨公谓希贤故门生宜有述希贤愚不肖闻公将北上方以晨夕得亲炙为庆奚忍遽闻其讣而与之永诀耶又奚忍执笔而为之论撰耶虽然师生义重不可终辞敬录公履厯之大者如右庻立言君子有所采择云
　　
　　像赞（从吾彭韶题）
　　
　　髙材逺韵清标粹学抡魁之中崭然头角玉堂宾詹敛博施约四海钦之北斗乔岳若究其用庻兴礼乐
　　
　　游文峰岩诗稿跋（门生吴希贤题）
　　
　　竹岩柯先生以文章雄一世曩在翰林尝奉上命以文章教希贤軰庻吉士十八人希贤愚不肖先生不鄙所以相汲引甚至先生为人风度凝逺胸次洒落故发之诗篇率清新俊迈如登千仭之岗天风飒至爽气袭人而此二章乃游文峰所作时先生约王君原雍偕行王君以事弗克赴既归録以示一时登览之胜字画髙古实先生所自书先生于人少许可独雅厚王君亦斯文之情味有同焉者诗之録夫岂虚辱乎哉王君求识一言希贤独念先生负天下之望进不得为伊为周道业以宏讵意别去数载九原不可作矣观此会令人徒抱无涯之悲呜乎其无涯之悲也夫
