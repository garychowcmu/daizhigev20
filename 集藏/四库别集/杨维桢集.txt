杨维桢集　[元] 杨维桢

目录
　第一卷
　第二卷
　第三卷
　第四卷
　第五卷
　第六卷
　第七卷
　第八卷
　第九卷
　第十卷
　第十一卷

卷一
　履霜操
　　霜鲜鲜兮草戋戋，儿独履兮儿宿野田。衣荷之叶兮叶易穿，采葶花以为食兮不下咽。嗟儿天父兮天胡有偏，我不父顺兮宁不儿怜。履晨霜兮泣吾天。
　别鹄操
　　雄鹄于于，雌鹄舒舒。两鹄比翼，其巢同株。五见树叶荣而枯，嗟尔比翼而不生雏。比翼将乖，雌雄羁孤。中夜雌啸，雄将曷如。宁为不雏，死作两孤，不愿八九子为秦乌。
　雉朝飞
　　雉朝飞，一雄挟一雌，雄死雌誓黄泥归。卫女嫁齐子，未及夫与妻。青缡绾素结，一死与之齐。人言卫女荡且离，乌得冢中有雉飞？琴声鼓之闻者悲。
　精卫操
　　水在海，石在山，海水不缩石不刊。衔石向海女，口血离离海同干。
　石妇操
　　峨峨孤竹冈，上有石鲁鲁。山夫折山花，岁岁山头歌石妇。行人几时归？东海山头有时聚。行人归，啼石柱，石妇岑岑化黄土。
　湘灵操
　　湘之水兮九支，湘之山兮九疑。皇一去兮何时归，攀龙髯兮逐龙飞。生同宫，死同穴，招皇衣兮复皇辙。九疑水，九疑山，九疑辙迹在其间。望飞龙兮未来还。湘之湘兮成水，湘之石兮成斑。
　箕山操
　　箕之山兮可耕而樵，箕之水兮可饮而游。牵牛何来兮饮吾上流，彼以天下让兮我以之逃。世岂无尧兮应尧之求，吾与尧友兮不与尧忧。
　独禄篇
　　独禄独禄，恶水浊。仇家当族，孝子免污辱。孝子躯干小，勇气满九州岛。拔刀削中睨父仇。父仇未报，何面上父丘。漆仇头，为饮器；脔仇肉，为食嘬，头上之天才可戴。
　公无渡河
　　公无渡河，河水深兮不见泥。公身非水犀，乌风黑浪欲何济？公不能济，横帆在河西。青头少妇泣血啼，有年不死将谁齐？公死河灵伯，妾死河灵妻。
桓山鸟
　　桓山鸟，鸣声一何悲。严父戒二子，分财无嫡支。父死未葬命一遗，两枝荆华摧一枝。呜呼桓山鸟，鸣声实堪悲。死隔别，生流离，百鸟闻之为嗟滋。
　乌夜啼
　　茏葱高树青门西，夜夜栖乌来上啼。报君凶，报君喜，愿君高树成连理。啼乌夜夜八九子，莫使君家高树移。乌生八九乌散飞。
　野雉词
　　野雉异兮家鸡，雉将雏兮栖栖。嫁刘季兮逐季飞，不逐季兮季狐疑。羽翼成兮两口苦无违。
旦舂词
　　儿为王，母为囚，旦舂暮舂无时休。天高地辱日月流，母苦不得从儿游。汉家谋臣张留侯，老人立致商山头。君王轻信羽翼愁，十年身后知安刘，髡钳之人何以留。
　系子词
　　车驱驱，邓家孥。长绳系野树，小儿泣呱呱。泣呱呱，父一顾，可奈胡？弟儿在手不可俱。父再顾，眼血枯。行人断绳走匍匍。
　眉怃词
　　朝画眉，暮画眉，画眉日日生春姿。长安已知京兆怃，有司直奏君王知。君王毛举人间事，不咎人间夫妇私。
　结袜子
　　汉家九陛飞秋霜，公卿会立朝明堂。王生何人谈老黄，廷辱廷尉理不山。廷尉跪结袜，有如壮夫出胯下，面无惭色神洋洋。君不见黄石公进张良，夏侯章诋孟尝，长者之名从此扬。
　柏谷词
　　柏谷险，君勿趋。君一趋，龙为鱼。桨长岂识真龙躯，莱尔老妇能挽夫。论报不赐诛，桨长本无辜。举之羽林郎，大将军可奴。
　鸿门会
　　天迷关，地迷户，东龙白日西龙雨。撞钟饮酒愁海翻，碧火吹巢双猰貐。照天万古无二乌，残星破月开天余。座中有客天子气，左股七十二子连明珠。军声十万振屋瓦，拔剑当人面如赭。将军下马力排山，气卷黄河酒中泻。剑光上天寒彗残，明朝画地分河山。将军呼龙将客走，破青天撞玉斗。
　紫芝曲
　　商山巍巍，上有紫芝。采芝可疗饥，何独西山薇。西伯养老去古远，而独夫杀士，吾将畴依。卯金之子海内威，罗络齮龁将奚为？平生不识下邳儿，肯从汉邸同儿戏？角里绮里无人知。
　金台篇
　　高台起朔方，金色照天光。上有七十二凤凰，金鼎玉食高颉颃。王不居，志独苦，拜师礼重心愈下。群贤起，南西东，国耻一洒黄金空，十年燕雌今日雄。君不见姑苏何用黄金屋，野鹿穿花豕衔蓐。
　吴钩行
　　吴人杀二子，畔成双吴钩。吴王食赏令，不识钩中愁。临钩呼二子，飞来父心头。百金何足报，万户当封侯。佩双钩，比明月，为君嬖者斩、谗者刖。制诸侯，开伯烈，千秋万岁光不灭。
　胭脂井
　　井无水，荒龙倚。不知如，巴马子。仰天夜见黄姑星，水底喽喽话红鬼，长绳卷起天河水。井中人，不殉死，宫人斜在雷塘趾。
　平原君
　　平原君，起朱楼。美人盈盈楼上居，蹒跚跛汲彼何叟，美人一笑蹒跚愁。门下士，引去不可留。高价千金值，千金不惜美人头。君不见帷中妇女观跛者，一笑五国生戈矛。
　春申君
　　春申君，见利重，见理蒙。保相印，封江东，李家女儿入楚宫。春申灭国并灭嗣，舍人入相遗腹子。
　聂政篇
　　齐国壮士侪要离，念母与姊生慈悲。既而母死姊同户。乌乎丈夫一死泰山重，胡为轻付市井儿。
　易水歌
　　风潇潇，易水波，高冠送客白峨峨。马嘶燕都夜生角，壮士悲歌刀拔削。徐娘匕，尺八铦，函中目光射匕尖。先生地下汗如雨，匕机一失中铜柱。后客不来可奈何，十三小儿面如土。太傅言议谋中奇，奇谋拙速宁工迟。可怜矐目旧时客，击筑又死高渐离。滈池君，璧在水，龙腥忽逐鱼风起。沧海君犹祖遗策，孰与千金买方士。呜呼荆卿虽侠才，侠茸之死心无猜。君不见文籍先生卖君者，桐宫一泄曹作马。
卷二
　杞梁妻
　　极苦复极苦，放声一长哀。青天为之雨，长城为之摧。为招淄水魂，共上青陵台。
　即墨女
　　三逐乡，五逐里，即墨女儿乏容止。齐相取之齐国治，丈夫相国奚异此，丈夫相国奚异此！
　宿瘤词
　　采桑女，项如罂，受教采桑，不受教观大王。大王聘之居中榜，旧衣不换新衣裳。采桑女，项如罂，宫中掩口笑喤喤。尧舜桀纣陈兴亡，中宫笑口惭且惶。服后服，正后宫；卑宫室，亲蚕桑；减戈猎，斥优倡。诸侯玉帛走东方，王上帝号声煌煌
　锺离春
　　锺离春，白头深目凹鼻唇，皮肤若烟面如尘。手有五色之彩线，为君补衮成天文。渐台之君荒且忮，明朝夷台作平地。太子择日正储位，锺离在宫齐国治。
　荆钗曲
　　扶风女，行如有嬖，貌如锺离春。三十不肯嫁，独识五噫君。荆钗服终身，井臼操必亲。举案上食如大宾。如何会稽守，糟糠告去如市人。
　唐姬饮酒歌
　　皇天倾，后土颓，王降世兮汉祚衰。王作黄泉兮誓相随，王死胡用吾身为？
　冯家女
　　冯家女，绿发盘双鸦，乱离弃乡土。聘入将军家，将军爱幸诸妇妒。颜色粹美无疵瑕，掩鼻袭余术，泪眼啼春华。冯家女，昨日堂上人，今朝厕中鬼。将军不为疑，司隶不为理。道旁古冢生棘榛，十年孤愤何由伸？呜呼千年孤愤何由伸！
　梁家守藏奴
　　将军椒房亲，跋扈阚如虎。嗟嗟孙家儿，岂识鸢肩主。有司夜捕帑，藏婢及人母。紫金与白珠，没入将军府。吁嗟乎，梁家婢，何太苦。不知将军妻，秦宫妇。三主六君七贵人，明日飞花乱红雨。
　昭君曲
　　胡月生西弯，明妃西嫁几时还？不见单于谒金陛，但见边烽驰玉关。汉家将军高筑坛，身骑乌龙虎豹颜。何时去夺胭脂山？呜呼何时去夺胭脂山！
　又
　　胡雁向南飞，明妃西嫁几时归？胡酥入馔捐汉食，胡风中人裂汉衣。胡音不通言语译，分死薄命穹庐域。君不见越中美人嫁姑苏，敌国既破还陶朱。嗟嗟孤冢黄草碧，祗博呼韩双白璧。
　大唐公主嫁匈奴行
　　匈奴听镝忘劬劳，外家未必忘飞（骨高）。如何异类待同匹，丹凤下与枭为巢。君不见大唐公主亲嫁辱，终唐老鹘来相纱。渡河白来话涕泣，后人犹以昏为交。
　虞美人行
　　拔山将军气如虎，神骓如龙蹋天下。将军战败歌楚歌，美人一死能自许。仓皇伏签答危主，不为野雉随仇虏。江边碧血吹青雨，化作春芳悲汉土。
　丽人行
　　杨白花飞愁杀人，美人如华不胜春。锦鞯驮起双凤缕，黄门挟飞五花云。白日雷霆夹城道，乐游园里春正好。就中小姊最娇强，雌雄双飞观者恼。瑶池斗草碧云移，草青草歇春不知。黄裙有恨随春水，椒房青蝇何处起。君不见翠羽飕飕帐一空，东方蝃蝀缠紫宫。
　六宫戏婴图
　　黄云复壁椒涂苏，银床水喷金蟾蜍。宜男草生二月初，燕燕求友乌将雏。芙蓉花冠金结楼，飘飘尽是瑶台侣。宫中个个承主恩，岂复君王梦神女。栴檀小殿吹天香，新兴髻子换宫妆。中有一人类虢国，净洗脂粉青眉长。百子图开翠屏底，戏弄哑哑未生齿。侍奴两两舁锦（朋），不是唐家绿衣子。兰汤浴罢春昼长，金盘特泻荔枝浆。雕笼翠哥手擎出，为爱解语通心肠。宣州长史耽春思，工画伤春欠春意。吴兴弟子广王风，六宫猫犬无相思。君不见玉钗淫鼋戕汉孤，作歌请献螽斯图。
　日重光行
　　日重光，今日西没，明日上榑桑。日重光，日复日，上榑桑。人长往，不返故室堂。日重光，身后西目谁短长。日重光，言果果，神伥伥。
　三叟者诀
　　道逢三叟者，高寿比神仙。问叟何以寿？寿诀倘予传。上叟前致辞，大道抱天全。中叟前致辞，寒暑顺节宣。下叟前致辞，百岁半单眠。是为三寿诀，所以能长年。
　三青鸟
　　翩翩三青鸟，来自西王母。作使东王公，请致东王语。白日不有夜，四时长为春。天上神仙宅，地上羲皇人。
　大难日
　　来日大难君不知，焦心弊力欲可为？早知大难学安期，炼煮丹石服灵芝。大药误死世所嗤，不如美酒千日可辟饥。美酒醉饱，一日以为老。美酒不畅，千岁亦为殇。
　大数谣
　　梁朝老桧昨夜死，海声已入西门市。草中张伯怀璧子，丹瓶有书谁识此。小夫争爵几时休，二十四考前无俦。黄金无方铸髑髅，楼船梦过西流洲。更生灵香那得偷，大树夜听声如牛。
　将进酒
　　将进酒，舞赵妇。歌吴娘。糟床嘈嘈落红雨，鲙刀聂聂飞琼霜。金头鸡，银尾羊，主人举案劝客尝。孟公君卿坐满堂，高谈大辩洪钟撞。金千重，玉千扛，不得收拾归黄汤，劝君秉烛饮此觞。君不见东家牙筹未脱手，夜半妻啼不起床，悔不日饮十千场。
　君家曲
　　生爱君家锦树芳，君家易别苦难忘。彩绳举柳高出屋，金弹流莺飞过海。旧时春光燕来后，旧时主人十无九。贾家贵婿多春情，共醉君家画雀屏。黄金只买五斗黛，为君添抹蛾眉青。君不见张娘秋面不食粉，八字青蛾莫娇损。
　城西美人歌
　　长城嬉春春半强，杏花满城散余香。城西美人恋春阳，引客五马青丝缰。美人有似真珠浆，和气解消冰炭肠。前朝丞相灵山堂，双双石郎立道旁。当时门前走犬马，今日丘垄登牛羊。美人兮美人，舞燕燕，歌莺莺，蜻蜓蛱蝶争飞扬。城东老人为我开锦帐，金盘荐我生槟榔。美人兮美人，吹玉笛，弹红桑，为我再进黄金觞。旧时美人已黄土，莫惜秉烛添红妆。
　崔小燕嫁辞
　　阖闾城中三月春，流莺水边啼向人。崔家姊妹双燕子，踏春小靴红鹤嘴。飞花和雨着衣裳，早装小娣嫁文央。离歌苦惜春光好，去去轻舟隔江岛。东人西人相合离，为君欢乐为君悲。
　城东宴
　　青骢辔，金牛车，一时宾从高阳徒。城东邸第三四区，天气淡荡春三初，主人爱客倾中厨。卜欢不知清夜徂，绢缨绝烛欢有余，卷波令格兵法诛。客狂起舞作旋胡，主亦击缶呼呜呜，人生浮草无根株。齿发日悴颜日枯，含珠乌能润黄垆，今日不乐将何如？君不见城南相国斫棺杀枯颅，身名只共葅醢俱，仕宦何用执金吾！
　西溪曲
　　西溪溪口东冈道，杨柳阴阴春欲老。花间系马我曾来，红雨伤春迹如扫。美人劝我金色浆，玉台赠以盘龙宝。愿作西溪一水鱼，趁尔容颜为余好。城南将军同醉倒，殡宫今已生春草。
　湖中女
　　湖中女，滑如脂。湖中女，芙蓉姿。湖中小桨荡莲叶，唱得吴王白雪词。轻裾利屐踏雁足，为客高歌激明目。生年不作人家妇，东人西人换恩主。主家薄幸非三从，归来抱瑟弹孤鸿。君不见东家女伴粗目丑，嫁得比邻呼何忪。
　长洲曲
　　长洲水引东江潮，潮生暮暮还朝朝。只见潮头起郎舵，不见潮尾回郎桡。昨夜西溪买双鲤，恐有郎缄寄连理。金刀剖腹不忍食，尺素无凭脍还委。西溪之水到长洲，明日啼红临上头。
　琵琶怨
　　蜀丝鸳鸯织锦衾，逻檀凤凰斫金槽。弦抽瓮茧五色毫，双成十指声嘈嘈。冢头青草天山雪，眼中红冰嵬下血。哀弦凄断感情烈，池上蕤宾跃方铁。
　鸣筝曲
　　断虹落屏山，斜雁着行安。钉铃双呎木，错落千株拌。愁龙啼玉海，夜燕语雕阑。只应桓叔夏，重起为君弹。
　内人琴阮图
　　花点吴盐春欲老，翡翠飞来剪芳草。美人睡起春思深，弹丝拊木写同心。荔枝五弦调急缓，阮家月琴轴初绾。须臾钧天双合乐，南熏殿中风动幕。梨园乐官乐不鸣，宫中之音和且平。
　内人吹笛词
　　天室年来教春坊，紫云制曲吹宁王。美人何处窃九漏，耳谱亦解传伊凉。鹍弦转断黄金轴，独据胡床弄横玉。冶情忽逐野莺飞，十指红蚕迷起伏。御沟水暖浴鵁鶄，天地久无征战声。芙蓉杨柳自摇落，岂识黄云边塞情。西楼今夜月色千，内人思仙望河鼓。白日萧条凤不来，井梧风动神乌语。
　内人剖瓜词
　　辘轳索褪垂金井，水殿风来晚花静。美人睡起袒蝉纱，照见臂钗红肉影。荔子浆酸摇左车，阿母新进朱陵瓜。侍奴手浴井花冷，水冰金盘擎掌瓜。鸾刀未破圆玉斗，斗破红冰惊落手。玉郎渴甚故相嘲，可忍食残团月凹？
　屏风谣
　　琉璃怯寒翡翠热，芍药芙蓉四时绝。深堂气候异冬春，门外酸风箭入骨。匡朱毾（登毛）踏香雪，红姬扶醉醉眼缬。金缸焰焰照罗袜，阿瞒娇娘太轻劣。隙光射人如白月。
　红牙板歌
　　百花楼前倡乐作，长鼻弯弯舞金络。生怜为齿焚雄躯，枯魄应节如何虞？良工削出红冰片，脱木生前岂容见？自非红鸾之舌为尔绳，安得三三贯成串？三郎耳聪穿月胁，强欲黄番谱关折。十三红儿舞鹧鸪，轻莲蹋节随疾徐。为君重制清平曲，节奏八风调玉烛。
　奔月卮歌
　　神犀然光射方诸，海水拆裂双明珠。大珠飞上玉免臼，小珠亦奔银蟾蜍。千年太阴炼成魄，岂识妖吞啖卮？刳胎乃堕欢伯计，玉斧椎开桃扇核。茅山外史海上来，拾得海月称奇哉。按剑或为龙鬼夺，掷手自戏仙人杯。雄雷雌电绕丹屋，顾免清光吞在腹。醒来不记墨淋漓，尘世随风散珠玉。铁崖仙客气如虹，金桥银桥游月宫。素娥饮以白玉醴，羽衣起舞千芙蓉。居然月宫化鲛室，坐见月中清泪滴。我方醉卧玉兔傍，但觅大魁酌天浆。不用白兔长生药，不用千年不死方。
　箫杖歌
　　空心劲草琅轩节，瘦如笔枝赤如铁。壶公手中曾掷之，黄公石上飞星裂。玑天道人双眼青，见之不减九节藤。神丁未窥混沌窍，中有万壑铜龙声。道人亲凿崆峒玉，九漏玲珑尺度足。黑蛇飞来膝上横，道人手中啸鸾鹄。自言奇音不敢作，寒星堕地风折岳。去年台山解虎斗，今年狼山敲豸角。铁崖相见洞庭东，腰间笛佩苍精龙。湘江雨脚吹雌风。相呼道人木上座，杖陂水拔须眉峰。
　筚篥吟
　　春风吹船下扬州，夜听笛声江月流。故宫摇落杨柳秋，客子于邑山阳愁。明朝此声不可求，乃知朔客杜宽者，手持悲篥寻南游。胡笳拍中愁未休，龟兹角管亲编收。王门历尽及五候，翩然鸿飞不可留。笛材既访柯椽锼，更协鸣凤昆仑丘。卷芦易地鸣陇头，城南思妇歌牵牛。欲绝未绝一缕抽，划然石裂千丈湫。叫噪鹅鹳飞蛟虬，洞庭之水天东浮。杜宽杜宽艺绝忧，艺隐岂比闵张俦。为君贳美酒，不惜千金裘。和我君山莫邪笛，与尔同登黄鹤楼。
　李卿琵琶引
　　李卿李卿乐中仙，玉京侍宴三十年。自言弦声绝人世，乐谱亲向钧天传。今年东游到吴下，三尺檀龙为予把。胸中自有天际意，眼中独恨知音寡。一声如裂帛，再拨清冰拆。蛮娃作歌语突兀，李卿之音更明白。玉连琐，《郁轮流袍》，吕家池榭弹清宵。花前快倒长生瓢，坐看青天移斗杓。铁笛道人酒未醺，烦君展铁拔，再轧鹍鸡筋。我闻仁庙十年春，驾前乐师张老淳。赐筝岳柱金龙龈，仪凤少卿三品恩。张后复有李，国工须致身。酒酣奉砚呼南春，为卿作歌惊鬼神。
　张猩猩胡琴引
　　张猩猩，嗜酒复嗜音。春云小宫鹦鹉吟，猩猩帐底轧胡琴。一双银丝紫龙口，泻下骊珠三百斗。划焉火豆爆绝弦，尚觉莺声在杨柳。神弦梦入鬼工秋，湘山摇江江倒流。玉免为尔停月臼，飞鱼为尔跃神舟。西来天官坐栲栳，羌丝啁啁听者恼。张猩一曲独当筵，乞与五花金线袄。春风残丝二十年，江南相见落花天。道人春梦飞胡蝶，手弄金瓢合簧叶。张猩猩，手如雨，面如霞，劝尔更尽双叵罗，白头吴娥年少歌，金刚悲啼尔乐何。
　周郎玉笙谣
　　周郎学仙吹玉笙，玉笙吹得丹山七十二凤之和鸣。曾侍瑶池阿母宴，座中调笑董双成。谪向人间赤松洞，洞口桃花苦迎送。南寻二女湘水头，十三哀弦不成弄。西洞庭，东洞庭，相逢铁笛铜龙精。从此吹春玉台上，丛霄不许谢玄卿。
　蹋蹴篇
　　江南女儿花娟娟，五花绣出葵花圆，蹋花上下双文鸳。双文鸳，玉连琐；髻斜斜，马初堕。
　又
　　金鞭齐停马上郎，落花旋风打球场，绣轮掷过东家墙。东家墙，嗓双燕；平头奴，摇便面。
　邯郸美人
　　邯郸市上美人家，美人小袜青月牙，绣靴对着平头鸦。平头鸦，蹋场下；包银壶，驮细马。
　又
　　裙翻柳脚垂青空，水花吹乱秋芙蓉，须臾气喘如渴虹。如渴虹，索银瘿；转辘轳，饮金井。
卷三
　皇娲补天谣
　　盘皇开天露天丑，夜半天星堕天狗。璇枢缺坏奔星斗，轮鸡环兔愁飞走。
　　圣娲巧手炼奇石，飞廉鼓鞴虞渊赤。红丝穿饼补天空，太虚一碧玻璃色。
　　辐旋毂转四极正，高盖九重县水镜。三光不凋河不泄，天上神仙宅金阙。
　　当时坤母亦在旁，下拾残灰补地裂。
　上元夫人
　　仙人在世间，招之还可来。何用三韩外，楼船言蓬莱。飒然精爽合，偕入东华台。
　　怖我以蛇虎，令我心死灰。叔卿忽见鄙，瑶池仍复回。已遣滈池璧，尚献新垣杯。
　　金棺不炼骨，空令后人猜。君不见易招天上三天母，难脱人间五性胎。
　毛女
　　沙丘腥风吹腐化，华阴毛女藏双鱼。宫中雨露不可食，餐松啖柏留春容。
　　桃花流水迷红雾，十二峰头度朝暮。自是婵娟有仙骨，入海徐郎岂知故。
　　衣沐雨，鬟栉风，槲叶楚楚山菕红。秦楼旧镜掩明月，咸阳目送双飞鸿。
　籛铿词
　　殷有贤大夫，黄发眉双白。男女欲不绝，饮食谷不辟。四十九室家，五十二嗣息。岂是山泽癯，咽漱炼精魄。
　　广成云道本自然，有人得之同寿域。君不见孔子窃比我彭，老彭之寿称以德。
　大唐钟山进士歌
　　睛如猫，须如茅，乌靴白简鸭色袍。元是钟山老馗唐进土，感君之赐何以酬君劳。
　　虽生不得禄，誓死为鬼豪。老馗血食岂敢饕，宫中饱食有祆耗，擘而啖之如啖螯。
　　呜呼若人使立朝，殿前秉笏山动摇。衔花有大耗，窃笛有大祆，肯使白昼见之而不枭？
　　尔祆尔耗，根深蒂牢。帝王养之，既各且骄。跳河蹴陇，翻天之杓。
　　呼呼老馗胡可招，呜呼老馗胡可招！
　大人词
　　有大人，曰铁牛。绛人甲子不能记，曾识庖栖兽尾而蓬头。
　　见炼石之女补天漏，涿鹿之帝杀蚩尤。上与伊同相幼主，下与孔孟游列侯。
　　衣不异。粮不休，男女欲不绝，黄白朮不修。其身备万物，成春秋。
　　故能后天身不老，挥斥八极隘九州岛。
　　太上君，西化人，自谓出于无始劫，荡乎宇宙如虚舟，其生为浮死为休。
　　安知大人自消息，天子不能子，王公不能俦，下顾二子真蜉蝣。
　道人歌
　　道人飞来朗风岑，玄都上下三青禽。傅桑已作青海断，鳌丘又逐罗浮沉。
　　初见蜍精生月腹，前身捣药婆娑明。还仙服食终恍惚，天上仙骸成积林。
　　手持女娲百炼笛，笛中吹破天地心。心地心，何高深。八千岁，无知音。
　龙王嫁女辞
　　小龙啼春大龙恼，海田雨落成沙炮。天吴擘山成海道，鳞车鱼马纷来到。
　　鸣鞘声隐佩锵琅，璚姬玉女桃花妆。贝宫美人笄十八，新嫁南山白石郎。
　　西来态盈庆春婿，结子蟠桃不论岁。秋深寄字湖龙姑，兰番庙下一双鱼。
　湖龙姑曲
　　湖风起，浪如山，银城雪屋相飞翻。白鼍竖尾月中泣，倒卷君山轻一粒。
　　浪中拍碎岳阳楼，万斛龙骧半空立。雨工骑羊鞭迅雷，红旗白盖蚩尤开，
　　青娥鬓发红蓝腮。紫丝络头双黄能，神弦歌急龙姑来。
　修月匠歌
　　天公弄丸七宝曲，脆如琉璃拆如线。月中斤人八万户，敕赐仙厨琼稍饭。
　　什什伍伍入杳冥，妙手持天轻欲旋。千斤宝斧运化钧，混沌皮开精魄见。
　　羿家奔嫁太轻脱，须臾蹋破莲花瓣。十二山河影碎中，轮郭重完冰一片。
　　缥缈长悬玉白飞，坚牢永结妖蟆患。封辞何用虮虱臣，功成万古蒙天眷。
　　一归兰路不知年，兔子花开三万遍。
　梦游沧海歌
　　东海之东去国十万里，其洲名沧洲。地方五百里，上有琼涛玉浪出没九岫如罗浮。
　　风光长如二三月，琪花玉树不识人间秋。人鸟戏天鹿，昆吾鸣天球。
　　橘子如斗，莲叶如舟，白凤如鸡，红鳞如牛。青瞳绿发紫绮裘，日夕洲上相嬉游。
　　铁崖道人隘九州岛，凌风一舸来东沤。始青天开月如雪，锦袍着以黄金楼。
　　楼中仙人睨物表，瑶笙引鹤缑刍头。戏弄玉如意，击碎珊瑚。
　　相招元处士，浩歌海西流。长梯上摘七十二朵之青菡萏，玉龙呼耕三万六千顷之昆仑丘。
　　黄河清浅眼中见，海屋老人为我添新筹。
　罗浮美人歌
　　海南天空月皎皎，三山如卷海如沼。绿衣歌舞不动尘，海仙骑鱼波袅袅。
　　翩然而来坐芳草，宰如白月射林杪。洗妆不受瘴烟昏，缟袂初逢鸿欲娇。
　　手持昆山老人笛，黄鹤新腔知音少。江南吹断桃叶肠，雨声夜坐巫山晓。
　李夫人
　　绝代一佳人，美色如洛妃。春月为作眉上彀，秋水为作眼中波。
　　歌琼蕤，舞玉枝，君王有情不自持。玉枝一夜摧，琼蕤一朝落，君王之心何以乐？
　　若有人兮有若无，来迟兮去促促。芙蓉叶上清露结，晴光倒射金虹灭。
　　山为雨，海为雨，何得分明梦中语？落蛾影灭百子池，灵风一阵彩云飞。
　望洞庭
　　琼田三万六千顷，七十二朵青莲开。道人铁精持在手，啸引紫凤朝蓬莱。
　　龙子卧抱明月胎，须臾化作桃花腮。嗟尔云槎子，何处忽飞来？
　　蓬莱之浅今几尺？黄河之清今几回？云槎子，云是江上来。
　　但知东方生，卖药五湖上，不知张使者，北犯七斗魁。
　　云槎子，吾与尔何哉，任公钓竿在东海，潮压桐江江上台。
　五湖游
　　鸱夷湖上水仙舟，舟中仙人十二楼。桃花春水连天浮，七十二黛吹落天外如青沤。
　　道人谪世三千秋，手把一枝青玉虬。东扶海日红桑椹，海风约在吴王洲。
　　吴王洲前校水战，水犀十万如浮鸥。水声一夜入台沼，麋鹿已无台上游。
　　歌吴歌，舞吴钩，招鸱夷兮狎阳侯。楼船不须到蓬丘，西施郑旦坐两头。
　　道人卧舟吹铁笛，仰看青天天倒流。商老人，橘几奕？东方生，桃几偷？
　　精卫塞海成瓯窭，海荡邙山漂髑髅。胡为不饮成春愁。苕山水歌
　　苕山如画云，苕水如篆文。使君画船山水里，荡漾朝晖与夕曛。
　　中流棹歌惊水鸭，捷如竞渡千人军。渡头刘阮郎，清唱烟中闻。
　　为设胡麻饭，招手越罗蚡。既到车山口，还过溘水濆。
　　东盛坝前折杨柳，西庄漾下纫香芹。东村击鼓送将醉，西村吹笛迎余醺。
　　三日新妇拜使君，野花山叶斑斓裙。使君本是龙门客，宫衫脱锦披黄斤。
　　愿住吴侬山水国，不入中朝鸾鹄群。酒酣更呼酒，挽衣劝使君。
　　游丝蜻蜓日款款，野花蛱蝶春纷纷。君不见城南风起寒食近，老农火耕陈帝坟。
　石桥篇
　　飞精石为室，万岁藏不得。忽然混沌破，石鲸横百尺。山头方广开，金策凌空来。
　　白猷双眼穴，长跪不能越。痴儿唾落饥蛟涎，新鬼旧鬼悲人天。
　　蹋石梁，拜石耕，五百凌霄在心影，过去过来弹指顷。
　　乌乎，石梁折，石饼崩，人间方见方广影。
　张公洞
　　正月八日记游仙，三十六天洞灵洞。
　　洞中窗户夜不扃，地底风雷日相哄。
　　巉巉灵骨谁手凿，纳纳虚谽曷时澒。
　　龙巅虎卧络薜萝，委盖垂旃挂鸾凤。
　　茎高玉稍陈玉拌，洼陷琼浆流码瓮。
　　元田鸦色白于鸥，丹室蛇光红似蝀。
　　石涵绿字紫泥封，玄哺琼华青子种。
　　白骡有迹蹋石田，金虎干声饮银汞。
　　樵柯已烂商四朋，蕊辇初过茅二仲。
　　牛车望气待著书，螺女行厨时进供。
　　胡麻流饭阮郎来，林屋刺船毛父通。
　　王生石髓随手坚，吴客求珠空耳缝。
　　九灵太妙苞气母，五岳真图特儿弄。
　　书传丹篆亦何须，石化黄金本无用。
　　玉盆濯发天鸡鸣，铁笛穿空神马鞚。
　　符行律令鬼承呵，声出脑宫龙听颂。
　　未应片石隔仙凡，溪上桃花自迎送。
　庐山瀑布谣
　　银河忽如瓠子决，泻诸五老之峰前。
　　我疑天仙织素练，素练脱轴垂青天。
　　便欲手把并州剪，剪取一幅玻璃烟。
　　相逢云石子，有似捉月仙。
　　酒喉无耐夜渴甚，骑鲸吸海枯桑田。
　　居然化作十万丈，玉虹倒挂清泠渊。
　花游曲
　　三月十日春蒙蒙，满江花雨湿东风。
　　美人盈盈烟雨里，唱彻湖烟与湖水。
　　水天虹女忽当门，午光穿漏海霞裙。
　　美人凌空蹑飞步，步上山头小真墓。
　　华阳老仙海上来，五湖吐纳掌中杯。
　　宝山枯禅开茗碗，木鲸吼罢催花板。
　　老仙醉笔石栏西，一片飞花落粉题。
　　蓬莱宫中花报使，花信明朝二十四。
　　老仙更试蜀麻笺，写尽春愁子夜篇。
卷四
　古愤
　　阴阴璞玉抱，幽幽雌剑鸣。
　　玉屈有时白，剑孤有时并。
　　如何妾玉身，长抱昏石名？
　　如何妾剑身，指为妖铁精？
　　天乎如有情，蚀月为妾明！
　　地乎如有情，河水为妾清！
　贸丝词
　　鸣鸠毋止棘，止棘为摧薪。
　　女子毋贸丝，贸丝为弃人。
　　相逢誓作同穴亲，大礼如一失，结发不终身。
　　外为狂夫暴，内为兄弟哂。
　　寄语贸丝女，卜语不可信，况乃卜非真。
　赤堇篇
　　吴钩父悖子，楚耶臣逆君。
　　曷比赤堇精，新铸双龙文。
　　作世无价宝，三卿无足论。
　　倚天落旄头，仰日裂飞云。
　　一怒安天下，持以奉至尊。
　吴城曲
　　吴兵夜入郢，小弟骄父兄。
　　弯弓射天日，辇土筑长城。
　　长城筑未竟，客主老蛮荆。
　陈帝宅
　　荒城陈帝宅，故殿吴王居。
　　曲池无锢石，老树有遗株。
　　高堂易梵宇，白足走钟鱼。
　　未知万仗后，兴废有何如！
　雉城曲
　　荡舟横塘去，塘上野鸳鸯。
　　鸳鸯忽飞去，相见双女郎。
　　齐唱雉城曲，共制芙蓉裳。
　　手洗藕花露，劝君荷叶囊。
　　何以报永好，解佩双明珰。
　　妾住雉城里，不是雉城倡。
　采桑词
　　吴蚕孕金蛾，吴娘中夜起。
　　明朝南陌头，采桑鬓不理。
　　使君从何来，调妾桑中喜。
　　不识秋胡妻，误认金楼子。
　采菱曲
　　若下清塘好，清塘胜若耶。
　　鸳鸯飞镜浦，鸳鸯睡银沙。
　　两桨夹螳臂，双榔交犬牙。
　　照波还自惜，艳色似荷花。
　　袖惹红萍湿，裙牵翠蔓斜。
　　大堤东过客，背面在兼葭。
　　日落红风起，清歌杂笑哇。
　海客行
　　海客朱雀航，下有五凤房。
　　三月发长干，六月下淮扬。
　　青丝牵白日，罗幕西风凉。
　　大姬劝金露，小姬弹空桑。
　　中姬执药馔，调冰浣肝肠。
　　海客睡不起，明宴寒神羊。
　主家祠
　　主家宴新客，内屋深罗帷。
　　贵戚金与史，长者陶与猗。
　　美人间中坐，玉质缕金衣。
　　歌声上碧落，不放青云飞。
　　杯行白莲掌，酒饮黄桐脂。
　　门下有书客，弹铗歌朝饥。
　道旁骑
　　春风扇官道，官柳黄金条。
　　道旁百金骑，侠气争春骁。
　　竹间小桃花，嫣如董娇娆。
　　下马隔花语，疑是花中妖。
　风日好
　　春来风雨颠，未见风日好。
　　今朝风日好，美人在远道。
　　美人招未来，相思把瑶草。
　　长鸟舞春风，为我一颠倒。
　春芳曲
　　春容不再芳，春华不再扬。
　　我欲倩游丝，花前系春阳。
　　春阳不可长，游丝徒尔长。
　　飞来双蛱蝶，缀我罗衣裳。
　　顿足起与舞，上下随春狂。
　太师宅
　　前朝太史宅，基撤万民庐。
　　太师一去宅，问宅今何如？
　　赤地无所有，庭树八九株。
　　缅怀炙手日，门前卿大夫。
　　肥马在东厩，脂羊出中厨。
　　光妓列秦赵，佐酒吹笙竽。
　　历年未五十，一抔不枝梧。
　　歌笑不于此，悔不桑为枢。
　　道旁甲第子，过马一踟蹰。
　招农篇
　　京城五都会，卓锥争比闾。
　　朱楼矗隘址，绣甍夹通衢。
　　酒削飨列鼎，贩脂来驷车。
　　东家见妖丽，西舍闻笙竽。
　　劬劬农家子，住在三家墟。
　　一日出京市，归不把犁锄。
　　千金卖恒产，买屋京城居。
　　京城岂不美，咄嗟异荣枯。
　　货殖非吾法，守望非吾徒。
　　仰屋视门傅，壁立檐无储。
　　却归卜丘首，邻里相揶揄。
　　嗟嗟食田子，食技汝不知。
　　食田可久业，圣主方捐租。
　南妇还
　　今日是何日，恸返南州岐。
　　汩汩东逝水，一日有西归。
　　长别二十年，休戚不相知。
　　去时虿发王，归来面眉黧。
　　昔人今则是，故家今则非。
　　脱胎有父母，结发有夫妻。
　　惊呼问邻里，共指冢累累。
　　访死欲穿隧，泣血还复疑。
　　白骨满丘山，我逝其从谁！
　淇寡妇
　　淇上有寡妇，始慕宋共姬。
　　食贫以自守，笑诮怀猜疑。
　　忽为盗所污，放僻靡不为。
　　昔为淇妇宗，今为淇妇嗤。
　　可怜困思反，不如贸丝儿。
　七哀诗
　　贫者欲无寿，富婴愿期颐。
　　惨惨里门道，哭声一何悲。
　　白头洒慈泪，红颜服嫠衰。
　　借问送车人，共惜纨裤儿。
　　问齿未逾壮，问家素不赀。
　　黄金不贷死，华屋中道辞。
　　南邻九十老，带索如荣期。
　瘦马行
　　瘦马青海种，新自流沙至。
　　市门顾不售，千金价无二。
　　肉骀大项领，匹帛可收致。
　　天寒道里愁，伏枥消远志。
　　瘦马虽伶仃，毅有千里气。
　　世无牙与青，瘦马与谁试。
　金山孤凤辞
　　肃肃金山凤，凤兮同阿房。
　　凤兮不凰老，孤鸣在高冈。
　　幸生一鸑雏，毛雨蔚成章。
　　鸑雏实不恶，反哺天性良。
　　坐革枭獍暴，不受雀角伤。
　　教之六律音，因之鸣朝阳。
　　来仪实有本，凤声益锵锵。
　　于乎金山凤，永为百鸟祥。
　焦尾辞
　　焦尾器犹在，焦尾音无遗。
　　眷兹古人器，恒以今四丝。
　　纤手弄掩抑，类作箜篌悲。
　　赤城有佳士，今人古人师。
　　独作古先操，颀然如见之。
　　饮以化人酒，此味从谁知？
　纨扇辞
　　团圆合欢扇，比似月婵娟。
　　婵娟有时缺，我扇岂衣圆？
　　秋风落梧叶，我扇同弃捐。
　　不得如秋叶，吹堕在君前。
　白门柳
　　步出白门柳，闻歌金缕衣。
　　事生不事死，曩誓今已遗。
　　空负地下心，百年以为期。
　　向来媒佻鸠，宁为今日思？
　
　丹山凤
　　丹山五色凤，千岁或一鸣。
　　来见君子国，见则时文明。
　　自从鸣岐后，野鸟袭为名。
　　凤兮德久衰，短歌空复情。
　梁父吟
　　步出齐城门，上陟独乐峰。
　　梁父昂雉堞，荡阴夷鬣封。
　　齐国杀三士，杵臼不能雄。
　　所以梁父吟，感叹长笑翁。
　　吁嗟长笑翁，相汉起伏龙。
　　关张比疆治，将相俱和同。
　　上帝弃炎祚，将星堕营中。
　　抱膝和梁父，梁父生悲风。
　涂山篇
　　朝发一钱渡，暮宿三江潮。
　　涂山有禅伯，饮我松间瓢。
　　遂登福勋庙，还憩汪罔桥。
　　涂翁不可诘，夜附山鬼妖。
　　载吊漆姓人，负恶忍兜苗。
　　既怀弯弓逆，可徒坐不朝。
　　逆名不可训，姑以后至枭。
　　涧谼洗遗骨，白日连山椒。
　骊山曲
　　骊山郁崔嵬，宫阙金银开。
　　月生谼鹊观，云绕凤凰台。
　　宫中红妆子，调笑春风媒。
　　青鸟衔巾去，乳鹿巡花来。
　　天王太白次，仓玉金粟堆。
　　石马动秋色，羌枝连暮枝。
　　只今瑶池水，八骏渴生埃。
　弁峰七十二
　　弁峰七十二，菡萏开青冥。
　　穷探最绝顶，龙舌呀岩扃。
　　高源下绝壁，海眼涵明星。
　　毒龙戏珠玉，残唾吹余腥。
　　胡僧洗神钵，密咒收风霆。
　　洞庭水如蓝，溟涬连沧溟。
　　下观人间世，九点烟中青。
　送客洞庭西
　　送客洞庭西，雷堆青两两。
　　陈殿出空明，吴城连苍莽。
　　春随湖色深，风将潮声长。
　　扬柳读书堂，芙蓉采菱桨。
　　怀人故未休，望望欲成往。
　尧市山
　　湖山七十二，西峰郁相缪。
　　閟饮有尧井，像耕余舜丘。
　　相传十日出，大浸稽天流。
　　生民窃生理，托市兹山头。
　　只今东震水，双雷没如沤。
　　仁人感地脉，望望终南愁。
　夏驾石鼓辞
　　周家十圆鼓，散落陈仓野。
　　犹有夏驾石，盘盘驾之下。
　　秦鞭血山骨，吴猎焦野火。
　　夏鼓建不拔，石鸣知者寡。
　　父老惧谶言，山空石长哑。
　虎丘篇
　　路出女坟湖，警跸霸王驱。
　　灵池飞霹雳，枯冢走于菟。
　　老禅犹点石，仙鬼只疑狐。
　　祖龙来发閟，银海又飞凫。
　要离家
　　金昌亭下路，春草没荒丘。
　　云是要离家，令人生古愁。
　　侏儿三尺干，不佩双吴钩。
　　中包猛士胆，白日照高秋。
　　忍死屠骨肉，视身若蜉蝣。
　　荆轲不了恨，庆忌成身谋。
　　如何五噫客，死与尔同仇。
　香山篇
　　放舟脂塘曲，盘游湖上雷。
　　雷鸣湖雨作，还泊香山隈。
　　美人斗香草，上有九畹栽。
　　美人在何所，搴芳招归来。
　　露下荆棘草，鹿上姑苏台。
　陈明桧
　　陈皇有遗宅，乃在鸟山中。
　　当时手所植，花木罗青红。
　　独有左纽树，阅世如龟龙。
　　怀哉手植人，不见三阁崇。
　　后庭种玉树，金井雕秋风。
　放龟池
　　我闻玄绪灵，无逃豫且厄。
　　毛公赎金钱，放汝鼋鼍宅。
　　何期报复义，背负将军溺。
　　至今山中池，洞玄露纯白。
　　我归放搘床，搘床犹翕息。
　东林社
　　陶公八十日，解组归山阿。
　　觉今若不早，我日十倍过。
　　开涂划荆棘，斧缺且无柯。
　　莱尔东林社，招我南山歌。
　　回视有漏因，已梧影与魔。
　　有求不补失，无亏所成多。
　　坐断前后际，不须辩维摩。
　隐君宅
　　隐君宅中区，心游入天境。
　　酌空引窊石，汲深出寒井。
　　檐花度吹香，池叶漏天影。
　　隐几鸣虚琴，悠然有真省。
　道人一亩宅
　　道人一亩宅，乃在清江浔。
　　山童解迎客，开户花木深。
　　幽草有远意，仙禽无俗言。
　　剑气或成虎，丹光欲流金。
　　丸中探日月，画前见天心。
卷五
　沙堤行
　　神州和羹连五城，沙堤新筑泰阶平。
　　正月一日太阳明，殿前两相水金星。
　　天王垂衣珠箔卷，太史新书五云书。
　　火城千枝花外转，道逢吴牛问牛喘。
　　左谋右断天子前，手持五色补青天。
　　南人不敢吹巢火，中国堂堂相司马。
　地震谣
　　四月一日南省火，七月一日南地震。
　　地积大块作方载，岂有坏崩如杞人。
　　如何一震白毛茁，泰山动摇海水泄。
　　便恐昆仑八柱折，赤子啾啾忧地裂。
　　唐尧天子居上头，贤相柱天如不周。
　　保国如瓯，驭民如舟，吁嗟赤子汝何忧。
　苦雨谣
　　去年雨，坍碱土。今年雨，没灶釜。
　　灶釜二月青无烟，官家火程不问雨。
　　胥靡移来坐监主，旬申亏官走插户。
　大风谣
　　大风起，不终朝。
　　如何三日夜，日日夜夜旋扶摇。
　　卷水覆我舟，卷土覆我窑。
　　乌乎太平玉管将谁调，五日一风不鸣条。
　白雪辞
　　痴云驾日日为黄，白光半夜漏东方。
　　广寒兔老玉发蜕，一箭刚风落人世。
　　锦宫肉屏香汗溶，酒如春江饮如虹。
　　彩鸾帘额不受卷，酒面洗作梨花风。
　　阶前狮子积不坏，十日璚田换尘界。
　　金钲取挂扶桑晓，照见璚田出寒莩。
　箕斗歌
　　计孛怯梼杌，紫木背文章。
　　我迕一宿直箕斗，不愁斟酌愁簸扬。
　　斗之柄，实司天；箕之风，由犯月。
　　箕胡为，张口吻；斗胡为，閟喉舌。
　　骑箕尾，诉阊阖。屏谗邪，正出纳。
　　文昌开，箕斗合。
　盐车重
　　盐车重，盐车重，官骥牵不动。
　　官铊私秤秤不平，秤秤束缚添畸令。
　　盐车重，重奈何，旖令带多私转多。
　　大商鬻不尽，私鹾夹公引。
　　乌呼江南转运涩如胶，漕吏议法方呶呶。
　盐商行
　　人生不愿万户侯，但愿盐利淮西头。
　　人生不愿万金宅，但愿盐商千料舶。
　　大农课盐析秋毫，凡民不敢争锥刀。
　　盐商本是贱家子，独与王家埒富豪。
　　亭丁焦头烧海榷，盐商洗手筹运握。
　　大席一囊三百斤，漕津牛马千蹄角。
　　司纲改法开新河，盐商添力莫谁何。
　　大艘钲鼓顺流下，检制孰敢悬官铊。
　　吁嗟海王不爱宝，夷吾策之成伯道。
　　如何后世严立法，只与盐商成富媪。
　　鲁中绮，蜀中罗，以盐起家数不多。
　　只今谁补货殖传，绮罗往往甲州县。
　牛商行
　　黄牛商，水牛商，驱牛渡淮道路长。
　　淮天喘热淮月黄，老商爱牛视如伤。
　　淮民耕稼禾上场，皮角有令恐牛殃。
　　君不见昨夜官军大索马，牝牡千匹如驱羊。
　食糖谣
　　朝食糠，暮食糠，食糠不如彘与庞。
　　君王雁鹜令，以粟甘易粮。
　　吁嗟今茫茫，吁嗟何遑遑。
　周急谣
　　江南凶，周波最急。
　　汉家使者识经权，矫制开仓输玉粒。
　　　君不见曩岁沟魂海不及，至今冤作枯鱼泣。
　劝粜辞
　　水旱阻尧汤，生民无罪岁。
　　后代仓廪虚，时和亦为沴。
　　孰云富而哿，甚矣贫不继。
　　借富以贷贫，穷哉已非计。
　　况乃指廪间，夏楚劫以势。
　吴农谣
　　吴农竭力耕王田，王赋已供常饿眠。
　　邓通董贤何为者，一生长用水衡钱。
　三男词
　　君不见羌胡之妻产龙鹫，骆家之妇生虎狸。
　　造物好或怪，痴儿以为奇。
　　金村铁妇不画眉，健手能运千斤椎。
　　怀妊弗知十月期，一诞三子如母豨。
　　邻舍来贺子，公相出茅茨。
　　亲戚来贺子，车盖生光辉。
　　里胥驰走闻有司，三竖内有麒麟儿。
　　阴阳者流来与推，张家瑞凤三联枝。
　　我闻其言信且疑，历扣古牒如元龟。
　　硖石三生未闻瑞，南昌四孕徒招非。
　　有条给乳本勾践，五羊十帛胡多仪。
　　他日唐檀验后事，不知介葛闻三牺。
　乞墦词
　　獬豸不击邪，化为兽中狐。
　　屈轶不指佞，化作蒿中刍。
　　黄金躯，高盖车，千夫百喏在一呼。
　　归来牛马惊里闾，低眉仰面承妻孥。
　　奉溲尝恶卑自奴，墦间比来奴不如。
　　君不见衡阳有客方诧妇，须髯似戟称人夫。
　家仕叹
　　小仕时为养，古有当会稽。
　　岂能食其官，以官养旄倪。
　　千金买作郡，万金收满车。
　　三年递邮传，谁以民为家。
　侯庶叹
　　甘日王侯家，厮庶躬宅枥。
　　后来事升降，小儿家荡析。
　　俯首厮庶门，王孙有忧色。
　秦刑篇
　　秦刑悖圣教，其律毒如兵。
　　大汉解倒悬，文网舒急绳。
　　朝仪取杂用，千载骂鄙生。
　　燕石觅玉质，郑调求韶声。
　　如何良有司，尚欲复秦刑？
　匠人篇
　　匠人久失职，秦人已开阡。
　　谁望云阳气，木土凿由拳。
　　后来兴利者，开渠引淮船。
　　吴牛拖辇石，喘月不能前。
　　老翁乏丁壮，捕汝在河边。
　　投水作河妇，天子罢庸田。
　花门引
　　大唐宇宙非金瓯，黄头奚儿蟆作虬。
　　跳梁河陇翻九土，惊呼夜半呼延秋。
　　朔方健儿袖双手，战马伤春舞杨柳。
　　当时天骄不借兵，渭阙黄旗仆来久。
　　快哉健鹘随手招，渡河万匹疾如猋。
　　白羽若月筋竿骄，弯弓仰天落胡旄。
　　吁嗟健鹘有如许，邀我索花固其所。
　　明年西下崆峒兵，壮士重忧折天柱。
　　折天柱，唐无人，引狼殪虎狼非麟。
　　空令汉女嫁非匹，穹庐夜夜愁寒云。
　征南谣
　　钱塘江头点行军，大嫂金鼓声殷殷。
　　千里万里鸡犬绝，杳杳南国深蛮云。
　　蛮邦父母若不仁，九重天子深无闻。
　　草间弄兵本锄梃，聚力四万称孤君。
　　皇华遣使宣主恩，横草未立终童勋。
　　闽南总戎赐斧斧，紫髯一拂清妖氛。
　　六网生来食虎尊，猛虎虽猛宁同群？
　　于乎猛虎虽猛丁同群，城狐社鼠何足云。
　忆昔
　　忆昔开元王盛时，海陵官漕米流脂。
　　可男老不识兵器，九牧长途不拾遗。
　　宫中君明臣告老，天下夫和妇循道。
　　蛮夷玉帛涉海来，海平远接三山岛。
　　仁人为邦未百年，民间斗米七千钱。
　　海陵官漕忽中沮，大舶灭没鱼龙渊。
　　潢池弄兵本赤子，渤海老臣能料理。
　　如何嫉作豺虎丛，岛国称孤奸万死。
　　花卿猛将乱国章，太阿倒持不可当。
　　君不见木兰杀贼谢天子，赏功岂愿尚书郎。
　唐刺史
　　冒天海国皆王土，万里明珠贡天府。
　　一从官守失仁人，牛马驱除化豺虎。
　　蛮衣有习黄巾帽，蛮旗无字题王号。
　　九重天子矜蛮情，黄敕加官非赏盗。
　　君不见溪蛮改过归大唐，世授刺史以为常。
　　于乎，坐令白雉修职贡，可是于今无越裳。
　法吏
　　法吏本止虐，非以虐为屠。
　　仁君除肉刑，仁吏泣丹书。
　　况以私怒逞，锻炼及非辜。
　　冥理绝好还，天网元费疏。
　　怀哉沈姆诫，可但俱焚如。
　又
　　民有杀长吏，于理大悖之。
　　仁人根所自，吏德久已离。
　　击之柱后法，辇火救焚辎。
　　彼哉汉儒论，残贼忧软罢。
　　愿言敷国惠，以膏残民痍。
　劭农篇
　　今日当假我，县守初出郭。
　　出郭到谁家？田父有新约。
　　桑阴抽扊扅，石旖度略彴。
　　田父喜我来，酾酒出杯杓。
　　招徕道上氓，卖刀买黄犊。
　　水南架鱼梁，水北筑稻屋。
　　十分麦上场，两番蚕上箔。
　　永愿吏不妖，重愿岁不恶。
　　呼妇杀黄鸡，重话田间乐。
　存与篇
　　东家万金产，西家百屋钱。
　　锢以铁门限，自比长城坚。
　　须臾一转首，后人不能传。
　　却观存与者，非帑非联阡。
　　巍然一高阁，阅世而弗迁。
　　问君何能尔，但指方寸田。
　樗蒲行
　　七十说不合，片谈立封侯。
　　百哉失飞臂，斗酒得凉州。
　　人言遇不遇，不系人劣忧。
　　亡羊与得鹿，等付卢雉投。
　　独不见张公座上三大户，
　　胡为百万一掷成私骰？
　贫妇谣
　　西家妇，贫失身。
　　东家妇，贫无亲。
　　红颜一代难再得，皦皦南国称佳人。
　　夫君求昏多礼度，三日昏成戍边去。
　　龙蟠有髻不复梳，宝瑟无弦为谁御？
　　朝来采桑南陌周，道旁过客黄金求。
　　黄金可弃不可售，望夫自上西山头。
　　夫君生死未知所，门有官家赋租苦。
　　姑嫜继殁骨肉孤，夜夜青灯泣寒杼。
　　西家妇作顷城姝，黄金步摇绣罗襦。
　　东家妇贫徒自苦，明珠不传青州奴。
　　为君贫操弹修行，不惜红颜在空谷。
　　君不见人间宠辱多反复，阿娇老贮黄金屋！
卷六
　金溪孝女歌
　　金溪石，石生银。
　　凿石石有尽，银令无时磷。
　　昨夜银官下，山头点银户。
　　葛家户，无丁惟二女，葛家父苦楚，苦楚与死邻。
　　二女痛父关一身，骈首跳冶裂焰闇。裂焰焚身不焚二女心。
　　天惨惨，神森森，化作双白金。双白金，盛龙锦，愿作万
　　寿卮，以奉天子饮。
　　一饮银鬼泣，再饮银令寝。
　金处士歌
　　苏州古隐君，实始虞仲，隐居放言，中乎清与权。
　　次曰澹台氏，言不枝，行不径，未尝匐走诸侯前。
　　五噫之夫，将其匹联。耕织为业，不废诵与弦。亦有天随仙配鸱夷子，理钓船。
　　去之五百年，求继者孰贤。阖闾古城阴，曰有处士氏白金。
　　长身而美髯，风局孤以古，古貌疏且沉。家不失箴，里不失任。
　　有余推与人，矧肯爵禄入吾心。心阙下，足终南。贫贱易屈，富贵易淫。
　　故大隐在关市，不在壑与林。凤凰不能引高，神龙不能引深。
　　人呼为处士，更加逸与贞之号，焉知古不如来今？
　　吾嗟今之士，既隐丘园，复事王侯。行无补阙，言无裨谋。惟禄食是媒。
　　诡贞而隐，诡逸而休。以为吾人优。放而返涧，恚岳陇羞。知闻士风，其不泚然在颡，岂吾人俦。
　彭义士歌
　　八十长者新城彭，一生好义不好名。天历饥告江南氓，官家鬻爵令新行。
　　嗟哉我彭粟有盈，内粟不与官爵争。岂惟内粟爵不争，民有乏逋我代庚。
　　乏力我又代民耕，民流过门给炊烹。吁嗟尔民曷报彭，期以八百之长生。
　卢孤女
　　卢孤女，年十五，官家新条括童女，东家媒娘传巧语。
　　卢家郎，选东床，奈郎自有妇，妾使余不当。
　　早知急婚事如此，悔不官家作驱使。上堂拜姑身未知，下堂失身唯有死。
　　归来抱琴弹高楼，苦调不作离鸾愁。东家聘，西家求，明珠火贝争委投。
　　河可干，石可泐，卢家女节不可勒。生作只影娥，死作独根柏。
　　呜呼丈夫腐节随草莽，阿耳之风齐砥柱。若道钱唐女淫苦，安得有此卢家女！
　孔节妇
　　有美丈夫子，玉质长髯须。自言五十五代强有力子之孙儒，其母曰陶大家。
　　大家生儿六月余，丈夫子，即称孤。零丁未保麒麟雏，大家一节誓不渝。
　　身有死，不二夫，与孤为命相噫呜，保抱不啻琉璃珠。但愿孤身寿，竖我门户扶我舆。
　　天助孔嗣孤无虞，五岁解读书，十岁能当闾，二十作赋喧三吴。
　　朅来大家八十逾。孤三釜，心何如？紫微相君新下车。
　　上推先圣恩及孥，荐书上达天王都。承恩归来拜起居，堂上鹤发霜颜都。
　　烹羊击鲜妇当厨，里中姆，欢相呼，孔家生儿天与渠。
　　康之阜，曲阜俱。康之水，流洒洙。曰贞曰孝表一庐。
　　杨子作歌歌不诬，他日太史春秋书。
　强氏母
　　强氏母，毗陵人，年已八十又一春。
　　强家郎，未七旬，五十入官教邑民，六十转官在邻郡。
　　大府婉画方咨询，守将急移檄，候吏持在门。
　　强家郎，捧檄告母母欣欣，一笑还一嚬，庭前大树风不停，孝子惜阴寸寸勤。
　　强家郎，养母素不贫。食有祝鲠寝有五色裀，其肯贪天之禄一日离其亲？
　　年未及致事，辞檄奉晨曛。
　　中书重尔天性真，驰文笺天天不嗔，赐尔孝子七品秩，罪衣姶妠青丝纶。
　　强氏母，随牒封邑君。一阳复，为生辰，邑官里老走侁侁。上堂与母千百寿，烹羊炮豕罗鲑珍。
　　强家母，抱牒谢天恩。强家郎，百拜百舞称雷尊。
　　日日起居太夫人，项间寿带日见双绦文，眼前离立五世之儿子。
　　强家母，寿儿匹，荣无伦。
　寿岩老人歌
　　寿岩老人宋都督，不肯新朝食周粟。
　　水晶国里七宝山，别有天地非人间。
　　山中黄石眠怒虎，圯上传书曾有语。归来牧羊寻赤松，万年枝上盘冬龙。
　　冬龙万年与石斗，老人一杯持自寿。炼石未补天南孔，坐见瀛洲生软红。
　　呜呼寿岩之人兮元不死，南斗化石齐崆峒。
　芝秀轩词四首
　　芝秀兮煌煌，罗生兮满堂。
　　紫云烟囷兮如盖，露湛湛兮沐芳。
　　美美夫人兮贤姱，集灵瑞兮未类。
　　芝何为兮为秀，匪植以生兮匪培以茂。协冲和以华滋兮食之而寿。
　　山嵯峨兮谷逶迤，歌紫芝兮吹参差。怀美人兮不可以追。
　　铁之泾兮凤之沼，思公子兮善窈窕。善窈窕兮乐康，聊逍遥兮岁年老。
　蔡君俊五世家庆图诗
　　蔡家肉谱繇司徒，西蜀蔓衍云间居。
　　胡笳一洗怨女孤，世世解读中郎书。
　　传家五叶忠孝俱，郁葱佳气无时无。
　　有母有母徐卿徐，生儿滚滚麒麟驹。
　　桧岩老仙老不枯，岩前双桂云敷腴。
　　绣舆从以斑斓裾，或拜或立或步趋。
　　登堂好弄如群鱼，中有一人美且都。
　　柏垣成阴返慈乌，平反一笑堂上娱。
　　春衫初试如舞雩，樵青渔童侍两隅，
　　坐中有客皆鸿儒。
　　晴帘花吹引香篆，午窗竹雨鸣茶炉。
　　不知人间有金屋，弱海之外为蓬壶。
　　只今诸孙税袾襦，文采个个成于菟。
　　玉阶清梦追尔祖，种德政与槐阴符。
　　太夫人在锡冠帔，曾玄满眼纡青朱。
　　纡青朱，胜买丹青添画图。
　铁面郎，美赵御史也
　　铁面郎，不愿白玉堂，愿着锦衣裳。上明天耳目，下见人肝肠。
　　江南使者欺天隐，黄金车驮实虚牝。忽焉青天近，天目峰前见秋隼。
　　父老出郭门，焚香拜使君。使君天上斗，斟酌元气成冬春。
　　成冬春，立皇纪，董狐已修三国史，柱下惠文须出理。
　　江南骢，行且止，万一谗邪塞天耳，手持尧时屈轶枝，独立殿前言国是。
　　铁面郎，真御史。
　奉使歌，美答理麻氏也
　　皇帝五年秋，皇华遣使行九州岛。皇明明见万里外，犹恐阴噎生蜉蝣。
　　奉使代天明，四目达九幽。假天喜怒私恩仇，欺皇明，是非一逆海倒流。
　　其中答理子，西边托周游。西边有鸟其名为休留，复有老狐九尾而九头，扇妖作怪呼匹俦。朘我赤子血，上敝十二旒。
　　力大泰山不可拔，答理子，一触泰山折之如不周。
　　呜呼汉有张纲，卫有吏酋，元有答理，足追前猷。
　　太史笔，不贬褒，我作歌诗继春秋。
　春草轩辞
　　春辉庭下春云暖，春草轩前草长短。
　　中有百岁宜男花，一色青蚨缀枝满。
　　青蚨子母生死恩，草有灵芝生孝门。
　　春辉照人春不老，芝草阑干芝有孙。
　　当时梦生芝草绿，瑶草琅玕栖别鹄。
　　孤儿日长草忘忧，锦衾护儿如护玉。
　　春菲菲，草油油，千金骏马五花裘。
　　吁嗟儿兮母好游，铜驼陌上春风愁。
　　草萋萋，春杲杲，游子归来在远道。
　　堂前何以报春辉，身上青袍照春草。
　萱寿堂词
　　孙家高堂风日好，堂前祗树宜男草。
　　孙家何婆昔宜家，今日宜男复宜老。
　　香雾蒙蒙吹绣舆，花雨斑斑上文褓。
　　阿婆之年八十深，五鸾恩诰封昆仑。
　　孙家郎，惜寸阴，把萱酒，为萱吟。
　　易摇千岁风前木，难报春辉寸草心。
　傅道人歌
　　祁连山人天骨奇，十五能运朱屠椎。
　　二十报仇许人死，杀人不数舞阳儿。
　　乡里不见容，官府不见治。
　　猛气奚所托，仗剑归京师。
　　京师杀柄司秋官，假尔爪牙虎豹关。
　　今日尸一逆，明日诛一奸。
　　朝食悖臣胆，暮食凶人肝。
　　龙蛇见血性思改，鸠隼化质身无难。
　　寻师度关陕，弃家入嵩山。
　　只今啖松久辟榖，剑埋三井飞精服。
　　能联弥明石鼎句，能和商颜紫芝曲。
　　客来启关不一语，但闻鼻息声满屋。
　　乌台御史卯金公，群邪胆落称人雄，囊封事毕志即东。
　　谷城丈人有前约，三井洞前寻赤松。
　留肃子歌
　　留肃子，草衣儒，居无室屋出无驴。
　　十年落魄走吴下，一日奋迅游天都。
　　自言袖有黄帝书，淮荒海盗及吴租。
　　大臣不讳省中休，法官交讥台上乌。
　　草衣言事不畏死，请剑欲斩崔司徒。
　洪州矮张歌
　　洪州矮张如矮瓠，大帛深衣没双屦。
　　自言矮瓠不食酒，惟贮先天九宫数。
　　早年侠气慕朱郭，轻财屡倒千金囊。
　　得道人疑李士宁，滑稽时效东方朔。
　　双瞳注射金蟆精，口如急雨倾建瓴。
　　卒然一语中人隐，王公错愕面发赤。
　　乌乎王谢误苍生，天下乌用尔宁馨。
　　居中可乏汲长孺，使边甲用苏子卿。
　　我本先皇赐进士，十年不调钱塘市。
　　宦程那敢问雄飞，国法新蒙脱胥靡。
　　西湖西，南山南，水华落日清而酣。
　　画船载酒遁名姓，三尺长喙金人缄。
　　嗟乎五鬼贼，三尸谗，矮瓠矮瓠无多谭。
　秀州相士歌
　　秀州相士薛见心，重湖风雨来相见。
　　手把茅山道人诗，亦有胡僧写束绢。
　　自云膝不拜公卿，海内名人初入卷。
　　缥绫方册锦盘囊，手录梅花道人诗。
　　道人不读姑布书，两目看天走青电。
　　梅花忽露太极心，南枝北枝开一遍。
　　秀州相士亦识道，一笑求心符铁券。
　　章生不相一只眼，桑生不相一尺面。
　　貌如削瓜帝治开，背如植鳍王业建。
　　君不见汉家将军如牯腰，午夜脐灯照悲唁。
　禽演赠丁道人
　　令威仙人归故林，白昼飞下天门深。
　　一千年人忽作鹤，二十八宿皆为禽。
　　俯头垂翅听驱使，走报祸福不敢谙。
　　南方朱鸟献奇状，部领其属来侵侵。
　　毛鳞裸介各异态，肖像妙合天地心。
　　翩然谢客欲高举，便恐灭迹丹霞岑。
　　东州名山指华顶，碧天倒坠青瑶簪。
　　人间华表或可拟，驭十时复来相寻。
　冶师行
　　湖中冶师缑长弓，有如汉代陶安公。
　　七月七日与天通，朱雀飞来化青童。
　　且莫随仙踏飞鸿。道人铁笛已在手，
　　铁冠八柱凌乔嵩。皇帝一统诛群凶，
　　猛士干将无所庸。
　　还徼上青子，天上裨重瞳。
　　江心火电流赤虹，云凝雾结愁蟠龙。
　　艾师行，赠黄中子
　　艾师艾师古中黄，肘有补注明堂方。
　　笼有岐伯神针之海草，箧有轩辕洪炉之燧光。
　　针窠数穴能起死，一百七十铜人孔窍徒纷厖。
　　三椎之下穴一双，二竖据穴名膏肓。
　　百医精兵攻不得，火攻一策立受降。
　　金汤之固正捣穴，快矢急落如飞鸧。
　　梅花道人铁石肠，昨日二竖犹强梁。
　　明朝道人步食强，风雨晦明知阴阳。
　　老师药卷不受偿，何以报之心空藏。
　　施药胜施羊公浆，会有仙人报汝玉子成斗量。
　医师行，赠袁炼师
　　大茅先生上天司死生，每岁考校月之二日为嘉平。
　　至今华阳有仙会，会则鬼兽叫啸丹光明。
　　上帝又闵其人之枉死，必生仙医有如贞白者，代居山中救愚氓。
　　自从贞白上仙去，杏林剪伐橘井夷沟坑。
　　越七百岁乃有袖云氏，弱冠学道朝天京。
　　天子问道赐爵秩，师拂衣去还山自吹鸾凤笙。
　　不烧竹，不辟榖，不餐日月精，不役罡诀甲与丁。
　　人有奇疾弗能名，郁如病草无勾萌。
　　师一视，挛者伸，瞽者觌，跛者行。
　　门之无父咀之剂、针石之兵，惟有日两炊饭折足铛。
　　乃云太上亲传一管笔、三轴经，无忧祖师传至我，我奉行之无足惊！
　　吾闻上古俞跗善疗疾，不施汤液、尚须皮毛解剥净洗五藏腥，如何三经一笔乃尔灵！
　　人报以金掷之如瓦砾，以廉售欲岂比长安清，亦何必隐居辛苦注草经。
　　呜呼，人生喜怒悲乐病易成，须发日槁为星星。
　　便从炼炼师乞浆啖火枣，青华定录共见茅君盈。


卷七
　堠子辞
　　堠子个个复个个，十里五里官道课。
　　行人快捷方式行，不从官道过。
　　吁嗟堠旁歧转多，堠子荆棘如铜驼。
　锺藤辞
　　南有美木，锺藤束只。锺藤日肥，美木削只。
　　于呼孤刚，柔恶毙之。孰操斧斤，为我理之。
　　醴泉辞
　　醴泉兮无源，灵芝兮无根。如何求俊兮，而欲求乎人门。泳水辞
　　泳水可以寻珠，射石可以饮羽。乃知一心之人兮，遇物而先无迕。
　枭芦辞
　　枭徒而不成凤兮，芦种而成荻。
　　此智者之操心兮，受降同乎受敌。
　龙虎辞
　　槛足兮虎成狗，烧尾兮鱼作龙。
　　得势失势兮，而以分乎雌雄。
　狗马辞
　　狗有乌龙疠马有的卢，的卢徇主兮乌龙食奴。于呼交之借兮无解，孤之托兮无婴。
　　吁嗟乌龙兮狗之解，吁嗟的卢兮马之婴。
　鹰马辞
　　鹰使司漏，马使警偷。臧者守杼，获者运牛。彼此职废，空抱主忧。
　　君不见薛恭尹赏各有所，两地一易俱称优。
　凤锵锵
　　凤锵锵，求其凰。凰既得，不复念母将。不如城头乌，日日夜夜哺母与母翔。
　鹤跹跹
　　鹤跹跹，乘君轩。肉翅重，不复戾九天。不如地上鸡，乃得窃药随飞仙。
　五禽言
　　唤起，唤起。东方明，门前已如市。上林有鸟杀司晨，苦杀萧娘睡方美。
　　提胡卢，提胡卢，沽酒何处沽？乌程与若下，美酒高无价。
　　小姑典金钗，劝郎醉即罢。君不见城中官长壶卢提，十日九日醉如泥。
　　姑恶，姑恶，姑不恶，妾命苦。姑有孝女，姑为慈母。妾亦甘为东海妇。
　　子归，子归，子不归，白头阿婆慈且悲。子弗归，待何时？君不见西江处士章九华，十年去赴丘园科，母死妻啼未还家。
　　行不得哥哥，我不行，奈我何？西山有豺虎，西江有风波。风波尚可壶，豺虎尚可罗。努儿关，平地多。行不得哥哥。
　归雁吟
　　江南荷叶黄，见尔来江乡。江南春水暖，归路同天远。春复秋，秋复春，南来北往多苦辛。
　　沤为友，鹭为邻。他山鹧鸪好结婚，只往江南生子孙。
　两鹁鸪
　　两鹁鸪，朝朝暮暮啼不休。天阴妇弃去，雨止还相求。
　　天公阴晴变不测，嗟尔夫妇难为逑。勃勃水西头，啼过东家楼。
　　东家楼前琅玕树，枝枝连理森相樛。无风无雨春正好，愿尔长作鸳鸯俦，
　　莫效前身鹰隼仇。
　匹鸟曲
　　建章宫中匹瓦飞，太液浮起双红衣。文塘小径迎春归，春红莲叶春猗猗。
　　金丸娇郎故惊起，白头双飞誓双死。上林雁归忍流离？九疑伥伥天万里。
　　长干沙头人望夫，愿托锦鳞西江书。结生不作白头伴，结死须作青陵乌。
　鲛人曲
　　鲛人居，钱塘湖。自从剑客过湖去，世人不识真仙儒。灵丹掷湖水，湖水清如酤。
　　江妃惜不得，贮在明月壶。鲛人夜饮明月腴，夜光化作眼中珠。手擎莲叶盘一株，
　　盘中走珠汞不如。世人无仙意，波心荡漾青头凫。烹龙炮凤日日千金厨，
　　何以洒君心热宁君躯。洒君热，宁君躯，须饮鲛人明月珠。
　义鸽三章
　　肃肃兮飞奴，好尔匹兮哺尔雏。
　　吁嗟尔德兮，均慈爱于鸬鸪。
　　肃肃兮飞奴，离尔俦兮别尔家。
　　吁嗟尔劳兮，比鸿雁兮将书。
　　肃肃兮飞奴，欻相失兮妇夫。
　　死者兮已矣，生谁适兮与娱。
　　朝不粒兮无与呼，莫不室兮无与居。
　　岂无他俪兮，我俪不如。
　　阅七日以死兮，矢一节而弗渝。
　　吁嗟尔烈兮，继比兴乎关雎。
　警雕
　　吁嗟乎雕来兮，汝趾不爪兮臂不翎，
　　横口竖齿长眉目兮，曾不钩吻而金睛。
　　胡为肆攫搏兮勇凭陵，称人类兮负鸟石。
　　吁嗟雕兮反已灵，庠序汝乡兮衣冠汝朋。
　　横翔傍舞兮群笑以嚣，阴窥狙伺兮风草动摇。
　　嗟尔丑兮不可以招，仇一狝兮将汝枭。
　　上或牾兮下或矫。隔截鸾鹄兮愁青霄。
　　吁嗟雕兮逞尔豪，击刚者怠兮与尔乎同遨。
　　贞柏苍苍兮乌府初霜，寒气袭袭兮皂雕在旁。
　　匪汝朋比兮伏阴纡阳，扶竖正直兮不茹吐其柔刚。
　　鸾凤远举兮枭獍云亡。吁嗟雕兮不改行，收汝族兮磔以禳。
　射罴行
　　草枯燎发原野业，老罴愤起千军敌。
　　将军名号巴而思，白羽惯数黄狼肋。
　　老罴决石如怒猊，将军立马攒霜蹄。
　　满弓一射正贯脾，马前突立人而啼。
　　南山白额当道卧，东西之人不敢过。
　　少年匹马随噪呼，从渠生拔白额须。
　　刳白额，作饮器，坐令泰山之妇歌好世。
　杀虎行
　　夫从军，妾从夫，梦魂犹痛刀箭瘢，况乃全躯饲豺虎。
　　拔刀誓天天为怒，眼中于菟小于鼠。血号虎鬼冤魂语，精光夜贯新阡土。
　　可怜三世不复仇，泰山之妇何足数。
　白翎鹊辞
　　白翎鹊，西极来。金为冠，玉为衣。
　　百鸟见之不敢飞，雄狐猛虎愁神机。
　　先帝亲手鞴，重尔西方尔。
　　海东之青汝何为？下攫草间雉兔肥，奈何猛虎雄狐狸。
　　白翎鹊，来西极，地从翼旋山目侧。
　　边风朔气劲折胶，材官猛箭与之敌，黄狼紫免不余力。
　　须臾白雪轻，一举千仞直，驾鹅洒血当空掷。金头玉颈高千尺，千秋万岁逢玉食。
　佛郎国进天马歌
　　龙德中，元气昌，天王一统开八荒。
　　十又一叶治久长，前年白雉来越裳。
　　中国圣明日重光，仁声极沓动嘉祥。
　　乌桓部族号佛郎，实生天马龙文章。
　　玉台启，阊阖张，愿为苍龙驾东皇。
　　瑶池八骏有若亡，白云谣曲成荒唐。
　　有元皇帝不下堂，瑶母万寿来称觞。
　　属车九九和鸾锵，大驾或驻和林乡。
　　后车猎俟非陈仓，帝乘白马抚八方。
　　调风雨，和阴阳。泰阶砥平玉烛明，
　　太平有典郊乐扬。尚见荣河出图像，
　　麒麟凤鸟纷来翔。
　　　　　　　　
卷八
　览古四十二首
　　其一
　　晋师纳天王，大义白日披。
　　尹固附孽子，奉籍奔蛮夷。
　　道逢周郊妇，三岁尔大期。
　　三年尹固死，妇言如着龟。
　　其二
　　出姜哭过市，呼天天实闻。
　　市人皆涕下，鲁贼当谁分。
　　出肗不归鲁，麟书诛其君。
　　其三
　　秦穆饮盗马，楚庄忘绝缨。
　　齐景恩一木，触槐有淫刑。
　　婧女告齐相，称说辩且正。
　　明朝拔槐令，婧父脱囚名。
　　其四
　　单父七弦琴，为治务感兴。
　　十金南门木，立令务必行。
　　单父有成效，夜渔若严刑。
　　南门能徙木，不能徙民情。
　　以此知巧信，不如拙而诚。
　　其五
　　韩厥戮赵仆，不以私害公。
　　后人援此义，往往为逄蒙。
　　曲逆不背本，事主可移忠。
　　伟哉刘公论，吕布真难容。
　　其六
　　应侯刻薄人，须贾得无死。
　　飞将杀霸陵，狼狠不足齿。
　　如何画眉郎，五日杀掾史。
　　其七
　　齐相善求治，议论人人殊。
　　盖公本黄老，一语盖有余。
　　诸儒不足听，醉吏自足呼。
　　醉吏狱不扰，诸儒多诉狙。
　　其八
　　恭俭汉天子，取士忌少年。
　　未应绛灌徒，廷中肯访贤。
　　徒为宣室召，复有长沙迁。
　　不见冯都尉，庞眉竟谁怜。
　　其九
　　田叔作鲁相，王不敢游田。
　　痛愧取民物，偿以中府钱。
　　汉人重长者，长者岂非贤？
　　其十
　　任安与田仁，周仕将军门。
　　厮养恶啮马，实坐贫失身。
　　发忿骑奴席，拔刀徒自分。
　　不会赵少府，何时别奴群。
　　乃知圣贤仕，端不与贱贫。
　　其十一
　　郭解本大侠，睚眦杀人威。
　　当其出邑屋，独不杀倨夷。
　　属吏脱践吏，卒感肉袒来。
　　此事实近道，可以侠少之。
　　其十二
　　汉廷古遗直，免官归田园。
　　已闻御史奏，严李有飞言。
　　矫制独无罪，加冠礼终存。
　　谁谓淮阳召，淮阳为寡恩。
　　其十三
　　出关弃孺子，南征笑狂生。
　　左右无黄发，淫夫挟之行。
　　戮杀汉使者，君臣起大兵。
　　尉佗羁汉绶，何曾请长缨。
　　其十四
　　成都卖卜士，大易先天心。
　　第子一区宅，桑榆有余阴。
　　何为天禄阁，忘身几陆沉？
　　门前载酒者，奇字时相寻。
　　为谢门前客，从今传酒箴。
　　其十五
　　子陵江海客，本非沮溺伦。
　　仁义立奇论，岂果忘吾民？
　　狂奴作故态，飘然归富春。
　　客星犯帝座，太史奏天文。
　　故人信符谶，三分等浮云。
　　其十六
　　武丁梦良弼，审像极冥搜。
　　光武思故人，物色在羊裘。
　　彭城有处士，君恩贲林丘。
　　股肱不为用，颜色徒相求。
　　其十七
　　董桌劫慈明，次以及伯喈。
　　子龙独何人，谈笑却啀啀。
　　高视梁砀上，片云卷而怀。
　　古来高世士，尘埃岂能埋。
　　其十八
　　庴阳有高士，生产不曾治。
　　何以遗妻子，鹿门有深期。
　　籍籍齿牙论，龙凤名诸儿。
　　诸葛拜床下，可是圯桥师？
　　其十九
　　孔公荐一鹗，义烈争秋霜。
　　矢心报知己，讨贼尊天王。
　　渔阳操英愤，夫岂病悖狂？
　　营门三尺梲，杀气披欃枪。
　　其二十
　　会稽嵇叔夜，才气浩不群。
　　平生癖于锻，余好在琴尊。
　　不如一长啸，携琴学苏门。
　　可怜广陵散，奇弄今无闻。
　　其二十一
　　汝南许文休，丧乱一驽士。
　　敢当诸葛拜，合受玄德鄙。
　　士论推指南，无乃失臧否。
　　乃知群公曹，排摈有公是。
　　其二十二
　　知子右司徒，分材靳齐奴。
　　诸仲财不如，财穷东市诛。
　　吁嗟石司徒，知子良不愚。
　　其二十三
　　洛阳轻薄子，挟弹走春嬉。
　　结交金谷友，谄事贾午儿。
　　蔑弃慈母训，干没不知几。
　　感已赋闲居，犹以拙自悲。
　　其二十四
　　弹琴戴安道，焦桐破奇声。
　　蔚宗与文季，俱以琴自鸣。
　　天子不得屈，王公不能聆。
　　独怜褚司徒，银柱老齐伶。
　　其二十五
　　我爱王怀祖，面壁售人骂。
　　不比少掾时，瞋目答米价。
　　褊中顿有容，坦之讵能过。
　　桓桓大将军，汉业在出胯。
　　其二十六
　　青青五柳宅，贫无三径资。
　　玄参建威幕，为贫良亦非。
　　彭泽八十日，朝为遽来归？
　　乃知决然逝，非为乡里儿。
　　首恶王休元，酒亦无所辞。
　　华轩欲载我，我心讵能违？
　　其二十七
　　王湛蓄深器，世人不能窥。
　　大慧实若愚，人遂以为痴。
　　可怜济父子，同门不识之。
　　何况隔千里，而欲求人知。
　　其二十八
　　羲之在东床，风操夙所称。
　　蓝田誊转重，胡乃意不平。
　　出吊屈在我，反恶固其情。
　　以此悻悻死，无异匹妇轻。
　　其二十九
　　韩信卜母地，旁置万人庐。
　　郭公卜邻水，长洲偶成墟。
　　千秋杨子窆，投弃同江鱼。
　　裸发何为者，厌魅开遽条。
　　孰借神丁火，焚却青囊书。
　　其三十
　　郭历精术数，知晋必亡秦。
　　逃秦远归晋，追兵杀亡臣。
　　洛阳牛背叟，读书孝其亲。
　　凉州未经破，先归忽如归。
　　术人不灵己，哲士固全身。
　　其三十一
　　骚雅去已久，宫体争哇淫。
　　洛阳风一变，枳性随人心。
　　乡关思萧瑟，作赋哀江南。
　　调入金钗臂，亡国有余音。
　　其三十二
　　尝疑王孝子，素履朴且庄。
　　门生服县役，径行想不扬。
　　孝子躬馌具，罄折在道旁。
　　门生役已脱，诡道由此行。
　　其三十三
　　郑州跛男子，识者惟客师。
　　深沉有容量，不为同列知。
　　唾面戒其弟，俯世一何卑。
　　君看白水涧，沫额宣驽资。
　　其三十四
　　世疑狄文惠，不知娄师德。
　　娄公吾不贤，此意人未识。
　　古来嫌忌间，吾道忧比迹。
　　其三十五
　　开元刘神童，名字瑞一时。
　　文学不济世，鞭算竞刀锥。
　　招权啖士口，使不得有訾。
　　任数不任道，兴利固如斯。
　　其三十六
　　小儿贺季真，弃官亦弃宅。
　　远谒王道者，去问术黄白。
　　何物袖中藏，去道万里隔。
　　其三十七
　　严家儿，八岁杀父姬，严家父称奇。
　　养成虎豺恶，腐儒弄虎髭。
　　嗟吁豺虎天早毙，七十慈母免官婢。
　　姚家有裨将，腰佩双青萍。
　　青萍夜脱匣，忽杀程务盈。
　　为书报杀状，伏剑随自刑。
　　吁嗟古义士，岂复数荆卿。
　　其三十九
　　厚施而薄望，郭解愧朱家。
　　大唐郭氏子，手剑寒奸邪。
　　赙金四十万，主名不知夸。
　　结客豪侠场，此客实无加。
　　其四十
　　昨日满头花，堂上争春妍。
　　今朝大风起，花落玉津园。
　　旧地易淮陕，取馘谐戎门。
　　可怜于期首，不谢永州魂。
　　其四十一
　　东人送降款，西人纳降城。
　　长沙李太守，誓死城不盟。
　　高楼一举火，老稚同焦冥。
　　其四十二
　　要离爇妻子，大盗空古名。
　　峨峨南文山，光焰日月青。
　　妇义总一醮，臣道无改更。
　　宁戴一天死，不载二地生。
　　尚怜广西弟，有愧颜家兄。
卷九
　城门曲
　　谍报越王兵，城门夜不扃。
　　孤臣睛不死，门月照人青。
　烽燧曲
　　闻道骊山下，西戎已结兵。
　　美人方一笑，烽火不须惊！
　关山月
　　月出关山顶，将军鼓角悲。
　　汉皇今夜宴，影落素娥池。
　饮马窟
　　长城饮马窟，饮马马还惊。
　　宁知呜咽水，犹作宝刀鸣。
　剑客篇
　　昨夜征西去，西兵尽倒戈。
　　丈夫学剑术，何用效荆轲。
　侠客词
　　未许同交死，全身报国仇。
　　太阿飞出匣，欲取贾充头。
　放麑词
　　母麑急麑子，猎父视如伤。
　　太子奔城父，千秋忆奋扬。
　牧羝曲
　　老羝何日乳，归雁忽能言。
　　不逐虞常死，丁零尚有恩。
　摘瓜词
　　黄台八瓜熟，瓜熟瓞绵绵。
　　惟有大瓜好，狐来瓜已穿。
　桑阴曲
　　妾自夫君成，桑阴路不通。
　　将军哮似虎，少妇窃秦宫。
　贞妇词
　　皎日常持信，仓皇不改贞。
　　君王符不到，水长渐台倾。
　朱崖令女
　　关朱争两死，两死独谁当。
　　关吏不垂泣，青天应雨霜。
　妲己图
　　小白竿头血，新图入汉廷。
　　宫中双燕子，齐作牝鸡鸣。
　三阁词四首
　　江南龙虎气，楼阁照金银。
　　望见长安道，不知尘污人。
　　璧月几时缺？玉枝几时枯？
　　阁中连理伴，夜笑素娥孤。
　　昨夜韩擒虎，将军奏凯回。
　　井中人不死，重带美人来。
　　脂塘干辱水，璧月破清秋。
　　五佞诛新国，江郎尚黑头。
　雌雄曲
　　妾夫晓出塞，妾夜驰孤忠。
　　誓作干将剑，一死双雌雄。
　连理枝
　　主家连理木，昨夜一枝零。
　　野藤沿别树，相托万年青。
　朱邸曲
　　朱邸连云起，高甍荫大逵。
　　要贤能置驿，独觅郑当时。
　高楼曲
　　高楼有独妇，白昼弹空桑。
　　门前谁下马？不是五楼倡。
　玉蹄驹
　　银脑玉蹄驹，金鞭问妾家。
　　窗开桃叶渡，小艇在荷花。
　珊瑚鞭
　　侬出青桑下，郎来渌水边。
　　相看成自语，马脱珊瑚鞭。
　浣女词
　　处女溪边浣，使君溪上游。
　　使君来乞饮，瓢弃在沙头。
　绩妇词
　　蟋蟋入秋堂，青缸夜未央。
　　李吾今夜恶，东壁灭余光。
　织妇曲
　　盈盈白面娥，新丝织扇罗。
　　当机不应客，掷地碎金梭。
　商妇词二首
　　荡荡发航船，千里复万里。
　　愿持金剪刀，去剪西流水。
　　郎去愁风水，郎归惜岁华。
　　吴船如屋里，南北共浮家。
　清塘曲
　　相值清塘道，侬家似沫乡。
　　清塘无限好，相约采芳塘。
　春波曲
　　家住春波上，春深未得归。
　　桃花新水长，应没浣纱矶。
　采莲曲二首
　　东湖采莲叶，西湖采莲花。
　　一花与一叶，持寄阿侯家。
　　同生愿同死，死葬清泠洼。
　　下作锁子藕，上作双头花。
　杨柳词二首
　　杨柳董家桥，鹅黄万万条。
　　行人莫到此，春色易相撩。
　　长条一丈长，长似紫丝缰。
　　长条挽易断，五马过横塘。
　寄春曲
　　春从天上来，几日到章台？
　　凭语青青柳，飞花莫浪催。
　赌春曲
　　斗草归来后，开筵又赌春。
　　阶前撒珠戏，谁是得双人？
　玉镜台
　　郎赠玉镜台，妾挂菱花盘。
　　安得咸阳镜，照郎心肺肝？
　回文字
　　芳题工织素，远意重鲛绡。
　　应织辞家久，回文字半消。
　生合欢
　　朝作生合欢，暮作生离泣。
　　安得并蒂坚，坚似七姑汁？
　缆舟石
　　江边缆舟石，缆解不留痕。
　　长恨芜萍草，难同结缕根。
　望乡台
　　望乡台上客，秋至望乡关。
　　中愿遮望眼，可奈燕支山？
　乞巧词
　　天上星重会，征西客未归。
　　殷勤乞方便，灵鹊度人飞。
　闻雁篇
　　楼头闻过雁，只影不成双。
　　一夜狂夫梦，相随到九江。
　系马辞
　　谁系西枝马，马嘶花乱飞。
　　乱飞浑自可，莫遣折花枝。
　买妾言
　　买妾千黄金，许身不许心。
　　使君闻有妇，夜夜白头吟。
　续弦言
　　麟角煮为胶，续弦弦在弓。
　　誓将弦上箭，不射孤飞鸿。
　归客误二首
　　夜闻归客骑，玉辔鸣匼啑。
　　唤妇开西窗，秋风响桐叶。
　　江头初一潮，还从午时起。
　　奈何荡子心，相期不如水？
　自君之出矣二首
　　自君之出矣，燕去复燕归。
　　思君如荔带，日日抱君衣。
　　自君之出矣，草青复草黄。
　　思君如鱼钥，日日守君房。
　吴子夜四时歌
　　曲尘波欲动，红心草已生。
　　朝来夹城道，流车如水行。
　　睡起珊瑚枕，微风度屧廊。
　　芙蓉最高叶，翻水洗鸳鸯。
　　秋风吹罗帷，玉郎思寄衣。
　　多情双络纬，啼近妾寒机。
　　桦烟嘘席暖，不知寒漏长。
　　朝来玉壶冰，为君添衣裳。
　屈妇词
　　瓜田不纳履，北郭招谗污。
　　覆釜重开日，宫中杀破胡。
　新来子
　　君王有隐疾，掩鼻即生嗔。
　　何处新来子，樊姬不妒人。
　同宫子
　　同宫一相见，不用画蛾眉。
　　井上芙蓉怨，江莲共一时。
　阳台曲
　　月落望夫山，高台十二鬟。
　　楚宫多妒女，云雨梦中还。
　苏台曲
　　吴王张高宴，台下阅犀兵。
　　高台三百里，不见越王城。
　邯郸道
　　忽见邯郸道，千秋万岁哀。
　　君王金不惜，应筑望乡台。
　昭阳曲
　　美人初睡起，内史报兰汤。
　　散尽黄金饼，无寻赤凤凰。
　团扇歌
　　团扇复团扇，秋风不相见。
　　隐显各有时，阳阿舞双燕。
　白头吟
　　长夜白头吟，新丝理故琴。
　　莫将一日意，误结百年心。
　铜雀曲
　　帐中歌吹作，玉座翠帘曛。
　　西陵迷望眼，日暮起浮云。
　绿珠词
　　井底生明月，楼头坠宝星。
　　年年金谷草，春入美人青。
　焦仲卿妻
　　生为仲卿妇，死与仲卿齐。
　　庐江同树鸟，不过别枝啼。
　小临海曲十首
　　日落洞庭波，吴娃荡桨过。
　　道人吹铁笛，风浪夜来多。
　　道人铁笛响，半入洞庭山。
　　天风将一半，吹度白银湾。
　　仙橘大如斗，浮之过洞庭。
　　江妃浑未识，唤作楚王萍。
　　海客报奇事，青天火瓮飞。
　　明朝雷泽底，新有落星矶。
　　网得珊瑚树，移栽玛瑙盆。
　　夜来风雨横，龙气上珠根。
　　海上双雷岛，浑如滟滪堆。
　　乖龙拔山脚，飞渡海门来。
　　潮来神树没，潮归已树青。
　　云里天妃过，龙旗带雨腥。
　　客入毛公洞，洞深人不还。
　　明年探禹穴，相见会稽山。
　　太液象圆海，金莲夜夜开。
　　水中万年月，照见昆明灰。
　　秦峰望东海，云气常飘飘。
　　桑田明日事，奚用石为桥？
　桂水五千里四首
　　桂水五千里，春来波浪深。
　　地消青青瘴，花发乳蕉林。
　　桂水五千里，潇湘雨气空。
　　衡山七十二，望见女英峰。
　　桂水五千里，南风大府开。
　　象王新贡入，鲛女送珠来。
　　桂水五千里，上有鹦鹉洲。
　　美人生远思，今夜在南楼。
　
卷十
　西湖竹枝歌九首
　　苏小门前花满株，苏公堤上女当垆。
　　南官北使须到此，江南西湖天下无。
　　鹿头湖船唱郝郎，船头不宿野鸳鸯。
　　为郎歌舞为郎死，不惜珍珠成斗量
　　家住城西新妇矶，劝君不唱缕金衣。
　　玭琶元是韩朋木，弹得鸳鸯一处飞。
　　劝郎莫上南高峰，劝郎莫上北高峰。
　　南高峰云北高雨，云雨相催愁杀侬。
　　湖口楼船湖日阴，湖中断桥湖水深。
　　楼船无皂是郎意，断桥有柱是侬心。
　　病春日日可如何？起向西窗理琵琶。
　　见说枯槽能卜命，柳州弄口问来婆。
　　小小渡船如缺瓜，船中少妇竹枝歌。
　　歌声唱入箜篌调，不遣狂夫横渡河。
　　石新妇下水连空，飞来峰前山万里。
　　妾死甘为石新妇，望郎忽似飞来峰。
　　望郎一朝又一朝，信郎信似浙江潮。
　　床脚耆龟有时烂，臂上守宫无日销。
　吴下竹枝歌七首
　　三箬春深草色齐，花间荡漾胜耶溪。
　　采菱三五唱歌去，五马行春驻大堤。
　　家住越来溪上头，胭脂塘里木兰舟。
　　木兰风起飞花急，只逐越来溪上流。
　　宝带桥西江水重，寄郎书去未回侬。
　　莫令错送回文锦，不答鸳鸯字半封。
　　马上郎君双结椎，百花洲下买花枝。
　　罟罛冠子高一尺，能唱黄莺舞雁儿。
　　白翎鹊操手双弹，舞罢胡笳十八般。
　　银马杓中劝郎酒，看郎色似赤瑛盘。
　　骑马当轩鹄觜靴，西风马上鼓琵琶。
　　内家队里新通籍，不是南州百姓家。
　　小娃十岁唱桑中，尽道吴风似郑风。
　　不信柳娘身不嫁，真珠长络守宫红。
　春情二首
　　惜春正是上春时，何处春情可赋诗。
　　吴王台下斗芳草，苏小门前歌柳枝。
　　灼灼桃花朱户底，青青梅子粉墙头。
　　蹋歌起自春来日，直至春归唱不休。
　漫兴七首
　　青画溪头翠水家，水边短竹夹桃花。
　　春风嗾人狂无那，走觅南邻羯鼓挝。
　　丈人接缡白毡裁，花边下马不惊猜。
　　环沉溪头买酒去，高堂寺里看碑来。
　　长城女儿双结丫，陈皇宅前第一家。
　　生来不识古井怨，唱得后主后庭花。
　　杨花白白绵初迸，梅子青青核未生。
　　大妇当垆冠似瓠，小姑吃酒口如樱。
　　今朝天气清明好，江上乱花无数开。
　　野老殷勤送花至，一双蝴蝶趁人来。
　　南邻酒伴辱相呼，共访城东旧酒垆。
　　柳下秋千间络索，花间唤起劝胡卢。
　　我爱东湖旧广文，更过水口觅将军。
　　醉归尝骑广文马，不拍打鼓噤黄昏。
　冶春口号七首
　　今年腊底无残雪，却是年前十日春。
　　骑马行春桥上路，密梅花发便撩人。
　　吴下逢春春思浓，不堪花发馆娃宫。
　　吴山青青吴水白，愁杀江南盛小丛。
　　见说昆田生玉子，海西还有小昆仑。
　　明朝去拔珊瑚树，龙气随飞过海门。
　　鲛卵兼斤传海上，海人一尺立阶前。
　　娄江马头天下少，春水如天即放船。
　　南朝宫体袁才子，更说西昆郭孝廉。
　　自是玉台新句好，风流无复数香奁。
　　湖上女儿柳叶眉，春来能唱黄莺儿。
　　不知却是青娘子，飞傍枇杷索荔枝。
　　西楼美人不受呼，清筝一曲似罗敷。
　　可无东厩五花马，去博西楼一斛珠。
　漫成五首
　　四十已过五十来，白日一半夜相催。
　　劝君秉烛须秉烛，七十光阴能几回？
　　西邻昨夜哭暴卒，东家今日悲免官。
　　今日不知来日事，人生可放酒杯干？
　　徐家园里野莺啼，张家楼头客燕酒。
　　千金买宅作邮传，何处高桓大字题？
　　铁笛道人已倦游，暮年懒上玉墀头。
　　只欲浮家苕霅上，小娃子夜唱潮州。
　　小娃家住白苹洲，只唱舍郎如莫愁。
　　风波不到鸳鸯浦，承恩曷用沙棠舟？
　春侠杂词十二首
　　金丸脱手弹鹦鹉，玉鞭嬉笑击珊瑚。
　　侍儿无赖有如此，知是霍家冯子都。
　　花袍白面呼郎神，当阶夺花不避人。
　　天马乘龙金络脑，贾家贵婿正娇春。
　　柘林纵猎金毛鹰，花街行春银面马。
　　夜宿倡楼酒未醒，飘风吹落鸳鸯瓦。
　　朱提注酒酒如池，太白淋漓吃不辞。
　　上楼更衣玉山倒，腰间带脱金犀毗。
　　蜀琴初奏双鸳鸯，解竹和鸣双凤凰。
　　夜阑酒散不上马，紫荆月堕西家墙。
　　石上叶生青凤尾，阶前花开黄鹄觜。
　　美人弄水百花池，水洒花枝双蝶起。
　　宜男草生小院西，阶前锦石与人齐。
　　钱塘潮生当午信，丹鸡飞上上头啼。
　　凤凰城外横门道，小妓军装金线袄。
　　春晖无赖苦撩人，自下雕鞍蹋芳草。
　　西江媛人久不见，手把新题合欢扇。
　　鲤鱼凭送相思书，霸王门前水如箭。
　　美人遗我昆溪竹，未写雌雄双凤曲。
　　爱惜长竿系钓缗，钓得西江双比目。
　　昨夜布衣行九州岛，今日绣衣拜冕旒。
　　马前清道一千步，当街不敢阚高楼。
　　关右新来豪杰客，姓字不通人不识。
　　夜半酒醒呼阿吉，碧眼胡儿吹笔笛。
　燕子辞四首
　　宜男草生春又归，美人春病减腰围。
　　何如使君堂前燕，将得春雏入幕飞。
　　燕子将雏春又深，不堪春思似秋心。
　　东郊春入车前景，荡子马蹄何处寻？
　　燕子来时春雨香，燕子去时秋雨凉。
　　鸳鸯一生不作客，夜夜不离双井塘。
　　燕子楼头是妾家，燕来燕去入容华。
　　只应韩重相思骨，化作潮中并蒂花。
　　　　　　　
　小游仙二十首
　　元君赐觐素华台，酒饮龙胎五色醅。
　　醉啖蟠桃三百颗，手怀遗核大如杯。
　　女郎双双白玉床，对博宛在橘中央。
　　青城不取态盈袜，闲赌萧家双凤凰。
　　东华尘又起瀛洲，十屋今添第几筹？
　　阿母西来骑白凤，蛾眉相见不胜秋。
　　素华殿上玉垂帘，弃家妇来为何嫌。
　　河上剑翁肝胆露，电光一道落妖蟾。
　　麻姑今夜过青丘，玉醴催斟白玉舟。
　　莫向外人矜指爪，酒酣为我擘箜篌。
　　莲叶舟高河汉垂，黄姑玉女会佳期。
　　玉清久入衙城洞，莫遣成都卖卜知。
　　道人得道轻骨毛，飞度弱水能千遭。
　　明朝挟至两浮岛，卧看沧洲戏六鳌。
　　青丘书随雷电亡，尚作草木虫草荒。
　　问渠甲子不能纪，但指绿睛双眼方。
　　天上莨常宫又成，文章只数老玄卿。
　　五云阁吏亦谪世，牛鬼少年专盛名。
　　别来已及三百秋，游遍乾坤第十洲。
　　不识家人今几世，明朝骑鹤过山头。
　　日落海门吹凤匏，须臾海水沸如炮。
　　船头处女来相唤，知是洞庭千岁蛟。
　　青玉参差解管裁，管中吹得凤凰来。
　　嬴家楼头缥缈女，底用箫郎筑凤台。
　　卖药相逢千岁公，蓬莱曾约祖龙东。
　　空留一两黄金舄，不到蓬莱第一宫。
　　曾与毛刘共学丹，丹成犹未了情缘。
　　玉皇敕赐西湖水，长作西湖月水仙。
　　西湖仙人莲叶舟，又见石山移海流。
　　老龙卷水青天去，小朵莲花共上游。
　　当时笑我去学仙，汝但求金与求田。
　　不知昨夜城头鹤，问此无人识墓阡。
　　青旄节卫翠云拼，按部东行过赤城。
　　天家令急不敢住，折得七花归饭龙。
　　东逾弱水赤流深，夜得桃都息羽旌。
　　地底日回天上去，金鸡如凤自交鸣。
　　金鹅蕊生瑶水阴，锦驼鸟鸣珠树林。
　　上皇敕赐龙色酒，天乐五云流玉音。
　海乡竹枝歌
　　潮来潮退白洋沙，白洋女儿把锄耙。
　　苦海熬干是何日？免得侬来爬雪沙。
　　门前海坍到竹篱，阶前腥臊蟛子肥。
　　亚仔三岁未识父，郎在海东何日归？
　　海头风吹杨白花，海头女儿杨白歌。
　　杨花满头作盐舞，不与斤两添铜铊。
　　颜面似墨双脚赤，当官脱袍受黄荆。
　　生女宁当嫁盘瓠，誓莫近嫁宋家亭。
卷十一
　铁崖乐府补编
　　送司农丞杭公还京诗
　　十年农星晦无光，太史昨夜占五潢。
　　国家大本重谷禄，曰奎曰胃明天仓。
　　中书垣次大司农，署秩列九卿，
　　尊大府，春耕藉亩冬藏冰，六十五官八九扈。
　　杭公均输少卿属，赋足国家民亦足。
　　农田漕运一时了，文如锦绣人如玉。
　　归来奏仪帝曰俞，诏书宽大赐民租。
　　太平治像今日见，不用再讲贞元宰相均田图。
　送杨明归越觐亲
　　天西白云天东飞，乌台春之乌依依。
　　高堂游子归未归。堂前春草生春晖。
　　行行舟发彭郎矶，勿遣霜霜露露沾人衣。
　送经理官黄侯还京
　　天子龙飞定两都，山川草木尽昭苏。
　　三吴履亩难为籍，四海均田喜有图。
　　海市鱼盐开斥卤，泖乡（禾罢）桠熟膏腴。
　　赏功行见承殊渥，此地重分汉以符。
　送华亭主簿张侯明善
　　淞租一百五十万，比似他邦十倍过。
　　不是乘除嬴缩妙，催科下下阱人多。
　　白□红鲜百万艘，张侯三法独称优。
　　黄堂赏罚明惩劝，彩帐旌功第一寿。
　　道不拾遗户不关，田莱尽辟驿桥完。
　　金陵天使如相问，此是薄乡好宰官。
　　风云有路开骐骥，枳棘无巢宿凤凰。
　　东阁相君为座主，便从玉笋立朝班。
　菊逸之歌
　　菊之澹兮北门之秋，菊之靖兮栗里之丘。
　　菊之逸兮审夫去留，老余圃兮海之陬。
　　饮菊泉兮谷之洲，征斯人兮吾谁与俦？
　送邓炼师祁雨歌
　　东海水，枯沃焦，神工无处寻天瓢。
　　松陵太平守，闵民苦疾呼。
　　邓师诛寇妖，诛跛妖，役丁甲，蚩尤鼓风旗倒搜，插龙龙走白龙潭，迅霆夜擘干将匣。
　　于乎县令不积薪，将军不拜井。炉烟一穗达丹诚，三日甘霖云万顷。
　　君不见漕家粮船星火急，瓜州渡头河水涩。苍天苍天不悔祸，海民尽作枯鱼泣。
　　邓师鬼工烦叱诃，稻田粒粒真珠多。松陵太守报新政，和气化作击壤尧民歌。
　春草轩
　　草生西堂下，沱水含清漪。皓发在堂上，游子今已归。
　　大儿佩紫绶，小儿着绯衣。严君亲受礼，慈母旧断机。
　　春草承雨露，惟恐朝日晞。愿持此日意，永报一春晖。
　野亭
　　孟郊得野趣，野有真曜庐。魏先得野趣，野有野堂居。
　　云间沈东氏，□草衣野夫。东屯田可种，西壤水可渔。
　　门无索租吏，家有种树书。野亭开草树，野具集朋徒。
　　试问朝市宅，传舍不须臾。朝悬奉铁券，莫死已属镂。
　　始知野亭野，庙堂如不如？
　尚志斋辞
　　气易我移，匪志曷持。道虽我志。匪志曷之。
　　既持其移，卒造其至。尚其有大于斯者乎！
　松月轩
　　丈人爱青松，手植西门内。风声度玉笙，林影翻朱鹭。
　　仙鬼夜读骚，衣客秋吟句。丈人燕坐余，海月生东树。
　东阿所诗
　　问君读书所，我所在东阿。东阿何所有？水竹荫陂池。
　　莺羽飞隼雉，长颈鸣家鹅。离离原上瓞，濯濯池中荷。
　　桃源在人世，岂必阳山阿。今日有良会，同志式相过。
　　撷我园中蔬，具酒旨且多。请君考吾盘，和我轩中歌。
　遂初堂
　　莺之湖兮清且腴，溉我田畴兮舄卤为畬。
　　出有航兮食有鱼。归欤归欤，我亲我娱。
　　亲虽逝兮，我心在庐。遂吾遂兮，我心之初遂兮，乌知其余？
　怡云山房诗
　　东山之云英英兮，积白雪待曾冰兮，吾与云静时行而藏兮。
　　东山之云灵灵疠二友风伯子雨江兮，吾与云动时止而通兮。
　善庆堂诗
　　铁江泥泥，其流长深。奕奕新堂，有书有琴。
　　有桥在高，有梓于阴。君子庆只，少伊氏之覃。
　　宜尔家屋，和乐且湛。铁江汤汤，其流深长。
　　奕奕新堂，凤鸣于阳。左书右琴，其椅其桐。
　　君子居止，嘉宾式燕以庆。子孙乐只，寿考不忘。
　不碍云山楼诗二首
　　海之雨兮油油，雨我田兮有秋。
　　海之山兮离离，障我疏兮东之。
　　云之动兮跹跹，吾与云动兮动而不迁。
　　山之静兮层层，吾与山静兮静而不停。
　方丈室辞
　　东万山之罗络兮，恒赤城之盘纡。
　　琼台方古郁以出没兮，聚仙佛之所庐。
　　东海之嵬岸兮，架金梁之凌虚。
　　裒灵修之播迁兮，来仙伯以导舆。
　　赤子兮如鱼，纷望思兮鼎湖。
　　嗟山川其如昨兮，眇风景其愁予。
　　望海屋兮渠渠，挽飞飙兮以为车。
　　上下风雨兮出入太初，下视弱水兮黄尘满区。
　　仙耶释耶？吾不知何谁兮，羌从汝兮归诸。
　半云轩诗
　　我有山中屋，与云相伴之。云去何所去？云归何所归？
　　云静我心住，云动我意飞，一动与一静，阴阳互根依。
　　是为古心法，我儒不能非。
　小蓬莱诗
　　蓬莱在何许？渺在东海虚。其回五千里，上有神人居。
　　山川异百奥，风俗如三吴。仙官示狡狯，百丈神干躯。
　　世人寻地脉，弱流垫轻壶。徒闻羡门往，漫役君房愚。
　　孰为灵仙府？乃是尺寸庐。燕坐吾玉几，天游我非车。
　　挥斥九清表，飘然隘中区。岂蓬知大小，□识无真□。
　海峰亭诗
　　神峰在何处？云在东海虚。下负六鳌首，上托群仙居。
　　世人寻地脉，弱水垫轻羽。高人坐燕上，天游以蜚车。
　　挥斥九清表，飘然隘中区。笑呼一蓬粒，贮在壶公壶。
　五湖宅诗
　　太虚兮吾序，八荒兮吾隅。居丹台之广居兮，吾不知宅之所如！
　竹西亭歌
　　望娟娟兮云之篁，结氤氲兮成堂。百草棼而易蘦兮，孰与玩遗芳？
　　□美人之好饰兮，辟氛台而清凉。岂大原之无所兮，若稽首乎西皇。
　　虚中以象迹兮，体员以用方。又乌知吾之所兮，为西为东。
　芝兰室诗
　　芝兰在野兮，不以野而自伤。芝兰在室兮，不以室而自庆。世服艾以盈腰兮，羌独佩兰以为常。写操兮歌吾商，芳菲兮弥章。
　西斋诗
　　物生于东，城于西兮。有信有屈，物不齐兮。
　　彼向而笑，嗔为迷兮。惟古有道，物不群兮。
　　大东之西，孰我宾兮？我所思兮，西方之美人兮。
　木斋诗
　　七日混沌离，穿凿争七窍。硕果一失仁，百体俱弗肖。
　　巧诈日横生，售朴至深溺。圣人忧世心，世变若愿燎。
　　安得至木资？与世作津桥。学斋取木名，众巧不同调。
　　回愚与参鲁，入室得道要。岂是灰槁人，灭心比灭爝。
　　君看记须鸡，人方诋不鹞。
　重建海道都漕运万户府诗
　　朔方圣人启中天，天府之国宅幽燕。
　　帝车回旋统幅员，南海北海无中边。
　　海陵餫饷至领颛，龙骧万斛谁开先。
　　神人手执鲸鲵鞭，朝发扶桑暮咸渊。
　　清明风生五两悬，不周风起人南还。
　　炮云不作扬不颠，神灯在天大珠圆。
　　帝曰开府其区堧，出台入省居才贤。
　　将军来自西子阗，高明大屋重翚骞。
　　十风五雨熟大田，天仓如泉积陈身。
　　武夫翼艘挟飞仙，天人交赞利万全。
　　漕臣奏功帝曰然，囷星煌煌千万年。
　玄妙观重建玉皇殿诗
　　神鳌载弁青浮红，水晶宫阙神人宫。
　　金铺雕础固且崇，参差珠阁当天中。
　　仰瞻倍扆天人容，天威只赤下地通。
　　白云之乡帝乘龙，翩然大荒灵下降。
　　彩烟绮雾陛九重，灵鹤万舞来从东。
　　五方之人叩吉凶，帝愍下土叩辄从。
　　物不疵疠岁屡丰，十日一雨五日风。
　　圣人体天上帝同，好生之德天同功。
　　祝圣人寿生聪聪，倥侗至德还古蒙。
　　弥天万年天无终。
　杭州龙翔宫重建辞
　　五马渡江一马龙，东邸观阙森开张。
　　穆将祀余感生皇，渡以瞟怒威灵仰。
　　十一景纬生寒芒，天人南下南斗傍。
　　朝与龙飞暮龙翔，翠蓬三度黄尘扬。
　　灵宫特立天中央，湖眉海眼东西望。
　　地柱不顷天乳长，黄须仙伯古冠裳。
　　龙脑宝藏声琅琅，上清净扫赤尾蜉。
　　六龙在天天下昌，山君海孤纷来王。
　　南极上寿日重光。
　送薛推官诗
　　有渊有清，又静且平。
　　有照斯应，孰有挠有澄？
　　我有疑臬，伊谁质之？
　　我有往罚，伊谁出之？
　　孰夺我美？心如失之。
　　虽夺我美，其用则迩。
　　何以用之？骢马御史。
　　维骢马史，群吏之师，四方之纪。
　寿岂诗
　　有桥洋洋，在堂之阳。岂弟君子，令德不爽。
　　文文如璊，（王忽）衡其锵。酌以旨酒，以燕乐我父兄。瞿叔孝友，寿岂孔箴。
　　有谖奕奕，在堂之北。岂弟君子，令德有赫。饮御我族，以及我宾客。
　　瞿叔岂弟，班裳赤舄。寿且乐康，田尔令德。
　送康司业诗
　　赫赫胄监，礼乐攸司。祭酒长之，师氏贰之。
　　明天子作，我民□极。何以播教？师氏有职。
　　惟明天子，惟烈祖是，因烈祖始。受命肇立成均，天子戾止。作尔多士，多士济济。
　　惟天子使，曰若康公，穆穆雍雍。多士济济，惟言来从。
　　天子问道，其言如钟。
　　天子广化，其德如风。维桢作颂，配于乐工。
　题逸乐子卷
　　烟水风尘外，先生一草堂。干时无战策，却老有丹方。
　　蒲方抄书短，松花酿酒日。有时歌欸乃，小艇在沧浪。
　舟过黄店
　　水会鱼盐市，霜清蟹稻天。高桥十字港，新剎四边田。
　　树老乌银荚，花开白玉颜。老翁夸乐岁，斗米直三钱。
　绿阴亭诗
　　公子迈流俗，淡然薄世荣。华亭入幽邃，水日有余清。
　　高梧罗前庭，修竹被两楹。重阴秘清昼，好鸟时一鸣。
　　佳辰展芳燕，良会欣合并。清歌发绮席，鼓瑟更吹笙。
　　群公尽词客，列坐故尘缨。言笑遂真性，觞咏畅幽情。
　　清阴与日转，不知日东生。
　送赵季文都水书吏考满诗
　　勾吴水为国，桑田水相争。水大连陂湖，水小吞泖泾。
　　高庐或凡垫，下土孰容耕？吴荫罹患久，都水置司平。
　　治水亦多术，害□利始兴。侃侃赵公子，为吏有能声。
　　弃流截高岸，芜塞开通塍。都府资治画，课最上农乡。
　　迁官到州县，穑事语田更。推此泽物志，圣化相流行。
　小香
　　一场春梦不须忙，剩买春风又几场？
　　一丈花开红玉蝶，小香何日比花长？
　寄沈秋渊四绝句
　　大将军诰入酒市，贵公主镜落田家。
　　不知有客琅玕所，独自吹笙醉碧霞。
　　句曲已无张外史，道士今有沈东阳。
　　裁云剪月三千首，独虎仙官不取将。
　　鹿皮之冠鹤氅裙，军前不肯带铜鱼。
　　花猫望鹿拜履下，知有枕中黄石书。
　　鹦鹉水深莲叶航，书来约过百花庄。
　　醉披锦袍上船去，倩得小姬连笛床。
　八月初四日，雪坡太守周门柘入云居山中，复度岭，饮于水月尼寺。赋诗，书似太守及苏州刺史周义卿
　　文章太守早休牙，五马传呼处士家。
　　好客新分朱露酒，题诗近在白云窝。
　　山中子落千年桂，海上人归八月槎。
　　水月楼头横玉笛，误猜萼绿是韶华。
　　用顾松江韵复理贰守并柬雪坡刺史
　　仙客归来隘九州岛，身骑黄鹤记南游。
　　乌衣故国江山在，铜柱荒台草木秋。
　　起舞刘琨空有志，登高王粲不胜愁。
　　问君蔗境今何在？只忆当年顾虎头。
　送谢太守
　　朝廷遣使航东海，万里南来送玺书。
　　着屐登山良不恶，分符典郡复何如？
　　白苏事业千年后，吴楚封疆百战余。
　　今日养民方急务，肯将征算及舟车？
　答倪生德中来韵
　　绮山才子才庸峭，素色成文似邵绫。
　　待诏归来金马客，题诗寄去碧桃僧。
　　画眉谁问张京兆，多病深怜马茂陵。
　　昨夜西堂安梦好，惠连春思又新增。
　八月五日，偕钱唐王现、海昌李勋、大梁滑人过湖赴玛瑙山主之，题诗双松亭
　　十年不踏玛瑙石，今日重登口子峰。
　　外湖水绕玉螮蝀，里湖水浸金芙蓉。
　　崔老题诗欲招鹤，生公说法善降龙。
　　浮云富贵眼前见，从此道人轻万钟。
　感时一首
　　壮志凌云气食牛，少年何事苦淹留？
　　狂歌鸣凤聊自慰，旧学屠龙良已休。
　　台阁故人俱屏迹，闾阎小子尽封侯。
　　愁来按剑南楼坐，寥落江山万里愁。
　至正庚子重阳后五日，再饮谢履斋光漾亭，履斋出老姬楚香者，侍酒之余，与紫霄生赋诗
　　满城风雨送重阳，雨后花开重举觞。
　　仙客新来殷七七，佳人老出楚香香。
　　干时懒上平蛮策，度世惟求辟榖方。
　　光漾亭中诗易老，不须春梦到西堂。
　与姜羽仪诗
　　六韬人去无家学，独说吾乡有羽仪。
　　太尉府中招处士，湖州幕里看宾师。
　　座分雨露黄封济，门护风云赤羽旗。
　　湖上老夫询出处，扁舟一叶似鸱夷。
　主之约诗，用宇文韵
　　我寻三十高僧阁，还有支郎第一流。
　　湖上风烟留晚照，山中草木带边秋。
　　水晶宫开碧菡萏，金粟堆呼黄栗留。
　　马题诗□□□寺，行人有比岘山游。
注：□□□——原本缺字
　十月六日，席上与同座客陆宅之、夏士文及主人吕希尚、希远联句
　　新泼葡萄琥珀浓，酒逢知己量千钟。
　　犀盘箸落眠金鹿，雁柱弦鸣应玉龙。
　　紫蟹研膏红似橘，青虾剥尾绿如葱。
　　彩云吹散阳台雨，知有巫山第几重？
　八月五日喜雨，初阳台上作
　　敲门空过太史宅，曳杖却上初阳台。
　　雷从葛仙井底起，雨自黄妃塔上来。
　　官军捷报铜铊陌，山人酒泻白螺杯。
　　凭谁得知诗句好，山东李勋今有才。
　十七日过无住庵，因留题签上人半云轩
　　我访东山丞相谱，因过南墅半云寮。
　　雉栖薜荔都苍墓，鳌补天容大士桥。
　　万岁藤枝神蜕杖，三花树子瘿为瓢。
　　老僧好事兼好客，时作远公莲社招。
　用苏昌龄韵，赋李紫篔白云窗
　　紫篔之篔篔满林，白云之云云复深。
　　忽见南山有真意，时闻好鸟流清音。
　　盆翻玉女当窗雪，棋款仙樵石几阴。
　　为子朗歌成古调，写以老铁解庐琴。
　题夏氏槐梦杆
　　何人觅得大槐国，国在人间人不识。
　　五马既赴南柯侯，千金更选东床客。
　　金鸡一声叫东方，蝴蝶飞来春一场。
　　君不见绿林周虎郎，匍匐尚拜蚍蜉王。
　寄两道原诗二首
　　信公令住竹林寺，曾寄吴盐道起居。
　　戴家泊上收秣米，凌湖门外好鲈鱼。
　　缁衣宰相日给告，清客道人新著书。
　　若问西湖湖上伴，竹枝零落柳枝疏。
　　老人（田可）町延何如？闻□移车霅上居。
　　瓮口新包竹叶酒，船头学钓桃花鱼。
　　雄文曾骂六国印，绮语更着三家书。
　　两家道郎我所爱，何啻林间见二疏。
　联句书桂隐主人斋壁
　　九凤山阳漂渎阴，十年曾记此登临。
　　仙人一去橘破斗，小山重招花作金。
　　勺水研池圆洗胆，老蕉书叶倒抽心。
　　瞿昙像现雪生壁，木客诗成风满林。
　　白马胡僧经写具，青乌方士石旋针。
　　大花雪舞昆吾剑，一索珠县斛律琴。
　　出柙怒号斑额兽，镇龙解语雪衣禽。
　　掀髯自作苏门啸，抱膝谁歌梁甫吟？
　　联句弥明诗句就，内中韶濩有遗音。
　
　题朱蓬峰梦游仙宫殿，明日偕见西辨章进凝香阁诗
　　青莲老人青佩环，自言昨夜梦游海上天梯山。
　　天梯之山三万八千丈，琼台双阙开天关。
　　赤藤飞上最绝，千树琪花散晴影。
　　通明前殿上觐玉虚翁，左面长眉瞳炯炯。
　　玉翁元是太极仙，手弄两丸日月旋。
　　天扃地户司启闭，玄牝一钥开天先。
　　青莲老人南极裔，泰华开花一千岁。
　　大人赋奏马文园，玉藕如船浇渴肺。
　　殿前作诗明月光，光彩下彻下土中书堂。
　　明朝写得凝香章，蝴蝶飞来七宝床。
　次韵省郎蔡彦文观潮长歌，录呈吴兴二守、云间先生
　　双海凤，跳天吴，八月十八观天下无。
　　蓬婆之山突兀眼前见，有如祖龙万锋来东驱。
　　婆留一箭气相敌，强弩不用三千夫。
　　云辱成楼不可轩，大铁摇识谁能屠？
　　招潮小儿不畏死，两螯蹋浪心何粗。
　　榑桑烂，若木枯，苹瓢古愤无时苏。
　　东维子，惊相呼。
　　长风破浪未归去，一叶欲事寰瀛图。
　　冯谁之，一尺素，中有万里河汉乘吾桴。
　题清閟堂雪蕉图
　　洛阳城中雪冥冥，袁家竹屋如笄篁。
　　老人僵卧木偶形，不知太守来扣扃。
　　辋川画得洛阳亭，千载好事图方屏。
　　寒林脱叶风寥泠，胡见为此芭蕉青？
　　花房倒插玉胆瓶，监华乱点青鸾翎。
　　阶前老石如秃丁，银瘤玉瘿（鱼少）星星。
　　呜呼妙笔王右丞，陨霜不杀讥麟经。
　　右丞执政身彤庭，燮理无乃迷天刑。
　　胡笳一声吹羯腥，血沥劲草啼精灵。
　　呜呼尔身如蕉不如蓂，凝碧沱上先秋零。
　桂轩辞
　　桂树丛生兮轩之阳，沐雨露兮含风霜。
　　王孙不归兮春草歇而不芳，轩中之人兮寿而康。
　　折琼枝以为佩兮餐金粟以为粮，轩中之乐兮乐无央！
　　桂树丛生兮轩之阴，虬龙盘拏兮猿狖笑吟，王孙不归兮实劳我心。
　送史才叟迁上饶吏，代冯元赠
　　一门三相两封王。见说郎，美文章。收拾长才青眼是黄堂。
　　柏府槐厅朝暮直披玉雪倚冰霜。灵山怀玉郁苍苍。
　　古城隍，带仙房。瑶草紫芝陏处发天香。
　　尽道如今千外好□□□□□□□□□□□金缕唱，锦帆张。
注：□——原本缺，共十一字
　双飞燕调
　　玉无瑕，春无价。清歌一曲，俐齿伶牙。
　　斜簪剃髻花，紧嵌凌波袜，玉手琵琶弹初罢。
　　怎教他，流落天涯，抱来帐下；梨园弟子，学士人家。
　题子昂五花马图
　　赵公马癖如邓公，曾骑赐马真龙骢。
　　沤波亭上风日静，想象天厩图真龙。
　　乌云满身云满足，紫焰珠光夺双目。
　　九花风细虬欲飞，五色波清锦初浴。
　　只今买骨黄金台，圉家豢牧皆驽材。
　　将军临阵托生死，照陵石马空遗哀。
　　此图年深神亦化，后来何人夸笔亚。
　　不见真龙空见画，犹得千金索高价。
　题谢氏一勺轩
　　一勺水，不满斗。我吸之，勺在手。
　　上连天津尾，下泄海焦口。
　　主人饮，小池凿；吾蔀青，天纳牖。
　　吾铁崖道人韪之曰：有人悟此环，云梦吞八九。
　金人击球图
　　靺鞨国，鹘产仇，赤药手吐妖狐愁。
　　夹山丈雪走髑髅，黄羊紫骼熏神州。
　　丽春堂前春正好，胭脂妆花绒剪草。
　　君王自作击球戏，说与郎君莫相恼。
　　飞虎帜，蟠龙裘，乌纱顶换银兜鍪。
　　四垂带绾双白月，玉瑙紧贴金笼头。
　　袒臂交肩捷过鸟，铁棒旋身电光绕。
　　一阵欢声扫地来，火珠迸落双华表。
　　盲骨天人赤龙须，火伍要与常人殊。
　　画工俗笔不可摹，漫作十国朝王图。
　　于乎，五国城，一丸土，不为羊哥封国户，麒麟脱地地一裂，千古球场吊禾黍。
　青虫
　　青衣虫，平生读书孝与忠，天子赐第蓬莱宫。
　　东归执笔琼台阙，劝进天平犯天戎。
　　青衣虫，献策海岛计亦穷，刘家军师邮汝容。
　　青衣虫，悔不为白头蠹老死文字中。
　姚家有牙将
　　姚家有牙将，腰佩双青萍。追行长乐驿，夜杀程务盈。
　　作表雪主罪，仗脸随自刑。我歌古义烈，岂愧宫门刭？
　断腕楼
　　老（羊喿）裹骨木叶山，飞楼突起穹庐间。
　　云是阏支好风节，快斧斫断红丝腕。
　　红丝腕，为谁断？群酋什什圹中满。
　　赵家侍儿言太迫，阏支面赤情额额。
　　岂如南朝司户妻，断臂旌门大字题。
　　东舟小儿食虎气，引得南兵石桥至。
　　抹搭河边牝豕啼，孽风吹楼作平地。
　宦官妾妇词
　　君不见天宝时，云雨丧师君不知。
　　宦官高力士，独为君言之。
　　力士忧国岂可卑？又不见，建炎春，盗炎真州君不闻。宦官郄成章，上疏疵大臣。
　　成章忧君君反嗔。于乎，咸淳师相势绝伦，襄樊蔽匿谁敢云？漏语一杀宫中嫔。
　新店民
　　贞元天子愎且疑，贞元朝廷先谏司。
　　吏格诏书虐征敛，天子九重殊未知。
　　穷冬猎骑新店下，老氓不识天颜威。
　　敢以刍荛动天听，不将瓜果徼私恩。
　　内相贽，外相泌，知无不言言不欺。
　　如何善言疾苦不如奇？
　击球使
　　击球场，开选秋，临轩天子为状头。
　　许州敬瑄在榜眼，授官西川第一筹。
　　考官惜无石老忧，下第愁杀杨罗牛。
　三使相
　　金床脱落龙作鼠，崔相陆相不敢语。
　　银挝画地数罪名，奉玺前拜天子妇。
　　上书进士空遑遑，桓文霸烈谁敢当？
　　明年功在三使相，勋爵浪受东平王。
　碎玉杯
　　唐太弟，礼贤能。玉杯传玩轻国士，宝器何重士何轻？
　　元城老臣怒生瘿，取杯掷地玻璃声。唐太弟，谢君罪，比君笔头公，荣名千万载。
　狄武襄
　　宾州海月光团团，银花火树烧烂班。将军如内客未敢，捷书已（危文）昆仑关。
　　当时谏官疑武士，岂知辨贼遽如此？于乎，铜面将军今岂无？世无丞相庞公甘老死！
　慈母爱
　　慈母爱，爱幼雏，赵家光义为皇储。
　　龙行虎步状日异，狗趋鹰附势日殊。
　　膝下岂无六尺孤，阿昭阿美非呱呱。
　　夜闼鬼静灯模糊，大雪漏下四鼓余。
　　百官不执董狐笔，孤儿寡嫂夫何呼？
　　于乎，床前戳地银柱斧，祸在韩王金柜书。
　华山高
　　思美人兮西华山，我欲往兮如天难。
　　上通帝座二气之呼吸，下冲龙门百折之昆仑源。
　　秦关桃林之寒赑赑于其左兮，右抱万顷白玉所产之蓝田。
　　金天太白实主宰，井鬼上应精灵躔。巨灵一擘万古不可合，首阳下有根株连。
　　云台仙掌现真迹，朱衣赤须垂橐屃。
　　明星玉女不许以玉眼见兮，玉盆绿水洒不竭，一匹石马谁来牵？
　　嗟尔华山人，不归来兮徒留连。
　　人间尘土那可以久住？白云蹋尔夷眠。
　　天池注脑晞绿发，玉浆渴饥餐莲。
　　伐毛洗髓不足较，白日一嗔三千年。
　　觉来招酒姆，骑茅龙，访子先。
　　更呼山东李谪仙，搔首问青天。
　　巨灵接见娲皇前，惊呼一笑轩辕之子弥明癫。
　太山篇
　　巍乎高哉，太山之山三万八千丈兮，五岳之伯、万山之宗。
　　上有云官、霞伯、明皇、玉女、金台、石室高重重。
　　三十六天第一洞，是为蓬玄太空之上穹。
　　上帝赐以金箧之玉策，司命下土开群蒙。
　　自从崇伯子受命告厥功，至今七十二君坛壝留遗踪。
　　触石之云可以一朝雨，封突起，化作海岛二十金芙蓉。
　　三神尚有刘郎记，五官不受秦皇封。
　　东方有岩名日观，羊角而上千万盘屈始窥大门小户之天聪。
　　黄河西来如线走其下，齐州九点烟灭蒙。
　　秦观见长安，吴观见会稽，周观见洛嵩，圣人登之天下小似东龟蒙。
　　夜闻巨灵荡蹋西华峰，流血下染洪河红。
　　嵩高不生帝王佐，常山蛇怪两首而三瞳。
　　天上金乌下倒景，大星僭晓芒角流妖峰。
　　铁道人手持一雌一雄双铁龙，骑龙天关叩天语，夜拜日驾五色披祥虹。
　　天封地禅礼数绝，征兵三度谣嵩童。
　　博陆侯，狄梁公，虞渊取日扶桑东。太阳当天天下白，照见地下虮虱金头虫。
　　金头虫，如蠛蠓。
　王氏女
　　王氏女，始州人。
　　羌中老虎旁金地，朝接长安暮聚南山群，庞家大将不敢嗔。
　　王氏女，在虎门。上马与联辔，下马与饮酒。
　　老虎卧酣上马走，拔刀杀虎如杀狗。
　　王氏女，真奇勋。
　　锡以崇义号夫人，不数李家娘子军。
　三妇词
　　大妇善主馈，甘旨出中厨。
　　中妇善调筝，清歌似罗敷。
　　小妇似小乔，中夜读兵书。
　　丈人不复乐，起起去防胡。
　游陈氏园有感
　　陈家园，野塘基。千金花锦地，千年子孙期。
　　历岁未半百，池台生橹葵。红楼在西家，无址遥相移。
　　主公规戒石，草中字离离。妾流厮养妇，客散屠沽儿。
　　尚有庭中树，高蔓女萝枝。飞来双燕子，岂识春风悲？
　　嗟我陈家园，盛衰固有时。我闻陈主公，义侠犹见推。
　　挥金周所急，解佩酬相知。
　　君不见西家龌龊子，生女作门楣。娇客灭门户，重令后人嗤。
　卖盐妇
　　卖盐妇，百结青裙走风雨。
　　雨花洒盐盐作卤，背负空筐泪如缕。
　　三日破铛无粟煮，老姑饥寒更愁苦。
　　道旁行人因问之，试泪吞声为君语：
　　妾身家本住山东，夫家名在兵籍中。
　　荷戈崎岖戍闽越，妾亦更里来相从。
　　年来海上风尘起，楼船百战秋涛里。
　　良人贾勇身先死，白骨谁知填海水。
　　前年大儿征饶州，饶州未复军尚留。
　　去年小儿攻高邮，可怜血作淮河流。
　　中原音讯绝，官仓不开口。
　　粮缺空营木落烟火稀，夜雨残灯泣呜咽。
　　东邻西舍夫不归，今年嫁作商人妻。
　　绣罗裁衣春日低，落花飞絮愁深闺。
　　妾心如水甘贫贱，辛苦卖盐终不怨。
　　得钱籴米供老姑，泉下无惭见夫面。
　　君不见绣衣使者浙河东，采诗正欲观民风。
　　莫弃吾依卖盐妇，归朝先奏明光宫。
　天车诗
　　百日漏天瓠河决，高丘十丈蛟龙穴。
　　髯星降世教天车，刳尔雌雄两龙节。
　　胶泥琐口如折筒，天窍地窍中相通。
　　疲氓拜舞寒神教，喜气上天成白虹。
　　戽干水怪支祁走，海底珊瑚拾星斗。
　　坐令垫土成寸金，丈尺官来履丘亩。
　　我闻阿香阁雷车，农车巧运脱壳蛇。
　　如何天车阅天巧，马钧不泄三农家。
　　九重帝车运北斗，五风十雨调大有。
　　我愿天仓红粟朽，农食冬舂饮春酒。
　　和我歌，击壤叟。
　磔鸩
　　蕲州鬼，鬼来恶。蕲州鸩，鸩何凶。
　　声如万腰鼓，百鸟不敢鸣。
　　委地一片羽，百草不敢生。
　　如何崇家栅养相夸矜。
　　司隶忽上奏，焚灭不留形。
　　秋官司天法，杀物自有刑。
　　啧啧驱我嫉，（分隹）（分隹）劝我耕。
　　天何生尔毒，毒作人中兵。
　　我愿天悔祸，仁凤下虞廷。
　春晖草
　　宜男花，春晖草，小草报春晖，叶好花亦好。
　　花上青蚨缀枝满，阿奶花开春日短。
　　疾风卷地起，劲草偃如麻。借问春晖草，漂蓬落谁家。
　　阖闾城外髑髅台，阿奶些魂台上来。
　　宜男草抽花染血，花上之血不可灭。
　刘节妇
　　大江东流接混茫，金山焦山郁相望。
　　铁瓮长城北枕江，中有三槐节妇堂，壁立万仞之高冈。
　　自别母氏归刘郎，中朝琼树摧秋霜。
　　玉琴不奏双鸳鸯，玉笙不吹双凤凰。
　　络纬夜啼月上房，烛光照泪垂汪汪。
　　纺绩给朝莫，群雏忽成行。
　　生处同室居，死期同其藏。
　　新阡种松三尺强，黛色已见参天长。
　　流脂入地成琥珀，终夜吐焰如丹光。
　　扬雄与冯道，不异燕赵倡，食君之禄而弗与国同存亡。
　　呜呼，节妇之德不可量。
　　节妇之发白于雪，节妇之心化为铁。
　　我歌为继柏舟诗，门户他年耀旌节。
　江西铙歌二首
　　繄龙兴，藩西江，二皈章，国骏庞。
　　江有砥柱，胡为鸿流洚。
　　勍蛮效尤，蟊贼内讧，三台映太微，国士俱无双。
　　王旅啴啴，钲鼓摐摐，天威震赫群凶（双），八郡望风咸来降，
　　武功既成毋从从，圣人南面殿万邦。
　　维白金有章，维国之光。九鼎既峙，翕元化以张。
　　大冶范金，吐景耀铓。（虫留）螭纽龟，鸾翥凤翔。
　　官臣实司之，植我皇纲。孰函且藏，启发祯祥。
　　操挈系政柄，繄德是将。符节允合，人文昌荡。
　　攘凶顽，时乃康。与国咸休，万年膺天庆。
　五父
　　灵武储君奋潜邸，飞龙小儿乘势起。
　　大权世袭脱靴翁，从此门生视天子。
　　李五父，黄门郎，中书狡计死张后，
　　西内禁兵移上皇。李五父，唐之悖。
　　天阙不正市曹诛，半夜盗儿偷首骨。
　　呜呼，门生不忍丑，尸磔赐葬隆恩酬定策。
　花门外
　　大唐宇宙非金瓯，黄头奚儿蟆作虬。
　　跳河蹙陇翻九土，惊乌夜半呼延秋。
　　朔方健儿袖双手，战马嘶春舞杨柳。
　　当时天骄不借兵，渭阙黄旗什来久。
　　快哉健鹘随呼招，渡河万匹疾如飙。
　　白羽若月弓干骄，弯弓射天落□旄。
　　于乎，健鹘有如许，徼功索花固其所。
　　明年西下崆峒兵，壮士重忧折天柱。
　　折天柱，唐无人，引狼殪虎狼非麟。
　　空令汉女嫁非匹，穹庐夜夜愁寒云。
注：□——原本缺字
　张颢刺客
　　晋刺客不杀朝服臣，唐刺客不杀寝苫人，淮南刺客不杀幕府宾。
　　嗟此二三子，磊磊天下士。呜呼，枭颢首，轘纪胸，淮南刺客可无功？
　双雉操
　　双雌雉，锦绣裆。朝呼凤皇侣，暮宿鸱枭房。
　　三雏角角声相将，晋阳罗网艾如张。
　　艾张不可脱，小喜鹊子空先仿。
　　一雄欲苟存，两雌誓溘亡。
　　于乎，宁为两烈脱燕王，不活不笼异姓王。
　老奴
　　张老奴，脱死囚。貂珰中，第一流。
　　晋王床前受顾命，赖有亚子承箕裘。
　　老奴建议何堂堂，唐家日月肯使窃朱梁？
　　晋嗣皇，易为谁主着柘黄。
　　呜呼，老奴之志不负唐，亚子负唐仍负张。
　押国宝使
　　杨仆射，相天子，对泣妻儿不知止。
　　砀山之贼着柘黄，金祥殿前送国玺。
　　岂不闻谢家傲吏生清风，解玺肯为齐侍中？
　祭曲江
　　天子忆忠言，前此枉圣恩。
　　始知龙虎道，即上是东门。
　雷海青
　　雷乐工，先王使侍华清宫。
　　营州羯奴作天子，梨园弟子群相从。
　　雷乐工，投乐器，恸哭西风双血泪。
　　凝碧池头刀谩攒，试马柱前詈不畏。
　　于乎，雷乐工，既解此，何不筑中置一匕？
　大腹儿
　　大腹儿，腹空侗。胡旋舞，疾如风。
　　君王醉眼大朦胧，乃谓赤心贮中其中。
　　君王宠之恩日厚，宫中洗儿中冓丑。
　　大腹小儿胆如天，不拜君王先拜母。
　　宫门引虎杨与高，范阳虎势日咆哮。
　　将军可曾斫大腹？帐下却赖猪儿刀。
　黥面奴
　　黥面奴，花作骨，锦作肠，行年十四善文章。
　　君臣赋诗及妃后，黥奴代诗毫捷走。
　　狎臣夺爵知几筹？黥奴兼才夸八斗。
　　桑阴既引武家郎，小崔更入中书堂。
　　春宫节愍痛至骨，一剑肯贷临淄王？
　　呜呼，巨神秤，称天下，黥奴手，那可把？
　　谁向朱屠借铁锤，锤杀司衡巨神者！
　鄂国公
　　玄武门前人蹀血，虬须天子谏凶孽。
　　谁开贞观太平功，夺朔将军三寸铁。
　　三寸铁，鄂国公，将军真有回无功。
　　呜呼，海池一语开天听，手敕亲颁宫府定。
　　人知房杜掌经纶，谁识将军善词命？
　　善词命，万古之无谁与并？
　王孝子祥
　　王孝子，魏三公。雀入幕，鲤入冰。
　　孝子可移臣子忠，而况三老北面天子尊辟雍。
　　何司徒，荀仆射，九锡王前相率拜。
　　孝子龙钟亦长揖，爵级同升在三太。
　　三太何足尊，不若犍为李孝孙。
　孔北海
　　孔北海，辟一隅。座客日高谈，论未闻，谈庙谟。
　　弥生本独士，罪书空累予。在生承祖亦清俊，献策未为疏。
　　言不听，何取诛？孔北海，儒亦迂。
　　郑玄何取尊乡闾，妻孥已属青州牧，流矢几前犹读书。
　黄金壕
　　黄金壕，七丈高。帐前养子健如虎，虎行天下莫敢侮。
　　掷戟生狼心，杀贼非杀父。脐光夜如漆，灯油金紫（朋）。
　　儿法不留，储金积谷将谁收？可怜司徒座中咤，一死不赦高阳侯。
　邯郸美人二首
　　邯郸市上美人家，美人小袜青月牙。绣靴对着平头鸦。
　　平头鸦，蹋场下。包银壶，驮细马。
　　裙翻柳脚垂青空，水花吹乱秋芙蓉。须臾气喘如渴虹。
　　如渴虹，索银瘿。转辘轳，饮金井。
　送客洞庭西
　　送客洞庭西，雷堆青两两。陈殿出空明，吴城连苍莽。
　　春随湖色深，风将潮声长。杨柳读书堂，芙蓉采菱桨。
　　怀人故未休，望望欲成往。
　题王粲登楼图
　　临洮水涸铜人毁，西园青青草千里。
　　秦川公子走乱离，瘦马疲童面如鬼。
　　俊君威名跨海南，虎视走鹿何眈眈。
　　可怜膝下尽豚犬，谁复大厦收钃楠？
　　落日楼头髀空拊，日断神州隔风雨。
　　平生不识大耳公，座上客归丞相府。
　　春深铜雀眼中蒿，揽涕尚复思登高。
　　江山破碎非旧土，版图何日还金刀？
　　荆台高楼已荆棘，丹青写赋工何益。
　　君不见袁家有客能骂贼，将军头风重草檄。
　李公子行
　　李公子，凤之雏，龙之驹。面如赤玉盘，服如明月珠。
　　舌端吞吐五色锦，胸中元有邺侯三万牙签书。
　　曩执金陵南端之白简，今曳淮吴大府之长裾。
　　东维先生在五湖，相逢一笑黄公垆。
　　我闻公子曾大父，先皇开基作刑部。
　　马头约法十二章，燕都新建尚书府。
　　丹书铁券盟山河，赫赫勋名照今古。
　　又闻尔父司农公，画策屯田辟西土。
　　岁输百万实太仓，功着兵前科量府。
　　汝今年少毛骨奇，五花骢马当春骑。
　　燕王方买台上骏，赵客合脱囊中锥。
　　姑苏台下春回首，东风绿遍官河柳。
　　人生离合自有时，更劝西门一杯酒。
　　李公子，尔岂马上杀贼之钃娄，下马喻贼之露书？
　　莫负汝祖父，东鲁为真儒。
　舒刺客
　　舒壮士，智如张子房，胆如赵子龙。
　　神州地入黄旗东，壮士手挽回天功。
　　探虎入虎穴，壮士沃焦心火热。
　　怒潮一卷石头城，匕尖已带乖龙血。
　　暗中三耳走鬼工，百日淬匕一日穷。
　　座中火位剉杌肉，壮士灭迹孤飞鸿。
　　柯坛劫盟地还鲁，舞阳小儿何足数。
　　博浪沙头力士归，为韩报仇仇必虏。
　　于乎，大将军，万夫雄，赤心报国为先锋。
　　如何马头交剑不斫贼，却留小惠夸丁公。
　赵公子舞剑歌
　　赵公子，千人英。读书万卷愁无成，负此长身九尺如长城。
　　雪芙蓉，玉青骢，我将挟尔成大功。
　　腰缠十万欲何往，直上北台观虎龙。
　　道逢铁笛仙，把酒九峰前。
　　酒酣为我拔剑起作浑脱伎，白虹绕地乌风旋。
　　矍然指天天为穿，天狗堕地顽星坚。
　　老铁酒酣为椎鼓，壮士冲冠发倒竖。
　　老增撞斗何足为，鸿门突立卫真主。
　　赵公子，千人英，为君酌酒肝胆倾。
　　忍见东南吴楚坼？慎莫脱手踊跃逝去双龙精。
　　　君不见我家古铁三尺冰，粤砥荡磨新发硎。
　　不学区区一人敌，上为天子匡前星。
　髯将军
　　髯将军，将之武，相之文。
　　文武长才不世出，将军兼之今绝伦。
　　阵法本天地，兵机侔鬼神。
　　八门遁丁甲，六花散风云。
　　楼船旌旆龙矫矫，云关金鼓雷□□。
　　水犀校战悍鲸帖，陆兕出柙妖狐奔。
　　风尘□洞翳日月，紫髯一拂开朝昏。
　　上马谈兵被裘带，下马降礼陈壶尊。
　　于乎，昔人恨随陆无武、绛灌无文；将军之武平祸难，将军之文焕经纶。
　　髯将军，受斧钺，受斧钺，承华勋。
　　净除国妖雪国耻，制礼作乐归相天王尊。
　小万户射虎行
　　边城秋气劲折胶，草枯燎发风萧萧。
　　将军校射出细柳，马上箭落双飞雕。
　　须臾吼地穷兽急，将军匹马电弗及。
　　疾蹄迸落冲虎过，白羽穿喉虎人立。
　　将军身不六尺强，一怒万夫无敢当。
　　先皇赐名名拔突，部下材官争蹶张。
　　画工亲见编须勇，急阵梢冈浩呼汹。
　　目光落地已化石，将军生气毛发动。
　　君不见桃花岛，阜树洋，乳虎哺子人为粮。
　　将军一死不可生，东海黄公愁夜行。
　大将军南征歌
　　大将军，将天讨，出南征。
　　文如阿阁凤，武如牧野鹰。
　　兵行司马法，漕转屯田丁。
　　鹿山放麑万众泣，虎穴取（虎兔）千人惊。
　　东屯西屯露书布，南奚北奚壶浆迎。
　　蛮奴授首，鳖子献城，三危送款，孤竹输平。
　　蓝之山，截海断；峡之水，吞湘汉。
　　大将军，持庙算，直向刑塘筑京观。
　　嗟嗟小蛮触，尚尔争雌雄。
　　将军大势破竹下，拾土补地裂中国。
　　长城无再坏，昆仑天柱无再折。
　　盘石永安，金瓯罔缺。
　　我颂摩崖千丈碑，大字如斗光夺目。
　大明铙歌鼓吹曲十三篇
　　于王气，涂之冈。五百祀，皇陵藏。
　　火流乌，星流红，驾生圣人应天祥。
　　圣人生，六合一统天下昌。
　　汝阿弥，言语侏离复兜离，妖诵胡膜干毒师。
　　蜂屯蚁聚乞乞万，摇首枯舌乐不疲。
　　金银城，铁为键，汤为池，北据河洛南驱淮，老獐野鹘弗能支。
　　大明帝，厉虎旅，拔龙飞，手把黄钺相招麾。
　　元运绝，弥何为，筑京观，兖之际，荆之垂。
　　拨乱反正，圣武赫戏，大明烈烈，开皇之墓。
　　皇皇帝肇，迹濠之壤。上天黜元命，命帝靖四方。
　　神兵三千，投鞭渡江。基建业，定南京。
　　大兴问罪师，天戈剪妖狂。
　　妖狂溃崩，赫烈我武扬。
　　系颈阙下，大明朝贺开明堂。
　　元主大去国，闽广并来王。
　　皇帝神武，越五帝，咸三皇。
　　皇皇万国宾，日出日入土，普为大明臣。
　　制礼作乐圣化钧，大一统业万万春。
　　三蛇长，一蛇擅雄王。上掩三日生妖芒。羿乌毙弯弓，无人落欃枪。
　　血人为浆肉为梁，交结（考）狫恣跳梁。帝闵下土命将一日平。
　　收其帑实夷穴藏，截蛇首，刳蛇肠，祭民社主，反民井灶还丘坑
　　山倾峨，水翻鄱，旗拏黄龙鼓考鼍。坤轴震，水犀列以阵，楼橹层层突而蜃。
　　皇赫怒，血漂刃。不用命，斩以徇。铁钩锁，扼艨犝。辟强弩，开神弓。
　　老犀晕火角生风，流星一矢贯尔额与胸。老犀穷，小犀夜泣鲛人宫。
　　江为障，湖为池，两虎赫赫奸天威。天兵东下，跨池与障平如砥。
　　兵十万，威武宣，红帕锦股偃草前，暇以岁月啸以延。
　　收残丁，婴孤城，穿城炮机若流星。小虎粉首，大虎摧爪翳两端睛。
　　齐云火天，骨肉焦冥，天子好生，一鸡一犬不汝兵。粮尽矢竭，开关输平。
　　群臣鱼贯入大明。大明帝，义之断，仁之成。
　　东海鲸，（髟者）插铁牙如雪山，眼如月。前驱虎头鲨，后挈三足蹩。
　　尾一掉，天纲崩，地维缺。吞三闽啖百粤。飞涎喷沫，弟兄作穴。
　　岩潭生子孙，天吴弯弓弓靶折，四海波涛尽流血。
　　东皇太乙，乘鱼从霞。长纶巨饵，羁縻钩加。
　　渔彭蠡，猎黄池，鲸亦穿腮京口来。
　　京口来，游不动，化为鱿，空嗫嚅。
　　海上将军神骑还，乘胜卷甲斩闽关。
　　阿难气虓虓，老鹘语绵蛮。
　　土豪据土孰与京？将军将命扬风声。
　　豪一败，走连营，俘以南庙功用铭。
　　闽山奠，闽水清。
　　益之都，鲁之邦，元不纲，兵强马壮碻磝冈。
　　梗我王化，山输海贡隔梯航。
　　狡狐三穴，跳踯贪狼，王师薄城，筑我受降。
　　骈首就缚父与兄，弦歌之化复我邹鲁乡。
　　太原李，继忠襄。京兆李，王咸阳。
　　辱齿相依势相望，构谗煽虚撼金床。
　　王纲偏，圯弗（举），上弗急君父，同盟不相援。
　　征兵关中伐太原。大丞相，偏将军，士马百万蹂燕云。
　　国已墟，关来从。尉之陀，窦之融。
　　邗启沟，汴通河，河之王铠仗山积，血流波。
　　前徒接战尽倒戈，二三主将弁峨峨。
　　输忠竭节心靡他，以彼取此类虞罗。
　　由汴入滦入红螺。嗟政不纲可奈何？自底灭亡可奈何？
　　国运倾，六师驻，那咤城。龟兹主，走滦京。宣明诏，许厥成。
　　壶箪筐篚左袒迎，封籍府库奉大廷。
　　大丞相，舍于野，克大国，匪余武，天子龙骧土貔虎。
　　问其寡孤，毋恃杀掳，秋毫无犯民按堵。
　　民按堵，振放旋，钩丽冒胤未殄灭。
　　大将军，请戍边，偏将逾葱岭，越祁连，追亡逐北万五千。
　　抗大旌，悬绝幕，天子喻书通玉帛，胡宗□□未沓译。
　　陇云寒，陇水干。天使晨入荆门关。
　　石扼僰，左控秦。巴蜀限峨岷。
　　伪夏昆，强项不来宾。元戎阐皇威，民何罪？肝脑縻。
　　一札西去如星驰。彼元之微，弃身独夫。
　　剪与我绝，忍及尔孤？告冉庞，束斯榆，檄邛笮，上版图。缀包薄，受正朔。
　　玉垒峨嵋我城郭，沱潜三巴我堑壑。誓蚕丛，铭剑阁。
