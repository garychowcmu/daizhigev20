鹿皮子集 元 陈樵

　　钦定四库全书

　　集部五

　　鹿皮子集

　　别集类四

　　元

　　提要

　　（臣）等谨案鹿皮子集四卷元陈樵撰樵字居采东阳人介特自守隐居圁谷衣鹿皮自号鹿皮子屡荐不出専意著述是集题曰卢聨子友编辑不知聨何人也樵长于说经与黄溍宋濓等以文章相砥砺故造诣颇深所作古赋落落有竒气诗则古体五言胜七言近体七言胜五言大抵七言古体学温庭筠七言近体学陆龟蒙俱能得其神髓顾嗣立元诗选摘其山遮春欲归时路雁入鳬飞不尽天野鹿避人悬树宿溪鱼乘水上山来絮轻便欲排云去花好多应换骨来诸句以为步武西昆然其精刻之思究与松陵笠泽为近至古体多见其醇臻侵同用颇乖古法近体多用洪武正韵尤不可解殆其入明以后所作故不得不从当代功令欤

　　乾隆四十五年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　鹿皮子集卷一

　　（元）陈樵 撰

　　○赋

　　东阳县学晖映楼赋

　　于穆玄圣参天贰地启迪人文轨物垂世粤自汉魏以降神明继位秉符握镜向明求治莫不畴咨古训含仁茹义用能光集圣猷四王六帝于是立辟雍于上京疏泮水于侯邦东胶西序右学下庠敬以礼合徳以乐章上规勋华下凖夏商承先王之容典扬圣哲之耿光于是万方景附声教风翔或石室讲肄或广崇黉宇庆厯已来制详化普应诏作宫周于率土蔼学士之云从伟搢绅之鳞聚曳方履兮秩秩冠切云兮踽踽夏弦秋吹春干冬羽惟呉宁之下邑实金华之东鄙伊文儒之至盛泛弦歌之盈耳煌煌学庐岁时肆祀矫华榜之髙张焕彤扉之洞启黄闼凝旒軨轩列棨庖廪具修讲堂雄峙飞阁中起红采相宣则有羣书漆版汗简华缄积缥囊与缃帙藴琼轴与瑶编鼔六籍之芳风回百氏之惊澜下临万井夹巷逥阡鬰层楼之夭矫兮独孤峙于西偏頋东隅之荟蔚兮翳丰草之芊芊伟邦人之经始兮结斯楼之耽耽椽栾对竦飞栋交联若黄鹄举翮兮矫将飞而未安叹兴废之屡迁兮乃旁属于斋宫登兹楼以相羊兮爱结构之丰隆赫华榱之参差兮俪曼宇之彤融浮柱离离其相距飞甍嶫嶫以腾空散緑雾于绡牕撷彤云于绮栊俯市列之阛阓兮见陵壑之葱茏复盱衡而四顾兮想前列之清风睠清碧之兰林兮揽三丘之云松飞岑连嶂翠碧成丛慨仲文之才藻兮顾沈身于惭徳犹栖栖于末路兮临青冥而铩翼仰兴宗之遗烈兮嘉幼公之殊绩相昭谏之隐居兮思玄英之逸迹发词圃之春华播风流于金石哀相国之东归兮忽山林之改色慕张生之絶尘兮采瑶蕋于山侧俛察仰观感今懐昔故凢胷耕掌録之徒负素挟书之侣或奔走在庙进旅退旅芹茅在笾体荐在俎捧匜奠斚灌樽荐甒或张侯栖鹄观徳是务蒙叟登歌射夫献舞揖逊周旋升降有度或礼行乡饮事宾有主诗歌合乐献酬明序黻冕既脱笙匏既去志烦思乱于焉游处或登髙之能赋托歌诗以陈志揽翰墨之余波兮发髙藻之遒丽乐文章之颖秀兮来众士之番番吸吴越之清风激燕赵【文学赵人】之悲歌洗心饰视光英朗练乃顾坐客起而为乱乱曰
　　华谯中天靓以清兮琢镂为户文锦楹兮丹翚引翼翠螭腾兮下顾万瓦玄玉瑛兮抽琴命操朱丝鸣兮剑光落袂香兰缨兮婆娑艺圃夫何营兮张义为幕理为缯兮

　　闲牺赋【池上小阁】

　　融火向中余方慎夏接叶罢亭依山忘榭丽草长林未卜与夜临池馆水不怡阴厦伊清池之蹇浅兮觉水气之已多荫谖草而翳兰兮结斯构之峩峩疏堂属其南垂清阴生其四阿杜余门而却埽兮日长徃乎沧波招招绪风持云沐露穷夜为日迄于阑暑余凌波而雅步兮鱼鳞鳞其在下若停桡之万斛当步轫之秋浦朱尘倒景若櫩而飞疏箔悬缯五两萎蕤燕循樯而失据鳬就桨而无依不缆而维不枻而安承舻絶后接轴无前四载不服万夫莫先亡余檝之兰桂废余桡之芳荃又若委陋舟而弗御犹诞寘之河陾也荫斯亭以寓处兮瞻浮荣之翔翥文谢杏梁珍惭桂户藻离栋而成妍题去榱而加昈银榜昭其碧镂皓璧烨以振素波尘属跋云松荐础泽葵生阁苹花照籞浮萍附踬雕胡承梠爱夫容之婉婉兮藉初日之明辉色潋滟于颜间蔚藻绘之备施倾盖成阴联袂成帷含芳扬烈茹华吐奇当筵荐绮在槛成梯映朱鹭之芳翰増翠羽之緑姿莺莺在栁媚蝶时来尔乃御緅絺揽蕉荃肆莞蒻燎芳兰缉灵草以为蹻纬楚竹以为冠白纨微举芳风可握或进壶挟矢投琼击博或从横竹素佃渔交学或左设鸱夷右操钓具蓑笠长抛笭箵不御屑桂垂芳聚粒为茹投八丝之翠纶沉百囊之緵罟于是丹鲤含腴莲菂丰甘葵叶初肥緑杞阑干山肤陆芼华菓具繁张饮命客觞政在前蕉叶无奇金舠犹窄折叶荐芳引筒分碧挹兰英之春醥酾玉葅之芳液洗虑延欢祇以永日雅歌清吹与舟共浮合樽促席敷衽绸缪今夕何夕与子同舟抱月坐花藉以苹药视夜参半衡汉回薄情盘景遽宾客益落乃起而为扣舷之歌歌曰
　　世冥冥兮尘污人慕前烈兮凌青云食有鱼兮蔌有莼愿投老兮守丘林座客闻之又称歌曰卉服兮舟居荷为屋兮荷为袪宿沙子之徒与江上丈人之徒与

　　卧褥香炉赋

　　广宵宴于上春兮蛾眉纷其狎坐锦随舞散引连吹罢歌残緑玉之杯笙暖茱萸之火月转华房缸花暗堕芳襟微解男钱半妥衾联罨画褥饮紫霓绛螭蚴蟉英蘂纷披连温幈之屈膝卷华幔之参差空翠忽其满堂兮集众芳之菲菲若蘅薇荐芬沈榆効质又若龙脑在燔丹螺献甲汉壁捐椒楚芳委榝夺藉兰之蒸惠醒醉花之病叶博山倚席菡蓞生寒蔷薇百濯豆蔻汤干香从何来来无定源藻绣丛中不火而然香生弱缕五色非烟援衾拂席银黄可鉴动如丸走止与轮停触钿函而不转环绶笥以如萦拂绮襦而缓引当白泽以留行左右周旋芳尘不惊金烬无迹芝印长存花将银缕靥随金校么鳯低回蟉龙天蟜钿花争丽雀翘分藻映红玉之春娇共琼株之晨照昼隔郄寒之帘夜近緑衣之鸟寒依熊席温随犀簟初辞露竹之几旋迟五明之扇共君合欢之绣被藉君象床之罗荐外恶方以玩世兮中石心之不转均茵席而莫我知兮谓方心其如面内仁外义千载金言弥动弥静圣哲所敦愿以小人之腹为君子之心

　　瑇瑁赋【庭下有龟白质而黒章丰上而折跗或曰是瑇瑁之属也作瑇瑁赋】

　　繄鸿蒙之散英兮滋百昌于南纪邈灵海之于廓兮涵众珍之靡靡其广无垠其遐无涘日月之所亘四极之所被裸壤藉其涯冰天薄其澨若夫蛮畿羌笮乌荒象卉莫不遐举而兼揽也于是沸唇椎髻之徒狼戾戎蜑之裔挟浮环以乱流掺霜纶与桂饵结精铤以为网控三翼之云駚檝为马兮舟为车陋玄洲与渠子披渊剔薮穷珍尽竒回轮顿缴倾于南岳磔明月于珠蠙撷贞球于文魮刋珠树之灵柯搴火齐之夕晖剸冰纨于潜鱼脱竒觡于明犀乃有鸿商富贾巨千之资载糇舁糗据险乘危征榜人命水师披瘴云栉炎飔涉琼林走麻离厌西棚瞰吉慈陵厉三韩出没流眉絶诃陵与林邑歴麻兰与勿斯投鬼关而径度迫海童而遵蹊则有罟师奏美芦人効竒囊琛航贝转于京畿不踵而蹻不翮而飞纷纶夺视翠粲填眵天琛水异雾委星离虽仲宣之博雅张华之析微知崇文鼠辨洽碧鸡固莫能悉察而周知也客有遘归艎于番禺得文龟以遗余验神物于幽径实瑶光之所摅上规圆覆下凖方舆龙脰宛宛山覆丘纡中跗絶甲或合或舒郁承弇兮蚢綷矫反倪兮金铺縁纯被藻绕胁垂缃冒彤纹而缀黝披皓璞以含黄故其赩翼凌乱隆丽清靓则异文豹饰侍殿防也繁综纷纭彤融文璘则湘灵凝涕被丛篁也逺而视之若赤瑕杂袭照璧珰迫而察之若紫贝驳茕被龙堂俪■〈句黾〉鼊而方华混余蚳而比瑜琼蜯鹦螺碧鲋丹鱼方斯蔑如也或遗鷇于珊瑚之丛或命羣于云精之潴若夫鲨鲕鮥鰝鳟魾鱊鮬■〈鱼岑〉鯼■〈鱼众〉鳛鮡鱦鲲鱬莫不投吻委骨接景流腴至若赤水安流丹涯罢潮沈骇焱于穷髪晞扶光于沃焦敛璇台于蜃气结戎盐于翠条接余含荣虞蓼垂蘨雕蓬郁遏游龙森箾石藴肉而吐华鲑隐甲而生苗魁禄含浆委其潏蠃蜬■〈虫矞〉蠭填其坳尔乃登珠泽薄无皋蹸水英猎神虈喋海藻之雕葩荫灵茒之緑苞出碧津之方羊陟琼田而逍遥唼血飞涎卷殻含膏于是豫且构网卢亭进蔚獠市抡材海人荐骨解甲刳肠剖筩酾血哲夫准量良工辨质或拟通犀而镂梳希粤象以为栉缀簮珥之磷乱糅灵钗之艳逸压唐妃之义髻鉴夏姬之光髪虎髀敛姿宛珠罢洁精逾玉燕价倾寳叶顾三珠而未竒岂九雏之能夺委质而嫫母含荣潜辉则阳文艳灭耻借映于金苔谢浮光于海蛤或青殿受妃桂宫御服縆华擿之陆离构寳台之采缛尊别鱼须饬隆荆玉制备翚褕礼均展鞠乍金炯之辞奁方紫珍之在御翠气菱荂素华月骛影丽云承葩垂蕚跗被玉水之余滋藉金膏之微污或摛华神屋効质望仙绾寳帐于灵台杂明玑以押帘错以金机丝以玉函芳苡内朗丹髓外烻火齐床明郁相荡珊瑚牕近青连钱彼偻句与大蔡虽殊用而同体为王国之大寳兮顾何辞于三衅羌杀身而无补兮合璪贝以为靡繄巾笥于庙庭兮岂神龟之可比幸寄身于斋房兮脱微生于泥滓征朱鳞以疗饥委丹粟以为饵或潜迹于金沙或扬波于翠水渺瀛海之东被兮吞百川之输委旦吾投于清流兮夕振荡于海尾苟未忘于反身兮岂沉光于沼沚

　　迎华楼赋【浦阳朱仲山名其楼曰迎华以思亲也其先人好神仙云】

　　昔在黄帝世有玄徳敷佑下民芳猷允迪越厥帝姬践修旷迹诞受瑶图冥期罔慝比质鸾仪方标凤翥青灵既爇甘泉罢御继龙辔之遗髯振清箫于云路婘仙华之明秀兮夫亦灵修之所寓也伊仙华之雄峙兮实作镇于海隅幡元气之淋漓泛浩翠之鬰纡候神之馆既相望于东南兮又下通于鼎湖祠庙千秋岁时莫瘗祥庆足征民无札疠嘉荐明粢芬芳式备登兹楼以清眺兮抗仙掌之千尺烟分雾绕霞舒云积二华藏英莫之能敌九华敛秀揽之失色上有人兮永懐慨先人之敝庐华梁婉其承枌兮重栾屹以缀栌朱华被井丽藻垂疏廵琼檐以躧步兮思帝子以愁予想神君之游行建云旄以前驱登寳衢与云术命含雷使清涂霞为车兮虹纼从轩辕兮山之下灵奉辔兮骖车朝呉云兮暮为楚雨若方平兮曼倩挟麻姑与王母云风飒其扬尘兮猎玄荫而靡丹荑碧鸡羣飞而昼惊兮疑神君其并来俯回轩而四頋兮有平莽之萋萋曽光尘之莫觌兮怅独寝乎空帷梦仙家之巨万兮瑶台矗其崚嶒赫祥云之烛日披赤雾之冥冥覆明霞之游馆荫光碧之殊庭翳紫桂之神宫列积舍之层城翠水曽波碧林被宇拂珠树于犀阶植文玉于兰渚琼柯鬰以离立金根俨其相柱神兽敷曜于阳林朱雀流光而来下亦有五色游龙青霄玉女女以守瑶林之桂实龙以耕芝田之宿莽飞辔凌烟羽轮轻举或掇碧藕之灵葩或拾翠鸾之堕羽葺夫容以为冠揽雾绡以缀衣望九灵其如云联霜袍以成帷挟龙符之靡曼蔚凤绶之萎蕤勒黄金之条脱兮縆以水碧之蓝丝赤玉之飞舄兮藉金液之龙芝挥精之寳剑兮映碧柰之华滋忽仙灵之在旁兮虽信似而怀疑起俯怀而兴慨兮知梦幻之不可期启交疏以周览兮瞻琼宙之漭漭怨翔阳之短景兮忽委照于西壤屹玄珉之云谲兮绣闼俨以双敞【山有二石门】竦栢木于玄林藉芳药于丛莽彼草木之无知兮有乔梓之俛仰红翠嘤其载鸣兮听璇房之遗音游鷮兮杉鸡曜斐尾与【与一作兮】纷文丰狐昼嘷于林薄兮腾猿援木以清吟羡楚乌之返哺兮感鸣鹤于江阴揽万物以自悲兮苦愁思之不可任临长风以孤啸兮明月出于东方繁星粲其丽天兮若兰甸之流霜情于邑而不寐兮恨神爽之不可望慕帝子之承颜兮从君王以翱翔曽来归之未期兮泪沾襟以浪浪陈悲歌以下招兮夜漫漫兮使子心伤歌曰
　　烛银玉菓璧环光些云裀霓褥不死床些瑶坛金阙光碧堂些居室之丽无以方些碧芝琅菜扶桑实些玉酒酾浆五英液些风林鸣醋中华密些绮馔之腴莫之能及些云装烟驾龙回车些飞舆八景麟胥胥些上下风雨翔紫虚些车服之盛不知其余些縁云飞观中天树些四荣翼张若骞翥些清防暗列浮思布些雕机朱丝有竹素些虽信美兮非其故些魂兮归来返吾居些

　　胡氏鐡心亭赋【梅亭】

　　太白主人居东海之上玄虚先生过而问之曰丈人目视云汉志倾金石淳洁无华温慎约敕独标树于当年守贞度而不易矫矫兮强怀夕饮冰兮旦而食蘗慕人伦之师表谓黄金百而非贵托云霞之石交空万流于海内思欲起伯夷于九原与卞随乎并世夫伯夷之徒固常有于天下矣子亦有觌于彼者乎子欲徃而从之敢攘袂而横议也主人戄然曰先生言之其人为何先生不荅操琴而歌曰若有人兮山之垂安名节兮久而不隳愿饰巾兮改视共褰裳而求之芳猷兮雅道非夫人兮谁归主人未达从巫阳而筮之巫阳散策而言曰曵雪兮牵云缟衣兮练裙傍木兮非温草上兮非伸温伯雪子之朋徒列姑射山之神君托雅故于君子何头白兮如新棱棱兮尔怀昧昧兮尔言林中之晳兮实慰我心于是朝与客乎同车夕假道乎阳林骖既怠而当休见逺梅之临春于时木介连枝兰阶玉折火齐寒生烛银熖灭濯乎其华烨乎其泽跨雪悬冰讫不变色青女之灵不能威折丹之淫不能屈盖其英风雅操则楚大夫之遗烈枯株断影则汉党锢之余骨又若颜握拳而透爪樊饰怒而眦裂虽呉人之木肠凤阁之铁心犹不足以喻其伉厉清刻也主人好之见梅必式顾谓先生曰客亦知夫江南之嘉植乎观其胜气髙情丰规茂徳等契青松同方紫柏足于性而无所待兮曽天损之莫入増人间之劲气殆天纵之遗直既亘地而垂芳亦终天而建极表万物以雄峙兮为奉身之景式羌信美而非吾徒兮托年芳而混迹待伯夷乎未期独耿耿乎中夕也先生喟然曰圣人不作前言戱之尔向所称引良谓足矣丈人亦闻其风而愔其■〈言微〉【恐当作媺】欤愿白首而同所归也尔乃步玉趾乎山阳抚琼树以承颜抽瑜辞兮予誓左佩华之翻翻思解交兮春荣毕殷勤之余欢枉光尘兮来下愿无乖于岁寒于是结游亭于园庐薄长松之浮阴文■〈木蓖，去艹〉翼张兰栋流云础花承柱井藻垂枌廵檐改树当槛移春联芳比秀阴洞连寻方积雪之时晴映红旭之焞焞兰芬玉洁桂郁芝薫嫓三王之珠树配二谢之玉人跻琼花于宾末蹴琪树于下陈窃独怀此玉度兮遂永谢于芳邻于是易衣改席宾客狎至花落金荷月随珠履解腰下之楚芳撤炉中之緑蕙弥日信宿载挹载味若孟公在座为之震起柱史在周莫不严事乐君子之得师慕髙世之风规举觞实酒为主人寿乃称歌曰
　　世俛仰兮取容非前哲之所期君委怀兮崇徳母表合兮内违敛春华于茂实负玉鼎于丹墀愿和餁于百度安明节于当时主人闻之又称歌曰
　　洛有花兮江有莲阅桃李兮有令颜惧明徳之未崇日车驰兮莫予翻蘅芜袭予衿夜光生予冠洁情条兮行叶终与花兮周旋

　　月庭赋【为朱仲华赋】

　　月庭主人玩世遗荣放情逺蹈衣薜荔兮藉兰抱明月以长啸有逺游子悼容华之易迁总名游之飞辔叹芳尘之暮起兮独申旦而不寐秉兰烛以命客慕西园之夜游按翘袖之艳舞征阿激之名讴陈葆阶开翠楼银花大合緑桂光流惊鬰华之絶轨疑曜灵之罢驭未旦忘昏当宵启曙故虽清曜之丽天兮宁麾谢而弗顾也于是月庭主人过诧逺游子曰吾闻承云在御则靡靡无声扶光当昼则丹良敛迹伊皓月之明迥兮托玄夜而显质被羣阴之宗光揽余晖于日窟细栁分荣琼池増色丽朔则着象于悬车薄晦则垂明于中夕影已缺而玉兎苏光质将盈而素蟾散魄抉天阃以西流磔地垠而东适方今若木收华金枢朗曜美清夜之虚明泛寒光于遐眺炜烛烛其精荧娟纷纷其缟皓朗璞藏英明玑埋照隋掌増羞郢握自吊鸡林失帘箔之珍玄圃隐烛银之燎揽海蛤以非竒岂明苔之足较又况乎兰烬之争华萤炬之穷妙也今吾子谢寒彩于温幈蔽明晖于翠帱是犹忘白日之正中执隅烛于窔奥也不识子愿从我而游之乎逺游子曰仆少好纷华愿挹清风博以殊观敢谢发蒙于是歴级寻檐散步从容揽予袂之英英兮若流水之翻空饰桂户以银铺兮易兰房于雪宫连门裂帛在网成琮紫丝幛兮丹露寒翡翠帷兮碧霜重照瓴甋兮爱玉阶之赩奕頋环堵兮怜琼碧之菁葱邀我乎璇台期我乎鹤寝之中晔金虎之曜质兮缀瑶光之耿耿繁星播其华藻兮亘碧蓝之万顷若鹿苑之扬辉兮绕清扬而玉暎俛孤域而遥睇兮飞楼观之离离若盛姬之璧台兮极椒风之丽美又若销白银以为阙兮望蓬莱于海湄影标鞶鉴光随句履寒生贝带色动缨蕤游目郊原百卉萋萋被轻容于平楚铺白绮于兰池水壑兮青蕖银泥兮翠蘤佳木偃旌阴竹扬徽家藏玉树尸列玕琪怅徘徊以延伫兮忽棘露之沾衣爱灵籁之夜生兮若笙鹤之参差乃泠然而啸浩然而歌歌曰
　　明月烛烛皎以鲜弱云无姿照碧蓝玉衡银浦共阑干良辰急景促雕年蕙纕华玉夜珊珊歌长衣袂风露繁逺游子闻之又歌称曰
　　珠璧虽明光一室兮凤膏兰烛非至质兮亏盈消长清光不灭兮飞龙衔烛未若兹月兮清夜漫漫长歌既絶密熖收银龙揭挥瑶琴操白雪河倾月落余欢未歇

　　放萤赋【隋】

　　蕙草暮阑暑除皇欢洽清夜徂命合宫侍燕胥出紫房背椒除金吾辍警凤烛成行渴兎洒尘飞盖飘扬萍驾神移椒兰夕香千卫百骑乗坚驱良左鵔鸃右步光幸帐殿临鞠场离宫荣观息宴无方易牙割烹仪狄挹浆兰殽如陵桂酒如江鹄漏向丙宸赏未央皇帝恶丹烛之易销惜照车之未逺顾碧珪之鲜曜恨金苔之熖短明月罢悬夜光不展怨白凤之不来慕烛龙之逺揽乃有黄门持槖园吏荷囊挟丹鸟驰乘黄于是緑水罢歌艳舞离床循桂道出兰堂步神皋歴重冈比竹无声蓄轸山阳门燎转遥围烛收光裂囊解槖从风直上亘地弥天光熖百丈联辉接艳互灭齐明魏璞分华汉井疏荧玫瑰夺焰火玉辞荣白虹贯月列火为城齐连枝之镫树配照夜之金精韡韡酣酣前后千乘熏夕幽玄万象具彰所觌维何人间天仗华旗孔盖金璪琳琅犀羁龙勒绣鞅玉瓖璚鸾摇裔飞屑焜煌文茵毳幙风动帷裳立马如龙执戟如霜女骑联镳金碧相望巾■〈巾冓〉轻明微见花房鬟列四枝钗分三子华袿■〈王娄〉带光连鞶帨绀袖分明碧唾花裙钗犹残紫海水于是乍离乍合将留复去绕雉扇而如萦缀流苏而欲舞映横带之万钉耀盈腰之三组拂琼弁而悬缨投羽衣而及屦思拔貂而遽脱已入怀而径度桃骖振迅皇驳惊疑金盘陁兮照夜青騕褭兮频嘶鸹鹖忘明鸡人辍晷顾鳷鹊之失枝误宫鸦之乱起于是离宫传烛乘舆言旋鹄钥夜开入宫下辇余欢未毕影娥零乱户挟露囊人操纨扇金屋迟明银床拾熖帝乃乘宫车临月殿工登歌御三饭传杯授简以命绛仙吴姬再拜而言曰丘园弱息草莱余烬周旋兰掖出入椒阃待诏后车策名清禁沐浴春阳天慈光被荣添楚艳恭逢汉侈近君王之密坐思捐褶兮燔翳同明珰之在掌方契刀之处囊非孤逺之有耀被天子之清光恐烟霄之失路委蔓草之荒凉愿回霜而收露幸长近于太阳乃作歌曰
　　赫赫皇謩赤精子沩汭化成光万世银釭未冷戒鸣鸡几度金苔委丹地绮钱青琐进疏囊尧禹世人同寸晷长秋宫中涎涎尾汉以炎火乌用水于是皇帝作歌绸缪宛转谓侯夫人起而为乱乱曰天威燀耀景化行英姿四照宣皇明紫脱华秀泰阶平百王仰镜万世荣萤鉴増辉若木英光启玉度垂休声帝乃歌曰
　　舞玉梢兮歌发梁歌倚瑟兮行羽觞龙脑烟寒五成帐玉华零落珊瑚床爱丹鸟兮徃来照褕组兮繁缛光华夜绕琼树珠莫向璇宫妬银烛长门悬月照阿娇共听天子无愁曲六宫闻之皆称万岁

　　太极赋

　　何太始之无始兮坱圠希希【一作希夷】后不知其有终兮前不见其肇基龎昧无眹何象何仪九干何端八极何倪五方何属四维何施非圆何覆非方何祇五辰何抚六宗何司为天道之大原兮有物混沦大不知其外有兮细又入于无伦长上古以为生兮阅万世而长存怀道体之大全兮命元气以为慿天人于是乎成性兮裂积气而标形方其函三义以为一兮气磅礴而未伸清与污其杂袭兮曽玄黄之未分邈沆漭而漫诞閴■〈目奄〉霭而幽纷溟涬兮参寥冲漠兮絪缊冯冯翼翼杳杳旼旼育白日于琼池孕明月于蕋渊列象兮储光孰辨兮昭昏于是沉奥眺垂清阳髙抗下蓬勃而蓊■〈勹外盍内〉上扶舆而森爽女娲揭石以傍视儵忽废凿而自丧天经地纬成文成象积气舒光昭晰清朗川疏渎融海涵岳壮四游上下与时升降天寓左旋行无停轮玉衡斡流七政率循其出入之息互为吐吞乘气之机呼寒吹温六月一息开阳阖阴动为静基静为动源温兮寒所伏寒兮温所存极不期复时往时来二气所布是行四时袭四为五五气相滋方青岁之开先兮又握赤精而嗣之袭黄灵以白藏兮又申之以玄炜冲气蜿蟺阴化阳施彚列条分万类雎雎动行植跋鳞泳羽飞人道配天有仁有义天去人其几何虽殊分而一理无始之真吾其性五气之精吾其体故道至察于鸢鱼气可塞于天地也吾尝望元气之轮囷兮思邃古之开元瞻天运之不息兮慨万物之芸芸物更谢而迭瘁兮皆太始之来昆曽昆仑之不老兮世弥久而弥新夫天亦不能以自己兮吾又乌知其门哉系曰
　　无始之真肇混元兮为物祖始万象先兮思述祖徳穷化原兮名则无有辞何宣兮昔有人兮襟桂兰问天不对兮余千年四时错行兮品物繁天对甚侈兮非无言

　　蔗庵赋

　　蔗庵主人挟册兔园自称伧父英词玉润髙标凤翥恐白云之寒絶望青冥而微步泥金日逺青阳色故出处交其怀穷达干其虑夕见周公旦延曹父梦与时移迹随心着属荷屋于雕栏袭宫锦于龙具画轮未灭鸡栖在御忽税驾乎灵山值瑶台之真侣登金堂而荫玉室兮翳琼林与珠树觉而若失求之达曙于是封植成阴宪写宫府银榜髙悬緑宇当戸琴樽命客棋槊交午主人指华榜而谓客曰此所谓鲁之楚宫而蜀舍之在刘氏也而岂蔗庵之谓哉彼蔗庵者银台赤室之流亚翛然于天地之间而古今莫之知者也以为无有则吾涉其地矣曰吾旧游则子于吾乎求之盖其在方外也北倚琼楼南属长离西接白华中临翠水东望碧霞下连金地秦人鞭石而望洋谢娥入海而増喟舍飙车与羽轮三万里而渡弱水者自我始也若然者果非梦也耶吾不得而知之矣吾将约飞琼以复来期芳卿之狎至夕吾游乎殊庭旦归休乎宇内优哉游哉期以卒岁而人则曰庶几佳境之可致也吾何以荣利为哉吁嗟乎君仙之居兮琼璧连楹浮阴张日与子之室为二为一乎绮疏兰术金堂玉室列仙之窟也子能曳裾弹铗以终其身乎华房曲密竹书瑶瑟子之室也亦知安其身非所以宅其心乎呜呼求诸外未若求诸己也安其身未若修诸身也奈何柘浆石蜜忘捣虀攻苦而受辛耶天下之佳境不若是也盖出入生死八极神游者方外之佳境而邹鲁则异升由之堂入孔之室者知之非尊荣盛大之谓也呜呼及肩之墙兮吾窥数仭之门兮吾倚负墙而立者雾涌云移讫不知其中之何似爰出二物白犬丹鸡指河以誓期子境上有进无已先入其境者必相为言之

　　八咏楼赋

　　融火谢梧叶飞碧云暮灵雨晞乌有客卿目迎归鸿相羊依迟悼夕阴望崦嵫送日车招月妃于时天汉焞焞明河澄彻乌夜嗁璠烛灭沆瀣生丹露浃飔风来飞音絶偃蘼芜动巾箑微云解金波发露井飞霜阴渠沃雪冻树连花封条属叶琼弁盈床玉尘生袜于是解羽衣被须捷发妍唱歌皓月伤令徳之未崇怨急景之凌夺胥靡先生过而诧之曰风月无际而客得之所谓庶人之风月也极目之楼迎华之观在城东偏玄畅之楼出其西南背梁涉宋不知纪年南楼黄鹤联镳方辇黄楼白雪并驱争先登斯楼以驰明长风浩其吹衣琼璧霜寒丹艧霞披重橑攒罗栏楯岩巍桷怒栱走柱浮栋飞椽栾涎涎楶棁熺熺西荣隐乎琳房东荣昭其梁丽闬闳在其北际饔舍出于西垂户朱殷兮初日升瓦积翠兮朝露晞飞云系乎檐牙芳尘属乎榱题清樾以为帘薄逺林以为罘罳与观同荣非谯而丽顾风物之清新瞰市列之阛阓虽有庶人之风月将无以容之也客卿曰室则盛矣美矣彼何以为容室之地耶曰城楼所属山泽効奇其南莽平绵地百里落脉两端大川交至退不夷漫进不迫匮畦畹皓其纷绩金沙及于河麋迫而翫之则倒影在庭水纹浮袂若泉之荣若波之诡钓车离合行艓栖迟亦有屠钓隐沦仙舟暂驻张志和之艇东来李供奉之帆西去锦袍之影未寒欸乃之声在树水鸟沙禽无今无古其北则金华石室洞玄之天珎林建木蔚蔚漫漫若张羽盖若立曲旃纷青缭碧蓊薆芊眠延目视之则水光山色融液轇轕乎其前非烟非云非埃非雾豳玢青荧蕤绥扶舆若雾染空若景涵虚入闬闳溢余胥属上荣周步庑排飞闼冒绮疏度悬箔依硐户抟之不得揽之非无招之不来麾之不去得之者不绮错而雕丽值之者不涂泽而改度此人间之爽垲山泽之清晖所以娱人者也子能从我而阅之乎曰髙明之具翫时愒日志士所畏请言其余先生曰东阳之牧江左英伟萧子云之翰墨百金一字离鸿脱手惊蛇落纸艳动行间金生字里吴兴玉唾见之失色渔阳艳曲为之褫气而沈谢之在越中也翳白云访芝髓胹明月以为胾缕光风以为饵剸裁楚艳铺张汉侈拾赵带之余妍出燕裾之华诡锦官取其光荣雒花得其富丽若磔鸾凤于鼋鼎屠飞龙于牛几种光璧以成烟解佩珰而取泪大厯之子献讥建安避其精鋭者也今都司集贤之墨未干会圃登台之诗在耳客惠顾焉而审定之其视开元为何似也客卿曰荡子之春华云章之清翫非所以崇徳也请言其余曰石室硐井谢君之域赤诵之宫盖金华玉窦处乎北际鼎湖太鹤出于南中董方成赵广信之窟宅又参错其西东羣仙羽会晔如芙蓉虚步霞起振衣为风目留鸾凤气使飞龙青骨緑髓碧矑方瞳四体集为琅玕虚白生其心胷开阳敛秋与元气均六天为羽八极为门驭飙车驰羽轮游汗漫从列真栖神不死之庭炼形三丘之樊丹砂鼎灶荆榛芜没砂鸡走狗莫知其垠而光焰窃发金华朱殷碧鸡乃晨畴昔之夜吾尝登斯楼以北顾赫焉如荧跃焉如金大如车轮焜耀轮囷得其毫髪则无以堕襄阳之泪沾齐侯之襟雍门亦无虑乎池台之陻者也子能从我而求之乎客卿曰金石之寿万不得一鲁多君子学无不殖业之不修其何能国耶胥靡先生色憙而言曰昔者晋在中叶谢公在位袁宏朱轓蔼然仁风与扇俱南歴宋至梁沈侯保之以俾后贤至于我朝与廊庙之风混乎为一浩乎如川虽有智者亦莫能辨盖东海之先民慕季子之风绩故尊尧之忠烈潘卿炙之潘卿遗直司諌陈瓘良贵【陈良佑】得之而其遗风余烈宪台则之今谢公之风不泯而益不落而殖抑外宪之力耶客亦闻之乎否也客卿乃蹶然而作周旋里巷临顾山溪问故老之绪言昭前修之风轨盖沈侯方尽瘁于东阳而梁王已抚带而伤己今歴年八百金销石尽城市皆非而谢公扇上之风至今不坠自沈侯以下有贤大夫继之也不然则庶人憔悴虽有风月乌得而食之今天下之言曰江山不恶胡不胜衣彼徒知东阳以风月而消瘦又乌知其庶民以风月而瓠肥也哉遂称歌曰
　　明月为烛兮呉越千里夫何解带盘礴兮言不及帝抑君臣憔悴未尝相谓耶宫中故带不以示约欲谁示耶吁嗟乎黎庶之肥东阳之瘦梁王消瘦天下之肥也舍东阳而相国则侯之肥瘠未若是而已耶于是胥靡先生起而为乱乱曰
　　飞观硉兀城东隅兮兰堂丰屋交绮疏兮绣衣金节玉唾壶兮渠黄紫燕油壁车兮飞盖摇裔风清途兮琼缨华绶照碧梧兮■〈飠蒸〉花压玉炊雕胡兮手挥五弦罢呉趋兮长吏着白兮疲民苏牒诉简寡兮圜空虚水云在栁兮日在榆风乎大泽兮歌唐虞

　　节妇赋【建宁呉家】

　　世忽不践兮情靡薄于鲁缟狭节性而贱名检兮谁与守志而厉操侵欲崇侈兮毁信弃忠衒玉贾石兮智力以为雄傲明徳以掩义兮当官以放浊为通众窃步而翳行兮为名教之所容玩细娯于一旦兮乱前修之风度雌黄落而唇亡兮曽氷鉴之不可睹须髯蔚其如戟兮有遗憾于古之烈女彼释生而取义兮彤管列于竹书荣曜赫其相宣兮为百世之楷模夫何末流之不竞兮兰蕙化而为刍谓人各有偶兮伤未亡而独居思来日之苦长惜华年之未渝独竦踊以待旦愿长处乎脂腴语刺刺其犹在兮遂捐弃如脱遗云泥忽其异迹兮连环解而玦离槿花以为心兮曽何足以平髙台与曲池孰不悦其春华兮于秋实之不可期世靡靡而不反兮时所废其莫支士无以美七尺之躯兮夫乌责乎房帷扬五教以经邦兮慨淳风之永息伤露竹之无筠恶丹青之改色嗣潜徳之孤光夫乌覩乎人伦之幅尺于闽越之深阻兮有当代之女英怀铁石之深衷兮配玉壶之清氷殆天授之以劲节兮左贞姬而右陶婴宜受祜于天朝崇里巷之休声主君邈然而深思兮曰予何徳以辱邦君之嘉命子辞家而来归兮遭夫子之不幸顾诸雏之茕茕兮于附翼之未成思奉身而逺引兮托孤雏于飘鹰予敢辱先人之教兮以一身而事二姓愿洒扫于地下兮知待终以可荣斯女子之检押兮非进修之行也众好名以矜贤兮固昔人之深耻既相呴以簠簋兮又相觌以徽懿饰浮华以为巳目兮每发背以沾衣黄流荡而稽天兮引一丸以障之取磷火以待明兮谓朝露之茧可以为衣振一羽之毛兮举黄鹄于千里张兔罝于芳林兮夫乌取乎虎兕与熊罢无妾等百数兮夫何阙乎今之世顾皇极之不建兮是乌足为经逺之计也夫妇人之行不表于当世兮况处常而待终以荣名为不祥兮犹足以继古烈女之芳风系曰
　　金葅蘩兮白露未晞履声絶兮庭有緑滋幽梦徘徊兮碧瑶树黛光零落兮青蛾眉努力兮自爱淳风兮可期

　　迎华观瑞莲赋

　　银谷山人秋食蜚英夏居荷屋瞰玄林荫珍木援风枝依露竹解佩荐兰分流互緑绕蝶围蜂量花以谷爱万物之光辉迟丹荣之绮缛于是鬰金在栁丹入春荑冶叶倡条凌乱纷披缥蔕丹肤雪骨霜蕤染金棱以为碧添腻紫之红滋亦有蟠桃缃梅碧李楞梨购玉蕋于三秦来戎王于月氏分朝家之药树进百越之扶荔出平泉之鲜藻致玉李于琳园灵瓜兮崆峒紫杏兮三玄又有冥海如瓜之枣昆崘百子之莲银桃碧藕朱梅玉兰英蕤纂纂艳实酣酣春透余胥落蘂阑干叹舜英之归华翫朝花之小蒨于是知微子过而咻之出瑞应之图而谓之曰子能致名花美石而不能植朱草与金芝人能致嘉莲瑞木而不能使生于林池子独不见昔者淮阳金带之围海右芙蓉之嘉瑞乎观其庭闱清峻渌水涵虚公侯至止灵苗日敷自公销夏翠緑丹朱飞鳬为之拂舞朱鸟为之翔翥藻缛相辉风翔雨儛外之则素质流丹垂葩接跗内之则红销白越须联齐缕金粟在镕脂泽迎露玉琢相思之心包约流黄之素联珠微涨金膏如污花房旦开天香微度茎袅银篁之管阴联翠羽之帷彩云坠则宓妃游女之凌波雨势酣则优人索寒之浣水至其鱼浮积翠日在兰芷又若秦王悬镜而色动樊刘唾盘而成鲤披丛凝睇连芳具美弱鬟双绾金枝对起若婵与娟兮方驾英与皇兮倚竹又若女同居兮兰心禽宛颈兮河曲朱鹭将飞而目成媚蝶接影而相逐罢单鹤寡鳬之奏辞别鹤孤鸾之曲连■〈雨上只下〉禽于一纵配繁弦之双鹄寳胜拟之而飜飞镆鎁继之而来侵相逢之乐成声联臂之歌相续岂比夫东百劳而西燕背面伤春而独宿者哉观乎气韵生动一花二妙晞金淀以飘丹出公侯之池沼此非地产是谓天造造不自天自帝有诏盖盛徳大业之在公物莫掩其光耀而英华外发从公所到故奉诏朔方则见之朔方命之十道则见之十道问之花神而莫余知索之主林而莫之効香绕洞玄之天而赤松揽其余照是岂人间之香艳呉儿之花草也耶山人曰吾闻徳之厚者无薄发占其源者视其委蕃厘作合于三神观祯何有于东龟盖兼而两者萧曹之将相实连钱者王谢之子弟蔼熏胥以为祥无但以花木视之也于是绪言未既民有歌于途者曰
　　水花兮蕋蕋祥风兮佳气非动非植兮从公而至藕方舟兮不足为其广逺花百尺兮不足尽其巨丽抑南枝出于东海之上而北枝出于凤凰之池者耶
　　山人悦之使反之而和之曰桑麻靡曼兮禾黍蒙蒙吏清素兮年屡丰民食其实兮春华在躬抑袁宏谢安石之仁风欤沈隐侯之春风欤

　　李夫人赋【汉】

　　李夫人既没乙帐成寒兰销曼宇脂泽无华皇情弗豫怨反生之不灵迟所思兮迟莫顾罗绮兮成堆抚瑶席而不御熊蹯谢美露鹄非腴玉冷柘浆茎晞丹露临扇征歌卷衣思舞缥玉笛兮声转悲璙碧樽兮无与佐伤寳唾之余花恨黄金之莫铸于是承明受诏百灵授职招锦车下轩液荐浴壶藉兰席羽仗宵陈侍臣在侧月照金缸流苏五色灵风绕帷光仪可觌皇帝抚今怀古悲喜交集顾谓枚乘曰陈大夫之丽藻输予心之愊抑縁情率礼为予赋之乘曰唯唯若有人兮望宸幄行姗姗兮绶若若顾帐殿之未移感芳华之荣落冶步弄姿映华迥立形迭成光绮态艳逸逺之若彩云之方兴近之若珠树之在室晔晔乎若晴花之倚草娟娟乎若华雪之映日丹荑并秀璚枝共新顾李増秾怀芝比润髻环百合香传五藴玉色成丹长眉入鬓晞光髪九回之膏承露华百英之粉希蛾染桂傅齿编犀鬓随卫巧腰将楚细艳与华兮争春目横波兮剪水昔宴惰以为虞兮今乌取夫众媚方鸾铩翮当蕙罗霜旦温室之背秋夕露寒之迎凉飙车无羽汉津无梁苔痕暗上黄金印緑尘飞堕合欢床顾今夕为何夕兮共珠璧之夜光翘分翠羽衣缕鸳鸯条脱如萦杂佩截肪缀石榴之华钿兮垂傅珥之明珰曵翠云之华袿兮袭鬰金之罗裳委夫容之裙钗兮缉繁绣之偏诸衣金错之裆襦兮曜缃绮之襜褕扬衡微笑宛转踌躇怀华萼之连枝兮非直以悦已之故也宁趋死而不一见兮有不死之具也姿采如新秾花如故乍见乍泯出有入无望椒涂而不进旋却立而引去冀芳讯之一陈兮蓄瑜辞而不吐朝为终南之云暮为渭川之雨瑜珥在几茵冯在车芬若未寒薇帐在华翰有点蛾之緑奁余渍粉之瓜情脉脉而不一言兮纷琼瑰之盈怀昔为琴上之琅玕今为空中之玉钗君心无所终薄兮使春带之转賖乘鸾有侣拾翠有俦招汉女于璇渊命洛妃于春洲携玉姜以并来挟緑华以共游上可以摅君王之邑邑下可以致芳意之绸缪何忽来而独徃兮使骛望以増愁色似是而情非兮曽不肯乎少休同车之子艳非世有曼姬在左白台在右协律悲歌而抚节兮悦庆云之光覆美人一去而长存兮何必恋恋以为已忧也美人笑夫春华兮春华谓非吾偶彩云一散而无质兮华一夭而莫予留美人死而不死兮华见之而怀羞歌曰
　　陈寳衣兮散璠烛君不来兮轮两角间何阔兮去何速谁与来兮两鸿鹄雄髪春深緑转销秋尘日暗黄金屋君王爱玉体无使沈心曲帝又歌曰
　　绛缕销兮百子池蛾影散兮明镜飞日昧昧兮损容辉来如雨兮青蛾眉光尘莫予羁异香出予衣心悦子兮非令姿怀故心兮劳望思何姗姗兮其来迟折蘅芜兮复来归于是司马大夫起而为乱乱曰
　　罢回波兮停白云朝华蔫兮玉枝折玉既折兮汗未晞望美人兮青云霓断梦残香翡翠帷苕华玉上余芳字海外殊庭未可期更待承华青鸟至

　　垂丝海棠赋

　　幼余爱此春华兮阅草木之文章左光车而右服马兮饮余菲而食余芳于时青气流辉荣生佳植天集累巧雨标五色抽神缄与鬼秘宛葩刓而蕚刻沃紫淳红抽黄添白比秀推荣莫之省识惟春皇之尽艺兮有海上之名姿方梅蘤之雨别属杏艳之云乖被春泽以成光兮表独立而大奇于是羣芳沮废不知所营桃伤李仆让为先登虽体裁么■〈麻外骨内〉而态有余荣丽不废清纎不伤陋夫容袤丈洛花盈斗桂华明密山矾孤瘦清不掩纎秾伤丰茂秾纎失度【度一作中】兹花则否花必待族共气分荣取蕚红梨借跗山樱俪美联芳为花之选未若他花解手背面郑绵染色魏花荐紫来禽木瓜拟之非是伊淛河之佳植信羣离而类絶丹徒芳裔名均种别宣华丽质风马不接盖其为状也兰秀同柔蕙华并弱委蓝丝而缀蘤垂彤粉而点蕚若四体之无骨睢匍匐于秦槖头抢地而不举迁对吏以増愕始而望之则辉邻珠树色比紫烟非云等润丹露均繁若处子之颖秀兮方春睡之烂漫挟春娇而无力兮色韡韡其可餐其少进也春透缃枝芳苞微解秀外朱融黄中金赭黼藻林池金玉芳榭尔乃湛酒溷殽徘徊清夜红妆翠袂效奇樽下香芝入座桂烛流华播明安于密熖同夜笑于缸花时乃操觚成咏醉墨垂葩才华比秀缛旨同姱及夫红芳满国香雨转繁扶玉阑而欲压伤桃李之盛年方玉啼之承脸又嫣然而破涕酒色未消玉色微起故月新日朝改夕异叹解携之无几兮恐云散而风流忽堕环而遗带兮遡风亷而并游曽青阳之未艾兮怨花时之末暮吾方尚友于名芳兮又遽先于朝露羣花纷其啼笑兮岁复岁其偪人虽不言之桃李兮犹暗掷于春心繄明艳之藻质兮将感勾呉而靡楚君何兹花之絶俗兮甘与蝴蝶而同梦起拂衣而髙谢兮羞与悦已以为容朝吾游于平林兮见丹铅之满地虽壮夫其犹扼腕兮铸黄金以为泪忽百端之交集兮折遗荣以搔首叹光尘之阻奉兮临春风而举酒指朱鸟以为期兮致芳情之扣扣于是徘徊起儛以为迎繁送谢之歌歌曰
　　归华落兮丹秀分转秾艳兮清路尘委春事于蔓草将奈何兮愁伤人座客闻之又续而为迎繁之歌曰景已絶乎迹已徂问花事兮无有余虽舞袖之翩翩幸岁期之未渝思投分兮寄飞仙无迟子兮长愁予嗟周亲兮狎友髪易华兮岁易除朝荣暮已悴兮保金石躯

　　鹿皮子集卷一



　　●钦定四库全书

　　鹿皮子集卷二

　　（元）陈樵 撰

　　○乐府

　　出塞曲【为戌潼关李总管赋】

　　属镂夜啼光属地将军一出欃枪死行尘不动人归市带甲如云自天至取君甲马为君洗分明袖有银河水手中遗下泥一丸不封函谷封泰山

　　夜阑曲

　　碧宇星回夜漫漫灵芜烟暖重熏荐冷翠香销青桂枝氷荷盖光光遶帷花楼艶舞金萎蕤呉羮蜀酒精琼糜酒阑半解龙绡衣春朝曲渚问鹍鸡

　　海人謡

　　海南蛮奴髪垂耳朝朝采寳丹涯里夜光盈尺出飞鱼栢叶双珠寒蕋蕋幽箔连钱生緑花切玉蛮刀如切水九译来朝万里天北风不动琅玕死

　　望夫石

　　征人执戟天西北十载功成归不得何不忍死待我君我君化石秪化心

　　东飞伯劳西飞燕题飞花亭

　　东飞伯劳西飞燕花光絮影从风转蜂黄蝶粉照灵葩不散明珠祗散花沾衣堕袂花如雨羽人化蝶随花去与人下顾笑春红春闺一昔生秋容【一作呉蕉未省生秋风】骨齐熊耳君知否花艶春晖不经久羽衣一拂千万春春花堕蕋齐昆仑

　　中秋月

　　银汉西流乌接翼回首人间化为碧瑶台月里可避□三郎错路归鱼鳬霓裳月里亲偷得却怪李謩偷擪笛

　　寒食词

　　绵上火攻山鬼哭霜华夜入桃花粥重湖烟栁髙插天犹是咸淳赐火烟

　　行路难

　　褰帷取流苏流苏不解连环解离情别思出君怀教人枉结流苏带作书报天孙河翻浪动七香车折伊兰兮捐艾萧伊兰化作榛中草美盼何湏比目鱼六翮安用频伽鸟文鸳宛颈柰枝连不如见月生羽翰

　　虞美人草词

　　美人不愿颜如花愿为霜草逢春华汉壁楚歌连夜起骓不逝兮奈尔何鸿门剑戟帐下舞美人忍泪聴楚歌楚歌入汉美人死不见宫中有人彘

　　七夕宫词

　　内人拜月金铺户凤宿梧枝秋叶下露华入袂玉阶寒织署锦工催祭杼月下金钿照骨明同心丝鲙红生缕素爪碧寳上华楼夜阑飙驭下银州

　　鴈来红

　　东朝一书成百战上林一书旌节返谁传骄子一函书人不如禽知虑逺自从燕灭秦晋亡是非直到空中鴈苏郎寒絶鴈来红脚下胡姬残彩线愿燕在北秦在西鴈去鴈来无是非

　　○五言古诗

　　清隐亭

　　白日照阳春九陌扬逺尘徃来酣蚁战谁是投闲人人生苟知足政复贵隐沦万事等大梦汨没徒艰辛所以贤达士不肯劳其神结亭林泉间归来养清真牕虚野鸟狎树密山猿驯草色上阶秀花枝倚槛新俛仰有佳趣樽酒时相亲终然逺尘俗不愧无怀民

　　雨香亭

　　花香不因雨雨过花更香氛氲入几席馥郁侵衣裳恍疑爇沉水轻烟逐风扬此时鼻观通百虑都已忘愿携白玉盌掇英挹天浆灌沐紫金丹卯酉滋芬芳服食养精魄一息三千霜絶胜仙掌露灏气凝秋凉

　　悦心亭

　　清晨揽衣起感物畅我情春风从何来草木忽已荣深池跃游鯈乔木迁鸣莺俛仰极万类气机足生生哲人贵冥会悠然竟何营此乐难具述酒至且复倾

　　答李齐贤言别

　　古来青云士论徳不论年及时扬意气车服耀且鲜譬彼桃李花逢春各争妍胡能学兰菊迟暮秋风前羡子富年华文思如涌泉词场早腾誉海内推英贤而我竟何为着鞭苦不先赋命有迟速行止任自然吾观鸿鹄飞低回未须怜会当振六翮髙举摩青天

　　题松涧图

　　鬰鬰涧上松磊磊涧中石石泉有余韵松枝有余色髙人事幽讨结庐此栖息欹枕聴潺湲开轩盼溶碧俛仰欣有契足以愒昕夕我亦厌尘嚣久焉慕岑寂他年倘相过勿谓予生客

　　送李仲积北上图

　　名当入朝图利当入市丘壑多贱贫胡为久留此入市不图利入朝不图名不如丘壑间逍遥抗髙情白日从东来忽焉向西没急景易蹉跎红颜坐消歇鼎鼎百年内已过四十春借问百年老能有几何人纵使创还丹可以长不老志士惜分阴立身亦不早回首望堂上慈亲双鬓皤得禄奉荣养其如迟暮何絶裾固无取负米良足美违离膝下去岂比荡游子峩峩黄金台凤诏求贤才君行会有遇名成早归来

　　把酒

　　把酒劝白日日车邈难攀朝来出东海薄暮沉西山东西若循环来去无时闲何如延光景使人驻朱颜

　　题郑仲潜东明

　　山凿池曰灵渊凿池得清泉泉清乃见天宁知天可见有自未凿前池泉一何静天体一何圆仰视天广覆俯察天在渊俛仰倐上下孰得知其然至人有真见不滞方若圆百虑本一致万殊同一原渊渊与浩浩信匪言可宣天运妙不息君子贵干干孔圣有明训请子观逝川

　　送吉甫北上

　　之子氷雪姿冥心学仙真官卑且勿念况复忧其贫迩来太白山山势凌秋旻云尽月照夜花开鸟鸣晨闲居少公事猿鹤为比邻探芝过林麓钓鱼游水濵七年不得调幽兴如逸民通塞任物理聊用安此身忆昔始相识交情日相亲闻君錬药说秘之不肯陈金液且莫采何以制水银岂伊蓬莱中无分追后尘君今别我去九阙朝帝宸功名信可就慎勿烦精神阆风青峩峩海波白粼粼他年重会面笑盼桃华春

　　双柏【题画】

　　亭亭山上柏柯干如青铜苍古拔俗姿肯作儿女容风霜日摇落万木为之空尔独不见摧屹立如老翁乃知归根妙生意恒内融愿乘雷雨兴化作双飞龙

　　兰竹

　　幽兰生石间随风播芳馨埋没荆榛丛独自全吾贞南坡有新竹其叶何青青居肰得所托乐尔君子名

　　琼林台

　　上清琼林台似有千仭崇琪树交柯生瑶草亦成丛幻境类玄圃凝辉接琳宫天花或时堕萦纡扬回风仙人薛玄卿手持玉芙蓉傲睨八极表洞见万象空飞书约王子弭节延赤松步虚朗歌咏流响入云中

　　樵隐图【二首】

　　清晨执柯出负薪薄暮归岂无登顿劳独与忧患违山深云冉冉树密芳菲菲猿鸟久相狎世事俱忘机
　　买臣昔采薪颇似逺名利何事五十年却复怀富贵古来樵牧间多非隐沦地寄言谢君子无使心迹异

　　送兄游姑苏【二首】

　　浮云渺天末随风恣悠扬游子四方志去去道路长手中三尺琴朱丝泛宫商但恐和者寡使我心増伤
　　寒风变衰草原野正萧条马嘶人影乱落月在树梢姑苏四百里未惮跋涉劳遥知黄鹄举六翮凌云霄

　　送苏吉甫馆于穆千户家归

　　先生来东阳已是一载余深居谢宾客闭户只读书青灯夜檠短黄卷秋堂虚咿哦不知倦经传为菑畬玉阶未投足侯门姑曳裾枚乘终显达马周岂迂疎愿言崇令徳努力无踌躇他年二三策待诏当公交车

　　胡伯玉隐趣图四咏

　　蜀锦屏
　　朝看花中仙颜色媚且鲜暮看花中仙颜色忽己蔫红芳不足恃青春政堪怜人生宇宙中寿无金石坚百岁等瞬息业火徒熬煎何如炼金液返本得长年
　　晚香径
　　秋菊有佳色幽香知为谁蔚为霜中杰肯向露下衰独赏心悠然酒至觞淋漓永怀陶靖节髙风邈难追
　　岁寒亭
　　夕陨悲蕣华秋零悼蒲栁急景不可留髙风邈难久风霜十二月松竹凋独后还与岭上梅结为岁寒友草木本无情犹能同岁寒奈何市井交轻薄不足观
　　竹涧亭
　　修竹荫幽涧筑亭留隐君隐君去已久何人蹑清芬抚弦变新声感慨万古情不识翁玉润不识翁氷清烟林暮萧萧风水秋泠泠故交难再得兀肰空旧亭

　　同陈子俊暮秋游耆阇山时九日后

　　节季日月浅山川凋落繁志士惜迟暮触事念虑端同游得佳士散怀逐跻攀怱怱万夫内乃有吾子贤英特奇伟姿笔精语亦温蹔逺欣已遇当忧亦为欢步屧得古寺入室清心源草枯石色出层构阴崖縁猛虎昔夜吼发石存幽泉至今连筒饮颇厌井汲艰佳节去我久黄花有余妍愔愔夕锺罢草草尊酒残客子已山际落日犹树巅举世尘漠漠朗咏山中篇

　　○七言古诗【长短句】

　　宣和滕奉使茂实县人

　　鸭緑少年骄不舞大梁花石春无主天与辽人十四州四海九州岛非汉土汉使相看堕节毛乌鸟黒头羝不乳旧时别赠杨栁枝揷向云中今十围

　　苏李泣别图

　　祁连山下空弮折啼鸟入梦头如雪胡越相看十九年今日输心为君说穷兵未必来逺人居□□□□可驯天骄万里来称臣他年陛下知臣心

　　送厉生之天台

　　刘郎洞前药草肥年年送春春不归刘郎采药路不迷路迷却是还家时人间药尽采者稀医师采药归未迟终南快捷方式莫西去正在刘郎路迷处

　　赠拆字蔡生

　　至顺三年苦寒月梅月不拆梅树拆今日蔡家帘肆前拆字拆作风花裂书生贫病字撑肠识字不识煮字方字字拆来方可煮煮作呉中菰饭香我今林居交木石妖祥祸福无留迹六画吐尽一画无岂复有字从君拆古人作字留世间因君破碎断复联此术若在造字年未成已拆何能传

　　寒江渔乐图

　　菰芦满眼沙际天寒林古树凝苍烟长河不是天上来悬河滚滚生笔端鱼龙半随风雨去舟人渔子空茫肰画师胸中吞万有吐出云梦常八九

　　和杨亷夫买妾歌

　　刘郎持玉笛再入天台山天台女儿不相见采药直入桃花源刘郎吹笛花能言云离雨别三千年青矑横波髪鲜碧蓝红染作夭桃色刘郎今姓杨相逄便相识金条脱龙缟衣飙车木凤凰飞下铁山西蒨桃拂面丹如雨红蝶黄莺解歌舞桃源无路入人间一身金翠来何许玉山子莫将迎方平会麻姑参语无蔡经飞仙不入风沙地无端夜过昆山市三涤肠三洗髓绛雪玄霜玉池水

　　代嘲旧人

　　呉王台前天地老羊家吹笛烟花绕羊郎到老不识颦昨日西施颦更好妾行自绾春风髻姊送出门车在道涂金两袖石麒麟姊唾干时碧如草唾花一夜满妾身云是背后悼夫人

　　代答新人

　　妾来咏栁三月初美人未字杨栁枯美人脉脉金芙蕖不泣前鱼伤后鱼阿娇黄金不复余白头曲成银笔书曲成未用银笔书相如明日刺相如

　　代玉山子荅

　　建昌老父吹羌管背花吹尽风花片雪中花老花未知我起开帘纳红燕夏姬出境春争妍房老不出金谷园花奴鼓急人人顾砑光帽滑花难住

　　题竹隐【轩已下四题为胡伯玉赋】

　　遶轩修竹几百竿潇洒迥若仙石坛黄金琐碎夜月冷碧玉萧瑟秋风寒道人幽居坐其间漠然尘纷不可千劲节携为手中杖散箨裁作头上冠市朝富贵多忧患山林旷荡聊盘桓七贤清修诚足慕六逸可学夫何难有时梦见瀛洲仙鞭笞鸾凤游无端叩头再拜乞灵药使我容貌无凋残仙翁赠以九转丹服之两腋生羽翰逍遥物外有余乐何因报我青琅玕

　　待月坛

　　忆昔待月钱唐秋眼寒桂树枝相樛桂枝半蠧花不实折之不得令人愁帝乡幽燕邈呉越还向山中弄明月闻道君家待月坛坛空风露何漫漫便欲因之遡寥廓倒骑玉蟾飞广寒广寒宫殿殊清絶素娥婵娟皎如雪笑指桂树对我言留取髙枝待君折待君折须几时明年八月会相见付与天香第一枝

　　天香台

　　牡丹百本新栽培累日为筑天香台春风三月花信足深红艶紫参差开五色卿云色纷郁九苞舞凤毛毰毸也知东皇爱妩媚何须羯鼓声相催蔗浆初冻玛瑙碗酒痕微污玻瓈杯双成未逐阿母去弄玉却伴箫仙回还忆开元天寳时沉香亭北君王来霓旌翠节导雕辇绣帷绮幄围香埃倚栏只许妃子并征歌或诏词臣陪陈迹如今安在哉风雨满地唯苍苔相传尚有清平乐翰林供奉真仙才

　　蜀锦屏

　　先生新辞白玉堂晴昼衣锦还故乡乡山草木被光耀化作锦绣成文章花神惊视不敢当此花非我山中芳初疑宠渥出秘阁复道荣恩来奉常云蒸雨湿春风重至今犹自余天香愿将归院金莲炬移近围屏照艶妆

　　题海棠

　　东风吹堕缃云影别院春迟宫漏永绣帏寳带绾流苏梦入瑶台呼不醒荧荧银烛花蕊多城头乌啼奈晓何

　　石溪歌【为石汉和尚作】

　　石溪一滴水本自明河来明河倒泻箕尾湿千里万里喧风雷小龙挟向云间过水滑瓢欹误倾堕苍崖一息裂清泉似是巨灵新擘破南州衲子天下奇夜撑铁船欲渡之珠船照耀明月冷赤手拾得珊瑚枝又复扬舲向东去直到众流归一处东方火发海影红金乌飞上扶桑曙

　　香雪壁

　　我欲借君香雪之素壁障予山中玉雪之空亭亭空壁素了无物惟见虚白一色洞杳冥宴坐契元始忘世兼忘形嗤彼尘俗人两眼那能清蓬莱之山仙子窟玉作楼台银作阙岂无瑶草弄朝烟亦有琼花迷夜月羽衣道士乘素鸾引手招我青云端翩然髙举游八极下视五岳烟雾何漫漫

　　题骑牛读书图

　　朝看书骑牛出去日上初暮看书骑牛归来日欲晡朝朝暮暮看书卷还虑牛饥无牧刍家贫本分辛勤过平时敢望闲工夫人生衣食皆有余弃之不学将何如

　　胡伯玉隐趣园君子池

　　五月菡萏发红妆明緑波君看池上水何似若耶多若耶女儿歌艶歌轻舟短棹相经过倾城颜色有人妬日暮凉风知奈何

　　○五言絶句

　　劝兄弟【十首】

　　田氏好兄弟初焉念少差一朝仍会合荆树再开花
　　邺下然萁句淮南布粟歌相煎容不得奈尔二人何
　　何苦毫厘较当思手足亲丁鸿与刘恺让国是何人
　　鸿雁天边过脊令原上飞寻声还顾影次序不相违
　　父慈子必孝兄友弟湏恭倘使诚心在如何不感通
　　连床聴夜雨长枕共姜衾棣萼相辉映何忧外侮侵
　　金昆与玉季和乐奏埙篪气象自然别淳风复古时
　　生来同一气兄弟是天伦祇要长和睦休论富与贫
　　友爱言无间从教耳属垣怡愉崇逊让寛厚福之源
　　古有难兄弟今无好弟兄何由风俗厚凡百近人情

　　新凉【二首】

　　夜来窓戸凉一枕聴秋雨晓起絶飞埃门前有流水
　　雨将残暑去风送新凉至安得归梦成长夜愁不寐

　　芦雁四咏飞鸣宿食

　　肃羽遵寒渚渡江芦叶黄谁云南去逺不敢过衡阳
　　万里西风急送书时一声从教惊客梦可待主人烹
　　沙汀栖处稳夜漏有奴看月暗芦花白一身秋梦寒
　　饮啄殊自得水田稻粱秋宁因谋一饱失却网罗忧

　　越上寳林寺八咏

　　飞来山
　　寳林从何来飞空锡同住天风吹海涛常恐复飞去
　　应天塔
　　浮图成再世嶪岌髙入云妙应人天果铃音上界闻
　　灵鳗井
　　岩穴如深井滋润通海脉灵鳗久蜿蜒岁事时有获
　　罗汉泉
　　应真曽卓锡百尺井泉深汲取天人供泓澄印佛心
　　大布衣
　　河凉大布衲七帝师道徳流传五百年未灭针线迹
　　古铁钵
　　铁钵生古色曽经饭胡麻黄龙此降伏更长碧莲花
　　深竹堂
　　禅宫庭宇静深翠万竿竹忽悟瓦砾声香严道机熟
　　盘翠轩
　　轩楹越中秀轩窓四面山红尘飞不到长共白云闲

　　除夕

　　今年尽今日明日是明年客况萧条处春寒雪后天

　　题画丛竹幽禽

　　露节老愈苍烟丛寒更碧野鸟何处来点破九秋色

　　送李仲积北上

　　北上京华去名成几日归春风折杨栁离思两依依

　　雪景

　　小舟乗兴来兴尽便回棹夜深雪更深何须见安道

　　○七言絶句

　　双岘

　　两峯削玉倚青天一水分流碧汉边好境直须真见得莫将图画看山川

　　送孙仲明尉再到东阳省墓归太原【二首】

　　游子思亲日九回首丘无计转堪哀故人相见休相问不为东阳酒好来
　　西风老泪断人肠滴死坟前草树荒明日还家重回首白云何处是东阳

　　桂

　　黄金蕊密露华重碧玉枝交烟影凉今日蟾宫亲折取人间无物比天香

　　赠冯东丘

　　一曲鸣琴一局棊一瓢新酒一编诗幽斋风月清无限莫问流年有盛衰

　　送人之乐平

　　鄱湖千里趣行装野水闲云路渺茫解斾旗亭春水薄不堪回首忆东阳

　　含晖亭

　　山色空蒙翠不如平湖长遶野人居湖堤好种垂杨栁取次持竿索贯鱼

　　石

　　拳石当轩玉色寒雨苔蚀尽鹧鸪斑也知好事无真见不看真山看假山

　　山水

　　青山如髻树如麻茅屋青帘认酒家侵晓一番飞雨过满川流出碧桃花

　　江山万里图

　　生憎李郭画山川凿破鸿蒙混沌圆尺地寸天都剪碎女娲錬石是何年

　　策蹇冲寒图

　　水际行人絶徃来石泉幽树太清奇挥毫对客无情意不似黔驴背上诗

　　○五言近体

　　投外宪列职

　　浙右饶名宦天潢异众流星华婺女界印藓越城秋长吏多佳政流人反故丘诸郎复为郡外宪此优游
　　为政歌謡起论文鬼魅愁风霜临外宪星宿绕东州身健都忘老诗清不为秋邦人好吟咏异代见风流
　　山县绣衣新前驺此望尘霜威重风宪秋夜候星辰帷幄多贤士觚筹托下陈空怀望外宠惆怅曲江春

　　投宪幕上下【六首】

　　星驿东州尽霜威宪府新古今从上下经传独纷纭子弟诸王选丹青寳晋亲已知收俊彦也复惜余人
　　广平新职业荆楚旧文章盛府芙蓉幕诸曹鴈鹜行宾僚严分限官事举维纲千里无青草饥民正可伤
　　颜巷端居日膺门属望初芙蓉池不逺桃李地无余霜雪归行幙星辰近辅车不才污盛府吾子意何如
　　法曹新政绩宪府旧才贤下客初倾盖东州共拂冠无才供几案有术事虚玄柱下非明习吾知济世难
　　声名沈书记亷白杜参军千里风期合三才月旦尊辞章须尔雅帏幄厌深文秋兴知多少黄花酒满樽
　　求学乡人久为农岁序更三秋收橡栗千里足莼羮作吏真痴絶吟诗得瘦生诸公能指画经训尚纵横

　　投李息斋父子【三首】

　　盛府声名独龙门地望雄怀文思慿几漫刺适为容翰墨千年事风流一世宗只今天下士犹幸识元公
　　膺门桃李阴兰砌近清芬不惜阶前地祇惭俗下文笔怀萧协律才慕沈参军鸿鴈东南急饥鸣属府君
　　籍甚佳公子风流絶代无山中书扇帖江左折枝图名世元晖画传家大令书登坛如肯授端欲曵长裾

　　送里人都下省觐

　　郎君向行在海岱暮云深王谢金貂系班扬翰墨林应为洛下咏莫作越人吟父子知名后眉山直至今

　　送蒙古教授郭受益归洛阳

　　疋马金华道西风过雁初莼羮千里地菰米九秋余齐语传声涩巴童问字疎汤汤清洛水旧学复何如

　　徐文蔚

　　梅华桥上别见说尚临池笔法承中絶名家比盛时犹传徐浩体自写郑虔诗已并渔阳帖休看陌上碑

　　刘山南挽歌【二首】

　　时侪通贵后六馆竟如何不有东南事终期甲乙科泮芹呉子邑露薤汉人歌白社双林里西流泪作河
　　汉阁文章旧天台草木深笑谈无复日比兴有余音歴歴传新作时时见古人有怀祇短气何处识长身

　　白鹦鹉

　　开元白鹦鹉【一作雪衣女】长在玉墀边宫树栖应熟心经读未全音余西域语梦入广南天莫把宫中事偷归外国传

　　银谷涧山房

　　楼台依水石石树带疎篁洞口有灵药水西无夕阳天花空处没春草定中长芳桂已飞尽有时闻妙香

　　送沈教谕【二首】

　　师友渊源正公卿誉望扬乡闾仍未达世事故堪伤汗竹秋檠短羮芹午饭香祇愁双鬓髪容易染清霜
　　学舍山云暗城楼海气深文章初近古风俗遂如今冷署三年客亨衢万里心须君明教法那得刺青衿

　　题郑氏义门

　　二老连枝树诸郎百子莲同心无尔汝合族到曾玄化洽文明日淳还太古年名门人共羡家范世应传

　　次周刚善僧房牡丹韵【二首】

　　不拟维摩室春风步障开欲分清露浥故近白云栽色夺人间艶香从天上来韶华正繁富啼鴂莫相催
　　忆昔仙春馆春时每独开公家今剩有僧舍亦分栽暖吹扶霞上卿云夹日来可人看国艶卯酒不须催

　　春日【二首】

　　处处春风满东皇信不偏蘼芜穷逺目梅栁共新年白水暖浮日碧山晴吐烟清时多乐事敢拟卜居篇
　　细雨花阴重轻烟草色匀惊禽长避客娇燕却依人弦管红楼酒跧蹄紫陌尘东风竞游赏因想杏园春

　　雨【四首】

　　山雨纷如织斋居昼掩门陆行忧马滑船济怯涛奔汀草今犹病园桃故不言游鳞忘浦溆直到槿篱根
　　云气朝弥积涛声晚更雄鼃生沉灶下人入漏天中稍觉伤生意深愁误化工羲和司叱驭为拥日车红
　　风雨今犹恶谁怜行路难繁华三月景牢落一分残稚麦应伤涝娇花不耐寒江流方浩浩云气转漫漫
　　楚泽连空阔吴天极杳冥水添今日白山没向来青鸥鹭乘原隰藜蒿翳户庭出门如未可试学卫生经

　　送朱明徳休宁典史【二首】

　　今日休宁县犹駈吏鞅尘直存吾道在清任此生贫灯火千家夜桑麻百里春因君重叅赞民俗竟还淳
　　吾子仍掩骥诸公漫荐贤长才操吏牍清兴寄诗篇慷慨悲前事蹉跎惜暮年于公阴徳在千载尚能传

　　送张仲举归晋阳举进士【六首】

　　籍甚张公子词华众所推门闾千里望天地一编诗花落山公宅云寒杵臼祠看君归晋日翻作别家时
　　世业今谁继瑶编自讨论长材归下吏吾子好斯文千里风期合三才月旦尊眼中今落落俗下正纷纷
　　牵牛在南纪游子上河梁殿阁终前席江湖且下方州闾无别业文字有他肠万里关西路秋槐日夜黄
　　长歌望呉越不道出无车明节固所尚清门难可居春帆移暮雨晚饭半江蔬何地非乡社终期返故庐
　　挂帆谢公浦把酒阖闾城江栁不忍折春风当别行关云连楚暗陇月向呉生叶落长安道思君北问程
　　矫矫凌云赋累累白雪歌世人祇漫与吾子视如何谁预文章观君冝甲乙科秋闱今独立春兴未须多

　　黄晋卿见过却归乌伤【六首】

　　日下新传诏江南共濯缨岁中升进士海内右诸生经术谋王体词章作世程不才岩石下回首望光荣
　　古训畴咨日文明阐化时君为万家县谁定一王仪名下看佳士人间见旧诗岂无清切地州县有程期
　　月里丹葩逺人间杏艶张天官行故事风雅蔼余芳左掖亲承诏端门出缀行眼明茅屋下犹见赐衣黄
　　江雨间行人江干雨又新今朝下垂榻几日望行尘氷雪莺迁树江湖鴈得春非君被轩鉴【鉴一作冕】怀抱欲何伸
　　旧业推门地声名出礼闱平生着风则长世有光辉官序须清绩台衡起白衣谈经无复日为别更依依
　　花竹穷清玩山池属素情荷衣随楚制芹子入南烹已作归屠钓终期变姓名惟应一丘壑垂白向升平

　　春日题水轩

　　菰蒲生户外翠羽落阶前日出雨无影春浓花有烟汗青书在简血碧泪经年丘墓池东北看云日日眠

　　送黄晋卿之任

　　陇蜀衣冠尽中都鲁一儒明时用文事荣秩映江湖为治湏三尺起家祗五车天台山水地尚可曳长裾

　　○五言排律

　　送乌经歴归【二十韵】

　　大府罗宾彦修门得俊贤明时优外任密画制中权晓日卿云丽髙秋白月县千寻看壁立百錬识金坚殷浩名无忝崔羣美可专绯袍临僻壤华髪忆流年山揖金华秀城当婺女躔民风仍皥皥王道故平平玄畅尘嚣外芙蓉爽气边宪台依翠柏幙府拥红莲法谨持三尺书应受一编公言归可否徳意赖承宣歙郡推遗直河阳赞巨川可能羞哙伍岂复愧卢前渊媚珠含彩林辉玉吐烟豫筹纔婉婉归思忽翩翩趍拜麒麟殿违离玳瑁筵几时嗟蠖屈后日看莺迁空遗参军纸曽辞太守钱双溪清若许明月送归船

　　鹿皮子集卷二


　　●钦定四库全书

　　鹿皮子集卷三

　　（元）陈樵 撰

　　○七言近体

　　题建炎遗诏

　　解下涂金膝上衣【一作蛾眉金缕衣】怱怱命将墨淋漓图中呉楚无端拆月里山河一半亏银汉经天都是泪杜鹃入洛不如归黄衣传诏三军泣不是班师诏岳飞

　　吕氏樵隐图

　　山蔼氤氲湿緑蓑无人空谷伴狂歌千年甲子棊边老两字功名世外多乳鹿穿云觅芝草惊猿抱子度烟萝心闲便是神仙侣莫对痴儿说烂柯

　　蛱蝶图

　　禁籞名园信所之深红腻紫共春晖人疑落叶有生色我道飞花上故枝掌上艶姬垂袖舞屋头故吏窃香归花中只许秦宫活未必庄生入梦思

　　北山别业三十八咏【石岩即是楼观】

　　太霞洞【冬春居此洞】
　　石林深处飰胡麻几度登临送日车【一作山中穴处送春和洞下栽桃揽物华】雪到峯头犹是雨云生石上半成霞相看露下朝华草不放春归冷艶花【地冷花迟一作树临金壑元无影日傍晴崖不度花】魏紫姚黄风卷尽人间蜂蝶到山家【一作暮夜相过玩清月山前邻笛两三家】
　　飞雨洞【盛夏居此流沫成雨中有小泓】
　　蜀天万里入东州【一作天梯石栈落东州】冷翠侵扉翠欲流朱鲤有灵时上穴白狐生火几经秋山中十暑寒犹在潭上千年雨未收昨日西林晞白髪湿云依旧满貂裘
　　碧落洞【秋初入居此洞】
　　灏气翻衣露满怀人言天上我惊猜近从月里种花去遥见鼎湖飞叶来使我加餐有黄独为人题榜是青苔杖头化作光明烛愿逐东皇下九垓【又一首云聴尽东林夏雨声自携桐几下岩扃白云持得人谁寄明月攀来桂未生雨后引苔书洞榜霞边摘叶写山铭如何地絶重黎后犹自挑云望玉京】
　　萝衣洞
　　萝衣草带护烟蓑【一作手携緑玉下山阿】楚国狂夫尚楚歌石影到溪千丈劲藤痕入木八分多泉分少白山中雨衣取云门寺顶荷【一作卷中真迹临红叶身上生衣卷碧萝又作僧披槲叶收芝菌客厌萝衣种芰荷】洞口樵人谁语汝棊边相遇懒相过
　　五云洞
　　飞梁【一作渔矶】压水石苔苍洞口飞泉泻【一作下】石梁屋上春霞常易散雪中树影不曽长阴云满地晴飞白雨蝶依林暗贴黄【一作松花入酒传香碧贝叶分题写硬黄又作饭收菰蒋丛边米药聚梧桐叶上霜】手里夫容浑忘却蓑衣日日钓沧浪
　　巴雨洞
　　湿云侵袂【一作依洞】细■〈氵戎〉■〈氵戎〉自晒蓑衣石上枫海月长来飞雨下仙家半入漏天中石棱近水依崖长山柹着霜连叶红却笑当年补天手炼成五色竟无功
　　梅暾石
　　篁竹潇潇暗水鸣【一作隔水】朝暾奕奕耿残星繁花无处分南北明月何时厌死生石树裹云长自湿日华映雨半边晴霜晨露夕长来往几度携琴鼓再行
　　越观【在岩顶】
　　呉根越角两茫茫石伞峰头俯大荒鸟道北来通禹会雁程南不尽衡阳云移暂觉天河没月暗不知松影长天姥若耶他日事明朝采蕺下山梁
　　陈氏山林春日杂兴
　　剩水残山瘴海濵一丘一壑可全真月华【一作夜光】虽死犹随我春色为尘亦污人石护生香成石乳花连别树作花身他年终拟忘名氏碣石桐江理钓纶新接桃梅【一作人间倾夺非我愿忠恕吾知可感神】
　　溪亭
　　百尺层崖接翠微潭空石影晓离离云随白鹤翔千仭月与青猿共一枝不信水深骑赤鲤曽因梦里杀黄鹂【一作床下苔花大如席亭前巴字细成溪】芳洲翠羽无人拾自补山中白接■〈罒离〉
　　醒酒石【在少微岩下有洼樽】
　　梦渴醒来赋楚骚【一作首屡搔】纷红骇緑未全销樽空鹦鹉杯犹在歌罢玕琪树尚摇夜久月方临石上云低雨不到山椒平泉池馆吾无分栗里征君或可招
　　翻经台
　　石函朱机曙云中云散台髙万象空枝重有时来白鸟雨残无处着晴虹血书贝叶三年碧秋入萝衣半袂红几度山人同聴法翠微深处石池龙
　　东白草堂
　　屋后茳蓠与水平屋头很石列为屏卷帘帐下云先去步月庭前树欲行【一作斋余瓢里水犹活晦近花前月尚生】白雨侵阶浑是緑【一作桃洞落英晴更碧】黄【一作山】童食柏久成青如何庭下朝阳影尽在少微岩上明
　　望站台【在岩下】
　　玉箫吹断暮云平散发临风露【一作夜】气清尾见欲当南纪出月销半入楚天青松髙琥珀无苖茁蟾老丹书满腹生【一作灵星隔汉乌桥度细草成茵碧火生】桂子何年生【一作来】石上丹英零落树冥冥
　　银谷涧空碧亭
　　水光山緑满阑干上有琉璃万顷田水鸟临池青入羽仙人唾地碧如天雨添银谷空中翠云是蒨桃花上烟只有垂猿【一作緑衣】无倒景有时弄月到亭前【地多海棠　一作有时却挂緑窻前】
　　少霞洞山居
　　太霞洞口【一作里】采金芝千岁山南【一作前】聴碧鸡煮石鼎中饶【一作烧】緑薤封书函外有丹泥度关僧寄娑罗树入市人传木客诗又【一作却】抱瑶琴向阴洞青禽啄碎碧梧枝
　　圁谷涧【一作台】
　　云在阑干叶在庭瓢【一作囊】中无药事【一作自】飞腾丹霄有路星辰近【一作长河如带东南拆又作银河属地西南湿】明月无根日夜生满袖天香和梦冷半村雨色傍林青仙人约我琼楼上【一作琼楼玉宇丹霄里】只恐月中秋更清
　　少霞洞【作室】
　　烟雾霏霏湿麝煤【一作长緑台】文生緑砚砚生苔【一作海棠满径不湏栽】天风拂地凤笙下楚雨入呉龙女回石壁水花【一作壁上水纹】泉涌出海棠【一作花前】春色鸟衔来洞天只在风尘外门外游尘拂不开
　　圁谷涧
　　水乐声中共夕凉雪花片片洒衣裳山中古树如鱼大【一作硕果如瓜大】水上游丝似线【一作雨】长栁絮散为萍梗紫花根染作牡丹黄【一作采药奴舂菰作米谈经人指树生姜】自从西域神僧死【一作僧祇去】涧上【一作南地】无人识水香
　　少霞洞
　　柏叶山前緑石扉湿云堕地不能飞青童卧护千年鹿木客相传一派诗龙带雨花临砚滴【一作海】僧添槲叶上秋衣山人晏坐青霞外饮露飡霞度岁时
　　泰素坛
　　竹死烟寒树不荣石坛千仭与云平春来天上元无色雨到人间方有声梦入松风吹不断诗如芳草剪还生陶山北望飞霞散夜半有时孤鹤鸣【一作他年学制邹生律尽种山樊与杜蘅】
　　招隐巗【一作山】
　　何年积盖与山齐树转峰回草径微野火裂为方解石秋风不到寄生枝谁来树下看云坐半入人间作燕飞箬笠岩【一作柏叶山】前今净社不须更草北山移
　　紫嶶岩【在兰池上】
　　手种岩花对北峰花间无叶紫茸茸人行鳬雁不到处家在莺花第几重緑水值阴还又碧青春着树却成红紫薇莫入丝纶阁且伴山中白髪翁
　　北峰
　　皂阁山前小水明甗峰无影树亭亭人从烟雨上头立诗到莺花过后清云傍楼台低地碧天将草树染春青名山何事穷幽僻临水登山已称情
　　石甗峰
　　柏叶山前莺乱啼小楼西望石离离北峰云出何曾断【一作甑中云起长如湿】东郡【一作门外】山凡不解飞萝茑相扶枝着树蟾蜍不死肉成芝黄粱梦短风尘暗不是山人好食薇
　　飞花亭
　　昨日朝华照夕曛又看夕秀比朝菌松髙猿见古时月花晚莺添几日春盛露囊中封臈药无尘袖里裹呉云人间何用春长在只爱飞红日日新
　　水亭
　　少凤穿花照水盟【一作门外飞流拂石棱】水禽冲浪动轩楹【一作湿帘旌】云从薜荔衣中起雨向玕琪树上生曲水傍人【一作阴涧有泉】流白羽娇花无语荅黄莺涧中日与山中日【一作地中日与天边日】同上晴牕各自行【有流羽泉】
　　清凉台
　　水边石影覆松亭洞口飞云细细轻花重只因云下湿草寒误向影中生好风入夏传芳信片雨随云度月明不用破瓜沉緑李自从云后有余清
　　忘忧阁
　　冝男叶上几飞萤【一作冷云生】梦毕醒来笑倚楹【一作聴尽风声聴水声】天外唾如云様碧【一作杯里酒连天共碧】江南春与草俱青铛【一作锉】寒已喜松丹熟烛尽只消华艶明无喜亦无愁可解山人投老竟忘形【一作见说世间愁满地谁知乐事在林垧】
　　南轩
　　石上菖蒲緑满丛石根水竹傍梧桐人来此地见山碧月未冷时如日红春水有声通北涧晚花无信误东风人间不是髙寒地那得春红入夏中
　　云山不碍楼
　　飞花堕地栁依墙很石侵檐径草香人道峡中无落月我疑肘后有垂杨庭虚只放溪云度水浅不妨松影长却忆壶中天地阔十洲烟雨正茫茫
　　野芳园
　　桂子纷纷入我怀海棠芳桂雪生葩日移深涧松阴上风引前朝树势斜芳草无名多是药云藤着紫不须花牡丹未入曹刘室元白欧苏不用夸
　　兰池
　　空翠亭前露草繁自栽兰芷杂芳荪猿窥涧底风枝动莺踏花间水影翻早就山林成独徃晚从桃李学无言国香只合依泉石种向人间恐碍门
　　空翠堂
　　蕉叶茙葵照槛明山光入室雨初晴平分天上无边色送尽江南未了青息石长年依砌活茯苓无种入庭生亭西昨日林霏重采药归来露满庭
　　山斋【一名草易台】
　　几【一作秋】夜山中作月荒晨朝挟册傍初【一作山】阳悬崖种菊红千叶开户见山青一方【一作登台望月丘陵逺开户草玄枝蔓长】石上韦编原是竹林中白露半成霜春皇未画非无易石室遗【一作成】书不用藏
　　山园
　　洛阳池馆半桑田断竹操觚日灌园春日花连小东白暮年草创大还丹蕨薇自古犹长采桃李于今竟不言一径桑榆随地暖雨余苜蓿又阑干【一本作断竹操瓢日灌园洛阳池馆半桑田蕨薇自古犹长采桃李于今竟不言隔水三竿花上日去人尺五涧中天山居亦欲知春事刻画随宜不用妍】
　　壶天【在涧上一作壶天阁】
　　宫殿随身信所如寓形一室似楼居神游八极皆吾土天入三山【三神山】不满壶雨夜无人共清月水扉几度种丹鱼山童长怕渔舟至不放桃花下五湖【一作刹海中间别一区普香香积是通衢花连药蔓疑无路天入灵山不满壶芥里须弥空处有阶前花影月中无自从渔父穿花去不放桃花下石渠】
　　鹿皮子墓
　　土蚀苔【一作石上藤】侵古瓦棺【一作斑】化台深锁万松关坐看天上楼成日吟到人间诗尽年句漏无灵丹灶冷孟郊未死白云闲江南春草年年緑又向他生说郑玄
　　游丝
　　兠率宫中拂不开支机石上乱成堆超凌尘坱髙千仭束縳虚空断几回又逐飞云萦草树暂随片雨挂楼台诗成犹忆宣和脚透过澄心纸背来

　　临花亭

　　主人病癖爱年芳春日花荒夜月荒调水分符到西涧惜花封泪寄东皇天生国艶春无价日绕游丝风有光物色是空非是色枉教蜂蝶一生忙
　　恶雨愁风易结阴夜游秉烛昼传飱香添荔子能消日粥费桃花怕减春緑暗有人来折栁红飞剪纸为招魂竹间午梦时惊觉满眼卿云覆锦茵
　　芳艹生烟药在房鞓红衣紫共芬芳丘园风雨三家市草木文章万丈光花正欲言还寂嘿春无自性不坚良晚来只有鹅红在莫放香丝取次黄
　　满树琉璃问碧瑶当归叶长暎芭蕉树头生雨时时湿春色如花日日销杜宇有言终不践緑鱼新种已生苗今朝百舌闻莺语飞上梧桐特地娇
　　右挟长镵左带经蔬畦药圃照衣明客来青凤穿花去草尽苍苔上树生灵药易荒常检校繁花无赖枉丁宁来禽青李成阴后更觅楞梨日给胜
　　花在人间春自归去来何用杜鹃知鹤衔琼蕋来仙苑雨引山姜过别枝天出异香熏寳树日将五色染游丝主人莫赋伤春句但使百花无尽时
　　雨后金沙入栁阴紫薇红药正纷纭客来只道天开画春去尽将花属人越鸟啄残松下子呉僧寄到水中云莲红直到梅花发何处人间不是春
　　松边栁下日徘徊鸟散花红堕酒杯芍药成丛当户出茯苓分种傍松栽云髙卷雨从风去花晚将春入夏来亭下肉红如斗大耐看不似玉玫瑰
　　逺山过雨緑崔嵬竹外青松竹下梅满树丹青随物换平生富贵逐春来歌珠一串莺流出花影数重风揭开关右牛酥贱如土莫教红紫落成堆

　　逺目楼

　　天垂平野树团团雨过平芜緑更鲜何事髙梧遽如荠只消寸草已凌烟山遮春欲归时路雁入鳬飞不尽天庐舍似蜗人似豆天开粉本夕阳边

　　蜡屐亭【晋阮孚避乱婺州】

　　七贤老死独南奔袖有江亭堕泪痕函夏尽为新土宇醉乡不失旧乾坤金貂曾入丹阳市蜡屐应归白下门惆怅黄门墓前柏不禁三度见风尘

　　西岘峰【寺傍皆官山】

　　聴尽熈宁水乐声断碑无字倚荒庭云归僧舍树皆湿犬吠猎围山误譍覆屋松阴遮日黒隔林春色为官青故侯辙迹无寻处丞相题诗拟岘亭
　　雨后看山对酒歌飞红骇緑满岩阿【一作红销緑涨草成窝】万重山外碧方寸五色雨中青最多亭下日生霞暎草松根苓长叶成窝【一作峯渐欲危通月过路遮不断奈春何】江源分付西流去莫作门前东逝波

　　涵碧亭【刘禹锡题涵碧亭犹能三伏凛生秋】

　　涵碧池头夏气清我从三昧起经行移樽近树传杯緑向日看山入户青人似亭前花不语诗如江上草无名山中水调知何限不入熙宁水乐声
　　入谷沿流曳杖行亭亾白谷半为陵蝉惊两腋风初定树少多年秋不生水急溜穿南涧石云深黍没夕阳僧龟兹板上元和脚犹有刘郎旧姓名【丙戌】
　　池曲奔流下石渠池头空翠湿烟芜【一作池曲新泉不满壶池头县溜湿烟芜】夏禽反舌余声尽薜荔连墙寸影无【一作莓苔石上千挂落桃李花间一字无】僧爨屋头猿挂树鸟衔牕外雨生鱼长安才子看图画疑是仇池隐士居【丁亥】

　　上虞魏氏湖上精舍图

　　湖上兰舟水上亭有时水涨与阶平亭前古栁经春弱门外孤洲昨夜生海气遥连【一作侵】育王塔蜃楼半入会稽城山阴道士携琴至写尽风声到水声【春】
　　停舟日日望东溟蓼岸芦洲露未凝沙户得花联作絮呉姬雪藕织为缯冯夷送月临轩落海若令【一作分】潮入岸生朝暮屯蒙丹自熟披沙莫学赵台卿【秋】

　　霜巗石室

　　悬流脉脉又涓涓浣水为花到席前我为天穿来炼石僧从雨下度流年月中溜洒黄金泪壁上云生火玉烟山下四邻皆雨外天瓢枯槁蛰龙眠
　　洞天无暑亦无寒淑气芳风不出山扫叶僧归云未湿卖花人去蝶先还满庭修竹下黄叶千岁古松生緑烟尽道雪中依祼壤我疑夏室是氷天
　　楼阁天然石削成山为栋宇石为楹丹砂伏火有光景石斛依空无死生叶落世间多月色瓢亡林下欠秋声山中水石皆吾党竹兔松鸡不用惊
　　满林翠雾湿麻衣山影遥侵白板扉竹石无心吾所畏烟霞有疾不须医梦骑鹤处天逾阔歌遏云时花不飞燕子飞来背人去吾庐无地可栖迟
　　岩穴冬温夏气清有时采蕺度崚嶒闲云起作飞云去今雨还随旧雨生树上菟丝低窣地阶前息壤暗通灵人间甲子何须问只忆山花几度荣
　　丹荑满地药生茸着屐登山春正浓委羽山人来相鹤天台道士去投龙风传花信归何处日卷松阴展向东不见霜岩松下竹空王未作已心空

　　石楼草庐

　　一室寛于一亩宫隔林竹树影重重青春着地十分緑白日经天两度红小草自怜无逺志茯苓终不近孤松未须西忆金华洞只在周回百里中
　　楚氛千里海连淮思子台前望母台春在地中长不死月行天尽又飞来林亭清论松为麈荷屋寄生花作胎七十九年残喘息欲从李白上天台

　　哀江南效李义山

　　几年王谢望升平戎马临淮日绕营万里边尘暗京洛五朝王气在金陵临春阁上华林近玉树歌中璧月生独有绍兴经乱后圣贤相遇颂中兴

　　慧力寺断崖

　　僧縁鸟道上穹苍下视断崖千丈强百里周回玄鹤洞羣仙出没白云乡山藏宿雨禾生稼日转垂杨影过墙未若鼎湖天地絶无人折得碧莲房

　　鹿皮子集卷三


　　●钦定四库全书

　　鹿皮子集卷四

　　（元）陈樵 撰

　　落花图

　　红如肌血薄如鳞李下桃根五色痕拂地暂随风絮转绕亭不似雪花深人占碧玉名犹在烟尽黄金矿尚存满地丹铅污草棘何时凝緑遍丘林

　　空碧亭【五首】

　　晴光潭影共澄鲜雨外林阴色更妍碧海如杯谁缩地青冥着水误忧天河垂涧底遥相属斗入人间却右旋病叟年来倦登陟朝朝翫水夜聴泉
　　长林衣被蔚蓝光水树重重护曲防碧落不随河显晦白榆却种涧中央石泉飞落万沤发松影淡时千丈强我向北峰髙处下如何倒卓栁阴傍
　　河汉纵横北斗翻县泉激石起层澜水流石上舒还卷月绕楼头碎又圆龙火湿光生涧底仙人倒影落人间无边空处无边地尽入鸥边一尺天
　　星河水镜自徘徊白石清泉是镜台人道月从亭下出我疑空入土中来崖阴水色浓如染风里波纹熨不开一碧是天还是水池头凉夜碧如苔
　　楼台倒影照虚明细浪鳞鳞去不停风舞翠绡浮畧彴月移黄素上轩楹蔚蓝天近池深碧乌桕叶销泥转青床下一波添一月青铜镜里一时生

　　空碧亭【老梅】

　　云蒸雨蚀半枯槎空碧亭前雪一车曲误掀翻帘外朶月移不动水中花十年春信随风度半亩崖阴逼树斜暮景无何水仙至万花头上欲饶他

　　石磴

　　磴平如席草茸香盛夏宜人石气凉杜宇血销添碧磷山鸡食罢化余粮赤松有约吾将老白髪无愁不解长醉则枕流眠枕石看云不复据胡床

　　菊庵

　　秋深红紫满秋篱蕙带兰英緑照扉猨饮涧中甘鞠水云粘石上旧蓑衣月知人境来相觅花有心情死不飞桃李自开还自落却疑兰菊未忘机

　　山房

　　冷云堆里散人家鹿帻羊裘不衣麻门外树身无岁月山中人语带烟霞云侵坏衲长生菌风断游丝半度花采蕺林深人不见连筒引水自煎茶

　　秋色观

　　庭前丹叶映榆黄水傍芙蓉晚桂芳树入画来新着色山无锦裹只慿霜水中烟带秋云冷花上月如春日长不是风河千万里不知何处觅秋光

　　飞观

　　日髙空翠拂帘旌茅阁飞飞照日明银色榜题章草字乌丝阑写越花名何须举翮乗风去曽入浮宫看月生却笑羣仙余习在随身宫殿逐人行

　　絶唱轩

　　问谁投笔早来过春日华阳春睡多怀里锦空鲸已卷松根苓长叶成窝诗无獭髓痕犹在梦有鸾胶断若何洛下书生无苦思我今饵药卧山阿

　　飞雨亭

　　飞泉五色暎花梢秋色观前看玉豪花落空中和月冷树当湿处见云消依依雨气侵萤火一一水纹生鹤毛几度下帘山影动卧看红日到芭蕉

　　散庵

　　漱流枕石傍寒林散髪酣歌称散人胡蝶枝头无昨梦初蝉叶下见前身衣沾寳掌泉中雨内有盘陀石上纹不见屋头樗栎树无材入用老犹存

　　麞谷

　　几回木落聴秋声又被春风染树青踈竹荫中山影重冷云叶上雨花生寒沙引水来游鹿别树开椿种茯苓石甗峰南甑峯小许浑诗里旧知名

　　麞谷涧

　　清流拂石下岩隈涧底菖蒲曳緑苔野鹿避人悬树宿溪鱼乘水上山来翠连春草谁能拾风触石崖强半回自入夏来凉意足更移修竹涧边栽

　　伏蟾山

　　山上飞云去不留山中蟾兔又经秋斗临河曲侵鹑尾露上莎根到草头緑桂花中歌白苎碧梧影里饭青牛有时竹上蟾蜍下满腹丹书湿欲流

　　寳掌泉

　　屋上无端雨乱飘雨留石罅碧寥寥浮光出穴藏丹浅浣水为花到地消石髪年深长满洞玉鱼春冷未生苖泉中自是蛟龙窟顷刻阴云满树腰

　　寻春园

　　觅春无路得寒林万里清和此晏温载酒寻芳常恨早无金入户只藏春栁浓不似生时色花敛仍依折处痕独有悠然观前月石林寒絶也随人
　　月楼花落水侵岑紫石峰前緑又新承露囊中盛臈药无尘袖里有晴云松髙猿见古时月花晚莺添几日春篱畔寻芳寻不见楞梨緑李下纷纷

　　雨望台

　　乌伤墓道有无间兴济桥东众緑繁林外日斜虹有影阶前云去石留根叶随风转时过树雨傍山来不入村更着蓑衣看瀑布天葩日暮正飜飜

　　山馆

　　石甗峯前緑草肥菟丝挟雨上梧枝天台道士投龙去少白山人相鹤归苜蓿带茸初暎日雕胡落釡半成糜石楠花落无人扫谁卧水阴歌采嶶

　　山庄

　　涧中薏苡緑如蓝枸杞黄精满屋山扫叶僧将猨共爨卖花人与蝶俱还云生石笋埋双树雨引银涎过八砖林下四时春不去浇花采药送飞年

　　琴台

　　台下涌泉如鼔钟亭无燕语有风松石根渐见兰成亩影里不知花几重月夜聴泉翻羽调水声和谱寄山翁自从独往穷山后不见繁声入乱中

　　飞花亭【又见前】

　　缃桃秾李堕余芳水麝冲云度石梁芳树敛花贪结子娇花无骨不禁霜鸟衔堕蕋春无色日转游丝风有光杜曲诗人愁欲絶山人不解惜年芳
　　游子拈花怨落晖山人犹恨落花迟絮抛帘下莺无力果在蕋中人不知红日正酣那是雨青皇临别更留衣年来杜宇惜人事却向阳春去后啼
　　梅残直至落花飞红暎飞花緑暎葵风信入林添净食春光一线上游丝絮轻便欲排云去花好多应换骨来二十四番却扫尽氷花剪下作寒梅

　　风香亭

　　池头爽气日徘徊竹院何曽有麝媒月碍桂枝飘子落鼎湖莲叶转空来风随太乙凌波起花为胎仙傍水开香积界中天地阔景差何用上兰台

　　春日闺思

　　白玉堂前■〈雨上只下〉燕飞堂中思妇怨残晖臂环寄逺青芜合琼字题干白雁归醉倚合昏惊叶暗愁寻荳蔻妬花肥牕间昨日同心锦染罢香丝不上机

　　席家洞【洞在席家谷口前后相通】

　　天梯石栈落霞边月地云阶且醉眠束缊才通山北户崩崖尽展洞中天雨余秋菌化为碧石上霜枫不解丹闻道仙人曽控鹤羽衣环佩玉珊珊【山有白枫】

　　石笋

　　金茎半折尚亭亭铜柱稀微见刻铭花日渐移连影动石根不死有香生山前留眼通灵海天上无人记摘星何处人间觅此竹昔年曽出夜郎城

　　霹雳石

　　云根断裂翠崚嶒匕筯都忘世已惊玉女今为捣衣石晋人犹觅少微星松髙琥珀无苗出蟾老丹书满腹生却忆天台狂道士石中衣祴竟通灵

　　跳银溪

　　枕石聴泉伏草莱跳银溪上日裵■〈衣外回内〉山间逺树迎人出日转晴虹渡水来云气长连西涧石春寒犹在北枝梅谷中几载秋无黍沙上菰蒲暖更栽

　　书房

　　休名不立死如麻挟册空山望碧霞书在终难招李杜灰寒无处觅阴何【一作门外雨生云没鹤松根苓长叶成窝】春归一尺人间泪云暖万重烟际花【一作天鸡扬下唐时绶越鸟衔来楚地花】风景尚堪留研席浮生忧乐向来多

　　圜

　　筑圜却欲留方士一室圜中度岁年有客持云坐盘石无人伴月出萝烟晴晞白髪三千丈寒折朱丝五十弦玄圃方壶君莫问人间回首即神仙

　　春日题水轩

　　黄金缕水细粼粼葑合平池緑似云鹦鹉无言初病瘴丁香不结又经春行稀蜡屐留前齿坐久玉琴生断纹几度凭栏愁举袂春花半作庾公尘

　　楼氏云楼

　　试上云梯兴不穷虚牕潇洒絶尘踪云含雨气三千里楼揷天心第九重碧瓦朱甍尝宿凤白衣苍狗不从龙眼前景物清如许诗思还开锦绣胸

　　分题送李齐贤【三首】

　　绣衣亭
　　彩鸾衔诰傍花飞知有恩荣出帝闱八角灵文金作册三天使者绣为衣华阳洞古亭犹在句曲山深鹤未归寄语仙人张伯羽何时邂逅说玄微
　　占星台
　　椎碎台前六合仪登台犹自说璇玑灵槎有客侵河鼓别墅何人觅少微银汉经天还北拱玉蟾入月却西飞太平共喜兴文教金璧煌煌夜吐辉
　　半汤湖
　　湖上残烟弄薄晴湖堤杨栁午风轻白波咫尺分寒热赤鲤东西异死生天向月中藏日髓人疑阳里有阴精广文暇日频相过几度沉思翫物情

　　分题送李仲常江阴知事【三首】

　　暨阳湖
　　白浪浮天雪作堆羞将俗客洗尘埃月从水底沈钩去船似鸥边泛叶来野屋有篱编白荻渔矶无席藉苍苔功曹吟苦多诗渴拟借平湖作酒杯
　　钓台
　　忆昔玄璜上钓钩鹰扬曾起佐姬周台虚人在空中立云静天从水面浮石裂犹疑千古雪风吹不断一丝秋政成莲幙多清暇他日停骖此地游
　　翠光亭
　　亭前练水细如萦亭上君山玉作屏林断纔通呉月白雁飞不尽楚天青莓苔着雨长黏石翡翠迎风欲堕翎恠得步兵迷望眼诗成正值酒初醒

　　诗林亭

　　少日论文气似霓看花觅句到花飞吟成思入月中去语冷心从雨外归林下树寒和石瘦云边萤湿度花迟眼中有句无人道投老抛书衣鹿皮

　　玉雪亭【九首】

　　蓬莱山顶玉为峰夜夜晴光吐白虹石髓多年化韶粉氷华无意属东风一天素月连云冷万斛明玑堕地空只恐髙寒禁不得乘鸾飞度碧瑶宫
　　梨云栁絮共微茫春入园林一色芳枸杞通灵空吠月芙蕖到死不禁霜梦游蓬岛瑶台曙歌落呉云玉树长亦拟广寒亲学舞朝来新制白霓裳
　　冰夷游遍列仙家片片临风散六花阴壑有光迷白月乱山无处觅青霞台髙渐见石棱长枝重不禁梅影斜闻说银河都剪碎津头几欲问星槎
　　六丁凿碎玉崚嶒刻玉为花笑裂缯石蜜和浆调露蕋茶铛无水斵崖氷城头看树低三尺云里有山知几层欲寄江南问春信珠玑落纸笔光凝
　　冻云岩壑晓曈昽目极齐州望欲空落月回光窥上界娇花无信误东风曲吹铁笛惊云散槎向银河与海通野客烧丹深洞里自调火候似春融
　　花遶亭台水遶门壶中别是一乾坤银蟾飞去秋无色白石长来云有根树印蚪枝翻画谱僧调獭髓补诗痕相如健笔谁堪继好骋词华赋兔园
　　银汉倾翻贯月查惊鸿无处认江沙水晶帘密秋光冷华盖峰髙天影斜飞瀑半凝苍玉佩熏风不度碧桃花山前山后多邻曲尽作江南富贵家
　　俗尘无路到岩扃琼作池台玉作亭海月寒通千顷白楚山瘦减八分青回屏纹细裁龟甲野褐年深补鹤翎应有才华夺天巧天葩飞堕满中庭
　　羽仙飞步驾青鸾仙袂临风响佩环琪树移根来月里琼花无梦落人间春回陇首梅先觉舟入山阴客未还我亦玉堂挥翰手他年鹓鹭簉朝班

　　送蔡竹涧江山教谕

　　仙霞岭与落霞齐乘兴吟游日未西帘影到池元是水縠纹浮雨却成溪烟青院竹鸾窥客日暖宫芹燕拾泥莫道广文官况冷牕前生意草萋萋

　　送余善之归浏阳

　　浏水沉沉上有山骆驼洲渚斗漩澴浦枫不向霜中赤湘竹犹余泪下斑书屋昔年惊逺别锦衣晴昼喜初还哦松未尽平生志莫恋亭皋放白鹇

　　次王吉夫暮秋旅怀韵

　　风吹白日下遥天容易人间换岁年菊老不随霜共落云飞却与雁争先探囊野草皆为药入市山梨便直钱逺道故人成久别每因景物思绵绵
　　其二
　　客路风霜厌逺行芰荷犹映旧袍青东山云杳家千里南国秋深雁一声玉笋班头红日近金华洞口白云扃求仙何似求名切几误还丹炼未成

　　送卢经歴归北

　　汝南不识有宗资幕府惟闻赞画奇化笔几惊霜共肃归舟祇许月相随松花风老金华洞桐树烟青婺女祠曽是旧时游适地郡人终古结遗思

　　金华通天洞

　　石扉髙暎碧芙蕖二室联翩逼翠虚字里苍苔犹自活茶边寒木易成枯呉中太白争华【一作荣】地林下青羱化石余三洞周回五百里金堂石室尽仙都

　　永日观

　　几番落叶树阴残说与山人更不看春日花连小东白暮年草创大还丹月车长遶呉天角石影生从太极前只把蟠桃分岁月一花一实一流年

　　拙斋

　　无心奔竞已才疎投笔抛书学佃渔石鼎有时然緑楚水扉几度种丹鱼夏禽反舌余声尽薜荔连墙片影无我亦年来声迹断莫题书札问潜夫

　　心逺庵

　　着屐登山援葛藟聴猨待月夜眠迟书成袖里燕衔去月死枝头猿不知寄逺岂无萱草带勒铭自写茯苓芝何须更觅桃源路朝市山林处处冝

　　石庐

　　风磴盘空冷逼人林居穴处古遗民砂飞满地犹如燕草緑知天不爱春河汉带星临石上广寒无月庇花身只愁急雨随风度结屋半间留白云【正月晦治】

　　雪观

　　緑楚丹荑处处迷东风吹下万玕琪月无寸影夜如曙地有六花春不知玉树曽闻后庭曲天葩别有寄生枝琼楼银阙知何限约客瑶池未可期

　　三泉

　　泉眼离离傍石棱奔流脉脉到轩楹诗成石面花无数梦冷池头草不生江夏茶经有遗谱南磳水落变新声林居渐觉机心断渇鹿逄人自不惊

　　瀑布

　　恠雨蛮烟入座寒居然烟雨隔晴天化为淮海氷三丈剪下松江水半边蜀客槎星向天上翰林诗句落风前自从击碎潭心月直至于今不肯圆

　　石碍楼

　　冷云堆里散人家叠嶂回峰徃徃遮触石纔通西涧水借春只有北枝花月临古径松阴斗风引前朝树势斜谁信壶中天地阔庭除帷幕浩无涯

　　少微巗

　　石丑松寒槲叶【槲叶一作夏箨】干振衣又在碧霞边南州处士星犹在今岁中秋月未圆【十五日题十六日望】云叶长黏岩上石雨苔不满洞中天麝香眠处休惊起緑桂初红果欲然

　　西巗紫霞洞

　　洞壑霞云护隐居西巗洞下是华胥残红堕地五铢重涨緑过楼一丈余瑶草碧花牛氏石锦囊玉轴米家书东州岁赋三千粟我亦依岩学佃渔

　　山堂

　　石甑寒来雪易凝北峰良夜月盈盈人离雪外只方丈月比城头低一程息石有棱依砌活茯苓无种入庭生白云寒处人踪絶不是山光说性情

　　赠萧浣平冦

　　人物江南第一流将才儒术两无俦英雄门列三千士功业家传万户侯金虎佩章光夺月玉龙出匣气横秋奸回向化烟尘息坐拥笙歌醉玉楼

　　次韵黄晋卿见寄之什

　　几载林丘草木黄故人霄汉独难忘宫衣雨露犹沾湿文律江湖共短长笔迹旧时倾禇薛才名此日数鼌张他年明月中山寺重与诗人话夜凉
　　又
　　殿前对策士如墙我对山人说坐忘岁晚单衣祇自短愁来白髪有时长山中蜡屐晴犹着石上朱弦雨更张有客江边期不到只今秋日转凄凉

　　鹿皮子集卷四
 
