　　钦定四库全书

　　集部五

　　静思集

　　别集类四

　　元

　　提要

　　（臣）等谨案静思集十巻元郭钰撰钰字彦章吉水人江西通志称其元末遭辞隠居不仕明初以茂才征辞疾不就集首有洪武二年庐陵罗大已序亦称其有经济能自守今按集中有辛亥秋诏举秀才余以耳聋足躄县司逼迫非情因成短句一诗辛亥为洪武四年又在作序后二年则所谓能自守者信矣又癸丑首正诗中有盲废倦题新甲子醉来谩说旧山川贞元朝士今谁在东郭先生每自怜之句是其不忘故国抗迹行吟志操可以槩见又有乙邜新元六十生辰诗则其入明已八年矣迹其生平太抵转侧兵戈流离道路目撃时事阽危之状故见诸吟咏者每多愁苦之词如悲庐陵悲武昌诸篇慷慨激昻于元末盗贼残破郡邑事实言之确凿尤足裨史传之阙其遗集本藏于家嘉靖间罗洪先始为序而传之而其孙廷诏等不知编次之法前后舛错殊无义例以行世既久今亦姑仍其旧録之云尔

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●静思集原序

　　桂林郭君彦章自其先世林磵先生得紫阳朱子之学于静春刘公子孙世守以为家法后来若西牕先生諟溪先生皆能沈潜精敏深有造诣其所自得于先儒之议多所发明彦章固守其家法者也经乱以来遇事感触情之所至勃郁于中不能自已则辄形之歌咏或登髙而啸或临流而叹扣壶撃节慷慨激扬商歌之声隠隠动林壑闻者知其为妙也录成编帙间以示予予爱其题无泛作必有闗渉章无羡句必有警发虽其片词单言特出谐谑然亦未尝不使聴者为之怡然喜赧然愧其于世道人物天理民彝有所感发是真得古诗人讽刺之义者欤亦其所飬固有异于人欤使余序之余非能诗者也将何以为之言哉虽然余于彦章之诗亦不能无所感焉何也国风雅颂大抵皆古之乐章固必以音节为之主而诗本性情者也夫中人之性情不能不有所偏随其所偏狥其所至则溢而为声音发而为言笑亦各有自得之妙焉是岂可以人力强同之哉汉魏而下诗之合作莫盛于唐然凡称名家文章虽有浅深髙下不可一槩论而未有不本于性情掩巻读之使人自辨未有不得其人之彷佛者此不可强同之验也以是知学诗者固当以涵飬性情为本而不当専求工于词也而近年以来江湖作者则徃徃托以音节之似必求工于词而不本于性情譬之刻木为人衣之寳玉面目机发似则似矣被服瑰竒美则美矣然求其神情色态出于天然自得之妙者终莫知其所在也又且专掇取古人一二胜处藻缋织组骤而读之动心骇目又如八珍之馔五侯之鲭几使下筯无可拣择后生晚进慕而效之如恐不及直谓太羮玄酒为淡泊清庙明堂为朴斵又诗道之一变也嗟夫抵掌谈笑似孙叔敖岂果似孙叔敖哉亦强为之词耳彦章之于诗规矩音节尽出唐人而不拘拘焉拟规以为圆摹矩以画方而自得之妙固在言外此余之所深爱也故书之巻末而归之彦章将以吾言为然乎不然乎彦章有经济能自守观其诗可见矣洪武二年己酉庐陵罗大已伯刚序

　　元鄙儒术七八十年间科举诏不歳下山林之士无他慕因各肆力于文学于是多为古辞诗歌以道己志在吾族邻而婣者有郭静思先生与先翠屏诸公倡和徃来而先竹轩公及里中宋周李杨诸君子固皆一时杰出者也兹数人者不独能为古辞诗歌而已尤善测微隠明道理言又足以发之至其处贫遭遇卓然自守不少湼流俗皆以为当然无用矫强使得一命所立必有可观顾老于蓬藋不少概见余其精神仅寓于声律可哀也己静思名钰字彦章髙村桂林人吾族志行甥壮年奔走资笔以为飬晚际明兴征茂才辞疾不就年踰六十竟贫死常访其家孑然无遗独幸诗歌犹有录者盖平生经歴时势艰危闾里流离之状若目见之所载郡邑失没日月与当时死事故实可裨野史有闗惩劝而一时杰出相从唱和又皆世家文献之征不忍其冺没也因校讹舛属其八世从孙廷昭入梓以传忆静思赠吾族秀宾诗有云圣贤去我远糜兹糟粕味当其得意时何如卿相贵呜呼此诗人所以穷饿终身而不悔也静思诗未知去古何若然一时杰出者役志止是不亦可以观国乎静思酷好泉石所居去余莲洞三里许吟眺独未一至将犹少之然欤必有为觧嘲者嘉靖四十年辛酉仲夏癸未莲洞病樵罗洪先譔并书于念庵之止止斋中

　　●钦定四库全书

　　静思集巻一

　　（元）郭钰 撰

　　○歌行

　　和刘氏蓬轩歌

　　徃与丹邱仙人泛舟弱水之西采药蓬莱之下笑坐蓬牕中蓬外春如画三生不得尘缘谢老去人间结茅舎却羡刘郎所作之蓬轩山水娯人甚潇洒春风淡沲春云阴花枝窈窕帘栊深刘郎酒初醒独坐蓬轩吟月浸澄江鴈无影桂树吹香秋夜永刘郎歌未终更向蓬轩饮蓬轩饮后醉复眠楼船美人散如烟英雄回首皆成仙千金买闲不惜费何日蓬轩容我醉挂衣薜萝落岩花荡桨芙蓉弄秋水夜半天风卷翠涛种来修竹齐云髙待把长虹系明月海上重来钓六鳌

　　题郭伯澄西■〈山上奄下〉山居

　　白日上东山晴光射西■〈山上奄下〉西■〈山上奄下〉山人开晓闗一襟暖翠浓如染门前流水玉虹明树上啼莺金羽轻自扫落花客初到共题修竹诗先成十载战尘迷道路西■〈山上奄下〉只今成乆住移竹春深长子孙种梅晚岁为宾主丈夫扬眉天地间山林朝市俱等闲出为公卿入为士古人高节非难攀闻君近年深闭戸乌帽青灯读书苦剑寒新淬氷雪光松老终无栋梁具西■〈山上奄下〉山深竹径微我来欲共薜萝衣一朝富贵逼君去燕雀空羡冥鸿飞

　　采蕨歌

　　朝采蕨南山侧暮采蕨北山北穿云伐石飞星裂手脚冻皴腰欲折紫芽初长粉如脂瘦根盘屈蛟蛇结吞声出门腹已饥猿啼风摆藤萝衣长镵短笠日将暮攀援垠堮何当归朝采蕨暮采蕨东邻老翁更凄恻抱蕨转死长松根妻子眼穿泪成血情知世乱百忧煎得归茅屋心悬悬痴儿啼怒炊烟晚打门又索军需钱君不见将军拥旌节红楼夜醉梨花月

　　画山水歌赠杨彦正

　　忆我徃岁山中居山水娯人忘读书钓鱼独坐溪石乆看竹每过邻人居苍松鹤帯白云下紫萝猿抱晴烟虚而我扶醉骑蹇驴谁人不道似是浣花之画图自从丧乱走南北甚欲画之不可得杨君挥翰颇风流云山为作秋三叠寒雅隔浦淡微茫老树悬崖交屈铁门前芝草涧中石稚子松根采残叶知君所画非青原令我展转思故园山桥野径宛相似桂树正对梅花村清秋毫末瘦蛟舞白日座上银河翻问君何得最竒古十载苦心思董元董元旧住浙江上门对呉山耸千文有时登髙望海潮老懐挥霍增雄壮遗迹百年今渐亡战尘千里吾安徃但将此画挂髙堂清秋卧聴松风响

　　题秋江送别图送杨亨衢少府叅安成军事

　　杨少府紫骝马黄金鞭团花战袍绣两肩腰下雕弓悬逈若秋鹰觧绦旋纵之飒飒凌千仭之苍烟酒酣拔剑玉龙舞喝令西飞白日回中天簸海腥风白波立压空杀气玄云连缘邉诸将亦无数昼拥旌旗夜挝鼓豹韬合变待叅谋太守抡材君独去送君江上君甚欢江风吹雪芦花寒知君心事如秋水故应写入画图看问谁画者谢君绩不画琵琶美人泣舟子扬帆发棹歌主人觧剑停杯立我亦从军今四年男儿姓名何足怜老亲白发长相忆只得还家种薄田

　　送友人从军兼呈谢君绩叅军

　　叹息复叹息叹息长书空杀贼五年无寸功今者又送君从戎七星战袍衬金甲三山尖帽飘猩红牙旗晓发玉花骢猛士双剑立西东爷娘妻子不用哭上马更劝黄金锺黄金锺琥珀浓豪气千尺揺晴虹明日军门揖主将论军未可皆雷同安成之冦容易攻庐陵凋敝遗民穷自非竒谋决擒纵烦费日乆谁当供君家伯仲尽年少正好变化扳飞龙颇闻幕府多才雄为我问信毋匆匆我有大羽箭不杀南飞鸿要如鲁仲连系书射入聊城中祗缘骨相不受封不如扁舟归去长伴沧浪翁

　　鹳将雏同李文麟赋

　　鹳将雏愿雏长结巢千尺苍松上自矜毛骨殊凡鸟不敢向朝哺夕抱羽翼成风鹤云鹏共还徃挟弹子窥巢攫其雏雏小岂能充尔腹老大育子恩勤渠荒村风雨母归急空巢深锁寒烟孤哀鸣上下尾毕逋人之爱子皆若予鸱鸮鸱鸮无处无君不见黄雀何足道杨寳饲之玉环报

　　贻郭恒

　　月悬松露明鹃啼浦烟破遥想山中人此时正思我我行忽堕沧江边度尽春风无一钱向来自是钓鳌客至今思拍洪崖肩洪崖不可招蓬莱在何处铺遍闲愁芳草路千树绿阴昼如雨锦字书成人不来银烛花残谁与度近日闻君多好懐雪色白纻佳人裁小楼纨扇低徘徊酿酒好近榴花开榴花开我归来

　　效范先生侏儒行

　　君不见侏儒长三尺有钱可使粟可食虎豹天关深九重直犯龙颜请恩泽方朔昻昻饥欲死每一见之长叹息长叹息将何如东家之邱九尺躯遍走天下无停车絶粮于陈逐于鲁皇皇何用三千徒呜呼皇皇何用三千徒吾宁饱死作侏儒

　　春夜寒

　　余值时危一穷到骨薪米不给恒自谓不敢侥幸今春雨雪连旬拥牛衣以熬长夜寒砭肌骨遂成痁疟可感也哉贫而无怨圣人以为难余今虽怨其又奈何发为诗歌私写以示平昔之穷交庶几知己不为时贵所笑云
　　春雨暗空杂春雪闭门十日红炉絶寒压破衾夜凄恻鼓角声酣千转侧苦竹萧萧茅屋欹悬崖磔磔啼猿切苍桧拂风不自支碧桃醉晓何由得吞声强起添牛衣接迹不如投蚁穴立登霄汉奋长策死填沟壑抱竒节奈何贫病相驱廹少壮几时头欲白更阑山鬼瞰孤灯火攻水战骨如折邻曲寻常疎徃还妻孥劬瘁忘梳栉谬算平生坐不耕时危况复山河窄汗马白丁树功勲儒冠俯仰无颜色读书忍作公孙谀种菊愿依陶令宅志士百年慎语黙谁云出处轻如叶毎想淮阴酬汉恩但欲功名埀竹帛国士从来不易知觧衣推食宁为徳悠悠今古谁知心慷慨髙歌唾壶缺君不见冻雀纥干栖一枝彩鳯昆丘翻六翮

　　题三顾草庐图

　　画史纷纷满天下君之此图谁所画倚山茅屋野人居门前何得将军马得非孔明卧隆中坐令玄徳来趋风十载烟尘战羣虎一朝云气随飞龙英雄契合人莫测宛如鱼水欢相得抱膝长歌梁父吟上马已无曹孟德三分割据功业成用之惟在知人眀千钧汉鼎悬三顾丹青欲写空凝情呜呼河北二十四郡堕名城君王不识颜真卿

　　母弃子同刘茂才赋

　　母弃子子幼情可怜子长母还去为子宜思愆龙争虎斗事翻覆寳玦王孙捐骨肉十年母子安茅屋菽水真情无不足奈何一朝辞故帏子也恸絶牵母衣母今弃儿不敢怨父在深恩母当念母如不闻竟不留黄昏门掩青灯愁负米归来饮残泣他家儿女何绸缪噫嘘嚱迩来万事足悲咤负德辜恩满天下丈夫尽为温饱谋妇人何得毋重嫁

　　题欧阳先生段君墓志铭后

　　翰林欧阳公文章满天下段君墓碑亲手题美玉精金动髙价雄词传世发幽光竒气腾空照长夜段君有子渥洼马荣亲何待为卿亚白云山空心共飞宰树雨寒泪盈把嗟我邑子栖林野白鹭青原徧儒雅今晨始得读君碑才名岂是寻常者钟鼓清时金谷园衣冠前辈洛阳社人间万事力可为子孙振耀古来寡君家旧徳今见之复使乡邦共悲咤何时却得拜君坟临风絮酒哀悰写

　　题罗子澄所藏乃父晋仲文学桂林图

　　我观桂林图喜极翻长吁江山城郭不盈幅恍若经行千里余宦游徃歳罗文学此图正为思亲作戱彩魂飞白鹭洲望云膓断楚王阁自从南北吹战尘邉鸿不到江鱼沈有子芳年滞乡国长日揽图思桂林父在桂林独思母子今思父更愁苦太平干禄为亲荣今日官髙渺何许还君此圗神凛然忠臣孝子无后先一家骨肉眼前好百岁功名纸上传君不见太真来作南洲客秃衿老泪伤头白

　　龙伯渊席上和周子谅长歌兼呈诸君子

　　伯夷登西山鲁连蹈东海烈士懐苦心海枯石烂终无改萧萧华发吹秋霜夜煮白石充饥膓人情俯仰今异昔惟有青山似故乡桐江江上一携手公子华筵谁不有赋笔毎惭崔颢诗持杯愿饮茅容酒银烛花髙照座空笑谈颇有前贤风好懐倾写向谁是或执蝘蜓嘲神龙老我疎狂眼常白欲麾冻蝇清几格不须浪说管鲍交眼中谁有真颜色百年聚散如抟沙东风燕子还西家羣仙天上撷飞霞君归好醉琼林花

　　送王医

　　东风吹树千钧力怒势呼号两相敌回飙萧飒入霜林败叶纷披散无迹老夫倚杖长叹息百年三万六千日庄生齐物物不齐谁铸红颜等金石王君笑我何太痴太极初分有伸屈天根月窟窥端倪灵台天逈丹光溢奈何寸地攅千兵朝似瓠肥暮如腊自非一气回孤根宇宙几何皆鬼蜮乃知燮理藉登庸疮痍变作讴歌入感君此言足才识知君用心渺难及君不见长生之药蓬莱多从君归去君如何

　　赠峡江王廵检

　　淮海龙飞乗五云攀鳞附翼多殊勲英雄变化不知数我今独识王将军将军好武称第一慷慨功名少年日剑术出竒愁白猿兵符借重祠黄石近报三军掠蓟丘万马夜渡黄河流将军岂徒成一障成功独早还优游巴丘官衙俯江水两岸人烟郁苍翠不随李广猎南山却向扬雄问竒字雕弓羽箭挂前除座中宾客多文儒煮茶烟细浮苍竹把钓江清出白鱼人生宦途须适意大隐从来在朝市将军美誉播南州纒腰骑鹤徒为尔君不见凌烟阁上开画图褒公鄂公气骨殊君臣际会总如此嗟我闭门空读书

　　题追风圗

　　百金曽买枥上驹权竒神骏人间无奚官絶力相控制出门已空千里途大明殿前早朝罢扬鞭半是追风者君不见狒狼献天马白髪江南今见画

　　题宋仲观所藏竹图

　　王猷爱竹借竹看何如冩此青琅玕笔分云气千畆足窓涵风色三秋寒淡枝浓叶岁年乆能使良工名不朽君不见长竿千尺余世上谁为钓鳌手

　　题刘履初所藏莫庆善鹰

　　日光悬秋双翮齐欲飞不飞愁云低足无绦旋腹无食空林尚恐难安栖笔力精到天机微莫生所画待我题君不见天下太平角端语狐兔草间何足数

　　送耒阳李中卿

　　干禄自为通滔滔逝水何时穷隐居自为介惨惨龙泉閟光彩何如耒阳李中卿出也处也俱光荣徃者时危曽学武弯弓射杀南山虎一朝姓名贡玉堂朝回满袖携天香秪今辞官归旧隐五栁先生住相近石径扫苔客正来荷亭置酒花半开清夜梦回思旧事天语温存犹在耳却从云气望蓬莱百年穷达安在哉人臣大节保终始满眼官寮少能似泰山峩峩河水长君恩于尔不可忘呜呼君恩于尔不可忘

　　题郭元振所藏鱼巻

　　徃者观鱼曽泛洞庭舟鲸飞蛟舞令人愁不似君家翫新画满眼泼泼仍悠悠风急欲牵流荇碧窓虚可数金鳞宻栁花吹动浪微生云气流空墨犹湿不须把钓凌烟波对此其如秋夜何万顷波涛翻白屋长篙棹月来相过君不见圣代恩波及鱼鸟乆矣龟龙在宫沼池邉试问吮毫人壁间变化春雷晓

　　送王葬师

　　南山改旧陇北山开新茔行人路上总称好谁其相者王先生王先生双眼明吾闻其语心为惊江山随运有迁改人物乗机分重轻指挥能事核元化何必长抱青嚢经嗟余独居环堵室每一见之长叹息君家科第旧闻名自经世变嗟何及河南南阳多贵人长平坑卒无哭声星翁筮史常相过专门坚白吾何慿衡岳由来凌絶顶青山有尽云无尽更百千年似眼前春蚕毕竟谁为枕东家求富西厌贫倒屣相迎如父兄伯牙抱琴子期听倾人意气轻千金秋风江上君重到为君沽酒开懐抱杏花春早日邉开松树岁寒雪中老

　　和李子晦

　　大鹏髙飞絶南国万里扶摇六月息归来老屋翫图书细看箕畴终用十飘飘美人贮八斗凛凛长身逾九尺技学屠龙未能试桑田成海嗟何及游泳词林醉六经熟路何资鞭辟力子陵不报故人书商翁终为太子客嗟余抱病深山深惭与比邻少相识破砚秃笔那复存惟有当年无孔笛四海交逰晚得君不意于余情最宻花落花开能几日终不如孟郊韩愈为云龙上下东西不相失

　　戏恼王岳

　　春鸟啼春烟春烟醉春色花下弹琴酒微热白日千年秘丹诀谁怜曲未终花落丝弦折麟角煎胶不可得緑杨香梦愁千结镜奁丝碧网虫悬银烛心灰泪痕灭青楼歌舞艶名都年少虽同情各别暮雨凄迷青鸟迟东风摇荡游丝白雪罗小扇不堪书肠断桃根与桃叶音尘隔露泻瑶阶踏残月金鞍骏马洛阳陌玉楼十二珠帘揭鸳鸯野水空愁絶玉楼十二神仙客

　　控郎马酬别萧茂才

　　控郎马妾心悲留郎驻郎苦辞少年只愿封侯早不惜蛾眉镜中老银鞍金勒珊瑚鞭白水青山千里道控郎马郎驻鞍郎饮莫须尽酒醒郎衣寒郎心悬悬五云下教妾若为控郎马马蹄好向御街行蛾眉不向妆台画

　　长相思

　　长相思相思者谁自从送上马夜夜愁空帏晓窥玉镜双蛾眉怨君却是怜君时湖水浸秋藕花白伤心落日鸳鸯飞为君种取女萝草寒藤长过青松枝为君护取珊瑚枕啼痕灭尽生网丝人生有情甘白首何乃不得长相随潇潇风雨喔喔鸡鸣相思者谁梦寐见之

　　瑶花【花白色而变浅红而碧】

　　瑶台仙子初相见迥立天风飘雪练东华梦破归去迟素衣总被缁尘染芳心不委春蝶狂水晶帘卷凝清香胭脂洗红留浅晕海云剪碧浮霓裳扬州璚花旧同谱零落谁知到南土闻君爱花最有情亭台五月清无暑君不见花开今日多有酒不饮君如何

　　秋夜读刘昕宾旭子夜歌因效其体赋三章

　　子夜歌歌声苦短情苦多几回待月月轮缺月当圆处仍虚过银烛窓深烱残照玉钗半脱罗帏悄琵琶学得奉君欢秖今弹作思君调
　　子夜歌歌罢其如明月何牵牛织女永相望不教精卫填银河妾心本如秋月白妾颜不共春风发玉兎捣药三千年近见嫦娥搔白髪
　　子夜歌承君蛱蝶双花罗罗衣秋来不堪着梧桐树上凉风多银烛作花好消息又想归期在明日并刀不剪相思愁相思误尽曽相识

　　桂林樵者为邉季节赋

　　月中桂树三千尺吴刚斫之不能得桂林樵者今如何万顷秋山白云白樵者早年才力髙论诗自许诗中豪前辈衣冠识文献中年词赋含风骚词林艺圃渺无极撷秀采竒随所择袖中玉斧光芒寒眼前不用生荆棘旧来种桂髙成林团团十畆悬清阴明月流辉夜如水西风吹梦香浮襟客来有酒林下酌酒酣共说归樵乐江上渔翁寻旧约一声长啸山花落君不见南山快捷方式芳草迷东山别墅寒鸦飞明朝若遇围碁客斧柯烂尽君无归

　　哭胡洵【从楚金徃峡江死焉】

　　胡生早年甚心苦自云耻与诸生伍读书不免四壁空世乱还须用吾武拓戟开弓筋力强一闻杀贼心飞扬无官不得骑官马搴旗走下千仭冈玉笥山前水流血白日不回大刀折胜败明知不可期庐陵要使多忠节我来哭君泪满衣君母老大君儿痴扬旗挝皷徒旅去孤云落日精魂归丈夫树勲当许国一死如君独凄恻君不见武昌兵八千尽向淮南看明月

　　曹居贞进士月下弹琴图引

　　秋风潇潇秋月满林彼美一人匡坐弹琴我一见之伤我心问谁画者天机精碧天泻河汉思入秋冥冥不闻弦上声流水髙山先有情想当美清夜音响何泠泠石泉寒激山间深玉佩早朝天阙明月满洞庭白鹤唳霜飞巫峡元猿吟画师真好手神妙岂在论丹青我独不见熏风奏虞廷螳螂杀心纷相仍烟尘■〈皷上卑下〉皷回风腥我欲破琴絶弦独携白石髙卧长松阴重为告曰美人兮美人抱琴自古求知音

　　同李主敬赋周炼师渔樵耕牧诗四章章十二句

　　子何为渔碧海之丘长虹为纶月为钩六鳌昂首愁相向眼看海水不扬波扁舟稳繋珊瑚柯邂逅徐家儿与女拔剑屠龙共君煑烟澹澹雨疎疎人间弹铗食无鱼吁嗟归来乎吾与尔渔
　　子何为樵阆苑之东璚林玉树朝露浓携斤剪尽荆棘丛松下童子知何客长日围棋看不得笑杀吴刚愁满霜千古桂枝碍明月石磊磊路迢迢人间饥火烧心焦吁嗟归来乎吾与尔樵
　　子何为耕瀛洲之曲玉山分雨秧苗緑苍龙为耘虎收谷炊烟晨起蒸为云银河昼洗尘沙昬酿成九霞为君寿何必休粮苦长瘦草青青树阴阴人间作苦秋无成吁嗟归来乎吾与尔耕
　　子何为牧蓬莱之麓自驾青牛度凾谷鹤羣鹿子还相逐芝草松间长未齐紫苔竹下行迹迷南山羣羊化为石日斜归去空无携水泠泠山簇簇人间岐路徃还复吁嗟归来乎吾与尔牧

　　寄彭中和

　　君来桂树林我辞桂林去桂树我所种髙大已如许六月浓阴绕茆屋不待花开可娱目驻屐从穿石上苔题诗况有墙西竹小弟爱客开素襟两载于君情最深短棘本非鸾凤栖长琴每作蛟龙吟君昔少壮抱竒节荏苒风尘头欲白道义交从乆更真风月笑谈常自得江西词赋多才雄知君己有中唐风汗马功名属年少且可草服山岩中海棠牡丹都赏遍磊落珠玑满诗卷我独天涯鏖俗尘白纻每愁颜色变丁寜小弟毋我违南阮虽贫颇自竒桂树花开新酒熟作书报我归如飞

　　宋竹坡与余有延桂看菊之约竟不及赴赋乐府一章以寄之

　　桂花开菊花开秪为花开自合来何须问酒杯　扫苍苔惜苍苔风月应怜小宋才佳期待早梅

　　同刘伯贞题袁氏寓轩

　　穹窿携白日百年几旦暮变灭乘化机万物孰非寓鸿蒙不可超金石岂为固况兹无根蔕自当随所遇闻君辟西轩侨立延佳趣种竹新作林移花整当户蛛丝闪晴辉青松沐朝露乆客赊酒易亲旧时相聚临眺登崇冈故山渺何许月明金凤洲梦魂自来去少陵浣花溪管寜辽东路当其适意时何必皆吾土干戈尚未已邱园安得住雪泥留鸿迹华表遗鹤语茫茫宇宙间蚁垤终谁据我亦东西人长年忍羇旅相从岂云逺即此驰音素须留酒一罇剪烛听春雨

　　静思集巻一

　　●钦定四库全书

　　静思集卷二

　　（元）郭钰 撰

　　○五言古

　　芹寓为安成彭伯圻赋

　　泮水过新雨官墙度晴云于焉沐膏泽素心托芳芹悦玩永朝夕采撷奚足云沦漪映寒翠光风泛微熏野人分有限安敢献大君圣化之所濡生意何欣欣上林满春色欢乐非所闻始知君子心希圣良独勤纷华念俱絶渊源思不羣愿言美真味盛德在斯文

　　心云诗为罗宗仲先生赋

　　浮云南山起还复归南山腾腾驾轻风悠悠度松关仙翁坐盘石心与云俱闲冥观元化初吹嘘肤寸间苍龙变神化为雨徧九寰六丁封江湖空卷骊珠还无心乃无物瑶琴相对弹

　　袁州有警不见舍弟銈消息

　　客行何仓皇挽衣问消息答云避冦初元戎先我出峩峩宜春台烈火半天赤双龙蓄云雨不救烟焰赫城中千万家大半歼锋镝前者见令弟少髭而白皙语语达人情谋身岂云失间道茍无虞生死候明日仓卒弃吾儿君弟我何及挥手谢客行奋飞恨无翼复恐老亲闻黄昬掩残泣

　　壬辰闰三月初三日銈弟归因録其语奉呈楚金诸君子

　　入门伴母啼出门闻鹊噪握粟卜灵龟之子归已到饥走渉一句形容尽枯槁闾里共歔欷且慰慈闱老问答惮语烦客满始相告羣冦窥无人鼠穴穷剽盗承平宿将死战守自顚倒九江咽喉地戎卒何草草宜春坐不救吾土敢相保惟当学义旗戮力事诛讨贼众乱且嚣一举秋叶扫庐陵忠节邦足以正穷昊郁郁英雄姿封侯何足道惟我最迂懒闻之展懐抱振衣舞龙泉请作三军导

　　重过胡洵宅【洵字宗美】

　　入门见桂树出门问桂树桂树相送迎主人竟何处高叶鸣悲风疎花落残雨独立黄昬烟思逺天涯路

　　柬王志元四首

　　山深草屋寛溪回树阴緑修修图画开斯人美如玉芝草长未齐今晨雨新足开门扫落花坐石看修竹天逰邈难知避世何忍独白云归未归借我半间屋
　　战尘暗南国白日无晶辉客行何惨戚途穷不忘归语及国家事老气晴虹飞朝饮南山水夕采西山薇嗟彼反侧子捐躯逐轻肥寒饿良细事大义有是非
　　丛兰被幽谷紫蕤含露滋山深寡行迹甘同秋草萎春风偶披拂遂为髙人知髙人不敢佩持以慰所思红尘紫陌间灼灼桃杏姿人心各有爱遗之亦何为
　　海月上苍茫照我中庭正香雾出帘迟微风动花影泠泠緑绮琴拂拭尘埃浄一弹作新声再弹成雅韵三弹曲未终感激谁与聴肃衿迟子来无负春宵永

　　同周恺子谅赋老人会诗二首

　　时危亲戚散况乃多贱贫睠兹老人会为乐难具陈生子竞荣达志养俱获伸朝出共寮采夕归为比邻异姓欢爱洽不殊骨月亲起居迭相送惋愉尽情真繄我岂无母半菽长苦辛愿言敷治化枯槁皆同春
　　板舆度晴陌彩服迎春风今日良宴会慈颜和乐同翠翘髪埀素锦筵花缀红萱草春日好栢树雪未融缥缈瑶池母并集蓬莱宫自非有令子世乱徒飘蓬于焉倘锡类颇胜平反功乃知晋潘岳闲居赋未工

　　送王镐之邵武省亲【镐字仲京】

　　青青杨栁陌之子晨巾车去乡不云苦揽辔驰复驱严君守名郡长懐音问疎再拜问起居千里欢有余彩衣捧緑酒紫袍映白须上言尚书军声振东南隅下言太夫人年髙色敷腴我虽邑子贱问信抱区区官寮展良觌见子文采殊定云渥洼水生此汗血驹故家三槐树功名遂良图愿言慎徒旅令德忠孝俱

　　将归桂林留别王志元刘象贤二首

　　耿耿念慈闱戚戚别亲友屏营临交衢泪下多于酒去留两不忘衷肠亦何有道谊托襟期取别无新旧荏苒风尘中会面何时又好为频寄书毋使长回首
　　志士慎唯诺况乃出处间白圭微有玷噬脐良独难富贵非茍得贫贱当自安干戈今若此谁测衰盛端明当为逺别为君吐心肝愿言保贞节深居且加餐

　　和王镐仲京自闽见寄兼简欧阳文周

　　我惜晚闻道灵台杂主客冥行不知津临危始求楫年迈悟前非端居寡娯悦圣贤廸遐轨中道岂容歇驽蹇不受鞭出门有难色平生欧阳子肝胆无楚越夙昔谐素心穷达朂贞节结交得斯人焉用复多阅王郎晚相逢更觉才情别泳游文海中深浅力窥测欲振蓬莱音不同筝笛咽老气苍旻髙雅懐秋水洁蒹葭摧折余幸托瑶林侧柰何风尘起干戈积岁月牛衣卧空谷长夜独愁絶自君入南中扳附不可得昨蒙求友篇情谊何沦浃恨无凌风翼就君共劘切郁郁长相思秋月几圆缺持报愧琅玕永言铭厚德

　　濠石晚樵因简李撝伯谦

　　出山复入山流泉逓迎送暝入黄叶深湿分白云重棘荆攒径危侧身抱深恐春花自芳妍春鸟自鸣咔悠悠徒旅间何由免寒冻老亲嗟我勤叹息中肠痛肩頳只自怜嚢罄当谁控学剑惜已迟读书亦何用国歩政艰危髙官选才勇李君旧知己风格郁清耸光怪匣中龙文采云间凤庭帏寿且康甘旨日相奉避地虽云同乐事谁能共知君懐逺畧临机不妄动战争奈未已发策必竒中何当展才力青云纵飞鞚

　　闻龙兴警报有懐欧阳奎

　　君子忧朝廷野人念亲友壤壤吹战尘金汤无固守自闻消息来十日不饮酒生死不可知何论别离乆秉心思洁身饥寒且东走渉患始还乡还乡复何有咄此将奈何迸泪空回首

　　悲庐陵

　　至正十六年丙申冬袁州兵逼城屯藤桥丁酉正月义士庐陵陈出屯城北之青湖二月吴都事命兵校明某下桐江计事不报入兰溪召不至五月桐江李彬诛六月袁州兵退秋明某归遂以其属屯太和之永和十一月明某矫杀骑将林伯颜武端不问十二月全叅政笞其部将某某戊戌正月朔庚子戊午叅政兵乱逐镇抚吴林三月梁太守卒安成兵自去冬侵掠北境旦暮至四月至桐江五月初四退初十戊申分宜义士袁瓘【云飞】导沔兵至桐江己酉义士刘【照】与战于吉水之滩头庚戌明某以都事之众降辛亥傅于城録事张【元祥】与摄监郡雅【某】降全叅政奔贑禆将降叅谋乡贡进士吉水萧【彛翁】死之是日陈【瓘】召安成兵入城六月吴都事将其属居吉水之芦兜此吉安再陷之畧也
　　峩峩青原山洋洋白鹭水炳炳照舆图磊磊足多士四忠与一节流风甚伊迩徃者举义旗事由匹夫始连兵七年间省臣兼节制朝廷寄安危幕府保奸宄势骄改令图反侧久窥伺红旗溯江来羣雄尽风靡今日卖降人昨朝清议子奈何英雄姿因之秽青史朝为龙与虎夕为狗与彘流芳动百年遗臭亦千祀嗟余父母邦何忍独深訾所恨寜馨儿磔磔不得试頼有萧叅谋杀身刷深耻我欲裁白云缄情问生死哀歌裂肝肠临风泪如洗

　　秋日拨闷

　　疎烟点寒芜落日低茅屋哭子泪未干哭女声相续丧乱多忧虞生死何荣辱独怜白髪亲无以娱心目小侄早茕茕歳艰缺饘粥数椽燹火余郁攸忍相蹙余辜信有之天弢亦云酷桂树万黄金可玩不可蓄贫富非我能出处谁从卜买臣非汉武负薪终碌碌侧闻西山巅薇蕨寒犹緑倚树画轩楹愿依白云宿

　　送罗彦思徃闽中候迎大父

　　天伦有真乐家庆传新图人生百年内于焉始为娯尔翁老京国风霜揺鬓须尔父奉慈闱干戈沈里闾岂无饘与粥朝夕不得俱眼穿孤飞云心折反哺乌近者消息真万里神明扶沈思供子职内外悬君躯投袂出门去父母何勤渠朝迎暮望返少壮轻畏途见翁问起居同舎相惊呼孙已如翁长子应似翁癯时危乆离别会面当何如归期谅不逺春酒为君沽再拜千岁寿亲戚多欢愉卿相何足道胜事世所无愿言慎前路明发毋踌躇

　　送别郭恒

　　作客似杨花送别杨花侧杨花风际飞那复计南北晓棹洞庭波暮钟庐阜月应笑山中人闭门头雪白

　　梦觉

　　风舞参差花月照徃来道十载不相逢恍然共懐抱计年华髪生何得容颜好近事虽难知旧愁忽如扫奈何微醉醒鸡唱心如捣情知梦非真颇恨觉来蚤潇潇风雨声离思满芳草

　　题赠溪上翁【淦邑柘乡宋氏】

　　白发溪上翁结庐溪上住风暄花满衣水暖鱼吹絮邻曲相邀留酒酣独归去忘却钓鱼竿挂在埀杨树

　　和郭恒

　　罢钓澹忘归看花北山谷不知春事深黄犊无人牧对酒斫白鱼题诗满青竹邻翁记畴昔笑我剜节目茍免征战危敢避泥涂辱明日有余罇候君到溪曲

　　大雪中罗伯英见过

　　大雪破絮温髙眠及辰巳忽闻扣柴扃不语知竒士独行何飘翛海鹤乘云气玉界璚田中神仙足风致云何剡溪船髙兴一时废贫家饭脱粟菘韭自无备且复倒余樽燎衣语文字圣贤去我逺縻兹糟粕味每当得意时何如卿相贵人生俱有营俯仰期无愧冦邓列云台严陵钓江涘不闻青史间驰议相轩轾嗟我穷巷子宾客少能至况兹风雪中廑廑见君意感叹不可留临分更揽袂回首北山巅松柏郁苍翠

　　甲子

　　渊明赋归去正合书义熈衣冠晋江左寄奴我何知春秋干侯笔凡例日星埀诛心虽探微临难将安施乃知书甲子当在永初时古人日已逺浇风日已漓空余五栁树萧瑟西风吹

　　语童子

　　童子携春衫好去换春醸邻翁来相过林泉共幽赏移席近花间题诗在竹上埀老惜交情毋令黙惆怅

　　别罗昶

　　少小渉忧患未老容鬓改任情堕疎慵事徃不可悔旅食玩炎凉屡空蠧光彩出门谁与言见君独长慨幽兰閟秋香空谷若有待霜露凄以零明日谁当采山鸡囚樊笼羽翮日以铩见者不怜伤云山渺何在今人不我期古人不我待琴声发铿锵剑光吐竒怪得奉君子欢绸缪渉三载去去怜此辞良晤何由再

　　与客谈邹超因赋

　　邹超一白丁凛凛节士操挥戈回白日日沉戈亦倒使其缀朝班不愧国中老遂成薛侯名宇宙忽新造煌煌天使星辉光照穷昊老守众所推深意完城堡判笔负所期丹心向谁告城中百万家稽首忠厚报薛侯今有孙家声宜自保邹超不再见耆旧伤懐抱臣各为其主生死尽其道我生百年后俯仰忧心捣侧身望青原寒烟黯秋草

　　斋居苦热以大盆盛水置前坐卧对之心目清朗是亦用水之义也

　　炎埃不可扫何以清我懐铜盆汲寒井捧盆置西斋咄嗟一室内滉漾江湖开风漪浮席动云影入窓来一清挹众緑凉意浮庭阶虽无瓜李设即此权相陪来客尽君子淡交性所谐嗟彼附炎者长路迷黄埃

　　早秋陪杨和吉晓登前山望桐江

　　白鹤导晨从凉飙起林杪振衣凌髙冈极目穷幽渺萧萧草树秋歴歴人烟晓依微玄潭观羣仙在林表下有塜累累世事谁能了桐江汇章水晴涨何渺渺曽不瞬息间一带萦沙小无怪豪杰区烟芜怨啼鸟盛衰两相乘玄悟良独少君今脱尘羇相从得闲眺题名剜石苔借荫憩丛筱白纻含余清稍觉心情悄山市门初开飞尘已纷扰

　　闰七月十六日山中早发

　　宿雨剩微凉逰云弄新旭客子将出门阴晴苦为卜驱车渉前途今夕投谁宿雨乆愁跻攀日长畏炎燠使无尘故萦在家贫亦足天意讵得知畴能遂所欲俯看山径泥来徃满新躅

　　秋夕王楚善过宿

　　片雨洒空庭梧桐响残滴窓户涵清风孤灯夜寥閴渺懐平生亲暌违不相识公子幸过从为之长叹息意旷尘虑空语到聪明入山径披榛芜晤言永今夕物变心自伤事徃嗟何及逺大与子期无踵炎凉迹

　　和宋时举见寄

　　浮云不为雨出岫期无拘苍龙偶借势影迹随风除悬知市朝上不似山岩居送客限门外嗟彼驰交衢为农甘没世何必衣冠儒君居崆峒上自与人事暌清髙浥沆瀣念我纒寰区托交匪朝夕无论出处殊山水有佳趣且此寜君躯

　　闻周子谅讣

　　丈夫志耿介临别仍伤懐况兹泉台路一徃不复回忆昔送君去知与素性乖微官淹岁月悲风从天来老泪为君尽寸心为君摧士林黯憔悴功名安在哉始知嵇阮辈甘心沉酒杯

　　十二月初三日大雪与同宗弟文昌饮谌时忽落一齿遂赋

　　埀老验盛衰深慿齿与髪髪白叹吾衰齿落衰已极利害髪不任养生资齿力无问藜与藿得以娯朝夕次第相动揺世事嗟何及吾舌虽云存苦乏仪秦术修短未遑征得酒姑自悦天公构巧思六花舞飞雪倐盈还忽消鸿爪无遗迹古来豪杰士文字畧相识是非纷与夺视今如视昔寄言后来者人生当自适

　　峡江道中

　　去乡已百里避地何时转歴歴墟里殊稍稍语音变妖狐似鬼啼落日人烟逺遥睇层峯髙平地是交战流水为谁哀呜咽相迎饯

　　过罗仁达别墅

　　架石束飞涛结庐枕幽谷缥渺紫翠间孤松立双鹤主人坐清阴候我渡溪曲盘涡抟落花茶烟出幽竹相对淡忘言月明山下宿

　　二月十八日陇洲夜渡

　　江波展素月好风吹衣巾扁舟动寒碧恍朗开金鳞心清挹沆瀣神逰挟仙真独恨廹兵火仓皇来问津岂不欣所遇终焉衔苦辛君王甚神武何时息战尘归舟如到此月色应更新为君换美酒长歌酹江神

　　送别李腾还乡

　　别离古云苦况值兵未休慈乌夕反哺蝮蛇寒出逰料事每成错去住难自谋东风卷飞雨添我双泪流慿君见亲旧道此情悠悠

　　送人之临川

　　闻君适临川临川几时到日色江上舟雨香沙际草侧闻呉先生挂冠已云早邂逅道深期故山白云好

　　静思集巻二

　　●钦定四库全书

　　静思集巻三

　　（元）郭钰 撰

　　○七言古

　　赋丁氏悠然斋兼呈罗宗仲进士

　　金山西来森万木幽人结庐枕山麓入门所见胜所闻先生弟子皆无俗芸草晴香摊古书竹帘昼永开碁局陂水门前春浸緑一支分入清池曲摇曳璚丝双属玉意闲似与忘机熟清晓开门扫落花细雨分根补秋菊鹤归带得南山云夜来共就檐端宿溪鱼入馔白如银春酒酦醅香满屋客来留饮醉为期人生乐在无拘束知君心事媚幽独不肯低头狥荣辱感君于我情最深每有篇章亲手録罗浮老仙卧云谷为问渊明旧芳躅相从更作秋风期借我髙斋看修竹

　　环山亭【袁氏为奉亲而筑】

　　环山亭上看山好我独爱君亲未老筑亭当日为娯亲不计春归与秋到卷帘云拂老莱衣折花香扑崔卿帽四面烟鬟翠相抱中峯屹立当晴昊苍松老柏郁难攀白鹤元猿共幽讨怪石槎牙献竒寳涧水泠泠入琴操邻叟时邀共酒杯诸孙日遣传诗草婉容愉色春融融稍觉龎公近枯槁华萼弟兄永相保金谷宾朋何足道百年父子乐且真始信人间有蓬岛我欲访君待秋早楚江醸酒宜倾倒寄书更约安期生携来海上如瓜枣

　　黄氏容安楼

　　君家髙楼髙百尺楼间把酒无虚日极目欲穷千里心谁谓区区仅容膝卷帘半空云气入孤鹤长鸣楚天碧醉拍阑干呼月来万壑松风夜吹笛天上玉京十二楼羣仙不带人间愁晓飞霞佩来相访携我共作丹丘逰今日之日君我留为君题诗楼上头笑指楼前大江水古今人物共风流

　　题刘文周愚直斋

　　先生结屋龙湖上大书愚直悬斋榜松风夜挟秋声髙山雨晴添湖水长一窓灯火闻书声洞视太古凝幽情商周以前足人物仪秦而下非功名古人今人各如此先生意向知何似髙风谁学栁士师夜雨闭门鲁男子先生长笑心自闲葛巾草服开松关寳珠光焰照云水好诗题徧龙湖山我逰梁楚号狂客饮酒呼卢都不择凤兮凤兮歌思哀老去人间拘小节甚欲相从读旧书何时下榻容安居是是非非吐心胆先生真是古之愚

　　赋清溪

　　清溪之水抱幽谷盘涡细浪相豗蹙半篙晴日荡金鳞一带秋烟溜寒玉溪上仙翁絶尘俗开门俯溪饮溪緑白鸟飞来明镜中埀杨鎻断阑干曲窈窕春花亚修竹修竹何人共碁局紫萝为盖草为褥如辋川图悬一幅嗟我早年厌羁束五湖风月醉心目秪今是处沸鲸波把钓从君事亦足

　　题周季彬竹洞

　　周郎早岁才名重华屋连云接飞栋却耽野趣爱幽栖种竹回环结成洞洞中坐客虽不多洞中车马长相过微风敲玉郁清爽湿烟环翠涵清和石峯嵯峩俨宾主紫苔带得春前雨翡翠晴连覆酒杯琅玕日长添诗句簟纹如水形神清万叶为屋竿为楹朱光不到失昏昼六月髣髴闻秋声嗟我村居逼樵舍此居稍觉情缘寡正拟相从共笑歌不缘一看怱怱借

　　题李次晦溪山间

　　徃年走马逰长安杜陵韦曲花未残玉堂天上春梦断拂衣归去溪山间溪山之间深且好主翁见客开懐抱花气晴熏白纻衣波光逺浸红云岛长松吟风晚泠泠松下酒醒弹瑶琴松声琴响自相和消尽人间名利心临溪结屋看山色山下行人招不得猿啸烟深挂紫萝龙窥水冷吟秋月主翁心闲一事无诸郎文采珊瑚株南山射猎非所好芸草悬香惟读书竹径晓开邀二仲白鹤相迎复相送风月西窓诗料多酒熟何时添我共

　　题邹茂才读书处

　　邹君昂昂二十余世味不好好读书今年新作读书处青山白云闲画图屋前老树满千株浓阴晴抱溪光虚架上牙籖醉白鱼窓前鐡砚愁蟾蜍水沈香袅铜花炉竹梢滴露自硏朱十丈风埃苇帘隔三更秋雨青灯孤吐气欲吞余子辈冥心独逰太古初门外来者皆吾儒羡君文采时时殊圣经贤传多贮储大义所得无拘拘皋夔稷契何所读箪瓢陋巷谁与居出门千里慎所趋会看风翮排云衢我今老矣惭不如赠君又无明月珠为君长歌敲唾壶

　　罗友谅静乐园

　　老大为园殊不恶人间富贵浮云薄官曹赌命拥轻肥不似先生静中乐静中之乐如可用莺啼燕舞娇春风贮酒经年偏为客雨余剪韭寒荐菘静中之乐不可画游丝袅空碧桃谢满前诗景取次收诸孙捧砚花阴冩午窓客散还复眠长年习静如得仙投壶声悄停枭箭篆香灰冷消残烟我居近市厌嚣聒老圃荒凉懒耕作朗诵先生静乐篇白鹤风髙入寥廓

　　秋塘曲

　　髙荷拥翠秋满塘花开不见闻花香老鱼吹波紫萍碎花下飞起双鸳鸯鸳鸯相逐低回翔藕丝易断愁心长玉筝不弹辘轳悄一簪华髪凝秋霜

　　溪西静者为安成周鼎传赋

　　先生下笔妙天下好从天上骑天马却将富贵等浮云自号西溪之静者溪西池馆门常关緑阴满地清昼闲碁声不闻宾客退先生梦到希夷间世上利名争赌命谁似先生独能静心涵太极易书存吟到盛唐诗律定我今结屋万山中出处似与先生同南州乆已无髙士床下终期拜德公

　　氷山谣

　　黑风赑屃海波立冰山嵯峨耸千尺楼观晴连蜃气髙金银夜贯虹光赤上有异物骑于菟左手鞭熊右麾貙弯弓射天鬼神泣慿凌杀气摇荆呉狡兔爰爰何所得百计穿窬作三穴父老相逢不敢言夜对妻孥泪成血一朝白日中天开氷山融液非人推淋漓后土满泥泞笑声变作啼声哀前者已倾后者踣出门却恨乾坤窄秦闗逆旅商君愁楚国飞车观起裂早知冰山不可保何不委身平地好从今寄语问津人风雨西山薇蕨老

　　陪欧阳奎文周秋夜宴集

　　髙阳酒徒厌拘束洞箫清夜吹寒玉月影微生沧海波秋声泻入南窓竹主人好懐为我开前除扫叶剜苍苔移席传呼秉银烛飞觞不惜空金罍百年交契亦无数且得共君长夜语兰苕翡翠自春风延平剑合蛟龙舞我家茆屋江之西门闭不闻车马嘶携书树底骑牛读得句樽前洗竹题酒酣拊缶山谷响聊共渔歌答樵唱此时半面未逢君何乃见之辄称赏论交不论浅与深丈夫一语轻千金白璧无瑕人所贵青云有路我何心箫声不断酒如注泓下龙吟月涵雾仙人招我归去来云车相候蓬莱路

　　美人折花歌

　　美人折花粉墙曲花前背立云鬟緑乍爱蔷薇染绛霞还惜海棠破红玉素手纤纤罗袖殷心情凝想金刀寒低枝未吐精神少髙花开遍颜色残花刺钩衣花落手草根露湿弓鞋绣紫蝶黄蜂俱有情飞扑余香趁人乆情知人老不似花花枝折残良可嗟明朝弃掷妆台侧緑阴青紫愁天涯

　　送逺曲

　　为君治行近一月今晨竟作匆匆别枕邉纨扇镜中花一时尽变伤心色妾虽不见邉城秋君亦不识空闺愁忆君便如君忆妾双泪岂为他人流才貎如君长刺促少年心事何时足归期未定须寄书误人莫误灯花卜

　　悲武昌

　　武昌兵甲雄天下王孙节制何为者白马将军飞渡江壮士弯弓不敢射玉船未过鹦鹉洲红旗已簸黄鹤楼美人散走东南道一丝杨栁千丝愁战鬼衔寃夜深哭王孙独在淮南宿淮南美酒不论钱老兵犹唱河西曲九江昨夜羽书传九江太守愁心悬焉得将书报天子哀哉不识颜平原

　　赠周郎

　　白马渡江赭衣舞青春杀气吹呉楚豪杰如云起义兵尽说周郎才且武鏦金伐皷驻江浒麾下健儿猛如虎大刀照日开雪光飞镝穿云落鵰羽亦知困兽死犹鬬转战大呼髪毛竖马鞍晓被带冰霜刁斗夜鸣杂风雨黄河不见官军渡青天白日丹心苦国家养兵八十年不斩蛟鲸伐狐兎自非忠义激心肝谁肯艰难越深阻昨者悬军大捷归声名歘起元戎府府前献俘扬虎旗府中把酒歌都护江南布衣有如许政好归来奉明主选将坛髙拜天语中官促印黄金铸坐遣丹丘拜猰■〈犭俞〉天下苍生各安堵虎符将军何足数

　　少年行

　　西家少年茆屋里床拥牛衣瓶贮米一朝贩盐多白银妻学宫妆儿学跪瓮头新酒鹅儿黄无时杀猪宴邻里酒邉自数还自矜眼前华屋连云起指似中男眉目强早教读书结豪贵黄金直可赌公卿莫遣终身在泥滓东家老儒笑无计一穷到骨门长闭百年荣悴那得知世情直付东流水

　　郭恒惠牙刷得雪字

　　老气棱棱齿如鐡曽咀奸腴喷腥血倦逰十载舌空存欲挽银河潄芳洁南州牙刷寄来日去腻涤烦一金直短簪削成玳瑁轻冰丝缀锁银鬃宻朱唇皓齿娇春风口脂面药生颜色琼浆晓潄凝华池玉麈昼谈洒晴雪辅车老去长相依余论于今安所惜但当置我近清流莫遣孙郎空潄石

　　赠彭将军

　　将军昔从布衣起便欲赌命报天子里中父老得开颜刺虎斩蛟良细事几年汗马鏖战尘君门九重谁得陈羽檄飞云白日暮牙旗卷雨沧江昬中书大臣拥貔虎吐气如云盖南土豫章城头鸣老鸦匹马夜出杉闗去楚山苍苍楚水清草莽之臣何重轻但得严君脱虎口皇天后土相知心谁想长材不终弃控抟造化真儿戏东邻早结丞相欢种瓜不到青门地君家屋前山水幽正好归来寻旧逰座上衣冠戏彩日窓前灯火读书秋我欲从君语畴昔悠悠世事嗟何及沧波东逝鱼西飞独振布袍三叹息

　　负薪女

　　山下女儿双髻埀山上负薪哭声悲辛勤主家奉晨炊主翁头白诸郎痴干戈未解骨肉离生来不识妍与媸长笑邻姬画蛾眉金屛孔雀何光辉琱弓羽箭来者谁緑杨终日青騘嘶人生年少如驹驰鸳鸯翡翠皆双飞愁思百结心自知负薪拭泪背人挥黄昬四壁寒螀啼

　　和罗贞仁达见寄

　　纷纷世事何为者杀气腾空龙战野万国疮痍未得瘳十年奔走终无暇痛哭呼天昼杳冥泪痕血点布袍腥愁霜逐日催人老厉阶在昔知谁生忆昨先皇振天怒尽四海外遵王度官曹裘马连青云父老讴歌足春雨我自甘为樗散材石田山下锄蒿莱骨相判知无肉食对客长笑心悠哉先生未肯老邱壑云海苍龙奋头角碧桃红杏皇州春缘谁竟负看花约空谷著书追昔贤文章落手人间传长风吹云出山去使我不见心悬悬出处情知各有志故旧何人共心事离别中年自不堪芳草闲愁满人世海波几许成桑田麻姑消息鱼沉渊小山桂树秋风老待君归去知何年

　　寄李尚文少府兼简周仲元

　　蓬莱归路渺何许美人相思隔烟浦青鸟飞来雨意迟黄鹂啼醉花阴午江邉钓石甚竒古一丝栁风独延伫嚢罄乆无沽酒资诗成何得惊人语李侯金闺声价髙徃来意气凌吾曹官舎临湖悬彩棒酒杯劝客滋宫袍不拟东篱种秋菊欲从上苑醉仙桃寜知淮海风尘起黄鹄委翅归蓬蒿去年东走共颠倒茅屋寄宿忧心捣九月絺衣敌早寒万事不如归去好拾薪煮雪我常贫扫石卧云君计早古人成败每轻之及此始知难自保近日携书寻旧逰江上孤舟满载愁偶见周郎共樽酒一谈一笑何风流主宾二妙不易得我欲从之长滞留相思且付楚江水江水不尽情悠悠

　　题秋山风雨图

　　平生最爱米家画君之此图妙天下鸟分归路云不开树压悬崖雨如泻倚江茆屋何人住芦竹萧萧出无路似我还山烟雨中愁来只读秋阳赋

　　同罗伯刚赠栖碧山尊师

　　子真骑鲸上天去山中碧桃开几度昆明灰尽始逢君到今独守烧丹处闻君早岁神骨清手援北斗挂中庭铜仙夜送玉盘露孤月烱烱秋冥冥碧山清髙隔风雨不省人间暗尘雾酒杯春緑浸瑶花碁局午阴团柰树我思子贞不可扳欲徃从君勘大还仙人不借緑玉杖只隔流水行路难行路之难今最苦山鬼跳梁一足舞苍精双龙閟神光待君不来白日暮何当为启松筠闗一洗尘土开容颜鹤背天风甚安稳携我更上蓬莱山

　　赠别罗庭植

　　骅骝不受庸驽羁志与千里风云期才杰每称天下士慷慨必展胸中竒十载君归卧云岛功名岁月闲中老烧丹永夜紫霞飞问字无时緑樽倒抱琴正好聴鸣泉明朝又买西江船角引晓霜凝别思梅披晴雪照离筵呉山楚水多芳草黄金台髙几时到必逢豪杰语襟期白髪谁怜长逺道人生富贵各有时朝阳鸣凤梧桐枝醉解呉钩赠君去岁云暮矣归毋迟

　　从军别

　　将军披甲控紫骝美人挽辔双泪流六月炎埃人命脆军期稍缓君须留彼为兄弟此为仇朝为公相夕为囚歳歳年年苦征战黄金谁足谁封侯烟尘暗天南北阻英雄尽合回田亩当时儿戏应门户不谓虚名绊官府马鸣萧萧渡江浦重唤奚奴再三语将军临阵子为御莫把长鞭鞭马去

　　寄从弟铎及弟铨

　　牡丹台前春色满杏花初开栁芽短雾气扑帘翡翠寒池光荡日鳬鹥暖好花时节俱在家银钱买酒不用赊长生共祝千歳寿逺信相期八月槎烹鸡斫鱼宴亲旧弟也甚恭兄甚友功名好在太平时骨月独完离乱后蹇余抱病向天涯每从佳节长咨嗟蘓秦六印终何益半畆还须学种瓜和

　　答铨弟【弟云在贑日有诵尔诗两辱问起居者】

　　别来两见春日满愁思谁云春夜短十八滩头鸣棹歌胡姬劝酒银瓶暖中江开帆先到家意浓不计归程赊但云老兄乆埋没诗句何得随飞槎诸公传诵无新旧相怜似是平生友事业青云如鼠肝文章白髪羞牛后长年冻饿茫无涯不敢仰天生怨嗟先生归去且种菊词客愁来空饐瓜

　　题阳和吉滦京诗集

　　钰也不识滦京路送君几向滦京去滦京才俊纷徃来好景惟君独能赋太平自是多佳句况逢虞掲论心素金鱼换酒谪仙狂彩舟弹瑟湘灵助岂知归去烟尘惊山中闭门华髪生云气蓬莱心未已梦中犹在东华行贞元朝士几人在少年诗思千载名西云亭上何日到为君舞剑歌滦京

　　猛虎行

　　猛虎长啸风满谷十载山中徃来熟朝噉牛羊暮杀人耽耽不畏弓刀逐山翁死后空茆屋山下行人早投宿妖狐慿威作人语跳梁白日欺樵牧南来壮士怒相触弯弓射虎穿虎腹闪烁双睛甘就戮髑髅作枕皮为褥人生何必书多读能事自足惊殊俗何当更斩长桥蛟老夫虽死闗心目

　　赠刘子伦

　　庐陵周恺文章伯语语谈君不易得嗟余终日走风尘到今未覩真颜色闻君早歳抱竒节胸中磊落太平策玉龙霜冷光欲飞苍隼秋高影孤掣交逰四海多才杰自合贡之天子阙彩笔题诗衡岳云画船挝皷西湖月衣冠王谢自风流宾客秦黄最超越徃年仗剑奋忠烈战袍红溅猩鼯血草檄未吐陈琳词种栁已近渊明宅酒酣气涨潄天风一声长啸层崖裂登山临水澹忘归聴雨看云颇愁絶茫茫世事应难测英雄莫遣头空白寒尽春生刬雪霜海阔天髙排羽翮何当携手铜驼陌蓬莱羣仙朝帝侧醉浥溟波鲙六鳌老懐浩荡从君说

　　沧洲灌夫诗为周子谅赋

　　徃年曽踏沧洲路沧洲仙人留我住紫霞裁剪成春衣到今挂在珊瑚树十载人间走尘雾惟爱周郎读书处云气寒深连竹松江波晴涨揺窓户清晓中庭遗鹤羽太乙青藜夜相语晚菘春韭东西畦鸟啼桑阴日当午浦云分送疎疎雨抱瓮归来不知苦嗟我已负沧洲期羡君独得沧洲趣江山今古武陵源姓名伯仲蘓公圃畦外有田多种黍长使糟床压香醑招隐先须招我来到门不用分宾主

　　葵花叹

　　朝见葵花长叹息暮见葵花重于邑白日携光万彚蘓寸心烱烱谁能识蜡光腻粉花正开翠袖捧出黄金杯再拜君王千歳寿六龙迎驾扶桑来朱门厌逢车马客移花逺置山岩侧不辞辛苦灌葵根遮莫浮云翳空碧

　　寄友

　　东岸桃花西岸栁来徃扁舟共杯酒去程易逺情易疎长亭落日空回首南山山下黄菊丛采采寒花霜露浓蝶恨蜂愁时节去老懐且复相为容风雨昨朝篱竹倒牛羊乱蹴荒山草草木无情难自保人事悠悠何足道黄金多贮交情好

　　呈罗伯刚文学

　　正月初四日伯敏兄见过我桂树林辱拜老亲语及先舅志行房下事重増感哀先舅诸子侄留江外者存亡虽未可知而其田土在乡里者多寡宜有可考且韩谧祀充神恐不歆邻于若敖生者何忍仆谓宜白诸亲者尊者奉静季翁父子之主迁于罗氏祠堂而籍其田土之入以助歳时之祭甚义举也俟江外者归完璧外府又何难焉仆侍老亲贫甚无能为役谨赋长句以呈惟伯仲究心焉
　　羊郎不过西州路痛哭当年独何故甥舅深情江水长今我思之更愁苦葛山老屋依岩树杖屦徃还经几度池光凝墨草带埀正是仙翁读书处仙翁骑鹤渺何许零落残云春景暮不消鬓雪添眼花到今长者传佳句【志行有诗云腊尽未消头上雪春来惟长眼中花此甚工巧】麒麟髙冢旧松楸燕子他家好门戸嗟我重来泪如雨早时鬓髪今埀素再拜中郎问家谱封胡羯末俱清楚乃知乔木盘根深万叶千枝承雨露澄清淮海藉英雄亢宗事业寜无补夜读羣书霜月明秋悬双剑蛟龙舞振耀家声文且武绵绵葛藟江之浒印山祠堂今谁主仙翁配食神灵聚岂无他人我同祖苍崖勒碑照千古

　　寄罗惟巽【善制笔】

　　四年不见罗文学緑鬓朱颜宛如昨酒杯春满聴啼莺琴响夜寒弹别鹤鹤飞冥冥遡寥廓仙人遣送长生药丹砂九转飞灵光玉虹白日穿林壑岂无踪迹到城郭词林近日传新作待月光分荷露圎扫云晴带松花落髙懐自是贮冰清而我胡为困尘浊愁心千尺逰丝悬俯仰交情谁厚薄白髪为儒世所轻临池学书意萧索闻君近有山中约狡兎何时当就缚

　　题邓家妇王氏诗巻

　　青原之北书台东髙官厚禄多才雄一死独称邓家妇立身岂在文章工黑风吹沙舞魑魅剑花凝碧血流地红颜薄命谁不怜髙风能使男儿愧邓侯莫伤鸾镜空厚夜招魂归故宫结髪深恩不相负今日始见修齐功茫茫世事东流水邓侯容髪今何似黉宫有井井有人重到读书须向此

　　和酬欧阳伯庸

　　徃年读书竹深处君家叔父相宾主一门羣从君最竒赋诗已有惊人句秋髙沆瀣泻金茎日迥瑶台森玉树邉烽飞度呉江浦燕归尽失旧门户十五年间百忧集相逢不敢诉艰苦昨者见君俱老苍形容虽变气如故青眼惟逢旧客开素衣不受缁尘污松下长琴按新谱流水髙山必自语聴者不知复不顾始见髙人有真趣乃仍食贫忍羁旅俯仰词林谁比数射工伺影江波暮长日闭门傲寒暑云松千尺冥冥风野桃三月潇潇雨

　　题龙湖小影图赠刘文周

　　龙湖春水浮翠烟栁丝千尺繋渔船渔歌唱得归来篇龙湖秋月浸寒玉桂花香压樽中緑琴声弹作髙山曲斯人何似似飞仙是谁妙手分清妍人间今日画图传薛茘分阴网茆屋露泻空青沐松菊白鹤归来晨自沐苍龙玩珠湖水寒虹光飞逗霜毫端赋诗冩徧青琅玕世上功名舞豪杰白髪青衫腰屡折谁肯山中采薇蕨君心直与古人期朱颜緑鬓人莫窥如何画史能相知彭郎意匠自竒絶使我一见神飞越小山招隐歌三叠我家更在深山深彭郎何日能相寻画我髙秋桂树林桂林近接龙湖上与君杖屦共徃还何须更看青松障

　　答龙叔起

　　早岁功名望吾子寳匣倒流三尺水一朝骑马称将军乡里小儿尽风靡诗句乌丝冩兎毫除书紫泥印宫纸移席花间待客至俸钱沽酒日余几才杰大用当有时长想风云平地起事有不然待消弭中朝达官忽至理尘飞戎马塞江淮日落妖狐阚闾里东西奔走十六年今日见君杂悲喜一饭不肯蹴权门独惜交情保终始作诗寄欧思不羣大音洗我筝笛耳我欲烦君重见欧着身更好山岩里

　　静思集巻三

　　●钦定四库全书

　　静思集巻四

　　（元）郭钰 撰

　　○七言古

　　送刘掾归休

　　人生无如食禄好何似逄萌挂冠早山林朝市将无同英雄不向尘中老闻君拂衣归故林徃事欲说谁知心一代文章尘土梦百年富贵浮云阴君今住近青原下庭竹窓梅絶潇洒几回清夜梦故人故人天上骑骢马丹心仰天寒水清白髪照镜秋霜明晓圃锄云种苍玉春山斸雨寻黄精瓜田新得东陵种襟期还与东陵共门前宾客从去来但令玄鹤司迎送我不识君心烦劳满前出处君独髙侧身西望长叹息悬崖老树风萧骚

　　座客谈仙

　　彩霞丽空覆蓬岛璚楼昼锁春风好海波不动羽轮轻霞佩云裾自颠倒徐郎消息真未真如何却许童男到一杯晓露咽琼浆两袂天香拾瑶草不省仙宫日月长但凭青鸟归来早秦皇汉武空复情萧飒麻姑霜鬓老

　　送罗秀宾之江东兼寄刘润芳兄弟

　　刘于余为近邻而客于饶与吾家诸父兄弟俱相好壬辰之后乆不知消息近年闻无恙而故乡有不堪回首者故章末特致意云
　　十载山中投秃笔长挥老泪送行役今日縁君始放懐为作长歌冩胸臆君昔读书三百篇早期擢桂秋风前骅骝健歩无由骋白鹤仙经得秘传竹笻行遍呉云白地利天时细窥测丹心欲拯世间贫厚泽每沾泉下客辞家千里逰江东壮年豪气飞晴虹大府禁酤若为别奉一杯水情无穷吾乡刘郎好兄弟为我殷勤致深意芳草烟荒同水庐长松月冷龙湖地东郭老生废读书桂林虽好颜色无人生万事还乡好昼锦何时照里闾

　　杨和吉西云亭赏菊和韵

　　西云亭上酒初熟西云亭下满秋菊主翁把菊飞酒觞彩笺自冩阳春曲旧观菊谱不知名今日按行心始足靓妆洗粉舞霓裳醉色扶娇剪红玉就中一种菊之王髙花独号御袍黄缥缈翠华下南苑玉环飞燕参翱翔谁言老圃含凄凉雅懐不受春花香地偏佳色承晓露天清老气排秋霜府司伐木震山海嗟尔寒花独光彩长歌把酒酹渊明归来三径今何在座客酒酣多气概我独看花发长慨晚岁更为松竹期他时莫逐萧兰改

　　桐江宴集和周子谅韵

　　岸巾长啸吾与君譲君笔力飞春云蒹葭枯折呉江濆芝兰却许浓香熏今夕何夕歌声闻江山重到吾已老惭愧诗成瘦如岛座中少年美词藻琪树交花照晴昊懐抱一时尽倾倒玉瓶行酒杯如飞争雄得隽酒满衣持觥御史令莫违斫鱼烹雁頥指挥荆州吾土还相依江上云荒月欲烂客嚢空贮闲愁满不谓相逢重辗转交情岂必论深浅黄鹄一飞天地逺

　　答宋时用韵

　　朔风吹裂霜林锦败叶萧萧满山径鸦啼落日绕空巢雁度愁云荡孤影思君不来心烱烱白鹤传书致三请想见云间骑鹿归坐俯清泉满清聴乔木千章拔地髙危楼百尺临风迥壮颜如玉红光肥闲意看花緑阴静昨来访古凤凰台二水三山入髙咏李阳曽奋沤麻拳毛生自脱嚢锥颕騄駬虚空不足骋且复沧波理烟艇岁月悠悠付笑谈水去云飞两无竞长琴横膝松风鸣深巷闭门苔雨净秫田秋熟新酒香弟劝兄酬惜光景问余别恨如水长几回空发剡溪兴坡上竹翁烦问信何得风波起眢井空山歳寒氷雪盛凛凛苍松千尺劲

　　送宋仲观迎亲江陵

　　战尘飞空暗南北出门每恨山河窄况复荆州千里遥君家严君乆为客天髙雁杳音尘絶十七年间愁百结昨者忽传消息真健歩如仙髻如雪上堂白母喜欲颠明朝便买西江船奉迎归飬无不足髙官可弃金可捐东邻失子西失母君家具庆寜非天别君岂必送行曲望君却赋归来篇旧闻荆襄树旗羽客行不免多愁苦严君能保千金躯岂无归梦到乡土老大还家乐且闲溪栁山花总如故君今去去须早归白发慈亲倚门暮

　　代送安成潘判官

　　玄云夜开景星现野田秋枯甘雨遍潘侯为政今若兹在于贱子何由羡安成昔变虎狼都黠者为鼠痴为鱼西风落日一回首惨淡百尺书台孤万马南来如电扫风俗只今还再造遗民一二尽疮痍潘侯辍哺伤懐抱朝驯蛇虺归青山夕抱赤子袵席间一朝威武收功易三载抚字推心难潘侯报政赴京国不敢含啼卧车辙再拜君王愿借恂重来早建黄金节

　　古剑歌为李伯谦赋

　　先生重剑如自重藏之深山不轻用寳匣夜开紫电飞沧波晓淬龙光动干将湛卢不易求英雄今古良悠悠鸿门舞散玉斗碎呉宫皷絶蛾眉愁铜花玉晕文章露野人愿致华阴土佩之自可无邪心袁公竒术何足数先生挥毫山馆中光芒似欲争词锋白照晴空铺雪练碧含秋水生芙蓉邀我一见神凄恻坐叹毛锥老无策何当借我小试之目前且断谗夫舌

　　古桂树行

　　六月十五日龙可道邀饮古桂树下积雨初晴緑阴如洗入夜酒酣可道立索诗因赋
　　六月尘沙倦长道却爱君家桂树好桂树未花意自香暮云卷雨秋先到月光满地无洒扫石磴髙低藉幽草满壶美酒共倾倒一洗烦襟静懐抱昔年夏屋髙渠渠秪今结茅自有余兄弟白头俱孝友髙堂慈母多欢娱兵革未息民未蘓吾徒正合山岩居子弟长大宜读书浮云富贵何有无桂树与人共长乆从此栽培更深厚万叶团阴烟雾间孤标发秀风霜后半亩玲珑斜月透翠光寒色浮衿袖八月花开我再来君当剰贮千锺酒

　　和酬李宪文送茶

　　鳌山峭石攒碧空物性苦硬气所锺野老锄云种茶荈年深获利盛农功云蒸雾滃春蒙蒙一枪两旗战东风采掇可以羞王公西山白云将无同我家住近鳌山下籴米买薪日无暇长夏饮水冬饮汤风月交逰足清话君年甚少甚潇洒摘鲜分赠金同价已看雀舌堆满盘况复骊珠动盈把读书窓深午烟微竹炉石鼎生光辉玉川七碗吃不得以少为贵知音稀君子浩荡不可羁好追彩凤天门飞白玉堂前春昼永承恩拜赐龙团归

　　寄周子谅

　　人世近年不可道相逢但说沧洲好扫云放鹤招飞仙冠屦烟霞任颠倒琥珀香倾白玉壶珊瑚影拂红云岛洲前弱水知几重跂余望之不能到沧洲美人玉无瑕曳裾每在王侯家去年把钓桐江上骊珠飞光照白沙野水平桥重回首夕阳门掩松阴斜闗西老子拂归袖薄俗俯仰令人嗟我初去留谬长策遂使诸生笑王式不论世事凋朱颜一双老眼依然白五月抱病山居窄展转空窓想颜色丈夫岂作儿女悲情深不免伤离别

　　为李伯谦题蟠桃三熟图寿白沙叶廵检

　　瑶池春早羣仙集东方小儿吹玉笛酒酣携得蟠桃归种向仙山人未识学仙之人冩作图风枝露叶青扶疎三实埀埀世所无持赠将军欢有余长歌愿祝将军寿千歳蟠桃千歳酒将军自是山中人好与蟠桃共长乆丹鹤衔书昨日回为报蟠桃花又开南极老人笑相待稳驾虹桥归去来

　　题滚尘图

　　紫骝脱羁矜得意一团旋风卷平地气猛欠伸赤汗收尾长乱撒香尘起筋骨不与凢马同始知貎在丹青中门外水与天河通不然翻身当化龙

　　同李主敬题李南玉瑞竹诗巻

　　徃来曽看瑞竹图君家盛事传里闾阿翁抱孙宴宾客祝词尽夸鸾凤雏今日重看瑞竹记旧家文物君能继羽毛红色彩云端衔图应作皇王瑞瑞竹修修分两岐节疎叶宻寒参差湿团晓翠烟花结光浥空青露点埀大安园中万竿緑满林春笋森羣玉能使一竿如此竒王猷借看情何足好纵长梢拂紫烟樽前风月招飞仙培飬深根子孙长主翁与竹俱千年

　　和宋竹坡见寄

　　长途浼浼尘沙黄车轮四角投何方归来却笑同舍郎致身何用多文章白纻吟魂消夜雨青灯华髪凝秋霜鸿鴈南来同是客芦花漠漠湖光白稲粱生计良独微入门谁肯相娱悦君家洞口埀紫萝佩菊纫兰秋兴多难弟持杯共倾倒诸孙捧砚供吟哦溪上羣鸥飞欲下老翁自是忘机者脱巾醉眠呼不醒添入画图甚潇洒赋诗招我来相过樽中美酒摇红波便宜相从饮一斗梅花梢上春如何

　　和罗明信见寄

　　忆昔罗浮遇仙伯河润九里分余泽翻云覆雨几晨昏到今犹作飘蓬客平生论交无浅深抱琴但欲求知音修竹晚风留独坐落花春昼愁孤吟遥望君家片云隔短竹化龙不堪策醉语狂谈礼法疎知君于我终无责天寒雨冷我欲归君诗满纸龙蛇飞去燕来鸿増感慨兎丝松树长相依

　　和丁与善

　　冻鹘不得栖上林锻羽卑飞空苦心是处扫愁一斗酒长年知己孤桐琴缘谁推抱遂至今萍水相逢共为客灯火长淹风雨夕怅望乡闗归计迟聿陪杖屦欢情浃嗟我嚢空无一钱头颅赢得千丝雪野性专于鱼鸟亲始知嵇康交欲絶偶题诗句落人间肮脏伊优两无遇旧逰旧钓搃依然不恨归云无托处杯行到君君莫止酒醒明朝各分袂霜飞茆屋砚敲冰月上空山剑如水冩诗持报肠九回明年当复为君来相思但见梅花月如对玉人衔酒杯

　　彭中和有赠松林墨兰一幅许以贶余余因故以墨梅先之既而中和赐报以诗遂次韵复之

　　徃年看花落春后金茎琪树山中少江上老梅回瘦枝冩入山窓自妍好君家雪壁宜挂之繁花不逐东风老共怜缟袂染缁尘何惜浮云翳晴昊闻君旧贮书画多松林墨兰香未磨夺取锦袍吾岂敢纒绵正好如松萝常笑虎头每痴絶不见人间鸿爪雪何当来徃翫心情梅有髙标兰有德

　　题李尚文少府所藏枯栁寒鸦图

　　江邉独栁飞羣鸦败枝残叶秋风斜石泉可饮不可啄似闻落日鸣哑哑一叚凄凉幽思足忽忆看花过韦曲上林春早聴啼莺太液波晴冩黄鹄

　　题周惟中所藏落雁图

　　燕鸿南飞几千里纨素冩之不盈咫老翮风髙剪断云寒影日沉迷乱苇野烟着树淡微茫山雨欲来秋满堂不是主翁催饮酒秪疑短棹浮潇湘

　　题邉桂节所藏雪夜访戴图

　　雪光两岸流素月扁舟江上神仙客画史相传回棹髙政恐风流变萧索何如入门各尽欢主翁有琴为君弹梅邉醉潄琼瑶寒絶胜怱怱借竹看

　　题刘氏雪翁吟巻

　　仙翁未老头总白飘萧两鬓吹晴雪几回览镜心自疑却怪春风消不得面如红玉眼如月徃徃问年惊坐客到今上马不用扶风流文采居前列新筑雪庵倚山北竹门昼开纱帽窄花扑春缸酒气香月临秋幌箫声咽溪山画图甚竒絶万事只从闲处阅歳寒髙谊谁与同独见梅花好颜色玄阴峥嵘厚地裂朔风如刀剪瑞叶雪翁长啸雪庵中俯仰乾坤迥澄澈襟懐寒浥冰壶清标格烱如璚树洁近见麻姑两鬓霜染髭始信皆无策何年竟棹剡溪船分我冰花沃焦热

　　静思集巻四

　　●钦定四库全书

　　静思集巻五

　　（元）郭钰 撰

　　○七言古

　　和酬黄用泰

　　闻君读书近秋浦老大用心更清苦锦笺挥翰散晴云灯火隔窓聴夜雨前月西风送好音孤鸿荡影愁人心盈盈一水不相见千里命驾何由寻忆昔风尘走长道曽宿君家碧云岛一时谈笑君未忘十载凄凉我重到思君长日临溪头芦花吹雪迷归舟官钱当十足沽酒【时官钱一当十】何当一醉黄花秋

　　题杨节妇刘氏书巻

　　桐江江上望江水君家有母心相似母昔少年失所天澄波千丈无泥滓瑶琴锦瑟六年中孤鸾晓飞绕云空丹心惟抱秋月白翠鬟不识春花红老天梦梦恨无子仙桂移根中道死移来苦栢翠可餐忽看沧海飞尘起乃知为善报不虚诸孙文采珊瑚株读书既睹家声振奉珍能尽闲居娯大府具状上朝省烈士闻之毛骨冷纶音早晚表门闾贞节芳名重乡井髙年七十颜色和蟠桃千歳着花多史臣拟书列女传抚巻先为题长歌

　　寄胡伯清

　　诸公尽说为官好君独胡为挂冠早朝上中台脱绣衣暮入南山卧烟草圣朝耳目寄所司青天尺五安云梯布衣承诏起江右飞雨随车到浙西文采已为当途重何乃抱才不终用徒歩愁闻骢马嘶旧名还与沙鸥共自从子陵归江湖清风髙节何代无相逢莫问谏大夫黄冠草服我自娱英雄出处不论命笑指南山空快捷方式鹤舞猿啼山月髙酒熟鱼肥溪雨溟君今所得良已多功名富贵将奈何慿谁寄书与周恺归来好共钓烟波

　　和欧伯庸

　　飞光忽忽催人老白髪不期来独早气锺寒栢兀孤髙目眩春花自颠倒平生筹策无一竒着身山岩乃所宜徃事尽付东流水惟有知心劳梦思酒酣拔剑为君起爱君近来诗句美思君不见独长哦一唱三叹情未已结交何必黄金多长松千尺悬丝萝王门伶人不肯作其若髙山流水何昨日花开今日落东风虽好亦云恶百年会面能几时乗兴须来不须约

　　简周文瞻

　　先生挂冠竟长徃青山白云注遐想姓名乆在缙绅间风节欲倾寮宷上天柱峯髙郁萧爽门前流水供春醸小车驾鹿度松阴盘石弹琴答泉响平生老笔称絶竒大小二篆皆吾师江虚白沙鐡锥立云卷空青玉筯埀襟懐浩荡无所惜每逢好事能书之近来题笔满江右丞相中郎千载期徃年下笔谁最妙闻之独数吴兴赵绣衣御史又得名出处与君不同调髙斋日长客来少洗砚自瞰萍花沼晴云飞动碧窓间酒酣得意掀髯笑愧我还山茅结庐老去家贫且读书愿求大字悬书屋一洗尘秽开清虚竹林雨过暑气无霜毫染墨多勤渠野人拜赐不敢隐虹光应贯斗牛墟

　　同李立本赠医

　　丈夫为医真有道人间百病煎百草百草于人尚有功圣谟砭订谁当告闻君独得声名早上池分水洗襟抱满煎凋瘵生意回君来絶胜阳春到嗟余病癖老更多疗之无方愁絶倒锦袍霄汉梦荒凉白髪邱园日枯槁平生颇嗜短长吟弄笔至今无一好乆欲寻医今遇君安得从君共论讨参苓芝术俱等闲顶门之针乃为寳

　　征妇别

　　征妇临行晓妆薄上堂辞姑双泪落含情欲诉哭声长一叚凄凉动林壑从夫不辞行路羞妇去谁为飬姑谋妇人在军古所忌今者召募如追囚十年妇姑共甘苦一室倒悬空四顾小郎早没更无人却把晨昏托邻妇情知送儿是埋儿姑年老大莫苦悲万一军中废机杼减米换衣当寄归小旗呌呼催早别出门便成千里隔今夜不闻唤妇声愁心共挂天邉月

　　题金守正所藏谢君绩秋山读书图

　　晴云日髙澹林木涧水萦回绕茅屋白髪何人似我闲长日空斋把书读谢公湖海今倦逰乃知笔力老更遒西山一点千仭秋临风回首情悠悠

　　题袁寅亮进士所藏袁安卧雪圗

　　大雪僵眠呼不起锦袍公子何由至苦寒未可更干人斯言便尔含春意他日登庸勲业崇素心已见卑微中党家歌舞拥炉红欢娱一晌寒烟空画史经营自风致琪树琼花照天地旧家青毡君勿忘公侯子孙当复始

　　题萧质所藏终南雪霁图

　　玉龙衔烛晴光吐怪底空檐响残雨南山一夜服还丹沧浪之水总如故公子昨朝愁出户锦袍围春醉歌舞赤脚老樵拾断薪画史何由得深趣早梅回暖动精神冻雀翻丛动毛羽笔端生意开纨素恍然不记寒宵苦泥滑迢迢江上路行客茅檐不少住世间快捷方式渺何许已有扁舟候江浒隔浦长桥似灞陵何如着我骑驴去黒貂拥醉诗思多明日归来为君赋

　　送李原贞逰淮

　　君归省亲亲已老如何又渉长淮道长淮千里快壮逰不似斑衣儿戏好棹歌声齐催发船烟花看栁媚晴川酒泻红光照白日诗传佳句惊离筵丈夫意气吞余子百年飬亲当飬志空山憔悴亦奚为捧檄曽闻为亲喜再拜劝君金叵罗问君年纪甚不多汉王好少今若此攀龙早早腾银河白璧黄金无足惜庭闱欢声胜归日莺花春暖吴宫深鸿鹄风髙楚天碧

　　春暮吟

　　玉壶沽酒青丝络啼鸟劝人满杯酌落红满地晴香消湿翠如烟午云薄画楼玲珑隔彩霞楼前双鹊鸣喳喳想见呉帆北风起王孙明日当还家

　　刲股歌为戴氏子赋

　　昔人狥恩自刲股儒生靳靳不相许君今刲股母疾瘳一寸丹心吾所取母年老大呻吟苦恨满西山日将暮劚苓粉参竟无补此事曽闻耆旧语挥刀剜肉号苍天百灵昭昭瞰庭户血流及屦不自知何暇更要乡里誉明朝问膳俱复初不用诸孙扶健歩匹夫精诚动天地六月飞霜有其故雪消修竹笋穿林日射锦桃花满树春风转暖春昼长满壶美酒斑衣舞

　　同宗弟文炳宴集余以病不能徃中和仲简偕行且有登览之乐因事触兴形于咏歌俯仰之间余不能无憾焉聊复次韵

　　出门朝夕望西岭白云千顷仪形静萦空飞径愁跻攀元猿抱子行相引眼空不觉梯身髙羲和回车近人顶老树慿风争怒号危峯拔地相撑挺絶谷遥闻瀑水声微云忽堕孤鸢影吾宗结屋紫翠间彷佛人烟似仙境主翁呼酒醉东篱一曲未终俱酩酊白髪簪花人更嗤岂为诸生玩光景兰■〈艹洍〉已随萧艾化人情不似江流永曲弹别调终无闻艺入剰员空自逞歃盟惟待桑苎翁长向空山煮春茗翻云覆雨胡不然抚事从今梦初醒江山千里老骥鸣风露五更孤月炯闭门落叶红满阶赋笔登髙再难骋只将缄黙谢友朋混沌何由效溟涬

　　荆轲词

　　燕山雪飞青宫闭■〈毛瞿〉毺夜暖沉沉醉北斗黄金何足多一筯深恩美人臂寒风萧萧度易水匕首光芒泣神鬼毕竟明年祖龙死恨不报君为君喜

　　张良咏

　　韩成未死思报秦汉烧栈道吾兵神韩成已死思报楚始知汉王乃天与昨日相从赤松子今日已见淮阴死控御天下汉业崇不受控御真英雄

　　石崇咏

　　楼上唱歌舞緑珠楼前驰檄收齐奴红裙飞堕唤不苏一死不救赤族诛倚阑恨不忍斯须缇萦没身尚可图报恩但愿主翁寿倾城颜色何代无

　　王猛咏

　　五马渡江老臣泣埀死丹心在王室当年非不思南来王谢岂能生羽翼魏相张仪尚为秦聊借羌苻展才力江南虽僻不可图青史千年谁独识

　　乙卯新元余年六十目病又甚抚今懐昔感慨系之适诸弟侄来贺因赋长句

　　忆昔军麾满南国性命一丝悬一息老天与年补长贫白髪萧萧今六十嵓前桂树倚半空台上牡丹髙数尺雨露皇天根后土前辈风流我何及灯火读书眼尽昏杖屦逰山足无力齿牙动摇亦已落逆旅应催早行客髙阳酒徒谁独存苏门先生人未识春雨魂消韦曲花秋风怨入山阳笛检束方知礼法疎笑谈尚倚心情宻瓮头新酒甜如蜜羣从彬彬贺元日一庭晴色毳袍轻醉笔重拈百忧失

　　髙节宅中秋宴集

　　十年不到桐江上画栋飞甍歘髙爽长风送月作中秋主翁携客倾家醸筠谷山人饮不多半醉半醒发清唱嫦娥怪我髪星星笑谈犹作青年想千里婵娟千里情不期此夜从君赏丹桂香清白露飞黄芦叶碎微风响好懐得酒须放荡何必拘拘绊尘鞅圆缺阴晴转眼间古人今人几惆怅但得明年有此情抱琴江上重相访

　　十七日饮萧观逺宅候竹坡不至

　　候君直过横塘曲白藕作花浸寒玉秋香卷入桂树枝主翁新酒今朝熟待君共泛杯中緑前辈风流照心目白髪云间不可招离情冩向窓西竹

　　和周公明兼柬李子晦

　　闻君何从得拱璧神功雕琢无难色如此竒材自不多况复芳年何可及事业云霄应有时学问渊源岂无极论交每恨识君迟下笔还能愈吾疾自从患眼亲旧疎空阶落叶无行迹相知谁似李先生精神玉立仙中客轩昂自是离鸡羣肮脏何惭倚门侧每从东阡望南陌十日不见苦愁絶陇头春色入梅梢俯仰流光长叹息王粲登楼不自聊季子多金又何益相逢各赋去来篇官家已见颁新厯

　　赠曽葬师

　　洙泗水西马鬛封龙虎山下留侯宫当时相地果谁在能使累世疏恩隆圣人立参天地功老荘之说将毋同后来作者纔万一输金偿璧言非空庐陵老仙曽艮峯拂衣光吐苍精龙竒观欲凌嵩华上寓迹多在衡湘中卓卓景纯书满腹昂昂卢植虚如钟夜语飞觞惊座客晓行控鹤追仙迹恩流黄泉舞白骨义激窭子撼王公我今白髪飘乱蓬惜我与君不早逢邂逅今日无匆匆神仙骨相须英雄薫天富贵非我蒙再拜何策驱诗穷

　　寄友

　　江波茫茫雪千顷斜阳闪闪归帆影行人过尽不逢君緑酒满杯谁共饮飞光如水不可留思君如仙不可求风卷落红千万片满空散作相思愁

　　丙辰上已与新喻龚履芳同郡周公明罗澄源诸孙仲雍登南山絶顶归息于雩坛意驩如也公眀赋长句次韵

　　老懐耻为绕指柔常恨不得登三邱春花满眼春日美江山何徃非胜逰啼莺一声碎幽寂南山面目如初觌碧桃红杏相送迎翠栢苍松分主客目送飞云不可攀巨石人立当前闗飞径萦回不知逺相逢樵牧俱欢颜桐江如带纔咫尺彷佛青原云外碧鸿鹄凌飞天地寛蛟龙卷水沧溟窄第一峯尖知几盘足力虽乏飞吟魂兰亭陈迹不复见有酒自可开洼樽龚公气宇刬■〈山上酋下〉崒周郎风韵甚超越俯仰乾坤散百忧人烟缥缈神仙窟题名絶壁惭鲁皋输君年少笔力髙好诗不作山灵赠徃返笑我成徒劳纷纷余子风斯下只合从今结鸥社归来髙咏舞雩风一幅画图无买价惜哉萧郎阻天涯回首怅望重咨嗟人生离合各有数苦吟能使双髻华我今万事慵不理空抱长琴寄流水他年上已欲登髙故事相传自今始

　　春夜吟

　　月色如冰花如云美人楼上歌回文栖霞飞起玉阶树香风吹动殷红裙去年寄书到君侧书中只冩思君切情知人老髪如丝君归不恨缘君白挿花记月夜未央他人苦短我苦长若使驱车到家日天涯芳草愁茫茫

　　狂客行

　　美人当窓卷珠箔狂客花阴弹黄雀黄雀低徊娇不飞金丸偏着搔头落与君未展平生亲奈何调笑如无人万一楼头是夫壻百年恨怨将谁陈君心误认双蝴蝶摇荡迷魂招不得

　　题山水图

　　我行不到山中乆忽见青山为回首似闻流水响鸣琴恍若寒云落襟袖松下茅庵絶潇洒甚欲从之度长夏振衣大笑问主人主人道是孙郎画

　　明妃曲与宜春龙旗余杭呉植真定魏岩分题并赋

　　女无妍丑入宫见妬纵使色倾城不如嫁乡土承恩初驾七香车岂知今日马上弹琵琶毡车飞白雪茸帽吹黄沙不恨君王弃我天之涯却恨父母嫁我天王家自入宫门一回首蔷薇香消缕金袖泪痕长伴守宫红误人何待毛延寿将心寄语后代人贫贱闗天不系身陇头万一无青草埋没风沙空苦辛

　　双莲曲

　　鉴湖上双莲开彩云不收并香腮二乔卧读兵书倦镜光如水临妆台两心本同意罗袜凌波回冰丝透骨成连理红鲜翠湿鸳鸯猜锦筵美人荷叶杯劝酒满饮舞袖回緑房青子无相催牡丹凋瘁秋菊摧竒祥异瑞君须培明日之日好音来共飞霞佩归蓬莱五云宫阙髙崔巍

　　射虎行赠射虎人

　　昨日射虎南山巅悲风萧萧眼力穿今日射虎北山下虎血溅衣山路夜朝朝射虎无空归家人望断孤云飞度岭踰山弓力健虎肉共分不辞逺府司帖下问虎皮髙枕髑髅醉不知虎昔咆哮百兽走一死寜知在君手鼻端出火耳生风拔剑起舞气如虹昨夜空村见渔火牛羊不牧犬长卧作诗赠君毛髪寒烦君为我谢上官君不见昔日刘昆称长者虎北渡河不须射

　　延桂堂辞为李茂才赋

　　桂树团团兮堂之下仰承元气兮根后土偃蹇萧参兮枝交互离立不羣兮俨宾主堂中人兮启璚户攀援桂枝兮独延竚被荪兰兮庭阶秋风起兮满懐日暮兮逺望江之水兮湝湝菊芳馨兮秋满林思美人兮悬素心郁兮深霗草靃靡石嵚崟扫白云兮弹瑶琴抱明月兮知音酌桂酒兮堂之中子慕余兮聊舂容袅袅兮秋风羌独立兮靡从虎豹遁兮昼寂白露湛兮寒滴巃嵸兮凄凄萧萧兮飒飒发长啸兮揽清秋携美人兮醉我酬慨世俗兮悠悠攀援桂枝兮长淹留

　　赠王仪

　　晓日照射碧海之珊瑚我思君兮文采殊明月飞光万顷之秋水我思君兮情调美朝骋望兮朱户夕夷犹兮彩舟回棹双溪花雨暝卷帘万壑松风秋昨日偶相遇池馆邀我住我有闲愁千万缕挂在落日寒烟之古树抽刀割之断掷向东流去丈夫磊落天地间倾人意气移南山干戈满眼吾道丧今日见君多厚颜君莫哂垆头酒压黄花脂典衣且复从君饮悲歌击剑晴光吐虹跨海斩鲸谁知雌雄半天飞雨万里长风夜窥玉匣双龙腾空

　　金雀屏送人徃章贡成姻

　　金雀屏翠羽红翎照帘幕马上郎君双箭飞佳期不负蓝桥约蓝桥咫尺间青鸾去复还桃花晓泛春江暖玄霜夜捣仙宫闲仙宫闲情窈窕重开金雀屏拍手迎郎笑流蘓帐暖酒微醒银烛花髙漏声晓

　　赋得篱上雀送宜春龙旗伯章赴长沙

　　瞻彼上林万木交错尔独何为傍篱落不如南溟鹏又不似辽东鹤髙飞无力天地逺短棘疎烟晚萧索遗穗荡尽山田空虞罗不收溪雨作未看春日百花晴寜惜穷阴一枝恶呜呼壮士当雄飞八翼天风散寥廓紫鸾丹凤参翱翔愧尔啁啾篱上雀

　　静思集卷五

　　●钦定四库全书

　　静思集巻六

　　（元）郭钰 撰

　　○五言律

　　春思

　　回舟桃叶渡空数落花钿门闭紫苔雨鸟啼青树烟相逢疑梦寐此别隔山川想对银台烛犹题锦字笺

　　中秋与袁方饮田家

　　今夕是何夕桂花香满楼金貂换美酒玉笋照清秋好月偏怜客殊乡足散愁主翁从笑骂长判不封侯

　　秋望

　　长啸动岩壑秋风生满林片云随雁度疎雨约蝉吟燕马闗山逺吴船岁月深归来蘓季子何用苦多金

　　从军

　　减袖作戎衣为儒事却非心肝同感激名位却卑微凂凂黄尘合悠悠白斾飞将军先陷阵夺得紫骝归

　　苦雨

　　雨寒滞茅屋昬晓候春晴欹枕江声近卷帘云气生花开从过眼麦倒最闗情况复转输苦邉隅未息兵

　　雪洞为吴巴图喇都事赋

　　船拓粉窓虚丹青不用涂晴波涵贝阙寒月浸氷壶旗舞鱼惊电灯眀龙玩珠红尘飞不到深坐按兵符

　　入城

　　不见平安报酸风杂鼓鼙雨寒催日短云黒压城低枕席啼痕满乡闗去路迷将军多异见谁与慰烝黎

　　复愁

　　猛士凭城险四郊今若何纔闻一马献已费百金多江雨舟无渡山云鸟独过君王不相负诸将且须和

　　歳除前三日

　　一岁余三日还乡鸟道通论兵无众寡决胜在英雄短髪思亲白衰容待酒红出门亲旧满共诉客囊空

　　王志元邀度岁不及赴敬答以诗

　　东门问来使晚岁许相迎野树悬云气江波挟雨声虎饥寒更出驴瘦滑难行好是城南酒灯前只自倾

　　除夕

　　短日如年度寜知岁又残乡闗一水隔风雪五更寒寄食嚢埀罄更衣带尽寛主人供帐好犹作太平看

　　江路

　　江路雪棱层嚢空仗友朋炊烟晨减米乞火夜分灯白鸟踰青嶂苍松舞翠藤乡闗长在望归梦乆无凭

　　忆弟

　　时危思共济谋拙阻相闻念母谁无子持家尔不羣江烟寒织雨山鸟暝穿云怅望归无计悲啼向夜分

　　元夕

　　圣主初临御舟车万里通上元开夜禁乐事与民同灯引飞星动帘栖香雾蒙谁知今夜月照我坐书空

　　和王志元雨晴

　　客枕愁春雨渔歌答晚晴残云栖树湿新水与桥平穉子买鱼至主人窥笋生酒来即倾倒何问阻归程

　　愁邉

　　白髪逼人甚愁邉寇未平江山含杀气草树作秋声谁复思何武人多厌祢衡功名汗马得儒素足相轻

　　舟次峡江

　　江上晚晴好临行复舣舟雨龙归大秀水鸟度巴邱公瑾人中杰子贞方外逰时危论出处吾道莽悠悠

　　题周瑜庙

　　雄姿不可见遗庙俯江干箫皷龙祠近旌麾虎落残树勲先葛亮定伯走曹瞒独恨三分后无人忆汉官

　　早春江行寄周子谅

　　茅舍一尊酒独行江上归风髙去鸟疾野迥炊烟微青青麦苗长娟姢蕨芽肥寄语山中客无为空苦饥

　　雨夜宿竖坼

　　倚江茅屋小白髪困淹留灯影揺乡梦雨声添客愁二仪无定位万国总深仇谁省骊山事终同草一邱

　　和郭顺则见寄

　　振衣楚山晓扇外暗飞尘苏武终还汉扬雄独美新栖乌头欲白来雁信非真懐抱向谁诉江鸥或可亲

　　江上

　　江云卷飞雨凉意静书帷两岸鸟归尽孤舟客渡迟物情皆自适人事每无悲不惜买山早黄金何可期

　　寄欧阳奎文周

　　长笑对南山浮名不似闲布衣经岁月茅屋寄乡闗山晓卷帘坐雨凉看竹还今辰是好日把酒桂花间

　　壬寅正月十三日客退后书

　　酒从前日尽客又几人来扫石俯流水煑茶看落梅为儒生事拙会友好懐开但得情无媿妻孥不用猜

　　用前韵酬曹彦眀

　　江上一杯酒春风今再来将心托芳树回首见青梅沈醉有时醒闲愁何日开海翁机未息鸥鸟故相猜

　　同李主敬赠李将军修陇西公墓

　　李侯将家子重拜陇西坟宰树回元气丰碑补旧文子孙长振耀翁仲亦欢忻侧想神灵语嗟君用意勤

　　春雨

　　日夜雨悬悬问春春可怜好花俱薄命似我负芳年云气低帘外江声到枕前何时是寒食早已禁厨烟

　　桂林对雪

　　髙阁延飞雪浮浮天际来乱飘随地阔急舞逐风逥寒压晨烟湿光揺暖气开四山势欲合双桂立崔嵬

　　登楼

　　茅屋厌卑湿登楼思不羣天邉春色早窓外暮寒分把酒邀归鸟卷帘惊宿云直须借一榻髙卧避尘纷

　　哭吴林镇抚

　　幕府十年别烟尘暗楚闗全家归浙右匹马老兵间劔术终难试铭旌复不还故人谁在侧魂断万重山

　　经周进士闻孙墓二首【次首重到一本另起】

　　白日下幽谷孤坟宿草荒文章唐进士儿女汉中郎知己长难遇怜才乆不忘浦云归树暝相顾色凄凉
　　青山山下屋重到最伤神门掩桐阴日池分草色春雨云翻覆手石火去来身误杀空梁燕归寻旧主人

　　雨中有懐

　　山中十日雨满眼緑阴成园减蜜蜂课树藏莺鸟声旧逰多扫迹乆别每闗情肝胆竟谁是凄凉白髪生

　　逰山观佛堂和李尚文少府题

　　细雨凉生树归云暝入楼灯悬金粟并香蓊翠烟流秀老诗多好川眀醉肻留濯缨吾欲徃春浦水如油

　　十一月二十四日彦充弟忌日因叹成诗

　　瘗骨荒山道凄凉十六年老兄今白髪慈母乆黄泉世事不如意修途无息肩梦回孤客枕犹自泪涓涓

　　秋晚

　　独坐不知晚卷帘云正归门因无客闭事乆与心违墟曲苍烟合林梢黄叶飞老懐付萧散行到钓鱼矶

　　九月朔日发家书

　　黄菊尽开未主翁眀日回红飞霜径叶翠长雨阶苔病眼隔重雾狂心着冷灰但须压新酒兼有故人来

　　寄李子晦

　　懐刺将安徃闭门空自勤山岩宜置我风月每思君挥翰唾成玉飞觞气吐云春来林木变鹤唳不曽闻

　　山馆二首

　　偪侧不敢怨飞腾殊未能野猿时送果山鬼夜吹灯口腹乆为累语言难尽凭白头方检束饱肉愧饥鹰
　　贴石支松榻闭门收蠧编故人乆不至病客得髙眠松搐晚风怒帘分夜雨悬老禅应可学世故苦相牵

　　己巳元日次从侄澜韵

　　太平应有象王国早生申云捧虞渊日天开寿域春千年周鼎重百战汉兵神侧想朝元殿征南献凯频

　　和萧伯章见寄

　　王孙文采盛千里入神交贫极锦嚢在愁来金盏抛雨迎龙出峡云护鹤归巢欲寄相思意梅花霜后梢

　　黄州有警闻从弟銈已过兴国度早晚可到家【次首忆从弟铎】

　　戎马压黄州君先理去舟艰难千里逺贫贱一身浮宿将今谁在亲王只自谋长江如失险乡国足深忧
　　忆昨王师捷还乡近五年艰危惟我共俯仰得谁怜茅屋秋风里烽烟夕照边乱离今转甚思尔只髙眠

　　野宿

　　谁谓归田好荒烟暗棘丛边愁攒战马野宿逐征鸿捆屦山涵雨煎茶竹送风读书成濩落拟学六钧弓

　　静思集巻六

　　●钦定四库全书

　　静思集巻七

　　（元）郭钰 撰

　　○七言律

　　寄吴杜征君

　　武夷空翠接秋阴古木萧森石径深中使又传丹诏至山人长对白云吟松花未扫风过席芝草初耘雨满林九曲画圗归内府君王应许遂初心

　　送龙光庭赴都

　　帝城此去人千里马上题诗记旧逰官酒满传鹦鹉盏宫花飞点鹔鹴裘星回东壁文光动日丽中天王气浮礼乐百年多述作才贤深足应旁求

　　登宜春卫公岩

　　卫公旧日读书处濩落孤亭紫翠中野迥虹光分暮雨天晴木叶响秋风武皇国势资雄畧牛党私仇累至公论定是非谁复在晨钟空托梵王宫

　　送胡元礼归合淝省亲

　　秋风林薄暮萧骚千里庭闱属望劳天入秦闗开去棹霜飞楚峡拥征袍每看潘岳闲居好始信张翰归去髙我亦天涯漂泊乆因君愁思满江皋

　　和虞学士春兴八首

　　官河春水涌轻涛来徃千艘不用篙江浦女逰遗玉佩瑶池仙降献金桃秋千拔地烟花暝阊阖中天日月髙早岁功名看得意扶揺风力送鸿毛
　　鸣佩天阶委碧莎雪消太液涨晴波玉盘露浥仙人掌宫锦花添织女梭王子问安回辇近儒臣进请赐金多眀朝引见狒狼使乐府新传天马歌
　　沙苑烟晴苜蓿肥朝回天马锦为鞿词臣会送归青琐进士传呼换白衣云气晓依宫树近春阴昼护苑花飞君王又进长生药万里楼船海上归
　　城上觚棱雾霭迷角声吹彻鼓声齐云生水殿龙常现月满官松鹤并栖风俗元存中国旧天文并拱北辰低倚楼欲问通霄路谁借青云百尺梯
　　万里驱车入帝闗十年栖息一枝安承恩数对麒麟殿却老何资龙虎丹金水涨波融雪尽碧桃分蕋到春阑江南却忆看红药纨扇罗衣不识寒
　　清眀烟散栁枝斜宫树沉沉点白鸦暖雾扑帘成细雨朔风吹面射飞沙江南最忆王孙草天上催宣宰相麻十载沧洲孤旧约鹿车何日共还家
　　栁林笳鼔晓晴饶王子春搜出近郊云锦宫袍攅万马铁丝箭镞落双鵰蒲桃压酒开银瓮野鹿充庖藉白茅共说从官文采盛不闻旧尹赋祈招
　　浩荡天风驾海航忍从儿女问耕桑珠聫鱼目知谁识劔吐龙光不自藏司马倦游曽建节买臣归去宻懐章只今岂是无词赋材俊中朝少荐扬

　　送王国琛使君赴福州

　　闽峤来迎新太守旌麾遥扬海云低天书夜下羣龙会露冕春行五马齐荔子已无中使勅绣纹犹作白衣题竚看到日传嘉政棠树春阴满建溪

　　赋得越王台送万载敖司令之官

　　层台髙与越山齐南斗诸星入地低海气秋澄鸿雁到野烟春合鹧鸪啼官船北走输珠翠幕府南开振鼔鼙侧想到官多暇日登临长聴玉骢嘶

　　送萍乡袁茂才归县试吏

　　玉闗门外班司马抗疏归来白髪愁絶域功名空老大少年乡国自风流花飞细雨朝回马月满前川夜放舟始信封侯驰万里不如吏隠近沧洲

　　寄孙仲植文学

　　秋来最忆孙文学无数黄鸡啄黍肥得酒定邀诸弟饮看茰应少一人归苍龙出峡雨先至白马渡江云共飞季子敝裘今更少还乡信使故应稀

　　寄阮弘济兼简杨亨衢少府

　　旧时文物数江东谁似风流阮嗣宗红袖醉歌金缕曲牙旗归导玉花骢神仙原与尘埃隔宾客多应气概同寄语龙泉杨少府园花不减旧时红

　　柬王奎伯仲

　　我爱王家之二难越罗裁剪春衫寛折花满簮紫茸帽写诗自作乌丝阑玉壶载酒留客醉竹竿把钓携儿看眀朝更约溪南去一树锦桃花未残

　　寄刘渊茂才【字象贤】

　　山馆前宵忽梦君纻衣如雪照晴云门前种菊开三径壁上题诗写八分酒浪红深倾琥珀劔台翠涩绣龙纹多情指画秦台近一曲鸾笙月下闻

　　和虞学士登宜春台

　　万家平地拥髙台窓户层层近日开鹤致琼花迎帝子龙持贝叶礼如来云依老树秋如画峡束飞涛雪作堆惆怅当年歌舞地碧桃开落几千回

　　题兴冈王祠

　　万山浓翠涌飞涛缥缈王宫结构牢兵卫焜煌连锁甲香烟浮动郁金袍晨飞脉岭云初散夜舞胎山月正髙仙苑碧桃春自醉岂容野客荐溪毛

　　澄虚亭

　　匹马江上行且停苍松夹道风泠泠波光倒吞落日白云气下接炊烟青山僧独行扫残叶水鸟双飞回逺汀主人邀客领竒胜赋诗把酒澄虚亭

　　赋鹤骨笛

　　云沈碧海葬飞仙乐府新裁紫玉员律吕相和依象管雌雄犹似唳芝田老蛟夜舞君山月采凤春逰嶰谷烟想是好奇心独苦琵琶昨日购鹍弦

　　赋文山砚

　　碧玉秋涵晓露滋相君十载共襟期承恩乆在文章府借润终无软媚词旗舞龙蛇廷对早诗成珠玉载归迟可怜月落空坑夜无复追随到凤池

　　早秋有懐欧阳文周

　　日暮独回江上舟江波不尽思悠悠虹埀青涧分残雨风满碧梧鸣早秋用世有材须汲引思君为客乆淹留彩楼七夕凉如水知共何人望斗牛

　　寄杨和吉

　　不见故人愁我心江山信美倦登临附书白鹤几时到结屋翠微何处寻风撼竹楼凭雨势云归溪树作秋阴琅玕细簟凉如水应扫桂花弹素琴

　　和李茂才牡丹

　　旧来声价洛阳髙歌舞千金费酒醪霞拥暖红围采槛日描晴影绣宫袍百年富贵花神醉一曲清平笔力豪近说开筵追胜事诗成压倒旧官曹

　　哭宜春义士彭维凯维凯【复袁州遣迎监郡某元帅以下归视事守土将某忌其功遂杀之】

　　风折旗竿卧落晖残兵挥泪脱戎衣徒闻即墨田单在不见成都邓艾归献凯何时承宠渥争名自古抱危机宜春元帅还相问近报洪州未解围

　　宿七里山【十一月二十二日余始得逸归值临江兵至楚金追斩九十九级军声始复大震】

　　寒松雾暗月西頺人语无声鬼语哀郡国忍闻侯景诏朝廷初弃戴渊才风传鼙鼓惊魂战天入乡闗望眼开骨肉死生俱未卜泪痕血点满苍苔

　　癸巳元日

　　屠苏酒暖破朝寒旧写桃符忍再看太史未颁周正朔遗民思覩汉衣冠天邉星斗孤槎逺雪后江山万木残再拜中庭宾旭日共瞻霁色散云端

　　二月二十七日闻故乡冦退

　　铜驼荆棘换东风消息南州乆不通芳草得春烟涨緑野棠无主雨飘红琱戈元帅登坛暇寳玦王孙哭路竆乱后亲朋总凄恻相逢但索语音同

　　寄龙子雨

　　书到山中收泪看出门愁散楚天寛落花春尽休文瘦细雨更长范叔寒金带宦情违俗乆绨袍交态见君难欲为后会知何日酒熟还家得尽欢

　　赠刘明道

　　义旗献凯满南州君拥兵符控上流隔岸人烟邻虎穴中江雪浪送龙舟劔鸣秋匣元霜下马浴晴波紫雾浮白羽指挥能事集底须万里始封侯

　　秋日还山闻南省消息示从弟铨

　　南国风髙闻好音邻翁酒熟晚相寻雁飞汉苑书来徃竹暗湘江泪浅深茅屋暂归秋四壁栁营烦费日千金疮痍早使能苏息独抱长贫亦素心

　　重和荅周闻孙进士兼寄宗瑾

　　飘零不改旧乡音来徃空山费独寻楚地人烟三户在汉家宫阙五云深急风乱飐蒹葭雪斜日残明橘柚金公瑾雄姿最英发还乡何日共论心

　　分府同知瑶童相公大阅之日天使适至喜而赋诗奉寄刘宾旭参军

　　鼓角縁邉永夜哀使车忽自海南来中朝旧法三章在大将新圗八阵开玉帐分明传号令金台杂沓贮贤才早看送喜麒麟殿五色云中进寿杯
　　金络银鞍翡翠裘叅军马上最风流相逢把酒青油幙每忆题诗黄鹤楼采凤衔圗尧殿晓苍鹰整翮楚山秋攀龙早及风云会归换貂蝉尚黒头
　　韬钤兵卫立参差军务初闲且赋诗健笔有神倾后辈美名如玉重当时青云鹤引朝天路白羽鹅翻洗墨池近见元戎再乗胜凭君多制凯歌词
　　侯印军符塞紫衢儒生白髪混泥涂儿骑竹马谈兵法地画桃源入战圗双劔舞闲歌激烈一灯愁絶照清癯山中薇蕨秋风老心折孤村反哺乌

　　和杨绳彦正茂才

　　仗劔三年去里闾桃源仙客独安居雨鸣修竹凉欹枕花落小窓晴曝书谁与卷帘通燕子自须入海掣鲸鱼村园明日君能到一径苍苔待剪除

　　甲午元夕

　　已无钗钏典村醪儿女炊羮荐野蒿灯火独揺元夕梦干戈浑减少年豪云韬月色归天阙雨压寒声欺布袍却忆将军平冦处昆仑夜度不辞劳

　　雨中过龙西雨

　　云连茅屋树声寒旧补貂裘带尽寛萧瑟乡闗愁庾信清明风雨过苏端苍龙波暖开鳞甲黄鸟巢深护羽翰侧想蓬莱云气上羣仙缥缈控飞鸾

　　感懐

　　白髪溪翁劚草根晚炊儿女带啼痕斜阳燕语兴亡事阴雨鬼号新旧魂战伐不闻烽火息诛求惟见简书存艰难负米归无日夜雨青灯梦倚门

　　晚过山荘

　　草满畬田落照斜溪行尽日少人家自伤直性从干谒谁在穷途不怨嗟香火氤氲王子庙旌旗明灭长官衙主人问客知名姓始肻开门唤煑茶

　　和杨彦正茂才

　　故山迭迭是愁端真宰何由刬翠峦客馆雨声灯火共皇都春色画圗看花飘金谷彩云散木落洞庭归雁寒见说携家近仙馆红尘咫尺不相干

　　南省战船至吉安喜见官厯

　　干戈阻絶岁时迁几向空山卜月圎仍覩帝尧颁玉厯兼闻杨仆将楼船旌旗日月临西楚带砺山河拱北燕赖有忠良扶社稷愿闻筹策早安邉

　　寄宾旭刘参军

　　经年避地百忧并君独还乡少俗情净洗木瓢分药晒新裁纨扇写诗成半蓬溪雨羣鸥散万壑松风独鹤鸣只好闭门度长夏巾车莫遣野人惊

　　送阮弘济赴梁使君幕

　　诸生白髪守章句磊落长材自不羣河内已留贤太守霸陵又起故将军铁丝箭簇鸣秋月银错旗竿竖晓云文采乆为当路重更期马上立竒勲

　　赠周原道兼柬安子静将军

　　武节遥瞻汉署郎威棱犹带柏台霜江通吴楚波涛息天入燕秦道路长白羽昼挥谈虎略黄旗暮卷护龙骧宜春进士兼文武好是青云共激昂

　　寄罗履贞兼柬谢君绩

　　烽火平安月正中思君长倚翠楼东儒生忧国灯前泪壮士封侯马上功半榻松风看草檄一庭花雨坐调弓谢荘文采江东少青竹题诗想最工

　　送朱鹏举照磨赴江西省掾

　　花外银鞍鞲紫骝省郎文采自风流英雄旧总三千士美誉新传十一州山拥宜春深带甲江通章贡小容舟晨趋黄阁叅筹划愿审安危拓逺谋

　　白鹭洲晚泊呈天隠兄山长兼柬曹居贞

　　白鹭洲前春水寛素王宫殿压惊湍风飘坠瓦鸳鸯冷雨暗疎篁翡翠寒维翰未能穿铁砚叔孙先已改儒冠凄凉讲席君仍在晚岁氷霜独立难

　　大洲宴集

　　杀贼归来心甚欢酒美不辞春夜阑俯江楼迥月色白縁边鼓歇烽烟寒玉骢谁送美人去锦瑟更为将军弹惭愧书生饮独少自剪银烛题诗看

　　寄杨和吉龙西雨江

　　南徐庾知名乆文采风流伯仲间彩笔题诗传上国画船分雨过西山管寜旧向辽东老杜甫新从巴道还扰攘战尘徒旅苦故人应怪鬓毛斑

　　山中

　　柴门日落锁秋阴白酒愁来只细斟松下紫苔留虎迹雨中苍桧作龙吟汉宫金狄空埀泣秦地桃源不可寻咫尺山中愁出入何时江上足登临

　　别萧伯章

　　萧郎三十文采殊锦霞暖矗青珊瑚酒来独对公荣饮诗成笑遣王奎书黒风卷云惨饥虎黄叶打头骑蹇驴明日山中径归去梅花夜月情何如

　　即事

　　西上官船日报频倚门收泪问行人颍川太守终难借细栁将军始是真木落髙秋悬杀气律回寒谷见阳春不辞斗粟输官府但觅山岩着老身

　　寄刘宾旭

　　旧日相逢玉雪姿三年幕府鬓如丝波涛入海屠龙苦风雨还山买犊迟客到定能频唤酒花开应不废题诗只怜双剑床头吼又是邻鸡报晓时

　　奉和刘士贵

　　路转春山昼启闗玉骢深系緑杨间延平波浪双龙合辽海风烟独鹤还扇外红尘从战斗尊前白酒且清闲诸孙早岁多文采憔悴青灯我厚颜

　　寒夜思亲

　　老亲白髪抱诸孙寄食偏懐地主恩故国山河空洒泪残年风雪更消魂绩麻谁与寒分火待米长孤暮倚门生子不才名位晚愁来诗句共谁论

　　奉寄吴琳子茂镇抚二首

　　宜春台前记胜逰主人与客俱风流春秾携酒骑小铁夜深分烛归南楼雁鸿几年断书信豺虎是处森戈矛闻君总戎下章贡明日相候青门丘
　　英雄之姿不易得慷慨汗马收竒功簸旗风髙卷飞雨舞劔日落揺晴虹官酒春酣百杯緑檄书夜草双烛红竚看献凯报天子锦衣五马蓬莱宫

　　愁甚

　　白璧黄金不疗饥王孙携此独安归四郊烽火山川窄十月雨寒雷电飞豪杰忧时常共济功名报主不相违临危进退如无据青史他年有是非

　　残年

　　乆愁兵气涨秋林不谓残年寇转深四野天青烽火近五更霜白鼔声沈金张富贵皆非旧管乐人材不到今江上米船看渐少捷书未报更闗心

　　和周霁海吴镇抚诗三首就呈李伯传明府

　　老子悬车归旧隠诸孙戱采泛晴晖画圗烟树松千尺门径秋花菊四围得句欲题青竹满携琴每候白云归残年颇觉头如雪愁满江空羽檄飞
　　牛斗秋髙劔气横几人马上取功名扇挥白羽临风迥甲锁黄金射日明贾诩自期能料敌山涛谁谓不知兵官军蓄锐何时发乆厌城头鼓角声
　　愁来倚剑立苍茫谁在筹边策最良捕贼五更唐李愬挥戈万众汉云长烽烟满接城楼近鬼火寒穿石径荒多少材官鵰羽箭不知何日殪天狼

　　丁酉元日

　　城北城南暗战尘东风吹泪满衣巾秦雠犹待楚三户汉将徒封赵四人此会屠苏浓味薄谁家桃板旧题新赛神江上情如海且祝平安问老亲

　　风雨舟中作

　　憔悴江头路已穷小舟隔岸复相通归云乱拥青山树飞雨斜穿白浪风避地数年成老丑累人一饭尚西东凭谁为息鲸蛟怒容我沧浪作钓翁

　　感事

　　荆徐千里混干戈日日君王候凯歌上相出师三月罢南人待援六年过未休练卒诛求尽暂脱归囚反倒多独拜将坛须国士抡才谁似汉萧何

　　道逢八十翁

　　八十老翁行歩奔存亾共诉断愁魂千金歌舞随流水六载干戈弃故园晚灶燎衣篱竹尽春牛换米草蓑存情知青史无名姓短策犹期报国恩

　　柬王志元茂才

　　亲朋乱后长相失伯仲江边得数过乆客问邻赊酒易知君随处赋诗多鸟啼花树惊残雨鸥散栁塘回细波懐抱暂开欲相问不知佳句近如何

　　晴晓

　　最忆山中桂树林早春无日不登临衣冠并集吾庐盛旗鼓俄分将垒沈山色故乡青未了鬓毛新岁白相侵物情自觉伤懐抱野鸟弄晴空好音

　　和刘渊象贤晚眺

　　日落孤城迭鼓鼙谁家山北复山西干戈满地愁相续道路还乡望转迷风度生香花逺近雨团湿翠竹髙低刘郎欲问桃源路红叶流波好自题

　　奉同楚金和蒲掾

　　健儿分队舞朱干玉帐将军按剑看笳鼓夜鸣邉月迥旌旗晓竖野云寒皇圗不假山河险民俗终同社稷安早晚虞廷有苗格薫风披拂五弦端

　　奉和刘宾旭兼柬罗履贞

　　时危南国乆连兵幕府才华得合并蔡寇遂烦唐宰相汉仪犹待鲁诸生三邉烽燧晨传箭千骑弓刀昼绕营主将策勲朝帝阙从官应许任公卿

　　送杨和吉过龙兴

　　十月北风蛟鳄伏楼船安穏出官河交逰湖海知谁在将帅朝廷近若何一水纔通南浦近众星还拱北辰多清和元帅烦相问独钓寒江月满蓑

　　奉赠江西省郎中颜希古

　　江西羽檄日交驰君佐中书策最奇南极星埀天地正北庭兵合鬼神知君王旧赐冯唐莭父老新传李愬碑尽刬贼壕归禹贡更烦深意问疮痍

　　客鬓

　　夕报将军奏凯歌马前又见拥琱戈民情共倚金汤固客鬓惟添霜雪多何日梧桐鸣彩凤旧时荆棘卧铜驼无衣无食岁年晚妻子山中如苦何

　　小除夕

　　常年腊月还乡早弟劝兄酬何怨嗟肠断此时同避地眼穿永夜倍思家乡闗去雁浑无信风雨寒灯不作花最是五更情调苦城南吹角北吹笳

　　与黄子益将军

　　将军文采旧知名幕府分曹按甲兵雪壁画龙晴雾合羽林飞鸟朔风轻赵云对敌闗张并马援归朝陇蜀平凭仗早除狐兔乱吴山楚水共秋澄

　　大洲晚发

　　城南桴鼓转相惊却忆渔舟问水程千顷江波鸥出没数家茅屋树枯荣客行落日凝愁思人隔疎烟闻笑声惆怅竹篱沽酒处夜深灯火不胜情

　　奉柬陈君与掾吏

　　汉室元勲曲逆侯诸孙文采蔼南州薇垣地切星河冷幕府霜飞草木秋采笔樽前赋鹦鹉银鞍花外鞴骅骝独怜江海干戈满愿属安邉第一筹

　　和酬友人

　　百年谁肻长拘束每到花时愁闷过金石人间春梦短玉堂天上月明多归栖旧燕依林木变化飞鱼借海波逆旅马周豪气在怜才深意待常何

　　奉同顺则赠邹省掾

　　中朝大将霍嫖姚材杰如君早见招入幕文书金印大行营笳鼔玉骢骄兵谋合变元多与杀气凭陵未尽消好待楚江鲸浪静白云深处共归樵

　　戊戌元日

　　戎马七年犹带甲客懐元日厌题诗愁来刁斗声相续老去屠苏酒到迟野烧暖回云际碧江梅寒护雪残枝近闻拜相登耆旧郡国朝正莫后期

　　送李谦道入省叔父

　　中郎不见十年过千里趋陪意若何骨肉共论青眼旧形容应接白须多三闗虎豹传新捷百粤莺花入醉歌莫叹他乡为客乆故乡是处阻干戈

　　奉和龙西雨自洪见寄【同此韵和寄杨和吉一首见赠】

　　青楼风月故相干慷慨尊前舞地寛锦绣春明花富贵琅玕昼静竹平安杉闗旗鼓元戎胜闽海舟车去客欢旧日交亲应有问一蓑烟雨楚江寒

　　和寄龙长史

　　扇外风尘素不干湖光遥送酒船寛锦笺传草春词好银烛烧花夜枕安四海交逰空老大百年世事半悲欢子真谷口深相忆黄犊无苗风雪寒

　　和刘叅军

　　欲剸蛟龙试莫干东南天地洞庭寛郑虔早被才名误晁错终期社稷安年老青灯徒自苦时危朱绂为谁欢直词照雪惭髙谊排闷裁诗泪点寒

　　和寄欧阳文周

　　厚禄才疎不敢干幽栖暂遣客愁寛屋前老树留云宿竹外茅亭向水安书寄鲤鱼今始到杯传鹦鹉不同欢龙泉舞罢独长啸宇宙谁知范叔寒

　　和寄王仲京

　　暮云飞尽倚阑干懐抱何时独好寛天下兵戈愁杜甫云间鸡犬忆刘安每传佳句看君好想对芳尊共客欢香染越罗春袖薄楝花风起不知寒

　　和寄从弟铎

　　畏途阻絶卜支干夕见乡书意始安痴腹于人深有累惊魂从此暂相寛弟兄相顾三人在风雨还孤一日欢春色故园付流水白鸥应怪旧盟寒

　　和寄从弟铨

　　腐儒忧国泪阑干江海容身何处寛惊报每愁诸弟隔临危但祝老亲安对床风雨长相忆负米晨昬不尽欢最苦二郎独冥漠晚烟原上鹡鸰寒

　　赠宋经厯

　　山绕青原百雉城入闗尽说长官清才贤肻为明时出政事多资赞画成禾黍秋风螟螣息梧桐朝日凤皇鸣昼闲好读开元纪节撡存心慕广平

　　哭罗达则

　　太阿出匣卷晴虹谁肻埋光九地中万里携书来上国一时挥翰动诸公杜陵避地身将老宋玉招魂事已空前辈交逰看欲尽为君弹泪洒秋风

　　西云亭种菊未开以余归期逼迫时预赏之即席赋

　　层层种菊绕篱斜秋色偏归处士家拟铸金钱酬岁月得依玉树伴烟霞清风江上催行李白髪尊前作按花贮酒尚须留九月西风平地岸乌纱

　　题分宜县胡于信钓翁诗巻

　　严光不作汉廷臣今日闻君亦隠沦草笠暮归三峡雨竹竿晴钓五桥春长歌鼓枻知音少满巻题诗入画真马上行人莫相问白鸥波暖最相亲

　　哭萧叅谋彝翁

　　南州进士盛才名幕府叅谋仗老成笔舌夜揺星斗动襟懐寒潄雪霜清平淮碑踣惭裴度哀郢魂归诉屈平多谢沔阳刘太守为题文诔吊先生

　　中秋与郭恒饮从弟宅忽闻猘犬陆梁恒惊去风清月白临别惘然次日移诗从弟和以寄懐

　　兔罝雉网林中邉鸿飞冥冥谁使然欲归故山弄明月如隔弱水招飞仙苍生何时各安堵贱子今日嗟倒悬千金不留鲁连住铜驼荆棘愁风烟

　　寄从弟铨

　　旧庐每爱桂花秋风月凉宵足劝酬盗贼未平身渐老弟兄相望泪空流经年避地鱼頳尾何日还乡乌白头侧想早春天气好掌珠初见慰深愁

　　寄刘玉正茂才

　　城南灯火连床乆独夜荒村费苦思风雨何时寻旧约江山是处有新诗海棠春暗飘香尽鹦鹉天寒唤客迟明日还乡须作伴买船沽酒共襟期

　　柬王志元

　　收泪看花花转红花前心事想君同幽燕车马从天下吴楚舟航与海通贵贱不应悬赵孟去留终拟报曹公石田秋雨喧鸡鹜早附冥鸿万里风

　　赠刘渊

　　老树蟠堤抱石危晴云过雨出溪迟有时归鸟落山果无数飞花悬网丝得酒不消为客恨连床长欲与君期此情最倚相知乆莫怪新来懒作诗

　　和郭顺则登五峯仙坛

　　苍山遥拱郁蓝天鸡犬云间尽得仙雨散天瓢弥八极碑磨嵓石照千年渔舟隔浦揺春浪茅屋倚山炊午烟见说邻僧知敬客长廊昼静共叅禅

　　用王冕韵送解元禄茂才

　　时危结屋傍岩阿野径春烟匝翠罗四海俊贤唐贡举百年父老汉讴歌山涵雾露藏玄豹水会陂塘散白鹅地僻此时宾客少松阴扫石坐长哦

　　避地石洞有懐罗处士就柬周以立进士

　　勍敌双崖立洞门石棱斜斗浪声喧屋前松长山人去堂上藤埀石佛存西望乡闗通鸟道旧题岁月满苔痕重来又廹干戈苦空忆桃花遍水源

　　楼居晚对

　　四山紫翠郁嵯峨爱此楼居每独过窗户晴通云气湿竹松暝挟雨声多时危耆旧疎来徃地僻渔樵共啸歌对酒暂开懐抱好莫思戎马近如何

　　寄杨和吉欧阳文周

　　黄鹄一飞几千里髙标矫矫离风尘宗元有恨为司马郭泰无名与党人富贵致身何用早是非论事惑难真二君旧日皆知己旅食他乡莫厌贫

　　送别从侄淳

　　愁心长繋晚峯青避地何时马足停草树四山区域小风埃六月髑髅腥无从灞上惭刘礼始信辽东老管宁惜别恨无尊酒共临溪为尔汲清泠

　　十二月望又自新淦泊桐江时弟铨新殁

　　逺营鼓角送悲酸十口无归泪不干孤雁哀鸣秋浦逺慈乌待哺夕阳残江南战骨遗民尽天上除书选将难敢望伊周眀至理愿闻韩信早登坛

　　和龙西雨韵寄杨和吉

　　权门噂沓事无干老去休文任带寛狡兔经营三窟苦鹪鹩栖息一枝安渔樵路熟成长徃鼓角风髙惨不欢独有西云亭上客金钱买酒敌春寒

　　王进屡承征会因寄此诗

　　山阴先生读书处玄豹落日司嵓扃落花满院春寂寂长松隔水风泠泠有时独隠乌皮几乗兴自写黄庭经座上宾客日应满不知双眼为谁青

　　寄罗伯英

　　江涌春涛枕上闻殊乡无伴独离羣始知诗事能穷我独喜墩名又属君风燕入帘捎落絮雨龙归洞驾轻云遥知邻曲过从熟每日还家酒半醺

　　悲龙兴

　　七载竒功一日隳眼看白斾换红旗支祁不避旌阳剑絮酒谁浇孺子祠南北选材从昔异安危任事总难期可怜千迭西山石留刻何人莭义碑

　　悼已

　　种竹经年长未齐半枯半死近窓西天风飘鴈随云没山鬼凭狐当昼啼世乱独懐徐庶母家贫乆累买臣妻眼前事事堪肠断欲问西山路转迷

　　春懐

　　前水推懐后水推推愁不尽载愁来雪消海上苏卿老春到江南庾信哀客路但闻啼鸟乐人情不及野花开交逰况复疎还徃独对青山劝一杯

　　社日

　　甲子频书入短篇细推五戊卜春田读书未有平戎策止酒聊输祭社钱红树花秾春向晚画桥栁暝雨如烟旧来歌舞今谁在燕子茅檐只自怜

　　己亥六月初五日

　　不惜千金一笑挥危途惊定始伤悲问安慈母翻成泣乞米贫交不疗饥总谓鲁连曽却敌谩传李渉旧能诗只从邻曲多豪客无怪荆吴满战旗

　　和友人别怨

　　风急长空舞落花独收残泪暮还家画阑砌曲围芳草緑树庭空噪乱鸦不见韩娥沈汉水空传蔡琰按胡笳遥知今夕天涯路乡梦难成月易斜

　　余穷阨闾里年甚一年风雨重伤世味尤恶因思去年索酒于志明以与黄花解嘲今年志眀亦复避地虽黄花可得见哉感慨成诗又无与寄因题之壁上以记此时情况焉

　　风吹乌帽晚飕飕颠倒空尊不自谋赊酒邻家惭旧债题诗茅屋载新愁黒云雨压千山暝黄菊草深三径秋今日乡闗最萧索念君何处独凭楼

　　九日和从弟铨

　　菊缀疎花雨满林人情争似酒杯深百年颠倒皆如醉九日荒凉不废吟投暗自惭轻白璧知音还拟铸黄金一襟愁思鸰原晚莱尔相从桂树阴

　　和刘渊见寄二首

　　南国干戈积九年四年相别最相怜病看菱叶疑非我饥啖松花似得僊青鸟谩期春后到白云不扫夜深眠故人半在无消息读罢君书倍怆然
　　几何岁月头今白况复乱离生事难千里雁声云外断一春花事雨中残长年寄食貂裘敝独夜悲歌灯火寒亲旧江湖多阻别艰难谁与共心肝

　　寄郭沛

　　最忆山原隠士家朱帘楼外卷飞霞梅花清影斜侵案韭叶寒香细入茶教弟旧书常共读待宾新酒不须赊春来顿觉疎还徃长遣归心托暮鸦

　　送周宗泰之九江

　　花外晴云飘白纻匣中秋水卧苍龙扬帆直破西山雨把酒先招五老峯胜地登临増感慨昔贤出处每从容柴桑咫尺君须到无数黄花秋露浓

　　题宋氏草庵

　　老大还乡草屋新乾坤俯仰一闲身卧龙自是竒男子归燕还寻旧主人竹径排墩留坐客栁塘分水过比邻共■〈扌弃〉野性亲鱼鸟髙义无多骇俗尘

　　静思集巻七

　　●钦定四库全书

　　静思集巻八

　　（元）郭钰 撰

　　○七言律

　　晚眺

　　眼看淮海待澄清骨满邉城苦战争老大不堪思徃事饥寒乆已厌吾生烟深薜荔栖乌急风响蒹葭落雁鸣惆怅故人书不到别来十载最闗情

　　去年中秋与郭怡饮舍弟处酒半以事散去今年余饮桐江上乃以羣不逞又走渡东■〈山厈〉徳之不建民之无援哀哉

　　玉箫声断彩云收扶醉仓皇问去舟魑魅瞰人成徃事姮娥送客变新愁芦花掩映渔灯暗桂树荒凉茅屋秋八月使槎何处在银河天曙淡悠悠

　　送从侄淳

　　路穷淮汴草离离志士空嗟岁月驰觌面人心山万叠縁愁客鬓雪千丝风悲洛浦海鳬至月冷汉宫金狄移从古战危频易将君王见事独何迟

　　晚秋鳌溪宴集

　　菊花香满酒如倾不谓艰危有笑声惊座令严觥録事挥毫气压楮先生虚岚紫翠笼秋色落木红黄透晚晴却忆桃源旧时路渔郎重到不胜情

　　寄柬周说书

　　闻君进讲东宫日衣染天香从早朝鹤舞层霄燕阙近马嘶归路楚山遥贞元朝士多相忆少室山人早见招我亦疎顽人共弃一蓑长愿混渔樵

　　雪中负米晚归伤题七字句因柬李尚文少府

　　萧索风烟暗五陵羣黎愁苦复谁凭早年识字知何用埀老为农病未能负米晚归沙上雪拾薪寒煑涧中氷不眠永夜瞻牛斗光怪犹疑剑气腾

　　早春试笔

　　腊雪留寒压草庐阳春携暖散天衢喜闻诸将黄金印共捧中朝赤伏符诗句且题新甲子酒杯不愧旧屠苏洗兵雨至应须早半畆瓜田得自鉏

　　宴酬王志元

　　前月中旬得素书书中问我近何如浮沈渐与乡邻狎贫病多令故旧疎杖外飞花春水慢樽前啼鸟午窓虚诗成昨夜空愁絶梦到君家水竹居

　　村居

　　薜萝雨静覆深阶村径阴成惬素懐鸢敌髙风疑不动鸭分归路整相排抵愁得策将诗改疗癖多方与俗谐四五邻家农务早时能送酒到山斋

　　寒食日纪懐

　　不到东园满数旬万条烟栁翠光匀雨中春懒莺如我花外晚愁鹃逼人近有诗名真忝窃老于世事每因循煑芹炊黍作寒食破甑清晨洗宿尘

　　贻刘伯敏【去年余尝为恶诗贴壁间一日尽失既而从弟铎过伯敏乃知为伯敏取去相与一笑寜知其非燕石欤故诗中及之】

　　江海归来少梦思论文犹恨识君迟雪鸿竟去空留迹天马长鸣不受羁每日想君池上酌有时和我壁间诗满林秋色风烟晚甚欲相过未有期

　　闻龙西雨自闽海间道抵家患目疾缺于展觌先寄此诗

　　万里征帆海上回畏途行尽始惊猜入门儿女牵衣笑问事亲朋载酒来书有浮沈谁与送眼无青白故难开萧兰晚岁俱凋瘁佳句惟应到野梅

　　和刘渊见寄

　　半畆瓜田近故侯鬓丝霜满不禁秋愁期尊酒常先到贫待钩金不易求天上龙光纒宝剑人间蜃气结飞楼哀时况复多离别双泪惟添楚水流

　　和曹文济寄杨和吉韵

　　尽倾东海成春雨邻曲过从阻万山无限客愁添白髪况兼人事剧黄闗瑶台花落题诗少金错嚢空得酒难白日逝波真可惜一庭芳草闭门闲

　　和欧阳奎自洪都见寄

　　愁来不敢纵髙歌对酒其如白髪何十载干戈豪气少一编史传是非多未能传箭收青海且复还山卧紫萝气转洪钧妖祲息终看王化被江沱

　　和周宗瑾寄彭南暝进士韵

　　射猎归来箭血干门前车马簇金鞍交游有道多三益伯仲能文见二难日共飞觞诗巻满夜归草檄烛花残愁余江上空相忆水激寒沙不可抟

　　寄宋竹坡

　　宋公池上千竿竹六月翛翛秋满林漏日游丝悬落絮绕渠流水浴鸣禽江湖十载皆陈迹风雨五更收壮心汲水细浇篱下菊花时容我一登临

　　和酬罗达则

　　闻君醸酒满春瓮净洗深杯候客过听雨山楼烧烛短扫云石壁写诗多门生传草当先到畸客飘蓬不共哦稍待秋髙凉月夜相从细问法如何

　　和刘伯贞见寄

　　斯文同味似同宗长日思君意万重客馆雨来秋种菊故山云去晚看松流传近日多诗句邂逅何时共酒锺如此交游能几辈白鸥结社愿相从

　　和罗习之见寄因柬刘渊二首

　　昨日寻君恨不逢离愁散入暮烟中古陂净泻秋千顷归路斜分月半弓年少向人偏肮脏时危临事始疏通论心长欲书灯共无奈君西我复东
　　中年离别倍依依何事欢娱与愿违日落羣鸦烟外急山空独鹤月中归干戈满地荒瓜圃蓑笠残年拥钓矶问讯刘郎风雪冷谁将金缕织成衣

　　二月初晴题淦西居人楼壁

　　老去才名乆退潜楼前晴景逐人添云连野树深藏径风卷溪花乱入帘逺信忽传闽徼外闲愁尽挂楚山尖春光流转曽相识独怪经年雪满髯

　　三月十三日夜宿涂西山絶顶

　　夜登絶顶几千尺临晓始知归路遥水满大江舟窅窅尘飞客路马萧萧山河势窄如悬网云汉光低不作桥十二年间多少恨春来不共冻痕消

　　懐罗达则

　　溪山杖屦每相违况复经年去不归移席花间春雨至倚楼江上暮云飞乡书到手兼悲喜世事闗心有是非池上祗今新緑满待君同制芰荷衣

　　寄刘伯贞

　　山中长日倦题诗偶望乡闗有所思飞雨忽随龙去逺闲云独伴鹤归迟度溪风剪松花落绕径篱分野蔓埀遥想西楼今夜月玉人正是醉吟时

　　六月初十日客馆披凉寄伯刚文学盖伤于处者也

　　君王无复问南州贱子何能恋敝裘菡萏风清长日度梧桐雨冷晚秋愁一穷到骨更何有万事伤心不自由避地惟应蓬岛去羽轮人世向谁投

　　寄胡湜伯清兼柬周子谅

　　积雨初晴緑涨溪溪花飞舞屋东西鸟衔朱果珊瑚碎竹放青梢翡翠迷池上酒杯无俗客壁间诗句有新题结庐不用云深处门闭惟闻过马嘶

　　赠卖卜雁明信

　　忆自成都失老严一年心事向谁占谋身每信黄裳吉渉世空嗟白髪添太古圗书含变化后来象数极窥觇闻君讲易长无倦客散中庭月满帘

　　九月兵至桐江馆人死李攵麟以诗相吊故复和之二首

　　江水滔滔流恨长交亲十载顿云亡空村烟雨豺狼满老圃风霜松菊荒漉酒陶巾犹在手招魂楚些恶成章论交不使逢知己敝帚千金祗自伤
　　白髪山翁最好文昨朝杯酒死生分可怜耆旧多新鬼未必臣民负圣君鹤语谩传辽海树龙文长想砀山云扶危实藉英雄士马上相期早策勲

　　对雪懐郭顺则

　　寒压貂裘曙色微水村山郭逺涵晖琼田万鹤凌风舞玉女千花绕座飞勲业平淮碑石在风流访戴酒船归想君懐古偏多感肎使缁尘涴素衣

　　旅馆懐旧

　　天涯剪纸赋招魂寂寞空斋昼掩门春燕同来人事改夜灯相对语音存松花满地闲棋局薜叶经年上石墩岂是老懐多感激百年交谊共谁论

　　题邉少府权诗集

　　君才浩荡涨溟波燕赵论文俊杰多枕上闻鸡先起舞花前把酒独长哦汉皇不识神仙尉苏子偶逢春梦婆志士百年名莭重一蓑且复卧烟萝

　　暮春顺则宅宴集和罗国芳韵

　　千尺苍松鏁翠岩两竿初日射晴岚山人结屋深相对词客过门得共谈酒送余春杯满百月明归路影成三暂时相赏摅懐抱莫诉邉城野战酣

　　秋日

　　江上秋风吹布袍满林败叶暮萧骚云沈雁信人千里雨荅蛩声客二毛汗马功名知命薄蠧鱼文字漫心劳十年辛苦成何事赢得一贫声价髙

　　哭邉权少府【新淦邉权尉六合兵乱弃官归去年始与余缔交甚相亲未几避地渝上适与馆人难死焉】

　　徃年把酒楚山秋叹息相逢总白头梅福吴门闻乆去祢衡江夏为谁留血凝塞壁精灵在气贯晴虹魑魅愁乡国衣冠转憔悴招魂何处泪空流

　　曹居贞先生求挽诗

　　老子悬车尚黑头中堂进士晋风流延年好待桃千树观化深知貉一丘墓碣自题成早计儒冠不改配前修郎君爱日情如海春满觥船任拍浮

　　东罗伯英【自述墓志庚寅辛夘年间余与伯英俱客桐江上时有宾从甚盛自兵乱十四年惟余伯英重到不能无重感焉】

　　大药霜髭竟不还白鱼无计满千仙别离岁月落花雨歌舞楼台芳草烟世事荣枯分一日人生感慨萃中年刘郎恨满玄都观重到题诗共几篇

　　乙巳夏五月茶陵永新兵奄至遂走淦西暑雨渉旬米薪俱乏旅途苦甚因赋诗示诸同行

　　白髪遗民真可哀途穷犹望北兵来闗河割据将成谶将相经纶岂乏材足茧荒山走风雨腹饥深夜吼春雷主翁清晓催人发又报烽烟逼楚台

　　重题禅寂院【六月兵退重到禅寂见诸人留题悉为兵人所去而余与李文麟二诗独在因发一笑记昔有寒士殍于途官为检覆仵作唱云徧身无他故惟腰间有雪讨三十韵闻者絶倒余其斯人之徒欤遂赋一首寄李且以示吾极上人云】

　　诗苦穷人人苦吟偶随名胜到丛林画龙点眼先飞去咏凤求毛不用寻豪客尚能知李渉奸雄终不弃陈琳文章得意无今古譲与笼纱照碧岑

　　丙午元旦晴而复雨忆诸弟俱留于外情见乎辞

　　父老新年卜晓晴桃花春色照岩扃洗兵不厌东风雨恋阙长瞻北极星棠棣有诗空讽咏屠苏无酒自清醒挥毫对客书桃板白髪添多眼独青

　　寄张九成【不饮酒而多符卫】

　　山馆闻君足自娱赋诗近日与谁俱树侵钓石斜倾盖雨定游丝小贯珠客主长年存醴酒鬼神清夜捧阴符溪邉旧约何时到愁絶天涯一字无

　　寄朱竹坡

　　乆欲从君借竹看东风又长碧琅玕午阴坐乆晴云落夜漏眠迟白露漙韭叶连畦从料理菊花分径共平安洞箫一曲裁新管石上双吹翠袖寒

　　闻郭怡有诗未及见因赋此以寄恨

　　一襟老泪点苍苔谁信愁肠日九回豪杰虚名多自误弟兄急难竟谁来桥分溪路桃花落门闭山房燕语哀祸福情知相倚伏浮云蔽日几时开

　　和宋竹坡见寄

　　闻君近住崆峒下俗客不来长闭闗得句徧题青竹上寄书曽到白云间微风欹枕茶烟散晴日卷帘花意闲旧约许寻须候我月明骑鹤过南山

　　和杨茂才闲居

　　板桥通径薜萝深浓翠浮衣竹十寻啼鸟渐驯时近客归云不动似知心剪苔盘石移碁局添火香篝续水沈赋笔惟应潘岳好恨无尊酒与同斟

　　丁未人日

　　误喜新年七日晴黒光荡日更分明阴阳元自相消长中外何能息战争髙视山河分王气不知金石载虚名曲生废痼交情絶看徧梅花晚独行

　　和杨和吉二首

　　读书头白苦无多自判才名易灭磨耆旧凋零霜后木世情翻覆雨中荷数家烟火惟闻哭三月莺花谁复歌薜荔绕垣茅屋小縁君开径日相过
　　海棠雨外半含啼病起吟情懒更题匹马看花空老大还山采药自幽栖欲寻仙馆窥丹鼎曽借渔舟度碧溪门巷总非初到日渚蒲汀栁望都迷

　　三月十六日访宋竹坡不遇

　　门巷春阴緑树遮重来不省是君家云封山馆半帘雨水泛溪流万片花王戴风流成故事吴张圗画动中华小童报主须留客汤沸铜瓶旋煑茶

　　和周恺并忆元达诗【元达名浩余同宗又尝同砚席丙午卒于溧水】

　　一望吴山一断魂眼枯双泪出还吞青云事业终何补白首交游不忍言旧馆空懐风雨夕新阡遥隔水云村谢池春草山阳笛未卜他生得共论

　　赠戴医

　　旧约寻真海上山相逢长有好容颜一池伏火烧丹熟两袖晴云采药还坐遣呻吟成笑语乆■〈扌弃〉名利换清闲顶门欲试金针妙白髪青灯我最顽

　　和周子恺中秋感懐见寄

　　樽前旧事逐飘风赢得衰年两鬓蓬病骨五更秋气入佳期千里月光同乡闗髙兴鲈堪鲙江海修程燕避鸿昨夜桂林重对酒看花双眼雾蒙蒙

　　云屋为龙叔起赋

　　挂冠归去云为屋又似鸿蒙未判初竹送清阴随杖屦窓涵微润入圗书闻鸡疑与仙家近放雁多令旧客疎何事划开天宇净醉攀明月抱清虚

　　客馆书懐

　　晓镜形容暮不同控抟人事更匆匆端相旧垒去年燕断送残花昨夜风易播共怜交谊重依刘宁为旅途穷世情近日皆非旧始悟相逢是梦中

　　春望【戊申年间作】

　　饥乌磔磔伴啼鸦倦倚东风两鬓华避地每如巢幕燕论交谁辨酒杯蛇云遮望眼迷芳草雨动离愁怨落花懐抱一时何处写瓮头春酒不须赊

　　荅杨和吉韵

　　白髪侵寻暮景来扫除无策覆空杯江山每与愁俱到风雨不知花尽开徃事漫存元佑迹少年何羡洛阳才惟君于我过从近稚子朝朝扫緑苔

　　郭尊师至安堂

　　道人极目立苍茫叹息红尘去路长车折秦闗投虎口马窥蜀栈战羊肠海天鹤送仙书到石洞花分春酒香寄语徃来名利客不如学道至安堂

　　代赠峡江王廵检

　　将军仗节镇巴邱虎豹深藏山水幽草露洲长朝试马栁风波细晚逥舟岳飞曽作千夫长李广终期万户侯且访南邻读书客论诗说劔自风流

　　访友人别墅

　　阴森万木晓苍茫路转山腰问草堂池涌慢波萍叶散窓涵细雨橘花香读书程度输年少中酒心情厌日长公子飘飘才思阔何妨髙咏伴沧浪

　　刘润芳驯雉助祭圗

　　扫叶秋风宰树寒顿令驯雉识衣冠孝心冥感飞相近礼数今存留独看人散应同翁仲语地灵长羡子孙安红翎翠羽开圗画我亦縁君激肺肝

　　代赠

　　诏颁大邑县符新君领除书苐一人圣代祗今更治化大贤于此展经纶信臣寛厚恩如父黄霸严明政有神气转洪钧生意早棠梨花发满城春

　　送李子髙游金陵

　　吴中八絶冠羣材楚楚芳年君又来得酒醉飞鹦鹉盏题诗先到凤凰台天逥北斗星辰近地尽南郊道路开信是皇州春色早好将红杏倚云栽

　　送刘叔亮兵后归清江

　　风尘荏苒鬓毛斑乡梦无时到故山去国每怜王粲老携家今见管宁还松深先陇寒烟外草满荒庭夕照间不用人间多感慨梅花春色破愁颜

　　送费吉水

　　五马遥临白鹭洲光荣全胜古诸侯满城秋雨闻弦诵夹道春风露冕旒东观天髙鳷鹊并中台地回凤凰游归朝明日承恩早玉笋催班第一流

　　己酉元日

　　徃事悠悠不足论细看桃板旧题存青山树绕千年屋白髪人看五世孙侧注晓容惊破帽屠苏春色醉深尊归云更是无心者借我长封谷口门

　　送孔贯道应贤良征辟就谒孔林

　　诏下江南选俊良君行千里似还乡淮河天近鱼龙会阙里春回草树香一代又论新礼乐千年仍覩旧宫墙仲舒三策陈王道文献承家好激昂

　　和胡济见寄

　　雨后溪云冉冉生夕阳蛛网一丝晴山环老屋杉松合水满平田鹅鸭鸣老去客程凭酒力愁邉春色减诗情文章伯仲真吾友莫怪儿童不识名

　　和李士周韵

　　春云乗雨午桥阴病眼看花负夙心汉水尽堪添緑酒燕台何得筑黄金手攀杨栁曽亲种路出桃源不易寻毕竟知音眼前少尘埃三尺暗桐琴

　　寄李亨衢

　　君住仙坛归路遥人间尘虑尽氷消微风半脱乌纱帽眀月闲吹紫玉箫出水芙蓉鸣翡翠绕墙薜荔护芭蕉日长应共罗浮客时复松花酒一瓢

　　赠驿吏

　　筮仕何论占甲科独君于此阅人多海舟夜泊藩臣至官马晨嘶天使过微禄暂能淹岁月好音原不阻闗河时来得遇怜才者早振朝衣上禁坡

　　题安乐何心淳草堂旧隠

　　草亭亭上旧曽邀窓户凭髙结构牢浓翠入帘春雨竹乱红飘席晓风桃功名前辈遗鸿爪文采诸孙有凤毛万事目前无所与惟应对客醉挥毫

　　赠金守正

　　六月松阴坐紫苔得书顿使好懐开离愁百斛如云散凉意一襟随雨来玉笥天清长在望金洲春尽每思回髙懐又作秋风约不限金钱问酒杯

　　荅张九成韵

　　自信功名骨相寒西风长笑倚阑干醉刘不用携长锸盲夏惟应着小冠逺寄髙吟谐律吕何由并驾接和鸾楚山归鸟怜毛羽栖息一枝何处安

　　赠别宋仲观

　　梅花江上雪意残独行逺道何当还大江风微五两静虚馆日髙双陆闲十载论交倾意气一朝送别凋容颜坐歌激烈我何有明日射虎归南山

　　和酬宋竹坡韵

　　寄诗问我山中事性懒家贫一事无春瓮酒香梅未落午窓梦起鸟相呼旧来叔夜交游絶老去文通笔砚枯鸥社共盟君未弃何须驰志向伊吾

　　和酬李潜

　　世路邅回暮景移老懐无托废题诗朱颜弃我辞杯满青眼看书下笔竒雨暝茶烟侵竹润春寒香雾出帘迟地偏每恨交逰少何日能来慰所思

　　和酬黄用泰

　　思君不见待君吟何许蓬莱闻妙音孙绰遂初先作赋苏秦未遇晚多金闲看归鸟暮云合欲渡沧江春水深惟向层楼穷望眼可能无策刬西岑

　　和袁寅亮进士见寄

　　白髪禁春愁奈何当年只合卧烟萝山中老屋归来早扇外飞尘感慨多意薄功名随梦散交游道谊自心和两君文采真连璧枯槁长懐挹楚波

　　得月楼为陈与京赋【陈赘刘】

　　得月楼前春水寛玻璃万顷接阑干光涵银汉虹桥迥影动金波贝阙寒緑酒千锺人上鹤紫箫一曲女乗鸾遥知贰馆还相近玉臂清辉好共看

　　和彭允迪见寄

　　佳句闻君胜旧时珊瑚出海玉交枝十年客路迷陈迹千里云山系所思嚢罄黄金难得酒窓添青竹倦题诗近年转向世情薄晴日沧江理钓丝

　　静思集巻八

　　●钦定四库全书

　　静思集巻九

　　（元）郭钰 撰

　　○七言律

　　辛亥秋诏举秀才余以耳聋足躄县司逼迫非情因成短句

　　恭承丹诏网羣材卧病空山百念灰晋代徒闻三语掾汉廷何待两生来天闗虎豹应难得云锦衣裳不易裁寂寞西山双鬓雪独能永夜望三台

　　和罗养蒙见寄三首

　　君归旧隠得安居昼猎南山夜读书鸡唱窓间舞长剑马嘶花外驾轻车每逢二仲回青眼已辨千仙醉白鱼风致飘翛惊坐客相思不见独踟躇
　　词林文物早知名对客挥毫思不羣梁震每称前进士灞陵谁识旧将军清谈竹下霏晴雪匡坐松阴管白云见说主翁欢意洽酒酣长共夜论文
　　文章早岁愧卢前心死如灰不复然鱼目混真非易识骊珠出海事虚传飞鸣何敢分鸮凤枕潄惟应近石泉几度打头风雨恶碧桃红杏自年年

　　和黄用泰见别

　　双井词源疏派逺诸孙文采邈难攀芝兰晴日庭阶外花栁春风杖屦间白髪徃来愁客路青山归去掩柴闗却怪溪流离恨满寒声永夜响潺湲

　　石洞道中

　　天风萧萧吹布袍上山下山忘我劳江声忽随小桥转秋色不譲南山髙荒山■〈臼巿〉米水为碓悬崖取果人如猱茅檐老翁迎客笑畏途跋渉多贤豪

　　寄王进士【伏覩前乡贡进士王礼子让所刻长留天地间集辱收谬作厕其间心窃愧焉而误名为昂因笔寄意二首】

　　车葢归来鬓雪深将来髙兴托词林著书谷口云封屋吹笛山阳月满襟千古文章闗气运几人心力费光阴闲来朗诵长留集尚想西归问好音
　　老去羣书逐梦忘青灯白髪夜凄凉平时谁信班生策落日空懐陆氏庄天为国家生俊杰地居台阁盛文章鄙夫空谷逃名乆不谓人间有郭昂

　　寄赠皇厓坛刘炼师【坛下溪中出石白如水晶】

　　神仙宫馆近青冥紫翠峰峦开画屏日射水晶江石白云封琥珀岭松青虎司丹鼎知留诀鹤立瑶台聴说经相约安期今夕至灵封遥想满虚棂

　　闻桂林牡丹盛开

　　台甃重归剪棘榛秾华自不负芳辰共承桂树九霄露已见吾家六代人腻粉露寒初试晓醉红云暖欲娇春遥知宾客多欢赏谁在题诗笔有神

　　寄刘囦

　　自从南国息干戈江海闻君得意多骑马春回桃叶渡吹箫夜和竹枝歌离愁雁信云千里老境渔舟雨一蓑大药无资长卧病东溪何日得重过

　　哀杨和吉

　　重到西亭泪自埀更从何处共襟期看花马上春云散种栁门前秋雨悲仙客已闻遗橘井故侯犹待馆罗池茫茫天壌名长在赖有滦京百咏诗

　　病目寄宋时举

　　丁丁伐木最关情病起秋风畏客程隔雾看花生眼缬誓天止酒闭愁城荒村茅屋白烟起落日枫林红叶明青壁丹崖长在望竛竮瘦影独心惊

　　寄李少府

　　学仙不向呉门去百丈诗坛主旧盟白雪寒添巾下满采云晴绕笔间生香分芸草茅斋小梦入梅花纸帐清竹下每闻宾客满我来何日酒同倾

　　壬子八月余病目至十月剧甚因掩半验明则右者已盲因自笑戊申岁右耳病聋庚戌右脚患软痛今右目又丧于朝家为半丁不求废而自废矣强赋短句写寄中和及仲简

　　自从白髪病侵寻涉世方知忧患深吹面尘沙须眯目求名文字少灰心旧书尽卖惟留劔好酒能除遽学琴樗散独存天所赐从今肆志卧云林

　　耒阳郭方中云先世自麻冈分派尝仕前朝今遁迹■〈亩犬〉畆至征诗余以同志歌以赠之

　　老我还山始学耕鉏犁不辨畆纵横坐分午饷田乌狎预卜年登野鸟鸣训子但求名姓识输官宁使斗升赢闻君亦作归休计好是吾家旧弟兄

　　癸丑首正

　　雨丝寒织暮江烟春酒杯深琥珀鲜盲废倦题新甲子醉来谩说旧山川贞元朝士今谁在东郭先生每自怜药物酒钱偿欲报惟逋诗债到新年

　　寄周文瞻主事

　　天柱峯前松十寻闻君结屋最幽深钓鱼溪动云生屦放鹤风髙秋满林薤叶篆从儿学写松花酒待客同斟愁余白髪长相忆夜雨青灯空苦心

　　寄宋时举

　　解劔赠君意不难劔光飞射斗牛间文章声价谁能好风月襟期君最闲云暖凤和箫管响雨晴龙护珍珠还崆峒原是神仙境万丈丹梯不可攀

　　和荅彭中和

　　羞涩空嚢结客难何人双璧立谈间每瞻云鹤知君到却羡沙鸥似我闲携酒溪山思共徃卷帘风雨又空还才名能下陈蕃榻宁许他人得再攀

　　暮春过罗伯源次韵

　　栁丝烟暖绕溪梁四望园亭尽向阳雨过半篙新水緑风回两袖落花香帘通香篆晴光转窻隠碁声昼漏长公子闲情最潇洒何时杖屦得徜徉

　　李竹简徃清江乆而不归因讽以寄

　　扁舟四月下清江江水鱼沈江路长岂是信陵忘魏国自縁朱邑爱桐乡烟中苍树官桥晚雨外红莲水槛凉惆怅诸公频问信秋风渐次到秋堂

　　同王志元赋戴存节秋圃堂

　　君家旧屋我曽到秋圃新堂今始闻种菊编篱乗细雨携琴移席候晴云无钱陶令懐清节衣锦韩公树大勲碑记好邀刘处士细论出处着髙文

　　谌堂赏菊

　　绕庭种菊色斓斑想见陶家得此难大白开黄原不俗浅红映紫两相欢微风香动秋容净清雾丛深晓气寒赖有山翁家酿熟花前子细共君看

　　和荅坐客

　　簪花不惜鬓毛斑独惜花前得意难风雨白衣怜客乆江山彩笔奉君欢蛾眉拥雪玉人暖仙掌擎秋金狄寒是处西风着颜色未应长向故园看

　　春日有懐彭中和李仲简

　　老懐乆欲谢青春春到惟添白髪新对酒不辞今日醉看花却忆去年人自知降汉终归蜀谁激连衡逺入秦遥想思乡情更苦不应连夜梦君频

　　和荅彭中和

　　长向春山数别期春花次苐报君知舟回剡曲縁何事剑合延津在几时庭院暖风花气入池塘微雨鸟声低瓮头酒熟邀谁共惆怅归云独柱颐

　　和周子深

　　积雨空斋伤客心晓云初散暮云阴荼■〈艹縻〉池上香沈水杜宇烟中愁满林司马倦逰劳逺梦休文多病废新吟遥知胜地登临好酒量如今几浅深

　　赠医士刘良孟

　　移家乆住大江隈种徳堂深酒满杯秋雨一林芝草长春风千树杏花开虎收新谷岩前卧龙捧竒方海上来嗟我素髭无染法若为携手访蓬莱

　　送别陈玉章南游

　　文教重看被海湄发船挝鼓晓光迟黄茅瘴满飞南雪庾岭梅开到北枝海舶得鱼频贳酒人家见竹遍题诗好懐更约归来早花栁东风二月时

　　二十六日晴过谌塘

　　布袍稍觉晓寒轻晴色偏饶双眼明山径黄泥攒虎迹寺门苍树挂猿声重来谁与同心胆老去惟思避姓名枯栁桥西曽识面独回青眼逺相迎

　　哭周子谅员外

　　士林憔悴泣相逢此语縁君意万重蕙帐秋风鸣老鹤墨池春水化飞龙遥知台省文章好不似山林意味浓重到沧江洲上路野烟荒草暗行踪

　　池上亭

　　好是君家池上亭绕池芳草乱青青山童种菊开花径水鸟窥鱼下栁汀诗句有时吟不尽酒杯连日醉无醒緑阴添得黄鹂语六曲银屏和泪听

　　感寓

　　车马门前乆絶踪柴闗长借白云封人情翻覆殊无赖心事依违遂渐慵恩怨一时弥子马似真千古叶公龙春花総被春风误老去山中始种松

　　闻宋竹坡求剪红罗花

　　丛丛红紫锦成窠春色遥怜满竹坡得酒谩能歌白纻看花犹爱剪红罗根分后土氷霜晚润浥中天雨露多好待春回寒谷早迟君花外共长哦

　　丙辰元日

　　岁日相逢两丙辰把杯又属丙辰人形容老丑乡邻怪居止疎慵鱼鸟亲竹马小儿如昨日梅花老屋羡长春诸孙催写桃符板病眼孤瞠得句新

　　介坡诗为郭彦文赋

　　北山东下势陂陀中有髙人住介坡池浸暖红花弄影窓涵湿翠竹成科心如铁石偏能赋劔倚崆峒祗自歌清莭百年氷雪苦重逢徐邈问如何

　　挽清江刘中修

　　奋笔清江追二刘奈何埀老入西州儿痴竟累张彝死母老谁为禹锡谋风雨魂归金石晚江山恨满玉闗秋词林顿尔成憔悴目送飞云双泪流

　　送别欧阳奎访安龙兴兼柬胡湜

　　明日开帆过豫章交亲满眼総难忘旧闻太守尊徐穉今见诸公说郑庄雨映红莲湖水净云连苍树楚山长省郎若到逢胡湜为觅乡书寄数行

　　和袁方茂才秋夜宴集

　　下马阶除问锦帏罗衣花白缕金围月明湖水龙吟细云度吴山雁到稀杨栁舞低牙板促木犀香满羽觞飞袁郎自是风流客旧约秦台愿不违

　　奉寄欧阳文周

　　楚楚才华最忆君春山胜事逺相闻折花林动飞红雨洗砚池虚散紫云到处能吟诗满轴逢谁不说思超羣山中旧约应能到定与论文到夜分

　　圣节

　　天门曙色晓炉烟宫锦春花簇采旃日月龙章居北极云霄凤吹奏钧天献桃王母颜如玉承露金人骨欲仙遥想蓬莱移仗入侍臣应奏白云篇

　　静思集巻九

　　●钦定四库全书

　　静思集巻十

　　（元）郭钰 撰

　　○五言长律

　　挽李心原征士

　　时清多士奋道屈哲人嗟伊昔敷文治如君实国华衣冠倾望族文字撷天葩蓟阙驱车逺吴山倚劔斜诸生亲教授前辈倍笼笯鹗表誊乌府薪歌载鹿车苦心抱冰蘖髙兴托烟霞老景期如蔗中原乱似麻汉官思再覩周翣去难遮夜怨云巢鹤寒啼宰树鸦诸公纷诔笔贱子忝通家洒泪桐江上悲风咽暮笳

　　○七言长律

　　袁寅亮读书深山万木之中以避暑文瞻为赋长句因次韵以寄

　　独向阴崖结构牢一时文采擅风骚云间见客疑犹浅山下人行望始髙苍树窥巢驯鹳鹊翠藤结蔓挂猿猱遥知髙卧多标致何问长斋代骨毛洗耳未应徒见许攒眉但恐不容陶山僧进谒多题竹野老相过或献桃绵蕝暂陈存故事棘闱严备逺周遭凿平嵓罅安书籍扫集松花醸酒醪醉后赋诗题石壁兴来送客钓江皋苏门傲睨惟闻啸康乐登临岂惮劳余雨傍松延薜荔晚凉疏水灌蒲萄明朝使者求颜阖只此山中不用逃

　　○五言絶句

　　候吴植不至

　　相期林下宿呼童扫苍苔苍苔看又合美人殊不来

　　题分宜县桥

　　云从溪北生雨过溪南响溪上蓑笠翁倚阑看水长

　　日午

　　日午芳园归欣然问主妇瓮头酒如何杏花开满树

　　茅屋

　　茅屋南山下细雨桃花谢清晨起梳头邻家作春社

　　漫兴

　　春寒闭春合酒醒春衫薄春去积春愁杏花雨中落

　　八月二十四日

　　鹊声喧晓庭扫门独延伫误喜故人来竹篱堕腐鼠

　　春日过山家

　　帘外燕交飞天涯人未归大儿新上学白纻自裁衣

　　重到山家

　　细雨长茶芽东风吹栁花行人今日到先自补窗纱

　　山翁劝酒

　　山翁劝我酒共指池上栁昨日东家春今日西家有

　　题龙旗墨梅

　　孤标开墨沼劲气入霜毫谢庭春色好玉树两相髙

　　二月十七夜梦为人作墨兰

　　石阑瞰虚碧满院兰花开揽衣起结佩匡坐待君来

　　吴姬别思

　　霜月五更残如何去又还误簪钗凤小落在枕屛间

　　读史四首

　　六国中深机三山使未归辒辌车上梦受用鲍鱼肥
　　险语廹飞霆将军惊落箸明朝卖履人泪洒西陵树
　　将军方跋扈几人愿执鞭啼妆晓相对却为秦宫妍
　　恂恂谢玄微侃侃宋窦仪承家与谋国不竞真吾师

　　宿鳌溪

　　投宿南山中惊魂带余怖忽闻鼙鼓声夜壑松风度

　　大州晓发

　　日髙啼鸟散江转断云遮向客说残梦昨宵曽到家

　　○七言絶句

　　题春江送别圗

　　君上孤舟妾上楼望中烟雨意中愁江波若会离情苦一夜东风水倒流

　　八月初三夜对月

　　蛾眉斜剪银光薄捣碎玄霜不成药琼楼夜锁秋沉沉一枕天风桂花落

　　四时词【春夏秋冬四首】

　　暖云飞扑玉骢归帘卷香风酒力微夜坐乆怜明月好细铺花影绣罗衣
　　日射嫣红安石榴波涵空翠木兰舟美人调笑渡江去半榻栁风碁不收
　　鹤认琪花欲下迟蓬莱仙客遣催诗情深写到相思处秋露芙蓉开满池
　　疎林晴旭散啼鸦髙阁朱帘窣地遮为问王孙归也未玉梅开到北枝花

　　访龙长史不遇

　　鹦鹉窗深锁翠寒松花不扫紫苔干自将名姓题修竹延桂楼前第五竿

　　花前【次首无题】

　　花前曽共饮离尊青鸟西归减旧恩双陆细敲红日落茶烟隔竹不开门
　　唾茸残碧枕屏低香散银篝翠雾迷只恐来宵春梦断误他明月到窗西

　　题安成戴观所藏崔徽圗

　　彩笔经营苦未工臙脂洗尽泪痕红镜中已少真颜色何待他年认巻中

　　和王仪赠别

　　一曲秦筝春酒浓暖云轻扑翠鬟松玉骢千里闗门晓鶗鴂数声烟树重

　　别阮士瞻

　　豆蔲春梢着小花玉人憔悴掩琵琶阮郎病起心情减半榻松风自煮茶

　　题纨扇赠马文学

　　好风吹雨过横塘百尺芙蓉水槛凉封事草成秋满榻坐停纨扇爱花香

　　水东独行

　　独行山径桐花落忽渡板桥溪水浑残日背人低逺树断云裹雨入前村

　　和宋五见寄

　　苦辞樽酒不同倾流水浮萍复有情今日江南望江北緑阴如雨鹁鸠鸣

　　寻人不遇

　　早望云林意欲倾独回江路鸟空鸣山童去后始知悔追客桥西问姓名

　　题扇二首

　　栁树晴虹隠画桥藕花微雨过归桡波光倒蘸红楼影照见佳人弄玉箫
　　茅亭一个竹编篱水鸟数声风满池吹面荷花微醉醒雪罗小扇坐题诗

　　春夜

　　香雾满帘风不到花阴铺地月斜明春寒策策春宵短又听邻鸡第一声

　　题访戴圗

　　雪月尊前足笑歌到门何事不相过情知离合皆天意只恐重来白髪多

　　宜春赠别

　　微茫烟浪浦帆开一曲琵琶泪满腮江水不如潮水好送人东去复西来

　　辛夘闻徐州警报

　　塞河诏下选丁男明日彭城野战酣愁杀翰林欧学士白头骑马望江南

　　题庐陵义士罗明逺传后

　　淮海风回战血腥青原不改旧时青中朝将士论功赏譲与江南一白丁

　　题分宜县楼二首【十一月初八日楚金败绩余被拘于分宜因有此诗冦中有谈刘沔阳之事甚悉且亦以为口实】

　　扑遫官曹论是非不知把钓老渔矶沔阳太守文章伯卖卜城南竟不归
　　独宿江城梦故园一襟尘土满啼痕老亲不想痴儿在剪纸应招客路魂

　　题梁使君太洲营

　　画船挝鼓大江中两■〈山厈〉旌旗猎晓风一点鴐鹅云外落将军初试赐来弓

　　怨别

　　病起银屏满药尘夜窗愁絶月窥人寒灯不作双花喜罗帕啼痕点点匀

　　独行山中

　　七歩潜行五步回路通溪曲满蒿莱青袍白马谁家子又向松阴喝道来

　　宿桐江野人家

　　松眀火尽掩柴扃月影疎疎透短棂一枕秋风凉夜好可怜独向客中听

　　城望

　　鼓角城头落照悬客愁愁似五年前遥怜小弟携家逺一点飞云望眼穿

　　发家信

　　寒砚敲氷带泪磨故园消息近如何老妻不信愁深浅归日应怜白髪多

　　二月十三日

　　花阴转午鹊声喧忽忆庭闱捧寿尊乱后附书曽到否也应赊酒共温存

　　春夜

　　路入故园知几程小楼帘卷月斜明梦中不记遭兵火犹在海棠花下行

　　青梅词

　　青青梅子故园春嚼破微酸带浅颦谁信梢头如豆小意中消息乆懐仁

　　章台怨

　　栁绕章台万缕金春风送别最伤心如今莫问长条尽并与章台无处寻

　　清明日过罗伯刚别业

　　梨花满院读书声竹马儿童自送迎共说东风吹雨散山翁今日作清明

　　访罗仁逹不遇留题楼壁二首

　　一径松风导入山老懐愿托白云闲白云飞去他山宿日暮雨来愁倚阑
　　翠压山楼积雨余花间酒暖煑溪鱼提壶劝酒且须饮头白如今少著书

　　和宋五别后见寄

　　误将鹦鹉教诗成每到人来唤姓名从此西园踪迹少万丝烟栁锁春晴

　　寄赠龙兴诸寓公四首

　　旧着羣书费苦寻云山回首负初心归舟重到临江驿玉笥山前芳草深
　　抽毫史馆会鸣珂老去光阴又几何苏武不縁持节苦胡姬啸子媿人多
　　孺子祠前湖水东几回清夜梦吴公白云何事他山去不管长封紫极宫
　　落日凭楼满眼愁征帆无数下江州凭谁为访渊明宅细采秋英荐李侯

　　二月十七日有感

　　花匝疎篁水遶门几回扶月醉西园青灯昨夜挑残雨空认春衫补旧痕

　　偶兴

　　髙栁着花悬紫烟归舟离恨满晴川六年杜牧伤迟暮况复如今二十年

　　清昼

　　雀翻翠筱接飞虫雨定游丝褪落红渐老心情添懒慢题诗多在緑阴中

　　感春二絶时馆人在狱

　　萋萋芳草旧亭台燕子衔愁逐处来春酒瓮头今日熟桃花一树雨中开
　　干谒伤懐去路穷鲸飞蛟舞楚江风家书写到平安字始信吾师塞上翁

　　凉夜

　　竹外凉风留晚坐惊断蛩声山叶堕天河何处是双星新月纎纎碧云破

　　重题石洞

　　不筭归程筭去程茫茫世事自伤情小楼昨夜不成寐饱听松风与水声

　　同周雪江题刘氏贞女诗巻

　　百年节义仗贤豪一死翻怜女子髙不敢长歌题巻上转喉恐犯旧官曹

　　洞口人家

　　松树回环四五家机梭长日响咿哑西风裹得臙脂色偏与篱东木槿花

　　和周子谅见寄二首

　　白露斜飞秋满堂微寒先结鬓边霜可怜枯折山园竹犹自虚心待凤凰
　　江上晴波动碧虚栁汀花坞抱村居男儿不佩黄金印罢钓归来只读书

　　秋浦晚归

　　芙蓉开后涉波频落日回舟独怆神鸥鸟几回相见熟故穿菱叶避归人

　　对月寄友人

　　相逢是处月婵娟愿托襟期共百年谙尽人间离别苦始知月白不长圎

　　重经旅馆

　　交情如漆总难凭徃事寻思白髪增门掩蟏蛸尘满壁向来曽顿读书灯

　　小楼

　　梦飞不到越溪头空想鸳鸯戏彩舟昨夜小楼清似水雨声添足十分愁

　　春暮饮田家

　　牡丹芍药委苍苔风挟余香去复来二十四番都过尽一樽独对菜花开

　　四月十五夜对月感旧

　　早年踪迹水萍浮埀老飘流未得休今夕人情今夕酒旧时月色旧时愁

　　妾薄命

　　孤鸾窥镜剪情縁泪血沾襟十五年谁信旧时歌舞伴相逢犹自妬婵姢

　　四月十五日江上独行因思去两年忧患之日感恨次旧韵

　　投石沧浪竟不浮云林自合早归休渔舟点点前江去载尽斜阳不载愁

　　六月二十九日观雨

　　青山山下是吾庐六月邱园草尽枯凭仗西风吹雨去官田今岁又添租

　　题墨菊

　　老圃风霜许见亲縁谁尽改旧精神渊明不为陈玄在怨杀元规扇外尘

　　收边季徳书

　　门外蓬蒿一丈余病贫无怪故人疎午窗独领松风坐细读边郎寄逺书

　　醉后重题西云亭

　　剪茅盖屋竹编篱浅白深黄万菊枝云气不烦将雨至西云老子正题诗

　　题卞与善梅花圗

　　骑驴灞桥乌帽侧千里相思玉堂客夜窗酒醒月窥人一掬精神炯如雪

　　题王楚善梅二首

　　百年孤干长苔衣数点寒花映竹扉昨夜东风消息到主人扶醉月中归
　　江云欲雪角声哀冷蕊商量开未开记得玉堂挥采笔万花晴昊照深杯

　　题龙旗梅

　　砚氷敲碎碧云残蜂蝶无飞花意闲记得共寻林处士嫩寒清晓到孤山

　　桃花坞

　　蝶飞蜂遶野桃花香散墙西卖酒家渔棹误随流水逺一庭红雨夕阳斜

　　题邹自春石屏巫山圗

　　一片屏间十二峰阳台去路有无中半窗香雾笼寒玉犹似行云到楚宫

　　和金守正题墨蒲图

　　马乳垂埀白露漙瘦藤斜舞月光寒凉州万斛寻常醉回首西风纸上看

　　题钟馗

　　老臣骨朽恋君王白眼孤瞠虚耗忙不惜锦■〈衤朋〉儿睡暖谁人更问绣香嚢

　　晚秋过丁朂

　　竹外涓涓流水长读书声歇闭山房西园蜂蝶东园去黄菊数枝髙出墙

　　题罗秀宾瑞粟圗

　　粟分五穂效祯祥不敢移根献庙堂圣主得贤为上瑞画圗聊付子孙藏

　　壬子正月雪中自从侄九畹家归

　　担簦山路挟余酲急霰琮琤逺送迎絶胜泛舟湖上月琵琶一曲杂秦筝

　　春日

　　花气熏晴春昼长一池水影舞回廊好风赚得松醪熟开遍数枝山海棠

　　寄邹自春

　　楼间美酒满银壶楼外好山开画圗上学郎君书早读丁寜汲水灌菖蒲

　　闰十一月朔日山路见梅

　　蓓蕾微传春信真几回梦想玉精神不知月落参横处犹有孤眠惆怅人

　　乙巳年余避地彭老家还再过之倐尔十年而人改物换可感者多矣因赋

　　旧题尘暗小楼间花鸟庭空白日闲鸟自不鸣花自落客愁何得不相闗

　　赠别

　　醉挽征衫折栁枝栁花飞处不胜悲东风过后西风起待得青条又几时

　　闺怨

　　妆台尘暗锁愁眉瘦倚东风似栁枝又恐侍儿催问药只言蚕早叶归迟

　　春夜饮

　　蜡光红射酒杯霞夜乆窗虚月透纱诗笔醉拈如有助暖风吹动瑞香花

　　道逢陈玉章

　　山色川光作雨晴花阴满地啭黄莺去年酒伴今何在邂逅陈郎笑独行

　　江望

　　尽把离愁种驿亭春风吹入草青青伤心为问行舟客东过清江停不停

　　三月初五日偶题

　　娇鸟笼中晒緑衣雄鸣髙树不思归去年寒食今年梦曽向西楼共学飞

　　山家少憩

　　松下苍苔扫复生笼中娇鸟寂无声东风几度传花信偏遇春阴不遇晴

　　题李次晦邹疡医诗巻

　　飒飒秋风落叶深辘轳寒甃带哀音李侯疮癣君能疗老我柴门独捧心

　　春日忆萧韶二首

　　云归长宿北山头误逐东风过小楼带得旧时蕉叶雨数声敲碎客中愁
　　飞飞燕子楚天涯华屋春秾不似家遥想日长吟思苦独看红杏落残花

　　寄逺

　　万点飞花风外过红埋泥土白随波闲愁散与伤春客君在江南想独多

　　感事二首

　　雨过汀沙失旧痕春寒鹦鹉闷无言杨花春水成萍叶踪迹犹难到故园
　　依稀旧馆緑杨舟不见羣鸥见水流白髪青灯孤负尽至今犹自替人愁

　　上巳日与周公明经萧韶读书处

　　四海交游老尽非如君年少又相违申眀亭下烟花暝惟有泉流送客归

　　春日过山家题罗帕

　　氷丝缕缕系深恩青鸟飞来毎断魂留得蔷薇香易灭只从灯下认啼痕

　　无题

　　游丝风暖飐飞花窈窕箫声隔采霞毕竟神仙难换骨自分丹火煑胡麻

　　有感寄宋五二首

　　春夜清浓梦觉空烂柯不省遇仙童人间翻手恩成怨无怪襄王忆梦中
　　画楼烟暖杏花晴罗绮春娇按玉笙水调未成翻越调枉劳书信问莺莺

　　和萧伯章春夜倚楼

　　云度松梢月半阴悬崖倒挂白猿吟倚楼数遍伤心事风雨故园春草深

　　寄欧阳文周

　　芳草春烟鎻故庐泊舟南浦近何如客嚢共诉黄金尽欲问平安但寄书

　　题石壁

　　石壁题诗剜翠苔感时伤别壮心摧沈园记得前生到酒散花阴月满台

　　○六言絶句

　　题掀蓬圗

　　疎蕊淡笼斜月横梢低照寒流清意是谁领略除非访戴王猷

　　候吴植立不至

　　卷帘春睡初足上马午阴半斜人别断烟疎栁鸟啼残雨落花

　　○词

　　摸鱼儿【和彭中和双头菊】

　　压秋香并肩如舞情縁天似相许结根自是孤髙者何乃含娇凝竚似秦女乗鸾仙袂凌风举精神清楚便带绾重金环连迭胜心事自相语　情深处此事人间最苦多少蝶来蜂去苹婆茎命同生死尚恐翻云覆雨休折与筭太液芙蓉不到人间覩伤今懐古想墙里笑声池西流水红叶漫题句

　　○铭

　　席门铭

　　剪秸编茅髙揭为门独当一面出入道存虽枢机之不宻而经纬之有伦虽阖辟之不时而巻舒之由人隔风埃其昼静敌氷雪而春温吾常启瓮牖敞蓬轩击土鼔斟洼樽对老亲而起舞披百结之悬鹑亦不知玉堂之为贵绣闼之足云也百年逆旅睥睨乾坤怱长者之过我遂一笑而忘言

　　静思集巻十
