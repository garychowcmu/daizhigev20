赤嵌集


蒋序
张序
卷一乙酉
卷二丙戌
卷三丁亥
卷四戊子
书赤嵌集后
 　 
 

蒋序

　　诗之为道难言矣。非独作诗难，即读诗亦难。余非诗人也，而喜读诗。忆自总角之年，窃览前人诗集，而于昌黎之奇堀、长公之豪宕，谓其笔力才气诚足千古，然非后人所宜学。继而读晚近之诗，心折于两公，始知其本自风骚、出入汉魏，固非浅近卑靡者之所能学也。因益涵泳咀寻，朝濡夕染，如见两公之为人而得其诗之妙。其间岭海诸作，奥博奇畅，尤流连不能舍。意者人与地相值，其灵秀有互相发者欤！

　　今读孙子赤嵌集四卷，为文三百有六十篇，多官台湾时所作；标新领异，得未曾有。夫台湾一郡之越在闽海也，赖圣天子威灵神武，辟鸿蒙未启之天地，收职方未隶之版图。诗人所至，阅历岁时，目览耳闻，皆归篇什，使其山川、人物、饮食、方隅以及草木、禽鱼无不吐其灵异而发其光华。仰见我朝之功德炳炳烺烺，涵盖于日出之乡、昭垂于经史之外，呜乎盛矣！

　　孙子虽不世才，亦资天地自然之感触，台湾胜事，待以表章。而当日潮州、惠州犹在疆域之内，向使起两公于今日，置两公于海外，其才情之奔放，当亦不过如是而已矣。假令孙子早入中秘，容与鸾坡，鼓吹休明，岂乏惊人之句，顾安能令读者之骇心动魄、徃复低徊、骎骎乎与韩、苏两公较短絜长如是？是孙子今日之得有是诗，则孙子之幸也！余今日之得读是诗，则亦余之幸也夫！

　　岁在屠维亦奋若季秋下浣，虞山友人雨亭蒋陈锡撰。  
　 
张序

　　赤嵌集者，湘南使君宦台湾而作；其地有赤嵌城，因取以名集。夫台湾孤悬岛屿，原在禹贡职方之外，历代声教所不及。明季天启间，始有倭奴、荷兰屯处，商贩颇聚。继为郑成功遁踞，流亡渐集。数十年来，不过为群盗逋逃之薮。及康熙二十二年，乃入版图。针路万里，计程以更。凡山川、风俗、民物皆典策所未载，前圣所未闻。岁己丑，使君来守东郡，出是集命实校阅，恍如乘风破浪，越澎湖、渡鹿耳，睹乍辟之乾坤，耳目为之一新，不祇可以侈一统无外之胜，抑以广天下后世之闻见，使之多识鸟、兽、草、木之名也。然风雅所咏，如鸠、鹊、麟、麇以及细草、夭虫，不过十五国之土产，人得而知，非若集中之蕃草、黎花、海鸟、蛮兽，率尔雅、山海经所遗，管夷吾、张茂先之所问而失对者也。因悟作诗之道，每以所遇进，其得之游览之助者正自不少。

　　实初读使君华岳诸什，清寒奇峭，已叹为诗中绝境。再读片石园稿，巉刻之中，加以苍老，殆又进一境。今读兹集，字字天风吹来，无迹可寻，不知是何境界也。且其诗咏山川则指示要害，咏风俗则意在移易，咏民物则志弘胞与，诗歌而通于政事矣，此又作者之旨也。梁邹张实居撰。  
　 
卷一乙酉

　　除台湾郡丞，客以海图见遗，漫赋一篇寄诸同学

　　中原十五州，无地托我足。衔命荷兰国（台湾本荷兰地），峭帆截海腹。披兹瀛壖图，岛屿纷可瞩。回身指南斗，东西日月浴。飓风怒有声，骇浪堆篷幅。涤汔终古心，瀇瀁万里目。毫厘晰舟舆，稊米辨岩谷。道奔裸体人，市莽连云竹。览者睫生芒，闻之肌起粟。寄语平生亲，将毋尽一哭！

　　渔洋先生评：跌宕英奇，造物将以湘南此行补张融木华所不逮，非偶然也。

　　书怀二首

　　花事齐台歇，公田陆海荒。十年良巳倦，万里复相望（余令桓台、牧广汉凡十年）。彼岸浮鹏外，灵槎着日傍。梯航俱入贡，天尽岂他乡。

　　渔洋先生评：五六警策。

　　未到滋遐想，胷翻大海澜。望云为故国，见日是长安。书卷浮生事，妻拿夙世观。枯僧容我似，应荷主恩宽。

　　寄耀州牧陈二濂村（有序）

　　余与濂村同作吏西蜀，暇则诗酒盘桓，荣辱得失澹如也。兹予南渡海而濂村西入关，感秦、闽之间隔，不无慨焉！

　　分涂恰类罢叅僧，五斗奚由觅上乘？宾僰奇怀归祋祤，鱼蚕幻梦入鲲鹏。宦情应共诗情瘦，吾道难禁吏道能。四十八言离恨切，九回为置一条冰（余南行，濂村赠别诗凡四十八言）。

　　洛阳桥（原名万安，有蔡忠惠公落成双碑，纪舟楫维艰，父老募金鸠工姓名、年月、本末，文字甚古雅。后人因之，筑小石城于桥畔以避倭患，俗称洛阳，盖袭唐宣宗「大类吾洛阳」语耳。乃舆志亦载遗书海神故事，大为可哂；而碑版不及，岂忠惠反讳之耶？）

　　四十七门分雪浪，三千余尺驾虹梁。垒渊不道蒙神力，观海何曾似洛阳！鱼鸟逍遥倭鬼遁，轮蹄安稳孽龙僵。迎潮磊磊支危石，尚与渔家养蛎房。

　　渔洋先生评：纯以大气举之。

　　渡浯通支海

　　不毛绝塞几经年，又到文身海国边。帆挂逆风舟宛转，浪翻危屿岸流连。坐倾北苑先春露，卧展南菙第一篇。我与轻鸥同泛泛，未知何处是桑田。

　　望洋

　　望望残春生事微，金门、厦门多夕晖。乱山断处天应尽，一发穷时鸟不飞。潮汐东西游子路，嶕沙开阖水军威。奚囊万里复何有，未典年来两赐衣。

　　渔洋先生评：徐文长奇绝处。

　　守风厦门排闷

　　岛屿浮空天地青，舟人束手坐邮亭。风威豫识逡巡月，潮信真随长短星。

　　天留我作中原客，方便毋劳乞孟婆。不道乡关无觅处，望云何地着旁罗（时慈大人自西川买舟东下）！

　　心解天韬巨浪边，苏兰樵桂对茶烟。会寻鱼鸟逍遥理，先探阴晴捭阖篇。

　　茁地残山根干黑，黏天远海色光肥。长风十日无休息，不遣鶢鶋自在飞。

　　渔洋先生评：笔墨奇恣。

　　登舟

　　波水涔云片席张，情怀气味孰相当？美人一去投龙塞，猛士相将赴敌场。

　　乙酉三月十七夜渡海遇飓，天晓觅彭湖不得，回西北帆，屡濒于危，作歌以纪其事

　　羲和鞭日日已西，金门理檝乌鹊栖。满张云帆夜济海，天吴镇静无纤翳。东方蟾蜍照颜色，高低万顷黄琉璃。飞廉倏来海若怒，颓飙鼓锐喧鲸鲵。南箕簸扬北斗乱，马衔罔象随蛟犀。暴骇铿訇两耳裂，金甲格闘交鼓鼙。倒悬不解云动席，宛有异物来诃诋。伏艎僮仆呕欲死，胆汁沥尽孪腰脐。长夜漫漫半人鬼，舵楼一唱疑天鸡。阿班眩睫痿筋力，出海环珓频难稽（海舶内称望远者为阿班、舟师为出海）。不见彭湖见飞鸟，鸟飞已没山转迷。旁罗子午晷度错，陷身异域同酸嘶。况闻北嶕沙似铁，误尔触之为粉齑（彭湖山南有北嶕，下为铁板沙，济海之舟不见彭湖，则不敢南渡）！回帆北向岂得已，失所犹作中原泥。浪锋舂汉鹢首立，下漩涡臼高桅低。怒涛汹溅顶踵湿，悔不脱壳为凫，鹥！此事但蒙神鬼力，窅然大地真浮稊。翠华南幸公卿集，从臣旧识咸金闺。桂冠神武踪巳迈，愿乞骸骨还山溪。读书有儿织有妻，春■〈深，六代木〉烟雨把锄犁。

　　渔洋先生评：洞心駴目，字字挟海外风涛之气；恨坡公不及见之！

　　危舟得泊，晚饭书怀

　　大海狂澜惊转舵，金山到似解重围。此生不道有来日，欲徃何如成独归！麤粝儒餐初定痛，萧疏旅鬓忽知非。百年好是双行脚，梦绕湖山旧翠微。

　　渔洋先生评：皆从杜出。

　　海波夜动，焰如流火，天黑弥烂，亦奇观也

　　乱若春灯远度萤，坐看光怪满沧溟。天风吹却半边月，波水杳然无数星。是色是空迷住着，非仙非鬼照青荧（坡诗：湖光非鬼亦非仙）。夜珠十斛谁抛得，欲掬微闻龙气腥。

　　写怀

　　捧檄三时经万里，随身一剑与孤琴。沧溟笔墨鱼龙气，汗漫行藏鸿鹄心。日没云流天地断，山穷水弱岁时深。自今老去应无恨，阅尽他乡耐苦吟。

　　即事

　　片石山人身似萍，远随鸥鸟聚沙汀。海邦耳目多新获，岛市谈言各不聆。暮雨过时丛屿黑，春潮到处晓天青。一从止酒添霜鬓，枉向人间论醉醒。

　　渔洋先生评：第六句亦不减右丞。

　　黑水沟（有序）

　　大海洪波，实分顺逆；凡适他国，悉循势以行。惟台与厦藏岸七百里，号曰横洋；中有黑水沟，色如墨，曰黑洋，广百余里，惊涛鼎沸，势若连山，险冠诸海。或言顺流而东，则为弱水；虽无可考证，然自来浮去之舟，无一还者，盖亦有足信焉。

　　气势不容陈茂骂，犇腾难着谢安吟。十洲遍历横洋险，百谷同归弱水沈。黔浪隐樯天在臼，神光涌棹日当心。方知浑沌无终极，不省人间变古今。

　　渔洋先生评：险绝，又妙于典。

　　舟人言泛海不见飞鸟则渐至大洋，盖水禽陆栖也

　　天无鸿雁水无鸥，烟雨茫茫我即浮。已识功名如嚼蜡，逍遥偶逐大鹏游。

　　渔洋先生评：旷甚。

　　抵彭湖澳

　　孤岛如稊一苇航，情怀跋扈兴相羊。身随云鸟投清墈（洋少浅曰清水墈），夜鼓天风过黑徉（黑水沟称黑祥）。翠蠏、胎鱼堪入馔（海蠏翠色，沙鱼胎生），竹湾、花屿（俱彭湖山名）有飞觞。此间未是埋忧地，贯月浮查正渺茫。

　　抵台湾

　　八幅征帆落远空，苍龙衔烛晚波红。洲前竹树疑归后，天外云山似梦中。鹿耳荡缨分左路（鹿耳门港路纡■〈纟回〉，以英缚竹竿别深浅，名曰荡缨），鲲身沙线利南风（七屿相连名七鲲身，其尾有沙线，南风可泊）。书名纸尾知无补，着得诗筒与钓筒。

　　浪言矢志在澄清，博得天涯汗漫行。山势北盘乌鬼渡，潮声南吼赤嵌城。眼明象外三千界，肠转人间十二更（渡海以更纪程，自厦至台计十二更）。我与苏髯同不恨，兹游奇绝冠平生（苏句）。

　　渔洋先生评：兴会笔墨都不减坡，欲不为海外之游，胡可得也。

　　到官

　　室自扫除心便足，官闲隐窟竟何如！清严几砚浮生理，萧瑟房寮静者居。差待经营惟种竹，不烦筹度是浇书。天涯韵事应无缺，为避阳鱎懒钓鱼。

　　余自厦澳渡海，以藏书五簏寄榕城海舶中，抵台而书先至矣，检点无恙，率赋一诗

　　龙画螺书永不磨，沧溟其奈腐儒何！年来况味齑盐共，天外沈吟岁月多。萤火自今添熠耀，蠹鱼先我历风波。古人未死真堪友，痛哭相逢又啸歌！

　　渔洋先生评：即事便成佳话，千秋而下，想见胸次。

　　晓起漫成

　　百瓮余齑禄料贫，闲阶散步不沾尘。如哀如诉车音远，相唤相呼角语频（车轮脆薄，其音甚楚，市卖吹角，若相和然）。无影日翻沙燕乳，细香风袅树兰春。年来绝塞烽烟惯，博得沧洲耳目新。

　　晚眺

　　他乡莫望远，独立况黄昏。落日镕天海，归舟刺岛亹。鷾鸸无缓翦，鱼虎不空翻。此际忘机者，心情孰与论！

　　渔洋先生评：「落日镕天海」，百炼之句，正以偶然得之。

　　家人至，读安其大兄去秋自秦关病中所寄手书

　　中原遥隔水盈盈，一鴈南飞万里程。伏枕青门思白海，开缄秋信入春情。支离字遣龙蛇瘦，衰飒吟成风雨声。君自悔游余悔宦，总无长策不归耕。

　　答筱岫弟到榕城见寄

　　鹡鸰飞不到蛮天，万里艰难梦宛然（昨适梦见）。苏子真成遥海望，惠连果枉济江篇。喜欢道上催春鸟（忆去春蜀道同行），黯澹滩头下水船。留柳识韩俱浪语，浮名抛却是归年。

　　渔洋先生评：祇觉其笔酣墨饱之乐，不似柳子厚群峰剑铓但畏其苦也。

　　喜荔枝船到

　　落帆打鼓夕阳天，朱实离离载满船。不遣十年留白守，尽将三百买坡仙（用香山「十年结子」、东坡「日食三百」语）。

　　海南入夏困于炎蒸，阴晴不定，次园、任畦占验持胜，因次其语作歌调之

　　火山赤坂窑为烘，跕跕鸢乌堕水中。曰旸曰雨万夫命，两美握管窥苍穹。占晴用阳阳用九，雌霓气化招雄虹。丹蛇百尺吐光曜，十日并出扶桑红。请雨者卜戊申旦，引领屏翳鞭群童。臛蠵臑鳖酬海若，烝凫炙鸹天吴宫。依据周鞞骋雄辩，镌劖造物谈言工。勾芒司天搴赤羽，玄武奔属驰青骢。晞朝重轮暮重珥，星毕好雨箕好风。盲飙疠物肆憍蹇，黑气覆船沈闇瞢。肤寸祁祁不待族，九芒杲杲生于东。密云不雨理可测，阳爻化坎占惟通。流金烁石天所毒，倒井翻盆惊夏涷。两臂一脚齐鸟舞，袒身短鬼何顽凶。汗濡柱石蛟唇泾，焰赫焦烟鼍鼓■〈音共〉。萍叶始生鱼呴呴，蒺藜既菀虫薨薨。阵旋庭户奔马蚁，翅扑窗寮喧蠛蠓。老鹳鸣垤窥窟宅，拙鸠唤妇归房栊。鲁阳戈挥返三舍，夸父弃杖行当穷。栾巴噀酒火为灭，巫尫焚却终疲癃。轻身作牺兆桑祷，执法幽能谁汨鸿。我姑妄言君且听，儒术自守昭昭忠。羿彃解羽黩威武，娲炼上补贪天功。大光长世乐无极，三十六度休征蒙。大荒之外国穷发，瀛壖以南人洞胸。坐见雕题黑齿裔，肉人醢骨危其躬。农夫狼顾忧旱涝，尔独胡狃愚顽衷。吴牛喘月逴龙喜，物性诡谲良难同。为召黔雷解其说，答之天道犹张弓。

　　渔洋先生评：从天问出，故极奥衍。

　　咏荔枝二首

　　颇怪繁星谪软尘，筠笼将出故鲜新。味含鲜意空南国，姿近天然是美人。舟罽潜胎珠玓瓅，脂肤满绽玉精神。一时唤起狂奴兴，万事灰心渡海身。

　　不受盐欺与蜜侵，骚人新摘自沈吟。轻红照肉白凝齿，芳气袭魂寒沁心。笑后左车生小愠（山谷题杨妃病齿图，多食侧生，损其左车），望中飞骑更相寻。南杨麤丑北卢拙，回避頳珠出宝林。

　　芭蕉一绝

　　绩丝成葛薄如云，裁作鸾笺学右军。若使卷心无逸翠，不教修竹有弹文。

　　累日望荔枝船不到

　　一年笑口几时开，一日登台望几回。作底使风舟截海，峭帆谁更裹头来（海船欲疾，则加布帆于樯上，谓之裹头巾）。

　　最后买得荔枝，友人言味少逊，率成一绝

　　澹红衫子白罗裳，还是佳人倒晕妆。天与色香南渡海，醉中风味不寻常（土人谓味减曰醉）。

　　暑中书所历

　　羁愁岛屿倍关山，浮世何由驻好颜？日月总如行水上，晦明不似在人间。地能簸荡、沙能沸（岁屡地震），风最颠狂、雨最悭。填委簿书当溽暑，投荒偏未许投闲！

　　庭前树兰二株入夏两度盛开

　　清芬殊绝世，不与众芳同。香溢珠兰畹，黄先月桂丛。交枝深照席，一夏两温风。天意持相赠，怜余大海东。

　　咏三友花（土人称蕃茉莉，又称蕃栀子，或称叶上花）

　　争迎春色耐秋寒，开向人间岁月宽。嫩蕊澹烟笼木笔（蕊似木笔而小），细香清露滴银盘。绣成翠叶为纹巧（叶有文如绣），蒂并丛花当友看（一枝必三、四朵，若相友云）。日日呼童阶下扫，浓阴恰覆曲栏干。

　　野望

　　晓起望墟落，他乡幻转妍。露浓疑宿雨，沙暖出疏烟。蛮嶂光侵海，骤潮声在天。田田甘蔗绿，叶叶刺桐燃。分廨围丛竹，安禅就谷泉。徘徊问心迹，身世总萧然！

　　咏佛桑花（亦名扶桑）

　　烧空处处佛桑燃，寒暖花魂总放颠（四时常开）。大海东头当晓日，丹山脚下对晴烟。眼明五月朱榴火，泪溅一春红杜鹃。粉白嫩黄相映发，遥情将向洛阳天。

　　渔洋先生评：余使东粤欲作佛桑诗而未果，祇得二句云：「怀人二月小寒食，照眼一枝红佛桑」。见湘南诗，令我爽然自失！

　　夏旱

　　维南新辟地，惊鸟乍安枝。四面环穷海，千山踞岛夷。宦情聊复尔，天意竟何知！岂为忧寒饿，含情告雨师。

　　病后书怀寄筱岫

　　病余秋气总阴森，一卷庄骚苦竹杯。海日斜时潮水阔，山风起处瘴云深。偶从甘蔗逢佳境，忽见芭蕉赋卷心。消受短檠人静后，守宫轧轧草虫吟（蜥蜴能鸣，声大如雀）。

　　余性本澹泊，因喜茹斋，季弟筱岫以书来问：「不斋之日，亦复醉如泥否」？援笔答之

　　拓宇开疆着醉乡，心田种子未全荒。太常输我孤身好，泥饮清斋总不妨。

　　中秋夜对月

　　海阔偏宜月，天南不觉秋。自怜家尚在，甘与梦同游。香瘴潜浮桂（桂树满山，人触香则病，亦瘴也），狂潮欲上楼。一杯乡国酒（沽酒不可饮，海船多载惠泉），休为看花留。

　　送抑隅还西泠

　　黑白层洋两岸秋，天吴好为护归舟。心随一片南荒月，送到相思岭尽头。

　　西子湖边有旧居，黄逢橘柚白鲈鱼。吴山若见寒潮满，当是天南万里书。

　　祷雨篇

　　灵海濩渃天为关，回互中原乖百蛮。灶鼍窟外裸人国，当今神武威愚顽。命官分职列星宿，铁骑戈船肃侦堠。雕题大耳文蛇衣，更不肉人工战闘。鱼盐可贾沙可耕，蔗田千灶煎为饧。九轨车音杂哀角，市廛不减无诸城。旻天阳道黄尘起，时见旱龙升海底。天仓嘒嘒天稷暗，太微木入河无豕。摐金伐鼓声动山，嗟我卧病床帷间。官僚尘土事趋走，耆旧老瘦争追攀。狂夫大言满人口，剑逼丰隆雷在手。建坛十丈赤嵌边，维南有箕北有斗。蹶张武人生怒嗔，鞭挞头陀咒鬼神。焚巫暴尫古所戒，此岂有力回天津！扶杖强起对辽廓，池荷枯死芙蓉落。南方火云烧太清，片月悬弓气蒸灼。斯牲靡爱荐惟馨，圭璧既卒神莫听。祀山斩木诬百灵，及时省过户且扃。殓胔收骨平厥刑，怨怼骄蹇两不形。肥遗自死人自宁，周官荒政还当铭。

　　渔洋先生评：昌黎、玉川之间。

　　苦热行

　　丹蛇折鳞龙解角，扶桑曦驭腾东井。头痛山南天毒西，片月当中堕焦影。牵牛脱轭河汉枯，织女停梭空引颈。大鹏戢翼大鲲潜，洪从祖公醉不醒。欲乞玄霜飞雪丹，涤涤山川心冋冋。

　　食槟榔有感

　　竹节椶根自一丛，连林椰子判雌雄（槟榔不与椰树间栽，则花而不实）。醉醒饥饱浑无赖，未必于人有四功。

　　扶留藤脆香能久，古贲灰匀色更娇。人到称翁休更食，衰颜无处着红潮。

　　题昌谷诗集

　　金鸟侧脑玉蟾愁，九州岛如梦花含羞。凤鸟不鸣河图隐，陇西狂客多诛求。海狱清音在何许？皇娥泪滴潇湘渚！七字骚人万古魂，青天惆怅不能语。千年桃去王母嗟，龙醒守珠鲸护牙，毋乃乘云奏清角，苍梧崩剨如奔沙。手版霹雳字奇伟，白玉楼成上箕尾。天上高文不可见，须信顽山是书鬼。

　　视事三林出门辄雨

　　路拂平沙黄雾息，池生新水碧痕湾。天教不负飘零眼，洗出瀛南万点山。

　　渔洋先生评：好。

　　茄留社

　　自有蛮儿能汉语，谁言冠冕不相宜？叱牛带雨晚来急，解得沙田种芋时。

　　宿茅港

　　初行牛力短（仆从乘黄犊），野宿就烟萝。港水西流急，山云北向多。暮潮来艇子，深树出蛮歌。携得清风至，毋劳夜枕戈。

　　诸罗县即事

　　龟佛山前八掌（溪名）舒，雕题绝国展皇舆。木城新建烦酋长，官廨粗营似客居。北向彝巢环瘴海，西偏估舶就牛车。嗟余惯睹殊方俗，铅椠随身可自如。

　　山行书所见有感

　　白海照层峰，舒光二千里；蜃气化秋云，青霄澹如绮。道逢裸体人，惟识穷桑氏；穴山安尔宫，弋肉哺其子。圣人窜南乡，代有章句士。巨壑族龟龙，崇冈寿桐梓。均之造物心，讵曰难为理。

　　过他里雾

　　翠竹阴阴散犬羊，蛮儿结屋小如箱。年来不用愁兵马，海外青山尽大唐（番人称内地为唐）。

　　旧有唐人三两家，家家竹径自回斜，小堂盖瓦窗明纸，门外槟榔新作花。

　　渔洋先生评：二首竹枝风味，必传之作。

　　尾溪（水似无定河）

　　雕阴山下绥州道，擂紫骝冲无定河。水回沙走不敢立，停留顷刻身蹉跎。行到天南渡吼尾，涾■〈氵陁〉不啻重经过。自斗六门绕柴社，派分贯串东西螺。是时秋旱井泉涸，荡潏盘■〈污上皿下〉旋为涡。方春一雨鼋鼍舞，纵有班匠无轻艖。当年上马身手捷，银鞍不动根连柯；今乘笋舆仗人力，诸蕃火伴来奔波。蚪螭罔象竞擎捧，爬沙百脚工腾那。昔不动颜今股栗，织愁编臆纷干梭。平生作事耿奇气，履险弗惧心靡他。毋乃勇怯随年改，念此迸泪双滂陀！

　　渔洋先生评：得韩之气。 

　　西螺北行

　　秋阴近午喜妍和，绿野空明霁色多。云盖山低应到海，沙奔水乱各成河。蛮陬蠢蠢妻和子，舌语醒醒啸且歌。未解卜居何地好，略关形胜有干戈。

　　宿二林

　　雨歇天逾闇，风悲海欲来。荒涂欹独枕，残夜对空杯。庭燎栖鸡怪，场萁倦马哀。壮心无一寸，那更不成灰！

　　三林海上即事

　　天外何争半日停，暂将蜑室作邮亭。雾沈秋嶂晓风毒，雨过海滩云气鯹。万里浪边来视事，一条沙外去扬舲（此地铁沙一线，舟触之立败）。重阳节近休回首，那得登台醉不醒！

　　野宿马芝麟社，见新月有感

　　竹屋似禽笼，仰见初生魄。苦被天风吹，斜舒惨淡白。可惜好清光，天涯照孤客。谁将玉作钩，使我归无策。俄焉化明镜，依然大海隔。西堕东复升，不见身生翮。蟾蜍本无家，遂觉天路窄。怨怼我心讹，含情同脉脉！

　　过漪坞

　　嘉木十余里，阴森接蔚蓝。人稀多远趣，坐久有深耽。竹隐归云岫，花围定水潭。谁能为小簇，便面到江南。

　　大武郡登高

　　过海重行五百里，到山更上一层台。地留归路还非客，秋在中原不用哀。霜叶似花何处有，瘴云泼墨几时开？固应未落诗人手，判却鸿荒待后来。

　　渔洋先生评：豪放恰是海外文字。

　　大武观落日

　　落日海西界，一轮当我门。安知大武郡，见此好黄昏！

　　人定梦初觉，犹余一线红；不谙海上事，误道是天东。

　　山家

　　离海免闻潮簸荡，近山却避势巉岩。甘蕉运帚成羊角，露草如葱有鹿衔。农叱轻车虚两服，妇障大笠荷长镵。惟嫌竹笋无佳味，千亩胸中不解馋。

　　还过他里雾

　　林黑涧逾响，天青山更高。诸蕃能跽拜，前队肃弓刀。卧簟惟功狗（蕃人最珍猛犬），喧枝尽伯劳（林无他鸟，惟伯劳争击）。不因程计日，待猎看风毛。

　　题诸罗县馆室

　　醉上篮舆醒着鞭，似因行路谢尘缘。秋心远水清于梦，野兴孤云澹欲仙。客里逢迎随耳目，城中气味异山川。解龟应有为农日，愿受无人处一廛。

　　重阳日小憩茄冬社

　　竹翠山光扑面来，欲酬佳节在深杯。白衣那遣文身着，黄菊毋劳绝域开。已惯风多频落帽，不因乡远罢登台。漫言此地无鸿鴈，省却辽天一段哀。

　　铁线桥村市

　　聚落鱼盐市，通衢负贩居。潮头低窄港，桥背受轻车。伐蔗饭牛足，诛茅捾煅蛎余。青橙与霜橘，治苦代新蔬。

　　返署

　　十日山中咏采薇，万山回首尚依稀。满城鸟语秋多暖，小院兰香人独归。生硬吏胥铺印席，疏慵僮仆启书帷。开樽不道登临事，唱出新诗兴欲飞。

　　戏成示客

　　瀛南曾见几浮槎，望古多才似尚夸。文祭鳄鱼悲瘴岭，赋成鹏鸟哭长沙。一身绝国真逢鬼，万里沧溟浪忆家。最笑青衫白司马，九江便道是天涯。

　　筱岫饮所寄红毛酒尽，复以诗来索，答之

　　世上酒龙君独步，白波翻尽卷红澜。醉乡田地须多少，不爱中原想荷兰（即红彝国名）。

　　渔洋先生评：趣。

　　斋日书意

　　飞潜物性有升沈，乡入无何岁月深。起视秋云归视镜，昼观潮水夜观心。言敦宿好惟开卷，愿息尘机偶对琴。万事等闲成一笑，消磨不尽是哀吟。

　　望远

　　秋旻肃以默，片云何孤清。下证沧洲趣，万有归空明。南乡为北望，远视无近迎。坐我混茫间，疑合复疑倾。问心夫何如，欲状难为名。悔此一樽酒，临风登古城。

　　渔洋先评生：是唐人选诗，风格高妙。

　　感物候

　　客久澹无欲，无鹊非所望。断我近音信，无鴈成两伤。燕骄不肯蛰，仲冬来草堂。菊以玉为蕊，榴如琴有房。傍帷鸣蝘蜓，依户守蛈蟷。宵湥一叶堕，十月天微凉。寄言闺中子，毋念我衣裳。

　　飓风歌

　　九瀛怪事生微茫，瘴母含胎飓母长。虹篷出水势倾堕（断虹饮水，称为破篷，主风），云车翼日争回翔（云如车轮，主风）。须弥山下风轮张，狞悍熛怒天为盲。塕然于扶桑之木末，吞吐夫天池之巨洋。訇哮簸荡鼓神力，不崇朝而周回于裸人之绝国、黑齿之穷乡。■〈风劦〉■〈风孛〉颫■〈风夬〉无不有，一一堁堀尘飞扬。突如神兵交万马，崩若秦家天地瓦。■〈旋，风代方〉飍起中央，沙砾尽飘洒。鳌身赑屃拄坤轴，羲毂轩轩欲回輠。怒鲸张齿鹏奋飞，涸鳞陆死盐田肥。嗟哉！元龟入壳避武威，伏虫尽蹂蹸，植物将谁依，东门大鸟何时归！我闻山头盘石坠海水，夔鼓轰腾五百里。战舸连樯吹上山，乖龙罔象迫迁徙，万人牵之返于沚。呜乎海田幻化良如此！

　　又有麒麟之飓火为妖，■〈风屯〉■〈风屯〉惀惀如焚烧。黄发遗民一再见，阖门坚壁逃蒸熇。青青者黄、黄者黑，死海破块山枯焦。飞廉狂痴肆其虐，祝融表里夫谁要。帝天不下听，仰首空云霄；举笔用纪其事为长谣。

　　昨者估客归，为言落漈事（入溜为落漈）。遭此四面风，淜滂无由避。连山波合远埋空，涌嶂划开惊裂地。木龙冥郁叫幽泉（海船下用直木称为木龙，神实栖之，忽有异声，则云木龙叫，主凶），桅不胜帆柁出位。闪闪异物来告凶，鬼蝶千群下窥伺。赤蛇逆浪掉两头，白鸟掠人鼓双翅。天妃神杖椎老蛟，攘臂登樯叱魔祟（名马祖棍，可驱水怪）。事急矣、划水求仙，披发执箸虗摇船（法曰划水仙，颇验）。牛马其身蹄其手，口衔珠勒加鞍鞯。雷霆一震黄麻宣（飓闻雷则止），金鸡放赦天所怜。

　　扶欹尽仗六丁力，中原一发投苍烟。芒刺在背钳在口，自量归渡霜盈颠。为举一杯酹南斗，胡为乎职司喉舌而箕张其口？圣人御极不鸣条，噫此厉气焉能久！雄兮■〈此鸟〉兮理则均，强为区别楚人狃。花信何妨廿有四，扶摇不碍万盈九。动物神功齐雨旸，南风熏兮愠何有？愿箕察所好，刚柔用其中，戢威自艾安尔宫，三年不波，万国来同；吾将查乘贯月，历四荒八极、徜徉而东。

　　渔洋先生评：极天地之怪奇，陆浑山火之亚。  
　 
卷二丙戌

　　朔四日泛海赴安平镇

　　异国春回问鹿亹，风微浪静受朝暾。云屏列翠飞孤凤（山成凤形），烟镜浮花漾七鲲。古堠初依新树色，灵槎远赴碧天痕。未知铁骑戈船在，落落罛寮水面村（俗称渔家为罛寮）。

　　初春杂咏八首

　　春华上朝日，遥自扶桑来。温风穆以远，吹我兰蕙开。清芬谐夙好，庭户良悠哉！披襟向空啸，身世飘纤埃。朅来双飞燕，翩翻更徘徊。既酌不成醉，踯躅临高台。

　　独柳似连林，托根草堂下。崇柯总柔翠，婀娜亦飘洒。小鸟吟其巅，菙音共妍雅。高门傥相傍，权朱碧宜瓦。水缆沙棠舟，陆系紫骝马。风条曳笙竽，烟叶荫杯斝。伊何偃在兹，而当■〈焦鸟〉■〈卒鸟〉者？栖栖一亩宫，离思日盈把。

　　行春大海岸，心遥步已穷。洪涛奋日驭，天势出其中。兹游岂不壮，灵异如可通。令序感群动，瘴疠潜销融。连樯族芒柽，云席张条风。爰居翔且集，无为去鲁东。

　　不践沧溟外，焉知天宇宽！不逢绝域春，焉知远别难？一岛三千里，乖离更■〈攅，山代扌〉岏。鱼龙杂鸟兽，安得久盘桓。寒暄违本性，耳目怅新欢。三复飞蓬篇，根荄谁独完。

　　麋鹿在幽径，采山饲青刍。朝衔篱下花，暮饮槛边流。不知奚所思，几日鸣呦呦。野性乃家畜，顾瞻非匹俦。嗟我忘机客，尘网直误投。中原有亲故，恩断家亦浮。我坐尔当卧，我起尔来游。

　　人日天气清，生理荷深眷。樵客负薪归，中有桃花片；因风堕我前，蜂蝶远相恋。如何离本根，犹以色自衒？大都绝世姿，摧折亦婉变！试看西园中，千花乱如霰。为语飘零人，不得相轻贱。

　　皓魄起东溟，照我双白兔。玉衡灿已陈，金精濯寒素。此物安足希，如人多所务。深藏善营窟，阴狡计潜布。跧伏忽■〈犭联〉猭，东走复西顾。介雉何斑斑，触■〈冖八且，上中下〉宁不误。

　　估人迁涨海，遗我能言禽。夭桃上行喙，蔚蓝明毳襟。多此岂不贵，饶舌非所钦。粒食鲜香稻，笼置无黄金。扰以青铜镜，翻然喜同林。韬光灭虗影，低首似沈吟。沈吟欲谁语，可以证余心。于人隔九译，我其尔知音。

　　裸人丛笑篇

　　皇威慑海若，崩角革顽凶。昔从倭鬼役，今为王者农。酋长加以冠，族类裸其躬。震惊鞭挞威，嬉戏刀剑锋。台郎出守罗星宿，云是大唐王与公（南夷类称中国曰唐，官曰国公）。五十二区山百重（蕃社凡五十有二），南极蜈蜞（岭名）北鸡笼（山名）。浑沌不凿天年终。

　　卫鬤缦靡草，■〈髟上截捾〉髽如植竿。独竦兕荐立，两岐羱角端。不簪亦不弁，杂卉翼以翰。谓当祝发从瓯骆，尔胡不髡能自完。

　　渔洋先生评：刻画无盐。

　　凿囷贯竹皮，括轮象日月兮卫其身，圆景双担色若银（蕃有造为大耳者，幼钻囷，实以竹筒，自少至壮，渐大如盘，污以土粉，取肴观云）。我闻无肠之东聂耳国，趋走捧持犹捧珍，又云一耳为衾一为茵；非其苗裔强相效，呜乎坎德胡不辰！

　　渔洋先生评：诡异。

　　齿耳夫何以皓为？又奚取于渍汁而漆颐（雕题黑齿，非生而黑也，取草实染成，能除秽恶）？厉骨辟秽芳其脂，墨氏毋宁悲染丝！

　　倒悬覆脏，如絷絷羊。织竹为■〈瓜〉，约肚束肠。行犇登跃，食少力强。蜂壶猿臂，逐鹿逾冈。将刀断之，挽手上堂（稚蕃利走，身乃倒悬，以竹为■〈瓜〉，束腰使细，至婚时断去。又男女结婚不以礼，惟挽手告诸父母云尔）。为语楚宫休饿死，盍习此术媚其王？

　　短布无长缝，尚玄戒施缟。桶裠本陋制，不异蛮犵狫。狫蛮凿齿■其亲，尔蛮凿齿媾其姻；杂俗殊风仁不仁（南海犵蛮，幅布围下体，不施襞积，号曰桶裠；台蕃似之。又犵狫亲死凿二齿以赠永诀，蕃结婚凿二齿以订终身）！

　　管承鼻息扬箫音，筠亚齿隙调琴心。女儿别居椰子林，雄鸣雌和终凡禽（女长构屋独居，以鼻箫、口琴男女互相调和，久而意偕，乃告诸父母）。不顾邪娘回面哭，生男赘夫老而独（俗以婿为嗣，置所生不问）。但知生女耀门楣，高者为山下者谷。猫女腻新相闘妍（女多以猫名，幼曰腻新），醉歌跳舞惊鸿翩。酋长朝来易版籍，东家麻达西家仙（未婚名麻达，供力役；既婚名仙，纳饷税）。

　　接飞轶走，纵行横施。绣肌雕腋，勇者是仪。龟文蝉翼，蒙表贯肢。背屏鵰鹗，胸狞豹螭。跳脱臂焊，璎珞项披。蠢然身首犁■〈霝鬼〉尸。

　　海山宜鹿，依于朴樕。麌麌呦呦，群行野伏。诸蕃即之，长鈚劲箙。毒■〈犭册〉横噬，倍于杀戮。凭借商手赋公局，获车既倾壑有欲。■〈牛畺〉犇狧食何苦辛，直朵颐于刖蹄而剖腹（蕃虞鹿为输将，所获悉委社商，惟利蹄肠一饱而已）。

　　尔之生也，悬刀代弧；尔之壮也，畜犬为徒。柔筌以卧肉以脯，纵横猛气凌殷虞；奋狋■〈犬犬〉■〈犭力〉不可呼，争先奚翅当百夫。功多齿钝弃匪辜，日暮累累嗥路隅！

　　渔洋先生评：此蕃亦一句践也。

　　虎山可深入，傀儡难暂逢（有生蕃曰儡傀，踞大山中，见人则戮）。不竞人肉竞人首，歼首委肉于豝豵。惊禽飞，骇兽走，腰下血模糊，诸蕃起相寿！

　　崩泉下涧三尺波，女儿没水如群鹅。中官投药山之阿，至今仙气留云窝。生男洗涤意非它，无挛无靡无沈痾。他日纵浪有勋业，为鲸为鲤为蛟鼍（明太监王三保出使西洋，到赤嵌汲水，投御药于涧水中；至今蕃俗生儿即入水洗，谓有仙气）。

　　鼍鼓轰林人野哭，举尸焮炙昲以燠。蝇蚋不敢侵，蝼蚁漫相遂；埋骨无期雨颓屋，安置鬼牛与鬼鹿。鬼残日夜伤幽独（蕃死，鸣鼓而哭，火炙令干，露置屋中，屋倾而后掩所遗，皆称鬼物，无敢取者；号其妇为鬼残，众共弃之）！

　　金人窜伏来海滨（相传台蕃系金人遗种，避元居此），五世十世为天民。花开省识唐虞春，阡陌杂作如无人。披草戴笠，钳口合唇，道路以目，爰契天真。华人侮之嘿不嗔，秫粒如豆萁如薪（花开始树艺，不言不杀，及获乃发口）。

　　群嚼玉英粲，醽醁为氤氲，屏五齐三事而狄康不闻。准身准口量余粟，一榼一瓢万事足。蚩蚩者无怀古民，白刃酣交醒觳觫（蕃嗜饮，通计所食之余，悉以酿酒。其酿法则聚男妇嚼米，纳器为之，亦一奇也）。

　　渔洋先生评：右十五首可作裸人风土记，自为一书，与溪蛮丛笑并传。

　　春兴

　　春台花满赤嵌边，万里流光海市妍。鱼鸟之间游化国，图经以外问桑田。波吞广漠原无地，帆饱曾飔欲上天。自识浮踪真在梦，烟中着脚镜中旋。

　　霁晓空天散冷光，飓风三日断横洋。归营戍卒春逃瘴（南北澹水，瘴疠实甚，故于春夏撤舟师），阅世山翁夜咤霜（粤东咤雪，台地咤霜）。红刺桐花围郡邑（名刺桐城），碧篔筜笋拂沧浪（笋稍下垂）。流年冉冉无聊赖，枉有高歌学楚狂。

　　北阙南乡思不禁，抛将身事任浮沈。宦情老隔鲲鹏路，归梦遥逢睍睆音。槛外花光红露满，门前春气碧云深。忘机习静饶生意，叶叶甘蕉展故林。

　　万里浮云着眼轻，狂奴阅世太纵横。不耕不织夫何益，能啸能歌亦有情。醉后作诗招旧鬼，花时对月忆前生。市朝须信无长策，孰是逃名孰近名？

　　门有烟波屋有林，笥无华衮橐无金。芳春逸兴花同发，永夜遥情月共沈。鹦鹉螺前开笑口，蠹鱼编里问初心。散人乞得闲官职，天外应须着冷吟。

　　宜雨宜晴三月闲，朝登岛屿暮沙湾。嘘云睨日千金缕，腹海边天两碧环。林下学占争唤鸟（蕃人闻鸟语而知吉凶），槛边闲译最深山（台山无正名，都从彝语译出）。一生心折陶元亮，止酒篇从此际删。

　　渔洋先生评：颔联似杨升庵写难状之景，何其奇丽！

　　居赤嵌一载矣，计日有感

　　心迹经年两自嗤，一官寒瘦一编诗。踌躇生理流光速，展转归期去日迟。瘴气潜闻花放后，潮声盈听月明时。杜康功用真微妙，天地蜉蝣总不知。

　　暮春即事

　　枉羡青云切太虚，无端飞堕海东隅。风花露草春绵邈，瘴雨蛮烟梦有无。肉食纵横清兴少，簿书填委道心孤。缘何倔强羞言老，对镜偷闲镊白须。

　　哭安其大兄

　　姜被莱衣埙共箎，哲兄友道实兼师。九霄有露真鸿鹄，三代为珍属鼎彝。清兴尽令风月耗，奇怀端遣鬼神疑。梦回呜咽分襟地，犹是青门卧病时（秦关分手，遂成永别）！

　　肃雍家塾拟陈荀，与子连枝共一身。静念师中无长子，泛观海内失文人！构巢反哺双留恨，痛染悲岐两逼真。江左清流应气短，生刍一束泪沾巾！

　　大抵百年争一瞬，髯翁留得好仪形。德柔似惠堪为诔，言慎如金可勒铭。书鬼昔徒闻李贺，酒星今不认刘伶。反真须信为人苦，那向篇章咏鹡鸰！

　　望洋老泪痛人琴，万里悲风一寸心。堂上芳樽虚大雅，天边珠树断修林。卑官绝域原无恋，乡国泉台不可寻。拟作大招赓楚些，魂来海月已西沉。

　　赤嵌城

　　石楼盘百级，涌出似孤城。下岸临沧海，依然禾黍生。

　　安平镇城

　　危城映白沙，天与海为涯。日射千樯影，黄龙出浪花。

　　澄台

　　天光投白浪，山势尽苍烟。借问中原路，奔腾落日边。

　　七沙鲲

　　海天悬北斗，下照七鲲斜。阴火燃深夜，鱼龙自有家。

　　咏怀

　　泛滥安可涉，心遥目亦穷。去我终古居，洋洋至天东。天东本绝国，车书郁以同。荒服文蛇裔，开辟如鸿蒙。凤麟屡轶瑞，蛟鳄潜余凶。至德苟不昌，焉能变殊风？

　　营丘鄙秦楚，霸业不可留。牛山果足叹，当始于爽鸠。况兹瀛壖外，日南一荒洲。拥主思自固，焉能迓天庥？嗟哉神龙裔，远逐蛟鱼游。天地忽崩瓦，窜伏逃羁囚。一龙五蛇俱，蜕骨归山丘。海邦富族类，化为公与侯。今车覆古辙，徒为万年忧。

　　沧洲百战地，乃是劫火余。出没均异物，君子将焉如。不闻蛟龙穴，远藉鲵鲋居。发肤幸自完，可以还丘墟。向每闻其事，谈笑亦欷歔。焉知二十载，分珪守皇舆。玉斗既失坠，纽枢惟恐虚。黄虞去已远，伫立久踌躇。安得壸公杖，更驭奇肱车。

　　事后计成败，云净缅朝暾。决策当险艰，骇兽东西奔。亲贵顾三族，卑贱隔九阍。岂无忠信士，疑忌恣烦冤。太息怀沙客，流恨悲湘沅。

　　天高听虽下，肃穆无所宣。风雷昔垂诫，乃以彰圣贤。后世重推测，数在固当然。昭昭且不鉴，愚悃况戋戋。古狂戆以直，劲矢脱刚弦。进则蹈诸刃，退亦沈于渊。知几神可贵，徘徊瞻八埏。

　　梦飞九万里，举手叩天扉。正绥驰黄道，执戟护紫薇。氛翳有时见，廓清先一挥。引弓射天狼，血溅青云衣。功成酌北斗，日月有交辉。乞身但长揖，骖鸾愿旋归。一朝谢封赏，万劫无是非。为语功名人，素心不可违。

　　崇墉守其国，重介卫其身；岂云不足恃，未若疆无尘。民气贵和乐，太平如始春。造物久安静，丰功竟何人。居中思固位，出守复忧贫；履危谋可用，临难力自伸。坐使天下事，征于笑与颦。下农没其世，应知天帝仁。

　　茹兰而掩涕，兰芳涕亦芳。掷兰在中野，终为王者香。淹化杜鹃血，飘入春山长。达人本知命，情在斯彷徨。万古一行下，江淮共汤汤。草木欲枯死，天衢毋乃荒。世人有浊泪，落向妻孥傍。时复伪为之，妖狐媚豺狼。欲拭将奚把，荆楚有迷阳。

　　海平清可鉴，淹倏云峰高。天河耿耿气，入夜生风涛。风起青萍末，万物旋奔逃。走者当块鞠，飞者隐蓬蒿。猿猴慕厥类，鸾鹤亡其曹。壮夫柳生肘，儒士笔为刀。血气多变化，志虑从所操。立身重如岳，祸福犹纤毫。

　　大鹏徙南海，瞬息须往还。惟大乃行速，日月如投环。六月旷程期，何以枋榆间。贤者经世务，养翮辞故山。慷慨以驱驰，仗策叩天关。事一切必万，中路就险艰。善哉于忽操，一鼓再三弹。

　　卓远病惸独，处幽晦其妍。自申非所愿，相忘庶苟全。冥情绝町畦，旷世为周旋。形神闇以鉴，音旨默相宣。微长忽自展，乃为外物牵。笼禽拂其羽，钩鳞跃于渊。百媚希见察，于余奚有焉！

　　玉质天所赋，守身若黄金。寒梅抱香雪，翠筱弄珍禽。未希华屋宠，爱此嘉树林。虽有青铜镜，不照■〈莫上女下〉母心。独立本遗世，诼之以善淫。龙唇凤凰足，愿以奉君琴。

　　修饰乃窥镜，容辉讵自然。托意匪膏沐，飞蓬良亦妍。黄鹄振六翮，素衣仪九天。骐骥释珠络，莽苍生云烟。如何性情事，与俗相因缘。坟典彰媚好，冠冕文拘挛。守真谅不察，脉脉向婵娟。

　　孤芳便萎绝，终与芜秽殊。及时刈葰茂，君子良自娱。清芬本同好，在浊非所需。守贞复自固，惧为俗所污。灼灼路傍花，盈盈媚如姝。因之成决绝，时违情亦疏。申椒涂鲍肆，好恶良难俱。

　　重明不可塞，大圆不可规。长风起天籁，大音声古希。江海流浩浩，瀇瀁焉可知。峻德藐终古，文昭质不亏。岁月疾如驶，嗟尔人命微！抱景倚寒月，含情弄光辉。楚楚蜉蝣羽，飘飘安所归。

　　营生苦其劳，未悟有生乐。遇芳辍艳赏，得酒避湥酌。泛爱有岐情，远忧无近诺。是古而非今，冀来乃悲昨。机伏事龃龉，音沈魂错愕。义利各有怀，喧寂异求索。高位与修名，同伤年命薄。

　　椒糈要百神，良以质好修。吉凶且不问，行媒安所求。养空若浮澜，逍遥与天游。系俗多芥蔕，愚士众所囚。兰舟不备楫，终焉逐下流。逆流奋柔橹，不如委虚舟。

　　张毅富修襮，热病侵六腑。单豹炼神仙，导气饲饥虎。精魄淹为形，空室暂为主。微长遭恶辱，一乐敛诸苦。疾痛在呼吸，恍惚循今古。奚速夫奚迟，熟将而孰辅？应尽便须尽，斯言良诩诩。

　　辍耕且容与，南亩已半荒。良苗滋螟螣，不及莠与稂。稂莠宁可舂，惰者安其常。勤动长子孙，如国思富强。大田本多稼，淹化麋鹿场。官符日夜急，徒为后世殃。食力且不给，荣利焉能长！

　　濯我田中足，慨然游王畿。一命陟边徼，再命踰沧湄；万里恣新感，十年多故悲。庶事攻其短，修涂鞭我疲。问心纷变计，盈耳但卑词。岂无升斗禄，疗此朝夕饥；蓼虫徙葵藿，甘苦不相宜。

　　中原岂迮陿，南渡乘隆波。丹山届炎野，硌硌亦峨峨。道逢皆货殖，毂击肩相摩。当衢使猛气，家有人荷戈。诵读岂不闻，时藻空遮罗。考古觌疑字，无由订差讹。江汉故人在，我劳魂梦多！

　　川泽静幽默，杳然舒我情。靡草伏衢路，松声流太清。树兰十二亩，芬芳恰一生。念此山中物，顺性得所成。如何枯朽质，遥遥日南征。

　　高张逸清响，澡雪盥垢氛。领会无始意，结交云中君。似谓鱼鸟乐，远殊竹帛勋。俗物眼中尽，笔砚良可焚。伏槛看丁子，纷陈皇古文。

　　青霞入修夜，流辉闇不扬。万籁聋其山，烟雨生微茫。章甫适遐域，行潜名未彰。熊虎不受缚，龟鱼乐湥藏。随俗非所喜，渐磨良有方。胡绳自纚纚，顑颔奚足伤。昭质苟不亏，可以观四荒。

　　树■〈艹〈言爰〉〉以忘忧，釆蝱本疗郁。形骸踰阡陌，思虑殚枯菀。方寸不自理，牵情灰死物。奋欲亲黄庭，相将谢朱绂。三山道路遥，青精向谁乞。大块总艰辛，虾鱼同鼎沸。

　　空宇本无声，自然发清响。含毫腼古今，操觚洞莽苍。思风吹言泉，大海春潮广。笔颖如剑锋，摧坚亦攻仰。亘古不平事，指画在孤掌。所思不能明，为君达遐想。搜刮及虫鱼，诛求到魍魉。珍驾税平林，延览得真赏。枕块憩虚恬，悠然成一往。方知功德外，音徽属吾党。

　　凤弹有公田（凤弹，山名，官台地者，咸有公田），高低麦与榖。雨旸失天时，荒秽走群鹿。家园二顷余，子母暗相黩。坚好尽锱铢，追呼益穷蹙。卑官类逋窜，徇此五年禄。黄齑一百瓮，素餐仍碌碌。栈栈荆棘中，悲风吟古屋。

　　举头瞻碧落，与海混中边。朝光亦何满，夜色更澄鲜。两丸浮远界，列宿横飞烟。滔滔者奚适，苍苍兮无缘。理生一驹隙，所向恣缠绵。断我骨肉恩，南蛮共流年。娲炼欲奚补，禽衔安可填。

　　水光练天色，亭亭者余心。长风扇横波，逝日如已沈。藐躬忽忘返，与世为商参。海中有大鸟，修翎异凡禽。在天不厌高，在水不厌深。异境难久居，栖托求常林。徘徊枯与菀，中夜起哀音。

　　九皋鹤警露，九尾鸧警霜。微禽能变化，出群名故扬。饬躬古修士，守道如金汤。读书拔陈根，犹力耕我疆。崛起从人望，不异麟与凰。繄余拙禀气，蚩蚩等群氓。委身作秕稗，共此斗斛量。

　　渔洋先生评：诸作极命庄骚，恣情山海，世间世出，无所不谈，亦无所不尽，洵一代之奇作！

　　雨

　　首夏经旬雨，天风历乱吹。瘴云深不动，海气幻多疑。迁木莺喉涩，营巢燕力迟。空堂成默坐，应遣鬓添丝。

　　檐溜惊飞瀑，坳堂似系舟；千花浑一落，东水尽西流（台地众水，西归于海）。缦缦天边听，蘧蘧象外游。飘零今若此，无计洗离忧！

　　雨止

　　草堂雨过胜林丘，竹榻横斜枕簟幽。素月函烟青露暗，归云似水众星浮。千忧一释秋将及，诸苦全消暑乍收。满院天香人静后，未知身在海东头。

　　秋日偶感

　　散步空庭独敛襟，此身端与世浮沈。凄迷海国看云地，宛转秋宵对月心。那得来鸿逢去燕，每思红叶间青林。大都百物无聊赖，满耳寒螀不是吟。

　　书室小院，广不盈丈，友人方子隽年随手涉趣，便成幽赏，授简赋诗，得山字

　　盘错成幽簇，镌劖破古顽。阶前新畛域，盆内小湖山。护竹斜添槛，移屏曲隐关。荔枝樽酒绿，相就一开颜。

　　揽镜

　　东归新镊一霜髭，不遣妻看怕婢知。白到于今曾不恨，青铜闲对数银丝。

　　渔洋先生评：似白傅。

　　半生魂梦总飞扬，关塞须眉气老苍。更莫自疑还独笑，鬓边不是点吴霜。

　　渔洋先生评：妙作。

　　海外惊霜叱雪，无复寒林可观。秋日行经木冈山下，白茅作花，宛如朔雪晨霜，足补山川所不逮，率简澄庵宋明府

　　茫茫宿莽本荒涂，行到瀛南胜画图。夹路霜华随野阔，到山雪色共云铺。风微灞岸飘杨柳，月澹江天冷荻芦。黄犊一鞍三榼酒，海邦秋兴未全无。

　　重九日偶题

　　黄菊难寻处士家，也无枫叶受霜华。海东秋思知多少，为问墙边消息花（花色黄，形如治耳器）。

　　野宿水仙院

　　古庙孤村外，阴森竹树联。排空成翠幄，流响作山泉。药院潜遗老，沧湄奉水仙。绳状宜借我，惯着冷人眠。

　　冬日题旧社何秀才书堂

　　便是佳山水，书堂得自然。庭无新种树，池有不枯泉。几砚惟粗具，茶瓜罕俗筵。小窗横竹榻。湥稳足安眠。

　　欲行还辍驾，尘思坐来清。竹密翠相倚，榴寒火更明。游蜂喧午队，冻鸟作春声。讵羡南荒隐，悠悠计此生。

　　题海边村落

　　天南景物正纷纭，瘴雨才过又夕埙。月渚寒山沈白浪，风林冬笋入青云。巢居泛宅俱成趣，荷锸施罛自有群。心忆江乡无别事，千峰飞雪酒微醺。

　　遣兴

　　齿颊添香生酒晕，槟榔古贲佐扶留。青青盛向金柈小，拾翠佳人减却愁。

　　玻■〈王黎〉浓露艳幽光，郑宅春芽闘粉枪。白嫩蛎房调最滑，绿肥龙虱细生香。

　　渔洋先生评：二诗殊不寂寞。

　　台人服多不衷，戏为一绝

　　天涯风俗漫相亲，吴带曹衣迥不伦。无复屠苏障两耳，服妖今已被文身。

　　怀故山

　　为爱逃名念采薇，百年无恙一荆扉。行随远水何关乐，坐对南山似不饥。披草往来存礼数，提壸吟啸答芳菲。大都阅世难胜此，窘吏缨緌况墨徽。

　　渔洋先生评：结七字未响。

　　丹枫岭上树生香（枫香岭，先茔在焉），树里冈原我旧乡。饮露餐英赓楚些，轩鸿举凤赋山阳。衣冠故老谁天宝，松竹名园几辟疆？穷巷到今成寂寞，祗应高卧赞公房（谓桂远师）。

　　幽栖昏晓■〈絜，廾代纟〉虚恬，俯仰无营乐事兼。谷鸟一声流竹径，山云几片就茅檐。花迷醉梦飞为蝶，月引诗魂化作蟾。须信为农能免俗，古狂真不畏人嫌。

　　渔洋先生评：五六纤。

　　山重水复龙眠道，一壑一丘幽士栖。偶为荷薪临绝壁，故因行药泝清溪。入云密竹晴岚帚，过岭高田绿野梯。万事等闲如昨日，即今回首梦先迷。

　　东龙西龙山不深，入山翠壁总萧森。轻条密叶云为幄，飞液流膏玉有音。略彴屠苏交绿野，弦歌樵唱共芳林。梅边僧与丹砂客，廿载同游记昔吟（游山旧诗有「云随洞口丹砂客，月照梅边白发僧」之句）。

　　居游作息本来安，须省无忧在寡欢。一褐拥寒天似窄，双锄除秽径原宽。池边醉帽停歌棹，梅里吟鞭拍冻鞍。海国行藏鲵鲋共，何时故境野盘桓？

　　默坐

　　久作无家别，而当零落时。逍遥忘六凿，贫僻谢三尸。习苦甘齑禄，知寒温被池。返真成槁寐，啮缺信余师。

　　■〈食訇〉结宣苏尽，黄庭或可栖。观心收野马，论道见酰鸡。兀尔有恒干，熙然无勃溪。室中尘虑绝，门外海云齐。

　　日入行

　　赤嵌东山高万丈，金方溟涨天为池。羲和驾驭火鞭疾，霞车虹靷来何迟！未旰登台望蒙谷，虞泉下掬临崦嵫。是日天海明无翳，冉冉崇盖观西驰。火轮渐低光转近，与海鳞甲交离离。初没半轮如合璧，神芒百道兼千丝。骊珠既堕萍实隐，九瀛化冶金镕时。踆鸟戢翼不我与，烛龙低首焉能为。阳气接戍便灰死，暡曚晻暧暧徒逶迤。巨浪翻光忽腾沸，万烽并举边人疑。谽呀豁閜舒长影，爚爚震震焚其逵。烈焰烘云烦煅炼，洪炉煮海还蒸炊。佛国明灯不知夜，神丘火穴良可窥。燊燊应符再中瑞，辉辉拟见连珠奇。空中长绳逝欲挽，河上杖策行当追。戈挥三舍战未已，射落九驭苏来随。西隅白虎其宿昴，功成宜退胡相稽。长留山头少皞语，天目未闭诸神嬉。伫立荒台莲漏下，燋烟灭尽星光垂。忆昔山东登日观，峰头道士能狂痴。天鸡一唱呼我起，岩峦远接扶桑枝。金柱红盆耀溟渤，三山隐见浮蛟螭。大地光明杳何极，梦魂往往亲重曦。焉知落拓沧洲外，断蓬却逐西倾葵。生死浮沈吁可怪，寸心炯炯无人知！

　　渔洋先生评：似元和作家语，后惟元之吴渊颖能之。起二句有振衣万仞之概，非此不能笼盖全篇。  
卷三丁亥

　　咏柚花，用东坡喜王仲玉惠穉稚诗韵

　　海东有嘉树，橚矗春庭阴。坐使江淮客，结想昆仑岑。素华乱香雪，绿珠纷宝林。颇闻骚雅贵，不受樵牧侵。新叶浮翠蔕，故枝攅棘针。焜煌修贡职，雕饰酬知音。况乃烟霜质，复此吴越禽。凯风温白玉，杲日待黄金。一花已堪把，独树良亦湥。未邀宠兰佩，取足曜华簪。零落暌幽赏，芬芳偕夙心。暇日酌君酒，闲谣披我衿。枳刺徒磊磊，桃实自森森。楚岸远千里，蜀崖高万寻。放游悲已昔，遐瞩感自今。为因郭生赞，思与灵均吟。 

　　春日农圃言

　　老农饮春酒，向客舞婆娑；手中执双壤，将以歌太和。我豕突阴壑，我牛砺阳坡；鹅黄鸭头绿，池平水不波。二月刈新麦，三月布新禾。一坵输五斔，所用未为多。

　　步入西园中，三径被苔藓。瓜叶尽绵蛮，归心欣欲展。老圃为我言，此乐良不浅。瓜田初辟时，滋蔓甚繁衍：子母互钩带，陆离灿朝睍。凿破水晶寒，琢成红玉软。远产珍先时，岁输例常典。

　　安平镇

　　浮空巨镇海云齐，七点鲲身踞水犀。潮趁去来分顺逆，风乘朝暮便东西（台地风信，朝东暮西）。空城一任生禾黍，老将应知厌鼓鼙。战舸如山乌在幕，千樯影静夕阳低。

　　草堂落成

　　一亩宫初辟，情奇境自遥。移根将笋竹，分本作花蕉。炉外安棋局，瓶边挂酒瓢。人间无用地，应不碍鹪鹩。

　　和筱岫次韵元微之咏醉十二篇

　　先醉

　　浮生端藉酒为名，坐遣宜城一笑倾。月正明时花未落，玉山颓处亦多情！

　　独醉

　　一室酣酣瓮牖春，暖风轻似逐珠尘。有时相劝但孤影，明月入怀吾两人！

　　渔洋先生评：是独醉。

　　宿醉

　　领发不簪行自由，下阶拾得旧花筹。即今相对浑如梦，消尽人间隔夜愁！

　　惧醉

　　须省春风料峭寒，几堪狼藉对杯盘。个中清兴争些子，珍重人间夜未阑。

　　羡醉

　　忍得朝饥耐独眠，不憎人不乞人怜。但能强起仍扶去，最好山中未醒年。

　　忆醉

　　洛阳酒会从前事，金谷诗人少后期。三百青铜随地数，凌风玉树早花时。

　　病醉

　　痴魂夜共青灯烬，老眼朝惭玉镜窥。道是解酲须五斗，扶头莫避最湥卮。

　　拟醉

　　一向不沾尘里事，百般齐付掌中杯。坐移密树听莺罢，笑逐清风猎蕙来。

　　劝醉

　　落来山色云同泛，送去春寒雪自消。风月眼前容我在，未应花外问来朝。

　　任醉

　　惠山泉水真宜酿，满载吴船万里来。闻道百川皆到海，长鲸卷浪入湥杯。

　　同醉

　　招来纵浪酒中人，直似陶潜影答神。莫逆于心相视笑，山花开遍不知春。

　　狂醉

　　墨阳斩得愁根断，消受东皇太乙春。白水阆风凭策马，洧盘穷石更无人。

　　寄惠州张别驾青臣

　　蓬莱左股任跻攀，身寄中原一发间。月共美人樽尚在，云移仙客履初还。玉鳐春柱尝新味，朱橘霜皮驻好颜。绝胜荷兰初辟地，鲵居鲋入闘蛙蛮。

　　杂谣十首

　　上山伐檀日已曛，檕迷驳马还当分。朝光满盈明四目，胸罗万镜当人群。鱼龙出没吁可怪，丛岛攅峰云出云。

　　渔洋先生评：笔力不减退之。

　　惟笔有颖剑有锋，附耳之言何从容？默而微笑甘可悦，联绵奚啻九疑峰。我生不作嚅嗫语，率尔出口如扣钟。

　　渔洋先生评：愚平生病根坐此，湘南乃有同病！

　　含沙伏蛊其事微，水弩夜夜随行晖。大人无心坐观鼻，不因鬼物张天机。要使蜩蛇遗甲蜕，并令鱼兔忘筌蹄。

　　担囊学道远辞家，白舲黄犊走天涯。观海奚止九云梦，入山不啻千袤斜。安能飘飖游八极，奇肱国驭从风车！

　　群鸡啄黍正朱朱，釆莫归来日已晡。满堂宾客无颜色，不能出户兴嗟吁。金椎控颐口含珠，髑髅昔是衣冠儒。

　　鱼钩奚取于直针？鸟罗焉用夫一目？寸筳安可撞洪钟？尺木岂能支夏屋？我独胡为在荒服？寒蝉不鸣雌鸡伏！

　　方水出玉珠圆折，聆龙■〈目祭〉渊凤窥穴。潢潢白海为窟魁，吸吸青云瞻列缺。阳坡草短卧牂羊，阴壑泉枯行跛鳌。

　　中心蒶蕴生百忧，大冠修剑守枯丘。睚眦不解窜荆棘，微瑕累重千州留。隐伏万事迫支体，挺解销铄无时休。

　　从军十五颜如花，二十颇解为骄奢。大言猛气两无敌，手挽天河翻日车。白头老卒守寒圃，钩带离离子母瓜。

　　渔洋先生评：如张循王花园老卒亦岂易得？

　　燕石鱼目重如宝，凤逐山鸡雁随鸨。美人一笑果倾城，痴骨妍皮彰媚好。南山之兽人所珍，虎文羊质饱枯草。

　　渔洋先生评：大致自楚辞出，斑驳陆离，如汲冢文字。

　　题林秀才池馆

　　脱俗自成趣，园林物外闲。桄郎团竹坞，羡子亚荆关（俗称蕃蒜，其味酸甘）。雨过活枯涧，烟销瘦小山。吾知谢灵运，到此不思还（谢诗：闽中安可处，日夜念归旋）。

　　郊外

　　出门尘事少，原野自逍遥。鱼跃池还静，莺啼花更娇。短章惟诵酒，长啸可迎潮。最爱茄冬树（海外良材），标青上碧霄。

　　赠海客

　　头白不须怜，安居已是仙。闲门迟过鸟，孤屿得遥天。潮视盈亏月（潮之大小视月），风随顺逆船（海风不分南北，去来之舟可用）。此中堪翫世，知有太平年。

　　听海客言，寄嘲北庄友人

　　道是求仙历险艰，半思利涉半跻攀。千条岐路迷银矿（言有银山，昔人求之，得入，薄有所取，累日不得归路，乃弃金记路而返，急唤伴侣偕往，旧径又迷惑矣），一片晴云想玉山（言山是浑然美玉，天气晴朗，郡城望见，然亦仅孤云一片，状若峰峦也）。贪挹龙涎乘莽葛（蕃称独木舟为莽葛），竞驱墨豹逐蜂峦（以腰细得名）。非关海客谈言妄，纵到瀛洲未肯闲。

　　渔洋先生评：如闻徐福辈语。

　　因海客言勖文士

　　七尺乘时思建勋，偶然失路随人群。有生最乐独良友，与世不死惟高文。柟干始萌裂地骨（柟始生，其干十围，裂地而出），鹏雏初奋垂天云。沙虫猿鹤从所化，雌伏雄飞谁与分。

　　海客与文士谈仙

　　扶桑欲总辔，咸池先饮马。灵璅尽生烟，行见苍梧野。仙之人兮鹤与俱，纳新吐故何徐徐！舟气柁风寡滞迹，幄霄帏露成安居。八解池边观定水，九钥丹经洞生死。世间小别二千年，空里孤行九万里。渴时吮玉饥啮芝，鹿卢蹻下风云驰。匏魁统管含宫征，熟簧生■〈簳，水代干〉云中吹。举举弄文人，挥手聊相谢。云霓随飘风，攀尔凤凰驾。羽人之国长如春，有何窟宅容其身。丹丘常明不知夜，未遑偃息劳精神。纵令怀英吸微液，那能醇粹还天真。骨肉断恩爱，煅炼脑与肠；徒然息心侣，万劫真茫茫。云旗玉轪空相望，回视九州岛非旧乡。海客掀髯发长啸，为斩尘根操墨阳。典籍为罟儒锻羽，衣冠是鼎儒沸汤。白蒿服户粪充囊，树兰不纫椒不芳。糺思编愁为佩纕，结鹑带索如人长。松宿天行无梗路，毳衣掩露含风裳。子行矣扪天摅影，虬螭青白遥相将。

　　渔洋先生评：奇肆。

　　海外饯客登舟，其情怀黯然，乃在离别之外，因为是诗

　　连山波阔远天垂，愁倍阳关酒满卮。展转别离无后约，丁宁珍重是危词。一盘针路漫漫夜，十丈颿风猎猎时。百里已遥千里近，计程疑速又疑迟。

　　春暮

　　三更风雨入庭院，落尽林花人不知。唤起春愁侵晓梦，一双鸜鹆在高枝。

　　渔洋先生评：只此二十八字，非名士不能道，恨不令坡老见之！

　　赠许秀才远

　　傲骨崚嶒迥出尘，闲抛诗画与乡邻。韩康卖药梅生隐，道是寻常行路人。

　　旱

　　闽人虚畏甲申雨，海客真愁己卯风。千里霞光当日暮，一痕虹影在天东。尧忧不离耕桑事，禹贡难忘战伐功。绠短汲深增百虑，那因妻子念途穷。

　　寄答石泉明府悔人朱先生

　　石纽村中朱悔人，抛书西蜀到南闽。漫郎喜称闲司马，狂客惭无大钓纶。酒地老从山海拓，诗情寒与竹蕉亲。难忘锦里看花日，梦绕君边旧葛巾。

　　渔洋先生评：悔人，吾老门生也，其诗必有闻于后，入蜀不返，遂已；长夜读此，掩卷破涕久之！

　　秋日杂诗二十首

　　三年身入幻，味物海东丞。秋杳云俱化，霄虚鸟不胜。花于情未尽，山有目先登。一室粗能理，随时可曲肱。

　　八月潭如夏，冰纹枕簟斜。渴虹淹溽暑，毒雾莽风沙。破梦无名鸟，伤心未见花。自怜情漫浪，更拟着浮槎。

　　西偏惟落日，东向一烟峦。不爽针盘路，无形铁板关（渡海以指南为信，曰针路。又台郡无形胜，可据水底铁沙为要害云）。鱼鱽纷似叶，战舸静如山。湥稳成安宅，毋忧海国顽。

　　北势到鸡笼，齐谐志怪同。瘴云凝自古，毒水澹于空。伏火从山鬼（近山夜多光怪），惊涛驾海翁（巨鱼）。舟回十二载，浮去弱洋东（相传昔有闽船飘至弱水之东，阅十二年始还）。

　　亦有奇情在，都疑梦里逢。潮生惊战鼓，日尽骇边烽（台郡东面皆山，不见初日，颓阳如烽燧递出，夜湥方隐，奇观也）。挟火麒麟飓（海风有名麒麟暴者，风中有火，数年间作，竹树咸焦），摧云傀儡锋（傀儡山时有云气，其蕃成群，见人则戮）。秋容何处好，千里木芙蓉。

　　诸蕃多窟宅，湥就瘴云安。竹坞疑熊馆，茆居结马鞍。山荒朝猎豹，田熟夜防獾。此是羲皇上，文身似羽翰。

　　信此飘零眼，浮观别异同。四时无正候，百物有奇功。版籍翻稽妇（新集之民，迁徙不常，以有妇者为定户），蛮村浑贱翁（蕃人贵力食，老则安坐待哺，然每遭凌贱，化之不悛）。糟醨聊可啜，应笑学郫筒（蕃酒，刳大竹酿之，味实不佳）。

　　眼底天民在，熙熙共往来。忘年惊发变（蕃人不记年岁，发白知老），改岁待花开（不四时，见野花盛开，经始树艺）。即鹿群看箭（诸蕃逐鹿，视其箭先及者，得鹿不争），安家密咒灰（提防汉人掠取其物，以巫术咒灰土，名曰下卦，过者畏之）。唱歌争款客，唤取女郎回（力田藉妇，遇过客则唤妇侑酒，共唱彝歌，客醉乃喜）。

　　海国多新意，生涯自不贫。清流环靛户，白水散■〈罒上令下〉人（海白则浅，可渔，纳■〈罒上令下〉饷）。零露龙嘘漐，油云蜃积鳞（海外露浓如雨，暮云鲜肥）。所嗟铅椠客，风俗未相亲。

　　殊方今乐国，襁负自成邻。饧酿酬田祖，蛮讴赛水神。蓣苗由鹿喜，蔗叶野牛驯（山有野牛，网而絷之，驯以蔗叶）。经术能师古，豳风属此人。

　　秋雨滋篔箨，凄风养秀葽。醍醐闲伴少，榔枥野情遥。毂击煎饧灶，樯维煅蛎窑。喧嚣那可息，猿鹤漫相招。

　　徙倚冈原上，关心草水缘。蕃花香酷烈，刺竹势■〈犭联〉猭。廓落南东亩，奇零一两廛。此中无故物，霜鬓对寥天。

　　物情殊熳烂，问俗竟何如。乐事喧鼍鼓，哀音转犊车。蕃荒逃火鹿（蕃藉鹿为粮，惊火奔散，谓之蕃荒），海熟上潮鱼（岁有海鱼，逆潮而上，谓之海熟）。生理无妨陋，安恬可瑟居。

　　劲风摧靡草，佻习厌陈人。斔斛全无较，吴蚕未见珍（其俗尚奢）。肆狂呼五白，禳病叫三神。生聚如萍梗，何妨作酒民。

　　欲补虫鱼注，徒多玩物情。文禽悬羽息（俗名倒挂鸟），沙蟹寄螺生（蟹生螺壳中）。守拙蟏蛸隐（蛛不张网），争雄蜥蜴鸣（声大如鹊）。大都观变化，蠢蠢只空名。

　　晚饭步空林，奇云生暮阴。天容自吞吐，夜气且浮沈（云光开阖，乍明乍暗）。似电收光缓，疑霞幻影湥。掉头归卧稳，平澹只初心。

　　秋宵常独坐，宜楙漫相招（善睡之神）。积水光摇动，连林气郁陶。蝠飞迎月露，鸡唱逐风潮（潮上鸡则啼）。引领还空舍，余生本寂寥。

　　节序飞腾易，无营作息宜。寒暄黄鸟在，晴雨绿鸠知（羽毛鲜丽）。阅世恒如醉，忘情或近痴。形骸犹故我，欲问被衣师。

　　草木无摇落，秋心亦自惊。远天澄一色，空宇会千声。选句收蛮语，耽游得鸟情。官闲兼寡合，例有竹蕉清。

　　回首平生事，心将迹并奇。溯江曾学懒（杜诗：「懒心似江水」；大江源流，阅历已遍，故追忆之），入海为求诗（又杜句；「诗尽人间意，还须入海求」）。云水交相适，鱼龙两不疑。还丹无处觅，大火又西驰。

　　自安平镇风中返棹，波涛甚恶，归卧竟日而心犹悸，作诗自嘲

　　七里风涛万迭愁，归来不道小瀛洲（安平在水中，距郡七里，余常以小瀛洲称之）。流云过影身摇动，空语无声耳唧啾。飘泊樽罍三峡夜，黄昏枕簟九疑秋。自量终是尘凡客，海月应难挂席求。

　　不寐

　　短灯檠上花初烬，破荜窗中叶正飘。阔落无人惟吠犬，晦明如岁况秋宵。江淮故旧孰相忆，乡国音书何太遥？■〈剩，贝代月〉水残山半生事，断云别雨不终朝。

　　秋夜

　　高林一茅屋，秋尽成苍唐。蟋蟀吟夜户，似为劳者倡。涫■〈沸上鬲下〉胸若波，宛转在空床。烧兰起弹瑟，可以亲鸾凰。宫征良已昧，苦甘徒备尝。万事成琐尾，振衣东壁光。

　　海吼

　　我闻百物愤恚鸣穹苍，而何有于百谷之王？幽隘搏击成声光，而何有于祝融之汪？云胡吼怒弥昼夜，震撼鲛室喧龙堂？延听千声无远近，气沴风屯海为运。穷天拗忿悲莫伸，死地埋忧思欲奋。初时起类渔阳挝，七鲲喷沫开谽谺（自安平七鲲身起，故俗云鲲身响）。繁响渐臻有嘘■〈口翕〉，万蹄按辔行虚沙。倏如战胜轰千轴，刮干戾坤为起伏。漓以山摧熊虎号，砰磕成雷魔母哭。山摧石烂如寒灰，雷震翻空偶驰逐。尔乃十日、五日吼不休，使我耳聋心矗矗。或言訇哮由积风，挂席长梢凝碧空。或言狂潮本澜汗，进则剽沙礐石争来攻，退则余波呀呷殿成功；为魁为窟奔海童，朝夕池边历岁月，去来喧寂将毋同。老农又言征在雨，黑螭隐见青鼍舞。呌啸年来彻霄汉，炎威千里成焦土。泱泱海若大难名，我欲问之阻长鲸。水德懦弱惧民玩，庶几赫怒张奇兵。大贤崇实戒虚声，股肱之喜良非轻。

　　客居

　　蓬龙云骑走天涯，纵复端居昧岁华。开卷古人如在梦，挥杯尘物又争哗。秋湥路远难听雨，地僻庭空忽见花。心识鴈鸿纵不到，凫飞惊看一行斜。

　　虚室胡床耐曲肱，秋宵展转倍难仍。■〈思〉簩细响蕉成雨，蜻蛚微吟蛾扑灯。客路浑如胶冻舫，宦情直似打包僧。诗坛酒社俱多梗，万事逢人谢不能。

　　偶有故园之思，辄以自解

　　乡梦初回月已沈，霜根旅鬓自萧森。莼鲈惹恨非佳味，鸿鴈牵愁岂义禽。关塞老凭寒饿骨，海山闲付短长吟。百年万事皆如戏，何处翱翔非邓林。

　　题凤山邑署柬澄庵

　　山光延海色，新县旧营边。作吏有三载，所居惟一廛。秋花隐怪石，夕鸟翻寒烟。鼓角夜悲壮，知予耐稳眠。

　　途次喜晴，先寄署中诸子

　　林回水曲笋舆轻，日趂秋原暖气行。鸟路云衢多窈窕，峦光天色最分明。宛如醉魄淹归梦，直似春愁散野情。好事呼童扫花径，提壸相待或相迎。

　　戏成

　　一室难为理，卑栖傍草莱。秋衣炎未着，夜户瘴难开。肘腋防蚊患，床帷告蚁灾。从教迟簿领，莫遣负樽罍。

　　夜

　　深宵原寂寞，孤馆况萧骚。风乱星光动，潮平月影高。虫声低在枕，露气暗侵袍。心识乡程远，空令改二毛。

　　秋旱

　　骄亢入秋天，村中乏井泉。闘潮风乍起，厄雨电争先。日御翻黄雾，云峰化紫烟。何当归老眼，吾道巳堪怜！

　　自适

　　平生未解隔宵愁，放达能经万里游。不遣归心随去鸟，但将高兴答清秋。暖风动幕花光乱，凉月盈樽露气浮。嫩绿文来蓣薯熟，甘香绝胜稻粮谋（蕃地蓣薯可代餐饭，种自文来国者最佳）。

　　海市清言

　　白沙洲软长莓苔，盖屋青林不用栽。两乳燕投孤垒宿（海燕一岁再乳），四时花共一瓶开。巧人西域营工到，估舶东吴载酒来。解语鹦哥成五色，更无鸟译费疑猜。

　　渔洋先生评：「四时花共一瓶开」，余过赣州所见已然，不但海外也。

　　梦游蜀道

　　左担鸟路春云鲜，朅来挺辔飞岑颠。栈阁关门不容幰，前旌已见临清川。清川流水如碧玉，疑是汉江鸭头绿。哀丝别管逐风流，骅骝蹀躞空山曲。青泥百折度孤城，犹有故时津吏迎。舍舟释骑着芒屩，黄冠道士前吹笙。两崖洼寥不见底，杳然足下流松声。导我方丈谒三祖，授简为作升天行。五年前走荒山道，正际泸西初动兵。虎咆穷岩鬼啸野，妻拿系累僮仆惊。今来拂衣谢荣利，洞壑闲云舒我情。梦回风潮振灵海，似有鸾鹤空中鸣。

　　赠隐士

　　诗题锦句营心澹，酒酌兰英涤口香。伐性已知逃斧凿，澡身原不藉沧浪。

　　榕树石谷歌（在太守别院）

　　榕生海甸长官宅，冬叶青青拟松柏。高干上踰层楼颠，横枝盖地一千尺。连蜷偃蹇筋骨露，磥砢盘郁脂膏积。赴土藤根蛇尾青，垂空条线龙髯赤。黄鸟嘤嘤不露身，白驹仡仡无停隙。种植当年好事人，故遣根柯盘怪石。磝磝蓊蓊皆有情，相轧相樛共支脉。崖颠叶底费吟哦，散发披襟阅朝夕。雨中灭窍蒙云烟，风里搔樖闘戈戟。不同痴大（树名）空滑柔，尽化粗顽得润泽。太华青城纷满眼，木石幽居念畴昔。此日投荒大海阳，一生■〈剩，贝代月〉有烟霞癖。息阴枕块发高歌，有酒如渑当醉客。

　　渔洋先生评：悉从杜出。

　　客自鸡笼还，言形势甚悉

　　闻道鸡笼屿，孤城莽荡间。毒磺糜白石，沸水迸丹山。东渡洪波弱，秋崖积雪斑。虫鱼俱异物，戍卒几人还！

　　与诸昆季言怀

　　骐骥仰天鸣，朽索驭刚铁。一驱升崇山，焉知踬于垤。脂牵转回肠，孰与较优劣？才老力可尽，名成待九折。

　　马兰踸踔生，及时当先刈。不刈将如何？杜衡恐芜秽。蒥荑与揭车，清芬可同佩。异物难苟容，孤芳见吾辈。

　　李牧捭上首，却克跛而登。有力皆可努，如行河上冰。晏安乃酖毒，胡为昧寝兴。拊髀发长叹，天命良可胜！

　　兰■〈拽，木代扌〉持斫冰，冰坚■〈拽，木代扌〉伤手。我手不足惜，情违力何有？智士慎择术，断金若摧朽。刜蓬挥棠溪，所用良不苟。

　　竹柏无冬春，中心异虚实。形骸非所拘，奉此岁寒职。吾道守根蔕，焉容事雕饰！遭遇难可期，常存但孤直。

　　康哉黔娄生，遗我以芳型。簟食不充虚，敝衣不盖形。僵眠但仰屋，苍苍见寒星。恬然守休德，愿子抱遗经。

　　渔洋先生评：独往独来，其目中视高车大马为何物耶？

　　脆茵与贞松，久暂俱零落；王鲔与晨风，终当异栖托。毋媚庄老言，实寻孔颜乐。兰肴齿颊香，与君试清酌。

　　子晋去已远，笙在人间吹。玉豉得长寿，久处夫何为！生理有至乐，知士识端倪。四荒同一室，玉食犹餔糜。

　　生晚道仍古，禀气得其真。一朝伏青白，坐见千秋人。黄杨厄余闰，松桧偕冬春。驽骀无辍驾，骐骥共前津。

　　文藻薄时艳，乃心在编简。嗜古择其腴，如腱贯之。片言敌造化，万古明人眼。繁词俗所欣，下笔颜亦赧。

　　鹅鸭唼梁藻，鸿鹄高且遐。检身事三圭，五缄宁不华。无由就悬车，终叹系匏瓜。每每原草绿，此邦非我家。

　　云际思好仇，引颈劳空望。吞响在幽山，名潜理非亢。佳卉时一芳，清泉随所向。苕苕孤生桐，何必逢牙旷。

　　渔洋先生评：十二首体备骚雅，义兼比兴，往往于结处见寄托，阮左之正派也。

　　冬日眺远

　　叶叶征帆似羽翰，排空飞上白云端。驰风骋雨无常态，海水那知天地寒！

　　渔洋先生评：翻案。

　　客以琴见贻，招张尉闽嘉试弹古调

　　抱琴相赠谢山翁，仙尉挥弦指法工。流水高山无懦响，叩宫弹角有清风。刺桐城里烟花静，丛竹墙边鸟雀空。味备五音欢百物，蓼根独有避甘虫。

　　守岁，分乐字，赋得岁熟鸦声乐

　　慰愍对穷海，忧来自求索。招摇指东陆，岁事蛇赴壑。人定一鸦啼，占兆丰登乐。三岁迫骄阳，以我御穷薄。物情相慰藉，先声良不恶。气候微足征，天意欣所托。拙宦如老农，关心但耕凿。雷电司冬令，草木鲜零落。好雨过林皋，众星灿寥廓。嘿焉念故巢，拂衣谁与作。

　　除夕雷雨大作

　　腊月晦日大雷雨，长风挟浪翻高空。海中龙蛇厌蟠蛰，世上草木开屯蒙。赫怒昔闻殚帝力，妖祥今见烦天工。无敢戏渝独危坐，寒花往往能鲜红。

　　戏成一绝

　　何必逢人去卖痴，漫添陈火祭新诗。沈屯举世都如梦，七十二钻龟不知。  
　 
卷四戊子

　　元日，赋得春城回北斗，限城字

　　春信入边城，东移斗柄横。势欹河汉直，光回夜潮平。望阙瞻云地，三年万里情。此中占气象，天海共澄清。

　　渔洋先生评：英华之合作。

　　灯夕，赋得十万军城十万灯，限军字

　　朱方元夕火山军，戈船铁骑屯红云。珠煤缀屋华艳棼，气焰融泄辉玄纁。炎官张伞掀五雯，祝融幢旒挥垢氛。蛰龙起御飞蝹蝹，怒鲸跃鲤来纷纭。吁嗟麟兮溷夔羵，炬牛燧象争功勋。豹章虎脊兰其■〈觔〉，天马汗血衔朱幩。离哉翩翻鸾鹤鷏，摇尾警翮何翂翂。赫羲伏明浑不分，明蠲行蛊飘絪缊。横玉叫空天帝闻，金鸣则钲革以薣。大团火伴千人群，方曲障面杨姨帬。蹋摇娘子伧不文，鸟盐昔昔哀转辒。紫■〈扌剽〉甲士头曳蚡，如经百战双足皲。太平逸乐民气醺，手击双壤讴吾君。利害相摩如所云，我肠欲吼饥火焚。愿兆丰登看火耘，邀人作歌媲皇坟。

　　草堂漫兴

　　天外今知乐事偏，茅斋洒扫驻二年。连林兰本飘金栗（珠兰成树），出屋蕉丛吐赤莲。棋局傍观无我相，醉乡渐入有仙缘。蛮烟瘴雨何滋味，八尺风漪得稳眠。

　　二月朔三日即事

　　风回潮涌沸千滩，马上相逢无好颜。几处军声谈笑里，一年春色是非间。仓皇道路应多梗，脱略风规偶踰闲。降将昔闻蒙上赏，鲸鲵何日悔愚顽！

　　自古皆然莫怨今，青袍蚤已任升沈。未能鬻子勤桑土，但道烹鱼溉釜鬵。御众狙公徒任术，鉴形母孰知心。徙薪■〈莫上女下〉似有微长在，抱膝聊为东武吟。

　　刺竹

　　润绿编青上拂云，下枝勾棘最纷纭。到门却步遥成趣，未负生平爱此君。

　　羞草（叶生细齿，挠之则垂，如含羞状，故名）

　　草木多情似有之，叶憎人触避人嗤。也知指佞曾无补，试问含羞却为谁？

　　寸筳孤立势亭亭，直似椶榈有覆青。留得世间真面目，羞人岂独胜娉婷。

　　叶上花树（志称三友）

　　文绣成章叶覆枝，凡才多干实支离。喧蜂咽鸟无常态，浪蕊浮花不待时。

　　海东草木无零落，怪底知寒与众殊。突兀含姿向风雨，阶前百尺青珊瑚。

　　波罗蜜（状如如来顶，中分十数房，似莲瓣抱生，其色黄，其味甘；房各一实，其色白，煮食似栗）

　　波罗门下树亭亭，香蜜成房子更馨。解是西来真善果，十分供俸佛头青。

　　菠萝（通体成章抱干而生，叶自顶出，森若凤尾，其色澹黄，其味酸甘）

　　翠叶葳■〈〈丷豕〉生〉羽翼奇，绛文黄质凤来仪。作甘应似钟笼实，入骨寒香抱一枝。

　　香果（花有须无瓣，其色白，其实中空，状如蜡丸）

　　但有繁须开烂熳，曾无轻片见摧残。海天春色谁拘管，封奏东皇蜡一丸。

　　羡子（俗称蕃蒜，或作檨，其种云自佛国传来）

　　千章夏木布浓阴，望里累累羡子林。莫当黄柑持抵鹊，来时佛国重如金。

　　刺桐花（色红如火，环绕营署，春仲始花，一望无际，实为台郡大观，故称刺桐城）

　　春色烧空白海涯，柳营绕遍到山家。昆仑霞吐千层艳，华岳莲开十丈花。

　　百朵红蕉簇一枝，偶然着叶也相宜。烟笼绛羽鹦哥舞（云南称为鹦哥花），信是春城火树奇。

　　茉莉（花千层，大如菊）

　　名花闻道出南荒，亲到南天闻妙香。弟是素馨兄是菊，澹烟如水月如霜。

　　佳人小立画廊西，纨扇迎风手自携。雪瓣恐教蝉翼重，缦华应遣凤头低。

　　却月盆中向晚芳，瑶台谁与散天香。残魂消尽同禅寂，不觉琼枝在枕傍。

　　铁树花（状如竹丝灯笼，广张千瓣，瓣各一花）

　　黑入太阴根干老，翠生凤尾叶横斜。纱笼琐细玲珑雪，道是千花是一花。

　　蝴蝶花树

　　流宕春光烂熳枝，翩翻似醉更疑痴。家家一树锦蝴蝶，是梦是花人不知。

　　渔洋先生评：妙。

　　昙花（叶丛生如带，阔五寸许，傍生方筳着花，高五尺许，花色纯紫，在法华寺僧家，言是西方小本）

　　一丛优钵昙花好，移得西天小本来。日色烟光浮紫气，凌空谁为筑瑶台！

　　午时梅（色红，午开、子落）

　　葵叶梅英并可夸，枝枝绛雪受风斜。道人不语先天事，开落庭前子午花。

　　红绣球

　　玲珑暖玉更施朱，锦绣成团缀几株。绛雪即今零落尽，余枝犹是小珊瑚。

　　黄美人蕉

　　美人名自香山赠，珍重丛生琥珀芽。纔省汉家宫样好，澹烟斜月见新花。

　　月下香（叶似鹿葱，其花白，夜有奇香，昼则敛）

　　风引清芬暗里来，素华隐约傍莓苔。贪迎月露飘香满，更领蟾蜍死魄开。

　　迎年菊（与秋花无异，惟紫色一种，开历冬春，故曰迎年）

　　寒花老圃结绸缪，翠羽金茎紫焰浮。酒借茱萸迎柏叶，诗将秋思赴春愁。

　　石榴花

　　腊月红榴似晓霞，青潮白海照天涯。他时挂席移根去，应胜庐山顶上花。

　　田家

　　就燠时多稼，移民力本儳。田洋惟待泽，稻耗不须芟（俗称平田曰洋。凡新集之民，不治水源，惟待雨泽，不治荒秽，听其自生；然地气恒暖，时有收获）。香粒大于豆，蒲囊小作函（香米粒大，囊置少许于中邦，艳称方物）。余粮文蓣好（俗称地瓜），朱履荷长镵（台俗尚奢，有衣罗衣、着朱履而耘田者）。 

　　山家

　　地僻任耕凿，山湥无是非。檐前朝露注（露如小雨），林外海云归。鹅鸭晨欢队，豝豵夜突机。官符从不到，白日款荆扉。

　　渔家

　　结茅荒屿外，业就水为田。艐侣分潮路（数舟编甲，名曰同艐），■〈罒上令下〉旗散海烟（巨网围十数里，以竹筒插小旗浮水、识网所在曰■〈罒上令下〉旗。岁输■〈罒上令下〉饷）。盐将孤艇待，网藉百夫牵。岁晏输公毕，风波自有仙。

　　酒家

　　海角情多漫，贪为酒肆邻。蔗浆浓碧椀，荔子艳烧春（酒名）。讼德迷玄旨，论交悦市人（海外酿法，多用饧汁，或煨荔枝，故其味过甘，殊损酒德）。苍梧清已远，吾欲忆天民。

　　沅真、纪常、筱岫诸弟日有文会，偶成二律，用张其军

　　桴鼓催文战，兄难弟亦难。数声铜钵响，一寸烛花残。思香风从远，言疏泉始澜。连城求赵璧，海内定弹冠。

　　騕褭行来健，娉婷嫁后妍。相知千载上，会意一樽前。南徙天为路，东之海是川。嗟余无大钓，曾信直钩篇。

　　旅宿对月有怀

　　金波玉叶海天陲，春思羁愁两自知。蛮嶂更无坚卧地，邮亭况是忆君时。千声动壑差蕃疾（蕃人轮充邮递，系铃铎而走，曰差蕃），万影当门雾豹窥。何似草堂鸡犬静，坐移花影步吟诗。

　　述怀三十韵，送九弟任畦还里门

　　三年守海东，中土断音信。送子归故山，言也何能讱。当其入门时，亲知来问讯。子为我具陈，履危非处顺。遇事尽邅回，逢人寡豪俊。秋冬风则盲，春夏地屡震。涤涤俯山川，嗷嗷叹饥馑。仳离新寡妻，踯躅老田畯。告籴缓流亡，省刑佐蠲赈。蔀屋甫安堵，戎行启潜衅。偶语沸平沙，兵声骚巨镇。杂乱犬羊群，奔腾鱼鸟阵。稍已搴赤旗，幸未露白刃。事以臧获败，情由将帅吝。桑林感成汤，干羽庆虞舜。甲冑逾丁年，霜根入愁鬓。波浪阻层洋，荆榛莽千仞。游鱼因鳞鬣，飞骑失神骏。问涂身在悬，内顾疾如疢。乡国如已无，慈闱安得觐。梦沈先垄云，魂痛诸兄榇。异域颓朽株，饥颜萎夕蕣。老奴迫壮役，一子生百慎。毫厘身自轻，升斗禄徒徇。素不染而污，坚恒磨以磷。泾气郁为蒸，炎威毒不烬。衣衾蛊鼠侵，膏血蚊蚁趁。湥嗟白驹隙，久厄黄杨闰。愿子默识之，艰虞此其仅。长梢维劲风，大海势方振。壶干一挥手，猎猎风颿迅。

　　暮春郊行，率尔有作

　　三春万事都如梦，今日行春客思赊。好雨偏能苏病骨，凉风似解逐轻车。山中渐长鱼苗水，溪上新开龙爪花。拂地榕须遮户竹，黄鹂应恋野人家。

　　送筱岫赴北闱，兼寄王文在秋曹

　　丹成赴玉京，闽越旷期程。江嶂肤云卧，滩舟澡雪行。鱼龙应有气，金石自成声。若见王秋部，为余饷酒兵。

　　芦竹庄夜坐，寄在郡诸同学

　　雨过泾云平，风微暑气清。千寻山月上，一面海潮生。天外有何事，世间无此情。愿言良夜永，聊以谢浮名。

　　村居二十余日，身在田畴，宜有所慕，乃蓑笠耰锄间不类农家气味，殊足慨也；因作杂诗

　　鹿场乃蕃窟，化为良田畴。稻苗似书带，润泽如膏油。无烦理荒秽，苗盛众草囚。人力解胼胝，百金买驯牛。鹅鸭有新喜，豝豵非远忧（山猪每害禾稼，不及平野）。早禾当夏刈，晚田及冬收。况有甘蔗林，青青满中丘。可以安作息，失德于干糇。摽心对充耳，觏闵夫何尤。

　　潮人徙瘴海，胸怀若波澜。结茆蔽风雨，窜伏良非难。贪饕佃甫田，食粒不输官。散若蜂虿毒，聚如蚯蚓蟠。听言颔其颐，胡越于肺肝。东家娶新妇，自云家始安；邀人饮椰酒，置馔罗椶盘。姓名入版籍，趋走逐衣冠。睚眦在俄顷，犹能为鬼弹。

　　渔洋先生评：官彼土者不可不知，采风者不可不录。

　　销兵厉海禁，两廛无一釜。迩乃逢宽政，锄犁满场圃（铁禁甚严，会请弛禁）。颇闻好事人，煅为剑与斧。抒悃三十年，余风犹好武。愿学一人敌，日中庭上舞。纷腾赛水仙，卤莽祀田祖。招彼下南人，蛮讴击鼍鼓。纵博自有徒，释耒赴戎伍。

　　鲜新薄葵藿，腐朽珍鱼虾。家贫食三韭，鲑菜宁不嘉。绮罗朝入市，负戴夜还家。青钱随手给，实俭名则奢。螳臂与鸡肋，大言相矜夸。天时亦云异，腊月荐王瓜。草木不经霜，往往见浮花。因之识民气，顺应无所嗟。

　　端午

　　五日当庭斫绿瓜，蒲觞聊与酌流霞。香罗细葛思难到（用杜诗五月赐衣语），白海青潮景未斜。稉稻垂楣同艾叶（台俗用新稻一枝插门楣间，杂以艾叶），扶桑照眼胜榴花。心知南国音书少，醉听回帆鼓一挝。

　　七弟、沅真、光三、会贞同舟泛海，拟在姑苏登岸，驰赴秋闱，赠别

　　仙舟李郭去从容，别酒兰英气味浓。六月天云开岛屿，南风海水似吴松。珠连夜照蟾光合，鹏徙秋程鴈字逢。直到姑苏枫叶岸，寒山晓寺待鸣钟。

　　渔洋先生评：结句佳。

　　放怀

　　青云写我心，天宇非不远。六合户牖间，虚空万象偃。室中无一事，闲门可常键。辫发欢晨梳，编书辍朝饭。风篁箨鸣阶，雨蕙箭盈畹。壸觞非所恋，吟啸不知晚。岂无尘事牵，暂去暮当返。嗟彼杞国人，曲肱徒缱绻。

　　一岁芝三秀，千年桃始花。徘徊迟速间，椒庭问仙家。熟诵灌顶经，何必餐流霞。露葵与朝槿，可以啜其葩。海邦有山蓣，名曰文来瓜。嫩绿含松粉，甘香胜胡麻。时蔬多木本，四序摘新芽。充盘以适意，灵异非所夸。

　　道腴天不械，穷达从所务。抱器各有宜，湥惭五石瓠。乐事如流星，忧端纷苦雾。脱鞿怅无归，在笼悲独锢。理以遯而飞，形惟忘乃固。玄微灭镜机，醇粹泯禅悟。至味辨酸咸，元音属韶頀。束带着青袍，贫也良不误。

　　树轮糺空谷，木皮有安居。今也羁海甸，浮家亦自如。御穷琴瑟友，集裳采芙蕖。溪毛芼春节，菜甲湘为菹。竹竿系芳饵，岂曰归无鱼。唤婢理缄线，课儿诵经书。子欲亲蚕事，吾当就悬车。坦怀绝外慕，可以返田庐。

　　新妇啼（鱼名。状本鲜肥，熟则拳缩，意取新妇未谙、恐被姑责也）

　　泔鱼未学易牙方，软玉销为水碧浆。厨下却怜三日妇，羹汤难与小姑尝。

　　飞藉鱼（疑是沙燕所化，两翼尚存，渔人伺夜湥时悬灯以待，乃结阵飞入舟中，甚至舟力不胜，灭灯以避）

　　入海微禽能变化，秋来巢燕已为鱼。翻飞应悔留双翦，误学灯蛾赴火渔。

　　鹦哥鱼（鸟觜，红色，周身皆绿）

　　朱施鸟喙翠成襦，陆困樊笼水厄罛。信是知名无隐法，曾闻真腊有浮胡（相传真腊有鱼名为浮胡，觜似鹦鹉）。

　　翠蟹

　　嗜蟹何当只自谋，难凭此味悦监州。双螯独把炎洲翠，吕亢图中未解收。

　　渔洋先生评：诸绝胜读异鱼图赞。

　　渔家口号

　　家在蚝山蜃气开，鲸潮初定鲎帆来。虎鲨鬼蟹纷无数（虎鲨背有斑文，鬼蟹状如傀儡），就里难求蛤蚌胎。

　　闻除东昌郡守，口占二绝

　　赀郎实愧是凡材，毛义欢颜又一开。昔日鲁连陂上吏（余作令新城，数游陂上），三迁却领射书台。

　　廿年前泊古聊城（余于乙丑年，泊舟城下，留郡数日，今二十四年），酒地吟坛纵复横。河上儿童应识面，今来竹马子孙迎。

　　留滞海外，倏踰三载，追维所历，不无嘅焉

　　海东郡邑祇粗安，鼎立三区一岛盘。蛮嶂高低云亦险，鲸潮咫尺路方难。流光淡宕同鲛室，气味酸寒似橘官。御暴应难凭只手，戈船铁骑尽桓桓。

　　操舟奉职异车尘，四望长天入涣鳞。讲武督徭蕃有长，救荒告籴海无邻。稽商略定浮槎籍，柔远频招译国人。来往风分南北岛，冬春三历未知津。

　　推挤不去已三年（东坡句），千首诗抛海一边。初到似逋还似谪，即今疑幻却疑仙。后军何处无前辙，大国由来是小鲜。疏懒不愁鱼鸟笑，刺桐城里得安眠。

　　渔洋先生评：三、四句极真。

　　学得散人工散法，簿书抛却野情多。不经意得花前句，微有情调醉后歌。观水虫鱼增注脚，志山鸟兽费遮罗。丛谈就俚辞雕饰，未以张骞说泛河。

　　瘴气山水歌

　　瘴山苦雾结胚胎，穷阴湥墨堆枯煤。赤日沈为死灰色，劲风万古无由开。下有长河名淡水，玉椀澄之清且旨。化为碧血与鸩浆，杀人不见波涛起。山有飞禽河有鱼，上原下隰黄茆居。岛民生与瘴相习，诸蕃杂作古丘墟。墟中婺妇能为鬼，婆娑其舞歌笑娓。舌语疑咒走疑癫，人瘴由来胜蛇虺。嗟我御暴分边城，扫除无力空含情。樵山饮水滋惭恧，仕宦五瘴良非轻（宋梅挚瘴说）。

　　题冯灏如悼亡诗后

　　潘诗庄缶总哀音，■〈剩，贝代月〉有双珠玳瑁簪。心思正如秦士会，一生闺阁费沈吟。

　　澄庵宋明府于法华寺左新构草亭落成，立秋之二日，陪济庵寅长、偕亦远张明府闲集其上

　　绿野轩车得偶亭，沧溟踪迹几浮萍。香飘古寺昙花见（寺有昙花一丛），秋到闲园蝶梦醒（寺本李氏梦蝶园旧址）。自有醉翁能载酒，不妨喜雨更名亭。应芟恶竹斜添槛，收取冈山百丈青。

　　陪宪副王公、总戎张公偕诸僚友往观禾稼，归途燕集海会寺，抵暮而返

　　海国原多稼，年来旱病耕。一秋逢十雨，庶类得更生。绿野税珍驾，青林枉结旌。斯游真省敛（时有租粮缓征之请），田父喜相迎。

　　民气经秋静，风光入野闲。锦鞍牛共马（从者皆乘黄犊），队仗役兼蛮。蔗叶青连海，稻花香过山。三农逢乐岁，辛苦念孤鳏。

　　回辔入禅林，停舆就夕阴。饿鸱鸣斗酒，飞骑致庖禽。布席山门敞，行厨竹径湥。双榕乱黄鸟，钟磬会清音。

　　遣去里门人还，言被水灾，怅然有作

　　蕙风拂袖兰时往，清露沾袍鴈候来。长路夏秋皆阻雨，大江南北已成灾。家徒四壁罍应耻，庭有三荆鸟半哀（伤安其大兄）。何日单车容命驾，袁维归去岂徘徊。

　　红夷剑歌

　　海潮迅澓千丈波，宝剑出匣悲风多。剑身三尺菖蒲叶，文成蝌蚪星辰罗。耿耿光明拖疋练，潢潢气势翻长河。绕膝柔如弓抱月，铮然脱手锵鸣珂。壮士斫石迸阴火，应声解物无延俄。寒灯照夜老蛟泣，冷雨入屋神龙歌。长须遗民向我说，儿时丧乱沦于倭。长历荷兰诸绝国，酷嗜长剑情靡他。蕃禁例同盗神器，得此逋窜遭蹉跎。渡海中流鬼物夺，雷公电母频撝诃。归向中原乃拂拭，照见头发霜为皤。良工导我开生面，千金装饰十年磨。佩之邪心除已尽，世人不敢轻摩挲。我有墨兵久不用，睹此神物心平和。愿见圣人舞干羽，喜逢宇内销兵戈。遗民掀髯发长啸，太平对此将如何。万事不平今己矣，掉头蹈海双滂沱。

　　渔洋先生评：起有气势，结句尽而不尽。

　　八月二十三日即事

　　日中不敢放鸡豚，人事仓皇遍海村。或欲奋飞随大鸟，避灾直去鲁东门。

　　一之为甚其堪再，风鹤传闻处处疑。飞鼠断猿龟食蟒，那凭冠履定崇卑。

　　送方平斋

　　秋在梦中尽，人疑天上行。与君处处别，不似此时情。

　　病中四首

　　一片秋云坠海邦，昨来对镜雪痕双。寒生药铫吹残火，风至毡裘拥破窗。伏枕似逃文士会，闭门不受酒人降。此门归思知多少，梦逐惊鸿渡皖江。

　　物态浮观物理沈，瘴山浅历瘴云湥。四时气有三时夏，一日风生半日阴（俗称九月鸟）。海外自知坚道念，病余不觉长禅心。大通中散无由觅，九钥应难炼紫金。半间七尺呻吟地，拥被披裘对夕曛。侵隐墨蚊何善伺，缘空朱蚁似多闻（黑蚊红蚁，为患实甚）。芳樽独负忘归子（时诸君有射圃之约），良药全凭抱节君（医方主竹沥）。莫道前轩花有径，未能着屐已离群。

　　几日淹留似醉乡，今来小愈坐胡床。羹调玉糁桄榔软，茶煮龙团椷榄香。糕字题成教女婢，纸鸢画就走儿郎（时俱重九）。此翁得丧无何有，炙背扶人傍短墙。

　　筱岫在署时，于书室墙侧植竹一枝，至秋倏生十笋，蓊然成林，为之一快

　　墙下种青玉，亭亭惟一竿。对此孤竹君，珍重同琅玕。渡海不忍别，挥杯与盘桓。殷懃属长须，毋使僮仆残。方秋四气备，芽笋纷以攅。稚子脱新锦，老龙恋湥蟠。枝垂苍藓上，梢■青云端。来风动葳■〈〈丷豕〉生〉，防露见檀栾。清吟致遥想，匪直报平安。

　　闲游羡子园林

　　杪秋似初夏，和风正轻靡。从游四五人，出郭二三里。细路入幽篁，平沙渡寒沚。羡木行行直，崇冈面面起。故叶凝冬青，新枝垂暮紫。茆居■〈门外页内〉无人，远患洵足美。门前百尺阴，荫此一溪水。

　　周济庵招同张尔介重集梦蝶草亭

　　桄榔围古寺，故境野情迷。绕槛寒流细，排云碧笋齐。尘清花弄色，市远鸟闲啼。曾作诗中画，山僧问旧题（初集草亭时，有「芟竹添槛」之句，宋澄庵心善其语，为开生面）。

　　巨蛇吞鹿歌

　　一岛三千麋鹿场，甡甡出谷如牛羊。台山不生白额虎，族类无忧牙爪伤。野有修蛇大于斗，飕飕草木腥风走。气腾火焰喷黄云，八尺斑龙入巨口。九岐璚角横其喉，昂霄下咽膏涎流。狞蕃骇兽不相贼，奔窜林莽争逃钩（相传即钩蛇，能以尾取物）。我闻巴蛇吞象不烦咬，三岁化骨何阴狡。尔鹿尔鹿甚微细，此蛇得之应未饱。

　　风潮靡定，远眺大洋无片帆往来，累十余日矣，书怀一首

　　大海劳孤望，长天日日阴。水云相断续，中外一浮沈。远鸟搴为练，虚沙响作砧。亲朋归已尽，南北有遐心。

　　方七平斋别去匝月矣，无登岸来音，未卜阻于何地，奉怀一首

　　秋冬时改令，上下月更弦。往路惟凭夜（洋以夜渡），遥情但问天。九瀛人自少，一叶信谁传。之子非常士，乘风定济川。

　　海龙（产澎湖澳，冬日双跃海滩，渔人获之，号为珍物，首尾似龙无牙爪，以之入药，功倍海马云）

　　澎岛渔人乞我歌，海龙双跃出盘涡。爪牙未具空麟鬣，直似枯鱼泣过河。

　　冬日草堂漫兴

　　吹断横洋十日风，惠泉不到荔枝浓。玲珑艳雪无文柚（俗称文旦），且耐酸寒剥海红。

　　杯泛寒姿菊有英，燕飞蝶舞似春城。山椒子结金铃小，调出香螺软玉羹。

　　烹茶方法教儿僮，蟹眼潜听火候工。汲取竹林僧舍水，雨芽来自大王峰。

　　独坐有感

　　仆婢都因药饵忙，自量生理坐胡床。抛书岂有安身法，止酒应无却病方。老圃寻花风邑邑，空庭待月露瀼瀼。南天草木逃秋令，烂熳惊看镜里霜。

　　奉别济庵周寅长

　　万里虚名随尾纸，两年传舍共浮槎。瘴山切避风前毒，海国宜观浪里花。边徼沙尘原莽荡，江淮舟楫总欹斜。君情已在樽罍外，坐恋榕阴似别家。

　　买舟

　　三宿能无恋故桑，自来归鸟厌回翔。已辞大井潮头馆（例于大井头设馆稽查商船）。便买长梢飓尾航（乘风尾渡海甚利）。别友定难逃酒累，治装偏觉为诗忙。竹蕉湥处频回首，缥缈浮瓠一草堂（草亭落成时，题「浮瓠」二字于其上；跋云：「五石之瓠，为大樽而浮江海，善用大也。浮之耳，于瓠乎何有？苟之于无何有之乡，余心与俱也审矣。亭成，用以颜之」）。

　　澎湖

　　七十二屿穪澎湖，沧溟万里开荒涂。屿屿盘纡互钩带，洪波割据成方隅。东西二吉门户壮，将军之澳为中区。雄师镇压马宫汛，天然犄角中邦无。其余赋形非一状，纷陈簠簋兼盘盂。蛟蛇拳曲龙隐见，狮象蹲踞僧跏趺。诸流回澓舟难入，逆帆欲泊兴嗟吁。百折终成触嶕势，狂澜反走如亡逋。有时无风水澄镜，咫尺胶固谁能逾。巨舸理不任篙楫，束手待敌甘为俘。汪洋指南争此土，既到往往遭艰虞。昔日王师事征讨，神兵彷佛前驰驱。风摧火灭甘泉沸，降幡夜出台山陬（大帅施公亲见马祖助战，表上其事，敕封天后）。制府谋成输百万，冠军一战真良图。事关正统岂微细，封赏有间传闻殊。榜人维舟汲清水，蹑踪到顶招吾徒。黑铁崩崖潮欲缩，黄沙石碛盐为污。蚝岛峰峦咸破碎，凫亹草木原焦枯。大海东流无底极，振衣一啸心踟蹰。

　　渔洋先生评：纵笔所之，明白若图画。

　　厦门登岸

　　退之欣见蝎，坡老喜闻骡。将毋耳目僻，反使嗜好阿。孤身阻遐域，相逢尽么魔。奉诏遂生还，慰情良已多。恶声与毒物，不忍便撝诃。虽为夙所贱，愈于风与波。蠢蠢且偕意，亲故夫如何。三年穷困海，瘴疠忧相磨。两脚蹋中土，惊禽脱虞罗。环山带灵石，往往见云窝。流泉出山来，淙淙桥下过。日明枫叶岸，籁起长松坡。弱鳞浮浅渚，喜鹊叫寒柯。翠竹鲜钩棘，着手久摩挲（皆台地所绝无）。骡钤与蝎影，默念成微呵。曳杖陟崇冈，城楼郁嵯峨。笋舆尽归客，细路盘青莎。乡程六千里，计日无差讹。挥手谢大洋，日月如腾梭。心灰死欲然，肠冰就阳和。孤斟一壸酒，未醉颜为酡。二公者勋业，浩浩江与河。余生也既晚，下秩同蹉跎。奇怀亦云尔，望古成悲歌。

　　渔洋先生评：绝域初归，情事宛然，读之感动。

　　冬至日即席赋别黄萍谷同寅

　　至日初长暖律迎，登楼今见众峰晴。来时烟鸟随潮泛，往路风花与雪轻。红叶堆边人欲醉，青山尽处月偏明。大堤芳草关门柳，又领中原别友情。  
　 
书赤嵌集后

　　闽越当五代之季，文明始盛。台湾又际穷海，诸蕃错处，昭代始隶版籍；以故山川风土，不载前史。俗以劲悍相尚，官斯土者，非得廉敏果毅之才填抚而绥辑之，则不易以治。至若求文章于政事之外，盖数十年来，往往而鲜也。湘南先生以广汉报最迁台之郡丞，迄任三年，兵民怡熙，政调化洽。公事之暇，形诸咏歌，遴其粹者犹赢数百首。今年获依先生于东郡幕下，尝取所著赤嵌集读之，呼吸风雷，震荡心目。要其异才天授，囊括万有，而所见云垂海立，适以发抒胸中之奇，宜乎诗篇之雄，横绝古今，信足方杜、韩而驾苏、陆也！刻既竣，谨志简末，以附不朽。愚甥婿杭州赵沈埙拜识。  
　  
