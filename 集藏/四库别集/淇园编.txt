　　淇园编　　（明）陈道潜 撰  

　　●目录

　　序 
　　选刻姓氏 
　　凡例 
　　卷之一　　奏疏　表　序  
　　卷之二　　序  
　　卷之三　　记　说　文　书　赞　铭　跋　五言古诗　七言律诗　七言绝句　五言律诗  
　　卷之四　　志铭　墓表　哀词　附杂录　跋  

　　●序

　　○拙斋陈先生存稿序

　　余蚤授经书性理大全私爱先生独以御史同秘阁诸贤预纂修膺赏赉想见其明聪该慱盖优于文者耶后闻客诵先生清江渔隐叙又爱其道情彛旷辞气俊逸不规■〈元见〉于达不欎欎于穷知进□退为贤者也余生后先生百余年思其人不可得得见其后昆及其家藏集者而遍观之斯可矣己酉秋余乃叨掌邦政先生六世孙淇塘君宫驾部郎公退持拙斋存稿而请叙焉余览而作曰嗟乎此莆先正之文也固吾畴昔所遐思而尚论者序安敢辞旋奔走家艰明年冬趋　师命又明年春陈乞得罢还会淇塘君分符守吾郡辱枉顾谭心尽欢复以序靖乃取是集而细阅之其文悉可观可传者也夫言之精者为文必笃其寔而艺者书之是故文以实美亦以世传有其文矣弗有其寔维文弗传也有其文□其实矣弗世其人虽传弗全也先生登建文庚辰进士历官三纪终始一心为给谏上封事謪判彛陵不鄙彛其民俗明礼义定赋税人至今思之入拜御史侃侃谔谔诸凡大时政大奏章多出所论列年六十三乞间引退徜徉于壸山兰水之间卒寿七十缙绅学士闻而哀之彭惠安传其实布在郡乘与彛陵志所载彰彰可考拙斋之文夫固以实胜者是宜传自先生以壁经起家其孙立政君及吾郡守淇塘君世守其经训录乡闱者踵起录礼闱者蔚兴而东阳之陈遂甲于莆吾虽不及见先生喜得先生之后为吾郡守也然则拙斋之文其世也夫是又宜传因序是集故表而出之读其尚论于斯集以存名辑其存者耳为卷十为目百有十之二附以别录梓之者淇塘君也先生名道
潜字孔昭拙斋其别号云峕
　　嘉靖壬子九月谷旦少梅山人揭阳翁万达书于铁林之别野

　　○叙

　　夫文可■〈口人〉传人乎文可以传人则古今之为文者多矣何以策必先董贾奏必先宣公诗必先子羙岂此数君子之文独高于古今哉亦其忠爱之性方正之规笃于中而宣于外又□月以式百代之人于不哀故不禁师表尊之金石奉之耳然则非文可以传人直文以人传也余束发穷经从乡先生侧得闻拙斋陈公之为人公兰水名贤登建文庚辰进士历官掖坛柱下■〈口人〉謇谔刘方仪型当世时　成祖欲表章经学选儒臣纂修五经性理大全诸书公■〈口人〉宏才峻望特膺简命恭勤参定至今理学之昭明于天下者公实与又□月力也余窃心焉慕之恨生也晚不获亲炙其人以为苟得其文读之亦足适仰止之顾矣乃叨登仕籍日羁风尘而公之文章又久佚于兵燹末由得探奥渺以为生平慰今年春公之世孙震龙乃葺其家藏余稿欲梓■〈口人〉行世不惮走数百里请叙于余并求较阅余敬诵之见其文茖诗清隽渊醇不为奇僻可喜之论因想见其謇谔刘方之概而仪型之思益殷乃伦而言曰公之文余购之多年而不得者也而公之德则余所寤寐而不忘者也■〈口人〉寤寐不忘之人而得读其文于多季难购之后余何幸乎余之幸固如醉而醒也如还故乡初见父兄也余敢不一言为公表扬之乎虽肰公之功业在史册声誉溢寰区又岂俟因文而始传乎但人之好善谁不如我天下后世岂无慕公而不得见顾得其文一读以自慰其生平者乎是公之为人虽不藉文■〈口人〉传而有公之德则公之文自当与董贾陆杜诸君子并垂于万世者也斯所谓文以人传者非耶因为叙　峕
　　康熙庚戍暮春晋安后学林之蕃拜手题

　　○莆先献拙斋陈先生序

　　昔范文正司马公陆宣公诸前哲以至诚抒经济以经济着鸿文内得于心外表见于天下□其文犹日月霜雪久而弥新后世立足亦得立言之本法求章句之末纵能华藻淋漓寻至中藏邈焉无有则是峻宇雕墙而基址弗固丹雘虽勤奚禆哉戊申岁余丁家■〈单召〉守制堇门拟历名四访名人搜名书以成夙顾返洞庭道湘江临芝水一路山川名□苍崖翠壁差可怡乐足慰平生芝城看林涵斋者诗画名于海表品节重于皷山正余意中之名人也访之握手留连竟日因与之谈古今文献涵斋曰莆郡先贤拙齐陈先生者纂修五经性理火金诸书至今为我后学禆益至集煌煌乎火章理明气厚沛差江河直可家传而户颂今公之世孙震龙豪爽情学与余有游文素欲表扬其先注乃于兵燹之余辑祖存稿走数百里求序于余□□至是敢求□言为弁余接先生之文详而读之见其发挥性情究极理要忾然景噌如晨锺警梦朗月入怀正余所谓意中之名书也□攻为□□渗绘所绝不措心而范马诸公所充实而光辉者也图末必置本举本而末自足空乎先生之集质诸古人而亦让历之奕代而重新者焉读此则凡世之沾沾于章句之微求工取研者其无可憬然觉□
　　昆山后学徐元文□撰

　　○侍御拙斋公序稿序

　　兹先世祖拙斋公存稿也稿尚多录其存尔公历事累朝称名御史会文皇帝统一圣真表章经学　蕳儒臣纂修五经性理大全诸书于时修书诸儒凡翰苑部监得入选者甚尠御史公独以行巳恭慎学问该慱与焉今诸书流布海内若门到而户说公之声名无既重耀简册矣独其所自撰述者尚蕴于家閟焉未传也家大人惧其久益散逸搜辑遗编仅得其诗文如右盖去今二百又□月余季矣存者惟止此耳乃捐俸金梓之以大司马东涯翁为时闻人乞存其首扬祖德也志每珍诸笥中晨夕诵玩谓文以理为胜负无与时相污隆盛世之文譬之太羹伭酒若淡肰寡嗜以荐清庙冲冲焉又□月余味焉何者至文不斲至味不调也比其醇酿鲜衍纷斥鼎俎非不令人属厌然惧其饱饫之极而糟粕之遗矣　先公当国家鼎平之初掺辞命理夫无类是矣乎其无足传也已夫铺鸿□□渗裕燕翼作者之业也昭绳武笃骏惠述者之事也志承藉遥庇列班法从每思先公謇谔风裁庆延绳蛰而其宏词奥旨又足以传之无穷乃如我后人蹇劣备秩末效涓涘加之颓肰落殖弗能以铅椠自砥砺视先公诚愧矣愧矣展卷兴怀将何以殚绍遹之孝而骋艺籍之林也哉按部之暇索笔谬书非敢过于揄扬寔以识予作求之私云　旨
　　嘉靖庚申五月望日寓泗水行台裔孙志百拜谨识

　　○侍御公存稿序

　　庚戌秋成北上公交车归弟震龙重刻拙斋公存稿事竣谨再拜而识之曰嗟乎古贤人君子闻　祖父名莫不尊而奉之敬而仪之况哉　拙斋公文词德行煌煌乎表彰于当世哉而且梓之者成高祖中宪　淇塘公也序之者成曾祖中丞少淇公也　中宪公与大司马　东涯翁有旧文为其郡守梓是稿也而以存名虽扬　祖德亦征实行耳迨　中丞公按部泗水乃辑而序之以示后人展卷兴怀聿念尔　祖宁无愧感交集哉吾家自唐　开国公　南塘公祖孙父子三世五登黄甲至明迁东阳则　侍御公始着焉侍御公登洪武庚辰进士入拜御史上封事多所持论文皇帝欲表章经学　命诸臣纂修五经性理大全诸书亦以公行已恭慎堪为师表不徒学问渊愽着闻当世而已今三百年后　公所著遗篇兵火散逸成兄弟久窘公交车有志未逮虑文久弗彰遗先世憾乃弟震龙孝思维笃同弟麟超朝夕较葺能数百里乞序名公重梓而传之夫文贵其人人重有文如公之謇直刘方忠爱不忘则反以人重矣而理学昭明仪型一代则人文以文贵矣后世读其文如见其人钦其人益重其文则是集也　中宪公　中丞公实式凭之百世子孙暨奕代闻人咸瞻仰之宁苐载在史册誉动一时而已成弗类谨再拜而识之篇末峕
　　康熙康戌九月重阳裔孙玉成百拜谨书

　　●淇园编选刻姓氏

　　选定
　　富沙阳　荣 【解元进士文渊阁学士】 
　　毘陵胡　濙 【侍郎祭酒】 
　　螺川胡　广 【状元内阁学士】 
　　螺川萧时中 【修撰】 
　　螺川陈　循 【状元内阁学士】 
　　新唫金幼孜 【谕德】 
　　螺川周　述 【编修】 
　　长乐陈　全 【侍讲】 
　　晋安林　志 【会元榜眼谕德】 
　　南靖李　贞 【编修】 
　　晋安陈景着 【探花编修】 
　　永新刘定之 【侍郎学士】 
　　长乐陈　淮 【检讨】 
　　螺川罗　伦 【状元编修】 
　　姑苏梅　伦
　　番禺张　璝 【知府】 
　　余姚陈　渤 【左藩】 
　　晋安林　廸 【参议】 
　　富沙杨　瑛 【编修】 
　　豫章张元祯 【同卿】 
　　揭阳翁万达 【大司马】 
　　漳浦黄道周 【内阁学士】 
　　晋安林之蕃 【吏部考功司主事】 
　　昆山徐元文 【状元】 
　　同邑校选
　　黄寿生 【解元进士翰林院检讨】 
　　黄约仲 【翰林学士】 
　　林　洪 【庚辰进士澹州知州】 
　　畲　耀 【乙未进士饶州通判】 
　　林　坦 【乙未进士贵州按察使】 
　　方　鲤 【戊戌进士彰德知府】 
　　林　文 【探花翰林学士礼部侍郎】 
　　翁世资 【户部尚书】 
　　林时让 【甲戌进士广东左参议】 
　　卓天锡 【甲戌进士贵州按察使】 
　　郑　纪 【庚辰进士翰林检讨户部尚书】 
　　彭　韶 【刑部尚书】 
　　林　俊 【刑部尚书】 
　　弟继之 【吏科给事中】 
　　弟　用 【解元进士翰林院侍讲】 
　　弟　中 【辛丑会元户部员外】 
　　校刻
　　男
　　明■〈口人〉子岳贵赠户部主事
　　昙■〈口人〉子轮贵赠别驾
　　孙
　　岳丙戌进士户部江西司主事
　　轮辛卯举人广东梧州府通判
　　瑞甲午举人
　　密明经上饶教谕
　　曾孙
　　元纲己酉举人大理寺评事■〈口人〉于文
　　滔贵赠按察司佥事
　　珩明经海宁训导
　　伭孙
　　文赓■〈口人〉孙应元贵赠陕西布政司参政
　　文滔己未进士江西按察司佥事
　　文潮■〈口人〉子云衢贵赠户部主事
　　文淮乙卯举人
　　文滨■〈口人〉子叙贵赠兵部主事
　　来孙
　　叙戊戌进士广东潮州府知府■〈口人〉子志贵奉诏进阶中议大夫加三品服色
　　云衢乙未进士户部云南司主事
　　一统■〈口人〉子应元贵赠陕西布政司参政
　　虞典拔贡
　　晜孙
　　志癸丑进士廵抚湖广都察院佥都御史
　　忠贡元广东揭阳知县
　　应元癸丑进士兵部左侍郎兼都察院副都御史特赐剑印加服俸一级
　　晔己酉举人
　　悳沂州同知
　　仍孙
　　彩荆府参军
　　阳复广东始兴知县
　　雄南京庚子武觧元
　　成泰台州同知
　　继绅河南汝宁都司
　　九世孙
　　廷玑戊午举人
　　廷珰岁贡
　　十世孙
　　象干丙戌举人
　　玉成癸卯经魁
　　嘉会恩贡
　　震龙邑庠生辑梓
　　十五世孙
　　希贤 【辛酉拔贡部选儒学光绪六年补梓】 
　　十六世孙
　　锡麟 【己未　恩科举人闽清学教谕光绪六年补梓】 

　　●凡例

　　一是集着之者　侍御公也修之者　中宪公与　中丞公也念先代国族浮山文献夙着迨肇基淇水　公为发祥之祖又中宪公台号淇塘　中丞公台号少淇兹颜曰淇围编者以存　诸祖之心思手泽云尔
　　一是集原曰存稿已非全集苐　侍御公愽学宏才凡台省章疏多出公手湮没不传时论惜之幸纂修复命一表尚存谨编以冠章首
　　一原本为卷十为目百又□月十之二附■〈口人〉别录兹表序为卷之一又序为卷之二记说文书赞铭跋五言古五言律七言律七言绝为卷之三志铭墓表杂录为卷之四
　　一原集评阅多出富沙　杨公螺川　胡公今皆散逸阙而弗书诚不敢妄也而编定之者螺川　罗公地官　翠庵公也而原梓之者　中宪淇塘公与　中丞少淇公也手抄珍藏从叔祖文学朱台与从伯家修也今较阅选定者晋安　涵斋林先生昆山　立斋徐先生龙小子谨承先志安敢僣妄祇为兵火遗逸谬膺是任知我者幸谅之
　　震龙顿首谨识
　　男　轩宸举□　　　
　　辅宸弼 【太学生】 　　　
　　轼宸扆□　　　
　　载宸德□仝敬梓

　　●淇园编卷之一

　　闽莆拙斋陈先生着　　　世孙震龙重辑梓

　　奏疏 
　　表 
　　序 

　　◆奏疏◆ 

　　乞除僧道以安生业事疏 
　　请江西省救荒疏 

　　○乞除僧道以安生业事疏 

　　广东道监察御史臣陈道潜谨奏为乞除僧道以安生业事臣闻古昔王政之行也国有学党有庠术有序士知乎礼义而无见异思迁之为正其德利其用厚其生民安乎土著而不至有游惰不根之虑此固唐虞三代之隆王政大行而僧道邪说不得人其间也我国家自垂拱以来治化风行士食旧德农服先畴庶几崇本力业而王道以行矣然其间不无怠惰无赖之民圣世不容之列相率削发□为僧徒倡建寺宇徧满都邑鼓天下之民而从之盖近日尤甚矣臣以为凡此僧徒非甘为清凈寂灭也亦计无所之耳一则作奸亡命无所逃匿因之混□为僧以为苟免一时之计其实皆奸恶之徒也一则懈怠性成无所聊赖亦□入为僧以为苟安旦夕之谋其实非有修炼之性也以此劝诱愚偌民且有背本废业而日趋于邪矣故凡僧道盛者王政之衰也伏惟陛下以神圣之资志唐虞三代之道臣愿凡军民倡削发为僧者查其隶籍乞发远边输作其余徒众并令返本力耕为民种田郡邑寺宇即行毁除编为士儒肄业之所其产业田粮俱宜人官以充军饷如此则野无不耕之土国无游惰之民不惟边力可固而贫民亦得所矣至于佛之怪诞虗无其道主于灭性坏伦则固不待臣辨而自明者也臣无任战栗祈恳之至
　　永乐六年二月　　　　日奉
　　圣旨礼部知道

　　○请江西省救荒疏

　　廵按江西道　察御史臣陈道潜谨奏为救荒为恤民之要务恳乞发仓赈贷以安元元事臣奉命廵视江西省访察斯民之利弊臣窃谓国之利在民民以食为天近见新淦太和二县今冬田被风损谷价腾贵民苦荒饥臣伏思前者两淮颖州北京临城等处咸给米□良赈贷民皆歌舞化日庆逄盛世臣知皇仁无疆必不遗此一方之民也昔汲黯过河南矫制赈水旱贫民万家富弼知青州多端赈救民赖以生赵抃知越州先事预备民以无患今臣之刚直任事不如汲黯经济不如富赵而江西之饥又未若河南青越之甚者而臣区区微忱愿有所请诚以帝德广被尺土之民亦宜予之以袵席之安也且臣职所在理宜竭愚尽言俾斯民得所日被德化于无穷也伏乞发仓及时赈贷臣不胜激切待命之至
　　永乐十七年十月　　　　日奉
　　圣旨户部知道

　　◆表◆ 

　　纂修四书五经性理大全诸书告成复命表 

　　○纂修四书五经性理大全诸书告成复命表 【时同太学士胡广右春坊杨荣右谕德金幼孜等纂修书成复命属公草稿姓氏备载今陆稼书大全中】 

　　陈道潜
　　伏以六经之道昭如日月经纬乎天地贯彻乎古今放之则弥六合卷之则退藏于密用之于身而身修行之于家而家齐推之于国则国治施之于天下而天下平葢世必穷经而道昭未有舍经而能治理者也是以圣王垂宪必资道以开人贤哲肇基必稽古而作范故伏羲则河图而演画大禹因洛书而锡畴孔子删诗书修春秋寓一王之法周公陈王业制礼乐弘百世之规况乎精一执中之传尤重丁宁告诫之旨如斯显迹昭然可观自王道既衰异端蠭起燔烈秦火之余穿凿汉儒之弊其间存者不绝如丝莫能究其指归一切趋于苟且夤缘故习解克正之于乎圣人之道不行而百世无善治圣人之学不传而千载无真儒遂令往辙之难寻益发前修之永叹夫否极必泰晦极必明由夫濂洛关闽之学兴而后尧舜禹汤之道着悉扫蓁芜之蔽大开正学之宗不幸屡阨狂言既扬复抑又因循数百年之间卒无能会其说于一葢必有待于今日矣天启　圣明诞膺景运　太祖天纵之圣以武功定天下以文教兴太平首建学校颁赐书籍作养人才茂隆政治四海内外翕然同风钦惟　皇上文武圣神聪明睿知缵承大统绍述鸿勋成功盛德虽三皇而无以加事业文章与二仪而同其大治巳至而犹以为未至功巳成而犹以为未成体道谦冲游心高远乃者聿新宸断修辑六经恢拓道统之源流大振斯文之委靡愽采先儒之格言以为前圣之辅翼□万途于一轨会万理于一原地负海涵天睛日□以是而兴教化以是而正人心使夫巳断不续之坠绪复属而复联巳晦不明之蕴微复彰而复着肇建自古所无之制作缵述自古所无之事功非惟备览经筵实欲颁布天下俾人皆由于正路而学不惑于他岐家孔孟而户程朱必获真儒之用佩道德而服仁义咸趋圣域之归顿回太古之淳风一洗相沿之陋习焕然极备猗与盛哉窃尚□□□日观之周衰道废汲汲皇皇以斯道维持世教者惟师儒君子而巳未有大有为之君能倡明六经之道绍述先圣之统如今日者此　皇上所以卓冠百王超越千古者也臣等一介书生粗知章句大学贤关浑未造其阃奥圆冠句屦固惭列于章缝幸逢熙洽之时谬忝校剧之任每授成于指教亦何暇于施为乐睹就编岂胜欣庆与天下而同量于万古而有光尊所闻行所知求不负于教育正其谊明其道斯补效于升平无任瞻仰激切之至谨奉表随进以闻

　　◆序◆ 

　　三山谯楼落成赠大参彭公序 
　　骢马图序 
　　赠南海邑簿叶仕谦归田序 
　　送长杨教谕柳原贞序 
　　万木图序 
　　清江渔隐序 
　　赠宏休上人之灵云序 
　　双溪书舍序 
　　嵩山白云序 
　　雪梅轩序 
　　壶山丘陇序 
　　望云卷序 
　　送康志高还乡序 
　　赠莆邑叶侯之京序 
　　送袁伯素之云南顺宁府推官序 
　　学愚斋序 
　　赠医官王从善序 

　　○三山谯楼落成赠大参彭公序

　　陈道潜
　　善为治者虽动巨工兴大役而民弗知焉斯善为治者也或曰物不天来终复地出功不使鬼必在役人安有兴巨工大役而不知者曰因民情之所趋顺而诱之曲为之防故大功成而民晏然役不加焉此民所以不知也闽为东南一大藩三山鼎峙布政司雄据其中前有谯楼下施石柱巍然冠出方区高大壮丽旧称为东南第一岁久寝坏功大费烦因循莫辑至某年吴郡彭公由广西道监察御史授闽藩大参素善筹划莅政初黜贪立廉勤政事革吏弊期年之后惠孚八郡乃相其旧址谋于同列曰今且兴役郡县里胥并缘科敛役外之费什伯不啻且大功繁兴宜惜民力未可率然为之今之浮屠殿宇规制宏壮或有灾圯随复修葺愈加侈丽无他顺人情而为之耳矧是举不拂乎民民固忻然从之者乃询耆老有尚义者明立簿书遣往八郡谕富室以公意随所施助明注于簿八郡闻之各竞与焉又择尤有戒行之僧付之虽役一匠佣一夫僦直皆依价偿之簿书详明人匠饩廪有法经始于某年月日巨甍隆栋高广壮丽视昔有加询其赀则出富室之乐施询其役则僦贫民之佣作大功遂而役不加民非真善为治乎毕工之日彭公会同列诣余言为序余曰夫谯楼者门上之楼也或登以望氛视远特为华丽故又曰丽楼庄子曰毋盛鹤列于丽楼之问则周时巳有之后代又增以铜壶刻漏以明时刻又创鼓角以警晨昏则古之挈壶氏司寤氏之职皆统焉虽为华丽不过也下至都邑皆有焉况闽称巨镇雄藩为东南一都会其高广壮丽也固宜吾想公落成日四顾而望内据都邑阛阓前有平原沃野四山夸奇竞秀而环拱中又绕以大江商帆贾舶出没于烟涛浩渺间昔人所称山水登临之乐人物邑居之繁难得而兼者咸于是楼尽之矣夫兰亭就荒昼锦久圯至今传之不衰以右军之名韩公之德为之增耀耳是楼之成虽一时之功公之硕望又有出于是楼之上也余年少应宾兴尚□□□日登斯楼嗣是东西驰骛者三十余年所阅多矣诚未有若斯楼之胜与夫山水之奇也倾圯之余每叹难复讵知任起废之责在公乎今退归田里苟因缘得到登高有作虽老矣尚能为公赋之公之绩可纪者多是楼特其一耳

　　○骢马图序

　　陈道潜
　　事有旷百世而相感者其志同其道同也葢气运之推移人事之失得虽有古今之殊而有志之士立心造行以古人自期待其道义之符意气之恊则无异也若豫章许公所谓以道义意气而相感者与出身为名进士历仕中朝为才御史今春奉命按临鄂渚问一日以骢马图俾予序之予思公绘是图也意岂在马也其所自期者远矣夫骢马兽中物耳昔之乘骢马者何限未闻有画之者且马之良者莫骅骝骐骥白羲山子诸类世或图之不过游玩之具耳独汉桓典一乘骢马至今争绘之意诚出于马之外矣故余谓公是图也实以古人自期待时置左右以为箴耳尚□一□日考桓公之为御史当汉灵帝内臣秉政诬陷正士一时柱后冠惠文者非无其人赖桓一人士气稍振今公披阅之余思桓之赤心事上若何而持与狥义忘已若何而操与又若何而能使当时豪强畏避之若斯与若何而能使后世士大夫仰慕之若斯与如是则桓之清风高节赫然于千载之上而公之精神志气亦与之相孚于千载之下矣昔人谓事有旷百世而相感者其斯之谓也考古贤士身遇明时无事可见至于衰世始有抱义狥道而以名节自砺者今公所遇之时与桓异矣生逢　圣代公道昭明普天率土钧陶至化从容奉职马迹所经之处江山千里豁然清晏虽豺狼亦皆屏迹又安有狐鼠肆意于其间哉使桓公而生今世则后代骢马之图可无作也虽然时有不同而忠君忧国疾恶扬善之理则同顾公终勖之 

　　○赠南海邑簿叶仕谦归田序

　　陈道潜
　　人言南海少廉吏因其地有贪泉至而饮之者辄贪夫岂然哉盖其地饶多南金宝璐与外国之货焜耀悦目非操行□□毛白视富丽华靡为外物者鲜不为其所溺是人心诱于物而贪岂泉能贪人哉有友自南回谈及南海事曰始终廉洁不受民财者独有南海一主簿耳因论及贪泉事余咲曰信泉之能移人何不能移彼主簿耶昔吴隐之之论信矣逮洪熙改元南海主簿闽中叶仕谦援例告疾许归田里一日同都院司务陈公刑部主事孙公谒余于寓廨询之即其人也余夙闻其名而重其去因毕前论以告之夫泉本洁物也能涤人之污讵能反污于人古今以贪名莫之能改究其归乃人之贪者多以累是泉岂泉真能累人哉假使南海得百叶主簿则是泉之名可以湔而涤之嗟夫宦于其土者不知其几惟吾子独着廉名其操行特异虽久淹兹土而清议之所不舍今其归也不徒归矣吾闻子所居大江迤其前方山遶其外葛巾藜杖优游闾里倦而休也江上之清风山间之明月与子南海一廉吏三者同之亦萃天地一时之清气岂不乐哉视彼赍陆贾之橐乘肥衣轻其清浊轻重果孰为优而孰为劣哉有识君子必能辩之余素重仕谦之廉特书此为仕谦饯且为南海贪泉解嘲云

　　○送长杨教谕柳原贞序

　　陈道潜
　　长杨荆僻县也地邻蛮界民性粗悍粟米力役之征多不以时余判彛陵尚□□□日以事至其邑获识广文四明柳原贞其人操行□□毛方甘心苦淡日与其徒讲课于烟火寂寥之地或至夜分弦诵不辍恍讶重山密林中有此邹鲁风因询其学之所出则或为方岳重臣或为　朝廷名宦每岁科目不乏人余深疑为民者何性习粗悍而不从征役为生徒者何济济跄跄而知礼义得非原贞之教使然欤永乐丙戌冬余又重至其地诸生相见礼毕咸列植而前同致词曰振吾学校淑吾诸人者自柳先生始今巳满九载将课最于天官吾徒失所瞻依无以为报愿祈一言为赠余闻师道系于天下重矣韩子曰道之所存师之所存也然今之为师者多曰我资秩当为是官彼固不得以道责于我也为弟子者亦曰彼品秩宜为是官我固不敢以道望之彼也则为师弟子者特具文耳而原贞独于深山穷谷能推其道以淑诸人于以见师道犹存也今将考绩升秩于他郡虽曰失之于此人惜之得之于彼人悦之而柳先生之道犹若也吾愿天下为师者咸若柳原贞则师道千古矣

　　○万木图序

　　陈道潜
　　凡事出于人者皆可以有心求之惟天不容伪尚□□□日观世之为善者有心求报而福未必获惟无心而福之至若□也岂非有心者犹出于伪而无心者一本于诚欤庄子曰无心得而鬼神服吾有取焉今庶子杨公大父达卿先生之种树也所谓一本于诚而无意于求报者与先生虽隐不仕而济人之心未尚□□□日忘也忽遇岁歉乡人乏食先生悲悯之心固不容遏然显而与之则家施弗及国且近于邀名而人或忌之乃言某山募人种树有植木一株者偿粟一斗不过假之以散其粟敷其惠而没其名耳当时阴骘之感巳形于梦而先生弗计焉不数年间所种之木盛茂条达森然蔚然是天彰先生悲悯之心形于生物而谓冥冥中不有司其机者吾不信也迨今五十年先生之后益昌而先生之孙适际盛时为名侍从常动水木之感特绘是图期衍先生之泽于无穷昔人以善无报者为未定之天报之明盛者为天之巳定是固然欤然余以先生之事求之天而巳定未定之故皆如先生可求而得则天心从可量矣吁先生种于五十年之前而子孙获于五十年之后兹山之木旧尚□□□日殆尽而萌蘗之生发荣滋长视昔有加是岂人力乎哉今杨公又力为善培植而灌溉之则是木之繁植益未有涯使后之子孙睹斯木之荣羙以验杨氏种德之符则是续是似必有不能忘其本者矣

　　○清江渔隐序

　　陈道潜
　　天有道之士进亦乐也退亦乐也其遇时也登庙廊辅圣主策勋立名布德施惠以淑乎人固乐也其不遇时也抱道怀德韬其智晦其能寓情于山水鱼鸟间亦乐也何则盖道在是乐亦在是耳清江陈彰晦素以才行闻于乡结屋于清江之上恬于进取惟以延师教子为务昼则扁舟一叶适情于云水之乡夜归读古人书讲论道德以充其所有号清江渔隐祈余为之序余谓渔隐者隐于渔者也古来有志之士怀道而隐者非一而于渔者为多然能随时进退推其有以淑乎人者则仅见焉夫蒻笠蓑衣纵苇于江流浩渺中斜风细雨恬不知归而举网得鱼一饮千杯倚棹长歌情陶意适忘其身之所有与夫天地之所以大人皆以是为渔者之乐谓其能遗声利脱尘纷而以避世为高也余曰否否是殆溺于一偏往而不返者之为非道之正也韩子曰天生贤者非使其自有余而巳葢将以补其不足也故圣不暖席贤不黔突岂得巳哉特恶其衒羙求售进不繇道耳昔有年余八十垂钓渭滨非隐于渔者乎一遇主而奋鹰扬之勇锡履东海其功业与周相终始又有垂钓桐江亦非渔之隐者乎适四海永清身傲万乘动天象而归天下想望其风采者无不叹汉天子之大故曰桐江一丝能系汉鼎是一进一退皆有益于天下后世非直泉石烟霞终老山水比也传曰贤者识其大者今彰晦才行士也固将因时而出推其所有以淑乎人吾故以远大者期之彰晦勉乎哉

　　○赠宏休上人之灵云序

　　陈道潜
　　莆推名山巨剎灵云囊山俱号秀绝代有名僧而灵云据八壶之高尤为名胜囊山背有峰若垂囊故名二山恒推名僧更为住持灵云则了堂始创继之者湘江德峤也湘江后住持囊山德峤以福州鼓山构寺特请而灵云住持缺焉国欢僧师仪与囊山众僧共请宏休次补之特绘灵云桃花桐归云图以饯余闻古称无心者云也曩德峤以无心而出今宏休亦以无心而归夫人心应物以无所为倏然而来倏然而往无复固滞者非云欤况上人以无心为宗寂灭为主乎今宏休朝与云俱出也飘然无所系夕与云俱返也翻然无所拘应酬而动禅定而寂犹夫云也无心焉耳矣然或谓泽万物下土者云也漠然太虚腾天上下变化不可测度者云也云之灵有如是焉上人无心功名所谓泽万物下土者无足言矣而随天上下其有然乎庄子曰列子御风而行旬有五日而后返夫御风腾云其致一也吾意古之至人出入空旷中一无心为之也今宏休澹然无累出入往来直随桃洞之云或在囊山之北或在灵云之南踪迹飞杨不滞方所其无愧夫云矣乎予游于方之内而谈及方之外亦迂矣然师仪等皆翘楚士试往质之

　　○双溪书舍序

　　陈道潜
　　双溪书舍者彛陵司训瞿一和藏书所也余左謪彛陵民和事简公退之暇焚香默坐忽动古人之想遂穷编帙以广闻见柰地僻少书每借于一和氏则无不立应因以景一和之所宝者诚有在也葢倚相之所读宜子之所不见者与夫兰台之所掌金匮之所藏者一和咸畜而有之然书者载道之舆也千古圣贤心术之微于是乎在焉畜之慱者尤贵究而精之一和苟有意于斯留心载籍究圣贤之终始则虽生千百世之下如登千百世之堂矣岂不乐哉彼穹霳栋宇高则高矣刻角雕墙丽则丽矣至于跨江山之奇玩风月之胜者皆无取焉

　　○嵩山白云序

　　陈道潜
　　彛陵守牛侯西京嵩县名族也累历外宦常迎致其母就飬焉出而莅政入奉慈帏愉愉如也一日其母曰彛陵虽乐非吾土也吾今年七十有五矣嵩县吾祖宗坟墓所在宜归以终天年会其季子某至固迎以归侯涕泣留之不可滨行谓余曰吾今拜违膝下不得朝夕以奉正欲借狄公之白云以想望尔余闻而悲之曰昔三代盛时自乡遂大夫而下贤而仕者必使还治其乡之民迨其老也又使师而教之所谓始终于乡者也降自中叶以其生于私也必使避乡而仕焉自是士大夫始有违乡离井越千万里以仕者则其亲固有不得与之俱矣然天性之恩人孰无之是其触物兴怀而动无穷之思者固孝子之心有所不容巳焉侯虽久历外任然迎其母就飬庶几古人禄飬之义仕虽异乡未尝少离亲侧也今母氏以年老欲归亦人情反本之思耳侯以怀亲之念无所于托欲寓之嵩山之云是亦孝子惓惓不忘意也余于侯之事不能不重有感焉余离家五千里违亲六载余矣思欲一覩慈颜而不可得罔极之恩无由少答其何以为心哉若以望云可以思亲则闽山之云犹嵩山也然所望者祗可寓情于远而无由置身于亲之侧此余于侯之事重有所感因书以寓焉

　　○雪梅轩序

　　陈道潜
　　所贵乎君子者。当于性情品行观之。苟秉性淡薄。操行清白。而其所尚者。亦以汇应之。夫雪与梅。锺天地之清气。阐造化之净机。欲究其源。探其赜。非知道君子不能也。当夫六花飞出。寒威遍于九野。堆琼积素。所以深蓄阳气于地下。令壮长不泄。以兆来岁大有之书。斯时也。平原广野。层崖幽谷。百卉偕凋。而梅独秀。与雪争妍。所以着剥复之交。领生生之意。于冬至子之半。故昔人谓观梅可知先天之妙者此也。今兴郡别驾东粤林侯。发身太学。性情淡薄。品行清白。来莅吾郡之三年。始治衙署。为亭于堂之后。栽梅种竹。以为公余憩息之所。而以雪梅颜轩。祈余为序。余素敬侯施政宜民。累经黜陟。使以廉能。称为之言曰。夫雪聚阳气以兆豊年。梅当雪时。不息生生之意。今侯秉性操行。近之而又敷惠于民。俾咸得所。是不必芄芄黍苗。隐然有丰稔之思。亦不必暖律回春。熙然有覆载之仁。其视梅与雪。亦奚愧哉。昔王子猷山阴访戴。徒穷一时之兴。林和靖暗香疏影。特夸讽咏之词。是皆逸人墨客者流。好尚虽同。而实致则异也。余因侯有□□心民之政。衍而言之。幸勿以为迂可也。

　　○壶山丘陇序

　　陈道潜
　　进士顾本德双亲葬于壶山之下后登第属当行迈慨不得岁时展拜因绘为图自随展玩以寓人子不巳之心焉永乐丙戌春与余会于彛陵河次握手道故因出是图欷歔良久曰吾宦游千里先人坟墓不宁于怀乡人士咸序而诗之子于故人中为最独无言乎余闻至哀无文至敬不餙人子不幸而亲不逮不能目父母之容自当怀父母之心夫江山巳殊乡关远隔先人之丘陇不能接乎其目而致敬致悫岂能忘乎其心心不忘则咫尺之图即可以寓千里之思公余展玩到处皆壶山丘陇也奚必登是山之麓然后始为可尽其情也况今　圣天子以孝治天下内外臣工能勤于官泽于民者皆褒及其先本德才涌气锐进身伊始苟能砥砺名节振奋事业异日或为良臣或为循吏树表阡于先人墓侧则九原为之增贲壶山为之增色而丘陇之草木亦为之增辉矣奚独区区斯图巳哉昔人陇岗之事至今侈之本德其勉诸

　　○望云卷序

　　陈道潜
　　望云何为而作也陕右冯翊赵侯思亲作也赵侯蚤年锐志读书膺乡贡授江陵司李常以母老在堂晨昏弗及作是图以寄之夫云者漠乎太空舒卷本无常心也何以托人子思亲之心哉岂不以孝子之念久积于中一旦登高望远云飞之处亲舍在焉凝神驰思邈乎天涯寸心飞扬与云俱往身虽隔乎万里而心巳陟降于亲之左右矣繇是而言谓云可以托思亲者亦可也然尝闻之忠孝一道也母子一心也子之望亲如此亲之望子更何如也属意之余期待备至将不曰吾子职于彼必能举其事而无旷官乎必能和于政而无负民乎必能尽心于国而荣及于家乎如是则为子者将必移孝为忠以求副亲之望也节推赵侯律身不苟刑当而政清荆以南莫不仰其德而怀其惠可谓克举其职而无负于民矣异日必推恩升秩而荣及其亲矣今其思亲之心念念不忘至形于感时触物之顷其于巳之望乎亲与夫思所以副亲之望者两尽矣古人谓求忠臣必于孝子之门赵公有焉

　　○送康志高还乡序

　　陈道潜
　　永乐巳丑春　皇上将廵北京思惟旧人共政特命吏部起诸致仕而归者俾总州郡事庐陵康公援例落致仕来署彛陵即进耆老于庭询及民间休戚继观版图备稽民数多寡知彛陵为弊州民稀役重乃喟然叹曰　皇上以斯民为虑特寄于老臣可以老故而不究心乎遂专意民事自朝伊夕不厌劳贳□力凡可以缓民者无不委曲为之予来佐是州观公为所叹曰方今少年辈徒苟且缓吏责取办目前以集事为能而民之休戚弗计也公为民如是真不负　朝廷图任旧人之意矣仰惟我　朝尊贤敬老年踰稀耋者苟有所长咸不听其去今公再起为州年纔六十精神志虑明爽若少年何以遽听谢政而归乎　朝廷起公于既老用公于未衰可谓任无遗贤矣庚寅冬　大驾还京轸念老成不欲久劳以政乃于次年夏召公等还京俾仍前致仕百姓咸赍咨涕洟而惜其去予等亦谓公老成为国深达治体且精神志虑亶亶忘倦当为百姓荐留亦不宜遽听其还山也苐朝廷策命维新公去志浩不可御其行也称觞以祝曰国家优待老成重烦以政者　圣君之惠也身处畎畎不忘　朝廷者臣子之心也公虽退休凡民有休戚事有失得者当以　上闻可也

　　○赠莆邑叶侯之京序

　　陈道潜
　　昔人称吏之良者有二曰不忍欺曰不敢欺夫不忍欺在德不敢欺在威未有缺一而能成其名者莆邑归安叶侯莅莆七年矣其始至也巨奸宿猾逋卒奇民梗化善政不可施乃芟除夙蠹民信服者众侯之善政可次第行矣莆介山海水分南北木兰正当水穷入海之处于边海多作陡门以泄之前此咸惮其难而莫敢为侯奋而重修之民翕然供役畚锸云集木石山积外筑巨堤以障海内作重堤以防河然后剔石固址搜残补弊侯戴星出入躬督其役土石坚致可遗久远凡再阅月而毕功犹以畜而不泄则涨涝为害而端明林埔二陡门久弊令如筑陂为之务为永赖计其于秋芦等陂及沟渠小水凡关水利漏者修之塞者浚之井井然便于民至于　先圣庙庭旧制高广而梁桷缺坏赤白陊剥不治朔望趋拜不成礼城隍祠宇桷朴下窄散落妥灵弗称焉咸改为之规制宏敞焕然可观而山川社稷郡厉旗纛隶祀典者莫不为之一新又以江口元丰二桥俱当要路相度鸠佣而修改之六七年间治莆善政列列可述传循良吏如叶侯者在所当纪也昔西门豹邺中最贤令也史起谓其邺田高而漳水在其旁西门君不知引以溉是为遗利叶侯在莆而无遗利可不谓能古人之所难乎宣德七年当入　觐郡中耆老同致词曰古称善治之世不多见而善治之人亦不常有吾侪老矣阅为治者多矣如叶侯者诚不减于古今将述职矣　朝廷举贤如不及吾惧其往而不还也幸为吾述其治绩以表属望之私焉余因耆老之请粗序其事而不辞

　　○送袁伯素之云南顺宁府推官序

　　陈道潜
　　云南古为六诏地族类甚众大抵皆蛮彛悍轻易怨蜂屯蚁杂控御矢所则往往跳梁周汉以来咸所不臣蜀诸葛武侯虽七纵七擒示以威信然卒反复难制至唐尤倔强数为西南边患自　太祖皇帝混一寓内威德所被虽殊方万里自古及汉唐□□能臣者悉皆臣服独古滇奉职尤谨捧琛执□□邸络绎日无虚馆而　朝廷设郡县立正佐以长冶之视之亦如内地永乐二年春彛陵袁伯素自太学生课最上第授古滇顺宁府推官余自朝职左官判彛陵适与伯素会观其笃而不浮恭而有礼因推敬之及行出门惘惘甚有离别可怜之色窃怪之曰大丈夫受命虽绝域亦无所辞盖以重君命也今古滇就法度日久同于内旬人之之古滇者若东西州焉而伯素何戚戚焉解者曰伯素新丧其弟家有老母今舟行则经巫峡霍唐至重庆又陆走数千里中间缘崖蹈谷踰历险阻且凌炎云□瘴雨是行也万无子母俱往理若何而不戚戚哉然古云笃于忠者戾于孝又云求忠臣于孝子之门是二者虽若相戾实相为用也今伯素果能因俗为治绥辑一方策勋于万里外以膺　圣天子光宠则异日来归使人咸颂曰幸哉袁氏有令子矣岂不足为父母荣而孝亦岂外是哉故余序于后因以勉伯素且以□□尉其母云尔

　　○学愚斋序

　　陈道潜
　　进士昆山吕寅伯暨余友赵仲宏奉命来武昌同谒余于寓馆袖学愚斋卷且言具尊人智明先生所命以为进学之规俾余序之余既受之反复思之莫得其义盖人之为学探圣贤之微穷古今之变将以发其聪明益其心思未闻学为愚者也若以为宁武子颜子之愚则武子退藏沉晦颜子深潜□□毛粹皆非愚也仲尼言柴也愚参也鲁亦言其质之偏不失为□□毛笃高贤私心往复如是者再忽拍案起曰先生之意葢有在矣得母以去古既远淳风渐漓矜才炫能者以沾沾为智潜窥默伺者以察察为明甚至于衒玉而贾石凤鸣而鸷翰纷然杂起混正乱雅世莫得而辩之今先生欲寅伯学愚葢以为进学之始当去伪即诚敛华就实宁过于厚为参之鲁为柴之愚及学成世用藏智于沉晦之中韬明于纯粹之域器度浑然无事皎厉为武子颜子斯可矣然又开源荒之世人文□□民皆鱼鱼鹿鹿无思无为槁焉若愚将游心于混元之始独立于太素之初而反本还真者乎先生之意是未可知也寅伯归于趋庭暇请以吾言质之其信然否乎

　　○赠医官王从善序

　　陈道潜
　　医之为术古圣仁民之心也其书肇于黄农虽未见所据然其探阴阳造化之微穷天地生物之妙剂量调护济夭杚之危措安全之地诚非圣人不能也其为术妙而难穷能造其深而窥其奥者少也或有造焉能以圣仁为心而愽济乎人者又少也考诸司马迁所传者仅扁鹊仓公二人耳是可见深造之难也扁鹊秘术不传而卒为争能者潜害以死仓公怀秇不济为人构陷逮狱竟以幼女缇萦上书获免是能深造又以仁民为心愽济乎人者为尤难也南京四川道监察御史郑某造余言曰今秋吾儿获病弥留在京诸医揭扁于门衒玉而贾石者比比是皆操术邀利误人之生惟应天府药局王从善挟生人之术每以济人为心诊脉知源投以良剂不浃旬而病愈可谓精于医而有仁民之心者也吾无以报祈君一言以赠□□古圣探阴阳之微穷天地之秘制为药者本□□八也何传其术者多不以为念如仓扁之于医可□至矣而犹爱吝如此是达于医而未达圣人制作之初意也今王从善其术虽未必如仓扁而济八之心则过之矣可谓仁而不悖于圣者也昔有言曰不为良相当为良医王从善有之是为序

　　●淇园编卷之二

　　闽莆拙斋陈先生着　　世孙震龙重辑梓

　　序

　　六桂联芳图序 
　　林氏九牧图序 
　　赠侍御顾仲谦考满序 
　　赠侍御于文通秩满序 
　　赠侍御何邦杰秩满序 
　　送侍御陈希进秩满序 
　　赠刑部主事王师舜秩满序 
　　赠侍御邓直方满考序 
　　赠侍御刘仕行秩满序 
　　赠侍御鲁希文秩满序 
　　赠侍御江志坚秩满序 
　　赠刑部照磨姚功茂考满序 
　　赠刑部主事王师舜秩满序 
　　赠浙江宪副魏文渊之任序 
　　赠福建佥宪杨公秩满序 
　　赠兴郡贰守林侯再考序 
　　送彛陵守牛侯秩满序 
　　送彛陵州判官冯君序 
　　送许性和先生序 
　　愿学斋汇稿序 
　　爱日堂序 
　　清节堂序 
　　清俭斋序 
　　具庆堂序 
　　具庆堂序 
　　赠道正李贞祷雨序 
　　赠僧师仪之国欢住持序 
　　赠囊山新住持钝师序 
　　送林邦俊讲学囊山院归凤石序 
　　东里黄氏族谱序 
　　易直斋序 
　　三山孙氏族谱序 
　　西洙吴氏族谱序 
　　谢氏族谱序 
　　张员外母挽诗序 

　　○六桂联芳图序

　　陈道潜
　　古人以植物之良拟其人之贤不无意焉周礼以三槐九棘拟之三公九卿盖槐取黄中棘取赤心外刺欲居其位思尽其事也又以松竹取坚贞励节贯岁寒历雪霜不变欲其则而象之也后来科目取士尤重进士又以桂喻之盖尊之之至也事昉于晋郄诜桂林一枝之对盛于宋窦禹钧丹桂五枝芳之歌于时文人秀士登科第者愈繁又有攀桂折桂之称昆仲连登第者谓之联桂而登科之籍谓之桂籍而桂之称愈盛矣吾莆由唐宋以来文人日盛方氏廷范笃生六子仁逸仁岳仁瑞仁逊仁载仁远皆□进士出身时人荣之为绘六桂联芳图以侈之其时进士愈重固有皓首穷经而不可得一第者又有贵为宰相出身竟不由进亡者独方氏一门孕灵锺羙萃贤为多宜表而出之以励后也尚考当时上疏忤权奸者曰方公轸忠义所激奋不顾身□曰尚书公大琮庆源启衍绍徽趾羙者迭出云兴至　明方廷宾家子孟明登庚戌进士次孟吉暨其弟四人彬彬辈出咸奋志穷经进而未艾乃出其先世六桂联芳图祈余言之余谓植物如槐棘松竹者欲人象其质之良也如桂者欲人扬其芳之远也今方家六桂联芳几三百载矣不有孟明继羙扬芳前人之绪几乎息矣余愿孟明植学以固其根种德以培其本使德充于内行备于外异日出而施之振而扬之则方家之桂枝益衍流方所被为报　国之忠为及民之□□心其泽不亦远哉孟明其勉之

　　○林氏九牧图序

　　陈道潜
　　甚矣唐建贞人才之盛也岂非光岳之气混融于重熙累洽之余乎尚□□□日叹当时若韩李樊孟柳刘元白诸人并起迭出一□文章之盛后人莫继也考之吾莆九牧林氏适生其时蔼蔼多贤古今罕有焉当时有林披者天宝十一载擢明经第由建州将乐令累迁蘓州别驾披生九子曰苇藻着荐晔蕴蒙迈蔇苇为端州刺史藻贞元七年进士由容州支使累迁江陵府使着贞元六年明经第终横州刺史荐贞元十二年进士由郊社令累迁韶州刺史晔由景司马迁通州刺史蕴贞元四年明经第复应贤良方正科累迁邵州刺史蒙由孟陵主簿累迁循州刺史迈由兴宁主簿累迁同州刺史□由京兆参军累迁福唐州刺史吁亦盛矣夫以九子俱贤又各为州牧求之于古诚为罕见昔圣人称周有八士以为宣王中兴人才之盛昆弟俱贤特表之以见其难后惟东汉史载荀氏八龙虽出一门乃掇合从昆弟侄古今以为羔谈然皆不及九牧林氏之多使当时有若圣人者叹才难而评人物则必曰惟周之世于斯为盛降自两汉所不能及也余自少时闻父老谈九牧奇事当时竟置于耳后遇户部林和出其所藏九牧图绘披俨然中坐九子圜立衣冠俊伟雍容一堂不觉爽然起敬叹一时人物之盛惜乎为史者畧而不载惟载蕴拒刘辟反言我项非顽奴砥石及在沧州说程欢归关二事耳其余人竟见于闽中名士传及林氏家乘而巳再考韩公哀欧阳詹词言闽人举进士由詹始詹贞元八年与韩公同登而蕴乃贞元四年着贞元六年藻贞元七年实在詹前非独史畧不载而韩公亦失之矣今莆城中前代有联桂坊乃林冈孙子相继登第当　朝有状元坊则永乐三年林环魁天下士今林和任户部尚书郎皆九牧裔也何天锺羙林氏诗书之泽久而未艾而后世子孙之多贤也子孙贤则前人之声光益振为林氏后者覩斯图则思绍其业而济其羙若徒衒于人以夸门第则前人之声光薾矣

　　○赠侍御顾仲谦考满序

　　陈道潜
　　甚矣通材之难也长于外者或不足于内优于治简者或不可以理繁昔孔子评及□高弟长于文学者不足于言语政事论当时贤士优于赵魏老者不可为滕薜大夫是古犹难之况于今乎若广陵顾仲谦昔怀□□匽商之文学而登高第及授行人司行人使于四方又兼予赐之言语而无辱　命未几擢任监察御史奉　命抚六诏远彛能令彛人感恩知义革心向化六诏武臣去京师万里多颉颃作气势不肯循规度仲谦归备举其事而历紏之俾边境臣民怀警惧而遵职守始知有　天子法度由是简在　睿知以京师四方之所萃百工之所趋异物百货之上供阐阓揉杂中间不无伏藏奸蠹与夫困厄流离失所者犊命伸谦出入咨询夙夜惟谨均节恤养悉有成法数年后惠泽洽于天下百工往来者咸获饱暖畿甸宴然无失□□□□奸□亦无所伏窃羡伴谦各善其职较□山求为无愧使任赵魏老与滕薛大夫必能□之矣今巳满九载例当升秩　朝廷以仲谦习于事而人安之俾授前职仍领其事至永乐壬寅秋仲谦为御史二十年九载巳再例再升秩滨行同僚集饯予于仲谦为同年进士特称觞以庆曰若吾子诚所谓通材者也昔远使六诏能布　天子威德于裔彛近在京师能均　天子惠泽于畿甸其远近之绩巳验矣特播政于中州者有未试焉兹行也必当试其所未试者异日羙政清誉隐然动于一方使予有所藉而言曰仲谦乃吾同年进士则亦与有光焉是为至视也尔 

　　○赠侍御于文通秩满序

　　陈道潜
　　永乐十二年冬余时按廵湖广蒙征回　朝忝与石渠编校之任时都宪特遣四□□监察御史于文通乘轺来代交际不浃旬间匆匆即别去纳交虽浅巳知为沉静笃实君子也后余编校事毕继丁家艰至十七年冬改调江西道监察御史豫章与西蜀邻道五六年间出入接膝特加款密益知文通之为人其平居温温不立崖岸若无以异于人者至于遇事设施注意巳定则确然不回其果劲有如此者与众混处寡默无言似可忽易至于疑刑滞狱人之所难者独潜心悉究阅讼牒以传爰书援据精当事例详明欲少易之而终不能其虑刑精审有如此者迨更辛丑　赦宥之后狱稀事简众或以余暇退休君独于公□爨食茹蔬终日危坐课吏昕入宴归日以为常其甘心恬淡励志精勤有如此者至于交际虽若澹素然终始如一无炎趋寒弃之态若斯人者其不可景企也哉洪熙元年春文通为御史九载例升秩焉同列咸重其去绘图以饯之以余素知文通者复征余言为弁余惟世之矫餙沾名者多务实无华者率循常调弊也久矣今　天子执政锐治掌衡鉴者体　天子盛心旁求务实之人以资世用若文通之沉静恬退不自表襮而勤事务实有为有守者如此当与时之先声后实者异也昔裴行俭黜浮华而任敦实士风为之一变方今操行俭之柄者不无其人果能擢用如文通者亦劝士励俗之一机也岂不幸欤余尚以文通卜之

　　○赠侍御何邦杰秩满序

　　陈道潜
　　永乐甲辰春南京福建道监察御史鄂渚何邦杰累秩当再考例适天官质政同道监察御史鲁希文集朋僚以饯之俾余为赠言余谓赠言者古有之昔子路将行孔子曰赠女以帛乎赠以言乎对曰请赠言是师之赠言也子路谓颜渊曰何以赠我颜渊曰何以处我是朋友之赠言也然其所言非腴词虚誉也为师者有勉进之义为朋友者有相规之益何公与予永乐壬辰同拜今职庶窃朋友之义以为赠夫言之可以取信于人者惟其实也有其实虽无言而有不可掩者存焉今之赠言者至于连轴累幅率皆危言泛论而无其实无实虽累至千万言无益也邦杰立身制事惟求其当不以毁誉于外为重轻可谓实胜君子也实胜之人当以实告毋敢以浮言渎也公居职十余年矣忧患殆居其半而处之裕如操心设虑施为措注益坚且励咸无变其旧予窃壮之岂古所谓知命安分君子欤昔范文正凡有所为必尽其方不择利害为趋舍曰为之自我者当如是其成与否有不在我者虽圣贤不可必吾岂苟哉愿邦杰益励初心而以文正所忐者为法则不待浮言而自有不可掩者存焉先正有曰立志当以明道希文自期待予亦以是为邦杰滨行之祝

　　○送侍御陈希进秩满序

　　陈道潜
　　古称雍熙泰和之治者必曰唐虞稽之于书舜命官多矣而与刑官论为独详曰钦哉钦哉惟刑之恤哉其称文王曰罔攸兼于庶言庶狱庶慎又曰其勿悞于庶狱说者谓刑天下重事揭其重而举之以见圣人尤尽心焉考诸当时任刑之臣若皋陶明刑弼教必先于刑期无刑苏公式敬由狱驯致夫长我王国于此见虞周之君以其所尽心者为楚巨镇往来文书山堆庋积侯能精于吏而餙以儒剖决精当无所遗漏期年之后文书清简案无留牍方岳大臣咸服其能于是用荐者擢授彛陵守彛陵又当楚蜀之交民稀役重丁中之民尽役于官而民咸告病焉侯莅事伊始除荒剔蠹数年之后逃遁复还笑歌载道今例再考民熟侯之政皆咨嗟涕洟惧其去而不还也父老相率扶携咸有借恂之请则侯之政可知夫侯进身太学儒其素习也又能旁通吏业见诸临民者其政绩又彰彰如此夫岂儒而迂吏而拘者比哉世称汉代多循吏考史所载以儒术餙吏事有文彩可观者董仲舒公孙弘倪宽三人耳方今　朝廷重守吏循良囿无愧于汉然如侯者亦不多见后世秉史笔而传循吏者舍侯何以哉虽然黄霸汉之三公也以其才长于治民特寘诸循吏之列后世亦必有公论者焉余尚□□□日职彛陵与侯为僚盖学儒而迂过于皋陶之种德至今犹图之岂非功茂之所当勉欤

　　○赠刑部主事王师舜秩满序

　　陈道潜
　　自古为治不能去刑惟在任刑得人而巳三代而上称为治者曰虞周三代而下称为治者曰汉唐由今考之舜命九官其辞简而质独皋陶论刑为特详周称文王能明德慎罚至于康诰吕刑又终始致意焉后世称援据精当创作谨严者曰汉法酌古凖今缜密详备者曰唐律是上而虞周下而汉唐皆不能去刑惟在立法之善而得人以理之深责于其臣而其臣率能尽心效职无负于其君吁盛哉由汉以来识治之君未尚□□□日不以刑为重至于刑之疑者与夫巨狱之难决者特命御史治之自是御史兼任刑官应少微执法之象有绣衣持斧之名其职始重我　朝稽古为治凡中外刑之难明者与夫不服而累有异辨者悉归之都宪而命御史理之中间恐有枉滥不幸至于屡轸　圣念拳拳告戒而忧悯元元之意即舜文之用心也但任其责者果能尽心效职无负　皇上之托有若虞周之臣者乎今南京广东道监察御史章贡陈勉希进氏出身为名进士授职为才御史永乐壬辰夏余亦叨受是职忝与联事于时讼牒盈前而希进应之裕如至于酌人情以参律意援据精当轻重高下靡失毫厘可谓狱无枉滥者矣后又奉　命按两浙浙之刑繁于天下其豪猾被逮往往逋杭州县莫敢谁何希进到未及半载咸自出求理后有被讼者辄诣待辨夫希进何以得此于人岂非能辨曲直明是非善酌律文而合乎人情之变哉余益信其狱无枉滥为能不负所托者也今巳满九载将质政于天官而升秩焉余辱旧僚于其行也特举古之善明刑者用以期之然古之善是者多矣而独上举虞周之臣者传曰其在贤者识其远者大者今希进贤者也故特举以为告

　　○赠侍御邓直方满考序

　　陈道潜
　　永乐癸卯季春南京陕西道监察御史旴江邓直方九载满考同寅魏源等集送预谒余言以赠余谓赠之为言增也所以增益其所未至也老子曰富者赠人以财仁者赠人以言而其为言也简而着修之于巳可以善其身施之于事可以及于人故曰仁人之言其利溥哉后之赠言者弗及焉始繁其文备其行事俾增重于一时或因寓其戒勉之意焉今直方醇雅笃慎幼修于家出身为名进士及居官莅事修行人称为才御史然御史七品官耳膺耳目之寄任激扬之责时事有难言者御史得以陈之豪猾有难治者御史得以紏之兼理刑名而辨枉滥秩卑而责重职要而事难苟律巳有未谨虑事有未周人情律意有未深则其职未易举也直方历职九载尝出按虎林西粤俱着能声居中任职而无废事必其律巳也谨虑事也周人情律意也深余忝列绣衣后朝夕兢业惧举其职之不暇安敢希仁人之言以为直方增益耶而名位非素显徳行不素修其言不足为时轻重又安能俾轻重于一时也哉重魏之请稍繁其文备其行事使未知直方者览之畧知其生平而巳抑以勉直方例行升秩或持宪一方或牧民一郡益当饬身励行俾芳声羙绩蔼然宣着为时增重有不待余言者矣

　　○赠侍御刘仕行秩满序

　　陈道潜
　　永乐癸卯秋南京广西道监察御史汉川刘仕行以九载满将为京师之行同道王公合同寅饯之辱命余为赠言余忝同列纳交于仕行四载余矣未能周知其行实独以耳目所及者言之近畿之郡号称难治者曰苏松常镇四郡俗偷民伙猾胥豪室盘据其间虽輶轩之出亦往往巧设机穽以染之故都宪每遣御史必难其地之人十六年以仕行刚劲有耒力特遣出按至则搏强击贪举刺无所回避吏胥豪右闻其至者莫不寒心缩颈数郡千里咸帖然终不能染岂非处心公虑事周而豪猾狙诈者无所施其技乎迨十九年春　皇上仿成周之制肇建两京改旧都宪为南京都察院大新庶政侍御有溢员汰之时院之长佐惧乏人佥举仕行署院事议者谓其出于同列独任其事咸以为难仕行力振纲纪不恤人言其施为措注张主去留毅然无所挠后虽罹屈辱更忧患而刚劲之气自若也昔孔子言吾未见刚者又曰枨也欲焉得刚释者谓欲则不刚刚则不屈于欲仕行内固无欲且禀浩然之气以成之也世之言刚耆内多欲徒以客气用事小折辱辄怀齿刚舌柔之戒至于和其光同其尘者较诸仕行风斯下矣往行明春秋□巳卯乡荐得圣人褒贬义永乐六年除授御史素以刚直名今因其行书以为赠且劝以歌使之益励歌曰
　　懿彼仕行兮人中巨擘赋质刚劲兮秉心贞白乘骢出按兮有声斯赫猾胥豪右兮闻风褫魄处事果断兮毅然不惑有豸斯冠兮寔惟其职

　　○赠侍御鲁希文秩满序

　　陈道潜
　　夫设官分职各有攸司而不相侵越者自古然也故掌礼制者不侵钱谷主刑名者不预兵旅至于工技造作之微莫不皆有专职而不可紊也惟御史之设虽兼刑名而于百司庶职凡官有廉能贪懦政有修举废坠事有是非当否无不可举而言者故特号为风纪之司耳目之寄诚使庶官得人不过善一司之政务御史得人则可辨百司之邪正历代以来必选刚廉方正者居之今天台鲁希文第永乐四年进士观政刑部即刚毅有声十二年特擢福建道监察御史余亦忝列后尘间陪末议见其虑刑之际所谓上服下服有伦有要酌情凖律曲尽其当知其善于用刑也暇日质其所学一主先儒正说析理精微不杂于异端又知其所学者正而□□穴豕□于经术也及其莅事律巳凛然有不可犯之势庶官苟非其人莫不侧目避之乃益知其刚毅有为可为儒者有用之学也当其秩满欲去惜若希文者不多见尚□一□日赠以诗曰持宪咸若人奸豪气欲夺非过誉也情发于中而形诸咏也今同列何邦杰等重其去特绘为图以饯之复征余言为弁余谓　圣制在内百司有不法者许御史紏之在外诸司有蠹政者从宪司治之希文巳施于内而未试于外也适今　圣天子布维新之化锐意民事在外长风纪者有若希文十数人参错其间贪邪敛迹黎庶袵席矣是图也虽以见一时去思之情抑有期待之意深焉希文果能因是自励竭忠于　国悉力于民勋猷所树行可为麟阁之图矣幸相与勖之

　　○赠侍御江志坚秩满序

　　陈道潜
　　庚辰岁予叨与翰林学士富沙杨公同登稔闻其师苏先生伯厚名至永乐壬辰予攺授监察御史时富沙江志坚以易经举进士亦授监察御史江公乃苏先生婿杨公友也子闻而甚喜以为退食暇得以质所学继奉　命出廵于外又各丁家艰竟不相偶而愿莫遂迨己亥予服阕复授江西道监察御史庚子江公亦服阕授前北京道御史后因设两京以北京为直隶再调南京交趾道御史数年间晨夕得相聚首观其刑名吏事练达精详间学源流委有传授且推诚待人不为表暴胸次坦然无岐径诚坦荡君子也因恨知交之晚焉至甲辰春江公累秩当再考大理评事霞城王日初等咸征言为赠予年逾耳顺文思衰落窘于酬应慕江公于十年之前而得遂交于十年之后文字虽疏不可以无言夫御史职专绳紏兼执　天子法为天下平所谓秩卑而职重者也然至满考往往超升不与他官等岂非　朝廷优报以示劝欤任责者当仰体盛恩至意而无负所职可也江公莅事不苟律巳无瑕院中称良御史可谓无负所职矣然是行也亦敢有期焉易九五飞龙在天天下文明彖言观国之光利用宾于王今适际　圣人履九五之尊应宾兴之典居清要地者当深求苏先生之学洁静精微使上不负　圣天子下不负所学是所望也杨公适在□中朝君乡友也而予忝同举焉至广阳请以是言质之

　　○赠刑部照磨姚功茂考满序

　　陈道潜
　　毘陵姚功茂繇冑监生历抚宁清豊邑丞未几冉攺南京刑部照磨永乐癸卯秋满考滨行乡友监察御史陈伯敬等绘金陵送别图以饯之求余言以阐图意余谓图者图其像而有所慕也古人硕望有德者后世仰之不可见则图之以景其德也济世有功者欲其昭于天下后世则图之以重其功也又有幽人志士高标雅兴穷登临乐山水好事者亦图之以慕其风致也今功茂满考而别交游之友至于绘图以赠之盖功茂平昔善与人交人不忍其去特绘以寄思耳然余重有勉焉士之立志当以古之超卓者自期不可以凉薄者自处我　朝幅员之广极天际地咸入职方而刑部分统十有四司十四司之刑名成案悉归之照磨所照磨按三尺法而授阅之其有枉失者赖以紏举而改正焉然上刑适轻下服下刑适重上服惟齐非齐有伦有要至详至悉非深法律之经权谙　国家之故实者未易能也功茂由佐邑选居是官三载间人无异议必其素娴于法令故实者矣今质政天官往返不过二三月耳诸君子离索之思犹可巳也但愿功茂旋归之日尽瘁　国事求如古人可图之实则前之立德立功者所当怿焉彼幽人志士穷登临乐山水乃好事者之为无足慕也然功茂刑官也古之明刑者多矣其最显者莫过于皋陶之种德至今犹图之岂非功茂之所当勉欤

　　○赠刑部主事王师舜秩满序

　　陈道潜
　　自古为治不能去刑惟在任刑得人而巳三代而上称为治者曰虞周三代而下称为治者曰汉唐由今考之舜命九官其辞简而质独皋陶论刑为特详周称文王能明德慎罚至于康诰吕刑又终始致意焉后世称援据精当创作谨严者曰汉法酌古凖今缜密详备者曰唐律是上而虞周下而汉唐皆不能去刑惟在立法之善而得人以理之也我　朝法古为治尤慎于刑既立刑部都院以分理之又设大理以详评之犹虑有所枉滥至于屡轸　圣念拳拳告戒其好生矜恤之心至矣任理刑之责者宜其忧勤尽瘁思有以副　皇上之意三山王师舜笃寔慎重君子也繇进士擢西曹司属浙江浙刑狱繁于天下其豪搰徤讼者咸凿空构立谲诈百出谳訉之际又矫情餙貌援引蔓延纷紊紏杂难其情而师舜劳心穷诘孜孜不怠九年间所问者无虑千百始终不罹过差可谓善于理刑矣亦可谓忧勤尽瘁而能尽其职矣壬寅满秩同邑同寅孙某等祈余言为赠余忝为御史尚□□□日究心刑狱观徤讼谲诈者巧于诬诋而知推鞫之难深嘉师舜任繁剧之司终始可无过因念任刑者咸能忧勤尽瘁无负　上托俾巧诈者不能施其技而人无枉滥则汉唐不足拟而可上轶虞周矣岂不盛哉于是乎言之

　　○赠浙江宪副魏文渊之任序

　　陈道潜
　　宣德元年　天子以江左为东南名藩民稠事伙财赋所出近盗贼间发狱讼繁兴思得良监司以镇抚之侍御史文渊魏公源秩满特擢今职受命乞便还谒祖然后之官许之众咸庆　朝廷得人羡文渊公义私恩有所不废吾观文渊昔廵两浙京兆俱着嘉绩居中独推署都院专迩者苏常滨江小丑萑蒲具舟摽掠商旅不通粮运淹阻有司以闻时欲剿捕恐及无辜特　勑耿正侍御史□之众推文渊以往议者以为江涛浩渺贼人出没无踪咸为公难之公乃托别遣相度地形藏伏以诱之不一二月间悉皆就擒于是商旅坦行粮运弗滞公之风声遍于金台达于武林矣内外之绩巳白此众所以为　朝廷庆而期公为良监司也昔范文正以不才监司马一路哭声司马文正以良监司为一路福星吾想浙之贪窃者闻风而靡善良者慰望其来或私相庆以为哭声止而福星见矣公抵家展谒以尽私情当勿迟其驱以伸公义使风裁凛于一方上无负　朝廷委任之意下有以副吾侪属望之私是所愿也

　　○赠福建佥宪杨公秩满序

　　陈道潜
　　古之治天下者莫不本于贤才而后代庶职之繁所任之人不能皆贤故必彰善瘅恶激浊扬清此风宪所由设也今礼乐兵刑钱谷其职各有理之者所谓有司也而风宪者所以紏察之者也有司得人不过善其一职风宪得人则恶者不得肆善者有所勉百职俱举凛然如巨防制水民赖以安焉当其按临列郡民之邪僻与夫猾胥贪吏若无所容民之善良与夫狱之幽滞欣欣喜色如秋霜始肃而海宇澄清如阳春布惠而品物荣生阳以舒之阴以敛之其功不亦大乎江右崇仁杨公出身进士以方直廉正闻授贵竹按司佥事贵竹旧属蛮彛新人版图公至化顽俗驯暴性威惠行于西南随丁家艰服阕改授吾闽佥宪闽虽僻处民陶至化号海滨邹鲁公移难就易振顿风纪数年后贪者去廉者植抑者伸冤者直不动声色列郡晏然昔人以守令难贤只求贤臬司臬司得人则守令俱得矣以今观之信哉不必多求百子骏也今杨公通任九载威惠及人将质政天官宪使李公宪副刘公咸惜其去求言为赠予以杨公持风宪九年政绩巳着今奏最晋擢殆未可量奚待余言哉惟先忝激扬之任常有慊焉年老归闲每观良风宪未尚□□□日不羡慕于田间兹行也不觉起登仙之想志意衰耗言而无文姑以罄吾衷焉耳

　　○赠兴郡贰守林侯再考序

　　陈道潜
　　国家设官置吏创制立法非他凡以为民也任斯职者或正或佐或僚属亦非他凡以安民也安民之道赋役有烦简政务有因革齐民有强弱至不一也其要在于公而无私也为所当为也在于抑强扶弱也适宽猛之宜也今之议者以牧民之难有二若兴赋敛促徭役以办集为能则政急民困而取怨于下若因民便遂其欲以宽纵为务则政隳事弛而受责乎上进退维谷所以难也殊不知古之受廛任土者无有不需赋之地不任役之民而政务之有因革齐民之有强弱牧民者苟能为所当为适宽猛之宜民咸悦之又焉有取怨于下而获罪乎上耶兴贰守南海林侯莅郡十余载矣阅郡守者五郡守咸尊而礼之资为贤佐更黜陟使者三黜陟使咸褒而赏之称为能官凡兴一赋皆所当赋而无赋外之需动一役皆所当役而无役外之扰至于或烦或简或因或革咸以为民也兹非公而无私乎为所当为乎又非抑强扶弱适宽猛之宜乎而获誉乎上诒惠乎下非幸也宜也宣德六年三月侯历职再考民怀之士大夫慕之僚属胥吏思之郡守会稽陈侯节推余姚牧侯因人心祈余言为赠余闻古人曰知善不言与嚚瘖同因举其事而乐道之

　　○送彛陵守牛侯秩满序

　　陈道潜
　　今之职于官者其进身之途有二咸不能无偏以儒名家者滞于古不通时变往往失于迂而缓以吏为帅者狥于法不知大体往往失于拘而逼有能通儒而不迂精吏而不拘者岂非所谓良有司乎今彛陵守牛侯于二者可谓兼之矣侯本中州嵩县世家幼年以有志读书选入太学业成而仕连宰二县所至咸着能声转鄂渚藩司照磨鄂渚为楚巨镇往来文书山堆庋积侯能精于吏而餙以儒剖决精当无所遗漏期年之后文书清简案无留牍方岳大臣咸服其能于是用荐者擢授彛陵守彛陵又当楚蜀之交民稀役重丁中之民尽役于官而民咸告病焉侯莅事伊始除荒剔蠹数年之后逃遁复还笑歌载道今例再考民熟侯之政皆咨嗟涕洟惧其去而不还也父老相率扶携咸有借恂之请则侯之政可知夫侯进身太学儒其素习也又能旁通吏业见诸临民者其政绩又彰彰如此夫岂儒而迂吏而拘者比哉世称汉代多循吏考史所载以儒术餙吏事有文彩可观者董仲舒公孙弘倪宽三人耳方今　朝廷重守吏循良固无愧于汉然如侯者亦不多见后世秉史笔而传循吏者舍侯何以哉虽然黄霸汉之三公也以其才长于治民特寘诸循吏之列后世亦必有公论者焉余尚□□□日职彛陵与侯为僚盖学儒而迂也慕侯为人因表而出之以俟观风者采择焉

　　○送彛陵州判官冯君序

　　陈道潜
　　时称有司之难者非通都大县民烦政剧之为难而偏州下邑民稀役重之为难夫民烦政剧之地有民足以任役凡有才者皆可理也而民稀役重之处无民以应之欲事不废而民不扰不其难乎彛陵虽名为州而人户不满九百地滨大江适当楚蜀之交中间运夫传置防兵逻卒众役萃之以九百户之稀民而应诸役之众为之者不其难乎永乐甲申春余左职判彛陵其守则中州牛侯判则武溪冯侯余至实为重职然皆一例视事非唐之员外置者比二公之行牛温和详雅周于事而精于治冯轩豁洞达敏于才而宜乎俗观夫以轻任重以寡为众措置有法而赋政均平故役虽重而民无怨焉越明年春冯侯以三年秩满将考绩于天官予感同寅之贤于其行也不能无言焉昔子产郑之贤大夫也与晋争承谓成周班贡轻重以列以伯子男从公侯之列则民有弗堪而惧无以立国是邑小而役重犹子产之所难也今吾子以星散之稀民而应要冲之重役其事不废而民不扰焉是能反昔人之所难者而推之以行也今圣天子锐意太平求贤如不及以子之才吾恐不终于是脱鳞插翊而羽仪于　天朝也不远矣

　　○送许性和先生序

　　陈道潜
　　永乐甲申春余左官判彛陵有司仓许性和先生者谒余于寓馆隤然其貌臞然其形礼度从容意必其为儒者及与之语果不可及其学长于易明阴阳消长体用显微之理甚得其指归及论古今人物当否制度沿革始末上下千载间历历如贯珠余抚心自度以为僻处小州何幸得斯人哉间尚□□□日出其所为文则长于议论泛滥停蓄层见迭出阖辟变化森有矩度寂寥乎短章春容乎大篇阅之累日而无尽焉余因惜斯人有如是才宜从容陪玉堂之老以辅成至治否则当职冑监师以造就天下英才今乃伥伥于下僚而为钱谷末吏不几屈乎未几而　圣天子悉复旧制凡有才而伏下寮者皆还其职先生旧为儒官例复儒职余喜先生得伸所长而不终于屈将行称觞以饯之曰是行也或掌衡帝制或敷教一方抒其所长黼黻皇猷自足以鸣国家之盛固云幸也然有不能释然者彛陵之后生小子有向慕者无以矜式一二士大夫慱谈今古有所疑难者无以辨晰吾侪职是州地僻人少每有疑政欲质之先生者今竟不可及矣于其行也先以公天下为心为先生贺然后以及吾之私焉是为序

　　○愿学斋汇稿序

　　陈道潜
　　莆地夙称文献往往多鸿儒硕彦独黄思永先生以理学名予少时陪杖屦接徽音久矣及先生授安福谕不果遂其业后获交先生之孙惟益聪颖超卓绳祖武论语惊人人异之叹其学有源委永乐初登进士第犹与侪辈讲究朝夕以相磨淬未敢舍所学以务为人意乃自陈乞优闲职以成旧业故以进士出身而授鲁府伴读王官例非大故□得满考当道亦不得荐举所以公二十年闲住得大肆力于学造诣日益进凡为词章则以理为主而才驱气驾自成一家言至宣德五年守制回出其愿学斋汇稿俾予序之予受观之累日不厌其序事则典制鸿裁其援引则根据深慱观者起望洋之叹犹长于四六新奇藻丽出人意表非学优才裕何以臻此而后生新进之士窥见一班于残编断简中者固未可预拟伦也呜乎余老病乞归文学凋谢荒于耳而塞于心覩公之作如空谷中闻蛩然之声宁无愉快乎夫政事文学古人所重公蕴经济之才置身散地虽学大进而致君泽民之道拘不得施其能无歉于怀焉今年五十余壮志未艾也况　圣天子右文兴治凡才学优长之士布列无遗公文名夙着阅历老成岂有终老于儒而弃姬姜之业哉服阕趋　朝罄其素蕴思所以上答明时俾后之评文章政事者有所借口为引重余虽登　朝为御史不能奋励出奇愧无可纪之绩因病求退聊窃知止之名问其学则又荒落遗忘二者皆无可述序公之文欲其以余为戒且致其爱莫助之之诚

　　○爱日堂序

　　陈道潜
　　天有常行一日有一日之度一岁有一岁之度非可得而缓急迟速之也而或以为缓急迟速者在人异视之耳故有一日三秋千载一日之说夫固各有为也万物本诸天人生繇于父母欲父母康疆以遂其罔极之报者人子皆然也莆邑吴兴叶侯构堂养亲以爱日颜之所以寓其眷慕无穷之意传曰化国之日舒以长非能使羲和缓驾黄道增度也葢理国之世民乐熙皞出作八息宽舒安泰故视其日若舒以长然是谓尧日之民今侯以爱日名堂甘旨之余瞻侍左右每怀不逮之恐而惧夫青阳易度焉真如大禹之惜分阴李白之系长绳而其望于亲之寿而形于爱日之诚有如是与然而祈亲之寿不若成亲之名寿之享于身者有尽名之垂于后者无穷叶侯素有能声莆民咸称为循良之吏余愿终始如一使其民如尧日之民则谈侯之贤者必诵曰叶氏有令子则父母之令名莆民家传户诵世世勿谖矣虽老彭之寿奚足多哉余故绎爱日而并及之

　　○清节堂序

　　陈道潜
　　莆邑侯湖阳袁公莅莆之三年民咸称其公正廉平宅心操行终始如一满考日士大夫求善绘者以图其祖袁叔之清节堂送之余谓清节乃持巳居官之羙行然修于巳而无益于人施于政而无裨于下亦徒然耳公治莆三年督税赋均徭役赋以时入役以时集民畏其威而怀其□□心有日矣易曰节以制度不伤财不害民见事风生不可动摇有安之亨而无奇之穷能益于人裨乎下昭昭矣然吾又闻公滨行时囊箧萧然旅资为匮遣人抵家取给而其清节益可征矣民爱之如清氷置诸玉壶如贞松凌夫霜雪拟诸其祖可谓无忝矣夫虚誉之在人者易冺实行之在人者难忘公善政在民民自不能舍公今　圣主在上锐意求治观风考绩而黜陟者北北稽之往事山县尉而跻显秩者后先相望吾知百里之地无足久淹贤者矣

　　○清俭斋序

　　陈道潜
　　夫士之能自修者观其好尚而可知矣所好有偏正乃理欲之分君子小人之判也今彛陵守新安汪侯志尚清俭厌处华靡于藏修息游之所即以清俭颜斋所以明其素志也永乐庚寅冬繇近官除守是州余适僚佐他日谓曰吾忝寄一州禄俸有加而志尚犹昔也子宁无一言相赠其藉以为官箴乎余惟俭者清之源而理欲得失之机也每叹世之殉私黩货而蒙恶名者其原常起于奢也服玩货财声色狗马种种可乐至于一费千金一食万钱无不快意焉者不知物非降自天必盗于人食君之禄而盗人之赀纵无贿败其若公论何今汪候知律身以俭则凡服玩货财声色狗马举无足以累其心虽有希世之宝通神之财亦不足以动其念由中彻外无不可举以示人者故望之者犹繁星之列秋旻芒寒景色不可得而狎也犹玉壶之置氷壑光寒莹微不可得而污也视彼黩货纵欲而蒙恶名者果孰优而孰劣欤昔人纪贪廉者一以桑八百株称一以椒八百斛传至今扬名垂戒昭在目前千载而下闻者可以自省矣汪俟以进士出身莅政伊始励志甚锐又能以清俭律身其不夺于物也必矣故余举其明而易见者为言既以励汪侯亦因以自警云

　　○具庆堂序

　　陈道潜
　　人有至愿而能遂之者庆莫大焉夫灵芝瑞草羙爵荣禄世以为庆是皆外至之物未足云也曾子曰吾亲存啜菽饮水而心欢亲亡五鼎之奉而心悲是父母俱存天然之庆世莫有加焉者郡椽林孟拳佳士也乡推为吏夙有贤声而父母俱存兄弟无故作堂颜曰具庆祈余叙之余以父母鞠育劬劳顾我复我诗人称其罔极今孟拳获天二亲齐寿诚可庆也吾想芳辰今节二老登堂佳宾良友称觞上寿而孟拳兄弟衣莱衣趋侍雍雍愉愉其乐可胜言耶回视夫芝草之祥五鼎之奉岂足以易此哉余老矣亲逝巳久抱终身之痛恨不获登堂称觞为贺歌南山之篇咏九如之诗以助其庆焉是为序

　　○具庆堂序

　　陈道潜
　　荆州郡司马郑公华亭名族也奕世树德至其父母愈加培植而子孙遂益蕃衍公之言曰吾荷祖宗世德在子行者若而人在孙行者若而人在曾孙行者若而人曾孙将娶而玹孙又在望焉二亲俱登八袠故吾以具庆颜堂所以表吾荣养二亲之意子其为我言之吁公以能吏名荆楚间子耳之素矣近以公事晤公于松滋睹公丰采恢弘而雅肃方正而练达知其为世泽之冑也语曰积德以贻子孙者后世必食其报又曰天道无亲常与善人是可征也夫人生于天地间衣食饶足获福而富者寡矣富而克寿者为尤寡至于伉俪俱跻耆艾则百无一二焉况又能克生贤子以振耀之而若孙若曾辈咸并起承家则又千无一二焉今郑门悉有而专羙之谓非天之集庆而报善人与吾想芳辰令节朝日方升皤皤二老坐于北堂而子姓孙曾各以序列有若芝兰玉树挺荣竞秀于阶墀之下更拜迭起称觞为寿天伦之乐无以加此其为吉庆何如耶惜吾不获登斯堂歌南山麟趾之章以侈其盛耳犹忆华封三祝唐天子尚让之弗居而郑封居实兼之所谓具庆者北于圣人而为盛焉是为序

　　○赠道正李贞祷雨序

　　陈道潜
　　皇上务农重谷至于军伍亦罢归屯使尽治南亩迨岁庚寅政化太和雨旸时若岁有丰兆既而夏五六月不雨穑人焦劳时彛陵守康公判赵公暨城守千戎沈公忧形于色相与咨度曰吾辈膺　天子牧守军民今值旱干禾稼不登寔吾守土者之责也乃同出次于外虔恭斋戒命道正李贞设醮于弥罗宫祷焉李贞承命惟谨于六月念五日庚申举行次日辛酉晚大澍达旦壬戌又雨田野皆盈焦者复青槁者复生农夫欢于野商旅歌于市咸归其功于诸公而诸公不有相与造余言曰是雨非予诸人力也乃道正李贞严持戒律精于法所致也愿一言以侈其事余时授宪委远归重其请言曰夫造物者默主宰于冥冥常显应于昭昭惟诚能格非法可致今道正李贞极其精意达诸公之诚以绍介于天则可若曰以法则彼昭布于上者岂法所能动哉昔晏子有言曰有德者动无违事祝史荐信无媿心是以鬼神用享国受其福祝史与焉今李贞能以精意达诸公之诚以获贶于天延及于民是亦古良史祝之流亚也矧楚俗尚鬼巫觋哇淫无所不至李贞虽托身于老子能以精诚感格鬼神自有应验是可尚也若别有所谓法者则非余所能究也

　　○赠僧师仪之国欢住持序

　　陈道潜
　　国欢为妙应生长地后以祀父母为浮屠妙应号圣僧言有应验人传为谶语信奉者众故国欢为丛林最每推住持以主是寺必其精于戒律众行修整足为人仪表者由妙应至今五百余载代不乏人迩来僧众稀香火寂殿宇圯赋税多不时入耆老寺僧车妙应发迹之所共推囊山师仪以补之夫莆丛林多矣而囊山为奇师仪又囊山之上座者先为老僧席堂高弟出游湖海历名山巨剎尚□□□日为虎丘寺藏主其轨行峻特器识弘大于群经则究观秘义而悬判深微于众行则由定发慧而默□□廾道本宽和有容囊无私畜膺是举也固宜余谓丛林之废兴在乎住持之贤否夫囊山犹旧也清规戒律犹旧也然昔废而兴者有一行倡之于先连城继之于后遂巍然为莆中名剎无他起废有人也今师仪之国欢与囊山接壤且其流派同源吾愿移其为囊山者而为国欢则倾者以新散者以复骎骎然日兴以盛矣乃预歌起废之章以期之歌曰
　　五百年后今再逢　时人仰慕思圣功
　　古今兴废茫无穷　离而为合蔽而通
　　谶言终古开群蒙　何缘昔废今昌隆
　　云有达者传真宗

　　○赠囊山新住持钝师序

　　陈道潜
　　唐晚年莆有僧黄捏盘妙应师者行无拘检而口所言皆合时人咸信之始开巨剎于兹山以垂形若囊号曰囊山又多为谶语虽千百载无不验人多传之历五百余岁莫知其几废兴迨其兴则又愈盛　国初暂颓至一行又兴矣继以连城则愈昌矣今连城巳老佥推素有戒行者住持钝师志大行洁于经教皆悬判精微思造乎真源于性行则妙通有无而求入于实相外貌从容内行修整不沽虚名无殖私橐故众钦其行推而次补焉余友张远明于师有夙好求文以赠之余谓物之废兴乃理之常浮屠久而尤盛将其法广大可以久存与抑妙应善地脉凡所创造皆锺山川之胜故其传多得贤而起废者有人与然余所与游者三人曰一行则聪明晓畅法慎而行尊曰连城则戒行整励道修而能勤今钝师道广通达包纳能□视前人为无愧寺之坛场殿宇佛藏山门一行连城巳次第为之修于外者粗备矣而其饬诸内者钝师其勉之余闻儒者以礼立释教以律持今夫究精微而严律戒通奥妙而穷秘懿光前垂后使妙应之迹传之无穷令后人追念前徽者曰若其能大吾道场若其能兴吾佛法若其能道大而容众岂不羙哉

　　○送林邦俊讲学囊山院归凤石序

　　陈道潜
　　儒者之学自东京而后与释老之说并行中间各有闳达高远者出自为驰角或乘而显或合而离党同訾异其为书充栋纷纷籍籍千余载莫得而合也代究其人晋汤休惠远时则有王逸少陶渊明与之游唐文畅浩初时则有柳河东韩昌黎与之游然韩柳诸公所见各异韩送文畅序有墨名儒行儒名墨行在门墙则麾之在彛狄则进之柳送浩初序言其道与易论语合夫逸少渊明特远士也昌黎河东海内大儒也或一时□□廾厚而与之游或各执一说而论有不合究而思之覩其未而未原其本也佛家本于空寂合于吾儒所谓太极皆本于无之说是其纷然不同之中必有浑然大同者在也今凤石山林邦俊读书穷理究精微之蕴于儒释之书必有所深味者也于囊山讲学有年矣将归凤石院师仪等相与求言以赠余谓囊山莆丛林之最者也师仪聪颖僧中之翘楚者邦俊多年与讲贯儒释之书翻绎靡遗存心知性之说明心见性之理必灼见于不同者而反之于大同有以究其归而会之也昔希哲原明笃学儒者也少从胡先生瑗孙先生复石先生介游又与二程先生为高弟晚岁更从高僧圆照宗本证悟尽究其道斟酌浅深而通融之今吾老矣于儒释之所不同者尚惑愿直指明心见性与杜子羙所谓第一义回向心地俾晓然知所归则终身为闻道之君子何幸如之兹因师仪之请就问焉

　　○东里黄氏族谱序

　　陈道潜
　　族之有谱其来尚矣周有小史掌邦国之志以奠世系辨昭穆后太史因世本以定世家魏晋以来尤重世族至用以取人则过矣唐亦修氏族然皆统于官天下之广固难悉备而后来家自为谱亦其势所必至也故韩魏公以孝称之夫以曾南豊之精慱欧阳子犹议其世次不明况他乎后代士大夫欲尊祖敬宗而不忘乎本者未尚□一□日不慨于斯吾莆黄思永先生名儒也有志谱牒推其先世修为家乘曰前代厄于兵燹者不可复追矣纪吾所知者不可缓也其法盖用欧阳之史记年表者至其孙惟益又续而新之俾予序之欲使子孙观谱知源可以兴其良心不忘乎本也呜乎万物本乎天人本乎祖后代恩衰义薄有一再传后即相视如路人者由不知祖宗一本故也倘因兹谱于会宗合族之际而长幼有序如木之根干枝条不紊如水之源流派别分明相爱相接有恩有文而圣贤亲亲之道犹可见焉于风化所助岂浅鲜乎哉昔叔孙穆子论不朽者虽不在是至于推本所自使人尽尊祖敬宗之心以兴起异日孝慈之念则范宣子之言犹不可废也故谨述之不能无望于嗣世之君子云

　　○易直斋序

　　陈道潜
　　江陵有贤幕府曰周君心无险僻行无私□识与不识咸称为温良长者尚□□□日以易直名斋属余序之余尚□□□日读礼言能出乎礼者则易直子谅之心生传曰夫子温良恭俭让以得之先儒释之谓良易直也周君命名之义其木于此乎因绎其义曰易者无险僻也直者无私曲也夫道若大路然廓然大公众所共繇其平如凖其直如绳易曰履道坦坦书曰王道正直是也三代而降圣贤道否申商秦仪之徒纷然并出于是权谋术数之说兴刑名功利之心炽故有外示坦夷而心藏溪壑者其险踰□行之道又有反复变眩阳为诚朴而中实狡诈若其曲若羊肠之坂夫圣人之道本易直也而昧者易之以险坏之以曲今周君读圣人之书而志圣人之道参荆□幕有年矣属州统县无不慕而忱之咸曰周君岂弟人也余观世之权谲多端设机陷人闻周君之风盍亦有所惩乎因系以歌曰尊易直兮若康衢佩礼乐兮冠诗书义以为路仁为区安而行兮肆而趋足优游兮以自娱又歌曰行险曲兮若岩径胸溪壑兮心陷穽覆贤良蹶方正阏而生兮夭而命终屼嵲兮为可病

　　○三山孙氏族谱序

　　陈道潜
　　夫人本乎祖为士者不可不知其所自也然世移年远无法以维系之则世系有不明昭穆有不辨而人始忘其本矣故定世系辨昭穆周礼特设小史以掌之魏晋以来犹尚世冑历隋至唐刊定氏族咸掌于官犹古意也及唐之衰其书散失上之人既无法以联属之士大夫欲奉先追远而求本源者不免家自为谱亦其势之所必至也故韩魏公言能谨谱牒而不忘其祖为孝之大亦有为而发也当时若曾子固之述其先世派系欧阳公犹讥其失夫曾子固之精据愽学犹若此则自谱学失传之后世系难明可知矣今三山孙氏家谱有曰崇字士谦者登洪武乙丑进士授监察御史时始修之其侄曰曦字明远者又登永乐壬辰进士授刑部主事复重修焉中间所述自晋至崇及曦灼然可考自晋之上不知者门□非之不敢妄援曲附以诬祖诳后呜乎若崇与曦可谓不忘其祖如韩魏公所称者矣凡人之生其初一源也由一而降至于不可得而计焉若无谱以系之则数世之后亲亲义薄未必不由于是为孙氏子孙者咸能以崇与曦为心则本支延绵至于百世咸昭然可考矣使人知尊祖敬宗敦亲睦族化民德以归于厚亦非小补也崇修是谱时有建安郑尚书述于前曦重修之既请豫章胡祭酒为序不鄙而求于余可以见拳拳修谱之意立谱序例二公既详之矣余兹不赘及焉

　　○西洙吴氏族谱序

　　陈道潜
　　昔三代时宗法立而国之氏族皆统于上故周礼有小史掌邦国之志奠世系辨昭穆自宗法废士大夫之后子姓昭穆混淆莫辨而有志敦本不得不私有所记载此谱牒之设君子重有取焉然一经兵燹故家乔木不与海桑俱变者几何于时谱牒散失数代之后有一二贤子孙欲求本始之繇漫莫之考实重有识者浩叹也今莆阳西洙吴孔诚族颇繁衍追求始祖仅得六世其上则莫之究葢于胜国奔亡失之且孔诚之言曰吾赖祖宗之德苟至完羙今聚族而居者巳数百指失之于先者巳不可追若不及今正之后莫稽矣且世之好事者多旁引他族自大其门第以夸于世重为有识者非咲今吾所载惟尽吾心纪其可知者其不可知者非可强也故自曾祖而上但载其行所纪甚畧贵传信也自曾祖而下子姓派别所纪甚明详所知也既成命其子杰求予序其端以传于后予与孔诚居接壤且有姻好嘉其能传信以敦本不托异以立高昔郭崇弢拜汾阳之墓识者非之狄汉臣不敢□梁公之后议者以为有见盖不贵华而务实人心公是也夫吴自泰伯受封锡姓以来二千余年历代子孙散居海内神明之后固多闻人然求其能显身传后者亦自其躬不在指拟传继以为名耳晋范宣子自言其祖由唐虞历夏商至晋各有受氏以此为不朽而穆叔鄙之言其所以为不朽在于立德立功立言之君子今吴氏族谱之设其敦本睦族别亲疏序昭穆固权舆于此然其所以为吴氏不朽者又存乎其人吴之子孙尚知所勉也

　　○谢氏族谱序

　　陈道潜
　　自宗法废则世系不明昭穆莫辨而人始忘其本矣后欲复古而无繇特假族谱以维系之使世系昭穆犹有可稽亲疏恩义尚有所系亦三代圣人遗意也然有不幸值变易而谱弗存此仁人孝子不能无遗恨也南京都宪都事谢持中序次其高曾祖父暨兄弟子侄派系示予曰吾本江右章贡世族遭元季失谱远者无所据仅记此耳失于前者既无所追垂于后者逮今犹可补也莗□斤予序以弁之使自今而后吾之子孙得有所据知自吾始庶无终失也予谓俗偷义薄有亲服未尽即相视如路人者由不知有谱而忘其本故也一有知之又好奇钓誉□引他族以夸世冑是知有谱而不知离本以规合犹无益也今持中慨前之失惟纪其所可知欲以实录而传诸后岂非知本之士而存仁人孝子之心者乎使后之子孙知今日立谱之意继而纪之无失其真自五世之后祖迁于上宗别于下支系派别井然有条覩诸谱者尊祖敬宗其于会合宗族序亲疏别长幼恩义之隆礼法之盛三代忠厚之遗意复兴于谢氏之门矣后之人其勖诸

　　○张员外母挽诗序

　　陈道潜
　　永乐乙未孟夏西曹郎官张尚玉母陈孺人讣闻尚玉为位而哭哀毁踰礼予与友黄行中叶良能奔吊尚玉泣曰尚玉不孝离左右十九年母尚□□□日付书曰汝但当尽力所事慎勿以吾为念尚玉不敢违奉以周旋今竟巳矣闻者咸叹孺人之贤京师能诗者多为挽章以哀之俾予为之序予惟古者贤士大夫之没惟诔其行以谥之而无哀挽之辞至宋玉唐景流有楚些大招之作魏光禄勋缪袭始作挽词及唐韩柳诸公又作哀词葢亦以义起者也然宋景招词之作悯当时谗谄蔽明主听不聪使贤者抱志而殁葢伤其生之不幸韩柳诸公之作哀词又以贤者有俊才未及用世不幸蚤夭而哀其志之不遂是皆有为而作激于情之不容巳也今孺人克生贤嗣为　国家用而又诲之以忠其子遵奉母教勤于所事秋官之属咸推其贤诚克副所望而为父母荣虽久违左右而有离忧其志乐矣孺人年七十有九而以寿终生顺死安哀挽之词可无作也然予羙孺人能不眤私恩励其子尽忠于　天朝其志可嘉尚玉虽尽公义以不获奉母于垂老其心竟有所歉故予原孺人之意而以慰尚玉之心云若孺人之世系行实则墓志备之矣兹不赘

　　●淇园编卷之三

　　闽莆陈拙斋先生着　世孙震龙重辑梓

　　记 
　　说 
　　文 
　　书 
　　赞 
　　铭 
　　跋 
　　五言古诗 
　　七言律诗 
　　七言绝句 
　　五言律诗 

　　◆记◆ 

　　绍德堂记 
　　寿安堂记 
　　来月楼记 
　　梦萱堂记 
　　具庆堂记 
　　清源祠清宁方丈记 
　　惜阴轩记 
　　重修尚阳江口桥记 
　　重修木兰陂记 
　　涵江慈寿■〈阝歨〉门记 

　　○绍德堂记

　　陈道潜
　　彛陵司训谭彦章愽学君子也世家四川江阴碧云溪上其父智明先生号为儒宗彦章幼好学父子自为师友智明先生殁乡先达宋志道何季周彦章皆执弟子礼季周以彦章能继父业于藏修之所特以绍德名堂葢以侈之也永乐甲申余左职判彛陵与彦章相善一日彦章出名堂之义俾余记之余乐其父子相继以儒因忘固陋而不辞焉昔三代时贵贱咸有世业铄金为刅凝土为器百工也若筑冶鳬卤□木氏之攻金韗□□包陶旊氏之为器其子孙袭箕裘得齐量者谓世业公侯伯子男之有爵卿士大夫之有秩其子孙袭爵邑承禄秩者谓世官若夫种学积文佩仁服义以诗礼相承者吾儒所以传家也为子孙者能游夫诗书六艺之文服乎文行忠信之教是亦世其儒矣今彦章克继先业季周先生名以绍德可谓能扬善矣夫筑冶鳬卤□木韗□□包陶旊之世其艺既非儒者所习公侯伯子男卿士大夫之世其官又非儒者所有则所绍者非德而何哉吾意是堂也智明先生开之于前殆将积仁以为基植礼以为制而彦章承之于后又能陈义以构之修信以成之涂之垩之以问学丹之艧之以文章则可谓全堂矣至于溪山之胜槩规制之壮丽余皆不及睹独以彦章能世业足为吾儒荣特缉其义以记之诗曰世济其羙是续是似彦章有焉

　　○寿安堂记

　　陈道潜
　　彛陵医官张仲容江陵人也□□穴豕□于医荆有求者辄效由是咸推为良时　辽殿下开府江陵闻其名特书寿安堂赐之仲容震忭荣王之赐袭藏惟谨求予书于下方窃惟贤王天纵多能天下得其赐者喜为至宝今特书以赐仲容所以赐之者厚矣夫洪范五福莫先于寿而三曰康宁则是寿安者福之大也仲容奚可独受之必当广益其术以济乎人使皆全其天年而无夭札葆其元气而无疾患咸跻眉寿之域乃为漙君之赐然术之济人者有限道之济人者无穷惜乎仲容局于艺而施于人者不远矣虽有和缓之能仓扁之技亦不得人人而济之仲容更宜修身穷理以植夫道则异日赞天子裨教育使八荒同于寿考而天下举得其安则所以漙君之赐益远且大矣

　　○来月楼记

　　陈道潜
　　吾乡吴君孔诚置别墅于玉池结屋三间东临大江南对壶山前有池形如璧壶山蘸影焉峕值春熙天明雨霁孔诚策杖绕池咏天空云影之句吟清风明月之诗以陶写性灵独追古圣乐不可胜言矣未几而殁其子时俊思继先志辟而广之为堂若干楹名曰宾壶东南又结小楼名曰来月余尚□□□日造焉问其名楼之义对曰吾先人每风清月白尚□□□日于此玩物见性以读书之道教吾曾今殁矣每遇月来时怀德音而仪容竟不复覩此吾所以名楼之意也愿为记之余谓孝子思亲随触而感春雨秋霜履之怵惕故子路曰木欲静而风不止子欲养而亲不逮狄仁杰登太行山见白云孤飞曰吾亲舍其下瞻望久之夫云雨风霜皆造化无情之物而人则有情者也因此触彼乃有无穷之感是皆本于孝子一念之诚非强而为之耳今时俊见月思亲其致一焉吾想登斯楼也海月初升来照几筵遥忆诲尔谆谆恍闻咲语之声昔杜子羙与李青莲友也有落月照屋梁犹疑见颜色之句议者谓李杜传神也况时俊父子间思之而闻其咲语固情之必至者也不必谓祭之之时而后僾乎其如见也时俊求余记之余因其思亲之心而推言之至于楼之形胜江山之奇与夫四时景物云烟花鸟之盛览者宜自得之是为记

　　○梦萱堂记

　　陈道潜
　　梦之为征其来尚矣诗书俱载而杂见于子史者尤多惟周礼备究其原分所梦有六至设官以掌之而占吉凶则梦之征于事信矣庄周独言至人不梦夫以孔子之圣犹梦周公则周之言诞矣后世征于物者有如梦松梦兰而获吉梦槐梦桑而得凶今工部虞衡主事孙公昔作堂养母以萱为宜男之草堂之前后多植之母殁思之不置而萱常形于梦是其见于物虽同而所以致之者则异殆与孔子之梦周公同意也大抵人之精神志虑相为流通昼之所思夜则形之于梦孔子未尚□□□日识周公而梦见之由其志行周公之道而神交气会自相孚于数百载之下矣今予虽不敢以圣人拟之然母之于子生而尽其养死则致其思寤寐之间有若生平而所植之萱常形于梦者理也虽然忠于孝无二致某果能移其所以孝者竭力王事则异日梦松之应未必不由萱基之也勉之

　　○具庆堂记

　　陈道潜
　　凡人有至愿而能遂之者亦甚难矣葢物本于天人生于父母欲父母寿康德遂其报者人子至愿也欲子孙之贤以克昌厥后者父母至愿也然生人中锺其粹保其全伉俪享寿者实寡焉又得贤子孙克尽其孝而益昌其后者尤寡焉夫以子路之孝恨不得为亲负米子文之贤而忧若敖之鬼馁是逮父母之养与子孙之贤者自古为难也古之君子称人之福必介之眉寿其诗曰既多受祉黄发儿齿犹以为未足而曰君子有孝子也又曰永锡禧祚也然诵其言其亦祈祝之而巳求其人以实之则难矣今大理评事霞城王日初亲寿而康日初出身为名进士扬历中外蔚有声称是咸得遂其至愿焉犹以禄仕于朝而亲居故里鹤山下弗得朝夕侍侧既图鹤山白云以抒其思又绘二亲于堂以纪其实祈余言之余谓天之嘉贶锺之于人为庆于愿亲之寿亲愿子之贤古今所同苟得其愿庆孰加焉然皆赋之于天而不可必得故有父母不存而兴永感者有父母一存而称偏侍者比比焉日初父母俱享寿考是天独厚之俾遂其愿宜其特绘以为荣也又能忧勤举职称为贤子以克开其后是天又厚于其亲俾遂其愿而王氏之庆源益衍矣今归为亲寿贺客填门取前诗词歌咏以对扬天之休庆亦人世至乐也故为之记

　　○清源祠清宁方丈记

　　陈道潜
　　夫万物之纷扰生乎动者也其本则真而静古之至人能窥阴阳阖辟之机天地造化之始尚□□□日于静中见之矣若夫憧憧往来事物交乎前神志役乎内至于昏而莫觉迷而忘返由动之纷者乱之也有能审乎此可谓有道之士矣金陵聚宝山旧有清源祠秦时蜀守李氷之子二郎因山为祠有高士汤静渊入其中于祠旁辟地构为方丈僻□□穴豕□幽奇门外不一里许即阛阓市肆而是室则閴然沉深若壶中之日月静里之乾坤游览者叹其咫尺仙凡以为动中之静翰林学士杨公颜之曰清宁成国公书扁求余记之余闻老子曰天得一以清地待一以宁易曰天下之动贞夫一邵子曰天向一中分造化是一者贞静无杂乃阴阳阖辟之机天地造化之始老子与吾儒合者也静渊有见于此岂非有道之士乎然余以为天地得一而清宁者本也圣人致天地之清宁者用也余尚□□□日登聚宝山望锺阜龙盘石城虎踞南有新亭风景　胜江山形势古今一也然由吴历晋宋梁齐陈二三百年间竟尔偷安一隅谓之清宁可也自太祖高皇帝混一区字遐方臣服及皇上继统上则三星顺轨而干象以清下则山川奠职而坤道以宁岂非圣人致天地之清宁而吾与众人所同乐而同见者哉若欲求夫天地得一而推清宁之本则俟他日屏纷华栖方丈凝心息虑与子神游于太素之初立乎无极之始则自得矣殆难以言语文字名也静渊又号静庵镇江丹徒人方外特达士也二郎神本蜀人祠于灌口不知何时旧碑毂宋嘉熙年尚□□□日葺之亦莫致其所自始故畧之

　　○惜阴轩记

　　陈道潜
　　余判彛陵之明年以事至荆州获识辽府典宝钱塘沈氏见其年少俊特英妙之气溢眉宇间峕巳入仕犹笃于学尚□□□日构一室颜曰惜阴谓余曰基及今壮岁弗力于学以为进修地迨其老也则无及矣昔陶侃云大禹圣人犹惜寸阴至于常人当惜分阴吾窃以之自励焉子幸为我绎其义余见沈氏所惜者独异因为之言曰夫俗之所惜者珍宝金玉玩而奇之以为罕有车马田宅爱而重之以为燕翼至于易度光阴往而不复者则诿曰此天运之常无足惜者今子独于分阴是惜真亘出夫人矣葢其鸡鸣而起力学不倦每有焚膏继晷而惴惴夫日月云迈岁不我与之意此其德日以进学日以成出而用世丰功伟节清名雅誉载在简册昭然天壤垂之万世不冺也彼玩日愒岁而谓今日不学尚有来日者固不可与比伦矣若夫不知学为何事徒爱珍宝金玉车马田宅率皆生无闻于时死无闻于后与草木同朽腐者又何可同年语哉是知惜阴者虽不能久生于世而有不死者存也不惜阴者纵享世百年驹隙易度也吾子既知所当惜进德修学显今传后未可以浅近议也余少弗力于学迨今四十余矣縻于冗职奔走汨没恐老无闻焉书君斯轩重自愧慕

　　○重修尚阳江口桥记

　　陈道潜
　　是桥跨两府在福清莆田之交据尚阳江口上当北溪下通潮汐始造于宋淳佑壬辰溪流湍悍迅急往来毁而复新者不计所可考者泰定间州判赵焕卿也洪武二十七年水泛复圯莆邑宰王文焯募造永乐四年仍圯太守周宗燧造木桥暂渡宣德六年前后桥梁复断者六往来病焉莆邑侯叶公方勤水利废者俱兴乃留意桥梁数载而后毕功考旧桥原有三十四门后因狭窄洪水辄圯今斥为二十四门高旧址九尺广五尺坚壮可以御湍暴贻久远又于桥北建亭一所广四丈二尺深三丈六尺又构小屋三间以接往来圯者复完倾者复新车无济盈徒无厉深岂不韪与按是桥北通上国南达泉漳使客传逓商贾往来寔为逵路不可暂废昔子产郑之贤大夫以乘舆济人于溱洧孟轲讥其惠而不知为政今叶侯居剧县操简御烦能声闻于人旧矣治桥乃其余耳欲纪侯遗事芜词不足以周德聊以表其识缓急利害之宜其它治行可推而知矣

　　○重修木兰陂记

　　陈道潜
　　凡物久必坏创之者固难而起其废者尤不易莆邑侯叶公素以能声闻至宣德五年冬再莅干莆政令益新治化益明知民利病益详而民信服者益笃期年后旧废无不修举乃进耆老于庭询木兰陂为南北洋水利前人累修之寻复败坏民咸忧之侯察功大乃白于郡守会稽陈公曰昔西门遗利史起兴嗟今木兰陂莆水利之大前人创之可坐视其坏而不修乎陈公由春官尚书郎出守是邦锐于为治深喜侯能赞而成之遂计匠度佣鸠工量材公帑出之钱又捐巳俸以助费号令一施民翕然各供其役畚锸云集木石山积先筑二堤以御河水以捍海潮然后尽剔其石鉴前之弊再加阔一丈深若干坚实土灰以固其址又密布椿栽于上乃纵横迭石鳞次栉比层为退阶如牛眠状至石梁而止石梁旧三十有二后因摧折遂塞其四阔二十五丈视昔为固焉莆事繁剧惟侯一人综理庶务戴星而出躬督其役政令严切赏罚明信郡守时往莅焉辛亥十一月某日兴工壬子正月某日告成后五日天暴雨溪水大至漫陂耆老曰是雨先数日功难以就此非吾侯之诚心而天鉴之乎莆中之水是水为大水利之功是功居多民心恊而天心应侯之泽溥矣遂相与属笔于余余窃惟碑者纪其实与其功之成是陂之作钱氏始之李氏成之创于前者固不可无传起其废者尤不可无纪然无其功而纪者是谓侈人之羙而人以为谀有其功而不纪者是谓没人之惠而人以为忌谀与忌君子不为也侯之功如此容可昧其实乎使继侯者皆以侯之心为心则钱李之功赫若前日事虽千载一时也莆民受惠无穷矣余因人心之恊与天心之应爰述其绩与陂成之岁月云尔

　　○涵江慈寿■〈阝歨〉门记

　　陈道潜
　　莆之为郡介山海间潮水至木兰陂而止水源有二分南北二洋一自永春仙游来者溉南洋田其源差远水势稍缓一自驷华延寿溪出者溉北洋田廹于西山之近一夕骤雨则泛滥弥漫故多设陡门以泄之若涵江慈寿其一也年久石倾堤圯潮汐浸八岁时旱涝滀泄之方俱废三农病焉宣德五年冬邑侯叶公以水利为重乃属囊山僧连城父老黄得宾董其事民喜曰是吾利也咸欢赴之相与出谷若干石佣匠剔石至底石灰以固其址然后鳞次栉比累石而起庚戌冬十一月某日兴工辛亥年二月某日告成深一十一尺广于深又加七尺五寸长于广又倍焉中为涵闸二间每闸六尺六寸土石坚致可遗久远以为御灾之备按郡志慈寿陡门宋蔡君谟创之更百四十载知军赵彦励重造之迨今又二百余载不知几废兴而叶侯又新之夫物久必坏而起废则存乎八非偶也昔周单子聘楚过陈见其道秽川泽不陂梁遂知其将亡葢道途水利三代为政之法周官尤谨古循良吏在所先焉岂不以政有宜于民者不过便于一时而水利之兴遗□□心可及于久远叶侯莅莆先修道涂浚沟渠新城隍庙今乃饬县廨旧废俱新治民事神而后及于所居可谓知为政之先后矣侯湖之归安人也字叔文是役也承命而动所事者有僧某暨老人某某云

　　◆说◆ 

　　■〈月翟〉轩说 
　　养素轩说 
　　张氏二子字说 

　　○■〈月翟〉轩说

　　陈道潜
　　余友户部主事王成之神清而体弱貌秀而形■〈月翟〉静扫一室植竹与梅取其清瘦类巳者因号曰■〈月翟〉轩每风清雪霁静坐相对若蝉脱秽而游于万物之表或疑名轩之义殆如葆真之学养神食气而入炫牝之门又若蒙庄之说稿形灰心而游造化之始盖将制形炼性欲长生而慕昔人所谓山泽之■〈月翟〉者也余谓凡有形气于天地之间者无有不尽之理成之儒者也信道笃而烛理明素知神仙之说为虚诞岂慕是哉葢以巳所赋之形与轩所植之物同此清■〈月翟〉特以形佀者名之昔人有貌如削瓜者其容瘦能明刑弼教成有虞无为之化有身如断木□菑者其形■〈月翟〉能制礼作乐开成周雍皞之治是容虽瘦而德则懋形虽■〈月翟〉而道则腴成之素有智识居职蔚有声称志希古人其所慕者岂不在是与

　　○养素轩说

　　陈道潜
　　甚矣文胜之弊周末以先进为野人后进为君子夫子矫而正之曰如用之则吾从先进圣人既没周道益衰靡然日趋于仪文度数之末本然之质几乎冺矣千载而下有能反华以朴去伪以真虽未任堤障末流之责亦可谓知本之士矣毘陵有隐君子曰陈伯恭者厌世奢繁于所居之轩特以养素颜之所以示夙尚也因其弟乌台伯敬氏祈余言以表之余谓素者无文之谓即物之质也今伯恭好尚与合可谓循名责寔者矣因为言曰大祀之礼器用陶匏扫地而祭大乐之声朱弦疏越一唱而三叹原其本也至于进退登降之繁丝竹管磬之盛则礼乐之数靡矣布帛之文菽粟之味衣食之常也而膏梁肥甘之旨纨绮絺绣之文则口体之奉滋矣老子言五味令人口爽五色令人目盲是皆末流文胜之过也及权谋机巧之风起华靡饬伪之俗成而大道益隐矣是尤可叹也今伯恭能知本后文先质以养乎自然之素其不可贵矣乎故因伯敬之请为本其说俾世之凿浑沌雕太素者见之庶知所自省若夫专尚乎质径情直行而遵子成之弊辙吾吾则岂敢

　　○张氏二子字说

　　陈道潜
　　参军张远明将冠其二子先来求字曰余先在金台为椽长子生于钟山之侧名曰钟山后除新安长慕次子生于黄山之下名曰黄山皆随其所生之地而名焉愿为之字使得以自勖余字钟山曰弘英黄山曰弘秀而告之曰天地生人皆萃五行之精英与山川之秀气周雅曰惟岳降神生甫及申二公萃是山之精英后世颂是诗者仰其事业犹见宣王中兴之盛今弘英律身制行厚重不迁有是山屹立安静之德效吉甫申伯之为其勋业之盛振扬于时巍然与钟山并高宋人有言曰眉山三苏草木皆枯三苏聚是山之秀气文彩煌煌足征宋仁庙神庙人材之盛今弘秀种学积文编章壮丽有是山苍然纡蔚之秀若东坡颖滨之文而高风雅韵永垂后代焕乎与黄山俱峙则亦申甫三苏耳杨子云曰颜何人哉希之则是 【二子其勉诸】 

　　◆文◆

　　州判满考告彝陵城隍文 
　　祭陈孺人文 
　　祭欧阳先生文

　　○州判满考告彛陵城隍文

　　陈道潜
　　惟某佐职于兹土神亦阴主乎兹土幽□之分虽殊神人之理则一某昔年奉　命来官巳遵国家之典告谒于神赖神阴佑今再谒选敢不告辞窃唯人之行事能欺之于人欺之于心不能欺之于神今某除前职不计祗佐职彛陵亦前后数年实历两考矣中间所行不能无负于民不能无歉于心不能无愧于神然亦反思或智有所不及或势有所不能未尚□□□日敢为私意以虐吾民神其鉴之

　　○祭陈孺人文 【伴读黄谦之妻】 

　　陈道潜
　　唯灵禀资贞淑赋德懿淳生于冑族长配名门伟哉良人硕学雄文化行东鲁为　王荩臣二十年间洙泗誾誾唯灵独制家事永不淄磷男女遵训婢仆怀仁曰余有子夙奉良姻懿哉令女寒门作嫔教知所自被于外亲母仪妇德遍于族人天胡不淑与祸为邻一疾弥留竟殒其身男女哀悲号于穹旻余忝姻戚宁不悲辛致忱薄奠泪湿衣巾

　　○祭欧阳先生文

　　陈道潜
　　先生天资纯雅世业诗书潜心坟典夙契道腴初领郡教于严于蒲横经芹泮日讲唐虞探泫钩赜众惑以袪卓有师道不亢不污二郡士子实仰范模升职太学仍典教枢训励有方髦士日趋文风益振教导弘敷学尊德迈老成之儒二十年间丽泽涵濡前后门弟继踵高衢列职中外各效才谞虽非身任其功不殊岁在壬寅仲冬云初木氷告兆善人云殂仪刑弗覩唯见丧车某等皆莆中士子旧日生徒曾沾教雨宁不痛痡薄奠□□□诚泪满襟裾

　　◆书◆ 

　　与京中友人书

　　○与京中友人书

　　陈道潜
　　故交足下窃惟仆以朴讷驽怯无适时材用登朝为给事有年矣不能出一奇见吐一谠论以少答所遇徒知逐队而趋缀行而出闵闵默默无所建明较其材品宜在长摈不齿之列蒙　圣恩宏愽且急于用人虽占小善者亦以录赦其立仗不鸣之罪而犹平叙以州佐之职承命震惕感恩无地奔驰上道以今年五月十五日到彛陵上讫家累八九口亦皆幸达治所无恙然又虑牧民之材非其所长恐终无以图报于万一且本州岛僻在楚蜀之交土地所产茶笋之外别无他货至如民之赋税食米亦皆仰给于他郡若上下州郡一有水旱之虞则茫然告匮徭繁民困逋租匿役不能尽理恐终踯躅不振以为知巳羞独喜公等数君子畜有用之才遭　圣明之世辟如黄钟元鼎之登清庙足以铿天地感鬼神而仆鸣鸣咬哇不入俚耳固其所也孟光尚玉以闳通练习之才式典西曹固当其职谨慎小心万无或戒不谨之虑然愚于此又有说焉明慎用刑之心固当存于法之中而哀矜折狱之意又当行于法之外仆之所深望也愿抠诸公方正通敏今观政于各部辟如轻车徤马于兹发车□□恢恢乎辟大路将疾驰矣前程远大未可涯涘仆托久故之中怀不能巳辍敢披露于左右幸裁察焉

　　◆赞◆

　　燕居赞 
　　爱竹轩赞 

　　○燕居赞 【为黄伴读作】 

　　陈道潜
　　其容貌粹然而温其举止朴尔而敦态度虽从容而儒雅意气实迈往而不群正冠敛巾虽见其外之像而彬蔚涵肆未测其内之文丰姿雅度虽得其外之貌而深哜道腴未易窥其中之所存斯人也宜在乎翰苑台阁之中胡为乎二十载曳裾于王之门虽然他年良觌或在朝端或居民社未可预拟伦

　　○爱竹轩赞

　　陈道潜
　　自古植物各有所好荣居富贵者多肆情于华靡若唐之名公卿争尚牡丹是也遁迹山林者率甘心于节素如靖节之菊和靖之梅是也大抵取其风气有所似者则好之也今侍御文渊魏公源风操雅劲深爱乎竹特轩以名之诗曰维其有之是以似之此之谓也诸公多赋诗歌咏予独为之赞
　　有籊者竹　在堂之下　特异众卉　不与为伍
　　冬则凌寒　夏不受暑　开华结实　能致凤侣
　　淇澳吟风　湘皋夜雨　毕会此轩　孰悉其趣
　　蔓者暂敷　葩者暂妍　直躬雅操　既劲且坚
　　贯乎四时　正色苍然　有羙君子　酷生爱慕
　　劲节清风　符其矩度　令式令仪　永保真素

　　◆铭◆ 

　　楷木杖铭 

　　○楷木杖铭

　　陈道潜
　　婣亲伴读黄公悯余老行履艰难特惠孔林楷木杖一枝一日闲适田间有物于前举而击之折焉夫刚者必折余先为御史气颇刚常非老子知雄守雌舌存齿亡之说举事多类此今更涉事变始知昔之所为险而得脱者亦幸焉耳激而为铭因录以自警云
　　生于孔子之地长于仁义之林雪霜经多岁月巳深材良器工既坚且直更涉险危多莱尔力功主扶持不堪奋击为忿于顽卒隳尔职物在于世终无不毁刚者易折古今一轨阳子性刚夜姑戕之萧传方直弘石伤之洞观往古率多类此激为斯铭心焉孔瘁

　　◆跋◆ 

　　逸士陈子羙先生跋 
　　绣衣持斧卷跋 
　　寓思轩跋 
　　金御史父哀词跋 
　　云楸永感图跋 
　　庆寿序文跋 
　　画饼集跋 
　　故家遗韵跋 
　　方郎中父哀词跋 
　　教授叶良能哀词跋 
　　友人郑力久挽词跋 

　　○逸士陈子羙先生跋

　　陈道潜
　　闽为东南道学之地鸿儒硕彦代不乏人　国朝以来老成凋谢先生卓然以古学为闽宗余自知学即望声光聆绪论久矣继先生以事至莆余喜谓得学其所未学闻其所未闻未几告归徒增景慕耳后余应科目习排偶以追时好复遇先生于湖海时先生巳九十引年控疏而归吁前哲日远斯文乏欲坠犹千钧之一发幸而老成硕学为天所眷岿然独存若先生者其可不钦仰与余别先生久旧业不加修而聪明日以退执笔书先生文宁无愧乎

　　○绣衣持斧卷跋

　　陈道潜
　　名者众所共也惟有其实者可得专而擅之也右军官制也人称曰王右军者羲之得而擅之也昌黎地名也人称曰韩昌黎者退之得而擅之也绣衣持斧之名自汉暴胜之始后之为御史者咸称之葢锄强击贪专而有之无愧其名也党附权要□而有之适为名辱也元季有杨惟敬为西台御史能弹劾藩王削其分地当时豪横闻风敛迹奸邪投劾罢去诚有之端是名以颜其堂者宜也惜乎元史不载岂当时绎骚纷扰而纪载者有所遗与余亦忝窃是职诗曰高山仰止景行行止因书卷末不觉赧然有警

　　○寓思轩跋

　　陈道潜
　　彛陵司仓豫章张宗礼二亲蚤没宗礼怀思不置因以寓思名轩梁致育许性和既为序记复丐余题跋余闻之诗曰绥我思成礼曰思其居处思其笑语思其志意思其所乐所嗜是言将祭而致其思也今宗礼之思又不待乎祭凡耳之所闻目之所见无不寓焉夫子路闻风木之悲而伤亲之不逮怀英暏白云之飞而思亲之在远先得夫宗礼之心之所同然者耳然人子之身父母之遗体也行父母之遗体则思贻父母令名可谓孝矣故事君不忠则非孝莅官不敬则非孝居处不庄则非孝而思忠思敬思庄是一举足不敢忘父母一出言不敢忘父母奚在而不可以寓其思也余于致育性和序记惟见其举子路怀英二事其所寓亦狭矣故又推本而极论之以广寓思之意云

　　○金御史父哀词跋

　　陈道潜
　　繄善人之不幸兮而众人咸有疑于天谓天之可必兮君胡殁于南边魂藁葬于一方兮凄瘴雨与蛮烟谓天之不可必兮何二子之俱贤辛勤函蜕于万里兮终返葬于吴山之阡何天可必于三十年之后而不可必于三十年之前昔人谓天道湏久而后定吾今知有验焉噫精灵之有知兮可用于九泉

　　○云楸永感图跋

　　陈道潜
　　司空主事陈安之二亲相继奄背居丧过毁既葬之玳瑁峰下服阕还　朝每遇春秋辄兴念不巳特绘云楸图以泄其思一日持以示余期书其后余谓云者天地之气楸者植物之类随处随有者也今安之遇山川出云则恍然见故山之象感悲风动木则凄然闻冡上之声深情挚意凡耳目之所闻见无不因而生感也然死生常理孝子虽有不容巳之怀固有不可追者在矣所可追者荣亲之道也余闻昔有龙冈阡表者至今人慕之愿安之移孝为忠异日有以表玳瑁之阡者是所望也

　　○庆寿序文跋

　　陈道潜
　　易曰积善之家必有余庆葢德之所积者厚则福之所集者备而贻泽可及于后世天道然也兴广文旴江上官先生乃祖德中先儒称其隐居乐道恬于进取笑傲丘园有羙田宅佳山水足以自娱年登八旬当其初度之辰孙子满前若谢家玉树燕山丹桂百载之下令人歆慕而诸福之盛真可乐也且立家塾曰凤山书院延师教子弟及乡之俊秀者以成其业故一乡善士彬彬辈出可谓敛福而锡于人矣余教所被而其孙当熙洽之时为千里师以淑诸人抑又慱矣然余于先生有进焉夫乃祖之德余读前辈之文而知之而先生绳祖武立教于兹则所亲见者也乃祖既立家塾以教人能移旴江为洙泗今先生为一郡风化首岂不能变莆阳为邹鲁乎此余不但为莆庆而重为先生永庆也

　　○画饼集跋

　　陈道潜
　　画饼集序乃清碧杜公序武彛范心远之诗集也后毁于兵诗已不存仅存杜公之序范子孙犹珍袭惟谨祈荐绅者言之庶因文而知其祖然详杜公之序言先生名集曰画饼者岂苏子所谓日喻者耶欲求其意而序之则似闻钲声而语之者矣夫杜公亲见先生之诗犹惧若苏子所谓闻钲而求日者今先生诗既不存欲因杜公之序以求作者之意则又若庄子所谓罔两问于景者其求愈远矣然子孙不忘其祖之意为可尚也敬书以还之

　　○故家遗韵跋

　　陈道潜
　　嵫阳令镇江刘君祖提刑公为宋嘉平名臣累降手诏褒异奕世珍袭惟谨至某之令　鲁殿下特书故家遗韵锡之葢刘为嵫阳贤令甚有德政于民累升为朝臣而父老辄相率赴京以请　朝廷以其恊于民也累从之以此十数年间不离嵫阳而称良吏故　贤王特书宠异余闻古之贤者有功德于时旷世之后景而慕之闻风而起犹足以发其声光况于贤子孙一气相传世泽相接者乎今某有声于齐鲁间而其祖数百年之遗响隐然复振可谓能荣先者也不然则苍烟乔木虽存世远而遗泽冺矣然余又见世之称门第者身无功德徒□其故号以夸于世非唯不足为荣适为累尔刘氏之后欲嗣徽音者能知在此而不在彼则提刑之遗韵益永而无穷矣

　　○方郎中父哀词跋

　　陈道潜
　　秋官郎新淦方章彦父没三十年始持翰林编修周孟简铭章士大夫诗文装成编帙祈跋其后葢欲襮扬其先人之隐德以图不朽也余谓恃言以为不朽者其欧阳子所谓无异草木荣华之飘风鸟兽好音之过耳而卒同归于冺灭非可恃也然余既知之而复为跋之意欲勉彦方氏以为资诸人者不若反诸己也昔欧阳子父殁葬已六十年始表垄冈之阡言非敢缓也葢有待也彦方诚欲襮扬其亲以显于后世莫若竭忠于国尽瘁于民以待功成名立再缓三十年然后表阡未晚也若果有成则先人之隐德自传于不朽蛇蛇之言非可恃也

　　○教授叶良能哀词跋

　　陈道潜
　　仲尼称晏平仲善交久而敬之夫人交久则敬衰惟其终不渝始斯为难也刘柳元白之交终始不变所谓君子者也余与叶良能交虽未敢希乎古然为郡弟子员时习同业学同师连床对榻者十余年意叶志孚逮巳卯乡闱又同举庚辰君偶在亚榜亦称同谱授金坛教谕模范尊严操守有恒太常卿孙公时为金坛令极尊礼之后调广之高要学规教导如金坛尤加谨焉至永乐乙未升金陵教授余任鄂渚御史适与石渠编校之列召回在京于时会晤彼已两忘遨游嬉笑言谈讲议互相磨礲浸灌以质数十年之所学朋友兄弟情敬异施焉时翰林诸老与国学先生及朝士识与不识者皆云叶教授行检有方真善人君子也后余归南京而陕右乡闱聘君典试迨归月余而卒孙太卿闻讣千里外情事莫施惟为位而哭而已其子茂存裒集其先人行状铭志哀文为一帙丐余跋其后茂存余婿也余与叶交虽不敢拟古人庶几乎能终始者也自老病归旧友凋谢吾亦衰耗待终踦孤孑立益可悲也仰而思之大化终期于尽然朋友五伦之一苟一息尚存情不容巳故余历叙其结交始终之由于以寓其不巳之心焉

　　○友人郑力久挽词跋

　　陈道潜
　　凡人之穷通寿夭不系于巧拙系于所赋之命何如耳吾友郑力久笃行纯雅读父祖书善属文尤工羲献篆隶书法居于乡而闻于乡进于学而学之士友推之升于北雍而太学生咸景而慕之年四十三竟没于金台谓贤者宜贵若力久之材宜侪于卿士而竟不沾一命谓仁者宜寿若力久之行宜至于耆耄而竟不及中年所谓命者是耶非耶后子芹征翰林缙绅诗歌志铭装演成轴祈余跋之韩子有言曰凡物不得其平则鸣若力久者适遇　明时当强仕之年有可用之材宜振耀于世竟赍志而殁宜绅士大夫感激不平之叹形之于言有不容巳者矣况余与力久尚□□□日有雅爱感时怀旧临文嗟悼宁不泫然乎

　　◆五言古诗◆ 

　　题存诚斋 
　　题怡萱堂 
　　待漏 
　　题凌御史萼韡堂 
　　题凌御史梅团书堂 
　　题诒安堂黄甲仕六七先生 
　　送友人之京 
　　送鲁侍御 
　　送王侍御 
　　送金明葬兄还云南 
　　挽杨长史妻 

　　○题存诚斋

　　陈道潜
　　昊穹司播扬万物咸森迸唯人孕淑灵粹然异其禀夫何形气私众欲为心病炽然盛七情汨尔戕吾性淳风自此漓巧伪日分竞诪张恣为幻皂白何由定彛由混跖廉英护同蛙黾其源了无存还与兽禽并伟哉宣尼孙惧世丧其正中庸着格言为尔揭表领云何千载余无人践斯境卓彼朱程徒人杰由天挺垂训醒群迷欲追作者圣一诚要长存众妄咸驱屏勿二亦勿三操之由内省莹然方寸间万理皆明净圣道久郁蒙一旦咸彪炳懿彼郑君子欲继濂伊盛书此作官箴持此为龟镜邻封慕德门南邦仰高行偶然识荆州临风起余敬

　　○题怡萱堂

　　陈道潜
　　孝子志养亲亲德何由报劬劳顾复恩罔极同穹昊迨今弗尽欢后时徒悔□□粤亲居在北堂多种忘忧草高堂春昼长日映晴花好对此百忧忘颜怡双鬓皓彩衣娱后先不觉亲容老一朝领戒檄远使闽南道违亲倏三载归程苦不蚤中心剧悬悬有若风中纛蜀山青峩峩锦水流浩浩一片思亲心已逐先春到

　　○待漏

　　陈道潜
　　新霜降微寒雨夜不安席起视夜何其东方犹未白仪榘巳尊严衣冠先谨饬金门尚未启玉漏晓犹滳悬知假寐间各思罄巳职隐然闻钟声进趋咸踘踳缀班若鹓鸾侍立拱圭璧

　　其二

　　天临黼座新龙颜时悦怿涣汗自天颁万国皆春色斯时报国心惟余一寸赤

　　○题凌御史萼韡堂

　　陈道潜
　　古道旷幽邈淳风日浇靡秋风吹紫荆颜色就凋顇深叹同气人衰薄少恩义他人虽可亲炎附寒则弃一朝赴急难终竟湏昆弟姬公古圣人垂训昭可纪箕豆自相煎千载玷清议凌氏羙兄弟超然与时异义重□□廾深情诚孚见真意秀竞谢家兰芳袭燕山桂怡然一堂上温温敦友悌高视古人中日夕歌棠棣柯叶固同根花萼原并蔕万物理固同由来无二致人锺天地灵安可薄仝气愿兹棠棣华韡韡垂永世 

　　○题凌御史梅团书堂

　　陈道潜
　　胜地遍植梅寔惟梅团里中有幽人居皓皓照轩几积雪莹瑶华淡月浮香气万卉未发芽兆出春来意感此究羲经顿悟先天理斯人不可作传家有贤子贞白肃霜威俨与雪中比岁晏巳扬芳和羹姑未拟千载皓素姿祗欲绍前羙不学孤山翁放情在山水

　　○题诒安堂黄甲仕六七先生

　　陈道潜
　　太朴已久散淳风日浇漓嗟彼鲁中叟汲汲难缝维刻深起鞅斯谲诈称秦仪雀螳巧相候鹬蚌更相持劳心竟何益终日乘危机颓波日靡靡反朴知何时有羙涵江士宽仁出天资诗书为士范忠厚传家规心憎讦人过口绝谈人非种德树其本积善培其基素怀诚坦荡至性无险巇惟此诒孙子安用金玉为嗟余空好古感激生嗟咨举世咸若人俗可追轩羲愿言守此道千载恒无亏

　　○送友人之京

　　陈道潜
　　东风扇微和倏绿江亭柳驱车出北门饯我平生友再劳千里行重叙十年旧缓唱阳关声曲尽离亭酒壮心良激磨离情莫宿留圣代恊唐虞万物咸在宥际此升平时好结萧朱绶努力播清芬勿负壶山秀嗟我迟暮年屡沐皇恩厚家乡许暂归严程不可后常悬丹关情梦听金壶漏孟冬氷未凝蓟门好相候

　　○送鲁侍御

　　陈道潜
　　秋高天宇旷露零霜欲结故人别我去严装晨戒发骢马新凿蹄行行赴天阙握手城北隅恻怆不成别若人夙所慕秉志何芳烈莹若玉壶氷皎若霜台月又如羙珪璋浑然无玷缺至性不淄磷用世任磨湼锄强不吐刚孰云刚必折植弱不茹柔耻作柔如舌持宪咸若人奸豪气欲夺羡君九载间终始全名节况值维新化寰区蒙湔雪湛泽浃眉黧余波完羽□戎■〈彳戊〉致理在得贤锐意访英杰适君报政时才已是施设行行重勉旃扬芳绍前哲

　　○送王侍御

　　陈道潜
　　天高寒露零冬行巳屇序绣衣年少郎政成别我去握手大江边大江日东注别意与之俱悠悠不可住斯人江右良素怀用世具才识独超伦孤忠夙自许平持三尺法考古精援据触物无遁情剖析分毫缕白皂不混淆刚柔无吐茹迩者各暌离惆怅难重遇栢府旧人稀云路继腾翥徒然望后尘日暮空延伫

　　○送金明葬兄还云南

　　陈道潜
　　吴门有高士蚤岁恣宦游宦游竟不返远殁滇海头滇南远何许邈在西南陬家乡万里余旅衬归何由草葬天一方长路何悠悠天道远必复善人有报酬朅来得贤弟适戌西南州胸中存至义忼慨非常俦嘻彼原隰裒亦惟兄弟求况兹謪戌近此志那能休哀哀墟莽间晨夕劳访搜悲情感耆旧得以启冥幽岷峨非坦途巫峡非安流殷勤奉遗蜕艰难历阻修滞魂数十载一旦还首丘哀泪洒坟土悲风动松楸名垂滇海迥义激吴门秋私恩既云毕公义谅难留促装还旧役西上买行舟公私既两尽进退何其优大道旷幽邈俗尚已日偷风吹紫荆树日夕凉飕飕人有骨肉间相视如怨雠锥刀计微利兄死弟不收天地均赋予彼此何熏莸感君有高谊端为楚声讴

　　○挽杨长史妻

　　陈道潜
　　维南有淑人嫭质世鲜俪贞心择所归蚤作君子媲入门奉尊嫜顺适无违志殷勤相夫子妻道尤凡备良人别在京王门曳长袂诸儿资教育宗祧赖时祭辛勤二十年终无负所寄母仪既可嘉妇德独贞懿宗亲共称贤里邻无异议晚期偕老欢一朝倏长逝良人天一方远抱悠悠意落月想芳仪秋风叹帷■〈巾惠〉独抱一生心自托埋幽志余观宇宙间生物亦可戾蕙兰种不荣众草滋满地贞淑若宜人云胡不永世冥冥大化中吁嗟孰司契勉为蒿里歌用作九原慰

　　◆七言律诗◆ 

　　奉母 

　　○奉母

　　陈道潜
　　倦翮何由返故林愁来不觉泪沾襟慈亲灯下千重意游子天涯一片心楚水望穷青霭积闽山梦断白云深人生此际情何限终日临风动越吟

　　其二

　　秋风淅淅动荆巴久别亲闱倍忆家昔喜三男同膝下今怜仲子独天涯悬知多病颜非旧遥想长愁鬓易华欲省晨昏何日遂侧身东望久咨嗟

　　◆七言绝句◆ 

　　奉兄 
　　戒子 

　　○奉兄

　　陈道潜
　　与兄一别十年中老迈俱非旧日容若得　皇恩归见日白头相对两衰翁

　　其二

　　江湖不觉岁蹉跎惆怅年俱半百过落日天涯回首处关山万里白云多

　　○戒子

　　愧余飘泊巳无成望汝年来稍俊明圣主乞身何日遂到家应喜有孙迎

　　其二

　　昔别应知汝尚愚不知别后竟何如愧余已被儒冠误犹望年来子读书

　　◆五言律诗◆ 

　　奉兄 
　　题澄墎别墅 

　　○奉兄

　　陈道潜
　　落日翎原上相思倍怆神江山分两地骨肉本三人海曲劳归梦天涯愧此身乡书能会达无惜寄来频

　　○题澄墎别墅（有引）

　　莆东里黄孟珍二十年前旧友也予衰老致政回家思旧日故人唯伴读黄君独存予感风痿病无舟车寸步不能自致近黄君索和澄墎别墅因访而题之
　　夙抱丘园志惟躭水竹居迥无尘务杂惟读古人书谈笑皆鸿硕生涯有佃渔论文如不厌白首一柴车

　　侍御公律诗蕴厚不减初唐原集数百作为兵火散佚　中宪淇塘公只得其家庭最切者数首珍袭惟谨余者穷搜莫遘徒憎嗟悼而已

　　●淇园编卷之四

　　闽莆拙斋陈先生着　　世孙震龙重辑梓

　　志铭 
　　墓表 
　　哀词 
　　附杂录 
　　跋 

　　◆志铭◆ 

　　先妣龚氏孺人圹志 
　　户部主事王君墓志铭 
　　东里吏科给事中黄君墓志铭 
　　镇江畲君墓志铭 
　　澄渚俞文道墓志铭 
　　冲溪王君墓志铭 
　　处士刘则远墓志铭 
　　处士陈伯信墓志铭 
　　王君资守墓志铭 
　　陈云樵先生墓志铭 
　　张母黄氏孺人墓志铭 
　　周母朱氏墓志铭 
　　吴母王氏墓志铭 

　　○先妣龚氏孺人圹志

　　陈道潜
　　先妣讳　姓龚氏世家莆之芦江考讳光字德明妣年十九归于我先君性淑惠慈朗俭勤好礼相先君无违德凡内外宗姻庆吊宾祭事必先饬备而先君不劳焉于诸子虽爱甚不□□以恩谦道潜等稍长谓先君曰儿曹须令读书以禔身不可终于农亩为田舍子即遣就外传从寿溪方履道先生学继遣次子道潜入郡庠补弟子员冀以卒业适天祸我家骤及大故而祖父母尚无恙先妣恐伤尊怀茹哀饮哭竭心殚力以饬家事上奉舅姑使老者如其子之存下抚诸孤使幼者如其父之在后十数岁祖父母相继即世先妣泣曰吾冡妇也敢忘大事乎夙夜营为节缩浮蠹以庀葬具暨襄事有劳疾焉又四岁道潜登第为给事中先妣曰是子始仕即为言官惧其不胜任既而果以言不合出判彛陵先妣喜曰乃吾志也然吾闻禄入不足以自飬不有以赒之恐生邪心即遣舅氏龚有邻数千里赍资给之且嘱曰吾艰难遣汝读书今初得一官好廉谨自持用若不足吾可再赒勿陨越为先子羞时道潜子昕昞■〈日冏〉尚幼俱在家先妣抚教备至及长成又力为之毕婚娶不使之有后虑故道潜得居官满考升为御史不以贿败先妣教也永乐十三年八月十五日以寿终于家先妣生于元辛巳年四月念六日享年七十有五子男三长即谦次即道潜次寿先卒孙男八昕昞■〈日冏〉晔晖铉锜晏孙女十有一曾孙男五嵩峻峦峤嵚曾孙女三以永乐十四年九月十八日丙午葬于谷清里祈雨山之原时先君殁葬巳三十年至是合窆焉呜呼先君蚤世成吾家遂吾诸孤使有禄仕俱先妣力也卒无孝道不有一命之赠以□其亲独以不孝之辞拟述先德何如人子耶吴□罔极呜呼痛哉孤哀男谦道潜泣血谨志

　　○户部主事王君墓志铭

　　陈道潜
　　宣德四年二月念八日户部主事王君成之卒于京其年五月次子文干以柩归越明年葬于罗汉峰之原先期长子文翰以余乃父旧友仝宦于京知之为悉衔哀请铭今上元年秋余奉　命至家谒先茔君丁祖母忧未起二年释服期同赴阙值君连病余恐限逼先行后君病稍愈亦继往次年九月余以年老风疾天官引奏　钦赐还山不意君竟以丧归存殁兴感其忍铭乎君讳信功字成之行一其先有讳晞亮者为宋少傅给事中君十二代祖也后寂然莫闻曾祖讳元良祖讳尚孙元仙游主簿考讳虑妣陈氏聪慧能读书　朝廷求识字女官右司以应□□貇告子幼而罢君稍长遗入郡庠补弟子员永乐癸未登贤书随丁母忧至丙戌登进士第时修大典选授翰林庶吉士与石渠校雠之任书成请葬父母回　朝授今职奉职律巳惟勤惟谨曹无废事尚书称重焉诸曹咸敬之时有祀于南郊特预分献之列人以为荣后营未毕命工部尚书宋再输材于蜀举君同往忧勤其事不避艰险上下间关感岚有衄疾适有祖母忧遂守制回而宋大司空竟感岚卒蜀后君起复巳满九载累功考劳升秩必矣竟以先感虚耗卒于京邸可谓以死勤事者矣君生于洪武辛酉年十月十三日享年四十有九配方氏子男三长文翰娶江西佥事黄廷详女次文干聘联桂教谕林信玉孙女三男幼女一适兴化卫指挥董公适子镛呜乎吾莆王氏自少传公十二代至君再显君谋深虑远处事精详众冀有为竟未尽其用吾党伤之初余自郡庠领巳卯乡荐行赴春宫而君适入学补余名缺后数年亦登花萼迨晚岁幸获同朝又会晤于家杯斝笔墨交情道谊几三十载矣每叹婣友凋零余老疾君虽未迈抱恙在躬俱有退休之志相期乞骸于　明主策杖谈咲以尽余年讵君以前疾殁余望孤焉因含泪而铭铭曰
　　少傅显宗　后竟莫闻　延十二世　羙重夫君
　　君位于朝　卓然有立　孜孜奉职　循循雅饬
　　处事精详　必躬必亲　曹无废务　朝称能臣
　　国有兴作　输材于蜀　跋履山川　出入溪谷
　　晨夕艰瘁　岚瘴所侵　秉心则劳　积病实深
　　服阕回朝　而病不起　天佑善人　柩归故里
　　堂封永固　罗汉之原　以死勤事　过者式焉

　　○东里吏科给事中黄君墓志铭

　　陈道潜
　　前吏科都给事中黄君希尹永乐甲辰正月念七日卒越四年丁未余承　命归谒先茔其子浚以余尚□□□日与其父同寅稔知其父以铭为请余匆遽逼限还朝顾一时旧人俱无存者切友朋之义兴存殁之感尽然内伤有不容辞焉君讳畊姓黄东里人莆以儒名家者世推东里诸黄其先有由进士任御史曰滔者以文章鸣唐干宁间东里诸黄祖之宋绍兴间曰公度者再以状元显君七代祖也高祖讳焨曾祖讳辅仁咸以儒世其业父讳良能尤愽学穷经为莆儒宗号稼村先生授游洋儒学训导后以君贵赠承事郎母郑氏封太孺人君年十六即丧父时赋役繁重门户多故兼以大父犹在浅土虽未弱冠出入干蛊周旋竭力于苫块艰难中毕葬二丧而事母尤孝谨不令知有贫约状咸称曰稼村先生有子矣后补郡庠生领丙子乡选入太学继以母老子幼上表陈情乞归养曰亲年七袠儿甫八龄业存五十亩仅供租赋之输家无担石储虑乏饘糜之计　朝廷怜之竟为当道所阻莫如其愿后适内侍乏员命冑监中遴选三百人严试于吏部君登第三擢授吏科给事中纪事详审自以职近居密可否献替慎重不敢泄外无知者辛巳秋秩满特降　勑封赠其父母随捧归省寻迁左给事中壬午年冬再升都给事中时值　成祖中兴注意近官君晨夕左右授诸司章奏紏举违缪当事凛然梗直不阿诸曹惮之又夙夜精勤出纳惟谨由是眷遇日隆有大用之意一日朝暇　上特曰黄畊南人虽语言謇讷而忠慎有余先时都给事中徐琦等咸出任方面众咸谓君行当依次铨授适母郑氏讣至君含哀入奏特赐楮币百缗助给葬事服阕还　朝调礼科给事中时四方贡献日无虚馆礼科事特烦竟以奏对语音謇讷。出为抚宁丞抚丞在北。欲其习正音而复任之后竟以前任紏举梗直触当道者忌再调交址清潭丞君曰穷亨命也当更迭赴之恬不以介意到任咸破崖岸为之曰宁丞负余余不可负丞故抚宁清潭各有善政遗□□心在民戊戌冬报政还京朝中籍籍咸谓黄公在外久宜再升朝列君以性与时违且年巳迈无复进取志适有例从事久者许寄名归田里君遂援例到家杜门养志不预外事惟以文墨自娱三年竟卒正寝君生癸卯年五月念二日享年六十有二配郑氏子男二长即浚文雅称其家次曰澍女二咸适望族孙男一曰朴孙女二浚等卜以某年月日奉葬于某山之原昔庚辰春余忝登第三月即授礼科给事中未谙　朝典多蒙指示入而同朝出而连袂至癸未秋君先守制回家其年冬余以不合奏对出判彛陵丙戌春君服阕还　朝乃以奏对謇吃而丞抚宁窃念僻生南邦幼习土音舌本强矣一旦亲　天颜万乘之威仓卒应对间诚有难者后余忝再登　朝为御史君才优于余竟斥不复而卒于家岂非命耶其事不可不白于后宜余铭之铭曰
　　骅骝超逸　一蹶而替　鸿鹄高举　云端垂翅
　　伟哉黄君　蚤岁登庸　密迩清光　言听计从
　　眷遇日隆　行将大用　紏绳违谬　庶僚惮悚
　　奏复之繁　语音或愆　言讷行正　昔人所贤
　　期期周昌　古称遗直　君今异是　奔走南北
　　南旋之后　肥遯归田　鼓缶而歌　式归夫全
　　穷亨进退　恬然莫竞　伟哉黄君　可谓知命

　　○镇江畲君墓志铭

　　陈道潜
　　处士畲君卒之明年夏其弟进贤县知县畲耀走书会余于金台言曰耀之侄豫卜期将葬吾兄埋幽之铭耀以稔知吾兄莫吾子若愿以为请余先人与处士父有夙□□廾余与处士继有姻好义不容辞处士讳某字叔恭莆镇江人曾祖讳某祖讳春父讳□字谷良好善乐施为乡望人妣某氏继母某氏处士天性温厚仪表凝重父没善于干蛊冶家有法克完父业所居邻海埭中有腴田数百顷居民所资夏秋潮泛堤败民尚□□□日病之处士曰是亦乡之政也不烦于官躬计亩鸠工常率众先期厚其堤防以御之乡民赖以完给尤好赈穷赒急贫弗能偿者常折□与之有豪侠者以横逆加之处士辄折节礼下之弗与较久之人皆曰处士仁人也不可犯余尚□□□日服其雅量惜其弗见用于世所可见者此尔处上之殁在永乐辛丑年某月日距其生于某年月日享年若干配郑氏克尽妇道相其夫人男三长稼次随次井女四长适子■〈日冏〉次适某氏次适氏孙男五孙女二卜以某年月日葬于某里某山之原呜呼处士与余有再世之好弗得写一哀之奠而独数千里缄词以铭君之墓又可哀也铭曰
　　世争巧艳兮衒丽呈葩　君返淳朴兮浑尔无瑕
　　天塞其逢兮施者不遐　幽堂永固兮后嗣孔嘉
　　仁必有后兮。天命不差。

　　○澄渚俞文道墓志铭

　　陈道潜
　　宣德二年三月念四日莆澄渚俞氏文道卒及秋其子珍茹哀踵门请曰先君平昔尚□□□日获私于夫子今窀穸有期愿以宰中之石为托余与文道素有旧近有姻好义弗辞君讳某姓俞文道其字也曾大父讳钦大父讳禄咸韬晦有隐德父字德俊以德行闻于乡益振遗惠母某氏勤俭善相夫家益殷子三君其季也从兄弟五八支俱盛以赀雄一方君尤挺出知礼好义噪履恒端有事常先其族人咸敬信之故饬于外而修于内举措恊同而澄渚之俞大振于莆洪武末莆援例设粮长分为七区岁一更之君以赀为二区粮长后以充是役者非人粮多耗蠹不时选有恒心恒产者常年为之县以干赀俱称无出君者君励族人曰往岁一年即更尚有破产者今常年为之苟不恊力并心败可待也乃分房责办区画有方相时丰歉征敛有法夙夜敬恭其事粮完常为六区最郡县屡奖以励其余又好施与歉岁有逋负者多代输焉不能偿者焚□与之恻然有隐恤之义母垂白在堂君出理公务入奉甘旨侍左右怡怡愉愉蔼然有孝友风春王二月疮发于足百方莫疹竟以是终距其生于戊午年某月日享年五十配余先卒继娶蔡子男四长即珍娶林聪敏善继志次珦琏瑗女四长适敬和次适侄锜次笄未行次尚幼卜以某年月日葬于某山之原与余氏合窆焉呜呼畜久者其泄必大君家三世储庆而发于君族盛人众雄于一方君能纲而揭之睦而联之内外修饬又能拓而衍之引而延之能承能继其可铭也铭曰
　　为善获福理勿疑　畜而必发今其时
　　根深畅茂分八支　纲而揭之非君谁
　　事公服孝咸无亏　内外修饬各获宜
　　恤贫施惠储厥贻　后人其承勿替之

　　○冲溪王君墓志铭

　　陈道潜
　　君讳颙字季昻王姓世居冲溪其先出宋晋公佑之系南度后来居于莆谱牒经乱派属莫究高祖讳恪曾祖讳宝先祖讳天锡奉母以孝称元季兵寇掠杀祖以计保全其乡乡人感之父讳理乐善好儒乡有郭沧洲先生以诗鸣于莆尚□□□日与赓和号壶山文会子四君其季也性爽闿羙风度笃于孝友父母蚤逝每遇忌晨必号慕终日至废寝食先垄在凤山绝顶艰于陟降岁时必躬率子姓拜扫虽数不惮君暨诸兄雅而文俱从郭沧洲先生学亦长于诗暇日宴集昆季后先迭奏怡怡愉愉士之称友弟者归焉后长兄以事卒于京君涕泣走数千里负遗骸归葬仲兄脱遘疾栖迟枕席弥年君诊视候问无缺节旦率子弟捧觞称庆罗拜床下以是为常尤邃于桑道茂李虚中之学以人始生所值年月日逆推其祸福解有不验至于卜筮地理之书亦皆涉猎性嗜恬退不慕荣达去先庐里许结屋数间引流种树杂莳花果旁辟一轩置琴樽图史于左右静坐其中或散步郊埛课畊阅稼优游里闬为终焉之计当岁在巳偶感微疾遽命子区画后事曰以吾所推今不起矣未几果卒时永乐十一年八月初七也君生于元庚子年某月日享年五十有四配许氏淑慧有妇道子男二长偕次侃俱秀挺孙男绪卜以某年月日葬于某山之原其子偕持堂兄士俊之状来请铭余与君旧有姻好次子君之婿也巳卯岁余忝乡荐与君别去至丙申丁内艰而归闻君卒巳四年存殁之感每切于中幽石之刻所不敢辞昔三槐王氏君之祖苏长公序其事言善恶之报当求其天之巳定今君之祖尚□□□日有隐德逮君三世俱行善不怠以时考之天定巳久今君塞而不显又不甚寿为善者惑焉意者其在后之人乎姑为铭刻诸幽以俟之云尔铭曰
　　木终于山　不夭其天　玉沉于璞　其形则全
　　嶷嶷王君　与物无竞　晦于丘园　以适性
　　既畊且读　有以自娱　萧然一室　左图右书
　　孝于奉先　友于兄弟　律身不苟　旁及于艺
　　甲子未周　顺化而归　积而不发　后人之贻

　　○处士刘则远墓志铭

　　陈道潜
　　处士讳某字则远行仲七姓刘莆洪坡人曾祖十六府君祖三十府君父德规行仲三妣某氏处士幼即慧而警敏长而端雅凝重处家理生有法事公畏慎有远虑时依山民多流窜田里荒芜逋租匿役里胥不能尽理处士缉绥招复有方里人咸依赖以为重所居据山水之会有禽鸟之羙采山钓水倦于仕进故以处士自号每芳晨良夜或杖策遡溪寻源或泛舟下四华游寿水翛然山水间有古隐者之致然犹奉公务抚邻里勤修乡政非如泉石烟霞者比惟其韬晦不显其大畧可见者此尔不幸于丙午某月日以疾卒距其生于壬寅某月日享年六十五配史氏婉■〈女惠〉俭勤先于甲辰年某月日卒享年六十子男二长有感娶陈次晚得女二孙男二卜以丁未年某月日葬于保丰里洪山之原与史氏合窆焉余时适谒先茔有感哀恳以铭予素闻处士名有古隐君子风又感求请之诚因不辞而为之铭铭曰
　　平生擅一丘壑而乐夫山水之乡然犹绥辑乡闾而卓然为一乡之望非全与世刮扫而耽夫泉石之膏盲葢有□□廾于庄叟而缘督以为常者也

　　○处士陈伯信墓志铭

　　陈道潜
　　莆有隐君子曰伯信宣德元年正月四日卒明年予承命归谒其子荣资睿等以其乡先生欧英之状茹哀踵门请铭予素闻处士名又其子制服将终而忧戚满容必谨遵乎礼者因不辞焉处士讳骄字伯信陈姓莆兴福里寿山前人曾祖讳忠大父讳严父讳起宗母许氏累代俱有隐德委祉后人兄弟五人处士其季也处士生六岁即丧母举止不类凡儿稍长风姿凝重知人情世故凡干蛊举无废事父喜曰吾家白眉族其昌也父殁哀慕毁瘠葬祭一遵于礼处兄弟恭顺无违诸兄弟爱之遇乡里族人谦逊有恩乡闾族人敬之又植家治生有法家日以裕乃据礼于正寝之东立祠堂以祀先祖又创家塾延名师以训子弟暇日坐于塾稽经诹律谈古今道理舒发其性情逮夜又课其子弟学业之勤惰而惩勉之由是山前之陈为盛其子弟循礼法敦信义而士论归之以其有诗书资产足以自娱而息意于进取故晚年以处士自号以见志配林氏讳观字淑明年二十归于处士朗慧静专俭勤好礼待妯娌宗族和而有容训子女僮仆严而有恩处士生于某年某月日卒于某年某月日享年五十有九子男五荣资睿哲辛竞秀承后女二长适次适皆名族孙男八祥裕祚佑禨祼福祯孙女八曾孙一荣等以宣德三年某月日奉处士并母林氏柩合葬于合浦里澄溪山之原呜呼夫人能以礼植家者当弥久而弗替处士之先世有隐德族盛无虑千余指处士能振而倡之好古孜礼建祠创塾以奉其先而淑诸后子弟咸彬彬雅饬卓有宏模可谓富而好礼者矣是宜铭铭曰
　　盛门冑族　贵于由礼　创业植基　贵于能继
　　处士之先　多储厥贻　嶷嶷处士　作而承之
　　考古由礼　资富能训　枝叶繁矣　益培其本
　　年几耳顺　式归夫全　幽堂永固　孙子绵绵

　　○王君资守墓志铭

　　陈道潜
　　君讳存字资守行德六姓王世居莆冲溪高祖讳某行三二曾祖讳某行四十祖讳某行原一始迁于郡城之宁真门外考讳某行建五妣黄氏君生而岐嶷性豁达夙有志洪武间有御史用刑酷甚杖过解有全者时君父为赋役事为人所逮将法虑无生理君年甫二十即奋然曰凡生子本以代父今吾巳长成反以事忧其父焉用子为毅然代法到官慨而言曰父年老怠于事者某之罪也依例受杖而归疮区殆甚而竟获全人异其为孝感后以齿德选为郡耆老董事公正有法尤精于史学辟小轩列经史图书于左右稍暇朱子纲目不释手深叹其纪年系事有法褒贬笔削得旨间谈历代名贤事迹上下数千载纚纚如贯珠同列咸推先焉不幸举丈夫子暨弟留俱殇期功近亲亦罕年五十余茕茕孤立深以后事为忧有人启以字螟蛉君怒曰吾人上岂可为此且鬼神不歆非类近亲纵无吾族尚有诸阮择而立之犹吾子也宣德元年配陈氏卒君察近族犹子侃循循雅饬即命承重为嗣曰吾之无子者天也汝善嗣吾即吾子也迨吾存日先定汝无启后争至宣德二年某月日君亦弃世人咸多君有先见君生于洪武庚戌某月日享年五十有八所立嗣子侃不忘君德丧之若所生惶惶奔走亟图襄事将以某年月日奉君及配陈氏柩合葬某山之原嗟呼昔邓攸无儿时人以为天命无知予因疑夫冥冥者茫无凖今质于君则愈惑矣然侃惶惶戚戚恩若所生又能竭力葬君则犹为有子矣因不辞而铭之铭曰
　　后皇植物　万有不齐　不仁而盛　当昌而微
　　孰司其柄　酌其盈亏　或都无情　任其所罹
　　质之于君　固有可疑　善处变者　在于转移
　　择嗣之良　不负所贻　卒能葬君　足见先知
　　铭示后人　勿替孝思

　　○陈云樵先生墓志铭

　　陈道潜
　　莆游埭有云樵先生者得道宗正一之法行以济人莆信机祥病者必谒治之辄效又深于五行以人年庚配以生克旺相推人寿夭吉凶每每奇中持是二术兼挟兔园册以教于乡乡人以云樵多艺术咸尊而敬之无老少俱以先生称云樵志方外不屑屑人间事惟遇病患急赴之以是人咸德之不幸于某年月日卒享年若干其子灼殷殷请铭按云樵姓陈字循朝云樵方外号也曾祖某妣某祖某妣某父某母某配林子男二长即灼娶某次某幼女一适卜以某年月日葬于某山之原呜呼云樵常志乎方之外而不能不囿于方之内所持之术予尚□□□日而不信然多有验而中者葢阴阳之默赜鬼神之幽渺其理有难究者欤因为之铭曰
　　阴阳之赜　孰睹其妙　鬼神之幽　孰窥其檄
　　汉有季主　尚□□□日通其窍　周官崇雩　亦有其兆
　　君持是术　或领其要　今君殁矣　伊谁其绍

　　○张母黄氏孺人墓志铭

　　陈道潜
　　宣德元年秋予友樵李嘉兴府张远明走书京师曰某蚤失怙赖母劬劳晨夕训励以至于成今获戾于天母氏殒世而窀穸有期敢以宰中之石为请永乐十年予职乌台时远为秋官椽秋官刘公凡繁急章奏悉经远明详覆有难事必与相商予虽梓谱未尚□□□日交迨后往还见其识量过人窃叹非贤母不能果历新安思州檇李参军俱着能绩嗟夫尚贤与能固儒者事况旧日雅相爱义不容辞按孺人讳义姓黄夙有徽音无违夫子内主中馈奉宾祭外睦邻里礼姻族人皆称为贤配及夫卒诸子尚在襁褓以栢舟自失工女红勤织纴夙夜蓬头秃十指励僮奴治生业家稍裕葬夫于延寿里羙坑之原诸子各有戊立人又称为贤母宜俟远明贵显皤皤黄发含饴弄孙讵未膺一命之报于永乐甲辰正月十九日归终正寝距其生于某年某月日享年八十男二长即远明娶陈次远微娶吴孙男五曰安山钟山黄山永山金山孙女二曾孙一卜以某年月日与父合窆呜呼古云匹配者万福之源今孺人以一妇人能起夫家于既衰又克生贤子开来世瓞绵之盛其福岂浅浅哉是宜铭铭曰
　　蚤有淑闻兮善相其良良人既殁兮矢心允减扶植夫宗兮弗坠而昌母仪妻道兮可纪彰彰克生贤子兮用益有先一开其源兮其流愈长百岁同归兮有固其藏

　　○周母朱氏墓志铭

　　陈道潜
　　朱氏讳诲莆沙堤人既笄适江周子祥子祥家素丰品魁梧而才特达为乡望人不幸与长子妃保俱蚤丧女二亦相继殇独朱与幼子性茕孑孀居忧勤劳瘁朝纺夜织植家道于艰难之中及性长聪敏干蛊能业其家而朱皤然鹤发含饴弄孙克享其报至永乐十一年以寿终享年六十有七子男即性字秉初孙男三俊哲睿孙女一卜葬于景德里罗汉山之原秉初茹哀请铭予与清江接境嘉朱克守妇道能扶周而不坠又叹濂洛道衰异说并行世多不葬其亲竭财力悉费于浮屠以求渺茫不可知之福而秉初能不累于流俗竭力捧土以葬其亲是能遵圣训令落魄孤怜不至暴露于荒草残烟之外其亦可尚也因不辞而为之铭铭曰
　　噫天夙丧　恪尽妇道　养子有成　晚食其报
　　罗漠之西　朱氏之阡　天道不爽　宗瓞绵绵

　　○吴母王氏墓志铭

　　陈道潜
　　宣德八年春濠塘吴尚昭踵门来请铭曰昭不幸幼年父殁赖母劬劳粗得成立今母将葬而埋幽之石未刻愿有望也予与尚昭所居不三里许尚昭之父彦完与予幼年友也因有不得辞者按吴母讳殊姓王氏世居莆江口右族也曾祖念八府君妣林氏祖万十一府君妣郑氏考大十处士妣苏氏王在家以聪敏闻族人咸羡之及归彦完以不及奉舅姑为恨每春秋祭奠甚有戚容以道相夫子阃范修饬夫族咸宜之归吴旬余彦完不幸王晨夕泣曰翁嫜既不复覩所天不天矣若可独生与时门户多故权厝丧于居室之东偏植志励行曰而死止此雏耳天将兴之使可活吾且活以活此雏家世贫丝麻织纴益勤又常勖其子昭曰昔夫死称未亡人言其待死也而父在殡多年所不即安土者在子唯汝在妻唯我形影相吊犹举案也立而以报而父族姻闻者无不起敬后子昭果克绍先业改葬其父于孝义里山斗岩之原王氏喜曰而今乃可以见而父九原矣果于宣德七年九月三十日以病卒距其生于元至正十九年巳亥享年七十四宣德八年迁柩与彦完氏合窆焉子男二长即尚昭娶姚次昱先卒女一适孙男一娶姚孙女四长适次未行呜呼昔韩愈谓卢行简能葬父母求铭以图长存为真能子今尚昭能振父业又能求铭先德可不谓能乎当彦完初殁吴氏不绝如线王妇人耳能矢心训励其子以昌吴后是皆可铭铭曰
　　夫亡之后　矢心益笃　善无不报　曰有迟速
　　克生贤子　再整夫族　充家干蛊　乡闾推服
　　淑质懿行　足以范俗　妇道母仪　宗姻肃睦
　　天道有常　其周必复　尚尔后人　有轰其伏

　　◆墓表◆

　　韶州府儒学训导卢质中墓表 

　　○韶州府儒学训导卢质中墓表

　　陈道潜
　　韶州府儒学训导卢质中宣德己酉三月七日卒于官后数月其长子传至遂以丧归明年月日葬于某山之原时予以老病归传以予与父旧友也特造而言曰先君之殁翰林学士曾公巳为之铭而封隧之石未有以表于外愿以为请呜呼予老病乞休俯仰三十年前旧时文学之友凋谢殆尽如穷经饫史高谈雄辨若质中者尤不可多见夫善人君子难得而易失旧游零落如此反顾身世生死之感益可悲矣质中学优仕蹇志不仲而殁尤不可无表于外质中幼颖异入郡庠为著录生证据古今出入经史可谓学者师由其潜心积学有素也一时后生咸尊仰之后贡北雍永乐辛卯举于京联成进士第时营造未毕随遣偕宋大司空入山采木上下溪谷不避艰险时役夫粮运不继同遣者惧中曰民无食弗死即散难拘例即移文附近有司贷粟俟运到如偿民赖以苏事毕还京授浙江海宁令海宁素难治巨奸宿猾渊薮盘结根据巳深时臬使周公新注意捕奸拾棍无底业而衣食于官者悉寘诸法质中请曰民非素顽由无教也今某甫到请免二百人罪若复不改寘未晚也由是人咸从善而深固之奸亦胁息不敢肆后领匠赴京有巨猾犯事官捕岁不至质中促之就获不谓侍御史以夙憾罗织之竟弗白而议从戎民感惠者鸣众举留而邑之仕于朝者亦白于　廷天官稔知君冤起赴优等开复君恳以年老辞曰愿以巳之所长者以淑后人上不负　朝廷可也遂授广东韶州府儒学训导豫章藩司闻之聘典文衡未就道而卒呜呼质中前在海宁志有所为逸驾方骋而辄阻后在韶州其志已衰欲行其教而遽卒岂非命耶今故交在者莫余旧也余痛质中之能不施于剧任恨质中之冤不白于所司而其教不行于人窃怪老天何于不肖者厚而于贤者薄耶质中讳炳以字行曾祖某祖某考彦华妣曾氏配黄氏子男三长即传次侗次偕女二而求铭懃恳图质中永久者甥刘武也刘武新举进士尚□□□日质中学惧后世渐远无以知质中者故表之

　　◆哀词◆ 

　　挽检讨黄行中哀词 

　　○挽检讨黄行中哀词

　　陈道潜
　　余与友黄行中生同甲辰暨一周而黄君没君性正直内刚外和好恶不偏勤问学善属文独出于等侪余忝登第后君又再试京闱魁多士入翰苑德业未施而竟止是时高材硕学者相继凋谢环视如君者不可复覩矣那能勿悲因缀之以词曰叹长才日零替兮身世孑然而孤踦求如君者不可复见兮哭之过时而悲若君之立身制行兮坚确无间于险巇追古人之交道兮实今时之所稀何赋之命兮而夺其时德业不见于设施兮传于世者独以其词正抱厥器旅于天庭兮遽索然辄响于盛时其丽泽之所及兮后学犹往往而是师览君遗文兮庶永其思

　　◆附杂录◆ 

　　拙斋先生墓志铭 
　　拙斋引 
　　拙斋先生郡志传 
　　勑命五道 
　　赠监察御史陈公拙斋通考序 
　　附兄遯斋先生墓志铭 
　　赠监察御史陈公拙斋通考诗赋 
　　拙斋先生挽诗序 
　　挽诗 

　　○拙斋先生墓志铭

　　昔公别余蓟门时余尚□□□日谓人曰居官若公齿德爵可谓兼全矣今而又得冠带于家真莆之罕有也余今年省亲归则闻公已去年没矣兹欲往吊而未遽行一日子昕等以乡先生吴允恭所述公行实来请铭余安可辞公蚤失怙教出于母初役学于寿溪履道方先生先生称其亢陈宗者必是子著录郡庠时学行为莆首称己卯领乡荐庚辰登胡广榜进士第授礼科给事中与修　国史则于今少傅工部尚书谨身殿太学士建安杨公为同年同事杨公每称公之学行且自以为不及既而出为湖广彛陵州判官杨公则曰此屈其才然而为州亦一州之福也公无愠色是州多山林不产谷而产茶笋岁赋仰给于邻州公至州处置有方赋无愆期其俗素惑巫鬼公渐明之以礼用变其俗居数载善政益彰为监察御史裴公成祖所荐通考亦擢广东道监察御史杨公则曰此称其才公无喜色莅政务体春阳发育之仁不事秋霜肃杀持节廵按湖广藩臬州县皆服其德前翰林学士吉安胡公亦于公为同年特荐纂修性理大全诸书书成赏钞百缗以丁内艰还家守制无违礼服阕改江西道凡内台之有章疏奏议多出公之笔长官皆称公为先生不敢呼名九载秩满遂以功荣赠父母奏乞焚黄先垄许之洎还　朝以病奏乞归老田里又许之公为人严重不为戏谑为文章得古人体人有求则乐与之历官中外三十余年清廉如初家居五年唯闭门以经史自娱非公事未尚□□□日至于公室子宰粮于里则戒之曰毋挟势以逞威吾之愿也处兄弟族姻乡尚□□朋友各适其宜好谈人善不好谈人恶其有以人之恶告者则默而不答其有告以妖怪异常事者则面斥之临殁惟嘱子勿修斋以崇佛事则吾地下暝目矣姑述其善之槩若此公讳道潜号拙斋姓陈世居延兴里东阳高祖讳寿曾祖讳春祖讳安喜俱有隐德父讳砮赠文林郎江西道监察御史母龚氏前室林氏皆赠孺人继室林氏封孺人子男六长即昕娶方氏继娶杨氏次昞娶王氏次■〈日冏〉娶畲氏次晖娶黄氏次晏娶俞氏次昙尚幼女四长适氏蚤卒次适氏次适氏次适氏孙男十二曰嵩峻嵚峦岑岱岐密端岳微峤孙女十有七曾孙男三曰镛锺镮曾孙女一公生于元至正甲辰年五月廿三日卒于明宣德癸丑年八月初五日享寿七十先是子昕等卜穴葬公前室林氏于安乐里石牛山之原虚其中及左为公及公之继室林氏寿藏至是子昕等卜以甲寅年十二月二十八日奉公柩而葬焉故铭铭曰
　　淳其行　粹其文　际盛世　登青云　仕中外
　　三十春　廉守已　惠施人　荣双诰　显二亲
　　备众福　萃一身　死既久　名愈芬　衍余庆
　　蕃子孙
　　赐进士出身奉训大夫户部员外郎兼修　国史弟中撰
　　赐进士出身中顺大夫浙江绍兴府知府乌山方鲤书
　　赐进士出身奉政大夫广西按察司佥事国清林坦篆

　　○拙斋引

　　夫圣贤之道大公而至正无巧亦无拙也皇化陵彛民俗滋伪乃以君子之循理安分者为拙小人之机变幸得者为巧是故正其谊不谋其利明其道不计其功君子安之以为正小人笑之以为拙也君子视圭笏为柴栅而巧于进者以为拙视名誉为缰锁而巧于取名者以为拙视金玉为砂砾而巧于□利者以为拙当舍生取义则视死如归而巧于偷生者以为拙是果真拙者哉吾闻之拙于人者巧于天拙于智者巧于适于今者巧于古曾参之鲁颜氏之愚孟子之不遇似若拙矣而巧于为圣人之徒仪秦之辨鞅斯之智似若巧矣而拙于谋其身传曰作德心逸日休作伪心劳日拙拙者作德者也巧者作伪者也作德者始虽若拙而终则有福而无祸有安而无危作伪者始虽若巧而人祸天刑未有能善其终者也其拙孰甚焉由是观之拙者未必不为巧巧者未必不为拙也
　　赐进士及第状元翰林院编修罗伦撰

　　○拙斋先生郡志传

　　陈道潜字孔昭东阳人也建文庚辰进士授给事中永乐初坐继之事谪彛陵判后召　　　纂修五经大全诸书于时修书诸儒翰林春坊多不得预部属寺监亦无几人御史独有道潜以行巳恭慎学问该愽在选士论羙之道潜与兄道亨相友爱兄以子少让财产不受会元陈中尚□□□日称其家仕者可为居官之法隐者可为族里之师道潜后致仕宣德八年卒年七十孙岳字孟申成化丙戌进士授户部主事孟稠任江西上饶教谕轮任广西梧州通判曾孙元纲任浙江衢州教授玄孙文滔第弘治己未进士
　　赐进士出身朝列大夫刑部尚书彭　韶撰

　　○勑命五道

　　勑命

　　都察院江西道监察御史陈道潜追赠父母勑命二道

　　奉天承运皇帝勑曰朕唯为人子者孰不欲显扬其亲而能宣力效职朝廷必推恩以报之所以遂其显亲而劝天下之为孝者也尔都察院江西道监察御史陈道潜故父士中善裕于躬庆延于后是致有子效用于朝推厥本源宜锡褒显今特赠尔为文林郎都察院江西道监察御史灵爽不昧尚克承之
　　奉天承运皇帝勑曰朕惟人子虽本于父而资于母德亦深矣故国家推恩存则有褒崇之命没则有追赠之典尔龚氏乃都察院江西道监察御史陈道潜之母夙有懿德表着闺门爰生是子效劳国家揆厥所自宜有显褒兹特赠为孺人灵其钦承永光幽壤
　　洪熙元年七月十三日

　　都察院江西道监察御史陈道潜秩满锡命及故妻林氏继妻林氏勑命三道

　　奉天承运皇帝勑曰国家设监察御史欲其振纪纲而励风俗以弼我国家之治非得刚方正直之士曷克以臻尔都察院江西道监察御史陈道潜发身贤科典司宪纪多历年岁克着効劳是宜锡之以锡命永示褒嘉夫官以察为能以言为职在持大体而畧细故在爱君子而戒小人其益坚尔志益端尔守母私于法母挠于势母讦以为直母苛以为能明以烛之公以行之懋修而不懈尚有显爵以待尔成钦哉
　　奉天承运皇帝勑曰朕惟为人臣既推恩于其亲又荣及其配所以明国典而厚人伦也尔都察院江西道监察御史陈道潜故妻林氏夙谨妇道用相其夫既已蚤殁兹特赠尔为孺人服此恩荣永光幽壤
　　奉天承运皇帝勑曰朕惟为人臣效劳于国者虽本于父母亦有内相伉俪故推恩之典所必及之尔都察院江西道监察御史陈道潜继妻林氏克尽妇道用相其夫故能尽心于所职兹特封尔为孺人服此恩荣永光闺阃钦哉
　　洪熙元年七月十三日

　　○赠监察御史陈公拙斋通考序

　　昔吾圣人之去周也犹龙氏送之曰吾闻富贵者送人以金仁者送人以言吾虽不能富而窃仁者之号请送子以言子路将行辞于圣人圣人曰赠汝以帛乎赠汝以言乎子路曰请以言然则凡士君子之有行色者可无言以赠乎余同年友监察御史陈君道潜闽之宿学也以九载书天官其同寅毘陵蒋氏思诚等咸载酒于龙江之上祖而送之且征余言为赠嗟夫余将何以为公赠哉夫欲以为犹龙氏之所以赠吾圣人者为赠则公闻之稔矣不待余言而得也欲以吾圣人之所以赠子路者为赠则公诵之熟矣不待余言而知也公自蚤岁以书经擢进士高第拜礼科给事中出判彛陵州用荐拜今官被　召入秘阁纂修五经四书性理大全诸书语其学则渊如也语其气则浩如也语其行则确如也故居侍从则士大夫贤之任牧民则百姓爱之职风宪则百僚畏之处馆阁则同列敬之公之贤诚天下所共闻又何待余言也哉方今　圣明天子宵旰图治公于是行尚益远其所图益勤其所事孜孜焉勉勉焉夙夜求古圣贤之所以用心所以为治利必兴也害必除也恶必去也贤必用也纳斯民于袵席措天下于无为凡向之所以贤公爱公者益深畏公敬公者益众则凡吾辈之见知于公者亦莫不与有荣施焉遂书以为赠云　旹
　　洪熙元年岁舍乙巳十有一月上澣
　　政议大夫资治尹礼部侍郎兼国子监祭酒胡濙顿首拜序
　　僚友
　　霍　萃　张　绅　杨　润　陈应良
　　傅　敬　何楚英　杨　昺　张　贯
　　郭　廉　姜继善　王　灌　王　辂
　　江　得　刘　璧　林　贲　王增佑
　　秦　哲　汪　泳　张　斌　杨　铭
　　陈　良　仝顿首拜赠

　　○附兄遯斋先生墓志铭

　　邑之南箕有处士曰遯斋先生寿八十三卒其乡尚□□姻戚皆往哭于家而悼后进无所表率邑之士君子皆斋咨流涕而悼善人已矣其孤锐将占葬奉吉郡通判畲君耀所述事状介畲宗侄鷟谒余请铭余曰噫此固所宜铭奚其辞按处士讳谦字道亨陈其氏遯斋号也曾祖春祖安喜父砮以子道潜为御史赠如其官母龚氏赠孺人兄弟三人性孝友长处士委以家政次御史公道潜补郡庠生季龄甫以理官府徭赋之事遵父命也处士日侍亲侧怡颜承意恪尽子职所以品量出入用裕厥家者无不中意故父母无所累于心得优游晚岁以遂孝养之乐父没哀毁踰节而殡殓葬祭悉遵朱氏礼辟浮屠老子之教事母尤谨无巨细必咨之而后行母没处士年五十居丧过哀毁瘁骨立遇父母辰忌必哀慕终日虽老至不衰爱二弟极厚御史公擢进士第授给事中历郡御史虑其禄入弗给岁必赉赀以助且教书以清心为励故御史公以廉慎称于朝野以文学重于词林御史公五丈夫子处士皆及时遣就名教师为毕冠婚之礼季龄甫蚤世三女尚幼处士教之育之及笄为择配归焉处士一门子侄孙曾最盛皆怡怡愉愉敦和睦相率其义方也有自来矣处士性温厚端悫自治严谨其接人以礼其率人以义其诲人必孝弟忠信为立身之本姻戚乡党尊卑之属莫不敬而重之尚□□□日辟一轩蓄古书千余卷暇日书不释手尤熟于子谈及先后治乱之事如指掌听者忘倦平生足迹未尚□□□日一造城府郡大夫岁行乡饮屡以宾请辄辞惟优游田里间以乐熙洽之世享寿考而终焉所谓福酬于德者处士之谓与其生元至正壬寅八月二十一日以正统甲子十二月十九日卒明年十二月初七日葬于谷清生沂山之原配叶氏相成有道子男二长锐娶郭理问仲宏公女次铉娶俞氏女四长适判畲君耀次适汤三适四适孙男五峨瑞峷岧岘孙女四铭曰
　　德积厥躬兮、惟其学之充。福酬于德兮、宜其寿之隆。善人其逝兮、曷究余侗。直笔无愧兮、庶蔡邕之铭林宗。
　　赐进士第翰林院修撰承务郎乌山林文撰
　　赐进士出身中顺大夫彰德府知府方鲤篆
　　赐进士出身承直郎江西吉安府通判畲耀书

　　○赠监察御史陈公拙斋通考诗赋

　　东方欲曙龙楼晓银箭氷壶漏声小画船揭皷发通津扶桑日射都门皎于时有客索题诗为赠陈君老绣衣惭余亦忝同门客谩冩新词达素知柏台群彦人中杰祖帐城东满前列往来冠盖何颙昻总是称觞奉君别骊驹歌罢动长吹珠玉联篇兴味深摩娑图画一回顾岂不价重双南金春官亚卿文章伯命特石渠编校职慨然举笔序卷端道德阐扬尤烜赫风云际会在斯时再赋长歌惜别离明朝宠擢登庸后母惜信音慰所思
　　江旭锺

　　○拙斋先生挽诗序

　　致仕监察御史陈公道潜莆先正也居家以孝弟慈爱称居官以宽厚廉谨称尚恬退以全晚节安义命卓有古人风卒于今二十载矣晚生后进之士闻其风而慕其节恨不能起公于九原乃相率为诗歌以挽之以寓其哀悼之情而寿其德于不忘耳其孙乡贡进士孟稠孟申稡为一帙征予引诸首追惟公之学也明乎圣贤之道不唯发之于文章以应科目之求葢欲施之于政事以践其实耳公以书经举进士初拜礼科给事中出判彛陵州用荐升监察御史公之在礼科也　命令章疏出纳者必稽诸正道谏诤弹劾所言者必关于大体人以正直称公之在彛陵也民惑于巫鬼则昭礼义之教以变其俗地少产稻谷则用溪山之利以益其赋人以良牧守称公之为御史也正色立朝台纲以之而振肃持节出按郡政以之而澄清人以良风宪称又尚□□□日被　召入秘阁纂修五经性理大全诸书人以该慱称历官中外踰三十年年甫六十三适史三最内贰台省外长藩宪　朝廷葢将以是职委之公□□貇□□貇焉决于求退在廷大臣咸惜其去士君子莫不贤之既抵家杜门寡出兄弟遂连床之约子孙遵过庭之训宾朋宗戚来访者辄相与谈论终日无非忠信孝弟之言如是者踰六七年一日得疾疾且革召诸子侍立榻前戒之曰吾平生战兢自持幸免斥逐而归年踰七十遂首丘之愿幸莫大焉慎勿惑于佛老事以拂吾志吾暝目矣呜呼公孝弟之行足以息争竞之俗宽厚之量足以敦酷暴之政廉退之节足以抑奔竞之风昔公在也则人有所则效以发其良心而兴其善行今公已矣则人贸贸焉莫知所之此后生脱进之士发为诗歌以追挽之欲寿其德于不忘葢出乎性情之正也然则是诗也不唯子孙所宝世之人苟有志于善者读之岂不油然而兴起其善行乎
　　赐进士及第翰林院学士奉议大夫乌山林文书

　　○挽诗

　　一自骑箕去泉台不复开黄门驰羙誉乌府擅英□屡进匡时疏常存报国怀文章传海宇事业付伭来高塜风鸣树寒碑雨长苔铭文昭百世精爽灿三台父老思遗爱朝廷念弼谐嗟余生也晚翘首重兴哀
　　清江翁世资 【太子少保户部尚书】 

　　峩峩石牛山松栢荫杯士陈君此卜藏凄其来暮雨君才当世用立朝列簪组黄门入持橐绣衣出操斧翰苑与纂修讨论极往古悬车归里闾冥鸿高骞翥白发乐成化神游定何许惟有传家集文章灿黻黼子孙慎所藏不坠诗书绪
　　永新刘定之 【礼部侍郎兼学士】 

　　千古经书日月明承恩修纂见遗名骖鸾有路通三岛化鹤无声过两京谏章每于归后出笔花曾向梦中生牛山宰木由来羙深覆孤坟久更荣
　　东吴钱　溥 【南京吏部尚书】 

　　光岳锺神秀清朝得俊臣文章追往古风采迈常伦蚤作游胶士俄充观国宾穿杨呈妙手登榜遂荣身遴选居黄阁追趋入紫宸谏书昕夕进奏对往来频出判彛陵日优游峡水滨虽于临卑□□以福斯民白璧终难掩黄金自足珍一朝膺鸮荐万里快鵩伸青琐声华旧乌牵宠命新氷壶那有底秋水浩无津性理探伭奥经书别赝真石渠联袖领天禄萃簪绅抗疏陈情切悬车去意踆鸡豚时共社泉石日相亲方拟台生背何期岁入辰牛山浮树霭马鬣锁苔茵草露凄凉夜松风寂寞晨只留明月在千古照嶙峋
　　长乐陈　淮 【翰林院检讨】 

　　致政归来两鬓霜黄梁一枕夜漫漫空令后学怀山斗无复中台振羽翰苔径两荒诗社冷菊篱花落酒杯干承家幸有贤孙子拟看鹏程万里搏
　　乌山林　俊 【太子太保刑部尚书】 

　　曾于方册见高名羽翊皇朝制作成青琐进言多切直乌台执法更详明翫云自得归来趣采菊深娱老去情惆怅英标今已矣墓门风雨绿苔生
　　姑苏梅　伦

　　天上骑箕去追思恨不禁立朝持正色为政竭仁心孝友称乡族文章重士林千年埋玉处过者为沾襟
　　前埭林时让 【广东参议】 

　　先生有道侔伊周先生之志常古求云章汗简争点笔芳香万古同名流壮年两仕立津要青琐兰台声照耀倦飞蚤赋归去来独向圣明拜优诰置身萧歌麋鹿闲河声不复城市间闭门著书多岁月倚杖放歌空云山云止苍苍流水逝先生一梦归人世高风可仰不可攀徒使濡毫一挥涕
　　番禺张　璝 【漳州府知府】

　　簪笔螭头侍圣明风霜又入栢台清争夸疏传荣归老无柰宣尼梦奠楹逝水空流今日恨史书犹载旧时名云霄喜有贤孙子弓冶承家不坠声
　　谷城卓天锡 【广东按察使】 

　　执法星沉曙色开不堪清梦掩泉台盛时共惜兰台彦内阁应怜太史才水冷清江龙已蛰月明华表鹤空回休看埋玉平原里疏雨微烟暗草莱
　　余姚陈　渤 【福建布政使】 

　　此生无分覩英标扼腕歌来倍寂寥著述已探濂洛秘激扬曾重圣明朝百年砥行应难冺千古哀辞竟莫招凄绝故山埋玉处只今风雨冷萧萧
　　三山林　廸

　　梦入华胥久不醒世人犹道马周名百年文献归耆旧一代风流擅老成石室校雠心更苦玉阶奏对疏尤明可怜后辈无贤识搔首斜阳泪欲倾
　　章江彭　韶 【刑部尚书】

　　郁郁僊原号石牛哲人埋玉几经秋鸾台久羡无双士乌府曾推第一流茂绩岂唯夸后辈遗文还可继前修只今万里青云上已有贤孙入胜游
　　建安杨　瑛 【翰林院编修】 

　　闻人凶讣也伤神况复儒林旧缙绅乌府风声垂后代黄门喉舌属何人□□员啼古树添成恨花落空庭老去春遥想石牛山下路几多行客泪沾巾
　　仙溪郑　纪 【南京户部尚书】 

　　华发从官到白头世如公者岂常流黄门乌府昭功业凤阁鸾台富纂修一代声名虽不忝平生经济未能酬如何忽起龙蛇梦埋玉牛山土一杯
　　南昌张元祯 【太常寺卿兼学士】 

　　◆跋◆ 

　　淇园编跋

　　○淇园编跋

　　先拙□□而公■〈口人〉名进士出入台省著作充拣时预修四书五经性理大全阐明圣贤奥皆故其为文也弗事脂粉而昌明正大之致迥别峕流此所■〈口人〉见推于当时而当时诸先生亦已形于笔墨间矣是非龙之兮所敢及亦非龙之识所易及者也苐丱角时阅原稿　地官翠庵公绍衣祖武与　罗念庵先生校定惜梨枣末举而鹤浙焉越二百余年壬戌之变旧稿散逸　中宪淇塘公朝夕搜寻竟存十之一怆肰动念爰付梓人求　东涯翁先生弁昔■〈口人〉灮前徽越今百余年又有丁之变每念兵燹殁所谓存十之一者得无又逸其半兮故于坊肆间断简残编留心搜阅幸得　中宪公家刻一本参于从师祖朱台与从伯家修之手抄合而为一茗序文尚存如右茗志铭茗跋茗词说诗歌诚所谓存十之一者又逸其半矣凶□土于奏议诸篇欲求其半亦不可得而荡肰靡遗矣不揣卑微捐赀发刻頋无补　侍御公之嘉言宏论得与宣公章疏并传异日圣天子简前朝巨作庋臣尚得■〈口人〉兹编之昌明正大者■〈口人〉进庶可稍宽于文献之不足者矣谨跋数言
　　十世孙震龙百拜下谨识
