　　凌沧草　　（明）王应斗 撰 

　　●目录

　　序 
　　诗 

　　●序

　　尹兴 
　　袁奂 
　　刘体仁 

　　○凌沧艹序

　　北垣绣斧直臣也而有冲悳之薀焉一日汪子汝霖谂予曰有奴拕盗邻先生子盗执将殪奴先生宛尔曰挺之情在遁死而又奚殊焉予重叹服之每值性火上腾怨河中决辄庄诵斯言如浇东海之波而沃咸阳之火聚如倾澜渀荡顿植千金之堨也予因而叹情之一字为壤天下者之大端矣朅其情大者族小者诛尚有剩怒若紃循之伯鲧无必死之科相柳有在宥之例浑浑泡泡涵葢于不竞不缗之中而天下少可刑人矣易曰
　　虎视耽耽其欲逐逐言着外威而曲畅其阴情也焉淂北垣四三辈六连基跱庶几斯民也不匡愳于纤剸接折之间矣北垣一日剩其文曰子其序之始而哦焉若谋风之觧九暑也若羲轮西驭列霓旌霞葆绛节晃耀怡晴也既而绎诸若谷味熏肤泽毛津津乎底于豫矣葢以广大易良之音发人康乐喜爱之气文章末事而巳寓宜民宜人之大经矣非有惪孰能扬诩如斯乎口??彼子云致其钩辀格磔之音使人耳眼薾慹心意秋冬情气受其徽槛筋脉为之绞转如此则淂不谓之刻削不仁者哉桓谭一夫之愉也故君子不尊其业也予于北垣淂文章飬民之道焉
　　眷弟尹氏兴拜手书于苓音幢

　　○王先生凌沧小帙序

　　人才在天地间有盛衰无先后先者能善乎其为先后者能善乎其为后斯前辈巨公如严冬之日宗庙之器自为其可亲可敬而后辈亦亲不失亲敬不失敬求免于狂躁浅露之讥也　天喉先生为吾乡前辈中早达名流计自壬戌登制科以迄今日凡四十五年山河陵谷朝市沧桑业数易矣而所以为先生者弗易何也其说在易之明夷内文明而外柔顺文王以之以今观先生前后大着裒然一家言先生之文明也然何以刚而不折高而不危出入于惊风震雨之中而不失其耸壑昂霄之度则先生能以柔顺善藏其文明而不为文明用也甲辰季夏奂一艇游隽水始得登先生堂而拜之一见推诚颇有蔡中郎倒屣王粲谢玄晖折简孔闿之意奂退而语人曰乡之卿大夫如王先生其人可事也先生少年以文章魁海内正色立朝屹然系风采之重施设未既而丘壑旋甘度必如百尺孤桐无枝可附而顾此昵一萍踪寥落如奂者先生亦何爱于奂哉奂以中年遭乱离弃去制举业专精声律意欲以诗见而弗敢信顾海以内传其片羽微屑多有赏贵者而乡之卿大夫反薄而不道甚且忌之诽之以为鬼恠轻薄子大抵如刘豫州诣袁术见孙伯符从东阶下转顾一视足不能前未免英雄忌人而不知奂今巳发种种非伯符英少时矣独王先生见而许之醉之以醇醪飨之以钟鼓诲之以金针玉屑谓当世舍袁子无可□语而且出其凌沧小帙命之序夫两汉来一家之着多不用他人序至左太冲赋三都求序于皇甫而洛阳为之纸贵乃后辈之有求于先达未闻以先达而假重于后辈者也李供奉不云乎兴酣落笔摇五岳诗成啸傲凌沧洲若先生以凌沧名帙而有取于啸傲之义则又先生转柔顺而正用之也能为绕指者自能百炼能为蠖屈者自能天飞先生之人在先生之诗文斯在
　　康熙乙巳秋白露日襄阳后学袁奂顿首题并书

　　○凌沧艹序

　　凌沧草　天喉先生踵湛辉阁而出者也诗成啸傲之意先生其自导之东坡云吾文如万斛泉源不择地皆可出在湛辉鼎?刀湛辉在凌沧又奭不凌沧焉巳岂若仲壬论衡独中郎臣为帐中之秘虖人谓凌沧之诗较湛辉愈老凌沧之文较湛辉愈坚愚以为日恒此日月恒此月春种恒强来江河恒善下也李杜诗韩苏文苟不谱注其季又安知前后升沈细悉其风才骨力欤若眉端也万一继凌沧而所出者又无穷则亦□缃世护不止仲宣独步汉南矣昔晋王世将守鄱阳四星聚于牵牛郡中枯木要生立学北门文风大振先生亦曾为鄱阳令其前后媲美有如是者又岂区区圆墨盈袖已乎
　　鼎训昌水后学刘体仁顿首拜题并书

　　●凌沧草　诗

　　崇阳王应斗天喉着

　　拟岳阳楼寄嘲黄鹤 
　　拟黄鹤荅嘲岳阳 
　　拟洞宾为二楼解嘲 
　　送郑维公之任鄱阳 
　　春日饮藻萃二男宅时新立门向口占落之 
　　上巳独酌 
　　题邹氏盆景四绝 
　　送汪中子任弋阳丞 
　　寿陈石岸六十 
　　壬寅秋举光孙藻男出癸卯春举显孙萃男出缅思古人中兄弟接武者惟程伯淳正叔皆生楚地皆以壬癸年向二稚生庚之符也随口十六韵手示儿曹以志家庆即拟之非伦何伤焉 
　　暮冬李剑华郡伯有事通城道经崇邑赋赠一首 
　　春日即事次陈石岸韵五首 
　　熊约生令子四人并饶才致各以二诗祝贱辰依韵荅之 
　　上司理时偕卢公兼怀令兄九台年丈 
　　诗草帙成步韵荅友 
　　余嵩山以秋曹晋选部寄贺一首 
　　寿允升贺父母 
　　送熊渭熊任安吉州贰 
　　和东坡聚星堂韵即事 
　　佛印烧猪待子瞻 
　　五日 
　　七月十七日快孙生余生十五日 
　　笔客持卢文甫下雉书来附荅一首 
　　为两儿祝贺明府寿二首 
　　王翰宿以诨语二绝见贻步韵荅之 
　　拟游仙曲再和前韵 
　　咄咄吟 
　　次客韵 
　　南山有佳色 
　　过千佛庵 
　　袁嵾岚咏学宫古栢二章书扇见贻次韵附荅 
　　明日黄花蝶也愁 
　　次和袁嵾岚见赠三十韵 
　　生圹成 
　　广德观又名千佛庵 
　　除夕读坡诗 
　　有误传游衲为旧宗者席间示之 
　　中秋晨起侍见进桂一枝插于短发咲而咏之 
　　寄怀旧令君贾长傅 
　　喜袁嵾岚至崇适际公郎试周之会赋贺一首 
　　随口赠天树和尚 
　　次汪中子扇头韵 
　　王梦夏踬于仕途暮秋见过手出追和半帙即席次其韵 
　　寿王人一社丈七十 
　　至日读武别驾闇斋题宋璟赋梅花处诗荅和二首 
　　立春前一日寿汪幕阜五十初度公始生之日为不佞乡举之年触景书怀欣慨交集 
　　次扇头韵荅袁嵾岚二首 
　　凉夜纪怀 
　　喜雪 
　　甲辰守岁 
　　赠蒋四公新造官衙志喜 
　　贺父母奏绩二首 
　　黄鹤楼再成忻奉卢时偕公祖檄下征诗率应二首 
　　大戏场 
　　旧居停子卢在躬归枯源口占送之 
　　重过万松居 
　　雨龙寺 
　　卓锡泉 
　　得鄱阳程生书并致赠遥庆序二首 
　　五月四日奉邀贺父母同蒋四公小集文昌阁并循河观舟即事漫赋用谭孝廉壁间韵 
　　次日蒋四公招同贺父母南河观舟并阅杂剧 
　　寿汪中子七十 
　　荅郭仙舟年侄次扇头韵 
　　送余子兼武举北上次扇头韵 
　　春初拟候些庵年兄误有返益阳之耗遂止顷走使南嘉接尹洞庭书知尚客新堤也亟欲鼓一桡相造先报以诗 
　　立秋喜雨 
　　读贺太保及三昧和尚述水神冯元帅显迹受戒文二首（有序　补遗） 
　　丁卯令鄱候三藩舟于鲟鱼觜凡五十昼夜今再过覩木龙奇事为纪二绝（补遗） 
　　遥和黎慱庵四首（有序） 
　　别鳯藻与予考选同年分袂四十年矣顷　晤令侄广文松心道其春秋九十有一惊喜倍常因忆万历中谢松屏毕松坡并登九十袁中郎捧诏存问作有双松诗今鳯翁越九犹徤大瑞奇绝忭赋一律书似松心因托寄声以代柬也 

　　○拟岳阳楼寄嘲黄鹤　 【 黄劬庵试士题】 

　　飞阁游仙事本奇。汉滨千载动群疑。徒传费老遗踪处。不见刘林堕羽时。芳草仍娇洲上碧。梅花谁放笛中枝。看君独壮矶头水。八百洞庭知未知。
　　按吕仙并见武岳而控鹤事多指费文袆以纯阳得道唐未生崔颢后崔诗不应穪昔人也刘奉林跨鹤坠翮在委羽山

　　○拟黄鹤荅嘲岳阳

　　都将仙迹点江滨。云鹤休论幻与真。若道一飞成渺漠。也同三醉混风尘。伤心秋水湘娥怨。刺目君山太白嗔。纵是巴陵无限酒。几时能中独醒人。

　　○拟洞宾为二楼解嘲

　　曾向蓬莱解剑装。孤飞爰指白云乡。洞庭巨浪连江汉。岳渚轻烟接武昌。月下緫饶吟兴徤。风前同引笛声扬。清光一抹无遐迩。莫听双楼说短长。

　　○送郑维公之任鄱阳

　　解缆鄱江四十秋。孤云犹接水天浮。俄闻梓里飞仙旆。似摄芝岑入梦游。隔代子文无旧政。乘时潘岳有新猷。愁颜半为并州悴。几度怀人雪满头。

　　○春日饮藻萃二男宅时新立门向口占落之

　　生事同鸠拙。贻谋任鹊安。地偏容膝好。天喜辟门宽。满道酣春色。长河助笔澜。面山名有取。紫诰矗云端。　 【 山名诰轴】 

　　其二

　　不但悠然见。南山巳在门。凭栏青满野。揽袖翠盈轩。弦管多生树。莺花尽侑樽。幽怀一以破。对户忆君恩。

　　○上巳独酌

　　不话开元事奚论晋武年水能依涧曲觞复共谁传闭户看修竹微唫佐野弦黄鹂偏逸兴啼破柳花天

　　○题邹氏盆景四绝

　　盆松 
　　盆栢 
　　盆竹 
　　盆梅 

　　其一　 【 盆松】 

　　尺寸能含百丈姿。巉岩犹喜托根奇。堪知细叶迎风夜。不减孤涛绝顶时。

　　其二　 【 盆栢】 

　　方盘如沼立苍宫。短劲凌霜阅岁寒。自是武侯祠畔种。半株子尺可同看。

　　其三　 【 盆竹】 

　　霭霭云梢拂翠屏。笙簧日向此君听。石家枉□珊瑚胜。不及苍莨一尺青。

　　其四　 【 盆梅】 

　　瑶华低放小窻间。雪干氷枝不用攀。巳把数茎当庾岭。何须千本说孤山。

　　○送汪中子任弋阳丞

　　鳯翥何妨借棘栖。西江治谱正堪携。清风两世遗芝峤。 【 公先世中丞太宰并始仕饶州】 白发孤舟下葛溪。丞况可知廉似许。宦情犹信懒如嵇。蓝田自有征书到。莫恋双松日品题。

　　○寿陈石岸六十　 【 予长十龄】 

　　指数悬孤距十年。今来相次拥华颠。乘羊我欲充前导。控鹤君须着后鞭。嗜古日酣扬子宅。卧游时泛米家船。逋踪不羡安期隐。文酒逍遥是大僊。

　　○壬寅秋举光孙藻男出癸卯春举显孙萃男出缅思古人中兄弟接武者惟程伯淳正叔皆生楚地皆以壬癸年向二稚生庚之符也随口十六韵手示儿曹以志家庆即拟之非伦何伤焉

　　昔予丁丑冬一月举二子节应嘉平初相距越旬耳是时计父年四十四龄始韶光忽以迈予既七十矣隙驹夫何常人生一弹指两儿并及壮举子若相俟去秋与今春厥岁为壬癸 【 音鬼】 天叙两孙行依次射蓬矢老夫对之狂挲摩溢私喜缅怀千载上竞述二程美亦生壬癸年历系森可纪吁嗟黄口雏敢与先贤拟维兹岁干符益应动仰止兴发成孤吟挥毫授侧理异日捧遗章庶几念前轨古人泣祖砚奋力着芳史

　　○暮冬李剑华郡伯有事通城道经崇邑赋赠一首

　　飘然仙驭出江城。点点卿云马首生。雪意朝凝车上色。梅花夜落笛中声可知按部多鸾集。谁复凭山有兔营。独喜双旄风雨静。桃源鸡犬得无惊。

　　○春日即事次陈石岸韵五首

　　春老寒林未作花。惊闻战伐动千家。愁肠索句髭应断。惫骨忧时鬂易华。帐下伏波方聚米。军前道济正量沙。严飙到处催行役。莫恠离鸿彻夜哗。

　　二

　　肃气吹残上苑花。一封征调出官家。敷天有泪伤民瘼。烟景无人玩物华。累岁秋风鸣甲马。几时妖雨化虫沙。愿教再覩昆仑捷。五夜军筵寂不哗。

　　三

　　眼底千艘逐浪花。离篷相率叹无家。登坛宿将思王翦。吊古名文忆李华。兵到八公疑草木。糈行千里掷泥沙。羁栖赖有中黄檄。细柳深营自禁哗。

　　四

　　相传幽讨暗春花。百里行无三两家。新道直穷房绝徼。故宫遥过楚章华。野猿触客争升水。山鬼逢人欲射沙。寂寂征魂无耐可。更深惟有杜鹃哗。

　　五

　　离楚声声送落花。也同闻敌志忘家。官催一皷乘朝气。农惜三时误岁华。夜旦有人歌白石。天昏竟日走黄沙。鳞鸿几度传家报。肠断妻孥伏枕哗。

　　○熊约生令子四人并饶才致各以二诗祝贱辰依韵荅之

　　冉冉奔驹度隙光。静中阅尽几炎凉。闲收芳草春前碧。细拾残荷雨后香。何用偷桃称曼倩。不须砍桂话吴刚。忘情便识尊生指。无复牢骚减徜徉。

　　其二

　　梧垣丰采夙推尊。厚泽垂芳拟大门。孤愤未销风雨夜。旷怀时寄水烟村。庭前特立东山树。座上频开北海樽。更喜鸿章温世谊。远寻幽石破云根。　 【 右和长公讳虞牧】 

　　其三

　　龙门从昔种芝田。家学源深奕世传。月榭芳兰新绕砌。天都諌草旧遗篇。行觇听鹿鸣江浦。 【 时应秋试】 又送飞鸿过楚天。此夜赓吟偏逸致。墨华吹动彩衣跹。

　　其四

　　百感惊来忧绪多。蓬门长拥翟公罗。颠毛日送秋风老。野唱时闻春梦婆。何事锦鳞冲浪至。忽传佳句载云过。看君不浅挥毫兴。紫电英英遍大阿。　 【 右和次公讳苑新】 

　　其五

　　词苑翩翩拟斲轮。弓裘真羡窦家椿。遥瞻彩笔千花动。似对琼峯百尺峋。献赋可知青眼在。论交应慨白头新。几时一棹临修水。莫怅天涯参与辰。

　　其六

　　廿年携手忆锺期。几度临风谩寄诗。白雪偶来公子调。青山聊慰美人思。七旬幻迹同沤影。千里交情托玉卮。和罢新词无限意。不禁挥涕洒江湄。　 【 右和三公讳远寄】 

　　其七

　　琅函廿载致芳闻。一曲新词胜远芹。洵是锦苞分鳯彩。雅同修羽出鸡群。游神邃古君方懋。引领遐天我正殷。从此好音知不断。年年剖鲤向江濆。

　　其八

　　□□风雨送芳辰。咲挹春花坐绣茵。避乱那谋千日酒。忧时徒老百年人。渔舠放去烟为侣。鹤梦闲来月作伦。独喜宫亭飞一叶。清装分得锦囊新。　 【 右和四公讳履思】 

　　○上司理时偕卢公兼怀令兄九台年丈

　　看花曾近五云边梦遶金门四十年。宝锷秋横湘浦月。高牙夜肃汉江烟。重瞻祥李光先泽。转忆甘棠竞后妍。白首狂歌天有二。可胜怀古思悠然。

　　○诗草帙成步韵荅友

　　大都冲口似鸣蛙。遑计诗成璧与瑕。唱和有时随野鸟。品题率意第山花。梦回久索文通笔。病起慵搜惠民车。却咲渔樵无韵侣。风烟推我作当家。

　　○余嵩山以秋曹晋选部寄贺一首

　　皎皎风棱尺五天。西曹雄望陟司铨。因占贯索澄空后。群仰氷壶坐照前。重地选官犹选佛。清才为吏更为仙。山涛启事无遗俊。独许嵇康懒自便。

　　○寿允升贺父母

　　累岁阴云黯弗彰。疾风未扰灌坛疆。不缘泽国惊波险。谁识山城化日长。新息生男皆字贾。道州有子悉穪阳。群呼莫谓讴歌细。巳听欢声彻帝乡。

　　○送熊渭熊任安吉州贰

　　风啭莺簧荐盛游。晴云冉冉护仙舟。宏才不厌分司牧。逸致何妨有监州。毫彩光回南斗气。依班香蔼北堂秋。素心莫为浓时变。要作氷壶第一流。

　　○和东坡聚星堂韵即事

　　春林风袅千梢叶。柳花乱洒江城雪。梦中栩蝶忽惊流。枝上啼鹃正凄绝。传来霜檄墨方淋。闲向风檐心半折。榻前鼾睡不容留。非底妖氛期扑灭。闾阎力尽秪声吞。官帑钱空惟肘掣。兴索慵飞大白觥。泪垂冷渍深红缬。抛遗丝谷慱金铢。转掷泥沙如木屑。途沿沟壑委千骸。籍上流亡供一瞥。三空屡叹复何之。百孔未填向谁说。呌罢须逢当轴怜。广平不得心如铁。

　　又

　　千■〈舟召〉鳞次经于叶。百尺奔涛泼如雪。历落平沙雁影寒。凄凉古岸猿声绝。巳随鸟道入千盘。不信羊肠纡九折。别后征蓬几暮朝。思来乡梦半明灭。中黄夜令肃飙驰。大纛朝移惊电掣。轩盖相仍藉草莱。冠裳那得亲罗缬。帐下凝眸望米珠。道旁委骨如尘屑。悠悠岁月等流波。渺渺用原经过瞥。息肩盻断知何时。点鬼心寒无可说。但愿天风卷乱云。不烦寸兵与尺铁。

　　○佛印烧猪待子瞻

　　□芳勘破味何殊。禅喜风流属大蘓。若使屠刀真碍佛。那须烹炙到香厨。

　　又　 【 步东坡韵】 

　　棒底神龙未出潜。在家菩萨可同瞻。群饕未解蒸豚意。大梦何时醒黑甜。

　　○五日

　　饮能消独况。愁不解三吁。快节家悬艾。寒飓景逼榆。簪花羞短发。閗草命长须。性癖躭吟苦。萧然守病癯。

　　○七月十七日快孙生余生十五日 【 是岁甲辰】 

　　宾筵初罢报孙枝。家庆重欢此一时。裴庾昔年传咲语。甲辰何必问雄雌。

　　○笔客持卢文甫下雉书来附荅一首

　　藉草三冬日。看花二月天。偶来毛颖使。分得照邻笺。宝翰寻锺阜。 【 钟山在兴国有元常墨池】 名文访富川。甑□同仰止。凭吊可悠然。　 【 怀吴明卿先生】 

　　○为两儿祝贺明府寿二首

　　城南星锦灿天中。瑞绕宫墙岁岁同。问道立深门下雪。披怀哎挹座间风。松高泰岳千寻碧。花放河阳七度红。唱罢海筹无尽爵。明霞初拥日生东。

　　又

　　钧天瑶皷振芳辰。历历蓬壶座上宾。粹白近连江夏裔。孤清遥接镜湖春。菁莪迭咏中都化。桃李欣逢上苑新。只媿九方垂策后。蹇驽犹自滞风尘。

　　○王翰宿以诨语二绝见贻步韵荅之

　　寒床久矣谢红妆。无复山妻犯太常。群少也遵房老约。不口??天壤有王郎。

　　二

　　频年风雪守衰翁。那得余欢倚袖红。近悟广成无异术。眼前平地是崆峒。

　　○拟游仙曲再和前韵

　　隐隐天台伴素妆。赤霞城里话家常。桃花开遍无穷树。只咲思归旧阮郎。

　　二

　　太华峯顶会苍翁。共看莲花十丈红。乘兴不知归路迥。又随明月上崆峒。

　　○咄咄吟

　　事到书空倍可嗟。遣愁惟藉酒杯奢。光天共质心如水。朗日宁防影射沙。未必三人成市虎。终当一语释弓蛇。唫余转重平生媿。虗道神羊解触邪。

　　二

　　颠毛频拥雪霜侵。累日牢骚付短唫。未肯酖人欵叔子。终怀慈母识曾参。身当磨蝎宫中老。路向羊肠历后深。却喜蒲团心弗动。尽教山鬼自浮沉。

　　三

　　向道春残卷舌宜。近来岐路更多岐。休论肺腑深三窟。就阅皮毛亦九疑。好语终嫌鹰眼疾。朴心翻咲虎头痴。铜山自昔无常主。蜃海楼台得几时。

　　四

　　索居何用叹奇穷。涉世真惭老未工。原火空燃非有种。江涛自沸不因风。忘情那复窥衷甲。照隐还须藉且铜。读罢骚辞天可问。欝陶深处有神通。

　　○次客韵

　　惊涛声息梦粗安。晓起山云下笔端。院静到门欣有客。身轻阅世喜无官。久邀牛耳修盟好。谁复羊肠畏路难。嗟子风尘能绝俗。新花错落夜唫残。

　　又

　　晴江波映百花燃。一路莺啼送晓天。北郭青山容我老。西堂佳句羡君传。冷怀落得风生袖。归兴聊存月满舡。谁问隽城人太瘦。作诗未拍少陵肩。

　　○南山有佳色　 【 东坡语】 

　　晨光新卷翠微烟。弄态偏于两后妍。独坐小楼青自到。不因采菊见悠然。

　　又

　　萧疏岚影乱蓉。濯濯迎熏挺数峯。纔见飞猿穿绝峤。又惊舞鹤下孤松。

　　又

　　重峦浥露洒朝氛。紫绿千峯尽逊君。当户分明成好友。莫教山北起浮云。

　　又

　　气映朱明景自奇。幽窻惟有对君宜。年来晏起无多事。也学韦庄改旧诗。

　　又

　　把酒何当作寿卮。春林花落鸟衔时。蓬莱宫阙遥相对。抚景宁堪今昔悲。

　　又

　　雾隐频年惜豹斑。几番风雨洗春颜。沉唫恍入空蒙里。醉梦时飞杳霭间。

　　○过千佛庵

　　乍出东城道微风度磬音桃源分路细 【 由桃花桥】 竹坞覆云深佛现千千相人归一一心广长无隙地敷遍给园金

　　○袁嵾岚咏学宫古栢二章书扇见贻次韵附荅

　　饱尽风烟几岁寒裒然高韵矗文坛声摇五夜飞金玉色映千秋拥盖冠并秀巳无群卉在后雕应作老成看森阴偶寄骚人榻累日豪唫属和难

　　二

　　萧条犹见典刑垂铁干铜标迥自持镇定转怜风劲后孤清遥对月明时危巢蔽日栖乌老瑞骨留仙梦鹤知几度宫墙鸣夜雨凄凄如响壁间丝

　　○明日黄花蝶也愁　 【 坡公语】 

　　宿花魂魄带香逋昨到龙山伴饮徒金色暗凋霜下杰玉痕新化雨中枯旋教庄叟空成梦顿使滕王懒绘图安得有丹扶骨起英英枝上锦重铺

　　○次和袁嵾岚见赠三十韵

　　舂陵有佳气风雅代相持旷躅倾三户铉言贵一时伟哉公后劲能与昔同揆崒嵂连嵾峙汪洋泻汉滩仓皇逢世乱谈咲取官奇锦制江城丽斤挥鄂渚宜李桃相竞秀桑梓媿言私骥足方闲步羊肠复履巘调高嫌寡各怀宝惜希知逸致宗陶阮高风接颖箕笻飞丹岳迥车纵白门驰识以观涛壮情因望海移尽韬文豹雾孤引渐鸿仪墨翰资游戏烟云任蔽亏朗怀澄皎皎冲度益夔夔每快闻声蚤翻憎握手迟一朝披赤牍千里挹青芝裔续公安着 【 中郎】 名齐洛下垂 【 袁安】 有时凌白也率意写羲之老作文章伯狂呼造化儿抽毫惟信腕得酒不攒眉自我逢袁粲何殊遇子期唱酬欣有托摸索谩云谁斗北行占聚河东岂待吹时花俱扫艳古栢独成诗读罢陈杯酌欢陪畅梦思清谈依茂宰列席近先师 【 时邀贺明府同饮学言】 咳唾生珠玉敦庞肃鼎彛不图休晚沐旋复吐新词从此躭深契逢人说项斯

　　○生圹成

　　荒原携酒散春愁细逐烟岚步首丘万事至今同逝水百年何计问藏舟陶潜自挽成孤况□圣生茔寄卧游只咲普天俱覆鹿虗从大地指眠牛

　　○广德观又名千佛庵

　　昔隶清虗府今藏般若函白头宗老子黄面礼瞿昙空色元无定禅铉任所参但知心是一何用教分三

　　○除夕读坡诗

　　年光虗遣酒杯酬那得诸缘与岁休堪咲东坡犹耐老到将长徤慱穷愁

　　二

　　白头纷壤复年年未见浮生可释肩入手屠蘓虽在后躭心烦苦却居前

　　三

　　杯残膏烬夜如何徙倚难支岁事过苦境正愁明日又孤吟莫讶此宵多

　　四

　　年哀怕看历头新此语亲尝始觉真更有怆心言未得风霜经遍六朝人

　　○有误传游衲为旧宗者席间示之

　　飘飘云水自成奇何必天潢足重师法喜胎中皆玉叶优昙钵里是金枝

　　○中秋晨起侍见进桂一枝插于短发咲而咏之

　　折桂当年事簪花此日因仅余千里志空老六朝身时会有今昔物华无故新又欣轮满夜同醉庾楼人

　　○寄怀旧令君贾长傅　 【 时归自粤西侨寓汉上】 

　　乍传飞鹤下晴川幽梦追寻竹马年彩舄高回江渚月仙舟遥带欝林烟户瞻莱栢阴犹盛手种潘桃花正妍安得九天怀七泽于旄重映隽州悬

　　○喜袁嵾岚至崇适际公郎试周之会赋贺一首

　　仙舟初下洞庭滨恰际瑶盘弄玉麟五十锺祥呈晚秀三千行路应佳辰黄金斗大先摩肘紫电霜明蚤拭茵他日峥嵘须记取悬弧我作座中宾

　　○随口赠天树和尚

　　菩提无树树生天尽扫滋培付自然借问根花何处现法云飞遍雨三千

　　○次汪中子扇头韵

　　意绪年来总不知萧条谁拟叚家闾松间冷咲苍云变花下闲吟化日舒谩惜一生濒九死聊随万卷守三余相看独有梧桐月夜夜流光到绮疏

　　二

　　痛饮狂吟恣所如醉醒何苦问三闾诗中甲子怀元亮策里天人忆仲舒关塞悲笳犹未静江湖竭泽巳无余伤心尽有乘轩使可许颠连一上疏

　　三

　　寥寥生事竟何如剩有肝肠信比闾泪下山猿啼月冷影随江鹤带云舒频年逐队忧三尽何处高眠享二余翘首庙谟宣欝滞豊功不下九河疏

　　○王梦夏踬于仕途暮秋见过手出追和半帙即席次其韵

　　虽过重九兴犹賖。有客跫然到孟嘉。唫带晚风催放菊话深疏雨对烹茶休题鹿梦寻蕉叶。且订鸥盟逐浪花。万事迄今无一可。逍遥还是酒为家

　　○寿王人一社丈七十

　　忆昔蓬窻订交切墨花香动霏晴雪文思酒况及诗情强半奚囊满心血闲时先后纪生辰尔我不盈三十春自谓锋棱拟干镆精力彻底无新陈讵知流光迅于电晓风夕露寒侵面坐惊霜鬂几凋零又阅沧田一度变去年我生七十时君挥翰楮气淋漓今年七十君又至我索枯肠无好诗此会从来羡稀有莫将易得同敝帚请看金穴与华貂眼中之人犹在否多君仙骨匪凡伦俯瞰青紫如浮尘胸中武库未曾贫况有后叶繁螽麟

　　○至日读武别驾闇斋题宋璟赋梅花处诗荅和二首

　　山城阳动日初长快对飞鸿锦字香玄酒载赓康节咏梅花新赋广平章堪知吸露氷为骨想见凌霜铁作肠冣是陇头无限思一枝分得满庭芳

　　二　 【 次来韵】 

　　累岁牢骚志未平欣逢佳咏发幽贞字霏雪调争梅放句洒氷壶映玉清推出百花良有意分来三径更多情知君不浅扬州兴东阁诗才久著名

　　○立春前一日寿汪幕阜五十初度公始生之日为不佞乡举之年触景书怀欣慨交集

　　城头歌舞荐春卮恰际华筵会转奇瑶圃正当飞雪后玉梅方在吐花时传筹公进千秋颂抚景予添百感滋记得石麟摩顶日野狂初听鹿鸣诗

　　○次扇头韵荅袁嵾岚二首

　　文藻当年第一流沙棠重放谪仙舟行觇彩笔张三户并羡华裾曳五侯痛饮时吞江渚月豪唫多在武昌楼春深我欲看黄鹤携手白云最上头

　　二

　　解缆朱帘映碧流溪云冉冉送轻舟鳯凰吹管迎仙旆鹦鹉调歌狎醉侯君有壮心欢入幕我无佳绪赋登楼当轩更遇梅花使早寄春风慰白头

　　○凉夜纪怀

　　烟深萝径雀当门对影寒花与浊樽幽谷兰香空有性幻沤萍梗本无根逢场看剧今何在共谱询名半未存正是野怀凄绝处疏风凉雨又黄昏

　　○喜雪

　　一冬曾未见今日洒盈墀忍冻虽无奈占豊实所宜卧深袁子宅兴发浩然诗别有温寒意微欢不自持

　　又

　　十日春将玉琼花始一飞朔风留后劲暖气避残威僵鸟魂犹夺遗蝗息转微万条欣点缀寒谷正生辉

　　○甲辰守岁

　　盈城箫皷竞时新独对残膏几怆神万顷烟涛惊伏枕六朝风雪剩逋身含饴弄稚他何事遶膝呼名记未真漏尽酒酣天欲曙又穪七十二年人

　　○赠蒋四公新造官衙志喜

　　谁将传舍等家谋壮矣新裁世罕俦阶下日勤千甓动杖头无用百钱留未烦公帑支群力更喜卑僚树远猷大地只今须拮据庙谟还拟借君筹

　　○贺父母奏绩二首

　　闻说仙凫至欢声涌鄂城氷悬当道鉴玉赞长官清八载无长物千秋有盛名征书虽日下应体卧辕情

　　二

　　都道金盈世居惟水在庭孤操寒似雪宦味薄如萍鹤响闻天近梅花彻地馨可知民誉达御藻特书屏

　　○黄鹤楼再成忻奉卢时偕公祖檄下征诗率应二首

　　未履江城二十年崔巍曾历几风烟不须再问云兼鹤且看重来吏是仙川岳静浮杯影外楼台新自凯歌前遥知胜会思灵枣又见成瓜一度圆

　　二

　　玅迹重光系远思喜传飞羽督新诗由来芳草酣春日不是青莲阁笔时对饮谩疑仙去杳朗吟谁信鹤归迟频年结构多神斧铁笛鸣风未可知

　　○大戏场

　　某子甲溺志优伶且看且学声呶呶不休陈石岸戒之曰人生天地间即是一台戏何必又学做戏斯言也近于道矣余闻而韪之作大戏场诗
　　渺然大块中万象具游戏泥蟠暨天飞造物凭所置寂寞与豪华过去了无二烂柯历千年黄梁争一寐淹速虽有殊幻沤总无异彭殇竟同归易险元齐致平原不足嬉惊波不足惴怀璧抑何愚射沙复何累同信团圞真谁知黎丘伪古人陟高危转盻成委弃蜃楼忽以空氷柱亦消坠误躭梓泽游痴下牛山泪俯仰百年间几能留一事视昔后犹今推迁只需次惟彼大观人觑破浮生寄三万六千场秖求慱一醉不装凈丑容不读梨园记日在优娥群时存傀儡意谤詈且由人笙歌亦随地以兹倘来缘唤醒英雄睡【 识透千古唤醒一切沉迷观物内外篇无此简要】 

　　○旧居停子卢在躬归枯源口占送之

　　我昔停车日君纔舞像年只今逢弱冠能弗惜华颠痛定惊涛后盟深息壤前不堪临发处归路满风烟

　　○重过万松居

　　迹绝丘园七载移重游差慰梦中思尊前黄鸟皆新友楼上青山是故知松菊尚余高枕地萑苻休话探九时年来皷角无宵警垂老生涯应在斯

　　○雨龙寺

　　蔓剪肩舆疾幽寻兴未阑山深晴带雨树老夏生寒凿石通泉渺流霞驻壁残话禅无一字鸟语出林端

　　○卓锡泉

　　穷山枯渴远汲为难真印僧投符于地凿深六尺洪水涌出并资灌田一大异迹也
　　移泉自古奇姜妇拜井当年羡耿恭今日杖头分德水并穪忠孝与禅宗

　　○得鄱阳程生书并致赠遥庆序二首 【 名四达书寄自端阳越岁乃至】 

　　解袂河梁廿载余江天漠漠羽鳞疏春来正有连宵梦雨后惊传隔岁书世路几人曾着眼门墙多义独怜余沉涵五夜神飞处犹在芝山课艺初

　　其二

　　鄱湖弥望水连空冉冉苍云度远鸿锦字读来新月下瑶函发自旧天中治惭单父无芳韵碑出桐乡信古风一纸悠悠征万户白头相忆此心同

　　○五月四日奉邀贺父母同蒋四公小集文昌阁并循河观舟即事漫赋用谭孝廉壁间韵

　　郊容抹雨酣新沐摇曳华轩贲荒谷榴花焰里鸟声红蒲叶光中人影绿入槛偏宜紫岫垂芟荆且破黄冠俗三径难容当道兰双眸肯放遮牕竹坐深铉尘落霏霏风起松涛鸣谡谡颇疑庭树杂笙竽不觉村醪等醽醁信步闲追仙鼎楼摩崖细认金丹熟但教尺武接逍遥犹胜风尘苦征逐忽焉飞艇集河于旋取芳尊临水曲两岸惊传有道舟千凫竞绕王乔屋翩翩鼍皷沸中流片片蝥弧夺心目有时游戏决雌雄亦复铙歌佐丝肉茂宰风流不自持夕阳倒景欢未足就中雅尉更多情胜赏又期明日续指点舟师莫浪移停桡稳傍芦花宿

　　○次日蒋四公招同贺父母南河观舟并阅杂剧

　　昨夕方舟连未解平明整伍欢相待贮来蒲酒一溪香添得梨园数声采台上笙箫半入云水底干矛浑蹈海乍疑蜃气结为楼又见螭光聚成垒匆匆牙板续霓裳队队绯衣明雪铠劳歌一曲送烟波谈咲片时夸鼎鼐几人拍手颂传奇几处扬标鸣奏凯竞渡今朝世所同演古登场人弗逮莫只离骚说楚风须知偕乐钦吾宰但愿四宇恒升平沿此百年长不改我思畴昔共游人南楼痛饮今何在归来市井各喧传此事不逢三十载夜深伏枕神飞扬隐隐梦中闻欵乃

　　○寿汪中子七十　 【 时任弋阳丞】 

　　瑶池先进汉江卮转眼增筹十载期初拟高盟循洛下那知清宦隔天涯三台元属君家旧七袠犹躭吏隐奇尔不负丞丞负尔铜龙应有御音驰

　　○荅郭仙舟年侄次扇头韵

　　长林谁复忆弹冠畏路犹嗟伏枕难巳订烟岚成石友更惊风雨动泥蟠青山自送千寻碧白首宁销一寸丹几度月梁怀有道清光真作玉容看

　　○送余子兼武举北上次扇头韵

　　杯阑冲暑策骑忙别我匆匆入豫章为带一封趋建业又持三畧献明光行时古道榴花灿到日天街桂子香京国故人如有问莫言出谷好飞觞

　　○春初拟候些庵年兄误有返益阳之耗遂止顷走使南嘉接尹洞庭书知尚客新堤也亟欲鼓一桡相造先报以诗

　　自从风影报仙舲只道沙湾动客星望里日穷千顷碧意中时见数峯青因占宝气寻江渚得引鸿函出洞庭五载梦魂如乍醒好期秋雨话新亭

　　○立秋喜雨

　　夜阑知有庆听到五更秋曙气颁新爽时霖荡宿愁雁声惊落叶人语闹平畴共醉天波渺群巫莫妄求

　　○读贺太保及三昧和尚述水神冯元帅显迹受戒文二首　 【 有序　补遗】 

　　太保南归将泊鲟鱼镇舟滞江中累日不进遣没人于江心得古木丈余头角鳞瓜皆具宛尔犹龙舟遂得脱抵岸置神庙前庙僧曰去冬神使巫言明春某日有大人至庙可新也至是月日俱不爽太保奇之遂捐赀修创扁其门曰木龙征应亲为文纪之修撰刘胤平亦有序
　　昔闻金马祀今见水龙居庙显神人迹僧藏相国书大都臣水伯不使乱江鱼天地一灵物畴能付子虗

　　二　　　 【 先时舟过享庙必豊自受戒后有操鸡豚祝者即致风浪】 

　　宿领司涛职今参戒杀因千年歆血食一日断腥尘说法依三昧流风仰百神可知仙佛路清凈即为真　　 【 司涛出刘序】 

　　○丁卯令鄱候三藩舟于鲟鱼觜凡五十昼夜今再过覩木龙奇事为纪二绝 【 补遗】 

　　江声樯影接平湖望里风烟抹二孤记得昔年辛苦地鲟鱼洲上长千夫

　　又

　　万事浮烟泡影中春光不尽水重重河阳旧迹成刍狗江畔新祠驾木龙

　　○遥和黎慱庵四首　 【 有序】 

　　慱庵先生丁卯江闱之牍虽出德兴令之门然其得隽而前予与同年新昌令赞赏居多揭榜后知为名宿不胜私喜予与德典厚善终不欲明其故新昌则明之矣以此三十余年仕不相值并无通刺谋面之缘徒有神往顷冯密庵先生归自豫章与慱庵声气欢洽以其所和诗并慱庵原唱四首见寄不觉览诵之余挑动前因遂喜而次其韵

　　其一

　　摸索当年事追维在目前神交无异代彛好有同然宝气云间瑞清才物外仙由来非按剑玄赏不云偏

　　其二

　　飞来高韵至恍惚动前因市美终流俗忘言自解人仅余肝胆旧赢得齿牙新剖腹当今夕藏珠亦救贫

　　其三

　　域外多玄感声同自别论满怀心未竞临语吐还吞骏足空燕市鸿编走谷浑要知悬朗鉴相骨是奇恩　 【 指倪鸿宝】 

　　其四

　　山斗频年梦来章是也不五言称宿将一识减封侯赖有诗成和无妨面未谋老怀酣欲往神动夕佳楼　 【 楼在豫章忆闲事竣与同侪饮此】 

　　○别鳯藻与予考选同年分袂四十年矣顷　晤令侄广文松心道其春秋九十有一惊喜倍常因忆万历中谢松屏毕松坡并登九十袁中郎捧诏存问作有双松诗今鳯翁越九犹徤大瑞奇绝忭赋一律书似松心因托寄声以代柬也

　　忆昔天阶执简从几回长乐共闻钟三千里外人同老九十年余世罕逢堪羡　熙朝留一鳯恰符　神祖植双松缄书正附阿咸好五夜翻增别思浓 
