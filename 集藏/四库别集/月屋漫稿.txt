月屋漫稿 元 黄庚


　　钦定四库全书
　　集部五
　　月屋漫稿
　　别集类四
　　元
　　提要
　　（臣）等谨案月屋漫稿一巻元黄庚撰庚字星甫天台人生于宋末入元不仕后来选诗者以其为宋遗民并载入宋诗中然观其集首自序乃泰定丁夘所作时元统一海内已五十七年不得仍系之宋人今故仍题作元人从浙江通志文苑传例也庚尝客山阴王英孙家试越中诗社枕易题庚为第一考官乃李侍郎今评语与原诗并在集中葢为当时推重若此其诗尚沿时习体格不免卑弱而刻露处亦时见新警如五言之斜阳明晩浦落叶瘦秋山栁色独青眼梅花同素心鸣榔舟叶聚撒网浪花圆诸句七言之钟带夕阳来远寺碑和春雨卧平芜细栁雨中垂緑重残花风里乱红轻清夜梦分千里月故乡人各一方天风月满怀诗可写雪霜侵鬓镜先知诸句类皆风致婉约翛然自远犹不失为具体焉
　　乾隆四十四年七月恭校上
　　总纂官 （臣）纪昀 （臣）陆锡熊 （臣）孙士毅
　　总校官 （臣）陆费墀
　　●月屋漫稿原序
　　唐以诗为科目诗莫盛于唐而诗之弊至唐而极宋以文为科目文莫盛于宋而文之弊至宋而极甚矣诗与文之极其弊而难于其起弊也自有虞明良之赓歌已非太古忘言之天矣三代以还虽王者之迹熄而世独近古其播于声诗发为辞令形于规谏讽刺者皆所以纪一时之实岂好为是虚言哉国以诗文立科目非世道之幸士以诗文应科目又岂人心之幸宜古道之滋不可挽也呜呼自孔子删定系作以来诗书易春秋之文仅存而其道则泯矣以言乎诗自三百篇讫于战国诗之脉几絶而骚续之故骚有功于诗骚之下有选由选而至于唐惟杜少陵为备以言乎文获麟絶笔之余诸子百家猬兴蠭起不有孟子之书圣人之道晦矣故孟子功不在禹下至若荀扬之簧鼓圣言班马之户牖古史歴三国六朝隋唐之世斯文微如一髪而韩昌黎力挽古学沿唐而宋则欧阳出焉呜呼盛者乃所以为衰也然诗盛于唐唐之诗脉自杜少陵而降诗以科目而弊极于五代之陋文盛于宋宋之文脉自欧阳诸公而降文以科目而弊极于南渡之末年以科目而为诗则穷于诗以科目而为文则穷于文矣良可叹哉仆自龆龀时读父书承师训惟知习举子业何暇为推敲之诗作闲散之文哉自科目不行始得脱屣场屋放浪湖海凡平生豪放之气尽发而为诗文且歴考古人沿袭之流弊脱然若酰鸡之出瓮天坎蛙之蹄涔而游江湖也遂得率意为之惟吟咏情性讲明礼义辞达而已工拙何暇计也于是裒集所作诗文缮写成编命之曰漫稿以为他日覆瓿之资若曰复古道起文弊则有今之韩杜在天台山人黄庚星甫氏序
　　月屋漫稿原序
　　●钦定四库全书
　　月屋漫稿
　　（元）黄庚 撰
　　○古风
　　拟古
　　畹中有幽兰风露饱清抱含章不求闻坐见九秋老夫君日已逺佩饰为谁好何如敛余芳山林养枯槁
　　骊龙有明珠竒气乆磅礴一为蛟人采夜半泣海若至宝谅难得珍藏思逺托如何贱所贵用之以弹雀弹雀亦何惜一去恐流落
　　名门有贞女始结丝罗盟嬿婉席未温良人已逺行逺行何时归妾身不自轻空帏守寂寞誓以终此生虽云受恩浅耿耿怀至情
　　山中怪物变草木自四时秋水照短髪血气日以衰寒藤不知枯青青上踈篱繁阴纵有托已迫风霜期余生方自怜孤吟欲何为
　　徂徕有嘉木薿薿髙连天修柯濯雨露沃叶藏云烟根蟠九地暖声落四壁寒由来所养□不与春相干岁乆产茯苓玉色腴且坚山人劚为药至味通灵仙愿言事服饵身可三千年
　　旦景
　　鸡鸣起濯髪披衣出户牖自汲古涧泉落月犹在手三潄吞朝霞余光散花栁兹意难语人延竚忽良乆
　　至后
　　道人坐茅宇独抱无弦琴对此景物异夕云散还阴雨气一帘润云意千山深新阳畅微暄踈花点孤林芳时坐消歇孰同岁寒心孤梅发清夜庭树惊栖禽
　　故相贾秋壑旧府
　　当年构华屋权势倾卫霍堂宇穷斧斤天气焕丹雘花石拟平泉水陆致兹壑惟闻丞相嗔肯后天下乐朱门锁荆榛花木已萧索苍生颠堕崖国亡身孰托空悲上蔡犬不返华表鹤丈夫保勲名风采照麟阁胡为一声钲聚铁铸此错回头暮烟昏不能掩余怍
　　九日会王修竹西楼预坐者七人以落霞与孤鹜齐飞分韵予得落字即席走笔
　　冉冉五云深山西日光薄登楼集群贤纵目天宇廓落木悲徂年寒光照杯酌浩歌兴悠然意行非涧壑缅怀龙山游此乐乆寂寞胡为落帽人白首恋宾幕醉余发诗情分韵尽佳作吾爱漉酒巾西风吹不落
　　緑珠
　　娉婷石家姝荣显晋朝使斛珠不论赀得备巾栉侍一笑金谷春粉黛皆敛避岂知步障中乃复为愁地念主爱妾深因妾为主累楼头风月愁残花抱春坠
　　燕子楼
　　繁华随逝水日暮髙楼空哀哀徐陵妾事主不及终空房辍膏沐明妆为谁容春风燕子来秋风燕子去去来影带双孤鸾抱憔悴回首醉娇时百花不敢媚
　　潘淑妃
　　二八入宫掖一笑轻三千云阶渺何许步步生金莲绣鞋不胜春风若凌波仙荣华一回首荆棘生我前君恩花上露妾心井中泉井泉誓不波下照青青天
　　秋胡妻
　　陌上桑叶稀家中蚕正饥妾心知采桑安知使君谁结髪为人妇几年守空帏妇义不移天黄金欲何为老姑倚门乆不待盈筐归为妾谢使君风化关庭闱
　　纪梦是岁大旱
　　老年屏人事北窓寄髙眠梦魂御风去金阙开九天虎豹狞不嗔知予有仙縁玉座拥五云香炉飞紫烟青衣两童子举手导我前下土虮虱臣愚衷欲敷宣兵戈幸休息饥馑方连绵洪惟大生德实司水旱权愿言回哀眷与世解倒悬上帝允臣请乃曰赐丰年再拜谢阙下回飙堕林泉夜雷声殷殷甘泽朝满田沉思喜且惊异梦非偶然士懐当世忧□□□□贞观有房杜斗米三文钱
　　夜后谢友人顾问
　　索居坐孤陋却扫甘隠沦荒径无辙迹蓬藋方蓁蓁风雨撼四壁一榻寄屈伸谁念相如病岂堪原宪贫友人隔河梁懐思赋停云柴车忽过我问劳何殷勤促膝话契阔道合情更亲语言迈流俗意气含至真尽懐谈不尽浣我胸中尘盘蔬与束脯草草为尔陈瓦盆煮新酒味有太古春非徒洗磊块亦足消郁陻北窓坐终日薄暝生秋旻斜阳恋客影把袂不忍分此去岁月迈何时复相亲我辈重道义势利何足云荣华易消歇德齿久弥新愿言保名节努力配古人
　　游谢仙巗飞霞观岩下李叅政墓
　　鬼工凿山骨何年驱六丁飞霞遶石洞缥缈开珠庭永懐谢仙伯坐断山水城我来事幽雅登临委客情松风驱溽暑自觉毛骨清猿鹤亦仙意人生空营营石麟卧荒草问是谁家茔野老对我言其人昔公卿金玉埋黄壤送日冠盖倾兴衰异百年所重非修名乃知钟鼎贵不如芝薇馨所以世外人返老还孩婴倚杖空叹息洞口云冥冥
　　约王琴所不来舟中偶成
　　清飙卷炎埃碧水出秋素迢迢见山亭回首隔烟雾酒帘扬渔邨笳鼓飨军戍倚蓬问舟人云是三江路篱落鸡欲栖野水牛已渡钓翁炊荻烟稚子收渔具抱琴人不来残阳在髙树
　　种松
　　去年种松树未有蒿与蓬今年松渐长埋没蓬蒿中老髯何苍苍岁华不改容回视蒿与蓬零落悲秋风
　　题三月梅花巻
　　纷纷姚魏家颜色竞妩媚人方眩春华东皇出古意素花饰鼎实缟袂立苍翠犹如喧啾中孤凤忽呈瑞岿然山林尊坐使众芳愧
　　读文相吟啸藁
　　垂垂大厦颠一木支无力精卫悲沧海铜駞化荆棘英风傲几碪濵死犹铁脊血洒沙场秋寒日亦为碧惟留吟啸编千载光奕奕
　　云间有懐
　　风流懐二陆才名动三吴荒冢今何许千载空烟芜当时逞文笔万象争先驱有如明月璧美价倾鸿都古运有飜覆韫椟空良图惜哉去就轻丧此千金躯人生各有死百年同须臾独遗文字芳乃与天壤俱凄凄九山塞冉冉谷水枯白鹤乆已寂黄犬不复呼斯人今已矣吊古空嗟吁
　　偶书
　　百岁集孤夜山楼起呼月秋虫声转悲感此众芳歇人身非金石青鬓忽已雪逾淮橘心秋出山泉水汨猗兰抱香死不受蓁莽没凤德嗟已衰宣尼欲浮海赖有载道经神功补元宰删诗挽风变系易忧世骇春秋笔削严西秦书乃采微义将继周逆悲大运改悠悠千古心后死文书在
　　古意
　　庭前有髙树风挠无停枝寒乌噤不鸣夜半环树飞托身未得所三匝情依依髙飞犯霜露低飞触茒茨乾坤岂不容振羽将安之徘徊恋明月顾影徒伤悲
　　感懐
　　入山采芝薇豺虎据我丘入海寻蓬莱鲸鲵掀我舟山海俱有碍瞻望凝逺愁乾坤如许大此身常浮沤依托岂无地皇皇将安求何当跨凤鹏相从安期游
　　白酒歌为巗翁赋
　　火云烧空日色烈暑气着人方郁结巗翁宴客水亭东竹色蕖香献清絶瓜削水晶莲剖珠象箸犀盘盛陈列银罂捧出白玉醅透鼻香浓风味别传来未到心已寒滟滟琼光莹而洁初疑炎帝行冬令壶结氷澌洗袢热又疑仙掌流沆瀣破□倾来和玉屑谁向蓝田拾瑶英酿成竒液色澄澈恐是太华井中溢修绠铜缾汲不竭又恐夜半雷破山石髓分流乳泉裂既非西貉绵羊酥又非缑山仙鹤血胡为照眼光陆离药玉盘中色难别令人敢咽不敢潄怕有飞霜寒齿颊一杯一杯复一杯肺腑尽化为氷雪忆昔曽诵坡仙诗白酒无声泻油滑开编自觉馋泉流讵谓今朝得亲啜主人酝藉如此酒气味清醇韵芳冽糟□□□□□□六经抱负特施设君王作醴思用贤应向商巗求曲蘖
　　侍郎亭
　　东邻花圃栽双松一朝煨烬枝叶空侍郎亭前有双松至今古色摩苍穹此木受命本千载扶持若有神始终天留真质表文献柯叶蕃茂根本丰百年培植饱雨露虬枝风撼鸣笙镛掀髯相视雪贸贸拥盖对立云童童不知天地有黄落玄冥失柄春无功云孙峩冠立亭下典刑如侍干淳翁昻藏自是廊庙具夭矫亦有山林风棱棱铁面不可犯麾去秦爵如飞蓬诸孙奉酒立松下森森头角皆虬龙
　　题东山翫月图
　　斜阳红尽暮云碧一片天景涵水色海涛拥出烂银盘千里婵娟共今夕主人领客登东山踏碎寒光看秋液星河倒影浸空明露华漙玉夜气清冯夷激水水欲立海若辟易天吴惊孤舟卷帆泊烟屿古木撼壑生秋声慿髙人在金鳌背闲看潮生烟渚外老龙翻海云气寒长鲸卷雪浪花碎茫茫万顷沧浪中屹立孤峰锁苍翠山颠扫石罗樽罍宾主传杯不放杯骚客掀髯赋诗去山童踏月携琴来剧谈浩饮不知醉仰天大笑欢颜开倒着接■〈罒离〉欲起舞乾坤清气入肺腑天边风月空四时眼底江山自千古谢安蹑屐游东山袁宏登舟宴牛渚庾亮南楼今在否坡仙赤壁知何许满眼往事转头空千年人物俱尘土人生光景若湍流霜痕易点双鬓秋胸中勿着尘俗事眉间休锁名利愁我辈适意在行乐古人所以秉烛游月山追忆旧游处尽写风烟入缣素我来见画如见景想象髙唐犹可赋诸君后会应可期云萍合散今何之安得扁舟澉川去日与杖履相追随登山把酒醉明月共看此画歌此诗
　　醉时歌
　　茫茫古堪舆何日分九州岛封域如许大仅能着我胸中愁浇愁须是如渑酒曲波酿尽银河流贮以倒海千顷黄金罍酌以倾江万斛玻瓈舟天为青罗幕月为白玉钩月边天孙织云锦制成五色蒙茸裘披裘把酒踏月窟长揖北斗相劝酬一饮一千石一醉三千秋髙卧五城十二楼刚风冽冽吹酒醒起来披髪骑赤虬大呼洪崖拉浮丘飞上昆仑山顶头下视尘寰一培塿挥斥八极逍遥游
　　○律诗
　　渔隠为周仲明赋
　　一笠戴春雨扁舟寄此情世间尘网宻江上钓丝轻不羡鱼虾利唯寻鸥鹭盟狂奴台下水犹作汉时清
　　九日偶书
　　水国雁已到山篱菊未开判吹头上帽莫放手中杯暮雨滕王阁西风项羽台人生能几屐惟恨付苍苔
　　秋晩山行
　　铿然短策声无事觉身轻落叶山行软流泉涧饮清蟹痕沙露湿雁影夕阳明归路逢林叟班荆歃隠盟
　　夜坐即事
　　对景坐清夜萧然鬓已华诗悭难就藁灯暗不成花易醉愁边酒频归梦里家何时锄旧圃学种卲平瓜
　　禹庙送春
　　歌鼓满湖濵倾城出送春波光明画艇山色醉游人书穴灵何在梅梁迹已陈我来闲吊古回首一沾巾
　　晚窓即事
　　一枕纱窓下池塘草梦安炷云金鸭暖滴露玉蜍寒晋帖从头写唐诗着眼看晚来吟思倦和月凭阑干
　　幽居
　　幽居少尘事嬴得一身闲竹屋无人到柴门尽日关斜阳明晚浦落日瘦秋山隔水双飞鹭忘机自往还
　　宿龙瑞山房次周云隠韵
　　木叶秋容瘦客懐思故园淡云微见月一去忽经年莎草平诗屋江潮没钓船何时归旧隠风雨对床眠
　　翠峰庵即事
　　竟日寻幽处杖藜不惮遥客行黄叶路僧立碧溪桥岩瀑飞寒雪松风吼夜潮是山皆可隠何用楚词招
　　王修竹馆舍即事
　　池馆翠深处寛闲称客居未仙犹阆苑不梦亦华胥竹净堪居鹤荷香欲醉鱼心清无个事长日一编书
　　寄云谷王府判
　　曾记还家日重来约夏初自从一别后又是十年余原宪非关病稽康懒寄书无从问消息近况果何如
　　饯越守
　　旌斾涨天飞江山惨夕晖倾城饯州牧别泪点朝衣人指生祠说春随祖帐归自来言越瘠公去转能肥
　　别山阴诸友
　　好风残臈尽春意动园林栁色独青眼梅花同素心江湖方转纵岁月自侵寻忍别山阴去徘徊忆旧吟
　　赠葛秋严时寓能仁兰若
　　兰若分清隠秋牕饱看山风霜双鬓老天地一身闲拄杖穿云去吟囊贮月还诗成谁与语时访竹林间
　　书懐
　　平生湖海气老去叹飘蓬知命难求富安贫不送穷江空思捉月天阔欲行风俗眼从渠问无人识此翁
　　寄菊坡吴府判
　　客懐元自恶非是为秋悲一别又三载百年能几时音书无雁寄心事有鸥知遥想菊坡菊西风香满篱
　　夜坐即事呈修竹【一有监簿二字】
　　一室冷于氷秋髙夜气清月牕搀烛影风叶乱琴声寡欲知身健安贫觉累轻吟边闲倚竹谁识此时情
　　晩春即事
　　园林芳事歇风雨暗荒城转眼青春过临头白髪生啼鹃亡国恨归鹤故乡情三径多荒草东还计未成
　　登宝林佛阁次韵
　　曳杖陟髙阁登临思渺然闲身空岁月老眼几山川落照明秋浦飞流湿暮烟倚阑怅今昔余恨付吟篇
　　夜坐读书
　　寂寞寒窓下观书胜苦吟青灯风雪夜黄巻圣贤心吾老关兴废斯文几古今凤兮胡不至三叹泪沾襟
　　春日西园晚步
　　为爱园林好支笻伴独行花香能醉蝶栁色欲迷莺但得青春在何妨白髪生斜阳红尽处一抺暮山横
　　书所寓
　　不厌茒庐小栖栖寄此身菊残如倦客梅瘦似诗人有地堪藏拙无医可疗贫并州故乡梦长忆鉴湖春
　　书懐寄呈诸友
　　寂寞茒檐下穷居更待时吾侪贫可忍余子俗难医风月偏宜酒江山都是诗广文无郑老谁与共襟期
　　题义上人清虚阁
　　偶来成一宿便觉与禅通看塔月影尽卷帘秋色空因知释氏学亦有晋人风吟到忘言处悠然此意同
　　秋夕和吕讲师韵
　　谁弹招隠掺云外伴清幽午夜山林月一花天地秋经窓凉影淡禅榻古香浮不作蟾宫梦凄然忆旧游
　　偶书
　　豪气消磨尽携书客海滨文章难遇主天地不怜贫家累依刘表妻儿笑买臣彼苍还可问吾道几时春
　　九日
　　茰节今朝是秋光又一年但教樽有酒休问箧无钱白髪羞唐帽黄花识晋贤龙山渺何许回首思凄然
　　送别胡汲古
　　自怜身是客又送客登舟虽有重来约难禁一别愁风烟迷栁驿草树暗春洲后夜懐人处山空月满楼
　　西屿即事
　　松阴迷草径缓步曳吟笻秋鹤有仙意寒花无冶容渔洲烟浦笛僧寺夕阳钟回首来时路白云深几重
　　春日和韵
　　新晴天气好老去倦寻芳桃李自春色园林又夕阳卷帘通燕入扫径惜花香寒食清明近松楸忆故乡
　　述懐
　　柴门闲掩昼云护竹窓深茂草多生意枯松见古心有书消白日无术化黄金客问生涯事长年只苦吟
　　对竹
　　门对南邻竹青青玉万竿虽然无地种且得隔篱看露叶晴犹湿风枝夏亦寒但教休剪伐日【一作何】用报平安
　　秋色【山阴诗社中选】
　　慿髙望不极望断动愁情落日凄凉处西风点染成丹枫明野驿白水浸江城马上人回首戎戎黯客程
　　幽居
　　结屋依山住幽窓与静宜藤花上疎竹苔石卧荒篱挈榼童沽酒敲门客送诗老惭生计拙役役又何为
　　懐友
　　柴门春事尽未老故人来树宻鸟相语山空花自开倾心多日别屈指几时回为问频书札何时共酒杯
　　夏夜小酌
　　小酌酬清兴凭阑看月移分茶醒醉客添烛了残碁萤影明桐井蛙声出草池荒城江漏逺试问夜何其
　　王修竹约观打鱼分韵得圆字
　　隔岸呼渔伴轻篙破晓烟鸣榔舟叶聚撒网浪花圆馋鹭窥髙树惊鳞过别川洋洋聊付物生意自无边
　　新雁
　　来宾何太早嘹呖过南楼数点乍离塞一声初报秋行行惊客恨字字写乡愁仗节人何在帛书能寄不
　　病中
　　读易窓闲乆多时不点朱研干蟾渴水箧破蠧侵书气味如僧淡形容似鹤癯交游空满眼谁念病相如
　　月山书馆
　　山色青边屋幽深称隠居瓶梅香笔砚窓雪冷琴书壁有先贤像门无俗客车代耕惟舌在何必耦长沮
　　秋夜独坐
　　黄庭重读罢掩巻对寒檠髪为忧时白心因学道清一窓秋月色四壁夜蛩声坐倦闲欹枕诗成梦不成
　　九日书懐
　　客鬓同秋老乡心逐雁飞重阳今日是三径几时归篱下多黄菊门前少白衣无人慰岑寂独立对斜晖
　　古松
　　夭矫生寒翠髯蛟势倚天乔阴无六月老气已千年斸药人能寿巢枝鸟亦仙秋风响柯叶彷佛奏虞弦
　　听雪
　　扑簌敲窓纸寒斋剡水濵六花初落夜孤枕未眠人耳静声逾细心清趣自真爱梅情更苦恐压一枝春
　　石窓为明上人赋
　　何年凿山骨八面锁苍苔海月照还白天风吹不开玲珑宜丈室明洁称登台眼界皆通透闲云任去来
　　对镜
　　勲业梦不到晓窓时一看是非须内照妍丑付旁观客鬓从渠白诗肩本自寒俨然瞻视处頼尔整衣冠
　　夜坐
　　世事等轻云蘧庐寄此身青灯少年梦白髪异乡人按剑惊山鬼吞舟养谷神黄庭重读罢吾得葆其真
　　西州即事
　　一雨洗空碧江城独倚楼山吞残日没水挟断云流灯影深村夜钟声古寺秋西州旧游地十载此淹留
　　春日即事
　　扶杖行幽径园林欲暮天锦堂红濯雨丝栁緑缲烟春事忽三月风光又一年客懐正愁絶那复听啼鹃
　　采菊
　　篱东闲采菊三径碧苔深晓露冷双屐秋风香一襟餐英供小酌嗅蕋伴清吟会得悠然处方知靖节心
　　春日
　　春色浓于酒何须醉玉觞栁疎莺占影花杂蝶分香往事随流水闲愁付夕阳吟边自歌舞犹学少年狂
　　石门
　　羸马东山路骎骎抵石门落花春雨夜流水暮烟村乆客悲行役清愁搅梦魂劳生多感慨余恨付乾坤
　　书山阴驿
　　迢逓三山道重来感旧游潮声寒带雨山色淡生秋寄驿通乡信题诗记旅愁江湖十年客两度到西州
　　江楼
　　凭髙闲眺望老眼倍增明林白山云出潮红海日生登临懐旧恨吟笑遣闲情客里逢心友开樽叙昔盟
　　竹杖
　　一枝苍节瘦恰称地行仙不但挑诗巻尤堪挂酒钱看梅敲雪落引鹤卓苔穿莫近葛陂水化龙蜚上天
　　次韵书懐
　　风霜头已白悔不早归耕客路逺千里儒冠误一生世情云共薄心事月同明老去便疎散逢人懒送迎
　　赠皎上人
　　破衲和云着何时下赤城髙年头未白得道骨全清诗思秋空阔禅心夜月明何当捐世事来结逺公盟
　　王直翁相过
　　芒鞋朝踏雨来自赤城山乆别翻生面相看各老颜开樽茅屋里煮茗竹林间此去须荣遇宁愁行路难
　　鸳鸯梅
　　孤花忽妩媚并蒂占春阳自有双成意全胜姑射妆月溪同浴影雪树共栖香玉笛频吹处交飞落野塘
　　王琴所话别
　　羁懐不可述赖有古琴知客舍相逢日江枫正落时夕阳村店酒秋色野桥诗别去吴江上悠悠动逺思
　　除夜即事
　　除夕无诗侣灯窓酒独斟三更风雪夜一片岁寒心衰老常忧病清闲不废吟明朝年八十晚景惜榆阴
　　王可交升仙台四首【台在青龙镇南】
　　人去台犹在飞升事可嘉神仙多变幻尘世总虚花炼气颜虽老劳心鬓已华千年留古迹题咏属诗家
　　异人锺秀气草木亦精神见说为渔父谁知悟道真仙家多胜景世路有迷津安得骑黄鹤相随入昊旻
　　仙翁不可见惟有一空亭地冷春留雪林深昼见星松篁团秀色兰蕙吐幽馨立尽斜阳影闲看鹤刷翎
　　我来闲吊古触景觉凄凉踏石云侵履扪萝露湿裳森森林木茂馥馥野花香寺近寻僧话谭禅坐竹床
　　冬夜即事
　　独寝书窓下其如寒夜何头边枕黄妳脚底踏汤婆纸帐梅花暖布衾春意多道人无妄想梦不到南柯
　　寄友人
　　相望咫尺地久不到蜗庐室迩人何处心亲迹甚踈交游常念旧情意只如初我欲携囊去相逢胜寄书
　　偶书
　　老来惊岁晚愁里度年华云冻天将雪山寒树未花晓窓留客饭午寺觅僧茶归路江村暝行行及暮鸦
　　孤雁
　　长空独嘹唳隠约背斜晖塞北离群逺江南失侣归度云怜只影照水认双飞却羡投林鸟相呼入翠微
　　呈曾蒲涧提刑【乃茶山后人茶山曽以活字诗授陆放翁】
　　诗自茶山后如公世所稀特来叅活字应肯授玄机寒涧孤芳老秋云独鹤飞台山千万丈望望未能归
　　和茅亦山韵二首
　　一生场屋梦老去付悠悠始信功名事难将智力谋有才如孔孟无命不伊周吾道今如此苍天可问不
　　爱静吟成僻躭书近欲痴事多因错省节不为贫移长物新添画生涯旧有诗穷通系天命知命复何疑
　　题严子陵
　　故人虽即位自不愿为官天下事已定山中人可闲一丝江月色千古客星寒快捷方式终南士闻风定赧然
　　除夕
　　爆竹惊残臈冬春此夕分且斟分岁酒懒赋送穷文客思愁檐雨乡心逐海云阳和在何处明日问东君
　　和郑梅深【有钱塘十咏】
　　江湖新识面恰似旧相知腹贮三余学才工十咏诗声名苏太史家世郑当时客路携琴去终须遇子期
　　即事
　　雀罗门户静无客扣柴扃索句髭先白看书眼尚青云粘题石壁月浸汲泉瓶笑杀利名客沈酣死不醒
　　对客
　　窓下篝镫坐相看白髪新共谈为客事同是异乡人诗写梅花月茶煎糓雨春明朝愁逺别离思欲沾巾
　　寒夜呈梅深
　　空斋对孤客寂寞似僧家炉冷频烧叶灯昏不吐花夜长添睡思岁晚忆年华吟倦推窓坐梅檐月未斜
　　林霁山架阁同宿山中
　　秋风山馆客移席近灯前共语忽深夜相看非少年斗垂天末树磷出雨余天亦有茒檐下饭牛人未眠
　　游东庵
　　庵连兠率寺三径竹边开林宻暑不到窓虚月自来暮山啼鸟静云树啸猿哀拂拭残碑字年深半緑苔
　　赠了上人抄化
　　破衲巻秋云入山深更深近闻营梵刹应不累禅心寒瀑泻苍壁晚花生古林遥思明月夜谁听颖师琴
　　呈毛一斋先生
　　前辈雕零尽如公尚典刑为僧眉独白见客眼长青教子成三俊传家有六经我来问竒字应许扣柴扃
　　别徐敬菊
　　契阔又两载光阴一掷梭秖因离别乆不觉语言多安得长留此其如欲去何诗盟终未冷早晚更相过
　　寄姜仕可
　　独学苦无友年来媿广闻懐贤歌伐木忆别赋停云病后少出户梦中多见君盍簪须有日却与共论文
　　岁晚书懐呈月山太守
　　光阴催我去衰病亦堪怜残臈不多日余生能几年有为俱是妄无事即成仙近得安心法蒲团学坐禅
　　鹤林仙坛寺
　　古坛归鹤杳野鹿自成群岚气浮清晓钟声出白云树穿僧屋老水到寺门分人世无穷事山中了不闻
　　枕易【越中诗社试题都魁】
　　古鼎烟销倦点朱翛然髙卧夜寒初四檐寂寂半床梦两鬓萧萧一巻书日月冥心知代谢阴阳回首验盈虚起来万象皆吾有收拾乾坤在草庐
　　考官李侍郎应祈批诗题莫难于枕易自非作家大手笔讵能模写盖以其不涉风云雨露江山花鸟此其所以为难也予阅三十余巻鲜有全篇纯粹正如披沙拣金使人闷闷忽见此作若纷纷盆盎中得古罍洗把玩不忍释手此诗起句倦字便含睡意额聫气象优游殊不费力曲尽枕易之妙颈聫冥心回首四字极其精到结句如万马横奔势不可遏且有力量全篇体制合法度音调谐宫商三复降叹此必骚坛老手望见旗鼓已知其为大将也冠冕众作谁曰不然
　　棋声
　　何处仙翁爱手谈时闻剥啄竹林间一枰子玉敲云碎几度午窓惊梦残缓着应知心路逺急围不放耳根闲烂柯人去收残局寂寂空亭石几寒
　　题李蓝溪梅花吟巻
　　孤芳不与众芳同肯媚东君事冶容寒苦一生苏武雪清髙千古伯夷风琼瑶照树偏宜晚铁石盘根却耐冬几度看花立霜晓断肠都在角声中
　　秋夜
　　博山香冷夜将阑红影摇窓烛未残庭树露浓花气湿井梧风老叶声干世情冷暖知心少朋旧东西会面难一段客愁吟不就无言背月倚阑干
　　秋夜和月山韵【任月山主人也】
　　寒夜残灯照客愁衾单添尽鹔鹴裘半窓明月三更梦一枕西风两鬓秋吟骨棱棱寛带眼归心切切望刀头何如束箧家山去独驾柴车访伯休
　　兰亭会饮观晋帖
　　秪说清谈晋业虚禊亭此乐后来无一时人物已陈迹千古山林空画图钟带夕阳来逺寺碑和春雨卧平芜昭陵玉匣犹难保笔意从谁认鼠须
　　春游次王修竹监簿韵
　　天色新晴带薄寒主人领客出城关兰亭觞咏寻羲帖窆石衣冠吊禹山春水断桥芳草碧晓风啼鸟落花闲囊中诗句壶中酒何必仙人大小还
　　修竹宴客东园
　　二月韶光泼眼浓携樽宴客小亭东酒当半醉半醒处春在轻寒轻暖中拂槛栁添吟鬓緑压阑花妬舞衣红晚来听唱梁州曲声绕吴姬扇底风
　　送张伯威提举
　　人生聚散等浮沤忆昔过从与胜游棋局敲残清夜月菊花吟老半窓秋客中送客难为别山外看山摠是愁回首片帆江路逺疎烟斜雨到西州
　　春日即事
　　园林芳事渐阑珊客思无聊午梦残红杏花繁蜂蜜饱碧芹香老燕泥干光阴有限髪已白勲业无成心尚丹倚徧吟阑天欲暮一帘风雨卷春寒
　　小酌
　　小酌园林酒半醺落红影里惜余春挿花归去蜂随帽傍栁行来莺避人白髪尚为千里客黄金难铸百年身何时归赋沧浪水浣我征衣万斛尘
　　城南即事
　　支笻破晓出南城古寺凄迷草自生几处亭台空锁钥百年人物尽丘茔雕梁语燕应无主废圃残花自有情世事转头皆梦境浮生何用苦营营
　　夜坐次林梅山韵
　　人倚幽窓夜未阑竹炉灰冷篆烟残一天露气星辰湿万壑风声草木寒老去客懐多感慨年来世事转艰难何时归隠孤山下明月梅花约共看
　　有感
　　自叹文章不遇时平生壮志与心违十年湖海无家住千里乡关有梦归残夜月寒灯晕淡髙秋天阔雁声微伤今思古愁无奈老泪斑斑湿客衣
　　生朝自述
　　都道人生七十稀老逢初度叹衰迟飞觞醉月贫无酒走笔吟春富有诗憔悴自怜蒲栁质劬劳空起蓼莪思门无贺客清如水独对兰花课楚辞
　　雪
　　片片随风整复斜飘来老鬓觉添华江山不夜月千里天地无私玉万家逺岸未春飞栁絮前邨破晓压梅花羔羊金帐应粗俗自掬氷泉煮石茶
　　九日客懐
　　乌帽斜欹白髪侵老来空忆旧登临一枝黄菊西风泪数畆苍苔故国心梧颤秋声庭露冷雁传寒信塞云深不须贳酒酬佳节只把陶诗细细吟
　　舟次樗蒱庙
　　短棹冲寒过浦东扁舟一叶载诗翁断烟流水残云外古木荒祠夕照中吟罢小楼何处笛酒醒孤枕半江风潮生潮落朝还暮堪叹人生自转蓬
　　月夜登楼
　　玉宇澄清暮霭收吟边怕倚仲宣楼寒蟾千里夜如昼新雁一声天欲秋湖海谁青豪杰眼风霜易白少年头更残忽听荒城角吹老梅花搃是愁
　　送慈川茅主簿入道
　　儒冠不戴戴星冠人世荣华作梦看谱出三茅终得道趣同五栁早休官月寒缑岭来笙鹤春蔼慈川忆枳鸾笑指方壶最深处凌空霞佩玉珊珊
　　月夜次修竹韵
　　徙倚吟阑傍野塘古谯莲漏滴更长月阶夜静蛩声切竹院秋深鹤梦凉坐挹水风侵袂冷眠分花露满身香浩歌欲遡明河去醉唤天孙织锦囊
　　寓浦东书懐
　　子规声里已非春消遣光阴只苦吟肘后无方医白髪床头有易胜黄金年来不作功名梦老去全灰富贵心独抱焦桐游海角纷纷俗耳少知音
　　呈营田司杜希圣提领
　　行李担书一鹤随莲香■〈巾兼〉幕政声驰山川太史九州岛记桑稼豳风七月诗如晦箕裘传相种少陵衣钵付孙枝谋身儒术谁云拙尧舜君民正此时
　　寄毛素轩宣慰
　　旌麾曽驻鉴湖边别去悤悤又两年清夜梦分千里月同乡人各一方天素知心事有鸥在欲寄音书无雁传见说使星临浙右明朝便买渡江船
　　酒趣
　　浊醪妙理契心期小瓮新篘香满巵闲里一生长是醉饮中三昧有谁知幕天席地忘形处枕曲眠糟得意时此味灵均应未解独醒到死欲何为
　　秋懐
　　雨里西风已倦游老懐悲感不禁秋世无阮籍谁青眼今有杜陵人白头雁摆行知兄弟义燕营巢为子孙谋谁怜湖海飘蓬客只影孤灯相对愁
　　偶书
　　频年踪迹堕江湖三径苔荒忆旧庐身老方知生计拙家贫渐觉故人疎松薪拾去朝炊黍渔火分来夜读书怨鹤惊猿应待我台山何日赋归欤
　　观史
　　梧风萧瑟雨初晴凉入书堂夜气清耿耿兰膏照千古迟迟莲漏转三更力于兴废应难助气为忠邪几不平掩巻长嗟方就枕窓前吚喔又鸡鸣
　　暮春
　　寂寞园林三月时客中几度见春归栁眉绿皱莺无语花脸红销蝶懒飞节物暗催双鬓老功名长与寸心违百年身世成何事回首西山又落晖
　　对月
　　万里无云天宇寛十分秋色上楼看月浮沧海蟾光湿星落明河象纬寒醉后尽教诗笔健吟边莫放酒杯干一声长笛知何处愁杀夜深人倚阑
　　秋夜
　　十分秋色满轩窓景物凄清夜气凉筛月帘栊金锁碎捣霜砧杵玉丁珰井梧叶脱无多影岩桂花雕不断香坐到更深吟兴动研池滴露写诗狂
　　寓舍即事
　　矮屋编茒槿缚篱诗人住处恰相宜万间突兀梦不到一室凄清心自知窓下无灯童睡早林间有月鹤归迟八荒便作庭除看南北东西任所之
　　书懐奉简兰若提举
　　十年湖海叹飘零晚景投闲百念轻看水看山真有味学书学剑恨无成竹风吟晓诗情动梧雨敲秋客梦惊老傍人门非乆计不如归去学渊明
　　登宝飞来峰【有井通海在塔下龟公墓越王台在侧】
　　乘风飞步碧崔嵬万壑千巗入眼来古甃直穿沧海破浮图髙拂白云开龟公埋没今无冢乌喙登临旧有台立尽斜阳欲归去一声孤雁过蓬莱
　　题吴实斋北山别业
　　北山佳景胜南山乘兴登临眼界寛樵斧伐云春谷暗渔榔敲月夜溪寒一区池占林泉胜四面天开图画看竹屋数间尘不到主人日日凭阑干
　　书馆
　　池馆深深锁翠凉课余多暇日偏长屋连湖水琴书润窓近花阴笔砚香吾道尚存贫亦乐客身长健老何妨十年心事闲搔首厌听蝉声送夕阳
　　依绿亭
　　数椽潇洒瞰清漪荡漾烟霏欲湿衣阑角寒光摇翡翠檐牙倒影浸琉璃荷边鼓瑟游鱼听栁外敲棋睡鹭飞洗尽红尘青眼客临流何惜赋新诗
　　秋思
　　天容凝碧换秋容残暑泠然一洗空梧叶多应愁夜雨葛衣渐觉怯西风十分淡冷砧声外一片凄凉雁影中兴动莼鲈欲归去季鹰心事恰相同
　　题四畅图
　　四畅图中四散人藤床对坐遣闲情搔头真有爬梳态搐鼻应无喷嚏声扪虱未闻谈世事捻须元不为科名一时快意皆真乐谁把丹青写得成
　　登宝林塔
　　屹立浮图可摘星吟边喜与客同登阑干六曲又六曲梯级一层髙一层极目江山无碍障着身霄汉欲飞腾雁来疑是题名处拂拭残碑问寺僧
　　偶述
　　漂泊江湖秪自怜人生穷达信关天老难干禄心灰矣贫不求人气浩然五斗岂能留靖节一瓢亦足乐颜渊客来问我生涯事闭户开书对圣贤
　　凉夜即事
　　凉入虚堂睡思浓夜深剪尽烛花红光摇珠箔梧桐月香透纱厨茉莉风欹枕觉来人不寐捻髭吟罢句难工小蛮问我诗成未诗在池塘草梦中
　　次月山少监客京韵
　　匹马搀春入帝京秋深犹未问归程一书不及因风寄千里空教共月明霄汉已随黄鹄举家山应负白鸥盟便须了却封侯事衣锦归来客亦荣
　　闻角
　　谯角吚呜到枕边边情似向曲中传梅花三弄月将晩榆塞一声霜满天织锦佳人应有恨枕戈老将想无眠争如二月春风市卖酒楼头听管弦
　　舟行送王琴所之澉川
　　晨星寥落曙光浮栁岸风轻送客舟万点逺山重迭恨一江流水浅深愁淡烟茅店家家晓白露枫林处处秋独倚蓬窓还自笑此身漂泊愧沙鸥
　　寄峡山胡府判
　　鉴湖狂客又西湖笔砚生涯计已迂五斗自惭腰不折四方安得口能餬家山迢逓乡心逺灯火凄凉客影孤莫悞风前看落雁尺书还肯寄来无
　　送姜仕可去馆
　　行止非人可预谋爱君无计与君留张仪失策犹存舌穆傅知几可掉头黯黯别懐江路晚萧萧行李驿亭秋明年我亦携书去不落人间第二筹
　　梅龙
　　孤根蟠屈浸氷湖蛰里阳和发朽枯雪树鳞封寒水玉月梢颔吐夜明珠暗香吹冷龙涎湿疎影涵清蜕骨癯安得华光叶公笔共描横水卧云图
　　江湖伟观
　　环峙山川秀气锺人烟楼阁郁重重潮生潮落东西浙云去云来南北峰海曙扶桑红影湿堤春杨栁绿阴浓子胥已逺岳侯死斗酒聊浇磊块胷
　　随隠为祝南山赋
　　踪迹何拘似白云不寻丘壑避红尘田堪耕稼即莘野水可钓鱼皆渭濵无碍滞心宁择地有幽闲处便容身一笻忽入青山去岂是终南快捷方式人
　　春日郊居
　　卜筑幽居慰寂寥数椽茒屋傍江郊庭前滕薛笋争长篱下陈雷蔓结交杏圃花香蜂课蜜芹塘泥暖燕营巢山窓对景浑无事吟得诗成手自抄
　　偶书呈王修竹
　　琴心不复寄松萝贺鉴湖边水自波晩节黄花秋思淡夕阳红树客愁多何时归鹤招丁令有意逃渔侣志和不管白头乌帽落西风一曲付狂歌
　　寄郭枢山
　　起敬英声亦有年酒边曽见锦囊篇吟情六义初删后古意三爻未画前放旷嗣宗应絶俗清狂太白不妨仙如今海内无工部谁肯题诗寄郑虔
　　灯花
　　发生元不假栽培一点春从午夜回自喜结根依小草不愁飞片点苍苔荧荧有艳蛾频扑淡淡无香蝶不猜窓下敲棋红烬落更深约客未曽来
　　乐道
　　门掩荒苔客到稀闲情已与世相违胸中宇宙自然景眼底江山不尽诗云淡风轻皆道体鸢飞鱼跃总天机吾心与物同真乐此处宁容俗子知
　　次毛一斋韵
　　诗梦惊残何处棋书窓又是夕阳时栁阴分緑笼琴几花片飞红点砚池览镜自怜添白髪传杯不复倩蛾眉东风故国年年恨唯有啼春杜宇知
　　寄月山少监
　　一片襟懐海样寛眉头肯为别离攒臂鹰惯识从君乐汗马宁辞行路难角带边声关月冷雁传乡信塞云寒归来未许东山卧见说苍生望谢安
　　送文正公遗像与王东庐
　　古画来从宝绘堂遗君敢惜旧珍藏貌存故国三公贵泽衍来孙百世芳家庙几年成阙典宗支此日倍増光当时种德根苗逺分得槐阴到鹤乡
　　游西湖次毛玉田韵
　　触目钱塘昨梦非行春载酒忆当时花间不碾香轮入栁外空鞭骏马飞落日荒山和靖墓断云流水子胥祠忘情鸥鹭闲于我应笑江湖尽未归
　　故国有懐呈任子宏提举
　　十年不作还家梦荒草深深锁竹扉无主落花随水去有情啼鸟劝人归儒冠寥落风流减客路凄凉故旧稀何日携琴赋归去踏云自采故山薇
　　寒夜即事
　　倚徧阑干更漏长柔髭捻断为诗忙清芬梅影夜宜月寒入雁声天正霜懐古顿添孤客恨追欢难学少年狂读书窓下篝灯坐一巻离骚一篆香
　　谢章平惠笔
　　管城二子样尖新分惠山房胜与金淮兔拔毛夸匠巧鲁鱼正字见功深抄书未得纎毫力握管难忘一寸心挥翰玉堂无梦到雅宜茅屋写清吟
　　龙江馆舍
　　幽栖俗事不相关家在青松翠竹间遶屋四围都是水隔林一片不多山诗篇陶写清秋景书册消磨白日闲门外沙鸥如旧识忘机飞去又飞还
　　元日
　　睡眼朦胧撑不开鸡声唱晓梦惊回竹炉尚有残冬火柏酒初斟新岁杯身世百年如梦幻功名两事已心灰门无贺客清闲甚自汲寒泉挿古梅
　　俞景仁教谕相过
　　江云舒巻弄阴晴新绿园林似染成花怯晓风寒蝶梦栁愁春雨湿莺声栖迟茅屋无尘事深闭柴门逺俗情佳客相过慰岑寂酒边闲把近诗评
　　修竹有楼名与造化游对秦望山五云门
　　秦望诸山隠几看仙居缥缈五云端天髙地迥三千界月白风清十二阑沧海气侵珠佩湿明河影逼玉箫寒超然身在鸿蒙上何必蓬莱跨紫鸾
　　修竹宴客广寒游亭分韵得香字
　　银桥疑驾海天长金粟离离照玉觞影浸山河琼殿冷舞分风露羽衣香亦知广莫元无野却笑温柔别有乡闲折一枝惊昨梦素娥怜我授玄霜
　　酒边呈张景纯【能画山水】
　　蓬莱阁上笑谈余别后思君看画图萍水相逢俱老矣家山自好盍归乎清风一榻庄周蝶明月扁舟范蠡湖此是达人真乐事客中何必叹穷途
　　江上客懐
　　镜里从渠白髪添吟边抵掌复掀髯十年为客甘清苦一枕忘情付黑甜短褐怯风绵未絮破窓漏月纸重粘梅花应念人孤寂寒夜吹香入竹帘
　　夜坐
　　香篆烟销夜气清篝灯开巻遣闲情半窓月落梅无影三径风来竹有声乐道何须图富贵读书元不为功名白云满榻便髙卧欹枕诗成梦不成
　　挽卫山斋
　　楹梦惊残忽告终儒林多士失宗工云间便觉无清气江上谁能继古风蕙帐夜阑孤鹤怨茒斋人去九山空我来岂为私情哭哭痛君亡吾道穷
　　武公后裔有仍孙德望才名世所尊拟向山中专注易忽传地下趣修文月楼不复赓诗句春阁犹思共酒樽痛恨死生千古隔西风吹泪湿秋云
　　送任子敏司丞赴北
　　鞭影拖云入帝京少年正好作功名不辞驿骑三千里欲奋鹏抟九万程白玉堂中挥翰墨黄金台上被恩荣何须折栁送行色只写诗篇话别情
　　和俞教授见寄韵
　　天边日月似梭飞百岁光阴难预期有酒不妨留野客无钱何惜典春衣江山犹记登临处身世都非少壮时晚景清言宜学道黄庭一巻究玄微
　　任后斋池上有瑞莲命予赋之
　　芙蕖开处傍池亭花结双头媚晩晴两隗骈肩如欲语二乔并首似含情同心凈植真竒种聫蒂腾芳以瑞名若使濂溪当日见爱莲有说恐难评
　　盐
　　同絺入贡载遗经分赐羣臣羡水晶润下作咸从海产熬波出素似天成享神洁白惟形似富贵珍竒以宝名此物可方为相事他时商鼎用调羮
　　缾笙
　　热中竟日自煎烹音调都从一气生缓缓煮汤方蟹眼微微聒耳忽蝇声频惊清梦愁无寐似诉羁情叹不平却笑书生那解此聫诗石鼎羡弥明
　　书懐
　　杜门已与俗相违苔径荒凉辙迹稀自爱清凉忘世虑肯求富贵役心机隠居盘谷胜金谷耐着麻衣鄙锦衣百岁光阴皆梦境且看走兔与乌飞
　　和杜栁溪韵
　　安贫乐道岂卑微肯羡黄金带十围爵到三公今却有齿踰七袠古来稀满头霜雪客懐老过眼烟云人是非皎皎白驹在空谷好贤谁复咏缁衣
　　布金润玉隠废寺闲居
　　梵刹当年聚众僧丛林深处着禅扃金沙布地阶无土玉轴堆函藏有经云树千寻张翠盖烟萝一片展青屛星移物换今寥落古寺犹存柏子庭
　　和葺庐韵
　　地僻浑无车马喧禅房修饰称居安庄严固是由心造丹雘多应被眼瞒佛法不须身外觅世縁只作梦中看我来欲问无生话万顷西江一吸干
　　偶成简任肃斋教谕
　　百年光景易侵寻消遣闲愁只苦吟但觉笔头风雨湿不知鬓底雪霜侵冥鸿已负九霄志老骥空懐千里心富贵倘来应有命何须弹铗扣知音
　　百岁光阴一转蓬晩年不与少年同事因错处人方省诗到穷时句始工献赋未逢杨得意怜才难遇杜司空有时追忆承平事犹道繁华是梦中
　　贫病交攻乆废诗萧然一室独栖迟酒钱已尽琴将典瓶粟无储鹤亦饥豪杰不多陈仲举结交惟欠魏无知箪瓢钟鼎都休计毕竟穷通各有时
　　奉谢月山太守
　　太守相过庆诞辰贵能下贱见公心行厨鼎列双鱼美众客咸瞻五马临曲唱骆驼夸白雪杯传鹦鹉拥青衿宠颁束帛尤増感恩与沧溟一样深
　　夜坐即事
　　霜气侵窓冷客毡青镫白髪老堪怜光阴明日又明日世事一年难一年眼底江山元似旧胸中风月本无边道人不作阳台梦纸帐梅花伴独眠
　　和茅亦山先生杂咏
　　风栁吹花糁白毡莺愁蝶恨有谁怜不知春事又三月堪笑人生无百年清气长留诗巻里闲愁不到酒樽边山窓昼永浑无事一榻分云枕易眠
　　身世飘浮水上蓬闲中清事有谁同吟窓梦草添诗料画笔生花夺化工酒后乌乌时击缶愁来咄咄自书空园林寂寞春何处春在桑麻雨露中
　　破砚尘封懒赋诗晩年才思觉衰迟躭书自笑已成癖煮字符来不疗饥风月满懐诗可写雪霜侵鬓镜先知太公八十方荣遇把钓溪边更待时
　　端午月山主人酒边即事
　　窓外葵榴照眼明香蒲沁酒注银瓶自无量饮堪同醉非慕清名效独醒一日沈湘悲楚客千年吊古读骚经他乡记节聊随俗艾虎朱符挂户庭
　　时序催人易白头端阳懐古客添愁朱符不写湘累恨角黍难包楚国羞记节何妨斟蚁酒夺标无复见龙舟髙歌思逺楼前路掩雨珠帘今在不
　　寄谢蔡松江路教
　　一别丰标又一旬尺书多荷寄殷勤交游满眼谁知已契阔关心独忆君蕙帐梦寒同夜月松江人逺隔秋云明朝便买扁舟去来访贞阳旧广文
　　和杜栁溪韵
　　白髪垂垂一老夫年来渐觉世情疎石床梦冷和云卧茒屋灯残共月居客至何妨賖鲁酒家贫不肯典唐书羡君种栁清溪上借我苔矶学钓鱼
　　和茅亦山秋日感懐
　　老来吟拙自知羞好景无诗未易酬湖海愁看今夜月功名虚度十年秋清光偏照卢仝屋孤影自登王粲楼我欲乘风蟾窟去安能与世共沈浮
　　茅亦山相过
　　故人过我竹边居谭笑从容乐有余洗盏共尝春瓮酒挑镫对读夜窓书归来尚忆渊明菊髙卧谁知诸葛庐醉后达观今古事寥寥千载只须臾
　　上廉访分司官
　　行部廵荒察吏奸皇皇使节古刑官声摇天上星辰动清过云间风露寒肃政严持三尺法恤民特放十分寛香名已覆金瓯底便作他年宰相看
　　和郑枢山竹夫人韵
　　玉环倾国起胡兵有色终污后世名九夏专房何在貌一身空洞若为情宠名本自无心得妇节从来彻骨清愁见婕妤秋后扇共懐幽恨几时平
　　斑竹夫人
　　汗清书墨沁微凉李卫曽携近竹床眼孔盈盈看热客泪痕点点泣秋房湘纹冷淡宜湘簟玉体玲珑称玉郎秦虢疏封无梦到傍人空以睡为乡
　　游虎丘山寺
　　浮生偷得片时闲古寺寻僧借景看楼阁倚云山气湿辘轳卷水涧声寒地埋吴剑痕犹在碑刻唐诗字未澷寄榻禅房不知晓起来松日已三竿
　　贾秋壑圃
　　不学苍龙卧浙东惊风吟佩堕青璁既无长策安江左空有名园似洛中危栈连云晴亦雨飞楼近海夜生风人间富贵皆尘土回首吴山落照红
　　闻鹤
　　寒蟾初上海云收何处仙禽过庾楼清夜照人千里月碧霄警露一天秋玉笙缥缈缑山去羽袂蹁蹮赤壁游回首女墙旧时事千年华表动新愁
　　和毛宣慰蓬莱阁韵
　　杰阁翚飞翠霭间蓬莱元不在人寰绿围城郭千村水青遍帘栊四面山华表鹤归辽海逺髙台凤去夕阳闲我来倚徧阑干月云锁重门夜不关
　　送张按察移节江陵
　　满载琴书事宦游皇皇使节重咨诹蒲帆风饱三千里绣斧霜寒十六州荆渚行观新德政越人共忆旧风流市桥衰栁难攀折只拗梅花送去舟
　　次郑朴国正见寄
　　云深红日出林迟晞髪檐前力未衰老爱归田追靖节狂思入海访安期春风巷陌杨花后故国江山杜宇时一种闲愁无着处倚窓重读寄来诗
　　渔舍观梅寄修竹韵
　　寒云漠漠护墙阴潇洒梅枝出竹林影落荒矶和雪钓香浮老瓮带春斟几慿水驿传芳信秖许沙鸥识素心回首孤山千树逺扁舟乘兴梦中寻
　　赠大禅寺昉上人
　　佛屋参差傍水涯天然富贵属僧家油幢碧立当轩竹步障红围绕槛花隠隠磬声春昼永停停塔影夕阳斜白头道者留连客自汲山泉煮石茶
　　赠通玄观唐道士竹乡
　　通玄道士苦修行坐见桑田几变更云屋苔封烧药灶风林花落煮茶铛休粮剩有青松啖郄老应无白髪生月满竹乡骑鹤去欲邀子晋学吹笙
　　夜宴
　　醉月飞觞兴未阑蓬壶影里漏声残碧浮金鼎香脂暖红闪银台烛泪干艳曲喜听催拍近狂歌自觉入腔难赏心乐事输年少一点闲愁了不干
　　隠居
　　编茒卜隠读书林门掩苍苔一径深当户晓山长识面临窓夜月独知心花围锦绣翻红影竹列琅玕舞翠阴别是一般清富贵何须满坞积黄金
　　见梅
　　孤根偷转一分阳枝北枝南次第芳照水晓籹氷镜冷横空雪树冻云香未成林实调金鼎先占春魁伴玉堂因忆西湖林处士年年觅句为伊忙
　　挽任宅云
　　方拟荣除上玉堂玉楼有召返仙乡才过贾谊同年少齿长颜回一岁亡师友交情从此絶死生异路寔堪伤云边宅在人何在肠断西风泪几行
　　寄王爱梅【塔下阁馆】
　　诸生归去暮庭空塔下游观倚瘦笻千尺宝轮擎海月七层金铎话天风升堂尽可同僧饭持钵何须听寺钟好把新诗题旧壁他年应有碧纱笼
　　送人归洛
　　白眉公子气昻昻年少多才姓氏香腹饱儒书宗孔孟心传医学祖岐黄秋亭听鹤游吴会春馆看花忆洛阳我老自怜身是客江湖又送客还乡
　　上李承旨学士三首
　　儒林学海老宗师每恨闻名识面迟一部山川司马记百篇风月谪仙诗玉堂挥翰思当日金鼎调元定此时抱负大才应大用行看事业迈周伊
　　表表声名动缙绅金銮奏事旧词臣胸中千古渊源学天下十分端正人犹记演纶依日月行看听履上星辰枝南枝北云山异何日抠衣拜后尘
　　中朝人物总称贤恬退闲居又几年独抱丹心长恋阙因思绿野且归田未应隽轨淹东鲁行看文星照北燕见说君王思国老鹤书即下九重天
　　寄月山少监
　　南北相望各一天江湖乆别思凄然迢遥道路三千里倐忽光阴五六年清节立朝君可羡白头为客我堪怜折梅难寄江南信惟有新诗数十篇
　　哭刘月邨
　　交游惟子独相知此老天乎不慗遗行辈雕零亡益友文风寥落失儒师在生曽与传遗像临死犹能寄别诗月落邨空人不见伤心千古隔幽期
　　三山秀气孕英竒表表才名冠一时唐殿策髙蕡不第荆州人去粲何依传家有子犹堪羡埋骨无山亦可悲留得帚金诗稿在灯窓读罢泪沾衣
　　和仇山村九日吟巻
　　暮秋景物觉荒凉触景凭髙遡杳茫归隠清如陶靖节苦吟瘦似沈东阳烟横晚浦蒹葭碧霜落寒林橘柚黄追想汉宫当日事赐茰宴罢谢君王
　　寄钱竹深
　　梦断膏粱记几年舍身事佛絶尘缘把茅盖屋孤峰顶片衲蒙头万竹边支遁才髙交杜老参寥诗好动苏仙何当尽弃人间事特地来叅一击禅
　　见天地心【松江府学题】
　　乾坤主宰妙难窥识破端倪便可知阳动于阴分太极剥穷必复露真机化工自有经纶处生意元无间断时万象皆春从此始细叅羲画究精微
　　白雁
　　征鸿素缟过南楼衣褐同群孰与俦云外排行分玉李天边印字带银钩髙飞逺塞疑云鹤低落平沙类雪鸥夜月芦花无认处惟闻嘹唳数声秋
　　即席和卫山斋韵并呈顾渊白路教
　　烛夜飞觞客在山同看明月上云端粘天水阔蟾光湿卷海风髙蜃气寒会友幸逢三益在娱情休恨四并难座中喜有能诗者便作唐诗顾况看
　　梅魂【武林试中】
　　梦觉罗浮迹已陈至今想象事如新相思一夜窓前月似见三生石上春的的孤芳氷气魄疎疎冷蕋雪精神料应楚些难招至欲倩花光为写真
　　甲子岁旦
　　天开正旦宿云收宇宙阳回和气浮岁换上元新甲子时同太古旧春秋朱颜不逐年华改清思惟从造化游柏酒满斟吟兴动题诗记节自赓酬
　　○絶句
　　书懐
　　万巻诗书千古事一牕灯火十年心功名梦断身无用闲补离骚学楚吟
　　偶成
　　渊明觉是新愁少伯玉知非旧恨多毕竟是非皆一梦百年梦醒事如何
　　暮春
　　芳事阑珊三月时春愁唯有落花知栁绵飘白东风老一树斜阳呌子规
　　书灯
　　书幌低垂风不来兰膏花暖夜深开剔残犹有余光在一点丹心未肯灰
　　海棠
　　脸晕轻红酒力微真妃半醉夜深时杜鹃呌落花梢月独倚东风睡不知
　　春阴芍药
　　点滴檐声湿径云翻阶红药带啼痕可怜花片都零落雨露虽多不是恩
　　芭蕉
　　翠叶离披傍竹林几年雨露受恩深绿章封事今无用空对西风抱赤心
　　闻角
　　谁送寒声入梦中遥知人在戍楼东明朝梅岭花飞雪未必都因昨夜风
　　酒家
　　风飐青帘出杏林行人未醉瓮头春安知涤器茒檐者不是相如行辈人
　　赠医者花道人
　　藜杖横肩过竹扉半挑药笼半挑诗笑予盘礴山云里泉石膏肓作么医
　　漫述
　　百拙懒营生计事一贫方识丈夫心箪瓢陋巷皆真乐何用多藏郿坞金
　　青春易过不多日白昼得闲能几人有限光阴空役役堆钱难买百年身
　　对客莫谈当世事闭门且读旧时书蓬莱献赋心犹在只恐无人荐子虚
　　楚江何忍沈清客周粟安能活饿夫慨想前修千古事孤忠髙义后来无
　　逢人休要说公卿老去无心慕宠荣李不封侯刘不第千年青史亦传名
　　世事艰难如意少功名荣耀误人多浮云富贵非吾愿且买扁舟理钓蓑
　　脱巾漉酒心先醉着屐登山脚便轻浩饮清游忆陶谢古人千载尚留名
　　眼前万事等一梦世上几人能百年千古英雄今已矣北邙荒冢草芊芊
　　文盟无主江湖冷诗社欠人风月闲老去盍为归隠计却于何处买青山
　　烘栁日髙花院暖炷沈烟冷竹窓虚开编怕见伤懐事不读离骚读四书
　　一春
　　新绿园林雨过时黄鹂无语恨春归杨花怕逐东风去搭住阑干不肯飞
　　花心醉日蝶先觉栁眼窥春莺未知景物繁华易凋谢一春消得几番诗
　　江上
　　江上支笻眼界寛夕阳影里水云寒慿谁说与闲鸥鹭借我渔矶把钓竿
　　送笔与各庵和尚
　　恨杀毛锥乆不灵特分二辈到禅扃难书八万四千字只写多心一巻经
　　梅菊
　　菊清独占风霜国梅白偏宜雪月天晋宋后来爱花者岂无靖节与逋仙
　　江景
　　寒生雁背天将雪冷入鱼腮水欲氷钓艇归来江路暝舟人分火点渔灯
　　听雨
　　老来已觉此身闲近日唐诗亦懒看半榻白云眠听雨一窓帘影隔春寒
　　暮春
　　东风庭院夕阳天恨绿愁红又一年春自要归花自落莫将芳事怨啼鹃
　　栁老黄鹂迁别树花残粉蝶绕空林道人不管春光去看了红芳看绿阴
　　一鸟不啼春寂寂百花都落雨蒙蒙十分花鸟东风恨半在诗中半酒中
　　题漂母饭信图
　　国士无双未肯臣汉皇眼力欠精神筑坛直待追亡后不及溪边一妇人
　　一饭岂能忘漂母英雄未遇有谁知可怜屏底丹青笔不画登坛拜将时
　　诗穷
　　风愁月恨属诗翁终日推敲句未工何苦辛勤学郊岛呕心博得一生穷
　　雷潭为定讲师赋
　　縳草为庵枕碧漪蒲团长是坐禅时一声霹雳惊龙起布衲蒙头总不知
　　雪居为安上人赋
　　云压西湖水欲氷雪封楼阁玉棱层夜来门外深三尺应有齐腰独立僧
　　伤春
　　园林芳事已阑珊梅未生仁笋未竿堤上栁绵风脱尽缘阴应在雨中寒
　　雨过
　　雨过山头云气湿潮生渡口岸痕深一声短笛斜阳外知有渔舟泊栁阴
　　即事
　　花露研朱朝点易药炉分火昼焚香道人不管世间事自觉闲中日月长
　　木芙蓉
　　芙蓉一带遶池塘万绿丛中簇艳妆错认园林春富贵不知叶底有风霜
　　论诗
　　三百余篇岂苦思个中妙处少人知籁鸣机动何容力纔涉推敲不是诗
　　书馆即事
　　烟拖野色入书窓一畈平田隔草塘暮雨初收新水满藕花香杂稻花香
　　对菊
　　菊似灵均带楚愁餐英人去思悠悠西风篱落甘清苦不爱春光只爱秋
　　夜景
　　一池清浸藕花月午夜凉生菰叶风风月无边诗兴动品题收拾锦囊中
　　秋池
　　西风吹露冷银塘菰叶萧疎栁叶黄秋水不知时色老藕花犹学少年妆
　　简孙治中归维扬
　　闻君骑鹤赋归欤谩写诗篇问起居后土祠前花在否平山堂下栁何如
　　题墨竹画扇
　　淇澳分清入素纨一梢潇洒胜千竿此君不受人间暑叶叶生风夏亦寒
　　新昌大石佛
　　倚天岩石费雕镌佛相分明在眼前莫与嘉州争大小法身充满本无边
　　黄菊
　　压丛秋色万黄英多少金风染得成篱下年来无靖节寒香不似晋时清
　　萤火
　　化形腐草暗生光数点随风过野塘窓下乆无人夜读此身不入照书囊
　　睡起
　　满阶竹影扫斜阳一枕秋风桂子香梦里不知身是客觉来依旧在他乡
　　寄秋山和尚
　　几夜孤吟忆贯休疎钟敲月动诗愁何人来入匡庐社分我山中一半秋
　　懐友
　　听雨思君泪欲流檐声滴老鬓边秋何时过我晴窓下共话思君听雨愁
　　昭瑞宫月夜
　　飞仙挟我上瑶坛古桂香中夜倚阑铁笛一声吹月落满身风露不知寒
　　东山谢大傅祠蔷薇亭
　　围棋别墅却秦军千载功名一窖尘今日江山非晋有荒祠花木为谁春
　　梦情为懒庵上人赋
　　柏子烟销懒坐禅白云半榻伴髙眠分明记得庄周蝶飞向梅花雪涧边
　　田家
　　流水小桥江路景疎篱矮屋野人家田园空阔无桃李一叚春光属菜花
　　春寒
　　客思重重山色外诗愁点点雨声中着人料峭东风急墙角桃花未肯红
　　春寒料峭透窓纱睡起晴蜂恰报衙怪得晓来风力劲满阶香雪落梨花
　　池荷
　　红藕花多倚碧栏秋风纔起易雕残池塘一叚荣枯事都被沙鸥冷眼看
　　听琴
　　一曲猗兰按玉徽髙山流水少人知纷纷耳听非心听安得人间有子期
　　蓬山堂访王鹤隠髙士不值
　　蓬莱深处访仙家云护巗扉石径斜笙鹤未归春寂寂青鸾啄碎碧桃花
　　过曹娥庙
　　细雨两山眉黛敛怒涛千古哭声寒须知此庙关风教莫作寻常神女看
　　禹庙行春
　　大禹祠前栁色新骈阗车马鬪行春登临都道江山好话到平成能几人
　　子胥庙
　　伍相祠前云气昏奔吴心事与谁论怒涛夜半飜江月疑是忠臣一片魂
　　西湖行春
　　画船无复沸笙歌湖水年年自碧波回首苏公堤上栁绿阴不是旧时多
　　明妃
　　和戎何惜遣娥眉悔悟徒然杀画师汉主深恩如可报妾身死虏亦无辞
　　一函香骨埋沙漠魂魄多应绕汉庭惟有春风知此恨年年吹拂草痕青
　　炀帝行宫
　　彩凤楼前汴水流君王不复锦帆游长堤旧日青青栁曽带春风拂御舟
　　明皇按乐图
　　一曲霓裳舞太真谁知鼙鼓动胡尘当时若按周姬乐治世音中无乱人
　　采莲女
　　越女兰舟泛绿漪采莲花露湿红衣万荷影里歌声过惊起鸳鸯贴水飞
　　通玄观
　　云气深深护石坛红尘飞不到阑干清阴满地无人迹一径松风鹤梦寒
　　林髙士隠居
　　家住西湖深更深古松阴里礼茅君白猿攀树藤花落点破岩前一地云
　　吟边
　　落尽荼蘼燕未归小园寂寂掩柴扉吟边正苦无诗料风逓杨花扑客衣
　　道士夜醮
　　步虚声里碧云飞佩玉珊珊谒紫微月浸■〈罡刂〉风鸾鹤过仙都道士拜章归
　　题梅花诗巻后
　　月香水影句清竒除却逋仙更有谁吟骨春风吹不落此翁已后絶无诗
　　赠王琴所
　　一曲丝桐余古意百篇风月寄闲情君诗即是琴中掺底用离鸾别鹤声
　　谢聪讲师惠桂花
　　广寒世界仙家种金粟如来佛国花多谢髙人分惠我一枝和月到山家
　　客懐
　　年年春暮客天涯愁见东风扬栁花自叹身如梁上燕营巢长傍别人家
　　春夜
　　银烛烧残听漏声春寒诗思觉凄清一庭夜色无人管分付梨花伴月明
　　枕边瓶桂
　　岩桂花开风露天一枝折向枕屏边清香重透诗人骨半榻眠秋梦亦仙
　　问菊
　　山园独立对秋光一袖西风两屐霜笑倚东篱问寒菊自渊明后几番香
　　半轩疎雨
　　檐前数点弄晴光浥露庭花枕簟香池草梦回诗思杳吟窓分得一边凉
　　蝶
　　随风粉翅太轻狂夜宿花房春梦香栩栩不知身是梦又将魂梦化蒙庄
　　见雁有懐
　　满眼西风忆故庐亲朋音问乆相疎年年江上无情雁只带秋来不带书
　　聪讲师涅盘台
　　莫将生死视如来要看莲花火里开勘到灰飞烟灭处涅盘不是涅盘台
　　赠谈命姚月壶
　　胷中消息千年厯舌底穷通一世人试把五行推测看广文官冷几时春
　　中秋对月
　　十分蟾影照人间一片山河古影寒惆怅年年今夜月人生能得几回看
　　秋意
　　梧叶翻风敲老树蛩声带月泣寒莎只消些少闲风月便觉客窓秋意多
　　对菊
　　春花能得几时红万树繁华转眼空黄菊虽黄偏耐乆西风雅淡似东风
　　玉绣球花
　　花神巧学传宫样不属针工属化工疑是琼瑶初琢就一团香雪滚春风
　　即事
　　春晴无处不繁华多少逰人逐钿车尽道东风花栁好谁知生意在桑麻
　　九日感懐
　　新橙初试蟹螯肥一曲清歌酒一巵料得故园秋正好黄花应怪客归迟
　　黄蜀葵画巻
　　蜀质何人为写生金杯翠袖捧朝阳花前露重宫题湿犹带南熏殿里香
　　春梦
　　铜匜艾纳翠氤氲六六平山酒半醺梦入中州看秦画春风吹乱玉梨云
　　题明皇按乐图
　　五凤楼前沸管弦春宵花暖月娟娟纎腰舞到霓裳曲惊起猪龙地上眠
　　明皇杨妃图
　　君王拥袖倚娇容指法相同曲亦同料想马嵬千古恨当年已寓笛声中
　　暮景
　　浮云开合晚风轻白鸟飞边落照明一曲彩虹横畍断南山雷雨北山晴
　　和靖墓
　　木落孤山墓草荒梅花千古带诗香吟魂仙去谁招得独鹤一声幽恨长
　　宫词
　　闻说君王御宴回宫人留钥内门开琵琶拨尽黄昏月不见花间凤辇来
　　临平泊舟
　　客舟系缆栁阴傍湖影侵篷夜气凉万顷波光摇月碎一天风露藕花香
　　钱府旧园
　　十二峰前富贵家乱离不复旧繁华亭台寂寂无人到流水东风自落花
　　春雨词
　　檐声滴碎玉阑干开尽梨花亦懒看燕子不归人寂寞深深宫殿锁春寒
　　山中
　　万壑松声撼翠微夜寒风露湿人衣山翁踏月廵幽径竹里笼开鹤未归
　　客路
　　春风客路草萋萋小驻征鞍日又西回首山前云树暗竹鸡声里鹧鸪啼
　　金陵懐古
　　六宫禾黍千年恨一片江山万古情明月不关兴废事夜深还照石头城
　　仙姑对奕图
　　碧玉花冠素锦裳对拈棋子费思量经年不下神仙着想是蓬莱日月长
　　山村
　　小小荆扉傍水开竹桥分路入苍苔呼童扫去阶前叶怕有诗人踏月来
　　虎丘阻雨
　　石阑浸碧涧池空池外秋声万壑风人倚僧窓看风雨亭亭塔影有无中
　　山中秋夜
　　石床弹月鹤听琴玉宇凝秋絶点尘万里无云银汉淡一天风露湿星辰
　　寄别方兰室
　　醉下山楼客袂分杖藜犹带碧阑云归来纸帐眠清夜半梦梅花半梦君
　　水仙花
　　氷魂月魄水精神翠袂凌波湿楚云雪后清闲谁是侣汨罗江上伴湘君
　　春闺
　　屏山梦断整云鬟金鸭吹香火未残背倚阑干听燕语一帘风雨卷春寒
　　槿菊
　　槿菊丛丛遶水涯深红浅紫映山家平生不识春风面篱落秋深各自花
　　孔明髙卧图
　　未用胸中八阵兵草庐髙卧掩柴扃当时不见刘玄德谁识先生是将星
　　莲花亭避暑
　　日火烧空海欲干莲宫深处昼生寒佛家一片清凉景借与诗人尽日看
　　赠易数周仁山
　　河洛图书非纸上乾坤爻象只胷中烦君细筭乘除数吾道何时可变通
　　龙江无杜鹃
　　客里春残又一年落花满地草连天缘何不动归欤兴秖为龙江无杜鹃
　　道院即事
　　月到松庭鹤未眠玄都羽士诵灵篇玉炉烟断瑶坛冷金磬一声霜满天
　　暮春
　　园林芳事已阑珊开尽荼■〈艹縻〉亦懒看深院日长眠听雨重重帘影隔春寒
　　伤春
　　东皇别我太悤悤急景相催鬓已翁杜宇一声花结局人生消得几春风
　　即景
　　篱落西风野老家闲看景物感年华栁衰荷败芙蓉死交割秋光与菊花
　　赠上人
　　懒听人是与人非有耳如聋未是痴不采当时临济喝威王前事已先知
　　墨兰
　　一幅幽花倚客窓离骚读罢意凄凉笔头唤醒灵均梦犹忆当时楚畹香
　　寄任子忠
　　老去懐人鬓已秋江山犹带别时愁碧云不隔相思梦几度吟魂到客舟
　　和李蓝溪梅花韵
　　孤山别后有谁怜踏雪看花又一年几度相思空夜月角声吹恨不成眠
　　觅句逋仙琢肺肝声名千古冠吟坛一诗香尽西湖水白雪阳春和者难
　　一枝寒玉倚横塘和雪攀来袖亦香挿向胆瓶笼纸帐长教梦遶月昏黄
　　南枝开徧北枝开秖恐飞香落砌苔踏雪诗人应癖好杖藜日日为诗来
　　折栁
　　阳关一曲灞桥春垂绿阴中别恨新漫折青丝千万缕多应绊不住行人
　　画笋
　　锦箨班班带露痕毫端写出此君孙清髙不肯埋尘土根本虽无有节存
　　秋吟
　　芦花零落点汀洲白鹭飞边泊小舟水落渔矶风露晓残荷数点冷擎秋
　　晓径支笻步屧迟西风吹露湿秋衣举头凝望青山外万里江天一雁飞
　　秋髙风急雁来初乆客松江岂为鲈好梦不成人睡觉半窓残月夜灯孤
　　沦落天涯已白头西风吹帽冷飕飕悲秋未了悲身世一样情懐两样愁
　　畧彴当门石径斜槿篱深护野人家炊烟起处江村晚一片斜阳万点鸦
　　满眼秋光动客情小园闲步杖藜轻黄花憔悴应思晋纔遇渊明香便清
　　王荆公庙
　　遗像岿然占古祠区区土偶亦冠緌无言似想青苗策面目犹如执抝时
　　项羽台
　　失计鸿门恨未消一生覇业亦徒劳当时谩筑台千尺争似歌风地步髙
　　栁
　　腰舞东风未肯休西风吹叶翠眉愁谁知此是多情树最爱春光最怕秋
　　梁燕
　　梁间两处燕成窠来往衔泥带落花比翼并头休巧语相依总在别人家
　　梅花
　　竹边篱外树封苔两蕊三花带雪开蜂蝶只贪桃杏艳嫌花冷淡不飞来
　　酒家
　　风飐青帘挂杏邨田家新酿瓮头春今年米贵无钱籴买醉衔杯能几人
　　江村
　　极目江天一望赊寒烟漠漠日西斜十分秋色无人管半属芦花半蓼花
　　西山韩太师坟
　　古墓年深草树荒石人石马卧斜阳争如湖上逋仙冢诗骨埋云万古香
　　床屏墨竹
　　淇澳新梢笔下分枕屏墨晕点寒云诗人纸帐眠清夜不梦梅花梦此君
　　和靖墓
　　西湖卜隠为诗忙吟到梅花字字香鹤不归来山寂寂梅边闲咏月昏黄
　　述懐
　　故乡迢逓几时还目断长江杳渺间一雁天边飞万里白云多处是青山
　　寓舍古木无叶
　　桃李门墙万栁青诗人茒屋独凄清檐前古木无春叶可怪东风亦世情
　　秋信
　　荳雨初晴浣溽埃报凉梧叶堕阶苔一声新雁南楼外早送西风信息来
　　秋色
　　虹影界开微惨淡雁痕点破更凄清一番雨过天容碧尽是西风染得成
　　秋声
　　庭外梧桐叶叶风楼头过雁砌边蛩隔窓砧杵敲残月唤起乡愁归兴浓
　　秋阴
　　漠漠寒烟暗蓼汀江涵雁影不分明一天暝色迷清昼云阁西风雨未成
　　秋霁
　　雨过郊墟凉意新痴云驳尽十分晴隔江一抹斜阳影怪向蓼花红处明
　　秋意
　　庭前梧叶雨晴后江上荻花风起时凉遶书窓人未觉葛衣竹簟已先知
　　闺情效香奁体
　　金鸭烟消一字香满懐春恨强梳妆看花又怕东风恶偷隔纱窓看海棠
　　泪浣香腮粉未干相思成病怯春寒此情欲向琵琶诉整得琵琶又倦弹
　　黛眉愁里敛双蛾别乆无书争奈何欲待怨他还又忆怨时较少忆时多
　　懒向妆台对镜鸾罗衣怯薄正春寒黄金络索珊瑚坠独立春风看牡丹
　　江村即事
　　江村暝色渐凄迷数点残鸦杂雁飞雁宿芦花鸦宿树各分一半夕阳归
　　春日
　　紫燕评春语画梁黄鹂搀晓啭垂杨博山烟冷书窓静风飐瓶花点砚香
　　舟次九山
　　水云尽处列竒峰螺髻参差杳霭中江岸维舟看不了烟岚分碧入疎篷
　　读秦纪
　　并吞六国独称雄经籍灰飞烈焰中书外有书焚不尽一编圮上汉成功
　　修竹馆舍
　　乳燕衔泥春昼长枕书无梦到髙唐桃花红雨梨花雪相逐东风过粉墙
　　夏日陪王君玉泛舟鉴湖
　　波光万顷接天光画舫归来载夕阳一棹湖心天不暑万荷风里满身香
　　秋夜登西楼
　　清逼金英玉露漙姮娥深夜不禁寒桂花香里人敲句倚遍髙楼十二阑
　　杂咏
　　栁嫌暮雨莺声涩花怯东风蝶梦寒偶忆故园春色好他乡花栁带愁看
　　人非陶令空看菊诗不林逋漫咏梅晋宋后来爱花者输他髙节与髙才
　　天外斜阳犹在树林间宿鸟已归巢黄昏莫把柴门掩恐有诗人带月敲
　　穉栁已回春暖意残梅犹结岁寒心百年身世诗中老好景难消几度吟
　　新绿园林微雨后落红庭院夕阳时一声杜宇催春去贪睡棠妃未必知
　　持螯已饱团脐蟹砟脍犹思巨口鲈风物秋来多感慨天寒酒醒客心孤
　　囊底诗成无卖处床头金尽已多时元龙豪气依然在惯守清贫岂足悲
　　人无气节何足道腹有诗书自不同实学真才谁具眼江湖难遇杜司空
　　地多种竹堪容鹤池不栽莲恐碍鱼小径荒苔人不到闭门闲学换鹅书
　　竹林夏日
　　不受炎光玉万竿仙林便作晋林看此君长带氷霜气醉卧绿阴诗梦寒
　　滴翠松
　　老翠蟠空一样髙月分寒影落庭皋哦诗猛把阑干拍宿鹤惊飞露湿袍
　　夜窓
　　香篆烟销夜已阑砚池氷结漏声寒梅花影恋书窓上应待诗人带月看
　　月屋漫稿
