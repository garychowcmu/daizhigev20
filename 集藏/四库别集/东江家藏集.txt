   《四库全书　东江家藏集》（明）顾清 撰
　　钦定四库全书

　　集部六

　　东江家藏集

　　别集类五

　　明

　　提要

　　臣等谨案东江家藏集四十二巻明顾清撰清有松江府志已着録是编凡山中稿四巻为初集乃未仕时作北游稿二十九巻为中集乃既仕后作归来稿九巻为后集乃致仕后作皆清晩年所自编故体例颇为精审又有留都稿四巻存稿十巻为其子孙所续辑今已不传矣清学端行谨砥砺名节当正徳时谏疏凡十数上嘉靖初力请停遣旗校于时政皆有所献替其诗清新婉丽天趣盎然文章简练淳雅自娴法律当时何李崛兴文体将变清独力守先民之矩矱虽波澜气熖未能极俶竒伟丽之观要不谓之正声不可也在茶陵一派之中亦挺然翘楚矣

　　乾隆四十四年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　东江家藏集巻一【初集一】

　　（明）顾清 撰

　　山中稿

　　○赋三首

　　梦萱赋

　　教谕李大经先生一日召清曰吾官晋江时梦吾亡亲明日而吾弟缙绅至感而有作和者数十人诸体畧备闻子学楚骚其为我赋之清曰唯唯
　　吁嗟先生之苦心兮切独懐此春晖縻官程于逺道兮忳壹欝其含凄擥芳华以凝睇兮睠浮云而徘徊白日忽以晻微兮蹇独寐而増懐聴啼乌之哑哑兮泪汪浪而陨顋展转反侧望以永絶兮息愔愔而渐微精真互以专结兮怊荒忽而逺驰烝浮浮其不自制兮又孰知余行之所归刚风歘其北起兮若先予以往路凌沧溟厯浮丘兮指旧乡而径度固化人之不可诬兮千里超于跬歩览松楸之靡靡兮门闾修直而将将忽回互以自迷兮混存殁其茫茫纷骏奔其合沓兮觌慈颜于中堂俨床茵之初剧兮刀圭罗列而扶将气奄奄而就尽兮心惓惓而不忘抚兰枝而垂涕兮言缕缕其孔详曰至亲惟兄弟兮本一气之流通惟形骸之有隔兮遂胥逺于厥终毋画而心兮鉴于角弓以母视弟兮以殊为同修厥垣墙兮光于乃宗痛诲言之不可继兮方擗踊而号慕金鸡嘐以戒旦兮恍天涯之如故心怦怦若有忘兮魂摇摇而不寕渺泉台其十稔兮何兹梦之孔明増伤永懐郁其不解兮泪终日而纵横苍头走以折趾兮报南来之行李闯然入户兮厥维母之爱子登堂执手兮且惊以喜汝来何时兮我梦如是信诚思之感格兮非骨肉又何以及此申诗自表兮永于厥思精灵不可数聚兮冀徽音之匪遗余既承先生之话言兮又窃诵其歌诗抚瑶编而遐想兮俨前哲之遗规惟孝惟友兮邦家之基惟国天下兮举此而施前千龄之既往兮后百世而如斯南陔白华増我悲兮其将与斯文而并驰者耶

　　感春赋【戊申二月朱原诚楼上作】

　　曰余生之泯泯兮忽盛年之已过窥六籍以探讨兮竟淹留而蹉跎仰前修其日逺兮中宵起而浩歌昔余识此涂辙兮谓国都在吾目中鸣八銮于康庄兮挟千里之长风左王良为执靷兮养叔右而櫜弓日騑騑其长骛兮又焉知途之穷览呉会而左旋兮吾乃临乎江之浒汹洪流其若山兮鱼龙吼以冯怒江妃既受诒兮又无方舟以济渡车既摧而马罢兮仆夫毛参■〈目咢〉以相顾邅吾道于中野兮聊弥节以逍遥歳冉冉其将暮兮恐下女之有遭灵禽跃以先后兮若先予以往路非予心之不臧兮终偃蹇而回互旋吾辕而太息兮吾乃今始知余之諐小固不可逺到兮固吾犹缺焉遡回风而低垂兮悼吾浅之为也予既靡旌而巻斾兮固人之嗤也鹏翼之■〈毛参〉■〈毛参〉兮夫固未任高飞不量时而轻举兮遭飞鸢而制之瞢予既昩此义兮谅宜兹及也往不谏来可追兮日维其棘也松栢偃蹇兮严霜降而愈刚玄豹伏匿兮固将润其文章茍中情其洵美兮曰摧折庸何伤絷余马于文林兮埋余轮于艺圃结良朋于青史兮拜严师于丹府静以为主兮勇以为徒敬以持之兮千里长驱将慿虚髙举厉于八极兮岂惟局蹐乎一隅感至贵而悲时迈兮逝矣吾将行惟秉心之或非坚兮惧有初而靡成申诵言以自诏兮尚无辱于同盟

　　雪赋【庚戌十月十九日大雪在子南馆中作】

　　维天地之至富分四气以成功首青阳而素秋普万化而未穷积秘府之珍藏乃尽出于玄冬于时天意暧昩阳乌藏精江山惨淡鸟雀悲鸣盖滕六之扬灵也须臾云集六合迷冥风凄凄以戒寒雨霏霏而先零始飘揺以若无终坌合其如雰拂鸳瓦以零乱窥朱户而娉婷飒然而下兀尔而停揖譲容与乆而未行忽乱掷其若怒倐逺去而如惊疑缓而急若纵而横态状千变莫可殚名岂有物以使然谅剪刻之无能何体质之纯洁通表里而精明被四海而有余落九天而无声类有得于大道耻声闻之过情其着于物也茏苁蒙松初纎后秾有均厥施不强其从惟与物而无心故有形而必蒙阴崖冱以先积阳坡燠而后锺洎一气之旁达纳万象于鸿蒙于斯时也若木收耀烛龙濳踪九野漫而莫辨八纮混而同风盘古开天而自惑神禹委锸而休庸彼甘公之与章亥又何以度乎南北之与西东尔其乔松修竹怪石枯枝层峦迭巘断岸回蹊城郭绵以连亘楼阁互以参差咸改貌而易形各献巧而呈竒或虎而伏或鸾而栖或龙翔夭矫或鹤舞■〈衤离〉褷瑶琨弃而载涂组练长而被堤疎者以密直者以欹污者以洁险者以夷丹青为之失色粪壤藉而生辉争耀目而动心咸可骇而可疑乃命吾舟乃脂吾车寻诗人于灞桥吊隠士于西湖登太白之髙峰望天骄之所庐氷峩峩以若山云惨惨其愁予飞千里而不留积累冬而未渝顾顷刻之难任焉中郎之乆居彼逺畧之是勤岂兹忧之未虞旋吾辕以南征访重华于苍梧云冥冥以相威风飕飕而与俱东望旸谷西览坤隅俯一白之茫茫想淳风于古初于时蝮蛇遁形封狐屏迹炎烟廓清万里如一岭五峤以波涌桂千峰而玉立信一气之孔神葢无逺而弗及悲往辙之难寻将返予之故乡歴九疑而洞庭予乃临乎沅湘鸟不飞兮山空水无舟兮江长哀灵均之忠魂与龙蛇而并藏彼荷衣与兰佩又何以御此寒凉遡回风而长叹见蓝关于左方忆韩子之南迁尝于此乎彷徨感哲人之多罹涕双陨其汪浪意迷惑而不分将往讯于巫阳忽抑志而自思曰吾行其已周及春阳之未晞吾将览于皇州银台隠而倚空瑶宫矗其云浮彼竭力以劳民此无营而极休消百沴于穷冬兆丰年于西畴千官抃以称觞九重莞而褰旒于是乘鸾舆登龙楼承天庆敷鸿猷赈闾阎之饥寒恤囹圄之累囚法平施以治民返质素以自修乃命梁园之彦郢客之俦发阳春之雅调奋白战之竒谋饯玄冥于朔郊宾勾芒于孟陬俄而曜灵东出霈泽滂流九衢盎其如春都人聚而歌讴欢声雷动和气云游然后知圣人同天下以为乐而江湖之逺徒自叹于淹留也

　　东江家藏集巻一

　　●钦定四库全书

　　东江家藏集巻二【初集二】

　　（明）頋清 撰

　　山中稿

　　○诗七十一首

　　陪芸轩观海宿村家纪事四首

　　三月呉江上垂杨作意青两堤烟冉冉一路雨冥冥客况今初识舟行未可停渔翁不愁惧独立钓前汀
　　云合天如羃江翻浪若飞众山当昼隠孤树入烟微舟楫危前路庭闱感昨非不知天早晩时见牧童归
　　暝入空江路茫茫问所投电光时掣劔雨势欲翻舟鸿雁鸣何及蛟龙怒未休前村有灯火渐近复生愁
　　中流失舟楫一瓠千黄金风雨江村暮野人懐顾深沾濡免僮仆欢会洽朋簪惜哉漂母意当者非淮阴
　　是日过黄浦即雨暮抵村家雨稍歇主人出迎予辞之而主意甚勤既登岸雨作如注明日舟中水没足使无此人狼狈可知矣主人范姓忘其名辛亥复至海上访之其人已殁家亦荡析久矣盖困于煮海也为之怃然

　　水仙扇面

　　瑶池不见董双成清梦依依绕玉京歳晩相逢洛川路一江寒碧月空明

　　絶句

　　云暗西山雨欲来好风先到读书堆幽人正熟羲黄梦乱掲床头书巻开

　　庚子秋日书感

　　槐花如雨落秋金睡起凭阑思不禁满地绿阴容我懒一篇长句向谁吟马因捷歩翻成蹶水到无声始是深世事相逢已如此此生何必漫劳心
　　是歳提学广信娄克譲先生以予辈从巡按选入学抑不予乡试曰入学不由正途出门便差也

　　送沈惟馨赴举和陈刚中韵

　　朝阳有鸣鳯髙冈有梧桐男儿生盛时肯负气吞虹君不见饭牛者长歌白石齐东野尧传舜继虽不逢奋起犹能奠青社又不见和氏璧胚胎本是山中石镌磨一日遇良工遂与镇圭登紫极丝衣采采青于蓝江邉握手皆停骖便登万里道肯恋一夕谈长风巨浪在足底莼丝菰米焉足甘送子出九山山鸟鸣间关官亭杨柳不用攀笑指孤鹗青云间送子渉淀湖画桨揺清波鳯山回首何嵯峨袖中雄劔鸣蛟鼍雝雝鸣鳯菶菶梧桐一川秋水两腋清风辍耕鹿门陇献赋长杨宫干羽舞两阶日月明重瞳云梯一回首扰扰多沙虫嗟我此行不得相从兮但虚牕静夜梦想秦淮四壁之高峰秋风好消息早寄南飞鸿

　　沈惟馨之赴举也予既有诗和陈刚中韵送之矣今再寄七律一首

　　鳯凰台下簇雕鞍台上云封十二阑日炫龙光锺阜晓空蟠虎气石城寒凌风有梦排天阙鞭石何由泛海澜吹彻紫箫天似水月明犹想独乘鸾

　　题竹

　　兔颕凉分月魄鳯毛寒湿松烟日暮白云飞尽一天秋色苍然

　　枯木睡禽

　　皇仁覃八荒虞网解三面小鸟深山中独宿不惊眄

　　咏二乔得真字韵

　　铜雀金陵总未真六朝花月几经春阑干误喜逢倾国却是丹青巻里人

　　北坛斋宿

　　初月明逺树繁星丽髙空清坛矗紫垣周道蟠青虹地胜宅壬坎木秀扶杉松惟时八月初万象呈秋容长原锁寒碧干树明新红嘉谷卧连野败稂枯作丛歳功奄铚艾吉日临着雍时祀不敢后冠葢来童童微名系官府将送烦仆僮追随缙绅后周旋尊爼中仰瞻霄汉间神光煜昭融骏奔既肃穆对越何昻颙官备物有纪夜寂天无风清乐发丝竹严令闻鼓钟笾豆纷夙饤醢菹簇时供长烟起苇炬画烛辉雕笼霓幢隠双鳯云軿留六龙和熈洽幽玄蜚蠁闻苍穹由来诚敬孚不在仪品丰吾闻古王都右社而左宗宗以明祖徳社以昭神功民非土与榖生养安所从所以古至今严祀无终穷吾侯素勤理祀事尤寅恭饮食神既嗜茀嘏宜来崇君看秋野间万寳如崇墉百室会盈止醴醪各迎逢闾阎礼让行囹圄莓苔封神功不可忘允侯诚所通作诗纪盛事窃效康衢童

　　破镜篇【有邻妇再适而还省其前姑者感而赋此】

　　破镜宁终破不愿重入奁断弦寕终断不愿鸾胶粘人生一生惟一死此身岂可轻相许因循一语渉狐疑死向重泉作羞鬼所以古志士跬歩不敢轻譬逢三岐路熟问乃敢行屹立万仭冈决眦孤风生乾坤落落一身逺风尘混混双眸明古人已去不可作末世吁嗟轻唯诺昨日仇雠今友朋朝哭泣兮暮欢谑凉风萧萧吹客衣苍茫歳晩孤鸿飞梅花夹道慵举首涕泪满襟懐昔时我愿天地间万事皆从愿有始必有终不作风花片陶然百歳中永絶痴儿面君不闻蔡琰胡笳十八拍千载英雄泪如霰

　　征妇词

　　银灯花落夜迟迟最忆灯前笑语时哀乐易迁惊逝水关山无路怨娥眉风沙漠漠人何在星汉迢迢鹊亦疑见说天山弓未挂敢将清泪浪沾頥

　　村居杂兴六首

　　屋东小堤长半里疎柳成行荫秋水无风时复一叶飞有风终夜鸣不已
　　庭前蔷薇好枝叶初秋落残冬更发虽无颜色媚西风甘与贞松待霜雪
　　石橊经霜红满枝前年三月移根时珠囊玉醴纎手擘幽人为尔惊栖迟
　　盆池养莲期看花两年不发吁堪嗟浮萍叶死水痕长微波蹙蹙跳鱼虾
　　梅花吾侪之故人寂寞短篱今五春迟唤南邻锦囊客月明为返罗浮魂
　　灵均沈湘陶令死篱下寒香久无主江边一笑倚清秋烂漫西风几今古

　　秋夕露坐作

　　玄天大无匹要亦有穷处不知穷处外旷莽复何寓茫然仰太虚■〈口答〉尔消万虑规规尘网中龌龊焉足谕

　　登夏时茂澄碧览翠二楼

　　澄碧髙楼三泖东阑干如画倚江空风传鹤语滩声静潮挟龙腥海气通万象尽沉云影底八牕都在月明中抛书便作南昌梦秋水长天一色同
　　越水呉山指顾中虚檐百尺卧元龙都将宇宙清明气散入江湖礧磈胸天末鸟飞云淡淡海门烟散树重重若为借得湘妃瑟鼓向江南十二峰

　　寒夜

　　晚云欲雪寒模糊微月递明光有无枯桑林头北风急山鬼呌啸林鸦呼此时柴门寂如磬借问夫子何为乎一盏油灯照虚壁梦在洙泗谈黄虞

　　夜半灯尽作

　　寒鸡声啾啾阴墙明残雪推牕月当户始闻二鼓歇残编有至味鼋鼎芬在列夜阑烛复尽此意谁共说严风逼两袖揽衾更骚屑

　　雪中对客

　　茅屋无风已自寒客来飞雪满遥山相看只合围炉坐欲去谁能放棹还梅萼映空増怅望松枝低槛故阑珊平生陶谷多才隽愁絶佳人一笑间

　　除夜

　　更无栢酒共桃符一巻离骚伴竹炉短褐有情怜歳月敝冠无恙笑头颅白波东逝伤心逺青鸟西飞入望孤久卧沧江惯愁思不将明日问荣枯

　　辛丑春夜闻雨

　　破屋寒多怯夜眠骤闻鸣雨更欣然已拚牕下琴书湿暗喜庭前草木鲜檐澑不齐时点点灯花无谓故娟娟清时美景双惆怅卧听淋浪百虑煎

　　遣兴

　　门掩青萝月牕含绿树烟咿吾闲白昼寂寞任长年荒野无穷日沧江不尽天伤春复懐友怅望一凄然
　　绿重墙头柳红欹谷口桃燕轻翻水捷鹳暖入云髙好景宜佳句残尊有浊醪故人沧海上相忆钓金鳌

　　雨不止

　　细雨久不止江皋泥渐深出门妨散歩隠几独长吟柳重墙头压苔添石面侵烟云方满眼花鸟莫关心

　　春日将适郊外忽暴风阻行

　　二月六日天气恶卷地黑风吹倒人却看花柳俱无色忽讶江山不似春高卧野人滋懒散欲飞燕子自逡巡东园有约不如意须待来朝理钓纶

　　写懐

　　美酒新丰市轻车洛下城星霜悲聚散寒暑递枯荣彤管三千字青冥十万程辽天来去雁华屋短长檠烟栁风中乱溪云席上横西山朝有气北斗夜无声病得休文瘦贫看季子轻几年嗟敝褐此日笑长缨茅屋依江静林花近眼明芊绵随绿草怅望听流莺画虎将焉用屠龙竟未成扁舟徒漾漾春水故盈盈尚觉乾坤大空余梦寐清一枝原树鹊百丈海天鲸落月愁何奈沧洲歳屡更途穷滋懒钝时屈藉幽贞雅郑难同调枭鸾本异鸣永懐萍泛泛敢谓鐡铮铮遇竹时题句逢鸥且问盟茂先如可作雄劔在延平

　　春日杂兴

　　东风一梦过南园呉水呉山兴杳然经雨落花还似锦弄风柳絮不成绵林■〈犭员〉夜啸空哀月江鸟晴飞欲傅天处处兰桡移白昼邉生终日枕书眠
　　羣山西北翠如烟三女荒冈草树连瑶井鹤鸣凡几歳碧潭龙去不知年潮平沪渎城头月花落云间洞里天千古废兴如昨日几回牕下掩残编
　　泛观今古不胜哀又向江边歩绿苔曾见楚兵回栢举谁教越女上苏台君臣得失余文史罗绮繁华徧草莱最恨鸱夷五湖去胥涛空涌浙江雷
　　千雉孤城枕碧流晴天望逺自生愁金羁络绎花边马玉雾葱茏柳外楼何处健儿夸仗剑【时中人汪直方开邉】几年渔父独垂钩白鸥飞入苍烟里目断斜阳送去舟

　　环溪十咏得莼菜

　　秋风吹嫩碧溪莼春韭寒菘别置伦入手细牵青不断盈筐满贮緑仍匀许同玉脍成双美未数金盘馔八珍多渇长卿愁内热谢他清淡养天真

　　锦衣归钓图

　　天上归来锦作袍呉江春水泛蒲萄傍人未识扁舟意犹道先生学钓鳌

　　八月十五夜

　　月色好如此欲吟谁起予钩帘望南极散履下前除润气连沧海浮光混太虚旷然心境会端坐念玄初

　　秋兴和芸轩韵

　　海峤千峰揷汉齐每因松竹问幽栖江山举目成图画天地从人作品题身隠不妨随鹿豕门闲应得长蒿藜何须绿野功成后始是黄梁梦破时
　　伏雨阑风日未休越山呉水共悠悠鸾书不返瑶台暮雁阵争回碧树秋敝褐有情依客子断碑无主怨王侯平生宋玉多悲感拟脱青衫趂白鸥
　　碧海萦回天际还海山青翠束连环铜城北望三干里金斗西横百二关落月有时闻画角夕阳何处倚危阑清江面面芙蓉满安得凌波却暂攀

　　冬至书懐【是歳九月初连雨腐稼明年壬寅大饥米石至千二百钱】

　　阴尽阳复回年华递相促明灯坐深夜长叹拊髀肉忆昨童丱初未念寒与燠依依邻舍儿游嬉日相逐九龄事书史稍解知捡束十三文义通孜孜务磨琢维时心尚孩寒暴畧相续逡巡邻弱冠人事有颠踣旧业竟萧条凄然泣松竹系名庠序间晨暮恒碌碌夙心虽未改奈此尘嚣渎翻思少日误闲暇安可复今年值霪雨积潦弥旬朔荒居迫沮洳下床水没足鱼行仅两月闷絶每思哭侵冬始安居卒岁已无谷匆匆日复日不觉流光速朝来日长至推枕乃惊■〈目咢〉清晨随冠冕州衙拜黄屋于惟万乘尊至徳春同育顾兹岁小歉圣心已烦蹙恭闻遣明诏四出洗寃狱人和天乃应生意岂长鞠惟应西江水不及辙中涸归来茅屋底寂寞对僮仆仰看天意愁雨雪交相属侵陵及兰蕙摧压倒松菊海宫东南天一望云弥目傍村八九家悄若住空谷往来迹已断况乃相贺祝物情厌荒落天亦恨幽独闭门日易暮忽已见灯烛所思渺云汉谁与论心曲须臾雨声歇牕隙风簌簌夜久寒转严指直不敢触寒炉拨残灰邈矣拱先躅因思古达士渉世多翻覆譬之百炼金歴久乃精熟蹇予沙矿姿敢尔恨幽辱顾此年歳长便便止空腹烟云方满眼何时见清旭维东有沧海浩漫侵坤轴其上通星辰其下连河渎吾将驾灵查一访巫咸卜

　　海棠四首

　　濯锦江头富贵花何年流落海天涯玉人二八空闺里歳歳因君感物华
　　屑玉涂坯艶一丛内园开处锦屏幪何人错认杨妃醉泪湿春风忆梦中
　　日暖风暄人意慵海棠正向此时红谁云花好能消恨花恨于人更不同
　　香颊潮红亸翠襦绛唇微吐滴臙脂游丝不动日停午斜倚东风若有思

　　通波塘泛舟沈惟馨王大用钱时敛联句【时敛与谦旧字】

　　舟出五里塘迢迢去路长水花红近眼烟柳绿成行茅屋依山小汀兰拂棹香时时见渔父击楫下沧浪

　　梦登连阁甚髙敞前绕羣山松影披拂檐下真异境也赋诗八句而记其半漫识于此

　　髙阁凌虚拂紫霄四檐轩敞接连鳌千岩对起龙蛇窟两足亲登鳯鸟巢

　　相先生具庆堂

　　尧日仁风遍莱庭瑞气重康强惟徳召和乐自天锺甲第花迎户高堂雪覆松伯鸾才不衒徳耀礼偏恭穆穆金兰契娟娟玉树容纮綖催夜绩杖屦阅春农景入榆林晚甘回蔗境秾鞶缨晨济济笙鼓日雝雝偕老无遗恨传芳有亢宗已全三釡养行遂五花封委曲呉江水微茫泰岱峰题诗遥献寿春色两融融

　　醉书

　　车不避太行坂舟不辞灎滪堆男儿生不履穷途一生肝胆何由开君不见东鲁缊袍子君不见南海伏波老二旬九食未为病白头意气日矫矫英雄未遇龙蟠泥他日何缘悔曩时逝将白石砺吾齿饥来快嚼南山芝

　　巢云为倪举人赋

　　越山山人迹大竒卜居直与浮云齐诛茅不畏虎争穴拓地逺教龙择栖初来尚嫌巾履湿住久更觉青天低飞旌巻斾互明灭松牕石榻同凄迷时时蒸翠落书幌往往空青沾杖藜山人前年不出山丹崖緑壑时攀跻半笻横絶陇头路一犁耕破芝田泥今日山人振衣起飞云万里随东西翻腾百川雨九土变化岂复知端倪云兮能舒复能巻世间万事如蓬转岩崖霄汉各有时男儿那得长偃蹇作歌赠君殊短短功成旧巢莫相逺

　　尝瓜得麻字

　　旋拔霜刀剖玉瓜清甘入口四筵夸凭君莫问渠家世见说青门又种麻

　　待月轩为钱塘沈廷璧赋

　　高轩峨峨临水开虚檐四敞无纎埃主人为此兴不浅要待嫦娥天际来晴空落日清如洗逺水微茫翠烟起清簟疎栊半卷帘思入沧溟几千里沧溟迢迢天汉东玉蟾戏水龙王宫清辉只尺不可覩幽情烂熳迷云空有时掀髯琢诗句乌鹊啁啾隔烟树长吟呼起白鳯来恨不同飞碧霄去有时慿阑吹洞箫箫声幽咽惊濳蛟倦来梦入水精殿寒光百道飞银瑶香残烛冷催更鼓遐想苍茫极今古牛渚金陵夜夜天风流百世俱尘土感时抚事情依依东望蓬莱意转迷绕阑风露不知冷隔水松篁应惨凄钱塘亦是三江地风景寻常接宵寐抚巻知君信可人不觉神飞渡江澨我歌待月篇月应解我意不用阑干苦凝睇少迟银桥天际起与尔同舞霓裳队

　　久雨

　　江上痴云接地低闭门终日看凄迷东园有约无由到想见春泥没马蹄

　　癸卯立春日寄陆时敏

　　五载蓝袍触暗尘梅花风起又新春漫怜司马长多病自说莱芜已惯贫经雪松篁犹在眼弄晴禽鸟渐宜人风光此日催诗梦已入芳洲采绿苹

　　初赴举时赋七律一首留别诸公适时敏以诗来即用其韵

　　同时济济尽英才况复清朝景运开幸与诸公作先路敢期三策便抡魁秦淮山好天开画扬子江深地走雷应到高秋明月夜思君直上鳯凰台

　　奉饯郡守稷山王侯得鳯字

　　南熏不入虞弦弄两岐每詑渔阳诵岂知三年东海头黍稻连云茧如瓮皇华问俗已知本丹扆思贤每劳梦双旌此去谁能留矫首梧冈听鸣鳯

　　初举不第却回书所歴

　　濳鱼不出槮栖鸟不出林不因风雷便岂识天地之大江湖深天风飒飒吹黄槐江船击鼓凌晨开便为万里客岂复儿女猜云帆悠悠渡三泖已觉从来双眼小瞥然一瞬出淀湖使我尘襟豁如扫将军祠前芳草多阴廊古瓦封苔窠英雄恨杀白衣■〈木虏〉千载此地还来过陈湖北来势尤大气象浑疑在天外波光黯惨迷西东惊雷喷雪吹腥风同舟十人半失色我疑此处藏蛟龙湖西一带风初静呼酒开筵共相庆推蓬又觉眼豁然黄天独墅天相连向来颠沛几不免到此始知应自怜出门只尺已如此况乃天涯千万里何处池塘杨柳青谁家门巷炊烟起依稀渐觉风景佳前头已是姑苏台夫差句践两寂寞倡讴市语喧如雷扬帆径逐东风便不尽平生游览愿扁舟信宿过望亭锡山如画遥相迎道傍深刻十三字千载不磨贤令名【有石大书无锡县知县永嘉项公爱民父母凡十三字】毗陵郭里舟初住榆叶零零杂风雨綀衾独拥不成眠是夕方知有覊旅丹阳自昔称畏途我实初行兼病躯蹇驴登登不能止缘崖歴谷何萦纡日斜憇足句容道尊酒聊将润枯槁当垆可是临卭人茜裳廉纎不动尘人言巫山在平地对面已隔黄姑津风尘浩荡催征马西望金陵去如写片云飞来我已愁顷刻滂沱遍原野道边茅庐大比拳俛首急入如穷猿苍皇已识异乡味帡幪始知大厦恩行行见说宸居近趣马加鞭气重奋此时天公亦开晴氛埃涤尽穹宇清中和桥上初登览目极遥天发深感江山如此不早来几向此生虚■〈土禀〉坎钟山如龙云际来石城双阙中天开固知传闻不虚假神祖规模真壮哉长衢荡荡平于砥井画棋分各条理接栋连甍如灌云去马来轩若流水声华文物竞奢豪公子王孙处处遭佳人总为王幼玉将军不数霍嫖姚东山明月西江水尽日寻游看不已细柳深藏朱雀桥飞花暗满长干里自从失脚下青冥往迹回看如败枰束书羞咏月中桂鼓棹还为江上行长江三面山如壁环拱金陵护宸极古称天堑信非虚自是荒淫足亡国波平风稳帆樯健倐忽金山当我面竒形秀色画莫工信知天巧非人功平生梦想不可到足慰此行樵悴容南徐自古雄豪地到此令人益竒气惜无许浑千首诗洗我胸中不平事舟行半日下丹阳新丰美酒又闻香同行半是同来伴相对不言空感伤搴篷径指呉门路一片归心乱云雾江山不学苏秦家风景苍苍只如故故园到日天已寒江枫落叶秋斑斑青尊提携湛緑醑故人为我开欢颜西风落日吹芳菊共挹寒香散幽独困穷拂郁岂徒尔况我霜毫未应秃君不见芙蓉花生江皋秋风未至寕萧条又不见千里驹服塩车霜蹄一蹶气转加丈夫结束自有地肎学儿女空愁嗟风帘日暮展书读炳炳丹青照人目临渊羡鱼知已非呼童静掩林间屋

　　读庄子有感

　　落日平林烟雾生西风茅屋短檠明书生已惜三千字狂客犹夸九万程蛮触干戈神独领蜉蝣日月梦濳惊旧游亦有芝兰契冰雪何人与问盟

　　少年行

　　驱车上太行前有九折坂回车下平原毕竟无人挽升高望同行去去日已逺及今努力尚可追西山白日下来时

　　甲辰九月五日迎司马兰亭过蔡廷章宿

　　岸侧野花香拂棹竹间细水暗通船尘中已觉俱成梦幽处真疑别有天红敛江村寒暎日翠浮沙市晚生烟平生不为躭幽兴容易那能到辋川
　　清霜未降枫先赤紫蠏初尝菊半黄终岁只闻田舍乐一时顿觉市朝忙清晨雁鹜盈前浦落日牛羊满近冈为问东皋有余地便应从此作邻庄

　　感兴六首

　　青皇播羣品百鸟和声音秋风一夜起绕屋寒蛩吟四时有代谢何况古与今懐哉刘文苑高卧紫山岑
　　鳯凰长丹穴不识乌与鸢飞飞度中州关山郁芈绵文翰一震耀百喙起纷然昆仑有瑶树玄洲多玉田下有醴泉流上有蔚蓝天谁能复记虑一去三千年
　　兀兀深夜坐迢迢千古思弃我万镒寳坐此一饭羁前瞻日既逺内顾心还悲兰荆不同长緑髪坐成丝彦明古烈士谁哉继余辉
　　投鼠且忌器爱牛搏其■〈亡上虫下〉事固有大体一怒安可慿所以古圣哲逺览穷千龄岂无一决勇而独务含宏斯人不可作彼夫竟慿陵
　　椿寿期万歳龟龄亦千秋伤哉蜉蝣虫朝生夕不留君子与众人其道亦相侔计日不计年吾生将安投
　　不寐起中夜钩帘坐前楹傍见松桂影仰看江月生银河正无翳万里亘天横晶光动左右四闼晃虚明中懐正如此安得谢尘缨

　　悦清为卢永清赋

　　岂无离羣意翛然野鹤姿好山时拄颊幽涧或忘饥心赏丹青会神融翰墨知年来渐成癖无计得中医
　　永清故家子忠实廉谨室无儋石而百金之托人不疑之善装缥嗜文字得人一诗不啻拱璧人以是乐予之弘治乙丑歳卒且卒予使人视之属以悦清诗文置棺中余无他言其好尚可知已

　　古松

　　年来耆旧多零落如此长松见亦稀劲直不随冰雪困馨香宜得鳯鸾依流脂化魄皆堪斸坠子成林又合围好在主人封殖厚清游留待子房归

　　玉扇坠歌【有序】

　　古者中国男女通用团扇团扇之制不便于懐藏故以组贯物于其柄遇执事则以为重而悬之带间谓之扇坠好事者或刻玉石为人物虫鱼之形而因以为玩及折扇行此制遂废虽时或流落人间而用之者鲜矣予尝谓天下之变相寻于无穷而大率每变日趋于巧此亦其一也怡柑陆先生尝畜一墨玉双鱼扇坠系之折扇出以索题当弁髦废弃之余而独加赏爱其诸有所感乎因为作短歌以贻之于以见一物之废兴可以占世道之变而世之不谐于俗者又自别有赏音也
　　天星夜坠乌玉渠灵光化作双鲤鱼目光夹日揺明珠昆冈八月秋气孤万夫入水羣龙逋玄鬐一跃升天衢金索贯頥来献俘清风先生坐冰壶掀髯一笑留坐隅被以组绶恩礼殊金闺窈窕连黄枢尔我相倚出入俱自从倭风入中区飘然弃予瓦砾如时移世变日下趋何意更逢君子徒亦知所好非所须意气相感终不渝河东昔感中廐驹我歌双鱼双涕濡古人中人今岂无时哉不遇索莫俛首栖寒庐

　　题梅花仙子圗盛子昭画【旧藏陆怡柑所正徳庚午归予家】

　　烟林乌啼天未霜落月漏云金镜光美人独宿九华殿天风吹动金琅珰瑶阶露重侵罗袜冻合梅梢不成雪翩然飞下西湖头独傍寒香倚愁絶寒香郁郁愁冲冲冰魂荡漾迷西东星眸欲流滴秋水霓裳不动萦天风天风飒飒鸣璚玖欲去踟蹰更回首武塘仙人五彩毫偷眼方朔窥金桃凌晨冩出一时景清寒入面风萧骚苍苔粼粼白石净空青暗滴阴崖冷石畔丛篁低拂云云外疎桐落金井翠禽一声河汉横辽天回首思冥冥云楼雾阁渺何许冷蕋疎枝空翠屏美人只今游太清武塘遗迹亦晨星怅望龙城梦中路寒绡惨淡来精灵

　　满江红【乙巳元宵】

　　云月澄鲜重城夜启满目繁华正江南春早红灯初试帘影千门揺粉黛香尘十里随罗绮论今宵何止刻千金堪游戏　欢未巳愁还继暗想今年遥怜往歳四时相代如流水上林春色三千里望鳌山鳯辇是何年心揺曵

　　东江家藏集巻二

　　●钦定四库全书

　　东江家藏集巻三【初集三】

　　（明）顾清 撰

　　山中稿

　　○诗五十七首

　　送髙进之入上海学【丙午秋】

　　企也来时犹稚年双髫初合未胜冠三冬自解攻文史五色今看振羽翰人欲别时情自恶学粗通处事方难重来定有惊人句不作寻常子弟看

　　与曹宗魏髙进之酌别【戊申春】

　　小石桥西旧草堂故人停驾速壶觞相从未觉当时乐已别方知此会良泼眼生红榴万点染衣浓绿柳千行旧时游处今为客怪得尊前语话长

　　戊申春雨书寓所壁

　　去年秋旱深忧稼今岁春霖复损苗圣主不应天有谴清时寜许物为妖浸滛便恐鱼生釡漂泊谁将蚁渡桥江上舍前泥一尺掩书终夕听飘萧

　　题张性夫小景四絶句

　　寂寂空山里春和草自芳隔溪人不见髣髴唤刘郎
　　水木阴森处茅堂四五间主人容直造携手看青山
　　秋气着林麓萧条门户闲儿童拾松子日暮不知还
　　积雪断山路柴扉昼不开明朝稍晴霁先看屋东梅

　　种桂花

　　桂花分种出蟾宫柯叶虽异根荄同移来植向万仭峰天髙地阔风露浓柯如碧琅玕织网罥出波涛寒叶如蓝田玉金刀刻成光煜煜呉刚有斧不敢侵买臣睥睨停讴吟月来清影亦萧瑟雨后绿叶常阴森我昔游广寒面受嫦娥诀世间兰麝竟纷纷天香自与凡花别便须和本移不必凌风折眼明见此秋风前已觉身在青云边还将两袖黄金粟散作竒香徧九天

　　纪蝉

　　青林的皪珠月明有蜩夜栖安不惊吸风饮露髙且清忽焉有物来相仍扼吭拊背施五兵失声长号死复生命已絶兮犹力争我方抚巻临前楹闻之恻然起再行修翎广颡金簧声须臾已复不得矜弱肉强食神所憎六王已毕秦亦倾临危欲援力不能岂独此蜩伤我情

　　题宋起周扇【今改字天民】

　　马头花雾扑春衣马尾青山歩歩随归去奚童莫催促先生得意正吟诗

　　阮庄为张信夫题

　　张郎别墅阮郎琴千载风流此会心认得湖山佳絶处緑杨窣地草堂深

　　过呉应文墓【君丁丑生辛丑擢第知枣强县年二十九卒】

　　弱龄随伴走红尘青眼相看独有君俯仰十年嗟逝水凄凉今日拜孤坟英雄有恨文章在忠信无凭夭寿分下马不堪重上马夕阳回首乱浮云

　　己酉西行

　　出门别亲友长揖官道傍送者或低回行者何慨慷功名来趣人安得恋旧乡千金装湛卢万斛驾艅艎扬帆出三泖凌空度天潢挥刄斩蛟鼍回首招鳯凰浮云东南来矫若游龙翔前飞若先驱遥遥西北行西北帝王居楼阙天中央年华际太平贤俊争趋跄一行策竒勲六辔驰康庄致君尧舜上载歌卿云章夙志自耿耿况当膂力刚雨过碧天净月明仙桂香豪饮尽百瓠长歌激清商去去君莫疑船头起虹光

　　梅竹月横幅

　　罗浮仙子跨青鸾午夜凌风觐广寒十二楼中都不寐大家齐凭玉阑看

　　题扇面二絶句

　　緑树荫重滩平畴绕故山一犁春雨足万事不相关
　　敲火然青竹磨刀割素鳞江湖真乐事输与洞庭人

　　泗泾晓发【时同李天瑞迎提学王先生】

　　梦醒沧江月上初依稀听得唱呉歈推篷欲认停舟处已过前村十里余

　　泊七寳镇

　　春来三月未登山此夜偏舟暂当闲怪底劔光藏不得舟人齐指斗牛间

　　庚戌初度

　　三十年前此日中满堂犀玉动春风桑弧有事羞长劔花甲无情恨转篷白日啸歌天地老青衫拜舞歳时同云山向晚催诗句目断天涯没去鸿

　　春日杂书

　　双翼锦■〈衤离〉褷花间任尔栖春来自多雨日暮不烦啼
　　日日花枝上新声变转娇何如逐鸣鳯天上协箫韶
　　清晨戒童子竹户不须开昨夜东风恶苍苔有落梅
　　庭树谁教种无端恼客情昨宵牕外雨一半是渠声
　　无事盆池畔吹萍看藕秧金鱼前歳放长得许来长
　　种花种长春君子有深意愿得堂上人红颜亦如是
　　凢花皆可爱萱草更忘忧未必真能尔聊将慰逺游

　　王相之画石蝴蝶

　　处士梦中幽意美人衣上春风日午小轩人静阑干伫立从容

　　乐归为张椿庭赋【东海先生伯兄】

　　东皇运玄化百物竞华滋金商一司令黄叶满庭墀大块陶我形有合须有离古来贤达人此事那能违桓子治石椁三年费鑴追牛山感夕阳哀伤涕沾衣拳拳惜余日欲作无穷规竟同草木腐千秋有余悲贤哉椿庭翁洞烛今古非自言八十载不蹈危险机修身慎吾行大化从迁移幸此手足完庻不惭恩私生乎颓然顺死当浩然归陶濳拟挽歌生与亲旧辞司空游圹中酣饮仍赋诗二子信可人吾今其庻几酌酒自为奠告终自为词琅琅数百言药石兼蓍龟春风动歌吹宾从相追随山丘及华屋一视了不疑旷然世外游岂为形迹羇人生有此身所贵能不亏全归见其亲此乐知者稀尚懐子舆氏易箦开衾时往者信自贤来日方未涯愿翁劭厥徳优游过期頥

　　寄张拱辰

　　纳纳乾坤一草庐年来踪迹半樵渔龙纹渐涩床头劔鸿寳虚传枕内书霜后菊花香未减月中杨柳叶全疎飞书欲共天公语矫首青鸾隔太虚

　　秋雨三首

　　江头雨深泥没膝闭门十日气欲塞黄茅断岸景色异正昼狐狸啸丛棘骑牛小儿夸惯熟疾走鸣鞭叩牛角幽人拄颊楼上坐欲拔青蛇抉云破
　　男儿不学资身策有家不居逺为客年过三十尚尘土屡揖庸儿愧腰膝堂堂白日闲里过可怜少年难再得呜呼此道亦未丧且复临风黙惆怅
　　日暮北风卷地来柴扉无人惊自开黄沙飘扬击人面起看天色如煤炲此时高堂坐白首弱妻供具正奔走主人酌酒殷勤劝不知客心随风乱

　　题柳文裔扇

　　峥嵘碧琅玕上有栖鳯枝鳯凰飞不还山鸟空愁思春风开野棠绿叶含华滋岂无好声音缄口芳菲时谅无同心人欲语先成悲佳人惜芳年壮夫怀逺期宁能阘两翅扑簌蒿下肥

　　庚戌歳暮在子南馆梦二人传呼入大门数折而东予问此何处曰内阁也方思所以应对者忽闻百舌鸣而寤以诗记

　　贾董才名愧不胜皋夔事业我何情春风一刻邯郸路欹枕牕前百舌声【癸丑选庻吉士从左掖门趋内阁宛然梦中境也】

　　辛亥感兴六首

　　六籍无孔孟诸子竞为书班马雄两汉韩柳后驰驱斯文虽未丧元气久已殊云胡后来者每变日下趋靡然事华藻琐甚雕虫鱼杳眇乱人耳黄锺委路衢时无欧阳子谁为扫其芜
　　秦皇肆吞噬王白亦雄哉汉祖仗黄钺韩彭后先来仁暴虽异趋戡定各竒才悠悠千载下文胜武畧颓貔貅百万辈孰是长城材虎卧不脱爪天行不废雷干羽格有苗兹运久未回
　　大运日颓下皇风返无期区区二三子乘时各扬眉声名动京阙举世钦所为吾观古人作举措不如兹悠悠叹升沉我独伤此时
　　汉王仗三尺陆贾陈诗书齐客工弹瑟其王乃好竽为业非不精凿枘将焉如入水须操舟陆行须驾车君看屠龙手终年不食鱼
　　仲淹归乡闾荣光照江东散帛分族人府藏一时空明年买义庄倾槖无吝容向来西山下平田正春农老穉各欣欣乡里自成风仰止慕芳躅咄嗟吾道穷
　　急湍无漫波髙冈多烈风君子抱竒节安能与时同譬彼松栢姿岂杂萧艾丛水浊不污月道丧身乃穷谁云唐虞逺大运不再逢

　　梦入大第若官府有冠帔如命妇者肃容出果实为礼皆大如瓜将别赠以砚其言意之委曲不能详也记之以诗

　　海霞流光五色烂瑶花风吹香不断曲廊转入迷近逺朱帘素壁光凌乱青衣传言鳯凰啭云鬟十二梳未徧金龙水寒粟生钏银屏窈窕深不见朱扉哑然开半扇屋梁初日晃如练当轩揖我使我先神清度逺不敢眄遗我五花文玉砚雕盘异果珠琲粲入手光辉不能辨鸣鞘一声来天上回身踏破梅花帐

　　题呉子南梅花扇

　　一枝清絶傍瑶池消息须从雪里窥待得玲珑开满树狂蜂浪蝶已能知

　　筠屋为徐大章季父廷美赋

　　徐君爱竹如爱玉种竹成林密如束林间结屋三四楹自说此生心事足阑干一径曲复曲落翠飞青暗人目我疑月明深夜中定有青鸾屋头宿青鸾飞去久不还满林翠羽秋阑珊时时一羽落书幌清气逼人毛骨寒前年识徐君倾葢即知已坐我筠屋中焚香拂素几弹琴瀹茗终日留知我爱君清莫比云萍一散雨经秋春风想见林塘幽晴牕展巻对圗画使我东望心悠悠山林诗酒自真味江湖风波多隠忧洛阳红紫易消歇冰雪此君宜共游呼王猷招蒋诩便合屋中连日住明年骑鹤上扬州碧云回首知何处

　　花见羞后唐明宗淑妃王氏也予读五代史感其濒死为子乞命数语故为赋之

　　花见羞问汝何时生不得见尔面徒闻夸尔名尔名至今犹在人尔貌当时知絶伦花见羞双蛾绿出侯门入金屋君王本代来不识中州曲风尘一朝起零落随马足随马足事已非果然摧眉伏沙泥游魂茫茫遶青冢罗衣血染何当归花见羞入黄泉生时花应妬死后花反怜花谢枝头子还结妾死心事谁当传君王墓草埋寒烟春风麦饭洒谁边花见羞恨千年

　　赋得碧甃寒根寿胡友松

　　曲廊阴阴清昼闲砌台乱匝苔花斑苍龙何年蜕寒骨化为古松根屈蟠百折不能去回戈折戟相撑住突然奋起石为裂散作孙枝不知数坚刚不容蝼蚁穴正直黙有神灵护主人自是华阳仙双瞳碧色耳垂肩平生丘壑有深癖爱此松根时醉眠熏风四月日正长松阴满庭天气凉我来寿君劝君酒摩挲鐡石龙鳞香松兮歳久根益深流膏渗乳日侵浔更千年后重相寻为君斸取根下苓采花酿酒共君斟飘然轻举紫山岑
　　友松讳澄方面疎髯龎然福厚人也予与其子以祥游故往寿之同会者王鹤坡良佐戚龙渊舜和姚经宪平夫侯司训公积严润庵以徳予与以徳连婣自此日始俯仰三十有三年矣追思往迹为之怅然甲申端午日记

　　夜泊鳯凰山闻鸟啼有感

　　呉蚕三眠欲上山呉禽夜啼吻欲干啼言摘山须看火天欲明时啼更苦伤弓伤虎人物同此鸟前身是蚕女青楼美人红锦帷歌舞归来月已低银釭斜明照春睡问着摘山浑不知

　　节庵

　　君不见徂徕松四时不改叶又不见淇园竹青青傲霜雪借问二子何能然信是平生有竒节男儿意气干云霓草庐抱膝龙蟠泥庙廊不改岩穴操事在他时人未知

　　同以祥赴试过张性夫宿

　　水底鸡鸣事有无琉璃千顷浸浮圗眼中便觉尘嚣尽他日何烦去五湖
　　落日放舟三泖西红霞碧浪树参差辋川风景还堪画唤取王维共赋诗
　　梦破沧洲明月低水村依约有鸣鸡江神借我天风便墙柳枝枝尽向西

　　枫桥望虎丘

　　阖闾塟后三千岁霸气销沈虎亦亡留得当时旧园寝重重楼阁祀空王

　　为阮大经题画二首

　　万里龙沙隔五湖朔风吹雪点黄芦题诗为问沙头鴈来日天骄欵塞无
　　单于羊马汉臣衣泪洒西风日暮时千岁子卿终不死白头知为李陵悲

　　试后待榜题桂花期顾时亨次舜和韵

　　花发年年自有时徃年空恨得花迟长安归路天香满唤起黄筌写折枝
　　忆从年少看花谱数到红梅已厌迟入手天香笑今日秋风己过第三枝

　　为任芸轩题画兼以识别

　　先生家住南村头草堂占絶林塘幽阴森竹树交户牖屏居终岁忘春秋家藏旧书三万轴子孙百世犹堪读渔乡松乡及薇庵后先声价遥相属先生读书不为名春秋四十犹闲身弹琴赋诗足真趣壶矢终日留佳宾晴牕时临硬黄帖鐡画银钩照箱箧广平老宋何足夸髙意直与锺王接新编古制收不遗珊瑚寳树琅玕枝人言一字不充饱先生把玩恒忘饥鲰生忝是龙门客十载过从如一日天风吹人不得留只尺遂成千里隔离筵示我古画圗画景彷佛南村居青山九点遥相暎浅水平桥接芳径桥上人来知为谁安丘横云逺莫定山林朝市不可偕临圗使我心悠哉便须立效报天子还此同歌归去来
　　芸轩名志字孝忠能书好文安丘袁澄夫湘横云顾东曙曦皆芸轩诗会中友也

　　河间道中遇雪次何汝诚韵

　　冒雪登车倚酒酣日髙犹自怯风严不须更问春消息已有天花压帽檐
　　是日五鼔行天明雪满头■〈髟上蒙下〉松如瑶花俞君世美董君世良相视大笑因赋此壬戌汝诚下第卒丙寅世美授临江推官卒独世良以丙辰登第今为大理丞同车四人十余年间半入鬼録人生岂足恃哉己巳三月二日东昌舟中识

　　东江家藏集巻三

　　●钦定四库全书

　　东江家藏集巻四【初集四】

　　（明）顾清 撰

　　山中稿

　　○序八首

　　赠医士陈世文序【丙申歳作】

　　昔范文正公布衣时尝祷于神祠曰他日得为宰相乎不许曰然则为良医乎又不许退而叹志之不就或问之曰大丈夫懐济人利物之心而能及小大生民者惟相为然其在下而欲及小大生民舍夫良医则莫之能也良医良相之喻自古有之然未有视之为一者至范公不得于相始真欲藉之以行其志观其所谓上以疗君亲之疾下以救贫民之厄中以保身长生与夫善救不弃之言将使天下国家无一物不得其所者而天地生生之徳亦赖以全为医如此亦何歉于相哉吾乡自昔号多名医然类自髙贵有迎之者必卑礼厚币始得往既至设供帐如待神明穷乡窭人有未易蒙其惠者近世金华陈世文始传其父业来游于兹淳厚朴实急于济人有叩门者无贫富贵贱君辄往往而言必中其肎綮曰此某疾传某经见某证以某药疗之则良已既而果然则长揖去从其人酬之口未尝言钱厯数十人无失者众翕然称之今年冬里人徐氏妇得危疾试诸医不效走迎君时病不知人三日矣君至出附子和大剂投之众以为不可弗聴卒投之出沬数升病如失于是众益称君之能而陈世文之医名遂大着于吾松矣徐氏徳君不已乞一言以彰之夫君之闻召而不辞急于济人仁也已人之疾而口不言钱义也视疾必先言其故已定而众莫能移是又其明且断也以逺方后进立吾松诸世医之间无时俗髙贵之习而活人之功乃不后之是其人诚有足尚者夫古之丈夫不遇而在下如君者众矣然多枯槁山林泽不及物范公已遇矣而不至于相是皆有可恨也于是焉上不干朝着之荣下不为山林之槁志屈而用伸身不遇而泽及于物如世文者岂非君子之所与哉予未能有为于时而又不得陈君之术葢于是而深有感焉遂书以赠之且以告乡之人知医之良者果无慕于相也

　　古松诗序

　　右古松诗一巻古松曹先生示余友山张先生为之圗宪副姚江邵先生为之记古松俾叙其后不得辞初先生逺祖利用显于宋景徳明道间两使北庭功在天下其后世自汴南迁于松始家锦溪之上疏其房为十八植松于庭如其房之数更宋厯元以迄于今而亡其六其存者皆乔柯老干苍髯翠髪掀舞于云表由淞抵上洋百里之间人指以识先生家谓之古松曹氏云先生追惟先世积累之勤思不忘以示后人乃以古松自号征诗于大夫士之能言者歳月滋久遂累轴焉其为言皆渊然其光苍然其色若商鼎周彛瓌异竒崛称其所谓古松者至于引物连类规讽去取又皆有风人之意焉余之所独感于是者以数百年来世族之富当其盛时列第通都之道接席金张之室园囿台池极一时之胜者何可胜数曽不再传而鞠为茂草向之辉霍炫耀于人人者反为嗟咨叹恨之端而曹氏自魏公来二十有余世矣不惟其谱牒门阀之不坠至观视于庭除之间者犹不改焉而且以自表焉圗画焉歌咏而传其美焉何曹氏之积之厚而继之者善邪传曰公侯之子孙必复其始夫为祖宗者积于前而子孙者善继于其后则其复犹反手也则所谓古松者安知不为王氏之三槐而魏公之业不再振于今也余也志于古者也古之人不可见犹庶几有物之古者焉而况于名公巨族之余使人悠然而深思者其容以无言耶若其昻霄耸壑之姿厉雪凌冰之操龙腾虎拏翻空翳日之竒凡松之所以为古者仆他日相从尚能为先生赋之

　　送髙进之入学序

　　癸卯秋余见黜于有司归而上洋髙生企奉其父命来从余游视其貎温如也聴其言讷如也已而察其行如其貌与言扣其所读书若独茧抽丝纚纚而不乱余知其可与共学者自是日相得尽其愚以告之而生亦以余望之厚也早夜鑚砺不半歳而能文章下笔翩翩多可喜者丙午秋余复黜于有司越明年而生角艺于宪台遂补其邑庠弟子员首尾三年余再黜而生凡再进其时与事之相值若有数焉茍然与又安知余非待生而偕进者邪生之当往入县庠也以去余逺徘徊不欲行余慰而遣之曰凡天下之庠序皆学也凢天下之士心志同而闻道先者皆师友也古者男子生桑弧蓬矢以射于四方孟子曰夫茍好善则四海之内皆将轻千里而来告之以善夫以生之才且将翱翔于九州岛以友天下之善士况父母之邦百里而近乎上洋号素多竒士负材能仗气节以驰骋于当世者前后相望生于余之愚且不难于屈体焉而况于其贤者乎以好善之诚行四方之志虽不识子犹将有以益子而况其同志乎子行矣子无局局于此矣博学而笃志切问而近思以规矩律身以周敏干事以平实为文章而又严敬以事上谦恭以待人不没没于庸流以成父兄之志此吾之望于子者也子行矣子无局局于此矣于是其尝与游者闻之相与崇酒载肉赋诗以送録余言以冠其端

　　送金勉之入学序

　　金生诫既入于頖宫服其服来谒余玄巾蓝袍济济如也余望而喜焉且惧焉乃迎而谓之曰子知子之服是服也有道乎其冠巍后而俯前其为色也玄其衣规上而矩下其为色也绀以蓝冠之巍其后也似立志志欲其髙也其俯前也似处己巳欲其恭也其为色也玄玄者天之正色也衣之规其上也类乎知知之圆以御物也其下之矩也类乎行行之方以律身也其为色也绀以蓝蓝者青之所由出学不可止之义也我国家养士之厚也定厥章服逺稽诸古始近参以时宜斟酌损益至慎且当吏自一命而上虽物采异数而厥制惟均独是服也非谈诗书履仁义而游于庠序者不得服焉噫亦重矣士之生斯世而得服是服也亦荣矣吾将欲子因服而思义处荣而思辱鸡鸣而起缨吾冠曰吾茍无辱是冠与揽吾衣曰吾茍无辱是衣与吾之志无卑吾之气无傲与知果能御物行果能律身与心无愧于天而学果能不息与其取法必于圣贤其自处必自卑下其为学必自强不息其制行必方其待物必和其心术必无愧于天理也夫若是其庻几哉以吾子年青而质美貌静而志专其服此谁不宜者然吾弱冠而忝之至于今犹赧赧也故因子之来而发以语子葢以己之不足思与子交相朂以圗厥终不识子之能助我否也生起避席曰敢不敬蚤夜以终斯言于是余嘱笔而书之以为赠

　　送任南村北游序

　　尝读太史公自叙观其南游江淮上会稽探禹穴窥九嶷浮于沅湘北渉汶泗讲业齐鲁之都以厯于彭城过梁楚而后归其足迹殆半于天下方是时太史公年二十余迹其所履厯其所感于胸中多矣故其发为文章豪宕不羣若天马行空人望而不可及虽其才气有过人者而江山之助亦不可诬大丈夫及壮而游诚有志者所欣慕也然而羊肠鸟道羸马尘衫驰驱鞅掌闲望帝城如登天呌阊阖而无由目断飞鸿心惮落日长风不来龙剑晦涩彷徨踯躅临岐路而太息锋锷以之消真精为之泐当其时壮如伏波不能无感于少游之语矣南村任孝孚以伯兄宦游于莒而母夫人念之乃促装治舟出湖门絶大江泝淮而上水陆二千里往省之莒当海岱间春秋时为已姓之国齐桓公之所周旋田安平乐望诸之所驰骋之地南村此行山川之胜足以壮心目解后之遇足以浃天伦其有太史公汗漫之竒而无伏波浪泊飞鸢之感乎清于南村姻属也而所为往省又清之幼学焉者也昔秦康公送其舅而念母为之赋渭阳清送南村其能已于言邪呜呼合乎离乎岂非天乎义理之无垠世途之多岐伥伥乎孰知其无归乎风雨对床话桑麻无恙外为我谢先生泰山之云未尝不依依吾目也

　　送柳文裔入馆序

　　先师友兰张先生豪迈孤特以能诗文名于时四十年既殁其徒数十人随所得咸克自树柳君文裔其最也文裔于先生为子壻少有隽才部使者某来淞独称赏焉由是名动一时以早孤遂弃举子业读书耕田养祖母以孝闻为诗文得妇翁家法恬静不伐荐绅先生皆器之漕溪杨起东佳士也知君尤深延置西塾以范其子弟卜日将来迎君内弟汝申谓清不可无一言以别清谓士之立身天地间其终身大节有二出与处而已出则居庙堂佐天子施泽当世树功名于无穷不遇于时则将守先王之道以待后学其身之遇不遇虽殊而所以及人一也自三代衰礼义废党庠遂序之制漫乎无存膏梁纨绮之徒溺于习而不知返而世之曲儒自句读占毕之下无闻焉故往往有俊异之质生其间而而不得成者丈夫而不遇于时则是乃非其责邪文裔此行其所主既甚贤其子弟又多秀敏文裔之学又足以成就之一蜗角之荣不足为贤者道而善人之多仆将预为当世贺也漕溪去大海不数里天晴气清匹马登髙会稽云门木禾鹅鼻诸峰厯厯可指而所谓瀛洲方丈之属亦灭没于烟波杳霭间文裔读书之暇其试往观乎洗尘嚣于市城开浩荡之心胸吾见文之益竒也览山川以大其文淑后进以广其学则是行也无不见其可美也汝申欣然首为诗四韵亲知复有继者既成推清言以为序

　　瑞莲圗序

　　凡草木鸟兽之异于常者人指以为瑞亦或以为妖雉升鼎而雊木茁庭而拱此其异而妖者也蓂荚之生阶萐蒲之生厨鳯之仪兽之舞此其异而瑞者也均一异而妖与瑞分焉何哉天与人之交感时与事之相参亦各视其类而已矣故感与应符则虽粪壤之所蒸朽枿之所出皆足以昭灵贶而显嘉祥而况其泠然清婉然淑皎然而不渍者哉江南之地多陂泽蒲荷菱芡之植动数十里皆有资于民而荷于其间尤可爱当夏秋之交长洲复渚之间红葩绿叶髙下相暎舟行其间真不知瀛洲蓬岛为何处然以其种之多而见之习也则亦视之为长物而不以为竒独所谓鸳鸯者乃为好事者所赏拔置之轩楹池槛中以为幽闲之玩盖以其连茎异莩蔕萼相倚俪而不眤判而不殊有若鸳鸯之挚而有别焉友人陆时敏家多植之每花时予未尝不留连竟日也今年夏忽一茎出三花书来请观予始闻而疑之及往则果然夫莲于水花为极清濓溪所拟以为君子者今以其多而易之而取夫鸳鸯则既竒矣而所谓鸳鸯者又益之而为三焉吾不知造物者之不惜其竒如是而好事者闻之又何如其赏之也虽然吾闻广陵芍药有金带围其花不恒出出则其地有入相者焉莲之三花亦不恒出出必有所为也予少与时敏游咸致力于文章莲之植予旧游之地也翰墨之余馨藻绘之余饰物固当有得之者而吾二人又新比于有司方厉锐整坚期大举于来歳莲其预为吾二人捷告也所谓天与人时与事适相会焉岂若商庭之桑榖为沴气之所锺而亦岂献芳妍耀华泽以取媚于流俗者比哉是宜崇以嘉号荐以芳词发扬川后之灵丕显上玄之贶以庻几乎广陵之遗尘贻美谈于乡国也或曰莲之花凡三出子二人当其二置其一将安归曰物以异为祥一者常也二其异三尤异也吾二人取其异者耳其一固他莲之所有也抑天地之藏不可以尽取尽则将为造物者尤焉今释一以示不专亦岂非君子之意哉众曰然于是予酌酒酹之更其名曰文瑞而首为长句歌以纪之诸公又相属为诗以和之丁未七月初一日序

　　曲水草堂诗序

　　东呉泽国也以水为胜自天目发源厯杭嘉而东五百里间回环曲折若龙蟠地中者不知其几至淞南而播为二其一北流散行九峰间合通波以入于呉淞其一东流是为黄龙之浦气势宏伟实维松之巨川两川分流夹羣城而东以趋上洋而皆入于海其间回环曲折若龙蟠地中者又不知其几葢东呉之秀实在于是而黄浦之一支南入于司马庄者其曲折尤多人呼其地为曲水村又东呉之秀所会也曲水之南有儒而医者曰姚君以仁结茅水上教子孙读书其中澹焉若将终身者暇日幅巾杖藜纵歩水曲问桑麻说耕稼兴至则微吟而还或遇渔童樵子与之相应和君闻而欣然亦无忤也西园王一鹏因作草堂圗以写之南安太守张先生为记而歌之南溪俞允宁和之他作者亦数十家曲水之名遂隠然若晋之兰亭唐之盘谷矣君之子植复以末简授余余呉人也呉之水畧知津焉固尝出济川泛重湖北过垂虹桥访天随故居东上观澜亭以临沧海望蓬莱方丈而想安期羡门子之髙风独未尝登君之堂以穷所谓曲水之胜者读南安之文览西园之画南溪诸君子之歌诗恍若神游其间不自知其兀然牖下矣昔苏子美作沧浪亭欧公未至而遥为之诗况曲水近在吾乡而其着闻又若是者乎虽词藻蹇拙不足以追前辈之风烈然而草堂之灵可使之至我而寂寞邪于是托词渔者而歌以复之且叙其所以见山水之胜因人而益名者如此直夫文辩而确喜名节而尤急于利人行且驾长舟泛巨川以博济于天下棹歌之声又不止于东呉而已并识以待之其歌曰
　　黄河万里出昆仑络地经天赴海门欲知百折东趋势请看江南曲水村
　　曲水村中景冣幽也宜杖屦也宜舟白沙翠竹湾湾路杨栁芙蓉歳歳秋
　　水势回回岸势斜水边随处有人家渔郎放棹沿村去一路东风吹柳花
　　溪雨迎潮溪水浑鲈鱼出水色如银赤鳞不顾竿头饵出没波涛自有神
　　棹歌声起钓船回野鸭鸳鸯四散飞只有沙鸥往来惯中流侧目看人归
　　东湾沙积岸生觜西湾水囓岸成■〈土幻〉长歌一曲无人听百曲溪头月又髙
　　水面无云月出早水面云生月出迟云生云散元无定潮落潮来自有期
　　骊山葬龙银作海华清洗儿玉作池玉池银海黄沙满江上渔郎夜夜归
　　紫蠏行沙菊有霜红莲登岸白莲香何人谩说桃源好便有桃源是异乡
　　司马庄前碧玉桥黄龙浦上画兰桡弱流此去知非逺借我长竿钓巨鳌

　　○记四首

　　菊隠轩记

　　物之清贞而可爱者有三松也竹也梅也所谓歳寒三友者其次则惟水仙与菊焉菊之为物禀金行之秀气孕土徳之精英不春而妍不秋而稿凌风霜傲桃李追三友而为羣自昔骚人逸士多嗜爱之比徳于斯焉歳丙申余徙家清水之滨有屋数楹背林面流去市廛不百武而幽深朴野称为读书之居于其前得隙地焉皆荒秽不治明年春得佳菊数本乃翦菑翳去瓦砾手亲莳之未盛也又明年复得四本间错植之滋壅培焉及秋黄蕤紫艶掩暎庭阶幽香逺芬薫龙衣履朝翫暮抚不知金仙女真之在左右也于是作诗赏之题其屋之中楹曰菊隠而自为之记夫人之生终身大节出与处而已在已有可行之道一旦得志于时则出居庙堂佐天子施泽当世树功名于无穷不遇于时则退处田野守丘垄奉宗祧徜徉于诗书礼乐花竹泉石之间以修吾身养吾性以无辱于所生二端之外其亦无他道也余年少出处诚未卜然自知驽钝矧方今才俊满天下岂乏余一人哉则其居是轩而效昔人之隠也固宜若夫霜髙露肃之晨月白风清之夜手执离骚一巻钩帘相对长唫永歌而回思妄念一毫不敢萌于其中则比徳之云虽未能企及古人而亦庻几无辱于此君矣

　　绿阴处士墓记

　　物之生于两间惟人为至灵惟木为至寿木之生也由萌蘖以至拱把以至合抱极其大而至于百围不知厯十百歳而后成故世之言故家者必于乔木焉观之鹤城之南瑁湖之东有髙原焉相传为晋陆氏外宅有侯氏者世居于此亦不知其几十百年矣地有皁角一株下拥孤根上扶三干枝扰云汉声挟风雨处其下正昼日光不漏自逺而望之欝然如数百间屋父老言国初时已荫地数亩不知为何时所植葢宋元物也永乐中征天下材木造战车此木几随而斤斧焉硕果不食以迄于今又几百年矣呜呼其兹所谓乔木也哉侯氏之先有讳芬者朴茂淳实雅乐山水尤酷爱此树时憇息其下欣然若有所得因自号绿阴处士及卒其子谦从其平生之所好也乃即其地营宅兆焉既塟题之曰绿阴处士墓后若干年处士之孙有曰仲孚者加封殖焉予闻而往观之曰美哉凡天下之囿于有者皆不能无所恃而自立是故物虽清非附于人弗显人虽胜非附于道徳功业弗传虽或传弗逺木之为物在在有之深山大谷之中瑶台玉池之侧曲房幽馆荒林古道之滨触目可爱然其间近于人者或伤于剪剔之勤逺于人者或困于樵苏之厄至于陵迁谷徙风雷兵燹之变又不在是焉未有若此木者托根于庭除只尺之间而又得处士以为之主似近实逺不夭不挫使行者数十里外望而知为处士之墓木也独惜夫处士者抱藴弗泄吾生晩又不得以知其行事之详无以振幽光而传之不朽为可恨耳虽然一廛之居立锥之土遇不肖之子孙且不能保歳荒年饥漂泊流离死不克葬者又十常八九而侯氏自上世来绵绵延延不震以坠与此木相为无穷此亦不可谓无所自者处士生既得优游于此以享大平之福死又得相从以克遂其平生之愿九泉之下不亦其快然也哉然则非此木不能称处士之胜非处士不能成此木之清为侯氏之子孙者尚世寳之勿翦勿伐使循其本则思吾祖宗之创立不为易擥其枝则思吾宗族之蕃衍同一源充此意也自今以往虽千载如一日可也岂直为门户之观而已哉既与之记又为之诗曰青皇降精产嘉木兮亭亭如轮端靡曲兮上摩层霄撼坤轴兮有美一人爱之酷兮佳城蔚然荫其足兮沧溟可田陵可谷兮于千万年峙双玉兮吁嗟后昆保斯阴之常绿兮

　　锦溪茅屋记

　　出郡城而东舟行十余里有水蜿蟺屈折北流者其名曰蟠龙塘塘折而东流遂为回翔容与之势以趋上洋将东北归于海别派入古村南出龙华以入于黄浦者其佳名曰锦溪溪之上屋数十楹葺之以茅古松曹先生家焉曰锦溪茅屋锦溪自宋枢密魏公利用十二世孙石岩翁始居于此五传至简伯者始以古村自号于先生为五世祖而其弟寳古生明仲皆读书尚文当元之季名胜之士避地东呉若鐡崖杨先生艾衲钱先生光弼张先生皆折行辈与之交文物之华诗书之泽至于今可考锦溪之名用是益彰屋则先生之所手辟以为燕闲之所因溪之旧而名之者也先生去古村既不逺博雅好古称其后人其为此屋也节梲不施楹栋不饰修篁美木暎带左右先生居其中自督僮奴课耕植外未尝一日去焉客有问锦溪之义者先生曰吾溪所谓锦者与他异西蜀之锦城因其物而名之者也钱塘之锦树因其人而名之者也皆有待而然若吾之锦则吾溪之自有也夫日月星辰丽于上天之锦也山川草木灿于下地之锦也今夫溪之中烟云之辉暎风水之相遭渚之花汀之草鳬鹥鴈鹭之翔集烟罾雾罟之低昻夹岸之丹枫流波之素月夫孰非锦乎是锦之在天地间葢无处无之吾先人独有会于是而名之而吾承先人之余休又得因之以名吾屋良天佳时与二三友生坐其中扺掌谈话考古今论人物壶矢博奕觞豆间设或醉而纵歩溪浒留连徘徊返照入溪中金碧相组绣回视吾屋如在辋川圗画中则欣然而返如是者逾五十年葢人知吾屋之胜而不知以锦溪胜知锦溪之胜吾屋而不知其出于自然与所由来者逺也客曰嘻公之言辩矣而亦有未尽者夫以松之胜萃于溪以溪之胜萃于屋而又以先生者主焉将造物亦有不能堪者乎若曰锦者溪之幻也吾弗敢专也而屋以茅又将以返其朴也则夫游于万物而不过辨乎众理而如愚不特可以资燕闲而已也先生欣然请遂书以为记用告于后之居此屋者

　　耕乐记

　　客有隠于淞上者曰徐民畏氏介余友宋君以耕乐字请余记余谓之曰子自谓耕乐试为予言耕之乐可乎曰可仆世家淞上而以农为业赖先人之余休有宅一先生名舒字约之古松其自号云区屋数楹婚丧宾祭蚕缫绩织之具周焉有田数百亩耰犁鉏镢之器服辕之畜备焉仆与家僮五七人致力其间时而春也勾芒扬旌荷锄驱牛比耦并作时雨既降乳膏滂流释耒而观其喜洋洋是一乐也及乎夏也绿苖盈畴熏风逺来岁功未量即事多欣是一乐也由是焉而之秋我黍既登我稌亦成腰鎌而出稇载而入乃播乃揉乃车乃牛以先入于公回视吾廪而遗储在焉可以奉亲戚可以洽比邻则弛然而休以此卒歳葢四时之中劳者过半而乐无不在焉彼牵黄臂苍衣绣丸金豪侠之乐乐矣而吾不愿也驷马髙车鼎食钟鸣侍妾如云驺从溢衢仕宦之乐乐矣而命弗可踰故其所以乐者如斯而已矣余曰嘻善乎子之知所乐也彼皆乐其人而子乐其天彼乐其一时而子乐其常善乎子之知所乐也然子知耕之乐而亦知耕之未尝无忧乎霖雨愆期平畴溢流虽欲耕不可得也亢阳为虐土膏不滋虽耕之不可种也既播既耰几秋之收而贼于螟螣灾于风雹耕虽勤不可得而食也子徒见其乐而不知其忧不为之备而失其恃将何居曰吾非一于乐而忘忧者吾见世之人有不耕而食者竞刀锥骋奸利以瘠人而自腴者虽甚乐而忧日至焉吾之乐虽不若彼吾之忧间数歳而一至焉则又有蠲除之令赈恤之政以优之茍力之常勤自可无患而况国家承平日久明天子在上贤宰相在下一徳交孚天人和同吾之忧又不知间几十歳而一至也持彼较此则是吾之忧常少而吾之乐也常多公其无戚戚于我乎余闻古之人有轻千驷之荣而甘心垄亩者乃今见之又惟其言近于理葢野人之有见者因次第其说以归之且以见寛闲寂寞之滨未为无味而遑遑于朝市者不必果斯人之优也弘治己酉正月十五日记

　　○杂着十四首

　　王孙满却楚论

　　昔者楚庄观兵于周郊问鼎轻重大小周王孙满以天命折之楚子惧而退后之论者谓满不能辅其君以修徳而徒以口舌幸功名使周之恃虚文而忘实政陵夷至于不振皆满之罪吾切以为不然夫事有不可以一日成势有不能以一朝居当一朝不可居之势而责人以一日不可成之事君子谓之刻且以为不知务何则修徳以强国使敌人不敢窥与不修徳而临难恃口舌以幸免二者之得失不待明者而后知也难之已至袖手无策而徒咎其平日之不能自强与出万死而纾国难于仓卒使他日犹可以有为二者之得失亦不待明者而后知也君子之居人国岂不欲致其君于尧舜汤武之域而四邻莫之敢侮乎顾其事不可以一日成而祸患之来有不能一朝居者则夫舍其上而就其中逭于一时以圗功于后日葢亦未可以深訾也为国之道如治身然养之于平居者上也疗之于临疾者次也能养之于平居疾固无由而至疾之至则其不能养者也既不能养而致疾而其疾又未能以卒去顾乃以平日之不能养身并与其方之可用者而置之而伏枕以待毙此则庸夫之所不为也于此有人焉投以姜桂进以狶苓虽不能必其元气之遂完而一时之邪沴因是少挫参苓芝术之剂得以缓酌而渐施此二人者其得失何如也有旁观者不咎其主人之不能养身而顾责医者曰汝以药而已疾主人将恃药而轻身使主人之丧其生者皆汝之罪则不惟谓之无恩且以为妄人可也满之却楚盖如此矣君子不取其一时排难之功而乃以周之不振为满之罪此则后学之所悯焉者也且周自夷厉以来王威日替至于定王又十世矣徳之不修盖非一人一日之所为楚之所以敢肆然无忌者固亦周自有以召之也然遂欲赫怒整兵以驱之则诚有所不能矣而又泯然无一辞以折之楚之所以加周者盖亦未可知也而周之为周亦岌岌乎其无以自存矣幸而有一王孙犹能称述乃祖之遗烈据天命以絶觊觎此固文王之祀所赖以绵延数百年之一助也若满者虽不可语修徳于平日之君子视伏枕以待毙则有间矣论者不以为功则已过以为有罪无乃伤于刻乎今其言曰人知满有却楚之功于一时不知满有怠周之罪于后日呜呼满之却楚盖出于卒然初非熟议大廷之上违众论而独出者势固不容以深虑而其所言要亦无倍于理议者虽以为非使处其地恐未有以易之也以是为罪亦难乎其心服矣第以楚兵既却不闻有恐惧修省之事真若恃口舌以为安此则周之君臣当分受其罪而难以责满矣凡人之情轻于避事而重于任事周之衰微积渐于累世而王孙满一旦以却楚当之人亦何苦而任事邪信斯言也衰朝叔世得一人焉则亡国之罪有所归而髙枕肆志矣噫是可以为后世训邪

　　作乐以宣八风之气

　　可以通天地之塞者其声乎夫气塞乎天地者也有天地斯有气有气斯有声人之声在天地间与元气同出入犹鱼之在渊与水同呼吸也故声得其中则虽生杀万状惨舒阴阳亦理所必至者其沈宫振羽戛玉铿金使欝者以鬯窒者以通来清商而达阳和又何足怪欤故声者出于气者也气者从夫声者也声宣则气从而宣矣圣人作乐以宣八风之气其知天地之故通造化之妙者欤或者曰气运于天者也声者发于人者也气之运于天也冲漠而无际声之发于人也要眇而殱微以殱微要眇之声感冲漠无际之气其亦不相及矣即其不相及而欲其相通何异投寸胶于千里之河而待其清邪是不然天下之事视夫理而已理之所无不能强而有理之所有不可强而无声之与气惟不同出于天地则已如其同出于天地则此感彼应亦理之自然也今夫人喜而笑怒而嗔哀而哭乐而歌是人之情也动于气而发于声者也喜怒哀乐主于气笑嗔歌哭主于声是二者常相须也使喜而不得笑怒而不得嗔哀也而不得哭乐也而不得歌则欝矣气欝则情伤情伤则疾从而生矣故笑也者所以宣其喜之气者也嗔也者所以宣其怒之气者也哀也之于哭乐也之于歌亦莫不然是天理之自然人情所必至也故知笑嗔歌哭之用则知圣人作乐之用矣今夫天熈然而春夏凛然而秋冬是莫不有风莫不有气也春而夏也自东北而之南则曰条曰明庻曰清明曰景而艮震巽离之气属焉秋而冬也自西南而之北则曰凉曰阊阖曰不周曰广莫而坤兑干坎之气属焉其本则一其分则殊自有天地以来无一息之或停是声之所从出也而其通与塞则又系乎声焉圣人者既知夫天下之声由气以出而又知夫天下之气因声以宣故当治定功成之日而乐乃作焉盖和之以六律调之以七均分以八卦配以八音法其象而为之器推其类而宣之声故为之匏以配艮所以宣夫条风之气也为之竹以配震所以宣夫明庻风之气也为之木为之丝所以宣夫巽之清明离之景风之气也为之土为之金所以宣夫坤之凉风兊之阊阖风之气也为之石以宣夫干之不周为之革以宣夫坎之广莫洪纎疎数之各中其度温凉寒燠之各应其节奏之一堂之上而通乎有形之外发于寻丈之间而妙乎无朕之中故笙竽之声作则艮之风鬯箫管之声作则震之风鬯祝敔扣而巽之风鬯琴瑟和而离之风鬯埙之声作而风鬯于坤金之声作而风鬯于兑玉振而风鬯于干皷驩而风鬯于坎其动也若振之其来也若引之如鹤鸣而子和如云蒸而雨集阴阳以之和风雨以之时灾害以之息祸乱以之消玉烛调而太阶平五谷熟而人民昌果何为而然哉曰此圣人作乐之本心也圣人知风气之有赖于声而作乐以宣之则夫声至而气和固天地自然之理也或曰是则然矣然圣人之乐必待治定功成而后作则前乎此之八风固听其自若耶曰阴阳理而后和礼法之不修则八风固无自而和也曰三代而后礼乐之崩坏也久矣而洪荒之世固未尝有乐也则八风之闭塞不其甚邪曰洪水滔天龙蛇为害此固风气之不通夏雹冬电霜降失节亦阴阳欝塞之咎也是故鼓槖而风生击石而出火邹衍匹夫也吹律而温气至秦青曲艺也商歌而行云遏自古及今声之有动于气也尚矣而于圣人之作乐也何疑

　　夜气论【缺文一篇】

　　云说

　　易曰云从龙传曰龙兴而云从云之遇其时而出者也陶弘景云岭上多白云云之不遇其时而处者也夫云一也而出与处异焉亦各视其时而已矣余家九山之下当夏秋时云出其上朝夕万状如盖停如带萦如虎踞如龙翔如林拥而山峙如斾巻而旌舒洼者窿者浪者波者絮者鳞者而如泼黛者不知其皆卷沧溟泽稿畦如易与传之云邪抑将止于弘景之云以衬丹霞夹明月伴幽人而娯逸士者邪吾皆不得而知之非吾不能知时之不可以预期云亦不能以自知也虽然亢阳为虐云固无如之何而霖潦弥旬痴顽翳空亦非云之盛美诚使玉烛调而泰阶平阴阳和而年谷登云于其时悠然巻舒于太空而畧无事焉则亦何必拘于遇不遇出处之间哉乃若五采郁纷玉叶金枝当文明之世融结天和而光华于六合之上益非人之所得而知矣

　　上怡庵论圗志书

　　任俊回领所赐书及新修圗志得以览观城阳山川形胜之槩抚巻遐思如见肩舆骑从徜徉于浮来马鬐间也幸甚幸甚第观其中尚有一二可疑因稽之经传果有不同阔逺无从质问敢以书白按春秋莒已姓之国鲁文公十八年庶其始见经清前所述序文误以为姒今志以为少皥之后嬴姓似与传疏不合又嬴本伯翳之后不闻少皥之后为嬴姓也莒自文公时见经其后会盟征伐歳歳而与至昭公十四年犹书莒子去疾卒首末如此而定公十四年书城莒父及霄注鲁二邑莒与莒父并见于经其地之非一明矣今志以城阳为莒子之都而又以为子夏作牧之地亦似可疑然志又谓莒始封在髙密县东南春秋时迁于此则莒地元自有二而髙密正当鲁界之中窃意城阳是后迁之莒而子夏所治或是莒之始封因迁而入于鲁今之莒州子夏未尝到也但莒父为始封之莒亦未见其为必然又恐鲁界之中别有莒父之迹亦末可知耳若合而为一必不可也夫终身坐谈不如一时亲见今生身在东呉而欲考青徐数千里外地里之同异亦见其妄矣然山川封域实志记之大端一时笔削千载取信若乘此校雠考订明白传之后世亦一快也歩蟾圗已领老父承尊问粗安渐暑惟倍万保爱不具备

　　与任芸轩论丧礼书

　　清顿首昨所论丧礼送帛谢孝二事诸公之论互有异同仆按此二条者家礼并无明文惟居丧杂仪中谢状式下注云三年之丧未卒哭只令子侄发谢书今之谢孝盖昉于此然只令子侄发书则未尝躬诣人门如今所谓谢也今诸君谓谢孝不当变轻服窃谓此一节者好古君子自当据礼不行若欲行之则只得轻服礼三年之丧既葬换葛衫小祥换练服以次而轻而墨缞从事古犹不废齐斩之服岂所以为容者而欲其以此叩人之门乎凡答谢或在既塟之后而送帛必于未塟之先既塟犹令子侄发书则送帛而子侄出名未为无据又所以令子侄发书者非自为尊大以蔑人也盖以孝子居丧神志荒迷故设护丧设司书设司货各职其事以不夺孝子哀戚之情此古人制礼之意也今士庻之家固不能然若卿大夫行之则自不为过也但以其它大节或未能一一合礼而独于此行之所以致此纷纷之说耳温公云凡吊及送塟者当问主人所乏分导营办贫者为之执绋负土毋扰及其饮食财货夫帛非财货之类乎今不以受者为非而顾议送者之得失亦见其过矣原其所以盖由其它失礼皆无预于人而此一节乃类于轻已所以于此见之独详而于彼则不觉耳孔子曰丧与其易也宁戚假令送帛谢孝皆礼所当然孝子行之又一一合礼亦不过所谓易耳未见其为尽善也况今之送塟铙鼓聒天旌幢翳日倡优伎乐填巷塞途皆孝子慈孙所不忍见者既以恬然行之则此二事当与不当又何足计乎大抵今之行礼者多遗其本而粉饰于其末论其事者亦忘其大者之为非而指擿其细小之一二是皆所谓放饭流歠而问无齿决者伏以扬搉古今考论得失先生长者之事也愚何足以当此然猥承下问不容以黙故輙据礼之经而献其说如此执事以为何如

　　山喻【缺文一篇】

　　海喻

　　呉生哲既试于有司卜日入郡庠请于余愿有所益也余曰然子家邻海尝观于海乎吾将以海喻夫海天下之水莫大焉然海之自处天下之水莫卑焉庄生有言万川归之不知何时止而不见其溢尾闾泄之不知何时止而不见其竭由天而内由地而外皆海也其大可想已而测其髙下则自河淮江汉下及沱濳陂湖之蓄沟涧之出皆海之所让而右焉者也海惟自处以卑而让河淮江汉之属以其右而河淮江汉之属咸聚而归之故能涵元气括坤区茫洋浑浩浴日月而下上之吞舟之鲸冠山之鳌九万里之鹏明珠文犀珊瑚琅玕瑇瑁之类瓌玮谲怪不可名状之物皆托而生焉至鱼盐蜄贝虾蛎之饶利满天下挹取无极而天下之水卒莫有加焉者无他凡以卑而能受耳嗟乎有海之大而犹卑以受焉而况其非海者哉今吾子之学于兹三年矣操笔墨为文词固煜然可观方之以水犹未当海之万一也乃今出家塾而进于庠序之间庠序之间凡峩冠博带立乎子之前者非止陂湖之蓄沟涧之出而已也天下之所谓英雄豪杰与古之人又非止峩冠博带立乎子之前之数人也茍亢而仰焉彼皆反流而之他岂复为子有哉彼不为子有而子能为其大哉易曰谦尊而光地道卑而上行故吾愿吾子之思之也弘其中以受善降其外以来之收其身于绳墨矩矱之中而俯首疾足以自趋于平实之地此今日之至要而吾子之所宜闻也若夫所谓涵元气括坤区吞吐日月育神竒而利天下则异时之事余未敢以予子也然进而不已则其至于是亦自有必然者顾吾子之不屑焉而他复有见则未可知耳虽然此好髙者为之自足者为之务驰骋而不求实者为之非吾子所以请于予之意也

　　斋舍杂铭

　　有倬其形有觉其棱不雕而贞是惟予所凭书于斯诗于斯容之跛矣惟尔规
　　白鳯之髓青藜之烟铜龙合瑞照子遗编呜呼霜林月淡银箭更阑将子无惰逭予素餐
　　厉尔锋直尔躬辞之辑矣惟尔庸彼腴而诞尔惟无面从
　　玄松降质熺于火龙含云畜雾其出无穷子之文兮显予庸子不文兮呜呼烖我躬
　　尔质重而体方尔形厚而居有常惟其然故能得寿考而永镇于文房
　　寝非枕寐弗安安厥枕身乃患君子人惟克艰常惺惺对圣贤

　　古松赞

　　长蛟之精苍龙之灵玄机不宰委质千龄连山月黑阴谷风生不覩其形请听其声

　　长春道院妆像疏

　　大极函三为一信大道之无形真宰居髙听卑俨威灵之在上况乎清都玉局之旁紫极红云之侧曹分署列各有攸司既玄纲流演于下方宜像设依稀乎上界载惟本院剏自先朝玉垣紫宇想蓬莱方文之规模月氅星冠列金阙玉枢之位置究观轨范有足瞻依洎乎近歳以来偶属玄风之否珠宫不改共嗟廉级之侵苔玉座未移已觉龙山之变色近方缮理式复旧观惟虎豹之关已就肃整而天日之表犹乏庄严内观心外观身既未能不渉于有服其服行其行又岂得尽归于无将求冠佩之森严必仗泉刀之流衍然而削雪炼砂术不在我至于倾囊指囷事须告人谅呉淞江上无非乐道之家而兠率天中自有如电之目但得腰纒十万贯即神仙立见于虚空不须日诵五千言管福禄永延于后裔允为胜事各载芳题

　　东江家藏集巻四

　　●钦定四库全书

　　东江家藏集巻五【中集一】

　　（明）顾清 撰

　　北游稿

　　○赋五首

　　文渊阁赋

　　昔我文皇之统万方也稽往古遵旧章揽众维提要纲谓六典之分虽仿于周礼而百揆之总实自于虞唐或合而分或约而详盖不可无枢机之总畴咨之良也乃眷斯顾禁垣之隅乃崇杰阁翼彼宸居锡文渊之嘉号擢銮坡之硕儒职论思于九重赞元化于中枢虽官曹之未彰实名体之隐如此其大略也若乃其地则日华之右丹凤之东重门侧启复磴中通长廊后带而龙矫层城对起而缭虹非密勿之有关盖不得以闯乎其宫其中则有石渠之秘金匮之藏殷周训诰洙泗典常班马之所叙述贾董之所铺张奎光璧耀照灼乎虹梁其前则有玉阶珉磩仰接俯延文杏敷锦碧芸连钱瑶台植和鼎之卉铜池分并蔕之莲承雨露之先及各献巧而呈妍其为制也邃密高闳沈深肃清黄扉豁其前厂白间疎以通明案有朱墨庭无讼争希夷乎紫宫逍遥乎玉京邈风雨之何及时仙韶之逺聆乃有皋夔之辈稷禼之伦大冠长剑鸣玉垂绅坐于两楹敷帝猷而演皇坟万机倚以裁决庶绩赖以经纶则有大官供帐天府奇珍湛恩渥礼眷我儒绅至于睿思时凝事资访逮中贵传宣东朝赐对日度晷而徐还步金扉而缓退其或金根戾止玉辇幸临略等级于堂陛咨失得于古今每先过而陈善亦随时而献箴或都而俞或吁而咈言皆可书动鲜有慝此则建阁以来累朝之盛节也呜呼汉开金马贤俊云蒸唐启学馆士夸登瀛徒取技于雕虫尚无关于大经然犹耀简策熙鸿名而况地兼乎木天之重名并乎凤池之荣酌元气以运四时敷王言而令庶正宜乎万事于此理万化于此成而陶冶乎其中者又可阙于颂声也于是拜手稽首敷陈其槩而系之以歌歌曰五云葱茏黄阁崇兮东璧流照光■〈火彗〉空兮维帝伊佐志浃道同兮政于此成民物丰兮有隆自今垂之无穷兮

　　迎熏所赋

　　迎熏所者锡山邹显之燕息之室也缙绅之题咏富矣钱君世恩要予赋予以其未至也辞不可乃想象髣髴写君之意而述以归之其词曰
　　穆清微其有无兮披拂乎予之两楹薄筠帘以回转兮泛蕙帷之轻明块予处此一室兮逝将息乎逢迎蹶披襟而曳履兮若美人之在庭昔予厌彼浊世兮独冥搜于千古闻重华之盛明兮嗣放勋而驭宇地以平天以成兮被龙山而容与维兹风之适来兮会千载之一时皇情穆以有感兮抚朱弦而写之时以阜财熏以解愠兮至今盈耳而希夷予生不及帝之时兮徒髣髴于宵寐今日不知何日兮怳神交而心会固人生之倏忽兮哀时命之不齐天与人其代胜兮恒寡安而多危鸣条既不可以长兮矧东周其下移七王之云扰兮刘项争雄南北之腥膻兮唐五季之昏蒙彼固见青天皎日其几何兮又何暇弄月与吟风蹇予抱此陋质兮羌独当此辰也贤与圣其两逢兮予独为此民也万物之长茂兮朱明在行地上跻而天下降兮蕴隆炽而熇蒸鼓乾坤以为炉兮仰赫曦之明明方永日之不可暮兮忽纚纚其自南袭单絺以流沫兮孰使予食美而寝甘予壹不知其所如兮忽吾造于姚妫精穆穆以交骛兮若鸾凰之先台窥玉衡以左转兮卿云缦其陆离拜紾衣于当宁兮日与月其交辉袭芳饮淳兮乐不可以极也抚心辟志兮胖吾体之适也吾既忘吾形之逺迩兮风亦不测其何之仰银潢之耿耿兮步徙倚于庭墀划抚楹而长啸振庭柯之微微重曰熏风兮南来经吾堂兮厯吾阶予散发兮前荣若将进兮复回玲珑兮八窓为君兮洞开唐虞世逺兮不可以追严霜刻骨兮烈日燎肌幸与子兮无逺终吾生以徘徊

　　吊蒋文辉赋

　　弘治丙辰华亭蒋先生文辉以太学生集判入京师絶淮而上遇暴风没于清河予鼓箧頖黉及文辉游知其人卓乎断然不应其罹此也戊午二月其从孙鼎自京师南归予哀君积学苦志而不以考终恐其遂离释涣散而无所归也为作楚词一通授鼎使投诸河以吊之其词曰
　　吁嗟先生吾诚不知天之道兮果蒙昧而杳冥贤秉节而迍邅兮嚚肆行而显荣贞夫槁死穷谷兮饕餮谗嫉姱以充庭颜箪瓢而夭阏兮栁跖耉以纵横淆玉石以俱毁兮擥萧蕙而同刈鸾宛颈以折翼兮枭夭矫以横厉繄昔人之憾此兮吾常谓其不信独愤世而长往兮惩一噎而毁飱杲白日之昭昭兮谓斯言其有常孰洪流之奔猛兮而以代子黄肠彭咸之毕命兮遭时之不祥零江之灭膂兮惟贿见而忘生吁嗟先生独何为兮而沦胥以倾饬躬砥行兮逝将迈于昔贤遭时盛明兮被章甫以周旋指红云而上征兮披五色之玫瑰岁既晏予疾驱兮亦既乱于清淮晧层氷之嶷嶷兮忽舟舞而桅掀风号呼以殷怒兮竟浑澒以沦渊稽素履而考厥祥兮一不知其招也将天人之殊轨兮日与月其昭昭也诚纵恣而弗主兮吾何以终此朝也滔滔汴泗兮昼夜东驰奔流赴海兮不见其涯吁嗟先生兮谁适焉归鱼龙眩幻兮百恠谽谺长蛟千仞兮掉尾磨牙以杀为嬉兮以凶为嘉秩川灵而奠祠兮固将以为民御絷青猿于幽址兮昔人夫岂无故靡玉帛其无让兮视颠沛其犹固然委成数于莫改兮又孰与惩顽而牖贤懑吾怀之莫写兮词既讫而重陈忠与佞其同凶兮驱一世而横奔洵予志之匪惑兮固丝乱而尘氛茍初志之靡定兮不改辙而回轮重曰洪流浩瀚兮汨渊沦幽暗弛弱兮漭无神吁嗟先生兮此湛身裹餦餭兮香苾芬投畀中流兮悲忍云巫阳上天兮谁与询歌以讯阳侯兮哀我人

　　东山赋

　　太湖有东山焉少詹学士守溪先生之尊君既致政归老其间天子推恩厯封至左春坊左谕徳今年寿八十矣七月十一日实惟初度之辰及先生门者皆预为诗歌以献清壬子先生所造士也曩昔道吴门蹐公行窃思拜于下风而不得但遥望丹崖緑壑于洞庭烟霭间杳然如隔世外乃今幸得以言语附诸生后将与吴歈越唱并进于公前其何幸加焉于是敬即公所居东山而赋之虽词义萎弱聊以宣寄向往备众作之一云尔其词曰
　　客有厌尘区之侧隘慕松乔之所庐思御风而乘气超六合而嬉娱乃命奇肱挟飞车凌阊阖登天衢经昆仑厯嵩华憩泰岱而一息穷遐眺于东吴遡匹练之余辉指滴翠于烟芜时乃恍若形迈穆尔神渝乃援驭者而告之曰吾闻夫扬有巨浸是名具区中有灵山东西列居三洞五门九便七涂潜通五岳苞络坤舆今兹所覩是邪非欤尔有觌于彼者乎于是驭者极目而睨之曰嘻有是哉此夫隐隐崇崇处洼而窿旁无附丽兀若乘空者乎郁鬰葱葱或青而红中涌金银结为崇墉若有真仙隐约其中者乎乍阳而阴倏晦而明灵恠翕忽不可殚名积气冥蒙兮覆其上浮光滉漾兮揺其垠剽兮矫兮若鸾凤之翳日灼兮烁兮若瑶草之敷春其舒也若雾其停也若云穷目所未覩极耳所未闻先生有意于兹行乎愿振策而驱轮于时东山主人方以揆度之辰启金堂辟林屋发云签检瑶箓呼逺游与赤松歌南山以相属闻客行之逺来起相视而顿足乃巻瑶席徙金锺登驾浮挹垂虹前隐浮玉后凭穹窿俯擥神芝仰荫乔松翫龙鱼于金沙瞰舞石于幽宫石鹅管以垂乳泉醍醐而沁空金窻豁其四启玉戸窈以旁通已而纶素丝揄文竿则盈尺之玉登于盘翳芳林振瑶柯则径寸之珠陨于山然后牵紫丝于波底落火齐于岩端溪芼错以并列陆宝灿以相鲜乃有王韩刘张叶周暨唐月质星标云冠雾裳左掖右拥赞我壶觞客乃茫然自失怃然遐想曰主人其有道者哉主人未对而傍有笑者曰嘻客以主人为有异于人乎主人之少也盖尝耕六籍渔百家含道真咀文华舒英翘于简牍粲云月而朝霞其壮也又尝观国光列贤科抚雷封之百里覃文化于弦歌既乃时与道乖俗与政讹人我是迂我得实多于是褫银章于五斗归长啸于烟萝若夫文章命世道术经邦则承构之有人焉芝兰再秀瑜珥重辉则继徳之有孙焉一命而登太史再命而列宫宾辉煌乎九重之诏璀璨乎五云之文则帝命之日新焉盖隠而不失义显而能禔身夫是以贲兹山于千古掩图藉于无前也岂与夫沮溺之徒絶人羣而遗世嗫嚅之子决性命而徇人者哉客乃起而谢曰夫行有所极美有所锺名不外至乐本在中微君言吾几浪迹于汗漫之乡乃相与歌曰山之高兮如云涌洪渊兮承厚坤靡亏崩兮维千春山出云兮雨四方苏万物兮跻时康民鼓舞兮歌后皇山中之人兮寿而臧对云山兮乐无央吁嗟往昔兮徒相望东华兮尘土蓬莱兮渺茫宛洞庭兮东渚早归来兮从公游以徜徉

　　吊董贞女赋

　　贞女故都督佥事河间董公兴之女许嫁故都御史冦公深次子某未行而某死求往吊不许遂不食越十日亦死后三十年予从其兄同知君琇得其事乃赋以吊之其辞曰
　　絶命兮委身登高楼兮閴其无人抚明镜兮太息横流涕兮沾巾嗟人生兮实难耿予心兮竟谁陈思夫君兮未识隔泉台兮路漫漫以谁极仰青天兮万里羡黄鹄兮交翼黄鹄交飞兮翼蹡蹡谁其送我兮君之傍濯铅华兮解明珰孰为罗绮兮孰为膏粱矢一心兮黄壤俨六辔兮康庄桂有种兮兰有根芳香蕴结兮何千百年董之室兮冦之门谁其积兮锺尔贤柏舟之靡忒兮其犹共卺庶髣髴兮齐布衣之雠燕贤有过而愚弗逮兮吾宁谓其踰之漭狂澜之东骛兮宁激以随重曰已矣俗其沦兮吾不知其所穷委身十君更四姓兮世犹以保民而书庸我哀斯人殒于璞兮而或以非中歌以唁之兮千秋万岁罹百毁而靡从

　　○辞十九首

　　陆孝子刲股辞

　　儿有身兮母之遗母疾之殆兮儿生何为身死母可代兮儿甘如饴残吾身兮寸肌免吾亲兮阽危孝哉陆生兮人子之仪吁嗟生兮当此时目见母兮身不为儿儿肌断兮母不知母命以续兮肌复滋嗟生之孝兮于古稀彼鄠之对兮理固宜情迫于中兮拟议安施仁有杀身而成兮身今在兹毁以易亲死兮又何惜夫此而嗟生之孝兮今谁继之持以奉吾君兮千秋万岁其无亏

　　朱孺人哀辞

　　有美人兮山之中潜玄室兮翳贞松明镜掩兮虚夜月尘机断兮悲秋风思夫君兮往日谐琴瑟兮商宫怀徳音兮意难穷怅泉台兮路几重良人恸兮惋切嗟别路兮音尘絶升空堂兮迟迟俨履綦兮成列惟勤劳兮未偿怀贞淑兮心菀结凉风动兮中闺纷綷縩兮罗帏知百年兮终尽羌触物兮增悲托文词兮发潜辉有知无知兮慰尔思

　　辰庆堂辞为赵叔鸣赋

　　翁生之岁兮龙丽天门龙周于天兮挟公子以凌云【翁丙辰生叔鸣以丙辰登第】翁寿而燕兮捷书在阍翁举觞兮酹苍旻纷重拜兮罗众宾嘅人生兮不齐哀夭贱兮纷纷孰吉昌兮参会将厚徳兮通神淮之南兮江之浒栁藏其门兮花暎其庑翁作堂兮承帝之嘏翁燕而喜兮式歌且舞堂之构兮嶙峋巩厥址兮惟千春我作歌兮告尔后昆尔燕而聚兮无忘尔世勋

　　东山辞【戊午十一月初十日清宁宫灾明日先生行】

　　岁峥嵘兮白日驰朔风晨起兮霜鴈飞长河千里兮愁欲断公何为兮忽言归挽公兮屡撝怅别公兮见何时渺渺兮寒江心睠睠兮欲安施惟人生兮悦贤孰憎爱兮予私抗予章兮天阍指肝膈兮敷陈忱恳切兮臣志沛汪濊兮天之恩忽东山兮回首渺白云兮孤村别来兮几时丛桂枝兮轮囷顾幅巾兮犹昔莞一笑兮忘言公将行兮裵■〈衣外回内〉俨东路兮骖騑忽回瞻兮天阙思承恩兮赤墀惟人生兮不常嗟终始兮多违不竟兮公施以张兮世维熊蹯兮鲂鲤审吾择兮奚疑荆之山兮湘之江我思公兮道阻且长总羸马兮东路忽西崦兮斜阳

　　兰谷辞为黄时雍尊人赋

　　兰之生兮于彼空谷抱幽贞兮不羣以独白石兮清泉纷紫茎兮冐寒渌兰之香兮扬扬泛光风兮朝阳谷无人兮自芳谷有人兮吾与子兮徜徉谷中之人兮清且真不可见兮徒名闻仰丹崖兮千仭思委佩兮江滨折芳兮谁赠羌云路兮愁人抚瑶琴兮叹息长寄情兮斯文

　　石淙辞

　　山之石兮孱颜飞淙交兮石之间龙跃兮虎鬬砰雷击兮云飜寻源兮何处望极浦兮扬澜碧之鸡兮金之马点苍纷兮高下众壑兮争流指沧溟兮一泻舟万斛兮鸿毛羣龙乗之兮以变化繄山川之伟絶兮宜夫子之挺生起一邦而天下兮亦足称其神灵京江既已改筑兮犹睠睠乎兹土颍峨嵋吴蜀山兮孰云今之非古石弗泐兮淙弗枯散为江海蒸为霖雨兮润八区吾诚不测夫子之妙用兮固将等廊庙于江湖渺南云兮万里长寄兴兮桑弧

　　乐间园为同年夏如山赋

　　仁高峯
　　天之徳兮曰仁山得之兮镇厚坤既雄秀兮又以尊抚众壑兮如儿孙千花兮万卉吾与尔兮长春
　　仙游洞
　　羣仙游兮大罗时憩息兮岩之阿玉柱兮金窻俯洞庭兮烟波忽中宵兮月上听泠泠之空歌
　　漫兴亭
　　漫吾出兮周星忽归来兮亭以成嗟平生兮万事亦何择兮何营偶欣然兮终日孰久近兮千龄
　　独憩台
　　思美人兮不来步石径兮生青苔聊升高兮骋望揽桂枝兮徘徊晴天兮万里见一鹤兮飞回
　　惠脉清流
　　泉何为兮此流湛清泠兮岩之陬洗京洛兮缁尘翫濠梁兮浮鯈渺真源兮何处望龙山兮落日幽幽
　　涧湾略彴
　　路转兮山回望幽岩兮阻深隈忽凌空兮飞步振予策兮丹台愿镌崖兮有纪步灵踪兮天台
　　天香屏
　　结湘筠兮玲珑交桂枝兮隐隐丛丛玉叶兮金英来清芬兮逺风将书香兮此类嗣云仍兮无穷
　　岁寒径
　　竹栢兮成林中一径兮静以深谢红紫兮春阳饱风霜兮重阴怀佳人兮怅望将千载兮同心烂
　　柯枰山
　　中人兮不归樵柯烂兮闾里全非嗟人生兮几何奄夕曛兮朝晖神仙兮戏予拂苍珉兮渺遐思
　　观鱼处
　　圉圉兮洋洋忽吾止兮濠之梁緑藻兮青苹与尔游兮两忘
　　虚白书舎
　　室无尘兮更明晏独处兮憺以清左瞻兮右仰诸史兮羣经聊逍遥兮永日孰宠利兮荣名
　　迥碧山房
　　隐吾屋兮山之东仰仁高兮一径潜通有芭蕉兮夏緑更芙蓉兮晩红忽夕阳兮云合倚阑干兮意万重

　　画水辞庚辰六月礼部南斋作

　　羣山兮东倾百川兮与俱昆仑兮万里渺东极兮归墟龙门兮三峡屹峥嵘兮喷鞺鞳奠九服兮常宁疏万派兮终合展瑶籖兮拂霜藤目窈窕兮耳泠泠江南兮春尽蘼芜緑兮枫青思美人兮何处抚朱弦兮空复情

　　东江家藏集巻五

　　●钦定四库全书

　　东江家藏集巻六【中集二】

　　（明）顾清 撰

　　北游稿

　　○诗七十九首

　　题画梅【癸丑李鸿胪东斋作】

　　四百峯头霜气横玉尊零落翠禽声寒绡三尺对虚牖髣髴松林残月明
　　江南见梅只是梅燕山见画殊依依西垣夜半草堂梦青子緑阴雏燕飞

　　送使山东

　　春云拖影拂轺车南出都门候吏趋两歳青齐仍苦旱带将甘雨洗焦枯

　　和聴鹤亭联句韵送毛太史维之归省

　　夜闻东壁饯文星晓起西堂乍酒醒【时与谦见招以他回不及赴】未许余光分末坐空吟佳句入无形歌停渭栁仍翻调舞爱皋禽拟着经更与玉堂添故事未应寥落叹槐厅

　　午日昭应宫送陈深渊得兽字

　　危弦激清湍奇香袅金兽佳辰良友集高宴启清昼维时值升平四郊息烽堠缙绅多暇日遨赏遗俗旧况兹金玉人声价儒林右十年期破的一矢尚虚彀于焉送将归不饮复何有熏风晩更起迭嶂逺仍秀遐观穷八纮醉舞翻两袖区区蛮触争琐细安足究尚怀禹稷心未忍苍生痩往者勿复云来日知未后三年家政成洗耳明光奏

　　送同年周时敏归安陆

　　男儿意气凌四方结发万里期翱翔槐黄催赴观国光手携尺书朝帝王帝曰汝贤留我傍往视予宰铨才良红帘粉署夏日长峩冕吁咈谈虞唐白云飞来经太行翩然归思不可当帝恩旷荡真无疆汝蹔释事归故乡都门朝日天气凉束装出祖驱骕骦关吏旧识趋路将举鞭挥手振紫缰眼中已见荆山苍男儿名成拜高堂人间此乐殊未央九重待补龙山章

　　送秦国声归省

　　天上秋光近人间乐事并华轩启澄霁高宴接恩荣鹤寿元无算鹏飞始发程云霄遂归志闾里溢欢声袅袅风生坐娟娟月傍楹酒来吴市美茶瀹惠泉清瓜果纷前馔诗篇罚后成有阶堪报国随寓足陶情緑竹宜镌字丹台早注名他年佐觞豆应及海波平

　　送朱良翊

　　翩然聚首忽言归立遣奚童趣赋诗千里畏途当赤日【时五月十四日大热】十分清兴寄乌丝贾生世共知才大李广人犹恨数奇悬榻故人专有待飞腾应不后明时

　　送周兵马之金陵【上海人仪宾用世之父】

　　将军寳剑双龙鳞锦衣红蹙绣麒麟甲第东华接诸贵楼船南国隘通津干戈万里风尘静两都冠盖如云盛朝出长干访原涉暮入乌衣过剧孟书生昔未试吴钩悲歌三入凤台游醉拔霜毫赠君别三山落日不胜愁

　　送盛斯征归娶

　　栁色衣裳玉色鞭看花归去又逢仙黑头事业须君做洞府星桥别是天

　　夜雨

　　蓟北雨连晓江南定若何还应碧牎里灯影暗银荷

　　秋夜叹【有传家君病者望家书不至时在桃园堂作】

　　银河流光湿垂地高梧滴露浓如洗城头击柝城下杵幽人已卧中夜起东院西院无人声星下草间蛩对鸣一星起来对吴分恨不从之觅乡信诸君走马长安陌肯信中宵此中立

　　新秋即事【月课下二首同】

　　暮雨残暑尽官居清可挹疏栊卷秋幔流盼伫危级温凉四时异心会各有入鸦啼烟树寒露下银床湿抚景怀昔贤兹地几翔集新凉信可爱雨霰行且及愿言惜芳时功业期早立

　　拟中元谒陵

　　玉座秋风动紫宸寝园时祀敕亲臣云屯松梓衣冠集月照庭楹俎豆陈天地有灵锺王气山陵终古享精禋词臣欲献甘泉赋指日皇舆驾翠麟

　　登第后寄所知

　　春风逐伴上金台便着青衫未得回夜听玉龙官烛冷晓趋丹凤御香来匡时未展江湖志饱食频惊岁月催翘首碧云南国路美人谁在读书堆

　　送刘文瑞【时自永康侯西塾告归】

　　青袍白马日纷纷何处秋光忽送君天地百年同逆旅风尘此地独离羣时平宰相精求士朝暇将军总好文去去江湖莫淹久有人虚席仰多闻

　　奉饯定庵张先生之南台

　　四厯雄藩秉宪旄荐更三府肃铨曹文章旧是南金重风节遥凌北斗高舆论只今推宋璟空羣他日想方皋两京均逸天心在莫向霜台梦午桥

　　夜坐

　　仙都閟灵境假日休官程髙斋坐来久夜景湛虚明起步视天宇旷然遗世缨素心适有会幽兴顿此生沧波望不极落月金盆倾
　　遥遥天汉津耿耿横太清招揺运珠斗时节忽已更感此念昨日凄然思友生羣聚不知乐已别始牵情人事与日长后期焉可凭

　　明妃和汪抑之

　　汉朝翁主半家人临到王嫱国论新解道怀戎尚忠信庙堂谁谓少谋臣
　　宣王六月驾戎车武帝旌旗万里賖独以一身宁四海明妃何恨泣琵琶

　　杨妃

　　汉家妃子度金微裂面西风损黛眉敎得后来人解事只从金屋抚畨儿

　　题画送胡友松

　　画里看山惜别离松间立马醉题诗伏波老去心犹壮太白狂来酒不辞云日九重丹凤阙风烟千顷白鸥陂归舟正及鲈鱼信应对西风有所思

　　记蝎

　　虫之毒者南方之即且北方之蝎即且能飞见人辄疾走而蝎行甚缓闻人声反止不动故多为人得七月廿三夜闻牕间爬沙声火烛之踞而翘尾卓然可畏乃知其不动者盖将以有为也即且犹知畏人而蝎止以伺之其甚矣然卒以自毙悲夫故记之以为戒
　　读书心二三耳闻牎蝎走卷纸濡余膏火起蝎在牖抑首伏不行翘尾若有候人言蝎易得此意殊未究怀毒乃忘身祸起遂莫救栁州怜蝮蛇释械低予首因诗戒宵人阴贼恒反受

　　海屋添筹

　　沧海尘飞是几秋北堂花甲数方周试寻孝子无穷意尽下僊人未了筹红日傍檐晴可爱緑萱当砌足忘忧只应尽醉长春酒同送飙轮过弱流

　　秋夜读书【阁试】

　　高秋净炎暑官居若蓬瀛落日人吏散琴书有余清烛至童子去抚巻临前楹仰窥羲皇秘俯探周孔情下上千万年厯厯指掌明自从大道丧圣哲希复生幸此未坠地庶以开吾懵稍稍庭叶下凄凄草虫鸣初月上东垣露草光晶荧清景与心会宵眠竟无成微吟倚青琐天风起松声

　　初预丁祭【月课下同】

　　北阙初鸣佩东胶肃展仪感深思坏木喜极预承齍江汉神如在山龙服俨垂自今期秉徳无愧骏奔时

　　玉堂对月

　　万古此明月流看属吾人人生见月时欢寡愁日频睠兹玉堂署清切近帝宸金铺启澄霁光景何鲜新古人去日多后来浩无垠而我于其间渺然凝心神不有通夕翫奈彼风雪辰茫茫太无中置此氷玉轮荧光载灵魄终古如环循闻有丹桂树婆娑映天津复有乗鸾女炼药司大钧愿从乞刀圭驻此尘土身青冥无终极怅望徒逡巡人生会有役玩物丧乃真掩扉送余辉朝车已辚辚

　　送陈邦直赴西安

　　千古关中郡山川号上游俗余周日化地重禹书州别驾聊伸骥长才类解牛词林有遗派嘉绩会先収

　　送何溥之西川

　　西望蜀川千万山美人莲幕暂栖鸾云连剑阁春前度天近青城雪后看今日筹边宜得士古来行道不论官务闲好课戎郎学拭目秋风振彩翰【其子宗俊从予学】

　　沂州谷生尝从张友山学能诗善医工画梅家有园亭之胜比自京师还同馆陈君徳卿作云山别意诗以赠邀予同赋

　　亭亭空外云蔼蔼云中山云山苍茫自今古江湖游人时往还黄金台前杨栁枯奚奴青丝提玉壶挽君征骖酌君酒握手目送飞鸿孤花光三昧传者少山翁老去谁同调一命常怀拯溺心十全每奏回生效长安车马日逢迎五侯七贵皆知名拂衣东去不返顾何异黄鹄摩空征舞雩坛前春信早园亭尽说君家好肩舆何日径敲门坐咏云山藉芳草

　　次韵答张拱辰

　　张籍经年病卧家纷纷九陌自繁华春风为遣江南信拂杀龙泉旧剑花
　　中朝文献几名家每见殷勤访国华尽有声名动京邑未应消痩学梅花

　　奉饯圭峯董先生之南京

　　秩宗分务简元僚学士声华重本朝辍讲蹔违东殿直移家初听下江潮西风燕市栁条短春日金陵物色饶莫倚官闲疎献纳左垣踪迹未全遥

　　东洋

　　东南百川会入海不复返茫洋天地间今古无潦旱吾观玄化初一气亦微婉刚柔相荡摩积润成浸灌天地且有穷海波宁无岸常思凌天行会应得奇观王生东海居兹兴知不浅迟予驾飙轮携尔出汗漫

　　同年胡镇之挽诗

　　天道由来逺人生定可疑如君便长已造物竟何为旅殡僧房启科名墓石垂九原风雨夕肠断脊令诗【镇之馆女兄王氏其死可闵】

　　送薛平甫

　　岁暮行旅稀官河断舟檝朔风吹狐裘征斾向空揭念我同乡彦孤怀耿氷雪南宫既联镳北门亦并辙清词与妙句脱口人竞说方需丽泽资胡尔当逺别男儿四方志岂不在京阙顾彼西山景幽衷日千结一行遂素心万里若踰闑因君感予怀揽辔剧中热行尘望欲尽归意更骚屑

　　送吴南仲

　　去年放舟过垂虹霜露尽降湖波空三高祠下拂苍石长啸宇内生雄风此时闻君未相识指点烟芜问君宅今年君归我留此却望江南动颜色君才自是当世资暂蹶霜蹄何必疑名场声价蔼然在故园山水聊栖迟春洲二月芳杜长芦芽抽碧河豚上短檝轻舠不用帆北里南村恣来往东家郑郎交最投新年闻亦理归舟诗筩酒榼百里近慎勿流连负壮游

　　晩归即事

　　城头官栁緑交加日日斜阳集乳鸦湖海书生羸马背春来通算九移家

　　卢布政挽诗

　　早折宫花上玉墀郎曹五转冠藩维西铨藻鉴氷霜在南国威名草木知洛社几年初入会昴精前夜忽骑箕薤歌不尽思贤意落日长江起碧漪

　　甲寅正月七日迎驾

　　紫坛成礼当人日玉佩迎銮望合宫辇路暗尘清积雪【驾出前一日雪旧岁腊朔视牲亦然】御旗晴影动春风祥祯恊应知天意对越勤劳仰圣躬湖海书生瞻盛典耻将文笔赋河东

　　初预庆成燕敬赋【月课】

　　半生湖海梦钧天此日云霄奉御筵虞典孟郊神并享镐京春燕礼无前黄分内酝惊殊宠红戴宫花忆去年无限感恩图报意未论文赋美甘泉

　　柯学士先生所种二栢树歌【月课】

　　君不见刘保斋柯竹岩一时名声齐斗南文鹓孔翠赤霄上遗迹世人争竦瞻玉堂之南双翠栢传是竹岩先生手所植我来抚玩不忍去树底犹疑有行迹忆初种来今几年高标已见摩云天雨淋日炙长苔藓虬须龙甲皆苍然斜阳独立双树阴寒天老气转萧森丈夫有作期百世此物岂异甘棠林我歌双栢篇继彼角弓吟古人已恨材难用何处悠悠语此心

　　送许启衷

　　榕阴垂緑荔支丹五月南州画里看忆别况逢新岁后赐归犹及未春残堂高海日明衣锦路入乡山信马鞍还忆西垣镫火夜重来不遣旧盟寒

　　又二絶句

　　一自看花入禁垣清秋憔悴卧春残金茎不是君王惜自忆家山荔子丹
　　圣代仁深逺俗安侧生无复上雕鞍闲居续得君谟谱聊为南风一寄看

　　送周都尉告祀孝陵

　　明明我圣祖承天驭华夷赫怒定海宇忧勤固皇基典则遗子孙万世如一时恭惟衣冠藏郁郁镇地维云车与风马日夕恒来思神灵居帝傍监观靡有遗日闻寝园中风雨尝纷披松栢帝所念行列恐有欹玉帛命专使洁斋代亲祠周侯戚畹英寅清帝心知况此共欣戚宁为跋涉辞都亭三月初春光照轩帷祖席列羣彦载咏皇华诗峩峩紫金山宫阙何崔嵬侍卫固有职泛扫宜如仪圣情切注想归矣无需迟

　　石田野色

　　茅屋青林映短篱渺然西崦望东菑白羊不起麦平垄黄犊闲眠水满陂逺树每于晨雾失短笻尤共晩晴宜南阳未为苍生起风雨还闻长紫芝

　　毕府丞父母同寿

　　高槐荫庭风日清花罗剪春香雾轻金屏翠帷尊两楹门前车马来倾城美人一双弹玉筝双歌南飞献长生凤雏衔书仪帝廷紫鸾诏书天与荣瑶环涓秀瑜珥晶书香三世连科名膝前拜舞彩衣明人间此乐岂易并愿吹济水添瑶觥灵椿不凋萱不零年年珠履花间迎

　　戏效荆公作四首

　　城东野意动名园滋华芳弱栁黄晼晩夭桃映新阳循原涉浅渚连步陟崇冈兴至陈尊俎凭高顾江乡生世间逸少怀归念王章东游昨夜梦川谷永相忘
　　高栁骈密荫疎篁延清风留客广厦寛沈李氷壶空梁石介清池緑波缘芙蓉日转禽语乐幽林回短笻逍遥崇台上兴入江南峯
　　长林过朝雨高堂生微凉帘幕含霁景临轩送清觞遥岑参差碧逺浦明夕阳渚宫遂寂寞登楼望川梁何当遡流辉汀洲采兰香
　　早寒信已严颇得羔裘重起开西楼钥坐愁长河冻阳和逊重阴飞雪积危栋红炉照邻壁蓝尾生怜送吴江万里天媚景春如梦

　　东拙为舜和太史祖赋

　　君不见汉阴叟抱瓮终朝不濡畞又不见愚溪翁琼琚玉佩分天工拙人劳力泰宇定巧智终以烖其躬东城徐翁阅世久宁为汉阴不为栁鸤鸠无能鹊巢坐庄樗散木偏多寿才不用全其真功无成贻后昆颓然八十余无怀葛天民古云大巧外若拙吁嗟翁乎岂其人我本拙者于时罕通为翁作歌仰翁高风丹崖青壁不可以力致幅巾杖履想见城之东天子方好古蒲车起申公

　　送人赴番昜丞

　　陈子饶阳去抡才可是宜能无愧职事应不计班资宦况湖头月行装马上诗前途犹未晩努力向明时

　　望云

　　青天多白云游子嗟别亲白云飞扬随处见极目亲舎徒伤神徒伤神情何极一回仰天一沾臆春风緑酒金台前恨不随云堕亲侧云可望不可攀但愿亲寿如南山又如长江东注之波澜富贵有时来难驻惟朱颜亲年无恙百事闲劝云一巵祝云南飞向我高堂前荫我椿树萱花枝无使秋霜容易凋华滋游子西风江上归

　　送徐都阃归宜兴【谦斋阁老子也】

　　五色春衫拂地垂东门高宴驻旌麾旧来仲郢人知少欲去玄成马上迟红叶巧当官路坠白云长傍禁垣移鲤庭桃李春阴在却愧杨生后赋诗

　　送王参政庆贺还河南

　　流电光中玉佩趋鸿胪当仗赞嵩呼瞻天旧识威颜近分陜新兼体貌殊北阙朝辞云拥陛东门秋饯士倾都雄藩尚有宣房虑何日玄圭恊禹谟【时张秋未塞】

　　读书有感【阁试】

　　良宵可虚掷明镫了残书开巻对古人已隔千载余精神方尺间恍若倾盖初共惟徳业光照耀流中区藐予嗣前绪十年事菑畬惜哉无良耜终亩多薪樗幸逢明圣朝挟册随冠裾纷纷杂纂组琐琐雕虫鱼白日无留光西飞若飙车凉风振高树落叶满庭除念此不能寐摄衣起踌蹰盛年无再至驽驾不可虚

　　送屠都宪元勋巡抚蓟州等处兼督边关

　　玉节朝辞出凤楼朱旗遥暎塞垣秋宁边旧属西台重当宁今无北顾忧铃阁春风闲卫戟海山晴日动轻裘极知根本须才杰未为还朝是黑头

　　周世贞父六十【世贞名忠嘉定人生于金齿云南己酉解元】

　　海山金桃几年熟天台灵源流水速仙翁六十自世间老圃西风终日闲凤雏衔书赤霄上五彩朝阳烂相向云中有路不可归春酒盈尊独惆怅瓢笙四管寸脍鱼咀羊城下梅花初锦衣他日拜家庆人看相如驷马车

　　琅琊书屋为石秀才赋

　　醉翁去来三百年琅琊山水仍依然林芳谷秀谁管领石家书屋僧庐偏主人读书少谐俗文章往往追古贤山中风月足吟弄世上富贵从推迁连连冈阜拥檐牖郁郁竹树留风烟晴猿昼啼白云下独鹤夜呌长松巅冥搜得意或拊几感慨双涕时沦涟悠悠宁逐蠧鱼尽兀兀已觉筌蹄捐君不见玉屏峯南瑁湖上我家旧屋临清涓緑萝揺春拂牕戸纸屏竹几清且便十年栖迟不谓好一日怅望空云天终南少室非我有东华尘土劳鞍韀劝君及时须行乐豪杰未有终林泉

　　文武传芳为李惟中郎中父寿

　　公家奕世龙韬学已会风云取髙爵百年海宇烟尘清又向雷门见头角峨嵋剑阁横金天西连草堂锦水边雄豪秀润各有得公独于此当其全西风使节相如归公呼诸孙候江湄遂开高堂称寿巵锦衣前拜绣帽随熊罴鹓鹭各有姿邦人来观啧相语谁似公家文更武文谟庙堂武御侮天佑公家后方巨万岁千秋奉明主

　　送蒋国器

　　西风一夕起平原到处羇人忆故园失路未须怜季子作书方拟贺参元功名入手无多事尘土留人岂足论记取他年说今日冷云疎雨出都门

　　送汤同知督运【时张秋未塞南方大水开白茅塘以泄之】

　　兖河秋水不容舠沽口回风积万艘五服上供推袖领九重深眷想贤劳君恩左右惭虚被民力东南亦孔骚眼底白茅连瓠子夕阳离思满亭皋

　　水仙扇面

　　银杯侧西风罗襦不禁冷空江月落时想象孤鸿影

　　送曽执初知嘉定州

　　都亭杨栁秋来短独采黄花暎别觞五马双旌万余里西风随处挹清香

　　九日招徳卿抑之

　　小酌无劳折简催自分花饵饤玫瑰只应免得渊明笑两歳重阳不举杯

　　题戴司寇所藏张翚小景四幅

　　岱岳东南日观峯鸡鸣遥见日轮红仙家应说人间世银箭金壶漏未终
　　一色沧波浩渺间人言此外有三山莫欺只尺生绡里多少楼船去不还
　　老翚笔意师观逺恠石长松气凛然四十年来真迹乱夕阳红树满山川
　　斗帐无风铁砚氷梅花未要雪天晴坐来尚有关心处时复空山折竹声

　　文华进讲【阁试下同】

　　鹄立朱衣正殿东炉烟飘动讲帷风百年礼乐逢昌运乙夜勤劳仰圣躬毫末岂能禆海岳精诚直欲感苍穹邠风无逸前王训稽首钧天意万重

　　河浑浑

　　河浑浑发昆仑奔驰万里出龙门出龙门啮金堤泛瓠子鱼鼋蛟鼍乘时奋起城郭坏丘陵颓汉帝沉玉马劳歌入云哀河浑浑洵神灵我皇龙飞初泥沙潜伏波镜澄皇钦事禋孔精胡为乎一日骋雄悍违天经奔腾荡潏岸坼堤倾使行者不得遂居者不得宁园庐漂溺鱼鳖横河浑浑下民咨神禹上天去贾尉来何时三年青兖民亦疲土牛楗石将恐非河浑浑侧身南望劳我思

　　梦中得四句如咏讲筵事者

　　翠幕光中黼坐开觚棱初日照春台缃函未启中人捧玉辇纔临正殿回

　　樗老【为杨起同尊人赋】

　　君不见麝憎脐鸡恶尾又不见豹患皮象患齿苏张戮辱韩白菹全神乃在支离子东吴杨翁太古民妙诀早受南华君尽将智巧付时軰甘与樗栎同轮囷阖闾城西云水阔南北舟航日阗噎春花秋月闭门看八十年来几兴灭泥龟曳尾宁诧神沟断庙尊俱失真万牛回首歌孔栢少陵岂是知心人樗日老翁日健尘海桑田几回变人道孙枝却不如前年选入明光殿

　　秦府纪善林介庵挽诗

　　五十飘然便挂冠向来城府掉头看高踪自与鸿飞杳短世频惊蝶梦残絮酒何年奠冥漠囊金他日记汍澜【尝有以金寄君者殁后其子持书来乃不及元数君出而还之封识宛然】哀歌不尽思贤意尘海风波正渺漫

　　送乡僧

　　乾坤无物碍行踪又送孤云入九峯林鹤暗惊空外锡海鲸先报佛前钟金衣拂晓承新露丈室凝尘记旧封应识西来祖师意逢人莫浪演三宗

　　冬至朝贺【阁试】

　　璇管灰飞宿霭消紫宸班动御香飘貔貅列仗开弓剑芝羽充廷杂佩貂长日光中瞻黼扆卿云影里听箫韶愿言圣徳同阳长永从夔龙集治朝

　　东江家藏集巻六

　　●钦定四库全书

　　东江家藏集巻七【中集三】

　　（明）顾清 撰

　　北游稿

　　○诗九十八首

　　乙夘正月抑之以疾告归盖有为也作春雪歌送之

　　昨夜西堂春梦好已向池边觅芳草雪花日暮忽满城无乃天欲留君行惊飞乱舞不自制黄雪冥冥直侵地公子城东醉未归将军塞上愁无寐此时念君当别离官河千里氷未澌仆夫宵装待明发车轮凌兢马蹄滑旗亭呼酒强劝君明朝望君越与秦丈夫结束自有地征途药饵宜相亲玉河东堤旧行路冒雪送君从此去无限幽怀不易论回首西垣万银树

　　上苑闻鸠【阁试】

　　春波溶溶宫栁低春云漠漠斑鸠啼栁阴渐深看不见时复数声金殿西青绳辇路无尘土鸣鞘不来日亭午高树低枝相应呼似惜田农望时雨农人望雨心如渴鸠啼日暮声不歇干明门前春气深太液池头烟水阔烟水微茫连别殿忽去还啼画楼畔栁密花深不再闻时复宫壶坠银箭忆昨至尊亲劝农青旗黛耜临春风一声此日彻天耳碧霄几见回重瞳八年海宇歌太平春田处处斑鸠声緑秧刺波桑椹青却忆江南村落行

　　春雨【同上】

　　麦苗侵垄黍含滋微雨东来似有期凉拂画楼分迥野润兼红杏点清池丰穰竟惬三农望造化宁于一物私想得宸游同众喜彩帘高卷看飞丝

　　首夏即事【同上】

　　金兽香残昼漏稀嫩槐庭院午风微蜜房分子蜂初静书阁垂帘燕自飞小碾试茶催瀹鼎轻刀裁葛已成衣故园遥忆三江外梅豆青青笋过扉

　　内阁赏芍药次韵二首【时阁老义兴徐公洛阳刘公长沙李公徐刘首倡长沙及学士篁墩程公以下皆和】

　　层城紫阁对阴阴天与名花着意深素瓣巧攅怜玉带醉颜微晕侧檀心一时胜赏谁当继前辈流芳故许寻拟和阳春歌浩态斜阳步屧几沉吟
　　紫泥封后玉堂归阁吏钩帘午漏稀花事直于今烂漫赏心犹自惜芳菲官厨次第传宫酝城日参差散锦帷不似维扬谶金紫年来春色满黄扉

　　午日即事

　　节物相催似转蓬御筵仍见彩丝红君王未押羣臣燕先酌蒲觞寿两宫

　　白燕【已上皆阁试】

　　海国年年傍社归春来争讶羽毛非不经乳穴移仙骨似剪齐纨作舞衣已化玉叙空怅望未消红缕故依稀月明昨夜风帘动惊起还随白练飞

　　桐隐为龚九成赋

　　凤凰起丹穴不息凡木枝飞飞度中州正值轩虞时六律既以谐九徳被弦徽回瞻紫山岑青桐映朝曦醴泉漱其根祥飙扇萎蕤一敛赤霄羽永日共娱嬉由来千仞心岂有稻粱思黄鹄凌紫烟一往无还期云鹏六月息荒忽经天池古来高尚徒不必皆颍箕终南隔人世达士供一嗤方寸有万里何须裂冠緌【九成有冠带时游京师】我歌桐隐篇想象巻阿诗君王富车马迟尔看来仪

　　题扇送同年奚从之使海南

　　仙人乘槎南海去祖席燕市已分氷把赠金陵半轮月为君随处扫炎蒸

　　有草名鴈来红者茎叶如鸡冠而无花得霜红甚俗呼老少年或画以贻樗翁良徳南夫因赋以为寿予亦继作

　　凉风过林薄众緑俱以萎嫣然丛苇间见此春花姿物变理趋朽化工岂其私老螳縁其颠顾盼如有思物情怜晩荣予亦怀安期因之发孤咏持玩惜芳时

　　送宗都运廷威之长芦

　　我家东海居目击鹾丁苦民劳莫如农衣食自王土输官赢斗升小大得濡喣溟沙列万灶勺合尽官府肩箱入连仓私鬻翦为虏燎薪与募直一一挂文簿商课或不充输钱为市补缗镪非天坠贸易复何所不应为法初乃尔自相牾公私两煎迫称贷日旁午穷年困炎歊肉尽继肝膂坐令兼并徒旦暮收拾伍【亭丁雨雪假贷晴而输盐有不出旬月而偿倍利者】微文牵积弊鱼烂不可举常思桑孔意宁料遽如许必逢忠爱士重为整机杼宗君沧州行倚任切当宁北南虽殊风物久理同蛊执炎思冷风久亢觊霖雨便文止须臾垂名动千古予言未可穷君行念靡盬

　　送同年施亨父令固始

　　霄汉初分列宿光固陵回首是桐乡驿程到日齐封尽乡信回时郢树苍莫以官曹殊内外直须政事抚流亡老成人物经纶手遴选应无负庙堂

　　送沈良臣赴南雄守

　　南安旧俗思张守又喜南雄得使君五岭封疆元不改三吴人物并能文香凝画阁晨听事风卷朱旗晓看耘正使勋名照青简未须违逺叹红云

　　南雄北界南安民以负担为利数起争焉张公汝弼守南安为正疆界而二邦之讼息故诗语及之秋郊观稼【阁试】

　　金天高迥霜日晶原田靡靡黄云平老农携馌坐田首梨枣缀树光晶荧儿童笑呼驱鸟雀落日村巷多欢声我行按辔为助喜感叹欲去还徐行前年江南雨连月百谷烂死秋无成去年山东仍苦旱塍尾兆坼横庚庚室中啼呼道傍卧岂有束穗酬深耕今年丰稔信可乐却思旧日还心惊茫茫禹甸极四海安得是处皆丰盈君不见紫瑶草俱长物惟有丰年妇子宁

　　徐希曽母寿六十

　　天上春衣绚彩霞庭前慈竹间黄花仙家岁月看初遍圣主恩波未有涯青镜自知双鬓在玉梭曾度五更赊遥知孙子称觞罢犹自从容问鹿车

　　嘉兴蹇贰守六十得子

　　青雀东飞入海云梦熊新兆恊生申天将福胤怡眉寿人向箕裘卜世臣那用铅砂还汉鼎直须花甲度庄椿无由共酌鸳湖渌一覩天家五色麟
　　贰守系少师忠靖公之后

　　题画送李大尹

　　云白天青暎海山使君花县白云间山中老稚收成毕齐望双鳬日下还

　　冶斋先生挽诗

　　猎猎红旌动驿舟萧萧行李不禁秋盐梅已觖苍生望樗栎虚惭药笼收圣眷有隆余恤典国谋谁与记先忧西风一掬羊昙泪东去遥添逝水流

　　挹泉

　　寒泉出幽谷上有长松林我行林谷间毛发増萧森脱缨不忍濯竟日临清深清深堪娱嬉感彼潢污池当其在山时泓澄亦如斯皓质本易涅素心亦难持谁能幽谷里相对弄珠玑

　　城南别墅

　　梦里南徐漏未残角巾回首便商颜傍村花竹多侵市背郭亭台逺见山身世百年云变尽功名千古鸟飞还寻常诸杜频来往赌酒敲诗亦未闲

　　送方与义赴资阳得读字丙辰斋居作

　　阳精行天明四目孽狐潜形狡兎伏太微郎位发光润万里炎荒起迁逐【与义以给事中贬云南某驿丞】平生未识晋鄙阳邂逅幸饯忠州陆男儿有身许家国风波雨云随反复资阳虽逺实壮县次第皇恩此牵复古来直躬多坎坷毕竟纲常系吾属眼前琐细犹不弃如君岂合长碌碌天衢峥嵘岁华尽车轮宵脂马晨粟峨嵋西南望松桂已觉春阳动幽谷从来自许百炼钢此去人看九秋菊微之一折轻自坏元城百挫无转足两公遗事炳丹青牙籖时整西风读

　　斋居和同馆曹良金刑部韵

　　华月分光映列躔白云元共紫微连炉熏茗盌还今夕阁试堂书又来年功业要看归宿地赓酬不碍往来篇欲驱蹇劣追神骏拨尽寒灰午夜前

　　送殷通判之严州

　　三百危滩走急流万重山色护严州人家树里开图画驿吏花间候彩舟骏足岂应今日展高名合向晩年收子陵祠庙云霞上为想春风露冕游

　　乌木扇歌

　　南蕃乌查乌角光剡溪溪藤色比霜两物迢迢天一方阿谁妙手巧裁量坐令皎月生筐箱金花点缀七宝装牙箫钿靥回光芒为君鼓舞生清凉回思故国云茫茫枯蔓朽株纷路傍人生贵贱岂有常牺尊沟断同根芳君不见金门六月清暑殿犹堪舒巻奉君王

　　陪李子阳吴克温二太史杭世卿吏部游城东潘氏园赋得流水

　　玉泉山前看滥觞鳬鹥翔集菰蒲香逺波明灭带城阙别派宛转通林塘褰衣经涉孺子喜展席俯视尘襟凉斜阳上马傍堤去极目东流思故乡

　　游香山

　　几年尘里说登山涉磵穿林路几盘碧树楼台深见寺红云城阙逺平阑廊僧揖客多乡语【主僧暟东白嘉定人其徒多乡曲也】春菜登盘称野餐斜日催人强归去欲从羸马谢朝冠

　　送李原复之南京刑部

　　水云亭上坐论诗眼见红芳落酒巵好景一番连孟夏故人相继作分司风波道路君应识氷蘗心怀我旧知两字哀矜一尊酒临歧不唱渭城词【原复与黄天章名第皆不当南选】

　　升彼高堂为毛太安人寿

　　升彼高堂酌其兕觥兕觥欣欣春酒载盈维彼硕人是介是承硕人雍雍厥徳洵美载其有家维惠恭止维惠恭止休其承祉其祉伊何兰茁其芽处也家宝出维国华国华有辉维帝宠嘉锡之鸾书曰汝之报汝考汝母汝迪汝教维往莫追生也永耀硕人拜命弗掖弗持珠翟霞裳象服孔宜邦人来观秩秩其仪其仪秩秩其容有怿乃筵斯堂乃几斯席硕人燕胥笾豆有绎维南有山维东有海硕人寿考终燕乐岂山石弗砺海波弗尘维彼硕人于千百春

　　双桂堂为宜兴张世麟世凤赋

　　美人出南国文采并娴都风云一朝会联步起天衢伯也空冀北叔兮照三吴何异同根桂分庭各敷腴春风会京邑闾里増欢娱联芳世所羡况此一岁俱峩峩双桂堂丽榜辉新图清芬既不异茂干宜相扶昔闻云间陆亦有眉山苏往迹炳如在师贤在吾徒皇风发雅奏金石间笙竽愿附棠华咏千秋扬令橅

　　题竹

　　悬石嵌青空下临湘江水中宵明月来照见青鸾尾

　　送王敬止使朝鲜

　　大人值兴运避地开东藩八条一以施礼俗仪中原燕满中扰乱淳风久仍存流传扶余慈至性天所惇真徳颂唐运金石振清温至今云海上想象扶桑暾皇帝膺宝厯威徳被鱼豚维东实首顺珪组继胀膰赴告谨终始宠数亦殷繁皇皇使者车中天下旗幡共瞻天人姿照耀东海垠宇宙有大界中华有常尊奉使固有体专对非徒言春风海山道注目盼回轩

　　送李太史希贤提学浙江

　　吴越连云海蓬瀛切斗枢皇仁无内外宪府敕文儒左掖天低戸西清月在隅法冠初着豸文笔近提朱【太史近同考春闱】甄别推明鉴陶镕属大炉化源深涤溉皇路俨驰驱帖括经言病雕镌士习殊洗心端有待简命的非徒列屋思明烛停云怅据梧真淳钦雅度洒落见长图梁栋时方重昌苓世并须未应嗟逺别回首是清都

　　送杨邃庵提学陜西

　　海内声华四十春向来江汉梦犹新门墙愧不参诸子祖席何期列从宾东壁二星终近斗南徐一水又通秦平生万里真无负到处青云满后尘

　　送沈云松还上海【进士仁甫之父】

　　已觉人间万事全钟情犹为别离牵但令消息年年好即是斑衣舞膝前

　　送沈明本教泰顺

　　欲别无言意万重扁舟望望过江东名场自昔有遗恨学海几年成此翁人向中朝愧山简天教南士识胡公云门鴈荡经行处为想肩舆入画中

　　送沈鸣岐教寿昌

　　七里滩头倚短篷锦云峯里坐春风旧来鸑鷟文犹炳老去骅驑气尚雄人世几番云作雨功名千古鸟飞空何当共酌桐江水一洗从前鄙吝胷

　　送李子阳先生归省

　　朝下西清月未沉东门冠盖簇儒林湖山梦里三年别风雨秋前一夜心后阁承欢青鸟集前星回望彩云深潘家林外春阴在还许追陪继赏音

　　送王伯安下第还余姚

　　五色光中炫早曦丹山秋日凤南飞常疑劲翮冲霄惯未信中原结网稀吴越天连双阙迥蓬莱云近一星辉杏花江上春如海莫待西风吹緑衣

　　题莆田郭氏世美巻

　　酇侯传国魏謩封七叶貂蝉四世公我赋郭家三孝子万年人纪列清风
　　壶山苍翠入闽天曽见参军哭墓年生死靖康南北路可知当日事昭然
　　一家纯孝祖孙同狂卒何知亦敛戎看取弟兄争死日古人何必是襃融
　　一命初沾竟力辞清漳心事鬼神知平生不惯谈茫昧欲与先生赋瑞芝

　　恒斋为体斋宗伯弟曰谦赋

　　浮云天地倦西东一语南人契始终自古良医比良相传家正尔不须同
　　粉署微垣列弟兄青囊留我万山行年来悟得雷风象不向人间取近名

　　送石训导之临湘【允升御史之兄】

　　令弟清台着绣衣一毡还与郑虔宜过湘不用轻为赋圣代崇儒正此时
　　天岳山前倚短篷目穷飞鸟没晴空平生万里江湖念都付春风化雨中

　　送华文光尊甫南归

　　数行官栁带城斜又送庞公上小车天上神驹方独步江南乔木几名家山当朔野霜先结水遶官河路不差闻道家君北来近相逢何处整乌纱

　　送郭鲁瞻知山阴为砺斋太史作

　　我家简子山阴日清昼垂帘一事无遗俗未应忘旧老好官须自出吾儒青春日月当周道黄甲风云入壮图别有故人簪彩笔金鳌峯顶候双鳬

　　寿罗子文父得钟山芝

　　龙蟠山下郁青葱紫盖分明五叶通灵秀独锺麟趾地寿昌多应鹤髯翁歌传汉府空闻调食着仙经是有功拟掇芳腴荐清醑夜深飞梦绕江东

　　杨启祥金兰

　　煮胶和金金作泥捣蓝染楮光砑脂杨郎醉把离骚词幽意已在沅湘湄须臾光风荡朝曦林隈水曲皆春姿丛石卧羊低竹枝紫茎緑叶芳菲菲佳人逺游春不归蘼芜緑满孤帆迟愁来罢琴抚瑶徽临图更觉同心稀愿采芳香遥寄之江湖阔逺波浪危空梁落月渺予思

　　送苏伯诚太史提学江西

　　郁孤台下驻旌旄鹄立诸生拥绣袍新命北来天语重故乡南望岭云高欧阳旧俗尧藩冠许国遗宗汉署豪有待一番时雨遍归来东观理风骚

　　堵氏母七十

　　纨布萧然古孟光向来闺阃意何长不将本分矜流俗【力辞旌表】直以孤贞代义方年与日添频把酒心随兰死只留香良人地下应含笑青鬓于今浅带霜

　　重送刘文瑞有怀顾頥弘先生【先生先以书劝文瑞就官未至而文瑞去及是始行其说而先生下世矣】

　　太息頥翁不可招离亭东望客心劳贻书恨不当时早归兴何如此日高尘世百年终剧戏溪山随处足游遨只应未及君家祖烂醉春风拥二豪【予饯文瑞以中酒不能赴故云】

　　严以徳送女至留半月归赋长句为别

　　我弟之妇君家甥君女还作吾儿妇天然两姓若萝葛不独朱陈夸世旧忆昨与君初结言望松楼下开宾筵友松老人执杯酒千金一诺须臾边【壬子四月十二日友松生辰也】微官系人不能去五载停云渺江树向平心事两自知山阔水遥关百虑西风鱼鴈交梭驰君来不来使我疑不知今夕是何夕把酒却送君南归君来官河尚舟檝君归河梁积氷雪故人分手自不堪况复钟情初逺别钟情逺别不须嗟儿今有室女有家官道附书如驿置春江放棹若仙槎人情得陇还望蜀我已安排洗孙局明年此日待君来玉果犀钱遍童仆

　　题雪竹送陈生归吴

　　虎丘山下雪晴时拄杖敲门自一奇京邑归来看图画春盘玉版斗青丝

　　崔民瞻郎中父母同寿

　　万里晴空倦鸟归祝融峯下旧柴扉手栽堂树皆堪芘坐对云山已息机长日溪鲜堪入馔新年宫锦又添衣孟光同徳还同岁何止人间七十稀

　　送赵悦梅【丙辰九月先家君至兹复先归】

　　北来行李报家君归棹还迎潞渚春两岁风光动梅栁一时冠盖集荀陈无穷渌蚁尊中满有约青山梦里频长向西风听佳信阿戎官况只清贫

　　戊寅四月廿八日録至此叹息久之时天常殁矣保定赵守浚河筑桥诗为傅北潭太史作

　　郁郁平阡带古壕沉沉新緑卧虹腰滹沱不复思王霸溱洧何烦济国侨千里桑麻分雨露一时粉绘杂风謡他年三辅收遗事应续黄图第几条

　　题孙良辅所藏小景四幅

　　野桃山杏各乘春多事刘郎为怆神六百年来只如此一番花老一番新
　　坛杏无花到水莲中间辽阔二千年牎前风月湖边景只恐丹青未易传
　　欲出未出峯顶月将栖不栖林杪禽曾踏长安软红土方识幽人此夜心
　　旧识襄阳孟浩然蹇驴冲雪据吟鞍老来自怯溪桥滑便作林逋一样看

　　送周先生出守嘉兴【名东字伯震予会试本房初考官也】

　　雪后燕山画不如东华晴旭散朝车黄迷禁栁辞龙仗红逗江花引隼旟西浙几年忧困弊南宫当日记吹嘘丈夫五马寻常事泚笔勲名俟特书

　　季本清给事父母双寿

　　画帘花暖春云香金尊酒满蒲萄光玉童双歌按清商门前珠履来成行凤生三雏一雏翔凌厯紫清栖柏梁两雏膝下斑衣裳春风对舞送霞觞山中之臞炼铅霜洁身独立遗天常槁项黄馘同枯桑人生七十齐高堂腰有緑绶怀银章俯仰无愧终康强滑甘滫瀡供时尝三山弱水是何方

　　蒋监事济民出主靖安簿盖不得于其长也为题其秋塘白鹭图送之

　　曾逐青云上绣衣龙墀晴日扬朝晖天风不碍江湖迹还向秋塘自在飞

　　题毛维勤所藏禹门三跃图

　　一夕风雷动九重春江回首万鰅鳙云泥只尺从人辨诸葛南阳本是龙

　　题陈克明竹

　　日永湖山桧影斜微风时堕紫藤花道人无限江南意更写篔筜向客夸
　　予时寓赵氏东斋斋后古桧一株其下累石为小山藤蔓笼之殊有幽趣克明写竹于此皆实景也近为俗人所有撤而新之无复遗迹矣

　　送赵明嗣袭职之金陵

　　锦衣将军燕蓟郎面围红玉颜清扬全家旧住双阙旁一门诸父皆周行阿翁昔日事先皇金戈日侍殿东厢一日不见回清光将军后出亦堂堂韬钤间续诗书香十三学书临硬黄十五百步穿垂杨二十辞家宦南国已觉万里前无当圣人南面驭八荒风尘不动塞草长将军功业何所见可惜龙剑明秋霜龙剑明霜龙不如莲花凿镂金蟠挐但令不试慎勿疎君不见金张之子世宿卫江东虽好岂是将军居

　　梦作朝退步至南亭诗有步入南亭路不难落花红衬紫苔斑之句感而有作

　　一自看花入上林溪山长是梦中寻不知谁辟南亭路又向朝回发短吟

　　出郭

　　出郭频瞻尺五天雨余云物更清妍楼高紫凤中天见山跃青龙到海旋香径细寻芳草入酒帘低傍緑杨悬微官自笑成何事闲过东风又一年
　　好景城南四月天游人容冶百花妍红惊小辇流莺起緑衬阳坡细马旋风里游丝晴自褭雨余新月晩初悬春光容易空抛却频倒芳樽莫问年

　　阎太守复任西安

　　好去西安守还乘五马车封疆参井旧民物汉唐余会府人咸喜铨曹最已书儿童候公久归驾莫纾徐

　　王舎人孟端为华处士作耕渔图久而失去其孙珵访求得之

　　舎人善竹兼善画源流本是湖州派湖州之画掩以竹舎人妙思紬不足耕渔之图谁所传华家明珠海上还家声不愧见父祖元气有托留人间川原靡靡高复低东村网罟西村犁长鞭驱烟入深树小艇载雨归前溪溪鱼正肥春酒熟百斛新输官廪粟酒酣月出歌一声何处高门有华屋浮生不逮斯人早前辈风流迹如扫银钩金错发天机何幸典刑犹此老舍人寸纸时共珍华郎见图如见亲乾坤无穷百年速撝诃安得烦鬼神君不见平泉树石散诸贵此子此孙今几人

　　萧升荣母曾孺人挽诗

　　堂北霜风紧天涯客梦催【升荣出使有恶梦已而讣至】犹看衣线在不及诰鸾回遗徳良人感新铭阁老裁前山松栢迥猿鹤助悲哀
　　氛沴交行日乡邻出次时情惟舅姑重义不死生移执礼神应鉴怜孤族并推小郎今长大衰杖有余悲

　　闻蛙

　　入秋足霖雨颇长南池渌鸣蛙欣所遇日夕鼓其族喧喧未渠已隐隐撼吾屋羣和杂蛄蚓间噪警鹅鹜已惊西堂梦复乱城南读孔公乃纪实【聒耳】周生斯矫俗【两部鼓吹】鼓吹本吾厌矧兹强称目盐调恧胹熊灰洒念燔蘜顾兹繁有徒一一胜掩扑维天运四时万品均化育妍媸与细大赋受咸自足春阳鸣鹂鹒寒雨悲蛩蠋时至理则然天机讵能伏可憎谅多在君意偶斯属不见趸与蛇无声日衷毒

　　亚圣嗣孙翰林五经博士元蒙恩赠封父母

　　尼邱降神圣鸿化流无疆三迁毓明徳重光丽秋阳周辙竟不西斯贤复遑遑坐令百代下掩巻悲齐梁博士几叶孙逢时迈虞唐通籍联禁从鸣玉司烝尝【颜孟二博士皆世袭奉祠入朝立常班】仍于报功典再衍酬恩章煌煌紫鸾书照耀东山傍逝者不可作萱枝独芬芳永怀五鼎意先后同悲凉予亦章甫士诗书沐余光顾兹盛明典何以称襃扬共惟神明胄允矣万夫望惟圣始孝弟惟皇眷忠良怀哉复何言尔祖训有常

　　寿少师谦斋先生七十

　　太微无云星汉明商飙按节回玉衡土阶六叶飞尧蓂岁在戊申申甫生甲戌仲舒杨大庭引翼房杜登蓬瀛金钟玉律谐颂声圣人龙潜资六经缃麻日侍龙楼清有时石室翻金縢甲子周岁龙飞腾白麻首出金瓯名司马入府毡裘惊十年海宇歌太平如皋如夔连茹征鸾鹄济济充皇扃并包细大靡矜争香山日夕思旧盟帝恩非常归未能黄扉日晏下紫清寿觞百斛分金茎谁欤寿者公与卿次者乃是銮坡英天佑我皇惟纯精钟灵毓秀归老成往昔宵寐通精灵先知已属范高平麟袍五色腰玉横巍然百辟瞻仪刑氓饥欲粟寒欲缯公无言归劳圣情年年此辰称兕觥

　　送毛彦伯【宪清太史之兄时来省母乃祖闲翁寿九十六】

　　议论相逢便伟然省华诸子固多贤风云幸接鸿飞后乡国仍看樾荫连两月客程还膝下几宵归梦又江边春衣好作重云锦令祖新秋又八千

　　送李师文令将乐

　　建业秋风歌鹿鸣同时龙李最知名一筹已惜三年后百里犹烦匹马行星出紫垣南去迥水经闽岭北来清余杭令尹新祠庙香火于今更有情

　　爱鹤为海虞曹舜祥赋

　　青田双白鹤脱略尘凡姿东海有逸民心赏同幽奇天质不自媚野情谅难羇逍遥云海间永与鸡羣辞鹤也诚可人爱鹤人可知人有异于鹤贾鞭眩黄栀骎寻不自觉沦没共污缁君子拟鸾凤憸壬乃鸮鸱我歌爱鹤篇继彼乘轩词

　　米元晖小景一幅浅色积成高五六寸长不二尺而渺然有千里之势为赋六言

　　芳树春酣雨后薄云横带山腰极目青萦白缭江南何处迢迢

　　樗老杨翁挽诗

　　昔年同馆士频岁泣霜风又接樗翁讣其如洛社空行身汉阴叟避世鹿门翁渐觉沧洲逺烟波日夜东
　　道为无心得才因不用全子看青琐贵身到白头年太史春秋志中台琬琰镌新坟才四尺佳气日苍然
　　海鴈依时到庭花不再红【尝题鴈来红图为翁寿】通家锦囊在入室繐帷空歌哭同杯酒【讣至前一日同馆会起同宅】江湖想钓筩真淳那复见落日起悲风

　　厉处士挽诗

　　末路嗟何似江湖见此奇能于外物薄不逆故人欺淳孝真堪传余言尽可师九原逢徳耀无愧白头词

　　九日卫景玉西庄赋

　　前年重阳燕城南去年重阳小山前今年重阳西郭下青山碧树开芳筵前年坐客黄与李【天章原复】去年去作南曹吏今年坐客罗八九一半相看非旧歳不才濩落无所施三年坐食尻生胝主人爱客我不去年年对举黄花巵西清步出长安道一带青山逺相撩霜风拂衣声摵摵寒日映帽光杲杲入门下马耳已清刘东胡琴薛鸾筝新声共爱白翎雀浮云不动黄龙城黄龙古城秋草里狐狸鑚穴荆棘横石家郎君从失足四百余载胡风腥西风慷慨对斜日只此便合倾千觥主人有酒客无庸辞千古在前后亦如斯中间可乐其与几时谓君不信上高处燕丹郭隗冢累累
　　记是日会者陆太仆献臣唐进士士絅乔司训时章张炼师永新陆乔张皆下世原复亦卒于云南而予所居小山轩今易主者三矣人生岂足恃哉

　　十日南山宅尊乡会分得东字

　　揺落龙山夕照空衣冠高会凤城东从渠海内风流盛输我尊前笑语同几处黄花如故里他年緑野感秋蓬晩来白发颓中坐欲改南山号醉翁

　　题史引之所藏长江六月图

　　长松泠泠生昼寒高岩侧缀青琅玕阳坡宛转行朱阑青莎滑腻碧藓斑红桥直走凌惊湍下接孤屿高■〈山赞〉岏隔江青山如伏羱柴扉草堂相对安渔舟缥缈青林端樵童牧叟时往还羣山忽断百里寛青蒲緑藻萦微澜临江飞阁丛井干江流石角随弯环前山转深势未残层崖复磴劳跻攀上方寂寞空禅关平林演迤临江干江回山尽路险艰飞梁侧卧波潺潺江流自此入渺漫遥山一抹天际看东京画史真高闲【评者谓赵千里笔】故将山水穷瓌观岷峨嘉陵逺草殚九华落星扬子湾晴洲厯厯被芳兰美人不来空浩叹疾风吹尘暗燕山金星龙尾氷攅攅燔熊炽豹光赫殷为君炙兎扫氷纨君归终日山水间肯忆羸马随朝班

　　十月四日同韩国器中书张时行吉士饯刘御史文焕还赴尊乡会于陆太仆第得夕字

　　东城送客罢觚棱动暝色尊乡奉严戒后至有明谪挥鞭不返顾望望凌紫陌同行韩与张先后互驱策我马才本下此日殊努力及门见僮骑相顾如有得主人闻客来索带命殽炙众宾已沾醉为我还促席劝酬略登降问劳杂谐剧写情会有赋探韵止余夕飞觞不假借阁笔岸予帻清时自难遇胜会固鲜袭今晨复何晨烂漫挹珠珀矧兹乡邻聚更觉情景适南斟出珍藏北馔割鲜硕虽微霜橙荐时菊尚可摘寒更近尤长城柝时漫击华镫蔼余辉落月沉坏璧欢悰不可竟明发会有役据鞍谢主人璇标已东北

　　十一月朔张南山寿日

　　一自登名立从班周旋长在五云间官阶四品中兼外【公以山东参议直文华殿】书法三吴栁继颜退食有时乘褐马趋朝满目是青山【公家玉河东出门见山与褐马皆纪实也】蓬台此日羣仙会风雪犹应许扣关

　　送袁良辅还封丘

　　闻道双鳬晓欲飞锦笺红烛夜裁诗月明古寺嗟人逺【良辅寓永光寺】寒压重裘觉岁驰卓令至今佳传在山公休道荐书迟黄金台下西南路眼见青騘入奏时

　　董虞臣辰溪八景为赋其二

　　云根一片压中流曽是仙人玉斧修絶岸巧通平野去细波长共逺山浮苔纹想象空飞舄树影参差壑驾舟借问碧阑容点笔凌风我欲试清游【右石桥仙迹】
　　桃花不记武陵源峒里人间别有天罨画溪山明白昼接云禾黍自丰年前冈饮犊逢巢父别浦移舟渡辋川问着主人无一事久抛金甲事春田【右猛峒新庄】

　　钱思孝挽诗

　　芳草春深满緑园王孙归去已消魂【常熟钱氏皆祖武肃王】人怀故国流风逺堂有旌书节孝存辽鹤何年返华表楚歌当日怨修门惟应黄泗源头水流得余波到子孙【君尝浚此水土人徳之】

　　冬至感怀

　　浮世侵寻四十将劳生何以称冠裳回思丁未看辛丑别有愁根更是长
　　成化丁未有读辛丑冬至感事诗一絶是岁十一月十九日冬至明烛候朝追感旧事为之凄然因检故稿续书此于后盖自辛丑至今十有七年时屡变而事随以生忧卒未免而更长也不知更后十年又当何如耳是日午未间大风尘霾涨天

　　东江家藏集巻七

　　●钦定四库全书

　　东江家藏集巻八【中集四】

　　（明）顾清 撰

　　北游稿

　　○诗一百二十二首

　　戊午元日候朝和冬至韵

　　尘途役役苦迎将五色谁从补舜裳坐拥槐枝候明发忧端不数漏声长

　　谒文山祠次同游诸公韵

　　东风一梦过钱塘直自元丰兆靖康终岁诸公讲和战到头赤手树纲常生前骨肉山河碎身后辉光日月长新庙城南更雄丽公忠遗种讵荒凉【时新作三忠祠于崇文门外祀诸葛武侯岳武穆及公】

　　又用杜韵

　　碧殿长松锁十寻晩云将雪助萧森貂蝉不改厓山制【公封信国时帝在厓山】金石疑闻孔壁音【祠在府学文庙西】南去星潮嗟往事北来祠庙岂公心春风一掬唐衢泪几为先生湿短襟

　　人日乡里会归曹良金秋官寄示咏懐新句明日斋所奉答

　　薄寒催酒斗新年犹是郊斋一日前事往旧游真作梦诗来险韵恰逢咽莺调歌舌方求友栁着官黄欲试绵子建平生最萧洒壮怀宁许豆秸然【来诗句意若有不怿然者】

　　十四日雪后朝回史馆作

　　紫宸晴雪暎蓬莱独出东厢候锁开学士履声云里下君王銮驾月中回争先皓鹤羞初日失喜遥林见早梅坐聴角门宣唤急却思授简惧非才

　　同年斋院中朝振同戴御史元之宿僧舎宪清南夫有诗嘲之往返良苦予最后作为之解围

　　清晓诗筩入递频夜牎虚榻看横陈贾余竞欲收三捷戒狃予方息两民掖竹本因枝带叶胡卢岂必画非真【朝振有纸画胡卢之句】西堂三日伊蒲馔且共瞿昙讲幻身

　　以灯圆饷陆太仆

　　三五新正忆故园屑云糜玉闹春盘小奴解作江南意逺客都忘岁暮寒梅欲斗圆忙着子雪如争巧故成团玉厓太仆真清吏莫认明珠按剑看

　　同年刘直之父母双寿

　　东望蓬莱极海云仙筹满屋旧曽闻老余騘马留桓典归卧青山共少君华髪笑看明镜在彩丝犹忆画帘分高堂岁晩长生燕还折梅花映宝熏

　　纪梦寄文宿诸友

　　客舎春来觉梦多黄衫连夕报登科七星散落云中斗独鹤高乗树杪柯元【夕梦七鬼齐立各擎一斗云天星坠以此承之又梦坐大树下一巨鹤来巢其上须臾而成】捷足故人俱緑鬓关心乡社渺沧波从今不作停云望倾耳雷门聴凯歌

　　送汪进之令永嘉

　　马上相逢识未真论交已是十年人风云聚散惊浮世霄汉飞腾有健身奉日岂应忘近主鸣琴聊欲试亲民东风百里温州路谁看桃花满县春

　　赋得瀛海奎光送马良佐先生之南院

　　仙家苍茫云海东海光上与星辰通昭回万象森布列灵景独应图书宫宫中明星十有六一一紫焰舒长虹珠宫贝阙相荡漾顷刻万状难为容羣仙无事亦来往鸾鹤隐见空明中翩然一鹤下南斗流辉万丈惊蛟龙蛟龙惊遯海天净惟有匹练悬高空紫宫东南纵遐眺晴霞五色交青红天孙停梭赤霄上指点毫末分纎秾帝傍丝纶要经纬旋轸不待星躔终石渠延阁五云绕紫泥黄纸三更封悬知不学卯金子余光反借青藜公

　　题萱桂图送徐理之父子

　　白头人对彩衣裳本自无忧不待忘谁写萱花傍丛桂要看雏凤挹天香

　　蒋国器往岁南归予苦头风不得送赋诗有记取他年说今日冷云疎雨出都门之句今再至而归予亦病中天复阴雨俯仰今昔为之慨然

　　五载京华两赋归客心都似宦情微天应有意还留舌雨亦何心惯湿衣长路不须怀近事【国器此来多可感者】旧题浑已谶先几小昆山下农田早为想秋风蠏稻肥

　　徐子容祖母寿八十三

　　春湖映空光一碧春日烘云成五色金堂仙人燕王母云影波光乱瑶席麟洲别来几清浅兰叶萱枝翠如翦笑轮花甲问东风八十三年供一莞杨花扑帘春昼迟鸾笙幻眇朱弦稀瑶环涓秀瑜珥润戏舞绕膝争含饴就中一孙俊而奇珊瑚玉树含春晖担簦上国未能去几日目断孤云飞西风八月仙桂黄手携鹗书还故乡仙人一笑开北堂重帘复幔皆天香男儿悦亲宁碌碌作诗献寿还拭目
　　子容读书京师求此寄寿是秋果高荐诗云有谶殆不虚也

　　三月廿一日书事

　　只合清江坐钓矶等闲谁遣着朝衣緑阴门巷青绳路心逐南云一片飞
　　小阁垂帘相对红窄衫低帽一丛丛归来有语那能记坐倚东风忆梦中【时初敎内书馆】

　　邹时鸣父母双寿

　　玉陛风光动彩裙鹊声先已报江鱼【时鸣奉使便道过家】鸾回两检新封敕龙卧三湘旧隐居喜气并添凝望里宾筵相压小春余无因得与升堂拜长傍红云想使车

　　家僮摘槐芽

　　小奴携筐緑掩苒斜日归自东邻家青精未试仙子诀泠淘的见诗翁夸人间正味竟何在天地育物真无涯紫莼青荇更不恶高秋谁泛三江槎

　　送王约赴河间县丞

　　平原西北古瀛洲长记征车半日留山接全燕从地起河分二水带城流千年王泽诗书古永日丞厅竹树幽好去王郎更清白龙门一局未应休

　　挽苏廷玉

　　到处江湖识此翁几番倾廪惠疲癃灵岩山下一片石叹息高踪已梦中

　　何处士赏静亭

　　万里松州限蜀川风流幕府重当年筹边屡上金城略退食还歌菉竹篇意外云山争自媚环中风月许谁传瀼西茅屋长邻近相望孤鸿落照边

　　送可晩吴翁

　　十里山塘接虎丘隐翁家近白苹洲偶来暂别延陵庙欲去还同孺子舟【先生与徐司空同来今复同去】云里彩衣高捧日雨中黄菊苦思秋经年正有庭闱念为酌离觞悔逺游

　　送谢司仓

　　宁知信宜邑乃在古高州地接朱鸢近天连碧海浮官仓余火米土俗罢绵裘莫作炎蒸虑男儿重逺游

　　书饶贡士友爱堂巻

　　江雨红垂荆树花草堂千里梦京华无人为续池塘句长向春风忆谢家
　　风雨长安旅食孤夜牎灯火说江湖红尘下马东城路来看饶家友爱图

　　送夏良惠

　　君从澄江来还望澄江去澄江渺千里孰是君归处连连波上山厯厯沙边树长安多亲知青云在指顾一行拂尘衣高意竟莫御凌江望农烟憩石呼晩渡芳阡笑儿童佳木散徒御问讯钓鱼竿汀洲未云暮

　　送宋惟徳分敎池州

　　池阳风物似长沙第一名山是九华输与能诗宋文学芙蓉影里岸乌纱

　　送王汝昭考绩还南乐

　　鸣玉薫风下紫清日华流采照君明重来一鹗秋期近暂去双鳬晓翼轻封域未踰关辅地别离无奈故人情归轮入境应频驻一路棠阴父老迎

　　送汪县丞还吴兴

　　吴绵百箧练千箱岁占东南第一纲不似朱家贡花石九重龙衮要文章
　　洞庭烟浪接吴兴使者归舟画里行浮玉山前万松底好诗多为别来生

　　题李征伯扇

　　新雨蕉叶大云根生昼阴只此可永日何必弦鸣琴

　　题赵希文所藏王孟仁小景

　　柳丝如烟散晴风小桃野树交青红芳洲细草何丰茸緑波逺与青天同遥山西入空蒙中扁舟兀坐谁氏翁物色似是天随公惊麏骇鹿不可踪此日此意殊从容自从挟书朝帝宫十年梦寐劳江东长桥飞盖连垂虹尚想烟雨推孤篷偶然一笑岂易逢丹青信有缩地功燕山六月苦藴隆开轩对此情无穷谁欤往者吾其从

　　送盛世虔兼简严以徳

　　红云千里隔江关容易看君独往还留得锦笺无恙在不教空到小吴山
　　东河日日望兰舟逺客新年已倦游为忆相逢话京邸红菱白藕正清秋

　　书吴通判焚黄巻【通判名暠台州人以旴■〈日台〉尹升任】

　　淮甸风烟接海门甘棠随处緑阴蕃人传旧徳歌三异帝有新恩贲九原华表月明苍树合宝函春动彩云飜乡人应悔籯金误衰草荒坟泣断猿

　　送杨启祥

　　杨生画兰近无敌挥笔使金如使墨玄缯绀楮随所遇入手光风灿朝日湘江南北几千里收拾都归笔锋里闲来天上弄秋光落笔便得天颜喜有时片纸出人间传看一日遍九廛五侯七贵争莫致时复挥翰骚人前西风八月吹锦衣【生时为锦衣镇抚】掉手还向江南归汀洲蘼芜寒更緑木叶时傍孤帆飞回首思君何处切南熏殿里午风微

　　送徐中行南京工部

　　痩石亭前倚晓风十分凉意小桥东雨余杨柳秋仍緑露下芙蓉晩更红情至怕闻千里别会疎犹喜一尊同留都宫苑稀程作高咏还应不负公

　　八月六日周北野宅尊乡会雨不能赴先是予招客亦值大雨

　　秋雨亦无赖偏欺我与君每当开燕日故作满城云未说初春旱何如后夜闻一般尤足恨红湿从伶裙

　　孝松为故华亭贰尹吴君赋

　　君昔哦松古华亭我方挟书游县城流风善政尚能忆未省至孝通神明郎君京华报君讣握手道边双涕横潜光隐徳有如此如君岂独堪为丞乾坤茫茫日月速斯人已复从先茔茔前郁郁万松树总是君手栽培成乡人重君不忍斥指点苍翠歌仪刑秋霜春雨几悲怆大篇长句何铿鍧松兮节操本自贞何幸遇君増令名田家紫荆尚千岁何况美与参骞并我歌孝松君敬聴古来万化由家庭行将东海甘棠树并入朱弦流颂声

　　乡人徐景晖老而丧子游京师意象悲甚将别赠此【子美卿好学早卒】

　　早向丹山识凤雏十年清梦隔江湖偶来聚首惊霜鬓忽漫长歌缺唾壶春雨南洲【君号也】生杜若夕阳西崦近桑榆扁舟挥手渡江去从此人间谢畏途

　　东海先生有表弟褚君跛一足先生呼为鹧鸪叟输赋入京求此诗

　　有叟有叟名鹧鸪壮年意气亦豪疎豪行不顾一足拘苦吟赢得全身癯有儿不令左右扶独携短笻朝帝都县吏睢盱索官租儿职催科翁代输输完妇子得宁居老身健在百不虞西风官亭倾别壶亭树哑哑啼乳乌似是忧翁步趦趄乌不能言意有余何不啼向吴城隅

　　宋宫蹴踘图

　　甲马营中五色光天将一统付真王后园踏踘宁为戏犹有萧娘卧榻傍

　　宫体四首次良金韵

　　鳷鹊楼深月到迟倚阑闲弄玉参差侍鬟记得新腔去又向花间教雪儿
　　水殿凉多梦易醒昭阳歌吹隔青冥绛纱还有同来伴奉帚金门候晓星
　　领得银环奈别何更烦同伴画双蛾一般昨夜龙池雨偏有垂杨叶上多
　　玛瑙阶边蛱蝶花玉阑低转画廊斜大家近日亲经史不向宫门候小车

　　题画送夏时臣尹龙游

　　红叶西风吹客衣江边行李立多时舟师亦解衢人喜横棹中流歌竹枝

　　新安郑氏四节坊

　　卫乱共氏理周兴比干封义节本天授襃扬系皇风闲披新安志仰企荥阳宗烈烈四女士允为男子雄世运有迁革英风浩无穷高闳丽云汉大字腾蛟龙在殷比三仁于宋齐五忠世有长乐老此地无经从

　　送少师谦斋先生致政归义兴

　　逢掖登庸玉带归近来亲见古应稀两朝旧学传黄巻一代完名暎紫微西洛园池增胜槩东城冠盖掩前辉门墙剩有抠趋地还许相从认钓矶

　　题画马

　　吴兴公子人中英文学之外百艺精龙纹鸟迹穷变态落笔万类无潜形画家难工在狗马即物计数皆天成平生所见凡几本如形在鉴影在灯君家此幅得何处真迹似是来吴兴前行三匹骏且狞急鞚恐作蛟龙腾一匹顾类未肯行一匹欲卧垂青缨中间一匹骨如堵四蹄犹带交河氷紫衫奚官发鬅鬙胡靴短靿带红鞓当年内廏事毛仲几随仙仗过华清兴亡百变物尽化惟有遗迹留丹青摩挲绢素三叹息毛鬛似觉雄风生君不见千金尚买死后骨此马此人君勿轻

　　塞上謡

　　十月龙沙百草干嫖姚乘胜逐呼韩关中更有萧丞相千里无忧给饷难
　　千顷膏腴紫塞秋健儿耕作贵人收金城遗迹犹堪按只在忠良与国谋

　　题松鹤图为周太守寿【同年时敏之父】

　　翩翩双白鹤飞自瑶台阴玄裳既修整缟袂亦萧森乔林纵逺步虚壑引清音俛仰各有得逍遥清涧浔达人事当世雅志本云林悬车不待岁戢羽思高寻何异松间鹤飘飖云汉心嘉诞宾友集初筵列朋簮鸣丝送旨酒抗节起高吟白日丽华栋簮犀炫钩金招要香山翁笑傲白云岑岁岁但如此焉知寒暑侵

　　邹静修挽诗

　　好景耆年正合闲背堂花竹面楼山祖风田画交游里家法王凝伯仲间尘梦一宵惊汗漫舞衣当日记斓斑【君以初度日卒】伤心玉井峯头叶谁共沧洲载月还【君有舟名玉井莲】

　　陈清泉挽诗【永嘉人止斋之后年九十一有子十一人孙五十四人曽孙三十一人玄孙八人】

　　短世匆匆春梦同蜉蝣蜾臝空西东眼中寿考已如此膝下子孙谁似公纪徳前身太丘长游仙此去云台翁清风来往鴈山下应笑白发悲儿童

　　题姜少卿廷宪墨竹

　　草草临池墨萧萧落叶风高情不可见怅望越江东

　　送程克晦【篁墩先生族弟】

　　春阳迟迟风奕奕滦河潞河冻俱释河边官栁千万株一一长条曲尘色小车载酒沿堤去目逐行舟不能住攀条弄色临晩风却忆前年别君处君家奕世廊庙人蹔蹶霜蹄何足云南山积书充四库西洛奥旨穷三坟山深昼长风日美把巻临流思千里有书数寄南来鸿慎勿待建邺西风吹桂子

　　秦一元自通山尹调归善李文瑞索诗送之

　　青云早折桂林枝鄂渚鸣琴有去思为爱罗浮峯顶月清光犹得照朱丝

　　陈汝砺宪使自云南入觐升左方伯

　　朔云逢入觐南纪送归藩地昔埋轮旧官今列岳尊氷霜回晩烈风日散春温定遣炎州物秋毫识帝恩

　　东圃题陈明之菊期南夫二郎

　　日出东轩积雪融菊芽兰茁竞春工君看石畔丛丛碧已办西风一丈红

　　吴汝玉自公安赴会试以例格不许

　　吴郎自负知何似一落荆南便十秋夜榻偶然同举酒春风几处独登楼名场接轸分胡越剑气中宵看斗牛已识行藏非在我江湖何地不优游
　　旧例乙榜敎职九年许会试丁未以就职者少减至六年丙辰入试者多复奏限实俸两考汝玉坐此空行后一举仍丁未例

　　月楼为杨尚絅赋

　　飞盖桥头踏月华顺流东去是君家晓风依约凭阑处隔浦金盆漾浅沙
　　层轩高栋切云浮纵有阑干不碍秋谁在隔江歌水调清寒重忆广庭游

　　题王敬止所藏陈明之菊二首

　　云根翳金英零露杂芳草忆昨南山行相逢正秋晓王郎东使年金绯照云海【封朝鲜赐金带白泽衣】余辉贲园芳岁晩犹采采【菊名紫袍金带】

　　偶书

　　万事人间不可期云中日日候来仪九苞自爱桑榆暖惭愧西风碧树枝
　　鱼腹隐刀犹可测牛头有角岂难知寒泉渴饮真破甑更向青冥学忍饥

　　李方伯挽诗

　　玉节新移自汴郊缄题千里托神交有怀旱岁为霖雨无地青山酹束茅南楚遗民怨芳草西江归榇泣潜蛟诸郎不忝长平裔云路争看丽九苞

　　书感

　　山阴青裙姥家有雪色鹅右军往观之烹鹅候烟萝入门访所闻盘馔纷前罗姥意岂不勤客来其谓何相知古云难即此感人多咄哉悠悠者何必皆操戈
　　九十百里半一篑千仞基少壮必有立晩节乃堪持感彼日暮者睠此青阳时婉娈不自爱瓦裂当告谁

　　袁澄夫顾东曙寄诗各次其韵

　　夜归连得故人诗二妙谁令聚一时感旧不知吾慷慨论才宁合子栖迟花当春半方堪赏杯到愁来只自持只尺龙潭笑游地扶揺今日望天池
　　生世端如雪上鸿一尊犹记别时同云山有梦寻常到江水无情日夜东未许文章真我辈尚余礼乐待诸公他年只恐西亭鹤哀怨西风繐帐空【东曙有清世巢由恐未公之句】

　　送胡仲光分务清江浦

　　计省郎官白发新抡才元是玉堂人不将粉黛从时样尽有风流愧后尘淮海又成千里别山林犹是十年身秋风会有离羣思还向清江采白苹

　　送林光甫分敎上犹

　　行尽西江是上犹南来五岭入云浮官曹不厌诗书冷风物且为山水留虚市早春梅子大畬田初夏稻花稠公余我欲烦骑马一访张公铁汉楼【张东海守南安重起此楼】

　　沙阳徐复礼持曹宗孝书来却归省亲还赴南雍秋试

　　剑岭西南不断青七峯罗立凤冈横弦歌里俗夸新尹江海奇珍见此生逺信恰随春鴈至归心先逐暮云征扶揺更觉南溟近为想西风六翮轻

　　寄寿何以仁御医用匏翁韵

　　松间倚几逐阴迁竹里茶铛扫叶然老去益知闲有味丹成不恨世无传【君子九传善医】风尘笑我方为客云海如君更羡仙翘首碧山丛桂底一尊相属定何年

　　送谭贡士拱之入南雍【同年雅祥从子】

　　陋巷频烦枉刺笺入门风格故翩然云衢继美看诸父璧水蜚英及壮年师友尽观南国士平安时报上江船清秋桂子金陵月还比长安一样圆

　　送丁指挥

　　丁将军家习武身好文一生读书思致君君门射策不得意俛着兠鍪髪如猬男儿岂必皆明经叔皮定逺俱成名阴山尚有强梁客聴我秋弓霹雳声

　　送任希贤分敎云和

　　古栝风烟接四明旧家文学最知名【任本奉化人松乡先生之后】承恩尚及青毡在怀土潜惊白髪生春雨菁莪遥送喜秋风棠棣独关情【时怡庵助敎太学】祗应此后池塘梦长共飞云绕凤城

　　题书堂二小画

　　收却吴蚕八茧丝草虫连夜促鸣机内家见此谁能解游子江南正忆归
　　蒹葭倚空未老蓼花被水初红我觉蜻蜓得意翾飞来往熏风

　　两峯书屋

　　青山相对起我屋住中间读书有时倦曳履看青山峯头云气来飞翠入牎戸相逢载酒人却度前冈去摊书石床上偶坐牎前树微风山半来松花落无数斜阳度西岭返照松下石莓苔新雨过灼烁炫金碧湖东海月出山半竹牎虚斜白棂间壁分明见蠧鱼明月照前峯影向北峯落幽人夜启扉惊去松梢鹤湖头三尺雨峯顶云一寸雨止山依然琴书得余润自有两峯来几人此高卧掩巻问青山岩花向人堕

　　春试锁院日闻刑部奏举邵郎中天衢任方面众许作诗送行已而得福建按察副使

　　剡报初传自棘闱使星今已向东维一时戏语今成谶两月清欢合有诗【是岁三月二日揭晓】云近紫垣明绣豸日临沧海动朱旗还朝便作三年别未放秋霜点鬓丝

　　送徐子容下第归洞庭

　　长安城中十日雨马首不见纎尘飞羣峰逺想湖上碧一鹤独向秋前归青云缓步更自稳宝剑频拭还増辉江头今夕谁共语船牎落月明絺衣

　　何丘山生日会以疾不赴

　　西第南楼迹已尘北轩长夏更宜人【丘山两岁频徙居】年华如此便千古汤饼不须愁众宾炎日病躯妨跃马緑阴高栁正欹巾一番又负花前醉遥聴笙歌聒四邻

　　湘水飞云

　　客有潇湘意新图展白云天边几晴雨坐里日氛氲聚爱桑阴茂行怜鴈影分新年多喜气五色变龙纹

　　西苑观太液莲圆殿古松及进氷者各记以诗

　　亭亭芙蓉花独出清沚中青天飞彩云堕此明镜空杲日耀华色炯然临晓风天质岂不丽自无桃李容窈窕灵洲逺逶迤仙苑通永谢蔓草纒寂寞甘自红
　　层城出云雨其上多古松但观郁苍苍莫记植者功众鸟不敢栖恐是跋地龙回影拂金瓦踈枝吟天风翠华有时来绮绣交玲珑吾闻泰山植耻受秦人封物巨宜有灵时清多幸逢培植不厌厚乾坤固无穷
　　凌人慎时令初夏进寒氷天阙自旷迥龙楼晨更清金盘未及荐洞户秋风生瑶姬玉笋指仙袂六铢轻持玩更调笑柔纎映红明岂识单衣子冲寒镵冱溟

　　王汉英通政母八十

　　银台先生发如漆太君高堂新八十朝回迎客花底揖花枝拂衣红一色折花奉觞拜膝席君家太君藐姑射太君沾醉朱颜溢鸾笙入房侍儿掖后堂歌声彩云隔主人留宾还促席青衣传语催劝客太君万寿客无出从此年年作生日记取明朝是重七

　　题颜山人画送刘可大先生归五羊

　　山人胸中山万重傍吞云梦涵太空落笔天机横复纵须臾万象分纎秾大山盘盘云与连小山江面如浮烟江长山逺望不极彷佛孤帆疑上天高岩飞流散氷雪转出深林凡几折上方台殿空烟霏下界尘嚣此中絶林回路转地益清垂杨一径通幽亭先生高坐客不去终日扁舟相对树平桥浅水带逺村青林茅屋春氲氲儿孙生长不相识鸡犬有时中夜闻山人昔年侍明光填门造请皆侯王熊姿犀角日点缀局束不奈冠与裳兹图旷逸知有以无乃赐金归去放笔临潇湘风流太史同州彦乞归几奏金銮殿离觞载举索我歌不觉飞蝇污东绢山人山人今有无江湖落日愁烟芜玉堂挥翰须健手碧山长啸非良谟北来倘有阳关意好写瀛洲春燕图

　　七月十五日久旱而雨同启衷给事送林宗清

　　夜牎题诗风雨集想得行人喜欲狂领取官河三尺水连宵通闸放归航
　　左谏声华日月边故人身到九重天山中桂树今无恙好赋淮南第二篇

　　陆仪宾使还过吴省亲

　　萧史乘鸾去千秋尚彩衣来陪双阙拜行望五湖归故老争先覩高堂谢夕违山迎秋晩翠门映海东晖腰褭金重络芙蓉画两旗舞疑天上别歌聴月中稀仙醴频添蚁宫罗迭送绯一尊欢不尽又逐彩云飞

　　题野庄巻

　　秋风吹庭树落叶满空除闲寻野庄句感我丘园居丘园正收获此日乐有余亲交亦相念奈此川陆迂尔庄复何许言在南浦隅同处百里间原田料相如欲往念未可抚时空郁纡聊咏寄吾志行哉归荷锄

　　送石城李先生祭告阙里

　　簮绂清斋出禁林尼山秋色正萧森雷风岂有金縢警玉帛深悬黼座心此日羮墙亲仰止平生海岱快登临皇华不用歌离别并入新宫播雅音

　　送汤尧徳从事西川

　　好去皇华使相将万里行氷霜乌府节风物锦官城驿骑春山丽文书夜案清成名在年少乡社莫牵情

　　九日招天章

　　蓟北江东路几千万重心事别三年官程算得无多日莫为渊明靳酒钱

　　篁墩先生挽诗

　　理学龙门后文章太史公蜚腾当景运简注切渊衷载笔皇猷润传经帝业崇芬华沾草木名姓熟儿童琬琰镌磨徧川源涤溉空为霖须海内骑尾忽天东往事浮云改遗书列屋充掀髯怀指授擿埴叹颛蒙怅望仙衢逺追攀逸驾穷南山秋月夜愁断白杨风

　　进士熊世芳太仆陆献臣先生令新建时所造士也奉使过家先生赋诗为其尊人寿要予同作

　　邂逅春风识凤雏又随羣彦送轺车人看白发迎门日路是青云发轫初寿酒正宜桑落后舞衣犹带御香余只应喜杀洪都尹亲见挥金为买书

　　彭景武出守过家索诗为其尊人寿

　　振铎俱成绩悬车不待年青山同洛社红日在尧天名徳存诸老勲庸付后贤庭趋看五马堂集记三鳣天与龄如鹤人知祖姓籛寿杯醲若露仙果大于拳俨雅吴黉像飘揺蠡浦船【吴中学舎有生祠蠡浦公所居也】圣恩殊未艾玉帛竚登延

　　与原复饮时章宅夜冒雪归马上联句

　　灞桥诗思玉河东客散重城夜向中【原复】皓白暗欺云路月【清】清寒时拂帽檐风【原复】十年江外孤篷逺【清】此夕灯前一盏同【原复】明发趋朝看晴景水精浑琢大明宫【清】

　　次日夜酌用前韵

　　明朝尘海各西东莫惜清欢此夜中韵好不妨还用雪【清】杯深那复畏冲风阅来世事常多感【原复】语到心期每自同【清】飞矢夺枭成一笑揷花犹忆醉南宫【原复　时原复濒败得枭矢而均】
　　揷花犹忆醉南宫尊酒三年此会同【原复】嘉绩已看书上考醉吟何惜到春风楸枰的厯棊分角壶耳铿鍧矢跃中【清】回首不堪凝望眼白云长满五湖东【原复】

　　李叔渊父寿七十八【学职致仕受封】

　　世味真应染指休太行千亩即菟裘天书有宠红裁锦春酒无时緑满瓯到处烟霞宜杖屦会心花鸟自林丘新年八十相将近更伴庄椿一度秋

　　御医杨信之故宅在玉河东涯有花竹山石之胜时行借居有作次韵

　　满城车马此堂闲招隐真堪赋小山花竹四时春不断琴书列屋昼常关开尊又喜逢青眼携手还思弄碧潺【仆曽寓其北邻】却怪相期数相迕早朝常隔殿西班【兵科立御道西】

　　记十一月十九夜梦

　　夜梦飞行万山顶下视黄河如汲绠【二句梦中作】仰观明星万银饼青天倒垂碧瑶鼎大冶神光赤霞炯我暂窥之百夫警东北玄云突如猛上冲层霄失参井若华欲舒震方炳人间寂寥万物瞑

　　送原复【腊月朔行将过家为尊甫封君寿】

　　阙下恩光动锦袍东行未觉故山遥云当驿路还停马酒溢春杯拟颂椒归日诸园花并发拜时双鬓雪全消何因暂作称觞客醉拥蓝舆过午桥

　　江西傅生复立其逺祖学士初庵书院于其乡体斋宗伯先生属为赋诗

　　前朝学士有闻孙能读家书习旧闻逺道不辞来上国名山时为访遗文青毡次第还初观白马联翩向暮云遥忆精庐清夜永一灯还与列斋分

　　次石楼太史和陈时雨大行刘汝中中舎东圃联句韵

　　病学安心未有方清斋聊欲寄僧廊檐花细雨思公甚尘海西风为底忙薝卜定应谁共嗅醍醐遥羡独先尝石翁妙语清人骨吟断东轩一缕香

　　庭树着雪宛若梅花遣兴一首

　　朔风吹庭树岁晩益萧疎同云散微雪披拂下寒虚旖旎轻点缀芳华在须臾感此岁寒物念我田园居岂不信假合凭轩亦欣如

　　冬夜徳卿希大征伯过访

　　良夜宾友集开尊坐南轩华月照两楹炽炭回春暄妙语入肯綮雅歌振清温共言会晤难菲恶愧盘飱且复延兹赏明发又尘樊

　　雪中思南夫迥碧楼戏简

　　迥碧新题几首成无人曽见雪天清晩来剧有山阴兴忆着袁安未敢行

　　时雨用东圃韵写怀兼惠栁木壶矢

　　束矢形裁出蓟方几陪陈榻署东廊【时雨寓行人司】争枭解夺由基巧失笑曽闻玉女忙分遗却随诗并至试投谁合酒先尝春风有约应非逺拍瓮新醅夜已香

　　腊月廿三日饮徳卿宅用涯翁斋居联句韵

　　良游集南园秉烛向深夜盟寻旧雨余坐想重茵藉墙阴有残雪邻酒方索价西瞻太行峯皓白欺二华兹惟藏春坞岂伊凌风榭洪炉赫彤霞余香袅檀麝牎明疑若空檐短不留罅吟苦愁后成棊勍斗先下翻思前夕里高宴久已罢逺钟送深更疲仆催早驾顾兹蚓窍鸣试我蝇头写得隽豪屡挥沈思首频亚忽看山月高顾影独惊诧情兼宾主忘气已芝兰化诸公信自贤此夕颇堪讶招要入拘牵窘迫自闲暇词非石鼎工酒罄金罍泻明朝逐余欢此榻宁许借

　　除夕招王徳馨

　　客舎长安岁屡迁屠苏明日又新年共君只向灯前醉免与儿童计后先

　　送僧还玅严已未斋居泰鲁山僧舎作

　　鹤城西北古招提十载长安梦不迷我正凭阑送归目君来卓锡话留题邯郸枕里三生速瀛海天南一鴈低幽径小轩何日到碧流长绕画廊西

　　再赋

　　夜宿端公房念与永公别青灯淡疎棂起坐见微月野鹤飞无定笼鹰动遭掣翩然思南翔神爽渺飞越精蓝古城隈台殿高嵽嵲幽房回曲径只尺人境絶公持桑下意我忆云门袜他年续清游还放西潭枻

　　东江家藏集巻八

　　●钦定四库全书

　　东江家藏集巻九【中集五】

　　（明）顾清 撰

　　北游稿

　　○诗一百五十二首

　　庚申斋居和钱世恒佥宪

　　频年僧室共郊斋引接多惭降等侪诗老渐看过大歴语真时复到无怀好风先夕知清道朗月中天想燎柴明日衢尊又承庆还同既醉舞尧阶

　　庆成燕和张南山

　　日髙仙跸殿东来鹄立帘前候扇开舞队夹门参马象衢尊当陛绕云雷宠承天语亲敎坐清列卿班独许陪【时乡人上殿者惟先生】连日玉河惊纸贵遍传新制咏台莱

　　前题奉次侍读白先生韵

　　紫盖前头拥八鸾日华流彩暎天颜升中庆衍三朝会供奉筵髙六品班众乐送觞仙调缓诸番入队舞衣斑明朝齐和阳春曲谁复周京咏北山

　　和孚若咏雪三首

　　微阳犹伏地中雷寒勒江云势未回啁哳渐多篱外雀浮沉频拨瓮头醅占年有喜先知麦拟赋无能且用梅晓起江山尽银海更容神女着芦灰
　　帘旌不动晓来风一刻瑶花满太空神用莫窥龙变化幽踪谁别兎雌雄先生东郭行应遍公子西园兴未穷便欲君王借千骑夜驱残甲出云中
　　书生裘褐自无兼雪意连旬未解严天上烂开羣玉府人间那有却寒帘檐栖白鳯遥分势阙映苍龙已没尖能赋只应输子建百篇信口不停占

　　再和煑雪雪山二首

　　玉铉金觞未许拈陶家风致我何嫌云英一化春无迹乳脚初飜火正炎真乐故应儿女笑清欢那得故人兼【陆器之号煑雪时适冇书】风牎细啜诗成后何物中边数蜜甜
　　羣儿痴絶不知寒搏雪中庭作幻观忽讶海波晨涌地更疑华顶夜凭阑斜侵院竹惊枝短清逼皋禽觉袂单不用孙龙较同异浮生只合此俱看

　　并蔕瓜榴为钱世恒赋【钱时未有子】

　　瓜蔓逺更硕榴房寒始红由来重嘉实不必当春风君看小山植朱碧秋重重间出或偶尔俱骈岂人工必有千里驹为君叶维熊如机云轼辙方驾凌紫虹善颂敢云我深培本縁公他年记父执无忽丹青功

　　元夕匏翁宅次马宗勉少卿韵

　　瀛海风光自一家衣冠此日共清华奉常彩笔飞千兎学士银屏簇万花【时初设屏灯】看到春城无此盛传来郢曲拜君嘉宾筵喜气晨犹在散作东园五色霞

　　再和匏翁韵

　　玉署东来第一厅元宵灯火灿银屏青云幸接诸公武白雪犹疑隔岁听江海几人思旧雨烟霄此地拱繁星宁知起草明光夜别有金莲彻晓停

　　遣天彛归省

　　遣汝宁容易髙堂念久违书将锦字寄心傍白云飞干誉知吾意承欢羡尔归有怀言莫尽愁立到斜晖
　　地是承家重年今抱子余出门初托汝念别正愁予乡党先亲旧川途慎起居由来荣故里非必在髙车
　　吾家寒薄味汝顷及亲尝莫以花间日都忘叶上霜容仪师抑抑裘马戒扬扬自古谦恭子名髙禄寿昌
　　槿花随日殒松栢入云髙树徳由先世沾恩到尔曹亲贤衣袭麝从恶火消膏看取盘中粟耕耘亦甚劳
　　八年违故里此别更悬心伎俩人看汝承传始自今罗囊知不带缃巻亦时寻勿忘临行语风来竚好音

　　和良金咏雪

　　白战功成四百年骚坛弧矢到君拈中天屡合鴐鹅阵小帐犹歌阿鹊盐弄影月娥回缟练散花天女敛柔尖不辞强步同髙韵鸿迹春来几处添

　　送陈瑞卿还临清为其子天泽赋

　　驱车戒行迈复此官道周昔来氷雪交今还风日柔青騘系柳枝好鸟鸣相求冠盖罗四筵睠言各绸缪感此自难别况怀瓜葛忧清源雄剧地南北当襟喉选代苦不易眷毗良以优暂割骨肉恩且为旬月留长安富车马迟尔看来游

　　送东平守张元之赴黎平

　　东州棠树好又剖越南鱼地域衡潭尽星文翼轸余长才须歴试逺俗贺宁居已有侏■〈亻离〉子循山候隼旟

　　嘲卫景玉

　　闻说城西射鴈归水清沙冷鴈高飞将军不是无长箭为惜春风好羽衣
　　附景玉和
　　胜日西郊纵猎归儿童争看马如飞先生莫笑无长箭元凯何曾贯鐡衣

　　题张通判春江载月图

　　月出大江平仙舟上国行回帆混天影发棹动春声逺树光疑湿虚牎梦与清知君济川具聊复试初程

　　送李征伯之曲阜

　　逺游君未曾发轫便东鲁平生仰止心一徃了千古尼聃本通家复此缔婣与岂徒升门堂行且窥奥序君才自豪宕云梦口呑吐兹行信天假为尔辟襟宇冥搜穷日观旷览极鳌屿必有浩荡辞凌风振珩瑀念君千金躯垂堂有前语圣言本非外吾道足自取归哉慎勿迟髙堂念风雨

　　又次钱世恩韵

　　问道趋东鲁聨舆有稚圭【时知徳同行】侍闱看乍逺吟舝动还齐观海云浮地登山月傍梯预知篇翰富双从锦囊奚

　　访陈时雨不遇次刘文敷韵

　　童子应门语自真【京城投刺多门者例称不在】锦囊何处觅阳春刘郎莫叹空归去更有斜阳独生人

　　书所见

　　垂杨十里拂金堤走马东来不记谁飞虎两鞬揺玉带盘雕双袖蹙金丝
　　马首东风吹柳丝碧桃红杏斗芳菲游人不是金丸客说与流莺莫乱飞

　　毛闲翁百岁预寿

　　天子十四载昭阳纪灵辰间翁寿百岁弧筵启青春孙子天上归板舆奉慈亲扶携献春酒盛事倾海濵我明始驭宇元气会九垠歴岁三十余六合熈同仁翁实生此时所得固已淳葆真遗世网委顺随化钧自从结髪来白首如一晨譬彼凌寒松元异凡卉伦动息有至理徃来无杂宾闲居谈徃事听者疑古人尝言十六七文皇当北廵金舆映朝日目覩天人真自攀鼎湖龙五拜重光新虽微海田变冠盖几湮沦念此劝翁饮无负尊前身南山晩更緑时菊长精神悠然东篱下想见无懐民愿得假羽翼杖几承清尘作诗预为寿转盻莺花瞵从今岁一篇积巻如车轮

　　兵部侍郎杨公挽诗【名谧】

　　乞归未许更承恩緫为朝廷仗老臣帷幄尚纡千里策氷霜已瘁百年身中州清气还嵩洛后代公言属缙绅一卷昆山去思録便应谈笑离风尘

　　寿刘碧牎【同年文敷尊人】

　　半欹乌帽引清觞无柰斑衣绕膝长百岁好怀当此日一年佳节尚重阳黄花近竹深承露緑橘辞林浅带霜既醉有诗还自庆只应身健咏时康

　　题潞河别意巻

　　两字功名一剑歌舟航南北乱机梭夕阳沙上流连意只有青山见最多

　　春江漫兴

　　人间七贵五侯江湖蒻笠羊裘细雨鸳鸯沙上微风舴艋船头侬家五湖迤东此意于君更浓一泒桃花流水十年马首西风

　　为杜庠题山水横幅

　　屋头众山森戟戟屋下寒溪深见石溪流循山若萦带别馆离亭纷向背茅堂近水景絶幽绕檐万竹风飕飕主人自得濠上意终日俯槛临寒流东寮把酒呼促席隔屋糟床晩犹滴清谈北馆风满衣折梅寄逺情依依山童晨起扫落叶不知松露沾荆扉经营布置各有态颇学画者劳天机东呉杜郎江海客览胜搜竒遍京国家园十亩画不如犹向丹青爱陈迹西风八月南鴈飞扁舟逺自长安归髙堂无事兄弟乐终日鸡黍要邻比新图便是君家事何必区区询画师

　　送友人

　　清凉国里列仙儒坐拥溪山画不如黄巻上堂朝日后青衿分合晩灯初晴岚卷翠遥侵户瀑水分光欲浸裾便欲从君寻九曲隐屏仙掌更萦纡

　　为潘克承题林良芦鴈

　　林郎花鸟今代竒水墨到处皆天机长缣阔幅信手挥妙处不属丹青围江头雨深菱荇肥枯槎折苇纷离披鴐鹅羽冷畏逺飞雄雌两两相猥依灵苕翠羽不自危鸲鹆噤语晞玄衣依栖俯仰各有姿乍见几欲呼鹰师乃知此老笔不疲市朝山林时见之鸡林相君知白诗君家此本吾无疑北风渐髙禾黍稀云飞日见江南归呉江洞庭三泖涯天空水逺无拘覊焉得扁舟从尔嬉

　　送刘宗哲进士尹束鹿

　　长材宜徳选望邑丽神州黄甲非身贵青箱本国谋弦歌深里巷雨露足田畴矫首西山月清光夜夜秋

　　孚若时章约九日广恩寺登髙雨不及赴

　　白云观西红叶堆重阳有约携尊罍游人不出看白雨老僧闭户生青苔乾坤此景复几尔造化于物何亷哉未能骑马且独酌菊花许我明朝开

　　戴溪山挽诗【金陵人能诗善小儿医有溪山樵唱集】

　　海鹤东飞不记程溪山犹是昔时清城门傥有重来日应笑儿童白髪生
　　末俗﨑岖巧智多纷纷夭札柰愁何青山不尽思公意落日空闻伐木歌

　　赋栖翠楼送曹良金出使归省

　　羣山绕湖湖绕山髙楼突起湖山间湖光如蓝山如黛云近百里趋凭阑主人不出日髙坐笑弄烟雾招云鸾云鸾空飞渺无迹但见苍苍竹树相回环芳荪小松亦何意点缀几格娯清闲大郎新归自天上春衣五色宫花斑楼前拜舞楼上醉山水亦似回欢颜烟凝不知晩色改潦尽更觉湖波寛登髙作赋逺莫致目极呉江枫叶丹

　　送罗允恕归省

　　满庭兰玉翠交加近日西江更几家累叶书香传祖父同时科甲际亨嘉三秋别思初惊鴈五色宫袍重染霞为问山中闲太史也应飞梦向东华

　　题石田春江钓鱼图

　　重江迢递水烟通天设沧洲着钓翁返照入山迷紫翠平林过雨杂青红闲边岁月真输子忙里莺花正恼公为问中流容点笔扁舟画我载泠风

　　题竹送阮大经还金陵

　　十载江东忆旧游竹林斜日坐深秋长安道上红尘满頼有清风消客愁

　　谭雅祥使归寿母

　　皇华夹道拥归装喜气遥看满北堂天上瑞云垂五彩人间佳节傍重阳早时贤范熊丸在再世诸孙玉树长七十一峯青在望若为登拜捧霞觞

　　罗先生归田八景为赋其四

　　三顾书台
　　云表三青巘萧生昔栖迟缃素久已散荒台仍故基落日循岭圃逍遥面崔嵬当年选幽胜花竹绕阶墀千龄亦未逺俯仰有余悲勿讶岩居子缅想希安期
　　双溪道院
　　双溪走岩麓上有真仙居萧爽荫珠树虚闲开玉除先生读易罢杖屦或来于东寮紫鸾笙西馆青霞裾招揺弭綘节想象凌清都日暮篮舆去天风送步虚
　　中林社鼓
　　髙榆荫灵境秩祀岁有虔烹羊击我鼓老稚走纷然落日更起舞酣歌间骈阗少壮逺行役投老归农田乡邻既无故孙子亦多贤但愿岁常稔听此终余年
　　古寺梵钟
　　梅花搅我梦欹枕五更初头陀闵羣昧霜金吼桐鱼一击尘梦醒再声灵襟虚须臾万籁动鸣鸡遍前墟起坐视檐隙明星犹在隅却忆长安日整冠趋朝车

　　送刘景星敎肥乡

　　常日黄梁说梦游明朝匹马度邯沟山连王屋排空下云在天门抱日浮枕里卢生迷岁月皮间季野有阳秋丈夫功业时来建肯向青藜叹白头【景星治春秋有名】

　　孚若出示乃兄九三先生瑶草篇敬题其后

　　逹人遗世网心与元化冥髙居养灵和土石被华精英英庭下草罗骈不知名明氷比皓质文玉擢修茎羣芳不敢伍煜煜扬翘英我愿采掇之恐是玉山秔持以莳

　　千亩嫓彼尧阶蓂路逺伤后时怅望呉峯青载歌小阮词感我金兰生青云果善颂白雪宛遗声余芳倘许拾相携泛蓬瀛

　　为卢悦清题竹四首

　　卢郎老益清正似雪中竹岁寒林下游还许王猷续
　　雷雨过前溪竹色犹黯惨泥中有龙孙戢戢露头颔
　　风吹楚云去一半在君山帝子不可见江空闻佩环
　　凌晨步东林满地散珩瑀举头见朝阳傍有青鸾舞

　　沈石田画杨君谦僧普泰雪夜谈玄图

　　石田山水此第一仪曹鲁山迹亦竒月明满天雪在地听取两翁无语时

　　为定黙然题呉僧画兰二首

　　猗猗芳兰在彼幽谷孰为我徒清泉修竹清泉涓涓修竹苍苍荪也可人蔚乎相望明牎若空左右图史永言诸君乐自今始
　　呉有髙人得笔三昧洒墨飞空坠不沾地化为幽兰殊妙特妍相所于归繄定黙然煜煜者兰岩岩者石咨尔丛林兹焉作式

　　山水小景

　　江柳青青带薄烟鸬鹚飞尽水如天幽人看得青山熟一任东风拍钓船

　　送费千户袭职还松

　　流水平林带郭斜将军门巷野人家【费家旧西湖上青林华屋真城市村庄也】百年勲荫余乔木三月春风想落花何日燕游还此地向来谈笑即抟沙王师未斩楼兰首看尔腰间似莫邪

　　和许启衷给事春日

　　细雨闲门客到稀偶临池水见晴晖浮萍本是风中絮争得还随柳絮飞

　　即事和前人

　　新出燕雏不记归清晨卷帘到夕晖苔痕渐于细雨长榆荚正得斜风飞北边稍喜烽火息南国却嗔鱼鴈稀赖得相期有锺子未应终遣壮心违

　　邃庵

　　逹人隐城市端居穆幽深虽当车马交而无尘土侵侧径入迤■〈辶里〉层轩递明阴萧森间水竹窈窕想云岑朝回隐几坐幽意宛山林想当缔构初岂有逺世心抗席展图史分庭盍朋簪覃恩穷海岳清言振璆琳譬彼九皋唳风听彻重霒鸿飞二十载俯仰成古今高云复南逝【时先生有南太常之命】何时续幽寻行窝倘有作千里续遗音

　　送杨承家

　　邃翁天下竒之子亦超越琅玕映珊瑚文采争焕发识君虽未几一见眸已豁方期托芝兰告别何仓卒江东名胜地京口豪隽窟槐黄逼秋期腹笥撑突兀三杯脱寳剑百步挽明月穿杨何足竒会见石羽没清江柳方绵紫陌花未歇晴空正无云万里见孤鹘

　　送宫谕李子阳先生赴南京太常少卿

　　典学东朝旧史臣南台礼乐荷新恩百年景运当熙洽三代遗文入讨论花竹竞夸官署好江山深拱帝京尊只愁未了闲居赋【先生奉母夫人以行】又被东风催北辕

　　刘舜卿祖父母挽诗

　　极目襄垣道萧萧落叶秋人犹避騘马梦已隔丹丘比穴看明镜同归想玉楼余芳知未歇孙子在瀛洲

　　沈廷用以尺籍事来京却归赋别

　　老去江湖气未消欲将长劔倚云霄【廷美少游邑庠】十年几作登楼梦一笑元非折简招枥下尽余宛騕褭军中谁是霍嫖姚浩歌一曲指归路白鹤城西又晩潮

　　送张信卿知归徳州

　　短亭官柳下长路酒杯前待解熏风缆频回落日鞭龚黄新宠命梁宋古山川去去应传得歌謡满日边

　　送陈玉畴提学南畿

　　圣学久不讲斯文日陵夷纷纷事占毕青黄互镌追岂无豪隽人柰此场屋縻离章务迎合出意追新竒公言着简册启彼快捷方式岐坐令青衿子释耒拾秉遗所操谅如此即事吁可知陈侯儒林彦宪府久声驰以彼氷蘗操树此文章麾色笑春雨霁槚楚秋霜威矧伊根本地允矣列郡规指挥茍有向风行草争靡走也章句士久堕荆棘蹊前瞻若有见内顾靡所施六籍本大道旁搜竟奚为赠言剧深愿迥澜此其时

　　石邦秀侍御再按陜西乃弟翰检先生索赋

　　又见皇华映陜郊遗民应念使君劳关河尚有风尘警弹压还须在绣袍
　　青云双鳯立朝阳彩笔春生白简霜心识西行非逺别夜来緑草满池塘

　　沈士登初入学梦人诵诗有细丝曾钓海鳌来之句是岁集选得富春丞乃子陵隐处因赠此诗

　　梦里金鳌忆细丝桐江只在富春西久知万事皆前定肯向浮生叹不齐坐上溪山明画鹢人间岁月等酰鸡两株松外千竿竹吟得新诗到处题

　　蒋济民自光禄署丞调主靖安簿满考入京乞致仕赋以送之

　　黄龙浦南云水乡八月鲈鱼三尺长逺游不柰郷思苦归去正及秋风凉内朝供奉参鹭羽西江抚字留甘棠丈夫事业无小大看取老圃寒花香【济民既致仕家居十余年足不履城市虽儒冠中有不及者】

　　王师仁少宰挽诗【讳克复尝廵抚苏松等处】

　　曾瞻旌斾立江边过眼棠阴二十年黄阁盐梅闲老手青山松桂富新篇人髙晩节踰三让【公四上疏始得归】帝有余恩贲九泉拟奠生刍不知处碧云无际海南天

　　王思徳寄歙研呉笺

　　歙様新传胜紫琳函封逺自栢台深隐光似截波间玉涵润长流月畔金笺素一时争焕发烟霞当日记追寻西江使节氷霜重泚笔銮坡竚好音

　　东阙池上作次杭世卿吏部韵

　　灵沼溶溶雨欲飞水东林苑望中微云光倒涌金堤去寒色遥从锦树归诗出镐京歌在藻地因龙首忆承晖君王自是稀游衍鱼鸟无从识画衣

　　李征伯挽诗

　　鸣雨送残夜青灯黯无光坐念絶代人今古永相望美徳岂足恃令我初志荒忽复疑梦假衾襚已充箱掩涕不忍视起步空徊徨
　　忆昨聴鹤亭与君初接言神交四千里从此成弟昆诵我避水书【壬子岁寄与谦者征伯诵之云此时已识君矣】意气蔼兰荪十年事几变俯仰犹旦昬已矣萧朱心伤哉复谁论
　　间岁苦离索旧游若云萍与君每共叹忍复此长瞑元龙【徳卿】按近甸旦暮涕已零遥遥两汪子【抑之器之在忧制】此信何时聆虚檐团云影永夜双烛荧【云版蜡烛聨句】清欢可复继即此成千龄
　　数短得气清才髙与时龉黄鹄当摩空岂复须再举乃知摧折意造物忍如许空梁飘素帷幽架落残楮矫首青云衢槐黄泪如雨
　　元宾既无禄长吉亦早亾古人泪未尽今子重夭伤憎能岂天心念此谁纪纲彩■〈巾荒〉饰文木袭君锦绣肠下入三泉底千秋长閟藏惟应箕尾际永夜腾光芒
　　生死犹寤寐昔人屡言之梦君执我手明言两无疑【云我虽死犹征伯也何疑】问死恨草草怀存亦依依及论重来理调笑名我痴【云再生亦易望我为非熊则騃耳】肯綮出妙语【又云家君言圣人起居日用亦与人同但有节耳说得太髙便使人不敢学后问涯翁翁泫然曰诚有是言】徘徊指还岐幽林犹彷佛髙垄俨崔嵬永念结沉痛萧条谁与归【梦在髙丘树下语四面斗絶指东北一径使下笑而揖别思之宛然】

　　松岭长春为周淳甫母寿

　　匡山回望翠成林春色分明此地深雨露独承千载润氷霜不异一生心髙标彷佛丹梯外佳气氤氲碧涧浔何日潘园奉周览东风十里步清阴

　　张廷肃宪副致仕归中途得二郎子徳捷报

　　先生绣斧辞荣日令子青云擢秀年宦辙九霄余熟路书香一脉是真传傍阶霜菊深承露夹户星榆欲造天【先生手植城中鲜有】惆怅无因接宾燕碧山回望渺风烟

　　画马为内学生题

　　■〈毛参〉■〈毛参〉嫩緑垂杨短冉冉晴沙御堤软骅骝行惯穏不惊圉人徐牵不敎逺飞黄食料三品丰青丝络首飘风鬃曾见沙场征战苦方知此物是真龙

　　冬至谒陵次允升太史送行韵

　　出门愁望北风骄百里园陵亦未遥余雪印堤尘不动诸山迎日雾全消松楸夹道如前日冠佩中天限此宵想得羣仙会朝罢并瞻云物庆丰饶

　　雪山次呉寗庵先生韵

　　夸娥失喜巨灵号腾六平分缩地劳孤牖忽惊银海立两峯谁论玉山髙嵚岩似欲生云母融液犹堪瀹涧毛为报朝阳莫相妬先生吟笔正翻涛
　　未雪风姨已怒号为山无乃雪重劳人间牟麦明年富坐里蓬婆一夜髙目眩有时还拄笏神游他日想寒毛阳坡数曲如溪涧应待春风送海涛

　　良金秋官録囚江右有发其同官不谨事者所司衔旧怨窜君名其中调东昌督马通判众知其诬而莫与辨也诗以送之

　　东观图书共昔年西曹风月许聨编论心合在青云上抚事空嗟白璧前晓日鹓鸿犹尺只春风駉駜又三千池鱼塞马俱休论且读南华第一篇

　　壬戌元宵应制絶句八首

　　楼前灯火合彤霞云里箫韶引翠华散出黄柑齐拜赐玉皇遥在七香车
　　两宫慈寿极尊亲圣主承欢一万春放出金莲长不谢扶来玉辇静无尘
　　银幡赐了敕观灯次第风光满镐京看到筵前鸠拂舞九农春事已关情
　　华星寳月满长安绣屋金釭夜未阑遥望千门起庭燎尚宫先辇奏回銮
　　紫坛回仗溢天津特敇金吾弛夜廵为有蕃禧助阳令六街花柳一时新
　　宵旰忧勤十五年鳌山灯火亦初筵小臣未识鱼龙戏中宴先歌蟋蟀篇
　　紫檀红蜡夜频添万岁声中乐未厌华月正当云母障微风莫动水精帘
　　干清前殿夜将分万烛交光绚彩云传敕明朝散灯宴词臣好进劝农文

　　后二日有旨再赋律诗四首

　　乐岁逢春物物宜圣人行乐是乗时天垂玉烛三千纪地涌金莲十万枝星阁卷帘红日近虹桥按曲彩云迟愿因欢庆思幽隐更法光明事缉熈
　　千灯髙列奏宫悬五鳯齐飞拱御筵春到上元真富贵月临双阙正清圆甘泉西北长无警瀛海中间大有年暂弛金吾三夕禁未妨宣室九宾延
　　好景新春属上元蓬山排日会羣仙丛金间玉灯千树翔鳯回鸾月一天直以升平留燕赏肯将光景付流连彩云遥望笙歌合知奏邠风第几篇
　　紫皇宫阙夜通明飞阁回廊白昼行宸极本同天下乐霓裳不度月中声河山表里归全盛云物光华溢太清愿祝圣人千万寿年年灯火看升平

　　许百户从军普安州至潞渚卒时其子鲁从予游赋此吊之

　　拟作燕歌赠粤行剑棱中断不成声一天冻雨红旗敛万里炎烟碧草横假息忍看征侧在裹尸谁吊伏波营【反者米鲁女子也】伤心最忆湖阴路垂柳闲门几送迎【君家海子东涯予敎内书馆时于其家小憇】

　　郊行忆征伯与徳卿希大聨句

　　故人丘垄望中孤【玉】古木荒村旧路纡【清】野奠有怀空酹酒【宇】交游无兴更携壶【玉】人间流落文章在【清】梦里依稀涕泪枯【宇】此日九原如可作【清】问君曾记玉楼无【玉】
　　把笔英姿在眼中【宇】笑谈曾共此堂东【玉】乾坤苍莽游何处【清】花雪追随梦未终【宇】价重连城惊毁璧【玉】气消神骏想追风【清】悲歌亦是伤春调【宇】却与伤春调不同【玉】
　　石桥归路又斜阳【清】旧日经行宛未忘【宇】何物山川收间气【玉】向来星斗避寒芒【清】青乌未卜前冈吉【宇】白雪空传下里章【玉】一滴九泉今定到【清】骑龙休问白云郷【宇】

　　送道士周翠岩还松江

　　飙轮不到海东头梦里三山日夜浮归去有时应驾鹤别来几处见乗牛风清晓殿思金磬云淡春空送彩辀借问赤松千载后幅巾还许伴清游

　　送萧指挥还金山

　　将军承宠出明光归骑东风满路香家有六韬藏虎豹身堪百战扫豺狼北来烽火边无警南去波涛海不扬细柳绕营春日静雅歌谁与共壶觞

　　寄髙曾唯【去年下沽头尝索予诗】

　　千里南河入望賖美人有约赋皇华乡音不逺经冬鴈云路常瞻八月槎官好水曹清彻底名髙玉树净无瑕北堂春日花如锦时向公余奉小车

　　送呉汝玉下第用己未春韵

　　建业西风忆系舟燕台此别又经秋也知和璧终传世恨向荆江复倚楼且莫临岐伤逺道要须游刃视全牛长安春色年年似一様王孙烂漫游

　　送百户徐钦袭职还松江

　　曲墙垂柳荫清池十载髙门路不迷尽说栢舟同节苦【钦早孤生母某氏与嫡共抚鞠厉志甚坚】惊看玉树与云齐恩光晓日瞻龙仗行色秋风入马蹄拂拭家藏旧弓剑从今步步上丹梯

　　赋蟠桃图为张时震父母寿

　　玄洲髣髴海东涯海岸蟠桃大比瓜画入彩缣疑着雾望迷仙苑欲生霞稀年令徳真相配紫府丹台别是家我欲金壶借余墨一枝并写杏园花

　　维扬魏文璧工诗能琴善画幅巾布袍游京师萧然不与尘土杂将还与徳卿御史各赋诗送之

　　清沟緑树绕江都树里人家画不如舣棹十年同过鸟临流此日羡闲居乾坤老眼丹青在江海神游梦寐余西北月湖连甓社几时携手弄明珠

　　题扇寿爱蔬呉先生尊人

　　江海归来一幅巾东风八十四回春日长勘罢参同契坐对青山即故人

　　泰和萧生将赴临汀驿留三日为予冩真赋此为赠

　　本自烟江坐钓矶春风强使着荷衣不知面目从来假更与萧郎问是非
　　南望临汀路八千皇华四牡日纷然江湖或有商岩相倘可因君送上天

　　送张晦夫长史之沂州

　　犹记征车逐后尘【仆随计北上会晦夫于康庄驿遂与偕行】离亭回首十经春衣冠稷下谁公右礼乐河间合此新长日横经当便坐有时纡锦见乡邻【君家去沂州甚近】緑杨骑马城■〈土幻〉路应向西风忆故人

　　还金行为叔武郎中赠济南姚龙

　　故人留金儿不闻故人已死人谁云昨日结交今有变何况天涯生死分延州挂劔事已矣济南髙风见吾子金还故人事则已事吾当然非有以江海千秋歌义士

　　送寗庵学士赴南院

　　紫清仙吏亦分曹瀛海晴虹隔翠涛词下掖垣花欲动讲回前殿日初髙城临秋水迎飞盖阁倚春风想运毫为谢白云荆渚上楼船不似北河劳

　　送盛春雨还呉

　　未来消息满长安小住何妨趣驾还海内正悬春雨望山中谁放夏云闲每寻燕语多髙论转觉鸿飞不易攀翘首阊门烟月路几时携酒扣玄关

　　哭次儿天叙寄两弟五首

　　孤根托浅土所赖众叶扶斧斤日相寻谁能不伤枯根伤叶乃落叶落根转孤不知天地仁根也真何辜仰天天苍苍扣地惟黄垆有语不可道泪下如倾珠
　　虎狼亦爱子乌鸟亦恋雏生子不能庇悲恨当何如伯也归故郷漂泊无宁居仲子最孝谨性复爱诗书百方挠其中一病辞寒庐垂死与母言血泪沾衣裾沈思不忍道命也有生初
　　养蠧伤桂根击鼠伤定盆盆伤鼠故在桂死蠧转蕃明明世间事瞀乱与谁论吾儿曾闵性至死无余言念之益我痛作诗愬烦寃
　　十年住京国日与忧患随逢人得家信十书九攅眉芝兰日以瘁荆棘日以肥宿累本在我余殃及吾儿种树已结子养雏已能飞一朝委尘土烦寃当告谁
　　汝母初来时骨肉共团栾依依恋微禄幸尔免饥寒负乘知有愧酷罚倘可寛弱女在旅殡十年犹苦酸如何复及尔中道摧羽翰萧条古僧房兄妹两孤单疏牎对寒雨念之伤肺肝何当归尔魂恸哭淞水干

　　乔时章除瑞安侯训导侯实慈寿宫弟时章内翰师召子也

　　长乐清风动内朝汉宫阴马宋髙曹外家多福遵慈训西塾延宾得隽髦永日青襟环讲坐有时红烛对挥毫相看益重酬恩地身是銮坡旧鳯毛

　　南有蛮为阴子淑宪副作

　　南有蛮穴都匀反乎覆傲以嚚反噬厥主戕我民鸱张四顾掠且焚繄阴侯筭若神戢我武绥以文绥之弗来殱乃羣銮破胆伏以驯释不问弘我仁豕入其笠吾谁嗔呜呼普安城亦吾人一不戒血成津胡为不遣当使君呜呼胡为不遣当使君【时来鲁据普安叛其初御史一言激之也】

　　程徳望祠部于书室前凿池作亭秋望落成而正之内翰适至因名其亭曰登月室曰聚奎要予同赋

　　方塘开我前明月出我东仙人骑鹤来憇我亭之中调笑弄月影徘徊吟天风夜久月渐髙光满池若空遗我丹桂枝自携白芙蓉飘然凌风去千秋怀徳容
　　文星近东壁煌煌照图书千秋五纬聚煜煜聨明珠岂徒兆文运皇步跻亨衢美哉君子堂春风迓簮裾髙会既有以嘉名谅非虚君看庭下人星斗罗襟襦髙朗自今始太史征明符

　　送汤千户还呉

　　留守将军金虎符明光传警肃周庐新恩宠拜双龙阙别路光生驷马车投笔书生终刻印入关童子已抛繻楼船八月呉江燕谁共雕盘荐玉鱼

　　宗伯傅体齐先生挽诗

　　两朝名徳重儒绅西掖南宫列近臣典礼百年归考论文章四海入陶钧【先生一知贡举两敎庶吉士】春风遽撤朝回座夜月徒伤画里神【近屡见先生遗像】地下青溪定相待霓旌先后想纷纶【青溪先五月薨】

　　送顾汝馨

　　通家人物旧知名十载相看倍眼明捧檄君方感毛义思贤我复到颠闳青云未觉流芳逺白髪多应别路生无限覊愁与乡思并先秋鴈过呉城

　　舜臣以诗慰问次韵

　　故人千里寄新诗正是愁人阁泪时黄鸟有情依灌木碧萝无命托松枝寻思徃事多艰阻却悟深盟是祸基长叹一回还自慰重哀宁望老天知

　　卫景玉生辰席上作

　　我生于君后三筭我及君游已十年浮世升沈几搔首【时初闻何汝诚讣】髙秋风物又登筵银钩欲转薇花月金兽初腾栢子烟他日仙班只今定丹梯须让海鸥先

　　戱简王汝楫

　　短日西风木叶飞游人无处不思归连厫百室如云峙肯念呉儿未授衣【汝楫时监国子仓乡人以输税后期当罚诗至遂得解】

　　方石先生季父逸老以寳庆守致仕先生名其居曰悬车旧第寳庆殁先生有诗命次其韵

　　执鞭无地候巾车逸老编中识面初露冕犹闻下江汉云山谁与画衡庐青槐古栢京尘逺寒日西风宰树踈莫向方岩诵哀些竹林回首正欷歔

　　题画鹊

　　朝阳欲上万年枝九色光芒射绀衣昨夜银河济灵驾露华寒湿未禁飞

　　题花鸟二絶

　　边鸾不起林良老海内丹青合到谁晴日牎间弄沙鸟楚烟湘树不胜思
　　黄鳬不食聚沙觜芦鸡相将踏清泚飞燕翩翩软风里江乡春晴景如此

　　五马行赠宋舜和之广信

　　翩翩五马城东隅车载两轓兼隼旟雪晴尘清马蹄健长鸣跋地当云衢汉家太守唐刺史握节专城殿千里古来青史亦吾人肯使诸公尽专美西江望君如望云驱车跃马无逡廵闻道羣偷先出境已识新侯是宋均【先夕会于唐礼部元善宅有报饶信羣盗解散者】

　　送赵起龙兼简其季父济民【济民善种菊又自言得参同妙理有先儒所未发者】

　　白鹤城西是旧游赵家亭馆菊花秋乡关客邸劳魂梦风物天涯惜去留髙隐久应忘世味美材还合树勋猷竹林会语从容地真诀参同可再紬

　　送呉克常南京光禄监事【同年周启明内弟也】

　　通家亲戚故乡人临别相逢意转亲晤语留连下城日宦程迢递促车尘髙冈合止冲霄翼浅水宁容纵壑鳞朱雀乌衣壮游地为君惆怅十年春

　　送朱文宿谒告东还

　　天寒游子正思家手把离觞感物华郷梦五更犹禁漏归轩千里即仙槎庭萱屡报东风鹊宫锦争看上苑花同学故人应问我緑莎春雨候江沙

　　十二月十一日进会典

　　黄盖亭亭拥赭函箫韶声起殿东南百年盛事中天见八圣深仁薄海覃尧典合从虞史润周官不假汉儒参愿言善述光前训竹帛千秋作美谈

　　明日宴礼部

　　大官供帐称殊恩队舞畨歌出内园礼肃上公尊奭旦书成新典迈虞轩雍容不止过三爵披览何由望九阍经幄小臣沾醉甚但歌天保对尧尊

　　送沈继昌

　　丝纶阁里鳯凰毛五彩朝阳暎碧霄出使口衔天语重拜辞衣傍御香飘里门驻节惊梅蕋驿路逢春问柳条为忆圣情深眷倚肯耽山水后趋朝

　　戴寳之祖韶轩翁挽诗

　　西风林壑晩凄其叹息仪刑不可追天地并临刲股夕里闾相泣盖棺时谋深丰芑金楼册心切苞桑白傅词翘首玉辉原上路几人下马读穹碑

　　廿一日夜坐忆亡儿

　　清夜长吟动四邻吟成人静独沾巾不知此叚纒绵意天地相关复几人视不成形举目存青灯一盏近黄昏彭殇竟是谁分出妄使瞿昙欲断恩

　　茅山书屋

　　小茅山下三间屋养黙斋中万巻书竹帛散余嗟徃事海桑迁后复吾庐檐头树色低侵帙门里泉流曲贯除想见日长占毕倦时来凭槛数游鱼

　　封知府叶公挽诗

　　百岁闲身五马封向来江海复谁同门阑庆建看诸子兄弟椿津对两翁身后诗书方自逺眼前林壑便忧空碧山烟雨淮南路尚想扁舟理钓筒

　　次韵启衷给事病后见寄

　　宋玉杨朱各有悲杜陵曾借草堂资由来造物多儿戏毕竟风流是我师梦里青山休作意眼前黄巻足新知春风几日开西馆聊欲携尊问所疑

　　赋僮仆欢迎贺叔武尊人都宪致仕

　　陶令还家日欢迎走仆僮人间长见画林下复添公物色殊相近遭逢夐不同飞腾会明盛扬歴践昭融苕水犹遗爱横山早息戎【公镇守宁夏】全归渠亦喜逺涉路何穷指点桑榆茂传观里巷空挽衣参穉子扶杖杂村翁黄菊霜前约青山雨后功行藏自吾道消息任天工晩景看如此皇恩信有终丹青如解冩何羡洛城东

　　题学生画

　　枝头野花红欲语草緑犹带朝来雨狂蜂浪蝶不自持下上东风作容与画师好手亦难逢陶成已老况孙龙南薫殿里和丹粉犹堪一笑解天容

　　东江家藏集巻九

　　●钦定四库全书

　　东江家藏集巻十【中集六】

　　（明）顾清 撰

　　北游稿

　　○诗一百三十四首

　　送史景贤同知考绩【甲子二月】

　　君侯北州英淳直自天予青云二十载安驾何容与朅来东呉郡已复三刈黍庞统足方展休征名日举于焉朝天行万里看鳯翥尧门开九重舜目周万宇才良合髙位疲瘵念慈父舟行望不尽目断斜阳渚

　　月桂秋香送刘生还宜春应举

　　月桂生月宫一月一开落逢秋气弥盛芬馥遍寥廓世人望影空裵■〈衣外回内〉刘郎自是神仙才兄弟相携月中去正值秋风花烂开嫦娥玉手亲折赠双枝香满黄金台

　　姚平夫挽诗

　　完节非今日清心自昔年由来孤竹操不逐艳阳迁旅殡烦僚友归装富简编尚余潜徳在合并鲁男传
　　故友人胡以祥为予言先生弱冠寓郡城有夜奔之者正色谕之曰汝夫出而为此吾家故有妻庸可尔其人惭而去自此改节先生在江西宪幕以清谨为诸公所重及卒皆悼以诗二泉邵公为之志极其称许盖其源本有自来矣而以祥之言人或未之知也因表而出之

　　华听竹挽诗

　　好在延祥竹秋风日日情幽人不复到虚节为谁清干蛊名无愧贻谋事有成郷邦听舆论合附孝门铭

　　次韵王用常下第冩怀

　　漫说龙蟠与蠖伸亨衢何遽不为迍才如贾谊宁终斥美若陈平岂惯贫岐路只于忙里错头颅须识本来真眼前掬水翻荷地一笑相看剰几人【掬水翻荷少同学时事也】

　　近为儿侄軰屈澄夫先生于小园东曙有诗次韵二首

　　久知矾弟忆梅兄又见新篇月露呈虚馆可能留国士旧游端喜袭香名骚坛此日初申令棋社何人敢订盟【澄夫棋品甚髙】尽有残膏被来裔未应飘泊叹浮生【澄夫和章有此意】安车久不到岩阿水部无人复姓何秋浦白云天际逺夕阳红树屋边多笔精又展郇公帖才钝愁闻郢客歌眼底桐枝未盈把几时亲见十寻过

　　初至芸轩宅夜坐聨句

　　良夜城南旧草堂十年重继此灯光【东曙】文章翰苑声华重懒散林泉鬓髪苍【澄夫】庭树看于前日大酒杯偏向故人长【清】出门翘首梅花月又见天心转一阳【东曙】

　　次髙进之韵读

　　书思力行挟策几凝想纷纷事酬对顾影数离像譬彼旱歳槔久矣困俯仰知言何敢云有愧锺期赏

　　数日不过东园澄夫先生有月桂诗见示且归功于封殖之厚次韵奉答时腊月朔也

　　看花久不到墙东不道寒丛也自红培殖可能符善颂故应嘉气与君同

　　子南兄弟聨取科名此予所素期而果不缪者计偕北上酌酒赋诗皆平居游处言语精神之实不复以文而故人情厚者当自慨然也

　　短屋疎帘野水边几宵灯火共周旋聨飞本拟看三鳯【寄子明书云云】吉梦先敎协两犍【尝梦子南子仪衣襕乘牛并出承天门】逺道风尘初旅食清朝簮冕是家传临岐不尽平生意山海当年有喻篇

　　新蔡张孝子以乙丑岁寿七十其子什贰守松江松人为瀛海竒观图以赠为赋长句

　　海山桃花千岁红海日下照珠玲珑诸山卓立金芙蓉直上正值浮离宫飞霞紫气流无穷缟衣孤骞背青空下视六合尘溟蒙尘区逼隘鸟触笼井鼃瓮鸡纷蠛蠓划然翘首骇所逢欲往从之渺难踪先生七十颜如童前身乃是浮休翁别来海波几桑蓬旧游歴歴宛目中七还九转非吾功至行自与神明通丹台峩峩银阙重姓名已隶东皇公他年飙轮许相从还驾此鹤来江东【孝子名某随其子什贰在官舍见家人市布疑其贱访之得实什归跪于庭数之曰汝居官如此吾不能食而食也明日遂束装归】

　　题萧指挥便面

　　云海东南道路长海山云树共苍苍扁舟何日寻萧史一望蓬莱入渺茫

　　望云思亲图

　　白云飞空往复还行人道上坐长叹亲庭偶与云路值云飞宁与人相关梁公去来几千载抚巻为君增叹嘅天涯望云伤客心膝前一刻千黄金

　　往在京师赵君希徳有南游之约四月廿五风雨中忽相见于东楼留两月别去将由金陵视其侄锦衣君而归赋此为赠

　　极目燕云望海鸿江楼一笑雨兼风行边戏语三年约梦里清欢两月同归棹细穿汀草緑别尊新剥水菱红京华南北多亲旧为说音书近懒通

　　杏

　　东为觅董仙家春山满杏花朝阳三亩地返照一林霞厚徳初乡里幽栖几岁华长生容我问应不在丹砂

　　松岩

　　孤松何亭亭孤生岩之阿俯视千仞溪仰瞻郁嵳峩嵳峩不可攀劳心其如何空谷无余音伐檀有遗歌惟应负苓子千载重来过

　　傍鸥亭

　　江南水乡多白鸥水神封作烟波侯主人作亭江水上却傍鸥鸟为邻州鸥飞有时渡江去小亭终日临江住亭兮傍鸥鸥傍亭君其问诸忘机生

　　同年宋良佐廵按得代以书留别赋此寄赠

　　黄叶柴门忆驻鞍瓜期屈指又秋残玉尊不及沙头饯明月长留海上寒
　　十载青云逐后尘冰霜此日见阳春书生别有迂谈在拟托阳关赠故人
　　百年天下是金瓯根柢东南此四州同日震惊非小异【九月十三日】使君何以慰宸忧
　　亩税丁庸自祖宗巧名新意日重重归班第一章封奏民力东南久已穷
　　袨服竒装巧日增百金财可一缣成苇帘布縁黄絁被时为封章逹圣明【上供细布红者百余两黄紫亦八十两以下】
　　圣人初政日方升独立台端仗老成一道歌謡听不尽须知四海望升平

　　里生杨和为令尹张侯冩百禽从鳯图

　　云间一峯名鳯凰峯形宛类鳯飞翔鳯飞百鸟争趋跄林峦涧谷皆文章徳辉一閟几千霜空有遗迹留青苍贤明令君起番易胸襟五色云锦香尚书双履出尚方云飞飘然来帝乡和风甘雨相扶将物无疵疠年榖穰疲癃鼔舞歌循良有如鳯凰集髙冈百禽从之鸣锵锵乃知往迹未为祥杨生妙手边与王【景昭若水】生绡数幅冩朝阳抢榆喧啾俛复昂菲红闪翠杂丹黄九苞凝立和以庄鹰鹯鸮鹘鵰鹗鸧外若矫亢中已降云中阿阁金榜长晓日照耀腾金光一飞下视堪舆方旧巢依然朱栱傍即都归圣协宫商坐见四海登虞唐圣人南面垂衣裳一峯回首惟有春云十里欝欝封甘棠

　　送李原复佥宪岭南

　　君昔还家我为客客邸论诗坐连夕酒壶棋局间嘲诙眼底十年犹歴歴君今为客我留家南云望望渺天涯钟情已怀儿女恋回首况对江梅花梅花的的映空碧君到南中我应北南与北转暌违梅花心事更谁知岁寒冰雪金台下犹可因风寄一枝

　　味梅图

　　羊酪莼羮各有宜崇桃积季漫多姿岁寒一种真滋味只许龙山处士知

　　丙寅春胡大声自桐庐守参政湖藩过松话旧诵予送通守殷君诗因用韵赋以识别

　　人物西江第一流八年麾盖滞东州新恩宠亚三湘镇逺道争迎五两舟春宴喜闻京国语云帆髙望渚宫收公余为有江湖思还采苹花寄旧游

　　曕云图

　　昔年白云飞亲在髙堂思我归今日白云飞亲在重泉空泪垂云飞天边无定所到处瞻云泪如雨重泉冥冥閟长夜云光不到泉台下如令孝子勿思亲应是青天断却云

　　寿钱玉涧

　　玉涧水清且深流不息穷古今山头雨歇百谷聚白虹一道来沉沉涧傍老人眼双碧手弄涧泉坐白石泉流到海几清浅明年花甲从头转酿涧水作春醅采涧芹荐寿杯沐浴饮食无凶菑此中自可度千岁何必跨鹤游蓬莱

　　经锄别业

　　昔年劬学带经锄万巻新开垄上居沈浸何妨问晴雨经纶聊复试菑畬晩风檐隙垂秧马残月窓间落蠧鱼莘野彭丘谁近逺诗成转觉爱吾庐

　　林塘晓霁

　　海日初照天苍凉逺村近村浮浅黄垂杨两岸不见水中间一道开天光游蜂薨薨髙下飞乳燕拂水翻乌衣老农携锄放田水平陂簇簇秧针肥

　　五月晦日同汪敎授集傅敎谕鼎顾东曙戚舜和刘文瑞俞民威游黄耳祠归用席间聨句韵却寄诸公

　　红桃夹竹记初来重到槐阴满緑苔城郭几畨风雨过山林依旧佛灯开莫论往事催霜鬓且续新吟逭酒杯【壁间有诗讥二陆而民威劝客甚勤】最可白云知我意瞰牎临水久徘徊

　　琴泉

　　泠泠石上泉衎衎松下琴泉流合琴奏为君冩清心天风岩际来舞乱长松阴舍琴面流泉风水有余音悠然遂忘去华月上青林

　　简华峯敎谕乞莲栽

　　园亭无竹使人俗池馆无莲也寂寥梦入镜湖当六月接天青盖拥红桡
　　行人秋早长安去中夏分莲不太忙但有碧■〈角〉传别酒任他红里倚新妆

　　郡斋三咏次金贰守仲仁韵

　　文笔峯【兴圣寺塔也】
　　髙压重城郡圃东分明一笔倚青空云蒸不作昙花雨神运遥生月殿风此日育王重锡号向来毛颖谢论功李藩未试南山判傥可提携入汉宫
　　水帘
　　空无海祲杂江氛一片湘帘映楚云不卷几年长袅袅平铺终日自沄沄康王谷口珠千斛龙女机中线五纹更爱晩凉新月上玉钩双与画檐分
　　花幄
　　亭下阑干曲曲通浅红深紫斗帡幪低迷似欲留歌扇缛丽深疑蠧女工浓渍一畨髙阁雨生香不断画帘风绳床最爱清晨坐满耳薨薨听蜜翁

　　郡博汪先生约观莲病目不及赴赋此奉谢兼简邑博傅先生龙渊负苓二征士

　　濯缨亭下水如罗二十年前倚槛歌【前敎援鲁先生种莲亭下甚盛】春服久荒沂上路荷花仍发镜川波飞觞自笑成孤坐放棹谁能许再过见说华峯红十丈有人携酒候烟萝

　　池莲着一花用前韵报诸公约花开就赏【即所乞于华峯者】

　　不知风叶展青罗愁断南湖水调歌汉女有情先委佩洛妃无伴独凌波峯头玉井难为配画里金屏不啻过【少故也】已洗青尊酌芳露要看文斾倚云萝

　　华峯莲开用前韵见招奉答

　　越女红妆盖緑罗薫风长忆扣舷歌却从五纬聨珠地【莲栽于泮池其外小池五环之术家谓之五星聚奎】涌出双峯湛玉波此日凭阑增慷慨当年挟册几经过洄渊落木无穷意敢谓乔松择女罗

　　金仲仁母太孺人寿

　　翟茀初乘自粉闱朱幡继宠又兰枝中州礼训娴觹佩南国鲜芳入鼎滋七十再逢添算日三千长记采桃时宾筵向晩笙歌沸犹恨嫦娥出海迟【八月十八日生】

　　庭鹤再雏送刘太守参政陜西

　　瑶台双白鹤飞来栖我庭栖我庭岁一伏两雏生一雏死两悲鸣松阴宛转巢复成巢成复引两雏行丹砂犹隐顶白雪已垂翎成都未识赵公马缑岭那闻王子笙成都缑岭知何处忽报主人留鹤去主人去去登岩廊鹤亦双翎日夜长他年欲觅庭下迹千仞遥同威鳯翔

　　拙隐

　　时方贵巧辩我口讷如壶时方务驰骋我足挛如拘岂无当世心老此田园居方凿不受枘直钓难为渔以兹甘静退庶以全吾初分井艺黍稷引绳树松梧蓄酒为宾燕明灯课儿书此外百无事悠然弄玄珠山水足清晏园林堪画图逍遥遂百岁从人嗤守株

　　頥浩辩公寄莼菜瓜菹有别久不见渴心生尘之语因以为韵作絶句八首寄谢

　　三年望东林几日又当别盈盈谷水波一苇谁共折溪莼牵紫丝念子良已乆不在秋风前不在秋风后
　　寒瓜削成菹入眼犹自緑借问长安儿此味还知不泽国有幽人城中稀复见曾观论史书吾党有腼面【郡修志欲私有左右公极论其不可】
　　龙宫带明湖倒影疑可掇何当酌清泠一洗尘中渴祗园数峯碧不易布地金谁续菱溪记为公传此心【寺有竒石郡守欲购以贻要人公执不许曰僧贫寺不贫也】
　　公欲空万有谁哉记三生结习知未断斯文独钟情长谷水千顷青天月一轮有尘飞不到何处却生尘

　　腊月一日与文瑞访定庵于北山别后奉寄

　　平林回步草堂深二十年前此日心尘土自能迂俗驾云山曾不碍幽寻孤标共指中流镇髙咏犹闻正始音珍重寒江夜深别满衣星彩动华簮

　　从北山泛呉淞徃苏州夜泊千墩文瑞出陈司训子进所藏呉小仙邯郸图索题穷冬逺游空江夜话亦人间一梦也为书絶句

　　风雨官舟蜡炬残呉淞江上说邯郸人间到处谁非梦只有卢生入画看

　　江中阁浅次金缓斋韵

　　浦口停帆换小舟故人家近不须愁竹林隐约分岐路禾廪髙低见有秋【路傍有丛竹萧森可爱从此分道入先生家门内稻积参差仅通行径】
　　千古心期嗟击磬百年功业类藏钩呉江一道看如带可是先生志未休【缓斋有三江水学新书】

　　题华文逺所藏五松图

　　湖头看木翠团栾总合丹青画里看冠劔昻然五君子岁寒长得倚阑干

　　嘉兴道中怀昨游有作先寄文瑞仍约访宗孝御史

　　楼船徐度鼓逄逄忆别追游俯碧牎几日壶觞并残岁连宵风雨卧空江云边暗数青山九竹里谁怜白鹤双【家有二鹤其一方病】明日城东访曹植锦袍嬴得醉春釭【宿江上时文瑞常虞盗至故云】

　　怡庵先生致政归喜而有作

　　璧水江都继有声乡人尤羡此归荣九重云里恩袍烂三十年前弟子迎松菊喜欢依旧主溪山次第入闲行夜来光节堂前月更比寻常一倍明

　　丁卯北行定庵以诗赠次韵奉谢

　　策名那复敢怀安却上离亭强笑欢三釡正怜蓬户暖九重深恐玉楼寒还闻奭旦陪周主屡报夔龙补舜官北极一星光日盛知公终夕倚云看

　　定庵用东坡过清虚堂韵重赠奉和

　　江头凫鹥踏晴沙江岸黄蜂喧早衙行人倚棹不忍发红旗罥落樱桃花十年京华足乡梦麻绖被体方还家沈悲结痛无与愬夜啼愧杀城头鸦紬书有诏不得住【部符趣修实録】彤管中夜飞金葩忆君恋土肠万结短发几对残灯爬明晨复当拜公别何异渴吻思龙茶赠言珍重灿珠玉不知驽马空鞭挝端明退居乡俗美安石不起苍生嗟祝公眉寿强饮食慎勿髙想凌青霞

　　姚徳夫晩翠诗

　　共惜春红好谁看晩翠深磵边长郁郁霜后独森森秾冶非吾事幽贞回此心山中有园绮垂白更相寻

　　题陆承祖扇【有后引】

　　放翁归日鬓初星几从琴尊上小亭芳草不知人已去春来依旧自青青
　　葵诚陆先生罢登州还葺东园为游适之所予家食时陪杖屦数矣在京师梦游园中作诗以吊寤而忘其前二句先生之子承祖送予行因足成之书其扇以识别承祖其思继先生之业哉丁卯二月十日

　　松南书屋为章先生赋【公瑾之孙】

　　呉松自昔诗书国得似君家亦未多缃帙牙籖数椽屋百年相继住烟萝
　　中舍仙游不可招依然旧隐傍江皋云礽见说多才俊有日天风起鳯毛

　　婴医王舜规有母服持荣寿堂巻索题书此以吊

　　初日杲杲射北堂流辉弄影照明珰堂前兰玉芬以芳青霞织帔鬓有霜含饴映日坐堂隍海桃实成花又发蓬莱水清尘污袜啼乌声干山月阙东望银台路明灭天下同心涙成血

　　别先茔

　　松杉郁郁带重冈榆柳阴阴绕曲塘曾有至人留寳谶敢期孙子滥朝章【先祖尝云宣徳中有日者至先茔留记曰三十年后当出一读书子食禄于朝汝生适应之宜勉学以成其谶】人间日月三年速地下泉源百世长愿竭痴顽了公事年年负土上玄堂

　　孙文博雪溪巻

　　溪流抱村自幽絶竒絶更着三冬雪玉沙银浦烂不收瑶草琪花连夜发主人画船携酒炉渔舠傍舷来卖鱼借问五更朝路客何如貂袖拥冰须

　　二月朔文瑞天民携酒为予发程泊舟跨塘桥赋此

　　兰舟冲雨出江城别鲁朝周两绪萦黄柳万家愁里湿碧云千里醉时横更生好学时方蹇宋玉多才赋未成安得相携便同去五更聨马听鸡鸣

　　呉江夜泊寄长儿天彛八首

　　飞盖桥边月漾沙顺流东去即侬家若为得共舟人语转过船头向早霞
　　髙堂双鬓已如丝此日何堪更逺离寛我百忧惟汝在莫令思我在家时
　　髙楼朝日启帘栊两叔相望百步中我不在家渠即父莫令踈逺坠门风
　　佳儿如玉眼如珠临别牵衣泪满裾爱惜护持勤敎诲书香一脉正关渠
　　乡邻自昔有贤愚小忿闲言悉弃除惟有自修堪御侮亲贤戒曓逺谗夫
　　家人小过莫轻笞渠在渠家亦是儿赏罚有条知痛痒自然亲附不暌离
　　门户晨昏慎启关家庭内外切防闲深更出饮清朝卧此是人家百弊端
　　木有根株水有源祖先祠墓合亲尊岂徒追报崇彛典亦要流传敎子孙

　　枫桥与文瑞天民别兼简乡里诸公

　　重洗红螺卷翠帘阖闾城外雨■〈毛参〉■〈毛参〉青山旧识如东道画檝相将类左骖旅食几年仍蓟北离怀千种又江南前途渐逺须分手更欲留连待酒酣

　　渡江

　　朝食大江南午泊大江北江流号天堑我行纔只尺江路日以逺客舟何时转美人青云中望望愁岁晩

　　过扬州访呉汝玉见其子某云葬踰年矣一恸赋

　　此汝玉博学髙才尚气不下物初敎公安升南安通守未上卒

　　君墓已宿草我犹思见君相望一江水真隔万山云直谊今谁似髙谈可再闻阿咸才甚美应足振遗芬

　　扬州水关作

　　三过扬州十五年中间日月似流泉平山花竹隋宫柳又落东风一梦边

　　黄家闸阁浅寄吕梁刘水部天祺

　　吕梁天下险我行今已三旱气烁汴泗上源日以亷悬流飞沫不复旧但见两涯乱石熊虎交巉岩水衡使者今刘彛人力到处天工回漕纲万艘连夜发谈笑对客仍尊罍官居花竹尢清絶别后梦魂犹髣髴北河连夕空系舟悔不为君三日留【君以前路无水留予再三】

　　皮沟闸阁浅都水曹元孝郎中以书来迓自云困于沽头走笔戏简

　　五日度两闸得水如得珠蠖行不数里已复困泥涂升髙望留城【人云其下尤浅】忽得上沽鱼谓言渴聚面柰此川路纡阳侯自云尔辙鲋当何如北河非西江纲粟有天厨附骥尚千里攀龙矧吾徒但恐洪流沛分手复趦趄

　　砚瓦沟

　　鲁桥南畔拂尘衣仰止东山思欲飞前去宫墙应甚近砚沟新水墨花肥

　　世恩国声二郎中留饮南旺分司夜以小舟送抵北闸即事有赋

　　严鼓声中万柝喧连樯影里度归船縁舻宛转疑穿巷【时漕舟重泊两岸予屈曲行其间天黑舷髙宛然深巷中也】丛炬传呼若耀蝉云海几人真契合骚坛五岁此留连【癸亥与二君别】微吟更比抛砖陋满握璠玙想嗣篇

　　安山闸遣闷

　　泊舟安山下爱此嘉树阴登厓望河曲连樯矗如林有隶前致词兹惟民蠧蟫征丁动千计索雇赢百金郡小岁仍俭诛求力难任称贷倚富室羊羔日浸滛【出白金一两不数日取千钱】情知剜心苦且免肌骨侵日午水满闸棹夫兀如喑【快船赂不足不行公私舟并为阻滞】淹留已自困复此伤予心青天如有知披云露遥岑排空各献秀为我清烦襟尘区自扰扰物外长愔愔安得向此中逍遥委朝簪

　　安山待闸憇大柳下见蜣蜋转丸及窟穴薶藏之状甚悉村童语其故词甚鄙而近于人事戏以韵语记之

　　蜣蜋抟土丸其智竟莫测中包实粪秽外裹疑橡栗后推前复挽圜转何捷疾端如趂严程又似衒巧术趋洼真一泻过隘亦屡兀中途遇强曓奋鬬几撑突【其类有夺之者拒鬬甚力】归来不少暇坎土启藏室既以首为畚复以股为橛爬沙兼负戴下上几颠越室成拥丸下劣隘四无隙周旋巧斡运每动辄有入须臾丸尽隐谓尔功已毕潜身复旁搜坯壤时臲卼村童恶剧戏寸筳时一搰室开丸反流惊救走连蹶双趋共抚抱有类拱珠砾前功已尽弃余念犹未歇想其推挽去行复事鑚穴物生均有智小大理难一蚕丝利万世蝥网为口实蜂房及蚁冢致用等轩闼尔丸独何为久念理未彻村童前致词此实神所訹转丸输鬼藏功满蜕凡骨飞腾作风蝉清响哕云月营营茍为此蜣计诚已劣丸也神所须得无秽明烈物性尔岂知神奸我能别纷纷讵为信琐琐焉足说聊戏答村童鼓响官舟发

　　临清候闸自辰踰未都水闭门而镇守中人饯其同官于河下

　　舟出清源万马奔斜阳舣棹自清晨主人谢客关河闭惭愧金珰贝带人

　　发临清一日至郑家口

　　汶水欲尽卫水来两水夹舟喧万雷经旬守闸僮仆困千里顺流心眼开长风飗飗若绳引曲岸宛宛疑天回月明倚棹郑家口梦在谷亭呼酒杯【谷亭闸住五日】

　　武城县【城三面临水甚荒落而街衢绰楔相望】

　　孤城赤立倚官河隔水人家亦未多怪得连坊表科第宣尼曾此听弦歌

　　德州仓厅与陈深渊先生夜话【有跋】

　　从来迂阔笑吾儒果是真儒亦未迂邂逅平原话新事一畨惆怅掩残书
　　山东抚臣以禁酒致人自尽事觉去官属吏有除名谪戍者【知府赵廷实等】前代官自卖酒故有私禁今无此令盖已收其税听民自便矣无官酿而禁私酤是絶物也而限以必行难矣抚臣朱姓时所谓道学者

　　杨青驿怀原复佥宪先寄原鲁

　　千里漳河欲尽头美人曾此驻兰舟【癸亥春予以忧南还原复北上】图南蹔息云中羽拱北重瞻海上楼眉宇几时消鄙吝江湖到处长离忧皇华会有嵩呼事先遣双鱼报早秋

　　直沽即事

　　漳水东流接海天寻常鱼蠏不论钱横空一网如云宻玉食还曾到御前

　　读魏武则天事用石楼太史韵

　　乱来天意长奸雄一语深投月旦公岂谓三袁尽河北更敎诸葛起隆中烟消赤壁沉雄俊树冷西陵怨女童不及人狼祖余知化牛犹得占江东
　　阿师留髪拜昭仪绛缕初封不记谁海内渐看归圣母榻前空自属佳儿天征鸟梦垂双翼鬼作人妖有四眉早与文皇作男子乾坤更是一畨竒

　　记梦中句【有跋】

　　张生长安居日听车音响他年乗斑轮车音想非想
　　六月十二日梦涯翁草书此絶见惠是夕三儿梦逐熊得之明日九儿生因名梦熊谓当有成而卒夭死

　　考试应天泊龙江和宫谕傅先生韵

　　山川依旧画图开客况多应晩色催孤月近人随浪涌落霞如鹜度江来清游幸不疎连璧盛事还闻颂有莱却傍紫垣占寳气直从牛斗贯三台

　　铜鼓行

　　楼船行铜鼓鸣和以横笛间丁宁空江深夜天宇澄稀声要眇杂铿吰隐如仙乐度青冥贵人中坐憺无营流星捷报前几程征丁索馈百里惊儿童喜闻铜鼓音不知铜鼓伤予心

　　球杖行

　　击球本戎戏球杖取南中云帆下河曲专使董成功此物本轻细连艘竟何庸春秋富当宁典学希商宗荡心圣有戒传闻岂雷同舟行不可问为尔心忡忡

　　十月朔还至通州雨三日不止

　　雨滴篷窓浪打舷听风听水不成眠家人相忆心千里肯信连宵潞渚边

　　得家书报长孙应阳入小学

　　孙儿生质颇清明只在收心养性成看罢平安二更尽耳边如听读书声

　　戊辰子南下第归为书其扇

　　横云山前小赤壁长记扁舟晩泊来【生族祖北山参政居山前画景偶似】山风吹人难久住明年候子黄金台

　　忆家园【有序】

　　端午日雨窓独坐顾前庭草木葱蒨怅然有乡国之懐因追记家园卉木花果各赋一诗其间或故有而今亡或昔无而今有栽培位置歴歴在目前鱼积薪之叹废兴存殁之感略于此具焉存之使后人观之无忘其初云尔
　　石榴【丙申二月移自祖居比他花最先植初止一本今数十干矣】
　　三十年前手自移眼看一本作千枝翠翘红萼东墙下几为贫交入梦思
　　五柳【丁酉岁植于屋束水濵今三十二年矣】
　　苍然五树积烟霞数里遥看是我家后进只今千百辈草堂谁识旧生涯
　　海棠【在石榴之东辛亥死于水尝为赋诗】
　　潮红香颊翠襟披流落频伤未遇时廿载断魂招不得系情多赋八篇诗
　　梅【在榴与海棠之间着花数年尝有诗今榴在而梅亡乆矣】
　　海棠西畔石榴东的的寒花映晩空旧迹渐沦忘不得苍苔飜恨落英红
　　柿【核种数年成阴着子矣暴风折其顶后厄于水遂枯】
　　窓西一阵緑云浓眼见萌芽到拂空成实不敎霜后荐只因多雨更多风【此月十七二儿天叙亡日也】
　　杏【甲子春得张氏园园中杂花颇多此其一也花时逺望若锦山实大而美】
　　红杏初开锦作山别来花实渐阑珊春风似为人离别还是春风不断闲
　　牡丹【其一张氏故物其一新栽初仅数朶次年渐盛丁卯凡四十余】
　　三月东园花压阑种花人去我来看不须烂漫开千朶惜取芳根伴岁寒
　　紫荆【二本皆张氏物】
　　百干相扶共一根纷纷红蚁缀枝繁春风不用歌行苇但遣封培付子孙
　　银杏【初为盆景成化壬辰中使取花石张氏仆移栽草丛中得免今在园东南垣外髙数仞矣】
　　鸭脚当年自一时瓦盆雕砌影毰毸黄封不遇头纲使争得凌云百尺姿
　　樱桃【旧有二株幷子南所遗凡六本予行时花烂然】
　　花发园亭记别离忆花又过别离时赤瑛盘上筠笼里各自伤心各自知
　　蒲萄【张氏故物京师寓舍亦有之晩凉坐对忽不知南北之辽逺也】
　　髙架新梢緑刺檐坐来幽意满江南不知华月清池上谁共凉阴酌晩酣
　　李【余山移栽】
　　山崦移来玉一丛竹林深映小桃红别来消息知何似依旧无言对晓风
　　竹【蔡廷章宋天民分种乙丑二月也岁中发笋二年而成林】
　　畚土薶根旋作畦数竿萧瑟映疎篱緑云凉月西牎晩寻我林间旧刻诗
　　芙蓉【姚直夫分种】
　　两丛髙下映波红疎柳池边落照中无限江南揺落意燕山几日又西风
　　緑蕚梅【得之张景澈当年着子】
　　不将幢节驻羊家几伴西楼坐月斜零落瑶华应不恨緑阴青子在窓纱
　　绯桃【张氏故物秾烈如火园中春时絶景也后蠧而折今所有乃重发者】
　　一株秾烈破春寒曾是刘郎刮眼看今日前身谁复记赤霞空炼九还丹
　　盆松【俞民威所致园客请加蟠结予不许将植之东园以极其势】
　　神龙不畜蹄涔水威鳯宁栖枳棘丛试起槖驼论种树此公何得在盆中
　　芭蕉
　　灵苗体性本清虚风叶犹堪醉里书危石幽阑画楼畔撩人归思半因渠
　　黄杨【古云遇闰减寸实不然但极难长耳丁卯此木新芽几二寸乃知误事不独禹锡嘉话也】
　　人言闰月厄黄杨此语分明太激昻得与■〈浦上女下〉娑同晩岁任他萧艾过人长
　　紫薇【陆承祖家物】
　　平原宅里看移根百日髙花不负恩纶阁西头见新月分明清影近黄昏
　　双桂【丁卯三月种是秋盛开】
　　呉国春深试手栽燕山秋晩报花开灵椿老大无材叚奕叶芬芳为尔培
　　蟠槐
　　似欲凌空且屈蟠夹门双影碧团团油幢不合书生建争得熏风日倚阑
　　栢屏
　　屈叶回柯巧蔽亏画檐三面碧参差琉璃隔坐非吾有冰雪相看正尔期
　　莲【县学泮池分种】
　　华顶虚传十丈红方塘只在小桥东天机云锦应无赖烂漫西风夕照中
　　蔬圃
　　緑嫩青酣井字畦柳塘东畔竹林西阿儿曓富人应妬岁晩平添百瓮虀
　　稻田【楼前屋西皆是倚阑平立黄云緑浪举在目中】
　　侬家世业本耕农逺客思乡却自侬柳外平畴夜来梦万行新緑舞熏风

　　卧病

　　重云积九夏永昼恒涔涔溽暑不可耐沈痾复见侵隐几西窓下悠然怀故林繁红已结实秾緑正敷阴凉风振水竹窓闼有余音欲往川陆阻居然劳我心

　　病起将朝寄卢宗尹

　　思君不可见我病君忽来相逢执手间未药心已开刀圭入我口晴风扫阴霾病发不我会君来岂予媒乃知平生交冥契神所该清秋肺气苏栉发临花台行当跨鞍出呜佩朝蓬莱却寻广成子一笑空同回作诗先报君此报非瑶瑰

　　鲁司成振之将乞终养梦公服秉笏乘青羊而驰及命下乃八月乙未十五日饯于宗易太史西园即席有赠

　　梦里青羊且信疑今朝南楚定归期先生六馆人师上圣代千秋孝理时朱橘正堪霜后荐锦衣行见膝前嬉三公一日谁轻重莫问重来鬓有丝

　　送刘公勲太学兼简尊翁聘君文仪进士

　　海门寒月三江水天阙晴云五鳯楼别路此时频目极两乡千里各神游诗书不断通家好尊酒难浇壮士忧往见周郎话相忆北风归思满沧洲

　　题公勲水仙扇面

　　到家花正发别路梦先知月落西湖上何人共赋诗

　　十一月望月食既歴戌亥子三时乃复

　　日食又月食两年三见之【丁卯正月朔日食十月望月食】天心果仁爱吾道合清夷怅望云间路苍茫夜半时怀君复思土愁乱不成诗

　　东江家藏集巻十

　　●钦定四库全书

　　东江家藏集巻十一【中集七】

　　（明）顾清 撰

　　北游稿

　　○诗一百五十九首

　　己巳待泮潞渚单氏两翁以乡里来会长者八十二少者七十三皆朴茂淳古类山谷中人遡其生当宣徳正统间得气之方厚者也为之感叹适有以画竹惠者因书其上赠之正月二十日

　　手披双竹写新诗徃伴髙堂两鬓丝总是目前稀有物升平父老岁寒枝

　　题画赠寓馆罗翁及单希贤

　　京华相识半乡人潞渚逢君意更亲认取画中山好处草堂归访故园春
　　南州乡里北州身看画思乡緫未真若到练川佳絶处也应回首潞河春

　　题菜赠杨翁普能时年七十三断肉六十年矣

　　上沃泉甘野水边乌菘紫芥各纷然主人为尔都忘味更伴清斋六十年

　　题菊赠天津张信千户【先任金山读书好礼时号文张】

　　我家老圃金芍药独立岁晩凌霜风新图赠君为君寿白头相对即苍松

　　田上堠

　　田上堠堆复堆官新筑圆若腄贵人赐田连帝畿不封不筑民终以为私上植柳傍作围牛羊不践雨不颓堠不颓民不走为君耕为君守但愿贵人千万寿免为他人作封堠

　　秋屿为田廷相郎中赋

　　水心着山自可画况是潦尽霜清时使君于此兴不浅絶境使我心先驰蓬莱犹恨弱水逺浮玉更比金焦竒星槎何日同汗漫归来重赋游仙词

　　重过安山

　　安山闸下停舟处旧日风光又眼前试问阿蜣功满未柳阴旋转自年年【蜣蜋功满成仙安山村童语也】

　　黄家闸南数里地旷多盗丁卯北行阁浅三宿是日风帆迅疾家童指示其处为之怃然

　　此地曾三宿重来尚眼明寒泉髙岸下还似昔时清【岸隙有泉甚清冽】

　　下邳阻风简天民

　　漳河遡流兼遡风汾河贵人不相容清河一日可千里南风逆浪势转雄方舟野宿频相失忧水忧风过三日篷牎晩立看风樯过眼鸿毛天一方请公小忍不须闷待渠定时吾亦进

　　阻风邳南第七屯百户王君留宿薄暮风止行二里余复作与天民舟相失戏书示风

　　小住复颠狂泊我空滩外听汝吾弗嗔汝宁亦知愧

　　望露筋庙作

　　荒陂下残日踈木出古祠伊昔露筋媛明灵此栖迟渺然葭苇乡挺此冰玉姿仙骨谅已蜕英风浩无涯想当野宿日宁与庙食期颓垣不踰肩缺瓦苔参差不知春秋祀有土能不遗堂堂七尺躯冠带称男儿婉婉形势途所觊在一资使当生死际宁复顾四维念此欲下拜风樯浩南驰沧波望不尽目极空烟霏

　　伐薪

　　秋霖害我稼卒岁沦洪渊青山富薪槱猛虎当昼眠炊人屡告罄饥仆怒争先平生怯懦心蜂虿等戈铤会众伐金鼓长驱陟其巅我进彼亦退芟夷砉无前方舟杂稇载浩歌戒言旋阴风海上来白雨如奔川飘零不自捄狼籍遍原田虎曓厌人肉村墟哭相传履险指一爨命邻伥鬼编幸胜天复尔栽培岂其然生人亦已乆秽徳熏彼玄鸱枭啄鸾鳯阘茸乘后贤横奔不复制伊郁谁当宣由来城门火横及池中鲜严霜下百草岂择兰与荃沮洳本自处屡空谁尔怜似闻老农说丰穰在明年行看饫浆酒岂复忧厨烟小忍济乃大天运有推迁再拜谢老农买金镌尔言

　　十月一日梦抑之得告还乡赋诗送别寤而记其首句因足成之

　　水心亭下木兰舟昨夜分明赋逺游消息眼前无可问满天风雨独登楼【时先生调官南都后廿余日以母忧去计大故正梦时也】

　　顾徳章尊人龙川介寿巻

　　吾宗东呉秀奕叶多俊良矫矫龙川翁早脱名利场归来自洪都十年鬓犹苍以彼文字游放此云水乡春风介眉寿珠玉间笙簧蔼蔼亭林云幽幽玉山堂【阿英所居】上下千载余声华蔚相望何当驾扁舟共泛川上光手携蟠桃枝酌彼昆仑觞再歌行苇篇和以伐木章佳期自今始矫首希青阳

　　十一月十一日极寒

　　十分饥馑十分寒目见伤心耳亦酸袖手茅檐对残日此身犹是论思官【是岁秋菜蚀于虫再种皆冻而槁杭人以舟载盐菹鬻于市从昔所未有也】

　　经始方洲田舍有忧其难成者赋此答之【面势佳而地卑下用力颇艰忧之者严润庵以徳也】

　　无食始学稼南村寻老农沙田积雨后沮洳连云空方将葺栋宇拥褐歌年丰沿源渡水曲骋望出丘中岁晏草木尽【诸村林木皆髠为薪】空江来逺风顾影忽自笑葛巾扬飞蓬平生坎壈身何事非所躬已为后时计况当吾岁穷情知倚市利逺胜刺绣工所安谅在此违性伤我衷填海有精卫移山有愚公决策自今始有善吾其从

　　周文焕致槐栽十二本列植道南美而且巨不日成阴矣诗以谢之庚午正月望日

　　水后江村万木童闲人门巷一时空熏风六月清阴遍好与周郎赋角弓
　　蜀江桤木三年大魏国槐阴四海平先遣黄花劝秋驾老夫还此听音声

　　方洲示役夫

　　田夫具畚锸问我功何始我功亦汗漫我屋当素拟前临有方洲后枕须曲水相泥以为深因以崇我址亏盈岂予心一举成二美行当艺椒兰且复树梧梓连村翳桑麻接畛被穈芑勉旃相予成为尔歌至喜【后屋成遂名至喜堂】

　　旧岁三月阻风于清河屯田百户王君致香椿一本涉淮济江颠沛数矣而此特无恙每一顾之心未尝不在淮北也发春伊始移植朝阳赋以志感

　　白门斜日阻归航野老墙头碧玉长感遇不辞千里别侨居又是一年强流光荏苒嗟予老行路闲关备尔尝浅薄无能系思忆宦途留此作甘棠

　　题彭君言归省巻

　　青衫拟着慰亲颜已着青衫卒未闲他日三公真不换鸳鸯湖上彩舟还

　　足梦中语

　　相期不我会天上嫁张硕琅风凝矞云轮囷倚空碧迎牛于子南

　　千金买寳劔尘匣空挂壁卖劔买牛耕百口歌足食有牛无劔古且为之矧劔不徃而牛自来水田和软牛腯肥日耕十亩不言疲腰间寳铗光陆离逢时还足斩鲸鲵不然力耕老东菑作诗迎牛属牛儿此意只可呉郎知

　　四月十二日定庵先生过访诵东坡过清虚堂诗用韵奉谢

　　夜窓急雨鸣撒沙晨鼓不辨州官衙村童晏眠蓬户闭榆荚一径交残花经年不及长者室泥水真作田农家髙轩何自忽戾止豁若暝雾腾金鸦清容穆穆峙霜栢妙语郁郁飞天葩尘埃塞胸不自理次第一一烦梳爬盘飱菲恶愧草草幸有杞枿供春茶此时天公亦助喜列缺卷熖雷停挝骚坛夙昔愿奔走世事八九堪咨嗟酒阑公去倚江阁遥见一鹤冲髙霞

　　陪定庵过北野再用韵

　　河洲浅水笼银沙髙柳隔岸排晨衙湿云晴旭互呑吐时复映空飞雨花人间岁月总能几三年不到先生家诸孙迎拜肃有礼别时稚语犹轧鸦不知甘露何日降亲见紫芝团玉葩山林朝市各有适如痛须抑痒须爬羊羮鼋炙岂不美陆羽独好山中茶惜哉弥衡傲一世营门乃作渔阳挝先生归来万事足耳目所及吁堪嗟尊前有酒便一笑不用导引呑朝霞【时北野先太史墓产芝甘露降庭树】

　　寿萱图为董征吉张徳馨题

　　萱草花开北堂鳯翎鹄咮参差光采而佩之百忧忘金章谢庭子【征吉进纳得官】绣腹王家郎花前拜舞进瑶觞花枝暖拂春风香酒不尽花益芳重帷深深春昼长更六十年春未央

　　四月十八日泖港舟中作

　　渐喜逢人少扁舟傍野塘緑波侵隐几细雨对分秧潮长汀蒲短风微岸芷香沙边双白鸟来徃亦相忘

　　题爱山巻

　　好山吾亦爱知子钟情处郁郁横空云中有王裒树【君先墓在横云山】

　　书陆服周扇用包汝调韵

　　诗笔纵横格气深故人应是渼陂岑秋来白髪知多少犹自松间抱一琴

　　五月十四日遣闷【有跋】

　　五月呉天漏三江禹迹芜闾阎自生死城郭且征输窘蹇医疮计苍茫卒岁储南阳有召杜异代直堪吁
　　自四月雨至于是日不止髙田皆没而在位若无闻旧岁熟田正税外亩加三斗六升矣至是又议亩加一斗七升出于县令而郡中初不知也縁是得止

　　雨后文仪欲过小楼闲话诗以速之

　　买得仙人缩地符三江七泽尽吾区诸公为有登楼兴来看扬州白马湖【时一望巨浸而诸村树错立其间宛然湖中葭苇也】

　　米船叹【禁增价也】

　　秋田生浪甑生苔日望米船江上来闻道城中有新令米船临到却飜回

　　题画送王贰守入京

　　行路人人说好官一舟如叶上长安【王守已甚严】君王若问东南事不似江山画里看

　　鹿门遗隐

　　襄阳耆徳世空传谷口清风有象贤心识双桥何日到青山无数夕阳边
　　江海收身五十余青山不改旧园庐人来欲问遗留计孙子躬畊又读书

　　送陈经歴奉表留都兼简秋闱诸君子【陈君名广闽人】

　　宦薄身清职事闲每蒙骑马扣柴关朝来喜色盈眉宇又向金陵饱看山
　　山水金陵是昔游海鹏云鹗正当秋相逢为道长林下每夕披襟望斗牛

　　闻宗孝御史复冠带

　　旋拂葱袍整惠文圣朝元不负忠臣赤墀鹓鹭频回首次第春风接后尘
　　雨露冰霜总化工逢干何必羡夔龙向来陈迹浮云变看取层崖雪后松

　　题画送都指挥袁君归河间

　　江海三年拥使旌江风不动海波宁瀛州可是垂纶地万里燕然要勒铭

　　题画送陈子进敎谕贵池

　　秋浦山川似若耶广文官舍列仙家无因得附星槎便箕踞长松看九华

　　题画送祁通判朝明年正月时宦瑾伏诛海内拭目以观新化

　　雪后蓬莱万景鲜彩云红日在尧天江湖不及元正会遥听升歌采菽篇

　　午窓睡起杜以芳持扇索诗走笔书赠

　　流水湾头竹半欹夕阳山外鹤归迟幽亭独坐无穷意只恐锺期亦未知

　　芸屋储书

　　青青庭下草芬馥掩椒兰能令脉望走使我缃帙完邺侯彼何人挿驾万轴攅而我千载余触事如面垣孙翁识恨晩闻风起三叹缔构亦已勤畜聚良独难不知几年心成此万玉山屋下五彩衣万巻胸中蟠小出已髙第逺图未容殚春风开寿尊酒緑衣裳斑愿以巻中训永奉膝下欢青山拂新图虹光起檐端何当凌七峯一快平生观

　　文仪别予赴会试风甚留宿拈韵赋此为赠

　　错指长云恠石尤海天回首是瀛洲飙轮未会三山驾文笔先题五鳯楼到手锦标堪一笑临岐红烛且须留前年六博非空兆有待金羊送彩辀

　　十二月十八日大雪登楼作寄进之天锡时诸君方修府志

　　酸风割耳须作虬闻雪强起开西楼西楼一望几十里玉田瑶圃烂不收两年秔稻化鱼龞穷计每日占来牟眼前富贵已如此何苦更作明年愁书生耐冷自常事北窓清坐端谁留神游不到党家帐意行屡上山阴舟淮南山海诞莫考呉中沟浍须精求暎雪著书堪一笑却似五月披羊裘

　　次晩风雪又作用前韵

　　玉龙飞天从万虬下与白鳯窥红楼天人翦水碧云霄幻作万寳无人收晩来疾风振林谷时复乱牛同一牟蒋生扁舟泊河处纵有美酒还堪愁进之病骨近始苏旅食岂为鱼美留炉灰拨残红烛短谁与再倾双玉舟一夫失所是予责二气迭胜非人谋夜阑寒甚欲就枕解带却愧狐重裘

　　进之天锡舜弼有和章再用韵

　　冻指握笔如拳虬犹有雪诗来北楼北楼几日不一到寒阵未许阳乌收瑶琨鹭羽孰坚脆徃徃精辩闻龙牟长安书生四十韵逺喜不救沟中愁颍阴禁体亦何事雕刻但有空言留慿髙极目意颇豁滉漾如驾虚空舟时天锡出行水道未返珠宫玉宇隔人世一暖谁为苍生谋洛阳尽覆吾亦愿尚恐目前无此裘

　　和进之壬戌雪中作

　　冰柱谁家长万尺世人未见神仙宅昆仑五城楼十二一一银山半天白天河倒挂楹栋间下视蓬婆等巻石东方有士古袁安平生自信干人难闭门僵卧三日雪早起翻念神仙寒书生未试多濩落此事几为流俗叹草堂相对一尊酒龙公水妃互奔走须臾弥漫天地变崖堑区区复何有瓦沟何恨太飘忽桧顶何亲独淹久从来幸不分町畦此日宁须问容受晩来笔冻可柰何满庭落叶寒风多嫦娥矫立碧云里似欲斗彩撩清哦我今有诗亦不作此雪讵堪还更落

　　辛未元旦试笔

　　五十看加二浮生事可几未论前迹缪已觉故人稀把酒怜青镜临风睠素衣渔童江上去拂我旧苔矶

　　送陆时敏之长沙【有跋】

　　犹记蓝袍拂暗尘诗成二十九回春年催緑鬓看俱老身有青衫不当贫宣室久虚前席地草亭还有著书人荆呉风物皆相似莫为思乡咏白苹
　　怡庵门下学者甚众而予与时敏及王君用常最先进予无似最先忝窃而时敏继之用常偃蹇纾迟盖犹有待也时敏之徃长沙也予与用常饯于东园忆癸卯初春寄时敏韵用以识别俯仰今昔为之慨然

　　题杭文锡扇【杂画菘薤桃李莲芰之属】

　　园实畦芼杂水英墨卿收拾太多情不知烟雨湖头路犹有和盐一味清

　　题海鹤图寿陈畏庵太守【二月十四日】

　　合共祥麟侍衮龙回翔暂息海门风蓬山二月羣仙会又看桃花一度红

　　题郑节之丹崖巻

　　谷口清风不可攀丹崖千仞白云间人来欲问长生诀瑶草春风尽日闲

　　松山

　　种松傍青山因与青山名山耶不知松松亦两忘形天风夜半来共作江涛声清境不易到新图空复情千秋无我弃相携斸仙苓

　　猛虎三首

　　猛虎昔当路猎夫逺潜身麒麟在山中左右良已勤一朝猛虎死弯弓射麒麟
　　麟也亦有咎但非猎夫知不射亦不免射之宁复辞但恨豺与狼纷纷满山蹊
　　射麟麟不嗔射虎虎伤身虎纵不敢射可射宁独麟射者每如此所以虎欺人

　　东曙寄诗志局为敎甚多次韵奉答盖各言其志而亦互相发也

　　举世纷纷役此生腐儒身后独矜名可能绮陌金丸子并有箕山颍水清米传未消陈寿耻酱封须待子云明南楼昨夜凭阑望耿耿银潢带玉衡

　　次韵畏庵太守罢郡后作

　　鸰原接羽忆当年【君弟民懐予同年进士】梓里亲耕召父田正好棠阴看露冕谁令清瑟改朱弦池鱼岂识焚城火塞马还留偃盖天莫学君家老仙伯云台从此便髙眠【君初履任郡隶有入京者舍于逆瑾党人家其夕被収隶踰垣而免众喧然谓君附匪人求进因以去官不知隶乃致前守书君无预也】

　　畏庵和章趣成郡志末有三泖九峰遗似屣之句再迭反骚

　　忧国寻常愿有年几畨骑马看湖田心劳为绾阳城印调古谁聆单父弦三泖共涵卿士月九山犹戴使君天不应便作江边屣已是桑林一岁眠
　　故国遗文四百年消沈已似海东田编摩滥把丹青笔心赏谁分燥湿弦缃夹逺封应有日藜灯深夜敢诬天横云片玉书堆近多少英雄地下眠

　　畏庵既定四城门名有诗见示次韵【有跋】

　　使君无复眷呉侬归兴飘然万里篷临发匆匆缮城圃古人元有认真风
　　昔叔孙所馆一日必葺陆抗临去缮完城圃史册嘉之先朝郡守记修府治尝举以自况先生不以罢郡而委废坠于后人意岂异此因赓妙语用广雅怀非敢以为佞也
　　附原作
　　北门鎻钥不关侬只合烟波理钓篷去去无端题垤泽应烦人笑马牛风

　　东园饯别太守酒酣剧论至于得失宠辱之际听之洒然是夕被酒齿痛不寐辄用苏长公过清虚堂韵歌以扬之卒章颂言为将来世讲之张本也【三月卄一日】

　　人间万事真握沙黄堂作日犹早衙春风留人苦无计漫天扑路飞杨花杨花飘扬泊何处碧山梦绕先生家邯郸已为鲁酒误【事见前年字韵下注】忧喜更足凭晨鸦东园雨余緑满树犹有青子粘残葩抚时惜别万感集飘萧短髪手屡爬众宾微酣我轻汗论功莫计酒与茶花奴羯鼓不解事落日猛向红阑挝盛时会须有代谢末俗正尔堪吁嗟归舟安穏足春梦梦抱玉燕呑流霞

　　题徂徕山人小景二幅

　　山头已自雨霏霏江上美人犹未归趣放兰舟迎接取免敎云雾湿仙衣
　　逺山近山玉作堆东村西村梅乱开王猷兴尽已归去不道山童沽酒来

　　题竹六言

　　北固谁家江岸丁卯何处溪桥春尽烟波渺渺月明风竹萧萧

　　宿天民西庄用丁卯枫桥留别韵

　　碧玉绕村溪宛转青丝拂岸柳■〈毛参〉■〈毛参〉风光岁晩初停棹旅宿春深几并骖【己巳南归与天民聨舟】真隠底须寻谷口返招应与赋淮南银筝画烛通宵燕还似枫桥待酒酣

　　固齿白玉膏歌为祁通判作

　　神仙玉膏人不识煑玉和云化为液溪藤均敷藤一色嗅之馨香扪无迹罗千有家蛲蚑宅风凌火焮震揺兀剪而封之还如石我闻三年索不得使君一封盈数百端棱而方长而白桓圭两挺瑶琚析老罗见之三太息君来何迟使予厄龈之边兮腭之侧启封粲然云白黒炎熇以清震凌息坐令食饮滋甘泽使君之仁熏两邑歌謡已自盈阡陌我歌玉膏裁举一玉兮固齿仁固国我与斯人同寿域玉膏之歌兮歌宁溢

　　王义士助丧巻为王贰守题

　　太学资钱囊久竭丹阳麦舟篙■〈木虏〉絶彭城义士古秦豪青史他年合三杰王侯一生慎许人手巻索诗遥赠君东南两岁沟壑满放笔懐贤空暮云

　　壬申正月十九日过北野同南村访北花园废址明日北野有诗仍用清虚堂韵走笔奉答

　　筑堤不拟长安沙鸣鼔已放西曹衙夜游泾南鹤城北随处幅巾宜看花花林髙下暎丛冢池台旧属淇水家【卫公武本汲人谱曰淇水流庆録】当时笙歌沸邻里只今古树啼寒鸦先生读书洞千古过眼富贵如春葩时人不识竞模拟徃徃背痒连衣爬消忧满贮北海酒破闷亦有南山茶家生小奴解新曲时复羯鼓当轩挝邮筩徃复方此始一倡何止三人嗟诗成挥翰向落日墨光绕笔飞玄霞

　　为南村题蟠桃图寿喻守

　　蟠桃子熟金累累参差接到花开时仙山阔逺谁貌得使君燕寝回春姿海山千里春茫茫东风是处桃花香使君有意能小待实成亦是三千霜

　　陈都阃汝玉以思亲册求题久未有以复也二月君提兵过江赋此为别伫闻捷音把笔以俟

　　都将牙旗出海门长淮北去净妖氛平生一掬思亲泪誓与天家策异勲
　　茔木青青雨露垂赴君还忆别亲时须知列鼎关心句便是元戎奏凯诗

　　黄岩有水出天台下流入海湍悍能败舟土人呼为恶溪艾斋陈君募郷人筑长堤截而回之民用无患是岁与施彦器宪副访予云间赋此为赠

　　愚公移山骨成丘精卫塞海徒懐忧岂知天台万壑里一夜絶险成安流筑堤回波谁始谋艾斋老人今白头老人头白何所求名与此水俱千秋

　　彦器以迕逆瑾破家有诗述怀自题曰处困为书三絶句

　　天津城下泊归船回首江湖遂渺然邂逅云间话畴昔不知今日是何年【予弘治癸亥识君于直沽】
　　长叹朱家亦男子闲思剧孟是何人江头抗手送君别愁见官亭柳色新
　　脉脉江流渺渺春北河消息半虚真【时羣盗自山东流向河南】乾坤大有蓬飞客不用文词効楚人

　　招北野诸公看花

　　杏花初发望君来望君不来桃又开花开不向枝头看看取北墙红满苔

　　刘时遇行人使占城过松留一宿而别

　　环王封域海云连汉使旌旗日月悬星象五州占驿骑鱼龙千里避楼船华堂列炬翻疑梦紫禁聨镳又来年竒絶胜游须有赋并将王会入新编

　　竹西草堂

　　鹤城西南瑁湖曲湖上森森万竿竹竹林西畔屋三间六月清风洒冰玉林间一径曲当门知君有意求多闻肩舆他日许直造共倚东窓看緑云

　　锡山王应藩工真行书尤善题署予辑郡志为予留数月将归赋此赠之

　　王郎运笔如运帚大字如盘一挥手有时细意写乌丝蚊脚蝇头满窓牖松江古志新刻成龙宫塔庙俱镌铭凌云巨榜专有待不学韦公白髪生

　　次韵杨崇周有怀见寄【弘治庚戌进士乞为敎授升国子监丞进长史】

　　手披红印启封题回首龙山落日西别路十年云几变王孙何处草还萋心期晻霭川原隔时节参差土炭低为马为龙自君道可能怀寳视羣迷【来诗云云间天马行弥健水底蛇龙卧转低】

　　闻先生竹亭

　　种竹人何在闲亭故俨然名因王子传兴入武公篇夜雨凉生坐晴云緑满川人来问孙子玉立徧阶前

　　云西为郭道士赋

　　白云西畔是君家萧洒轩窓占物华我欲时来看修竹洞门无遣白云遮
　　童子东山采药归石桥流水漾斜晖回头笑指来时路满眼白云横翠微

　　王西园画郑节之杏林深处图

　　郑家杏林如董家王郎笔底腾朝霞青山周遭屋半隐中有石鼎熺灵砂平生活人不计功年年杏林花实红花红实落又成树只恐青山十里无地容春风林日深花日宻丹砂几时成令我知消息分君一匕与君同升超凌太虚飞步紫清归来弭节杏林下还问春风别后几度飞红英

　　六月廿二日天彛生辰诸亲友携酒来贺蓼莪棠棣并感予怀因书俗语为八絶句示之

　　三十六年前此日几多般涉到今辰夜来为汝从头数泪落残灯忆老亲
　　生汝艰迍惜汝深遗踪歴歴怕追寻苦心自是当年事汝母当年更苦心
　　同生两弟一堪悲更欲相亲不可追曾看东园春帖子春光都在紫荆枝
　　吾家积徳是镃基致有如今汝合知人误听从他自误莫将我是学人非
　　昔年我似汝年时涉歴艰难汝所知人道好人容易做好人偏足受驱驰
　　眼前地步放敎寛尽着前行后便难我祖分明有先様一生曾不用机关
　　诸君置酒合欢声一半从前见汝生自古仲尼称至圣恂恂乡党似无能
　　失人憔悴得人昌尺寸何须较短长但得好人长作伴自然门户有辉光

　　题孙丹霞小景

　　拂空翠盖揺双桐桐阴袅袅来天风仙山秋日如春融琪花瑶草长丰茸道人晏坐侍青童玉尊缥醴清若空洪厓有约浮邱公青禽误集东皇宫飙轮西来滞瀛蓬停觞思入虚无中皇览揆予始鸿蒙五十四载遗尘踪玄纲袖领繄尔宗余事复到临池工良常西麓新宫崇金书玉刻腾蛟龙幼霞回首玄卿翁人间天上将无同蟠桃正熟火枣红水边处处黄花丛青山隐隐云重重归来何时寻赤松

　　曹定庵寿八十一

　　九山南下富林庄横浦斜连八曲塘长向云霄目双鳯独余霜栢峙髙冈【公与兄时和相继登科有司表其门曰双进士】诗书盛有诸孙继齿髪谁如暮景强八十春秋重起算广成今在水云乡

　　九日鹤塘庄过黄耳祠次髙进之韵六首

　　平泉何处李家庄茅屋踈篱也夕阳三径就荒吾不恨红糕緑醑满田香【庄上无菊众皆笑以为缺事】
　　五亩园池六尺垣清溪一曲正当门鹤雏牛犊皆诗料剩有美谈留子孙【进之诗荘头几日无人到黄犊生儿鹤长孙】
　　二陆亭台昔未荒几畨重九揷萸房无人可论当年事又说江湖与庙堂
　　漫说新庄类午桥几年风雨困飘揺扁舟此日堪乘兴来逐归潮去上潮
　　又向东村访佛祠衰容数被野鸥窥不须更答三人问沂水风雩竟阿谁【原倡有此外三人更是谁之句盖小孙随行也】
　　丛木回冈费讨寻鹤泾回望九皋深洛阳游子归何日碧草春风歳岁心

　　过锦溪访曹古松时年九十二以不及再见送予甚逺为之怆然临别赠此

　　锦溪重过老人居【丙午岁曾到】三十年来一梦余扫榻又扶迎客杖挥金曾买敎孙书衣冠故国风逾永【君魏公利用之后】水竹深村画不如回首弧南光似月未须临别重嗟吁

　　送张敎授之嘉兴【有引】

　　前进士蕲水张君容之程太史正之髙弟也自归安敎华亭士庆得师而君亦乐其风土方卜居焉而嘉兴之命至得邻之喜惜别之懐交战于中而言固有不能尽也
　　乐平门下久知名湖学东来重有情楩梓旋应充国器枌榆看已入乡盟无端作恶縁新命便可相期是耦耕最喜家书十分便春波一夕到珠泾

　　蒲葵扇歌送何朝宗敎谕之同安

　　天生蒲葵作凉箑野人乍见呼椶叶柄端出叶叶作折里棱外棱刚鬛鬛中攒边展鳯翎接边际筠丝压妥贴通体天成此人合汉宫纨素出翦裁南阳白羽须编排丹青组绣却走避三舍纸屏石枕尚觉非全才先生南海我北海一叶轻凉为谁采翩然乘风致我傍簟几一时颜色改君今去我向闽关扇亦收藏箧笥间明年把扇京尘里相忆千山重万山

　　将游畲山先寄北野先軰【时天有雨意】

　　北山长羡草亭幽有愧山灵欠一游明日扁舟下横浦只愁烟雨漫林丘

　　北野书约东路见候用前韵

　　蛇头鳯尾好寻幽我亦西湾占一丘水墨画图三十里不妨分作雨中游

　　夜闻雪作口占

　　山水皆言八曲幽何人肯向雪中游于今便合成嘉话不待他年记某丘

　　和顾徳彰闲居四咏

　　冬至
　　窓日谁添一线阴分明此日见天心星占紫极先三正气始黄锺冠五音簮佩晓趋天阙迥炉香燕坐草堂深君诗欲并三阳贺羲画朝来已过临
　　颁厯
　　老大惊看岁月新天王布徳本平均年占喜属申连酉【乞浆得酒之谚】统法遥从汉改秦衔袖几违当殿拜披图共指来年春向来光景谁能再敢复流连负此身
　　冬暖
　　流金破肉总鸿钧十月由来是小春应为几年阴作沴故敎残岁物回新【桃李有花】朔南自古殊风气刑徳于时有屈伸闲客未知调燮事愿因和煦幸罢民【己巳水后严寒有冻死者】
　　观物
　　前推无合后无离并戴圆穹履厚基毕竟谁形复谁色怪来相迕适相随短鳬长鹤宁为病秋菊春兰各一时试问阳坡两黄犊还思清庙作纯犠

　　腊月十二日寳善堂上梁书示儿軰

　　此堂成后屋俱新忆旧看新一怆神总谓承恩縁小子岂知余庆自先人爱隆手足延殊姓让洽家庭及四邻【先祖与沈氏兄弟同居至老邻人侵地不与较】此是小年亲目见万金留汝付儿孙

　　癸酉正月陆时敏以诗赠行次韵

　　客途南北几暄凉又见旗亭柳色黄徃事尽随春物变离情直与暮云长人将黼绣轻韦布我视江湖只庙廊昨夜小斋清梦里一编还共短檠光

　　与文瑞天民会散不寐用定庵丁卯赠行韵

　　岂有谟谋益治安又将离别间交欢江湖十载头看白风木中宵梦已寒病骨可堪仍逺客薄才犹喜是闲官南村花竹西庄柳何日归来曳杖看

　　定庵用壬申寿诗韵赠行敬和

　　小车不肯驻山庄短棹依然傍野塘忽听骊驹歌柳陌似从鸣鸟集梧冈仙龄九十春犹浅客路三千里更强何日朝簪能谢却归来先诣郑公乡

　　除曓行寿子干太守【有引】

　　二月十七晓梦虎入门甚恐方言于家人而闻府中得虎已而太守喻侯命吏以肉馈夫虎猛而曓物其象为盗兵人之所甚恶也猛虎就戮此盗息民安之象人之所甚乐也除民之所恶以全其所乐此仁人之事得寿得福之基也越七日为侯生辰乃作除曓行俾从伶歌以为寿云
　　五更梦虎方说虎天明馈肉来使府惊喜出门呼问故府兵杀虎如杀兎星流一矢镜眸破【典史施某射中一目】电激双矛夹心膂咆哮欲起蹋两股锦■〈衤朋〉就舁气犹怒去年海门妖血腥【狼山事】今年西江犹弄兵【姚源华林】使君四境贴以宁分明此物来象成有吾梗者残其形书生方拟趋神京乡园回首坦不惊何以报君双兕觥愿君百福仍千龄保我民物跻升平春田更赋驺虞行

　　圌山长甚出孟渎即见之舟人呼为随山谓连绵不断若随人上下也阻风泊一夕

　　青山傍我舟势若随人去因之得随名万古濵江住我来潮正落龈腭尽呈露仰攀鱼龙窟凛有覆压惧登髙足力倦望逺关百虑重来复何时记取停舟处

　　题陆文质云槎巻【有引】

　　此巻留子斋中乆矣北上倥偬携之以行夜泊赵家村梦云槎督趣甚急书数行而寤髣髴可想遂足成之而关河覉旅行云倦鸟之怀略于此具矣先生览之宁无亦怅然矣乎四月十五日
　　仙人乘槎真有无晴窓拭眼开新图新图只尺意万里云涛烟浪相萦纡烟云萦纡望不极中有兰舟一叶荡漾疑慿虚仙翁长髯紫霞裾少年早侍红云居红云晓趋误一蹶三年谪诵轩农书下方夭札帝所闵翩然复此来清都东浮玄洲掠蓬壶西歴翠水经天衢背挽北斗招黄姑银潢俯弄明月珠青烟九点嗟尘区梅花烂漫三江隅平生缪识兰台儒结习未断蚩泠符官舟风雨夜深卧犹有逺梦来催逋数行一笔尚可想银钩间错珊瑚株张骞浪语空片石屈子逺游终旧闾君才岂必谢时軰十年早已歌归欤向来汗漫等鸿迹此日逍遥同泽车升天入地岂异路流行坎止真吾徒君不见行人倚棹汶河上回首烟江思钓鱼

　　过东昌访前贰守郝公适公生辰赋此为寿郝在松职专治水守亷奉公今不易得也四月二十一日

　　别驾当年治五茸苞苴无迹稻田丰每从父老歌遗爱何意轩墀拜下风鹤骨未嫌金带重【致仕进阶】鳯雏还拟碧霄翀葵花榴蕚知人意相及生辰满眼红

　　张虞咨以南京左军都事满考乞致仕升鸿胪寺丞南归会于崇武驿托附平安有感书赠

　　少保清风激懦夫家声不忝又鸿胪宠光再锡传弓里世味三年染鼎余南浦风烟增怅望西亭竹树想扶疎何由便得从君去免向平安问鲤鱼

　　五月八日书事

　　紫殿朝回白玉堂常时鹓鹭俨成行愁来隐几西窓下欲起孙通拜奉堂

　　涯翁与二汪饮襄陵酒闻清来留一尊见待已而尽之赋一醉二首清至首以见示敬和

　　江湖无地着心寛梦里尊前一笑欢来晩尚余三日恨春风只得半醒看
　　黄阁归来緑野寛诸生时得奉清欢呉泉晋水皆名胜正要先生次第看【众以襄陵为当时第一呉寗庵谓义兴家酿可以敌之靳介庵复以镇江五加皮为胜众论未以为然】

　　涯翁示独酌二诗序云是日饮松江酒次韵奉谢

　　城阙非长徃山林是夙期时开问字酒不赋解嘲诗緑树停觞久红阑点笔迟奚童斟酌惯深浅自能知
　　左掖文书静西亭竹树幽几时能独醉此日是真休地逺陶潜社人怀庾亮楼赏音知有在谁复步兵求

　　五月廿二日马上作

　　新雨长安道行行爱好山美人何处也骑马又空还

　　合州训导丘陵资阳训导徐泰皆贡自安宁持原复提学书来临别各赋一诗为赠泰之先吾华亭人也

　　万里谁传北海书碧鸡山下有双鱼归装带得诗盈巻不遣空行到石渠
　　西州文学故乡人京邑相逢意自亲归见邺侯烦致语江湖情事若为伸【原复诗有江湖不尽情之句】

　　涯翁六十七岁寿诗

　　玉堂黄阁四朝班甲第安车未老闲名姓儿童传海外文章琬琰遍人间情悬北阙时占岁家近西城饱看山自是皇穹寿平格不烦大药驻朱颜

　　赋荆树同春送顾文明

　　共爱君家好弟兄两株荆树一庭荣秾华正似提孩日扶倚还同急难情绕砌芝兰添秀色并巢乌鹊助欢声新诗不为将归赋传与乡邻作美评

　　苦热行寄傅北潭尚书

　　苦热不可耐触事增烦忧烦忧将柰何怫郁汗交流解衣坐盘礴四顾靡所投起步望北潭想见林居幽緑树交夏阴清波暎浮鯈于焉赋归来俯仰百虑休男儿江海心所至希良游轩裳亦何有庶以平生酬熊掌既我有生鱼复焉求天风日暮起朱光顿然收华月流前庭碧云淡西楼且复一尊酒吾道付沧洲

　　李太史宗易母恭人边氏寿七十【太史尊人楘旧尝尹上海】

　　夫君东海接棠阴令子西垣早盍簮纪徳未惭羣彦后升堂已是十年心尊中月滟秋容满诰里鸾回御墨深向夕后堂歌吹沸锦■〈衤朋〉重抱玉森森【时太史得子又得孙】

　　东城夜归与孚若聨句

　　城上月初起【孚若】马头尘不飞天开万里碧【清】漏出九门稀衢路人欲静【孚若】云林僧未归谁知玉京地此夕共清晖【清】

　　送沈东溪告归长洲

　　宦途南北事多违几日相逢又送归官好旧坊初视篆病来新带总添围天连茂苑三江近水绕漳河一鴈飞莫谓鲈乡便堪老禁中朋軰十分稀

　　宗易西园会散作

　　西园日落更留宾醉别何曾谢主人犹忆午风亭上坐草香花馥似深春

　　拟归

　　朝出江南耕暮归江北休南北十余里徃来一叶舟情欣农亩谐迹与林塘幽田父荷锄来立语依清沟谓言今岁占禾麦皆好收内翰能不嫌社鼓乐田头我本农圃人迷涂始回辀同心不待召同气自相求勤苦谢父老相依愿千秋

　　与李仁仲副使酌别

　　杏苑留题一字行玉堂收巻亦聨名【君选吉士文甚佳有訾之者遂不预】流云逝水惊浮世尘榻虚窓又短檠诗律看于前日细宦情尤觉暮年轻盘江只尺回翔地肯为临岐白髪生

　　李太夫人麻氏寿八十【八月二十八日生】

　　髙堂秋色避春辉四坐金绯拥绣帷寳副六珈明彩翠锦袍双鹤动烟霏青云并见诸孙贵黄阁新迎驷马归愿学鲁人歌燕喜百龄长得奉音徽

　　九月十四日赵尔锡西庄泛舟和涯翁韵

　　胜会复佳辰溪山汗漫身谁能百岁健不放两眉颦展席云当树回舟风起苹谢公多逸兴归榻更留人
　　重到曾游地浑疑梦里身树看前日大眉共一时颦杖几分林樾壶觞间渚苹锦囊归路逺落日更思人【屡与征伯游此】
　　好在邻庄树亭亭玉立身独游无我拒徃事复谁颦山果红疑橡汀花白是苹板桥深涧里应有武陵人

　　双节堂为郑立之参议赋

　　姑之心氷与清妇之心玉与贞谁知贞玉与清氷两世一门双节并双节并两心毕百年秪为三泉日三泉相见堪一莞葛源之流今日逺君不见州司举例表门楣双节遣孤同一辞

　　归善唐汝逹尝侍其先君敎华亭京邸相逢恍如一梦于其赴铜鼓学也赋以赠之

　　怪底相逢熟姓名春风曾及见趋庭八千里外身如梦三十年来鬓未星剩有书香留仕版不将尘鞅愧山灵湘南风月堪娯弄可复怀人到鹤亭

　　周伯明出按山西有纸屏留师邵御史家尝借用之上有二月十九日与曹孚若聨句次韵

　　栢台春半气犹寒柱史新除旧姓桓列岳望风奸吏竦清尊对雨故交欢词华此会真三絶邻曲何因忝二难【周与予居对街卢在予后】兴到不知貂续丑月明犹拂素屏看

　　送汪器之太史赴南京司业

　　汪家兄弟皆竒才聨飞齐上黄金台驰声东观二十载一官不调众所猜朝来忽报除书下却指南雍问官舍鴈行分飞心万结聊复对床相慰藉白楼兄行复情亲【祭酒呉南夫抑之同年】聚首一堂春日温岂徒文字破落莫直使风俗还真淳官河水寒冰欲结车轮已驾不可脱试问功名际会难何似别离情更切江东山水梦游中故人更思罗与丰【允升太常原学谕徳】因君寄语飜作恶目极江云千万重

　　哭怡庵先生

　　手拆郷书涙满衣西风落木正离离谁知总角横经子便到苍颜哭寝时儿女有情知眷恋【予妻先生女兄子也】门墙无地答恩私马驼原上青荧石傥许南容赞一辞

　　陆玉厓讣至

　　旧宅频过有所思耿兰书到一沾衣回看别路音尘尽独立西风鬓髪稀不逐青阳媚桃李独余晩节照金绯九泉二俊如相遇应恨不同公早归

　　十二月朔郊坛候驾作

　　季冬初吉已条风圣主严禋下法宫云覆玉衢阴不动日升旸谷晕微红十年海宇怀生息乙夜精诚彻昊穹词苑小臣新扈从几回翘望五天中

　　桧亭示和涯翁慈恩寺二诗次韵奉答

　　慈恩寺前海子头谢傅锦衣怀昔游委巷曲街人尽改石桥斜日水还流山林本是当时意霖雨何期此日收莫唱阳春满都下明朝传入鳯凰楼
　　寳坊高处鳯城头山色湖光引胜游山作青龙平地起湖分白练绕城流觥船屡向松阴泻棊局长敎月下収回首车尘红十里都人应起望仙楼

　　陆水村母淑人寿八十【十二月二十日生】

　　甫里仙人姑射姿平湖楼阁自瑶池帘间绣帔金钗拥天上斑衣玉带垂倚户目随江路永称觞心逐海云驰岁寒风格长生信只有梅花最得知

　　刘参议维信赴广东索诗未及赋而其子应占入翰林因以寄贺

　　使节初传五岭秋郎君又报上瀛洲书香父子贤相继文学朝廷宠更优到处江山争送喜向来烟雨莫深愁旬宣益重酬恩地只尺薇垣即鳯楼

　　鐡柯为刘与清司冦赋

　　万牛鼓槖冶不销万山积雪冻不凋疾雷动地风倒海亭亭百尺撑云霄老夔却顾走百里鸱鸢蝼蚁不敢窟穴安敢巢鐡之柯谁可拟秋台老卿古柱史麾之不去招不来骨力风棱正相似君不见龙之年蛇之祀奸臣窃柄天下靡天下靡此老挺立风尘里

　　除夕谕病齿

　　五十三脱齿乆知非少媚明晨复加五岂复为尔讳尔家已漂揺尔意独濡滞去尔非吾情虐我宁尔利尔职在咀嚼兹事久已废牵聨两不忍无乃并为累山石有时泐天星有时坠矧我露电姿而汝复予寄截肱斯壮夫恋栈非良骥挥手谢罗千勇决真吾契

　　浣溪沙

　　庚午二月廿二日书感时水后疫疠盛行守臣美迁去部使者方加税督责甚严
　　陌上风花半欲飞楼头更着筦弦催伤心自起探斜晖燕子作双翻水去蜂儿成阵采香归园林谁为管芳菲

　　东江家藏集巻十一

　　●钦定四库全书

　　东江家藏集巻十二【中集八】

　　（明）顾清 撰

　　北游稿

　　○诗一百二十七首

　　甲戌郊坛分献用三江院长韵

　　天郊分职限西东天路平瞻月在空爟火举时纷列宿燎烟回处肃泠风百神礼秩山川外【时分献天下神祗】万国春生俎豆中遥听广庭金石奏似将无悔谢玄功

　　元夕壶阴石潭会西轩用前韵

　　浮云海内几西东此夕尘襟一笑空已放银花开火树更邀明月共清风江湖地忆他年逺松栢心知早岁同看取白头黄太史夜灯方下读书功【同年中老而勤学无如壶阴】

　　斋居独坐寄三江

　　我马今晨已自东入门灯火夜堂空浮云不放中天月古木频号别院风梦绕白楼千里逺【时三江居白楼宅】坐围红烛几人同春来点检诗多少扈宿陪祠亦有功

　　崔世兴宅奉次涯翁韵

　　酒敌棋朋四坐分不知何处是东君屏间拂石疑生雨画里看花半作云【王若水画梨花杏花甚妙】白雪词章随笔散【涯翁席上作草书】红尘车马隔墙纷平生六一堂前士到处春风挹令芬

　　送宋舜和叅政之桂林兼简时措宪副伯玉亚参万玉参

　　天说桂山好风明月送飞鸾官评廿载朝端美行色三春画里看乡里故人惊会合遐方穉子亦歌欢公余为有怀人意东北停云日倚阑

　　施先生希禄佐永州有善政秩满借留入为宗人府经歴升知云南姚安府惜其迟暮而喜逺人之得所依也作三絶句送之

　　青衫白发换绯金二十年来一日心说与南人应鼓舞零陵城下有棠阴
　　三月都城日日风尘埃不见小桃红青山满目看行色一雨朝来秪为公
　　燕山立马望姚州极目晴云鸟外浮记取他年传循吏冰天桂海一时收

　　武举锁院对月有懐孙贞甫

　　广庭风柝转三更坐拥青绫看月生明月故人江外去一尊谁与饯东城

　　洞庭春宴为徐子容太史母寿用已未送归省韵

　　林屋山深春昼迟桃花成实栁花飞里门驻节父老喜【时奉使过家】膝下奉觞游子归三洞鱼龙闻广乐两峯云日丽晴晖不知宫锦筵前舞何似当年五彩衣

　　刘君克柔以亲老思归适有南京尚宝卿之命喜而索诗

　　申浦风烟接鹭洲符台锁钥近龙楼几年空作飞云望此日真成衣锦游潞渚汶河新得雨白鱼红蟹正当秋都亭极目行尘尽恨不相随并彩舟

　　六月二十五日大雨次卢师邵御史韵

　　快雨频来溽暑时老夫乘兴正临池不知马鬛云头泻顿有鹅羣席下嬉到处转输应利涉向来枯槁亦堪悲【前此苦旱】商岩孰与颜车近恭黙方厪九五思

　　雨不止用前韵

　　诗成又是雨来时次第南池望北池【来诗有庭戸成池之句】屏翳可知阴作沴丰隆真以怒为嬉【前夕震宣武坊楼】颓垣毁壁时惊坐下泽髙原各自悲向晩薄寒侵病骨玉楼深处不胜思

　　雨止十峰有和篇再迭

　　既雨何如未雨时分明涸辙望天池商羊不作庭中舞河伯谁从海上嬉红日竚闻祥凤语凉风还为决明悲三江昔岁亲逢此梦里犹怀痛定思【雨势猛骤正如己巳秋】

　　是夕师邵隔墙送酒侑以原韵三迭奉酬

　　久雨偏当酒尽时庭前空羡雨成池美人肯为呼墙送狂客何妨秉烛嬉我辈笑谈为故事邻家舂爨有余悲檐沟又作飘萧响明日阴晴且莫思

　　师邵以墙头过浊醪为韵赋五絶句依次答之

　　学有卢前愧居邻孟氏芳此夕添嘉话双尊过短墙
　　积雨限来往空斋真卧游窓中望佳树正尔屋西头【时小斋新启北牖】
　　美酒饷不辞古调髙难和莫补墙头缺且放鸱夷过
　　有酒呼墙送此意殊不恶渠将圣者清冐彼贤人浊【惠酒甚清】
　　赋诗兼酌酒顾我岂能豪味君辞意美终日醉醇醪

　　师邵复以诗送酒副双尊之句仍以一壶情所寄四句意能多散于篇内因效建除体次第用之招与十峰同饮

　　一室环潦水壶尊空倚墙情驰北邻彦所谓天一方寄我五字吟四返意弥长能许冲泥过多哉招杜康

　　七月一日招孚若师邵唐信伯周文仪饮效师邵作

　　一雨时物润壶瓜皆可烹情知饱食愧所乐在良朋寄迹且仁里四邻多俊英句读脱陈朽意气凌髙冥能来共菲恶多谢楼君卿

　　席间呈诸公

　　一月十日雨不休壶藤瓜蔓生蜗牛情知春旱已无麦所可复望秋田收寄巢燕子湿两翅四散飞落谁家楼句法清雄卢柱史意气剧为苍生忧能言有笔断有斧多少阴妖凭社丘

　　题扇用敬所韵

　　坐爱水木秀闲吟招隐诗童子趣归去前山月上时清风消暑溽好雨报秋成借问林间老应无白髪生

　　雨后独酌得王鹤坡秋夜不寐诗有感遂用其韵

　　忆昨震雷雨势欲倾我床我床幸无恙己复颓我墙羁人多懐思异形同肺肠与君隔千里【时鹤坡在静海】逺迩俱他乡霖晦动旬浃何由觌天光晩酌西轩下双鲤忽堕傍愿随飘风去聮坐举一觞川流正浩瀚我舟不可方会合知几时仰视云天苍还坐三叹息孰云归路长

　　丁器之将赴建平诵予乙丑赠归之作且问原复动静俯仰十年不胜故旧天涯之感因用原韵作两絶句送之

　　吴江岁晩促归船临发题诗尚宛然【时在云西道院与原复同饯君】十载长安如一梦又携风月过桐川郎步溪头系客船家山回首思依然公余剩有登临地见说南湖似剡川

　　七月十六日乡人会饯两邑新尹于寓舍既罢不寐旋书所感得三十四韵论其格制不足言诗而朴野恳悃拟诸田夫野老之词或可备询访之一二也

　　吾邦古壮县驰望自宋唐胜国登使府因之启上洋官曹虽日崇阡陌仍故疆宋季已穷蹙取民犹甚凉【报省税十一万实征八万实纳止三万余】一壊贾绵州【买公田加赋】再困朱管张【籍没朱国珍管明朱清张瑄名田按租起税】浸滛到国初乃至十倍强【两税共百四十万】浮名累仁政有识空叹伤【岁征毎不及半】宣祖痛裁损【官田递减三之一】经纶更文襄民力既以纾赋入乃有常公家无阙事帑廪有余藏后来诸君子率由如旧章至今乡父老稽首周侍郎【文襄初以侍郎巡抚后升尚书而民止呼其故官】粤从近岁来智者好纷更【叶】或云时世异古法今难行【叶】或云广储积典守为民殃墉坊一以决狐鼠恣披壤但见私税増不闻公廪穰己巳及庚午诸仓惟栋梁【旧济农仓米常数十万近岁一空】茍能实蠲税犹或幸小康功名掩慈惠白纸栽青桑都将烟水区指作禾黍场一字挂经费年年理逋亡从此遂困弊萧然类穷乡去夏复霖雨湖田尽沧浪监司不肯奏郡邑徒苍皇荒租二十万积雪傅严霜君子清庙器牛刀试新芒顾此凋瘵余宜尔劳运量立国自有本为政自有纲不闻慈母子饥寒啼路傍往迹既非逺后贤蔚相望区区闵人穷寝食热衷肠愿见德化成聮飞入明光还将镂青管浓墨书循良

　　寿定庵八十三用十峰韵

　　绕宅青山列画屏磨崖到处可镌铭神仙上界犹官府尘海中间几醉醒髙咏雅情追白社逺书精札乱黄庭年来两负中秋会遥听笙歌入翠冥

　　和卢师邵中秋马上作

　　美人宴罢玉京城归骑垂鞭踏月行风露九霄纷滉漾山河万里共澄清却思江路经年别直恐冰轮未晓倾安得凌风驭仙骥桂花相倚看吹笙

　　崔世兴宅会饯白岩宗伯限韵作

　　北来行李半图书归去诗囊满后车云海尚留今夕暇弦歌尤爱此堂虚谢公把酒梅应笑络秀生儿玉不如【时白岩初得子】回首旧游心歴歴江风江月正愁予

　　赵尔锡席上限韵送前人

　　莫遣江楼画角鸣明朝楼外有人行清尊石鼎连宵话逺道江云十载情黄菊尚余金谷酒青山故绕石头城遥知落日浮仙棹潮送寒流似掌平

　　送吴栋卿谒告归兼简黄克明胡希文二太学

　　拟向清江听棹歌好官无奈病身何思山梦绕沿洄路拜阙恩承浩荡波灵药可寻宁惮逺旧书重读不嫌多胡黄二俊知邻里想见寻常载酒过

　　钱御医仁仲父母寿诗

　　钱铿之孙老不狂读书卖药吴市傍贤妻八十古孟光裙襦相对和以庄夜灯密线针如芒膝前佳儿五彩裳手携刀圭倚明光三年不见心彷徨春风回首吴云翔尽遣妻孥归奉觞要我作歌歌寿昌君家恩宠未可量老人之寿亦未央君不见前星揜耀今十霜几夕红光流画堂【君工小方脉故云】

　　十峰约陪喻府君夜坐明日有诗次韵

　　落叶风轩暮已扃偶从华简挹兰馨情深旧雨连今雨兴洽花瓶乱酒瓶化俗无心鱼在水翀霄有待鹤梳翎醉来更觉盘菹美欲向齐奴问韭萍

　　移灯赏菊和十峰

　　寒丛可似浣溪花也逐银灯上碧纱满地月明摇墨晕一襟凉气拂霜华旋浮緑酒须■〈扌弃〉醉遍挿乌巾未当奢却恐夜阑人欲睡宠光明日拜公嘉

　　送衍圣公用涯翁尔锡席上韵

　　振鹭歌残驷马鸣蓬山燕罢锦衣行西风逺道三秋日落木洄渊万古情别巻荐赓怀麓韵前旌应过子游城川流夙昔知安穏极目晴云到海平

　　卢师邵宅会文太仆宗严用鸣字韵

　　童子垂头蟋蟀鸣诗聮不断酒频行青山梦绕来时路黄菊香留晩岁情一斗尚堪呼我屋五言谁可犯君城明朝共约慈恩去为听骊驹意未平【宗严先有此约是夕束装故云】

　　小轩山颓辇置涯翁园亭石斋少师继有太湖之贻翁喜有诗山成次韵奉贺

　　颓然不肯驻荒台移入名园始快哉竦立正当青嶂近静观疑有白云来池亭緑野添幽致斧凿龙门想旧裁得与奎章并题品也胜尊酒为渠开【翁谢石斋有奎章阁里千年石飞堕西林水竹间之句】

　　辩公以诗谢香次韵却寄【有跋】

　　澄湖楼阁带重江云影天光动八窻髣髴梦中曽一到棹歌惊起白鸥双
　　青鞋布袜是家常犹欠云门一瓣香心识庙湾桥下路来时不拟问渔郎
　　谁说诗人鬓未霜芬华乆矣谢春芳灰中芋栗能分我只与江湖作漫郎
　　拔足红尘九十霜云西自作水仙王他年为续三生话元老东坡本一乡
　　得诗之夕梦与髙进之乘舟入寺予欲观假山一僧导过东廊折而南行遇异兽而寤首章盖纪实也第不知假山果何在尔纪之以备他日一笑

　　宴别喻府君用定庵韵

　　诗人且莫赋民劳万事分明系我曹试看吴乡几蛙灶何曽渤海暂牛刀【时北州江西多盗贼】官评不爽民心古舆论无惭素履髙已是邦人凝望久且■〈扌弃〉今夕醉松醪
　　客路深知岁晩劳檄书先已被东曹遗民正望行春马归梦犹悬午夜刀黄霸赐金偏得厚于公交车盖转应髙日斜风力欺人面更尽双觚玉色醪

　　儿子天彝病起有诗报信用韵答之

　　南州多暖北州寒十月黄花锦作团独把一枝情万种见花何似见人难
　　薄晩天风特地寒小窓思汝坐栾团医方可是全无効却是寻方对病难
　　霜月中天树影寒绕阶风叶走团团此时独坐心千里谁信来难去更难
　　怒作火炎忧水寒昆冈成炭水成团须知医学通儒学两字功夫养性难

　　和陆时敏客中写怀

　　隔墙车马涨红尘睡起东牕一欠伸朝谒懒从多病得笑谈情有故乡真汀花岸草牵心逺社燕秋鸿过眼频莫信洛阳春似锦洛阳元是一般春
　　蜉蝣岂见海成尘尺蠖宁知屈是伸自古风花暂时好由来傀儡几曽真道途信我从桥便功业从他览镜频幸有一觞堪对举不须遥羡隔江春【谚语江南望见江北好】

　　宣城徐士元浮沈州县二十年始有南台之选其阅歴多矣将能为国家建久逺之策而不诡于玉石朱紫之辨乎故诗以叙别而不及其它

　　美人家在古宣州少日曽同白下游青眼十年重酒盏緑波千里又官舟江山近识桓生马风月平分谢眺楼无限离情与乡思暮天云树满汀洲

　　朱文宿侍御移居东邻与孚若过访席间聮句得二韵明日足成莫厌移居客过频为君深喜得芳邻【孚若】诗书二十年前会乡国三千里外身【文宿】河水未冰鱼正美江船近到酒犹新独惭蹇劣非公辈还许青云接后尘【清】

　　冬夜四清次孚若韵

　　煑茶
　　未有金犀辟夜寒每蒙龙凤赐宫团【玉牒所月有官茶】自分玉岭千寻润小试春旗一叶单屋里松涛从地起窓前梅月几时看飘然便欲凌风去清浅蓬莱水又寛
　　焚香
　　小阁垂帘夜不寒萦空一缕碧团团芳菲似与梅风细缥缈应怜鹤梦单名重水沈催试取火微云母自添看明朝满眼金炉畔朝退还携两袖寛
　　奕棊
　　楸枰的歴晓星寒熊虎貔貅各就团稍出偏师当一面从教空国战三单雄雌汉楚危时决黒白商颜静里看自是人间有机械先生心事本来寛
　　赋诗
　　灞桥驴子雪冲寒东阁梅花玉作团思入空云千态变巧争天女一丝单芬华肯逐当时好真相还应具眼看尚有一篇烦束晢玉缸春酒夜来寛

　　十二月一日寄书天彝有感用煑茶韵

　　一冬今夕始知寒起斵清冰试小团水品无劳问鸿渐火攻聊欲效田单肠间古字搜应遍灰里仙书黙自看好办百株供岁晩归期报与客心寛

　　先母忌辰有感用前韵

　　游子天涯感岁寒梦回清泪欲成团人间空想萱枝茂地下谁怜鴈影单【时闻二弟讣】衣线密缝犹有在儿孙满眼若为看三牲列鼎嗟何及惭负皇恩似海寛

　　和白楼祭酒游狮子山卢龙观登阅江楼故址二首

　　金猊作山雄踞蹲异境灵踪不尽论磵戸雨晴浮玉气石坛春暖长龙根三峯逺势分襟带九泒长流入吐吞一自阳春传白下几回江月梦黄昬
　　名山嶻立大江前圣祖宸游地俨然宫树戴云犹五色磵花回辇欲千年楼台极目烟中市犀象连舻海外船无限平生登览意苍崖须继白楼镌

　　谈以嘉寄友山墨竹求贞庵诗

　　众水必返壑万木终归根干龙抱四徳维贞乃生元谈子魁杰士诗书富钻刓汗漫四十载及此见本原浪迹混成市深居乃丘园逝将游化初岂止超笼樊神交友山翁遗墨宝玙璠缄题逺寄我知君未忘言长安日出余车马阗朱门清言颂夔契髙步趋炎轩纷纷未渠已兀兀空自烦引领望五茸髙云碧巑岏衢陌转纡曲轩窓开晏温登楼唤云槎隔巷招南村【二君以嘉邻近文字交也】逍遥共水石啸傲同琴樽以兹遂百岁谁知轩冕尊

　　彭城王肃之自分守迭茂擢湖广江西参副入掌京营拜中都留守

　　天立三京巩帝图濠梁千古汉枌榆河山结秀犹龙气留守承恩重虎符万福威名闻草木班超功业在羌胡他年并入云台画争看貂蝉映美须

　　奉和涯翁闻雪枕上作

　　启户儿童有笑声一冬无雪雪今晴却思丛竹应薶没戏剔残灯与斗明江上小舟还自泛屋头春鸟为谁鸣轻云薄日新题句总是商岩未了情

　　寿王艾坡

　　西湖东畔瓮山阿灵草年深绿满坡林壑为公増媚妩杖藜终日共■〈浦上女下〉娑天生寿骨如彭祖人道医名似华陀闻说新庄更幽胜一尊还许醉烟萝

　　和施聘之十五日退朝作

　　汉阙朝回地蓬山雪霁天凤瞻云外辇雷想殿前鞭绿漾铜池水青浮绮陌烟太平公等在未可让前贤【御沟北岸冰合而南岸水流前此未有】

　　送陆时敏分教建安

　　怡柑堂下菊花前把酒摊书四十年感旧不知吾老矣忆归翻为子欣然吴山越峤行千里云谷沧洲赋几篇往问诸君定相识苍崖似有姓名镌【往尝为此邑记修学】

　　长安新街成次师邵韵

　　七宝宫城玉斧修斩新天路快同游平看白日行龙角近觉青山在马头禹甸会来凡几译康衢歌罢已千秋何当四海均如此水宿云飞各自由

　　乙亥元日十峯饮师邵东斋出予家桂饼师邵有诗自墙上递至次韵奉答

　　宝钿和露压金英为趂秋光一日成月殿有人留素影花林无物称佳名【饼有嫦娥蟾兔形天香状元红等字】携来不觉乡闗逺吟罢犹令客梦清茗盌酒杯皆可意好将新岁作传生【唐人岁首饮酒名传生】

　　明日师邵有墙上传诗之作次韵

　　似有虹光射屋头不知人语夜堂幽呼墙忽得渊明信能赋真同子建流便拟续貂嘘冻笔却惭烧蜡变更邮玉堂本与兰台近珠璧寻常岂外求【师邵旧有诗云买宅谁家近玉堂】

　　师邵出意作纶竿于墙上以便递诗名曰诗钓首倡一篇词意兼美依韵奉酬

　　巧心文思孰兼长诗钓诗成又几章千里浮沈谢江路一竿风月共邻墙君如縁木求鲂鲤我正懐砖想佩璜毕竟两无名利念五湖烟水旧同乡

　　翰林斋居和十峯听琴二十四韵

　　王春重禋祀斋居百工休寥寥古槐厅无风亦萧飕落日众鸟归感我林居幽起步视天宇明星一何稠赋形穹壤间岂不诚有由鸣凤跂阿阁鳬鹥散沧洲云鹏与斥鷃各自从其俦与子昔少壮挟书隘乡州坐谈轻白璧髙步希丹丘虽懐黍稷愧稊稗亦已秋策名二十载实也非吾仇重来岁云暮庶以追前游卜居幸仁里欵洽皆名流侧闻官评美信尔学殖优载观听琴作骚选合并收朗吟向清夜何止消百忧惟此清庙器流传自虞周南风既广大岐山亦优柔共惟千载意歴歴心与眸筝竽乱人耳此物委道周不逢君子徒竟作空山舟朋游本沙聚岁月亦川流锺子既长往雍门今白头惟有十样笺可以修龙楼【时以吴笺同往】

　　西轩夜坐各赋一物孚若得甆瓯师邵牙筯文宿银■〈角戋〉予得红烛

　　停停双红烛照此清夜阑主人为无寐佳客得尽欢玉虫落金钗绛蜡萦铜盘愿言四座光昭我一寸丹

　　庆成宴上作和伯明侍御

　　郊禋又喜一番成金殿晨开淑气迎风里旌旗扬日彩云中金石应春声十年正德当熙运万国倾心仰圣明既醉有诗还索和并将无逸颂升平

　　承天门迎驾和九和殿讲

　　燔燎中天报礼成六龙回首万人迎天应不断酬丰岁臣也何惭继颂声五色画旗风里掣九斿云■〈罒干〉日边明羣公不用频瞻望皇路年来似掌平

　　再和九和宴上作

　　紫坛殷荐九功成黄屋初筵百福迎千羽尽消豺虎气箫韶齐作凤凰声条风暗逐龙楼转迟日偏当黼座明报与万方须鼓舞泰阶连夜十分平

　　次韵伯明谢九和灯圆

　　火蛾市里珠论斗面茧筵中芡满盘犹记薫风初作穟不知春雪解成团圆疑藻井重光漏美在灵砂一粒丹食罢乡心渺无赖江楼灯月好谁看

　　待隠园为邃庵冢宰赋

　　先生竒才天下闻先生早达非隠沦名园十亩手自辟逺意正在桑榆曛苍生日夕要霖雨碧山岂得留闲人君不见晋公緑野晩始就魏公老圃当秋芬人生适志亦有日弹丸鸮炙空劳神隠待园园待隠尘海茫茫几时尽会须重梦竹间翁烟雨春风谢招引

　　天秩读书灵济宫有懐

　　明灯照尊酒举觞情不怡去尔复几逺而当懐别离男儿四方志问学乃镃基弱龄逝已迈盛年方及期离忧与志养轻重理不疑仙宫昼无人况此良夜迟清心照千古澄虑彻万微岂徒美藻翰立诚其在兹我壮已失学守官愧无为庶几子复孙努力酬恩私体我对酒意惜汝当春时无令金根子空负城南诗

　　分得铁面送施聘之南巡

　　使君清冰心其面乃如铁冰心与铁面表里双映澈鮀朝莫我媚贲育莫我折端如九鼎峙神奸过而灭又如明镜照百里见妖孽前年按东闗边圉方狡猾闻声已宵逝况敢■〈素刂〉旄节今年复何事豸角指山越朝辞诣阙下风采动班列想当顾盻间狐兔已无穴颓风煽末世澜倒不可截羣情爱软媚众目憎泠洌安得公百辈共把霜台臬枭除凤乃至莠尽禾始活君心与君面天为苍生设往哉慎所向嚬笑有窥窃

　　观梅奉和涯翁韵

　　雪深江路记横枝二月京城始见之逺客有情频借问孤根异土不同时修篁此日方求友秾李当年亦费诗应是晩风偏爱惜故飘香蘂落金巵

　　扶风令【孙汝宗检讨季父也】

　　扶风有健令战死略阳城略阳岂无令城破俨冠缨飞章报主帅尽掩张巡名天监日月昭狐兔可逃刑下诏赠官爵推恩及孤■〈惸，女代忄〉忠愤一以雪义声若雷霆回看略阳子澌灭无留形生世岂不死所贵死有称漠北拜苏武陇西惭李陵我歌扶风令永激晋代英

　　赵恒斋挽诗【都御史廷实之父黔江教谕致仕封济南知府宋宗室也】

　　问族王孙贵名家理学宗黔江初振羽稷下晩疏封余泽流忠孝隆恩贲始终西山春草合无地蹑仙踪

　　闻刘南村将至先寄

　　正喜床头新酒熟忽闻江外故人来不知灵鹊谁传与闹乱檐前日几回

　　次韵石东滹都宪咏台中松竹二首

　　傲霜凌雪到参天曽见春花几度妍光引赤墀朝上日秀分苍栢晩来烟人疑灵物风雷变我视孤根铁石坚何待他年歌蔽芾大夫新律自超然
　　抚遍檐松偃蹇枝小窓惊见玉参差却看尘土无容地似与琴尊有素期声散午风醒客梦影分凉月动吟髭虞庭正议箫韶事莫遣伶伦左右知

　　张麟庆泽堂

　　江水东流入海深水边华构百年心行人未识君家世看取堂前乔树林

　　题画

　　小艇临江岸纶竿只漫垂无鱼亦归去不到雨来时

　　与南村夜话用周伯明韵兼寄时行

　　江海重来二十春中间人事几回新朝端我正懐莘老【南村忠肃公裔也】谷口谁当画子真吟倚石台云绕足醉褰风幔月迎人扁舟便得从君去先过张翰觅紫莼

　　南村归兴十首

　　上林烟树
　　思家千里梦恋阙万重心欲去频回首烟霏满上林
　　潞渚风帆
　　岸添山雨阔帆送晓风轻利涉从兹始遥遥思帝京
　　岱岳瞻云
　　云生岱岳顶秀结鲁城阴仰止嗟环辙千秋万古心
　　吕梁观水
　　奔流形道体絶壁见神功去去吾休也危途一梦中
　　淮阴吊古
　　纶钓贫难忍王侯贵不终江边有行客归兴十分浓
　　金焦览胜
　　自有两山来几人此经过青山黙无语识人知最多
　　惠泉试茗
　　携将双凤团来试九龙脉临流啜花磁更忆长安客
　　松陵倚棹
　　倚棹虹桥下凉风吹葛巾家山看渐近鱼鸟自相亲
　　三泖垂纶
　　扁舟下三泖试拂旧纶竿鲈鱼三尺雪飞上水精盘
　　五茸秋获
　　田园正收获行李忽在门此乐不可说令人劳梦魂

　　前题次十峯司宪韵【有跋】

　　锦作坡陀绣作丛四时晨暮郁葱葱梧桐夹道飞丹凤杨栁平沙散玉骢万岁峰髙空翠里广寒宫起蔚蓝中行人拟得相如赋拜赐江南作隠翁
　　南客扁舟欲去时好风真与客心期云边已似见乡社篷底从教卧水师行路一番嗟往事诗篇几处有新知飞来燕子不相识却上沙头杨栁枝
　　篷底哦诗正寂寥忽看肤寸起岧嶤回翔未欲凌霄汉津润先应及楚翘五彩何年歌烂漫九农今日愿丰饶河阳旧事还堪省几度秋霜换斗杓
　　彭城天险亦岷峨南北舟航倍几多激浪奔流无日夜长年三老费撝诃试看急缆牵危舸何似方塘湛緑波欲趂此行铭剑阁苍崖先遣百人磨
　　泗亭秋色已荒凉更拟淮阴一瓣香飞鸟未随弓力尽黄流差比劵言长荣华自古能谁在山水无情黙自伤一语到君尤足恨湖头空负碧霞觞【淮有美酒而南村不饮故以戏之】
　　又复扁舟过此中向来明月几弦弓山形依旧两眉緑江水无尘一镜空白鸟去边天欲尽青枫落后岁将终图经漫有新题字一笑烦君问雪鸿【近曽序京口三山志】
　　囊里探春粟粒芳松间敲火石泉香从来奶酪风斯下此日山林意更长定有诗篇记清赏谁从杖屦合分尝吟成更作东南笑极目龙山入杳茫
　　鸱夷不见五湖舟香径真成麋鹿游客梦几回空歴歴江流千古只悠悠天随钓处堪终老张翰归期不待秋记取一时生色画兰桡斜倚白苹洲
　　湖水泖水分浊清渔舟客舟谁重轻陆机张翰旧同里仙鹤鲈鱼并有名长笛数声江月曙青山九点暮云平一时尽落先生手未信烟波也世情
　　君来三吴占有秋君去正及吴田收蓑衣但除雨淅沥衲袄不怕风萧飕烟中白鹤呌野水竹间黄耳眠髙丘眼前此地亦可念旧来总属华亭侯
　　予既为南村赋归兴十絶句且序之矣六月九日景安席上诵十峯诗叹其雄丽南村起属予和之予醉不知道何语既归而诗巻至矣度势不可已勉强为之貂尾蛇跗明有禁戒知君爱厚有不容于不尽也十二日书

　　初伏喜雨次未斋殿讲韵

　　老火凌穉金乾坤郁炉烘田农望时雨十候靡一中商羊蹋两翅玄豹隠尘霿苍头挥巨箑却立嗟腕痛此时天公心髣髴为尔动驱雷驾长云横海截明蝀初开瓦沟瞥忽作渠溜閧淙淙殊未巳密密欲无空儿嬉集堂■〈土幻〉万斛试一■〈匚外赣内〉老夫病不寐还作江海梦青秧间白水碧树黄鸟咔絺帷凉到骨翻恐墨池冻起来望西山云气犹澒洞回翔如有意邀我作诗送须臾朝阳照五彩变龙凤岩峦数百里眩晃莫抟控轻阴拂髙城余润溢朱栋蔬畦及稻垄盎盎流乳湩即看禾连箱已觉虀满瓮坡仙记新亭妙语托深讽骊珠与肪玉至美等儿弄此物方施行我道堪哀恸清风频戒秋炎令将过仲河流满诸闸日夜走方贡床头幸有酒一笑且从众

　　寿定庵先生用周伯明韵

　　八十从头四见春年来诗笔更清新不知后进谁堪继顿觉仙才自有真逺道风尘频入梦清时林壑也须人横塘八曲中秋燕正得银鱼配紫尊

　　悔轩宗伯将赴南都出山水横幅索题上有敬所诗因次其韵

　　君不见长安列第罗金屏山亭水阁纷纵横洞门落日烟雾合回转天地迷阴晴又不见岷江五月蛟龙怒雷奔直下空舲渡千钧一发寄黄头只尺顿殊人鬼路川平山逺画者谁旷朗一洗丰肥痴涂行室偃各有适此意只许尧民知纶竿未挂珊瑚树谁识先生会心处行看巨舸济中流且为江山发新句

　　次韵马文明光禄和冯子佩雨中观莲

　　山花何如水花洁江乡又作三年别银潢一泒写秋光绿浪红云几明灭孤标不藉阑槛护皓质岂因泥滓涅江梅冲寒面如玉岩松积岁髯疑铁清严淑丽各有态根性已是多生结铜池碧影落天镜东轩未到吾能说一泓便有五湖意造物信可儿童窃翠盘跳珠散凉雨梦回晓枕声未絶恍疑误入水仙府万队红妆拥旌节鉴湖终期明主赐云锦只恐天机撤书生俭筭亦有计胜赏直与吟诗折

　　以诗寄师邵御史戏书其后

　　新诗写寄乐天赓斜日虚檐坐晩晴莫道闲官无一事挥毫还记唱筹声【翰林孔目无印记月俸出纳皆学士亲之】

　　奉和涯翁西郊观稼是日得乡书有感

　　江乡为别近三年沙水频侵栁外田多稼喜闻西郭咏清风正想北楼眼【家居值水常坐卧小楼】深村野老藜羮飰华屋佳人锦瑟筵欲问从来调燮事黄花开满夕阳天

　　杜古狂寿意二首

　　杜郎胸中富丘壑笔墨到处生烟云名髙价重爱者众入眼太半疑非真君家此巻得何易无乃意气相感此老始肯留心神洞门阴阴六月寒石角下坠临奔湍湍崖逆上不知几百里别有琪花瑶草烂漫无由看仙人宴坐长松下风髯飘萧貌闲暇山童拾得紫芝归笑指蓬莱问灵驾灵驾参差晓未还洞庭林屋有无间风烟不杂人间世云气遥通海外山海外相逢今几秋蟠桃一熟岁行周主人六十正年少更约花开寻旧游
　　东华老人七十强全家旧住古钱塘湖山绕屋凝清光圣人北狩开明堂云从金舆飞渡江尔来百年双阙傍老眼厌见车尘黄心思湖山归路长髙堂晓日悬蓬桑湖山忽在堂中央瑶台仙人古衣裳飘萧鬓髪临匡床松风吹花满山香麻姑逺来称寿觞身骑白鹿青丝缰仙姬一双婉清扬金桃玉醴各有将青鸾飘摇云际翔阿母欲下云苍苍老人再拜承寿昌吾皇寿域开八荒云飞川泳皆康庄千载白云还帝乡何必湖山怀一方呜呼何必湖山懐一方

　　师邵以南村归兴韵赋邻好十篇奉答

　　借书
　　君书自充腹犹有临渊心抚巻惜年少悠然懐故林
　　送酒
　　庭下两尊绿墙头一竿轻无诗可充钓积甒空如京【君尝作诗钓墙上故云】
　　鹅鸣
　　不学雉登木还同鹤在阴怜材复爱客无那主人心
　　鸡唱
　　子声岂云恶我食惭无功懐哉祖豫州起舞深夜中
　　订交
　　昔贤重交结在始不在终君看千顷波宁作壶醴醲
　　请益
　　我壮本无似况此岁月过垂槖视稇载其谁得之多
　　乡语
　　石湖到昆山中带淞江脉却被幽蓟儿呼作三侬客
　　文会
　　芳邻盛文会老我亦滥巾却忆西亭子寂寞谁与亲【时施聘之以事下狱】
　　儿啼
　　骥子堕地时送喜凭邮竿闻声想神骏举足凌九盘【君有河间公馆闻得子诗】
　　诗债
　　旧巻拟立案新题更分门何人为剪纸一返皮陆魂

　　师邵毎有诗督和甚急九和侍讲尝题其后曰立案而还之闻者大笑既用以赋诗债复次韵嘲之

　　新篇落笔递酬赓不放秋天几日晴只有未斋新例好且教风雨暂停声

　　永感堂为同年王威逺赋时自郧阳入朝过家上冢

　　客意逢秋自感伤还将此意赋君堂儿童岂识晨昬乐老大空惊岁月忙闾里有人夸昼锦乾坤无地答春阳惟应一点忠贞志青史千秋表义方

　　中秋夜客散步月中庭忽忆陆舜卿南归乞诗时正多雨索笔书赠

　　髙飞独鹤想华亭出海冰轮到晓清林影波光四千里看君一路镜中行

　　东江家藏集巻十二【中集】

　　●钦定四库全书

　　东江家藏集巻十三【中集九】

　　（明）顾清 撰

　　北游稿

　　○诗一百二十二首

　　送余德辉御史赴安陆判官得月字

　　郢客歌阳春希声入寥泬和者不数人千秋竟消歇君今郢中去感我生素发冰霜只自许白日谁担揭驱车涉逺道万里在超忽江乡富兰茝庶足充揽撷懐人应有赋去国那能恝行矣欲何言赠子天心月

　　子元太仆惠小山巾次韵奉谢【巾用幅帛迭成类东坡制而不假裁合盖子元新意而涯翁命名也】

　　苏老危巾四百年还从离合见方圆临皋亭下一回首丛桂林间别有天萧散最便麋鹿性风流不上绮罗筵晩来月照西窓下犹恨鬅鬙鬓影偏【巾小仅堪笼髻】

　　天彛生日乡里诸公会于小园赋鹤亭芝瑞诗各次其韵奉谢

　　鹤雏新长又生芝好事传闻定几时曲水坐间流咏富小山丛里恨归迟清宵见月频回首永日停云独举巵愿托微芳染余润春风长满谢家池【右次韵定庵】
　　长因南北叹参辰岂谓儿童抗主宾地向紫芝篇里重人看白发镜中新寒林松栢心空在清庙珪璋体自纯何日西湖能载酒为公重庆北堂春【右次韵约庵】
　　园林非緑野宾客盛兰亭鹤驭迎仙气芝房染德馨闻歌思水调忆别愧山灵何日抛尘鞅逍遥共百龄【右次韵吴舜弼】
　　换骨灵苗待九蒸重闻髙咏报祥征凡材岂有青冥想仙掌虚烦玉露凝云谷放歌从此近竹林调舞记吾曽画图莫着桃花并恐误渔郎入武陵【右次韵东曙】
　　仙人茹五芝其一乃瑶草熏然藴灵和千秋一飱饱青云逗玄光独立万物表长愿采掇之驻此颜色好丹青间藻翰为我助幽讨因之发深悟永谢商颜老【右次韵王宗颜】
　　蓬门何意长兰芝吉梦春来似有期【三儿梦紫云起花筩中坠地为灵芝明日得男】乡里衣冠多善颂词林珠玉盛传诗阶前迥与羣芳别画里争看五色竒为谢东风好披拂此根终合在铜池【右次韵岳器之】
　　双飞唳月林间鹤九迭蟠云石上芝携鹤采芝何日是髙歌聊把菊花巵【右次韵沈希周】
　　鹤巢山亭上其下多紫芝芝生鹤雏长举目皆天机云水非江海丹青辞栋楣信美不可即有时梦见之轩裳亦何以坐此长别离髙歌谢园绮往矣吾其随【右次韵杨士行】
　　曽入玄光洞里天却来亭下兆延年林园幸接三吴秀孙子惭非二谢贤人爱朶云歌郁郁鹤惊丛露舞蹁蹁熏渐更有诸公在谁羡同舟李郭仙【右次韵张民厚】
　　夙抱林野性自非鹓鹭姿天风一借便并入云楼栖玉池饮宵露珠树扬朝曦由来际时幸岂谓縁德滋嫖姚不顾家千古称雄竒况此事文墨曽无筹幄帷频年树松桂仅与萧艾齐痴儿强解事徒手搏象犀藩墙既自理舂锸亦躬持遂令三亩间童奴日奔驰且为息偃地敢与祥祯期华篇竞藻饰嫫母成西施缅懐羣仙会大火犹未西绀瓜落霜刃朱李来冰池虽微锺鼎盛颇与山林宜尘沙隔逺道企望空垂颐安石出较早渊明归恨迟载歌嗣髙韵正值黄花时【右次韵絅庵】

　　营缮所副姑苏陆云与予同年生而母尚无恙乞归得许以小像索题为书絶句

　　鹤骨崚嶒鬓有丝青衫纔着便思归髙堂幸有亲堪养未必功名与愿违

　　九日世兴席上有感用齐山韵

　　城阙秋风木叶飞西山落日翠烟微园亭到处花自好鸿鴈来时客未归短发有情怜破帽长绳无计挽斜晖寻常遍揷茱茰地注目江云空湿衣

　　陆腾逺将赴吉安来别因及其乡榜书名之异赋以为赠【有跋】

　　灯火秋堂记拆名朱衣真有暗中灵从知好事皆前定果见髙文策大廷人向官曹论中外我期功业在丹青西江第一庐陵郡且为龙泉试发硎
　　是岁书巻当三十有三及攒号乃缺其一盖误算也予末巻甚佳而傅北潭欲强用其所取举笔而误始惧而从予曰此有神焉洎拆封乃腾逺也

　　王参政叔武自太原入朝首索西江赠行之作盖丁夘岁赵叔鸣郎中倡首逋欠几十年矣小轩夜半相对惘然为书此巻末亦因以复叔鸣也

　　古木回廊玉署东几宵相对烛花红风云浩荡君能健鬓发苍浪我已翁到手酒杯浑似梦来年诗债已书空贞元旧曲犹堪按一笑无忘此会同

　　王汝楫同年将之武定出留别一章次韵为赠

　　相期紫陌听鸡鸣又报金屏録姓名红日正当双阙丽碧天遥指片鸿轻尝来冷暖应知味语到闾阎不尽情二十四年青眼在一时翘首望君行

　　崔世兴席上涯翁限韵送圣公

　　班行连月喜从公望望尼山马又东梦绕宫墙千里外情深冰玉此堂中檐花暗结灯前白【时有微雪】海日将腾夜半红不尽一时留别意诗成翻恨酒无功

　　十月十二日夜纪梦

　　卧游忘近逺忽在田野间田家正收获篱落整且完北林五间屋西厢亦复然纸窓映红日机杼鸣闗闗东墙列嘉树髙廪如丘山老穉各有事往来纷不闲出门唤童御小艇维江干沿洄迷处所中道歴险艰时闻异人语妙理彻肺肝【论出处事以直已守道为主】鸣鸡忽戒旦斗帐梅花寒心同理罔间时至物有先欹枕思往路桃源杳漫漫

　　有菊为盛德彰赋

　　江南人家夸有竹君家有竹还有菊延年一脉是仙传不数江头千亩绿茅檐萧洒纸牕净竹阑宛转苔阶曲畦分种别人事尽雨沐风晞生意足八月欲尽九月初霜风渐髙木叶枯邻家萧条我富贵金钗玉佩罗庭除湘累放逐怨枯槁渊明亦为五斗驱南阳老人空寿考食粟饮水终痴愚不如先生生长太平世读书卖药至老不受樊笼拘菊花本是萧散物亦自乐与君为徒自从入京师十年无地容挥锄盆栽担买不快意梦中往往寻郊居老去君方厌尘土病来我正思江湖青山何日遂东去一舟定与鸱夷俱疎篱矮屋时入眼枫叶芦花堪画图此时我家菊亦盛亭馆亦可罗尊壶君来不惮百里逺我能无酒为君沽长安在西向东笑只恐春风桃李背面偷揶揄

　　开化徐进士良节介其友谢锦衣汝容求南峰书院诗汝容故剡人康乐之后也因托以起意

　　谢家旧说东山公徐家南峰亦穹窿东山南峰相去不知几百里峰头云气往往直与东山通前飞紫凤后覆釜金钱石佛交帡幪其间突兀见精舍创始乃自开原翁诗书簪组不絶百年内至今乡里传髙风古愚肯构已足尚节也中兴还有功别来三载劳梦寐时与谢家孙子画里心神融君不见黄头马下三尺水一滴起自天瓢中江湖庙廊虽异处竹帛锺鼎将无同他年驷马入闾里逺记列斋灯火相对三更红

　　华鲸母邹氏挽诗

　　梁孟髙材偶朱陈奕代亲家人柔得正樛木厚无伦频藻严时荐筐箱遍族婣移天情独至拔俗见尤真【不信佛不祷神】几日犹华屋中宵忽聚尘机丝空寂寂环佩俨申申彤管嗟终古玄堂不再晨桂山寒日晩风叶助沾巾

　　送王良弼赴清流训导兼简薛用章

　　通波门外石桥边坐拥皋比二十年战力未输春昼蚁宦程聊试越江船一尊绿酒城南道九点青峰海上天为问西楼薛夫子肯教尘匣绣龙泉

　　送阙廷实抚州训导有懐髙进之

　　长忆寻君过石桥吴松江上雨萧萧十年往事同春梦一点乡心逐暮潮余兴犹堪赋芹藻好官何必定金貂阳闗拟唱无人和落尽灯花独自谣

　　冬至前一夕梦书六字甚异【定国本养万民】

　　自古元良惟国本由来天子重丘民升平事业无多字把笔翻思梦里身

　　题浔阳送客扫雪烹茶二小画

　　一曲琵琶月满船虾蟇陵下玉生烟江州便作天涯念更有潮阳路八千
　　兰苕无计续鸾胶雪水重逢锦帐羔合与诗家作谈柄老韩谋国未应髙

　　旧有诵十二月吴江竹枝歌者戏效之得三首而止十一月卄三夜不寐因足成之诗成梦乗马上曲磴地名湖塘遇小儿杜姓者同行论处世之道甚悉

　　正月吴江好放船雪消冰泮水如天江头杨栁千千树记得东风似去年
　　二月吴江燕子飞河豚欲上荻芽肥侬家艇子前洲里贪看春波忘却归
　　三月吴江栁正青栁花飞去半为萍蔬畦麦陇蔷薇架妆点田家作画屏
　　四月吴江正揷田青秧白水暖生烟回桡转入深村里只见垂杨不见天
　　五月吴江赛屈原红旗画楫满晴川鸱夷漂泊谁家事寂寞胥门一炷烟
　　六月吴江锦作天青蒲绿栁间红莲渔郎日见不知爱空在江边住百年
　　七月吴江斗巧天鸡头菱角彩楼前青裙荡桨谁家女独自中流唱采莲
　　八月吴江泊钓船芙蓉花下绿杨边鸳鸯一双堪入画只可遥看莫近前
　　九月吴江空水鲜菊花篱落晩霞天诗中尽说斜川好不道斜川在眼前
　　十月吴江大有年耞声两岸夕阳天竞舂白粲输官里不遣乡胥恼夜眠
　　冬半吴江水未坚芦花枫叶尚依然沙头一泒天书字知道鸿飞若个边
　　腊月吴江更自妍梅花开近竹林边王猷可惜空归去不见新晴雪后天

　　吊钱慎庵太医用前寿诗韵

　　谓君不狂君竟狂人间不住归山傍七十八年驹隙光髙论久矣闻蒙庄铅砂伏鼎夜光芒无乃尸解遗冠裳不然白云游帝乡斑衣麻绖惨佪偟奋飞恨不从云翔向来寿斚今奠觞痛君不见诸孙昌君今神游何可量上下四方与中央吴山松栢夜有霜君归来兮俨髙堂

　　挽慎庵诗成而其配徐孺人讣亦至仍用前韵

　　吴天岁暮风雨狂玉树双陨吴门傍前者梁鸿后孟光愁云直掩皋家庄青天宝婺收精芒酒浆麻枲及衣裳身在闺门名在乡游子秋来思偟偟封书几逐南鴈翔宫醪本拟称寿觞恸哭无地歌耆昌燠寒旨甘谁节量听絶城乌夜未央起看明月满天霜魂兮何之杳空堂

　　京城见鲈鲈惟松江有之志异也

　　墨章银质雪肤肌乍见分明忽复疑物色旧传乡土重气机应与地灵移苞间霜橘如相待水底丝莼或未知莫恠尊前倍惆怅病来方有季鹰思

　　次韵十峯病起写真

　　不见文园又几朝一杯仙露渴全消戏书重挽千钧弩试饮还欹五石瓢吟对馆松犹翠羽起看宫栁欲青条生绡昨日看图画更觉红颜比昔韶

　　周伯明三锡堂【初以知县封父母寻召入台遂得御史敕命】

　　春色河阳自满堂明年豸绣接龙章南陔孝子无遗恨昼日康侯并宠光林屋晩霞明曳彩玉山晴翠落飞觞承恩此去应难计庭树阶兰日夜长

　　腊月十六夜

　　金鼔齐声振羽林九重宫殿夜沉沉霜庭屡转千官影玉宇谁怜万里心北雪再看过晩岁南冰长是结层阴【北州无雪南中苦寒广西全州冰合此自古所无也】愁来欲共嫦娥语又跨蟾蜍下碧浔

　　月食复圆和师邵

　　八万神工七宝精为谁残缺为谁盈苍茫直恐冰轮尽次第还当玉座明万国山河仍旧影中军笳鼓送余声卢仝此夕应无寐吟倚霜台到五更

　　山妻六十効乐天体

　　练裳竹笥忆萧然又到人间六十年我学鲍宣方自愧君于桓少定谁贤已看儿女诸房满始有金珠两鬓全【是岁初制翟冠】白首青山是何日举杯重赋鹿车篇
　　生朝甲子值元辰腊月风光动早春【是岁腊月丙子立春山妻元命又生辰也】算巧适逢三会合岁行初屇六周旬曽闻孟毋中闺礼不耻韦郎少日贫一酌尊前重有感几时同洒太姑坟【任太夫人顾氏山妻外祖姑缔婣之事夫人实主之所以期待予甚厚】

　　乡里诸公寄生辰诗各次其韵奉谢

　　五云阿阁聚鸾凰岂有鹪鹩合并翔附翼本因风浩荡托身多幸世明昌频占好梦池生草愿比遐龄日在桑锦轴瑶篇春拜赐玉堂连夜起虹光【右次韵定庵】
　　上堂儿女笑扶将犹忆斑衣介寿昌逺道忽传来锦字寒斋惊见起龙光山中草树便麋鹿天上箫韶协凤凰愿把一杯歌引翼白头相趂老柴桑【右次韵约庵】
　　髙价青山不可賖车尘衮衮暗东华久■〈扌弃〉后饮屠苏酒【诗以岁除日到】无计长留若木花未就丹砂怜我老有来云锦拜公嘉春风忽送还家梦一路桑阴夹苎麻【右次韵负芩】
　　望入默林水月昬故人何处倒芳尊不将逺道忘嵇吕毎有新诗托孟仑朴学半生非世用闲官廿载是天恩春风又负花前醉空玩羲爻六四坤【右次韵东园】
　　莱子新年舞袖长直从腊雪到春光相将栁信连梅信次第椒觞间鹤觞共指松筠能傲岁不知苕苇怕经霜髙秋拟续凌云赋题榜还应说仲将【右次韵周文焕】
　　书生事业毎多夸又向诗篇荷宠嘉德耀晩年犹举案伯鸾少日本无家皇恩未许堂开锦命服初看帔有霞【山妻受封久是年始制冠帔】渡海摘桃非我事三年孤负赏梅花【右次韵张天骥】
　　吴田秋晩稻如京似共痴儿更有情瓮里但知春酒满人间不管世途荣书灯列屋看诸子诗巻分题属友生得向眼前同一醉也应无羡海波清【来诗多及大儿之事故以答之　右次韵诸邦鲁】

　　除夕用伯明旧韵

　　天时人事黙乘除又报春光到客居老去生涯随分足病来朝籍几行虚云中凤阙瞻华表赋里山堂想遂初儿女夜深浑不寐桃符要看晓灯书
　　懒习平生欠扫除时于岁晩惜诸居犹嫌韩老送蓝褛肯学相如赋子虚日月未殊千载上阳和又是一元初灯花似送新年喜忙检东方杂卜书

　　丙子元日示云孙时其弟应芝将晬阳寅辰録四【兄弟在松】

　　春衫簇簇称时裁喜道新年上学来接得屠苏满堂拜不知小弟已先杯
　　儿童贺岁满堂前一様心情两地悬争得便成东下计不教凝望五云边
　　阳孙今日已成立诸弟荆花共一丛凭仗春风好培养并将书笔继衰翁
　　春光又到小楼东几日春花烂漫红细想别离縁底事鲈鱼刚要待秋风

　　和师邵春日登慈恩寺镜光阁及归途即事

　　春入慈恩寺云楼面水轩佛光悬日月空界了名言兜率吟边近沧溟坐里翻更须花满地车马便应繁
　　祗园开胜地金刹俯层轩水月澄空相伽陵象佛言慈云低树湿瑞叶入窓翻【是日微雪】若论三乘事微吟已自繁
　　佳节重欢娱游人胜两都笙歌填陆海日月丽天衢健想凌云笔竒观隠市壶子桑空隠几幽恨可能无

　　和师邵七言絶二首

　　病里春光只漫消碧山回望转迢遥慈恩阁上题诗客正得君王放早朝
　　老去文园渴未消甘泉春从属车遥倦来一枕山窓梦满耳黄蜂闹午朝

　　和伯明岁朝用姜礼部梦宾韵

　　闲意穷千古浮生共百年感时争晓暮触念有陈鲜宫栁思含翠庭芸看列钱自今赓丽句直接赏花天

　　再和消字韵

　　几日东风冻未消千门栁色望中遥椒花栢叶宜春酒应待明年共早朝
　　鬓雪初凝未拟消后来难定以前遥寻春走马长安客虚度升平又两朝

　　和孚若闻秋成寄贺郡守喻侯及元旦口占二首

　　乡书一日两番收画出黄云卧垄头沾足未论天下事【古谚苏松熟天下足】萧条顿解客边愁舟看西郭千艘拥路想南庄一径幽【松米市在城西而薄田在南】喜极病中忘戒饮自呼新酿试深瓯
　　松炉残火晓犹明髙阁微风送漏声珠斗渐低长乐观彩云应绕未央城青春并阻瞻龙仗往事闲思听鹿鸣二十五年同仕版遭逢谁不愿升平

　　陈复清挽诗捡讨原大之父

　　我闻清隠翁遗世希由巢君清复如翁可望不可招市城无濡足诗书有神交妙迹想颜栁髙吟诵韦陶良材陨空谷见谓神理遥遗编付两郎一一彩凤毛聨飞入天门光价动紫霄襃章极华衮后禄方滔滔巨镛靡连响浅渚无惊涛缅懐神仙驾八表同游遨时还抚旧乡含笑停云旓惟有风木心终天感飘摇

　　予既赋京城见鲈有晓之者曰此名大口鱼北州素有似鲈而实非也昔人谓蟛蜞为蠏予何以异焉乃迭前韵

　　鲤质嘉鱼又鲫肌从来物类有相疑纎鳞俨带三江色巨口都将一字移张翰此时成独笑陆佃当日未曽知【埤雅不载鲈况其似者】蘼芜杜若参差地更在诗人细入思

　　庆成宴和师邵

　　圜丘礼罢岁犹新衢室筵开意更亲龙见九重瞻圣主鹿鸣三殿引嘉宾分曹舞队畨畨锦攒彩宫花叶叶春却忆早时承宠地钧天浑似梦中身
　　锦筵髙列映青春宝扇徐开见圣人庆礼载承禋祀举治功应与岁华新须知鼓瑟吹笙意正在忠言谠议陈【君近日累有章疏】既醉有诗还索和弦歌一夕遍芳邻

　　初度有感用庚戌岁韵

　　百年强半一生中双鬓频经万里风【南北往来自初仕至今凡七矣】人世悲欢几蕉鹿山林日月自瀛蓬曽尝蘖蘗知甘苦为齅萧兰识异同覆载莫酬巾履在不胜翘首向蜚鸿
　　上策难成拟就中蹉跎又到落梅风【谋归不可乞差遣不遂】向来弧矢羞长剑此日江湖羡短蓬睡眼不知乡社逺繇言刚与客心同归期未要灯花趣自有髙飞塞上鸿

　　海虞施君精地理卜筮之学别予南去约以髙秋会于云间走笔有赠

　　浮世纷纷未有涯着朱骑马遍京华相逢尽访君平肆归去谁同博望槎林下晩风催试葛雨前新火待烹茶髙秋为有扁舟兴白鹤城西是我家

　　和十峯闻西涯赏梅有感

　　听说梅花百感新去年同是赏花人病来东阁诗俱痩老觉西湖意转亲授简不妨还赋雪攀条无计可留春何时烟月溪桥路斗取笻枝见在身

　　走笔留汪秀夫

　　风尘隔絶几星周一笑相逢百虑休浮世荣华云过雨男儿意气鹗横秋卞和抱璞终成寳李广驰声不在侯总角交游闲散地未妨三日更迟留

　　松守喻侯讣至有感

　　万事无言已盖棺蜀江回首是青山浮生毕竟谁寿夭客路从知有往还千古桐乡终祀邑他年汉史或须班令人转觉巢由贵不与酰鸡杂瓮间

　　送盛有菊良医之济南

　　卜相无成拟作医【君尝游学宫累举不第】达人千古共心期名家独数中吴旧直谊多应我辈知今日宗藩宜永寿几年朝路惜分岐灵光退直从容地还对黄花诵我诗

　　三山廖彦正往以新喻司训同校文南都秩满升吉安推官来别得备闻兵兴以来故人行事消息之详且出示其尊人惪翁遗像及诸名人题咏临觞永叹赠以是诗

　　画帘红烛共秋堂十载长安重此觞往事剧谈悲露草【周时敏战死赵孟希陷贼归亦死】新诗传看总琳琅江山六一余文藻职事皋陶旧典章更喜同官有交契并将钦恤赞循良【吉安两推官其一陆翱腾逺丁卯乡闱士也】

　　题计郎中汝和墨菊曹汝学家藏

　　郎中画菊真是菊蒙泉蒲萄太常竹一时能事并驰声岂直文章难继续【天顺中赋云林良翎毛夏■〈日上永下〉竹岳正蒲萄计礼菊】狂挥急扫皆称意不特品髙机亦熟西涯坐间生色障一见当时已心服不知何日到君家净洗朱铅斗清淑疎篁古木交映带深浅生枯俱入态欹风一枝惊欲折倚竹数丛如有待飞鸾坠羽时自压老蛟蜕骨令人骇张颠草圣久寂寞何意兹晨忽倾盖【君画笔皆草书法】郎中郎中今有无后来尚逺眼中疎柔肌脆骨争媚妩不然蔓草纷黄垆颓波一去谁与返把巻抚玩増长吁君不见近时淮海上亦有菊花一泒往往传京都【文章闗乎气运书画亦然尝见以画菊名者其枝茎皆蜿蜒柔弱若藤蔓然徒取飘逸而失其本真多矣古人决不然也】

　　送三儿应举予己酉乡试初场前夕梦乗雾登鸡鸣山及半见日出惊寤众以为祥既乃下第而三儿天秩以是日生今二十有八年矣始遣其应举因感前事书此励之庶几不以离忧而妨逺业也四月十五日识

　　云开日出四山明忆在金陵梦尔生俯仰卅年谈往事扶摇今日看初程儿童亦解登科好【小孙闻其父行甚喜】老我宁为别绪萦若到仲游旧时地也应回首望天京

　　陈丕显以贡入京将还试乡闱阅其近作赋以赠之

　　毎从场屋叹拘纒送子临风一怅然王路到来长似砥圣言何必总如天【时文之弊往往以平易为髙深而反失之】炎风赤日三千里夜雨寒灯二十年选作上清堪一笑也应元只旧时钱

　　松江歌送吴宿威太守

　　松江之水清若空松江之流浩无穷西起太湖东距海余波直去通瀛蓬桑麻黍稌夹两岸极目四望烟云重横塘直浦一百二十交灌注往往云雨兴蛟龙自从神禹来图牒朗昭融孙龙肇启号伯言继疏封李唐作邑元建郡遂与三吴齐长雄圣朝疆域遍四海岁事半资苏与松诸贤经济各有以苹藻独荐双崖翁我生不及际全盛尚见诸仓盈济农【成化戊戌己亥间太平仓诸厫皆满寄积水次仓者八万石仓斗守支至十年始尽】何人巧作忧民计颠倒簿领资顽凶征科岁滋储廪竭对面无地寻窠踪【改法在弘治癸亥甲子间】前年己巳及庚午诸湖积雨江发洪流尸塞道官束手有识仰面吁苍穹【文襄时济农米岁二十万其后亦不下十万至是枵然庚午岁止赃罚谷五六百石而已】张公复始喻公赞【宜春张凤应时内江喻时子干】五年补葺无遗功衢槐未成京兆死【子干以丙子春卒于官】拦街竹马悲儿童使君五马今复东江头父老情喁喁望君不来待君久眼中几见旌旗红老人有懐言莫通我歌松江写其衷歌声有竟情莫终总在使君心耳中呜呼安得此江还似双崖日归钓鲈鱼作野翁

　　涯翁七十寿诗二首

　　睿皇初运岳生贤留付神孙秉化权一代盛名今古絶五朝隆眷始终全山龙不露弥纶手桃李都归长养天回望玉堂趋走地不知何以祝长年
　　午桥长夏日如年吏散瀛洲聚锦筵黄阁衣冠诸老外清时钟鼔百花前闲情好鸟鸣深树往事浮云澹逺天惟有老人南海上祥光夜夜绕台躔

　　原复宪使书来称其门下张君某之贤书至而原复已没为之怆然君分教嘉定赋此送之亦以终原复意也

　　短李书来剩说君相逢消息不堪闻杏花东国还时雨鸿鴈南天空断云师道本縁天下立襟期重感故交分瓣香为有南丰意应向龙塘吊白云【龙塘原复近地北通淞江与嘉定邻界】

　　王廷辅除广东盐课提举有不堪其事之虑赋此勉之

　　古人重立事今人重致身功业茍有托富贵安足论迢迢越王州连峯入青云岂无近要途跋此髙嶙峋榷海已非古严征重疲民庙选及吾子此意良已勤刑罚有至教催科有深仁金谷诚琐末乘田彼何人新雨残暑尽清风肃衣巾缅懐都门饯杂沓罗众宾而我病莫致徘徊独凝神挥毫愿有赠目送征车尘

　　读叶文庄病目诗有感【七月二十六日时涯翁初逝】

　　狼籍残书研几偏■〈毛参〉■〈毛参〉寒雨北窓前客心正似泾东老长在池亭竹树边

　　卫景玉生辰用壬戌岁韵【有后引】

　　回首丹梯思渺然还从此日话当年晓星残月双青眼东阁西亭几玳筵犹有强弓堪射鴈可能长剑复凌烟仙班次第休重论一着商颜已自先
　　壬戌诗有他日仙班只今定丹梯须让海鸥先之句今十五年当时坐客若乔时章辈零落殆尽十峰艾坡近复倾逝而海鸥萧然物外为后淍之松栢追思古人行乐及时之语为之怃然因即前韵赋此海鸥闻之其呼酒速客径醉无空负此良辰为也八月四日记

　　骢马吟送同年于器之副宪浙江

　　骢马行骨权竒连钱被体玉琢蹄绣衣五采金带围据鞍顾盻生光辉临发长鸣振金羁振金羁向江东吴山飞度越岭重眼中自不见豺虎敢有狐鼠留行踪狐鼠空豺狼伏骢马行来乎复汉家烽火照甘泉昨日单于栖上谷范生揽辔志在澄清我爱张子埋轮都亭君不见天闲尚有未纯驷可使骅骝长地行

　　杂书五首

　　唐家重考牧毛仲最承恩开筵待宋璟速客烦至尊宾从满髙堂日晏湛清樽把盏不及釂飘风送回轩主人不敢讶四座悄无言何异百鸟羣仰视孤凤骞良史剧善绘丹青俨如存何当得再拜一醒尘目昬
　　美人鲜妆坐膝下锦■〈衤朋〉儿珍果半衔袖黄柑带青枝可爱故不与绕床牵母衣文举方四岁掉头扬青眉得果尚取小焉能为尔嬉
　　荠堇不同味萧兰不共根云鹏与斥鷃所乐各有存本是麋鹿性而当絷缨繁缨繁已自困更使舞当轩方将龁野槁难报刍秣恩
　　抚事意不适掩书翻自疑皇穹降民德圣言岂予欺云胡康庄道蹶入千仞溪皮伤毛焉附巢破卵则危同舟济江海生死理共之宁当风波际篙檝自纷披曲突见谓早焦头竟何禆永念竦毛骨中宵起呼衣展转竟达旦欲言当语谁
　　妾本田家女出身事蚕桑十三学抛梭十五成文章二十嫁夫婿上堂奉姑嫜伯姒调鸣瑟小姑弄金簧清声激四坐欢乐殊未央回眸忽自失羞涩归下房明灯发图史彤管有遗芳先哲岂予侮永矢期勿忘

　　甲戌定庵生日涯翁有八十三回秋月圆之句乙亥仍用韵但改三为四约岁赋一篇今年未及赋而捐馆追用翁意奉补此章僭不自量正可发寿筵之一粲也

　　麓堂诗例起年年八十五回秋月圆海上衣冠今洛社壶中日月自尧天烟霄未逺三山路锦绣难追十客筵【翁去年诗语也】试向骚坛论晩节此情端合为公偏

　　送冶斋先生孙君能下第南归

　　东南人物重毗陵陆相声华动帝廷门下老生惭继武【先生尝以少詹兼学士是歳清亦忝之】膝前孙子解传经滦江木叶催鸿阵阿阁天风想凤翎好约他年话今日鹄袍争似栁衫青

　　陈约庵诗贺迁官次韵寄谢

　　紫阁层台矗九成人言此地即蓬瀛一经占毕惭粗浅十载遭逢荷圣明髙会想闻乡里盛【乡中近日有安耆会】壮图全倚太阶平东山不为苍生起翻使迂疎浪得名

　　用韵寿周北野七十

　　九转灵砂已七成仙家犹道隔蓬瀛雪中苍栢神逾胜竹里黄花眼独明松水看于春酒緑玉峯遥共海云平不知今日雎阳社早晩还容托姓名

　　再用韵写懐一首

　　秋入乡园百宝成老农相忆话登瀛浮云直与吴天永落日偏依谷水明懐土梦归文并美升髙望逺意难平寻思张翰成何事只为鲈鱼万古名

　　序庵许分菊促以小诗

　　买得园亭未有花分明秋色在邻家酒阑梦醒空惆怅犹有余香袭帽纱

　　冬夕饯师邵柱史出按西川用子容侍读韵

　　騘马昂然不受驯绣衣清拂晓霜新髙堂正尔歌眉寿逺道无劳赋小旻到处豺狼应迹扫别来山水更情亲春风不尽懐人意都在青枫与緑苹

　　十月六日会同年于城东归途有作

　　宫槐影里散鸣珂还忆聮镳杏苑过天地百年欢会少风云四海别离多苍生喜有诸公在素食其如贱子何相约岁寒期不负五湖烟水一渔蓑

　　桧亭见和催菊韵奉答

　　绕遍秋城看菊花清狂都放此君家淋漓醉墨烦教护剰费东墙几幅纱
　　秋花元不似春花清冷秾华各当家昨夜午风亭上醉一般银烛照笼纱
　　由来雪桧与霜花岁晩相看共一家乱挿满头君莫笑几人白髪暎乌纱

　　何廷佩方伯临别索诗用珂字韵

　　门外骊驹白玉珂十年南北断经过腰犀颇觉君来重鬓雪惊看我已多诗草正题戎有翰烛花休问夜如何明朝烟雨潇湘路惟见溪翁理钓蓑

　　庭下决明

　　独立西风里萧然自不堪是谁増客思呼作望江南

　　奉饯壶阴学士之南院兼简整庵少宰白楼太常

　　十月官河未有冰北风清利彩帆轻词林我正惭先步学海时方重老成六馆旧人懐指授三山新赋入经营容台吏省皆邻近早晩邮筩不论程

　　蓉溪书屋为金【都宪舜举赋都宪本松人孝子梅屋皆其族也】

　　西川山水天下竒绵州更好芙蓉溪溪流百里到城下上有茅屋临清漪长松荫门白日静密竹绕宅青春迟屋中旧书几千巻一一牙籖分架垂主人家本东州彦衣冠世泽闻邦畿髙门大字榜孝子亦有梅屋工文辞柯条逺布极万里书香一脉犹连支功名奕叶到孙子兰台石室争峩巍天机云锦出桑苎清庙簠簋资耕犂丹青数尺小斋里尚想清夜闻吾伊平桥曲渚往复回林亭水阁相因依扁舟泊岸何所待溪风飒飒吹人衣溪风吹衣人未归钧天须人运璇玑江湖廊庙本异处轩冕山林非一时惟有芙蓉最相忆开花长满屋东篱崇

　　府长史王先生珙清壬子荐名时寔预试事徃以公事入都索诗为别赋此奉寄

　　宦途南北叹蓬萍一笑翻令别恨生三十年来托深契四千人里愧虚名毎从朱邸开鱼素如在红帘听鹿鸣开道府中无限乐主君今日汉东平赋

　　瑶池图寿滕洗马先生母六十

　　瑶池遥遥何处所乃在昆仑之颠阆风之阻琪花瑶草四时春白鹤青鸾日翔舞西王母家上宫乘游云蹑飞龙时来池上燕仙客倒影幻入龙绡中彩衣退直下金銮门前车马来翻翩入门一笑把春酒却道画里如堂前陶家亲孟家母图史流传俱不朽不知当日寿堂前还有人如画中否画中堂上竟谁真神仙要是古贤人不须更问瑶池路再住人间六十春

　　竹泉为黄克清赋

　　种竹深开径疏泉小作池情縁淇水旧迹是考盘遗渚月怜清影林风想渌漪暂来还复此鱼鸟莫相疑

　　叶文庄公孙尚源与予居同巷铨授大名府判诗以送之

　　海内文庄六十年玉山回望渺风烟范公素有先忧志韦相惟余后嗣贤西郭旧游追杜曲北州名郡数澶渊由来骥子轻千里稳上青云不用鞭

　　壶阴阻冰河下用前赠行韵见寄有悔心焉走笔戏荅

　　空江一棹倚层冰颇觉胸中万应轻【南舟守冻时最虞盗贼】阮籍不为穷路哭冯夷近报水仙成清宵梦与羣龙伍彩笔诗将八柱营【刘义事】前日雪窓还独坐有人疑是洛川程有冰刚欲道无冰此意于人亦未轻长策正因忙里误好诗翻为坐来成修蛇已想鳞薶壑顾兔行看魄载营何以报君堪一笑只将春水算初程

　　除夕望三儿不至

　　生来长是绕襟裾不为功名遣读书旅食今宵定何处别时初夏岁云除
　　仲冬初日报行期任尔留连是到时行说坐思縁有报当时犹恨报来迟
　　少年东抹更西涂菽水髙堂亦望予今日更无人望我秪应长是我思渠

　　东江家藏集巻十三【中集】

　　●钦定四库全书

　　东江家藏集巻十四【中集十】

　　（明）顾清 撰

　　北游稿

　　○诗一百首

　　丁丑元旦杂书

　　百里宿舂粮千里三月裹三飱适苍莽既返腹犹果云鹏快九万斥鷃抢榆可玄间函万类厖巨杂纤琐王公与舆皁意适无尔我季孙周公富参也肘双裸当其商声歌万物等瓜蓏飞鼯笑鸠拙蚿亦怜鳖跛鹤长断斯悲鳬短续讵妥为谢守株翁君计良未左

　　东曙寄答去岁生辰和韵之作若不以予言为然者再迭奉酬

　　一年归计又成賖却望春城感物华海鴈忽来云外信江梅应发槛前花人将勲业期安石我自风流忆孟嘉终拟一笻寻老伴商量晴雨问桑麻

　　次韵用常有懐见寄兼送三儿失举还京因以自叹之作二首

　　茅屋藜灯对雨然小桥西畔竹篱边天涯莫道浑忘却久矣西斋一榻悬
　　休从场屋论功名晩达何须让早成八十前头看梁颢白袍元是一书生

　　李谷泉七十

　　虚皇台殿五云边有客闲居七十年仙籍遡源来苦县家山回首是琴川神骖野鹤时过海手植檐松欲造天昨夜瑶坛霜月下焚香犹诵蕊珠篇

　　甲戌郊祀斋居落齿有作正月十二日再落一齿用前韵亦斋居也

　　痴人老犹童览镜思妍媚摘白整冠巾谓老真可讳不知齿牙脱还复可留滞忆昨尔初生玉白铦锋利相从能几何竟作铅刀废得非本根拨无乃言语累初危冀犹安凛凛忧尔坠及兹两决絶忽若还重寄投非东窓梭去作下坂骥从兹慎语笑至理得深契

　　二月廿日贡院中作

　　今日不乐是何辰千花万花明上春洞庭明月湘江水望望风帆思故人【予三入礼闱弘治丙辰己未充同考是岁滥竽考试】

　　陆希哲下第注临江推官与之酌别

　　婉娈峰头片玉明余光千古落东城才名泮水夸年少宦业云衢属老成五色共知经眼误一尊还许对花倾向来万事皆蕉鹿听取西江讼理声

　　先师友兰张先生祠堂落成其子公佩来告将别赋此祠在斜泾之阳超果寺之西南庑即旧之学舍今主僧道俊所作也

　　萧寺同游五十年京华一笑两茫然流光如此可复几朋辈到今谁更贤旧业斋房闻再整新祠苹藻亦粗涓临岐不尽追攀意总在斜湾落照边

　　送周成德知养利州壬子同年

　　古嵩山下一城安井落参差画里看黎庶几年占得岁朱幡此日快凭阑才名岂必惭诸子忠信由来重百蛮合浦明珠连穴乳大书行见石崖刋

　　中元谒陵三江以诗送次韵留别时连雨初霁

　　逗晩邻钟忽报晴已■〈扌弃〉三日踏泥行攀髯空复随鹓侣奏赋谁当拟墨卿红日仰瞻三殿夐浮云莫遣四山生奉辞却恐题诗误把笔频教候启明

　　郊行涉淖屡濒危殆晩憩鲍监南斋用前韵

　　久晴思雨雨思晴晴日依然是雨行屡涉泥涂愧舆皁敢夸轩盖后公卿良苗近甸髙低满王气诸陵日夜生细听白头宫监语劫灰何必问昆明

　　拟谒泰陵不果还宿僧房再用前韵

　　斜日长林散晩晴羣公西上我东行空瞻洛汭歌神禹无复甘泉扈长卿石马风烟悲古道玉衣絺绘俨平生愁眠更觉宵天永滴尽铜龙未肯明

　　又絶句

　　甘雨和风十九年羣生长养不知天【丁未即阼至乙丑正十九年】桥山厥有神灵卫莫问风沙与水泉

　　题三江所藏吕纪画鹰

　　千峰无云秋气髙独树倚壑风萧骚萝茑翳荟青黄交飞泉触石迸山腰奔流十里怒未消絶壁仰视愁■〈犭员〉猱黒鹰孤鶱不受绦砉尔下集疑冲飙雉惊兔走鼪狐嘷老罴崛强倚窟巢呀喙睒目为矜骄两雄自古忌相遭欲动不动心俱劳丹山有鸟文九苞梧栖竹食韵箫韶朝阳独立万羽朝吾欲良工运彩毫恰有十幅鹅溪绡

　　洊溪宫谕省觐归赋诗末就而别八月七日礼部南斋独坐怅然有怀足成奉寄

　　铁篴风前早识君【先生举竒童时有铁篴诗】还从石室见多闻珪璋世与连城价鸾凤天成五色文春酒玉尊催献寿夜筵红烛感离羣停云又入西堂梦不道仙凡路已分

　　芙蓉书舍为瓯滨宗伯赋

　　开元寺里芙蓉树曽见先生学易年好语盛传三策后髙花独出九秋前【先生领荐之岁此花以五月盛开】溪山剩有余芳在霄汉应多别梦牵欲识旧题无恙否碧纱深护翠蛟纒【先生善草圣故云】

　　定庵八十六岁诗

　　横塘髙宴复今年八十六回秋月圆霜栢转深云里色酰鸡空老瓮中天梦随白鹤周三岛坐想清风拂四筵平格自应天所眷寿昌端的为谁偏

　　有懐约斋先生用前韵奉寄

　　学海驰声四十年归来霜月几回圆春晖寸草俱无恨【先生以母老六十致仕】轩冕山林共一天乡论古今西洛社寿觞先后北山筵题诗转益莼鲈思久矣诸公乐事偏

　　膳部主事林贞孚告归为令祖泉山翁寿

　　我初从仕来京国泉翁六旬头尚黒明年翁寿八十五闻道康强只如昔蓬瀛严邃璧水清玉衡金钥重两京岂直文章师后进实有勲华流汗青海天诸山玉削成重崖迭嶂通仙灵髙云可望不可实时见一鹤横青冥西风八月鴈南翔孙子锦衣称寿觞九重似有非熊梦还拥蒲轮朝上方

　　胡仲申录囚过家索诗为尊翁七十七寿

　　又是江乡一度秋依然霁色满江楼【去岁寿诗曰海天秋霁】缑仙几约吹笙会汉使真成衣锦游棊局酒杯滋有味黄花翠竹不闗愁横塘八曲传诗例次第还应置两邮

　　庄舜举自京学出教平原予随计时尝止宿其地客途风景宛在目中怀昔感今斐然有作

　　德州南下路茫茫犹记征车驻夕阳廿载宦程霜鬓改九秋离思海云长川原近带齐封古芹藻遥分鲁頖香梁桷岁寒颛有待未须回首问鲈香

　　惟中太史出示先宪副所得东吴夏卿墨竹为题絶句

　　太常写竹时相向四君子【竹二竿与两君为四】悬之白玉堂叶叶清风起

　　松江判府史君瑭廉靖爱民民亦爱之董漕还便道省亲赋以为寿

　　洛川老人古耆英七十九年生太平室中孟光年稍长云冠鹤袂长裙青斑衣五采双鹭明五年从宦江南行王程有暇许归觐千里周道迂双旌江南之政惠以清民歌甘棠歌所生河阳板舆止偏侍亦有具庆无荣名洛川之乐无与京我作新诗遥寄声愿言百岁齐不老看取棠阴江外成

　　伯畴宫谕登第予同考春闱今年又得其子彦式魁省试伯畴可谓不亡而予亦与有荣矣彦式告归逆妇俯仰慨然赋此为赠

　　两入南宫二十年惯看鹏鹗上云天一经不忝玄成后片玉还留大宋先【彦式兄以谅未第】瀛海木天虚夜直彩屏红烛待春筵经纶事业今方始未学相如驷马旋

　　忆李文正公次崔世兴符台韵

　　碧山投老始成游总为昭陵土一抔词组不留身后计一生长抱域中忧人非金石谁千古世有神仙定十洲欲识姓名传逺近遥天星斗大江流

　　又见青山雪后童【公前岁席间赠诗句也】神游何处蹑星虹无金可铸春风象有笔难形化雨功洛社衣冠觞咏里孔庭诗礼笑言中追寻不觉成今古犹对遗编望小同

　　百川至海图为太常杨典簿题【座主冶斋先生之婿】

　　百川起西北浩浩东南驰东驰日夜不一息共指沧溟同所归昆仑与蓬丘相望万里何崔嵬泯然一气交灌注余波直浸扶桑枝扶桑晓日流虹光正照君家清平逸老之髙堂堂前嘉树俨成行红兰紫蕙共芬芳十年京国劳梦寐一日海上尘襟凉翻思年少驰骋日却似川流初滥觞川流学海竟到海君意更比川流长百年纔半未为老浮天浴日何可量劝君一巵祝君寿康蓬莱清浅我不见海筹十屋毕竟成荒唐但愿清平老人百岁长无事与君终日击壤歌康庄

　　寄王世禄指挥

　　君来袖里有双鱼【蔡衡仲编修有书】君去匆匆不办书忆别正当梅发候相逢长记鴈飞初淮阴功业人非逺郄克诗书味有余云路诸公尽青眼争教甓社久遗珠【君父某公读书好文毛三江宗伯陈东沂司马皆与之游】

　　次韵顾德章冬夜失鸡

　　望断城南尺五天赤冠金距故昂然江鸥日落犹能舞塞马风髙不受牵飞入五坊应赐锦梦回三市已登筵明年许我山中去烂煑黄肥醉谪仙

　　葵轩为陈锦衣彦良赋【有后引】

　　长安四月花满城葵花独自向阳倾赫曦当午辉四溟垂辉弄影照君庭庭下千花团绣楹纷如玉节间红旌仪鸾退直花下行日华相荡锦衣明日也有时经洞冥此花向日无阴晴秋风花谢子还成明年向日还层层我来看君花正荣徘徊轩砌有余情作歌为尔传嘉名君不见金张七叶空富贵惟有葵心一点可与金石垂千龄
　　彦良虽官要近恂恂若书生逆瑾时逮捕大臣于江南同行者资货狼藉而君独萧然大臣后得白君适卧病以百金助药饵不受士以此多之君弘治间嗣职至今犹百户云

　　腊日雪次彭幸庵去岁午门燕归韵

　　了然天意不须猜向日同云晓未开瑞木又飞前度叶金茎不赐去年杯愁心欲遍天涯草逺信谁传陇上梅极目贺兰山下路几时风雨净氛埃【车驾方北巡故望边尘之熄】

　　三迭东曙麻字韵

　　酒熟床头不用賖美人何处诵南华千门欲动王孙草三径犹存处士花【有白菊自九月初花至冬半犹鲜茂】林壑几时还窈窕乾坤今日本清嘉闲来会得环中意未遣愁心作乱麻

　　看牲回闻赐迎驾衣喜而有作

　　紫坛黄道直如弦玉宇清宵月正圆北向星辰环斗极南来骑火烛天田【先农坛与郊坛对】礼从涤濯严先戒官忝寅清愧昔贤独喜回銮消息近锦袍明日赐楼前

　　送李龙臣分教吉安

　　故人选作儒官去还自当年一布衣老矣诗书方有味旧来朋辈觉全稀经纶已识从心始功业谁论与愿违努力西江文物地竚瞻鸣凤起朝晖

　　黄坡储君视其弟丽中于翰林河冰既开索诗为别时戊寅正月也

　　黄溪溪上一坡斜茅屋青林暎白沙摩诘辋川空见画文卿华谷旧通家【储泳字文卿号华谷元诗人也】懐人梦绕西堂草为客春深上苑花容易北来容易去看君何必泛仙槎

　　即事和三江

　　尘沙日日起春阴纵有红芳未许寻正尔眼前怜蛱蝶双飞无地不园林

　　张元瑞司寇乞归觐不许命有司存问诸公皆贺以诗予亦同作

　　红缨白羝双作牵绿尊缥醴黄封全尚书传诏太守宣车骑杂沓隘里廛天子敬老还贪贤安阳未得昼锦旋髙堂齐寿百福骈锡尔难老加蕃延老臣再拜舞堂前臣身踵顶恩皆天天念臣息臣预怜余生何以效尘涓圣朝孝理万国平山林无事日髙眠但饮春酒歌尧年

　　月溪行送杨士宜叶

　　黄龙浦南明月溪溪水带月流清辉明珠百斛自天泻白虹一道无声驰涵清毓秀无与泄君家草堂偏得之百年流泽潜灌注森然玉树生阶墀伯也早蹑青云梯接武仲季连孙枝孙枝晩出秀而整夐立青琐増门楣河阳白云忽在念回首却望溪堂归是时青春三月暮溪栁緑暗飞黄鹂入门喜色可想见萱枝玉佩扶重闱留司禹钧面丹渥【君父仲玉主南京吏部事】西川孟博垂金绯【君伯父也】池边芳草林下竹三年不见情依依人间至乐亦有几如君况是青阳时都门送君酌君酒感我双鬓秋蓬飞君不见谷阳城南瑁湖上垂杨一径通幽栖五年梦想不可到极目松梓空烟霏诸孙长大儿子老相将不辨某与谁盛年一去难再得好事入手无濡迟酒阑君去我独立遥见江路飞红旗

　　石斋为阁老杨公赋

　　万书挿架帘几清朝回燕坐百虑澄是为石斋公所名公意本自羲皇经人生有欲随颠冥惟介乃立静乃贞介焉如石静以确一字可以终身行先生读易五十载神明久在筌蹄外细看华榜揭修楹正似武公歌懿戒岩廊特立表缙绅嵩髙峻极华岳尊三神不随巨鳌抃一柱独止洪河奔十年黄阁佐万几矢口应笔皆天机昭回何止饰万物大有甘润苏癃疲名髙位重心转下时复青山梦回驾向来一去四海嗟况此焦枯正炎夏介于石断可知公今岂是丘园时平泉往事可一笑仇池雪浪空崔嵬须公辅佐太平了还赋此石歌公归

　　东亭用三江韵

　　髙亭屹立省堂东碧瓦朱阑面面同花日静熏旸谷暖竹风清散楚台雄无多簿领昼如岁有赫文光夜起虹题字主人今北海玉尊从此不教空

　　过海子桥张氏旧居作

　　水边杨栁暎楼台楼上红窓面面开风景不殊人事别夕阳沙岸首频回

　　丝瓜棚成次三江韵

　　丝瓜生而蔓蔓縁棚着花棚成蔓斯衍蔓逺实转加松桧喜岩峻苹萍乐卑洼巢禽与穴蚁各自宁其家东亭富阑楯岂乏援与笆先生太古心夙昔厌纷奢故将丘园景点缀幢节衙缚苇架樗栁连棚成咄嗟棚材有欹直瓜蔓从猗斜坐看花叶重纷如瑜揜瑕朝章重绮绘野服便葛麻潭潭春卿居巨丽兼清华髙甍緑槐覆琐戸红帘遮中间忽着此岂不心境遐看花金钱大食实冰蛹嘉嫌名幸毋讳去垢终无邪【昔人有公座食丝瓜对句以丝为私也瓜穰去油腻故云】

　　沙河主人后园枣实甚繁感而有述

　　牡丹红径尺一败即空枝枣花大于米结实反累累世途争外骛衒巧复矜竒仪衍雄辩说潘陆姱文辞华藻炫缃素声名倾一时终然木强子铭功汉鼎彝

　　天莫雨

　　天莫雨雨湿衣雨自湿衣人不知昨日往矣今复兹人而知之宁弗思人茍弗思呜呼雨兮空尔为
　　地莫水水襄陵水襄陵兮人不得耕人不得耕连厫百万谁与盈捶肉及骨宁尔矜人茍弗矜呜呼水兮空复情

　　孙员外性甫奉使过家为其父双泉翁寿翁以建宁推官致仕

　　闽海归来万虑轻双泉风月旧同盟于公治狱天留庆韦相传经世有名得意云山千嶂绕上堂衣绣五花明期颐亦是寻常祝要看瀛波到底清

　　题子渊内翰所藏画册

　　髙树带秋色扁舟移晩凉兰桡经过处细细白苹香
　　往时波上人今为林下花相对黙不语清心玉无瑕
　　疎篁倚长松烟梢拂空碧下想有佳处俯视空叹息
　　崇台出林表前对万仞峰坐久羣籁息辽天起松风

　　东滨为陆鸿胪

　　文东赋东江南去接东湖湖上人家画里居緑树暎门皆合抱清波动影欲侵裾诗书并沐明时宠山水遥连故国余何日扁舟遂归志西风相引钓鲈鱼

　　题东滨父子趋朝图

　　先皇龙飞登俊英岁在庚戌君飞腾甲戌今皇临大廷郎君接武振华缨尚书光禄郎而卿【君自礼部郎进光禄少卿】分曹右选参本兵【君之子元望为武选主事】天门晓开日未升红霞紫气绕觚棱玉街无尘青引绳冠裳佩履俨徐行前者长孺后元成小夫雅愿止金籝君家世德逺有承华亭启土绍嘉兴贞元相君尤有名昆山婉娈谷水清诗书亹亹来云仍纷如玉笋间瑶桢朝廷有道四海平凤将九子不足惊画师不惮理丹青我老犹能继颂声请君多买鹅溪缯

　　次韵水村书王山农梅花诗后

　　少年冲雪探梅时那识溪山有险夷今日短笻遥竚立无言空咏老农诗老农应未兴全空犹有湖船倚短篷待得春风消息透六桥都在暗香中

　　定庵八十七诗

　　一畨诗厯又新年八十七回秋月圆桂老欲飘云外子鹤飞不尽海南天成仙自有松乔骨问道谁当杖几筵遥忆庆堂簪佩合兰桡重系竹西偏

　　瞻栢堂次韵为东滹石先生赋

　　摇落川原万木枝太行西向碧参差曽经彩凤回翔地长似甘棠蔽芾时风露广庭天籁迥邮籖髙阁午阴迟封培不尽思贤意欲起韩侯重赋诗

　　次韵送冯濯庵亚卿扈从巡边

　　祖道衣冠尽列卿早凉天气兽袍轻飞龙正协防边令司马新兼足饷名紫塞封疆犹瀚海红云城阙俨神京王师不作犁庭战须使遐方识圣情

　　出郊书所见

　　危垣髙树接重城转入前村路几程总是贵人行乐地隔林斤斧尚丁丁
　　少小生来少小荣人间辛苦不曽经新坟数仞青山下大字穹碑表姓名
　　丝衣骏马踏尘轻相见无劳问姓名白发五经林下客何曽一日似君行

　　寄王质庵司马

　　片玉峯头一鴈飞龙江湾上锦衣归向来西洛空图画今日东山果是非物外幽寻嗟我后眼中完节似公稀菊花岁晩开应徧谁共携壶上翠微

　　送钱子中赴南监

　　西风淅沥吹衣裳天衢回首江云长平生拾芥看朱紫半醉拂剑飞冰霜龙山朝日自佳气石城秋月还清光明年此时桂花下路人共指砖桥郎

　　长安道中见菊调李序庵

　　九月欲尽十月催到处黄花烂漫开西园有花独不放直要渊明携酒来

　　友人李民畏别号鹤峰尝欲予作诗未果也乌伤之任别有日矣为歌以送之

　　鹤城九峰俱有名后来鹤峰名更清鹤峰只在九峰里题品往往由先生鹤峰鹤城相对起烟水四周三百里峰前一径画图开翠竹碧梧清似水先生藏名三十年鹤亦周旋云水间一声此日彻天上回首飜愁蕙帐闲蕙帐闲兮猿亦惊作歌为尔谢山灵不须驰烟向驿路不须移文到山亭君不见九苞鸣鸟本在丹山外终为箫韶仪舜庭

　　对雪次未斋宫谕韵

　　未能髙卧学袁安颇忆星堂酒■〈角戋〉寛尺素忽来江外鲤虚庭正舞月中鸾盈盈似欲窥帘入密密谁从着手抟散满川原银海溢望迷城苑玉楼寒梁园赋客愁无寐金帐佳人坐损欢鹜阵可容还再击絮裘浑已不胜单炉头榾柮灯明灭枕里梨云路杳漫剡曲夜山通四望颍阴初日耀三竿清游此地堪乘兴白战当年故有坛我笔纯矛逢利矟君词轻橹下平滩西池古调悲黄竹南国新题想玉盘【李绅镇扬州于台盘中命题赏雪】早晩青阳散重冱依然火伞覆炎官

　　己夘新正二日沈仁甫自滇南寄新刻古乐府至中有所会拟作一首

　　金尊美酒思共传朱弦玉琴思和弹倾河赴海不复还昆仑东下波湍湍忧来无端不可删青灯照人愁夜寒夜长漫漫殊未阑髙楼管弦声正驩

　　定庵兄孙从哲之官便道还家赋此豫寿

　　班行惊喜问公年八十八回秋月圆诗律开元大厯际园亭绿野午桥天山田熟后酒盈瓮海鹤来时客满筵遥望庆堂疑可见寿花重压鬓丝偏

　　定庵寄诗贺六十次韵奉谢

　　入眼新篇玉暎金挥毫如对草堂深后生日月真虚度前辈文章自古心洛社何年侍钟鼓吴田频岁苦霪霖烦公乞与长生诀免使霜毛上玳簪【时谋归不遂又闻乡里岁祲】

　　精膳郎中侯纶母张宜人寿七十

　　五丝蹙云双帔长珠冠翠蕤明两珰早年身侍两姑傍良人执戟戍边方齐眉举按上髙堂夜灯课子青藜光良人已矣诸孤昌大者名在六郡良小者南省尚书郎诸孙阶下俨成行瑶环瑜珥间珩璜花前迭进奉霞觞花枝拂帘风日香人间总谓天茫茫有如人斯天岂忘新年七十鬓微霜药饵不御身康强门前晋水春洋洋谓君酿取酒千缸君家此乐殊未央

　　送张豫卿赴汝宁推官

　　淮南淮北万重山悬瓠城髙紫翠间月旦有评乡俗美农桑无隙讼庭闲青云骥足当千里红日龙楼在九闗好竭明清赞钦恤对花翘首望君还

　　元夕未斋席上次赵类庵韵

　　合有新诗记此朝好天良会故人招千门华月春如盎三日东风冻已消银瓮酒香分锦荔彩屏灯影乱虹桥只应不及双龙辇飞上鳌山听凤箫【时驾在宣府】

　　仆永感人也今岁生辰又值亡妻百日顾文宿兄弟求王宗颜诗寄新酒及仙山松鹤圗为寿以前三日至览之怆然遂用其韵

　　白髪萧然懒孝先黄庭读遍不成仙懐人举目三星在抚事伤心五鼎全幸有好诗传美酒转添愁思入新年何如置我西湖上一醉田家锦树筵【尝为文宿兄弟赋荆树同春诗】

　　初度前一日有感

　　君年六十我为寿六十明朝谁寿侬岁月不知人事并儿童刚道酒杯重牛眠未了山头事蝶化难追梦里踪惟有旧时明镜在一畨惆怅掩芙蓉

　　送顾舟卿便道省亲用别张豫卿韵

　　出郭依稀见海山君家元在海山间梁鸿德耀贤相配谷口襄阳老更闲红树拂云明翠节黄花隐戸隔松闗此中便是神仙宅何必灵砂访大还

　　送陈子文

　　昔年倚棹清江浦两岸丁丁沸斤斧漕舟岁计动逾万此地寻常当七五年深法久人情翫弊孔纷纷劳葺补君今捧檄向淮壖正是青云初着鞭相逢数语尽肯綮平生经济岂徒然唐家善漕称刘晏第一造舟推庙算纲条寛衍物力纾费止一时人永便今人何必非古人今代文襄晏后身连云大厦须营构试手江边聊看君

　　斋居览菽园杂记有感呈三江

　　东观紬书共几篇南宫题草又三年风流未敢忘前辈名姓多应愧后贤【记称诸司奏事不能坚执有不可多取自上裁遂致权移左右】云里泰阶星近逺天涯岐路草芊绵夜来梦好君知否一棹扁舟野水边

　　次韵三江赐玉有述

　　团云莹润截肪齐亲见承恩出禁闺不比兰支泛觹佩直从银赏到金犀【三江及第赐银为洗马赐金二品服犀】余辉毕竟还瀛屿珍贡遥应度合黎九十武公方德进循墙无事首频低

　　吾乡先辈勇退急流者二人宪副定庵先生今八十八宪佥一斋先生今八十四予既数为定翁赋诗而宪佥不及非阙典欤何生行赋此以谢不敏且为他日乡邦故事云

　　金沙西涘白云东【定庵居细林山金沙滩在其下一斋家松城东】鹤髪萧然两寿翁月旦并髙诸子论衣冠相望古人风雪中松栢寒逾劲露下芙蓉晩更红一曲长生何日听诗成翘首向飞鸿

　　过崔茂仁都尉东斋适其子凤征生日壁有仙人骑鹤图三江为题絶句予亦同作

　　平阳宅里看图画想见王孙毓秀年应是玉真亲抱送还骑一鹤上寥天

　　读涯翁来鹤楼诗有感用前韵

　　江楼南下水茫茫逺客归心鹤共翔丁令不来华表柱左卿今老白云乡斑衣旧竹应千个緑髪新松定几行独倚危阑送孤目海云真与暮天长

　　沈石田画为敬所阁老题

　　桐树江头夏日长沉沉水色暎山光幽人倚立桐阴里消受闲边一味凉
　　经纶事重国恩深心忆青山未许寻忽见石田新画障一时髙兴满云林
　　神仙上界犹官府清世闲行有几人了却盐梅霖雨事还公林下水边身

　　保宁何重器尝通守松江以福建盐课提举致仕其子鉴鏊入太学频辱惠音且存问吾乡故旧甚悉感其雅情赋此奉寄

　　锦屏山北阆州城心识君家到未能万里有情传尺素一时回首共青冥云阶接武人如玉江寺寻春酒似渑若问吴乡旧游伴梦回东望晓天星

　　东亭之东有丛竹竹外有松望之翳如也三江移竹于北墙而分其半植之南轩各赋一诗因次其韵

　　东墙飞来两青松北墙新篁阴更浓主人有意物两遂凤自凤兮龙自龙
　　五月一雨醉湘筠江北江南路不分月明夜半凤双语主人髣髴东亭君

　　也适轩写懐和水村冢宰

　　达人任真性于世鲜求余山林与城市所在靡絷拘孔明南阳日栖止一草庐及当将相权艺桑不千株走也林壑士尘途失东隅方将策驽蹇而与飞黄俱长夏平津馆文酒共清娱投之金玉章重以来禽书一吟消暑溽再玩忘时虞【方有兵事】飞云当我前不去两踟蹰缅懐清池曲水华应遍舒余欢似许续将子问何如【先是小集轩中有莲开重会之约】

　　送玉峯少宰之南都兼简东川太宰用三江韵

　　满屋图书散未收西风日夜趣仙舟回看玉署希同辈【君久次翰林】却望金陵感昔游鹏翼共知前路逺菊花应及到时秋东川坐里从容语霖雨于今合九州岛

　　车驾亲征江右命濯庵行北边再用前韵寄赠

　　荷槖甘泉陋长卿前驱声里铁山轻【濯庵登途笳鼔振作甚盛】皇威庙略咸无外北伐南征并有名秦塞百城兵似月周原千里稻如京归来合奏平边颂不写阳闗惜别情

　　送柴德美给事赴南京光禄寺少卿

　　凉飙动城阙时序忽以遒驾言适郊墅旷漭増离忧离忧将奈何赖有酒盈舟俯倾一杯渌仰视髙云流物色既如此君行安可留毂下有遗直江东非逺游乡园自密迩山水复清幽愿保金玉音以应同声求

　　蔡东轩都尉六十八有诗自寿次韵为贺【十月廿四日也】

　　身与瑶姬并得仙兰枝同秀玉同坚车轮几从三山驾鞶帨曽分八茧绵沁水林园今孰盛晋卿文采世争传小春明日长生燕遥听鸾箫又来年【去岁公开燕召客予以事不赴】

　　竹轩为黄处士题【其孙英读书善星命】

　　山翁满山都种竹竹里开轩面面山何处更容尘土入有时遥送岭云还诗书偃仰遂百岁霄汉飞腾任九闗报道春风消息好孙枝又长箨龙斑

　　冬至谒陵次三江送行韵

　　初阳映雪暖欲蒸千门瑞气通诸陵朝廷报本严奠扫秩礼逺自前王兴秋霜春雨意惨惨奁香篚帛心兢兢髙皇统天祀万世奋自垄亩挥戟矜两都并建始文祖鼎命重为诸孙凝传闻桥山初启邑鸾舆玉趾几降登小臣何幸得将事敢论暑雨仍寒冰经涂百里净如扫舆夫踊跃夸力胜回龙小憩纔半道瞬息已覩洪仁灯入门弛担随所适东寮西馆各有朋山僧频见头亦白为我载演牛车乘寒光凌乱入窓户起视海月摩空升瑶宫银阙自万古虽有晦蚀无亏増嫦娥悄立如有恨欲斩桂树嗟谁能斋居元不碍酬咏公诗险语何层层磨崖拟刻永昭颂挽断千仞寒溪藤

　　归途再次韵

　　燎烓长烟升槱蒸百官星拥桥山陵鸾车龙驭想戾止玄云郁勃中天兴六飞南巡知近逺为感岁时还惕兢江淮民力惟国本先皇子育多愍矜乌号空抱鼎湖月血泪几与山泉凝翻思年少上陵日隔城望山飞欲登来时不愁沙河涨归路曽踏章村冰【壬戌冬至祀毕乐忘学士邀游冷泉庄夜失道与今熊峯宗伯循西山行过南北章村凡三四涉水】年华不留心独在踞鞍十里已弗胜出山望城喜月上骑火夹道如春灯化人楼殿锁寥寂金碧斩新无与朋茫茫縁业谁为考无乃劫运相凭乘再吟嘉赠拟赓属一韵费酒几盈升我才白髪梳渐短君思川流来日増聊将岁月纪行役敢与斤垩论工能尘途纷扰又三日冈垄下上应千层明年再到知健否归问老韩寻赤藤

　　道中大风扬尘戏为四语清河饮刘锦衣庄因足成之

　　西风吹尘日何之浊河东注无归时昆仑常髙海常下万古不解痴人疑蜉蝣生尽一日乐孟尝死有千年悲此言堪笑亦有悟酒到但饮无多辞

　　道逢丧车有感

　　铙丁丁鼓冬冬挽且歌哭以从短箫间歌起悲风歌者会有哭哭者会有终白日西下黄河东此歌此哭宁终穷惟有柩中人一去万古长瞢瞢

　　次韵答申天锡都阃

　　忆在严城听霜角青绫坐拥灯花落将军裔本申包胥部曲勇过王镇恶腰间龙纹七宝刀壮气直与燕山髙誓将沙漠靖狐鼠肯为班行论鴈羔诗来遣我懐南浦一片旌旗送笳鼓儒生为将今几人解与三军道酸苦【天锡武举第一人时守备天寿山】

　　次韵望居庸

　　连山限夷夏中断出竒雄絶地蟠金鏁横天结翠幪尘沙飞不到羊马贡还通今日班司马谁铭瀚海功

　　亡宜人生日有感用乙亥岁韵

　　象服遗容故俨然繐帷尊酒又残年【腊月廿四日也】灞陵共隐嗟予晩【宜人数劝予归】北郭安贫藉尔贤千里闗河愁跋涉一封云垄待归全【拟以开岁令三儿扶榇归】鹿车本约山中赋翻作东城薤露篇

　　东江家藏集巻十四【中集】
※※※※※※
古典小说之家备份区　http://club.xilu.com/wave2002/
 
本帖地址：http://club.xilu.com/wave99/msgview-950484-32592.html[复制地址]上一主题：古今笔记精华（上下册）上海书店... 下一主题：千年中华武侠小说总揽(转贴) [楼主]  [2楼]  作者:沉思曲 发表时间: 2008/07/31 18:50 [加为好友][发送消息][个人空间]回复 修改 来源 删除
《四库全书　东江家藏集》　中　（明）顾清 撰

　　●钦定四库全书

　　东江家藏集巻十五【中集十一】

　　（明）顾清 撰

　　○北游稿诗六十首

　　庚辰正月过海子桥望西山晴雪烂然

　　湖桥栁色已津津回首西山泼烂银天意自知寒不久并将竒丽作新春

　　敬亭见和山行有李杜齐能之句虽主押韵而亦非所当也因歌奉答拜写近懐

　　梧槚不杂中林蒸诗人以来称杜陵公才本髙心独下退与元白图中兴山行一篇如见我扪萝踏雪几凛兢时从雅淡出竒丽少年敛手不得矜三阳改岁万物泰和气上与游云凝清河沙河栁色动近山已有游人登南飞六骥想回首足底不见阴山冰甘泉荷槖事已逺洛桥轫车材弗胜破除寂寞赖公等往往邮筩侵夜灯朝来雪篇更雄富无复珠贝论升朋五湖烟艇未许上灞桥驴子还堪乘已闻羔韭毕春祀伫见柴燎中天升平安夜火报不絶似有车骑来増増兰台执简公未老长杨奏赋吾犹能扫妖灭恠止一笔取青嫓白应千层眼前却有两物恼中山狡兔剡溪藤

　　春雪敬亭用前韵再答

　　西山落日云蒸蒸漫衍涧谷弥冈陵晓窓梦破闻扫雪失喜一笑披衣兴天街大有隔岁伴羸马前日犹凌兢常言三白兆丰稔民病亟矣天须矜从风初学栁絮舞缀树旋作梅花凝素娥晨朝纷下女玉龙夜战迷先登瓦垆烟焰坐不暖起视胆瓶胶作冰前年冬温人苦疾往岁雨多苗弗胜新春得此喜可说光景十倍鳌山灯忘懐一任鸿寄迹耐久正爱霜为朋淮西剡曲总佳话万骑孰与扁舟乘愁来呼酒径一醉斟酌不计斗与升长安薪炭已如玉又报米价江南増【是日有乡人至】开门髙卧吾岂敢手挽沟壑嗟无能登楼望山一舒啸银屏玉案髙崚层何当致我此中去看煑雪茗烧枯藤

　　十二日会东亭三江举杜韵各赋

　　瞢腾十日春光里又到东亭把酒时余寒勒雨强作雪东风荡栁欲成丝【是日大雪而不寒】气序暄凉催旦暮路岐南北有欢悲尊前且莫思闲事满眼莺花总要诗

　　生日三江石潭携酒见过且以诗补寿六十次韵为谢

　　生辰何幸偶羣龙一笑吾翁若亦翁为涉岁年知冷暖懒从蓍歴问穷通能诗未许澄江朓爱客何妨北海融看取向来歌舞地玉梅零乱彩云空【前十日收诸权幸家歌儿舞女载道】丹砂未就鼎中龙黄歴频催镜里翁韦曲园林三月梦蓬山舟楫几年通灯花入夜偏能喜鬓雪逢春可得融为问此时公不醉百壶留取待谁空

　　乡年友程御史良用子然随计来见喜君之有后而惜其年之不永也诗以吊之

　　相逢问讯一悲凉回首江云宰木长千古交期只文字百年心事有冰霜身因许国终羇旅【君殁于浙东行台】天以余忠付两郎髙卧九原无复恨此生曽不愧冠裳

　　送瓯滨谒陵用三江韵时方南征

　　奉礼晨趋左掖朝鸣銮回首属车遥神灵灞浐瞻如在氛祲江淮坐已消迎燕暖风初应律压尘轻雨不崇朝光明更有西陵月偏照宗臣奠桂椒

　　寿韩司徒贯道

　　洪洞老仙初八十曽见垂绅立大廷风云一变嗟人世林壑三秋即幔亭黄髪正宜松菊伴紫霄相续凤凰翎【公诸子皆在仕途】欲知后进瞻依切长傍弧南候景星

　　四月十三日同时敏送仲玉景和归途有感作

　　漠漠轻云淡淡风御沟溶漾落花红一畨离别中年后千里河山夕照中垂角故人霜两鬓【时敏景和皆童稚交今皆老矣】闗心岐路草连空归来稚子迎门笑何日亲交送阿翁【时求归未得】

　　酒熟招时敏及诸贡士饮用其韵

　　青杏林间腊酒开绿苹江外故人来客身无病心无事有约相过不用催

　　定庵寿诗

　　明年诗社合更年八十九回秋月圆红烛犹能暎缃巻乌纱曽不愧青天三更海鹤通仙梦【公去年梦人抱一鹤贻之明日予寄诗适至】八曲鲈鱼上锦筵独拜尊前知有日客星今列五湖偏【已得册封差待驾回发命故云】

　　走笔和时敏客中写懐

　　扰扰蚊■〈亡上虫下〉倦扑縁欲将朝槿待椿年清江白石风尘外凤阁龙楼日月边騕褭名驹争骏捷修罗天女漫雄妍落花芳草天涯遍回首千门一怅然

　　出郊

　　小队黄衫簇绛灯春来几度出郊行桃花结子杨花尽只有■〈艹縻〉芜满路生

　　五月朔大雨新霁瑶空湛然西山翠色可挹

　　雷雨千峰过乾坤万里清天街一回望无限古今情

　　和时敏病中写懐端午日作

　　红芳满地绿阴残风雨中宵送晓寒有客静边时得句几人忙里欲辞官且斟内苑菖蒲绿休忆炎州荔子丹【君先任闽中】看得此身同逆旅不妨随处托交欢

　　明日看牲回作

　　尘沙不动午风轻【时频日大风】阊阖西垣小队行白日正当龙尾道青山故绕凤凰城【旧看牲夕往宵还】虞郊玉帛羣灵格汉帝旌旗四海平安得升中告成事万人歌舞入瑶京席仁同黎一卿许伯诚三御史出巡与之酌别新雨长安不动尘聮翩驿骑向江云更生旧业留天禄【三君皆以庶吉士除】桓典清风肃惠文镜里秋毫知歴歴壁间幽蠧漫纷纷还朝别有嘉猷献四牡皇华是昔闻

　　纶襃晋锡巻赋者甚盛刘紫岩学士序之要予同作

　　文武声名简帝衷玺书频岁策戎功不留片垒风尘际【卫兵边帅皆南征北伐逺塞亦异事也】尽屈羣猷指掌中【事皆专断同列仰成而已】壮士偃戈眠细栁词人操翰拟彤弓南征别有殊恩在早晩銮舆入汉宫

　　和伯明大理舟中见寄时考满南还

　　岐路长亭复短亭斜阳望尽草犹青忽惊锦字云中下如见兰舟栁外停西省彩衣人似玉【乃子于岐在刑部】北堂眉寿鬓初星邻盟定许重来续梦里时时接凤翎

　　时敏将赴宜春以诗留别次韵为赠

　　南北舟车日往还朝簪无奈镜中斑一杯复此送君去三径何年共我闲长谷烟波増怅望仰山云木待跻攀春风坐里从容地不似韩公始抗颜【时敏尝教长沙建阳改今任】

　　王子仪将赴南京中府都事与乃兄子贞中舍来别赋此兼简成国朱公

　　少傅优游绿野春郎君连步上青云螭■〈土幻〉簪笔瞻天近戎幙依莲惜鴈分庆歴朝廷方偃武琅琊子弟并能文中军况有诗书帅横槊风流未足云

　　杨从龙郑采东二给事钩考边储临别有赠

　　计省忧时纡庙略夕郎承诏出边城八州分野占星气一路风云拥使旌经国理财当世务登车揽辔古人情微吟不尽临岐赠伫想嘉猷答圣明

　　送倪郎中本端守南雄

　　越江才子南宫彦二十年来又作州【正德初京官不用余姚人君以庶吉士出知太仓州】画戟去冲梅岭雪青藜还梦玉堂秋邦人喜得文章守蛮客应无匦篚忧心识晩成须逺到不胜离思绕沧洲

　　八月六日会燕新守孔君时久雨忽霁喜而有述

　　经旬苦雨隔宵晴童子张筵有笑声渤海正须龚遂去徳星今傍五茸明银缸照席花频剪采玉飞觞令始行留取甘棠他日赋一杯先与庆西成【松江比岁不登数日来闻秋田甚盛】

　　有懐味苓赋诗未就闰八月卄三夜梦与诵之有所更定而不甚明了寤而足成

　　西亭桥下路逶迤中有幽人双鬓丝长年读易懒出戸逢人把酒亦吟诗山田十亩自云足车盖满城浑不知何当便了闲居赋为说推敲梦里时

　　寿石为杨阁老赋

　　左掖连蓬岛南山直上林具瞻隆一代寿域启来今参井垂光厚岷峨结秀深精英应霄汉呼吸有晴阴紫阁凌遥跂丹梯极峻临为云霈膏润作柱定﨑■〈山钦〉夕雾濡文豹朝阳集瑞禽芝兰春掩暎松栢晩萧森入昼星分彩登歌玉振音朋来崧华并礼絶省台钦不转惟恒性长存是古心永宜邦国殿未受雪霜侵功业岐阳鼓文章泗水金终期荐韶轸一奏午风吟

　　为前人赋存耕

　　邠风无逸两青箱几叶留传到此堂人在江湖梦霖雨心将稼穑比羮墙三峰秀石宜髙廪九月黄花暎晩香拟祝遐龄自公有新图留取记时康

　　送汪德声御史按闽中

　　无诸旧国考亭乡柱史乘轺代省方三山云物归揽结祖号心耕父留耕八州风纪待恢张扫除芜翳要霜雪濡喣槁瘁宜春阳公余别有天下喜两袖清风朝北堂

　　有感

　　了知非是不能忘六十年来梦几场掩却残书坐深夜一灯依旧短檠光

　　厚斋阁老寿诗凯旋后作

　　瀛洲仙步接黄扉兼总钧衡赞化机名德共推今日重寿龄无愧古人稀朋尊欲趂梅边举櫜鞬新经海上归一曲南山和常武余音遥傍五云飞

　　敬亭和赏菊聮句至十月未已次韵奉谑且为芍药寻盟二首

　　开缄奕奕见风神百过赓酬意转新栗里黄花偏耐晩谢庭红药已含春追攀未觉亭台夐题品时应翰墨亲指屈东风宁几日只愁无地着吟身
　　间梅依竹几丛丛曽伴渊明醉屋东秀质自然天力与芳香不逐岁华穷琴尊胜会留清赏旗鼓骚坛合顺风走遍凤城车马地几人髙兴与公同

　　淑人大祥奠柩前用乙亥韵

　　忽忽流光又此辰此中何意复经春君应地下怜诸幼【频年有婴孺之戚】我合愁中过六旬五鼎不消明镜恨一灯翻忆布衣贫东风得与同归便自斸青松荫两坟【同穴之约】

　　戏和石潭尝酒【有引】

　　茅柴陈巻拟立案矣而催札不已聊尔破白亦欲为糟床吐气星运表祥而七步三缄之说皆不可不复也
　　不惜糟床劈作柴已呼儿子旋安排只愁新瓮能几榼遂有髙轩驻两阶永夜烛光邻壁骇他年谈苑几人偕细君不学刘伶妇晩出双鱼更自佳【石潭酿秫八斗而压败予家酒床无遗力矣双鱼纪实亦趂韵也】
　　城西门掩夕阳柴剥啄寻常不用排况是新篘方满屋何妨曳履日登阶愁来白髪欺簪短老去黄花有竹偕既醉莫嫌诗晩就行年不似丙丁佳【来诗谓酒好由于运好而予以诗好亦由之丙寅丁夘君将来运也】
　　无问登龙与叩柴酒魔诗祟要人排不冲京兆行春马便踏先生系马阶桂屑捣残犹自辣雪儿歌后许谁偕【君近纳宠】逃虚避俗吾何敢正若君言也复佳

　　三江诗约尝酒次韵

　　落落晨星榜下人芬芬曲米帝京春从教徐邈论贤圣自识陈登有主宾霜菊未消金蝶粉画松如舞玉龙鳞【纪实语】留连要看先生醉醉草淋漓逼晋真【三江醉乃作诗至草书则大醉矣】

　　竹亭清节为胡大声司寇赋

　　问君竹亭何处所言在龙山之阳荆江之浒【君分务荆州始作此于公署】江水渺渺山青青水边种竹中作亭山风时来奏竽籁江月下照凝霜冰当时作亭亦漫尔人诵公清名日起皇孙题榜郁嵳峩【亭扁荆邸书】清风几处表行窝武夷山前溪水碧越王城上海云多秋台月冷霜华重心绕南云不成梦起来挥翰走新图要我题诗作清閧竹亭竹亭今若何自公来后几人过鸿爪雪泥増怅望石阑苔径想婆娑君不见召南茇舍终烟草惟有甘棠一曲千古被弦歌

　　春圃为医士范凤赋

　　尔家文正穷居日愿为良医惜不得天章一日面重瞳四海春风歌庆厯善救不遗天地功一圃虽小春风同圃也有穷春不穷往为尔祖闳家风

　　颁厯后谒陵过清河望僧庐有懐蔡东轩郡尉

　　曽同幞被宿招提行役匆匆未有诗岁月几新官厯様人家依旧小茅茨成仙合自萧郎分抚景偏多宋玉悲行过石桥犹驻马此情应与故人知

　　凉水河东望

　　乱山深处小峥嵘匹马曽经月下行古戍风烟通曲巷野人篱落带寒垧百年几处频遗迹他日何人此问名回首夕阳晴更好碧烟横带永安城【戊寅送梓宫夜半传发循小山北行先入陵﨑岖偪仄皆平日未尝到处盖行殿临河故纡曲以避之也】

　　饮酒三首

　　忧来无端际雨雪仍雾昬家人馈我食有酒忽盈尊【午食未尝饮酒是日偶有之】此物本非恶此时情更欣一举不计觞颓然成暝醺生材古云难长养良亦勤夭夭中林植几时到干云一朝困野火谁念空我园弃置莫与置沈思空烦寃已矣当告谁悲哉无复论
　　烈火玉不变冲波山不迁人生亦何易俛首就拘挛昔称朝阳凤今为腐鼠鸢所丧知几何所希尚茫然愁来不能饮举觞酹苍天王业思传后蒸黎固无愆愿生岂弟人为时长才贤
　　生世苦不永逺期惟百龄势位亦奚须要以吾志行志意茍不立区区复谁营蠖屈礼舆皁熊蹲视冠缨陪侧有傔从方间有灵明氓也各有心此理予所懵问之谅未可酒到且复倾

　　辛巳元日和未斋立春有感

　　余寒弩力尽千钧晴日箫声已弄春即有落英粘舞袖未须啼鸟劝游人江东父老谈张翰谷口风烟望子真试向钗梁看彩胜一畨攒剪一畨新

　　恩封豸绣为卢师邵父恒斋寿

　　神羊一角骏且灵心识枉直知奸贞因之遂有触邪名楚人作冠秦汉仍至今台府表仪刑卢郎铁面飞霜冰俨然象服当明廷豺狼屏息虎遁形彼狐鼠者敢吚嘤帝曰汝贤谁尔成往贻尔亲予尔荣匪予之荣繄尔情鸾书入山猿鹤惊林芳谷秀纷来迎吴丝致密彩缕精五云灼烁千花明新年七十鬓未星夜灯密字还如蝇泮宫吹笙歌鹿鸣石湖梅花连洞庭行来无碍出入轻肩舆扁舟惟所胜郎君出使拥文旌吴船万里上青城朋尊献寿舞前楹庭前堂上总欢声他年犀玉麟袍頳还想豸角髙峥嵘

　　生辰饮酒用吴与贤韵时有所感走笔乱书不计其无伦次也

　　青灯照案犹前夕病眼看朱顿成碧风尘浩荡愁如海如此年华尚为客今日何日心神开喜有新诗佐欢伯吟君瑶篇酌我大白陈王藻思过八斗刘伶酒肠仅一石长途漫漫竟何止直恐蜗殻黏髙壁瑶台何许空怅望黄竹白云同一拍寻思百岁等石火秪有尘编耐紬绎长安春深冰雪尽和气如云盎阡陌楼卿饱饫五侯鲭贾傅尚虚宣室席人情自昔无终尽天道由来有损益彭铿至老无千岁赵璧虽竒不盈尺但得四海同仁寿烂醉康衢歌帝泽

　　淑人迁柩至祖送还书感八首

　　日日青山劝我归明朝为尔定归期宵残展转不成寐却悔当年下钓矶
　　寻常白髪怜予老今日青山独尔归肠断不堪临别处还将好语慰孤儿
　　此路同君两度归归时长是泪沾衣【癸亥己巳皆以丧归】如今不减当时泪湿尽麻衣君不知
　　路转河桥客欲辞黯然东望一沾衣来时记得停舆处茅屋垂杨暎酒旗【癸酉入京至深沟仆抱幼子锦郎及云孙于路左淑人暂憩村家顾之凄然有不知何日同归之欢既至而锦亡淑人竟及此故尤不能为情云】
　　三十年前二十时小窓灯火对鞶丝如今此意从谁语头白伤心只自知
　　长安初到忆搬家幼女娇儿共一车死别生离三十载老懐争遣不成麻
　　京华桂玉两闗心粗得心闲病已侵伴我一生成底事诰鸾空印紫泥深
　　长途极目四千里往事伤心五十年【淑人归我以成化乙未】正到不禁凄断处一声哀鴈过楼前

　　清明日遣三儿奠李文正公墓时上疏乞归未报

　　三年不拜先生墓一滴尤伤此日心古道曲村犹厯厯旧松新桧想森森周旋未敢遗言坠阅厯空嗟往迹深愿乞明灵表衷素早教藜葛返初林

　　斋居

　　日暮浮云尽瑶空湛虚明北辰俨中居列宿环四营搀抢既不动彗孛亦潜精朗月行中街垂辉彻洞冥感此念畴昔忽如初梦醒泠然遂忘寐整冠候鸡鸣
　　层轩荫嘉树素月流青空珠光激翠羽绮丽难为容起步下中庭徘徊西复东童子讶我然窃语窥窓栊焦枯望霖雨隆藴思泠风儵鱼濠梁上岂识蒙庄翁

　　驾至保定志喜

　　星流百骑拥前茅传说君王到渭桥灵雨隔宵清辇路好风和日扬鸾翘讴歌久属三灵拟冠剑行趋五夜朝愿祝羣公同一德共扶尧日丽层霄

　　东江家藏集巻十五【中集】

　　●钦定四库全书

　　东江家藏集巻十六【中集十二】

　　北游稿

　　○序二十四首

　　送陈以平序

　　予始至京师谒礼部退投牒于仪曹堂下冠带立者数人中一人遇我特厚凡故事所当行予所未知者厯厯指示予心固异之既而问之吾乡人陈君以平也自是始相识徃来日亲及春试廷对君皆以才能被选入执事所委率封弥识号机要之职精勤慎密一语不轻泄执政者皆倚信之未几以年例谒告归定国教授郑君宗泰于君为婣家率乡人徃饯且谓予曰君居家孝友与朋友信尤重文雅而薄于荣利其所就非其志也而能折节从事殚心力以受知于上官登名选籍归拜桑梓为乡里光仕而不出于学校科目其至此亦荣矣今将需一言以华其行其无辞予于君非素所知者予特以其初之遇我也厚而亲其后之任事也慎而密而灼知其贤夫其初之亲且厚者为乡里也得失非所系也其后之慎且密者为朝廷也法之不可以茍焉者也情不失于乡里而法不失于朝廷君子之道也人臣之职也执是以徃虽居高位为显官将无施不可而况于其下者哉然则君之为乡里光不独今日之归也诸君之欲华其归亦不在乎予之言也虽然非文则无以发之以平其姑袭而藏诸他日出而仕仕而归吾将于是考予言之验否也

　　送顾廷珪序

　　士之出处不必其皆同亦观其所成就而已矣始之同而末异乎吾即其异而求其同能无改于素斯可矣始之异而末同乎吾取其同而畧其异能不远而复斯可矣自后世以流品用人父兄之所以教子士大夫之所以进身皆必以科目为贵得之则为荣失之则为辱磊落奇伟之士固于此焉得而虚声寡实冒进而不止者亦时出于其间自吾观之假有孝弟行于家勤慎着于官当众所竞趋之地而亷退安雅不自混于恒流则虽不由乎是而其人视彼何如君子宜何以待之也若今顾先生廷珪盖其人矣先生始以明经游县胶中罹谗谤屈为本郡掾众皆为君惜而君恬然安之曰此命也吾敢违命乎既两考谒铨曹有冠带之荣则又喟然曰吾始志云何而及是然是亦足矣吾亲殁而兄老于家吾子幸不失素业吾其归侍吾兄教吾子庶几其成焉以毕吾志吾安能役役久居此哉乡人之仕于京者咸高之相与为承恩归省诗以赠而以质于予予于君为后学其始为弟子员也君实引进之故知君为详及君之来而归也别予于翰林离合出处之间有戚然感予衷者然以其始而同中而异而终之所见则其同者乃或未及焉蝉蜕污泥追冥鸿于埃壒之外使人望而歆慕之彼所谓流品岂能为君累而予之所感又岂止于是哉故为序之以见世之得者未必不为辱君之不得未始无其荣且使观者无以其异而忽其同也

　　西山朝雨诗序

　　刘文瑞既以永康侯之荐登名选部谒告归华亭予时读书翰林文瑞之始来诸同年以其名家子贤而有文皆乐与之游及将行遂相率徃饯之是日天新雨雨霁聮镳出都门尘沙不飞风飕飕袭人作寒意西望太行诸山隠隠横半空连峦接岫重迭如浓云霮■〈雨上对下〉而不泄众顾而悦之弋昜汪抑之举策谓予曰今日之饯佳会也是当必有诗诗必目以是众曰然既坐文瑞出巻三山许启衷题其首曰西山朝雨首倡为五言律众从而属之日暮而诗成总若干篇予览而叹曰士固志于四方始文瑞与予相好也游不出乡井处不出牖下所与为徒不出乎黉序之英州邑之彦而止耳其所神交而心契者则又在乎千古之前云霞之上而生已后之靳靳桑梓间欲一觌其丰神起九原而为之执鞭不可得也二年间予幸忝科名入京师凡故所向慕愿见而未能者一旦以为知己四方豪隽声闻而未觌与所素昧者倾盖若平生而君适以荐来诸公又不以予故鄙夷悦其来而惜其去如此也虽君之才固将尚友古人而诸公之相与亦岂偶然者哉是巻也所得虽未多而近自两畿远及闽岭太行之东西大江之左右其人之秀颖而出伦者皆聚焉于此可以发丈夫之气开拓固陋使人有神游八极之思岂直春草緑波伤离怨别而已哉文瑞以重阳后一日行至腊月望始克追序其事而寓以归之向之西山积雪千里亦重有感于予懐矣

　　送于良璧序

　　临安于良璧少游松江以才名闻淀山张信夫延于家诲其子弟予与信夫游闻其人而未之识也及来京师而君需次吏部辱先访焉吾乡人王先生充之数为予称君贤于是始知其人而惜其未有以试之也是冬君集判毕以高第擢贰山东汶上县专督马政予闻而慨然汶上当齐鲁之交闵费公所欲逃季孙之地孤城兀然下临迥野予昨过之当饥歉之余萧条之状至今可想在仁人宜抚之不暇牧马以备武又国家重事孳息有常课衰耗有恒罚是必不可已者而非役民则无以成事也役不堪事之民成不可已之务尽乎法则伤恻隠通乎情则事弗集于此处之而两无害焉非才有余而心乎爱利则亦莫之能矣充之为君需赠言而予亦欲因是以验其平生也遂书以贻之

　　送呉通判序

　　国家重养民之职进士初仕率试之州县俟报政而用之显绩着闻则有特诏旌异擢以不次盖在国初以为旷典或累数岁越几州而三数人焉考之既公取之必当而无有滥冒而得者故蒙之者无愧而不及者亦自以为当然及近年来乃始以为常制凡为令者必旌异而始召其或不然则虽绩有可稽终不得显仕者予常恠宋人保任之法莅官六年举牒盈五纸以上例改官疑不足信及观明道颍湖泛舟所论乃知所谓举主多以求得之保任改官既以求而得而今之旌异亦出于部使者之荐闻天下之士不皆吕荥公而司荐扬者不皆陈古灵司马君实之伦也况刻核之吏多显功而寛洪岂弟者每乏于近效日不足而岁有余不害其为良吏也如必待旌异而始用则设有无异能如刘方勤抚字而拙催科如阳城者求自奋乌可得哉天台呉君元白以进士调凤阳灵璧令亷平仁恕吏民安之九载入铨司转通判松江府专理财问之则曰不经旌异也予始为君惜既而窃私喜不胜夫亷平不害古之所谓良吏也而旌异不加则所谓无近效者也松江在东南号富饶郡榖粟金布岁入以百万计而民间实无赢近四年间凡遭大水者三大疫者一而租税不闻蠲省入于官者多故得富饶名而民实无赢故力日以困其人淳弱虽遇饥馑宁剜肉刻骨以奉上而终不敢言盖譬则积富之家田园日耗而其名已着人莫知之故门阀如故而生意索然矣当是时也宜得一安静而淳实者之子弟主其财不求外名不事要结日抚循其僮奴以自实其家而私室不顾夫然后乃可以回之若呉侯盖其人矣故予窃喜松民之得所妪喣而不暇为君谋或曰通判府倅也府之事不得而专焉子何望之深曰君不见风乎触于物以有声声行而物皆应焉予之言特为君发而非直以告君也于时袁君用诚方偕松人之在朝者饯君行闻予言谓当有因是而知君者请书之以为行李赠庶在位者遍闻之

　　送李大济归成都序

　　成都天下之雄丽处也东北抵京师道里以万计经连云下垄坻观终南太华洪河砥柱之雄峻踰王屋太行东上燕台以临溟碣而后极焉两戒山河之迹殆踰其半而九重宫阙之壮百官宗庙之美且富海内之宗工巨儒文章事业之盛九夷八蛮之宾贡瓌玮谲恠之观咸聚于其间士之生斯世而自蜀来其所见闻又有苏次公所未得尽者李生大济生成都随父宦江南由江南入京师自京师还蜀不利于有司走匹马复来予方获第春官因相识于其乡人李鸿胪和卿家时生年甚少志甚鋭进学甚力将博交四方英俊尽读所未见书而后还今年秋束装来告别与之游者胡秀才良臣董秀才廷春皆为诗送之予甚羡生之此行也夫生于子由为乡人先哲之流风固所向徃其入京师年亦相类而其所履厯乃过之前日之行意其内藴之未尽充也今则非前比矣以其颕敏通逹之才充之以问学之富加之以闻见之博而又辅翼以山川之气愤盈发泄由是而书之简牍也有不嵬目而竦视者乎果然则生之去而来犹旦暮间而其铿鍧震耀于云霞之上也可拭目待诸君于此可以无离别之怀矣遂为序其首简以壮行色诗作于九月故题之曰西山秋色云

　　送金舜章序

　　七年夏给事中昆山叶君廷缙以东南恒雨岁连不登民用困竭其源出于水利不修蓄泄无所顾其来远非可以岁月治地连七州统纪不一非朝廷大臣以身当天下之重者不足任具疏以闻上当馈辍食报下悉从之勑遣尚书工部侍郎严陵徐公贯徃莅其事许以便宜俾择其属以从公既受命夙夜祗惧求所以称上心应明诏建万世之利遂博延羣议虚怀聴纳凡言之似是而可采者籍记以随将取其善求其人而用之既行十日而吾舜章金先生挟七策来自松江将献于阙下闻徐公行慨然曰朝廷得人矣予何言束其书将南归予索而读之其任得人之条首请命大臣如夏忠靖者重其事权而乆其任使以专督之与叶君之疏若合符契他如循次序正纲领均力役顺形势探本源之说又皆剀切精到凿凿可行非诸生掇合之陈言取以备场屋之应对者比也予故扼腕叹息恨其来晩使徐公不得闻又念时无苏子瞻单锷之书终不得彻九重之聴也未几太司冦毗陵白公少司冦浮梁戴公得其策而善之亟命缮写具书达徐公且趣君南行予于是释然以喜知君其有合也夫徐公以股肱心膂之臣当天子侧席焦劳之日简于廷臣承大命以行其虚怀聴纳固已见于受任之日测其心茍可以利国者虽氓隶不遗舜章儒者通经术明古今晓达时务其素所蓄积而其为此书又真足以佐佑大业以利济于生民两司冦公又以其推毂人才之意汲引而荐进之士而有畏天命悲人穷之心其于此固喜谈而乐见焉况身当其事为国家所倚任者哉惜予言不足以为重君之履厯秋官大夫谈君之述复备之故直叙君之来及所以去者如此兾徐公之有闻亦以附司冦公之余论也

　　送汪抑之告归弋昜序

　　抑之既以疾得告南归弋昜故事同馆皆有诗以赠杨君起同既序其前矣抑之谓予不可以无言惟同年之好所从来远矣而于其间亦各以分相投盖或以婣戚或以乡里或以旧学或以世契其意气之相得议论之相合箴规丽泽之相须又有不可以槩言者予同年友三百为庶吉士翰林者二十人而抑之自初登第辱爱予其赡蔚之文迈徃之气明悟该博之学识既非流辈之所能齐而其胸次之坦夷性情之真率不为崖异诡激之行又有夐出于时俗之外者而予于此非有桑梓之亲葭莩之倚又非有他艺能之足以相长而抑之误有取焉是固使人倒廪倾囷不敢自爱而他日险夷逆顺蟠伏伸舒又将金石一心保岁寒而同之者也而顾以造物之戏人当弃我而远去丈夫固不以离别婴怀然亦岂能无一芥于中者哉自昔文人才士每患多疾若文园令之消渴少陵之肺气昌黎韩子之■〈蠢，匿代春〉齿栁州之痞积其尤著者说者谓其疲役精神雕刻肠肾之所致而予观是数公者多坎壈于壮年其涉厯艰危冲冒雾露亦宜有以得之抑之弱岁魁其乡再举而遂冠南省食大官米读中秘书父子兄弟扬厯中外岂有一毫之肖似者哉或者天其以君年盛气鋭微折之而大其后耶将文人才士之多疾若所当然不系其迹之同否也吾皆不能究其端独念抑之尝为予言其家山水之胜辄注目遐想恨不与予同游而今得归焉譬之人终日醉饱宴倦而得一宁寝则其适宜何如而其疾之去体也可计日待以故于其去也虽甚惜而亦不强留知其所重果在此而不在彼也抑之行矣予何日肩舆入山纵游连月以偿夙昔之愿乎

　　送呉先生序

　　涿鹿呉先生性仁以礼学教华亭满考翰林第其文为第一大冡宰弘农耿公一见器之试判复第一升同知淮安府华亭人之仕于朝与尝受先生之教者闻之曰是不负吾先生也淮安人之仕于朝与给庸赋而来者闻之曰是华亭人之所诵者是不负吾淮民也将行清既从乡人饯于郊复申其所见以告淮人之未知者凡今士大夫之仕于学者率以官卑为意非茍简循习弃不自振则程督细碎挟势分以束其下而便其身图免乎此者盖千百之什一也先生在官八年慷慨激扬视利禄如土芥未尝以一介卑屈于人其待诸生如其子弟严督之学而深体其情至捐俸廪以资其空乏居学之暇色笑从容释固解疑多自得者而癸丑夏松民饥疫出白金五十余两市药以惠贫此在守令任养人之责者尤以为难也故论者谓先生之位决不足以留先生今兹之行亦既有征矣而以清所闻昔豫章胡先生起华亭学谕为大司成萧山魏先生起松江贰教为大冡宰庐陵孙先生自教授擢绣衣是三君子去之数十年松人称之若前日事先生固尝闻之名位之显扬固德义有以充之也由前而论知先生之详者莫若吾松人由后而观见先生之真者乃在于淮人坚素守于岁寒以继三君子之风烈以追迹于古人则自今以徃先生之事也清尚幸终始观之先生名麟号爱蔬成化庚子乡进士也

　　送李朝阳赴上海序

　　官之清显而雄要者莫如御史最亲民而嫌于其长不得有所为者莫如县之丞丞之视御史相去远甚而御史黜则时出而为丞抑之也方御史供奉赤墀下接武夔龙簉羽鹓鹭既已极其清华而论其职事自天子而下愆违误缪皆得以纠正而抨击之王公贵人对必正色而狂夫悍卒呌号睢突于衢路者虽宰相有不避闻御史至皆肃然一旦使之销锋敛锷破牙角而为丞此其中岂能无一芥哉若是而欲其平气虚心尽力于政事难矣然吾观御史其庸庸自保者必不黜黜必慷慨激扬之士或以言触讳或振职而反中于人此其中必有过人者其出身而为此固已不置死生祸福于胸中而况于风雨晦冥一反掌之间哉然则士固未可以槩论也河南李君朝阳以名进士衣绣衣有声台府间出按事为同官者所诖黜为丞某处未至丁外艰服阕改松之上海上海人仕于朝者相率饯君行乔君时章属予序予未尝纳交李君而以前所见决知其不以得丧为轻重者故不辞而且有以告之昔宋真宗时宰相岀判多委事僚属虽贤如冦凖所至游燕而向公敏中独尽心民事真宗闻而嘉之还之相府宰相为州与御史佐县虽势分不侔而其理一也君能不以得丧存于心则知轩冕倘来非我固有而处已接人自无不尽又安知朝廷终置君于远外乎故夫不縁其故素吾位而行者李君之事也不縁其素考其故而为之处者士大夫之事也请以是代诸公别

　　送王用捡序

　　予与奚君从之游三年观其学博而精气和而雅久而益见其可亲而未知其师友之渊源近方得之则昆山王先生用捡之高第弟子也先生明庖羲氏易登成化戊戌进士从之时未冠以尊人御史公之命受学焉今二十年从之登第为行人奉使崖门而先生兰溪政成征入为南台御史乃五月相次南行从之后躬设祖都门外乐先生之道行而深惟造就之私思有以暴于众也以扬觯之辞属予予义弗可辞则诺而言曰凡学而仕以登进士为名成仕而改官以得御史为达学而成非师之恩乎仕而达非君之恩乎不忘师之恩则凡可以用吾情于师者虽一食息之间不敢不尽也不忘君之恩则凡可以致吾情于君者虽一食息之间不敢不尽也以从之之才而先生克成之以先生之才而吾君显用之弟子不忘师臣独敢后其君哉故即从之之所以事先生而先生所以事吾君者可知矣古之人有举一事而兼数美者其谓此类与于是酒酣日昃车马就途既数日从之行遂次其言书寄之以为赠

　　程太夫人哀挽序

　　八年秋七月十日故兵部尚书襄毅程公配今学士篁墩先生母夫人林氏卒于时尚书殁几二十年夫人寿七十有八矣先生方以上命教庶吉士翰林为清等师夫人疾病先生食不甘居不宁步履言语无次凡及门者预怀戚焉及是既聚哭退众相顾牵连裵■〈衣外回内〉念无以自致则相与按故事为歌若诗各一篇或推诸人或引诸天述其宠荣嘉其寿岂以昭令德而泄其哀思将聮书之巻册以归于司书者而谓清宜序清闻丧之有挽昉于虞殡着于齐田氏之客之哀其主而作今世所传薤露者不过数十言而幽惋凄絶抚节而歌有无穷之悲焉盖歌兴于哀哀生于情其情切故其哀至哀至故其言虽缓而实伤虽浅而实深闻其声而可以堕泪也魏晋旷达者流生为其词歌于游赏是固无谓然若渊明之悲仲德少陵之哀曲江昌黎韩子之哀欧阳助教则所以作虽或不同而各极其情之至也乃若生不闻其人死不悉其行泛然而为之挽焉不知情何自而生哀何自而至哉清等受学于先生也久视先生如父兄方高堂燕庆固尝获望颜色拜门屏之外夫人之贤自辅佐先尚书显树庸烈与抚成吾学士先生勤恭谦素之德见于少傅徐公之志者视古人无忝焉则今日之哀固不为无自而其歌若诗要为非无疾而呻吟者又况夫人之塟去京师四千里先生跋涉而归比其来吾人之伥然者踰三年是孰非夫人之故而亦岂不益重吾诸生之感哉夫因先生而哀夫人之亡因夫人而违先生之教离别生死俯仰具焉虽欲无言安能已于言邪册既成遂拜书于首简

　　送曹清之赴道州序

　　曹先生清之以前进士就吏部试距春闱仅两月乡缙绅交尼之先生志弗可回既集判高第擢湖广道州守客徃贺之先生蹙然曰吾旷瘝是惧敢言贺哉将行祖道都城外凡向之尼先生及贺者皆在焉有疑而问者曰先生辞春试而就铨似乐乎此者既铨而色忧似不释然者先生其有悔乎先生曰嘻吾悔也乎哉吾弱冠走科场踰壮而名荐书与四方豪隽争驰骛视吾之所知其上者不敢有意其班于我者什不啻伍焉徐考其进退其上者亦不敢有意其不如所料者什又不啻伍焉其不知者固不论也盖自初至于今十五年见若是者屡矣是非有命邪吾是以决志而无贰然吾才何如也释褐袍官大夫领一州千里民神之寄是非小故也而所领州濓溪夫子之旧乡也有阳谏议之遗风焉吾能殚吾心竭吾能以无怠吾事得逭于罪戾无忝于先贤斯幸矣不然吾方愧吾章绂之不暇而敢言悔哉东江子闻其言而韪之酌巵酒而饮之曰士惟不知命故非意而妄求惟以位为乐故轻为而偾乃事先生才足以进取而引分自安道方见于行而谦若不足充是心也道之民其有瘳乎夫勤抚字而拙催科阳亢宗之所以自考也谓伊尹耻一夫不得其所而教人以志其志濓溪夫子之所以垂训也先生既已知之矣而有不能为乎能为之而有不能至乎若然则曹道州之名且将与江华山水同传之不朽而何有于区区一名第之间哉众闻予言复韪之请遂书以为送先生之任序先生名亷上海人也

　　送呉逊之赴郴州序

　　今冢宰屠公巡抚岭南时新安呉逊之为广州左卫知事广于岭南为会府民兵错居政务厖杂其人去京师万里既远而嚚吏亦以是视之赏罚是非类不与中州等君至一裁以理疑者辩枉者直利不为怵势不为沮殿最功赏必以其当屠公器而称之越数载公还中台而君书最入京公遇诸途识之呼与之语将以荐于朝会公升宰司大明黜陟遂以君判湖广郴州事由幕僚升上佐士皆荣之大理评事程君良辅君乡人而予同年友也以其事属为序夫屠公以执法重臣总两广三十府州事自藩臬阃府而下孰不磨洗淬砺蕲得公之知而独垂意于君至更数载处稠众中而犹识其形容君为小官树能声受知于大臣当升台之初首被显擢无左右为之先容无上官为之荐引岂非天下之至公不世之奇遇哉予谓使大臣之用人恒若屠公之于君则天下必无遗才使士之致身皆若君之自立则天下必无幸进是诚可以激委靡而励贪竞者故不让而为之书

　　东园联句诗序

　　今年春李君原复拜秋官属分司南京予与君同乡同年且居相比回见无朝夕一旦当别去殊不能为怀自始拜至未行无事必回君主杨氏所居东有园方数畆中有亭古桧四章植亭之前后错以嘉卉方春之阑落英缤纷绿阴繁鲜入其中忘其为京邑喧嚣之地也而吾二人每回必于是卫氏兄弟及赵君天常曹君宗孝辈间一再至焉每酒酣壶矢博奕分朋间作凡所以佐欢者无不至兴至则联为歌诗率意口占不复绳削故句虽多鲜成章成章而可诵者累数回仅三数篇视远游回合诸什远矣至于抒意写情各随所得而一时人情物态尚于是有考焉以是不忍弃去録之题其首曰东园联句而以归于君闻之杨氏东园故大学士东鲁许公之所营园中树多其手植公去吾乡先生祭酒陈公嗣居之厯故少宗伯新昌于公大司马马公又更今大司徒闗西秦公以及于杨而吾人获寄迹焉所从来远矣逝者不可作存者不复来居斯亭固无恙自初辟至今登之者凡几人兴衰宠辱违离遇合之故涉于斯者凡几变人当其时溺焉而不知按迹而思之其可慨者多矣有如斯亭而有知视夫赫然炎凄然凉倐兴忽灭于其前者曽不满夫一哂而奚论夫区区一离合之间哉又况绮语浮言雕虫篆刻漫乎无足恃邪然则是诗也以识一时之别固不可以已书之巻轴秪以益斯园之陈迹而増感慨于无穷终亦安所为也巻以録联句故书于首后凡为李君作者联书之

　　送黄天章序

　　仕而同朝皆友也而同年为独亲同年而岀于一乡且同学也则其情又非九州岛四海之人之比而其所以喜同乐忧同悲愿相近而无相远者亦岂非人之情也哉夫人之情无穷而天下事不能尽如所愿于是叹惜愤惋慷慨伤怀而江文通之所陈者作矣是又岂非人之情也邪黄君天章与予生同乡成化庚子同选入邑庠为弟子员癸夘同乡试自是每举必偕弘治壬子同领解明年登进士又同予寓城西去君不半舍每朝退无事必相过考古今论文义相对竟日或秉烛更仆至夜分乃罢酒酣慷慨相属必以道义有过必面规之盖京邑之交无亲如吾二人与李君原复者丙辰春试予在锁院中梦君当远行寤而疑之日暮报至以君主南京刑部事嗟乎君之与予同者多矣君之名第不当在分司岂离合有数终不能免邪将禄位有方非人之所能为邪丈夫之生固有事于四方而情之亲者则有不能以自克矣虽然亲之至则凡所以为之者将无不尽其诚盖居欲其相比也游欲其相从也一觞豆一咏歌欲对举而互评也此情之私也至于德业欲其修操履欲其坚谙厯欲其周以为他日临大事决大议之基本而垂声誉于无穷则虽远涉万里厯试小官亦在所不计而况于两都迭处位望适均者哉抑吾又有为天章喜者士穷而家居虽日侍膝下无以为亲荣仕而显荣矣或遗亲万里外天章官南曹去家仅五百里高堂重庆楼航板舆不旬日可徃还也有秩禄以为养无离别以为亲忧则向所以惜君者乃今方有羡焉而他尚何说哉天章行五日予方録送行者之作将序次以寄而原复次选亦南都情事参杂不觉其辞之烦也天章其有感于斯哉

　　赠宋德威序

　　徃岁河堤役兴上命右副都御史今户部侍郎刘公徃督其事明年平江伯陈公偕中贵人继徃幕属参佐皆选于众择其良以行宋君德威以精笔札预选又明年乙夘河堤成録功加平江太子太保及中贵人俱益俸有差进刘公左副都御史各赐白金文币又差次其从官各以劳颁赏而德威升军器局副使与德威厚者董生廷春辈为君荣而思有以朂之也谒予请为序予观古以幕府效能而建功于当世垂名于竹帛者非特其才能足以自见亦由遇其时适当用之郦生以下齐闻陈琳以草檄着贾翊以料敌称栢耆孔巢父以将命显彼皆以其才适遇其时故能有其功而成其名向使数君者当休明之运出其才能虽或有所见焉而未必其彰彰显着如此也德威际休明之运者也操铅毫坐幕府中治文书之外食其之辩孔璋之笔贾之谋栢孔之颊舌虽工无所施也而适以河堤故乃获效其功勤以克有成绩受天子之宠命是虽君才能之适用而机会之逢夫亦岂偶然哉董生辈之所以荣之诚是也然吾闻德威居家孝尤好读吾儒书充儒书之说与孝其亲之心茍天地宁而万物顺吾没齿而无闻固以无憾张秋之有功吾以受赏而使吾之有功民已受病矣受赏者之荣固不偿受病者之戚之深也然则居是位也固当惕然思天命之是荅而敢有一毫自憙以重戚吾人哉生辈思以朂君而吾适有见于此亦以德威儒者可告而告之而非以为佞也

　　送王民瞻归省序

　　昔周人美宣王之中兴也不称宣王称其臣尹吉甫其诗曰文武吉甫万邦为宪其序吉甫之成功也不直称吉甫称其友张仲其诗曰侯谁在矣张仲孝友夫张仲之功业不见于当世吉甫之贤不尚于宣王而诗人之言若此何哉君者任人而成功者也人臣者集众善以事君者也君不得臣无以成其功臣不知所与亦无以佐其君而成功故夫翊周家之兴运者吉甫也使吉甫之能若是者张仲也有仲之孝友而后有吉甫之文武有吉甫之文武而后有中兴之功仲其可以轻视之哉国家重元勲之胄既世其爵而尊显之又为择师儒以训迪之其为师者选于乡而升之吏部考其行能称而后得居焉若是者岂不以张仲之事望之欤而居是位者又可以非其人也王君民瞻教丰城侯家三年既授职有章服矣请于朝省其二亲于东呉乡人皆为诗以送予不喜王君之得官荣其亲而喜丰城之得君无忝于张仲庆将来之大有所闻也故为序以先之

　　送王通判序

　　龙城王君道济以成化庚子荐其乡迄弘治丙辰凡六举卒不第于是君勌于场屋矣走吏部书判入高等除通判徽州府六月命下徽州人之在京者咸以次通谒退相语以得人贺将行设祖道大理评事程君良辅进士程君时昭出言于众曰君侯起南服以明经取高科如拾地芥何其易也已而连战连北于有司若与初相背驰又何其难也吾州居万山中土确而民臞通判古监州一郡之生民利害欣戚无所不当论宜得明经术通古今知忠上而爱下者居之而后民乃有瘳焉若天之抑君而至于斯也其殆有意乎唐人有言贤人屈而远人安夫欲安远人虽屈贤人且为之况吾州为南畿辅密迩宸极根本之所系乎则吾君与执政者之置君于此亦未为无意也夫侯之倅吾州也天为之吾君与执政者为之侯宜何以承天之贶荅吾君与执政者之意也吾州之人又何修而蒙侯之休泽也于是更酌酒以属侯退以其事属予序予嘉王侯释褐佐方州得诗书文物之乡得以展其志又嘉二君之有辞能推天以及人使聴者竦然有不敢茍焉之意得邦人爱其上之体于是乎书若纪侯之政声以嗣新安名宦之后而征两程之言则有待于他日也

　　送张赵州复任序

　　士之岀而为天子令一邑守一州能不负所托而以宁其民此岂独其上之福哉然而世之人其不为此者何其纷纷也吾尝执此以论天下之故未尝不扼腕叹息于平居盖古之君子其穷而学也则必师孔孟法伊周以求实其德而其出而仕也则将推所得以济斯人初非为其身也若是者世不可谓无其人然而鲜矣其次将欲自立于当世以显其名荣其身则亦必尽力所事而后乃可以得之譬之农人则力耕而志获者也而今也不然其引日计时志岩廊而希卿相者比比也至观其政则有人所不知者而日伥伥焉惟快捷方式之步以觊于一得物之不恤而惟进之图古之人诚不敢望而所谓显名而荣身者亦岂若是哉新安张一之以乡进士为赵之临城令政有惠绩临城之士民宜之三年天子赐敕封其亲未九载民伏阙请留以为赵州守天子复从之其在州如在临城凿渠以溉田置硙以便民至旁郡有疑狱皆于君决之部使者表其贤前后旌劳者数矣冬十一月来报政铨曹将擢用之俾还牧其人以俟夫君之为令也民爱之君宠之其为守也部使者复旌之其报政而来也铨曹复将用之君之为政者诚尽其力而人亦何负于君也哉吾以为凡任司牧者皆若君则民受其惠而身享其荣岂独其上之福而不肯为哉进士王君希仁庶吉士戴君寳之皆尝学于君其弟逊之又私淑君之门人者于君之行为予道其详请书以为赠予诺而不辞且以明禄位之显扬惟令徳之能称而遑遑于外骛者或表里之俱亡因以益君之自信也君名清一之其字未仕以尚书教授名士多岀其门异乎有体而无用者云

　　送顾维庸序

　　自我文皇之定都于燕也六军百官之众皆从而北朝觐讼狱蛮夷宾贡凡机务之重者悉归焉故南京之官府号为无事大臣之久劳于内与士大夫之安静退者皆乐之而朝廷以是为根本之地也虽一命之士亦必择其人而不轻礼部在南京尤号无事然其所职宗庙社稷之典学校教化王政之本原司务于部中事无所不当问清简之中有严重者存焉则南犹北也故常以端重文雅之士为之非是人也不在兹选今年冬大理司务顾君维庸从谒告起得之大理簿书刑狱之司也日出而退朝衣赭关木之徒累然候堂下台省吏抱文书上司务司务省识之惟谨顾吏送两寺比其还也亦如之一日之间文移溢目鞭笞敲朴悲号寃愬之声盈耳也仁人君子居是地不能使无一夫之不得其所纵责不在我其心宜何如而以视夫掌宗社神人之典学校教化王政之本原而又处南京清简之地虽倐来忽徃有跋涉之劳在吾人诚不能无介然而先生之乐又何以易此也先生之行也南山内翰合乡人饯于水云亭各赋诗予亦同作矣乔君时章以情之无已也俾复申以言予惟明天子方清化原奬亷退黜贪求先生之乐不可使在位有一人之不知者用敢约羣言之旨敷畅之而不厌于复云

　　送黄佥事赴浙江序

　　凡外台使之职专勑而行者学政兵戎之外惟屯田为至繁他使者各专一事虽重而得以致精焉屯田与仓储水利相终始以一人总三官之务其功非可一日成而其弊之深则有积岁而莫尽者盖今边闗内地莫不有屯田然其膏腴而便利者类侵于豪右屯兵所占其入无几当岁之秋朝廷顾辇金帛市边人以充费东南财赋所出沟渠塘堰之制宜日讲求而每岁使者岀按有司之籍取高深广厚之数而已遇凶岁焦枯泛溢弥数州邑亦视以为常也夫民得土而生财由土而岀二职既坏而曰我能实仓储谓民无伤世宁有是哉晋江黄汝栗自刑部员外郎拜佥宪浙江实奉勑领屯田事浙江东南大藩也北通江淮南控闽广屯田使所理三江五湖之大苏公之堤贺监之湖单锷任仁发之所讲画夏忠靖之所经营者皆在焉地广则务殷时平则吏玩其间积渐得无有前所陈者乎其无之则民之幸国之福也即万有一焉居是位者得晏然而已哉君起家进士宰名都理江淮刑狱所至着声绩久而为是官以其厯涉谙练之余宜必有度前闻耸后观为国家建百世之利者予盖深有望焉谈君朝宣请予为送君序遂援笔而书之呜呼君其无使予为空言哉

　　送刘指挥序

　　昔汉高之起也丰沛多功臣光武之兴也南阳多贵人皆声施当世庆流苗裔垂姓名于无穷岂非感会风云遇得其时者哉我太祖龙飞凤阳一时佐命之臣崛起垄畆之中践公台之位巍巍煌煌与萧曹贾邓相后先天下已平列爵剖符传之万世呜呼盛矣及文皇起幽都其奋勇而从克成茂勲者子孙赖之至于今弓裘圭组并耀而争驰一人之兴其意气之相感时命之相参诚亦非偶然哉定兴刘培之自其高祖海有功永乐初累官叙南卫指挥佥事祖宁以死事进其子同知至培之五世矣今年袭其父职还成都其内兄李鸿胪和卿予旧馆人也因识君于其第将行以和卿乞赠言呜呼予何言哉海内承平百余年干戈戢而不试功臣之世藉其先休荷国宠灵怀印结绶行呵拥于通都大邑中有终其身不履行陈者推其心茍非木石宁不思所以报其上不忝其先哉夫思报其上以不忝其先宜自其初服始则吾于培之其得无望乎西川国之重边君五世居之凡土之故与士大夫之贤否宜皆熟知之韦南康李赞皇之功烈今虽未易班也抑其规画有可施于今者若高崇文呉玠兄弟之为将其犹可望乎吾将于君之归而卜之毋徒曰天下平是非其所急也

　　送臧瑞周复任嵊县序

　　越之嵊人有仕为锦衣千戸者曰谢君汝容与予居相比数为予言嵊尹臧君之贤曰自斯人之莅吾邑也而官无废事杠梁陂堰饬必以时自斯人之莅吾邑也而民无失职下相劝于义自斯人之莅吾邑也而士知自贵交励于德业俗以康乂政乃大凝盖数十年来鲜其俪者以吾父兄之赖之也如论国家之用人非君则谁其可臧君之先公以诗经教吾华亭君与兄瑞鲁实从予少不及事而闻先生长者言故尝识君名及君兄弟连发解山东文章式天下擢进士有声于时故与之游者皆艳慕欣欣焉鹓雏骥子人见其絶尘土决青云而厉九州岛情固有不能已者然一不知君临政之美复彰彰如是也今年春君满三岁书绩于铨曹上将毕其能俾还复任汝容走予乞为文壮其行夫君之少而学也兄弟竞爽珠联玉暎吾乡之先达能言之而予愿闻焉及君之为政则知者鲜矣而予复因谢君而得之吾乡之人士且将因予而有闻君之先公固不鄙吾土而推桐乡之爱则如君者岂异兼谟之于文惠也故予于汝容之请不辞焉而以发吾情虽然嵊一邑也故诵君之政者惟嵊人而吾之所闻亦止于嵊人其为言也亦然君他日还朝以其施之嵊者博济于天下则其闻与言又不止于今矣

　　东江家藏集巻十六

　　●钦定四库全书

　　东江家藏集巻十七【中集十三】

　　（明）顾清 撰

　　北游稿

　　○序二十三首

　　送余大尹序

　　弘治丙辰吾华亭尹以阙告其八月进士登科録成邑人之在朝者聚观焉曰择尹必于是安得忧国爱民亷平而仁恕者为吾父母乎旁有识者厯指而议之曰某也可某也可某也限以地某也拘以资某与某其可也如是者数人而余君端卿为首称未数日吏部■〈扌东〉堪县令者二十有五人居浙西者四而华亭果得君门谢之日争识君行中举笏相庆退以次通谒奉殽核酒醴为敬闻君行有日又相率饯都门外盖勤勤恳恳惟恐其不至也于时予处末坐越席而言曰余大夫知吾人所以若此者其谓何国家以进士擢君付君以八百里之地者其谓何天子者天下之父母也守令者一方之父母也天下之父母不能遍字其子弟也而委之于守令其子弟亦不能遍以其情达天下之父母也而寄命于守令故国家所以任君者非止荣君谓能纾其忧也吾人所以致勤恳于君者非以谀君谓能达其忧俾乡里之蒙福也东南之民力竭矣风俗靡矣乘舆六军百官之俸给大半出是方而华亭为甚榖粟金帛岁入动百万徭役转输之劳费不与焉然自辛亥以来五年之间灾沴相属今闻仅有秋耳而纷华靡丽之习所以荡民心而蠧物力者日日以甚或者又从而朘削之尝譬之积富之家田园日耗而其名已着不敢自言不知门阀如故而生意索然矣故予窃谓执事者知天下之忧则当寛东南之民知东南之忧当首寛吾邑之民寛之非私之也为天下也为是邑之人而对其新政乃遽以寛言若涉于自便然草野之人不能皆自达于君也而代为之言则言之非私也亦为天下也昔乡先正止轩夏公赠故令郭侯其终篇曰吾不能有为于时然畏天命而悲人穷则知所以重君予无夏公之文而窃有其志故于君之行也不能已而赘以词云

　　儒林赠别序

　　儒林赠别者同乡缙绅及馆阁诸公送吾舜臣府博南归之作也舜臣之少也与予并从怡庵先生学未成而先生擢第宦四方吾二人遂私相切磋且居相比朝夕恒亲接自经史文墨之外凡身之所遭遇心之所感触人情物变悲忧喜愕愤懑郁抑之情口不能言而人不可以告语者率于君发之予试有司数不利虽素相知或不能无动惟君如一日益相励以德义君家故饶亟困州县役君外干父蛊内亲讲习屡奋屡跲而志终不衰乙夘试不利挂片帆北走四千里即予京师将博交四方英隽以充其所未至者武进伯睢阳朱公闻之奏置之西塾模范其子弟君亦谓兆之或可以行也诺之既而以亲在堂事未可以专也束其装东归禀命而后来公不能违则从其乡人及所知饯于郊饯必有赠赠必以言是日言皆出吾党故题之曰儒林赠别也呜呼舜臣行矣忆吾二人同学时一时行辈知强记诵工对偶解缀缉文句相推诩若是而已耳后来涉厯孰有当时之所拟者而一莫能逃且今皆陈迹矣君之来此意将何如也而辄为人所知有欲避而不可者则斯举也又安可谓君之本怀所素期而预待者乎壮之所遭非少之所拟今之所就非昔之所期世事之不常如此此古之君子所以遇匹士而不骄对王公而不谄也则由今而徃君固不能自料而吾又安知君之事之止于是哉昔屡跲也而犹奋今既小试矣事又未止于是也顾安可以自狭而与之游者又从其若是哉诸公之言所以为舜臣贶者厚矣若此者非予莫宜言也故于序乎发之

　　寿布政使呉公七十诗序【代西涯作】

　　浙江右布政使宾壶呉公既致政于莆以明年正月某日初度寿七十户部尚书周公伯常其高第弟子也预为祝颂之诗以倡于公及其弟学士汝贤之同年进士及其同乡之仕于朝者几人人赋一诗赋诗者皆与公有夙昔且知公之贤不然虽同弗与也既乃以予为学士公同年所谓夙昔而知者不在诸公后属予序之予谓人之幼而学也患弗闻于时壮而仕也虑弗得行其志及其老也神疲而志倦于是乐归其乡谢人事以颐精神而永其天年盖在人人其情莫不然而不得尽如其愿其优游桑梓者常无当世之功而磊落铿鍧为当世所倚赖者或终其身不得以一日暇马伏波所以深念少游之言而古之君子勇退于急流之中者诚有见于此也公早以经学颖脱侪辈中举进士宰德兴同知瑞州知惠州咸卓卓著声绩遂参浙藩位方伯众方觊其大用于时而公乃谢其事以去归对壶山为宾主日引骚人韵士游衍其间暇则发为歌诗以鸣国家太平之盛若是于今几年矣而寿益高乐日益以深所谓学而仕仕而归者实兼有之回瞻仕途则所谓同乡省同科第夙昔而相知者不过几人几人者皆有职务不能以自暇而公之乐固未已也况又有弟子如尚书公者方推其所得于公以大济天下天下之人将阴受公之赐而不知而造物者固知之矣夫有阴德以及于人与大所受而不竟其施者天常必厚之则夫公之所以享高年膺景福乐而未已者固理势之必然而尚书公之所为祝愿者亦独非情之至也哉予因尚书之请而有怀于公览诸公之诗又念学士之不可见于公寿也尚可靳不腆之辞不以慰公颜于万里之外哉春酒既成升堂受庆展巻之余公其有感于予言矣

　　太宜人过氏寿诗序

　　戊午冬吾国贤郎中母太宜人过氏寿五十八闰十一月二十宜人设帨之辰也长沙李君征伯古燕王君廷佩而下若干人皆以时彦与郎中为文字交相率赋诗人一篇期是日升堂为太宜人寿歌以侑觞而属予序其端征伯寔来致诸君命征伯之言曰凡人之以闰月生者其生辰鲜获逢其真太宜人生正统辛酉越天顺庚辰一见焉及今而再兹其逢之难也郎中君生而早孤太宜人厉志秉节躬抚而教之以克有今日荷天子宠命而吾人获称庆焉兹其成之难也昔在辛亥诸君为宜人寿吾鹤滩钱子为之辞今而属君以其成之难逢之难而君之文又以继乡之名胜后其庸可以辞也予家食时则闻国贤名既窃第而国贤许州政成入京师获纳交焉国贤思敏而精见深而远文雅博达而好学慕古如饥渴之于饮食用能厚其所积克成厥勲兹太宜人之教欤太宜人早丧移天而目见其子之成立食禄衣奉荣宠光华十五年而年未六十兹郎中君之孝欤诸君寿宜人而必本其励志秉节之所致真知德者哉而吾于生辰之说盖重有庆焉者厯家之法以十九岁七闰为一章气朔分齐数乃复合宜人生厯十九年者三矣一会于庚辰而生郎中数盖非偶然也今复合焉安知是岁也不又有如郎中者岀而为太宜人之孙乎以国贤之孝宜人之贤其得于天者未艾也安知异时不又见其孙之成立如郎中之今日者乎郎中所以悦其亲太宜人所以望其后盖无重于此者诸君之珠玉尚多蓄以须而予之荒言未敢以覼缕辞也

　　送王文哲使安南便道省亲序

　　今上在位之十二年己未安南国王黎某以继世请上命司经局洗马兼侍读南海梁公储为册封使兵科给事中东筦王君缜副之赐储缜服皆一品持节以行缜来告于清曰天子不以缜无似拔于班行俾贰帷幄臣将命使万里外国早夜矻矻惟弗称以为朝廷羞是惧不敢以为荣惟是老父宝庆君老母陈孺人皆康强无恙而缜去膝下余十年以天之福天子之威德幸卒事无辱获便道过家拜庭下缜不胜大庆惟吾子既获同升又尝与聮席秘馆兹缜将徼惠于诸公均俾一言子且为文序诸首称觞之际缜得藉以辞于二亲其何贶如之清闻孔子告曽参以扬名显亲为孝子之终事其语子贡以行已有耻使不辱命为士之首称王君起南服入中朝为名进士读书翰林遂为给事中以扬于王庭人皆曰宝庆公之有子识不识有以知公之为贤其显亲乎在翰林三年闭门积学人鲜识其面为给事直言正色不以毫髪狥于人其有耻乎执是二道用简于帝心显膺任使扬天声于无垠震国威如雷霆而无辱有不足言者而以其暇日旋轸乡山展晨昏之敬人子之悦亲也而有大于此者乎宝庆公为政有惠爱其民至于今思之未老而悬车天之所以丰其后者未艾也而以其违离睠想之余抚爱子于膝前举寿觞于高堂人间之乐其又有以易此者乎然则君之所以辞于亲者备矣而不腆之词又何足以为重邪于时同馆在朝者十三人赋诗者十人监察御史陈君德卿给事中呉君子华以使事不预而清独以君之命僭列名其首云

　　观海诗序

　　今天下负海之邦自青齐至于交广惟江浙闽去海最近其间负海而州控接蕃夷者闽又最近出谯门弥望巨浸鲸窝蜃居倭奴爪哇流求毛昌赤王之蛮风乗涛凌不旬日可致几席下顽狙之氓逃征避辜驾长舟颿巨桅挟羣不逞之徒岀没于洪波时登岸公肆劫剽急则踔汗澜走荒外吏无所踪迹盖濒海之邦率有是而闽与广为特甚其一二人着名字者海壖之民日惴惴虞其至有司者侦其它适图旬月之安则幸矧敢与之角吾尝闻仕于彼者言如此大明当天威德被四违北穷龙庭西越流沙反户之乡扶木之墟咸被冠带而园籞池沼之间乃敢有跳踉若是者岂非天地之大日月之光容有弗及而四时之佐五行之吏节宣畅导亦应有未至者乎不然彼荒邈之民天子固非能亲见一一而抚之也行于远而不行于近先王之政殆有不若是者乎刑部郎中邵君天衢用才选为福建按察副使专巡督东南海道闽士大夫与同朝者作观海诗以歌之石君中玉许君启衷属予序观海出孟氏书其言专以喻道天衢生四明海其庭户间物也非至是而始见诸君之意宜不在是而登高望远吊古兴怀又非君职事之急也则诗而目以是也其殆可思乎豺虎噬人山虽佳不可得而登蛇蛟为孽水虽清不可得而临潜波匿岛之奸未息则虽目极三山神游十洲临贝阙而俯珠宫岂为天子命吏者之乐哉诗人之词固有所谓主文而谲谏者天衢精敏闿达予近与共场屋事而知之即其才宜无施而不可者今日之行其必有以宣九重之意畅威德于无垠以慰作者之心而未敢以易言也为述其所闻而告之夫举远始于笃近内肃则外斯严君至而风涛帖宁得无笑曰书生不习边事何张皇也

　　方溪别墅诗序

　　平湖毛世英作别墅方溪之上未及就而卒其子秋官惟勤嗣成之墅故有八景亦世英命惟勤因而葺之曰吾将为休老地也岁戊午奉使过其家有持山水图求售者视之园亭竹树方溪也林壑面势原田风物方溪也君得之喜曰此天所以赞吾成也以与士大夫观之咸相与诗之积而成巻明年移疾归岀以属予序平湖去吾家不百里惟勤未擢第而予已闻之君为进士过华亭予及识焉入京城则故人也而谈方溪名熟矣乃今因是图而得以想象其髣髴思夫人缔构之勤而叹江湖之远缅然引领庶几其即至焉又念夫是图者其来不知几何时其作也不知谁为而其经营位置乃若与毛君不谋而合者流传湖海间经好事者多矣卒以付君之子而以成君志物之来固有偶然者而精神孚感其亦岂无自也哉凡人当贵盛语退休则以为时未至时至矣则又弗能决有终其身不得以一日暇者故蔡功成而午桥作相节移而昼锦成当时侈之以为盛事盖宠利之难遗如是也惟勤以美材方见任使未有退处之机其年力方刚非昔人之濒于日暮者宜乎鋭志青云思千里于一日而隠然早计譬方暑而营裘推是心茍事有拂吾中而不可为者其肯低佪媕婀蒙愧耻而居之哉即无是其肯漏尽钟鸣冒行而不知止哉予于是又有感焉而不止于一物之偶然矣世英之生也仕不达而天子以惟勤故已赠君为刑部主事宠光矣其为而未成者又得是以张显之殁而有知闻诸君之歌咏其所乐也有不冁然于地下乎惟勤归矣予亦将嗣图扁舟相从招野鹤渡石梁登怡寿之峯览所谓琅玕翠云锦香玉雪之胜槩然后入延益斋坐论心馆酒酣兴发尚能为君赋以偿今日之愿是为序

　　送宋舜臣董役钧州序

　　宋冬官舜臣将有事钧阳诣予为别曰吾与子生同州学同业又同对大廷为进士论契分之相亲亦不后于众人矣吾举进士两月而使江南与子别别两岁而还授官未暖席又别子南行今还几月也又将巻书册为行计自癸丒至于今吾徃来道途亦数矣子职在文字视故人屡别因恬无一言契分之亲者固若是乎予既谢不敏则谓舜臣曰凡国家之以贤科登士大夫也将荣其身而止邪抑将用其人以宣力于四方也如将荣其身而止也则吾不敢知将用其人以宣力于四方则固当视其才而区别焉而其能而贤者每不若拙者之为暇盖史册所载三百篇之所歌其若是者子之讽诵而究心焉久矣而何见之晩乎且子不覩夫干将与骐骥乎俯秣于栈下重袭于室中非不安且重也而其光日消其气日衂拂而驾之骋康庄越名都淬而试之截蛟螭剸虎兕张华抚之而叹息伯乐遇之而竦观敢问子于是将何择焉方今圣天子程能选功驱贤豪以成一世之务有如舜臣端方而静密精练而闿通于时流殆不多见吾恐国家所以劳君者有大焉其方自此始而未可以数辞吾之言盖有待而发而未足以为晩也舜臣笑曰吾责子以情而子重委我以义吾尚何言虽然彼倾盖一时者固无以及此也顾从者出诸公赠言俾书于巻首

　　送李仲阳序

　　举外有司之职惟县令为至难而入仕之途惟进士为尤重监司而下守与令皆号为亲民而令为尤切凡邑之政无细大必由之四封之内有一物不得其所者皆于我乎望焉临乎上者尊而窥伺于吾前后左右者众平明坐堂上抱文书执鞭朴而列于庭下者皆将视吾怠而欲以有为者也而将迎期会一不戒则悔吝随之仕而为县令其可以为难矣士游于学校而举于乡累十百人而一二焉举于乡而贡于春官得为进士者又累十百而一二焉内而省台外而方岳握机衡抚民社而殿天子之邦者大率皆斯人也而近制县令有缺每以进士初第者为之以其所甚重之人而处之于至难之地岂不以选之精则其才皆天下之英待之重则其人不茍于自弃庶几乎斯民之有瘳也而使居是位者不惟其国惟其家不惟其民惟其身不惟盘错纠纷正吾人所当致力而忘义与命傍睨侧岀以幸脱其难而自丧其重焉则上之人将何赖于是而士大夫之自处其亦岂宜然邪莆田李仲阳以进士授浙之桐乡令方是时其尊人武学教授深甫君诸父广东佥宪元镇桐庐贰守伯通雷阳推府伯献皆表表仕途为缙绅所称目仲阳载其世芳所以自待者甚厚加之以才明辅之以经术其有以一洗沿习之风称九重之任使乎君之乡人作诗赠行而属予为序意盖不止于杯酒离别之间也予故推广而言之

　　同甲会诗序

　　浙之淳安在富春山之阳有汉世祖故人之遗风故其人敦尚名节乐山水而薄于荣利其地重冈复岭水清而深故其人秀雅而文端重而多寿以耳目所接若前大司空敬所胡公近太子太保大司空徐公云南左参政复初邵公知韶州府静庵王公皆以礼致政归其家高年清德照暎桑梓而王邵二公又同年生同治春秋学同官于朝岀参大藩守名郡皆有德于人人其功业适称而又皆未老而先归山泉鱼鸟无适而不与俱焉则虽两司空未能无艳慕于中也弘治辛亥二公寿六十胡司空举宋文潞公席司封故事为作同甲会于邑之灵瑞院挥觞赋诗既盛传于时矣后十年王公之子如行官京师得善绘者着其迹于丹青益求诸缙绅歌咏授其子敏实归以为二公寿而属予序之惟人之不可必得者寿而人事之不齐有不能保于旦暮之间者会之初举胡公寿七十六矣徐公犹在朝也乃今再举而胡公尚康强无恙徐公又适归宾筵之上加一达尊焉则今日之会视前为益光而称觞弄彩岂直两家子弟之欢庆哉诗曰虽无老成人尚有典刑老成不可得有典刑存焉斯幸矣诸公际昌期遭圣明壮而行其学老而全其归寻幽选胜乐其天真使乡邦后进得以目炙而身熏焉则又岂特典刑之存而已邪故为序之以见兹会之不偶然而庶几乎来者之希其踪也

　　怀椿图聮句序

　　礼部员外郎锡山钱君世恩丧其父春树先生十五年岁时伏腊犹感恸追慕不能已平居植身操行居官事君凡可以为先生光显者既无所不用其极而犹未足以尽其心也于是哀之者为之推而托之丹青形之象类以寄其髣髴而泄其哀思此石田翁怀椿图之所为作也图既成而君得告归其乡将奉太夫人展先生之墓与君游者既皆为诗以送君而犹以为未足以慰君之心也是日会君宅则又相与即其图而诗之诗以难将寸草心报得三春晖为韵又所以写君未尽之怀而发石田翁之意而未知其果足以慰君之心否也韵起于吏部郎中乔君希大次及予次则吏部员外郎杭君世卿户部员外郎秦君国声夏君如山进士杭君东卿礼部主事吕君仲仁户部主事赵君叔鸣凡八韵为近体五首古选诗三首太常博士边君庭实中书舍人刘君汝忠以他事不赴会各以所得韵全赋一篇韵以阄取故先后无次云

　　奉萱图聮句序

　　怀椿诗既成世恩岀奉萱图遍揖坐客曰先人之思既辱诸公之赐矣惟是石田所以为老母者盖一时笔也诸公既辱念先人其忍遗此且吾既得请吾君奉吾萱有日矣所以承颜繄此焉是赖诸公其忍辞于是夜漏下已二十刻客倦而思归者半矣闻君言皆踊跃操纸笔须臾而成诗仍以原韵而少乱其次第边刘二君皆仄韵至于情景之妍愉音调之谐畅则有判乎非前作比矣夫物交于外而情感焉情动于中而声变焉怀椿之凄惋奉萱之欢愉盖并行而不悖可以观所感矣有览是编而不知吾世恩之为笃孝君子也尚为知言也哉

　　送徐子元归常山序

　　自吾郡守今都宪三衢樊公之去吾松吾松人思公不忘每见衢人则如见吾乡人焉衢之人以吾人之思公也起居动息凡有闻必以告婣亲宾客之自南来者必见吾松人故予八九年间识衢人为独多杨君之来自言于公为婣家子其来也为其乡人徐子元氏求赠言且曰某非敢私请将徼福于我公用永贲我邦族其言恭甚予别公久闻而逖然兴怀不能辞已而问子元又世家子读书尚礼孝友称于乡抱艺不售遨游湖海间遂来于京观天子之光适以例得输财助边拜爵第七品修容伟观归拜其亲昔人所谓虚而徃实而还其在兹行哉是又不可无言者抑予记常山有徐君善虚中氏之学者而忘其名其为人抗直不面谀当樊公为郡日一再来松予幸及交焉今其人安在得非子元之族乎归其为我问焉君平季主当明世可终老山林邪

　　送福建丁副使序

　　今之闽中汉会稽南部都尉之地也以汉郡一都尉之地而今列为藩垣并建三司与青豫荆雍等漳泉一道又别以一按察副使领之玺书专命加精择焉何古治之畧而今则详哉山川封域自有天地则然而风气之宣通则有待乎其时者汉以前人才贡赋犹不出于江淮而海外诸夷未通于中国三江之表固以荒服视之故治虽畧而政无阙焉隋唐而下风气日开麻纻之赋绵丝葛蕉鲛革之贡溢于内帑及宋而龟山延平考亭诸大儒相继而岀所谓闽中已非无诸余善之闽中矣至于国家声教四讫卉服之邦比于内臣岁见世王之使络绎于传舍而弥天浴日之区疆圉之氓固以为吾君之池沼而狎焉弹压统绥使迩肃远宁而无扰吾治势固不容以不详者盖圣人与时通变之权实在于是而不必其尽同也丁君师孟以西台名御史辍供奉之班而往践是任都亭之会有举酒而属予序者因及古今政理之殊而推所以用君之意如此虽然古治之略也而不见其阙今治之详也而不见其有余世道之升降于是可见而职是地者乌可以不求其故哉丁君学粹而器宏直节清心自始仕至今如一日老成慎重而力足以有为所谓镇遏统绥肃迩而宁远者盖必有道而精神之孚感风采之昭宣有不止乎条教刑罚之间而古人之治庶几其复见于今此岂非君之所自负而诸公之所望于君哉于是觞豆迭行沾醉而别书予言以充行李师孟名养浩浙之仁和人

　　送宁津知县孔君序

　　予幼读吾圣人书想象其形容以及其遗迹之所存意其阔远缅邈不可得而求也已而闻其子孙之众多丘园祠庙之盛而朝廷又封爵其胤孙以世其邑国也则又叹慕歆喜思一见其人厯其地以髣髴吾圣人之万一而未能也入京来首识今袭封衍圣东庄公又因而识邹兖二公之后去年秋又识东庄之兄南溪公嗣子知德冬又识今河间宁津令实文实文于东庄为世父于知德为从祖敦静淳实谨礼而有文予一见器之以为圣人之后果若是其多且贤而向之叹慕而歆喜者至是果若见其髣髴矣实文之将往宁津也乡进士王君静之为之求赠言夫童而慕之长而幸识之而其人又不鄙而需予言言其可以靳哉虽然予之所能知而言者皆糟粕绪余也圣人之道着于经于吾人为师训于君为家法秦汉而下史册之所载凡忠于君惠于民为世所称述者皆用君之家法者也其猥鄙庸劣为鬼蜮为螟螣以蠧君而戕民者皆叛君之家法者也人用君家法且以名世而有传而况亲其家云仍胤裔哉然则君之为令亦用君家法而已矣鲁论二十篇自一身以至于为天下无弗备也而武城之问莒父之训尤切于兹行惟君之所用矣而何俟予言哉虽予有言而何以加于是哉吾闻昔之人有怀千金而求助于人者皇皇然不自知其有也或指以示之发而出之充然而裕圣人之道固不啻千金而君之求助乃有勤于彼者其亦无以斯言而告君者邪于是静之笑而起曰君之道果无事于他求也

　　送张副使之密云序

　　宪副廷肃先生之徃治密云也太学生沈君士登实为乡人倡具尊爼列饯于都亭谓清宜为序清乃起扬觯而言曰先生其行哉方今海内殷盛巳已而后沙漠之外引弓之民不敢南向而注矢者五十年治极而玩阴萌以机我去年是以有云中之役亦惟是疆场之吏障候之不设以启戎心不然岂其犬羊而敢犯我城郭哉密云为镇当潮禾川之冲元居中国时为避暑徃来之地径捷而夷去京师不百里乌梁海诸部虽资我卵翼为我藩卫而自董山以来桀骜骄蹇首鼠持两端识者盖多忧之守镇抚巡之外而复以兵备专委之宪臣庙堂之为计亦深矣先生识明而才良虑忠而谋确自大行为御史明扬厯试二十年以至于任今职庙堂之简注亦精矣甲兵之事定安危于呼吸者清未敢以言也有若近时抚臣之建议凿东山以泄水而制要冲与言者之争之也其果孰便乎密云故有卫而已加之以守备监之以中臣职司日烦而边防犹故也而闻议者且将欲益兵夫不择将而多益兵与精练兵而责成于将帅也其果孰利乎吾闻终身坐谈不如一日之亲见而任其事者又非徒见之而已也先生于是其殆有思乎决事机于交至赞庙谟于万全以折边圉之奸萌释当宁之忧勤者正先生今日之事而乡人所望于兹行也于是众交酌以属先生而先生亦慨然诺之期绩用之有成也遂书之以俟

　　送杨士安序

　　予与杨君伯玉兄弟游且二十年观其学富而文行端而悫精神意气竦动士林盖时流鲜或俪焉不特鄙人之以为弗及也近一二年又闻其季之才朋友称之以为不减伯仲则又惊喜歆艳恨不即一见以观其藴而今年秋伯玉之子秉仁自南来见予容甚恭气甚和与之言详雅而疏通坐终日而礼无愆者予乃作而叹曰杨氏之多贤盖自其家事其积当不止数世其来未可量也既阅月南归别予需教言予曰嘻子尚须予言哉衣冠之子弟类不能嗣其先猷此不特其才之不似亦其家庭之无以则焉而荡于奇衺史籍之所载与耳目之所接皆可鉴也今为子之父叔者既如彼其贤子之质甚美而求益之心又复惓惓如是率而由之将何所不至而尚须予言哉虽然水之出于山也其清可以鉴毛髪暨其远也或不能无渍焉水岂期于是哉其势则然也子之亲既以身许吾君其仲季且扶摇而继之一家之责其于子乎萃焉内远其父兄而外加以事物之纷纠此志少懈而流俗之言或得以入乎其中则其事将有不能如今日此中人之通患而非所以为吾子忧然而为予计者宁言之过而不酬而不可不言以负吾子也吾儿天彝方在南怀之不忘子行且见之以予言示之且有以规之又予之望也通家之谊也吾子其识之

　　送袁用诚父子南归序

　　予少侍先师友兰张先生获见故方伯袁公舜举于坐先生方伯之内弟也方伯殁而识其季中书君用诚于乡中书予外族之婣也于是始获从君游而因以识其子鸿胪赞于京第方伯公长才伟器磊落轩豁在宪宗初与都宪韩公用熙戮力南夏隠若长城而寿不满德终于方州人固知其后之将大也中书君明敏精确事今上于文华十五年宠日进而心益下人又知其禄之未艾也用是简于上心而赞复入侍惟父子嗣文业怀铅握毫出入禁近大官之珍奇中贵之宣呼络绎烜赫于里门自乡之仕于朝者鲜及焉人以是知天之不忘乎方伯而所以佑其后者不诬也中书君自遭遇不得扫方伯之墓者余十年赞入侍时甚少未婚也间以情白上得赐告归其乡俾乗传行凡告归而乗传惟大臣间有之实异数也于是乔君时章以月之重九合乡人饯于城东曹氏之南楼会者数十人衣冠雍容丝管轰亮尽日之欢沾醉而后返盖怡然不知有离索之怀又凡送别者之所无也南山瞿先生席间出四韵诗坐客皆和乔君裒集之属予序以遗君予以为中书君之才贤诚足以发身而非方伯公之盛德无以为之先鸿胪君之英妙诚足以济世美而非中书之善教亦无以成其器今日之荣非一朝夕之积也故因序而推本言之呜呼君尚思所以承藉之哉

　　赠杜汝楫序

　　临淮杜世明为大兴左卫指挥佥事典宿卫者四十有二年而继嗣未立于是君倦而思休矣请于上以其兄大理丞世昌子汝楫世其官汝楫故儒生也幼而工书宪皇帝宠以冠带俾进学中书家居待次一时名士若乡进士彭君勉之辈皆与为文字交及是勉之来言请有以为赠因获闻君家世之详勲阀之盛而言有不能已者盖自高皇帝始建国之元年君高祖甘真顺天识命挺节来归而君之世勲已基于此矣及文皇起北平定京师大战数十小战数百臣谋将勇至于今照耀简册而君曽祖讳宗者皆在行间遂用积勲授副千户之职当时功臣赐蟒衣者几百人至君而尽特给亲王衣其为上宠异如此传子兴复有功正统间世明嗣之再策勲建州加律酬劳遂进今职而君之世勲于此益大矣方世明在环列而大理君以文翰直禁庐咸用忠谨为时所推重而君清才妙质从容二父间用能世其家学声闻于缙绅其所得于平居多矣乃今释铅椠而从事于韬钤人之视之曰是所谓儒而将者是晋之所谓郄克是汉之所谓班生者也而君得无勉乎哉抑吾又有感于是者孟子曰所谓故国者非谓有乔木之谓也有世臣之谓也言国必有世臣而后休戚有与之同也今海内殷盛百三十有余年元功世爵誓山河而刻锺鼎者布列在位不可谓无人矣而属者边防小警同忧之选庙堂诸老往往指岩穴而兴怀岂孟子之言独不信于今日乎将其理固然而时有不同乎抑时无古今特有其人而未及乎以诗书之妙藴发介胄之精神以折冲尊俎之间而释谈者之疑吾深有望于子矣所谓儒而将为郄克为班生其自今日始其使天下之人以世臣不足恃书生为无能亦自今日始惟君其择处之请以是为赠

　　送刘参政序

　　参政古宰相之贰也自元立行中书省于诸道设丞相平章等官而始列为外臣国家革中书分宰相之职于六部分大都督之职于五府改中台为都察院外并建三司以承府部院之政令而布政一司实仿古方伯之制因元行省而正其长之名曰使若参政则仍其故称之而内不复设焉其制布政使之品在第二参政之品为从三视尚书都御史侍郎若副都御史各递降一等尚书侍郎都御史有虚位则参政与布政使以次入而践焉则是职也古所谓宰相回翔之地也其不可以为轻也明矣士登科厯州县奔走汨没有终其身不得至者焉即官于部院或出绾郡章无咎无誉有数十年不得至者焉仕而为参政其不可谓易得也又明矣于是乃有下不厯州县中不更省台释褐衣登禁廷为喉舌耳目之臣怀香握兰不十五年而践斯职视古所谓宰相执政之地将拾阶而升若刘君子贤者则其人才之超特望阀之着隆闻者可以想见而寻常者可得望其后尘哉子贤之将行也给事中许君启衷郎中林君汝玉需予言以为赠因论其职事所因而叹君遭际之盛如此虽然人臣之谊不以宠遇而输忠不以疏远而怠乃事自尽其职而已矣君之立朝忠言谠论固已行其所学而非有所为而为之则显秩崇阶自上之人所以厚君者而其所以宣化承流奠一方于枕席者岂待言而始尽也哉不待言而尽职者君之事也知其不待言而犹托于言者诸君之意也取其意而因及其言则诸君之望不孤矣

　　同馆赠言序

　　昔韩子序盛山十二诗谓儒者之于患难茍非其自取之其拒而不受于怀也若筑河堤以障屋溜其容而消之也若水之于海冰之于夏日其玩而忘之以文辞也若奏金石以破蟋蟀之吟虫飞之声予每读其辞而爱之而犹恨其所谓拒所谓容所谓玩而忘之者犹未能脱然于岀入进退之间也予友曹君良金自尚书郎出判东昌府而非其罪士大夫咸叹惜之予始闻而赠以诗亦不能无介然也而良金殊不然河冰未行寓兴隆僧舍读书赋诗若平居时时放笔为山水虫鱼诸墨戏皆萧散闲逸无窘缚刺促意于是知良金之自得有岀于韩公之所称而将来之事殆不止盛山所传而已矣良金为庶吉士同馆二十人及是在朝者六人监察御史陈君德卿合饯于东郊人赋诗一篇连书之以为赠所以道君之自得者备矣予故不复更赋而以旧所赠者附着于左方诸君之在四方有应而和者将次第收之俟还朝并録焉

　　双寿图序

　　王君敬止为御史三年书最于铨司上为封其父盟竹翁瑾为文林郎广东道监察御史母宋氏为孺人时翁年六十有八宋孺人年六十皆强健聪明克永天庆柽居杜堇侈君之能显其亲也乃拂绢素为之作双寿之图翠岩丹崖云木葱蒨仙翁跨白鹿岀古松间霞裾乗鸾飘摇翱翔来自云际若将相从为人间之游如方平麻姑之降蔡君者以为翁孺人况以发士大夫之歌咏而佐王君之欢予于君为同年生谊不后于柽居也故君不鄙而使题其端神仙之说不可必其有无然世之爱其人而欲之寿者则往往托于是以兾其万一而古之高人逸士抱德守素蝉蜕污泥而冥心物表者则虽不必尽如谈者之说而其得于天者恒多何者彼固有以培植之也翁为人敦厚恬静虽处都市而势利纷华之习一无所染家政之外植花竹玩文史以自娯此已非时俗所及而孺人之清心素节躬俭勤以相夫子而起其家视挽鹿车而和熊丸者亦无忝焉柽居之画虽主于神仙而以吾观之若而人者其享有遐年以艾其后人殆理有必然而非所谓荒忽杳冥者故因是而敷言之至于命服之华宠章之贲乃上之所以劝忠而益隆乎寿祉者嗣兹以往殆不胜书言固得以畧也

　　送李孝子知醴泉序

　　太行之麓有郡曰高平有孝子曰李君弼氏君弼事亲能致其诚敬亲殁庐墓有嘉禾白兔之祥天子下诏旌其门故人称为孝子而不名孝子幼嗜学读书穷昼夜寒暑不怠成化丙午荐于乡自丁未至壬戌凡六试皆不利退集判铨曹授陜西醴泉令锦衣千户侯君夔其乡人也而邻于予为之求赠言夫古之赠人以言盖将以益之也益之则必先其大者士君子平居讲学求所以立其身无愧于古人孰有大于忠与孝者乎孝以事亲自孩提以至终身无一日之违而家之教立焉忠以事君自一命以至公卿无一日之违而国之政行焉论其事则异究其本则同古之忠臣未闻违礼于其亲古之孝子未有不尽心于所事君弼之孝既已行于家孚于乡感动于神人而达之天子之廷矣则今之受任而出所以修厥职而忠于吾君亦举其平生而措之而何俟予言哉虽予言之而有以加于君哉虽然则亦有说焉吾所谓君之孝者本侯君之言也吾所以许君之能忠而谓莫能加者论君之平生也若君之自处则岂诚谓其然哉日出而临民暮夜而思之有一毫不尽吾心则非所以为忠有一毫不尽乎忠则非所以为孝盖君之事其施于家者甫毕而行于国者方新昔者诏书之所以旌君固望其若是而非直以耀于一方也君其勉之谨无负于斯名

　　东江家藏集巻十七

　　●钦定四库全书

　　东江家藏集巻十八【中集十四】

　　北游稿

　　○序二十四首

　　送司业罗先生序

　　徃岁庚申上特诏起前南京国子祭酒致仕谢公于天台以礼部侍郎掌太学事其明年以翰林编修临海周君朝振为司业以佐谢公起前福建按察佥事致仕金华章公以为南京国子祭酒谢公章公宿学名儒恬于宠荣未老而归休士大夫望之若山斗然周君端重谦慎驰声馆阁有年矣命下之日廷中翕然相语以得人且以为两监诸生贺方是时章公始居忧上固未之知也及公具疏辞上闵然为虚其位而择可南京国子司业者摄监事以须南监不除司业若干年亦特命也于是编修泰和罗君允升以德以才辍于讲筵受任以徃命下之日廷中复相语以得人且重以为南监诸生贺时壬戌夏四月六日丁未也既阅月壬申翰林及春坊诸公张宴于院中阁老而下皆赋诗以送而以故事俾清序其端清观上之起章谢二公于山间固不谓在廷之絶无人也以为俗降而窳士习由之假二公之风操以振起其颓靡也及章公之未至则又申举旧章咨于近列而特以命君盖将以望章公者望君而岂寻常之任使比哉易曰通其变使民不倦又曰易穷则变变则通通则久今学校之政其可谓倦矣义理未足以养其心而利禄且有以挠其志壅遏衰迟计日望仕无恠乎士习之日靡也其亦将至于穷矣以愚所闻盖必有以作而新之使士志定而耻于外求然后可以融而通之使贤不肖之各止其分至于率之而行倡之而应则又有在于品式规程之外者而不论夫夏楚之威也君其谓之何哉清于章公后进也于君与朝振同年也序以送君盖私为榜中庆而思以辅君且将以闻于章公而不自知其愚也于乎君尚无使清为徒言哉

　　送刘推官序

　　始吾居乡见人之有争者羣造乎里胥而辨焉从而聴焉其曲直了然也已而里胥者或左之或右之类不称其所言问之则曰噫某贿也某势也某与某不若也当时固已叹之少长游邑庠见有辩于有司者其曲与直亦了然也而有司者之左右之或不异于里胥而乃或甚焉私心窃自愤以为里胥者亦民耳里无人焉强提而置诸其上其材识犹民也而又訹于贿与势其若是宜也彼有司者何人哉推于乡选于州闾羣而养之于黉序既成而宾之以兴于春官其及等者为进士不及犹所谓鹿鸣之宾也厯试而官之丰廪禄以奉之荣其名而尊其身民之视之岂与夫里胥者等哉里胥者不能平其讼而至于有司谓其能直之也而或反不里胥若焉彼诚何赖而奉我哉近天子之居犹有能走而立乎肺石之上者偏州下邑望帝城如天上虽部使者或终身不得面焉孱愚之民有郁抑而死耳爪牙之利者不胜忿则起而为吾敌矣凡今岭海之区鸟惊而兽骇者其情状虽不必尽同要之拂其情而无以服其心往往多起于斗讼普安之事是已不公其心平其气以戢吾民于庭除几席之间俟其愤而与之相挺于溪山千里之外幸而克之而所以损于国者无穷是岂非有司者之责哉西江刘尧举以春秋试礼部七举而不第就吏部选得璚州推官推官狱讼之司也而璚州在大海中去京师万里真所谓望帝城如天上者其地民夷杂处虽今王化远被而终异乎中州司刑者以为远而不加之意焉或举而倒置焉愤而弗泄亦何所不至哉故予因长史王君之请赠举所见以规之而不以颂云夫州邑者一乡之积也万里者一州之积也推乎乡可以验之州通乎近可以达诸远他日海南之民曰刘侯不鄙夷我民而以直待我也互相戒以无犯于有司则予言其与有荣乎

　　送濮先生序

　　国子监丞之设盖始于隋唐掌辅祭酒司业判六学之政令学生之业成者同祭酒试上于尚书宋制兼掌钱榖至国朝委钱榖于典簿而丞专督察纠绳之政凡六馆士有不如学令者得举而罚之祭酒司业之欲有罚者必付焉其职清其权重隠然风纪激扬之任而非徒谈经术司讲授而已故丞得其人则士戢教行祭酒司业可不劳而化成非其人则或亢而戾或随而靡有力倍而功半者矣然则丞之任夫岂小哉当涂濮先生延芳以诗经教太学三年擢南京国子监丞先生学老而富行端而确盖尝卒业成均而始受学官其在官四主文柄周流齐晋闽浙之区而复官于成均所谙厯多矣所谓亢而戾靡而随与振纪纲而辅化源者举在其目中矣南雍久虚祭酒之位近者罗太史允升受命为司业士大夫方拭目以观而复得先生为之丞南方之学者其有翕然而丕变者乎罗君之往也予以文送行先生行而助教王君汝楫复俾予为序凡今学校之政与时俗之弊变通之宜予送罗君已畧陈之矣故特以丞之职事所当为者为先生言之先生与罗君其尚终相与以有成哉

　　风帆秋兴序

　　风帆秋兴图一幅诗若干首柽居杜君及吾乡缙绅为信之南归而作信之以属予为之序信之初入京即受知于阳武侯薛公将奏置其家塾中遭间阻往返于江湖迟回于京国者十余年而事乃克合其可谓难矣信之之初返而来也其内人殒于途再至而失其爱子零丁匍匐于忧患中身不膺一命家不沾寸禄而拮据绸缪酬对人间事不废平居会聚畧不见其困瘁可怜之色而终以有成其又可谓难矣成之难故其渉于世也滋熟处其难而后济则所以居之者必静重而不摇譬则寒涧之松老圃之菊阅春秋于几变凌风霜而始花荣名之加乃感慨之所集也岂与夫走马看花尽长安于一日而以诧其乡人者比哉予少与信之同入学至于今二十有五年信之归兴之高诸君能言之柽居能图之而若此者则予深知之而他人或未之及也信之观此其亦将有感于中哉

　　送张元春赴山阴尹序

　　壬戌秋绍兴之山阴余姚台州之黄岩皆以阙尹告三邑之缙绅咸愿得才贤以幸其乡人而未有所属也山阴乡进士宋君元溥与进士张君元春为同舍生知君之贤诵言于乡人于是阁老木斋司成方石两谢公皆欣然欲得之而亦未有所定也既两月除目下则君之名俨然在山阴山阴之人转相告以为庆且以庆宋君而两邑之缙绅皆怅然如有所失宋君以其事告予且属为之序予闻古守令之贤有政成还朝而民不忍其去者矣不闻未至而先望其来也有改邑未行而民争于两界者矣不闻未仕之先庙堂之公卿交相与欲之而不得者也张君举进士未踰年其言论其政事皆未有所试徒以宋君一言而山阴之人慕之余姚黄岩之人复慕之争欲寄君以百里之命得之者喜而不得者以为嗟君诚何以获是于人哉古之君子修于身行于家孚于乡邻而信于朋友故名扬于王廷而人不以为夸政施于初而民信其终之不谬何者其所养有素也若张君岂其人乎哉吾未识张君而观诸公之慕之可以占其贤至于称人一言而乡邦先达交信而不疑又以见宋君之不凡也故乐为书之虽然子产之相郑也一年而谤之三年而诵之方其谤也不知其可诵也及其诵也则忘其谤矣今君未至而人先慕之又从而张之以文辞吾窃惧其终也夫惧其终则必思所以慎其始而勉于后斯足以保其初此吾之所以为君告也有所感而为善固非所以待天下之贤然负缙绅之望而求以称之亦分内事也君尚无使宋君之愧其乡人哉

　　送司业周先生展墓序

　　周先生朝振既得请于上归展其先茔六馆之师生与朝之卿士荣先生之有是行也相与作为诗章歌咏其事既已极其盛矣行之日翰林诸旧僚以方有讲事不得饯于郊也复使清为之言清少读孟子书观先儒论君子之三乐而窃有说焉敢即以叙先生别盖先儒之论以为父母之俱存兄弟之无故与得英才而教育之者一系之于天一系之于人其可以自致者惟不愧不怍而已如清之愚则谓士类之依归诚非可强而所以来乎是者则必有由天命之修短诚非人所能齐而在我所当为则有可以自尽是故天之弗我与人之弗我归吾不敢知而修吾身以致吾诚者则不可以是而自委也先生少侍先公长史宦学于四方干誉承颜所以娯奉于膝前者既无不尽而律身行已无一毫敢愧于天人暨登翰林职清近声称日隆而爱士礼贤有若饥渴缙绅之向慕欣欣焉遂升国庠贰大司成为章缝之领袖先生之所得亦侈矣顾犹有可言者先公先宜人违弃颇早养成国器而昻霄耸壑之势一不及见焉此则先生之所歉焉而春雨秋霜不能无感于终身者也然自先生之有是图也吾以为左师之地百责所闗殆不可以一日虚者虽有请且不遂也而疏封朝陈温旨夕报士大夫闻而助之喜焉侈之诗而歌咏焉岂不以先生之所怀独在于是体孝子之深衷而成其盛美者哉先生于此亦足以少慰其平生矣然吾又闻之君子于亲之存也致力于孝而推以忠吾君于亲之殁也致力于忠而图以显吾亲盖其致孝也固将以为忠而其为忠正所以成吾孝也先生去乡十年而始有此归瞻零落于山丘问闾里之存亡岂能无睠顾之怀诚念乎是则又有不敢以濡迟者矣蹔归以申吾孝而亟来以致吾忠此友朋之至愿诸公之同情而清之所以为千里别也先生其念之哉

　　送张县丞序

　　呉越之间会稽山阴镜湖剡溪之名胜甲于天下而人才亦从之有自宋元至于今诗书簪缨相望不絶如一日者是虽其人之贤而扶舆清淑之气蜿蜒磅礴之所锺夫亦岂可诬也锦衣千户谢汝容剡人而世宦于燕敦诗说礼乡人之自南来者多主焉有张君克敬者以太学生岀贰江西之贑县汝容为之求赠言道君之贤而因及其家世则固所谓诗书簪缨相望而不絶者也盖君之先有登宋干道进士为兵部尚书者有以进士参议制司公事者入国朝则曽祖孟韬以明经荐于乡其尊人轩以乡进士同知两淮盐运事江淮之人至于今能道之至君复以才丞巨邑自兵书以来四五百年之间世代有隆替职位有崇卑而书香一脉绵绵延延若断而复聫将坠而复振此其故岂偶然哉县之有丞所以贰令而岀政以养吾民者令贤矣复得贤以为丞则一邑之人蒙其福不然则或挠而纷或抗而沮鲜不败乃事者贑之令吾不及知而丞乃得君政其当有成乎夫自尚书参议而视一邑之丞其相去远矣然以君子言之则一命之与公卿其求以及人一也而况韬翁之积学未施都运君之施而未竟君虽不有贑之民其不有尚书与参议乎不有尚书与参议其不有韬翁之与都运君以为剡山水之光乎诗曰无曰予小子召公是似吾以是卜君之丞贑其政当有成也故因汝容请而序以期之如曰吾之位若此虽自立其焉知则今之画地者皆然所为丞不负余而余负丞非余之所敢闻也

　　家谱序

　　吾家乆为农谱牒散落不可知可知者自祖居华亭不他徙其详亦不可得知可知者自吾高祖福一府君而下福一生贵一贵四贵一生秀一秀一生文理是为吾父而贵四无传吾兄弟二人汝伯祖文用又无子故以吾承祀吾先世居县西南兀子泾至福一始迁于城西见远桥之南而其弟福五仍故居今曰贤曰仁者吾四从兄弟也盖吾宗自是而分为二吾父祖以上虽不甚读书皆乐善循礼义以清白相承吾曽祖母李性严有识操治家斩斩乡人教子孙视以为法凡吾家无惰游之男无冶容之女吾兄弟平日不敢岀一恶言至老不敢为一不善事得全其家皆先训所及也清时虽幼蒙犹能一一记忆大父卒清年益壮念家无载乗恐乆愈湮没子孙不及知恒切悚惧而方役心章句为程试计未暇也既忝科第居京师酬对人间事碌碌如昔弘治壬戌以去亲久将图归省惕然兴怀不敢宁用敢以所闻于大父及所知者次第谱之谱始于福一示有征也福一之后详书而其弟则否示有宗也凡得姓系本不书以吾祖所不知不敢强附焉以为当世讥也虽然君子之泽五世而斩吾福一府君而下至吾祖为五世自吾祖而别传吾父至吾孙又五世矣吾父布衣躬耕以直谊闻于乡而吾祖之懿行尤着后之人因是谱而遡其所从即其所以告清者味其词气而仿像其行事必不忍纵骄奢以坠厥家而吾福一公之胤可衍于无穷又安知无元叹彦先者岀吾宗以为斯谱之光哉呜呼此亦吾祖宗之意也

　　送史同知考满序

　　侯在郡逾三年将书最铨曹有袖诗一巻示予者曰此苏之人思侯之为令不可得而形诸咏歌也今侯政成入京韩公所谓将羽仪天朝而不复幸吾民也决矣蘓人去侯而犹思今幸且留也而弗知敬事松尚为有人乎于是盛称侯之美政而指其大者曰去岁夏秋旱苗榖槁死知郡刘公方如京民无所控诉侯力赞摄守何君上其事朝廷悉从之玺书勑抚臣举荒政德意甚厚侯之力也及春抚臣至议所以赈贷者侯又力赞刘公速其事民闻当发廪皆忍饥以待国无流亡又侯之力也其陈便宜于监司曰今之论者知重国而不知重民不知重民即所以为国又曰宁使税有阙而不充不可使民饥而死其论江南直隶不蒙拯恤曰此皆有司知税赋之为重而不知民隠之当恤怠忽坐视奏报失时之所致此又近世有司所深讳而不肯言者而其通融漕法区处赈济又皆应宜切事凿凿可行与夫蜡貎栀言专为身而罔他恤者万万也故愿因侯之献绩蕲吾子之一言庶当路之有闻焉而知所以处侯无使他日为苏人之怅望而徒言也予始识侯于呉门知侯之长厚而已及还自京师聴田夫野老所以诵侯者乃远过其素今客之言视田夫野老加理而核焉如使言之而当路者闻之吾恐侯之果不复得幸吾民也而又可乎哉于时光禄少卿陆君而下皆为诗送侯推予为之序念终不可以已也故具录客之语以冠于篇端而不复顾其私侯名俊字景贤燕之渔阳人成化甲辰进士也

　　海山清胜诗序

　　南起于呉越北至于青齐绵数千里皆左环瀛海右带羣山宦辙之所经商帆之所歴堪舆职方丹青竹帛之所纪载会稽云门洞庭金焦北望琅琊极于岱宗而东接于三韩倭奴流求扶木之墟夷亶之洲其高山风雨其远际天地环玮而谲恠旷漭而汪洋皆可以目寓而神徃者其间灵锺秀毓为大贝为明珠为三品之金铅松孤桐橘柚之苞丝漆之供盐絺虾蛎秔稻之饶生人之所资殆遍于天下其聚而生人物则为季札为鲁连为严光为鲁两生汉三杰为洙泗之羣英而师表百王垂宪万世如吾夫子者实于鲁而降灵焉舄履之遗尘宫墙之余址丘园邑里风烟草木之辉光固俨乎其如在也豪杰之士际昌期宦名邦声动于诸侯出而当陶治人才之任以其尚友千古之心先忧后乐之志而驰骋于其间其感乎心而发之事也岂止太史公汗漫之游而已哉三山傅先生以易经教华亭三年而校文于西江又三年而受齐聘缙绅皆以诗送行而吾内弟任生明善求为序惟先生风节之高问学之富衡鉴之精固已不待称述而知赞说而能者吾独羡兹行有以穷天下之大观以会聚其精诚而得人之盛果超越于后先也乃为题其首曰海山清胜而序以期之先生公事毕驾轺轩登越观之峯望匹练之余晖试仲尼之所以问颜渊者果然与否其将指苍茫而笑曰彼有人焉惜乎其不吾俱也

　　呉国风謡序

　　宜春刘侯治松之六年为弘治甲子九月戒行将朝明年正于京师郡博士余姚汪君本侯之德政赋诗一章拟歌于祖道以示其同官于是司训临安唐君继之司训会稽朱君又继之司训闗西阎君江右殷君复继之以示于诸生诸生毛节等退而相谓曰侯之行先生咸有言吾辈其可以无述于是节倡之溥和之元金皋鋭等又相属而和之总为诗若干篇题之曰呉国风謡而持以示予予受而读之曰美哉和而正鬯而理婉而有遗音呉之风其若是美乎古者天子巡狩会诸侯于方岳命大师陈诗以观风而因以考其国政之美恶加黜陟焉故其序曰治世之音安以乐其政和乱世之音怨以怒其政乖亡国之音哀以思其民困言民各以其情发之于歌谣情有苦乐而音随以变焉而其国之政令可从而知也封建废而为郡县此意不行于天下久矣而呉之风若是其侯之化乎学校风之首也推之一国其有不然乎盖其言之和以正也可以观士风之淳美此教之及也其言之鬯以理也可以观民隠之毕达此政之致也其言之婉而有遗音也可以占他日之去思此爱之结于民心也美张堪者不详其治燕之绩而但称麦秀之歌美亷范者不详其治蜀之绩而但称五袴之謡是诗也虽未登于太师之简有得而观之亦岂待履侯之庭而后知其为贤守哉牧尹高第入为九卿两汉制也诸侯来朝燕以蓼萧锡以采菽成周之制也圣天子稽古重民其有以待侯之来矣为序诗也故不敢以佞云

　　春苑看花诗序

　　春苑看花诗者邑博士傅君用享将锁厅试春官章缝之士赋以为君赠者也君初以易经荐其乡为第一人过省不利用乙榜例来教于华亭故事举人领学政再考有成绩者得试于礼部君在任六年清节雅量为一时冠场屋荐士视常格不啻三倍而典文外省以得人称者亦再矣进士之科唐人重之谓之白衣卿相释褐之日赐期集费燕于曲江遍游名园由宋以来传为土林盛事此非徒以荣其身重得人为天下计耳夫求得人以为天下计则如君者岂非有司之所急而诸君之歌咏岂无意哉走焉东风尽长安之花于一日孟郊所以为诗人也与闻喜燕而不戴花同年规之乃簪一花司马君实所以为醇儒也然则士大夫之望君与君之自待有出于斯言之外者矣袁君澄夫属予序此诗予方念无以为君赠也而喜于挂名为即其首简而书之如此宫袍初试回首上林君其有感于予言哉

　　送姚先生赴南安序

　　予童丱时从今泾国长史任先生学先生以文豪一时宾客甚盛然至论学行纯备则必以姚先生程夫为首称先生至必肃衣冠敬礼之加等当是时予心已窃识之既冠入邑庠因得从先生后观其言行信然凡先生有言于人无弗信有所托无弗响应者曰姚先生诚信人也下至于市里亦然盖十四五年间未尝见其有失色于人者予既忝科名而先生犹连蹇场屋同时之士不能无觖望而先生澹焉如平时每书入京师和平谦厚无几微动于词气者其经学之纯深文翰之雅洁自得隽于时者未能或之先也故予慨然太息以为如先生而不偶于时天道有弗可知者弘治甲子始以久次贡春官授江西南安学训导南安于江西为名郡重以吾乡东海张公之化而山川之秀所以锺为人物者犹郁而未昌近岁乃有以抡魁荐于乡者而今又得先生为之师意者天之屈先生固将有待焉使大展于是邦以佐成圣天子文明之治邪传不云乎以身教者从先生之修于身者备矣其御于家行于乡亦既无弗从矣西江千里吾恐南安之士犹未习先生之风也故因诸公之赠行而序以先之先生至不言而化行则予言其犹赘也

　　岭表澄清诗序

　　昔汉冀州盗起以范滂为清诏使使按察之滂登车揽辔慨然有澄清天下之志一时所部自知赃污皆望风解印绶去州境肃清范史书之至于今想见其风采执法之吏岀按州郡者人必以是期之吾松贰守呉君莅任之六月盗起南方大司马东山刘公特荐君拜广东按察佥事专敕备边松守宜春刘侯合同寅赋岭表澄清诗以赠盖有取于滂也然吾观滂之受任在汉未于时海内已乱澄清未几而羣小咻之志竟弗遂其视呉君生圣朝遇知己进得以行其志退无所累于心盖相去悬絶非滂所敢望也而侯独有取于是则亦以其人言之而时非所论已矧方今天下虽无事而疆场之守亦未尽得人岭海之间去京师万里风霆之威日月之光容有所不及焉包匦刻脧以失民人之心而因以召乱者固不谓其无之也当是时而有如滂者岀其间以当一道澄清之任百城之吏有不闻风而震迭而山猺海蜑歌珠还而颂乳复之不暇又何弄兵于潢池之有哉若呉君盖其人已大司马选于众而举君宜春公之取于滂以为君赠皆非茍焉而已者予故紬绎其意而序之如此他日由岭表而中朝且将为杨绾之服黎干而感汾阳如滂又何足慕哉君名廷举字献臣成化丁未进士先世嘉鱼而生于苍梧熟知南中事当涂用之非徒取其清也

　　琴堂永日诗序

　　豳风七月之卒章曰十月涤场朋酒斯飨曰杀羔羊跻彼公堂称彼兕觥万寿无疆邠公贵为国君民忘其贱而升其堂举酒而称寿其意勤其礼畧矣然而周家一代上下相亲恩意纒绵至久而不替东迁而后国既微矣而民犹怀之眷眷而不释则其源固岀于此也后世君日以尊臣日以卑堂陛之间等级斩然而情日以隔絶平居无事惕于威刑奔走承迎虽无所不至而中实判如一旦事变之来而涣然离者多矣识治之君子于二者之间其何所从也番阳张君宗周以进士令华亭其待民一以诚意寛平简易见者无愚智少老皆得尽其情焉至豪猾奸欺亦无所纵舍而恻怛之意未始不行乎其间盖庶乎古之所谓循良之吏者四月二十六实君初度之辰邑士钱穆诸章辈相与赋诗持酒为君寿君亦欣然受之不辞自周公作诗至于今二千有余年遡而上之以至于邠公又千余年矣以今凖之其气象岂相远也诗皆近体目之曰琴堂永日堂以指君之所临而日以状君之寿诸君之意深矣语曰化国之日舒以长四月长夏日日以永以君之政而合之天时皆有舒延之象焉诸君之意深矣抑邠民爱其君而不能自言至周公而始形诸诗微此吾无闻焉矣诸君身为之又亲能言之使乡邦之美由今日而传播于无穷斯又邠俗之所无也是日也予方病不能出而诸君以诗属为序予因得以挂名焉他日吾民歌去思颂甘棠国史书之以继中牟密尹之后使天下之人指而称曰张君真循吏也庸讵知此言之非其张本哉

　　送王敬止赴岭南序

　　今台中故事御史满三岁其同寅贺者必请序于翰林他省寺或不尽然者盖盛举也壬戌岁予当为王君敬止序未及稿而君奉旨按辽东明年予以忧去官君亦以职事被逮比至予已南彼此不相值君谪闽中而予方有事丘墓海乡稀便人莫知其行踪每一念君未尝不引领南云嘅然而叹息也乙丒予免丧而君再谪岭南闻之流涕而君自蘓以书来方惓惓以不及吊予丧为深念以不得予文为大歉其词委曲和平若初未尝有迁谪事者予读之竦然起立服君之伟度非长安初会之敬止且深自愧其不免于儿女子之情也是则君可贺之大者若夫岁月之磨勘阶级之序迁直居官之恒事非所为豪杰道也是用辍前之述而易以赠今之行盖君自为行人使外国洁清端敏固已疎动遐迩比入台直言正论时誉翕然其出按也刺举激扬又人所甚难而不敢为者明主盖深知之忧其鋭而将至于折也故因事而抑之老其才以大其所受而君于此亦自知之其所以舒泰从容不自陨获者固自有定见譬则慈父之庭训孝子之受笞其心之孚感岂西台南徼之所移而山灵海若知天子之近臣鱼服于下土其肯使虫蛇雾雨少袭君之衣屦哉然则君之行又有贺于他日者而区区离别亦不足为君道矣当时请序者赵君克正而下凡十人不能详亦不敢遗者本予言之所起也

　　送陈举人归莆田序

　　闽中自宋来号为南方邹鲁文学之士束带结髪以功业自奋者恒倍于他州然以其地之远也计偕而上踰连山冒重江担簦蹑屐劳与费亦倍于他州一举捷礼闱登大廷岁固不数人也蹶而还复来则其劳与费又有倍于是者以故闽士之不偶者不入成均则遂领部符教郡邑以俟再举其能从容翱翔归故乡展庭闱之敬无反顾之忧者非高赀则宦族也陈君国英起莆田以明经取高荐方是时其尊人以前进士教华亭君之赴春官尝拜庆而北也既下第束装南来谢不敏外横经质疑雍容于膝下者几三月先生以母夫人之在堂也趣之归自闽而北自京师而南华亭适其中君之徃而来也舆马仆从皆得以一息焉同君举者不能皆然也息也得以亲颜色于久违归也得为先生伸望云之意同君归者不能皆然也归而绎旧闻益懋其艺能踰朞而来则先生之试期已及扶舆而上接武而升汾州在前居仁在后使天下之人指而曰莆田之陈世有其人无忝于今之邹鲁也然则君之行其亦荣矣哉朱君朝美合同窻为酒以送善绘者为之图郡博士汪君而下咸赋诗其上予东斋旧生诸君谓不可无言也故序以先之

　　寿孙鸿胪六十序

　　吾松人士自国初来文学政事既表表于时而书法之精亦为天下第一其最承恩遇者二沈兄弟及孔昜朱公而太常夏公以高才劲气与三君者齐驱永乐宣德之间锺王在前虞禇在后骎骎乎魏晋盛唐之风矣而其子孙又皆克世其业继美于时沈公之后为故大理评事藻今中书舍人世隆朱公之后为故大理卿文征中书舍人仲光独夏公之学传其壻王君存节存节传其壻孙君用章虽若小异焉者而翰藻书香其嗣承犹一日也用章当宪宗时以工楷法书金字藏经称旨擢鸿胪序班供内职孝皇即位援例归觐遂称疾不起筑堂架楼穷饰胜趣与乡大夫仕而归者日相从为文酒之会逍遥咏歌以乐太平至今上元正丙寅而寿始六十以天下之大国家之多士而丝纶之任此数家者子若壻世掌之呜呼盛矣而恬于进取未老而能闲又有若吾用章者昆冈之秀其所产固多奇哉书称皇建有极敛五福以锡庶民而寿为之首终之以攸好德夫福必有德而后能致之必有寿而后能享之至于敛而锡之则有本于建极之主而非人臣之所能为也用章簪笔而升朝登金门趋玉阶日食大官享天上之乐者余十年掉鞅名场寻幽贞之庐坐青山招白云而引黄鹤享林下之乐者又二十年神闲而气充志定而骨坚踰六望七以及期颐又未可以限量也若是者岂偶然哉进以鸣国家之盛而退也怡神以永年皆士大夫所深愿而不可必得者兼而有之吾恐前之数公尚有羡于君也正月十七实君初度之辰倪君廷威张君景和首为诗以贺诸公闻而继之皆仕而归与君同乐太平者其名德寿祉亦略相当尤非偶然之故也予故推本而极言之以序之于首庶几乎诸公者相引翼于遐年无一日而忘吾君也正德丙寅上元日

　　思亲诗序

　　古者诸侯分土而治王畿之内不过千里士大夫仕于朝者例不岀其乡即有朝聘征行皆不踰时而返其国父母兄弟宗族聚在目前禄奉赉予均及喜相庆戚相吊疾病患难相恤缨弁而入朝退而视膳愉愉也采薇之戍两期而还则上之人为之闵惜忧伤不啻在已然而其事特见于多难之秋而平居固无是也盖自罢侯置守以来始有万里而从宦歴年而不归瞻飞云于太行感峻坂于卭崃者而其甚也乃或以官为家望故乡如隔世而旷远离别之怀于是为极矣古今之世变不同而人情所感亦随之而异使其当天下为公之日如前之所陈又曷为至此哉近制仕于京者两考得省亲十年得展墓盖所以体人子之情广孝治之理而外任则无之士岀身领部符有官满而不一至家者或亲终而仕委丘垄于族人而东西南北维所之春雨秋霜之感又有不止如梁公者矣呜呼此吾判府姚君思亲之诗之所为作也君成化庚子领乡荐辛丑以乙榜授校官满考书最升今职时厥考嵩庵公妣汪孺人殁既久矣君之官寖显禄寖丰年寖长而念其亲益切士大夫闵君之志亦乐为道之以泄其哀盖自沧蓟二州以至于吾松二十有余年所得诗自参政戴公师文及吾乡缙绅凡数十百首继而作者不论可谓富矣而君犹以为未足乃复以授予俾为之言夫人子之于亲其爱无穷而所以报之则为日有限皋鱼之言痛入心膂千载而下犹为堕泪而况身为王臣有四方之事所谓秋霜春雨曽不若匹夫介士之得尽其情则诸公之作虽累千百言犹不足以尽君之思也而况其止此乎盖圣人之训以立身扬名为孝之终事而谓事亲孝则忠可移于君顺可移于长君履官以来服素茹清萧然如布衣寒士而早夜孜孜惟职所当为者是力惟三尺法是遵惟士大夫清议是畏所以保身全名显其亲于将来者至矣吾以为此孝之实也其所以托于言者将时玩焉以乱思而舒哀而非以为名也昔者戴公之言固已及于此矣予故申为君诵之而遂以为序云

　　雪窻诗稿后序

　　雪窻呉君翼夫以诗名于松三十年自予知君亦二十年矣山林日长无外物以挠其志故其言萧散闲静无世俗绮丽脂章扬褏倚市之态虽豪逸之气间一发焉而终不失其和平读其言可以知其人也予归自词垣君袖诗一编来谒盖自予别君至是又十余年矣所作日富而言益老成又可以见君之德进也文人墨客不遇于时者多矣其身不足计而局蹐田里昌大丰缛之气无自以发焉而独与田夫溪老相应和于山泉鱼鸟间以终其身是则深可慨也有如翼夫使得志当时者易地而与之相上下夫亦岂多让哉昔人谓诗能穷人又曰必穷者而后工夫工拙在人穷与达乃其言之所以异而非所以为工拙也高生进之始学于君而后从予游是日在坐以予言为然请书之定庵序后且曰使继是而有闻焉先生之诗当不止于此也

　　虞庭献绩诗序

　　邑大夫张侯莅政满三年当入觐阙下书绩于铨曹诸生岳鍷等惜其行而无以留之也乃相与谋赋虞庭献绩诗以赠以美其德政申其望思而舒泄其离忧谓予当为序课试之法始于有虞书所谓三载考绩三考黜陟幽明者盖自在廷百执事以至侯甸采卫凡位于民上者罔不由之其立法简而周其责效专而久其行之也信而有常盖万世而无弊者周汉而下法日以详而敷言试功寖失初意至于我朝乃始尽复有虞之制内外臣工率以三载为任三任九载通考而升黜之高材异能待以不次而经常之制守而靡忒重华立制而圣祖行之百四十年以为家法则今日之阙庭虽谓之虞廷可也侯初令贵池有声改令吾邑以忠臣之心事其上以古循吏之道治其下敬而不阿寛而有制当其简易庸夫孺子皆得以尽其情于前至是非之所在曲直之所分生人休戚之所系则虽临之以势怵之以威有确乎不可夺者以是惠流政行大得民和而声称日新使当虞廷询事考言不在车服酬庸之等乎朝廷以有虞之法课羣臣侯之政足以应有虞褒赏之制然则诸君以是而赠侯非谀也宜也当侯之始至也予方在苫庐予以病滞留而侯复书满三年之间有以熟侯之为人而亲见其行事矣盖一日为令吾乡人一日之福也故诸君之赋诗也眷恋之情每切于飞腾之望而予不让而为序亦因以寄其私云侯名岐字宗周饶之番昜人弘治壬戌进士也

　　寿山福海图序

　　天地间物之至高大而永久者莫如海与山人之所深愿而不可必得者莫如寿与福昆仑而东旸谷以西其高截浮云翳星汉其大浴日月涵坤舆静重而不迁渊深而莫测有形之类盖莫有几焉者也而世之臣子祝君亲之福寿每有托于是焉何哉人之生也有限而臣子之心无穷蓼莪之诗拟父母之恩同于昊天之罔极犹未论夫海与山也推是心以祝君亲之福寿则虽至于是有不以为过者而况其未可以几哉呜呼此吾子进陈先生寿山福海之图之所为作也先生家莆田以诗经教呉下时厥考讷斋翁殁久而母夫人林氏方在堂乐其家园欲迎致而弗可而先生之心无一日而能安也乃因其八十之年求善绘者为此图征诗于缙绅寓乡人归以为献夫天下之山莫多于闽中而莆田之去海最近武夷壶公灵仙所居东望蓬莱西瞻罗浮云鸾笙鹤时缥缈于空虚而龙宫天池可俯瞰于几席夫人生长于斯固有以孕其秀而锺其灵矣而其寛洪谨重寡笑与言与夫静而不迁深而无际者其德复有类焉生禀其灵秀也德几其静深也而又有如先生者为之子体仁服义益其光荣则夫萃繁祉于厥躬享遐龄于期颐如山之高如海之洪岂非夫人之所宜有哉新图有辉尺素万里云崖苍苍鲸波茫茫天晴日明悬之素壁夫人抱弱孙戏于屏间指图而语之曰此若翁之诒我者则夫人与先生犹日聚一堂也而有不乐乎夫人之心乐而寿与福有不益隆乎此正昌黎公美先生之乡人所谓志养者虽其无穷者不尽乎是视夫登太行瞻飞云徒怅望而无及者宁不有羡于先生哉诗既成诸君俾为序予谓序不足以重诗而因序诗以发孝子忠臣之志则予之愿也遂书之

　　薇垣秋月诗序

　　薇垣秋月诗者饯吾郡守今大参刘公赴陜而作也诗作于郡中而曰薇垣者道公之所徃曰秋月以识其时也而诸君之望深矣藩省之号薇垣盖始于唐以中书为紫薇省植紫薇于合前谓之薇省昔人尝论其误而元立行中省于各道因袭其故而称之今之诸藩正名使司而犹曰薇垣又袭元之故也四时之气于秋为金其气独清月为阴精得金而盛银潢玉露宣发光辉而雄藩大邦城府壮丽广庭清夜冰轮雪魄之光宜倍焉藩垣大臣旬宣抚镇之余临高堂而坐明月列郡百城环拱内向民生之休戚吏治之否臧何者不在吾照烛之中乎有以烛之而不思所以处之乎陜西秦汉之故都也金城天府壮大雄丽天下莫先焉而公之受命又适当夫高秋月明之候因其行以想其所至则诸君之赋诗也得无意乎哉吾观陜西自十年来北地困于蹂躏而么么小丑时跳梁于西边识者忧之已非一日哈密之事是已近岁命大臣总三边命宪臣修马政潜筹黙驭盖皆有深虑焉则所当思有重于他藩者而公此行又专以督粮储为职蠲烦苛提要纲内抚循其吏民而外以固其疆围使明主不劳于西顾焉此忠臣之志而诸君之所望于公也岂待临高堂坐明月而始入其心思哉诗凡若干首贰守张侯什倡之诸缙绅继之述德昭庸备之矣予故以名篇之义发诸君所未及以为之先驱

　　海山锺秀诗序

　　任城王肃之以浙江都指挥佥事奉勑备倭统扬州镇常苏松等五郡縁海之地而开府于金山方是时君年甚壮而主奠犹虚位也乃正德丙寅孟陬之月日在癸已而适嗣生焉松守宜春刘侯闻而为之喜曰此山海之秀所锺也首为诗以贺之而传及其同寅暨松之能言者皆有作焉既成以示予拟为之序而君提兵捕乱者海上悯其无知未忍即杀贼既平复留视其土抚宁其士民盖久而后归而刘侯有闗西之命贰守新蔡张侯与君同事海上者既饮至还遂申以为请而卒刘之志焉予少读诗书见自古人君德合于天而将大其国家则必为之生贤子孙以嗣其业而又锡之贤才使世相承以为之辅佐殷周以来公侯之子孙光照简册而诗人歌申甫之事方且推原本始以为崧岳之降神两汉之兴去古远矣而金张马邓之族绵延贵盛至与其国相始终孟子有言所谓故国者非谓有乔木之谓也有世臣之谓也夫使其君有世臣以绍隆其国家岂非天命之有在而山川之秀会聚泄发应期协运亦孰云无意于其间哉我国家以纯德膺显命天之眷佑深矣王君之先以武功佐兴业逮事文皇致位三品为时虎臣其庆源远矣君复以才能宣力南土十年之间八更委任再陟勲阶而谦抑退逊每进而愈恭有识之士固谓其后之将大也而是子之生又适当夫九五龙飞岁歴更端之首天之笃我明而锡之贤才使世相承以绍隆我国家岂不在是而所谓山川之秀会聚泄发参天时以符景运亦乌可谓无意者然则刘侯之倡始诸君之嗣音岂一人之私一家之庆而已哉乃为申作者之意序其首以归之于君他日是子也登燕然临瀚海而归画于凌烟尚庶乎无辱于山海之灵也

　　平海功成诗序

　　元年夏六月巡抚都御史南昌艾公遣兵捕乱者于崇明天人和同文武用命不旬日而贼平元恶赴水余党咸就缚波恬风休舟檝顺利自太仓昆山嘉定上海诸州邑村落宵防昼严旷日弥岁至是皆帖然于是商歌于涂农讴于田和而成声遍数百里都御史鹤城张公谓此诚俊功也不可以无述取闻诸道路者节文之协之音声为平海功成诗以倡于缙绅缙绅从而和之积而成巨编则以示予使序而传之且将以为公贺清闻古者命将岀师胜捷而还则凯而入于国门以张武功诸侯敌王所忾献功于天子则天子为之歌彤弓以觉报燕汉魏以来短箫横吹朱鹭芳树等曲皆其遗声也东南之民入国朝来未尝见兵革乐生亲上无意外之思公来抚之视若赤子每以赋重役繁忧见颜色方将会萃国计考见颠末力蠲苛政以垂永图此其设心直欲使吾民子子孙孙永享升平之福而岂乐以杀戮为威兵甲为功者夫惟不乐乎是至于不得已而后乃用之故徃辄有功而民不久困公之德于呉人大矣然方其时公既不自以为功行伍之间又未闻有能言之士公位在中台非诸侯奠一方之比彤弓之赐又无庸及焉独以海壖之氓亲被荼毒而目见其清宁欢舞长謡不自能已而又得吾张公辈品节而协和之以歌于士林然后公之功始得以槩见其一二而撝谦不伐之美亦自隠然于其间则是诗也岂寻常謌颂谀说之辞之比哉夫公戮鲸鲵以靖一方而不以为功公之盛德也诸公者乐道人之善而言足以发之君子之事也故予不让而乐于附名焉若公之存心如前之云其勲名所至有不止于一方者大书特书不一书予方泚笔以待而未敢多让也公名璞字德润初官职方练达戎务故其于是役也有不足办云

　　东江家藏集巻十八

　　●钦定四库全书

　　东江家藏集巻十九【中集十五】

　　（明）顾清 撰

　　北游稿

　　○序二十五首

　　应天府乡试録后序

　　正德二年应天府乡试録成臣清以职事当序其后乃拜稽首而言曰惟我国家之养士百四十年于此矣高皇帝始宅金陵戎马未息而兴学设科惓惓以得贤才成天下之治为务一时武烈文谟巍然焕然照暎今古虽曰帝之神圣而诸贤之助亦多矣丰芑之诒于今益盛圣子神孙所以翕受敷施以光高帝之业成无疆之休诚不可谓无所自也夫人材惟其盛则其择之也难精而其取之每患于不能尽譬则沙中之金千百一二则光彩照耀易以掇拾璚林大盈珍贝溢目应接不暇则挂一漏万亦势使然也臣尝闻之前辈之司文衡者则亦病其然矣而臣生长畿甸亦四举于是而后乃得之故知其难为尤真乃今奉命而来以校文为职凡前日之所谓盛者今皆得以接于目前而惟吾之所择而前辈之所以为难者亦无所辞焉盖喜幸之心不能胜战兢之念而披阅之勤不足以释鳏旷之忧至于所谓公无私者则臣之分内而在所不论也今撤棘有期録既成矣二旬之间搜珠于渊采玉于山亦自竭其力矣而臣之心犹未敢以释然者高皇帝之作人始基于是皇上即位求贤辍儒臣以司校理亦首及于是是固望其率先四方罗真才以为新政助也而南畿之士其文章又若是其盛也则臣安敢谓所取之必得而遗珍坠寳果无一二于山海之间乎虽然登名是録者百三十有五人亦不谓之少矣臣又安敢谓无奇杰之才数人焉出其间以应上之求者顾尝闻之文之盛者实之衰而天下之事类非一于文而无实者之所能办诸生之文盛矣圣贤经世宰物之学槩于此具焉举而措之成天下之治不难也其信皆所得乎故臣序録之终篇而三致意焉诸君者尚勉于其实而无徒以文为则有司其有望焉矣场屋执事诸氏名臣珪之首序详之兹不复翰林院侍读顾清谨序

　　送瞿太守序

　　三代之封疆其南不尽五岭越裳献白雉至重译而来其所经厯则今交广云贵之间也而在当时则以为絶域矣天地间之风气开发有时而圣人之教化其被也有渐粤自秦汉以来至于今日而峨昌么些诸蛮之所窟穴戕牁特磨穷山絶谷咸列为郡县聫为编戸以自比于王人盖圣神之功化于是为至而方州之吏宣布德意涵育而抚摩之其为力亦勤矣广南之为府即古特磨道之地山高崖险其民多侬人故俗俭以约有盐井之利故好斗而争司衡鉴者以其然也高资良材靳弗以授吏于是者又多以其逺忽之由是泽壅于上情郁于下上下之间日以扞格而昔之人所涵育而抚摩之者几至于不可收矣夫惜才之良不以寘之逺而使国家之德泽不究于域中山谷之民已自列于王人而不得与中州齿此其咎宜何归而圣人一视之仁顾岂若是也上海瞿君起东以前进士佐天府几十年三州二十七邑之民仰之若父母进参督府精敏练达太师英国张公而下皆重之用是闻于铨曹书上最将擢用君而广南阙守告遂以君往夫以君之贤三州二十七邑之民知之太师英国张公而下知之吏部复知之岂不思偏州一郡不足以辱君哉其心以为屈一人使万里之外知天子不鄙夷其民俾如君者为之牧也咸相戒以奉条教率礼服义不犯于有司与夫靳一人而隳疆埸之绩孤向往之心其利害固相百也然则君之行其系于天下也甚大而可以濡滞乎哉礼部尚书张公天骏合乡人咸赋诗一首题之曰万里春风持以为君赠纪德言怀其为言备矣予故直道用人之意以速君之行

　　送曹太守序

　　天子在位之三年戊辰朝诸侯于明堂按国之故考其殿最而升黜之藩府亷车下及州县显绩良才入为公卿余各以其资登进而台谏之英郎署之彦自正月以来相继出外地望之髙下事任之简繁铨次抡择司衡鉴者视他日尤致精焉而吾曹君仲玉以工部郎擢广东之广州守广州在唐为岭南节度府北扼五岭地重而大其南岸大海控制岛夷以千百数昌黎韩子所谓帅得其人则一边尽治无冦盗贼杀外国之货日至溢于中国非其人则不幸往往有事者入国朝来诸州之事统于三司虽非复前日之任而地当会府兵戎财赋刑狱之政咸萃焉蛮夷无警岁时受事或有所咨议四方之宾客日至馆榖将迎于守乎责之境内之常职不论也故名为一郡而事几倍于他州非诚尽其心而老于更事者不足以付司衡鉴者尤于此而致精焉曹君以高才取进士为工部主事理漕河于山东三年不激不随人畏而爱之事以大集入理曹务为员外郎郎中克举其职以佐其长绩用日章而端敏精愼终始如一人望而知其为可信任者及当斯举皆翕然以为宜将行其同官徐君中行辈会饯于国门属予序其事曹君予礼部所取士也知之久喜其道行而望其有行副用人者之心成天子之美政也故不譲而为之言

　　送陆子齐赴南京戸部序

　　弘治癸丑清初试礼部故少宗伯冶斋陆公今阁老西涯李公实主试事冶斋得清文喜寘之上列出而延誉于公卿甚力私第通名见其诸子所以奬借而教诲之者尤至当是时私心窃自语幸得以乡后进备门生之列而公之德厚如此其何以报之未几公捐舎馆诸子皆南归不相闻者数岁然数闻士大夫称道公家学有传而诵巽章予齐名尤习则又窃自喜公之有后而恨其不一覩以快所闻也丁夘承乏考南畿士得诗经一巻异之意其必名士及拆号则宛然吾子齐于是益信向所闻之不谬而喜吾先生之果有子矣子齐亦以清先公门下士而又得以文字交也相与日益亲明年子齐擢进士拜户部主事分司南京都亭之饯公壻杨君百川谓清宜有述夫以清之受知于先生若是其深而子齐之于予其契分又若是其厚然则序子齐别非清其孰宜之盖吾闻良工之子必学为箕良冶之子必学为裘箕之于弓裘之于冶其事异而理同也先生德业闻望海内之人所倚以为公辅者而不竟其用天固将大启其嗣人而子齐果克以其学振起于后计司之任诚不若馆阁之雍容然自昔名卿负经济之具者未有不该综乎此六条均节宣公所以告德宗者皆实学也以先生之用而未尽者发之于子齐以自昔名卿所综理若宣公之告其君者委之于受任之始簿书之校理金榖之钩稽丛脞纠纷酬接不暇者皆所以玉子齐而大其成也然则是行也其所基甚大而何闲剧之计于曹局彼此之间哉果然则繁弱干将又将自子齐出而门下老生为先公喜者不孤矣百川起曰此正吾人所以为子齐祝者于是出巨巻书之追纳于行李

　　送夏廷华同知济宁序

　　予同年乡举士往往有名江阴二夏尤所谓杰然者如山既连得进士为省郎而廷华试春官輙不利往返南北踰十五年气不少衰而学日益进吾每见春榜无君名未甞不为有司惜而且愧其先之也戊辰试复不利铨次当得官众且谓君不屑而君厌场屋矣于是同年士参部就注者几十人江君廷璧张君时震最先授君次选乃得同知济宁州众又谓君且不怿而君怡然受命无几微见于色也将发朱君显卿軰饯于城南有执爵而起者曰廷华君早以文学名其荐于乡年长矣五战于南宫而气不衰名益振何其壮也旧选人上第例得佐太府或作州次乃监郡县令而君仅仅得一州佐退就列无一言又何其怯也君笑未及应而予剿之曰斯乃君所以为壮者夫行已制事有义而得失利钝有命义之所在委于命而自懈者非也君之所以百折而不挠也命之所在不以义而自制者亦非也君之所以随遇而安之也众人皆怠而我独奋举世方躁而我独静斯勇之大者而奚以怯云也然非独此也廷华行且坐黄堂与太守可否事猾奸强御一断以法君必谓之勇矣仁以恤下而亷以律身鳏寡孤独不敢侮而暮夜之谒恐恐然畏人知也君又以为怯乎众于是讙然曰必如是而后为知廷华廷华必如是而后无负其所学有光于乡榜也廷华喜舍爵而拜乐饮而后罢明日显卿谓予宜书以为

　　送夏先生赴济宁序

　　遂书之寿张朝振七十序予初入京寓锦衣赵百戸希明家赵永平人也因识其乡先生张君朝振于坐观其举动磊落不作儒生酸论事可否评隲古今人得失又厯厯可聴予心窃识之以为燕赵古称多竒杰士兹其人哉时君方五十余谢事家居京城子弟若锦衣指挥谢君汝容軰多从之学而其子元亮已有名未几擢进士拜戸部主事与汝容往来赵氏益习而君年益高杜门郄扫不复可得见矣丁卯予再入京君年已七十汝容乞予文为寿而元亮方居其母忧予辞之今年冬十一月汝容蹐门曰文今可以作矣是月五日先生初度也予既感汝容之勤而又叹夫流光之速乃作而言曰古之达人盖有以天地为一朝万期为湏臾自予识先生已十五六年由今思之犹旦暮事也以予视十五六年犹旦暮则先生年虽高其自视平生亦奚以异哉方先生被褐衣论天下事赐第策名拜大行人使万里外国朱衣玉节光照海外蛮君蜑伯俯仰道周其意气何雄也已而掉名缰絶尘缨收其身于万马驰骤之场而自放于青山白云之外又何其逸也然是二者于先生自视何如哉时雨将至山川出云雷驱霆轰汨陵谷而霔九土风止云敛澄空寂然豪杰之士其于是亦若是而已执是而言其前者既已若是则由今而往虽复更百年而事固犹旦暮也而又奚以异哉昔者屈子赋逺游将求长生以观反复无穷之世变予序先生寿而有感于出处得失之间知达人之如一日也敢因汝容寓一觞焉先生以为然其将为予釂也

　　海峤清风诗序

　　士之处世惟其无意于物而物自归之吾徐起而受之夫然后受之者无愧而人皆信而服之而后吾之道可行于天下不然则虽其轩冕之巍峩权位之隆重威声气焰燀赫熏灼而有识之士固望而鄙之矣而其中实欿然俛仰承迎求以固其所有思其得之艰而恐其失也而且望进焉此其中宁有一日之乐哉而况其能以善吾政泽吾民而无负其所学也闽南李君士哲以前进士为旌德教谕升教授应天府由应天擢吾松推官皆以才行见推未甞有势位攀援之力其在松尽心职事讼者至为剖析情理归于至当经君断者皆自以不寃其律已严甚日用所须有仰于市者平直而取丝毫无所茍焉亷慎之声着于逺迩而君以母夫人年高日谋归养于进取泊如也李御史仲易按南畿将荐君君以其乡人也力辞之而恳以归请仲易未许而后使者坚留之剡章具矣而部符至以君判广东惠州府由君之所行以观其所得岂有一毫觊幸于其间哉古之君子不求有功不得已而功成故天下以为贤不求有言不得已而言出故人以为口实若君之乞归而得迁求退而反进无所冀于物而物自归之得不以为夸而失不以为累也虽施之天下焉往而不达哉君之行也姚君程夫率乡人为海峤清风诗以赠夫自松而闽自闽而广皆岸海之邦其间岛屿动以千百翠岑丹崖烟岚云木皆君舆盖之所经行而旌幢之所披拂也风之为物触于物以有声而其声又足以动物故昔人取以名诗以君之行事而播之篇章其清风乎沨沨乎起东海而薄于南海也炎烟瘴雨之乡有不洒然而清泠者乎诗以赠君而目以是其有以称斯行矣故为序之以见无慕于外其气象有如此且以壮君之志使无改于岁寒也

　　古文会编序

　　古文会编者监察御史黄君希武之所辑也其书盖萃文选眞寳关键诸编之精者而一之故谓之会编初君为庶吉士读书翰林时则有此志而未果既官内台奉敕董南畿学政乃以其意授应天府学教授洪君敏及诸生某等绪成之既则以授吾郡守临川民望绣诸梓以传布诸郡曰将使里巷童蒙一展巻而得古人立言之法区区时文虽无事焉可也而以其首简属予序予谢不敏而君之请益坚则着其所以而系之言曰两汉三代以前天下之文章一而已齐梁而降科目兴而偶俪之辞作韩欧诸大家力起而变之终不能尽而时文与古文遂并行于天下场屋之利钝进取之得失系焉于是排比日工而古之道或几于丧矣虽然雕虫篆刻诚壮夫所不为而其传于今者缛丽弘演犹粲乎其可观也惟我国家文治蔚兴无愧前古而科场习尚识者犹或病之至于书肆版行钞选辑録之类则自有时文盖莫甚于今日者矣唐之弊也得韩而兴宋之陋也得欧而振虽不能尽而古道至今存黄君斯举其有二公之心乎以天子之近臣秉司文之衡鉴指麾之下风草靡然而又搜辑前闻着之简册以明示所向思皇多士有不翕然而一变者乎而走也辱与闻焉以挂名其编首虽学植荒落无以追往哲之踪而所望于吾人则深矣今而后青襟济济熏班马香而嗣周诰殷盘之响则先生之志遂而亦岂非予之愿也哉黄君名如金闽之莆田人陈君名威字民望与黄旧同官雅尚文事故其就斯举也甚力云

　　岳氏家庆图序

　　岳君器之家庆图成以示予属为之序引予因得寓目焉层楼华轩荫以嘉树乌纱银章仪观伟然而坐乎其中者尊翁光泽君也翟冠霞衣俨乎如宾而相向者夫人赵氏也器之及其子洪玄巾蓝袍拱而立于左其弟用之明之率其子洋涫軰奉酒与肴趋而入于右僮奴欣欣各供乃事若将为君与夫人寿者而二老人齐荣并美安坐而享之人间之乐其有踰于此者乎圣人以寿归仁者而语其体曰静推其所喜好曰山光泽君之名仁人之所好也而自号以艮堂则其志可知矣少以春秋举进士累不第而志弗迁及宰光泽改广昌诚心待民庭无贰令而两邑之民皆安之荐丁家艰遂卧弗起杜门却扫处廛市若山林则其人又可知矣艮而止也静而有常也仁之事寿之基也则其与夫人齐荣并美坐乎一堂而享子孙之奉夫岂其过者抑器之积学而文其子侄又多秀颖行将蹑亨衢迹芳尘以君所未尽发者而施之于时则夫迓天休而延宠光以为君与夫人寿又有大于今日者方是时宜有高文洪笔发挥其事而何止予言虽然为岳氏庆其自今始也光泽君今年六十八以六月廿日生赵夫人年六十七以七月十有三日生而诸子以君生辰并为夫人寿云

　　铃阁春深诗序

　　吾郡守喻侯子干以成化壬辰二月二十有五日悬弧矢于蜀之内江后二十有五年当弘治丙辰以明经登上第出宰湖南还朝为省郎为御史扬厯中外又十有五年而当正德辛未剖鱼符来守吾郡方是时侯年甫四十神清而明气壮而锐若镜之出匣鸾刀之发铏而博大温良视物之在前无敢有或易者始至承大歉后公私匮乏天复亢旱侯致其精诚祷而得雨岁乃大熟流亡来归征税毕出闾里熈然复有乐生之意而喣育抚摩侯之勤亦至矣郡之耄倪乐岁之康感侯之仁抃舞讴吟未有以发也而适闻侯初度之在兹辰则相与讙曰斯不足以言乎于是教授江西彭君炼教谕蕲水张君颂而下率其诸生倡于学宫风于邦人而铃阁春深之诗作矣古之君子任天下之重处崇高之位功在于社稷泽被于生民诗人歌之不及其它而惟祝以寿盖禄位与名皆君子之所宜有惟寿则其于道也久而及于物者深其传于后者逺虽君子于是无庸心焉而人之情固以是为至也侯之年方壮而未艾千里之任未足以尽其才郡阁虽深严要非侯之久居也诸君以寿祝侯而必目以是意岂异于古哉四时之气惟春最和故在天为元而在人则为仁二月四阳气之中和之至也而侯生于是博大而温良元之德仁之量也而侯以之本其生以观其所履则夫迓天休延宠光由一方而天下以至于无穷如古诗人之颂又何足异者且夫坐铃阁之下当春深之候庻事理而民和讼庭空而无哗于以延宾僚称寿觞咏清香画戟之篇赓台莱杞李之章农歌逺闻丝竹间作今日之会非盛德其何以来之彭君以诗序属予予亦抃舞讴吟中之一人而未有以发者为即其首简书之使观于是者知诗人之深旨非徒以寿言也

　　棠溪春意诗序

　　棠溪春意诗一册凡若干首松之人士赋以为贰守王侯赠同赋者刘君文瑞谓予未有言且职史官宜为序棠溪者本西蜀之水名府之别馆有水焉环其东南实类之前守眉山黄公平顾而乐之曰是吾家溪也因取以名之且以名其馆所谓棠溪书院者是也书院为府之倅贰职清军者之所居有山石亭台之胜当春之和花卉竞发禽虫下上林影波光交暎互彻入其中熈然忘归不知其为城郭官府也诸君之名诗意其在此乎则自有书院以来至于今经几春自眉山至于侯居此者几人矣昔无述而今有作且以为侯赠诗人之意其殆可思乎名区胜地自有宇宙则有之而景与心会者十不一二江山人所乐也或对之而陨涕花鸟人所恱也或感之而増悲谷风之和舒迟日之暄丽朱门之与蓬戸一也吾松自古称富饶郡而近数年来旱潦相仍饥馑并作殍流之氓逃亡之室所在相望而侯之始至适当其时清心以检身约已以绳下凡可以椓吾民者丝毫无所容焉而又跋履郊廛出入阡陌为之筑堤防疏壅滞以备患于未然盖庚午辛未之间侯之无宁居者几半岁而田事一新天亦悔祸岁乃大熟虽侯之谦虚退弗敢承而四境之内饱而嬉暖而游覩霖淫而弗恐者其中固了然矣故前乎此之棠溪未尝无春也而若罔闻见今日之棠溪春非异于昔也而歌咏兴焉彼一卉木一禽虫之类果足以尽诸君之意哉一卉木一禽虫不足以尽意而诸君之意实于此发之则是诗也乃碑而韵者而可视以为流连光景之作也初侯既毕田事即董漕入都至彭城得旨而复今当得戒行新旧两漕为粟数十万鼠窃未靖众皆为难之而侯挺然就途曽不畏阻盖心乎为公故随事而有立如此率是而行将所至皆春而何止棠溪也侯名卿字维贤陜西咸宁人成化丙午贡士云

　　呉氏双庆图诗序

　　新安呉栋卿既卒业太学归省其父存和母孺人郑氏于其家将图所以为之悦者过吴门造其友文君征明而告焉征明欣然拂绢素为作双庆之图且歌以扬之诸君从而继之呉素多文士征明又其最也翰墨之精丹青之妙絶出一时而栋卿悦亲之心于是乎着矣栋卿举于乡予时在场屋有一日之雅焉因持以示予乞为序予曰然子之所以悦其亲若是而已乎吾尝覩子之家乘矣子家运干公早学晩仕泽止一乡东皋翁染指科名终隐弗售同知路判君惠泽在人而仕亦弗显所以积之者深矣文祯以来畜德靡耀至于存和敦朴俭勤称良于乡而又得孺人以为之助所以培之者亦不薄矣而直于吾子焉发之然则子之身其所负何如也而所以恱亲若是而已乎虽然吾圣人之训以扬名显亲为孝之终事而子云氏推孝子之心以日之不足而爱之人之情亦孰不欲务其大者顾时之未至吾亦难以预期而隙中之驹且不为吾亲而少憩也则随其分而致吾情焉亦岂非君子之所与者存和君今年五十四郑孺人今年六十中鹄之乡龟溪之原良田足以给宾祭华屋足以备燕休清池茂林足以笑傲而游衍也而又有佳子弟如栋卿者归自京华奉觞膝下展新图于高堂咏诸君之雅篇曰此皆某平日之交游也则所以乐其心怡恱其志岂有待于外哉栋卿学富而才良他日之功名殆未可量与夫瞻飞云而太息过峻坂而兴忧则其所得视今日为孰多而孝子之心宁为彼而遗此邪然则栋卿其无以前言而自沮哉

　　松江府志序

　　予往岁忧居前守令都御史宜春刘侯琬尝属以志事会予北上不果正德己巳予复以忧归明年庚午御史弋阳谢君琛按部来松问府之故病其遗阙嗣守临川陈侯威复举以属予冬始即事而侯以春去予意其终弗果也会今守内江喻侯时继至力主成之府始为县时有云间志既为府属嘉兴见嘉禾志直隶省后有松江郡志有续志入国朝有松江志有云间通志通志者会诸志而成书者也云间志歴岁久逺今已无全书其余虽存而后生之得见已鲜通志所取又间有脱讹更后数十年遗文坠迹将无复讨寻矣故今并取诸本参互考证会以成编而不敢畧焉通志以后则续之事见他书而诸志所未及者补入之其间巻第之先后类目之分合事辞之易寘取合伦例与便检阅盖稍异往编而大率皆其故也至于推原变始考见得失因事寓规间亦有之而罔敢以意参焉呜呼郡之志犹国之史也昔人有成论矣史不为天下万世而私于一人是之谓曲笔志不为一乡与后世亦岂逃士论之公今兹纂辑盖歉焉惟浅狭挂漏贻诮于大方是惧日月滋久参质为艰而梓刻成矣敢述所怀布诸简首后有作者即其具文加之黼藻以成一郡之书岂惟寡学之幸亦前后诸公所以属望之心也志为巻三十二为目三十一目之下又有目焉凡十有七巻始终暨图目为版九百十有六居之郡阁备散逸也同事诸生与郡之僚属赞襄于是者并列名左方壬申冬十月初吉

　　贺陈都指挥序

　　七年夏官军败羣盗于山东又败之于河南其得脱者入于江将窥三呉于时陈君汝玉以都指挥佥事备倭驻金山闻变提兵出江上而官军亦踵至君恊规同力殱之狼山八月师还士友毕贺张君拱辰离席而言曰君兹行有可贺者二而功赏不与焉昔君先祖父朴庵公自金吾调温州其官指挥使也其后以讨贼功升佥浙阃事领曹京师坐谪复起以功名终君之初官亦指挥使也既而以材武称亦选佥浙阃而破贼江上功亦无忝焉朴庵之谪也居金山数岁吾松之人多识之君之来儒雅练达松人谓眞朴庵孙而又有今日之事朴庵虽没而其道可谓益光矣斯可贺者一也夫君之功固朴庵有以启之也而朴庵之道至君而益光君能继朴庵而光其道矣而君之事又未止于斯也继君而起者人有不拭目而观之邪斯可贺者二也乃相与赋光前启后诗以为君贺而属予引其端朴庵在浙江识太守张公瀞之于未遇其诗太守实序之在金山与东海张公游最习唱酬甚富其起于谪也平江伯陈公实荐之汝玉之初官已为缙绅所推许阁老木斋谢公尤器之其荐以备倭则大司马东山刘公皆一代之伟人也传曰达视其所举又曰观逺臣以其所主朴庵之祖孙予于是有以知之矣拱辰之请序也杨太学美之实偕来二君皆松之俊也是又足以征之矣而予于此且有说焉乃不辞而并告之曰霍去病以匈奴未灭而不顾其家马援当南征据鞍顾盼以示可用疆埸之多虞固忠臣之所扼腕也今北河虽靖而郧襄饶睦之间事犹有可忧者君于此能无意乎拱辰谓君之事不止于斯也而予亦以为然其启后其光前且有大焉而所未知者君之诚有意乎否也二君归其为我问之正月十五日序

　　海天晴昼诗序

　　去年春吾郡守喻侯寿四十一邦人士之能言者赋铃阁春深诗以贺予既为之序矣是月既望邑博士王君文昌与其同寅廖君轶张君朝仪合谋举故事更赋诗曰海天晴昼而复以序属予曰予故自吾学升且侯所善也不可以复辞于时赋者方操觚予未得而徧观也独取其名篇之义而绎之以为羣玉之先驱夫海侯壤地之所渐也地之濒海者多风而沮洳下湿少旸而多雨在吾乡为甚春夏之交则又其甚也海天当春而遇夫晴昼则其风日之妍丽景象之和淑人情物意舒泰怡怿盖有非言语之所形容而丹青之所能状者侯之生辰既惟其时而自履任以来阴沴消匿阳和宣畅年榖屡丰而今岁之春凄风不兴零雨应节雨必以夜曽无崇朝乡人父老皆相庆以为此乐岁之征治平之象也则诸君之赋诗而寄兴于此者岂空言哉前日之诗曰铃阁春深本侯之所居而言也今日之诗曰海天晴昼本侯之所御而言也坐铃阁之深春抚海天之晴景时平而百物熈人和而颂声作侯于斯时观天人之感孚思休征之所自宁不亦莞然而一笑邪曩之序固谓侯方壮而未艾千里之任不足以尽其才铃阁虽深严非侯之久居也信斯言也则海天之晴昼虽甚佳丽岂侯之所能长有哉予也方将有北辕徘徊乡邦欲行而复止者弥月因得及侯之生辰而为序是诗又恐侯之果不久于斯而震风凌雨有以败吾稼而撼予庐以为南望之忧也故其于是也尤睠顾而不能已云虽然师尹日也卿士月也所处崇则其所征召也益大侯方自此而羽仪于天朝其为晴昼也将遍于天下而岂独海邦哉

　　风木兴思诗序

　　人之情莫不欲终养其亲而亲之年势不能与子同久亦莫不欲厚其亲之养而人之富贵恒不于壮年劬苦于孩提而不见其成长膝前之窘狭而忧裕于永感之余此古今之通恨而皋鱼所以泣哭而死者风木之言千载流涕予少而读之未尝不为之废巻而况于今日也阳曲张侯尚德既丧其二亲而来令吾邑追思不已形诸诵言邑缙绅闻而为之诗以泄其哀悲名之曰风木兴思而以属予序呜呼予尚忍序是诗哉虽然不可以予故而拂侯之情以重其悲也盖侯之先人容庵公惇敏慈孝厚宗族而惠比邻其言行皆可为乡邦表式而侯母汤孺人笃于教子脱簪珥为侯买书继母贾孺人抚侯兄弟若已出而以严饰爱督其弛而戒其盈有丈夫所不及者汤既早亡而贾与容庵及侯之成名相继沦逝虽膝前之奉未至于窘狭而南来风景其有触于中者多矣此皋鱼之叹所由兴而诸君之诗所由以作与虽然吾又有闻焉君子于亲之存也致力于孝而移以事吾君于亲之没也致力于忠而推以荣吾亲盖知其不可两全而求自致于其一此固圣人之所许而人之亲亦以是望其子也张侯诚笃岂弟而为政有经将来所至殆未可量则所以孝其亲者有大焉而岂徒为鱼之悲也哉予不忍序是诗而重伤侯之志迟回数月而终不能文思永感之人所以求尽其心者无以易此也于是乎言盖外以为侯慰而私亦以自解云

　　北堂永日诗序

　　孟子曰君子有三乐而王天下不与存焉歴数之则以父母俱存兄弟无故为之首夫父母之俱存兄弟之无故闾里之人类有之而何为其拟于有天下者之乐也天地间丰厚淳全之气其聚也有时而以其全畀人亦造物者之所甚靳穷檐蔀屋之间骨肉团聚终其身不知以为福功名之盖世富贵之鼎来人望而艶之矣而劬劳终鲜之感或交棘于其中据当时之咺赫而无论其它诚有如前之云者茍即其所安而使于穷檐蔀屋之人两易其所处吾恐其有此欲焉而彼难之者矣充是心也则虽王天下亦何以加此哉吾尝即是而观天下之人当永感之余与居具庆之下者其心之甘苦何啻糵蘗于是焉不幸之中有一日之欢可偏承于膝下则其遑遑汲汲宜又何如而为之党者可无以助之邪乡进士呉生子南丧其父一闲翁独奉其母黄孺人以居今年寿七十夏六月十七为设帨之辰子男痛一闲之不可作而幸孺人之康宁也将乞诗缙绅及是辰称庆于堂下以予当北上不及与兹会也豫请为之文夫子南所谓有一日之欢可偏承于膝下者虽其视具庆有间焉而抱痛终天之人欲以易子南之一日其又何可得邪故诸君闻子南请竸为之操笔而予于此虽甚戚而不忍辞焉造物者之于福泽固靳以其全畀人而于善人亦未尝不加之意一闲之为人博大深厚宜有遐福而不永其年孺人之贤由僮隶而上恩感诚孚无间言者而孀居以来几二十年扶植其家门经纪其内外劬苦辛勤亦云至矣乃获见其子之成名以享有今日则天于孺人亦不可谓无意者子南质性醇美类其先人而又辅之以问学发之以文辞扬名显亲可计日待今兹之举乃其遑遑汲汲之至情求自致于一日者惜予哀苦之余触事凄怆虽强为之说而终无以助发其欢声也虽然以予之凄怆而幸其犹有及焉则所以承欢恨日之不足而何假予言哉诗之目曰北堂者孺人之所治曰永日以识其时而因以为祝也

　　送曹西山诗序

　　富林曹氏以诗书冠冕望于吾乡而九峯定庵两先生及吾十峯司宪名尤着西山君定庵之弟而十峯之兄也早承厥考后村翁之教读书力本不售于时而敦朴谨静无世俗浇浅浮靡之习乡人皆爱敬之今年秋来视司宪于京邸四方之人士与司宪游者目君之为人亦无不敬且爱之于其还竸为诗以赠予得侍定庵最久与十峯游最习且辱同升其于君非直四方之人士倾盖于一时者比也故为引其端归舟在门羣从咸集叙暄凉无恙外为我谢定翁鸿冥碧霄酰鸡蠛蠓起灭瓮盎有能撰杖屦相从于九山烟霭间不知能许之乎否也

　　汾水飞云图诗序

　　汾水飞云图一幅诗若干首朝之缙绅为都谏张君汝霖思其尊人汾陂翁及其毋韩而作也望飞云而思亲起于唐狄公仁杰而后之诗人赋人子之思亲者以之梁公仕并州而亲在河阳张君仕京华而亲在汾水并与汾皆在今山西于古皆晋国则赋张君之思亲而取梁公之事尤近也汾陂翁敏悟特达蜚英庠序间视一第眞土芥可俛拾耳志弗获遂而以铨授县曹居汶上七年有惠爱当途方器任之而汝霖学成举于乡遂幡然来归老汾陂之上于今余十年其有以自乐矣汝霖擢科名官禁闼居清履要以古道自持天下之人想闻其风采而推汾陂翁之善教上亦为锡翁命为吏科左给事中配韩为孺人并显荣矣然而晨昬之养十余年间汝霖之所以自致者终阙如也而今年翁寿且七十朋尊之享又弗获躬焉此飞云之感所以益切而诸公之赋咏所由以发欤予乡友王君景昭于君为同年数称君之贤予盖慕焉而未获与之游诸公之有作予亦未及而景昭以君来视予且属予序之琳琅珠贝炳耀后先吁其盛矣而予何以加之且诗之盛莫过于唐梁公之事史书之后世称之而在当时若沈宋燕许诸君尤所谓以诗名者风云月露嘲咏殆遍而公之事无述焉岂不闻之邪将有言而弗传也而君于此既得之又使予序之序不序不足为重轻而诗之传必矣则夫升金台而想横汾与登太行而望河阳者后之人将不以并称哉情之感发于一时而名之传乃并于先哲汝霖之寿翁有出于翰藻丹青之外者矣诸君之为此颂也而有规寓焉予故绎而申之固将以梁公而望君也

　　武举録序

　　正德九年春上既亲策进士于廷遂诏有司试武举士夏四月太子少保兵部尚书臣陆完等具条格以闻盖三年春上所定也越壬寅试骑射乙巳试歩射完等莅之戊申试文三道则命侍读学士臣清中允臣咏主焉既乃与都给事中臣阳春臣金郎中臣果臣文祥等参互考校取射之及格与文之中程者六十人録其氏名又择其文之优者六篇刻之以献以传示于天下武举之文至是凡再録盖真与文科并矣臣切惟我国家奄有四海几百五十年高皇帝汛扫寰区定鼎凝命文皇帝驱驾英豪挥斥羣孽天下大定尊用儒术表章六经海内风动而讲武练兵曽不少废列圣五朝一德相承以至于我孝皇仁涵义濡十有八年羣生休和不见兵革于乎盛矣皇上继之以英武之资抚盈成之运治极而炽阴妖孽牙潢池窃兵氐羌窥间虽捷书日奏而边警犹严斯亦古之贤王拔足拊髀揖郦生而想颇牧之时也然则上之所以甫毕文科即诏选武而公卿大臣所以奔走而承事者岂徒尚弥文修故事为治饰美观而已哉诸君之登名者非世胄之英即良家之彦平居无事固尝鸣剑抵掌驰志伊吾而况在今日以其雄毅果敢之姿文之以礼乐诗书之懿加之以感恩思报之心以赴千载功名之会则其戮力效忠宜又当何如邪清书生也未尝知兵既滥司校理则于诸君有一日之故命题发策盖尝寄微意于其间欲其采览前闻求古贤将之用心与国家所以登延之意入则利国出则使民为明天子保亿万年全盛之治诸君亦既知之矣其果能加之意乎用敢于撤棘之晨申以为终篇告惟诸君其念之哉知是举者尚书臣完左侍郎臣珂同知则太子太傅成国公臣辅太傅定国公臣光祚太保会昌侯臣铭太傅兼太子太傅新宁伯臣佑广宁伯臣佶右侍郎臣玉监试则御史臣奎臣缙提调以下凡执事并列名左方

　　夫人朱氏六十寿序

　　少师西涯公之配封一品夫人朱氏今年寿六十嗣子尚寳司丞兆蕃从子中书舎人兆延将以其生辰称庆堂下夫人之壻尚寳少卿崔君世兴得善绘者为瑶台仙子图以示于同门拟作诗助蕃延为寿而以其事属清曰子宜书往岁公寿六十时诸生在门者有蓬山永昼诗流闻四方传以为一时盛事时清以家居不与也今八年而夫人寿亦登兹清又适在门而崔君重有命焉其敢以不文辞清惟自古王公大人任天下之重而能专意国家克树立其勋业流声光于无穷者其中必有贤妃淑媛恊德同心以为之辅佐而鱼轩象服佩玉鸣环侈彤管之书而通长乐之籍者亦必其人有以称乎是而天始畀之西涯公硕德重望光辅两朝为国元老功业在社稷声名在天下而清约简索不改平生此自公之高致而夫人家世六侯贵富两极乃能释去纷丽躬履俭节与公相表里四十年来俯育仰承恩洽礼际所以成一家之政者不知视桓少君为孰多至于思满戒盈以退为进赞公之决以逸公老而増其令名则自东郭生妻老莱妇之后知其不数人也以昔凖今询事考类则天之所以厚夫人者夫宁有穷已哉且夫六月长夏朱明丽空百物嘉美日之初六彭铿降诞之辰也而夫人实悬帨焉得气之盛与数之长又孰有过于此者夫然则夫累锡重封崇极九命荣华尊宠安享百年皆夫人所宜固有而岂荜门蓬巷匹士窭妻幸富贵于一朝玩隙光于俄顷者可同日语哉尚寳中书怀抚鞠之深爱顾禄秩之自来所以悦其心娯乐其志固有不间于晨夕者而今日衣冠满庭歌颂间作凡皆为二君来也夫人之心宁不于此而一乐邪神仙之有无不可质信而昆仑瑶圃荒忽缅邈亦难以形似求之若夫人之盛德而获寿中书尚寳与崔君之致孝而承欢可以式闺门而厚风教者则不可以无述也敢再拜而书之不知我公见之亦将为一莞然否也

　　西城雅会诗序

　　冬孟十日吾郡守喻侯夜过予西轩司宪十峯曹君继至因共小酌时菊花盛开十峯举烛临之爱玩不置曰古人以烛照海棠未闻照菊此风致不可无述也首倡为近体诗四韵索予和之又明日会十峯宅后出四韵予亦和之其后周侍御伯明卢侍御师邵施侍御聘之軰闻之亦皆有作题之曰西城雅会十峯属予书其端自兵兴数年所在多事衣冠游赏之趣虽京师不免落莫喻侯莅吾松当凶荒疾疠之余补葺抚摩尽瘁毕力不三年渐复承平之旧其来考绩也吾人之见之者皆欣欣焉而侯文雅岂弟喜清约而厌纷奢人亦乐以亲之赏菊之会本自吾家非有京洛园池之美清谈赋诗非有梨园伎乐之盛而一时人情物态欢鬯怡怿略于此见之举一方以观天下则是诗也不可以其寂寥数章而以为无所系也遂书以归之十峯之兄定庵翁闲居林下最善吟侯归以示之或以予言为然以倡于乡人其将复有作也予安得与十峯倚而歌之

　　太傅新宁伯七十寿序

　　昔我高皇帝应运龙飞长淮以南泗濠滁庐数千里间豪杰并兴景附云从共济洪烈以至于文皇因其遗材入正大统天下既定畴功显庸锡号祚土伯侯公王圭组蝉聨而其子孙又多忠孝敬慎克荷厥勋以当于天心百五十年继继承承莫或替圮昔汉高起丰沛定天下同符我朝元功之封鐡劵丹书藏之盟府事亦相类然其后不一再传或絶或微声消迹沈唐之太宗雪耻除凶房杜英卫之功为最而其后嗣类皆不肖踣其氏名以视我明宁不亦少愧哉太傅兼太子太傅云溪谭公其先故滁人也高曽二祖有功洪武永乐间世胙新宁爵第三等公髫年承荫歴事五朝几六十年中间持节将命握符统兵出入两京更践四府委任之隆重宠眷之优渥自太师英公而下莫或班焉若在往年边徼犯顺命将徂征每当公受任冦辄逺遁盖兵严而不出者三人尤以为异而公文雅谦退恂恂若书生初不知爵位之崇高威望之隆赫也然则朝廷之所以重公而公之享有禄位保其功勋皆理所宜有而岂汉唐之世倐兴而忽灭者所得拟哉公今年寿七十春二月九日实公岳降之辰公侯而下咸集其第举觞称庆而介阳武侯薛公属予为之辞予承乏讲官经筵之事公实知之不可谓无一日之素而元臣硕辅寿考康宁又非一人一家之庆也故为之推本而言之方今海内虽平而犬羊狐鼠之羣犹有跳梁于疆场之外者弹压折冲繄公是頼石渠金马之勋且将有叙麒麟之勋而赞凌烟之像耸我明威德于无前者而区区日月之祈又不足为公道也公名佑字符助云溪其别号云

　　南村归兴诗序

　　南村归兴诗者送刘先生文瑞而作南村其所居而因以自号者也先生自京归南村者屡矣其始被荐来当弘治癸丑谒告省其亲诸君赋诗送之予时为之序不言归兴者望其即来也丙辰再至而先生亲已老因以疾归盖将终其身矣而诸君之望其来者犹未已也及是亲既终多劝之行而周氏甥男从母入京师先生念其幼也为护视以来而功名之念泊如矣既至访诸故人外闭门却扫日走价索诸君诗曰吾待是以行不者吾无事于此也曹君孚若因剙为此题以明先生之志题之下又为十题自京师以至乡国皆摘其山川风景古今人物事之可纪者各赋一诗以发先生之兴予亦为絶句十章其余或专赋一题或全用曹韵不数日而皆成先生复俾予序盖予至是三送先生归而为之序者再矣先生笃学慎行宜有以自见于时亦既名荐章参选部矣趦趄前却竟不以终身之荣易一日之养人皆为之惜而未尝有一介于中今之来其精神犹壮茂也而逃名藏声日思速去虽其壻御史君不能留而所为眷眷者独在于文墨翰藻之间也先生之为人于是可见而其归也殆若风鹏云鹄出埃壒而翔于紫冥岂复可揽而羁哉嗟乎先生行矣予何时飘然得从君后尘相与杖屦南村中数平生之游厯以及今日之事望上林台殿于烟霏缥缈间且相诧曰吾二人其从天而下也既为之序遂以所赋诗系之左方

　　寿筵列咏序

　　朝之缙绅为兵科给事中王君明遇寿其父栗斋先生赋诗十篇篇各一题题各一事皆櫽括先生之履歴与明遇之意为之其曰楚天一鹗者先生成化庚子荐湖南湖南楚地先生自此入中朝凌云厉空始于一举志之也既而上春官连不利孝皇初政始推择为中书舍人侍雍王于京邸天人之对阔焉故继之以瀛海遗珠惜之也中书舍人之职今略变于古而官清地近实异羣僚薇省之吟花螭■〈土幻〉之载笔犹故典也雍开国于衡沅湘岳麓屈正平贾谊之所周旋南轩考亭两夫子过化之地皆有辙迹焉拟赋怀贤正衡游事也雍国除上进先生为德王傅德封济南宻迩洙泗鲁殿之诗书孔堂之丝竹则山东事也先生今年寿六十一诸子孙侍行者八人明遇独官阙下不得预称觞之列诗为是作故以斑衣青琐之说终焉倡始于侍御周君伯明题则予所共拟伯明以其首属予而分其余诸君题虽异事而托以为翁寿一也故总明之曰寿筵列咏伯明又以诸君识先生晩或于其出处未详焉而明遇尝从予游短章寂寥未见其亲于众也请疏其所以揭之巻端嗟乎先生起贤科官禁从歴事贤王居赞翊之地子孙满前而凤林遗羽又有如明遇者聨飞继美又未可量焉非厚德何以致此诗之颂先生者九而惜之者一不知其一正先生所以贻后人而有今日也先生闻之其将冁然而一笑乎

　　东江家藏集卷十九

　　●钦定四库全书

　　东江家藏集卷二十【中集十六】

　　（明）顾清 撰

　　北游稿

　　○序十八首

　　刘母张夫人寿序

　　宫允刘先生舜卿母张夫人以去年寿六十先生之弟舜弼方以翰林吉士给事于内廷与先生暨给事游者皆致贺于时夫人偶违康豫先生兄弟朝夕侍左右视汤药起居惟谨升堂之拜固有所未遑也今年春乃皆作为歌诗以终前日之事在宫坊及翰林者大宗伯学士蒋公为之序给事之同官别为一巻相率来命予予观人之相与于一生也莫不愿夫年寿之久长而年之久长又莫不愿其康宁而无患平居会聚劝以加餐祝以多福茍非其所憎恶未有不然而况人子之于亲以有限之晨昬致罔极之深爱则夫愿其寿考而康宁又岂特如常情而已也夫惟其愿之也至则于其疾病安得而不忧疾病而忧则于其勿药而康宁也又安得而不喜夫人前日之违豫先生兄弟若是其忧劳亟欲举一觞而不可得也则视今日之康宁其为乐宜何如而为之友者可无以相之也箕畴之叙福以寿为先而富与康宁次之次即攸好德而终之以正命寿而贫则无以养病则无以享而非德则无以致之而正其终也夫人生自德门诗书之训环佩之饰固已得之闺闼之巻嫔于吉人显受封锡而又有先生兄弟以为之子焉簪缨侍前鞶帨拥后雍雍怡怡乐以永日夫人之得于天者亦厚矣先生高才积学德业方新而给事之风裁隐然省闼之望所以乐夫人之心而显其名誉者又无不至则夫踰六登七以及期頥绾龟台之佩章奉长乐之起居非夫人其孰宜之夫有亲以及事而禄足以荣之又康宁而无恙扬子云所谓爱日之时也推已之爱亲而乐人亲之多寿用侈而张之颍封人锡类之心也举一事而众美具焉此予之所深愿而不可复得者而诸君重有命焉其敢以不文辞哉春酒既盈嘉客萃止请以是先羣玉驱以为夫人献

　　送杨司封序

　　昔蘓公子瞻叙三槐王氏之世德以为古之君子为善于已而责报于天如持左右券交手相付受无弗合者吾于此尝论之谓君子之为善尽吾所当为而已其报与否何容心于其间哉而公之说云云则亦自其感应之必然者而极言之以为世劝尔非以是论君子之本心也盖正谊而明道者人之事福善而祸淫者天之理事尽于已而理应于天此蘓公所以论三槐也若夫颜跖之寿夭夷齐晋楚之贫富则君子固安之曰我道当如是尔岂因是而移易其所守哉往予尝见曹君宗孝诵南隐处士杨君之为人谓其谨身饬行动必以礼自以不为世用延师教子极其诚敬躬稼穑以资之而不以为劳又尝见定庵居士状君父月溪翁之行谓其仁厚诚信拯人之威济人之急若嗜欲然而皆以为如斯人后当有显者时君之子伯玉已登进士第歴官鲠正有声于时矣未几而仲玉继之仲玉子秉义又继之而季玉亦领乡荐一时父子聨名仕籍者凡四人而伯玉之子秉道又骎骎向进追其父兄亦将来之隽也吾于此又尝论之以为二曹之论即蘓公之论月溪南隐之于魏公虽地有显晦施有广狭而即其所存处夫亦何以异哉仲玊始令桐乡以材任治繁调开化方盗贼纵横戮力守战而常以爱养民力为主调发供需宁以不办忤上官受折抑而不避而卒全其城秩满擢秋官主事众犹谓未足以偿其劳也而君以母老乞便地就养改南京吏部验封司乡人方喜君来而重惜其去咸怅然不忍释都亭之饯属予序以张之予谓君之事业方进而升不待夫赞诵而表扬也若君之祖父积累德善以自结于天而有今日者人或未之知知或未之详而虑满持谦思济其世美以承天之贶者君之志亦不可以无述也于是乎言诸为诗送君者聨书其左云

　　寿胡耐庵序

　　天之赋于人者不能以皆全也人而能自结于天则虽其不能全也而天亦未始遗之故不得于此则得之于彼不得于今则得之于后不得之于身则得之于子孙盖亦有不幸者而其得者常多也其不然者反是荟蔚于崇朝而变灭于俄顷辉煌于里闬而蒙鄙于缙绅酣肆豢养于百年之中而负歉怀惭其实无一时之适盖若是者已不足道而其不得者尤多也夫自其不幸则陋巷箪瓢没齿其何悔如其不足道也则虽爵三旌禄万锺寿极于期頥其于贫贱而夭折者何如也吾乡素号多君子予往游庠序时又数闻公琰胡先生之才名先生之文简而明根于理而不杂不为曲说支词而意已独至同时有名者皆推先生而先生介特有守议论取予未尝茍狥于人九黜于有司而气终不折以贡上春官教浙之呉兴郡端轨范以率其人公退未尝释巻帙诸生皆敬服焉九年官满遂致其事去论者盖深惜之然当是时先生诸子学皆有成而中子仲申已翘然出其伦类矣前年甲戌遂擢进士第拜秋官主事直谅寛裕人皆以逺器期之诸孙竸秀继而起者又未可量也以先生所负有识者以振之其为仲申何难而或者其后之不足以继其身之烜赫而亦止于斯则先生于此将何择焉盖至于是而后知先生之结于天者厚天之于先生其意未始薄士大夫所以期先生者特缓于岁月之间而意味之渊永景象之舒延有不可同年而语者矣先生年今七十有六与仲申游者皆赋诗以寿属予序之而予亦欲因是以表其平生也为援笔而书之如此诗之目曰海天秋霁者先生家淞南其外皆大海生以中秋后二日河汉月露之华于是为盛托以兴词极广逺清明之象焉亦因以状先生之晩景也

　　送法先生序

　　弘治已酉予试南都与张君拱辰戚君起潜曹君廷佩及今阁老京江靳公同逆旅姑蘓法先生民望舍于其南邻楼居切比动息相闻晓夕灯火光相接时靳公与民望俱有名往来皆指目焉谓当必高选而法君自负殊亦不凡也已而靳公果以第一人荐连及第入翰林后三年予亦忝窃而君与三人者连不遂尝作诗寄予有伶俜惯作科场客及清梦时时到玉堂之句予每诵而愧之今年夏始以岁贡士高第得官分教江西之吉水盖自昔至今二十有八年矣人材同类不相逺至得失利钝则有时命存焉以吾视京江诚不敢望如君与数人在当时岂有异哉而君一困几三十年始名仕版拱辰起潜軰犹潦倒场屋间未知所税驾也所谓时与命其不齐果若是哉君之待选铨司也数相过燕语壮心英气犹仡仡不少折及将行曰何以赠我使以守吾官也夫自相识以来观吾数人者之出处而时与命断可识矣困抑三十年将老而气终不折则君之执守其又可知矣其在内者有以守其在外者付之时与命则自布衣而卿相自一乡而施之天下可也况皋比坐讲所谓轻车而熟路者哉如仆者绵力而薄材素飱而充位其愧于君又不止当时而已然则君当有以处我而我又何以为君赠也于是酌酒与君书其说以为送法先生之吉水序民望君初字今更字重民别号新斋亦足以见其志云

　　彩侍承恩诗序

　　昔汉毛义家居养母府檄守令义奉檄而入喜动颜色异时公交车征则坚卧不起宋赵康靖当修记注以譲欧文忠及郊祀覃恩则乞移以封母曰亲年八十一愿及今以为荣公交车之征有重于府檄移封之荣不过于修注而二公之去就如此则其志盖可知也夫摄令而喜则有大于为令者何如乞封犹喜则无俟于陈乞者何如此吾于周君伯明之事所以叹息艳慕至于喜极而悲而不能以自已也伯明初举进士时高堂具庆宰邑有异政推恩受封始入台以诏赐其亲御史服已而遂封如其官乡人荣之名堂曰三锡中厄于权奸再起奉母夫人居京邸出按山西子于岐继登进士第衣冠盛事萃于一门而君以夫人老恒欲奉以还呉思去官而不可得也今年夏五月有诏以君为南京大理丞盖选擢也而议者犹惜之谓如君者不当处留司而君闻命喜甚趣装戒行有一日千里之意盖以君才望诚有如议者之云而不知君之情即庐江奉檄之情君之志即康靖移封之志茍得遂焉虽小官有不择而况两都并列班秩惟均楼航板舆宻迩乡邑足以极爱日之欢而无逺游之叹邪予昔同君举于乡寓馆京师为同巷夫人寿日尝获升堂奉觞焉仰瞻春晖反顾飞云思君之一日不知几三公而可易也则今日之行君之喜宜何如而予之情又安能以自己哉君之初被命也诸公相约为赋诗君辞焉请以为夫人寿此其意又絶与赵公类也故作者更其题曰彩侍承恩而予为之序以明君志且以识予感云夫人姓李氏昆之旧族明慧端重福厚人也今年盖七十八云

　　单朴斋寿序

　　以山林视城郭则山林之民朴而城郭之民华以下邑视都会则下邑之民朴而都会之民华五陵诸豪列鼎鸣钟穷耳目心志之欲而青城老人至不识人间盐酪味桃源隐者不逢渔子则两都三国之兴废有不闻焉此岂其性之异哉亦居与习之使然也国家建都于燕实古荆卿田光秦武阳诸人驰骋之地矜豪任侠之气至于今犹有存焉百年承平民物炽盛王侯贵人邸第园林舆马服食之侈丽不可复加而俗之巧窳亦于是极矣然而潞河之壖去都城不一舎而乃有单氏兄弟所谓静斋朴斋两翁者则又质厚愿悫俨然若山谷中人不谓其生长于紫云红日之边也予往年待泮河下尝一再见之时年皆七十余被服古雅可敬而爱已去而心恒思之及再至而朴斋尚无恙遣其孙进士廷仪候诸途行役匆匆每以不一造其庐为恨也今年六月廷仪来告曰钺之祖今八十矣新秋七日将举觞为寿与钺游者皆有诗先生尝辱知不可以无言也闻古称得道长生者入水而不濡入火而不热冐寒触暑而不为之侵是何能然哉亦曰不以外而动其中尔朴斋生盛时家近郊其所居未有青城桃源之僻逺四方万国山梯海航之人辐辏其地珍竒谲怪瓌玮之观击皷吹竽酣歌叫呼之声接于耳目者日不知其几也而皆若不闻见焉葆眞完淳独立于风尘之外者八十年古得道之人不及见如翁者亦岂易得哉而其人之寿亦何可量也虽然吾闻老人村自通道能致食物后其人之寿亦渐衰武陵之迹一显于人间而后未有闻焉者盖天地眞淳之气其聚之难其保之尤难而外诱之移人其可畏若是也故吾叙翁之寿极其本而言之庶几乎翁之子孙常守翁之淳朴世登寿考以享太平之盛而乡之人亦永有所矜式云

　　寿呉尚书七十序

　　南京刑部尚书立斋呉公归老松陵之七年为正德丙子明年丁丑寿七十正月八日寔维公生辰嗣夫人丘氏年后于公二十四而生亦以是日公二子静之瞻之并守官京师静之比奉命虑囚江右得便道过家而瞻之给事内庭归未可得也乃援狄梁公登太行望河阳故事绘望云双祝图征诗于士大夫之能言者将寓归为寿以予场屋之旧而尝获交于公也属为序以先之松陵在姑蘓南当三江五湖之会土沃而衍水深而清古称三呉为天地奥区而此又呉之奥也桑麻秔稻鱼蟹之富不足以尽之故宜有魁人硕士出乎其间立斋公体貌伟然器宇凝重斯固其一人也公自居郎署为监司在在着声而闽中之謡至以其剖决之明拟宋之包拯人皆望其大用而自太仆转工侍自工侍转留都已翻然有江湖之兴乞归未许卒以断狱不阿忤权臣而去则公之节槩为何如夫物不能以两大而天下之美不容以具全使公当日能稍贬焉以迄于今将何所不至而以彼易此抑志违心有识者必能辨之然则浪迹于烟波放情于诗酒耳不闻黜陟心不关理乱招计然于洞庭狎天随于虹桥以全晩节以保荣名如公者宁不亦有光于山水哉给事君以庭闱之久旷交喜惧于中襟无以致之而有托于梁公之事不知公委运乘流盖无时不乐而未尽之忠正将以付之子孙区区晨夕之奉岂所以望于君哉盖思亲而欲归者欧阳詹之所以为孝宁其有离忧而不使之废业詹之亲之所以训忠斯理之并行而不悖者若公之望给事又恐不特如詹之亲之所以望詹也予故因序诗而发之以慰给事之心而且以明公志

　　徐太孺人金氏寿序

　　礼科给事中徐君瑞卿母太孺人金氏今年寿六十冬十二月七日实其生辰而瑞卿先月满考书绩于铨曹得推恩有封号瑞卿念其先人毕生之令德弗获承宠命而喜太孺人之康宁觊少致其区区而限于官守不得衣彩承颜朝夕于膝下太孺人睠其二季又不能逺违邑里就禄养于官居及是日也当欢庆之期而瞻恋兴懐顾有甚于他岁者士大夫闻其然也而思有以佐其欢于是相率为歌诗聨书之巨轴中为图写梅月清华之象而属予序其上方予尝怪父子之亲君臣之义同出于天性而其施于事也恒若相戾然专庭闱之养者无社稷之功而宣力王家者多晨昏之感盖其定分则然有不容以两尽者先王盛时四方万国仕者多不出其乡而行役往还已不免有南陔北山之叹而况今天下一君四海一国千里而从宦则固以为近矣而欲二者之兼尽得乎夫惟忠与孝不能以两全而上之人亦不能以是自安也于是遣使有皇华旋劳有四牡采薇之于戍役出车之于将帅所以序其情闵其劳而慰恱其心者亦无弗至焉其在于今则又明诏有司优其礼遇显其门闾家贫则听其分禄无兄弟则许其归侍三载考绩褒荣及焉生也为之封殁也为之赠其为制不同而所以体人子之心一也瑞卿举进士以学行被选读中秘书给事省闼直言正论为时所倚毗庭闱之奉有不得以专意者然方太孺人设帨之辰而褒隆之典适于是颁焉虽家人父子委曲周旋而以为悦者亦何以踰此夫如是又奚必躬奉豆觞置之膝下而始谓之孝哉诸君之见属意其在此吾尝闻太孺人慈而善教瑞卿其已效矣而二季骎骎皆将有云霄之望太孺人之寿其数且未艾焉吾恐家园之板舆不足久留而且见其拥辎軿而朝长乐矣瑞卿勉之其无眷眷于兹辰也瑞卿名之鸾予丁夘乡闱所校士二季之龙之凤也

　　会试録后序

　　正德十二年春二月天下士会试于礼部上命大学士臣贵辍机务往司文柄而臣清预焉既三试得士三百五十人列其姓名并刻其文之优者为録以献以传示于四方故事臣当序其后臣惟我国家自圣祖高皇帝创制之法尽削近代繁文之习以追复古帝王淳朴之治而于文章体制尤注意焉盖尝面谕儒臣以明道德通世务为为文之要以深怪险僻雕刻浮藻为为文之病而特举孔明出师二表与典谟并称大哉皇言其为后世训逺矣承平百五十年治化日隆文学日盛而浑厚淳实之气或渐以分黉序之间五尺之童皆知诵义理之文而宗圣贤之学场屋之士操笔议论动数千言皆煜然成章虽经义之文亦充溢四出贯穿百家若不可穷者其务为新奇游心高虚则有沦而入于他岐者矣夫朝廷者四方之极也士之进退取决于礼闱又天下之所视以为趋向也而乌敢以弗慎哉崇雅而去浮剪华而取实此有司今日之事所以仰遵圣祖之贻谋以为循是而求之庶乎得所谓诚与才合者以备将来之实用副九重侧席之盛心以少禆风化于万一而未知其果能否也抑臣闻之有伯乐而后能别盐车之马有和氏而后能辨荆山之璞诸士之文冀北之羣而万玉之府也故必待巨目而识之而臣非其人也亦曰尽此心而已矣诸君子之登名是録者思国家之求我与有司之毕力而搜扬意将以何为也尚相与勉力以图维厥终哉

　　送程尚礼之夹江序

　　德兴程尚礼六试于春官不利丁丑将行告于亲庙曰仍不利且注官不复试矣是夕梦先参议云汝官亦进士惜其逺耳问之曰泗州知县也县且在江中寤而思之泗州非逺地又不渉于江然莫测所以既试果不利参部授四川夹江令悟而笑曰斯顾不逺乎泗州者四川也在江心者夹江也夹江壮县旧多用甲科人故曰亦进士也门谢日诣予言之坐客皆叹异昔者尝观锺辂前定録谓人之生一饮食动静莫不有定数即其所征应虽时日晷刻不差若龎严之尹京兆崔龟从之刺宣州韩晋公之糕糜致疾类有人阴疏黙识按籍而授之者至李揆之紫丝囊赋事则并人之文墨思致皆得以潜制之而一莫能违尝以为修短贵贱是诚有定命必若是琐琐则人事可以尽废而一听于神非圣人设敎之意其后忝科名登仕籍精神物色要皆有先征焉而闻诸士大夫者亦多然后知辂之书未可尽废顾圣人罕言命而辂索言之且渉于神恠是以学者疑焉而要其极未可以尽废也今程君之事视锺君所记亦奚以异哉嗟乎俗之降也久矣知道之士世岂能几人纎芥得丧之间充然喜戚然悲怫然而愠怒至于反道叛德毕力以求尽丧其平生而终无以获者何限如斯人使早得辂书而读之又能信之斯不亦少有瘳乎程君自得解而从予游今二十年于场屋不可谓不困辛未壬申之间盗起乡邦奔走遯逃仅以身免者数矣而志不少移学不少懈非知义而安命者不及此夹江之兆发于梦寐若符契然非命之有定亦何以及此夫然则君之自信将不于此益笃而其践履将不于此而益坚乎当官治民之理讲于平居者熟矣无躁竞以挠其中无陨获以馁其气信而行之坚志以持之如是而位不崇名不彰则有任其责者矣而吾何尤焉予于君有责善之义今之行又当有以赠也故因以发之盖非好恠也将以信夫命之说而以为义之助也

　　送沈东之序

　　成化弘治之间松学之人材特盛其尤有名者曰三沈谓东之惟馨与今南台御史子公也三人者族不同而同出于一时又皆同学惟馨以书名东之以诗名子公以春秋名当时前軰若朱鳯山岐凤王鹤坡良弼同时若钱太史与谦皆称重此三人予辱与惟馨与谦游因得交于二沈听其论议观其述作毎自以为不及也其后与谦最先第予忝继之子公又继之而惟馨竟不禄东之今岁始以太学积分试判高等长宪幕于滇南论才最高学最深驰名最久而得官独后诸人且越在炎方万里外以是众望歉然昔唐韩会卢东美崔造张正则并有才名以王佐自许时人号为四夔谓其人虽未仕而道可与古之皋夔比也然四人者后惟造位宰相余皆不甚显而同时无闻者类多至大官享厚禄故论者以为天与人其意好不可知以吾观东之事其殆类此乎虽然古之达人视富贵利达如浮云变灭于太虚而所为汲汲者在吾之有以自立四人者官虽不并显而名至今存后人仰之若景星威凤然彼得志当时虽烜赫身死而名随之矣持彼较此孰短孰长吾又安所取哉东之之将行也别予求赠言予以为律身行已之要居官临政之方凡吾所能言士之所以自立者东之其讲之熟矣惟夫君之平生与今日之所得众论之所为歉然而不满者人或未之知也故不可以无言嗟乎东之行矣东隅虽逝桑榆犹未晩也则吾之望君敢直谓如四人而已哉东之名淮号云巢人呼为云巢子云

　　自如居士七十诗序

　　顾于呉中为着姓由汉而下才贤迭兴若醴陵之相业衡阳之德化长康希冯之文学中州之士未或能先之而入我国朝来未有显者虽幽贞肥遯如玉山阿英者亦无几人焉尝以为三江五湖明秀如昨南金竹箭岂遂寂寥造物者之閟于斯意其将有待也孝皇末予抱疢家居泥金报至而今宫谕殿讲九和先生褎然为多士冠询其族系则处士桂轩翁之子宜之之弟监察御史孔昭之叔父考德论世皆以为莫宜焉于是起而抃曰吾宗自此光矣既入朝与先生处听其议论察其行事益信不疑而十余年来昆之人士称先生父子兄弟之贤不容口约而论之桂轩严毅方直信于乡人王彦方之流也宜之厚伦理通古今干誉乐志马少游仲长统之伦也孔昭十九名荐书二十六而对大廷读中秘书有声台宪于宜之为子而其子梦圭之得隽益少加焉先生以桂轩为父宜之为兄而又有孔昭梦圭以承之于后芳兰有根醴泉有源凤有翼而龙有云也所谓閟而有待者将不在是而顾氏之光予岂徒言哉宜之今年寿七十八月廿二实其生辰先生隔岁而谋归将以为君寿讲帷亲重无他便可以乞焉而情不能已也则以语朝之缙绅请为诗以寄意缙绅咸诺而诗之先生谓予不可无言而予十年之懐亦欲因是而有所发也山林与朝市异地而人之意好类不能兼退而隐者有高闲之适而无以及人出而仕者可以有为矣而不能无庭闱之睠考盘之寤寐北山之忧伤所以终其身而不能合也若先生兄弟交济而相成异行而同志少相爱而老弥笃子孙竞爽则而象之求之天下殆或鲜焉而岂直乡邦之荣宗族之光而已哉乃为序以先之使知君一家之兴其所关甚大而今日之寿君非儿女子相恱之私也呜呼君尚益懋德以终予言哉君名左别号自如故诗因而命之观其号亦可以得其平生矣

　　送刘尚寳之南京序

　　予往在翰林已闻仪制郎中刘君之才名校士春闱览君之综理而叹其精密及来部中见事无小大尚书必咨君上堂白事自国家典礼以至百司庶府仪文之曲折类例之久近条析枚举无一谬者礼部视诸司虽号清简而仪曹所领事独多至论其纷挠则有诸司所未有者而君悉能处之曹局之间清风兴行疵议絶响斯又人所难也今年春正月有诏以君为南京尚寳司卿司务陈君用仁合同寅为酒饯都门外而以故事请予序往时郎官自仪制出者类参藩垣佐卿寺虽仪秩稍崇皆不免有簿书督责之繁焉尚寳卿地近职清与銮坡青琐诸人相上下留都事简辰入未归而又有江山登览之胜此吾人平日所望而不得至者而君一旦雍容往践之乐其可以言哉独念君才识如此吾人方倚以为助而忽焉失之青萍结緑不以断蛟螭剸虎兕而独寳之于匣中也是则不能以无憾者然吾闻宰司之为君拟迁也以为是不当以常格处则知之深矣拟其官久而始定而卒有是迁则待之厚矣知之深待之厚则所以望之者必不轻然则彼三山二水诚不足淹君之轨辙而君亦乌可以弗念哉昔桓司马谓谢玄四十当拥麾仗节王椽当作黒头公已而果然而君之年近之吾请以为将来祝陶桓公在广州无事朝运百甓暮亦如之曰恐优逸过而无以致力中原也故卒为名臣而君之居似之吾请以为今日赠诸君谓为何如刘君名滂字伯雨弘治乙丑进士浙之宁波慈溪人也

　　送总督两广都御史杨公序

　　属者上用廷臣议以戸部侍郎建安杨公旦为都察院右都御史緫督两广征夷军务兼理廵抚方是时公督饷陜西命有司趣公还既至拜疏辞不允且速其行杨公清慎有文学其才用无所不宜始为吏部郎考核明当人已识其逺器在太常忤逆瑾黜外起提学浙江尹应天府佐南京礼部所在着声绩遂以礼侍典太常改督京储以有三边之命其履厯深其资望隆矣两广南方之重鎭地大物庶蛮獠错居自昔号为难治唐以下经制尤详初为岭南道其后又分东西而东恒为大府余州虽各置帅至有大事必谘东而后行韩愈氏所谓岭南帅得人则一边尽治谓此今制广东西并建三司各命御史廵按其地而讨伐抚安之柄则緫而不分亦此意也国家威德被四海毡裘辫发鲸窝蜃居之民奉琛效贽顿颡阙庭者岁以千百计岭南列在藩服而山谷之间操戈矛弦弓弩叫号睢突以抗王官而贼良民者几无岁无之百余年来所谓纷不可治草薙而禽狝之者亦数矣而终莫能靖近者府江复一大创而始以贴息董帅之臣用是劳也加赉进律入长邦宪而公乃有是行庙堂之论岂不以公之履歴资望与公之才足以寄一方之重寛九重南望之忧哉夫易怨以怒诚蛮夷之性然彼亦人尔惟其怒则若禽兽然方其无事则犹夫人也传曰民之所好好之民之所恶恶之此之谓民之父母又曰得民心有道所欲与之聚之所恶勿施尔也今夫趋利而避害喜逸而恶劳顺而喜逆而怒者人之情亦岂异于夷夏哉求其所以喜与其所以怒者而去之而予之彼得其所安而违其所不欲将虎狼可豢而况于斯人不然夺其所甚欲而加之以所恶其四邻将起而仇我而何独蛮夷也公之行戸部尚书东滹石公遣其属丁君致祥胡君忠属予序以为赠予非能文者视公之素履而质以圣贤之训知南人之将蒙其休泽也于是乎言公先朝硕辅太师文敏公之嫡孙弘治庚戌进士家世衣冠之盛海内所知今之行且有便道承颜之乐赠为国事兹故在所略云

　　紫阳书院集序

　　新安郡守熊侯重作紫阳书院成院之诸生程君师鲁言于其党曰书院自宋来兴替不常迁改非一考其规制未有如今日之备其形势未有如今日之胜至于作新佑启崇教善俗之心亦未有如侯之盛者昔鲁僖兴学邦人颂之列于圣经今诚不能及已有如即侯之故类而辑之如南康白鹿之例使嗣而来者有述焉以永于弗坠斯岂非游于是者之责乎乃考诸紫阳遗文朱子实纪以至金石之所刻公牍之所具凡关于斯院者手编録之分为四巻又取宋以来儒先奠享之文与夫序启铭诗之类别为附録以次其后总名之曰紫阳书院集将刻梓院中而告于翰林修撰唐君守之守之自书院而登名者也间以示予且传师鲁意属为之序惟圣贤之道与天地相为流通其显晦絶续实关时之否泰春秋战国有仲尼子舆而不用秦人并与其书焚之而过鲁一祀汉家四百年之命脉于是乎在紫阳夫子亦宋之宣父孟轲也诸儒之学至夫子集其大成而学禁之严乃独甚于嘉泰开禧之际放黜废锢殆无宁日盖直至我朝而后始大行焉将所谓圣贤者道固若是而衰周之与炎汉晩宋之与皇明得失之效不亦昭哉其甚明邪一山一水文人墨客之所游歴好事者犹或指而名之歌咏而传之至累牍连篇而不厌况新安朱子之旧乡而紫阳之祠实南方之阙里其废与兴关乎时运而其为道与天地相为流通者哉熊侯学有本源故能知所先务程君又能裒集其事以风示于无穷今而后使俎豆之常新弦歌之相续诚明敬义之学不替而愈隆夫庸知非此之助而予因守之以得挂名篇首与诸贤齿亦岂非平生之至幸哉熊侯名桂字世芳洪都新建人今为山东布政司左参政程君名曽其字曰师鲁力学慕古不徇时名所著述甚富此盖其一云

　　送沈景和敎丰城序

　　成化庚子壬寅间予与沈君景和先后入学宫于时景和年最少质最美详雅端慎而为学甚力其文章随事说理不为支辞棘句而读之犁然当乎人心一时軰流咸称之其后十余年予忝科名登仕籍又十余年而景和犹困场屋虽予亦为君疑之然毎逢乡人来问其动静初不异往时养老抚幼孝慈友弟之风熏于闾里每下第归闭门温故未尝出一言亦不见有陨获意予又以君为难能也正德丙子应天乡録至得君名甚喜已而相见亦恬然试春官不利长揖去庚辰再至始幡然谓予曰吾今茍有官吾为之矣吾亲老吾年日益加吾无择焉矣榜出名在乙等而丰城学谕高君登上第当路者闻君名遂举以代之丰城江右之壮县地大物庶而人材亦称之衣襕挟册游泮林者常数百人科诏之岁贤书荐名亦数倍于他邑近者南昌之变宻迩凶焰而嶻然无毛发之染焉非其人之知义何以及此夫邓林之植般倕无选剔之劳冀方之乗王良释蹇蹶之虑何者其素所蓄积也以丰城之人材士习如此而又以吾景和者为之师且继高君善诲之后其有不言而喻风行而景从者乎呉楚之江山豫章为胜西山南浦落霞秋水之景王子安之序读之使人神往而心驰而君行尽览之遡章江登凤凰之山企来仪于箫韶南望尧祠想恊和时雍之化庶几与诸生亲见之而龙光神物之异姑在所畧则所以舒发其心胷凝定其志虑使人安学而亲师乐友而信道者岂止操缦博依之间而已邪予既重君之为人又喜君之宦游得文物诗书之地而江山之好又足以供登望之乐色笑之资方将歌栋梁榱桷之篇以继王褒之颂而违逺离索之懐知不足复为道也都亭之饯既以属君退援笔而书之追纳之行李以为赠

　　心逺翁八十诗序

　　封戸部主事心逺呉翁今年寿八十其子礼部员外郎克学官适满六年眞授于例得归省疏请于朝翌日报可命有司给道里费以行与克学游者闻之喜相率为歌诗以寿翁大宗伯三江毛公少宗伯瓯濵王公咸肆笔为大篇闳丽衍溢极其称扬而诸君犹未已也复持以诣予请为之序予往在翰林辱与故宁庵文肃呉公游文肃先侍郎味菜翁与翁兄弟也故尝识翁于公坐员外君取解南畿予又辱在场屋故往来益亲山林高迥不得日承翁之动静而闻于宁庵观于克学固已得翁之为人矣而其高年遐福又复表表若是诗以寿之夫岂徒作而予之言亦乌可以已哉易文言论家之余庆必本于积善书言天降灾祥必视夫人之凶吉而诗人祝君父之福寿常必以岂弟先之歴观往古以迄于今名宗令族济美流光未有不由祖先之积累者翁之先既世载令德而朴庵戸部公清白之操田夫野妇能言之其积之厚矣一传而翁兄弟竞爽家用以昌再传而宁庵遂陟通显员外复翱翔而继之两家子弟接武而兴者又未可量也而翁巍然峙于其中若霞外之孤峰雪中之苍栢层峦迭巘瑶林玉树罗列而环之呉之世固有以自结于天而翁其得之厚者哉员外君笃学清修动遵典则而敏于从政承家干誉足以使翁长乐而无忧则夫亨衢之渐进后福之鼎来岂下文肃而翁优游桑梓由耋而期亦奚可以限量哉翁之生于中秋后一日而员外先两月行新雨初晴川流浩瀚可一日而千里也仙舟及门亲友毕贺鹤发在堂锦衣在庭称羽觞而上寿人间乐事其尚有以易此者乎于是秉翰驰情书以助喜又从而为之歌歌曰南山兮苍苍西溪兮洋洋山樵兮溪渔红尘逺兮白日长有班兮苍鹿与皋禽兮相逐忽逺举兮翀天亦驯阶兮攸伏仙郎兮归来水芝秀兮山华开迎门兮一笑俨黄绮兮洪崖金桃兮玉醴熏炉兮茗杯聊逍遥兮百岁孰玄圃兮蓬台

　　竹东书舍诗序

　　竹东书舎图及诗一巻为沈君天祥而作也天祥先世本吾松江人以戎籍隶锦衣积功累官至千戸非其志也而独好古人书兼综博览自诸经子史九流百氏奥篇奇籍士大夫所未尝见者其家具有之公退闭门巻帙不去手客至相与披玩商订竟日忘疲探策而问之皆能举其要有知而好者取之以去亦不甚恡惜使之为文词操笔斐然而避逺权利有若水火形区要地无留迹焉自予识君今八九年同时軰流声和影从日改而月化者何限而君犹故也此其人于今之世岂独难得于韬钤介胄之间哉君今年五十七与之游者因其所自号作此以寿之而其子诚纯谒予为之序夫竹劲节而虚心凌冬而长青幽人处士之伦比也其族类盛于江南若京城则间有之予往来君家亦未见所谓竹也而君以此自况则其志可知而其平生所以处喧若寂定守而不变者夫亦岂偶然也且夫古之寿者类皆收视反听不役志于外物以损其天真是以能久存彼营营斯世者其足以知此哉然则君之寿有在我而不在天者矣而何俟予言请以是为序

　　东江家藏集巻二十

　　●钦定四库全书

　　东江家藏集卷二十一【中集十七】

　　（明）顾清 撰

　　北游稿

　　○记三十首

　　翰林院书室壁记

　　国家设翰林院以居侍从官自学士而下皆以耆儒清德进士高第者处之台阁元僚胥此焉出高皇帝以人之不易得也选编修张唯等十人入禁中肄业文华堂以备任用命学士宋濓为之师文皇广其员至二十八以应列宿以状元曽棨軰与庶吉士同业大官给食内府赐书上亲课其业而高下焉其地则今旧史馆是也其后始出就外署即两庑而居之盖自文华而旧馆自旧馆而外署凡三徙而居乃定自洪武癸丑至今上之六年甲子凡再周自张唯等而下至于今凡几选而清预焉翰林自唐宋为贵近清华之地所职论思文墨无钱榖狱讼簿书出纳之烦至庶吉士则一无所职专以讲学为事每平明入院候先生出雁行进序揖授受毕退就别室左右图史研墨几笔备具仰窥唐虞下览秦汉究治乱之本源穷天人之藴奥有所得援笔而书之大篇短章间发交作其未至则先生召而是正之明师在上良友在下侃侃雍雍信天下之至乐也夫既以贤科登进之有品秩矣又从而简抜教养之国家岂茍以虚名荣数十进士哉岂茍使之戏弄笔墨娯悦耳目玩愒时日坐享大惠而一无所益哉是室也前人之居之者众矣今吾得而安之亦可以惕然而深思矣既以自警且书于壁与同志者共观之

　　同年会记

　　凡士方穷时修业黉序分光几席则同学之情亲已而擢春官对大廷聨镳广路盍簮京室则同年之情亲至其相责以道相勉以义为子则孝为臣则忠流勋业于当年垂休光于后世则二者之情一也予年二十入县庠三十三而举于有司始来京师大率于同学也久而同年者多其所未知也故求亲于同年不啻于其同学白君士珍同予举于乡者也亟倡为此会予闻而乐之乃五月张燕于武学先期咸告至日则毕会长幼以齿列山东任文献言于众曰昔人登第后有曲江之燕慈恩之游至于今以为盛事今吾軰际昌期遭圣明岂譲于彼乎今日之会请各为诗以见志将録而传之众曰然于是殽核代进觞咏间作酒半年少者以次献其长劝酬有容登降有仪雍雍怡怡逮暮始退盖予之于同年頼是而益亲矣然而广筵长席一日之燕犹未能徧询而尽识也退伏自念吾同年之亲者以情耳情非面固无自而通然而心同焉虽未识犹识也唐之时有韩愈者与欧阳詹同榜去今六百年宋之时有冦凖者与王旦张咏等同榜去今四百年而今读其书想其人精神意气凛乎犹在目也不特是数公为然凡心同者莫不皆然也吾同年能如是数公之心乎则逺而江海近而辇毂内之为岩廊外之为郡邑他日之退处而山林犹旦暮会也其子孙亦且世讲之或溺于声名茍于荣禄趋利干没举平生而尽弃之则虽其同学且羞与为朋而况所谓四海九州岛之人登科而始识者哉然则同年之所以为亲有出于斯会之外者矣诗既成因私记其说庶他日有考焉

　　尚友斋记

　　昔邹孟氏论士之取友自一乡一国至于尽天下之善而犹以未足又进而取于古人诵读其诗书考论其行事而后极焉夫然后为能尚友而非止为一世之士予尝于此得为学之道二焉敬扁其读书之斋曰尚友而记之曰凡学者之存心也贵虚而其立志也贵大其心虚故能受天下之善其志大故能尽天下之善而受之夫自乡以至于国自国以至于天下极而上遡于千古之前凡人之所有吾皆当有之非虚其心则莫之能矣乡不足而取于国国不足而取于天下天下犹不足而进取于古人非大其志则亦莫之能矣予少也有志于学而才不足以充之心不敢自盈而力未有以副跧伏海隅虽尝窃诵古人之遗言而仰高太虚望洋海门茫乎未知所归宿也则名斯斋也敢曰尽一世之善而进求其上哉坚其志使无安于小成持其心使不以一得自满庶几乎歴阶而上以渐造其极焉此区区之意而辅翼渐摩俾不懈而益勤则有望于同志之君子也是为记

　　心月记

　　予往岁入京呉君大有追饯于阊门外是时积雨初霁云霾廓清月从城东升光景夺目予顾而乐之夜半客去月益高而气益清阊门虽剧地商帆宦舶竟日塡咽至是亦寂然仰延清光俯窥澄波襟懐豁然如盛暑濯泠风而立乎埃壒之外不知其在阛阓喧嚣中也翼日天未明大有复来别出其友汪文奎心月字示予且属为之记予心切有感焉而行役匆匆无复畴昔之兴矣携其册且行且思方风沙尘土中此心纷然顾阊门之景恍惚如梦寐不可复遇而念汪君之独得未尝忘之意其胸次洒落表里明莹如瑶宫玉宇洞彻无壅乎则尝闻其以赀货来往江湖间未免乎执筹会计之事岂其久动思静适有所遇而心会焉如予之于阊门邪凡人之心常失于动而存于静犹月之光蔽于阴而开于霁也心静而天理明月霁而清光发适相感而相遭焉此其一时之景象当复何如而岂寻常汨没尘利者之所知哉虽然谓心为月则犹有二也方静而明及动而晦则犹有间也吾儒之论心以动静皆定为极至而其学在缉熈以极于光明夫缉熈以极于光明而至于动静之皆定则无将迎无内外廓然大公物来顺应将风雨晦冥尘网错揉而吾心之灵皎然如氷鉴之在天也岂必有所遇而后然哉心月之说必如是而后为至予宿此诺迟迟今三年亦冀吾学之少进以自副其言久而未有得也姑诵其旧闻以归之而并志吾愧

　　呉县乡社亭记

　　弘治甲寅任丘邝君为呉县令始至延见其邑人问邑之名德若废阙所当兴举者礼部主事杨君循吉乡贡进士史君经医学训科盛君俌合辞言曰故礼部尚书希颜杨先生博综经史尚古力行在仁宗初以荐入翰林为侍从受知列圣与修纂三朝实録拜郕府长史升礼部侍郎方大用公而公遽引年去景皇帝念公不忘进尚书官其子为呉县簿其始终大节见于公自撰墓铭少冢宰文庄叶公之日记甚核为人淳厚而坦夷贞静而直谅非圣贤之书不读非义理之文不窥孝慈友弟熏于乡党考德询事无愧古人见于少傅东里杨公训导陈君永之之序述甚备宣德正统之间中呉士大夫称厚德者莫先焉而殁不数十年垣宇荡析丘垄弗守虽学宫有祠春秋不废而闾井之间声响殆絶邦人兴嗟谓德鲜佑振而兴之斯亦表俗明民之一事也君闻而韪之其明年君作康履之桥于城西至德乡既成以赢材属义官叶璋度地于其北得信心庵废宇撤而平之作亭焉榜之曰乡社取史君所刻白鹿洞规古灵谕俗文列置左右而位先生于其中乃告其人曰古乡大夫之贤殁得祭于社吾其于是焉俎豆公何如皆曰然此吾之志也非侯其孰成之于是以日之良设脯与齐酹于亭上而作歌曰维呉有民侯则喣之维民有僻侯则矩之我贤是思侯弗我违我甘我辛侯则具知孰新斯亭侯实我教孰严公祠俾我民效至德之乡康履之陌昔为缁庐今也公宅褒德正回示我民极敕尔妇子告尔邻比侯尔父母公尔师资尔弗是师宁侯忍斯歌竟相与顾瞻徘徊如公复生有泣下者史君曰夫表先贤以励民大义也兴衰振微大惠也咸不可以无纪乃以其事走京师属予书刻之贞珉用告于后来者先生讳翥字仲举邝君名璠字廷瑞与予同年进士云

　　中兵马司新门记

　　国家设五兵马司掌城内外徼廵之政中兵马司在宫城之艮隅所理南熏时雍澄清诸坊王侯贵人比第聨邸四方之宾贡商贾工术之流九夷八蛮山梯海航之众咸集其地通衢委巷晓夕阗噎其为人无所不有依声光作奸利以挠紊公私者恒倍于他城自置司迄今歴祀几百风凌雨颓瓦木土石岁有泐败以务之殷也官若吏奔走率力供其职之不暇无能及其余故日以益坏弘治初指挥蒋君德政始作前后堂旁设吏舎内为斋房燕息之所规制一新视昔有加矣而门塾仍旧庳隘弗称嗣职者孙君云汉恒病之乃谋诸同寅以其事白大司马钧阳马公展拓故址作大门三间于其外又为中门如外门而掖以两戸吏人由之砻石以固下陶甓以巩隅设饰以崇美于是黝楹垩垣髹题绘楣奕如焕如瞻视竦矣乃申旧规严故防出入以限启闭以时法禁彰矣盖自作堂以来歴十有余年更才有司者二而制始大备政以有纪人用是宁于是义官刘祯等愿伐贞石纪其绩以示永久吾观事之美者类非一人所能独成而善成天下之事者亦不必其功尽出于已如是役也蒋君始之于前孙君终之于后由今视之若出一人焉茍倡而弗和创而弗继使前人之美阙而不完则我独何人而无愧也哉孙君于是其可书也已程督章课则副指挥王君瓒若赵君信而下则赞襄之经始于戊午之三月讫工于明年己未之四月总为费若干居人率助者具列于碑阴

　　三友图记

　　三友图者都昌俞宗周淳安王如行送其友方君时济而作也始方君父虚斋先生判韶阳如行之尊人适知韶事宗周先府君为推官三人者皆随侍相与同砚席胥诲饬励志于古人情相亲道相益也已而虚斋殁方君归其乡连遘家艰遂絶意进取弘治癸丑宗周擢进士由大行人拜御史如行以丙辰进士主尚书刑部事聨第居京师方君自三衢来幅巾野服翱翔二君间握手相欢如韶阳日也问其志则曰吾思吾故人故一来观之吾岂有他图乎哉士大夫咸高之将行宗周如行命善绘者貌而为此图以请诸能言者诗之将以为君赠而予得寓目焉尝以为世之人贱而相与既贵而相忘其人固不足论而不量其人不惟其志喣喣然惟流俗嗜好相濡沫使处非其道而以丧其眞则古之所谓善交者亦恐其不若是也若三君其殆庶几乎贵不易其初贱而无所求于人其相思则千里而命驾不以为难将行而处者徘徊焉踯躅焉若不能为之情者而终不敢强其所不欲以少屈其高昔者尝怪侯君房以尚书之贵欲坐致子陵李方叔不见録于东坡而终身自絶以为覇之陋固不足知光而廌之自处亦卑矣使其若三君者之相与而何以有是哉世降益衰伐木之歌不闻于天下久矣斯亦足以敦薄俗而励士风者故为记以归之虽然不为霸易不为廌难吾以是益信方君之为贤而知岁寒之可保矣

　　清丰县重建山川坛记

　　凡郡邑之制祀以北郊礼社稷以南郊礼风雷雨山川土生榖以养人云雷风雨鼔舞而润泽之名山大川则云雨之自出也故王都至于一邑通祀之而以城隍之神合焉载在彝典遐方僻壤罔敢有怠焉者清丰为大名属邑其封域在神州千里之内日月之所照风霆之所及视天下必先焉政典礼文宜极备具而国阳之祀阙焉弗虔坛场圮夷垣墉阙倾帛牲豆笾荐奠靡所人玩而慢神兹弗福盖数十年于此矣弘治戊午呉兴陆君以进士来令兹邑既和其人乃考祀典遵王制即其故而一新焉崇土以荐严设版以为固行木以依神库以谨藏器庖以洁牲涤所以致斋门以启闭凡宇于地以楹计者十有二阈于垣以间计者三为器物以奉神者若干件自经始至迄工凡三月岁役民以守者二人邑之典礼于是大备将以明年二月率吏民谨将事焉县学教谕徐君请予书其事以示来者纪载之法凡国之故始作书废书废而兴有可以训戒者书其无事者则不书者也萍乡之政观者即衢梁传室而知之风云山川国之大祀而忽诸则何以言治陆君于是其可训也已敬其神所以为民神悦而民安是古贤令之政也乃为按其实书之授徐君俾归刻之石陆君名昆字如昆徐君名冠字士元予乡举同年士也坛之役盖有相云

　　长汀县学重建明伦堂记

　　学有堂以讲肄而曰明伦重本也始作书改作书弊而新必书示知本也长汀县学始建于宋绍兴间歴胜国至今凡三徙乃定定三十年而堂始一新而侈美于前可经久而弗坏则书之以示后劝宜也初学之建在郡治之城东元迁于邑南洪武初复于东已而毁于兵荡于湍流自正统至成化屡葺屡隳士靡宁居而未有以易也岁壬辰邑人锺正为弟子员请于宪司始迁于郡治之东开元寺之右今之学是已当学之迁正以身任其事凡规制率加于昔惟堂即寺之僧寮为之其材国初时物也故其弊视他屋为速十余年来补葺相继而日以頺压居者忧之而未有以告也弘治戊午新安程君材以进士出为郡之推官犴狱既清日有余力佥事萧山富君玹属以经理撤其故而新之汀之好义者闻君之首是役也辇材舁钱奔走而效之通判刘渊复有以助之因农之隙作堂六楹中四楹为正堂左为馔堂辟其西为讲堂规画必端位置必称工精材良既固既安髹涂垩镘递发光丽学徒彦士来游来歌降登有阶揖譲有位进而考业退而息燕莫不严好百年之制至是大备矣学之师生因贡士丘钦走书京师请纪成绩予既以程君是役于法当书而监司之倡首郡僚之恊赞士庶之子来皆不可以无志者乃为叙其始末而并以告汀之学者曰昔学之未迁也患居之弗宁既迁也患堂之弗称今则具美矣良有司之设是也夫岂专以为州邑之观视哉圣学之不明久矣离经言饰文句以取合当世而人伦日用之实无关焉意诸君之病此亦久矣考诸经以探其本反之身以践其实始于家邦达之天下为子必孝为臣必忠以成至治而扬洪休斯庶几乎名堂之意而无负有司者之盛心不然游居之安而德业之荒则亦诸君子之忧也请以是为记

　　艾坡记

　　艾坡王先生医名满京城数百里外重趼而迎之刀圭所行逺及江岭闾阎女妇皆知所谓艾坡者而莫识其名之所自也近有呉生者写其像于杨炼师山水图中茂松清泉映带左右艾芃芃生其前先生黄冠氅衣手一编坐盘石童子执书侍其后泊乎其无思淡乎其无为浩乎其不可拘超乎其絶迹风尘之外也客见而呀曰兹其为艾坡者乎其在蘓台之阳长干之坂乎将西湖之隈瓮山之阻乎是何其境之清地之幽从先生久而未尝一至而优游也先生笑曰子未足以渉吾之坡也子游方之内而未始游方之外也游方之外者视吾身寄也坡又身之寄也若此者又坡之寄也而庸知其所哉且夫艾之用主于灸而灸非医之全也坡艾之所出而坡之出不专于艾也执艾而言医指坡而求艾且必求其所而执焉吾惧其胶而不解哉于是客洒然而寤曰昔之至人有悬一壶而卖药于市者日暮则跳而入壶中时人莫之见也先生之坡其斯人之壶欤丹崖千重青壁万寻吾又安得而窥之姑书此为记以俟如葛陂君者从先生而请焉先生名经字伯常其先姑蘓人生于南京今家于京师瓮山西湖其别业所在也壬戌冬十二月十八日记【是日其生辰也】

　　霸州修河缮城记

　　霸为州在京师南二百余里厥壤卑下西北诸山水散行燕赵间比其合皆聚于是既聚而盈然后东流出丁字沽会白河以入于海其源众而委廹遇霖潦则溢而四出坏民田庐舎岁恒不登氓以告病州之城相传筑于燕昭王宋杨延朗尝修之以备北边当其时号为北方重地然皆土墉无砖石之固山水至则啮而倾之故岁久益坏弘治戊午东鲁刘君珩来治是邦廵抚使洪公察其才首属以河事既复以城役委之君受命曰吾职也其敢不力是岁筑河堤起涿州东境接固安杨先务荆垈等村至州之赵州务临津水口经州南门过保定文安县蘓家桥抵大城县辛张口总为长三百余里广寻有二尺址倍之崇丈有八尺傍植栁以为固其间为水窦总百六十有七堤既成水用无患己未甓州城先北面当水冲者以次及其余城旧无南门楼至是始新作之亦为楼于北城与故东西二楼相望皆饰以丹垩基以刚石华焕确坚可久弗坏其外为壕为四桥于壕上当城之门城之高丈有七尺周几里若干歩壕之深如城之高而杀其一尺其上为周防防之上亦植以栁首尾渉二年作十有几月而堤与城俱成城既成而水益以无患凡二役所费薪藁楗瓦木石砖之类为钱以巨万计皆官自经纪不以烦民既讫工又以其余力作大桥于州东苑家口以济往来新州学祭器诸生会食器作顺天行府太仆分寺马神祠曁诸藏庾廨舎坛壝衢路以次一新而民不知费于是州人士太学生顾升等状侯之绩因工科都给事中于君朝瑞属予书按修河缮城实保国利人之本务得孟子佚道使民之义其余亦皆郡政之不可阙者为州若此可以称振职矣不书无以示后来且使妄庸不事事者窜其间而莫辨也用摭实而着之以附于郡乘俟观风者采焉

　　先垄记

　　吾先垄有二茔西茔为高祖秀一府君而下所塟东茔则吾祖遗善府君祖妣沈孺人与吾母陆孺人之兆也吾母塟事毕家君以西茔雕圯弗称命葺而崇之东傅于东茔别其趾而右之西距水可三歩而南至茔门而止其后为长冈东属于外垣包东茔东北而西枕于河壖亡儿天叙及诸殇之塟依焉其后列植杉松抱冈身左右而南属于南河其内植以栢桧凡若干本故树之弗就行列者咸斸而更植之不可植者去之于是两茔翼然相望若一视旧改观矣顾西茔之塟于礼有未安者而铭碣未备恐久而益迷用因葺治图而列之而记其说如左高祖秀一府君塟茔东北隅圆封高祖妣施孺人塟专穴其昭则曽祖文理府君而曽祖妣沈孺人稍东自为冢近秀一府君之墓伯祖文用府君伯祖妣姜孺人次其南为一塜高曽而下分合稍乖而于法犹近也若曽祖姑赘沈氏者塟穆穴与文理府君相向其下茔门之西为丛塜者三而其二子源澄与源之二子章玊澄之子妇戴以下杂塟焉曽祖姑夫官一以没于行役祔秀一府君之侧则紊矣论塟法之大经改而正之若故树之弗就行列者礼也重念吾祖宗之仁能合异姓而同之吾祖遗善君与沈氏兄弟并居至老而无间推是心则虽其生存而塟在庭阶若杜氏之于季武亦将有不计者况在今日而吾忍以议此哉虽然即其故而图之而源本之异同昭穆之理乱亦自有不可混者盖不敢议者先祖之仁而不敢同者为后世虑也岂好为是区别也哉秀一府君而下塟壬山丙向遗善府君塟癸山丁向茔地东西二十歩南北二十二歩有竒东北皆唐氏地水自茔东吉丽桥入薛家浜西行折而南至茔而复东尽茔而止

　　环翠楼记

　　天下之山皆以翠为色而莫多于江南江南之山其苍翠比北州为甚而尤莫多于新安之歙歙之山其它未暇悉数其北之蒲南之方百花之台西望南山尤所谓杰然者而汪君绮之居独得其中绮之先世家新安至是数百年矣君之祖耕教翁始作轩以面方山而榜之以其号其父【某】又作楼于轩之侧甃石衢百丈于其后以便行者而以环翠名其楼山四面围绕若列幄排障而楼居其中志实景也初轩之成士大夫皆为之作诗翁季子九江推府浚既集而传之矣及楼成绮惧无以承先志思托之名笔为不朽计而以记请予予固非其人也顾念汪氏自越公来若司农少卿叔詹直秘阁若海建宁府倅择善常州判时中以至于江州累叶衣缨照映仕版其处而不仕又有若绮之祖若父者敦本尚实以裕其家父室子堂轮奂相属而江山之秀亦因以有光此其人自足以传后而何系予言哉乃不辞而书之以附其家乘俾为君后者知斯楼之所自云

　　饶州鄱阳县学进士题名记

　　饶州呉楚之冠冕也鄱阳于饶为附郭县江山之秀独当其全又饶之冠冕也县有学在兴贤坊弘治戊午御史王君【某】始迁于城外实宋州学故址文正范公之所择而寳文彭公器资由是以魁天下者其形胜平视东湖既雄且爽又诸学之冠冕也然自近岁以来科举得人反落落非他邑比邦人病之按察副使锡山卲君寳督学至饶按州之故得寳文遗迹所谓状元阁者既举以励诸士且属郡守侯君溪县令张君萱新其旧碑自彭公迄今举进士者悉题名焉以表示于人人而走书云间属予记其事卲君所以望鄱人者切矣夫人才之生各视其地而山川灵秀之气蜿蜒磅礴亦必待时而始发鄱阳之为县旧矣然自有科目以来杰然于时如汉之呉芮晋之陶侃盖未有闻焉者至范公建学于兹且克其期谓二十年当有以状元及第者而彭公果出焉东湖之秀锺于彭公必得范公振起之而后发此其故岂偶然也抑古称名世之士率五百年而一出呉陶至彭相望皆五百年自彭至今其数亦将及矣而王君复迁学于此卲君又举其事而表章之天之时地之理于人事适相参焉今而后其不有如寳文公者褎然为多士冠茅茹彚征以为兹学之光哉果然则明使者之期待良有司之作新皆为不孤而予言亦与有荣矣若夫讲学力行之要希贤作圣之功所以为科目之根柢者邵公之积厚矣诸生其尚从而请焉是为记

　　钱与谦墓记

　　吾与谦太史既殁之明年为弘治乙丑其子元始克营塟事先事请铭于太常少卿乔君希大请墓表于阁老西涯李公使未返而塟期已廹郡守宜春刘侯闻而太息曰先生生吾松为一代人豪翰墨之光贲及草木旁烛海内而身殁之后遗魄所藏酹奠靡所碑版弗饰虽先生之不朽不系乎是而邦之人士其谓我何天下之人闻之其卲谓我何乃发其俸余庀工于庭浮石辇木作享堂三间于墓前外为石门属以周垣植二碑于门内左以刻西涯之表而以其右属予书其事曰使邦之俊乂与后之人观于是而兴起也予少与与谦及今府学生沈悦惟馨游志同而气合相责以道谊君尝慷慨谓吾三人者异时入翰林则以年递为作传皆笑而诺之时相传以为戏今三十年予幸忝从君后而惟馨犹困场屋君复奄先朝露追惟平生不知涕之横臆而侯重以是命予予尚忍辞之哉乃用侯之意即惟馨所为君行状摭而书之曰先生讳福字与谦姓钱氏家近鹤滩人称为鹤滩先生遂因以自号幼而颖异八岁能属文长益闳肆凌驾今古波澜横溢锋焰逼人有万夫莫御之势而义理精核情景切至剪裁融化恒言近事名理粲然用是捷乡闱冠南省遂魁大廷登禁近名满天下霆发霞举从者如云而媢之者亦至矣既以疾告归扫迹城府葺田园为终老计夷犹山泉若初未尝渉世者知先生者日望其出以张斯文而先生已厌世矣盖先生之材大故所立毎超于众其气勇故有为而必成其洞识逺览旷视一世既非軰流之所几及而震荡凌厉将造物者亦难为容之故就其所得虽足以少酬其志而用弗究宣数弗及逺非惟吾人实古今所同惜也昔郑玄以儒学名汉世北海相孔融表其乡为郑公乡先生官止修撰品在第六又终于散地恤典所未及而刘侯克倡义举崇饰而尊显之假先生年而究其学殆无愧郑公而侯之心其即融之心哉翼翼墓垣幽幽玄宫华表有辉过者増敬钱氏之子孙其为感何如也先生生三十而及第三年而告归又四年而致仕又七年而终年四十四葬以十二月十一日辛酉刘侯名琬字德资成化戊戌进士相之者同知张侯什金侯山通判姚侯渊何侯鼎张侯绅知县华亭张侯岐上海石侯腆教授汪君集教谕傅君鼎而下恊恭尚贤有辅教道皆于法所得书也

　　重修建安县儒学记

　　建安县重修儒学成教谕许黼以状走云间白予曰建安之有学旧矣宋熈宁初在宁逺门内旧县治之东偏建炎毁于冦以其地置丞厅而学附于府后乃迁于城外国朝洪武初尝即而新之十一年始迁于今所其地则故屏山书院以祀宋忠靖刘公者实公从子忠肃公共父之故第也始学之迁因书院之旧规卑隘弗饬其后余知县子恭杨县丞敶陈通判翼桂知县镐刘知府玙相继有作凡学之制以次畧备而以地之隘补葺改移不出其旧终弗称厥邑弘治甲子河东院侯宾佥宪事于八闽至而叹息属知县虞夔改作之义兴杭侯济以宪副适来董学政乂申以饬之买地庙壖之东其广半旧址深称之作讲堂五间于其中撤旧堂之在庙西者益以两楹为馔堂于其后讲堂左右为两斋诸生之舍附焉前为仪门其下为泮池石梁跨焉又前为外门门之外复梁石以跨渠经途属焉大成殿作于辛酉岁而面势与新学戾改而合之作两庑二十间戟门五间作棂星门三座于其外戟门右个为屏山祠馔堂之后文庙之西为教官廨宇讲堂之左为学仓饰故鼎新各以其度于是庙与学一朝而新升堂而坐则诰轴之山当其前出门而顾则黄华之峰峙其后有水出北山贯西垣注泮池东出而南行折而西过门桥合故流南去皆甃以坚石回环洁清采芹而游濯缨而歌又他学之所无也而以黼之无似适会其成得与一二寅僚与建之髦俊周旋揖譲于其间顾非幸欤用是敢徼福于先师乞一言以纪成绩昭示于永久以无忘诸公之赐予与许君同邑里提学宪佥皆同年虞君举进士予忝与有事之数君子恊规同力以兴起斯文固予之所乐闻也而庸敢以不文辞虽然诸君之为此非自以为功也将兴贤才以为天下用也兹学之地既屏山之祠而忠肃之故第兹又充广而一新之则游于是者岂直无忘诸公之赐而已乎屏山之学其传为朱子而忠肃之成德本于屏山骑箕尾而托星辰者固无所不之而遗台荒径之间翰藻之余光履綦之遗尘犹应有髣髴也仰高山于泰华歩景行于周京遇则为忠肃不遇则屏山敢谓建安之多士而无庻几焉者乎进乎是则考亭而洙泗有不难致者此固诸君子之本心而游于是者之所当勉也是役也经始于甲子之冬十一月十六日落成于乙丑之冬十月八日建宁知府沈君瀚同知于君珇通判程君寛邑人御史滕君佑指授经画以底厥成皆于法所得书者而于君捐俸以资费盖尤有足尚云

　　黄氏存诚堂记

　　黄氏之家新安旧矣始自祁门左田迁于黄屯至唐孝子芮始迁于潭渡潭渡之居至今八百有余年矣有曰士彰者始作存诚之堂以为奉亲之所歴彦康克诚有中皆以孝行闻以至于资仁资仁性慷慨轻财尚义而尤笃于事亲亲尝患闭疾君吁天祈代亲以口吸而通之客游四方得轻暖珍异之物必以寄至玄宫寿藏凡所以为亲地者无弗致其力焉弘治已酉堂毁于回禄君率先诸弟作新之既成仍掲其旧扁婚冠宾祭率于此成礼焉昭先志也予南还松上资仁遣子伦从予学间为予道其事请文以记之夫五常百行其本曰诚而人之行莫先于孝贯金石而孚豚鱼通神明而光四海皆是物也黄氏自唐来奕叶衣冠久而弗坠诸房竞爽而潭渡之族尤甲于其乡此岂偶然之故哉盖自芮公而下孝慈一念恳欵恻怛其存于中者厚矣存之久故积之深而发于其后者若是其大也有如斯堂士彰作之彦康而下守之中罹灾变而资仁复改作焉五世一心堂构相属不替而益隆夫孰非诚之发哉本乎诚以有斯堂而因以为号至毁而复而名尤不改乎其先名存则诚存而堂与之永存矣然则黄氏之泽其未艾也哉伦笃厚有文显扬非逺而惓惓以白其亲之孝为事浚黄之泽以衍于无穷其不在斯人邪并识以待之

　　顾汝亨一山记

　　东呉之地多水而少山见于纪载者数不及三十秀出而著名者曰九峯而已而郡之名人韵士视他邦为特多文翰之余寄兴幽逺若横云鳯凰玉屏赤壁细林之属往往丽于名衔着于篇题与林屋洞庭相甲乙下至溪湖潭涧丘壑泉石稍渉名胜者靡有遗焉山川之在吾邦锺为英秀者无穷而其情状之发露亦已甚矣而吾宗人汝亨乃复以一山自名汝亨之一山其能出诸公之所名邪灵区异境固有閟于昔而显于今若栁之西山温之鴈荡者其将别有得乎则吾不可知而卒未有闻也间以质汝亨汝亨笑曰吾之山非子之谓也吾山高不踰楹栋逺不出庭户畚土以为崇累石以为奇植松竹以为深莳花药以为幽凿池架轩傍暎侧带以益其胜趣而合以为吾燕闲之所支頥而观之隐然有超出尘寰之意而无登陟之劳盖吾之所为者寓也子之所论者迹也迹故有穷而寓则无穷故吾山非子之谓也吾闻汝亨先祖石泉翁以才能着永乐宣德间与二沈埓而尤妙于丹青林泉人物片纸尺素至于今人寳藏之累石以为山与施诸绘画皆寓也然则汝亨之于是其得之逺矣敛乾坤于壶中脱城市之烦嚣招浮休挟洪崖而与之逍遥嵩与华与泰岱与方壶蓬瀛玄圃与惟所适而皆可而又何论夫区区一耳目所接之间哉汝亨欣然曰是足以贲吾山矣乃请书其说出文梓材手刻以为记

　　竹泉记

　　杜君以芳家城市而志在山林于声利泊如也而尤爱清泉与修竹境与心会辄流连徘徊移日不能去顾世业轩岐以活人为事老癃羸瘠候其门者无虚日高门贵家长舟巨榜越江湖而迎致者迹相接于途日出而应之至暮不得息一出或逾旬乃还虽欲流连徘徊一日于其间不可得也有好事者知其然为凿地以潴水舁美箭以遗之植之其傍累石以暎之指而谓君曰此亦竹泉也而奚山林为君顾而乐之举酒属客抚楹而歌曰緑竹之猗猗荫彼清渠昔不可望兮今在吾庐吾与尔好兮终吾生以无渝于是众起而讙曰竹与泉既君有矣宜呼为竹泉君君亦受之不辞以称于缙绅缙绅咸乐而诗之则以告于予俾为之记吾观天下之物无小大皆必当其分而后乃得而有之丹崖翠壁之间清流曲涧之侧樵童野夫荷担操斤终日游而不知其趣岩廊通显之士乃或望终南而怅人事之违何者非其分也是故角而驰者齿无上翼而飞者两其足食有熊掌者不可以兼鱼士之出而縻于时则山林之乐有不得而专之矣有如以芳韬光潜馨逺迹朝着韩伯休陶弘景之徒也徒以术在生人酬对靡间则虽其所甚乐若樵童野夫日游而不知者亦不能以自遂焉至假人力经营以移易其耳目陶冶其性灵以慰其所不能忘者而士大夫且侈而歌之于此见古之至人为不可及而婴情轩冕往不知归者其视此又何如哉予也山林之士也知物之不可兼而且出焉未有禆于人而凛乎其有之失也故于以芳事深有感焉遂书以复之而并以自励

　　无锡华氏义庄记

　　华氏义庄者为其逺祖孝子祠堂及其族人而作也孝子故有祠在其乡惠山第二泉之东岁久頺废成化间其三十二世孙晞颜尝一新之庙貌虽存而仪式未立祭祀弗继族人聚祠下者数百家有富有贫亦未有以合也三十三世孙守吉乃与其子燠等谋仿古义庄遗意割常稔之田五百畞籍记于官推族人之贤者一人递掌之收其租入以充岁时祭享修葺之费因其赢余以赡族党之贫不给者事具未上而守吉卒燠乃与其弟辉爟勋及兄子谨等早夜经画思永厥图以成先志既定乃使辉走阙下以闻孝宗皇帝览而嘉之下有司悉从其所请时弘治甲子某月日也燠既得请遂率诸弟大修孝子祠籍田畆卜庄居立条约一如其父遗命七月祠成明年八月义庄成乃使其子诰以书走松属予记未成而燠卒又六年辉为申前请始克述而记之嗟乎天之厚善人也至矣人自不为善天固未尝忘之啬于身必丰其子孙晦于今必彰于其后人以其旦暮之心责于天而不得因以天为无知而岂天之意邪孝子以髫龀之年承亲之命守之终身至废人道之常而终不忍易用能感其国人庙食千祀子孙绵衍歴久而不衰晞颜以来益炽以大至于守吉又能推广慈爱隆及本支以为此举而其子若孙克成厥志着之金石以垂则于无穷推孝子之心固不为其有今日而寻源探本夫亦岂偶然也哉孝义庄之制始宋呉奎而盛于范文正其后东阳陈德高近世阁老义兴徐文靖皆尝为之然至于身殁而如存阅数百年而不坠言于天下而皆知者惟范氏而已岂非公忠孝大节有以格于天通于神明而子孙实有所慿籍如所谓国于天地有与立者哉若华氏德业功名固不敢望范公之盛而其先孝子一念之诚天固有以与之矣继自今贤子贤孙守之而不懈积之而愈宏则是庄也安知与天平之业不嫓美而并传乎诗不云乎孝子不匮永锡尔类夫葺先祠以严报本大孝也因而以赡其族人大义也孝以生义义以成孝相为无穷而天之锡华氏也又岂有穷哉予因孝子之事而知天之厚善人者为可必又因守吉父子而知其得于天者之未艾至原诗人之旨推不匮之义则所以望其后者亦无穷也敢并以为记用永告于方来庄居田畆及条约等列诸碑阴此不赘

　　华氏敕命碑阴记

　　弘治十二年己未正月二十有五日诏封今贵州左参政华■〈日上永下〉父守庄为户科给事中母杨氏为孺人各赐敇一通时■〈日上永下〉官未半岁盖特恩也■〈日上永下〉受命踰月以言事罢所居官调主南京太仆寺簿后十年以本寺丞出知广东之韶州又三年而杨氏守庄相继殁殁两月而■〈日上永下〉有贵州之命明年及兄昺塟二亲于所居涂林之西原乃植碑墓前録命词其上刻之以侈上恩昭先德而属清记其阴惟华氏自其始祖寳以诚孝上通于天以能保其后人原泉以来虽隐显不同并有令德以及于守庄质任自天不事机械而恭俭一德终始不渝杨氏自龟山先生讲道锡山云仍支分流庆兹土孺人载其世芳克配君子而孝敬俭勤动合典训用厚积厥嘉克成令子扬于王庭以显受宠命是固非偶然者■〈日上永下〉以言得调自清要为冗员能安其官以举厥职遂陟方州绩用日章以荐有今命而祗抑畏慎动归德其先人凡可以禆吾君仁吾民以为显扬地者盖莫不用其至命词之刻其一事也而■〈日上永下〉之诚孝存焉忠荩形焉华氏之子孙登兹丘顾瞻徘徊思其先所以获是者而益勉于忠孝以永其令图则所谓光前人以裕后昆者独不在斯举哉■〈日上永下〉举于乡与清为同年读书翰林为同官其践剔中外休有令闻荷国宠灵以为其亲荣固清之所乐闻也敢再拜稽首推本而敷张之用对扬天子之休命

　　鹤坡记

　　名区胜境穹壤间随所在有之而骚人墨客寄兴幽竒者多即以自况至于宦途旅辙冥感神游往往有未至其地而先以知之者比其合也虽越千万里更数十年若符契朝夕然此其故岂心思意料之所能及哉番禺何先生下第时客游阳江尝梦作诗有云随身出鹤随歩闲之句寤而异之而未暇征其兆也既而有欲为先生号拟议而未定夜梦一人曰子前诗已谶矣曷不曰鹤坡而他求先生喜遂以自号而亦未暇征其实也正德庚午自南昌改教吾华亭览邑之图志则鹤坡在焉废巻而叹曰梦之征其在此乎始以其事语缙绅属为之诗而请予记夫鹤江海皆有之而论其格以出华亭者为上坡在邑东南百里海濵盖鹤之所出也鹤既以华亭为上故邑之胜多以鹤名而坡之称最古土人亦谓之鹤窠先生家岭南去华亭几及万里非惟足迹所未经固心思所不及也方梦作诗尚不知其有是号岂知其地之在吾乡与身自歴之也宦游南北二十年朋友之称呼简札之题记盖不知其几矣至于是始合焉而往日之兆始有所归着世言造物者善戏人又以为得丧穷通事悉前定若此者其戏乎而朕兆之先形事会之符合眞若有黙计而预料之者然则所谓前定者岂止人之所计得丧穷达之间而已哉吾闻鹤之寿以千岁为期其贵下鳯凰一等故诗家美其称为仙人骐骥而国家命服之采章亦以是为首先生襟宇夷旷风度洒落不役役于庆利固有鹤之韵焉而霜髯酡颜貌亦维肖则其感是梦而有是号也夫岂偶然而其兆之未征者又何可以限量邪予故乐书之以示夫称先生而不知其自者先生名海字朝宗弘治己酉贡士以乙榜教沙县在南昌为左迁今为泉之同安谕盖昔人云自此升矣

　　遗善堂名物记

　　予家在松城之西南古西湖之南涯先世自宋元来安土力穑未尝他徙守分循理称于乡邻而先祖之名行尢着西涯少师为之表墓所谓遗善处士者也先考可闲学士无恙时尝一新所居追维先志拟作堂以寳善名之及堂成少师为之题扁易以先祖之号是为遗善之堂堂凡三间先祠在其东西偏小室曰芳兰以延宾客堂之后有楼五间西南皆稻田当夏秋时黄云緑浪极目数十里因题曰观稼其东下瞰流渠小楼傍之楼之初立有人遗以双鹤其后复有双鹤飞来驯扰不去岁岁孳乳因名之曰来鹤循阶而下花竹隐翳俛而东出石山峙焉曰小东山山皆古石多得之水际及土中面山有堂曰东奥取栁龙城奥如也之义山之西南有小茅茨碧梧覆之曰南亭予未得此地时尝梦游其处赋诗一聫名盖诗中字也东奥之左介植牡丹曰天香室右介芭蕉数本曰緑净轩天香之后东辟而轩曰静观外临小池池北有亭傍列石峰暎以文杏间以杂花曰锦石池南面竹有亭曰碧寒亭后架池为梁俯观游鯈曰鱼乐其间蔬茹之畦瓜果之区间错隐蔽颇为深静宾客之辱斯堂者皆得以憩息焉既列其名物为十二题求善吟者为之赋咏复私记其说如此使我后之人获芘荫于斯者皆不可以忘所自云
　　东奥一区在元为张万户园后居之者亦张氏弘治壬戌冬将图归省念食指众故庐不能容汤君尧德言张氏鬻产不售价可五十千予谓太贱无成理明年丁内艰归以银六十两得之其后乃闻二弟亦尝图之卜筮皆吉而皆云不成谓若先有属者问之在先宜人殁后正汤君与予言时也岂事有前定汤君特发其端而鬼神所知固不系于此邪并记于此

　　记周太仆遇贼事

　　庚午冬宁都周公仪以云南按察副使迁山西行太仆卿明年三月携妻子之官六月抵广平之威县谍报流贼在曲周去县六十里方疑问间已至城下知县崔节素无备贼遂入城公仪闻变麾妻子越墙避身留公馆待之贼意其知县也从索马不得以刀背乱击且射之一矢着右胁流血被地时知县已出走独典史曹安不去公仪虽重伤犹正衣冠抱所赍诰敕坐堂上以死自誓贼豗突前后恐胁百方或砺刃于阶不为动然势已危甚俄贼首有朱千户者至众始少戢朱视其伤痕骇且骂曰朝廷大官何人敢无礼即解其血衣手自束缚邀至其寓所公仪不可曰我官人宁死官衙不死民居也贼言我去后羣小无知恐不测曹典史亦从傍为请不得已从之贼置公仪楼上命其家具食饮遣人求善药傅其创戒约其左右所以防卫之甚至明日将去犹嘱曹典史使谨事之曰我不残此城以有此好官在也公仪妻子既踰墙复缒城行十余里有某秀才者迎归其家遂俱免于难始予闻公仪事而危之疑何以得生今年冬公仪来京师始为道其详如此朱千户者名辅本山东人公仪见其有善意因以义讽之贼叹息言为刘瑾虐害发愤而为此非本心也又问瑾既诛何不改行则曰罪大不可宥且无人为我处者公仪为予言贼虽诡谲不足信然观其遇我宛转如此且自知罪大是犹有畏心非悍然欲与朝廷抗者若处之有道不主故常或可以不劳而定又言贼在城通夕酣饮喧閧无复部伍若乘其醉昬屠之可以立尽惜一时无人后乃闻是夕果有忿其奸污杀之卧内者使人皆若此贼岂足灭也贼去不半日而官军至急追之可以尽杀从容至明日逺矣语至此扼腕久之公仪既被伤力不能进道却回临清就医药上疏乞致仕养病皆不许未几擢湖广按察使丁家艰归其来以服阕也公仪素沈静有守闻变不乱临白刃而不屈职非守臣可以不死然其不死乃出于义感非茍得全妻子出亾又适有衣冠家遇之不犯危辱凡此类若有阴相之者呜呼方变故仓卒时章缝介胄死于疆场者多矣然有腼面目奉头鼠窜者亦何止一人公仪固为彼而不为此使为此未必得全得全未必其一家内外首尾明白可对人言如此也士于斯二者其将何所处哉公仪论处盗欲不主故常不尽其说谓乘醉屠贼真痛快矣然非城中人所办若官军能料事间道星驰掩其不备事必有成不然贼去后急追之纵不能尽杀清河以北可以不破人毎言贼往在献县时单家桥已断欲渡不得我军无一人至者使得从容济险在新桥鎭疲困醉卧日高不能起官兵已及而主帅以一纸追还其后遂猖獗不可制以为有遗恨由今观之岂独单家桥哉岂独新桥鎭哉公仪在临清有述懐诗四首间以示予予恐读者不得其事之详而以为寻常赋咏也为即其巻首书之而并及其谋议如此呜呼若公仪者充其志略使当时任事其肯使人论之而有遗憾哉

　　诵抑斋记

　　阁老京江靳公扁其燕休之斋曰诵抑予他日造焉公指而谓之曰子盍为我记予退而思之抑之诗本卫之武公自警而作盖三百篇之一尔公于书无所不读自六经而下诸子百氏莫不举其要而掇其精发之文章而措之事业矣而犹有取于是诗则公之意可知也乃绎而为之记曰六经皆圣人之垂训也而其论学则曰兴于诗为之说者曰诗本人情该物理其言近而易知而吟咏之间抑扬反复其感人又易入故六经之教诗为之先而学者于是经得效尤速若抑之一篇则又其该综之全而感发之尤大者其为言自一身以及于万事自威仪言语以至于谟谋政令之施自听言进德以至于动物感人之要国家之所以理乱天命之所以去留本末巨细罔不毕举而不愧屋漏之一言则又圣门之至教正心诚意之极功也故说者谓非知圣贤之学者不能作其曲折次第非笃志力行身履其地者不能知玩而味之信乎其若是也古之君子其学固无所不知无所不能而其心之所存主身之所运用要必有独得之妙而人不及知者以公之博大而终身讽咏不释乎是诗又取而颜其斋室此其精神之相感义理之相涵岂徒识其次第晓其曲折而已哉且公方以旧学佐天子寄腹心之重握机秉衡临照四海茍非其本源之地足以格神明而孚豚鱼经纶之藴足以烛万几而周庶物其好学不厌之心又足以集羣言而包众善如诗之所云则亦何以及此而无以及此又何以信此诗之笃而悦之深耶故谓公之学全有得于是诗则不可谓其无所取而徒退托以为谦则亦非知公者也清之少也尝幸陪公场屋之游比入词林又幸而获从公后熟公之行业而仰其声光盖不后于诸人也故不譲以承公命异时石渠金马之英赞伊皋而颂申甫及公之事尚有征于斯文也

　　十峰记

　　天下之山皆起于西北而水会于东南东南呉分也而松又呉之东南也故水于其地为至多山之所处不能当其什一焉松之山不能当水之什一而其形皆特秀于秀之中又有以名著者九焉水之名其著者尤多而其大者曰泖泖之名亦有三焉故语松之胜曰九峯而以三泖配之钱塘之西湖余杭之天目蘓之穹窿天平石湖震泽相望于数百里间虽大小殊量高下异势而鹤长鳬短各有称焉殆未可以甲乙也冨林曹氏居三泖之东九峰第四细林山之下世以衣冠诗礼望于其乡至进士时和宪副时中兄弟者出而其名益大乡之人因其自号称进士曰九峰先生宪副曰北山先生而不名焉是其为州邑之胜又不止一水石林壑之间而已也西台司务孚若于两先生为季弟少学于九峰而卒业于北山自以居两贤兄之后而尝得从于众山之间反观其身犹羣垄之一支别出于烟岚云霭之余而回翔眷顾意未始相离也遂以十峯自号乡之人又称为十峰先生而不名焉予少与先生同游学又同举于乡志相孚气相合也比观于京又同巷相邻近游从还往无日而不与俱譬则岩栖之子谷隐之人日与山为徒陟其崇深揽其秀异袭其烟云之辉润而咀其草木之芳甘非止城郭之间徒仰而望之者比也方将藉以为依止而先生以微疾遽浩然起懐山之兴予往留之迎而谓予曰人呼我为十峯而不知吾峰之所以名也子为我记其意吾携之以归有来问者以示之庶酬对之不烦斯子之惠也若子之说则吾不能从也于是酌酒为先生别退援笔而书之又从而为之歌以明先生之志歌曰九峰离列邦之纪兮袭九而十自君伊始兮彼峙而凝我行靡底兮逍遥翱翔惟所止兮京尘冥蒙长途迤兮孰迟予归使予飱之不美兮溪藤亭亭屐两齿兮今晨何晨复我里兮仰睇丹崖俯清泚兮长林回风岩花纷委兮阳冈有苓■〈氵闲〉有杞兮嗟彼尘区蠛蠓纷纭何时已兮归兮归兮吾视子犹园绮兮

　　世庆堂记

　　孟子云所谓故国者非谓有乔木之谓有世臣之谓也为之说者以为乔木世臣皆故国所宜有然所以为故国者则在此而不在彼也予尝即是而观于吾松其土壤之大小不能当荆楚间之一邑而论其地望隐然出畿甸诸州之上此岂独其生齿之蕃租入之冨而已哉盖自汉氏以来谷水亭林之鼎盛汴都而下朱钱卫栁之迭兴数百千年门阀诗书相望不絶斯其为山水之光多矣其在于今则富林之曹亦其著者也曹氏之上世相传出宋寳章待制文恭公豳文恭之先自闽徙温其后又自温徙湖有曰富二翁者始家松江则湖之泒也其源流逺矣富二有孙曰楚旸者别号云樵尝从萧山魏先生学先生器之传其子屏山老人廷献而家始益大诸子皆贤而九峯时和定庵时中皆以文学登进士第定庵官至按察副使清德雅望为乡人楷则而其弟孚若及羣子姓继登乡榜者又数人咸有名行称于士林松江虽信多名族若曹氏者指可以多屈哉屏山尝作堂于所居名之曰世庆昭先德也中厄于火定庵重作而仍其旧名属予为之记予及定庵游几三十年又辱与孚若同乡举闻其世泽行谊为详而举酒称诗登斯堂者亦屡矣乃不譲而记之曰屏山所谓庆自一家而言也以予而论非止其家乃一邦之庆也又非止一邦乃天下之庆也使夫世之人隐而处者皆若云樵与屏山修其身以教于家出而仕者皆若九峯与定庵有文章以达于政其老而归也又有以淑其乡人如是而俗之不美化之不成天下之不治则亦未之有也然则斯堂也其庆源之衍又可以世计而方限也哉请以是书之堂壁以告于观风者富林鎭名在畲山之阳细林山之东麓中有八景名人皆赋之堂居鎭中回环林樾甚美其前绰楔郡表为双进士山林轩冕盖兼有之云

　　惇睦堂记

　　惇睦堂者新安李一元氏与其从父兄弟聚居之室而一元之所自名也李氏本唐宗姓始家■〈氵严〉田再徙居长庆诸房竞爽望于新安而一元所与同居者凡七人可谓盛矣一元既早自修饬以明经取科第恪居官守显及其先人涉世以来见夫时之俗日趋于薄而忧及其乡忧其乡以及其族而惧其家之不免也盖尝慨然叹息以为天下之大非我所能为一乡之事亦有未易以力致者澄源端本当自吾同室始于是以惇睦名其堂实取书五典五惇礼大司徒教民亲睦之意曰吾将以是励吾身以率吾弟昆率吾弟昆以倡于同族庶几乎相观而善去薄而归厚合疏而为亲无忝于先世之箕裘以共成圣朝之美化也而谓予曰子其为我记庶族之有征也新安山水竒峻风气凝固自昔号多故家其人大抵尚意气重门阀更数十世族居而不散丘坟第宅有隋唐以来世守不易者李氏其一家也夫聚族而居更数十世而不散丘坟第宅歴千百年而不易茍非其重本源而笃恩义则亦何以及此而一元之意犹凛乎薄俗之移人而坠其先德之为惧也则斯堂之名所以望其兄弟宗族者何如而聚处于斯者宜何如其策励而兴起也井田学校之制废而风俗之不古久矣然天理民彝万古一日而豪杰之士盖未尝以薄自居缪肜以不能正家自责而诸弟之求分者谢罪更为敦睦范希文置义庄以赡宗族而流风美化及其乡人此吾人所共知也仙李之柯条万无有分披如缪氏者而一元志业当不后于古人则惇睦之云又岂直揭之堂颜而已哉一元之请记也谓未知所以求之之方与进之之力夫求之之方君既已得之非徒知之而已若所以进之则孰有要于此者此则予之所望于一元亦一元所以请于予之意也

　　固安县新城记

　　都城南百二十里有邑曰固安本汉广阳国之新城县至隋易今名歴唐宋至元常为州邑入国朝又百五十年而城池之守迄未尝备承平宴熈上下循习官寺民居露立迥野若以为当然正德辛未羣盗起山东转掠河北邑尝被戕民始知惧上亦以廷臣议诏增筑郡县之无城郭者而固安犹未有以应也乃乙亥六月御史卢君雍按立其地慨然念之召知县王君宇图所以为兴筑计宇曰此令之责也敢不共命以告其民民曰此使君之生我也敢不尽力于是为之表蕝其方位剂量其土物隐度其工费具为条画授王君俾经营之王既受事复言于朝得霸州及永清等县各以其众来助羣心欢趋版筑并作一唱百和无偷窳者起是岁七月至明年四月而城成先甓其四门而为楼于其南北曰南熏曰拱极东曰宁逺西曰丰乐则以次第成之城周方五里二百六十有九歩高二十有二尺其上为女墙四角仍为楼下广如高加二尺焉而杀其三之一以为上濠周于城深广若干尺总役夫三千五十人食米二千三十有五石木以株计者三千七百九十余灰鐡洎石炭以斤计者十五万八千一百有六十凡木炭灰鐡费公帑银七百两有竒米则民间义助余一无扰焉民居当城表者迁之蔬茹林木之当门术者启之而更赋以其旁之隙地辟马厂中为通衢而以其地益迁者徙预备仓于城中而给民以其故址如其数应迁者皆优与资给民忘劳焉于是邑教论胡君士元训导某某诸生张譲王谧于崇礼等相顾而言曰天下之事惟有备则可以无患故重闗击柝实于豫取之然而备之豫不知者恒指以为迂或反以生怨患至而为备则又苦于无及人之情喜逸而恶劳而自私者幸其事之不在已此世之所以多祸乱也固安之为县余二千年中更变故亦多矣而防畛之阔略如此以有往年之祸非不知与自私者之说有以误之与惩其误而为之备舍我逸而亲彼劳不私其一身而为来者无穷之虑御史君之志大矣而以身任责不避嫌怨成一方之保障于数月之间使此邦之民子子孙孙得安枕而卧者皆王君之功也而何可忘之乃相与具书走京师请纪其事刻之石以告来者御史名雍字师邵蘓之呉县人正德辛未进士详慎而敏遇事优为不动声色城其一事也王君西安乡贡士当官举职在蜀之仁寿已有声城成遂入判天府享途在前其可称述不止此县丞刘璇张经主簿王庆典史张纶等赞襄左右与有劳焉法皆得聫书速予文者嗣令孙君璁毕生惟义实来致君命其意有足尚者呜呼其相与勉之以无废前人之功哉

　　行人司题名记

　　行人司题名倡自仰君世用既而迁去然更代不一尘卧石匠氏所几二十有年矣及谢君弘谟始缵兴若事杨给事中士宜尝为之请记未就而君复迁去戴君丝材夏君公谨又取其未尽刻与后至者刻之为续题名既成以朱君大武来申前请以终谢君之事行人古者掌宾客使命之官其名见于周礼春秋之世郑以公孙子羽为之其人之贤乃与子产并列呉之札鲁之叔弓齐之高子皆国之选也而结驷聨轸交骛于中原则是官之重可知也两汉及唐为大鸿胪之属及宋而为诸使臣走马承受之任则微矣皇明以六典建官参之近制以宾客隶鸿胪而立行人司专使命之职凡国有大诏令若亲藩外夷封建吊祭及有所谕告廵督则承之以行非是皆不得遣焉又定制司正副而下皆以进士为之非是人不得以与列给事中御史若省郎或外台佥佐阙则取诸其中盖秩虽下而选甚高禄虽微而任则重今日之行人眞成周盛时之行人矣官府之有题名虽以识履歴要实有鉴戒存焉行人之职重于周轻于近代至我朝而复古岂徒以其名哉孔子曰行已有耻使于四方不辱君命可谓士矣又曰诵诗三百授之以政不达使于四方不能专对虽多亦奚以为夫谓之专对谓之不辱圣人之论则使之体也春秋列国之用人则使之式也方今天下一家四海一君威灵所加荒外裔夷奔走恭命为行人者凭轺轩乘康庄雍容以临之则夫宣上德而达下情尊主威而重国体者岂无其道哉谢君始刻自南京吏部尚书黄公宗载至太常少卿李君阳春止二百六十有七人续题者武冈州守唐君荣而下又一百五十有三人尚论前修斯亦足以观矣嗣而兴者其殆有思乎踵傒季之芳尘超国侨而先驾以无忝宣尼之训使将来永有述焉则三君者之志不孤而庶几我国家稽古命官之意矣

　　东江家藏集巻二十一

　　●钦定四库全书

　　东江家蔵集巻二十二【中集十八】

　　北游稿

　　○杂着二十首

　　道徳文章不可出于二论

　　愚读书观三代之盛与汉唐而下之人才未尝不感世道之变也何也三代而上道徳之与文章出于一而汉唐而下者出于二也方其出于一也虽闾巷之微女妇之贱而其歌謡讽咏莫不皆有先王之遗风及其出于二也则虽宗工巨儒卓然名世者亦皆狃于词章而不知其本此古今世道升降之大端不可以不察者也何谓道徳人之所共由我之所心得若父子君臣夫妇长幼朋友之伦是也何谓文章得之于吾心宣之于吾口书之竹帛以垂示于无穷若易书诗礼春秋之类是也古之圣贤于前数者知之明行之至如目视而耳聴如手持而足行充满而盈溢发越而光辉然后従而书之凡简策之所形皆心得之真味如影之于形如响之于声从之则治安违之则丧乱所谓布帛之文菽粟之味天地间不可一日而无之者也若乃后之所谓道徳文章者吾惑焉盖其视道徳也曰此圣贤所以垂世而立教者也其视文章也曰此吾所以华国而润身者也离之为二事析之为二物而不知其本之不然也然方其为文章也未尝不言道徳矣顾为文章而及道徳非以道徳而发之文章也呜呼此所谓二也此所谓汉唐而下之人才也抑不思有道徳而后有文章譬枝叶之于本根也为文章而不本于道徳是剪采以为花形色虽似而精神生意索然矣呜呼是岂可哉吾观欧阳子得韩文于坏烂之余刻意追复以振起五代之颓风亦不可谓无功于世道者而于道徳则未闻考亭斯言虽若讥之而实以惜之也贤如欧阳文如欧阳而非道徳则不免于讥议故君子不贵于空言

　　体用一源论

　　知象之不离乎理而后为知易矣易有理焉有象焉理则太极是也象则两而四四而八因而重之以极于无穷者是也象则所谓用也理则所谓体也伊川序易曰体用一源显微无间夫体与用若何而见其源之一哉盖尝论之天地之定位山泽之通气雷风水火之相抟而不相射截然而贵贱分判然而刚柔别纷然而吉凶生交互往来而变化见神明之徳于此乎通万物之情于此乎类盛徳大业于此乎成是天下之至着也若其理则杳乎其无形冥乎其无声是天下之至微也体若是其微也用若是其着也而何以见其源之一哉尝因是而求之易之为易有太极则有两仪有两仪则有四象有四象则有八卦八成则十六者具矣十六成则三十二而六十四者具矣六十四成则三百八十四万有一千五百二十者具矣分而观之虽若多寡次第之不同而其实则一时而俱有非今日太极而明日生两仪后日生四象又明日而为六十四三百八十四之类也又非有两仪四象八卦之类之后而太极者不行乎其中也呜呼此所谓一源也故以造化言则维天之命其体也嘘而为春夏吸而为秋冬风霆之流行庶物之露生糟粕煨烬曽有一而离于命乎以人事言则人之一心其体也仁之为恻隠义之为羞恶礼之辞让智之是非蕴之身为徳行施于外为事业万化万事曾有一而离于心乎盖其用之着也本其体之微者为之也不杂乎体而未始离乎体也其体之微也乃其所以为夫用之著者也不杂乎用而未始离乎用也呜呼此所谓一源也此所谓易之要也此要不传而天下之纷纷乆矣离象数而谈玄虚如王弼之徒则不知体之该夫用遗理学而专象数如焦贑之徒则不知用之本于体不有程子孰以是而开我后人乎虽然求入室者先升堂欲知天者始人事论易而至于体用一源亦微矣是岂可以易言哉善乎延平先生之言曰学者须穷六十四卦之旨各有归宿而后可以及此此又学程氏者所当知也

　　平苗露布

　　鬼方猾夏商宗躬奋武以徂征猃狁侵疆周典有耀兵而献捷扫积年之逋宼伸万里之明威宜尔露章昭我天宪惟此三危之胤素穴五岭之区在唐虞之世犹鼠窜而勤兵歴秦汉以来屡鸱张而作难及祖宗之受命合天地以为家南北西东悉为臣妾华夏蛮貊罔不率従陛下躬上圣之资振中兴之业皋夔稷契之佐谟谋于庙堂方召英卫之流布列于疆圉威烈如炎火势重若山岳触之者碎婴之者焦而乃肆其桀骜负其险阻谓溪磵足以絶翰飞之卒谓弓矛足以当雷电之威稔恶既盈凡民共愤陛下廓乾坤之量犹务包荒而逺人罹荼毒之灾是当必救出偏师于湘汉示薄伐于蜑猺祸福孔昭昬冥罔悟乃九月二十一日羣帅合谋连营直进瘴疠莫避巢穴是求穷山之兽势莫奋于爪牙沸鼎之鱼命知尽于晷刻莫不骈颈受戮束手就擒徒党逬骇于山林身首横分于草野即目都匀等处豺狼屏迹烟尘廓清舟车四通川陆无壅三旬之旅不旋斾而收功六月之师即陈兵而奏凯臣等仰遵成筭幸免瘝官挽天河而洗甲兵示兹弗服碑衡山而纪功烈永耀无穷臣等无任欢忭踊跃之至

　　润庵说赠严以徳别

　　予既以润庵号吾以徳因酌酒以贺之润庵起酢予曰闻古之人名若字必有说所以昭义训也子幸加我以美称而无说归而有问焉索言之则近夸约言之则义不逹子且何以处我予曰然子欲言润之义乎夫润水之性也水流下而润故制字从水而闰声而凡言滋泽之义者假焉书曰水润下易曰润之以风雨此正言也大学曰徳润身此借言也君之名从玊而字曰以徳则吾号君而取于润也其得无说乎且君亦知徳之润与水之润其有自而然乎水之源出于山其始或涓滴不止而勺合焉斗斛焉又不已而溪涧焉江河焉以遂入于海天下之物资焉而水之润极矣维徳亦然根源于天命而全具于吾心其端也微而难测其机也危而易差必养之于事亲敬长之间察之于应事接物之际言必信焉行必敬焉无一毫非礼以累于吾心俯仰于两间而中无愧怍周旋于万变而动无不宜而徳之润极矣求水之润存乎山求徳之润存吾心君方懋厥徳以修其身譬则引泉于山其出也源源势不趋于海不止也则其充乎中而泽乎外虽君不言而人有弗见者乎而况予既已言之则人之拭目而观者将不止求其说而已也于是君舍爵而拜请遂书以为别

　　定轩说

　　予初入京一岁中九徙居而犹未定尝暮归见寒鸦盈树感而赋诗今八年又三徙而此室始号为吾有若可以乆住而不迁者而未知其能几时安也移居之夕月色如昼用前韵复赋一首慿阑歌之俯仰慨然盖前日之未定固栖栖而不宁既定矣又未必果帖然而无事古之人所以进徳修业日有孳孳而不溺于居室之安也因题其室曰定轩录二诗于壁而着其所以如此夫未定所以有定而定又将有不定者生焉则今日之安居未必果异他曰之栖栖也呜呼焉得安土乐天之君子而从之处哉庚申七月十八日秉烛书

　　约斋说

　　新安程道隆筑室于富溪里第以为燕休之所名之曰约斋其子琰客松上贽予以二诗乞一言表名斋之义按约之字从系而勺声说文谓纒束也其借以对丰言则谓之俭约对博言则谓之简约对侈肆言则谓之谦约虽为用不同要皆有敛束近里之意焉凡事敛束而近里则何往而不善也是故以之修身则寡过以之为学则近实以之处事则要而详以之治生理财则有节而不匮约之为义大矣哉吾未识道隆而闻其为人谨饬谦虚喜读书而敦古道琰好学有文而性复类焉家庭唯诺之间必有得于是而非予之所能知者矣则夫髙斋巨榜动目警心其为学其修身其治生理财而处事岂容有一之愧于中哉圣贤之学求无愧于心而已紫阳夫子之敬斋陈寿翁之定宇熊去非之勿轩皆是物也道隆之名斋将着其所得乎则吾愿学焉其未及则乌得而不勉乃为着其说授诸琰以归之夫翕则有张敛则有发吾于是又以卜程氏之将大也道隆名穆宗友梅先生之子梁将军忠壮公之裔云

　　寿说

　　锦衣都阃白君崇之之子诏将寿其二亲而问其说于予予谓之曰子欲寿子之亲乎斯固子之志也子之志予安能知之而安能言之虽然子之所以寿其亲者吾诚不能知也若夫人之所以寿与夫人所以为人寿者则尝闻之矣吾且诵而子择焉夫寿五福之一也箕畴之序明矣富与康宁皆寿之所享而考终命则其成焉其曰攸好徳者又诸福之所从而寿之本也道家者流以人之寿属之三元而谓其各有定数则异于吾儒矣至其所以得之则归之真气之不耗起居之有常饮食之有节而其禁防节戒谨谋虑而息爱憎固养性修身之事也善言寿者莫过于诗人其词曰乐只君子邦家之基乐只君子万寿无期又曰乐只君子邦家之光乐只君子万寿无疆语无期而必先之以邦之基语无疆而必先之以邦之光且皆归之乐只之君子则诗人之旨其又可思矣子家康敏公以长才硕望通显于时完荣全归为国寿俊诸子若孙继武青云纷纶未巳而子之尊人又早以武功奋致位二品横犀纡朱列在雄要伉俪偕老并享荣华此岂偶然之故哉思其不偶然而求其所以然则必有合于前之云者矣则所望于而翁者又宁有穷哉农夫之佃也深耕而易耨之且壅培之故其获也丰已获矣而厚蓄其力又善耕焉故乆而益盛诗书经也农与道家诸子也合是数说其足以助子之称觞乎吾闻锦衣君闿爽而练达通事变而识古今闻予之言其将喜而为子釂也

　　杂说

　　牧羊于郊豢豕于圈非爱之也须其肥而共食之也无因之馈其欲羊豕我欤逢蛇而奔遇虎而伏非敬之也知其恶而谨避之也不情之礼其将蛇虎我欤
　　有持挺而逐其兄者或逆而叱之或従而加力焉彼深徳其从已者而怒其叱者闾胥缚而寘之狱丽其名于刑书而従之者方笑于市也
　　生而短者恶人之轧已也徙宅而避之三徙而之■〈亻争〉国焉自视魁然巨灵也乐而居之终身不返呜呼彼固真为巨灵也哉
　　女萝附木而生望之蔚然或者谓木之梗而弗纾也伐之萝亦以为快也木仆而萝毙然后乃悔
　　狐绐虎而前行百兽従之久而忘其绐以为兽之真已畏也谢虎而独进狼捽而食之无余
　　胡亥任赵髙而居望夷人不得见其面而阎乐乃杀其身杨广任宇文述而作迷楼人不得知其处而化及缢之江渚不拒谏则不能杀身人心附也不縦欲则不能亡国神志清也
　　孔子曰桓魋其如予何王莽亦曰汉兵其如予何其言似而人非也诸葛亮以白羽扇指挥三军王昭逺以鐡如意其事似而人非也故君子务实小人务名
　　衡不能变物之轻重鉴不能改物之妍蚩本轻而自以为重者愚也本妍而强以为蚩者亦愚也
　　蛆灭没于溷中过者为掩目焉彼固其所乐也出即死矣责贪夫以徇利迂哉
　　狸畏虎而欲假其威也日求肉以进之虎说之而虞其狎也食已则时吼以示不足狸恐奔走于道途所得皆虎之食也久而力尽不能致肉虎怒而搏之骨肉狼藉矣

　　半闲居士传

　　居士江西宜春人家世习武官南京公生于南京长歴涉四方至荆州乐新城风景因家焉既老归南京就子养来北京子分务山东今将往临清居士幼警敏九岁入乡校羽林知事吴君一见异之期以文士及冠从乡先生葛士章胡北山安成李志道诸公游为歌诗辄惊人祭酒刘公益学士海南丘公修撰一峯罗公检讨白沙陈公定山庄公皆与为布衣交重然诺尚意气朋游有急挥金付之如土苴以是声称藉甚江湖间至相语曰过金陵不识龙克温是徒行也其为时流所重如此尝游播州宣慰杨公待以上客公为条修政治民十二事客淮阳上巡抚呉公琛救荒便民八事过扬州见巡抚髙公论息盗行盐八事皆见诸施行平生所至若湘之黄陵庙荆之仲宣楼浔之浯溪越之曹娥祠杭之鄂王墓沛之歌风台忠贤义节遗迹之所在题咏殆遍其在新城筑室海山作东皋书院西岩草亭凿流种树有终焉之志及东还弃去不少靳其旷达皆此类也居家孝友兄瑛病瘵疾众惧弗敢近公亲视汤药日夕不离侧兄亡事丘嫂如母抚孤兄子如子为买田筑室居之外兄弟依公居拓产殖业皆出公及壮与均取不较人尤难之五子皆教以读书次霓登进士为工部主事即分务山东者公今年七十有一闲居手不释巻兴至辄为诗清丽雄伟不减少壮云
　　太史氏曰居士之迹竒矣予读其自叙计所履歴有太史迁所未尝及者其间扶老抚幼兴衰持危盖跲而奋者屡矣然终不以事物胜读书谈道沛然若无事人兹其所谓半闲者欤至所与杨吴诸公书精诣练达与山林之士大言无实者逺矣丹穴鳯凰羽风林虎豹章主事君之颕脱伦类有以哉

　　张节妇传

　　节妇姓赵氏京师人锦衣卫指挥佥事让之女幼有志操让竒而爱之曰是当为名家妇吾辕门无足予者太子少保华亭张公蓥时为都御史为子昱聘之归有日矣会公以忧去昱亦病卒公书报让令更嫁女女艴然曰我聘于张即张氏妇也又谁嫁且夫死将不有其家乎取妆具悉焚之誓以必死让惧而聴之及公还朝请以妇礼见遂留不去居止常依姑姑卫夫人深礼之女亦尽其孝敬常一日夫人得危疾女奉汤药退而涕泣谓侍者曰吾所以生以有姑在也姑死吾亦逝矣吾奁笥所有尔悉以与吾共事者且密召其姊诀姑闻而大惊因恸哭出痰数升疾遂愈方是时女名声藉藉公卿间争欲委币者且谓女未尝事昱非再醮也少保公以为然然弗能夺也于是以昱兄■〈日上永下〉子岦为之子以成其志盖自是无敢言媒妁事者而女始为久存计矣后数年公掌钥留都女随姑还松江去家益逺亲昆弟族党无在目前者岁时伏腊形茕然公夫人及■〈日上永下〉相继殁家事益落众意其意悔而执节愈坚屏居一室中服女事以供朝夕抚岦而教之以奉昱祀盖三十年如一日无少瑕疵者弘治中郡守刘君琬上其事诏下旌其门时女年五十有三岁矣吴下人皆歌咏之
　　论曰古称节妇皆嫁而寡能守不贰志者若未嫁则无所为守也未嫁而守节吾于国朝得二人焉其一为故都督河间董■〈宀良〉女其二则今赵氏董许嫁冦都御史深次子闻讣不食死其家故旌为贞女赵尝事少保及夫人又已立后故称号有不同者要之中实有所见不易于死生盛衰一也予以此两人节既类又皆世臣女于国有光不特重其家而已故因撰赵氏事并论著之备执笔者采焉

　　邹智卿传

　　智卿名愚姓邹氏常之无锡人少有志操十五如成人父静修君使督治别业指画经理井井有条绪二十掌乡赋赋入而民不扰邑里称之母病视汤药不解衣者三月居丧断肉久瘦至骨立静修使之食且责以大义乃始食其丧静修亦然自奉殊淡薄而养其亲特厚葺亭台莳花药延揽名胜凡可以悦其心广其名誉者无弗力其御家肃而有恩食指仅五千衣食指使若一无弗厌服者静修君无恙时以余赀赐诸子谓君长且劳使倍于仲季曰他日析产亦如之静修殁或请如治命君弗忍卒均分之母族中微馈遗无虚月従母死无以为敛亦厚赙之代族人偿官镪仅千缗未尝言贷乡人米若钱其取息亷甚岁歉必减租父殁之年大减合租息米至万斛曰此先人志也吏部王文肃学士呉文定宫尹陆冶斋皆器重君与之游因题其所居斋曰延益近复辟后圃作堂其中颜之以后乐曰吾勤吾生久矣頼先人之余休家事颇治将于是以终吾身其无慕于外又如此
　　东江子曰宋道乡邹公以直言显绍圣元符间中罹窜逐卒不至大用人谓天道之无知也今四百年而其子孙硕大光显闻于东南桂堂栢轩继以静修而其子又有若智卿者天之衍邹氏而大其传也果未厌哉两汉取人尤重孝弟力田及敦朴有行义者如智卿使推而纳之有位俾行其所以施于家者夫岂后于古人而卒未有闻也故吾着其实以俟求沧海之遗珠者

　　偶轩黄先生传

　　先生讳干亨字汝夏一字汝亨姓黄氏其先（原阙）人有讳元方者避晋永嘉乱入闽居福唐之黄巻唐散骑常侍华始迁莆田自是为莆田人曽祖寿生永乐中翰林检讨祖子嘉知保定束鹿县父深终监察御史黄氏自入闽传千三百年或仕或隠代有闻人而至是始益大先生生六岁而孤性敏甚及长好学善属文出语辄惊其老长成化甲午以第一人贡礼部明年擢进士挺特自持不茍有附丽奉檄安置降畨于岭南郡邑礼遗皆不受南人敬之丁祖父忧服阕念母老邅回久之留妻子于家从羸僮走阙下乞南都便养有沮之者授行人司行人副给事中林荣使满剌加国满剌在岭海西南万里外故事使臣得招商贾募习海事者以行有分堵常例银度千两先生却不受或以为正副不宜异同乃留其半于官俾修灵女祠布政使彭公鳯仪谓修祠守臣事不当烦使臣乃密遣以为其母夫人寿先生迄不知也癸卯正月发舟六日至羊屿■〈风贝〉风作舟薄于石坏与众溺焉初先生以风未作时蹔还省母黩利者竞丛货于舟至是力弗任故坏从弟干刚侍行方舟坏时漂且登矣视先生急不忍去遂同溺焉时先生年三十二有善水者得脱走安南以告事闻赠从仕郎行人司司副遣官谕祭録其长子如金为国子生如金乡举亦第一登进士为翰林庶吉士拜监察御史提督南畿学政以文行称史官曰谈先生事者昔多异论焉读偶轩録知祸端所起明甚而在当时已有枉其事者然则异论固有自来而先生心事皎然如氷玊者自若也不然御史縦为亲彭林诸公岂私其所好者干刚可生而不忍予甚惜而悲之因附着云

　　东江家蔵集巻二十二

　　●钦定四库全书

　　东江家蔵集巻二十三【中集十九】

　　（明）顾清 撰

　　北游稿

　　○杂着一十五首

　　铜雀砚铭

　　予尝观万物之变相寻于无穷而陵谷崩湮贵贱徃徃易位有不胜其可慨者方曹瞒筑台于邺虽一材一埴殚赀力以为之其意固欲传之无穷殁不再传而鞠为草莽其事载史册三尺之童茍知名义者皆贱恶之至覆台之瓦飘落于风雷野火之余者或取以为砚士大夫乃反贵之若商彝周鼎然由乎今以观其始庸讵知其至此哉盖其废之速也固以操之虐而其物之精则自足以传后而可珍亦若斯碑和玺无掩于嬴秦之虐也虽然其物精其弊乎民也亦多矣故为铭其额以示后之得是砚而用之者铭曰
　　贵而厄岐阳之石显而沈泗水之金斯砚之珍以其物不以其人

　　窄轩铭

　　士参三才以徳非居俯仰无愧灵扃晏如圭窦荜门天寛地舒有歉于中惟恐人觉彼虽不言我恒悚戄广厦洞房伏鼠屈蠖君窄其轩匪窄其心帘几屏床可书可琴息偃自足何必髙深王公大人相府渠渠君岂弗堪分则有拘君身在朝君志在野汗漫空同无不可者如鸿与泥宁久斯下太史作铭请志轩楹居也勿欺出而慎行业广徳崇兹焉永征

　　舒轩铭

　　宋竹洲先生之裔孙有曰信字廷孚者以舒轩自号都水郎中李君彦夫既为之记矣廷孚复介其乡人程君永祺征予言夫舒者伸也亦曰散也有任适不拘之意焉廷孚家万山中有以自乐无求于人斯其所谓舒者然吾以为天下之理严而后有泰节而后有和君之能自乐而无求必有其道而未易以言也为之铭以谂之铭曰
　　彼荒而怠我守弗懈或棘而趋我行其徐不懈而徐是谓执礼久而弗渝目视足履心泰而宁身安而舒是曰成徳惟圣之徒竹洲之孙宅是商山有翼燕居舒轩是颜惟节乃和惟严斯泰乐而无求曰有本在太史作铭志彼轩楹舒哉舒哉其徳之成

　　寳善堂铭

　　惟昔我祖宗积徳行义承庆于天以佑我后人使粗识礼义窃禄于朝先君尝拟作堂名曰寳善未就而殁小子遵承先志幸遂落成敬勒斯铭垂示永世铭曰
　　我祖为善如农力耕小子不佞会逢其登闻道绪余荷国宠荣匪庆之余曷云尔能新堂既成华扁在楹出此金玉贻尔云仍其本则孝其归则诚永寳弗坠我后其兴

　　过半松像赞

　　形之厖徳之充年几耋貌则童委轩裳于天上卧烟雨于江东识公晩者以为香山之白傅而见之早者则曰汉代之于公此夫秋官属大夫洪都副亷访生禾兴老华亭士称之为一斋先生而又曰半松翁者邪

　　任参政进士巾服像赞

　　此先生大廷登对后待晓五凤楼聴胪唱时邪将南宫燕罢奉谢表上赤墀时邪抑长安看花遍舍菜先师趋大成门时邪槐简葱袍冠带凝如其中若深思者盖不以一第自矜而已慨然有天命之畏人穷之悲矣噫此令终之保所以特受夫先达之知而髙文大节至今为后学之师也邪
　　此像流落于装潢师郁氏几二十年先生之孙复贞得之以示清敬为之赞先生初登第与同年谒乡先軰陈公景祺公异之客去书斋门之背曰吾乡进士五人克保令终者任某一人而已后先生完节而归果如公言

　　杨普能像赞

　　都圻繁会纷华是矜何以驱之曰利与名质哉杨翁善葆其素如青莲生泥不湼以污亦有世禄横金曵绯曰此非我事犹子其宜纶巾褐袍燕坐清昼炉香萦前经巻在右是将从给孤参维摩追松乔而并寿者邪

　　邹栢轩像赞

　　貎充而愉体胖而舒问奚则然神明内腴我登宁山想见之子干誉贻谋良亦称此世则道乡时称栢轩炜矣丹青其亡若存

　　任芸轩像赞

　　元松乡七叶孙喜读书慕古人不自售终隐沦俨衣裳巍冠巾颜清扬宛如存问不对伤予神歳之暮雪霰繁寻碧芸绕空轩喟其叹述此文【壬申冬至过内弟明善拜芸轩先生遗像追感畴昔不觉涕零敬为之赞先生讳志字孝忠生正统己巳而殁以正徳戊辰安贫乐善好成人之美皆今人所难能也】

　　武城赵琏写予六十歳容请留其稿为题三十四字与之

　　傍观道是自顾则疑我之知我孰与人知山林朝市麋鹿金绯歉予中者岂独斯而已邪

　　有游方之外者持老子观书图乞予赞予方有所感援笔为书不觉其言之过也

　　繄混元体虚无升昆仑复奚须文五千吾以芜矧铅砂熺鼎炉燎玄黄礼空虚本之迷支日敷教岂然氓则愚世横流日下趋腾秽腥弥九区觌遗容企玄谟掊斗衡焚玺符穆淳风古之初虽弗中免沦污谁从者其与俱

　　心君颂

　　心学之传尚矣而尊之曰君则自荀卿氏始卿之言曰心者形之君也出令而无所受令者也考亭朱子称其与孟子心官之论最切盖君于天下无所不统内而羣工外而列牧各职其职而所以令之则在君心于一身亦无所不统耳目视聴手足操履各事其事而所以令之则在心故心有君之象焉端居静处思吾身自一息之动以至于凡天下之故有不命于是而无悖者乎夫颂者容也美盛徳之形容也心君之徳其可颂也已敢再拜稽首扬厉而铺张之其词曰
　　于皇我君位绛宫兮髙朗廓清洞虚中兮端拱黙渊感斯通兮坤舆茫茫天穹窿兮维气与理磅礴充兮测其包函君与之同兮义以为制仁其容兮礼降而卑知则崇兮揽不盈掬放之无穷兮目以之明聴由聪兮曰圣与狂命斯从兮昔在勲华惟敬恭兮四方为纲建茂庸兮彼受与辛蟊贼内讧兮予末小子瞀昬蒙兮惟君之威严捡予躬兮畴曰不显阳■〈火彗〉空兮孰云弗闻震丰隆兮拜稽扬言歌峻功兮期勤弗壊尚有终兮

　　天秩加冠训词

　　维我祖父以来世世积徳我弗敢坠以有尔父克享天禄尔軰其承之兹维吉辰为尔冠跻汝于成人徃迎尔相汝友子南实在宾位尔维勉之绍乃先徳式尔子南孝于亲友于兄弟克成令名以永多福无忝尔所生

　　新居上梁文

　　伏以百年吴下世称萃徳之家一日云间共覩鼎新之业乡邦助喜山水増辉共惟宅主可间内翰先生天与髙年神相多福早承遗善府君之训直道而行晩带瀛洲仙子之衔清风益振爰以园庐播殖之积出为子孙经逺之规因地拓基化湫隘而为爽垲相时举事屏氛翳而纳休祥首建层楼次新燕寝左严宗祏右肃宾寮门庑翼以前陈闺闱肃而内整朴不至陋将以侈乎上恩文不过华用永明乎素志洎选名而立号咸崇徳而象贤先知乃逸题观稼于楼颜率由不忘施继善于堂署中庭不以列歌舞别院惟以叙亲贤作于今将传于后聿暨乃心为其逸先处其劳庶无罪悔若乃山川之形胜尽乎冠盖之登临试聴歌謡乃见佳丽儿郎毕和画栋齐升
　　抛梁东　楼阁园亭锦绣重下有碧流通巨海春雷不日起潜龙
　　抛梁西　画阑回处碧山低卷起朱帘望新月数竿修竹凤毛齐
　　抛梁南　红日融融淑景添明月寿筵歌七十宫袍五彩映朱帘
　　抛梁北　翘首北辰裁只尺祥光先夕见中台两两明珠挂檐额
　　抛梁上　元气茫茫含万象未论举手摘星辰巳觉胸襟浩无障
　　抛梁下　正见平田事春稼窻间更有读书声何必箕裘慕王谢
　　伏愿上梁之后门阑溢庆家室多宜贤子贤孙奕世之书香不断肯堂肯构一方之轮奂常新
　　上梁文者称美颂祷之词合作梓人言犹诗之乐章自歌工而指主人也为自言者恐未安姑记以问达者

　　寳善堂上梁文

　　伏以承家有本惟尊祖而重宗居室有方戒欲速而尽美昔在先君之世尝为贻后之谋盖将由寝以及堂固已立名而正位幸两歳之丰稔属三吴之宴安黍稷重穋溢于原田松杉栢柟来自江汉乃以嘉平之吉日式完画堵之遗规祖有善而孙寳之非徒名也父所作而子述之庶永保焉咨尔儿郎聴予短颂
　　抛梁东　墙下荆花欲绽红共说今年春更早山头连日是东风
　　抛梁西　平田古木映疎篱于茅乗屋皆同日画出邠风七月诗
　　抛梁南　祖林松栢翠■〈毛参〉■〈毛参〉下有短碑髙四尺无穷世泽此中涵
　　抛梁北　矗矗楼台映空碧乡邻多富复多贤正好相亲莫相失
　　抛梁上　晴日薫人过挟纩爱人容物似冬曦题榜分明有先様
　　抛梁下　厚础深基承壮架风雨不动鼠不侵秖要周防宻无罅
　　伏愿上梁之后男皆孝弟女悉柔良不侈不骄顾堂名为永监以似以续衍宗祀于无疆

　　题超果寺重起西廊疏

　　超果寺自西隐受公化去寖以衰替西南廊屋颓废者十余间其南向三间先师友兰张先生讲授之地而清所侍学焉者也西隐之孙杰峯俊公以今年夏继主寺事谋兴复之而予适家居乃以银十两授杰峯为倡期以落成之日即讲堂旧址为友兰书院以奉先生香火而延师其中以教乡人子弟及寺之僧行如受公时盖因杰峯之志而以致予之情固亦寺之旧观也杰峯愿力甚大且将并法堂丈室而一新之有相厥成盍自兹始
　　笁干东鲁教则殊宗洄水瓣香义均返本嘅先师之始教属兹刹之方隆四十年夜案晨灯恍如夙昔几百武回廊邃馆半入消沈每经瓦砾之区无限羮墙之感幸杰峯之继席乃西隐之嫡孙肯构肯堂时推善述某邱某水昔也同游既寻盟并契于夙心抑起废复兼乎义举鸾回虹绕外以严水月之居藻奠苹羞内以妥友兰之位一筹初展两美具存人其人庐其庐是或一道尔为尔我为我各既乃心

　　东江家蔵集巻二十三

　　●钦定四库全书

　　东江家蔵集巻二十四【中集二十】

　　（明）顾清 撰

　　北游稿

　　○题跋二十四首

　　书耕织图后

　　古今人物事见于图画者自名贤列女外非江湖之渔则山谷之樵仙夫释子神鬼变化草木鸟兽之精英巍乎其伟观凛乎其髙风瓌玮谲恠可喜可愕之类至农夫蚕妇终歳勤动冲冐风雨早作夜卧生民之大命闗焉不可一日而无者其功至劳而莫可形状被原之禾眠簇之虫虽饰以丹青形之绢素不如彼之入人目也故世虽工画者不为而人乃有生食梁衣纨而足不履畎畆目不识机杼者其视民财不啻土芥因之以丧亡莫可胜数使有以楼氏此图视之宁不亦少动其中哉吾观天下事无益于生人而徒勤精力者多矣是图盖世之所宜有者故识而蔵之

　　书忍庵记后

　　忍君子之美徳也古之大人任天下之重者未有不以是而济而其立言亦未有以是而为非忍固君子之美徳也然吾晦庵夫子之训学者则曰人学耐事其弊将至于茍贱不亷晦庵非教人以躁戾者而其言若是何哉世道之降久矣直情径行者诚不足以周一世之务而媕婀回互至于是非之莫辩美恶之不分则其害有甚于彼者而不止于乱谋考亭之言所以救末流之失而非以异于古人也祭酒方石先生示所为乐清章公忍庵记使缀一言惟先生所以发忍之义备矣清故僣以所闻于朱子者为章公告而亦非敢以异于公也

　　书李恒斋松鹤图诗后

　　是图不着何人手笔而清淡简逺决非俗工模拟形似者之所能其疎宕崛竒亦非世之媚骨丰肌俛首流俗者之所喜宜恒斋翁之独爱之也翁题字后四十年从其孙宪副惟正得观之三复敬叹盖予所感不独以其画而已

　　书张节妇巻后

　　始予闻赵氏事心竦然异之既而以为疑又窃有私忧者非常之事难乎其始尤难乎其终也后三十年归自词垣而知郡刘侯方以朝旨举旌门之制又自为四韵诗以歌之而士大夫皆属和传及于予于是向之所为私忧者释然以解而知男子之刚肠不逮于斯人多矣虽然赵之号系于张为节妇妇者已嫁而成礼者之称也不及其夫无所俪以为妇以为女则既逺其家礼官拟议之际必当有说而寡学浅识求其当而未能而又不敢茍为辩说以自处于不韪也是则终不能以无疑者乃为赵自言作五言诗一首附巻末而并记其说就诸公订焉以告夫后之不幸而遭此者其诗曰
　　妾面君未识妾心君岂知君死妾独存谁当知妾悲父母生我时愿我有所归生死向君家终我百歳期我非慕共姜我非师伯姬自怜有此心不忍分两岐皇天闵■〈惸，女代忄〉弱回光照孤闱大字表贞节黄金铸门楣我女谅匪妇拜命惭恩私畨思摧裂初一死真如饴余生已多祜宁复知此为贤者有备责妾人无悔辞永抱一寸丹千秋从是非

　　题叶言臣所蔵小景

　　画间题诗盛于元世前軰谓之一厄此巻用笔殊有吴兴父子间意惜当时无以此纸连其上者览之叹息因志其所闻如此

　　题朱天叙所蔵芳洲随笔稿后

　　是巻所録多宋钱塘以后事用启札纸背书映日视之其字画歴歴可见朱君言尝见其籖题曰芳洲随笔而失之盖初稿也先朝文献简册所不载者时有征焉所记估到韩太师堂前对象必是侂胄侂胄不足言也以晩宋区区一隅而其臣之富至此国乌得而不亡此尤足以为世戒也

　　书刘文瑞所蔵侯东樵诗巻后

　　东樵此巻皆挂冠后居乡之作病风后所书故其词道田野间事居多而字画颤掉有类乎掣肘者然楚骚一篇与赋归卧病效韦栁诸家之作几遂逼真而点画之间精神风采犹可想见其平生者如斯人得早有知者陶镕之使执笔侍天子左右不然典司礼乐从容论议于庙堂则其所发岂若是而已哉呜呼此士所以多不幸也正徳纪元二月七日后学顾清在吴江舟中秉烛书

　　书浣花草堂图

　　非严郑公軰不能成此堂非浣花溪不足寘此堂非少陵居之后世不知有此堂虽然曲江不去林甫不相则如公者将从容青琐而息偃乎城南亦无自而居此堂也丹青千古其殆有数存乎

　　书太白庐山观瀑图

　　如此江山如此人物宇宙间亦不多会遇吾恨不得撰杖屦徃参乎其间果然春洲能为点笔否【春洲蒋藻文藻之别号二图皆其笔也嘉兴人】

　　书刘文瑞追逺巻后读頥弘先生追逺记及东樵侯先生徳弘髙先生题序信刘氏世徳之长而文瑞之能继也故家遗族日就衰替若是者岂昜得哉丙寅十二月同文瑞过吴门观于昆山舟中敬题其后徳弘之文实予书今十五年而頥弘东樵皆下世不复可见矣执笔临巻为之慨然

　　书锦溪茅屋记后

　　弘治戊申夏六月予为古松曹先生作此记后四年壬子及先生从孙宗孝举于乡又四年丙辰宗孝擢进士为沙县令召拜南台御史今上即位以言事去官归锦溪先生老无子尽以其家书付宗孝而记在焉宗孝録本寄予属为重书而文字颇经点窜与初异为检旧草书之如此予徃闻宗孝言魏公之后衣缨不絶者十二世其后遂隐于农今又十二世矣既而宗孝果显用是推之知方来之未艾也山川草木得人而名而言亦因人以不朽然则予之文由先生而归宗孝独非幸欤正徳戊辰十一月望日识

　　书南斋十咏巻后【蠧简破琴弊砚秃笔故纸之类】

　　凡物以用而弊以久而故孔子读易至于韦编三絶管宁坐榻当膝处皆穿牙籖万巻新若未触或者以为讽也南斋十咏诗惟初反始有前鱼蓍簪之意焉先生徳业之成其有自来矣丹青琴劎亦聊以寄兴焉耳学先生者要当以此意求之

　　题卫河停棹巻

　　木斋先生阻风卫水时屈指今七年江湖日遐山林日深南北舟航不知又几风雨矣陈都阃汝玉出此巻览之怅然

　　书陈汝玉所蔵东山草堂赋后【巻首题曰临文懐徳】

　　东山先生在位日留意人材所搜猎而贮储之者甚博汝玉其一人也故有涯翁词翰之赠潢池沄沄弄兵未息君懐东山将不在斯时乎

　　书为政善恶报应録后

　　是録叶氏始刻于元之延佑其后不知何时传刻于姑苏弘治间御史刘君宗敬为补其残阙今十九年矣吾松守内江喻侯近以事至苏得之始翻刻之郡斋属予叙其意曰吾将以自警且以警才质之已若者古之君子非以有福报而为善亦非以有祸报而不为不善祸福报应为中人以下者言也而侯惓惓若是诚以身为教自贬以律人者欤中世以来士大夫以儒术为致身之具而其临政各自以其意行之其间訹于荣名惕于刑祸盖有明知其善而畏不敢为明知其不善而黾勉为之者至于反道而败徳违经而戾教则曰时当然也非书生之所知而其卒也为天下僇快意于一时不足以偿终身之辱闾阎之烜赫适以为门户之羞此其祸福岂待鬼神者较计予夺于冥冥而始为报应哉夫一指蔽目虽泰山在前而不见勇于进者至以沟壑为坦途方其沈酣浸渍于利欲之波而不自知其身之将溺一旦得是书而观之譬则丑恶之人平时侈然自以为姣好而忽立于明镜之前有不掩目而内愧者愧则悔悔则思改焉而恶可以善祸可以福矣然则是书也虽不为古之君子与若侯者设而亦岂可少哉轮回变幻之说学者疑焉而吾固谓其为中人以下者言也侯名时字子干弘治丙辰进士以御史出牧亷慎岂弟善政伊始后将有传其事以为是编续者敬书此以观厥成

　　题匏庵墨迹巻后

　　予获从匏翁游最久所钦服而景仰者不止文词翰藻间故得之少而今欲为之伸纸和墨一观其点染不可得矣览伯明所蔵不忍去手盖留之书室者累月而后乃归之正徳乙亥六月一日后学顾清敬书

　　书礼部尚书沈公哀挽册后

　　吾淞上海素号多巨家又多连婣帝室门阀华耀相望一时然其致位通显荣哀始终则皆莫若故礼部侍郎赠尚书守庵沈公之盛者公之夫人太保昌国张公之女弟而仁寿皇太后之姑也而公早以明经取乡荐髙第及张公遭际公驰声太学有年而铨次当得官久矣孝皇深知之擢授银台经歴四迁长台政遂贰春卿班于九列几二十年盖本以才能自奋非其它婣娅一于凭附者比也以是士大夫皆重之其卒也咸悼惜之赋诗哀挽累为巨册而予从其子抑之大理得观焉抑之谓予不可无言也予初入京师以乡后进辱公知待异于诸人公之告终予方以忧归吊奠皆弗及中恒缺如独于文字犹可自致诚有如抑之之言者而公之系行功业诸名公之述具之此诗之首少师长沙李公又序之无容赘矣姑即其左方系之数语盖将以毕予平生之意而非以是为足以重公也抑之开爽明敏以法官掌文翰绰有能声戚畹之英未能或之先者然则尚书公之盛又岂直掩其乡人而已也

　　题姜埙所蔵诸公手简

　　右西涯东山方石三先生与姜贞庵太守徃还书札共十纸东山最多方石止一简四公皆后甲申榜人也予不识贞庵而及见东山与方石贞庵从子太学埙出巻求题时涯翁尚无恙予谦退未遑而翁即世矣呜呼今安得复见斯人哉涯翁首简所谓此心不死故吾犹存期不终负者凛凛乎歳寒氷雪之意东山再起后一帖于贞庵之勇退盖羡慕欣欣焉至以为贤不肖相去逺甚此岂寻常时世交以利禄声名相喣沫者至其叙致称谓质厚古雅亦非若今人之过情也览之起敬太学其善寳之
　　简中自称皆曰友生称贞庵曰太守所谓侍生老先生者皆无之盖友本平交今人乃以施之晩进在同軰则以为傲矣

　　书张长史草书后

　　濯濯烟条拂地垂城邉楼畔结春思请君细看风流意未减灵和殿里时
　　右唐张长史旭草书二十八字石田翁定以为真迹水村太宰偶忘灵和是江左宋殿犹以为疑予为举张绪当年事乃释然因请识其说二十年前见懐素自叙帖近又见长史春草帖今复覩此信生平之竒观也第二行末字颇磨灭诗不见唐集而声调与春草篇同水村谓其自书所作予亦以为然

　　书房杜小像

　　右唐房杜二公遗像正徳戊辰观于许太史廷纶家时逆瑾窃政先生已谪官草草一过目而别丁丑起君丞尚寳未几乞致仕予访于鲁山僧舍因获谛观房貌清耸疏髯而长身杜丰厚渥泽须短而丛秀皆花趺巻云冠象简青团领衫玉带佩刀乌履杜像仍佩纷帨冠皆有■〈王綦〉其状如进徳衫制殊短窄颈见领上如无里衣殆不可晓房始封邢更魏徙梁薨赠太尉并州都督而颂称元王杜封蔡国而颂曰梁公其曰翦鲸建业截豕荆襄又类李孝恭事是皆有可疑者岂装潢翦缀时误易之邪然绘事精甚深润欲不见采色绢素虽断裂而神气郁然对之如生决知非临模物也昔贤谓宰相须皋夔稷契其次亦必房杜姚宋夫皋夔逺矣如二公者逢时休明垂光流形照暎千古为世寳重庶几见之亦岂非人之幸哉抚几渉笔为之三叹先生归矣亦将有感于斯夫

　　书王元征小篆道徳经后【名翼京口人号良常山采芝者经为维扬殷彦升书】

　　予旧有朱舍人孟辨篆书昌黎庙碑一通西涯文正公见之以为极难得谓其字小而精古劲无尘俗气也观凝斋少宰所示元征道徳经字径不半寸盖又难于孟辨矣昔程先生作字时甚敬谓非欲字好只此是学若此书岂躁心浮气者所能为哉巻末题字皆清妙如文生征明者尤足见后来之有人也正徳戊寅三月辛酉

　　书文山真迹后

　　文山此帖出颠沛仓卒中初岂意于传世而数百载之下争先快覩恐弗及焉当其时盖有词翰妙古今流传贵重而论其世不能无訾惜者嗟乎人岂可以无与立哉水村太宰出此相与抚玩叹息敬书其后

　　书旧蔵广韵后

　　清初入乡校时先祖遗善府君授以玉篇及广韵共四册曰此汝伯祖文用翁得之外氏姜先生其初买之苏州价用榖一石布二疋人舟往返之费不与焉当时得书之难如此小子识之清时犹未晓畨切自得此考寻偏傍追逐韵脚以意度为某字间复暗合从是渐能识字又有古文珍寳一册得之外祖母马孺人时家无他书朝夕讽咏遂渐晓声律以至能属句尝以此三书得之最早蒙稚之开发最多既长恒谨蔵之不敢忘所自也弘治壬子得举上春官念家无庋阁并他书托之友人异日归亡失几半三书惟广韵独存而余不可得矣正徳己夘理书箧见其残壊惕然于中亟命工装褾阙者补之尽脱者写而足之既成披玩爱惜若赵璧之复还楚弓之重获也嗟乎自予得此书已五十余年先祖存为百十有一歳计此书在吾家将百年在姜氏不知几何年矣乃今幸不失坠流传吾子孙又不知当几何年而其因是而有得敬护而寳蔵能如吾之今日否也昔苏文忠记李氏蔵书谓古人欲读而无书而叹今人有书而不读自清入仕以来家之载籍虽不能多视此已无虑百倍而衰懒因循亦不能徧观也前鱼故劔盖于兹重有感云用即副褾书其故以自警而因以示吾后人是歳中秋后二日孙男清书于礼部后堂之南斋

　　书蛾术藁后

　　蛾术藁一册严陵邵复孺着髙生进之修府志时出以见示遂留予所稾皆君手笔用竹纸书久而断裂为加托褾作二册蔵之君字画闲雅有晋唐人风度中两私印亦清古可爱每巻首皆题歳月后之君子览之亦将有哀其志者云

　　东江家蔵集巻二十四

　　●钦定四库全书

　　东江家蔵集巻二十五【中集二十一】

　　（明）顾清 撰

　　北游稿

　　○书简一十六首

　　到京寄同学书托以祥转呈

　　清顿首初八日济川桥别后晩至珠泾将起别拱辰因醉为舟人所悞黎明已过兴■〈土答〉矣矫首望松楼竟怏怏而去泊姑苏济瓜步曽有书寄列位并爱蔬先生不知达否维扬乃一大都会朱帘十里昔人之言真不我诬自此而北垂杨夹岸犹可想见炀帝南游之胜而恭襄陈公经营之绩于是为伟矣歴孟城寳应抵淮阴舣舟漂母祠下思见所谓长大带劎钓于城下者而不可得而又以为际此承平虽得此人亦无所用之慷慨徘徊久之然后得去絶淮而上乃见所闻吕梁徐州二洪者两山翼岸汴泗诸水自彭城北合流而南出其间振于石不得肆霆驱电掣奔腾汹涌之势尤有竒于金山之下者惜不得与以祥共观为歉耳过此以北舍舟而车戱马歌风二台南北相望兴亡仁曓之迹徃徃父老犹能言之宿济宁经汶上费公所欲迯季孙之地孤城寂然下临迥野东平而上赤地弥目风景萧然直抵恩县望徳州居民始觉有生意而景献河间上下乗风尘以御人于薄暮者尤多车行二千里顿撼风沙之外又有卒然不虞之想因思生长东南习惯优逸此来忝预计偕兼值和暖犹且不堪若縁徭役转输或值患难无车马以代步无僮仆以给使令穷寒冱阴风霰交集其为凄凉何可言也又见縁途人家子弟未出十四五者往往驱逐驴骡奔走道路或拾不洁眉目亦不甚恶间有教童子者所习虽百家姓亦手写而读之如此虽有美质欲成就难矣南方书籍汗牛充栋鲜衣美食浄几明窻父兄师友优养期待视彼何如而前此皆悠悠度日莫肯奋励不因此行孰知一向之惭愧邪昔太史公周游海内览观山川形胜古今道迹而后文章益大肆仆此来乃并于人事而有感焉敢悉以告我同志互相策励以无负天之所以厚我之意而暌离契阔之私固有不足言者若其言之僣易则幸体其出于一念之真而不加诮焉仆不胜惓惓千里至嘱【教童子者平原郑伯通】

　　与友人借书书

　　某闻天下之物有可以与人共者有不可以与人共者有可以与人而取之随尽用之随竭者有可以与人而取之未尝尽用之未尝竭者离朱之于目师旷之于耳子都之于色盖天实赋之虽其所亲爱不可得而与之也非惟不能与亦不可得而受也舆马衣服货财可以与人矣而其蔵有限其用有穷夫人而皆惜之不可得而与人人固絶意于求之矣可以与人而易尽且穷则彼固靳焉而吾亦难以为辞故夫取之而不穷用之而不竭而可以与人者惟书然也天地间造化之精藴唐虞三代之治功孔子孟轲门人弟子之所问答见于经着于四书荀扬之论述贾董之敷对迁固之史韩栁李杜之诗文濓洛闗闽诸大儒明道阐教佐佑六经之作如衣之于寒如食之充腹如灯烛之于瞑途聋者以之聪瞽者以之明诚天下之至寳也然自有是物以来授之者凡几人受之者凡几軰其得而设施运用建勲业而着声名者不知其几而其说至今存也故与之者可以无吝容求之者可以无难色足下其明乎此则某有大愿于左右矣某不佞少尝好学而陋于见闻闻人有古书必百方求之不少置人见其然也亦多应之凡今所窃知大半非家之有其闻而未识者固阙然也入京师则闻有君子者家多书而方窃第未及于政务欲稍假其副而读之则又以交浅恐不察其所以来而靳焉盖忸怩趦趄不敢进而请者累月既而喟曰以某之聚书如此而不知其可借与可以借人而无伤岂理也哉踵门有期先此道意足下其裁察之

　　天彝纳币礼书

　　某顿首润庵亲家执事某闻天下之势有暌而难合君子之道有变而从宜执事所以待寒门其此谓矣始者以天之福令舅友松令弟以祥之徳夤縁攀附遂缔婣好属儿子之从宦挈家累以徂征歳月倐以四周闗河渺其千里问疎双鲤方下情之阙如诺重万金忽佳音之跫尔遂乃越常情于度外嗣好会于日邉俾小儿纾释位之懐而愚孙遂有室之愿礼縁义起谅作古以何嫌经以权行殆于今而始见惟逺道不难于迂玉顾陋宗何幸于攀萝折栁非遥俨仙舟之在望投桃不腆抚荆篚而頳颜爰有菲仪具陈别纸

　　慰吴子南书

　　清顿首不意变故令先君奄弃色飬孝友之行忠厚之徳深长之情博大之度一朝之顷遽失此人天道谓何足下既未甚更事罹此荼毒百忧萃身哀苦可知展读来讣哽塞不已小女幸托徳门不幸短命前此不敢作书恐伤老父母懐抱因循至今读小弟太山之言泪下如霰如何薄佑一至于此区区之心足下所知茍力所及终不以死生变故而易其初所望于足下者以继述为重而不为徒哀务显扬之大而不废旧学笃婣睦之行使宗族起矜悯之情隆友于之恩使先人无身后之念此古人之所谓大孝而区区所深望于故人也

　　回刘太守书

　　清稽颡昨日令尹大人至以执事意致白金二铤谓不肖情事未伸而使旌朝天恐不及抚奠于临事执事之情厚矣不肖之愚尚有说于此者凡执事之加意不肖者体孝子之心而以为亲荣也不肖之望于执事意亦莫此为重也执事若恵顾先慈则荒庐之殡尚俟日而启今令尹实临而人不知以礼来不肖冒昧而受之无词以白于先亲是虚受赐也若执事未厌松民自天重临而老亲始即土执事如加礼焉而不肖不敢辞是重受赐也虚受之与重受皆于情有所不安用是未敢祇领而亦不敢却敢告蔵人寓诸外府俟时至而礼颁焉存殁光宠倍万

　　上西涯书

　　清稽颡言八月初监生赵震入京适与谦大故仓卒讣闻旋属南夫编修北上托奉固齿膏及粗布引敬近知尚以家事留连则犹未逹左右也恭承代祀阙里荐有仁言恵及东夏还朝以来圣政日新皆承弼之益也田间罕接人事如闻北敌结婚朶颜辽东狱情复此畨覆愚不知事良以为虑不知泰宁诸部尚能不雷同否狱情得失实逺人观聴向背之机伏计庙堂必有定论非区区之愚所及也旧学生吴周及其弟哲试春官谨令拜于座下许鲁髙中又执事喜也敢以为贺吴生谨良可与之言得赐容接为幸先祖墓表近方刻成谨奉上一本先妣志文塟时属与谦病僣自叙述今亦附呈地逺无由质问芜陋实多伏纸愧惧歳尽方寒惟顺时调摄以福斯人幸甚

　　与乔白岩太常

　　清稽颡先亲曩辱光奠重以哀章存殁感徳志文盖石并先祖墓表额题咸藉华衮行次荒迷弗及面请尊衔良以为愧今各奉上一本因布谢忱伏冀鉴宥

　　答邵二泉提学书

　　清稽颡姚生臣至辱手书慰问兼寄恵两汉文鉴得见所未闻于寡陋尤幸且叙述髙古读之敛祍西江之士宜其望风而服也同学姚鹏程夫以歳贡授南安训导当受约束于执事敢附致谢忱姚君学行在弊乡为第一流人后生楷范真可以无愧者此固执事之所急也敢因以布闻惟不以为僣而加察焉幸甚天秩纳聘

　　与李亲家书

　　某闻葭有倚玉萝实附松在古则云于今乃合恭惟宪侯陇西郡亲家大人缨冕髙门诗书令族而某也邱园素隐韦布微宗仰而视之非吾偶也幸小男粗文字之知而云路接扶揺之便以兹声景遂托交亲乃使愚孙获配贤女此岂独鄙人之庆幸也其在我先君实倚赖之花烛有期玄黄不腆承之筐将之篚岂曰礼云始以友终以亲幸而攀仰其诸指使恭徯教言

　　与陈东沂提学书

　　近汤溪叶簿行曽奉一书旋闻老兄及太夫人尊体违和寻已勿药只尺不能驰一介殊愧故人耳清比托芘如常近原复还仓卒为三儿了得婣事开歳北行若使斾出嘉禾或冀一见然未可必也原复送女后即行殊匆遽附书不尽所欲言

　　与王叔武

　　某顿首涯翁坐上一见不意遽行遂不及奉别罪过不可言使车不审以何时扺江右春风所被俊乂云蒸山岳动揺不足言矣秋榜生白谟以亲老就龙南学谕辄附致区区叔鸣留巻索诗意欲作一长句叙旧游俗冗无况未能落笔当俟后便也罗司成遽尔去官可为太息未能作书相见致千万意不宣叔武在馆时每自负作御史巡按当使地震

　　将发潞渚奉涯翁书

　　清初九日奉辞次早出城违逺经旬倚尊芘茍存视息先父仰托髙文遂以不朽赐奠之章又亲烦笔削宠饰踰限不肖父子何以得此于门下也河氷渐融拟以丁祭后行无由再面谨具疏专人上谢前奉巻求书志文过蒙俞允下情无厌欲及此躬受以归敢附以请极知烦渎临书不胜皇恐伏惟矜宥万感不次

　　与翁太守论水患书

　　清顿首知郡侍御大人执事近者旻天降殃霖雨为虐执事露香竭情为民请命已复辟门受诉许以陈闻耄倪在庭对之涕泣逺近闻者皆谓有君如此虽有灾沴可以无虞不肖跧伏苫庐偶有所闻窃以为虑用是敢以布闻乙丒之歳郡中尝潦比时巡抚魏公惑于憸言以为新主即阼宜荐祥瑞不宜告灾【郡守申文云尔】凡有诉者皆斥之去洎事势已迫方议奏陈【知县张岐力争】则已后时不蒙检放是歳无征之粮几十三万石均敷邑中怨咨之声溢于道路今日之水视乙丑且将数倍极其势所损苖粮岂止十三万石而已而道路流言有知天者谓数当丰穰水不为害【乡士夫晓星象者】窃恐因此觊望逡巡不早为计复蹈往辙其害将有不可言者吴中之田以园捍水方雨之甚表里弥漫数日以来滛潦渐降围塍渐出除濵湖巨浸外尚有可救而贫民苦于渰没扶携僦居救死不暇布贱米贵为生益艰有力之家惮惜事费彼此推倚无肯致力坐待暵干水底之苖尽为虀茹矣区区之愚欲望鉴前之失飞驿驰文亟以上报仍请于总司速加赈济使得安存一面晓谕乡胥及此稍晴速为区处有可措手督民并力假令捞土于田以补塍阙损一存五为利己多或有豪强沮挠具以名言明正其罚如此则朝廷之上事得早闻可以会计蠲恤之政得以时行田野之间灾重者虽无如之何而稍轻者薄有所收犹足相补比之坐抚事机束手待毙得失较然比年民力执事所知加此灾伤势已极矣若陈请后时税额不减复如往年则此茫然巨浸之中当征数十万石之粟虽有智者孰能为谋而亦岂仁人之所忍邪意迫词冗不知所裁伏冀鉴念幸万
　　是歳革巡抚以御史督粮储新任者山东苏锡与知县冯裕于前令陈祥勘定水灾八分内减作六分一厘仍于熟田三分九厘正耗粮外畆加二斗以足其数率计正税一石征八石有竒明年水势如旧放税止及四分积压追陪松之物力遂以大耗云

　　与翁太守论加税书

　　某顿首昨日田间回始得本户去歳纳粮由帖内开成熟田十四畆山地十六畆余应纳本色平米十二石有竒细布一匹粗布一匹有半准平米二石五斗有竒除正税一石六斗二升外该加耗十二石九斗有竒以算法计之是正税一石而征八石有竒从古及今未闻有此制也寒家去歳收成惟此一处总得米榖六石有竒山间薪槱畏虎不敢进捃拾狼藉不直数百钱虽尽以入官亦不足充此数也一家如此当合境皆然纵令歳值丰穰如此征敛且决不可况今日之灾百年以来所未有者乎竭泽而渔今虽得鱼明年无鱼焚原而狩今虽得兽明年无兽执事者之为此徒以纲运不可阙部符不可违茍计目前规免罪责而已不知纸上裁桑实必不可得也何也自去冬以来民之死而徙者几半矣其存而未去者丐贷种食田犹未尽耕也此令一出将复委而去之谁与出此物乎纵令别有缪巧神运鬼输旧税纵无阙矣田之弃者新税将谁出乎竭泽焚原鱼兽未必得也而絶将来之源执事者纵不为斯民计独不为国家后日计乎臣之于君犹子之于父也痒痾疾痛当以实言供奉使令当量其力若畏君父之威而隐忍含糊力所不堪理所不可一意顺承迫取于下民力既竭何所不为一旦君父赫然觉悟曰尔何不以实告而戕吾民使至此极将何所迯罪乎某闲散迂疎未尝敢预外事然畏天命而悲人穷此心固耿耿也尝忝朝行官禁从国家之故亦颇闻之诚不忍当此百年未有之凶荒而行自古所无之重敛恐民穷事迫上贻君父之忧而执事者亦未得安便故冒昧一言纲运通融文襄以来具有故事去歳由帖今方给行转移斡旋应未为晩犹兾有少及于万一也不具

　　与陈太守论水后加税书

　　某顿首某闻前车覆者后车戒众人谈虎而尝伤者改容经事之人宜乎其虑之深也去歳之灾前车未逺阖郡四境皆伤虎之人也今水势如此而雨不止后车之覆且复不难而虎又负嵎矣而诸人曽不加意愚民无统率彼此推倚莫肯致力间又从而沮之此去歳所以贻今日之忧者而今复然是见车之覆而不戒已伤于虎而又不为之备也流离殍死岂可一归之天哉某昨往田间见四郊漫白归而忧叹中夜起坐早起约量水势比去歳小尺余各乡围塍闻亦粗整三年之艾及此犹可以储欲望严饬乡胥督民并力速为车救水既未甚足可施功一稔之期犹庶有及若坐视弥漫复蹈往辙则未论小民吾軰亦未知所税驾也而闻两日邑中复议加税供申具结乡里纷然税岂可复加殆空费纸笔耳若此水不止将来正税且不可期而况复加也区区之愚常以谓臣之事君犹子事父母痒痾疾痛当以实言供奉使令当量其力若畏怯顺承力所不堪理所不可一意承迎并取于下而实无以供鞭笞日烦簿帐空积亦非所以为忠孝也欲望明谕所司暂停所谓加税二字而移其日力以救目前之灾若秋稼有成旧欠犹可追补不然则前压后催有载胥及溺而已此乃所以寛在位者他日之忧而非直以为民也某闲散迂疎未尝敢预外事诚迫于忧患冒昧一言亦恃从来有一日之雅而前辱贲临又亲承下问必将不以为罪而或有取焉耳或者髙明洞察事已施行则某之空言便从倚阁亦所愿也不具
　　去歳熟田三分九厘正耗粮外既畆加二斗矣至是议于二斗外更加一斗七升皆冯令以苏意为之陈守初不知也书至大骇不信呼冯问之果然因得停止夫加者为不足也既可以止则非不足而加矣然则彼将何为哉

　　又论寛恤书

　　比日闻有徳音歴年逋欠俱暂停止俟丰熟带征圣恩甚渥而于国计亦未全亏弊乡素无积欠惟去歳灾伤加泒无征之数乃丰年所未有者今水沴荐臻公私渺然未知所措遇此湛恩非惟民获更生而列位执事大人亦少寛旦夕之忧矣此乃求之而不可得者况自至而反欲违之如闻外议谓去秋之税不为歴年不得停止夫歴者自昔至今之辞也诏书以今夏降安得去歳不在其中此殆胥吏軰利于征求倡为谬说而非奉宣徳意者之本心且数年以来水旱相仍民力耗竭而在位之忧劳亦至矣如议者之云是上孤明主之恩而自为烦累何异涸辙之鱼见西江而不入也某日在田间目见疲瘵今雨止而水益増【时苏常以上皆水】忧心如醉偶得此语辄以奉闻如其无之民之幸也不宣某顿首
　　言出冯令当时不忍斥云后徐访之乃知是歳尽作有征申部无拖欠之文故以此罔下自后荐更赦宥皆不蒙恩至今歳歳追偿为胥吏嚢槖无穷云丁丑六月一日记

　　东江家蔵集巻二十五

　　●钦定四库全书

　　东江家藏集巻二十六【中集二十二】

　　（明）顾清 撰

　　北游稿

　　○书简二十三首

　　答黄提学希武书

　　辱示新编古文大成纔一观即为陈守取去方以不能终巻及面请所疑为恨忽枉长笺乃知编録者执事之意而成书出白下诸贤且不鄙属为序引将刻之弊邑以嘉惠后人执事之意甚盛而仆幸挂名编首其何说之辞然而不能无复于左右者则亦有故一者忧病之余意绪荒落平居操简往往终日不能以句而陈候即日鸠工自揣无能为役二者中有所疑未及面请漫尔缀缉手与心戾三则执事所举半山之言实有深省盖此编压巻以出师二表昔人拟之伊训说命其它宗工巨儒固有六一翁之所学焉者而仆于师锡相去可知使序此编其于着粪佛头竟亦何异是固未敢祗领而自闻命以来一二日间不相知者往往缪为责望而难以形言此又仆所深畏而不敢当者万不可已亦望姑俟他日而无必于此时况子渊絶识妙词一夔足矣而何俟区区也礼币二端谨原封纳陈侯所方命之罪尚得负荆不具
　　书名大成而所编无几且去取多可言者又当考校之际故辞之其后易名会编或有取于愚言也

　　回陆子渊【来书为希武索序】

　　某顿首相望百里思一见不可得洛下游从之盛宜昔人之兴感也示谕大体之说甚善当其时念不至此今业已辞之奈何此还连値凶荒加以疾病闾阎哀痛之状触目损心于此等语言实是无意况直情而行为罪多矣惟髙明察其如此而有以白之幸甚

　　与谢徳温

　　昨承专使惠胙礼宜走谢而服色凶惨不可以入使台专令小儿代拜庭下民病极矣鹭车之来衢巷鼔舞谓当更生赈贷蠲除必有长策然闾阎哀痛之状触目损心而乘时因事为天加灾使人仰屋而解体者恐犹未得尽彻于左右也劝分一事古人当此计在必行然所贵乎行之者之一其心实其政而后乃有济至于检放秋税存恤遗黎为将来根本是又不可后者而侧闻诸公若不以为急也忧病索居懐懑久矣无由面罄略此及之执事惠及他邦多矣惟少淹旬月活此疲人幸甚

　　奉西涯书

　　清顿首江湖阔远不能频奉问然梦寐间常在左右八月报至喜极而跃者久之【诛刘瑾也】荐奉教言及手书先人志铭知图回整暇窃以为慰即日不审尊候何似神相康宁即海内之福也弊乡两遭大水死亡过半而所司畏避不敢尽言幸兹清明旋为蠲省而所加已重所省甚微就其所须实亦无以办也况比年税法屡更田赋日益民力已尽而仓库一空沿海戍兵不赋粮者八月矣此皆昔所未闻甚可忧而不可晓者以生之愚此方之地非得忠国爱民如周文襄者重整一畨将来必有不可为者天下之大必有其人伏惟庙堂留意则国家幸甚生踰月免丧追慕罔及又未能即侍函丈举目伥伥因吴周举人行奉状问候聊及于此率渎万罪

　　与乔白岩侍郎书

　　清顿首奉违二载未常一致书遥闻大拜又不能奉贺忧病索居知不以为罪也执事宏才积学平生所志雅在苍生乃今晋贰六卿职掌邦计图回康济此其时也东南穷困极矣弊乡三数年来旱潦相属新税既无所出而旧所逋欠积压并征迭派重敷贫富交尽虽有智者无能为之谋也以是知郡陈君具疏哀请谓生尝辱知爱托致恳诚欲望早赐敷陈曲从所请以全一郡遗黎之命清实目见乡邦凋瘵之极故不复以僭率自嫌先哲有言寛一分则民受一分之赐论恤民于仁人君子之前尤当不以为罪也邃庵先生早晩计入朝不敢轻具书然为执事告者即所以为先生告也仰冀垂念千万不具

　　与陈都御史徳卿书

　　间岁久不奉书中台得人为天下贺然吾人所以望先生者诚不轻也先生必有以副之张廵抚在苏犹未有闻到此殊振作凡积岁累年巧敛苛征之弊一一败露且粮耗折征尽复文襄之旧简易明白奸无所容万口称快若终始无他又可为东南贺矣此公老兄平昔所许故敢以闻亦以为贺也然文襄法均惠溥不利小人喜者虽多而阻之者亦不少切望留意主张无徇曲说此乃一方民瘼之所系而非为此人也清拟以冬间毕三儿婣事听教期在春末未间惟千万为国自爱不宣

　　三儿继聘陆氏礼书

　　某顿首河南郡亲家待聘合下清托处邻封闻高风久矣长谷之波一苇可杭而未尝获面以无先为容也迩者以天之福猥以小草仰附乔松遂使顽儿获配贤女惟盛族为三吴之望由汉迄兹而陋宗参四姓之间如邾视鲁其为非偶所不待言合下崇执虚谦初无择于寒素而仆也仰承爱眷又敢忘于佩铭月屇小春日涓上吉将遣委和呜之羽敬先陈菲薄之仪抚筐篚而懐惭知其渎也顾室家之有愿庶其亮之统兾亲慈并赐挥纳不备辛未十月初八日某再拜

　　答张宗周工部书

　　乡人自白下还传致厚仪及手书见教为惠甚厚至以近事为仆所目击而使道其所以然则前哲有戒不敢犯也欲终黙黙又似乎视同室之闘而闭门且非执事所以见教之意也前岁之冬去岁之春亲民者以复熟粮为第一义鞭挞之苦所不忍闻盖尝力言以为复熟易征粮难恐将来受累又尝以书极陈其利害而终藐然前令陈君会计正税外亩加一斗六升报灾八分以上新令至复熟二分亩加二斗视旧加十二万四千有余石矣至五月水复至后又欲亩加一斗七升仆又以书言于新守陈侯始得停止时县司惟承察院发放而行府公初不知也若当时再加此数则今日所查不止二十八万而已然实以为侵收入已则不然盖民间实无可征纸上则富仓中则贫前后所加太半犹在民也而岁报籍册皆云成熟有征实祸虚名皆诸公自取也复谁咎哉然此既误矣若承勘者公为核实明与区分若干为巳征而在官若干为民间之逋欠巳征而侵盗者明正其罪逋欠而未入者具以实言则受罪者无词而虚报者犹可分豁纵使受愆犹不失臣子之义也今闻乃欲据当道稽考之文为各保征收之实不办有无不分等第槩坐侵欺入己之罪均追二千余石之米使力皆可办尚必有辞而况其决不能也异时缧绁充庭怨讟盈耳省司按文而索取民间据实而喧诉此时诸公亦未知所以为计矣以理言之侵欺固有罪枉勘亦有条一家哭何如一路哭也然此已然又有见行者张公以粮书作弊害民而复文襄之法文襄以官田税重而派以轻赍检扼称量至平允也今乃以纳粮之多寡定人戸之高卑官田额重而粮多昔之纳轻赍者也今反以为上户皆白粮与白银民田额轻而粮少昔之纳本色与白粮者也今反以为下戸皆纳轻粮与折色当重者反轻而当轻者反重文襄之法固不其然而张公初意亦不若是之颠倒矣原夫论粮定戸本出张公是欲以西江之法施之南畿而不察风土之异宜任事者徒欲逢迎以取悦而不曽为小民思虑况折色先尽重粮亦张公案也而何为独不从也又有进于是者张公临行论及旧欠以为民困极矣今岁一合不征此众所共闻也而乡里纷纷带征如故以一秋之稔而并征二岁之逋令出于上则张公为失信于人出于下则吾不知其何说也张公稽考精明从来未有民以为宿蠧尽去获更生矣而困苦益甚怨声载途盖任事者但知承迎实闇于事使前此作弊之渠魁阳坐监房阴总岁计然则事何由而理民何由而安也仆家是岁米贱粜三石可纳银一两居二年连值凶歉目穿心瘁庶几小康而复见此所惜者张公精力之徒劳所痛者乡邦民力之重困因执事垂访冐昧一言方今盗贼遍南北其端皆起于不平万一于桑梓有丝毫之益虽得罪君子所不辞也

　　答喻太守书【闰五月十六日流贼掠辰洲东泊焦山将窥江阴常熟喻来问计】

　　日来警报狎至执事焦劳为民厉兵饬备一方之民所共戴仰窃伏田间偶有鄙见欲以奉闻而轩盖下临不及面悉敢托墨卿布之知不足采而犹复云云盖将为执事广咨询之路以终庇我民也
　　其一曰不拘常格用人夫兵以气为用以心为主未有心不固而气壮气不壮而能杀敌者府城战卒素寡只得佥点民丁此常格也然驱市人而使之战犹连鸡而使之飞放鸭而使之搏兎必不克矣区区之愚每谓境外之寇诚可虑而境内之盐徒深可忧盖此軰出入江湖习惯凶险手足旣便心胆亦粗平时犯法负罪无自新之路一旦闻警易生邪谋今若开以大信结以厚恩择乡里大家素为此軰信服者使各举所知释其前愆抚以为用民丁使之守城此軰使之出斗旣收其心且得其力一举而两利也
　　二曰设险当识形势夫贼在镇江小沙左右杀掠其东即江阴孟渎河又东即常熟白茅塘又东南即太仓刘家河【古之娄江】又南即嘉定上海之松江黄浦贼逺来无乡导必不敢舍舟深入即敢深入必由此数路以吾松言则黄浦一路乃要害宜守之地若城之西古浦塘自苏州来秀州塘自嘉兴来城之北通波塘自昆山来昆山又自常熟来贼必破此数州县而后乃到此果尔则亦难与敌矣故愚谓黄浦一路当严设警备以素有恩纪为民所信爱者守之前古虞潭之备孙恩近岁石知县之备施天泰具有调度今宜访而行之而更加以严固若跨塘桥即古浦塘路张士诚之逐苖獠葛指挥之擒钱鹤皋皆自此入然其势非今贼比也两日闾里讹言欲以土塞断桥路此必不然夫我可以往彼不可以来此制敌之要也此路可断通波秀州二塘又可断乎即欲先事过防亦必于上流湖口泖口作家计如守黄浦之法万一到此则舍舟而陆亦莫之御矣
　　三曰缓督责以安人心两日警报之来市肆惊扰田野传闻势必加甚自顷追督逋租牌帖四出官司日一比限粮里乗此害人又佥报籴米大户用一指十民间骚然平居已无固志万一寇至有閧而走耳求如子弟之卫父兄手足之捍头目难矣夫居常之与临变事心不同逋赋之与失民罪亦有间区区之愚谓宜斟酌重轻暂为停缓应有勾督追呼之类权与抽回民见官府以地方有警而缓征科则佥点民丁整饬守备彼亦知是急务而安心无怨矣民心安而后可以守可以战矣书生之谈迂阔类此惟一览而置之幸甚
　　时管粮马姓者督己巳庚午逋租甚急故及之其后又有以引寇为言撤沿城民屋而以为利者

　　答王叔武

　　清顿首顷从喻府君得书具闻别来动静甚慰悬企鐡郎书迹清劲称其嘉名学力之进亦如此矣不知乃翁复何如耳区区连遘家祸索居几十年平生故人杳然如隔世外不遐遗如吾兄真空谷足音也东吴连岁饥疫死者无算北土余殃近复波及幸遂殄灭所损已多此軰亦老兄所谓豪杰者邪喻公人西还附此乃弟侄俱在陶铸中属笔致谢意荣昌杜青玊其至亲也仰慕春风蕲得备弟子列药笼中物固在所不弃也阔远千万自爱不宣

　　与程时昭

　　奉别久声问阔焉此月卄四日蔡惟明至作乡榜会坐者七人南望驰企惟明行附此代面长宁隶衡州不知在巡属否凡百垂念不待鄙言也大参李年兄副宪徐年兄不及书同此致意七人者曹司宪孚若赵冬官天常李戸部元复安给事汝砺钱进士与孝及惟明与仆也

　　答王叔武

　　辱书存记欵曲惠扇极精尤感荷也若更多亦不厌耳仆五月到京触暑多病近始稍宁同馆惟徳卿抑之相近徃来其余落落如晨星思徃时相聚之乐真一梦也小儿承尊问今日遣从抑之讲四书因叙谢偶及不敢令奉状也荣擢近藩相见非逺临纸不胜驰望

　　答罗整庵太常

　　清顿首近熊峯少宰行托奉一缄盖阔焉无是者几十年矣使至辱书存记深至感故人之不遐遗然星鳯之云非所施于斯人也自遭家难已分作田野人疎散益甚此来殊不相入饱食安居懐愧无地而又何以承尊教也出处之说前书略及之髙明所以自处旣得之矣过此以徃殆非面莫究也风还率尔盖临纸惘然不具

　　答天章原复【时盛斯征忤中人逮捕系狱故二公有书】

　　使至得书惓惓体国忧时之意览之愧叹天下事有变有常若此者变也非可以平例言也斯征声迹已着诸公亦多知之当无过虑若大体则固已若是矣徐生诗不意遽逹左右子美复出亦当小差人岂不自知邪呵呵希文及来使信物俱到何以奉答但增愧耳乡间田不及种者三之一余则大穰此亦忧国者所欲闻也今日寒甚握笔如矛书不能成字不具

　　答喻太守【三月初八日喻以入觐奏乞蠲逋赋】

　　清顿首奉违忽已踰月使车在途伏计安稳露冕行春耄倪欢戴此其时也生之凡再见所奏已行然不能尽如雅意盖司徒犹豸史君亦以夏灾为重惠也钱老人求抚公书为作数字别封奉呈进止惟命恐犹吾崔子耳执事诚心为民鬼神相之事当必有功富郑公自云青州一任胜在中书十年此可为知者道也
　　松江夏税不多皆并于秋征秋田熟则麦虽不收税亦足矣是岁准夏灾三分计米二万四千石有竒于存留数内停免两县存留夏麦止七百石竟成虚惠而御史以为既免夏税又告秋灾遂不听理事不考实而徒执文移此民之所以病也御史山东华珩也旣归遂以墨败云

　　与刘文瑞

　　清顿首东床髙选名动士林捷书在门谅惟欢慰此诸郎先路也见为僦居于寒寓前巷诸甥之来颇足栖止老兄每有北游之兴此非其时邪果然则向所谓小轩山石又増一段嘉话矣千万决策余留面罄不具

　　答喻守

　　清顿首庄钦知印人还曽奉一书继领手教且获观副章诚意恳恻而辞旨哀痛松人困苦之状如在目前三复増叹以为当路见之必将有感而漠然仍以常语应之闻之令人短气且以放免参提作人情发落此俗吏应酬之常套不意生之亦为此也地散言轻无能为役人还索报南望太息而已己巳庚午之灾阨于下而不得逹今日之事逹于上而不得行此固松人之无禄亦运气之使然也执事之心吾人知之鬼神知之有可以为之生路者尚惟不替而益加之意幸甚

　　回张宗周参议书

　　清顿首得书仰见知几有勇不为物役之髙致此执事平生所自立而仆所深知者也然以为真老而病则恐未然而铨司公论亦自有在所以雅志未容即遂君子律己守官能不失其正而已至于寮寀之间掩垢匿瑕成和衷之美在古人犹为盛徳况雅道之陵夷至于今非一日矣澜倒风靡者旣不可收拾而吾人知自爱者又过为崇峻使人望而避之而惟彼之趋则世道终何赖焉仆自前年到此即有去志而覊绊牵聮有未能直遂者闻公此举恨不飞歩相从而复以此劝公则愚意盖可见也若欲使之枉尺直寻为自容之地则不惟公所不为而亦非仆之志矣闻考功旧尝同官甚相推重其所欲言于执事者亦若愚所云恃旧敢悉布之惟察其诚而略其率直幸甚

　　回孙徳成都宪书

　　时昭兄至得书具审抚镇之余神卫多福迂懒声闻阔疎每蒙存记尤感怍也今岁同年会者十九人二十四年有此可谓极盛遥瞻使华不胜驰企因时昭奉简申复匆匆不宣

　　奉晦庵少师书

　　清菲才末学早蒙陶铸得从缙绅先生奉违十五年声问阔疎而本源所自未尝敢忘于心也执事功成身退超然物外与天为徒方时多艰倾仰弥切因民怀宫谕行敬问起居寿帕登科録二事随上初寒惟万万为道珍啬以永遐龄是祝不备

　　奉守溪少傅书

　　门生顾清顿首座主守溪老先生执事违逺弗获频候问然梦寐间时见颜色秋来尤数方时艰虞硕徳雅望鸿冥赤霄如执事者固天下之所仰頼使一日复居廊庙则天下可知不知生民命果何如耳清菲才忝进迂拙少通逐队随行恐恐然惧失其故步为门下羞伏惟不赐麾絶而时有以督教之幸甚子容殿读行适在冗中奉状不谨并希台照不备

　　答吴太守书

　　前月苏州水灾奏至诸公讶弊乡独无曽奉一书且谓方此民艰执事必当有处伻来正慰悬望第所勘报尚不及此间所闻计省诸公大有善意亦恨其少方此商度欲于起运数内量求折色以副盛心俟有定论当续奉报苏城改造民运舟闻甚不便执事倘欲仿例且望从容俟访见的实亦当布闻也人行匆遽余不能一一

　　答叶一之侍御书

　　使至获覩水灾副章体国忧时之意溢于言表而指陈经画条理粲然使庙堂之上如身到闾阎而日见其疾苦者近数年来未有此章奏也幸甚幸甚所可惜者苏松壤地邻接而松又居下流水患之来宜有次第而弊乡检报反轻于苏徒知取疏导车救之名而不顾其实此其责葢有所归而不得以为执事望矣又二县之灾均作五分亦失髙下之等抚公使节尚遥事在台下检覆通融必将有处因使还索报聊复及之执事心乎为民当不以僣率为罪

　　东江家藏集巻二十六

　　●钦定四库全书

　　东江家藏集巻二十七【中集二十三】

　　（明）顾清 撰

　　北游稿

　　○祭文一十九首

　　祭任母顾夫人文

　　维弘治八年岁次戊午九月甲午朔十八日外孙壻翰林庶吉士顾清谨缄辞具仪遥祭于故任太夫人顾氏之灵曰鸣呼清自弱岁学于门墙夫人目之谓可教训出入顾待异于羣儿爰命外孙缔兹婣好夤縁倚赖以有今日厚恩未报每用阙然百年无何凶问遽及呜呼哀哉忆在壬子拜辞北上喜溢颜面奬藉谆谆谓我平生心于此尽贱累继行抚谕尤切自云未艾尚及汝归汝今逺行母深念我诲言犹在幽明永违薄宦所縻奔赴无及永念畴昔莫能措心瓣香驰奠露此哀悃言则可尽情无可穷南望吴山不胜哽塞尚享

　　祭都御史唐公文

　　呜呼公之仪表英伟出伦公之器度迈往不羣其问学所充固已擢贤科而跻要近其设施之效亦既殿藩屏而福生民六荐于宰司而始登宪府一忤于权近而遂以弗伸槩公之平生固亦近世之豪杰而拘拘者岂足望其后尘某生同州里或忝婣亲当公之进也固望其大有为于斯世及公之退也又皆仰髙志于青云睢阳洛社之事盖将有待焉而竟止于此宁不起深痛于斯文也呜呼人莫不有死死而贵有闻公今已矣太末之墟爼豆若存其身可殁而其在人者固千载而常新也持彼较此则公所不得殆浮云之过秋旻而圣眷之优渥恤典之殷蕃亦足以慰公于九原矣瓣香东拜望公俨然骑箕尾薄烟霄而临睨夫旧乡其将闻某斯言邪

　　祭杨立斋先生文

　　维弘治十二年岁次己未九月戊午朔门生杭济钱荣吴宗周周玺曹时信周伦顾清程杲戴铣张弘至黄明夏从寿吕元夫白金孙忠显宗玺张宏王軏等谨以牲醴庶羞之奠昭告于故司经局洗马立斋先生杨公之灵曰鸣呼先生世不谓其止于斯也先生质厚而飬充识远而器洪学富经纶而言曽不出口才髙时彦而礼见其恭故其馆阁蜚声不可谓非际遇宫坊简任不可谓非显融而士犹以为未足以尽公也昊天不吊遽降鞠凶使华国之文徒诵于海内而为霖之望竟郁于寰中呜呼哀哉济等材非楩梓迹本桑蓬辱甄收于连茹屡亲接于登龙顾兹永诀情何有终执绋登途酹此一锺西望太行云峯万重幸嗣续之有托庶通家之未穷公其鉴之尚享

　　代家君祭先母文

　　维弘治十六年岁次癸亥十一月甲子朔二十日癸未封翰林编修顾某率男清等以明日甲申葬我先室孺人陆氏于先茔今日迁柩谨以柔毛刚鬛庶羞之仪奠于祖道而言曰呜呼伤哉昔君之归我也遇我食贫拮据绸缪迫于生而不暇比其中也婚丧相继困于事而靡欢及诸子成立荐蒙国恩孙曽满前可相乐矣而君不我留奄忽先逝追惟平生窘狭之日长而优裕之日短糟糠之义重而菽水之情孤徘徊故庐岂胜悲感临风一奠从此千秋呜呼伤哉尚享

　　祭王东山文【代同年宋良佐御史作】

　　呜呼于作高门定国升庸祜植三槐实启魏公盖力耕而弗获信造物之所隆维公居乡彦方仲弓施于有政卓茂鲁恭乃生少宰为时人龙帝命宠嘉累锡重封优游耄期完节而终考前修而若契稽后禄其焉穷恺也备员朝列固尝望公名如山斗乗轺南甸曽不及拜公于下风即逺有期我车复东回瞻洞庭烟霏万重凭絮酒之一酌寄遥拜于东峯公其知乎尚享

　　祭盛宜人陈氏文【代邢治中作宜人参政纶之配给事中张弘至外母也邢时年八十二】

　　呜呼始吾与端斋参政游也则闻宜人之贤端斋殁三十有五年矣而吾犹及送宜人之葬感今念昔俯仰曷胜端斋之厚徳宜有传而乏嗣宜人之贤能用端斋意以托嗣续于无穷至于抚幼女饬闺门敛裕就约勤苦自将如黄门之志皆女徳之至难也下见端斋其可以无愧已即窆玈溪送车阗道瓣香尊酒盖逺为端斋慰而近以酹宜人呜呼尚享

　　祭钱与谦修撰文

　　维弘治十八年岁次乙丑十二月辛亥朔十日庚申亡友太史钱先生将归于故丘友生顾清谨以牲醴庶羞奠于祖道而言曰惟我与君童稚论交长得惟馨益广其游三人同心气鋭志一挟书聮床夜以继日无坚不透有纷必释当君得意拊几堕帻脱略细故追踪古人竹帛之期众谓狂言三十年来万事云变镆铘沉渊铅刀充断长沙贾傅南海虞翻古今所叹知复何论京华十年恒接宵寐归以凶丧只尺千里病弗及视暝而后临对面隔世我哀曷任兹辰之良徃即玄宅惟馨复病卧不能出一觞独酹万感丛襟寒日杲杲逝川沉沉生死不易犹有此心君其知乎尚享

　　祭徐闇斋文【舜和侍读之父阁学以下同祭】

　　临淄之胄盛于西江闇斋之贤式是郷邦既勤蛊干尤笃义方蔚尔家彦为邦之光丘园孔嘉蕃锡鼎来胡不憗留而遽其归空江鹤鸣幽谷猿啼遗荣实多髙踪莫追遥望青山酹此一巵尚享

　　祭先君文

　　维正徳四年岁次己巳四月壬戌朔二十三日甲申孝子清谨以柔毛刚鬣庶羞之仪昭告于先考封翰林院编修可闲府君之灵呜呼我之别亲而从宦盖将以禄飬也禄未及养而吾母先逝痛毒悔恨无以为生服已阕而迟徊二年盖图养吾父以补前尤也拘畏文法复此逺离而遂以永诀生平二亲疾弗视殓弗躬衰绖来归痛哭柩前何益于吾亲而今而后虽禄千锺馔五鼎于吾生亦何益也永迁有期今日祖奠我父有灵其尚闻此言尚往永宁以安我余生以芘我后人也呜呼痛哉尚享

　　祭髙竹心文

　　正徳六年岁次辛未十一月丁未朔二十五日辛未友生某谨以清酌庶羞祭于竹心处士髙君之灵自我识君埀三十年敦朴之姿信实之行于古人殆不多见求之今世实晨星之在辽天八十考终子姓多贤人间之事毕矣思如君者不可以复见乃吾人之戚而奚憾焉絮酒炙鸡为君永诀者今日之事丰碑华表纪公懿行尚有托于来传尚享

　　代喻守祭王同知文

　　呜呼忧国奉公人臣之谊君之守官庶可无愧本厘戎务兼即田工给饷连年遭时鞠凶出入危难卒以成功贤而独劳疾用斯革君虽不言实轸予臆若考其平生頖水成贤辕门赞画清白一心终始一徳又可见其源本之有自来而功业之所由积也某等目君危殆爱莫能回兹辰永违岂胜懐感幞被而入垂槖而归斯名不刋可以永世君其知乎尚飨

　　祭任竹居文

　　维公少而英迈晩而敛藏教于里中曲成无倦出其门者咸仰徳焉清早以婣亲缪承知爱芸轩已逝幸公犹存衰绖南还公已疾病候视未及讣音遽闻呜呼哀哉旅殡僧寮实起变故微衷莫展永愧延陵临风一觞岂胜感叹尚飨
　　公讳惠字孝孚芸轩之弟贫而克孝卒停柩于堂值回禄迁于超果僧舍诸生为助襄事盖深可念云

　　祭怡庵先生文

　　维正徳八年岁次癸酉冬十一月乙丑朔二十四日戊子门生翰林院侍读学士顾清谨缄辞致诚遣男天彛以洁牲庶羞清酌之仪昭告于先师泾府右长史怡庵先生之灵曰呜呼清之辱于门下也四十有四年由童而冠以迄于今夫孰非先生之教亦孰非先生之恩浅薄疎庸滥尘近列曽不能效其分寸以光于师门而先生已矣欲以报徳嗟复何言先生之言行清既粗有所撰述而其家世之懿固已表着于人人惟子姓之蕃或未底于成立而遗文坠绪尚有资于讨论此门下老生之责亦先生所望于后昆闻讣以来频接宵梦意或在是而言不可分也瓣香遥拜致我轮囷清固不以死生而易志先生之英爽亦当于此而有闻幸未即泯庶有以复而未敢以相忘也先生其果闻哉尚享

　　祭二弟文

　　维正徳九年岁次甲戌十二月（原阙）朔越十二日兄清既闻吾弟士行之丧又某（原阙）日始克缄辞致仪命长男天彛奠于柩前而言曰呜呼人生百年如露与电父母兄弟相亲几时吾生三十有三年而与吾弟别别十年而吾母弃背始得与吾弟会又四年而再别别二年而复会则吾父已亾所存者吾兄弟三人耳时艰岁歉服已终而不能出盖相与周旋又四年而始别则吾之志其亦可知矣呜呼孰谓别未久而吾弟竟先我而亾邪痛哉吾弟聪明机警年未弱冠已自有为爰及壮年遂尔成立亦既有子有屋有船有园有田谓我休官得相与追随以终我余年也而孰谓其遽至此邪呜呼痛哉吾家本寒微然祖宗以来积徳累善称于乡邻及我之身遂蒙国恩兄弟子侄诸房竞爽人谓此天所以为吾祖宗报而寻源知本益务培养以衍于无穷则后人事也每思与吾弟商确略放古人义学义庄之意立为规程教养子姓使尽为好人不至骄奢纵逸弃礼冐法坠堕门户为先祖羞而力未能及徒往来于胸中今吾弟往矣吾又系身于官不得自遂重念天与学既未成又未更事一家内外萃于其身若非折节虚心亲贤听善则吾弟辛勤二十年之所立岂能支持睠言至此我心如焚因遣天彛致奠覼缕及此亦有书与三弟使训饬天与且经理其家三弟必能行吾言天与必能从三弟之训吾弟虽殁而不忘其子也则亦将以吾之言为然吾尊酒脔肉不足以致情于吾弟而惓惓之意乃以为吾弟身后之谋也吾弟其闻之邪其果以吾之言为然否邪其将无所闻而莫知其然不然邪呜呼痛哉尚飨

　　祭杨留耕文

　　年月日具官梁储等谨以牲帛庶羞清酌之仪遥祭于诰封少保兼太子太保戸部尚书文渊阁大学士留耕杨公之灵曰坤维间气为时生贤灵秀所聚有开必先维公之生颕异出羣策名天府董学名藩有烈有功有学有文其在先哲三槐老泉不竟厥施锡类孔蕃三孤列卿伦魁从臣勲业文章萃公之门帝眷有加累锡重恩玊带锦衣逍遥暮年八十考终荣名具全方今海内孰与公伦师臣释位哀动九阍矧惟具僚谊重斯文岷江萦纡剑阁嶙峋可閟者形不滞者神睠兹旧游能弗顾存肴核既旅牲帛再陈词以酹公庶其有闻尚飨

　　祭刘夫人文

　　维正徳十年岁次乙亥九月甲申朔（原阙）日（原阙）少传兼太子太传吏部尚书兼谨身殿大学士梁储等以洁牲庶羞清酌之仪遥祭于诰赠夫人刘母邓氏之灵曰彤管之书内助是征夫人之夫令徳令名问母之贤观于其子夫人之庭金玊济济省署黉庠诸孙继昌沿流遡源孰浚而长遐年令终诸福斯备恤典有隆遗荣莫既某等托交令子夙仰贤风升堂已矣执引靡从幨帷在庭一荐芳醴遥望岷峨云空万里呜呼哀哉尚飨

　　祭曹十峯文

　　维正徳十一年岁次丙子九月己卯朔越九日丁亥乡友卫璋卫瓒顾清赵经周时敕戴恩钱岌周钺胡岳曹寛山岑王临沈鋭袁赞张明师杨秉义等谨以清酌庶羞之仪遥祭于故都察院司务十峯曹君之灵曰呜呼十峯而止于斯时岂无材如君则稀既豪迈而挺特又谦恭而坦夷于义利之分则一毫而弗茍当是非之辨虽百挫而不移有学有才有识有为加之以乐善亲贤之志爱人容物之懐如先生者谓无远不到无适不宜也何青萍之暂试竟玊树之髙摧将彼苍之无意岂吾道之云非然而僚友懐其义官长惜其材凛直气与正言粲丽藻而清词其取诸身虽约固天所以大其后之遗也璋等谊聮桑梓气染兰芝方逺离之在念遂永诀而长辞春与秋其几日奄山川之凄其望髙云而掩涕怅会合之无期谅久要之未忘庶斯言之有知呜呼哀哉尚飨

　　祭李文正公文

　　维正徳十一年岁次丙子九月己夘朔二十日戊戌少传兼太子太传吏部尚书谨身殿大学士梁储等谨以牲帛庶羞清酌之仪敬祭于故少师兼太子太师吏部尚书华盖殿大学士赠太师谥文正李公之灵曰呜呼贞元间气会于公身正而不亢直而能温孝友之行足以仪于邦国忠清之志可以质于鬼神食天禄者五十三年而家无赢产参机政者十有八载而门无杂宾盖举天下无足以投其意好而所为汲汲独世道之与人文用以结深知于先帝荷末命于投囏当其震撼击撞盘错纠纷勇者蒙难而削迹懦者毁辙而回轮徐握其机黙运以神或掎其后或逆其先有纵有操维义之徇卒能扫凶竖之烈焰清皇路之妖氛盖昔人云泰山乔岳人不见其运动而功利之及物不可以数计而周知者惟公其有焉至于文章翰墨本经纶之余事急流勇退乃庸人之所难惟夫虚静之天终老靡晦忧勤一念未死常存此古人所以负天下之重服天下之心而公之所以见先帝于九原也储等从公也久饮徳惟醇望独乐之园如将复起诵憗遗之诔悲不忍云素车临载酹此一尊此又昔人所谓上为天下恸而下以哭其私也先生其闻之乎尚飨

　　祭喻府君文

　　维正徳十二年岁次丁丑正月丁丑朔十五日辛卯詹事府少詹事兼翰林院学士松人顾清谨缄辞寓仪致祭于故松江知府内江喻侯之灵呜呼侯之云亡忽已更岁世途纷纭益感沦逝维侯之心我则知之专于为民他或有遗小夫沾沾意浅望厚一违其私何事不有盖棺论定身往心存君公之思公乃在民我早识侯侯亦我谅阙访疑询维民之障降命何短为徳靡终民也无禄侯则何恫苗残莠鬯鸾伏鸷起有槩予衷岂惟我里髙鸿西逝凄矣予悲寄奠一觞非以其私呜呼哀哉尚飨

　　东江家藏集卷二十七

　　●钦定四库全书

　　东江家蔵集巻二十八【中集二十四】

　　（明）顾清 撰

　　北游稿

　　○行状五首

　　明故奉天翊卫宣力武臣特进荣禄大夫柱国宣城伯卫公行状

　　曾祖贵赠特进荣禄大夫左都督追封宣城伯祖炳赠特进荣禄大夫左都督追封宣城伯父青骠骑将军都督佥事赠特进荣禄大夫左都督追封宣城伯公讳颖字源正松江华亭人世力农畆祖炳当元季应募起田间隶水军万户府太祖受命炳杖劎来归从征讨四方累立功辄以让同列竟终于行伍父青倜傥有气概勇而善谋用炳旧功授蓟州卫百户受知太宗策勲累官都督佥事卒有子十一人公行在第二母夫人特爱之曰兴吾家者此儿也未几兄颐卒无子公代为济南卫指挥使正统初选督山东漕运领京营操以勇干闻己巳之变从山东入勤王奉旨领五军三千神机诸营兵建议募勇敢士收合散亡调各都司兵实京城修沿边关隘为战守计当抢攘中意气慷慨筹策整暇人倚以安九月内署都指挥佥事升同知以荐升都督佥事十月也先犯郊畿公率兵邀击于黄花镇连战西直门高梁桥琉璃河海店杨宣务吴梁桥多所杀戮又尾击之于紫荆关以当先功多升都督同知内出蟒衣玉带以赐寻奉勑充总兵官同武清侯石亨守宣府还督圑营兵丁丑英宗复辟升左都督赏白金彩币三月掌前军都督府带刀日给光禄酒馔赐寳镪蟒衣文币有加冬十一月録功封奉天翊卫宣力武臣柱国宣城伯食禄一千一百石子孙世袭封三代皆如公官爵妣皆伯夫人仍赐金书铁劵十二月奉勑充总兵官挂平羗将军印出镇甘肃戊寅至甘肃时边徼造逆谋入我疆议者皆谓万全之计务持重轻动小衂损我国威公独奋然排羣议勒兵担众鼔行而前连十二战大破之敌震骇远遁边人歌之阁老蒙泉岳公戍镇夷为序其绩为之赞辛巳六月败西畨于凉州时都督毛忠率众行边遇敌猝至被围于十三里铺敌势盛监军以下皆震恐公曰安有敌困我师而不救且彼得志此城将不保遂躬冐矢石战而前敌披靡不敢近卒全师归甲申畨族把沙作乱公率兵深入大败之擒斩俘馘获马牛羊器械无算是岁宪宗即位召公还掌左军都督府事调前军丙戌録甘肃功加禄米一百石勲号散官如故丁亥挂征西前将军印镇辽东女直毛邻犯边公据险设伏以待其入甜水站遣都指挥崔胜败之又败之于西河屯获贼马并掠去子女畜产甚众上览奏嘉悦降勑褒谕以疾乞归命守备鳯阳调南京连上疏请老诏还之北京俾食其全禄以伯归第实成化十一年八月也越十有三年当弘治戊午正月二十八日以疾薨距生时永乐辛夘八月二十二日享年八十有八讣闻辍视朝一日追封宣城侯谥曰壮勇自初丧至塟遣官谕祭十有五赙布百匹所以忧恤之甚厚公伟仪观语音如洪钟天性明逹遇事有谋而能断自为指挥使太保成国朱公深器之期以远大后卒为婚姻甫冠都督公卒公哭几丧明抚其孤弟妹及羣从子弟皆有恩意在军中士卒有贫不能婚死而无以殓若塟者必捐俸赒之悯人之穷济人之急故所至得士死力河西荒远士鲜知学公请立学校择子弟之秀者教养之大修孔子庙及文昌先贤诸祠出俸赀买田以供廪饩土无医药为选子弟百余人教之方脉散置诸城堡以待病者西土之知学而人无札夭公之徳也其镇辽东移鳯阳惠亦如之中都士大夫为元戎八政诗歌咏其事云公虽世家子爱贤礼士惟恐不及诸子皆遣从名人游见者无少长必与之均礼以家在松江而都督公塟歴城每遇二邦人如见亲戚存问故旧叙述平生极其欵曲曰吾老矣水木本源之意吾后人安知既谢事角巾私第故时部曲率为显官岁时候问皆拜于床下公以子弟抚之其卒也皆哭之如丧其亲初娶严氏封宣城伯夫人继金氏子男三长璋为公后次瑶先卒次瓉女一适丰城侯李勇卒孙男五人錞锟鋹鉴钦女七长适靖远伯王宪次适金吾左卫指挥使杨瑄余在室惟公身事四朝扬歴中外首败强敌遂以显名凡三挂印为总兵官西平羗浑东捍辽阳守鳯阳金陵皆根本重地所至成绩载其勲庸建号胙土为王虎臣忠勇之性老而弥笃每三边有警辄扼腕叹息有驰志伊吾之意而谈者亦恨公老谓如得起公坐之边城海徼无足忧者予生后以乡曲故数得侍公尝一日边报急廷议出师而将臣有闻命卧家者公迎谓曰上寛恩至矣予问何也公叹曰敌在边将官称病而上不怒非寛恩而何予问即真病奈何曰病不至于死行而死于途可也呜呼公之言论如此其建立功业而垂名不朽岂偶然哉昔汉成帝时西戎有警上命谏大夫杨雄即赵营平凌烟图像为之赞方今邉圉弗靖赤囊日驰如公宜亦睿思所不遗者而适以告终赙恤褒赠邦有常制旗常竹帛史有明法而幽堂之蔵墓道之刻必有鸿儒巨笔发挥其盛以昭示于后来者谨述歴官行事状如右备采择之万一谨状

　　先祖遗善府君行实

　　公讳显字文显别号遗善世为松之华亭人曾祖讳贵一妣李氏祖讳秀一妣施氏父讳文理妣沈氏贵一以下皆不仕皆以善行称于乡李氏性严毅训饬子孙必以礼门庭翼然无敢嬉谩者乡之言家法整肃者必归焉公其仲曾孙也生而端重童时入乡校动守矩度不烦其师至终身无失色于人者性孝爱笃于宗族文理公晩年康健喜宾客公承候颜色甚得其欢心乡邻会集或夜分乃返公洁枕席具汤茗立候于门至扶掖以入既寝然后退如是者以为常虽隆冬盛暑无变也姑之夫沈赘于我有二子公视如同气与共案而食者五十年既而欲分我所有且自名其便利如其欲与之曰男儿当自成立岂藉此终老哉邻人或诈侵我地公见而不问家人以为言公徐曰尔曹但努力彼能侵之彼子孙未必能守也已而果然娶沈氏先卒公时年三十二傍无侍人有谋为继室者公叹曰吾既有二子矣若娶而不爱徒伤吾心遂躬自抚鞠终其身不再议长孙清始生公视之喜甫能言即日置膝前屈指数一二指四方以教之稍长授以古孝顺诗及名贤咏史等作所居临市有酗酒喧閧及屠杀者辄携避去之不使见诸孙夜集则诵康节诫子辞使聴之曰吾愿汝辈为上品人但教汝为善即不可不从也所授书累巻皆黙诵无一遗忘性恶酒尤不喜茹荤鸡豚鱼蠏之类见其杀即不食至一虫一蚁不茍伤其生皆出于中心非有所畏慕希觊也闲居终日端坐见人小过辄掩覆之惟妄言及暴殄天物者即切责不少置平生惟一再入城手不执铢两纎啬之器口不道市井机械之言目不识官府耳不聴淫乐身不蹈危险僇辱凡不义之事乡党内外不问远与近识不识语及之必称为善人不肖逮事公二十年参质见闻卓乎庶几其无愧者公生于永乐已丑四月十四日卒于成化辛丑八月二十四日年七十有三子二长即吾父以不肖贵封翰林院编修次琦孙男八人长即不肖次积夭次慎次勤次勉亦夭次山次崧次岩女二长适唐诰次范夔皆士族曾孙男五长天彛次天叙卒次天秩天申延龄玄孙男应阳女一换玉天叙以下公皆不及见云初公之丧遭家多故歴八年至弘治戊申正月七日葬县之修竹乡吉丽桥之西原祖茔之次沈氏祔焉自葬至今又十有六年矣而墓石未立家君恒以为念乃今斩焉衰绖将归于故林如又弗图实惧无以拜先祖墓下且无以慰家君用敢具録旧所缀行实为状再拜进之执事者伏惟赐之一言振而发之以耀于无穷存殁万幸谨状

　　先考可闲府君行实

　　先君讳琼字良玉别号可闲世家松江之华亭曾祖秀一祖文理父显皆力穑务本敦行考弟闻于州里而显之行尤着乡之人识不识皆称为善人大学士西涯李公表其墓所谓遗善处士者是也娶沈氏实生先君五岁失恃与弟琦咸鞠于遗善翁时已嶷然有竒气未冠知自立伉不下物遗善翁外兄沈氏以智图据吾所有翁不与校先君毅然曰安有祖父业可俛以与人者走白于官尽归其所据里正任君宗明扬言于众曰吾昔稔知其不可如其父之不言何今定矣其意盖两贤之家尝有远役不肖生未晬沈度先君惮行邀重赀为代先君挺身往且不资其助所至人敬爱之卒事还视他岁费省十三四自是无敢侮者曰顾氏有子矣始产得不肖甚爱之九岁遣从友兰张先生受小学复遣受诗四书于怡庵任先生所以礼两先生者甚至不肖夜归必课所读书或令背诵能终巻不遗则喜否则谴怒随之不肖之克知章句以得从搢绅后者两先生之善诲亦先君有以感之也性倜傥质直不为烦文末礼而笃于伦叙遗善翁没后岁时宴聚必感泣至老犹然与弟琦白首相欢无一言间遇人有患难必极力拯之当其所往虽刑祸在前不顾至出钱物为人解纷间有负者或因以招谤亦弗悔也与人交不疑其欺有所言必信于所弗直虽至亲必面折之然不以留于心明日有善亟称之如未始有前事以是人无怨者乆而皆信服焉于财利不屑屑遇所当用不计朝夕鬻货有不善必直以告人虽滞弗售不悔贳贷不能偿者或举以与之豪迈阔略未尝朘剥以为利役智以御人而人皆附之凡有兴作众驩趋之惟恐后回视他姓有强而弗赴者矣不肖忝仕籍亲宾来贺者曰君今可以闲矣先君喜遂以可闲自号弘治丙辰以长孙授室来京师诸公作可闲诗送之西涯李公为之序戊午不肖官三载推恩封翰林院编修阶文林郎时不肖两弟皆成立先君日无事乃作可闲亭于后圃葺别墅于谢家泖之阳扁舟往来于其间与弟琦及故人宾客相娱乐者十余年当其适意引满浮白虽少年不逮也正徳戊辰夏东南旱先君从乡大夫祷诸祠宫徒步行数里归而热甚风于庭遂以得疾小间复作九月初增剧语诸子孙曰吾今年七十三与吾父同寿足矣惟不及清归归则以吾言示之十三日戌时竟不起呜呼痛哉先君生正统丙辰正月二十六日至是享年正与先祖同配陆氏同里人秉直处士褧之女先六年卒子男五长即不肖次积慎勤勉积勉皆早卒孙男七人天彛天叙天秩天申天与天佑梦熊天秩县学生天叙亦早卒梦熊公讣至后卒女二曾孙男三应阳应寅应辰女一卜以明年四月二十四日乙酉葬遗善墓次殓用布衣先君无恙时所自制也兹将具事状乞铭于西涯公凶斩荒迷言无伦序敢借重执事加之笔削使公无重烦得早赐脱稿存没幸甚

　　故刑部尚书致仕东湖屠公行状

　　公讳勲字符勲姓屠氏先世嘉兴海盐人后海盐析平湖故今为平湖人别号东湖从其地也高祖讳亨一曾祖讳泽民有德不仕祖讳湘考讳机俱赠资政大夫刑部尚书祖妣杨氏妣陆氏俱赠夫人公少而颖异该览羣籍为文辞典赡闳肆天顺壬午试乡闱时年十五提学副使筱庵张公奇之谓可魁一省既而下第筱庵搜落巻得公文称叹乆之曰考官主偏见而不识义理兹士之不遇命也由是两浙皆知公名成化己丑擢进士授工部都水主事分司清江浦督修造运舟持亷秉公通融物力未几百废具兴有题诗驿亭以美其事者总督漕运涞水张公鹏丰城李公裕总理河道三原王公恕交章荐之满考改刑部歴员外郎郎中所处皆剧曹剖决如流而手未尝释巻尝曰士当无书不读无事不究其自励如此故所至皆着能声尤为尚书林公季聪所倚信凡大狱有疑及事干权近者必举以属公京师无頼子曰季胜者结侦事官校诱其主之子福为私铸而发其事盖将敓其产也狱成福减死戍边众知其寃而莫敢问林密以咨公公毅然曰刑将以弼教也尚何顾索其巻为直之以福之罪罪胜而归其所有京师人盛称之都事林某倚中人构讼蟠互不可解侍郎盛公曰非屠君莫能办也公核实奏上有旨下锦衣覆辩盖其人将诬构公然卒从公奏奸党皆得罪至于勘吉安之酷吏辩大同之寃狱典刑以正公论以伸而公直声劲气隐然于朝着矣甲辰升南京大理寺丞在公卿间年最少而风采凝峻议论明正虽素崛强号不下人者皆敛袵敬服焉弘治辛亥擢大理左少卿始至上言十事多见采纳若暑月疏决囚徒两京一体五岁一遣官审録州郡刑狱着为定令而方石谢公之起用亦自公发之也漳州温文进作乱朝廷忧之公奉命往视枭其首恶而散其党与一方帖然是夏方苦旱讫事而雨闽人至今称之甲寅擢都察院右副都御史巡抚顺天等府兼整饬边备公常以京城近辅役重赋烦雕敝已甚而宛平大兴二县所设库夫坛户旛夫羊氷瓜戸等役动以数千计昌平县在诸陵之下供亿浩穰而计丁养马与诸县等尤为繁重乃条上区画倍加存抚人以密云孤悬有警救援不相及潮河川积石漫衍守截为艰黄花镇拱护诸陵而守备单弱奏分蓟州为中路以密云建昌为东西二路使互相策应于潮河川作舍城虎落具躏石布蒺藜凿坑窖而于其内垜石为城蕃育人马于黄花镇增置营垒及戍卒若干人三路既分潮河黄花皆有备由是兵势聫络贼不敢犯至今赖焉熊儿峪有寄操骑兵营去水十余里凿井数丈皆坚石马日止一饮駄水至用十钱坐此困弊猪圈头关地平衍不当阨要每春夏雨水泛溢营壁倾圮调邻路修筑兵人苦之公至叹曰无水而安营舍要地而屯沮洳皆兵之忌也乃奏移寄操营于熊儿峪之南平谷移关于猪圈境外之南北水峪兵既得水又有出境耕稼之利岁省卒戍数百人军中歌焉寳坻白龙港出银鱼岁以供荐中官乗势需索民不堪命麻峪山在极边而出银矿镇守以密旨索之公力言其不可有旨戒约取鱼者而矿事卒不行民深徳之丁巳转刑部侍郎时寿宁侯与河间讼荘田而民亦以人命愬公奉诏核实辩其诬罔而归田于民且言食禄之家不当言利况母后毓圣之乡而与民争尺寸之地尤非所宜同事中官锦衣皆难之而公奋不顾然卒蒙施行人尤以为难丁内艰起复改左副都御史复侍郎乙丑升右都御史正德初上郊祀藉田幸学三事援据经传傅以时事归其本于讲学而以宋儒真德秀大学衍义一书为讲学正心之要乞常以进讲识者韪之丁卯升刑部尚书时逆瑾用事乞奏请必先关白公执不从曰如此是二君也瑾用是衔而公亦力求去加太子太保玉带麒麟服以归命有司月给俸四石岁给舆夫四名终其身盖公之立朝其始终大节而上之待公亦厚矣公生正统戊辰正月初十日卒正徳丙子十月初四日年六十九元配陈氏赠夫人继淑人牛氏封夫人侧室杨氏子男六人应埙正德辛未进士授礼部主事调兵部满考得推恩进公阶荣禄大夫次应坤中丙子顺天乡试次应圻应坊应埈俱太学生应埈以恩荫其季曰应埏女三人长适嘉兴所千户项镛次许嫁太学生黄鳯仪次许嘉兴所百户邓某应埙应坤应坊应埏皆杨氏出应圻应埈皆牛夫人出长女出陈夫人其次亦牛氏出也孙男一人女一人葬以某年某月某日公在刑曹以诗名故太师李文正公尚书吴文定公礼部侍郎方石谢公皆与之倡和清家食时则尝闻公名公巡抚东郊又亲见其行事及逆瑾时士习一变毁方瓦合丧其平生者何限或终不免焉而公卒以善去怡情诗酒乐其天真者几十年而终子孙竞秀继武青云者方来而未已也如公其可以无憾矣乎公官八座阶一品以礼始终朝廷哀恤有典葬宜有志神道宜有碑应埙等将乞言于当世君子请録公行事为状备采择焉不得辞庸次第如右谨状

　　明故南京刑部尚书致仕赠太子少保谥清简樊公行状

　　公讳莹字廷璧姓樊氏系本周樊侯山甫之后世望南阳十四世祖讳盛宋仁宗时户部尚书赠金紫光禄大夫子清歴翰林学士尚书左丞参知政事资政殿学士谥文懿与弟河东节度使湍从高宗渡江侨寓常山之迭石自是为常山人曾祖逊国初举明经授辽东都指挥使司都事始迁绣溪祖浥永乐中荐授清河训导考文捡别号素轩博学多艺能隐居不仕以公贵封监察御史与清河俱累赠资政大夫南京刑部尚书祖妣江氏妣徐氏俱累赠夫人公幼敏悟好学未冠知自克励屏居山寺潜心义理盖冬不炉夏不扇者凡三年景泰丙子一举捷乡闱天顺甲申登进士引疾归养久之拜行人司行人奉使西川馈赠皆不受土官作却金亭以表其清成化辛卯擢监察御史山东盗起奉玺书追捕不旬日得其渠首以归清理淮阳军所条画事宜至今为例己亥按云南以檄谕交人中其要害交人惧而纳欵中贵人左右挠法众为公难之公开诚与语为定要束有犯者痛绳之曰吾为尔息言也贵人悟而自戢后卒以善去德之终身丁素轩忧服阕知松江府松赋重役繁自周文襄后法在人亡弊蠧百出其大者运夫耗折称贷积累权豪索债无虚岁而仓场书手侵盗害人虚入诡出移新蔽陈众皆知之而未有以处公至昼夜讲画尽得其要领曰运之耗以众皆齐民无所统一利归狡猾害及善良而夏税军需粮运纲用与凡供应织造走逓等费皆出自秋粮余米既收复粜展转迂回此弊所由生也乃请革民夫俾粮长自运而寛其纲用以优之税粮除常运本色外其当变易者尽征白银见数支遣部运者既闗系切身无敢浪费卒事皆有余赀掌计者又出入有限无可蔽蔵而白银入官视输米又率有寛剰民欢趋之于是积年之弊十去八九而田野之间无复睢突呌呶之患公方考寻文襄立法初意举其偏弊而通融之以为经乆之计如清水乡灶丁草荡以絶富人之兼并革收粮囤戸以潜消粮长之侵渔取布行人代粮长运布而听赍持私货以补不足皆有寛惠及民而公事沛然以集巡抚使下其法于他州俾悉遵之以母忧去在官不二载松民怀之至今弘治初命天下举异才南京工部侍郎黄孔昭以公应诏称其明慎亷洁堪任台宪吏部尚书王公恕闻之喜曰荐人当如是矣将骤用公而未得其所庚戌起知山西之平阳明年即以为河南按察使时河溢境内漂流数万家公躬诣赈恤所全活甚众河南钱谷于北方为浩穰巡抚徐公欲考见本末而众难之以问公公曰视万犹千视千犹百夫何难顾某非识耳徐公以属公于是部吏钩考不旬日宿蠧一清众皆服之七月升应天府尹京府素称难治守备蒋琮尤怙宠作奸与言官奏讦连岁所蔓引罢黜甚众而事终不决公承命推鞫初若不与异者琮觇知之不为意最后及山陵龙脉事琮遂得罪去公在府屡治大狱举法不阿类若此是举众尤称快谓絶类王沂公之去丁谓而公恒自以不足也应天故有常例钱数千缗以给宴劳公至悉罢归之民及壬子乡试乃出其在官者助场屋费是岁清忝荐名鹿鸣礼设甚盛而民力大省公之惠也升南京工部右侍郎寻改都察院左副都御史巡抚湖广兼赞理军务锦田贼与两广猺獞为冦聚众几三万人公谓贼如此理不可尽杀不开其生路将致死于我乃下令除首恶必擒余悉贯不问贼闻之稍稍散去遂得其倡乱者十八人置之法而牒其余归本贯兵不血刅一方以宁于时巡属水旱连二十州而诸藩府缮修未息公私困弊衡州等处且乏盐公奏通广盐收其余利以助工作给赈济又奏停绫纱纸银数万两奏减襄府琉璃瓦料以常瓦参之奏止安陆州展北城以益藩府地凡省费数十万故年虽祲而民不甚病以疾乞休致总兵官镇远侯顾溥上疏恳留谓公之在任官吏畏其威军民怀其惠疾不至甚政赖以和从之将失众望而公请不已章三上许归就医药闲居七年未尝入城府家人遵教饬无丝毫过知衢州府沈杰御史石玠张恕等交章论荐而大学士长沙李公尚书钧阳马公华容刘公都御史浮梁戴公辈亟称之于朝辛酉以旧官起抚治郧阳改南京刑部左侍郎兼都察院左佥都御史巡视云贵时公年几七十矣单车屏从躬访利病虽岩阻炎瘴人迹所不到处一一履行奏劾镇守及巡抚官罪状黜不职文武吏千七百余员修城池励兵马赈贫穷抚流散威惠大行有为土官敓其牛数头不还者闻公至走诉之公还其状曰汝第归彼今归汝牛矣已而果然且诣公伏罪公慰而遣之他土官聚兵雠杀且攻城有司不能制以白公公奋曰吾在贼敢尔邪不去当直捣其巢穴举其族覆之语闻即敛兵退其为蛮夷所畏服如此召为南京刑部尚书疏决无滞犴狱几空乙丑夏公晨兴若有所发寤即上章乞致仕五月孝宗宾天公哀痛感切至于某月章四上乃得请有老成清慎之褒月米舆夫之赐逆瑾用事擿其问隆平侯承袭事落职为民又以守松江日减官布以苏民困事责输米五百石公怡然受命然自是家益贫戊辰十一月十八日以疾卒又明年瑾诛诏书尽复公官秩而公不及见矣公为人诚悫简易不事边幅于世味泊然未尝有所好布衣蔬食仅适口体陋室敝庐仅取蔽覆乡邻老稚耕夫牧竖皆接以欵诚至或拍肩而与之问对盖其质任自然如此而聪明果决遇事立断通而有介正而不迂在言路抗颜直论闻者缩颈更二郡食俸饮水去之日一物不以自随宦途来往四十年水行单舸陆走双轮而已一时正人君子交口称之而沮之者亦力公常先觉急流中辄勇退故不为所制而卒全其高居家孝悌事素轩公意承色顺未尝有违忤伯兄早世抚其孤不异已生子孙皆授以恒业爱而能劳农月盛暑坐竹兠使舁行田间曰非徒视稼将以勤之也故公虽处高位而子孙皆朴愿勤学无贵骄气内教使然也为文章若不经意而词采秀发体裁简严遗稿数百篇皆可讽诵尤精藻鉴留意人材至松首浚日月河曰吾闻此河通状元出也明年钱福荐闱后一举遂魁天下其它后进经识拔者多知名邪说异端无所信入疾且革徐以为戒曰吾平生所为无不可与鬼神言者卒三日门前地忽陷有声如雷亦可以见其所感矣公生于宣德甲寅正月初四日及卒享年七十五夫人同邑徐氏太学生哲之女简黙厚重事姑嫜孝待家众有恩称贤配焉初封孺人进淑人再进今号后公二年卒年七十六子男三长堆次垔俱太学生堆早卒其季曰金女一适彤山徐铦孙九鋭镛鏊铣鉴锜铨镳铉鏊铣俱县学生女二皆幼公既以忤逆瑾去官卒之后家复残于羣盗子孙总总草葬博望乡华棠里尖山之原己夘六月垔当就顺天试始克以其事闻诏有司治葬如制赐公祭者二赐徐夫人祭一赠公为太子少保又以公居官守义平易正直应古谥法合清与简以易公名于是舆论翕然谓直已从命而不枉道以求合者于兹足以劝矣清故为诸生尝辱公知荐名于乡又公为之劝驾尝为史官焯德耀功其职也敢即垔所撰述参以所见闻加删润焉为樊清简公事状一通俾乞言于当世君子备史馆之编録其绪言遗事采摭不尽者将别録以传谨状

　　东江家蔵集巻二十八

※※※※※※
古典小说之家备份区　http://club.xilu.com/wave2002/
 
[楼主]  [3楼]  作者:沉思曲 发表时间: 2008/08/01 18:48 [加为好友][发送消息][个人空间]回复 修改 来源 删除
《四库全书　东江家藏集》　下　（明）顾清 撰

　　●钦定四库全书

　　东江家蔵集巻二十九【中集二十五】

　　（明）顾清 撰

　　北游稿

　　○墓表墓碑十一首

　　明故江西按察司副使致仕过公墓表

　　正德己巳秋八月二十有六日江西按察副使致仕平湖过公卒于松明年庚午十一月八日葬松城东蟠龙塘之原浙江按察司副使定庵曹公已为之铭矣光禄少卿陆君献臣以其子梦元来致公治命请表其墓道初公自江西还未乆而清入京师故未尝识公及清以内艰归公不以先逹自居辱首吊焉所以奨借而抚存之甚至私念公遇我厚而莫知其由乃今重闻公后命老成凋丧典刑日远勒而传之正我辈事矣而况公实有命乎于是敬诺无让即光禄状节而表之而复系以铭表曰公讳璘字大璞别号一斋以侨居松江又号为半松其先大梁人系出夏有过氏后宋秘书丞一之治剡有善政陈古灵尝赠以诗见于氏族志靖康中有为郡守者避地江南子孙散居无锡海盐间公海盐族也海盐后析平置平湖县故为平湖人曾祖焕祖迪皆乐善好施不显于时迪始迁松江之横泖考仍字志得为赘壻于华亭顾知县孟寅公生于顾氏故遂为松江人松之有过姓自公始公少失怙恃年十九犹混迹廛市间一旦弃去从张举人时望学又学于袁方伯舜举二公皆器许之不数年业以大就天顺辛已由平湖贡入太学成化乙酉领乡荐丙戌擢进士授工部主事分司吕梁洪再任管济宁闸两考改刑部主事升员外郎郎中累阶承德郎奉直大夫复累赠其考为奉直大夫刑部员外郎妣为宜人壬寅奉诏赈饥山东还升江西按察司副使丁未致仕归松江公闿朗刚直志存当世而才足以济之在吕梁济宁虽小试而统纪严明豪强顺轨已赫然望于一时其断狱尤号明允许州民赵道龙为憸人诬以妖言利其死以觊赏所连及数十家公衔命往鞠即日理出之虽权势恐喝不为动丰城李民泰陷平民兄弟三人为刼盗系狱十余年公至得其情杖杀民泰而尽释系者江西人称以为神明而山东行荒政民被实德所全活数万人盖尤其伟然者然以刚不能为形势俯仰遇事可否言凿凿无少避以是数迕于人丰城事有不悦公者又适在吏部捃拾无所得卒以老疾去公人皆为公惜而公恬然一不介于中也故身退而人益高之晩年两目俱病然神志益精明广筵长坐酬对井井其议论出入经史竟日忘倦虽少壮有弗及者卒之日竟无疾盖其养于中者厚矣公生宣德辛亥六月二十九日比卒享年七十九配俞氏封安人进封宜人子一即梦元例授金山卫中所副千户女一适工部主事宋瑛子注孙男二曰升曰复女一嫁湖广布政使李清子泰然蟠龙之墓公所卜也俞宜人先三年葬至是始合铭曰
　　过胤自有夏遥遥延延若断而联仙居之诗剡溪是贤其后南迁而公兴海壖入秉刑书出参使旃若晨星丽躔垂五十年而来者阔焉尚复其先公用弗宣其在公之传

　　永嘉张氏世墓表

　　艮庵张先生既葬其考遗庵君妣朱氏于祖怡闲翁祖妣吴孺人墓次又兆于其西以葬其配二孺人荘孺人左金孺人右而自为寿藏于其中既成乃追叙先德及所以营作之意属予书将刻石以示其来裔张氏其先永嘉人先生曾祖讳斌元末避乱携其室陈氏渡浙江居华亭之南桥镇至怡闲始迁县南清河桥侧而斌及陈氏葬南桥及吴孺人卒遗庵以南桥墓迫隘请于怡闲买地秀野桥之北原作新兆窆焉怡闲后十年乃合此东墓所由作也遗庵老先生已登朝坟茔宜备品式将预图爽垲地遗庵闻而止之曰吾葬吾亲而远吾祖至今以为憾汝葬吾而远吾父母是重吾憾也将卒又亟以为言先生弗敢违及葬荘孺人追感遗命附垣为域不复敢他议金孺人卒先生已致仕乃拓地益北备今制焉此西墓所为作也先生先世多显人遭乱播迁无可考斌侨寓客土扫地植业家以复兴其才有足称矣怡闲隐德弗耀积累日深而遗庵行谊尤笃事怡闲先事承志备尽愉悦吴孺人疾旦夕吁天祈代盖蔬食者三年而吴疾卒瘳女兄壻陈敬赘于家落魄不检或劝使出之公蹙然曰审尔吾姊将谁依卒与之共爨终其身且毕其丧葬而抚其孤英英卒又抚其孤济至成立而后已乡人有告匮者随疎戚缓急振贷之无所失岁旱得水艰作二井于通衢以便汲者至今为利其及物又如此吴孺人性明敏娴于妇职如孝经女诫诸书皆能通其义朱孺人勤俭孝敬佐遗庵起其家荘氏金氏皆宦族女荘事先生起布衣先生称其闲雅沈静不以贫富易操剧易异心其贤可见金继荘后亦以贤淑闻张氏之日以昌大亦其内有为之助也怡闲讳昕字仲明寿最高卒时年八十九吴孺人亦七十三遗庵讳瑄字文瑄卒成化乙巳十一月初九日年六十九其生永乐丁酉五月二十日朱孺人后三年庚子七月二十八日生年七十八以弘治丁巳三月三日卒荘孺人生正统丁卯七月初三日卒弘治辛亥四月十一日年四十六金孺人生成化丁亥十月十九日卒弘治癸亥正月十四日年三十七先生既贵赠遗庵为文林郎江西道监察御史封朱氏为太孺人赠庄氏封金氏皆孺人先生名缙字廷肃别号艮庵同产弟一曰绅早世女兄弟三人长适邑人曹伯容次适俞拱又次适府学生蔡稷荘氏有子三人长应元早卒次应魁例授某卫所千戸次应隆乡贡进士卒其媵谢氏子一人应干府学生女一适乡贡进士苏恩今以甲科知秀水县而金氏无出焉先生自登进士为行人为御史皆卓卓有声及副宪山东治兵密云众方倚以大用而先生遽以疾归年始六十而超然远览为终焉之计且又惓惓以述祖德明先志以昭示后人为急此其心视夫漏尽钟鸣行不知止而彷徨于形势险阨之涂者相去何如哉乃为之比属其事书之石使凡后来者观焉而非直以为其子孙告也

　　故静庵处士刘翁配鳯孺人合葬墓表

　　自有宋南渡后中州冠冕之族多聚于吴中其在吾松吴会则魏国王公旦之孙太常少卿逖赵屯则正献杜公衍之后提干九成贞溪则忠肃刘公摰之后希孟先生世贤盖尤其著者世贤最后至当元之中世与太常六世孙一初同时并有高名载于郡牒而杜氏无闻人入国朝来则王氏亦渐衰歇夷于齐民而希孟之后若石林先生仲礼云溪先生克诚克诚子琴乐先生鸿怡清先生参皆好古尚文兼善琴理并受征聘显闻于时盖自忠肃而下歴朝奉跂漕幕着学士甲金部端友提举震孙中书舍人森静轩处士某至希孟为八世至鸿参又四世矣而门阀不衰若此岂偶然者翁希孟五世世孙而怡清之仲子也讳渊字以静故别号静庵性严毅直方不喜与俗人接左琴右书日以自娱环堵之室或经月不踰戸限布衣蔬食泊如也伯兄溥以琴受知山阴王闻翁之名走书币来聘辞弗往王高其风操亲绘师襄图大书静庵琴幄字遗之其无慕于时而为时所重如此配孺人鳯氏邑大姓悦耕处士杰之女出于丰腴能力勤处约以成翁隐志有桓少君之遗风焉至于厚族婣和邻里教子孙无弗可为法者故家遗俗固自异于人也翁生宣德戊申十月二十有八日卒弘治己未六月十五日孺人生宣德癸丑四月初六日卒正德庚午十一月二十日子一曰鳯章早有贤名永康侯徐公奏置其西塾以亲老引疾援冠带归女三长适秦拳次陈访次姚璧访监察御史璚之子璧训导冕之从子孙男三绩太学生勉朂皆习举子业女二长适乡贡进士周鹓次在室曾孙男一复阳女二初希孟自湖至松寓贞溪卒返葬湖之合溪山至石林始定家松之南桥镇葬半江西至怡清赘城南顾氏徙彭荘殁因葬焉故翁之葬亦彭荘而与怡清异域以兄溥袝而自别焉礼也予少读宋史已知慕忠肃公之为人及壮与鳯章游因获拜公遗像及静翁于其家又尝览观其谱牒而知其世德相承之盛如此鳯章之合孺人于翁之墓也伐石表诸壝道而属予为文呜呼莫为之先虽美而弗彰莫为之后虽盛而弗传若忠肃公之于刘氏其有以先之矣希孟至翁虽才弗及试而世修厥德无忝于先人翁之子孙继继承承方日益昌大则所以为之后者岂独传而已哉而予以其平生向往之心获表翁墓以挂名其家乗昭吾松之多贤又何辞也乃摭其颠末而文之使书而刻之石

　　阙氏三世墓表

　　阙君廷实持其祖父兄三世行事状诣予再拜而言曰惟鼏兄弟幸得以末学从缙绅先生后吾祖与吾父兄之葬咸辱赐之铭既刻而蔵之幽矣惟是墓地越在江介去先庐稍远恐洒扫之不时以为他日忧庸伐石表诸壝道敢徼福于先人乞一言文之非敢觊弗朽乡邻望之庶樵牧之有忌也言己复再拜情恳欵如弗胜予旧闻高生进之诵君贤又尝识君仲兄廷用君之斯举有徐氏思亭之意义所不容辞也为之表曰阙氏世为上海人家汉成里之分荘至君之祖畴隐翁讳章字彦荘者以考文华妣汤孺人之命赘沈氏始居南澥浦是墓之地在吴淞江北之某原实畴隐翁所自择殁因葬焉君之父存耕处士讳璇字孟仪者葬其左君之兄讳鼎字廷器者葬其右季弟鼒鼒妇吴氏次焉畴隐翁天性夷坦不好与物竞不随俗低昻勤生力农克振先业存耕之干蛊如其先人而尤急于济人邻之子有鬻母棺以偿债者为赎而还之或售其田庐必曲为经理使无失业此其尤表著者自畴隐以来世掌乡政强威弱抚税役必均乡之人咸德之其教子孙各因其才为儒为农咸使有定业尝曰吾见栋梁而为瓦砾冠冕而降舆台学与耕之废也故其子孙皆克有成立廷器虽降年不永不竟其设施而恭谨自将足称善士畴隐两娶皆沈氏一子即存耕娶潘氏再娶杜氏宋祁国正献公之后珩之女皆昆山人五子其长即廷器次鼐字廷用工部营缮所大使次即鼏新除江西抚州府儒学训导次鼒先卒次辅继从叔伦之后女四适潘济陈孟杰丘宗器张谏孙男六思明思补思聪思齐思训思问女四人廷器娶同里平氏早卒无子以鼒之子思聪为嗣女一人畴隐生永乐丁亥二月二十九日卒成化壬寅八月十二日享年七十有六存耕生宣德丙午二月十二日卒弘治甲寅十月初八日享年六十有九廷器生正统戊辰七月二十三日卒弘治乙卯八月二十日享年四十有九呜呼俗之降也乆矣巧从事者以诗书为迂阔务功利者以稼穑为徒劳本业废而诈伪蕃淳风丧而民力匮职此病也有如阙氏三世百年绵衍不坠而考其家上之所训告下之所禀承不出乎耕学二字廷实又能载其世德列之墓道以昭示其后人充是意也则吴淞之阡虽百世存可也而何旷远之虞哉畴隐之墓铭于故大理评事彭先生汝言志存耕者为今南安府推官张君时震志廷器者为今都察院司务曹君孚若予所按状则廷实所自述而参以三志云

　　慎庵钱君配徐孺人合葬墓表

　　吴中自宋来多名医至国朝尤盛凡今京师以医名者大半皆吴人也而盛氏之大方李氏之产难陈氏钱氏之婴孺科最着钱氏之老予所识者前太医院使汝砺疏畅高朗处朝市若山林而视疾处方率多奇效既老举犹子仁仲自代而去仁仲继有名京师人两称之慎庵处士院使君之母弟而仁仲之父也讳某字某某性坦易质直略与院使同而雅志丘园不乐仕进方父祖盛时朝之公卿与郡邑大夫造请无虚日闻君贤皆欲识之君即再拜谢未尝一往其于医视疾缓急不以寒暑风雨为解不以地远近人富贫为后先活人甚多而口不言利凡修制药饵必亲曰是系人死生吾何敢忽居家孝义尝析居器物率取故弊以其美让诸叔人皆贤之配徐氏参议杰之孙荘重寡黙自为处子以孝称事舅姑处妯娌奉宾祭必以其道平居未尝出门戸出则归宁而已仁仲少业举束修不继恒脱簪珥资之慎庵之疎财尚义闺门之助居多焉正德乙亥处士寿七十八孺人寿八十仁仲谋归养不果方乞诗缙绅为寿而处士以九月三十日卒后五日孺人亦卒讣音狎至人人尤为伤悼云子男二长恩先卒次惠即仁仲新授太医院御医女三长适陈镃都御史汝玉之子次适郭恺次适蒋勲孙男八坤塾圻坡坦基増女四长适施孝次适沈俨余尚幼曾孙男一予既识院使君又辱交仁仲推类沿流固有以得处士之为人矣虽其韬光沈馨不自表着而凡仁仲之施于国者亦孰非遗训之所存至于嗣续之蕃昌宠禄之方始则天之报君所谓不于其身于其子孙者又安可诬也君之葬也翰林侍读朱先生懋中为之铭太医院判卢君宗尹复为仁仲请表其墓道予故掇其大略书之使后之人知钱氏之医其名于时者如彼而隐而弗见者又复有斯人也

　　故谕德东溪沈先生墓表

　　先生讳焘字良徳姓沈氏别号东溪苏之长洲人也先世以医事宋家汴京有讳某者当建炎初扈驾南渡始家于长洲思陵亲御翰墨书良惠二字赐之时称为良惠沈氏六世祖元医学提领讳瑛生彦才为平江路医学録彦才生德辉江浙行省医学提举德辉生日章日章生以潜国朝太医院御医是为君祖以潜生宙字孟循封奉直大夫归德州知州是为君父妣杨氏封宜人先生其仲子也少颖异与兄方伯公杰自相师友并有声庠序间成化丙午以易经荐南畿弘治癸丑擢进士被选入翰林为庶吉士试文优等阁老义兴徐公洛阳刘公长沙李公咸器之除国史编修教内书馆严而善诲诸生皆敬爱之癸亥校正本草以先生家学命为总裁始就局闻憸人欲假以幸进即上疏力辞人称其有执乙丑修孝庙实録充纂修官己未封安南王命为正使据经执礼凡馈遗悉不受交人尤惮服焉使还满三考升侍讲充经筵讲官己巳实録成赐白金文绮升右春坊右谕德丁内艰起复忽遘疾乞归疏再上乃得请仍谕以即来乙亥四月九日竟不起年六十四其生景泰壬申十二月晦日也配蒋氏赠孺人继配夏氏封孺人皆有贤行子男三人长垣夏出次杜次里侧室郑氏出女二人长适文都御史森子斗次适汤序班旒子太学生伟皆夏出也先生伟仪观寡言语举动凝然见者为竦其接人恭甚遇仆隶下人未尝疾言遽色博学无不通虽星厯蓍数推测占验之法皆得其肯綮始居官以亲老不欲就养即分俸以供之居丧毁瘠四时荐献必以礼事方伯公尽敬至老弥笃己未春闱次当为同考以弟谯名未成恳辞不赴其友爱如此疾革方伯公问后事曰兄在焘何言遂夷然而逝诗文典雅书迹楷慎皆类其为人所著述有东溪稿若干巻予始同先生举礼部又同官翰林二十有余年先生老成持重遇事不茍同年皆取则焉谓当大用而卒止于此故人尤悼惜之丙子秋七月十有九日垣以方伯命葬先生于邑某山以文都御史状来请为表谊不得而辞也故为书之使刻之隧石后之欲考先生之徳者观于此亦可以得其概云

　　艾坡王先生墓表

　　宋医师王君继先之十八世有曰艾坡先生者讳经字伯常生大明正统癸亥十二月十八日以其家学行于时名闻于京师及四方者五十年正德丙子七月二十六日卒年七十四医师之后世家姑苏之长洲先生曾祖讳某号兰畹者被召入太医院始迁金陵传子彦英有二子长文胜仍隶太医再迁于京师娶范氏文正公希文之后惠民局大使子深之女生英庙端靖安和惠妃始授锦衣卫百戸而无子先生实其弟拱辰之子母曰顾孺人继母曰陈孺人年十三以祖命来为之后后锦衣生子纯复归拱辰自金陵迎养于京邸而身任锦衣家事葬祭锦衣事范氏一如所生养纯至于成立嗣锦衣职犹同居共爨纯死复抚其孤如己子京师人甚称之性刚介不为利趋势屈虽以戚畹赐章服恒布素自如平生非视疾足未尝入官府逹官要人迎请无虚日自脉病处方外一语不他及徽王素重之非其药不服及之国邀与之俱先生避不往其所执有如此者与人交有终始不以生死贰其心闻人父母病及孤子女贫不能立者济之惟恐后广平侯袁辂殁先生梦侯来请疗其太夫人晨往视之而太夫人果病杨贯之有遗孤子二岁病伤寒先生治之梦贯之来报服药状且密有所属已而问之皆验盖其诚意积中不特人知之虽鬼神亦知而信之也郭武定存忠未遇时先生与通有无及贵一无所希觊应天卫指挥王敬之言事坐黜以母妻托先生先生抚视周悉敬之忘其谪焉素善杨一之一之殁为子轼娶其女娶常氏女以配其子英中官逆瑾发其先冢暴露者五棺英方贫甚议火之先生执不可为割地以葬他如梅都尉子俊之母丧强御史珍之子病或出赀以助其敛或起之死而不取一钱其重伦理而笃于故旧皆此类也远方士客京师者问药无弗与亦不质其姓氏及后宦逹往往来致谢而先生初不记也予始入京乡人卫景玉数称先生名自是托交余二十年如一日先生议论劲正取予不茍近之使人有立所为感者不止药饵调燮之间而今不可作矣于乎惜哉先生配赵氏继郑氏皆有贤行赵氏有子三人长轩次辂次轼并世其家学女二长适沈理留守中卫指挥佥事次适杨玉金吾右指挥同知孙男五世茂世新世远世蕃世德女五人以卒之年某月某日葬都城西瓮山之阳范氏先茔之左锦衣公之次初锦衣卒子深忧其子弱使近已而葬既而范日衰落竟以絶嗣先生既葬其亲乃并加封树垣其外而合于一岁时祀享必徧焉常欲作堂其前奉文正公遗像而以子深配功虽未就而未始一日忘也先生之心亦何异古人哉嗟乎方医师盛时其活人亦多矣徒以遇知相秦而受思陵之宠太厚故终以蒙吝岂知数百年后乃有直已守道如先生者为之孙斯不亦有光于先烈哉先生病亟时其子辂进药曰此丹溪方也先生瞋目曰丹溪今不死乎卒不饮而独命以墓文见属至于再三至不能言而犹举予姓于乎岂先生之明达而犹未抵于忘言邪故列其系行为之表以答先生之志且使观于墓者知两家之施报如此亦磨世厚俗之一助云尔

　　古愚徐处士配汪孺人合葬墓表

　　开化徐良节葬其父古愚翁妣汪孺人于桃溪之原几三十年矣丁丑试春官不第将注选乃撰次其行事介吾友谢锦衣汝容请为表其墓徐氏上世家衢州衢州故会稽太末也支县龙丘有偃王遗庙见昌黎韩公所撰碑故衢多徐氏多自以为偃王后然乡人称真偃王后者必曰君之宗云由宋以来族日蕃衍凡再徙始居开化之南墩故又谓之南墩徐氏曾祖伯昌洪武初被荐不起祖昱隐居教授着家范十二条尝同吾侍郎叔缙宋主事廷玉作浮桥于邑东以济病涉乡人德之父钝字用铦别号尚志读书通医学为邑训科尝奉檄起民丁从总兵张公讨栝苍乱冦平之传戍卒数千之广西比至无一人逃及病死者上官称之翁其次子也讳纶字弘之广额高凖长身而阔步言论洒然见者为竦喜读书不泥章句作字不求工然笔力甚劲格言要论切于身心者辄记忆终身不忘善干蛊有先识尚志君鼎新居室君以身先众工不惮劳费室成壮丽名一邑多买荒山莳穉杉数十万当其时有及抱者家至今利之诸弟谋徙家锺龙二山谓决水垦田可以致羡翁往视曰不可地高仰水不能留旱则尽为赤土且荒谷中终岁无弦诵声子孙杂山氓居久则与俱化矣不聴后其土果不食他亦如所料事诸父及诸母皆若所生庶弟缃年少别居为极力将护翁卒乃沦落每哭曰二兄在我宁至此也教诸子甚严自棋博笙管之类不使经耳目为择师必一时名士若徐先生天绪许佥事景晖方通判和仲皆厚礼延致之事之甚谨他州郡来学者必加延款有勤学饬行者辄举以励诸儿曰此亦人子也家尝产骏马所善徐理八欲之有易以良田数畆者翁笑曰吾宁利此而负我故人也卒不与收租粟恒视田高下尤戒多取尝大书屋壁后饶冦至见而义之完其居而去平生志与言称言与事符是非可否必以理他无所顾忌始而人嗤之既死而论乃定皆称之曰古愚云汪孺人讳闺字守闺刑部郎中敬夫之从孙处士永泽翁之女归徐氏三十年舅姑称其孝妯娌称其和诸妇子女被其爱惟诸儿有过或与不若已者处辄怒形于色不少贷也吾教谕景端与古愚善许为教珪玱二子会官于外弗果翁殁而先生归孺人亟遣学焉遂皆以有成故居毁于火督诸子一新之数年间尽毕其婚聘曰吾惧而父之不瞑目也缙绅有为诸子至者必盛具延之或辞以为费则曰当其父时儿能致此客若是以为薄矣且古人有截发待宾者果然吾亦不此惜也其贤懿有识如此古愚生永乐甲辰十二月二十七日卒成化辛丑六月三十日年五十八孺人生宣德丙午五月十四日卒弘治己酉七月二十六日年六十四子四人长瓒义官次曰珩早卒次珪以乡贡教唐县擢令罗源知钦州卒次玱即良节新除宿州知州孙男十一人洪太学生浩洲浙泗县学生浯洙潝泾渭汭皆幼女四长适蒋绩次虞瑞次方纨皆士族子其季未字曾孙男五人女一人惟翁肮脏质直学不为文辞名不登仕籍而行已治家及施于人者皆脗合古人程度身殁之训犹足以化强暴而保厥家古所谓孝弟力田惇朴有行义者其人欤孺人于翁之生克左右以成其隐志殁又能终教以起其家古所谓挽鹿车和熊丸者其人欤钦州仕虽不逹而所至可纪良节清修笃志事业方新洪浩诸孙继而起者又未可量也苏文忠谓古之君子为善于已而责报于天如持左右劵交手相付若翁孺人其不庶矣乎是宜书以昭示其后人与其乡之人且以为劝是为表

　　敕赐显圣灵佑宫碑代作

　　御马监太监文安谷公大用早以忠谨事今上于东朝至于今二十有余年内寄腹心外参军旅劳绩懋着而公寅畏小心日慎一日犹自以人臣之常分未足以罄其忠报之诚也乃用出其禄赐之余买地都城之南香山之原八里之荘创建道宫一区以仰为国家蕃禧之祝下为农蚕旸雨祈报禬禳之地盖天保诗人假神休以答君之遗意而犹不敢以自専也度材庀工具疏以请上览而嘉之诏赐额曰显圣灵佑宫命真人杨正璠主其祀事傅宫有地十顷皆蠲其租税复其徭役仍降玺书护持俾世守之公既得请退而感激思有以阐扬之以侈上之赐而以事之殷顾有所未及也今年春乃克具其事之始末请书于石植之宫庭以显示于来世惟我明奄有方夏明德之馨彻于穹渊天地神祇祗若歆悦锡祉流祥于千万年永永无极而郊社坛壝礼秩之余名区灵祠出于臣民之所崇戴而非有戾于教者上亦因而聴之益广诚敬以迎天休而况于帷幄心膂之臣以其忠孝爱敬之诚崇水木本源之报则其当天心而膺景贶夫岂不宜而其宏规杰构显号隆名播之声诗被之金石亦宁不为玄教之休光太平之美观哉是役也经始于正德庚午春正月落成于是岁某月凡为屋三百四十有八间外为三门左右重楼以栖钟鼓其内复殿回廊星坛月榭下至焚修之庐器物之藏庖涤之室皆严邃洁清各称其制正殿所祀则北方玄武之神道家所谓元始分形为凈乐国王之子得道上升主镇北极者是能袪逐妖邪保民护世其后南极东华九宫太乙皆天之贵神握符秉衡临照下土而文昌以下诸神亦皆有功于民物者初宫之未建公先作坟祠为全归之所赐额曰褒贤宫既迄功又为佛宫于其侧赐寺额曰永恩左佛右仙楼观相望钟鼓相闻金碧苍翠炫晃数里创而见者真以为化人之宫焉惟公际时承恩崇极贵宠而厚于为国薄于奉身故得以其余力成此胜事于乎盛矣敢附新宫之义诗以扬之其诗曰常融之天玉虚庭神君临之赫以明介而玄衣旗七星跣立披发刚风生下悯浊世沦秽腥手握神剑驱雷霆洞阴一战四海澄迩来倐忽三千龄新宫崇崇丽天京谁其作者金闺英主恩如天臣莫胜何以报之神是慿玉垣紫宇从百灵想象紫霄朝上清琅风中宵韵流铃鸾歌鳯啸疑有声飘然而往空青冥神功巍巍不可名神威赫赫天与行德善有福淫有刑元洞玉厯炳丹青惟天常清地常宁民寿考兮年谷登政与化兮跻隆平臣与主兮交显荣神之祀兮百世承

　　都察院右副都御史张公神道碑

　　张在宋为汴人南渡时始迁于杭再徙华亭华亭之张故为着姓公之族以儒素班焉然至公始大家鹤城书院西时呼为鹤城张云高祖元亨曾祖天佑祖仲清并有令名晦迹田里考逊字时敏读书善吟与陆梦庵润玉王雪航公佩等为诗社十友着在郡牒妣畲氏有贤行实生公讳诰字汝钦幼而简重不与羣儿伍少长鋭志于学为文章操笔辄成见者叹异以府学生领天顺已夘乡荐登成化丙戌进士改翰林庶吉士受业刘文安公定之为公所器许戊子拜监察御史巡视长芦盐场平时豪猾倚权势作奸罔利者悉裁以法诸场为清甲午按湖广吏有望风自引退者监乡试选举得人所録文至今以为式诸生坐岁考弗称有停廪踰年者公谓不称当黜不当停其廪移文所司以为非朝廷制所司惧即为改正其移文诸司亦版行之丁酉升广东按察副使巡督海道乡人有附畨商越境牟利者公严为之禁其弊遂絶丁内外艰服阕改四川升按察使弘治初蜀土连饥公请于朝停荆襄岳武等卫运得米二十余万石又发广济库银易米数十万石随所在贮之委亷能吏计口支给又仿韩魏公及朱子法十步一灶为糜粥以食老穉之不能自食者所全活不胜计蜀人德之升贵州左布政使阅帑藏得羡银数万两有以利动公者公正色曰此民之脂膏可以自私邪命吏着之籍为赈济备言者愧服升都察院右副都御史巡抚云南云南去阙庭远积有疑狱至十余年不决公原其情为剖析言于上悉见宥免竹子诸山箐夷罗构乱刼掠为居民害或请以兵五路进剿者公止之曰彼为盗岂本心迫饥寒耳村寨固有良民今加兵且玉石俱碎非抚绥意乃自为文选吏为夷民信服者分持往谕之降者相属前后以千数余党各散去竟不烦兵而罢木邦孟密相雠杀谕之弗听听辄复反公曰此非可以口舌胜也檄诸道各练兵积粟米如山为必讨计二虏始惧而自戢朝廷嘉公功有彩币银牌之赐盖公之临事伸缩巻舒文武并用有如此者以年及思休累上乞骸之疏戊午冬得请来归监军总兵而下盛供帐饯于数十里外且出白金为赆公皆不受咸叹息而返闲居十三年治丘垄葺庐舍教子侄读书为身后计亲戚之贫者衣食之故旧之失所者拯济之乡邻有疾病死丧而不给者周恤之盖其不尽施而及于桑梓者又如此公生宣德癸丑正月二十有三日卒以正德辛未九月十三日享年七十有九配谢氏祈州判官嗣宗之女先公三年卒侧室周氏朱氏韩氏子男四文英文魁文明俱夭其季曰文贵女四人义官林璋县丞沈高乡贡进士李元祥太学生陆瀛其壻也文贵以公卒之明年某月某日葬公于畲山新茔刑部郎中周君鸣玉既志诸幽矣公官九列于令得立碑文贵泣拜以文请惟公以儒家子奋身取高第绩学词林出掌邦宪累官至第二品积阶至正奉大夫勲至正治卿赠封其父祖至通议大夫右副都御史祖母母妻皆淑人荫其子文贵以髫年入太学风采在朝廷威惠在藩服名德在乡里而又享有高寿正寝考终可谓裕后光前终始无憾者矣系之铭曰侃侃张公望于鹤城甲科文苑名配列星为中执法台阁风生出殿方夏远戢迩宁帝曰汝来公倦于行南粤东齐梁益荆湖有雷有风公马载驱龙潭鳯山松陵具区云消浪平公归在吴公有长才宜正有服公之忠诚垂老弥笃安车弗至白云遽来嗣子擗踊邦国兴哀藏于北山其永终吉松楸郁然公手所植刻诗墓道过者必式

　　左军都督府都督佥事张公神道碑

　　正徳戊寅春二月三十日征西前将军左都督府都督佥事张公卒于京师之私第事闻命有司治塟赐祭如故事嗣子輗将以明年某月某日葬公于都城西北窑子头祖茔之原植碑墓道具事状乞予为之文按公讳安字定之世为和州祥鸾乡人高祖兴少籍戎伍深沈有勇力闻太祖起淮西神武不杀遂挺劎归焉以功授天策卫百戸改大同左卫卒曾祖政祖源世传武略源从忠国公略地观音山及金山等处斩馘升正千户父瑛从定远伯追敌磨儿山黒石崖战有竒功升指挥同知公生而凝重有至性年二十余尝刲股以愈母疾人称其孝既嗣职慷慨思奋以功业自许成化中都督孙公西征尚书王公越捣威宁海子公皆从行皆身先士卒斩获功为多歴升指挥使山西行都司都指挥佥事守大同右卫杀灭无筭获战马夷器升都指挥同知又以二千人御劲敌数千连战经二日多所斩获升都指挥使弘治初充大同路游击将军八年充副总兵协守宁夏率众出贺兰山捣贼巢穴斩首百余获驼马甚众遂有都督佥事之擢佩靖虏副将军印充总兵官镇守延绥寻改佩镇西将军印在镇累立战功又敓获边圉小王子勅书驼马胡乐之属玺书嘉奨有文绮白金蟒龙之赐蟒衣在当时甚重非大臣不易得公自是凡三受赐焉正德戊辰宁夏警报至上思公旧效命佩征西将军印充总兵官往镇其地明年移大同又明年以疾乞休命归制印以所居官就第盖优游林下者凡十年而终公为人戟髯魁干望之伟然临陈好衣皁甲乗黑骝握铁简见者谓张翼德尉迟敬德复生更歴三镇皆有勲绩尚书钧阳马公论一时边将必以公为称首时皆谓非过云公生于正统甲子某月某日比卒享年七十五曾祖祖考俱以公贵赠骠骑将军左军都督府都督佥事曾祖妣余氏祖妣赵氏俱赠夫人妣光氏封太夫人配盛氏继李氏潘氏俱封夫人子男二长即輗盛夫人出例袭指挥使以先有功升都指挥佥事进同知今以副总兵协守大同次軏潘氏出大同前卫正千戸女四长适都指挥刘汉次适参将李淳次适都指挥李泽次适指挥毕钺嗣子汉孙男一曰本女一许嫁指挥林某嗣子某予既序公事复为诗以系之诗曰
　　真人龙飞豪杰云从其从伊何江淮西东祥鸾之张与鸾并翀翼龙以飞咸策有功侃侃元孙既孝且忠载其世勲益振以隆乃握银菟乃长元戎西歴绥灵北殿云中朝家倚之长城隐空既老而休萧然京邸杖屦纶巾觞豆壶矢有功有名亦有寿祉还归帝乡白云万里都城之西窑子之原烈祖所藏松楸郁然维帝念功恤典有骈窀穸既崇仪章副焉有穹者碑于墓之道我作铭诗维后之诏水浚而长木植而蕃厉尔弓冶饬尔豆笾瑶图万年兹石弗刋

　　东江家蔵集巻二十九

　　●钦定四库全书

　　东江家蔵集巻三十【中集二十六】

　　（明）顾清 撰

　　北游稿

　　○志铭十九首

　　明故湖广参议张公墓志铭

　　弘治六年夏四月中书舍人直内阁上海张公济民出参议荆南藩府兼督泰岳太和山十月抵荆南明年正月十三日卒先卒二日登岳山徧行祠宫顾道流曰吾此行不再矣公等宜勤修以答天贶既归谓家人曰山中佳絶吾意不欲来为汝等累吾念耳是夕命浴具新衣诘朝视事坐堂上端瞑而逝治棺间日貌如生予始闻甚异之既数月公壻乔君时章来请铭公墓乃具言忆予初入京以乡后进拜公于私第问处已接人之要公以诚教之曰某迂拙不知其它平生所守惟此人初或未识久而自信当时深敬其言别公经岁未尝一日忘孰意公一往不来而予竟铭其墓石邪公讳谷济民其字别号谦斋曾祖赠监察御史讳世良祖讳衡以永乐乙未进士为御史立朝不阿卒于贬所父讳芹以公贵赠中书舍人母赠孺人姓姚氏公生而纯雅正统己巳入县庠为弟子员累不利场屋成化戊子以岁贡领乡荐乙未擢进士距其祖登科之岁甲子适周乡人传以为美谈丙申拜中书舍人入直文渊阁寻引疾归居六年今上即位素闻公善书驿召还与修宪庙实録加升俸二级供内职如故又三年升今官以卒公自为布衣薄于荣利尝曰仕宦如雕笼畜鸟耳故虽官禁廷歴华要而山林之志终未尝忘其引疾归浩然有终老之意日引骚人文士与之相应和所作尚理致闗风教多可传者既起与纂修凡同事者皆进官而公止加俸处之裕如其参荆藩近宋人所谓奉祠者公方乐之而遂以告终矣公风度清远眉目如画与人言从容简当必以道义宅心平易而端谨和厚望而知为笃行君子易箦之际可以见所养矣家素贫事母至孝养二姊终始以礼在乡党济危成美口未尝言功晩得科第而位不满德士论尤追惜之初娶黄氏无子继娶方氏有三女丈夫子二人出侧室某氏长拙次抑壻长实时章名煜翰林修撰乔维翰子次则建宁知府刘玙之子襄吏部郎中戴春之子俭其卒之岁距生时宣德癸丑得六十有二年葬以今年某月某日墓在上海县北某乡某原铭曰
　　白云黄鹤依我阿阁鸣玉峩冠志在青山受爵孔亷德则允厚我铭于丘以俟其后

　　新昌吕处士墓志铭

　　应天少尹新昌吕君献状其世父松泉翁之行授翁之子璁谒予乞铭且以书来曰翁居家孝友处乡党以信义虽不为世用充其心将逹之天下可也君为给事中予及同朝知其言可信璁又吾李君原复故人也故不容于辞按状翁讳逵字好道别号松泉其先幽州安次人宋正惠公某某之后始祖大理评事讳亿徙青州宣和间避地浙东遂为新昌人曾祖讳子华避元运不仕祖讳九思国初为行人官至袁州经歴考讳存心亦不仕母张氏王渡世族翁生七岁知读书及长益肆力于学凡篇籍无所不考性和易与人居未始失色于功利泊如而勇于为义不避艰险祖墓有田为势家夺七十年矣翁纠率子姓出帑以复之置守视焉乡人义之樵牧相戒不敢犯二侄玙璠早孤抚而教之后皆有成立平居坐一室晨起躬洒扫服食器用皆有常所晩年以家事付诸子日啸傲湖山间曰吾性落魄不能营产利为子孙谋然平生无忮害心颇以此遗之耳弘治甲寅八月疾作十月而病二十有八日竟卒其生永乐己丑七月二十一日也享年八十有六配俞氏赠嘉议大夫礼部右侍郎清节先生之女子男四长瑊次球先公卒次瑭次璁邑庠生女一适醴泉章萍孙男十女二曾孙五葬以某年月某日翁喜为诗遇佳山水必有作若天姥沃洲华顶石桥诸篇皆可讽咏尤善琴理旁通岐轩氏之学盖其才行有足尚者云铭曰
　　木之乔封厥根深畊后获实且蕃新昌之吕正惠孙违乱俟明如蠖蹲隆筑而构翁复敦有其发之斯复原镵石嵌幽昭后昆

　　南京府军卫百户周君墓志铭

　　君讳全字永诚姓周氏松江上海人袭父荫为南京府军卫中所百戸成化戊戌致其事弘治丙辰秋八月十四日卒年八十初君父信以材力自负当元之季见天下乱思树立功业会大将军定中原仗剑以从累奏奇捷策功授昭信校尉府军卫百户君幼而不羣大为昭信公所奇爱长益好学尝两试有司不利始絶意进取昭信卒以嫡长世其官性至孝事母张安人曲尽子职平居不妄言笑至道古今论成败得失则亹亹终日若将不可穷者未尝以色假人同官有失面折不少恕或为陈古贤将事其论侃侃聴者为竦退则无一言要官逹人或不可其意亦拂衣去不顾凡世所玩好狗马声色之类一不累于心晩年辟园池莳花药引故人宾客觞咏其中以为乐若未尝有官禄者配吴氏封安人子男二长琮袭荫次瑾以子钺尚秀府顺义郡主推恩授兵马指挥孙男四鉴铠次即仪宾次曰镛曾孙男一女三君之将葬仪宾以瑾命奉唐进士锦所为状来乞铭惟君载其世勲嗣有禄爵率履饬躬克享高寿子承先休孙尚贵主荣宠光华贲于乡邦可谓盛矣铭不可以无作铭曰
　　英皇之孙秀邸之女厥配维周君实其祖维君之先奋迹义旅君承于休克大其嘏始志于文中缵以武一传而再遂倩藩府水流于泉木茂于根由前者勲由后者亲孰祜之全萃君之身钟山之原郁郁松筠宗社万年君居永存有后观者稽此石文

　　静庵居士墓志铭

　　故宋李太尉显忠有裔孙曰尹亨字克复者以大明天顺四年庚辰四月七日卒葬玉山县之东原后三十四年当弘治癸丑予及其子寛同举于礼部又四年丁巳寛以秋官主事理刑狱于江淮将行以公行事状泣拜授予曰吾四岁而孤惟吾先君之余庥是庇是承以克有今日今先君葬几四十年矣而幽堂之石犹未有刻词吾诚日夜悲痛念无以白于后人今吾子既获同年又职在纪载其无辞予读宋史至太尉父子破家殉国事未尝不壮其忠节而哀其功之不成意其子孙当必有兴者乃今幸得与主事同朝列又获铭其先人以挂名于家乗其何辞按李氏故青涧人自太尉脱青涧之难归临安其子逊自临安再徙至玉山新安堤遂为玉山人大父敬仁父希哲皆不仕公性孝爱事其亲先意承志不忍伤祖母詹病疽日亲侍左右汤药必尝夜即卧床下以候安否及卒毁瘁不自胜其事兄尤笃于敬让既长不忍异居至不得已田庐婢仆惟兄命不敢以已先新安地隘改筑室西湖故居直数千缗以让其从兄不少吝乡之言雍睦者必推公宣德间岁祲邑有流殍公白其父出家窖数千斛以赈之曰人无食而我独饶吾不忍也或以子女质者及嫁期以聘赀来赎公恻然还之焚其劵不取一钱乡人感其义有垂泣者州县以耆宿义士召皆辞不往惟酷喜读书教子弟尝叹曰吾家以先代忠臣之裔为邑故家亦惟是诗书之泽不坠前闻耳乃遣其兄子亮为县学生临殁又以寛嘱其母俾无失教亮取己卯乡荐除怀安尹判广州为时能吏寛举进士为省郎皆公遗训也公生于永乐甲午十一月二十四日其卒之年方四十有六又晦迹田里故未有以闻于时然其家庭孝友之常存心处事之实信于亲闻于乡邦如璞玉渊珠终不能掩其光也古之所谓善人者公岂其人欤公四子长志次德次匡寛其季也女二壻某某孙男二人皆公殁后生云铭曰
　　李世青涧为王虎臣竒也殉国族胥以沦矫矫显忠挺节来奔天眷忠孝既熄而燔玉山之阳瓜瓞绵绵惟静庵叟既仁且贤族婣党比吾无间然天啬之年厥得已多尔公尔侯其复匪遐郁郁东原有拱松梓我铭曷征公有令子

　　沈处士墓志铭

　　处士以丙辰秋来视其子恩于京师恩举礼部予辱预有事又乡人也故处士数往还视其貌恭而和聴其言质而有伦使之年甫四十有七齿髪壮茂郁郁如春松予谓其福之未艾也归数月有传其讣音者予始力拒之曰乌有强健如君贤有礼如君而遽及是哉明日恩衰绖累然踵门以志铭请予盖甚惑焉即如是人亦何劝为善而彼疾步健谈驰骋于当日者又可足恃邪既以悼君又哀恩甫得一第而遽哭其亲荣不足以塞悲也铭其可辞按处士讳镃字时用别号松云其先浙之嘉禾人元季高祖居仁避兵徙上海遂为上海人居仁生徳弘徳弘生晟晟生环号梅月翁娶同邑尹氏实生君弱不好弄稍长知读书事举子业父母以独子不欲使从宦君弗敢违甫冠梅月翁卒殓殡葬送一以礼乡人称之岁时祭祀恒涕泗曰祭之丰不如养之薄也尹孺人孀居所以慰悦其心者无不至迎其母沈安人养于家卒又倡诸甥治丧事庶母弟许赘刘氏壮弗能婚为具礼聘之事诸父及待其兄弟下至仆使皆曲有恩意乡人负谷百石镪十千焚其劵佣奴有去而复来行盗者众执以见谕以义而释之作棺以瘗露骼为杠梁以济不通凡义事率以身先故人多徳君其卒也皆涕泣云生以景泰庚午六月二十三日卒以丙辰十二月十五日初娶谈氏有二女卒继娶谢氏子男四人长即恩次三人俱夭女长适陆淮卒次适韩惠孙女二葬以某年某月某日墓在方溪北去家仅二里铭曰行弗异流俗惟孝友于亲名不出州里而泽加于民不永其年天胡以然以大其后人

　　施孺人墓志铭

　　吾乡人潘君克承有女嫁为施秀才声远妻声远鹤滩太史门人也故往还最习声远试有司数不利潘氏能慰之以命且劝之学声远之挫而不折益进而自强盖预有助之者人以是知潘氏之贤潘氏有二子长寅次天禄戊午岁相继夭因感伤致疾今年剧甚三月十五日竟卒得年仅三十悲夫声远以四月八日葬于都城南东皋村先茔来请铭其墓潘氏母袁早世事继母李得其欢心李亦视之如己出族人称焉既嫁又能相其夫及卒舅姑思其孝妯娌感其义妾媵童使怀其恩人谓之贤其可以为贤矣乃为叙而铭之潘氏生成化癸巳四月二十日卒之岁弘治十五年壬戌也铭曰
　　处而孝惟姆之教嫁而宜惟君子之毗子而弗育其有时谁戕其真止于斯东皋之村郁乎嵬殡宫沉沉夜未熙美玉深蔵吁矣悲

　　南平令陆君墓志铭

　　陆君如崧治南平之三年为弘治壬戌其兄清丰令如昆朝京师有以君凶问告者予始甚疑之会如昆无言乆而寂然谓传者妄耳既两月如昆书来曰吾弟真死矣传之者信非妄矣先生素知之其将与哀之若因而赐之铭亦吾弟之望也壬子冬予随计北上会如昆兄弟于淮阴自是辱交焉及两君擢进士予有事场屋往来益亲如昆在甸服君在闽中皆卓然树声绩予又私以为故人喜谓清近可立致也而孰谓君止于是邪君初任罗源在万山中岩阻瘴疠咸谓非人所居君初病起累然携束书就道见者皆忧之既至兴滞补弊甫八月百废具兴而身且无恙用是以堪治剧改南平南平当八闽喉襟土瘠而民蕃使檄供需连络无虚日君至当大火后日夜抚循且为之经理未几井邑一新而民不知病其事上恭而有礼遇吏民平易可亲至理之所在毅然不可夺也居官不五年累为部使者所称荐论闽吏之贤必以君为称首焉辛酉冬南平大疫邑僚有举室尽者吏咸请避之君综理弗顾用是得疾以至不起十月十八日也君体貌明粹自幼凝重寡言笑望之玉立其守身如处子和厚诚笃恂恂若无能至居官秉法守礼斤析刃解和而能刚断而不苛此则人所难也所著有省斋纪行等集纪行集则予在淮阴已见之温丽典则逈出时辈而今其已矣呜呼惜哉君世家湖州之归安实宋广灵侯圭之裔曾祖顺祖敬皆不仕考震四川泸州知州妣毛配俞氏州判官光佐女子二阶阳女一许嫁御史陈霖子某君生成化辛卯七月初六日比卒年三十一葬以壬戌十月某日墓在乌程县弁山之阳铭曰
　　陆望云闲施于广灵泸州之贤以有南平其人夙成其政有经而不永其龄尚固斯扃天乎可征其胤将兴

　　先妣封孺人陆氏墓志

　　呜呼清不孝先妣疾莫养含敛莫亲死无以自致者尚幸得从搢绅先生后比讣闻告哀于诸公吏部侍郎吴郡王公许铭于幽堂太常少卿太原乔君希大既篆其盖石矣属公继以忧去位不肖不忍复言衔恤来归日夜悲咎既罪逆如此惟是所以为不朽计图末减于万一者又弗获顺遂其天实殛之将昭布其大戾弗可庇逭用弗敢重累于逹者谨辍哭叙次其系行自书之以纳于墓先妣姓陆氏世望华亭与顾同里居祖士能有隐操父褧方严重信义尤为乡人所敬服有不善惟恐其闻之于其卒私谥为秉直处士娶马氏实生先妣马氏孝慈贞顺先妣之性行如之为秉直翁所钟爱翁慎交与独善先大父遗善府君谓世蓄德后当有兴者而尤喜家君之倜傥故先妣归焉大父素轻财无厚产又方以分其外兄弟之同居者以是家益贫先妣既入门茹辛服粗力女事以佐耕殖有人所弗能堪者自伤不及事先姑奉先大父曲尽爱敬岁时祭享必致其诚洁宾客必丰遇宗婣尤有恩意终身无间言者家君之处约而能亢其宗先妣之助也始产得不肖幼而多疾提携抚鞠劬苦倍诸弟稍长能就学师资书札之费多出自缉纺不肖之粗知章句先大父家君之训而使无他顾以専所习者先妣之德也不肖官满三岁蒙恩封孺人时年已高荆布丝麻不少异平日家人北来必传语不肖俾尽心所事请迎养辄弗许曰吾在此自乐也比得疾思见不肖不肖顽弗觉知而遂以永絶矣呜呼痛哉先妣生宣德己酉十一月二十八日卒以弘治壬戌十二月十日享年七十有四子五长即不肖次积慎勤勉积勉皆夭孙男六天彛天叙天秩天申天与天佑天叙亦夭女五其存二人最幼曾孙男一应阳女一俱幼先妣之疾也属家君无别治坟得祔先姑足矣及是度地已迫家君不忍违稍拓其左以岁癸亥十一月二十一日甲申襄事墓坐癸向丁龟筮并吉从先兆也尚永固斯宅以宁我后人

　　故涿州知州何公墓志铭

　　公讳正字廷直其先泾州人曾祖讳懃祖讳宁皆不仕考源文安令升知通州再升知襄阳府妣李氏初封孺人赠宜人襄阳公有善政民爱而留之因遂家焉公刚毅俭约轻货财重意气年十八从宦文安励志力学提学李御史见其文大称之襄阳公守通州遂进学于考功刘从吉翰林吴希贤二先生自是闻见日博学以大就而公志在用世羣居讲习于政事体要必究心焉不屑屑于文艺也既领乡荐入太学大司成襄陵邢公卢氏耿公皆器之成化辛丑除河南长葛令时方旱蝗祷于神即雨蝗不为害民歌之为福星邑素无储积为经理市大豆若干贮之仓甲辰大祲人相食日煮豆以食之又分布饥民于大家俾佣作以食存活数千人时各郡盗起公设长巡兵择盗之改行者四人分四郊督捕邻壤震惊而公境内帖然明年复旱为筑堰于溱洧引水以溉田凡数百顷及夏麦熟而鱼亦可罾民咸利之既而市畊牛散谷种润色均徭裁省浮费未几民力遂完贤能之声为一省冠丁父忧改博野博野故多右族以势躏乡里公直道以行皆敛戢不敢肆秩满民攀留不得去巡抚张公言于上复留三年弘治丙辰升知涿州州素号难治中贵禁军千余家与居民错处而王官之将使万国之来廷冠盖往还馆谷迎将无虚日公先以法齐众乃节量州计以里役钱散诸民俾畜鸡豚具刍粟以待故州治肃清而民力省半政声日驰而公老倦游矣是岁乞休致会长子宗理守徐州以最绩闻推恩加奉直大夫协正庶尹配刘氏赠宜人遂就养于徐迤逦归襄阳癸亥十二月十八日以疾终正寝距生时正统丙辰实六十有八年闲居者八年矣公信道诚笃行其所志不惑于他在太学与保定李文颖庆阳韩廷器相友善京城疫韩李皆卧病公日走其门视炊爨具汤药无所畏避李殁为买棺以敛哭之尽哀韩感其谊遂定婚焉潼闗单忠信于公为同年生夫妇客死公经纪扶护为子娶其女为其子娶妇且遣从名医学卒全其家孤兄子宗良宗贤及弟溥公抚之如子亲课以学后溥领乡荐宗贤举进士第皆頼公之教也既归襄阳惟训子孙课耕植或徜徉山水间其非道不交非义不取盖终身如一日也初娶刘宜人先卒继娶薛氏以事出侧室褚氏子八人宗理庚戌进士自徐州升同知松江府宗性生员宗本宗干皆业儒宗岳宗岱宗恒褚氏出也女五长适太学生韩永相次适周自振次适李宪二在室孙男十二人女五人俱幼公初葬襄阳公徧求名山得吉兆于鹿门山之西原宜人刘氏祔及是同知将率诸弟以年月日奉公柩而合焉予初举进士辱交同知君宗干在京师又尝从予学故同知君以墓石之铭为托而予不得辞铭曰
　　行之确其充以学仕而贤其归也全不竟厥施其后有辉孰云彼苍而罔人知鹿门之西郁乎新阡良吏所藏过者式旃

　　故承事郎吕君墓志铭

　　温之永嘉罗溪有义士曰吕君讳斌字旻质实故宋丞相申国正献公之裔申国六世孙从训为扶沟令子光远避金乱自洛负母泛海之永嘉遂占籍焉至君又十一世矣考定敦尚信义景泰中以入粟得官娶祥奥吴氏实生君性方严简重尤笃于伦理弱冠持门戸卓卓能自立平居必正衣冠不饮酒至奉祭祀燕宾客必极其丰洁以先世名家遭乱转徙夷于民伍思有以振起之成化已亥作新祠于正寝之东又为堂以奉文穆文靖正献三公遗像修家谱以合族立家塾以严教凡有闗于礼教者竭力为之冢宰乐清章公纶户部尚书涿郡殷公谦为记其事其居乡强悍者饬之柔良者扶之贫无以为生病无以给医药死而无以棺敛者必周之乡例举钱十分而息五君仍减其一不能偿者辄贯之凡再出粟赈饥为石者二千有二百代输通都盐米若干造海坛江头二渡舟以济往来作渡口馆以泊行旅作石奥东岸上塘大坝四石梁甃乐清馆头塘及渡口等路凡数千余丈费谷以数千计郡邑狱囚冬施以藳荐夏资以汤药其施予不吝且周悉如此然至于异端释老之徒则痛絶之未尝少与接也成化丙戌授承事郎阶正七品壬寅立石表门弘治辛酉朝廷降玺书旌其义郡守邓侯为立传仍榜旌善亭为后世法乡邦远近无不以长者称之年七十八以甲子六月一日卒其生宣德丁未十一月初九日也配城东王氏先四年卒侧室张氏子男六人梓荣棨樾松椿梓医学训科松郡庠生女三长适江阴令李本长孙仪次适吴恩次吴信皆祥奥族孙男九照勲耿煦灼烁熼烜炜照亦郡庠生女六长适中书舍人赵式子公泽次适赵恺次适歙令乐清朱谏子守宣次幼梓将以某年某月某日奉君柩葬南奥之原时吾郡通守阆中何侯方来自永嘉梓因侯以乞铭其言故有征也乃为铭铭曰
　　申嗣七传自洛而温衰服再穷乃见义人德施于乡为帝外臣弗惑异学于前人有芬鴈山峩峩奠彼海邦罗溪之门南奥之堂后千百年郁其相望兮

　　澹斋刘处士孺人张氏合葬志铭

　　上海儒学训导安宁刘先生以官将九载而母年近八十常计日望归将称寿于堂下三月讣至先生哀痛摧仆几不能生既乃衰服累然以吾友高生企状乞予铭墓石且曰吾先君葬若干年而墓亦未铭行将奉吾母而合焉兹铭若有待也予官于京十年不得归而母氏弃背荼毒怨咎至今无以措其心而先生重以是委予譬则痛定之人闻痛者之呻吟其身之弗宁而又何以为先生役耶重念予鄙拙无似而先生匍匐万里束装舣棹需予言而后行此其意又弗忍违者乃黾勉操笔即企状序而铭焉序曰处士讳正字以正别号澹斋世家云南之安宁祖鸣容父寺皆不仕母杨氏处士为人乐善而好施遇贫者必周之负债而不能偿者焚其劵兄庸早世抚其孤嫁其女养幼弟皆曲有恩意乡邦称之孺人姓张氏为同邑质轩处士某之女事舅姑尽孝敬相处士俭而能勤先生初教射洪尝迎养于官舍都御史郭公镗杨公澄而下咸赋诗为寿荐绅荣之处士生永乐戊戌正月十四日年五十七以成化甲午六月十二日卒葬州境虎丘山之祖茔孺人生宣德戊申十月初十日以弘治甲子八月二十一日卒年七十有八子男四长聦次昱即先生以明经领荐就乙榜歴今官次明早卒其季曰昭女三适某适某孙男十三长安早卒次宁宰官寛宦寰定宛守宙女五人铭曰
　　子仕而贵亲之荣贵不及养生何以为情孤舟揺揺指滇城薙宿草兮启新茔不有射洪恨千龄呜呼门生诔行太史铭九原有知庶尔宁

　　明故翰林院编修周公配太安人朱氏合葬志铭

　　工部员外郎周君将奉其母太安人朱氏柩合葬于先太史之墓乃追述太史及安人之系行为状泣拜授予曰佩不幸早失吾先君赖吾母以有今日先君懿行孔多佩方幼无所识知吾母恒诵言以为训故犹能记臆一二先君性恬静笃于孝友家故贫刻志于学读书终日不少休夜二鼔方寐鸡鸣辄起由是书无不通自洙泗濓洛百氏诸子之言中究旁逹若绳引珠贯而尤精于史学至终巻黙诵不差弱冠作书上提学彭御史御史称之入府学为弟子员为教授庐陵孙先生所器重同学有十才子驰声于时先君为之冠正统丁夘应天府乡试以第一人荐礼部景泰辛未廷试以进士出身第二人入翰林为庶吉士除国史编修一时辈流论行谊超卓问学该贯者独推先君甲戌以天旱奉命祷东岳丁内艰归庐居三年足未尝入官府亦未尝以贫为戚识者皆以大用期先君而降年不永四十六而遽殁呜呼痛哉吾母出华亭旧族寡笑言甘淡薄尤勤于治生既丧吾先君躬早夜织纺以鞠吾兄弟及诸妹佩长就学脱簪珥以资之不吝少怠则垂泣以戒曰汝不闻汝先君之勤苦乎故佩亦勉强以有成立弘治某年以工部主事满考赠先君如佩官封母为太安人庚申请于朝得归侍养居膝下仅六年而祸及矣悲夫佩既不获事先君幸有母得少自尽今既无及而先君之丧太守叶公冕知县杨公昕实助襄事同穴之制已具又无所致其力焉维墓石有辞将图于永久是犹若可为者敢以属吾子清少读欧阳公泷冈阡表见其述母夫人叙崇公遗训事未尝不三复而悲之今工部君之自述其有异哉欧公四岁丧崇公郑夫人亲教以成后六十年而始表于墓君十二而丧先太史亦太安人教以有成茔墓之克合且四十有八年矣崇公之于太史工部君之与欧公其出处名位不必尽同而各一时之贤人两母之保贞节于艰难以克成其子事亦无异独以清之不文乃幸辱从君后而得托名墓石以同于不朽是则弗称而不容于辞也乃为叙而铭之太史名舆字廷参别号心斋其先故汴人始祖仕宋为某团练使在元有为太尉总管为分水巡官三衢学正者至曾祖彦才始不仕读易自娱祖士瞻国初辟雍县令考临封某官太史生永乐癸已六月三十日卒于天顺戊寅十月初四日太安人生永乐壬寅十一月十六日卒于正德丙寅四月初十日享年八十有六子男二长即工部君以庚戌进士累今官次璠早卒女三长适湖广佥事侯方先卒次适儒士张泰泰卒守节不贰次适张某孙男三哻簪第皆习举子业女一曾孙男四女三太史葬以卒之明年六月十二日太安人合以卒之年十二月十六日墓在畲山自郡城北行二十里铭曰
　　维周在淞自汴徙兵戈抢攘莫原起都团尉总差可纪亦有三衢誉髦士彦翁瞻临嗣田里中间小试牛刀比啬而丰之发太史祥云丽空万目视望为霖雨嗟虚拟中闺栢舟指心矢缉麻丸熊励孤子艰危植立承先祉千载泷冈渺同轨蛇峯盘盘鳯之尾我营双丘今合矣刻词贞珉告来祀

　　杨宜人邵氏墓志铭

　　吏部员外郎慈溪杨君铭父配宜人邵氏讳玉字如玉其先兖之曹县人曾祖郴洪武中知浙之定海县因家焉祖某父某倜傥有英气以赀雄于乡嫡母方氏母连氏宜人幼而明慧闻弟侄辈读书即能诵之于字画不甚识而义理多所通解端静贞淑宗党皆贤之成化丁未归杨君为继室是年君初第进士后歴知昆山高平常熟三县中丁外艰入为考功主事宜人皆从周旋二十年秉礼服义未尝以尺寸私亦未尝增事服饰见者不知为有官者之妻也平居应接每谦抑处下片言之失亦惟恐其有伤焉正德丁卯遘疾肿发咽齿间君为求専医朱氏者视之朱老人也术且精宜人峻拒曰岂有妇人而开口向男子乎宁死吾不愿其视五月二十二日竟以是疾卒且卒属君以后事令悉如礼敛勿用首饰未还葬殡勿寄僧舍且经画其家事训饬其子女及遗谢诸亲戚咸有条绪下至臧获不遗而尤以不及终事太宜人为恨壻王导侍其父来谒选闻宜人疾将委禽焉亟止之曰两家皆诗礼族难同小家作柩前拜且太宜人未命其谁敢导入问疾以手握床幄自蔽与之诀气垂絶犹手整衣衾至卒不少乱盖君之自述如此吾观杨君早自洁修居官所至有声迹谓其本源之地有与立焉由今观之则宜人之为助盖亦多矣宜人之贤尤莫着于垂没之际然他犹可能也至于病不许医师视其口宁以丧其身而不顾则其所执果有重于生者推此以往夫孰能夺之而人岂易及之哉杨君谓宜人类君子素问学而涵养深者诚然吾不谓之过也宜人以成化戊子十二月二日生生二十年而嫁嫁十二年而封为命妇为命妇九年而卒得年仅四十子男四孙辰孙斯孙龙其一夭女五大顺许嫁宛平县丞王朝宗子即导小顺尚幼其三夭孙二世显世赏则前室子孙元出也君以是年十二月二十一日祔孺人于其县之阳嘉山先茔之左属予为之铭铭曰
　　家之政始于躬妇也弗宜亦挠厥中有矩有仪匪贞弗从以约为丰成杨子之素风者其于此乎宫邪

　　钱宜人邹氏墓志铭

　　无锡有大族二曰邹氏钱氏邹氏当宋中叶由晋陵徙县之泰伯乡自忠公后以仕为讳咸隐于农栢堂桂轩林泉三世尤着钱氏自临安来再迁至砖桥梅堂阅耕南丘三世尤着两家门阀相对世为婚婣南丘与林泉契分尤厚宜人于林泉为长女而南丘冢子曰世恩者为林泉所奇爱故宜人归焉时年始十八克自抑慎周旋称谓之间不轻出一语人初以为傲乆而后知其贤世恩学稍懈则曰无以燕昵累新妇无以少壮妨终身游学宫欲与之俱则曰舍舅姑而从夫违乡井而入市近浇不可盖藜羮布服独居萧然者数年岁尝弗登捐首饰质粟以食家众诸姑之嫁辍奁篚以资之未尝吝惜世恩丧南丘领乡荐擢进士为客部主事屯田员外郎都水郎中率礼举职有闻于时宜人预有助焉世恩在都水分司河西务间出行河宜人留官居严饬内外或浃旬不启钥推此类可见矣性笃孝林泉翁疾病请于世恩归省之渡淮几覆而免既至一月而父殁服丧尽哀在河西以姑太宜人年七十请归为寿既而奉以北来及以子丧归送之踰千里其在家尝赞世恩作楼以奉母既成日诵佛书其上曰将以为姑寿也正德丁夘以林泉忌日设奠于分司哭仆久之遂得疾时世恩留汶上比还疾已甚舁入京半月遂不起时十一月十八日也宜人每以姑老子仁辅病诸孙幼稚劝世恩乞身归疾革劝之益力遗言敛用嫁时服以养姑弗终为恨迹其素行与垂殁之言皆暗合教典有士君子所不逮者少尝读列女传小学诸书皆能通其意世恩雅工诗或吟哦不定曰此未稳也或曰此可矣皆中肯綮公事有疑咨之必决其明逹又如此天顺巳夘三月十六日生比卒得年四十九始以主客三载恩封安人继进宜人子男一即仁辅女五人孙男三人去固去因去罔世恩以祖墓军帐山兆域不能容命仁辅作新茔于某乡以戊辰冬十月甲子葬宜人而自为状授予俾铭其墓石夫宜人之相君也力故君之念之也深予于君为同年生辱知且厚义有以释其哀也乃即状括而铭之铭曰
　　锡山之望邹与钱两门角立传世婚林泉南丘契弥敦是生淑女配哲人瑶琴寳瑟声正温七七数成断朱弦高情雅韵空遗言红旌旅衬潞水濆天长地久黯消魂我铭为君写烦寃

　　太安人陈氏墓志铭【代作】

　　太安人陈氏今考功主事李君元吉之母故通判太原淮安二府讳雄字世杰之配故山西太平县丞讳中之女其先实太原人四世祖克柔当元季避乱东徙遂为东昌堂邑人母李氏娠时太平君有异梦既生甚喜曰是必慰人意及长端容止不妄言笑女工精致过人读女诫孝经等皆通大意太平君爱之邑大家争聘皆弗许择壻得太原君遂以归之李氏故堂邑巨族至太原寖微方励志问学不屑事生事安人脱簪珥躬缉绩节省浮费为家人倡数年家遂康从宦太原迎舅姑官舍饮食衣服必亲每先意问所欲惟恐弗称适淮安时姑老不欲南安人力请曰古人耻独以孥入官舍姑若留新妇当以身养何敢往姑感其意乃行相太原君四十年虽燕处无惰容慢语宾客至随所需俄顷而办且丰约皆中适君或远出仓卒比行则装槖已具如夙戒然君在淮安思归顾仕未逹以亲及安人为念安人曰知止不辱古之道也若早归以全晩节是所以亿宁先灵而箕帚使与光荣多矣君喜遂乞致仕归其在官常语君以禄有赢无为家计太原君亷能着两郡卒以全归安人盖有助焉教诸子严甚少不率辄痛惩戒甚则加鞭朴考功学既成以第一人荐山东擢进士为翰林庶吉士为刑部主事调吏部才良著称而安人犹训督不少懈稍不当其意即不容见跪请罪弗许至有善可赎乃已其教诸女亦然动必依古内则凡劳事必使亲之曰逸于家将无以事人也性不喜华饰平居常衣澣濯衣至贵犹不改考功辈奉养或稍丰辄不怿待宗族有恩伯俊丧其偶请于太原取其子璇育之俊卒遗一男三女璇早卒有遗腹子皆请而鞠之及长为毕其婚嫁无失所者乡之称母德者莫先焉以正统丁已正月初九日生弘治乙丑受封命正德戊辰秋七月七日卒享年七十有二子男二长元亨读书尚礼以输粟赈贷有章服次即考功女三长继姜适兵部主事阙里孔公才次继任适阴阳训术梁绶次继佳适义官张克睿孙男三藴东秀东蕃东女二长淑顺许嫁祥符知县王臣子邦祯次淑静元亨等将以某年某月日祔安人于李胡荘太原君墓次奉检讨穆君伯灒状来乞铭元吉在翰林予以文知之穆君之言信而可征也乃为铭曰
　　李祖景让德以母崇堂邑之贤实相太原以成考功令德令仪光于二宗李胡之阡太原所宫归以永宁德音无穷兮

　　封宜人刘氏墓志铭

　　王君良佐奉诏使岭南还次鄂渚闻其母宜人丧匍匐造朝致使事退衰服诣予持工部主事向君文玺状泣拜乞葬铭方是时君父栗斋长史侍德府居山东宜人卒时母子夫妇不相见故良佐不胜哀予时方病见其貌累然亦不能辞也按状宜人讳妙静小字庆云姓刘氏世家浏阳系出汉长沙定王后宜人大父荣以武立功国初为锦衣卫百户父显嗣校尉再世宿卫生宜人于京师王氏在元为夷陵宦族入国朝衣冠不坠栗斋之少也侍其父静庵君需次吏部与显比邻又皆楚人相好也故宜人归栗斋时年始十七德充于容动遵礼范女工外能兼通内则列女传诸书栗斋刻志问学或夜分不寐宜人篝灯相对寒暑同之未始有倦色栗斋学有声登成化丁酉乡荐为中书舍人为雍府审理正以至于今官时称善职中闺之相居多焉静庵倅广州地多炎瘴宜人时服食节起居越六年无病疠者自广还姑雷与静庵相继殁栗斋方病不胜丧宜人兼总内外治殓殡视医药综理周悉存殁赖之雍府之丧栗斋当诣阙留宜人于荆临别数语皆居官要理及家门久远计闻者悚然舟次得暑疾抵家而病遂以不起时正德丁夘八月朔日也距其生景泰癸酉得年五十有五遗命殓用礼衣去金珠华饰治丧用家礼不作佛事其明逹有如此平生慈爱虽一物不忍伤栗斋居京师置二侧室宜人自荆来视之如女二人者亦以母事之惟教诸子严甚待刘氏亲属自吉凶礼遗外不私一钱斯皆人所难也栗斋中书满考封孺人为长史进今封子男十人良臣医学典科次即良佐举乙丑进士任行人次良翰生员良材义官次良翼良贵良谟良棐良策良棨良策出侧室陈氏良棨出张氏良棐先夭存者皆业儒女四长适义官常绶次适千户龙某子希颜余在室孙男六人女五人曾孙男一人女五人良佐始学于予故予知其贤不谓其兄弟子孙之盛如此宜人之德于是乎有征而王氏之后将益大已是宜铭铭曰
　　长沙之后俪于太原克相其良用举厥官樛木螽斯在古称贤我见其人其获已蕃尚有来者视我铭篇

　　封昭勇将军腾骧右卫都指挥佥事陈公墓志铭

　　燕山右卫副千户陈公以子纪任腾骧右卫都指挥佥事得封如其官阶昭勇将军年八十考终于正寝纪率其弟经等以明年己巳二月十日葬公于都城南白纸坊奉监察御史高君子洲状请铭其墓石按陈氏通州人公曾祖大公以上皆不仕祖得以靖难功始为燕山左卫百户考兴嗣之公少而挺特虽藉有世禄恒思以功业见不知者或靳侮之会邓茂七反闽中宁阳侯陈公帅师征之以公备行列公笑曰此非吾立事时邪既至奋勇先登斩首虏以还録功进副千户于是靳者乃服而公初不自得也久之谢去以其职授纪家居治生事教诸子以读书后纪官日显家日巨经以文学称季约领戊午顺天乡荐公之名隐然动京师虽闾阎女妇语及公无不知者遂陟崇封都显秩宠禄方新而公老厌世矣公性孝友尤笃于交谊妣郭孺人蚤卒继母高贤明善理家公事之如事郭氏凡有教无弗从家用是起弟泰欲异居泣谕弗可乃聴泰后废产每周之故人王恕死贫甚公葬之后圃柳绋经庭畧不为意家人闻哭声恶之则曰此王君之有妻有子也何恶焉他行事多类此推是心虽季武子之处杜氏殆无以过其享有禄寿而子姓蝉联夫岂曰偶然哉公讳亨字曰伯吉以宣徳已酉某月某日生正徳戊辰十二月二十五日卒配张氏先卒赠恭人子男四长即纪以公荫从威宁伯王公出塞获功累今官总四卫营次经次纶义官次约女一适锦衣卫百户阮仁孙男九榛楠桐梓楩槚松梅槐女八长适威宁孙绍余未行经旧从予游因以识其昆季而闻公之行事子洲之状又信可征也乃为铭铭曰
　　孰承而弘孰传以兴而孰永以龄惟天之明惟德之馨惟后来是绳吾以征吾铭

　　尚德处士黄君墓志铭

　　徽之歙县潭渡有黄资仁氏其讳曰资其别号曰尚德其先出江夏孝子后居祁门左田有讳光者始迁歙之黄屯光子芮唐贞元中孝子自黄屯再迁潭渡至今家焉元季有讳仕章者作堂奉亲曰存诚君高祖也仕章生彦康彦康生克成克成生有中皆不仕皆以善行称于乡君有中子也少而端雅弱冠颀然出其流辈刚而有制柔而能立意度豁如而孝友天至有中得閟疾医药弗効君吁天祈代亲以口吸而通之客游四方得轻暖珍异必以寄至玄宫寿藏凡可以为亲地者无弗致其力焉母早卒事继母汪蒋皆如其母汪及二弟义俊尝病疫君躬视汤药昼夜不少解时疫炽且传或劝宜少避君挥之去曰吾宁弃骨肉而茍生乎卒无恙存诚堂火君蹙然曰当吾世而有是吾责也亟新之且掲其旧榜以昭先志祖茔无乆近悉加封植为买田筑室以守聚家之子姓延名师以教之幼弟雄智孤侄洪皆赖以成立凡所规画皆以为家门久远计而尤急于利人见贫不能存若丧不能举者助之贷而不能偿者或举以予之旧馆人上海徐经业中替以屋质于人君赎还之且经纪其家事经家复振感君入骨髓而君无徳色也人有犯不较曰小忿不惩媒大祸寸土是竞倾其家时以为名言平生非公事不入官府晩筑室黄山梅溪之阳环植竹树往来吟眺于其间有浮云富贵之意子伦游邑庠常责以远到每秋试不利辄曰汝学实未至实至而名随之矣伦游太学有声君闻而喜曰吾儿学果进乎正徳庚午伦试顺天有日而讣至实六月十有七日也距生时宣德辛亥十月初六日享年八十配方氏同邑名家女佐君起家先若干年卒子男二长某先卒次即伦女三孙崧吴文奎太学生汪玺其壻也孙男五镒锭鈵鋺■〈釒敖〉锭予尝见之佳子弟也女二长适吴某次尚幼伦既闻讣即日治装南归以刑部员外郎唐君霈之状走书松上乞予铭将以某年某月之某日葬君于城东清石矶之墓唐君谓公才足以起家德足以善俗在今诚不可多得伦从予久又尝闻君家世之详盖纯孝一脉累世相承所以根于心而发之事者固有自来也诗曰孝子不匮永锡尔类其君家之谓乎是宜铭铭曰
　　潭湖之宗出黄屯上溯江夏云之云惟孝与慈世弥敦在昔多有今资仁前承后启煌复焜我识其子亦见孙甘泉有源兰有根后来观者征予文清石弗泐公永存

　　友竹处士胡君墓志铭

　　处士讳清字景濓姓胡氏别号友竹人因以称之其先家平湖元季兵乱自戈溪徙华亭界泾南遂为华亭人五世祖观一生德明德明生恺恺生昱号存仁有三子君其仲也观一以下皆不仕皆敦朴好善称于其乡君生而倜傥与兄澄友松弟清友梅皆有干蛊才泖东王竹轩与存仁善见君而器之许妻以女且馆于其家奁篚资装甚厚王氏卒君一无所取飘然来归人以是知君胸次不凡矣既归与兄弟客江湖间居积日富友松因别治产而以祖业推君与友梅君闻而起曰兄能若是弟何独不然即尽推其季买地界泾之北而筑室焉缙绅高之名其所居堂曰雍睦纪实也晩年康徤日以教子孙务耕读为事暇则招宾客觞豆啸咏以乐太平人皆悦而亲之正德辛未年七十七矣以八月一日考终于正寝宣德乙卯四月二十九日其生辰也初配王氏子一人曰■〈日上永下〉推长乡赋乡为倚平先五年卒继金氏有一女适省祭官嘉兴彭诰孙男一邦直太学生女六以卒之岁十二月八日葬界泾祖茔礼也予少与友松之子以祥游因获识君及缔婣于严以德氏严又胡出也故邦直往来予家益亲将葬君以铭志为请谊不得辞也铭曰
　　室有赢不以为吾利也家有承惟吾弟之遗也匪吾之能繄兄志也界泾洋洋三冢相望不力于躬而阋于墙来视此铭章

　　东江家藏集巻三十

　　●钦定四库全书

　　东江家藏集巻三十一【中集二十七】

　　（明）顾清 撰

　　北游稿

　　○志铭一十二首

　　松江府同知玉君墓志铭

　　正徳辛未春松江府董粮官以事去代者未至府同知王君实摄漕事故时漕者徃率有大费或縁以科率役人亦乘此侵牟耗蠧百端则称贷以卒事因而破家者歳歳有之君约已正人尽刬先迹公事外不需一钱而捡扼绳察时刻不少怠众畏而安之方是时羣盗满山东絶河津焚运舟道路梗塞君敛舟彭城以便宜白总府请输永福仓还以俟命升斗无所失明年贼未平漕事且及众咸愿得君并将之而府公亦以君之才不难于兼济也俾仍摄以行君既受命则以家事付其弟相曰六军阙供吾将漕不至罪当死行遇贼理无屈亦死死自吾分吾安之门以内则任汝矣遂行道治棺以随至北河诸运舟相仗莫敢前君率先直进抵临清官军驻河上者皆惊而君已被疾卧临清月余不愈乃以漕事委其属而还又月余竟不起而是岁漕舟独吾松最先至君病困语喃喃犹及兹事及报至目遂瞑其乃心公室如此君讳卿字惟贤陜西咸寜人曽祖六祖三父兴皆隶戎籍以积善称妣黄有贤行君少而聪颕年十三充县学生励志问学成化丙午举于乡丁未以一榜授山西沁州学正丁父忧服阕改泸州弘治庚申转河南都司经歴乙丑以母丧去再除山东正徳己巳始拜松江之命自筮仕至今二十有六年五改官而亷慎公勤如一日沁州学不荐士者三十年君居之不再岁而后遂有登名者在泸所造就尤多佐河南山东军累决疑事秉公执条虽权贵无所屈其在松以清军为职而及民之政率以身任之始至值霖雨堤防决坏请于朝躬为督治数月而堤成旱潦有备其秋遂大稔民歌咏之居松三年行役者大半未尝有声伎燕游之乐亦未尝轻市民一物营一什器饰一玩好常禄之外丝毫无所茍焉其将漕以北冲冐豺虎众为君危之而卒无所避也而且有成功盖尤人所难者性质直不能与人为款曲有所任使信而不疑间亦为人欺而终不以逆人也故与君合者寡而皆称其贤君生景泰甲戌三月三十日卒正徳壬申八月初五日享年五十有九配刘氏继赵氏侧室罗氏子男一用予年二十二卒女一适秦聪君之疾也相视之卒也相收之将以明年月日塟其县鱼藻乡之原泣拜请铭其墓石予既重君又嘉相能有其兄以不没其善也乃叙而铭之铭曰事惟国不以其职心乎公不有其躬方鸠尔功而禄永终彼狂而休天岂其瞢咸寜之郊鱼藻之原清吏之铭松人是镌良显而传孰与乎当年

　　广昌县知县岳君墓志铭

　　友人岳器之将塟其父广昌君于城北二里薛家浜之原奉工部主事戴君子充所述君行状乞予铭墓石去年夏予方为器之序家庆之图为君寿时君甚康寜不意遽为君铭墓君性伉直体貌凝重在庠序闭门读书不妄与人接虽家阛阓中而朴质俭素如生长山谷者成化丁酉以春秋荐南都弘治丙辰从吏部试除知福建光泽县光泽地险僻素号难治里胥视官廪为已物粮税入手辄挟以经营四方积岁负欠有司莫可奈君至示以诚信疏根窒孔化窳为良十年之逋不数月而办上官才之顽民结党兴讼前令有被诬去者至是皆帖服邑以大治己未入觐乞归养母不报改江西广昌县时境内大旱君降服徒歩祷于神甘雨随注民歌咏之邑大姓黄氏兄弟争财乆不决君谕以孝弟为中分其财遂感泣罢去在官不徇权利是是非非若黑白无所隐尚书何公乔新赠诗有只饮广昌水之句识者以为然壬戌再入觐道闻母丧还服除遂不复有仕进意家居十年未尝入城府坐卧一小楼虽亲交罕接其面卿士大夫之言静退者莫先焉正徳辛未冬十一月一日卒年六十八其生正统甲子六月二十日也君讳山字惟重一字九峯别号艮堂先世本汴人扈宋南渡家于杭元至元间六世祖仲髙迁松定居华亭之西门高祖宗泰洪武初举孝亷卒曽祖裕祖常皆不仕父桓常业举子以羸疾亦不仕妣张氏其先亦汴人为邑名家配赵氏饶州通判锜之子三人长鍷字器之府学生次録次鉴女二人长适金山卫学生侯佐次适礼部儒士叶伊孙男六长洪县学生次洋源涫瀛津女六长适叶镗余尚幼曽孙男一女一亦幼塟以卒之明年壬申十月二十日其地前通龙潭北引鳯山岳氏之世兆也子充之言曰君才器老成七试礼部而终弗合官踰两考而止七品畴昔抱负未施一二意造物者留此以大君之子若孙乎而君之号曰艮堂安所止而思不出位其有以验斯言矣是宜铭铭曰
　　艮其止实而光思不踰其道昌龙潭渊渊鳯山苍中间四尺君所藏有征后来铭此章

　　彭孺人戈氏墓志铭

　　平湖彭君言以正徳辛未正月九日丧其母戈孺人明年十一月二日塟其乡叚墅塘绿水原之新墓先塟以予友严君以徳持江西左参议屠君文奎状乞予铭严彭皆予婣家屠又彭之婣其谊厚而言核可征也遂序而铭之序曰孺人姓戈氏讳凈寜世家平湖平湖人以其姓配水曰戈家溪父衡有隐徳尝长乡税人称其寛平妣姚氏有二女孺人其孟也生而柔淑且娴于女事凡剪制缕结织纴之工不教而能为父母所钟爱踰笄择对未嫁菊庄彭翁时丧偶旁求闺秀得孺人遂委币焉既归事姑章如父母躬调旨甘晨夕不少懈妯娌姑叔门墙密迩茗馐盐酪茍有美无弗及焉或小有言必曲为调剂使解而后已故彭氏之族皆宜之菊庄前室子翰年在髫龀孺人为延师择配无所不尽翰卒抚其妇屠氏尤笃而谆谆以义节为训屠氏孀居三十年风操凛凛孺人之教也孺人既生诰又为菊庄置贰室周氏生子谏而周氏卒孺人乃与菊庄谋俾诰自立家而身与谏居综理其家事不知者皆谓其所生焉孺人生正统癸亥正月二十有三日及是得年六十九乡邻闻者皆哀之子一即诰以才掾宪府登吏部铨向用有日女三菊兰适张冕翠兰适浙省掾屠元绰迭翠适县学生伍倬周氏子读书为县学生事孺人孝女一适朱恩恩训导锦之子也孙男二曰舟曰器女五适县学生姜雷锺市马宸临安教授冯信孙钦应天教授常汝励孙桂其一尚幼孺人在彭氏凡服斩衰者三嫁娶男女八塟祭品仪装送资贿不丰不约具有程度至疾革请迁前室母子合祔于新茔曰非惟事体合宜且使屠氏有倚毗而不为他氏鬼也其贤而有识如此铭曰
　　前有出予爱之结旁有蘖予植以活匪予子恝恩以义割美莫具列我是之掲千载无拨贤母之穴

　　封工部主事墅西赵翁墓志铭

　　墅西翁既殁之明年壬申冬十二月丙午其子榛曁松等奉柩塟其乡百曲塘之原先塟一月以济寜州学训导陆蓁状来请铭松与予同年举进士先君编修与翁又夙相好也铭乌敢辞按状翁讳博字徳厚号墅西姓赵氏系出宋宝庆进士汝昔从元初有讳景周者赘姑苏曹氏后居上海之陈村塘遂占籍焉六世祖文明尝恊同费雄为海运万户歴秀二守寜至伯逹生昻是为翁父世掌乡赋以厚徳称翁少喜读书新昌尹吴公择为外孙张氏壻为干其家蛊遂废学业客游齐鲁燕蓟间凡名区胜境古贤豪驰骋之地皆有足迹既而厌之归其乡治田植圃教子孙为本业计敛华就实颓如也弘治己未以松贵封承徳郎工部主事遂以家事委榛日与兄墅东翁徜徉诗酒或放舟北山垂钓弋猎以自适其适如此者二十年正徳辛未三月二十有八日以疾终正寝距其生正统丁已六月二十七日享年七十五配张氏封安人先翁十五年卒侧室陈氏张氏子男八长榛次松由工部改光禄丞进少卿再进太常少卿次桂梓桐皆安人出次榴梅棣皆陈氏出女一人适富钿张氏出也孙男九人长希闵次希夔阴阳训术次希旦县学生希奭翰林院译字生次希挚希羊希欧希荣希说女六人皆幼曾孙男二世禄世元女六亦幼翁性质直居乡不慕贵势不广殖产业不畏恶凌善自奉简约而急于济人有以祖业质百金者悯其无归不责偿而还其劵婣家罹横逆竭力拯捄至脱安人簪珥资之其它行事多类此晩年康健太常适告归横金纡朱侍膝下者踰岁属纩之日孙曾满前乡人侈之以为积徳之报如翁其可铭也已铭曰
　　壮四州老一丘昔子长今少游勤耕殖且复耰亦既获不竟收嗟王孙此淹留徃其复来公侯

　　封监察御史沙隐王翁配孺人严氏合塟志铭

　　予丁卯北上过镇江始拜吾沙隐王翁于緑水桥之新第时其子汝楫在中台翁已受封如其官霜髯绣袍丰神煜如也癸酉予再北拟别翁而行道阻出孟渎径抵瓜洲而汝楫衰服累然与王君国仪张君廷新渡江来讯之则翁殁已再更春而其配严孺人丧亦数月矣予方叙吊谢不敏而汝楫出廷新所述翁孺人行实状属予为塟铭予策名与汝楫交二十年其亲之丧固宜为之役君既有命又重之以二君铭其可辞按状翁讳琏字公器别号沙隐其先泽州高平人九世祖宋大理评事三乙自汴徙扬州子邦显又自扬徙润占籍丹徒族日以大时呼王半沙曾祖太六祖尚八考庆五皆晦迹不仕妣周氏生子五人翁行在第四少而警敏弱冠遭父丧哀毁笃至助诸兄殡祭一以礼乡人称之周孺人病咽翁忧见颜色坐卧寝榻前食为之减凡汤药必尝而后进及卒号哭几丧生事诸兄敬而能爱伯仲虽亢厉乆而皆善遇之及议分财翁恳复譬止不能得则惟诸兄所取而自处其弊人尤以为难季弟乆而贫毎加周恤兄子汉忤豪强坐死为极力拯救卒明其诬与人交气和而言确无隐情貌敬取予之际茍渉非义虽小不居善居积喜施惠江湖间多所结纳子孙承其旧贯所至如归尝泊小孤山风涛顿起一舟覆众愕不敢动翁亲率长年徃救得将溺者七人夺之鱼腹而资遣之其后或持缣帛来谢又悉拒不受里人潘氏遗其妾湘中六年不能致翁挟之以行抵黄州则其妾已更适倾赀赎还之时人服其义祖业沙田善崩屡徙而南最后乃定今宅沙崩而税存又为置别业江都以禆之其深虑逺畧为子孙地类如此弘治甲子视汝楫京师适推恩命下封河南道监察御史配严氏封孺人拜恩阙下乡党荣之严氏讳妙真同邑处士富八翁之女八岁善女工言动有则既嫁事周孺人备尽妇礼周氏数称之尤善处其娣姒凡劳事率以身先分财时有竞者孺人叹曰让则有余争则不足劝翁一听之翁固能弟亦孺人有以成之也闻汝楫游学有廪饩则曰此可虚食邪当作好官以图报及有官则曰当官务积徳财物污人慎勿近之性素勤既老犹不废蚕绩诸妇軰服用稍侈辄不怿改之而始与之言父族中衰止一女请于翁取育之为赘壻以承其祀族婣有匮乏者必周之虽多且数无倦色肃而慈婉而义故内外皆称其贤翁生正统丁已五月二十有五日而卒于正徳辛未十月初二日年七十五孺人生后一歳六月二十有四日而卒以壬申十一月初七日亦年七十五子男二长瀛义官次济即汝楫弘治壬子与予同乡荐出教余干入为国子助教擢监察御史调外守开州女一嫁邑人茅永芳孙男五庙某某之廊之庑庙及之廊俱府学生女三长适江都卞钊卒次许聘金畿次尚幼曾孙男一曰合承塟以癸酉九月日墓在府东五十里圌山拥翠墩之原翁所择也山大而长甚出孟渎即见之铭曰
　　圌润名山我初识之嗟翁孺人而室于兹郁郁重冈苍翠百里秀于此锺以庇孙子以庇孙子百世其似

　　故泾府右长史致仕任先生墓志铭

　　正徳癸酉秋七月二十七日先师怡庵先生卒讣闻于京师清既为位哭遣人致赙奠且吊其子退复自念先生塟宜有铭诸生在门下乆受恩深知先生家世行事之详且实又职在太史宜为铭莫先清者不当如他人俟其子请而后乃有言用谨摭拾缀缉序而铭之遗其子使及塟而刻之序曰先生讳顺字孝友姓任氏别号怡庵一号养拙子晩更号乐全翁其先四明人宋少师希夷之后元安定书院山长松乡先生士林七世孙明福建参政薇庵先生勉之之孙而执庵处士弘之子也松乡子耜为两浙盐运照磨分司松江因家焉故今为华亭人髙祖讳文虎不仕曾祖继祖亦不仕封江西鄱阳县知县饶州府同知所谓养素先生者松乡以下冠冕诗书不絶而执庵以厚徳称乡之言故家名族者莫先焉妣顾氏贤明有识鉴生先生兄弟四人先生为之长幼而颖异知县杨昕闻其名延置县学十五居父丧哀戚如成人时诸弟皆幼奴仆皆参政时人黠悍难制先生独持门户夜读书绩文未旦出厅事指综家务小大毕举皆畏而服之农月行田间手一编不置或躬履泥涂视作不如法者擿治之而劳其勤者皆得其实故众为尽力无敢怠盖辛勤二十年学成而家亦成成化丙午乡闱捷报至叹曰吾年踰四十得一举前途事可知吾无择焉矣明年会试中乚榜不辞径参部授莒州学正莒人素寡学先生躬督教之未几遂有登第者已酉考福建乡试时称得人丁顾孺人忧服阕升国子助教选为泾府右长史辅导统率一出于正自王而下皆敬之满考上疏乞骸骨进四品服阶朝列大夫致仕王嘉叹再三赐白金彩币以别时正徳丙寅冬十月也盖先生在仕途二十年矣既归治田园饰池馆为终老计故人至必留饮饮必尽欢或穷日夜不厌然非其人一不与接也如是者又八年乃卒年六十九其生正统乙丑十月十六日也先生性刚棱倜傥尚气见人有不善必面折之然其中实无他异日接之熏然和气盖本于嫉恶当是非黑白处不能回互已则释然初不留于心也故人始畏之乆而亦无怨者诸弟婚娶多出先生张氏姊早亡有三女先生取教育之为择壻嫁之其长则吾妻也故人尤服其义为诗文豪迈疎爽类其为人意所到援笔疾书未尝点窜他人虽深思亦不能过也遗藁与薇庵集皆藏于家夫人朱氏元武举进士元佑之后监察御史伦之从孙有贤行侧室王氏韩氏韩本夫人媵也夫人有子一人曰复常女三曰闺秀闺正闺玉王氏有子四人曰复迟复古复嘉复吉女一人曰某韩氏有子二人曰复明复美女一人曰某杨金朱佐叶龙张尚志赵干其壻也清始从友兰张先生学友兰徙馆嘉禾以清属先生时年十余先生一见之许以可教因归我以甥而奬掖成就之以克有今日虽勉自饬厉求无辱于门墙而未有以报也而先生没矣先生高才积学宜显于时即其所设施曽不一二清复才下不能张阐之以示来裔然揽笔无愧写我由衷固先生所望于门人也先生墓在郡城东蟠龙塘马驼巷祖茔之次塟以乙亥月日铭曰
　　鲒﨑之任泒于华亭薇庵继之乃显我明卓彼薇庵文章政事敛其余休以发夫子名科相望祖孙百年完节而归无忝厥先奕奕芝兰绵绵瓜瓞遗书满家以俟来哲门生作颂文无謟辞有欲考徳拂此苍■〈医，石代酉〉

　　薇庵洪武甲戌进士先生以成化丙午乡荐适九十三年赠刑部主事张君墓志铭

　　君讳鳌字文魁别号澹轩松江上海人生而介特不与流俗伍未冠游邑庠励志问学家虽屡空意气岸如也都御史同邑唐公见而竒之妻以兄女数年学大就与从弟鲸并有声场屋间时人谓之聨璧然数弗偶前后三十年凡八试有司终不利于是君倦于游而子鶠及从子鹍鹏鹄鷨皆以君之教有成矣遂弃旧业不事顾鶠軰曰汝为我终之日放浪江海间以诗酒自适有劝之仕者皆不应弘治辛酉鶠一举捷乡闱再上擢进士君闻而慨然曰吾果不谬也及鶠得告归君益喜使谢去人事尽读所未见书乆之弗遣而中官有擅制易令者迫促以期限鶠遂废于家君无悔色中官败鶠复登用君亦如常曰吾儿素弱且更事少方时多艰迟以数年未晩也士大夫服其逺识鶠还朝擢主刑部事今年满初考例得推封而君疾不待以八月日讣至于京师即以所推封为赠乡人皆悼惜之君先世本华亭六世祖瑛当元至元末析华亭为上海以地属焉祖益父纶皆不仕以行义干济闻于乡纶所谓乐道处士者事具唐都御史所撰志母赵氏同邑人孝子思恭之后君载其世徳源本深厚故其资性有过人者丧父时方壮年哭泣毁顿及襄事髪为白其丧母亦然世母朱以爱女故尽其赀于异姓及老无所归君迎奉之为毕其终事顾氏妹贫并其子女育于家二十年妹卒复为之敛塟以唐安人贤而早世义不娶终其身其笃于伦叙大率然也乡人鬻田类轻其税以觊厚直故业去而税存有以田售君族人而出税三倍者君闻之曰不可为两分之其人感刻而君不自言也邻恶少或侵君地弗与较卒自悔来归人有纷竞得君一言立解或千以私则面斥之物茍渉非义虽一毫不取也既絶意仕进晩益自晦足未尝履城市邑大夫请为乡饮宾亦辞不赴故士论高之生以正统丁卯五月初二日卒正徳甲戌五月二十五日享年六十八唐孺人有子一人即鶠女一适何正侧室子二鹤鹓女一适黄浦孙男二挺拓俱县学生鶠将以年月日塟君于邑西肇嘉浜祖茔之次持其同年友翟编修仲鸣状来乞铭予及与君游三十年即其言论风操使之得用宜有可观而赍志以殁然观其所自立与所以贻其后人亦可以无憾矣君有诗若干首贾中允鸣和陆编修子渊皆有序子渊君门下士也铭曰
　　耕之力我稼孔硕而弗以获以贻后之人其永食

　　董太宜人戴氏墓志铭

　　太宜人姓戴氏讳妙贵其先应天上元人祖旺与山东昌邑人董公仪并从军于兴州左屯卫并家玉田及太宜人父通再世邻好故太宜人归董氏是为处士讳胜之冢妇封中书舍人赠戸部员外郎讳雄之嫡室今湖广按察副使鋭之母庄重寡言笑平居无厉声遽色而家人子弟軰望之凛然不敢犯与员外君相对如严宾事后姑及从姑孝养备至处妯娌与宗族曲尽恩意而尤以勤俭持其家以学业励诸子副使君甫冠即与员外谋遣游邑庠所以训饬之甚至故君克早有成立登甲科官禁从扬歴中外懋着声绩太宜人之教居多焉员外君倜傥好义与从父兄弟同居数十年及分产惟其欲与之不较助边有冠服推以与从弟不居皆太宜人之赞决也故玉田人称内助之贤者必曰戴氏云始以副使君初命封孺人再进今号副使在中书戸部时皆迎至官邸享有禄养叅议河南时两以公事得便道过家缙绅皆赋诗为寿乡里荣之正徳甲戌夏忽不乐语妇子曰吾将逝矣惜不得鋭儿见之殓殡之具皆手自捡视无不如礼六月二日竟卒其静治于死生之际又如此太宜人生正统甲子九月四日及是得年七十一初养一子曰镐既乃生副使及链与铸视之若一孙男二曰澜曰润女五俱在室以卒之明年三月望日塟县之■〈艹属〉秫务之原员外君之兆员外之塟副使同年友徐太史舜和为之铭至是以例请谊弗可以辞也乃为铭曰维戴之先自吴而燕望彼玉田惟同袍之贤以女于广川以启其后人以大其先既寿而全帝宠亦蕃以贲其丘原尚百千年过者式旃曰此贤母之阡

　　钱母濮孺人墓志铭

　　孺人讳贞姓濮氏锡山洛社之望族尚质处士讳文忞之女宋钱武肃王之裔守宗翁讳某之冢妇散逸处士讳孟源之继室浙江东梓关巡检琰之母甲戌进士新除浙江常山知县宪之祖母生而聪慧母沈孺人教以女红傍及古贤列女事歴歴能诵解由是最钟爱慎择所归会孟源丧偶守宗翁闻其贤遂委禽焉事翁及姑亷备尽妇职饮食汤药必亲及卒相孟源镇塟祭必以礼钱家素饶裕经火而衰孺人力勤悴躬缉纺以佐孟源数年田庐稍复故孟源任真自适终身无内顾忧以有孺人也琰初事举子业后以律学进孺人毎戒以守法琰居官能善其职同郡徐文靖白康敏陆冶斋诸公皆重之及琰失官归则又谕以安命琰居闲无戚戚容益拓产殖业延师教子弟皆克有成孺人之训也正徳丁卯孺人年八十少司徒二泉邵公都宪秦公宪长吴公軰咸赋诗为寿衣冠毕集而宪适中乡榜次孙宠亦补邑庠弟子员一时乡里侈为盛事谓天之厚孺人者不诬也壬申得微疾五月二十三日遂不起疾革召次子瑜戒曰我家业之成成于琰汝当敬之谕孙宠曰我门戸之光光于宪汝当继之凡后事皆自料理井井弗乱虽丈夫有不逮云孺人生宣徳丁未二月十五日及是得年八十六子男二即琰瑜瑜出侧室某氏孙男三长宪次宠最幼曰寯女一适邵煜先卒曾孙男一女一宪之官将便道还家而琰卜以今年乙亥十一月二十九日塟孺人于沙浒之先茔散逸翁之穴遗书命宪以吏科左给事中俞君国昌状来乞铭宪实予南畿所校士有一日之雅焉谊弗可以辞也乃按状序而铭之铭曰
　　家之隆替恒起闺门钱氏之中兴以有斯人我闻其子亦识其孙是以知其然铭以昭之百世其存兮

　　封安人杨氏墓志铭

　　正徳甲戌春正月二十五日今贑州守当涂邢君子用丧其配杨安人丁丑君朝京师语予以其故犹怆然且言其诸子之哀思不已因以祝祠部鸣和状授予属为之塟铭予昔同君举于乡又同得进士徃来颇习故尝闻安人贤鸣和君里人述其行尤核可征也乃叙而铭之叙曰安人讳银字珍媛其先宋东京旧族有讳正八者当建炎初徙姑孰之青山其孙千乙再徙溧水崇教乡之长芦溪后崇教分属髙淳故今为高淳人千乙六传至圣誉积学工诗有甘梅轩集又三传至寜六六生瑜瑜生拱皆读书力穑以行义重于乡拱娶邢氏元武昌路知事润甫之玄孙唐溪处士瑀之女是生安人幼而颕慧父教以尧夫孝弟诗内则列女传诸书皆畧知大义稍长端静俭素寡言笑谨出入虽邻党有弗识者遭家中衰弟秉华复幼安人躬早夜力女事以资不给父母赖之年二十来归于君君家四世同爨阖门数千指羣从伯叔余二十軰君父赠南京刑部主事敏庵府君妣太安人夏氏皆在堂安人上承下抚恩礼备至无弗慰悦者太妥人性严甚于诸妇中独称安人其于君弼违成美尤无所不至君好奕颇以妨事安人见之曰此可资终身用邪君感其言取奕具焚之肆力于学不数年遂登第从君宦南京闻断一死狱必曰死者不复生人命至重无任情以累后人君忤逆瑾废则曰荣辱相为倚仗求无愧于心而已安知今之诎不为他日之伸起废为南京水部则又曰君本以清白称慎无殉时变自弃君治狱号廉平在都水勾稽疏剔沮权要节冗费利及公私安人与有助焉其治家有矩矱内外斩斩虽饷农食饮必亲故人为致力家日以裕课诸子学恒夜分乃止有贤者至必厚其款留使亲其丽泽故皆有成立四时奉祀必精严痛母亡父老问遗不絶夫兄子早孤抚之如已出族女有贫不能行者辍奁具资之其笃于恩义皆此类也弘治丁已与太安人同受封封十八年乃卒年五十一其生天顺甲申五月二十一日也子男五壂埴址坊垚埴址垚皆府学生坊亦业举子女三孟蕙适高淳士族子刘辂仲蕙季蕙皆先卒孙男二讃谅女一淑孝以卒之又明年丙子十月二十五日塟高淳之赵村花犇冈六世祖南山公墓右铭曰
　　生之良又闲以义方家之昌我承其终翊以襄有顺有正惟允臧百年强半归山冈彼冥而嚚终寿康天不可问徒苍苍呜呼徳音斯不忘

　　故湖州府儒学训导封刑部主事胡先生墓志铭

　　刑部主事胡君仲申奉使南畿得便道过家为厥考耐庵先生寿乡人荣之还朝未两月而先生之讣至仲申号恸陨越不自胜悔不少留以视医药而遽至此极也既束装戒道奉其友翰林庶吉士今礼科给事中储君丽中状乞予为塟铭时予亡妻病革君行不忍趣也旋属治丧情事纷总并其状失去今年春君重録以来又阻于时艰及冬而始逹则已逼先生塟期而予且疾病又阅月乃克序而铭之序曰先生讳琬字公琰姓胡氏相传其先自汴来高祖定兴元季避兵华亭之秋港泾因卜居焉曾祖某号诚闲祖文政父斌皆不仕文政善治生家颇饶裕景泰中岁饥尽出所有以赈贷用是衰落旋即下世而有司以其素责斌掌乡赋甚急众莫知所为先生毅然曰是役法当任富室吾昨富而今贫有司独未知耳走诣县白之时先生年十四既眉宇清峻而辞辨举止不类童儿试以对聨应口成趣知县郭文直深异之曰农家有此子邪荐入府庠为弟子员斌方以免役为幸将辞之先生进曰此吾进身阶也何辞为时张庄简公犹未仕以书经教吴下先生徃从之游不数年尽得其要旨毎试文輙出诸生之右众谓一第不足取也已而累举累不利人为称屈而先生独安之因自号耐庵以见志弘治辛亥始以贡上春官试翰林吏部皆上第尚书三原王公亟称之劝其再举而先生厌场屋矣亦会闻室人丧注湖州府儒学训导以去曰是独不可行吾志邪至官严矩律以率学者虽盛暑仓卒不衣冠不见诸生择其才质之颕异者躬自训厉后相继登甲科为显官四方湖人称之至今不絶也教诸子尤严公退必亲课其业有弗率则棰朴随之曰吾家无厚赀吾又薄宦所以遗汝惟书香一脉耳汝茍弗力他日沦落何所极邪故诸子人思奋厉随其才分而各有成立官满当迁忽若有所感飘然东归家居治农圃课树业为茅屋数楹于别业徜徉其中客至饮酒赋诗终日无倦色家去城不半舍非节序庆会祭饮访亲旧经年不一入也正徳甲戌仲申登进士拜今官先生遗书以清慎勤钦恤无误为训戒丁丑考最封先生如其官旋以使归先生喜为张筵召客曰汝有以嗣吾志矣已而遂趣其北行曰王事不可缓也故仲申不得已而别已别而先生病病而遂以不起闻矣呜呼惜哉先生天质素美外简直而内文明平生未尝一妄语尤严于义利之辨是非可否不以一介徇于人事亲笃孝早年身系学宫恒兼任家事不以为其忧教二弟皆有成立庇之三十年不使知有官府事及卒抚其孤子女不异已生乡邻疾患必多方拯恤力不逮而后已然至有欺诞谲狡辄面斥不少贷也幼而勤学至老犹不倦间居终日图史笔札不去手舟行出入亦挟册以从其作字必楷正虽属稿亦不茍曰此先儒所谓敬也为文章简而明根于理而不杂不为曲说支词而意已独至予昔序先生寿尝论之教吴兴日官府学校之作多出先生手尤为一时軰流所推服今藏于家者有耐庵集苕溪渔唱归闲稿诸作惜犹未得遍观也先生以正统壬戌八月十七日生正徳戊寅八月初五日卒享年七十有八配顾氏赠安人贤而薄佑不及见先生贵云子男六人长山次岳即仲申次旵次嶅皆妥人出次■〈启，山代口〉次密继室王氏出也女三其二适某某者出安人幼适某者亦出王氏孙男八钰锦炼镗镰钿鈵金锦炼镗皆习举子业女四适某某其二尚幼顾安人先塟秋港泾之原至是山与仲申軰将以年月日奉先生柩合诸其墓礼也铭曰清瑟古歌不谐里耳纯牡嘉蔬不载筵几文以逹理分各有止以贻后人受帝之祉受帝之祉其来未己铭以表其始

　　明故资政大夫刑部尚书致仕逺斋王公墓志铭

　　正徳己巳刑部尚书逺斋先生王公谢政归山阴越十年已卯秋七月三日考终于正寝年八十先生初归即拟为身后计命其壻宋君惟徳録平生行实为状时人皆讶之是岁疾病惟徳适满安化令书考过家先生见之喜出状授之曰吾兹瞑目矣惟徳既毕棺殓亟入京致先生意属清为在塟铭清先生门下士也又尝为史官盖相从三十年矣虽不文其可以辞按状先生讳鉴之字明仲别号逺斋其先琅邪人永嘉南渡居会稽山阴山阴之王祖内史羲之先生其后也祖君珤父诜号晋斋俱隐弗仕俱以公贵累赠资政大夫刑部尚书祖妣郑氏妣成氏俱累赠夫人先生以正统庚申冬十一月庚戌生于其县之蓬莱坊六岁而孤哭泣踊擗能如礼见者竒之读书日记千言不待讲说而知其大意十三作经义出语已惊人时家甚贫连丁内艰日益落伯兄镔之欲使助已为生事数沮抑之先生志益坚学益力备更劬苦手未尝去书成化辛卯卒以明春秋取乡闱高第再试礼部不利不为沮戊戌登进士出宰元氏召入台为监察御史按贵州弘治己酉推董南畿学政癸丑擢大理右寺丞进少卿佥都御史再进副都正徳初升南京刑部侍郎改北京未上转左戊辰升刑部尚书明年乞致仕先生在元氏有惠于民既为京官民以事来者必踵门拜谒如见父母尝使过其地老弱扶携迎路去复追送之数十里不絶有泣下者在南畿严考较公去取声威肃然初若不可犯已而讲论经义指授向方亹亹不少倦闻者兴起南方论提学自浮梁戴先生廷珍广信娄先生克让兰亭司马先生通伯后必以公为称首焉为佥都经畧紫荆诸边关为副都抚治郧阳再抚湖广皆有政绩可纪及为尚书值逆瑾窃柄事多掣肘度不为所容遂引年去上不能留赐玉带以宠其行比卒命有司治塟赐祭皆如例缙绅荣之先生风仪峻整秀眉长目白晢而美髯见者倾竦而性孝友笃于伦叙虽失爱兄嫂事之益恭兄子渊业举不就又习医先生为之延引得为医学官遂以有立李氏姊之子泽民周氏姊之子济皆携之官所教养之及长皆为之婚娶女皆为治奁具择良士归之在官遇乡人虽甚寒暑必冠带以见有所干请虽不茍徇亦降意抚接或以事质问则尽诚告之故人敬而不怨歴官内外清谨如一日虽居台省位常伯至老家无长物田不满顷时尤以为难尝谓人曰希圣希贤之事我未之能然未尝一日不学为君子未尝敢一置其身于不善之地见仕途有屈节权门者则深颦叹息曰士患不得死所耳穷通祸福有命焉此身一失胡可复也先生之所见如此则其知几勇退克保始终以有今日岂偶然之故邪娶胡氏初封孺人进宜人累封至夫人有三子皆不育渊又无他兄弟故以其次子一和为后以三品恩荫为太学生女三人宋君其长壻名溥次适儒士胡瀚次适绍兴卫指挥成恩嗣子勲先生先墓在郡城南停山之原实晋斋所自择所谓湖上青山者先生治命为兆域其右方塟以卒之明年庚辰月日所著述有春秋发明立斋稿南巡漫兴及南巡奏草成贤録两京类稿凡数十巻并藏于家铭曰
　　稽山嵸巃湖镜平兮公于此生得其峻清兮拔地干霄俯澄泓兮出为云雷鼔动四溟兮倐焉来归旋于此寜兮有窿者丘皇所营兮白羊苍麟俨其充庭兮东望青山展我兄兮同支分荣于我尝烝兮铭以诏之百世其灵承兮

　　东江家藏集巻三十一

　　●钦定四库全书

　　东江家藏集巻三十二【中集二十八】

　　（明）顾清 撰

　　北游稿

　　○讲章二首

　　皋陶曰帝徳罔愆【止】兹用不犯于有司【戊辰三月十二日】

　　此是虞书大禹谟篇史臣记皋陶的言语皋陶因舜美其明刑之功故言此以归功于上帝是帝舜愆是过差帝徳罔愆是总言帝之圣徳无有过差下文都是帝徳罔愆的实事简是不烦寛是有容皋陶说临下之道以简为贵帝之临下则以简不行那烦宻的政令御众之道以寛为本帝之御众则以寛不行那急促的政令罚是治人之罪赏是报人之功行罚时毎患于过重行赏时每患于有所遗帝于有罪的止罚其本身更不连及他子孙若是有功的则既赏其身又推恩及其后世过是不知而误犯故是明知而故犯不知而误犯的不惟小罪不问便是那大罪也释放了若明知而故犯的不惟大罪不赦便是小罪也须要惩治他有罪当罚的若于法度上可轻可重心有所疑便从那轻处发落有功当赏的若于法度上可轻可重心有所疑便从那重处行赏不辜谓非其罪经是用刑的常法皋陶又说有一様罪人于那法度上也可以杀也可以无杀这様人杀之则恐其无罪而死不杀又怕轻纵了罪人帝之心只见得人命至重故与其拘于法而杀无罪之人寜可屈了我的常法且全他性命帝之用刑行赏一以仁爱忠厚为本与那天地好生恶杀的心一般这一念好生之徳随处流布深入那百姓心中所以一时百姓都感动兴起化而为善都自然不犯有司之法度矣皋陶是古今第一个善理刑的人然犹不敢自以为功而归徳于舜如此可见帝王之治以徳为本刑罚虽不可无然所以导善迎祥致太平之盛则有不专于是者皋陶此言真得圣人之心而可为万世帝王之训矣伏惟皇上契圣贤之心扩乾坤之量身体而力行之天下臣民不胜庆幸

　　子路问君子【止】尧舜其犹病诸【甲戌九月十二日】

　　这是论语第十四篇孔子与子路问答的言语子路是孔子弟子姓仲名由子路是他字子路问于孔子说今夫子教人只是要使为君子弟子来学亦只是要求做君子不知所谓君子其道何如孔子告他说修已以敬修是修治已是人之一身敬是敬谨孔子说所谓君子者不在他求只要修其一身专以敬谨为主在内则闲邪存诚使心有定主在外则正容谨节使身有常度与凡出入起居语黙动静件件敬谨不敢放肆如此修治其身则所为尽合道理徳日以崇业日以新便成一个君子人矣修已以敬这地位已高而子路不喻乃说君子之道只如是而已乎縁他性粗率看得敬字轻了故以为未足也孔子遂告他修已以安人人是对已而言安是使之得其所盖人能修已以敬则不惟自家所为合理所以处人亦尽合道理就其所接亲疎上下无不得其所矣修已安人这功用已大而子路犹未逹又谓君子之道只如是而已乎縁他看得敬字轻了故犹以为未足也孔子又告他说修已以安百姓百姓是尽人而言安百姓是举天下得其所盖人能修已安人则不惟处一人者合理而所以处千万人者亦尽合道理极其所至四海九州岛无不得其所矣孔子见子路问得轻易恐其闻此便一向求之高逺不得实用故又告他说修已以安百姓尧舜其犹病诸尧舜是唐虞大圣人病是心有所不足盖修已以敬固有安百姓之理然四海九州岛如此广大便是极治之世岂能无一人不得其所者如有一人不得其所便不得谓之安矣所以圣如尧舜说到此处犹不敢自以为足况其下者安可轻议孔子言此正所以抑子路使切已用功而不徒骛于高逺也臣尝闻之先儒云敬之一字乃圣学始终之要修已以敬圣人之言已是尽了其下安人安百姓乃因子路不足而极言之非别有一道也然孔子只是说得不曽见诸实事若是人君敬与不敬则其明效便在目前诚以人君一身天地民物之主能敬则此心常存虚静清明而邪妄不能惑施之于政则赏罚明用舍当人心以悦和气以应而天下蒙其福不敬则中无所主邪妄乗之而天理为之灭施之于政则或以非为是或以正为邪人心欝和气乖而天下被其祸人君敬与不敬其端甚微而其关乎天下者甚大古之帝王所以兢兢业业不敢荒寜诚有见于此也仰惟皇上睿性英姿度越前古其于圣贤论学之要古今治忽之几察之精而讲之熟矣亿兆无疆之福系于圣心一转移之间伏惟燕闲留意天下幸甚
　　讲前一日送稿阁下及当讲则自不敬以下四十余字并已删去一时讲过而木天留稿遗笑将来避忌至此可为世道叹矣

　　○策问

　　问王者南面而听天下向明而治其宫阙之制朝着之仪舆卫之饰要皆有义理存焉唐虞逺矣秦隋之侈无以议为也周制王宫有五门有三朝或以为有四朝汉有长乐宫有未央前后殿有南北宫唐宋有正衙有便殿而又有正至会朝之所朝之政令或掌于司士或掌于朝士或掌于宰夫而又有太仆小司冦之职臣日朝于君或北面或南面或东西面而有拜与揖礼各不同或常参或六参或再参而又有入阁起居之礼今皆可举其畧欤周制天子有五路有九旗而又有四路之说汉唐而下有大驾有法驾有小驾有黄麾仗而又有五时三盖四望之车有七辇有五仗而又有半仗角仗细仗之别其仪物之等其施用之宜歴代诸儒之讨论撰定今皆可闻其说欤我国家稽古法天事有定制固万世子孙当守而不失者不知今朝着之仪式舆卫之采章其斟酌损益视前代何如而诸士子观光国都俯仰今古其亦有得于中而可言者否邪愿扬厉而铺张之

　　问周道衰圣人没而诸子作老聃倡之庄周列御冦杨朱之徒和之而其说始盛汉兴文帝喜黄老曹参汲黯太史谈軰主之而其说始行诸子之学不用于衰周之世而用于文帝之贤君何欤杨朱学老子者也庄列祖杨朱者也孟子辟杨墨而不辟老庄后之儒者于其言亦多取焉何欤用黄老者治拟于成康之盛而表章六经者反以致海内之虚耗何欤或者以是为叛经之效然欤晋室之衰由清谈之废事也而或以为然老庄之罪其又然欤自宋以来理学大明缙绅之士非孔孟不师非六经不学上以是求材下以是致用诸子之言至是而一洗矣而刑措之教未闻浇薄之风日炽何欤无亦有口诵其文心违其教而支离于异学者欤道徳一而风俗同治之盛也诸君其有意于是乎愿明辩而言之

　　问今海内承平田野之民不见兵革老子长孙百五十年于兹矣迩者顽民弗靖首乱山东延及梁楚江西四川亦复蟠结所在烝黎肝脑涂地至烦九重旰食为之发边兵辍禁旅逺渉江湖然后渐次扑灭而劳亦甚矣圣明在上无骊山之役辽左之师以毒吾民而使之变也其何以至此极欤辍边兵以平内盗于古亦有之欤国家内外卫所凡几所养之兵凡几内之亲兵与诸军之营垒视国初时増创凡几外之分守守备与兵备之宪臣増创复几是皆所以防未然而威不轨者也而成功何独异欤古之人有治渤海而单车至府盗贼解散者矣有刺交南而移书招抚岁间荡定者矣而或以为患莫大于招降有讨黄巾而鸣鼔掩击乞降不听者矣为长朝歌而纵诱设伏遇贼辄禽者矣而或以为患莫深于穷治将谁从欤论弭盗者或请先诛贪浊简牧守或谓宜据形势收遗才果孰要欤今日所行其亦有合于此欤夫使天下之势如身足以使臂臂足以使指而赤子不至为龙蛇诸君于此其必有长策矣

　　问诸君以材武应诏角艺广场驺发的破万众改观矣所未知者胸中之方畧耳兵之方畧今世所传武经七书者具之谓孙子吴子司马法李卫公问对尉缭子三畧六韬是也说者谓古兵书多至百八十余家汉初定着三十五家其后又分四种然则今七书者定于何时欤三畧六韬司马法云皆出于太公则古书也而斯以孙吴先之何欤或以司马法非穰苴所著或以六韬为后人假托或并疑三畧为伪书其果然欤七书之言有得失先儒之去取互有同异折其衷以为吾用岂无说欤夫读书而不知合变固不足以言兵而背水囊沙则固有所出也尚相与极言之无诿之曰此古人之糟粕也

　　○拟策

　　问古者圣人拟圆极以运璇玑列方舆而配景曜以正天时以授民事以考灾祥黄虞以来世有专职今所宗者何人之法欤九州岛十二曜三分或系之北斗或系之五星或系之二十八宿而干支方位亦互有所属焉何所本而言欤穹壤之相衔位固有相值者矣若齐东而玄枵在子鲁东而降娄在戍吴越南而星纪在丑干支方位与此复相戾焉其说可得闻欤或谓诸侯始封岁星所在之辰而其国属焉亦既有占验矣而或又以为非是何欤自古占天者几家其说互相诋訾论者谓惟浑天最近而或又以为圣人之意初不在是者何欤其说皆可闻欤五星列宿随其变而祸福应焉以为不足畏者诚悖矣而亦有有其变而无其应与宜有变而顾得其常者何欤方今圣人在上而四方郡国天妖地异屡形奏章春旱秋霖郊甸之间耕获交病岂昔人所谓天心仁爱欲有以警动之欤不然而何以有是也天人之际诸君子留心乆矣推明象类之外有可以消变弭灾者尚无恡一言
　　观象纬而审禨祥者星官歴翁之事也推天以及人者也因禨祥而修徳政者人君宰相之职也以人而合天者也轨事春闱终试策诸生以星野之占验傅之以当日之事而欲闻所以消变弭灾之说执事之意岂徒以数术望诸生哉虽然清台占象领之太史则是亦儒者之事而愚未之学也请陈其槩而系以书生之管见可乎星官之书自黄帝则有之矣髙阳氏命南正重司天北正黎司地而其职始专唐虞则羲和继晷有夏则昆吾绍徳商有巫咸周有史佚鲁有梓慎晋有卜偃郑有禆灶齐有甘徳魏有石申皆明着天文各谨图验而巫咸甘石之术则歴世之所宗也天有十二次日月之所经地有十二辰王侯之所国周官保章氏辩九州岛十二域皆有分星以验妖祥而分野之说有自来矣甘徳石申以十二次更配十二辰班固以三统歴参之陈皋复加以诸国所入宿度而其说益明其或系之北斗或系之五星或系之二十八宿或属之干或属之支先儒谓起于战国之末则亦甘石之遗规也疑星野之不相值自昔为然先儒盖有说矣所谓始封之日岁星所在之辰而其国属焉者虽梓慎亦然然若此者以言乎七国之前可也秦汉以来郡国之废置不知其几而犹以徃迹寻之不已胶乎故唐僧一行非之以为天之云汉实应地之山河其精气之升降始终实应之脉络纲纪诸国之分列或负险而用武或四战而用文或负海而阜殖其相属也以精气为本而不系乎方隅其占测也以山河为主而不泥于州国此说行而羣疑为氷释矣占天者之不能相一亦自昔为然然察玑象以齐七政实舜之遗法而三代之时已不闻有其制矣则浑天周髀宣夜诸说亦何怪其纷纷乎故一行断之以为古之人所以步圭影之意将以节宣和气辅相物宜而不在于辰次之周径所以重歴数之意将以恭授人时钦若干象而不在乎浑盖之是非若乃述无稽之言于视听之所不及则君子当阙疑而不讲也此说行而众言为一洗矣夫有道之世而星辰顺轨者其常也衰乱之世而星辰错逆者亦常也若夫时有道而灾异兴焉若汉孝文之山崩地震宋仁宗之地裂星流则虽有其变而无其应徳有以胜之也时无道而祥祯应焉若鲁宣之大有年则是宜有变而反得其常君子以为异而不以为祥也古之明君遇灾变则恐惧而修徳遇祥瑞则谦让而不居盖有见于此矣洪惟我国家法度修明纪纲振举若稽天道宜获休应而仰占圆象俯察方舆犹有未得其常者执事所谓四方之奏报虽未得尽窥而徃岁寝宫之灾与频年日月之交蚀水旱之相仍则闻之颇详而郊甸之间邑里之萧条原田之芜废又有身履而目击之者矣区区之愚方恨无阶上逹而执事导之使言其容以黙黙乎虽然方变之初兴皇上侧席求言痛自修省而公卿百执事所论列于前者亦多矣其切劘剂量的见而可行者计岂草茅疎逺之所能及哉然闻之道路初亦未尽举行而左右之臣未几有岭海之行者矣则愚虽有言岂能过此而舍乎此则何以当执事之问乎传曰弃法律逐功臣则火不炎上简宗庙废祭祀则水不润下又曰上不俭下不节谗夫昌邪胜正则火失其性燔宫室五行之变未有不由于人事者古之王者顺天地以治人而取材于万物以足用政得其道用物有度故天地顺成万物畅茂而民以安乐谓之至治后世政失其道物用夭伤民用愁苦故天地之气沴而三光寒暑错逆而为灾先儒此言可谓穷治乱之原逹天人之际而昔者纶音之播告列辟之敷言盖亦有及于此者矣虽然天道难言而人事亦未易尽也何也盖今日州郡之患在于民力之困穷然而钩陈紫宫之营建北门少府之工作程督之使冠盖相望于道路者未可以卒止也朝廷之患在于冗食之猥众然而名器之踰制世禄之滥及未可以遽絶也边方之患在于兵政之废弛士卒之凋弊然而辕门之掊克幕府之幸功其源未可以遽塞也挽漕之兵民艰苦万状计其所入曽不足以供所出而三条九陌之间宫居而玉食者视徃昔不知几倍其财必非天降而地出也凡兹数者有本有源处之甚安享之甚乐而不知出之者之不堪也生民之所以愁苦沴气之所以交作灾变之所以荐臻岂可谓无其自乎夫知变之所从来则知所以消之之术知灾之所从起则知所以弭之之方其要在吾君一念转移之间而愚所谓向者纶音之播告列辟之敷言固有及于是者矣九重闲暇时取而观之取其合于是者次第而行之使朝廷之泽究于下田野之情逹于上上下之际欢欣交通而无有壅蔽隔塞之患愁恨叹息之声以干乎其间如是而三光之不全寒暑之不平五榖之不熟民人之不育则是造化无恒而圣言为我欺也语曰动人以诚不以言应天以实不以文愚敢以是为终篇献执事其进教之

　　问天下事未至而忧则人以为迂已至而忧则无及于事然与其为无及无寜其为迂也以今天下言之内冦初平而民力已疲边陲方靖而兵卫疎畧国赋有常入而世禄者日増赏功有定格而滥冐者溢出此四者皆今日之深患而有识之所共忧也诸君随计而来不可谓无心于当世者藜灯雪案之余道涂耳目所渉歴而见闻亦多矣是岂能无慨于中而思所以处之者乎竚闻谠言无诿之曰此肉食者之谋也
　　忧天下之忧者知天下之患者也知天下之患者有天下之心者也长一家者以一家为心则一家之患无不知长一国者以一国为心则一国之患无不知知其患则知其忧矣国者家之积也天下者一国之积也事有大小势有难易而其理一也执事发策春闱举方今所深患而可忧者四事谋之诸生求所以处之之说执事其有忧天下之心哉虽然执事之所忧者四而愚则以为八也何以见其然也盖执事之意以为方今盗贼平矣所忧者民力之困穷愚则曰民力诚穷而盗贼未见其果平也边方靖矣所忧者兵卫之疎畧愚则曰兵卫诚疎而边方未见其果靖也忧世禄之侈而谓常赋不足以供忧滥冐之多而谓赏格由之以壊愚则谓常赋未必其皆充赏格未见其有定也何以明其然也盖自权奸窃柄以滛刑刼天下而括取其财继之以盗贼加之以军旅水旱疾疫因而间作无良有司曽莫究心而且有假豺狼之威以食人之肉者其流风余虐至今犹未已也而寝宫之营役及海内官吏承风茍免罪责大弦既急小弦何如困苦无聊亦奚所不至今贵州已告病矣迫而不已安知不有相挻而起者乎故曰民力诚穷而盗贼未见其果平也国家北边万里皆与他族为邻而上谷云中寔为京师屏蔽顷岁以来兵威屡衂敌人得志前年窥雁门去年犯宣府列营以乆驻分兵而四掠白羊口之烽火至通于西郊而边臣若罔闻也平居则朘削军士以为身谋有警则告急请兵而闭城坐守使犬羊狐鼠长驱而入厚载而归肆然若蹈无人之境以为常近者偏头关之截杀仅能小挫其锋而来徃徜徉犹未闻其逺迹也而告捷论功秾爵厚赏已若登燕然而临瀚海矣彼笾圉亦人也知我如此求欲无幕南之王庭得乎故曰兵卫诚疎而边方未见其果靖也国家自肇建北京卫兵之増已半于旧然而官有定员禄无滥与故岁漕四百万石给之而有余近岁法弛恩寛乃有擒获盗贼缉捕妖言而赏以世袭者至于门荫恩泽内苑廪稍日益岁滋无有纪极如闻一岁之出已踰所入之数正使常运皆充犹恐不足以给而自盗起以来漕法阻滞江淮南北水旱疾疫岁无全收其得入于太仓者决不能如徃日也然则所当忧者岂独世禄之増乎国家赏功之制藏在金匮掌于有司北伐南征擒获斩馘各有等第其论功也须同在一日其升职也每不过三等余功虽多止酬以赏立法如此犹有窜名戎伍委币辕门而窃我名器者而近岁复开并功之例取旧坊而尽决之于是子得并于父弟得并于兄家人得并于其主向之诡名窃姓私相贸易迁就改移之弊此一法足以兼之公行而无忌甚至有一人之身千里之外同日报功而并得升赏者矣然则所当忧者岂直下人之滥冐乎夫知盗贼未必其果平则所以用民之力者不得而不纾知边方未必其果靖则所以修明军政者不得而不肃知常赋之不能皆充则爵人之际不容以或轻知赏格之壊自于上则拟议之际不容以不审愚以为寝宫之役诚有不得而已者然寛一分则民受一分之赐宜深诏有司量民之力裁阔狭以处之而无亟其成其它不急之功无名之费皆如近者徐州采石之役以诏旨停之则民感上恩虽劳不怨大功可成而田野寜谧矣梗化之患虽唐虞所不能无然内治既修则逺人自服宜明饬有司清我政本首绳失律之罪申严偾事之罚举兵权归之列阃而责其成功其有牵掣于中侵轶于外者如唐李徳裕之平藩镇明约监军均以功赏而不令其预事其尤甚者明告于上以王法裁之则兵政以修旁无沮挠精神折冲而逺人畏服矣若夫世禄之多由功赏之滥此二事者实相首尾而处之尤难司计者曰吾量入以为出者也入不足而出无艺吾何以供之本兵者曰吾按籍而论功者也功如是则赏宜如是吾安得而不予各司其事各守其官宜不能相一也至总而决之于上则将安所委乎守虢而忧他州宰相之事也唐卢杞犹能之而况不为杞者乎愚以为身履戎行显有庸于疆场者诚宜厚其赏也然开国辅运之云仍且有不能举其世者矣彼攀附依凭如前之云者独不可以少损乎既予者纵不能复敓也然世勲之家支胤旁入者犹逓有降杀而况非旁支比者乎徃者不可谏将来犹可追也不然春生之不节以秋仁育之不裁以义举有限之财而填无穷之壑岂惟国力之不支而其子孙生而仰给于县官长而游闲于京国男不知稼穑女不知桑麻负而乘焉无事而食焉是岂可以乆哉执事以此为国家忧而愚以为使斯人而知此则不惟为国忧而且将自忧之不暇矣夫万物羣生于地而其命在天万几敷布于下而其本在上执事所问分之则为四合之则惟一一者何此心是也区区之愚以为是四者不患无以处之而贵乎有以听之不惟听之而贵乎有以行之其要在乎心天下之心而已心天下之心而后能知天下之患知天下之患而后能忧天下之忧忧之则必求所以去之求以去之而后能听人之言行人之策矣是心也下有之而上不知体之不可也上有之而下无以承之不可也上下一心君臣同徳乃可以祛患而释忧矣谨对

　　○表

　　代武进伯朱江谢恩表

　　武进伯臣朱江钦蒙圣恩以臣侄朱本无嗣命臣袭祖前爵臣诚惶诚恐稽首顿首谨上表称谢者伏以存亡继絶荷覆载之隆恩袭组传珪与公侯而接武荣逾望表欣与惧并言念臣生也不辰幼而失怙虽忝膏粱之胤裔几同闾里之单微蔬食布衣乆安愚分玉章蝉冕敢有侥心永惟骠骑之奋翼风云重以忠悫之横身草野宜子孙之蒙佑顾嗣续之多艰惟河山不替而永存肆瓜瓞五传而再絶司封为之请命当宁闻而悯伤念先臣霖尝以弟而后兄谓愚臣江得以孙而绍祖疏封朝进俞旨夕颁拔之泥涂之中寘彼云霄之上其于恩造曷罄名言兹盖伏遇皇帝陛下仁合生成孝隆继述思祖宗之创立艰难如在于目中悯将帅之勤劳眷恤毎加于身后盖尝闻鼔鼙而注想不待挤沟壑而兴哀遂令一线之宗再衍九河之泒臣才非赵武滥慿成季之勲宠过王乔尽有乐乡之赐顾衣裳之在笥凛负乘之交懐敢不力绍前猷率先来嗣相与执干戈而卫社稷庶几效犬马以答君亲伏愿圣徳日新天心世享文谟武烈之并用迈至治于三王神孙圣子相继承抚洪图于亿载臣无任瞻天仰圣欢忭感激之至谨奉表称谢以闻

　　代忻城伯谢恩表

　　伏以汉祖开基绛灌列河山之誓唐宗绍统襃鄂延茅土之封创始实艰仰成何幸载念臣世本农亩家邻帝乡始祖祥释耒操戈首从渡江之役高祖彛应机乘运遽叨列爵之荣玉带锦衣超班五府虎符金钥歴位两京皇恩不替而有隆世祚中衰而复振遂縁亡父以及微臣生长膏粱岂识韬钤之要周旋京辇讵亲戎马之劳顾当哀疚之中有此骈蕃之命兹盖伏遇皇帝陛下英明神授睿哲天成安不忘危所帝王之无逸仁而有勇总文武以成功永惟丰芑之谋深重丹青之信致兹庸菲滥被彛章臣服宠有阶酬恩无地乾坤洪造既莫罄于名言葵藿丹衷徒仰倾于朝日惟当竭其驽钝效此忠贞纵未能折冲尊爼之间誓愿与驰驱疆场之外庶几风行草偃九重寛猛士之思海晏河清万国播词臣之颂臣无任欢忭踊跃之至谨奉表称谢以闻

　　代平虏伯谢恩表

　　后军都督府右都督臣江彬伏蒙圣恩封臣为平虏伯食禄一千石世世承袭臣诚惶诚恐稽首顿首谨上表称谢者伏以天威逺布汛沙漠以全清云泽旁流露菅茅而溥及赏惭功懋喜与惧并伏念臣先世起自田农遭逢兴运仗劔效顺拥高帝于龙飞之辰挺戈靖难翊文皇于虎变之日由列校而登指帅歴四世恒守边陲徒懐奋臂以当车无路倾心而向日属潢池之弄刅继瀚海之扬波拔臣疆埸之间置臣环卫之列偏师南讨忝备戎行万乘西巡载捍牧圉念驰驱之恐后顾劳绩以何称遽沾列土之封殊溢畴庸之典兹盖伏遇皇帝陛下总揽权纲兼资文武修政事以攘外侮内顺治而外威严家国为心推神功而弗有鼔鼙在念惟勲阀之是求肆俾凡庸荐膺渥宠锡之国姓付以戎机五府既列于名衔诸营兼属以综理封疆事重盖屡贡于巽章海岳恩深竟莫回于睿断臣敢不虔奉明训允若先猷夙夜小心庶无忘于满溢敬共有位期不负于生成尚愿圣徳日新皇图益巩戢五兵于不试海晏河清与三寿而作朋天长地乆臣无任激切感恩之至谨奉表称谢以闻
　　故事公侯伯谢恩皆礼部官代为撰表彬与安边伯许泰并封彬居次表当予作既缮写择日引进忽有旨下仪制司并原稿取入彬既匪人寻伏宪典此本不足録以予被劾时或传出彬风旨而竟不行恐好事者因而有所増餙也存之使后日有考云

　　代会昌侯谢恩表

　　袭封会昌侯臣孙杲钦蒙圣恩准袭祖爵臣诚惶诚恐稽首顿首谨上表称谢者伏以周显亲贤姜望启营丘之宇汉隆恩泽吕公表临泗之封在古为荣于臣何幸言念臣恩承五世家本一经高祖父以诸生备礼寺之员曽祖姑以徳选贰椒宫之政属渚虹之流庆继坤极以覃恩爰从一命之班超陟五等之列洎乎嗣子躬翼龙飞荐沐宠嘉襃进地律丹青明信既不爽于河山赤绂余辉乃复延于胤裔兹盖伏遇皇帝陛下尧仁睦族舜孝隆亲行苇登延情不遗于外属嵩高流咏礼式备于南邦遂令肺腑之余遽袭金貂之重臣有慿锡类无地酬恩五百年沙麓之祥自天佑启亿万载华封之寿如日方升徒懐蝼蚁之私莫报乾坤之大伏愿皇仁四逹圣徳惟新内顺外寜寝五兵于不试人和物阜与六合而同春臣无任云云

　　东江家藏集巻三十二

　　●钦定四库全书

　　东江家藏集巻三十三【中集二十九】

　　（明）顾清 撰

　　北游稿

　　○奏议一十二首

　　乙亥辞免考察属官奏

　　翰林院署院事侍读学士臣顾清谨奏为严考察以励庶官事该吏部题前事节该奉圣旨翰林院照成化四等年例内阁书写制敕诰敕并译字官也照成化四等年例考察钦此钦遵该臣会同内阁大学士照例考察者臣惟大学之序先自治而后治人君子之道将责人必先反已伏念臣材质本下问学尤疎误蒙国恩滥官侍从其于职业旷废实多今当考察庶官之时正合首从摈弃之列顾乃使之当案握笔参预品量已自歉然人其孰信是虽旧有会考之例固非臣所敢当伏望皇上察臣内省之诚特勅所司先行罢黜将考察事专委内阁重臣庶使黜幽登俊官僚服藻鉴之公置散投闲微臣免负乗之诮无任悚息待罪之至谨具本亲赍谨具奏闻伏候勅旨

　　拟法天更化奏

　　臣窃观陛下即位十年天下之事益以明习人之诚伪益以周知下而闾阎逺而边塞苦乐幽隐无能遯情可谓高世之才絶伦之智矣然而天心未顺民志未孚盗贼甫衰边庭复横天变地异类形奏章陛下深居九重一月之间临朝无几政纲礼典弛缓日多中外彷徨罔知所措而窃窥圣心亦若憧憧徃来而无所倚信者臣愚不知陛下以如是之才如是之智宜大有为而直为此虚度十年也臣闻数终则变变必有始自一至十数之一终而变之始也天运人事相去不逺臣敢追迹徃事为陛下陈宜变之说伏惟赦其狂愚而幸听之陛下即位之初春秋方盛问学未充兴居举措之间容有未尽合于古者而圣心冲虚盖未有所系着也在廷之臣所宜从容讲说开其向方引之于道而忠义所激不暇详思遂乃过言危论以拂渊衷而触盛怒逆臣窥见其隙而乘时以售其奸斥逐陛下之辅臣戮辱陛下之台谏滛刑酷罚毒遍四海若将为陛下泄怒而骋志者而不知皆以自立其威权以济其奸谋也而岂其为国哉此则徃事之失有不可咎者其至于今羣臣之触怒者既已斥去矣奸逆之徒窃弄威权图为不轨者又已诛戮矣在廷文武一志无贰咸思效忠无复可嫌猜矣此正陛下及时乘势易辙改弦以光昭祖烈之时也而羣臣之仰望清光又若是其切也陛下何惮焉何疑焉而不数与之接哉自古人主之怠于政者多惑于女色而陛下天性刚明宫闱之宠不闻于外臣无所措心矣意者其蔽于左右之臣乎臣请有以喻之夫天下犹一舟也人主舟中之主人也公卿百执事则篙师与舵工也左右近臣则供给使令之人也以理势言必主人与操舟者之情通而能用其才操舟者皆爱其主人而得效其技夫然后可以共济而无忧茍供给使令之人恶操舟者之亲近而间之使不得见其主抑之使不得尽其能平时无事以为安用此人也飓风起洪涛作桅舞而篷掀主人危矣而左右者庸得安乎左右近臣无妻妾子孙之念无交游党与之亲所以奉身富与贵而已耳而今皆富矣皆贵矣不作威不擅权自不失尊显而作威擅权者其覆车亦可鉴矣以是言之臣知其愿陛下之勤政而亲近羣臣殆有甚于臣等而又忍为蒙蔽哉意者陛下以顷岁方隅之弗靖欲选练健儿振扬武烈以威肃万邦乎则御侮折冲自将帅之事古之名臣且有身不跨马射不穿札而名震四夷功书竹帛者矣今乃以万乗之尊而亲行伍指挥之事躬鞍马之劳而忘郊庙社稷之重纵有成功且非至理况功烈未涯而政事已先废哉臣蒙被国恩待罪学士经筵日讲皆忝职衔而自受任以来几及二载供事于经筵者纔二次至于日讲徒窃空名每蒙大官廪饩之颁辄有抱关击柝之愧盖尝终夜不寝反复以思陛下所以希接羣臣者以为乐则躬亲营伍若是其劳以防患则守在四夷要自有道而十年之间坐此躭悞徒负英明之质未臻平治之功臣实惜之实愧之臣上无三代圣贤格心之学下乏汉唐诸子忠谏之资官在讲筵从容劝导乃其职也用敢开陈事理分别是非冀圣心之一悟焉且夫日出视朝不为太早临御数刻不为乆劳延接臣僚讲论经史名教所在其乐孔多既罢而休怡神清穆或翱翔林囿玩物适情无所不可则是日一视朝与经筵听讲初无妨于行乐也又何必专于彼而废乎此哉陛下幸而听臣行臣之说将见朝不失时游不失乐百度惟贞万福来集而海内称圣矣臣干冐天威无任恐悚待罪之至谨具本亲赍谨録奏闻

　　丙子庙制私议

　　七月十九日礼部会议御史徐文华所论庙制五事意有未尽退而私记其说如左
　　窃详御史之意其一以为古者天子七庙成周加文武二世室故为九庙其实太祖与亲庙三昭三穆止是七庙国朝洪武九年定太庙为同堂异室之制亦止为七庙其二盖以拟周之世室也故宣宗升祔则懿祖当祧英宗升祔则僖祖当祧宪宗升祔则仁祖当祧孝宗升祔当奉太祖居东第一世室而当时礼官失议至使仁祖之主当祧不祧至今犹在时亨之位以为非礼夫三代相继礼各不同七世之庙商周之制也自汉以来天子之祭已备九庙而所谓世室者以待有徳本无定数太祖初奉四亲各为一庙盖遵古礼其后改为今制九室并列则已参酌汉唐而用之矣又安知所定止为七庙而在当时又安知其后祀于世室者止二帝哉且宗庙之礼祔则有迁国家礼文有举莫废七庙二世室之制既未可决定则当时礼官亦未可全非况懿僖二祖因祔逓迁情文有渐而仁祖笃生圣子开基统天恩徳至大乃以欲正其子世室之祀无故而忽迁之非惟人心不忍且使升袝一孙祧及二祖恐亦非孝庙神灵之所安也其二以为天子之祭有禘有祫本朝禘祭既已不讲而弘治初礼官所定祫祭不于三年而于毎年不以十月而以岁暮禘则太疎祫则太数以为非礼夫禘必推始祖之所自出文华自谓太祖功业特起徳祖之上无亲可推则已知此礼之难行矣一岁五享始于国初中更改易至洪武九年而始定则岁暮之祫非出于弘治之礼官也至于疏数之说稽之古典诚所未安但祖宗之制非臣下所敢轻议惟朝廷酌而行之其三以为太祖始奉四亲犹是各庙孟春特享三时合祭至九年庙制既定始俱行合享之礼今欲孟春特享于各室三时合食于前殿亦存古之意但庙制既非徃昔虽行特享终共一堂而三献读祝饮福受胙每室各行先儒固虑其难而区区之愚恐亦非今日之所急也其四以为古者祭必出主洪武三年亦奉亲庙三主合食于仁祖至九年定制始于前殿止设衣冠今欲毎祭必奉各庙神主出临前殿亦是古礼惟朝廷酌处其五以为在礼殇与无后者从祖祔食宋儒程頥定议成人而无后者祭终兄弟之孙之身既从祖而食宜从祖而毁本朝太庙配享寿春王而下二十一位非太祖之伯叔则兄弟在礼当祔食于懿僖之庙今二庙之主既已奉迁而诸王犹享祔食以为太过今按寿春王于太祖为伯父据礼当祔食懿祖以程頥之说祭当终太宗之世霍丘下蔡安丰蒙城南昌盱眙临淮七王于太祖为兄弟当祔食僖祖终于仁宗之世宝应六安英山来安都梁山阳招信七王于太祖为兄弟之子当祔食仁祖祭终宣宗之世礼与程书特为有家与士庶人之无后者言而今据以为说也若以天下言则太庙者天子之庙也寿春等王诸侯也诸侯有社稷之功者殁得从享于先王非是当直祀于其国无后则令长吏奉祠焉可也今祔于太庙祖庙已迁而孙犹祔食至使孙踰于祖无后之宗姓上同于创业之君享百世不迁之报诚于理有未安也
　　右文华所言惟以本朝九庙为拟周家七庙二世室之制未见的然有征而二主并迁之说于礼于情皆所未顺其次三说皆依傍经义特古今异制有难遽行若诸王祔食一事得失了然因而处之礼既弗愆情亦菲薄主斯议者要当博采众论列其可否取自上裁而槩以为非竟使得罪当时廷议沗亦与焉而不能抗辞极论因録旧章为之赧然庸书此以志愧嘉靖癸未中秋日书

　　丁丑拟预定国本疏

　　臣闻自古帝王开国承家未尝不以继嗣为重继嗣定则人心一而天下安不安则人心二而天下危理势自然无可疑者故古者太子生则早建以定其位若禹之启汤之太甲武之成王汉高之太子盈汉文之太子恒是也未生则取次及之亲寘之左右育养教诲以待太子之生若殷阳甲之于盘庚宋仁宗之于英宗高宗之于孝宗是也凡此皆着在六经书之信史百代所遵而我皇上之训亦以商制言之千圣一心万古一道于此亦可见矣仰惟皇上纉承鸿烈丕阐徽猷即位以来诛权奸以植善良平冦乱以寜兆庶徳施于天下功光于祖宗宜乎胤嗣繁昌而一纪之间前星未耀震位犹虚此则昊穹之运数有不齐圣哲之生时应有待其在前古盖多有之然而列圣之所付托羣生之所仰赖预建之规权时之制至于今日其亦不容缓矣臣等受国厚恩并沗事任深惟至虑夙夜不寜窃意九庙神灵切有望焉而紫宸清燕之间辗转于圣心亦当非一日矣亲有志子当成之君有美臣当顺之是用敢率羣僚昧死上宗社大计伏惟近稽祖训逺览前规断自宸衷勿揺羣议特于宗藩近亲取相应者育一人焉俾之视膳寝宫司香内殿于以一臣民之望于以消觊望之萌俟瞻华渚之虹仍作泰山之辅如此则所谓为天下得人至仁也安国家定社稷大孝也尊祖亲亲大顺也一举而众美具焉天下寜万姓恱矣惟圣明留意断以行之臣等不胜恐悚踊跃俟命之至

　　请回銮疏

　　臣等先于七月十八日风闻车驾将有郊甸之巡已尝具疏劝止旋知传言之虚方切喜幸今月初二日道路藉藉皆云已幸昌平中外忧疑莫知所措臣等仰惟圣心慎重必不肯逺事巡游特以昌平陵寝所在霜露之感切于岁时将欲躬省松楸一展诚敬而已窃计经日以来礼意已尽原野之外供卫阔疎羣心颙颙岂胜瞻恋伏望思宗社付托之重念朝廷机务之繁俯鉴微诚早赐旋跸则孝思以伸庶政无失神灵恱而亿兆安矣臣等无任恳恻颙望之至

　　再请回銮疏

　　臣等近闻圣驾行幸昌平今月初三日具本于左顺门投进恭请还宫随诣徳胜门迎候至暮未奉天颜经夕以来不胜忧惧夫君行则师从卿行则旅从古之制也各衙门庶务所在不可缺人臣等恪守职司不得执羁靮而捍牧圉皇上六师不备轻骑逺行空弃法宫迫近草露臣子之心岂能顷刻而自安哉为此具疏分官再陈诚恳伏望广回离照祇慎天行亟颁旋轸之期永保端居之福宗社幸甚臣民幸甚縁系恳请圣驾还宫事理未敢擅便通将迎候官员疏名于后谨题请旨

　　车驾还宫问安疏

　　臣等恭覩今月十三日銮舆旋轸清跸还宫凡在臣民岂胜庆忭皇上方孝奉两宫君临亿兆宗庙之所付托社稷之所依慿属尔巡行遂淹旬月冲冐风露渉歴郊垧虽万乘所临百灵并卫而圣躬其亦劳矣至于内乏主器之承外有垂堂之警风草之虞衔橜之变斯又不忍言也臣等用是喜极而惧痛定而思辄因问安敢沥忠悃切惟京邑之盛郡国所无郊关之外风景顿异论居室必不如紫宫之崇严语服食必不如尚方之珍美鞍马之驰骤必不如舆辇之安野人之拜跪必不如班行之肃通州而下漷县以南朴陋荒凉益以甚矣又况水旱之余饥馑之后闾阎艰苦触目痛心其又何足乐也臣闻数穷则变理穷则复皇上此行幽隐毕至亦足以启天心而广离照矣伏望以近时之所见较平日之所闻孰逸而安孰劳而险然后洗心而藏于宻因徃而戒其来无以一身之乐而忘天下之忧无玩旬日之娱而忘万世之虑怡神清穆之间永享和平之福天下臣民不胜幸甚

　　戊寅请回銮疏

　　礼部等衙门尚书等官臣毛澄等谨题为请回銮以成大礼事伏自去岁正月以来銮舆数驾不遑寜居今兹之行又已半岁中间宗庙社稷享食之礼并系摄行万寿正至等节朝贺之仪悉从简畧至于腊朔省牲之制阙而不行遂二年矣臣等忝备股肱义当正救屡陈章疏未见省纳至被言官论列无地自容然所以黾勉迟回不能自已者诚冀蝼蚁微诚有时而上逹昊穹聪听有日而终回也今岁律将周郊禋已卜而六飞遐骋旋轸无期上则长乐倚门椒宫凝望下则万几壅滞四海惊疑万一氷雪阻违道途梗塞元正上日陛下不及躬执玉帛于上帝之前天下之人其将谓之何哉皇祖之训曰凡祀天地精诚则感格怠慢则祸生今去上辛纔二十日即万一行或后时礼愆于素纵天心仁爱不加诃谴而陛下独何以自安乎穷边之地本自荒寒方此隆冬凝烈尤甚臣等处重城食厚禄外思圣体之劳顿内念根本之空虚遥望清尘忧心如醉伏望俯矜众志仰畏天明趣驾遄旋躬亲祼享式承洪庆佑此下人如是则游不失时乐不废礼古之圣王所以一弛一张身不劳而成治者也以陛下睿姿断而不惑其致此何难臣等秉笔驰心无任恳恻愿望之至

　　辛巳被劾请致仕奏

　　礼部右侍郎臣顾清谨奏为衰病旷职陈情乞休以保余生事臣原籍直隶松江府华亭县人由弘治六年进士改翰林院庶吉士歴编修侍读南京兵部员外郎复除侍读升侍读学士詹事府少詹事兼学士以至今官一介书生荷朝廷作养成就职贰六卿宫列三品未有丝毫绩效仰答鸿恩夙夜战兢思竭驽蹇而气血早衰疾病交作右足素患湿疮乆妨动履身为礼官圜丘荐享不能相事者已及三年频岁以来丧妻丧子百忧损心左臂痛风牵引肩背传及右手屈伸皆难加以头眩目昬神志错缪其于职务旷废实多臣是以展转懐忧日思引退其所以未忍遽言者犹冀药饵可慿勉图后效而病根日深精力日耗积岁引年腼颜食禄纵朝廷谴斥不加言路讥评不及而臣心内省何以自安是用罄沥恳诚仰干天听伏望衷悃曲赐恩慈特勅所司容其致仕使得释去惭负归伏丘垄将理病躯倘获安全则臣自今至死之年皆陛下之赐也况臣妻丧旅殡未得塟埋祖墓荒頺乆虚展省若藉此余年兼得料理则岂独臣身将举家存殁感戴天恩于罔极矣縁系衰病旷职陈情乞休以保余生事理具本令义男某抱赍谨具奏闻伏候勅旨

　　辩明诬罔奏

　　具官臣某谨奏为辩明诬罔事臣赋性愚拙任真率理知所当敬者天地君亲所当重者人伦行检此外令色足恭违道干誉之事委是不能自入仕以来二十九年在翰林考试文武科场凡经五次在礼部附名书判已踰四年虽不能显效劳绩亦不敢玷污名器逆瑾之时乡人张文冕用事附和者皆至美官臣时以翰林院侍读丁忧在家被其降作编修复以不谙政事调南京兵部员外郎瑾败复官荐蒙迁擢以有今日平生仕宦不出京城所更官次惟在翰林礼部踪迹行止街坊邻里颇能知之近者忽闻有御史黎龙萧淮何鳌等劾臣与见禁吏部尚书陆完弟陆和卿结亲交通请托陆完事败之后将银两寄在臣家又劾臣奸宿学生颜某妻乖师生之义宠用家僮紫芝薄夫妇之恩争敓歌僮取门生之侮以妾配家人致其父母喧闹及受知县王轼银谋退知府吴钺起用王轼及纵子杀人强买田地不纳税粮把持官府包揽钱粮等事臣惟大臣交私黩货滛滥无耻言官劾之是也然以法而论则亦必有其实而后乃可以受其辜今黎龙等劾臣诸事必尝采听舆论稽考不谬而后敢言但加之臣身则恐有未安者敢昧死为陛下一一陈之臣一生无女止有三男长男顾天彝娶同县民人严璋女次男天叙聘训导张稷女未娶身故又次男天秩初娶同年进士李希颜女再娶南京鸿胪寺卿陆淞堂兄陆渊女长孙顾应阳娶江西丰城县学教谕沈暄女孙女嫁金山卫指挥侯藩男侯干即不曽有与陆完各房结亲者陆完以正徳十五年十一月初六日被拏比时门户随已封闭不知前项银两叚匹何处得出何日何人送来何人知见付受数目黎龙此际尚未到京前项事情必不亲见不知得自何人乞加根究即见虚实臣为编修时前后从学者约有二十余人今尚有三四人在京即不曽有颜姓者今称本人请臣讲书见其妻美因遂留宿访知颜某是广西佥事颜捄子被父逐出寄住京城买卖过活初不读书无縁与臣相接不知何縁造此一节臣到其家必不歩行独去不知随从何人见者何人臣家义男及义男之子一十余人住此日乆徃来之人无不识者今称宠用紫芝将臣妻疎薄即不知所谓紫芝者何等模様言官及此必有所闻亦不知何人与说臣素不晓音律不好剧戏同年寮友众所共知今称与锦衣卫经歴申惠争要子弟陈秀直入申惠房内敓取回家申惠是臣门生其同年在京者常有一十余軰于臣情分最亲礼敬备至每有酒席必众人同会不知臣与申惠争敓陈秀的在何年是何月日何人目见臣家本寒薄出仕十年犹是一夫一妇弘治十六年丁忧回家服满还任臣妻张氏为臣娶民人禇某女为妾臣妻亡故见在管家即不曽更有一人在侧今称臣曽娶一妾后复配与家人致其父母喧闹臣始仕到今不曽置买京城人家一子一女家人见在有妻者六人各有来歴即不知何人之妻原是臣妾何年配与妾之父母是何名姓到门作闹跟随吏役岂无一人知见言官此语不知得之何人王轼先任上海县知县正徳十二年被知府吴钺发其赃私王轼具本奏辩蒙差锦衣官校提解该县事内人犯与先任松江府推官詹崇同下锦衣卫鞫问其后詹崇王轼俱复原官王轼调江西安义县詹崇升太仆寺丞今称正徳十五年朝觐王轼用银二千两央臣营干将吴钺黜退起用王轼且王轼奏辩之后不曽去官江西直隶府县亦两无关碍何用退吴钺而始起王轼况今两人一同黜退则所谓二千两者彼何以与臣至于纵子杀人必有苦主强买田地等事必有受害之人及发露形迹臣不敢细辩乞勅都察院行松江府其在京城者勅法司一体根勘若事有实迹受罪无辞
　　奏内交通受寄事出黎龙本余出何鳌萧淮本语闻众论嚣然内阁遂持之不下盖恐予辩也及奉诏自陈诸人皆批答而予奏独留故予初本不可明言被劾而此奏竟不及上至五月十一日东城祖道始闻诸奏以前夕发行则大臣之意可见矣

　　服制私议

　　数日来闻诸公议礼区区愚闇窃有所疑今不敢逺引盛际直以春秋之世礼教残阙之时言之亦自有不然者按檀弓记鲁庄公之丧既塟绖不入库门士大夫卒哭绖不入传云庄公卒庆父作乱闵公时年八岁既塟遂以吉服即位故云绖不入库门士大夫仍麻绖至卒哭乃不以入且曰记祸乱恐迫礼所由废也夫闵公以冲幼之年迫于祸乱既塟从吉废先王之礼儒者记之为万世戒曽不少贷今天下一家南北西东无纎尘之警大行晏驾嗣圣龙飞四方万国于是观礼议者乃欲于即位之后遽从吉服临御正衙是不以尧舜三代之盛望吾君而使下袭衰世乱邦之迹也而可乎且闵公从吉于既塟羣臣从吉于卒哭亦君除而后臣乃敢除先儒尚以不能三年为失礼之甚今遗诏虽许羣臣以四月十二日释服而此时车驾方在中途约计践祚之期尚在易月之内夫丧寜过戚礼贵从宜古之道也议者不原此意徒执遵奉末命之说欲以是日即遂公除如从所言使君被齐斩之衣臣曳玄缟之制于礼则不顺于情则不安传之四方何以为训是不惟得罪于古先制礼之圣王亦鲁闵君臣迫于祸乱者之所不为也又按丧服小记传云近臣从君徃他国既返而君之亲丧服限已过君追服之此臣亦从而追服若卿大夫之后行者返而君之服限未满则亦从而服之若在限外则不从而追服明君服未除则臣下皆当从服也今日嗣君从外来与在他国而还者畧相似就使成服而行计其至日犹在服限之内则羣臣不敢遵易月之制而从之服者正此礼之谓也而议者执于四月十二日羣臣皆服吉冠又欲嗣君即位三日而释服皆不知何所本也

　　自陈求退并乞辩明诬罔奏【四月二十四日】

　　具官臣某谨奏为奉诏自陈事四月二十二日节奉诏书内一欵六部等衙门见任文职四品以上官俱听自陈去留取自上裁钦此钦遵臣一介草茅忝窃科第以由弘治六年进士改翰林庶吉士授编修进侍讲读歴侍读学士少詹事兼学士以至今官前后二十九年虽勉思策励仰答鸿恩而才质庸下性识迂滞坐叨廪禄无所裨补兹当圣政维新之初又系考察庶官之岁其当汰遣理在不疑况臣自今年二月以来曾被御史黎龙等劾臣与见监犯人陆完交通亲厚寄顿财物等事比缘章疏留中传闻不的自劾求退未蒙允许荐属大行皇帝圣躬违豫不敢重烦强颜隐忍以至今日幸遇圣明御极天日昭回庶几幽枉之情得遂伸理而近者言官论劾复及于臣臣之当去于此决矣伏望特勅所司将臣先行罢黜然后并下前章付之廷议若御史所言有实臣当万死不敢复辞如其无之亦望与臣昭雪使是非不谬行检得全臣虽稿死山林永世无憾且黜幽登俊理枉辩诬实圣明新政之大端非直为臣一身而已臣干冐宸严无任恐惧待罪之至縁系奉诏自陈事理具本亲赍谨具奏闻伏候勅旨

　　东江家藏集巻三十三

　　●钦定四库全书

　　东江家藏集卷三十四【后集一】

　　（明）顾清 撰

　　归来稿

　　○赋一首

　　秋雨赋

　　予南归之明年壬午秋七月大风雨拔木害稼民庶劳止又明年八月复然乃作此赋
　　霭重云于八表兮阳精匿而藏晖雨淙泷而不止兮风号呼而相威奔流起于庭磩兮檐瓦瞥而鸳飞出门不可以尺咫兮渺予思于天涯秔稌纷其卧垄兮声未絶乎槔车亦既芒而且颕兮恐遂沦以为苴■〈禾边〉丝萝之交缀兮迟美人之采掇桂含中而葆贞兮思扬芬于月阙倂披鬤以错揉兮竟狼藉而糜灭芙蓉逊彼桃李兮夫固觊于秋芳有黄花以为伴侣兮亦奚惮于寒凉枝摧干拉兮掩袂江渚企踵东篱兮泣涕如雨哀众芳之寡佑兮感人生之多罹望美人其甚迩兮隔重云而莫致之涔阴晻曀启复闭兮忳郁悒其增凄缅予怀之耿耿兮亦匪他之故也秉明明之帝衷兮枉与直其难互也薋菉葹不可与同室兮思桂椒以为树也蹇独立此中洲兮茍有获吾其与也越人既贱章甫兮吾宁从以翦髪曰两美斯有遭兮固宜终岁而卼臲萧兰之异本兮忱不悟其善移雄鸠素谓悫谨兮翩背憎而巧辞坦周行而信歩兮忽吾蹈于虞罟旣颠挤而未陨兮田畴依其农圃谢公之秉国兮引东山之丝簧裴相之成功兮开緑野之新堂吾诚不敢希二公之巨丽兮庶髣髴乎甫里之与柴桑岁冉冉其再周兮叹芳菲之迟暮将无勤而有获兮吾安敢改此前度日窅窅而下驰兮汹澎轰其未休抚阑干而徙倚兮见归禽之啁啾衰荣何独匪天兮伤垂成而罹厄彼残叶与陈根兮又奚欣而奚戚黯相向兮无言独徘徊兮隐恻重曰一气平分兮四时成折胶流金兮非有情风雨有时兮震凭凌徐观其定兮憺以宁谓予不信兮朝太清皦皦白日兮中天行

　　○辞一首

　　归鹤辞

　　家有双鹤飞去旬日龙山都谏得之以归适予生辰会客与竹泉杜君偕至四坐咸喜举酒属予为归鹤辞客去而辞成旣以为龙山谢并寄竹泉为一时嘉话云时癸未正月也
　　鹤飞去兮空江长烟鹤归来兮春酒宾筵入门兮矫顾驯予阶兮绕予轩浅水兮平田懐鷇雏兮宛当年忽飘然兮何意思寥廓兮翔骞仙人兮华表俯城郭兮依然信水云兮增旷宁旧巢兮长捐廉珠兮不远和璧兮终全哄满堂兮一笑歌南飞兮间朱弦惟人生兮一世与万物兮周旋虽含灵兮我异同声气兮相宣鳯千仞兮览辉而萃止鸾五色兮顾影而蹁跹茍颛颛于饮啄兮亦奚以间于鹰鹯月明兮沙渚粲缟衣兮暎修竹之娟娟

　　○诗一百三十首

　　题画留杨士宜别【辛巳五月十日】

　　隐隐靑山渺渺江兰舟过处水花香故人别后能相忆时展新圗送一觞

　　是日晩独酌小呉山下

　　卷却图书坐晩凉小山松栢共苍苍本非清庙朱弦器曾上銮坡白玊堂
　　圣主湛恩寛雨露美人嘉赠比琳琅一杯自劝忽成醉明日扁舟真故乡

　　十一日晩登舟已大醉夜梦读书喜而有作

　　年年指作还乡计不道还乡是此年便整朝衣辞汉阙旋収行李上呉船皇恩未报儿孙在清论犹存首领全千里客途聊足恃梦中长自理尘编

　　天津吊张千户

　　南客停舟问草堂北人相见说文张宝刀金甲闲清世缃帙牙籖有古香仙梦不思尘路险别懐应共海天长他时化作辽东鹤还指华亭是故乡【千户名信喜读书自金山调天津】

　　天津晓发

　　层城高阁倚苍茫南客归舟此望洋天运亦如河势转年华争得海波长踏风轻燕翩翩语近水闲花细细香遥看黄头牵百丈此身今已在江乡

　　新桥风雨夜泊用生辰饮酒韵

　　骤雨飘风不终夕江山万古横靑碧人生此意要识取身在乾坤谁主客神仙十洲更三岛将相五侯连九伯当年富贵穷意气毕竟松林纸钱白曾闻冠剑画麒麟复道轩悬赐金石英声白日飞紫电高槩云松倚靑壁时移地改湏臾事侧耳淸商非旧拍朱门华屋自荆杞靑雀彩鸾空络绎岂知此日陶家翁葛巾曵杖柴桑陌书生濩落靡所似少也空空老何益已从西掖伴羣英又向南宫分半席太农赋粟几锺庾奉常书功无寸尺空江夜眠复何惧归去扁舟游七泽

　　六月十日过分水王主事舜夫留宿明日以十絶句追送次韵答之

　　潞河流水碧湾环此日何期照病颜举目家园疑可见依稀尚有百重山
　　曾参石室润鸿休又见蒲轮降鹄头【近诏起用旧臣】归去太平犹许颂未应诗酒只赓酬
　　扁舟临发更迟迟无复人间富贵机却忆少年春试日月明携巻候彤闱
　　君王六乗代来初云从飞龙水送鱼敢谓老臣耽暇佚靑山种树要全书
　　久矣人间却歩行依然枳棘道边生扁舟始羡江湖子乱入风波坦不惊
　　猛虎有时还入市飞鼯何自可凌云临风一笑掩靑史只恐今文累古文
　　急雨翻河电掣空分明此意识天翁老臣负乗今知免归卧陶家一榻风【十一日新店闸雷雨】
　　少不如人老岂如并将衰病益空疎茂陵词笔吾何敢頼有淸言慰索居
　　呉丝衫子洛京尘点染从来岂一人七字衮华君幸许更烦松石颂长春【来诗云云佩霞裾不染尘】

　　识调知音锺子期爱贤推毂郑当时老夫病矣无能役看子飞腾定不疑十二日至济宁秦鳯山示和彭幸庵吊古诸作次韵八首

　　淮阴侯祠
　　英雄未遇亦何疑恨是遭逢启祸基试论淮阴香火地何如云梦槛车时鸿沟未判犹辞彻炎厯方新却构豨一语夜深三族并此情惟有舎人知
　　沔南武侯祠
　　习隆书奏野祠空此地千秋享卧龙论世合居莘野后际时何忝渭川逢微卢庸濮争奔走蛇虎风云俨卫从我亦瓣香遥稽首玊京原庙有遗容【庙在都城东与岳武穆文信公并祀名三忠祠】
　　滇南思武侯擒孟获
　　泸江五月渡三军白羽风前断瘴云两字服心知有以【马谡语】一时成算岂徒云南人总识天威重北伐终嗟汉鼎分剰欲起公论此事邺宫呉苑几斜曛
　　浣花草堂
　　浣花溪上草堂幽世乱公来客此州卜筑旋应烦地主感怀时复为君忧飘飘身世辽东管落落篇章邺下刘【公干也】拟驾呉船问遗迹不胜江水日东流
　　颜鲁公祠
　　鹿儿朝脱锦■〈衤朋〉胎鼙鼓中宵动地来兄弟两州同日起嚣尘万里一时开遗文金石留官様古庙丹靑落旧材闻道至人元不死鬼卢空自费阴猜
　　陆宣公祠
　　忆昨銮舆播奉天先生陪从若甘泉文章已出留侯上筹策仍推贾傅前一自贞元仇正论直从元佑讲遗编高山四海同瞻仰况复桑榆共一川
　　岳武穆祠
　　一夕元戎扫地回遗民已抱左袵哀如何寸纸中宵下竟折长城万里材本意鸣銮向河洛自甘浮海过温台英祠千古犹生气倂入胥江作怒雷
　　文信公祠
　　一代文场此隽雄贾生才调武侯忠堪嗟国破家仍破毕竟身穷道未穷神降紫云征瑞始龙归黑水报君终丹青宻迩宫墙畔不负成仁取义功

　　十七日渡淮

　　惊喜呼尊酒长淮此日过乡园看渐近风水阅来多白髪从稀短靑山许啸歌却思前去事一任理南柯

　　廿一日渡江

　　昨日渡长淮今日渡长江长江更比长淮阔凌空自有飞鳬双鳬双飞风不起天淸清水弥弥眼中不复见尘沙只有靑山如画里青山如画画不如十年归梦绕吾庐山中猿鹤休惊咤从今日日靑山下

　　四燕诗为呉立斋司空赋

　　鹿鸣燕
　　白下西风仙桂香折花归去燕黄堂文如鸑鷟宁榛杞质比璠玙合庙廊旅语两阶参币篚歌登三阕间笙簧安阳昼锦从兹始好荐南山第一觞
　　恩荣燕
　　才向秋堂听鹿鸣南宫春燕接恩荣上公押坐金貂重仙乐从风律吕清一代文章真幸会三场吃着岂平生午桥胜日羣仙醉还忆宫花照面頳
　　庆成燕
　　殿头钟鼔动春雷天子圜丘锡庆回尘土几人纡梦寐衣冠频岁许追陪于今鹤髪重江远当日宫花两鬂开靑琐有人遥献寿黄封还自日边来
　　乡饮燕
　　合乐升歌动缙绅泮宫开燕礼嘉宾尚书谢政闲居日太守兴贤化俗辰文物正当明盛治典型重见老成人肩舆十里虹桥晚无限青云拥后尘

　　宋西庄寿诗为懋思太学赋是日迎予西郊

　　白髪归来荷主恩西庄六十正开尊云边江树収残梦月里天香识旧痕【君家多古桂】彩笔珠玑争璀璨锦堂丝竹间淸温南飞一曲从今始百过新腔不厌畨

　　八月一日奉叔父且闲翁游鹤泾田舎

　　几年空作思归引今日还登至喜堂风浪拍天収短棹云山满目暎斜阳良畴近绕渊明宅修竹遥连大阮庄清世宴游那易得赐金休问槖中黄

　　范秉之有诗见赠次韵酬之

　　锺鼎园林志岂违燮调批抹本同机千年宝厯中兴运一幅纱巾处士衣惠远特容元亮饮子皮悬想季鹰归小山无数丛生桂共领幽香亦未迟

　　九月三日见梅

　　枝头忽见首惊回墙柳犹青菊未开应为主人归太晚故将春色点池台

　　章文逺送菊名报君知言其早也而已过重阳五日矣次韵戱酬并邀东曙澄夫元吉共赏

　　为是重阳合有诗一枝先遣报君知临风有恨无人会恰値渊明止酒时
　　一年好景寻常过总为东篱菊未开消释西风两家恨傍秋亭下小车来【新作草亭名取汪石潭归傍秋风闻鹤唳之意是日初成】

　　十七日得黄克明书报八月四日封事

　　劲弩分张不露弮迭双连中巧无前林中袖手心如水重为西风一怅然

　　呉克学郎中自义兴访予西湖之上即席有诗因共游天马山歴樱桃湾絶吴松而归次韵为赠

　　漫郎心事漫郎知曾及昭陵在御时风雨幸収千里棹山龙深愧八蚕丝相过转益沧洲兴投赠难胜白雪词珍重横塘晩来别碧云无限古今思

　　对菊用秉之韵

　　尘沙合眼梦园庐岂谓霜前自把锄一様黄花数行柳风光敢道洛阳无
　　竹格绳床间采楹野亭新立自题名晚来一枕西风里欲起湘累问独醒

　　次韵唐清之见寄

　　旧西湖上小亭台逺道时时梦里回懒散一身今我有升平三策待君恢病多野客传方与闲有山人送酒来若论午桥吾岂敢竹间深径倘容开

　　傍秋亭次韵

　　茅茨初结构邻里悦迎逢高树収残雨清溪度逺风束书看好在尊酒未言空为问庭前菊还能桃李容

　　至日有怀絅庵先生

　　东去颓波孰与还周旋长忆頖林间松姿不逐群芳改鹤貌偏于众羽闲真践几人同锦袭乐游到处有靑山新阳肇锡元正祉争看莱衣五彩斑

　　冬至待晓作

　　掩书明烛坐宵分起视中庭烂五云占岁喜丰緑旧俗闭关无扰迪前闻人间氷雪千山涌地底炎阳一燧焚消息此中轻过眼后来傍睨只纷纷

　　三江石潭寄和天津晓发诗且得十月初报次韵

　　瀛海蓬山路渺茫柴门流水自洋洋后来消息人谁在前去乾坤日已长闲把钓竿移竹影偶寻书巻落芸香愁来隐几心千里不道江湖自一乡

　　絅庵和前韵再迭

　　千舻并进一舠还五色泉南屋数间渐近夕阳宜少息未先朝露敢希闲案头缃帙茫如海足底靑鞵剩有山最喜鲈鱼不时様登盘依旧玉鳞斑

　　次韵高頥元

　　长忆城东走看春转头俱作白头人【君家东城诗以立春日至】挿花骑马知非事把笔题诗故有神悬圃岂知鸾掖贵玊芝谁数上方珍靑冥剧有追攀意只恐真仙不易邻

　　次韵前人自寿且请入会

　　物生天壤间孰与天运长日月有薄蚀蛟龙有晦藏木贱乃多寿花妍类无香先生学古士文不数班杨名场四十载万足争奔忙遗珠满暗室袖手不下堂德充诱斯浅神胜体益康譬彼姑射仙无伤亦莫伤时于苍生病中宵起彷徨嘉辰集同社作诗代暄凉洛俗遵教礼颍评公否臧终当齿末坐不作攅眉狂

　　病齿欲脱儿辈忧之书三十韵以广其意

　　我齿落已惯人闻亦寻常今年一齿杌儿曹忽惊皇云此口之户位称文学堂禄算系崇替言音资品量不似頥颔间亏残有遮藏咀嚼纵少利形颜固无伤一笑谓儿子汝言吾岂忘我本田舎子传家只耕桑偶然诵书史遂登文翰场懒散二十载纡朱佩金章槁虚生蠧蟫负乘来冦攘扁舟四千里隆赫当秋阳亲交喜我还我亦念旧乡炎焦夹醇酎合沓锺胃膓致困诚有以扶颠亦多方根柢既以拨枝条孰能当飜思赤舌初雷风挟氷霜傍观为缩颈亲知走如狂生还自不意敢复希太康齿缺患语讹老韩方亦良复云妨贵仕我已归农庄此外惟年寿岂不在彼苍乳饮且百岁我犹能糗粻所念齿髪衰壮志或少荒百里行未半前途凛瞿塘靑编有圣贤緑野有稻粱持满自我力干誉期尔行兹事茍不忒吾生从短长存乎彼诚善去也谁能防无为重戚戚此物本太刚

　　十二月五日奠黄西坡泊渔水洼待晓即事

　　渔水洼边夜泊舟荻花飘叶两飕飕江湖日月摧残岁霄汉风云感昔游未了桑弧心万里待烹鸡黍恨千秋无惭独有青珉字光与长庚一様流【君与原复墓皆予为志故云】

　　修墓感怀用癸酉奉辞韵

　　不随鸾鳯集梧冈归伴鳬鹥散野塘余力天将贲园垄修名我已愧文章新添白髪星星短旧植青松个个长毕竟痴顽了何事十年多幸免垂堂

　　定庵挽诗

　　公昔还山我出山【公壬子岁谢政予是秋得举】我归公已厌人间【公七月九日卒予归甫十日尔】名高白傅身仍健诗比陶翁意更闲乡里后生遵楷范庙堂诸老问容颜玉屏西面青荧刻时有游人拂藓斑

　　岁云晩矣园居独謡追始惟今斐然有述八章

　　岁晚园亭木叶稀小窓寒日净辉辉升平屡检新颁歴老懒空存旧赐衣今古一场藏鹿梦江湖几处钓鱼矶闲来屈指平生事犹欠靑山一早归
　　桂宫秋燕鹿鸣杯玉陛春闻绕殿雷日月九天垂景气风云四海辱追陪当时华国惭知已【録文批语有二字】今日全身幸匪才试问陆家亭上鹤一声宁到洛阳来
　　石渠严秘许观书丈席淸华选巨儒【傅文穆公瀚李文正公东阳程宗伯敏政】道术孔颜留至训文章典诰敇前谟月毫霜札来天府玉馔金茎出帝厨回首十年空血泪碧霄无路挽龙须
　　玉堂排日趋经幄丹地分行拱御筵龙跃九渊屏隔座【文华御屏彩漆龙水日本贡物也】鳯回三殿阙中天祥云丽日瞻尧表金尺瑶籖启舜编长忆讲辰当国忌素袍玄带俨终篇【故事忌辰多辍讲】
　　科第云阶接月梯菲才何幸得攀跻两朝盛制兼文武五榜贤名入品题【同考会试者再考乡试武举会试各一】白日靑空下星斗彩帘红烛灿珠犀当时共事今余几一半昆仑弱水西【黄宗伯珣李少宰旻呉宗伯俨刘宗伯春傅宗伯珪徐学士穆皆同事礼部者傅又同考应天乡试】
　　周官六典肇升平鲁策春秋并五经彤管后先参记载【会典孝皇实録】黄麻郑重入丁宁氓编不落涪陵险【实録成追论会典事调南京兵部员外郎寻复原秩】米传羞闻晋史腥独卧烟江双雪鬂尚余幽恨在丹靑【书妖人李咨省事有诬彭文思附以得进者书中官蒋琮逐科道事有嫌而欲删节者皆不敢从闻后来颇有更定添入不可知也】
　　书生泥古自家风曾职容台念始终所愿朝廷有夷契敢将休戚间穷通纷纷尚忆盈庭语凿凿谁收秉笔功闻道初阳涣新命不胜翘望五云中【初议称号同奉旨及会议以罢官不预至是犹未定也】
　　靑镜衰容每自怜世人描画岂其然【陋容屡画不似至是复然】朱衣象笏承君宠野泊林栖本性天闲引鹤行松径里偶寻梅憇石桥边西风日送长安信但报升平一万年

　　过子南旧居还坐新宅有怀一闲处士书示子南

　　百年能几何今我忽已老重来旧游地恻恻伤中抱风光宛畴昔但觉朋游少原田看日辟垣屋且增好周览回堂序流尘蔼芳草佳儿瑶环秀未食看已饱诗囊及酒斝还此坐倾倒林光奄西驰起视白日皎深情念萝附【予弱息甞许一闲季子田而夭】逺意托鸿矫勉旃期努力慰此重泉杳

　　祝参议鸣和以诗问讯次韵答之

　　荣达世所慕弃捐时共伤朝登天子陛夕下尚书堂邻里不知故相随上河梁扬铃望九山指顾忽在傍山灵讶我归猿鹤亦徊偟江海云鸿下高冈威鳯翔兹理诚坦然何必挠衷肠

　　壬午元旦拜阙回作

　　三朝玉帛万方陈新岁新元新圣人元德应天乗泰运岁风从律转芳辰楼头阳鸟鸣先日云里仙桃色醉春江海老臣遥拜庆钧天犹恐梦中身

　　三日对客语

　　田农仓积起耕耘蚕女机丝粲五纹万化流行视家政百灵趋走听心君墦间醉酒妻孥恨暮夜辞金天地闻此外有占吾弗问直湏亲与见羲文

　　东园与用常子南饮用常出口令曰新正乐事要予赋诗

　　共道新正乐事多廿年朋旧此经过红罗屋下花开早碧玊枝间鸟语和六博转曹夸胜采七言流响变笙歌频来莫谓韶光惜转眼薫风舞緑荷

　　春日与客谈旧事有不能忘者纪以小诗

　　贤科采掇误知名素巻靑衣守进呈两字早从提笔定白头空愧古人情【癸丑廷试呉文肃以编修掌巻或导予见之不往试日遣吏守予巻以去且力称之竟以九重字失提退处二等】
　　洛阳红紫闹春光五剧三条锦绣香跬歩不诒今日愧将军一语更难忘【初入京宣城卫公属无与城中富人游及郊外花园饮酒皆有为之言也】
　　二十年前赋赏花诗成不敢向人夸春风东阁分题试却望靑山感物华【乙未岁和玉堂赏花诗有题诗预与花神约之句同学笑之乙夘春试和前题以话于馆中复共一笑】
　　城上靑山绕鳯楼朝回无事日寻游白头相望沧江外冷落西风二十秋【自癸亥后连遭家艰癸酉重入都惟一再游李文正公别墅未尝及山麓也】
　　炙手当途势莫攀书生犹作有无间绨袍一语风波际只恐吾人有愧颜【乡人有失身权宦者尝招饮不赴人谓其怒也同官中逐徃构之此君乃以告使为之备】
　　浅薄寻常愧伐檀衰麻纔脱报迁官淸华玉署非常选可识当时下笔难【辛未四月免先君丧五月以缺官推升有尼之者盖乆而始定云】
　　欲出家园意万端几烦飞札下长安春风坐里双尊緑添得西州泪不干【迁官后未行涯翁屡以书趣癸酉四月至潞河翁方与两汪饮闻之作一醉二首】
　　宦途先后上京船每见搀行费挽牵明日水平风力便一般停棹潞河边【目见身歴盖非一二而癸酉所覩尤亲切】
　　官罗新赐印封全擎出天门众手传恠道比他颜色异文皇庚子进来年【乙亥九月赐白鹇红衣三件内罗一疋永乐十八年造】

　　上元日祭友兰先师与公佩文远享胙因呈二君

　　新祠香火旧庭阶古木依然傍砌台黄巻一生惭报称靑衿此日幸归来晨星落落嗟同辈社栎萧萧叹匪才安得两髦还似昔夕阳相伴挟书回

　　读味苓所著桑阴梦戏书其后

　　浮世奔忙梦一场谈生开口笑黄粱不知郑老桑阴里更有黄粱一倍忙【卢生富贵五十年郑官太师寿百岁】

　　生辰用味苓韵

　　玊盌清泠沃蔗霜金尊琥珀湛云光诗歌白雪传腔缓舞合前溪引队长内史功名付烟草野王台榭亦荒冈诸君肯向花前醉何必当时緑野堂

　　东风不管鬂丝长醉草时看墨数行花鸟大家谁彼此溪山到处可壶觞平原相业三千履诸葛生涯八百桑一笑向君重握手傍秋亭外又斜阳

　　次尤南渠元吉韵

　　尧民仁寿歌尧极万里欢声动殊域老臣衰病得归来尚欲两疏希仲伯靑春灯火连生燕几夕狂眸乱朱碧朱碧荧煌皆帝祉赐金本为余生拟箧中抖擞兎园编夜案犹堪课孙子若论天平何敢云来【诗及文正义庄事】君无多谈触监史

　　送富子超使荆州兼简汪秀夫太守

　　春风江上木兰花黄柳堤连白鹭沙宠命北来喧鹊语使旌西去拂星槎氷壶自许心相暎椿树初看鬂有华徃见汪齮道相忆此身今在不湏嗟【汪时以江西事失官】

　　别后作用前韵

　　朱碧惊看眩眼花清泠记数白鸥沙人间又破炊粱梦海上还瞻贯月槎城柳依依萦别绪江流脉脉送年华卢仝吻渴茶烟细欲请齐奴蹔咄嗟

　　次高进之生辰韵

　　老夫初度元正节六十三回月廿三白髪欺人不可奈靑山对酒欲辞酣元从识字先知一未到通方解指南径躐寸阶今未敢家徒四壁早能堪心香一瓣惟宣父赘学千岐断晦庵归老幸逢新化理迂踈未悔腐儒谈晴檐暎日黄绵煦阴磴扪萝玉佩■〈毛参〉苍栢转深霜后色红蕉暗结雨中甘层峰浥浥初融雪絶巘霏霏欲上岚斗正尧天开泰运尘清瀚海罢征骖从伶且止南飞奏听与呉农赋八蚕

　　游南庄

　　春江晴日漾龙鳞笑上兰舟不问津云里遥山指秦望水边虚落想春申百年顾我靑鞵在双鬂从他白髪新归路月明喧鼓吹鸳鸯扑漉起靑苹

　　谒外祖墓

　　古柏森森暎墓门路人遥指陆家村阳元可能成宅相辅嗣只应传外孙十载宦途惟有梦五更风木重消魂【先淑人没已久】凄凉泉下人难见酹酒空持野酿温

　　乡里诸公会东园頥元有诗次韵

　　东园春燕集良俦竹色花阴处处幽酒令角朋争采胜诗篇信手趣赓酬云中鸡犬谁亲见【頥元谈仙佛如指诸掌】海上轮竿我已収南浦小堂仍不恶肯来同泛木兰舟
　　新雨江村万緑肥小园红白未全稀望尘金谷吾何敢流水兰亭或庶几姚合久抛笻竹杖【絅庵少多病杖而后行一日梦失杖遂愈是日云】顾雍非爱北山薇【马湖号薇轩谓紫薇也】今朝重读高轩过正始遗音的可希

　　晩步中庭侍人禇氏问今三月半耶曰然笑曰京中日日思归今归来九月矣喜溢颜面予闻而欣然记以小诗

　　京华日日想闲居今日林间九月余恠道春来多乐事朝云此语亦堪书

　　饮酒

　　尘区三十载川陆几洄沿归来长林下缅想独依然形迹虽从化中怀庶未迁亲交不我弃尊爼日流连一醉靡恡情漫歌遂成篇白日高临照苍穹俨回旋徃哉谅匪易行矣兹干干
　　故人饮我酒坐我清湖浔中燕游后园俛手交緑阴侧磴度别渚回堂面长林西日明远陂流光荡我襟喟然怀徃哲兹地几登临亭台无遗构风木有余音想当古人时岂不亦似今运去鸣鸟寂时来蛩蠋吟无为后者惜緑醑方在斟

　　与聂令饮聚奎亭作【亭故江陵汪侯德卿作聂令新修】

　　三十年前庆落成白头重此见峥嵘山川不息英灵气星汉遥增日月明漫学鲁诗歌在泮敢先周士试吹笙天机未欲分明语梦里泥金有姓名

　　游鹤径田舎过黄耳祠

　　山灵应道我归来一径新添雨后苔高柳直从江路见细花还傍竹丛开百年天际云千变万事林间酒一杯记得吾家老开府当年曾劝陆郎回

　　四月廿七日有感

　　桑阴幂地水侵秧忆在长安望故乡今日一杯桑下醉不知何以答穹苍
　　阊阖西头素扆陈去年今日万方新沧江白髪频回首云里龙颜识未真

　　弘治己酉盆池莲一茎三花八月梦登鸡鸣山见日出众以为异是秋予下第而三儿生自是栽莲未始成也五月十日方小试盆池一花追忆徃事诗以记之

　　碧玉波间品字红转头三十四熏风天机云锦人看汝汲水薶盆我已翁日畔早霞争借彩月中香雾已浮空书生结习真堪笑时复凭阑忆梦中

　　西园即事

　　百株高柳眼中栽十畆荒园手自开白髪渐多难断遣靑鞵无恙许追陪行田数共邻翁语看竹时从野寺回是日初御门次日有赐归之命昨日近庄传喜事水南新筑钓鱼台

　　五月十七日有感

　　起望靑山一浩歌茫茫天意竟云何百年正惜流水短双鬂其如感慨多墨客有情悲素茧阳侯无计挽颓波愁来转觉渔郎好白首烟江只钓蓑【不涉世则耳无闻耳无闻则中无挠也】

　　邑博王东之杖文四川却从关中赴春试扪参歴井之胜过家上冢之荣此一行也兼之而梁桷同升又以益儒林之美谈矣旗亭抗手歌以扬之

　　岷峨晴翠落鲸波牛斗灵光出太阿万里风烟归揽结三川麟鳯入搜罗花明帝里春将近云绕乡山路不多徃与门生作同榜曲江先后引鸣珂

　　寄储丽中时京中客舎犹未售

　　浮名紫陌万风花客舎红亭一传车阅岁流光驹过隙关心朋旧手抟沙未能遗迹同寒鴈想见空庭噪晩鸦卷却双鱼还自笑故人秋早又星槎

　　赵叔敬佥宪示和东湖诗次韵写怀因以为赠

　　袖手青山敛夕晖渔蓑抛在緑苔矶水心云月闲相映陂里鱼鳬各有依客梦几惊前路险天机谁信此中微西塘一夜凉风起已觉莼丝入筯
　　肥飞将才名困数竒卧龙生计一茅茨也知世有屠沽乐不疗人歌婉娈饥镜里晓妆看的的墦间归歩亦施施乾坤若竟无真是长使痴人笑
　　不痴苦吟常日笑寒郊岂为牢愁赋楚骚匹马看花曾上苑短笻舒啸有东皋新知几折冯驩劵【时人有负君物者】旧绣谁论范叔袍明月满船江上别一声听唱越山高
　　清时四海卧征鼙到处江山路不迷访古近留呉相宅【普照寺故华亭侯宅】思归先梦若耶溪红莲碧沚元相间【君家有此亭】林鹤梁鹙岂并栖闻说宝峯书万巻直将牛鼎视羮藜

　　池莲着十花中一朶自房中复起楼子旧未尝见也

　　十朶参差一様红彩楼重起緑房中不知物理关人事为有文章夺化工官路晓槐阴宻暎客堂春草梦先通白头笑我长林下时傍西风候塞鸿

　　送高进之应举用丙午韵

　　当年早识柯亭管今日初弹贡禹冠秾艳谢余知果硕氷霜歴尽见材难不妨官柳频萦骑自有天瓢为染翰一様风光鳯城里木犀偏耐晩秋看

　　用常令子文征与三儿同应举用常有诗次韵为赠

　　袖里牙籖一脉香挥毫长笑紫微忙平生忝作通家老今日看登选佛场清世文章皆炳蔚而翁才气本巍昻月明天路凉如水争羡扶揺接翅翔

　　杨西潭赋天香玉兎赠三儿行次韵为谢

　　一气分职司炎凉商颷夕起回朱光玉蟾飞出海中央金波万丈开银塘上有木犀蟠古香荫以靑云潄玉浆垂辉布彩遍圆方吐生亿载毛如霜注目广寒腾紫芒五豝但说驺虞良亦有白鳯昭明昌玄霜捣成和桂芳下与浊世开昏狂圣人食之齐彼苍彼二子者空驰翔悬崖擘空彩翠彰谁其作者关西郎妙思不受铢分量翻思少日膂力刚吮豪探韵夸用强偶然朱衣许成章八分遂使三军张小儿学歩试登场一畨已挫铅刀铓南州才士真堵墙又逐阳侯观渺茫高飞为颉低为颃秀才但祝今年康五茸西北天衢长五星再启文明祥【县学新浚五星池】新图玉轴文锦装新篇古制来栢梁小生何以副称扬緑烟荡漾清晖旁一叚丽景难为详走观连日隘里坊为君珍袭重缥缃留与上林春日并将珊瑚珉玉赋旁唐

　　赠医僧始芳用龙山韵

　　空王心事药王名尘刼中间第几生巻却靑囊留不住一帆江海看扬灵

　　览窦氏回文诗爱其音调古拟作六首

　　神圣兴运乘元真宸严尊居端佩绅禋宗敬事肃秋春仁贤登扬振幽沦陈思怀忧隐呻嚬
　　高岗梧栖鳯鸣和韶箫按曲引工歌调鼎金铉玉梅鹾朝堂明辟列衡阿巢由轸怀忧如何
　　江湖放浪狎飞鳬双浆畵舟隐蒲菰泷风惊梦午酣余窓虹贯月夜堂虚扛鼎巨笔采椽如
　　商金凄冽氷丝弦苍青湛澄明空烟昻昻立鹤霜庭前慷慨抒懐寄诗传长路萦心怆华年
　　皇羲肇文成三五【典坟】光辉蔚郁深侵涵缃缥珍袭重籖函章组谢来归村南筐箱薶茧作老蚕
　　纹绣重袭宻丽绵筠金间玉续匏弦分泒九河洪涤宣熏兰承蕙藉简编坟典遗基隆圣贤

　　邹邦辅求诗为塾师呉晋卿寿

　　邹阳书里见呉融曾记江楼一笑同华髪西风吟别后碧山寒雨梦游中六千甲子春方始再世门生道愈隆拟折梅花寄君寿杖藜行遍鹤桥东

　　送郡守张君柩还书感

　　客路心知有徃还驿亭回首一酸颜孤云去鸟重江外炎日凄风两月间名与赤诚流白简身将朱绂葬靑山相逢且莫深惆怅犹胜高凉不赐环【君以言事谪电白典史】

　　送胡仲申佥宪四川

　　落落风标四坐倾翩翩豸绣五花明星分井络承天宠路转江门识使旌三尺淸平几官府一经忠孝旧家声行边好景还堪畵緑水芙蓉绕郡城

　　次韵秦鳯山旧岁颁厯喜雪【汪给事得之寄】

　　初元新朔遍尧天衔袖彤庭快覩先武接夔龙曾此地梦回霄汉已三年卿云又属赓歌里飞雪应消喜气前白首长林更何事只将多稼拟春田

　　次韵中秋无月

　　一年好景三秋半把酒还思玉宇寒细雨不堪论旧约痴云空自恼清欢江头几处凭阑望天上何人倒影看拟续新声歌水调长虹终夜绕豪端

　　唐民重身短而长于医且善吟咏张龙山给事呼为小仙君遂以自号

　　靑冥上界多官府城郭闲居且静便留客坐谈成橘隐下帘高卧即壶天新诗不作人间语灵药多从海外传乘兴有时还过我小车花下亦轩然

　　寒菊次秉之韵

　　蹙金攅碧一丛深延引三阳自六阴因笑百泉观物老只从梅蕋见天心

　　姚絅庵示读近报及和叶竹窓二首次韵奉答并寄竹窓

　　十载京尘扑面红角巾常恐后诸公陶潜此日方知是徐邈当年也号通近海溪塘鱼并美中天楼阁栋俱隆相期甚愧先生厚无复郊亭七日龙
　　隋珠赵璧鲁堂玙本自遐生又僻居搜剔果能无逸坠明扬应不载诗书梅边彩笔流清咏竹里幽窓想旧庐襕褐并游今几在白头相望渺愁予

　　次韵叶竹窓有怀鹤滩惟馨

　　城头西日淡寒辉回首同游迹渐微华表不归丁令鹤带围空褪沈郎衣多情转益黄花病上药难翳白髪稀惟有九山长不变自从相识见崔巍

　　绳孙生南渠有诗次韵

　　前年花甲报更旬今岁庭萱送喜频【花皆成实实复起苖芃然】姚察著书方有托【察着汉书纂训曾孙珽作绍训以明之】酇侯传世敢同伦【武帝封何曾孙】宾筵笑我连沾醉学海从渠远问津若见阿翁论父执杖藜还许奉清尘【南渠少同学其子与长儿同岁】

　　絅庵和西园即事迭韵奉酬

　　縁溪野菊不湏栽直到深冬烂漫开白日在天随处照靑山无主要人陪酒香邻屋时相引诗送邮筩日几回若话旧游公亦懒千江波浪九层台

　　雪景为郑节之题

　　蓑衣蒙肩笠覆顶拥髯倚钓坐深暝扁舟到处即吾家风雪不忧天地冥金门朝日五彩晖朱衣前进白简随鞠躬屏息虞谗讥为问此翁知不知

　　腊月六日视墓地归作【地在鳯凰山南祥泽汇之北西出畲山有小庄】

　　百岁生涯一颗逢芒鞵踏遍五湖东岂知海鹤冲霄地只在家山举目中旧识野人謡谶熟无心蓍策繇言同【筮得家人六四及师】余龄此外嗟何事俛首临深履薄翁

　　兼山并寿为何参之二亲赋【十二月望】

　　东山亭亭靑挿空西山娟好金芙蓉两山并秀何所似孟光白首陪梁鸿儿孙学礼仍学诗羣峰罗立玊参差双尊腊蚁更拜庆醉过梅稍月满时

　　吊宋西庄用己卯寄君韵

　　华屋高门接两庄川原暮色黯靑苍歌钟不复楼心燕泪眼来看膝下郎长路客心知耿耿旧缄书迹自行行秪应堂构无遗恨荆树春风满院香

　　淑人生日奠柩前仍用乙亥岁韵

　　此生敢道不逢辰绣幰曾看内苑春谢眺靑山仍迭嶂维摩空室几由旬伤心岁月难忘旧满眼儿孙不当贫一语报君湏慰意鳯冈南麓有新坟

　　东江家藏集巻三十四

　　●钦定四库全书

　　东江家藏集巻三十五【后集二】

　　（明）顾清 撰

　　归来稿

　　○诗九十五首

　　癸未元日用壬午韵

　　欹枕残宵万迹陈白头那复笑陈人书囊上下三千岁甲子依稀四百辰【新年六十四盖三百九十余甲子矣】冠剑此时天上会湖山前日梦中春涓流巨海无穷意俯仰乾坤只病身

　　雪后登楼用沈西潜韵

　　残年掷我去堂堂颇觉靑春日月长载酒有人过栗里上书无事讼安昌凭阑草木欣欣动倚棹鳬鹥欵欵翔别有淡交真味在万籖棐几碧芸香
　　冻云飞散晓来天举目靑山九点全竹笋迸阶犹带雪柳枝低槛欲生烟闲寻广受还乡事偶到机云入洛年八百里封还若此龙阳何况木奴年【山人约为予种橘故云】

　　初九日见红梅约味苓同赏是日新作水楼亦欲诗人过之为后来嘉话也

　　白牛溪上负苓翁华髪萧然碧两瞳坐拥诗书忘永日醉吟花柳又东风王侯宅第烟霄外泉石交游梦想中风阁水帘今在眼且来先看早梅红

　　立春有感用辛巳韵

　　忆昔诸贤秉化钧万方同醉洛阳春丝红缕緑盘心菜剪碧涂金胜里人徃事不堪重理梦短吟聊与当传真君王圣德同尧舜愿倚青阳颂日新

　　旦起偶书

　　起临靑镜拂冠巾又见江南一度春老觉杖藜行处稳病于方药试来真吟思好句翻疑梦坐爱名山不近人六十四年多少事向来何敢道全身

　　生辰次味苓韵

　　生筵酒盏接元春次第风光到此辰梦好协公桑荫传诗来锡我上方珍园林钟鼓非前辈廊庙江湖亦老臣孱弱愿期交引翼共瞻尧日万年春

　　次姚絅庵韵

　　少年学歩希攀龙后生先辈殊而同文场接轸借光价海月下照沧江虹当时庠序总豪俊公于其间尤长雄岁行壬子我忝窃公意夙与神灵通黄旗捷足走夜半隐若平地行丰隆升沉不作时世态江头别酒双壶崇刘蕡何必下李邰云龙竟尔乖相从虚名我亦自知我厚抱世岂能忘公南安一世仅小试梁栋已奏蘓湖功至今诸生诵遗训有若汉士希林宗闲居诗笔老益进人意所澹公偏浓犬马之龄亦奚有大篇投赠何舂容祓除牛舌鸡口秽涤荡栁眼梅花风寒林索莫幽谷閟顷刻万景回春融尘区奔走三十载微命岂不悬靑穹樯掀舟舞几阽殆梦中每想垂纶翁致君有意苦才薄击壤且逐康衢童养鱼池南鹤泾北归来两见春花红去时众雏皆长大丹玊冠顶黄金瞳长鸣一声起烟际哀怨似吊呉臣忠洛阳羁客竟不返草堂空鎻靑山松小奴获稻试春酿一瓮晓熟天门冬弧南光烛斗牛分诸老百福神皆充相携一笑醉花底便可写入丹青中不作云台卧华顶亦合桓荣陪李躬寻思却恨公不饮未怕北海尊罍空

　　生辰会两学广文有以烟火为戏者因成四韵

　　贮烟含雾结机丝旁络中联鬼不知一炬么微平地起万花纷骇入云披龙蛇杂出星辰下霹雳交从指掌驰直到上头人喝采满衣灰烬踏泥归

　　诸广文见和迭韵奉酬

　　万变灵通火一丝只应师偃未曾知宝王珠络浮空下神女龙绡隔雾披明月上时雷礟发暗尘惊处火轮驰词臣正忆鳌山盛为谢嘉宾缓缓归

　　别驾高君解绶归众皆叹惜竞为诗以送之予亦继作

　　听鹤亭前酒一巵柳条花蕚共依依也知物色皆天予但觉风光与愿违羁绁可能长客路云山从此谢尘衣漻然氷玊脂膏地犹喜吾人有是非
　　君初受任吏部称其文其在官民不扰而事治奉身之物皆平取市中去之日无一钱寄而郡僚中独去君一人此羣情所以不厌也

　　锺卿密绣衣示近报有怀傅文穆公

　　十庙威神俨在天万邦黎庶尚多贤皋夔事业诚遐矣房杜襟怀亦朗然两手果能藏万目一时何以易千年令人转忆临川老屈指怀忧廿载前【公尝与西涯论人才至某科曰如何得此一阵过也故云】

　　六言

　　园林日日春风市喧不到墙东犬卧落红篱下莺啼新緑阴中小楼平跨林梢足底昬明两潮藏舟不湏巨壑度鹤即是仙桥乍去还来沙鸟将开半落林花社鼓前村隐隐机声别院哑哑阑干欲过还留緑肥新涨溪流花落游鱼影乱风和鸣鸟声柔渉世已知踰限读书元自不多幸可浇花种竹还思列戟鸣珂霄汉九重云日江湖万里风烟田父相逢偶语今年大是丰年游丝将堕复举好鸟急过遗音总是少年光景只多徃事关心为爱夕阳晴好不知行过秋亭墙角桃花片片枝头梅子靑靑

　　桂林谭君教吾松六年甚得士子心忽闻罢去相与骇叹而莫知所从徐考其名与君之为人正相反也于其行诗以白之

　　花自含仁絮自飞春风着物本何私秪应鶗鴂中宵起不尽芳兰九畹滋江月有情千里共湘流无恙此心知瑞莲池上题诗在总是诸生去后思

　　数日不过西亭忽木兰着三花平生所未覩也渉笔书此招味苓同赏

　　天随诗里洞庭船玉貌云孙故俨然游遍洛阳曾不见赏音今日付朱弦

　　味澜

　　飞泉出巨壑百里回澜翔酌之味其甘仰视云山苍山髙土滋厚土厚泉益芳浸灌富畦垄回环固陵冈谁知一滴润中有千林香先生靑乌胄家在云水乡常言九峯靑孰与三江长妙契一以握川灵走奔忙我老怀首邱君来协吾祥盘盘鳯山麓南趋向朝阳溪流左右带落此团玉光顾会本旧浦祥泽亦名塘湏君一染指为我终其臧
　　夏君原宿世传地理阴阳之学而自号味澜盖以山泽气通遡流可以知本亦昔人饮曹溪水而知上有佳处之意也予为山妻求葬地得之鳯凰山阳君议与予合为赋此诗

　　仙鹤褚道人尝欲得一诗久未能答近和元吉寿篇见者谓似游仙体因书以贻之然终不近也

　　曾立萧台缥缈天尘心一堕八千年却从海上三山驾来集城南五色泉辽鹤再闻中夜语葛龙深抱午时涎緑章赤字无人检犹在虚皇玉案前

　　四月七日陪约庵适斋二太守东园鸿胪龙山都谏登超果一览楼望西隐堂有感还饮翠林精舎作时西隐火已一年而寺主杰峯亦化去矣是日翠林亦病出蔬馔延客故末句云云

　　天台楼阁冠羣山童穉游歌日倚阑【予少读书寺中】岁月不知靑鬓改松梧长绕碧窓寒尘龛落日悲弹指刼海何人更助澜頼得远师容客醉不教啼鸟怨春残

　　来鹤楼次周北野韵

　　江上楼成记鹤来鹤飞江外几徘徊仙人不作临皋梦游子新从洛下回天末逺风传嘹亮竹间斜月见毰毸何时重续城南会高咏南飞送一

　　杯闰四月三日北庄分秧约味苓同观与聨句

　　千金难买俞塘北百畆新开水曲庄相约明朝移短棹緑阴传酒看分秧
　　緑阴传酒看分秧曲水萦回送羽觞【味苓】畵里兰亭诗七月【清】一时流咏遍江乡【味苓】

　　蒋文藻水竹村居

　　闲身不属樊笼琐茅屋偏宜水竹村尽日枕书芸阁静有时挥翰墨池翻娟娟翠羽凉生坐落落清瑶澹迤门赢得白头心眼净春风长见长儿孙

　　出都时馆中诸君有晩庭侍咏联句其后不预者相继有作近方寄至次韵荅之

　　匡时无计乞身难望望云西九点山雷雨恩深天作解桑榆景近鸟飞还词中郢客重闻调枕里卢生已度关犹有感怀诗未了桔槔长夏不曾闲【今夏苦旱】
　　曾传初诏未央前举目金容尚俨然天地氷霜春不间江湖星斗夜常悬无心海鸟当人下可畵云山与屋连珍重故人相慰意一时分付钓鱼船

　　夜梦为人作幽居诗得二句嫌其寂寞而止旣寤因足成之

　　苔生井干草生阶不见马蹄门外来风月满庭书满架一尊时对碧山开

　　和杨时望新居杂咏

　　盛年驰逺志将老思闲静天运有消息人事逓丰省自从大道丧阶磩生榛梗欣荣亦偶然沦伏岂非幸诗班未可笑过涉且灭顶惟虑西潭月照此胸中耿
　　道存无穷达志适忘逺近子桑七日病岂忆惠施问由也号升堂乃作穷途愠君家三赋翁天球振空韵才高徒后名事徃嗟颓运何以发淸謡东邻有芳酝【君邻家白酒有名】
　　卜居湏仁里结友湏良契湘累江潭行纫佩必兰蕙蓬麻两因依腐蠸终蝥蜹君看稷下生肯乞墦间祭吾徒幸闲居尘境息啁嘒玄文倘许窥乌藤尚堪曵
　　月出新雨余桐阴落金井经旬困隆郁扪颈欲生瘿飘然懐灵仙愿作彩鸾请鸾飞空冥冥去入无穷境靡求焉有争不暑安知冷下视区中人纷纷逐风影

　　题阮袭之合浦还珠巻

　　子丧目与丧孙归目亦明嗣承真一线游歴恍他生舞袖春花媚书灯夜案淸云阶绳武地细话十年情
　　邂逅惊迟暮暌违熟姓名三场先后榜四海弟兄情病阻临溪饯愁闻触暑行因诗叙竒事流咏满江城
　　弘治壬子麻城阮先生袭之校文应天而予沗荐名己未予同考礼闱而袭之登进士第其后袭之以哭子丧明弃官家居不相闻久矣嘉靖癸未会松城道乃孙来归病目复明事相与惊叹判府胡侯因出董大参及予旧僚胡君孝思序记属为嗣音而先生行矣隆暑抱病不能出饯姑书此别巻一以见君家嗣续之不偶然一以纪三十年场屋斯文之好庶子孙之无忘云尔

　　读蕳斋法驾道引词有感拟作五首

　　骖龙驾骖龙驾龙驾引鸾旌罗列三光俱在下青云回首玊皇城风露杳冥冥
　　金风袅金风袅飞佩度银泓仙袂六铢凉似水抟桑东望火云蒸回首指蓬瀛
　　雷隐隐雷隐隐列缺挟飞车一掷火铃三万里人间何处着妖邪归路海天霞
　　祥云起祥云起云起四天明宝月宫中光气满流黄一道坠明星万寿圣人生
　　歌万寿歌万寿稽首玊宸尊下视九州岛云五色羣龙济济会天门一炁俨长存

　　再用翰林诸公韵

　　人间行路古来难亦有南山与北山莼菜可能羊酪美张翰不共陆机还云林窈窕时孤往蓬户寻常夜不关翘首羣龙会霄汉沧洲天放老夫闲
　　糠粃因风偶在前向来淘汰岂徒然臣生得失鸡虫比帝德光华日月悬野鹜自非威鳯侣三江元共五湖连夜来一枕游仙梦亲见秦皇驾海船

　　读天游集

　　君平成都隐室无儋石储罗冲家万金往遗倾后车我余子不足遗我将安居笑谓平生过酬称良非虚我尝宿卿家周览子室庐见子朝夕间汲汲无少舒我卜不下堂垂帘常晏如余钱累数百凝尘委床隅以兹对相较岂不我有余王生景芳躅特笔天游书览之重有感长叹仰天衢斯贤诚旷代冲也今亦无【犹知敬贤也】
　　文僖尹西洛宾幕皆鸿儒希踪郭延卿野服临其居荒僻少过从未见诸公如菲然具杯案班荆叙欢娯日昳羣吏集麾盖满庭除公等皆何官骑从尔云都盘飱靡加味体貌不殊初谈咏西山暮出门送登车诸公恍自失累日增叹吁襟怀有如此声利岂能驱下视望尘子飞龙翔太虚

　　枯木竹石为郑节之题

　　霜凋孤桐树槎牙碧琅玕夜半山月出飞下两青鸾幽人适不寐清影上阑干

　　闻客言有省

　　也识随时好难忘泥古心交丝易为幔孤植鲜成林邈矣期千岁悠哉寄一琴草堂人静夜三讽白圭吟

　　和杨时望

　　睡起江楼日未颓小园篱落荳花开归迟野鹤鸣相及见惯沙鸥眼一猜春梦一场成独笑秋风万里为谁来木犀枝上靑靑蕋已办分香入酒杯

　　南京折扇名天下成化间尤重李昭骨王孟仁画兼之者夸以为竒而今不可得矣明善内弟以听泉主人扇索题其畵则孟仁笔也展玩数四旧京风致宛在目前为书此以志感

　　李郎扇骨王郎畵三十年前盛有名老眼摩挲旧时墨却思骑马鳯台行

　　次韵答陈鲁南

　　魏阙江湖总帝臣碧山金马亦平分机云此日真无恨随陆当年也未文清浅几湾松谷水飘摇一片海天云只应细雨斜风调未可羣仙上界闻

　　庭前有栢屏闵其束缚命小童解之因题四韵

　　山中霜栢自亭亭多事园丁强作屏剪截共惊鸾尾锻屈纒何异楚囚扃濠梁水上鱼能乐茂叔窓前草自靑释缚解围俄顷事拂云从汝到千龄

　　絅庵先生悬弧中夏而延客以初冬致贺诚后时矣而余觞犹可掇也辄成四韵庸助笑言

　　寒日西风净帽纱清尊緑酒对黄花闲思往事三春梦老觉流年两鬂华元节未妨寒食拜寿觞应共海筹加小车莫厌频来驻前辈如公更几家

　　芙蓉金菊间开

　　时至园林百卉芳纷纷紫緑间靑黄芙蓉不带春风面依旧寒花一处香

　　徃岁阻风江上尝登圌山望海门孙思和逸想楼甚近而未之到也诵守溪翁之作遐思渺然敬次其韵

　　连云不见五城楼曾立金鳌顶上头回首乾坤双雪鬂海风吹梦落沧洲

　　寓感

　　依阿每得意肮脏常失时古人已共叹末路转多岐芝兰掩萧艾鸑鷟避鸢鸱人众天可胜而我犹人猗欣欣讵可遏悄悄空自悲惟当秉明哲大运随所之
　　短辔纡长驾行行未渠已川途屡回互常恐迷所指天机妙倚伏人事亦难拟寻常婚媾筵中有冦戎垒有时涛波翻举网得双鲤流行随大化百岁讵能几温凉久矣更甘苦亦如此谐俗诚以难抱拙长已矣谅无当世资庶曰寝息美
　　江河亘九地日月丽九旻明者必有本流者必有源一极肇万有至理无余言行人望逆旅所觊一榻温黄昏幸即次遽欲隳乃垣以彼虫鼠智妄启般倕门高言视一世举目皆童昬六籍炳明训灵扃俨威神十室且忠信寰中岂无人谁欤仗三尺屏此魑魅羣
　　濓洛继絶学紫阳集羣儒微言析豪末精义穷锱铢氷泮解众惑春融归一初余功及藻翰金石垂楷模高踪邈难继诡辔启殊途掇拾珙璧瑕进彼珉与玞蔀屋虽见斗肺肝本昭如彼狂谅已矣蒙也真何辜

　　淑人启土有感随事写怀用辛巳韵

　　修门同入不同归归日靑山未敢期【淑人丧还与台章同日中伤颇重人皆危之】鸾匣君今正丘首渔竿我亦上苔矶
　　五十年中几别离谁知此别遂长归红颜白髪终千古敢向苍苍怨小儿
　　今日靑山始是归为君三过着麻衣可怜穉女随人哭问着阿■〈浦上女下〉浑未知【淑人卒戊寅丧还以辛巳至是乃葬】
　　为君砻石为君辞几度含毫湿素衣両字龙光三锡命一行先上赤缯旗
　　并居华屋更无时回首风尘两鬂丝坐拥孤衾听寒雨此情犹望有人知

　　昔司空表圣辞官后预营冢圹与宾客同游世传以为达予葬淑人迫于岁暮功虽未讫而规制定矣营度往还得絶句十二首目之曰生游棹歌非敢仰希先躅亦聊以寄兴云尔

　　瑁湖烟水接通波问讯塘桥路不多长向北花园下过归舟齐唱夜游歌
　　通波门外水烟长五里红亭浸碧塘记得儿童游戏日夏家坟树郁苍苍
　　十里湖光十里山山容滉漾水云间横桥便是中分地长与游人记往还
　　水面风来闻磬声玉虚台殿俯淸泠年来晴雨无凭准我欲云阶暂乞灵
　　渐近靑山水渐湾水湾回处正当山山形飞落靑霄鳯水势旋为碧玊环
　　玉环东转带虹腰一水东行赴海遥三百年来文物尽行人犹自说塘桥
　　蛇岭高盘翠作堆玉屏重拥鳯飞回南宫对客披图处谁道扁舟此日来【尝画松地图与骆兵部来臣共观骆指呉会及鳯凰山南有地】
　　顾浦北来山隐隐张村东下水悠悠不湏细问靑乌子论姓还应我一丘
　　短垣疎柳枕横塘中有尚书昼锦堂落日回舟思无限渔歌一曲下沧浪【尚书李铜至刚也】
　　西来一水自山泾半入塘桥半鹤城南北回环如有意往来长得顺流行
　　万古乾坤一寸心西风回首二毛侵靑山幸有全归地敢向烟霞计浅深
　　执手交期终此地生游胜事起今年乌纱一幅靑天下画楫双支緑水前

　　近作小亭池上背墙面流左右林樾日色不到而窓几虚明颜之曰息影味苓至而喜之赋诗三首因次其韵

　　浮世空名与谤随欲从鼃黾问公私年来悟得安心理只在池亭隐几时
　　独立常疑与世违回看世路有危机清池緑树红窓里敢道先生昨日非
　　前头千古后来今俯仰中间一寸心若对此君能不愧也应无事短墙阴

　　送朱原诚之桂林【有后引】

　　曾与江楼共绩文书声犹想夜深闻风云入手无多事场屋抡才独后君八桂晓山苍玉立两江春水碧罗分圣朝绥远湏循吏应使棠阴接四邻
　　朱君原诚少尝从予学连蹇场屋以太学生出判桂林之奉议州临别赠此奉议古百粤地近代始列职方邻邦牧守犹世授亲仁保民副九重绥远之意正原诚今日事也故见之卒章

　　呉子南将赴罗源问保民保身之道予告之曰子家一闲翁之积厚矣子能承之推是心以勤施于政将无适不可岂直罗源而况其身哉子南请书于巻遂櫽括为韵语以贻之体裁音律固在所不论也

　　不见闲翁三十春每将淳德众中论兰阶茁秀看吾子花县鸣琴问保民万化流行自兴孝九经伦序起修身靑云剩有前头路记取长沙运甓人

　　次韵伍松月都宪松江感事

　　本无仙术可休粮举目乡关两鬂霜忽枉新吟话畴昔如观旧俗饱仓箱当时经画垂金石几日飘扬趂粃糠复古周宣仗申甫老生翘首颂康穰
　　来诗前联云米谷陈陈几四亿闾阎比比足千箱问之实三十七万几千石盖成化辛酉以公常州推官来盘济农余米今闻仓廪皆空故有此作

　　甲申三月望日识奠三江舟中有作【四月二十一日】

　　浅碧娄江水蘼芜被两涯平生到曾未此日看成悲怅望云龙会淹留絮酒期中冈知近远烟树郁参差
　　忆昔曹园别公西我自东竟成千载恨犹幸一尊同往事鸿飞外浮生蝶梦中有怀知莫问梁月繐帷空
　　多暇推南省公来日紏纷执经辞断断尊主意勤勤盐鼎虚黄阁颷车已白云向来庭左辨列柏想犹闻
　　进退关忧乐哀荣具始终策名龙首重节惠奉常公桃径春阴遍槐庭晩色浓濮园初议在天下想遗忠

　　叶竹窓出示月中折枝桂花上有司马兰亭题字

　　嫦娥宫殿隔人寰玉户金箱夜不关桂子定知何岁落至今清影竹窓间
　　眼中前辈风流远物外闲情日月长小阁垂帘对遗墨天风时送木樨香

　　葺旧居有感【成化丙申移居时予年十七今四十九年矣】

　　忆昨移家日眞移一束书梦犹循旧境时亦待闲居俯仰嗟邻近经营荷庆余儿郎夸善颂风木正愁予

　　次韵答尤元吉

　　少日游歌伴惟君实俊英连飞才岂后幸会我方丁望道如瞻华紬书若泛溟本期同晩翠而独借春荣逐队升金马联辉傍玉衡五云环帝宅列宿拱元精往事嗟投杼平生几折肱全身宁论得学道敢希名尺寸时频揣锱铢亦细称靑云珠履客沧海雪鸥盟竹径门初启桃蹊荫已成不求元避悔无爱复谁憎种玉思分润栽兰欲藉馨酒杯通大道诗律写幽贞锦绣三千叚空灵一寸扃晩云低树宻落月到床明调爕存刀匕行藏付寝兴故人无我弃时诵日新铭

　　秀州塘过庆云桥南泒为小溪山人李公玉家其上公玉善谈星数星之著者为斗人呼其地为斗溪君遂因以自号

　　秀塘东分一支曲溪上幽人数间屋夜深星斗转遥空绕屋明珠湛寒渌幽人说天三十年三光磊落胸中悬胸中溪底交映澈上与元化同回旋湘累卜居问詹尹支矶亦访成都隐洛阳车骑尘染衣垔浪五湖声迹泯茫茫大运谁主持悬生列象古犹斯荣光德耀空载籍飞流彗孛交梭驰扁舟何日溪上路为我一洗平生疑

　　顾虚斋在湖南闻予致仕有作席间诵之次韵为谢

　　尘埃衮衮逐浮名泰华鸿毛比重轻九折路穷人亦倦三江舟到水还生诗来楚泽流新咏曲按贞元想旧声斟酌此堂堪一醉向来书剑几同盟

　　十一月十四日梦人示所注周易前列卦爻后系众说朱阑素纸缮写极精致予以钱求卦得小畜之坤后四日冬至纪之以诗

　　玉版仙书字若蝇金钱神语更分明五龙不极行天势一牝犹存未雨名林壑故应朝市隔阳和黙自水泉萌淸台云物今谁纪搔首阑干北斗横

　　无题

　　世事古来如意少光阴毕竟自家多望尘潘岳今何许带索荣期且漫歌江槛月寒梅弄影湖桥春动水增波无言一巻床头易消尽西风两鬂皤

　　东江家藏集巻三十五

　　●钦定四库全书

　　东江家藏集巻三十六【后集三】

　　（明）顾清 撰

　　归来稿

　　○诗七十七首

　　乙酉立春书事

　　晴日当空雪满川儿童箫鼓竹林边相逢尽说新年好远信仍多吉语传紫塞旌旗还故垒【是日传报云中事定】白头光景付陈编东风不择闲门户柳色依稀欲带烟

　　人日北野有诗次韵

　　靑山十年梦为作远游人已办谢公屐独少林宗巾【近日从北野借幅巾様】窓间鱼弄日枕上鸟鸣春更说园収事吾生的未贫【来诗云园収未当贫】

　　頥元许惠五加皮本期雨后乃移以诗促之【二月辛丑檐溜达旦】

　　好雨连三日灵苖应五车分栽有邻约服食自仙家酒想金罂煮篱看翠幕遮长镵临去嘱为我惜萌芽

　　寄阮廷言

　　秦淮北上内街前一榻清风四十年闻道主人强健在夜灯长对课儿编
　　顾渚春风粟粒芽宜兴小扇簇金花多情每作临岐赠不问回溪两翅斜
　　两都相隔路三千客邸寻常一笑欢双桨画舟清泖上可能飜似北河难
　　芝兰结好传三叶桑梓连阴共一乡莫把陆郎宾客待好从小阮说文章
　　成化癸卯予初观场屋主阮大经廷言兄弟家所以相期甚厚予在翰林大经往来不絶廷言子春试亦尝会于京师予旣南归声问遂隔矣孙儿应阳卒业成均有怀往昔赋此寄之

　　陈汝玊濒行留巻索诗因阳孙奉寄

　　朱旗组甲照晴川锦褾牙籖出玳筵老去山林惟一懒梦回池草又三年班超功业时来建郄克诗书世共贤遥想秣陵今夜月淸光还似海门圆

　　沈春庭示旧诗次韵【有后引】

　　当年谁见玉堂花信手题诗只漫夸两家人事今粗定共领红香亦未賖
　　白玊堂前一树花生红一点万人夸两家人物真相称为报分栽不许賖叙云荆公咏玊堂石榴诗万緑枝头红一点动人春色不湏多景和家有此花久许分遗因诗以速之当时未尝落稿春庭近理故书得之以为昔友而今亲殆非偶然封以见示予谓亲则似矣而玊堂之谶犹有所未合也意者其自今始乎次韵答之且书其左方以俟

　　薛景春号采芝山人为赋四韵

　　任公抛却钓鳌丝【薛任姓国也】来向呉山学采芝稳步不思沧海阔幽寻似与白云期仙稊未觉层霄夐药笼寜于一物私善救不遗他日事年来乡里半疮痍

　　王草庵挽诗

　　尘海无濡迹骚坛早树麾家声卢扁旧人物晋唐遗华表空仙语烟波想钓丝余芳知未泯孙子桂林枝

　　良医沈希贤将还沂上持梅竹聚禽图索题有懐东皋秋崖二都宪因托以寄兴

　　梅竹影参差东窓日上时坐看羣羽集如从九苞仪缃素余文彩云霄忆别离岁寒平日意谁报故人知

　　椿庭日永寿王慕雪

　　仙木凌云拥画堂重帘窣地映青阳旧家人物今谁健闲处光阴此更长花亚锦屏催送酒烟斜石鼎看添香八千亦是人间岁况有斑衣侍尚方

　　龟山寄湖澹庵诗云欲驱残腊变春风只有寒梅作选锋莫把疎英轻闘雪好藏清艳月明中延平先生尝举以示朱子丙戌正月十四日鹤塘舟中诵之有省因代梅答

　　本无颜色竞东风冷落孤山水月中多谢诗翁好抬举微言已坠棘端锋

　　十七夜闻诸孙读书喜而有作

　　痴人结习自何生白首尘编不尽情今夜短檠花亦喜咿吾遥听隔帘声

　　辛巳泊舟青县有畜犬登岸将发哀号觅舟他人驱之至欲泅水而不顾今日午食见其循案啮骨感而赋之时三月六日也

　　瀛河东下水分岐记得沿流认主时今日上堂还绕案主人心事也应知

　　次韵世卿方伯西园牡丹

　　名花开日百花残春到清明意已阑余赏自非天力与芳心争得巧工攅开元胜会连资福锦石幽丛转静观翘首荆溪三百里几时相对卷帘看【锦石亭静观室小园种牡丹处也】

　　招东曙观稼

　　少眈耕稼苦无田马上朝鸡二十年晩景天留作佳话赏音人复往同川槔亭旧葺依深树风槛新开俯碧涟明日分秧有前令酒杯还向緑阴传

　　行苖有感适东曙有和章迭韵为谢

　　屋上靑林水上田林间曵杖自年年本来瓦缶非周鼎欲捧丸泥障蜀川幸不风尘随澒洞敢嗟轮辐限清涟分秧昨日新题句又托王维画里传

　　寿乡人瑞为谈贞庵赋

　　弧南星彩烛呉东洛社风流恰到翁名德旧为桑梓重衣冠今又画图中玉田漫说青芝满丹穴谁看紫鳯翀同醉此乡应不恨夕阳回首万山红

　　鹤泾田舎见旧作

　　扁舟长忆访田翁落木空江遡远风一笑今朝是何日十年游子忽耕农西清东阁烟霄外曲水方洲画巻中间拂旧题看不厌欲凭精卫寄愚公
　　倚市长怜刺绣工班生亦笑马迁公高才自昔还如此往运何由得再逢山玊海珠争自美短鳬长鹤讵能同闲身倘可充田畯没齿西畴不负侬

　　村田乐

　　绕屋桑麻接稻塍夜斋灯火读书声老翁睡熟东窓里梦在斜川曵杖行

　　金杯叹

　　黄金杯当四筵白玊堂五十年玉楼功成人在天金杯幻作金铜仙珊瑚钩麒麟段彭宣几向中堂见媒书衔袖误成真谗鼎出疆原是赝真与赝两嗟吁人不识子欺予龙宫海藏岂有鱼目作明珠君不见他人家金暑簟玊茗壸
　　李文正公在仕路五十年参机政者十八年家止一金杯公殁家人试之乃铜也盖求文者以为贽而公因用之初不知其赝也丙戌六月九日公生辰与客谈及歌以识之

　　夏日感事次味苓韵

　　陶翁正好北窓眠也为闲情一怆然水屋自应荷作盖金貂定以玊为蝉祥云捧日羣龙拥巨堰浮山一蚁穿神运斡旋俄顷事未湏低首拜啼鹃

　　南村约庵雨中过访喜新街成饮平胃散酒是日谈论间多可慨者别后赋此寄之

　　白云本是靑云侣今雨依然旧雨人舆力竞夸新路稳酒奴还说近方醇纷纷且置人间事皦皦谁全物外身毕竟浮生几两屐欲将泰华等游尘

　　新舟成约庵期与诸公同泛诗以速之

　　兰访新成着钓纶肩舆从此事平分云山到处天开画风水有时川会文内史空留三泖宅鸱夷终策五湖勲高秋一曲凌波调不是闲人未许闻

　　竹泉六十二寿诗

　　竹林娟好石泉纡林下幽人六十余裹药岁烦红印纸画容新试碧霞裾尧年舜厯资延引二竖三彭待扫除慎勿求仙想遗世羡门依旧海滨居

　　同味苓泛舟迭前韵

　　半生尘海共纷纶老幸江鸥一席分雪屋浪飜千月影筠帘日织五丝文芦问画楫疑渔父天际红云想放勲一笛淸风瑁湖底余音飞去隔城闻

　　获稻用分秧韵

　　负郭园池带宅田老晴天气太平年获来黍稻丛高廪散出牛羊满近川饙启甑山腾雾霭蚁香醅瓮起沦涟斜阳一枕西窓梦纵有丹靑不与传

　　一览楼望陆瑁湖

　　高阁金仙拥法轮小山霜鹤怨游人台倾沼没知何处云白天靑现此身沙市几经鱼泼剌稻畦时见石嶙峋烟波落日情无限欲倩渔郎为问津

　　十二日同北野诸公泛■〈氵冒〉湖三迭纶字韵

　　寻常纸上说经纶云汉机丝要手分投杼却寻东海钓驰烟已愧北山文短蓑高笠诗添景醉舞狂吟酒策勲落日推蓬见归鹤一声犹想梦中闻

　　送沈子公副使之贵州

　　皇德同天覆贤人简帝心却纡闽海节去歴井垣深履道无夷险逢时自古今江亭一杯酒听奏伯牙琴

　　作室藏舟于瑁湖适超果住僧浚寺濠北邻薛生期复仙冢旧迹落成之日眼界一新予少读书寺中不意老而还此笑游也诗以记之

　　何处堪予泊钓舟陆家湖尾寺滩头几湾緑树迎潮入一带红兰映水浮已喜金沙清佛界更疏玊涧遶仙洲谁知白首归来客重与溪山结胜游

　　四迭纶字韵答味苓

　　闲身无复半通纶天许三江一道分拥楫有时成白醉著书终不效玄文悠哉细雨滩头钓邈矣凌烟阁上勲昨日城中传邸报溪翁对面不曾闻

　　五迭纶字韵

　　清潭百尺袅风纶杨柳芙蓉四面分前去桃源知有路后来甫里亦能文笔床影落天池月茶灶铭书鼎足勲一事最竒曾未有龙吟近在枕边闻

　　迭舟字韵

　　越相鸱夷老一舟南征新息困壶头人间岐路古今在江上烟波日夜浮诗巻钓竿新谷水石渠金马旧瀛洲寺廊斜日青衿散犹想儿童挟策游

　　再迭

　　莲叶空闻太乙舟五湖今在鹤泾头行牵藻荇随桡去卧看云山隔树浮返照入帘经别浦微风引缆又前洲江乡不辨东山具到处从人说淡游

　　至夕观书有感用甲申纪梦韵

　　诗人空复恼靑蝇黑白人间本自明试论当年齐景富何如千古伯夷名悠悠总到闲边熄赫赫常于静里萌斜月西楼见梅影一枝淸傍绮窓横

　　南村约庵相携为北野先生八十寿自今岁一行之赋此为例十一月二十九日也

　　北野先生初八十南山胜会恰三人桑榆并照林间影松栢争看雪后身剩有风神飞藻翰絶无尘土上冠巾百龄前去知非远岁一称觞亦未频

　　会许一庵葬【腊月十二日】

　　素车揺曵古城东犹记题诗寿一翁往事只今成晓梦后生何地挹淳风遗言了了人能诵余业萧萧道未穷一片洞泾原上石有谁提笔赞林宗

　　立春日招味苓尝酒

　　东窓小鸟聒清晨坐拥靑绫忆古人心醉六经千古事眼看七十四回春芒鞋不踏纷华地藤杖能扶健在身梅蕚茶花待公久一杯来试雪香新

　　丁亥元日拜阙罢与客言有感客去烛至迭前蝇字韵

　　误笔休看画里蝇残书且趂夜灯明高才自古难为继匹士寻常亦顾名巨浸稽天来蚁穴乔林翳日起勾萌君王圣德今尧舜曾见庚庚卜大横

　　三人醉后书

　　醉人那可问往事不湏详咄咄忧为乐纷纷静里忙攫金宁顾市挟策亦亡羊一笑堪谁语梅花在短墙

　　观书有感

　　兀兀灯前千古思古人心在不同时同时只好今人笑暮夜怀金尚畏知
　　春蚕黙黙五丝成络纬中宵百变声分席孔堂谁第一两言博约尽平生
　　旣醉鳬鹥写治安邠风七月画艰难施为次第分明在只恐尘编倒背看
　　老质功多践履艰下探渊海上高山年来此事从人意只在从容数语间
　　钱谷簿书归俗吏天人性命合时贤世间尚有宫啇在敢道期亡便絶弦

　　约庵先生寿七十五偕诸公携酒为庆诗以先之二月七日也

　　南村北野递赓酬次第宾筵接太丘乐国未输清颍曲德星今在瑁湖头墙桃暗结长春果径竹新添记海筹从此酒杯公莫算东园几日又清秋

　　东园忆味苓翁

　　梅花已作鱼鳞白樱蕋初含荳蔲红诗老闭门空觅句槐阴几日又熏风

　　薛民望号九山持巻乞诗

　　西北三江带五湖九山清胜结吾庐风烟陆瑁家相近水石王蒙画不如长日林光围几席有时空翠落衣裾鹤书未论他年事门外时来长者车

　　二月七日寿约庵先生有园桃暗结长春果之句后十九日先生得孙诗以贺之仍用前韵

　　先生七十五春秋始抱兰枝第一筹来晩恰符园果谶名成湏着锦标头家书便合添千巻身世真堪老一丘却望寿筵无几日酒杯重迭费公酬

　　辰孙将赴秋山甥馆其兄有诗依依不忍离别之意予谓孙之情殆有甚焉因书此慰之勤学以立身亲贤以自辅平日之耄言多矣体而行之将来之显扬秋山且望焉而何有于一时之离阔也孙其勉之

　　庭萱入望雁行分风木仍牵梦里魂欲尽此情难亦易夜灯时省白头言

　　禽言

　　窓鸡喔喔鸣未巳更着山禽唤人起鸡鸣不醒唤不譍近来铜壶有六更吁嗟乎尔禽空复情
　　有客苦无酒提壶向邻沽山禽当我前笑我提壶卢壶卢壶卢我自提尔自不提聒聒鸣何为

　　桥亭成有作呈南村约庵诸公

　　田野歌平政舆梁揭胜亭翚飞天不尽鳌镇物常宁吉梦先经始丰年协地灵白头何幸也还此照淸泠

　　题张秋山旧扇王孟仁画

　　王郎近代丹青手写出秋山意外淸遗迹宛然人不见临风无限古今情

　　东湖钱君缥藏其母林夫人绣桃竹双鸡遗命其子国用求题识观其运思精妙王渊边文进之写生也时风下移事多茍简有愧于斯人多矣赋絶句以归之

　　周汉遗文刼火深晋唐缃素亦烟沉靑缣一尺丝千缕留与闺门作佩箴

　　亭桥次尤南渠韵

　　金沙新迹古亭桥平界靑冥压翠涛龙见不从神物化翚飞还比梦中高凭阑及我闲无病题柱看君老向豪为谢笻枝莫相远晩途衔策正湏操

　　前题次周北野韵

　　城中每见说三亭城外红阑此日凭多事只从春梦起好诗今作畵图称金沙玊涧交旋拥布袜青鞋稳降升百年如此良不恶陇头休问鹤书征

　　五月一日行东园

　　忧来不知端抚心飜自疑虽惭风云气宁复儿女痴园林既成趣书巻亦堪依如何廿年意触眼还在兹瘦马愁远道羁禽怀故枝往事已如此后来安可期焉得还吾故高眠看云飞

　　兼善赴义塾南渠有诗予亦继作八月廿四日也

　　兰堂拙馆旧游歌屈指年光六十过师席再登传父子书香一脉会松萝靑灯黄巻瞻依切时雨春风感系多他日分明眼前事庭柯落叶水回波

　　九月七日东园先生寿七十三诗以祝之【用前寿约庵韵】

　　东园此日正淸秋前去重阳只两筹酒盏不随元亮后菊花先揷紫微头国恩宠报延三世家学真传自九丘杖履造朝今未论百年诗会要公酬

　　九日诸公会石桥新楼望东园作

　　东园楼外复东楼回首园亭满目秋黄菊紫萸今日会曲街委巷少年游时移物运谁能挽地夐天高直耐愁看取五陵豪俊子金丸终日话封侯

　　约庵促予西行且有早归之约诗以答之

　　风波踪迹病中身归卧靑山荷主恩砻石方思豫丘首赐环何意复衡门西风建业追游地斜日呉江别酒尊愿托余光照衰朽杖藜还绕陆家村

　　诸广文饯予龙潭僧舍别后有怀味苓

　　听鹤亭前欲上潮龙潭落木晩萧萧愁来别酒难成醉老去诗翁不可招地下骚坛自旗鼓人间博局几卢枭翠萝金盌当时句残月空梁独自謡

　　晩坐东轩覩水木山亭知为夏忠靖公赐第感旧怀贤得絶句八首

　　乾坤身世五湖萍南北风尘两鬂星独坐小轩成一笑平生到处有山亭【右总序】
　　紫藤苍栢间三峰曲槛回轩面面通四十年来忘不得连甍如雾此堂空【右赵锦衣希明宅乙夘至庚申居之今再易主旧迹一新矣】
　　重到长安迹屡移南峰小院亦崔嵬梨花槛格蒲萄架勾引乡园入梦思【右南城徐学士宅丁卯召修书仍主赵氏戊辰居此有忆家园二十四首】
　　絶壁连弯秀几重淸池倒浸玊芙蓉别来往事那堪记总付西轩一笑中【右龙骧街后宅癸酉再入至辛巳居之得谤时缉事者屡至其下或执炙行觞而人不知也然事乃以是得白】
　　小作山林窄作池一亭飞起桂丛西长沙旧迹文皇赐千载都人路不迷【以下皆夏氏宅】
　　东墙緑水带逶迤北户连峰涌翠眉正是皇州佳丽处草堂容我坐吟诗【山在轩前登其上秦淮锺阜宫阙楼台举在目前真城中胜地也】
　　长沙厚德魏安阳【见苏州志】禹绩东南泽更长坐挹遗踪想明盛又从东里到文襄【忠靖治水而民以安文襄督赋而民以裕皆大有功于东南者文襄忠靖所保留其用则东里之荐也】
　　水土平来泽国秋陈红相望十三州于今此意从谁语惟有江淮日夜流【近岁往往有议文襄谓其法不可复行者而田野之氓终不以为然也故于此见之】

　　访客江上作

　　尚忆当年别何言此地逢乾坤真浩荡阡陌任衡纵妙舞湏长袖幽寻称短笻龙江今夜月知复为谁容

　　东江家藏集巻三十六

　　●钦定四库全书

　　东江家藏集巻三十七【后集四】

　　（明）顾清 撰

　　归来稿

　　○序十首

　　龙皋文集序

　　龙皋先生陆公既没二十有七年嗣孙中书舎人弘道以先生遗稿授清属为之序引将刻梓以传未几予奉旨南归其明年公外孙杨龙官闽中力任梓事公子敬章走云间来征言癸丑岁清上春官公及长沙李文正公实主试事辱公知奬以有今日恒恨无以为报幸得序公之文托名不朽其何说之辞先生成化初以南畿乡解第一人及进士第与吉水一峯罗公新安篁墩程公并以高才聨名甲第天下之人仰而望之若景星威鳯然既罗公以直言去国而两先生岿然翰林声实益着逮孝皇临御五六年间云有渰而月几望矣而降年不永相继沦谢弥纶匡辅之藴百不一施向之所仰望而属心焉者悼惜咨嗟若丧金宝而幸其犹有存者独斯文而已顾篁墩之文多手自编定又得门生故吏左右其间摹印流传几无遗憾先生著述之富长沙志墓以为数十百巻固当不下篁墩而属纩时诸郎随侍者幼散落颇多其后収拾所存稍有伦绪而传録之间诗复逸去今所存者经筵讲义辞赋铭赞记序志表等文若干篇而已呜呼先生生正统全盛时诞肓四明兼呉越山川之粹其所禀不为不厚有南乐公以为之祖有郎中公以为之父家庭德义其所积不为不深居翰林三十年以方直自将以名节自砥砺渟涵藴蓄不茍衒泄其任负不为不重旣郁弗宣而其幸存未冺者又复靳靳若是则夫表章流布使遗之弗坠后之尚论者犹有考焉岂非吾后死者之责哉于是即其旧编稍加诠次字画之讹舛者正之定为二十二巻而虚其左方且叙其所以如此虽然干将莫耶其致用末矣好之者尚以为天生神物终必有合而诧其果然先生之文其为世贵重岂止赤堇之铜若耶之金而已哉吾意天壤之间要必有呵护而宝存之以效镡津之遇者敬章辈方有四方之事尚广为求之清其执笔以俟

　　刘母王夫人寿序

　　户部主事燕山刘文光母夫人王氏今年寿六十九文光以分务留呉门思欲奉豆觞称庆于膝下不可得也以予场屋之旧走书松上乞一言以道其情予抱疢索居不与人间酬应事久矣自君来呉再岁间声问相属视平生不替而愈勤且重有是托投闲之人不见遗外则已矣而复有取焉此其意之可念宜何如而又容以例辞耶五福之叙在箕畴以寿为先考之诗书人臣之于君人子之于父母懐德感恩而思有以报者舎是则无以致其情而歴观古初以至今日君而寿则其道久而化洽于万方亲而寿则覆肓之日长而子孙得有所依怙是不惟报者之至情而实永有頼焉诗言周王之作人必本之寿考言君之保艾尔后而以黄耉先之皆是物也文光之先人早侍父宦游于家事有不数数然者夫人独力支持而睦族善邻恩礼周洽乡之人皆饮德焉不幸寡居继以哭子而抚孤植弱送死保生有丈夫所不及者其于文光诲之以问学教之以忠勤文光虽在外不敢少有违焉如斯人使康裕百年则刘氏之子孙其蒙被福泽庸有既哉道家者流以百六十年为上寿降自中古则至于七十者世固以为稀夫人踰六加九明年则古稀矣由是焉以进于期頥犹歴阶而升也其跂焉而将及望焉而未至交喜惧于中襟想慈颜于久违仁人孝子之心于是为切而其所愿望又安有穷哉文光之预图称庆意其在此惜乎予老矣思致荒落不足以发之异时文光德日新位日崇夫人年日高曵五云之修裾奉长乐之晨朝将有鸿笔巨篇侈令名于陶母班姑之列者而不在乎予言也

　　静庵路翁哀挽序

　　皇上嗣承大统之三年追隆所生颁大庆于天下加惠于臣民于是郡守路侯宾阳得归侍其祖静翁于汶上盖是时侯父封君已即世而翁年九十有五尚康强松之人士以为此千载之竒逢人生之至乐不当以吾民之私为侯累也相率作歌诗以导行华亭令聂君既属予为序矣越明日而翁讣至闻者始而惊继而悼且惜以谓如翁之高年侯之笃孝幸而遇天子之殊恩而不得以终其志所争者旬朔之间尔天下之美事难成而仁人孝子多遗憾其若是也夫且今衰麻戒途骊歌燕饯无所于施矣而舆情不可遏也有如即虞殡之遗音引而申之以发翁之濳光本侯之初情以表其终天之痛以慰侯之行其殆将可乎众曰然则掇其首简授予曰请以终令君之事予抱疢南归属乡邦之凋弊公私并困而牧守屡更民无所宁一及侯之来博大而有体廉慎而不苛宿奸着恶无所容而童孩女妇皆得以自尽遭岁之艰缓征徐敛以体上恩迨迫于吏文则嚬蹙咨嗟若自已出其论蠲恤之具文椎剥之重困则又洞彻底里言无遁情吾以为如斯人使少淹数年而天复假翁以岁则吾人其有瘳乎而今不可得矣静庵翁晦迹州里其德谊不逺闻然因流遡源决知其为善人长者而况有敬翁以为之父有封君以为之子深培厚衍笃生贤孙为国良翰则所谓功所谓德者亦岂必身自为之人亲见之而始为盛哉诗也者情之所发而人之情恒逐事而移前日侯之行民非不知其去已也以为有翁在堂得承颜于岁月侯之事重而我民之事轻也今之行非异于昔也而牵连徘徊攀慕而不已则以翁之亡侯无所用其情而与以为戚也传曰乐民之乐者民亦乐其乐忧民之忧者民亦忧其忧其殆为侯与吾民今日之事乎聂君之请序也自言受德于侯深将藉是以为报夫亦吾松人之意也然则是诗也虽为翁作而侯之去思遗爱将不于此益彰乎故予倂述之以为羣玊先且以为有官君子告使知爱其人者人将爱其亲则子惠之心油然而生而岂弟之政康阜之俗成矣呜呼此岂独吾松之人之愿哉翁讳寛静庵其别号既老人敬而翁之遂以为庵配云

　　送王先生知巩县序

　　关西王先生教华亭之六年吏部以才任牧宰疏名以请上可之命知河南之巩县时先生方卧病日夕思归诸生之感恩而服义者争先致医药至奔走羣望图所以速愈之而尼其行闻命下咸怅然失其所倚頼而先生亦依依不忍释盖迟回者踰两月而始克戒行贰教梁先生高先生诸生张思辈以予故东斋生仕尝职太史又归闲田里目先生行事为详宜序其实使巩人闻之知先生之素庶几乎不令而行成一方之美化也六经所载圣贤经世宰物之功其大至于不可名然其大要不出乎治与教二端而已周人以冢宰掌邦治而教属之司徒今司徒专国计而教之事领于宗伯自冢宰而下外及藩方郡邑武卫凡职兼统驭者皆治之属也自宗伯而下大小司成至州县文学凡职专化导者皆教之属也是其职业虽岐而为二而要其用实相为始终教之至则善人多朝廷正天下之治可不劳而成治之成未尝不本于得人而人固养于学者也安定蘓湖之教治经必兼政事自兵民水利下及算数莫不使习于平居故其徒出而効官皆有实用于世先生初教太康以身为轨范宪副今太常边君廷实侍御毛君汝厉皆称之署其考为中州第一两君所见皆有得于章句文辞之外者矣及来华亭如在太康而其言议行检笃实简严处事接物皆有条而不紊吾以为如先生宜无所不可为特限于职守而无以自见尔然而囊中之锥人固有见其末者矣今之往也举其所以历吾身者以守乎其官移其所以待诸生者以待夫民庶即今之所以处事接物者以施于上下之间而又加之以含弘持之以无倦则治化之成岂止致平讼理民无愁叹而已哉先生之疾也其兄江村主人闻之自秦来视之而新命已下及是遂相携以行巩之去长安不千里与太康邻封也清秋潦降谷水澄波驾楼船引轻帆望故园之桑榆览旧游之山川而又舎逺而即近去烦溽而就淸凉行李从容鴈行联而埙箎奏也宦途之乐有过于兹行者乎由前而言可以为巩人贺由后而言可以为先生兄弟庆予故倂书之以发两广文及同学诸君之意使知先生之行有逺大称惬者在而无徒缱绻于离别云先生名瀚字东之别号竹窓正德丁夘乡进士也

　　重刻周文襄公年谱序

　　国朝东南廵抚独称周文襄先祖遗善翁及里中父老会众间每谈其善政予少时盖屡闻之既长游乡校见祭酒豫章胡公俨之济农仓记冢宰文通钱公溥之祠堂记司冦莆田彭公韶之名臣言行録其所称述皆如父老言及登仕途往来南北十余年间士大夫乃或有异论至有举其法而尽更之者予心窃有疑焉而未悉其所以然也正德庚午松守临川陈侯威属修府志访求故实得公年谱録本于乡人阅之尽巻至所与执政书始悟而叹曰少日之所闻诸公之纪録椎髻秉耒之民怀德感恩欲言而不能者也士大夫之异议其未尝考公之行事而袭巾靴游谈者之浮言乎夫公之材略其过人逺矣而简略势分旁求下访义有以广集乎众长至其政令之画一节目之简径怀私利者虽欲有所左右而不能也此其所以悦之者多而不便者亦腾其口流波余熖至于今而未巳欤予之病此久矣闲居以来念老成之日逺顾乡里之凋残因览旧编慨然太息以为公之德于吾人如此典刑所在奚止甘棠纵未能蕃殖以覆我子孙而可使之委谢而沦落也为加校雠去其烦复掇其纲要定为今本刻之家塾庶以广其传焉莆田尝总粮储熟公旧履故其纂録最为详实读之首末了然次则蘓松二府志载其乡事今并取全文而以当时协赞公事及后来修举废坠者次之为附録父老之言与民间謡诵可备参证者亦附之东南今日之郡邑视公之日为何如与公之法可行不可行于此必有能辨之者遗像漶漫易以祠堂临本墓图序跋则皆仍其旧云

　　重刋三事忠告序

　　三事忠告胜国时已板行然各为一书各自有序述国初犹然洪武甲戌广西佥宪黄公士宏始合而为一予童时尝得见之入仕以来四方新刻书聚京师者多矣而求是编卒无有尝闻成化间呉兴有刻本而亦未之见也辛巳南归得正统时故本于箧中紬绎累日凡三十年余体历讲求与夫见闻所得有关身心家国天下之大者悉具其中而内櫽平生过言违行所以出悔招尤之故则皆戾其教者也以是益深敬信思广厥传顾其巻帙倒置按序易之首牧民次风宪次庙堂如其旧编求善书者録之重刻诸梓呜呼菽粟布帛其不若脍炙之珍美组绣之鲜华夫人而皆知之如求其实用有资于生人而已则其去取义各有所在也愚于是亦云刻既成庸书以告我同志

　　校刻鲁斋先生遗书序

　　予家旧藏有鲁斋遗书一帙计六巻刻于元至正十三年其目始奏议次易说次小学大学论次杂着次书简次诗词而大学直说又附于其后尝疑其编次之非伦又以先生之说见于性理诸书者先后不一而此皆无之欲补而正之未能也近得河内所刻全书则性理诸说咸在而像赞墓图世次名行岁畧遗事与夫碑传记志之类可以备先生之著述考先生之行事者又无不具焉于是本之名行以订世次之舛讹参之遗事岁畧以正年谱之名号即先生隐居行义之岁月酬对陶写之兴况以次诸书之后先采之国史传文以补奏议之遗阙重加缮写定为此编巻目稍加而仍曰遗书者以先生手泽若孟子标题四箴中庸说语録诸篇犹未尽见全功之収尚有望于来哲也呜呼孔孟没而后有周程诸儒其说盛矣犹未遍于东南也得朱子而集其大成朱子没而国事日非其传固未及于中州也得鲁斋而其道始行自元至今儒者之推尊如出一口咸以为朱子之后一人而其书之存止此然惟其书之简也故为说精惟其说之精也故于事切如论学则欲阙经书之疑义而体其经夫妇成孝敬者以求益于身心论治则谓防人之欺不若养人之善而归其本于农桑学校其它论说往往若是皆明乎物理当乎人心譬则菽粟布帛真可以疗人之饥寒南车烛龙眞可以破人之迷暗学者从之又如从昆仑者之遡于洪河虽未即至而他适焉者寡矣故愚于是窃不自量而有此述焉其远览冥搜出乎诸贤之上者非浅学之所知固亦未敢议也

　　秦鳯山寿序

　　大司徒致仕鳯山秦公今年寿六十一华君爟于公为婣家将及其生辰举觞称寿介太学生钱君子中走书松上属予为之文公年未弱冠即以文名其乡试南畿上礼部学士篁墩程公西涯李公先后典文衡皆以国士期之被选入翰林试有日矣而以父年高竟不就而去人尤称其孝焉此公之名行见于筮仕之初者然也已而为主事为员外郎郎中皆在计司领剧曹兼掌笺奏众务毕举而文誉日昌用是擢宪臣董学政遂升列岳都宪台抚湘汉晋亚冢司佐邦赋出典礼留都荐总机钥以正于司徒三十年余官十二转文学吏治兵戎钱谷投之所向无适不宜而各有成绩朝家倚之此公之设施见于政事之间者然也今天子梦想英贤聿新庶政而公老成练达望重一时众方倚之大用而公以微恙浩然思归上勉留数四而志不可夺也则为降玺书赐舆皂给月俸以华其行而且期之以延庆泽于子孙介寿祺于康裕君臣分义于是两全此公之大节见于进退之际者然也夫士之用于世也患材不足以有为材具矣而时不遇焉亦无以行其志有材而遇矣志既行而名亦遂矣而昧于几微牵于荣利锺鸣漏尽而行不止焉则向之通者或以沮昔之遂者或以隳古之君子所以知进退存亡而不失其正也若吾鳯山其殆庶矣乎有其具而且遇其时材足以有为而不狃于得方九五之飞龙握干开泰之日而为大有之上九功成身退之耆旧焉此固天人之所助福佑之所归而况桑梓之交游葭莩之亲宻如华君者其情庸有穷乎予也昔与公同升迂拙鲜通而齿之先于公者乃数岁公且归矣而予犹羁馽于此谓之何哉故其于华君之请也感叹迟回盖累月而始能执笔焉钟山苍苍草堂未荒有能假扁舟凌大江下朱方置我于鳯冈烟霭间握手一笑然后沿三江归钓于西湖则予之愿毕而亦庶乎无辱于公矣公其能许我乎请以是先之且以为寿觞侑

　　送李梧山致仕西归序

　　梧山先生之得谢而归也士大夫聚而谈者或侈以为荣或怅而惜焉荣之者曰先生未三十而登庸历官四十有二年保储宫总留钥巍然百僚之上者且六年而以礼致其事去旁观朝着得如公者其几人惜之者曰公历仕虽久而回翔外服者踰其半虽都宪台位常伯而未一日立于朝中所藴蓄其见于设施者十未三四也以是为不足诸公之论要各有见焉而以吾所闻则有异于是者三月丁丑祖道三山门石塘司马属予序其事予乃起扬觯而言曰士君子之托于两间亦观其所自立何如耳禄位之崇卑任遇之薄厚荣途宦业之顺逆始终则有执其契者矣虽古之圣贤莫能必而吾又何计焉且先生始仕入禁垣读中秘书沈濳乎木天偃仰乎文林方是时固不知有巴陵之谪汉东之守其在巴陵汉东也驯犷夷锄乱氓焦劳数年以有关中之擢则又扼于权阉濒于穷阨僦屋假粟几无以自存方是时亦岂知有中台之命旬宣之寄既已然矣而变起于洪都兵交于近甸六飞南狩百辟骏奔干戈戎马震撼击撞者日不知其几亦岂知其后有宫保之尊安留司之整暇坐啸乎龙蟠虎踞之乡而璧合珠还且有如今日者哉百里奚爵禄不入于心故饭牛而牛肥塞上翁知祸福之靡常故失马而不惊得马而不喜盖公之平生闳裕凝植其有主于中矣彼自外而至者或有余焉或不足焉譬则暑寒昼夜之代乎吾前而义何以为盈歉哉用是观之今日之事惜之者固未为知公而以为荣者恐亦非公之志也公之先唐西平王世也而家吉安由吉安而徙蜀故今为蜀人沅湘荆岘之间义先司徒之所宦游也有太夫人之遗寝焉今之归将植表增封为无穷计而迤逦以入于双江其所经行费文伟张温使驿交驰之地而眉山两蘓一出而不复者于此又可为公贺矣天晴气淸杖屦纶巾登华蕚之重峦望飞云于江东而思今日之会尺素双鱼其有自天而降者乎不知公之犹有意乎吾人否也于是一笑挥觞罗拜而别义三日次其言追纳之典书备清话于他日是为序

　　南山秋兴集序

　　予生而多病来金陵年益衰服饵无虚日问医于所知皆言汤溪伊德馨司业琴川先生予故人也亦盛称其学行在六馆诸生右因得与之往还君用药处方一本仲景丹溪正脉不为激越高竒之论而每试辄效有誉之者则曰予何能吾祖敬轩吾伯父菊庄与吾父东轩翁之绪余也一日来告别出诗文一编曰此菊庄平生所得于士大夫者吾父既不幸吾頼菊庄以至有今日而未有以副其所期愿丐一言归将藉手以见且知不见遗于当世之缙绅以为翁一笑也予于是益贤君之为人夫为医之本仲景与丹溪犹为学之宗考亭也医不为激越高竒之论而每试辄效犹学不为诡道叛经之说而真践实履以日进于高明也凡此皆其志业之过人者而君一则曰祖父二则曰伯父今之归又念东轩之不可见而将假予言以悦菊庄推是心其平居暇日有一念而忘其亲哉不忘乎亲异时为政肯一日而忘吾君以病其民与国哉昔之论医者始于国而次及于人医人者起死回生卢扁以降仲景丹溪之流是也医国者理阴阳和万民拨乱世反之正非唐虞三代之名臣蕴参赞弥纶之实者不能也兼是二者惟翁之鼻祖阿衡而予感德馨之事又将于翁父子而验其全也翁之好在菊今年寿八十有七矣故题其编曰南山秋兴而序以期之不知翁其将为一莞然否也

　　东江家藏集巻三十七

　　●钦定四库全书

　　东江家藏集巻三十八【后集五】

　　（明）顾清 撰

　　归来稿

　　○记六首

　　金华府察院重修记

　　监察御史何君勲伯按浙江之明年春二月六日金华府增修察院成布政参议祝君鸣和以其僚胡君镇按察副使张君东之都指挥张君浩具书走云间请记其成事勲伯鸣和予丁卯南畿所校士胡张皆京邑旧游院之前堂曰澄清者枫山章公寔记之辞列其次义诸君之惠也乃不辞而书之按金华在宋为婺州今察院即故州廨地元初于此立浙东宣慰司大德间改肃政廉访司至国朝始为察院金华山郡多美材宣慰廉访皆胜国时尊官也故其廨宇极闳大既为察院屋渐弊部使者至往往即中堂施小合以居而虚其后弗处若是者盖有年矣室既不处故日益以坏纪纲之地而闬闳颓弛检摄弗严莅乎是者咸病焉岁辛巳十有二月何君按部寔来周览咨叹曰是乌可以弗葺乃命有司俾撤而新之于时知府事王君九峯方入朝同知府事张齐寔任其事何君亲为经画授以规制作后堂三间仍其旧名曰一公左为室三间以寝息右三间以居吏胥为轩于堂之后而翼以两厢各三间为台于其前植花卉为燕休之地前堂新于乙亥岁无所改作去中堂之重合加樽缩焉以合于后前而为两厢于前堂之左右各五间以居隶卒门垣仍故而葺饬有加焉故材之腐者斵巨就细益三之一而充石琢旧以为新瓦与甓补其不足墁垩髹漆门闼键鐍惟其度无长缺焉于是毁者完欹者直疎者宻旷者整漫漶而摧剥者鲜明而缜洁逺而瞻之仰而望之有不亢而自尊不严而自威者矣而总其费白金以両计者财二百程其役经始至落成财两月余而民不知劳工鲜留事非经度有法而任事者之效勤亦何以至此乎嗟乎风气开而人文着甘棠茇含之制其不可复见于今矣兴作之际必欲度前规而侈后观者不复知民之艰其不然者因陋就简掇静约之名自与而贻其后之人以重费兹二者皆非也此在郡邑犹尔矧监司易代岁月间传车所舎例不过数日而去又孰肯深计逺略新数百年之弊刓于旬朔间而又不侈不陋得事之中如何君者其不可谓贤乎此犹尔也矧民生利病吏治得失所当兴革为职之先务者又肯有不尽乎书一事以例其余固史法也相是役者府通判石坚推官蓝英程作督课则永康县丞李景轩金华主簿王鎜皆预有力焉义于法所当书也

　　绍庆堂记

　　锡山邹静修氏尝于所居作新堂榜曰承庆以昭揭其始祖忠公弟朴至桂堂而下累世之余休以示其子孙乡先达文通钱公文肃王公皆有记考其日月盖五十有余年矣近岁其孙邦辅以厥考智卿遗命别为堂于其右本翁之意以绍庆名之而録二公文示予请为之记予何足以辱斯堂而辞不容已也忠公之直节正言功在社稷而朴能左右之稽之天道宜有以佑其后人桂堂之疎财仗义元堂之继志宏业传及柏轩加之以问学副之以践履又所谓播而耰斵而雘者忠公之庆至是如江出巴梁而羣川赴之其流之长固已不可御矣静修承之于前邦辅绍之于后是汇之以洞庭潴之以彭蠡而复滔滔焉疏九泒以入东溟也忠公诚厚德亦岂知其后之多贤若此哉两先生之记承庆也反复于天人之际应感之机以极夫嗣守引长之道凡邦辅所欲闻予所能知者备矣虽欲复有言赘矣于是推本及支写其梗槩而系之以诗使盛时燕聚授童子歌之与在位者咏叹之紬绎之以图永其传亦庶乎邦辅之志云尔其诗曰让王之疆余风泱泱被南服兮良苖芄芃乔木葱茏亘原陆兮鱼鳞参差翚飞旋回中起华屋兮前人之休云覆川流膏之沃兮有承自先既洄而渊我其续兮德以为基礼其栋楣我构而筑兮其基崇崇其栋隆隆孰贻我谷兮左瞻希颜右揽宁山吾襟肃兮出乎道乡处乎桂堂蔼其芳躅兮如缗斯绳如川斯増公侯复兮嗟彼轮焉焕乎斯干宁其言言而独奄我族兮

　　东老堂记

　　宪副沈君子公有宅一区介府城阛阓间自其高祖云泉翁厥考竹深封君及君兄弟世居之君宦游几二十年无所改益宾客之往来病其偪隘会西邻有更业者以厚弊酬之启便门而合焉地始舒衍有山石花竹之胜亭台间之幽致层出面山有堂高不倍寻丈广不踰数筵而明畅雅洁息偃谈聚惟适皆宜君顾而乐之乃撤其旧颜名之曰东老而属予记客有疑而问者曰东老之云非吕仙翁所为题壁谓贫而有余乐者乎彼固无适当时自放于枯稿寂寞之滨者君方以高材任六察为天子耳目出佐外台秉一道澄淸之节荣途在前宠禄依膴而顾以彼自居其无乃弗类乎予曰然子之言似也徒以迹而不求其心则夫人而可疑也不观古之人有位岩廊而志江海身缨冕而情系山林者乎略而言之有若谢文靖之于东山裴晋公之于緑野白少傅之于龙门香山洛社之耆英安阳之昼锦此其人何尝不都显爵儋厚禄以身为天下任安危为生民寄休戚乎而考其中如祥鹏之御风应龙之凭云人仰而望之异而神之而我无加焉云敛风平而鬐鬛羽翰犹故也执是而论则夫当满而思谦处高而能下浮云世味而超然于澹静之天者正君子之所以逺过于人而其应会乘时凌亨衢而陟华要者自若也而子奚疑焉且子不闻仙翁称东老之贤乎有黄白之术而不用笃于孝义且多阴功如斯人者使有位于时举其所以施于家行于乡者而出之则廉贪敦薄之化成而世之人有阴被其泽者矣然则君之以是而名堂岂直取其贫之乐而已哉君将往闽中使来趣记予谓客之疑予之所以对客者虽未可与游方之外者言而于君之志与所谓懐思东海将蹈而归者或庶几其彷佛也遂书以归之

　　张东园寿藏记

　　东园张先生既谢政之八年当正德庚辰始作寿藏于蟠龙塘之东原先尚书庄简公墓右以其外孙张君永思状走书京师属予记时方多事未暇也明年辛巳奉旨归谓可旦夕承君命矣而疾病牵连忽复余岁夏六月望晨兴淸快发箧而君书见焉曰是尚可以后乎哉惟先生庄简公之贵介子勉古先生虞询之爱弟浚世德之鸿源敦诗书之素业膏粱纨绮无得而渐我焉此固乡人所共推也旣厌科场承世赏之让移其所以修于家者施之于官政才廉儒雅之声着于上下南都之缙绅亟称之岁且书满归心浩然成国朱公惜其才留之不可剡章特荐铨曹亦深器之而重违其请遂以宥府都参进丞大鸿胪俾致其事一时恬退之风勇决之操京师之人士咸高之以为真庄简公子而虞询之让德至是为益光矣士大夫怀抱利器当明盛时驰志风云垂声名于竹帛夫人而皆愿之至于才高意逺锺鸣漏尽而行不知休则过矣其有悟荣华之不常知闲静之为乐则义凭高凌虚想象虚无以庶几乎超万有而独存与太初而为邻者而卒不可得以为天下笑兹二人虽泾渭殊流其为意望之无穷一也以先生门第人物使之少纡衔勒与当世士并驱相驰岂必在余子下而尝鼎一脔若将凂之年余六十而超然逺览为终焉之计人之所讳我以为常众之所趋我则如怯此其高志逹识视沈冥世网者固不足与言而耽恋余息妄意所无使孝子慈孙不敢言时日之制以遗恨于终身者亦岂可同年语哉呜呼知足不辱知止不殆汉两疏所以为贤大夫也乘大化以归尽乐天命而无疑晋渊明所以为高士也斯人之不作久矣孰意于吾东园见之走也少先生不数岁乞身不早方将为莵裘之营其愧于先生多矣顾得以其不腆之辞挂姓名于山石暇时芒鞋竹杖相率从司空表圣游摩挲靑荧而林松隧栢亦知非生客也独非余龄之一快欤先生之他行可书者多矣记为寿藏作且善未可以今断也故特着其出处之大节有关于兹事者而余得以略云

　　龙溪桥记

　　湖州府龙溪桥成太守河间冯侯之所作也乡进士王君廷纶状事之颠末前按察佥事西溪龙君为致书属予记湖为浙西名郡与杭嘉苏壤地聨接而吾松亦相望焉其间官政之修明废坠之兴举惠利之及人譬则同沟共井之人家有善庆固四邻所乐闻也西溪吾故人且寓其地而为之言则予虽不文亦乌能以自黙耶按图状龙溪与苕霅二水同源由杭之天目而分流以入于具区皆为湖之巨川而溪之势于今为尤大水心所谓镜波蓝浪舸经舫纬之胜殆与二水不殊而以其途之要流之悍舆梁徒杠之迹废而莫考也风雨晦冥之交有沦而入于江鱼者乡人病之廷纶愍焉思倡为义举而适会冯君之善政乡之父老亦知事之可倚以有成也走白于佥宪事兼治水西川熊公而以属于君君闻而慨然曰此吾事也率郡僚躬往相度得善地于黄家巷口植表焉以嘉靖甲申十一月朔首事越明年八月而讫工方役之兴或以水深广难施功或以为费巨而无所于出流言纷纷若不可为者冯君屹不为动而以身任之始以礼劝乡之巨室复择民之谨良可使者疏募之诚心既孚远迩响应不踰岁而功以迄成桥之长总为尺二百有四十石锢其两端中列柱四架分五门以通舟柱趾及颠咸亘以巨石其上布木承空施砖石焉而剡其趾之端以分水面之广丈有四尺倍广之尺而杀其二以为高木石灰甓之数夫匠之工以数万计费白金千有百两而赢旣成视其西三里淸塘桥若双龙饮江头角相望而坚致有加焉于是百年之废兴于一朝而阖郡之民皆免于病涉矣盖廷纶之状述如此夫难与虑始而可与乐成人之情自古而然视官府如传舎视民之休戚若秦人之于越人以已所不为而惮人之为不习其事而妄议其难易虽士大夫亦有之义不特乡里之人为然也冯君于是加于人数等矣然非贤监司之纲纪于上良士民之効力于下吁而莫应倡而莫随则亦何以成是功哉予衰病闲居无能及于民物目闾阎之情状于当世之贤盖深有望焉引领湖山不胜瞻跂非惠利之余何以及是故不让而为之言廷纶义谓君兴学以造士严驭吏以恤民断科罚以率下至于征収之戒刻取发运之戢官军威惠并施而谤讟靡恤则又今人之所难也然则君之谈笑而成此岂偶然哉庸并书以为记庶乎有闻风而起者侯名曾字宗孔正德甲戌进士与侯同事者推官李涵字某

　　先垄后记

　　清既为此记后十八年辛巳归自南宫得任通善地作护房三间于墓东是年冬琢石表墓门甓西南垣以石锢堤岸义明年癸未登载先祖考妣先考妣命词于石作亭覆之唐氏适以地来售乃即墓垣东展之与西称以尺计者七其东隙地抵尤汝威任承先屋西垣东南抵通善地北展之抵汝威及庄教谕舜举暨毛裕之先茔以尺计者二十六而虚其六于垣之外以达于西河临渊阁瞰焉从毛氏坟东抵陆宗屋南属于汝威之北垣其间有路抵东河所谓吉丽桥者峙焉南连护房凡益地二畆七十有三步当石表下为桥二达南岸亦以石锢之展西垣度水作桥亭东向曰洄渊于其南作外门西向亦为门南向续以短垣属护房而止中间益地又八十五步其门之署曰武陵原从郡望也东垣之外作堂三间翼以便室为岁时奠扫憇息之所西南当墓林名之曰瞻翠其后故屋数楹与吾家外屋相出入撤而重立之引绳而直之三氏墓道当其中亦为屋覆之置扃钥以时启闭焉又为庄氏坟作护堤亘南北而限以垣于是先垄之旁周合无亏缺矣盖三氏墓当先垄之后而吾外屋又当三氏墓之后以地理言有护托拥从之义以生人之理言有乡田同井相友助之义矧庄与吾弟连婣而汝威亦尤氏之秀居相邻游相好也又安知地下之交亲不有如人间者乎图记久未刻是冬将即工以淑人襄事止越三年乃克有成新所经营旧文不可益也庸即其下方附书之如此庶几我后人观之知嗣守之不易而推邻比之谊又将与诸家之子孙胥教诲更保护以迄于无穷也呜呼是亦岂独吾一人之心哉嘉靖丙戌秋七月庚戌淸谨记

　　东江家藏集巻三十八

　　●钦定四库全书

　　东江家藏集巻三十九【后集六】

　　（明）顾清 撰

　　归来稿

　　○书简二十九首

　　与李司空士修书

　　恭审光膺新命兼纉禹功奄忠靖文襄之迹其国家大计永有赖焉非止东南一方之庆而已顾此事方册具有成规而兴作之初每多异论然其大要不出范文正守乡郡时上宰执一书苏松二志皆载之可覆按也仆以亡妻未葬方图一公便南还冀得瞻晤而未可必因蓉溪司寇行附致区区昔人谓成天下事在见之真守之定而不求近功葢凡百皆然而愚以为于此事尤切也伏计髙明于此思过半矣惟不罪僭尘是幸不具

　　静海道中与汪有之书

　　出城时闻令兄与足下致维中太史意且闻萋菲之由为之叹愕将至静海见其贵眷仙舟北上重为慨然士君子所能防捡者只有吾身与吾心而已其自外而来者非所及也相知间多咎仆与斯人相失者仆诚知之然仆之愚葢真有以见斯人之心非我辈所能得求以合之恐其心未可得而我已先失也用是只以平直处之今日之事葢甚安无悔若维中而得此则又何也小苏子有言圣人之为善如火之必热如水之必寒其不为不善如驺虞之不杀窃脂之不谷谓其性然非有为而为也观维中事则斯人之心岂我辈之能得哉姤之上九曰姤其角吝无咎说者曰阳与阴遇要须有以制之制之或失必反受其害上九刚亢絶物虽无所合而亦不近阴邪可以无咎又曰遇本非正不遇不足为过咎也仆固已受害者其称此非自文也因维中之无故而得此而重有感焉幸其初不委曲以遇之至于今失于外而故我犹存也故聊为故人道之维中事不知竟何如处念其厚爱无由奉面相见为致区区南去逾远惟自爱千万不具

　　到家简三江【六月廿九日付宋鲲】

　　曹园执手忽尔两月即日幸尔息肩覩田园巷陌乡邻亲旧恍然如一梦觉自惟浅薄尘忝仕途几三十年譬则放一舟于江海间东西飘摇未知所止一旦落帆停棹复归故处足矣固不敢复计归时为逆风为顺风也亢阳酷暑今岁为甚回吏索书挥汗作草故人爱厚知此意可无深念我而已石潭未及贺熊峰整庵俱不及奉书亦不敢也均乞致意千万

　　简石潭【七夕后一日】

　　别后几五十日始遂息肩麋鹿之性获返初林无任慰惬同时伴侣又不以尘俗见外啸呼相从向来纷纷如未始经涉也所患酷暑为虐执笔汗流前送吏回不能寄一字兹因门生蒋惠入都附上薄币聊引贺忱仰希鉴入此外尚惟为道自爱光辅太平副海内苍生之望是祝不具

　　简壶阴黄学士【附江都教谕周澄】

　　丙子初冬一别忽焉至今谓当书满冀得一奉晤旋闻南归而仆又以言去海天南北遂渺然无谈笑之期矣周先生行便布此问候知尊足不良于行然神明益胜不知所谓一口干不落台者还能如往时否仆近事周君能言之大率起于多才喜事之人而其意之所起又将假是以下石于入井之人以有所附丽而卒之其所附丽者亦身自不免向之噂沓竟作徒劳而仆自近岁以来婴孺闺门之戚丛杂于中谋归而不得者屡矣乘此顺流殊以慰惬人言虽可畏然一非小子平日之所能颇以无愧不知老兄曾见白简全文否刘东川已谢世司言之任众拟三江整庵吏左石潭礼侍同年彚征亦山间林下所欲闻也敢并及之此外尚惟若时以道自爱千万是属不具

　　回李都宪士修问治水书

　　辱书猥赐下问以水事仰见谦虚不自满假至意古人集众思以广忠益不是过也顾仆迂疎何以及此府司承命敦谕必欲有所陈而仆前以蓉溪司宼行尝贡一言所谓方册具有成规者已略尽之矣今虽欲有言谅无能出此加以初回人事未定书策笔砚散无伦纪即欲讨寻挂一漏万亦非所以仰承大君子下问之盛心也府吏行先此具复秋深使斾东廵或冀一参奉尚得面罄不具
　　传闻照田起夫之数窃谓未真如以三十亩取一夫则弊府已踰十万合苏常二府又不知当几何也此事若未定更希尊裁恐民不能堪而白茅呉淞之役或未能至此也僣率不罪

　　与石斋阁老

　　某疎拙不慎防检致有烦言仰荷钧调得以善去即日幸已扺家田园如故亲旧逄迎譬则一舟放于江湖间东西飘摇未知所止一旦得归故处执事之惠大矣固不敢复计归时为逆风为顺风也执事今日有洗天浴日之功天下之人无不蒙被福佑如某菲薄尚何足论惟是将来万一有为国家所倚仗善类所依凭如执事者小拂人意亦将假无为有以施于仆者而施之则其所壊岂止一人而已哉执事功业巍然凡在下风皆颂咏不暇而仆犹有是言者以为人心风俗实国家元气之所闗而执事者之所宜留意也辄因叙谢聊复及之干冐尊严无任恐悚之至

　　回曹锦溪

　　昨承指示墓地髙爽平旷意亦欲之迁延却望而孙思轩之窀穸在焉生而亲敬之死不欲偃而当其前也执事为我故不暇他虑在仆则不可不详思尔恐李君未知此意重烦纸笔专此奉报俟间尚得面陈不具

　　复杨邃庵【十一月二十二日】

　　南园侍教后忽忽半载虽企仰日积曾不得奉一字于左右专使辱书重以嘉贶慰藉厪厚若以孤微之踪为人所共知者不敢当不敢当至论得失之际猥见奬予引之于贤者之列则知非所任而亦不敢自外也生之浅薄偶忝科名本无远大之望旅进至此为幸已多迨罣台评人为危惧而又得以善去魁人硕望海内达尊如执事者且复不见弃絶持此而往固可以没齿无憾矧因言省已如执事所谓细捡平生者或庶几其万一焉此外区区诚不能以寘之鄙懐也初回困于酷暑涉秋病齿病足至今未巳长者之前不当以衰老自居而亦有不容讳者读嘉平介寿集神爽飞驰亟欲奉一觞于緑野之堂而未能也不腆粗币聊以引忱尚惟不罪而容纳之幸万不具

　　与三汀司业

　　令先君子之葬礼宜往会以同年黄西坡有遗托吉日偶同不得如愿谨具薄币少充赠仪尚惟鉴宥容纳幸万不具

　　回毛三江

　　部吏沈寿郁潮阳富冬官至连辱手书并和章之赐劝止饮十日五日之说尤见徳爱之深非寻常颜面交之所及也幸甚幸甚仆初回时秋暑方虐亲宾狎至势不得不与相对三四十日之间虽不曾至醉而积羽沈舟其犯教多矣中秋后病齿大作继以足疮每饮辄增剧葢日不三数杯或连日不举者已两月余此时虽欲犯戒亦自不得而犯也来教谨揭之坐隅为将来禁令于今则请无忧矣数日前儿曹请治门齿恐其脱去戏作一诗谕之今録于后格调虽不伦然皆真实语或可以慰远念也阅近报知良工心苦不知向后事亦曾入尊虑否南坞不及奉书会次致意葢仆在今日宜尔非敢慢也

　　回汪石潭

　　郁潮阳至得书及和章至当时只作云龙拟不道人生各有乡为之黯然者久之仆非无此情而造次不能言言亦不能若是之秾至而清脱也简末导我以赋诗三江戒我以饮酒病齿以来酒葢几乎断矣诗则如前之云徒怅恨三十年玉山珠海中掉手空还耳病中有示儿一篇附三江书后请取观之亦足以信斯言且知近况也【腊月六日呉昴带】

　　荅严侍读惟中时署南院事

　　殿读掌翰介溪先生执事阅邸报知鹏徙南溟相望甚近而无由一面徒切翘企乡吏沈绶从事留都行便附此申问前陆推官希哲传示手书至所谓同一源委之言不觉太息世界如此阔自家事当干者亦甚多不知乃有一副心情专照管别人事又要办一副说话在人前道我不如此以仆之愚不知如此纷纭竟要作何等受用也石潭三江近连有书又各有诗寄仆亦和得一二篇匆遽未能録似容俟后便玉亭清暇著作必多不知肯以见教否果然亦不敢虚所赐也时且交泰惟千万以道自爱是祝不具【腊月六日】

　　回廖龙湾太宰【新年六日发】

　　清顿首太宰龙湾老先生执事文斾出都以方有事不及送南还过使宅知从者已行不及登拜瞻跂怅然疎拙不善捡防致生物议虽内省不逮所言然不得为无咎也辱书存记奬借踰溢涯分不敢当不敢当幼学壮仕老而思休此生人常理如仆空空久忝仕途无尺寸可録既全项领且获首丘足矣此外纷纷听其起灭亦不能与之较也伏惟执事既不见遗外尚时有以督教之使日慎一日得茍安垄亩毕此余生无得罪于名教斯大贤之德爱也田间无事课诸孙读书外时有謡什今録拜阙一篇于后以见近况瞻奉无期惟千万为道自爱是祝不具

　　与髙通府书

　　数日不及面缺然于中兹辄有一言奉渎昨承执事暨令君盛意以水工余力施及首丘比因事会良便且旁有模拟不敢固辞其后事竟不终殊以愧悔两日闻县司复举此事方拟致辞而吏人亟来告难其辞甚苦使人无以自容辞于县则以为无此事而不见从仆拙人也然颇知自捡平生作闲官未尝敢以事动挠邑里门闾表榜皆抚按公移未尝敢有陈乞今老且归矣忝尘九列若溘先朝露而国恩未替则帷葢之礼庶有存焉不然豚犬虽贫犹可自力今乃以此强颜于乡人一不了而又再焉为邦君累何以自安府公新政不敢辄以简札通欲望转致下懐明告县司即为罢寝无重此名为乡里靳斯德爱也

　　回守溪

　　令甥至奉诵髙文无任愧感清本以疎拙不慎防捡自取烦言执事不以为罪足矣又从而洗涤表扬之清何以得此于门下也士不幸而遭污蔑亦幸而得大人君子之知以有辞于世如清当复何言惟有日慎一日以九十为半百求无辱于门墙而已洞庭林屋无日不在瞻望中牵于俗累临纸不胜驰跂尚惟为道为吾人保爱是祝不具备

　　荅徐士元太守

　　李司训回得书及葛布文集家传之惠感慰无量阔别五年相望数千里真空谷足音也迂疎不善处世自取烦言然诸君亦自草草葢素不相识为人所误彼误人者亦自误也若仆之进止渠岂能为之哉叶将落而风振之谓叶因风落可也彼未落者虽振之终不落也今振而不落者何限而欲以落为风之罪哉还使索报章涉笔及此发缄之际想当一笑且知近况也丰城沈教谕旧同砚席为小孙妇翁幸在属吏之末得少与进区区之望也览尊君行实知执事操执谅非偶然大任在前惟益崇令德以副年末远望是属不具

　　荅聂文蔚论文体书

　　堂记主清贞集序主理气皆至当议论无可易者但体制之说鄙懐尚有所疑譬之作屋体制则规模品式如门塾堂寝廐库庖湢回廊曲馆凉轩奥室各适其宜者是也理则其栋梁基础也气则所以运用施设而成是室者也若柱石诚坚壮运用诚有力而间架琐碎位置失所宜下而髙当明而晦不识观者以为何如然此非为合下言也为凡为文者言其理有如是也近世髙才之士以汉唐而下之文为不足法而必欲力进于古人其志甚髙论甚伟后进习闻其说而不得其所以然摆落拘纒自出机杼往往未及释氏所谓小乘禅第二义而骎寻于外道者有之其剽猎记诵为口耳之资者又在所弗论也仆非知此者然尝及闻前辈之话言而窥见其一二遡流风感时变而窃有忧焉以合下居导民之地士之所视以为趋向也故因下问僭一言焉而亦非谓合下之文端使之然也鹤坡如相见望举似之有以见教幸无惜也不具

　　与髙进之书

　　昨别后张氏人来言在上洋为羣党恐喝要遮至不敢出门控诉且有宦官立幼主之喻以阻絶人言嘻其甚矣立幼君者将窃其权以行已之私然国犹其国也比之欺孤蔑寡称兵入禁驱母后而下殿者何如且今事亦不类何也张璐虽亡其妾固璐之妾也女固璐之女产业固璐之产业也其妾畏强横之侵陵而议立所亲爱者将安其身以抚璐之女而保其产业也非敢挈之以与其弟兄宗族也故曰不类又仆于张氏虽亲所识者秋山与南升耳南箕者丁氏等与南升及其义子张儒议定其年之长少人之贤否仆皆不预知也足下以仆素不管闲事而惜其见疑于人至问所以疑则又不荅岂不以立南箕为仆为小孙地如谈者之云邪小孙之分地久以定于秋山足下亦自知之今利南箕之幼而立之将并敓其产以与小孙邪此在他乡或有之敝邑固未闻而仆断非其人也秋山之没也仆始知南升为信夫长子谓必立其弟南人南升极言其弟与伯父母不和嫌隙已深决难同处问其次弟云又成不得仆谓子居长且将有官事留不定清议有归而人之多言将来小孙亦且受累此言犹昨日也南升意不可测反复再三以有今日据此一节立南箕者果仆之意邪死者复生生者不愧在京时曾与三汀言足下自少相从四十年余矣而犹不能相信岂亦惑于羣言知为争立者计而不为死者之遗孤寡弱计邪文公先生提刑浙东时有诉继母挈其父产以他适者先生受之或谓不可公叹曰何不为他死父思量一遭彼之继娶固望其若是邪秋山平日不知相与何如仆亦愿足下与他思量一遭彼纷纷者不愿足下与之同也以足下平日志向操履仆岂敢有疑然以孝宗朝定例为已革近事立幼之喻又引而不发故不容嘿嘿而一言易称作事谋始张氏旧家初不知其于大义不明如此一与之婣遂为罣绊坐视不忍言且受疑然仆之此心可对天日后进翩翩待我浅薄虽以质之郑君可也意廹词冗惟不讶千万

　　与朱玉洲书

　　寒家不幸与淀山张氏号秋山者连婣而不知其闇于大义身无后继而欲立弟之长子南升知其不可而又不早定亡没之后仆谓当立次侄南人南升再三阻遏及张璞举词既议南箕又与南人相结而黉序贤闗之俊并起而附和之髙进之自少从游仆所敬厚亦来与之游说司民命者又举其事扬于学官至以丑名见诋将使仆不敢预以成其谋夫父子祖孙人之至亲也为子孙求妇将以成其家也子孙之妇家不幸无主为人所侵陵而不顾岂人理哉如诸人谋女妇之无主者虽亲不得恤强梁者许众辅之乱何自而弭哉以进之聪明岂不知此特有所拘挛以一指而蔽太山尔面言不尽有书质之以执事素秉至公而令器又察官也备録奉览仆受诬多矣皆素昧之人为造言者所误不意门生故旧中亦复如此闲废之人不足计张氏之孤嫠不足惜而人心风俗之下移可叹也书词幸详览有一饰诈请摘以见示敢不敬承南升议立南箕诉词手笔见留寒家幷告

　　荅石潭书

　　久不闻问徐太史回得手书甚喜义命之说教我已深而近日人情亦所窃意而未之闻者益信余见之不谬其为益更非浅也邻曲过从在区区不敢自薄身廊庙而羡丘园虽达人髙致而恐非执事今日之所宜也叶正郎行辄布此以当一笑脾泄之患近亦有之服白术陈皮芍药丸而愈因便敢以奉闻方为亡妻治葬事叶行且速作书草草千万亮照

　　再荅石潭

　　聂令还传示手教并道近事之详执事之为我厚矣然以愚言之却似于仆前事或未悉其本源而于前书义命之说亦若有未尽也岂义激于中不暇他顾邪陆绣衣行附简奉谢并道区区自今以往敢请忘言是乃所以为爱我之深而亦区区所以致情于执事也令弟季斋近辱书廹冗不及裁荅对床之余为我致意不具

　　回聂令加赋助役及请令武臣隔州监兊书

　　助役之法非止前代本朝见自行之前此由帖明开劝借米若干义役米若干此少日所亲见其后不记何年去此名目然粮耗不减于昔则名虽去而实犹存也况欲石加四升以助粮长固存恤至意但本州岛税额自文贞议减后尚十倍于宋复议增加非仁人之所忍也昔人不欲并省征税窠名为一项虑后人不察复按旧名以加征正此谓矣粮长破家之患非一而来翰所谓秤头岁例一语灼见弊端窃闻近来复有买办一节谈者纷然买办自有里甲钱旧不出于粮长也故人尤以为病若去此三端则虽无他助力亦少纾矣隔别监兊亦救时一说但府卫事体彼此颉颃有司亲临尚不免为此徒挠梗况非吾父母又安肯为之任怨哉尝见往时兊运之际上官必一亲行弹压有犯必惩故此曹知惧近岁置之不问而或乃崇任右职以纠察有司此其徒所以肆无忌惮而陵轹吾民也迂滞不通妄意如此惟髙明裁之

　　荅乔白岩

　　清顿首仆南归闭门息影于当世君子未尝敢以姓名先故虽执事亦阔焉久不奉问非自外也以为闲退之人其分当如是也李进士习卿来辱手书盈幅存记良厚慰喜过望仆之浅劣自知甚明前日所蒙实负乘之效不敢外尤圣明寛假得以衣冠归故乡待尽丘垄足矣外此丝毫不敢有所觊于中也执事累朝宿望晋秉钧轴尚惟弘此远猷光辅大业使衰病余生得与海滨黎稚歌舞太平而不见有仰屋攅眉之事则受赐之多真无异昔人之所云矣恃旧率尔并希宥亮不具

　　与汪有之太史

　　令兄南行甚速仅令小儿追至呉山一见时五月二十一日也后十日抵家已有书见及矣人心所在千里同辞进则为时退则为道士所能为者惟此而已田间僻处自将理病躯外亦无他事惟是乡邦雕耗之余所望官府省文书务实事而不求近名庶田野之间得遂休息以应恒赋此事则在闲斋对床之暇能为一言东南数十州之福也区区笺牍之贺不复敢修并劳致谢千万不具【八月二十四日】

　　回呉廵抚禁戢家人书

　　昨蒙郡中腾送宪台禁令该建言者谓仆与杨富李三家及省祭焦勲同为豪横放米一石取银二两或一两九钱八钱及令狼虎家人踢门打榻威逼小民不得安生一节执事详审慎重决非轻言且又许以自新不即加罪据文而论有则改之仆之幸也如以实言米之放必有借之人还必有收之主豪强固合禁制妄诉亦有明刑况事不干己志存挟制者乎除已约束家人遵令行事外其建言之人必尝面审不知明指何人于寒家借米还银何人门户被打何人被逼迯生如事皆有实则区区自当受不教之罚何止家人如其不然堂堂使台岂容小人阴受人言公肆欺罔槩以胥徒视缙绅乎天之生人其不齐久矣人之有贫富犹其指之有短长贫富之相资犹大小指之相为用也今嫉人之富者而割以资贫是犹截指之长者以续短长者则受病矣短者果可续之而使长乎孔子论政谓兵食可去而信不可无曰自古皆有死民无信不立圣人岂髙论以欺人者今夏征科之峻从昔所无又縁先禁租负人皆闭廪米价翔贵民以青苖一亩典银三钱纳粮一石至典田五亩以上当是时桎梏羁缧望门哀诉假以釡镮恩若父母曾未几月反为仇雠此其无行谊之极者也而言者动以官租为说并无干之家而污蔑之将来有急孰肯捐所爱以济之邪古称孝于亲则能忠于君世岂有无行于乡而能义于国者执事加惠小民为徳甚厚然未能使斯人之皆富则此惠终不可以徒行必也辟土重农以足其生理轻徭薄赋以节其事力拊而循之振铎而令之使保伍之间互相策励非田畜所生不衣食如宣曲任氏耕田十顷事桑千树衣食无资于人如李袭誉之训子孙而又广务储积为十年之备民有缺乏皆于官取之如周礼国服为息汉世常平义仓之制举养民之权一揽而归之公上则豪强之计自无所施将不禁而永戢矣此事行之而效汉之文景殆不足云然恐非幅纸之令尺棰之威要以旬时之所能办也执事以为何如仆闲退之人伤弓之鸟也猥承训告无任愧恐然内櫽诸心又不容以嘿因而覼缕真老生之腐谈尔若幸而误听或有补于将来亦旧治闲民畎亩之余情也干冐不罪

　　与赵类庵

　　文斾之南传于人久矣昨始得三儿五月信适小孙有白下之行布此通问示谕当途厚意及他消息此中亦颇闻之行止之非人尝受教于君子矣菲才忝窃已过幸以善归但得此身粗健田野粗安无愁叹之声入耳即受赐多矣而今犹未能也故人知厚聊一及之小孙蒙稚未学时有以督教之尤所望也余惟若时为道珎摄以膺宠渥是祝不具

　　荅陈元大

　　近辱书陈义甚髙切中今时学者之病诚之足以消伪如水之于火夏日之于冰也然方彼说兴行此实未着则亦难与之争君子于此亦尽其在我以俟之而已天理人心恐终未可以磨灭也厚意久未荅因小儿行辄布区区却告勿以示人增诟病也

　　回郑通府问纠田助役书

　　昨承封示抚台案札具昆山王尹建明大抵祖述宋人助役遗意助役之法非止宋世本朝见自行之前此征粮由帖明开劝借米若干义役米若干劝借以备济农而灾伤陪蔽粮运折耗取之义役以备马递而军需颜料等费亦取之义役即助役也劝借除济农蔽灾外亦助役也其后不记何年去此名目然粮耗不减于昔则名虽去而实犹存也今欲每区纠田五百亩收租五百石以为粮长之助且谓士夫议合田野乐从而欲推之四府亦是美意但本乡既有义米复议纠田事涉重复又宋之役田乃民间义举而官为纪纲今意出官司而发议之初已有不愿出田当役二年之令乐从二字未敢谓然且一州之体与他郡自殊一县之规与邻封亦异王尹力陈粮长之害总在包陪一节而其立说必先大户与士夫此其意或自有在若松江粮长不敢谓无所害而其受害则异彼所闻积弊则仓场之岁例与折纳之称头新弊则代里甲出钱而买办合此三弊足以破家而未有为之处者前此聂宪在任时议欲加税为助仆尝举以告之谓但去三端无助亦可若所谓包陪则未闻乡里之有言聂君议助亦止言岁例称头而不及于此葢吾乡泖湖江海之坍塌沙痩逃絶之积荒除官租禆补外皆槩县均陪不专出于粮长也据此而言昆山之弊其不可以混我松城明矣医不识受病之源而轻于用药则药行而适以滋病吏不察致弊之本而轻于立法则法立而适以生奸况乎以表药而治内伤举一城而槩列郡不其远乎且有田不纳税而累乡里以陪偿此何人也五谷之螟螣而六牲之虎狼也不彼之驱除以保我民物而反夺无辜者之产以喣妪其伤残是以斯人为法之所许道未大行而又将推其害一家者以害于一乡又波而及于傍郡也而乌乎可哉东南田税轻额少而重额多五百石之租法当为田一万亩万亩之田官民相补耗费相乘其当为官税者例不止四千石前此未助役也岁收全租取其半而犹不肻尽出今夺其什一乃肻输足赋以无累于人此亦非人情也是法果行豪强逋税之徒将执以为左劵髙枕于家而吏无敢迹其门矣何也五百石之租为包陪设也人输足赋彼何名得之而何能有之势改时移又不过转而入于猾书奸吏之囊槖尔而又可乎哉若曰法有权时犹药有用刼以彼之疾用彼之方则犹有可言也今举以饮我则对证之药我自有之而彼之方非我之病也又何敢以轻试哉对证之方向之告聂宪者是已至于事干勾考在名实存亡之间者亦未敢尽言言之恐入于讦然而药石之镌刻故老之相传不可诬也若乘此访求讨见窠穴则吾松郡计本自沛然恤患捄灾将无施不可而何烦加税何事纠田以为此纷纷也如必以积弊难明更张骇听事须详缓理贵含弘则但正身无扰使输运之人归有余力如执事往岁之将漕以正役钱给常用费自余支节我无干焉如执事今日之掌县至于定役则又无束苇以为柱无以羊而将狼务求前人弘远之规无为目前一切之计水寛则鱼乐辔调则马闲迟以岁年事将大定所谓投势要而甘为仆奴弃室庐而宁就流落者他不可知保吾乡之必无矣闲退之人理不当预外事损人利已王君之论斧钺凛然然内櫽诸心无此四字执事下询亦或谅其如此若畏威惕谤缪为承迎实恐乡里之间有误服药而死于非命者故冐戒而一言焉以尽吾心东南之税重极矣民与地之力皆殚矣倐来泛往者既不足与言其间有意于事功者固吾人之所望也而徐观擘画往往推寻于丘亩之间以求新益而置其所当理者不问舍我固有而剜肉以医疮此迂愚所长叹也此今日之事所以知不当言而犹不能自已也王君贤者远图长览固当不以为尤如其不然则亦所不辞也僣易皇恐惟览而置之幸甚
　　今之君子所以舍前辈成规而创意立法者其病有二一则才谢远猷事图适已二则耻随人后务骋功能其为病虽殊而其累于己私不顾国家之利害一也

　　东江家藏集巻三十九

　　●钦定四库全书

　　东江家藏集巻四十【后集七】

　　（明）顾清 撰

　　归来稿

　　○祭文二十二首

　　辞李文正公

　　维正德十六年岁次辛巳五月壬子朔六日丁巳学生礼部右侍郎顾清谨以酒果时羞祭于先师李文正公之神而言曰清被言去国兢惧实深回瞻师门庶以无愧今当永别不胜眷依敢告启我衷翊我躬俾贞厥终无作公羞永光于师训尚享

　　谒任执庵夫人顾氏墓

　　维正德十六年岁次辛巳某月日外孙婿具官某敢昭告于执庵先生任公配夫人顾氏之墓曰清晩生不及见公然尝获覩公手书而诵其言行信公为乡里德人后生楷式也少从令子受知夫人谓其可教妻以甥女縁萝附松以有今日每思率妻孥躬拜墓下以表情愫羁于官次有愿莫从悼亡之余始遂归志兹辰展谒不胜怆懐夫人于清有张夫人苖氏之恩而清非韦生无以仰成盛德惟白首糟糠不负所托一经章句无辱师门此其所藉以见公与夫人也

　　谒怡庵先生墓

　　年月日学生具官某敢昭告于先师泾府右长史怡庵先生之墓曰清少侍先生游于兹数矣癸酉之别公犹无恙违公无几遽以讣闻缄辞寄哀莫罄情悃兹辰归止获展墓园瞻仰松楸岂胜叹慨惟先生教我以有成遵奉师谟五十余年罔敢失坠今日去国本由人言然而内省平素仰质明灵中懐炯然庶无愧于幽显也豆觞虽薄谅先生其肻顾之尚享

　　祭黄西坡宪副文

　　维正德十六年岁在辛巳十二月己卯朔初五日癸巳眷生具官某谨以庶羞清酌之仪祭于故云南按察副使致仕西坡黄君之灵曰某弱冠而及君游后数年而得原复遂聨科第并忝婣亲于今四十有余年矣契谊之相合情好之相投求之交游如二君者指不多屈鸿渐鹏飞南北万里不相见者动十余年而情未始一日忘也原复倾逝君独岿然扁舟南归心计神往桑榆之影犹意其不孤也秋暑方虐各以病牵君不能来我未及往竚闻言笑而凶问及门矣呜呼哀哉忆在京华接巷连邸酒觞棋局无会不参幸同故乡相望只尺十年之别千里来归曾不一面而遂永隔呜呼哀哉文墓之托我不敢逊廹岁之穷百事藂委俟铭原复乃毕斯言临觞永懐有泪如洗呜呼哀哉尚享

　　祭严润庵

　　维正德十六年岁次辛巳十二月己卯朔十二日庚寅眷生某谨遣长孙国子生应阳祭于故润庵亲家之灵曰呜呼润庵君胡止于斯邪三十年之交亲四千里之阔别老而聚首两地一心而我亦既得归矣君胡不少待焉而竟止于斯邪真淳之性度洒落之襟懐孝友之天性乡邻亲党如润庵者能复几人而今不可见矣呜呼哀哉窀穸有期牵于多故抚棺临穴深愧平生遣奠一觞与君永诀呜呼哀哉尚享

　　祭呉桂隐文

　　年月日具官某谨以清酌庶羞之仪祭于故封君桂隐呉翁之灵曰呜呼昔岁己酉我始识翁爰及一闲情亲谊同托我爱子遇我特厚我懐二翁亦弗敢后壬子之别远送呉江缱绻之懐于今不忘一闲仙逝二俊彚征翁独寿考既寿且荣我官于京问劳相逮及我来归翁乃弗待今日何日素衣登堂笑言犹在丹旐已翔洒落之懐迈往之气昔也云稀今则谁似书堆南下烟水洋洋思翁如水酹此一觞翁其知乎尚享

　　祭友兰张先生文

　　维嘉靖元年岁次壬午正月己酉朔十五日癸亥学生礼部右侍郎顾清敢昭告于先师友兰先生之神曰呜呼清九龄而学于先生十一而奉教从怡庵任公学遂因以忝科名周旋仕途几三十年未尝一日忘先生之教葢自所谓洒扫应对以及乎穷理修身者虽不能尽而罔敢坠焉至于对偶声律字画音义推所指授施于词林教于内馆亦庶乎所谓左右逄原者葢昔人云木落粪本学成思师清之学不敢谓成而思则深矣今日天假获遂归休拜瞻新祠不胜仰止谨以特牲柔毛庶羞清酌祗奠于几前令子公佩嗣教章君实同祼荐明灵如在庶其格思尚享

　　清明谒始祖墓祝文

　　维嘉靖元年岁次壬午三月戊申朔二日己酉孝玄孙礼部右侍郎清敢昭告于始祖考福一处士府君五世祖考贵一处士府君五世祖妣李氏寿四孺人始迁之祖庆泽所基世远墓湮遂缺常祀访之故老体魄之藏实在兹丘五世考妣兆亦相次久沦他姓近始来归叔父且闲言复相契爰加封树庸萃明灵源本支流百世不昧庶其歆止展我远思尚享

　　祭二郎及诸殇文

　　年月日父告于仲子天叙秀才之墓曰我缘宦游致汝客死形虽返葬孤魂茕然每一念之痛切肝膂今辰得谢归葺墓园藂冢累累弟妹相次犹有遗厝越在燕郊徘徊顾懐神往心折惟汝孝友慈爱无间存亡尚与诸幼享此饮食领我至意

　　谒外祖父母墓

　　年月日外孙礼部右侍郎顾清敢昭告于外祖考秉直处士陆公外祖妣马氏安四孺人惟我外氏素称德门庆锺吾母以有今日蓼莪之感尤切渭阳去家十年坟垄旷隔皇慈降愍俾返丘园岁一拜瞻其自今始谨以庶羞清酒奠于墓下昭我远思大舅乐闲处士舅母单氏孺人表姊陆氏姊夫张君同此祔食尚享

　　祭原复宪使墓文

　　年月日眷生具官某谨以清酌庶羞祭于秋崖宪使亲家之墓曰于乎往岁丁未我初识君癸丒同升遂聨婣好萝縁蓬倚以迄于今君之性度真淳资奉朴素求之侪辈葢鲜其伦至于居家孝友问学该博当官临政剖决清平涉世应时操履坚定斯又时流所难及也宦途南北会少别多葢自丙辰而后一会于京师再会于松上戊辰重会遂陟滇南从是以来相望万里而君不复可见矣呜呼哀哉亲厚如君知契如君而二十年余相从仅尔悠悠斯世又何足以控抟邪君既云亡我独茍禄年龄日以衰疾病日以侵而忧患亦日以积悼亡懐土百感丛心思欲如往时匹马羸僮追随燕笑其为旷邈岂止山河加之防捡不周决几不早遂招物议几践祸阶斯又予之所深愧也幸而皇仁降鉴俾善其归得以巵酒酹故人之墓而写其衷懐俯仰林丘恍不知今日为何日也英灵如生乘青阳掩浮云凌碧鸡经五羊回薄乎三山而临睨夫旧乡曰斯故人之奠也其亦将翩然而萃止乎尚享

　　迁柩祝词

　　嘉靖二年岁次癸未十一月丁卯朔二十七日癸巳礼部右侍郎顾清将以明日甲午率男天彛等扶我亡室淑人张氏之柩至于城北十八里塘桥镇张家浜之新茔以十二月六日壬寅安葬今当迁柩辞祖少安厅事以俟启行谨用酒醴脯羞预申奠告灵其鉴知谨告

　　祖奠

　　年月日具官某既迁我淑人张氏之柩将载于輀车乃以牲醴庶羞之仪奠于柩前而言曰呜呼君始归我遇我食贫裙布钗荆靡有嫌悔及我从宦禄秩荐加君心常忧日思退处我未能决而君已病竟成旅殡备涉忧虞今辰何辰获遂丘首柩车临载追感伤心室庐粗完儿孙满眼同尔拮据同尔抚摩偕往独还谁与乐此所幸者故吾犹存所知者此心未失百年之约无忝平生临风一觞写我衷臆君其知之尚享

　　遣奠

　　年月日具官某既载我淑人之柩至于门举觞酬地曰呜呼此门以内吾与君辛勤成立之地此门以外吾送君全归丘首之途我情曷穷君命有定去此即彼人理之常遣礼再陈于此长别呜呼哀哉尚享

　　祭毛尚书文

　　维嘉靖三年岁次甲申四月乙未朔越二十二日丙辰友生礼部右侍郎致仕顾清谨以牲帛庶羞清酌之奠昭告于宫保尚书三江先生毛公之灵曰呜呼曲江投分于今几人修门一别遂成千古中间万事复何可云流光不居奄忽踰岁呜呼哀哉惟公为义若嗜欲析理极精要刚毅淳悫之资静重含宏之度笃实近里之学典雅明达之文求之时流葢鲜伦辈至于西清闲散不见其不足南宫尊重不见其有余夷险异途操履一致斯又人之所难能也晩遭明圣眷注方新海内之人翘望霖雨昊天不吊丧我哲人顾令疎庸尚此视息松摧桂陨樗也顽然时于中宵恍接谈麈及我论次加之品题妙思微言寤想何及呜呼哀哉荣华须臾宇宙辽邈公之此心无间今古娄江东下郁乎中冈云车徘徊临降堂几睠予懐之耿耿乎其将为少留也尚享

　　祭守溪翁文

　　维嘉靖三年岁次甲申十一月辛酉朔二十八日戊子柱国太傅尚书大学士文格公之柩将归于东山门生礼部右侍郎致仕顾清谨以牲帛庶羞清酌之仪奠于祖道而言曰呜呼咸池降秀挺生哲人清明定静浑厚深纯发为文章丽则以温近兼骚雅上薄典坟用司帝制用秉国钧方世之厖浇风夺淳潜运黙制戢彼凶狺吁谟弗竟退葆其真匏翁青山长沙白云灵光廿载独柄斯文天乎弗辰有介梁木龙亡虎逝变见百族公复何须人实靡榖清也早縁鼯技托迹龙门青黄沟断黼黻茧纶三十年来名辱缙绅既以言归方切悚惧公曰嘻哉咎独宁汝引纸濡毫雪毁以誉洞庭瑶池林屋玄洲公宴以喜迟我来游手墨犹新邈矣山丘呜呼哀哉昔贤举士允为家邦士也酬知岂直门墙公如春风触物生光清也于时泰山毫芒顾此耿耿未敢卒荒庶觊终吉以奉明扬玄宫既成灵旗载扬敢用藉手酹公此觞升堂已矣考徳何方永抱遗恨从此千霜呜呼哀哉尚享

　　祭友兰怡庵二先生文

　　维嘉靖四年岁次乙酉正月庚申朔十五日甲戌学生礼部右侍郎致仕顾清敢昭告于先师友兰张先生先师怡庵任先生之神惟两先生先后设教发蒙起惰玉我于成遗训所存溉及来裔回渊坠稿敢忘此心月正上元谨以新酒洁牲粢盛庶品并展报事神其鉴知尚享

　　长儿造葬告土地文

　　维嘉靖四年岁次乙酉十月丙戌朔二十八日癸丒具官某敢昭告于后土皇祇丘坟岁运方隅临莅之神清不幸长子天彛病亡图惟窀穸以日之多艰差择惟谨乃十一月十七日壬申龟筮并吉将以是日安厝于其母淑人张氏墓左并为长妇严氏预作寿房今日吉时启土兴役谨用牲醴祇荐于神敢望开阳光驱沴灾使工徒奏功克用襄事以永庇于存亡惟神听之谨告

　　作寿藏告土文

　　维嘉靖四年岁次乙酉十一月丙辰朔初六日辛酉具官某敢昭告于后土皇灵丘坟岁运方隅临莅之神清菲才窃禄老遂归闲分愿过矣所念者桒榆之末光莵裘之终计尔近葬亡妻封域已定庸以今日吉辰告神启土作生圹于中茔后坐凤山前汇祥泽神之赐也侧室禇氏久侍亡妻亦有生育礼得附葬爰于其右预作下房此功既成清则无事惟当谨朝夕之兴居导子孙以忠孝茍无忝于经训以全归于此丘则神之赐大矣不腆牲醴聊以荐诚惟神鉴之尚享

　　长儿祖祭文

　　维嘉靖四年岁次乙酉十一月丙辰朔十五日庚午亡儿伯常之柩将归祥泽汇之原父东江率诸孙应阳等以牲醴庶羞奠于祖道而言曰呜呼痛哉我其当送汝也汝之命邪我之不得寡佑而致汝于斯邪我十八而生汝时方食贫窘狭寒凉之味与汝备尝之矣汝十七而我登朝贫犹昔也后十年而哭吾母又五年而哭吾父又三年丧毕还朝而付汝以家政于时室庐粗立生业初成拮据绸缪汝之劳亦既多矣及我来归汝益更事方将倚汝以逸我余年而汝身已病心切忧之然三数年来屡作屡止以为常事近日之举意将复然孰谓汤熨并攻史巫纷若而竟无寸效以至此极也少也同予贫壮也勤予事老而不及送予终儿女盈前婚嫁犹未半也汝纵不我懐而忍弃此去邪呜呼命矣我之不徳寡佑以致汝于斯矣尚何言哉尚何言哉祥泽之原汝母所葬山丘林木汝手所营其往安之汝之子女则有我在汝而有灵尚阴相之使各有成立无劳我心则汝孝之余也死生异路灵辰莫留酹汝一觞于此长别呜呼痛哉尚享

　　祭叔父且闲翁文

　　维嘉靖四年岁次乙酉闰十二月乙卯朔越七日辛酉从子礼部右侍郎致仕清率诸子孙以特牲庶羞之仪奠于叔父且闲处士之柩曰呜呼惟我祖父积善庆臻以有我父叔服勤干蛊立我家门以及我后人我父先逝禄养弗伸惟叔寿考灵光独存下有孤孙傍无干力经营抚鞠备极恩勤谓当百年以艾厥后天宁少慈人则寡佑兹辰良吉归于乐丘茔圹久备棺敛亦周惟此幼穉尚纡轸忧兄子犹子叔父犹父遗言俨如孰敢有负清幼承慈爱老获送终孝虽莫致哀何有穷茍未先露斯言必从灵其鉴哉尚享

　　祭三弟及天申文

　　年月日兄清率诸子孙以牲醴庶羞酹于亡弟士成第四侄天申太学之墓曰呜呼吾弟之丧我不及送追伤未巳犹子讣闻归抚其棺有泪横臆家门寡佑凶祸荐臻前岁葬妻今秋哭子窀穸甫毕叔父终夭兄弟祖孙舁旐相望人生值此情何以堪惟弟聪明强力干蛊克家即其遗余足庇乃后惟兹幼稚犹昧向方弟而有灵尚克佑启俾循轨辙以徳以义用永家门则我未尽余生之愿也死生殊路休戚同情吾言匪迂庶其昭格呜呼哀哉尚享

　　东江家藏集巻四十

　　●钦定四库全书

　　东江家藏集巻四十一【后集八】

　　（明）顾清 撰

　　归来稿

　　○墓表墓志一十二首

　　耕乐陈先生配王孺人合葬墓表

　　南京户部员外郎陈君用仁在礼部时撰其世父耕乐先生世母王孺人行事状属予书将刻石表诸墓道未属稿而予去官归君分务浙江书来征言予病未能答也壬午八月书再至始克次而书之先生讳瑛字廷秀世家扬州之仪真曾大父讳八三大父讳九二九二翁始自祖居蜡山迁四坝父公恕又迁东庄故先生家东庄八三以下皆不仕以厚徳称于乡公恕娶徐氏生二子先生为之长性好学幼壮至老手未尝去书自大小学语孟中庸诸子史及古诗文之类日循环取读之虽隆冬盛暑不辍外至时日砂水曾扬焦郭诸家书皆究其精要严毅方正不轻以词色假人而乐善好贤不啻在已闻人有勤学励行者必躬造其庐访之且为之延誉虽稚少礼之如成人其惰窳弗率者则面斥至亲不少贷也王孺人无出而弟某有子二人先生视如已出皆取而教之名其长曰澥曰汝宜绍吾青囊学名其次曰济曰汝宜业进士以光吾宗济即用仁也初遣受诗于平阴令潘先生继遣从都御史黄先生皆躬自督励每见其务学勤则喜见于色丁酉赴乡试至亲挟以行抚爱之深人不知非其子也二女皆为择壻归其长于姜普而以次与韩深曰普学必成名深必能干蛊其后普领应天乡荐而深亦有声江湖间如先生言用仁弘治壬子同予举于乡歴仕至今官行成名立而先生不及见矣先生雅志丘园不屑意世故因以耕乐自号且名其所居轩悬严素书村居吟以见志于其前凿池构亭杂莳花竹菱荷与同志五六人为江皋会良天佳时文酒从容间以游戏或啇略古今考论人物惟意之适而卒归于正如是者十余年钧州别驾张君文昭而下赠之诗嘉兴守栁君邦用为之记后生见者皆向慕忻忻焉王孺人讳妙清同邑处士某之女公勤而慈恕柔惠而正静事舅姑奉祭祀动率典礼先生兄弟同居孺人承其志一钱尺帛无所私有劳事恒以身先未尝委其娣凡两抱其幼子皆弗育纳侍人张氏甚爱之而又无子乃叹曰吾有侄即吾后又何事为有劝其立他人子者与先生力拒之不听其贤而有识类如此先生生永乐丙申十二月十五日卒成化庚子六月十六日年六十五孺人与先生同岁四月二十六日生先一年六月十七日卒年六十四初先生以弟与其妇相继殁怜之谓澥等曰明年吾亦逝同举大事无重尔累也澥等哽塞不敢闻如期而卒即以其年十一月二十六日合葬于破山其达识先知又于此见矣先生读书遇会心处辄札记久而成帙凡古人格言懿训与夫自警垂戒之词修身正家奉先处物之要大小毕备题曰杂记总若干则藏于家呜呼先生薶光沈馨逺迹江海其于世无所表见然三代而下治称近古必曰两汉其取人以孝弟力田敦朴有行谊者为首科如先生之为人使生其时欲终老林壑得乎惟其抱子弗育而竟不置后谈者犹或疑之然邓攸之事君子且以其不嗣归之于天若先生则故天也未可以攸论而用仁之惓惓以显扬为事图不朽以示勿忘视绥之为攸报者殆有过焉吾以为时之人父子夫妇孝慈友义皆若陈氏之一门则天下之治可不劳而成而他可以无深论故因表墓并着之以发先生之心且以为后人告

　　礼部郎中西园唐君墓表

　　正徳丁卯夏四月八日礼部郎中西园唐君卒于官返葬于华亭今阁老湖东费公时以太常少卿兼侍读谊重通家既志而刻诸幽矣后十七年癸未子儒等以继母王孺人之葬将有事于封茔永惟君懿行弗获显示于人人也用伐石表诸墓道奉湖东志及撰次当时所未及事乞予为之文君卒之年予免丧造朝及郊闻君讣为之失声伤悼者久之日月如流而君之墓木拱矣而儒等追慕弗忘图惟显扬恳恳若是惟是心虽人非久故犹将有以慰荅之而况于吾西园乎西园讳祯字符善姓唐氏其先本汴人宋建炎初有贵一将士者扈驾来江南侨居华亭之白沙里其后子孙遂为华亭人曾祖讳璟祖讳玉并隐弗仕父墉号劲节以君贵赠兵部车驾司主事妣周氏赠安人君生而颕敏性复淳厚乡先生见者皆器之家故饶财而能自刻励读书百里外止以一仆自随清苦如寒士不数年而学成以金山卫学生领成化癸卯乡荐丁未擢进士卫之有学本以教武臣子弟而民间俊秀附之然未有登进士者登进士自君始其后曹君文蔚乃继之故卫之人以君为破天荒云弘治初修宪宗实録分遣进士诣四方采摭时事以君往浙江君悉心搜访其所纂辑视他省独精详诸公称之时劲节与周安人并无恙君切于晨夕即以疾谒告归承颜视膳雍容膝下者踰三年而周氏卒执丧哀毁见者动容服既终有劝之仕者以劲节辞曰吾惧养之弗及也居岁余劲节强遣之入都始受车驾之命明年以劲节丧归辛酉改礼部仪制司主事援前诏得赠其二亲乙丒升主客员外郎进署精膳郎中事自登科至卒二十有一年迟佪前却不家食者仅八寒暑凡皆为二亲故人以是重君君为人坦易色笑可亲而中有矩度发皆中理浙江镇守皆贵人例自尊大君往报谒见中门闭取刺授阍者即上马去时谓其得体仪曹重事在贡举君两提调规范周密人言不兴哈密贡数倍常而物皆滥恶君在主客曰是虚名而靡我实赐也具以折估闻使者来愬哗于庭不去君使译谕之曰尔欺尔主易尔贡以为利不尔罪足矣而又敢哗邪不听且移文边闗诘尔主尔罪安归使者情得乃屈服精膳主天下贡茶至者必先呈様様者其名实则以为私馈所从来久矣君至饬门者正供外无得入流风一清家居事伯兄祚爱而能敬虽异宫而处家事悉听其处裁终始无间从兄祺早孤劲节养于家为娶妻殖产祺卒君抚其子伸如劲节之于祺也宗婣族党有贫乏者必周之虽数无倦色与同年陈镐宗之善别十余年会于京镐出白金二铤曰往使浙上贷于君此君旧物也君笑而还之曰独不闻朋友有通财之义乎相让久之卒不受丁未待试时主人女见君独处窥牖与之言君顾见即趋出徙他舍仆杨宗者尝荷箧堕水污壊其礼衣众谓必得罪君闻而怡然曰人无伤足矣衣可更制也卒不问其厚于待物而严于守身类如此君生天顺戊寅四月廿一日比卒享年仅五十人以是尤惜之配刘氏赠安人继陈氏王氏刘安人有子二人长即儒太学生次侃早卒女二长适戴聪叅议恩之弟次适宋公选冬官主事瑛之孙陈王二继俱无出侧室王氏子一人曰价女一未行孙男二自重自治女四人长受太学生董继恩子希大聘次许嫁予弟四孙应云余尚幼自治以下君皆不及见云葬以卒之年十二月十八日墓在金汇塘之东原祖茔之次铭曰
　　土积而厚其植乃滋松槚楩樟可梁可榱水积而深其流乃长溪湖江潭可沿可湘唐世累行弥久而盛乃生郎中克孝克敬孝以宁亲敬以承君承则匪懈宁其永存施于宗婣爰及伦辈下丐傍沾均此锡类惟禄弗遐亦曰非短惟庆所遗不匮斯衍金塘之东松栢林林瞻如可见逝也劳心书于青珉以示永久予言岂文君徳自有

　　海鸥居士卫君生墓志铭

　　今年春海鸥居士过予小呉山再拜而言曰吾与先生游今三十年矣凡吾之素先生具知之吾生子辄不育今老矣将以身后事付吾兄子鋹俾豫兆于先人之侧没即薶之念平生碌碌无他可称述恐一旦若是使不知者铭我无以得吾心许之过则又非所安也而且欲亲见之故及今以溷子予诺而未及为夏五月得旨南归君袖一巻来曰是不可以后矣予携之以行方时盛暑日愦愦卧舟中一夕大雷雨诘朝清快且忆君遂序而铭之君名瓉字景玉姓卫氏别号海鸥又一号懒云子其先松江人赠特进荣禄大夫左都督追封宣城伯讳炳之曾孙右军都督府都督佥事赠特进荣禄大夫左都督追封宣城伯讳青之孙奉天翊卫宣力武臣特进荣禄大夫柱国宣城伯追封宣城侯谧壮勇讳颕之子君虽生贵富无狗马衣裘之习独雅好文事壮勇公欲成其志遣从金陵顾先生良玉受尚书习举子业先生文行名一时四方来学者众君尽得与之相切磨由是闻见日博议论趋向一归于正试场屋一再不利遂弃去益博观古书传子史傍及百家采其精要以自饰泽闲居无事手一编坐卧不置客至必欵留觞豆壶矢间以笔牍至通夕忘倦良天佳时招朋侪跨马挈榼徧游西湖玉泉香山诸胜地及城西南诸庄兴至操笔为诗词虽不泥绳捡而疎爽卓荦自有一种佳气丙辰上已饯李君原复于杨氏东园即席聨句及和予城西射鴈篇至今犹可诵也尝从壮勇公守河西中都掌操备南京及见岳蒙泉郭定襄钱文通诸名公羌胡风俗边城战守之要祖宗列圣肇基勤家之书与夫前辈流风遗烈歴歴皆能言之年过强仕布素自若或讽以同时辈流附丽烜赫者辄笑而不言葢其志之定久矣居家有礼事壮勇公及严金二夫人曲尽爱敬与兄璋处白首怡愉无间言族人在松江及济南登州者待之若一岁时问遗未尝忘与人交久而弥■〈艹马〉虽远在千里语及必依依至非其类亦不茍与合也以是人皆重之君生之岁壮勇始受封天顺丁丒八月四日也为人伟岸丰颐巨■目光煜然人望而畏之而中乃尔是尤其异也配朱氏太傅成国公讳某之女有贤行先卒予尝为之铭侧室某氏亦卒子生而不育者皆其出也铭曰
　　长平之裔吾与同州爰识壮勇而及君游君貌甚武其中则文翦落秾华厚其本根其本伊何曰孝与弟施于家邦恩洽礼备都城之郊有亭有园君时出游诗囊酒尊翠微之山壮勇所宅君营乐丘老将此息傅奕志墓陶潜晩歌属笔于我同归殊科我还于南扁舟万里缄辞临流托彼双鲤死生契阔古人所叹回瞻懒云遂隔霄汉仙班久定寿祉方臻更六十年乃刻斯文

　　泉石老人墓志铭

　　安福髙君判吾松之三年予归自南宫君状其父泉石翁系行属予铭时翁葬已久而君亦尝志诸幽矣葢自以为未备也君临政清慎爱民如子甚得松人知沿流溯源足征家教而其辞赡核又可据而信也乃不让序而铭之翁讳绮字服绣泉石老人其自号人因以称之系出唐神策行营节度使崇文之后自北徙江南歴居袁之宜春吉之归仙里有讳复初者迁安福城南之古巷家焉自是为安福人复初十世孙文郁生朝宗朝宗生柏恭柏恭生尚英尚英生静字克安别号止斋娶浮山李氏实生翁葢自复初逮止斋居安福者十六世咸以忠厚立家诗书传业而安于田里不乐仕进翁幼而颕悟五岁戏于庭止斋指而问曰人生天地间谁为大翁跽而对曰君亲为大止斋喜曰昌吾门者此儿也弱冠攻举子业能自刻励骎骎向成矣忽若有警焉曰吾家食指众诸弟幼而吾父年已髙尚仆仆门户事弗获一日宁即万一不幸吾虽得寸禄何益于既往哉走质诸所亲所亲以为信归告于止斋止斋许之乃退而综家政未几家日康园庐日辟诸弟婚娶皆毕止斋翁优游山水间自称为羲皇世人者若干年乡人皆贤翁而羡止斋之有子也止斋病翁亲奉汤药及卒凡后事率以身先家所有惟诸弟意欲不顾而终以异出故阋墙之侮时或有闻翁痛自咎责敛避不与较其后相继沦没抚其孤若已生皆至成立畴昔之事曾不留于心焉乡人尤称之安成俗尚气每有纷竞必靡金钱盛酒肉植党与以相胜甚至持挺刃相向因而破家者有之翁平居恒以戒子弟族人有弗协者必聚于庭面谕而遣之行之数十年家不费而上下亲睦至今传之尝岁旱率族人斋戒徧祷诸名山已而大雨里人子客湘汉其母老而贫踵门求贷辄倒廪周之且焚其劵曰无为子孙责报累也其忧人之忧急人之急类如此配万氏乡之望族今广西养利守克贤之姑事舅姑孝待臧获慈尤厚于婣戚族人妇有死无以葬者适家罄于火至称贷以给之继李氏能修妇职称良内助皆先翁卒万氏有子二人长熊以翁命出粟赈饥拜义官次骢即判府以弘治甲子乡进士李氏有子曰驎县学生女二长适竹园刘氏子充量次适都宪梅溪简肃张公从弟敷恂孙男八曰相曰材曰校曰于文曰懋曰栗曰臬曰柟相于文皆县学生皆习春秋曾孙男八俱幼翁宣徳丙午七月二十七日生弘治乙丒武宗尊两宫推恩宇内以年徳受章服侍读徐君舜和序其事传以为荣明年丙寅十月初八日卒年八十一万孺人洪熙乙巳二月二十七日生成化丁酉三月初九日卒年五十三李孺人正统丙辰十月四日生弘治辛酉正月十四日卒年六十六翁墓在其乡之石虎山寅甲向以正徳戊辰正月初十日襄事万李先葬至是而始合焉铭曰
　　学也不谋禄思逸亲也有家也不尚言惟友于之敦也中闺之贤相望后先吾率以吾身也肆翁之后人来者振振玉茁兰芬而朝阳之藏与菟峯而永存也

　　止亭居士张君墓志铭

　　吾乡庄简张公清徳厚望仪于朝式于家邦子孙化之皆率礼遵教无侈汰踰轶者止亭君其一人也君之先世为张氏宗子君次于庄简为从孙公续谱首华甫者君五世祖也华甫生彦才彦才生寛寛生雍雍生藻字汝洁别号南涧娶沈氏实生君讳麟字文瑞止亭其晩岁所营游息之地因以自号寓止足之义人遂从而呼之少颕秀举止异凡儿庄简公竒之曰是将充吾宗者稍长就学受毛氏诗傍究易理补邑庠生提学兰亭司马先生爱其文试辄优等居南涧君丧动遵典制服阕而沈孺人病风卧君朝夕侍奉踰年无出意所亲或规之君叹曰古人尚不以三公易一日养今得失未可知而吾母病若是吾弟年且稚吾可以时刻离左右哉遂循例乞终养剂药调膳十余年未始一日懈以其间理家政条绪井井殖产几数倍南涧时其丧沈孺人如丧南涧既祔慨然以所居偪隘祀享无专位用南涧意拓地改迁作新祠树堂寝皆稽质礼经均适丰俭既成严邃肃整为海乡壮观人取以为式云平居和厚中有矩度承接上下恩礼孚洽人乐与之亲而不敢干以非义有见侵者待以不校久而皆愧服焉亲知有匮乏者必周之周之不足至买田以遗之或假贷无弗予未尝必其偿弟文威幼抚而教之恩意勤笃弟亦能敬君同居共庖三十年无片言间宋氏姊亡为鞠其二女长择壻以嫁分田宅与居使皆有成立叔父东园鸿胪才识练达君每事必咨而后行故动鲜过举东园亦深器之曰吾兄之能子也及卒尤痛惜之生成化丙戌正月十七日卒正徳庚辰十二月二十一日享年五十有五娶潘氏有贤行子男二立爱国子生立敬府学生女二侧室某氏出壻董继芳杨伟皆县学生孙男二长必达次某文威以立爱等请于东园卜嘉靖壬午十二月十二日葬君于所居漕泾沙冈之原是为南涧君墓次奉国子生杨君美之状乞予铭予游邑庠尝与君聨砚席自君韬晦形迹遂遐而闻士大夫称述其行事心识之不忘观美之状既有征矣其谓始图进取而弗成晩乐丘园而不永天将留此以大君之子若孙者尤有味乎其言足以奬安恬而厉贪竞也乃遂按以为铭铭曰
　　桂醑兰肴弗用飨兮丹崖沧洲有遗赏兮既播而耰穑其宜穰兮后作者其灵承兹永享兮

　　福建左布政使双梧华君墓志铭

　　南齐华孝子有裔孙曰双梧居士讳■〈日上永下〉字文光以福建左布政使卒其子琢琭等将葬君于分龙新阡具歴官行事状属予铭墓石弘治壬子予同君举于乡丙辰君擢第予同考礼部通家契好三十年谊不得而辞也君之先世家毗陵孝子之后有讳荣者仕宋居汴三传讳原泉者从南渡还居锡之隆亭又五传为元提领州税友闻徙堠阳友闻生晋冀屯田总管璞璞生都功徳使司都事铉铉生栖碧翁幼武以诗鸣幼武生悰韡始家鹅湖读易好礼有虑得集时称贞固先生君五世祖也贞固生兴叔兴叔生宗珑宗珑生守庄是为君父封户科给事中妣杨氏封孺人世载徳美望于东南君初登进士为翰林庶吉士授户科给事中调南京太仆寺主簿迁寺丞知广东韶州府丁守庄及杨孺人忧月余升贵州右参政服阕改四川晋福建右布政使久之转左会今上龙飞奉表入贺还过锡以疾终于家正徳辛巳冬十二月十二日也君为人敦厚端重寡言笑童龀如成人从澹成杨先生学凡书一指授即领纲要先生竒之长游邑庠励志清苦而亲贤友善惟恐不及少傅守溪王公以编修居忧震泽君涉险往从之得闻所未闻鑚仰益力羣经子史外舆地兵财律歴百家之语亦皆究览隐然以通儒自负时流推服之乡荐礼闱皆少傅公主试事皆録其文以式时流复荣之为庶吉士所业文尤为阁老义兴徐公学士四明杨公所称许为给事慷慨敢言每以正君心肃纪纲精选举杜私门为首务已未科场一疏言尤剀切下诏狱廷辩师言是君以大臣去位亦解君见任初拟外除太仆之调闻之实孝皇亲定云始至滁询牧户利病知马价后输者有罚金君愀然曰非朝廷意也白僚长革之琅琊之麓有旷薮寺卒薪焉为居者病君又曰非食禄者事也画地畀寺僧使瀹茗供客为刻石以记谈者美之属吏沿常例馈金正色叱去且寘之法滁人乐其寛而惮其严及迁寺丞励操如昔九载入觐有导君者曰从吾谒执政清望官可得也君谢不能卒领韶郡去韶近边氏猺杂居号难治始至诸酋具苞篚来谒君呼使前曰我在此无烦汝汝无违我教足矣为奁受一果遣之皆喜跃而退有弗率者辄以法擒之威惠并行诸峒皆帖服乐昌之役调狼兵台檄夜征韶卒万人与俱诘旦皆集军号肃然若素拟者皆称君为文武材韶学久乏人君以身为教政暇集诸生亲为讲授士风一新庚午曾佑之遂名荐书是岁君在外帘得黄佐文竒之谓必髙选撤棘果第一人尤服其识云闻亲丧即日戒道堂馔余金皆贮之公帑韶民慕之为立去思碑在四川以营建需大木山溪险邃受事者皆难之君奋然曰此非以供玩好也率众先发时久旱事集而雨千章顺流人谓有神助云中官欲市茶西畨以规利懐重宝啖君君麾其使曰盗泉亷士且不饮此何以及我乎其人惧而止宪司欲去一郡守君以其前为御史按江南有声止之守徳君懐金以谢君笑而却之曰扶良为国邪将望报也然终不言其人戊寅以病乞休致执政知其贤尼之遂有闽藩之擢时闽军新乱势尚汹汹君谓乱因缺廪廪缺必有端乃合一道贡输之数考其赢缩知弊在折征会宪司白于上除之军食遂足又稽八郡丁税立为定法下其式于民遇征收按以填注吏奸莫能容右布政职当清戎相承以官尊不亲事事君单车徧歴领挈纲举尺伍清而民按堵境内称之江彬擅权黩货中官守闽者将赂之彬部校亦有来需索者君皆拒之众为之惧君曰毋此逆瑾流耳祸败且至何惧为已而卒无事葢君之平生强毅自立不计利害往往若是知君者以逺到期之而卒止于此岂非命欤居家事二亲旦夕左右恋恋若婴儿在宦途宁问如在膝下服丧尽礼情称乎文事伯兄如事父恂恂爱敬白首无间言杨澹成卒惜其不获施于时执书涕泣为乞铭于修撰舒君为不朽计少与秦君立之陆君民望莫君如山同肄业既入仕情好不渝问遗相属李廷珪卒亲为志墓且恤其遗孤其笃于伦谊终始不遗又如此君生天顺己卯十二月三十日比卒享年六十三配朱氏赠孺人继惠封孺人子男四长琨先卒次琢太学生次琭次珩女二郭让邹焘其壻也孙男一蜀信女一君家食时号梅心在滁阳植双梧于官舍读书其间改今号其兴寄远矣葬以卒之明年十二月廿五日铭曰
　　完其璞其文也错倾其槖其握也确不诺以谔其前乃却不躇而躩其施已博其旋匪邈逝也其霩有偕尔作遽揽其箨我懐孔莫铭忍斯琢维徳之焯维君后有托铭也其无怍

　　南宁府通判沈君墓志铭

　　士有积学砥行勤一生而不得少试者世恒以天道之难知然古之人求尽其在我而已其得不得我无与知焉而至于盈缩乘除之间天之意卒亦未尝无在顾人之区区求望于旦夕而天以其冥冥者应之则谓之难知岂不固然然自夫知道者观之则见其若左右手之相付受也斯言也吾于南宁判府简一沈君验之而益信其然君湖之徳清人也世载今徳六世祖彦一始迁于乌山大父乐闲翁珎考素斋翁俊并隐弗仕素斋娶忻氏实生君讳洪字世范别号简一为人易直而刚方外不露主角而中毅然不可夺十五补县学生二十七而遭素斋丧哀不踰礼时乐闲犹在殡竭奁篚营葬事奉忻孺人与祖妣马孺人居一室饮食寝处必躬视二母安之诸弟幼延师教之及长为授产成室悉均父祖所遗不私一钱丧忻孺人如丧素斋礼族人贫不给者资赡之颕异者督令就学若从弟汉淇源辈皆用以成名九蹶场屋而气不折学不倦正徳壬申以贡入太学戊寅将参部注官或导以少须且当得善地君曰吾二亲已不幸而祖母年益髙与其须美除孰若早窃升斗禄以尽吾一日乎卒受云南顺宁府通判去便道过家甫十日而马孺人卒或又导以促之官奔丧异时觊可得近改君涕泣曰吾仕为养也其它不能知服丧三年再参部改今官抵家而遘疾遂以不起嘉靖壬午五月十七日也夫君未冠登游泮林五十二而释褐学不可谓不老处家庭乡党无异论受官一志于为亲行不可谓不笃两奉檄佐远州皆善官所不屑者而卒抱空名以死且死自归之于数葢吾夫子云学也禄在其中矣以君之所遇而质之于斯言其不谓之难知所谓天道者亦有时而弗与然方君之未仕也其子松已举于乡登进士第官晋江君贻书督教励以名节松奉以周旋为时贤令士大夫亟称之其所以为君显融者既有余地而其昆季蝉联相续而起者又未艾也昔人论为善之报谓不在其身则在其子孙论士之力学谓不有得于今则有闻于后君之学吾未能尽知其文辞吾不得尽见而在其子孙者又安可泯哉松自晋江书满入京师道闻讣还湖具状走云间属予铭君墓予读其辞而悲君之不幸观其子而又知天之未始忘君也既以慰松遂书以答其请君生成化丁亥五月二十有四日及卒享年五十六配闻氏泰宁训导某之女子男三长即松次杞次柽皆业孺女二葬以卒之年十二月十二日墓在其乡下兰山之原祖茔之次铭曰
　　耕而植亦既有获饙而饎矣而弗启其鼏谓天黙黙孰与嶷嶷吁嗟乎后之人其永食

　　马湖府知府碧潭顾君墓志铭

　　君讳纶字惟诚别号薇趣晩更号碧潭先世居苏之嘉定祖文明元季避兵徙松江占籍华亭故今为华亭人考礼字敬夫号雪隐以公贵赠南京刑部员外郎妣呉氏赠宜人公幼而聪颕善属对出语惊人稍长受诗于贡士朱尚实尚实称之都御史上虞叶公知府事选充弟子员学日益进遇小试必居前列浮梁戴公廷珎董学政尤加赏拔以魁解期之成化甲午领应天乡荐上春官五试不利然气不少衰弘治癸丒复下第乃喟然曰吾明年五十矣安能复从年少辈驰骛场屋也走铨曹试髙等授大理司务尽心职事文按出入无稽谬者以疾谒告归丙辰改南京礼部考订仪文补正遗阙大宗伯童公倚任之太学诸生久不获省觐公议复旧例行之士皆称便正徳丙寅升南京刑部员外郎戊辰署郎中事未几即真方逆瑾用事狱以贿成千户周姓者坐克取军粮下公论如律周愬瑾调都察院审覆御史以公守法卒从公初议时论韪之有田姓者坐为人闗节当戌边同官恶之欲并及其三子公叹曰有是哉非罪人不孥之意也大司宼姑苏刘公闻而改檄公竟坐首恶释其子不问经年之狱决于片言陈季三越玄武湖盗观版籍法当死公原其情请减之有熊丙者当弃市临刑呼曰吾今死不恨顾郎中为我求生至矣其处法寛平信于上下类如此四川地接诸夷蓝鄢余宼且猖獗辛未出公知马湖府人谓公必惮行公毅然就道曰仕皆择近利置远地谁为守邪闻者壮之土官不识资序以袭职岁月为先后有舅甥争长十年不决者公谓官有正副安德尔召其人谕以国法事遂定夷俗杀人及盗皆不死偿以牛马公曰此岂所以变夷也有犯皆以法从事境内肃然府自安鏊猾夏科场不録士者三十年公留心学校课诸生有可进者白于上官弛其禁癸酉程一阳遂举前名士类鼓舞有御史按蜀遣人求桫板拒之已而劾公不职吏部知公治状寝不行而公亦倦游矣明年甲戌遂以老疾乞致仕时诸子皆成立故居廹隘公乃改卜于白龙潭之南涯葺楼居花竹为休老地始有碧潭之号与乡缙绅士而归者十余人为安耆会会必有诗郡大夫岁行乡饮必请居价位皇上御极推恩海内进散官一阶金绯班白徜徉邑里人以为复见睢阳遗老云嘉靖壬午冬属疾十一月二十日考终于正寝将卒为诗有月白风清之句命笔手书无异平日距其生正统甲子七月十日年七十九配赠宜人王氏有淑行事舅姑抚子女咸克尽道躬勤纺织于公有内助焉年四十有九卒子男三长端王氏出次承恩侧室陈氏出承惪季氏出皆国子生女四长适府学生孙承徳次适国子生赵淞次在室孙男十有三人世清国子生世宁安远侯教读次世盈世文世组世启次延桂延泽延嗣延守又次曰远曰逵曰述女五长适钱文耀次适杭允次许嫁杜如玉次二皆幼曾孙女二次许嫁李贡士宜子某端等以卒之明年二月十三日葬公于秀野桥北祖茔之次与王氏合先事奉知麻哈州约庵陈君状致公治命乞葬铭予生晩尝获与公同朝辱公知爱为忘年交谊不得而辞也庸按状序次而铭之公雅好唫咏在南都冢宰清溪倪公辈皆与之倡和有寅清稿纪行稿碧潭稿并藏于家异籍从兄以尺伍连我公言于朝得洗雪又贻谋之大者铭曰
　　星署两京时靡以为盈龙湖万里亦不见予馁维其尔故寿考且宁以归全于此以裕尔孙子

　　封礼部员外郎心远呉公墓志铭

　　荆溪之阳有清尚之士曰心远呉公生大明正统辛酉八月十六日年八十三以嘉靖壬午十月九日卒明年某月某日其子礼部郎中仕将葬公于某山奉其乡人广西参政胡君元孝状谒予松上请为铭仕举于乡予时在场屋公年八十仕告归称寿予尝为之文不可谓非知公者铭不得而辞也公讳纶字大本心远其所自号世家宜兴有讳徳明抱藴弗试者公之曾大父赠户部员外郎讳以中者公大父户部员外郎赠礼部侍郎讳玉者公之父赠淑人徐氏公之母也公弱冠丧父仲兄赠礼部侍郎经方游学宫事进取公左右之奉徐淑人以居家庭雍睦无二言户部素亷无厚蓄暨析居资计萧然公躬率僮奴耕节浮处约不数年家遂以饶然不事封殖每岁饥人闭籴必倾廪以贷乡人有数负公者一日有急无所归悔且叹曰吾诚愧公然非公其孰济我复告公公与之不靳时皆以为难村氓售布者雅信公得钱径持去不视公召之还曰尔能信吾恐人不汝信也为一一选以授之其不欺孱弱类如此性好客久而不厌四方人士乐归之李太仆范庵沈先生石田交最密范庵欲徙居阳羡分田宅以招之事见呉文定公家藏集苏文忠旧业在蜀山岁久湮没公与少司空沈公辈购其遗址作新堂祠之李文正公为之记其于乡人老者敬少者爱分甘遗美奬善而诲其不及病者与之药有见侮者亦不校以是人无少长贤不肖皆敬公慕效忻忻焉及公之丧朋辈有哭之失声者羣从子弟视之皆如已出提携训廸无弗至尚书文肃公俨及其诸弟皆能言之以晩得子爱之不令去左右至负笈千里乃更督遣之不少顾惜郎中官户部贻书戒之令无忝厥祖千物议为门户羞从礼部归省趣令还朝曰尔禄于官尔身非尔有也其厚伦理而着于名义又如此宜兴山水邑东连呉会南通苕霅公年六十辄断弃家务创二别墅枕岩带流曰南山樵隐曰西溪渔乐晩于溪上建心远堂遂因以为号每春和秋清扁舟布帆夷犹徜徉驯一鹿一鹤以自随见者指为天随生玄真子邑素产茶公尤精鉴别伪者辄能辨之至烹治之法有茶经所不载者人又以为桑苎翁复出云郎中初命封户部主事再命封礼部员外郎配施氏淑徳懿行嫓美于公先十六年卒初赠孺人进宜人子男二人长即仕端慎而文以南畿第一人登进士至今官次佶由邑庠升太学女一适徐元祯亦太学生也孙男二女二皆幼惟公孝友着于家信义昭于乡胡君称之谓得之耳闻目见之真参诸物论乡评之是非有所阿私至于有户部以为父有礼侍以为兄有文肃郎中为之子侄前辉后暎而公旷懐真韵髙步于其间以依稀乎耄期之寿则所谓福集于身庆延于后者夫亦岂偶然哉予前寿公谓其行固有以自结于天而天之于公所以与之者亦厚时以为非夸合是而言其足以铭公矣铭曰
　　我有父兄既构既堂我退而耕兮我有后昆龙华振芳惟郎惟卿兮禠我鹿裘加之佩裳惟皇我荣兮棋局诗囊茶炉笔床我惟其恒兮南山西溪竹坞莲塘何时复行兮镵词贞珉黯其幽光奕世其灵承兮

　　赠工部主事杨君配太安人宋氏合葬铭

　　予家食时与故四川按察副使杨君伯玉及其弟今考功郎中仲玉游而知其父南隐公母太安人宋氏之贤考试南畿得考功之子今吏科给事中秉义往来益亲知其事尤悉比考功以太安人丧归公之墓木已拱而四川亦继安人殁矣考功及其弟乡贡进士季玉将葬安人状公及安人行以兄子秉道来乞铭谨按南隐翁讳云字民望家于松南学弗及试故因以自号其先上海人以儒鸣沙冈间有任府别驾及称两足书厨者曾祖寿梅翁讳徳时祖乐耕翁讳景皋始占籍华亭居叶谢镇考文信号月溪龙徳流仁家用益起以例授散官妣金氏公其季子也倜傥有志节笃于孝义父母皆钟爱之月溪老久不能事事比疾革家所有悉归长兄公一无所较宋氏姊不能平取金饰数事投公曰汝虽少独非我父母之子邪翁犹让不受曰兄有即吾有也闻者皆贤之长出赘萧塘宋氏闻金孺人疾与安人匍匐归躬视药膳母亡哀毁踰礼自敛及葬一不烦其兄时屋庐倾圮里父蒋竹居贷三十金以资修葺公振饬支拄畧使可居顾园池竹木犹森然曰得无隳吾先业可矣祖籍系内作坊后隶府局费出无蓻田业多为人有而税额独存公身自料理曰为兄带劳礼也乡邻有嗾兄兴讼者亦顺受之曰兄弟天亲也讼我者特细人耳其于人扶危拯急不惮水火有死无以殡者适当窘狭至辍仓版为之其它解衣推食以济人不足者殆不可胜计也平生口无妄言目无妄视见发人阴事及非礼窥阚者辄趋而避之乡人有为不义者曰杨二官得无知也其为人敬服如此刻意教子延师程课不少怠朋游至留与欵洽而属耳于外闻论及徳艺则喜不然则忧形于色每以所业置角巾中遇知名士出而品评归则指示其可否曰吾家无赢产汝軰学成即吾家之成也弘治丙辰四川擢进士而公以中场后一日卒其后考功季玉吏科相继入仕途公虽不及见而志亦酬矣宋安人萧塘名族故监察御史瑮冬官主事瑛之弟古真处士玚之女国子祭酒南桥陈公询弟诰之外孙聪慧孝谨读女戒小学列女传诸书辄能领悟尤精于女红家居事母孝既归南隐移以事其姑姑意所欲致及南隐所欲为者恒先为之凡劳事一不以他委姑丧脱簮珥为费躬纺绩以为生南隐公独任家艰而不至陨获教子孙咸底成名安人之助也南隐以四川三载恩赠工部营缮主事安人同受封勑至呜咽不已曰昔同其劳今独享其荣邪见子孙荣进不色喜每叹息言汝辈能尽忠报国恩以光汝父祖则吾愿毕矣晩岁犹亲女事左右以为言曰我自乐之且无事以终日不可也衣饰不求新美曰此故物服之自安非力不能办也其勤俭至老不易如此南隐生正统辛酉七月初八日比卒享年五十八安人后南隐二年正月二十日生卒正徳辛巳十月初九日年七十九子男四长玮即四川君后安人五月卒次璨即考功次琦先安人十七年卒次琏即季玉女一适朱佑孙男十一人长秉仁靖江府良医卒次即秉义次秉道秉中俱郡庠生次秉正秉公秉谦秉和秉钧秉鉴秉介女四长适国子生陆应瑞卒次适生员张立敬次适张棠立敬庄简公恱之从孙棠庄懿公蓥从孙次许嫁董宜阳大理少卿恬子也曾孙男一启传女五长适抚州府推官禇嵩子效良其二受监察御史苏恩子克柔故礼部郎中唐祯孙自信聘余尚幼翁之墓在竹园泾葬以年月日太安人葬以卒之明年十二月十八日昔兰畹何君称杨氏之世徳谓有是父祖子孙必兴若子孙忘父祖此心则不可考功述其言以为传世明训予以是益信公及安人之贤铭曰
　　世之徳身以承学不究于行而家政以成中馈之贞子孙代兴谓天孔明而不偕尔荣双璧连城竹园之泾郁郁余馨吾以征吾铭

　　程母呉孺人墓志铭

　　往十年前新安程庆珫氏以所辑声文会选来视予属为是正予以不敏辞然自是识君今年秋庆珫谒予松上以母丧告乞为之葬铭庆珫质厚而文无荣利纷华之好而独惓惓于世徳当代名家若其宗人学士篁墩公长洲文定呉公及吾乡定庵曹公君皆及其门并有文辞为之褒表今兹之请虽自知弗类然获次名先达亦谊所不辞也君母姓呉氏休宁上山名族唐御史少微之后祖某考琳真皆以徳善闻于州里琳真娶程氏宋枢密正惠公卓之裔孙某之女实生孺人宗人若弘号朴轩者出文肃公派于程为世婚其妻胡氏晩得子取孺人育之见其聪慧爱之甚于已子谓必以配良士庆珫大父梅友翁为子景宗择妇闻之以请于朴轩一言而合遂以归之即所谓菊圃先生者是也菊圃兄弟七人羣从房族之盛他姓莫先焉孺人奉舅姑处妯娌一一能适其意岁时祀飨宾客往来恒身先其事不以告劳姑尝得异疮众避传染孺人奋不顾寒则以身温之暑则亲以汤涤其垢如是者久之无倦色姑感其诚曰愿汝子孙事汝犹事我也性尢谨重力勤女事夜分不休刀尺之声未始彻于外家庭上下有终不闻其笑言者菊圃喜读书于生事不甚留意孺人维持综理一不以烦之先生得肆力于学孺人之助也故当时翕然称为贤妇先生卒诸孤茕茕在乳下姑年且髙孺人屏容饰课僮奴力树畜家日以康凡六更婚丧未尝告窘乏而且有以及人孤嫠无托者至捐衣食以周之不吝家人有得人遗物者亟访而还之诸孤就外傅归必究其所习夜张灯于室躬缉纺以助其勤少怠则加切责曰诗书汝家业予弗敢忘汝何可弗力又曰古人之学不专为科第能以善养是吾之望也诸孤承命惟谨业儒服贾皆有成室庐资产视昔有加焉孺人之教也时又称为贤母岁丙子庆珫与定庵有期将戒行孺人曰曹公宿徳往宜也姑少迟之未浃旬忽无疾卒人以为有先知云时正徳十又一年三月廿六日距生正统己巳四月廿八日年六十八子男四长即庆珫号近斋次庆琇庆莹庆班女二适黄锽呉琎孙男七佳传仪作偁佖侹女七人嘉靖癸未十二月日葬和睦干与菊圃先生同穴铭曰
　　母以子贵亦以子贤嘉彼淑懿无惭简编和睦之原佳城孔坚铭于此镌其永年

　　封宜人孙母王氏墓志铭

　　延平郡守雪岑孙先生故参政薇庵任公之外孙与予妻淑人母中表兄弟也故先生视予犹子弟始学及仕奬成助喜懐之不忘先生殁予系官京师吊奠不及礼居闲追往愧无以自致其情也先生继室王宜人之葬子翰林编修贞甫以状来请铭予尚何辞乃序次其事志而铭之志曰宜人姓王氏松之旧族故广东布政使公亮之曾孙通政使司经歴直内合节庵先生臣之从子淞南处士辅之女妣陈孺人幼钟爱父母不轻许人求之者议辄不合久之更以为后时讯之日者曰此当为贵人妻何后时也雪岑丧姚宜人或言宜人故家女年及而贤继室无踰是者卜亦允协宜人既归事雪岑和而能敬综理家政巨细斩斩雪岑性刚遇事不可辄弦急宜人婉辞以谏每为之霁容时编修及其兄行甫年皆在髫龀宜人爱惜抚字不异已生夜灯习诵蓄果饵以资勤苦且执女工与俱或时嬉游触父怒则解之曰儿尚幼姑善诱之可也故诸子亲宜人不啻所出有教无不承雪岑官驾部以执法忤中人将下狱众皆忧之宜人曰官禄不足计要惟自处者是耳先生坐系两月宜人谨门户戢僮隶戒诸子不使轻出入曰汝念汝父无重贻其忧也雪岑无所屈挠而事竟白葢中实有相焉先生素亷介贵而犹贫婚嫁资聘多不能备礼宜人解常御服饰以助之曰我行作姑矣此可畧也雪岑卒延平讣至号恸殒絶移时乃苏间谓诸子曰汝无所恃矣继承事重不痛自策励何以自立也性勤织绩至老犹不废编修劝令少安曰吾忧后生辈过于逸豫尔此自吾乐不厌也编修念无以为养则曰与汝皆清门过求丰腆非吾喜且非所以为我福也遇族人甚厚然有及官府事者辄挥之曰吾可以累吾子邪一日行后园顾池亭花竹泣下编修请其故曰吾痛汝父不及见尔葢老而哀慕犹一日云编修使交南过家宾客填委乡人以为荣宜人不乐曰汝孤子而远涉岭海何以慰先人虽然王命也行矣勉之颇信浮图说自是每晨起诵佛千声曰吾以祈行者安也编修久无嗣既行得男宜人喜交南国有兵请于朝还家听命宜人益喜含饴弄孙母子相对熙如也无何忽遘疾疾亟阴语家人治后事而犹强自力言笑谓编修曰我行瘳矣子无忧其明日遂不起呜呼宜人之慈爱虽垂絶之际犹不忍伤子孙心如此则其平居槩可想见而编修君以使事之不果乃得亲汤药视衾敛人子之心庶几无遗悔焉此固孝诚所格而亦孰非宜人厚徳之报哉宜人生天顺戊寅六月十九日卒嘉靖癸未七月廿八日年六十六子二承徳字行甫廪膳生先卒承恩即编修君贞甫其字女一适唐瀚孙男三大中大猷皆习举子业柏龄尚幼女三长适庠生陆鑐次受黄相聘次幼曾孙男一昌祖亦幼以卒之岁十二月日祔雪岑先生之兆在郡东北蟠龙塘之原铭曰
　　迟其归其归也时家人是宜君子是毗曰位非我恤要自我无非其言可思孝而勤贵而约无育而慈其胥此焉施我思古人休征伯竒生乎不遇吁矣悲庸刻此铭诗

　　东江家藏集巻四十一

　　●钦定四库全书

　　东江家藏集巻四十二【后集九】

　　（明）顾清 撰

　　归来稿

　　○墓志一十二首

　　亡室赠淑人张氏墓志铭

　　淑人姓张氏讳淑正小字寿宁世家华亭谷阳门之西敦厚尚礼有讳孟著者善楷隶书织工取其字为帨文有闻于上者因取以实金陵居织锦三坊至今犹有名祖绅父粲号云石俱读书游泮庠终隐不仕母任氏福建参政勉之孙处士执庵先生弘之女执庵夫人顾氏贤明有识鉴淑人既丧母夫人取教育之予时学于其子长史先生故夫人与先生许以为配任氏既世衣缨张复右室族婣皆以为非耦淑人至能安于澹素承接上下无所失于是众咸宜之尤为先祖遗善翁外祖秉直陆公所称礼先君性严难得意淑人独无迕焉其事先淑人如女事母先淑人尝久病髪■〈月直〉虮虱生焉气羸不胜栉以口啮而去之傍观有难色而淑人若不知也予为弟子员淑人躬缉纺助朝夕服勤尝苦茹纳包容有人所不能堪者中更先祖丧毕两弟婚娶至尽脱服饰以助蓍簮布衣若将终身焉予三黜乡闱不为忧闻得荐亦不甚喜从予居京师每以不及奉二亲趣予归省先淑人讣至哭泣怨悔不自胜相予营葬事役人食饮皆手自品给人感其意无不为尽力其丧先君亦然天性真淳无矫饰不知贵势之可慕贫贱之可侮比邻妇妪最下者与之均礼见人贫困苦疾病在身周之惟恐后或时不及辄惨然不怡待子妇及妾侍皆如女视家人子亦如已生每食时孩穉绕前截少分甘有未尝及口而尽者王给事明遇妻以夫旧学尝来视淑人还家遇婢妾顿厚人以为有所感云痛母早亡奉云石翁礼爱尤笃弟山及其妇殁皆为之敛葬且教其女择士族嫁之葬云石翁视母圹不称属家人厚封树徘徊悲恋不忍还俞氏妹嫁时华盛淑人及其季适陈氏者独萧然一不以介意后俞衰落两家子女来抚视之如一于其它亲戚皆然虽素薄于我者亦无间葢其心知有骨肉初不知有存亡盛衰之变与炎凉厚薄之分也以是处予家四十有五年亲疎内外以及乡人皆称其贤淑及卒皆痛惜之京城邻近妇女来哭奠者不絶比丧还有追送数十里者予为翰林编修封孺人为侍读学士封宜人满礼部三年赠今号歳丙子始通籍内庭预朝谒戊寅孝贞皇后丧尝入临清宁宫助酹奠是岁三月得疾更夏歴秋医弗效冬十月十三日竟卒生以景泰丙子十二月廿四日得年六十三予再入京官再进禄赐日裕淑人恒不乐每劝予归葢其中有见焉予牵连未能决而淑人遽先我逝矣呜呼惜哉淑人生三子长天彝尝习举不就理家政次天叙年十九卒次天秩县学生女四皆不禄孙男九长应阳荫补大学生次应寅应辰应云应禄应芝夭次应昌应明又次应金夭女九长适侯干金山卫指挥藩之子次许嫁故广东按察副使张祚孙太学生宪之子约次许嫁太学生范民彝子启髙次太学生曹锷子梁余尚幼应明应金及范氏女以下淑人皆不及见云淑人之丧遭时多故旅殡四年乃得归是岁予亦致仕为求葬地久之得于郡城北通波塘西张家浜之南其地面巽坐干后盘凤山前汇祥泽塘桥张氏之故物也以嘉靖二年癸未冬十二月六日壬寅襄事铭曰
　　山旋冈水旋隈拥以干环巽维乐哉丘子宁归懐平生感艰危悲复喜系此辞

　　潘母太宜人叚氏墓志铭

　　南京礼部郎中潘君时雨母太宜人叚氏世居宁国建平之叚村祖满父安并不仕以农为业安娶钱氏生宜人少而淑惠乡邻有子者多求之然议辄不合既踰笄犹未有所属郎中先君子涧松翁方求贰室试以请于安安慨然曰吾亦筹之是命当尔也遂诺焉宜人入门事涧松与嫡室严氏甚恪谨分理家务斩斩有条绪严氏礼之涧松继纳二人许氏素多病芮氏年最少宜人视之皆若亲姊妹许有子弗能字宜人躬抚鞠之见者不知非所出也尝得一子失去而芮氏适生郎中涧松遂俾育之岁癸夘涧松得危疾宜人刲股肉以进疾遂愈其明年子溥生乡人盛称之以为诚所感云庚戌翁复病以郎中属宜人曰是儿似可教吾没汝弗能则亦已矣宜人泣曰赖君有遗业吾纺绩以资之何不能若成否则在天耳时郎中年十二溥方七岁而严氏子泽已名荐书矣宜人既襄涧松事即营别墅延明师以专教事恒举泽以励之曰必如是斯无负汝父与吾之志也郎中以甲子领乡荐甲戌对大廷是时溥亦自邑庠升太学宜人就养京邸二子朝夕侍膝下乡人荣之而宜人诲饬不少置遇诞辰称庆必垂泣曰幸汝辈成立惜汝父不及见也郎中为主事封安人已而进今号嘉靖癸未正月七日以疾卒明年九月庚午葬涧松墓右若干步地在其乡之某里某山原初许氏病笃与宜人诀曰生若同气死葬必同穴宜人泣而从之及葬许与芮皆预为圹以齿为序至是藏焉宜人生正统丁夘十一月某日比卒年七十七子二长即郎中名润字时雨其次溥也许氏生正统乙丒月日卒弘治癸丒月日年四十九子一曰濡国子生芮氏今年六十五贞松后雕荣享未艾生郎中后复一子曰濠为最少宜人孙男五僎出郎中备伯仲佖出溥女二长许嫁太学生寗豫次子思幼在室许氏孙男三曰仕曰儆曰仪儆邑庠生女一适典膳濮浚子倯芮氏孙三人曰初曰俓曰某郎中既以父命母宜人而懐所生不忘欲因宜人附録诸母行实勒之墓石以见其恩意之厚虽事微前比而其情有可念也庸具列之而并见之铭云铭曰
　　诗美任妫庄姜之娣秀也嫔周亦大其世繄潘有叚岂曰有子其敬而和实应彤史欝欝涧松下维我室左携右须生死皦日儿也克孝母宁有恒生荣死哀各极其情铭以昭之子孙其昌尚于此征兮

　　周母太恭人李氏墓志铭

　　嘉靖癸未夏四月都察院左佥都御史周君伯明以母太恭人李氏病具疏陈靖乞归休上不许而特赐君告俾驰驿扶侍还呉未行五日辛实四月四日也讣闻命所司谕祭仍给舟归其丧公卿以下毕吊致奠赙如礼行之日送车阗道观者荣之明年冬十二月某日葬其乡马鞍山北之先茔赠大理少卿芝云翁之兆先事两月君命其子凤仪奉书币以春坊谕徳顾君九和状来乞铭予壬子与都宪同升今三十有三年髙堂彩侍尝获称觞从春坊望颜色幽宫之刻不鄙而辱以命予谊其可以辞也谨按太恭人姓李氏与周皆昆山旧族世济徳善曾大父谨光禄寺署丞大父瓖易州知州父讳泉母朱氏太恭人体貌庄重语言简寡行徐而坐端望之知为令妻贤母始归芝云值家世方盛芝云倜傥和易喜宾客爱山水搜竒览胜无拘泥太恭人内奉舅姑共祭祀外给宴饩凡所须必躬亲必致其丰洁退而治女红弗懈中更衰落而事上益虔处姊姒巨细推逊不啻无所争竞其御羣下慈而庄未尝有色喜笃恩布惠疎远不遗助芝云干蛊恒出所藏以资费为子延师友至脱簮珥无恡容夜必篝灯手绩以课业曰吾望汝成令名汝勤于学吾宁倦于绩也抚二孽子若已出夫弟绎早卒鞠其二女咸使有家长孙凤鸣幼失恃爱之踰等然督教备至凤鸣感励绩学遂与都宪君相继登甲科人皆曰太恭人之教也都宪君由知县擢内台太恭人与芝云连被宠命乡人名其所居堂曰三锡其就养京师凤鸣亦官刑部三世一堂萱叶兰支交暎一时缙绅皆艶慕欣欣焉都宪南迁凤鸣解官奉太恭人居呉下及将赴留都趣凤鸣还就官曰汝籍于朝不可以我故废王事也都宪当比还念太恭人涉远有难色太恭人速之行曰汝官至横金吾犹能自力且得孙妇辈聚处甚乐也居三年康豫无恙日久犹课家人治纺绩子孙以为言则曰吾性自乐之且吾逸则下成于习非久远计也其深见远识如此所以荷重封享禄养子孙繁昌生死哀荣岂偶然之故哉太恭人生正统己未二月十七日比卒享年八十五子男三长伦即都宪明慎端方朝省推重次佐夭次佑孙男四凤鸣刑部郎中次凤仪凤翱凤起女一人适生员叶良材曾孙男二汝龙汝瑜女三人长许嫁国子生朱希曾次柴告次幼铭曰
　　三锡之堂我尝称诗今也丘原铭则畴宜玉冈嶐前娄江迤之郁郁芝云此焉同归尚千龄匪亏以昭我辞以永保其来兹

　　封监察御史陆公墓志铭

　　封监察御史怡梅陆公卒将葬其子御史君以四川按察佥事胡君仲申状请予铭先是御史以使事过家为公寿有司举故事表公宅里衣冠毕贺乡里荣之御史既还朝数月而公病思见其子御史亦心动适以四川之节来及江而闻问即上疏乞终养昼夜南驰抵家而翁疾间见之甚欢予亦为御史喜意公寿必未涯而竟以不起然病而思思而父子得相见扶持药饵踰月而后终爱日之情虽无穷而公亦可以少慰矣公仪观丰硕质性敦厚少有志于学以傍无兄弟始退而服家政客游淮泗梁宋间周览名胜既归识益充志意益坚定家临阛阓而端静纯一未尝妄交游其所与必乡之达者间从有司役恪恭以勤小大缓急无敢慢郡邑皆善遇之御史君始就学训督甚严曰汝能学则无忝吾先人亲师取友时不可后也见其从朋辈饮辄不乐御史惧而改然后色豫及学成登科甲公亦无徳色既受封命其自处益卑乡饮请居宾位固让乃就登降兴俯无违礼乡邦重之称为徳人长者及卒皆悼惜焉陆氏本东呉旧族代有闻人公曾祖安尝受学海叟袁公之门叟竒其才劝之仕以亲老辞凡所得一付之篇咏编修杨公廷瑞志墓盛推许之生子绪绪生晨继世闲逸晨娶栁方伯文粹女兄实生公其源流远矣公配施氏先公卒以御史贵赠孺人子男三长翱即御史初任吉安推官以明慎称召进今职次翊次翀女四谢旻俞鲤盛世袁煦其壻也孙男三希岳希岱希旵女十一人长适沈渭次杜炳顾世清次太学生董继贯次孙亿次许嫁周溥胡锡朱克温次尚幼公生景泰辛未月日卒嘉靖甲申十月十一日年七十四葬以卒之后两月二十有二日墓在所居之北白龙潭之南涯相去不一里予以文识御史于科场今二十年不可谓不厚公之行其又足称也乃为铭铭曰
　　卉木之真是曰梅人而悦之人可知处嚣而淳崇益卑雪霜艶阳无我移我寿而康子载驰我忧而疾子来归敛我以藏靡悔遗龙潭之源郁崔嵬云屏曲拥水旋洄我室甚迩神弗迷稽祥迹履铭此辞

　　东崖樊君墓志铭

　　故南京刑部尚书赠太子少保清简樊公之子讳垔字伯通别号东崖以太学生待选家居嘉靖三年冬十月二十四日卒于常山之里第其子鏊将以明年乙酉某月某日葬君于其县之博望乡华棠里前山之冈先事以状走云间请铭其墓石清简公守吾松君实侍行而外人初不知有君予最辱清简公知而亦未始面也正徳己卯君以公葬不备礼具疏白于朝于是始识君听其言察其行事信清简家儿也辛巳予南归嘉靖甲申君遣鳌来视予期以髙秋北行取道会松上方日夜望君及鏊再至而累然衰绖在门矣其贽币犹君之手泽也呜呼君之与予期其殆为此乎而予又忍以不文辞不以慰君之惓惓邪君之先远出成周而再盛于有宋始自南阳迁于常山之迭石予前状清简公之事已详其再迁绣溪则始自髙祖辽东都事逊而曾祖清河训导温祖文检仍之温文检并以清简公贵累赠至南京刑部尚书妣皆赠夫人清简公夫人徐氏有三男长堆已受荫而卒君其仲也幼颕悟有大志尝从学开化吾文山先生授以举业乘间靖曰读书止于为文辞取科第乎文山笑而许之自是屡以文试场屋而天人性命之学操修践履之功未始少间闻公官河南喜曰洛中道学之源委也请从以肆其观于是复以文质于提学车公而闻见日以博矣及公尹天府都宪台陟司宼位望日隆而君犹龃龉或导之以速化之术者君咲曰是宁不有命吾忍以污吾清白家声哉闻者悚而退既承荫入太学再试京闱仍不利而厉志益■〈艹马〉清简公以勇退忤逆瑾擿其问隆平侯事夺官又追论守松江日减官布以纾民困事责输粟五百石君周旋其间独力干济不以及诸弟为公忧公卒服丧哀毁继丧徐夫人亦如之其诣阙陈辞情志恳恻闻者感动虽素不悦公者亦不为沮议而或反有助焉以是蒙恩得赐公夫人葬祭及赠谥公皆如制缙绅称之君居父母丧哭泣过度已得眩瞀疾及是间闗道路风行露宿既归疾大作卧山中者五六年尝自念读圣贤书凭先人余休齿名仕籍而曾不得效一官以自见图所以上报者病小间遂先期来告予十月束装戒行矣已而忽自疑曰踰是日可也及是亟呼鏊书勤谨二字于壁曰吾疾不起矣保家守身理无大于此者遂奄然而逝葢君内静而明而又善虚中氏之学故于此有前知云君孝友出天性虽小必谨清简公宦游于外乡之时物必附寄然后敢尝闲居日必具衣冠定省承候颜色未尝离左右伯兄卒抚其诸子如已生处异母弟若同产族婣里党有贫苦若老疾者必周之惟义之徇虽竭力不顾其自奉则甚约出入里巷谦恭礼下未尝以门地骄人平居无事扫地焚香手一编终日非速客饮酒不过数行夜必集诸儿讲论文史至宵分乃寐如是者以为常其为诗取适情兴不苦心鉥目故所得多不留今所谓东崖稿者财十之一二尔而萧散警拔绰有幽致读之可以得君之为人君生成化己丒十一月廿五日及卒得年仅五十六配王氏信州旧族生子男一即鏊太学生女一适彤山徐都运廷镇子佐侧室郑氏有子男三镳锦锭惟清简公忠谔在朝廷惠利在郡邑轨范着乡邦生完髙节没享荣名可谓盛矣君能继之而其美益彰可不谓能子邪虽抱藴弗泄知者惜焉而君可以无憾矣是宜铭铭曰
　　太末之墟有丘嶙峋其中有人清简之风于此焉存不显其身天乎莫询而情事已伸予尚奚云尚百千春以裕其后昆

　　道州学正梁先生墓志铭

　　嘉靖乙酉秋九月二十四日司训恕斋梁先生辛于华亭之学舍先时道州学正以阙告吏部选学行着闻者奏以先生为之命既下矣月余邸报至众方悼先生不尽所施于吾又叹先生之久淹而卒不闻此命也相与诔先生行谊为状以其子沇等来乞予为葬铭先生在吾学为东斋师予东斋旧生也归田五载辱先生知爱若素交子弟又辱先生教先生已矣予何以慰先生而铭可以辞也梁氏之先本长沙人宋殿中丞鼎尝守吉州乐西昌山水遂卜居焉其后屡迁至讳子祥者始定居庐陵之白沙乡实先生二十四世祖也髙祖朝升曾祖用宏祖承威考尔衷号怡庵并隐弗仕承威父子俱以年髙厚徳赐章服乡里荣之妣萧氏泰和西州黄门某之女弟实生三男先生为之长少颖敏力学不烦父师为文务典实去浮华论学宗紫阳朱氏于凿说支词蔑如也成化已亥岁大祲宼起家业一空先生策功罔怠寻丁内艰葬祭一以礼甲辰补邑庠生提学署其文为上列自是学益闳肆每私试常冠诸生弘治壬子领乡荐凡五试春官不利而志不少衰甲子复治行怡庵命之曰甲科得否诚有命此行脱如旧何如作儒官及老眼一见哉乙丒遂拜衡山学谕之命遵父训也衡山科第久乏人学政亦弛先生至抗颜当席礼贤惩顽仪范肃整有孤贫而行束修者辞之曰吾期教之成而已意不在是也上官俾摄县事复辞曰学吾职也理县政则荒吾学政矣上官弗能违既而尹复缺曰署县非梁教谕不可也强委之讼至即决科罚一清两月间政声流闻举邑按堵方伯呉公某称之曰真贤良也己巳丁外艰服阕改浦城学浦城之人才犹衡山也先生虽训廸匪懈竟以绩效弗称左迁吾华亭华亭近岁多良师先生至士益感奋相淬砺自已卯至乙酉上春官者十余人连得第者尤众士方喜先生之道行而先生已厌世矣呜呼惜哉先生性刚方尚义节遇事英果有不平当辩者虽贵要无所诎或劝以少逊者曰我何有于官哉吾与之论弗胜弃吾官以伸公道可也当其劲挺人或不能堪事已释然无丝毫滞于心曲或行有未当虽下人言之亦立从人以是知先生之无他葢久而益信服云先生初娶萧氏曲山大司马文昭公族有贤行继娶綦氏衡学生祖绶之姑知书达礼以先生好面折人常婉辞劝止裨益良多先生殁诸子咸在家独力殡敛松人皆称之子男三长即沇综理家政次淙次淘俱县学生女一适泰和池头王黄门俨之孙守孙男四女三俱幼沇及淙淘扶先生柩归将以年月日葬某乡之原诸生称先生不汲汲于求名而名以成不屑屑于为家而后以昌大不媕婀徇时以不至髙位而其道已畧见于行其行义足以有立惟斯言以足据以铭先生矣铭曰
　　白沙之乡郁郁崇冈先生所藏不竟厥施惟执弗随而其中匪亏我作铭诗非曰予私惟诸生之辞

　　封工部主事富翁墓志铭

　　自富君子超之登第则闻其父雪峰翁之贤子超使荆州予访之始识翁于其第吊子超之母丧为亡妻谋葬地于祥泽往来益习信所闻之不虚予作寿藏翁持酒来贺意忻忻也别未数月而翁之丧闻又数月子超归自京师具其友吏科给事杨君士宜状来请铭其墓予方重翁之为人而且喜其强健孰意遽为翁为此也翁讳洪字汝深雪峰其别号世居华亭通波塘祥泽汇之东涯曾祖以诚祖某号南郊父某号一村妣汪氏公少而聪颕习举子业已而弃去专力于农圃与兄汝南同居三十年无间言一村病且革呼翁兄弟曰同居义也然而不可久势也吾欲为汝为久远图而力不足且奈何翁闻而悲泣悉让先业于汝南而自筑室以居布衣粝食纷华靡丽之好一无入于其心弘治间汝南被选掌乡赋辞不许翁毅然代之邻区累派积荒租余百石当征之民民不能堪翁又为输之翁家事不甚裕而能为此故人以为难而翁无徳色也翁早生子多不育中岁得子超遣入城就傅去家二十里恐其幼而惰也每日酉而往以课其诵习卯而归以综理其家如是者三年而子超学以成族兄孽子相始生嫡媢之弃而不字翁取鞠之及长配以室爱之若已出相亦事翁如所生其卒也袭含敛殡皆相实亲之配丁氏克俭而勤躬亲织纴有通昼夜不寐者翁之孝于亲弟于兄训成其子侄虽翁之贤亦丁有以相之也子男一好礼即子超正徳辛巳进士授工部主事改刑部女一适陆祁孙男二于文于徳女二受莫氏张氏聘翁生于景泰乙亥五月二十日卒嘉靖丙戌二月十六日享年七十有二以卒之年月日葬九峰第三畲山之中峰其地前瞻玉屏后引细林凤冈东翔天马西踞翁所择也翁为人坦易淳直性尤仁爱见人有急难愀然若在其身与人交开口见心未尝有矫以子超贵受封如其官章服在躬举动恂恂不少异平日人尤以是重之所居面通波园池楼屋据湖山之胜翁晩年与乡父老月一会于其间客至必欵留惟恐其去礼恭而意真无弗为翁尽者古所谓善士所谓吉人非翁其谁欤虽年不登上寿如其中要自以无憾矣是宜铭铭曰
　　东畲之峰郁以葱有洼其中公所宫有宾有从灵秀锺灵乎不穷公之后兮其永隆

　　絅庵姚先生墓志铭

　　先生讳鹏字程夫别号絅庵其先故汴人有讳世荣者以武干仕宋为将军职环卫从髙宗南渡家临安病告寻医遂精于其术姚氏江南之始祖也世荣之后皆以善医名有桂发者尝起安定郡王伯栩竒疾授御医局副使于先生为七世祖子垕号朴翁以名医被荐赐冠带由临安徙华亭居修竹里子文彬号恒斋元惠民局生累官医学教授与鐡崖杨先生为诗友其葬也鐡崖志之私谥为贞靖先生传子处和以文学任江阴儒学教谕先生之髙祖也曾祖栁隐先生讳某洪武初举人材知莆田县祖菊庵先生某尤工医考某以贤良方正任许村场大使两考即致仕徙居郡城是为瞻云先生梅趣翁善太素脉者之弟也娶钱氏南京吏部尚书文通公之妹实生先生明敏凝重言动皆有则七岁能属词善楷书稍长从陆梦庵先生受诗经问学日富补邑庠生与从兄仁夫中夫俱有声场屋间督学浮梁戴公广信娄公皆器之而试辄弗利弘治甲子始以贡上春官试文冠多士授江西南安府儒学训导始至值大水学宫圮壊白于郡遂一新之南安不荐士久矣先生严程约明轨范以身率之士咸奋于学未几刘君寅与其弟宰聨躅取髙第皆归徳于先生先生素慎取予及当官尤以名节自砺苞苴私馈无敢及其门者清风兴行郡守而下皆接以殊礼时有所咨访辞弗敢知守益敬焉修孝宗实録成力求解任守固留之寻以书白当道始获遂其志时乡人仕而归者宪副定庵曹公佥宪一庵许公方倡为安耆会闻先生归甚喜曰会中得君吾属有光矣郡邑诸公与上官行部咸加礼葢优游桑梓者十七年以嘉靖甲申六月二日考终于正寝距其生正统丁夘五月廿七日享年七十有八配孺人余氏养志先生某之女俭勤慈惠与先生一徳相成先生壮年多疾病孺人左右扶持饮膳药饵必亲有所须皆先意而具卒致先生于康宁抚子孙待婣族不以烦先生而事无不治先生卒哭之哀遂感心疾明年乙酉四月廿二日竟卒年七十六其生景泰庚午五月十一日也子男三长淞理家政率礼循义克承先志次汶太学生后先生三月卒次沅女一嫁金凤卒孙男四时周太学生次时皞时敏时茂女六长适举人张松次举人孙堂次宣城伯从孙卫嗣宗次举人王洪子槙州判叶相从子嵓次受冬官主事宋瑛从孙玄徳聘曾孙男一应期先生事亲孝奉祭敬处兄弟友而恭御家和而肃接宾姻恪慎谨抑未尝一失色于人虽后生新进无少忽而人亦信爱敬礼之先生之南安予以文送行所谓一时同辈论学行纯备者必以先生为首称凡先生有言于人无弗信有所托无不为尽心曰姚先生诚信人者皆实録也此其大者至于出入市里未尝亵衣盛暑家居未尝袒裼简札字画仓卒细微必致详谨葢自少至老如一日焉时风日移老成日远虽乡邦俊彦代不乏人求欲如先生亦未可以多得矣淞等以今年丁亥二月廿五日葬先生于城东十里吕荡庙之源以余氏祔奉湖广参议张君徳辉状请铭其墓石予谓铭先生其可以无愧也诺之因以识吾感云铭曰
　　中有孚表有隅位弗充忠已输人归其徳厚而神寿以康愉其尚奚须吕荡之原我刻琳瑜懐哉斯人逝矣其吁

　　杨孺人王氏墓志铭

　　松贰守闗西杨侯丧其配王孺人将图归葬手状其系行属予为之铭杨侯在吾淞以亷慎律身以平直处事蹊径断絶门庭肃清意其中必有相之者乃今观状信然民尝给事府中见孺人行事者追思至今不置然则铭孺人固民之所乐闻也孺人姓王氏与侯俱临潼县安业里永丰乡人父魁隐弗仕以信义重乡里母鱼氏孺人少敏慧精女红为父母所钟爱择配得侯既归恪秉妇道庄重整肃不妄笑言尤不事华侈家故饶裕而晨夕缉纺不少怠岁时苹藻必亲奉舅姑裳衣非手裁饮食非极精洁不敢进侯充弟子员寓省城与弟四川佥事枢荣泽训导栻兄子山西副使淳实俱孺人躬炊爨具膏火以相其学业虽寒裂肤暑沾衣无少厌倦其后侯领乡荐而枢等亦相继取科名宦游内外至今徳之从侯官四方所至必艺蔬茹事丝枲曰廪禄有制此亦聊以助君守也侯令杞县时逆瑾方擅政捡括天下府库重法以立威有同官窃藏金绐侯为借补计侯始至忧之未得所以处孺人问知之曰此非君事也何忧第追守吏尔同官闻而惧阴补之卒以无累其明见达识辅佐君子类如此继姑某性严孺人能顺适其意一日染疫疾家人无大小皆然孺人坐卧寝傍视汤药不少离姑疾以愈而身无染焉人皆曰此孝之致也训幼子以安详或佻戏必加谴斥待妯娌如姊妹乐道其善而掩其不足族婣穷困必赒之所至处同官家室亦如其妯娌常去有后思焉下至于仆使恒察其饥饱寒燠茍暇或亲为理衣曰此亦人子也又各使习微艺曰庶异日不阽于饥寒至于内外之防凛如也乡人论善理家者必以孺人为称首云孺人素有疾乙酉子浚试闗中忧思疾作浚闻而亟来得少间明年三月二十有四日竟卒生以成化辛夘月日及是得年五十六子男二长即浚学生次重光夭女二俱幼葬以年月日墓在渭水之阳石川之涘杨氏之先兆也铭曰
　　国之政自家始中闺之有人君子维祉渭原崔嵬我铭民辞申彼鸡鸣昭我棠溪棠乎我依铭非我私以永我来思

　　封工部主事王公配安人宗氏合葬铭

　　公讳吉字原吉以字行姓王氏世为苏之常熟石塘乡人元末徙县城太平里曾祖寿四祖孟徳父廷美三世皆不仕母颜氏公少而颕敏读书日记千余言属对警捷观者皆耸稍长习举子业以父丧明退而理家政举其力一出于诗故太司空林公廷选为郡推官求可为子弟师者访于公伯兄宪副公原善得公所业喜曰吾视子非庸人顾今日已晩然进取亦何常言于守辟掌县曹案公弗敢违会丁家艰去遂不复出延名师以教其子舜耕舜渔躬课其诵习晨灯夜案欣然若将终身焉未几二子学皆成正徳丁丒并登进士第庚辰舜渔满三载封公为工部主事舜耕庐陵政成召入台冠盖一时鼎盛乡之人服公之善教又荣公以康健而享有禄养也时乡先辈东湖钱公致工部副郎事家居与里中髙年及公为耆英会相与唱酬甚富乡后进皆传诵焉嘉靖甲申忽遘疾十一月初五日竟卒其生景泰丙子七月廿又二日享年六十九配宗氏亦常熟人处士讳道安者之女封安人公卒之年正月初五日卒其生景泰壬申闰九月廿九日享年七十有三公性孝笃于伦理痛母早亡至老语及之必流涕外祖死无后岁时奉祀终其身族子奎早丧父公取鞠之为毕其婚娶且赡其不足奎忘孤焉尝求葬地劵既成且授半直矣或言为故按察使郑公南金墓公矍然曰郑公乡先达其后微不能恤忍复据其地乎亟还之并其直不取乡人义之善谈论且长于料事于古今成败得失人物臧否类引端举法戒粲然事之未来谓某当何若某当何若已而无不酬乡人行事有不当其意者辄面斥然不留于心有曲直求平公据理折之皆厌服去雅性俭素一衣至累年不易独好登览无事相出游庐陵山水国也舜耕数遣人迎养终不许曰尔姑尽尔职吾无溷尔为也人以是尤服公之髙笔札诗语皆清俊有耕读澷録东川稿藏于家东川者其所居琴川一曲遂以自号而集因以名将卒无他言惟以家庙未成属二子其所存可见矣安人专静端淑事继母马尽孝马亦爱之归王氏时年尚少恪秉妇仪处一室治绩纴无事不踰阈事舅姑先意承志两小姑当嫁斥奁具以资之爱其子不废教遇臧获皆有恩溺信浮屠女妇之恒态安人独不然惟推其余以周因乏此在丈夫犹或以为难也舜耕为公长子云南道监察御史舜渔其仲由工部改刑部升山东按察司佥事女一适沈泰孙男五之夔之龙之皋其幼之益之文慧而夭女三受杨九苞朱孙元安如城聘皆望族舜耕等卜以公卒之又明年丙戌十二月廿有四日葬公及安人于虞山拂水岩之阳以翰林侍读陈君鲁南状请铭其墓石耕渔皆予春闱所校士鲁南其同年状所述皆公素履其晦于身以发于后人又可信福善之惟天而凡为公后者皆将有考于斯也遂为铭铭曰
　　学吾志于行微人莫吾与也教吾志于成倐鸾飞而凤翥也中闺淑良齐荣并康虞山苍苍双璧深藏尚百千霜以茂其本支也

　　工部员外郎致仕东湖钱君墓志铭

　　东湖先生既谢事家居二十有二年当嘉靖丙戌八月二十有六日考终于正寝嗣子璠以明年丁亥月日葬公于虞山拂水岩之祖茔以先生治命奉广西叅议丁君状乡贡进士邓君传论请铭其墓石弘治己酉先生举南畿予与之同席舍始识先生己未先生擢进士予有事场屋自是为文字交今四十年矣先生鸿冥凤翔逺迹霄汉予葢望而有羡焉者而君重以是属予予尚安辞先生姓钱氏讳仁夫初字符徳后更字士弘东湖其别号先生本临安人武肃王镠当五季保障呉越有功徳于其民子孙蕃茂散处东南更宋元入我明缨冕诗书蝉聨不絶以及于先生其为常熟人则自讳衎者始葢有赐田于李墓而子孙因遂以为家国初有讳苏号谦斋者由李墓徙昆湖之沙湓尝上书阙下论时事髙皇善之命譔祭幼主文复称旨勑有司官之以老辞不拜寿终于家先生之髙祖也曾祖讳中得祖讳用孝父讳祚并隐迹丘园弗耀厥徳祚字永锡号潜斋以公贵赠工部都水主事母林氏赠安人实生先生幼而颕敏书过目辄能记潜斋异之为择明师得耆儒陈公范张从仁俾从之游尽得其指授自洙泗以下先秦两汉经传百家之言靡不涉歴为古文词已有声弱冠从桑瀹斋检斋二先生受举子业为经义论策复有声浮梁戴公上饶娄公相继董学政咸器重之期以远大而试辄不偶既领乡荐凡四上春官乃得苐人为先生迟之而先生晏如也时进士多减年以就格先生年五十四具以实言或导之曰昔人畏始进而欺君吾不忍也闻者竦然有因而改行者明年拜工部主事分水务于临清戢豪强时启闭稽卫河提举司工作节其冗费而去其不便于民者数事砖厂罢事并属先生剔窳简良谨其出纳宿蠧为之一清秩满改虞衡司乙丒监浙江税疏革裁正如在临清公私便之升营缮司员外郎寻以疾求致仕冡宰桃林许公惜其材持奏未上先生披沥情素示以决去计许知不可夺从之然人犹疑其太遽既而逆瑾势张衣冠涂炭论者始服先生之知几先生天性孝友潜斋病至吁天请代居丧毁瘠葬祭一以礼与弟信夫祈居推腴取羸无少许惜信夫卒复经纪其家事细大必尽孤嫠赖焉念族巨指蕃不能无裕歉割常稔田建广义仓于别墅以资之沙湓之族无过时之婚无缓期之葬者以有先生也为文章深厚典则以韩欧为宗诗祖陶韦时入元白字画兼众体皆有师承而正书尤善一时后进多宗之雅好山水近而三呉远而恒岳东之岱宗谒孔林观封禅遗址伤今吊古感时悯俗一寓之于诗尝为呉中山水图系之长歌以写其胜而呉之地褊赋繁人稠业窘乐少苦多之情状略具焉于此可以见先生之志矣先生著述甚富归闲文纂水部诗歴先忧集皆已梓行其诗塜唱和鸣鹤余音姑苏杂咏诸作及近稿未经编録者并藏于家生以正统丙寅八月十三日比卒享年八十一配徐氏封安人有贤行先年卒子男一即璠己卯顺天乡荐女一适陈绍孙男二梦玉梦梅女二长适周表次适呉中立前大理少卿子升仲子也丁君谓先生秉髙明之性具淳诚之质负通达之才抱宏博之学文足以润身行足以厚裕而飞斜暮景位止潜郎首尾宦途仅逾八载葢时之遇使然而其不假荣达而自传者故在邓君之传谓其病革手书遗戒字画超然临终命迁于正寝戒女侍无得近则先生之素养可知而其所以享髙年全厚徳为宗党所依归士林之推重者岂偶然也是宜铭铭曰
　　临安锦树条叶长绵衍杭越连苏常麾幢敛影发文章五百年来弥炽昌东呉支分李墓旁家法故有谦斋光雪泥沾迹归飞忙赐田化作天平庄庆歴之治仁洋洋范宗百世平山阳公徳孔有言之详我铭于丘举其纲吁嗟后来其弗忘

　　明故封太安人朱母刘氏墓志铭

　　太安人姓刘氏讳某故工部都水主事朱君稷之妻今南京福建道监察御史洸之母也先世家呉门以轩岐氏之学显曾祖叔照尤有名累官至太医院院判祖豫赘常熟双凤林氏林洪武中坐事籍没豫遂徙涂松冈家焉涂松后分属太仓故今为太仓人父讳忠隐居弗仕以善行称娶某氏实生安人幼而端重寡言笑勤于女职豫常以命妇期之曰女非凡人偶也会闻都水君好学且器识不凡曰是可壻吾女矣遂以归之朱故大家自文贵子亮再世长乡赋克已裕人家遂以落都水君初娶或欲令事啇贾以佐家安人蹙然谓君曰贸迁末业也非丈夫所当为且君非其人也君能读书致身起门户何啇贾之足云日躬爨养舅姑夜则然膏攻缉纺以资诵习都水安之学遂以大就都水兄二人以前母子不能无间言安人重自抑损推多任寡潜消黙运于其间至于丧葬大事皆力相工部为之两家如弗知者久而皆帖息焉工部捷乡闱对大廷为名进士人知为有乐羊妻之助而仁孚义浃门庭晏然又昔人所未及也工部卒芜湖囊无余蓄御史年甫冠弟妹累然殆无以自存安人忍死抚鞠拮据绸缪数年间皆克有成立御史既向用得推恩所生弟渊亦自乡校升太学安人寿考康宁人谓天之为善人报者未艾也而卒止于此安人素慈俭平居无故未尝轻宰杀宾客至则委曲延欵虽数不为嫌亲戚之贫者周之无所失下至僮隶饥饱劳逸未始有弗知者以是卒之日人尤思之子男二长即御史以进士授行人进今职次即渊女三长适曹振刚次适太学生凌相次郁黔孙男三长铨次鏊次某女一人安人生以正统戊辰月日卒以嘉靖丙戌月日年七十九明年丁亥冬十二月日葬涂松冈从夫兆也予始入京识都水君既又以文得洸于场屋有世好焉其来乞安人铭谊不得而辞也遂为铭授振刚子乡进士逵以归俾刻之铭曰
　　涂松之冈锺美于此我识其良又善其子考德征贤良曰有以惟其尔肆天与之年而皇厚以祉其来未己铭以纪其始

　　东江家藏集巻四十二

　　●附録

　　风闻言事论

　　震泽王鏊着
　　华亭顾君士亷为礼侍众称得人忽言者蔑以暧昧事士亷不辩自引去或以问于王子曰若是者盍廷辩之可乎应之曰可凡物不得其平则鸣如所言者有之是天下之大恶也无之是天下之大寃也恶得而不辨哉曰朝廷以耳目寄之言官许以风闻言事虽有不实不当辩也曰朝廷以耳目寄之谏官许之风闻言事岂不欲是非之得其实乎而以暧昧不实之事蔑人可乎且所谓风闻者何所始乎考之于经质之于史籍之于国家之典无有也唐时御史台不受讼有诉可闻者略其姓名托以风闻此非风闻之所始乎凡前世所谓风闻者亦必事闗安危利害廹切势不可缓故虽不实莫之罪也今乃以之攻讦阴私何哉吾闻圣主外屏不欲窥人之私故前旒蔽明黈纩塞耳有坐不亷而废者曰簠簋不饰坐淫乱废者曰帷簿不修古之人君待臣下如此其忠且厚也今乃以此为名何哉且百官之贤愚邪正较若白黑乃有所阿避不敢言舍昭昭之白过掇暧昧之浮言以自沽其直也是果得为直乎自昔小人之害君子多为流言飞语以中伤人或为歌诗以传播于众而不知其所自来葢多出于怨家之言妬者之口若是者当为辩明禁止庶几抑遏谗邪保全良善今反据之以加诸人人谁不可加者如此在位者人人自危矣谁肻为国任怨直道而行哉律匿名文书不得施行风闻之事何以异于匿名者乎虽朝廷不行而所损多矣昔汉相王啇持正不阿王凤恶之使人上书言啇闺门事天子以暗昧之过不足以伤大臣有张匡者承凤旨复责之上知匡言多险诏勿治而凤固争啇遂免相呕血死宋欧阳修以濮议引蒋之竒为御史众目为奸邪之竒思所以自解乃造帷簿不根之谤以劾修修力辩之竒词穷被黜修亦因自引去故忍而不辩王啇不免于死辩之而明欧阳修亦不免于去故人臣被诬有死与去而已是恶可泛泛以加诸人哉今朝廷保全臣子爱惜名节每为留中不下不知外议喧传已快怨者之心堕妒者之计而亦不能安于位矣进言如是是为无名子报仇也安取其直哉如臣之愚凡以风闻讦人者莫若下其章根究所从来从来果实邪自当伏法以谢言者若诬焉言者亦安得无罪哉曰如是则于言路有阻朝廷不问所以示含容而广言路也曰拒之而不纳则于言路有阻因所言而根究之是行其言也何名为阻哉今民间有讼亦必两造具备而后听必不以偏辞成狱也恶有搢绅士夫受恶名不一湔洗受黯黮之忿以去哉若皆不辩人有恶于在位造饰恶语以闻于言官言官有恶于人自为谤语以闻于上皆曰我得之风闻也而可乎舜堲谗说震惊朕师孔门恶讦以为直诗云营营青蝇止于樊岂弟君子无信谗言又曰萋兮斐兮成是贝锦彼譛人者亦已太甚葢伤之也昔马援以薏苡来谤李泌以饧狮致谗直不疑无兄盗嫂第五伯鱼娶寡女而挝妇翁自古受诬者多矣幸当时为能辩之不然至今含寃于地下矣昔陶安事我太祖御史黄瑾论安隐过上问何由知之瑾曰闻之路人上曰御史但取路人之言以毁誉人为尽职乎黜之安叩头谏不听竟黜之大哉皇言可以为万世法矣伊川程子之言曰人臣进言当于有过者求无过不当无过者求有过司马光亦曰彼汲汲于名犹汲汲于利也范镇亦曰伺大臣之细过发其隐微以沽已直实不能也天下之事可言者多矣亦何必以暗昧中伤人之为快哉然则所谓风闻者固当禁乎曰禁之非纵之非故尝为之说曰许以风闻言事者人主求言之心不以风闻中伤人者人臣进言之体

　　东江家藏集附録
