西岩集 宋 翁卷

提要
原序
西岩集
补遗
 
 
提要

　　《西岩集》一卷，宋翁卷撰。卷字续古，一字灵舒。永嘉四灵之三也。尝登淳佑癸卯乡荐，终于布衣。叶适序其诗，称为自吐性情，靡所依傍。刘克庄《后村集》亦有赠卷诗云：“非止擅唐风，尤于选体工。有时千载事，只在一联中。”张端义《贵耳集》曰：“翁卷，四灵也。有《晓对》诗云：‘梅花分地落，井气隔帘生。’《瀑布》诗云：‘千年流不尽，六月地长寒。’《春日》云：‘一阶春草碧，几片落花轻。’《游寺》云：‘分石同僧坐，看松见鹤来。’《吾庐》云：‘移花连旧土，买石带新苔。’”其所取者，大抵尖新刻画之词。盖一时风气所趋，四灵如出一手也。卷别有《苇碧轩集》，今未见其本。厉鹗《宋诗纪事》载卷诗四首，皆注出《苇碧轩集》。以校此集，惟《寄远》一首不载，馀皆相同。可知二集之诗，实互相出入。至张端义所举五联，鹗但列之逸句中，不能得其全篇。是又在《苇碧轩集》之外。殆当时所刊原非一本，尚不止此二集欤？  
　 
原序

　　适时就甥馆,往来棠阴栁市间,知声韵之学,翁氏世业也。以故人人能诗,而灵舒常子两先生特着。常子之诗原本少陵,规完矩正,比竹谐丝。予尝取松庐集而序之,以为如秤星然,谓其铢黍不爽也。若灵舒则自吐性情,靡所依傍,伸纸疾书,意尽而止。乃读者或疑其易近率、淡近浅,不知诗道之壊,每壊于伪、壊于险,伪则遁之而窃焉,险则幽之而鬼焉,故救伪以真,救险以简,理也,亦势也。能愈率则愈真,能愈浅则愈简,意在笔先,味在句外。斯以上下三百篇为无疚尔,试披吟风雅,其显明光大之气,敦厚温柔之教,诚足以津梁后人,则居今思古,作者其有忧患乎？乃知集成花蕚,梦入草塘,彼各有所长,讵茍焉而已也。然则非得少陵之深,未许读松庐之什,非得三百之旨,尤未易读西岩之篇也哉。叶适序。  
　 
西岩集

　　游仙篇 

　　旭日升太虚,流光到萌芽。旁有五云气,焕烂含精华。所愿服食之,跻身眇长霞。带我清泠佩,飞我歘忽车。三山不足期,千龄讵云賖。悟彼劳生人,无异芳春花。 

　　步虚辞 

　　玄根布灵叶,妙化无常人。结兹清阳气,挺我空洞神。炼度得长生,列籍齐众真。登宾玉皇家,执侍罗星嫔。茫茫尘中区,荒秽何足邻。 

　　思逺客 

　　涉夏思已深，感秋念逾迫。思念皆为谁，为彼逺行客。客行曷弗休，怅望朝复夕。出门虚有待，命驾焉所适。邈邈阻前欢，悠悠抱今戚。中庭一株橘，嘉实转金碧。爰忆花开时，花邉语离析。惜此不忍餐，留之候君摘。拟君君未来，回肠更如折。何当乗梦游，傥遂征容觌。 

　　和陈待制秋日湖楼宴集 

　　一夕鸣雨来，秋容变俄顷。湖山属初霁，风烟带微冷。侍臣设芳筵，开懐翫澄景。念我林下人，招携共欢省。碧草铺近洲，白云冒遥岭。依稀兰杜香，髣髴潇湘净。抚化篇忽成，达生累全屏。即是造物游，何必神仙境。 

　　送戴汉老 

　　三洞耸竒秀，双溪泻澄鲜。上有婺女光，照耀无穷年。储灵复产异，人物相比肩。君虽生后来，识与先辈连。如筠挺修直，似玉抱贞坚。策名甲科上，初仕瓯海邉。孰云簿领间，文案方满前。敏手信无敌，虚懐常坦然。驾言指归期，通邑皆拳拳。乃知为政者，何苦用心偏。良才世所稀，华职当骤迁。愿君养盛业，益使芳誉传。明晨潮信来，挂席从中川。 

　　飞霞山 

　　局居厌纷丛，荡志寻岖嵚。拂衣出城隅，杖策循湖阴。何年彼真仙，遗宫寄幽岑。连树窈蒙宻，灵洞疑虚沈。攀条承鲜飙，立石弄澄深。眺睐増殊欢，超忽涤烦襟。美人逝云逺，青草畴与吟。感昔兴重嗟，会意良在今。山公悦崇资，嵇氏陶清音。保真道无违，逐欲情易淫。顾乏安期姿，华鬓能不侵。虽非尚子贤，傥遂毕娶心。 

　　酬友人 

　　常忧别时数，每苦欢事疎。矧兹同心人，契阔三月余。昨日携瘦藤，往访林间庐。差池不一见，出门恨何如。今晨苍童来，赠言委璠玙。吟玩弗忍释，绚彩摇襟裾。子有供世才，胡为未展舒。我无资生策，合守贫贱居。积疴困疲薾，焉得愁闷除。殷勤荷久要，尚肯念到予。南枝早梅白，古涧寒泉虚。胡当复相寻，行逰带琴书。嚼花饮芳泉，吟诗更踌躇。 

　　送叶任道 

　　英英桥门彦，声动翰墨场。已就冲天翼，如何复低翔。兹辰首征途，言寻八桂乡。逺士望模式，会府钦才良。莫以琼树姿，怨彼霜雪妨。委顺要达识，沮挫知坚刚。改序逢清和，飞花点行装。登涉山川异，经行道路长。听猿过南岳，采芷沿三湘。应懐古骚人，搦笔为篇章。行藏义在需，通塞时靡常。大器且自惜，晚成亦何伤。蓬瀛几仙伴，伫子归班行。 

　　古道 

　　松生青山，贞节莫与并。植之廛郭旁，流俗多所轻。逺道岂易行，出门悔吝生。君看天上云，何心更营营。勿言贫未安，安贫存令名。 

　　题林遂之真意亭 

　　结亭纳虚豁，崔嵬进南山。南山有佳致，白云多往还。繁英灿秋篱，幽芳复相闗。浊醪对之饮，超此神虑闲。至乐岂外求，妙象难言间。旷哉靖节风，千载君能攀。 

　　采药 

　　岩崖产灵药，等闲人顾稀。采掇获所愿，跻登倦忘归。沃叶带露滋，深根涵土肌。妍光媚幽笈，芳气盈我衣。濯以清涧泉，曝之太阳晖。制治拟如法，服食从所宜。除疴养太和，庶用延将衰。将衰倘得延，万事焉足为。 

　　送刘几道 

　　束发同执经，交分人莫如。我愚百无成，蹭蹬空林居。君文最竒崛，二十魁荐书。青衫何太晩，警捕殊区区。是月蝉始鸣，秀色连郊墟。俶装趋海邑，指期当憩车。老大恋亲友，暂别犹欷歔。况此一分手，归期三载余。积雨山川晦，新晴氛雾除。殷勤送客吟，掺执行子裾。愿言乘髙风，矫翮凌太虚。 

　　寄衣词 

　　手织白纻纎且长，生着宜热熟宜凉。以比妾心齐素洁，制成游子逺衣裳。君心相厚未相薄，衣来还得称君目。愿君服之无弃捐，映君颜貌长如玉。 

　　白纻词 

　　翩翩长袖光闪银，绣罗香宻流芳尘。歌分四时舞一色，渌觞传处驰金轮。急竹繁丝互催逼，吴娘娇浓玉无力。呵星唤月留夜长，十二围屏暖山色。 

　　呈余伯皋 

　　木犀花残菊花拆，多少秋风吹陇陌。我行欲遍江西头，最后方作筠阳客。筠阳之洲水中隔，古来称是神仙宅。今君住此将二年，应识神仙李八伯。 

　　冬日登富览亭 

　　未委海潮水，往来何不闲。轻烟分近郭，积雪葢遥山。渔舸汀鸿外，僧廊岛树间。晚寒难独立，吟竟小诗还。 

　　送陈郎中|<扌东>知严州 

　　频年经虎害，人望使君来。地重分旌节，官清管钓台。凉天星象动，吉日印符开。帝擢平津策，曽知有用才。 

　　赠九华李丹士 

　　行徧东南地，曽看江水源。袖藏勾漏药，身是老君孙。去住云相似，枯荣事不论。九华峯最碧，相对旧柴门。 

　　幽居 

　　蓬户掩还开，幽居称不才。移松连峤土，买石带溪苔。药信仙方服，衣从古様裁。本无官可弃，何用赋归来。 

　　春日和刘明逺 

　　不奈滴檐声，风回昨夜晴。一阶春草碧，几片落花轻。知分贫堪乐，无营梦亦清。看君话幽隠，如我愿逃名。 

　　赠葛天民 

　　燕本昔如此，清名千载垂。谁将囊米施，自拾束薪炊。栁影连山阁，湖波浸竹篱。朝昏无别事，只是欲吟诗。 

　　道上人房老梅 

　　孤髙不受埃，老怪昔谁栽。仙魄乘槎去，龙身带雪来。数枝寒照水，一点净沾苔。头白狂诗客，花时屡往回。 

　　赠滕处士 

　　识君戎马际，今又十年余。湖海纔安息，先生便隠居。清风三亩宅，白昼一床书。闲日门长掩，邻僧亦不如。 

　　梦回 

　　一枕庄生梦，回来日未衙。自煎砂井水，更煮岳僧茶。宿雨消花气，惊雷长荻芽。故山沧海角，遥念在春华。 

　　寄从善上人 

　　数载不相见，师应长闭闗。香烟前代寺，秋色五峯山。棋进僧谁敌，琴余鹤共闲。几时重过我，吟话此林间。 

　　偶题 

　　緑树何稠叠，清风稍羡余。枕萦云片片，帘透雨踈踈。修笕通泉壑，残碑出野锄。邱陵知几变，耕稼学陶渔。 

　　寄酬葛天民 

　　常日已清癯，那兼疾未除。传来五字妙，吟了半年余。鐡柱天人观，梅花处士庐。江湖不相隔，岁晚更愁予。 

　　隠者所居 

　　百事已无机，空林不掩扉。蜂沾朝露出，鹤带晩云归。石老苔为貌，松寒薜作衣。山翁与溪叟，相过转依依。 

　　送奭公抄化 

　　一锡出林去，风霜前路寒。自言縁事了，方得此身安。飘叶随禅步，饥禽傍野餐。旧房惟古佛，来往任人看。 

　　宿邬子寨下 

　　已谒龙君庙，明朝早过湖。傍沙船尽泊，经火地多枯。秋至昏星易，天长楚月孤。萧条村戍阔，更点有如无。 

　　寄赵灵秀 

　　千山落叶深，髙树不藏禽。游子在何处，故人劳此心。闲灯妨逺梦，寒雨乱愁吟。僧奭曽相约，花时共一寻。 

　　泊舟龙游 

　　未得桥开锁，去船难自由。渚禽飞入竹，山叶下随流。忽见秋风喜，还成早岁愁。卧闻舟子说，明日到衢州。 

　　送姚主簿归龙溪 

　　三考今批足，应无愧此心。只将零月俸，买得一张琴。归处路犹逺，到时冬已深。邑丞诗极妙，闲暇可相寻。 

　　闽中秋思 

　　客愁无定迹，几处冒风埃。逢得家乡便，凭将信息回。海烟蛮树湿，秋雨瘴花开。旧日越王国，吾今身再来。 

　　寄永州徐三掾曹 

　　闻说居官处，千峯近九疑。合流皆楚水，髙石半唐碑。香草寒犹緑，清猿夜更悲。其中多隠者，君去得逢谁。 

　　寿昌道中 

　　清游从此起，过处必湏看。背日山梅瘦，随潮海鸭寒。平途迷望阔，峻岭疾行难。聴得居人语，今年冬又残。 

　　送薛子舒赴华亭船官 

　　君至云间日，应分二陆名。县图山色好，井味海潮并。剡局三年印，春风半月程。野人因买鹤，曽到此中行。 

　　石门庵 

　　山到极深处，石门为洞名。岚蒸空寺壊，雪压小庵清。果落羣猿拾，林昏独虎行。一僧何所得，髙坐若无情。 

　　赠孙季蕃 

　　立谈飞絮中，相遇在呉宫。以我为生拙，怜君失计同。醉酣花落月，吟苦竹摇风。自作庐山记，幽竒欲徧穷。 

　　周氏东山草堂 

　　城隅古谢村，博士草堂存。唯见烟霞起，全无市井喧。鹊来巢木末，鼋出戏蒲根。消得吟诗客，凭栏看几畨。 

　　送友赴沅州任 

　　旧贡包茅地，中存古意长。去程逢岳雪，上事带春阳。露结朱砂气，波流白芷香。大夫祠寂寞，烦与奠椒浆。 

　　同徐道晖赵紫芝泛湖 

　　相见即相亲，吟坛得几人。扁舟当是日，胜赏共闲身。山雨曽添碧，湖风不动尘。晚来渔唱起，处处藕花新。 

　　送包释可抚机 

　　州带福星明，君今指去程。乱山秋雨后，一路野蝉鸣。时静军书少，人闲官况清。归来话风土，尽识荔支名。 

　　不食姑 

　　嫁时衣尚着，忽欲自寻仙。终日常持咒，经年只饮泉。瘦形非是病，怪语却如颠。金母还知尔，招邀入洞天。 

　　酬杜子野 

　　千葩开欲休，独客思悠悠。江水能相隔，春风不共游。数篇诗未答，一幅信重收。多少懐君意，莺声髙树头。 

　　信州草衣寺 

　　檐多山鸟啼，山下玉为溪。林树若为长，塔峯应更低。数僧居似客，一佛壊方泥。宴坐当时事，廊碑俱刻题。 

　　送卢主簿归呉 

　　湖波长浩荡，苑树遍幽竒。皆是全呉地，今非昔代时。鸱夷无旧舸，泰伯有新祠。吟苦曽游客，因君动逺思。 

　　玉隆宫周道士自足轩 

　　贪得无厌者，应难共此居。炉中姹女药，案上老君书。花竹庭阶洁，风烟户牖虚。道人随分外，安坐不求余。 

　　晚秋送徐玑赴龙溪丞因过泉南旧里 

　　卷中风雅句，名匠亦难如。逺邑亲微禄，他乡过旧庐。程途多见菊，行李半担书。未信文明代，无人荐子虚。 

　　旅泊 

　　几日溪篷下，低垂困水程。喜因山县泊，畧向岸汀行。闻笛生覊思，看松减宦情。遥知此夜月，必照故山明。 

　　送蒋徳瞻节推 

　　八百里重湖，长涵太古波。君山云出少，梦泽雨来多。才子今方去，名楼必屡过。楚辞休要学，易得怨伤和。 

　　常州古庙桧 

　　此桧何人植，相传是独孤。年深成古物，名重入州图。老节坚难蠧，皴皮裂似枯。托根烈帝庙，应不虑樵夫。 

　　送赵紫芝为江东从事 

　　非惟篇翰竒，吏道更深知。山水六朝地，登临三考时。泥沙多旧物，风日少全碑。正属黄花发，愁闻有别离。 

　　竹 

　　偶种得成阴，翛翛过别林。月寒双鸽睡，风静一蝉吟。映地添苔碧，临池觉水深。贫居来客少，頼尔慰人心。 

　　送刘成道 

　　客中仍送客，羸病若为心。沿路万千景，费君多少吟。出门梅雨滑，浮棹浙河深。莫放旅愁起，闻蝉思旧林。 

　　读书山寺寄问城间诸友 

　　止携书一箧，长日坐空林。每见僧家事，便生静者心。虚亭云片泊，仄径树根侵。去郭无多地，闲来相对吟。 

　　赠张亦留 

　　兴兵又罢兵，策士耻无名。乍见秋风起，犹生万里情。借窻临水歇，沽酒向花倾。示我新诗巻，如编珠玉成。 

　　太湖 

　　水跨三州地，姑苏较最多。昔年僧为说，今日客同过。亡国寜无恨，渔人休放歌。洞庭山一抹，翠霭白云和。 

　　初晴道中 

　　初晴余湿在，树树碧光鲜。饥鹭窥泉立，顽童跨犊眠。依山知有寺，过水恨无船。砌石新成路，芳名石上镌。

　　赠刘髙士 

　　仙境康庐最，髙人此处家。今游住京国，谁代管烟霞。觅句行逢鹤，持经坐对花。快谈方未已，起看玉绳斜。

　　喜蒋徳瞻还里 

　　为官三载余，所得是清虚。学就金丹法，修成玉检书。乍归朋旧满，久出竹林疎。怪我吟髭白，相欢相见初。 

　　晓对 

　　独对晓来晴，天寒景物清。梅花分地落，井气隔帘生。曽是吟招隠，何时遂耦耕。萧踈头上发，已白两三茎。

　　岳麓宫道房 

　　借问经行处，羣仙第几家。晴檐鸣雪滴，虚砌影梅花。香爇何年栢，芽煎未社茶。道人三四辈，相对诵南华。 

　　即事 

　　小饮不成醉，牢愁将奈何。晚烟云半杂，春雪雨相和。花湿人行少，空寒雁呌多。凭阑思无极，懐古谩悲歌。 

　　送赵嗣勲 

　　休思孤屿峯，且往看呉中。一片太湖色，逺涵秋气空。藕塘南北棹，芦港去来鸿。入幕多僚属，惟君事不同。 

　　暮春病归 

　　朝朝风景添，吾病亦开帘。洗药花前晒，傅方壁上黏。力微还省语，身老更看髯。昨日林僧至，茶杯始一拈。 

　　送徐灵囦永州司理 

　　君向零陵日，分携又雪天。地遥行几郡，官小度三年。兰芷芳条洁，潇湘翠色连。从来苦吟思，归赋若多篇。 

　　中秋步月 

　　幽兴苦相引，水邉行复行。不知今夜月，曽动几人情。光逼流萤断，寒侵宿鸟惊。欲归犹未忍，清露滴三更。 

　　悼瑾公禅师 

　　了悟无生妙，归空若故乡。竹房三尺像，石榻一炉香。壊衲犹悬树，新松忽过墙。僧中留不得，几日为凄凉。 

　　送赵明叔明府 

　　随行惟一琴，前路足幽寻。今夜维舟处，何村宻树林。鸿声秋浦冷，雨气海山深。若问三年政，知君尽此心。 

　　同赵灵芝杜子野游豫章总持寺 

　　满寺是秋风，吹开黄菊丛。重林无日到，此地若山中。罢磬孤僧出，看碑两客同。相传龙化事，神怪理难通。 

　　送徐评事赴省试 

　　早年通法后，已是立朝身。更道明经好，须为擢第人。马寒村驿暮，灯暖帝城春。花气多时节，髙门有贺宾。 

　　即事言懐 

　　赋得迂踈性，合令踪迹賖。相亲惟野客，所论是诗家。听雨眠僧屋，看云立钓槎。秋来有新句，多半为黄花。 

　　送周子静桂阳教官 

　　魁名人共说，直节世间闻。逺地今崇学，诸生乆待君。三湘鸿不到，五岭路初分。闲日登临作，应题赠屈文。 

　　能仁寺 

　　芙蓉峯入天，寺与此峯连。得见是冬月，要来从昔年。寒潭摇塔影，古木带厨烟。偶值髙僧出，禅床坐黙然。 

　　赠东庵约公 

　　问年今八十，退院久清闲。白雪髭慵剃，青松户早闗。取泉来煮茗，与客话游山。弟子何僧是，缁衣多往还。 

　　寳冠寺 

　　山多猿鸟羣，永日絶嚣氛。一涧水流出，几房僧共闻。拄笻黏落叶，拂石动寒云。谁昔来营此，寻碑看记文。 

　　送赵嗣勲签书昭庆军幕 

　　当时一万言，亲擢自临轩。况有从前例，难辞不次恩。卞峯云带寺，震泽水浮村。多少闻名者，争来识状元。 

　　陈西老母氏挽词 

　　八十余年寿，孀居备苦辛。成家无别物，有子作诗人。逺客遗书吊，新坟得佛邻。秋堂挂遗像，癯若在时身。 

　　秋日闲居呈赵端行 

　　闲居观物化，几叶又飞东。清气全归月，寒声半是风。病多怜骨瘦，吟苦笑身穷。折得邻家菊，还思靖节翁。 

　　送翁应叟归闽 

　　逢君亦姓翁，莫即是吾宗。逺自刺桐里，来看玉甑峯。虽云相识晩，宛若故情浓。回首秋风路，闽山复几重。 

　　过道上人旧房 

　　已知超众相，假质任成灰。房是他僧住，门无旧客来。氷干半池水，花落一墙梅。犹是疑行脚，何年见却回。 

　　福州黄蘖寺 

　　天下两黄蘖，此中山是真。碑看前代客，僧值故乡人。一宿禅房雨，经时客路尘。将行更瞻礼，十二祖师身。 

　　哭徐山民 

　　已是穷侵骨，何期早丧身。分明造物意，磨折苦吟人。花色连晴昼，莺声在近邻。谁令三尺像，犹带瘦精神。 

　　题武义赵提干林亭 

　　武溪诸胜状，如列在檐前。一郭楼台日，数村桑柘烟。鸟啼春满谷，秧緑水平田。饶有渔樵景，吾诗咏不全。

　　送于君锡节推 

　　厯厯渡遥程，仙山向赤城。同为忆家者，岂不羡君行。岁晩梅花白，天寒楚塞清。野人诗一首，相送莫言轻。 

　　南涧寻韩仲止不遇 

　　树树有佳阴，山蝉不住吟。掬来南涧水，清若主人心。屋上云飞冷，篱根藓积深。留诗在岩壁，明日更相寻。

　　周南仲挽词 

　　志以古人期，今人焉得知。学非无用处，命自不逢时。华省官如梦，闲居谤亦随。龙蛇嗟在岁，邻笛动深悲。 

　　寄张直翁 

　　若向南州去，惟消一日寛。又无他事阻，自欲访君难。露下秋山洁，鸿飞楚水寒。近诗凡几首，専待冩来看。 

　　送人游天台 

　　暂游行李少，几日到天台。船带落潮发，月从前浦来。花源香不断，药地緑成堆。莫学如刘阮，经年忘却回。 

　　哭徐玑 

　　前时官上归，感怆失灵晖。不料三年后，俱随万化非。塔峯长入座，池色自临扉。无复乘闲屐，观棋访衲衣。 

　　赠鲍居士 

　　日日湖波畔，羣鸥相共闲。全家皆好佛，独坐或看山。晒药嫌云住，留僧伴月还。有时乘小艇，忽尔到城间。

　　友人林居 

　　花石与林庐，皆非俗者居。铺沙为径软，因竹夹篱疎。留客同家食，教儿诵古书。常言治生意，只欲似樵渔。 

　　京口即事 

　　长江当下流，鐡瓮此为州。前代多名迹，闲人欲遍游。夕阳波上寺，明月戍邉楼。一曲渔家笛，生予无限愁。 

　　赠焦錬师 

　　松邉自掩扉，卖药罢方归。教客认仙草，笑人求紫衣。惜琴眠处放，玩易语时稀。见说沅砂贱，闲身去欲飞。 

　　送曹西士宰建昌 

　　买得秋风棹，江行不间程。定知书判笔，中有惠慈情。旧治川僧说，新衔楚吏迎。名山皆在望，应费好诗评。 

　　寺宿 

　　一宿此禅宫，身同薙发翁。深窻难得月，老屋易生风。灯冷纱光淡，香残印篆空。独怜吟思苦，妨却梦西东。 

　　留别吴中诸友 

　　羁游虽不闲，幽思亦相闗。今日经行处，他宵夣寐间。松江云在水，茂苑树成山。况复多吟客，令人懒欲还。 

　　赠张韩伯 

　　暂得共论文，依然踪迹分。春来若为况，游逺不相闻。一路水兼石，万重山隔云。何由比明月，到处可逢君。 

　　送吉水包长官 

　　不耻身为令，惟存济物心。离家春雨足，入境夏苗深。吉字水初识，洞岩仙可寻。知君修浄化，白日只弹琴。 

　　秋居寄西里君 

　　每日看山山上立，满山风日又秋来。贫家岁计惟收菊，幽径时常不扫苔。新得酒方思欲试，旧存吟轴见还开。凉天在处清如水，能赋惭无宋玉才。 

　　复葛天民次来韵 

　　接得诗来胜接书，忆君情思豁然舒。却看城里谁家竹，又锁湖邉旧住庐。曽有退之怜贾岛，岂无得意荐相如。欲知别后予踪迹，只向此江闲钓鱼。 

　　送陈喜父为彭泽主簿 

　　昔时陶令弹琴县，今日君为主簿官。地胜不嫌清俸薄，政公还得众人欢。江分九派潮常到，岳沓千峯夏亦寒。闲客欲游游未得，画成图轴乞予看。 

　　鲍使君闲居 

　　吟楼影在湖波上，吟景长从望处生。叠石拟成幽嶂色，种松移得逺滩声。多谙药品曽因病，却着荷衣欲避名。闻说近来心更静，案头惟有一琴横。 

　　赠陈管辖 

　　一拂清风一袖云，紫阳容貌鹤精神。诗因道进言辞别，丹得师传火候真。庐岳峯前吟瀑布，浑仪图上礼星辰。我来暂作闲人歇，多谢仙翁相访频。 

　　寄筠州张録事 

　　每到友朋相会地，未尝一日不思君。小诗曽托乡僧寄，善政因逢故客闻。山上仙踪丹鼎在，郭邉溪色市桥分。公余若起吟游兴，游处多应见白云。 

　　山中 

　　山中凡事幸相宜，第一红尘免上衣。寻药每同丹客去，拾薪多趂牧儿归。鸣泉潄石寒蒲洁，宿雾蒸泥早蕨肥。不奈邻峯学禅伴，时时来此叩岩扉。 

　　赠赵灵秀次徐灵囦韵 

　　数轴黄庭看不厌，诗囊茶器每随身。三年在任同仙隠，一日还家只旧贫。种得溪蒲生似发，教成野鹤舞如人。出门便是登山路，更喜遥山翠色匀。 

　　行药作 

　　病倦令人懒欲吟，偶因行药过墙阴。烟生园栁暮鸦集，水涸池塘秋草侵。有口不湏谈世事，无机惟合卧山林。西风飒飒吹毛骨，且看满篱花似金。 

　　寓南昌僧舎 

　　突兀禅宫何代余，闲同衲子聴钟鱼。身如野鹤栖无定，愁似顽藤挽不除。旧隠故多新长竹，逺交全乏近来书。炉香茗椀晴窻下，数轴楞伽屡展舒。 

　　留别南昌诸友 

　　衰颜怕被青铜见，病骨堪同瘦鹤羣。乆出并荒幽径菊，未归长忆满山云。春风岂识吟人恨，夜雨频于客舎闻。万栁百花好时节，别君愁绪乱纷纷。 

　　赠（阙）先生 

　　陇上穷年不辍耕，风吹纠笠自翾轻。攒眉且复看天醉，枵腹谁能与命争。李实于今难仲子，栁条何似问先生。不湏逺觅王官谷，雁荡峯头云自横。 

　　寻僧 

　　秋净日晖晖，闲行风满衣。寻僧虽不遇，折得菊花归。

　　西风 

　　一处西风一处愁，又逢鸣雁宿沧洲。芙蓉不分秋萧索，鬬拆繁红满树头。 

　　舎外早梅 

　　行遍江村未有梅，一花忽向暖林开。黄蜂何处知消息，便解寻香隔舎来。 

　　雁池 

　　包家门外栁垂垂，摇荡春风满雁池。为是城中最佳处，每经过此立多时。 

　　东阳路旁蚕妇 

　　两鬓樵风一面尘，采桑陌上露沾巾。相逢却道空辛苦，抽得新丝还别人。 

　　观落花 

　　纔看蓓蕾破春晴，又见飞花点点轻。纵是闲花自开落，东风毕竟亦无情。 

　　还家夜同赵端行分得林字 

　　莫怪繁霜满鬓侵，半年长路几闗心。归来检点家中物，依旧清风在竹林。 

　　寄张季思 

　　荆吴中隔万山遥，那得相逢话寂寥。长忆梅花好时节，访君船泊古枫桥。 

　　题东池 

　　一池寒水緑粼粼，池上初梅白未匀。谁念酒旗飞动处，唐朝曽住作诗人。 

　　秋懐 

　　不管秋天阴复晴，秋懐何处不凄清。江城几夜无佳月，亦有新诗对雨成。 

　　南塘即事 

　　半川寒日满村烟，红树青林古岸邉。渔子不知何处去，渚禽飞落抝罾船。 

　　野望 

　　一天秋色冷晴湾，无数峯峦逺近间。闲上山来看野水，忽于水底见青山。 

　　春登南昌城 

　　独上江城四望低，望中无物不堪题。欲知春事几深浅，芳草青青犹未齐。 

　　悼旧呈赵紫芝 

　　忆向城南共说诗，山民与我定相随。如今独自还来去，此恨除君人不知。  
　 
 
 
补遗

　　寄沈洞主 

　　想当清夜醮，带月扣仙钟。指上雷霆诀，庵前虎豹踪。药收阳地草，薪采故枝松。拟即寻师去，茅峯叠几重。 

　　寄逺人 

　　秋气日凄清，秋衣纫未成。在家犹不乐，行路若为情。几处好山色，暮天羣雁声。分明相忆梦，夜夜出江城。 

　　太平山读书奉寄城间诸友 

　　寥寥钟磬音，永日在空林。多见僧家事，深便静者心。虚庭云片泊，侧径石根侵。此去尘间逺，君应懒出寻。 

　　寄山友徐灵晖 

　　若非殊俗好，那肯爱幽居。深径无来客，空山自读书。树蝉经雨少，门栁望秋疎。相忆何时去，闲园共尔锄。 

　　处州苍岭 

　　步步蹑飞云，初疑梦里身。村鸡数声逺，山舎几家邻。不雨溪长急，非春树亦新。自从开此岭，便有客行人。 

　　春雪 

　　疑是梨花发，满园惊乍看。不能为腊瑞，空自作春寒。逺遁营巢鹊，深埋吐叶兰。从教艶阳晒，流去作波澜。 

　　题王法师房 

　　应有列仙至，观当灵洞安。月萝春长蔓，风竹暮生寒。印下鬼神役，鼎交龙虎欢。寻常应縁外，多把异书看。 

　　舟行寄赵端行 

　　离亭一分手，便逐钓船行。虽是暂相别，那能忘此情。花飞春已老，云散晚方晴。诗句空吟得，无人可共评。 

　　冯公岭 

　　乱峯千叠拂云霓，辐合坑崖立似梯。曽向括州州里望，众山却是此山低。

　　山雨 

　　一夜满林星月白，且无云气亦无雷。平明忽见溪流急，知是他山落雨来。

　　寄山人徐灵晖 

　　只隔烟霞数里间，本期还往共幽闲。寜知逸羽飞相背，我入山来君出山。 

　　东湖行 

　　湖水添时宿雨晴，野禽无处不春声。万株杨栁青如昨，全是东风染得成。 

　　乡村四月 

　　緑遍山原白满川，子规声里雨如烟。乡村四月闲人少，纔了蚕桑又插田。  
　 
 

