翠屏集

明

张以宁

　　
　　
　　钦定四库全书
　　
　　集部六
　　
　　翠屏集
　　
　　别集类五
　　
　　明
　　
　　提要
　　
　　臣等谨案翠屏集四巻明张以宁撰是集为宣徳三年所刋陈琏为之序称以宁文集为其子孟晦所编宋濂序之诗集为其门人石光霁所编刘三吾陈南宾序之其孙南雄教官隆复以安南稿续板行世今三序皆冠集首而诗文集总题光霁编次嗣孙徳庆州训导淮续编与序不同未喻其故其文神锋隽利稍乏浑涵深厚之气其诗五言古体意境清逸七言古体亦遒警惟倦绣篇洗衣曲等数章稍未脱元季绮缛之习近体皆清新间有涉于纤仄如次李宗烈韵之浮生万古有万古浊酒一杯复一杯者然偶一见之不为全编之累也以宁于元泰定丁夘以春秋登第所著有春王正月考引据详赅一正夏时冠周月之悞别见经部春秋类中云
　　
　　乾隆四十三年五月恭校上
　　
　　总纂官
　　
　　（臣）纪昀
　　
　　（臣）陆锡熊
　　
　　（臣）孙士毅
　　
　　总校官
　　
　　（臣）陆费墀
　　
　　●翠屏集目録
　　
　　巻一
　　四言古诗
　　五言古诗
　　七言古诗
　　
　　巻二
　　五言律诗
　　五言长律
　　七言律诗
　　七言长律
　　五言絶句
　　七言絶句
　　词
　　
　　巻三
　　序
　　
　　巻四
　　说
　　赞
　　铭
　　跋
　　记
　　墓志铭
　　
　　●翠屏集序
　　
　　呜呼濂尚忍序先生之文耶先生长濂凡九岁濂初濡毫学文先生已擢进士第列官州邑及其教成均入词垣先生之文益散落四方濂得观之未尝不敛袵而以未能识面为慊去年春始获与先生会于京师各出所为旧藳相与剧论至夜分弗知倦且曰吾生平甚不服人观子之文殆将心醉也濂窃以谓先生素长者特假夫褒美之辞以相激昂尔非诚然也曽未几何先生使安南道次大江之西特造序文一首相寄其称奬则尤甚于前日者濂读而疑之酸咸之嗜偶与先生同故先生云然非濂之文果有过于他人也方将与先生细论而九原不可作矣呜呼濂尚忍序先生之文耶文之难言久矣周秦以前固无庸议下此唯汉为近古至于东都则渐趍于绮靡而晋宋齐梁之间俳谐骩骳岁益月増其弊也为滋甚至唐韩愈氏始斥而返之韩氏之文非唐之文也周秦西汉之文也韩氏之文固佳独不能行于当时逮宋欧阳修氏始效之欧阳氏之文非宋之文也周秦西汉之文也欧阳氏同时而作者有曽巩氏有王安石氏皆以古文辞倡明斯道盖不下欧阳氏者也欧氏之文如澄湖万顷波涛不兴鱼龙潜伏而不动渊然之色自不可犯曽氏之文如姬孔之徒复生于今世信口所谈无非三代礼乐王氏之文如海外奇香风水啮蚀已千余祀树质将尽独真液凝结崭然而犹存是三家者天下咸宗之有元号称多士或出入其范围而檃括其规模者辄取文名以去故章甫逢掖之徒每骄人曰我之文学欧阳氏也学曽王氏也殊不知三君子者上取法于周于秦于汉也所以学欧阳氏而不至者其失也纎以弱学曽氏而不至者其失也缓而弛学王氏而不至者其失也枯以瘠此非三君子之过也不善学之其流弊遂至于斯也文之信难言者一至如是乎濓与先生剧论时未尝不抚巻而三叹奈何狂澜既倒滔滔从之而无有如先生之所虑者也不亦悲夫今观先生之文非汉非秦周之书不读用力之久超然有所悟入丰腴而不流于丛宂雄峭而不失于麤厉清圆而不涉于浮巧委蛇而不病于细碎诚可谓一代之奇作矣先生虽亡其绚烂若星斗流峙如河岳者固未始亡也信诸今而埀于后者岂不有在乎如濂不敏童而习之颠毛种种犹不得其门而入凡先生之称奬者皆濂之所甚愧者也先生之子孟晦乃持翠屏藳来征为之序呜呼濂尚忍序先生之文耶故举先生相与论文者书之于篇端庶几流俗知所自警而读先生之文者亦将知其用意之所在也夫诗若干巻文若干巻春秋经说若干巻不在集中先生讳以宁字志道姓张氏福之古田人泰定丁夘进士仕至翰林侍讲学士云洪武三年秋七月一日友弟翰林学士金华宋濂谨序
　　
　　●翠屏集序
　　
　　福之张公学士号翠屏先生登丁夘进士第以诗文鸣天下予少年读书时闻其名籍甚心窃慕之洪武己酉夏六月蒙朝廷以贤士举赴京获一见先生面先生许可之七月予有山东行不得侍教左右以偿其夙愿未几而先生逝矣越十有六年予助教太学与同寅石仲濂交仲濂旧从先生游每论及此未尝不慨然也今年春仲濂遣其子诣维扬购先生遗藳得诗百余篇遂以示予予伏而读之其长篇浩汗雄豪似李其五七言律浑厚老成似杜其五言选优柔和缓似韦兼众体而具之信乎名下无虚士也读毕仲濂谓予曰吾沐先生之教多矣先生之诗文虽未获其全今姑以其存者锓诸枣而其未得者续当求而传之吾兄尝见知于吾先生曷一言以弁其首予观昌黎韩公诗有云李杜文章在光焰万丈长流落人间者泰山一毫芒则昔人之诗遗逸者多矣先生平日所为诗不知其若干首兵燹以来其全藳不可复见而百篇之诗读者莫不击节称叹况求而有得乎予也重先生之学嘉仲濂之义若挂名其文字间以识其高山景行之意岂非夙昔之所愿哉于是执笔谨书以序其颠末云洪武己巳二月朢日后学长沙陈南宾序
　　
　　●翠屏集序
　　
　　自予习举子业则闻古田张志道翠屏先生有古文声未之见也后乃得其令六合时所赠吾里彭彦贞文读之金石锵鸣作而叹曰时文举子顾有此作也耶又三十余年再得其文二三通于先辈胡古愚之子季诚所其时所地在禁林文名埓潞公笔力则霜余水涸涯涘洞见矣然每恨不得其文集之完而观之文集之完治世之音之完不完所繇见也今年春其子炬以岁贡上庠携其诗若文全集过乃翁高第弟子春秋博士石仲濂所仲濂一见悲喜交集先生生光岳浑全之时文得大音完全之体虽制作当瓜分幅裂之际而其正气浑涵有不与时俱磔裂而节制以栁宏放以韩与苏醺经饫史吞吐百氏治世之音完然也仲濂以予知先生之素俾其子献请序其首而寿诸枣予嘉仲濂之能不私其所有视世之秘不以示人者其为人贤不肖何如也元至治辛酉进士蜀杨舟梓人寓鼎宋本诚夫相颉颃以古文鸣未科第之先宋有至治集盛行前代而梓人孙宣靳其传人无得见之者宣既死其祖之文亦因以泯没无传予尝忽遽中一借观杨之文古而该博先生之文古而精粹皆能脱去时文窠臼而自成一家者然则仲濂以其徒而情之亲不让李汉炬以其子而不靳其父之文贤于杨宣逺矣咸可书也因不辞而为之序洪武甲戌六月戊寅翰林学士刘三吾书
　　
　　●翠屏集序
　　
　　闽中近代诸儒多以文章知名惟国子监丞陈公众仲翰林直学士林公清源与国子祭酒张先生志道其尤著者先生福之古田人少有志操邃于经史登泰定丁夘进士第释褐列官郡邑有循良风后丁时多艰留淮南者久之复力学不倦鋭志古文辞自先秦两汉唐宋以来诸大家文章靡弗周览详究矧所友皆一时鸿儒硕士论辨淬砺者有年积之既久渊渟涌溢沛乎其莫能御每操觚立言引物连喻贯穿经史百氏而一本于理其气深厚而雄浑其辞严密而典雅不务险怪艰深以求古不为绮靡缋丽以徇时其五七言古诗及近体诸诗沈郁雄健者可追汉魏清婉俊逸者足配盛唐盖可谓善学古人者也在至正中尝传经璧水视草玉堂寻拜大司成之命所厯皆宜其官声名赫然与陈林二公相埓不惟中朝重之四方举重之矣圣朝初定天下例徙南京复为学士奉使安南以卒实洪武三年庚戌也先生平昔著述甚富后多散佚文则其子孟晦彚次太史宋公景濂序之诗则其门人国子博士石仲濂编次学士刘公三吾长史陈公南宾序之今诸孙南雄教官隆复以使安南藳续板行世先生著述至是始克全见文采烂然足以垂后着世与陈之安雅堂集林之觉是集并传无疑矣隆博学有文克世其家间征言为序顾余浅陋奚足以知之然不虚辱其意因书此以致景仰之私云宣徳三年戊申五月朔掌国子监事嘉议大夫通政使司通政使羊城陈琏书
　　
　　●钦定四库全书
　　
　　翠屏集巻一
　　
　　（明）张以宁
　　
　　撰
　　
　　○四言古诗
　　
　　题松石图
　　
　　繄松之苍繄石之刚曷以比徳维士之良有苍者松有刚者石繄士之良维以比徳
　　
　　题松隠图
　　
　　苍苍藓石谡谡云松空山无人明月在筇我思武夷三十六峯之子之迈携琴曷从
　　
　　○五言古诗
　　
　　题尚仲良画鹭巻
　　
　　沧江雨疎疎翻飞一舂锄老树如人立欲下意踌躇明年栁条长遮汝行捕鱼
　　
　　峨眉亭
　　
　　白酒双银瓶独酌峨眉亭不见谪仙人但见三山青秋色淮上来苍然满云汀欲将五十弦弹与蛟龙听
　　
　　题子猷访戴图
　　
　　平生戴隠居破琴返云峤亦有爱竹人翛然可同调雪溪夜回舟未见心已了乾坤淡虚白吾方领其妙
　　
　　题节妇巻
　　
　　妾有匣中镜一破不复圆妾有弦上丝一断不复弹惟存古氷雪为妾作心肝死者傥复生剖与良人看
　　
　　四景山水
　　
　　山雨瀑如雪林寒松未花遥看飞阁起知有梵王家一僧归得晚云湿满袈裟　右春
　　
　　崖断石林合风高云叶飘人归雨脚外高阁望中遥应是天台路幽期在石桥　右夏
　　
　　秋巘白云晚霜林红树多野桥山郭外行子暮来过为问小摇落江南今若何　右秋
　　
　　寒月白千峯林深路絶踪遥知僧定起疎响在高松亦欲剡溪去其如山海重　右冬
　　
　　送杨士杰学士代祀阙里分题得砚井台
　　
　　清庙岿古城论堂俨遗井色净涵市槐芳流泛坛杏经文曩删述墨沼发光泂源分鸿蒙深泽配穹壤永兹行弭英荡汲古用修绠仰止千载心月明湛秋景
　　
　　送重峯阮子敬南还
　　
　　君家重峯下我家大溪头君家门前水我家门前流我行久别家思忆故乡水何况故乡人相见六千里十年在扬州五年在京城不见故乡人见君难为情见君情尚尔别君奈何许送君遽不堪忆君良独苦君归过溪上为问水中鱼别时鱼尾赤别后今何如
　　
　　题李白问月图
　　
　　青天出皓月碧海收微烟举杯一问月我本月中仙醉狂谪人世于今几何年桂树日已老我别何当还兔药日已熟我鬓何由玄迢迢夜郎外垂光一何偏问月月不语举杯复陶然青天自万古皓月长在天明当蹑倒景飞步昆仑巅
　　
　　题海陵石仲铭所藏渊明归隠图
　　
　　昔无刘豫州隆中老诸葛所以陶彭泽归兴不可遏凌熇燕功臣旌旗蔽轇輵一壶从杖藜独视天壤阔风吹黄金花南山在我闼萧条蓬门秋稚子候明发岂知英雄人有志不得豁高咏荆轲篇飒然动毛发
　　
　　鉴清轩
　　
　　幽居鉴湖上湖水直到门爱彼湖水清作此湖上轩水清可以鉴皎若玻璃盆轻风苹末来万波生微痕散乱眉与须感兹黙忘言端坐鉴此心澄之在其源微风既不动止水何由浑湛然鲵桓渊照见天地根群物芸芸动中有不动存寄谢轩中人细与静者论
　　
　　絅斋为张景思总管赋
　　
　　煌煌五色锦出自天孙机河汉濯文彩云霞光陆离裁之古刀尺被服礼所宜终焉不自衒衣褧以尚之白贲遵圣训含章示臣规岂乏美在中讵求众人知问兹谁为欤君子有令仪承家世衮绣保己犹布韦盛徳讵终閟天道谅如斯善刀用乃完藴玉光逾辉愿言珤昭代黻我舜裳衣
　　
　　游句容同林景和县尹子尚规登僧伽■〈土答〉赋
　　
　　嵯峨崇明■〈土答〉拔地一千丈我攀青云梯倐到飞鸟上微风韵金铎初日丽银榜维时十月交叶脱天宇旷群山东南奔平川迭波浪云间三茅峯圜立俨相向碧瓦浮鳞鳞兹邑亦云壮鸡鸣四关开攘攘异得丧■〈土答〉中宴坐僊怜汝在尘坱古时登临人今者亦何往俯观世蜉蝣仰叹彼龙象乃知昆仑巅可以小穹壤同游皆隽英超遥寄心赏霜飙天际来毛发飒森爽太白去千年吾何独惆怅
　　
　　○七言古诗
　　
　　严州大浪滩
　　
　　东来乱石如山高长江斗泻湍声豪蛟鼍奔走亡其曹青天白雪扬洪涛舟子撑杀白木篙长牵百丈嗟尔劳侧身赤足如猿猱舟中行子心忉忉山木巃嵸杜鹃号
　　
　　题牧牛图（二首）
　　
　　返照在高树归牛度曽坡一犊牟然赴其母老牸反顾情何多牧儿见之亦心恻人间母子当如何日暮倚门乌尾讹
　　
　　中园有树葵大田亦多稼牧人急曳牛鼻回恐尔践之邻父骂何时睡起两相忘吹笛西风栁阴下青山白日秋潇洒
　　
　　分题芜城烟雨送吴原哲教谕
　　
　　芜城路年去年来自烟雨冉冉春浓湿燕丝蒙蒙晓暗迷莺树鲍照愁絶未归来为画当时断肠赋登高怅望正思君帆影微茫又东去
　　
　　题画山水
　　
　　云渺渺水依依人家春树暗僧舍夕阳微扁舟一叶来何处定有诗人放鹤归
　　
　　烟暝起雨疎来溪树阴都合岩花湿更开安得身闲似鸥鸟尽情飞去复飞回
　　
　　题米元晖山水
　　
　　高堂晓起山水入古色惨淡神灵集望中冥冥云气深秖恐春衣坐来湿江风吹雨百花飞早晚持竿吾得归身在江南图画里令人却忆米元晖
　　
　　江南曲
　　
　　中原万里莽空阔山过长江翠如泼楼台高下垂栁阴丝管啁啾乱花发北人却爱江南春穹碑城外如鱼鳞青山江上何曽老曽见南人是北人
　　
　　题日本僧云山千里图
　　
　　天东日出天西入万里虬鳞散原隰日东之僧度海来袖里江山云气湿愿乗云气朝帝乡大千世界观毫芒却骑黄鹄过三岛别后扶桑枝叶老
　　
　　思归引题王居敬总管宁轩
　　
　　家在永宁中宦游淮海上使君作居轩坐必永宁向永宁汉时蠡吾国日出城头太行色宅中三槐百尺强曽是晋公亲手植淮海水遥遥驰使君紫马黄金羁群仙相追佩陆离琼花璀璨东风枝江南虽乐非吾土故国河山劳梦思思心日夜如春水流入滹沱无尽时宁轩之名重桑梓传子传孙孙复子独不见班超长望玉门关千古英雄亦如此
　　
　　夜饮醉归赠王伯纯是日王得容程子初同饮
　　
　　岁云暮矣客不乐青雨亭前翫孤鹤城头愔愔云下垂竹外骚骚雪微作亭中王郎风格奇爱竹爱雪仍爱诗开尊酒好客更好坐中王程俱白眉红炉照合生春雾诗思腾腾天外去玉姬舞倦回风来吹倒三山见琼树马蹄蹴响客归时留我更尽金屈巵尘空秪觉乾坤白饮醉那知宾主谁坐闻一声两声折携灯起看竹上雪瑶华翠色森陆离人影灯光两清絶却归觅纸醉自题乌啼古寺风凄凄明年此夜知何处兴发还应访剡溪
　　
　　题李白问月图
　　
　　谁提明月天上悬九州岛荡荡清无烟天东天西走不驻姮娥鬓霜埀两肩中有桂树万里长吴刚玉斧声阗阗顾兔杵药宵不眠天翁下视为尔怜颇闻昔时锦袍客乃是月中之谪仙帝命和予羽衣曲虹桥一断心茫然竹王祠前雾如雨踯躅花开啼杜鹃月在天上缺复圆人间尘土多英贤举杯问月月不言风吹海水秋无边沧波尽卷金尊里清影长随舞袖前相期迢迢在云汉呜呼此意谁能传骑鲸寥廓忽千年金薤青荧垂万篇浮云起灭焉足异终古明月悬青天
　　
　　题赵子昂书杜少陵魏将军歌赠钱雪界万戸
　　
　　独不见唐时将军魏氏雄铁马气无青海戎杜陵老子歌都护临江节士趋下风我朝钱侯岱岳秀英畧与古将军同投壶白日刺桐静传箭清霜篁竹空谁书此歌为侯赠文章阁老吴兴公侯昔受诏出阊阖黄金虎符白雪骢苕溪之上见舅氏三珠耀日光瞳瞳公时挥洒神与力此诗此笔絶代工卄年风云万变化贯月夜夜横长虹公骑麒麟箕尾上侯射猛虎南山中我为侯歌愧才薄展巻况有杜陵翁楼船去冬下濑水白炁宵纒牛斗宫丈八蛇矛石二弓曽血鲸鲵涨海红钱侯钱侯莫袖手侯家带砺今元功
　　
　　题郭诚之百马图
　　
　　唐家羽林初百骑谁其画之传郭氏开元天廏四十万爽气雄姿那得似风鬃雾鬛四百蹄或饮或龁长鸣嘶或翘或俯或腾跃意态变化浮云齐黄沙云暖地椒湿什什为曹竞相及蹂躏秦原狐兔空荡摇渭水蛟鼍泣前年括马输之官苜蓿开花春风闲民间一骏岂复有何如饱在图中看郭君才越流辈日乃策蚁封人不识骅骝岂少伯乐无卷还画图三叹息
　　
　　王伯纯读书别墅晨起有懐纵笔奉寄
　　
　　伯纯河东人寓居扬州有别墅近邵伯镇常读书于彼轻财好客谊侔古人且才甚高长于诗后领河东乡荐
　　
　　数日有所思作诗无好趣思君读书芳桂林睡起题诗有新句谢公埭上楝花风宻叶啼莺緑如雾君如尘外鹤我似书中蠧人生知己海内稀纵有参差不相遇咫尺思君知几回逺别悬知亦良苦草亭新竹长昨夜■〈干阝〉沟雨思君持酒时心逐江潮去明年栁暗金河路君马如龙辔如组而今壁上好题诗记取王郎读书处
　　
　　题王伯纯青雨亭
　　
　　王家茅亭好藂竹青雨萧疎滴晴緑白云飞来西山岑晓涨愔愔秋万斛王郎磊落奇崛之英材气压云根万苍玉粉香染笔露离离翠羽听诗霜簌簌翠屏山人吟更狂于此亭中几回宿山中昔骑雪色鹿月上青琅响茅屋山湫蛟起雨如轴我卧其下巻书读十年倦枕梦中寒起视红尘眯人目王郎诵诗酌我酒我为君歌岁寒曲红云信宿化黄泥百卉荣枯手畨覆人间耐久独此君令我嗟叹看不足曲终双鹤为君舞仰观青霄意踯躅王郎王郎莫相疑岁晚期之在空谷
　　
　　题进士卜友曽瘦马图
　　
　　左丞燮玄圃曽索诗观先生録以寄之此其一也
　　
　　卜侯喜我诗袖出瘦马图前有杜陵瘦马行令我阁笔久嗟吁忆昔马齿未长日金羁躞蹀鸣天衢逐景虞泉日未晡羲和顿辔喘不苏石根一蹶亦常事谁遣逸足轻夷途霜风大泽百草枯饮龁不饱长毛疎相者举肥汝苦瘠委弃乃在城东隅病颡有时磨古树翻蹄无力衮平芜当年笑杀紫燕愚中路清涕流盐车嗟哉此马世罕有驽骀多肉空敷腴骨格棱层神观在颇类山泽之仙癯解剑赎汝归伯乐今岂无浴之万里流秣以百束蒭苜蓿花白春云铺气全或比新生驹持之西献穆天子尚与八骏争先驱瑶池云气浮太虚日出积雪青禽呼长望临风心郁纡
　　
　　题緑遶青来巻
　　
　　炎歊一月诗久废忽惊山水堕我前一湾瑶环緑宛转两叶娥黛青连娟青来緑遶各自媚使我当暑神翛然云是仲徳隠君之楼居乃在螺女江上城东偏南阳使君喜此巻银钩玉唾相新鲜我闻李愿盘谷王维辋川伊人胷中潇洒自岩壑所以山水有意为人妍我友李景阳邀我题诗篇好山好水人更好想是三神岛屿巢神仙我游金焦望逺海一别九仙今十年白苹鹭下动明月碧萝猿挂啼苍烟更待凉风荡余热即下嵩江觅钓船
　　
　　答豫章邓文若进士见赠并谢苏昌龄征君
　　
　　昨日出城风日暄今日雨声早闭门阴晴百岁手翻覆长歌君诗击我尊昔年之春上京国晓趋阊阖观朝元榑桑出日丽黄道析木聚星环紫垣冯侯作歌君属和我起击节清心魂五年相望不相见万事别来难具论鬓边青丝已霜色衣上红尘唯酒痕琼花开时广陵市岂意共君同笑言眉山座上烂漫酌三人欢好如弟昆纵谈夙昔若梦寐仰视明月低昆仑起携数友逐清赏杂沓鞍马城西村江流地上白浩浩山落烟际青浑浑醉懐磊磈倾欲尽世虑皎洁醒终存覩君佳儿宛在侧杂佩婉娈纫芳荪老亲稚子隔天末安得不使心忧烦感君相寛佩君语期君去我高飞鶱饥鸿嗷嗷纷在野我曹一饮皆君恩此身倘未溘朝露誓将毫末酬乾坤（鬓边青丝一作江边青鬓）
　　
　　次韵同年李孟豳编修见贻
　　
　　玉京仙家十二楼真珠垂箔珊瑚钩锦袍仙人醉吟处蟠桃开遍金鳌头笑予卜居问詹尹江枫摇落霜鸿影淮水东边昔遇君琼花泻露金盘冷美人云髻歌堂堂白日缓辔回清光五年相别复相见桂树萧飒飞秋霜君今青云致身早笑语从容陪阁老垂鞭晓拂琼林枝抽毫夜视明光草雪风吹酒生緑鳞我起洗濯新丰尘会当鸟爪擘麟脯海上一笑三千春
　　
　　次韵送同年朱子仪调光化尹还睢阳（新増）
　　
　　故人昔遇淮南楼金钗红烛宵藏钩持螯烂醉对黄菊海月正出东山头故人今调襄南尹五云飞佩摇霞影都门马首谈旧游酒热貂裘雪花冷忆昔射策中书堂阊阖黄道垂天光鹍鹏逺击同千里鸿鴈相望动十霜荒鸡野店君行早到家定访睢阳老阶前新雨秀兰芽堂背光风泛萱草氷销汉渚波龙鳞飞舞雏鳯离风尘忆君明年重回首大堤花发襄阳春
　　
　　题张起原舟中看山图
　　
　　张侯往年官衡州州之名山无与俦蓉旌羽节降白日紫盖石廪腾清秋侯也爱山得山趣似是昔时王子猷每怜马上看草草不得独往探奇幽兹辰归来好风色熨平翠縠铺湘流中流容与沙棠舟舟中傲睨紫绮裘青山喜人不肯走一一自献当船头掀髯转盼领其妙谁欤知者双蜚鸥明霞返照俨不动白云翠烟相与浮独不见巴船捩拖水如箭盘涡毂转令人愁好山纵有岂暇赏急电一瞬过双眸古来会心亦良少千年几见斜川游絶怜诗句余秀色我起高咏心悠悠朱郎落笔宛飞动毋乃亲见此景不嗟侯之意我亦有艇子况系溪南洲秋山石上芝草长我独胡为此淹留（转盼一作辗然）
　　
　　青山白云歌送周熙穆高士归天台省亲时寓玄妙观（先生自注高士乃天台上叅政孙）
　　
　　扬州冬雨泥一尺老子宫前红叶积手持青山白云之画图道人别我将逺适天台山高云冥冥千年古铁立石壁甘棠圃废蔓草深寂寞前朝叅政宅玄孙今者着黄冠朱戸昔时罗画戟图书虹气散如烟故山青青云白白尔家父老鬓如丝斸山采云人不识一别几年不相见寸心千里长相忆归将双橘寿高堂青山白云俱动色龙虎之山隔风雨道人此中炼精魄他年拔宅上云中此日看云意凄恻太华峯头见夜日三岛微青乱波赤道逢平叔烦语之老夫曽是天台客
　　
　　题马致逺清溪晓渡图（先生自注致逺广西宪掾子琬从予学）
　　
　　今晨高卧不出戸岁晏黄尘九逵雾美人逺别索题诗眼明见此清溪之晓渡溪傍秀林昨夜雨落花一寸无行路歌阑桃叶人断肠艇子招招过溪去红日青霞半晦明白云碧嶂相吞吐诗成君别我亦归此景宛是经行处我呼九曲峯前船君帆正渡潇湘渚鴈去冥冥红叶天猨啼厯厯青枫树是时美人不相见我思美人美无度美人之材济时具我老但有沧洲趣他日开图思我时溪上春深采芳杜
　　
　　题玄妙观主程南溟所藏冯太守莲花图
　　
　　往时毗陵二千石能作冯荷世无匹扬州真馆惊见之江水江云动高壁紫台日出群仙朝露洗榑桑太霞赤翠蕤绛节光陆离汉女湘妃失颜色就中一个异姿格彤霞酒销雪色白道人一笑三千龄太华秋风语畴昔忆予濯足江上游浩歌小海无人识荷叶荷花梦里香倦游见画三太息君当取此叶为舟凌厉南溟观八极暮年贺老乞身归分取鉴湖千顷碧
　　
　　游仙子次韵王子懋县尹
　　
　　白波如山多烈风海中不见安期翁十三真君唤我语拄杖掷作垂天虹金鸡啼落仙岩月桃花满地臙脂雪扶桑晓日见蓬莱明霞万里红波热酒酣少住三千春下视城郭人民新仙家鸡犬是麟鳯笑杀李白骑苍鳞瑶台咫尺生烟霭昆仑不隔青天外寄声白发老刘郎辛苦茂陵望东海
　　
　　舟中顺风纵笔呈王子懋县尹赵徳明知事（古诗皆新増）
　　
　　行舟难逢万里风同舟难逢两诗翁长风驾舟似走马诗翁饮酒如长虹三年落魄琼花月去年蹑蹀金台雪美人一笑舞罗衣酒上貂裘雪花热漳河归来二月春河头栁色黄金新玉浆浮盌泻碧酒银尺出网跳鲜鳞平原苍莽生晚霭上党飞狐落天外诗成举酒须饮之君看漳河走东海
　　
　　子懋王尹次予韵君越人尝忆己巳春与胡允文赵彦直陶师川游鉴湖陟玉笥登山阴兰亭问修竹尚无恙否酒酣赋诗一慨千古江海十载故人天方因君兴懐借韵一笑
　　
　　淡黄栁色摇春风中流飞桨惊鳬翁忆昔镜湖携窈窕故人吐气皆如虹秦望山前待明月苎袍厯乱杨花雪仙人垂手授玉书仰首云间五情热洞箫吹老琼枝春袖中短墨长如新落帆潮回海门白有字难寄长江鳞兰亭修竹生苍霭因君兴落湖山外笔床茶灶钓船行何日击舷歌小海
　　
　　题刘志云手植松巻
　　
　　刘翁前代之故家种松不种桃李花苍髯独立风霜表几度人间春日斜翁家有孙俱白皙读书松根看松色准备长镵斸茯苓同上青云生羽翼
　　
　　林志尹秋江渔父图
　　
　　江风摇栁云冥冥小艚钓归潮满汀卖鱼得钱共秋酌白酒船头青瓦瓶樵青劝酒渔童舞击瓯唱歌无曲谱船前野鸭莫惊飞我有竹弓不射汝
　　
　　次韵唐括仲寛照磨雪中
　　
　　西山翠湿蓬莱股勾陈苍苍星聚五长风吹雪渡海来鳯城佳气如龙虎瑶林不断接九天银界滉漾开三千灵姬相顾一启齿霓旌羽节何纷然道人宴坐歌云门天光盎然万籁停玄圃日出春无痕白鹤载我三山行
　　
　　予别黄岩十又六年謭焉徳薄父老当不复记然区区常往来于懐也如晦上人来见语亹亹不能休别又依依不忍释予不知何也赋此以赠
　　
　　朗公相见广陵春自云家世黄山人老夫畴昔黄山客江海见之情转亲坡陁石上曽披雪遍海莲华白于月新诗句句鬬清妍高诵长风动疎樾清晨言别索题诗我衰诗减黄山时春潮日夕海门去归报山中尝旧知
　　
　　登大佛岭雨中云在其下
　　
　　大佛岭尽小石来黒崖削铁悬崔嵬泉翻松根六月雪雨老石路千年苔我行忽落青天外白云四望茫如海黛痕三点见蓬莱明星玉女遥相待九华天姥省见之人间有山无此奇平生酷恨李太白不到闽山独欠诗
　　
　　题李遂卿画
　　
　　高堂暮冬见杏花的皪满树开丹砂生香丽色晓浮动春风夜到仙人家名园题诗昔时见曲江烟晴江色变两鹅新乳出花间白雪红云光眩转野人爱酒兼爱鹅持酒寻常花下歌客中看画色惆怅春风尔来独奈何
　　
　　右春鹅杏花
　　
　　江风吹霜荷叶白月出余香动秋色湘姬越女不复来鸳鸯翡翠无消息飞来属玉一双双雪衣白于荷上霜更长迢递不成睡望极飞鹓云外行开图漠漠秋光冷念尔娉婷抱寒影五月花开江水平飞起红云渺千顷
　　
　　右秋鹭霜荷
　　
　　梅所歌为朱奂彰作
　　
　　梅之所梅之所不在罗浮之村西湖之屿乃在淮左竹西最佳处主人治地斸云根纯种寒芳托幽趣翠禽呖呖月沈山玉笛愔愔霜绕树嗟梅之所兮谁争子所昔时金谷桃李园倐忽春荣安足数何时天雪新霁道少人邛竹扶持老夫去百壶清酒十首诗造君梅所谁宾主醉倒参横楚天曙
　　
　　蒋仲诚墨牛图（二首）
　　
　　回风吹云垂栁枝蔓草雨湿春离离牧人荷蓑笠叱牛牛下来牛归草草犊行迟茧栗望母鸣相追牛兮顾尔犊无乃日夕饥我见恻然念归以悲嗟哉杨徳祖蚩蚩真小儿溪水无泥新雨余日透高树秋扶疎牧儿挈笭箵独漉水中鱼人闲放牛牛自如一牛长鸣望太虚一牛顾其牧无乃亦笑渠我见■〈口答〉然观物之初嗟哉蒲山子区区读何书
　　
　　七夕吟同张士行赋
　　
　　银河迢迢向东注玉女盈盈隔秋渚金梭飞飞掷烟雾织作青鸾寄幽素青鸾织成不飞去仙郎脉脉愁无语无语相望朝复暮白榆摇落成秋树藕花香冷鸳鸯浦天上银桥宝车度风清蕊殿开瑶戸云屏雾褥芙蓉吐经年香梦遥相许一夕离肠为郎诉羿姬妬人留不住天鸡角角扶桑曙龙巾荏苒啼红露乱点云开逗飞雨伯劳西飞燕东翥河干石烂愁终古翠楼乞巧娉婷女镜里青螺扫眉妩博山沈烟袅双缕不识人间离别苦
　　
　　倦绣篇为云中吕遵义作
　　
　　蘼芜叶暗江云暖翡翠单飞怨春晚陈女多情玉镜分陆郎薄幸斑骓逺宝鸭团炉百和香锦鸳方褥五文章阴阴垂栁笼书幌点点飞花落绣床双鸾欲寄金龟倩燕月吴云不相见柔肠万转逐回文乱绪千条萦弱线女贞枝上燕双栖夜合花前思欲迷停针嘿嘿无人会但觉春山两叶低晓嘶绣勒门前路夜炙银灯帐中语指点香茸旧唾痕见妾朝朝断肠处
　　
　　洗衣曲同唐括子寛赋
　　
　　洗衣女郎足如雪寒波晓浸鸦头袜笑移纎笋整缃裙素腕微鸣玉条脱罗衣泪粉痕斑斑欲洗未洗沈吟间波寒恐洗郎思去不洗复恐傍人看红颜娟娟照清泚秖惜芳年驶如水西风梦冷鸳鸯起露滴红香藕花死洗衣洗衣复洗衣小姑嗔妾归去迟小姑十二方娇痴此恨他年汝自知
　　
　　洗衣辞再同仲寛赋
　　
　　妾身内郡良家女双鬟嫁作东邻妇寒机霜夜织流黄输与官中了门戸嫁时春衣裁白苎是妾手中织成布相从箕帚不暂离虽有新衣不如故忆曽女傅授妾诗被服澣濯古后妃妾家贫素无侍儿携衣洗洗妾不辞妾人不是西家施浣纱石上扬蛾眉妾人不比溧阳女杀身急义中道亏河之水清且漪中有鲤鱼红尾肥堂上老姑日午饥洗衣洗衣须早归河上风尘缁妾衣
　　
　　送张东阳弟
　　
　　昔我归自黄山时曽送龙虎张君诗张君善诗逼张籍淡若古瑟弦朱丝难兄之下有难弟有道有术仍能医携诗过我茅屋底每忆令兄欣见之上清真人矞云气南阳太守清氷姿顾惭寘我珠玉侧华胄遥遥那得辞君归见兄道贱子别二十年双鬓衰山中茯苓倘可斸岁晚楖栗当相随
　　
　　雪坡歌为丁彦亨作
　　
　　昆仑月窟西坡陀太古有雪高嵯峨金天爽气几万里下压雪外之蓬娑乾坤何处着清致只有珠湖明月扬清波丁君胷次有如此相逢索我题雪坡我歌不工奈君何何时一舸夜相过阆风玄圃渺倒景琼林玉树交寒柯题诗呼起雪堂老置酒酌之金叵罗然后蹑积石俯黄河直骑白鳯青冥表共听瑶池黄竹歌看君散此太古雪下与草木回春和
　　
　　送宪掾孙徳谦北上
　　
　　孙君宪府之白眉拱璧莹然廊庙姿往年少府寔初筮当道好官多见知鸂■〈氵勅鸟〉夜自金滩起騄駬晓上青天驰淮霜秋清古栢树海月夜白扶桑枝宪家宏纲甚照耀绣衣使者常嗟咨飞剡如云集台阁束书即日趋京师恭闻先公古遗爱只今古道人犹思高门翼翼后必大天道昭昭今在兹紫微华盖森列辅灵芝朱草祥明时蜚腾去去君莫迟舜琴待和薫风诗
　　
　　赤盏为肃慎贵族于今为清门希曽其字者读书为诗善鼓琴且工墨菊有新意为予作四幅留其二征诗为赋此云
　　
　　昔人画梅如相马此意岂在骊黄者希曽墨菊乃似之是何奇趣幽且雅松窻无人高卧起池水尽黒临书罢玄霜玉盌捣秋风露湿吴纨净潇洒金钱失却汉宫寒蛱蝶飞来怨清夜曩予步屧东篱下采采黄花不盈把即今却似雾中看老眼摩挲忽惊诧熟视经营惨淡余希曽岂是寻常画坡翁墨花诗更奇我今材薄况衰谢醉来墨渖倒淋漓自拭乌丝为君冩
　　
　　题甬东卓习之郭熙雪霁图
　　
　　扆中七月天气热广文先生晨告别生绡短巻出袖间四坐森寒动秋发青山漫漫夜来雪玉虬晓冻鳞甲裂江寒树黒乱于云浦白沙明光胜月是时樵苏俱不爨千门闭戸无车辙二翁偶坐何所为掀髯起视天宇阔忆昔剡溪曽壮游照舸玻璃夜光发广文之家住甬东颇闻此景尤奇崛金鳌背上望银涛羽节琼旌蔽琼阙送君归去一题诗清梦先君过吴越
　　
　　题苏昌龄画
　　
　　徐君逺从西江来亲为苏子作松石松三千年铁作肤石亦苍寒太古色几株老木相因依气格不敢与之敌洲前摇摇者舟子短棹沧江荡晴碧着子啸歌于其中仰观青天岸白帻是时东山月始出无边露气连赤壁潜蛟出舞巢鹘翔江姬色动三太息眼中之人有太白风云变态俱无迹前辈风流今复闻人间絶景岂易得徐君更为添野夫共泛灵槎卧吹笛
　　
　　湛渊王提点招饮出示座主马中丞诗归赋此谢之
　　
　　石田仙人玉为节绣衣秋映琪花雪袖挥骊珠五十六飞到淮南是明月淮南高士王方平双骑苍鹿吹瑶笙卧看明月在窓戸桂树云影秋冥冥昔我乗槎斗边去亲饮仙人玉杯露丹成一别三十秋东望玄洲隔烟雾手攀桂树白发新方平觞我脯麒麟饮酣语旧逸兴发笑傲沧海生微尘金鸡呼日扶桑晓三山如黛潮声小明当握手共掀髯日观层巅一长啸
　　
　　题徐君美山水图
　　
　　天云惨淡江欲雨古木阴森精灵语春潮夜落富阳江短篷晓系苍厓树篷间文人清隠者傲视沧浪吟太古蜑人捉鱼贯杨栁沽酒欲归沙店暮掀髯以手招其来划起沙汀数行鹭鹭飞不尽青天长渔舟散入芦花雾逺山近山无数青我恐斯人有新句酒船独载西家施玉手氷盘行雪缕酒酣竹弓抨野鸭笑调吴儿短蓑舞开图兴发思赋归山水东南美无度
　　
　　题李太白观瀑图
　　
　　晓读谪仙诗夜梦谪仙人反被锦袍横玉麈夜月瑶树秋无尘遥指风烟昔巴蜀长鲸掉尾沧溟覆人间溷浊不堪言挥手匡庐看飞瀑瀑飞万古匡庐山我辈长留天地间身骑飞鲸蹑恍惚月明夜夜听潺湲予亦浩荡云林客乞与飞淙洗心魄觉时见画独茫然月满青山澹秋色
　　
　　李秀才琴所巻圭
　　
　　斋先生吾座主扬州拜之今五年京师见赠李君字我未识面知君贤君家具区滉漭边流水倒入氷丝弦山空露下鹤孤响林深人稀兰独妍忆昔我从成连仙夜鼓一曲蓬莱巅众真拊掌六鳌舞碧海白月悬青天论心相许太古上握手一笑清尊前圭斋今者欧阳子将琴未老先归田何时青山拂白石听冩松涧鸣秋泉曲终细说玉堂事与作人间图画传
　　
　　闽关水吟
　　
　　闽关之水来陇头排山下与闽溪流闽溪送客东南走直到嵩溪始分手客居溪上云几重乌啼月出门前松天风吹云数千里飘飖直度长江水清淮浩荡连黄河碧树满地黄云多梦中长记关山路陇水潺湲似人语觉来有书不得将海潮不上嵩溪阳平原春晚生芳草杜鹃声里令人老行人归来动十年潺湲陇水声依然安得湘弦冩呜咽弹作相思寄明月
　　
　　送宣掾李伯鲁北上（父李子实御史）
　　
　　忆昔君家先柱史肮脏不与世低昂春秋千古寸心赤风雪十年霜鬓苍丹宂之雏有文章早陪时髦歘高翔东行吴会西江湘鹭车所厯飞秋霜崎岖五岭求盗使何能慁君此彷徨英英大阃殿南服淮海襟带环其疆幕中芙蓉白日静笔下玉蘂春风香三年笑谈此日别别意已觉随飞樯莺啼冥冥江树緑鴈去漠漠河流黄天街析木霄汉上列宿清润垂光芒君家世徳理必复君今升矣我所望人生变化安可量人生变化安可量
　　
　　题安可久山水之间
　　
　　安子可久何清修读书淮海之东头淮山娟娟桂枝碧淮水苍苍瓜蔓流云开翡翠耀初日月出玻璃涵素秋作亭名以山水间浩荡逸兴生沧洲松巅有时见放鹤苇畔亦或聴拏舟一翁二季乐复乐万事区区何所求我闻伯牙去已久人间琴意常悠悠安子安子尔家古瀛洲列仙冠盖此中游山连归墟北斗近水到碣石青天浮侧聆海上有灵槎子能乗之问牵牛我家溪上更清絶瑶草长尽何淹留亦欲翛然税凡鞅相从羽人戏丹丘
　　
　　题双峯禄天泉上人所藏南岳笑印蒲萄幛
　　
　　南岳之僧今玄奘西游惯见龙珠帐满襟萧爽金天秋醉洒双峯雪色幛双峯上人昼诵经阶前雨花深一丈老髯合沓献夜光贝阙苍苍月东上我尝酷爱温日观今见此画尤豪宕古藤千年蛟始蜕霜骨脱落转崛强柔枝百尺鳯下翔翠蕤婀娜森相向新须旧叶更可怜蝉翼蝇头纷万状下有漪兰杂奇石意态翛然甚幽旷忆昔吾家汉博望万里乗槎凌浩荡今朝展幛寒色来眼底玉关氷雪壮亦欲因之歌逺游大呼千斛凉州酿
　　
　　题高元徳三山图
　　
　　我别三神海上之群仙海水清浅三千年狂吟醉倒不归去碧桃飘雪春风前使君此画非人间令我把玩心茫然六鳌赑屃戴坤轴鼎立其下根株连曽峯俯视扶桑日老树逺入苍梧烟崩崖鬼斧怒斸断白虹喷薄飞奔泉緑阴沙际行人立渔舟天末来翩翩石桥苍藓滑去马似听流水声潺湲云深路絶乔木合忽入小有仇池天楼台明灭翠逺近红雾蓊郁蛟龙纒我疑金银宫阙此景是中有陈抟犹醉眠欲呼白鹤跨之去平生未了名山缘明当拂衣卧松石石室共读青苔篇
　　
　　题杨子文罗汉渡海图
　　
　　天台之东巨瀛海蒙蒙元气浮无边应真十六山中来径渡万里蛟鼍渊巨灵前驱海若伏翠水帖帖开红莲神螭猛兽竞轩翥穹龟巨鱼相后先一山浮玉当其前石室古藓埀千年异人高居役众鬼挽过巨浸如飙旋贝宫神君迎且拜明星玉女争花妍阴风黯淡百怪集芙蓉旗影飞翩翩石桥回望渺何处紫翠明灭空云烟问渠飞锡何所往毋乃鹫岭朝金仙金仙雪山方宴坐笑汝狡狯何纷然书生平生未省见太息此画人间传清时麟鳯在郊野白日杲杲行青天
　　
　　题吴子和山水
　　
　　今代高人张师夔茧纸画出紫阳诗青山娟娟洗宿雾緑树粲粲含朝曦孤篷高巻在沙脚一叟独坐闲支颐返思前夜风雨恶满蓑白雨飞淋漓牛渚天昏神鬼出龙门雷动鼋鳌移明朝起视天宇净金盘高挂扶桑枝云收浪息非昨梦树色山光如旧时乃知穹壤间神明有如斯高天日月常昭朗平陆风涛自险巇紫阳之仙去我久兹理明明知者希秦川吴子和读书见天机喜得此画邀我题嗟我倦游材力衰大江长淮动千里似此几回亲见之行年五十未闻道径欲从此栖武夷
　　
　　题扬子第八港韩氏十景巻
　　
　　白霫赵子诗句好三年不见心懆懆清晨小巻到我前万里江天净如扫扬州城高云气秋八公骑鹤时下游焦山丹井夜光歇钟声晓入江南洲埋轮人去英雄泣至今忠愤春潮急枉渚维舟竟日横行人唤渡移时立丝丝垂栁郁金黄渺渺流辉组练长残阳欲没明月出神山二点青螺光港口归帆如鸟翥雪暗江村不知处浦寒蓑白一渔归沙净江清群鴈聚金山山前扬子津舟中来往逐风尘江灵絶景閟之久持似潇洒江居人草堂无赀发欲白我与赵子俱为客起来书罢十景图目送飞沤下江碧
　　
　　题饶良卿所藏界画黄楼图
　　
　　饶君手持新画图起摩双眼惊老夫高林叶响昼浙沥平皋野色春模糊绮疏绣瓦细毫末雕栱朱甍盘郁纡楼前磊落三长身幅巾大带皆文儒我疑岳阳或黄鹤此外风景江南无君云乃是徐州之黄楼令我怅然思大苏洪河西来厚地裂蛟鳄抃舞号天吴飞楼雄压城之隅万马肃肃东南趋是州项氏昔所都緑枪金镞埋平芜沥肝作书上明主逺畧翻见英雄粗相携一笑视千古恐是昨者黄陈徒细看古意在绢素稍觉爽气浮眉须千年融结岂易得峨眉草木今犹枯当时漂流江海遍终古志士长嗟吁君到楼中若把酒明月正在青天孤
　　
　　长江万里图为同年汪华玉赋
　　
　　漷州太守吾同年香凝画戟春风前谈诗虚愰坐白昼忽见浩荡万里之江天天开地辟鸿蒙外风回日动神灵会蓉旗翠节下葳蕤阴火明珠出光怪西山雪水青霄来豁然峡断长川开洞庭浪阔秋荡漾汉阳树逺云徘徊庐阜迢遥到牛渚复渚重洲散平楚布帆漠漠瓜步烟红叶离离石城雨山庵似听疎钟鸣野桥疑有行人行村墟微茫灌木暗絶境毫末俱分明旅榜前头更渔艇万鹜千鸦动寒影水穷霞尽己欲无犹是海门秋万顷野人兴发沧洲间欲呼艇子吾东还熟看乃是云巢画巧夺神力回天悭太守邀我题小草上有仙人虞阁老开图欢喜悲忽来令我有句不能道仙人昔欲三神游我居三神海上头成连携我鼓琴处白浪如山龙出游夜梦从之看浴日十洲青小洪波赤仙人教读新宫铭酒醒扶桑露华白小山桂树淮之洲鴈影几度空江秋呜呼仙人不可见太守与我心悠悠
　　
　　予使日南道吉安府主来访舟中命医者王本达馈以善药时予困于秋暑心目为之豁然感其意走笔为赋长句以赠
　　
　　青原之山白鹭洲清淑所产多名流诗书岂惟继冠带方技亦复传箕裘王郎肘后富奇术族医如林谁与俦成林树杏光炫书凿井种橘清涵秋自言家传十二世奇疾遇之俱有瘳我持英荡使交州秋暑作梗停吾舟舟中拜谒馈善药令我醒心寛百忧桄榔椰叶蛮溪稠飞鸢跕跕天南陬劝加餐饭慎自宝临分好意殊绸缪明年岭梅青豆小候我归棹春江头濡毫为作宋清传使尔不朽名长留
　　
　　题知印赵希贡沧江渔隠图
　　
　　金华之山淛水东高人曽隠于其中看棊乃逢牧羊子从一白鹿双青童为言仙家足官府人间适意差无苦手把虹霓百尺竿西占沧江钓烟雨青山江上画不如影落西湖摇碧虚左携玄真右鲁望意在清隠非求渔石上苍苔坐吹笛龛赭闲看几潮汐大鱼出舞小鱼听钓本无钩安用直世间真隠能几人何如天隠乐最真口吟沧浪望太古心与鸥鹭遥相亲予亦烟波垂钓客新诗犹带沧江色五羊一见如故人浩然兴入钱塘春独不见辛苦任公钓东海五山三岛流安在何当与子赋归来脚叩两舷歌欵乃
　　
　　别广东周叅政干臣
　　
　　昔年涨海奔长鲸五羊城上飞搀抢大明天子赫斯怒铜虎夜发期门兵戈船下濑走海若彀骑度岭潜山精刺桐春开白日丽篁竹夜静微霜清蛮陬夷落动万里诈谖叵测非人情中台持书国名卿帝命汝往为长城鳯阙峩冠拜明诏龙江伐鼓严前旌仙人羡门安期生蓉旗羽节缤来迎南溟万里展明镜石尤风息波无惊马人龙戸来杂沓蜃楼蛟室收峥嵘磊落明珠溢中国斓斑卉服朝神京会闻颂声彻丹扆入执政柄苏黎氓独不见唐家名相宋广平广州都督升台衡
　　
　　牛士良惠诗既倚歌以和仍赋长句一篇以答之
　　
　　忆昔千步廊间住起听胪传禁门曙甲午科中看大魁奇章公后闻芳誉掉鞅天街笑语同谭文雪屋过从屡云龙上下许相逐鸿燕参差那再遇倐逢令侄在金陵还与老夫同玉署紫泥忽自天上来英荡偕从日南去画鹢秋飞江面风蓝舆晓湿关头雾广州西下望珠浦邕管南边过铜柱槿花红照瘴雨山椰叶翠暗蛮烟路嗸嗸长念鴈回边跕跕遥怜鸢堕处自嗟老愧希古心每羡才堪济时具佐宣徳意示懐柔劝涉炎荒慎将护蘘荷先备蛊气侵薏苡仍戒流言污己欣婉画起迂疎更喜清诗慰迟暮来春庾岭及晚梅到日新洲采芳杜君上王维应制篇我寻平子归田赋金銮寓直倘所思好倩双鱼传尺素
　　
　　有竹诗为张伯起子玄畧作
　　
　　我昔对策大明宫骑马躞蹀行春风万花园亭会乡里曽拜君家有竹翁翁时中年我差少同姓同乡复同调酥茶清美酪酒浓倒意倾情共谈笑翁住剑津之上游我家鸣玉溪水头故山青琅动万个相约老去营菟裘翁向滕州我淮县四十年间两鸿燕忧葵空复寸心同宿草宁期双泪泫桄榔叶碧邕江清见翁令子难为情巻中恍觌此君面爽气尚与秋峥嵘闽山萧索飞寒怜乔木故家几欲尽有竹有竹今何如伤心久断平安信吾乡海上三神山翁今弭节于其间令威来归想愁絶节上冥冥都成斑两江信美非吾土子母少留还竹所明年倘许乞悬车共斫长竿钓烟渚
　　
　　别胡长之
　　
　　我家玉溪溪上头流萍南北四十秋闽中故人稀会面乃见二妙岭外之炎洲吾宗泫畧佳公子翠竹鸾停世其美长之材名与之匹三胡诸孙固应尔我持使节安南行忽逢聨璧双眼明建武驿中饮我酒一笑万里蛮烟清桂花榕叶天涯雨把臂谈诗喜欲舞虚名误我走俗尘满意看君听乡语敝庐荒垄狐兔盈每一念至几无生君乗长风破巨浪功成即为吾乡荣邕江东流日千里明年不归如此水锦衣行昼倘先予为报音书万山里
　　
　　赠安南善书阮生生名太冲为予书春秋春王正月考及安南行藳予喜其楷法遒美更其字曰用和而诗以赠之
　　
　　安南有生阮太冲隶书国中称最工劲如精兵槊善舞疾若快匠斤成风老夫持节使絶域眼昏头白垂龙钟著书暇日使之写一笑聊足舒心胷写书设官自汉代嗟汝乃在炎荒中迢迢岭表产丹茘郁郁涧底生青松我兴为尔作长句生起再拜生春容独不见琼州姜生遇苏子姓名亦可传无穷
　　
　　赠安南善书阮生生名廷玠为予书春秋春王正月考及安南行藳予喜其楷法遒美更其字曰宝善而诗以赠之
　　
　　安南有生阮廷玠隶书国内知名最整如老将严甲兵庄若端人正冠带老夫持节使炎州头白眼昏今老大著书暇日使之写一笑令人心目快唐时选人用楷法嗟尔乃在要荒外翡翠天涯隠羽毛蛇珠海底沈光怪我兴为尔作长歌生起修容重再拜独不见儋耳黎生遇老坡亦得姓名传后代
　　
　　翠屏集巻一
　　
　　●钦定四库全书
　　
　　翠屏集巻二
　　
　　（明）张以寜
　　
　　撰
　　
　　○五言律诗
　　
　　题江仲暹听鹤亭
　　
　　仙鹤在人世长鸣思逺空有人秋水上倚杖月明中玉树三更露银河万里风徘徊意无极迟尔出樊笼
　　
　　送同年江学庭弟学文归建昌
　　
　　白髪江夫子青云信独稀故人长北望令弟又南归庭树乌先喜江帆鴈共飞东湖春栁色到日上君衣
　　
　　送王伯纯游钱塘
　　
　　君去渡江春莺花着处新湖山有喜气天壤见斯人残雪明松岭闲云傍葛巾平生尘外意于此得天真
　　
　　送侯邦彦自南谯游建业
　　
　　君向金陵去云帆百尺悬杯揺江色里诗堕菊花前涂水明秋月钟山起暮烟凤台逢李白一为问青天
　　
　　题广陵姚节妇巻
　　
　　黄鹄不重适哀鸣常自怜披心当白日留面覩黄泉寂寂谁能尔滔滔汝独贤广陵姚氏传史馆几时编
　　
　　题刘君济青山白云图
　　
　　野性夙所忻青山无垢氛落花一夜雨幽树满川云鹿迹闲行见松香独坐闻殷勤招白鹤予亦离人羣
　　
　　九江庙
　　
　　遗台上古城剑气夜峥嵘天地英雄恨春秋父老情蜀岗来楚尽涂水近江平往事何劳问长陵草自生
　　
　　春日懐李叔成上舍
　　
　　今代李公子诗看老杜亲江湖留鴈久风雨恼花频竹屋灯悬夕椰瓢酒漾春殷勤海子水待汝濯红尘
　　
　　夜饮蒋师文斋馆
　　
　　故人相与醉虗幌坐来清月色宛在地钟声忽满城都将十载意并作异乡情若买青山得相携岁晚行
　　
　　题余寄庵巻（全真）
　　
　　窻过梅花月帘浮栢子烟人生如寄尔吾意正翛然江海虚舟外乾坤短褐前蓬莱清浅日知是子归年
　　
　　雨中
　　
　　厯厯愁心乱迢迢客梦长春帆江上雨晓镜鬂边霜啼鸟云山静落花溪水香家人亦念我与尔黯相望
　　
　　崇徳道中
　　
　　暖日菜花稠晴风麦穂抽客心双去翼诗梦一扁舟废塔巢苍鹳长波漾白鸥吴山明月到恻怆十年游
　　
　　浙江
　　
　　山从天目下潮到富阳回此地扁舟去吾生几度来林红晚日落江白雨云开明旦须停棹呼儿看钓台
　　
　　过龙游
　　
　　鹢首见龙游羣山翠浪流阳坡眠白犊阴洞鎻苍虬树宻云藏屋滩长石啮舟呼儿具尊酒听客说杭州
　　
　　宿筹岭
　　
　　昔者屯兵盛瓯闽此地分清时无冦盗比屋乐耕耘涧响不知雨山高都是云明朝见亲舍一笑慰辛勤
　　
　　赠别同年何詹成
　　
　　十载鬓俱白故人心尚丹中年知旧少逺道别离难我欲扁舟去君留寳剑看酒酣望沧海碣石在波澜
　　
　　送徐君羙之六合县尹
　　
　　山县棠梨树题诗动忆君尊前俱白髪马首又青云春郭千花合秋庭一鹤闻公余好心事令子已能文
　　
　　长芦寺
　　
　　逹磨来东土兹峯天下闻楼明涂水月钟度蒋山云梵呗江龙出僧斋野鸽分一帆风力便吾欲谒神君
　　
　　建业清凉寺次王伯循御史竹亭壁间韵
　　
　　独寻清凉寺还望翠微亭客散竹间月僧闲松下经江声回近浦野色到虚庭白髪山中叟为予诗眼青
　　
　　题吴恭清茂轩
　　
　　幽尚谢尘牵吴生独尔贤风泉欹枕外春树读书边旧隠懐盘谷新图出辋川诗僧来往数好句剩能传
　　
　　题曹子益可竹亭
　　
　　竹西清絶处三径万琅玕昼枕翠涛响春衣青雨寒登君好亭子回首忆江干嗜酒那无此吾今欲挂冠
　　
　　泊戚家堰遇风夜雷雨
　　
　　髙浪出鱼龙舟师急卷蓬雷声过云雨月晕断河风野阔人家外涛喧客枕中坐来搔短髪惆怅大江东
　　
　　题青山白云图
　　
　　白云江上头忆着昔曽游睡起青山雨坐来红叶秋深苔依径湿寒磬出林幽亦有髙栖者无因见鹿裘
　　
　　途中次子烜韵
　　
　　日出河堤平春来栁眼醒蓟姬天下白辽隼海东青浪起层层雪沙明点点星片帆风力健予欲运南溟
　　
　　微官与志违空负圣明时对酒懐彭泽题诗愧渼陂遥天和树尽断岸逐舟移杨桞黄金色随春入砚池
　　
　　舒啸轩
　　
　　幽居苍竹林永啸白云岑自吐虹蜺气人闻鸾凤音野烟乔木晚江雨落花深亦有东皋兴何当一抱琴
　　
　　至直沽
　　
　　野泺天低水人家时两三鴈声连漠北鱼味胜江南雪拥芦芽短寒禁栁眼缄持竿吾欲往拙宦白何堪
　　
　　夜久
　　
　　夜久未能寐春来空复情逺沙争月色柔橹助河声客枕荒鸡到渔歌宿鸟惊邻舟灯火乱早起又诗成
　　
　　舟中见雨
　　
　　今夜初听雨江南杜若青功名何卤莾兄弟揔雕零逺梦愁胡蝶深情愧脊令抚孤终有意身世尚流萍
　　
　　江干
　　
　　江干望不极楼阁影缤纷水气多为雨人烟逺是云予生何濩落客路转辛勤杨桞牵愁思和春上翠裙
　　
　　淮安寄同年伯牙原卿
　　
　　不见原卿久题诗白髪催人文望公等天意老英才桞色长淮早潮声满浦回菊花寒鴈过忆共故人杯
　　
　　送僧南归
　　
　　兵尘犹澒洞僧舍亦征求师向江南去予方毂下留风霜两足白宇宙一身浮归及梅花发题诗寄陇头
　　
　　次李参政省中独坐韵（时在翰苑）
　　
　　画省昼岑寂坐来风叶鸣雨晴鳷鹊观秋满凤凰城许国丹心在懐乡白髪生所惭无寸补载笔直承明
　　
　　次韵（仝上）
　　
　　白髪懐闽峤丹心恋蓟门官闲胜道院宅逺类荒村二月霜华薄羣山雨气昏东菑春事及好共野人论
　　
　　题山水图
　　
　　山水坐来见翛然无俗氛碧岩虚夜月江树静秋云鸟影似犹见猿声疑或闻自怜归未许遥忆武夷君
　　
　　用烜韵呈王赵二明府
　　
　　二妙惊聨璧双飞埀近天不悬髙士榻许上孝亷船谈剧常絶倒情真任醉眠殷勤御河月相送大江前
　　
　　忆黄子约
　　
　　天台黄石老茅屋冷如氷消息经年断交游往日曽世人怜李白今我愧孙登骏骨篇应在何时复剪灯
　　
　　董子庙
　　
　　董子天人策寥寥四百年临风一懐古此地昔生贤白日明肝胆青山閟简编公孙东阁客今复几人传
　　
　　二月十五日舟中见柳始青
　　
　　宛宛萦堤水淙淙逆浪舩清晨风已转今夜月初圆归客春多梦舟人早懒牵无端杨栁色青入柂楼前
　　
　　荆门闸
　　
　　车到荆门上舟移巨野中河声来汶济山色见龟蒙杨柳烟深浅杏花春白红人家桑枣外犹是古人风
　　
　　宿迁县
　　
　　今朝宿迁县风急棹难停树合藏深屋河移出逺汀山容云冉冉水影日冥冥柳色无南北春来不断青
　　
　　宿泛水
　　
　　寳应南边宿逆风舟子劳空村防鼠窃不寐听鸡号月黒平湖白天低逺树髙家山来枕上夜起首频搔
　　
　　别王子懋赵徳明
　　
　　御河船上月相送到扬州共饮忽为别独吟方觉愁水花苕渚晚云树浙江稠归鴈长淮早裁诗寄与不
　　
　　过常州
　　
　　昔日延陵地城基麦秀间兵戈三戸少生齿百年还畵壁曽同看求田惜未闲故人卢可及宿草在何山
　　
　　近无钖道中
　　
　　叠桥随港直聨木护堤偏村落皆通水人家半系船橘花香曙露杨叶淡寒烟中土何寥廓黄沙人种田
　　
　　别忻都舜俞用烜韵（回回氏能诗）
　　
　　日出嘉兴郭杨花荡白波船头将酒别客里奈春何西极骅骝逺南湖鸿鴈多清朝诗道盛期子被弦歌
　　
　　过桐庐
　　
　　絶爱桐庐水潮回緑满溪海风吹雨去山日傍云低渉世心犹壮思家梦欲迷独惭老莱子白髪尚儿啼
　　
　　夜泊东闗
　　
　　泊舟新安口月出溪南峯红灯照窣堵緑水开夫容李白题诗处何人继其踪我欲擫长笛幽壑舞鱼龙
　　
　　舟中
　　
　　叹息舟人妇哀音此日来死生谁料得贫贱益堪哀去棹从渠驻归心未忍催春江昨夜雨花落满苍苔
　　
　　过兰溪
　　
　　昔过兰溪上秋风把酒杯重来人事异独立客心哀沙合滩声转帆移塔影来赤松山色近伫望意徘徊
　　
　　泊湖头水长
　　
　　客路春将晚征帆日又曛深山昨夜雨流水满溪云渡黒渔舟集村空戍鼔闻故园频梦去植杖已堪耘
　　
　　雨发常山
　　
　　仆夫趣予起初日出林间既雨纵横水无云逺近山马嘶芳草去燕语落花闲且喜边陲定长逢戍卒还
　　
　　宿乌石
　　
　　青山乌石名偶似越王城岚扑单衣重溪揺倦枕惊燃松添酒酌题竹记诗成明发闽闗路青云趂足生
　　
　　分水铺道中
　　
　　长忆闽中路今朝马首东山髙云易雨谷响水多风蝶抱落花片鸟啼深竹丛功名一画饼身世独飞蓬
　　
　　宿黄亭明日四月一日夏至
　　
　　■〈駞，弓代马〉担沽红酒开窻挹翠微故庐何日到野店送春归雉起麦花落蚕登桑叶稀田园有真趣岁晏莫相违（庚辰年五言律止此）
　　
　　安南即景（此一首洪武二年在安南作）
　　
　　龙水南边去行穿万竹林羊肠山险尽蜗角地蟠深铜柱千年恨星槎万里心朝来晴好景緑树响春禽
　　
　　○五言长律
　　
　　送陈子山状元之太庙署令
　　
　　紫殿传胪日君名第一人星辰金榜动雨露锦袍新华盖天常近蓬莱地益亲北门方眷切东观又恩频麟笔三朝史龙颜一笑春昕庭颁涣号太室奉明禋列圣罗冠冕羣公肃缙绅矞云埀桞重祥霭羃芝匀献赋看来岁登瀛及此辰风帆开巨浪霜翮上秋旻文价何辉赫台端即选抡故人如见问白髪尚漳濵
　　
　　送三人杰都事开诏福建
　　
　　曩客东泉老相逢盖屡倾剧谈消鄙吝髙谊动幽明我素金门隠君归锦里耕五年才一见万里又重行故老扶藜拜元戎负剑迎江环螺女浦山尽粤王城麦饭先茔感莼羹故国情自怜何日去曝背憇柴荆（环一作深非）
　　
　　送杜徳夫河东经厯
　　
　　持斧山西去参谋用俊人栖乌台上掾泛緑幕中宾霜落豺狼魄风清鴈鹜尘君行当要地此别属良晨塞逺云来代川长树入秦两河犹戍卒三晋半残民峻坂疲飞挽穷阎苦算缗鸿饥方欲集鹰饱正须驯久矣疮痍极居然风采新难兄今阁老宿望旧廷臣棠树期连蕚葡萄少饮醇乘騘消息好拜命及三春
　　
　　次韵郑兰玉（有一竿亭）
　　
　　一竿亭上客大隠寄髙轩世徳荣珂里风期迈漆园朝廷深简注江汉壮藩垣僦宅今王粲藏书旧李繁市声隔幽薄野趣似遥村宛宛山迎坐迢迢水到门风鸣松顶鹤雨挂竹枝■〈犭员〉芳薜牵崇溜圆荷点小盆弄泉醒酒面扫石健诗魂邈矣嚣尘表居然太古存长鲸冬已戮饥鴈夜犹喧栢署须纲纪兰台待讨论白云巢未得鹏路伫飞骞
　　
　　贺礼部王尚书本中二十韵
　　
　　孤竹先贤国三槐故相庭恭惟我文肃藉甚古仪型金掌新卿月银槎旧客星青箱传逺大彩笔动精灵右掖何清切中朝重委令判题花粲粲啸咏竹泠泠宗伯司周典尚书管汉庭地华人更妙名盛徳惟馨斗运天喉舌云飞雪羽翎趋朝羣騕袅开宴万娉婷舞艶围珠袖歌长簇锦屏槖荷元映紫简竹要埀青知贡春题榜焚香昼鎻厅为公植桃李报国蓄参苓丹扆更新诏苍生望永宁芝泥看鳯下薇阁待鸾停傅说升调鼎匡衡奏引经即应清海岱还复禅云亭自哂依清樾犹惭泛梗萍卑飞惟短趐终愿附青冥
　　
　　送馆主朝宪使之淮西四十韵
　　
　　宇宙开昌运山川产荩臣周邦多士贵鲁国一儒真江海襟无际风雷笔有神渊涵珠皎洁山立玉嶙峋剀切三千牍飞扬四十春粤从游辇毂早已冠成均泮水开重席中书擢荐绅赞戎淮甸左参宪粤天垠南纪孤飞隼中台一角麟太声揺列岳爽气动髙旻出使方亷察为郎已选抡治邦用轻典大礼佐宗禋笋立清班峻荷香紫槖新琼林无横赋肺石絶寃民台省流荣屡朝廷注意频庸田俱利导在野不嚬呻全浙推崇剧雄藩藉拊循申侯仍作翰召伯复来旬海舶回诸国星轺出八闽层城狐一扫絶岛兽皆驯氷蘖俱吾素珠犀讵尔珍绣衣才受斧芝检又颁纶云近蓬莱殿河澄析木津紫垣依日月黄道上星辰鼎铉须贤佐纲维借旧人飞霜迎玉节沛雨逐朱轮包尹祠堂外张公水庙濵楚峯凉浸露淝浪净无尘秉笔应多暇题诗必絶伦列城俄镇静六辔更咨询晚节看黄菊清秋倚碧筠公心思緑野帝命简彤宸昔者开科选先公赞国钧文风今有頼盛徳岂无因骨相宵人薄心期令弟亲同年俱踔厉此日独沉沦恋主肝犹赤思亲鬓似银十年长自苦孤志若为伸岂意长淮客叨陪翘馆宾铭心感知己报国愿终身
　　
　　挽友人
　　
　　令弟书来日凄其忆故人每懐将酒别不得寄诗频万里髙门旧湖山别墅新一毡真独冷万巻讵全贫岂不云霄志其如电露身迢迢长梦寐漠漠尚风尘池馆余花晚山阡宿草春自怜何日去望逺一沾巾
　　
　　○七言律诗
　　
　　丁卯会试院中次诸友韵
　　
　　欲向青云易白衫区区别却旧灯龛方知取贵凭文字可信封侯只咲谈直拟横空轻似鹗莫为作茧老如蚕不知鏖战三千士他日何人歩斗南
　　
　　踪迹飘蓬西复东共来折桂向蟾宫云烟满纸文裁锦星斗罗胷气吐虹礼乐兴隆千载后人材涵养百年中主文正拟公输子共喜无私别众工
　　
　　长芦渡江往金陵
　　
　　春日三竿上翠屏晓风五两下芦汀水兼天去无边白山过江来不断青沙觜潮回平鴈迹海门雨至带龙腥升平不复后庭曲睡起渔歌烂漫听
　　
　　喜丁仲容征君至
　　
　　题诗苦忆城南郭喜见归来鹤姓丁双鬂野风吹汝白一灯江雨向人青志士长嗟灵寿杖史官独失少微星琼花照眼春无頼明日酌君双玉瓶
　　
　　送帖佥宪赴山北
　　
　　大宁城郭枕江雄前代豪华在眼中山外貔貅闲夜月海东鹰隼待秋风天围松岭云埀幙霜下金源水若空益访民风上天子忽忘家世是元功
　　
　　送完者佥宪赴江东
　　
　　公家世践台阶上江国新瞻使节来一雨洗寃行列郡诸星执法近崇台山川尚似玄晖赋父老皆怜李白才宛水敬亭如厯遍矞云髙处是蓬莱
　　
　　送马仲逹秋试
　　
　　杯酒秦淮初识子虬髯玉面气如虹扬州杜牧诗偏好梁苑相如赋最工翠湿帆前杨叶雨香飘衣上桂花风送行已有金台句双阙春云五色中
　　
　　题刘商观奕图
　　
　　松风冉冉羽衣轻石上谈棊笑语清樵客岂知人世换山童遥指海尘生碧桃落尽又春去白鹤归来空月明一着山中犹未了人间流落不胜情
　　
　　题广陵李使君园
　　
　　最爱燕山李使君名园草木有清芬竹光夕度淮南月松色秋连海上云九日登临来此地百年忠厚见斯文酒阑懐我幽栖处松树苍苍猿夜闻
　　
　　题信州戈阳周竹窻嘉竹图
　　
　　戈水征君周竹窻传家累叶尚敦龎髙门即见朱轮十瑞节先看碧玉双翠凤并巢依积雪苍龙分影媚清江徐公对此尤能赋予欲东游共酒缸
　　
　　九日与王伯纯登蜀岗
　　
　　帝子楼前紫翠分广陵秋色起氤氲泉涵巴蜀千年月树入荆吴万里云宋玉登临仍送客魏牟流落岂忘君明年五岳予真往子有音书当逺闻
　　
　　丙寅乡贡同宁徳黄君泽韩君瑕林鹤山登幔亭峯今十五年矣赋此并懐黄子肃同年
　　
　　忆共故人携手地幔亭絶顶赋游仙鹏飞起处三千里鹤到归时十五年澄潭月上金鸡响古洞泉流玉幅悬为报樵溪黄石老幽期长在白云篇
　　
　　次李宗烈韵
　　
　　倒着乌纱醉几回白鸥门外莫相猜浮生万古有万古浊酒一杯复一杯棕叶响交风色异豆花飞满雨声来青灯独似儿时好一巻遗书自阖开
　　
　　坐来落叶两三声野菊开时雨满城作客愁多仍岁晚还家梦逺易天明古时豪杰有遗恨秋日溪山无俗情君可归欤吾未得百年懐抱向谁倾
　　
　　次李宗烈见赠韵
　　
　　秋风同是天涯客独对黄花酒屡賖报主力微怜老骥念亲心在愧慈鸦故人渐少逢君晚新句能多对客夸每见诗来欢喜极却愁吟罢转思家
　　
　　题清隠图
　　
　　清隠山人行地仙寻云独往不知年鹤翻松子惊棊局鸥荡芦花逐钓船题句霜干拈落叶煮茶月静掬新泉尘中汗马多如雨一度看图一惘然
　　
　　横阳草堂次谢叠山韵
　　
　　迤■〈辶里〉中州二水回参差杰阁五云开银钩透壁诗人去鐡笛裂岩仙客来竹度蝉风凉白帢松翻鹤露泻清杯何时夜半梅花月溪上吟篷带雪推
　　
　　秋登九江庙晚眺
　　
　　黄花开后叶初霜紫蠏肥时酒满缸覊旅已知浮世淡登临未觉壮心降天埀去鸟低平楚水学惊蛇到大江目极孤云乡思乱烟波空想白鸥双
　　
　　题安可久山水之闲巻
　　
　　大隠淮南思小山班荆树下听潺湲林泉自古亦云好鱼鸟何时相与闲龙出戞金沧海上鹤驯唤鐡白云间是谁手种三花树独往玄洲勘大还
　　
　　严子陵钓台
　　
　　故人已乘赤龙去君独羊裘钓月明鲁国髙名悬宇宙漌家小吏待公卿天回御榻星辰动人去空台山水清我欲长竿数千尺坐来东海看潮生
　　
　　夜泊独桞次韵王尹子懋
　　
　　霁月中天见绛河黄流满地漾金波荒陂野火兼渔火短棹吴歌杂楚歌去鴈已连家信杳闲鸥岂识客愁多江南二月花如海独负归期奈尔何（杂一作和已作竟闭作眠岂作未皆误）
　　
　　送僧游杭
　　
　　铜駞夜泣苔花冷银鴈秋飞寳气消曽共残僧披旧迹尚怜故老话前朝衲随猿挂云生树杯趂鸥还月上潮师去新诗如见寄白沙翠筱赤阑桥
　　
　　髙邮
　　
　　长陂云气满淮东下隠蛟龙万仞宫潮岸楼台连海上水田秔稻似吴中古藤酒醒春风在甓社珠寒夜月空四海升平须进酒卖鱼桞畔见南翁（南一作渔）
　　
　　次王伯纯韵（并序）
　　
　　饮石室山房醉卧夜五鼓鸡始鸣明星出未髙伯纯秉烛携诗来行简孙君拥被起和之相视一笑亦人间竒事也翠屏山人张以宁亦复倚和共一笑云
　　
　　草亭夜静三人饮起视乾坤醉眼昏鹤警露光悬竹叶乌啼月色满柴门抽毫昔对蓬莱殿秉烛曽游桃李园天际形容今渐老尊前懐抱向谁论
　　
　　题刘士行石林茅屋
　　
　　潇洒刘郎意絶竒林西更好小堂基石间青竹尽秋色屋上白茅犹古姿野雀巢檐羣就食山精倚树惯听诗东屯行处苍苔满有客天涯独梦思
　　
　　次韵答茅壶山
　　
　　乾坤纳纳知音少岁月悠悠行路难老我南山仍射虎何人东海与持竿风前薜荔秋衣薄露下芙蓉古劔寒欲借茅亭无限月携诗满意为君看
　　
　　题安仲华秀实巻
　　
　　我有石田南磵浔十年不归秋草深羡君市隠少尘事教子笔畊多古心夜露上花埀白玉秋风吹穗巻黄金由来陇亩真足乐何自细听梁父吟
　　
　　题石生仲濓所藏李克孝竹木
　　
　　息斋之孙李公子尽将幽意入经营修篁石上生云气古木山中作雨声年来好画不忍见岁晏故园空复情乌巾挂在长松树吾欲巢居逃姓名
　　
　　登闽闗
　　
　　独歩青云最上梯八闽如井眼中低泉鸣万鼓动哀壑山饮双虹埀逺溪家近尚无鸿鴈信客愁复有鹧鸪啼书生未老踈狂意更欲昆仑散马蹄
　　
　　麋家店（广陵）
　　
　　睡起秋懐入倚阑蟪蛄啼雨豆花寒途穷俗眼寻常白宦拙臣心一寸丹平子四愁诗最苦休文多病带频寛吾亲已老身仍系冩就家书阁泪看
　　
　　广陵岳庙登瀛桥同成居竹赋
　　
　　桥下波光緑染苔桥前岳色翠成堆鹤归华表空中语鳌负神洲海上来琼佩晓趋云路响琪花秋傍石阑开唐家学士今何在劝尔仙人酒一杯
　　
　　常山县
　　
　　喜近闽山南去路楼台两岸水迢迢不知晓店三竿日犹梦春江半夜潮吏少县庭常閴寂戍还驿舍尚萧条平安冩就无人寄家在溪南第一桥
　　
　　次同年李子威御史韵（呈康鲁瞻佥宪）
　　
　　日丽钩陈薄雾消升平有象见熈朝尧阶云拥千官仗楚分星回两使轺隼起青旻霜拂地鸿飞紫海月当霄仙舟此日登瀛近春水花光已动揺
　　
　　昔陪飞鞚杏园尘一落漳濵十见春懒问荣枯烦日者祗怜寂寞向时人一騘独顾蓬门静双鲤能传藻句新昨夜东风过淮水桞眉从此不须颦
　　
　　题唐明府画冯隠士像
　　
　　能诗能畵唐明府置子清泉白石间秋色半林黄叶老野心一片白云闲王维自爱欹湖道李渤元居少室山几处溪山莫归醉扁舟留在月中还
　　
　　送叶景山掾史赴都
　　
　　海上青山仙者家飘飘杂佩上飞霞牧之旧重淮南幕博望今随斗北槎黄道夜平星合璧紫台秋冷雪成花君行正及观光便五色云中望帝车
　　
　　九日登蜀岗次王伯纯韵
　　
　　蜀岗岗头秋满天醉舞黄花落酒船一水白来飞鸟外数峯青立逺帆前梵王宫殿金银合帝子楼台锦绣连独客登临无限意微红塔杪夕阳悬
　　
　　送崔士谦侍亲还嵊县
　　
　　剡中李白题诗处我昔因之访隠君天姥树低山似渚曹娥潮上水如云懐人夜雪孤舟逺送子秋风一鴈闻捧檄髙堂须一笑白鱼青笋渐纷纷
　　
　　题逺游巻
　　
　　为君歌彻逺游篇八极秋髙神凛然禹穴出云藜杖外轩台飞雪酒杯前昔人不见牛马走世俗宁知龟鹤年子去遥怜沧海上春来梦绕紫芝田
　　
　　题临川王与可拂云亭
　　
　　桐冈冈前读书处虞公为赋拂云诗凤来明月星河近龙起曽阴雷雨埀终见汗青传琬琰时闻杂佩和埙箎南归定作亭中客苍雪风吹落酒巵
　　
　　送思齐贤调浙东掾
　　
　　浙水东邉幕府开扶桑朝景拖髙台熊旗虎节层霄下龙户缇人絶岛来碧海清时稀警报金天爽气盛文材君行长笑金鳌顶须有声名彻上台
　　
　　次随太守刘侯素轩韵
　　
　　黄桞莺啼惊早春白沙覊客又淹旬喜逢邺下刘公干曽识山阴贺季真漠漠林峦开雪色欣欣草木荷天仁汉庭词赋皆扬马薄技何因奏下尘
　　
　　送李逊学献书北上（所藏父书）
　　
　　恭惟圣代开东观诏选诸儒会石渠金匮已抽司马史牙籖犹藉邺侯书献芹耿耿心期在汗竹依依手泽余从此墨庄淮左盛汉庭卜式意何如
　　
　　寄题琵琶亭
　　
　　洲前亭子赤阑干白傅唐时此谪官渚花留客醉秋晚江月向人啼夜阑湓浦波涛三峡外长安城阙五云端酒醒忽记东林路钟磬萧条暮雨寒
　　
　　送姜知事湖广掾
　　
　　薇省恭闻吉语来芙蓉幄下莫徘徊诗题郎署星辰动檄到蛮溪雾雨开鄂渚暮涛喧鼓角汉阳髙树出楼台飞腾此日中天近定有文章彻上台
　　
　　寄广西参政刘允中
　　
　　重臣授钺殿南邦五月旌旗过上江青带碧簪环画省緑沉金鎻护油幢峒丁万笠春畊野海估千舩晓渡泷铜柱南边相忆处尺书难寄鲤鱼双
　　
　　初度日次人韵
　　
　　埀弧夙志负生朝滥点鹓行从百僚风雪十年双鬓短山川万里一身遥君如黄鹄方髙举我匪苍松愧后雕已矣劬劳嗟莫报愿持贞白奉清朝
　　
　　题采石娥眉亭
　　
　　姮娥霜鬂未摧颓李白骑鲸更不回异代登临悲赋客百年沦落忆雄才淮云白白鸟飞尽山日苍苍猿啸哀欲起锦袍吹玉笛为駈江浪入金杯
　　
　　送刘素轩作守
　　
　　使君持节西南去汉水东边十万家每与儒生陈爼豆闲随野老问桑麻双旌晓出千原雨五马春行几县花耆旧只今能有几一麾莫道逺京华
　　
　　送刘子昭归杭省亲
　　
　　白鱼青笋江南好君去湖山知几重潮长河舩四五尺乌啼门巷两三松笑予霜点秋来鬂极目云飞海上峯已把行藏付渔钓尚烦书信到踈慵
　　
　　荅张约中见问
　　
　　衰迟久让祖生鞭寂寞犹存郑老毡金马隠来人岂识木鸡老去我方全坐移棠树庭前日梦到榴花洞里天多谢故人劳逺问滥竽愽士又三年（竽一作巾）
　　
　　仪真范氏义门
　　
　　浇风久矣变淳源范氏犹称古义门四世于今千指盛十年似尔几家存棠华煜煜宜兄弟竹笋攅攅长子孙故里相从何日遂秋风江上战尘昏
　　
　　南窻竹影
　　
　　锦闱花艶不胜春翠袖轻寒冩更真湘浦云中逢帝子天坛月里见仙人露痕稍稍疑将滴风动差差觉未匀最喜髙人王礼部乌丝临出越精神
　　
　　太平太傅致仕
　　
　　明公先叶国元功两正台衡保始终乔木世家今絶少黄花晚节古应同平泉草木风烟外杜曲桑麻雨露中从此升平歌帝力为农祇愿岁长丰
　　
　　次韵夜宿双清亭
　　
　　海子桥边丝雨晴水衡亭下縠波生珠宫坠月醒龙梦琼岛回风送鹤声细数更筹怜夜永遥瞻宸极愿时清左丞彩笔题诗好纸贵明朝满凤城
　　
　　元日早朝次马彦■〈军飞〉学士韵（二首）
　　
　　鸡竿红日出晴霄鹭序青春入早朝治典新悬周象魏颂声尽入舜箫韶称觞冢宰容多喜执玉藩侯礼不骄今代緫戎功业盛承恩皆挿侍中貂
　　
　　玉堂学士歩青霄金榜英名重圣朝身近清光依帝座手裁妙曲和仙韶桞沟黄动莺先喜麦苑青回雉渐骄新岁时平词馆好客来呼酒费金貂
　　
　　次李左司明举看田朱家垈韵
　　
　　愿丰亭前春事深清时休日此幽寻长思相觅饮君酒亦欲即归投我簪三月风光开罨畵百年交好契磁针明晨拟看功成去臈蚁开尊满共斟
　　
　　和周子英进讲诗韵
　　
　　宣文阁下仗初移讲彻鸡人报午时风细芸香飘紫殿日髙花影覆彤墀儒臣有戒陈忠荩圣主无为寳俭慈薇幕上宾工补衮埀绅早入凤凰池
　　
　　次韵春日见寄
　　
　　金水河边一遇君眼中天马欲空羣姓名未接心先熟笑语纔浓手遽分调古今难和白雪才髙昔有附青云薫炉茗捥何时共细与论文到夕曛
　　
　　和刘公艺暮春有感韵
　　
　　醉梦还家醒未归起寻坠蕚惜流辉静闻白蚁如牛鬬闲看青虫化蝶飞日转渐长添篆缕雨来忽冷觅罗衣却思翠竹清溪路曛黒儿童候竹扉
　　
　　耻向清时泣楚囚长寻佳句拟扬休碧云千里隔春信红雨一帘生晚愁袖手独应怜郢斵知心谁为和商讴卜邻幸识刘公干新得诗声满壁流
　　
　　腊月梦还家侍亲
　　
　　喜着莱衣侍越吟觉来犹未脱朝簮五更霜月到家梦十载风尘为客心山逺秭归啼更苦海干精卫恨犹深几时万斛潺湲泪尽洒坟前栢树林
　　
　　次韵感懐清明并自述（二首）
　　
　　雪落西楼虎满村鬂髭变白赤心存徙薪肯信当时策负米徒伤此日魂啼老杜鹃山月苦归迟辽鹤海云昏早知只学东方朔避世长依金马门
　　
　　翠屏峯前溪上村万家兵后几人存十年上冢阻归兴五夜还家劳梦魂燕蹴桞花风细细乌啼松叶雨昏昏何时歩屧青芜路月上山童候筚门
　　
　　桃源春晓图
　　
　　溪上桃花无数开花间春水緑于苔不因渔艇寻源入争识仙家避世来翠雨流云连玉洞丹霞抱日护瑶台幔亭亦有虹桥约问我京华几日回
　　
　　题山水图次张蜕翁韵
　　
　　粤王山前云出门叠嶂层峰万马屯龙过怒涛翻石壁鴈回飞雨暗江村泉头洗药流花片松上题诗湿藓痕长记钓船归得晚潮平沙白月黄昏
　　
　　题东坡淮口山图
　　
　　曽游淮县佩青纶饱看东南第一山烟雨十年诗梦外风尘万感畵图间斜阳应照客愁满去鸟尚如人意闲遥想月明春树緑苏仙长化鹤飞还
　　
　　追和杨仲弘饶州东湖四景诗上本斋王叅政
　　
　　梅花吹暖透重闉紫马朝遨湖上春岚影尽兼云影湿涨痕犹带雪痕新髙人下榻来江表神女鸣珰过汉濵为问棠阴今盛否君侯遗爱在番民
　　
　　番君国里水云多雨歇黄梅涨碧波锦缆惊鸥穿弱桞银盘簇鲙褁新荷佳人狎坐传觞令上客豪吟相棹歌小范风流今有继新诗乐石待重磨
　　
　　使君晓命木兰舟霁雨湖光碧玉秋乐妓并歌飜小海诗仙同载上瀛洲莼香白露尝初荐稻熟黄云看早收安得如公百元结狂澜今为障东流
　　
　　龙堂贝阙水仙家夜色清寒晓转加淰淰冻云低草树娟娟晴雪照梅花旧盟沤鸟依轻桨新钓鳊鱼出古槎玉署词人传好句絶胜图与凤池夸
　　
　　题雪窻墨兰为湖广都事李则文作
　　
　　君家诗好锦袍仙兰雪清风故洒然金地禅僧留妙墨木天学士冩新篇香来笔底吴云动思入琴边楚月悬圣代即今深雨露流芳千载逮君传
　　
　　南宫校文次韵马在新授经（二首）
　　
　　玉堂深鎻隔凡尘夜合庭前月色春剪烛焚香云满巻开帘啜茗雪盈巾惭无清鉴酬明主愿重巍科得伟人觅句喜陪王左辖老儒曽是幕中宾
　　
　　杏园飞鞚蹴芳尘捻指而今四十春辛苦向曽携彩笔衰迟重比岸乌巾丹成九转云笼鼎烛尽三更月近人多谢能诗赵主事自调大吕和蕤宾
　　
　　送谢弘道福建理问（豫章人）
　　
　　江东谢掾旧风流十载艰虞此壮游节概红尘双短剑功名沧海一归舟粤王故国官梅早杨子新坟宿草秋君去望乡烦问讯可无髙士重南州
　　
　　送孔伯逊延平録事
　　
　　阙里诸孙圣代英作官去拜四先生雷霆入地溪声合星斗罗空劔气明千载有传文献盛三年无事纪纲行薫风荔子丹时后重待扶揺觐帝京
　　
　　送鐡元刚检归三山
　　
　　公子髙昌世贵家佩悬明月弄飞霞仙方旧授壶公药使节新乘博望槎春幕日迟榕换叶昼庭风细荔吹花乌台消息明年近騘马金河踏软沙
　　
　　送赵文中南归
　　
　　忆饮黄山别酒时颕濵汴上复京师五千里外重来见三十年中几语离碧海钓鳌君特逹红尘骑马我衰迟过家遗老如相问大隠金门旧小儿
　　
　　环翠楼为危子绎作（楼在光泽县铁牛闗）
　　
　　新构清溪溪上山天开罨画翠回环栏横星汉髙寒外坐入烟岚晻霭间衣桁暖生云淰淰琴床清滴雨斑斑癯儒夙有楼居好归欲从之结大还
　　
　　挽朱彦实母韩氏
　　
　　昼锦韩家百载余清风犹及渡江初曽从夫贵膺金诰不待儿归奉绣舆墨晕帐昏秋阁冷锦文机断夜断虚储山好并泷冈秀彤管他年更大书
　　
　　次张祭酒虚游轩雨后即事韵并忆扬州旧游
　　
　　墙角红葵一丈开鹁鸠声断雨声来雨鸣竹屋诗新就日度花砖梦恰回露蔓蜗行经午湿风枝蝉语近秋哀虚游轩里凉如水自玩春秋着玉杯
　　
　　百年何处好懐开忆在扬州几醉来落日放船穿桞过微风欹帽看花回即今尽减尊前兴忆旧宁堪笛里哀一笑广寒宫饭窄论文那得酒盈杯
　　
　　次韵李明举御史贡院诗
　　
　　白昼春雷起劔池鱼龙争奋应新期银袍照日光唐典绣斧生风肃汉仪愿得羣贤扶世治尽令四海转春熈昔年辛苦今衰白坐听寒声漏箭迟
　　
　　次韵张祭酒新春诗
　　
　　昕鼓声迟日色暾鹄袍如雾拥桥门迎风栢叶翻云影过雨芹芽滴露痕谩倚三年博士席长懐百岁老人村吾宗祭酒金銮客多谢新诗细与论
　　
　　都城春日再次前韵
　　
　　卿云绚彩捧晴暾春满皇都十二门苑树嫩黄烟着色宫沟微緑雪消痕秧分过社新针水麦种经秋秀被村愿见年丰人饱饭广文官冷底须论
　　
　　送陈彦博编修归省（成谊叔左丞馆宾左丞有积素斋）
　　
　　紫薇老人积素翁有客毫端飞绛虹长吟北征窥杜子忽跨东海逐任公髙风祈水波浪白初日抟桑天地红锦袍独酌金鳌顶笑晲一粟浮杯中
　　
　　我家神山海上头昔交先公三十秋几年不归父老忆万里复送郎君游白鱼青笋上亲寿紫蠏黄花销客愁明年老夫亦东耳草堂小结并沧洲
　　
　　次韵成均春日答潘述古愽士
　　
　　芳时雨露被恩荣六馆英游五百生揖退花边分佩响讲余松外度钟鸣风微髙阁牙籖动日静深帘緑绮横多羡材名潘骑省题诗纸贵满春城
　　
　　祭酒江先生见和再次前韵
　　
　　先生稽古如桓荣老我忧时惭贾生六鳌共掣碧海动孤鳯先覩朝阳鸣青春深院梧桐暗红日髙盘苜蓿横誓将丝毫効补衮长愿盘石安维城
　　
　　过郭州答子烜和韵（以后七言律皆系庚辰年南归作）
　　
　　擘破飞狐碧玉峯奔河似电出卢龙晴波落日金明灭逺树寒烟翠叠重吟诗骥子新怜汝返哺乌雏独愧侬溪上故庐何日扫故人携酒话竒胷
　　
　　同王赵二明府岸行里河濵
　　
　　御河行尽一千里望入青齐树际天野水飞鸥鱼舍外关山归鴈客帆前日明野气浮层浪风动川光漾细烟客里未能踈酒醆春来聊复费诗篇
　　
　　过沛歌风亭
　　
　　苍梧帝逝薫弦絶千古三侯慷慨歌丰沛故乡冝有感韩彭猛士惜无多英雄老去台空在魂魄来归意若何楚舞尊前鸿鹄起大风几动汉山河
　　
　　与赵徳明谈丁仲容作此寄之
　　
　　江左诗人丁叟在淮南木落看青山寻僧野寺秋风去送客溪船夜月还八口艰难新歉后卄年落魄醉吟间城南郭泰能携酒得伴先生杖履闲
　　
　　沽头
　　
　　日上河堤归兴浓闸头南望见遥峯春城草木浮元气中土园庐尚古风桑眼科余黄蠢蠢菜苖挑出緑茸茸平生性癖耽幽静拟筑团茅淮水东
　　
　　徐州覇王庙
　　
　　长洪声动楚山虚太息彭城覇国余父老更堪秦暴虐英雄空为汉駈除苔移玉帐蛛丝暗桞绕黄楼鴈影踈独有春风虞氏草魂归为汝一沾裾
　　
　　范増墓（为盗所发）
　　
　　鸿门已失秦天下千载彭城恨满襟亭长空惊撞白璧中郎还解摸黄金乾坤不庇英雄骨霜露谁为怵愓心独有彷徉尘垢外糓城飞去白云深
　　
　　戏马台（项王筑刘裕登）
　　
　　当时衣锦去关中天地移归隆凖公空使秦人悲故旧更怜刘裕愧英雄荒台落日蜚鸿没春草连云戏马空太息重瞳千载少舣舟不肯过江东
　　
　　燕子楼
　　
　　杨桞青青汴水流昔年歌舞侍君侯城头落日鸦声起楼上春风燕子愁黄壤讵能留富贵白云无复梦温柔更怜山下虞姬草烟雨年年恨未休
　　
　　黄楼
　　
　　苏子徐州忧国疏丹心百载尚依依青山昔日黄楼在赤壁何年白鹤归西絶峨眉那复得东还海道已相违羽衣吹笛人何处踈桞啼鸦自夕晖
　　
　　吕梁洪
　　
　　禹凿犹存灔滪根彼苍设险壮彭门山形奔过黄河怒水气阴来白日昏贾客经营随鴈集舟人祭祀识龙尊时平四渎无波浪笑指青帘买酒樽
　　
　　邳州
　　
　　轻帆飞度下邳城两岸青山鹢首迎风约河声归海近云低树色傍淮平子房流落编书在玄徳驱驰髀肉生欲吊古人无处问飞蝗过后鴈哀鸣
　　
　　吴门懐古
　　
　　曽见吴王歌舞时遗台废苑不胜悲春风鴈啑菰蒲叶夜月乌啼杨桞枝有客买舟寻范蠡无人穿冢近要离馆娃宫外繁花发游女长歌白纻词
　　
　　过吴江州（巳己岁过此孔世平州判今在广东）
　　
　　三髙堂下緑苹风十载维舟两鬂蓬范蠡无书留越絶张翰有梦到吴中云开笠泽浮珠阙月出长桥动彩虹长忆故人心断絶五羊南去少飞鸿
　　
　　钱塘懐古
　　
　　荷花桂子不胜悲江介繁华异昔时天目山来孤鳯歇海门潮去六龙移贾充误世终无策庾信哀时尚有词莫向中原夸絶景西湖遗恨是西施（是一作似）
　　
　　富阳南泊骤风雨
　　
　　征夫直北厌风埃南下蒲帆此日开山逺苍龙趋海去潮喧鐡马蹴江来云昏白日林如失风约青天雨却回短髪相欺予渐老孤舟独宿意难裁
　　
　　烜次草萍壁间韵同作
　　
　　浙东路入江东去酒醒篮舆几处山桑柘叶光朝雨湿棠棃花尽午风闲青云在昔同攀桂紫气如今独度关只合溪头埀钓去故人多在紫宸班
　　
　　七里下舟至鈆山州旁罗店
　　
　　懐玉山前似叶舟卧看帆影晚悠悠云飞棃岭先南去水汇鄱江倒北流烟堵白花迷晚蝶风林碧叶应啼鸠去年此日隋堤桞马首青青客正愁
　　
　　过辛稼轩神道吊以诗
　　
　　长啸秋云白日阴太行天党气萧森英雄已尽中原泪臣主元无北渡心年晚阴符仙蠧化夜寒雄劔老龙吟青山万折东流去春暮鹃啼宰树林
　　
　　题关上
　　
　　黒崖削鐡立云根絶顶东西石峙门两戒山川分百粤八州珠玉过中原层峯暖日回羣鴈灌木髙风啸一猿蕞尔海隅民力困沥肝谁为叩天阍
　　
　　过武夷
　　
　　羽节霓旌蔽紫氛幔亭髙宴武夷君虹桥一断青冥隔天乐多传白昼闻岩挂玉机虚夜月洞函金骨暖春云紫阳见说今犹在拜乞刀圭傥汝分
　　
　　至建阳文公宅里
　　
　　河南夫子骑箕去建水重生葢世翁昔日中原知侍讲清朝四海学文公山藏劔履人如玉壁出诗书气若虹卜筑何时邻此地咏归溪上舞雩风
　　
　　建宁府雨中登玉清观
　　
　　双溪南下緑湾环碧瓦参差细雨间水绕玉清来九曲云归沧海近三山鐡狮昼伏闻钟皷白鹤宵飞认佩环欲结紫霞尘外想不堪回首近乡关
　　
　　宿大桥
　　
　　桥畔人家水半扉题诗柱上十年归青松落子风惊帽紫栋吹花雨满衣涧水逺随枫树去陇云多傍笋舆飞举头仰望长安日一个啼猿响翠微
　　
　　至瓜州
　　
　　江流岛屿碧湾环两岸楼台晻霭间细雨春帆来楚峡遥天晓树见吴山岚光去鹭半明灭云气与鸥相往还欲访乡僧心已倦十年为客鬂毛斑
　　
　　安南使者同时敏大夫登舟相访献诗述懐一首就坐走笔次韵答之以纪一时盛事云
　　
　　殿阁凉生雨霁秋紫皇晨御翠云裘仗移日转双龙阙诏下云开五鳯楼英荡荧煌颁授节羽旌杂沓拥鸣驺词臣埀老斯游壮风送龙江万里舟
　　
　　再次韵答之是日微雨大风
　　
　　五两风髙江上秋粤南使客木绵裘望云举酒思京阙对雨裁诗倚柂楼燕语樯头催去棹马行果下待归驺到家为说天恩重早办新春入贡舟
　　
　　过小孤山
　　
　　交趾江头指壮游小孤山下见新秋天镵双柱维南极海作重门鎻上流使者星驰英荡节神妃风送锦帆舟来春二月停归棹好荐芳馨杜若洲
　　
　　广州赠同时敏
　　
　　明诏金门天上开使人铜柱日南回九江烟浪看庐阜五岭云山过越台嘉恵逺氓烦圣虑宣风絶域仗竒材吾家博望风流在絶喜乘槎此日来
　　
　　南昌行省迓至驿舍同安南使宴于省叅参政京口滕弘有诗次韵答之
　　
　　缇骑传呼出近郊宠临公馆馈烝殽衰龄愧选光华使盛礼欣逢道义交劔倚西风明左竹旗开南雾导前茅春归江右重相见欲结云松此地巢
　　
　　过南昌
　　
　　平生未踏南昌土埀老经过驾使轺徐孺洲前花寂寂滕王阁外草萧萧瑶台月堕鸾声杳鐡柱云生蜃气销独喜西山青似旧升平犹得见新朝
　　
　　万安邑令冯仲文家全椒与予旧识鲍仲华提举有瓜葛之好倾葢情亲恋恋有故人意君渡江旧人有恵政得民心
　　
　　万安县前小驻船逢人尽说令君贤风云沛邑今几载氷雪鲁山经五年墨绶近民心乐易绨袍赠我意纒绵御屏风上书名姓即见紫泥下日边
　　
　　舟中望贑州
　　
　　虎头城外水周遭四望羣峯涌翠涛带雨布帆随去鸟牵江黄帽接飞猱清秋度岭君恩厚永夜还家客梦劳欲问交州何处是五羊南去万山髙
　　
　　贑州城下
　　
　　番禺北下险秦崤章贡西边近楚郊五岭气来苍雾合双溪声动玉虹交山邮傍岸多攅石野屋縁城半覆茅细雨舟中无一事新诗吟就手重抄
　　
　　南雄即事次牛士良韵
　　
　　行尽梅关不见梅凌江南起画屏开山连桂广迢遥去水合浈昌浩荡来秋冷岭云收薄瘴时清溪雨应余哀吾家相国祠堂在明日临风酹一杯
　　
　　平圃驿中秋翫月用牛士良韵
　　
　　平圃驿前端正月金鳞万叠水光开婵娟几见他乡共老大宁期此地来星汉夜揺旗影动江山秋入笛声哀病夫懒坐那禁酒喜看频倾举玉杯
　　
　　舜庙诗次韵牛士良
　　
　　苍梧落日百灵悲韶石清风万代思洪水一从咨禹后深山几见避秦时鸟耘厯厯传遗迹鸡卜纷纷异俗祠白髪舜弦峯下路老儒独咏卿云诗
　　
　　峡山寺僧慧愚溪邀观壁间旧题因诵宋廖知县一律有云猿弃玉环归后洞犀拖金鎻占前湾予谓其切实类唐许浑赋以继之
　　
　　瘴岭风烟势渐开喜寻笻竹歩莓苔江环列嶂天中起峡坼流泉地底回灵鹫飞来苍磴老怪猿啼去白云哀轩辕帝子应犹在为奠南华茗一杯
　　
　　广州赠温陵龚景清乡人
　　
　　家住三神海上峯秋风同听禁城钟离居自喜乡音好别去长悲客意重双鲤水寒难逺寄五羊城晚忽相逢来春此地重携手共采仙蒲花紫茸
　　
　　封川县次韵典簿牛士良
　　
　　记取今年重九日封川水驿挂帆过秋风岭外黄花少暮雨尊前白髪多起接野僧谈梵典卧听溪子和蛮歌少游欵叚成何事至竟男儿是伏波
　　
　　梧州即景
　　
　　苍梧南去近天涯六士三陈昔此家水合牂江通涨海山来桂岭接长沙祥光夜认司空劔爽气秋迎愽望槎拟欲朗吟亭上客春风归看碧桃花（先生自注劔光乃汉赵佗埋劔之所司空张华愽望侯张骞皆吾家故事今借用之）
　　
　　乌岩滩马伏波祠
　　
　　乌岩江上古祠宫传是征南矍铄翁丹荔黄蕉长盛祭緑沉金鎻尚英风滩声夜带军声壮岚气秋随劔气空莫羡少游乡里好封侯庙食丈夫雄
　　
　　次韵士良子毅登雷破岩刘大王庙唱酬
　　
　　纸挂髙枝湿暝烟乞灵多是往来船雷轰古石犹遗迹雨湿荒祠不记年护羽翠禽低隠竹揺花白苇逺粘天封侯万里吾今老早办扁舟别计然
　　
　　立冬舟中即事
　　
　　一滩一滩复一滩轻舟荡桨上曽湍三秋岭外雨全少十月邕南天未寒露岸苇花明白羽风林橘子动金丸如何连夜还乡梦不怕关山行路难
　　
　　我家溪上白柴扉久别儿时旧钓矶兵后故庐悲茂草梦中慈母念单衣千年汗竹何多错万里浮萍未暂归伫立悲风挥血泪此身元不为轻肥
　　
　　龙州答迎接官何符
　　
　　帝念南邦逺贡琛颁封特遣老臣临皇华谘度尊君命炎徼淹留岂我心人日预占晴景好使星还照瘴云深暂分莫洒临岐泪头上青天见素襟
　　
　　又答请命官阮士侨
　　
　　使星南照破曾阴咫尺天威俨若临铜柱回看双白鬂觚棱仰望寸丹心我留梦到云霄逈子去恩沾雨露深到日钟山烦一问清溪何日濯烦襟
　　
　　又答
　　
　　白髪飘萧老翰林故乡长忆越山阴客程牛渚星槎逺吟思龙江烟浪深多子出疆迎荡节顾予为国抱葵心行看洱水堤边桞满马春风拂醉吟
　　
　　次韵罗复仁编修
　　
　　棹歌声起洱河滨君着先鞭我后尘山上安山犹逺使客中送客是愁人心随初日葵花转眼看薫风荔子新细数归期同把酒龙江梅信定先春
　　
　　情事未申视息宇内劬劳之旦哀痛倍深悲歌以继恸哭所谓情见乎辞云尔呈阎初阳天使牛士良典簿
　　
　　一身絶域已凄然三处离居更可怜中岁恨孤蓬矢志暮龄忍诵蓼莪篇愁深鸢堕蛮溪外梦断鹃啼宰树边悔不阿奴长在侧尽情家祭过年年（先生自注云老亲未即土二寡妇携孤儿在闽十口在金陵皆贫困一子与妇在松江与安南为四处何以堪此境也）
　　
　　予少年磊隗负气诵稼轩辛先生郁孤台旧赋菩萨蛮甞慨然流涕岁庚辰过鈆山先生神道前有诗云云见南归纪行藁后会贑州黄教授请赋郁孤台诗复作近体八句亡其旧藁因念功名制于数定材杰例与时乖自昔不遇若先生者葢亦多矣然犹惜其未能知时审已恬于静退几以斜阳烟桞之词陷于种豆南山之祸今二十九年矣舟过是台细雨闭蓬静坐忽忆旧诗因録于此见百念灰冷衰老甚矣云
　　
　　郁孤台前双玉虹一杯遥此酬英雄风云有恨古人老天地无情流水东精卫飞沉沧海上鹧鸪啼断晚山中清江不管人间事烟雨年年属钓翁
　　
　　安南即事
　　
　　刺竹冈头过乱村白藤渡口出平原云南岭尽江光合林邑潮通海气暄緑舞稻苖风剪剪青肥梅子雨昏昏炎方风物新春异吟罢长歌击酒尊（洪武二年三年所作律诗止此）
　　
　　○七言律诗拗体
　　
　　次韵安庆汪仲暹超然亭
　　
　　超然之亭舒水上絶景乃得天公偏石柱秋开金菡蓞星河夜落玉觥船独骑麒麟上倒景下视蠛蠓空飞烟舞雩人去忽千古令我望之心惘然
　　
　　送李叔成游茅山
　　
　　山头丹光涌日红不尽幡幢来碧空李白独骑一赤鯶茅君导此双青童纎云上衣槲叶雨坠雪扑帽松花风仙人笑指海水落相约蓬莱之上宫
　　
　　竹轩
　　
　　门外红尘一丈深开门碧雾秋阴阴十年对雪守汉节三月不肉闻韶音风髙常与鹤同梦雨作或听龙一吟淮南大隐人所羡令我不乐思故林
　　
　　平野
　　
　　北来羣山亦已无旷望元气春模糊云低不断沧海去树逺欲尽青天俱何人胷吞九云梦尚恨水有三蓬壶巨灵不为镵叠嶂长使诗人心郁纡
　　
　　雪石
　　
　　峨眉之西古时雪削玉娟娟嵌太空山川只今留夜月草木为尔回春风闭门洛下谢过客授简梁园米老翁梅花满树百壶酒我欲枕石于其中
　　
　　泊龟山（诗中之景指洪泽屯也）
　　
　　白波滉漾青天埀我行但觉官船迟微微树短水尽处惨惨日薄风来时椎牛挂席打塩客射鸭鸣弓蹈浪儿漫郎头白不称意沽酒龟山歌竹枝
　　
　　自挽（按先生生于元辛丑终于安南洪武三年五月四日也临终自作此诗是日而逝葢享年七十矣）
　　
　　一世穷愁老翰林南归旅榇越山岑覆身粗有黔娄被埀槖都无陆贾金稚子啼饥忧未艾慈亲藁葬痛尤深经过相识如相问莫忘徐君挂劔心
　　
　　五月十三夜梦侍读先生枕上成诗　牛谅（翰林典簿）
　　
　　出使艰虞万里同归期日日待秋风宁知永诀蛮江上才得相逢客梦中岸帻尚看头似雪掀髯犹觉气如虹起来抆泪凭栏久落月啼螀遶殡宫
　　
　　○七言长律
　　
　　济南寓公程鹏翼耀彩亭
　　
　　济南山水似江南耀彩亭前緑满潭万柄髙荷风娜娜两行弱桞露■〈毛参〉■〈毛参〉绛绡仙子笼新浴翠葢佳人倚半酣色静每于心独契香清长许鼻先参剪筒泻酒留人醉采菂分茶与客谈风景不殊时事异即令看画意何堪
　　
　　分韵得覃字送中丞张叔静之西台
　　
　　西台执法雪盈簮奉诏之官驾两骖玉节秋霜飞渭北锦衣昼日照终南道迎背襁遗民集庭列腰刀大将参花外小车行处好棠边茇舍种来甘清时有象今重见圣泽无私正逺覃莫忆山中黄石约五云天上近台三
　　
　　送林崇髙广西都事
　　
　　清江材子请长缨风雨南荆万里行组甲夜驰豺虎窟帛书朝奏鳯凰城公交车已见登臣乐幕府旋闻用子荆照海锦帆津吏报轰山铜鼓峒人迎檄来篁竹霜都静诗到梅花雪共清上日桂林延父老为言折木泰阶平
　　
　　中书右司提控秋霁轩
　　
　　西山收雨紫嵯峩爽气如秋右掖多省树静移云影度官帘徐转日华过粉闱寓宿青绫被黄阁朝随白玉珂团静鸡竿稀布命边清虎革渐包戈盛时三语俱材掾休日相从足雅歌红药紫薇春信近更吹新律作阳和
　　
　　○五言絶句
　　
　　泊十八里塘
　　
　　系舟古桞根一犬吠柴门欲记诗成夜问人何处村（诗成一作来时）
　　
　　渡江
　　
　　几载途中月窥愁酒半酣送人杨桞色今日是江南
　　
　　题道士青山白云图
　　
　　仙馆白云封青山第几重道人时化鹤巢向最髙松
　　
　　长爱青山好行行入翠微今朝山顶上下看白云飞
　　
　　行到溪源尽青山无俗氛道人拈鐡笛吹起满川云
　　
　　只道溪源尽遥闻钟磬音却寻流水去行尽白云深
　　
　　云气晓来浓前山失数峯道人夜作雨呼起碧潭龙
　　
　　林秋红树出溪晓白云多此景江南有江南今若何
　　
　　贺李孟豳中丞寿四絶
　　
　　十日书云后窻中影渐长好将五色锦为补舜衣裳
　　
　　春信到琴边声成意已传湏裁太古曲天上和虞弦
　　
　　清晓冩诗成飞英点玉觥为传梅信好闻早入调羹
　　
　　暖到牙籖早芸杳已报春鳯毛新可喜临得晋书真
　　
　　次张仲举祭酒咏花槐花
　　
　　黄露结青枝风吹散秋雪忆昨马蹄忙壮年心未彻
　　
　　葵花
　　
　　日出赤城霞瑶台宴万花酒阑朝绛节整整复斜斜
　　
　　水红花
　　
　　穂长仍叶宻红粟缀枝鲜种秫今年熟相将买酒舩
　　
　　木槿花
　　
　　朝昏看开落一笑小窻中别种蟠桃子千年一度红
　　
　　玉簮花
　　
　　月女乌云滑瑶笄坠许长花神藏不得清露一帘香
　　
　　和拜明善韵（并序）
　　
　　翰林都事喀喇拜君文善以贵介之胄嗜学攻诗与寒士角其能岁嘉平月十八日文善携二诗过予明时里之寓轩时雪新霁微月在空诵诗再三过命酒四五行翛然觉人世尘土俱空因念天壤间清致喜不可多遇昔人有月夜泛渚雪夜访戴者不知视今兹为何如也遂次韵为四首备他日佳话云
　　
　　听雪裁诗就诗将雪共清不縁心境凈那解听无声
　　
　　雪里跫然至人间无此清瑶田今夜鹤下听诵诗声
　　
　　忆踏江南雪看梅领好春酒醒燕月白惆怅未归人
　　
　　竹树庭前雪松花瓮面春徘徊今夜月应是为诗人
　　
　　太和县
　　
　　晓挂船窻看苍茫暝色分前山知有雨流出满江云
　　
　　杨州广城店
　　
　　潮落■〈干阝〉江夜先将梦到家扬州无頼月独自照琼花
　　
　　○七言絶句
　　
　　题月落潮生图
　　
　　参横天末树阴收风响芦根海气浮笑语渐闻灯渐近谁家江上早归舟
　　
　　雨中纵笔书闷
　　
　　飘零不奈木肠何锦字凄凉鴈字过犹有思亲千甸泪秋来较似雨痕多
　　
　　题顾善道山水
　　
　　洲前老树似人立岩际颓云如水流梦着沧江归未得醉来浑欲上扁舟
　　
　　题崔元初醉翁图
　　
　　春云石上苍苔冷芭蕉风动纶巾影仙翁醉着人自扶花落花开几时醒
　　
　　题小景
　　
　　雀啅江头秋稻花颠风吹桞一行斜渔舟细雨独归去白石沧江何处家
　　
　　同徐元征钱徳元酒边即席题壁间山水
　　
　　白云埀桞露■〈毛参〉■〈毛参〉听彻金鸡月满潭千里汴堤尘拍面梦从淮左过江南
　　
　　题桃花图
　　
　　溪上桃花春可怜赤栏桥畔忆游仙若为饱吃胡麻饭看到三千结实年
　　
　　书所见
　　
　　浦外青山浪作堆淡云将雨送秋来停舟荻岸西风里闲爱野花无数开
　　
　　题扇
　　
　　阴阴古木精灵语惨惨长风蜃鳄骄有客扁舟秋睡起笑看沧海月明潮
　　
　　衢州咏烂柯山効宋体（二首）
　　
　　人说仙家日月迟仙家日月转堪悲谁将百岁人间乐只换山中一局碁
　　
　　洞里仙人笑客痴斧柯烂却忘归时人间宇宙无穷事只似山中一局碁
　　
　　忆六合
　　
　　江北淮南三月时水烟漠漠桞丝丝好花一夜霜都落却是春风緫未知
　　
　　题画猫
　　
　　绣茵睡起饱溪鲜半卧闲庭日静前忆在牡丹花下见双睛一线午晴天
　　
　　题画白头公（二首）
　　
　　日暖花开海上洲飞来青鸟话闲愁三生莫为多情煞惹得春风白了头
　　
　　蜀魄啼时清血流断云荒树不堪愁山禽不管人间事也向春风自白头
　　
　　题钱唐春游巻
　　
　　银鞍白马少年游十里朱帘上玉钩为问别来新桞色春风得似旧杭州
　　
　　戏作杭州歌（二首）
　　
　　吴姬魫冠望若空泪妆眼角晕娇红染得罗裙好颜色西湖新桞緑春风
　　
　　西陵渡口潮水平十十五五发舟行楼中燕子惯见客不怕渡头津皷声
　　
　　存恕堂巻
　　
　　存恕堂前种杏家绛光夜夜发丹砂别来为问扬州月开到春风几度花
　　
　　浙江亭沙涨十里
　　
　　重到钱唐异昔时潮头东击逺洲移人间莫住三千岁沧海桑田几许悲
　　
　　滦阳道中次韵李伯贞中丞李孟豳参政（二首）
　　
　　共骑官马取长途为爱佳山每缓驱剪剪水风牵草带踈踈沙雨长松须
　　
　　杏园飞鞚沗同途天骥羸骖不并驱晓起滦阳成独笑燕霜浑白少年须
　　
　　王叔周山水图
　　
　　重重叠叠水南峯五五三三石上松钓艇恰归春雨至草亭犹是白云封
　　
　　浙江潮图
　　
　　浙江亭下彩舟开雪满青天白昼雷闻说秪今亭上月夜寒长照暗潮来
　　
　　云岩诗为傅元刚题
　　
　　千岩翠色晓纷纷逺树微茫路不分应是林端飞瀑布春风吹作满川云
　　
　　刘元初桂花图
　　
　　醉上淮山唤八公白鸾骑到广寒宫满身香露铢衣湿十二瑶台月正中
　　
　　二马图
　　
　　草软沙平日暖天相摩相倚最相怜无端走上长楸道喷玉争先掣电边
　　
　　钱舜举画
　　
　　紫茄
　　
　　江南坝里紫彭亨票致钱郎巧冩生忆得故园秋雨过新炊初熟饭香粳
　　
　　丝瓜
　　
　　黄花翠蔓子累累冩得西风雨一篱愁絶客懐浑怕见老来万缕足秋思
　　
　　次翰林都事拜珠春日见寄韵
　　
　　日髙睡起小窻明飞絮游丝弄昼晴忽忆金河年少梦桞阴骑马听流莺
　　
　　墨兰为湛然上人题
　　
　　云林苍苍石齿齿一花两花幽薄底逺香自到定中来道人湛然心不起
　　
　　和同年马仲皋咏文韵（四首）
　　
　　斯文万古日当中僣续遗经恐未公辛苦河汾亭上叟将琴直欲和南风
　　
　　妖香冶艶底须夸絶好姚黄魏紫家一种天然清水上爱花须让爱莲花
　　
　　风月庭前草色春鲁东门后一儒真图书古奥遗经似愧杀辛勤倒学人
　　
　　听着啼鹃早惨神谈经那复昔儒醇黄茅白苇秋风急曽与夷门起战尘
　　
　　题北山兰蕙同芳图
　　
　　秋露春风各自妍幽香并到雨华前道人不是骚愁客惯读南华第二篇
　　
　　题雪窻兰蕙同芳图
　　
　　春来骚意满江干转蕙风光更泛兰睡起老禅闲一笑月明香雪竹窻寒
　　
　　题李文则画
　　
　　陆羽烹茶
　　
　　阅罢茶经坐石苔恵山新汲入甆杯髙人惯识人间味笑看江心取水来
　　
　　苏公赤壁
　　
　　赤壁江寒叶渐稀黄泥坂静露斜飞洞箫声里当时月应照十年化鹤归
　　
　　渊明送酒
　　
　　五桞门前秋叶衰南山佳气满东篱白衣人到黄花外正是先生述酒时
　　
　　逸少兰亭
　　
　　兰亭佳处忆曽过已较前人感慨多修竹茂林今在否画中一看意如何
　　
　　题边鲁生墨竹为汪大雅
　　
　　白沙旧游边鲁生鳯城今识汪大雅忽见此君如故人满室清风共潇洒
　　
　　题画
　　
　　棠梨幽鸟
　　
　　扬州旧梦隔天涯曽醉春风阿那家幽鸟岂知人事恨依然啼杀野棠花
　　
　　梨花锦鸠
　　
　　一枝新雨带啼鸠唤起春寒枝上头说与朝来啼太苦洗妆纔了不禁愁
　　
　　次韵亷公亮承旨夏日即事（六首）
　　
　　金杯緑酒荐菖阳玉手轻调雪盌凉犹忆旧家重午宴钗头符缀鳯双翔
　　
　　葵花向日献红芳不见随风桞絮狂睡起竹窻清似水胡床独坐午阴凉
　　
　　柴门细雨晓慵开緑树阴笼一径苔老子眼花今日较起寻枸杞点茶杯
　　
　　尽情好鸟隔窻呼墙角新苔上酒壶却羡承平无个事看花酩酊老尧夫
　　
　　文章阁老旧名门玉署清闲醒梦魂应忆亷园花似海朝回会客酒千尊
　　
　　翠屏山下水清泠茅屋荒苔緑满庭不是不归归未得移文谁与谢山灵
　　
　　夜过陵州
　　
　　河堤月上水迢迢卧听陵州夜渡桥肠断江南二三月落花蝴蝶上兰桡
　　
　　东昌
　　
　　暖日初抽宿麦芽东风吹草緑平沙江南开老春多少二月东昌见杏花
　　
　　梁山泺
　　
　　风正吴樯去不牵雪融汶水緑堪怜菰蒲渺渺官为市杨桞青青客上船
　　
　　泊沽头
　　
　　楚客归心河水流三更月晕长年愁沙河雨涨催开闸半夜橹声无数舟
　　
　　邵伯镇
　　
　　广陵此去无多地烟桞堤边一万家已有小舟卖新藕便思携酒看琼花
　　
　　扬州
　　
　　误喜维扬是故乡故乡南去越山长越山三月花如海倚门应说到维扬
　　
　　过观州悼阿仲深状元
　　
　　麒麟堕地天不惜流落荒郊鲁叟悲白髪杜陵忧国泪临风独咏八哀诗
　　
　　闻同年刘子实卢可及讣
　　
　　江湖菰蒋岸莓苔矰弋如云鸿鴈哀麟鳯半归天上去玉京羣帝独怜才
　　
　　道中
　　
　　花飞芳树碧毵毵已过西湖三月三草草青帘人买酒常州北畔似淮南
　　
　　子烜买红酒
　　
　　吴江红酒红如霞忆着故园桃正花羊角山前几回醉女嬃嗔汝未还家
　　
　　嘉兴有感陆宣公事
　　
　　官家忘却奉天时岁晚忠州两鬂丝今日北来车马客夕阳祠下读残碑
　　
　　夜泊雩浦
　　
　　雩浦四更潮已平荡舟月落唱歌声山中应是夜来雨流出落花春水生
　　
　　过桐庐
　　
　　江边三月草凄凄緑树苍烟望欲迷细雨孤帆春睡起青山两岸画眉啼
　　
　　宿新站
　　
　　银汉迢遥白露盈锦屏咫尺隔深情溪风夜冷鸳鸯起独自推篷看月生
　　
　　玉山县店见壁间黄山林献可诗次韵
　　
　　淮水风髙鴈影微澄江潮细鲤鱼稀客愁正怯江东雨花落青林闻秭归
　　
　　宿南岭书（二首）
　　
　　緑竹月明客夜行青山雨过人春耕闽中富庻天下少千里山川东锦城
　　
　　今朝初听乡人语八载淮南此日回江东白酒不醉客为渠欢喜尽残杯
　　
　　过崇安宿赤石水涩不下舟
　　
　　两岸青山下建溪笋舆轧轧坐鸡栖人间最是吴儿乐一枕清风过浙西
　　
　　科举以滞选法报罢士无有为钱若水者何也予于胶西张起原坐上闻此语悚然予获戾甲戌冬而乙亥科举罢徒抱耿耿进退跋■〈士冖田疋，上中中下〉此古昔有志之士所以仰天泪尽者也感胡永文事赋卄八字凡我同志当为怃然
　　
　　竹实离离紫海春髙飞鸾鳯出风尘哀鸿不作青冥想空向江湖怨弋人
　　
　　到建宁赠星者苏金台（庚辰年所作止此）
　　
　　愽望乘槎斗牛去蜀庄帘下独沉冥金台五纬光聨璧何处江湖有客星
　　
　　南京早发
　　
　　大隠金门三十载壮懐中夜每闻鸡今朝一吐虹霓气万里交州入马蹄（先生自注云苏老泉云丈夫不得为将得为使折冲万里外足矣）
　　
　　晚泊石头城下明旦发龙江
　　
　　江口帆开五两飞海门遥望树依微若为得似千年鹤东向三神岛上归
　　
　　过大圣港新河口
　　
　　佳气茏葱紫翠间人家百万绕钟山新河亦似知形势流入龙江第一闗
　　
　　芜湖
　　
　　忠臣解体将离心一鼓芜湖九鼎沉遗老尚谈前宋事惜无人解说王琳
　　
　　泊月子河望三山
　　
　　三山仙岛隔归期长夜京华梦见之明发开帆成误喜青天三点见峨眉
　　
　　焦矶庙
　　
　　碧殿红棂翠浪间江风缥渺动烟鬟神鸡不逐云中去啼杀清秋月满山
　　
　　过采石
　　
　　重过峨眉访旧游三山无恙水东流若为唤起青莲客共醉西风亭上秋
　　
　　天堑西边牛渚矶燃犀谁敢照朱衣而今荡桨平如掌薄暮渔童买酒归
　　
　　月子河阻风
　　
　　洱江万里此朝东入贡舟航四海同明代百神都受职为言休作石尤风
　　
　　有感
　　
　　马首桓州又懿州朔风秋冷黒貂裘可怜吹得头如雪更上安南万里舟
　　
　　为舟人万氏题象图
　　
　　雪白双牙云满身日南万里贡来驯逺方竒物真堪画却是中州有鳯麟
　　
　　舟中望庐山
　　
　　重过庐山三十秋西风催送上湖舟若为借得仙人鹤飞到香炉峯顶头
　　
　　老无杰句对庐山紫翠遥看霄汉间羡杀倒骑牛背客买田长占落星湾
　　
　　过临江望合皀山
　　
　　合皀山青琐夕霏仙翁旧馆尚依稀归来倘似辽东鹤愁杀千年老令威
　　
　　懐故人邓南皋
　　
　　夕阳独立楚江边不见南皋二十年欲寄平安无处问津头风急起官船
　　
　　遇故人胡居敬临江府送至新淦
　　
　　共酌檐花细雨前凄然重见此江边停舟莫怪难为别能几人生二十年
　　
　　翠竹苍松映白沙清江西畔是君家明年归路重相问分食东陵五色瓜
　　
　　蚤逐浮荣老未归便归生事已全非人生只合藏名姓白首青山一布衣
　　
　　过临江（懐刘原父孔文仲诸贤）
　　
　　江右流芳墨作庄气雄文古压欧王平生却为多稽古忧杀平南狄武襄
　　
　　二贤江右起聨翩洙泗支流逈有传闻说九京英爽在台章深悔到伊川
　　
　　吉水县违新淦二十里濵江一带皆丹山无草木因忆予乡云
　　
　　文江佳处似吾家碧水丹山映白沙误喜霞洲归路近不知南去尚天涯
　　
　　安南使令上头翰林校书阮法献诗四絶次韵答之
　　
　　封王赐印出天家授旨临轩遣使华遥想南交迎诏日望云羣拜六龙车
　　
　　穷髪雕题已一家日南使者觐京华君王亲校燕山籍驾出金根白象车
　　
　　骑马成行醉挿花天恩赐宴赏枋华知君无限倾葵意长向南边望日车
　　
　　十行天诏出江闗百尺云帆下碧湾惭愧风姨听帝令霎时天外过三山
　　
　　铜柱南边石作闗海门镇外碧成湾喜君心似朝宗水直过千重万叠山
　　
　　小孤庙下海门闗五老峯前星子湾多君万里斯游壮看到东南第一山
　　
　　来时西蜀三韩使奉表遥同马若飞归到安南应说与皇恩天覆万方归
　　
　　四十余年金榜客玉堂人诧笔如飞君王亲重儒臣选肯受南方一物归
　　
　　十月南方暑气微洱河驿外叶初飞遥知夹岸人争看入贡中朝使者归
　　
　　秋风吹海送仙槎夜色新凉晓转加归日阮郎应一笑小春洞里又桃花
　　
　　安子山前使者家桄榔椰叶翠交加知君来岁重修贡饱看皇都二月花
　　
　　乘轺万里已忘家客思逢秋陡倍加大庾岭边东去近惜无驿使寄梅花
　　
　　予己丑夏辞家客燕二十年江南风景往往画中见之戊申冬来南京今年六月二十九日奉旨使安南长途秋热年衰神惫气欎不舒舟抵太和舟中睡起烟雨空蒙秋意满江宛然画中所见埃为之一空漫成二絶以志之时己酉七月二十四日也
　　
　　风飘万点湿秋云万叶凉声睡起闻翻忆东华衣上汗向人挥作雨纷纷
　　
　　家住翠屏溪上头思莼空结半生愁今朝初洗红尘梦烟雨西江满意秋
　　
　　舟中覩物忆亡儿烜
　　
　　误我虚名已白头可怜望汝绍箕裘乌牛舐犊斜阳里忽见澘然老泪流
　　
　　海内名人尽望渠岂知意广却才踈老来只愿儿痴钝解种先畴读父书
　　
　　别时叮嘱忍能忘忆着潺湲泪万行复恐老年悲太甚痛来无奈骂踈狂
　　
　　草深北岭暗寒烟白骨无人瘗九泉留得虚名诗满箧可怜乱后落谁边
　　
　　二十七日晚到万安县县令冯仲文来问劳翌日登岸观故宋贾相秋壑所居故址左城隍祠右社稷坛中为龙溪书院其后二乔木欎然云贾相生于此书院旧甚盛田多于邑学今归之官独旧屋前后二间中存先圣燕居像左四公木主徘徊久之当宋季年君臣将相皆非气运方兴者敌襄樊无策可救江左人材眇然无可为者譬之奕者不胜其偶无局不败是时有识者为崔菊坡叶西麓无已则为文山李肯斋可也而痴顽已甚贪冐富贵国亡家丧为千载骂笑而刻舟求劔者乃区区议其琐琐之陈迹悲夫因赋二絶如罪其覉留信使之类皆欲加之罪之辞也
　　
　　木绵庵畔瘴云愁犹恋湖山一壑秋从道黄粱俱一梦几人解上五湖舟
　　
　　颓垣葛岭草烟中富贵薫天一霎空惟有西江精舍旧至今犹是素王宫
　　
　　夜闻雨田
　　
　　家望雨今年少水驿逢秋夜半闻更喜朝来晴未稳山头着帽尽生云南
　　
　　康驿丞王珪文玉尝逮事故郎中颜希古求诗为走笔书一絶
　　
　　芙蓉江上晓维舟雨洗波光碧玉秋来岁维舟应忆汝春风杜若满芳洲
　　
　　晚到韶州
　　
　　云断苍梧隔九嶷九成台畔草离离山中不是无韶石千载何由起后夔
　　
　　帝舜庙
　　
　　姚江禹穴会稽东少日登临一梦中白髪南来身万里欲登韶石和薫风
　　
　　张文献祠
　　
　　儿时长诵八哀诗遗诰相传自昔时空料白头祠下拜曲江烟雨读唐碑
　　
　　余襄公祠
　　
　　名在东京四諌官曲江日照寸心丹只今遗庙年年祭可是功名久逺看
　　
　　发广州
　　
　　照海红旗送使舟鸣笳伐鼓过炎州斯游少吐平生气巨浪长风万里秋
　　
　　题画马
　　
　　满身云湿出滇河九折羊肠抹电过天廐飞龙今百万尽渠饱卧夕阳坡
　　
　　代简周干臣广东叅政（二首）
　　
　　马人龙户集衙时篁竹风清化日迟海角亭中官事了昼帘小草冩新诗
　　
　　眼昏头白尚天涯恋阙心劳不忆家何日五羊江上驿一尊同对刺桐花
　　
　　代简杨希武右丞安南驿书懐（二首）
　　
　　荔枝花发雨萧萧睡起春江又早潮长忆午门红日上圣恩寛许紫宸朝
　　
　　花满皇州春尚寒天香缥缈五云端遥应夜夜觚棱月照见臣心一寸丹
　　
　　广东省郎观子毅翩翩佳公子也读书能诗甚闲于礼以省命辅予安南之行雅相敬礼予暂留龙江君与士良典簿先造其国正辞严色大张吾军今子毅北辙而予南辕家贫旅久复送将归深有不释然者口占絶句四首以赠诗不暇工情见乎辞云尔
　　
　　江头一别两踌躇半载相从千里余君向番禺我交趾若为频寄几封书
　　
　　东原典簿好斯文能赋能言更有君白髪老夫犹絶域羡君归去上青云
　　
　　道傍迓骑走缤纷旗斾飞扬鼓角闻到处聚观天使贵老儒何以报吾君
　　
　　闽山灌木翳先庐七十炎荒更久居君倘朝京烦一问老妻弱子近何如
　　
　　予以使事留滞安南安南人费安朗以隠宫给事其国亲贵近臣家老而弥谨预于馆人之役朝夕奉事甚勤拜求作诗恳至再四口占二絶予之一以志予念乡之感一以对景自释焉
　　
　　抱珥江边春水流逺从东海过吾州若为寄得双鱼去直到玉滩溪上头
　　
　　拍拍鳬鸥睡满河鲤鱼翻子跳晴波怪来天上乘槎客将到春风有许多（先生自注云昔苏长公云齐鲁大臣史失其名而黄四娘乃以杜子美诗传于世不知予诗之果传乎否也漫书以为一笑）
　　
　　代简广西叅政刘允中
　　
　　五岭宜人独桂林梅花雪片一冬深遥知华省文书暇饱看竒峯碧玉簮
　　
　　蜑雨蛮烟岭外州乘槎何事此淹留龙江风土差髙爽衰老天教一壮游
　　
　　论诗
　　
　　富贵辞夸奈俗何清虚趣胜亦诗魔白云瑶草红尘外终胜黄莺緑桞多
　　
　　○词
　　
　　江神子送医官石仲铭摄邵伯镇廵检得代
　　
　　谢公埭上緑成围栋花飞子规啼簇簇弓刀白马拥骄嘶一树棠梨开透也春正好又分携　草萋萋望中迷衣锦归欤家在海云西种杏明年功又满还捧诏上金闺
　　
　　广州省治南汉主刘银故宫鐡铸四柱犹存周覧叹息之余夜泊三江口夣中作一词觉而忘之但记二句云千古兴亡多少恨摠付潮回去因檃括为明月生南浦一阕云
　　
　　海角亭前秋草路榕叶风清吹散蛮烟雾一笑英雄曽割据痴儿却被潘郎误　寳气销沉无觅处藓晕犹残鐡铸遗宫柱千古兴亡知几度海门依旧潮来去
　　
　　先师张先生三山之古田人幼而聪慧长而博学未壮登李黼榜进士第与其同年黄子肃江学庭诸老俱有声当代而先生之名尤着宦途中阨留滞江淮光霁获从之游昕夕聆诲为益不少素欲寿其遗藁以报万一近罹多故散逸罕存仅得其杂诗百篇姑锓诸枣余俟求之次第刋行非止是而已也时洪武庚午二月初吉国子监博士淮南石光霁再拜谨书
　　
　　翠屏集巻二
　　
　　●钦定四库全书
　　
　　翠屏集卷三
　　
　　（明）张以寜
　　
　　撰
　　
　　○序
　　
　　春秋经说序
　　
　　诗有序乎古无有也春秋有传乎古无有也为无有也诗有序春秋有传则定于一矣四诗三传何其言人人若是殊乎古者诗以诵不以读以声歌不以文义其无序故也史记田鲁哀公十四年西狩获麟孔子作春秋十六年壬戌孔子卒春秋者圣人晚年之书乎定哀之际多微词游夏之徒不能赞一词当其时传宜未之有也当其时未之有则传之者后之人也春秋者圣人之心也圣人天地之心也生杀万物天地之心无心也至仁焉耳矣赏罚万世圣人之心无情也至公焉耳矣天地也圣人也惟圣人能知之能言之游夏且不能与而谓后之人若左氏若公榖氏能尽知且言之乎后之学焉者弗据经以说经顾任传而疑经噫其亦惑矣繇唐宋以来能不惑乎传而尊经者啖赵孙刘欧阳发其端河南邵子徽国朱文公阐其微至我朝草庐呉文正之纂言集而大之今叅政大梁张先生之经说翼而备之而后圣人之心庶其白乎且圣人之作春秋岂徒托之空言将以见诸行事拨乱世反之正耳先生难进而易退其仕也以道其言于当世一皆深明治乱之原欲为国家建万世不拔之基君子以为深知春秋善学孔子者以寜忝以是经第有司而用世实甚迂恐终湮微而无闻也读先生之书惕然愧以思惟当弃去微官以相从毕力于羣经庶其可以附所见而或有传乎
　　
　　经世明道集序
　　
　　天地元气之精英锺于人而为文作者固甚难选者尤难尔何难乎尔葢词与理俱而无遗憾之难也六经之文非有意于为之而二者俱至焕然天地之文后之极意而为者终莫几及非吾圣人删之定之赞而修之讵臻是耶后乎经者文之正莫如孟轲氏后乎孟者文之盛莫如韩愈氏善论者以文之圣称之观其自述为文之本具在进学解中其传为李翱氏而论文于答进士王载言书者详矣非司马迁为史氏一家言而理或倍于经之比也后乎韩者周程邵子以道鸣近代则周似经程邵类孟徳之盛也固言之至又非韩氏因学文而见道之比也至其专以文名数大家或学韩未至而有心于小变或格致效刘向而汉初之气衰或出于史而短于经或慕乎经而反凿乎经曽弗能以具体而况于支离猥琐降而季世者乎故尝窃谓今之为文宜仿韩氏之有本以经传子史之文发孔孟周程之奥选文者当法真西山之正宗裒为一书根柢之于六经孟氏干之以韩氏推而上之于先秦汉唐之作者而后华叶之以近代诸贤之众作别为续集仍真之旧庶几义理文章会于两得俾圣师一贯之旨复明而道术不至于裂盖有志而未就焉浦城徐君宗度使来京师以经世明道集示于予盖君生真氏乡而学真学是集因正宗而増广之其选起自武王践阼之书而终于濂洛考亭诸儒之立言精粗不遗去取不茍其名编兼邵程氏志在扶世植教以大其所闗其论栁非韩匹刘原父岂出欧下苏明允于文最桀然而王介甫偏驳而多诐遁皆卓然与人意合予受读之喟然叹曰斯文也而有斯人也予乡先为有光矣乎遂因君之征言而发予之极论僣以附于愿学孔子之义云
　　
　　陈汉臣文集序
　　
　　传称久而不朽者有三焉而立言居徳与功之次古之立言者岂易然哉后其言而先其徳其徳盛则其言醇其言醇则其传永徳不至焉而蕲其言之至而后之传也否矣六经而后能言者众矣取其谓吾无间然者具可睹也讵非天之所甚啬而不轻以畀诸人耶夫既或畀之矣顾此之畀而彼之啬或困于屡空或阨于不遇遇而不达或不予之以年或痼之以疾颜冉而下若此者亦众矣窃尝疑愦愦者之忌斯文何其至是也徐而思之与其炫耀于人人孰若见知于君子与其夸诩于一时孰若有闻于千载是数者天固授我以玉成之具而予我以不朽之资其笃之也至矣而又奚以疑予观于长乐陈汉臣氏益信初予友其父徳初君于三山汉臣始总角拜予予固喜其资之颕悟其后予归三山汉臣与予游滋稔予又叹其学之赡敏其文之瑰异且亟称之今别予寒暑十有三而汉臣使以诗文凡三帙来京师请予序予读之则又惊其愈老成而甚古虽以予之不武且退三舎而避之矣既而闻汉臣以一文学掾而遽痼于士安凿齿之疾且屡空予是以初而疑终而释然信乎天之所以玉成吾汉臣而将不朽之者至厚也葢其退处之余致专于书静以潴之裕以居之不自画于今之能言者志自附于古之能言者其学而造于是固宜使繇是而益务于徳而不已焉是诚古之立言者已其传焉可必也其遇焉未可知也予也少而居三不幸之一壮而志于功不果也中而更忧患予之志汉臣之志也今老矣而徳不加进惴惴焉惟弃乎天之与我者是惧故于汉臣乎发之并以致交勉之志云
　　
　　思存藁序
　　
　　古之人善于文也非直古其词必先古其道古之道何居曰奉先思孝也曰思亡如思存也盖君子之孝于其先也思诸心存诸目思于居处居处存焉耳思于饮食饮食存焉耳敦牟巵匜焉而思则存乎敦牟巵匜琴瑟书册焉而思则存乎琴瑟书册至于其嗜欲其笑语其志意无斯须而弗思则无斯须而弗存匪独斋祭为然也是道也履诸其身则为行吐诸其口则为文吾诚有其本也岂徒枝叶云乎哉朱昈伯良氏攻文若诗而请于予曰昔唐诗人一饭于君不忘士至于今宗焉窃不自揆慕古之一举足一出言而不敢忘父母者弗腆敝藁名以思存承旨张公赐之序于诗文之法详矣思存之为义愿先生幸以告我予以古之文不尔辞请益力则为言曰今夫纂组胜者饰之伤雕镂巧者玉之病人恒云六经未始有文法抑岂知夫未始规规于有法而未始不妙于有法者斯其为文之至者也惟思亦然伯良盖知志于其本者乎传曰天下有道则行有枝叶天下无道则词有枝叶伯良盖志于行有枝叶者乎予于伯良之志而喜斯世将复古海内将复治治必自台始唐韩子之言殆合于今矣台之黄岩予始仕而获友其士之贤者伯良台秀也故于予乎请而予序之也以志予喜其诗文若干篇用心亦勤矣覧者必有以识之
　　
　　甑山存藁序
　　
　　儒学莫盛于前代之宋氏大要尚道义而下词章而始以学古倡者则已崇理致黜崛竒而主平易忌艰深而贵敷鬯蕲以复古之作者又恐沿袭而少变焉是以其词纡余而曲折及其后也融之以训诂发之以论说专务明乎理是以其词详尽而周密其于诗也亦然葢不为秦汉以来之杰然者而隠然为宋氏一代之文矣婺为郡儒先东莱吕成公之里也近何王金许氏得勉斋黄公之传于徽国朱文公者以经学教于乡及学士黄公待制栁公诸贤軰出又以词章仕于朝而故太常博士古愚胡君实同一时后先倡和其源流之所自盖可睹矣太常之子瑜兹来京师以寜曩获交于太常而见焉因得其文与诗而尽观之其于太常君何其克肖也既而以序请葢昔者切闻之六经至矣后乎经者惟韩于文犹杜于诗善论者俱以圣称之而犹于杜之文韩之诗有说焉稽之周程二夫子其为书其为诗甚简奥醇古其兴起歆动几鲁语而契雅南者诚非虚车也而辂轮之饰亦岂以词章名世者所能至哉噫学于古者可以悟矣记曰温柔敦厚诗教也龟山杨氏学程者也亦曰为文贵有温柔敦厚之气二者固不同也而有同焉噫温柔可学也敦厚难能也以寜不敏愿与君子共学焉瑜字季城以任子仕而益学荐浙江亚榜擢照磨杭州耻屈藩侯航海而来复以流寓贡于大都待试于南宫葢志于忠孝者故为述理学源流之自婺者期之甑山其居也君以名其集焉
　　
　　包与直云泉漫藁序
　　
　　古之以文与诗名者岂漫然为之哉譬犹云出于山布护蜚扬肤寸而施泽于八荒泉发于地汪洋澎湃百折而达汇于四海其根本盛且大也茍不能然吹尘埃野马之游氛道蹄涔汗渎之流潦则亦忽然而泯暂然而止矣彼且恶所成哉大抵不厚其养奚敏而长不丰其殖奚硕而实盖古之名能诗文者莫不皆然今会稽包君与直名其文与诗曰云泉漫藁也其为言曰某之为是名也非若山泽之臞栖云以为居弄泉以为娱者盖自束髪就傅则知读四圣人之易洎壮以是经贡于乡歴校官而佐郡幕俛焉惟学殖之落是惧不腆为词窃有慕于云行水流之义耻模刻掇拾者之为予闻而嘉其志乎古也且知君以孝肃公之裔昆弟五人同居四世缙绅诗其栖蕚之轩予亦与焉斯其友弟可书者在郡幕日藩侯有不义事君毅不肯署牍弃而去之台辟为掾力辞不就而承委督漕以来京师不告劳勚又其贞洁可书者葢君之学行有根本也若是故其树立设施若是其发挥着见于诗与文者又若是嗟乎古之人岂特文与诗为然哉不期于幸功而功以遂无意于侥名而名以成方今事会之来于天下者固未止于此君子之当为于天下者而亦未止于是也君其益务盛大其根本哉予见君之若云之施若泉之达名成而功遂也已然后退归山泽以寻云泉之乐也讵晚乎哉予职史氏尚当为君屡书之序以赠其行且书于漫藁之首
　　
　　黄子肃诗集序
　　
　　散乎髙下皆诗也古之为诗者发之情性之真寓之赋比兴之正有常有变随感而应一是悟言而已矣其为用也协之律吕播之声歌抑扬而反复咏叹而淫泆以感发而歆动之至其赋之以言志援之以释经皆不胶乎章句之中而有会于言意之表是故孔子曰兴于诗诗可以兴程子曰兴于诗者有吾与点也之气象吟哦讽咏姑训释而使人自省皆言悟也后乎三百篇莫髙于陶莫盛于李杜大抵二雅赋多而比兴少而杜以真情真境精义入神者继之国风比兴多而赋少而李以真才真趣浑然天成者继之而为二大家陶之继则韦孟王栁之得意者精絶超诣趣与景会多出于兴然于风雅槩有悟然至乎近代陈氏学杜者论者谓如参曹洞诸禅不犯正位切忌死语乃以禅谕诗又其后也昭武严氏痛矫于论议援据烂熳支离之余亦以禅而谕诗不堕言筌不渉理路一主于悟矣然而生宋氏之季其才其气其学类未能充其言也君子惜之逮于我朝盛际若樵水黄先生噫其志于悟之妙者乎葢先生之于诗天禀卓而涵之于静师授髙而益之以超由李氏而入变为一家其论具答王著作书及裒严氏诗法其自得之髓则必欲蜕出垢氛融去查滓玲珑莹彻缥缈飞动如水之月镜之花如羚羊之挂角不可以成象见不可以定迹求非是莫取也噫何其悟之至于是哉以寜与先生皆荐于杭试于京师自杭归闽复自淮如京师归于闽同舟而共载又明年复见于京师好踰弟昆而中年久于别予留于扬先生喜予诗以书来其后先生薨于鄂予哭以诗甚哀今年其孤某来京师请曰先君以诗鸣于世知先君莫如先生序亦惟先生且先志也予不敢辞泫然予涕之无从因悉发古诗之道以序之噫世之不知先生者盖亦众矣不知予之诗其果悟否乎其果知先生之诗之深否乎先生名清老泰定丁卯进士累官翰林国史院终湖广行省儒学提举（泫然一作恶夫）
　　
　　李子明举诗集序
　　
　　文孰难曰诗难何难尔诗六经之一也诗已删无诗矣非无诗也有诗焉不古也古其诗柰何非徒古其词尔诗者性情之发也性情古则诗古矣性情不古欲诗之古焉否也古之君子仁义忠信焉耳矣学焉者淑乎一己以古于身仕焉者行乎一世以古于人者纯其心焉耳矣其心纯则其性情正其性情正则其发于诗也不质以俚不靡以华渊乎其厚以醇记曰一唱而三叹有遗音者矣于古也其庶乎予之友李子其志于古也甚矣其志于古者何心乎仁义忠信也心乎仁义忠信矣是故性情之发于诗焉者古无难也古者诵其诗尚论其人焉若李子可谓古之君子矣予患世之不古志于古未能也是故于李子之诗序之也序之者大李子之将行乎世以其道而古斯人也李子者何今丞相掾河阴李明举氏也
　　
　　钓鱼轩诗集序
　　
　　诗于唐赢五百家独李杜氏崒然为之冠近代诸名人类宗杜氏而学焉学李者何其甚鲜也尝窃论杜繇学而至精义入神故赋多于比兴以追二雅李繇才而入妙悟天出故比兴多于赋以继国风闯其藩篱者秖见其不同而窥其阃奥则谓其气格浑完骨肉匀称浩浩乎若元气坱圠充两间周万彚而厚且重者适两相埒也学杜者固诚未易及而间学李者率喜于飘逸弊于轻浮葢知李之杰于材髙于趣而于学之卓者犹未悉之识也昔者考亭朱夫子疑孔壁后出书序不类西汉文葢以格致轻故也予于学李者亦云庐陵龙子髙氏来京师出其诗示予予多其学于李而独得其不轻而重者有异于人人子髙自言为乐府甚多惜予未尽见也噫诗至于李几于圣而不可知者岂若有意雕饰渉于笔墨蹊径者之为哉观其诗所谓清水出芙蓉者可想见也已予妄意学焉未闯二氏之藩篱者也子髙其有会于斯言乎子髙之诗题曰钓鱼轩集于其归语之曰子之于诗葢将掣鲸鲵于碧海者矣尚其继见益有以发予望洋之叹也夫
　　
　　马易之金台集序
　　
　　诗至于唐而盛盖其选无虑五百余家人各不同而固同于为唐唐之大家首称杜陵氏善学杜者必本之于二南风雅干之于汉魏乐府古诗而枝叶之以晋宋齐梁众作而后杜可几也盖必极诸家之变态乃能成一家之自得不然则耻于踵人后志于成一家而卒不先于古人而愧于所谓大家者观于近代可鉴矣昔唐韩子称文章之尤曰学西汉而为之予谓诗亦然何可以不学古人而学焉者岂摸拟其形似而已耶葛罗鲁氏马君易之以诗闻今世予得其金台集而读之五言短篇流丽而妥适七言长句充畅而条达近体五七言精缜而华润皆欲追大厯贞元诸子之为者而颕川老翁新乡媪芒山巢湖新堤謡诸篇又以白传之丰赡而寓之张籍之质古不浅而易不深而僻盖学诸唐人而有自得其得焉者矣予识易之于京师踰十五年及观君之游两都歴邓郏而归吴越其之官絶巨海而北上其出使凌长河而南迈其游览壮而练习多予知其诗雄伟而浑涵沈鬰而顿挫言若尽而意有余盖将进于杜氏也乎君以予在词林而征予序夫善为诗者固实甚难而果识其诗为某家某家者亦良不易予多君之颕出于其国人而我朝诗道将复盛于唐也作而为之序
　　
　　宋氏族谱序
　　
　　族有谱谱者原其本之所自出而别其末之所由分以传诸其后也夫天下之族其来久矣今欲谱之于世代绵邈图籍废缺之余而求悉焉于是有妄认他人之祖为已祖以诩于人以诳于已而诬其祖者其可乎哉前代眉山苏氏始效礼大小宗为次以谱其族不谱其出于髙阳蔓延于天下及唐长史味道之子孙留于眉者而独谱其髙曽祖以降焉示尊亲且传信也今宋氏之祖居于广阳者其族逮五世而始着图于霜崖君致诗于祭酒正献公本内翰文清公褧皆其六世孙而谱始于七世孙主事君彍成于今八世孙蕃分大都永平为二派凡十世繇三世而上其迹略繇四世而下其事详纪其所可知阙其所未备又效苏氏意而增益之以寜忝正献公之门生也而请序所为作者于其端窃悼古者宗子之法坏合族之道废而谱谍与焉晋宋以来官世掌之噫亦重矣然而公卿贵族降而为庶为皂隶使其先徳泯泯然而亡传者政何限独唐宰相表系以贵传前代苏氏与欧阳文忠公世谱以贤传盖世族之兴替谱系之传否存乎其人岂直宗法之坏为可叹哉且宋氏自尚书公之仕也尝去燕而江汉矣正献公之昆弟能不怀安于脂骨之自润而惟上世之宅兆是念卒返其乡以文学致身通显而广阳之宋一日大闻于天下其族谱遂与前代之欧苏二氏比庸非以贵且贤故传欤为宋氏之后者其必若二公之笃于其先焉庶乎传之克永也已诗曰无念尔祖聿修厥徳以寜请为蕃诵之（三祖一作已有二派一作三房）
　　
　　欧阳氏族谱序
　　
　　族有谱尚矣欧阳氏自亭侯蹄受姓而后其族布濩于天下其最着于世者在唐则太子率更令询史所纪勑定家谱图之并府者是也在宋则叅知政事楚国文忠公修今集所载谱图并序及谱例是也其在我朝则翰林承旨乙卯进士冀郡公及庐陵安福府君万之十九世孙周孺忠立父各有纪以寜肃观而窃慨焉繇汉晋来千乘之族以博士显渤海之族以坚石显其后千乘之后遂絶而渤海独传然而中间失其世次者再盖自质至景达七世而始见自琮至安福府君又八世始复见文忠公晚居颕子孙分散为中州人呜呼欧阳氏之先出于禹禹功大矣当黄巢时以庐陵大族率乡人捍贼頼而保全者千余家子孙宜被其阴徳文忠既位宋执政为时文宗至为谱序犹自谓不足以当之而有望于后之人今承旨公又位极品为文宗继前代文忠公天道信不诬也忠立父积徳成学隐居不售其子复以学行为国学上舍生尝诣阙上书极陈当世事特旨嘉奬赐酒慰劳之意文忠公所谓其子孙必有当之者将不在于复乎公之言有曰有其人虽歴千载不絶其人无称其世輙没不见以寜敢重书以勉之
　　
　　杨氏世谱序
　　
　　黄岩为台附庸于浙水东实今望郡前代文献之邦予始登泰定丁卯第佐是州因悉获交其缙绅逢掖之贤者于时释氏之聪明识道理攻文词曰夔一叟者亦与焉游从之暇询其先世之居在州西之杨溪五峯玉立下磅礴为旸谷境絶胜系出汉太尉震唐京兆尹虞卿吴越相国岩常侍大本之后自五季徙居于是族最蕃显人闻士昔不絶书迨于今深藏不售盖犹多隐君子焉别二十余年其岁己丑始见岩士杨子益于京师今年夏嗣见于胄学出其先世谱再拜请予序予受而阅之乃知君为杨溪之产常侍公十五世孙予向所与游夔一叟者其伯父讳喜叟号观松子者其先君又予向所闻深藏不售隐君子者盖其人耶惜予未之逮见谱则岁泰定甲子一叟师所辑也子益得于其族人又昌表而出之源逺流分亲疎有叙可谓不诬其祖贤矣予徳薄念去岩且久岩人当不复记第予之思弗置见子益能无情乎又念中原前代屡更兵燹故家族谱多放失国朝下江南号为兵不血刃杨氏之谱犹掇拾于残缺之余于今视昔时方多艰其能益无感乎予观子益好学而甚文多交当世贵族闻人将遇且显异时乘驷车怀章绶过家上冢以合其族杨溪之上五峯之下必有丽牲之石穹然而屹立予虽老尚能为大书之杨氏之谱又因子益而盛其传也夫子益名必谦
　　
　　胡太常岁月日记序
　　
　　岁月日记者东阳胡瑜记其先太常府君纯白先生出处本末之详也书年书时书月与日而事系焉者犹年谱也不谓之年谱而曰岁月日记者以唐李杜韩栁氏宋朱子各有谱避而易之名也年谱之作李有薛氏杜有吕氏韩栁有洪氏文氏朱子则其髙弟李氏而此瑜作者承父志也其承父志何府君自着纯白先生传且遗言勿丏人状其行铭其墓瑜从先训也而征予序何以予忝泰定丁卯进士时东原王公继学参大政与文事府君馆于其家而予获与于交好也序者何序其所为作者之意瑜之意何记曰先祖有善而弗知不明也知而弗传不仁也纪其父出处本末之详藏之祠堂传之后世使之思其居处志意乐嗜一举足一出言而不至于忽忘焉孝子之志也府君之善何见诸记者详矣今执政危公之应奉翰林也称先生以为学问之渊懿文词之雅正履行之清白惜其才不登显荣而叹其知义命之所安也世称之以为知言而瑜着之记之首也予何以赘于云云也第惟自丁卯逮今三十有六年同年同志凋沦殆尽予于先生能无慨然以感也而瑜也又能世其文学将以袭前人之美予又焉得而已于言也瑜字李成今杭州路架阁耻事藩侯而航海来京师是尚义也予者何晋安张以寜也
　　
　　秋野图序
　　
　　画与诗同一妙也昔之善诗者必善画自唐王摩诘诸名人皆然不寜惟是凡知诗者必知画盖其人品之超迈天机之至到脱略于形似之粗领略于韵趣之胜其悠然有会于心者固不异而同也秋官贰卿东原吕君伯益之适吾闽也临安张君师夔图山水以赠题曰秋野君甚珍而爱之夫临安山水清絶妙天下昔称佣人贩子皆如冰玉师夔号名士且善诗其画品之造诣固宜东原山水既佳吕君筮仕于闽游歴东南山水又最佳是图以秋野名夫气之至清者莫如秋境之至旷者莫如野至清且旷君于是宜必有会于心矣不然何能甚爱若是耶盖君文献故家以政事文学跻通显而尤善诗其人品其天机予知其以善诗固知画也君征予诗且序之予也鲁虽非知画而颇知诗不自知其有会于心如君与师夔否也抑吾闽武夷之清视临安未多让予先世家于是固久君与师夔亦久留乐其山水今君方大用于朝未获遂登临之乐若予之迂不堪用世方将乞身告归与师夔为二老往来涧谷吟弄云月以既其妙然亦未之能也慨然为序其卷而系之诗云
　　
　　述善集序
　　
　　述善集者纪唐兀象贤氏世徳行事之实而象贤彚録之册示不忘也记序碑铭字说诗文杂着凡为篇廿九其十有二皆故礼部尚书魏郡潘公作余则佥宪愚庵颜先生洎名荐绅逢掖之为词象贤所自着而中书礼部郡侯县大夫之旌劝而褒嘉者举在是焉予受而读之叹曰象贤之先自贺兰而澶渊为善之积盖四世矣夫其龙祠乡社有约蓝田吕氏之范也精舍论堂曰崇义曰亦乐有名睢阳戚氏之规也祀先之庙曰思本肄业之斋曰敬止知止则考亭家礼横渠东西铭之训也敦武之法潜有铭昆弟之敬名有说孝感有记于是见一家父祖子孙世济之美顺乐之堂有记观徳之会有文为善最乐有说先世质剂有志又见君禔身正家之有本而书院锡号具载始末尤以见为下者捐己以纡国家之急为上者褒义以敦风化之源甚盛举也既而复有感焉古者田为井授之世聨之以乡党州闾淑之以学校庠序习之以诗书礼乐干钥弧矢正之以君臣父子朋友长幼协之以友助扶持之义而掖之以敬业乐羣之序是时士无不善也自夫经界坏教典废而上之善治下之善俗始成无焉斯近代儒先区区修补葢心古人之心而象贤氏拳拳景慕又心近代儒先之心者乎于戏诚使人皆象贤则世之隆古是集将无述也而世之人人顾有能心象贤之心者乎盖有之矣而鲜克以直遂也然则是集茍传秉彝好徳之同然必有感发而作兴者于斯世或有助云时象贤避地自澶渊而京师实某年之嘉平月
　　
　　张氏父子善行序
　　
　　世恒言曰天道逺善积者必召庆孝纯者必感天何逺乎哉予观载籍盖班班可征以今闻于国子司乐赵彦林言广平张公父子事益信公讳彬字文质广平之磁州武安县鼔山人也世业野氏独奋力儒者事服劬经史絶意荣禄以孝义闻至顺庚午挈家来京师掩关不出训子遵古力读书以敦行务实为修齐之要勿为声利动又以善人称集贤院赐静乐处士号至正乙酉八月病终于所寓之仁寿里年七十有三遵古念父赍志惧不获从先人之宅兆乃力贫奉柩归塟于其乡之安子山以戊子孟春廿又四日发引就道渉千里歴四旬始至时三月四日也窀穸有期顾志石尚阙亟谋攻石之工成彦村氏议必得石髙四尺阔二尺有四厚四寸趺髙一尺有五始中度众咸艰之遵古谨斋戒以筮焉遇豫之六三繇曰介于石不终日贞吉乃廿有二日偕弟某行祷于西山抵其麓里人穆中器地之南见地有裂纹露微红隐隐如钩然掊土去尺余见屹然若苍壁髙下广狭厚薄与议合无少异即其材而用焉通髙四尺有五上圆厚四寸下方平阔二尺有二众乃咸异之噫岂真宰劖削灵祇閟藏颛为徳人设以待孝子出耶不然何其浑然天造不假人力如是哉遂以某官赵子期书静乐处士张公之墓某官某志文某官某书某官其篆额鑴而树之墓所予谓滕公石椁沈彬漆灯从昔信有之非张一家翁季积善纯孝天佑厥衷殆未易致兹彦林太学上舍先正文敏公之诸孙其言宜不诬予也鲁其敢泯人之善庸书以劝焉遵古字从野力学善行尝陪冑子于成均
　　
　　李氏善行序
　　
　　髙平李氏昆弟何以序书友也何以书乎友尔示劝也李氏世本富居髙平之粮山今名克敬字仲恭者昆弟三人仲温仲良恭其季也父母早弃养伯兄亦不禄惟叔季同居良始持家服贾行四方夙劳于外恭既冠则代兄凡田园邸舍之敛集米粟布缕之赋输官私之政一任其劳凡丧祭冠婚庆吊宾客饮食之大小则必请于良而后行其事良定省温凊如事其父出入必告饭必亲授匙箸食必共案不适私寝每至自逺贾不入于私室不与室人言登堂拜兄毕罄橐中归焉无一毫私货贿自束髪至白首无间言及几微色娣姒子姓薫其善悉相亲睦至正辛卯良有疾恭贾于鄂以心动急归睹兄羸瘠泫然涕泣以悲兄亦悲乃拜医尝药疗治祈兄必愈问饮食进否服燠寒昼夜扶持衣不解带虽甚倦则一假寝良病虽剧饭每上必为弟勉一食之是岁冬良竟不起恭衰麻哀戚棺绞敛称家如礼必以诚信弗奢弗俭逺近观者咸唶唶叹曰贤哉李氏昆弟也予谓孝友之于人大矣古者大司徒教万民而宾兴之一曰孝而友次焉其不友者则有刑民乌得而不劝哉下之世化衰习弊爱移于妻子欲炽于货财日滋月浸视同气如行路如冦雠者皆是也于是有一卓行焉则旌于官传于史于以扶颓纲而激流俗是亦古之遗意已呜呼若李氏昆弟者诚足嘉哉太学公议自出也予忝国子师惧其鬰而不闻故序而书之以俟夫有司暨史氏旌且传之以劝云仲温子三人士宏早弃长士贤季士亨皆好贤而干蛊仲良子希贤嗜读书游辇下以吏进调陵州税使恭子六人士祥士祯士谦曰尹曰质曰某尹国子生君子知李氏之门将大也
　　
　　袁氏善行序
　　
　　昔周官大司徒教民六行曰孝友睦婣任恤教成而宾兴之以示劝也不如教者刑以紏之以示惩也示劝则民乐于为善示惩则民耻于为恶隆古治教之章明固如此自夫教法废而公论微士之立行自见者必称于逢掖闻于缙绅乃得旌而表之以劝不如是则上之人无自而闻之而天下后世亦何自而传之故曰名誉不闻朋友之过也今新安袁氏之家五世矣其髙祖禄隐于农曽祖得永以善称于乡既殁而其配李氏能守节教二子其祖敬温洎兄敬良并敦善让善事其母母既殁而立祠堂树碑刻石事亡如存朝廷表其闾曰孝义复以年徳俱髙旌其门温子二人曰琳字锺美以俭勤起家以寛而有容积而能散熏其里平居尽礼以延贤者岁饥为粥以活殍者而寿不克永曰珍字锺实能兢爽以辅成兄志珍之子汝楫又能内睦同气外交胜己者尝念里人假贷父祖之赀贫不能庚者火其劵更新其门闾旧旌表者俾勿坏考其行盖六者略具焉于是蓟丘宋蕃着其事而髙阳王希哲请予文皆其友也宋叔祖祭酒予座主王乡贡士学于予故信其言为序之是亦古者示劝之道也已汝楫尚朂于而躬训于而子孙笃行而世守之使可传于天下后世而予言为可征予太史也他日将传之与古之孝友卓行者并焉尚其无怠汝楫字巨川用材推择省书佐今向用云
　　
　　李氏四节妇诗序
　　
　　予读诗三百篇见节妇一人焉不以夫亡而易其志曰卫共姜读春秋二百四十二年又见节妇一人焉不以国灭而废其祀曰纪叔姬夫周之东文武成康之遗泽盖犹未沫也而列于诗笔于春秋为吾圣人所深取若斯二人者何其廖哉阔焉之若是也岂非节义万世之大闲固天之所甚靳而世之所甚罕者欤国子生刘本王景仲为予言今李氏一门而有节妇四人焉予喟然以叹乃今知我朝徳化之盛虽隆古犹不逮也李氏世居河间路之山塩县长茂徳配张氏次仁义配孙氏次兴祖配张氏次希贤配陈氏昆弟有四皆蚤世娣姒有四皆蚤自誓称未亡人者廿余年茂徳妻今五十子勉学六岁孤今三十兴祖妻今五十有五子志学八岁孤今廿四希贤妻今四十有五子敏学在腹而孤今廿一仁义妻无子今六十矣其家素贫纺绩以资生诗书以教子其同居终无二志焉嗟乎方李氏昆弟继没时世孰不悼其不天也亦孰知天之所甚靳世之所甚罕而所谓万世之大闲者乃萃于其一门岂非真盛事哉予闻天之所甚靳者天之所甚佑也世之所甚罕者世之所甚重也今李氏子皆将力学以振其家则其盛事盖益未艾也二生皆以文学选上舍其言不予欺也是以序
　　
　　潞阳会文序
　　
　　学贵乎静不静则知昏业贵乎专不专则志怠然而渐摩诱掖之功匪友则无所资其居静其习专其友良则其业精其学成无难焉都城东四十五里为潞阳商旅之所凑集货财之所化居其俗尚盖久有生曰崔彬文质者独不然辟一室为斋居幽阒而清旷市井之声不接于其耳静矣非读经史缀文词他无所营纷华之习不入于其心专矣有友七八人予所知者伴国子读张天锡升嘏上舎生文昌奴彦彬计其余皆良也勿惰而窳勿嬉以荒益矣予又必其学业精且成嗣是而裒然彚进于春官也已生以予两师国子而请为之言予嘉其当艰难之际承凋弊之余处阛阓之中而能有志若是是诚有异于流俗者抑予观生之学今之所谓进士之业也古之学盖不止乎此也国初设科学主程朱亦岂仅以此望于生軰哉其偏也有自其敝也有端生其由今之学而进于古岂不与流俗益异哉予深有望于生也古之学亦必本于静且专暇日予当为生更仆悉言之
　　
　　山林小景诗序
　　
　　画犹诗也夫为诗者非摸拟摽掠以为似也非瑑雕剞劘以为工也非切摩声病组织纎巧以为宻且丽也必也涣然而悟浑然而来趣得于心手之间而神溢于札翰之外是则诗之善也于画亦然是故古之善画者必善诗非独善画者之善诗也盖凡知诗者莫不知画也不然讥雪中芭蕉以为不类讥风吹栁花以为无香是恶知画且恶知诗哉进士齐张道亨有善诗声间以画小景示予崇者为山平者为川洼者为谷郁而秀者为林淡而逺者为云为室庐为人物览之令人有出尘之想道亨谂予曰是画也趣之具神之完作者豫章罗君小川诗者诸名人而藏之者某君请序焉予也鲁于画非知而能者也然颇知诗于是知某君之必知画且知诗惜予未之识也曷日相与炉熏茗椀望西山之云而共商畧之
　　
　　送刘浚廷在五河教谕序
　　
　　海陵胡先生当宋氏初教授苏湖学学徒以千数其学之要大抵明体而适于用先经业后文词本道徳仁义不茍趋于禄利其徒既敦尚行实而先生又严条约以身为之先虽寒暑礼不懈益虔去而教于太学也亦然是以刘彝执中之徒用其道炳炳烺烺闻天下当是时濂洛建之学未出也嗣是而兴一变至道取汉传注唐声律词章之习一洒而空之上以接洙泗是虽周程朱数君子摧陷廓清之功莫大然甘以受和白以受采实海陵之学为之地呜呼先生之烈岂小哉海陵距扬仅数舎予恒愿拜祠下想其流风遗韵以求其绪论未能也今年秋识中山刘廷在于扬觌其容充然聆其词亹然询其筮仕则司训先生之精舎而今升教于泗之五河也未几别征予言为赠予谓学也者非世之呻占毕绣鞶帨蕲以华其身而止也将以润泽生民归于皇极若胡先生明体适于用之云者是也惜乎其体具诸身其用不大施于当时也朝廷设科目期以经明行修得真儒其意胥是焉取于是昔之不大施者今班班然行矣予行淮东西覩其土厚以深其俗厖以质而其士多急义而强仁盖其去中原之文献不逺而近也则然矧五河邑当淮之北而尤近者乎意其敦尚行实所谓受和而受采者盖有其体矣以之日月刮劘其经业文词之先后其道徳仁义利禄之趋舎必有以辨之繇蘓湖学达于濂洛建以泝洙泗而为国家异时用者亦岂难哉抑海陵予未至未知丘园寂寞之濵抱遗经藴瑰竒忠信材徳之贤复有深藏而不市者乎先生之流风遗韵其尚有存乎刘君仕而寓其乡也久必有概闻其绪论也成君居竹又言其叔君楚游国庠擢乡举而方辟掾淮宪渊源所渐其有闻也益信予将见五河之士偕刘君相与有成异时将得人为科目贺也尚无俾刘彝专美于前哉刘君勉诸
　　
　　送王伯纯迁塟河东序
　　
　　余游于扬赢十年骨体素不媚性踈直与人出语輙倾倒不识时忌讳仕又龃龉无气势轩轾人扬多俊彦士多不鄙与予友坐是三者故卒多不近以踈其最相知而忘年者得数人焉其一曰河东王伯纯甫伯纯蚤孤自树立购书万卷作亭曰青雨覆以白茆植竹百个梅菊青松列数行有鹤缟衣朱顶翘然而长鸣每与予坐讲孔孟程朱氏书诵史记檀弓旁及经世叅同抵掌论古今事率月东出夜漏下数刻乃散隙则赋诗饮酒相娱乐兴未尽往往抱衾同宿或诗成夜半持烛来余归自汴舎于伯纯者期年交益稔知益深今年九月忽告予以行盖弟妹婚嫁毕则将持三丧之浅土者泝长淮乱黄河过崤函潼关以藏于汾水之曲石室之趾不谋于室人朋友噫是亦人之所难为者矣余因慨然思以余之踽于世顾有知余者不若伯纯知余之深也伯纯之学甚敏材气甚卓荦超迈而义甚髙年方富与人徃还甚简人孰不知伯纯者不若余知伯纯之深也余之知伯纯伯纯之知余与伯纯自知之自知之而不能自言之也今别予而归也余不能言也而不能不言也余闻古之人人之知不知不计也蕲乎古人之知天之知而已伯纯之心夫天既知之古人知之矣则自兹而掇巍科摅素志其能辞于人之知之也乎伯纯请予言以永其别后之思也观于是言而谓予媚夫人者非知予二人者也
　　
　　送李逊学献书史馆序
　　
　　曹南李时中教授有志士尝两辟省台掾辄弃去慕汉朱云尚友古时豪杰人着江居集自见每酒酣慷慨泣数行下慕贾谊唐衢既沈郁不克施则捐千金聚经若史诸书数万卷以遗诸子慕丁度刘式曩予闻尝竒之来淮南读张仲举氏所为文信然今朝廷有诏修宋辽金三史遣使购前代异书江淮间其子敏出父所藏宋逸史为卷若干献之馆有司韪其志驿送以闻昔太史公留滞周南自伤不获从登封其子迁紬金匮石室书成父志称后世良史时中暨敏虽自弗敢望太史公父子然其志亦岂异哉嗟夫方时中在时奋欲自树立决不与草木同腐不克施以殁至身后乃能使其书不泯没有补于世其志白于天下时中为有子不死矣士之生诚有补不泯没于世岂必当其身际遇哉设使时中身际遇贵富于一时而声光遂昧昧非君之志也己予于敏之行有感也嗟夫士之有志幸生昭代困且穷曽未得少见薄技于时中何如也世之君子其亦有感于斯人乎其亦有感于斯人乎
　　
　　送曽伯理归省序
　　
　　诗三百篇古矣汉苏李五言及十九首次之建安逮陶阮又次之谢宣城以下盛极矣君子所不敢知也唐数大家振六朝而中兴之然视古寜无少愧乎予蚤见宋沧浪严氏论诗取盛唐苍山曽氏又一取诸古选心甚喜之及观其自为不能无疑焉故尝手钞唐以上诗繇苏李止陶阮钞七言大篇主李杜二氏近体专主杜窃庶几志乎古也然而学焉终未得其近似也来广陵因燕李叔成识庐陵曽伯理氏焉听其论因获悉观其为诗盖耻为唐近体一以十九首为准而人以为似焉者也予于是有愧矣昔真文忠公作正宗唐律虽工壹不取抑伯理有闻于是乎予乌得不喜然予闻真私淑于朱者也陋于希世又尚友古之人岂徒诗乎哉志欲髙而心欲卑识欲逺而行欲迩此古之人大过人者也伯理之诗槩言忠与孝今复以三百篇陟岵之意寜亲于郧予又乌得无深愧乎于其行故申古之道以赠之
　　
　　送奚子云归吴江州序
　　
　　予佐黄岩日善进士曲阜孔君世平己已之冬乘传过吴江君倅是州觞予登垂虹履明月斫鲈酾酒醉则歌范成大三髙堂招隐词引睇而望水云晻霭飞鸥明灭意昔鸱夷子及吾家季鹰唐天随子皆仙而不死尝徃来其间冀或一遇之而不可见也又意其地扶舆清淑之所锺必有瑰竒材德之民生其地惜予之行役匆匆而不获识之也别去十五年世平官广东予滞留淮左思世平不可见不知世平思予乎否也今年寓广陵与奚生子云同旅舍询其出处繇胄监生而筮仕于是访其居邑则吴江之濵三髙清风峻节犹存之地也夫以予与世平好如此其笃也别如此其久也予之东西南北思之而不得见也今见吾子云将不如见世平乎庄周氏曰适千里见似人而喜讵非此谓耶生之姿莹乎玉雪之相也生之文炳乎云锦之章也夫以扶舆清淑之所锺意必于是乎在予不获识于前而喜乎今之遇也他日跨騄駬上青云予之思之庸知非若今日之思世平者耶鸿飞冥冥俯仰陈迹知他日思广陵之寓舍非若今日谭吴江之昔游者耶临文当复为之慨然也奚生念亲之老捧檄有期举酒言分序识其别
　　
　　送刘廷修调安庆路诗序
　　
　　舒为郡淮奥区也其镇皖灊穹崇而秀特其浸大江演迤而前陈其产有竹木之饶鱼波之富其俗厚靖而不浮无怀牒珥笔之嚚缙绅之宦游者咸乐然今年夏五予自匡庐舣舟城隅顾瞻山川怀不能己十二月中山刘廷修繇扬府史适调是郡求予言予观扬剧郡甚非舒比也守以王邸临以二司水陆走集南北驿置毂相击而蹄相劘也市廛丛贾侩其民鲜地着平旦两造立庭下如丝棼而糜沸也噫官于是者亦烦且劳矣况司簿书而业筐箧者乎然予闻廷修之在是府也人称之曰能曩尝疑其何以得此声于梁楚间先八月送君弟廷在教谕五河歴询其家乘见全椒少府其父也前贡士今淮西宪掾君楚其季父也君游京师欧阳内翰诸名人赠以诗盈卷乃知所渐者如是故能视烦且劳者无难也今去而之舒譬若庖丁之刀批窽郄游肯綮而芒刄若新发硎盖无全牛矣予诚为刘君乐之虽然以少府为之父君楚为之叔重以内翰诸名人之知吾恐君之升自此而不屑留于舒也予浩然有卜居志君行访龙眠之山石峯之洞复有昔时隠君子倘为予先寄声焉
　　
　　送郑伯钧序
　　
　　予以歳己丑至京师旅食而舄吟盖茕茕垂十载矣常思吾八郡繇晋永嘉后士皆中州衣冠之裔号称海濵邹鲁歴李唐迤前代家簮绶而人缙绅遂最于东南独于今何寥哉阔焉若是也岂其向者发泄过盛而数有乘除若先正西山蔡子之语徽国朱文公者耶抑其地有水竹禽鱼之乐故其人多不乐出仕如昌黎韩子序欧阳詹生所云哉不然则筑沧洲庐夹漈怀抱道徳深藏而不售者尚多有之也去年秋同郡生郑伯钧始来见予于京师之胄学今年夏授官主闽清簿以归盖伯钧前代之仕族也居长乐之紫薇山下班荆而读植杖而耘若不屑于斯世者一旦于江河阻絶之际桂玉艰难之秋乃能奋然驾长风航巨浸以观于上国又能散其积聚以纾国家之急取一官如拾芥予无跫然之喜乎既壮其为朂以汉释之卜式之事功也于其别重语之曰方圣明时廓八纮之罝以收天下之士有藏不售如前所云者尚为招而出之曰国家方自隗始
　　
　　赠李君南归序（号樵隠）
　　
　　豫章西山之麓有樵隐者居之出而驰骋四方遇翠屛山樵叟效金马之隠者相语于燕市之中时相过命尊酒出囊琴为叟鼔一再行如风晴日煦闻幽谷樵丁丁然斧声与歌声互荅使人悠然与世而俱忘也留岁余而征言于叟叟语之曰予与子皆樵也今夫樵者伐菑翳翦条枚为薪为蒸以爨以釜以烘于煁设其有用者则以植储胥之干■〈木豕〉猿狙之杙而止矣子之樵予知之牛山之萌蘖培塿之松栢有弗顾也盖方求邓林之木气十云霄声挟风霆其阴庇车且百两者而樵然蹶深根踣危巅芟繁梢取其干与枝之巨者将以爇函牛之鼎饫万夫之飡而供十年之爨择其材之良者而售之以备建章未央千门万戸之用焉其子之志也乎时方急才豹林谷之隠者岂樵夫也耶若予之迂少之时闻古之樵有折若木以拂日如屈子者有欲斫月中桂尽为寒者薪如君家供奉公者輙慨慕之顾志甚长而斧柯短不适为世之用今老矣第将问伊川之樵如无名公而优游以终岁虽然予岂敢恝然于世哉濒行更命酒引琴为樵隠之词而和之以相其志隠者湖南照磨李则文氏子客岁序以送之者叟则晋安张以寜也
　　
　　送曹判官序
　　
　　其岁癸巳廷议即京畿便近地辟水田艺秔稻如三吴法以实天下本备渭海之不虞乃郡县豪杰士有能募丁力僝其功者视数多寡授官有差是太康曹徳辅擢为真州判官秩从七品初予在维扬徳辅与予游予固器之其年富其材长其学攻程朱氏易如川方至不可御其志慨然奋欲以功业自著者也人劝之仕不答及是命下遂起予留京师徳辅亦来京师每过予论学不少置然见予若有不怿然者会以职事之蓟州予知徳辅者因释之曰子何以不怿哉子其病子之治田耶则水利科将不置乎抑亦病子之进身耶则以舅氏任子者将不仕乎斯二者昔之儒先弗病也徳辅顾病之乎且子不见乎虞周之盛乎播百榖者夫岂病其于礼乐为禆官掌邦土者亦岂病其于治教为鄙事哉九其官六其卿亦一其儒之实而已矣世尝多汉氏犹有古之意而病乎魏晋以降古意之日非也眩浮虚而懵本实以髙下分其品以清浊别其流使伪者得以匿其实巧者得以剽其名甄别滋严防检滋宻而名实滋戾天下之事滋不治昔之儒先所病者固有在也而徳辅奚是之病乎方当国家用材之会子朂哉其以功业自着也子徃哉蓟之左海之濵其有昔之耕且钓否也如有之而为国家招而出之也乎徳辅名时泰
　　
　　送吴宾旸之泰兴教谕序
　　
　　曩予始至扬与朱方吴君子和相好也出其子旭拜眉睫朗彻诵朱氏书如贯珠后十余载至焉则君窆既宿草而旭亦能自树立为人师矣询其出处蹙然曰旭不敏頼先人教用部使者荐録淮安郡学继受江都邑文学以两忧皆不果上今幸调泰兴以服制未终者三月又不果上予闻惘然曰天于子和既丰其善而啬其荣矣顾于其子乃若是意其果瞢瞢者耶今夏则来告曰旭也始以制未终不果上既终矣以贫不克预于选方将杜门读父书无复有意矣忽有踵门持文书来曰今分宪姚公以泰兴邑旷教官久不可故移文以请辞不获且行公不鄙先人之同门也既为之序愿先生一言更羽翼之予慨然以为姚公身居风化之任匪直私于子是举也岂不足以厚伦纪而敦风俗哉一邑文学之微于吴子未足多也然于此其有思乎方吾子之忧患而杜门以居也讵意夫缙绅先生埀徳于不报之地哉今若此皆先大夫之善也天岂果瞢瞢者哉乌乎为善者亦可以勉矣古之人耕筑渔塩无意于功名而功名每每自至后世望之以为不可及者皆是也然而往往殚其智以求幸而得其命之所固有者则诩诩于人以为能其视古之人何如哉吾子尚勉之外以教于人内而学诸身孶孶焉矻矻焉壹修其在已者而惟在天者之听则功名之至也有日庶无负公与予之望于故人子者讵一邑文学之微而止也遂为序旭字宾旸
　　
　　送钱徳元教谕盱眙序
　　
　　至元己卯予泝淮适汳同年纳君文璨时长泗之旴■〈日台〉握手道间阔因获览观都梁之胜苏子瞻米南宫诸贤之大书深刻照映人耳目询州故治所在遗氓老校犹能言往时氓皆知忠所事不肯恇怯为奉头鼠窜计盖其壤淳厚俗质果易以义駈难以力怵距中原不逺而近也则宜治平百载生聚浩穰文璨之为政又能因山川之竒胜故孔太守之遗迹作为精舍欲与岳麓石鼔相雄伟匪规簿书者比夫世之君子尝病繇郡县而后教典弗传治法日宻人惟知畏害就利縁法律为诋欺俗日巇以薄儒者循本持论重为世姗笑今文璨之为顾卓卓然如是因窃叹今之科目岂为乏人也哉暨来仪真识钱君徳元焉仪真据江淮之会号繁华美丽之区士鲜不为习尚移者徳元坐一室被服经史出而与游皆缙绅章缝今兹夏调盱眙文学告予以行予见今世多慕汉卜式穹官丰禄人竞歆艳之讵谓有能呻呫毕味虀塩不能訿訿棼棼以饕利达如吾徳元者乎嗟乎岂不亦卓然与人异趣者乎予因感文璨之事言焉文璨今起而为时用矣盱眙之风土如彼国家之崇劝如此长人者安知无如文璨君者乎必有以重子矣徳元徃哉教官职虽卑方百里之地颛掌教典与令长分其任古意厪厪存者有此耳其责顾不重矣乎徳元徃也金糓之出内公而无私也自重其身也经史之渐摩勤而无怠也弗鄙其民也若是教官之职得矣异时予复适汳过第一山当持酒相属贺君教之有成也（旧刋序文止此）
　　
　　送方徳至漳学训导序
　　
　　莆士之文而最者方徳至氏徳至蚤能读先世书长而求诸三古四圣人及宋程朱二儒之经之传沈潜厌饫豁然以通慨念先世履斋公尝游朱氏门曽大父乌山公大父石岩公皆胜国崭然名进士乌山尝守于泉而石岩迄以前太常簿终则曰吾不可以坠吾先也乃益工文辞应进士举累进累不利然名烜然日以彰至正八年冬漳之知事张君子琎以中州彦道于泉一见而心悦既上而九年之正月卑辞厚币走请君训导其郡学君适偕予坐猎缨正襟论经义文事亹亹不自休使者至予喜赞之曰徳至君徃也盖昔者常观察韩刺史延欧阳詹生赵徳氏教于闽于潮由是有进士吾漳昔北溪先生道徳之里而今林君唐臣实始荐于乡正于郡学文风翕然非昔闽暨潮比知事君斯举又甚盛君之教其有成乎一宜徃昔者汉匡衡射策数不中其经以不中故明习后竟中丙科为师教授不出长安门十年骤致位尊贵今君徃而教业益广徳益光而名益彰他日变化比昔人与否未可知也一宜徃矧夫士者达而化民俗穷则淑诸生均以行其志达其道焉耳君亟徃毋犹豫为也至幸为我寄声漳诸君于是天雨新止骊驹候门酒再行序以别之
　　
　　桐华新藁序
　　
　　昔者王道盛而雅颂兴帝功成而乐章作世隆诗道固从而隆也我元徳迈于周汉覆载之内血气之伦仁涵义浃百有廿年于兹矣士之沐浴膏泽咏歌泰和若蛰之于雷奋不可遏则诗焉而复古之道也宜哉温陵故文献邦今尤为乐国缙绅之所庐冠带之所途地又多名山水能言之彦颕然于决科外致力为诗鬯舒襟灵蜕去尘坌暇日輙会于城西南之隅清果寺寓公游士俊异咸集僧之名者亦预焉余读之而三叹曰大夫士幸得生盛时目不覩金革事能声于诗以自着不自菲簿亦犹古之道乎治世之音乎是宜闻于世乃粹为编自钱侯雪界以次九十有八人乐府暨诸诗若干首煜乎若珠聨而璧合清源林先生则尝长郡幕而适游于兹者也郡古今善诗者盖多未遑及既成题曰桐华新藁以地志也群公谓余辱游征余诗余粹是诗者固以辞不可则掇南游近述赘乎右云
　　
　　草堂诗集序
　　
　　声由人心生协于音而最精者为诗缙绅于台阁而诗者其神腴其气缛布韦于草泽而诗者其神槁其气凉故昔之善觇人之荣顇丰约者类于是乎见盖得于天者则然岂人之所能强者哉草堂孙君彦方翩翩治世之佳公子也以左丞参壮敏公之孙万戸侯竹楼公之嫡先世之勤劳实在竹帛生长贵胄升庸计台而能妙年养恬屣视荣势川游岩观风哦月謡清新而壮亮雅丽而韵度蔚乎其雾散浩乎其涛涌信乎材趣之卓乎天出者异也余昔始第见其伯氏今南雄二守彦周君于毂下兹游温陵始见君获其诗读而起敬曰微哉乎其似台阁也盖君之览河华游京师客平津而馆翘材之日久矣所养所渐之盛宜若是韩子所谓欢愉之辞难工穷苦之言易好者岂其然哉岂其然哉君其晋而咏歌明时之休祯然后返君之草堂赋君之遂初未晚也君笑而不答遂掇而列之桐华新藁仍序其全篇之首焉
　　
　　赵希直诗集序
　　
　　温陵前代南外睦宗院在焉竹泉赵君希直族旧也里第藏书嬴于卷希直能读之尤以善诗闻予粹桐华新藁读焉而叹其才之富思之藻而气之盛也短章清妍而妥适长篇滔滔汨汨简断而思溢人不足而已独多也至其近作又将落华归实亹亹然志追古制而不侈今目矣乃掇其英列于卷洎别征序其全集余订之曰夫阔波澜者难窥窘邉幅者易裁征之杜甫氏论子非兰苕之翡翠也抑可进于碧海之鲸鲵者乎然而风不培则夫翼不能抟扶揺而直上也庄周氏之言岂偶哉丽而抗之使其壮雄而沉之使其浑光而葆之使其幽逺而使之勿离深而使之勿僻也培之至诗之昌也且子独不见前代世禄之家湮没者众矣独子家盛而且贤盖子之先之培之厚若是也希直益培之哉非独昌其诗且昌其家遂为序
　　
　　蒲仲昭诗序
　　
　　诗必问学乎诗非训诂文词也诗不必问学乎诗莫善乎读书万卷之杜甫氏也去古逾逺诗不复列于工歌矣漓而淳之浮而沉之返古之风完古之气以追其眇然既坠之遗音舍问学何求矣然而论议之蔓援引之繁堆积于胷寖不能化若兵移屯乱藁盈地文且不可为况精华而为诗者乎故问学者贵乎融者也譬如大冶聚金销而水之百尔器备惟所欲为又如投塩于水掬而饮之止见其味无有塩迹此杜甫氏之诗方之众作超然骊黄之外而投之无不如意者也呜呼其难哉余稡温陵诸诗得蒲仲昭氏叹其长于问学也蒲为泉故家自其祖心泉公已以故梅州守察宋国危遂隐身不出读书泉上遗诗若干卷宋尚书刘克庄所序者具在盖学有原委矣仲昭既世其业而游居于泉以诗鸣者陈众仲氏阮信道氏王玄翰氏或师或友皆薫其所长以自益故其诗视唐人盖善粹然无疵充而进之杜甫氏之域余见其亹亹乎维日未已也予有志乎诗而謭焉问学者也仲昭于予诗知最深喜最甚故其征予序其诗而予之序之也奚敢以浅言
　　
　　送地理郑隐山序
　　
　　昔者子程子之为塟之说也而曰古之卜其宅兆盖卜地之美恶非阴阳家所谓祸福也其地美则神灵安子孙盛其恶者反是以寜尝读而深击恻焉夫以子程子之所处所见者风雨阴阳之所交会土厚而水深之地也然且验其土色之光润草木之茂盛则其地何如也今夫人之居于江岭之南山水之丛杂壤地之庳湿非土中比茍不择其可塟者而塟焉则是委其亲之体魄于大风之隧泥淖之■〈氵犭页〉而蝼蚁蛭螾之窟穴也比死者可能一日安为子者独安能不痛心而泚颡哉而何假祸福之论也是故子朱子为家礼必曰择地之可塟者而郭氏塟书于卜法不传之后固不得而废之也古田张氏自光禄公由固始来寖明寖微先大父德积而奋以寜祗服义方滥窃科第而罪大衅深风霜夏陨三兄无禄蚤世先宜人弃养而吾父承事公继之不肖之孤忍死视息实以绵绵延延之遗绪在于眇然一身者无二人任是用夙夜忧念以图安厝乌敢不用其诚也顾世之塟师徃徃昧于郭氏之本旨不浅则诬鲜与意合天实悯之使幸而得长乐郑君隐山焉隐山遇异人而传其书超然于九星八卦山运冢心之外得郭氏旨简易而精微避五患用灰隔内必诚以信外不侈以夸又合于朱子之礼不使人子溺于拘忌而久不塟盖明于理非徒阴阳家之术者予甚感焉予家以仕而贫隐山尽心焉不以我为贫予友郑令尹大有贫类予君方孜孜为之择地予友蔡判官居仁身没而子幼家又贫君每以丧在浅土言及輙泫然则重于义实亦士大夫之所罕也今将去予而游于临漳予方俨然缞绖之中言之文不敢亦不暇然于君也义有不得辞于是乎序其行卷之首
　　
　　送南海知县吴允思序
　　
　　洪武二年春正月制以建安儒士呉生允思知广州府属县之南海谓予同其乡且长也将軷请为言予谂之由唐制岭以南为管五广府为最大广属县七南海为最大地甚重也宋制不歴知县不得改京官不得监司四举削不得升知县升知县即跻显官如取诸室中任又甚重也今皇帝建官惩循资弊用惟其才生以一逢掖起家宰一同秩六品恩甚渥也蒙甚渥之恩而当甚重之地之任报称宜何生作而曰某弗敏窃闻先生长者之论三季而降治法张而教典废读城旦书视载籍犹刍狗心甚悼之故自束髪即知猒举子业从闽县恐斋陈先生求洙泗濂洛之绪言于家用朱氏礼于乡遵吕氏约屏异端崇正学诚不自揆将少禆于世教属时改物叨辱误知其曷为仰称徳意第以平日闻于父师者黾勉从事庶不获戾于官箴而敢有他冀予韪其言而赞之曰昔古灵陈公居予乡四先生之一僊居之教具载朱氏小学书夫岂徒治哉生能允蹈其言皇帝明见万里之外岭服虽逺生岂三年淹者将见儒者之用大白于世而予海濵邹鲁之乡未乏人也已生谢曰敢不朂诸生名萲世儒家以总兵大臣莅建者荐上于南京入觐于奉天门下命议刑于大理寻佐从官收图籍于燕山授集贤院校书郎三省不果立遂有今擢盖材选云
　　
　　潜溪集序
　　
　　世率言六经无文法是大不然六经之文固未始必于有法而未始不妙于有法斯其为文之至者后乎六经孟子舆氏之醇司马子长氏之雄弗可企已后乎二氏则唐韩退之氏牢笼并包靡一不具正取诸孟而竒取诸马为最多譬海之巨潮无涯涘气和景明万里一平纎澜弗惊力倾乔岳畜之沉沉而自然其文层波鳞鳞涣散纷纭乍合俄分千姿万态巧莫能绘浩乎一与风值则浪波起伏如山如屋鱼龙并作怵人心目此其无心于变也故善论者以谓惟韩能然以寜曩在燕得金华宋景濂氏潜溪集读之多其善学近代数大家比来南京始获见于史馆受其后集隽永之矍然起叹曰先生之文其进于韩氏之为乎其言理直而不枝其叙事赡而不芜卤踈而极严缜恣纵而甚精深简质而自宏丽敷腴而复顿挫非有意于为艰亦奚心于徇易所向而合靡事镵削旁通释老咸得其髓盖夫韩之于文始乎戛戛陈言之务去成于浑浑然觉其来之易先生之进于韩其有悟于是乎嗟夫是岂一朝夕之积也哉集义以飬其气孟也游览以壮其气马也而韩亦云气盛则言从犹水之于物小大毕浮先生天禀特异所居又邃幽啸歌山林脱去污浊得以博究群言穷探众赜潴而涵之既厚既深其志静故其气完其神昌其造诣至于是也宜走也不武亦尝窃有志于斯矣而弊弊世故日耗以衰惝若入海望洋骇汗而却走也闻金华富名山水前代多磊落豪杰士长思翛然独徃琴松风觞萝月尽涤胷中之尘坌然后悉读六经以既吾事明年乞身倘得请将并先生而卜邻焉
　　
　　送周叅政行省广东序
　　
　　唐以领服之南分五管独节度府治广州为最大入宋置广南路经畧安抚使元立宣慰司元帅府隶江西行省皇帝既一海■〈宀禹〉乃损益前代旧制洪武一年三月肇建山西陜右福建广东西中书行省五亲选有文武材器重臣五人为叅政事省各一人凡兵民重寄咸属焉便章左右丞皆虚位未授以谓疆场广袤弗资藩省径达中书则稽文牍而缓事机官属具备则初郡鲜民必困于供给见异言殊或至于矛盾以故简之慎托之专而责之重睿谟深逺矣于是保定周公干臣繇御史台治书铸印开府莅于广东将軷翰林张以寜言于公曰广诚大府然隶府之州悬隔山海蛮夷悍轻易怨以变好则人怒则兽海外杂国以万数得其人则尽治不相贼杀否则不幸徃徃有事其利害具韩子送郑尚书序中公刚明而练达严正而寛厚博稽前闻亦既悉之矣今之徃予见其刑徳并流方地数千里山行海宿不识盗贼有如韩子所称孔右丞者予奚云皇帝明烛万里外颂声上闻必将升中书秉大政又有如唐相国广平公着于张燕公石刻者推其惠于一方者均之四海公其懋之哉公之先公预谋创业为国三老公扬歴清要作时伟人走也忝交公翁季间有斯文好于是乎喜之至期之深是月己未序
　　
　　送南寜摄守焦侯序
　　
　　洪武元年征南副将军叅政朱公耆定南服念南寜古邑也为五岭极邉控二江要地当三十六洞之口扼其吭方扶伤起惫之余非刚明廉敏之才曷足以鸠斯民固吾圉也乃选于众得前湖广郎中怀庆焦侯仲才承制授官命守斯土侯既上而叹曰攻病于未瘳固不易理病于新愈为尤难慨然以招来绥集为已任警以秋肃照以阳休流逋四归遂辟草莱树官府修三皇孔子庙驿有良驷歩有新船能誉洋洋乎岭海之南矣踰年代者至侯遂行耄倪载道咸谓昔侯未来千里宿莽今侯戾止百废具兴侯真不负朱公之知哉明天子见万里外必知侯且重任侯也吾侪小人方冀侯之抚我育我教我以终惠我不虞侯亟去不我留也群遮马首致其辞曰昔侯良牧有延有光易我鳞介化为衣裳请以为侯颂维宋名卿曰靖曰沔自我炎徼致于融显请以为侯祝言已南溟海运培风万里抟扶揺而上羾顾云鹏其知已逺于是史官晋安张以寜奉使道是邦摭舆人之诵而叙之洪武二年十月五日序
　　
　　刘可与纪行诗序
　　
　　诗与画相类在乎气之完趣之诣故妙于画者必千岩万壑全具吾胷中而后解衣盘礴沛然纵笔急追其所见乃能脱凡近而入神昔拾遗公所歴半寰宇今读其纪行诸诗宛如亲行秦陇间身在天然图画中古云诗得江山之助信然梧通守刘君可与之仕于广右也发钱塘过苕川絶具区而朝建邺遂泝大江而西逾文江上十八滩越章贡渉庾岭贰守于始兴寻沿曲江度英徳清逺之峡又西览古端康二州以莅政于邕今复自邕而梧以里必殆万而嬴风哦月謡逸兴廵发揽撷竒秀积成卷帙题曰岭南纪行予奉使道邕得而读之叹曰富哉诗乎宰物者之助于君也弘矣由是以徃涵而融之则其气完而趣诣有不进于拾遗公之制作者乎嗟叹之余序于首简
　　
　　月波亭诗序
　　
　　越王台之山走平地当南浦东偏前永春尹今秋浦真公之别业在焉相其流泉汇为清池涵渟演迤与天同碧微波泛月动揺金光池之旁有亭曰寒碧曰小盘谷者数十兹以月波扁者最专其胜焉公为宋叅政西山先生文忠公之四世孙抗志林壑辞荣簮裳咏觞于兹浩乎不知其老之至也岁迁人逝徃迹寖湮亭仆扁存嗣者斯恻乃嫡孙汝善字长卿少倜傥有异材长益干蛊用裕念先猷之未逺慨堂构之在予乃即所居之后相去不数举武作亭五楹缭以栏槛竒石竖嘉木列视昔有加焉不忍旧扁之废也掲而昭之于是先世手泽之存心之目之朝斯夕斯油然而孝敬之心生矣凡在士友诗以美之嘱予为序予以谓古之汾曲先庐贤者所保平泉草木名臣埀诫长卿是举也于秋浦公嗣守之勤可嘉也已抑君之游焉息焉之于是亭也顾名推义仰观俯览悟容光之必照观澜之有术慨然上以探乎西山先生所传之遗绪则继述之美又莫大焉众咸谓然遂书于简
　　
　　翠屛集巻三
　　
　　●钦定四库全书
　　
　　翠屏集巻四
　　
　　（明）张以宁
　　
　　撰
　　
　　杂着
　　
　　○说
　　
　　应制钟山说
　　
　　洪武二年正月三日伏蒙圣恩赐见前殿特承睿旨命为钟山之说臣以宁惶悚不知愚陋伏稽地志兹山金陵之镇旧以锺名后避孙氏之讳改为蒋山前临大江天设巨堑北俯中原万里一目下为沃野原隰衍平磅礴太空浑涵元气黄云紫光轮囷葱欝盖蜿蜒扶舆起坤抵干歴数万里者至是而融结昔诸葛孔明振古之豪杰也以谓龙蟠虎踞帝王之宅岂不以洛阳天室左伊洛右瀍涧兹地之胜东直沧海中涯吴会有如洛阳而是山左右拱揖俨然处尊弹压东南陵跨西北其势有固然者矣三代而后楚王埋金秦帝凿地徒知厌胜之术岂测造化之机既而吴大帝开其基于前六朝主继其踵于后其间虽有宋武之英雄终莫臻于统一良犹未得风气之浑全是以仅为闰位不足以当甚盛极隆之昌运也南唐李氏曾不能北向发一矢独宋氏末年金华陈亮以儒者之杰劝移跸于此地勿都钱塘规为恢复之计实有先见之明惜乎闇君庸相不能听从志士至今惜之讵知几千年欝积而未泄者始大阐于今日皇上以英武聦明首出庶物之资适应其期首据形便植为本根芟夷羣雄奄有四海前代帝王之所未有也虽由天授匪自人力而山川神明雄伟瑰竒有待而发百灵会合拥扈扶持信有非偶然者矣陛下仰承天意建为南京与汴并峙至盛典也然以臣之肤謭以为临濠重地锺宙天险乃陛下启圣之帝乡所宜易号中京立之宫阙如汉南阳俟天下悉平民力完富乃营闗洛别为西京连亘相望岁时行幸盖创业于此以乘方来之望气并建都邑以开永乆之宏规以承中华之正统以衍亿载之丕基伏惟陛下神谋睿筭必有处矣岂臣管窥能覩万一兹蒙清问敢罄愚忱若夫铺张山川之竒秀驰骋文辞之绮丽窃计非英主所望于微臣而钟山之英灵亦当咈然而一哂也夫
　　
　　静寿说
　　
　　仁之体静匪専于静也故动静皆静仁之功寿匪蕲于寿也故殀寿皆寿异说不然也灰心槁形以为静深山之木石也载营抱魄以为寿大泽之龟蛇也非吾所谓静与寿也真定武君以仁父字以静寿名齐志于仁者也非异说也
　　
　　澹云说
　　
　　雍阳赵君从周以平江路教授需次于家宪府交辟名籍甚方向用矣予游漷与游若平生欢以其号澹云征为说予复之曰君知云乎夫云泊乎其容忽乎其踪若虚若冲倐西而东彷徉乎岩石徘徊乎林木而悠扬乎太空澹乎若无心于世也及乎肤寸而起弥漫万里浓然而阴黝然而深蔽亏日光沛为甘霖人之颙然以望也欲无心于世得乎今君文学之彬然材气之纯然功名之方至而浩然也世方蕲君若太山之云之雨天下也而君方以此号而于世无心也可能乎然予闻得失重者智虑惛嗜欲深者天机浅古之君子功名徃徃随之不舍者是皆无心于功名者也繇君之号观君之藴吾知君之不能不为云之出也若予之迂薄于世腴方将岩石林木之与居而云之与徒君之号也于予则宜君何为而夺予之凤池乎君拊掌一笑遂书以为说
　　
　　刘汉子昭字说
　　
　　天台刘汉氏质敏而学勤将氏以敬其名乃揆诸礼求师命之氏则为端箧以筮之遇干之贲贞悔皆吉其繇曰是天文也倬彼云汉焕乎有章昭回于天旁烛无疆大人则之追琢其相维贤企焉观天之行自昭明徳有辉煌煌利见大人观国之光字尔以子昭往乃有庆既字而问其说于晋安张子张子曰吾闻夫水之积气在地而云汉上浮于天人之积行隐乎暗室屋漏而善恶应乎千里之外诗曰潜虽伏矣亦孔之昭其此之谓欤子昭尚敬之冥冥乎其潜之深也闇闇乎其藏之宻也浑浑乎其养之厚也则夫昭昭乎其文之着也其发孰御焉虽掞河汉而耀星辰殆未足以喻子矣不然已之昏昏顾欲使人昭昭吾弗知之矣子昭尚敬之以无忘师之命子昭曰诺遂书以贻之
　　
　　徐清甫三孙字说
　　
　　仪真摄百夫长徐君清甫其孙三人请于予命之名若字予疲于卯申不少暇请数数不置则为言曰士生而桑弧蓬矢以■〈身矢〉四方古之谋帅则惟礼乐诗书之尚文武盖一道也后岐而二之始相矛盾名一在伍符尺籍则颉颃作气势视文儒士若敌仇不媦嫉则姗笑者几希今君介胄士逢时治平乃知景慕缙绅求美其孙名若字又请之数出于诚岂不与庸众人异哉夫礼士冠而序三加之服皆祝以徳责成人焉匪徒美观而已矣遂为名其孙长曰镇圭之有镇昭其瑞也故字之曰徳瑞仲曰镛音之有镛节其成也故字之曰徳成叔曰鉴器之有鉴尚其明也故字之曰徳明又知美其孙之名若字予盖期君之孙之美其徳且以礼乐诗书望于君之后也自冠礼废字始轻美其字而践其实者世之所罕也戒而诸孙尚徳哉勿忘乃祖暨予所命之意
　　
　　定峯说
　　
　　天下之至定者山也夫孰得而动揺者哉而峯者山之拔然最髙者也予观齐州之山太华为最髙然而洪河坼之大气磔之若齐谐所志巨灵奋手以擘之者山之两峯为之划焉而中开郄然而欲摧形之刚固不能胜气之柔者也至于大雄氏之说也竒哉以为天地之中有山曰须弥又最髙四洲奠其足二曜经其要八风劲震撼而舂撞之者穷日夜曾不以动其毫毛者其定力大也是以其教自习定入而援是山以喻夫性者数然也嗟夫生而静也人性何尝不定也醉生梦死狂走而颠寘不定者何其不也岂非以坼之磔之震撼而舂撞之有以挠其定者众耶有能脱然悟彼之不定而我之未始不定也毅然立大者以定之则彼之宿至丛来纷挐胶轕之不定者帖然而自定矣然后起而观其说之濩然若无所当者无疑也海陵弥陁寺之学佛者立公以定峯为号因予弟子石仲濂请为说予借其说晓之曰须弥非有在于汝心不惑不惊巍然崒然现在汶前寳藏出焉汝用无尽汝不能定慧何以生跨海觅山了不可得语未竟仲濂请曰吾之教曰仁者乐山曰定而能静曰静亦定动亦定与斯说将毋异同乎予笑而不答
　　
　　心雷说
　　
　　心雷者广陵邓齐贤氏之所自号也齐贤有道术习琼管玉蟾君致雷法既请河东赵郡二先生为之说矣予交雷敬芳复于予乎求言予无以言也尝试为强言之夫阴阳抟而为雷轰焉虩焉震万物焉歘乎而龙腾烈乎而山倾是天地之所以神也而人也者能使之由吾心生是非异也乎人之其心一太极也之其身一天地也嘘而风呵而露而为雨视而为日月而皆为阴阳之为也则夫轰焉虩焉而为雷者乌乎不起于寂然閴然之吾心也乎然则理也非异也有道术者知其然是以窥天地之徼握阴阳之机而致其然也果且有异乎哉虽然易穷理之书于复静以闭闗于无妄于豫动以对时育物以作乐荐帝屯以经纶而震以恐惧修省他若大壮噬嗑不一而足圣人观雷之象何莫而非后天而奉之焉者先天天且不违圣人岂顾不能哉弗为耳矣若吾齐贤氏其几于窥天之徼而握阴阳之机深于道术者乎予何时与之语易哉敬芳以告齐贤冁然曰君之言焉抑吾教亦然太上以道其次以术渊黙而雷声吾尝庄氏之游乎其天也致雷而使物世殆见吾衡气机也虽然王方平有云吾老矣渐不喜此将寂焉閴焉洗心以藏于宻乎若无庸言予遂书以求正焉是为说（河东张仲举承旨赵郡苏昌龄编修）
　　
　　无外说
　　
　　己丑夏四月玉清无外兰尊师别予富沙征予说以为别予交于无外余二十年知之深人以谓无外之号濩然大也予知无外其犹强名乎且夫无外之为说九州岛之外九州岛复九州岛也其外莫能既也万古之外万古复万古也其外莫能穷也彼以为有外者陋矣彼以为无外者未知夫内外之相待有无之相形无外矣而犹有无外者存也尊师方将解尘埃垢浊之机乘冲虚漠泊之车以游无何广漠之野而驾汪洋廓落之说予何足以造之而何足以言之顾予间独自惟以眇然梯米之躯而茁乎羣然逢掖之伦予生于兹恶乎外形骸予处于兹而恶乎外天地当静而居乎一室敛乎方寸寂然不动漠然无朕九州岛之巨一握也万古之长一息也何有何无何内何外吾河南夫子亦书曰与其是内而非外孰若内外之两忘也与尊师之旨其将毋同乎言未半尊师粲然笑曰予亦恶乎知之恶乎知之授简命书握手遂别
　　
　　闲极说
　　
　　余观涪陵谯先生作牧牛图十其始也绳以驭之棰以惧之手之目之心之腹之唯恐其纵逸而蹂躏也夫安得须臾闲哉及其乆也人牛熙熙绳棰不施其闲可知也其极也浑沦一白人牛无迹闲又不足言矣余因叹曰是与沩山叟看水牯之说其合乎泉之开元闲极靖上人与余游将别征余说遂以此赠之且谓曰至道难明流光易徂遑遑汲汲如救头燃上人未宜遽闲也余亦方竞辰闲得乎晤言有日会观其极任重图逺惟善努力
　　
　　月林说
　　
　　予既为通守刘君可与记苍雪之轩君继请于予曰某也曩仕于秀时秋正中觞众客于宴舟之亭清樾扶踈金景揺荡灏色如水侵人襟袖若邀吴仙于广寒之府青冥沆瀣桂影尽湿若从苏子过黄泥之阪木叶脱落人影散乱不知有人间世也因自号月林道人愿一言以发其趣予笑曰子名轩取诸蘓自号取诸杜専堪舆清气而有之甚矣浙之人之尚清致也秀淛郡也其有此固宜今自邕而梧介在南服炎歊所蒸月色为黄瘴云稍兴林影俱黒向之清趣不其堕无何有之郷乎君笑而不答予为释之曰昔之韵人清士娟娟乎氷壶之秋月翛翛乎瑶林之琼树趣之所寓固于其人不于其境子之月林焉往而不在奚间乎秀与梧之分哉君视予而笑予亦笑曰古之人盖有观于月之为阴体借日光者而吾虚之以受益观于木之起拱把秀穹林者而吾积之以成大是皆取于物以成诸己则其光霁之无边生意之恶可已而范文正公所云名教之乐地在我矣夫岂徒玩物以适情于一月林之清影而止哉公亦浙产也子其企而可与谢曰敢不敬蚤夜以从斯言遂书为记以贻之
　　
　　雪崖说
　　
　　广东行中书省左右司员外郎王君克广自号雪崖予使安南道五羊君请为之说予曰美哉君之为号也今夫凄然为露润物而易晞肃然为霜杀物而过严惟夫雰然而为雪同云一色纎埃不生皓月交辉夜若昼明盖堪舆之一气无以加其至清也于是时也起视旷野万里一平至于千崖竞秀崭絶而峥嵘其气萧爽上通窈冥天风飒至飘粉飞琼若登仙人之瑶台玉京琪树森列而晶荧然后尽天下之竒观者矣宜君以是而为号盖雪取其清崖取其髙诚世间之美名此其灵台虚白而朗彻殆将无丝毫尘俗之意其所企慕与人人固相径庭矣昔之披鹤■〈敝上衣下〉行雪中访故人于雪夜者皆君家故事清气在堪舆者王氏固専之矣抑予闻转寒而燠生气滃然雪非露霜比也广东数千里大方面繇唐置节度使为大府今皇上肇立藩省选治书周公叅大政独任之君以材谞贰赞画幕府中托于君甚重也蛮烟蜑雨人且病暍其望于君何如哉君其洒胷中之古雪举巅崖之苍生洗涤炎瘴而生之非徒専清髙于一已而止也以是恵其民实以报吾君公曰敢不敏诸遂书以赠
　　
　　○赞
　　
　　徳渊赞（徳渊黄君三山人也山之樵张以宁为之赞）
　　
　　致虚而极积水而渊季咸见鲵桓而惊走河伯望海若而茫然是曰玄之又玄矣必也起蛟龙出云气雨八埏使物不疵厉而屡丰年夫然后谓之徳全君其问诸黄石之孙三山之仙
　　
　　○铭
　　
　　逺斋铭（为焦仲和摄守作）
　　
　　勿为一身之谋而虑周乎四海勿为百年之计而志埀乎千载是之谓逺徳业可大若乃身坐一室心驰八荒目窅冥而恍惚神昡瞀而飞扬以兹为逺骛于无何有之乡嗟乎万里之遥起于足下九万扶揺安所税驾我铭逺斋君请择于斯二者
　　
　　○题跋
　　
　　题申屠子迪毁曹操庙巻
　　
　　使世皆申屠駉则汉不蜀魏不帝矣管宁贱孔明夭駉生也后天也呜呼悲夫
　　
　　书虚谷记后
　　
　　其岁丙子河中张君所中过予堂邑班荆而饮撃尊而歌若有获于予心者暨来杨日益亲今年予归自汳则君之墓既宿草矣予泫然悲会其子自牧号虚谷者求予言予不觉喜故人之有子也老氏之书曰致极虚曰上徳若谷言以虚受益也进士夏太虚既为记之矣抑予有感于二者之云于易所谓地道变盈而流谦之旨其合乎君少年时擢宪史闽海道世已耸其风裁同升者皆显庸焜赫已独死于命不获少见其毫末之竒以没予之悲之庸非以其材赢而位诎者耶呜呼欝于前必鬯于后已不获见子孙必食其报呜呼地道之流谦者将不自牧在乎荀卿氏云弟子勉学天不忘也自牧其念之哉予当为故人子屡喜也
　　
　　跋广州守徐焕炳文坚白斋记后
　　
　　在易干为天为金为玉何也干也者天之性情也天下之至坚者金至白者玉也其坚其白者其天也坚而或磷焉白而或缁焉者以其人间其天也人能全其性情之天者学也易通之言学曰一也无欲也茍至焉则明通而公溥体用全矣广太守三衢徐炳文氏仕优益学者也斋以坚白名故予道其本于天者以相之多其学自孔氏也
　　
　　题宋宁宗为状元曾从龙改名遗翰其孙光溥所藏
　　
　　以宁肃观是巻宋家礼士之隆曾氏祖宗文学之盛子孙嗣守之贤皆可见则知覩李卫公故物而撃恻者不独韦端符也嗟乎后裔尚永念之
　　
　　题旴江李复礼诗藁
　　
　　予在维扬见蒋师文所编复礼诗至温陵见南辕藁叹其气格老成如仙人王方平已不喜作狡狯矣最后读桐华藁为之拊掌大笑曰麻姑过蔡经家固不能掷米成舟乎因题而归之
　　
　　题湛源巻
　　
　　佛氏之道栁子所谓合主而静者一吾心之真源湛然不动者也一波之动万波随之矣明极上人以湛源号照藏主而元极上人说之不几于推波助澜乎翠屏髪僧请为伊截断众流意斯言亦多矣强书于巻而归之
　　
　　题慧上人照心巻
　　
　　我观于明月照大瀛海水天上有一月海中亦复然上下互相照照见恒河沙尔时何以故海波不动故若还一波动万波亦随兴了不见月已安能照一切复有执着者谓水月非真物我种种生亦不能寂照心法应作如是观比丘意云何聴我说偈言
　　
　　题雷子于县尹所藏山谷书杜诗后
　　
　　古之赋诗类者皆断章取义引诗亦然予观于传记而知诗之用也寥寥古意于黄太史是帖仅见之嗟夫
　　
　　题牧牛图
　　
　　西域荼师禹出所藏畵巻视之盖古物也嘉木之蔚然丰草之茀然其牟然长鸣返首而顾者一牛也其仡然却立曵牛鼻而回之者一牧童也师禹征余书其首则为言曰古者圣人之教人以乘马服牛也之二物者非不隆然髙厖然大也然驭者牧者络之穿之不过寻丈之绳而已而二物者俛焉聴命于其首其鼻东西南北惟人所使是何也制之之道诚得其要也是岂圣人私意为之哉牛之不可以首而络犹马之不可以鼻而穿也圣人一顺乎二者之天而已初何容心哉理心理人之术亦然是故凝氷焦火神明不测者心也而自牧者持之以敬则存怨寒咨暑从欲易动者人也而牧人者范之以礼则治然亦岂圣人之所容心哉盖亦顺乎其天而已呜呼由乎圣人之教者将以牧人必先自牧讵可不明其要者乎师禹之先公尝监福堂之古邑持已以廉而使民也恵民至今颂之不忘余邑人也兹游沈水而见师禹其古人所谓爱甘棠而况其子者乎故因其征言而推古人自牧以牧人之道以告师禹其懋继先烈哉
　　
　　杂记
　　
　　昔岁予授徒明时里承中书命校文汴梁省诸生皆忧予南士不善骑时同事贺方许寅先驲往三日矣予至真定追及之岁丙申忝助教复校文辽阳时未毕丁巳同事者梁庸又先往一生规予从骑谓予不善骑且踰渔阳岭奚霫故地皆难行予烛其情不之许亟追至大宁又及之噫世之不知予者奚止于兹一细事而已哉世之不知人者又岂予而已哉予为世道忧也夫
　　
　　○记
　　
　　天长县兴修儒学记（代淮东佥宪杨恵子宣作）
　　
　　淮安郡泗州之属邑曰天长背淮腋湖面大江而履平楚弥数百里有前代为朔南交地事会助勷文教率未遑我朝统四海而一家兴学设科励精为治至正纪元之六年实河间郝侯偁宰是邑之明年政孚声着废举滞兴顾瞻邑黉独圯弗治大愳无以称上旨意亟图新之会金陵孙尚忠主文学力以是请担任其劳侯慨然谋之官聮而合乃捐已之餐钱以倡蠲籍儒之力役以劝众志胥恱景从响应摅志陈力鸠材庀工化腐而坚易挠而隆礼殿仪门论堂斋庐东西之庑（阙）黝垩举以其度复建文昌之祠于庑之左始九年夏迄秋落成为工五百缗以五千先是县为社三十有六社有学鞠为蔬圃具文相治侯始择民之童子可教者立宫置师弦诵相闻又东乡氓有某者佃田一十二顷四畆有畸碑壊籍去奄为已物租入于学仅三之一强贪弱慑乆莫能正侯躬率僚吏暨文学履畎畆核隐匿出田为顷者七为畆一十有九而赢遂籍于版用埀永规既事分淛宪佥刘君遵道来请记予为之言曰士生三代时畊有恒产学有成规考之徳行道艺不以占毕词章而兴贤有定制隆古之治于斯为盛后乎是而有志者严庙祀使儒知所尊崇室庐丰廪稍使士有所居所养日肆月稽较其艺拔其尤使贤者有所阶而士法视古甚详也然而教失而学厖文弥而实丧材兹不逮治亦随之君子观于唐宋氏盖有嗛云今昭代慎选长民以还古治郝侯祗奉徳意以举学政尔邑起百有余载因仍之旧用心寔劳矣矧其地去中州而近水土厚以深风气质以愿有受和受采之地矣尔游尔歌相规相诲陶成于诗书兴起于礼乐尚克副侯所望哉于乎教育之不具者令之责也自修自养之不力者士之过也甄贤能励风化兹非司风宪之职乎矧予忝科目进故不辞而记既以劝理人又以儆为士者侯字子荣官承务郎先钧州同知以治称大父企中大夫异様局总管父克敬亚中大夫河南府路緫管世有令名
　　
　　静怡精舍记
　　
　　静怡精舍者武林李叔成侨而读书之室也室在广陵之阛阓不隘以陋不侈以华疏棂豁如素壁浄如叔成藏修而游息吟讽而啸歌怡然自乐其乐不知戸之外轮相撃蹄相劘而茫乎野马之吹人也既扁以今名而命晋安张以宁记之以宁知叔成者也为言曰夫喧寂存乎人非境之谓也戚忻由乎我匪物之谓也叔成先从其先大夫复初公尹江阴已能涤去纨绮卜筑川郭之南圃有泉石松筠室有经史子集其忘年友澹斋刘侯题之曰泉谷小隐而泉石王先生序之江淛右輍韩公叔享暨海内名士皆诗之后居京师之思戊里又能屣视轩裳构草堂以燕处虽夜风雪必延朝士之知已饮酒赋诗不辍也故淮西宪佥王公继志题之曰聴雪斋仍为记焉而礼部尚书王公师鲁及朝行之旧故亦皆诗焉斯二者皆静怡之实也今兹之于广陵亦然岂必效深山之木石而后以为静待陇上之云月而后以为怡哉子知其趣与境俱融乐随物而寓非有得于问学者曷足以臻兹叔成名绎仲方按察先生之孙可与大叅张公之甥今翰林学士承旨元朴公则其舅也其家世问学渊源盖有自云
　　
　　泉石山房记
　　
　　钱塘山水佳丽甲江左其地为胜国故都民物繁伙闾阎栉比置圃无所而吴山屹立阛阓中兼城市山林之秀其佳丽又甲于钱塘士人郝思道实时筑室焉崇石于庭晒泉及溜白云时来皓月下侵玩而乐之仍效晋人枕石潄流之旨颜其藏修游息之居曰泉石山房绘而诗之介其友虎检阅大举请予文予谓吴山固甲于钱塘然而世多豢酣富贵汗血声利者鲜克领其趣而颛其乐惟尚志读书弗味世腴寂寞以为徒澹泊之与娱然后能有而乐之与人人殊予闻思道先世居莒之沂水幼侍先大父御史南行台父正卿掾江淛行省因侨于是而居焉以锺鼎之家膏粱之习顾能翛然于泉石之好兹固世之所尤罕矣予家武夷三山之曲縻禄京尘寝负归约其愧思道何如也遂以大举之请为记之
　　
　　石室山房记
　　
　　石室山房者晋人王伯纯甫名其侨于杨之居也石室者何晋属邑洪洞之镇也居杨而名晋者何礼不忘其本也按志晋于今为平阳郡石室山距郡三十里而近邑治在焉天党之所蔓延河汾之所盘缭穹崇而茀欝气欲压闗左其状盖类嵩少二室故云伯纯之先邑巨姓家于其麓自父始侨居于杨将四十年矣念杨信乐然非予土也乃筑乃构扁以今名床有横琴架有古书每坐于斯奋懐故宇心驰而神往徘徊而恋嫪烟朝霞夕翠蒸蓝滃恍乎浮动几席杖屦间不知身之越河山而旅于斯也征予记示后俾弗忘嗟夫古者于乡不去也有故而去则哭于墓而行重之也盖夫子父母鲁也而恒称曰吾宋人先世所本岂遽忘之哉后之世田弗井授士无土着缙绅左丘陇东西南北托处始弗常唐韩公昌黎燕人也而家于邓宋杜祁公越人也而家于睢阳吉之欧阳眉之蘓而于颕于常若此者皆是也槩以古之道其有恻于其心者乎故周元公之侨于南康也南康无濂水也公以舂陵之水姓其溪焉则犹夫子意也伯纯取以为法是岂不古欤虽然以予观于伯纯材超卓气英迈类古人之学又甚文讣日当崭然掇科第懐章绶过家上冢撃鲜会族里声光烨烨然晚岁名遂幅巾西归指是山曰吾先人所钓逰尚无恙如古人之不去其乡未可知也记无庸亟作可乎伯纯请益坚则书以遗之
　　
　　山隐记
　　
　　海陵石君玉名闰居之室曰山隐遂以自号盖繇字以起义也其侄光霁从予游因见其子子骥焉其貎温温而习于礼也其言恂恂而敏于学也予嘉焉子骥以山隐请为记予叹曰子之严君之居于斯也取义于斯旨哉今夫玉之藴于石而隐于山也溷于燕璞伍于楚珉含章体素泯然未显人岂知之哉然而孚尹旁逹虹气上昭津津然煜煜然光泽乎崖崿照烛乎林木然后荆之善工始攘臂而睥睨焉山乎乌得以隐之也藴诸中也深则夫发乎外也着宜也火之烈也岂不赫然可怖哉然其焰方赫然于其上而其色已晻然于其内矣固不待为烟为烬而其气已索然矣是故以粹然至温之玉而畀之赫然至烈之火盖至于千日夜而不一变色焉于乎的然而日亡闇然而日章居子小人之径庭讵不以是哉予虽未识君予知君之山乎隐而山之终能隐乎君哉君之子之侄之习礼之敏学翘然一蜕去乎纷华麄厉之习予固未识君而识君之明于义方不变于流俗也审矣于乎玉琢而成器也人学而知道也古之人言然也予何时见君相与索言之遂以其请为之记
　　
　　聮桂堂记
　　
　　古者崇重其人则必更名其居以表异之康成之乡曰郑公以其徳慈明之里曰髙阳以其才王彦方之义其乡曰君子张嘉贞之贵其里曰鸣珂自汉唐氏则然今杭郡更名吾沙君子中所居之山曰聮桂盖犹古之意也乎其名聫桂何子中之二子善才善庆同登至正辛卯进士第也郡守嘉之以子中所居之山旧名螺蛳之弗称也故更之以今名子中拜圣天子之宠光乐贤侯之美意而喜二子之克肖遂以扁其所居之堂因山名也夫唐人以登第为擢桂盖自郄诜所谓桂林一枝始矧二子之蝉聫于一举者乎噫亦荣矣抑予闻楚屈子之为骚以香草比君子而桂与兰为首称岂不以桂为嘉植孤芳于众顇之中犹君子之特立独行其修名姱节埀芳于千载不与草木同尽者有足尚也耶昔我朝之始设科也指意若曰吾得一范文正公足矣夫范公所以埀千载者匪他焉亦曰先天下之忧而忧后天下之乐而乐古之君子之用心焉耳矣祖宗设科固将以罗天下之豪杰而天下名豪杰亦讵肯舍是途而他出哉自始兵来立功立节振起时运者类多从是出盖吾进士之崇重于斯世也乆矣是故以之树石题名于太学者圣天子之劝于天下也以之名所居之山者守之所以劝于郡也以之名所居之堂者父之所以劝于其家也吾知予子中之意必不志于荣一时而止也噫士之生世荣顇尽于百年而芳秽埀于终古二子者其尚勉其所以为崇重之道哉予于子中忝年弟视二子犹子也尽发子中名堂之意而记之亦所以劝也二子其尚勉之哉他日予将屡书焉若夫纪山川之竒胜述室宇之幽邃非名堂大义所繋不书
　　
　　和乐亭记
　　
　　鄞故待制吴公之诸孙昆弟三人既分复合同居共爨扁其堂曰存义立规约请族叔父二人主之设显考像中堂率男女序拜而训以孝弟雍睦礼成于是叔父析居五十年矣喟然叹曰吾侄行古之道于吾心有戚戚焉吾与侄虽有亲疏然吾祖视之一子孙也亦愿合而一之以承先志也再议而合则敞元分之厅堂逹于中庭告于祖会食男女于中堂辟东轩为祠堂合考叔祖考之神主其中约以朔望祭以四时男会食堂东楹之勤俭斋女会食堂西楹之敬让斋堂东轩以训子孙曰耕诵斋西轩为叔侄之居曰全义斋祠堂后东楹为棠蕚轩东三十歩凿池引泉莳竹艺木筑亭焉以为兄弟宗族燕会之所颜曰和乐伻来京师请为亭之记予嘉其处置纎悉具规约中几前代所谓今无古或闻者古有同居不分如张公艺者有兄弟义让侄娣姒不敢为不义若杨播栁开者有少长有礼出内有规如崔孝芬栁仲郢李相昉者未暇悉论若公艺之书忍君子犹以为未尽天下事强为于一时者固易乐为于乆逺者诚难使其忍之忍之而又忍之忍之蓄而不化积之滋乆一旦将恐有决裂泄发之忧矣吾读棠棣之燕兄弟先陈死丧急难裒隰阋墙之情而六七两章乃备述傧笾豆鼓瑟琴饮酒好合之意盖以人之恻隐常发于危难交至之初而嫌隙毎生于亲狎无虞之日必也酒食以将其和声音以致其乐则动荡交通欣合无间将不结而自固斯其为乆逺之道乎是诗也非大圣人孰能为之吾闻今吴氏有士章者仕为海道都漕运副万户退而养恬于是亭也黄冠野服而事田园耽诗书以自娱悦亲戚之情话果尔则倡始而成终吾望于士章拳拳也遂记以朂之其族叔名元亮能仁其兄弟长士圭吴县簿次士章也季天台尉瑛
　　
　　虚斋记
　　
　　虚之为义至宏也天职乎覆不虚无以冐万象地职乎载不虚无以蓄万形海长乎百谷不虚无以纳万流万窍之于风也不虚则声无以出万隙之于日月也不虚则光无以入万品万彚之始终终始于阴阳也不虚则气无以升降而消息其用于人也埏埴之于土范模之于金炉鞴之于火舟之刳木而行于水与夫宫室牖戸车舆器用之属微而一针之于缕妙而十二管之为六律六吕和五声协八音以动天地而感鬼神者一不虚焉其用不行矣何也凡有物必有内有内必有虚也岂惟物哉穹壤者太虚一大块也圆颅而方趾者宇宙一稊米也耳目口鼻皆虚以为用也一息不至其用尽废惟夫统乎两间宰乎万有敛之方寸散之八纮超然而独神巍然而独存者一廓然而中虚者也然而虚与实岂二物哉虚则明明则灵不能实者不能虚也虚则受受则益不能虚者不能实也易繋辞曰周流六虚语道之体惟实故虚也咸之象曰以虚受人语学之方惟虚故实也昔者予尝读易至于中孚其卦二阴中虚全体也为中孚二阳中实二体也亦为中孚盖始而懵焉终而悟焉程子深知易者故曰有主则虚又曰有主则实程学周朱学程故易通曰静虚动直易赞曰理实而事虚用有而体无此古之内圣外王之学吾儒用以为修齐治平之具者自夫玄学胜而道丧世也于是语道学者多讳言虚虑其泥于言而弊也噫茍悟其意言奚弊焉燕山傅君子通以治易第进士仪朝行着声实也有年矣今繇太常博士拜监察御史以其学易之斋命曰虚者征予记夫学须静也斋者静学之所于也子通知予者予知子通学周程朱者也知易者也不泥于言者也仕优而学将以修齐治平大其用者也予又病夫近之学者弊于言之泥而意之懵焉者众也故为索言虚之为义而征诸易噫无子通无以发予之云云也乎
　　
　　存存斋记
　　
　　万物并生乎天地囿于气者澌而尽丽于形者敝而壊能存其存者盖鲜也大块之在太虚也亦然惟夫妙于动静者神而不物也是以能物物而不物于物则有巍然而独存而大于万物者矣然而天地至巨而无心万物至微而无觉惟一也以能存其存而人焉持吾之藐然而接彼之棼然者可欲诱其前可畏怵其后可忻可厌可怒可愕麋来捷出以乗吾之左右于是逐物有迁不克以存吾存而人翻不物若矣灵于物者得不惕然而深省乎静而存以立吾之体动而存以审吾之用存之存之存而又存之至于无时而不存焉夫是谓之存存夫子之繋易曰成性存存道义之门是存存者吾性之固然而非有待于强而存焉耳一旦出而推吾所存者以任代天理物之寄处纷纶盘错之会当撼揺震荡之冲理乱之几安危之际毫厘千里呼吸势殊而吾举有以应之彼之万变者有穷而吾之一定者无穷举不足以挠吾之存存噫斯自古在昔圣贤相传开物成务之学盖若此斯岂昧道懵术狭量肤识者能之哉滕郡李公孟豳奋进士扬省台叅大政位独坐声华煜然盖进于是而仕优务学滋勤不怠读易之斋命之曰存存云昔者窃闻之三代相业之隆本于学汉唐既降未之或见焉今公不哆然于有誉于天下者方欿然于有存于一已者命斋之义固本于易繋意其言之重警之至抑亦有取于诗敬之敬之之义易其亡其亡之戒者乎真知圣贤之学哉自兵兴来廉耻道缺墨缞莅事习为故常公以滕国太夫人之薨去位居庐累诏固辞廷议卒不能以夺方将计日持终制而以丞弼起公兹固未足以多于公者而扶伦纪敦风俗有禆于斯世斯文实甚大亦足以见儒者之所存君子以是必公之能保晚节而留不朽也已矧辱年好其尤望于公也深
　　
　　升斋记
　　
　　河东皇甫希南征予记四明髙士范君之升斋希南卓荦少许可予因知范君非庸众人比戱之曰升斋游方之外者方将控扶揺而上出尘埃野马之表以升乎沈寥之天而息乎鸿蒙广漠之野身其寄也而何有于斋斋寄其寄也而何庸于名名强名也而又奚以记为暇日行南城遇希南邀予观所谓升斋者主人出与语盖韩康之流也肃客入酒三行出家乘乃知为故胜国从臣子孙世儒家子寄迹老氏乃为言曰在易木生地中其卦曰升人见木之升而不知其所以升也及静而察之万物之生乘气机也植物之生夜半之时也平旦而时之露之上于其端者累累若贯珠予于是悟焉阳升于子物升于子易之复孟子之夜气也然而不降不升也不翕不辟也静以培之虚以俟之勿揠其长而滑其自然复之闭闗也夜气之养也积而乆之无一时而非子而非复也升之象曰君子以顺徳积小以髙大非知道者其孰能识之君之寳谟少师称邃于易安得起九原与之言哉君闻之若有悟遂请书以记
　　
　　秋堂记
　　
　　陈子读书豫章西麓有堂焉俯临深清遥揽环翠天雨新止凉飔时来坐而占毕间焉游息盖一尘不留凛乎其秋之清也陈子乐之取韩子语而命之曰秋堂云既而以事会之来也起而驰骋乎中原扬歴于潭于汴于浙也十年矣乃以承制作郡于江东之铅山叅谋于贾公之暮府政和平而民恱豫亦可乐矣然而回瞩故乡之旧堂属时多故虽企予以望之而有邈若异域之隔者乃怅然而歌之曰秋堂之渠渠我梦归兮读我书草萋萋兮如带令我思兮故庐再歌之曰秋堂之愔愔我梦归兮弦我琴鹤跹跹兮以舞令我思兮故林洎来辇毂缙绅之士闻而释之曰厚哉陈子之志也然予闻秋也者揫敛之时也堂也者髙明之所也揫敛以实其蓄髙明以廓其施以大参贾公之贤而佐以吾子之才涤彼烦歊播之清风拯彼泥涂奠之堂宇将见自东而西举大江数千里而澄清覆庇之斯其为秋堂也大矣在易之兊为正秋也君子以朋友讲习又曰说以先民民忘其劳子之前日读书是堂也意其讲之素矣前日之学今日之用也尚勉之哉尚勉之哉陈子曰某之志也敢不敬诸陈子名良字文谦今延授行枢宻院都事寻改知铅山州从民欲也
　　
　　河图精舍记
　　
　　古之学者静必有以养其心故居为之斋动必有以着诸目故左为之图河图者古之圣人则之以作易故予友满子光国之学易也图之于其斋居之精舍既以名之复请予记之予语之曰近代居室之成率记其某山水何岁月孰营建之事而曰记当然也吾将为子记其事耶今子家于滕斋于峄山之阳著书曰某曰某不攻举子业兵兴以明韬钤召辞不就起为秋官主事员外郎退而避地于东西南北于京师僦屋以居籴仓而食未之有定处也顾予奚以记又曰古者戸牖盘盂几杖之属皆有铭皆取其义以示警斋之记犹戸牖之铭也吾将为子记其义耶则河图之着在易书鲁论有其名无其数郑玄谓有九篇亡其书自孔安国刘向歆班固谓授于羲魏闗朗谓其数十宋刘牧谓其数九而考亭朱子是闗非刘证以易大传亦未的指其为图故魏了翁戴九履一其数员疑邵子以九为图谓朱震张文饶精邵学者朱引列御冦张引干凿度及张衡传九宫数疑九为是或又谓即先天图或又谓与太极图合者是或又谓九十皆河图特有合散之异或又谓洪范九畴取诸图其数九其畴取诸书其数十未之有定论也予又奚以言虽然予于满子无言不可也夫数原于理理备于心心一焉而止矣中乎天地者人也中乎人身者心也中乎河图洛书者五也数起乎中万事万化生乎心是故曰心太极也曰先天图心法也遡而上诸图亦然盖昔易之未作图在天地圣人之心也圣人作易特因图而发耳图不出易其不作乎今子之学易固将图诸心岂独图诸目子能因朱子所云图书相为经纬者以求羣圣人之心茍得其心俯仰之妙契逺近之毕取则万象森吾前图无文也无乎而非图之文八荒在吾闼居靡定也无乎而非居之广图奚必乎荥之河齐奚必乎峄之山也乎噫予言亦赘矣虽然子于易庶乎知进退者世孰能舍子子其将用世矣名遂身退然后归而精舍以既子尽性至命之事必有授子以真河图如谢迭山先生之遇异人者予亦志于斯他日南归过滕相逢于林下尚有征于予言云满子名尚宾
　　
　　苦学斋记
　　
　　今中书叅知政事临川危先生之始游于京师也寓迎阳之里名斋居之室曰说学而学士掲文安公记之时岁行至元之戊寅今卄又五年矣更以苦学为之名且命晋安张以宁为之记以宁窃闻诸易兊说也其象曰君子以朋友讲习节以议徳行也其彖曰苦节不可贞是故学由习故说由说故乐鲁论首言焉过时而学则勤苦而难成记礼者病之岂不以说也者乐之渐也苦也者乐之反也乎先生持既成之学出而仕盛治之朝遇知于君相致位于丞弼举四海一世之人物而陶铸之盖有大于有朋自逺方来之乐而无愧于教育英材之乐也乆矣始之命名人固谓先生之已谦今之易其名人又谓先生之愈谦然区区之见窃独以谓先生之谦固也而先生非茍为谦而已也昔者吾夫子之称颜子曰于吾言无所不说又曰不改其乐夫既由说而乐矣而扬子云曰颜苦孔之卓岂敢为异说哉盖见其大则心泰心泰则无不足斯颜子之所以乐也当欲罢不能之时既谒吾才之际亦既见之矣愈企而愈不及焉不用吾力不可也用吾力滋不可独得而无苦于是乎嗟乎非直颜为然也古昔圣贤皇皇汲汲也兢兢业业也忧勤而惕厉恐惧而修省也造次颠沛无一毫一息之敢纵逸也何也其见道愈大用心愈小也彼二氏非无见也而张皇矜侈曰我静我乐也逍遥吾游也猖狂恣睢卒无所底止君子不学也先生诚有见乎是非茍为自谦而强以自苦也虽然人见其苦不知其乐我见其乐不知其苦之二者盖有并行不相悖者盖有自得难以语诸人者而先生顾命以宁为之言岂以区区之不敏或可共学于万一乎夫三代辅相之贤本诸学今先生仕优而益学固儒者之所幸见而喜称而况学颜之学希颜亦颜盖古圣贤所期于人人者而以宁于先生也庸以是言进噫谓予为言而谀夫人之执政者于予求之知也而谓知先生也乎既复于先生请以是记
　　
　　无间轩记
　　
　　其岁至正庚寅始识今翰林侍讲学士徐君施畚于漷守汪同年之寓馆予固得其为人嗣是不数数见则闻君以编修征不起去岁逆臣干纪君又奋然倡大义夷大难当事无狐疑成功不表暴养恬词馆与予为同寅予世罕甚知者于语鲜所契与君言輙于心有莫逆然于是又悉其为人盖君爽迈而缜宻沉深而果决予瞠若乎其后也间语予以所居城南之胜有轩焉俯临平野逈然旷然外与空际无一嵚■〈山上欹下〉磊落之间乎吾前者而吾心亦与之为无间子其为我记之予辞然非记其事不可勉为言曰今夫道也者一也无间也有间则二矣天地之不息无间焉耳矣日月容光也而窒之斯有所不照矣源泉混混也而壅之斯有所不行矣何居彼固有间之者也然而有间者人也天地固未始有间也圣贤之不已亦无间焉耳矣人也岂不若天地与圣贤哉然而卒于不若者则亦有以间之者矣譬之镜也而间之以微尘则其明为之不完衡也间之以轻重则其平为之徙失是岂镜与衡之固然哉然则人人之学为圣贤也无他焉亦去其有以间之者焉耳矣去其间斯无间矣虽然是求无间者也而犹有一间者存焉恶醉而有意于矜庄者动于醉视恬然若无醉者犹有间也处富贵贫贱而有心于忻厌者动于富贵贫贱视泰然若无预于富贵贫贱者犹有间也盖传易艮之彖曰内欲不萌外欲不接是内外之无间也定性书曰与其是内非外孰若内外之两忘也两忘则澄然无事矣无事则静虚动直故扩然而大公物来而顺应至哉程伯子之言乎噫自昔学圣贤者非资豪杰者固不能予观施畚盖学而进于是乎夫其树立其成就盖亦事至能应而不以动诸其中者乎审如是也之其心固非有待于境也而于是轩亦寄焉耳矣而又记之也奚有有闻而问予者曰子之言过髙矣予笑曰予与施畚言子姑去
　　
　　氷雪庵记
　　
　　汝宁维山之北有山曰大乘浮屠师北山梓公之旧居也师产庐陵长学佛衡山之福岩寺北渡长淮爱兹山而筑室焉羣峯环合万木阴翳水流竹间■〈氵虩〉■〈氵虩〉有声炎歊之月阴寒薄人因名庵曰氷雪志其境之幽闲且自表其清苦云既避地来京师仍旧号以扁所寓承旨晋张公监承抚黄公皆为记其命名之旨备矣而复请言于予予惟师之名庵其有氷雪乎尔盖寓言也其无氷雪乎尔则亦恶乎无之世之语道自其无形者目为虚繇其有理者指为实恶知夫天地之间何莫而非虚何莫而非实也尝观于物矣陨霜能杀物也而雪不能以杀物饮水能病人也而氷不能以病人之二物者至阴之中至阳存焉阴阳固一理也舒而为生惨而为杀静而为无动而为有虚无虚也实无实也儒者穷是理也佛氏谓理为障而岂外乎是理哉寂而常感阴亟阳也感而常寂阳亟阴也虽不外乎阴阳而不囿乎阴阳也无生也而未始无生也寂灭也而未始寂灭也而世多以槁木死灰目之亦岂深知彼者哉溢乎两间无一物而无阳无一息而无生也木之槁灰之死则生之理息灭始无阳而无阴耳氷也雪也至阳之所存生理之所存也岂槁木死灰之伦哉师名是庵之旨其果出于此乎如果出于此也夫岂胶于境癖于清苦者乎予观师邃于禅为诗甚清称其庵名且乐与儒者游于予尤稔故为之极言穷理之妙以翼之
　　
　　苍雪轩记
　　
　　曩予宿凌江之驿梦雪堂之仙人与予游于清凉之所于时秋暑方殷烈如惔焚稍小进则碧鲜连云四无隙曛雪焉苍焉非黄非白非綘非黑缤缤奕奕纷纭萧索飞扬委积疏棂洞辟泼衣沾席翠光欲滴以为雪耶阳曦炎赫雪于奚得谓非雪耶髪毛洒浙弗寒而栗俄而见有翛翛然若衣王恭之■〈敝上衣下〉蹑东郭之履飘飘然诗思穿天心透月胁与雪而俱清者仙人顾予而笑曰是苍雪主人卯金之子也子不闻堪舆有至清之气乎竹之清与雪宜诗人之清与雪所宜然而是雪也非雪之雪也雪之为雪见睍则减非雪之雪石烁金流而不能爇昔予过岭诗髙僧之竹轩曰苍雪今以其是名轩也庶知慕予者予观于易震为苍筤故其色苍与雪俱化故其气凉子其志之予既寤不知其何祥寻道于邕通守刘君可与善为诗其种竹之轩曰苍雪请予记恍若神游所覩者始悟予曩之为正梦也为道仙人之语且朂之曰夫天以堪舆清炁赋于人非欲其独清于一已而止也皇上以千里重任分而属诸子于雄于邕今于梧不踰年而三命徳至渥也子其举炎陬瘴徼病暍濒死之遗氓内之清凉之所然后洒子之轩之苍雪洗濯而蘓醒之则子之为轩洞然我闼不既大矣乎夫岂一竹一雪之云乎君韪予言则书以为记
　　
　　讷庵记
　　
　　予奉旨使安南道广东行省从事观子毅以选为辅行君世代比簮缨家才通敏而志明锐于事咄嗟皆办集于左右周旋皆中节于史氏书纚纚如贯珠时出为诗清安而有体间请于予有读书之室名以讷庵前左丞番昜周君伯温为篆其额愿申其义以自警予嘉其仕而不废于学也为之言曰子之名庵由字而起义盖取诸鲁语夫子之所谓讷者言人之赋质近仁者耳子朱子释之曰讷迟钝也异时又曰君子欲讷于言此则为学者言子思子于中庸曰言顾行曰有余不敢尽正以释讷于言之义也今夫讷于言者异乎人之易其言者也利口捷给佞如涌泉固非讷也结舌缄黙噤如寒蝉亦非讷也惟夫致谨于言如手挈瓶弗轻于泻如持强弩弗轻于发若是则不言则己言乎当理而寡尤矣世之学者常患恃美质而怠于学诵圣贤之言常患于得其言而弗悟其所以言嗟夫吉凶之枢机系乎言贤愚轨辙由乎学方今用材一洗前代循资之弊子毅之显于时无疑也仕而优益学予尚为子勉之予耄矣欲讷于言未能也奚以为子言昔者子程子四箴之一发明圣师告颜子非礼勿言之旨详且切矣予申为诵之
　　
　　曲宻之房记
　　
　　京师之崇真宫毛真人叔逹与予好也为其弟子长乐林真士请记其曲宻之房予坚辞请不置则问其制何居曰房在龙虎山上清宫洞玄院中院造于其祖耕隐镏公而房尤号雄伟前当雷坛林木翳如上清常祷雨焉后直靖通观鹤归亭则三十代天师常炼丹焉琼林台峙其左外史薛玄卿所筑象山岿其右则林先生读书之所也其境又絶幽邃问其名何以曰真士幼颕悟嗜诗好琴而攻画学士虞公第其山水慕董元巨然墨龙方董羽而扁其画室以是名人罔测也予读道经见有所谓曲宻之房盖道家所谓天尊雷祖领诸真宰所游者虞公以是名之顾予记之何敢也请以儒者之旨言焉曲宻之名意者其犹韩子所谓缭而曲窈而深之义乎大抵古之妙于画者多得幽闲寂寞之中而超于笔蹊墨径之外故有闭户不出者有解衣盘礴而臝者夫其居幽则其心静心静则其神全神全则其趣悟真士之迹盖进于道矣虞公之命意其或出于此乎叔逹又为予言真士多居山中先天观或乘月登天风云外凌仙人冈歴尘湖圣并陟琵琶诸峯若将遗一世而覧尘外者出而观钱塘潮探会稽禹穴揽山川英华予同其乡固未识而必其有悟若予言也夫真士名庭挥字汝玉天师命主福之紫极宫兼怡山冲虚观未就以大宗师命今住长乐东华宫佑圣观真士者参政危先生构之也其先世有讳运者南唐兵部尚书淮南节度使云
　　
　　知愚斋记
　　
　　真定张君士进来长邕幕之半载府以治称予使安南道是郡君进见以其讲学之斋居名知愚者请予记之予曰嘻子岂愚者哉古者以愚称者柴之愚质之偏也寗之愚智自全也颜之愚几乎圣之贤也是三者非真愚也语曰今之愚者诈中庸曰愚而好自用彼惟不知其为愚也故欺于人而为诈狭于己而自用斯其为真愚也茍知愚焉斯不愚矣大抵世之仕者每病于用智而自私好名而已甚是故察见鸢鱼古人所忌黑白太明识者忧之聦明絶人守之以愚斯君子之道也今子之赞画于兹也举十九年流离残苦之遗氓饫饥而燠寒之数千里魁结文身之犷俗皆驯援而帖伏百万兵需咄嗟亟办此非逹而果于从政者不能也子其果愚乎其不愚乎今子自名以知愚予何以处子识时而通务非柴之愚也逢时而向用非寗之愚也非徒知之亦允蹈之仕优而学子其志颜子之如愚乎语云用之则行实而若虚子非颜焉攸学乎谚有护予许人之已汰者则其语之曰儒先不云乎颜何人哉希之则是君谢曰敢不勉诸遂书以为记
　　
　　古田县临水顺懿庙记
　　
　　古田东去邑卅里其地曰临川庙曰顺懿其神姓陈氏肇基于唐赐勑额于宋封顺懿夫人英灵着于八闽施及于朔南事始末具宋知县洪天锡所树碑皇元既有版图仍在祀典元统初元淛东宣慰使都元帅李允中寔来谒庙瞻顾咨嗟命广其规未克就绪乃至正七年邑人陈遂尝掾大府慨念厥初状神事迹申请加封廉访使者亲覆其实江浙省臣继允所请上之中书省众心颙颙翘俟嘉命会遂以光泽典史需次于家于是致力庙宫祗迓殊渥帅诸同志请于监邑承务公观由典史魏（某）薛某上下翕合抽俸倡先雄资巨产闻义悦从禬禳祈祷逺迩来者欢忻乐施遂斥金楮鸠工徙新作香亭外内者二六神祠生成宫各一重修仪门前殿后寝梳妆之楼下马饮福之亭像设绘饰丹漆杇塓之工咸极精致前甃石垣以翼龙首后浚水渠以杀潦势又辟生祠以报承务公之徳经始于丁亥秋迄戊子春落成壮丽辉焕怵心骇目邑之耆老敬祭耸观以为有庙以来未观斯盛殆山川炳灵明神埀鍳待人与时勃然奋兴者也请为记之以宁惟吾闽之有神光耀■〈宀禹〉内若莆之顺济漕海之人恃以为命有功于国家甚大纶音荐降褒崇备至今顺懿夫人御灾捍患应若影响于民生有徳岂浅浅哉廷议必有处矣遂也能出心力因时建绩民不劳勚亦可谓难已遂记其事且繋以诗曰瞻彼临川新宫峩峩六珈象服如山如河维帝好生神能大之维民敬祀遐不爱之峩峩新宫于彼临川维子赴母人心同然秔稻满家既多牲酒神人具驩疵疠罔有不殈不殰民生振振何千万祀事我神明
　　
　　古田县增广城隍庙记
　　
　　郡邑皆有城隍祠由唐始古田祀顺宁正应灵显刘侯报本也吾闽自无诸扶翼汉室民为冠带迄唐开元独斯邑未造刘侯荜路山林乃疆乃畆挈而归诸职方氏风气日开富庶以教公卿軰出科第蝉聫诿曰观察常公之泽屯田李公之化致然水木原本繄吾侯之力也在礼有功烈于民能御大菑捍大患者殁则祀之侯之功之烈光昭图谍视古之祀法奚其愧夫岂他郡邑可比欤祠在邑西麓嘉定加前号提封百里寔与长民者共理之翌庇生人除其邪祲雨旸祈禬有应如响革命初邑罹多故灵迹益显邑之吏民念无以报侯恵乃大徳八年甲辰肇谋即侯之祠增广基地拓前墉以致其敞凿月池以储其秀伉仪门以伟其观立协殿以明紏察屋二以奉檀施之祀亭一以为饮胙之所圯栋腐瓦咸易其旧至顺中复得邑尹赵公孟吁丞胡公薛彻二宰咸孚诚意赞导创堂一所位曹司之官以昭其崇严像设具新黝垩交换讫功于至元丙子于是髙明完丽称侯之功烈与吏民尊祀之意募财买地成是役者邑人陈天益何公益髙天益程原福请以宁记之以宁策名一第寔侯阴相之自顾凡陋曷足以扬神休而廸民志哉抑尝闻天地之间万古不敝惟一正焉耳神人一理也幽显无间也心不欺所以祀神也善必积所以求福也侯之嘉恵是邦岂有既哉拜侯之祠者式讹尔心毋謟毋渎尚毋为神之羞是为记
　　
　　临江府管缮记
　　
　　临江郡当东西二广之要冲衷吉袁筠孔道自出地剧而务烦比仍兵燹鞠为荒墟既归职方简在渊衷慎选良牧于是建昌守云州刘公子贞繇治最升知是府公既视篆任劳徕抚安为已责廉公干敏视官犹家乃薙草莱除瓦砾顾惟府治毁靡一存鸠工创建朝夕督励丝毫不扰民用讙趍经始于丙午岁某月落成于丁未某月三皇先圣治教所先庙旧颓圯奂然一新社稷之坛邮传之馆以次并作缮营津梁平治道路三载政成百废俱举于时同知张士俊通判魏某经歴徐某知事李某协心均虑克相于成今将更而入觐也吏民感恱偕留不获眷懐徳恵将勒诸穹碑令甲不可若泯而不书则来者曷劝乃守御官濠梁夏以松爰因众欲恳请余文适使日南道闻舆诵喜治世得人而生民奚幸也笔简牍俾后有征焉公名贞发身胄监所至有治声
　　
　　广州卫旗纛庙记
　　
　　皇帝奉天承运乃大正四方命征南将军中书平章政事廖公戡定百粤今江西叅政何真以广东列城来归洪武纪元之四月公緫率大军建牙于广是月平三山贼七月平山南龙潭诸寨十一月开广东卫岭表咸靖越明年三月有旨大都督府即所治后立旗纛庙有旗有帜悉庋于中岁春惊蛰秋霜降祀以大牢天下守镇官于緫卫各立庙视京师典礼如之于是同知广东卫指挥使司事胡通指挥副使张仁杰协心恭命度材庀工是月行中书省肇立于广东四月平章公将入觐于是叅知政事周公某寔来以督以劝遄底奏功面势端严构缔坚壮涓吉落成遂告于众曰粤昔云气为旗创自轩后茸头建纛昉于嬴秦繇汉迨今用主帅律训斋颜行摧坚破锐有神是司方当华夏宁壹之日益储戎备以戒不虞盖取诸易圣谟宏逺矣凡我攸司仰祗睿筭嗣守敬共时祀蠲洁俾神顾享祛灾发祥永靖炎徼庸固我国家丕丕基于亿世兹惟懋哉是役也左右司郎中顾文昱员外郎王某都事朱杰赞划其省副使范某自潭移戍与有庸焉卫知事刘时和督其事而亲其役者卫镇抚张祜也皆宜书
　　
　　○墓志铭
　　
　　学海陈君墓志铭
　　
　　郷贡进士前杭郡掌教东阳胡瑜手状踵门拜请曰瑜先外舅陈府君长吴学道书院蚤退休迄终于家盖慕汉邴曼容宋蘓相国训子孙守家法传家学恬进士者惟先太常公婿于陈府君寔先宜人再从弟瑜陈出也忝甥馆又世亲若潘杨氏古称草木吾臭味也先生好我先君愿施及陈氏恵赐之铭庶存殁有耀焉辞不克谨按状序而铭诸序曰君讳憬字希贤世居婺阳东之长塘曾祖某祖某考嚞号可山世济其学称乡善人可山公教于严君生而夙慧读书一再过輙成诵入趍庭外就傅颕然出常儿表既熟语孟六经则慨然有求道志未几以弱冠继主家政不茹吐能树立凡俗尚衣服舆马举不以屑意用能拓先业而大之婿同县蒋氏家蒋故多赀君亦介然不为动去家三十里而近岁时月朔必归省母唯谨蒋翁老未有嗣君为持门户翁喜之书劵分田宅三之一以遗君君毅不取祗受先所与奁田二顷邑士多之年三十用荐为平江学道书院山长时文科未兴故翰林侍讲学士邓文肃公文原在儒台村君故也延佑丁已春始上教养有法吴学者称焉数月丁内艰寻丧内助还旧居慨然曰古者仕以为养今禄不逮吾亲复未能从政以致君泽民幸有弊庐薄田旧书以自乐足矣而奚屑屑往来为因家居不复仕以未疾卒于至正乙未十二月十四日君生至元癸未正月朔旦至是年七十又三后二年丁酉三月壬申塟所居后山之原惟君门地儒雅异间左委巷者才敏志刚直气不屈而惇信急义周穷恤患于宗族尤笃天禀俭素寡欲薄奉而轻赀重礼为酒食治具接宾客朋友甚腆性复倜傥善论谈来者见如旧识于瑜之考太常君同志业既亲且友蚤情好最笃中契阔深相念晚而太常致其事君居间数相过从命酒赋诗至累日绸缪不忍别同里楼隐君道山学慱行方少则友善晚岁延之家日夜语相切磨益就恬淡平实楼卒无嗣祠之别室命子孙岁祀之君子有以识君之所存矣生平喜为诗文多无留藳没后其子辑放失得若干篇为二巻曰学海遗藁学海其斋名也盖君慕静存动察之学将由博以至约又旁求所谓出世间法者别号了心居士配蒋氏以妇则称先三十六年卒今塟其墓次男子子二人宗孟宗可女子子三人长适许恂次瑜也次胡为霖孙男六女孙三曾孙男三于乎曩者宋社既屋江左大家巨室率与之俱替而长塘陈氏独岿然比年兵祸盈海内缙绅颠踣不可胜数独君与太常君同享寿康继没一年中考终承平日一不闻金革声天固匪私于君也易之云积善余庆岂虚语哉状又称君材徳不为世用天将大其后宗可有文能继志不坠必其有征也予谓其信然乎铭曰逝者沄沄不往者存孰培其根枝叶弗蕃吁嗟陈君惟善之敦我铭斯文以俟其后昆
　　
　　徐母真氏墓志铭
　　
　　故宋叅知政事西山先生浦城贞文忠公七世孙讳妙静妻同邑徐氏讳时懋字宗勉宋都官郎中盘隐先生其六世祖也文忠私淑朱氏学者称朱真亚文公盘隐交朱氏厚文公欵其居书读书阁颜其堂遣子从学东莱书称过临江必见诸徐君是已二氏家声雅相埒而父宜子母张氏尝曰吾女姿淑温习勤俭闲诗礼必予令子且当吾门者以是归于徐时方卄岁奉舅姑甘旨备其养相夫子斋祀致其敬年三十三遂丧所天称未亡人誓无负死者礼贤师训子孙蕲不忝其先睦族姓小大无所失周邻党缓急无所恡节义昭著人无间言卒于至正壬寅三月某日距至大辛亥十一月某日得年四十有四卜某年某月某日塟邑清湖里松原山之左男子子二孔锡孔文女子子一适王氏孙男一闰孙孔文从事闽省走京师拜泣乞铭予悼故文献家率坠先训矧丁斯时能奋焉自植以无媿赧者盖甚鲜矣孰有为父而节为母而贤后二先生而表表若是者乎在令甲宜旌以劝予太史可无铭乎铭曰真氏之孙徐氏之妇为贤妇为贤母称其乡儒先生之后予铭若人曰谀则否
　　
　　翠屏集巻四
　


