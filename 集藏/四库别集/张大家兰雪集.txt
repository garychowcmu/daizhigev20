张大家兰雪集 宋 张玉娘


张大家兰雪集上 
宋松阳张玉娘若琼着 
○古体诗 
川上女 
川上女，行踽踽。翠鬓湿轻云，冰饥清溽暑。霞裾琼佩动春风，兰操苹心常似缕。却恨征途轻薄儿，笑隔山花间妾期。妾情清澈川中水，朝暮风波无改时。 
古别离 
把酒上河梁，送君灞陵道。去去不复返，古道生秋草。迢递山河长，缥缈音书杳，愁结雨冥冥，情深天浩浩。人云松菊荒，不言桃李好。澹泊罗衣裳，容颜萎枯槁。不见镜中人，愁向镜中老。 
结袜子 
闺中女儿兰蕙性，寒冰清澈秋霜[狄本作露]莹。感君恩重不胜情，容光自抱悲明镜。 
拜新月二章 
拜新月，拜月顾月圆。新月有圆时，人别何时见。 
拜新月，拜月下庭除。欲祝心间事，未语先惨凄。 
白雪曲 
帘白明窗雪，风急寒威冽。欲起理冰弦，如疑指尖折。霜帏眠不稳，愁重肠千结。闲看腊梅梢，埋没清尘绝。 
捣衣曲 
入夜坫声满四隣，一天霜月秋[元诗选作楚]云轻。自怜岁岁衣裁就，欲寄无因到远人。 
明月引 
明月度天飞，团团散清晖。中有后羿妻。窃药化蟾蜍。碧海心如梦，澹澹生寒虚。关山一夜愁多少，照影令人添惨凄。 
双燕离 
白杨花发春正美，黄鹄帘垂低。燕子双去复双来，将鶵成旧垒。秋风忽夜起，相呼度江水。风高江浪危，拆散东西飞。红径紫陌芳情断，朱户琼窗旋梦违。憔悴卫佳人，年年愁独归。 
采莲曲 
女儿采莲拽画船，船拽水动波摇天。春风笑隔荷花面，面对荷花更可怜。 
楚调曲 
○班婕妤[和王摩诘韵二章] 
一自怜捐弃，香迹玉阶疎。闻道西宫路，近亦绝鸾舆。 
翠箔玉蟾窥，天街仙籁绝。抱恨坐夜长，银釭半明灭。 
凯歌乐辞[狄本乃四章二字] 
○塞下曲[横吹曲辞] 
寒入关榆霜满天，铁衣马上枕戈眠。愁生画角乡心破，月度深闺旧梦牵。愁绝惊闻边骑报，匈奴已牧陇西还。 
○塞上曲[横吹曲辞] 
为国劳戎事，迢迢出玉关。虎帐春风远，凯甲清霜寒。落雁行银箭，开弓响铁环。三更豪鼓角，频催乡梦残。勒兵严铁骑，破卤燕然山。宵传前路捷，游马斩楼兰。归书语孀妇，一宵私昵难。 
○从军行 
二十遴骁勇，从军事北荒。流星飞玉弹，宝剑落秋霜。书角吹杨柳，金山险马当。长驱空朔漠，驰捷报明王。 
○幽州胡马客 
幽州胡马客，莲剑寒锋清。笑看华海静，怒振河山倾。金鞍试风雪，千里一宵征。韔底揪羽箭，弯弓新月明。仰天坠雕鹄，回首贯长鲸。慷慨激忠烈，许国一身轻。愿系匈奴颈，狼烟夜不惊。 
○以上凯歌乐府，俱闲中效而不成者。丈夫则以忠勇自期，媍人则以贞洁自许，妾深有意焉。 
山之高三章 
山之高，月出小。月之小，何皎皎。我有所思在远道，一日不见兮我心悄悄。 
采苦采苦，于山之南。忡忡忧心，其何以堪。 
汝心金石坚，我操冰雪洁。拟结百岁盟，忽成一朝别。朝云暮雨心去来，千里相思共明月。 
王将军墓 
○宋王将军名远宜，松阳人。宋亡，与元兵战于望松岭，死之，遂葬于此。 
岭上松如旗，扶疎铁石姿。下有烈士魂，上有青菟丝。烈士节不改，青松色愈滋。欲识[一本作试]烈士心，请看青松枝。 
鸣雁二章 
鸣雁征征，白露既零。猗嗟清兮，怀清春冰。 
鸣雁嗥嗥，凉风飘飖。猗嗟娈[一本作寒]兮，怀彼春宵[狄本作声断中宵]。 
歌行 
○瑶琴怨 
凉蟾吹浪罗衫湿，贪看无眠冬[久]延立。欲将高调寄瑶琴，一声弦断霜风急。凤胶难煮令人伤，茫然背向西窗泣。寒机欲把相思织，织又不成心愈戚。掩咏含羞下阶看，仰见牛女隔河汉。天河虽隔牛女情，一年一度能相见。独此弦断无续期，梧桐叶上不胜悲。抱琴晓对菱花镜，重恨风从手上吹。 
○秋江辞 
烟迷浦口人迹稀，老松瘦竹横斜晖。舟人鲙切莼羹美，竹叶香清蟹正肥。醉眠篷底呼不醒，一任春风吹鬓影。起来霜月白满天，淅沥蒹葭凉夜静。 
○春晓谣 
到枕一声莺，晓窗生虚白。烟柳影参差，蔷薇红半拆。乘风双蛱蝶，欲入珠帘隔。独向花下吟，翠筱剌罗襟。徘徊吟不就，婢子整瑶琴。抚弦不堪弹，调别无好音。一弦肠一断，断尽几回心。 
○牧童谣 
朝驱牛，出竹扉，平野春深草正肥。暮驱牛，下短陂，谷口烟斜山雨微。饱采黄精归不饭，倒骑黄犊笛横吹。 
○五言绝句 
幽居四景 
○山色 
远山翠木[不]减，满庭摇空青。坐对太古色，终日有余情。 
○水光 
渺渺涵秋色，澄澄生晓烟。四山潦初歇，寒玉一溪完。 
○窗月 
山月流素辉，小窗绝嚣响。四壁寂无声，合座生灵爽。 
○蛩音 
落木旧山寺，霜清叶扫风。已无鸡犬声，虚殿鸣秋蛩。 
龙鳞石[在西屏山] 
古石横青壁，苍蛟松下蟠。日斜山气湿，瘦甲动余寒。 
梅花 
潇洒石池边，清标出自然。东风零乱后，蜕甲玉蜿蜒。 
题书小景 
山合云初尽，溪阴下夕阳。贪看无限好，柳底坐秋光。 
竹亭纳凉 
独坐幽篁阴，停绣更鸣琴。叶齐林影密，惟有清风心。 
西楼晚眺 
向晚登高楼，帘闲楼上头。白烟凝野水，望断使人愁。 
哭沈生 
中路怜长别，无因复见闻。愿将今日意，化作阳台云。 
夜鹭 
白鹭宿秋陂，夜寒如堕雪。久立不飞去，月明霜气冽。 
闲坐口谣 
独坐看花枝，无言双泪垂。痴婢不知意，问我心恨谁。 
秋夜长 
秋风生夜凉，风凉秋夜长。贪看山月白，清露温衣裳。 
听琴[一本作听弹琴] 
竹外结枯桐，琅琅生松风。听来还自惜，坐对独花红。 
华清宫 
柳暗春风远，花飞香梦残。夜深明月度，寂寞玉雕阑。 
长信宫 
珠箔疎流月，萤归定绣裳。宫西灯火合，歌吹起昭阳。 
○六言诗 
春晓 
夜雨连阶碧草，东风满院飞花。湘竹帘凝晓色，石楠树散栖鸦。 
春残 
帘外落花万点，枝头啼鸟一声。唤转枕边春梦，倚阑终日凝情。 
幽居漫赋 
细雨吹凉入户，闲花扶影移阶。愁人紫燕相语，古道清风去来。 
咏杨柳 
袅袅斜笼寒雨，年年萦乱愁肠。相对不堪憔悴，画眉羞鬪纤长。 
闲谣 
兰径香熏幽佩，竹风凉度疎帘。情长锦瑟弦断，绣倦金缄倒拈。 
○七言绝句 
春思 
玉勒雕鞍燕北春，闲愁空自惜芳尘。杨花入户还飞去，应笑虚帏翠被新。 
昼寝 
南窗无事倦春妍，绣罢沉香火底眠。清梦却同飞絮杳，悮随双蝶度秋千。 
端午 
晓糁蒲玉泛琼浆，臂结红丝暗自伤。莫漫相逢宜楚节，独怜清梦隔潇湘。 
秋思 
秋入银床老井梧，能言鹦鹉日相呼。兰闺半月闲针缐，学得崔徽一镜图。 
春晓和徐氏润然作 
梦回隔竹漏声残，春起移灯看牡丹。无力东风暗吹烛，独披清露倚雕阑。 
香闺十咏 
○桃花扇 
浓花妆点一枝春，影拂潇湘月半轮。歌彻霓裳风力软，钗横鬓乱晓寒新。 
○鲛绡帨 
半幅生绡雪色寒，鲛人相赠比琅玕。华清浴罢恩波媚，南浦伤时涙雨斑。 
○鹊尾炉 
汉宫早送瑶池信，荀令堂前夜气浮。凭仗花间拜新月，重添新篆炷春愁。 
○扶玉椅 
绣罢南窗睡思催，花生银海玉山颓。东风斜倚娇无力，梦入湘江隔楚台。 
○凌波袜 
天孙夜半剪云罗，翠幄春分巧思多。一束金莲微印月，香尘不动步凌波。 
○梅花枕 
玉肤冰骨独英英，绣向珊瑚照睡屏。疑有暗香生纸帐，罗浮梦断晓魂惊。 
○紫香囊 
珍重天孙剪紫霞，沉香羞认旧繁华。纫兰独抱灵均操，不带春风儿女花。 
○玉压衾 
匠出昆山一片珍，白虹气爽晚凉新。鸳鸯不作湘波梦，幽独还嫌锦绣裀。 
○青鸾镜 
云奁初展晓光寒，幽思重重独舞鸾。自是伤秋怜瘦影，不惭彩笔写春山。 
○凤头钗 
金蹙钗头双凤凰，晓来巧拂鬓云光。自怜不带萧郎思，独对菱花学淡妆。 
题画 
○伯牙 
山家茆屋隔寒林，独抱枯桐觅旧吟。门掩无人飞蛱蝶，白云垂地结晴阴。 
○蔡确 
楚水吴山作胜游，竹状石枕写离愁。晚烟何处吹渔笛，独忆琵琶怨碧秋。 
○苏子 
天白山高月满川，芦花风漾木兰船。倚[狄本作依]舷一曲鸣鸣调，惊起潜蛟夜不眠。 
○子猷 
日暮天寒白雪频，扁舟夜半未归人。想因不尽山阴兴，留向丹青入梦清。 
渔舟 
秋水秋空一样明，柳阴不繋小舟轻。玉堂金马非吾梦，月色芦花同醉醒。 
海棠宿鸟 
幽禽底事倦春芳，相与栖迟宿野棠。风揽一枝香梦醒，四天烟景夜茫茫。 
咏史 
○谢东山 
风卷胡沙动地尘，蔷薇深洞蔼余春。棋终偶折登山屐，方信风流社稷臣。 
○绿珠 
珠易佳人胜阿娇，香尘微步独怜腰。危楼花落繁华尽，总付春风舞柳条。 
○蒨桃 
爱赏佳人白雪辞，云绫一束费春机。翻然席上呈诗句，羞杀歌喉与舞衣。 
○党奴 
江雪寒连酒思豪，歌传锦帐醉烹羔。争如取水陶承旨，茗椀清新兴味高。 
○伏生 
楚炬秦坑六籍埃，芳心争忍不同灰。若非斯道终难堕，雪鬓应消异世才。 
○马融 
堂下青衿日就文，帐中丝竹遏行云。岂应鲁壁遗经日，雅奏洋洋满耳闻。 
○乐羊 
自剪冰丝譬远归，学成何异此成衣。妾身不是轻恩爱，只恐苏郎戒下机。 
○贾浪仙 
乘驴迢递走红尘，十二街中草色春。不是眼空京兆尹，敲推原已入诗神。 
○陈图南 
避名高卧白云深，扶醉骑驴下碧岑。一笑披袍惊堕处，遯时知有济时心。 
○孟浩然 
风剪银潢雪满天，蹇驴骑过灞桥边。诗愁万斛应难载，非为驰驱老不便。 
○林和靖 
饮尽春觞兴转赊，竹阴扶日印窗斜。骑驴踏遍吴山曲，处处东风出杏花。 
暮春偶成 
草香云暖雨初晴，对竹敲诗坐小亭。昼永人闲啼鸟静，花飞无语春冥冥。 
闻笛 
小楼吹夜笛声飞，暗度梅花入翠帏。曲罢梦回肠欲断，起看秋月色凝衣。 
无题二首 
征雁初闻废织梭，支颐机杼恨偏多。溪头返影留斜日，湖上行舟荡芰荷。 
闷来弹鹊漫停梭，竹岛花潭思转多。秋老莫言春度尽，若邪独自惜凉荷。 
暮春闻莺 
膏雨初干风日晴，绿阴深处一声莺。唤回午枕伤春梦，起向蔷薇花下行。 

张大家兰雪集下 
宋松阳张玉娘若琼着 
○五言律诗 
暮春夜思 
夜凉春寂寞，淑气浸虚堂。花外钟初转，江南梦更长。野舂鸣涧水，山月照罗裳。此景谁相问，飞萤入绣床。 
○虞伯生读至末句，拍案曰：此岂妇人所及。大为当时所称。 
游春 
侍儿传野约，趣伴出隣姬。竹外花迎佩，溪边柳笑眉。春随流水远，日度锦[狄本作碧]云迟。拾翠人争问，含羞独有诗。 
秋夜 
暮声杂鸣叶，灵籁生郊墟。白雾脆杨柳，秋水翻芙蕖。蟾蜍澹帘箔，机杼织寒虚。岁度思苹藻，茫然愧鹿车。 
夏夜园亭纳凉 
南园有凉气，移席散余情。新月隐修竹，清风开小亭。水骨静香汗，霜纨扑乱萤。忽然微雨至，爽籁拂帘楹。 
春睡 
绣倦南牕下，翛然睡思催。红日过墙去，清风入幕来。幽梦逃庄蝶，荒云隔楚台。觉来香缕在，虚室绝尘埃。 
新夏纳凉 
熏风初转夏，绿树老春莺。暗溜穿花入，轻[元诗选作溪]云隔竹生。倚凉攲画扇，拭泪听秦筝。素袜香尘暗，槐阴树底行。 
清昼 
昼静春偏远，诗成兴转赊。看山凭画阁，问竹过邻家。摘翠闲惊鸟，烧烟晓煮茶。无端双蛱蝶，遶袖错寻花。 
元日 
曈日破寒天，红光生紫烟。诗情归草梦，春色染桃笺。眉月添明镜，梅妆静翠钿。堂开诸弟集，相对笑迎年。 
○七言律诗 
咏竹四首 
○风 
满庭修竹动秋风，掠地无痕一径通。影弄绿窗金琐碎，声归宝瑟玉玲珑。流云不碍湘妃佩，隔水还疑蔡女桐。曲罢岂知鸾鹤在，翠霞飞去玉台空。 
○烟 
数枝潇洒碧溪寒，水气冥冥日欲昏。青玉案前双翡翠，紫丝帐裏万琅玕。湘江旧事迷归梦，陆海春阴无羽翰。晚来独倚阑干望，暝色连天何处村。 
○雪 
冻雪霏霏堕九皋，竹枝垂地翠旋销。玉龙战退飞鳞甲，青凤翻成白羽毛。岁晚余寒知劲节，梦回佳兴讶清标。隔云谁弄柯亭笛，落尽梅花风韵高。 
○月 
幽幽万籁竹千竿，凉夜宜从月裏看。翠节参差邀玉兔，金波晃漾浴青鸾。半檐苍月催诗思，一径寒辉醒醉魂。吹彻霓裳清露下，嫦娥独自对芳樽。 
咏案头四俊 
○马肝砚 
一贡西支路八千，端溪无石玉还坚。龙媒带雨滴秋月，霜兔和云染翠烟。凤咮山荒幽草合，雀台春老野花妍。丹砂不用医繁鬓，留尔芸窗朂草玄。 
○凤尾笔 
近来觅得管城子，修竹枝头彩影高。气挟风云驱阵势，光摇文彩动旆旄。诗成览德三书俊，梦入生花五色豪。圣代祗今皆有象，晴窗处处凤凰毛。 
○锦花笺 
薛涛诗思饶春色，十样鸾笺五采夸。香染桃英清入观，影翻藤角眩生花。涓涓锦水涵秋叶，苒苒剡波漾晚霞。却笑回文苏氏子，工夫空自废韶华。 
○珠麝墨 
兰煤熏透漏星房，苍璧无痕晕漆光。万杵龙珠[原本作颔]凝海水，十分麝泪泣玄霜。松烟入砚还矜色，江雨翻云别有香。风静月林秋气逼，满天诗思动清商。 
灯夕迎紫姑神 
淑气回春雪渐融，星河天上一宵通。芙蕖万点交秋月，鼓角三更度晓风。烛影晕迷光绰约，帘环声彻佩玲珑。不妨鸟篆留仙迹，凤辇殷勤出紫宫。 
春夜 
松花香度漏初沈，人静庭空落暗金。一枕嫰风清晓露，半窗凉月弄轻阴。坐移十二阑干曲，兴入千层积翠深。弹罢云和重问夜，蔷薇影裏复长吟。 
晚楼凝思 
鸳鸯绣罢阁新愁，独抱云和散画楼。风竹入弦归别调，湘帘卷月笑银钩。行天雁向寒烟没，倚槛人将清泪流。自是病多松宝钏，不因宋玉故悲秋。 
和谪弟三一三峡晓征寄回韵 
鸟道萦纡[行]入剑门，谪居惟汝独怜恩。锁天烟黑疑无地，隔树人言知有村。听雨不生池草梦，看云应断故乡魂。平安日问南归雁，三峡清秋依晓猿。 
春妆凝思 
春来常是见花羞，终日帘垂懒上钩。淑气熏人饶旧梦，柳条萦带绾新愁。情归野草泥寒雨，目断长江送去舟。笑比南金身自许，镜鸾独抱下妆楼。 
新燕忆女弟京娘 
三月江南绿正肥，阴阴深院燕初归。乱衔飞絮营新垒，闲逐花香避绣帏。却笑秋风红缕在，独怜旧事玉京非。兰闺终日流清[狄本作香]涙，愧尔双飞拂落晖。 
海棠月 
永夜无人玉漏迟，团团月上海棠枝。月留凉露芳尘暗，花弄清晖淑影移。粉黛三千春对镜，银波万顷晓凝脂。深闺为尔牵愁兴，坐问容光强赋诗。 
闺情四首 
○卜归 
南浦萧条音信稀，百劳东去燕西飞。玉钗敲断灯花冷，游网乘空蟢子非。沉水斋心燃宝鼎，金钱纤手卜灵龟。数期细认先天课，甲乙爻加归未归。 
○倦绣 
绿窗春睡起常迟，绣罢鸳鸯听子规。斜倚睡屏闲怅望，慵临鸾镜独支颐。工余彩线日空永，愁伴珊瑚梦已违。细数目前花落尽，伤心都付不言时。 
○沐发 
腻滑青螺宝髻黏，金盘香水吸寒蟾。指尖巧弄琅玕影，楚发轻披云母帘。掠雾暗疑星点点，拂波深见玉纤纤。起来乱绾慵双凤，熏彻沉檀强自添。 
○秋千 
瘦腰春病不成围，闲逐秋千荡昼衣。香散天风兰佩堕，声摇环玉彩绳飞。飘飖似跨双鸾去，闲雅宜从月殿归。无力尚怜扶不起，翠蛾独蹙怨斜晖。 
○五言排律 
石榴亭诸父夜酌 
永漏报高阁，榴亭出夜筵。紫檀熏宝鼎，银烛散青烟。灵籁生修竹，香风入夏弦。露浓罗袖重，歌遏酒杯传。诸妇酣春梦，双蛾失翠钿。玉山推不倒，看月背花眠。 
咏夏雨 
头上云俱黑，一片雨浪浪。惨淡隐高树，霏微迷绿杨。冷冷添涧水，点点落危樯。帘卷山流翠，郊虚草自香。静嫌声间竹，醉爱爽凝觞。殿阁罗闲扇，池亭送嫩凉。荷珠圆复碎，兰芷脆还芳。拂埃乱天际，度云喧草堂。乘空曳轻练，向晚洗炎光。幽径荒苔滑，短檐飞鸟忙。湛湛翻萍影，溶溶浸柳塘。无心留石洞，有梦恼襄王。暝色欺明月，高颷透薄裳。入更生闲寂，欹坐讶清商。润气清湘簟，徘徊怯绣床。 
○七言排律 
游春 
护槛花浓梦欲欹，五更清露锁寒扉。明朝恐负寻芳约，拂晓平瞻霁影依。贴翠自怜羞舞镜，送春无奈听啼规。金莲破藓留芳迹，梨萼翻风作雪飞。沙上晴凫窥浅渚，松边黄蝶绕疎离。催吟片雨云俱黑，狂絮欺人故点衣。心事肯随流水尽，新愁不与酒尊宜。青梅已结梢头实，驿使难传陇外枝。笑折野花轻插鬓，却嫌溪柳妬修眉。因过竹院参禅意，觅得云林旧日诗。听彻游郎歌古调，停看渔父下苔矶。紫山迢递行应好，苍磴萦回出每迟。罗袖翩翩香气满，绿阴冉冉鸟声微。等闲无限伤春思，芳草天涯肠断诗。 
○词 
法曲献仙音○夏夜 
天卷残云，漏传高阁，数点萤流花径。立尽屏山无语，新竹高槐，乱筛清影。看画扇，罗衫上，光凝月华冷。　夜初永。问萧娘、近来憔悴，思往事、对景顿成追省。低转玉绳飞，澹金波、银汉犹耿。簟展湘纹，向珊瑚、不觉清倦。任钗横鬓乱，慵自起来偷整。 
苏幕遮○春晓 
月光微，帘影晓。庭院深沉，宝鼎余香袅。浓睡不堪闻语鸟。情逐梨云，梦入青春杳。　海棠阴，杨柳杪。疎雨寒烟，似我愁多少。谁唱竹枝声缭绕。□□临风，自诉东风早。 
玉蝴蝶○离情 
极目天空树远，春山蹙损，倚遍雕阑。翠竹参差声戛，环佩珊珊。雪肌香、荆山玉莹，蝉鬓乱、巫峡云寒。拭啼痕。镜光羞照，孤负青鸾。　此时星前月下，闲将清冷，细自温存。蓟燕秋劲，玉郎应未整归鞍。数新鸿、欲传佳信，阁兔毫、难写悲酸。到黄昏。败荷疎雨，又几度销魂。 
玉楼春○春暮 
凭楼试看春何处。帘卷空青澹烟雨。竹将翠影画屏纱，风约乱红依绣户。　小莺弄柳翻金缕。紫燕定巢衔舞絮。欲凭新句破新愁，笑问落花花不语。 
玉女摇仙佩○秋情 
霜天破夜，一阵寒风，乱淅入帘穿户。醉觉珊瑚，梦回湘浦，隔水晓钟声度。不作高唐赋。笑巫山神女，行云朝暮。细思算、从前旧事，总为无情，顿相辜负。正多病多愁，又听山城，戍笳悲诉。　强起推残绣褥，独对菱花，瘦减精神三楚。为甚月楼，歌亭花院，酒债诗怀轻阻。待伊趋前路。争如我双驾，香车归去。任春融、翠阁画堂，香霭席前，为我翻新句。依然京兆成眉妩。 
卖花声○冬景 
衾重夜寒凝。幽梦初醒。玉盘香水彻清冰。起向妆台看晓镜，瘦蹙梅英。　门外六花零。香袂棱棱。等闲斜倚旧围屏。冷浸宝奁脂粉懒，无限凄清。 
念奴娇○中秋月次姚孝宁韵 
冰轮驾海，破寒烟、万点苍山凝绿。清逼嫦娥秋殿静，桂树香飘金粟。万顷琉璃，一天素练，光彻飞琼屋。楚云无迹，萧萧梦断银竹。　都胜三五寻常夜，高河新泻下，雪波霜瀑。臂冷香销成独坐，顾影□愁千斛。燕子楼空，凤箫人远，幽恨悲黄鹄。夜阑漏尽，梅花声动湘玉。 
水调歌头○次东坡韵 
素女炼云液，万籁静秋天。琼楼无限佳景，都道胜前年。桂殿风微香度，罗袜银床立尽，冷浸一钩寒。雪浪翻银屋，身在玉壶间。　玉关愁，金屋怨，不成眠。粉郎一去，几见明月缺还圆。安得云鬟香臂，飞入瑶台银阙，兔鹤共清全。窃取长生药，人月两婵娟。 
蕙兰芳引○秋思 
星转晓天，戍楼听、单于吹彻。拥翠被香残，霜杵尚喧落月。楚江梦断，但帐底、暗流清血。看臂销金钏，一寸眉交千结。　雨阻银屏，风传锦字，怎生休歇。未应轻散，磨宝簪将折。玉京缥缈，雁鱼耗绝。愁未休、窗外又敲黄叶。 
如梦令○戏和李易安 
门外车驰马骤。绣阁犹醺春酒。顿觉翠衾寒，人在枕边如旧。知否，知否，何事黄花俱瘦。 
忆秦娥○咏雪 
天幕幕。彤云黯澹寒威作。寒威作。琼瑶碎剪，乘风飘泊。　佳人应自嫌轻薄。乱将素影投帘幙。投帘幙。不禁清冷，向谁言着。 
南乡子○清昼 
疎雨动轻寒。金鸭无心爇麝兰。深院深深人不到，凭阑。尽日花枝独自看。　消睡报双鬟。茗鼎香分小凤团。雪浪不须除酒病，珊珊。愁绕春丛泪未干。 
浣溪沙○秋夜 
玉影无尘雁影来。绕庭荒砌乱蛩哀。凉窥珠箔梦初回。　压枕离愁飞不去，西风疑负菊花开。起看清秋月满台。 
小重山○秋思 
秋入瑶台玉簟凉。藕花香暗度、紫荷乡。软□罗扇动清商。霜渐老，庭外菊初黄。　眉月画应慵，瘦臞羞对镜、怨容光。泪痕寒染翠绡裳。梧叶尽，疎影下银床。 
汉宫春○元夕用京仲远韵 
玉兔光回，看琼流河汉，冷浸楼台。正是歌传花市，云静天街。兰煤沉水，彻金莲、影晕香埃。绝胜□，三千绰约，共将月下归来。　多管是春风有意，把一年好景，先与安排。何人轻驰宝马，烂醉金罍。衣裳雅澹，拥神仙、花外徘徊。独怪我、绣罗帘锁，年年憔悴裙钗。 
烛影摇红○又用张材甫韵 
梅雪乍融，单于吹彻寒犹浅。夜从灯下翦春幡，笑罢椒盘宴。云母屏开帘卷。放嫦娥、广寒宫苑。星移银汉。月满花衢，绕城[成]弦管。　□□□□，谯楼一任更筹换。锦霞银树玉桥联，谁道蓬山远。可是紫箫声断。漫懊恨、春宵苦短。不堪回首，照□芙蕖，断肠鸿雁。 
○杂体诗[刊集后续补入孟称舜记] 
梦游龙阙 
香魂夜静趋龙阙，天风吹袂凌波袜。鲛人愁织雪绡衣，飞琼笑问青华发。肌彻冰霜玉树寒，步摇环佩玻璃滑。一声梦觉晓莺啼，帘筛半枕梨花月。 
池边待月 
待月月未升，看池池水清。冰夷吹海浪，薄雾约云英。惟见寒波动，嫦娥明镜行。 
秋思 
爽籁生灵径，清秋澹碧空。乘凉賖月色，问夜出帘栊。独坐怜圃扇，罗衣吹暗风。 
哭沈生 
仙郎久未归，一归笑春风。中途成永绝，翠袖染啼红。怅恨生死异，梦魂还再逢。宝镜照秋水，明此一寸衷。素情无所著，怨逐双飞鸿。 
附：沈生病中赠张玉娘诗 
隔水度仙妃，清绝云争飞。娇花羞素质，秋月见寒辉。高情春不染，心镜尘难依。何当饮云液，共跨双鸾归。 
（元诗选：梅花村 
罗浮山下玉千株，十里长洲五里湖。 
嘉树留人舒啸地，飞花送客醉归途。 
影横鸟帽月隋步，香襟羔裘水在有。 
梦想湖山身不到，诗成凭寄老申屠。） 

丰城周宾剑秋校 

附录 
张玉娘传 明○王诏 
张玉娘，字若琼，松阳人，宋仕族女也。父曰懋，字可翁，号龙岩野父，举孝行，仕为提举官。媪刘氏，亦贤淑翊之，内政斩斩。年将艾，惟生玉娘。玉娘生有殊色，敏惠绝伦，故父媪益爱之。大父曰继煂，字光大，由贡元仕为登仕郎；曾大父曰再兴，字舜臣，登宋淳熙八年进士，仕为科院左迪功郎；高祖父如砥，字京固，以庆恩诏下为承务郎。张以官为家，玉娘上藉世泽，旁窥家学，日肆以宏。结发相媪视祀事，斋沐以从，供宾馈，职妇红，兼好为精巧技能。其所作文章，酝藉若文学高第，诗词尤得风人体，时以班大家比之。尝自号一贞居士，侍儿二人，冢紫娥，副霜娥，皆有才色，善笔札。所畜鹦鹉，亦辩慧，能知人意事。因号曰闺房三清。及笄，字沈生佺。佺，宋宣和对策第一人晦之后也。佺与玉娘为中表，未几张父媪有违言，玉娘益不忍背负。佺俊茂不羣，从其父宦游京师，年二十有二，两感寒疾，法曰不治。疾笃，媵侍通问者或附耳咕嗫，语张曰积思于挹所致。张闻而心恸，私折简于沈，以死矢之，曰：谷不偶于君，愿死以同穴也。沈视之，并赠以诗，曰：若琼能卒我乎！嘘唏长潸，遂瞑以死。张哀惋内重，常郁郁不乐。父媪察之，间将卜佳壻偶之，且图善其后。张闻之，益不自安，曰：女所未亡者，有二亲耳。时值元夕，父媪出观灯，咡诏女伴强之行，不可，托疚隐几。忽烛影挥霍下，见沈郎宛若，属曰：若琼自重，幸不寒夙盟，固所愿也。张且惊且喜，往握其衣，不相迎，顾视烛影，以手拥髻，凄然泣下，曰：所不与沈郎者，有如此烛。语绝，觉不见，张悲绝，久乃苏曰：郎舍我乎。遂得疾以卒，时年二十有八。父媪哀其志，请于沈氏，得合窆于附郭之枫林。侍儿皆哭之恸，踰月霜娥以忧死，紫娥曰：儿忍独生乎，义当以殉主也。遂自经而殒。诘旦鹦鹉亦悲鸣而死。家人异之，咸从殉于张。时或称张墓为鹦鹉冢云。 
慕朔先生曰：张大家，翩翩浊世之佳女子也。或以病中私通问为违礼，固矣。昔锺离抗谇于齐廷，孟光自择于梁氏，匪赖当世君子表而章之，一则不免于自献，一则不从于亲命。岂切切然绳检于礼文之经者哉。 
（按邑乘，载王诏号龙溪，邑诸生，尝游治平寺。闻藏顶嚄嚄有声，缘梯上视，乃抄本一帙，记革除时事。其字多断烂不可读，止得梁郭十数人各赞数语，题曰忠贤奇秘录，载吾学编中。观此，则龙溪必成弘间人，异时当于郑端简公吾学编中一考之。顺治癸巳夏五录张玉娘传，牵连记此） 
祭张玉娘文 国朝孟称舜 
维年月日时，会稽孟称舜偕松邑诸子，酌月泉之水，采云岩之芝，致祭于贞女一贞居士张玉娘之墓：呜呼，吾闻天下之贞女者，必天下之情女也，从一以终之，死不二，非天下之大钟情者而能之乎！抑古之女子，美于色者有之，丰于才者有之，美于色者或绌于才、丰于才者或薄于行，才与色合，而以一贞自命，不食其言者，千古以来一人而已。呜呼，彼以卓临邛之色，而琴心暗引，遂成一世之瑕；以李清照之才，而琼琚悮投，难铸九州岛之错。孰如居士者，饰绣云以作肝，琢冰玉而为骨，贞而不字，贞为女士之师，矢以靡他，特着共姜之节。文回织锦，夺异巧于天孙；泪洒成班，追幽思于尧女。天禄校书，视班姬而无媿；胡地流笳，笑蔡文以多惭。心坚金石，志格豚鱼，遂使翠颊双娥，灵泣西川之魄；绿衣好鸟，精通东海之魂。此诚情独锺于一人，而义足风于千载者也。呜呼，恨血枫林赤，恨骨枫林白。可怜笼中旧鹦鹉，化作春规啼日夕。跪陈祠而荐觞魂，仿佛其来格尚飨。 
贞文祠记 国朝孟称舜 
贞文祠者，以祀贞文张玉娘作也。玉娘贞而能文，为今昔所未有，余故与松邑士民谋立祠祀之，而题曰贞文祠，志实也。自余之至松也，岁比不登，而工作繁兴。或有非之者曰，兴役于得已之日，此贤者所不为也。而余为之不顾者，则予固尝有言矣，曰：衣食足而礼义生，是乱天下之言也。无礼义，则有布缕而不得衣，有粟而不得食矣。故夫子告为政者曰，兵可去，食可去，而信决不可去。予之修学，所以尊圣人之居也。尊其居，所以重其道也。重道所以示教也。而今也，则为表贞女之墓，立祠祀之意，殆所以明伦也。噫，松俗简朴，颇为近古，而其陋者不能无也。今岁当祲灾，其妇女之不良者乘垣贸丝，而相赠以芍药者，容有之矣。而衣食之不充，将有徧谪以至于死者，甚有告绝求去效买臣之妻者，孰能有殉夫于未字之前、而守信于既逝之后如贞女者乎。予故表之，以示劝也，而匪仅以其文之足传焉已也。枫林之野，在昔号为胜地，衣冠望族，多卜兆于此，高冢麒麟，累累非乏也。今而萧然四顾，求其遗迹，固已无一存者。而此墓以鹦鹉之名独传至今，岂非生王之头，固不足以易死士之垄，而公卿将相之名将，有一妇女禽鸟之不若者乎？余初至松，即闻有贞女之墓，过而吊之，则荒烟弥望，祗见路旁一小凸，介峙两田之间。而此砑然一凸者，恐更数年数十年，而必无或存，则后将并其名与迹而遂泯之，岂不大可惜哉？予故欲封植其墓之碑志之，而以修学之工未竟，卒卒未果。今予身方告去，而此志不遂，深以为恨。因与好义诸生共计之，曰：欲封其墓，必自辟其田始。田不辟，则耕者将日侵削之至于亡。且路在墓后，则匪特牛羊蹂之，而行履杂沓日践其土，虽封之奚益？因以余所置田三亩，许易其旁田，而树松以象其贞，树梅以象其芬也。墓前立小亭，植碑志之，余地浚为长塘，植莲以象其出淤泥而不染之节也。更其路于墓前，而立祠于墓后，塑准提佛于中堂，而塑贞女及霜娥紫娥鹦鹉于西偏。盖准提佛为大士化身，而俗传贞女与沈生为大士座前侍者化身，昔在座前调弄鹦鹉相顾一笑，私惰所感遂堕凡间。生不获偶殁，而合葬枫林之野。今故立像于内，置田二十亩以供香火，而令僧定玄主之。盖非僧为之主，则此祠不能久存；而非佛为之主，则僧亦不能久存。斯长保此祠之术也。祠未及落成，而予复将旋里，善后之图，全以属之同志诸君。时则有金沙史野云者，来寓于松，深韪此举，并欲辟其区而广之。是余去而野云君在，有以知此役之终不患于无成也已。先是，予读松阳县志，得三异人焉：其一为卯山道士叶静能，其一为雪庵和尚叶希贤，其一即一贞居士张玉娘也。余尝作三诗吊之，兹不尽载。特载吊张玉娘诗于后： 
千年恨骨葬秋山，一片枫林叶染丹。岂是霜花夜凝紫，相思泪血成斑斑。一贞贞洁心如玉，幽居长向兰房哭。彩丝绣作沈郎容，生不相逢死相逐。山高月小何皎皎，我有所思在远道。所思不见将何如，玉容一日秋风槁。闻道沈郎不胜衣，梦里依稀觉也非。却恨朱颜不相见，可怜白首空相期。翠颊双鬟共生死，绿衣好鸟重悲啼。不及前春双燕子，足系红丝去复归。裁就新诗寄谁是，九原泉下有人知。坟前古树影支离，疑是沈郎憔悴时。夜夜长犹比翼鸟，年年空长并头枝。碧窗人杳谁为主，好把鸳鸯比鹦鹉。鹦鹉墓前日色黄，鸳鸯冢上日色暮。茫茫宿草起荒烟，三生石畔斜阳路。凄凉落照满枫林，今古伤心在此处。 
鹦鹉冢[借崔灏黄鹤楼韵] 国朝孟称舜 
青云夜载美人去，鹦鹉朝来堕翠楼。鹦鹉一去春寂寂，荒城千载云悠悠。香魂欲问梨花月，幽思空余芳杜洲。兰雪有辞君莫唱，夕阳烟树不胜愁。 
吊张大家 国朝刘仁嵩 
稗史雕零久未闻，但传英爽式荒坟。不因断简留珠玉，那识芳邻女广文。 
读兰雪集七章 国朝刘仁嵩 
○子塞孟子自松阳振铎归，惋其教之不能行于男子也，而有感于贞女之遗诗。既梓其集，复为传奇以鼓吹当世人，且属予为之歌。自秋徂冬，曾无隙暇，几为搦管，终未成篇。直至丁酉惊蛰后二日，忽然严冬无数蛰虫出而遭劫，且也雨中带雪，其实如予，柔脆者立靡，坚贞者自若，因念蒲柳不堪经秋，犹之蠉蠕难当春冷。为赋七章略表予慕 
其一 
莫馨维兰，先之以雪，香既感人，复加以洁。香传厥文，洁传厥身，非香非洁，万物称臣。 
其二 
嗜茶如甘，择节取苦，嗟嗟幽贞，谁与女伍。 
其三 
不必相见，断断予夫。不必相配，关关永图。见者目止，配者合止，乾坤刚柔，天地位止。 
其四 
瞻彼缕烟，与云俱养。云浓在巅，烟无所往。亭亭涧水，千溪必响。众响来同，一音自奖。 
其五 
凡尔能言，孔孔皇皇，不如鹦鹉，哀号孔伤。此有一邱，彼有一墓。彼有二侍女，此有千言赋。乃知泉岩以异不以富。 
其六 
谁贻神羞，识潜者稀，何以配之，计惟准提。出千手眼，捐与天齐，幽幽坦坦。上帝剡剡，匪斋匪瀚。 
其七 
慨世蒙顽，宜莫如我，搜我枯肠，难当其可。春晴维阴，降雨及冰，皜皜浩浩，以起我心。 
鹦鹉冢赞 国朝唐九纬 
○子塞子自松阳归，贻我张大家兰雪集一本，并备话鹦鹉冢事，且为谱之乐府，以垂永古。纬深悲之，又复深为玉娘幸。玉娘贞女，亦才女，其文其节自足千古，然不得千古才人表而着之，则其集与墓能不湮没者鲜。因为之赞，庶附以不朽云尔。 
吁嗟乎，鹦鹉能言，而不能言人之心。唯此鹦鹉，超越众禽。其同乎族类者，采采之丽容，交交之好音；其异乎族类者，则抗节而高骞，配鸣鹤于在阴。绿衣翠羽，同其文章，幽情忾志，等其贞忱。彼王侯卿相之垄，俱灭没于荒烟野草之岑，而独此鹦鹉之冢，永垂芳纪焉以卓绝于古今。 
题兰雪集 阙名 
杨柳枝青蜿地长，薛家兰蕙旧争芳。唯余一只聪明鸟，荒草荒烟问北邙[兰英蕙英，元末能诗女子，有柳枝辞传世]。往事流传望远诗，双娥解意侍临池。寒烟疎雨愁多少，似是千秋幼妇辞。 
松阳县志○闺操载：宋张玉娘，字若琼，父授以孝经女训，过目成诵。盖张为宦族，积书遗艺，玉娘窃玩益深。至其所作词文，不下汉之班姬，遂号一贞居士。父母择配沈生，从父宦游，病羸不起。时玉娘年二十四矣，矢志守节，临帏哀恸，恨不同死。忽夜梦沈生[传言烛影挥霍下见沈生，异]驾辇相迎，即披衣坐起，谓侍儿曰：吾事定矣。未逾月，竟不食而殒。父母痛之，与生并葬于附郭枫林。玉娘旧玩能言鹦鹉，及侍儿轻红、翠红[传言紫娥霜娥，异]，俱悲鸣死，并遗以殉葬，名其冢曰鹦鹉。玉娘遗稿曰兰雪，或有携上京师者，学士虞伯生、欧阳玄读其诗，至“山之高月出小月之小何皎皎我有所思在远道一日不见兮我心悄悄”，抚几叹曰：可与国风草虫并称。妇人女子所罕见者。五律之暮春夜思，岂妇人所能及。若“疎雨寒烟似我愁多少”，词中佳句也。七绝之春思，明王诏云怨而不怒。 

兰雪集二卷，宋张玉娘着。诗词工妙，在宋时，可与李清照、吴淑姬、朱淑真并称。顺治间，副讲孟称舜刊梓，后附录一卷。兼作传奇，而传奇已不传，此集且几于湮没。即其词为南宋人妙品，元时学士虞伯生叹赏之，朱竹垞太史、王兰泉司寇词综俱未载，想未见也。余得有此集钞册幸不残缺，今岁春官下第，归来长夏，录出数本。其词函致陶凫芗太守，嘱其补入词综补遗中，并将传中烛影挥霍事，余偶谱灯幻北曲一折。溯宋末迄今已五百五十余年矣，同志者刊其集，更可广为流传。又按张玉娘王将军墓诗小引：宋王将军名远宜松阳人宋亡与元兵战于望松岭死之遂葬此，望松岭在松阳境，则玉娘卒时，已在元初。浙江通志以玉娘为宋人，祀于东吴烈女柳朱之次；王诏传称宋仕族女，玉娘诗自序有“丈夫以忠勇自期妇人以贞节自许妾深有意焉”数语，传称“女所未亡者有二亲耳”，其贞孝大节出于寻常万万，何异奇烈男子。乾隆间无锡顾奎光元诗诗选虽选入暮春夜思、春思诗二首。当以宋人为定。不泯其志也、浙江通志载：沈晦。建炎间守处州致仕。后遂家于松阳上方山。着有上方山居诗、厉樊榭征君宋诗纪事选入三首。传称沈佺为晦之后，佺乃玉娘同里人耳。因附志之。道光丙申之夏玉山生曲阜孔昭熏琴南氏记 
题词 
清风兰雪洒霓裳，一卷新诗吊玉娘。此地曾经葬鹦鹉，他生或者作鸳鸯。真仙与证三生石[唐叶静能法善两真人皆松阳人]，古佛曾分一办香[孟称舜为建贞文祠与准提佛并供]。珍重石林邀燕语，双鸾何处暮云凉[沈生病中赠玉娘诗云何当饮云液共跨双鸾归故云]。 
○道光己亥夏五望前一日，叶君润臣以此册见示，为题一律。此册与柳依依刘碧鬟两人逸事，他日可刊入丛书也。刘柳事南中有之。玉清散吏陈文述书于京师 
情丝不作同功茧，香冢应开并蒂花。惆怅一双鹦鹉语，春阴犹傍绿窗纱。 吴县潘曾莹题 
右张玉娘诗上下二卷，集后附小传及后人题咏一卷，顺治间副讲孟称舜所刻本也。雍正乙巳夏五从詹生树本[汝槐]借阅，濡笔录之，以破雨窗岑寂。卷首磨灭六字，卷末脱落数页，计两阅日而毕。自贞文祠记后可以不录，虑见全帙者谓是集尚有祠记及凭吊诗，好事者必以不得覩为恨，因并钞之。谰言呓语，令人昏然欲寐，然孟君记中所云“立亭植碑以志之余地浚为长塘及更路墓前立祠墓后”数语，觉鹦鹉冢址宛然在目，且其功不可没，不必以诗文之工拙论也。望后一日记 

宋代女士以诗词着流传至今者，漱玉、断肠两集而已，余则杨吉之登瀛集、王纶之瑶台集等，悉皆湮没不多概见。张玉娘宋仕族女，矢志守贞，殉志而终，所著兰雪集，几欲继轨漱玉、断肠。惟传本绝少，诸家书目未见著录，明成弘间王诏为立传表章，始显于世。顺治中孟称舜又复为之修墓建祠，刊集行世，但所作祭文祠记文词俚俗，因其有功贞女，亦姑存附集后。此本自孔氏微波榭钞本迻录。孔氏原钞则出自长塘鲍氏知不足斋，而鲍氏又钞自小山堂赵氏者也。顺治所刊印本未见，近年始有狄氏活字本，较此少跋一篇，字句亦多异同。后附望后一日记，疑是孔氏葓谷所跋。周姬爱读此集，兼景慕其为人，怂恿付刊，并任刊资。亦艺林佳话也。时庚申仲冬月李之鼎识于世业堂
