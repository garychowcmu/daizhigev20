贾岛集




卷1_1 “古意”
　　碌碌复碌碌，百年双转毂。志士终夜心，良马白日足。
　　俱为不等闲，谁是知音目。眼中两行泪，曾吊三献玉。 

卷1_2 “望山”
　　南山三十里，不见逾一旬。冒雨时立望，望之如朋亲。
　　虬龙一掬波，洗荡千万春。日日雨不断，愁杀望山人。
　　天事不可长，劲风来如奔。阴霪一以扫，浩翠写国门。
　　长安百万家，家家张屏新。谁家最好山，我愿为其邻。 

卷1_3 “北岳庙”
　　天地有五岳，恒岳居其北。岩峦叠万重，诡怪浩难测。
　　人来不敢入，祠宇白日黑。有时起霖雨，一洒天地德。
　　神兮安在哉，永康我王国。 

卷1_4 “朝饥”
　　市中有樵山，此舍朝无烟。井底有甘泉，釜中乃空然。
　　我要见白日，雪来塞青天。坐闻西床琴，冻折两三弦。
　　饥莫诣他门，古人有拙言。 

卷1_5 “哭卢同”
　　贤人无官死，不亲者亦悲。空令古鬼哭，更得新邻比。
　　平生四十年，惟著白布衣。天子未辟召，地府谁来追。
　　长安有交友，托孤遽弃移。冢侧志石短，文字行参差。
　　无钱买松栽，自生蒿草枝。在日赠我文，泪流把读时。
　　从兹加敬重，深藏恐失遗。 

卷1_6 “剑客（一作述剑）”
　　十年磨一剑，霜刃未曾试。今日把似君，谁为不平事。 

卷1_7 “口号”
　　中夜忽自起，汲此百尺泉。林木含白露，星斗在青天。 

卷1_8 “寄远”
　　别肠多郁纡，岂能肥肌肤。始知相结密，不及相结疏。
　　疏别恨应少，密离恨难袪。门前南流水，中有北飞鱼。
　　鱼飞向北海，可以寄远书。不惜寄远书，故人今在无。
　　况此数尺身，阻彼万里途。自非日月光，难以知子躯。 

卷1_9 “斋中”
　　眈静非谬为，本性实疏索。斋中一就枕，不觉白日落。
　　低扉碍轩辔，寡德谢接诺。丛菊在墙阴，秋穷未开萼。
　　所餐类病马，动影似移岳。欲驻迫逃衰，岂殊辞绠缚。
　　已见饱时雨，应丰蔬与药。 

卷1_10 “感秋”
　　商气飒已来，岁华又虚掷。朝云藏奇峰，暮雨洒疏滴。
　　几蜩嘿凉叶，数蛩思阴壁。落日空馆中，归心远山碧。
　　昔人多秋感，今人何异昔。四序驰百年，玄发坐成白。
　　喧喧徇声利，扰扰同辙迹。傥无世上怀，去偃松下石。 

卷1_11 “玩月”
　　寒月破东北，贾生立西南。西南立倚何，立倚青青杉。
　　近月有数星，星名未详谙。但爱杉倚月，我倚杉为三。
　　月乃不上杉，上杉难相参。眙愕子细视，睛瞳桂枝劖。
　　目常有热疾，久视无烦炎。以手扪衣裳，零露已濡沾。
　　久立双足冻，时向股髀淹。立久病足折，兀然黐胶粘。
　　他人应已睡，转喜此景恬。此景亦胡及，而我苦淫耽。
　　无异市井人，见金不知廉。不知此夜中，几人同无厌。
　　待得上顶看，未拟归枕函。强步望寝斋，步步情不堪。
　　步到竹丛西，东望如隔帘。却坐竹丛外，清思刮幽潜。
　　量知爱月人，身愿化为蟾。 

卷1_12 “辞二知己”
　　一双千岁鹤，立别孤翔鸿。波岛忽已暮，海雨寒蒙蒙。
　　离人闻美弹，亦与哀弹同。况兹切切弄，绕彼行行躬。
　　云飞北岳碧，火息西山红。何以代远诚，折芳腊雪中。 

卷1_13 “义雀行和朱评事”
　　玄鸟雄雌俱，春雷惊蛰余。口衔黄河泥，空即翔天隅。
　　一夕皆莫归，哓哓遗众雏。双雀抱仁义，哺食劳劬劬。
　　雏既逦迤飞，云间声相呼。燕雀虽微类，感愧诚不殊。
　　禽贤难自彰，幸得主人书。 

卷1_14 “宿悬泉驿”
　　晓行沥水楼，暮到悬泉驿。林月值云遮，山灯照愁寂。 

卷1_15 “辩士”
　　辩士多毁訾，不闻谈己非。猛虎恣杀暴，未尝啮妻儿。
　　此理天所感，所感当问谁。求食饲雏禽，吐出美言词。
　　善哉君子人，扬光掩瑕玼. 

卷1_16 “不欺”
　　上不欺星辰，下不欺鬼神。知心两如此，然后何所陈。
　　食鱼味在鲜，食蓼味在辛。掘井须到流，结交须到头。
　　此语诚不谬，敌君三万秋。 

卷1_17 “绝句”
　　海底有明月，圆于天上轮。得之一寸光，可买千里春。 

卷1_18 “寓兴”
　　莫居暗室中，开目闭目同。莫趋碧霄路，容飞不容步。
　　暗室未可居，碧霄未可趋。劝君跨仙鹤，日下云为衢。 

卷1_19 “游仙”
　　借得孤鹤骑，高近金乌飞。掬河洗老貌，照月生光辉。
　　天中鹤路直，天尽鹤一息。归来不骑鹤，身自有羽翼。
　　若人无仙骨，芝术徒烦食。 

卷1_20 “枕上吟”
　　夜长忆白日，枕上吟千诗。何当苦寒气，忽被东风吹。
　　冰开鱼龙别，天波殊路岐。 

卷1_21 “双鱼谣（时韩职方书中以孟常州简诗见示）”
　　天河堕双鲂，飞我庭中央。掌握尺余雪，劈开肠有璜。
　　见令馋舌短，烹绕邻舍香。一得古诗字，与玉含异藏。 

卷1_22 “易水怀古”
　　荆卿重虚死，节烈书前史。我叹方寸心，谁论一时事。
　　至今易水桥，寒风兮萧萧。易水流得尽，荆卿名不消。 

卷1_23 “早起”
　　北客入西京，北雁再离北。秋寝独前兴，天梭星落织。
　　耽玩余恬爽，顾盼轻痾力。旅途少颜尽，明镜劝仙食。
　　出门路纵横，张家路最直。昨夜梦见书，张家厅上壁。 

卷1_24 “客喜”
　　客喜非实喜，客悲非实悲。百回信到家，未当身一归。
　　未归长嗟愁，嗟愁填中怀。开口吐愁声，还却入耳来。
　　常恐泪滴多，自损两目辉。鬓边虽有丝，不堪织寒衣。 

卷1_25 “延寿里精舍寓居”
　　旅托避华馆，荒楼遂愚慵。短庭无繁植，珍果春亦浓。
　　侧庐废扃枢，纤魄时卧逢。耳目乃廛井，肺肝即岩峰。
　　汲泉饮酌余，见我闲静容。霜蹊犹舒英，寒蝶断来踪。
　　双履与谁逐，一寻青瘦筇。 

卷1_26 “赠智朗禅师”
　　上人分明见，玉兔潭底没。上人光惨貌，古来恨峭发。
　　涕辞孔颜庙，笑访禅寂室。步随青山影，坐学白塔骨。
　　解听无弄琴，不礼有身佛。欲问师何之，忽与我相别。
　　率赋赠远言，言惭非子曰。 

卷1_27 “送沉秀才下第东归”
　　曲言恶者谁，悦耳如弹丝。直言好者谁，刺耳如长锥。
　　沉生才俊秀，心肠无邪欺。君子忌苟合，择交如求师。
　　毁出疾夫口，腾入礼部闱。下第子不耻，遗才人耻之。
　　东归家室远，掉辔时参差。浙云近吴见，汴柳接楚垂。
　　明年春光别，回首不复疑。 

卷1_28 “酬栖上人”
　　夜久城馆闲，情幽出在山。新月有微辉，朗朗空庭间。
　　处世虽识机，伊余多掩关。松姿度腊见，篱药知春还。
　　静览冰雪词，厚为酬赠颜。东林有踯躅，脱屣期共攀。 

卷1_29 “冬月长安雨中见终南雪”
　　秋节新已尽，雨疏露山雪。西峰稍觉明，残滴犹未绝。
　　气侵瀑布水，冻著白云穴。今朝灞浐雁，何夕潇湘月。
　　想彼石房人，对雪扉不闭。 

卷1_30 “寄孟协律”
　　我有吊古泣，不泣向路岐。挥泪洒暮天，滴著桂树枝。
　　别后冬节至，离心北风吹。坐孤雪扉夕，泉落石桥时。
　　不惊猛虎啸，难辱君子词。欲酬空觉老，无以堪远持。
　　岧峣倚角窗，王屋悬清思。 

卷1_31 “和刘涵”
　　京官始云满，野人依旧闲。闭扉一亩居，中有古风还。
　　市井日已午，幽窗梦南山。乔木覆北斋，有鸟鸣其间。
　　前日远岳僧，来时与开关。新题惊我瘦，窥镜见丑颜。
　　陶情惜清澹，此意复谁攀。 

卷1_32 “明月山怀独孤崇鱼琢”
　　明月长在目，明月长在心。在心复在目，何得稀去寻。
　　试望明月人，孟夏树蔽岑。想彼叹此怀，乐喧忘幽林。
　　乡本北岳外，悔恨东夷深。愿缩地脉还，岂待天恩临。
　　非不渴隐秀，却嫌他事侵。或云岳楼钟，来绕草堂吟。
　　当从令尹后，再往步柏林。 

卷1_33 “投张太祝”
　　风骨高更老，向春初阳葩。泠泠月下韵，一一落海涯。
　　有子不敢和，一听千叹嗟。身卧东北泥，魂挂西南霞。
　　手把一枝栗，往轻觉程赊。水天朔方色，暖日嵩根花。
　　达闲幽栖山，遣寻种药家。欲买双琼瑶，惭无一木瓜。 

卷1_34 “咏韩氏二子”
　　千岩一尺璧，八月十五夕。清露堕桂花，白鸟舞虚碧。 

卷1_35 “送别”
　　丈夫未得意，行行且低眉。素琴弹复弹，会有知音知。 

卷1_36 “携新文诣张籍韩愈途中成”
　　袖有新成诗，欲见张韩老。青竹未生翼，一步万里道。
　　仰望青冥天，云雪压我脑。失却终南山，惆怅满怀抱。
　　安得西北风，身愿变蓬草。地只闻此语，突出惊我倒。 

卷1_37 “上谷送客游江湖”
　　莫叹迢递分，何殊咫尺别。江楼到夜登，还见南台月。 

卷1_38 “重酬姚少府”
　　隙月斜枕旁，讽咏夏贻什。如今何时节，虫虺亦已蛰。
　　答迟礼涉傲，抱疾思加涩。仆本胡为者，衔肩贡客集。
　　茫然九州内，譬如一锥立。欺暗少此怀，自明曾沥泣。
　　量无趫勇士，诚欲戈矛戢。原阁期跻攀，潭舫偶俱入。
　　深斋竹木合，毕夕风雨急。俸利沐均分，价称烦嘘噏.
　　百篇见删罢，一命嗟未及。沧浪愚将还，知音激所习。 

卷1_39 “投孟郊”
　　月中有孤芳，天下聆薰风。江南有高唱，海北初来通。
　　容飘清冷余，自蕴襟抱中。止息乃流溢，推寻却冥蒙。
　　我知雪山子，谒彼偈句空。必竟获所实，尔焉遂深衷。
　　录之孤灯前，犹恨百首终。一吟动狂机，万疾辞顽躬。
　　生平面未交，永夕梦辄同。叙诘谁君师，讵言无吾宗。
　　余求履其迹，君曰可但攻。啜波肠易饱，揖险神难从。
　　前岁曾入洛，差池阻从龙。萍家复从赵，云思长萦萦。
　　嵩海每可诣，长途追再穷。原倾肺肠事，尽入焦梧桐。 

卷1_40 “代边将”
　　持戈簇边日，战罢浮云收。露草泣寒霁，夜泉鸣陇头。
　　三尺握中铁，气冲星斗牛。报国不拘贵，愤将平虏仇。 

卷1_41 “寄刘栖楚”
　　趋走与偃卧，去就自殊分。当窗一重树，上有万里云。
　　离披不相顾，仿佛类人群。友生去更远，来书绝如焚。
　　蝉吟我为听，我歌蝉岂闻。岁暮傥旋归，晤言桂氛氲。 

卷1_42 “寄丘儒”
　　地近轻数见，地远重一面。一面如何重，重甚珍宝片。
　　自经失欢笑，几度腾霜霰。此心镇悬悬，天象固回转。
　　长安秋风高，子在东甸县。仪形信寂蔑，风雨岂乖间。
　　凭人报消息，何易凭笔砚。俱不尽我心，终须对君宴。 

卷1_43 “送陈商”
　　古道长荆棘，新岐路交横。君于荒榛中，寻得古辙行。
　　足踏圣人路，貌端禅士形。我曾接夜谈，似听讲一经。
　　联翩曾数举，昨登高第名。釜底绝烟火，晓行皇帝京。
　　上客远府游，主人须目明。青云别青山，何日复可升。 

卷1_44 “送张校书季霞”
　　从京去容州，马在船上多。容州几千里，直傍青天涯。
　　掌记试校书，未称高词华。义往不可屈，出家如入家。
　　城市七月初，热与夏未差。饯君到野地，秋凉满山坡。
　　南境异北候，风起无尘沙。秦吟宿楚泽，海酒落桂花。
　　暂醉即还醒，彼土生桂茶。 

卷1_45 “寄友人”
　　同人半年别，一别寂来音。赖有别时文，相思时一吟。
　　我常倦投迹，君亦知此衿。笔砚且勿弃，苏张曾陆沉。
　　但存舌在口，当冀身遂心。君看明月夜，松桂寒森森。 

卷1_46 “答王参”
　　寸晷不相待，四时互如竞。客思先觉秋，虫声苦知暝。
　　霜松积旧翠，露月团如镜。诗负属景同，琴孤坐堂听。
　　相期黄菊节，别约红桃径。每把式微篇，临风一长咏。 

卷1_47 “延康吟”
　　寄居延寿里，为与延康邻。不爱延康里，爱此里中人。
　　人非十年故，人非九族亲。人有不朽语，得之烟山春。 

卷1_48 “戏赠友人”
　　一日不作诗，心源如废井。笔砚为辘轳，吟咏作縻绠。
　　朝来重汲引，依旧得清冷。书赠同怀人，词中多苦辛。 

卷1_49 “寓兴”
　　真集道方至，貌殊妒还多。山泉入城池，自然生浑波。
　　今时出古言，在众翻为讹。有琴含正韵，知音者如何。
　　一生足感激，世言忽嵯峨。不得市井味，思响吾岩阿。
　　浮华岂我事，日月徒蹉跎。旷哉颍阳风，千载无其他。 

卷1_50 “怀郑从志”
　　西风吹阴云，雨雪半夜收。忽忆天涯人，起看斗与牛。
　　故人别二年，我意如百秋。音信两杳杳，谁云昔绸缪。
　　平明一封书，寄向东北舟。翩翩春归鸟，会自为匹俦。 

卷1_51 “易州登龙兴寺楼望郡北高峰”
　　郡北最高峰，巉岩绝云路。朝来上楼望，稍觉得幽趣。
　　朦胧碧烟里，群岭若相附。何时一登陟，万物皆下顾。 

卷1_52 “送郑山人游江湖”
　　南游衡岳上，东往天台里。足蹑华顶峰，目观沧海水。 

卷1_53 “就峰公宿”
　　河出鸟宿后，萤火白露中。上人坐不倚，共我论量空。
　　残月华晻暧，远水响玲珑。尔时无了梦，兹宵方未穷。 

卷1_54 “刘景阳东斋”
　　松阴连竹影，中有芜苔井。清风此地多，白日空自永。
　　景阳公干孙，诗句得真景。劝我不须归，月出东斋静。 

卷1_55 “对菊”
　　九日不出门，十日见黄菊。灼灼尚繁英，美人无消息。 

卷1_56 “送集文上人游方”
　　来从道陵井，双木溪边会。分首芳草时，远意青天外。
　　此游诣几岳，嵩华衡恒泰。 

卷1_57 “题岸上人郡内闲居”
　　静向方寸求，不居山嶂幽。池开菡萏香，门闭莓苔秋。
　　金玉重四句，秕糠轻九流。炉烟上乔木，钟磬下危楼。
　　手种一株松，贞心与师俦。 

卷1_58 “游子”
　　游子喜乡远，非吾忆归庐。谁知奔他山，自欲早旋车。
　　朝赏暮已足，图归愿无余。当期附鹏翼，未偶方踌躇。 

卷1_59 “寄山中王参”
　　我看岳西云，君看岳北月。长怀燕城南，相送十里别。
　　别来千余日，日日忆不歇。远寄一纸书，数字论白发。 

卷1_60 “送汲鹏”
　　淮南卧理后，复逢君姓汲。文采非寻常，志愿期卓立。
　　深江东泛舟，夕阳眺原隰。夏夜言诗会，往往追不及。 

卷1_61 “寄令狐相公（一作赴长江道中）”
　　策杖驰山驿，逢人问梓州。长江那可到，行客替生愁。 

　　　　　　　　　　　　　　卷二 

卷2_1 “哭柏岩和尚”
　　苔覆石床新，师曾占几春。写留行道影，焚却坐禅身。
　　塔院关松雪，经房锁隙尘。自嫌双泪下，不是解空人。 

卷2_2 “山中道士”
　　头发梳千下，休粮带瘦容。养雏成大鹤，种子作高松。
　　白石通宵煮，寒泉尽日舂。不曾离隐处，那得世人逢。 

卷2_3 “就可公宿”
　　十里寻幽寺，寒流数派分。僧同雪夜坐，雁向草堂闻。
　　静语终灯焰，余生许峤云。由来多抱疾，声不达明君。 

卷2_4 “旅游”
　　此心非一事，书札若为传。旧国别多日，故人无少年。
　　空巢霜叶落，疏牖水萤穿。留得林僧宿，中宵坐默然。 

卷2_5 “送邹明府游灵武”
　　曾宰西畿县，三年马不肥。债多平剑与，官满载书归。
　　边雪藏行径，林风透卧衣。灵州听晓角，客馆未开扉。 

卷2_6 “题皇甫荀蓝田厅”
　　任官经一年，县与玉峰连。竹笼拾山果，瓦瓶担石泉。
　　客归秋雨后，印锁暮钟前。久别丹阳浦，时时梦钓船。 

卷2_7 “赠王将军”
　　宿卫炉烟近，除书墨未干。马曾金镞中，身有宝刀瘢。
　　父子同时捷，君王画阵看。何当为外帅，白日出长安。 

卷2_8 “下第”
　　下第只空囊，如何住帝乡。杏园啼百舌，谁醉在花傍。
　　泪落故山远，病来春草长。知音逢岂易，孤桌负三湘。 

卷2_9 “寄贺兰朋吉”
　　往往东林下，花香似火焚。故园从小别，夜雨近秋闻。
　　野菜连寒水，枯株簇古坟。泛舟同远客，寻寺入幽云。
　　斜日扉多掩，荒田径细分。相思蝉几处，偶坐蝶成群。
　　会宿曾论道，登高省议文。苦吟遥可想，边叶向纷纷。 

卷2_10 “忆吴处士”
　　半夜长安雨，灯前越客吟。孤舟行一月，万水与千岑。
　　岛屿夏云起，汀洲芳草深。何当折松叶，拂石剡溪阴。 

卷2_11 “哭孟郊”
　　身死声名在，多应万古传。寡妻无子息，破宅带林泉。
　　冢近登山道，诗随过海船。故人相吊后，斜日下寒天。 

卷2_12 “送崔定”
　　未知游子意，何不避炎蒸。几日到汉水，新蝉鸣杜陵。
　　秋江待得月，夜语恨无僧。巴峡吟过否，连天十二层。 

卷2_13 “寄白阁默公”
　　已知归白阁，山远晚晴看。石室人心静，冰潭月影残。
　　微云分片灭，古木落薪干。后夜谁闻磬，西峰绝顶寒。 

卷2_14 “雨后宿刘司马池上”
　　蓝溪秋漱玉，此地涨清澄。芦苇声兼雨，芰荷香绕灯。
　　岸头秦古道，亭面汉荒陵。静想泉根本，幽崖落几层。 

卷2_15 “送朱可久归越中”
　　石头城下泊，北固暝钟初。汀鹭潮冲起，船窗月过虚。
　　吴山侵越众，隋柳入唐疏。日欲躬调膳，辟来何府书。 

卷2_16 “送田卓入华山”
　　幽深足暮蝉，惊觉石床眠。瀑布五千仞，草堂瀑布边。
　　坛松涓滴露，岳月泬寥天。鹤过君须看，上头应有仙。 

卷2_17 “送董正字常州觐省”
　　相逐一行鸿，何时出碛中。江流翻白浪，木叶落青枫。
　　轻楫浮吴国，繁霜下楚空。春来欢侍阻，正字在东宫。 

卷2_18 “酬姚少府”
　　梅树与山木，俱应摇落初。柴门掩寒雨，虫响出秋蔬。
　　枯槁彰清镜，孱愚友道书。刊文非不朽，君子自相于。 

卷2_19 “送无可上人”
　　圭峰霁色新，送此草堂人。麈尾同离寺，蛩鸣暂别亲。
　　独行潭底影，数息树边身。终有烟霞约，天台作近邻。 

卷2_20 “送李骑曹（一作胄）”
　　归骑双旌远，欢生此别中。萧关分碛路，嘶马背寒鸿。
　　朔色晴天北，河源落日东。贺兰山顶草，时动卷帆风。 

卷2_21 “送乌行中石淙别业”
　　寒水长绳汲，丁泠数滴翻。草通石淙脉，砚带海潮痕。
　　岳色何曾远，蝉声尚未繁。劳思当此夕，苗稼在西原。 

卷2_22 “送觉兴上人归中条山兼谒河中李司空”
　　又忆西岩寺，秦原草白时。山寻樵径上，人到雪房迟。
　　暮磬潭泉冻，荒林野烧移。闻师新译偈，说拟对旌麾。 

卷2_23 “寄无可上人”
　　僻寺多高树，凉天忆重游。磬过沟水尽，月入草堂秋。
　　穴蚁苔痕静，藏蝉柏叶稠。名山思遍往，早晚到嵩丘。 

卷2_24 “南池”
　　萧条微雨绝，荒岸抱清源。入舫山侵塞，分泉稻接村。
　　秋声依树色，月影在蒲根。淹泊方难遂，他宵关梦魂。 

卷2_25 “寄龙池寺贞空二上人”
　　受请终南住，俱妨去石桥。林中秋信绝，峰顶夜禅遥。
　　寒草烟藏虎，高松月照雕。霜天期到寺，寺置即前朝。 

卷2_26 “送贞空二上人”
　　林下中餐后，天涯欲去时。衡阳过有伴，梦泽出应迟。
　　石磬疏寒韵，铜瓶结夜澌。殷勤讶此别，且未定归期。 

卷2_27 “送裴校书”
　　拜官从秘省，署职在藩维。多故长疏索，高秋远别离。
　　天寒泗上醉，夜静岳阳棋。使府临南海，帆飞到不迟。 

卷2_28 “升道精舍南台对月寄姚合”
　　月向南台见，秋霖洗涤余。出逢危叶落，静看众峰疏。
　　冷露常时有，禅窗此夜虚。相思聊怅望，润气遍衣初。 

卷2_29 “即事”
　　索莫对孤灯，阴云积几层。自嗟怜十上，谁肯待三征。
　　心被通人见，文叨大匠称。悲秋秦塞草，怀古汉家陵。
　　城静高崖树，漏多幽沼冰。过声沙岛鹭，绝行石庵僧。
　　岂谓旧庐在，谁言归未曾。 

卷2_30 “黄子陂上韩吏部”
　　石楼云一别，二十二三春。相逐升堂者，几为埋骨人。
　　涕流闻度瘴，病起喜还秦。曾是令勤道，非惟恤在迍。
　　疏衣蕉缕细，爽味茗芽新。钟绝滴残雨，萤多无近邻。
　　溪潭承到数，位秩见辞频。若个山招隐，机忘任此身。 

卷2_31 “投李益”
　　四十归燕字，千年外始吟。已将书北岳，不用比南金。 

卷2_32 “吊孟协律”
　　才行古人齐，生前品位低。葬时贫卖马，远日哭惟妻。
　　孤冢北邙外，空斋中岳西。集诗应万首，物象遍曾题。 

卷2_33 “送人适越”
　　高城满夕阳，何事欲沾裳。迁客蓬蒿暮，游人道路长。
　　晴湖胜镜碧，寒柳似金黄。若有相思梦，殷勤载八行。 

卷2_34 “送僧游衡岳”
　　心知衡岳路，不怕去人稀。船里犹鸣磬，溪头自曝衣。
　　有家从小别，无寺不言归。料得逢寒住，当禅雪满扉。 

卷2_35 “送路”
　　别我就蓬蒿，日斜飞伯劳。龙门流水急，嵩岳片云高。
　　叹命无知己，梳头落白毛。从军当此去，风起广陵涛。 

卷2_36 “洛阳道中寄弟”
　　趋走迫流年，惭经此路偏。密云埋二室，积雪度三川。
　　生类梗萍泛，悲无金石坚。翻鸿有归翼，极目仰联翩。 

卷2_37 “登江亭晚望”
　　浩渺浸云根，烟岚没远村。鸟归沙有迹，帆过浪无痕。
　　望水知柔性，看山欲倦魂。纵情犹未已，回马欲黄昏。 

卷2_38 “送耿处士”
　　一瓶离别酒，未尽即言行。万水千山路，孤舟几月程。
　　川原秋色静，芦苇晚风鸣。迢递不归客，人传虚隐名。 

卷2_39 “过唐校书书斋”
　　池满风吹竹，时时得爽神。声齐雏鸟语，画卷老僧真。
　　月出行几步，花开到四邻。江湖心自切，未可挂头巾。 

卷2_40 “送杜秀才东游”
　　东游谁见待，尽室寄长安。别后叶频落，去程山已寒。
　　大河风色度，旷野烧烟残。匣有青铜镜，时将照鬓看。 

卷2_41 “送天台僧”
　　远梦归华顶，扁舟背岳阳。寒蔬修净食，夜浪动禅床。
　　雁过孤峰晓，猿啼一树霜。身心无别念，余习在诗章。 

卷2_42 “怀紫阁隐者”
　　寂寥思隐者，孤烛坐秋霖。梨栗猿喜熟，云山僧说深。
　　寄书应不到，结伴拟同寻。废寝方终夕，迢迢紫阁心。 

卷2_43 “雨夜同厉玄怀皇甫荀”
　　桐竹绕庭匝，雨多风更吹。还如旧山夜，卧听瀑泉时。
　　碛雁来期近，秋钟到梦迟。沟西吟苦客，中夕话兼思。 

卷2_44 “秋暮”
　　北门杨柳叶，不觉已缤纷。值鹤因临水，迎僧忽背云。
　　白须相并出，清泪两行分。默默空朝夕，苦吟谁喜闻。 

卷2_45 “哭胡遇”
　　夭寿知齐理，何曾免叹嗟。祭回收朔雪，吊后折寒花。
　　野水秋吟断，空山暮影斜。弟兄相识遍，犹得到君家。 

卷2_46 “送丹师归闽中”
　　波涛路杳然，衰柳落阳蝉。行李经雷电，禅前漱岛泉。
　　归林久别寺，过越未离船。自说从今去，身应老海边。 

卷2_47 “送安南惟鉴法师”
　　讲经春殿里，花绕御床飞。南海几回渡，旧山临老归。
　　潮摇蛮草落，月湿岛松微。空水既如彼，往来消息稀。 

卷2_48 “题李凝幽居”
　　闲居少邻并，草径入荒园。鸟宿池边树，僧敲月下门。
　　过桥分野色，移石动云根。暂去还来此，幽期不负言。 

卷2_49 “送韩湘”
　　挂席从古路，长风起广津。楚城花未发，上苑蝶来新。
　　半没湖波月，初生岛草春。孤霞临石镜，极浦映村神。
　　细响吟干苇，余馨动远苹.欲凭将一札，寄与沃洲人。 

卷2_50 “寄董武”
　　虽同一城里，少省得从容。门掩园林僻，日高巾帻慵。
　　孤鸿来半夜，积雪在诸峰。正忆毗陵客，声声隔水钟。 

卷2_51 “宿赟上人房”
　　阶前多是竹，闲地拟栽松。朱点草书疏，雪平麻履踪。
　　御沟寒夜雨，宫寺静时钟。此时无他事，来寻不厌重。 

卷2_52 “访李甘原居”
　　原西居处静，门对曲江开。石缝衔枯草，查根上净苔。
　　翠微泉夜落，紫阁鸟时来。仍忆寻淇岸，同行采蕨回。 

卷2_53 “题山寺井”
　　沉沉百尺余，功就岂斯须。汲早僧出定，凿新虫自无。
　　藏源重嶂底，澄翳大空隅。此地如经劫，凉潭会共枯。 

卷2_54 “僻居无可上人相访”
　　自从居此地，少有事相关。积雨荒邻圃，秋池照远山。
　　砚中枯叶落，枕上断云闲。野客将禅子，依依偏往还。 

卷2_55 “送李余及第归蜀”
　　知音伸久屈，觐省去光辉。津渡逢清夜，途程尽翠微。
　　云当绵竹叠，鸟离锦江飞。肯寄书来否，原居出亦稀。 

卷2_56 “荒斋”
　　草合径微微，终南对掩扉。晚凉疏雨绝，初晓远山稀。
　　落叶无青地，闲身著白衣。朴愚犹本性，不是学忘机。 

卷2_57 “夜喜贺兰三见访”
　　漏钟仍夜浅，时节欲秋分。泉聒栖松鹤，风除翳月云。
　　踏苔行引兴，枕石卧论文。即此寻常静，来多只是君。 

卷2_58 “题青龙寺镜公房”
　　一夕曾留宿，终南摇落时。孤灯冈舍掩，残磬雪风吹。
　　树老因寒折，泉深出井迟。疏慵岂有事，多失上方期。 

卷2_59 “送陈判官赴绥德”
　　将军邀入幕，束带便离家。身暖蕉衣窄，天寒碛日斜。
　　火烧冈断苇，风卷雪平沙。丝竹丰州有，春来只欠花。 

卷2_60 “送唐环归敷水庄”
　　毛女峰当户，日高头未梳。地侵山影扫，叶带露痕书。
　　松径僧寻药，沙泉鹤见鱼。一川风景好，恨不有吾庐。 

卷2_61 “原东居喜唐温琪频至”
　　曲江春草生，紫阁雪分明。汲井尝泉味，听钟问寺名。
　　墨研秋日雨，茶试老僧铛。地近劳频访，乌纱出送迎。 

卷2_62 “送敡法师”
　　度岁不相见，严冬始出关。孤烟寒色树，高雪夕阳山。
　　瀑布寺应到，牡丹房甚闲。南朝遗迹在，此去几时还。 

卷2_63 “寄钱庶子”
　　曲江春水满，北岸掩柴关。只有僧邻舍，全无物映山。
　　树阴终日扫，药债隔年还。犹记听琴夜，寒灯竹屋间。 

卷2_64 “原上秋居”
　　关西又落木，心事复如何。岁月辞山久，秋霖入夜多。
　　鸟从井口出，人自洛阳过。倚仗聊闲望，田家未剪禾。 

卷2_65 “夏夜”
　　原寺偏邻近，开门物景澄。磬通多叶罅，月离片云棱。
　　寄宿山中鸟，相寻海畔僧。唯愁秋色至，乍可在炎蒸。 

卷2_66 “冬夜”
　　羁旅复经冬，瓢空盎亦空。泪流寒枕上，迹绝旧山中。
　　凌结浮萍水，雪和衰柳风。曙光鸡未报，嘹唳两三鸿。 

卷2_67 “送厉宗上人”
　　拥策背岷峨，终南雨雪和。漱泉秋鹤至，禅树夜猿过。
　　高顶白云尽，前山黄叶多。曾吟庐岳上，月动九江波。 

卷2_68 “寄李存穆”
　　闻道船中病，似忧亲弟兄。信来从水路，身去到柴城。
　　久别长须鬓，相思书姓名。忽然消息绝，频梦却还京。 

卷2_69 “赠无怀禅师”
　　身从劫劫修，果以此生周。禅定石床暖，月移山树秋。
　　捧盂观宿饭，敲磬过清流。不掩玄关路，教人问白头。 

卷2_70 “寄武功姚主簿”
　　居枕江沱北，情悬渭曲西。数宵曾梦见，几处得书披。
　　驿路穿荒坂，公田带淤泥。静棋功奥妙，闲作韵清凄。
　　锄草留丛药，寻山上石梯。客回河水涨，风起夕阳低。
　　空地苔连井，孤村火隔溪。卷帘黄叶落，锁印子规啼。
　　陇色澄秋月，边声入战鼙。会须过县去，况是屡招携。 

卷2_71 “题刘华书斋”
　　白石床无尘，青松树有鳞。一莺啼带雨，两树合从春。
　　荒榭苔胶砌，幽丛果堕榛。偶来疏或数，当暑夕胜晨。
　　露滴星河水，巢重草木薪。终南同往意，赵北独游身。
　　渡叶司天漏，惊蛩远地人。机清公干族，也莫卧漳滨。 

卷2_72 “送卢秀才游潞府”
　　雨余滋润在，风不起尘沙。边日寡文思，送君吟月华。
　　过山干相府，临水宿僧家。能赋焉长屈，芳春宴杏花。 

卷2_73 “送南康姚明府”
　　铜章美少年，小邑在南天。版籍多迁客，封疆接洞田。
　　静江鸣野鼓，发缆带村烟。却笑陶元亮，何须忆醉眠。 

卷2_74 “送友人弃官游江左”
　　羡君休作尉，万事且全身。寰海多虞日，江湖独往人。
　　姓名何处变，鸥鸟几时亲。别后吴中使，应须访子真。 

卷2_75 “雨中怀友人”
　　对雨思君子，尝茶近竹幽。儒家邻古寺，不到又逢秋。 

卷2_76 “寄远”
　　家住锦水上，身征辽海边。十书九不到，一到忽经年。 

卷2_77 “南斋”
　　独自南斋卧，神闲景亦空。有山来枕上，无事到心中。
　　帘卷侵床月，屏遮入座风。望春春未至，应在海门东。 

卷2_78 “早春题友人湖上新居二首（一作项斯诗）”
　　近得云中路，门长侵早开。到时犹有雪，行处已无苔。
　　劝酒客初醉，留茶僧未来。每逢晴暖日，惟见乞花栽。
　　门不当官道，行人到亦稀。故从餐后出，多是夜深归。
　　开箧收诗卷，扫床移卧衣。几时同买宅，相送有柴扉。 

卷2_79 “送雍陶入蜀”
　　江山事若谙，那肯滞云南。草色分危磴，杉阴近古潭。
　　日斜褒谷鸟，夏浅巂州蚕。吾自疑双鬓，相逢更不堪。 

卷2_80 “张郎中过原东居”
　　年长惟添懒，经旬止掩关。高人餐药后，下马此林间。
　　对坐天将暮，同来客亦闲。几时能重至，水味似深山。 

卷2_81 “答王建秘书”
　　人皆闻蟋蟀，我独恨蹉跎。白发无心镊，青山去意多。
　　信来漳浦岸，期负洞庭波。时扫高槐影，朝回或恐过。 

卷2_82 “送李余往湖南”
　　昔去候温凉，秋山满楚乡。今来从辟命，春物遍涔阳。
　　岳石挂海雪，野枫堆渚樯。若寻吾祖宅，寂寞在潇湘。 

卷2_83 “偶作”
　　野步随吾意，那知是与非。稔年时雨足，闰月暮蝉稀。
　　独树依冈老，遥峰出草微。园林自有主，宿鸟且同归。 

卷2_84 “过雍秀才居”
　　夏木鸟巢边，终南岭色鲜。就凉安坐石，煮茗汲邻泉。
　　钟远清霄半，蜩稀暑雨前。幽斋如葺罢，约我一来眠。 

卷2_85 “寄顾非熊”
　　知君归有处，山水亦难齐。犹去潇湘远，不闻猿狖啼。
　　穴通茆岭下，潮满石头西。独立生遥思，秋原日渐低。 

卷2_86 “送神邈法师”
　　柳絮落蒙蒙，西州道路中。相逢春忽尽，独去讲初终。
　　行疾遥山雨，眠迟后夜风。绕房三两树，回日叶应红。 

卷2_87 “送慈恩寺霄韵法师谒太原李司空”
　　何故谒司空，云山知几重。碛遥来雁尽，雪急去僧逢。
　　清磬先寒角，禅灯彻晓烽。旧房闲片石，倚著最高松。 

卷2_88 “送知兴上人”
　　久住巴兴寺，如今始拂衣。欲临秋水别，不向故园归。
　　锡挂天涯树，房开岳顶扉。下看千里晓，霜海日生微。 

卷2_89 “送惠雅法师归玉泉”
　　只到潇湘水，洞庭湖未游。饮泉看月别，下峡听猿愁。
　　讲不停雷雨，吟当近海流。降霜归楚夕，星冷玉泉秋。 

卷2_90 “忆江上吴处士”
　　闽国扬帆去，蟾蜍亏复团。秋风生渭水，落叶满长安。
　　此地聚会夕，当时雷雨寒。兰桡殊未返，消息海云端。 

卷2_91 “题张博士新居”
　　青枫何不种，林在洞庭村。应为三湘远，难移万里根。
　　斗牛初过伏，菡萏欲香门。旧即湖山隐，新庐葺此原。 

卷2_92 “石门陂留辞从叔谟”
　　幽鸟飞不远，此行千里间。寒冲陂水雾，醉下菊花山。
　　有耻长为客，无成又入关。何时临涧柳，吾党共来攀。 

卷2_93 “送朱兵曹回越”
　　星彩练中见，澄江岂有泥。潮生垂钓罢，楚尽去樯西。
　　碛鸟辞沙至，山鼯隔水啼。会稽半侵海，涛白禹祠溪。 

卷2_94 “怀博陵故人”
　　孤城易水头，不忘旧交游。雪压围棋石，风吹饮酒楼。
　　路遥千万里，人别十三秋。吟苦相思处，天寒水急流。 

卷2_95 “夕思”
　　秋宵已难曙，漏向二更分。我忆山水坐，虫当寂寞闻。
　　洞庭风落木，天姥月离云。会自东浮去，将何欲致君。 

卷2_96 “寄河中杨少尹”
　　非惟咎曩时，投刺诣门迟。怅望三秋后，参差万里期。
　　禹留疏凿迹，舜在寂寥祠。此到杳难共，回风逐所思。 

卷2_97 “孟融逸人”
　　孟君临水居，不食水中鱼。衣褐唯粗帛，筐箱只素书。
　　树林幽鸟恋，世界此心疏。拟桌孤舟去，何峰又结庐。 

卷2_98 “晚晴见终南诸峰”
　　秦分积多峰，连巴势不穷。半旬藏雨里，此日到窗中。
　　圆魄将升兔，高空欲叫鸿。故山思不见，碣石泬寥东。 

卷2_99 “宿池上”
　　泉来从绝壑，亭敞在中流。竹密无空岸，松长可绊舟。
　　蟪蛄潭上夜，河汉岛前秋。异夕期深涨，携琴却此游。 

卷2_100 “喜姚郎中自杭州回”
　　路多枫树林，累日泊清阴。来去泛流水，翛然适此心。
　　一披江上作，三起月中吟。东省期司谏，云门悔不寻。 

卷2_101 “送郑长史之岭南（一本题作送郑史）”
　　云林颇重叠，岑渚复幽奇。汨水斜阳岸，骚人正则祠。
　　苍梧多蟋蟀，白露湿江蓠。擢第荣南去，晨昏近九疑。 

卷2_102 “送李溟谒宥州李权使君”
　　英雄典宥州，迢递苦吟游。风宿骊山下，月斜灞水流。
　　去时初落叶，回日定非秋。太守携才子，看鹏百尺楼。 

卷2_103 “永福湖和杨郑州”
　　积水还平岸，春来引郑溪。旧渠通郭下，新堰绝湖西。
　　嵩少分明对，潇湘阔狭齐。客游随庶子，孤屿草萋萋。 

卷2_104 “题长江”
　　言心俱好静，廨署落晖空。归吏封宵钥，行蛇入古桐。
　　长江频雨后，明月众星中。若任迁人去，西溪与剡通。 

卷2_105 “泥阳馆”
　　客愁何并起，暮送故人回。废馆秋萤出，空城寒雨来。
　　夕阳飘白露，树影扫青苔。独坐离容惨，孤灯照不开。 

卷2_106 “送徐员外赴河中”
　　原野正萧瑟，中间分散情。吏从甘扈罢，诏许朔方行。
　　边日沉残角，河关截夜城。云居闲独往，长老出房迎。 

卷2_107 “送贺兰上人”
　　野僧来别我，略坐傍泉沙。远道擎空钵，深山蹋落花。
　　无师禅自解，有格句堪夸。此去非缘事，孤云不定家。 

　　　　　　　　　　　　　　卷三 

卷3_1 “送令狐绹相公”
　　梁园趋戟节，海草几枯春。风水难遭便，差池未振鳞。
　　姓名犹语及，门馆阻何因。苦拟修文卷，重擎献匠人。
　　吟看青岛处，朝退赤墀晨。根爱杉栽活，枝怜雪霰新。
　　缀篇嗟调逸，不和揣才贫。早晚还霖雨，滂沱洗月轮。
　　揠苗方灭裂，成器待陶钧。困坂思回顾，迷邦辄问津。
　　数行望外札，绝句握中珍。是日荣游汴，当时怯往陈。
　　鸿舂乖汉爵，桢病卧漳滨。岳整五千仞，云惟一片身。
　　故山离未死，秋水宿经旬。下第能无恧，高科恐有神。
　　罢耕田料废，省钓岸应榛。慷慨知音在，谁能泪堕巾。 

卷3_2 “寄沧州李尚书”
　　沧溟深绝阔，西岸郭东门。戈者罗夷鸟，桴人思峤猿。
　　威棱高腊冽，煦育极春温。陂淀封疆内，蒹葭壁垒根。
　　摇鞞边地脉，愁箭虎狼魂。水县卖纱市，盐田煮海村。
　　枝条分御叶，家世食唐恩。武可纵横讲，功从战伐论。
　　天涯生月片，屿顶涌泉源。非是泥池物，方因雷雨尊。
　　沉谋藏未露，邻境帖无喧。青冢骄回鹘，萧关陷叶蕃。
　　何时霖岁旱，早晚雪邦冤。迢递瞻旌纛，浮阳寄咏言。 

卷3_3 “逢旧识”
　　几岁阻干戈，今朝劝酒歌。羡君无白发，走马过黄河。
　　旧宅兵烧尽，新宫日奏多。妖星还有角，数尺铁重磨。 

卷3_4 “崇圣寺斌公房”
　　近来惟一食，树下掩禅扉。落日寒山磬，多年坏衲衣。
　　白须长更剃，青霭远还归。仍说游南岳，经行是息机。 

卷3_5 “送李傅侍郎剑南行营”
　　走马从边事，新恩受外台。勇看双节出，期破八蛮回。
　　许国家无恋，盘江栈不摧。移军刁斗逐，报捷剑门开。
　　角咽猕猴叫，鼙干霹雳来。去年新甸邑，犹滞佐时才。 

卷3_6 “别徐明府”
　　抱琴非本意，生事偶相萦。口尚袁安节，身无子贱名。
　　地寒春雪盛，山浅夕风轻。百战余荒野，千夫渐耦耕。
　　一杯宜独夜，孤客恋交情。明日疲骖去，萧条过古城。 

卷3_7 “岐下送友人归襄阳”
　　蹉跎随泛梗，羁旅到西州。举翮笼中鸟，知心海上鸥。
　　山光分首暮，草色向家秋。若更登高岘，看碑定泪流。 

卷3_8 “送友人游蜀”
　　万岑深积翠，路向此中难。欲暮多羁思，因高莫远看。
　　卓家人寂寞，扬子业凋残。唯有岷江水，悠悠带月寒。 

卷3_9 “送郑少府”
　　江岸一相见，空令惜此分。夕阳行带月，酌水少留君。
　　野地初烧草，荒山过雪云。明年还调集，蝉可在家闻。 

卷3_10 “子规（一作项斯诗）”
　　游魂自相叫，宁复记前身。飞过邻家月，声连野路春。
　　梦边催晓急，愁处送风频。自有沾花血，相和雨滴新。 

卷3_11 “送僧归天台”
　　辞秦经越过，归寺海西峰。石涧双流水，山门九里松。
　　曾闻清禁漏，却听赤城钟。妙宇研磨讲，应齐智者踪。 

卷3_12 “让纠曹上乐使君”
　　战战复兢兢，犹如履薄冰。虽然叨一掾，还似说三乘。
　　瓶汲南溪水，书来北岳僧。戆愚兼抱疾，权纪不相应。 

卷3_13 “赠友人”
　　五字诗成卷，清新韵具偕。不同狂客醉，自伴律僧斋。
　　春别和花树，秋辞带月淮。却归登第日，名近榜头排。 

卷3_14 “送雍陶及第归成都宁亲”
　　不唯诗著籍，兼又赋知名。议论于题称，春秋对问精。
　　半应阴骘与，全赖有司平。归去峰峦众，别来松桂生。
　　涨江流水品，当道白云坑。勿以攻文捷，而将学剑轻。
　　制衣新濯锦，开酝旧烧罂。同日升科士，谁同膝下荣。 

卷3_15 “谢令狐绹相公赐衣九事”
　　长江飞鸟外，主簿跨驴归。逐客寒前夜，元戎予厚衣。
　　雪来松更绿，霜降月弥辉。即日调殷鼎，朝分是与非。 

卷3_16 “送金州鉴周上人”
　　地必寻天目，溪仍住若耶。帆随风便发，月不要云遮。
　　极浦浮霜雁，回潮落海查。峨嵋省春上，立雪指流沙。 

卷3_17 “送谭远上人”
　　下视白云时，山房盖树皮。垂枝松落子，侧顶鹤听棋。
　　清净从沙劫，中终未日欹。金光明本行，同侍出峨嵋。 

卷3_18 “新年”
　　嗟以龙钟身，如何岁复新。石门思隐久，铜镜强窥频。
　　花发新移树，心知故国春。谁能平此恨，岂是北宗人。 

卷3_19 “送僧”
　　出家从丱岁，解论造玄门。不惜挥谈柄，谁能听至言。
　　中时山果熟，后夏竹阴繁。此去逢何日，峨嵋晓复昏。 

卷3_20 “送姚杭州”
　　白云峰下城，日夕白云生。人老江波钓，田侵海树耕。
　　吴山钟入越，莲叶吹摇旌。诗异石门思，涛来向越迎。 

卷3_21 “夜集田卿宅”
　　朗咏高斋下，如将古调弹。翻鸿向桂水，来雪渡桑干。
　　滴滴玉漏曙，翛翛竹籁残。曩年曾宿此，亦值五陵寒。 

卷3_22 “寄山友长孙栖峤”
　　此时气萧飒，琴院可应关。鹤似君无事，风吹雨遍山。
　　松生青石上，泉落白云间。有径连高顶，心期相与还。 

卷3_23 “酬厉玄”
　　我来从北鄙，子省涉西陵。白发初相识，秋山拟共登。
　　邻居帝城雨，会宿御沟冰。未报见贻作，耿然中夜兴。 

卷3_24 “送刘式洛中觐省”
　　晴峰三十六，侍立上春台。同宿别离恨，共看星月回。
　　野莺临苑语，河桌历江来。便寄相思札，缄封花下开。 

卷3_25 “送空公往金州”
　　七百里山水，手中楖栗粗。松生师坐石，潭涤祖传盂。
　　长拟老岳峤，又闻思海湖。惠能同俗姓，不是岭南卢。 

卷3_26 “赠绍明上人”
　　未住青云室，中秋独往年。上方嵩若寺，下视雨和烟。
　　祖岂无言去，心因断臂传。不知能已后，更有几灯然。 

卷3_27 “赠弘泉上人”
　　洗足下蓝岭，古师精进同。心知溪卉长，居此玉林空。
　　西殿宵灯磬，东林曙雨风。旧峰邻太白，石座雨苔蒙。 

卷3_28 “送宣皎上人游太白”
　　剃发鬓无雪，去年三十三。山过春草寺，磬度落花潭。
　　得句才邻约，论宗意在南。峰灵疑懒下，苍翠太虚参。 

卷3_29 “病起”
　　高丘归未得，空自责迟回。身事岂能遂，兰花又已开。
　　病令新作少，雨阻故人来。灯下南华卷，袪愁当酒杯。 

卷3_30 “送殷侍御赴同州”
　　冯翊蒲西郡，沙冈拥地形。中条全离岳，清渭半和泾。
　　夜暮眠明月，秋深至洞庭。犹来交辟士，事别偃林扃。 

卷3_31 “送沈鹤”
　　家楚婿于秦，携妻云养亲。陆行千里外，风卷一帆新。
　　夜泊疏山雨，秋吟捣药轮。芜城登眺作，才动广陵人。 

卷3_32 “秋夜仰怀钱孟二公琴客会”
　　月色四时好，秋光君子知。南山昨夜雨，为我写清规。
　　独鹤耸寒骨，高杉韵细飔.仙家缥缈弄，仿佛此中期。 

卷3_33 “赠李金州”
　　绮里祠前后，山程践白云。溯流随大旆，登岸见全军。
　　晓角吹人梦，秋风卷雁群。雾开方露日，汉水底沙分。 

卷3_34 “酬姚合校书”
　　因贫行远道，得见旧交游。美酒易倾尽，好诗难卒酬。
　　公堂朝共到，私第夜相留。不觉入关晚，别来林木秋。 

卷3_35 “送独孤马二秀才居明月山读书”
　　濯志俱高洁，儒科慕冉颜。家辞临水郡，雨到读书山。
　　栖鸟棕花上，声钟砾阁间。寂寥窗户外，时见一舟还。 

卷3_36 “病蝉”
　　病蝉飞不得，向我掌中行。拆翼犹能薄，酸吟尚极清。
　　露华凝在腹，尘点误侵睛。黄雀并鸢鸟，俱怀害尔情。 

卷3_37 “青门里作”
　　燕存鸿已过，海内几人愁。欲问南宗理，将归北岳修。
　　若无攀桂分，只是卧云休。泉树一为别，依稀三十秋。 

卷3_38 “卢秀才南台”
　　居在青门里，台当千万岑。下因冈助势，上有树交阴。
　　陵远根才近，空长畔可寻。新晴登啸处，惊起宿枝禽。 

卷3_39 “寄李辀侍郎”
　　终过盟津书，分明梦不虚。人从清渭别，地隔太行余。
　　宾幕谁嫌静，公门但晏如。櫑鞞干霹雳，斜汉湿蟾蜍。
　　追琢垂今后，敦庞得古初。井台怜操筑，漳岸想丕疏。
　　亦翼铿珉佩，终当直石渠。此身多抱疾，幽里近营居。
　　忆漱苏门涧，经浮楚泽潴。松栽侵古影，荤断尚芹菹。
　　语嘿曾延接，心源离滓淤。谁言姓琴氏，独跨角生鱼。 

卷3_40 “寄令狐绹相公”
　　驴骏胜羸马，东川路匪赊。一缄论贾谊，三蜀寄严家。
　　澄彻霜江水，分明露石沙。话言声及政，栈阁谷离斜。
　　自著衣偏暖，谁忧雪六花。裹裳留阔幞，防患与通茶。
　　山馆中宵起，星河残月华。双僮前日雇，数口向天涯。
　　良乐知骐骥，张雷验镆铘。谦光贤将相，别纸圣龙蛇。
　　岂有斯言玷，应无白璧瑕。不妨圆魄里，人亦指虾蟆。 

卷3_41 “再投李益常侍”
　　何处初投刺，当时赴尹京。淹留花柳变，然诺肺肠倾。
　　避暑蝉移树，高眠雁过城。人家嵩岳色，公府洛河声。
　　联句逢秋尽，尝茶见月生。新衣裁白苎，思从曲江行。 

卷3_42 “积雪”
　　昔属时霖滞，今逢腊雪多。南猜飘桂渚，北讶雨交河。
　　尽灭平芜色，弥重古木柯。空中离白气，岛外下沧波。
　　隐者迷樵道，朝人冷玉珂。夕繁仍昼密，漏间复钟和。
　　想积高嵩顶，新秋皎月过。 

卷3_43 “过杨道士居”
　　先生修道处，茆屋远嚣氛。叩齿坐明月，支颐望白云。
　　精神含药色，衣服带霞纹。无话瀛洲路，多年别少君。 

卷3_44 “赠僧”
　　乱山秋木穴，里有灵蛇藏。铁锡挂临海，石楼闻异香。
　　出尘头未白，入定衲凝霜。莫话五湖事，令人心欲狂。 

卷3_45 “送友人游塞”
　　飘蓬多塞下，君见益潸然。迥碛沙衔日，长河水接天。
　　夜泉行客火，晓戍向京烟。少结相思恨，佳期芳草前。 

卷3_46 “思游边友人”
　　凝愁对孤烛，昨日饮离杯。叶下故人去，天中新雁来。
　　连沙秋草薄，带雪暮山开。苑北红尘道，何时见远回。 

卷3_47 “秋暮寄友人”
　　寥落关河暮，霜风树叶低。远天垂地外，寒日下峰西。
　　有志烟霞切，无家岁月迷。清宵话白阁，已负十年栖。 

卷3_48 “寄令狐绹相公”
　　官高频敕授，老免把犁锄。一主长江印，三封东省书。
　　不无濠上思，唯食圃中蔬。梦幻将泡影，浮生事只如。 

卷3_49 “和孟逸人林下道情”
　　四气相陶铸，中庸道岂销。夏云生此日，春色尽今朝。
　　陋巷贫无闷，毗耶疾未调。已栽天末柏，合抱岂非遥。 

卷3_50 “宿姚少府北斋”
　　石溪同夜泛，复此北斋期。鸟绝吏归后，蛩鸣客卧时。
　　锁城凉雨细，开印曙钟迟。忆此漳川岸，如今是别离。 

卷3_51 “雪晴晚望”
　　倚杖望晴雪，溪云几万重。樵人归白屋，寒日下危峰。
　　野火烧冈草，断烟生石松。却回山寺路，闻打暮天钟。 

卷3_52 “送崔峤游潇湘”
　　功烈尚书孙，琢磨风雅言。渡河山凿处，陟岘汉滩喧。
　　梦想吟天目，宵同话石门。枫林叶欲下，极浦月清暾。 

卷3_53 “寄朱锡圭”
　　远泊与谁同，来从古木中。长江人钓月，旷野火烧风。
　　梦泽吞楚大，闽山厄海丛。此时樯底水，涛起屈原通。 

卷3_54 “马戴居华山因寄”
　　玉女洗头盆，孤高不可言。瀑流莲岳顶，河注华山根。
　　绝雀林藏鹘，无人境有猿。秋蟾才过雨，石上古松门。 

卷3_55 “寄胡遇”
　　一自残春别，经炎复到凉。萤从枯树出，蛩入破阶藏。
　　落叶书胜纸，闲砧坐当床。东门因送客，相访也何妨。 

卷3_56 “送李戎扶侍往寿安”
　　二千余里路，一半是波涛。未晓著衣起，出城逢日高。
　　关山多寇盗，扶侍带弓刀。临别不挥泪，谁知心郁陶。 

卷3_57 “送孙逸人”
　　衣屡犹同俗，妻儿亦宛然。不餐能累月，无病已多年。
　　是药皆谙性，令人渐信仙。杖头书数卷，荷入翠微烟。 

卷3_58 “寄华山僧”
　　遥知白石室，松柏隐朦胧。月落看心次，云生闭目中。
　　五更钟隔岳，万尺水悬空。苔藓嵌岩所，依稀有径通。 

卷3_59 “送李登少府”
　　伊阳耽酒尉，朗咏醉醒新。应见嵩山里，明年踯躅春。
　　一千寻树直，三十六峰邻。流水潺潺处，坚贞玉涧珉。 

卷3_60 “易州过郝逸人居”
　　每逢词翰客，邀我共寻君。果见闲居赋，未曾流俗闻。
　　也知邻市井，宛似出嚣氛。却笑巢由辈，何须隐白云。 

卷3_61 “酬鄠县李廓少府见寄”
　　稍怜公事退，复遇夕阳时。北朔霜凝竹，南山水入篱。
　　吟怀沧海侣，空问白云师。恨不相从去，心惟野鹤知。 

卷3_62 “净业寺与前鄠县李廓少府同宿”
　　来从城上峰，京寺暮相逢。往往语复默，微微雨洒松。
　　家贫初罢吏，年长畏闻蛩。前日犹拘束，披衣起晓钟。 

卷3_63 “送南卓归京”
　　残春别镜陂，罢郡未霜髭。行李逢炎暑，山泉满路岐。
　　云藏巢鹤树，风触啭莺枝。三省同虚位，双旌带去思。
　　入城宵梦后，待漏月沉时。长策并忠告，从容写玉墀。 

卷3_64 “卧疾走笔酬韩愈书问”
　　一卧三四旬，数书惟独君。愿为出海月，不作归山云。
　　身上衣频寄，瓯中物亦分。欲知强健否，病鹤未离群。 

卷3_65 “长孙霞李溟自紫阁白阁二峰见访”
　　寂寞吾庐贫，同来二阁人。所论唯野事，招作住云邻。
　　古寺期秋宿，平林散早春。漱流今已矣，巢许岂尧臣。 

卷3_66 “送惟一游清凉寺”
　　去有巡台侣，荒溪众树分。瓶残秦地水，锡入晋山云。
　　秋月离喧见，寒泉出定闻。人间临欲别，旬日雨纷纷。 

卷3_67 “郑尚书新开涪江二首”
　　岸凿青山破，江开白浪寒。日沉源出海，春至草生滩。
　　梓匠防波溢，蓬仙畏水干。从今疏决后，任雨滞峰峦。
　　不侵南亩务，已拔北江流。涪水方移岸，浔阳有到舟。
　　潭澄初捣药，波动乍垂钩。山可疏三里，从知历亿秋。 

卷3_68 “寄乔侍郎”
　　大宁犹未到，曾渡北浮桥。晓出爬船寺，手擎紫栗条。
　　差池不相见，怅望至今朝。近日营家计，绳悬一小瓢。 

卷3_69 “送去华法师”
　　在越居何寺，东南水路归。秋江洗一钵，寒日晒三衣。
　　默听鸿声尽，行看叶影飞。囊中无宝货，船户夜扃稀。 

卷3_70 “送蔡京”
　　跃蹄归鲁日，带漏别秦星。易折芳条桂，难穷邃义经。
　　登封多泰岳，巡狩遍沧溟。家在何林下，梁山翠满庭。 

卷3_71 “慈恩寺上座院”
　　未委衡山色，何如对塔峰。曩宵曾宿此，今夕值秋浓。
　　羽族栖烟竹，寒流带月钟。井甘源起异，泉涌渍苔封。 

卷3_72 “题朱庆余所居”
　　天寒吟竟晓，古屋瓦生松。寄信船一只，隔乡山万重。
　　树来沙岸鸟，窗度雪楼钟。每忆江中屿，更看城上峰。 

卷3_73 “送黄知新归安南”
　　池亭沉饮遍，非独曲江花。地远路穿海，春归冬到家。
　　火山难下雪，瘴土不生茶。知决移来计，相逢期尚赊。 

卷3_74 “赠胡禅归”
　　自是根机钝，非关夏腊深。秋来江上寺，夜坐岭南心。
　　井凿山含月，风吹磬出林。祖师携只履，去路杳难寻。 

卷3_75 “元日女道士受箓”
　　元日更新夜，斋身称净衣。数星连斗出，万里断云飞。
　　霜下磬声在，月高坛影微。立听师语了，左肘系符归。 

卷3_76 “重与彭兵曹”
　　故人在城里，休寄海边书。渐去老不远，别来情岂疏。
　　砚冰催腊日，山雀到贫居。每有平戎计，官家别敕除。 

卷3_77 “赠庄上人”
　　不语焚香坐，心知道已成。流年衰此世，定力见他生。
　　暮雪余春冷，寒灯续昼明。寻常五侯至，敢望下阶迎。 

卷3_78 “落第东归逢僧伯阳”
　　相逢须语笑，人世别离频。晓至长侵月，思乡动隔春。
　　见僧心暂静，从俗事多迍。宇宙诗名小，山河客路新。
　　翠桐犹入爨，清镜未辞尘。逸足思奔骥，随群且退鳞。
　　宴乖红杏寺，愁在绿杨津。老病难为乐，开眉赖故人。 

卷3_79 “皇甫主簿期游山不及赴”
　　休官匹马在，新意入山中。更住应难遂，前期恨不同。
　　集蝉苔树僻，留客雨堂空。深夜谁相访，惟当清净翁。 

卷3_80 “宿成湘林下”
　　相访夕阳时，千株木未衰。石泉流出谷，山雨滴栖鸱。
　　漏向灯听数，酒因客寝迟。今宵不尽兴，更有月明期。 

卷3_81 “喜雍陶至”
　　今朝笑语同，几日百忧中。鸟度剑门静，蛮归泸水空。
　　步霜吟菊畔，待月坐林东。且莫孤此兴，勿论穷与通。 

卷3_82 “酬胡遇”
　　丽句传人口，科名立可图。移居见山烧，买树带巢乌。
　　游远风涛急，吟清雪月孤。却思初识面，仍未有多须。 

卷3_83 “宿慈恩寺郁公房”
　　病身来寄宿，自扫一床闲。反照临江磬，新秋过雨山。
　　竹阴移冷月，荷气带禅关。独住天台意，方从内请还。 

卷3_84 “送褚山人归日本”
　　悬帆待秋水，去入杳冥间。东海几年别，中华此日还。
　　岸遥生白发，波尽露青山。隔水相思在，无书也是闲。 

卷3_85 “寄韩湘”
　　过岭行多少，潮州涨满川。花开南去后，水冻北归前。
　　望鹭吟登阁，听猿泪滴船。相思堪面话，不著尺书传。 

卷3_86 “雨夜寄马戴”
　　芳林杏花树，花落子西东。今夕曲江雨，寒催朔北风。
　　乡书沧海绝，隐路翠微通。寂寂相思际，孤釭残漏中。 

卷3_87 “喜无可上人游山回”
　　一食复何如，寻山无定居。相逢新夏满，不见半年余。
　　听话龙潭雪，休传鸟道书。别来还似旧，白发日高梳。 

卷3_88 “寄毗陵彻公”
　　身依吴寺老，黄叶几回看。早讲林霜在，孤禅隙月残。
　　井通潮浪远，钟与角声寒。已有南游约，谁言礼谒难。 

卷3_89 “送韦琼校书”
　　宾佐兼归觐，此行江汉心。别离从阙下，道路向山阴。
　　孤屿消寒沫，空城滴夜霖。若邪溪畔寺，秋色共谁寻。 

卷3_90 “寄刘侍御”
　　衣多苔藓痕，犹拟更趋门。自夏虽无病，经秋不过原。
　　积泉留岱鸟，叠岫隔巴猿。琴月西斋集，如今岂复言。 

卷3_91 “送穆少府知眉州”
　　剑门倚青汉，君昔未曾过。日暮行人少，山深异鸟多。
　　猿啼和峡雨，栈尽到江波。一路白云里，飞泉洒薜萝。 

卷3_92 “二月晦日留别鄠中友人”
　　立马柳花里，别君当酒酣。春风渐向北，云雁不飞南。
　　明晓日初一，今年月又三。鞭羸去暮色，远岳起烟岚。 

卷3_93 “送李校书赴吉期”
　　筮算重重吉，良期讵可迁。不同牛女夜，是配凤凰年。
　　佩玉春风里，题章蜡烛前。诗书与箴训，夫哲又妻贤。 

卷3_94 “宿孤馆”
　　落日投村戍，愁生为客途。寒山晴后绿，秋月夜来孤。
　　橘树千株在，渔家一半无。自知风水静，舟系岸边芦。 

卷3_95 “哭宗密禅师”
　　鸟道雪岑巅，师亡谁去禅。几尘增灭后，树色改生前。
　　层塔当松吹，残踪傍野泉。唯嗟听经虎，时到坏庵边。 

卷3_96 “宿山寺”
　　众岫耸寒色，精庐向此分。流星透疏木，走月逆行云。
　　绝顶人来少，高松鹤不群。一僧年八十，世事未曾闻。 

卷3_97 “送友人如边”
　　去日重阳后，前程菊正芳。行车辗秋岳，落叶坠寒霜。
　　云入汉天白，风高碛色黄。蒲轮待恐晚，求荐向诸方。 

卷3_98 “题竹谷上人院”
　　禅庭高鸟道，回望极川原。樵径连峰顶，石泉通竹根。
　　木深犹积雪，山浅未闻猿。欲别尘中苦，愿师贻一言。 

卷3_99 “京北原作”
　　登原见城阙，策蹇思炎天。日午路中客，槐花风处蝉。
　　远山秦木上，清渭汉陵前。何事居人世，皆从名利牵。 

卷3_100 “寄江上人”
　　紫阁旧房在，新家中岳东。烟波千里隔，消息一朝通。
　　寒日汀洲路，秋晴岛屿风。分明杜陵叶，别后两经红。 

卷3_101 “送僧归太白山”
　　坚冰连夏处，太白接青天。云塞石房路，峰明雨外巅。
　　夜禅临虎穴，寒漱撇龙泉。后会不期日，相逢应信缘。 

卷3_102 “暮过山村”
　　数里闻寒水，山家少四邻。怪禽啼旷野，落日恐行人。
　　初月未终夕，边烽不过秦。萧条桑柘外，烟火渐相亲。 

卷3_103 “鹭鸶”
　　求鱼未得食，沙岸往来行。岛月独栖影，暮天寒过声。
　　堕巢因木折，失侣遇弦惊。频向烟霄望，吾知尔去程。 

卷3_104 “内道场僧弘绍”
　　麟德燃香请，长安春几回。夜闲同像寂，昼定为吾开。
　　讲罢松根老，经浮海水来。六年双足履，只步院中苔。 

卷3_105 “蒋亭和蔡湘州”
　　蒋宅为亭榭，蔡城东郭门。潭连秦相井，松老汉朝根。
　　已积苍苔遍，何曾旧径存。高斋无事后，时复一携尊。 

卷3_106 “光州王建使君水亭作”
　　楚水临轩积，澄鲜一亩余。柳根连岸尽，荷叶出萍初。
　　极浦清相似，幽禽到不虚。夕阳庭际眺，槐雨滴疏疏。 

卷3_107 “留别光州王使君建”
　　杜陵千里外，期在末秋归。既见林花落，须防木叶飞。
　　楚从何地尽，淮隔数峰微。回首余霞失，斜阳照客衣。 

卷3_108 “宿姚合宅寄张司业籍”
　　闲宵因集会，柱史话先生。身爱无一事，心期往四明。
　　松枝影摇动，石磬响寒清。谁伴南斋宿，月高霜满城。 

卷3_109 “哭张籍”
　　精灵归恍惚，石磬韵曾闻。即日是前古，谁人耕此坟。
　　旧游孤桌远，故域九江分。本欲蓬瀛去，餐芝御白云。 

卷3_110 “灵准上人院”
　　掩扉当太白，腊数等松椿。禁漏来遥夜，山泉落近邻。
　　经声终卷晓，草色几芽春。海内知名士，交游准上人。 

卷3_111 “寄柳舍人宗元”
　　格与功俱造，何人意不降。一宵三梦柳，孤泊九秋江。
　　擢第名重列，冲天字几双。誓为仙者仆，侧执驭风幢。 

卷3_112 “送玄岩上人归西蜀”
　　玉垒山中寺，幽深胜概多。药成彭祖捣，顶受七轮摩。
　　去腊催今夏，流光等逝波。会当依粪扫，五岳遍头陀。 

卷3_113 “寄宋州田中丞”
　　古郡近南徐，关河万里余。相思深夜后，未答去秋书。
　　自别知音少，难忘识面初。旧山期已久，门掩数畦蔬。 

卷3_114 “送朱休归剑南”
　　剑南归受贺，太学赋声雄。山路长江岸，朝阳十月中。
　　芽新抽雪茗，枝重集猿枫。卓氏琴台废，深芜想径通。 

卷3_115 “寄长武朱尚书”
　　不日即登坛，枪旗一万竿。角吹边月没，鼓绝爆雷残。
　　中国今如此，西荒可取难。白衣思请谒，徒步在长安。 

卷3_116 “送皇甫侍御”
　　晓钟催早期，自是赴嘉招。舟泊湘江阔，田收楚泽遥。
　　雁惊起衰草，猿渴下寒条。来使黔南日，时应问寂寥。 

卷3_117 “郊居即事”
　　住此园林久，其如未是家。叶书传野意，檐溜煮胡茶。
　　雨后逢行鹭，更深听远蛙。自然还往里，多是爱烟霞。 

卷3_118 “夜集姚合宅期可公不至”
　　公堂秋雨夜，已是念园林。何事疾病日，重论山水心。
　　孤灯明腊后，微雪下更深。释子乖来约，泉西寒磬音。 

卷3_119 “喜李余自蜀至”
　　迢递岷峨外，西南驿路高。几程寻险栈，独宿听寒涛。
　　白鸟飞还立，青猿断更号。往来从此过，词体近风骚。 

卷3_120 “王侍御南原庄”
　　买得足云地，新栽药数窠。峰头盘一径，原下注双河。
　　春寺闲眠久，晴台独上多。南斋宿雨后，仍许重来么。 

卷3_121 “送康秀才”
　　俱为落第年，相识落花前。酒泻两三盏，诗吟十数篇。
　　行岐逢塞雨，嘶马上津船。树影高堂下，回时应有蝉。 

卷3_122 “送僧”
　　此生披衲过，在世得身闲。日午游都市，天寒往华山。
　　言归文字外，意出有无间。仙掌云边树，巢禽时出关。 

卷3_123 “寄魏少府”
　　来时乖面别，终日使人惭。易记卷中句，难忘灯下谈。
　　湿苔粘树瘿，瀑布溅房庵。音信如相惠，移居古井南。 

卷3_124 “原居即事言怀赠孙员外”
　　出入土门偏，秋深石色泉。径通原上草，地接水中莲。
　　采菌依余蘖，拾薪逢刈田。镊挦白发断，兵阻尺书传。
　　避路来华省，抄诗上彩笺。高斋久不到，犹喜未经年。 

卷3_125 “登楼”
　　秋日登高望，凉风吹海初。山川明已久，河汉没无余。
　　远近涯寥夐，高低中太虚。赋因王阁笔，思比谢游疏。 

卷3_126 “上乐使君救康成公（一作陈陶续古诗）”
　　曾梦诸侯笑，康囚议脱枷。千根池里藕，一朵火中花。 

卷3_127 “昆明池泛舟”
　　一枝青竹榜，泛泛绿萍里。不见钓鱼人，渐入秋塘水。 

卷3_128 “送僧”
　　大内曾持论，天南化俗行。旧房山雪在，春草岳阳生。
　　晓了莲经义，堪任宝盖迎。王侯皆护法，何寺讲钟鸣。 

卷3_129 “送刘知新往襄阳”
　　此别诚堪恨，荆襄是旧游。眼光悬欲落，心绪乱难收。
　　花木三层寺，烟波五相楼。因君两地去，长使梦悠悠。 

卷3_130 “寄慈恩寺郁上人”
　　中秋期夕望，虚室省相容。北斗生清漏，南山出碧重。
　　露寒鸠宿竹，鸿过月圆钟。此夜情应切，衡阳旧住峰。 

　　　　　　　　　　　　　　卷四 

卷4_1 “送饶州张使君”
　　终南云雨连城阙，去路西江白浪头。滁上郡斋离昨日，
　　鄱阳农事劝今秋。道心生向前朝寺，文思来因静夜楼。
　　借问泊帆干谒者，谁人曾听峡猿愁。 

卷4_2 “观冬设上东川杨尚书”
　　匏革奏冬非独乐，军城未晓启重门。何时却入三台贵，
　　此日空知八座尊。罗绮舞中收雨点，貔貅阃外卷云根。
　　逐迁属吏随宾列，拨桌扁舟不忘恩。 

卷4_3 “巴兴作”
　　三年未省闻鸿叫，九月何曾见草枯。寒暑气均思白社，
　　星辰位正忆皇都。苏卿持节终还汉，葛相行师自渡泸。
　　乡味朔山林果别，北归期挂海帆孤。 

卷4_4 “早蝉”
　　早蝉孤抱芳槐叶，噪向残阳意度秋。也任一声催我老，
　　堪听两耳畏吟休。得非下第无高韵，须是青山隐白头。
　　若问此心嗟叹否，天人不可怨而尤。 

卷4_5 “投元郎中”
　　心在潇湘归未期，卷中多是得名诗。高台聊望清秋色，
　　片水堪留白鹭鸶。省宿有时闻急雨，朝回尽日伴禅师。
　　旧文去岁曾将献，蒙与人来说始知。 

卷4_6 “阮籍啸台”
　　如闻长啸春风里，荆棘丛边访旧踪。
　　地接苏门山近远，荒台突兀抵高峰。 

卷4_7 “滕校书使院小池”
　　小池谁见凿时初，走水南来十里余。
　　楼上日斜吹暮角，院中人出锁游鱼。 

卷4_8 “送陕府王建司马”
　　司马虽然听晓钟，尚犹高枕恣疏慵。请诗僧过三门水，
　　卖药人归五老峰。移舫绿阴深处息，登楼凉夜此时逢。
　　杜陵惆怅临相饯，未寝月前多屐踪。 

卷4_9 “上谷旅夜”
　　世难那堪恨旅游，龙钟更是对穷秋。故园千里数行泪，
　　邻杵一声终夜愁。月到寒窗空皓晶，风翻落叶更飕飗.
　　此心不向常人说，倚识平津万户侯。 

卷4_10 “寄无得头陀”
　　夏腊今应三十余，不离树下冢间居。貌堪良匠抽毫写，
　　行称高僧续传书。落涧水声来远远，当空月色自如如。
　　白衣只在青门里，心每相亲迹且疏。 

卷4_11 “崔卿池上双白鹭”
　　鹭雏相逐出深笼，顶各有丝茎数同。洒石多霜移足冷，
　　隔城远树挂巢空。其如尽在滩声外，何似双飞浦色中。
　　见此池潭卿自凿，清泠太液底潜通。 

卷4_12 “送胡道士”
　　短褐身披满渍苔，灵溪深处观门开。却从城里移琴去，
　　许到山中寄药来。临水古坛秋醮罢，宿杉幽鸟夜飞回。
　　丹梯愿逐真人上，日夕归心白发催。 

卷4_13 “寄韩潮州愈”
　　此心曾与木兰舟，直到天南潮水头。隔岭篇章来华岳，
　　出关书信过泷流。峰悬驿路残云断，海浸城根老树秋。
　　一夕瘴烟风卷尽，月明初上浪西楼。 

卷4_14 “酬张籍王建”
　　疏林荒宅古坡前，久住还因太守怜。渐老更思深处隐，
　　多闲数得上方眠。鼠抛贫屋收田日，雁度寒江拟雪天。
　　身是龙钟应是分，水曹芸阁枉来篇。 

卷4_15 “逢博陵故人彭兵曹”
　　曲阳分散会京华，见说三年住海涯。别后解餐蓬藟子，
　　向前未识牧丹花。偶逢日者教求禄，终傍泉声拟置家。
　　蹋雪携琴相就宿，夜深开户斗牛斜。 

卷4_16 “赠牛山人”
　　二十年中饵茯苓，致书半是老君经。东都旧住商人宅，
　　南国新修道士亭。凿石养峰休买蜜，坐山秤药不争星。
　　古来隐者多能卜，欲就先生问丙丁。 

卷4_17 “送于中丞使回纥册立”
　　君立天骄发使车，册文字字著金书。渐通青冢乡山尽，
　　欲达皇情译语初。调角寒城边色动，下霜秋碛雁行疏。
　　旌旗来往几多日，应向途中见岁除。 

卷4_18 “送刘侍御重使江西”
　　时当苦热远行人，石壁飞泉溅马身。又到钟陵知务大，
　　还浮湓浦属秋新。早程猿叫云深极，宿馆禽惊叶动频。
　　前者已闻廉使荐，兼言有画静边尘。 

卷4_19 “赠圆上人”
　　诵经千纸得为僧，麈尾持行不拂蝇。古塔月高闻咒水，
　　新坛日午见烧灯。一双童子浇红药，百八真珠贯彩绳。
　　且说近来心里事，仇仇相对似亲朋。 

卷4_20 “处州李使君改任遂州因寄赠”
　　庭树几株阴入户，主人何在客闻蝉。钥开原上高楼锁，
　　瓶汲池东古井泉。趁静野禽曾后到，休吟邻叟始安眠。
　　仙都山水谁能忆，西去风涛书满船。 

卷4_21 “酬慈恩寺文郁上人”
　　袈裟影入禁池清，犹忆乡山近赤城。篱落罅间寒蟹过，
　　莓苔石上晚蛩行。期登野阁闲应甚，阻宿山房疾未平。
　　闻说又寻南岳去，无端诗思忽然生。 

卷4_22 “访鉴玄师侄”
　　维摩青石讲初休，缘访亲宗到普州。
　　我有军持凭弟子，岳阳溪里汲寒流。 

卷4_23 “夜坐”
　　蟋蟀渐多秋不浅，蟾蜍已没夜应深。
　　三更两鬓几枝雪，一念双峰四祖心。 

卷4_24 “送别”
　　门外便伸千里别，无车不得到河梁。
　　高楼直上百余尺，今日为君南望长。 

卷4_25 “闻蝉感怀”
　　新蝉忽发最高枝，不觉立听无限时。
　　正遇友人来告别，一心分作两般悲。 

卷4_26 “夏夜上谷宿开元寺”
　　诗成一夜月中题，便卧松风到曙鸡。
　　带月时闻山鸟语，郡城知近武陵溪。 

卷4_27 “送于总持归京”
　　出家初隶何方寺，上国西明御水东。
　　却见旧房阶下树，别来二十一春风。 

卷4_28 “崔卿池上鹤”
　　月中时叫叶纷纷，不异洞庭霜夜闻。
　　翎羽如今从放长，犹能飞起向孤云。 

卷4_29 “登田中丞高亭”
　　高亭林表迥嵯峨，独坐秋宵不寝多。
　　玉兔玉人歌里出，白云难似莫相和。 

卷4_30 “友人婚杨氏催妆”
　　不知今夕是何夕，催促阳台近镜台。
　　谁道芙蓉水中种，青铜镜里一枝开。 

卷4_31 “酬朱侍御望月见寄”
　　他寝此时吾不寝，近秋三五日逢晴。
　　相思唯有霜台月，望尽孤光见却生。 

卷4_32 “题韦云叟草堂”
　　新起此堂开北窗，当窗山隔一重江。
　　白茅草苫重重密，爱此秋天夜雨淙。 

卷4_33 “和韩吏部泛南溪”
　　溪里晚从池岸出，石泉秋急夜深闻。
　　木兰船共山人上，月映渡头零落云。 

卷4_34 “方镜”
　　背如刀截机头锦，面似升量涧底泉。
　　铜雀台南秋日后，照来照去已三年。 

卷4_35 “酬姚合”
　　黍穗豆苗侵古道，晴原午后早秋时。
　　故人相忆僧来说，杨柳无风蝉满枝。 

卷4_36 “送灵应上人”
　　遍参尊宿游方久，名岳奇峰问此公。
　　五月半间看瀑布，青城山里白云中。 

卷4_37 “赠丘先生”
　　常言吃药全胜饭，华岳松边采茯神。
　　不遣髭须一茎白，拟为白日上升人。 

卷4_38 “渡桑干”
　　客舍并州已十霜，归心日夜忆咸阳。
　　无端更渡桑干水，却望并州是故乡。 

卷4_39 “夜期啸客吕逸人不至”
　　逸人期宿石床中，遣我开扉对晚空。
　　不知何处啸秋月，闲著松门一夜风。 

卷4_40 “夜集乌行中所居”
　　环炉促席复持杯，松院双扉向月开。
　　座上同声半先达，名山独入此心来。 

卷4_41 “赠梁浦秀才斑竹拄杖”
　　拣得林中最细枝，结根石上长身迟。
　　莫嫌滴沥红斑少，恰似湘妃泪尽时。 

卷4_42 “寻石瓮寺上方”
　　野寺入时春雪后，崎岖得到此房前。
　　老僧不出迎朝客，已住上方三十年。 

卷4_43 “早秋寄题天竺灵隐寺”
　　峰前峰后寺新秋，绝顶高窗见沃洲。人在定中闻蟋蟀，
　　鹤从栖处挂猕猴。山钟夜渡空江水，汀月寒生古石楼。
　　心忆悬帆身未遂，谢公此地昔年游。 

卷4_44 “黎阳寄姚合”
　　魏都城里曾游熟，才子斋中止泊多。去日绿杨垂紫陌，
　　归时白草夹黄河。新诗不觉千回咏，古镜曾经几度磨。
　　惆怅心思滑台北，满杯浓酒与愁和。 

卷4_45 “送崔约秀才”
　　归宁仿佛三千里，月向船窗见几宵。野鼠独偷高树果，
　　前山渐见短禾苗。更深栅锁淮波疾，苇动风生雨气遥。
　　重入石头城下寺，南朝杉老未干燋。 

卷4_46 “咏怀”
　　纵把书看未省勤，一生生计只长贫。可能在世无成事，
　　不觉离家作老人。中岳深林秋独往，南原多草夜无邻。
　　经年抱疾谁来问，野鸟相过啄木频。 

卷4_47 “夏日寄高洗马”
　　三十年来长在客，两三行泪忽然垂。白衣苍鬓经过懒，
　　赤日朱门偃息迟。花发应耽新熟酒，草颠还写早朝诗。
　　不缘马死西州去，画角堪听是晓吹。 

卷4_48 “送周判官元范赴越”
　　原下相逢便别离，蝉鸣关路使回时。过淮渐有悬帆兴，
　　到越应将坠叶期。城上秋山生菊早，驿西寒渡落潮迟。
　　已曾几遍随旌旆，去谒荒郊大禹祠。 

卷4_49 “送罗少府归牛渚”
　　作尉长安始三日，忽思牛渚梦天台。楚山远色独归去，
　　灞水空流相送回。霜覆鹤身松子落，月分萤影石房开。
　　白云多处应频到，寒涧泠泠漱古苔。 

卷4_50 “题童真上人”
　　江上修持积岁年，滩声未拟住潺湲。誓从五十身披衲，
　　便向三千界坐禅。月峡青城那有滞，天台庐岳岂无缘。
　　昨宵忽梦游沧海，万里波涛在目前。 

卷4_51 “赠温观主”
　　一别罗浮竟未还，观深廊古院多关。君来几日行虚洞，
　　仙去空坛在远山。胎息存思当黑处，井华悬绠取朝间。
　　弊庐道室虽邻近，自乐冬阳炙背闲。 

卷4_52 “贺庞少尹除太常少卿”
　　太白山前终日见，十旬假满拟秋寻。中峰绝顶非无路，
　　北阙除书阻入林。朝谒此时闲野屐，宿斋何处止鸣砧。
　　省中石镫陪随步，唯赏烟霞不厌深。 

卷4_53 “上邠宁刑司徒”
　　箭头破帖浑无敌，杖底敲球远有声。马走千蹄朝万乘，
　　地分三郡拥双旌。春风欲尽山花发，晓角初吹客梦惊。
　　不是邢公来镇此，长安西北未能行。 

卷4_54 “欲游嵩岳留别李少尹益”
　　孤策迟回洛水湄，孤禽嘹唳幸人知。嵩岳望中常待我，
　　河梁欲上未题诗。新秋爱月愁多雨，古观逢仙看尽棋。
　　微眇此来将敢问，凤凰何日定归池。 

卷4_55 “病鹘吟”
　　俊鸟还投高处栖，腾身戛戛下云梯。有时透雾凌空去，
　　无事随风入草迷。迅疾月边捎玉兔，迟回日里拂金鸡。
　　不缘毛羽遭零落，焉肯雄心向尔低。 

卷4_56 “赠僧”
　　从来多是游山水，省泊禅舟月下涛。初过石桥年尚少，
　　久辞天柱腊应高。青松带雪悬铜锡，白发如霜落铁刀。
　　常恐画工援笔写，身长七尺有眉毫。 

卷4_57 “赠翰林”
　　清重无过知内制，从前礼绝外庭人。看花在处多随驾，
　　召宴无时不及身。马自赐来骑觉稳，诗缘见彻语长新。
　　应怜独向名场苦，曾十余年浪过春。 

卷4_58 “颂德上贾常侍”
　　边臣说使朝天子，发语轰然激夏雷。高节羽书期独传，
　　分符绛郡滞长材。啁啾鸟恐鹰鹯起，流散人归父母来。
　　自顾此身无所立，恭谈祖德朵颐开。 

卷4_59 “田将军书院”
　　满庭花木半新栽，石自平湖远岸来。笋迸邻家还长竹，
　　地经山雨几层苔。井当深夜泉微上，阁入高秋户尽开。
　　行背曲江谁到此，琴书锁著未朝回。 

卷4_60 “投庞少尹”
　　闭户息机搔白首，中庭一树有清阴。年年不改风尘趣，
　　日日转多泉石心。病起望山台上立，觉来听雨烛前吟。
　　庞公相识元和岁，眷分依依直至今。 

卷4_61 “夏夜登南楼”
　　水岸寒楼带月跻，夏林初见岳阳溪。
　　一点新萤报秋信，不知何处是菩提。 

卷4_62 “题青龙寺”
　　碣石山人一轴诗，终南山北数人知。
　　拟看青龙寺里月，待无一点夜云时。 

卷4_63 “赠李文通”
　　营当万胜冈头下，誓立千年不朽功。
　　天子手擎新钺斧，谏官请赠李文通。 

卷4_64 “题虢州三堂赠吴郎中（一作题虢州吴郎中三堂）”
　　无穷草树昔谁栽，新起临湖白石台。半岸泥沙孤鹤立，
　　三堂风雨四门开。荷翻团露惊秋近，柳转斜阳过水来。
　　昨夜北楼堪朗咏，虢城初锁月裴回。 

卷4_65 “送僧”
　　池上时时松雪落，焚香烟起见孤灯。
　　静夜忆谁来对坐，曲江南岸寺中僧。 

卷4_66 “三月晦日赠刘评事”
　　三月正当三十日，风光别我苦吟身。
　　共君今夜不须睡，未到晓钟犹是春。 

卷4_67 “送张道者”
　　新岁抱琴何处去，洛阳三十六峰西。
　　生来未识山人面，不得一听乌夜啼。 

卷4_68 “题鱼尊师院”
　　老子堂前花万树，先生曾见几回春。
　　夜煎白石平明吃，不拟教人哭此身。 

卷4_69 “宿村家亭子（一作宿杜司空东亭，或题杜司户亭子）”
　　床头枕是溪中石，井底泉通竹下池。
　　宿客未眠过夜半，独闻山雨到来时。 

卷4_70 “送称上人”
　　归蜀拟从巫峡过，何时得入旧房禅。
　　寺中来后谁身化，起塔栽松向野田。 

卷4_71 “杨秘书新居”
　　城角新居邻静寺，时从新阁上经楼。
　　南山泉入宫中去，先向诗人门外流。 

卷4_72 “听乐山人弹易水”
　　朱丝弦底燕泉急，燕将云孙白日弹。
　　嬴氏归山陵已掘，声声犹带发冲冠。 

卷4_73 “经苏秦墓”
　　沙埋古篆折碑文，六国兴亡事系君。
　　今日凄凉无处说，乱山秋尽有寒云。 

卷4_74 “题戴胜”
　　星点花冠道士衣，紫阳宫女化身飞。
　　能传上界春消息，若到蓬山莫放归。 

卷4_75 “题隐者居”
　　虽有柴门常不关，片云孤木伴身闲。
　　犹嫌住久人知处，见拟移家更上山。 

卷4_76 “哭孟东野”
　　兰无香气鹤无声，哭尽秋天月不明。
　　自从东野先生死，侧近云山得散行。 

卷4_77 “过京索先生坟”
　　京索先生三尺坟，秋风漠漠吐寒云。
　　从来有恨君多哭，今日何人更哭君。 

卷4_78 “客思”
　　促织声尖尖似针，更深刺著旅人心。
　　独言独语月明里，惊觉眠童与宿禽。 

卷4_79 “盐池院观鹿”
　　条峰五老势相连，此鹿来从若个边。
　　别有野麋人不见，一生长饮白云泉。 

卷4_80 “黄鹄下太液池”
　　高飞空外鹄，下向禁中池。岸印行踪浅，波摇立影危。
　　来从千里岛，舞拂万年枝。踉跄孤风起，裴回水沫移。
　　幽音清露滴，野性白云随。太液无弹射，灵禽翅不垂。 

卷4_81 “代旧将”
　　旧事说如梦，谁当信老夫。战场几处在，部曲一人无。
　　落日收病马，晴天晒阵图。犹希圣朝用，自镊白髭须。 

卷4_82 “老将”
　　胆壮乱须白，金疮蠹百骸。旌旗犹入梦，歌舞不开怀。
　　燕雀来鹰架，尘埃满箭靫.自夸勋业重，开府是官阶。 

卷4_83 “春行”
　　去去行人远，尘随马不穷。旅情斜日后，春色早烟中。
　　流水穿空馆，闲花发故宫。旧乡千里思，池上绿杨风。 

卷4_84 “题郑常侍厅前竹”
　　绿竹临诗酒，婵娟思不穷。乱枝低积雪，繁叶亚寒风。
　　萧飒疑泉过，萦回有径通。侵庭根出土，隔壁笋成丛。
　　疏影纱窗外，清音宝瑟中。卷帘终日看，欹枕几秋同。
　　万顷歌王子，千竿伴阮公。露光怜片片，雨润爱蒙蒙。
　　嶰谷蛮湖北，湘川灀水东。何如轩槛侧，苍翠袅长空。 

卷4_85 “早行”
　　早起赴前程，邻鸡尚未鸣。主人灯下别，羸马暗中行。
　　蹋石新霜滑，穿林宿鸟惊。远山钟动后，曙色渐分明。 

卷4_86 “送人南归”
　　分手向天涯，迢迢泛海波。虽然南地远，见说北人多。
　　山暖花常发，秋深雁不过。炎方饶胜事，此去莫蹉跎。 

卷4_87 “送人南游”
　　此别天涯远，孤舟泛海中。夜行常认火，帆去每因风。
　　蛮国人多富，炎方语不同。雁飞难度岭，书信若为通。 

卷4_88 “送道者”
　　独向山中见，今朝又别离。一心无挂住，万里独何之。
　　到处绝烟火，逢人话古时。此行无弟子，白犬自相随。 

卷4_89 “风蝉”
　　风蝉旦夕鸣，伴叶送新声。故里客归尽，水边身独行。
　　噪轩高树合，惊枕暮山横。听处无人见，尘埃满甑生。 

卷4_90 “清明日园林寄友人”
　　今日清明节，园林胜事偏。晴风吹柳絮，新火起厨烟。
　　杜草开三径，文章忆二贤。几时能命驾，对酒落花前。 

卷4_91 “上杜驸马”
　　玉山突兀压乾坤，出得朱门入戟门。妻是九重天子女，
　　身为一品令公孙。鸳鸯殿里参皇后，龙凤堂前贺至尊。
　　今日澧阳非久驻，伫为霖雨拜新恩。 

卷4_92 “莲峰歌”
　　锦砾潺湲玉溪水，晓来微雨藤花紫。冉冉山鸡红尾长，
　　一声樵斧惊飞起。松剌梳空石差齿，烟香风软人参蕊。
　　阳崖一梦伴云根，仙菌灵芝梦魂里。 

卷4_93 “壮士吟”
　　壮士不曾悲，悲即无回期。如何易水上，未歌先泪垂。 

卷4_94 “题兴化园亭”
　　破却千家作一池，不栽桃李种蔷薇。
　　蔷薇花落秋风起，荆棘满庭君始知。 

卷4_95 “竹”
　　篱外清阴接药栏，晓风交戛碧琅玕.子猷没后知音少，粉节霜筠漫岁寒。 

卷4_96 “李斯井”
　　井存上蔡南门外，置此井时来相秦。
　　断绠数寻垂古甃，取将寒水是何人。 

卷4_97 “题诗后”
　　二句三年得，一吟双泪流。知音如不赏，归卧故山秋。 

卷4_98 “送友人之南陵”
　　莫叹徒劳向宦途，不群气岸有谁如。南陵暂掌仇香印，
　　北阙终行贾谊书。好趁江山寻胜境，莫辞韦杜别幽居。
　　少年跃马同心使，免得诗中道跨驴。 

卷4_99 “寻人不遇”
　　闻说到扬州，吹箫有旧游。人来多不见，莫是上迷楼。 

卷4_100 “寻隐者不遇（一作孙革访羊尊师诗）”
　　松下问童子，言师采药去。只在此山中，云深不知处。 

卷4_101 “行次汉上”
　　习家池沼草萋萋，岚树光中信马蹄。
　　汉主庙前湘水碧，一声风角夕阳低。 

卷4_102 “马嵬”
　　长川几处树青青，孤驿危楼对翠屏。
　　一自上皇惆怅后，至今来往马蹄腥。 

卷4_103 “冬夜送人”
　　平明走马上村桥，花落梅溪雪未消。
　　日短天寒愁送客，楚山无限路迢迢。 

卷4_104 “句”
　　晴风吹柳絮，新火起厨烟。（见《事文类聚》）。
　　长江风送客，孤馆雨留人。（见《杨升庵集》）。
　　古岸崩将尽，平沙长未休。（见《吟窗杂录》）。
　　不如牛与羊，犹得日暮归。（见《纪事》）。 
