钤山堂集　　（明）严嵩 着 


　　●目录 

　　卷第一　　赋 
　　卷第二　　诗（前藁一） 
　　卷第三　　诗（前藁二） 
　　卷第四　　诗（前藁三） 
　　卷第五　　诗（使粤藁一） 
　　卷第六　　诗（使粤藁二） 
　　卷第七　　诗（留院藁一） 
　　卷第八　　诗（留院藁二） 
　　卷第九　　诗（使郢稿　留省稿） 
　　卷第十　　诗（南铨藁一） 
　　卷第十一　　诗（南铨藁二） 
　　卷第十二　　诗（南宫藁一） 
　　卷第十三　　诗（南宫藁二） 
　　卷第十四　　诗（南宫藁三） 
　　卷第十五　　诗（南宫稿四） 
　　卷第十六　　诗（南宫稿五） 
　　卷第十七　　诗（南宫稿六）　诗余 
　　卷第十八　　颂 
　　卷第十九　　序（一） 
　　卷第二十　　序（二） 
　　卷第二十一　　序（三）　碑 
　　卷第二十二　　记（一） 
　　卷第二十三　　记（二） 
　　卷第二十四　　内制　经筵讲章 
　　卷第二十五　　讲章直解　无逸殿讲章 
　　卷第二十六　　杂文 
　　卷第二十七　　杂记 
　　卷第二十八　　神道碑铭　墓志铭 
　　卷第二十九　　墓志铭 　墓表 
　　卷第三十　　墓志铭（七首） 
　　卷第三十一　　墓志铭（七首）　墓表（二首） 
　　卷第三十二　　墓志铭（十三首）　墓表　传 
　　卷第三十三　　碑　阡表 
　　卷第三十四　　神道碑（一） 
　　卷第三十五　　神道碑（二） 
　　卷第三十六　　神道碑（三） 
　　卷第三十七　　神道碑（四） 
　　卷第三十八　　神道碑（五） 
　　卷第三十九　　墓志铭（七首） 
　　卷第四十　　墓志铭（九首） 
　　序 
　　附录 

　　●钤山堂集卷第一 

　　赋 

　　◆赋 

　　祗役赋 
　　景云赋 
　　恭和圣制初夏奉圣母舟行赋 
　　嘉禾赋 
　　横山赋 

　　○祗役赋 

　　上纂阼之七年余承乏礼卿之佐祗役　显陵发自国门驰燕赵之郊遵卫涉淖经邺城踰大河而南趋襄邓以入于郢周爰咨诹有怀靡及延览古迹慨然遐慕爰叙行历而作赋焉其辞曰 
　　岁属着雍日离鹑次　皇帝升法宫御宸扆有诏若曰朕赖　先德获纂天序睠惟　显园越在郢里霜雨悲怀靡遑宁止爰饬崇仪备典昭祀咨尔礼臣其往予使于是臣拜稽首对扬　王休承　皇命于当宁兮备大使于　山陵　宝册授以燕赐兮赉金币之烂盈引阁门而陛辞兮戒祖道而南征尔乃抗节都亭腾符赤县台省征言公卿张饯旰敛物以舍郊兮 【 周礼杂帛为物大夫建物仪礼舍于郊】 夙展载而趋传涉漯河之修梁兮窥黄流之奔骇 【 卢沟桥河名小黄河其流浊也】 洄桑干之经恒兮合卫河而赴海 【 漯源出西山桑干山经太行山入桥至直沽与卫河合而入海】 顾天府之都会兮岿堂陛之雄垲 【 苏秦谓燕天府之国寰宇记云一大都会梁襄云地处雄要北倚山险南压区夏若坐堂陛范镇赋慱大爽垲】 食中都之息足兮眺广阳之故绩 【 中都春秋时名有广阳故城今良乡县】 心迟迟而有违兮还慕瞻乎京邑　简书畏而遑处兮騑周道其焉废日履上谷而慕杨卢兮路厥乡而起式 【 上谷秦郡名今涿州杨震涿守卢植涿人】 昼余茇于宥戈?甲兮 【 戈?甲音戒五代镇名今安肃】 倏保定之夕届诵横翠之雄赋兮信控扼之险隘 【 刘因作横翠楼赋】 自秦汉而为巨鹿兮底五代而归胡界中国望兮吐蕃宋陵悲兮虚块 【 刘因赋控鴈门之右塞引雉距之清流倚太行之宕观接易水之长洲秦为上谷巨鹿二郡五代割属契丹宋钦陵庆陵安陵在焉】 陗山路之昧塞兮横唐河乎倒马 【 唐河在唐县西十三里倒马关名】 嵸葛洪与太一兮纷合沓而屏野 【 葛洪太一皆山名关西南层峦迭嶂此特其高者】 猗堂阅古之若新兮并不敝于嘉山羡名卿之伟略兮炳图籍之班班 【 嘉山定州山名阅古堂韩魏公帅州时建绘古今名贤事于壁】 阅恒山之隩区兮叹栾武子之霸烈嗟李牧之将才兮乃信谗而取灭 【 真定汉恒山郡】 浩滹??陀冶河合兮絙金堤其隒??氻 【 元史滹??陀河本微与冶河不相通后二水合其流始屡坏金大堤为患】 何湍悍而遽冰兮信王命论之非惑 【 光武兵至河视冰合遽渡】 伊仓卒具乎麦饭兮乃名亭而载德 【 冯异为光武具麦饭于此有麦饭亭】 蕞赵州其作国兮停余车其兴思何虎狼之强敌兮独持璧而完归示死国之有人兮阴折冲而申威视却霸之贾环兮厥势难而功奇彼以亶父例责兮恶知乎立国之权机 【 赵州古赵国晋韩起聘郑欲贾郑商人环子产不许曰恐为晋鄙也杨龟山以大王事狄责完璧之过】 崒大行雄镇邢台兮漳水汨其带萦 【 顺德府为古邢国】 登丛台以惆怅兮感蔓草兮流尘当妖曼之悦陈兮岂识夫异代之悲辛 【 邯郸丛台赵王歌舞地】 闻漳河其总余辔兮俯清浊之异同惊累累其冢连兮乃知曹计之云穷 【 漳河二源出山西曰浊漳出平定曰清漳俱入卫河道旁有曹操疑冢七十三处】 厉猛气之飘疾兮窥神器乎枭雄苟有愧将焉逃兮藏天下其畴讧唾伪迹而驱马兮突古羑里之城屹 【 彰德羑里城文王演易处】 尽忠诚以荡荡兮遗厥难焉而彖易发天秘以开人兮俾三纲九法乎无斁卒化德以悔悟兮畀伯钺以谢失何史臣之厚诬兮仗闳散以赂释伟汤阴之正气兮孕精忠之武穆愤二圣之莫反兮指朱仙而奋毂使金牌之不出兮岂唯故畺之能复何宋帝之遗亲兮使吾人吁天而莫赎卒英烈耿天地兮怍奸人兮世戮 【 岳武穆汤阴人】 怵淇卫之降灾兮怳殷忧而欷歔火朝觌而道茀兮野弥蝗而垦蓺无列树与川梁兮涂积骴而忍视 【 是岁卫辉以南皆旱灾】 侠绘状以陈图兮黯发粟而矫制爰触目而惕中兮徒惭乎古之为使济荥泽而南逝兮越洪河废告渺阳侯怒而天吴号兮羗禠魄而震掉盖五千里而达中士兮踰九折而出西徼非都实其畴穷兮靡昂霄其焉考 【 都实元人穷河源后翰林学士潘昂霄得其说为河源志世言河九折彼地有二折盖乞儿马出反必赤里也】 陟郑郛而隮丘坟兮想裴相之平淮唯庙堂之成断兮知人善任而无猜何彦章之忠勇兮罹金虎而功隤若子皮之授政兮更千古而微侪 【 裴度平淮西时驻节于郑州西门和义桥后人立祠于此王彦章为后梁郑州防御使将战马踣被唐庄宗擒不屈死葬此欧公为记郑子皮知子产贤授之政曰虎帅以听谁敢犯子】 朝发轫乎新郑兮应国御而告曛 【 叶县古应子国】 嘉二水之涣涣兮济余舆于溱洧之浔阅历孰匪古事兮心赏贵于所钦登高丘而眺昆阳兮发毛竖而魂栗想汉兵之决战兮犯初锋于寻邑虎豹象罴其咆哮兮猛士云屯而川溢眷炎阼之载兴兮岂僭窃之能敌山?甬嵩麓之嶻嶪兮阤绵亘而趋南都 【 南阳也古称南都】 倏冈断而盘回兮隐卧龙之故庐 【 地志卧龙冈起自嵩山绵亘数百里至南阳而止回旋如巢然诸葛亮草庐在焉】 想疆理之区画兮咸分鼎之弘图感三顾而一出兮果靡言而不符城南浒而曰樊兮峙荆襄之屏翰义云长之困仁兮慨英富之死战 【 关羽围曹仁于此张弘范攻樊城曰襄在江南樊在江北樊破则襄亦下以舟师截江锐师薄樊城城陷汉英死焉牛富率死士巷战进遇民居烧绝街道赴火死】 振吾缨而斯濯兮鉴清汉之浟浟源嶓冡而入江兮会沮泌之诸流 【 汉水源出陇西嶓冢山由汉中流经均州光化襄阳东南至宜城大别山入江】 临山南之层观兮造襄土而停辀 【 襄阳郡治有山东南道楼唐李阳冰篆南观羣山北望中原为一郡之胜】 美哉邈乎兹土之旧也挟巨浸以为池面崇山以为郭嵬岘冈而横亘沛檀溪以邪络跨益僰而彻梁洋兮极湖湘而控宛豫曹操叹为金城兮司马谓为要地 【 曹操过白马山叹金城千里魏司马懿云御寇要地】 镇有祜而归心兮 【 羊祜】 士得侃而倍气 【 陶侃】 虞议定而邓完兮 【 虞允文】 岳志决而金避 【 岳飞】 城东南之根本兮何宋人之失计今古同于一嘅兮抚长川而叹逝释余马于宜城北兮斯惟善谑之古驿彼放鹄而揭笼兮虽辩士而于国益 【 宜城县北二十里古善谑驿今名潼口驿有淳于髠墓在驿即髠放鹄之所】 于是商秋肃节玄云霈阴凉风凄其薄体蒙雨郁兮下零眷庭楸之坠叶兮感宾鴈之遗音未境入而壝坛兮在画阶而北帷不假宫而布幕兮式三展而登舆 【 仪礼使者及境画地为阶帷其北不为宫布幕展习其礼】 邦郊近而物张兮候人辟为前驱修闾帅而追胥兮野庐环而守涂授馆致饩官正莅事司事至而请期余乃沐熏而戒具笳吹雷动部乘云屯严鼓载奏冠裳骏奔庭燎炎晣而烛天箫管轩磕而聋山曳云梢而拂电树虹旃而隐峦华翟奕奕清瑟雍雍春醴维醇燔炙亦从陈殷荐于　寝庙兮上　徽称于　祏主　宝册读而帛焚兮易宫悬而万舞拓园陵之旧观兮饰宫寝之新度侔崇侈于　天寿兮效大享于　皇祖于斯时也属工役课章程百伎呈材大功以成郁翚飞以鸟革峭绳直以凖平■〈山差〉峩嵬山?罪猗靡隐嶙邈侯王而特出谲帝藏而鸿纷据坤灵之杰势承苍昊之精殷苞阴阳之神化舍元混之絪熅甘露被于楸槚玄醴涌于唐陈朱桂蓊郁于平墄兰之鼓祥风而激芬禺强扶其左右 【 禺强北方神名】 堪坯呵其域扄 【 堪坯太山神名】 永安固以祉福为　社稷之基宁尔乃登白云兮激皇荂抚阳春兮动虞赓访解佩之浦寻聊屈之岑讯五龙之堰沿龙凤之浔盘踞耸观污隆测景浮汉江兮连澨泗阻石城兮临京岭嗟乎伟哉夫此郢方兮在春秋而虎视兮霸齐晋而莫制在战国而争帝兮强如秦而亦辟光武以之复汉兮舂陵为之启瑞诸葛跃马而兴蜀兮吕陆扬英而显誉东晋倚之为强兮梁人凭之易氏自时厥后匪一春秋遂为偏方降为下州山川雄气停凝愤盈一旦发泄杰出　真人缵往圣之线绪兮复中古之隆平藐余生之何幸兮亨运还而阳长赤余衷而见揆兮简骏命而弘奖布几筵而实来兮惧委命兮草莽竭愚诚以效职兮庶副　孝思乎深望谇曰赫赫中兴弘我　明兮不显惟德极尊亲兮颁是大物万古程兮监此四国求民之瘼兮仁以为理兮敷天以慰兮臣职庶靡悔兮 【 【杨慎曰】此则似潘岳西征之工而无其繁芜之病】 

　　○景云赋 【 有序】 

　　圣天子即位十有七载明饬庶治协和兆民既正郊祀既　崇庙祀乃稽古礼发纶音尊　严父以配　帝开明堂而大享岁在戊戌月惟季秋百物告成报礼斯鈝先三日己丑日正午天宇澄霁有五色云气抱日光采绚烂熠耀如绮臣民瞻呼久之不息考诸载籍若烟非烟若云非云郁郁纷纷萧索轮囷是谓庆云亦曰景云此嘉气也太乎之应援神契曰天子孝则景云出游信斯言也允符今日之征况自虞廷歌罢官纪不述者阅三千年于兹矣恭惟　圣上夙秉纯孝肇兴旷仪方当庀事之期即协天心之豫明德达于惟馨灵符昭乎有象式美虞黄之化维新河洛之章臣嵩忝备礼官恭承盛事谨撰景云赋一首奉纪殊祥窃附于古诗人颂德陈事之义赋曰 
　　于　明后之御天兮俨穹窿而下亲昭景云以垂象兮光煜郁而纷演初絪缊其射采兮倏蓬勃以景焕恍腾龙以擢形兮若翔鸾之摛翰既霏廓而氛澄兮亦葩蔚而柯散俄捧日以昭回兮歘绕空而粲烂非烟雾其曷类兮苞五色而融成映台观而掩郁兮独光绚乎紫庭众卭首以骇目兮感熙事之无前载阅坟籍其何祥兮乃孝德纯至而格天玉烛辉烁以磅礴兮光华亘乎九埏彰圣化之洪庞兮昭文命于万年惟　郊祀暨　庙享兮秩百礼而率举羗明堂之未备兮　圣心郁而未遂物阜成而曷报兮荷生成其孰主　皇考渊德以启　圣兮上巍巍而为伍盍我将而我享兮父　昊天其来子爰卜吉而告虔兮神髣髴而延竚倏嘉悦以生色兮舒云章而为祥默无言而示兆兮旌帝德之辉光昔帝尧之沉璧兮感斯瑞之昭格虞陈祜以作歌兮亶荣光之四塞黄合宫之初构兮亦发祥而彰德猗我　后之圣神兮轶遐轨于百王聿崇礼之肇称兮纷来籍乎殊祥粤昔事　帝圜丘兮垂宝露之穰穰何先后之一揆兮信感通之不爽也歌曰倬彼景云龙之翔兮荧荧煌煌烂天章兮天心宠嘉　圣孝备兮　圣德广运望如云兮临照四方光八表兮于万斯年旦复旦兮 

　　○恭和圣制初夏奉圣母舟行赋 

　　嘉靖丁酉孟夏初吉　皇上有事　山陵既乃驻跸金山奉　圣母章圣皇太后御龙舟泛于西湖享至养以尊安届昌辰而娱侍于是　上亲洒宸翰制古赋一首从官词臣咸踊跃忭蹈而恭和焉嵩谨赋曰 
　　踰国门而西骛兮历冈阜之袤长届迎夏之九辰兮协帝德之盛阳金山矗而佳丽兮巨浸汇以汪洋御龙舟而临泛兮震铙吹之喤喤牙樯耀日以联集兮羽葆承风而飘扬惟　皇大孝隆至养以奉　慈欢兮岂汾游之可方凌浩渺而遡空明兮俯云影于天光庆四海之宁谧兮民熙物阜嘉股肱之得人兮主圣臣良冠百王以首出兮咸一德而允臧乃　圣心犹惓惓兮粤稽古而图治洒宸翰之谦冲兮同尧舜儆戒之弗忘仰　圣神之广运兮配天罔间期懋敬于无斁兮皇国是匡谇曰四月维夏景物嘉兮爰奉　慈颜悦且康兮法　祖用贤懋治功兮乃赓载歌以永传于来世兮 

　　○嘉禾赋 【 有序】 

　　皇上至德格于三灵嘉祥应于嗣岁乃甲辰秋八月帝苑之田谷生一本双穗计六十四本臣嵩获奉命同诸臣观之同本异岐厥穗挺出厥实骈垂诚希世之上瑞也盖阅岁而再见焉倚欤休哉谨拜稽首而述赋曰 
　　维　圣皇之御极兮恒志存乎四方念民食之维宝兮祈上天之降康猗精运而诚感兮肆受祜于我将乃嘉禾之薿薿兮倏帝亩以呈祥曰一本而双穗兮何生殖之异常矧数拟于八八兮备羲画之阴阳将神明之树艺兮抑方宿之垂芒迎金风而荐实兮浥玉露以含芳庆丰穰于农扈兮拟仓廪于茨梁岂周禾之足称兮匪汉麦之可方知太和之攸萃兮表至眷于玄苍重曰惟　圣至仁抚四方兮一德升闻格九光兮雨旸均调地献祥兮嘉禾丕生征百昌兮神人胥庆乐且康兮惟　圣万寿福无疆兮 

　　○横山赋 

　　吴之东南有山曰棋山者州之望也山有五坞境号幽邃卢子师陈构室居之卢子名系仕籍而志隐岩石予乃为辞以慰喻之云 
　　伊横山之神秀奠吴会之奥区矗岩峦之合沓渺林岫之萦纡石湖南阻震泽东望澄景泓渟层波回瀁哀猿吟兮翠屏白鸟宿兮烟浪树嵓崿以樛枝石硿礲而成象摽五坞而得名乃瑰迹而殊状爰有飞流悬瀑灭濑漎淙界青壑而成帘霈银河而泻空八树灌生馥馞菁葱凤翎连娟擢修竹车盖偃蹇团乔松至若朱霞曜冈白云绵岭蒙曦暾之丹气暧皓灏之素景虽赤城兮垆峯曾不足喻乎兹境故方舆纪图僊隐遗迹羽士侈宫禅伯留锡抗宇崇甍明壁洞室或凭崖崿之清峭或翳篁棫之蒙密粤稽马云宋代之贤登憩兹山乐而赋焉摅英词于篇翰寄妙赏于风烟地得人而逾胜迹因文而乃宣旷之千祀乃属卢子吐蕙含珉凝章挺思结云松之高盟揽薜荔之颓址尔乃决椔翳披蒙茸疏芳沚掇幽丛遵藏修之往躅肇营考于新宫专一壑之特胜翕众美之来宗苔轩贮月萝幌留风林窅窅兮可以观妙云溶溶兮为之荡胷窥坟素兮长囿振荷衣兮遥峯及夫金门荐书华省簉属绣襮琼裾文茵丹毂抡材江介赋政关澳志与事以时违俗婴情而相逐睠望故岑惄焉劳心结思蘅若轸怀溪林惊帐蕙之夜鹤变园柳之春禽抚丝桐而独和倚尊酒而孤斟折瑶草而自惜乃独以寄夫徽音乃谣曰湖上山兮弥白云湖洲草兮春复春临沧流兮弄明月攀玉树兮怀佳人嗟夫寓形宇内殊族万科志士弘济达人寤歌耦耕沮溺环辙丘轲慨流坎之靡形贵所立之弗磨履贞信以为途庶吾行之无颇  

　　钤山堂集卷第一 

　　●钤山堂集卷第二 

　　鹭沙孙伟 
　　升庵杨慎评点 

　　诗（前藁一） 

　　◆诗（前藁一） 

　　雪霁登钤山 
　　登郡城南楼见仰山迟游侣 
　　览游大仰山宿东溪方丈 
　　仰山置酒 
　　大仰寺 
　　仰山寻郑谷书堂 
　　谒古庙二首 
　　出仰山 
　　过长陂 
　　阻雨不得登蟠龙 
　　途中晴 
　　山塘 
　　蒙山石门梁孟敬先生隐处 
　　仰天冈 
　　泛舟 
　　钤阁对雨 
　　钟山游眺 
　　钤阁秋集 
　　登宜春喜 
　　东溪晴泛 
　　江皋 
　　郊行 
　　洞灵观 
　　东堂新成 
　　赐告 
　　晨起 
　　春日 
　　读易 
　　感述 
　　有喜致醉 
　　春晓歌 
　　夜燕歌 
　　乙亥年雪 
　　霰 
　　伐园中木 
　　雨后南池 
　　夏日闲居 
　　对雨 
　　秋夕闲居对雨 
　　郊园 
　　观雨作 
　　斋中读书 
　　望钤山 
　　观冯式窦禹钧事述咏 
　　月夕黎君见寻 
　　中丞刘公卢洲宴集公子与予姻也 
　　江馆闻雨 
　　宿鴈洲 
　　登高值雨留山舍 
　　集刘大别业 
　　喜友人至 
　　中秋陈大参分司同杨太仆宴 
　　秋夕东堂同傅馆长兄宿 
　　钤阁同刘子集咏 
　　应和见寻 
　　将赴京作 
　　将赴京登郡城春台作 
　　登春台贻钱别驾 
　　对雪赠客 
　　答符子 

　　○雪霁登钤山 

　　千峰积瑶素寰宇映空明仙人好赤脚独蹑层氷行迭石疑琼岛高楼思玉京劲风仍振木朗月已辉城永夜山中宿山泉松涧鸣 【 【孙曰】句句欲活神爽飞越】 

　　○登郡城南楼见仰山迟游侣 

　　楼压春城迥山连晓雾寒身高百林上兴遶一峰端盘踞开雄镇登临耸巨观所欢犹未至惆怅凭栏干 

　　○览游大仰山宿东溪方丈 

　　夙驾踰城廓决策戒行游良朋欣屡集积潦况初收 【 【杨曰】二句似韦】 鸣鸟盈芳甸嘉树蔽层丘览籍眷名迹兹焉获所求披榛陟危磴拂石漱寒流暝投东溪宿密竹僧庐幽松岭露微月苍苍烟露浮 
　　城中望灵山缥缈隔云雾沿回至山麓山形始呈露大仰摩青穹鸟道不可度邓仙与木平 【 俱峰名】 隐若森拱护岚烟迷近远明霭变朝暮伊余猿鹤姿探赏惬幽愫岩峦纷合沓一步屡回顾徘徊青莲宇延竚古松路缘葛或褰崖飞泉亦当户永念区中人畴能息尘务 

　　○仰山置酒 

　　春游入古寺息驾在山阿不饮杯中物其如山色何泉声间钟磬草色上烟萝向夕岚霏起诸峯猿啸多 【 【孙曰】属辞景中情言外介溪往往如是】 

　　○大仰寺 

　　珠林胜境隔人寰古树高花隐石关流水声中一犬吠白云深处数僧闲龙潭路黑烟常覆螭首碑荒字已斑明日驱车入城去却从尘里望山间 

　　○仰山寻郑谷书堂 

　　遗墟那复辩岩石但苍莽遐想嘉遯年云霞结真想余辉贲草木秀句在穹壤泠泠韶濩音千秋宁绝响 

　　○谒古庙二首 

　　缘回数里道盘互百重山攀林兴不极沿流趣自闲云度肩舆里花明丛竹间神宫藏閴寂龙井鎻潺湲时见林中侣相携采蕨还 
　　兹山饶灵异古庙极巍崇下有千尺漂深黑蟠蛟龙兴云雨暵岁阖境歌神功神功既莫测民祀当无穷 

　　○出仰山 

　　逶迤遵石磴怅望别云松老僧不出户斋阁自鸣钟钟声在山间客子出山去细雨湿春衣新寒入高树此中风景断尘凡回看翠壑鎻烟岚刘郎不记来时路千树桃花隔水南 【 【杨曰】兴致酒洒是谓合作】 

　　○过长陂 

　　长陂鸟鸣初日暄游子度岭穷攀援行寻歇马 【 庙名】 访新庙望近蟠龙 【 村名】 识古村春深尚喜林花盛雨后忽惊溪水浑野老相邀具鸡黍解鞍时复过柴门 【 【孙曰】语意浑然又在工巧之上】 

　　○阻雨不得登蟠龙 

　　溪上风雨来飒飒篁竹乱油云翳 【 景出即了真作家】 层峰对面隔霄汉鸟道纡百盘龙门在天半佳期恨缅邈寒望增凄断下马憩林居一顾屡长叹自无飞仙术安得凌绝观 【 山半有龙门关】 

　　○途中晴 

　　山游苦奔峭会意乐有余大仰寻真隐蟠龙回我车湿云收绝壁高柳媚清渠陂岸生新水期来坐钓鱼 

　　○山塘 

　　山塘深且广逦迤抱山麓隔浦见人家依依桑柘绿日落烟水寒遶塘飞属玉 【 【孙曰】幽胜之景闲澹之趣天然自见不待洗炼【杨曰】六句诗惟唐韦应物刘文房最佳此得其三昧】 

　　○蒙山石门梁孟敬先生隐处 

　　东蒙擅奇秀万仞削苍壁阴崖閟浮云旸谷曜初日遥思石门叟长歌倚岩室岁远迹已陈春草绿如积 【 【孙曰】情属不浅亦不能辞】 

　　○仰天冈 

　　石磴盘秋萝危亭出峰树行人上山道望望云飞处洞口晚钟声林僧独归去 

　　○泛舟 

　　泛舟无俗情水送复山迎江色迷朝霭松阴转午晴稳依危石缆深傍绿芜行吾已忘机事沙鸥莫漫惊 

　　○钤阁对雨 

　　白雾涌岩扉回飙吹客衣万松鸣雨急孤阁到人稀眺迥迷前浦凭高失翠微 【 【杨曰】隐秀之句】 惜春今已晚虚负采山薇 

　　○钟山游眺 

　　可怜春岸飞鸥鸟又见春山长薜萝峰势插江溪路小峡门横石水声多平沙觅句看云立极浦回舟载酒过见说此溪多钓伴月明来听扣舷歌 【 【孙曰】趣在实境可爱】 

　　○钤阁秋集 

　　钤冈高楼足大观况逢晴日倚栏干竹林啼鸟关 【 关字好】 幽事石磴松风生昼寒病身自喜逢秋健携手聊寻尽日欢万事浮生空役役拟从山客借蒲团 

　　○登宜春喜 

　　沙清江练绕城回霜净花枝拂槛开山阁昼闲宜对酒病身秋尽始登台潇湘木落闻猿啸彭蠡云长见鴈来郡僻渔樵堪卜隐时危戎马转兴哀 

　　○东溪晴泛 

　　锺峡出秀浦碧潭无限清日浮江色动舟蹴浪花轻盘石思垂钓沧浪爱濯缨 【 【孙曰】非不经意只是自然】 沿洄意未极川暝月华明 

　　○江皋 

　　岩溜漰渀雨风松淅沥涛远峰晴木暗清夏暑云高问节菖蒲近观农稼穑劳微吟未归去落日照江皋 

　　○郊行 

　　沙路平如掌郊行吟望賖山围 【 【孙曰】句全似杜】 四野碧河抱一村斜松径入僧寺草屋见渔家春风几日到村园桃李花 

　　○洞灵观 

　　玉女已仙去仙丘尚此中龙吟山洞雨鹤舞石坛风异代流传久浮生梦觉同还寻炼丹处云水夕阳空 

　　○东堂新成 

　　种树乘阴辟沼渔数椽聊此卜幽居诸峰稍识岚霏外三径新锄灌莾余穷巷颇回高士辙藜床时读古人书欲因萝薜辞簪弁惭愧承恩在玉除 
　　无端世路遶羊肠偶以疏慵得自藏种竹旋添驯鹤径买山聊起读书堂开窓古木萧萧籁隐几寒花寂寂香莫笑野人生计少濯缨随处有沧浪 

　　○赐告 

　　春去复秋至愁多与病连屏居臣分浅赐告圣恩偏阙望长回首岩栖不记年时闻起桴鼓未暇枕书眠 

　　○晨起 

　　枕畔闻啼鸟觉来春思闲行药过石壁倚槛望云山馆阁缪通籍林园深闭关殷勤谢知旧频遣惜朱颜 

　　○春日 

　　春日宜春睡梦醒时冁然处身无远略忧世但长年池湿青莎雨莺啼绿树烟近知理俗事学种南山田 

　　○读易 

　　径转频移柳斋荒自补茅过从无俗客迂僻少深交先雨鹳鸣垤知风鹊构巢行藏吾已任莫问易中爻 

　　○感述 

　　结茅楚水枫林下拥膝长吟任此身一官系籍逢多病数口携家食旧贫溪圃秋深菊容淡石田春暖药苖新时危献纳思无术怅望中原伤战尘 

　　○有喜致醉 

　　三十年过方有子却论情 【 【孙曰】语机处再看愈好】 事集悲欢总叨先德宜昌后每为身愁欲废官琴书他日期堪付堂构兹丘幸苟完庭中翠竹红葵色乘醉邀宾秉烛看 

　　○春晓歌 

　　鸡喈喈皷逢逢晨旸熹春雾蒙揽衣启户候晴色山头云兴转深黑花潭柳屿空复期蹑屩携壶难自得瓦沟急雨鸣彻宵征人在途泥没腰忽忆此时京国侣策马披毡趁早朝 

　　○夜燕歌 

　　璚酒清蕙肴盈锦镫瑶席张四楹华歌妙舞百伎呈夜行游兮悦明星奉君玉觞前致诚上天垂休惠我明黄河之水今再澄天鸡鸣海乌升愿君举觞且留情乐哉时乎方太平 【 【孙曰】声响全是古乐府而情绪婉约更感人杨曰似古白纻歌】 

　　○乙亥年雪 

　　燕京雪花大如手寒冱江南未尝有近来江南雪亦如燕京前年豫章东抵鄱湖氷路珉争传耳共骇故老创见心犹惊今年大雪连三日陌上深踰二三尺葭管春回气转寒柴门暮扫朝仍积朝飞暮积无已时四野浓云一色垂共道城中愁桂玉虚从江畔觅花枝阴阳自古皆常度物候今看却殊故瞽史何由讯咎征病夫默坐忧时事 【 【孙曰】直欲以野朴之辞相胜感时伤事之体只湏如是】 

　　○霰 

　　野霰朝仍集山云冻不收家贫念藜藿寒至想衣裘戎马多征檄江波有钓舟短歌成独醉聊得坐消忧 

　　○伐园中木 

　　松栢储栋梁枣栗充豆笾樗榆竟何益历历蕃中园叶大苦蒙翳材枉空挛蜷能令地脉耗亦使阳和偏呼童砺斤斧爨燎供炊烟去莠植嘉谷斩茅秀兰荃栽培与倾覆在理固宜然不材世所弃剪伐何足怜 

　　○雨后南池 

　　鸣雨夜不止春波漫绿塘细浪摇孤屿广岸映回墙乍宜添水槛还能受野航蒲荷纷擢秀槐柳俨成行虚疑泛瀛岛深拟对濠梁临流兴不极日暮歌沧浪 

　　○夏日闲居 

　　卜筑远阛市虚堂近高林池塘新雨过夏木绿以阴初日照前牖咿嘤语鸣禽听之颇怡悦足慰静者心 

　　○对雨 

　　暮霭起前壑白雨映中林曲池通爽气高馆足秋阴把帙引眠思 【 【杨曰】似戏却真】 焚香清道心庭边有老树萧瑟伴闲吟 

　　○秋夕闲居对雨 

　　一雨洗炎嚣高斋坐寂寥繁声傍竹近寒色映空遥颇袭图书润还沾枕席飘兴幽忘盥栉巷僻谢招要兰晓光逾碧荷秋叶互凋未须挥短箑凉意晚萧萧 【 【杨曰】通篇净莹】 

　　○郊园 

　　柴扉在深木无人昼不关山围修竹罅泉鸣乱石间倚杖翫苍翠临风听潺湲一瓢挂高树日暮灌花还 【 【孙曰】自然道实境非强作者韵度】 

　　○观雨作 

　　东峰雨色遶前溪野树江船望欲迷卷幔忽惊山雾入近村长听水禽啼清怜松菊长茅屋深爱湍流满稻畦故人门巷隔车辙多病青尊不可携 

　　○斋中读书 

　　柳径柴门辟向东竹垣高树引清风 【 【孙曰】岂应俗属对语】 林中送客行常远屋里看山兴不穷唯须药物供身病且爱闾阎属岁丰世事浮云问此生■〈扌弃〉老蠹鱼丛 

　　○望钤山 

　　郭东草堂无俗嚣画屏静对青岧嶤暮灯隔树影明灭霜锺吼空声振摇莲秀虚疑太华出桂幽实爱小山招为贪鹤背思千里拟接虹梯问九霄 

　　○观冯式窦禹钧事述咏 

　　还妾当年不计赀一商阴德世难之状元已报神人送邻里来谈梦兆奇 
　　定数难移岂信然但修人事可回天窦郎梦得先灵告三纪延年五桂传 

　　○月夕黎君见寻 

　　兰舟远泛故情欢柳径相邀月色寒贫居市近能呼酒懒性人逢不整冠黄花醉可簪乌帽水槛闲宜弄钓竿不是同心念幽独碧山那得共君看 

　　○中丞刘公卢洲宴集公子与予姻也 

　　东郭筑堂好中丞载酒来杯长烧烛坐门正逐江开琼树欣相倚霜威许见陪还知绿野醉真胜习池回 

　　○江馆闻雨 

　　江迥风连屋庭喧雨到床寒声杂松竹远势动潇湘幕燕翻应湿林花落尽香问奇那有酒春棹易相将 【 【杨曰】有风有韵】 

　　○宿鴈洲 

　　山登极巑岏野适忽夷旷清涧屡寒涉绿畴弥晚望水亭荷芰开园屋云松傍应怜鴈洲宿绝胜剡溪访 

　　○登高值雨留山舍 

　　未遂观奇愿来过静者居涉溪云逐马下榻雨鸣除公子携松酝乡人馈鲤鱼山寒春漏永莫遣绿尊虚 

　　○集刘大别业 

　　别业春山里松筠开翠微文觞坐群客此会昔应稀涧雨桐花湿楼晴燕子飞主情殊未已乘醉出荆扉 

　　○喜友人至 

　　下马柴门日已曛灯前悲喜话同群空江岁晚无来客远道情深独见君瓦瓮细倾山郭酒藜床闲卧石堂云莫言古调秪自爱且诵新篇慰我闻 

　　○中秋陈大参分司同杨太仆宴 

　　凉夕逢秋半仙杯坐漏长未须延桂魄卿月在薇堂 【 【孙曰】润丽有此者】 

　　○秋夕东堂同傅馆长兄宿 

　　纸窓银烛雨声前草屋寒栖共老仙不觉对床中夜语青绫仍似玉堂年 

　　○钤阁同刘子集咏 

　　树引肩舆入山当对酒吟泉流一壑响云度数峰阴兹地尘境绝逢君坐语深谁言簪绂者同有薜萝心 

　　○应和见寻 

　　逶迟松桂林之子能相寻远道惊长别幽期感素心楚台临月迥章水渡烟深何物酬佳兴风牎弹玉琴 

　　○将赴京作 

　　七看梅发楚江滨多难空余一病身阙下简书催物役镜中癯貌愧冠绅非才岂合仍求仕薄禄深悲不逮亲此日沧波理征棹回瞻松栢自沾巾 【 【孙曰】感怆曲折】 

　　○将赴京登郡城春台作 

　　浮生奔走徧尘埃重对乡山病眼开北望几回仍赴阙南还今日始登台袁江晴抱星辰下燕鴈寒冲雾雨来攀磴俯林坟极目抽毫作赋叹非才 

　　○登春台贻钱别驾 

　　府公地主催科剧高阁看山引兴来三峡波涛深送酒万峯岚翠迥登台黄花似与秋期约尘世难逢笑口开遗德古来韩庙在为寻荒碣斸苍苔 

　　○对雪赠客 

　　江南素无此大雪一夜覆地忽三尺平明走觅江上村不辨东阡与西陌眼看世界入混茫蔽野垂天同一色访旧虚回剡曲舟闭门正卧袁安宅山中古树已开梅瓮里新醪未泼醅秪应吟倚湖边棹何用歌斟帐下杯 

　　○答符子 

　　新题十幅寄钤冈白鴈西飞云路长因忆对床孤烛夜一帘松月照山堂 

　　钤山堂集卷第二 

　　●钤山堂集卷第三 

　　鹭沙孙伟 
　　升庵杨慎评点 

　　诗（前藁二） 

　　◆诗（前藁二） 

　　仰山酬赠韩刘二子 
　　赠西泉子 
　　酬别刘梅国兄 
　　夏日江亭赠客 
　　奉答符少参先生见贺生男之什 
　　奉酬空同先生垂访见贻 
　　钤阁赠傅侍御兄 
　　答友人 
　　次韵田水南兄见访 
　　酬别张侍御 
　　送顾使君华玉赴全州 
　　赠相命颜生 
　　别友人 
　　雪后钤山寄友 
　　寄陆太史 
　　酬鴈洲见寄 
　　寄谢子 
　　思友人 
　　江行寄朝望 
　　早春郊园寄友 
　　刘子久有登游衡岳之兴书来讯予京行答赠 
　　钤阁登咏 
　　黎侍御新亭 
　　吴伟画 
　　山水画 
　　张氏林亭 
　　观王阳明书石刻 
　　庐陵谒忠节祠 
　　入白芒朱陂 
　　苦竹山 
　　板陂铺 
　　野泊 
　　宿山寺 
　　昌峡 
　　下浦 
　　夜宿报恩寺 
　　水南寺诸君子饯予京行即席赋 
　　墓到防里 
　　杨树岭 
　　早发鴈洲途中作 
　　促缩 
　　宿大栎同年陈玉夫宅玉夫时往江东 
　　至庐陵 
　　夕次藤桥还寄城中同好 
　　过周文襄公墓下 
　　过刘子熏墓 
　　船发信州新雨江涨还寄曹使君 
　　严陵祠 
　　魏塘独宿寄陶员外良伯 
　　夜行吴江 
　　如松江访陆太史先申寄赠 
　　棠溪宴集赠使君 
　　丁使君泛舟宴饯 
　　松江龙华寺留别 
　　金山 
　　杨州别舍弟 
　　晚次宝应湖阻雨忆舍弟 
　　清河阻风 

　　○仰山酬赠韩刘二子 

　　迢逓穷山里君能枉见寻松门驻双骑萝径鸣孤琴衣上云岚色林中经梵音应悲市朝客谁到白云深 

　　○赠西泉子 

　　到君衡门下修竹两三竿高已远人俗贫能慰母欢邀予进草饭夕语坐蒲团真与时相弃泉巾独自冠 

　　○酬别刘梅国兄 

　　故人千里别何意到空林观榜曾随骥遗诗比赠金青天寻蜀道夜雪度山阴明发巴陵渚烟波愁我心 

　　○夏日江亭赠客 

　　江喧过雨时绿树摇南飔归客乘流下扁舟向我辞台临春望迥山绕旅行迟无限■〈艹縻〉芜草因君寄所思 【 【孙曰】风韵逼古调】 

　　○奉答符少参先生见贺生男之什 

　　今旦启茅宇把酒对花枝门见弧悬日堂开履满时主人洗愁病野客同襟期家事区区尔能劳长者知 

　　二 

　　剥啄惊敲户缄题重越疆将雏新曲妙遗鲤故情长儿子嗤豚犬琼瑶借宠光夜阑还击节转益病夫狂 

　　○奉酬空同先生垂访见贻 

　　病来浑与故人疏珍重能劳长者车地僻柴门堪系马家贫蕉叶可供书莺花对酒三春暮风雅闻音百代余长愿饮河心自足却惭和郢曲难如 

　　○钤阁赠傅侍御兄 

　　素琴远抱有余情草阁孤峯眼共明黄菊几逢词客病绿尊今对故人清留君小作山中宿念我虚题榜下名信有膏肓在泉石十年从宦竟无成 【 【孙曰】文缘情生自好】 山游处处见山情极目秋空万里明石磴屡缘心未倦松亭小坐思尤清林中久负幽人约壁上新题过客名自是登高能赋手看君四韵已俱成 

　　○答友人 

　　一官厕朝籍出入承明墀十年卧林巷恍若与时违当时同升侣往往列金绯吾岂薄荣利贫病恒相羇清晨阅明镜了了见须眉自非食肉相藏拙安所宜 

　　○次韵田水南兄见访 

　　诸公天上多台省此客江边秪草堂骑马看花空昨 【 以下阙文】 

　　○酬别张侍御 

　　春风曾驻木兰舟使节真看万里游揽辔霜威清瘴海停杯诗兴满沧洲天寒江县城空闭秋旱山田谷未收多病有怀谈莫尽送君分首重淹留 

　　○送顾使君华玉赴全州 

　　吴客孤帆楚水涯碧云千里度长沙湘山独夜看明月莫听猿声易忆家 

　　○赠相命颜生 

　　扫榻云林白昼眠行藏于我固悠然元无蔡泽轻肥念不向唐生更问年 

　　○别友人 

　　此夜孤灯共草堂明朝双屐度潇湘亦知心迹无南北未道相违是两乡 

　　○雪后钤山寄友 

　　江上日日吹北风茅屋拥被卧如弓楚乡物色是燕北晴雪楼台似画中病骨总缘诗思瘦屏居长与岁年穷毳裘貂帽忆京国佩马朝天过苑东 

　　○寄陆太史 

　　客舍燕台对雪眠别来心迹两茫然青山有地淹贫病白日无情换岁年驽马极知难附骥玉堂真叹远瞻天新诗海内流传遍凭寄枫林水石边 

　　○酬鴈洲见寄 

　　南山有松松有萝昔日结交今谓何但使同吟白云峤何湏独上金銮坡 
　　何处云山疋马归暮云相望两依依凭君慰我尺素寄日日江楼有鴈飞 
　　北风吹雪满汀洲欲折梅花不自由无限离情渺难寄题诗更上一层楼 【 【孙曰】寄思不等闲韵调自别三诗尽得唐人三昧而机样则自出也】 

　　○寄谢子 

　　谢公江海士铩羽在空林高卧不出户闲堂春草深积霖注南国驰波渺夕阴相望一水隔方舟不可寻 【 【杨曰】似孟襄阳】 

　　○思友人 

　　衡岳无来鴈江漂有蛰龙愁边波浪阔梦觉云山复位识相逢语未知同病容因思遗远道何处采芙蓉 【 【孙曰】出入骚选玄之又玄者】 

　　○江行寄朝望 

　　挂席爱沧茫江天足晚凉望移城塔远歌入浦云长起鹤横烟屿飞鸥趁野航劳君致美酒篷里自衔觞 【 【杨曰】昔人谓好诗如弹丸此八句近之传世何必在多】 

　　○早春郊园寄友 

　　东郊柳色远依依忽忆佳人候竹扉剡曲雪深回夜棹 【 【杨曰】中四句情兴跃然】 杜陵花发典春衣闲思步屧寻芳草醉爱携壶上翠微不是赏心缘节物频年离索故交稀 

　　○刘子久有登游衡岳之兴书来讯予京行答赠 

　　林丘者刘子书屋名也 
　　端居心赏若为酬瘦马螺川感昔游芒屐可能窥岳麓青黎元自照林丘鸣声每听春山鸟清兴空回雪夜舟若与故人论出处闲身仍被白云留 

　　○钤阁登咏 

　　石堂岩径薜萝封钟磬遥闻最上峯云净芙蓉列远岫天晴风雨起长松真仙定拟过笙凤樵客何因识洞龙高阁我来忘几度每来拄笏坐从容 

　　○黎侍御新亭 

　　曲径看花入幽亭载酒开兴迥忘主客地胜有池台晻暧树帷合逶迤江练来已方元亮隐松菊遶园栽 

　　二 

　　城居厌烦燠来此洒尘纷江月夜深到野禽松上闻径幽怜草色谷密想兰熏百里沧波棹佳期一访君 

　　○吴伟画 

　　郭熙之死谁复同湖湘小仙今代雄惯将健笔写缣素江山平远称尤工洞庭潇湘渺何许积水长天迷处所沙处老树总呼风波上轻云初散雨短棹扁舟竞往还垂纶者翁意愈闲晴牎展玩心眼乱兴在沧洲千里间 

　　○山水画 

　　长松拂云生昼寒沙上草阁俯江湍幽人竟日少尘事白鸟青天到倚阑 

　　○张氏林亭 

　　十载重来笑语亲水亭山阁几增新辋川自卜王维宅锦里谁分杜老邻岁课园丁收芋栗日招溪叟坐松筠却笑阮郎知此路碧桃花里重迷津 

　　○观王阳明书石刻 

　　作宰庐陵县阳明称古风起废葺宫宇节用恤瘝恫刻辞诏后来庋石当庭中已叹仁言愽兼怜书迹工来游非在日怀览意何穷 

　　○庐陵谒忠节祠 

　　两间王气此诸公万古香名祀一宫人代纲常元未坠侯邦章典故应崇冠裳列宿辉光动朝世沧桑运劫空二百里来瞻庙貌不堪庭木起秋风 
　　欧阳文忠修周文忠必大胡忠简铨杨忠襄万里杨文节邦乂文忠烈天祥李忠文时勉刘忠愍球 

　　○入白芒朱陂 

　　岸岸溪流急山山篁竹多盘回遵石径迤逦度松坡深岭皆宜木高田亦种禾唤鸠梅雨暗飞燕麦天和池卜晴蛙语村防夜虎过稍看民乐土还苦吏催科世事关愉戚生涯学醉歌清溪足鲂鲤吾欲买渔蓑 

　　○苦竹山 

　　苦竹山高昼景迟木阴葱蒨动南飔草间鸣雉忽飞起傲兀篮舆度岭时 

　　○板陂铺 

　　到处云山是旧逢几家茅屋数株松邮亭下马午时饭陇上辍耕谈老农 

　　○野泊 

　　野外萧条灯火稀空江孤艇暂相依年荒触目俱堪骇隔岸燎原驱虎归 

　　○宿山寺 

　　野寺入林辟江城击柝重艰虞逢世事愁寂任浮踪烦暑蚊喧壁微明马度松踟蹰独不寐兀坐听楼钟 

　　○昌峡 

　　霁晓渡昌峡苍山烟雾开中流万石鬪隔水一舟来祠古还依嶂林幽忽放梅故乡知信美临眺转徘徊 

　　○下浦 

　　【 【杨曰】是选句】 古市江船集平桥野店开沙中辨远树云里望层台兹郡饶奇胜吾生叹去来明兴陟丹壑秋日净浮埃 

　　○夜宿报恩寺 

　　落日解装投上方还寻老衲借绳床春寒自酌山城酒 【 【孙曰】潇洒襟韵自见】 夜静犹闻竹院香危坐万缘心境净不眠孤枕漏声长因搜短句了清景人事诘朝酬应忙 

　　○水南寺诸君子饯予京行即席赋 

　　莎岸松门溪寺幽日高烟雾隐林丘城居出郭应难数旅适逢春可自由青嶂白云晴入座落英飞絮远随舟谁能去国忘羇思谩引离尊惜劝酬 

　　○墓到防里 

　　林颷生暮寒溪石渡清湍烟火高门近风霜古木残升堂列酒馔叙旧集悲欢爱此银灯烂离颜惜共看 

　　○杨树岭 

　　杨岭际晓来肩舆度深寂崖高门巴薄篁苇风淅淅清泠涉幽涧荦硧缘绝壁环顾閴无人山禽自啁唽新泥松树下往往见虎迹行侣时唳呼铜钲鸣未息缅予鸿雪踪夷险备所历翻惭一身安坐惜众夫力 

　　○早发鴈洲途中作 

　　螺川朅游访鴈洲复踌躇夜投林下宿晓发霜中车回道过谷口青枫寒正疏哀鸿唳广泽猛虎临路衢所历多险艰悰抱未可舒寄言同心佀何用独离居 

　　○促缩 

　　促缩复促缩暮投主人宿荒垣对空池落叶响败屋拈杯当炊糜爇薪代秉烛如闻旁舍言野寇或宵伏世虑婴我怀默坐候天旭 【 【杨曰】写出旅况质而不俚】 

　　○宿大栎同年陈玉夫宅玉夫时往江东 

　　故人何所之门馆闭芳池解名登共岁多病别经时独买金陵棹遥怜琼树枝山牕今夜月空照客相思 

　　○至庐陵 【 访刘子也】 

　　【 【杨曰】起句奇】 青螺白鹭入我梦河上松间骑马来问俗初经永叔里吟诗真忆长卿才衣冠古郡高风在车马寒城短日催今夜故入桑落酒不知怀抱若为开 

　　○夕次藤桥还寄城中同好 

　　惜别忘前路暝色过藤桥问向谁家宿村灯隔水遥弊裘风正急客思酒初消谩听空堂雨对床非昨宵 【 【杨曰】渐近自然】 

　　○过周文襄公墓下 

　　尚书旧里说山前松栢阴阴有墓田何止乡邦崇盛烈吴人碑碣更林然 【 山前周氏里居吴中诸郡有文襄祠】 南圻治赋阅星霜功在朝廷未可忘中秘储才得公等贻谋端合拜文皇 【 文庙选进士二十八人入阁读书公乞与乃增为二十九人】 

　　○过刘子熏墓 

　　欲赠徐君剑挂向陇头枝陇水自东逝我悲君不知 

　　○船发信州新雨江涨还寄曹使君 

　　乘溜放船去空江迷雾云岸回青草色波动白鸥群郡旱初闻雨途穷忽见君应知三日祷天为答忧勤 

　　二 

　　已失玉溪雨还望灵山云川阳夕明灭岩树春氛氲狎藻鳬相属摩霄鹤不群鼓枻已宵逝揽袂转思君 

　　○严陵祠 

　　严陵七里滩迭嶂俯澄湾云物澹堪赏风标邈未攀龙飞初白水鱼钓但春山千岁见孤庙苍苍烟雾间 

　　○魏塘独宿寄陶员外良伯 

　　泊舟魏塘渚萧萧菰叶风剪烛红蘂乱浮杯绿蚁空暝吟依雪鹭遐想接烟鸿还将此时兴书寄海云东 

　　○夜行吴江 

　　官船新稳官河平笼烛牵桅中夜行菰蒲野水不知处明发说到阖闾城 

　　○如松江访陆太史先申寄赠 

　　菰岸雨声急松门烟浪深沿洄趣易惬怀望思难任云物中夏赏 【 【杨曰】清典可讽】 湖天孤屿吟暧暧沙中树悠悠波上禽临溪听黄鸟拂石理瑶琴总多山水兴兼慰别离心 

　　○棠溪宴集赠使君 

　　佳游历松郡雅集过棠溪碧筱临池净垂藤入径迷林香花代发庭曙鸟先啼画省班赏接沧洲影独栖行春人吏惬听雨客怀凄野沃饶秔稻时平撤鼓鼙文叨下客会尊喜使君携稍学泉上钓言留竹下题兴幽忘去棹烟景在林西 

　　○丁使君泛舟宴饯 

　　异乡逢子得同游祖帐邀宾设饯留锦席移遵遥出浦绿阴牵舸漫随流残花怅望迷幽屿渌水逶迤接远洲为约别时湏酩酊前程莫遣有离忧 

　　○松江龙华寺留别 

　　野寺行送客东津潮满时傍花吟驻棹扫石坐传巵细雨晨钟湿轻云午阁移欲别还留语重来未有期 

　　二 

　　石桥僧院古松门人迹稀树凉风淅沥江暝雨霏微夏木欣闻鸟春山忆采薇应愧京游者缁尘满素衣 

　　○金山 

　　寺拥金山古江流碧海深千年此形胜词客几登临波浪浮香阁鱼龙听梵音晨风渡舟楫真有济川心 

　　○杨州别舍弟 

　　作伴来吴越那堪此地分还同广陵月独向楚山云客路频加饭文场早策勋要宽千里念时遣尺书闻 

　　○晚次宝应湖阻雨忆舍弟 

　　广陵舟里连衾枕宝应湖边隔雨风人世百年谁骨肉天涯此路复西东中宵忆尔心俱折逆旅无人信莫通身迹半生成底事秪余泥雪叹飞鸿 

　　○清河阻风 

　　淮浦清河三日住北风高浪可怜生鱼龙远水深疑鬪星斗中天迥觉明永夜乡山频入梦谁家船笛更飞声微名顾我堪惭叹六月携家万里行 

　　钤山堂集卷第三 

　　●钤山堂集卷第四 

　　渔石唐龙 
　　升庵杨慎评点 

　　诗（前藁三） 

　　◆诗（前藁三） 

　　郊祀 
　　拜陵庙作 
　　谒泰陵 
　　西陵观月 
　　下陵作 
　　谒陵途次柬子渊太史 
　　酬崦西侍读见赠上陵之作 
　　酬未斋宫谕见赠 
　　酬石门侍读见赠 
　　宿昌平刘谏议祠次韵赠蒲汀学士 
　　正德戊寅正月七日驾自宣府回前期颁赐廷臣服色是日大雪百官迎德胜门外首臣奉觞致辞称贺即事纪述 
　　回銮诗 
　　赐衣 
　　徐氏北楼 
　　雨 
　　登报国寺阁 
　　冬闰和李宫谕 
　　除夕和石潭学士时车驾狩于榆林 
　　元日用前韵 
　　送客 
　　符子冬暮发京南迈予日思之恨不能从也作此讯寄 
　　再至都下子容侍读兄叙旧见贻用韵和酬 
　　少傅靳公归丹徒 
　　赠董宫谕 
　　崔子谢病还邺怀寄 
　　赠刘使君之成都 
　　赠汪尉 
　　送进士陈则英归觐 
　　奉同温宫谕移疾寺居之作 
　　伦编修归娶例赠 
　　赠致政李尚书 
　　汤处士 
　　温宫谕省觐 
　　送王提举 
　　赠余太史副宪广东 
　　登慈仁寺阁饯杨殿撰 
　　徐侍读别后寄赠 
　　胡进士出宰东阳便省尊翁佥宪送赠 
　　赠刘卿 
　　张侍御谪判晋州 
　　赠侍御干德 
　　赠王克明进士之吉郡 
　　集寿僧房饯少司成汪先生之南京和席间韵 
　　赋少师杨公石斋 
　　题李学士画 
　　瞻辰楼 
　　待曙楼 
　　题杨时明瀛州别业 
　　听琴 
　　渔父 
　　李学士薇园秋霁图题赠 
　　传制遇雨纪事 

　　○郊祀 

　　天行驾凤虬春祀重圆丘殿幄红云绕坛松壁月流馨香荐明德穰简集洪休万国观成事宫筵庆玉旒 

　　○拜陵庙作 

　　六帝神游迥诸陵御气浓泉飞千尺瀑枝偃万年松一自仙城闭徒看云壑重遗弓小臣抱怅望鼎湖龙 

　　○谒泰陵 

　　先朝趋禁陛今日上陵台讵识龙骖远犹疑宝扇回雨垂苍栢泪风动碧山哀千岁岐周下空传凤鸟来 

　　二 

　　季年深望治帝德日光辉听揽收群策忧勤总万机最伤凭玉几那复见宵衣恸哭朝陵使秋晨奠币归 

　　三 

　　问士晨颁策焚香夜祝天恩同沧渤水东去无回年衮舄红云里园陵白露前神游念王室龙驭傥来还 【 乙丑廷试宫中祷天有愿得真才之语】 

　　○西陵观月 

　　万古秋天月西陵午夜看影流苍栢罅光满碧云端节序逢摇落山河对郁盘凭高瞻玉宇正忆凤楼寒 

　　○下陵作 

　　归骖怅何适迟回陵路东还循白石径遥下翠微宫冉冉开松雾飘飘堕涧风今宵有佳兴明月万山中 

　　○谒陵途次柬子渊太史 

　　公我相携久朝陵复此行暂违清禁直重问碧山程听雨惊宵梦看松惬野情喜随冠盖入立马万峰晴 

　　○酬崦西侍读见赠上陵之作 

　　时秋重祠事吾喜得山行是日愁霖净风烟破晓晴看云千嶂立临水一诗成为诵琼瑶句浑忘羁旅情 

　　○酬未斋宫谕见赠 

　　先皇陵殿枕秋风下马来瞻夕照红流水犹疑响环佩长松只讶拥虬龙雄关北踞通秦塞迭嶂西驰遶汉宫欲写神功镌峄颂绿崖苍壁倚天穹 
　　栢林溪路转纡余怪石凌空不受驱帝作大邦劳眷顾民于此地敢樵苏峰峦四合看屏障水树千重入画图人世丹丘惊险绝仙山蓬岛讶虚无 

　　○酬石门侍读见赠 

　　翻屋秋霖作夜惊出城晴旭称郊行谩于夷险思身事却以忧欢见友情山月解装陵屋白涧风骑马栢林清浮尘扰扰非吾意临羡沧州愧濯缨 

　　○宿昌平刘谏议祠次韵赠蒲汀学士 

　　秋原六辔咏如丝蓬阁金莲下直时贪看碧山频驻马喜过琳宇谩题诗周田禾黍民歌岁汉室园陵吏奉祠仙侣别离知不惯玉堂明月定相思 
　　高馆茶烟袅鬓丝话阑清漏转多时尘埃偶下留徐榻兰荰重吟吊屈诗浮世光阴悲逆旅大邦名哲仰新祠呌阍莫上忧时策倚槛遥兴万古思 

　　○正德戊寅正月七日驾自宣府回前期颁赐廷臣服色是日大雪百官迎德胜门外首臣奉觞致辞称贺即事纪述 

　　彪衣麟袍夹路来飞鱼绣蟒皆新裁千官尽出都门道万乘遥从朔野回瑞气晴浮丹凤阙先声晓过白龙堆东风吹雪度城隈流英落絮舞徘徊王春玉历三阳动人日仙蓂七叶开列炬通城明似昼腾车广陌沸成雷骑营下令罗霜仗帐殿留欢捧御杯小臣献寿颂休哉　陛下神武英雄才龙庭驱丑虏鴈塞???氛埃宁如汉天子空上单宇台鸿名骏烈垂千禩帝德皇风被九垓 

　　○回銮诗 

　　长杨骑火红汉帝夜还宫观兵夸出塞献捷贺平戎旌竿飐飞雪铙吹喧高空百琛陈阙下八骏游寰中千岁升平乐欢燕曲难终 

　　○赐衣 

　　宫衣锦叚新宣赐徧臣邻绣纹盘虎豹金彩织麒麟诏向龙沙远颁从玉陛均拜登齐阙谢愧省独墙循士节论辞受君恩爱笑颦礼看超等级劳岂効涓尘荷德乾坤大糜财府库贫先朝题岁月诸道贡奇珍貂座仪章滥鹈梁讽谕陈缙绅皆用武辇辂尚留廵暗忆垂裳治虚惭挟纩仁日占青海使寒望翠华春未厌干戈役私嗟章甫身 

　　○徐氏北楼 

　　徐君北檈上今赋北楼诗旧赏客频异狂歌酒莫辞帘开新月色菊对晚霜枝胜地今皇国休歌王粲词 

　　○雨 

　　暑雨新秋剧茆庐湿不禁气蒸时见日阴积转成霖云雾北山密烟波南国深床头有浊酒独酌散幽襟 

　　二 

　　日日浮云色深疑失太阳叶深听更急葵意仰何长邻屋垣颓共泥涂马去妨庭间独鸣鹤尔亦念高翔 

　　○登报国寺阁 

　　毘庐阁望尽京华楼阁参差云雾遮雨雪高城催岁暮音书故国渺天涯 
　　代北风烟迷处所云间孤影见鸿飞闺中锦字空相忆塞上金鞍仍未归 
　　后皇开山祗树林直布大地皆黄金朱甍矗起云天丽翠木环围石道阴 
　　南去北来何日了劳劳千古更魂消才过报国松间寺又度卢沟月下桥 【 古有劳劳销魂二亭】 

　　○冬闰和李宫谕 

　　岁闰移阴律寒深值晚冬市颷连九陌楼雪俯千墉宫酝闲能醉乡书病懒封虚惭殿门籍寂寞卧高舂 

　　○除夕和石潭学士时车驾狩于榆林 【 正德丁丑】 

　　更烧残烛坐虚筵起视明星在远天客夜杯盘随俗举城春花柳向谁妍愁心暗逐阶蓂老芳讯频经陇月圆身事流年那可道箕山终愧古人贤 

　　○元日用前韵 

　　椒觞栢酒对春筵楼雪宫云倚曙天后饮屠苏惊老大骤看花蘂笑新妍青山近郭浮烟迥碧树笼街淑景圆已见三阳开道泰早闻连茹进才贤 

　　○送客 

　　春来每日晴明少送客城阴骑马迟返照沙边寒欲敛行云江上晓频移谩劳药褁供愁病且折花枝当别离故里交亲如问讯石泉山月负幽期 

　　○符子冬暮发京南迈予日思之恨不能从也作此讯寄 

　　北风日日河氷壮愁病思君万里行江上归帆何日到天涯旅梦几回成青春自改浮云色幽谷虚传好鸟声逋客总贻猿鹤笑故山空系薜萝情 

　　○再至都下子容侍读兄叙旧见贻用韵和酬 

　　远别岂知仍聚首相迥不厌屡回车江湖句忆停云里勋业心悲览镜余海内故交谁在眼病来癯貌独憎予摧颓敢附青霄翼忝窃还登白玉除 

　　○少傅靳公归丹徒 

　　黄阁丝纶贵东山水石情留侯终谢病疏传早辞荣江寺移舟近城居种竹清挥金会邻曲举酒话升平 

　　○赠董宫谕 

　　扬帆别潞渚鸣驺指越乡恩辉驰满路颜色奉高堂赐锦裁春服宫醪献寿觞五色文章贵天池待凤凰 

　　○崔子谢病还邺怀寄 

　　相送出郊寺独归愁郭门春城涉远道朝雨恋芳樽幽梦时或到素心谁共论若为经济畧归卧水云村 

　　○赠刘使君之成都 

　　尔向蚕丛去荣分竹使符泝江泷石险入邸鹤琴孤雪岭看松日蓉城坐画图文翁有石室千古在成都 

　　○赠汪尉 

　　裘马去翩翩人称县尉仙榜歌津柳外官舍海云边鱼蠏环溪市蒹葭入野田相送忆佳政无为别兴牵 

　　○送进士陈则英归觐 

　　长安阙下送离觞才子宁亲赴北堂已喜登科同片玉曾看作赋比长杨归帆夜度闽川月舞袖春携汉殿香暂到故园非久别云霄计日待鹓行 

　　○奉同温宫谕移疾寺居之作 

　　九衢车马暗尘氛仙客西堂卧白云静爱市朝堪吏隐胜将泉石与僧分澄心夜对莲花水秘曲朝披贝叶文独有可人期不至素琴萝径立斜曛 

　　○伦编修归娶例赠 

　　捧诏辞东观鸣檝下南川皆言归驷日不羡弃繻年寒度梅花岭春歌桃叶篇知君世良史来续子长编 

　　○赠致政李尚书 

　　时士皆求遇明公屡乞身三朝均雨露八座切星辰阙望辞明主林归复几人青宫增秩重绿野构堂新柳暎悬车夕花明放棹春今朝国门道叹息望行尘 

　　○汤处士 

　　此生已老蠹鱼间犹抱遗经手自删他日襄阳访耆旧庞公知在鹿门山 

　　○温宫谕省觐 

　　巴道瞻云迥燕关立马寒行辞青殿直归奉彩衣欢宅傍花溪挣杯沾菊露团宁当恋丘壑遄拟接鹓鸾 

　　○送王提举 

　　装车候明发蓟城烟露寒壮心悲远别苦节耐微官天地重溟尽江山百粤盘携家赴蛮徼南斗望长安 

　　○赠余太史副宪广东 

　　含香旧仙吏何事下蓬莱斧钺移南海星辰别上台岭遥思马度关晓见梅开五典敷文教三长叹史才一去青冥鹤芝田迟尔回 

　　○登慈仁寺阁饯杨殿撰 

　　独鸟层云尽惊鸦落木多登高堪一赋送远柰愁何阛市空尘雾僧房自薜萝临觞劝取醉此地几经过 

　　○徐侍读别后寄赠 

　　行辀望已远悠悠那复亲微霜映郊树斜日暗京尘身病嗟行役 【 【杨曰】澹而工】 情真念吐申惟应梅驿使频寄薜园春 

　　二 

　　昔约去同载君去我留仍宁知赤骥尾不得附苍蝇对酒叹宵月买棹怯寒氷忽枉河洲翰离思渺然增 

　　○胡进士出宰东阳便省尊翁佥宪送赠 

　　渡淮津吏识客似弃繻还作宰铜章贵宁亲彩袖班沙明严子濑花暗婺州山应嗣霜台美宁劳百里间 

　　○赠刘卿 

　　春棹问南京符台拜列卿波晴摇浦树草绿上宫城胜得江山览闲兼吏隐名风埃日驱马攀望羡君行 

　　○张侍御谪判晋州 

　　旧日埋轮使中朝仰姓名忽闻迁客诏独问晋州程暮雨留看剑长河对濯缨浮荣是何物且慰病身轻 

　　二 

　　圣明恩意厚谪官亦王畿莫下杨岐泪旋看贾传归城临滹水静树遶晋山微怅惜三春晚风花几片飞 

　　○赠侍御干德 

　　西蜀观风使春明别帝乡法星移益部仙鵧下瞿塘晓驿催霜节秋灯检皂囊潘舆况扶侍桑梓有辉光 

　　○赠王克明进士之吉郡 

　　豫章十三郡庐陵实壮哉艺文今代盛忠节古祠开山拥青螺出洲分白鹭回投刅自兹去人称理剧才 

　　○集寿僧房饯少司成汪先生之南京和席间韵 

　　野寺携尊访昔游石堂风雨坐相留檐前老树身全湿竹里深烟气暗浮多病此时湏劝酒异乡何处复登楼平生词赋关幽兴无柰江篱遶去舟 
　　君去扁舟碧水阴古兰幽杜蔼芳襟移榻野鸥陪宴坐开尊江月照离心春莺自解迁乔木海鹤谁应别故岑怅忆先朝供奉日西清钟漏隔花深 

　　○赋少师杨公石斋 

　　自昔爱此石斋居因得名省身成砥砺比德象坚贞色染云岚古阴留竹栢清补天功已巨障海力犹勍瑞拟川珍贡高看国柱擎鑴崖方纪颂漱渚讵关情愿以如盘固千秋奉　圣明 

　　○题李学士画 

　　杏阁依青嶂萝轩俯绿畴路迷仙子宅花暗羽人丘水讶伊瀍阔山疑鄠杜幽傍崖交杂树悬石下飞流谷晓催禽咔郊晴唤客游谁言居玉署长此对沧洲 

　　○瞻辰楼 

　　高楼薄泰清宴坐接仙庭风传丹禁漏天拱紫微星楼下长安道车马尘冥冥 

　　○待曙楼 

　　闻钟起振衣展席坐东扉松岩微月堕花林芳露稀悟澹境方寂遣俗虑应稀稍稍晨光集众禽川上飞 

　　○题杨时明瀛州别业 

　　别业踞仙洲仙人洞壑幽岩回疑径断林抱见溪流竹隐横琴坐花随放棹游终期谢簪绂扫石卧兹丘 

　　○听琴 

　　闲客清宵抚玉琴露凉新月在高林凭君洗净松风耳无限人间郑卫音 

　　○渔父 

　　沧洲渔父人不识日暮移舟烟水寂沙头野饭暂维稍蓬里天凉自吹笛笛声嘹喨度江门荻花枫叶满秋村溪边云月长相待世上功名安足论 

　　○李学士薇园秋霁图题赠 

　　玉堂仙人入直还尽日闲园惟闭关展席平临阶下树开帘遥对几前山紫微阴深日卓午石榻微凉过鸣雨磵道声飞泉瀑寒云根色飐莓苔古仙人步屧出幽林长啸时闻鸾凤音手挥彩笔吟芳荰目习?见飞鸿弹素琴琴书偃傲有余清竹窓今夜月华明谁言西掖丝纶贵更有东山萝薜情 

　　○传制遇雨纪事 

　　三殿初开夜漏迟从臣犹肃汉宫仪喧呼马仆灯沉陌零乱鹓班雨满墀 
　　每岁宗藩当遣使锦旄龙节载恩辉昨年册礼弥年举　圣驾新廵漠北归 
　　至尊新免　太皇丧传制分封举旧章周宗盘石千年固汉使星轺满路光 
　　向夕鸣鞘下建章平明飞鞚出长杨冠军常侍俱承宠白马金鞍从武皇 

　　钤山堂集卷第四 

　　●钤山堂集卷第五 

　　渔石唐龙 
　　升庵杨慎评点 

　　诗（使粤藁一） 

　　◆诗（使粤藁一） 

　　秋使静江先忆钤山草堂 
　　夕次通州怀京邑僚友 
　　天津 
　　雨夕作 
　　夹沟驿闻曹太仆舟过追候不及寄之 
　　过彭城 
　　吕梁题陈工部观物亭 
　　高邮湖夜泛 
　　扬州 
　　西湖杭守置酒 
　　九日将至衢州寄杨使君 
　　十日李使君郡斋宴 
　　玉山馆吴仁夫太史 
　　奉题阁老费公至乐楼 
　　龙泽驿逢钱使君 
　　同徐郡侯登浚渠亭 
　　发宜春风雨枉诸公出饯别后怀寄 
　　宣风馆 
　　夕次宣风馆见壁间题韵辄次一首 
　　卢溪谒周元公祠 
　　夕次醴陵 
　　行经长沙江寄易太史 
　　渌口驿 
　　衡山舟中卧病 
　　谒南岳 
　　宿云开堂 
　　宿云开堂闻提学常甫兄行部奄至亟遣书迓之 
　　登岳憩半山亭 
　　经湘南寺 
　　下祝融宿南台寺 
　　岳下逢常甫兄 
　　南台寺同常甫兄宿是夕闻钦之兄自攸县来会 
　　岳下答常甫兄见赠 
　　云霁堂逢钦之 
　　常甫宪副钦之翰检与予先后登岳钦之独值雨是日予与常甫坐候云开堂因赋二章 
　　往岁西泉子约予同游衡岳而予不果西泉子独游有诗见怀兹登上封因忆前韵和寄西泉子 
　　方广寺宋晦庵南轩二先生所经衡守计使君期游 
　　宿方广寺读朱张二先生唱酬集 
　　经西明山 
　　再游水帘洞 
　　胡文定公书院 
　　南岳道士 
　　观音岩僧 
　　衡州 
　　鴈峰寺易太史计使君集 
　　花药寺 
　　衡州与易太史别 
　　长至祁阳县行礼时车驾北征 
　　题潇湘楼 
　　镇国山亭 
　　永州城西朝阳岩踞湘水上景号奇绝太守何君携酒岩上 
　　寻愚溪谒柳子庙 
　　见梅花 
　　全州道中 
　　宿深溪馆 
　　全州古松歌 
　　湘山寺唐无量寿佛示寂地 
　　过盘石太守华玉赋诗处 
　　山枣驿夜坐 
　　兴安县 
　　白竹铺 
　　公安何公大古令睢宁有致雨灭蝗瑞麦三异政令子方伯君廷佩请予赋诗 
　　两广大都宪杨公母夫人寿词杨太师文敏之孙也 
　　太府宴 
　　官署梅花一株盛开 
　　题双松卷 
　　赋胡明府归乐堂 
　　喻大行宗之静藩祭葬别赠 

　　○秋使静江先忆钤山草堂 

　　南济江湘去意賖草堂秋色满烟霞还家偶值陶潜菊奉使真随博望槎市近亲宾能载酒径深旌节故穿花秪于泉石应堪老未倦风尘空自嗟 

　　○夕次通州怀京邑僚友 

　　萧条古台上云日蔽秋阴已判同人袂偏伤独客心坏窻微月度高树早寒侵沉念待明发东山萝薜深 

　　○天津 

　　双流赴海奔形胜此中存潮汐浮元气金汤峙国门亭秋叶尽落江曙景逾昏厌听城笳起边愁入 

　　○雨夕作 

　　秋气总成悲那堪积雨时客衣新授褐林叶故辞枝关塞书难问风波鬓易丝停舟闻夕鴈渺渺向南驰 

　　○夹沟驿闻曹太仆舟过追候不及寄之 

　　沛江秋水驿门深斜日扁舟度柳林河汉易成千里隔云山难寄万重心 

　　○过彭城 

　　十月彭城水临观势渺漫客帆牵树杪日夕畏风湍汴泗流争长鱼龙卧未安 【 【杨曰】真景】 无人守茆屋寂寞傍江干 

　　○吕梁题陈工部观物亭 

　　风叶飘摇秋意深古墙幽竹自成林闭门吏散焚香坐谁识亭中静者心 

　　○高邮湖夜泛 

　　四望渺无际中流扬素波褰衣露华重开帆月色多病骨成萧爽秋光入荡摩汉槎天上客历历近星河 

　　○扬州 

　　观忆琼花色桥怑万柳阴芜城舟夜月怀古一悲吟胜迹那堪问长江独至今波间饬龙舰早晚翠华临 【 时　上将南廵】 

　　○西湖杭守置酒 

　　朱幡翠幌在兰舟绿水澄潭写我忧云破楼台明晓日筵开箫皷竞中流烟中檞径藏山寺苹际菱歌起钓洲古木苏堤频怅望看君为政继前修 

　　○九日将至衢州寄杨使君 

　　节序信流迈川途仍阻修那知逢九日复此对孤舟村晚枫鸣叶沙寒鴈呌俦烂柯应在眼未插菊花游 【 烂柯山在衢山】 
　　青蘂那经眼空尊解浣愁招寻从今节欢燕阻良俦寂寂随寒鴈茫茫泛夕流繁香未衰歇归赏故林秋 

　　○十日李使君郡斋宴 

　　未对重阳菊还逢地主杯风光宁自异怀抱转须开户引清香入山邀好月来严城看未鎻灯火逐江回 

　　○玉山馆吴仁夫太史 

　　辞燕仍伏暑度越已深秋并署欣今命联舟感昔游节过黄菊雨诗记玉山邮客路同知已清尊合劝酬 【 予昔计偕北上与吴同载】 

　　○奉题阁老费公至乐楼 

　　衮绣辞天宠岩峦选地偏横林水石处曾忆钓游年旋马开新筑焚鱼乐静便峰晴窻列障松暝鹤栖烟意狎亲鱼鸟神怡对简编褰帏川雾湿摇笔径花燃白传香山社欧公颍水田传家余故业经世赖高贤应有青藜使来寻阁上仙 

　　○龙泽驿逢钱使君 

　　袁山借寇何由得鄱水逢君本未期为政风流应两郡怀人云树总多时沧江暮雨维舟楫古驿残花对酒巵知巳难同嘉会少孤帆欲别更迟迟 

　　○同徐郡侯登浚渠亭 

　　渠在郡城西唐剌史李将顺所凿民赖其利目为李渠久湮徐浚之筑亭其上傍有龙祠 
　　徐侯亭子李侯渠水石新呈宿莽余秋净野田闻鹳语云深仙洞隐龙居驱驰暂驻三湘节登赋初陪五马车此日佳游习池共他年故事岘山如 

　　○发宜春风雨枉诸公出饯别后怀寄 

　　出郭众峰暝萧萧风树鸣岭危攀磴上桥断涉溪行四牡勤王事三湘问楚程郡斋山雾里回望渺层城 

　　二 

　　严程不可住风雨且须行驿荷群公饯山怜候吏迎乱峰连雾色深树隐溪声夙有遐观志因忘故土情 

　　○宣风馆 

　　宣风馆前新雨晴南北平分水陆程客心不柰寒溪水一夜潺湲树里声 

　　○夕次宣风馆见壁间题韵辄次一首 

　　下马疏林新月痕隔篱呼酒问清浑江流萍实此乡路祠隐濂溪河处村尘里征骖自来去壁间题墨半明昏舟軓欲挂湘江水兰杜难招楚客魂 【 县有萍实桥相传楚王得萍实于此卢溪镇有周元公祠】 

　　○卢溪谒周元公祠 

　　古镇无监税高贤有奉祠位卑名德重世远士民思风月卢溪迥衣冠宋代遗停骖肃瞻拜敢惜去程迟 

　　○夕次醴陵 

　　晨装去萍邑夕驾憩长沙湖江通两镇井里带千家枫岸霜鸣叶卢洲月映花即看临桂水还喜泛星槎 

　　○行经长沙江寄易太史 

　　酌酒看花兴每浓十年林卧阻游从常参玉署归难并远使沧江去未逢世事总知荣木槿愁心空惜老云松湘园门巷云阳麓日对屏翠几重 【 云阳山名】 

　　○渌口驿 

　　炉寒夜坐湘山榻雾重晨开渌口船宁知东观神仙侣未了南邦道路缘 【 湘山寺名】 

　　○衡山舟中卧病 

　　三日病思伏在床药物到口不敢当蓬间坐失湘山翠枕上但忆湘流长晓报昏霾江气恶临蒸自昔叹殊方 

　　○谒南岳 

　　溅溅石濑交寒溜瑟瑟松枝来远风村经独树柴荆外路指千峰雾霭中 
　　三日斋心屏俗荤清朝病眼洗衡云叮咛入谷停驺喝恐惊此中猿鹤群 
　　万壑云岚浩荡开千重泉溜泻萦回始怜奇僻非人境尘迹何缘此度来 

　　○宿云开堂 

　　寤寐名山游兹夕山下宿虚馆绝浮埃沉沉在幽谷曈昽星暎除飒爽风动木耳目澹无营静嘿寡所欲院寂凝清香更长续明烛惭无昌黎诚晴晦安可卜明发戒仆夫愿恣云霞瞩 

　　○宿云开堂闻提学常甫兄行部奄至亟遣书迓之 

　　夜闻台端檄欲驻湘中船良游匪夙约兹会岂天缘狂思忽如酲擥衣不得眠纸窻露微月髣髴至我前红日出东方晓山暎澄鲜高吟振衣去期子层云巅 

　　○登岳憩半山亭 

　　孤亭翠岭上层云烟霭微茫万里分仙家鸟道迥莫到石壁猿声清忽闻幽泉树杪飞残滴瑶草岩中吐异芬看拂丹霄朱鸟近焚香先礼祝融君 

　　○经湘南寺 

　　半岭遥闻深径锺石堂萝薜护青松草堂邀客供僧茗此是云中第几峰 

　　○下祝融宿南台寺 

　　山殿隐苕荛禅灯照寂寥乱峰临宿霭古木认前朝桃水忽相失浮丘还见招欲跨松岩鹤吹笛遡丹霄 

　　○岳下逢常甫兄 

　　白玉堂中鹓鹭群十年江海叹离分岂意与君逢此地乱山携酒看飞云 

　　○南台寺同常甫兄宿是夕闻钦之兄自攸县来会 

　　香阁珠林倚半天两人相对岳峯眠羗村秉烛翻疑梦缑岭乘鸾似下仙云伴瘦笻过绝壁风传清啸隔苍烟攸江亦有山阴兴莫更虚回半夜船 

　　○岳下答常甫兄见赠 

　　楚乡杯酒故情浓犹似长安日过从知巳百年怜几在胜游今日叹难逢吟看夜棹溪边月坐对寒流石上松昨暮祝融应悔别回瞻云壑已重重 

　　○云霁堂逢钦之 

　　远信初闻近复疑西堂清怨独吟时湏臾松径传银烛颠倒风亭洗玉巵 

　　○常甫宪副钦之翰检与予先后登岳钦之独值雨是日予与常甫坐候云开堂因赋二章 

　　祠谒朝景晖峰登云物变今朝山中客零雨罢 【 平声】 登践林深崖路窄幽赏不可遍磴滑危难步谷暗近莫辨兹山号灵幻顷刻殊隐见叨余上晴峦万状悉输献愧乏摛毫赋琢句被崖藓君侯擅风骚胷中富溪巘佳辞出天巧不复劳洗炼岩峦閟辉彩草树迷葱蒨岂被山灵妬或遭造物谴并觏欣兹奇独往惜巳殿期君嗣芒屐言保筯力徤 
　　晴登适可想雨望奇莫云三子本同志所历各不群 【 【杨曰】六句吞颜吐谢】 浴溟初杲日触石忽肤云连峰弥霮■〈雨上对下〉八垠渺氛氲掀林怒飙激悬壑流泉奔暝色啼玄貁虎豹夹路闻俯视临万仞悄怆惊心魂平生几奇游拟刻石上文虚馆迟回车秉烛冀同论 

　　○往岁西泉子约予同游衡岳而予不果西泉子独游有诗见怀兹登上封因忆前韵和寄西泉子 

　　幸了登山愿惭输作赋能自惊疲病力亦上最高层境迥知凡隔神闲卜寿增西岩清夜月应照客吟曾 
　　绝顶有岩陡绝壁立凿径如线侧足乃可度曰舍身岩前有石梁横焉曰定心桥俯瞰万仞同游者胆掉目眩莫敢正视予延竚桥上久之傍一老僧曰观子神闲其寿征与并记于此 

　　○方广寺宋晦庵南轩二先生所经衡守计使君期游 

　　涉磵登岩费远寻古松寒寺入榛荆昔贤对榻闻高咏太守移尊非俗情幽兰谷里堪纫佩渌水潭边可濯缨林暝杳然迷所适上方台殿有钟声 

　　○宿方广寺读朱张二先生唱酬集 

　　南岳众峰寺寺寺期夤缘高穷上封览静寄南台眠湘南与依空琐琐不足传方广岳西麓迹胜由名贤朱张两夫子杖屦来当年高辞贲岩石老宿依寒禅而我二三子景行志弥坚跻攀越林涧怅望迷云烟不见谷中人但闻山下泉驰驱限于役申旦輶车旋幽境夙所尚尘累何当捐 

　　○经西明山 

　　崖登渺奇兴况喜故人同石路寒山里溪流万木中幽花晴泫露高树晚多风劳思何能洗清尊幸不空 

　　○再游水帘洞 

　　此是朱陵第二游恍疑云水閟仙丘磴盘鸟道萝烟暝潭隐龙宫雨气浮闻有高人眠醉石拟将俗耳洗寒流摩崖细认题名字苔色苍苍万古秋 【 有巨石亘涧中郂冲退醉石四字】 

　　○胡文定公书院 

　　文定祠堂衡岳下岳云祠榜映崔嵬千年弦诵余岩宝长遣山灵护绿苔 
　　精思妙契了残编杖屦南山二十年铅椠未终还仕籍风尘颜面愧高贤 

　　○南岳道士 

　　焚香松下迎官长捧爵炉前礼岳君青鞋不畏苍崖日日峰头行白云 

　　○观音岩僧 

　　自云家世本湘川来往名山断俗缘只借蒲团供宴坐不管岩花易岁年 

　　○衡州 

　　积水长天尽深冬暮景催吾仍问南去鴈向此中回岳晚和云立花寒对驿开侍臣清禁上荒徼几时来 

　　○鴈峰寺易太史计使君集 

　　衡阳溆浦水烟通落日来登回鴈峰星轺玉节道路远洞庭潇湘云雾重川长不见传书鴈寺古仍余夹道松山园绿竹扶疏好共惜佳人此地逢 

　　○花药寺 

　　昨暮鴈峰宴今晨花药来 【 【杨曰】善用杜如已出】 似携余兴往更待好怀开楼阁盘幽嶂香烟上古台楚地多奇胜吾惭作赋才 

　　○衡州与易太史别 

　　輶轩遵岭路别棹倚川浔萧条风壤异婉婉岁年侵畴昔怀同侣兹乡逢所钦清芬袭嘉惠逸响激瑶琴复感承明直何如湘水吟茆斋攸江上忆尔会相寻 

　　○长至祁阳县行礼时车驾北征 

　　使节祁阳逢至日县庭班列觐天光即看暖入深宫线正想风飘合殿香塞马力应疲雨雪江鸿书不到衡湘寒云落木催愁剧魏阙沧洲引睇长 

　　○题潇湘楼 【 永州】 

　　山色青瑶润江光素练长误疑看图画乃觉临潇湘 

　　○镇国山亭 

　　朱甍开邸第竹径得山家桂种瑶台树莲开玉井花倾杯移渤澥染翰动龙蛇疑有神仙过鸾箫隔彩霞 【 镇国工草书】 

　　○永州城西朝阳岩踞湘水上景号奇绝太守何君携酒岩上 

　　危石野亭云外赏澄潭仙舸镜中回朝阳岩洞堪留客湘水湘山对举杯 

　　○寻愚溪谒柳子庙 

　　柳侯祠堂溪水上溪树荒烟非昔时世远居民无冉姓迹奇泉石空愚诗城春湘岸杂花木洲晚渔歌淸竹枝 【 【杨曰】结有讽妙在犹字】 才子古来多谪宦长沙犹痛贾生辞 

　　○见梅花 

　　岁尽荆南霜霰稀天晴山雾湿人衣马上朝来如见雪因傍梅花过翠微 

　　○全州道中 

　　梅花千树雪松叶万溪云湘源行日日莱尔洒尘氛 

　　○宿深溪馆 

　　湘皋风物晚凄凄候馆星轺日向西白屋扉临一水静苍山路入万松迷寒冲毒雾沾衣润暝坐幽篁飐雨低不见此中猿鹤侣恐栖萝月在深溪 

　　○全州古松歌 

　　全州古松大道边白昼暝色行苍烟溪回路转不知数直至兴安阴接连蛟龙拏空势欲舞往往呼号作风雨大枝屈铁少枝盘偃蹇突怒如相忤时复一株罗樵斧槎牙无枝形独古谁栽此松经几禩国初太守名犹记 【 章守复】 胜迹曾留学士题 【 解公缙有诗】 繁阴长与行人憩松风冷冷山寂寥松月皎皎明清霄遥想山中风月下定有鹤仙吹玉箫 

　　○湘山寺唐无量寿佛示寂地 

　　湘山台殿翠微连石塔禅身坐俨然祗树天移兜率境金灯熖续会昌年 【 【杨曰】诗纪实最不易】 
　　云岚坐涌岩扉暝薜荔行遮塔径斜两日炎州病如洗湘山寺里见梅花 

　　○过盘石太守华玉赋诗处 

　　盘石江山雨潇潇行客双旌疋马遥醉起题诗临峭壁令人却忆顾东桥 

　　○山枣驿夜坐 

　　泝岭路岐仍渺渺拍林风雨更朝朝清溪傍竹听萧瑟小驿燃灯坐寂寥湘浦叶飞惊岁晚钤山家在忆书遥垂垂一树梅花白莱尔能将旅思消 

　　○兴安县 

　　兴安城郭枕高丘湘漓水分南北流万里桥头风雪暮不知何地望神州 【 城西有万里桥昔人以京师至此万里因名】 
　　破屋古松喧夕籁远峰寒雾起层阴梅花两岸漓江水岁晚相随到桂林 

　　○白竹铺 

　　午饭车停白竹铺寒旌马度黄茆冈江分二水湘漓外路遶孤城雨雪傍峦洞云霞隐僻绝野田松竹连青苍遥看溪嶂怜佳境却畏风烟叹异乡 

　　○公安何公大古令睢宁有致雨灭蝗瑞麦三异政令子方伯君廷佩请予赋诗 

　　中牟循吏绩江陵长者言如闻何令事不愧古人贤为政宁求异躬行可格天棠留睢水上碑照岘山前 

　　○两广大都宪杨公母夫人寿词杨太师文敏之孙也 

　　中丞绣斧移南粤寿母霞觞宴北堂贞史百年刊阃范相门三世引书香祥晖暎海扶桑近春色临阶玉树长何止庭闱奉牲鼎待看勋业在旗常 

　　○太府宴 

　　峰攒锦石当轩秀雾隐晴花拂槛高鼓角声中催送酒松杉影里借挥毫 

　　○官署梅花一株盛开 

　　只怪幽香生别院不知春色在南枝绕树百回吟看汝天南日暮酒醒时 

　　○题双松卷 

　　庭中双松树柯叶何青青岁晚岩居子相期来斸苓 

　　○赋胡明府归乐堂 

　　燕粤风埃万里余羊肠历尽始回车竹泉萝月皆幽事桂岭星岩仍故庐 

　　○喻大行宗之静藩祭葬别赠 

　　宗藩勤恤典汉使下彤墀云捧青霄节山开碧殿祠桂江题句胜藤浦系舟迟闻有慈帏别重歌四牡诗 

　　钤山堂集卷第五 

　　●钤山堂集卷第六 

　　渔石唐龙 
　　升庵杨慎评点 

　　诗（使粤藁二） 

　　◆诗（使粤藁二） 

　　晨观风洞登迭彩楼历拱辰亭亭为镇守傅中贵所创岩峦奇耸千里在目诸廵院有诗予辄次韵是日介行登赋不尽兴也 
　　题风洞 
　　题虞山庙 
　　虞山宴别 
　　暮次灵川怀寄大参师舜宪副天益二乡丈 
　　除夕全州少司徒梅轩蒋公邀集少傅敬所公之兄也致政宫傅张公泾川在座有诗次韵二首 
　　全州岁夜 
　　元旦全州行庆礼 
　　元日燕宫傅泾川公第用韵 
　　拜詶泾川公见赠 
　　附录赠诗　泾川病叟张澯 
　　发湘江 
　　石期驿逢李明府 
　　早霁与计使君泛湘江遂登望岳亭观武侯庙新成 
　　予少孤多病恒有忧生之嗟今年四十矣日月于迈禄不逮养学未有闻使经衡山适遘初度矢痛申情爰成兹咏焉 
　　归次醴陵 
　　慧力寺 
　　移疾慧力方丈呈郡中诸君子 
　　不寐 
　　夜至太平观 
　　陈节推久在南昌寄赠 
　　赠陈侍御原习 
　　郡内逢春 
　　卢洲宴集值雨赠罗使君 
　　过双龙寺 
　　山行赠仁甫 
　　寄仁甫 
　　题黄氏池亭 
　　雨望 
　　赠张秀才 
　　春日游石乳洞 
　　游洪阳洞 
　　彬江罗使君宴别 
　　师俭堂 
　　双溪 
　　题龙封君颐贞卷 
　　萧氏凤山别业 
　　郡学罗守新肄乐请予观赋 
　　阅武亭置酒 
　　晓登春台 
　　和唐侍御晚登春台 
　　晓登春台用韵 
　　惠上人房 
　　夏夜府公辱过 
　　酬罗使君仰山之招 
　　钤山夜别简侍御得宽字 
　　阳春书院唐朱二侍御邀集 
　　薛楼宴集次汪户部希会是日出师捕安义之寇 
　　夜登明远楼同王阳明中丞唐朱二察院 
　　龟峰寺 
　　上巳玉山集 
　　塔山望 
　　自西湖入灵隐上天竺 
　　嘉兴三塔寺留别朝仪子谦二使君年丈 
　　虎丘寺侍少傅守溪公游奉次高韵 
　　东平遇雨 
　　莲花淀舟泛 
　　卢沟桥 
　　忆钤山寄溪亭明府 
　　南京户部后池双莲同干大司徒王公邀赋 

　　○晨观风洞登迭彩楼历拱辰亭亭为镇守傅中贵所创岩峦奇耸千里在目诸廵院有诗予辄次韵是日介行登赋不尽兴也 

　　孤亭绝嶂倚南天碧树苍崖共莽然八桂云山供作赋群公尊俎坐筹边严城鼓角传清曙落日帆樯出断烟王事未能穷胜览北风摇檝下湘川 
　　苍茫寒雾起遥天岁晏凭高思渺然夜发仙槎南斗外春瞻御座彩云边湘源水色浮晴雪桂岭花枝拂瘴烟莫恠题诗惜幽赏子长奇兴在山川 

　　○题风洞 

　　宁知岩洞古平临阛阓中梵阁开丹鹫仙梯蹑彩虹遥峰晴吐雾阴磴静含风安能赋招隐来扳幽桂丛 

　　○题虞山庙 

　　重华千载后遗庙在南夷弦想熏风奏庭思凤鸟仪断碑苔藓合幽洞薜萝垂髣髴移仙驾乘云度九疑 

　　○虞山宴别 

　　腊二十五日发桂林方伯何君珊宪使宗君玺大参彭君夔宪副张君佑陈君伯献都帅戴君仪王君继善偕饯虞山庙之南熏亭上既谒庙乃宴乃往观于庙后之韶音洞既醉赋诗留别诸君子 
　　山隐韶音洞江横舜帝祠旌旄勤出饯岩石借题诗客路春梅色湘洲碧草辞都忘去程暮留赏更传巵 

　　二 

　　赠言纷授简祖席迥临城奉使怜遐域群公荷别情漓波经地险桂树向冬荣胜会知难再相思一寄声 

　　○暮次灵川怀寄大参师舜宪副天益二乡丈 

　　天南岁晚更依依朔雪寒云遶树飞投馆惊看风土异临觞怅惜故人违情同漓水仍西注身似春鸿向北归想见邮亭频驻马独吟千嶂巳斜晖 
　　他乡相见故人稀听唱骊歌欲湿衣数酌犹临碧水坐两舆空指暮林归池台月浸薇堂影绣斧霜传桂岭威长路题书祝餐饭壮图勋业莫相违 

　　○除夕全州少司徒梅轩蒋公邀集少傅敬所公之兄也致政宫傅张公泾川在座有诗次韵二首 

　　除日他乡倍忆家聚星高会转宜夸能堪黄阁留宾席正赖清尊遣岁华青蕙色凌阶下雪玉梅香破腊前花烟霜旅棹催晨发已报春风动水涯 
　　台阁勋名重　帝家不因荣盛有矜夸那知守岁逢椒颂却喜登堂咏棣华吟就谢池怜梦草醉归唐苑忆看花履端更有明朝庆皇泽春阳总未涯 

　　○全州岁夜 

　　殊俗聊相值空堂谁与同灯明深雪里岁尽漏声中野暗孤城柝庭高古树风频年远为客此夕意何穷 

　　○元旦全州行庆礼 

　　燎火通宵设轩车拂曙来星随双节动雪映百廛开圣寿齐嵩华春阳徧草莱翠华天北极应指塞垣回 

　　○元日燕宫傅泾川公第用韵 

　　午桥来访晋公家重德高名岂浪夸开径竹松便逸隐登堂山水占清华宜春总换桃符帖趁俗先传彩胜花愿借栢觞增五福直从沧海咏无涯 
　　碧潭青嶂遶千家风景真堪对客夸海内衣冠尊洛社天南旌节驻皇华春从阴谷潜回律雪应丰年密宱花他日胜游那可再系帆重醉粤江涯 

　　○拜詶泾川公见赠 

　　曾随玉署瞻先达愧谒龙门已后时往事殷勤劳晤语非才流落负心知湘山夜雨留觞久漓浦春波放棹迟别后双鱼难定觅但吟佳句一相思 

　　○附录赠诗 【 并序】 　泾川病叟张澯 

　　回首玉堂天上游惊看玉树过南州登科岂必传三唱受卷曾知让一筹馆阁栽培他日地文章经济古人流湘山夜雨皇华驿倾倒能令老病瘳 
　　编修严君维中弘治乙丑进士是科予为受卷官见其制策惊人击节称赏既而不得预一甲之选为之扼腕大息往事不足深究予谓乘除物理之数君所就当未可量书此识赠以为后来左劵云 

　　○发湘江 

　　人日移舟湘水岸东风吹浪散寒阴城边栢叶留春酌沙际沧浪清客吟 【 【杨曰】清字佳】 咽村小径通渔浦石壁回溪暎竹林时向舟人问佳境前程几处费登临 

　　○石期驿逢李明府 

　　清苦东安令心期得共论官看铜绶贵贫惜布袍温野树依峦嶂 【 【杨曰】澹泊】 春江对驿门天涯一携手风雨送离尊 

　　○早霁与计使君泛湘江遂登望岳亭观武侯庙新成 

　　倚棹江天豁移尊草阁幽到窻分岳翠当槛泻烝流春至花经眼秋深月满楼使君时对客诗兴遶沧洲 

　　二 

　　川接烝湘会城临栋宇开武侯今寂寞公为扫莓苔世远怀龙卧江春识鴈回天涯山水郡落日进余杯 

　　○予少孤多病恒有忧生之嗟今年四十矣日月于迈禄不逮养学未有闻使经衡山适遘初度矢痛申情爰成兹咏焉 

　　婉娈为童子父母不暂离出门十顾望恒恐儿寒饥受气素薄弱既长犹尫羸多疢贻亲忧焉保黄发期庸知四十载老大生髟?比须中朝玷荣禄出使万里归公厨饭白粲文锦褰华衣衣食岂不美亲养弗可追初度临兹辰怆恻有余悲海波逝莫回悲伤竟何为 

　　二 

　　饬驾辞桂岭弭棹越江湘我行几何时巳涉万里疆万里岂漫游王命肃所将咨询徧原隰登眺穷崖冈闻昔太史公足迹好瓌奇东游探禹穴南浮踰九疑山川激壮气一以昌文章赧予诚薄陋怀古意慨慷男子始生朝弧矢悬门堂眷言四方志岂必怀故乡睠彼孤黄鹄矫翮云天翔啾啾茅檐下燕雀空榆枋 

　　三 

　　弱龄不量力高视慕前俦学道思理人洗心念寡尤奄忽踰四龄此志但悠悠聪明异前时行业不加修抱册时呻吟宁免遗忘忧雕虫技何补食粟颜堪羞中夜起长叹反躬时内省宣父戒无闻漆雕惭未信勋业弗及时白发忽生鬓嗟彼万里道中途可旋轸愿言加餐饭努力桑榆晚 【 【杨曰】三首有古选风】 

　　○归次醴陵 

　　悠悠驻双骑翼翼抗前旌云物媚清旦山水暎孤城平野楚烟碧高峰松雪明客愁浑欲失巳入故乡程 

　　○慧力寺 【 临江】 

　　古道苍松转重洲碧水连桥传伏马地台忆读书年客舫平沙倚禅灯夕嶂悬驰驱愧尘鞅栖息叹何缘 

　　○移疾慧力方丈呈郡中诸君子 【 时有宁藩之变】 

　　城市谁能此地游石堂禅榻借深幽藤萝月上诸峯静楼阁风回古木秋病身偶似维摩室客思应同王粲楼巳惜浮萍自流转却扳丛桂更淹留 
　　漫怀陶谢与同游怅惜青山古寺幽江县羽书频报警石门萝薜自宜秋孤城片月闻吹角落日千峯对倚楼潇水驿亭舟楫地异时尊俎记相留 

　　○不寐 

　　羽檄连宵至征兵列郡闻乾坤遂戎马云日更炎氛食禄宁辞难临危好策勋灯残僧阁夜孤枕百忧纷 

　　○夜至太平观 

　　暝色山径入钟声林杪来道人惊客至烛下松门开瑶席凝芳篆琳馆绝浮埃尘襟藉消豁天明车骑催 

　　二 

　　群仙朝上帝高居俨太清玉池泉不涸玄圃树长荣剑作苍龙跃笙同彩凤鸣倘因值灵药此地问长生 

　　○陈节推久在南昌寄赠 

　　郡阁萧条昼掩扉窻中林岫待玄晖东湖亦是桑干水应望袁山日忆归 【 【杨曰】是真唐绝】 

　　○赠陈侍御原习 

　　木落岁年晚空江忽到公世途千辙异高论一尊同怀玉幽人志缨冠国士风重溟隔南纪瞻望渺行骢 

　　○郡内逢春 

　　春日春台宜引望万家城郭庆春新彩旛花胜巧随俗栢叶梅枝清傍人离离雪树开晴旭冉冉风烟度野津还沾郡邸宾筵醉转觉乡园物候亲 

　　○卢洲宴集值雨赠罗使君 

　　名园邀客绿尊开红斾行春五马来江迥波声喧几席山寒雾色隐楼台庭中翠荫延修竹林下幽芳折老梅为报青阳布新令满城甘雨使车回 

　　○过双龙寺 

　　入谷岚霏重开门松寺深滩流万木罅萝拥众峰阴溪鹭仍寒浴潭龙或夜吟楚地多风雨春山不可寻 

　　○山行赠仁甫 

　　万峯云度壑孤寺雨鸣溪马渡溪前水疑怜锦障泥 

　　二 

　　共宿东窻中下宵雷雨闻风尘迟双剑好为拭龙文 

　　○寄仁甫 

　　篁木翳深岭独行千嶂间溪山正奇绝霖潦倦跻攀闻子渡前壑日暮临河还相思阻幽梦一夜雨潺湲 

　　○题黄氏池亭 

　　黄生池阁清独宿怡我情高窻延雾色曲涧遶泉声邻里闲能过鸥鱼近不惊永学溪中钓宁求世上名 

　　○雨望 

　　高楼集飞雨半入空蒙间梅痕低暎水草阁暝依山境寂浑饶睡杯深忽破颜五岭愁难望烟中凝翠鬟 

　　○赠张秀才 

　　吾爱张明府承家不乏贤芳兰临谢砌白璧照蓝田暮雪明书幌春莺对别筵天池待鸣凤彩翼看腾骞 

　　○春日游石乳洞 

　　跻险遘灵室赏胜得仙溪紫泉飞作雨玉髓积如泥暂驻心魂爽重寻岩径迷拟结丹霞想来从静者栖 

　　二 

　　地隐林峦秀春余草木芳古岩宜置酒清溜忽沾裳有象名难具无言趣转忘未云欢赏罢歌吹送残阳 

　　○游洪阳洞 

　　二仙何代隐岩阿涧绿山青长薜萝尘世总经桑海变丹丘长占水云多天台到拟逢桃实石室归疑烂斧柯思向此中寻静侣因牵俗累欲如何 

　　○彬江罗使君宴别 

　　乳洞初旋盖邮亭复此筵夜歌临浦月春赏寄云泉宾从滁山醉风流岘水传所嗟牵远役安得重延缘 

　　○师俭堂 

　　山泉野饭聊今夕金谷铜駞非故时随缘自有数椽足题俭真成一字师 

　　○双溪 

　　宛似名山入武溪花源仙艇记还迷春圃剪蔬逢客至午窻丸药听莺啼 

　　○题龙封君颐贞卷 

　　学道人未识端居遗俗纷云龟导真息玄豹养深文履坦自多吉逃名世却闻当时读易处幽室洒兰芬 

　　○萧氏凤山别业 

　　卜筑傍幽深烟霞费远寻窻喧石磵水槛落翠峰阴巢鹊依新主溪花发故林应招白云侣终日伴闲吟 

　　○郡学罗守新肄乐请予观赋 

　　朅闻金丝奏洋洋黉舍中迹类观周庙神疑游泽宫征师来独远享圣礼攸崇兹郡惭遐僻居然邹鲁风哉贤守化不羡蜀文翁 

　　○阅武亭置酒 

　　山拥宾筵翠城围将垒高霜天清鼓角云日丽旌旄箭迅穿鸿鹄杯香擘蠏■〈虫敖〉取醉自兹别临岐赠宝刀 

　　○晓登春台 

　　【 【杨曰】首尾清典】 楼阁山寒里肩舆冲晓来仲冬群木下初日万峯开平野何寥邈层城亦壮哉予心慕奇胜欲别更登台 

　　二 

　　山暝烟岚合城高睥睨齐攀跻兴不极旷望意还迷风壤荆吴际星文翼轸西遗祠深木里来客拜昌黎 

　　○和唐侍御晚登春台 

　　春台夕上兴犹奇落木苍苍白日迟行傍径梅诗自好坐看松嶂榻频移江城揽辔霜威迥山阁开尊月色宜莫为浮云望天际恐增愁思倚阑时 

　　○晓登春台用韵 

　　翠岭烟开楚望奇绿江天尽鸟飞迟松彬覆郭泠风起楼阁当空淑景移岩树故因时序改山云岂与俗情宜双峰寂寂应相对怅忆高人独往时 【 二袁山汉高士袁京所居】 

　　○惠上人房 

　　绝壑闻流水香床住半天林间飞盖入松下看云眠谷鸟知春候昙花识静缘冥心遗所适岂必定中禅 

　　○夏夜府公辱过 

　　山月照庭际如传松桂神到门银烛远当席锦袍新自惜迂疏旧多惭宠顾频荒居寡承奉小酌愧情真 

　　○酬罗使君仰山之招 

　　开缄见月生幽思清晓雨声翻屋来千峯古木啼猿处空忆题诗坐石苔 

　　○钤山夜别简侍御得宽字 

　　柱史来天上相过坐夜阑霜威清蹔假月色好同看晨渡河氷壮春浮楚泽宽台臣纲纪地送子见才难 

　　○阳春书院唐朱二侍御邀集 【 逆藩故宫也】 

　　阳春院里花仍发不饮其如春色何高台曲沼人能到迟日浓烟景自多犹怜绿水飞鸿鴈更着兰舟采芰荷章郡升平异前日时邀骢马一相过 

　　○薛楼宴集次汪户部希会是日出师捕安义之寇 

　　城外章江碧草春城头高阁绮筵新野航受客还依渡江燕穿花不避人山川南国登临在今古浮云感慨频战舸眼边连夜发捷书早报放吾颦 

　　○夜登明远楼同王阳明中丞唐朱二察院 

　　遥夜肃已静朗月照重湖风窻倚天汉星峤临蓬壶的的徐亭树寥寥霜署乌微言欢欲奉清赏未云徂 

　　○龟峰寺 【 弋阳县】 

　　森森荫水栢暝暝入山烟始惊灵境绝忽步翠微先异状群峰出幽探万虑捐心期驾鸾鹤从此问真仙 

　　二 

　　鸟鸣芳树暗云度碧峰阴春益林峦秀山围洞壑深青莲窥色相绿竹动讴吟人世那逢此丹溪一一临 

　　○上巳玉山集 

　　岩嶂何盘郁汀洲复渺绵江深迷草树林霁净风烟兰叶修春禊杨花对别筵不醉河阳酒愁心益惋然 

　　二 

　　怀玉今辰到官亭憩晚晴连山雨渺渺独树花盈盈对酒三春暮离家一月程旧窓园木暗惆怅忽闻莺 

　　○塔山望 【 玉山县】 

　　初闻流泉响渐入深林间灵峰窥宝塔竹径款禅关晻暧花覆谷空蒙雨暎山回看万壑里云雾渺人寰 

　　○自西湖入灵隐上天竺 

　　苏桥初进艇露峰忽振衣三竺开丹鹫诸天在翠微磵水浮花片松磴鎻烟霏屈折岩扉到萧条苔径归藉草还留酌闻香顿首机 

　　○嘉兴三塔寺留别朝仪子谦二使君年丈 

　　三塔移舟望 【 【杨曰】奇儁】 若仙穹林翠壑俯江烟莺花对酒城春丽锺梵登楼海日先世路无端频送客空门不碍拟逃禅与君更是燕吴别冲雨开帆各惘然 【 寺圃有先照楼】 

　　○虎丘寺侍少傅守溪公游奉次高韵 

　　禅径香台访碧山玉堂黄阁奉台颜乍挥藻翰花争丽久脱朝簪鹤并间林下看云松影静岩边着屐藓痕斑分明仙舸中流坐瞻送宫袍月下还 
　　潭渚逶迤草树重上方台殿隐孤峰清辉夜吐吴城月虚籁寒生梵院松窓瞰浦云宜引望石留僧讲谩遗踪移舟更欲归城市惆怅青山日暮钟 【 山嵮有阁名千顷云寺前千人石生公说法处】 

　　○东平遇雨 

　　急雨来东郡萧萧乱入云祷祠诸路见亢旱一春闻风疾吹疑断天高洒易纷都饶万民望吾亦洗炎氛 

　　○莲花淀舟泛 【 雄县】 

　　沿洄洲渚异演漾水云空绿荷初冒日青苹解起风唳鹤横天迥眠鸥炯云同会意聊自适望美转难穷 

　　○卢沟桥 

　　【 【杨曰】起句是古选】 逝波与行客汨汨无时休猊蟠明积雪虹饮亘长流晓月迷征骑春沙压弊裘经过道傍寺暍思且淹留 

　　○忆钤山寄溪亭明府 

　　小径升堂绿桧长翠屏终日对钤冈丘园物色闲闲在朝市风尘事事忙尚忆琴尊同笑语最怜风雨发舟航朝来马上逢乡使为寄新诗当八行 

　　○南京户部后池双莲同干大司徒王公邀赋 

　　朱夏尚书省池莲表异祥绛葩开并蔕青乳结连房晻薆红云丽披飜翠盖长文鸳纷比翼振鹭俨分行引类何猜妬凌波故颉顽灵妃泛湘浦赵女入昭阳照月平分影迎风倍有香瑞呈鲛室外盛过鲤湖傍旱暵忧方剧芬敷理讵常气和占圣世地重切公堂嘉木歆连理灵芝颂九光予惭职歌颂留赏滥华觞 

　　钤山堂集卷第六 

　　●钤山堂集卷第七 

　　渔石唐龙 
　　升庵杨慎评点 

　　诗（留院藁一） 

　　◆诗（留院藁一） 

　　初拜留院少师相公赠诗用韵拜酬 
　　奉酬汪石潭宗伯 
　　奉酬翟石门兄 
　　夕次潞河怀寄馆阁寮友 
　　春迎慈圣歌 
　　东昌驿下逢少保鹅湖相公赴召是日大行人赍勑迎劳适至敬抒赠贺 
　　德州董子庙 
　　翰林斋宿 
　　汪司成学省斋宿寄赠 
　　祷雨晓出神乐观 
　　钦佩南原草堂集别 
　　黄子伯固昔为兵部郎官率同列谏止廵幸被杖斥归今上登极起为南京大理丞奉表入贺饯以是诗 
　　张子常甫自翰林出督学旋以病告寄赠 
　　新作院署之堂汪司成投赠佳篇用韵和酬 
　　和郭司业官舍闲咏 
　　酬和少宗伯汪先生省中步月见怀之作 
　　石潭先生荣进吏侍兼副史局用韵贺赠 
　　送王中丞赴召前在豫章有平难之绩 
　　赠林大理茂贞 
　　杨侍御使蜀 
　　待月集宗伯凤山邸第 
　　送礼侍吴公赴召 
　　蒋户侍省墓送赠 
　　赠邵佥宪 
　　奉送司寇赵公入觐 
　　赠寇京兆 
　　赠边太常黎银台北觐 
　　暮春神乐观饯方使君 
　　寄寿少傅邃翁先生 
　　大宰杨公考绩送赠 
　　送司徒秦公入朝 
　　观雪登清凉山饯秦司徒 
　　送鲁给事之江西 
　　赠寇都宪赴镇 
　　送边都宪召掌北台 
　　顾山人寿诗 
　　朱润轩寿 
　　徐氏东园观梅 
　　喜雨 
　　喜雨和胡都宪 
　　喜雨和汪宗伯 
　　喜雨和秦宗伯 
　　喜雨和郭司业 
　　赠友 
　　简尚宾将归赋赠 
　　赠叶刑部 
　　吴司空旧家嘉鱼有东湖徙居苍梧作东湖书院命予赋 
　　题罗太守画 
　　聂君持梅雪卷请题走笔赠之 
　　无锡茹氏惜阴楼其先世所创民泽请题 
　　酬陆司业见寄秋怀之作 
　　登金陵观音山 
　　和顾东桥宪长游天界寺之作 
　　寄寿高仰峯先生 
　　蔡氏浚永阡 

　　○初拜留院少师相公赠诗用韵拜酬 

　　金陵楼阁倚天开玉署晴云覆禁槐荐赋敢晞文似者拜恩真荷帝俞哉鸿钧播物宁论德豹管窥斑却愧才拭目庙堂歌喜起五星重聚凤凰来 

　　○奉酬汪石潭宗伯 

　　八座高衘礼绝攀两朝清望重于山招延隽老皆登用揣量非才合置闲驽骀岂复思千思广厦终期庇万间谁意用儒逢世理一尊相属重开颜 

　　○奉酬翟石门兄 

　　春明别棹问南京谁道君犹羡我荣恋阙巳瞻红日远忝官仍喜玉堂清鸠巢计哂经营拙鱼饭心怜去住轻十七年中同宦侣细论离合倍关情 

　　○夕次潞河怀寄馆阁寮友 

　　朝游燕台上夕宿潞河滨空洲牵积水广陌足流尘情忆离尊满年伤别袂频玉署星辰切金陵月露新 

　　二 

　　虚薄忝朝籍文馆厕英寮萝施攀松栢葭倚接琼瑶鸟有同栖树鱼怜独上潮江海参辰隔流盻极春霄 

　　○春迎慈圣歌 

　　绿水云摇帐殿开龙艘日照锦帆来千盘玉膳分船进百骑银珰奏御回 
　　御气金门起郁蟠至尊当殿候鸣銮玉食直移九州岛养龙楼长奉万年欢 
　　濮园议礼伸舆论代邸崇恩本圣情正阳文母遵门入五凤英皇却辇迎 【 先是礼官议圣母从东安门入　御批从　正阳中门　上出迎至午门】 

　　○东昌驿下逢少保鹅湖相公赴召是日大行人赍勑迎劳适至敬抒赠贺 

　　直道谁云竟忤时如公亲结九重知大贤出处关朝运圣代谋谟重鼎司龙纸纔开天咫尺使轺重遣路逶迟试论再入中书事文吕于今复见之 【 潞公文穆也】 

　　○德州董子庙 

　　董生读书处寂寞临高台门墙窥孔室编简拾秦灰业守三余积宫存一亩开墨池春草遍园木晚禽来独有贤良策人称王佐才 

　　○翰林斋宿 

　　郊禋元岁盛声明玉署深寒宿旧京长乐听锺天已远锺陵对雪梦犹清池头星斗归环佩城上风云飐斾旌鹓侣此时皆侍从彩毫春色赋初成 

　　○汪司成学省斋宿寄赠 

　　清宵琴铎静斋庐怅望无因奉起居寺近独吟孤嶂雪烛明亲校六堂书云中比翼瞻鸿鴈河畔开缄忆鲤鱼渐拟谢池春草发清诗幽梦复何如 

　　○祷雨晓出神乐观 

　　灯火严城启楼台秘苑通精明石坛月凄断栢林风望极仍延竚忧深尚蕴隆瓣香勤祝史何以格皇穹 

　　○钦佩南原草堂集别 

　　梁宛乘骢马秦淮掩竹扉因怜奉丹诏不得羡荷衣古屋秋山近清池夕鸟飞故人从此去吾至欲何依 

　　○黄子伯固昔为兵部郎官率同列谏止廵幸被杖斥归今上登极起为南京大理丞奉表入贺饯以是诗 

　　明到凤楼听漏日汉仪重覩泪堪垂伏蒲旧侣谁同在荐藁芳名帝独知骅骝逸步谙长道鹓鹭崇班恋赤墀凭将金鉴千秋录为献南山万寿巵 

　　○张子常甫自翰林出督学旋以病告寄赠 

　　登朝与子最情亲院宿郊游事巳陈蹔失凤池官自好重归山径业犹贫遍栽松菊疑真隐且废讴吟惜病身燕乳蝶飞烟草绿相思难寄秣陵春 

　　○新作院署之堂汪司成投赠佳篇用韵和酬 

　　偶锄荒圯得清深更置芸编对素琴凉吹泻轩翻竹韵朝阳临砌捧葵心高依凤阙知天近净扫蛩阶与月侵幸有大贤携晚进文觞几度惬幽寻 
　　金銮西畔玉堂深凤沼云泉滴暗琴巳藉典谟开骏业更留烟月寄闲心池栽修竹藏莺语亭覆荒碑见藓侵牛渚故逢仙子问桃源不遣世人寻 

　　○和郭司业官舍闲咏 

　　阶西众山处重到有余情地是名贤宅庭栽古栢成夕岚迷迭嶂秋雨过高城最爱摊书坐窓灯映竹清 【 大宰罗整庵昔居此有所植栢存】 

　　二 

　　前日瀛洲侣同来白下居真能忘尔汝时复到阶除鱼笋供常宴朱铅校古书南都官况僻蹔免听朝车 

　　三 

　　池宽新雨后山翠夕阳时秀句无心得幽怀只自知暮锺来古寺秋槿徧疏篱欲践移尊约新凉月色宜 

　　○酬和少宗伯汪先生省中步月见怀之作 

　　南宫风露溢清寒华月当窓转玉盘始信仙踪隔尘土漫怜浮世有悲欢茶烹石鼎分池雪香爇金垆和泽兰忽荷云章寄琼署欲携春兴伴花坛 
　　夜深高咏在虚亭无柰蟾光影竹青对树栖鸦眠自在傍城更柝语丁宁歌余白雪翻瑶瑟兴入沧洲拂画屏人事故逢清景少赏心长为碧云停 

　　○石潭先生荣进吏侍兼副史局用韵贺赠 

　　凤日龙霄近欲攀仙踪元只在蓬山尽夸荣宠从今盛长拟门庭似旧闲羣才总属陶钧地一字犹严衮斧间当日相从今远别玉堂凉月梦清颜 

　　○送王中丞赴召前在豫章有平难之绩 

　　绣斧清霜避楼船绿水开风云千历会麟凤众贤来投老仍严召当途赖上才向来筹策地投檄净烽埃 

　　○赠林大理茂贞 

　　尔别河桥系我思柳枝攀赠绿烟丝中兴奏议看前辈南国声名重棘司今古秪应荣节槩　圣明奚忍负恩私明庭此去观夔契好续徂徕圣德诗 

　　○杨侍御使蜀 

　　江草萋萋江水长使轺闻欲度潇湘开帆夜坐星河色载笔春吟杜若香彩绣过家非旧服皂囊还阙有新章西州五月无炎暑应避青骢满路霜 

　　○待月集宗伯凤山邸第 

　　风梧翻夕籁云叶漏轻光东林初上月华馆更留觞寅清欣务简宴语接宵长方占德星聚复咏柚华芳 【 时公弟初至】 

　　○送礼侍吴公赴召 

　　文昌星彩动南宫征拜三卿宠数崇承旨故随宗伯后致辞初入谢班中披云近覩长安日击水高抟渤海风朝省事频闲日少回看烟月忆江东 

　　○蒋户侍省墓送赠 

　　楚江秋潦净巴岭夕云重烟鸟随孤舫乡山到万峯窓园余旧菊墟墓长高松国计遥相待期君隔岁逢 

　　○赠邵佥宪 

　　幽兰閟芳馨白璧怀坚贞端居不踰阈奕奕当世名剡荐驰云陛鹤书贲柴荆直道昔忤时今为士所荣始感白日照亲见黄河清恭翼承皇命慷慨发修程骢车列城避鸟道千峯行水邮经楚甸海峤浮昆明饮氷徇苦节击隼蜚英声挥手自兹别许身良不轻 

　　○奉送司寇赵公入觐 

　　羣公得句锵鸣球司寇引杯登彩舟金函奉表江东发银汉乘槎天上游六月沧洲不知暑夜泊风烟渺何许远势斜分清泗流新凉早入长杨树羡公怀抱有余清临流见月几诗成调高白雪谁同和行爱青山自问名公今去国巳经时星履重来上赤墀皋陶淑问持邦宪阅道清忠结　主知　纯皇当日擢羣英三十余年并列卿庙堂正藉经纶业江海犹传氷糵声 

　　○赠寇京兆 

　　宦情乡思渺难裁怅望春帆带雨开芳草不堪频送客暮云何处独登台闾阎解说循良政廊庙元湏卓异才借问府中林馆胜棠花应候使车回 

　　○赠边太常黎银台北觐 

　　两乡南国望同上赤墀行接羽鹓鸾贵论言玉雪清冠裳临伟饯风雨发严程遥羡川途兴新诗几许成 

　　二 

　　莽莽龙河雪双帆几日开亦知从此别巳是来年回珂马春城并衣冠晓仗催驿亭梅柳色来往送行杯 

　　○暮春神乐观饯方使君 

　　登临南郭久相期忽漫看山是别时童子正宜春服 【 下阙文】 

　　○寄寿少傅邃翁先生 

　　【 上阙文】 起洛中犹放涑翁闲 【 【杨曰】切题】 诗寻丁卯桥边宅舟放金焦寺里山球马烨如尊俎胜隐园高会渺难攀 

　　○大宰杨公考绩送赠 

　　相业当朝文敏最直看家学到今公笏床经笥传何远岐凤郊麟瑞本同政以经纶归重望久知清白振高风国思世受何为报多在山公启事中 

　　○送司徒秦公入朝 

　　剑履乘春上玉墀梅花度腊送行巵承明宣室元相待鹭溆锺陵无到时江上流移何日少眼中经济属公宜东曹斋阁松阴在几借前筹退食迟 

　　○观雪登清凉山饯秦司徒 

　　岩壑风烟积楼台气色寒祗园最高处飞雪更宜看鹤近瑶空舞花依绮席漫中台趣严召南斗寄余欢 

　　○送鲁给事之江西 

　　远别逢春望转迷柳条萦绿草新齐回看紫禁烟霄上独宿征帆楚水西事往不堪闻战伐忧分行可慰黔黎越边高阁临江在闲对山云续旧题 

　　○赠寇都宪赴镇 

　　上谷风烟巨镇开雄关迭嶂鎻萦回山川故识鸾舆幸戎落新惊绣斧来畊牧总叨明圣力保厘多倚宪臣才秋城落日尘静倚剑遥登万里台 

　　○送边都宪召掌北台 

　　诏书宣召北门归恋阙怀乡愿不违行爱云山过旧里步纡星履上彤闱朝廷正倚台纲重天日长瞻帝座辉雄峻古称三独坐百寮回首避霜威 

　　○顾山人寿诗 

　　最忆芜城车马地草堂花竹净风烟地偏廛市同真隐貌古衣冠似列仙清爱碧箫吹海月静看玄鹤舞芝田绿蒲青艾俱生色岁岁开尊午日前 

　　○朱润轩寿 

　　他乡献寿逢新岁同里相过总近亲行乐不妨时序改交驩惟有酒杯频岸花樯燕能留客对水看山不负春闻说挥金多义事江城无限待餔人 

　　○徐氏东园观梅 

　　东阁开筵雪树春主情花意共清真似怜标格初经眼自识芳香久袭人鸑鷟故移天上种珊瑚不受世间尘习池宾客俱名胜雅尚从知德有邻 【 【杨曰】清新可咏】 

　　○喜雨 

　　南国夏无雨钟山朝出云精虔三日祷甘澍万家分野爱商羊羽池怜蜥蜴羣康衢今日颂一饭是吾君 

　　二 

　　卧闻清雨至萧飒浣烦襟开轩进荷气闭院静驺音凤沼流泉细彤楼隐雾深隐几听修竹何异在中林 

　　○喜雨和胡都宪 

　　沾席敲窓慰客心院池新水坐来深烦襟正解尘中渴好事如听谷里音霮■〈雨上对下〉总随和气洽萧森时逐远风沉天公只借须臾力明日郊原看绿阴 

　　○喜雨和汪宗伯 

　　怅望星河作夜晴晓闻零雨度高城乍迷云岫氛氲合乱入槐轩淅沥鸣正有清凉破炎毒可无新句答高情郊原明日堪携酒自喜吾兼吏隐名 

　　○喜雨和秦宗伯 

　　焦枯何计讹吹嘘一雨全胜万斛珠看舞商羊应得意听鞭蜥蜴最怜渠凉开竹簟眠方稳日饭盘蔬味自腴志喜有诗传画省巴人惭和郢歌余 

　　○喜雨和郭司业 

　　入秋忽听翻江雨长夏空瞻落槛云顿失尘熇净如洗乍迷山翠杳难分民情正望仓箱富神荐犹凭黍稷芬更喜清凉慰幽独简编遥夜坐膏焚 

　　○赠友 

　　大江渺千里金陵丽五云枉棹特垂访念子意何勤久客怀故知相见各欣欣且复话乡邑不厌穷朝曛 

　　二 

　　留都罗群署词林最萧闲古屋荫槐栢时见檐前山图史纷座隅披翫豁心颜与子坐永日清风竹珊珊 

　　三 

　　【 【杨曰】奇崛感慨颜谢之间】 北风吹层波高帆疾于马矫首望云山日夕到乡舍亲友慰远归春杯正堪把故园多所欢薄宦何为者 

　　○简尚宾将归赋赠 

　　相留忽是一年期落叶西风话别时宾馆寂寥寒榻在吏情凉薄故人知舟冲雾雨帆飞远书忆乡园鴈到迟明日古槐修竹里玉亭吟坐复同谁 

　　○赠叶刑部 

　　把酒逢宵月登车犯早寒逶迤涉远道日夕望长安霜蹄看骥展风翮羡鹏抟以我僻居者殷勤怀所欢迟归秣陵署高咏对云峦 

　　○吴司空旧家嘉鱼有东湖徙居苍梧作东湖书院命予赋 

　　问讯东湖第司空此卜居清澜堪悟道石室可藏书野绿开裴阁花香引邵车苍梧转奇胜风景似嘉鱼 

　　○题罗太守画 

　　何处林居好移来庭壁间风泉留喷薄云峤鎻孱颜溪忆浮槎到峯疑采药还郡斋收印坐知尔饱看山 

　　二 

　　溪山尽瑶素晓霁更宜人不悟梁园雪虚疑芳树春剡舟乘兴逸郢曲和歌新怀君当此夕难澣渴心尘 

　　○聂君持梅雪卷请题走笔赠之 

　　鹭沙尺书何日传聂君近泊金陵船到门览剌丞出迓丰度雅朴神翛然书云此君乐幽尚十年寄迹江湖边平生爱梅有真癖梅雪自号争清妍琼姿绰约种万本茅屋正在春风前芒鞵缓步石径月拄杖独往青林烟有时临流发孤啸风致髣髴疑逋仙只宜跨驴学肩耸那复骑鹤思腰缠青蚨沽酒与之醉散发岸帻歌青天吁嗟聂君亦不俗挥毫赠尔梅花篇 

　　○无锡茹氏惜阴楼其先世所创民泽请题 

　　茹翁读书处高楼名惜阴卷幔灯烟在开轩草带深古人勤志业我辈得规箴为诵陶公传千秋见苦心 

　　○酬陆司业见寄秋怀之作 

　　书囊药褁镇吾随岐路东西岂预期多病祗怜癯骨在素心惟荷故人知游鱼远水书难寄碧树高云意每迟鳌禁掖垣追逐地独惭虚薄?恩私 
　　云海沧茫隔凤台雨年刚得一书回敢将胶漆期君并莫为阴晴与世猜往日诗篇常在把几时尊酒定重开龙山又是茱萸节珍重高作赋才 

　　○登金陵观音山 

　　江阁凭虚似幻成绿崖苍壁有人行波晴日抱鼋鼍窟天险山围睥睨城万里涛泷争赴海八土?廷琛帛尽朝京谁能数到层轩坐临水看云失宦情 

　　○和顾东桥宪长游天界寺之作 

　　素衣不受市尘侵虚谷超遥见此心苔径客吟猿鹤挣石床僧定薜萝深高贤有意依莲社开士何年建鹫林更借玉琴酬雅兴欲凭瑶草寄幽寻 【 【杨曰】全首肃括】 

　　○寄寿高仰峯先生 

　　勋业三朝重年龄八袠高名应书汗竹寿及荐蟠桃天远冥鸿迹池新彩凤毛圣明颁异宠赐诰贲林皋 

　　二 

　　乡里论耆旧惟公五福完寿乡余日月宪府重衣冠老鹤昂仙骨贞松耐岁寒青云夸令子更折桂枝看 

　　三 

　　昔奉秋堂宴今歌云海篇追趋怀杖履瞻望礼星躔台傍重门近洲分碧水连秫田新报熟歌醉入丰年 

　　○蔡氏浚永阡 

　　露草眠牛集云松吊鹤来黄山开碧嶂蒿里閟层台哲士今亡矣高风日远哉渊源寻旧德梁木叹遗材不见丘原起惟余风树哀诸孙寒食里日暮奠椒回 

　　钤山堂集卷第七 

　　●钤山堂集卷第八 

　　渔石唐龙 
　　升庵杨慎评点 

　　诗（留院藁二） 

　　◆诗（留院藁二） 

　　奉送太宰杨公赴召 
　　送汪吏侍先生 
　　至日信州怀寄汪石潭宗伯 
　　弋阳遇赠舜卿翰检兼寄用修殿撰 
　　送凌司训 
　　雨泊凤洲酬寄朝望太守 
　　游洪阳洞 
　　晓济鄱阳湖 
　　泊弋阳江 
　　夕会顾宫谕兄姑苏驿下 
　　姑苏王少傅怡老园子贞中舍邀集 
　　怡老园后池集 
　　虎丘临眺和朱侍御 
　　题悟石轩旧传生公说法石为点头轩以是名 
　　赋少宰汪公西溪草堂 
　　盘谷歌为司寇高公赋 
　　题胡使君可泉 
　　萧子卜居默林赋赠 
　　学士崦西兄论秀还朝次京江有诗见寄次韵奉酬经筵进讲毕还至国庠会寮属诸生听讲 
　　经筵进讲毕还至国庠会寮属诸生听讲 
　　送李若溪佥宪 
　　送罗南康使君 
　　赠柳州桂二守 
　　赠简少府二首 
　　赠郑南昌复官昔与逆藩之难 
　　大理汤公寿词 
　　送赵司空致政 
　　送秦司徒致政 
　　送郑刑部之南京 
　　送吴学士视篆南京予旧领此职 
　　陈监丞父寿词 
　　费氏横林孝友堂诗为学士锺石赋 
　　经筵宴罢有述 
　　赏荷刘司空部署次韵 
　　夏日李公薇园燕集次徐少宰 
　　徐养斋方棠陵偕至喜而有作用王浚川韵 
　　凤图为宗伯序庵公题 
　　九日登戒坛寺阁 
　　和陈司马元日早朝 
　　寄寿少傅木斋谢公 
　　赠别汝湖学士 
　　崦西徐少宰省中藤花开有诗邀予同作徐昔侍外舅守溪公授经于此今继践其职云 
　　寄赠宫保白楼吴公 
　　赠刘梅国都宪 
　　赠许学士归省 
　　赠费司训之山阴 
　　答用修见赠 
　　用修殿撰惠予蜀中云根竹笔 
　　用贞中舍赠云根竹茅笔各一 
　　梦竹卷题赠胡世贞光禄 

　　○奉送太宰杨公赴召 

　　象德家声远登贤国论公泰应占世运圣巳识渊衷听履星辰切持衡水鉴同构堂资柱石补衮藉山虫熙洽隆殷祚高明达舜聪平章均四海峻绝冠群工霖雨收舆望丹青肖祖风四朝推练达一节想清忠播物鸿钧大抡材杞梓充山涛能荐士王旦不言功猷告宁闻外谟询待折中正容亡憸侧轸虑切瘝痌祖席逢秋净王畿属岁丰竞看威凤集周雅咏梧桐 

　　○送汪吏侍先生 

　　叨随锺阜瞻依近怅别江波跂望劳长奉清言过玉署重闻仙步上铨曹时艰静曙纡筹定国议新陪出论高愿坐庙堂同水镜总收贤俊入甄陶 

　　○至日信州怀寄汪石潭宗伯 

　　至日题诗信州驿泊舟虚馆近寒汀江潭岁晚蛟龙蛰岩壑霜余桧栢青鸣玉尚思金殿直移文深忆草堂灵谢公正在东山畔日对云峯看翠屏天畔登台望北辰三回巳隔御筵春氷霜暗惜年华老棋局频看世事新安得梅花逢驿使欲凭瑶草寄佳人白鸥片片风湍急捩柁冲星下远津 

　　○弋阳遇赠舜卿翰检兼寄用修殿撰 

　　京国何时出舟航此地逢批鳞叩龙阙塌翼下鳌峰天地生全德江湖汗漫踪相留话今夕明发楚云重 

　　二 

　　两贤俱侍从万里各风埃鸟道青冥外谁怜逐客来醉歌频击剑愁望且登台珠树同栖鹤蓬山迟尔回 

　　○送凌司训 

　　沅湘从此去孤棹雨冥冥烟屿宜春望林猿足夜听青云谁假翼白首叹穷经明日河阳酒思君草色青 

　　○雨泊凤洲酬寄朝望太守 

　　厌听高城雨还维古驿舟琼枝那近眼烟浪逓生愁 

　　二 

　　鸦湿波翻木鸥喧雨满洲离心何处是暝色载孤舟 

　　三 

　　凤洲几回至一至情眷眷佳期渺未忘薄别宁当怨 

　　四 

　　山阁忆春临渚花宜晚望不共瀼西游空怀郢中唱 

　　○游洪阳洞 

　　鹤驭鸾骖去不回林扃岫幌客频来洞门日照烟萝发岩窦泉飞雪屋开始惊奇僻非人境更爱攀临坐石苔回舆出谷千峯暝猿啸禽啼万壑哀 

　　○晓济鄱阳湖 

　　鸣榔发荻浦击楫过苹洲皛皛霞日烂盈盈天汉流远帆征未息高鸟去何求汗漫江湖志吾今几度游 

　　○泊弋阳江 

　　客思增凄断风湍渺宿留云来津树黑雨集浦帆收作宦逢杨闰辞家感麦秋龟峯岚雾里心赏若为酬 

　　○夕会顾宫谕兄姑苏驿下 

　　共怜挥手别鳌峯烟水吴洲此夕逢世事秪应论塞马春雷正合起潭龙坐阑红烛谈犹徤折赠琼枝意自重借问昔时鸳鹭侣几人同听凤楼钟 

　　○姑苏王少傅怡老园子贞中舍邀集 

　　宛似入鸡山寥寥云壑间攀松上岩翠憩石坐苔斑霄汉清班接林园乐事关昔游陪剑履辉赫想台颜 

　　○怡老园后池集 

　　竹径萝烟翠且重行寻幽洞失前峯因攀岩下丛生桂故识云中旧种松楼台碧水虚相映车马高门日自容犹道绿尊欢未尽别来深院起歌钟 

　　○虎丘临眺和朱侍御 

　　泊舟禅径石门通徙倚湖天望不穷正扫书坛拜和靖犹开梵塔礼生公汀洲晚浸蒹葭水台殿晴呼松栢风惟羡观风骢马使清游丽句满吴中 
　　翠岭晴烟鎻鹫峯玉泉阴洞隐龙宫高攀双树青冥上俯瞰三吴宿雾中沙浦断云低度鸟石林修竹静吟风房水石佳游在尘世沧桑浩劫空 

　　○题悟石轩旧传生公说法石为点头轩以是名 

　　盘石寺门前相传听法年袭讹僧善幻赏胜客犹怜松桂流寒月藤萝起夕烟未须谈寂理聊此息尘缘 

　　○赋少宰汪公西溪草堂 

　　山辉知玉韫渊静识龙居古邑名贤里膺门幸到予开堂瞻剑履登阁览清虚积翠罗千嶂分流贯二渠夕云生画障春水动鸥鱼庭爱森琼树门看拥驷车玉床留贮笏丹壁会藏书直道中朝仰高名北斗如凤凰需宠诏萝月卧林庐理惬心弥逸神闲体自舒萍游奉佳论临别意踌躇 

　　○盘谷歌为司寇高公赋 

　　乐清山水天下奇中间茗屿更逶迤坤灵勃郁萃元气何人卜筑开新基高公百年草堂在林色川容未曾改地隔桃源长子孙村标盘谷名江海盘谷幽栖自隐君后人济济藉芳熏一溪桑梓横青野九畹兰荪结彩云堂下阴森满松栢风雨泠泠护幽宅岁时苹藻荐明馨阶前半是朱衣客司寇承恩着锦袍江山掩映罗旌旄后来杰出况非一上下彩凤看翔翱礼成叙饮复酬倡接盏飞觥各相向里闬风猷出故家朝廷礼乐归群望吁嗟乎湛恩余庆奕世存路人尽识于公门请君试听歌盘谷昔日三槐安足论 

　　○题胡使君可泉 

　　秦安卦山北相传有异泉胡公读书处钓月弄潺湲潄玉云根凈牵萝雪瀑悬夜弦翻雅调春瓮泻芳涓江海覃余泽山林结挣缘鉴澄心比莹膏润暍同蠲地以高贤胜图将美迹传次山文笔徤岩石几铭镌 

　　○萧子卜居默林赋赠 

　　【 【杨曰】如此起自佳】 溪上梅花玉作林溪边茅屋苦寒侵孤山倚棹逢诗兴颍上移家见客心日晚渔歌来浦溆雪晴花色上衣襟风尘拥传劳为郡时向沧洲寄一吟 

　　○学士崦西兄论秀还朝次京江有诗见寄次韵奉酬经筵进讲毕还至国庠会寮属诸生听讲 

　　阙文 

　　○经筵进讲毕还至国庠会寮属诸生听讲 

　　翠华仙殿说经回冠带桥门讲又开岂有涓埃禆圣学独惭模范育英才云龙嘉会逢明代奎壁祥光应上台听诵唐虞风噩尔载歌琴瑟思悠哉 

　　○送李若溪佥宪 

　　别君南国若为情聚首无端复送行同里衣冠知巳少外台风纪拜官荣桄榔夜宿蛮中驿金鼓晴登岭外城儒术古来经世用直看尊俎坐谈兵 

　　○送罗南康使君 

　　犹烦领郡赴江干千里南州路未难遗爱旧栽棠树徧别怀今放酒杯宽山深洞可寻名迹家近书能慰母欢见说府中公事简五峯苍翠倚楼看 

　　○赠柳州桂二守 

　　南登桂岭道却上楚乡舟赋就江篱晚书回旅鴈秋山形攒剑戟方语杂旃裘好种江边柳还将惠化留 

　　○赠简少府二首 【 御史一溪之仲父】 

　　客舍依莲宇清风满竹林愧予怀短剌长喜得幽寻旌节梁园迥云山楚甸深别离明月共千里寄同心 

　　二 

　　尔向滇中去官程柰远何云峯当马峻雾树听猿多郡僻逢迎简天南气候和相期敷惠政早入远人歌 

　　○赠郑南昌复官昔与逆藩之难 

　　黄绶欣看复在身却论前事益沾巾江关乱后余残垒棠树春来泣故民人情阅世从翻覆直道怜君有屈伸巳喜拜恩同雨露可堪回首忆风尘 

　　○大理汤公寿词 

　　廷尉当朝彦荣名晚节全棘堂卿月回天署法星悬魏阙班频入巴山使久旋边陲经畧后旒冕对扬前议政过松掖听经侍翠旃礼看优宠渥貌不怠恭虔利锷余盘错贞松阅岁年书云逢令节弥诞秩初筵却老传真诀阴功格上玄于公曾活狱贡禹解惟贤宅荫宫槐近窓迎海日先愿言跻寿域长此奉尧天 

　　○送赵司空致政 

　　嶷然冠剑汉司空出入三朝操履同事忤贵人知节槩心忧王室见清忠俞章赐允　皇仁大荐剡留贤物论公遥羡高踪去尘网云霄万里一冥鸿 

　　○送秦司徒致政 

　　履声长听殿东墀祖席春明是别时去国二贤舆论惜登庸八座大名垂云霄路隔冥鸿远江渚情牵碧草思莫谓东山成稳卧苍生应有谢公期 

　　○送郑刑部之南京 

　　人事无端类转蓬更劳分署过江东三年卧病烟霞隔尊酒逢君笑语同地胜湖波浮几席秋深庭菊傲霜风芜城亦是桑干路望近桥陵紫翠中 

　　○送吴学士视篆南京予旧领此职 

　　二年相逐喜同声几度尘沙并辔行新握院章当妙选重吟江树动离情蓬瀛地接金銮近城阙天开晤嶂清借问旧堂修竹在壁间虚薄愧题名 

　　○陈监丞父寿词 

　　寿酒新开秋露盘草堂高隐碧云端花边玉杖闲堪拄箧里丹经老自看济郡伏生还授学鹿门庞叟只遗安胶庠有禄能分养恬淡无心羡达官 

　　○费氏横林孝友堂诗为学士锺石赋 

　　地擅溪山美乡称德义门衣冠先泽远诗礼古风存瓜蔓绵相引槐阴绿正繁傍岩开甲第绕砌树芳荪迭嶂芙蓉峙飞流玉练奔赭亭春秀茗绩石夜闻猿萝幌摊书静萍池洗墨浑钓游仍旧里腾翥并天阍黄阁崇师保中朝伟弟昆朝回珂满路燕集醴盈尊遗范元无改殊恩讵可论秪应传五桂名比窦家村 

　　○经筵宴罢有述 

　　衮席龙盘扆仙班鹭列行赐筵沾玉醴归袖带炉香身到钧天近恩垂湛露瀼圣朝儒学贵虚薄愧明扬 

　　○赏荷刘司空部署次韵 

　　东省盆荷初夏开绮筵晴旭净风埃气和嘉瑞先时见地迥灵根近日栽镜水彩云频对酒露盘仙掌独登台尚书星履朝天罢每为红芳竹径来 

　　○夏日李公薇园燕集次徐少宰 

　　堂轩地迥开新筑松桧年多长旧围涉径忽惊炎暑失寻诗故与俗情违池边折芰留连坐竹外移灯酩酊归遥想紫薇花上月清宵独对谢玄晖 

　　○徐养斋方棠陵偕至喜而有作用王浚川韵 

　　江上新传李郭舟鹤汀鳬渚羡清游谁知今雨来千里似忆佳期渺十洲梧竹越山栖彩凤风云天路引骅骝相留拟下南州榻醉里狂歌海月秋 

　　○凤图为宗伯序庵公题 

　　凤飞千仞宿昆丘饥食竹实渴饮沧海流人间此物不易见云胡得之置在中堂幽矍然注视使我疑文彩照座光陆离初惊素壁开丹穴忽辨朝霞捧赤曦腾辉绚景弥东海积石方壶渺焉在嬴女箫声隔彩云缑仙笙韵流苍霭忆昔重华称盛治览德呈祥曾一至周京载见岐山鸣迩来千载不复闻其声祗令粉墨丹青空尔形方今　圣人在位寰宇清豁廓氛■〈目壹〉登休明锵锵韶濩谐灵奏蔼蔼冯翼充王廷吁嗟乎人中之凤乃所珍我爱南宫上卿美且仁格天事业归寅直华国文章重缙绅昌辰更赋卷阿什化日高翔阿阁奉 

　　○九日登戒坛寺阁 

　　梵阁千峯里征骖九日来松萝禅径入龙象法筵开黄菊宁簪帽青莲独上台如堪授直戒吾此息氛埃 

　　二 

　　尘迹何因到名山不易逢谷深微辨径寺近始闻钟古树寒飙急幽轩夕翠浓菊觞违雅集相忆在高峯 【 是日学士汝湖邀集予不及赴】 

　　○和陈司马元日早朝 

　　衮袍当殿识威严黄表开函近御筵舜历尧蓂欣载纪日华天表庆同瞻赤葵心向青阳吐丰草恩随湛露沾闻道塞垣新撤警圣谟贤略巳先占 

　　○寄寿少傅木斋谢公 

　　孝庙看遗老明公独岿然向非平格寿那覩中兴年剑履重趋阙纯诚自格天要知敦薄俗湖上有归船 

　　二 

　　再入中书日诸生得重亲岱宗瞻气象龙马羡精神正喜谋衢室旋闻偃渭滨高楼限岩壁寿斝若为陈 

　　○赠别汝湖学士 

　　少年擢第胜琼枝同在清朝白玉墀渐老不堪仍送别后期何地更传巵横经帝幙皆称贵载笔纶闱巳讶迟剡水越山深驻马因看春草一相思 

　　○崦西徐少宰省中藤花开有诗邀予同作徐昔侍外舅守溪公授经于此今继践其职云 

　　华省曙沉沉朝回坐密林竹风增爽气花露净朝阴轩静驯孤鹤床空对素琴皆言公辅贵仍有薜萝心 

　　二 

　　地是留棠旧人应比玉清独攀东省树犹忆下帷情萝映摊书静花增染翰明天庭多雨露岁晚共芬荣 

　　○寄赠宫保白楼吴公 

　　却忆吴门濠上居草堂高阔瞰清虚青宫旧识尚书履石室应藏太史书开槛海鸥依钓席移尊山鸟候篮舆鸿冥凤翥谁堪似郗桂庄椿庆有余 

　　○赠刘梅国都宪 

　　保厘东土新恩下制置江淮后命催当署棠阴随处满自天龙勑两回开楼船听雨看吴岫 【 【杨曰】吴岫作台何其雄丽】 藻翰吟秋上沛台报国总需刘晏策逢时不羡贾生才 

　　○赠许学士归省 

　　银鱼学士今公辅青霞丈人真地僊紫诰黄麻覃雨露琼林瑶草傲风烟莱衣拜庆承恩诰郦菊攀英荐寿筵暂向故园荣书锦即归蓬阁赐金莲 

　　○赠费司训之山阴 

　　游吴还适越心赏寄风烟世业称韦相诸生仰郑虔客帆秋草外官舍海云边送尔增遐想重歌棣萼篇 

　　○答用修见赠 

　　鸡鹜争稻梁凤凰食琅玕感恻念物理沉冥结忧端俛仰宇宙间知巳长独难我友在远方欲往从游盘岷江阻奔汹剑岭间巑岏缅怀九苞质讵接双飞翰暌离惊岁改栖息喟形单斸苓春雨暮采菊秋露溥明后应天历众贤集衣冠奄忽千里至执手平生欢濯缨升博望踔辔游长安愧比萧艾姿芳馨托幽兰幸容竽迹滥莫遣胶盟寒晤言期谁与怀抱为君殚 

　　再次 

　　昔行湘江曲万竹青琅玕低枝荫水石高叶拂云端幸适心赏趣宁辞行路难漓波渺万里桂岭郁千盘风溪渡飒爽云峤陟巑岏会意辄縻驾放歌或濡翰形胜岂不美但愧言词单朅来故山住两见白露漙睠言怀魏阙复此弹尘冠休文自多病刘琨故少欢京国多贵游闭门卧袁安赠君湘川竹贻我握中兰兰流香气馥竹凛清风寒贞素各自保精衷讵能殚 

　　三 

　　夫君起西蜀谒帝陈琅玕妙龄赐上第声名动朝端遂令海内士啧啧称才难譬彼珊瑚枝置之赤瑛盘清辉映皎洁修干凌巑岏贱子忝官署往往接英翰珠玉富璀璨觉我形寒单开缄清风穆入手垂露漙耿耿苍水佩峩峩切云冠池看凤毛贵庭忆彩衣欢苍生望安石才人羡子安郗林应擢桂谢砌总生兰巨川湏拯溺广厦思庇寒致身立津要早愿勋猷殚 

　　○用修殿撰惠予蜀中云根竹笔 

　　西蜀云根修竹清管城新制比南金携来尚带岷峨色赏剧全倾翰墨林欲赋远情牵渭树合裁天诏洒商霖虚心直节元相倚珍重佳人赠爱深 

　　○用贞中舍赠云根竹茅笔各一 

　　青茆束束银兔毫云根修篁鸾凤毛娟娟柔翰利所操携持蜀山越江涛投赠直比金错刀翰林文价莱尔曹念我蹇思郁陶 

　　○梦竹卷题赠胡世贞光禄 

　　君家竹林何处所万玉萧森作风雨夜闻乡梦遶园扉晓望征帆渡江水江水悠悠堪濯缨羡君风致有余清玉堂延阁辞分直鳬渚鸥汀思结盟忠安公后重家声千甍甲第晋陵城云泉自占江南胜轩盖宁论世上荣世间万事何反复平地波澜变蝇玉君今归去耳不闻把笔题诗倚青竹 

　　钤山堂集卷第八 

　　●钤山堂集登卷第九 

　　升庵杨慎评点 

　　诗（使郢稿　留省稿） 

　　◆诗（使郢稿　留省稿） 

　　发京六部都察院通政司大理寺诸公会饯于报国寺 
　　登毘卢阁 
　　寅长方李二公董徐二少宰至胜泉寺饯别 
　　胜泉寺宿 
　　夕济黄河 
　　裕州阻雪 
　　保安驿遇张内翰南使 
　　行次汝坟 
　　渡氷志险 
　　立春日至京先寄崦西少宰 
　　九日天坛登集酬夏桂洲都谏二首 
　　陵祀奉简闻司寇唐中丞 
　　泰陵果园夕憩感述 
　　陵祀夜归 
　　昌平学宫傍有刘谏议祠翰林诸寮陵祀则寓止祠下予昔备员史官尝两至焉追忆旧游简吴学士王徐二太史 
　　清河村舍与闻唐二公小酌 
　　送林石崖都宪 
　　赠陈都帅 
　　赠王太常之闽藩 
　　夏学士荣赐犀带并手勑褒谕贺以是诗 
　　奉和序翁先生从游西苑视谷 
　　奉诏陪祀谷祗坛西苑游瞩泛舟太液和亭溪学士 
　　赠管银台 
　　赋练塘卷李御史父 
　　初入铨曹 
　　赴任南礼部九卿会饯于万福庵次韵留别 
　　过东昌寿学士许龙石先生尊翁九十 
　　安山待闸 
　　晓行南湖寄友 
　　重经石佛闸望岸傍阁而赋之 
　　将至徐州风阻野泊闻陈水部拏舟来会作此寄之 
　　徐州陈水部萃墨亭留题 
　　夜至淮阴中丞刘公临访遂燕台院 
　　燕张总戎宅 
　　杨州别邓太仆以正因寄玄庵穆学士 
　　泛鸳湖 
　　谒孝陵 
　　南宫初上 
　　送何司空 
　　赠潘吏侍入觐 
　　顾户侍考绩补赠 
　　序翁相公惠寄对月见怀之作依韵拜酬 
　　留都诸司拜进元旦贺表仆忝官礼曹当职题署摄事讫敬识一诗 
　　金陵城西泛舟太宰刘公邀集 
　　观音山燕矶临眺 
　　观音山次紫岩太宰 
　　观梅花泉同紫岩太宰 
　　牛首寺 
　　晓登朝天宫西阁集宴还坐东麓亭有作 
　　和浚川大司马 
　　和紫岩太宰 
　　和久庵少宗伯 
　　和筠溪少司马 

　　○发京六部都察院通政司大理寺诸公会饯于报国寺 

　　双龙御节下重霄九棘芳筵集上僚冠盖宠行宾礼重山川衔命去程遥天香清梵留僧室雾树啼莺别市桥幸遇　圣明崇孝理愿从南国采风谣 

　　○登毘卢阁 

　　远目穷秋望高牕试醉攀鳞鳞列城肆莽莽抱京山沙碛来鸿细松阴处鹤闲鄢襄从此去旌斾几时还 

　　○寅长方李二公董徐二少宰至胜泉寺饯别 

　　古寺郊园胜名卿宠饯过还同习池醉更唱渭城歌涧影依松桂潭香折芰荷暮归轩盖远柰此别愁何 【 【杨曰】习池渭城凑合自佳】 

　　○胜泉寺宿 

　　相送各巳返独宿在招提钟漏临城迥星河隔树低方欣市喧寂转觉客怀凄因叹劳劳者深惭萝薜栖 

　　○夕济黄河 【 荥泽县】 

　　荻丛沙路莽难分拍岸惊涛黑客闻千帆浪里惟看 【 以下阙文】 

　　○裕州阻雪 

　　【 前阙文】 蓬转无停迹輖经多畏途临餐乃三叹沟中盈饿夫 

　　○保安驿遇张内翰南使 

　　驿榻风灯倚暮寒庭松积雪皓宜看使华远下金銮直家庆先承彩服欢江鴈引帆过鄂渚苑花迎佩忆长安扈从正待扬雄赋感激湏弹贡禹冠 

　　○行次汝坟 

　　汝坟百家市依依墟土间野旷豁予目青见车前山嵩岭露微雪伊流泻潺湲倏感炎燠改俄兴旌斾还遇胜初会意省菑仍惨颜惭乏拯人策默默但忧叹 

　　○渡氷志险 【 荥泽县】 

　　洪河氷上度回望使人惊 【 【杨曰】上向尤胜】 寒日无朗照哀鸿有断鸣垂堂孝子戒叱驭古人情天末风云色萧萧送远征 

　　二 

　　远役逢年暮危途感命轻长河蟠地险积雪与天平逆旅悲今古浮云是利名昔闻高蹈者被褐偃柴荆 

　　○立春日至京先寄崦西少宰 

　　星轺计日觐神京彩胜迎春在客程沙上柳松烟霁色水边楼阁鴈归声阳回海宇人皆乐云近蓬莱眼倍明画省故人劳见念清诗早为卜旋旌 【 公赠诗有兰桡应逐早春回之句】 

　　○九日天坛登集酬夏桂洲都谏 【 二首】 

　　仙都楼阁堪凝望谏署壶觞得尽欢九日旧从尘里过八埏今向眼中宽风来碣石驱涛壮日上扶桑影树团君擅高才能作赋吾怜短发未欹冠明良一代赓歌盛礼乐千年复古难即拟泰坛陈藁秸早闻阊阖献琅玕 
　　八座轩裳吟对酒佳辰此会若为欢凤飞正借高梧近鹏运真同碧海宽青枫极浦遥连影细菊重岩巧缀团桓孟高风追落帽夔龙胜集庆弹冠层城烟雾将归远郢曲阳春欲和难莫把茱萸问谁健共看颜色比琅玕 

　　○陵祀奉简闻司寇唐中丞 

　　秋日野晴朝露晞六陵如黛净烟霏村原几处临寒水台殿千重鎻翠微频来古寺能留榻久客缁尘欲化衣西省内台俱重望叨陪鹓序有光辉 

　　○泰陵果园夕憩感述 

　　泰园众峰里冬晴雪树稀宫监栖岩翠山禽下夕晖攀髯悲隔世种木见成围怅忆临轩日瞻天泪暗挥 

　　○陵祀夜归 

　　繁星攒列炬流尘起飞鞚遶树远钟微沾衣零露重回望碧山椒山深夜寂寥云舆归缥缈玉殿鎻岧嶤重泉光景匿蔓草蛩声唧唯有朝陵使年年来此夕 

　　○昌平学宫傍有刘谏议祠翰林诸寮陵祀则寓止祠下予昔备员史官尝两至焉追忆旧游简吴学士王徐二太史 

　　瀛馆虚尘榻香灯伴古祠衣冠秋祀到风节里贤思堂近栖鸾树泉分采藻池俊僚来衮衮仍续旧题诗 

　　二 

　　谢公墩尚在贾传井依然问讯祠前栢怀予系马年并游看玉树分直想金莲巳是仙凡隔衰庸愧后贤 

　　○清河村舍与闻唐二公小酌 

　　十里清河去未遥暖烟秋色过枫桥柳条惊风故零乱茆屋枕溪还寂寥谁家砧杵敲寒练客子风尘换敝貂乘兴且倾黄菊酒还家湏忆紫宸朝 

　　○送林石崖都宪 

　　中丞出镇在扶风共说登台两世同天语宣廷催拥传霜威满路避乘骢簪缨独继家声贵斧钺荣兼节制崇宵旰忧勤问民瘼几回书奏大明宫 

　　○赠陈都帅 

　　平生仗奇节感激与谁轮报主丹心切参戎伟绩存营锋百阵合漕粟万舟屯受诏辞皇邑驱车还里门龙泉别壮士春草忆王孙闻有飞章荐重来谒至尊 

　　○赠王太常之闽藩 

　　未论海峤与宸居同是君恩感激余地僻云霞三岛近官清琴鹤一舟虚省薇昼永消炉篆山荔风香引传车知尔兹行暂分手即看宣拜紫泥书 

　　○夏学士荣赐犀带并手勑褒谕贺以是诗 

　　赐犀新宠冠朝行飞白宸奎照玉堂霄汉渥恩承湛露琐闱清论满朝阳君臣合契同鱼水廊庙抡材有栋梁留与词林传盛事要知　明主重惟良 

　　○奉和序翁先生从游西苑视谷 

　　行宫别殿接严宸诏赐同游禁苑春龙渚泛舟呼力士御厨分膳辍饔人阳和茂对皇情豫云汉昭回圣藻新政以艰难知稼穑共言鱼水喻君臣 【 【杨曰】无愧初唐】 

　　○奉诏陪祀谷祗坛西苑游瞩泛舟太液和亭溪学士 

　　祗坛奠璧晓光初法驾临畴宿雨余幕近炉烟浮羽仗林晴花色上簪裾身逢广乐钧天盛世际淳风太古如农亩起家陪帝籍江乡春事忆郊居 
　　僊居春泛渺银河桃杏红芳水绿波日出芙蓉开帐殿风回笙吹绕云萝汀洲鳬藻荣光满楼阁烟花淑景多不是传宣承帝泽岂缘天路得经过 

　　○赠管银台 

　　奉使持天节宁亲捧寿杯传车寒色送歌吹夕阳催驿傍河津转关迎陇月开留欢犹未尽计日汉庭回 

　　○赋练塘卷李御史父 

　　悠然练塘上拂榻坐清风绿树重于盖澄流暎若空鱼来深石下鸟度夕阳中独有乘骢客看云忆甬东 

　　○初入铨曹 

　　肃穆堂阶迥阴森栢桧齐吏人依鹤立乌雀傍林栖水镜悬清鉴丝纶照紫泥天曹元峻绝何意得攀跻 【 中堂有宣庙勑谕】 
　　炉篆销寒昼濡毫削奏书多惭华省贵秪拟列仙居心结壶氷里恩垂雨露余如何报　明主荐士满公交车 

　　○赴任南礼部九卿会饯于万福庵次韵留别 

　　五云回首望宸宫感激　皇恩覆载同身比马牛难报主心随江汉亦朝宗镐丰故拟周京重礼乐亲知舜典崇自是臣劳均出入岂将鸿迹叹西东 
　　星轺驻节倚禅宫祖席登筵八座同禁苑鸳鸾劳送远留都礼乐愧称宗正逢春郭烟花丽更屈天卿礼数崇巳隔长安辞日下独看云树赋江东 【 是日太宰晋溪翁具饯特盛】 

　　○过东昌寿学士许龙石先生尊翁九十 

　　地是登瀛里春当献寿辰凤书擎诰重鹇锦制袍新禄待千锺飬天扶百岁身古松仍偃蹇老鹤倍精神榴色侵琼斝椿阴上绣茵欲知恩庆远东海正无垠 

　　○安山待闸 

　　客思去匆匆川程渺未穷水生波荡漾日出景冥蒙花发当春树舟牵逆浪风颇觉征途倦情非少壮同 

　　○晓行南湖寄友 

　　远树犹含雾澄流欲飐空帆樯飞鸟外箫皷曙烟中映带江林出萦回岛屿通无因寄相忆春草正蒙茸 

　　○重经石佛闸望岸傍阁而赋之 

　　梵阁临江记昔攀白云苍桧鎻禅关波澜极浦浮高栋雾霭疏林出断山尽日帆樯经树杪早时钟皷落人间尘劳未息堪惆怅又送官航此路还 

　　○将至徐州风阻野泊闻陈水部拏舟来会作此寄之 

　　津程望近转离忧高浪烟汀阻宿留剡渚正怜人独往春山真忆鸟相求云飞沛里风仍起江遶黄楼水自流闻说冬曹新政好极知才是济川舟 

　　○徐州陈水部萃墨亭留题 

　　高浪轩中沸层楼画里开浦云千嶂合漕粟万艘来墨萃刊亭石风歌上沛台树连平野尽江逐古营回舓泽烟霞改桓山松栢哀莫倚登檈赋还资理国才 

　　○夜至淮阴中丞刘公临访遂燕台院 

　　鳬渚风灯乱传呼绣斧来那知维月舫更得近霜台披豁闻高论将明仰上才华觞春漏永怀抱故湏开 

　　○燕张总戎宅 

　　棨戟元戎第文觞得暂过鸟吟春树遍花映夕堂多家世张车骑勋名马伏波淮洲见明月其奈别离何 【 汉车骑将军安世】 

　　○杨州别邓太仆以正因寄玄庵穆学士 

　　飬拙惭吾道兹行偶共君长途欣并舫此路惜离群树隐烟中郭帆飞海上云因声寄玄老公暇好论文 

　　○泛鸳湖 

　　【 【杨曰】排奡妥阽】 楼榭开烟雾汀洲似画图城阴度■〈穴上呌下〉窱天影入虚无岸迥传清吹波深洗玉壶兹辰春日好留兴在鸳湖 

　　○谒孝陵 

　　翠巘皇陵閟青松石道长百灵罗象卫五位备冠裳龙剑风尘靖罗图日月光山空颷吹急萧飒动宫墙 

　　二 

　　社稷戎衣起梯航玉帛朝睹河功戴禹瞻庙祀宗尧石马嘶空翠金灯照寂寥遥看锺阜上御气满层霄 

　　○南宫初上 

　　谬忝文昌入虚惭礼乐司居当分陕地荣及履星时位重才非称恩深报未知愿奉惟寅训还陈匪懈诗 

　　二 

　　爽气澄秋朔朝光动省闱竹风来锦席花雾上朱衣北斗跻衡峻南曹领务稀　圣明谟典在万世敢愆违 

　　○送何司空 

　　冬曹公报政锺阜我移官傍树开新筑临觞叙旧欢宦途劳涉历世泽盛衣冠岂乏春华好青松耐岁寒 

　　○赠潘吏侍入觐 

　　少宰今时望风仪八座看留曹称水镜北阙待鸳鸾振舄秋尘净登车晓月寒同年满朝署相见庆弹冠 

　　○顾户侍考绩补赠 

　　民部知名久清朝最老成松当云壑古氷贮玉壶清国计分留署秋帆上帝京赠言惭我后叨此继同声 

　　○序翁相公惠寄对月见怀之作依韵拜酬 

　　远传仙翰到南宫安得清光此夕同气味敢云兰并臭瞻依真以岱为宗氷衔宠带铨衡重衮席荣跻殿阁崇共贺太平今有象德星环聚五云东 【 公新改吏部】 

　　○留都诸司拜进元旦贺表仆忝官礼曹当职题署摄事讫敬识一诗 

　　表函遥贺谨题封黄袱亲缄献九重下土葵心惟向日丹霄云气总成龙青阳启律欢称寿紫禁趋班忆听钟八座二京分职事涓埃无补愧登庸 

　　○金陵城西泛舟太宰刘公邀集 

　　迭嶂澄江遶帝州金尊锦席在兰舟正逢吏散轩裳集况是郊晴雾雨收隔岸帆樯迷浦溆傍城楼阁带林丘名都胜槩还今赏赤壁高阳空昔游 

　　○观音山燕矶临眺 

　　高云石壁相因依侧倚莲宫临燕矶画栋岩峦开险绝沧州烟树隐霏微鲸鳌吹浪三山动帆舶乘风万里归日晚川长堪怅望天青无尽鴈孤飞 

　　○观音山次紫岩太宰 

　　危栏高栋俯江深萝径松门胜可寻祗苑白云生静思石溪红叶动秋吟遥岑不改鸿蒙色清啸如傅鸾凤音轩盖拥林钟磬发山僧应记宰官临 
　　天末长云逐鴈来江间波浪起孤台初晴风日邀登阁胜地山河对举杯着帽山公期取醉挥毫李白故称才极知人世闲情少多谢霜前白菊开 

　　○观梅花泉同紫岩太宰 

　　闻道幽香临绝涧偶寻遗迹一相过风前雪树花难觅岩上镌题字半磨苔径客行青嶂远石堂僧占自云多尘骖此地应稀到洞口年年长薜萝 

　　○牛首寺 

　　绝嵿双峰天阙开禅房幽洞鎻莓苔岩峦路转孤云近松栢风生万壑哀当日翠华临别殿 【 武庙南廵驻跸兹山】 千年威凤起层台细观惟有阶前树历尽人间累劫灰 【 有贞观年银杏树大数围】 

　　○晓登朝天宫西阁集宴还坐东麓亭有作 

　　江郭晴烟翠且重山城紫阁坐高峰杯前木落萧萧影天外鸿归渺渺踪御气尚浮宫苑树寒声遥送石门钟偶寻玄圃逢瑶草拟接丹霞访赤松 

　　○和浚川大司马 

　　雾阁云窓拂曙开白沙青嶂遶城回鼋鼍浴日江光动龙蜃嘘空海气来万事紏纷堪息驾百年佳胜偶登台运筹作赋公能事莫厌频来把酒杯 

　　○和紫岩太宰 

　　仙家楼阁隐■〈山差〉峩丽景祥烟入槛多剑失正怜龙久化台空犹忆凤曾过冶城遗事遥难问卞庙精忠耿未磨风物岂殊桃洞宴阳春重和郢中歌 【 此地乃冶城旧址有卞忠贞祠】 

　　○和久庵少宗伯 

　　袅袅高云覆阁阴冥冥宿雾映江深丛篁暄带林烟碧独鴈寒随浦树沉天上楼台堪怅望水边亭槛足幽寻共来佳丽金陵地重对樽前谢眺吟 

　　○和筠溪少司马 

　　冬日邀宾东麓阁冻云檐日共凄凉天连一水蒹葭净霜落千林橘柚黄暂对碧山心自逸独攀琼树意何长风烟远目增幽思身病逢欢亦尽觞 

　　钤山堂集卷第九 

　　●钤山堂集卷第十 

　　升庵杨慎评点 

　　诗（南铨藁一） 

　　◆诗（南铨藁一） 

　　大祀斋居 
　　斋居奉同久庵寅长纪赠 
　　寄赠锺石翰长 
　　寄赠介立旧寅长 
　　次紫岩太宰斋居韵 
　　次费学士斋居 
　　次胡太常斋居 
　　予昔在翰林礼部杨月湖汪闲斋二先生斋居邀予诗会今二公已下世矣感旧述情而题此句 
　　至日群公集灵谷寺 
　　灵谷寺次浚川大司马韵 
　　次久庵少宗伯 
　　晨经凤台门 
　　登雨花台 
　　过永宁高座二寺 
　　送司空秦公赴召 
　　赠士鸣年兄 
　　金陵岁夜 
　　乐道吟 
　　东园灯宴 
　　赠参赞王公浚川 
　　哭东井内兄 
　　上陵作 
　　宿鸡鸣山 
　　省中元会 
　　元旦孝陵陪祀 
　　元日久庵少宗伯九峰太常集饮 
　　钤山御书楼成自述短诗 
　　题顾中丞山居 
　　和太宰紫岩送春四首 
　　寄欧从龙侍御 
　　致政刘光禄偶见遂别赋赠 
　　送黄少司徒 
　　寄寿张允敬同年 
　　寄题欧侍御碧溪草堂 
　　题石滩卷 
　　石川诗为婺源汪子赋汪子思亲所尝游也 
　　送盛程斋都宪 
　　送胡司寇 
　　奉送浚川王公赴召 
　　紫岩刘公参赞留务贺赠 
　　王银台北上识别 
　　题晏守备画 
　　送大司寇周公致政 
　　九日金陵城西泛舟同顾中丞 
　　陈中丞年兄升大理卿赠别 
　　赠陈虞山中丞之南贑 
　　大司马刘公宅翰林诸寮修瀛洲之会限韵得诗四首 
　　答潘石泉年兄见赠 
　　院堂之集予以病不赴次韵答诸公 
　　大司成陆公枉驾钤山草堂予远寓金陵无缘攀迂感别增情作此寄谢次原韵 
　　送大理周公赴召 
　　送张中丞赴召北台张旧以翰林例出补外乃独有今召 
　　会林介立先生宅限韵 
　　赠林大理次崖 

　　○大祀斋居 

　　省阔南宫静台阶北斗齐露承金掌近天傍玉绳低院寂人稀语松高鹤对栖旧编闲自校窻火照青藜 

　　二 

　　坐漏频移榻听锺更振衣月疑开宝扇云忆闪朱旗礼乐今周祀河山旧汉畿翠华天北极遥仰六龙飞 

　　三 

　　露笋分朝馔炉沉换夕熏地严增閴寂味澹谢芳荤澄汉悬珠斗层霄驻彩云百辟同明德千春奉圣君 

　　四 

　　忝窃纡朱绂栖迟记玉堂锺陵山上月重此对清光白日看驹隙青云愧鹭行所嗟心寸草何以报春阳 【 予昔掌留院去后八载来领礼曹】 

　　○斋居奉同久庵寅长纪赠 

　　松栢高姿兰蕙熏茆斋北郭旧论文宁非夙世神仙侣华省青精更对君 【 公昔官台属僦居北郭山下】 
　　叔度令予鄙吝消英词往往奏英韶文章巳见追前古礼乐还应翊　圣朝 

　　○寄赠锺石翰长 

　　咫尺南宫近木天羡君官府是神仙鸾凰会整青霄翼山水还留白雪篇 
　　玉署清衔直似氷文章南斗价逾增古槐修竹清阴里散帙谈诗记我曾 

　　○寄赠介立旧寅长 

　　学省清游易岁年留台重望借才贤鹓鸾故集丹山树奎壁还联紫极天麟阔石渠湏制作碧山沧渚寄延缘怀人正有停云思抚景空弹白雪弦 

　　○次紫岩太宰斋居韵 

　　遥想泰坛燔璧夜彩云晴护帝城春帷宫御气临黄屋阁道炉烟上绣茵翠管银罂沾泽旧椒花栢叶献年新留曹自是均劳地珍重台衡报主身 
　　省阁松阴动日华仙卿高咏兴无涯正逢山翠开书幌拟近池波着钓槎阊阖北云频望阙烟花南国更移家甘盘旧学留宸眷早晚征纶拜宠嘉 

　　○次费学士斋居 

　　玉堂幽事镇相关雪茗云篇兴未悭春槛烟花迷紫禁夕帘苍翠满钟山纶闱世掌看新命讲殿晨趋忆旧班见说天庭起黄色北扉应待凤书颁 

　　○次胡太常斋居 

　　容台斋祓静炉熏江郭晴烟霭瑞氛自识仙曹堪隐吏偶过僚署喜论文海中鹤驭通三岛天上彤楼丽五云邻并最欢依玉树别来三日倍思君 

　　○予昔在翰林礼部杨月湖汪闲斋二先生斋居邀予诗会今二公已下世矣感旧述情而题此句 

　　剑水烟云宝气消龟峰猿鹤巳难招读罢旧题空泪落省闱风竹晚萧萧 

　　○至日群公集灵谷寺 

　　青霞宿雾净朝阴长笛洞箫悲远林云窦泉流一壑静石门路入万松深回廊古壁留名画坠叶 【 【杨曰】冷风用庄子语妙】 冷风助梵音此地岩峦足幽胜岁时携酒一登临 【 有吴小仙画壁】 
　　至日上方吟送酒尽看鸾鹤在烟霞阳回嶰谷时方泰山绕锺陵境自嘉林下幽香逢蕙草水边春信见梅花习池宾客今名胜转觉风流兴未涯 

　　○灵谷寺次浚川大司马韵 

　　深冬翠壑尚春姿八座舆骖共此时今代珠林开净境千年金塔礼真师泉边倚榻逢僧话树底穿云避鸟知莲社虎溪俱胜事不妨重作后游期 

　　○次久庵少宗伯 

　　上方台殿耸岧嶤望近松门路转遥山抱玉陵增气色磴盘琪树入云霄岩花当日迎龙驭涧水千年落凤韶林下志公呼不起空余遗事说梁萧 【 高皇尝幸此】 

　　○晨经凤台门 

　　台凤久寂寞门今尚得名岗峦拔地峻竹树带烟晴 【 【杨曰】可以入选】 寒日一以眺白云空复情万峰天外色二抱　神京 

　　○登雨花台 

　　雨花朝独上寒望尽皇州猎猎海风至冥冥江雾流楼台开秘苑城郭枕高丘今古浮云色长歌寄此游 

　　○过永宁高座二寺 

　　永宁峰寺僻高座亦为邻曲径无人到云松自可亲异花飘法界幽草发新春安得遗尘事林中结净因 

　　○送司空秦公赴召 

　　又看冬省承优诏更折春梅送别筵江寺劝杯曾对雪凤楼鸣玉再朝天舟经故里迂仙棹衣近金炉上御烟想到禁庭多雨露一时卿望尽才贤 【 公昔被召司徒仆会饯清凉寺值雪】 
　　十年锺阜重游地正喜从公柰别何垂老再逢宣室召祖筵犹唱渭城歌南宫昼接天颜近西苑春祠水树多周历五曹谁得似圣朝勋业看嵯峨 【 公历任两京五部】 

　　○赠士鸣年兄 

　　簪盍欣相倚其如此别何江湖忧思在霄汉盛名多暮渚吟蘅杜春山隐薜萝赐环知有日行矣飬天和 

　　○金陵岁夜 

　　旧都遗俗是升平又听盈门皷吹声栢酒竞传知腊味土牛初献识春耕万家梅柳开烟市双阙星河隐凤城萍海客游今老大自惭癯质玷华缨 【 京兆役民以鼓笛管歌沿门报春国初故事】 
　　朮炉松火照春城夜雪寒灯对旧京霜鬂暗催人易老天涯独宿梦难成因怀泉石违初志愧之涓埃答圣明烧竹引杯聊饯岁望乡瞻阙总关情 【 都人燔苍朮丹爇松枝照夜】 

　　○乐道吟 

　　朱邸神仙馆芸窻翰墨林简编求至理泉石散幽襟点瑟声靡间颜瓢味可寻独攀丛桂隐时对白云吟炼气餐霞液斋心翫兔阴东平为善意千载嗣徽音 【 【杨曰】经语何尝不可入诗如此点瑟颜瓢是也唐诗亦有由之瑟赐也墙佳句可以并观】 

　　○东园灯宴 

　　芳节谁招宴东园公子家瓮浮千日酿灯灿九枝花林榭凝歌吹楼台满月华习池风景异留赏未云賖 

　　○赠参赞王公浚川 

　　圣明留钥付元臣位重南都领缙绅身系安危称大老道弘风雅作诗人指麾貔虎千营静苏息疮痍万户春共道政成催入辅汉家勋业待麒麟 

　　○哭东井内兄 

　　纔沾除目便终身幞被囊书秪旧贫新授景陵山县长晚登京兆贡科人剩闻行义称乡党每见文章重缙绅天道茫茫那可问伤心归榇暮江滨 
　　二年京国走红尘客舍相依意自亲往事恍疑春作梦浮生空忆幻为身可怜丹旐题新秩谩说乌纱换旧巾铜绶向来消不得纡朱拖玉是何人 

　　○上陵作 

　　十载朝陵路重来识翠微听泉经石涧攀栢候金扉麛鹿能迎客山云故上衣那能不老大旧侣觉全稀 

　　○宿鸡鸣山 

　　寺峰云雾里重借石堂眠犹似当年到灯悬古佛前 

　　○省中元会 

　　献岁三阳泰祝　圣万方欢卿云朝气合繁星夜炬攒延阁绵钟漏华省肃鹓鸾金塘初变柳玉砌巳舒兰秩礼崇元化备职忝春官 

　　○元旦孝陵陪祀 

　　玉殿中峰里烟开雪树 【 【杨曰】新而古】 春盘乌栖露静涧鹿向人驯弓剑陵园閟旒衣岁日陈万年周鼎地奔走备王臣 

　　○元日久庵少宗伯九峰太常集饮 

　　竹烟松雪散余寒蓂荚桃符庆履端天地万年吾道泰阳和四海圣恩宽增龄更藉椒觞劝应俗先传彩胜看喜并德邻能枉驾正依云阙共弹冠 

　　○钤山御书楼成自述短诗 

　　楼成东圃定何如缃帙牙签尽赐书延眺巧当山色处对扬荣荷　圣恩余三春花气熏兰芨五夜虹光映斗墟留与后人传世泽要知经训是菑畬 
　　十载虚叨列近臣宝函宸翰拜恩频云霞捧出天家制琬琰藏为奕世珍万古江山开栋宇百年忠孝报君亲愿将天保歌周历夜傍奎躔礼北辰 
　　頖邻松竹是吾庐廿载辛勤此卜居山近云烟浮几案门深宾从拥轩车敢将新构夸仑奂但愿淳风挹里闾他日若论归老计邺侯惟有满家书 

　　○题顾中丞山居 

　　城居厌烦郁遥在碧山栖石径云俱静松窻路转迷到来峰历历吟处草萋萋我忆闻高论春醪远为携 

　　二 

　　桃树仙人宅春山不可寻偶随芳草去言到白云深片月窥萝幌啼莺遶竹林亦知难久卧四海望为霖 

　　○和太宰紫岩送春四首 

　　风晴芳絮萦书幌日晚余花照酒巵传语吏人休白事宰公方咏送春诗 
　　江寺花枝开不稀背岩幽渚鬪芳菲东君有意如相惜莫遣风吹片片飞 
　　未因春别恨匆匆酌酒看花兴转浓闻说郭西花更好与公同上最高峯 
　　便买春醪日典衣及时行乐莫相违白鹭洲前宁久驻紫薇红药待公归 

　　○寄欧从龙侍御 

　　壮心黄鹄青冥上旧业苍山楚水南谁道向来经济畧种畬栽树伴农谈 

　　○致政刘光禄偶见遂别赋赠 

　　碧山高榻卧清风几许音书渺未通旧日绨袍仍恋恋百年尘路苦匆匆 【 【杨曰】工而自然】 华轩滥处真惭鹤世网难羁独羡鸿明日吟诗向何处白云江上倚孤蓬 

　　○送黄少司徒 

　　去国十年仍赴召遭逢今覩汉仪新烟花对酒留春棹剑佩冲星上紫宸馆中朋辈谁同在白下交期我重亲台省故人如见问为言闲僻称吟身 

　　○寄寿张允敬同年 

　　吾爱张平子餐霞东海阴异方仙客授高行里人钦久税林中驾弥清尘外心无因介眉寿远寄鹤飞吟 

　　○寄题欧侍御碧溪草堂 

　　柱史溪堂何处寻石潭沙岛静阴阴扁舟客到柴门近芳树莺啼草屋深霜简皂囊酬夙志渚兰汀芷寄闲心濯缨拟和沧浪曲抱膝还梁甫吟 【 【杨曰】语精字炼】 

　　○题石滩卷 

　　吾爱石滩子为赋石滩吟云波晴泻练风濑暗鸣琴澹逸鳬鸥侣青苍枫栝林尘缨何日濯访尔草堂深 

　　○石川诗为婺源汪子赋汪子思亲所尝游也 

　　羲驭无停辔川流靡回波朝见枝上花暮观叶辞柯伊昔亲在时杖屦此婆娑奄忽逝如期忍赋诗蓼莪极浦菱荷发清澜鳬鴈多向来钓游处白石横秋萝憩石复怀川揽涕伤如何 

　　○送盛程斋都宪 

　　欲寻东海黄金灶仍向罗浮碧玉峰人世尘劳知巳息仙山灵药会相逢 
　　银鱼锦豸承恩日绿水丹山归隐时逍遥且喜从吾好宠辱由来非我知 

　　○送胡司寇 

　　长干寺里几回来折柳寻花醉此回同榜四人公复去后期何地更衔杯 

　　○奉送浚川王公赴召 

　　皇构湏梁栋天逵侍凤鸾圣衷劳侧席时望切弹冠霄汉恩波近江湖别路漫所嗟从教远长展卷诗看 

　　二 

　　雄峻称三独清忠仰百寮天书新宠渥霜署旧风标威振台纲肃春行郡国遥向来经济望好答圣明朝 

　　○紫岩刘公参赞留务贺赠 

　　玉堂延阁旧儒仙华省三台次第迁待入凤池司帝制蹔持龙节掌兵权寰区人物甄陶内建业山河控制前共道全才齐吉甫早闻功德格皇天 【 公历留都吏礼兵三部】 

　　○王银台北上识别 

　　移官来共秣陵居每诵清诗叹起予晚岁欲谐金石契新恩重下紫泥书骅骝逸步谙长道鹓鹭崇班上玉除蓟北江南相忆否还将尺素付双鱼 
　　长安里第似幽居水石流传亦到予芳会更移泉上酌旧题多认竹间书能留嘉荫棠堪憩谩适闲心草未除君去好随天阙凤吾衰终钓楚江鱼 【 王邸第长安街山池甚胜予代居之】 

　　○题晏守备画 

　　汲泉抱瓮谁家妇伐岭负薪何处翁要识民间贫苦事此图长置此堂中当午锄禾妇子同力田心只愿年丰人间最苦惟农事看取豳诗七月风 

　　○送大司寇周公致政 

　　海东归驾杳难攀松桂清阴满旧关老境正逢开口笑畏途谁得乞身还花边曳杖吟随鹤湖上移舟坐看山簪笏有人能继美恩波长在五云间 

　　○九日金陵城西泛舟同顾中丞 

　　松坞顾中丞吴郡施子仁携酒邀予自石城沿水西门经朱雀桥入通津门历览诸胜抵暮而返昔人九日有登高之会吾侪周览名都登舻展席林郭萦纡水天容与亦一胜矣乃赋近体二章贻之同好以附囊萸故事云 
　　苹洲荻浦水云长素舸筠帘氷雪光霞气入江明岛屿浪花沾席净琴觞伴人泛泛鸥何逸媚石辉辉菊自芳非是龙山吹帽客还将幽意寄沧浪 
　　龙河西渚石城隈九日风烟霁色开帝苑楼台云里见澄潭鳬鴈镜中回青溪渡转桥横木朱雀航空月暎苔千古风流今独胜中丞与客泛舟来 

　　○陈中丞年兄升大理卿赠别 

　　卿月昭回入紫微法星迢逓别南圻江波共惜仙帆远台路争看绣斧归松栢晚当氷涧立鹓鸾春傍禁城飞江东云树遥相忆榜下同年太觉稀 

　　○赠陈虞山中丞之南贑 

　　清献祠前秋水清郁孤台上暮云平江关粤峤开雄镇玺勑兵符借老成正以氷霜论节操湏知鱼鸟避威名天南旧路君应识惟喜梅花管送迎 【 君尝谪官岭南过此】 

　　○大司马刘公宅翰林诸寮修瀛洲之会限韵得诗四首 

　　钟山晴对草堂青胜日芳筵更此庭花雾竹烟笼气色汉雍唐省备仪形直令浑噩追三代坐见文章侣六经却忆北扉供奉日几回钟漏候明星 
　　十年重见柳条青剩水残山旧所经胜会正看鹓作侣瘦躯翻讶鹤同形情娱尊俎堪移日地远江湖漫聚星食饱事闲兼吏隐不知何以答虞庭 
　　菊丛橙实竞寒青客舍锺陵岁几经玉署俊游论接武金兰交契到忘形盍簪琼树罗玄圃张乐泠风起洞庭巳报泰阶呈国瑞夜阑搔首望天星 
　　烹茶烧竹坐谈经正爱清香满户庭赖有琴觞能遣俗都无案牍可劳形上林梧竹栖群凤东壁文章纪二星他日汉家麟阁上愿期勋业在丹青 

　　○答潘石泉年兄见赠 

　　尘壒驱驰愧我形鬂衰非复旧时青偶随冠佩登仙署未有涓埃报帝庭省阁优闲无吏牍山川名胜有图经江湖敢替忧　君念夜夜频瞻紫极星 

　　○院堂之集予以病不赴次韵答诸公 

　　玉堂开宴劝杯宽彩笔题诗洒墨干绕槛山围锦绣障过檐竹长凤凰竿旧游梦忆仙曹隔 【 予旧领此院】 雅会身惭病祟干八座轩裳俱俊望蒹葭那得倚琅玕 

　　○大司成陆公枉驾钤山草堂予远寓金陵无缘攀迂感别增情作此寄谢次原韵 

　　鳌禁儒山薇省使近传旌节过林丘青苔地僻无人扫翠竹天寒可自留想复移丹空对雪谁能载酒共登楼为吟佳句增惆怅目极孤云楚水头 
　　浦东我昔登公堂岂意公犹度我乡海内交游同骨肉天涯涕泪各参啇关山落日云千嶂河汉怀人水一方氷玉丰神鸾凤羽百年愚俗借余光 
　　攀留能爱小山丛此日相过似梦中萍海漫怜身作客杏园俱忆鬓成翁多惭华省迂高驾可笑贫家只素风想见江山入题品玉堂椽笔是宗工 

　　○送大理周公赴召 

　　亭晚离尊集波晴锦缆开使旌移北斗卿月近西台奏谳平天宪登延简上才宁知湘水客重覩汉庭来 【 公前言事被谪】 

　　○送张中丞赴召北台张旧以翰林例出补外乃独有今召 

　　旧日并辞金马客天书荣召似君稀独怜一鹤归瀛岛却领群星入太微西台执法摇霜笔东掖趋朝着豸衣共说为儒堪重寄益看吾道有光辉 

　　○会林介立先生宅限韵 

　　眼中世事何多虞置酒高堂聊燕娱衣冠朋辈几寥落风雨林花半有无生人情致向所似炯炯清氷涵玉壶愧予寮寀平生分迟尔云霄万里途 

　　○赠林大理次崖 

　　廷尉平反力有余昼帘朱墨更忘劬存疑遍示诸生录传信新刊两寺书 
　　芹曝犹堪献至尊皇王治道有新论汉庭帝鉴明如日次第还行贾谊言 

　　钤山堂集卷第十 

　　●钤山堂集卷第十一 

　　升庵杨慎评点 

　　诗（南铨藁二） 

　　◆诗（南铨藁二） 

　　入省十四韵 
　　司徒许公宅修瀛洲之会限韵二首 
　　省中斋宿呈同寅潘公年丈 
　　省中池亭作 
　　皇储恩例赐给二品诰命感忭有作 
　　腊日奉常穆公宅集会限韵 
　　元日费林二翰长集饮 
　　初岁于省中作 
　　正月七日翰林诸寮于敝寓山池为瀛洲之会阄韵得七言近体二章 
　　元夜集宗伯甘泉公宅得五言体 
　　灵谷寺二首 
　　题顾中丞载酒亭图 
　　生日自述 
　　观音岩同浚川王司马作 
　　西园赋赠徐六公子用陈侍讲韵 
　　暮春集鸡鸣山阁 
　　写真自题 
　　送许仲贻赴举 
　　除夕作 
　　元日作 
　　元日罗子印冈以诗见寄次韵答之 
　　岁初视篆呈潘公寅长 
　　新年乡会 
　　人日宋中丞燕集 
　　侯中丞燕集 
　　和侯中丞元夜喜晴 
　　和顾中丞出息东郊田舍 
　　生日效长庆体是岁予窃禄留曹三载矣 
　　江阁春眺 
　　观音山作 
　　金山寺登赋 
　　赠王翁埜极 
　　寻方伯张公合溪隐居 
　　憩舟九石潭下同合溪方伯登张侯庙有作张侯者南唐时将有功封侯方伯之远祖也 
　　行经傍罗江怀寄黄费二太史 
　　暮春广陵往观宗伯湛公甘泉山精舍马赵二户曹携酒至同酌 
　　题桓山马水部张户曹宋兵宪邀集 
　　恭闻驾谒长陵寄呈扈从夏公大宗伯 
　　晚次漷县值雨是日闻车驾还京 
　　潞河 
　　通州城北新浚通惠河以达漕粟入京免陆运之劳是日登舟有作 
　　赠曹大参仲礼并简高大参子业 

　　○入省十四韵 

　　斗极三辰峻天曹六职先官为岩石地政自　祖皇年定鼎乾坤辟开堂水镜悬百司存法守一敬启心传 【 堂后敬亭国初时扁】 驽蹇惭非据鸿私荷再迁两都仍践历孤迹寡阶缘天日逢　明后璠玙凂隽贤吹竽容窃滥推毂广登延每切循墙惧方叨莅席专敢期攀凤羽荣得上星躔斋阁山如画留都境若仙帘垂锺阜月鸦散石城烟簿领频多暇寅恭敢怠虔惟应论晚节松栢誓同坚 

　　○司徒许公宅修瀛洲之会限韵二首 

　　瀛岛书传白鹤先佳辰展席对江天官梅东阁催诗兴客舍并州感岁年尝菓味分霜后橘烹茶香泛竹间泉杏园绘事风流在此会他时合共传 【 宣德间馆阁诸老有杏园雅集图】 
　　肴出驼峰酒送泉新诗珠玉尽堪传空江木落年华晚幽树梅开淑气先锺阜移尊聊此夕玉堂载笔是何年司徒门第今韦杜时论真同尺五天 

　　○省中斋宿呈同寅潘公年丈 【 用先青二韵】 

　　大祀恭传　帝命先两人联宿省堂年浮葭淑气初回管燔璧荣光远烛天槛近静移苍桧月亭空寒浸碧池泉连宵促席闻佳话茗碗蔬盘得共传 
　　萧萧林叶坠高庭寂寂窻灯隐幕青画省竹松仍坐漏紫坛冠佩尽冲星　圣明礼乐追三代薄劣遭逢起一经清庙告成当有颂黄虞致化本无形 

　　○省中池亭作 

　　一泓长湛镜中天栏槛凭高得月先秪道省中持简牍不知窻外有林泉幽篁拂座能蠲俗老桧凌霜不记年谁信仙曹兼吏隐诗成莫遣外人传 

　　○皇储恩例赐给二品诰命感忭有作 

　　赐诰新恩出帝阍几回荣宠到私门锦鸾织处天章丽犀轴颁时御墨温先世总看覃雨露微生何以答乾坤百男万寿吾　皇祝夜礼星垣稽首言 
　　西蜀旬宣惟我祖簪缨余泽到诸孙琅函锦字尚书诰秀水钤山世德门蓬舍尽堪容驷马圭田元可荐苹蘩四年两度逢恩庆重见天光贲九原 

　　○腊日奉常穆公宅集会限韵 

　　长安门馆凤池通几许招寻令节同海内故交还骨肉天涯萍迹漫西东鸾栖正借高冈树鹏运宜抟碧海风　圣主聦明过尧舜欲于何地献愚忠 

　　○元日费林二翰长集饮 

　　栢叶细传元日酒相过喜是玉堂人他乡对客情偏洽帝里逢春赏更新紫禁祥烟低拂柳凤池细水欲含苹年华物色看流輚珍重尊前报主身 

　　○初岁于省中作 

　　献岁开元祚丽景耀神京彤庭祥雾合钟山佳气盈天曹肃弘敞巍阁峻且清北瞻鳷鹊观东瞰凤凰城修庑俨槐栢列署暎瑶瑛虚薄蒙　皇眷缪此忝持衡跂昔繁名哲一一惟国桢蟠木讵为用华章忽滥婴本乏资世器幸遭休运明荧光思向日涔滴愧输瀛夙夜怀山甫懿德诚可经 

　　○正月七日翰林诸寮于敝寓山池为瀛洲之会阄韵得七言近体二章 

　　人日邀宾共草堂壑云岩石动辉光因攀梅蕋生诗兴更藉椒花献寿觞天近凤池通雨露气催莺谷转春阳高才尽是云霄望薄劣惭随鹓鹭行 
　　客邸长安水竹居能堪八座拥朝裾幔亭正启神仙宴花径初停长者车幽洞驻云迷 【 【杨曰】紫翠清虚　联飘飘欲仙】 紫翠碧池消云漾清虚莫嫌菲薄无供给留取新题石上书 

　　○元夜集宗伯甘泉公宅得五言体 

　　瑞雪南宫夜华灯共此筵缝葩燃夕艳琼絮舞春妍应节辛盘出留欢栢酒传坐中皆郢曲歌咏答韶年 

　　二 

　　帝城春信早春园趣不稀 【 【杨曰】此联与唐人竹院烟催暝梅园雪误春同工】 池烟凝竹色庭雪助灯辉气暖浮兰醴花寒落毳衣清言欢未极玉漏转微微 

　　○灵谷寺 【 二首】 

　　莲宫青嶂合松门石径通窈然深谷里疑与秦人逢涧底藏余雪窻中列秀峰寂寞支公宅惟闻朝暮钟 

　　二 

　　谷寺新春到山深岚雾寒苍松立万壑宝塔青云端不覩崇宫丽那知法界宽夙有烟霞好登临寄一欢 

　　○题顾中丞载酒亭图 

　　紫芝题墨千年胜图向衡山赏更新万壑云松一茅屋就中疑是草玄人 【 元人俞紫芝题扁文征仲画】 
　　松坞高眠深闭关清词白雪落人间我欲相从迷所适却随芳草到春山 

　　○生日自述 

　　童稚萤囊抱一经宦途奔逐鬓还星风云自幸逢明世羸病那知介晚龄寒雪暎岩松色定早春当槛柳条青晨觞未许儿曹送追忆劬劳涕暗零 
　　五十五年初度日他乡踪迹尚流萍关心万念悲身事窃禄　三朝愧宠灵晚盛氷霜恒自保世途巇险故曾经迟回退食江湖远省阁钟峰吟翠屏 

　　○观音岩同浚川王司马作 

　　久怀名山游登赏春巳暮言寻紫芝约颇适沧洲趣巉巉石抱城泯泯江流雾憩磵挹飞泉攀萝荫芳树临川足鱼鸟揽泽多蘅荰兴发挥绿觞浩歌谁与晤弱水隔烟涛蓬瀛渺天路岂无乘鹤僊云中自来去人世多嚣尘流光草间露嘉会良足怡转盻巳成故何当巢云松脱迹葆贞素 
　　皋林媚晴春宛若绮绣错岷江汇洪波九派悉输约□叠万古矶悬崖出飞阁崖中白衣士趺坐澹虗泊祗苑遗俗氛岩花自开落俯窥群象杳仰视天宇阔昔贤几登临异代不可作朅来奉佳游转使吏情薄欲钓任公鳌还梦坡仙鹤青山何寥寥白石亦凿凿寄谢同心侣且永今夕乐 【 【杨曰】二诗皆有选意】 

　　○西园赋赠徐六公子用陈侍讲韵 

　　幽人宴息在林园不信城闉车马繁镜里芙蓉临玉沼烟中楼阁俯青原荒台凤去云俱寂茂苑莺啼日自喧合有神仙来此地时占紫气候前轩 

　　○暮春集鸡鸣山阁 

　　胜侣携尊兴不违春山高阁坐忘归浓烟密树深相暎丽日澄湖迥自辉清磬乍随僊梵远异花时傍佛筵飞真从画里看京邑更与攀萝上翠微 

　　○写真自题 

　　湖海浮名山泽形漫劳图史付丹青裴卿独笑非冰鉴方朔虚疑是岁星事可告天惟自信志期希古不遑宁华簪朱绂吾何意乞取烟霞飬性灵 

　　○送许仲贻赴举 

　　高亭击剑酒杯深极浦维舟风雪阴积水不堪连暮色归鸿应是带春音云霄献纳升东观泉石栖迟别故林共道孙弘工射策莫令经术负初心 

　　○除夕作 【 甲午】 

　　杯湛灯明深客堂促阴浮迹笑尘忙病来渐觉形容老静后浑于岁月忘星斗逼檐知夜永垄畦融雪丨年康朝衣细整听锺漏正想氤氲汉殿香 

　　○元日作 【 乙未】 

　　客居锺阜三移岁官阁梅花暖自芬欲试彩毫诗每就重斟栢叶酒初醺春城万户催箫皷霁景千峰暎雪云窃禄自惭无寸补圣朝功德冠华勋 

　　○元日罗子印冈以诗见寄次韵答之 

　　正元天气兆和丰旭日卿云瑞霭同缇室启春回物候玉书颁泽起疲癃侵阶细草痕微绿裛露仙桃萼渐红却爱巢由歌帝力康衢新咏寄南宫 

　　○岁初视篆呈潘公寅长 

　　涤篆池冰暖开堂雪树青春光动八极休气协三灵北阙垂恩露南宫聚德星同志欣寮寀摅忠报帝庭 

　　○新年乡会 

　　扬历群公在吾乡不乏贤盍簪逢帝里投辖启春筵栢叶随罇细梅花鬪胜妍留欢非易得四海是尧年 

　　○人日宋中丞燕集 

　　此日逢人好邀宾荷主贤台霜凝画戟庭栢近芳筵雪拥千门曙春增万象妍曾同杏园宴相对惜华年 

　　○侯中丞燕集 

　　中丞今峻望南国尽称贤楚水移家久霜台共此筵饮高觞令促坐久烛花妍蓬质惭难并青松耐岁年 

　　○和侯中丞元夜喜晴 

　　九衢华月霁灯宵　帝里韶年景自饶吴地歌声传子夜汉家楼阁入烟霄三阳淑气迎黄道四海仁风乐　圣朝正喜中台布时令尽看南亩事春苖 

　　○和顾中丞出息东郊田舍 

　　息驾追夙游艺畴戒春作缫茧巳眠蚕探鷇忽成鹊林英纷委地柰此风雨恶芊绵原隰引联络沟塍错迭石群岫移诛茆数椽缚宁希金悬肘赖有田负郭灿灿霞冠岑涓涓泉赴壑雊雉当坐隅嗥犬出丛薄床横元亮琴架贮韩康药雅志璞仍怀浮荣屣应脱岂异子云居草玄甘寂寞 
　　清旦漱玉齿焚香讽道书朗吟百神卫万遍袪灾虞至人昔有语上智乃如愚谷虚神以存累遣体应舒大隐在城市岂必侣樵渔林卧观众芳水木及春余青阳忽巳暮不乐复何如览镜雕朱颜发白不满梳兴来理瑶瑟且复对浮蛆诵君东郊作吾亦赋归欤 

　　○生日效长庆体是岁予窃禄留曹三载矣 

　　年过半百仍加六贪恋清时未拂衣朱绂拖身官秩贵青云屈指故交稀游鱼在藻恩诚渥病鹤乘轩分却非待得铨曹书满日只应便扫故园扉 

　　○江阁春眺 

　　冉冉松云开阁扉冥冥烟浪遶亭矶秾花锦石春能丽禅径香台赏未稀鸥鹭不惊尘事远江山无改昔人非蘼芜千里汀洲晚怅望征帆带雨飞 【 【杨曰】澹泊蕴藉】 

　　○观音山作 

　　山畔青莲宇江间白鹭洲中天横积翠百谷汇洪流俗远因成寂林深易得秋谁能来月夕吹笛起潜虬 

　　二 

　　千峰遥翠合九派迅流奔积气浮潭浦殊状变朝昏岩幽藏绮阁萝悬翳石门叹逝徒延竚悟寂与谁论 

　　三 

　　晨霁烟景豁平流净如掌鱼鸟遂飞潜舟舻相下上具美信难期朋宴娱春赏何当风雨冥来阅惊涛壮 

　　○金山寺登赋 

　　披云跻绝壑搴萝憩石门上方孤磬发令我澄心魂苔壁风烟古龙湫雾雨昏摩藓铭难辨开金迹尚存 

　　二 

　　浴日鲸波迥含风鹫岭孤春洲足烟雨客思渺平芜天影遥连海山形尽入吴复此弭兰檝因悲芳岁徂 

　　○赠王翁埜极 

　　方袍鹤氅白纶巾来往人间作至人借问碧桃今几发东风一百九回春海上灵山那可寻人间至药几时成翁能授我长生诀便欲相随隐姓名 

　　○寻方伯张公合溪隐居 

　　激濑交文渚列树间平畴双涧缅回合中隐林庐幽结驷台省别巾车山泽游停云思弥积伐木意相求 

　　○憩舟九石潭下同合溪方伯登张侯庙有作张侯者南唐时将有功封侯方伯之远祖也 

　　灵峰开峻宇危磴俯澄湾鸟道风烟上停舻得共攀山春谷彩媚天迥水容闲知有仙人过吟留双树间 

　　二 

　　山隐张侯庙洲传九石潭碧溪环岛屿高栋鎻烟岚灵斾风云拥神舆虎豹骖千秋春明祀遗泽在江南 

　　○行经傍罗江怀寄黄费二太史 

　　沿泝多异状九潭清我心岩松冠朝旭河柳变时禽霞烂初成绮溜远忽鸣琴知有玄豹隐求之云雾深冲怀结悃素一寄瑶华音 

　　○暮春广陵往观宗伯湛公甘泉山精舍马赵二户曹携酒至同酌 

　　地以高贤胜春逢淑景和爱山因独往载酒得同过周览乾坤大幽寻水石多咏归堪自乐鸣鸟亦成歌 

　　二 

　　岳麓名非忝龟山道可宗堂轩开峻构剑履寄高踪坛杏有千岁江花能百重尘缨如可脱吾意会相从 

　　○题桓山马水部张户曹宋兵宪邀集 

　　桓卿为石室闻在此山间愚迹无人问禅林客自攀断碑荒藓合深洞碧萝闲千古悲凉意斜阳独鸟还 

　　二 

　　群山连积水凝望渺烟氛鹿走遥埛草龙嘘大泽云霸图雄业改殊俗剑歌闻吊古情难极凭高酒易醺 

　　○恭闻驾谒长陵寄呈扈从夏公大宗伯 

　　松栢桥陵地千官扈　圣来骑营丹壑绕幄殿碧山开灵雨能随辇祥风不起埃驻鞍频赐对独有礼卿才 
　　园庙崇明祀　君王举旷仪侍行　慈圣喜宣旨近臣知霜露玄宫閟星辰玉座移百年今父老驩覩汉旌旗 

　　○晚次漷县值雨是日闻车驾还京 

　　松暝雨潇潇公庭坐寂寥城荒民户少沙旷旅程遥渠喜通泉溜畦怜润麦苖夜闻銮辂返魂梦绕丹霄 

　　○潞河 

　　解装潞河浒豁然襟抱开闾阃万宝聚冠带八纮来尘陆今如海黄金昔有台凤城云雾里瞻望气佳哉 

　　○通州城北新浚通惠河以达漕粟入京免陆运之劳是日登舟有作 

　　昔上鞚飞土?盖今来航素波中流牵锦缆临泛兴如何柁转郡楼失蓬开山翠多宛似吴堤上垂杨隐棹歌 

　　二 

　　一闸复一闸牵舟菀柳阴惠通名肇昔疏凿利从今波浸城皋远源分苑内深极知邦计重真说水如金 【 水自内苑流出】 

　　○赠曹大参仲礼并简高大参子业 

　　岳伯中州彦文章有舅风破溟鲸力徤驰野骥群空翰苑名无忝藩垣位巳崇相逢仍遽别投赠意何穷 【 空同李子之甥也】 
　　芾舄辞天陛旌麾指晋圻祖筵沾赐醴夙驾拂征衣过雨关尘净经霜陇叶飞同游有高适知咏省中薇 

　　钤山堂集卷第十一 

　　●钤山堂集卷第十二 

　　升庵杨慎评点 

　　诗（南宫藁一） 

　　◆诗（南宫藁一） 

　　丙申孟夏蒙恩以礼书兼学士领史职初入东阁有作 
　　奉和圣制西苑观莲绝句 
　　圣驾朝陵歌 
　　驾祀七陵奉勑居守京城即事有述 
　　居守京城赠同事靖远伯王公二首 
　　晓登长陵陪祀 
　　宿景陵朝房作 
　　奉命视部篆岁除日履任奉呈桂翁少傅 
　　摄事西陵行次旧功德寺作 
　　西山杂诗 
　　遣祭皇子于西苑长春宫寓宿苑中纪述 
　　奉和师相序翁阁中盆荷初开是日翁六载考绩 
　　被旨待朝鲜使臣宴 
　　皇储大庆侍读屠文升告赐汴藩便道过家省觐赋赠 
　　九月十日同宫保浚川会少傅桂洲宅席上有作次韵 
　　元夕学士未翁宅灯宴次席上诸学士韵 
　　仲春五日燕饯大司徒李公于礼部后堂次留别韵 
　　寄朱给谏伯雨 
　　同年张少参兄挽词 
　　赠袁西园节推 
　　赠萧二守赴任济宁 
　　送进士卢木伯宰嘉兴 
　　送杨惟明 
　　同顾学士于神乐观赏牡丹次韵 
　　听歌玉娥儿词阁臣应制作也 
　　和少傅相公西苑祀归之作 
　　和少傅相公景神殿上香 
　　送李正郎之广右提学 
　　赠用之 
　　赠呈立赴曲江丞 
　　送陈子新知州 
　　和少傅相公九日邵园集饮 
　　登报国寺阁次宫保未斋韵 
　　送虞大理侍养南归 
　　少傅桂翁寄黄太史伯真余同作 
　　感述 
　　得中峯少宰书却寄之 
　　报国寺阁饯都宪白川周公还南京 

　　○丙申孟夏蒙恩以礼书兼学士领史职初入东阁有作 

　　碧霄何意得重攀九转丹成列上班金简玉书暊册府雾牎云阁住蓬山拟修麟史才难称自领氷衔梦亦闲讲幄旧臣江海别濡毫犹得奉天颜 

　　○奉和圣制西苑观莲绝句 

　　匝岸缃荷万盖新翠华初驻绿池滨皆言今日风光好宿雨全消御路尘 
　　水容花色竞鲜新绮榭珠楼天汉滨正值早秋风露澹涵空一鉴净无尘 

　　○圣驾朝陵歌 

　　阁道朝悬日月旗葳蕤朱凤引文蜟桥陵霜露修殷祀原庙衣冠陋汉仪 
　　沙河士马若云屯万姓环门识至尊青天突起迎銮殿此地今为驻跸村 
　　万柝沉沉片月前龙旗不动宿寒烟起傍营门瞻北斗休气荣光烛远天 
　　山束红门势若蹲登登石路入云根穹碑层构中天起圣德神功万古存 
　　神宫钟动启金扉祝帛祠官候衮衣风静燎凝烟霭霭林深松袅雾霏霏 
　　阳翠高高万寿宫蜿蜒岗阜拥虬龙瑞日乍停双凤辇彩云长护万年松 
　　遥望慈舆宝扇张帷宫初进紫霞觞圣人爱日心无倦转觉铜龙昼漏长 
　　太师少傅承恩重造膝三臣对夜分银珰遣赐人皆羡前席论言世莫闻 

　　○驾祀七陵奉勑居守京城即事有述 

　　凤城楼堞隐寒空玉帐旌麾飐晓风新菊凝香随步辇灵峰积翠遶离宫龙云瑞气来皇邑霜露秋容感　圣衷芸阁侍臣劳简命拥旄持节愧何功 
　　画戟连营警卫重翠华今夕驻行宫朝颁玺勑纶言重夜鎻金城节制雄风清刻漏来天上霜白星河遶禁中　皇德万年同郏鼎汉家谁数贰师功 

　　○居守京城赠同事靖远伯王公二首 

　　居留藉总戎简命冠羣公斧钺行军令诗书振祖风玉鞭光指月龙剑气成虹迂薄欣联事多惭卫霍功 【 祖尚书公骥也】 
　　白马玉连环城廵遍九关月临霜仗肃风袅戍旗间阁道星辰上桥陵雾霭间明朝书笏记同候　属车还 【 驾还京居守官致词奉迎　赐酒饭】 

　　○晓登长陵陪祀 

　　绛节霓旌拥　圣君翠崖丹壑上层云松林日出浮佳气沙塞霜飞凈远氛瑶草总承恩露重黄花犹傍御炉芬幸随天杖观殷祀不向风歌数汉汾 

　　○宿景陵朝房作 

　　六载桥陵得再攀石房仍宿翠微间拜瞻松栢惊时序来往风尘笑病颜幄殿六龙频驻辇羽林千骑遍遮山太平仪典今看盛薄劣虚惭侍从班 

　　○奉命视部篆岁除日履任奉呈桂翁少傅 

　　亭玉张筵迥袍绯拥绶新丹霄通雨露华省切星辰拔擢惭非分遭逢庆此身所希阳道泰明日万方春 【 省中来玉亭少傅公所题】 

　　二 

　　南省今重入春阳动粉闱气随莺谷转花傍雪筵飞斋署更新榜厅槐过旧围总多耆俊在虚薄冒恩辉 

　　三 

　　少傅知予久交承分愈亲圣朝无阙典何力继芳尘憩阁棠依席寻诗鹤近人极知三礼重夙夜奉惟寅 

　　四 

　　弱冠游文苑载笔逐时英敢期周典礼仍备汉公卿辛苦思身事恩荣荷圣明坐怜松雪晚真有岁寒情 

　　○摄事西陵行次旧功德寺作 

　　湖寺春禋到高秋得重寻川原通远色岩嶂鎻寒阴蹔息尘中驾犹怜物外心彩云松栢里长候翠华临 

　　二 

　　苹际泠风起飒然湖上秋远波明岛屿层雾隐林丘鸟下溪田熟锺鸣谷寺幽驰驱念于役心赏若为酬 

　　○西山杂诗 

　　本朝陵墓壮西山松栢神宫未可攀独有中官奉祠祀石房烟火翠微间 
　　玉匣珠襦掩夜泉世人那见鹤归年秋来十里金山道华表参差夕照前 
　　无穷台殿倚山椒土价黄金向此消常侍不来僧独在游人还自说先朝 
　　涧松岩石荫秋萝贪看青山寺寺过归鸟数行西日外树烟横碧晚锺多 
　　方池涌出玉流寒耐可溶溶一鉴宽尘事驱人留不得欲归还复倚阑看 
　　金代遗踪寄草莱湖边犹识钓鱼台沙鸥汀鹭寻常在曾见龙舟凤舸来 
　　湖上闲云对草亭蒹葭淅沥暎寒汀千峰万壑看难尽白鸟双飞入翠屏 
　　万峰苍翠入云端极目江山此郁盘地隐西湖成泽国天开蓟苑作长安 
　　白羊山路白云中鸟道羊膓一线通岂有胡儿能牧马万年天险限华戎 【 【杨曰】绝句之难难于五七言律如此玉匣涧松湖上白羊四首岂减盛唐】 

　　○遣祭皇子于西苑长春宫寓宿苑中纪述 

　　望见飞虹白玉桥水边台殿影青霄那知苑内来留宿月白霜清共此宵 
　　西内新移　皇子丧礼卿临奠捧　宸章蕙肴兰醑曾来享转益　皇情一倍伤 【 上亲制文曰遣礼卿嵩致祭】 
　　缭绕香花覆玉幢瑶坛夜醮礼虚皇可怜今夕长春殿坐听经声月转廊 
　　高殿虚廊灯烛光残河欲没树苍苍长安万户瞢腾里不信蓬莱刻漏长 

　　○奉和师相序翁阁中盆荷初开是日翁六载考绩 

　　芙蕖香蔼玉堂风丽彩还迷晓日红天禁移根恩本异蓬山歌瑞句尤工凌波杂佩摇湘岸擎露金盘出汉宫碧觞留胜赏况逢黄阁奏元功 【 宪庙自禁中移植于此】 
　　纶阁挥毫坐水风晴花新上赐袍红物华自解呈嘉瑞衮职惟应代帝工天上恩波涵凤沼帘前香雾隐仙宫极知退食从容地调燮全收鼎铉功 

　　○被旨待朝鲜使臣宴 

　　百伎充庭奏管弦大官供馔列芳鲜岛夷职页虔臣节天驿恩华宠御筵寰海车书应会极　圣朝功德正齐天微臣邦礼叨从事拜舞重歌既醉篇 
　　五位衣裳坐　圣人殊方玉帛走蕃臣海嵎日出颁封旧阊阖云开献寿新阶羽舞时知舜德衢尊斟处荷尧仁皆言夷夏为家日同醉钧天湛露春 

　　○皇储大庆侍读屠文升告赐汴藩便道过家省觐赋赠 

　　诞瑞元良重颁书郡国遥使旌遴玉署皇泽霈丹霄宝服云龙丽宸章日月昭宗藩均庆赐寰海遍欢谣贤继方歌启男多竞祝尧天枝千叶茂璇律万年调才子华簪称词林俊望超凤毛呈异彩琼树挺清标麾节梁园道风烟洛水桥染衣尘叆叆鸣驿马萧萧汴寺连云起河氷逐晛消帆津凌沆漭屐岳山岧嶤览胜才能赋寻幽会屡招陇梅匀细萼渠柳变芳条禾里山连舍江门月暎潮宫袍裁昼锦寿酒注春瓢恋别频看剑承欢更驻轺起居荣八座封锡贲三朝气挟湖山动恩垂雨露饶筵开青鸟度乐奏紫霞飘白发仍将母青宫特简寮禁林春色满侧耳听回镳 

　　○九月十日同宫保浚川会少傅桂洲宅席上有 【 【杨曰】屐岳工致自三谢出】 【 帆读如杜工部浦帆晨初发之帆去声】 作次韵 

　　高城过雨浮埃凈东阁留宾绮席开紫艳未呈芳节菊黄封先出内家醅幽怀晚径频移榻醉眼秋山独倚台退食相过应不厌共看名籍在蓬莱 
　　还怜颜鬓三秋改怅望风烟万里开病客未能忘野兴玉人犹喜对仙醅霜晴白鴈来沙碛日晚祥乌下石台朱绂缪惭随奉引可应重问北山莱 

　　○元夕学士未翁宅灯宴次席上诸学士韵 

　　德星池馆五云连翠管银罂照绮筵伶部按歌传锦瑟御厨分赐辍金钱夜看灯月明于昼人在蓬瀛望若仙共喜恩波逢圣世愿将歌颂答韶年 
　　登堂顿觉消尘思独树梅花清傍人物色每惊游宦侣风光先透帝城春何郎诗兴留东阁杜老醅香送隔邻岁岁传觞还此夕彩灯花胜鬪鲜新 

　　○仲春五日燕饯大司徒李公于礼部后堂次留别韵 

　　暖烟晴树动春妍胜日南宫共此筵宗伯正同周典礼司农新领汉缗钱金瓯姓字需贤佐玉府班仪列上仙三纪词林今八座与公重数　孝皇年 

　　○寄朱给谏伯雨 

　　秣陵烟月叹离居长忆招邀驻笋舆尘世浮踪难自定故人欢好已全疏寻山寺隐松萝胜坐竹池涵几席虚别后此心何所寄江鸿频展八行书 

　　○同年张少参兄挽词 

　　远书昨岁渡江潮蒿里惊闻引葬箫莫话对廷弘治日杏园前伴已萧条 
　　白璧青铜亦自珍暮年朱绂水云身堂前尚有薇花月不见当时作赋人 

　　○赠袁西园节推 

　　昨来同驻潞河舟今去君为岭外游从此向南书渐少云山无限水悠悠 
　　宦情离思入风烟把酒相看各惘然今日黄金台上别与君重会是何年 
　　野性自期盘谷隐误恩重作凤池游因君思逐飞云去直到钤山楼上头 

　　○赠萧二守赴任济宁 

　　使君出佐古名州巨野娄城接鲁陬庭中好种甘棠树他日能将惠化留 
　　铙吹喧喧济水头赤旗頳帽引官舟津亭送客归时晚可得闲登太白楼 

　　○送进士卢木伯宰嘉兴 

　　慷慨贾生能抗疏萧条宓令独鸣弦琅玕贮腹应无数留取重来侍帝前 
　　烟水吴门暂驻桡到宫惟有两程遥但教得禄为亲养不用逢人叹折腰 

　　○送杨惟明 

　　疋马双旌逐晓风楚云湘水思无穷遥知驿路经行处多在春山万木中 

　　○同顾学士于神乐观赏牡丹次韵 

　　何处高吟对物华石林来访地仙家桃源景胜迷行迹日槛风亭处处花 
　　荏苒风尘度岁华春晴下马醉谁家官曹出郭应难数惆怅尊前双树花 

　　○听歌玉娥儿词阁臣应制作也 

　　玉娥不是世间词龙舰春湖捧御巵闾巷教坊齐学得一声声出凤凰池 【 【杨曰】是宫词体】 

　　○和少傅相公西苑祀归之作 

　　摄祀元台重乘春淑气和菀芳花露早汀晓水烟多稼穑勤周畯明良恊舜歌欲知回衮舄天路近星河 

　　○和少傅相公景神殿上香 

　　片月斜明古树苍玉京楼阔迥含凉神舆欲降浮龙气宝殿初开引御香直以精诚将祀命极知趋走奉恩光归来彩笔题新句人世惊看五色芒 

　　○送李正郎之广右提学 

　　冠盖三春别云山百粤程草齐疑碍马花暖欲啼莺简擢儒台重迟回省署清相知谁复似不尽送君情 

　　○赠用之 

　　志业平生远发轫壮兹行过家娱彩服入郡引前旌夕浦船依市春山柳向城楚邦民俗好应惬宦游情 

　　○赠呈立赴曲江丞 

　　童稚情怜砚席亲雪窻萤馆共悲辛那堪老至思前事忍向天涯别故人对酒莫辞寒夜醉折梅应寄远江春河阳小试君休叹遥听贤声慰吏民 

　　○送陈子新知州 

　　金陵共尔论文日十载重逢白发新擢第旧传三礼学分符今牧两州民青枫粤峤鸣驺远绿水燕河举棹频南去故交知渐少题书还忆鴈声春 

　　○和少傅相公九日邵园集饮 

　　侯家池馆闭芳园上相能来共绿尊看竹未湏询地主结茅真拟学山村松根坐石云随几谷口鸣驺鹤避轩退食自公多暇日为将歌颂答君恩 
　　只疑风景是陶园九日闲情对菊尊绿树篱边斜有径青烟郭外近依村歌声缓送鸾箫曲仙驭高临紫气轩岂似齐山吟落照共瞻霄汉奉明恩 
　　城东柰有辟疆园座上能虚北海尊惯见渔樵谈胜事忽惊车马驻深村林风不厌吹乌帽瀑水尤宜落绮轩最喜年丰禾稼熟野人含哺颂君恩 

　　○登报国寺阁次宫保未斋韵 

　　鹫林朱阁重霄近俯见风烟接地浮金阙舟??棱深隐雾碧山红树迥含秋可怜车马陵东别未羡衣冠岘道游人事尘劳难可到凤城斜日重回头 

　　○送虞大理侍养南归 

　　赐归真慰北堂欢色养无心恋达官献寿总宜莱子服趋朝曾识惠文冠山中逸兴思攀桂溪上秋芳咏采兰　圣主恩深阊阖远几回清梦忆鸣銮 

　　○少傅桂翁寄黄太史伯真余同作 

　　忽报远书传凤阁遥怜高客卧云山青萍绿绮谁应惜药圃茅堂相对闲长为风烟增怅望漫于时序感容颜故人拟荐扬雄赋早晚重来谒帝关 

　　○感述 

　　长安滚滚化衣尘侣逐私嗟作宦身驽蹇敢方燕市骏蛾眉曾学楚宫人谩于情事朱弦在信有交游白发新玉树上林无限好寄言鸾凤莫相嗔 

　　○得中峯少宰书却寄之 

　　越客初逢得起居夜灯频展八行书故人沧海身犹健旧德中朝席尚虚世事无端还失马碧山多兴欲焚鱼谢公自有苍生望旅逐无能独愧予 

　　○报国寺阁饯都宪白川周公还南京 

　　来登梵阁诸天上暂借文觞此日留落木寒山堪望远疏花锦石自宜秋风尘荏苒催双鬓廊庙周旋系百忧已报旌旗戒明发更攀萝薜寄清游 

　　钤山堂集卷第十二 

　　●钤山堂集卷第十三 

　　升庵杨慎评点 

　　诗（南宫藁二） 

　　◆诗（南宫藁二） 

　　元会二首 
　　斋夜二首 
　　人日同乡宴集 
　　宫保顾公吏侍张公被命校文仆承乏礼曹知贡举予三人者弘治乙丑同年进士也孝皇赐第距今三十有四年矣顾公有诗纪遇志感余嗣和焉 
　　四月八日钦蒙于长陵殿门左召对 
　　祗役戚园览游西山诸寺 
　　平坡寺在西山之巅境甚奇峻攀磴而陟俯日?示万壑予为礼侍一至今十年矣 
　　寓宿碧云寺 
　　香山寺来青轩题 
　　九日南内召对 
　　奉命视牲 
　　奉勑充知大礼上册使连日召对玄极殿精一堂文华西室恭纪一首 
　　书事十三绝 
　　奉和少傅桂翁郊坛喜晴奉天殿捧诏 
　　岁除日省中晚归是日上手札曰谕秩宗有光禄酒馔之赐 
　　除夕家宴喜弟侄远至 
　　元旦赐长春酒并光禄酒馔 
　　是岁己亥予贱生六十甲子矣感遇述情而作此诗 
　　礼部旧无朝房予疏请命工曹特建盖异数也落成春祀斋宿奉简张蔡二寅丈 
　　扈跸南廵自出京至在途蒙恩赉诸物各恭纪一绝以志荣感其酒馔牲品等物尤多盖不能悉纪也 
　　中丞顾公寄示长沙道中诗辄次韵答之 
　　贺序翁阁老新第落成 
　　贺桂翁阁老新第落成 
　　冬夜宴别彭太史使楚 
　　春日偶成 
　　赠陈子器赴政和令 
　　符子太仆出守韶郡赋此以赠符子昔尝作倅于韶也 
　　赠王太常之南京 
　　奉和少傅桂翁阁莲六花之作 
　　俨山学士以漆镂八仙盘见赠并侑以诗用韵奉谢 
　　用韵奉酬俨山甬川二学士同年 

　　○元会二首 【 戊戌】 

　　正元钟鼓动长安率土朝天若会湍瑞气先浮百子殿晴光欲上五辛盘梅风应律韶年丽蔀屋迎阳圣泽宽先向御帘陈贺表缪司邦礼备春官 
　　紫宸楼阁雾中看宝扇龙旗拂曙寒燕律吹葭饯氷雪汉庭鸣玉引鹓鸾身当奏对瞻天近世际雍熙报主难虹渚七回逢大庆万方嵩祝一声欢 【 时皇第七子生】 

　　○斋夜二首 

　　玉漏南宫夜星河迥寂寥辉辉庭雪积冉冉树烟销大礼严　皇谕清斋肃署寮　圣躬传勿药凝思睇丹霄 
　　入院烟霜暝开牎栢桧深地严知俗遣夜久觉寒侵礼乐逢　明主乾坤抱寸心拥书清不寐风鹤送余音 

　　○人日同乡宴集 

　　此日旧传人共得小堂初喜客相过椒觞栢叶修春酌锦瑟银筝起夜歌万井烟花芳节好百年桑梓故情多正逢休沐堪乘兴蹔驻灯前白玉珂 

　　○宫保顾公吏侍张公被命校文仆承乏礼曹知贡举予三人者弘治乙丑同年进士也孝皇赐第距今三十有四年矣顾公有诗纪遇志感余嗣和焉 

　　三十年前战艺场最荣今日共春堂恩沾醴宴花明席诏鎻文闱棘遶墙阅尽沙金知力健坐阑宫烛觉宵长凤池老手夔龙望蚤见华虫补舜裳 
　　射策当年独擅场偶惭疏朽亦升堂亲承赐第临轩陛谩逐看花过苑墙晨镜照霜华发改晚葵倾日赤心长　泰园春草年年绿拭泪瞻天忆衮裳 

　　○四月八日钦蒙于长陵殿门左召对 

　　陵殿东头御幄垂炉烟高拂午松枝中官呼召黄袍坐此是新承顾问时 
　　龙幄近瞻颜咫尺玉音亲听语分明不知何幸纡皇眷无限依依犬马情 

　　○祗役戚园览游西山诸寺 

　　东峯西崦鸣锺近宝剎珠林处处来松径驻骖僧吹发石溪流叶寺门开始惊鸟道看难到渐入云根兴转催年去尚嗟筋力在夕阳重上最高台 

　　○平坡寺在西山之巅境甚奇峻攀磴而陟俯日?示万壑予为礼侍一至今十年矣 

　　入门双树欲参天为礼云峯一爽然长向省曹迷簿领忍令心赏负风烟静闻经梵千林上徙倚苍茫独鸟前再入南宫容鬓改山僧犹记昔游年 

　　○寓宿碧云寺 

　　楼阁盘苍巘香灯隐翠微竹间泉溜发临赏澹忘归立沼窥鱼泳俯槛见云飞一向岩中宿蓬心自觉非 

　　○香山寺来青轩题 

　　再到层轩坐诸峰尽若迎劲风山木振初日殿鸦鸣澄廓邀殊观高闲寄远情惜无谢客赏况乃趣玉程 

　　○九日南内召对 

　　重华宫中翠辇来翔凤楼前彩仗回正是传宣当九日赐醪全胜菊花杯 

　　○奉命视牲 

　　观阙层城峻郊宫复道开市烟当树合炬火逐尘来牲帖牺人报驺声骑士催夜归题笏记候晓奏蓬莱 

　　○奉勑充知大礼上册使连日召对玄极殿精一堂文华西室恭纪一首 

　　亲劳御笔题宗伯幸际昌期侍　圣人朝发玉书传近弼夜燔苍璧助精禋圜丘扈跸天行肃温室承颜昼接亲无涯莫报干赐匪懈真忘夙夜身 

　　○书事十三绝 

　　炉香拂座月窥檐带玉袍绯列贵阉为报四臣宣巳至近前轻揭翠旃帘 
　　南郊册礼是新仪　圣主从容得面咨一一榻前亲指授却教传与太常知 
　　玄极红云捧帝居天牌新制焕金书肇成大享称严配典礼分明复古初 
　　丹陛前头催设位祠官祝币列参差我　皇肇举无前礼亲率诸臣演大仪 
　　堂开精一连皇极 【 阁名】 宝阁金题入紫烟自是钧天难可到几回身侍　玉皇边 
　　百子螽斯望接连 【 二宫名】 皇家胤嗣本绵延行从毓德宫前过知是轩龙启瑞年 【 太子宫也】 
　　右掖笼灯半掩门对回　玄极巳宵分迟回暗记丝纶语此语人间未遣闻 
　　每夜烧灯频草奏夜分直到　御前开中官门隙争传逓知是南宫礼疏来 
　　法驾前陈炬火开千官骑从出蓬莱勑使殿头先授简拜册　南郊当夜回 
　　星汉昭回夜景澄灵风不动燎烟疑遥望衮衣亲奠献泰坛高处几回登 
　　黄毡设幄傍丘坛绛蜡金炉夜不寒衮黼纔临催入对乐章亲制赐传观 
　　春卿传诏捧云盘日照金龙系彩竿十道使华衔命出万方雷雨布恩宽 
　　黄绫写颂奏金銮缛典新成际会难御笔巳批留史馆又教抄在禁中看 

　　○奉和少傅桂翁郊坛喜晴奉天殿捧诏 

　　冬禋丽日辉晴昼圣主精诚信格天已向卿云歌舜瑞还将华岳祝尧年皇风浑噩追三代阳德亨嘉进众贤独有相臣分奠献紫坛簪佩上炉烟 
　　奠璧南郊祀九成肇陈琼册荐鸿名万方濊泽颁皇诏五夜精禋竭圣情淑气正随葭管动日华先上衮衣明殿头鹄立知元辅亲佐唐尧致太平 
　　大享欣瞻圣典成惟寅愧忝秩宗名诏从廷授叨余宠诗得缄题荷故情缪随鹓鹭颜方腼每奉琼瑶眼倍明岂意陋庸遭盛际与公亲见泰阶平 

　　○岁除日省中晚归是日上手札曰谕秩宗有光禄酒馔之赐 

　　楼雪宫烟暮景斜手封仪疏未收衙　君王赐得辞年酒助与椒觞夜颂花 
　　御札十行劳赐谕秩宗三礼愧非才不知何语堪闻圣疏对晡从阁里回 

　　○除夕家宴喜弟侄远至 

　　京华屡见流年换弟侄新从故里来乍覩别颜应自喜细论乡事转堪哀杯浮绿蚁团栾坐花覆银缸烂熳开薄劣误承　皇眷厚沧江空问钓鱼台 

　　○元旦赐长春酒并光禄酒馔 

　　宫醪玉馔连翩送勑向天厨赐五臣酒出长春名本异赐当元日宠尤新仙桃醉领东风暖丰草恩沾湛露均愿奉阳和同寿域还歌天保答皇仁 

　　○是岁己亥予贱生六十甲子矣感遇述情而作此诗 

　　幸到六旬初度日众中吾亦白头人滥随鹓序升朝久谩对椒花献寿新樗干岂堪为巨室草心长许奉阳春楚山风树思亲泪魏阙星霜报主身 

　　○礼部旧无朝房予疏请命工曹特建盖异数也落成春祀斋宿奉简张蔡二寅丈 

　　直庐新敞禁垣西宫月临窓苑树齐玉漏曙闻高阁报碧梧春借上林栖殊恩正荷帡幪赐胜迹湏留岁月题鹓侣同心俱隽望五云簪佩得相携 
　　玉楼金阁眩东西咫尺宫城北斗齐峰远雪云迷夕望庭幽乌月伴寒栖迟回省署年频改惆怅春襟句自题夙夜此身忧责在绿尊虚负碧山携 
　　晓星残月在檐西起望天街簇仗齐 【 【杨曰】风致中有典则】 瑶雪静含鳷鹊影彩云深护凤凰栖南宫礼乐逢昌运上苑烟花续旧题谁信烧灯催草奏每看堂印夜中携 

　　○扈跸南廵自出京至在途蒙恩赉诸物各恭纪一绝以志荣感其酒馔牲品等物尤多盖不能悉纪也 

　　赐大红罗飞鱼服 
　　赐方袋银瓢刀筯三事 
　　赐压袋银钱 
　　赐银镀金酒杯盛以沙金漆盘 
　　赐御笔诗 
　　赐梅苏丸 
　　赐解劳汤 
　　赐彩装松竹梅鸾带 
　　赐画面扇并象刻寿仙缀子 
　　赐花线绦并金厢宝石提系 
　　赐磁器瓯碗十二件 
　　赐御赉银 
　　赐马 
　　赐笋尖 
　　赐面衣 
　　赐袖香 
　　赐烟墩帽并金厢宝石帽顶一座 
　　赐代衣银 
　　赐酒竹叶清真珠红二品 

　　○赐大红罗飞鱼服 【 驾发日　左顺门宣赐】 

　　宫罗五彩出天机锦浪神鱼烂满衣知尔乘云露头角便从天上赤龙飞 

　　○赐方袋银瓢刀筯三事 【 驾发日赐】 

　　芙蓉为画锦为囊刀筯银瓢揔系将已是三回沾御赐每随天仗佩恩光 

　　○赐压袋银钱 【 安肃行宫赐大小十二文文曰嘉靖年造】 

　　御帑朝分压袋钱白金新铸倍光鲜五铢永作人间宝四字今题嘉靖年 

　　○赐银镀金酒杯盛以沙金漆盘 【 真定行宫赐】 

　　银杯捧出竞传看色间黄金暎赤盘长路风尘劳圣念宫醪引满不辞干 

　　○赐御笔诗 【 三月朔荥泽渡河　御制七言绝一首书赐五臣各一幅】 

　　洒翰亲承御榻前　圣皇初述渡河篇祗应百世藏为宝此是南廵扈跸年 

　　○赐梅苏丸 【 途中凡数赐】 

　　炼蜜调梅细作丸白凝霜雪尽团团马上探囊时一嚼送得清白入肺肝 

　　○赐解劳汤 【 钧州行宫赐药一褁御题曰解劳汤】 

　　历历山川信所遭马前尘土满征袍服劳自是微臣义药褁深蒙　赐解劳 

　　○赐彩装松竹梅鸾带 

　　彩装鸾带倍鲜华　面授行宫拜宠嘉为勖岁寒同节操竹青松翠间梅花 

　　○赐画面扇并象刻寿仙缀子 【 襄城行宫赐】 

　　五明彩扇制还新象缀银环价倍珍挥爱虞熏时解愠捧看宫月近随人 

　　○赐花线绦并金厢宝石提系 【 承天赐】 

　　五纹丝线织绦长金作绦环七宝装就中独有猫睛贵觑看中间一线光 

　　○赐磁器瓯碗十二件 【 承天赐　旧邸所藏也】 

　　几年陶器尚收储拜赐　先皇旧帑余捧持但觉恩为重宝爱深知玉不如 

　　○赐御赉银 【 途中屡赐白金二百两余此银一锭计五十两镌识御赉银及嘉靖年制七字】 

　　书生未识籯金富　圣主多惭惠养私拟作他年遗老计买山谁道更无赀 

　　○赐马 【 承天赐】 

　　勑赐天闲玉鼻骍便教骑在　驾前行过都历块还轻健疑有风足下生 

　　○赐笋尖 【 武当山中产形如指尖甚奇上命中官特赍赐一包】 

　　解箨龙孙露玉尖分明生就指纤纤灵山异产天家赐肉食那知此味兼 

　　○赐面衣 【 驾发承天赐柏乡又赐】 

　　扈跸初从江汉归长途终日马騑騑氷绡不受红尘涴谢得　君恩赐面衣 

　　○赐袖香 【 驾发承天赐谕札曰用辟中尘秽】 

　　龙脑修和集异方宫中熏奉　御衣裳自从分得君王赐袍袖携归不断香 

　　○赐烟墩帽并金厢宝石帽顶一座 

　　赐来大帽号烟墩云是唐王古制存金顶宝装齐戴好路人只拟是王孙 

　　○赐代衣银 【 宜城行宫召对遇衣尽沾湿赐白银三十两谕札曰用以代衣】 

　　造膝从容奉　密言晚来冲雨出宫门赐金为代衣沾湿感德身同挟纩温 

　　○赐酒竹叶清真珠红二品 

　　御厨官酒出黄封碧滟红香昔未逢共道　皇恩比春色一分斟处十分浓 

　　○中丞顾公寄示长沙道中诗辄次韵答之 

　　保厘风采重台臣功在朝廷德在民笔底总持三尺法湖南遥布万家春尽捐厨传无烦费还载图书只旧贫儒术由来湏世用北山猿鹤可相嗔 

　　○贺序翁阁老新第落成 

　　京国园庐三十载新堂今敞相巨居沙堤路迥回莲炬棨戟门高拥驷车握发每延朝客坐濡毫时答御函书卑栖地接阶除近几席追从日未虚 

　　○贺桂翁阁老新第落成 

　　相国新开甲第雄平沙堤接凤池东宝函龙札来天上画栋朱甍出雾中朝罢御烟携衮绣吟余花日上帘栊麒麟抱送天应眷看取千年社稷功 

　　○冬夜宴别彭太史使楚 

　　别调参差弦上声燕台岁晚送君行寒星曙雪催程远玉节金书奉使荣宫锦驻轺家暂到楚兰弭棹赋初成未能便逐归骖去猿鹤松关苦系情 

　　○春日偶成 

　　不知身事竟如何无限春心负薜萝林岫鸟还知力倦圃亭花发柰风多闲搔短发从渠变每得新诗秪自哦凭仗一生忠信力岂惊人世有风波 

　　○赠陈子器赴政和令 

　　送君闽海去把酒意茫然邑小尤堪治才高谁为怜武溪看罨画黎岭入风烟万里迟双舄何年向日边 

　　二 

　　二鸟来南国文章五色奇胡然滞遐举分飞殊路岐夜歌闻白雪春赏惜琼枝荐祢惭无力空吟饯别诗 【 子器同弟子虚文学并称子虚今举进士】 

　　○符子太仆出守韶郡赋此以赠符子昔尝作倅于韶也 

　　韶阳人吏拜旌麾为政风流记昔时新佩鱼符称剌史重来竹马候童儿花间露冕春行县烛里摊书夜坐帷若见陇头梅发处因题佳句一相思 
　　过从未厌客长安谁道新恩阻旧欢他日故山还结社清时荣路且弹冠犹怜宝剑横秋水自许青松耐岁寒垂老不堪仍远别送君惟有劝加餐 

　　○赠王太常之南京 

　　廊庙只今公望属暂劳征斾过江东旧京礼乐仙曹贵瀛海风烟别路重陵祀晓随锺阜月郊廵时扫泰坛松送君忆我曾游地惆怅因怜雪上踪 

　　○奉和少傅桂翁阁莲六花之作 

　　九重城隔金扉路六萼莲开玉井花羲画正符阳道泰越妆偏助赏心嘉帘虚翠盖摇波影阁迥红香近日华珍重化钧调燮在年年芳节瑞天家 

　　○俨山学士以漆镂八仙盘见赠并侑以诗用韵奉谢 

　　燕肆雕盘价比珍多情投赠况佳人为盛玉斝擎方重细酌宫醪赏更新捧爱洞仙朝献寿醉看歌席夜生春他年绿野堂中物留伴诗翁后乐身 

　　○用韵奉酬俨山甬川二学士同年 

　　杏园席上题名处晚岁登朝复几人尘里浮踪那可定镜中华发自应新松当雪涧犹含翠桃熟昆丘不记春曾是十年江海别喜君重到凤池身 

　　钤山堂集卷第十三 

　　●钤山堂集卷第十四 

　　升庵杨慎评点 

　　诗（南宫藁三） 

　　◆诗（南宫藁三） 

　　圣驾幸承天发京作 
　　扈从次涿州 
　　赵州夜发 
　　彰德六言 
　　见道傍梨花 
　　河上歌 
　　恭和御题汉江 
　　恭和圣制初阅纯德山喜而自得 
　　扈从谒长陵奉安成祖尊号碑纪事十首 
　　扈从经九龙池 
　　元日蒙召五臣于文华殿赐谕赐酒馔于殿西厢沾醉而出恭述四绝 
　　送魏中丞之河南 
　　恩赐麒麟服次俨山陆学士见赠韵 
　　又次甬川张少宰韵 
　　和宗伯托翁雨宿浣花草堂 
　　记象入室事 
　　予昔卧痾钤山有终焉之志矣既而复玷朝籍不自意叨窃至今偶诵姑苏蔡九逵往年为予作钤山堂诗有他年玉带归山灵喜无媿之句感念其情因纪一绝并寄谢蔡君 
　　赠王侍御按闽中 
　　送刘节推之本郡 
　　白贞夫皇甫子安二郎中谪官诗以赠之 
　　再赠贞夫时甫迁官秩遽有左官之命 
　　书奏吟 
　　待朝鲜使臣宴 
　　赞治堂赏莲次席间诸学士韵各一首 
　　胡少参汝茂自楚藩以诗惠寄用韵酬之 
　　吴给谏出参藩政赋赠 
　　赠刘以道佥宪之闽中 
　　龚母寿诗为谕德鸣治作 
　　宫寮燕集诗 
　　送华侍读归省 
　　钱子中挽诗 
　　早春送孙志高编修南还 
　　送张济甫提学 
　　送曹际卿大参 
　　叶工部本道自南都来话旧述情因有此作录似叶君并寄谢南都诸故旧 
　　刑部杨郎中精于医术尝巳予疾于艰亟兹出守夔郡作诗赠之 
　　赞治堂续赏荷之会有怀崔公后渠次韵二首 

　　○圣驾幸承天发京作 

　　禁城锺动启金扉凤辇时廵出帝畿黄纸特颁都护勑绯罗齐赐从臣衣祥云捧日浮丹仗芳树和烟隐翠微遥想江湘欢父老　汉皇今覩沛中归 

　　○扈从次涿州 

　　此夕行宫驻六飞帐营星列满郊圻云峯积翠能随辇花雨含香故拂衣万古风烟传鹿野百年父老见龙旗郢园陪从今　皇孝太觉甘泉赋猎非 

　　○赵州夜发 

　　赵州城南骑火明凤跸鸣銮中夜行挥鞭晓问邢台驿一日还过百八程 

　　○彰德六言 

　　十载乘轺此路而今扈跸重过渺渺山围邺郡飞飞尘涌漳河 

　　○见道傍梨花 

　　万枝瑶雪倚风斜似浣明妆候　翠华日涉邮程春已暮今朝初见马前花 

　　○河上歌 

　　大明八叶圣人生曾见黄河水至清千年襄汉荣光起此日风云大驾行 
　　汾水衣冠若景从千春稀事此时逢洪波浴雾楼船发白日中流翔赤龙 
　　灵河西上远黏天凤舸龙樯入紫烟周王图马浮川地汉主风歌入沛年 

　　○恭和御题汉江 

　　郢州城西流汉江浮天玉练隐波光流虹贯渚成皇瑞飞鳯回冈作帝乡 

　　○恭和　圣制初阅纯德山喜而自得 【 有序】 

　　嘉靖己亥春仲我　皇上躬廵楚服至于旧藩之邸乃三月十有四日壬午恭诣纯德山之阳瞻拜神寝毕乃循山之眷而东寻径历阜以周视陵脉地形于时　上御龙骑臣郭勋朱希忠崔元夏言及臣嵩皆骑以从但见崇冈隐起迭阜盘互如龙游凤跃蜿蜒抱护风气完萃金城崒郁黄屋丹瓦辉暎于青松碧嶂之间信天造之吉壤也　圣情孔怡喜而自得爰制五言古诗一章翌日出以示臣等仰惟　皇上为　二亲之重勤万乘之尊计视山陵履荆榛?暄日而弗以为劳孝思纯至诚千古帝王所不能及者而惟兹纯德之山我　先皇帝龙藏之所安悦尊处几二纪矣储秀发祥显有征应兹惟　圣断慎重弗移盖国家万世无疆之庆也臣猥以礼官叨预扈侍谨拜稽恭和而谨叙其事庶几备纪录以贻于永世云 
　　恭览周神寝回径历羊肠伊昔着嘉名兆称天子冈势连嵩华远水遶湘流长蟠互丘峦胜荣休王气昌龙藏忽二纪松栢皆踰墙上帝悦明德眷此受命乡惟盘壮南服允作万世防慎固永弗移山祇告吾皇锺灵发祯应天定非人量河山亘终古孝德无遗忘 

　　○扈从谒长陵奉安　成祖尊号碑纪事十首 【 己亥九月二十八日】 

　　文祖长陵压厚坤万峯腾跃此峯尊重磨琬琰刊鸿号八叶皇家有　圣孙 
　　缥缈仙城霄汉间鼎湖龙去若为攀冈头宰木桥头水曾见金舆驻碧山 
　　忽上高楼凌紫氛俯看松栢渺重云金书特荐千年号御气长成五色文 
　　六陵秋色到檐楹万壑云风动地生白日魂摇寒起粟始知身伴赤龙行 【 是日侍上登明楼】 
　　恩从幄殿对回深训慰从容示玉音孤迹岂知劳圣眷忠诚那敢替初心 【 感思殿　召臣嵩独入对上谕曰卿勉尽忠诚勿介意人言嵩顿首谢】 
　　山南山北夜鸣铙宿处星河傍紫霄飞将营门传号令赤旗千骑影萧萧 
　　松晓露寒岩径僻乘舆忽驾欲何之悼陵园庙秋峯里　圣主恩深一顾时 【 廿九日　上召五臣入曰往陈后陵一视】 
　　向夕鸣笳下翠峯玉骢骑出御园松尘沙百里行应尽丹凤城边闻曙锺 【 上乘马十里至红门夜行达旦入京】 
　　露裘风帽夜深寒玉辇前头对据鞍诏许五臣披暖耳阳和真藉　圣恩宽 
　　甘泉骑火烛天来万毂喧喧隐若雷玄武门开寒漏彻都人争候属车回 

　　○扈从经九龙池 

　　九龙池上驻龙旗桧殿兰宫鎻翠微日出彩霞笼瑞气霜迎黄钺肃天威云中萝径千盘合谷口风泉百道飞尘迹此中难可到况陪仙跸奉恩辉 

　　○元日蒙召五臣于文华殿赐谕赐酒馔于殿西厢沾醉而出恭述四绝 

　　元日首颁　元圣谕宝函擎出殿中开承恩特赐宜年酒拜舞瞻天却举杯 
　　今年春日荐春觞共沐恩光近御床颂拟椒花堪献岁心同葵萼总倾阳 
　　起草殿庐催入对喜看春色在挥毫寒消墨沼龙香润日上舟??棱凤阙高 
　　圣主履端膺万福起居先遣近臣知正朝云物偏佳胜试笔先裁祝圣诗 

　　○送魏中丞之河南 

　　星轺建节赴南河嵩岭横云洛水波阙下丝纶亲捧诏泽中鸿鴈久兴歌清霜更助台威重化雨能敷圣泽多此去愿纾宵旰虑待归鸾掖共鸣珂 

　　○恩赐麒麟服次俨山陆学士见赠韵 

　　宫衣擎出圣恩新云锦辉裁五色麟敢以轩裳夸物采极知鱼水喻君臣文明有象方呈瑞和气攸锺本配仁犬马此身难报称秪将周嗣咏振振 
　　恩袍草色照人新组绣惊看一角麟命服故应旌上德宠光何意及微臣驯游自昔征王瑞衣被终身荷圣仁留与南宫传盛事后来名德价逾振 【 部卿前无赐麟者兹为后贤作始云】 

　　○又次甬川张少宰韵 

　　浅薄何堪眷遇隆绣麟分出赐袍红周郊游处祯祥集殷笥颁时品式崇岂有文章禆圣治直于奔走策微躬推衣未报　君王惠结绶徒希国士风 

　　○和宗伯托翁雨宿浣花草堂 

　　卧听西岩风雨生草堂萧飒一灯明并枝宿羽深愁湿遶竹飞泉倍觉鸣仲蔚蓬蒿迷宅径少陵花鸟入诗情不知此夕阳春句谁和朱弦曲里声 

　　○记象入室事 

　　仲春望夕陪祀宿内舍忽风象折户突入卧内号呌踯躅势甚危恶予默坐念程伊川渡汉江事良久象人来拽之以出幸以无恙因记于此 
　　独宿直庐逢象鬪忽来入室遶床鸣平生危险更尝遍事合惊时亦不惊 
　　猛象咆哮君合避只须屏息坐帷中汉舟几覆心无怖记取程家主一翁 

　　○予昔卧痾钤山有终焉之志矣既而复玷朝籍不自意叨窃至今偶诵姑苏蔡九逵往年为予作钤山堂诗有他年玉带归山灵喜无媿之句感念其情因纪一绝并寄谢蔡君 

　　病骨那堪玉带围在山心事出山违中郎有句能成谶泉石他年待我归 

　　○赠王侍御按闽中 

　　斧钺下南天登舻望若仙观风临海峤执法动星躔远道佳眠食当涂赖俊贤濡毫多逸兴寄我武夷篇 

　　○送刘节推之本郡 

　　遥向宜阳郡行瞻翼轸星云程催逸驾霜刄发新硎秔稻垂山郭桁杨卧讼庭送君乡思集想见故山青 

　　○白贞夫皇甫子安二郎中谪官诗以赠之 

　　二子南宫彦辉连琼树枝赤墀鸣玉地粉署握兰时佐郡才何屈登途意转迟临分赠长剑持此慰相思 

　　○再赠贞夫时甫迁官秩遽有左官之命 

　　闻礼称才子含香作正郎所期趋鹤禁何意别鹓行郡古山横翠亭秋树带霜中朝昆季在宵梦忆连床 

　　○书奏吟 

　　书奏南宫夜孤忠秪自怜此心惟报主何语可回天驽力衰年后鸿仪邃古前谁知避人吏抚枕一澘然 

　　○待朝鲜使臣宴 

　　文轨通函夏衣冠捧御筵万方来贡日四海太平年湛露承尧酒熏风被舜弦滥陪欣颂赏窃吹仰钧天 

　　二 

　　御醴传银瓮宫花剪绛罗夹衢陈警卫当席拥笙歌化洽提封远恩沾赐宴多还闻使臣语东海不扬波 

　　○赞治堂赏莲次席间诸学士韵各一首 

　　詹事陆公俨山 
　　詹事崔公后渠 
　　太子宾客张公甬川 
　　少宗伯张公阳峯 

　　○詹事陆公俨山 

　　南省清芬雨露边征欢来赏后池莲即凭酒盏消炎日最爱花枝拂曙烟名籍早为同榜客衣冠齐列大罗仙蒹葭顾我空形秽愧倚临风玉树前 
　　右次詹事陆公俨山 

　　○詹事崔公后渠 

　　向来云卧邺城边纔得君王赐炬莲谁拟著书忘岁月尚书挥翰落云烟旧栽桃树非前主新着宫袍是谪仙马首独情脉脉为君惆怅晚花前 
　　右次少詹事崔公后渠 

　　○太子宾客张公甬川 

　　春藕移栽近日边花开不数越溪莲光摇玉簟清无暑香逐金炉暖带烟兴至故应忘主客官闲真得似神仙怀贤合作甘棠看又落风神梦觉前 【 莲为公署部印时所种也】 
　　右次太子宾客张公甬川 

　　○少宗伯张公阳峯 

　　盆池仙萼傍南宫绿榼凉生满院风胜日琴觞邀上客清朝簪组盛群公近人海鹤闲过砌多事园蜂竞遶丛暂喜近来曹务简不妨相劝醉颜红 
　　右次少宗伯张公阳峯 

　　○胡少参汝茂自楚藩以诗惠寄用韵酬之 

　　郢上春逢返忽秋年光真共水东流芙蓉远道能相赠琼玖清词不易酬觞对鹤楼江自遶文题兰省石还留期君共结明庭绶未向关河叹阻修 【 君为精膳时尝立石题名为文以记】 
　　自笑茆斋暎雪人谩披陈蠹学经纶幸于礼乐逢明圣岂有文章动缙绅秉烛夜堂还草奏揽衣朝阁更迎宾南宫故旧劳相问潦倒风尘白发新 

　　○吴给谏出参藩政赋赠 

　　紫薇旌节旬宣地青琐衣冠侍从年吴苑昼游人似玉楚帆西上水如天子牟恋阙江湖远召伯留棠惠化传题柱盛名今不浅海邦新勒使夷编 【 君奉使朝鲜其所著作国人刻梓以传】 

　　○赠刘以道佥宪之闽中 

　　南徼持风纪中台辍俊贤拜恩分雨露执法动星躔九派扬帆外三山揽辔前威传风偃草操凛月行天邪畏神羊触乔欢谷鸟迁列城皆拥传遥夜尚窥编候馆明丹荔灵峯肃紫烟舶通溟海客筵会幔亭仙未厌飞蓬远惟听荐藁先临分赠长剑挥手帝城边 

　　○龚母寿诗为谕德鸣治作 

　　锦诰衔恩重青鸾送喜频貤荣逢圣代献寿及佳辰才子当朝彦宫臣简命新龙头魁殿选鳌禁得儒珍辛苦熊丸训芬芳俎豆邻关睢称媲德蓁叶咏宜人年喜稀龄屇天于景福申仙杯凝露菊家馔脍江鳞爱日情弥惬瞻云意转嚬裁诗寄南极遥祝凤池滨 

　　○宫寮燕集诗 

　　孟冬廿一日集燕詹府之堂卿保而下三十有三人皆宫秩也尚书霍分实为之主大宰许公首倡纪会之作予辄嗣和焉 
　　宫城佳气郁苍苍八座华裾照羽觞夏室讴歌欢有子虞廷入拜伫惟良筵开玉署蓬瀛里地切金茎雨露傍廊庙众贤今汇进　帝图皇历自遐昌 
　　古松寒柏对青苍地主高情劝累觞圣世凤麟争睹瑞昆冈玙璧总称良门临玉涧来天上树拥金堤近席傍浅薄岂堪尘宠秩也陪星履蹑文昌 
　　起瞻东震气逾苍盛会难逢更尽觞冯翼愿同周士吉股肱惟藉舜臣良晨趋剑佩炉烟上昼接威颜黼座傍少海前星占国瑞天长地久祝时昌 

　　○送华侍读归省 

　　渡江汀草发春色近庭闱况是神仙吏遥从霄汉归泉声间伶吹花气袭宫衣旧日观书处云窓在翠微 

　　○钱子中挽诗 

　　抱志岂不广其如值数奇山阳旧行处邻笛使人悲素简留丹箧新花发故池何因慰溟漠拭泪一题诗 

　　○早春送孙志高编修南还 

　　将母承俞诏还乡羡昼游草新迎拥传波暖待维舟忠孝传家世文章轶俊流尚书遗烈在恩露满松楸 

　　○送张济甫提学 

　　学宪从来重君当拔擢新简书还自畏铅椠转须亲秉烛儒台夜停车越水春要令全浙士文体尽还醇 

　　○送曹际卿大参 

　　楚楚今藩伯星轺去若仙名高称吏部境胜入湘川江静深含绿峯晴迥带烟旬宣多惠政要使远人传 

　　○叶工部本道自南都来话旧述情因有此作录似叶君并寄谢南都诸故旧 

　　吏散长安日杜门故人相见蹔开尊人情棘上青绳变身事池边老凤蹲阅尽世途惟自信别来幽抱可谁论留都知旧劳相问渭树冮云入梦魂 

　　○刑部杨郎中精于医术尝巳予疾于艰亟兹出守夔郡作诗赠之 

　　共夸剌史专城贵为惜佳人万里行朝发蓟门催驿骑暮经巴峡听猿声名山采药烟霞迥燕寝凝香几牍清衰病藉君留不住青精荬独倍关情 

　　○赞治堂续赏荷之会有怀崔公后渠次韵二首 

　　画省新荷绿满池露红重发最高枝因攀上客劳轩盖更续前题感岁时坐近风香开翠幌饮留霞色对琼巵妨贤此地能无愧回忆沧洲意转迟 
　　地静宫城传午漏树深斋阁引凉飔还■〈扌弃〉剧饮追河朔每诵高唫出凤池瑞露乍凝金掌重仙歌欲度彩云迟美人南国遥难并折赠无因寄所思 

　　钤山堂集卷第十四 

　　●钤山堂集卷第十五 

　　升庵杨慎评点 

　　诗（南宫稿四） 

　　◆诗（南宫稿四） 

　　赐游小山并金海泛舟至广寒殿诗 
　　恭和圣制朝泛舟于金海二首 
　　恭和圣制中秋思母歌 
　　侍上金海放灯 
　　辛丑三月十七日直宿无逸殿奉旨同阁老翟公详定进士试卷遂命充读卷官故事礼卿不得预此盖特命云 
　　详定试卷上命中官赍赐丁香花一枝并金筒簪之恭纪四绝 
　　祷雨金海祠上香作 
　　夜叩金海祠同五臣舟还 
　　奉命永明殿先圣堂代拜 
　　登凭虚山殿在永明殿之南岩洞甚奇 
　　万寿日赐宴内殿赐宫制彩花并栢叶一枝金筒簪之 
　　元夕侍宴豳风亭观灯 
　　嘉靖壬寅三月四日同勋辅五臣直宿西苑时雨适澍上召赐酒仁寿宫中谕曰寒春宵分召卿等饮一锺朕手注之酒殿中少看待雨畧住出银锺带归圣恩隆渥前代所未有也恭赋近体二首志感 
　　勑赐禁中乘马 
　　太液乘舟 
　　孟夏初夕侍上登苑中阁 
　　驾还仁寿宫复召入赐饮白酒兼赐时服绯罗彩补 
　　赐游清馥殿 
　　少师桂翁寿诗 
　　桂翁寿诗同诸学士作 
　　赐川扇在西苑作 
　　送太宰许公致政 
　　送敖刑部两浙虑囚 
　　送钱刑部之四川 
　　次韵赠别张银台归吴 
　　赠张长史时言 
　　太子宾客张公母夫人九十寿 
　　寄赠南大司成龚先生 
　　看新历自感用韵 

　　○赐游小山并金海泛舟至广寒殿诗 【 有序】 

　　嘉靖辛丑二月二十三日　上命勋辅及尚书嵩七臣同游小山在　仁寿宫之西中官导引入清虚门磴道盘屈甃甓皆肖小龙文迭石为峰嚵岩森耸恠奇不可名状元氏故物也中官云元人载此石自南至燕每石一准粮若干俗呼为折粮石盖务极侈靡近岁重葺一亭　上扁曰鉴戒亭取殷鉴之义云亭中设橱贮书　上至以备览攀磴陟山嵿曰清虚殿俯瞰都城历历可见山腰累石为洞刻石肖龙水自龙吻出喷洒若帘其前为曲流观甃石引水作九曲流觞惛雕琢奇异布置神巧又南为瑶景翠林二亭中架石梁通东西两池金鳞游泳其大者可尺许奇石错列古木森蔚弥望乃往观省耕亭　上即隙地垦田督农耕之临阅则坐此又凿井灌畦为井亭众称赞良久及列坐松栢间享酒馔中官相与劝酬甚欢既又传　旨赐登舟泛金海往观于广寒山舟荡浆持楫者皆中使水光荡漾远近亭殿隐现金碧交辉恍若身造瑶池弱水之间也舍舟登岸以陟广寒之殿绝顶巍峙高入云汉山麓为台为洞为堆云积翠之坊周览毕复赐酒馔坐松栢间皆醉饱而出群臣莫不感　恩怀德以为希世之遇臣嵩何幸获预斯列谨各纪一诗而识其事如此云 

　　清虗殿 
　　鉴戒亭 
　　水帘洞 
　　曲流观 
　　瑶景翠林二亭 
　　省耕亭 
　　广寒殿 
　　金海 

　　○清虗殿 

　　皇宫西畔閟层丘别有天门洞壑幽玉树金亭云雾里年年此地奉宸游 

　　○鉴戒亭 

　　岩松总是和云种湖石犹疑缩地来　圣主揭名存鉴戒简编时向此中开 

　　○水帘洞 

　　玉龙喷水当幽洞飞下青峦注碧池池中金鲤闲游泳圣泽长涵自不知 

　　○曲流观 

　　溅玉飞琼出洞来巧穿渠石自萦回春来耐好浮花片为进　君王万寿杯 

　　○瑶景翠林二亭 

　　山连琼岛宜飞凤水作金潭会濯龙　圣主经年罢游幸琪花瑶草若为容 

　　○省耕亭 

　　桔槔声处起高亭新构宏规出圣情岁岁柳阴晴日里　翠华来此看春耕 

　　○广寒殿 

　　嵳峩台殿倚层巅古木长云上界连太液无风开玉镜时时飞翠落晴渊 

　　○金海 

　　堆云积翠岧嶤径玊蝀金鳌宛转桥坐倚古松宣赐宴醉临盘石待回桡 

　　○恭和圣制朝泛舟于金海二首 

　　太液波澄晓镜舒满汀芳露湿红蕖楼台隐映移天上草树茏葱带雨余云中扶辇来祥凤苹际随舟跃锦鱼此日宸游歌圣藻应知朝野共欢娱 
　　龙舸中流四望舒水容波色净仙蕖红摇锦绣千重里碧浸玻瓈万顷余岩畔青松停瑞鹤洲前翠荇触游鱼蓬丘阆苑非人境万岁千秋奉圣娱 

　　○恭和圣制中秋思母歌 

　　人间此夕逢三五皓魄堂空初过午玉宇琼楼景色佳谁道吾　皇心独苦皇心独苦兮应柰何对景伤情兮念慈母慈母当年复且顾仙升一旦如乖仵节值中秋可啸歌黤然昨夜生阴雨我皇感此重怆凄欲捧瑶觞共谁语彷佛如瞻天上容徘徊尚忆生前语大孝吾皇真圣子圣子悬悬望母归凤辇龙舆日几归直驾红云谒紫清紫清阊阖九门通玉几声音非杳冥恍然慈训时时聆秋光春色有代换圣情痛慕还无终长歌特制名思母至言历历流心腑绚目昭回天地文仁民致治本亲亲皇风帝德过尧舜臣拜稽首歌圣人 

　　○侍上金海放灯 

　　红灯熖熖水浟浟此夕真从天汉游鸾箫凤管鸣仙吹锦缆龙旗引御舟 
　　恍惊华渚流虹照宛是缑山驾凤来仙人指点瑶池上万朵金莲顷刻开 

　　○辛丑三月十七日直宿无逸殿奉旨同阁老翟公详定进士试卷遂命充读卷官故事礼卿不得预此盖特命云 

　　殿阁篝帘蜡炬红品题初拆御前封燕台骊牡还求骏禹穴风雷欲化龙直以文章需俊杰要将忠孝答遭逢抡材自是台司事惭备春卿得滥从 

　　○详定试卷上命中官赍赐丁香花一枝并金筒簪之恭纪四绝 

　　丽色繁香簇绛霞中官擎赐御园花欲知簪处君恩重看取金筒压帽斜 
　　宜春苑里丁香树带露笼烟锦作团不是天家亲折赐何因得借一枝看 
　　御苑名花万树开重重金屋鎻楼台忽报风香来满鬓欢从天上戴春回 
　　四十年前射策人晚遭　明圣宠恩频宫前手把花枝看复似琼林醉后春 

　　○祷雨金海祠上香作 

　　石磴松木朳殿开礼臣恭捧御香来　圣主忧民望甘泽龙官莫待玉符催 
　　赤符仙篆下金波烛熖炉香遶树多最是片云将雨至忽教吹散柰风何 
　　宝渊金海是龙宫水殿长吹夜夜风何事老龙犹未起不将霖雨代天工 

　　○夜叩金海祠同五臣舟还 

　　宫前玉漏千门鎻树里红灯几处张祗役不辞舟路远广寒山下月苍苍荻风萧瑟树烟多绿水澄潭足芰荷谁信夜深来太液共摇仙艇坐星河 

　　○奉命永明殿先圣堂代拜 

　　永明频代拜秋晨复此来烛里金门启松间宝殿开香烟罗几席云雾隐楼台明祀崇群圣彝章出帝裁 

　　○登凭虚山殿在永明殿之南岩洞甚奇 

　　峯殿郁岧嶤登临近九霄曙烟笼阙迥残月带城遥翔凤金为阁飞虹玉作桥乘舆罢游幸花色为谁饶 

　　○万寿日赐宴内殿赐宫制彩花并栢叶一枝金筒簪之 

　　酒开天瓮绿醅浓帽插金花栢叶重愿祝　圣龄如此栢青青不改四时容 

　　○元夕侍宴豳风亭观灯 【 壬寅正月】 

　　节值燃灯夜金宫赐御筵千年逢此席万寿愿齐天瑞拥阶蓂雪芳含花树烟无穷太平历长奉圣人前 

　　二 

　　霁雪动春容卿云护九重翠华临凤阙火树照鳌峯应泽皇情豫浮祥御气浓承恩歌既醉稽首祝华封 

　　三 

　　金海开芳殿初春翠辇过九门过夕炬双阙近天河御酒垂玄渥宸襟洽大和共忻陪睿赏何幸沐恩波 

　　四 

　　蓬瀛开玉树楼观压金鳌积霰临墀净华灯影殿高瑞烟浮彩仗春色上仙桃齐献南山寿筵前拜衮袍 

　　五 

　　绛蜡千枝凤金桥万道虹瑞云华盖上明月禁城中镐宴沾同乐尧年庆屡丰宸游端可颂俚曲愧难工 

　　○嘉靖壬寅三月四日同勋辅五臣直宿西苑时雨适澍上召赐酒仁寿宫中谕曰寒春宵分召卿等饮一锺朕手注之酒殿中少看待雨畧住出银锺带归圣恩隆渥前代所未有也恭赋近体二首志感 

　　春殿宵寒捧赐醪东皇时降雨如膏人间乐岁占麰麦天上恩波醉碧桃度苑暗闻仙漏转拂帘初识御香高恭承示谕　皇情重此夕千年岂易遭 
　　雨后承明催入召亲劳　御手注尧尊需云湛露恩同渥桂殿兰宫景自温盛事故湏传汗简微生何以答乾坤归来更捧银杯赐世世珍藏示子孙 

　　○勑赐禁中乘马 

　　天闲神骏　勑教骑长奉传宣过苑堤因是翠华宸跸近柳边深隐不闻嘶 

　　○太液乘舟 

　　兰舟演漾水云空花叶田田岛屿风棹入琼波最深处玉楼金殿影西东 

　　○孟夏初夕侍上登苑中阁 

　　宝阁璇霄上重城凤苑西　圣容瞻更密天路到应迷槛拂烟虹丽窓悬日月齐翠帘红烛里何幸得攀跻 
　　帝苑开金阁仙台驻玉銮山邻飞凤岛路接会直坛眺迥星辰满凭高气色寒时乘　六龙御真在五云端 

　　○驾还仁寿宫复召入赐饮白酒兼赐时服绯罗彩补 

　　上阁登初罢西宫勑又催香罗颁笥服玉醴酌天杯鱼钥通宵启金莲伴醉回将何报　明主竚立重徘徊 

　　○赐游清馥殿 

　　帝苑云霞丽仙宫洞壑幽春生翡翠殿花满凤凰楼瑶草迎宸跸琼波待御舟共传　今圣孝当日奉慈游 
　　十里宜春苑金堤覆绿杨水涵瑶殿碧花簇锦亭芳驰道通长乐离宫接建章微臣一何幸留赏沐恩光 

　　○少师桂翁寿诗 

　　德以精灵降贤为邦国珍商岩先梦说崧岳会生申帷幄开黄阁冠裾上紫宸垂衣逢　上圣调鼎寄元臣温室承颜密明光起草频珪璋才独擅鱼水契无邻掀揭鹏图大翱翔鷟羽振泰阶扶景曜鳌极握洪钧礼乐回三代丝纶畅八垠岩瞻擎国柱寿历纪庄椿佳节传朱夏长庚耀紫旻恩波天上洽云物望中新履集南宫盛觞连北斗醇美征池浴凤祥协绂随麟骑拥平沙曙花留绮席春王褒应有颂千载庆兹辰 

　　○桂翁寿诗同诸学士作 

　　剑履从容汉殿东丝纶密勿禁闱中元台位极三公贵大雅词称百代雄寿酒当杯分湛露熏弦应曲奏南风蟠桃巳熟三千岁麟阁真数第一功 

　　○赐川扇在西苑作 

　　圣恩宣赐挥炎扇贡篚初从蜀国来忽引清风生玉殿还擎宝月下瑶台 
　　锦江鸾扇郁金香黄帕擎来近御床窃禄南宫无补报年年颁赐沐恩光 
　　太液池边暑气生海榴英簇绛霞明蜀王新贡金花箑御苑传呼赐礼卿 

　　○送太宰许公致政 

　　宛洛风烟系梦频赐归今得自由身三朝柱石收公望两世铨衡秉国钧辞阙祖筵歌汉传入关仙气报秦人极知感激　君恩重夜夜岩扉望北辰 

　　○送敖刑部两浙虑囚 

　　西曹冠盖乘春发白马翩翩草色青原隰光华持汉节简书钦恤奉虞庭台端秉烛频看牍湖上移尊暂驻舲共说九天携雨露一时沾洒向东溟 

　　○送钱刑部之四川 

　　使节初从东浙归又看衔命下彤闱明经断狱曾何忝拥传还乡倍有辉北极星辰移益部层霄雷雨洒圜扉平反有奏还相寄遥睇江关朔鴈飞 

　　○次韵赠别张银台归吴 

　　离心不可极回首暮江滨沧海栖鸥鹭中朝惜凤麟山吟招隐句亭学草玄人还忆长安邱相过意每真 

　　二 

　　草阁东吴地清川白石浔看云尘虑失对酒别愁禁 【 下阙】 

　　○赠张长史时言 

　　二 

　　【 上阙一首】 翰苑张东白先朝望独尊百年乔木里儒业有诸孙簪组恩华继文章大雅存赠言情缱绻曾出李膺门 

　　○太子宾客张公母夫人九十寿 

　　得见萱龄跻九袠佳辰寿斝若为欢宫宾禄飬堂开玉天语恩褒诰捧鸾海熟蟠桃忘岁月院深慈竹报平安庭闱乐事中朝羡忠孝荣名百代看 

　　○寄赠南大司成龚先生 

　　词林隽誉重珪璋师席居贤国倍光学馆化行周冑子制科名起汉贤良弦歌夜对金陵月袍袖春携玉殿香欲寄别怀增怅望海云江树故微茫 

　　○看新历自感用韵 

　　此身夙夜但惟寅又见彤庭授历新楚峤忆家频阅岁燕郊吹律早知春　君恩天地应难报世事阴晴未足嗔年去桑榆欣自暖梦余蕉鹿勘谁真 

　　钤山堂集卷第十五 

　　●钤山堂集卷第十六 

　　升庵杨慎评点 

　　诗（南宫稿五） 

　　◆诗（南宫稿五） 

　　诏赐金海乘凉诗 
　　恭纪恩赐诗 
　　七月十六日再奉旨金海乘凉舟泛和京山太傅 
　　奉和桂翁无逸夜直之作 
　　帝坛入拜次前韵 
　　奉酬岱屏都尉 
　　早入承天门见鸦次韵 
　　东阁阅庶吉士卷简同事诸先生 
　　无逸殿直舍和少师相公韵 
　　祷雪直宿苑中奉诏诣都城隍祠行香以子夜将事 
　　海天春晓图歌为桂翁作 
　　步虚词 
　　赠童内方庶子 
　　送许龙石少宰之南都 
　　奉次少师桂翁赐宴纪恩 
　　再次桂翁乡会即席韵 
　　甬川张公阅仆旧作缪荷奖重次韵为谢 
　　寄赠槎溪王翁 

　　○诏赐金海乘凉诗 【 有序】 

　　嘉靖辛丑六月二十六日勋辅四臣同嵩供事西苑直宿　无逸殿时溽暑蒸燠　上命中官导五臣每以巳末申前于金海边乘凉是日出迎和门登舟泊水云榭观临漪亭入椒园至　崇智殿画栋雕甍金碧辉焕苍松翠栢盘郁垂荫不复知有暑气明日由趯台坡陟　昭和殿又经　乐成殿观稼亭又明日往观于　太素　清馥二殿历宝月会景秋辉涵碧诸亭每至一所择茂荫授几而休焉时荷花盛开云锦极目澄漪倒影恍然如在蓬莱仙境也伏自思念离宫秘苑非凡迹所至荷蒙　皇上宠恩之厚今春二月既　赐游小山兹复　赐游金海连日泛流经壑以遍历内苑之胜遭逢之盛在古鲜俪诚何幸而得此也忻感之余恭赋近体诗十章以识其盛而境物繁巨应接不暇愧纪不能悉云 
　　木阴深静鸟声和溽暑全消爽气多太液池头夜来雨微风新绿水增波 
　　百尺含风清暑殿千寻积翠广寒宫飕飕凉意知何许尽在鸣蝉万木中 
　　长松影里频移席红藕香中谩驻桡玉殿金亭来避暑若非缘福也难消 
　　翠木阴阴碧水涯渚风汀日净云沙长安万户炎蒸重始信瑶台是帝家 
　　椒园台殿郁嵯峨别有重岩隐薜萝坐久不禁清彻骨水云寥阔树风多 
　　觚棱照日山蒇殿鉴影沉烟柳拂堤芦苇丛深舟忽到水禽惊起遶林啼 
　　趯台坡转石林斜更觉清凉一倍加静听鸣莺升别树远看栖鹭立浮槎 
　　楼台一一明如画水树重重静若帷人意愿同天意乐文王台沼本无私 
　　高松碧殿阴阴覆曲水金亭宛宛开竟日攀临知未尽万花深处一舟回 
　　水边龙舰金屏护树里虹桥翠幰过归去莫言天上事蓬莱宫阙渺星河 

　　○恭纪恩赐诗 

　　嵩荷蒙　圣眷便殿召对西苑宿直偕勋辅五臣其果茗酒馔天厨日给金币嚣物尚方珍赐不可胜纪间纪数事得近体诗二十九首 

　　赐玲珑雕花玉带 
　　赐金织蟒服 
　　赐金嵌宝石斗牛绦环 
　　喜雨赐饮酒又皇女生赐白金彩币 
　　赐香 
　　赐五味汤寝宫垂花帘下饮之 
　　赐酒馔瓜果等物中官日给勑免具谢 
　　赐花金筒簪之丁香零苓香草万年松凡三被赐 
　　赐画面扇二十四孝人物 
　　赐菡蓞一枝 
　　赐画扇有木刻海榴罂坠子一罂可寸许穴其腹蒇象刻物器一百事工巧异甚 
　　赐画面扇水精蝉坠子 
　　赐睿宗皇帝御书大字八音克谐天光云影于文华殿面授 
　　赐浑银盘一 
　　赐御制朝泛舟于金海诗一轴 
　　赐皇祖御注道德经一部 
　　赐银套杯六小大各异以礼乐射御书数字别之 
　　赐刻花合香牌子 
　　赐葫芦画八幅 
　　万寿日赐吃面青磁龙盌盛之 
　　赐金箱奇南香带 
　　赐独角兽补子 
　　赐御用药煮酒一瓶 
　　赐御药如意饮五贴谕曰能治百病以八月望日修合 
　　赐骞林茶黄精笋尖皆武当山中所产 
　　赐银豆 
　　赐银八宝亦曰八吉祥锭胜珊瑚犀角珠子名状各异 
　　赐嘉靖钱撰文赏也 
　　赐貂鼠暖耳祀玄机夜寒也又谒陵骑从再赐 

　　○赐玲珑雕花玉带 

　　积素含辉雪色明尚方宝带琢瑶瑛殿庭赐处　皇恩重光价宁论十五城 

　　○赐金织蟒服 

　　宫恩宣赐蟒衣新玉带金章并在身度德自知难称服遭时深幸得攀鳞 

　　○赐金嵌宝石斗牛绦环 

　　宝环分赐黄金烂珠颗匀圆石瑰奇如龙水兽疑腾跃什袭寻常不敢窥 

　　○喜雨赐饮酒又皇女生赐白金彩币 

　　直宿殿庐闻好雨四郊沾足慰　宸心承恩既醉宫壶酒逢喜还分御帑金 

　　○赐香 

　　赐来龙挂御奁香焚向斋庐坐夜长人间尘暑俱消尽身在钧天玉案傍 

　　○赐五味汤寝宫垂花帘下饮之 

　　中侍高擎五味汤垂花帘下赐沾尝如何说得天浆味喉吻生凉齿颊香 

　　○赐酒馔瓜果等物中官日给勑免具谢 

　　翠瓮分醪出上尊玉盘传膳给朝飱甘瓜脆果频频赐勑遣诸臣免谢恩 

　　○赐花金筒簪之丁香零苓香草万年松凡三被赐 

　　丁香折得宫园馥苓草移来楚泽春青爱万年松色好　君恩又见一回新 

　　○赐画面扇二十四孝人物 

　　宫扇新裁素楮清丹青仍肖古人形挥仁要涤寰中暑劝孝还同座右铭 

　　○赐菡蓞一枝 

　　太液浮舟花满池晓红芳湿露浓时云锦万丛谁敢折特荷金筒赐一枝 

　　○赐画扇有木刻海榴罂坠子一罂可寸许穴其腹蒇象刻物器一百事工巧异甚 

　　燕士刻猴能集棘艺称工巧古难之请看扇坠木罂子百件中蒇物物奇 

　　○赐画面扇水精蝉坠子 

　　玄蝉戢羽不闻声彩扇绦携刻水精玉露清风俱入手不知长夏有炎蒸 

　　○赐睿宗皇帝御书大字八音克谐天光云影于文华殿面授 

　　洒翰含春 【 旧邱堂名】 睿墨存奎光虹彩照乾坤巳钦典乐虞廷训还诵真儒喻道言 

　　○赐浑银盘一 

　　氷同洁白玉同坚若比蟾光亦烂然叮咛莫谩题生菜元奉琼羞在　御筵 

　　○赐御制朝泛舟于金海诗一轴 

　　锦轴瑶签捧御书楼船秋日泛龙池吾　君不事横汾乐为忆　慈游转益悲 

　　○赐皇祖御注道德经一部 

　　道德真文授五千至人曾忆度关千金函玉字　高皇注万古神谟日月悬 

　　○赐银套杯六小大各异以礼乐射御书数字别之 

　　银质金书六字文酌时随量浅深分贵同玉瓒蒇为宝德比醇醪饮自醺 

　　○赐刻花合香牌子 

　　合香牌子黄金缕佩向衣间蔼异芬宫中总爱宜男意花下双孩是刻文 

　　○赐葫芦画八幅 

　　水树烟云列画屏良工高殿写丹青内家每爱葫芦样宝玩时时对宠灵 

　　○万寿日赐吃面青磁龙盌盛之 

　　仁寿宫中称万寿仰瞻天表祝华封　旨传赐吃长生面捧出蟠花御盌龙 

　　○赐金箱奇南香带 

　　奇南作带赤金箱钩系双螭白玉光出自昆冈呈宝气束当朝署散天香 

　　○赐独角兽补子 

　　兽名独角状犹龙彩补恩颁组绣工疑有风雷起鳞甲擘云翻浪欲腾空 

　　○赐御用药煮酒一瓶 

　　御醴芬香味独珍一壶宣赐殿头春功可益元存曲糵药能祛疾备君臣 

　　○赐御药如意饮五贴谕曰能治百病以八月望日修合 

　　按得千金御药方合时分取桂轮香　圣人一体君臣义百病祛除保寿康 

　　○赐骞林茶黄精笋尖皆武当山中所产 

　　绿茗黄精玉笋罂远从湘水贡　王庭沾尝一一皆仙品露乳烟姿孕岳灵 

　　○赐银豆 

　　白金镕铸能为豆百颗匀圆白雪同若为种在南山下乞与民间作岁丰 

　　○赐银八宝亦曰八吉祥锭胜珊瑚犀角珠子名状各异 

　　忽惊海蒇遗珍贝见说宫中号吉祥因是玉皇朝綘阙天花片片落霓裳 

　　○赐嘉靖钱撰文赏也 

　　新铸青铜嘉靖年　圣恩频给撰文钱原非万选词林手满橐持归一赧然 

　　○赐貂鼠暖耳祀玄机夜寒也又谒陵骑从再赐 

　　扈跸监祠夕殿中满衣星露满墀风春融为我消寒冽貂帽深恩被紫茸 

　　○七月十六日再奉旨金海乘凉舟泛和京山太傅 

　　传宣再许内园游避暑龙池暂放舟菡蓞花连千屿锦梧桐叶报六宫秋便思解绶亲鱼鸟却恐浮槎犯斗牛涉比巨川期共济　恩同沧海叹难酬 

　　○奉和桂翁无逸夜直之作 

　　无逸今宵直还依紫禁高大官频给膳中使特颁醪坐久销炉篆寒深益毳袍广庭霜月净玉兔见秋毫 

　　二 

　　凤阁诗频出阳春调自高苑花催染翰宫月对倾醪学士金莲炬仙人兽锦袍起居劳圣问赐札　帝亲毫 

　　○帝坛入拜次前韵 

　　【 【杨曰】初唐体裁】 斾转泠风肃坛开紫炁高竹宫燔制币瑶席奠仙醪月色遥临仗天香细入袍中央居太乙五色现灵毫 

　　○奉酬岱屏都尉 

　　直庐宵命酌都尉兴能高主第珍移馔宫壶玉赐醪地严闻警跸情洽聚冠袍文雅今谁敌诗成纵彩毫 

　　○早入承天门见鸦次韵 

　　喧鸦争入帝城飞映雾翻林扬曙晖宫女乍闻惊梦起省郎纷逐散朝归声传万井含钟杳影落千门带月稀还向昭阳自来去绿窓凝望重依依 

　　○东阁阅庶吉士卷简同事诸先生 

　　东阁抡材奉诏同柰庭佳气霭云虹御题捧出纶言焕笔阵驱时白战雄光动夜涛珠出海暖回春苑凤来桐太平休遇知难报愿得真贤答　圣衷 

　　○无逸殿直舍和少师相公韵 

　　儤直承明幸接庐内房新赐更移居大官日逐颁饔饍中使时常给扫除御案丝纶开玉札上清文字理金书分明身到钧天上传和仙歌白雪余 
　　灯烛通宵晃禁庐雾窓云阁近宸居瑞烟入座香浮苑寒影窥帘月到除缑岭乍闻丹凤吹谷城先访赤松书归来未向人间说天语亲承燕对余 

　　○祷雪直宿苑中奉诏诣都城隍祠行香以子夜将事 

　　灯火中宵出苑西宝香龙札　帝亲题北阴朔气催琼雪上界真符焕彩霓市静斗星还历历祠深松栢故凄凄九重此夕忧民意银汉瑶光望转迷 

　　○海天春晓图歌为桂翁作 

　　頳霞紫炁摇青葱曦轮涌出扶桑东鼋鼍腾掀巨鳌踊光彩下烛冯夷宫洪波浩荡浮元气浴日涵空漭无际碣石晴吹万里风方壶晓落中天翠是时青阳宣德泽千岩众壑皆春色夭桃露屿缝欲迷芳草烟汀绿堪折悬泉挂壁古松青香雾环洲桂树荣岛颿溆舶云中见汉柱秦桥天际横别有仙台杳霭间丹崖翠谷渺难攀贝阙岧嶤凌五岳银宫晃耀出三山紫芝瑶草纷开谢鹤驭虹旌自往还中有仙人毛骨轻还丹玉液炼初成朝骑白鹿过玄圃夕咽金精住赤城我本丹丘生肮脏山泽形混迹縻尘网束书游玉京蜃市观溟违夙愿麟洲采药负初盟谁将缣素写雄观令我一见心眼乱髣髴乘涛泛太瀛便欲凌风生羽翰主人幽思在云烟黄扉退食心悠然鸿钧巳属调元手花甲初逢献寿年年年献寿奉琼筵大隐金门是列仙日采芙蓉朝　帝阙还看渤澥变桑田 

　　○步虚词 

　　高高黄金阙隐隐白玉楼中有虚皇居华景荫丹霄朱阳洞明境青炁散空寥寤寐思真域但觉形神超 

　　二 

　　绛宫吸灵气玉诀飞天罡翕尔生光电依然蹑洞阳赫奕三皇箓灿烂九霞章飞神朝玉阙羽盖凌扶桑 

　　三 

　　振佩入琼都云扉是几重鸾情依日观凤想结霞峰魂莹澄真识心斋清道容五色金光发相将随赤龙 

　　四 

　　凌晨吸丹景入夜潄玉泉百关弥舒旷灵台复湛然冥思玄霄上驰神玉阙前无劳生羽翼自可揖真仙 

　　○赠童内方庶子 

　　赐归乘传倍恩光水绿山青入楚乡驿路草齐吟驻马渚亭花发醉留觞诚知笔里驱云梦早向池边识凤凰望苑宾寮应共待好持经术辅元良 

　　○送许龙石少宰之南都 

　　香案携经直九重留曹聊复借高踪渡江风送仙舟鹢望阙云蟠帝宅龙东郡扫松还驻节北书将橘谩题封旧游回首难忘地坐倚修篁夕翠浓 【 南吏部后堂有竹一林予昔领此曹憩之故云】 

　　○奉次少师桂翁赐宴纪恩 

　　凤麟瑞世真贤出日月光天景运开身辅虞廷兴礼乐手调商鼎到公台赐筵玉醴频繁送褒诏龙笺焕烂裁盛典　本朝曾几见百寮回首叹臣哉 
　　圣朝褒礼重元臣南省衣冠庆此辰农野气和初得雨帝城花满剩留春玉堂黄阁勋庸盛翠釜银罂赐泽新历考中书谁似者直从郭令到公身 

　　○再次桂翁乡会即席韵 

　　德星明处画堂深咫尺烟霄喜盍簪扈　圣竞瞻阿阁凤得贤宁羡隗台金西江文献元称盛东里勋名复见今瑶瑟夜歌催逸兴彩毫春色动高吟 
　　满座春杯岂厌深百年嘉会此冠簪却惭葭质叨依玉永荷洪炉得铸金廊庙声华公振古虞周礼乐　圣逢今吹嘘幸接南宫席潦倒空赓下里吟 
　　帷幄谋谟　帝眷深殿头鸣玉领缨簪着来锦绣宫裁蟒捧出骈蕃　御赐金促召每闻忙人夜留欢刚得暇逢今巳陪鱼藻沾恩宴更惜莺花洽醉吟 

　　○甬川张公阅仆旧作缪荷奖重次韵为谢 

　　老来虚愧度芳辰童子曾矜得句新赐帛几人论将相 【 荆公语】 雕虫当日费精神镜中短鬓频添雪陌上缁衣谩化尘蒲柳体资山泽兴敢窥时杰画麒麟 

　　○寄赠槎溪王翁 

　　问讯金陵河上居别来风景复何如群鸥自占溪翁席驷马能停省客车云树江东频入梦塞鸿天北漫题书极知泉石身间乐不向中朝羡佩鱼 
　　远别无因问起居开函初喜得双鱼镜中华发年何似湖上扁舟晚自如身健底湏求大药眼明犹复理残书近闻欲返槎溪棹故里云山乐有余 

　　钤山堂集卷第十六 

　　●钤山堂集卷第十七 

　　升庵杨慎评点 

　　诗（南宫稿六） 
　　诗余 

　　◆诗（南宫稿六） 

　　元日赐栢叶诗 
　　纪赐十二绝 
　　被命灵济岱岳二宫庙上香夜行作 
　　内直次韵 
　　扈从夜归经太液池 
　　晓出长安见西山 
　　西苑匾豆花 
　　内直对雪有庆雪银币之赐 
　　初诞孙贺宾宴集用往岁生男韵二首 
　　诞第二孙再用韵 
　　子昂马图题赠大梁李中丞 
　　赠仇总兵镇守甘肃 
　　赠叩张甬川先生之南都 
　　赠华学士视篆南院 
　　赠佥宪白汝衡 
　　少傅相公二郎偕第进士暮春宴城东王氏园纪贺 
　　袁守范君擢宪副九江赠以是诗 
　　侍御杨明夫归宜春因忆郡中园庐赋赠此句 
　　侍御唐子荐谪判沧洲作此慰之 
　　赠冯侍御督学南畿 
　　赠白因夫 
　　赠子器之任建安旧任政和而有声也 
　　赠易栗夫提学 
　　寄陈显仁佥宪同年 
　　高氏义塾诗为致政司寇南屏作 
　　送许仲贻之南京奉常 
　　送胡少参之蜀 
　　送王克斋都宪总督漕运自举进士至今予三赠诗矣 
　　以玉带付东林寺僧并纪以诗予昔读书此寺 
　　送宪副敖君贵之兵备苏州便道省觐 
　　送熊元直翰检奉使还南昌 
　　新治长安街西屋 
　　内直守岁作 
　　元旦纪事 
　　冬夜宴别翰林邢伯羽熊元直给谏何思问册使诸藩给谏何时宾则出勘宣大功次 
　　赠凌明府之宜春 

　　○元日赐栢叶诗 

　　嘉靖壬寅正月一日钦蒙　皇上赐召勋辅同嵩五臣于无逸殿飨以醴宴　谕曰以兹元旦召卿等至少待亥刻归庶吾君臣相庆嘉日焉巳而出金筒簪栢叶一枝赐各戴以归臣嵩谨拜稽述古诗四言一章识感遇云 
　　王正启祚青阳肇历秘苑天开帝宫晨入　帝有纶言曰庆嘉日爰奉明恩恭承宠锡其锡维何惟栢一枝凌霜挺翠裛露含滋采自玄圃捧出王?戚墀金筒簪戴炜烨其光君子有酒称彼瑶觞坚贞比节森郁呈芳以勖臣德以介元祥君子万年寿考不忘 

　　○纪赐十二绝 

　　赐银牌子刻平安二字 
　　赐银像生人马并太平牌子四 
　　赐金寿仙二 
　　赐银孩儿七 
　　赐新制貂鼠暖耳 
　　赐绒锦护膝一双 
　　赐银鱼百尾 
　　赐长春酒每夕一尊 
　　赐酒蠏一瓮 
　　赐橄榄 
　　赐御前色丝画人物元宵卓灯一对 
　　赐青油雨笠 

　　○赐银牌子刻平安二字 

　　银牓颁恩重椒觞取醉欢新年占百福天语赐平安 

　　○赐银像生人马并太平牌子四 

　　白金作像生奇巧出新制中有四云牌欢覩太平字 

　　○赐金寿仙二 

　　铸就两仙人黄金不坏身须眉但了了那记寿乡春 

　　○赐银孩儿七 

　　赐出银孩美取义在宜男感恩先祝圣敬效华封三 

　　○赐新制貂鼠暖耳 

　　貂帽频沾赐今番新制奇传宣宵入直戴月出宫墀 

　　○赐绒锦护膝一双 

　　鲜华新制锦软暖厚铺绵长跪谢宸渥造膝玉阶前 

　　○赐银鱼百尾 

　　宝坻产嘉鱼纤纤白似银贡来供玉食何意得尝珍 

　　○赐长春酒每夕一尊 

　　直舍灯明里还摛应制文宵寒霜漏永赖此助微醺 

　　○赐酒蠏一瓮 

　　入手霜螫美言从海市来甘香分御瓮约客共春杯 

　　○赐橄榄 

　　青果来闽峤分珍出御函谁知辛苦后滋味有余甘 

　　○赐御前色丝画人物元宵卓灯一对 

　　绘彩双灯烂分辉自御筵玉堂留盛事何异赐金莲 

　　○赐青油雨笠 

　　帝宫催夕召萧瑟雨声来诏传青笠戴赐酒殿中回 

　　○被命灵济岱岳二宫庙上香夜行作 

　　列骑骋浮壒秉炬粲繁星京陌何迢迢逦迤记所经初辞苑西直忽逗城东垧祗栗承　宸命宵驾不遑宁清都閟真境琼阙入紫旻云径深窈窕楼观郁亭亭岱岳崇祠祀容卫俨百灵松桧罗茂荫鬼物多狞形伐鼓闻层阁焚香趍广庭夜久新雨歇河汉转晶荧迟漏渐巳彻严城犹未扃于焉纪于役聊以奉惟馨 

　　○内直次韵 

　　苑外层槐昼景移坐来直舍巳多时天坛高处围黄幄惟见炉烟上玉墀阁道传呼彩仗移四更金海月生时归来无逸衣裳冷还傍星辰宿殿墀 【 无逸殿名】 

　　○扈从夜归经太液池 

　　波上千灯回御舫柳边双仗引官骝清跸一声来欲近惊起鳬鸥过远洲 
　　承恩长得禁中游骑遍天闲十二骝行过荻丛风淅淅不胜秋兴满沧洲 

　　○晓出长安见西山 

　　六街尽日尘蒙蒙远翠当前喜一逢知是昨宵新雨过碧天云凈看芙蓉晓山微抹绿于鬟迭嶂层峦似可攀忽尔见山还自乐何况仙人住在山 

　　○西苑匾豆花 

　　荳花红白满秋天开傍金扉色倍妍内苑频来还羡汝因看篱落似村田 
　　匾豆花开烟露繁却从禁苑忆乡园那能归种南山舍步遶深丛未敢言 

　　○内直对雪有庆雪银币之赐 

　　扑窓闻暮雪直宿殿庐深瑞集惊堆玉恩承喜赐金三登占大有一德奉惟钦调燮曾无补惟勤夙夜心 

　　○初诞孙贺宾宴集用往岁生男韵 【 二首】 

　　垂老见孙聊自慰更劳上客为予欢极知所得多叨幸况复非才屡进官乾坤锡佑嘉祥集门户关心始愿完宝轴牙签过万卷赐书他日要渠看 
　　在公夙夜真忘瘁刚为兹辰罄一欢天道总容仁有后世情徒羡贵为官堂开绿野归难遂桑植成都志易完独有寸丹期报主向来心事任人看 

　　○诞第二孙再用韵 

　　又传熊梦符新兆更藉犀钱续旧欢身事总知堪付子老年因叹未休官棠留锦水祥源远 【 先高祖为四川方伯】 桃熟丹丘福果完为谢少陵歌抱送新诗都下尽传看 

　　二 

　　甘露长春皆　上赐朝回开阁更留欢欲知汤饼筵中客尽是蓬莱阙下官凤沼敢云雏再浴蓝田因喜壁双完一年两度弧悬日佳气充闾次第看 

　　○子昂马图题赠大梁李中丞 

　　卷中此马画者谁毛鬣欲动骨法奇尺素能收上闲骏意态便欲随风驰天闲十二纷相矗想是郊晴初出牧大宛雄姿宿应房渥洼异种龙为族金羁玉勒不湏夸且看连钱五色花歘见麒麟出东枥还疑騄駬涉流沙沙边青草茸茸起上有垂杨覆河水圉人骑放绿阴中参差騋牝成云绮我观此马皆能过都历块捷有神安得蕃息日适河之滨榆关已撤烽烟警梁苑因同苜蓿春吴兴妙手谁堪伍遗墨流传自今古人间驽辈徒纷纷哲匠旁求心独苦拟将此幅比琼瑶寄赠佳人云路迢天阙昔曾窥立仗霜台今复忆乘轺亲持黄纸临中土白日旌旗照开府皋夔事业待经邦韩范威名先震虏氛祲潜消塞北场河山坐镇汴封疆戍卒归来放战马嵩阳今作华山阳吁嗟乎宵旰忧勤犹拊髀殊勋早奏明光里愿征颇牧入禁中坐令天下之马休逸皆如此 

　　○赠仇总兵镇守甘肃 

　　出镇河西当妙选眼中韬畧似君稀总戎正佩新金印平虏犹传旧铁衣铙皷暗惊关月落旌旗遥拂陇云飞欲知皇化今无外苜蓿春浓战马肥 

　　○赠叩张甬川先生之南都 

　　四十年来同宦侣几人还听凤楼钟叨依玉树形难并欲赋江云意转重南国持衡劳水镜中台补衮待山龙百龄寿母躬扶侍此乐人间岂易逢 

　　○赠华学士视篆南院 

　　北门学士金莲贵南国佳人玉树清艺苑文章悬藻鉴僊都楼阁住蓬瀛钩帘锺阜窓中近对酒澄江鸟外明问讯玉亭修竹里向来虚薄愧题名 【 院有玉亭题名予昔视篆于此】 

　　○赠佥宪白汝衡 

　　白雪词高振国风干将豪气擅文雄当时门下惭知遂今日吴中喜识蒙鸿雪谩怜孤迹远骊尊休惜百分空岱宗渤海东廵地满路霜威尽避骢 

　　○少傅相公二郎偕第进士暮春宴城东王氏园纪贺 

　　春园开宴沸歌锺盛事嘉辰岂易逄名向御毫题处重恩从宫酝赐来浓浮烟故傍池边柳鸣雨先传阁外松更对翠峰移锦席幸于休沐得从容 
　　帝京春望倍春光况际恩华合尽觞扈圣久称黄阁老登科新爱绿衣郎近天韦杜风云会联榜郊祁棣萼芳自是丹山双凤羽碧霄同日覩翱翔 

　　○袁守范君擢宪副九江赠以是诗 

　　歌襦棠郡留遗爱建节霜台拜宠荣此去威名庐岳重向来风节秀江清春城祖席维征骑晓驿楼船动水程别后相思何处所烟消湓浦暮潮平 

　　○侍御杨明夫归宜春因忆郡中园庐赋赠此句 

　　宜春台望倍春辉羡尔春还愿不违奉使独乘桓典马过乡先着老莱衣莺啼别峤蒇修竹路隐重江出翠微问讯草堂松菊在待予端乞　圣恩归 

　　○侍御唐子荐谪判沧洲作此慰之 

　　君为怀远吏我美怀远政剖判若神明百姓称衡镜井税均以完比屋无喧竞刻石纪去思至今留颂咏一为柱下史持节按三秦澄清歌揽辔弹击见埋轮世途多险难大行在平陆屈子畏讥谗贾生遭放逐朝游金门署暮向沧洲宿君今沧洲去不用叹飘蓬庄生齐宠辱老氏一穷通翻飞自有日加饭保珍躬 

　　○赠冯侍御督学南畿 

　　学宪名高众所宗更劳旌节过江东神谟敬覩诸曹制文体全祛六代风台里奏弹封白简江间吟眺对青枫慈萱日有平安报楚水盈盈入望中 

　　○赠白因夫 

　　督府迁官好南还慰尔心岸花牵别思池草发新吟帆转毘陵近江通建业深公余饶酒赋随处得登临 

　　○赠子器之任建安旧任政和而有声也 

　　武夷峰翠霭氛氲九曲佳游又属君父老总传河县政溪山应续考亭文仙鳬自识云边路逸骥宁随枥下群遗爱好栽棠树遍相期腾踏上青云 

　　○赠易栗夫提学 

　　含香频直省中庐三礼周旋克相予辞阙紫渥承勑谕行台朱墨校文书寻诗却对花溪月叱驭还驱栈道车汉室文翁风教在为看遗俗近何如 

　　○寄陈显仁佥宪同年 

　　当年同日观秋榜往事无人可共论惆怅西昌八枝桂如今惟有一枝存 

　　○高氏义塾诗为致政司寇南屏作 

　　尚书归卧南山日义塾开堂杰构新家有诗书遗世泽人于耕凿适天真云岚洞壑能成趣桃李门庭剩得春何止仪形在廊庙德风还见淑乡邻 

　　○送许仲贻之南京奉常 

　　当年曾赋送君诗倾盖真为国士知芳桂早魁千佛籍翔鸾今接九霄仪园林门带金陵市俎豆山留玉殿祠想见昼游多乐事清标谁不羡琼枝 【 君昔计偕上春官予赠以诗】 

　　○送胡少参之蜀 

　　罢起郎官草荣分岳伯符俭知鱼饭美清伴鹤琴孤古栢题堪续甘棠惠自敷江间云鸟阵一访武侯图 

　　○送王克斋都宪总督漕运自举进士至今予三赠诗矣 

　　释褐今看八座时都门重续送行诗历扬岁久官何忝经济才优众共知节钺两淮开督府挽漕千里集舟师暂劳国计输筹策星履重来上玉墀 

　　○以玉带付东林寺僧并纪以诗予昔读书此寺 

　　古寺东林记昔游芙蓉为径竹当楼同时学侣谁还在屈指如今五十秋 
　　担书徒步问程迷夜叩林僧借榻栖焚膏尚自惊残梦刻竹何因觅旧题 
　　千年香火梵王宫人去人来自不穷鸿雪行踪那可问特留玉带镇山中 

　　○送宪副敖君贵之兵备苏州便道省觐 

　　渝水蒙山墟上居彩衣计日拜庭除寒星拥传催旄节朔雪趋程奉简书城隐三吴开府地战收千舰用兵余海邦坐镇无戎檄圣代鲸波已晏如 

　　○送熊元直翰检奉使还南昌 

　　燕台氷雪岁云除梅柳春堤引驷车奉使暂持天上节储才曾读禁中书洪厓山对滕王阁绿水桥连孺子居共道世恩承雨露早知文誉重璠玙 

　　○新治长安街西屋 

　　长安第宅频更主此地流传亦到予巷僻能来长者辙门高曾识相臣居还依绿树留宾榻满插牙签贮赐书愧荷　圣恩归未得暮年犹自玷朝裾 【 谢公木斋费公鹅湖毛公砺庵皆尝居此】 

　　○内直守岁作 【 甲辰】 

　　除夕留西内君恩赐馔来既分辞腊面亦进宜年杯列炬宫墀映传筹禁漏催炉残知夜永锺动识春回 【 上旨曰赐辞腊面】 

　　○元旦纪事 【 乙巳】 

　　笼灯拂骑趋南苑鱼钥金门次第开岁岁元正蒙遣命永明殿里上香来 【 殿祀羲农尧舜禹汤文武周公孔子】 栢林椒径逓经过院院焚香烛熖多行到凤楼天未晓千官簪笏候鸣珂 

　　○冬夜宴别翰林邢伯羽熊元直给谏何思问册使诸藩给谏何时宾则出勘宣大功次 

　　此夕汉京欢聚首德星还共使星明玉堂青琐归英望龙节仙轺赋远行绝塞晓烟收战马上林春木待迁莺驰驱总入皇华咏愿采民风慰　圣情 

　　○赠凌明府之宜春 

　　云中仙舄几时回阙下离尊且共开赋税及时宜报政江山多胜可登台栖迟愧我怀乡念抚字劳君作吏才巳筑野堂开蒋径此身何日赋归来 【 予近治第宜春】 

　　◆诗余 

　　宫保王公浚川忆留都旧游制木兰花一阕见赠辄次韵答之 
　　月夕期浚翁文会迭前韵 
　　答张少宰甬川迭前韵予往岁奉使湘南与少宰会衡岳下登览弥旬 
　　和东坡大江东去词三首 

　　○宫保王公浚川忆留都旧游制木兰花一阕见赠辄次韵答之 

　　记当年携手陪夜醉爱春游看鹭渚波晴凤台花暗览胜寻幽屡枉佳人投赠青玉案琼玖愧难酬郢客调高白雪巴歈堪息吟讴　尘劳奔抗几时休重回头叹往事成陈风流云散烟浪悠悠不知今夕何夕重来此燕月对清秋谩忆丹山碧水却怜高盖华辀 

　　○月夕期浚翁文会迭前韵 

　　咲萍踪南北赖陶谢与同游正凤阁紬书乌台执简地峻人幽却喜自公退食多暇日心赏若为酬但得高朋嘉话底湏赵瑟秦讴　眼中世事醉中休向城头见宿雨清尘明蟾出海良夜悠悠巳办金鱼玉佩沽美酒高咏蓟城秋聊共西堂秉烛且湏南陌停辀 

　　○答张少宰甬川迭前韵予往岁奉使湘南与少宰会衡岳下登览弥旬 

　　念楚天衡岳弭使节奉山游正天柱开云朱陵飞瀑洞古峰幽元是金兰契谊重会合纻缟逓相酬人道玉堂仙侣诗成四野传讴　别来梦想未能休却转头看世事如棋年华似水鸿燕悠悠何意仍携末路咲老圃黄菊耐深秋共向彤庭结绶还来紫陌联辀 

　　○和东坡大江东去词三首 

　　忆旧游呈陆俨山学士 
　　俨山学士示病中词一阕乃有辟谷寻山之语予广其意而慰答之 
　　少宗伯孙先生和东坡词见赠依韵奉酬 

　　○忆旧游呈陆俨山学士 

　　记得当年携客棹曾览吴淞风物黄浦矶边芳草径因叩朱门素壁宛似游仙真同忆戴夜泛山阴雪挥觞觅句不让一时才杰　秪今遥指江云重吟海树高兴依然发四十年来同宦侣不觉颷驰星灭槐省垂鱼凤池鸣玉相对俱华发君恩报了五湖重访烟月 

　　○俨山学士示病中词一阕乃有辟谷寻山之语予广其意而慰答之 

　　玉署仙翁缘底事身病偶湏药物杜老吟诗因太瘦却忆寻山面壁世事浮云利名蜗角去住怜鸿雪荆州争夺空叹昔时豪杰　只湏满引金尊高弹锦瑟四座燕歌发秉烛观游聊此夕莫问人间兴灭松栢凌寒桑榆收晚勋业看黄发木天兰省正要平分风月 

　　○少宗伯孙先生和东坡词见赠依韵奉酬 

　　蚤岁相逢知风骨自是玉堂人物二十年来官未调兴在丹崖青壁云海为家柴门拥褐高卧袁安雪青宫华省一时登用才杰　好似鹏鹗乘风骅骝骋步得路争先发共喜虞廷逢圣治关塞虏尘新灭幸接仙寮欣披藻翰森爽清毛发寅供三礼光近九天日月 【 【杨曰】三填词皆合作】 

　　钤山堂集卷第十七 

　　●钤山堂集卷第十八 

　　颂 

　　◆颂 

　　大礼告成颂 
　　圣寿无疆 
　　万寿宫颂 
　　雩殿纪成颂 
　　灵雪颂 
　　祷雨灵应颂 
　　禾麦重祥颂 
　　瑞应白鹊颂 

　　○大礼告成颂 【 有序】 

　　盖　主上执珪璧于南郊聿怀多福者旧矣是岁戊戌则恭拜玉册尊上泰号厥典鸿鸿旷乎无前先是　上万几之暇凝神穆清默乎深思亲洒宸翰咨于二三大臣　上意若曰我国家丕受大命　太祖创业成祖继志垂　七圣以至于今海宇宴清协气洪鬯万宝崇成者　上穹之保艾也夫人君嗣天称臣称子秦汉以降世主惟务巳崇侈而皇皇上帝大号弗荐匪尊匪亲厥义谓何既又曰肆予冲人丕缵鸿业获承燕翼者　二祖之付?也　皇考之启佑也而神功圣德徽称未协厥义谓何吾欲以季秋之月辛巳尊上　成祖　睿考之称以仲冬之朔辛未尊上　皇天上帝　皇祖太祖之称二三大臣顿首仰赞称善以及在廷之臣悉若悉钦　皇上乃勑礼官具仪来闻复抒睿思亲制册表厥义弘邃厥文焕敷乃前期甲子以尊上　天称预告群神于南郊之前丁卯　勑召诸臣曰太师勋为知圜丘拜册总礼使曰少傅言为同知册监礼使曰公希忠侯元为捧册表进受使曰尚书嵩赞恭道泰舆曰太子太保鼎臣为上香诣燎使曰公溶伯錞鏸为　北郊　大社稷　帝社稷遣告使曰大宗伯嵩为知　太庙上册监礼使暨捧　八帝主官俱遴简以充发舆之夕凡事于郊者人授简一　御笔署曰敬之群臣震慑奔走率职庚午始晦是夜既丙至于南郊　皇帝御大次端默凝几若觌若思繁仪未举精意巳塞严鼓载作千燎具扬　皇帝被衮执玉升于泰坛于时也五曜垂映穹宇朗清烟篆袅芬灯烛粲辉髣髴天神陟降在上礼成　皇帝回轸旋宫是日既午再事于　庙于时也瑞霭矞云和风煦日髣髴　祖考悦怿来假嗟乎非至德纯孝其孰能动天之速如此哉天其以是宠绥我　皇上永命我国家亿万载无疆之庆哉昔孟子曰天不言以行与事示之而巳矣先王齐明以享帝夫帝之享否虽圣人未由知之惟休征者其享之声也洪惟我　皇上礼行于大享而景云瑞礼行于册拜而氛祲销阳景焕兹非以行与事示之之验乎臣承乏礼官与闻大典谨备着其实于以昭景贶告成功拜稽首而献颂曰 
　　皇矣上帝于穆不巳实?圣德立民之纪民纪维何曰本曰始赋理成形万化攸启莫大匪天莫尊匪祖惟　皇敬事宪法逖古谓天子我一气相承太号未钦凤夜靡宁诞告在廷罔不钦若肃肃宵迈执事有恪牲币矢虔册于皇天天帝歆受亿万斯年皇归自郊载见　烈祖奏礼陈仪笾豆有楚皇在清庙穆穆雍雍皇后助献命妇亦从凡此骏仪维圣之谟秉心渊塞匪观是图睿思先天鸿猷复古基命夙夜惟敬作所万邦作孚受天之祜礼臣司章敢颂纯嘏 

　　○圣寿无疆 【 有序】 

　　臣闻功高不宰者其积斯弘德合无疆者其征必寿故天皇万八千岁帝舜百有十年皆登不老之乡并在长生之域矣载观往牒详考遐年则知代有明王必昭于瑞应时逢景运每见于灵符是故轩辕开绕电之祥少昊纪流虹之迹唐尧着赤龙之感商王本玄鸟之命讨绪推源其事一也洪惟我　皇上二极凝真千龄肇祚抱元始之上德躬自然之大道化协无为之妙心涵有象之初乃仲秋十日寔维诞圣之期时也序移玉律运抚瑶图垂衣裳而御紫微开阊阖而临黄道虹气薄霄三灵之欣可接嵩声动地万国之庆皆同藏山秘泽之珍五穗连枝之异并至如期兼呈不爽是岂非昌时之嘉应祺寿之玄符也哉若夫臣子之义对宠灵扬休命祝华封于尧年歌天保于周代斯固就日之微忱祈天之大愿也臣嵩谨拜首稽首而献颂焉其词曰 
　　皇明八叶景命维新笃生我　后乃圣乃神大宝初升灵符载启仰正天轴遐清地纪冲襟内蕴神化旁宣包罗象外希夷帝先赫赫天都洋洋神宇享报有严精烟毕举祈谷重农祀雩闵雨以育群黎以安万寓礼丰珪币乐盛箎簧虔情感福休气致祥秀岐挺异嘉颖擢芳年登大有化极明昌五令乘秋千龄毓圣紫电晨辉瑶星夜映云聚璇华河澄氷镜天地交欢华夷协庆惠覃穷发燕及左袵职方纳贡王会输琛郊驯奇兽苑集祥禽露湛尧荚风调舜琴政合清宁域跻仁寿鸿业弥光燕贻孔厚冈陵匹永松栢俪茂大德难名古今罔绍庆流有截道入无垠祚轶巢氏龄踰燧人佑命其申藩厘孔锡受天百禄以莫不益我　皇万寿与天无极 

　　○万寿宫颂 【 有序】 

　　维是宫乃我　成祖文皇帝基命肇兴之地旧名曰仁寿　皇上临御于兹既阅数载荷天之休膺受符祉动罔不迪于吉于是嘉进其名曰万寿宫宫之后为五福殿又次为百禄宫并以昭申锡之帝命表弘遗之祖烈也爰卜刚辰奉揭新额焕赫穹窿拭目改观臣嵩仰而叹曰自昔君天下者必起自厥先兴业造功震耀区宇是以本深而叶茂德厚而流光子子孙孙承之无极洪惟我　成祖文皇帝建都燕冀遹启丕基征服绥来綦隆天声以致际天丕冒亘地砥属稽其肇迹之地实惟兹宫焉九叶龙兴恭遇我　皇上以上圣纂鸿业干健而正离继而明即祚以来繁台殷馆弗之有御独念是宫为　皇祖肇基福域乃久适于居而三灵协佑百神效职日星轨道光明清润风雨若时岁乃以穰岂非天心笃厚眷顾有在邪臣考诗书所称曰万寿无疆曰敛时五福曰受天百禄盖人主所以承天而临御其臣民三者备矣斯可谓久安长治我　皇上取义定名盖欲敬保天监而期绥安于　祖宗所受于天之民也岂专巳享而已哉自今而后圣躬恬颐保合太和介轩辕之昌筭引虞舜之修龄诸福之物可致之详引之而愈盛则天下臣民何其幸欤古诗颂者所以美盛德告休征也臣是以不胜惓惓谨拜手稽首作为颂诗以献宸扆其辞曰 
　　赫赫皇明膺运握符于烈　太祖金陵辟都　成祖继天燮伐大定驻跸全燕奠鼎凝命周宅镐京殷居亳邑履重驭轻四方之极有宫穹穹禁苑之西名曰仁寿高朗轩夷寔惟斯宫肇基帝迹创始鸿图贻谋燕翼爰二百年我　圣龙翔受命中兴于　二圣有光以圣继圣克复其始乃祓斯宫乃慰乃止金梁驾汉玉栋干虹王气荣光郁郁葱葱　皇曰我　祖明德斯肇予实嗣之曷循曷绍累厚增高重基迭构特易隆名嘉进万寿寿考维祺自天之佑承以五福范衍箕畴康宁好德申命用人栢禄承次坤仪用彰安贞之吉应地无疆南辟端门丽于阳德 【 南门名】 法天行健四隩咸宅耀曦 【 左门名】 秩秩寅宾出日亦有辉朗 【 右门名】 素月澄璧阴阳之精左右互弼　皇居皇处匪曰豫佚景综万几咸厘庶迹志加穷阎念轸民食亭翼豳风殿峙无逸南辟谷坛以祀于稷北邻桑壝后岁亲蚕德如关睢教形菖覃允矣风化匹于二南维昔农桑王业之自　皇宅于兹肇修苑事分条建规补弊兴滞　皇心翼翼齐明庄栗昭事上帝灵威可质赐福降祺百神效职衎于　列祖享祀一堂衣画衮然珩瑀琀琀天眷　圣皇而安而室俾尔炽昌俾尔多益长发其祥螽斯蛰蛰天眷　圣皇寿万斯年绥以繁祉受禄于天天耀景星地溢醴泉玄龟荐瑞朱草呈鲜四方贺焉四夷服焉我　皇御历曷有极焉微臣稽首敢献斯篇 

　　○雩殿纪成颂 

　　嘉靖癸卯夏四月丙戌我　皇上新作雩殿成昭灵贶也先是壬寅之夏时雨偶愆旱熯为沴　皇上为民轸念即苑内之太素殿建坛致祷于神而甘泽随霈岁以有秋于是仰帝眷之洪垂嘉神君之效职思以崇厥报者乃发渊衷诹刚日即旧基构灵宇以尊事于神焉其地汇以金海带以琼山涟漪澄浸镜涵一碧之天峯峦崒嵂鳌戴三山之轴宛然蓬岛瀛洲阆风玄圃之上允为仙圣之所宅神明之攸萃也既成规构闳伟地位肃严前为雩祷之坛其后为太素殿以奉　祖宗列圣神御斋馆列峙榜揭辉暎临海为亭曰龙泽曰龙湫东为弘济祠经始昨秋至是而告成焉臣谨按先王制礼法施于民御大菑捍大患者则祀之故山林川泽能出云为风雨见怪物者靡不载在祀典周礼孟夏大雩为民祈祀山川百源洪惟　皇上竭一诚以感通代万方而祈福斯殿之建昭昭神灵必永依于斯动彰显应时雨时旸为祥为吉以遂我　皇上之所祈矣臣式瞻鸿构恭覩骏仪敬作颂辞用纪成绩其辞曰 
　　于赫上帝制运太清为民选辟以宰群生于穆我皇统干作圣图治保邦夙夜维竞粤在昨岁亢熯荐臻　皇曰艰哉曷拯我民爰事于神既祷既禋百神效灵龙泽随霈岁登丰穰民罔菑害　皇曰休哉明明帝赉曷其钦承以报神惠乃命司空乃相厥上鸠材庀工作此殿宇神赞其谋地呈其吉始自去秋功成不日虹梁架汉霞栋于霄璇宫宝殿矗屹岧嶤三成绚绵九陛骈玉凤彩龙文怵精炫目工徒告讫皇情豫欢陈仪备典奉以攸安妥侑有所神则来格九光璀璨万灵翕赫风驭雷车洋洋在列鼋鼍龟鱼百恠蜿蜒恍惚变幻濆薄周旋潏潏宝渊神龙之宅飞腾大空妙化顷刻时作甘霖以救旱竭我　皇干干敬恭明神一念所祈惟国与民惟圣感神惟神辅德歆乃精诚报以休泽休泽维何介福寔多出入诃护保合太和云行雨施应祷而致丑胡寇贼潜驱默制弘殖天民永绥皇祜镇我　大明亿千万祚 

　　○灵雪颂 【 有序】 

　　皇上寅奉天命忧闵元元先是庚子之冬愆旸告尤时雪不降　皇帝曰嘻兹惟岁祲兹惟民艰予职元后厥罪在予乃竭诚祓祷既历两旬雪犹愆期二气交而弗融群情沮而无怿　皇帝斋心靡懈益虔露祷摅诚为民请命至德感召肹蠁有孚乃以改岁正月朔旦玄云四布瑞雪斯降初霏微以洒空遂蒙密而布宇于时五漏渐稀四门甫辟万邦来同百寮咸集寒色凝曙辉积光摇白玉之墀色映黄金之阙雍雍者滋豫肃肃者增栗咸兽舞雀跃欣欣然而相告曰美哉祥乎斯圣王之瑞乎夫元日者履端之始三白者丰登之兆忧民者帝王之先务敬天者君人之大德也仰惟　皇上道超邃古念轸烝黎庆逮遐方精通无朕天威懠而旋享苍生罪而还福视汤罪巳而泽降景仁言而荧退宁不有过之哉臣嵩职在秩宗预闻祥祲谨按西京杂记有曰太平之世雪不封条凌弭毒害而巳兹者丰隆按候滕六兆祥辰协三元瑞呈盈尺传曰耆欲将至有开必先然则兹雪之应诚圣德昭著高穹降格国家亿万载太平之休生灵有永之福其端在此也昔南宋孝武时元日飞雪集衣时以为瑞赋诗称贺矧今　圣主为民忧勤所感非前事之比臣用是不揣芜陋谨援据古义拜手稽首而献颂曰 
　　于惟　圣皇覆育我民为民祈食用祷于神粤岁之冬雪不时降恒旸作沴民忧失艺亦惧疵疠　帝曰艰哉哀我农夫变不云恤时予之辜惟　皇默吁群祀攸秩鬷假靡宁将事有惕惟精乃通维一乃格曷其应之月正元日元日惟戊玄霙斯集蔼蔼浮浮瀌瀌奕奕庭列瑶阶连璐重璧既濡既渥具曰沾足宜我来牟寔含茂育嘉谷茂止百室盈止乃京乃坻自今伊始拂疠荡瘟纳于太和转沴为祥易叹而歌赫赫天命我　明受之穆穆　圣君自天佑之天佑伊何允文允武懋明俊德绍隆　二祖惟　皇建极永绥兆庶六府孔修三辰顺序燠寒罔愆时旸时雨维天眷德骏发灵祥佑此万方丰年穰穰丰年穰穰颂声洋洋　皇帝德功万世不忘  

　　○祷雨灵应颂 【 有序】 

　　洪惟我　皇上德备圣神道参天地恪存一敬对越三灵乃嘉靖癸卯夏四月不雨　圣意乃曰礼有大雩兹维时矣爰按仪祷泽祈谷实以裕生民圣躬勤虔夙夜斋惕祷之三日为五月丙午入夕灵雨获降戊申雨复降绵延竟日不疾不徐既优既渥朝野臣民鼓舞欢颂是诚天眷圣德丰年之祥兆太平之嘉应也于是臣嵩恭拜稽首扬言而作颂曰 
　　于穆上帝佑我　皇明基承熙洽治底隆平圣治既至圣心愈惕谓国依民谓民依食雨旸时若寔赖神功昭贶妥灵肇作新宫按礼陈仪曰大雩祀古有举之曷其敢废爰诹吉日保谷祈丰披诚沥悃以告皇穹皇穹来歆万灵咸集海若承符川祗效职?穴?丰?窿鼓炁屏翳嘘云九龙澍泽时雨惠雰雨之未臻阳亢阴伏雨之既臻优渥沾足始于坛畤旋遶郊圻弥漫霮■〈雨上对下〉有渰凄凄雨我公田徧于率土百谷蓁蓁庶草繁庑我　皇圣德上格于天随祷而应景福斯骈维此乐岁宜稼于田工歌干廛农歌于野师歌塞垣士饱腾马戎虏潜驱永奠中夏小臣作颂以告万方祝我圣皇万寿无疆 

　　○禾麦重祥颂 【 有序】 

　　夫天心与人事流通君德与休征协应兹理着明不可诬已然王政多端而食贷之资为急祥类非一而麦禾之瑞为先洪惟我　皇上钦若昊天勤恤民隐于凡阴阳寒暑雨雪之候稍有愆越辄斋心竭诚祷于上帝是以三灵协应六气调平雨旸时若年谷丰登乃是岁之夏嘉禾产于内苑同本双穗者多至数十又麦禾一本二穗或四五穗者并产于泰岳之阳守臣以进圣心感悦臣谨按春秋于他谷不书而麦禾不成则特书之是故民食者圣人之所重也瑞应图曰嘉禾五谷之长王者德茂则生故瑞应之来惟其所召粤自夏初　皇上祗雩祷雨为叱已而甘泽大降中外固已预卜有秋之望矣乃今禾麦并瑞天眷不违地宝斯献　皇上茂德所致岂不彰彰明甚矣乎昔我　太祖高皇帝时定鼎则宝鸡之麦联穗而生治成则龙门之禾合仍而茂然亦异地殊时至我　皇上盛美重祥则继　圣祖之盛而兼隆者矣况夫灵锺内苑见圣化重穑之始焉秀禀东岱见生德发育之盛焉州名泰安见太平极治之符焉荐之昊极献之清庙于以彰天贶慰祖灵诚越千古而仅见掩百王而独盛也臣敬述芜颂庸备康衢之谣庶效词臣之职云耳颂曰 
　　有禾油油于帝之畴同本异茎既硕既修龙枝濯露琼粒凝秋有麦穟穟于岱之阡两岐旁秀五穗连蜷亦有嘉谷珠实金骈融氛液瑞有烨其鲜黄发罕覩以告司牧司牧曰嘻是谓瑞祉诹日函图以献天子惟此谷麦民食攸资二瑞荐臻并产一时自古未有　皇则获之于维玄穆显相我　皇诞降嘉种瓜此下方于　皇克敬寅保明命昭事翼翼夙夜维竞山泽受方雨旸戒令物异匪称年丰为宝　皇有茂德格于　穹昊荐之　列后薿薿煌煌有秩斯祜申锡无疆昭受天贶以告万邦 

　　○瑞应白鹊颂 【 并序】 

　　嘉靖十年七月有白鹊二产于河南之怀庆郑王诹日驰使献之阙下　皇帝受观凝穆谦冲曰于惟嘉哉兹惟上天降祥以佑启我国家兹惟　皇祖　皇考茂德垂荫以肆于眇躬其曷敢承乃诹日献之庙献之　两宫又明日诏群臣百寮观于朝以同其休群臣百寮忭踊喜跃举手加额以谓我　皇上神德圣功格于昊穹昭兹瑞应猗欤休哉于是礼部臣嵩不揣芜陋谨作颂曰 
　　于赫　皇明我　后中兴景命既集大业是承惟后浚哲恭巳万国圣敬日跻王猷允塞丕显文谟丕承武烈法天之道顺帝之则惟十之禩肇肃郊禋乾坤交泰日月贞明九功惟叙百礼告成天监在下明德惟馨爰有二鸟来献其祯自彼宗藩贡于帝庭其鸟伊何曰维灵鹊皓质白章其仪濯濯　皇帝曰嘻是天之祜昔在　文祖天命二鸟降于京土肆乃获予覩载翔载集载鸣载舞雉飞越裳鹭振西廱翩彼二鹊实备斯容览德而至希代乃逢乃命奉常醴齐粢盛荐于清庙肃肃其敬乃献　慈宫燕喜欣欣以介眉寿茀禄来成乃卿士百辟欢忭稽首对扬王休天子万寿　天子万寿坐于明堂去谗远慝显忠遂良天耀前星煜煜煌煌　明受命溥将自天申之降福无疆微臣作颂以告万方 

　　钤山堂集卷第十八 

　　●钤山堂集卷第十九 

　　序（一） 

　　◆序（一） 

　　文华盛纪序 
　　赠石潭汪先生序 
　　赠大宗伯夏公序 
　　送丘潮州序 
　　送翁少参序 
　　赠李宗介序 
　　送佥事李君序 
　　赠王子仪序 
　　赠胡用甫序 
　　赠严明府序 

　　○文华盛纪序 

　　文华殿为我　朝　列圣讲学之所　皇上懋崇正学慎徽彝典顾殿之东室旧设佛像乃命撤去以伏羲神农黄帝尧舜禹汤文武周孔数圣人制主设位而祠焉冬十二月丁丑惟奉安之期夜漏四十刻上亲奠告辅臣礼卿讲读儒彦咸预在列笾豆苾芬镫烛粲辉仰瞻在上如数圣人复生既　上御西室　天颜睟怡　玉音焕发进诸臣而谕之曰朕奉圣师以为景慕进修之地然启沃交修实望于卿等罔朕弃于时诸臣咸欣踊感奋自庆夫千载一时之遇礼部尚书臣时退则恭录　圣制祠告之文祗承之　谕及诸臣陈谢之疏刊为书以昭示天下而谓其僚嵩曰子宜叙夫所以刻兹编之意臣嵩谨拜稽言曰　皇上兹举也而众善具焉正祀一也原统二也纳诲三也佛氏之说乖义斁伦诬惑民志夫正祀则异教屏矣羲农黄帝尧舜禹汤文武居君师之位出治教以行道于上周公孔子虽借其位而有其德制礼述经以明道于下圣圣相承继天立极实启道统之传此万世帝王之师也夫原统则圣学明矣山岳仕杜壤以成其高河海得众流以助其大明王藉贤正以弘其德昔高宗于傅说期之以启心沃心喻之以盐梅舟楫夫纳诲则众善达矣夫是举也三代而下吾未闻矣嗟夫非大圣人其孰能与于斯此天所以开亿万载太平之休岂偶然之故哉夫摹天地绘日月则难为工　皇上圣德峻功宏谟盛制讵可以言词殚述兹纪也特　文华之一事耳而下土之臣诵丕焕之文仰惟皇之极其有不遵义迪德复性合中者乎臣无似愿与臣庶共勉之兹固臣时所以刻兹编之意也 

　　○赠石潭汪先生序 

　　石潭先生既谢事居兰坂之上境号殊绝两溪环流奇峰万迭烟霭苍翠恍与世隔良田平野鱼稻蔬果无求于外而足予往岁北归自上饶趋弋阳舍舟问道所由以候公时日将晡山行三十里深阻蒙蘙稍近闻溪流漰湃汹号万木间涉溪寻径以抵公之庐秉烛促席语如梦寐翌日周览溪上还坐层碧之楼公指山云语予曰子知夫云乎始触石?岭才肤寸碧耳稍泄泄然蓬蓬然其碧渐增其层见溢出轮囷迭积弥漫渤郁隐见诸峰间积巳倏散或散而复积顷刻万变而吾得静观焉盖楼之胜于是为最故以层碧名焉嵩起愀然曰公诚乐于此乎夫君子遭世之理奋庸熙绩使君受其益德泽加于当时名声流于无穷是故嘉唐虞于上世思殷夏于中古许身稷契迈迹房杜斯哲人之令猷志士之休烈也其或遇合乖于几微常变形于造次江海怀魏阙之忧平居兴漆室之叹则有抚景不怡当食忘味者矣若夫茹芝商岩洗耳颍滨麋鹿之与处猨狖之与居置理乱于弗闻托高间以自佚韩子所谓独善自养不忧天下者之所安也岂世所望于公抑公所自待者哉公嘿不应于是予来京师二年矣闻公摄养益完关距益固缙绅大夫道境上有欲造者往往以疾辞虽亲识罕得见其面仲氏少宰公筑第邑之西溪岁时往来山中相对觞咏赏析为乐予方恨二公之远奉教之无期也为造云山之歌以寄予仰止之思因季氏侍读君有之归而献焉以为公寿歌曰万壑兮千峰宛天台兮崆峒被幽岩兮芳荰荫白石兮长松山中兮何有白云兮日霏霏以承溜辛荑药房兮薜荔为牖我处我游兮乐且无咎云出兮英英矫游龙兮上征云归兮何所忽閴寂兮山之岵亶舒卷兮何心我啸我吟兮我道与伍嗟山人兮列僊佩明月兮霞冠骑玄鹤兮下上斸松苓兮永年群龙兮满朝威凤兮天路蹇胡为兮山中独淹留兮迟暮攀双桂兮琼枝望云山兮孰知我思 

　　○赠大宗伯夏公序 

　　今　天子以上圣之资稽古崇礼图惟治功期登斯世于三五而犹以知人得贤为务之先公卿而下或谋揆政治或正定礼乐或赓歌风化皆得密迩衮黼亲承诏谕其有奇才瓌行足当大任者必简在　渊衷既久而亲试其然然后超用以观厥成若今大宗伯桂洲先生夏公其一也公始起官给事中正色立朝知无不言辨忠邪抑侥幸紏弊慝军国大政献替为多岿然谏垣之望然未有以表异也会建议亲蚕及郊庙诸礼一日　天子召见便殿赐敕若曰尔自居言官多所建白皆为国为民甚有裨益而耕蚕二事又见所以为朝廷广思忠爱之心朕特嘉尔忠赐四品服色降勑褒谕于是在廷之臣莫不动色悚叹以谓　上简注于公者久矣自是亲宠日隆未几升侍读学士仍掌谏垣又特赐金犀束带未几升少詹事召入翰林为学士未几进贰礼部遂正位宗伯未及期年超进六列晋锡便蕃冠绝伦类观公所遇合岂非明良相遇千载一时哉嵩甞感于古君臣之际矣虽有兴理愿治之君而不得其臣德业无自而弘虽有怀奇抱杰之贤而不遇其君谋谟无自而着夫莘野膺三聘之勤板筑副爰立之望不可尚巳后世若唐太宗马周一见欢若鱼水言听谏行显爵美秩?之无所惜宋哲宗拜苏轼翰林学士赐对衣金带夜召禁中叹曰奇才使二臣者不遇二帝亦坎壈羁旅沈郁庶僚耳然周以常何之荐轼以神考之知若公者非有因缘凭借之资崛起恒列跻于大僚兹实惟　圣天子知人则哲之明远追古帝王而非后世之君所能及也嵩忆公始释褐时甞召试馆职有司者偶失选抡当时论者深致夫遗珠之叹讵知夫材巨者用宏积厚者发骏天之成就英贤固自有在耶公方为霖为砺摅尧舜君民之志匹休古名臣之业以赞翊我　圣天子中兴之盛治所谓马周之奏疏苏轼之文章盖不足为公道矣而遇合之奇适有相类者故予特备论之以谂诸吾党之士相与庆公之有遭而观其成焉 

　　○送丘潮州序 

　　潮为州在南海万里外限以五岭汇以重溟鸟道蔽日鲸波浴天岛夷卉服言语莫辩前代仕者恒弗乐至其地韩文公至其地人始知书则去中国远且陋故然矣　明宅有天下环海内外视同户闼置吏分治其守长缺率简廷绅有文行材谞者往践其任拥传褰帷崇显威重与内郡浖潮之士观艺上国射策决科召居金马石渠之署彬彬然与国士偕焉夫其生穷海之崖革扩陋之习兴文儒之教非皇化远被耶化之所被虽草木顽类飞走异汇罔不咸若今之恶溪有冥顽不灵为民害如鳄者乎异持鳄虽冥顽不灵为民害韩公文而驱之鳄辄避徙去异类犹尔矧今士皆知学文教蔚兴时乎然则潮之俗易谕其民易格其为令易行化易洽可知也礼部员外郎丘君主静擢守潮州君之去也无昔人不乐至之叹奉宣　天子德意治教斯民吾知其易易然矣予闻潮之东有山焉韩公尝登览植木其上邦人因称其山为韩山木为韩木景仰严祀有堂有祠君子流风遗泽为世所慕如此主静其尚往而求之哉 

　　○送翁少参序 

　　德与位其进也必有渐乎王者制用贤之典布内外百执事以分理天下之务抡材计考小大承序摩以岁月使其人安乎其卑而湏之以久观乎其成而无觊乎其速涵濡培殖以粹其德也更尝练习以达其材也砥砺濯磨以洁其操也三者君子所以渐于进也易渐之诸爻皆取象于鸿夫鸿之为物时至而群序自干而盘而逵有渐进之义焉今夫木之始生也拱把寻丈耳其既盛也鼓之以雨风饱之以霜雪厚之以土壤挺然劲蔚然乔矣其久也横涧绝壑干云霄而蔽日月矣无他进有渐也君子蓄德居善以驯致崇显何以异于是翁君进吉起家蜀泸观艺于京师铨授得吏部司务君低徊其间余七年稍迁祠部员外郎进主客郎中又三年擢拜广东布政参议于是去下而即崇矣其寮寀荣之相率请于大宗伯李公属予言以为行赠予知君质厚不浮敦朴有裕营职治事循循然安之所谓湏久而不失其渐者欤往哉无亦惟是令德之是图焉振仪天路作栋明堂吾于子乎观之矣 

　　○赠李宗介序 

　　宗介将之泰安之任今大宗伯序庵公其伯兄也公语之曰士筮仕得五品秩为大夫出专方州不已荣乎饥寒疾痛下有欲也于我乎求遂簿牒期会上有委也于我秋责成不已难乎夫履宠思辱居难思殆子如何而可宗介跽以请曰愿有教也他日公语诸嵩曰吾弟狷介人也少从吾学日坐一室执册而诵思颛颛焉疾风冥雨之弗知也非其人不妄与之交性所不合不与之言吾患其不谐于政也嵩曰夫狷孔子之所取也宗介诚狷于守官也公无患耳矣夫人之性各有所受也尚大者喜功其智足以集务其弊也或放而不制恶通者明节其执足以矫俗其弊也或隘而少容均之非中也然君子曰与其放也宁隘孟子曰人有不为也而后可以有为夫不为者有所执也狷然后能执夫苟有执矣必能决择于是非取与之间不为物屈不为利疚将于道几矣而奚有于从政哉虽然吾有以告宗介诗有之曰申伯之德柔惠且直宗伯公明德令望含和挺直粹然中正而天下仪焉宗介其亦归而求之哉凡与宗介游者皆公之门人及礼部之属也各赋诗饯之嵩承公命序之 

　　○送佥事李君序 

　　李君宗周将之四川按察之任人或曰语有之庖人虽不治庖尸祝不越俎以代之夫俎豆军旅异习州邑蛮貊异观礼乐政刑异施今之按察冠惠文衣绣乘传按行所部察冤抑紏贪墨其官刑官也李君簉属乎春官之署耳熟典章目习仪数愉翼周旋优柔平中行不矫厉言无朴嚣一旦操吏安与珥笔者侣责以狱讼之事无乃异乎予曰不然也夫礼与刑其异体同用也经纬品节整齐民志是之谓礼束缚芟刈禁戢奸慝是之谓刑昔者圣王防民之欲为礼以制之为之宫室车舆之居有等为之衣裳组绶之服有式为之尊彝罍爵之器有度有朝觐聘问射御师田之典有冠婚丧祭之仪使民习而行之不敢踰侈?僭遂其非分之为其久也迁善远罪被教成俗而忠信仁义兴焉自夫礼废而后民荡民荡而后日陷于刑辟而莫之禁由是不得巳而用刑焉故礼者止其未萌者也刑者禁其已萌者也异体而同用也夫礼乐之教四达而天下治今　天子稽古崇化超然远览三代圣王之制兴举旷坠厘正讹谬条析仪度粲然大备传曰礼乐百年而兴者其在兹欤海内承德仁义忠顺之行兴政简刑措之治致吾于李君之行观之矣 

　　○赠王子仪序 

　　洞庭山在震泽中气状淑特涵浸巉郁为吴奥区少傅守溪公以名德大老实居其间高风峻节震耀海内　天子特遣大行人持诏即山中之庐致存问焉欲起而授之政公曰吾老矣不可以复?宠禄屣脱世故惟与沙禽野老追逐于云月之间呜呼其诚乐于此山者耶君子进则坐于庙堂得君行志致理于天下退则处丘壑著书明道以觉来世公在正德初入筦机务值权奸柄国奉身而退盖归十有余年日惟勘书着文精奥演迤极作者之趣而止则公虽未竟其弥纶之业而陈义作则卓尔大雅振起斯文之衰非来学之幸耶世之学士大夫思考德问业庶几一造公之堂而湖山敻僻渺不可即则往往幸见其嗣人询公之起居时问讯以致夫仰止之私故子仪之官南都也人之爱之者有加焉子仪公之仲子也以荫补南京督府都事静慎而和巽恭而执礼被服无华章人之爱之又以其能子也故其以三载考绩而归也众相与谋绘图赋诗佐其称觞之庆而嵩遂书所以为公寿者致之俾归而献焉赋者八人出翰林者五皆公之门人也其三人同里云 

　　○赠胡用甫序 

　　禄与位世所慕以为荣者也父母以是望其子子之欲孝者以谓非是无以慰悦其父母之心读书为学纂言为文凡以为仕禄之具而已是故虽有贤者不能以自振也昔者七十子之学于孔子也其得以孝称者曰曾子闵子而已曾子弊衣而耕于鲁之野闵子辞季氏之宰曰如有复我者则吾必在汶上矣夫二子者未闻其禄仕也学于圣门德成为大贤名在万世其所以为孝者如是耳矣今世之士不务曾闵之学必谓禄仕为足致孝其亲则是今之士之孝其亲顾独优于曾闵者邪庐陵胡用甫氏始举于乡既而连举进士不第来南雍学于后渠崔子之门崔子者文学论议高一世罕所许可独心伟用甫语与终日用甫尝学于西泉刘子为古文词简健有法又尝学于阳明王子习其说而宗之夫学以适道则不诐取正于君子则是非不谬德以弸之艺以襮之禄与位虽未至其得为用甫病耶用甫间来语予曰二亲年并六十羁业于兹不能有所顺适其志若欲得予文为寿者予故以是说张之书以寿翁孺人且谂诸乡人曰无徒荣彼而易此也 

　　○赠严明府序 

　　予闻今之最吏也曰其赋集也其讼理也其役均也其豪右戢而善良者植也赋之弗集讼之弗理役之弗均豪右肆而善良者弗植斯诚旷其职宜殿且罚赋集而巳矣讼理而巳矣役均而巳矣奸戢暴禁而巳矣亦吏之常耳不足道也昔者君子之论曰德成而上艺成而下行成而先事成而后夫仁义塞其中忠敬廉让出于躬而孚乎其人所谓行与德也可尊者也师辨乐祝史辨祀吏辨文法所谓艺与事也可后者也先王之世右贤左能其始也考行于里其举而授之位也则公卿庶士皆得其才后世科目取士之制兴而国论不及乎里巷之实士之进者类以浅薄浮蔓之文而其试吏也又尝出其辨智敏给之才皆足以取誉故虽有好修之贤而才与艺或诎则世称之者亦少焉严君季祥归安人也数举进士不利乃就常格得一令补吾邑君之为邑四年矣集赋理讼均役戢暴不遗余力校其能固不尽出世吏下也然君子所称异于是曰君操志谨洁自其穷时物无苟取无饰行无诐词其为仕也约其身以及其妻子不敢慊其意之欲为每饭脱粟安之嗟夫其所谓行成而好修有里巷之实者耶君将奏绩于　朝予故着是说以张之俟夫司陟明者择焉 

　　钤山堂集卷第十九 

　　●钤山堂集卷第二十 

　　序（二） 

　　◆序（二） 

　　赠太子太保元辅李公序 
　　送户部尚书秦公序 
　　赠大宗伯月湖杨公序 
　　赠大宗伯张公之任南京序 
　　少司徒吴公考绩序 
　　少司寇胡公赴召序 
　　赠陆选之序 
　　赠李运司序 
　　赠易扬州序 
　　赠萧提学序 

　　○赠太子太保元辅李公序 

　　海之大不知其几千万里也天下之水至自江淮河汉譬若输约然方其破崖堑辞封邑排沙石委折而东下亦不知其几千万里也江之水不与淮谋河之水不与汉谋输约于海若同心然是故有容莫如海今夫大雅宏达之君子蓄德积望登庸庙朝为天子之相环天下士奔走王国何啻江淮河汉然其输约于天子之相也各以其道至智者以谋勇者以功瓌藻者以文忠仆者以德而皆天下之才也苟有以与之将不胜其至而相道愈光是故晏然庙堂不动声色士无贤不肖乐出其门下武夫隶人亦莫不想闻其风采覩之为快而天子实恃以为安此其树风声而布德泽也岂不远哉嘉靖十年　天子虚内阁之位久难其选中外之士相与议曰必序庵李公其人巳而　上出手勑果柄用李公士则相与贺曰是所谓休休有容者非耶公昔起翰林为编修巳颀然有公辅之望及升侍读谕德学士历二十余年乃晋贰礼部遂正位宗伯当　圣天子礼乐维新之日赞翊大议惇典正祀　上每有密谕亲洒　宸翰称为大宗伯而不名特赐玉带银章　玺书褒谕今晋秩宫保眷遇益隆而公谦慎抑畏常如一日未始少易其素平居无疾言遽色掩覆人过推引后进乐善如不及以故缙绅之士觌德诚服者不谋而同词焉昔之论相道者必以搜扬善类集众思广忠益为贤然则光辅太平弼谐　中兴之治公其果慰于士大夫之望哉公河间任丘人也其地实在瀛海之间嵩甞以谓雄波巨浸吞吐汇积锺美孕粹必有异人者出焉观于公伟度弘量其信然矣河间之仕于　朝者谋属言于嵩以为公贺嵩昔在礼部获辱寮寀涵沐渊懿窃自谓知公之深而识其大者故借海为踰 

　　○送户部尚书秦公序 

　　禹宅百揆皋陶为士夷夔典礼乐垂共工益掌山泽圣人之于国也用当其才而巳矣夫舜之时贤才岂可胜用哉然选于众以为是数职者非禹皋陶夷夔垂益不可也而禹皋陶夷夔垂益者卒守其职而名后世然禹皋陶夷夔垂益之才岂顾偏长于是哉惟上所用试而辄效故贤才之名世也艺周于用而已矣嘉靖改元之初　天子遴柬名德以补庶位一时诸贤汇进论者欣欣然谓有虞廷之风焉于时锡山秦公自都御史廵抚湖南召为户部侍郎公始举进士为户部属即有名而久于其政其来户侍也其尚书为孙公事多咨公以行今年二月拜为南京大宗伯其秋八月改大司马奉勑参赞机务阅两月竟召为大司徒盖公之才无所不能而司徒之任必授之不释者询谋佥同历试既效之意也今天下大政寄六部司徒掌邦计财赋调度金谷出入绪错务殷其任为难比岁不登财匮而经费不给尤难也然则调剂营度使公私给足而民赋可经官用有节而侈滥以革非公其谁赖哉夫器隆然大者所受必弘山岳之崇巨也出云雨而被四海公充养有道其德粹然谋谟经畧民物阴受其福而不自以为功所谓艺周于用治职而名后世以匹休古大臣君子之事者嵩不佞窃以是望公于其行也同留务魏国徐公保定侯梁公来属赠言遂书以为赠 

　　○赠大宗伯月湖杨公序 

　　政与学有二乎哉儒者明于仁义礼乐通乎古今治乱之理以至损益废置始终缓急之宜无不知之其处一室而虑周乎四海九州岛之远其出而效用小之厘百司之务大之首丞弼之任无所施而不可何则其为道也兼乎实用而非空言其为事也达乎至理而非文具后世论政者乃或不本于学而志道者或不及于事盖有绳趋尺步为谨岩栖谷隐为高辨文析义为奥间试之政或迂僻固滞而莫能通至若应时达务剸繁理剧者问之大道则又忽焉不加之意而政与学二矣岂不重可叹哉大宗伯月湖先生杨公蚤有志乎斯道其学以伊洛考亭为宗而潜心当世之务凡民隐吏治兵政赋役以至星历筭数之微莫不论著商确条理粲然要其所自得者深矣考公仕宦所履历在谏垣劘切时政凡所建白关涉大计历卿寺进贰礼部皆居南都号简逸而尝兼摄工刑之政即究意殚力若真为之迎刃发硎人辄称善尹京府时邾病罢行幸私屏息皆前尹所未为者盖公之学敛而愈章施而不窒明体以达用者乎然嵩尝以谓百司之务凡有材智干局者皆能之至于文章言议推理明法援古据义于以决疑定是论道弘化者非儒学之臣不能也若公则真其人矣公平生论治以君德成就必讲学亲贤为要前后章疏屡屡言之　今天子进学之初取西山真氏大学衍义撮其切要厘为节畧上之使进而居密勿从容之地沃心辅德禆益不少惜公既老而归矣古之君子负尧舜君民之志者不必其道之果行其退而寓诸著述以明斯道于来世使推考其迹而行之其所及者尤远则公之用所未究者其有待于此乎公行矣南都之公卿自居守之长至百执事怅怅然以儒者之去为惜所谓疑孰与质政孰与谘而处考德问业之士孰与依归矧嵩也乡后进尤不能释于情者故敬以是赠焉于乎公其何以教之哉 

　　○赠大宗伯张公之任南京序 

　　荆与岳跨汉之南为州壤袤而流汇炳灵毓秀而元夫巨人出焉有若文定杨公居鼎铉典密务有若文僖黎公登廷魁位宗伯两公相望后先文章德业辉炳一世乃后四十年则有今阳峯张公云公举进士甲科读书中秘既乃职太史拜宫谕学士杨英振翘文望蔚起　皇上缉熙圣学简儒臣六人日侍讲幄公参其间公器貌端厚进趋雍雅敷陈古训明鬯剀切　上每注听焉册立　皇太子妙选宫府庶僚公以侍郎学士兼詹事府少詹事隐然公辅之储矣会南大宗伯缺员下廷推至再凡拟四人以上　上特以授公盖重其选也公与文定生同邑而髫齓时及受业文僖之门文僖固尝以国士奇之妻之以其孙女今之往也实践文僖旧所居之位行且被召命入辅左右骎骎乎匹休文定之芳躅矣呜呼惟楚有国固多贤也乎哉夫贤才之生也资以为世用不独为其一乡之重而已而自一乡论之其风气之感召师友之渊源容有不可诬者公往在词林涵养负挟见诸启沃论譔者彬彬乎其盛矣而施于有政寔自今始今两京六曹并峙体势惟均南京为我　皇祖肇造之区品式章程具在有司百余年来防禁滋弛礼文百度诸司庶府求正而取咨者惟公是望也公往哉出其素所阅历谙练之余若驾轻驷就康庄若执蓍蔡定众志不但作式留都且为他日赞元经化之地矣嵩也独縻于兹幸公之共寮寀获镞砺括羽之益为多而今则远别以去能无介于怀哉故于九卿诸大夫之合饯以觞也特以是道公之行诗曰维岳降神生甫及申言生有自也又曰维申及甫惟周之翰言出有为也 

　　○少司徒吴公考绩序 

　　处烦任重令修而政通民辑而邦理功之着也夫是之谓才守道直已细矜而独慎德立而誉光节之美也夫是之谓行才行备夫是之谓士然予观夫士方年壮志锐意有所慕立名喜功之气胜踔厉奋发以美才奇节自见世多有之岁月既移所慕者获能不自怠者鲜矣历蹈祸难顿踣困踬始终不自悔者其尤鲜哉南京户部右侍郎东湖吴公早有卓行举进士即上书言民所利病已驾轧行辈既而历郡邑陟藩臬副都台出入兵戎钱谷之寄几四十年前后抗疏论事无虑数十中间忤权阉得罪几毙盖今天下论举难事剧司有余力者论特立果行祸变不惧者必佥曰东湖公云公顷自湖南召入为兵部侍郎数日而有南京之命或意公不能无少望且囊括脐噬将亦少惩矣然公无几微见颜面勤劳治职弛张兴革勇往直遂壮锐者所不及复条时政十二事上之盖公果毅揭揭自树性然也当其意所独至即举世非之不沮不回政暇则翻阅羣籍名贤绪论吏治条贯以至器物名数罔不究切口诵手抄积于案几此岂有所悔而怠者乎夫论士者必原其志必征其学必究其终志者衷之存也而诚难学者用之积也而不倦难诚不倦而后可终故终难即是而观世固有卓诡烜赫可集事于一时而无建于永图矫伉沽激可徼誉于一时而不竞于晚节者其视公何如也当　明圣渴贤之日众方期公益究厥施以谋谟庙堂使天下阴受无智名无勇功之福亦公之志也而近且累疏辞位兹以考绩经谋归卧则贤者出处众人固不能窥其际邪虽然公岂得终辞哉敬以是道公之行 

　　○少司寇胡公赴召序 

　　昔汉文帝时张释之为廷尉有犯跸盗环者帝欲重其罪释之曰法者天下公共也又曰法如是足也帝许之申屠嘉为相大中大夫戏殿上则檄召困辱帝至遣使往谢丞相夫臣之执法也犯颜强诤而不为咈君之从善也改容巽志而不为难是故臣主之名俱荣政令一朝廷尊而天下治后世尊君卑臣之分严而左右谗间之说胜天分严则情志隔矣谗间之说胜则是非眩矣天子曰辟予曰勿辟由是辟焉则为滥罚天子曰宥予曰弗宥由是宥焉则为纵恶于是有逆耳之言有貌从之失而君臣之道多不克终呜呼难哉嘉靖二年秋刑部尚书见素木松既去位　上博采廷议以左都御史蓉溪金公为尚书东鲁孟公广平胡公则逓迁为左右侍郎胡公自南京刑部特召以入君子曰其民之望乎其国之荣乎其刑平乎其弗滥弗纵矣乎胡公往年为都御史廵抚大同抗疏谏　武皇廵游拒逆彬之邀馈被斥卧家士论韪之公性周练自始仕至今所治皆要剧有声望而饰之以文济之以远度兹往也有余力焉况当　明天子听言急治之朝诸君子同舟共济之美则享有其荣而无其难也庶将见之乎 

　　○赠陆选之序 

　　选之拜福建按察之命其寮诸君相率请予言以为赠予闻之赠者有所增益之谓也选之受易学于尊翁宪副妙龄擢上第伯季骈列华要称文章家予则何能有所增益哉选之为仪部二年当　圣天子稽崇古制远览哲王乃议祀天礼地朝日夕月　皇后始蚕于宫原征建嫔御为宗社长虑维时百礼丛举古仪罔攸见尚书李公受　上密命宸翰日驰乎南宫之署公讨析疑义区画详定入赞大猷不遗余力而选之实分理厥务操牍书奏或受公意指或自出创构简故实据经制仓卒取具事理粲然而词谊劲切敷奏惟允予叨部贰愧不能出一语为助然则予何能有所增益哉虽然予亦安能已于言夫世所称以谓难得者精明博洽敏赡之才既得之矣施于有政若偏翮乘长风高屋建瓴水驱驷马骋康庄恣所往而莫之御也然君子之论屡叹夫才之难得又病夫时之难为夫强明矫拂直已而自遂奋不度时势之宜其失也激媕婀脂韦怀利而避害昧是非决择之正其失也随随不足道也而激岂事之得哉诚得夫大雅明哲之君子相与同舟而济庶几协靖共之谊敦匪懈之忠不要誉而亢不枉道而同以登济兹治君殆近之矣乃遽别以去予能无介然于怀耶序以赠其行嗟乎选之何以处我 

　　○赠李运司序 

　　易曰何以聚人曰财夫财者王者所恃以合天下之众也周礼一书理财居其半圣人思理财之难故制为法纤悉备密择吏而慎守之故吏者天子所恃以守天下之法也吏不良则法废而莫守法不守则财弊而莫理财莫理则天子不得享其利贵幸强右从而蟠互牟敓其间非独贵幸强右牟敓之陇畮川泽之贱夫皆能私其取予骋智擅力以恣其非望之欲甚则由是启衅而贻害夫废法为治虽尧舜犹难之况世主横滥不经之费欲持此而幸天下之给足其将脦乎今之盐课国用所需财政之大者也特置运司以领之其长曰使曰同知皆秩高而位宠常选诸吏有材谞劳绩者表用之户部郎中新城李君擢为两浙运司同知君初为令为州守为扬州同知以入户部前后皆有财政君皆优为之扬为两淮运司所治君往居其间则其吏能否政利病修废盖习见饫闻之而槩于中久矣盖今百司具有已成之法惟明习慎操之自足以致治况以君屡试既效之能鹾政其无难矣乎部寮诸君子来求予赠言故以是书之 

　　○赠易扬州序 

　　四海九州岛之远闾阎幽隐疾痛之情势有所不得达于天子之庭天子以拊循安集寄之于剌史县令剌史县令于民近而易知也其情幽隐疾痛得于目易见也以易见之近告易知之事由是下之情得不郁而上闻君之泽得不壅而下究虽有水旱凶荒之变而民不病故曰天子所与共治天下者剌史县令而巳今州县之灾甚矣淮之南北连数州之境亢旱淫潦夏秋相仍暴畛荡庐杼柚萧然流离佣丐殍死者属于道藉使令沓弗治守贻弗恤如吾民何易君之守扬州也始至则亲以身当风炎日燠之毒以行祷羣祀浃旬当馈而叹方寝而不寐又巳责弛禁抑价平籴列状书奏　天子于是有宽苏之诏有赈济之使夫菑沴尧汤之世所不能无也惟得人焉以求拯补之术则民恃无患虽饥且瘠而不至尽委沟壑而今世吏其漠然者固无足责幸知其急而欲拯之者其力与才又不足以集事如易君者既不忽于民而力又有余则为之民者庶几其有赖乎初君将之官尚宝卿郑公属嵩为赠言诺焉而未有复也及是扬之士以君治状来告则以是为赠庶几以慰君之志而相其勤焉耳 

　　○赠萧提学序 

　　人才风俗之未尽复古也其有由乎古之教也以德今之教也以法以德者其本在躬行入于人者渐而须其迟久之功以法者其要在禁制吏不得久其职而责效于欲速古之人自幼至长未尝去于学也诗书六艺之文祭祀乡射读法之仪春秋合乐考艺选言之政以至论狱出兵授捷之法教之之术无所不具也磨揉迁革使易其志而卒归于善自其动作食息身心性情之始而化民成俗常必繇之其究也公乡士庶皆得其才仁让孝悌忠笃之风兴于家而行于乡邑于乎是岂一朝一夕之致哉后世学校之设自国都以至郡邑聚徒而教之择吏以司训勑品式法意犹夫古也而士所习者文焉已矣有司者操尺寸以临之视其艺之工拙功力之勤惰评骘而劝惩之已矣其所以长育成就之实则非古也萧君子雝之督学南畿也数为予道陈克庵戴恭简之贤二公者尝以御史督学于斯者也陈公动则古人力变故习以身为教令诸生读小学习冠婚祭仪后迁副使提学河南戴公考校以文艺占器识有请谒者逊不色拒而终一无所挠后迁副使提学陕西二公扬历中外称为名臣而学政尤着迹其所为先德义而后文词先化导而后防督皆世所不暇为者于是知萧君善自择而慕焉者也君之擢河南也仍以副使督学又适与二公类夫君子之尚友也苟择其善而师焉无不至也况又进焉吾安知其所先后哉抑吾闻后世之吏得行其志者难也盖其所操以为评骘惩劝之具者不得不任乎法也而人之责乎已者备举法而绳之不幸一不当其意则怨且讟随之况起而挠之矣非笃信不惑强立无惧者其不怠且沮耶君往哉弗怠弗沮尚久而须其成焉庶几吾见复古之盛矣 

　　钤山堂集卷第二十

●钤山堂集卷第二十一 

　　序（三） 
　　碑 

　　◆序（三） 

　　袁州府志序 
　　云台编序 
　　婴童百问序 
　　云台编后序 
　　代祀赠言录序 
　　周氏族谱序 
　　龚氏谱序 

　　○袁州府志序 

　　郡有志犹国有史也古者列国皆有史晋乘楚梼杌鲁春秋是也后世作于朝廷者曰史于四方者曰志　明兴四方之志盖烂然矣法虽与史异而疆域见焉土风物产着焉创建详焉食货兵防祠祀政教寓焉名臣哲士贞媛之风美列焉而后之曰史者所采录又多于此焉据则志于四方固亦史也袁为江右大郡政赋视古侯国所出才贤文学忠节行谊之士炳灵毓秀彬彬所萃法宜有志故有志讹舛阙误观者病之岁壬申嵩养疴钤山太守姚侯惟宁以书来属辑志谢不敏不获于是稽郡乘观星野攟摭子史传记之说网罗金石之文旁听博闻山氓故老之谈以辅益其事以为志是故首之图境土别矣次之表沿革识矣次之创建食货诸目官政具矣次之名宦人物观法者可考矣又次之文艺古今之制作备矣既成而谛观焉复自恧曰是恶足谓志夫志繁则复简则遗紊则失序昩则弗章衒文采则罔实溢美则近谀徇情则曲任已则愚一有于是则弗公弗公则无以示远而垂戒夫惟不繁于辞而其事备也不淆于序而其统正也不侈于文而其体质也不牵浮议不怵贵势不比亲昵而予夺公其守严也书其美则恶者戒书其得则失者彰而劝戒之义昭也夫若是者志之善欤史之义欤虽然予何能焉窃欲勉焉耳矣志凡卷十四目四十有一姚侯倡之未几去今守徐侯宗献卒成之振一郡坠典使文献足征二侯之功寔为大协赞其成者郡贰守黄君信通判毛君鹏钱君士宜而与予同事者郡学生欧阳诚云 

　　○云台编序 

　　孔子言夏殷之礼有杞宋不足征之叹吾袁为州僻在江介波岭澄复代有文贤昔在李唐艺文特盛若都官郎中郑谷摛藻铸词见推当时其诗散见各帙每得一篇咸可脍炙独世罕全集郡中无传稽古者每为之浩叹相传州南仰山有都官书堂遗址乃予攀磴践棘往寻之不可复识徒见泉声峦彩悄怆幽邃殆非人间意其时讴吟啸歌斯境有助欤夫诗之道难言矣非天景胜奇无以发灵智非功力深到无以造微赜予读都官之作精刻洗炼时有月露烟云之思永夜静吟至谓得句胜于得官则其平生殚力于斯可谓勤矣世之士落笔出语未得古人一字而遽巳訾病之岂可乎哉此集予往得之吴中故少傅王文恪公公本录自　秘阁予假以归手自雠校正其讹缺三之一刻之庶几以补是州文献之阙遗云耳 

　　○婴童百问序 

　　婴童百问十卷今柱国少保太宰许公疏进于　朝制下礼部爰加校正锲诸梓以传云原夫医之道三坟五典厥惟滥觞素问灵枢繇斯论著秘启造化德济含灵法天德以好生本神道而设教上古圣人所创立传流邈乎遐哉弗可尚巳自兹以还民鲜庞朴六欲干于时沴百邪伐其天和所贵仁哲迭兴乃克渐次敷治在啇则尹制汤液以开识药性在秦则和论六气以参两变动下历汉晋唐宋嚅嗫味余着为方论如金匮钩玄如兰室秘蒇如灵苑秘录简帙繁浩无虑数十百家独念婴儿脉证内经不载其说仅自中古巫妨氏着颅顋经以占寿夭历世相授医诀斯兴则又散漫难考检阅弥艰或有证无论孰究病根或有论无方奚从质据矧夫婴儿肠胃娇脆胎气禀受时令寒暑燥湿不齐病不能言疑似莫辨医之诊治岂不倍见其难哉许公自为翰林编修时得此书既以识其考据议论精密周详有足以补岐黄之所未发翊燮调之所未至盖注心于是久矣顾当　圣明御极体天地曰生之仁悯生灵札瘥之患昨者疫气流行致廑　宸虑手检方书亲加剂量以救药生灵而公首以是编纳忠上进盖所以仰体　圣衷扩施元化卫民命而寿国脉此大臣君子之事也纶音嘉答特赐布诸天下斯世斯民获是书之全活其婴幼俾免夭阏岂非幸哉公河南灵宝人也父子兄弟并位卿保玄成笃世德之懿公着竞家声之美流泽延休厥有攸自识者谓公仁厚恻怛根诸心而欲推以及物亦其一端云嵩故表而序之 

　　○云台编后序 

　　予始得都官云台编手录刻之不独重其诗也重夫乡之先贤以为若一艺名于世者犹表见之不忍使其泯灭不闻况夫有大勋德节义者乎及在　秘阁阅所蒇宜春志集有童宗说撰云台编后序其论都官当僖宗时独能知足不辱韬晦里闾全去就始终之大节异于其时贪得躁进者而祖公无择表其墓图像配于韩公之祠则其行之可贤又如此而世徒以诗目都官岂知言者哉夫诵其诗而不知其人可乎此孟子有尚论其世之叹也予故并录宗说之文无择之表刻附兹集诗曰高山仰止景行行止后之君子当有同予之情者 

　　○代祀赠言录序 

　　异时朝廷之士有衔命于外者则其同好必相与饮饯赋诗道扬谕慰勤勉笃厚若古烝民崧高之流所必宣其劳相其职美其去祝其还也刘公为符卿当今　天子践祚受诏往勤祀事于江汉之南于时公卿大臣馆阁曹署之彦咸歌之夫云龙协运昭利见之机茅茹汇征侈同升之庆骖騑俨服原隰增辉则抒授简之情联穆如之颂不当然也欤　国家历世洊丰爰及近岁崇极而圯　明圣嗣起清廓氛■〈目壹〉登于休明海内拭目向风承德观夫麟凤游于省台纁帛交乎岩壑庸非休否为泰之时乎夫常变靡刑剥复相代酷暑起于温旭微霜至于坚氷是编所纪沨沨乎治世之音也然考世道升降贤才盈缩士气兴沮人事离合则欣嘅系之矣后之览者宁不有感于斯 

　　○周氏族谱序 

　　维周氏居分宁世有谱五世贞溪翁创之七世可庵翁重修之南山来轩两都宪公又继修之而今大司寇泉坡公实会粹而大成焉爰自岳守世杰子曰文胜参谋帅幕留居分宁是为一世着本始也自世杰而下载以昭穆联以字行系以生卒年月着以仕隐履历迨今十有三世区分昈列明系序也录封赠之诰勑谕祭之文侈国恩也录志状表碣传赞名巨之作纪先德也惇善作则垂训后昆作正家之规凡十有二条示范守也而谱之法备矣公自佐藩长臬恒以此帙自随既而入拜卿正职典邦宪簿牒之所省决章疏之所敷奏盘错糺纷罔有宁逸乃克以其余力从事毫翰以迄成兹编其为志不亦勤矣哉然予观之周氏厥先虽代有闻人诗礼继承科第相望而笃浚之祥乃始大发于泉坡公登践八座硕大显融盖前所未有者矣古者卿大夫纪德昭世于国则太史有世家之籍矧于家可无谱而谱之辑公能不独任其责哉大臣进则为国陈立纲纪秉执文法以乂安宗社退则居乡党训饬来裔以倡导俗化公近者以陈谢奉　旨得归其乡其子弟后进得公之归听其言议视其行履而有所观法以兴起于孝忠敬让之俗他日　圣天子特召公起而膺天下之重宁不自其成教于家者而推之哉谱成公谓嵩使弁以言故为之序 

　　○龚氏谱序 

　　夫谱辨世次序昭穆纪先德尊祖合族疏戚不紊燕祭以时喜庆而忧吊尚让兴睦而家政行焉故谱不徒作也安溪令龚君栗夫其家吉水之南白沙龚坊世有谱久且坏君曰所贵乎家者善有继也教有率也忘善泽斯匮矣湮教众斯乖矣匮而先辱乖而习移我仪图之以训我有家庸非吾之责乎于是始作斯谱君昔以盛年举乡荐业修而志锐期迈往自树然屡试于春官弗利卷其瓌奇仅试一邑今既倦且归矣其志乃勤勤于斯举孔子曰是亦为政呜呼观于其家而昔之为邑可知矣世之君子必有悲君之立志者矣 

　　◆碑 

　　严州夏公祠堂碑 
　　定远令唐君遗爱碑 
　　旌表窦氏贞烈之碑 

　　○严州夏公祠堂碑 

　　严郡治之东有堂焉曰夏公之祠夏公讳鼎字汝梅广信贵溪人也弘治丙辰进士筮仕为严州府推官今殁且四十年矣州民思之筑祠以祀公祠成浙宪长李公崧祥严守吴侯世泽书来告嵩请书其事于石曰严为郡当瓯睦之冲民讼滋甚始夏公入其疆省方观风则慨然曰民固悍而俚哉夫民谲则难御惟悍近直惟俚近朴可导矣吾闻刑以弼教然教亦可省刑乃务为躬行以德先之条具约束开示祸福凡其俗之暴偷踰侈为讼萌者遏之稍知畏法者慰抚之悍顽者亦不即加法必使退而思之至不得巳而后寘于刑至死刑则恻怛哀矜达于面目曰吾求生汝而不得也每两造具备片言质成徤讼之夫望公之色缩舌汗栗不能出词或有赴郡之庭中道而反者旁郡民求直于上官辄云欲得夏推官夏推官云嗟乎狱者民之命也衡镜稍失死生悬殊是故听讼为难然夫子曰必也使无讼乎若夏公者既优于听断而尤务化导其民以正其源庶几廪廪德义君子之风矣嵩晚进不及望公之履絇然尝闻公姿貌魁特其文学蔚赡可以职侍从遇事风发言议侃直可以司谏诤弥纶经济之略可以需公辅而官止一州牧年下寿以卒厥用弗究君子惜之虽然储休委祉乃有今少傅公夙授庭训清忠谹议赞　今天子礼乐之冶茂建格天之勋光宠显大震耀百世则公亦何必身自为之邪昔宋欧阳观为绵州推官尝夜烛治官书为死狱求生实生文忠公修为有宋名臣少傅公起谏垣入翰苑至位政府文学论议履历无不似文忠而隆遇过之若公治狱一事与绵州公又实同符语曰有阴德者后必大讵不其然世之为吏者视此可以劝矣公志古行方每与俗忤自严稍迁知临清州惠政尤多寻以劳瘁卒官临清之民亦祠公河堤之上盖公所至德泽在民如此嵩不侫景赞休烈敬缕坚石而作迎享辞一章使郡人歌以祀公其辞曰 
　　奠桂酒兮椒浆公俨若兮降斯堂宫师兮帝传白玉为鞶兮玄衮及黼皇赠兮奎章焕日月兮照下土治我民兮有德卧桁杨兮弛徽纆孰曰天道难谌兮观公之后兮昌大有赫春山白云兮桐江绿波昔衎游兮憩以婆娑延竚兮有怀公弗我来兮伤如之何 

　　○定远令唐君遗爱碑 

　　唐君治定远之三年而报政于　朝定之民瞿如惄如而皇皇如曰公归不复也巳则相与联状署名诣部使者乞留之弗得则相与捧土聚金而筑生祀之祠则匍匐走留都乞予书其祠之碑而旅进跽于庭皆垂白耇黧之老予惊问状曰吾侪小人足未履公府目不识都阈今而越江涛?霜露以来者凡以吾令君之德我也自令君之来吾邑也而士者兴学农者力田讼者得所愬而平鳏寡者有养役均而劳者休征宽而供者省废坠者举流亡者复苞苴弗行悃匐无华要其心诚乎爱民者也惟其诚故所图惟注措经久弘远匪饰文以要誉条画利病抗言于上官必使无遗便乃已嗟乎今则去我而靡所依矣是故物代迁易非石无以纪馨采陈列非文无以扬吾闻之令君者公门下士也故敢有请焉予视其貌朴而察其言信也然告之曰置吏以为民食禄而勤事乃吏之常耳祠非所尚也且夫国有典宪课有殿最惟昭惟公其何庸兹曰祠也系吾邑人之思尔矣他不敢知也盖屡至而请益勤户部正郎张子国纪则又相之以请嗟秋孔子曰斯民也三代所以直道而行观于定远之民非耶先民之言水也曰载舟亦覆舟民犹水也抚之则恩恩则怀怀则去而思怫之则怨怨则讟讟则惧其去弗速也盖昔者周人思召公也爱其树而不忍伤其诗曰蔽芾甘棠勿剪勿伐夫树犹爱矧曰其人或者谓贤圣辽逖教道陵夷民志不纯化理乃窒古今人不相及岂其然哉碑而志之匪直以慰定民之思嗣吏于斯者得所览观矣君名锜字子荐滇南晋宁人嘉靖丙戌进士今擢为侍御史其德业日进也予未测其所至铭曰 
　　邈彼日南粤古梁州笃产俊乂中土是逑入对于廷出宰畿县临濠之墟奕奕丰甸君寔为之不亟不徐民之所适君乐与趋君来于定民始闵闵弦诵阔稀莱芜四境作之饰之必牖其聪薙之辟之俾即于丰逋滞蠲涤休明易风民所痌隐若切其躬定人恬讴奠厥攸处如暍得醒沃以时雨野积秔稻庭卧桁杨三感协应五瑞凝祥民曰唐侯邦家之光岂弟君子神介尔福进陟内台　天子耳目民曰吁哉夺我父母孰哺孰衣畴恤我后定郛崇崇爰作新宫协志贞义不劝而同密邑怀仁中牟纪异召国留棠岘山堕泪懿德是好今古斯民刻文在石永世靡湮 

　　○旌表窦氏贞烈之碑 

　　瑞州府通判姜荣仁甫之妾窦氏死节事闻　诏赐碑旌门表之曰贞烈正德七年夏尚书礼部符下省府太守邝侯璠合部吏士耆民言曰自古贞媛烈姬必经变故而后见史册相望今观尚书章奏所称不为盗污死节者山西之郡多至三十二人瑞贼煽乱弥年攻剽淫暴甚独窦厉不可辱之节凛然俦伍间岂怵威顾身比比然抑造次引决毕命草莽不幸不为人知者或多也赖　天子神武殄歼群凶平乱既成彰善斯举而妥侑弗饬其奚以激劝于后其度地树落伐石属辞史氏以称　明诏褒宠节义之意于是高安令翁素使来谒辞谨按窦名善惠京师崇文坊人也嫁为仁甫妾仁甫以冬官主事出判兴化寻改瑞州华林贼乘间来攻瑞城仁甫方署事亟挈郡符付诸窦出集兵捍贼贼斧垣入窦度不可复脱匿亟潜寘符贼执之又执其子妇恳释之独执窦行高安民盛豹一父子亦在执窦语贼曰此人可遣还报诸官官必以多金来赎得金强得我贼如其言窦耳语盛曰我不死者以郡符未白也汝还言于官在某处无念我我即死矣至花坞乡遇道傍井绐贼暍求饮遂投井死贼相顾骇叹去六年五月十三日也明日仁甫求以归面如生殡城南僧院今祠在瑞城东迎恩门内志而系之诗诗曰 
　　皇降下民厥赋惟钧嗟兹窦姬禀德淑灵蒸蒸在门好靖寡言爰侍君子守官来筠筠袭寇婚豨突豕奔奚?同窟林麓啸呼成群乘间窃发遽侮于垣氛熖翕张载驱启行仰天大呼有泪盈眶讵敢爱死以污犬羊繄郡有符君子?我符存罔负我死其可盘盘者村曰于花坞有冽彼泉寔我死所奋身一跃目不见水躬岂匪恤义之是取如金出冶如玉全璞如彼松栢挺然众落古有二窦投崖而陨爰有彩鸾赴流以尽烈烈窦姬匹之曷疚骈美载籍以昭于后惟柱史郡伯抗疏首稽　天子亦恻制书炜煌表厥里宅乃相城东作室严严玄楹髹门有奕像瞻邦人至止烹牲是祀旨酒既清笾豆维楚鼓锺送尸款款歌舞　天子万年金汤四维邦之清宁人以完嬉尔有室女娟娟秀眉闺闼不出岂识悲思刻辞坚珉以载　帝德以扬令芬以示民则 

　　钤山堂集卷第二十一 

　　●钤山堂集卷第二十二 

　　记（一） 

　　◆记（一） 

　　日鉴堂记 
　　袁山新营所居记 
　　恩赐堂楼名额记 
　　悬车堂记 
　　思勉堂记 
　　别号志 
　　古城新第记 
　　荣赐楼记 
　　介福堂记 
　　爱贤堂记 
　　遐观亭记 
　　寄适园记 

　　○日鉴堂记 

　　诗敬之篇曰天维显思陟降厥士日监在兹记者曰成王访落之诗也君道也言天之聪明无所不及人君事天常若陟降于吾之所为而无日不临监于此焉夫人臣之事君即君之所以事天者也君曰天为高远而莫予监也于是乎般乐怠傲违天厉民者有矣臣曰君为高远而莫予监也于是乎泄沓施缓狥私蔑公者有矣是故知夫出往游衍莫非天也而祗若天道之意存知夫视听明威莫非君也而谨守王度之意存斯寅畏兢惕福禄所由致也予读是诗而得臣事君之道曰知事天则知事君矣寓邸在长安之街西有堂焉北瞻宸居　君父在上恒若无日而不临监于此也夫人君其尊如天其明日月其威雷霆也矧今　皇上神圣睿明旁烛万里在廷群臣臧否勤怠　圣鉴昭如毫发不爽而予也以眇焉孱陋当眷任岂不重可畏乎因取诗语名其堂时顾諟斯义而思儆云耳 

　　○袁山新营所居记 

　　予始卜居钤山然邑滨河恒有水患每霖潦涨溢辄及舍壁之半于是始谋卜居郡城郡之西故有官庾岁久圯而徙并他所或曰静僻可居嘉靖庚子夏入直于官营兹址而居焉址以丈计横四十有奇纵如之北枕城麓东旧为洼池则实以厚土西邻官局则限以崇垣其南居民数家咸愿乐售又买之则辟以通衢加延袤焉予比岁荷蒙　皇上恩赉隆渥因悉出赐金以佐凡费始作正寝之堂东为祠堂祠后为书堂东北建楼以尊贮　上赐密谕之札　御笔之诗累赐之诰勑而楼曰琼翰流辉堂曰忠弼者　上所赐名也其西隙地为圃累石植树构堂其间曰悬车行将乞谢而归则佚游于斯宾燕于斯而命之曰憩老之园斯吾作室之初意也盖吾之始营兹室也自矢诸心而贻书蕃曰吾无勋业在官无惠泽及乡党兹举慎毋以私役劳民重吾不德故终是役也不敢假官府一力焉按志郡有山在秀江之北曰袁山以汉高士袁京居之郡因以名兹所居虽在城郭而林岫回合烟云苍翠近在几席巾车方舟往来钤袁之间随在而适孰使予乐恬旷而释烦累者非兹两山也欤爰刻兹石以识夫兴建之所繇而悬车堂别有记 

　　○恩赐堂楼名额记 

　　嘉靖癸卯五月二十六日嵩具疏言臣比年蒙　皇上所赐手谕圣制充溢私箧又蒙节赐玄象昨以禄赐所积于里第建楼用谨　宸奎之藏兹已落成伏乞　圣恩赐之名额不胜幸甚是夕召对于璇霄殿　上面定楼名曰琼翰流辉其奉玄像之所曰勑赐延恩之阁以黄帖一手书赐之嵩顿首谢时天颜衎豫嵩复以堂名请　上曰卿事朕克尽忠悃盍以忠名而其下一字未定　上握笔凝神构思徐曰再思之时漏下二十刻嵩既退明旦出　御批乃赐名曰忠弼及命工曹制扁给赐云于时在廷之臣敬瞻羡叹咸谓恩?堂名虽有二三辅臣故事然其字义之精永则臣嵩为专盖辅职曰弼有拂正之义焉书曰予违汝弼舜命禹言我有违戾于道尔当弼正其失夫舜大圣人也岂有违待于弼哉由不居其圣惟恐过之不闻言之不尽故望于臣下如此也仰惟　皇上睿明神圣出于天纵犹且谘政询谋俯逮臣邻面计札谕孜孜罔置迩者又蒙赐臣银记其文曰忠勤敏达而牧勑曰赐卿此记以便谋猷入告　天语所期与名堂之义实互相发而于忠之一字敏致意焉　皇上之心是即大舜之心也顾臣庸鄙猥琐?处政府怀负乘之惭每受　宸渥切氷渊之惧输涓流以益巨海持爝火以助太阳其将能乎惟是忠诚一念夙夜尽瘁期质神明坚确弗移可贯金石斯则臣之所自勉自信而弗敢有负者也因伏自念虽臣孱陋不足以仰承大赐然　圣主所以宠嘉愚臣之至意不敢不志之以昭示来世嗟夫　宸章奎画并河汉以争辉宝刻璇题揭江山而改观用是摹勒　御笔镵诸琬琰而谨叙拜赐之岁月如此云 

　　○悬车堂记 

　　昔者夫子之训以里必择仁袁州古宜春郡其风气茂密城郭完固兰釞力田勤生粳稻鱼笋果蔬之利足以自资故重违其乡溪濑湍急大舟不得进四方工巧奇靡之货不至故民不见可欲土俗愿朴鲜嚣伪嚚犷之习盖庶几所谓仁里者矣而其冈峦回拥林壑映带云烟寂而泉石嘉郛郭井邑若在屏障图画之间又有足乐也且吾家钤山往来不旦里而父母之邦也予童而游焉壮而从仕周徊两京余三十年务剧形劳思抗志于埃壒之外矧年既老而发种种矣揆之止足之义于退休为宜故择地于郡治之西使营一区而将老焉而题其西圃之舍曰悬车堂或闻而咻之曰子乘轩曳裾拖玉纡朱致身重位策足高衢秘苑宵直　皇宫昼趋晋锡便蕃顾问勤渠虽有林泉其得乐诸名堂之云其不欺予哉予嘿不应嗟夫君子进则服勤尽忠于君退则忘名求志乎已迹虽不同惟义之安而巳予也潜志山泽驰思丘樊招云月于东溪侣猿鹤于北谷浩歌永言乃其本怀狥禄忘返是惟深耻独以误荷　圣天子殊眷隆渥义不得遂其私鞠躬尽瘁乃其分耳万一他日仁圣悯其老衰赐之南还获税鞿鞅从于邦人父老婆娑里门以咏歌至化坐观美俗毕吾之所好则岂非厚幸哉姑记此以俟 

　　○思勉堂记 

　　堂名思勉何志　圣训也是维嘉靖己亥九月廿八日　皇上有事山陵驻跸感思殿召勋辅臣勋臣希忠臣元臣言臣鼎臣暨礼官臣嵩入对　榻前指授诸所罢行事宜既五臣退　上独留嵩谕曰卿勉尽忠诚人言勿以介意只要尽职嵩感激致词顿首谢盖先是有不悦于嵩者言官希其意会考察论及嵩??欺煽噏訿诋击甚力赖　上洞知其诬不听既累赐中旨慰留兹又特赐面谕劳勉之如此云臣退伏自思念简册所载前世材贤之士及勋德大臣受人主知者何限然或一遭谤毁欲辩无由在宋庆历时虽以欧阳修之贤受知仁宗且横罹口语目为奸邪寻不免滁州之行乃若嵩之卑鄙赘琐荒劣缪盩摈斥弃逐乃分之宜顾荷蒙　皇上庇护保全恩眷愈厚视修所遭不敻异霄壤哉此实遇我　皇上容盖如天地故小善弗遗明照同日月故烦言弗惑嵩也曷克以钦承之夫忠者尽已之谓诚者不欺之谓此为人臣者事君之道当然也臣自蒙　皇上简任礼官以来适礼文事殷百责丛委每便殿召对夜分始出谕札日数下章疏题覆取具仓卒嵩本无他能惟是夙夜尽瘁罔躬之恤朴忠孤迹恃公道与神明而巳凡所拟奏殚尽心力必据理之正语皆由衷间有违咈　上亮其诚不罪也忝冒宠私踰越恒品然众所嫉忮亦由之嗟乎嵩曷能报　上哉亦惟　圣训是绎是思惟忠惟诚勉尽职业图报于万一耳矣至于毁誉利钝非臣之所能知也谨恭录　圣谕庋诸堂中而题其颜曰思勉云 

　　○别号志 

　　古者父命之名朋友则以字称今世士大夫于名字外又创别号其始二三元老为后学所尊称近岁则凡仕宦皆有之故虽以予之謭劣亦不能独违于俗因自号曰介溪近又更号曰勉庵云介溪云者予家溪田之上有盘石亘水中因以名志居地也然予意不唯是盖尝观于先正凡所自号恒寓意箴儆而匪取适泉石之谓夫介者戒也溪者欺也大学论诚意以毋自欺为戒斯义也守已事君交友之针砭药石也予欲日诵之以有儆焉耳勉庵云者嘉靖己亥予被时论　皇上召见而谕之曰卿勉尽忠诚人言勿以介意予退而名其堂曰思勉遂以名庵志感恩也且服膺　圣训而时自省焉呜呼圣贤之训明如日星君父之恩同于天地予也一息尚存此志靡懈嘉靖壬寅夏五在告病起偶书 

　　○古城新第记 

　　云岑殿喻北隅支阜衍迤虺萦翼赴折而西南曰古城之巷有丘突如有泉浏如泉上堂寝门序郁如崒如而有山林之观者侍御黎君干兆之居也始君谋考室视斯地有异状问之某氏之遗址也其泉旁居氓侵削几半圃分而室跨以君之亟酬其直也咸乐贳焉积岁月侵者复分者合跨者撤中作堂曰蒙耕蒙耕者君旧业在邑北蒙山下示不忘本也又曰仕而休有明农之意云其东依山作楼曰明恩尊　赐勑其上登于斯楼则凡五星之峰九十九折之水皆得平观而俯视之作寝堂曰成教寝稍前即蒙耕也翼以两厢曰正蒙曰务本北作轩曰习静轩北作重屋曰习勤凿井而汲曰我泉井北迤东艺果蔬作圃圃后通衢作市区皆缭以甓垣而堂之西作门曰骢绣门外作楼者三以俟宾至而休者子姓学者囷积者衢左右作两甓门自此北去入茶陵营临涧作行屋曰在涧又南出凤池门据石阜作亭曰可亭有双涧翼出旋于江汇为澄潭若碧练迤逦隐隐林木间群峰森列天际聚落烟火川原帆舶举在目睫境于是为胜环莳松栢沼被以莲芡而作棂屋曰望益合之曰古城新第云侍御间谓嵩曰吾黎之先唐常侍讳植者自河南卜喻北而家是曰递步宋华文阁待制讳立武者实亢厥宗食指益蕃而代有显融宝庆间讳秀栢者又自递步析居蒙山弹峯之下是曰小步小步之析至凤凡八世析古城焉盖经始至今历二十稔而缔构始备其勤如此吾既无所用于世则庶几优游而终老焉子幸为我记其成使后有考也嗟夫君子怀抱奇杰事功德业期以为世用也若夫考盘乐泌隐居独善者之为耳侍御以名进士历台察贞宪育英声望踔绝要欲横厉远骋自表见顾遭谗罢归无所事事独竟其力于斯以隐处为乐岂其志哉虽然昭荣而蓄德勤穑而敦教含章而寄幽垂统振绪则所以贻其后者远矣吾闻位不满德者后将大侍御蕴厚而发之薄用宏而出之微吾将觇其食报于后之人也巳姑记之以俟 

　　○荣赐楼记 

　　古者人君有赐于其臣乎曰有赐衣裳以章德也赐弓矢鈇钺以专征也赐秬瓒以祀也赐籍示训也周武王赐臣以大训以肃慎之矢密湏之鼓咸以崇劝功德非是者弗与古者人臣有报赐于其君乎曰有衣服服以拜赐车马乘以拜赐召穆公受周天子之赐作庙器铭而蒇之晏子为齐相弊车羸驷而君子讥之以为隐君之赐少傅大学士序庵李公为今天子所简任眷宠优渥晋锡便蕃公于是作荣赐之楼其始建书院尊其中为珍谟之亭珍谟者　上所赐名也亭之后则为斯楼栋宇云矗檐阿鸟翔轩敞砦密迥轶浮壒宸章奎翰问政之札敕天之歌同游之赋褒忠之勑赫奕昭回于是乎在瑶编缃帙织文之服篚颁之币牧贡之金烂盈充斥于是乎在公之言曰　上德至矣时也何足以钦承之惟是昭遇揭虔志吾无穷之感云耳其召穆之遗意也欤洪惟我　皇上天纵圣智知人则哲廷臣鉴别慎所许可异宠殊锡唯巨老二三少傅公纯诚忠敬温文端亮夙夜匪懈以能迎天之休为宗伯为元辅赞翊礼乐弥纶王度推引善类剂量吏治嘉猷日告　上皆虚巳而听焉盖压在王室泽被天下弘矣且贵穷卿辅而礼愈恭心愈下休休其量无愚智者信之夫济物成务功也庇世焘民德也备是二者自天申之遒是百禄其谁曰不宜嵩执笔从太史后公命记兹楼之成爰质古义敬述斯文后世欲知我　明君臣相与之盛可考见也巳 

　　○介福堂记 

　　两洞庭山居震泽中其西山之麓今少宰徐公之居也公始家食奉母太淑人为堂而居之当淀紫峰之阳前临太湖巨浸溶漾林岫郁纡岛坘洲渚盘互交暎嘉木美竹清秀敷舒凡观望浮游之胜堂得专之旨甘滫??髓无求于外而足山之人曰太淑人称备福矣而公之心惄乎其未有慊也公起翰林自编修侍读历学士宫詹至今官积二十余年遭　圣天子锐意文治公日侍讲幄启沃之功懋焉由是赐诰赠祖若考皆如公之官而太淑人始有今封宸章焕贲公涓日选使驰归为寿曰乃今有以慰吾母者爰摘诰中语名其堂曰介福云山之人咨嗟忭欣汇有颂言昔戾兹堂以衍以敖今肃瞻哉　帝制之褒水辟若广山增而高堂之翼翼以降以陟淑哉夫人宜受天锡吾有筐篚吾有酒食以介景福眉寿千亿吾侪小人厥飬口体孰知荣名亲显乃尔嵩闻之礼曰百顺之谓福夫辅德沃心忠之大也荣名显亲孝之至也忠孝之谓顺顺斯福矣夫是之谓福备洞庭之两山居东者多贵仕而西无闻焉先封君笃孝义太淑人克相之毓德流庆乃有今少宰公颙然公辅之望盖蜿蟺扶舆閟于古始发于今哉是用摭诸山人之词志在堂壁列之图经以永宪于千万禩 

　　○爱贤堂记 

　　日鉴之东有小堂以爱贤名之其先为少保东菜毛公谢文正公费文宪公相沿以为居第者也岁久圯甚予贳而新之夫三公者当代之贤辅也文章功业在人耳目而予昔筮仕词林皆尝望其颜色炙其诲论者斯地也贤迹之所寓也昔皮子作七爱之诗慕房杜以为贤予窃取斯义故堂以名焉或曰鸿迹难期萍居靡定长安宅第凡几阅主矣留意于兹不巳惑乎虽然姑以志吾之所好云耳且吾之居于斯也凡纡轸而维驷者皆朝之宗工彦士也就芝兰之馥资丽泽之益以足吾之所好而闻吾过增吾之所弗及皆于是乎在是故仰法于前则事得我师近取诸善则人乐我告斯吾名堂之意也然孟氏谓士当论世尚友则又有进乎古之人者予窃有志而未能焉爰书以为记 

　　○遐观亭记 

　　凿南庑之壁为牗阅其前则为邻某氏之圃有麦在土茁出青翠如剪有杏始花缟艳繁郁如雪杂树数株离离然立其旁近屋室鳞比栉次矗矗相望又其前则都城言言横亘若屏举目而望则见夫天之高日星之灿烟云风雨之明霭变幻鸟群飞而高逝旷焉朗焉得大观焉嗟夫昔之居此者环堵以窒四面无所达目无所覩固蔀塞而昧昧也今不出户而得廖廓之观虽处廛市若出林垧凭栏舒啸景物森罗胸臆烦扰之累豁然而释窃有获于居高明远盹望之义故名曰遐观亭云 

　　○寄适园记 

　　获地为圃中树一亭以资燕息种竹数挺杂莳蘐卉以供怡翫命之曰寄适夫结林木以延清避喧嚣而借豁此恒情之所欲也然而委质王室夙夜在公万务婴其虑百责萃其躬闻召命则行不俟驾草奏记则笔不停挥虽欲寓情衎衍栖志恬旷岂可得哉园名寄适予未尝得一日之适聊志斯语以代解嘲云嘉靖乙巳仲夏日记 

　　钤山堂集卷第二十二 

　　●钤山堂集卷第二十三 

　　记（二） 

　　◆记（二） 

　　南京工部新建器皿厂记 
　　赣州府重修二学记 
　　袁州修城记 
　　安庆府堂记 
　　方氏祠堂记 
　　泰和县陆侯祠堂记 
　　潘氏祠堂记 
　　朝昕亭记 
　　闲斋记 

　　○南京工部新建器皿厂记 

　　今两都并峙岁供应器皿共一万计南部视北例三之一然其责均其料直纲运之费恒倍蓰焉每岁掌故来告会物庀材颁于群工以谨百事是故祀于宗庙燕于公宫实于王寝凡器厥有常制罔敢或踰凝土烁金敷采设色刮磨斵削凡技惟良惟勤其弗良且勤厥有常罚罔敢弗共当发运兵曹暨给舍监院执简而临之咸自变量其实诹日授使献焉夫君人者统驭四海为民主惟正之供虽上古圣王犹不能母赖民力以自奉易曰备物致用立成器以为天下利莫大乎圣人故有虞氏上陶夏后氏上匠殷人上梓周人上舆其由来者远予读曲礼天子之六工曰土工金工木工石工兽工草工典制六材至周官考工记未尝不叹圣人制法之详且密也孟子谓万室之国不可一人陶器不足用也夫以一家言之必什物庀焉而后一家之用足推之于国可知矣况有天下者乎前此工作寄于司空之置丛累突嚣器成则山积两庑以需发运纷沓散委不便防察大司空崔公文奎喟然有意其图之也谋诸少司空吴公廷举议以克恊会得隙地于玄津桥之西高燥直方衡阔五十三寻其深长倍之郎中方君选喻君智主事敖君英实勚营度乃建斯厂修垣旁缭重门外植中为视事之厅东西序为燕休之堂为候吏之室厅事之后斗折直中为甬路衡列为房凡十连连各十楹工执艺皆在焉区分昈列闳达邃深汲有井涤器有池庖庋有所祀土祗有祠玄津瀯瀯长桥卧波縻舰桥南发运则举跂可登嘉靖癸未冬十月甲子告成乃合宴于堂既退举欣欣然曰惟兹奉王制循典贡至重也今京师斯制既备旧都顾仍简陋旷于百稔昔涣今合其得失也远甚夫创制经务则建置之道弘服职效虔则忠敬之义备安豫乐成则惠后之利博非司空公治官如家之诚其谁能为之若曰是役之末则恶知圣人用大者之道哉乃共列其事使辞诸石以永公之功于无穷少司空何公孟春何公天衢先后继至完饬增美法得备书嵩承乏职纪载既让不获乃书于兹石 

　　○赣州府重修二学记 

　　王政首学校天下郡邑皆立学以尊祀先圣敦教化重人才也而其职修举系于天下郡邑之吏然予观今为吏有恭有肆故学有修废矧江右兵兴吏简卒伍治刍糗提幡皷日諰諰然诗书俎豆将有不暇究意焉夫忠信薄而仁义废民不兴行宁独其过亦教学弛吏失职也而兹赣郡乃有二学修云二学昔郡守曹侯凯斥景德寺之基徙置岁久弗治庙祀弗虔前后吏欲举焉弗就正德甲戌廵抚都御史蒋公升始诣学嘅焉议兴兹役太守邢侯珣适至曰吾职也亟奉公意稽羡市材募勤庀役蠲吉始事而以同知赵侯本莅兹役二学中合为庙凡所宜有咸一新有盥燎之位有牲杀之所有堂有斋有观射之圃有储经之阔有庖廪之次有门有绰楔傍有八贤祠考成祭于庙仑奂伟耀墄级坦修笙镛协和牲币饬嘉先是汀寇窃发赣人患之曰学将隳成巳而卒成寇亦亡患提学佥事田公汝耔莅学嘉兹功曰是知务所先矣乃命学官诸生具事本末来诣余书勒诸石先是二学兴替学故有记备矣不书书今所修学系之诗诗曰 
　　猗欤学宫祀教实崇宜崇而圯曷以为理振敝举废不曰在吏吏视■〈目咢〉贻累政相继惟此二学邢守所作守昔下车适寇为虐阻山负溪数起鼓桴中丞建谋兹学是图守曰休哉拓地庀徒咨尔民庶寇来在吾民曰德我不诫用勤颂言盈城寇侦弗来版干畚锸寻引斧斤骈集旅会百堵具兴乃正庙序庙序翼翼乃作二学二学秩秩生师攸处有堂有室爰有俎豆亦有书诗以祀以教俾勿怠隳文治煟兴遹自兹始百尔有政视此成美 

　　○袁州修城记 

　　正德庚辰夏大雨水袁之城坏太守江东罗侯辂始至议修之维时兵革甫息饟馈耗竭民用告病侯曰吾政未集而劳民不可乃巳责弛禁均役清讼罢勾摄之卒节宾客之费是岁菑而不害稼有秋侯乃进吏士耆民言曰惟设险守国系城惟兹城坏掌故之令其责在予予曷敢不力乃进富民之义而才者曰尔其董而役植表定位析地计功惟协力程事以章尔义名乃召匠氏而谕之曰工惟良惟坚无苟补塞颓漏以速弊无玩无怠苟以速弊与玩怠有罚乃用祝币告于城隍之神曰寔相厥成以利我民惟神之休闰秋之吉万堵并作工徒子来侯识虑审确才敏而志锐始自隐度规费所出民弗知也比庀事之日板筑之用毕具木石瓦甓填委山积百尔所需咸出计措无糜于官无病于民侯素精悍夜分视事罪罚所入一付工所秋毫不私佚道使民不俟督迫相赀出力罔有或后越三月而工毕君子以谓罗侯善为政也维袁州古宜春郡其有城最号坚险昔人谓必知虑宏远知地利者所成信然观夫崇墉迭雉层楼周阁远近回合绵亘矗屹被以休阜阻以川坻隐然奥区也往时邻壤有潢池之变袁独安枕无恐民累累然道相属襁负而至曰袁有城可恃也其形势既足相援其民亦乐于耕耨以自足土沃无外慕则淫巧不作故鲜为盗长吏抚循诲诱治以礼义故常易使而事有成罗侯自南大理被命而来下车问俗濯其疮痍煦以惠和民既辑睦遂能用其力以为兹役树风声而壮规度植利捍患垂之无穷虽有小警不能以病袁也然则袁之民其果可恃矣乎余观侯仕未踰年百废具兴其考大成之乐于学饬祠于仰山观兵于郊峙粟于庾思力变世吏之习以追古循良君子之风多可书兹役也民不知劳役不违时郡人之所欲书也故特书之且曰使嗣是者修其政俾无隳相是役者同知袁侯经通判朱侯祺徐侯麟法当附书诸执役名氏则列于碑之后 

　　○安庆府堂记 

　　今郡守惟古剌史之职地方千里生齿以万数听命质成于剌史之堂剌史能惨舒休戚之及有警也定难持危民命攸赖是故剌史秩尊而系重前代剖符锡服或车盖驷马或加号持节视其室有轩寝之穹密摄其衣有芾舄之严丽物采容卫咸称而备夫岂私其人哉盖曰使民安其田里无愁叹之声者良守长而巳　皇帝宅位十有二载重恤民隐里责効守臣诏书劳勉勑监司见待特异其礼维时莆田姚侯正以地官正郎出牧安庆下车问俗率职底功踰年百废具兴顾治事之堂岁久圯甚瞻视弗严侯则喟曰是惟吾寮属之于斯吾政教号令之于斯弗即弗图予则有愆乃始经度聿新斯堂博敞豁明体大势尊故所黯陋倏然焕崇考之图记元韩建守郡有捍敌完城之功忠宣余公尝以大节揭名斯堂其后忠宣尽节赴难视建尤烈耿光懿馥实遗此邦登斯堂也抚前人之业而寓景行之思焉夫君子居其位则思勤其事称其任则可享其荣堂之渠渠君子攸芋华我馔饫丰　上恩之遗民力所供何以承之曰爱与忠列屋连甍烟火万家鸡鸣犬吠达乎迩遐何以抚之俾罔怨嗟长江天堑楼橹千雉屏蔽国门金汤之峙元失其政生灵糜敝所在扰棼桴鼓幡帜悲哉二忠抗力尽瘁凛凛生气万古攸祀嗟乎教化者为治之先务也忠义者人臣之大闲也古之人福庆流于家宗声名光于史册有不在兹乎夫是道也使踵此位登此堂者允迪弗斁岂惟诸君子无穷之闻抑我　国家无疆之休焉怀宁何令继高使来请志成绩斯举也庸训于有政故词弗以颂 

　　○方氏祠堂记 

　　嘉靖癸未冬十月南昌方氏祠堂成方氏故有祠创于阴阳正术君凤君没越正德己卯逆藩变作而家及于兵祠因以毁今卒复之者君之子侃也呜呼豫章之祸惨矣乃予闻诸里父老言未尝不于邑大息焉方濠称兵东下时悉辇金帛妇女与俱其厮养下卒留城中若固弃之耳诸郡兵薄城门閴然四开无与守者濠阨安庆而归众素怨其残虐无鬪志因成禽幸耳当事之臣不务禁戢其师乃益燔民居株捕芟夷铺张据获以侈功伐由是闾里萧然鞠为荆棘瓦砾之区嗟夫岂非斯民之重不幸哉当是时侃以太学生卒业京师亦被逮系赖　今上登极昭雪而归而视其故基则荡然墟矣侃念祠祀之坠父祖之所贻至此而俱熄也抚景彷徨衋然以悲拊心疾虑闵闵焉图复其初既节缩凡费畚壤庀材弗遑他役而首建兹祠夫人事兴悴相寻故家巨室不能保其常隆而无替也惟夫世德之积者厚其发源深其植本固则虽顿踣困仆而弗霣益振焉方氏之先出山东汶上讳原鼎者官饶州路总管子孙遂家鄱阳复徙今南昌国朝永乐间以政以安兄弟并领乡荐所居有楼以双桂名以安生子忠正术之父也宦学相承其由来也远至正术君以卓行称于乡学士东白张公负道德峻望特重君与为婚姻四方缙绅士道过洪城必礼君之庐君醇诚而乐易仁恻而惠施白沙陈先生以谓比德于春称君曰春野手书二字遗之闽见素林公为传其事流风遗韵人至今道之不衰潴休汇泽渟洆演迤未竭也祠复也可以观德矣侃礲石求予文以着弗朽历数岁而请益勤察其志有足哀者夫黍离兴宗国之嗟鸿鴈遂于垣之乐观于一家而国之理乱可知也故书之而附予所闻者如此使后之人得观焉祠凡若干楹堂寝门墄廊序庖溜率仍旧址而规构损什之三四称力以备物君子曰方氏之子于是乎能礼祠成之后十禩癸巳春三月记 

　　○泰和县陆侯祠堂记 

　　陆侯讳震字汝亨金华兰溪人初仕为泰和令其治行称最其故老髦士谈侯者曰正德纪元逆瑾柄政擅威福自恣吏重足立尝以醝逋诬民偿及责征需补库期限严甚他邑皆急取诸民以逭罪罚侯至则毅然曰为民父母视患而弗能捄如吾民何力白当道直其诬而计补公帑民赖以苏镇守中官岁索贡絺亦为告免得弛其征县滨大江索丁夫者无宁日一裁损之忤权贵弗恤也闽广流寇次境上居民汹汹时议城各邑吏久怠愕眙不知所措侯料兵制守先事为备贼既不敢入而日夜究切广积储勤构度未几城成财力皆所规措而民弗与焉其为民捍患兴利如此其为兵部主事也　武皇将北狩廷臣伏阙交疏请留侯言独剀切以故得死墀下而天下想闻其风采得其书读者莫不吐舌嗟异以慕侯之为烈也其见义忠愤如此夫士平居问学怀事君泽民之志恒患不得位以施及其得位多畏怯顾望为身利能不易其素者鲜矣若敢往奋激宁忤权奸蹈祸责而不忍以病吾民与负所学者尤鲜也予闻侯政暇则引诸生讲磨理学崇表风节毁斥淫祠攘抵老释诸所为一出于正孔子谓学道则爱人而论事君曰勿欺也而犯之侯其有焉呜呼庶几凛凛士人之美节矣县旧有侯生祠在治之西偏盖民士怀其德私肖像祠之今正德庚辰监察御史唐君虞佐出按是邦贞宪稽贤因民所向以儆吏治勑有司完宇除地置守者岁时奠馈长吏率诸生行礼祠始着为公典而吉守徐侯士元实庀兹役广闲以妥灵严翼以共祀民乃大悦于是徐侯走使属嵩书其事于石少宰整庵罗公曰兹吾邦人之志也子宜书遂书以示凡为士者使有劝也 

　　○潘氏祠堂记 

　　祠堂古宗庙也古者天子诸侯大夫至于士皆有庙庶人祭于寝后世庙非赐不得立先儒以为情靡伸也于是斟酌古礼为祠堂之制以广夫士庶人者之孝而达卿贵仕得通行之是故以奉先则幽者歆以合族则涣者萃以建宗则统者一君子之欲孝敬者于是亦得自遂矣徽桃溪之潘文献宗也其始闽三山人唐末避乱而居歙后讳逢辰者上书阙下不报徙而隐婺是为桃溪始迁之祖传四世至初公益大潘氏之业潘之祭则岁首有团拜之仪寝堂有悬像之祀祀毕有馂余之饮繇宋历元至于今率行之世远族蕃厅事至不能容亦有谓其简略非制正德间前按察佥事珏倡修谱牒尝欲会族建祠未果而卒按察之从弟今少司马公珍从子少宰公旦始议捐俸图成之乃以谋于其族之长且贤者又以谋于其族之仕而有禄者议咸如少司马公少宰公乃相宅于溪之朱紫岭负阴面阳双渠合流群峯插天卜者曰祥诸宗所至道里均焉鸠工庀材是斵是虔堂室楹龛咸应轨法中以奉始祖考妣再世而下则标祀其有齿德官勋及文学科目者貤封典者各以昭穆而咸祔廊庑库厨仓廪书塾缮饬具完缭以周垣题其门曰桃潘潘氏祠堂云二公以嵩辱末寮属为之记夫古礼之不复久矣昧者安陋诎者限财弗得者限制故举世行者鲜天子之卿秩视大国之公潘氏之法固已得凖古五庙之祭矣内而兼少宰司马之禄外而合都宪岳伯郡牧之禄宜为此无难焉或者以谓服尽之祖远而不祭有后之宗疏而不祔先儒以为祀止高曾固也然充类析义疑有未尽故程氏谓祭先之道但可知者无远近多寡皆得祀此泝流而源推枝于干所谓报本合萃之道也诗曰绵绵瓜瓞民之初生言乎积而大也潘之初祖叩阍建疏功罔被于斯人遗休明德积数十叶乃光显硕大在今日为极盛所谓德厚流光盛德必百世祀者是巳沿情定义不规规于合古而惟求当于吾心盖亦君子所不废焉潘氏必有以处此矣乃若少司马少宰二公勋庸位遇日大而隆于以赞翊我　皇上惇睦昭明之治则又自其施于家者始而群从竞爽联华媲美乎古颍川高阳之宗荣祚弥远宗祊弥辉君子当有嗣而书之者祠作于甲午之冬十月迄工于乙未之夏四月云 

　　○朝昕亭记 

　　太傅张公于赐第之西作朝昕亭有客过而贺焉曰美哉亭乎观名可以思义矣太傅公曰何哉尔所谓义者客曰台闻之日出于旸谷浴于咸池是谓晨明登于扶桑爰始将行是谓朏明至于曲阿临于会泉是谓蚤食臻于衡阳对于昆吾是谓正中靡于乌次至于悲谷是谓晡时蒲于虞渊沦于蒙谷是谓定昏是故朝昏昕晡有循环之义焉兹公之名兹亭也其然乎太傅公曰善哉言乎善言必再客曰台闻之古者诸侯朝而辨色端委立朝昼而考职陈力就列夕省典训惩愆思咎而后即安卿大夫朝稽其政浚明官箴昼量其食宣序民务夕核其业庀修家事而后即安士朝而受业简以法坤昼而讲贯易以法干夕而习复仁以法圣而后即安是故夙兴夜寐有愓厉之义焉兹公之名兹亭也其然乎太傅公曰善哉言乎善言必三客曰易有之君子终日干干夕愓若厉无咎又曰明出地上晋君子以自昭明德是故登斯亭也察其容光知道之本仰其监临慎处之独于干夕愓则以保富有之业不然则隳有丰蔀之忧于晋昭明则以崇日新之德不然则晦有明夷之伤夫大禹圣人也惟寸阴是惜文王亦圣人也虽日昃不遑圣人且然而况其它乎兹公之思兹亭之义也其将寅畏澡新惟日不足斤斤天明永锡之福矣乎故曰观名可以思义矣太傅公作而曰善哉言乎请书以铭吾亭 

　　○闲斋记 

　　少宗伯汪公以闲名其斋于是学者称为闲斋先生而其义或未之能悉也嵩间侍坐请焉公语之曰子知夫学乎夫学以治身而巳治身之道凡于食息起居之小以至用于家国天下之大无须臾可去于诚所谓诚者实理在已无非僻邪妄之干而巳易干之文言曰闲邪存其诚吾始读易至闲之一字愓然悟曰兹非学之要乎吾取以名吾斋虽然闲之功难哉尝试思之容貌欲其正也而或失于暴慢思虑欲其整也而或失于繁乱语言欲其重以舒也而或失于轻疾以至饮食起居事物应接之际无不欲得其宜也而或失于恣肆迷惑若是者皆诚有未至也诚未至者邪之为害也是以君子之学贵闲邪闲云者如防以止水如垣墉以御寇私欲之在外者禁之使不得入则天理之在内者不待存之而自存矣昔者成汤以义制事以礼鄅心太公敬胜怠义胜欲夫子告颜渊非礼勿视听言动制也胜也勿也皆闲之义也而敬为要敬则一一则天君泰然百邪退听而无所事于闲矣嗟乎此圣学也而予也窃有志于是而未能焉子其为我记之嵩尝从公翰林见其指事陈义醇深雅厚则以为妙于文词敷导讽谕剀切明畅则以为优于劝讲见公居冑监正规端则整肃严毅则以为良于范模见公剖纷应遽周练明达随所施而克当也则以为长于经济而不知其本原之地所存养者有其要操修者有其实守之贞固故发之闳硕若是也且公作堂于双溪之上而名之曰闲初则公既以干之九二闲其身又以家人之初九闲其家矣吾闻君子身修而家齐则国天下治平由之他日欲观公辅德格天之业者其殆权舆于此乎请遂以公言记公之斋而因以示夫学者使相勉于是也成已及物亦公之志也欤 

　　钤山堂集卷第二十三 

　　●钤山堂集卷第二十四 

　　内制 
　　经筵讲章 

　　◆内制 

　　昭圣皇太后加上尊号册文 
　　章圣皇太后加上尊号册文 
　　昭嫔王氏进封皇贵妃册文 
　　敬妃文氏册文 
　　庙建勑 
　　金海祠叩神文 
　　金海祠谢神文 

　　○昭圣皇太后加上尊号册文 

　　伏以坤懿正位允俪宸极之尊庙序迄成式徼灵休之盛惠泽既均于海宇庆仪当展于宫庭恭惟　昭圣皇太后陛下柔顺承天安贞配地夙赞伯考治登沕穆之风诞育皇兄运抚盈成之祚凭几肆扬于末命奉符爰及于冲人历数恭膺眷佑荷皇天之锡艰虞底定讴歌同有众之心功存拥翊以难名礼竭尊崇而莫罄乃仑奂落成之日属星虹应瑞之期拟申荐夫鸿名庶备成于厘事谨率文武群臣敬奉册宝恭上尊号伏愿备膺景福茂对昌辰无疆惟休用永绥于寿考有秩斯祜方共享于升平 【 臣御名】 

　　○章圣皇太后加上尊号册文 

　　伏以新一代上仪宗庙告落成之庆协三灵丕佑乾坤属亨泰之期昭事有严群情交豫既荷敛福受厘之锡宜殚归美报德之诚恭惟　圣母章圣皇太后陛下仁出天成德齐坤载相我　皇考君于郢邦诫训肃于后宫贤淑闻于天下顾惟冲眇上荷劬劳爰膺天与神授之符适遘龙变云蒸之会惟木有本惟水有源实锺余庆谓天盖高谓地盖厚莫报至恩矧元良之国本以贞乃夙夜之慈怀少慰奉紫庭之觞恭陈燕贺镂琼玉之册祗荐鸿名庸伸臣子之诚抑风民庶以孝谨率文武群臣敬奉册宝加上尊号伏愿惟祺有俶俾炽无疆皇运熙明永享萝图之固子孙千亿方观椒实之蕃 【 臣御名】 

　　○昭嫔王氏进封皇贵妃册文 

　　朕荷三灵孚佑九庙居歆诞降元祥肇端国本骎盛之庆发于宫闱无疆之休延于宗社考古之宪母以子贵是宜茂慎典册进峻封称以对扬天休增重震器咨尔昭嫔王氏生有淑德侍于皇宫廪乾坤之粹灵渊懿可度锺日月之明润柔嘉有章顷者授弓矢于禖祠占熊罴于吉梦首毓轩龙之秀聿开枢电之祥惟天佑于余家惟尔集于大命庸示宠灵之渥用升位序之崇特遣使持节进封尔为皇贵妃锡之金册金宝于戏品冠六仪协辅星辰之位名超九御峻升褕狄之华尔其益懋恭勤逾迪祗畏往昭朕命永绥遐福钦哉 

　　○敬妃文氏册文 

　　制曰皇宫六寝崇建淑媛之官天极四星光着列妃之象所以协宣阴教赞佐后勤朕稽有国之彝章秩后庭之位号咨尔文氏蚤膺妙选久侍宸闱柔顺而允辑令仪敏慧而克赞内治居蹈箴图之戒动循珩佩之和是宜显锡徽章特升华序兹特遣使持节封尔为敬妃于戏等威既峻进参褕翟之荣锡命惟隆诞受册书之宠其率循于懿范以益勉于精勤祗服茂恩永绥庆祚钦哉 

　　○庙建勑 

　　朕惟礼时为大祀典国之大事也苟不安于人心终难协夫礼意我国家宗庙之制自　太祖肇基之初首建四亲庙其后更制时奉殷荐同乎一堂当其始事岂不博采遐观卒从同堂异室之规以示酌古准今之义暨我　成祖定鼎于兹庙寝之营率遵其旧百数十年以祫以享缉于纯嘏则有由然夫萃之为亨其则不远曩因廷臣之议咸称七庙之文是用创兴以从周典乃所司讨论不详区画失当　成祖以六世未尽之亲而遽迁世室不获奉于三昭　仁宗以穆位有常之主而移就左宫遂致紊于班祔　武宗朕兄也不得用为一世顾居七庙之中有妨七世之祀揆之古义斯为戾矣往者回禄之警　天与　祖宗实启朕心兹当重建之辰所宜厘正以鼎图新制又我　皇考睿宗庙于都宫之外朕每事庙中考庙未备岂有四亲之内而可缺考乎虽每于祫祀同享而奉主往来深为渎扰兹礼官等会议欲奉处于孝宗同庙虽为兄弟同世之义然题扁各殊终未为安朕是究是图惟遵先制其永无愆夫礼非天降乃起人情　祖宗列圣欢聚一堂斯实时义之为顺者兹当建立新庙仍复旧制前为太庙后为寝又后为祧时祫祭享奉　太祖高皇帝正位南向奉迎　成祖及　群庙我　皇考睿宗献皇帝神主俱同堂而序享献既毕则奉　列圣神主各归于寝庶昭穆以明世次不紊　列圣在天之灵欢忻右享而克伸朕瞻事孝享之诚矣便如期兴建尔礼工二部如勑奉行故谕嘉靖二十二年十月二十二日 【 便如期五字御笔增】 

　　○金海祠叩神文 

　　嘉靖二十年五月初六日　皇帝遣某官等代祷于北岳之神北镇之神北海之神西湖之神玉泉山之神名山之神大川之神曰呜呼自有天地则有山川凡阴阳阖辟雷雨发生必神以执其机权司其号令者也朕本愚昏继元后之位居亿兆之上夙夜兢兢以不克奉天保民是惧粤自去冬少雪二麦不滋爰及今年历春徂夏甘泽愆期恒旸作沴近畿泉源久涸田亩失耕兼以徐吕之境河渠断流漕挽弗至夫稼穑乃民食所资运漕则国脉攸系天之降咎至于如此揆厥所由实朕政积缪戾泽罔下究之所致也朕昨者尝躬祷于上穹徧走于羣神矣而精神靡孚神不顾答闻之谷梁子曰古之神人有应上公者通乎阴阳君亲帅诸大夫道之而以请焉惟诸神受上帝之命橐钥阴阳呼吸雷风转灾沴为祯祥易焦涸为润泽计其神灵无所不能为也今旱既甚矣麦既萎死而菽粟未种矣饥羸之民将转于沟壑矣若乃牺牲弗供粢盛既竭享祀将乏神亦何所赖矣予实有罪罚其敢逃民之无辜祈赐矜悯伏望旋斡化机祛殄魃虐鞭霆彍霓挥霍八极大霈三日之甘霖使人盈其望物遂其生时沴遂熄年功可成通气腾波启津开道舳舻利涉国用裕充我国家有无疆之休则神亦有无疆之祀焉报谢之典朕其敢忘惟神其听之念之哉尚飨 

　　○金海祠谢神文 

　　比以盛夏之辰久苦亢阳之沴稼穑萎稿将致凶饥河渠断流漕粟艰阻朕职元后抚绥下民心焉震惭不皇宁处乃请命上帝敷告群神赖上帝之仁羣神之灵悯人之穷垂赐歆顾旬余日内灵泽敷甘狂霾息异致一和以消百沴因否往而验泰来神锡之休大矣夫无德不报则为酒醴牲饔以报神之赐其敢不虔爰命重臣恭诣祠下以谢惟神阐惠濯灵尚终赐霈泽畀之有年谨告 

　　◆经筵讲章 

　　四书 
　　尚书 

　　○四书 

　　国君进贤如不得巳将使卑踰尊疏踰戚可不慎与左右皆曰贤未可也诸大夫皆曰贤未可也国人皆曰贤然后察之见贤焉然后用之 
　　这是孟子告齐宣王以用人不可不谨的言语如不得巳是谨之至的意思卑是卑小踰是过尊是尊大疏是疏远戚是亲近孟子说贤才是人君致治之具而尊卑疏戚尤国家名分所关但人之贤否不同故于进用之际不可轻忽湏是再三详审如不得巳一般谨而又谨方可进用盖尊大之臣贤而用之固是常礼然或尊者未必贤则必就卑小之臣择其贤者而用之是将使卑者得以踰乎尊亲近之臣贤而用之亦是常礼然或亲者未必贤则必进疏远之臣择其贤者而用之是将使疏者得以踰乎戚夫用其贤而或畧其定分取其才而不拘乎常礼是岂可以轻忽而不致其谨乎然所以致其谨者何如且如进用一人左右近臣都说这个人贤未可便以为贤而遽用之众大夫都说这个人贤也未可便以为贤而遽用之盖以左右近臣其言未可深信诸大夫虽职在荐贤然其中亦或爱憎不同必是一国之人合口一辞都说这个人贤然后从而察之夫国人皆曰贤则其论可谓公矣犹必察之者盖世间自有一种人能同乎流俗使人人爱之如乡原本不忠信却似忠信本非廉洁却似廉洁若用着这等人岂不坏事须是审之于众而断之于心亲见得其所谓贤者真个是有名有实之人然后用之则于贤者知之明任之重而不贤者不得以幸进矣所谓进贤如不得巳者如此惜乎齐王未之知也臣常因是而论之人君之治天下莫贵于知人之明盖知之不明则邪正混淆黑白莫辨或有非人厕乎其间则所任虽专不惟不足以成乎治而实足以愤乎事矣然君子每难于见用而小人不耻于干进二者尤在于人君审察之如何尔仰惟　皇上登崇贤俊旌别人才一贤之进必合众论之公一职之迁必察其人之素四方万国固巳颙然向风仰戴欢欣之不暇允尤望终始此心终始此道使幸进者无所容于时效用者得以行其志则尧舜三王之治可复见于今日矣臣等不胜至愿 
　　是故贤君必恭俭礼下取于民有制 
　　这是孟子告滕文公问为国的说话贤君是贤而有德之君恭是恭敬俭是俭约礼下是接臣下以礼有制是有经常之制孟子说为国之道大要以恭俭为本贤而有德之君以恭敬之实心行恭敬之实事虽居崇高之位而虔恭寅畏表里如一盖不徒致饰于威仪言动之间以俭约之实心行俭约之实事虽享富有之业而撙节爱养无处不然盖不但致谨于宫室车服之用惟其恭是以能推手足腹心之义于大臣则敬之于羣臣则体之凡所以待士者皆有礼而无或慢矣惟其俭是以能推保民如子之仁于征求则缓之于税敛则薄之凡所以取民者皆有制而不敢过矣夫有恭俭之实德又有恭俭之实政则贤才乐为之用而匹夫匹妇无不各被其泽为国之道又孰有加于此哉臣观孟子此章首以恭俭为言而其下文特详于取民之制盖恭以礼下固人君使臣之道而民惟邦本其取之之制尤不可以不加之意也三代而上田有定分赋有定则豪强者不得以兼并贪暴者不得以多取其治隆于上俗美于下有由然也嗣是而后若汉之文帝躬行玄默专务德化身衣弋绨以示敦朴为天下先而又今年免田租明年问疾苦可谓恭俭之实矣当时海内富庶兴于礼让亦岂幸而致哉仰惟　皇上斋庄中正节用爱人勤恤民隐图惟治道有志于隆古帝王之盛不但文帝而巳尤望此心此政终始弗渝所以绵　宗社无疆之休端在是矣伏惟　圣明留意 
　　孔子曰大哉尧之为君惟天为大惟尧则之荡荡乎民无能名焉君哉舜也巍巍乎有天下而不与焉尧舜之治天下岂无所用其心哉所不用于耕耳 
　　这是孔子赞美尧舜的言语孟子引之以辟许行所谓人君与民并耕之说惟字解作独字则是法荡荡是广大的意思君哉是言能尽君道巍巍是高大的意思不与犹言不相关孔子说帝尧之为君至大而无以加然何以见之彼物之高大莫过于天惟帝尧之德以天为法而无差殊故其德业之盛着于当时见于天下者徧覆而无迹兼被而无方荡荡广远人虽欲着言语去名状他亦不可得亦犹万物于天但见其大不可以言语形容故曰民无能名焉帝舜之为君能尽君道高大而不可尚然何以知之彼位之崇高莫女吴子舜受尧之禅贵为天子富有四海若可乐矣舜则上忧天命下悯人穷终日孜孜以图治安视天位若与我不相干涉一般故曰有天下而不与焉孔子称尧舜如此孟子因申明其说以为尧舜之治天下一则法天以同其大一则居位不以为乐何甞不用其心哉但所急者大而不用于耕耳考之当时洪水为害猛兽偪人民生有不遂矣尧之用心惟在求贤以敷治使斯民得遂其生百姓不亲五品不逊民性有未复矣舜之用心惟在命官以设教使斯民各正其德尧舜之忧民如此非事事而忧之也正惟用心于大尧以不得舜为巳忧舜以不得禹皋陶为巳忧而其法天不与实在于此亦何暇于并耕哉许行为说之缪从可知矣臣尝论之圣王之治天下每劳于求贤而佚于得人盖得人以任职得一相以辅政则百司庶务自然修举人主惟恭已南面而无所劳矣岂屑屑然用心于非所当用之地哉仰惟　皇上夙禀尧舜之资躬履尧舜之位道不自大恒存图治之心位不自乐每切忧民之念尤望上法天道下任贤才益弘丕?之仁克谨登崇之选则荡荡巍巍之治可复见于今日矣天下臣民不胜幸甚 
　　孟子曰居下位而不获于上民不可得而治也获于上有道不信于友弗获于上矣信于友有道事亲弗悦弗信于友矣悦亲有道反身不诚不悦于亲矣诚身有道不明乎善不诚其身矣 
　　这是孟子述中庸孔子之言推明明善为诚身之要的说话上是君上友是朋友亲是父母诚是真实夫人臣在下位必得君上信任他谏行言听方可治民苟不获乎上则无以安其位而行其志民不可得而治疾然欲获上不可谀悦取容也其道在乎信友盖巳有善必得朋友称誉荐闻然后见知于上苟不信于友则志行不孚名誉不闻不获于上矣然欲信友不可便佞苟合也其道在乎悦亲盖亲者人伦之大孝为百行之先苟事亲弗悦则所厚者薄而无所不薄友不见信矣然欲悦亲不可阿意曲从也其道在乎诚身苟反身不诚则外有事亲之礼内无爱敬之实亲不可得而悦矣然欲诚身又不可袭取强为也其道又在乎明善苟不明乎善则好善不能如好好色恶恶不能如恶恶臭理欲混淆真妄错杂身不可得而诚矣夫能明善以诚身由是施之悦亲信友获上治民何往而不得其效哉臣尝推而论之诚身之义虽通上下而言此章本孔子告哀公问政而发独拈出此诚字在人君身上尤为切要而明善诚身之功尤不可缺古之人君如尧舜性之不待勉强自然合理即天道之诚者也如汤武身之不免用那诚的工夫乃人事之思诚者也当时四方风动万国咸宁所以有诚能动物之验后世如汉武帝内多欲而外施仁义唐太宗外行仁义而内多惭德这便都是不诚了所以治效有愧于古也然则诚之一字岂非圣贤心法之传帝王为治之要者哉仰惟　皇上讲学以明善修德以诚身敬一有箴恬澹无欲远追尧舜而陋汉唐于不居矣尤愿终始弗渝表里一致大德益孚于海宇至诚可通乎神明既优作圣之功自致纯王之化矣臣等不胜至望 

　　○尚书 

　　一五行一曰水二曰火三曰木四曰金五曰土水曰润下火曰炎上木曰曲直金曰从革土爰稼穑润下作咸炎上作苦曲直作酸从革作辛稼穑作甘 
　　这是周书洪范篇箕子对武王的言语昔箕子既总言洪范九畴有曰五行至此则推衍其目说道九畴之纲其一为五行也然五行先后以微着为次天一生水而其体最微地二生火而其形渐着天三生木而其形既实地四生金而其体益坚天五生土而其质至大故一曰水二曰火三曰木四曰金五曰土盖五行之生序如此然水之性既浸灌滋润而又奔趋下流火之性既燥烈炎热而又烟熖上达木之性既盘错樛屈而又条畅耸拔金之性既从新可成而又因故可革土兼五行有发生之德而尤盛于稼穑故水曰润下火曰炎上木曰曲直金曰从革土爰稼穑盖五行之德性如此至于五行之味润下的凝积久而作咸炎上的焦灼久而作苦曲直的酝酿久而作酸从革的融液久而作辛稼而又穑则可为饔飱而作甘矣五行有声色气味而独言其味者岂非以其切于民用哉臣甞论之五行者气运于天质具于地而用资于人者也然必赖人君建极以为之主感之以五事验之以庶征乃能使阴阳顺常天地定位而其气不乖其质不变而其用不匮也恭惟　皇上敬天勤民亲贤好学而尤留心洪范特洒　宸翰序诸篇端其求道之诚固以比隆于武王矣尤愿显微无间终始不渝尧潦虽无不废儆予之叹汤霖既降犹加咎巳之诚则年和岁丰民安物阜所谓皇建有极而锡福于庶民矣历年之永岂周家所得而专美哉臣等不胜至望 

　　钤山堂集卷第二十四 

　　●钤山堂集卷第二十五 

　　讲章直解 
　　无逸殿讲章 

　　◆讲章直解 【 文华后殿进讲】 

　　大学衍义直解 
　　禹贡直解 

　　○大学衍义直解 

　　伊尹作伊训曰今王嗣厥德罔不在初立爱惟亲立敬惟长始于家邦终于四海 
　　这是商书伊训篇伊尹以太甲继汤之后恐其不能缵修祖业作书以戒之名曰伊训今王就指太甲嗣是继初是即位之初伊尹与太甲说昔我成汤以德而得天下今王嗣而有之可不知所自乎其要在嗣其德焉而巳况今即位之初乃王者之本天命人心为之一新四方万国望其更化所以要上继乃祖成汤之德正在今日即位之始于此不谨其能善其终乎德者何不过爱亲敬长字弟之道便是人君于天下的人老者固无不爱而立爱之道则自吾亲始如孝享宗庙惇叙九族是已长者固无不敬而立敬之道则自吾长始如笃念天显尊事黄耇是已夫立爱惟亲则凡天下之有亲者莫不以我为法而爱其亲立敬惟长则凡天下之有长者莫不以我为则而敬其长始于一家而家齐中于一国而国治终而措之四海各亲其亲各长其长而天下平矣此皆成汤躬行之德而实通乎人心之所同然者也伊尹举之以训太甲无非欲其法祖谨初以为出治之本而其序有不可紊者如此厥后孔子于孝经又曰不爱其亲而爱他人者谓之悖德不敬其亲而敬他人者谓之悖礼盖先王有至德要道以顺天下民用和睦上下无怨先圣后圣其言若出一揆由此而观自古帝王未有舍爱敬而为治者宋儒真德秀引此以衍大学之义此诚万世君人者之龟鉴 
　　董仲舒曰为人君者正心以正朝廷正朝廷以正百官正百官以正万民正万民以正四方四方正远近莫敢不一于正而亡有邪气奸其间是以阴阳和而风雨时群生和而万民殖 
　　董仲舒汉武帝时人建元初诏求直言仲舒以贤良对策首以正心之说告武帝诚以人君居崇高之位操威福之权一日万机事物沓至欲一一应酬无毫发之差难矣其要在先正其心以正朝廷盖朝廷者天下之本人君者朝廷之本而心者又人君之本也人君能正其心湛然清明不为一毫私意所蔽则所行的事自然皆合于理赏必当于有功刑必加于有罪发号施令罔有不臧而朝廷正矣朝廷正则所用的人自然皆当其才贤不肖有别君子小人不相易位侍御仆从罔非正人而百官正矣由是达之万民布之四方如风之偃草如雷之动物无一处无一人莫敢不一于正人事既正天心自协至和熏蒸无有邪气千乎其间是以阴阳调而风雨时群生和而万民殖诸福之物可致之祥莫不毕至而王道终矣夫天之与人本同一气人事正则正气应之善祥之所由集也人事不正则邪气应之灾异之所由臻也其本在人君之一心而巳臣尝论之正心之一言诚万世帝王为治之本然茫无端绪何以为用功之地哉惟真德秀此书发明最切其于正心之要立为二目曰崇敬畏曰戒逸欲所谓崇敬畏者存天理之谓也所谓戒逸欲者遏人欲之谓也盖天理之在此心日用之间本无不流通但为私欲所蔽或声色货利或异端近习或谗佞邪说一有所入此心遂为之蔽而不能祛遂为之累而不能遣天理以渐而泯则私欲以渐而炽喜怒有偏举措失当皆由于此夫私成于一已之微而或以贻天下之患欲遂于一时之暂而或以致无穷之忧可不惧哉臣愿　皇上于宫闱深邃之中心气清明之际澄神定虑反巳静观察天理人欲之分致操存克治之力敬畏愈崇物欲退听由是以之制事以之用人酬酢万变无往不得其正则福禄日蕃乖异自息矣传曰王中心无为以守至正仲舒之言惟　圣明留意 
　　礼践阼篇武王践阼三日召师尚父而问焉曰黄帝颛帝之道存乎曰在丹书王欲闻之则斋矣斋三日王端冕师尚父亦端冕奉书而入王东面而立师尚父西面道书之言曰敬胜怠者吉怠胜敬者灭义胜欲者从欲胜义者凶凡事不强则枉弗敬则不正枉者废灭敬者万世王闻书之言惕若恐惧而为戒书于席之四端为铭焉于几于鉴于盥盘于楹于杖于带于履屦于觞豆于户牗于剑弓矛为铭焉 
　　这是礼记大戴礼篇载武王问道的事阼者君之阶人君即位谓之践阼师太师是官名尚父是号即太公望为太师而号尚父也昔武王即位之初召尚父问黄帝颛顼之道而师尚父以载在丹书俾王为三日之斋端冕以迎东面以受至其所告不出敬与义之两言敬是严恭寅畏心有所存主之谓敬则万善俱立怠则万善俱废义是宰事揆物皆合天理之谓义则理为之主欲则物为之主吉凶存亡之所由分上古圣人致谨于此武王闻之惕若戒惧于凡几席楹杖觞豆诸器物之间莫不铭之以自警焉盖恐斯湏不存而怠与欲得乘其隙也其后孔子赞易于坤之六二曰敬以直内义以方外神圣相传之心法自黄帝而武王自武王而孔子皆出一道贞德秀所以引之着万世帝王为学之本也 
　　汉文帝时贾谊为长沙王传岁余文帝思谊征之至入见上方受厘受宣室上因感鬼神事而问鬼神之本谊具道所以然之故至夜半文帝前席既罢曰吾久不见贾生自以为过之今不及也 
　　贾谊汉文帝时人博学多材为长沙王大傅厘福也汉仪注祭天地五畤祠还致福于天子言受神之福也宣室汉殿名前席古者君臣皆席地而坐坐久相亲移席而前故曰前席昔文帝思贾谊之贤自长沙征召入见于便殿首问鬼神之事鬼神者何阴阳二气之灵造化之迹也帝之问及此其有意穷理之学乎谊具道所以然之故帝为之前席听悦其言既罢又有不及贾生之叹其必深有感于心矣然昔孔子语季路曰未能事人焉能事鬼可见鬼神之理茫昧窈冥不可骤语谊之所对史臣不载其词恐亦未尝知鬼神之情状也真德秀谓帝有穷理之心而谊无造理之学故君德成就终有愧于古然臣以谓自古帝王求贤图治延访咨询必君国子民之道何至泛及于幽远不切之务哉汉之君臣所以不及于古为可惜也 
　　又曰尧发秋诸侯舜兴乎深山非一日而显也盖有渐以致之言出于已不可塞也行发于身不可掩也言行君子之所以动天地故尽小者大谨微者着诗云惟此文王小心翼翼故尧兢兢日行其道而舜业业日致其孝善积而名显德章而身尊积善在身犹日长加益而人不知也积恶在身犹火销膏而人不见也 
　　这是董仲舒告武帝的言语真德秀剟其言之尤切者着于此昔武帝上嘉唐虞欲闻大道之要仲舒对策说道尧以唐侯而升天子之位舜耕历山而受尧之禅其所以致天与人归光大明昌者非一日所能盖积德累善谨言慎行有渐以致之夫言行治之大者言出于已行发于身是非得失不可掩塞易曰君子居其室出其言善则千里之外应之出其言不善则千里之外违之言行者君子之所以动天地也故能尽众小则致高大能慎至微则极着明大雅大明之诗云惟此文王小心翼翼仲舒引此诗言文之翼翼以见自古帝王莫不致谨于微尧兢兢戒慎日行仁道舜业业危惧日致孝道是以善积名显德章身尊顺天命而有天下非偶然也仲舒又言人善恶在身其积亦各有渐积善如人形之长短自幼及壮日以加益人不知也积恶如火销膏日以寖灭人不见也仲舒乃汉之儒者其告君必以尧舜使帝置仲舒于左右丞弼之地必能以善道日陈于前绳愆紏缪格其非心安有穷奢黩武之失邪侫谗谮之惑哉惜乎武帝徒下求言之制而无听言之实所以不及帝王之学也 
　　玄宗明皇帝开元中谓宰相曰朕每读书有所疑滞无从质问可选儒学之士使入内侍读卢怀慎荐太常卿马怀素乃以怀素为左散骑常侍与禇无量更日侍读每至阁门令乘肩舆以进或在别馆道远听于宫中乘马亲送迎之待以师傅之礼 
　　开元是唐玄宗的年号散骑常侍是唐官名主侍从献纳为职真德秀引唐史中说玄宗皇帝开元年间谓宰相曰朕每于宫中读书或于书中道理有所疑滞于心无从质正咨问可选文儒有学之士使入内侍读以便顾问于是宰相卢怀慎荐太常卿马怀素以为左散骑常侍与右散骑常侍禇无量更日侍读玄宗优宠二臣听其肩舆乘马于宫中亲送迎之待以师傅之礼夫玄宗初政好学右文其盛如此可谓美矣使当时得一真儒辅导弼谐以尧舜三王之道六经孔孟之言日陈于前则明于是非邪正之辨用舍不至于倒置声色不至于潜移矣惜乎无量怀素不过章句之儒帝虽有志于学而所以讲明启沃者未至是以文物虽盛于开元而帝心已溺于燕安梨园之乐汨乱聪明艳妃之宠蛊惑志意根本蠹而祸乱作矣故人君之学要当以圣王为师以治心寡欲为主以勤始怠终为戒然后庶几其有益也 
　　大学衍义卷第五 
　　这是大学衍义第五卷宋儒真德秀叙格物致知之要其目曰明道术 
　　汤诰曰惟皇上帝降衷于下民若有怕性克绥厥猷惟后 
　　汤诰是商书篇名成汤作此以告万方皇字解做大字上帝即天也衷即中也怕是常克是能绥是安猷道也即是那人所当行之道后谓元后即人君也成汤说惟皇上帝生此下民莫不赋之以仁义礼智信之理浑然于中无所偏倚是所谓衷也自天所降而言则谓之衷自人所受而言则谓之性非有二也然天之降于人者初无智愚之间人之受于天者清浊纯驳随其所禀有不同焉必赖君师之作修道以立教使人顺其有常之性而各安其道君臣安其义父子安其亲长幼夫妇朋友安其序别信是乃君天下之责焉故曰克绥厥猷惟后夫天能赋民以性而不能使之全其性能使人全其性者乃在乎君可见君道之重如此真德秀谓成汤此言可谓知君师之职矣厥后诗之秉彝刘子谓民受天地之中其言相继而发皆祖于此至于孔孟性善之理益明而开万世性学之源自成汤始呜呼圣哉 
　　由是观之无恻隐之心非人也无羞恶之心非人也无辞让之心非人也无是非之心非人也恻隐之心仁之端也羞恶之心义之端也辞让之心礼之端也是非之心智之端也 
　　此自上文人皆有不忍人之心说来不忍之心即恻隐之谓孟子说凡人乍见孺子入井皆有怵惕恻隐之心由是心而观之可见情之在人随感而发所不能无故凡见物之可伤可痛必有恻隐之心耻已之不善憎人之不善亦必有羞恶之心解使去已推以与人亦必有辞让之心知其善而以为是知其恶而以为非亦必有是非之心人若无此四者之心则不得谓之人矣所以明其必有也然此恻隐羞恶辞让是非非待外求者也由仁义礼智在中故其端发见如此仁是温和慈爱之理仁具于中发而为用则为恻隐故恻隐之心为仁之端义是断制裁割之理义具于中发而为用则为羞恶故羞恶之心为义之端礼是恭敬撙节之理礼具于中发而为用则为辞让故辞让之心为礼之端智是分别是非之理智具于中发而为用则为是非故是非之心为智之端曰端云者犹有物在中而不可见必因其端绪发见于外然后可得而寻性之理无形因其情之发而性之本然者可得而见矣使本无是理于内则何以有是端于外哉孟子因论恻隐而悉数此四者欲人察识而扩充之下文曰苟能充之足以保四海真德秀载于此篇盖欲人主优游玩索推此心以达诸政事使泽及天下耳 

　　○禹贡直解 

　　导弱水至于合黎余波入于流沙 
　　这是史臣记禹浚川的事西海之山有水散涣无力不能负芥故名弱水万水皆能载此水独弱而西流其性异矣禹则导其正???至于合黎之山余波入于流沙之境 
　　导黑水至于三危入于南海 
　　汾关之山有水名黑水万水皆清此水独黑而南行其色异矣禹又导其经流至于三危之地入于南海之中此水之在外国者禹皆导之 
　　导河积石至于龙门南至于华阴东至于底柱又东至于孟津东过洛汭至于大伾北过洚水至于大陆又北播为九河同为逆河入于海 
　　水之在北者莫大于池也积石在金城河关县西南羗中龙门山名两岸石壁峭立河出其下奔放喷薄如雷禹则因积石导河至于龙门自北而南至于华山之阴自南而东至于底柱又东所经则至孟津过洛汭以及于大伾焉自东而北又过洚水至于大陆又北所经播为九河同逆河以入于海焉九河尔雅一曰徒骇二曰太史三曰马颊四曰覆釜五曰胡苏六曰简洁七曰钩盘八曰隔津其一则河之经流也俱在古沧德棣州之境海水沦没今迹不存矣 
　　嶓冡导漾东流为汉又东为沧浪之水过三澨至于大别南入于江东汇泽为彭蠡东为江北入于海 
　　水之在南莫大于江汉也嶓冢山名在陇西郡氐道县漾水所出也源发嶓冢为漾至武都为汉又东流为沧浪之水盖水之经历随地得名禹自嶓冢导漾由是东流为汉水又东流为沧浪三澨之水则过于大别之山南入于江东汇为彭蠡之泽东为北江而其流入于海矣 
　　岷山导江东别为沱又东至于沣过九江至于东陵东迤北会为汇东为中江入于海 
　　岷山在蜀郡茂州文山县江水所出也禹自岷山导江由是东流为沱水又东至沣泽过九江至于巴陵之地由东迤逦而来北以会于汇东为中江而其势已趋于海矣九江即今之洞庭沅水渐水元水辰水叙水酉水沣水资水湘水皆合于洞庭是名九江也夫弱水黑水外国之异水也河汉江水中国之大水也禹浚诸水各有所归其用功先后之序如此无非行所无事为中国之民之除害也夫岂骋其私智而为之耶 

　　◆无逸殿讲章 

　　二之日凿冰冲冲三之日纳于凌阴四之日其蚤献羔祭韭九月肃霜十月涤场朋酒斯飨曰杀羔羊跻彼公堂称彼兕觥万寿无疆 
　　这是豳风七月之诗第八章周公告成王言邠民忠爱其君的事二之日谓斗建丑二阳之月即今十二月也变月言日言是月之日也冲冲是凿冰之意三之日谓斗建寅三阳之月即今之正月也凌阴是水室四之日谓斗建卯四阳之月即今二月也蚤是蚤朝朋是两尊曰朋是蜡祭之酒民间自饮之也称是举兕觥是酒器名古者藏氷发氷所以节阳气荐之寝庙备君上之用也邠民当夫十二月重阴冱寒氷可取也则伐氷冲冲取之而以其时正月风未解冻氷犹可藏也则纳于凌阴藏之而得其所所以劝趋氷役者何哉盖以吾君于仲春之旦将献羔祭韭以荐寝庙而行启氷之祭故先事而为之备耳至于九月气肃霜降十月禾稼既登则相戒洁农场之地置朋酒之享所以速毕场功者何哉盖以吾民感君上之恩将杀羊以献公堂举酒而祝无疆之寿及时而尽其诚耳周公述此欲成王知周家立国之初邠公能重民事其民感激忠爱其君如此也臣尝因是而论之王者之治在于得民人主之心若能念念在民所欲与聚所恶勿施其心诚痛切视民如伤则百姓之心自然亲附如一体今考七月之诗周之先公以农桑教民使民衣食给足周之民蒙上之教亦自力于农桑之务以乐其生至于岁终休暇则杀羊为酒祝君之寿可谓上下相亲之甚矣上以诚爱下下以诚事上而两不知其所以然此等气象真所谓皞皞如也周家传世三十历年八百盖有由然传曰农桑为王业之本先儒张栻以谓帝王所传心法之要端在乎此以是意而考秦汉以下事不师古治罔为民其治乱兴替之源槩可见矣仰惟　皇上天启圣资卓然崛起于帝王数千百载之后而日跻圣德超然独步于帝王数千百载之前首重农桑敦复古道肇开　帝苑建社稷之坛无逸有殿豳风有亭躬视稼穑为天下先鸿基伟构奠峙乾坤　睿藻宸章辉暎云汉考成之日锡命诸臣燕飨以落之湛恩敷畅和气流通凡厥臣工丕戴夫沦肌浃髓之仁而思尽夫手足腹心之义无疆之颂视此诗所云意岂异哉所以登世熙皞绵祚灵长端有在矣犹愿至仁不息大德有终益懋儆勉交修之诚坐致绥来动和之効天下臣民不胜庆幸 

　　钤山堂集卷第二十五 

　　●钤山堂集卷第二十六 

　　杂文 

　　◆杂文 

　　恭题勑谕下方 
　　恭祭显陵文 
　　衡山祭神文 
　　赐诰告先祖考文 
　　焚黄告祭文 
　　嘉林修茔毕告先考文 
　　嘉林阡告祭众祖文 
　　祠堂成奉安四世神主告祭文 
　　改礼部尚书兼学士告祖考文 
　　入阁告毓庆祠堂文 
　　生孙告毓庆祠堂文 
　　考满加秩告毓庆祠堂文 
　　祭宗伯汪石潭文 
　　祭都宪高公文 
　　祭黎侍御文 
　　祭内侄欧阳孺文 
　　祭袁翁文 
　　祭安处士文 
　　特恩堂铭 
　　琴砚铭 

　　○恭题勑谕下方 

　　惟六年冬十有二月　制若曰　皇考显陵远在安陆其命工曹往加修治制视　天寿诸陵而命礼官往督礼仪之事明年夏五月臣嵩承乏礼部于是有督礼之役是秋七月己卯加上　恭睿尊谥当遣官奉谥册香宝祝帛告于　陵当改题　家庙神位诏臣嵩兼摄以行臣闻命??戚蹜夕装兢兢靡宁是月癸巳陛辞　上授之勑赐光禄酒馔白金彩币宝镪为道里费甲午免朝设册宝舆于　奉天门　上翼善冠黄袍竚立门下司仪导臣至丹陛拜稽而行卫士舁舆大乐前导　上注目送之百官送至　承天门外追崇大礼也故慎重如是然斯役也例遣中贵列侯　宸断轶常格独以属之仪曹之臣惇礼省馈道路称忭厥声燀燀焉厥泽潏潏焉猗欤休哉顾臣庸不肖不克仰承休命腼?荣遇滋媿惧云耳勑例当进缴臣谨录其副装池为轴宝藏之以兹典出后命勑词所未载谨拜手稽首并记于此以光昭我　皇上圣孝传之无穷云 

　　○恭祭显陵文 

　　天眷明德佑此下人　兴虽旧邦其命维新维兴有邦自　帝伊始胙壤建藩周鲁是似　孝皇维兄宪考之子维　帝仁敬睿哲温恭恢恢渊度穆穆睟容迩遐慕义海寓闻风纯一名斋体道弥固颐晦含章独葆贞素在昔有言大德受命　帝不自躬储休启圣明明我　后则笃其庆御历应图大宝以正有开必先王业之盛舜孝终慕周典追崇显号殊称焕赫穹隆松林之山冠剑攸宅春雨秋霜　宸情永恻乃象诸陵大建庙规司空经营钦正考厘百职内外祗役庀仪金册玉篆螭首丰碑新宫峩峩鳞崪云矗山后献祥川祗凝福佳哉王气葱葱郁郁　帝神在天彷佛来下玄珪衮裳云纛风马降观旧都于楚之野下土之臣瞻望靡从空闻成鼎尚拟号弓黍稷非腆以荐微衷　帝鉴不遗繁祉是锡绥于　一人康我兆亿报德颂功配天无极 

　　○衡山祭神文 

　　正德十四年己卯正月丙申朔越二十一日丙辰翰林院编修严嵩使还广右道出衡南敢用牲牢之奠致祭于南岳衡山之神曰夫有虞望秩衡已肇祀韩子谓南方之山衡为宗而其神独灵夫以名山巨岳昭贶妥灵宜为人所承祀而秩号穹隆封域限隔则非嵩之所得祀也然古之为使者过其境得观其山川询其民俗吏治矧祀礼之大乎使徒登游是务而展祀阙焉不几于慢耶去岁冬尝道祠下时以王事未终诚积未至弗敢以渎兹则乃以牲币见焉者非僭也礼也古称人杰由于地灵周雅所载崧岳降神实生申甫以翰周室衡五岳之一其高大磅礴蟺蜿扶舆为天地间巨镇固与崧并也蕴神孕秀锺为贤豪以翊我国家文明之治固其时矣　天子方勤六师有事边徼近云驻跸山陕之间道路传闻晨夕忧惕盖朝廷者四方之极也内宁则外谧都城久虚寰土靡固则夫上诱　宸衷早返鸾舆奠安区夏神可无意乎夫　圣躬膺栉沐之劳臣子岂自宁之日嵩告于神者非滥也分也干?聪明辞出悃愊惟神其听之 

　　○赐诰告先祖考文 

　　维嘉靖十二年癸巳十一月乙丑孝玄孙嵩敢昭告于四世尊灵曰兹者　皇嗣诞生诏恩弘霈钦蒙赐给二品诰命先祖考纯德府君先考仰云府君俱加赠资政大夫南京吏部尚书先祖妣张氏先妣晏氏俱加赠夫人恭惟天锡洪恩日临长至谨以加赠秩号改书神板奉安邸舍伏冀尊灵服兹新宠仰惟神主远在故乡尚俟他日择吉改题嵩不胜感藉追慕之至 

　　○焚黄告祭文 

　　维嘉靖十五年岁次丙申正月初八日甲子孝子具官嵩敢昭告于显考赠资政大夫南京吏部尚书仰云府君显妣赠夫人晏氏曰顷者　皇嗣诞生庆覃宇内嵩备位留都冢卿故我先君先夫人光膺褒赠秩号有加兹以考绩过家祗奉纶书恭伸燎祭仰惟尊灵尚克歆此丕显休命惟是孤藐禄不逮亲永念劬劳不胜感慕摧咽之至 

　　○嘉林修茔毕告先考文 

　　维嘉靖十四年十二月日孝子南京吏部尚书严嵩敢昭告于先考尊灵兹者修砌先茔恭树诰命碑文安列石器俱已完备切惟不肖生年十六而孤阅四十年而位至留都冢卿考绩以还乃克奉　天子之宠灵裒其禄入以举斯役龙章赫奕泉壤增荣鹤表巍峩江山改观是岂不肖之能实惟我严训遗庆之所致也兹幸迄工谨以牲醴用伸告祭嵩不胜感慕摧咽之至 

　　○嘉林阡告祭众祖文 

　　维兹嘉林自我曾祖考重庵府君肇厝玄室其后祔者累累岁久而丛几至不可辨识切惟储休委祉虽曰先世积德之长实亦山水蕴灵之助也嵩以孤藐裔孙顷奉先考托体于兹柰何事涉家众修治弗时垣甓缺隳榛莽蓬蔚每一造谒怛焉割中兹者荷蒙　圣恩追赠先考吏部尚书法得树碑神道于是涓吉命工芟扫芜秽甃餙新甓特筑崇茔以萃凝神秀恭列碑表以侈扬天休仰惟先代多灵窀穸同藏享祀靡间世世子孙永有依赖兹当工役告完谨具牲醴用伸告祭伏惟冥灵鉴佑谨告 

　　○祠堂成奉安四世神主告祭文 

　　维嘉靖十四年岁次弓櫱十二月二十八日甲寅孝玄孙南京吏部尚书严嵩敢昭告于四世尊灵曰兹者营修居第爰仿古礼崇建祠堂于正寝之东恭制神龛一座分为五室其中一室为先祖考妣虚位不敢设主岁时举祀则用楮标祀以伸报本追远之意其东第一宝则奉高祖考四川右布政使平庵府君妣夫人彭氏西第一室奉曾祖考处士重庵府君妣孺人黄氏东第二室奉祖考赠南京吏部尚书纯德府君妣夫人张氏西第二室奉考赠南京吏部尚书仰云府君妣夫人晏氏祀止四世之制盖缘情起义兼用程朱二氏之说而修春秋享祀之仪也嵩也不肖幸赖先世余庆以有今日然历官三十年叨被　圣恩位至二品乃能裒其禄入以举斯礼非敢缓也盖有待也涓今吉辰奉安神位仰惟尊灵享妥新祠鉴歆时祀永绥福祉焘佑后人嵩不胜仰藉感慕之至 

　　○改礼部尚书兼学士告祖考文 【 嘉靖丙申五月】 

　　嵩以留都铨部三载考绩于朝伏蒙　圣恩改授今职切惟春卿八座崇阶学士禁林华选兼此二衔之重实为儒者之荣是皆我祖考余庆所被也第惟不肖孱质荒学腼冒宠灵渊氷是惧祗服先训惟孝惟忠靡敢失坠尚惟默相俾永有终谨告 

　　○入阁告毓庆祠堂文 【 嘉靖辛丑七月】 

　　玄孙以昨岁八月十五日钦奉　皇上手勑着兼武英殿大学士内阁办事余官如故切惟少保孤卿官跻一品晋隆名于秘殿参国论于台司乃儒者之至荣人臣之极致也而况日承燕对之光时叨晋锡之渥宠恩荣遇特冠常伦嵩菲才凉德曷克臻兹盖自我祖宗积德百余年而始发于吾植本固故干之茂发源深故流之长也追惟所自感藉奚胜仰惟先祠远在故乡不克以时祭告兹遣使以香帛牲醴恭诣里第告于毓庆祠堂伏冀先灵默相俾玄孙克修职业笃荷天休惟忠惟孝而保令名于无穷焉嵩不胜瞻慕激切之至谨告 

　　○生孙告毓庆祠堂文 【 嘉靖癸卯】 

　　嵩于世蕃以是岁五月二十九日幸生一男侧室李氏出也恭于京邸告之先灵命名曰延庆切念嵩行年三十四而得子今六十四而见孙宗祧之托愿覩于成祥兆之来曷云其晚兹实惟我祖宗考妣积德累仁之所致也谨遣人赍捧香帛牲醴之仪归即里第毓庆祠堂而申告焉伏惟歆鉴 

　　○考满加秩告毓庆祠堂文 【 嘉靖甲辰】 

　　玄孙兹以一品再考仰荷　圣恩特降纶命加少傅兼支大学士俸　赐诰追赠曾祖祖考皆如其官录荫孙绍忠为中书舍人窃惟不肖嵩起自孤童薾然弱质不自意遭值　圣明致位宰辅湛恩优渥光显一门覃及六世此岂不肖不德所能皆赖我祖宗积德深厚悠远以式克至今日祗服宠章岂胜感慕仰惟先祠远在故乡谨遣人奉香帛牲醴恭就毓庆之堂用伸祭告伏惟先世宗亲并垂歆鉴以弟五山秀才祔食尚享 

　　○祭宗伯汪石潭文 

　　呜呼天之生贤谓无意耶何禀灵智之先而出凡民之秀也谓有意耶何?杰特之才而啬耇老之寿也惟公位极宗伯之官誉满时士之口谓将经纶太平谋谟左右而今则巳矣勋业卒莫之究也如公德宇之粹温智识之高迈而辅以学问之醇深作为文章其晶莹演迤若引星辰而贯河汉其精纯幽眇若陈珪瓒而奏球琳至其析义理之微窥道德之奥则又缲丝炙毂亹亹而不竭山苞海蓄浩浩而难寻盖大江之西鄱湖之东自公之昆季崛起后先暎发魁南宫而首胪唱登玉署而冠词林世之学者无间乎识与不识比之昆山之璧河东之凤咸慕悦而悚钦夫何事与时违貌先年老而公乃解组投闲杜门却扫自放于鸢山之野兰水之浔卒使望谢安者竟莫起东山之卧而思传说者空拟作商室之霖呜呼废兴荣悴固有定数而不可易而吾侪临风想象不能忘情者昔忝游从之旧有怀公之德音如玉如金诚不觉涕下之沾襟 

　　○祭都宪高公文 

　　石郡先达在成化间同起乡校嗣登进士公与肃庵梧冈三君子而巳夫三君子者筮仕皆有闳卓之才循良之誉扬历中外显位崇阶无不相似若夫杖履闲身丘园乐事寿觞宜昼锦之荣恩诰出天门之赐晚福修龄惟公独极其至譬则氷崖雪霰挺松栢之后凋鲁殿烟尘岿灵光之独峙盖公天禀完粹贵富弗盈其中宇量深弘喜愠莫窥其涘斯岂偶得而幸致也耶嵩也生晚粤在弱冠拜公于按蜀来归之时公折节忘势弗为后进之视而即蒙国士之知重以令器葭莩之末常得侍几席而望履綦心亲弥厚爱久弗移乙酉之秋予赴官于国学辱枉饯于江湄临觞缱绻命驾逶迤孰知即此而长辞也呜呼公有遗言托文墓石讵敢以不腆而负所期渺云波之万里荐苹藻之一巵呜呼耆哲凋丧天不愸遗嗟斗山之安仰怅薤露之易晞其何能止予之悲哉 

　　○祭黎侍御文 

　　孝皇之朝奖贤思治公官内台惟古柱史学问文章才猷政事公实兼之克行其志豸冠岳岳鹯击鸾峙出按南圻以造多士权奸擅朝否泰易世方奋而骞中道奄踬负蓄之闳百不一试猗公之才何所弗至其弗至者曰亦命耳乙丑之春予方筮仕京邸游从定交伊始公诚好之遽忘其齿爰托婚姻吾女公子二十年来缒绻靡弛予拙寡助维公是恃孰谓今者公弃我逝展馈叙离贻书满笥手迹具存岂忍复视空怀谊爱永隔生死使我涕洟悲不能止予忝国恩擢官礼侍衘命来南　山陵之使道路驰驱公私牵制闻讣逾年一奠莫致兹遣伻还薄修菲祀日月不居窀穸何似惟当勒词执笔铭志以报德音庶其在此 

　　○祭内侄欧阳孺文 【 嘉靖甲申】 

　　呜呼尔父尔祖两世之祀一脉之传惟子是属而今巳矣嗟啾伤哉昊天不吊以至此极尚忍言哉仲春之初尔从东井叔父偕至予邸劳苦讯问喜见颜色然于时京城疫疠方行尔甫及门吾女属疾尔素壮悍迎医视疾周旋不避笃义重亲可谓贤矣讵意浃旬之余尔亦遘疾不起嗟呼伤哉岂世俗疫疠传染之说信有之耶然晋咸宁庾衮事载史传不诬也即以予今岁验之举室皆疫吾幸无恙则是说者吾不信也吾历观疫者皆由起居食饮弗慎所致尔无亦矜壮忘戒致然邪抑自有命邪吾女之疾始者以为常悔捄疗弗亟若尔疾则医招其良矣药尽其方矣殆可以无悔矣而卒亦莫之捄也继尔而疾者僮仆又十余人皆未尝药而愈则医师者其不足恃耶抑古谓不药得中医者理可验也嗟乎以尔祖尔父之善仁也而殄其嗣以尔之笃义也而殒其年神理天道则惝怳茫昧而不可致诘矣三月丙寅之朔属纩之辰风雨昼冥气候凄懔阖门震惊五内糜溃膓郁结而泪盈色惨沮而毛竖吾内则茹痛以陨心外乃短情以镇物人事之可怖愕可痛戚孰有甚于此时者乎予无强近之亲无纪纲之仆以自助尔从吾久学书颇工练事颇熟治家入都可代吾劳而今亦巳矣此事之末耳而予之情亦有不能忘焉者也兹遣仆赁舟以女之丧尔之丧及弟维厚之丧同载以归尔久历江湖素以无恐旅魂超然尚归无滞且吾与叔父待归谋之伯祖谋之诸父昆弟为尔立后承祀以供养尔妇不至失所尔可无忧也临发永离告以此词嗟乎尔安知尔姑与尔姑之夫之悲也耶尔又安知尔东井叔父之悲也耶 

　　○祭袁翁文 

　　去岁之冬予还里闾翁来视予言笑怡愉谓翁康强无损眠食曾未逾旬遽云属疾寿跻大耋福履备丰乘化翛然可谓令终乡有善士天不敕?心遗告奠堂帷吁其我悲 

　　○祭安处士文 

　　嗟夫大化流运代谢靡停俯云川之夕逝感露草之朝零寓形宇内贵德与名苟所立之可述庶既远而弥馨惟君志行之超美义问之蔼郁固巳满缙绅之誉高月旦之评矣虽乘化之奄速亦存顺而没宁我怀其人弗履其庭托生刍以寓奠陈玄石而镵铭亦可慰君于冥冥也夫 

　　○特恩堂铭 【 有序】 

　　夫尊已之士惧以宠禄浮于行故退抑辞巽之志高贪贤之主惧以遐逖遗其才故爱惜成就之恩至嘉靖初载　天子选用耆哲扬于庶位高吾陈公于时自滇臬擢长鲁藩公曰臣有疾弗克事事再疏乞休　上命即安于家俟疾愈复用之外臣前无此比者于是高吾公辞显嗜恬厉难进之节　上崇善需旧广迪知之明风声所被警动一世君子荣其事相与名公所居之堂曰特恩而声诗之后三年公以中丞之节来镇豫章嵩不侫乃作堂铭其词曰 
　　于惟休哉嘉靖之治日明天开百职庶工用罔非才维时陈公寔受　上知擢正东国屏翰是资公归卧痾抗章谢事　上嘉曰材其未尽试杗檞榱杙世岂乏之得一栋梁讵其可遗豫章公来勿药有喜荐涉中丞载振风纪士耻无材耻行弗厉厉行负材有不永誉维古用贤灼见迪知非　帝之明畴克登兹刻铭斯堂以载　帝德百尔有位惟君子是则 

　　○琴砚铭 

　　其淳古可以镇躁忘邪其清润可以涤神悦思疑传舜殿之遗巧出端溪之制具二体而成用配三友而从事携之玉堂延阁于以纂纶言而裁帝制也 

　　钤山堂集卷第二十六 

　　●钤山堂集卷第二十七 

　　杂记 

　　◆杂记 

　　北上志 
　　西使志 
　　东观杂志 
　　南省志 
　　内馆志 

　　○北上志 

　　予卧痾钤山阅八稔正德丙子春三月疾愈治装将如　京师前期文告　先墓廿有五日启行时郡守徐侯琏县令萧侯时宾戒舟为送是日晨雨如注午雨少歇登舟县寮属暨亲友暨家族长少咸饯于躭江之亭始去乡邑有离别惘惘之思焉二十六日早发云日澄朗江流盛涨风顺舟驶午次白渼舅氏庄宿别二十七日过杨津访宗罗诸姻楚蒙侍御以舟来逆至新喻士友杂沓来访留二日是日立夏骤暄诘旦风横作更复寒凛舟行二十里次严家渡憩焉晡时风息楚蒙舟送至此乃别晚行二十里宿安和三十日过罗溪访同年胡子明秋官宅午次刘家陂易氏亲邀饯陆行十五里至其家四月朔日还舟风阻泊泗溪二日初三日次临江奚二守钺傅侍御冠卿黄大参文绣孙太守朝望李大尹文振符进士宜臣会饯于潇滩驿风雨凄横留二宿初六日风顺过丰晚晴至曲江登江天阁有李子献吉刻诗观之初七日过市汊驿至南浦驿都宪孙公璲方伯张公嵿王公启方大参璘罗少参中胡宪副锭王宪佥畴郑户部玉蒋工部恺以次来访旦诣　府朝有燕午饭于同年勤甫田公提学分司十三日早发谢贡士应和裘秀才爵舟送至双港杨树湖田舍距城二十里矣午次赵家隈舟人谓候晓乃可踰湖遂止宿焉十四日晓行湖中并湖多洲洲间生青篓长数寸舟人竞采之淹为葅绝香美自此挽舟逆流至邬子驿过余家埠岸傍古树青茂连阴数里清流映带可爱晚宿乌江口十五日次龙津驿 【 即余干河口】 宪副许公本谦司兑运于此来访晚宿黄丘铺十六日次安仁湍水浅涸易小舟行十里至石港宿十七日次贵溪十八日次弋阳方伯安福伍公朝信时赴闽任联舟行是日过石潭汪氏里第同年有之贡士邀伍公与予觞于第二十日过呌岩寺舣舟观之寺凿岩而屋岩石壁立由寺西扳磴盘折而上甚峻后枕崇冈为汪氏先茔踰岭而北为阁老费公家茔一大山下支岭蜿蜒出田亩间为高都宪家茔皆往观之诸山起伏奔跃峯峦特秀大江逶迤径岩麓渟洄而去有石起江心俗名卷绩石信天设奇胜也有之送予至此而别自此行十里江畔有楼名嘉会乃阁老费公里第登岸寻径谒公款语抵暮乃还舟二十一日次铅山河口伍公自此登陆之铅山入闽与予别二十二日次广信费太史子和李侍御子芳偕会时旱涸议当陆行予见四山云合若将雨状索小舟旦发小雨行三里野泊雨终夕翌日抵怀玉矣因叹人事通塞不可料如此同年曹瑞卿二守方旱祷忧惕遣诗慰之二十四日息玉山馆是日离家一月矣二十五日过山微雨颇凉道中青苗遍野时时径松林间阴蔚可爱饭草坪驿未刻至常山钱令宪来迓生员胡鉴逵瑶来见二十六日登舟雨行五十里至椒岩宿二十七日风顺辰至衢州与邝守璠会驿下遂饮同年刘太守彦明郡斋二十八日经龙游县至兰溪县连日析数小舟行沙湍间此县江水稍深衍有官舰颇巨载之晨谒章枫山先生乃行晚次富春驿五月初一日四鼓发舟风顺经七里滩望严陵钓台过桐庐县晚抵富阳县初二日渡钱塘江息浙江驿舟载家具入水关予陆行入凤山门至城中馆于市民金廷秀家内监王堂晁进崔珤侍御鲜廵按冕赵廵盐春林户部大辂方伯任公鉴汤公沐大参潘公铎周公曾少参杨公清宪使李公承勋宪副马公卿宪佥许公赞胡公训都阃陈君璠张君浩申君锡杭守梁君材运使吴君大有皆来访始食黄鱼 【 即石首鮝也鲜时其色如金】 初五日陈都帅璠邀予与戴刑部时宗林饶州瑊为泛蒲之集同年谢太史以中寓南关外访之翌日三司诸公招饮三茆观予辞不赴旦出城次吴山驿登舟初七日早食发舟次塘西宿初八日过崇德县县令洪异广人治县有称初九日早次嘉兴取道如松江访三汀陆太史雨行夜至嘉善县初十日微雨晚抵松十一日侯二守景德邀集棠溪书院复集同年陶员外良伯第十二日同年丁别驾文范以舟至唐桥宴别夜分抵上海县境迟明至浦东陆太史里第去县治尚三里同年宋户部义卿督税于此越江来会有鄞士碧溪张鈇能诗同集是日风雨坐觉凛肃乃知海国夏寒如此十四日早渡江入上海县访诸旧识遂行义卿舟送三十里至龙华寺宴别夜行月色如昼四鼓泊松城下三汀碧溪二君送予至此而别郡僚暨孙太史征甫张给舍时行吴工部子仪及良伯诸君偕饯于问俗亭下良伯又饯而前晚宿魏塘十七日还至嘉兴李太守道甫刘二守应征夜饯于驿十八日午发次黄江泾十九日雷雨早过平望驿过吴江县晚至苏城外胥门驿同年孙侍御夔卿徐郡伯朝仪遣义官吴完来治舟谢工部廷瑞颜二守如瓌李吴县经沈方伯良臣各来访少傅守溪王公里第有怡老园山池甚胜招予饮徐公招饯于鹤山书院颜二守饯于州宅留凡五日以待舟故二十六日过枫桥学士陈子雨先生宅遂至浒市王户部谔来访连日溽暑如焚晚雨困暍稍纾二十七日过望亭晚次无锡谒二泉郡先生二十八日次常州同年徐侍御子谦适清戎至饯予毘陵驿是日小暑节二十九日次丹阳三十日过同年许补之侍御宅晚至镇江六月初一日风静渡江波平如镜予拏小舟独游金山登留云吞海之亭坐听潮轩中僧馈蔬食酌中泠泉瀹信茗饮之风味殊绝还舟至?步初二日次杨州都宪蓝公章王侍御金汪主事淳皆来访初四日易亲可范邀饮于观音堂巷之寓舍是日与岳弟别过邵伯驿夜行湖中大雷电以风初五日辰过高邮晚泊槐角楼镇滨湖石岸陡峻风雨横作舟震荡冲击与石鬪两宿皆值恶境情甚湮郁夜分雨止风息天明顺风踰湖二十里抵宝应初六日午至淮阴驿总漕都宪丛公兰镇远顾侯士隆张刑部璇孙户部泰皆来访初七日泊淮安西湖风横力行夜至板闸刘户部友仁来访初八日过清江厂王工部鍭叶户部天球来访风逆宿浦口初九日渡河风愈逆挽舟力行玉清口驿宿连日风横淮水涨溢濒河民舍渰没茫无畔岸旅泊甚恶初十日风逆矶水湍悍自清口挽舟力行十五里至湖城镇夜中月色甚清临江萧生俊刘生宠偶值会宿差一慰十一日风息行四十里至桃源县未至五里一仆丧买枯殡之驿丞朱良丰城人以医士朱文来馈药安东县于此协济人夫夜辛户部东山来泊十二日早发桃源夜乘月行三鼓抵宿迁县十三日早发宿迁未刻过直河驿复一仆丧仓卒藁葬之夜四鼓至邳州时毒暑蒸郁二仆暴卒以疫舟人怖甚予镇以无惧督舟疾驰市香薷解毒诸剂煮而遍饮之幸无恙然触暑携家可为永戒也十四日中官进杨梅舟泊邳城下索夫银横甚州官皆匿同年索户部逊夫来访久之知州高岩来乃得数夫行沿途漕舟鳞集时时突冒呌嚣行甚艰十五日次房村驿踰吕梁十六日踰徐州洪管洪陈工部辅遣医馈药小雨宿洪河口十七日泊徐州漕厅下弥望巨浸渺然廖工部维修王户部国宝陈兵备和皆越江来访十八日午发至茶城野泊十九日风顺过境山过夹沟驿夜抵沛县二十日风顺过沙河驿过孟阳八里湾诸闸宿南阳闸二十一日过枣林诸闸泊赵村闸烦暑夜不能寐五鼓启闸行至济宁泊南城驿下总河工侍赵公来访同年李工部希献及饶郡汪节推希周偶值联舟行二十二日次大长沟获麟古渡二十三日晨雨稍凉朱户部寅留分署小饮即行晡过袁家口闸同年孟望之侍御谪令汶上以公事适至秉烛觞语夜分乃别二十四日过安山驿至安平镇二十五日次东昌二十六日次临清原兵备轩部署茅贡刘寅苏辅何文邦皆来访大热夜骤风雨二十九日立秋风雨发临清时卫水骤涨黄流湍悍两河漕舟鳞集予所乘舟敝朽而舟卒驽往往触撞呼号险怖为甚午过渡口驿晡至甲马营驿七月初一日晓雾过梁家庄驿至德州初二日过良店驿午过连窝驿夜行次新桥驿予舟不能进李汪二君遣卒秉炬来逆初三日过砖河驿过兴济县晚行未及青县二里忽骤风雨舟不及维系缆一短柳间危怖达旦至青县李汪二君迎劳相庆如更生初四日过流河驿风逆湍悍舟时时回洑盘旋不能行晚力行至静海县初五日五鼓行过杨青驿玉天津汪户部希会邀集初六日过丁字沽风逆且憩且行至桃花口宿初七日过杨村驿有寇焚刼近村民家予等泊北蔡村不敢行更番坐警达旦初八日至河西务翟户部鹏邀集初九日雨宿和合驿初十日搬浅野宿此地多寇十一日午至张家湾十四日入都城凡在途三月余灾暑郁蒸忧悸万状古谓路难信哉瞻望观　阙于五云之表平生知旧执手契阔之余于是亦少慰云 

　　○西使志 

　　正德十三年秋　册封诸　宗藩正副使各十三员予充副使同正使建平伯高霳如广西　靖江府先是有　孝贞皇太后之丧　上皆素服避殿辍视朝及是虞祔毕始从吉典七月三日庚子告　庙传制晡时鸣鼓　驾升殿方辟门忽大雨如注朝臣立东角门趦趄不前卫士督趣就班雨益骤庭中皆水拜兴无序未及宣　制卫卒舁宝舆出夜深黑喧閧如沸予出东长安门水深尺余仆马皆失与吴仁甫翰检徒行至礼部两靴为水所浸坐门下脱靴倾水扭韈复穿湿靴诣礼侍王瓯滨先生厢房得祫裘易湿衣凝斋王少宰同使事亦至取酒各手数杯领册归舍巳二鼓矣辛丑诸使出城壬寅夜大雨癸卯黎明复雨雨止予始启行顾宫谕九和陵太史子渊柴给事德美邀予同逾国昌大参饯于崇文门外太史刘应占舒国裳崔来凤又饯而前泥淖行甚艰晚憩通州察院家人昏黑乃至行李夫舁各不相及比旦勒州夫送之稍稍俱集督砖华工部湘来访工侍赵公汪侍御景颜各遣卒护送甲辰登舟乙巳城中人来云　车驾将北廵召内阁书勑九卿科道官伏左顺门下哭留予叹骇久之申刻发舟行二里至长店止宿阵平高公待予于此丙午晨发经和合驿漷县官送夫皂既而辄逸去夜至河西务王户部廷王??迟明来访晓雨午晴次杨村驿戊申风顺午至天津胡兵备被逮去卫官匿索夫不得此地皆戎籍无民差顽犷素然管仓郁户部深来访己酉小雨发天津二里过建平亲识苑举家饮晚晴至杨青驿宿草间多蚊扑面噆肤拂之不去竟夕目不交睫四更时雨启行次奉新驿蒸热暴雨复霁次长屯宿辛亥五鼓行过流河驿驿前湍流洄洑舟荡兀不可定晚行二鼓扺兴济县干宁驿驿空舍閴无一人岸傍人云驿官妻匿民舍楼中坚壁不出慰谕之乃以空头印纸关文缒而下久之得夫甲妻组系之乃始得夫壬子晓行午次沧洲宿癸丑晨过砖河驿风顺次新桥驿甲寅次连窝驿夜分月色如昼乙卯晨过安陵廵司午过良店驿晚行将及德州二十里许日没昏黑撁夫穿柳林中蒙密错忤咫尺不辨有数桨船奕奕下江中人语暗寂火光时隐见颇疑有异逾时月出渐高驿官秉烛来迓次德州漏下廿刻矣丙辰早食发德州晚次故城县泊梁家庄驿驿疲供亿官以印纳州去夜半漕运都宪臧公舟至胥会秉月起行丁巳风逆挽舟且行且泊午次郑家口宿连日烦暑蒸郁戊午小雨食顷雨益横风色寒凛河流洄洑行甚艰力行至甲马营宿已未过武城访王纯甫吏部过渡口驿宿朱家圈庚申至临清部署高君尚贤萧君廷杰胡君大全萧君孟景兵备李宪副师儒方刑部思道阎吉士尚友秦进士佑皆来会此地南北要冲素号难治吴守嘉聪鴈门人精悍有干称先是传言　车驾将幸此州州民携挈为避徙计有司亦夙戒供具以俟盖郡邑绎骚比比然壬戌发临清过青阳驿夜至梁家乡闸癸亥次东昌访故提学敖公静之之家一孙江郡学生所居土屋二间询之许太史思仁云公自翰林出副宪皆无赀蓄然诸子颇习侈靡公亡家遂落予昔为诸生蒙恩最厚求公坟在城西远不可拜泫然涕下而巳晚行三十里周家店宿甲子风逆过山级阿城荆门诸闸过安平镇沿途漕舟及苏常粮艘丛杂行甚艰棘乙丑过安山驿驿属兖府东平州州治距河十二里以老人领夫皂于此接逓夜宿靳家口丙寅辰过开河驿野多牛羊马驴市积鱼稻过分水庙庙前两水分流皆就下此地独隆然高南北各十里置闸闸启水泄则舟浅阁民舟壅滞有留数日者管闸工部主事李瑜自此入南旺湖并湖两堤垂柳离立阴郁可翫湖中蒲苇弥望渔罾者网者笭箵者舴艋而游者艨而泊者蓬倚而饭者历历如画会湖南运殿材巨楠数千株联筏曳旗蔽流而上楠最硕者围丈余长可五十尺诚天地间奇产然此木一株山伐陆挽水运至此费数百金矣丁卯午次济宁叶工部珩来访州人马宣旧仕吾邑簿致仕家居访之八月朔日戊辰发济宁河水渰涨闸皆漫径月河行过鲁桥闸宿南阳闸己巳风逆次八里湾遇闵大参正甫过沙河驿宿庙道口庚午晨过沛县遥见江上黄旗　御舟二艘有司宿戒以备廵幸者过夹沟驿微雨晚行至境山宿辛未五鼓行六十里天明至徐州大水浸民庐舍泊漕运厅下遇同年俞佥宪子宜俞云曹太仆汝学同行昨午先发予惜不及会寄以诗署州事胡二守尧元管洪陆工部金管仓康户部浩蒋户部彬徐人赵昌龄马宗周皆渡江来访午发次吕梁踰洪宿驿下壬申风横留饮陈工部宪观物亭中午行至新安驿宿癸酉经邳州至直行驿宿宿甲戌过宿迁至崔镇店宿桃源县吏卒来候乙亥过桃源县风逆晚次清河舟巳泊适风少息舟人谓可渡河鸣橹捩柁下中流如飞河流滥溢无际入淮河口惊喜交集虽幸就平妥而实?险可惧哉丙子过清江浦午次淮阴驿都宪丛公臧公总兵顾侯丁户部致祥周刑部镐薛守斌?金来访予皆报谒过同年胡重器佥宪及杜举人澜家丁丑发淮阴行廿里遇蔡衡仲太史饮舟中风静过宝应湖水天一色空敻无际渔艇上下波中飘浮若飞有巨网列晒如林横洲渚间宛见图画过槐角楼镇风急水涌石岸石?曹磕不可住撑舟行十里许入港乃即安流月波相荡夜景澄明夜半至界首驿宿戊寅次高邮遇吴户部仕同泊州守朱良州判杨节来见行廿里遇袁卫漕船乡人竞至相慰劳石挥使方留酌因止宿焉夜半月出乃行己卯过邵伯途间禾黍盈畴荞麦缀花甚秀到此始是江南景矣将玉扬州十里许河水涸运舟商舶丛集且歇且行良久乃得渡泊广陵驿杨侍御朝凤刘节推一正沙宪副立之安黄门汝砺谢生时济会驿下辛巳如仪真夜至王都帅佐会舟中甲申发仪真复从故道至瓜州盘坝乙酉渡江入京口陆侍御行之遣舟送予夜行黎明次丹阳叶侍御忘来访夜至毘陵驿丁亥问道如江阴访故工部郎中曹公家公宰吾邑有遗爱子进士弘毅之予友也发舟出西水门溪港支错行野田间禾黍芦丛蔌蔌有声秋思益清行达旦抵江阴曾令棠张少参允敬蒋进士虞中皆会觞于驿夜行五十里达旦至曹公里第拜夫人于堂毅之前数日如苏城不及会予即辞行庚寅晨至无锡遂行晚次浒市辛卯次苏州徐郡伯朝仪颜二守如瓌部使朱衮黄景星同年袁户部经皆会甲午小雨泊月舟亭下崦西徐侍读王子贞中舍携酒来毅之亦会予于此联舟信宿是日别晚至吴江乙未过平望夜至嘉兴丙申夜至皂林丁酉过崇德夜至德新关戊戌搬坝次吴山驿入城次武林驿三司诸公来访九月朔日己亥藩臬郡公醵燕都司之后堂杭守留公克全丁二守文范同年也邀游西湖庚子早出涌金门憩洪氏两山书院小饮数行乃登舟缘苏堤历孤山岳坟观大佛寺至宝叔塔抵暮而返辛丑出城至浙江驿登舟风顺夜至富阳壬寅晚至桐庐癸卯过严陵祠登之读湛子祠记晚至严州乡里胡少参斯静朱宪佥克谐二公行部于此偕来访自桐庐至此滩石悍激水清驶见底易小舟翌午始行乙巳午至兰溪遣吏如金华讯东阳二尹叔丈翌午吏回太守欧阳赐之遣使致书馈丙午至龙游是日重九以诗寄杨节推时明丁未衢守李逊卿郡斋留集戊申晚泊常山河口诘旦登岸饮同年吴侍御德辉察院庚戌晚次玉山王瓯滨礼侍吴仁甫太史使　益藩先后偕至会于此辛亥留玉山分守少参许公効廉招予饮时久旱溪涸登陆如广信壬子信守廵刘大参文庄王宪佥崇仁驻此偕会玉吴二先生于此取道龙虎山赴益予往拜阁老费公乃行癸丑次傍罗口甲寅次弋阳宿小蒻乙卯次贵溪黄太史慎卿夏大行公谨毕工部汝霖同集时溪水涸浅范尹汝和假予官舰佥议不可行夜中风雨凄横新涨溔汨滩棱俱没中流自在不费推移亦偶然之幸也丁巳晨过安仁晚将至龙津廿里野泊戊午早至龙津驿饶郡二守钱汝和署余干县来致燕饯宿驿下己未至邬子驿庚申过湖至赵家隈辛酉至南昌又五日而抵家 

　　○东观杂志 

　　正德十二年丁丑正月朔早西北风寒劲昼晴是岁当天下朝　觐晡时鸣鼓至一更初朝散朝臣吏卒相失噪声如沸有官被践死午门外初二日有　旨如南海观猎 【 在都城南七里】 召府部大臣科道官甚急十三日祀南郊毕畋于南海夜漏下十刻　驾还宫翌日庆成宴晡时始宴宴毕月已高矣八月一日　车驾出次昌平转通州霸上畋南海十三日还廿八日　驾复出九月一日次宣府十一月廿九日长至　驾庄宣府是日百官诣奉天门行五拜三叩头礼先后杂至班行断续司仪者不问正德十三年戊寅正月朔日　驾在宣府百官行礼如长至皆不贺节早西北风薄寒昼晴　驾将还京有　旨颁赐廷臣服色初五日司礼监官于左顺门唱名颁给内阁斗牛二品皆蟒三品皆飞鱼四品及翰林学士至侍读皆麒麟五品堂官六科长皆狮翰林史官给事中郎中员外郎皆彪计五千疋有奇可谓章服之滥惟御史豸初六日　驾次怀来城七日早晦百官出德胜门候　驾皆服所赐服色绯金倚杀大带加帽予与刘编修元隆独青衣同官颇诮让之晡时　驾至文武大臣具彩障制文跪道左捧觞称贺大雪漏下廿刻　驾还宫盖自去秋八月廿八日至今四阅月矣八日大雪九日　驾出斋宫十日大祀毕遂如南海观猎十一日夜二鼓　驾还十二日庆成夜分乃宴廿日赐廷臣以南海所获麞兔廿一日召廷臣观所获夷物颁赏大臣并科道官银牌内阁金牌此答醵金制彩称贺者他官未预贺者不及是日申刻上单骑驰出德胜门去矣从骑惟四人余以次追去二月十日　太皇太后崩逝十二日闻丧为始十三日百官素服黑带诣清宁宫门外听遗诰时　驾在宣府是日早晴辰刻忽大雪交下已而复晴已刻　驾还未刻宣遗诏毕十四日如前仪十五日成服百官各斩衰杖朝夕哭临三日四月初七日风霾昼翳日色白晕无光六月十二日　大行梓宫发引　上从至昌平廿四日　大行神主祔庙早晴陪祭执事官候于庙酉初刻　上至甫降辇升阶及门忽大雷电雨如注灯烛昏灭朝臣卫士奔走避雨班行淆乱礼仪废省聊取终事而已七月初三日传　制行册封礼予受命如广西靖江是月　车驾复出明年己卯有宁藩之变 

　　○南省志 

　　正德十二年丁丑礼部当会试以考试官请二月六日命一文学士戒庵靳公少詹学士东江顾公为考试官予叨与同考是日午刻仪部主事倪本端以币至予家初七日陛辞宴礼部入院复宴至公堂乃鎻院入帘八日出初场题晡时主考二公遍视各同考房灭火扃吏于房内乃偕诣聚奎堂序坐故事主考上坐同考翰林年深二人前对坐余皆傍坐是岁二公特请前席四人滕子冲洗马崔子锺侍读陆子渊编修而予亦与焉揭书出题毕即付工刻且刻且印不停手各色匠厨人役釜灶食饮诸物毕具一堂灯烛辉映焬燎熏炙予等坐达旦疲甚用黄纸书进呈题纳筒褁以黄袱五鼓击板揭帘大宗伯至立帘下距内丈余执事者以筒授宗伯捧而出不交一言礼部提调官领题出散诸士予等乃揖而退盖严密如此十一日出二场题十四日出三场题皆如之初十日戌时分初场数卷入十一日数十卷入后乃渐多诗房共卷一千四百予房南一百二十五卷 【 后取十四】 北一百十三卷 【 后取九】 中四十卷 【 后取三】 共二百七十八卷 【 共取二十六名】 十六日午时二场卷入十九日寅时三场卷入阅卷至廿四日毕廿五日各房以所支卷俱呈主考看详批定名次成草榜午刻知贡举礼部二公监试二侍御皆入序坐主考同礼部四公上坐二侍御前对坐提调官以墨卷入各同考先生以所取朱卷对号卷堆积诸箱搜阅甚艰偶一号不对即弃不敢取五经置朱箱五三场取中对号俱同取中者纳诸箱主考知贡举监试官各用封纸署判贮堂中廿六日拆卷填乙榜廿七日填正榜以第十七名为始填毕又以第六名为始填玉第十六名既乃拆五魁每拆一卷唱名众共称为佳士然后取者乃自慰予谓有司求士之切甚于士之求知于有司也榜成已暮乃宴宴毕退舍束装京师人以报榜希厚利先赂印匠多印试录名纸伺启阍得纸疾驰去报早则金多亦有恶少伺于途挺仆其人夺纸以去者夜二鼓门伺者久不胜忿则掷瓦石以入比出问者驩噪拥试官马途塞不得行刘舜臣给事被拥逼堕马深堑中此甚危恶每岁常然亦不能禁也三鼓抵舍旦陛见赐宴礼部廿九日谢恩 

　　○内馆志 

　　正德丁丑十一月二十一日予受命教内馆初六日入馆故事诣崇圣堂谒先圣毕升堂内侍诸生行四拜礼皆立受司礼诸中贵散居大门各遣学长致剌不亲往司礼执笔者九人居河滨各亲往具贽帕投剌帕皆辞是日提督解太监铭具宴其后铭奉使代者李英英执笔代者张凖与予先后同事者编修陆子渊刘华甫孙远宗尹舜弼刘元隆检讨边汝明 

　　钤山堂集卷第二十七 

　　●钤山堂集卷第二十八 

　　神道碑铭　墓志铭 

　　◆神道碑铭　墓志铭 

　　明故光禄大夫太子太保南京兵部尚书赠少保谥端敏秦公神道碑铭 
　　明故太子少保礼部尚书赠太子太保谥庄简李公墓志铭 
　　明故资政大夫刑部尚书赠太子太保谥康敏赵公墓志铭 
　　封通议大夫南京吏部右侍郎洞云先生张公神道碑铭 
　　通议大夫都察院右副都御史高公墓志铭 

　　○明故光禄大夫太子太保南京兵部尚书赠少保谥端敏秦公神道碑铭 

　　嘉靖甲辰正月廿有一日尚书凤山公薨于第讣闻　上震悼辍视朝一日下所司议祭葬如例既乃赠少保赐谥端敏制得树碑神道于是公之子都事汴以文请于予予往与公同仕两京几二十年道义交相好也其奚可以辞按状公讳金字国声常之无锡人也系出宋国史院编修直龙图阁少游先生观之后先生坐党籍屡徙道卒葬高邮其子湛倅常州迁葬锡之璨山因家焉遂为无锡秦氏公生而颍异过人弱冠举应天乡荐弘治癸丑登进士第授户部福建司主事监督仓场粮斛差检勘顺天灾伤融敏精干即蔪然颍脱矣总视诸司章奏事无难易摹画悉当迁员外郎郎中丁父忧起复除郎正德间宦戚奏乞盐引每从中报下阻商耗边盐法几坏公当署坚奏格之擢河南按察副使督学政当是时中州之士出公门多显者初公同邑邵文庄公督学有声至是人则称秦邵云升左参政分守大梁道刘贼起略河洛间将薄封丘公设法防御会参将宋振提师南下因邀与合阵遇贼于陈桥奋击大破之土人立祠祀公升山东布政右使寻转左使擢都察院右副都御史廵抚湖广至则属地方连年大水饥馑公蠲租赈济察罢贪吏上便宜八事再上十事其书在国史以文多不载又盗贼数起公擒贺璋廖琪于江讨猺軬于彬桂平叛苖于香炉峯民赖以宁宸濠变起　车驾南征诸宦寺权要人并缘为奸横求有司权势赫压公抗奏却之诸求少戢在楚余七年威詟惠流绩誉大振嘉靖初拜户部右侍郎改吏部寻转户左是时公摄部篆清理皇庄整饬盐法申盐引前禁督追逋负盖公既习知诸务而益殚厥心力补弊兴滞粲然改观焉录彬桂诸平贼功荫子锦衣百户世袭公辞乃诏进俸赐白金彩币拜南京礼部尚书旋改南兵部尚书参赞机务不踰年召为户部尚书条秦国诸数事今尚循守不变丁亥年六十有一上疏乞归　赐玺书乘传归命有司岁给舆隶朝臣自宰执台谏皆以公行能最高年又未艾不宜苟遂其退请留公不报公既归言者不止复起为南京户部尚书　庙工兴改工部尚书加太子少保寻加太子太保再改南京兵部尚书以年七十告谢再疏甚力　上知不可留温诏赐归仍给舆廪如初公平生志务经世博极天下之故识达时变而守之以正平居温温乐易当其职守毫发不可夺历两都五部卿正忠勤一节虽退老犹虑切天下事性寡嗜好焚香一室左右图史自娱亲课诸孙学业知旧问遗手自勒状作家乘建四代茔域筑祠祀淮海先生配以先世有德者四人名曰五先生祠以风示族里盖岿然巨公长者矣为诗文纯雅可诵所著有凤山诗集抚湖政要安楚录杂着稿台省奏议诸疏类稿多梓行于世曾祖讳物初祖讳景熏父讳震皆累赠至太子太保南京兵部尚书妣皆一品夫人配钮氏累封一品夫人子二人长泮乡贡士先卒次汴荫授南京后军都督府都事其葬之月日与子姓婣媾之详具在大宗伯费公志中兹不着着公之大者以书诸墓上之石而系以铭曰 
　　秦肇龙图有斐令德文实擅宋名乃齐轼用弗究施卒死于谪天佑善人懿尔孙子嶷嶷尚书乃诞厥祉十世而发振其家祀始仕为郎令问孔扬允文允武何用弗臧教被中土多士斯皇河洛之墟大盗披攘舍尔鸣铎干戈用张讫诛叛乱封丘之阳爰自旬宣以抚荆楚豹服有韬锡以钺斧熊旗鸟章寔总貔虎彼蠢有昏负是罙阻三犁逆巢民有宁宇惟是楚人式歌以舞　天子召之卿贰即序敷政优优不吐不茹历正诸曹鞠躬尽瘁未老告休逝其与处廷有舆论列疏留公归而再起勋望益隆仍司邦计复典司空保厘旧京宫保加崇公再归矣茀禄康矣耆德寿俊民之望矣俄焉长逝乃衋伤矣崇阶美谥稽实易名高朗令终世莫与伦其伦惟何山甫其人夙夜匪懈明哲保身陈词着德以刻穹珉厥声鸿鸿百世孔振 

　　○明故太子少保礼部尚书赠太子太保谥庄简李公墓志铭 

　　正德间公为礼部尚书掌通政司事尝因天变上勤政事戒逸游重爵赏抑奔竞四事不报自是公决意求退章六上皆有旨慰留之最后请益力乃报可特加太子少保岁给舆皂仍赐勑给驿以归于时廷中称叹谓有急流勇退之风厥后权奸窃柄逆濠构乱乘舆数出大臣恟恟危惧始皆服公之先见云公卧家余二十年年八十有五景泰丙子正月元日为公之生其卒嘉靖庚子五月五日也讣闻　今上皇帝诏有司给祭葬如例又特赠公太子太保赐谥庄简呜呼若公者盖清德懿行巨公者矣公讳浩字师孟姓李氏世为山西曲沃人以书经举成化祭卯乡荐明年登进士第初授都水主事管吕梁洪故有役夫数千办椿草银钱岁若干缗公至悉罢之止令于农隙采办备用而已署邻巨豪伺官府短长前任者多为所持独于公不敢近改户部主事丁父忧服阕改兵部车驾主事升员外郎奉勑清理畿内诸土田夺豪右侵占者若十顷还之民升职方郎中为尚书钧阳马公所称重委摄诸司章奏　册封代府溧阳王充副使凡所馈赠拒弗受升通政司右参议转左参议持节充正使封晋府云丘王历升左右通政顺天府尹时久旱疏论畿甸民所疾苦事当罢行者诏嘉纳之逆瑾擅政无名需求甚急公一切裁抑数与面议可否侃侃不阿闻者颈缩而公不为沮瑾乃日使侦公过失然竟无所得也居二年改通政司使转兵部右侍郎寻转左兼理武职贴黄尝摄工部篆修朝阳门城垣通州新城公咸督其工乃疏慎郊圻固封守革冗费修战具数事多见采纳以山东盗平升俸一级赐白金彩币丁继母许淑人丧赐祭葬给驿以归服阕召拜礼部尚书仍掌通政司事食一品俸赐金绮斗牛服色未几疏乞去位公去后台谏累疏荐金当复用而公已老无意于世矣公器宇魁岸论议伟出虽退处丘园每闻朝廷一善政辄喜见颜色笃厚伦理有弟客死收恤其孤如已子岁时事先必谨着家训以示子孙虽隆贵自奉无异寒素好学问文章虽老不勌所著有南庄稿归田集藏于家曾祖讳思贤祖讳龄考讳祯高密县丞皆累赠通议大夫兵部左侍郎祖妣贺妣郑皆赠淑人配因氏累封淑人赠夫人子男四长曰金即弟死抚为已子者也仕为宜君知县次镛河南道监察御史次镔国子生次钧秦府左长史孙男六承光承德承华承诏承赐承宠孙女六曾孙二曾孙女六御史君以辛丑某月日葬公于某山之原而奉状属嵩以铭嵩昔在翰林尝得望见公之颜色公得谢归实赋诗以道公之行者兹重以御史君请铭奚以辞铭曰 
　　公生有征吉梦是占厥梦维何有遗之衡公没不亡去而上升又曷征诈咩鹤降迎维古异人发祥匪偶受气取棈亦孔之厚屹屹李公三晋所锺含和蕴灵 【 下阙】 

　　○明故资政大夫刑部尚书赠太子太保谥康敏赵公墓志铭 

　　【 前阙】 元佑饱文臣李泂予昔官南京翰林公折行辈礼之至是太守君书来属为铭曰公之遗命也嗟乎岂以予为知公者哉然不可辞序而系之铭曰 
　　仡仡司寇履方蹈古正色庙堂孰余敢侮人亦有言伉直罕容道行志得惟　圣之逢公疏引年翩其解组　帝曰嘻哉去我贤辅陆有乘传廷有赐诗　皇眷优常闻者嗟咨恤典贲终易名节惠吁嗟良哲可式有位 

　　○封通议大夫南京吏部右侍郎洞云先生张公神道碑铭 

　　洞云先生既葬之二年今少宰公贻书其友嵩曰邦奇不类少也未尝一日就外傅大人授之经始学为文击蔀扩塞俾知向方有所过僻因事示戒徐诱而默喻之及既仕犹然夫蓼莪九我教不与焉若邦奇则罔极之痛尚何言维墓碑有文焯德发潜垂世弗朽者惟子是托矣嵩谢非其人盖阅岁而督命益严乃考次行录得先生治身行已之悉而谨志其大者序而揭诸墓序曰先生讳时敏字日新姓张氏宁波鄞人也聪明沉厚毅然不苟戏笑早入县庠通易诗二经远近争迎以为师慕闻来学造就日众少宰公亲承指授陶镕淬濯遂大成其器文声重馆阁而先生屡试有司辄弗偶其内修之行既足称于家邦而世之有权力气气者知先生莫能深故卒以穷始先生以为君子之学要自期于古人立身如程明道济世如韩魏公范文正公避俗如陶靖节自约如马少游恒举以为法读书匪尚博识经史要语切于心身者书诸楹壁而时观之允廸之盖先生所自志者如此其于世俗得丧欢戚不以屑意也先生弘裕以容众矜严以正物全已以守贞纯俭以存戒谓钝为利谓拙为巧谓朴为华凡先生之行巳居乡及所以淑其子者皆出于长厚诚恕足以平怨释欲革憸亡忮消鄙敦薄挽末俗进之古可谓淑人君子者矣先生博极羣艺阴阳星历山经地志姑布子卿之术靡不通晓然鲜言之为诗冲澹和平所著洞云稿藏于家初以少宰公贵封翰林院检讨继加四品风宪服郊恩进封通议大夫南京吏部右侍郎先生素志经济及受封则绝意世故日与亲旧觞咏自适于溪山云月之间享荣养者二十有五年年七十有二嘉靖辛卯二月甲申以疾卒　上闻赐谕祭命有司营葬事乃以是年十二月丙申葬于葑港祖茔之次祖讳纯父讳忱赠如先生官配沈氏封孺人进封淑人生子二邦彦惠而蚤卒次即爫宰公次邦韶邦礼侧室董出女二学生裘穆徐楩壻也孙男子中子释子兆子望嵩闻诸古之士学成而道德明秀则进为公卿大夫暨百官之选其后国论不及乎里巷之隐士之修巳者恒诎于程试之文顾以先生之材与行而不见知遇不克少施于时则为善者何以勉焉虽然乃有今少宰公有道而文为时名卿呜呼蕴必发其在兹乎序而系之铭其词曰 
　　昆冈之璞瑜瑾内全莹莹精气浮于山川徂徕之松磥砢千尺凌傲雪霜其姿郁郁胡不珪瓒荐之清庙胡不栋梁于彼鸿构猗嗟先生行古道方材宏莫用匿耀含章惟其不有以惠后昆是生少宰实大其门过庭受诲匪色匪言如彼蒙泉弗汨其源浑浑其积蔚蔚其宣文世宗之行世仪之惟其身教式谷似之天曹严严百辟具瞻甄别贤类以赞化元猗嗟先生迹晦道光为不自躬厥　弥长荣莫与夷眉寿多祉湛恩洪庞未见其涘刻诗墓门以诏来禩 

　　○通议大夫都察院右副都御史高公墓志铭 

　　嘉靖己丑三月一日都察院右副都御史仰峯先生高公卒于家惟国家于大臣之终具有恤典于是有诏命有司营葬仍命官谕祭如制是年十月某日葬公于里泽土?布子祉贻书京师以公遗言谓嵩使志诸墓始公识嵩于诸生中荐宠之顷被召国学公送之彬江之浒执手语曰吾老矣不及见子墓石之文惟子是托也嗟乎予曷可以不铭公哉予又曷忍铭公也哉谨按公讳琬字德资成化戊子占江西乡试戊戌登进士历知松阳上海二县召为南京贵州道监察御史升松江知府陕西湖广参政右布政浙江左布政已而拜右副都御史抚治郧阳公器貌端重为政矜严持大体晓达民事慎饬名检所至举其职而上海松江之政尤称最上海松属邑也地大赋繁公至减官粮加耗奏以余粮编银顾夫民称省便官税征解岁有羡余数百金前政者例受之公初不入于心则斥以建学舍斋阔廨宇馆传之敝圯者锄抑豪强发擿奸伏屡辨疑狱终其任无敢干以私闻父丧即日奔归民怀慕赍馈追至其家一峻拒之为御史风裁凛峻出按蜀戎籍持平不苛稽审有法众号得体适松守缺松人咸愿得公为守语闻吏部以公往盖公前在上海威信既孚于民又熟其利病及为郡益迈往踔厉几所兴革弛张举措务建经久长利期无遗便乃巳用文学饬吏治考大成之乐间诣学宫饮射读法率学官弟子亲为讲说课试高等者慰宠之饬陆宣公周文襄之祠表忠节贞孝百废具兴松故饶财俗尚侈靡公身为俭约先之食不重肉客至豆觞鱼鱐果脯一饭而巳禁飨燕俳优杂剧不一陈于前考公所为庶几君子德义之风矣抚郧时剧寇刘七猖獗连河邓襄蜀数州患之都御史彭公泽专总制公受勑调汉土兵并力追剿计划劳勚渠党就获玺书奖励有袭衣白金之赐众方多其功顾为言者所抑得旨召公将别用之公还过家即卧不复仕矣有司议平贼功犹以白金彩币即其家赐焉　今上登极推恩廷臣公虽家卧援比以请诏赐诰进阶通议大夫祖讳原亨考连江丞讳仕忠皆赠通议大夫都察院右副都御史祖妣某氏妣胡氏皆赠淑人盖异数云家居十有五年年八十有五履行重一时前后部使数致粟帛礼于其庐高氏之先出安成之笪桥有讳隆者来家宜春与中表刘以文厚善以文无嗣隆以次子原亨嗣之遂?即刘姓公之祖也公三世皆仍姓刘嘉靖壬午祉领乡荐会试礼部始以公意疏于朝复姓高公笃伦理伯兄琦弟璨友爱甚至旧田宅悉推与之而别创以付祉等从兄孟宽客游湖湘卒遗孤禧公抚之如子宦邸与祉就外傅长娶以室服用惟均禧今听选监生其它亲族赖公赈赡殡厝尤众顾自公视之皆常行不及悉书也公元配戚氏继王氏皆赠封淑人子男四长即祉次阴阳训科祚次佑蚤卒次???女适都御史张公凤子汝功指挥使石公方次子宫俱国学生孙一人曰元铭曰 
　　抑抑高公维行之持皭彼玉雪弗受磷缁爬梳濯濡威惠并施厥政在民既去而思位方日融器也大受退处而休厥用弗究公虽告休受宠无已金币诰书即命于第考终大耋福履具完　皇有异恩贲于九原纳铭昭德以告弗谖 

　　钤山堂集卷第二十八 

　　●钤山堂集卷第二十九 

　　墓志铭 　墓表 

　　◆墓志铭 　墓表 

　　南京大理寺卿孟公墓志铭 
　　南京大理寺卿傅公墓志铭 
　　前大理卿汤公墓志铭 
　　翰林院检讨易君墓志铭 
　　御史楚蒙黎君墓志铭 
　　广西左布政陈公墓表 
　　中奉大夫江西左布政使致仕邢公墓志铭 

　　○南京大理寺卿孟公墓志铭 

　　公起家河南年二十三举进士为行人时公之内弟何子仲默方有俊名与其群李献吉王子衡崔子锺田勤甫及公日切劘为文章扬搉风雅以相振发酒食会聚婆娑酣嬉以相乐时称十才子巳而公选入内台为御史即抗疏论劾当道大臣用是下诏狱谪桂林郡学教授天下又皆高公之节而诸子者亦各以气节自着不独称才也公由桂林稍迁汶上知县嘉兴府同知擢湖广按察佥事持宪专决耻唯唯恭逊意小怫即日挐舟径归引疾致仕嘉靖更化录闲废诸贤乃起公山东佥事升布政参议陕西参政拜都察院右佥都御史廵抚宁夏寻改督储南京公居南京一日闻太夫人居家疾剧即解印驰归或以职守难之曰吾安能顾此耶会改公总理河道命下值郊恩貤封躬捧冠帔至家踰四旬太夫人乃殂时论谓公孝感所致云呜呼士平居学问谈理道至居位临事择利害为趣舍惴惴恒患失之考公所历履侃直自遂迈往弗回志节可槩见所谓笃信好学者非耶假令公履高位当大事其不为恇怯委懦恂时也必矣是岁三月公服阕拜南京大理卿众谓骎骎柄用矣到官甫五十日遘疾遂不起则岂非命也夫其可悲巳公讳洋字望之姓孟氏生成化癸卯五月二十三日卒嘉靖甲午七月二十五日年五十有二孟氏其先金山人曾祖真童国初为永平卫千户祖胜调信阳以功进指挥佥事故今为信阳人考讳山赠都察院右佥都御史母孙氏封太恭人配何氏封恭人生子朴而夭公居忧时以弟泽子祀为后今侧室一子楷方在抱于是一胜方娠也公其必有后乎公坦易谅直与人交无謟容无诡辞居官务大体所至声色不动而绩効毕着平生俸入以义散俱尽死之日至无以为敛方属疾即以后事属都宪顾公华玉及通政林公懋易二公者日往问焉其终也视其敛焉凡敛之具吾同年各出金为赙甶都诸卿皆赙焉于敛之十日何恭人携其予自信阳驰至都宪马公敬臣则自淮具舟以归公之丧将以某年月日葬何恭人曰夫不幸不可俾遂泯泯无传乃请于顾公述状而属嵩为铭嗟夫予曷忍不铭公哉铭曰 
　　相古达人以死为息孰为短修悲也奚益嗟公德名嶷嶷有立将明将昌胡夺之亟往宁尔丘永保终吉 

　　○南京大理寺卿傅公墓志铭 

　　公以都察院右副都御史廵抚滇南既被命改南京大理卿当行矣寻甸武定土酋倡乱抄掠诸部围逼会城势张甚公曰吾可诿而去乎是时公已被疾乃力疾廵城发部兵以讨贼贼寻破优诏嘉奖有白金绮币宝镪之锡公经理条画起居无时既行至镇远则疾甚弗起嘉靖戊子五月廿一日也年六十有七讣闻诏有司营葬事遣宫谕祭如制公少刻苦为学家贫寄食京师以羽林戎籍补顺天府学生领京闱乡荐丙辰登进士授大理评事详谳不私迁寺副继迁寺正奉命虑囚于河南再莅湖广多所平反逆瑾擅政尝欲脱人于罪公持弗可瑾怒中以他事逮公系诏狱谪浙江布政司理问已而复逮至京祸出叵测或劝可贿免者公委顺守正一无所移人咸危之然公居宫素防检密无可捃摭瑾终莫能害也擢山西按察佥事陕西兵备副使调广西右江有平贼功进俸一级升贵州参政按察使广西右布攻使云南左布政使拜都宪即抚其地公所为政拊罢瘵之氓按贪暴之吏前后数任皆在边方劳効毕着比及内召而公弗禄矣公讳习字本学姓傅氏南昌进贤人曾祖讳原益仕为广西太平知府祖讳德威父讳明昌以公初命赠为大理评事公娶万氏封孺人二男子缜守忠皆县学生女一适府学生熊梅孙男巏孙女二长适黄墨次许聘太守万公镃之孙栻傅与万世为婚姻守忠今南台总宪治齐公壻也公之卒也惟守忠在侧扶柩归与其兄以某年月日葬公李坡桥山之阳而来金陵以求予铭呜呼公起诸生徒步宦学屡践艰棘终以就立显庸于时庶几坚忍果毅致远受大者矣乃论次行事而铭之铭曰 
　　维傅之先说相有殷克迈种德代袭其芬公奋自田启迹羁旅文优以仕若契而取奸人擅朝重足屏息率其方刚威我弗惕旬宣列省绩美具称书载俊乂诗咏国桢大卿既命亟务穰起劻乱削平惟义之济鞠躬尽瘁奄忽殂终裹尸万里孰谓非忠刻铭于幽善履孔最以告后人传氏之隧 

　　○前大理卿汤公墓志铭 

　　六年夏晋有疑狱　天子下三法司集议群臣连奏谳不称　上旨皆坐免官时大理卿汤公与在遣中久之　上意明羣臣无他渐次召复而台谏部使争言汤公贤宜复用章凡数十上公里居六载嘉靖十一年八月二十九日竟以疾卒春秋七十有三云又三年乙未正月十二日葬于邑敔山之原公仕而廉虽践大卿无厚蓄以故久弗克葬其葬也礼弗克备其孙世贤谋于叔父雨曰葬宜有铭以昭德垂远可弗图诸乃以其姻张太史衮所述状以来请铭公讳沐字新之姓汤氏常州江阴人也幼时读书学文不假强教举成化丙午乡荐第六人弘治丙辰登进士第选为崇德令其为政威惠信着吏急民宽褒延庠校风移化行比其去民思之为其立祠其召为监察御史举弹无所避其升湖广按察佥事既行矣逆瑾方擅政怒不巳附复斥为武义令瑾败起为广东佥事督理盐课湔剔抉摩宿弊澄革迁福建副使当朝觐故相杨公一清柄铨衡举天下方面治绩超最才可大用者数人疏请表异公名在列升江西按察使浙江广东左右布政使拜都察院右副都御史廵抚贵州改廵抚四川芒部寇乱治军行师谋虑精审地方底平玺书劳美赐白金彩币召掌廷尉公姿貌凝重吏治精达任公竭节议法处令争棘不挠　上方笃于委任顾以一眚废则所谓命也非欤公归屏居城南野服课农欣欣自适邦大夫见语不及私见不善中疾之若将凂焉即面不忍显白人更称长厚微时所识被褐蓬藋之贱必俯问其庐姻党旅会视毛燕坐汲引后进劝饬指诲惟恐弗及公素强无疾方被疾度不能起亲治后事甚悉犹口讽三诗以国恩未报为恨曾祖讳真隐德弗仕祖讳镛父讳虞并以公贵赠都察院右副都御史母胡氏赠淑人元配陈氏赠淑人先公二十年卒公终身不复娶旁无媵侍焉子男二长云七品散官先卒次雨太学生女适义官周都孙男二世贤适长承重次世勋三孙女适夏尚綗何应期朱仲曾曾孙一舟公内外行完崇约惕盈施于有家榜其堂曰知艰自为文遗世贤曰守此足以保躬矣世贤荫补国子好学而文予所教诸生也以公遗命请予为铭铭曰 
　　惟昔江阴仕鲜显荣八座登朝奋始自公惟公之兴莫匪躬致德立位来若契而取终焉奄踬失署亡资众论则归岂足瑕疵考其初终淑善可仪天不憗遗君子之悲廉以检巳俭以师后公名不忘世以永绍 

　　○翰林院检讨易君墓志铭 

　　君长沙攸县人易氏讳舒诰字钦之弘治乙丑进士选为翰林庶吉士三年授国史检讨君始业进士不工为古文辞既入翰林始尽弃其前所学慨然慕古人所为而力追之取左氏先秦西汉之书昼诵夜思钩玄致隐沈浸酣郁久之于文大有得也为诗妙悟超诣上逼晋唐而书体尤工由是名誉暴耀振发闻海内侪辈屈伏莫与之京矣盖君所自力者如此为检讨踰年以忤逆瑾意调南京户部主事瑾诛乃复为检讨谒告归省念二亲年高留侍不忍去卧家十有四年绝意荣利隐操沉靖台臣部使交章荐之既而居亲之丧将释服人以谓君自是可出而仕且显用矣竟以嘉靖丙戌十二月十三日寝疾终于家年五十有二云呜呼天之生夫人也既畀之才矣而不副之以须臾之寿使少待以酬斯人之望竟何意哉竟何意哉予往岁奉使桂林与君会南岳下今少宰甬川张先生时督学湖南适偕会与憩浃旬穷岳之胜而别余三人者同为庶吉相好也及予桂林还则又问道于攸攀磴缘崖历险远以造君之庐款语再宿乃别然孰意自此而诀也悲夫君甞生二男子皆殇卒以无嗣今治君之葬而来请铭者壻陈惟健也曾祖讳耀祖讳颙考讳万福赠如君之官母刘氏配萧氏封皆孺人君卒之明年十二月二十八日葬在母坟高山之阳萧孺人祔铭曰 
　　蹇于仕不憗施以年而且无子呜呼钦之行过乎古人而文高乎当世其传在此抑又奚悲邪 

　　○御史楚蒙黎君墓志铭 

　　世所称以谓难得者精明博洽强干之才既得之矣遭时纯熙居可为之地奋庸效绩致君于理而泽加于生民岂非士者所愿哉然是数者恒患于莫能兼夫时难得而易失也名难成而易毁也用舍易遇爱憎殊好是故虽有难得之才而罕究其用或连蹇弗遂以没此有志之士所深以为惜也黎君讳凤字干兆自为诸生博学工文词已有俊名举弘治丙辰进士授行人拜河南道监察御史当是时　孝宗皇帝御天下图惟治理奖宠台谏君感激自效论诤谔谔无所避明习吏治事至能洞烛颠末长宪者有大事必召君议君操牍书奏援据古义傅以文法时出新意以佐其说横贯超绝侪辈莫能及也及出按南畿剔奸振弊发擿隐伏有豪右武断根节盘固更数政莫能治君至即寘于法威震远迩寻改督南畿学政抡材造士人称公允盖君遭时行志要欲迈往自树慕古名人所为而才克济之无何正德之初权奸柄国挟宿憾竟假考察斥君归矣嗟乎天之生夫人也而命之如此吾不知其何如也君既归学士大夫惜君者多拟荐之然格于例终莫之遂君惟自放于山泉云石间卜居古城构蒙耕之堂日引亲旧觞对为乐或时慷慨讴吟纾其所怀语及弘治间事未尝不触触感恻衋然以悲云君世家新喻北蒙山下学者称为楚蒙先生所著有蒙耕录奏议详刑诸藁藏于家曾祖讳敏才祖讳明启考讳绍魁赠如君之官母刘氏封太孺人君兄弟五人其季曰龙干德踵君举进士为御史至广西按察副使君初娶敖氏继李氏赠封皆孺人子曰天监邑学生予壻也君生成化乙酉六月十一日卒嘉靖丁亥十一月廿四日得年六十有三以卒之三年庚寅月日葬祔祖里冷塘先御史府君之墓左君尝嘱其子曰吾衷罕人知脱不讳当求汝外舅铭吾葬至是天监奉遗命以请呜呼予尚忍铭君也哉然曷忍不铭乃书之庶几以识予之悲而慰君于地下铭曰 
　　呜呼君何归乎芒乎昧乎其神曷之而形返兹土惟耕在蒙惟葬在祖尚永其承以受多祜 

　　○广西左布政陈公墓表 

　　中奉大夫广西左布政使陈公以嘉靖乙酉四月十五日卒于南昌之里第葬新建县之观音山越六年辛卯正月二十二日夫人彭氏卒于其子刑部主事冠之官舍而冠扶柩归以是年月日与公合葬乃来求文以作公碑谨按大夫公讳奎字文表始为诸生学成久弗试部使以年例黜之或曰名士可失乎复之遂领省荐登弘治己未进士除广济知县为县有名召为监察御史时逆瑾用事公往核甘肃边储忤瑾意摭公微过逮赴诏狱久之得白擢山西按察副使河南按察使山东右布政使广西左使凡仕二十四年其行事可纪者众矣在广济廉正率僚阍戒私谒俗号嚚讼常伺吏得失为倾陷计公治其桀黠者数人群党为戢刊谕俗之文教民行冠婚诸礼改作庙学贸民地以广黉舍程艺相勤学者由是日起岁大侵贻书富民咸愿出宿峙助赈全活甚众罪赎所入至?代粟积不下数万邑人铭其政于石在御史论事无所避出按广西风采整峻监临试事称得士在山西筑城南关工费甚巨公规画有方城成汾河大决将逼城民惶扰不知所为时方岁凶公出廪粟二千七百有奇募贫氓计口日给令浚河导流由故道城得不灭而饿者亦赖以赈屡殄剧寇而不任其功公前后所历皆宪职慎于刑狱精断明恕窜正吏牍运笔如流吏抱案植立不得出一语屡谳大辟可疑者率破械释之而奸赃之吏则按劾无少贷盖公施于政者如此然以性执直不能随世俯仰为贵要所忌获不根之谤言者论公前在河南尝为逆藩市马朝廷下所司考验无几微实迹虽事枉得白而公巳倦且休矣属疾方剧冠适奉使南方间道归侍公无他语但敕以守官报国葬制从俭而巳夫人新建右族有纯行内外称贤子一人即刑部冠也女适上舍生方侃子一桂孙男三曰赐曰贶曰贻陈氏之先为江州人后徙吉水五世祖天锡徙南昌天锡生子隆子隆生铭铭生聪浙江余姚县簿公之考也赠为监察御史嵩闻诸君子之论曰大夫公饬巳厉行期自树遇事敢往有为乃一遭污蔑卒黯抑终其身惜哉嗟夫爱憎异情则誉毁易论今之士其不幸而蒙此者亦多矣岂独公哉论次终始作为铭诗庶几以诒于后世铭曰 
　　仕既孔材兮克奋于时端厥衔策兮周道以驰前无御者兮后忽忌之我修不苟兮何有磷缁吁嗟陈公兮铭以余辞 

　　○中奉大夫江西左布政使致仕邢公墓志铭 

　　嘉靖壬辰夏六月三湖先生邢公卒子当涂之私第其年冬十一月葬高淳之花犇冈子乡贡士填进士址以予旧尝知公来请铭予曰昔在己卯豫章之变公等合谋举义大难以夷厥功伟矣顾抑于吏议公归老三湖材用弗究君子惜焉论次公之行事以显示来禩其谁曰不宜谨按邢氏其先河间人有讳弼者徙家当涂湖阳寔始祖也曾祖讳震祖讳纯皆不仕考讳愚赠南京刑部主事公讳珣字子用始举进士授南京户部主事改刑部转员外郎郎中复改户部忤逆瑾裭职为民瑾败复起除工部前后皆职留署名称蔚起擢知贑州府事壤接闽广岭峤险绝多盗有剧盗满总等公推诚谕抚之率众来降授以庐舍给牛种俾居耕丰其犒赐他盗起乃藉以御盗修古乡社约大新学宫饬周元公赵清献之祠文教聿兴焉正德丁丑南安龙川群盗云扰据横水冈左溪诸峒时调楚兵来征公为设方略督士众悉捣平之己卯逆濠遣使赍重赀诱满总兵为助满执使者言于公公曰吾固练兵集糗待之尔辈云何皆顿首愿自効时都御史王公守仁知府伍公文定起义吉安公即日部兵来会次樟树镇时征诸郡兵尚未至公曰贼虽出城虞我师掩其后逗留不前今须驰据南昌否则贼兵还复入城猝难攻矣乃即拔兵三日夜抵南昌诸兵入城纵杀公白王公出令禁之军乃定濠至安庆闻城破复还屯黄石渡距我师时伍公兵为前哨始交锋失利公仓皇驰援亲执旗麾兵进剌其渠帅追斩数十人贼势稍却诸兵对江而阵时南风甚疾公遥望贼在下流舟相尾曰是不可用赤壁策乎即絙苇灌油挐小舟薄之炬举风迫烟熖蔽天贼乱溺死相枕藉濠遂成擒事闻诏即升公江西右参政时城新破民物创痍又浲水为灾二三巨珰屯兵久驻贪暴加惨公拊循经画劳甚今　上登极首议赏格言者谓公等纵部兵杀掠太多议久不决公亦屡疏乞休乃诏升公左布政使致仕公归口不言功有问者亦不荅也杜门玩经史自乐修家谱买田置义仓以济族人之贫先墓久湮者各表石识之公性刚介寡合然遇人以诚有君子长者之度焉为文章典实精确所著采芹余兴北行纪事秋台小记忧居归间二录水曹日记章贡杂藁江藩随笔归田野语藏于家生天顺壬午七月十七日享年七十有一配安人杨氏子五长壂次埴次址次坊次垚府学生女一嫁士人刘辂铭曰 
　　维古郡国民兵是职于以附众于以威敌今之邦侯壤地攸似簿书其营遑恤武事显允邢公奋起于时文治武功式克兼之虔萃寇区桴皷数起抚顺摧凶所向披靡惟公之谋决胜制奇渤海颍川芬烈与夷汉濞不道乱我天常我致其身义旅肃将赤旗阳阳军本黄石烟尘昼冥电扫霆击惟公之忠毅形于色革其劻勷以定反侧天眷　圣明宸极有归江汉廓清天日澄晖惟天生贤寔以资世平国大难若储而俟　帝曰休哉惟尔肤功何以报之岳伯之崇公则来归角巾私第避宠辞荣人孰我忌惟其名德福祉优优永世弗忘纪石兹丘 

　　钤山堂集卷第二十九 

　　●钤山堂集卷第三十 

　　墓志铭（七首） 

　　◆墓志铭（七首） 

　　参议符公墓志铭 
　　朝列大夫浙江布政司参议徐君墓志铭 
　　赠奉政大夫浙江按察司佥事朱公墓志铭 
　　奉政大夫福建按察司佥事伍公迁葬志 
　　南京守备晏公墓志铭 
　　汉阳知府马公墓志铭 
　　霸州知州郭君墓志铭 

　　○参议符公墓志铭 

　　公少刻厉读书寄食城北浮屠足不踰户阈数年学艺大进以礼经占弘治乙酉江西乡试明年举进士南省第五人选知溧阳县法古为政谕民重礼敦俗督劳农田浚筑陂渠潴泄以时旱潦有备鉏止豪右屡察疑狱脱数人于死徭役编审有法吏不得为奸修学舍祠名宦乡贤立贞女庙作义阡迁葬八十余冢溧人镌石颂焉升高州同知丁父忧服除补辰州改作黔江溆浦二学以乘山川之秀召吏民子弟亲为讲说诱劝以文艺学者日起正德己巳擢为广西按察佥事分廵左江会蓝贼构乱一日谍报贼众分攻平南贵桂三邑公即督兵驰至平南江伺贼半渡击之斫其渠魁中流渰没不计其数自始发兵及后贼所以破灭皆如公计众谓公儒者料敌制胜乃尔浔卫将有与卒讼田而久不决以危言胁公不为动竟质平焉浔民奏田少税多期得减赋公曰必使田浮则欺上必使税浮则损下当验实使田赋两平耳已而田果不少众帖服公乘险阻冒瘴疠经畧勤勚既升浙江参议旋改山东皆不往请老而归盖公所为政志在便民有所建置期必行虽忤上官意不少恤不能効世吏饬厨传将迎所至有声迹而贵势多不合以此淹久无助处之裕如也公不苟取予在溧阳于廨后得古藏银悉易谷以赈贫民居家盈缩无所问家人时以匮告徐曰若等自经理之可矣杜门脱物十有八年足迹不一至城府提学使者请主白鹿书院亦以疾辞朔望谒先祠坐堂上率家众道古今孝友节义定规约数十事俾世守之公于书无所不观自经史子集至于天文星历地里医卜罔不研究手自钞录垂老不辍其于学大有得也所著有活溪存藁若干卷选唐宋元国朝近体诗欧苏文选医家纂要地理集奇诸书藏于家公讳观字衍观学者称为活溪先生姓符氏世家新喻之金田祖讳刚考讳勤皆乡里长者考以公故赠溧阳知县公生正统甲子八月十八日享年八十有五嘉靖戊子九月三日卒配张孺人先卒葬颍江之南杨家寨卜以卒之明年月日启圹而合葬焉二男子锡铣也锡好学以文艺著称通判韶州征为太常典簿至是锡奉状拜泣请予铭公之墓予观士大夫能学不厌及仕号为廉静谨洁不为利疚虽处隐约不以为悔风范行谊足仪乡里后进者吾唯知公而已论次其世而系以铭非独慰其子乃亦以诒于今之士铭曰 
　　符公檏迂貌也癯家食无储富藏书为吏淹徐耻竞趋威行惠濡弊以袪归老一庐静恬愉惟学忘劬行璠玙镵石埋词贲幽墟 

　　○朝列大夫浙江布政司参议徐君墓志铭 

　　君姓徐氏讳珤信之其字也十岁能属文倪文僖公一见奇之谓其叔祖助教公曰徐氏有子矣受叔父佥宪公训学益进弘治庚戌登进士第观政户部尝摄监收仓粟能革诸弊给赏辽东官军被檄舆疾不以勚辞授知华容县属岁歉宽禁缓责劳徕赈恤全活甚众县有黄洋渡雨潦时至冒其旁田溢为巨浸君问知其弊乃发卒堤筑延数百丈仍岁大熟民则歌呼曰德我者徐公乎由是相与名曰徐公堤云均编籍之役置平籴仓治状称最入为南京户部主事改工部分司仪真丁母忧服除补南京刑部升员外郎郎中君治职勤敏奋欲有为操宪任法里中旧故请谒拒闭强明自信者也然擢贰浙藩未几辄告罢嗟乎遇合兴废不可讳于命盖久矣况持独恃难合之见以居群观俦訾之地虽慎履矜行犹难之世尝谓君为同列所中伤或置怼愠其间岂知命之谓哉君去官家居益贫然不以屑意时集名隽弹碁赋诗噱衍竟日未卒数日犹然忽告君被疾遽殁远近叹息咨闵焉其卒之日嘉靖三年四月某日也距生景泰庚午年七十有五徐氏苏人入国初为江宁人曾祖讳朴祖讳本父讳溥皆弗仕父以君故封刑部员外郎娶某氏生子四人忠道忠谋忠爵忠诲女适士人林陆孙男女各三人君善于为文尤喜作歌诗所存有石林藁若干卷是年十月某日葬于某山祖茔之次太宰建安杨公谓嵩曰信之吾同年友也于浙又尝为僚信之直厚而简易不为城府交久能敬仕而才惜弗究其施也其卒吾无以慰其孤惟葬有石将子是托焉明日诸孤奉通政参议黎君状以至甲公命乃铭词曰 
　　车坚御良周道孔夷孰遏孰挤而蹶其驰嗟乎徐君委顺何尤太宰笃旧予阐厥幽 

　　○赠奉政大夫浙江按察司佥事朱公墓志铭 

　　赠奉政大夫浙江按察佥事朱公今廵抚湖广都御史克谐之父也奉政公以正德辛未三月二十日葬宅东之先茔十有七年矣嘉靖丁亥十二月十八日都宪自河南参政还迁墓于南昌廖方山之原启夫人马氏之圹合而窆焉礼也至是都宪告予曰先亲之不幸不肖孤祸之也不肖守官不良致蹈祸责生不得荣养其亡也囊无铢金篚无匹帛以敛呜呼其可哀也惟是葬未有铭非敢缓盖有待也兹愿得子铭追纳诸圹中庶几以慰吾亲于地下以塞吾悲嵩哀其词诺焉盖都宪于正德间以选为御史举职无所避忤逆瑾意勒停家居怒犹未释复责输边粟数百石当是时颠沛播越甚矣夫人闻报忧悸遂至大故奉政公谋鬻贷以给其费虽劳瘁穷阨而不以咎其子曰是道当然也及瑾诛诏起都宪于家而奉政公不禄矣嗟夫居位尽职仕者当然也自都宪婴瑾之祸为善者惧矣及起官郎署历藩臬声绩懋着陟今官大显于时诰书追荣其亲然后论者曰履正终吉天于善人无不报而固有迟速焉故予于书公之葬也首着其事如此以为世劝而后叙次其世而系以铭公讳层字大霄进贤朱坊里人也宋德佑时讳云字德敏者无嗣以女弟之子丰城袁氏敬叔为嗣今朱姓敬叔之后也四传至国初讳梦炎字仲雅者仕至礼部尚书从弟舜字仲韶以明经举本县儒学训导伯仲联美家有广庭植桂二株人号双桂朱氏训导生子文宏文宏二子次曰继初继初生孔宽公之父也公蓄德厉行称乡里善士夫人协力俭勤植其家公生年月日享年七十又六夫人前卒戊辰冬十二月七日年七十子二人长即都宪名廷声克谐字也次廷用孙男玺珏璇玑珊珍琮曾孙男七尚幼云铭曰 
　　朱世大家显自尚书八座奋庸以有令誉衣冠之传徽久弗嗣爰复其初暨公有子权疆所忌夙与旤逢教以义忠曷怨曷恫屯艰荣观物理相绍孰知公荣乃在身后　皇有锡命秩号贲幽昭德琢辞以励好修 

　　○奉政大夫福建按察司佥事伍公迁葬志 

　　公卒且葬二十年矣是惟正德庚辰之岁子湘濡视地于里欧源江凤山下谋改葬冬十有一月壬申乃葬乃奉书加币告于太史氏嵩曰先公嗣德象贤实大有家为孝子莅官有惠政为良守长有捍贼功为名监司维是迁厝有志敢以请惟伍氏远有代序自临清丞讳洪者国初进士公之高祖也曾祖讳纶祖讳间崔至乐清令赠监察御史乐清生二子长封员外郎讳体祥次御史讳骥公之考也公讳希闵字仲孝举进士释褐得随州守繇随州拜福建按察佥事奉勑专驻上杭上杭者御史公所尝建功之地也盖天顺间有寇起上杭御史时按闽督师讨平之染瘴疠舆疾还京殁朝廷命立祠置祭赐额褒忠至成化间杭复有寇刘昂起攻城刼狱江广接壤为之动摇省臣合请廷议增设兵备宪臣往治吏部以公名丄遂拜焉公至谒祠而后临政其为孝子以此随湖广大州也然民罕土著多远方商贩朋比为奸有猾商欲夺邻贾财得丐者殴毙之以讼贾贾不能辨将诬服公坐猾商而贾获免富室嫠妇无子其所赘婿与夫之兄子夜入室杀嫠妇橐其财而诈以盗诉公疑非盗诘其情得同谋诛之旱涝民多溃散公抚字有方流亡荐复生齿日繁其里户二曰归仁归化者公所增也其为良守长以此刘寇之发连结武平永定众至十万议者欲歼三邑公至则力止之以讨贼自任乃首务招服放免者以千数渠魁投见劳以酒食俾擒贼自効立二团营招抚胁从者居之以散其党其骁鸷弗下者乃捣巢擒之未几漳寇温文进又起公亲统精锐兼道猝玉一鼓平之分廵汀漳询民瘼刬蠹弊斥贪墨理冤抑禁赌博风采整肃当道屡疏荐杭人肖公像即褒忠之后堂祠焉其为名监司以此公丁继母忧还甫禫廵抚汀赣都御史金公泽言上杭自公去嗣职者不胜任桴鼓数起请还公旧治诏如金公言于是公在杭凡十有二年每给由辄奏留之最后以地方告靖得行过家即引疾乞休矣公少与从兄方伯公孟贤并称颖异业春秋有名其所著订学者传以为式既归构别墅笪桥时方伯亦谢政觞集怡怡如也其生正统丁巳九月二十六日其卒弘治己未六月二十三日年六十有三夫人王氏有淑德子男二曰湘濡也铭曰 
　　伍氏大姓显人世多御史暨公父子甲科烈烈御史按治于闽披攘大盗义声以振　帝曰忠哉捍患勤事杭土之南作庙攸祀后二十年公继其家豸冠绣服以莅兵台行台严严实迩公祠摄事致谒庸谨孝思革其劻勷绥以静治卓绪殊闻公考是似公昔戾止邦人乂宁公之归矣桴皷数兴材之具宜而弗远至位止于斯惟命之制公殁既久迁墓在兹惟名弗斁乃刻铭诗 

　　○南京守备晏公墓志铭 

　　嘉靖甲午六月十有二日南京守备司礼太监晏公卒于位年七十有二公性恬约被服儒素非宾会食不重味一室萧然图史外无他玩好殁之日几不能殓衾槥敝疏取足敛形巳矣留都公卿百执事不逮闾阎卒伍之微咨美悼叹之弗置嗟乎贤矣公讳宏字约之其先楚人也幼入禁庭侍　孝宗皇帝于春宫弘治初以旧劳累升至太监赐蟒衣玉带内府乘马雅善书法　孝皇特赐端砚以宠异之勑督京通仓储搜革积弊关节弗入人目为晏御史　孝皇宾天公悲号孺慕奏乞司香　泰陵居三年遂乞养疾杜门越十有三年　今上龙飞首起公镇守陕西召对便殿玉音劳遣之公既至镇务以德惠拊循其人兴坠补弊不遗余力贬损驺御廪饩取给朝夕仿古义仓意置余廪以赡贫乏尤重文教崇饬先圣及武成之庙增补通鉴纲目小学诸书刻梓以传治绩超美　天子赐敕嘉奖擢南京司礼太监俾领守备则雅操弥励一镇以静数以老疾求代温诏慰留旋召入典东厂盖　上意睠注方置宥密而公巳病不良于行矣初公失怙恃莫省所在既贵悲思营虚冢具衣冠以葬疾革戒家人以赐砚殉盖其忠孝大节如此于是　上闻赐谕祭诏有司给驿归公之丧葬都城章华村其孙英哀泣请铭于留都诸大夫诸大夫合词曰司礼行应铭铭必得史氏乃以属嵩嵩考前史阉尹氏若景监缪贤史游吕强之俦皆以怀谨纳忠有所补益名焯焯在史册乃今有忠公静廉守职奉法如晏公者是可使之无传也哉铭曰 
　　繄古宫卿房闼是职筦执要华沿代靡极于惠于威丛逞类殖嗟惟司礼廉静方直处润弗膏蹈躬允饬有赫　尧明皇鉴如日屏枉遂良起公遗佚休命肃将所至宣力三辅怀仁旧京用辑至有余编囊无羡积美轶往贤动几轨则寿考令终矢言报国　帝闻其咨舆情孔恻章华之村爰卜窀穸我铭曷从惟以书德令誉弗谖来者斯式 

　　○汉阳知府马公墓志铭 

　　汉阳知府致仕马公讳舆字良载正德庚辰闰八月二十六日卒明年二月十九日葬堰川西山之原适予北上道嘉兴其季弟軿从子郡学生淮奉状泣拜请铭嘉守徐侯子谦亦为之请曰此邦之长者也愿无靳于铭予诺焉从其家得公为御史时遗疏而读之当孝皇临御时崇奖言职公感奋自効多所论列紏劾权幸谔谔无少避彗犯天津陈六事言甚剀切　上皆嘉纳焉两广都御史秦纮劾总兵柳景不法事景遂诬纮以自逭朝廷贷景而罢纮官公率同列疏景赃滥贻害边民纮为风宪大臣明正典章分所当然其忠所宜奖乃被谴逐其何以慰边徼人心而风厉士大夫　上悟置其事而纮后擢为户部尚书南京守备内臣骄恣不法凿石聚宝山之阳公按核其罪尝诘捕徽池按江北屯田监榷龙江关风采茂着时称之曰才御史云公生而超异器宇宏伟举成化丙午乡荐丁未登进士会　宪庙升遐奉诏采修江南实录还授南京山西道监察御史擢知南阳府调知汉阳未几以亲老乞休论者谓公可大属乃早退弗究于用岂其命耶平居忧先天下每见时艰辄叹息不置闾阎利弊力白郡县罢行之长厚和易虽接幼贱假以色辞觌德饮醇者弗忍欺焉其生正统戊辰十月某日年七十有三元配沈氏赠孺人继沈氏贞静有至性公殁后悲慕晨夕哭不绝声后八日自经死公无嗣今为嗣者仲弟轮之次子坤也马氏其先苏州人公之祖讳荣桨迁嘉兴故今为嘉兴人考讳骧封监察御史妣叶氏封孺人铭曰 
　　马侯振振遭帝圣仁正色危言直道以信载其方端弗毁于素汉滨南阳竟与时忤退处而休孰怨以尤顺正归全乃閟兹丘 

　　○霸州知州郭君墓志铭 

　　君讳坤字崇载姓郭氏裔出唐节度使汾阳王世家太原十世祖恩始迁高平乃人称高平郭氏云曾祖士历知通郑邳三州事所至举其职娶邢氏生君君少刻志问学领弘治己酉乡荐任陕西蓝田知县其民素悍且侈君治悍以法易侈以俭俗稍稍近古宿豪大猾畏君如神明咸遁走境外治以最闻升霸州知州州畿辅近地多权贵人君锄梗挝伏弗少贷其在蓝在霸并遭灾馑祈祷辄应发廪赈贷二方之人德之大盗刘七起境内势甚猖獗君单骑抵贼所开陈祸福反复恳至贼感泣惶恐约且解散闻者曰是果汾阳裔邪会逆竖索贿于贼激之南下攻屠城邑远近骚然向使君之谋不挠即祸当不至此烈也有权珰者夺民田君按以法或曰彼且衔公柰何曰吏以庇民乃殃民以自庇邪执不变权珰者竟失田君亦竟为珰所中罢去家居不问世事足不履公府日与所知觞咏自娱而巳享年六十有二以静成丙戌正月廿有九日卒后十有一年以子鋆在谏议　赐诰进阶奉直大夫配王氏封太宜人当君之存也太宜人相以俭德故君虽贫而若裕其后抚二子教以义方故君虽没而益振称贤配焉后君十有九年以甲辰六月四日卒于京师官邸享年七十有九子男二长即鋆历户科都给事中升太常少卿掌四夷馆事次鉴户部郎中孙男曰治泰曰治统于是太常奉太宜人柩西归将以年月日合葬于君北庄之墓而请铭于予予闻之语曰有阴德者后必大郭君世为良吏其治人之泽殆不可缕数然仕皆不甚显又踬抑以归乃今太常君伯仲相继举进士为卿大夫■〈山业〉■〈山业〉未艾天道岂不迩哉志而追铭之俾为善者有劝也铭曰 
　　汾阳之孙其泽尚存高平始迁曰惟太原延德不替洽于后昆以威治霸霸民怀恩方盗始起一言可谕及其既猖三军莫御吏率自芘罔民之恤君志恤民力犯权敌锄强树良厥政屹屹除彼稂莠嘉谷以植光郑之绩历霸再扬三世亲民遗清白芳天降余庆厥后乃昌福以考终闻则无疆淑配慈俭后陨同藏勒珉新阡以永弗亡 

　　钤山堂集卷第三十 

　　●钤山堂集卷第三十一 

　　墓志铭（七首）　墓表（二首） 

　　◆墓志铭（七首）　墓表（二首） 

　　明故封翰林院检讨郭君墓志铭 
　　封奉直大夫尚宝司少卿徐君墓志铭 
　　赠奉直大夫南京工部员外郎叶公迁葬志 
　　榆次知县崔公墓志铭 
　　适斋简先生墓志铭 
　　拙斋袁翁墓志铭 
　　安处士墓表 
　　汪处士墓表 
　　耕隐刘处士墓志铭 

　　○明故封翰林院检讨郭君墓志铭 

　　君讳锦字尚綗姓郭氏南昌丰城人也世居县西北十里曲江之上儿时举止严整不肯同群儿戏里中长者多器之父淇川翁讳俊尝行贾吴越间致饶裕以赀授君使习贾君雅不喜贾又不善权子本低昂岁余赀货遽耗请于淇川翁曰此非儿所能愿改往业儒淇川翁许之君于是负箧徒步从师受易又受春秋巳又受尚书精于尚书工为文词顾就试有司连弗利则叹曰败于贾困于学命矣夫于是今赞善君希颜生六龄矣颖异绝伦君感梦有异征乃又叹曰吾闻积不厚不发穷不极不通意者其在吾子乎遂杜门不复就试以尚书授希颜朝夕讲辩钩引穿贯奥析隐测而希颜克传其学嘉靖壬午希颜年甫十四发黝然垂领而举于乡乡人观者骇瞩盈堵淇川翁大喜曰夫士恶可弗择所习邪吾儿果成其志又十年希颜登进士入翰林为庶吉士授国史检讨又二年　皇太子生君以恩例受封如希颜官又三年册立东宫希颜被简升春坊右赞善仍兼检讨君寓书谆谆勉以效忠盖希颜不独以文学称侪辈间其迈往勇特执议偘偘当所自信不少狥于众尝折薛学士祀议及监国议下又独抗疏以为不可嗟乎固可以观君之为教矣君素端肃以礼自将所居曲江介豪族而豪族人严重之莫敢有犯平居不干预官府事独与亲知结里社岁时伏腊会饮尽乐饮虽多揖让愈饬盖其性行如此去岁庚子九月二日君奄卒于家先是传君得腹疾饮食顿减希颜悸不自定谋乞归养而讣巳至距生成化甲辰八月八日享年五十有七曾祖讳原德祖讳惟信皆有隐德配雷氏封孺人子男四长即希颜次希曾希思俱县学生次希孟早夭女一适县学生杜迁善孙男二汝宁汝成希颜解官归将卜某年月日于某山之原以葬而匍匐持其友闵中允所著状诣予请铭以镵诸石夫以希颜之材之地崇显可指取有而君则溘然不少待然其后也其所克享者又恶可涯涘哉是故不宜无铭也铭曰 
　　业贾易儒既窒而通操诎致赢利孰与丰山川出云肤寸晦蒙厥施霮■〈雨上对下〉弥于太空君子用遇不必自躬式谷贻嗣维以教忠湛恩遐禄未见其终尚焯于潜铭告无穷 

　　○封奉直大夫尚宝司少卿徐君墓志铭 

　　君姓徐氏讳元相字弘弼常州宜兴人少师兼太子太师吏部尚书华盖殿大学士赠太师特进左桂国文靖公之子也上世锺离人南唐时九世祖讳綗者尉于吴爱宜兴山水之胜遂家焉高祖讳福封户部郎中曾祖讳鉴永乐间知琼州府事有惠政民立祠祀之祖讳琳隐德不仕自户部公三世俱累赠少傅兼太子太傅户部尚书谨身殿大学士祖妣妣俱一品夫人君少则颖敏日能记千言为文出句辄有奇气而限于足疾因弃学业守家事干理井井有条文靖公既入相以俸余建家庙置祭器及为义田以赡宗族君将事承志有助焉岁歉君发粟以赈贫疫死无归者具衣棺殡之称贷弗能偿者辄焚其劵烟族宾友远方寒士赖君助者甚众禁饬童仆母作非法公喜曰是吾志矣公在任虽远必时致鲜食未致不敢甞晚年释去家事放志林壑风日晴和雪月澄朗放舟携壶随兴所至手为丹青以寄其适足迹不入城府二十余年预营寿藏于紫云山垣宇幽僻超然有尘外之观焉朔望谒家庙毕坐中庭谕子孙勉以不替先闻配蒋宜人偕老相敬如宾宜人先卒君无他侍?女?女?子文灿由祖恩官奉直大夫尚宝司少卿君受封如其官然仕服不时御既年八秩有司奉恩例具冠服粟帛贻君君曰封典可致耄期难逢乃始御仕服论者谓君行不易方性不矫俗乐不失真动不违礼盖实录云君生天顺辛巳正月四日距卒嘉靖壬寅八月二十八日享寿八十有二子男六长即文灿次文熺锦衣千户出为季叔元槩后次文烱广宗知县次文辉上林苑监丞次文炜鸿胪通事次文炫早卒女三长适济源县丞沈诰次适成国公荣康朱公今太保公希忠之嫡母也次适云南按察司经历陈道成孙男十四人曾孙男六将葬太保朱公曰外氏世载令德法宜得铭以彰示永禩乃自述状而属铭于予铭曰 
　　徐自迁宜毓灵秀令德起家自琼守余庆迓祥发而厚笃生文靖相　明后功在社稷昌厥后饬躬训礼来庭授义洽宗姻达宾友世德方隆复遐寿诸昆蛰蛰登章绶紫云佳城何永久镵石勒词示弗朽 

　　○赠奉直大夫南京工部员外郎叶公迁葬志 

　　嘉靖壬午之秋南京工部员外郎叶君鹄以诏例得赠其考石山翁如巳官阶奉直大夫距公之卒且葬七年矣工部视地于邑来苏乡之吴塘谋改葬壤厚流汇卜者曰祥癸未五月二十一日葬焉既乃砻石刻制词树墓上而属嵩志其世系里居事行以昭示永久志曰公讳琼字廷瑞姓叶氏上饶羊石里人曾祖讳张福祖讳清父讳志显娶龚氏生三子伯明德早世仲珠仕为永春县令季即公也端直信厚笃行友睦兄卒抚侄恩甚尝割地以益其居民鬻产者必厚偿其值曰彼以贫故也建桥济涉发储粟赈灾其贷而弗能偿者未甞问也公以上世皆弗仕永春仕亦弗显故每督诸子以学礼经师于塾姻族子弟招致馆谷费自巳出配丁氏有贤行能助公所为由是卒见其子举进士授浦城令擢六安州皆迎食其禄鹄修职有闻率公之教然论者以公积德累善宜有子而非特其教之力也性不善饮雅好宾客燕必尽欢危坐终日不以为劳既老而精神愈固正德丙子十一月十二日卒于六安之官舍年七十有三生正统甲子十二月二十三日初配丁氏继配以周氏子五人长鹏次鴶即工部次麒次麟次鸿女二人孙男十人钦镛镒■〈金敖〉镃镗金钶曾孙二人工部再起守蒲州以至今官而子镗钶俱幼有异质绩学大成叶宗将日盛公之庆未艾也铭曰 
　　叶系石林肇居弋阳再徙羊石代晦其光积厚发闳初啬终侈簪笏升巿繄公有子子有禄食亲则享之人曰好德公实宜之公归既完公泽靡竟云仍蜿蜿以笃其庆荣光下烛锡命自天峙此铭诗为告新阡 

　　○榆次知县崔公墓志铭 

　　榆次公既卒且葬二十有八年矣子三畏为南京刑科给事中而奉其母太孺人杨来居无何太孺人卒予往吊给事袒括号恸拜且祈曰先君之卒也三畏幼愚且贱铭志未备兹以母丧还将卜日合葬于榆次公墓惟先生哀而赐之铭予教国学于给事有一日之雅弗克辞按状榆次公讳岑字万峯姓崔氏家世蠡人曾祖显祖甫仪皆弗仕考讳翔举乡荐为含山儒学教谕公承家学继举于乡游太学大司成称其文以示多士士从游者众居父丧墓庐讲学不倦数上春官弗第就选为榆次令邑大徤讼难治公剸裁无留事以其余力饬学校公署圯敝者一新之督诸生程课亲为讲说训诱学者日起征虏大将军师出境上车徒数万张甚虓虎公从容酬给蒭糗资犒接济有方阖境倚以为安治榆五年惠立威振旁近诸邑罔不贤榆次公者然公性介特英迈自负以蹇直事上官上官即非礼遇之不为屈既有违言则慨然叹曰是不可以巳耶即日谢事归蠡其后榆次人勒石作去思碑又述公治绩汇为录传焉公卒于正德丁卯九月二十四日享年五十有二二子长三聘次三畏乡举第五人进士甲科出宰大谷考最擢今官授勑命赠公文林郎封母为太孺人太孺人温慎俭勤克称内助卒于嘉靖甲午八月三日享年八十孙男四孔登孔跻孔升孔愚女三适某某孙女三亦各许聘士族铭曰 
　　崔世廸德业治经博曰职训端范刑公生刚明思奋升再仕弗耀后乃兴爰有苞羽翔　帝庭如源斯潴流瀯瀯铭勒玄石扬芬馨 

　　○适斋简先生墓志铭 

　　适斋简先生今大理丞腾芳之父也大理为御史按汴擢令官念先生年高过家欲留侍先生屡趣之曰往哉共职图报无以我为念也于是大理不得巳乃行独居京师甞郁郁增疾乃今讣至先生之卒嘉靖九年五月三日也年七十有七大理解官归将以年月日葬某山之原而属嵩志诸墓嵩姻也其奚以辞谨按先生讳成字缉典以字行临江新喻人曾祖讳某祖讳显汉考讳应梦皆隐德弗仕先生少颖异过人弱冠即为乡塾弟子师端严谨重甲中人争延致之久之弗乐羇束弃去携赀一涉荆吴之境间遇奇胜篇咏逸发巳而辄复还曰适意而巳岂必穷所至为快哉先生尝自谓少无他兄弟未卒所业结屋东园督诸子绩学其间外槛两芝继生人以为瑞大理夙禀英特造诣闳肆先生固心伟之曰是当成吾志巳而大理果领乡荐报至众贺芝不虚生先生曰未也巳而举进士宰石首黄冈二县巳而召为台有貤封之典先生皆预策之如所期焉初大理令石首迎先生就养弗许语之曰洁巳行端恕人量广审思事得作善福兴兹而有能为养大矣故大理所历有善状以清白著称超副九列为时能臣先生之教也先生自奉甚朴服无华章室靡媵侍至族里周恤加厚抚外氏之孤匡厥孱坠赖有立焉元配黎氏同邑步溪望族有贤行封孺人继配闵氏子长即大理霄腾芳也次县学生霖次秋芳女适敖周翰先生博通书史旁及山经地志阴阳琴卜之学善以时日卦例定事休咎毫发不爽凡先生之行出大理所自述又得太史欧君崇一所著状皆合予乃为铭曰 
　　惟意之为适匪以好游惟义之为训匪禄养是谋嗟若人兮好修其藏兹丘兮铭以阐其幽 

　　○拙斋袁翁墓志铭 

　　分宜异时其俗朴其人淳庞故多寿考拙斋翁虽既老出入里门必步乡饮礼请不数赴优老恩例受冠带非其好被服布素鲜绮不肯一御子孙不能强也嘉靖乙酉正月四日以寿终年八十有五云翁讳璋字宗鼎姓袁氏其先自宁州西山徙分宜入国朝族始大号车田袁氏高祖讳子芳生彦明彦明生象贤领永乐丁酉乡荐象贤生正理翁父也翁生而敦重不逐群儿戏十岁丧母鞠于祖母夏侯氏夏尝语人曰昌吾家者其此子乎君外朴而中慧遇事剸析有条善治生身致殷富虽岁居月积而施舍裒益相为流通识度恢阔铢两不数数较然计所获乃倍他人数数较铢两者少时父遣之治粟于庄令取遗利自殖翁卒事无纤毫私曰吾兄弟何可背之人有急难周之恐后里中贫窭待以举火胔骼暴露掩葬尤众兄子二人早世翁尽力经纪其丧而抚其遗孤皆有立其笃于义如此然匪以学盖天质也初娶黄氏继夏氏并有妇德子一人曰怡太学生予少则与太学君同邑校因始识翁翁以冢孙应枢求婚于予先祖尚书公曰袁翁令德长者可弗诺诸即主聘焉应枢今选贡礼部孙男六人次应兰应蕙应槐俱邑学生次应桐应芩女适陈相黄干曾孙男四锐镗钦镐于是翁葬县西昌田墓木拱矣予尝许为铭久未执笔也应枢屡奉父命以请嗟乎德人云亡不可作矣向之朴者日以浇靡叙次翁事而系以铭庶几以识予之慨慕云尔铭曰 
　　世竞利以雠兮吾视嬴而弗取世狥侈以忲兮蹇独安此素履嗟哉拙翁敦朴自躬如璞未斵有美在中厥丘崇隆厥木荟葱厥来多祉施于孙子 

　　○安处士墓表 

　　江之南有遗佚之士常州无锡堠村瑞安君嘉靖十三年闰二月癸丑终于里第明年二月乙酉葬于胶山葬之日四方来观骈轸接舻溢于涂川子裕州大夫遣使告哀乞辞留都于是琢石纪德揭于新阡云君讳国字民泰其先黄姓高祖叔英来继于安明善氏则是族之本也父讳祚娶司马氏温国文正公之裔是生君君体质丰硕仪止详华开朗之识发乎髫丱年弱冠为州闾所服兼览群籍靡不寻畅恭巳饬行爱众亲仁微密俭清晦而不耀由是月旦高于乡评究其所立可谓好礼尚志伟出不群者矣君初承世基夙号殷裕既自崛起大振原田莓莓囷仓峩峩锡山之稼如茨如云父殁后不数年富侔封君矣然君志轨先民而不规近俗之陋气凌物表而希播百代之风是故知贵勤以食力也故考林泽省农时佃夫穑人出不息之米以相其役知捐财以植义也故恤惸嫠赈穷乏焚劵盈庭蠲租二万石养无告之老知礼义以阜俗也故辟门延师号曰义塾以教里之子弟知景行以崇哲也故饬李忠定张中丞之祠知利济以广惠也故甃通商之磴凿溉旱之渠发浚塘之粟知笃亲以尚厚也故抚犹子之孤赈舅氏之落赗业师之葬其它义行不可殚述初尚书西蜀李公廵抚东南讲求水利时浚白茆塘方牵作舍之谋屡怵盈庭之议及得君指画方畧举替合宜劝惩有法民勇趍事迄于成功公大喜恨相见之晚寇发海岛中丞伍公延君至幕下策多咨焉事平伍公言于朝爰有银牌之锡君雅负经略志存烝人俾获用世厥所建立又岂少哉君尝言曰昔人足迹半天下而吾不出环堵亦吴人巳尔乃北游燕蓟攀银山望天寿抵居庸观日岱宗视礼孔林巳而泛大江蹑匡庐循襄汉以憩于武当又道荆溪登龙池涉震泽穷搜天目诸山乃东至海上掠钱塘探禹穴窥天台鴈宕而还游各有图纪之诗君所为诗即事畅怀高远清逸自成一家言然则遗物超俗可覩于斯矣君誉闻遐逖所至达官重卿虚馆授粲文人骚士云附景从或以为江南大豪不知深慈乐易敬让以得也方将攀逸驾于洪厓骋遐辔于关洛凌宇宙以高挹跨烟云以长遨享龄五十有四遘病而卒闻者慨惜焉君有子七人如山举进士甲科入选中秘出领方州如盘如石如京如冈如陵如某皆竞爽隽茂过庭受试学有造就予以岁丙戌典教国庠如山来立馆下温敏而有文虽长膏纨不见盈侈之色雍雍恂恂有足异也因抚之而叹曰兰生谢庭玉产昆囿其有自乎巳而观故相邃翁太宰龙湾廖公尚书二泉郡公凤山秦公往与君相善咸有论撰炳炳可考于是慨然痛君以远志卓行溘然沦亡徽美弗述后将曷传缅怀高踪式表幽隧用贻于后之有识者云尔其铭曰 
　　于惟安君禀气淑灵含和匿耀避迹岩扃眈艺乐术贯究典坟振屐云岳弭棹兰津坡山之幽桂树丛生婆娑讴吟遗忽世缨鸣瑟在御谈扇犹新鸿仪零谢觌德无因怀哉永思刻石纪文身殁名流亿载永芬 

　　○汪处士墓表 

　　汪处士歙州潜川人也家世以赀雄曾祖彦实祖仕贤考永德高尚弗仕皆以义闻处士益振其先君之业能不私其财以赒乡里岁饥所活甚众尝制枲着之衣千袭以散施贫民夷佛岭之道凿石筑亭以便行者率族众建祠祀先多行义事而罔德色潜川之人称焉蚤年商游齐鲁有鬻息女者处士以金买之既而母子相携恸哭不忍去处士恻然归其女而置金不问民饥无所得食则赴水自湛处士亟募篙工拏舟拯之义声震一时齐鲁之人称之如潜川焉处士享年八十有四终于家其远迩茕独穷窭之人皆曰汪公亡吾无所告依而生讼争弗决者曰安得汪公在一言即涣然释矣其兴慕弗忘如此处士讳相字以辅别号澹庵生宣德乙卯十一月三十日其卒以正德戊寅十二月十九日配张氏有贤行二子曰柳曰橚孙男四文柯太学生文珝文管文玠俱郡学生予往读少傅王文恪公所著澹庵说谓处士春秋八十而有童孺之色曰近古之息心人也既巳得翁之为人同寅潘公歙人也又亟道翁善弗置呜呼处士以一布衣而能施泽于人假令有官秩膺民社寄其不能忧人之忧泽之所及不尤广耶而世有官秩膺民社寄者视民之穷非惟弗加恤又从而厉焉则如处士者其可不表以为后劝耶系之铭曰 
　　汪自越国肇封于唐勋在王室德庇其乡繇宋历元芗火严祀玺勑金书昭于世世惟公之姓硕大延蕃其来者远如流有源孰散其藏而弗自有载其休声以遗永久惟公懋德寔大其门寿岂令终诜诜子孙倬哉潜川百室攸萃为善有后惟汪公是视 

　　○耕隐刘处士墓志铭 

　　处士讳暹字景晖刘姓本泰和株林与前史部尚书刘崧同出南唐学士某之裔祖世明徙家万安石洲遂称为石洲刘氏六传曰明德者仕元为廉访司知事于处士为曾祖祖讳彦达以易经魁江西乡试仕终府学教授父讳善庆正统己未进士官至刑部员外郎娶郭氏生君兄弟三人而君最季发未植即失父母独与二兄居父吏廉寡遗赀君推财听兄无所校兄泉仕为桂林府同知君念家督在巳乃不为举子学学为诗甚溺探搜古籍名家句解节会久之放意敷词往往不落世调可览诵又喜读史研核今往兴衰治乱之故间出巳见置论褒损且慕许由善卷严陵之为人沨沨寓遐心焉刘氏世以节缩筑富君尤朴啬自善故产着益丰然顾义而尚懻忮其女兄有子曰萧晅少孤危君取鞠于家为置婚还其夺业竟得存女兄后性喜客随具治食为娱酒酣辄诵先世遗文召诸孙及他子弟听之自伤早孤遇祖考愍忌必变服泣奠绝弗修浮屠事厌风水阴阳拘忌之说每曰郭景纯乃不自保其躬葬经何可信也世谓笃论平生绝迹城府终身不诖吏议自号耕隐人亦呼为耕隐先生云君素鲜疾病嘉靖丁酉九月三日微不适遂终于正寝生景泰甲戌年八十有四配萧氏继配颜氏子男三长椿早世仲梅青田县学训导季杞封文林郎龙溪知县孙男五长天球次天授举进士初令龙溪入为刑部主事次天赐天职天简将葬刑部以文林公之命具处士行实乞予铭其言曰先祖有善弗扬不孝无是而称之之谓诬不肖不敢陷于斯二者其友陈进士昌积称引克合可征为之铭曰 
　　菑也可以秉获潴也可以远注揭揭处士植义务滋有蓄弗施吾见其孙执宪而文是将大其门乎 

　　钤山堂集卷第三十一 

　　●钤山堂集卷第三十二 

　　墓志铭（十三首）　墓表　传 

　　◆墓志铭（十三首）　墓表　传 

　　溧阳徐夫人墓表 
　　封太淑人王氏墓碣铭 
　　太淑人栢氏墓志铭 
　　淑人王氏墓志铭 
　　封太淑人李氏墓志铭 
　　封恭人秦氏墓志铭 
　　封安人陶氏墓志铭 
　　太孺人阮氏墓志铭 
　　安人周氏墓志铭 
　　封安人高氏墓志铭 
　　封宜人范氏墓志铭 
　　封太孺人吕氏墓志铭 
　　监察御史朱君妻封孺人墓志铭 
　　乡进士唐君妻朱氏墓志铭 
　　华母传 

　　○溧阳徐夫人墓表 

　　南京光禄少卿朝列大夫史公讳后之夫人徐氏以嘉靖十三年闰二月甲寅卒以十一月壬寅葬从光禄公之墓而其子进士际请予词刻于隧首之石呜呼光禄公之殁横罹谗诬闻者伤之矣当是时际孑然立外侮丛至坎懔万状夫人衔茹悲苦独抚其子曰往成汝学必力以无坠交志际感奋折节才誉隐起一时名卿文士无不知之者由是举进士甲科试政铨曹会奉诏使南方便道归省夫人命服拜床下时夫人巳寝疾一见欢甚既而悲不自胜母子相泣闾里聚观叹息曰幸哉有子乃再振厥世夫人之教也盖越两月而夫人卒际克尽力后事云徐氏惟中山王开国勋第一世享爵秩硕大显盛夫人王七世孙太子太傅魏国庄靖公之季女太子太傅成国庄简公之外孙也蕃爱稠息弗轻许字光禄公举进士为南京刑科给事中有盛名庄靖一见器之遂许妻焉夫人柔明祗慎相其夫以正而顺事其姑以敬抚媵御以宽际前配王出也盖视育之若已所出呜呼能不恃其贵富而克尽其行已之道困阨怫郁之来而安处之以俟夫天之定此学士大夫之所难也而以女子能之岂不贤哉石门之阡伉俪同藏厥泽孔延来者其昌乎 

　　○封太淑人王氏墓碣铭 

　　太淑人王氏吏部侍郎徐公缙之母也始公之考封君讳潮元配沈氏久无嗣闻太淑人在室有贤称乃受于王之庙而归太淑人既入门敬以承舅姑恭以顺夫嫡徐故硕宗也家食干指泉货出纳之度先祭宾燕之需男女耕织之业僮仆之役其食饮服用盈缩之节绪错丝棼莫之适理太淑人躬任其劳凡所处画条度整然而沈夫人自让其能遂授以家政上下仰成焉封君逸老湖山寄兴吟咏筑室治圃以奉亲为乐曾不内顾者繄太淑人是赖太淑人生二子长即吏部公次曰绅吏部举进士入翰林为编修以初考得貤封沈而王例不获封逮侍　今上于讲幄擢贰铨曹于是太淑人始有今封使者捧诰书至第众以为荣然太淑人不色喜曰封君之弗逮也既而公遭诬暧乃至落职以归众以为惜然太淑人不色愠曰谤起无稽而成于不察过不在子也君子谓太淑人明于大谊令于慈诲可不谓贤乎女一适马叔雍孙男六玄度玄庆玄成玄龄玄理玄佐生景泰壬申四月廿六日卒嘉靖壬寅七月十三日享年八十有九葬以明年癸卯二月十日墓在吴县西洞庭金铎山从封君之兆吏部以书来告嵩使刻词隧首之石嵩获交于公四十年视若弟昆谊不得辞谨叙而系之以铭铭曰 
　　猗嗟淑人夙禀懿质昔在若考慎所攸匹爰归于徐宜其家室孝媚诸姑敬顺弗失克勒任事肃共翼翼亦既有子展也大成博综坟籍蔚为儒英爰自文苑遂陟铨衡诰书煌煌言即于第玳首金葩龙文双峙介福名堂维　帝之制始造之艰晚则多祉古称媲耦万福之原不观夫人实大徐门以引勿替蛰蛰后昆勒词贞石以永其存 

　　○太淑人栢氏墓志铭 

　　太淑人栢氏锦衣卫都指挥佥事讳珍父也被选为　宪庙贤妃其姊也荣禄大夫左军都督府都督同知袁公讳彬舅也初授中书舍人继袭锦衣卫都指挥佥事违熹其夫也初荣禄公起行伍扈从　英宗皇帝北狩艰危翊护实懋厥功天顺复辟即拜锦衣陟督府恩宠冠一时太淑人来归其门族类尊显不见其有骄盈之色敬事舅姑顺承夫子仁恤婣族内外称宜焉生天顺己卯七月一日卒嘉靖己丑七月二十八日其寿七十有一九月二十二日合葬都城东北花园之原子三人长天章锦衣都指挥佥事管镇抚司事次某某先卒女二适都指挥狄唐锦衣指挥张达孙一人良懋将葬天章以予乡人也故来请铭铭曰 
　　烈烈荣禄扈跸沙漠险难周旋执事有恪虞渊日浴渤海龙翔锡命酬勋棨戟旗常燕及嗣人休有耿光婉婉夫人　帝妃之娣来嫔袁宗职馈主祭岁时来宁列侯戚里文驷雕轩错绣纷绮维贵弗盈维富弗有载其德仁以峙永久孰丰其川弗羡其源都城之东欝欝崇原夫也同藏松槚日繁???美昭先俾世勿谖 

　　○淑人王氏墓志铭 

　　淑人王氏京师人归于张为锦衣指挥使某之次室年六十有四以嘉靖十年二月十日卒于干宁之里第惟张氏为国戚里爵号命书燕及宗亲显盛光大淑人每至京师入朝　昭圣康惠慈寿皇太后留侍眷之翟文锦之袍簪珠珥之食??饍馐珍异之馔赉予甚厚时顾问家事及闾阎民隐淑人敷对有仪凡可惠利下人者力赞成之人以是称其贤锦衣君元配金氏淑人佐之执谦敦素罔有违言门内与与如也淑人生子一人曰伟蚤世女三人长适魏国公徐鹏举次适瑞安侯王桥次适恭顺侯吴世兴子某淑人之卒也　昭圣闻讣遣中官赐奠赙是年五月　日葬祔于先茔之次于是太师昌国公谋于宗人曰叔母有贤德葬宜有铭示后乃来请铭铭曰 
　　托灵椒涂庆之多朝于内庭服委佗姻戚来寿车骈罗溘其下世伤如何铭勒玄石永弗磨 

　　○封太淑人李氏墓志铭 

　　兵部尚书杨公总督陕西边务之三年母封太淑人李氏卒于固原督府之寝嘉靖二十二年十一月十四日也年八十有一先是尚书以太淑人年高疏乞休致归养　上以边场事殷诏夺之俸二级既乃黠虏犯边公督师击之绩闻诏复其俸加太子少保君子曰贤哉杨公不遗亲孝也勤事忠也至是有司议太淑人恤典诏遣官赐祭葬如例而厥考赠尚书匏翁殁且葬若干年于是并赐祭以从公之请盖异数云太淑人姓李氏家世蒲州人生而雅重不妄笑言归匏翁以孝谨称翁筮仕幕职历佐州郡以伉直忤贵幸屡濒颠沛至空囊以归太淑人浣衣疏食自若生今尚书公少雄畧负气蔪然见头角太淑人虽奇之意尝抑之不假以色辞尚书举进士授户部主事升佥事副使谪通判起为山东布政使右副都御史廵抚四川遭诬讦家食三年复起参政河南升浙江按察使寻廵抚宁夏以陟今官太淑人皆至官食其禄既属疾念瓠翁每欲置义田赡族弗果而尚书巳割俸归营其事则喜曰子克成先志吾无憾矣子男七人长守仁次守义次即尚书公守礼次守智守信守廉守洁女四孙男十五曾孙男二尚书卜以　年　月　日合祔于匏翁之兆而书来属铭其墓谨按春秋之义母以子贵岂独以贵又因以征其贤焉尚书功在王室蔚为名卿非母之贤而能然哉若太淑人者是宜铭铭曰 
　　天欲生贤益人国必先令德施训育于古为教自胎腹长而不迁乃习熟吁嗟杨母真令淑相夫历艰俭自服抚成尚书国器夙官箴在堂日祗肃天为作善?全福见子八座厚食禄龙章褒锡恩烨煜况成夫志惠里族勒铭玄室流馨馥 

　　○封恭人秦氏墓志铭 

　　都察院左佥都御史黄岩刘公舜弼廵抚河北归之明年为嘉靖壬寅五月二十七日丧厥配秦恭人于家公哭之哀明年　月　日祔葬于先墓韩山之阳而其子贡士承裕入京师泣告予曰承裕奉父命乞吾母之铭所以慰吾父之思也予悲其言不能辞按状恭人秦氏世家山西蒲州父讳某仕至陕西按察副使初按察公为御史居京师与刑部郎中刘北村先生友善先生仲子今都宪未授室间以婚请按察公诺焉秦家蒲刘家襄垣两翁雅相契合婚媾惟良不以千里为远也恭人归刘氏年十六而内外称其有礼事姑张夫人每饭必亲操釜鬵烹调之不敢以他事解而姑安其孝都宪未第时家稍不继恭人即脱簪佐费及举进士改翰林庶吉士授给事中旋以言被谪稍弗怿恭人趣之莅任曰君岂不安于命哉其后历藩臬至今官恭人皆从行随事规益而夫赖其助此公之所以哭而哀者也恭人卒时年五十有二生三男子长承裕弱冠举于乡次承华承祥刘氏自北村先生科第起家伯子紫岩公仕至吏部尚书予与同官翰林岁丁丑与都宪同校文礼闱契分夙厚故铭也不可以辞铭曰 
　　懿哉夫人妇所宗以荣继兴繄其功姑嫜内事竭孝恭相厥君子敬以忠关睢鸡鸣有古风孰窥其庭肃而雍众胤象贤当奋庸惜哉中殒寿不崇韩山峨峨凿斯宫勒词镵石垂无穷 

　　○封安人陶氏墓志铭 

　　临守徐君用中之母封安人陶氏以嘉靖癸未十一月二十八日卒于常州之私第方是时安人年六十九矣先是君日谋归养疏再上求致其事不得请常悒悒不自聊及闻讣袒括号恸以书告其友嵩曰微官羁人爰及大故伤哉卜明年甲申之十一月某日祔于考建安训导封刑部主事讳某之墓而属嵩志其葬按陶氏常州武进人安人之考武冈州学正讳永以行义闻于乡博极羣书尤邃于经及门受教多名士安人生于武冈之学舍少则淑慧以习于父母之教也故能通书史大义仰俯有仪以闲于妇之则也故舅姑谓得贤妇妯娌敬事慕其所为以为女师以安于夫之贫也故绩纴俭勤出奁具以相其费而不言刑部素伉直非非是是无所苟合为建安督课诸士以严安人曰是吾父尝然及闻其数以言忤监司则止之曰卑位伉言非福也盍归乎刑部由是罢归以就其子之封盖孺人之为女为妇者如此生子四人长学蚤卒次即临江君名问用中字也次思次辨临江廉静而文志期古人于世所谓毁誉欣戚一不以屑意盖有以自养者识者以是知母之能教也女二适刘宗阳吴仁孙男四天叙天秩天衢其一尚幼铭曰 
　　命于朝宠服以宜里有色养妇子嘻嘻殖禄考终无盛与夷仕则远违朝夕孔悲刻铭幽宫慰其子之思兮 

　　○太孺人阮氏墓志铭 

　　太孺人阮氏故儒家女延平守孙公讳某之次室实生今春坊中允承恩嘉靖初元　上登极推恩以受今封太孺人始入门事嫡姚宜人得其欢心姚婴末疾卧床褥太孺人晨夕侍汤药靡懈病亟以子曰恒甫者嘱太孺人曰是累汝矣可善视之太孺人鞠养顾复以有成立延平公即世内外多故太孺人干理勤瘁中尤君以故得专力问学起家进士入中秘文誉着闻于时太孺人性煦煦慈爱婢仆不忍谴呵寒燠必预治服履遗之见里中寒馁者愀然怜之而赈之身务俭约寸铢尺帛不忍妄费虽受封冠帔朱袍罕御以布素终其身焉初中允君官翰林乞告归侍久之不忍去太孺人屡趣之曰尔荷国恩宜自効母以我为念中允君不得巳行岁余辄复思归尝册封安南及校文南畿皆假道一归省最后则疏乞终养词甚恳切　上许之归踰年太孺人卒享年七十有七于是太孺人称备福中允君称孝矣孙男克绍克懋次尚幼明年某月日葬蟠龙塘延平公之墓中允自述状以予旧同史局来请铭铭曰 
　　孰昌厥家万福攸始奕奕宫臣夫人之子匪家之昌维国之光爰以子贵　锡命斯皇维诏后人刻铭以葬 

　　○安人周氏墓志铭 

　　安人周氏泰顺知县刘君桐之妻南京刑部郎中梦诗之母也刑部以主事初考例得貤封其亲当是时泰顺自守其职母独被勑有令封曰安人云安人静而正俭而礼上承下御无不得宜盖泰顺为诸生也贫而专于学既领乡荐为校官河南夏县浙天台两邑其贫犹然也而斆学弗怠安人能以勤俭相之纺绩纫缀敝衣菲食未尝有怨尤悔蹙之色已而君擢宰漳浦恭顺两邑及子成进士官于朝丰显矣安人处之未尝易其素也泰顺始迎二亲至官邸食其禄其后春秋高不能复至安人独留家以养敬恭朝夕未尝有违志而舅姑安之忘其子之在外也安人生子四人长即刑部次梦礼梦贤次梦弼蚤世嘉靖甲申四月十八日安人卒于永新之私第年五十有四盖刑部敏锐踔绝弱冠筮仕剧曹迅迈有闻远且大未艾也而安人弗待矣生成化辛卯九月二十四日葬于某年　月　日墓某山之原铭曰 
　　偕其约弗陨获处其赢弗衒盈德维令庆以增刻兹铭美可征 

　　○封安人高氏墓志铭 

　　安人姓高氏福州候官人封户部主事庄君文玄之妻南昌守惟春之母也曾祖讳旭提学江西按察俭事祖讳某承事郎考谋某清远教谕安人在家以能事其继母为父所钟爱归于庄能以事父母者事其舅姑舅姑安之其处妯娌和而有礼其御臧获严而有恩虽处丰裕其自奉养未尝择衣食其治宾祭中馈之事既老犹身亲之家众有能者不付也户部君曰余教桐江琼海出而训课诸生乐与贤士大夫游能不以内事婴吾虑者吾妻有助焉耳比余乞休归吾妻喜慰过于居官盖世人之所慕荣与利者安人无嗜焉其端雅修洁天性独得也生二子惟春举进士筮仕户曹历知黄州南安南昌三郡治行称最次惟桢安人以嘉靖五年七月十二日卒于家春秋五十有三明年某月日葬于某山之原于是户部自述其妻之世出行事授之南昌以来乞铭铭曰 
　　阴教之兴女有图史师氏命之罔匪内事世弊俗偷兹道以弛于惟夫人禀受天至菲食卑躬靖慎明智言循于经行协于轨弗劝而能允也女士配淑胤贤有显厥世尚配古人辉光无止 

　　○封宜人范氏墓志铭 

　　宜人范氏太平知府龙公夔之妻太常寺卿暹之妇上林苑监蕃育署录事复初医学正科复祚乡贡进士复礼之母也范氏之先苏州常熟人祖隶尺籍于锦衣卫遂家京师是时太常公以能书直内阔两家往来宜人之父讳颐知太守必贵故归以其子宜人入奉舅姑井臼亲操恭俭有制外内称贤太守始领乡荐累上春官不偶不能无尤蹙之色宜人数慰喻劳勉之曰幸无隳所业观君器貌岂得终抑耶其后果举进士高第历官郎署出绾郡符勤慎著称皆宜人有助焉生子四人其季复佑亦例受冠带蚤卒女一适都宪高公仲子祚孙男四曾孙男一于是太守谢政归卒十余年矣宜人寿至七十有七见其子列仕籍名荐书诸孙玉立衎衎愉愉媚于朝夕嘉靖丙戌四月十七日卒于宜春之里第是岁九月日启太守公之圹而合葬焉其葬也诸子以铭为请铭曰 
　　有幽新宫袁水之乡曰嫔邦侯终也同藏吁嗟夫人有德有祉异恩斯来吾见其子 

　　○封太孺人吕氏墓志铭 

　　太孺人吕氏世家镇江赠监察御史曹公讳绶之妻南京太仆少卿仿之母年七十三以嘉靖癸巳三月十日卒明年十月某日葬墓某山之原子三人长即太仆举进士为御史才名闻于时仲曰效其季曰儒蚤卒女二适林禧施良孙男六人恒悦忱恬怀慎孙女五人适朱节费忱王思范晓钱某太孺人明慧而仁恭慎以有礼始入门事姑严氏承颜色教令能得其欢相御史公得辅佐之宜公蚤世抚教诸子备历劳勚曹氏中落矣乃丰显裕盛子姓蕃衍有今日实太孺人之力焉将葬太仆以予同年友也故来属以铭铭曰 
　　油云荟施百谷泄泄相我御史夫人之懿夫人颀颀明饬静嘉蓄泽肇祥以启有家爰有美子维国之华为中执法紏慝正邪出使入侍里第来过车服骈罗京江之涯　皇有命书金葩玳首阁老宗工撰言为寿刲牲考锺黍稷笾豆告其先人奏假在庙京人聚观太息嗟咨谁之瘁矣硕茂荣滋伟欤夫人德实致之于前有继于后有贻诜诜诸孙服习书诗考终得愿万福如茨其来未艾视此铭词 

　　○监察御史朱君妻封孺人墓志铭 

　　御史朱君士光奉命按吴道闻其配姚氏之丧泣自书状走使入金陵以来请铭曰吾妻新昌人宋状元勉之后也自其为女十一岁无母能事父而孝理其家而整抚其幼弟妹食饮衣服不失其时比归予年始十六能以事父者事吾先大夫太恭人以理父家者理吾家予少也宕多疾吾妻规谏调护有隐德焉尤能相勉以勤于学夜读宿膏火进饮餟有常度予成进士令旌德海盐二邑吾妻此?日随能扃舍以严日惟市蔬必记籍至门击柝启钥纳焉僮母得踰阈海盐岩邑也前之为令多坐累弗振其得以御史召者自予始使予守官幸免于过者抑吾妻之助也吾居台遇事利病得失未敢以嘿即涉谴怫叵测或忧之吾妻弗吾过也及予免先大夫丧将入京则止之曰君言职也顾今得言耶尚出耶往食禄而忧曷若守此田里逸身而薄享以遗尔子孙也是岁庚辰　先帝南廵郡邑绎骚而叹曰我为妇人而得从子隐幸矣其智性明识理道多此类予居再期　今上登极乃出出后廵鹾山西一年入台又一年乃有今命蕲取道还家而吾妻亡矣悲夫吾妻之葬也子其为我以铭嵩尝观于今士大夫材行器业有闻于时非独自树砺要亦有内助焉然内行弗克彰观其夫所既立与其所称而思者其贤可知矣孺人生子一人曰诰女一人适吾友傅御史冠卿之孙缨期年而缨卒誓守不二孺人怜其女之孀也数劳苦慰勉之从其志生某年月日卒嘉靖三年二月二十六日得年四十有八葬以某月日墓某山之原铭曰 
　　姚世望筠笃生夫人邦伯维舅御史是嫔少则来归已享其贵匪贵之享职缝主馈两邑之治去常见思台中之议皦厉弗随维克相之厥闻以驰约取深虑亦审其时士也则难矧女之为曷以传之视此铭诗 

　　○乡进士唐君妻朱氏墓志铭 

　　唐与朱同望晋宁而同出于浙江之严州其先在　国初俱发戍云南中卫领屯种由是居晋宁两家同里闬相好也孺人之父讳克瀛景泰中领省荐仕定州训导兄讳凤成化甲午与唐君以敬又同领省荐以敬为其子佐择妇闻孺人贤遂委禽焉盖孺人之未行也克闲内则钟爱于父若兄称贤女既归也舅判成都从姑在宦邸孝谨无违礼称贤妇相其夫力学有文领弘治壬子省荐克世其业称贤妻迨其夫之殁也执舅与夫丧称未亡人遗孤者三长曰钺次曰锜次曰鐈皆甫髫穉保抱携持矢济艰难而迄见其子之成于是称贤母焉孺人生成化辛卯十月十有七日卒嘉靖戊子二月二十有五日年五十有八锜举进士甲科观政户部闻孺人讣奔归以明年己丑某月日合葬于某山之原予教国子锜为诸生馆下知其文行奇之故孺人之葬也锜拜泣奉状以请予铭其友户部主事孙君道夫实着状相之以请乃为铭曰 
　　诲子而彦服位在朝弗享其荣昔也劬劳世则多有云胡弗悲猗嗟孺人铭永其垂 

　　○华母传 

　　华母孺人姓邹氏常州无锡人也华与邹同望干锡两家皆丰财产而孺人之父曰某娶王氏尚书文肃公女也孺人始往来外氏容栉端雅进止有度文肃异之于是华处士东洋君久无子晚得子曰鲸爱之为择所配闻邹女贤而文肃于华君故厚善即媒往求焉议以克协孺人来归上下莫不赞贺姑年高有疾孺人事之怡谨尽孝或淹月衣帨不释姑临终祝曰新妇事我善愿新妇有子妇亦如新妇善事我也东洋君卒鲸治葬与祭咸中礼孺人实相之而鲸卞果人也遇事敢敏直气昌辞仡仡期自树顾遭讼系连岁不得白白归乃以疾终孺人含茹悲苦公私酬应持危举坠督教诸子使就学为乡里善士东洋君之业弗衰焉初鲸生子八人女五人而侧出者四男一女孺人爱视之如一孺人性约素服御取给则止家尝火什器俱毁孺人无戚蹙之色曰物存毁有数惟省已答谴而巳孺人卒时年五十有七八子者长曰延寿次延禧延庆延祚延礼延福延禄延绪 
　　论曰先王之世非独外治盖亦有内教焉故女子必有师图史陈诫蓄德劝志化行闰门后彤史职废妇则姆训不及于家若今邹孺人之贤无假辅告动应礼法非其得于天性然欤抑陶淬渐习族类显硕有自哉 

　　钤山堂集卷第三十二终 

　　●钤山堂集卷第三十三 

　　碑　阡表 

　　◆碑　阡表 

　　勑修枣林祖茔纪恩之碑 
　　嘉林阡表 
　　慈德阡表 
　　太子少保吏部尚书恭肃周公墓表 
　　南京户部尚书约庵周公墓表 
　　赠尚书实庵胡公墓表铭 
　　畜德发祥之碑 

　　○勑修枣林祖茔纪恩之碑 

　　惟我祖考纯德府君既卒且葵之三十有八年其孙嵩叨为　天子辅弼之臣既得　赐诰累赠府君少傅兼太子太傅吏部尚书谨身殿大学士惟是先茔在故乡芜陋久不治嵩谨具疏言臣少失怙赖祖教育成人臣甫得第祖随故彼因贫乏聊且营葬每图改迁未能如愿此臣平生罔极之怀比闻茔被水啮愈加彷徨弗克宁处切念臣祖荷蒙　皇上推恩赐官一品而丘垄荒秽有同民庶臣怛焉割中不孝之罪无所迯焉顾臣以职守未敢暂离即欲改葬无可托之人伏望　圣慈矜察暂准男少卿世蕃回籍代理其事存殁感幸之至　上曰嵩辅政有年勤劳素着伊祖骥着工部遣官造葬仍赐祭二坛不为例而蕃　钦准赐假以行遣工部员外郎周薇董治茔役遣布政参议方任袁州府知府徐祯　谕祭雨露之恩覃被幽壤山川草木俱有荣耀焉葢今臣寮父母授封者例得祭葬至于上逮其祖　恤典追赐则前无此比也于是蕃恭捧　纶命抵家用特牲告子府君之墓始议卜地改葬而谋诸宗老谋诸姻戚及乡士大夫咸谓体魄安厝巳久轻动非宜惟增拓规制修饬坏缺视茔后水所冲啮之处实以厚土周回缭以崇垣中辟神道树　诰锡之碑前作拜享之堂凡所建造一准　典制以丙午四月始事十月迄工闳壮邃固风气完萃郁然改观矣蕃事竣还京臣父子诣　阙下顷首谢嵩乃涕泣言曰嵩也不天早失慈父茕然孤童子也不自意遭际　圣明致位崇显获徼宠灵以追崇其先岂嵩之能寔赖我祖宗积德余庆之所致也维我　高祖平庵府君位至方岳迈绩储休寔启有家肆及我　祖蓄德行善志乐布韦不求闻达财让诸父横逆不校仁厚惠施不可殚述语在汪太史志中虽生平遵晦一命未沾而褒大显荣荐加身后然则天道福善既久益章讵不有征也哉惟嵩之弗类忝窃高位受　上殊眷报称未能徒感且愧谨叙述　鸿典爰识岁月勒诸贞石昭示方来世世子孙仰戴　天恩于无斁云 

　　○嘉林阡表 

　　嘉林者严氏之先茔在焉冈阜盘旋林木深秀说者谓为吉壤故名曰嘉林云始自吾曾大父今赠少傅讳琏葬于斯弘治乙卯先君殁其年八月十五日祔于斯先君殁役五十年以嵩入　内阁累赠至光禄大夫柱国少傅兼太子太傅吏部尚书谨身殿大学士初任礼部时先君赠太子太保得学士张甬川先生为撰神道之铭乃今锡命有加乃再伐石树墓上以昭　圣恩而不肖嵩泣血自为识曰先君殁时不肖孤年甫十六是岁寔当大比提学莆田黄先生按县既考预就试矣先君忽遘疾度不起抚而语之曰吾期汝一第以成吾志今若此命矣又曰凡学不日进则日退业无隳于垂成志罔画于自足即汝他日获成吾志者吾目暝矣言巳潸然而泣呜呼今尚忍言哉先君能诗善属对性严毅弱冠出教童蒙诸生槚楚不少贷不肖始能言坐置膝上口授之书督课寒暑不辍不肖方齓书史皆成诵亦能为文先君喜语先夫人曰惟教此子他不足计也乃益礼致良师训之集诸学徒而馆饩之虽赀耗弗计乡人群驩诮之忌者计散其徒以挠败之而先君志益坚先夫人忍贫助之亦无少懈乡邑鲜得异书间得一书手自抄录俾习读焉常曰世人恒市腴田以遗子孙吾惟遗汝一经用世泽物具在此矣因自号仰云以见志呜呼此先君之为教不肖如此也先君历览史传常举古人孝义事而力行之得一甘臑不奉亲则不先尝处二弟犯侮弗校其逊忍有人所不堪者婣族有急难援赴恐后家无余蓄而辍巳以赒匮乏常如不及然性疾恶数面斥人过里中有为不善者惟恐先君之闻之也人有售田者增直偿之曰彼为贫也多行善事而口不言曰所谓阴德者施于冥冥不求人知耳比卒远近闻者嗟悼不置远方游士泣造墓下瞻礼而去日相续人始知先君有隐德云呜呼此先君之为志行如此也嵩也将何以克绍先德而敬承明训也耶先夫人晏氏慈德淑行别有表盖先君殁后三年不肖举于乡又六年成进士列官于　朝初赠先君翰林编修加赠礼部左侍郎又赠南京吏部尚书又赠太子太保礼部尚书兼翰林院学士五赠今官于是不肖孤泣而言曰古所谓贤人君子者非有甚高难行之事也惟以不失其良心克全夫天理民彝之正耳事亲孝兄弟友待物仁临财让急困义无为其所不为能忍其所不可忍虽邹鲁上贤之至行不过此耳惟是数者先君实允蹈之宜有贵位享遐福而年纔四十有三赍志以殁不亦悲夫虽然幸赖　圣天子推锡之典穹阶显号褒宠光大贲于无穷语曰为善无不报而迟速有时信哉昔在乙未之岁不肖孤以南京吏部考绩过家获躬扫先茔稍加辟治讵今又十年始克以一品追命之荣刻之珉石而具列先君行义之槩以表诸阡以志夫小子嵩之遭时窃位幸有今日者皆仰承先君之遗云耳嘉靖二十六年岁在丁未四月既望男特进光禄大夫柱国少师兼太子太师吏部尚书　谨身殿大学士嵩谨书 

　　○慈德阡表 

　　惟我显妣夫人之殁且葬距今三十有九年矣不肖出从仕茔域旷焉久弗治嘉靖丙午男太常少卿世蕃蒙　恩赐假归乃命以特牲告墓涓日鸠工畚土芟蘙辟其式廓壤树封植增厚而勒石题曰慈德之阡既不肖孤泣血自为识曰夫人姓晏氏世家新喻祖讳大章以富闻尝出粟赈饥　玺书旌其门考讳仕望乡里称善士不肖闻诸宗老曰夫人来归事舅姑尽敬养之礼爨馈必亲执事必率先曰吾冢妇也处妯娌无犯迕之气取与必以让待亲党敦睦婣仁恤之行惠爱必周恭惟　先君孝友毅直动式古训勇为义而怯于利虽出至性抑夫人有相之道及佐先君教不肖历艰匮之苦不幸先君见背抚其遗孤含茹辛楚抱茕疚之戚当此之时亲属横侮屡至夫人但安受曰苍苍者俟其定也不肖孤免丧踰年幸领省荐夫人悲不自胜曰先君弗及见也及上春官绻恋不忍别母子相持悲泣见者为恻既幸举进士入官翰林迎夫人就养居二年以先祖之丧归归又明年而夫人疾奄至大故荐罹酷罚呼天之痛无所及焉夫人慈爱异甚当疾革尚虑伤子之怀绐以少间绝时盻睐者久之呜呼痛孰甚欤夫人生正统丁卯二月二十九日卒正德己巳六月二十五日得年止六十有三以明年庚午八月二十八日葬于里社下金钩形与先君嘉林之阡异兆而相望先是霖雨弥旬当葬之日白日杲杲葬毕雨复如初夫人以不肖贵仰荷　圣恩推锡累赠至一品夫人然念少也孤虽得禄仕先君弗逮养母虽逮养弗久且初仕而贫卒之日无以为敛不自意叨窃至今日受　上恩渥禄赐丰盈饫其家人昔范文正有忍令若曹享富贵之语予同其情焉爰述斯文以示子孙以志吾终天之哀其诸懿行见于侍读徐南峯先生所述志则不复书云嘉靖二十六年岁在丁未四月既望男具官严嵩谨书 

　　○太子少保吏部尚书恭肃周公墓表 

　　太子少保吏部尚书周公以嘉靖丁未正月二十九日卒于位　皇帝既加赠太子太保议谥恭肃赐之祭命以其丧乘传舟济而归巳又遣有司治其葬地于是嗣子国南乃请予表其隧公之为南司寇也盖致其政且数年矣其复起而为司空治河于济俄兼右都御史而督漕于淮当是时　圣天子将大计朝吏之治而汰其不肖者而都察院吏部实柄其事于是召为左都御史掌院其明年合凡京朝官听察其贤否去留之而公则钦承　圣天子明命详为廉核留其贤者而降黜其不肖者天下翕然谓至公至明而吏治一清又明年进冢宰掌铨而大计天下之吏亦然然为宰纔两阅月以疾告遂至不禄天下惜焉公世吴江人讳用字行之初举进士授行人以材抡为南京兵科给事中丁外艰服阕改礼科迁广东参议浙江按察副使丁内艰服阕改山东临清兵备寻迁福建按察使河南右布政使拜都察院右副都御史提督军务南赣居二年召管院事未几升吏部右侍郎转左以诖误调南京刑部右侍郎明年转南京都察院右都御史管院事升南京刑部尚书会　庙灾自陈致仕乃复起而至正位冢卿前后历官盖四十余年所莅有茂功馨名其详具状志余不论论其大者正德间天下所疾苦莫如逆竖妖僧然时方用事气势熏灼人莫之敢婴公独抗疏谏迎西番法王及劾中贵人擅政不法乞贬窜以谢天下处岭以南最久盖人人有父母之爱番禺盗作乱亲履行间督兵剿之级几千号有大迹然尽纵其所获配类之可疑者而不肯妄戮一人以弥千级之数又见其寮坐未有首功当免辄以已所斩级投而掩之以故公迹不见旌于　朝而物论则归之临清多盗公谕使相首免罪而盗以戢又抑镇守中贵人横征传给民赖其便洛中大饥公为方伯清戎责不在已然急民之穷不忍安坐以视则为躬循闾阎设方畧赈而活之盗萃汀赣之间为患积岁公至不急捕告其属各务澄其源既缓税蠲逋而德化四流于是盗党自悔欲来乞生公因召令自翦其强不悛者而盗悉平民之得所与否大扺系守令岁遣台臣出按苟不舛于扬激则守令得而民安矣公掌台独切切以诫台臣故事太宰典铨少宰噤不与谓大体当尔公独脱去常格忘已以相质蕲必当乃止故其所藻鉴无不合于舆论公素鲜嗜欲官藩臬时即独居不以家随是以既老益强凡享年七十有二曾大父景芳大父瑄父昂皆不仕而大父父则以公贵赠资政大夫右都御史二妣皆赠夫人配施氏封孺人加赠夫子子四人国南右府都事兆南太学生式南干南县学生孙男八人孙女二人公有至性少时父母疾尝刲股进愈之而绝不以言及后居二丧哀毁逾礼终三载不御酒肉端悫自持不苟笑言自律甚廉自奉甚约诚可称笃行醇德君子矣予昔在吏侍于公为寮寀雅相爱以道义交也隧上之文虽微国南之请予犹将为之然不腆之词奚足为公重哉廉以识予悼慕之情云耳 

　　○南京户部尚书约庵周公墓表 

　　太子少保南京户部尚书约庵周公以嘉靖丙午八月八日卒明年丁未月日葬其葬也诏遣官谕祭营兆域孤保有赠易名有谥于是公之子督府都事仕请予书其墓道之石公讳金字子庚约庵其号也其先周平王子封于汝以国为氏至晋荆州剌史访始家于常州国初公曾祖彦居以闾左起充实京师遂占籍金陵公既贵乃复居于常祖道信考广实皆累赠如公之官妣赠皆夫人初公以正德戊辰进士释褐即拜官琐闼英资茂植膺受殊选更工兵户三署格皆见施行有都督马昂者进女弟宫中公抗疏论之竟得旨黜昂罢其女中贵人以迎佛监织暴横而诸边盐引奏讨殊滥又武学生请更考察制并列状剌其违缪无所回疑又数请临视常朝总揽权纲及汰冗食募丁壮言虽不尽用时论伟重矣迁贰仆卿晋参台宪出抚延绥公乃招徕商粟以和籴劝督恳田以赋租因地凿渠以通水利慎险望缮城守绩用大着复晋左副改廵宣府大虏压境亲奖率将士毕力御之捷闻有白金文绮之赐已而以病告家居者六载复以虏患诏即家起公廵紫荆等关公练畅戎机备御详严虏以不害入为少司马遂陟长中台往督漕运　章圣皇太后梓宫南祔渡淮众议由陆不决得公力主从江之利而定改留曹大司寇复改司徒岁乙巳乃以老得请归明年遂卒享年七十有四配吴氏封夫人子男二长即仕其季伟也公志度倜傥词藻清敏而特有政事材触之微隐而析虑克周投之难遽而注措无挠自始仕至登八座凡更十二秩三十有八年而居财赋兵戎之司为多经综之密制置之详识辩履霜断收迎刅所至安其惠利众务罔不成集此皆当世君子所睹记也故茂烈勤于王室闳畧着于边陲声名流衍于无穷有不待表而后见者然老成沦丧蓍蔡无从斯重可惜也故为着其大者使表之墓上 

　　○赠尚书实庵胡公墓表铭 

　　实庵胡公生洪武之丙子殁景泰之乙亥讵今阅九十余载矣其善积庆流自天申锡以有今南京兵部尚书南山公起家甲科扬历中外勋望卓伟为时巨卿而胡以显大语有之百岁种之以德观于实庵公讵不信哉公讳崇信以字行江西南昌人也世居凤凰坡下考曰彦良以居积富公善继承多积而能施往往与人缓急闻义举欣然从之尝岁歉发粟五百石贷饥者例得冠带及树牌公谢曰行义而媒利非吾志也乡人诵以为贤生有至性事父母安其孝乐与高人处座客常满虽座客常满燕会止清谈相乐戒勿作伎乐戏剧之事未尝忤物终其身不与人讼时里士曾一本有重名慎许可乃独称实庵公之贤雅相契厚所居窓几明净器物古雅焚香瀹茗琴画自适忠厚质朴以韦布终今尚书之笃厚清纯悃愊无华其观法家庭盖有自也嘉靖乙巳朝廷推恩赠实庵公资善大夫南京工部尚书配吴氏赠夫人子曰仲伦累赠亦尚书孙男三人长即尚书曰训由进士授行人历御史佥事参政布政积至今官以六载考绩特恩加太子少保次曰迢将乐县丞曰诰安宁典史曾孙十四人长曰溥国子生次文清县学生淳驿丞文光文渊俱县学生澜洛沔洲汲淮汴沚玄孙七人长曰时次旻中丙午乡试■〈日上永下〉晓暐旸杲余尝观于史传王烈当汉中兴辞荣不仕躬耕以老至其孙祥览而世始大实庵公生当我　明兴运隐遯自甘厚积不施以发于其孙矧曾玄繁盛福履悠长胡之显大非偶然尔矣将不颉颃匹休王氏耶始公之殁也墓未有表至是尚书以考绩入京具状属予书之以刻于墓上之石墓在南昌之灌城乡塔子桥铭曰胡始肇姓出自有虞而家豫章代业文儒于惟实庵秉行贞孤神秀内蕴忠信外孚享不酬德竟老一隅乡有公评百岁范模有伟贤孙才为时需既掌邦土复典兵枢浚哲发祥如水斯潴如彼巨干奕叶弘敷匡阜之南爰有重湖高阡崔巍水抱山纡德人之藏过者式诸 

　　○畜德发祥之碑 

　　少宰学士泰和欧阳公以岁辛丑葬其考岩溪翁于万安之狮岭又十年庚戌奉其女?凡萧淑人合焉则斵石所墓前之享堂篆其额曰畜德发祥初公举进士守六安奏绩得封翁如其官四言者　诰中语也公自六安陟南部巳而征入翰林为史官为国子司业祭酒以至今官掌詹府事又得赠翁及祖考如其官妣皆淑人盖至是天恩褒宠弥极隆渥矣公既以是名其碑而走书京师请余为之文易大畜之象曰君子以多识前言往行以畜其德其卦之辞曰不家食吉利涉大川则知怀愽达者积兼济之猷秉渊懿者存时出之用志得于渐鸿则扬辉天陆道行于遇雨则沛泽寰中所谓畜则发理也其或逊志殚于坟籍笃行迈于里闾井渫弗汲而川导其泽嘉木隐谷而干达其荣所谓不在其身在其后人亦理也岩溪翁豪宕而不羣警敏而力学占毕以呻日能累牍濡毫所就立可千言给廪寓庠有声乡校生徒从业济济及门数奇弗售恬焉而隐且蚤失所恃笃渭阳之情孝事继母无履霜之咏让产迎兄则赵彦霄之恭还橐焚劵则刘永一之义里人相郄喻之以理景王烈之风嗣子入仕督之以廉慕姚璹之美此非所谓能识前言往行而体诸身者耶是以少宰公夙擅庭芳蔚称邦彦守牧着绩侍从升华虎观横经　储宫翼善清阶跻九列之崇宠锡被三世之命而弥纶襄赞之业方起未艾岩溪翁虽荣不自躬而显融光大自少宰公发之所谓不家食吉利涉大川允合乎蓄之道也巳　皇纶所褒岂不有征哉系之诗曰 
　　惟天眷德厥惟有常道积施溥德厚流光或躬弗逮乃胤而昌翼翼岩翁质禀英茂洆泳学海翱翔文薮两校着声一第弗偶行孚尚??里孝义寔敦迪子以道罔惑羣喧规仕谆谆廉仁之言爰有好逑克媲厥德勤俭惠慈闲家有则寔启哲嗣邦家之特政迈方州才雄词苑辟雍作程宫詹视篆秩副铨衡望隆台铉再世三命　皇泽演迤猗欤德人天实佑之褒词隆奕　皇则?之孰云作善而遏其施如彼嘉植硕茂其枝如彼源泉百谷以滋永耀无极视此铭诗 

　　钤山堂集卷第三十三 【 终】 

　　●钤山堂集卷第三十四 

　　神道碑（一） 

　　◆神道碑（一） 

　　明故光禄大夫柱国少保兼太子太保吏部尚书谨身殿大学士赠太保谥文简毛公神道碑 
　　明故光禄大夫柱国少保兼太子太保礼部尚书武英殿大学士赠太保谥文靖贾公神道碑 
　　明故光禄大夫柱国少保兼太子太傅礼部尚书武英殿大学士赠太保谥文康顾公神道碑 
　　大学士石门先生翟公神道碑 
　　明故荣禄大夫太子太保礼部尚书兼东阁大学士赠少保谥文简张公神道碑 
　　光禄大夫柱国少傅兼太子太傅吏部尚书文渊阁大学士赠少师谥文简许公神道碑 

　　○明故光禄大夫柱国少保兼太子太保吏部尚书谨身殿大学士赠太保谥文简毛公神道碑 

　　东海之上岱岳之墟融结郁勃含灵毓粹乃生元臣以佐大君惟东莱毛公蜚声台阁定策中兴禄位岩崇名寿鸿显其在　孝庙擢颖词垣简侍东观羽翼启导蔚然公望其在　武庙历践省署荐履台衡正色直言匡扶鼎社　今上皇帝神圣明睿褒隆勋德宸章备其揄奖大赉焯于始终二十四年乙巳六月六日以疾薨于里第之正寝享年八十有三讣闻　天子震悼恩恤隆备乃有仲子太仆卿渠累然在疚遣使托嵩铭诸墓道公姓毛氏讳纪字维之世为东莱掖人曾祖伯全祖福英隐弗仕父敏举乡荐教授杭郡学俱赠光禄大夫柱国少保兼太子太保户部尚书武英殿大学士妣俱赠一品夫人公幼则侍父于杭笃志力学弱寇举丙午山东乡试第一丁未第进士入翰林读中秘书授检讨同考丙辰会试升修撰充经筵讲官选侍东宫讲读赐五品服修大明会典书成升侍读赐给驿归省再同考乙丑会试　武庙即位进左春坊谕德兼侍讲赐金带丁父艰服阕值逆瑾窃政削其春坊衔　孝庙实录成升侍讲学士充日讲官寻升学士擢户部右侍郎礼部左侍郎丁母艰服阕改吏部左侍郎升礼部尚书掌詹事府事赐玉带时遣使西域赍番供公奏言西番佛国远在数万里外　祖宗朝虽许入贡赐法王国师名号特藉以羁縻番众令不为边患而巳赍供媚之失天朝体又以储嗣未建疏乞早定大计以学士司诰勑仍掌府事赐麒麟服蟒衣绦环系带等物于是勑兼东阔大学士入阁供事随加太子太保文渊阁大学士赐蟒衣斗牛服钱宁等数导　上廵幸会逆濠之乱倡亲征议　上御文华殿宣内阁九卿科道官于左顺门传旨促令撰亲征诏公等力言不可免冠伏地泣诸司皆泣　上谕各官退后降手勑欲出师自称威武之号公奏言人君为天下主不宜自贬下同臣庶　上意稍悟三载考满加少保武英殿大学士车驾幸宣力炷跸居庸公力疏请还未几卒以征濠议南幸公等奉勑居守忧勤备至恳请回銮章数十上　武皇晏驾公等密疏请于　昭圣皇太后决策奉迎　今圣天子入承大统于时逆彬统京营边军及锦衣官校威熖特盛祸机叵测复密请懿旨先擒彬党令边军官校各散归中外始安　皇上入登大宝开经筵勑同知经筵事纂修　武宗实录命充总裁累赐蟒衣玉带银币　上念定策功勑封公等伯爵疏辞改荫锦衣一职世袭又改荫文职五品　上引前代汉文加封平勃等功及我　成祖封尚书茹瑺故事俾勉承恩命天语恳至皆力辞免六载考满改吏部尚书谨身殿大学士　上召公等至平台议庙号称谓众久不决公以疾面陈乞退　上知其志决疏入乃允致仕命有司给月米夫役陛辞赐白金彩币宝钞公既归台谏累疏奏请起用山东抚按官奏公年登八十诏赐羊酒存问仍加给夫米等数甲辰太仆君以公年高乞假归省　上特许之居无何而公讣至矣距生天顺癸未七月十有七日享年八十有三配官氏累封一品夫人前卒子男六长棻顺天府推官次槩户部员外郎次盘和州知州次渠太仆寺卿次业次集左府经历女二长适按察检校刘朝次思南知府李光祚孙男十一人延照延魁延厚延慧延清延年延玖延祀延太延康延庆曾孙男三人公器宇凝重燕居无亵容素不言人过不妄交际士夫至菜者必造其庐第以剌答之而已平居手不释卷老而愈笃作文浑厚典实一根于理所著有鳌峯类稿密勿稿辞荣录联句私抄归田杂识藏于家呜呼公位极人臣年跻上寿诸子接武仕籍岂天独厚之耶抑公盛德承休而百顺自锺焉耳夫仰述前修用章国纪以鉴示将来史臣职也后学者之责也嵩乃为铭曰 
　　世履承平优游庙堂谨守画一中智可当比时艰屯鲜不仆僵猗嗟毛公社稷之望养德初筮循性中行讲幄进规直言琅琅逆竖恣睢不柔不刚随事周旋与道弛张佛供有表储建有章蹇蹇谔谔为龙为光台辅既陟群孽方猖驾言亲征以逞民殃公諌炋止爰持其纲居守兢兢六典有常庶几弗坠以勔以劻辛巳之变群心惶惶密勿决策奉尧于唐大明御天群阴伏藏功成不居鸿飞冥翔大耋踰寿绿野徜徉厌世长归白云之乡东海之滨松槚苍苍有郁佳城公魄永康 

　　○明故光禄大夫柱国少保兼太子太保礼部尚书武英殿大学士赠太保谥文靖贾公神道碑 

　　今上皇帝入嗣大统畴咨元僚兴致化理维时少保大学士贾公以宿学重望简致左右数召见谘问平台燕对亲洒宸翰赐诗褒谕公年六十四以老请诏给驿以归归二十年癸卯之冬公年八十河南守臣以闻诏遣官存问加月廪岁夫又四年丁未之秋公以疾终讣闻诏赠公太保赐谥文靖赐祭营葬如例　上之所以优礼元老大臣者恩礼始终而公可不谓希世之遇哉公之嗣孙中书舍人暚以墓道之文为请昔在弘治乙丑公同考礼闱嵩实蒙选录既官词林历监部暨入内阔皆公所践历之地典刑在望风槩如存树石勒文以表诸神道非嵩则谁宜为谨按公讳咏字鸣和河南临颖县人也初举弘治己酉河南乡试第一丙辰登进士改翰林庶吉士授编修充经筵讲官公仪观秀伟长身玉立识者知为公辅之器以忤逆瑾改为兵部主事稍迁礼部祠祭员外郎瑾诛还公编修寻迁左春坊中允兼修撰转侍读学士掌南京翰林院拜南京国子祭酒故事谏官御史有阙选国子博士等官充之而南监每不得选公疏以南北一体宜稍采擢以励有志诏可为南祭酒二年转北祭酒而父乐庵翁年九十有五公便道归寿其亲于颍上颍人荣之遂留颍拟草疏终养而父以疾卒服除会　上登极擢为礼部左侍郎奉命诣承天恭上　皇考献皇帝尊号赐白金文绮改吏部左侍郎寻兼学士掌詹事府事专管诰勑纂修武庙实录充副总裁官居数月晋礼部尚书兼文渊阁大学士参预机务实录成加太子太保武英殿大学士尚书如故复修　献皇帝实录成加少保光禄大夫柱国屡被鞍马金币宝镪袭衣玉带麟蟒飞鱼之赐公在内阁端严持大体然数抑贵侍如奏止中侍夺牧马草场不得与贫民争利勋贵请蓟州庄田复奏罢之皆以公有古大臣风然当是时方更化兴治士皆喜趋事功好纷革而公更醇德雅度挈纲经元纳之太和不为声闻其所匡维调护甚多人不及知也要其悃愊诚厚卓然称巨人长者而落落不苟合在位二年竟谢去虽不究厥施而脱屣荣名田野咏謌有洛社之风焉公性耿介初在翰林惟扃门读书不从同舍宴游为文章醇雅畅达无艰深险僻之语尝同考会试主应天乡试及武举试各一又主考会试凡程文一出天下诵之所取士徧列中外至今称得人虽老犹著作不倦耳目益聪明四方求文者踵至挥毫运思酬答如平时居乡抑畏真坦若未尝居显官者岁遇三节必朝服躬诣县庭行礼旦起入家庙焚香再拜荐飨必慎立义田义冢以仁其族先世遗产尽让其诸兄可谓笃行君子者矣公生天顺甲申十一月六日卒以嘉靖丁未八月三十日享年八十有四曾祖讳景山元季行省参政祖讳彬考讳瑛三世皆赠如公之官妣皆赠一品夫人元配张氏累封一品夫人继室赵氏公初有子曰葵曰萱荫补国子生皆殇今以后子芳为后芳子暚荫授中书舍人女五长适举人王偁次周府奉祀梁汀次李森次王庭次谷衮孙女三长适赵中次陈二典次皆芳出曾孙男二钥瞱之子以公殁后荫为中书舍人至是芳等以某年月日葬公勑修董村之阡嵩乃掩涕而为公铭铭曰 
　　维贾之先肇迹胶东天佑聿起世绩戎功桓桓行省始徙颍中笃佑流庆以待于公维公挺生河洛之秀神明内蕴渊颖天授发解乡闱蜚英文囿晚膺爰立机政是司洵美且仁麟仪凤师如何勇退曰惟止足身退名完不可以禄亦既归止贝茨之阳绿野平泉乐寿且霴进作舟霖退为绮皓自天佑之福履寿考公神不昧上返列星遡瞻元德慨想仪形后有考者视此刻铭 

　　○明故光禄大夫柱国少保兼太子太傅礼部尚书武英殿大学士赠太保谥文康顾公神道碑 

　　国家设科取士得人为盛然登廷魁至宰辅者凡七人若文康顾公其一也闻诸故老言　孝宗敬皇帝乙丑试士日于宫中焚香祝天愿得真才是年得顾公为进士第一公仪状瓌奇风格峻伟观者谓为公辅器公讳鼎臣字九和苏之昆山人也授翰林修撰未几　孝庙上宾以修实录成升侍讲再转春坊谕德历十余岁　今上即位首被知遇简侍经筵日讲进学士　上懋崇圣学日亲儒臣讨论经史公因进讲宋儒范浚心箴敷陈剀切　上注听嘉悦谕辅臣曰鼎臣解说心箴朕思味其意其为正心之助　上乃亲洒宸翰自注释心箴又注视听言动四箴及制敬一箴勑翰林院国子监及天下学校建亭立碑镌刻五箴以示学者寔公之讲心箴启之也　上又曰洪范一书于帝王为治之大经大法实为亲切令鼎臣分叚计日从容论说必使尽其所言以为务学求治之助复虑词训繁多命公撰次节畧以进旧例每寒月免讲　上以洪范未终篇乃不辍讲诏免公常参专直讲读　上奉先圣先师位祀于文华殿东室而数御西室召公等十臣令敷奏经义公撰中庸首章讲义以进推言人君致治期臻圣神功化之极不可安于小康　上称善　上于西苑作无逸殿成命辅臣及公坐讲周书无逸篇升詹府府詹事仍兼学士赐一品金织仙鹤衣　上亲耕籍田特命与九推廷臣莫不动色悚叹谓　上宠异儒臣如此自是晋吏部侍郎拜礼部尚书俱掌詹府事两被　旨教庶吉士于翰林故事用官二员独受简命自公始也公虽职在文翰数奉　召对预密议简在　圣心既久执政有不乐公者数沮其进用戊戌八月始勑公以太子太保尚书兼文渊阁大学士入赞机务眷遇弥隆被赐宸翰经籍银币玉带麟蟒飞鱼之服多不可悉纪己亥二月加少保兼太子太傅进武英殿大学士　车驾将幸承天勑公居守京师公条奏军国重计七事　上悉从其请赐印记一其文曰经帏首选　上曰卿讲幄旧臣久怀经济朕兹重寄宜钦承之公翊辅　皇储持挈纲维京师肃然然以驭下过严致有烦言再疏乞休荷温旨慰留明年感疾久不瘥　上屡遣中官赍手札赐问以太医往视赐药剂牲米诸物疾革陈遗疏劝　上亲贤图治颐养圣躬词诚恳笃降诏褒答而公竟卒庚子　月　日也享年六十有八讣闻　上轸悼赐祭葬如制赠太保谥文康遣行人护丧还公杰特有大志留心经世随事献纳多见采用尝请访求曾子之后以奉其祀大同军变请诛止渠魁以安人心四方郡县多奏水灾疏陈生民困穷之状请遣使赈恤而公生长东南见财赋日蠹民力日屈则三举奏焉晚岁履政府将大有为然仅二载卒于位时论惜之云曾祖讳大本祖讳良考讳恂三世皆累赠如公官妣皆一品夫人配朱氏累封一品夫人四子长履方举乡荐履祥履贞履吉孙男四人谦亨尚宝司丞次谦益余二尚幼曾孙男五咸和咸平咸康余皆幼履方等以　　年　月日葬公于震泽潭山之原未几履方亦卒于是谦亨以神道之文来请于予予举进士附公榜末同馆阁几三十年同时侪辈凋谢殆尽呜呼予岂忍遂铭公之墓耶盖予尝感于君臣之际矣明王非得贤无以弘其德喆士非遇君无以显其功洪惟　皇上天纵圣资缉熙帝学而公以名儒职劝讲启沃之功懋焉　渊衷孚契始终褒荣君臣相遇于是为盛则予岂得不铭公之墓耶铭曰 
　　嶻彼潭山震泽之浒孰崇其封顾公之墓公起伦魁跻位丞辅嘉靖初载　圣学日新便殿时御列侍儒绅公执经史婉切敷陈　帝闻而嘉赐札褒美曰兹正心庶助予理蹇蹇顾公可属大事遂典机衡以相　天子摅诚纳诲陈力宣猷如室作栋如川作舟　孝皇之遗视古丰芑逮事　今圣允谐鱼水虎闱讲艺宣室论思公所遭逢千载一时士生于时莫难过主矧惟　神圣岂幸可致叙列初终以告来世 

　　○大学士石门先生翟公神道碑 

　　故少傅兼太子太傅礼部尚书谨身殿大学士翟公以嘉靖丙午　月　日卒于家明年　月　日公子进士汝俭汝孝锦衣千户汝敬等奉柩葬干都城崇文门外楼子庄祖茔之次而属嵩书诸神道之石公讳銮仲鸣其字学者称为石门先生其先山东诸城人也曾祖讳吉胜起人材而隶勋卫祖讳顺因扈跸而积勚勤考讳瑄义重神都名高闾左三世隐德以公贵皆推赠如公之官妣皆一品夫人公资体凝重岿若山立问学成于迅昂素履安于隐约属弘治乙丑策士特占上第拔处木天陪游虎观正德间逆竖窃柄一时文馆隽流多被斥逐公由编修改司寇属巳而光复旧物荐升华贯校文彰得士之休修史得纂言之体公素明经术选侍讲幄庄粹着于仪容清畅发于音吐　圣心简在重瞳屡回遂由侍读拜翰林学士寻陟少宗伯宸眷荐隆金瓯卜相霖雨需贤擢吏侍兼翰学入内阁预机政于时馆寮咸有爰立之望而公独膺特达之知既进大宗伯兼文渊阔大学士位列公槐文参视草平台召对后苑命游赓喜起之歌沐蕃庶之锡至银文图书之赐有清谨学士之称属以内难解官持服虽三年不过君命而九重每注　皇情比及大驾南廵即家拜命授钺行边西涉河湟北踰代朔碣石昆仑轺车遍历燕然瀚海棨戟遥临方同尚父之鹰扬旋属召公之笃棐还阙拜恩勑公仍以太子少保礼部尚书兼武英殿大学士入阁办事天颜密勿造膝日勤圣眷优隆论思时切是岁壬寅　上念公勤劳加光禄大夫柱国少傅兼太子太傅公自正德丁卯授秩词垣惟守制数年暂居家食余皆班联仙簉职典台司仕四十年官从一品宝翰奎文屡承天藻金币蟒玉迭赉秘藏宠遇之盛蔑以加矣甲辰解政归第方怡水月于平泉丙午寝疾梦楹竟蹑星辰于箕尾距生丁酉享寿七旬同志倍伤朝绅咸悼嵩也蚤依琼树同沾赐第之荣晚附青云叨陪枢席之末顾薤露其先师奄木稼而遽作典刑徒远风范攸存爰勒贞珉为纪丰德树之墓道俾诏来禩云铭曰 
　　翟起有家青海之隅爰从豪右内徙神都星精示兆岳降应符惟公挺生聿起文儒学海渟滀文锋迅驱蚤陪庶列荐陟荣途鹏运沧澥凤鸣高梧　帝简良弼召赞吁谟爰跻鼎铉遂执衡枢精白弥励勤诚弗渝奄忽何之哲人云徂长川东逝落景西晡仡仡高坟都城之郛勒词考德永示弗诬 

　　○明故荣禄大夫太子太保礼部尚书兼东阁大学士赠少保谥文简张公神道碑 

　　嘉靖乙巳八月十九日太子太保礼部尚书东阁大学士南郡张公卒于位讣闻　上深轸悼命礼卿谕祭工曹营葬遣行人护丧归其乡赠少保赐谥文简呜呼公可谓始终荣遇者矣公疾革遗言吏部侍郎龙湖张公为状少傅许公为铭而属嵩书诸神道之石嵩于公有省阁寮寀之谊有镞砺括羽之益其奚可辞诸按状公讳璧字崇象世家南郡石首曾大父必顺大父子言举天顺庚辰进士历官广西按察佥事父维举乡荐历官山西参政俱累赠如公官曾大母王氏大母吕氏母王氏俱累赠夫人公蚤擢省闱屡试南宫不利则益肆力问学昼夜探索侨寓京邸起居服食人所不堪时学士刘五清汪石潭有声词垣公皆师友切磨二公每语人曰是当鸣世才也辛未举进士选翰林庶吉士授编修文望益起甲戌干清宫灾公上修德勤政讲学三年壬午　今上龙飞首开经筵公与进讲器貌端肃仪矩伟然敷陈古训明鬯剀切时司寇林见素以事待罪公讲君使臣以礼有耆德旧臣当加敬礼之语　上为之改容乙酉被命以宫谕出典南畿文衡一时髦俊多在甄录戊子丁大参公忧恤典加厚命给驿还初公之入翰林也大参翁时宦山西因入贺万寿即谢政归田公每图归省翁遣书止之曰勉事职勿以吾为念故公雍容馆阁扬历清华纂御文司纶诰主考礼闱劳绩懋焉庚子南京大宗伯员缺诏下廷推至冉凡得四人以请　上特授公公廉谨自持于凡宿弊剪除而振饬之癸卯召还北部适议建　太庙群论纷纭公酌议以对制遂定钦天太医监院率多冗员顺天乡举旧多冒籍公奏核去五十余人宿弊一清会内阁缺员公与河南许公一时并用人望翕然顷之公病疟不能视事　上遣御医胗视中使赍赐粥米牲豚诸物存问疾竟弗巳卒于宣武里第享龄七十有一惟公荆衡标望棐廸旧耆德性醇厚器宇凝重恂恂与物无竞天下称为长者而期其大用以弼成休养惇大之治而溘然以逝士论惜焉自讲筵迄于拜相其间白金文绮银瓢锦袋及经籍之赐多弗可悉纪累荷遣祭分献代拜陪祀之命而赐见　皇太子于临保室尤为异典云元配黎氏继配黎氏俱先卒赠夫人今配赵氏公卒后具疏　上请亦得给封夫人公初有子天麟荫补国子生年二十八卒公哀痛殊切乃以弟瑶之子天义?鸟为嗣又以族子天与之子世胤为天麟嗣仍奏补荫女四长适太学生袁本初次适濮州知州李烱次适参将马金子呈图次适知县刘桥子承嗣公柩既归将以　　年　月　日与黎夫人合窆于邑南之马鞍山予既论次其世及最公德美之槩且大者而复系之以铭其词曰 
　　岩岩衡岳既巍其巅雄镇南纪峻极于天大江来荆滀秀炳灵流汇环峙人杰蔚兴文定台鼎文僖宗伯功业比隆后先有赫倬哉张公学本家传沈酣经籍文望蔚宣粤在太史衎衎雍雍秉笔不阿献纳惟忠　圣明御极首重讲幄公参其间格心启沃甄才南畿程别罔遗骊彩兼收天马呈奇旋掌邦礼公位荐起聿新政教振饬纲纪两都荐历绩用有成纶章特下再擢台衡公居台衡靖共尔职赤舄从容小心翼翼　帝眷孔殷忽颓梁木　天子震悼恤典攸笃于维张公揭德振芳远绍前躅跻于庙堂重厚渊弘不见其涘彼謭謭者畴能与似文冈七里维公之原丰碑勒铭过者式焉 

　　○光禄大夫柱国少傅兼太子太傅吏部尚书文渊阁大学士赠少师谥文简许公神道碑 

　　嘉靖戊申七月二十五日前少傅大学士许公卒子家先是乙己冬公遘疢乞骸骨甚切　上慰留亦甚切乃连疏恳辞　上不悦曰少傅轻去朕耶其夺秩令归公行而病增剧既还里复延三载竟用旧患弗起又四载嗣子??与起复来京师乃始上疏告讣叙公病归颠末　上嗟悼曰少傅果非负朕者乃悉复公官仍赠少师赐祭葬谥文简恩礼备厚盖至是而公不获巳之情　皇上眷不忍释之意益章章焉乃??与则请予书诸墓道之石予与公同在秘阁交谊最深胡可以辞公讳赞字廷美河南灵宝人也先世曰威者仕元为兵马元帅西征过灵宝爱其土风家焉八传至教谕聚生太子少保吏部尚书谥襄毅曰进襄毅娶于张继娶于高生公性警悟博学弘治乙卯以戴礼魁于乡明年登进士授大名府推官召为监察御史襄毅位冢宰公例当避台秩乃改翰林编修时逆瑾擅政怒襄毅不已附诬以他事矫　诏罢之而并出公为临淄知县丁襄毅忧服阕升浙江按察佥事升副使理海道改山西督学政至则先德行而后文艺士习丕变历升四川参政按察使浙江左右布政使召为光禄卿转刑部侍郎拜尚书是岁议郊礼分合公上疏曰分祀者致严辨之道也合祀者通功用之妙也昭格天地不在礼文而在渊德请慎兹大典先是扬州啇袁英者　武庙南狩锦衣指挥施恭怙权珰势矫　诏藉其家至是英妻诉闻属公讯理权者日侦伺鼓衅为挟持计公不为动竟寘恭重典当是时复有薛侃迎　亲藩之议詹启讦铨部之词张绅之荐劾朝绅刘永昌之诬诋省阁皆事关国纪连及大寮甚众诸司恐慑失措公从容裁决持法甚平务存大体　上悉从之而缙绅赖以安改户部尚书河南军饷旧兑于大名府小滩有奏改他镇者公曰利不百不变法乃今增役创署劳费且十倍勿改便又有议令有司积谷备荒以多寡为殿最者公曰预备既有仓今舍此而别积谷徒增苛敛勿从便兵部议兴甘肃屯田发银三十万两公曰兵弱虏强士不得耕徒损国储非计凡所规措务循旧则数报罢新议曰母徒狥名贻害也以塩法久滞疏陈诸弊列通啇事宜皆经久可行闻高太夫人病疏乞终养不允令给驿归省高卒哀毁踰礼时吏部缺尚书廷推数人　上皆不许诏特起公俟服阕莅事既至乃首疏决壅滞公荐举复久任停无故改调之途抑奔竞滥升之习　上皆嘉纳六载考绩加太子太保己亥册天礼成加少保扈从　圣驾南巡疏节程途以保　圣躬　上褒答劳锡之辛丑　庙灾引各乞罢词甚切　诏许致仕给驿归　上虽从公请而意不释吏部复缺尚书廷推数人又不许仍起公莅事至则条奏诸弊政及上安边方略数千言以一品六载考绩加太子太傅寻命兼文渊阔大学士入阔办事乙巳　太庙成加少傅无何疾作乞休遂有赐归之命归出赐金遍惠乡族曰吾不忍自私也又助修孔庙山川坛岁旦暨　圣节必扶掖北向稽首祝贺不少废疾革则谓诸子弟曰吾父子兄弟俱列上卿吾以凉德受　主上宠甚渥知甚深故数履危机卒赖保全今巳矣尔辈有官守者当思图报遂卒距生成化癸巳七月四日得年七十有六公历官五十余年晚荷隆遇凡大典礼多遣命将事其锡予飞鱼之服银瓢彩带及白金绮带不可胜纪公兄弟八人兄诰南户部尚书弟论兵部侍郎余并登仕籍配李氏累赠一品夫人先卒夫人生子二长俌早卒次即??与承荫历官知府未任改礼部员外郎以四品服办中书舍人事女三婿都指挥张荩臣监生张良士举人王阳孙男二茂禄茂祯公德性温粹意气凝定坦夷康乐而泾渭不淆直率俓尽而应变无穷莅官翼翼小心以不欺不怠为主在吏部前后凡十年每铨注必论才高下与地繁简兼风土南北而剂量之核诸司公而恕或疵以细故飞语悉置不行以是人德之好著述老而不倦所著有松皋集续集读史诗论五经臆说三曹奏议若干卷呜呼公之德泽在四方勋绩在省阁孝友在家庭懿行不可殚述乃予特撮其大者云尔铭曰 
　　嵩华之间河洛濆桃林葱欝佳气屯元戎卜宇贻厥孙有来八叶开祥源名世者出勋业掀缨绂轩驷辉盈门公尤行业轶弟昆粹姿雅韵同玙璠铨衡继秉誉望尊遂参钧轴入台垣听言蔼若春风温谠议勃发洪河奔丰功伟绩铭彛敦上书谢病卧丘樊抱忠耿耿归幽窀　上闻悼恤恩礼繁心事皦皦如朝暾浩然正气还乾坤直骑箕尾谒　帝阍扶翊邦国保元元神之下犹存 

　　钤山堂集卷第三十四 【 终】 

　　●卷第三十五 

　　神道碑（二） 

　　◆神道碑（二） 

　　明故吏部尚书致仕赠太子太保谥文庄罗公神道碑 
　　明故资政大夫户部尚书兼翰林院学士赠太子太保谥文敏李公神道碑 
　　明故通议大夫詹事府詹事兼翰林院学士赠礼部右侍郎谥文裕陆公神道碑 
　　明故资善大夫太子宾客南京兵部尚书赠太子太保谥文定张公神道碑 

　　○明故吏部尚书致仕赠太子太保谥文庄罗公神道碑 

　　有明宿德硕儒曰太宰整庵先生罗公以嘉靖丁未四月二十四日卒年八十有三初公致仕　天子特给月廪岁隶以示优礼既登八袠　诏遣守臣奉牢醴及门存问仍加赐廪隶至是讣闻　诏赐谕祭命有司营葬赠太子太保谥曰文庄盖褒贤崇德之殊数也君子谓惟公实克称之公风格峻整雅操贞肃进则崇节振迈而毗于国退则遵飬纯固而范于乡谈道着论则言为代之师友躬实践则行为物之轨好学不倦不知其衰耋之将至者耳公讳钦顺字允升言之泰和人少即端重殊异年十四题其门有勉勉于仁义之语举弘治壬子江西乡荐第一明年入奉廷对赐进士及第授翰林编修每朝退即闭户读书不事交谒巳嶷然有公辅之望擢南京国子司业正容端则六馆以肃兰溪章公懋为祭酒深见信重事多咨公而行以父栗斋翁年高得请奉归留侍久之不忍去因疏乞终养而逆瑾怒夺职为民瑾诛复职由南京太常少卿升南京吏部右佉郎改吏部右侍郎　今上即位转左侍郎前后连摄部篆甄别人才咸极精当时论称重充实录副总裁是时栗翁年益高公归养之志益切拜南京吏部尚书抵任即驰疏乞休便养诏允之既而召改礼部尚书未行丁栗翁忧服阕仍以礼部起公未至复改吏部而公具疏恳辞于是得旨致仕盖公审时直巳不苟慕荣利如此自是江右部使两都台谏章数十上无识不识罔不冀幸其复出乃公则屏居却扫惟研精圣业穷探理性患近时学者持论高虚不屑古训简约是趋其流之弊将堕入虚诞作困知记若干卷其言议精微衍奥根极理要辩禅悟之学近理似是而斥其毫厘千里之缪时习波颓我矱无易于戏道之不明智巧横出古之圣哲罔不戒慎省察率诸终身而不足今之论者以谓圆明朗彻取诸一言而有余其学术异同世之君子必有能辩之者考公平生自史馆以历国学则士行雍规由以丕变由奉常而陟少宰则官常国是倚之取平中更仆抑秉志弗渝荣进屡辞去就惟洁然公虽蚤退而考论政务之得失究心生民之休戚固未尝一日不以天下为念也每平旦正衣冠升学古楼群从入叙揖毕端坐观书虽独处无惰容食恒二簋服无侈丽居无台榭燕集无声乐宗戚率之而兴于孝敬乡闾则之而化于礼让子姓僮孺罔不守其约而归于谦靖谨饬初公昆季三人并起高科季弟中丞先卒仲氏宪使公亦未老乞休德义相淑怡怡如也方属疾乃自作志继以二绝皆正家之语疾亟举手正巾而卒曾祖讳宁祖讳铎黟县训导父栗翁讳用后由乡举历任国子助教祖及父俱以公贵赠通议大夫南京吏部右侍郎妣皆淑人元配曾氏继配李氏赠封皆淑人子二人长琰引礼舍人次珝马湖知府孙男七人偁份企佸偲位似曾孙男一人将以某年月日葬公于邑桃冈之原子珝衔哀属辞刻诸隧首之碑嵩昔系籍诸生嗣在词垣曲承奖挹顾兹无似有忝诲言爰述芜词以列休美而着其所以为学者特详焉亦以见公之志也铭曰 
　　维圣有学一理万殊明诚两进斯壹其趍世则多岐所尚滋异欣妄嗜新其说孔炽不有硕哲孰闲斯溃翼翼大宰夙志斯道深造敏求繇壮至老不践宰政卒隐其身名振当世行高古人困知有记昭我涂轨折衷群言析入毫缕大耋年踰践修不巳公虽退佚物望愈崇公既逝矣　皇眷愈隆昔也存问光动宸纶今也恤哀泽濡泉扄进则伊皋退则关洛卫道立言以惠来学典刑日远梁木斯摧勒此信辞万禩无隳 

　　○明故资政大夫户部尚书兼翰林院学士赠太子太保谥文敏李公神道碑 

　　嘉靖甲辰七月一日户部尚书兼翰林院学士蒲汀先生李公卒于都城之里第享年六十四其年　月　日葬于城东楼子庄之原其葬也诏工曹营兆礼卿谕祭宫保有加赠之官文敏有易名之谥可谓荣哀备至也巳维李氏之先山东濮州人高祖讳义洪武中以人材征辞不愿仕充锦衣卫校尉义生俊俊生贤相继补卫役占籍京师行高名卑至公之考杏冈先生讳瓒举弘治丙辰进士仕至资政大夫户部尚书遂以大其门厥考若祖赠皆如其官公讳廷相字梦弼其始袭世德之懿浚之渊洪以博其庆承家学之芳殖之茂实以畅其华踰冠遂举弘治辛酉乡荐明年入对大廷赐进士及第第三人入翰林为编修当是时以玅龄魁上第地望高华词采骏发若虎凤跃而鸾鷟耀侪辈让其先登章缝歆其世美然公负直不阿致忤欢宦有兵曹郎中之改逆竖既歼旧物旋复于是翱翔禁庭扬厉词苑经帷劝讲则善道日陈史局编摩则闳词独擅文闱校阅则品藻称当由春坊中允进侍讲学士休声载起显位伊始于是有南铨少宰之擢丁尚书公忧继丁母忧服阕简贰夏卿旋改春部遂正拜司徒督储于太仓视农于西苑公本侍从儒臣未经民务然所试辄效若老于吏事者于是仍兼学士加太子宾客有入视部篆之拜公经营国计料理边储殚竭心力旧痾间作抗章乞休于是有碧山之楼其所隐处凿山架亭花木森秀峯壑遶轩泉石在户公酷嗜法书名画日娱其中以肆翻阅杜门却扫遵晦辞荣然台谏有连疏之荐丝纶有光起之命时方引领商鼎调梅巨川作楫讵意其萎入梦不憗兴诔缙绅之士咸悼叹焉公自史馆至学士凡分校礼闱者三主应天试者一主礼闱试者一中以病在告者六载连居二艰暨乞休家居复五载故论者不能不以未究其用为憾然以公之材幞被夏曹则畅理甲兵之务绾符民部则优通钱谷之方遇事刅解才猷练达不独以渊学英艺见称而巳至其衡量所收知名实望之士列朝着布藩维者相望则其功之所及于邦国烝民益不可泯也公亦奚憾哉公前配佀氏继夏氏刘氏赠封皆夫人有子曰重恩先卒次孝元荫补国子生聘衍圣孔公闻韶女俱刘出女三长适都御史张桧子文进次未字次许聘尚书郑近庵子珠惟昔乙丑岁公分校礼闱予时在诸生后翰林有游从之雅礼曹有寮寀之谊孝元以神道之文为属呜呼可无辞乎铭曰 
　　尚书六卿率属分治司徒地官以掌邦计众选于才轶登大吏能陟惟艰矧乃相继悠悠李祖积行纯异以材见征宁役弗试暨于闻孙寔大而肆再世崇阶先后是似诗咏缁衣周郑之世猗嗟李公厥美攸嗣公起文儒振藻奋艺乃饬兵戎乃理民事游刅恢恢绰有余地晚释鞿馽从心所嗜逸步斯淹长川永逝　帝命有隆褒恤旅至城东之茔壤树以制丰碑峩峩螭首双峙述行纪词用诏来禩 

　　○明故通议大夫詹事府詹事兼翰林院学士赠礼部右侍郎谥文裕陆公神道碑 

　　俨山先生陆公既卒且葬其子楫属予书诸隧首之碑于是楫裒公遗文刻之曰赋诗歌行乐府曰表疏颂赞议辩铭解记序杂文碑志表状凡一百卷又所著述曰诗微曰书辑曰道南三书曰河汾燕闲录曰史通会要曰蜀都杂抄曰平湖录曰诗凖予得徧读之曰富哉文也然而辩博宏伟驰骋恣肆若泉涌而山出其纪载时事沉郁隽永若咀炙脔而有余味其诗清拔俊逸若芙蕖之濯朝露而丰茸艳彩夺目可谓虎踞词林鸾翥文囿者矣公始发解南畿举进士入翰林文章名即轩然重天下是时　孝皇御极朝廷清明百官各安其职得以其余肆力于简册翰墨之间诸司各属往往名隽崛起而与馆阁之士争衡而并驰公于时翘然特出扬英振华每篇章一出人争传诵之盖公于书无所不读抉隐而钩其玄与李空同徐廸功诸子上下其议论至于字学玅逼锺王比于赵松雪公每临书日数百字过同舍见髹几辄纵笔涂写旁若无人既本于天质之高迈又辅以学力之勤笃得于朋友之切劘故其问学之宏博书法之精绝皆有所自世之士束书不观独学寡闻欲望公之堂奥其可得耶公磊落瑰奇嬉笑成文有苏长公之风其品骘古今商确事理赏析文义辩识书画古器谈锋洒然一座尽倾天下之士闻其名而慕往揖其貌听其论而惊以伏也公自翰林编修升国子司业丁父忧家居数年以廷臣荐起入备讲读遂升祭酒一日经筵进讲内阁阅公讲章辄加窜易公讲毕面奏云今日讲章非臣原撰乞自今容讲臣得尽其愚　上虽可之而经筵面奏非故事公出上疏谢罪　上覆批答以讲章内阁阅看系旧规不必更改果有所见当别具闻公感激条奏有关圣学事凡千余言上之当路益忌之疏下吏部左迁延平府同知盖公奇节高行不苟同于众类如此升山西副使提学阳曲生员父为知县笞死诉于御史赵反抵生罪公曰父死非辜人子不共戴天柰何罪之与力辩不合即上疏劾赵赵亦劾公巳而科道官勘实赵谪外任公得复职补浙江副使仍理学政升江西参政陕西右布政未履任转四川左布政公自翰林出扬历藩臬即刑名钱谷甲兵之事若素习然在江西决淹狱数十民德之蜀威茂诸夷作乱朝廷命将进剿公移文总兵何卿凡数千言洞悉夷情曲中事机当事者多采用其议复悉力调度兵食未几夷患悉平召为光禄卿内阁疏荐领修玉牒改太常卿兼侍读学士扈驾幸承天给行在印御笔署公衔去侍读二字改行在翰林院学士升詹事府詹事　宗庙灾诏百官修省于是公疏乞休词极恳切乃得旨致仕云呜呼始公入翰林以文学名继出补外则优政事晚岁召还既升华选曾几何时乞身以退所谓讨论润色之才弥纶经济之用皆未之究岂不重可惜哉公讳深字子渊姓陆氏学者称为俨山先生其先华亭人曾祖曰德衡始迁居上海之洋泾祖讳璇考讳平俱赠如公官前母瞿氏母吴氏俱赠淑人公生成化丁酉八月十日其卒嘉靖甲辰七月二十五日也享年六十有八配梅氏封淑人子男一即楫荫补国子生好学而文得公家法女一适贵州布政司副理问瞿学召公卒之明年葬于上海黄浦之原朝廷遣官营葬赐祭及赠官易名恤典贲临其可无憾也巳嵩忆在弘治壬戌春会试识公于沧卫之间倾盖如平生是岁并下第归归则约次年必偕来巳而果如约同寓邸同举进士自是出必联骑居必连榻公才气俯一世顾以予之不类独不鄙辱为知巳栝羽镞砺蒙益为多然追念畴昔同游之士冠佩如云文采风流照映一时今则零谢无几矣荒鄙之词何能为役楫数以书请谊不忍辞则收泪叙之而系以铭以致予思亦以慰公于地下其辞曰 
　　大江之东环吴淞蕴灵标异秀所锺寔生哲人为时宗崛起一代称文雄弱龄献赋明光宫云梦七泽蟠心胸挥毫落纸辉晴虹厥声四溢何沨沨文章有道用乃弘属词纪事气以充美哉东序列大镛爰振文铎鸣西廱倏然蹋翼下鳌峯武夷云谷留其踪五台三晋驰行骢岷峨万迭观芙蓉晚归西掖庆遭逢　属车南狩载橐从玉堂视篆承恩隆遄归三径哦菊松浩然雅志犹冥鸿大星夕陨遘闵凶天下学士皆哀惆公神洋洋升大空或乘麒麟跨虬龙下上寥廓随云风俯视寰世尘蒙蒙厥名不灭垂无穷 

　　○明故资善大夫太子宾客南京兵部尚书赠太子太保谥文定张公神道碑 

　　嘉靖甲辰十一月七日留都大司马甬川张公卒于位讣闻　上悼惜诏赐祭葬如例赠太子太保谥文定谨按纯德不爽曰定盖美称焉而得此者鲜矣以丁未正月六日葬公鄞县云龙溪之金文山嗣子子中来请文以刻诸神道余与公同举进士同被选入中秘公年少于余而器度温粹造诣纯笃予邈不能及也中更多故晚岁方幸同升讵意溘先以没则予何可不铭公亦何忍遽铭公也哉公讳邦奇字常甫系出宋魏国忠献之后始祖原一淳熙间自临安徙槎湖遂世居鄞曾祖讳纯祖讳忱考讳时敏乡人称为洞云先生予尝铭其墓祖父俱以公贵累赠太子宾客吏部左侍郎兼翰林院学士公弱冠举于乡即有重名与同邑闻静中汪与成余子华相丽泽时称四友后皆至显官公始为翰林检讨居三载以亲老疏乞便养出补湖广按察副使督学政公重行谊精鉴别风教大着既又以亲久居椘思鄞谋乞解职予使广西与公遇于衡岳之下留处十日其后公遂归鄞是时公杜门却扫娱亲著书有终焉之志矣乃益务覃究性命之学所著大学中庸五经诸说学者传之嘉靖改元用席文僖荐复起为四川提学至则辟大益书院选髦俊以受其业楚蜀之士出公门多显者公以亲年益老复乞休铨部奏改提学福建便之寻擢左春坊庶子兼翰林侍读未至升南京国子祭酒公身示教不设榎楚四方士滃然云集庆得师焉升南京吏部右侍郎丁父忧服阕召为吏部右侍郎转左即摄部篆抗节持衡虽窒迕弗挠既而以本官兼学士掌院事简充经筵日讲纂修玉牒戊戌主考会试所录多名士己亥册立　皇太子特加太子宾客掌詹事府事　上南狩承天命摄礼部篆尝遣奉先代祀泾藩题主先师释菜皆被特命恩遇甚隆是时公母太夫人年踰九十公恳疏乞归　上不允温旨慰答曰大臣禄养寿母自古治朝则有之时以为荣历侍郎九载进礼部尚书仍掌詹府事然公恒思将母而南铨部奏迁公南京吏部尚书寻改南京兵部参赞机务公至简士伍饬法禁威詟惠浃兵民肃然居数月竟以疾逝距生成化甲辰五月得年六十有一元配王氏继陆氏赠封皆淑人子男六子中出为伯兄后而以公荫授中府都事次子释国子生次子觐子恩子桢子昭女三余九章陆沧万来章其壻也公天性纯孝事亲至老弥笃初仕时伯兄自家来视得疾道亡公感痛终其身事嫂如母与人交和平长厚未尝与物忤以故人皆敬乐之为文章根切理要丰蔚典则所著有观光纡玉养心环碧等集若干卷行世读其书当有识其所存者云论者曰乙丑之试得士为多若公尤卓伟不群者也然柄用方隆而奄忽徂终俾朝失良臣士陨令范凡百君子罔不奭然悲焉铭曰 
　　士所自力在行与文本实既端斯显于闻鄞有张公纯廪天至惟古是师卓有立志践扬中外翰苑儒台遂陟成均育俊达材惟　圣简知荐膺宠秩慎密温恭禀时正直诗咏字德如珪如璋允也吉士邦家之光云龙之原溪谷盘郁永安其藏过者为式 

　　钤山堂集卷第三十五 【 终】 

　　●钤山堂集卷第三十六 

　　神道碑（三） 

　　◆神道碑（三） 

　　大明追封奉天翊运推诚宣力武臣特进荣禄大夫昌化伯邵公神道碑 
　　大明赠特进荣禄大夫太傅兼太子太傅成国公谥荣康朱公神道碑 
　　明故特进光禄大夫柱国太傅兼太子太傅驸马都尉京山侯赠左柱国谥荣恭崔公神道碑 
　　明故荣禄大夫后军都督府右都督掌锦衣卫事赠太子太保陈公神道碑 
　　明故光禄大夫柱国少保兼太子太保兵部尚书赠太保谥恭襄张公神道碑 

　　○大明追封奉天翊运推诚宣力武臣特进荣禄大夫昌化伯邵公神道碑 

　　圣天子弘化中兴因心笃孝盖尝仰体　皇考献皇帝追本之意以遵奉　圣祖母太皇太后者无所不至又推　太皇太后所自出凡褒恤典礼循先朝待外戚故事而行者亦无所不至故昌化伯邵公暨夫人杨氏寔维　太皇太后之考妣也先是公与夫人俱早逝权历于钱塘北山之青芝坞乃嘉靖己亥公之孙锦衣指挥臣辅具疏以闻诏守臣择地于西湖南屏山之麓而改葬焉既命工曹往董其役又赐谕祭一十四坛给供祀田八顷建祠墓下赐额曰发祥表以石坊中为勑命碑亭缭以石垣湖山抱揖寔据佳胜而臣嵩承命撰文树诸神道谨按邵公讳林字懋清一字宗茂其先洛阳人也曾祖某徙扬之兴化县祖寿再徙杭城父义母彭氏公少而岐嶷长而魁梧倜傥有大志好善敦义杨夫人式克相之尝梦凤鸟翔于其庭而　太皇太后生天顺庚辰被选入内庭事　宪宗纯皇帝诞育　献皇及　岐惠王　雍靖王进封贵妃于是赠公为昭勇将军锦衣卫指挥使杨为淑人　今上临御上　皇太后尊号曰寿安皇太后巳而加尊孝惠康肃温仁懿顺协天佑圣太皇太后进赠公为奉天翊运推诚宣力武臣特进荣禄大夫柱国昌化伯杨加赠夫人自公高祖王父而下咸锡赠封而官其子姓诸从湛恩鸿庞覃被一门于戏盛矣昔有周诗人咏歌文王之德必本于挚仲氏壬又曰思齐太壬文王之母以见文王之德之所以成实由于圣母之德行纯备有以致之也我　皇考之德上媲文王　太皇太后之懿增光京室植本潴源锺灵发耀继挚壬而有作非公与夫人协德之庆哉臣谨拜手叙如右而为铭曰 
　　维昔太妊嗣徽周姜诗咏思齐姬祚以昌维我　太后姜壬是则寔生　睿考备有圣德自天眷命浚发其祥应图受祉肇启我　皇惟　皇达孝推本所自贲锡公门施及孙子爰命有司饬其祠坟殷礼备陈俎豆欣欣公殁虽久厥泽惟新显盛光大世莫与伦屏山苍苍湖水之涘伉俪同藏风气攸萃辅臣奉诏勒石道周永示后人以赞硕休 

　　○大明赠特进荣禄大夫太傅兼太子太傅成国公谥荣康朱公神道碑 

　　荣康朱公以嘉靖丙申春将事　孝陵道病召还其年七月六日薨于正寝讣闻　上震悼辍朝赐棺殓命有司治葬谕祭如制赠太保荣康其赐谥也其子希忠等以　月　日既葬公子怀柔县北泽山钦赐先茔之次及希忠嗣爵以恭恪慎勤为　上所特眷简入内直朝夕左右加食禄至一百石赐肩舆赐内乘马仍推恩锡其三世于是荣康公得进赠特进荣禄大夫太傅兼太子太傅诰词有曰丕懋之勋扬于当世未尽之祉发于后人葢异典云希忠将树隧道之碑以彰荣宠昭先德乃诣予请曰先人奄弃希忠等幼稚未能即事墓隧之表用是久虚深惟先德弗耀遐永是惧敢兹以为请予昔于荣康公数得承颜色知其平生而与今太傅公在直共事重之姻好则所以书公之碑者其曷可辞谨按朱氏之先凤阳怀远人六世祖亮任燕山护卫副千户子能嗣其职从　成祖决策靖难功第一封成国公追封东平王谥武烈子勇嗣从　英庙北狩死兵间追封东平王谥武愍子仪嗣留守南京卒谥庄简子辅嗣继守南京加太子太傅佩平胡将军印卒赠太傅谥恭僖长子麟嗣麟卒无后而公恭僖庁仔也乃嗣兄爵公讳凤字鸣周早通书史勤学好问识达大体以清慎自持风雨寒暑不废朝谒初管五千营亟议修马政核军实抚疲薾蓄壮锐营务聿新又上备边御虏七事皆精练剀切为当事者所格然言官自是交荐公矣是时　上方励精鉴别群臣以公为才宠异之礼部请朝仪诏以公勋旧重臣充班首　上亲祀郊庙以公守承天门凡举大祭祀皆遣公行礼册封宸妃充正使屡荷金币蟒服铠剑书籍及人口之赐册封荆王复充正使所过州郡严约下人赠遗皆却焉甲午春推公南京守备诏特用公掌中军都督府事尝因灾变特疏求退盖前此勋臣无引灾自陈者　上益贤之既又以疾乞解政所亲劝令少湏公曰府营重寄岂养疾持禄地耶　上察其诚听罢府事而公薨矣公孝友天至母张太夫人蚤逝言及辄悲感事恭僖公无故不去侧侍宾客执礼不少懈父疾吁天请以身代及卒哀毁逾礼后莅中府任益悲曰是先人所尝履者初兄麟者逆瑾诬革勋卫几失爵或者谓公次嫡宜嗣公避嫌去之南京居焉麟家用日落多所假贷公悉代偿之麟奉使承天寝疾公闻泝江兼程往视护其丧以归仍持服三年曰吾兄之无后也抚庶弟鸾教养尤至群从贫乏者为经纪其婚丧姊妹巳嫁而贫者亦然性俭约无他嗜好独重词翰而先世手泽珍惜尤甚盖公率德敦行乐善蹈仁厥用弗究寿仅五十一而终时论惜之然有今太傅公受知　圣上宠绥眷遇之隆世无其比则岂非天道福善之验哉公元配白氏尚书恭敏公珪之孙继徐少师文靖公溥之孙又继杨及陈而白杨皆封成国夫人陈为睢宁伯荣靖之曾孙今加封成国太夫人子男三长即太傅希忠次希孝以平阴死事录授锦衣勋卫今官都指挥使管卫事次希祖孙男一人时泰铭曰 
　　于赫　文祖造我邦入靖内难开虞唐天挺羣策随龙翔东平武畧何洸洸摧坚陷敌维鹰扬胙列茅土爵以王盟存带砺劵册藏平阴遘会时劻勷提兵沙漠殂穷荒庆流胤嗣烨以昌五叶浚发称荣康淳朴内蕴含文章　皇曰臣哉尔惟良大廷朝谒首班行属司材官柄蹶张明禋遣代奉珪璋恪秉精白忠勤将急难喜施义问彰锺祥笃棐归义方楚楚太傅金玉相入侍帷幄日赞襄　帝追先烈恩露瀼龙章褒锡泉台香穹碑仡立山之冈勒铭载德扬耿光世世与国同无疆 

　　○明故特进光禄大夫柱国太傅兼太子太傅驸马都尉京山侯赠左柱国谥荣恭崔公神道碑 

　　嘉靖己酉夏六月　日京山侯崔公卒于位讣闻皇上叹悼辍视朝一日锡之赠谥赐谕祭一十六坛命工部给棺椁营葬事公在弘治间尚　永康大长公主　孝宗皇帝之女弟也先进是戊申十月主薨赐葬于都城南下马社榨子口之原至是启圹而合葬焉其隧上之碑宜有文公子骥征以请于予比年予与公同内直又与公甥壻衍圣孔公联姻好弗可以辞谨按状公讳元字懋仁太原代州人也曾祖讳璟隐德弗仕祖讳震山东泰安州判官考讳儒太学生三世俱以公贵赠京山侯加赠太傅兼太子太傅妣俱夫人公少从泰安公宦邸受毛诗尚书泰安公梦有异征曰是当大吾门乎果被选尚主拜驸马都尉公美姿仪博览群籍善诗戚畹诸贵皆自谓莫及公卿大臣折行辈与之交贤声翕然闻于时敏慧有谋朝廷每有大遣命必属之正德己卯江西逆濠图为不轨　武皇命公偕都御史颜颐寿赍勑往谕行至浙闻濠巳反乃旋　武皇晏驾公承　昭圣皇太后懿旨赍金符诣兴邸奉迎　今上皇帝入嗣大统　上一见知公可属大事凡有谋议辄咨询之嘉靖改元以功封奉天翊卫推诚宣力武臣特进荣禄大夫柱国京山侯食禄一千五百石赐诰劵奉命护　孝惠皇太后梓宫葬茂陵又奉命之安陆奉迎　献皇帝神主来京命掌宗人府事上册皇天泰号命公充捧册表受使礼成加太子太傅　上南幸承天命公偕勋辅五臣扈跸骑从途遇亲王朝见命行殿侍班　上渡河侍舟中赐诗命和　车驾还京遂命护　献皇后梓宫南祔　显陵事竣慰劳有加自是召直内苑时承顾问公明习典制凡有敷对罔不克当　上意又时时撰进文字悉见采用命乘马禁中泛舟太液命代拜先圣先师于永明后殿命护　孝烈皇后梓宫葬永陵　皇太子加冠命充掌冠使　上念公等侍直勤劳加公太保再加太傅再加特进光禄大夫又岁加食米一百石他如白金绮币玉带麟蟒之服上尊珍馔异恩蕃赉不可胜纪生成化戊戌十二月一日暨卒享年七十有二公母弟三人允登进士历官山东参政充魁乡荐次光皆早卒公抚其孤咸底成立代之亲族待以举火者尤多云长子凤征娶尚书刘公舜卿之女长女适安昌伯钱惟圻封夫人皆主出俱早卒次子骥征侧室周出公卒后　上特恩擢为锦衣指挥佥事次女适平江伯陈公长子王谟呜呼自古尚婚帝室者亦繁矣若乃偕老齐寿具膺福履会遘兴运简托心膂兹其尤鲜俪者哉铭曰 
　　汾晋毓秀昴辰发祥姿挺鸾鹄才美珪璋为　帝之甥馆于贰室玉带蝉冠威仪抑抑运遘昌辰翼　龙以升勑符载捧江汉徂征乃爵通侯金书锡劵酬勚褒功　帝隆其眷出护銮躅入奉禁庐夙夜在公勤诚弗渝梁木云摧华荣奄瘁缨緌含哀　当宁兴喟都城之南郁起高坟过者下车视兹刻文 

　　○明故荣禄大夫后军都督府右都督掌锦衣卫事赠太子太保陈公神道碑 

　　今上皇帝入继大统维时扈从诸臣从龙而起蒙藉宠灵荐陟华显流光锡祚垂裕无穷岂非千载一时之遇哉若右都督掌锦衣卫事陈公其一也公讳寅字敬夫其先山东武定州人曾祖玘洪武中以功授燕山左卫副千户因家京师祖贵父政皆世其官弘治庚戌　献皇帝之国政以才选授管群牧所事卒于官公袭父职年二十四即小心勤事朝夕弗懈人咸以远大期之既扈跸来京遂升锦衣卫指挥佥事有诏公等子孙皆与世袭寻命公提督官校管理京城街道又以督理诸大工宗庙及皇史宬成升指挥使管西司房事九庙成升都指挥同知掌本卫事慈宁宫成升后军都督府都督佥事仍掌卫事奉先殿成升都督同知皇穹宇成升右都督　上恭册皇天太号以公等扈从行劳加服色俸级而前后所蒙白金绮币及羊酒等赐不可胜纪公重厚简默器度恢弘果断刚方事无留滞随所任使克举其职以故受　上简知眷宠特异云岁乙巳公感末疾具疏恳乞解任允之仍命支月俸量给军校应用公寝疾逾五年嘉靖己酉五月二十八日卒于第距生弘治乙卯十一月享年五十有五公少孤克自树立事母张太夫人至孝抚弟昊友爱备至官跻武阶之极而谦约畏慎安静老成乞身蚤休优游以终可谓福履之盛也巳曾祖祖考皆封如公之官妣皆夫人配蔚氏封夫人子男二长翱荫授锦衣卫指挥佥事管南司事次诩女一长适都督沈至次尚幼公之卒也　上闻悼惜遣官谕祭营葬如制仍加赠太子太保其年　月　日葬于都城崇文门外西郊亭之原而翱请予书诸墓道之碑乃叙而铭曰 
　　龙跃兮郢中率云附兮景从公乘时兮奋庸首翊戴兮辅忠掌禁旅兮维熊恒夙夜兮匪躬沐恩渥兮优隆何乘化兮长终　皇轸念兮哀惆贲恤典兮营封侈千载兮遭逢勒铭示兮无穷 

　　○明故光禄大夫柱国少保兼太子太保兵部尚书赠太保谥恭襄张公神道碑 

　　嘉靖壬寅冬十月三十日大司马东瀛张公卒于位明年二月二十二日葬于都城南魏村社之原嗣子子中等以大宗伯费公所述公事行来泣告曰惟先公受圣恩致位本兵夙夜竞竞以不任付托是惧顷因边患竭心筹思废寝与食阽于疾危驯至大故庶几所谓鞠躬尽瘁者矣惟是墓隧有碑而无辞以白先公之心不肖孤厥罪云何敢用以请予与公同举进士同官于朝几四十年义恶乎可辞谨按公讳瓒字廷献姓张氏河间沧州人曾祖讳聚国初以功升沈阳左卫百户寻升府军左卫副千户祖讳能考讳杰代继其职三世俱以公贵累赠光禄大夫太子太保兵部尚书妣俱赠一品夫人公举弘治乙丑进士选为吏科给事中历兵科都给事中擢通政参议左右通政太常寺卿升通政使公体貌丰硕音吐洪畅进止有仪常奏事廷中　皇上辄注目视之以户部侍郎兼右佥都御史督延绥宁夏军饷改督宣大军饷大同军戕其帅据城以叛时议将阖城屠之人心震恐叛者继起　上既以失事者置之法遂命公为兵部侍郎兼左副都御史总制其地公计擒其渠恶二十余人而尽释其胁从者民乃安堵遮道罗拜肖公像祠之由是　上益简注知公可大属矣及还用廷推提督两广军务会兵部尚书员缺铨部拟四五人　上意独属公行未数舍召还乃拜为兵部尚书公既受任殚力图事安南以其国乱不修职贡者二十余年于是黎氏以其变来告诏兴师讨之下礼兵二部议前后凡数十疏乃得俞旨遣文武重臣往宣布德威莫氏遣使叩阙持表以降公预力焉诸边奏报至虽事孔棘公镇之以静凡所题覆筹划审固动中机宜尝条陈十六事　上皆嘉纳行之丙申秋虏吉囊等屡寇边境公选将厉械先后遇敌于贺兰诸山于延绥芹菜河蒺藜川于宁夏斩获首级数百丁酉吉囊剌不台再入寇大同又斩获二百余赐白金彩币荫一子为锦衣千户世袭公尝涉历边境具知舆地阨塞又周于咨谋故能料敌制胜如此公每奏用阃帅边吏畧其细行惟取其有智识勇畧足以事事者江洋寇聚众千人称乱守臣请兵讨之公举革任都指挥汤庆以往人或难之公曰使诈使贪兵家常理吾知其能集事耳庆果报平寇公所任人多类此当是时　上以本兵务重专意属公虽时有烦言而　宸眷益隆委用益坚先后乞休凡十余疏俱荷温旨慰留　车驾幸承天以公留守京师既进位宫保一品复进少保授光禄大夫柱国扈从　山陵特赐飞鱼服其它赐赉不可悉纪在部八年事体明练酬应曲当宇量恢豁不见喜怒之色虽有犯者亦莫之校屡获边功受上赏福泽充溢光裕前后虽才智所能或者谓公器大蓄厚福量所锺亦讵不然哉生成化丁酉　月　　日卒之日享年七十元配王氏继杨氏赠封皆一品夫人有子四人曰子中始袭千户今累升锦衣指挥佥事曰子和中书舍人曰子正锦衣副千户曰子直冠带总旗女适朱佥王镇孙男四人曰继文国子生曰继德次尚幼论者曰天之生材于世岂不多乎顾所享丰啬薄厚每不齐公起诸生致位六卿阶一品乘国戎政受　上眷注廷臣如公者不多见及其卒也　上为恤然辍视朝一日赐祭九坛赠太保赐誁恭襄恩礼终始极其完备矧夫子孙众多又皆孝友谦慎克保厥家由是而观公之得于天者厚矣是岂人力之所可强而致哉予故论次揭诸石而复系之以辞用以慰公于冥漠其辞曰 
　　帝都之东瀛海涘蕴灵毓秀厥有自公生魁岸伟干体端厚嶷重若山峙谏垣银台历长贰廷中奏对称　上旨重瞳屡回劳注视户曹再命给饟馈狂童呌驩犷莫制转危为安出谋智歼厥渠魁从罔治西民德之竞祠祀惟　帝简知眷日起拔置枢曹典兵纪肃肃在公靡怠易运筹决策陈大计猛将材官或跅弛公能用之随器使西扫长蛇北封豕日南束首献其贽违言虽烦摭形似　帝明弗贰保终始既践卿保蕃宠祉贵寿考终复多嗣簪组蝉联赏延世具集诸福畴克尔城南之阡魏村里　皇典恤加恩备至宜有纪述诏来禩予忝执笔在太史 

　　钤山堂集卷第三十六 

　　●钤山堂集卷第三十七 

　　神道碑（四） 

　　◆神道碑（四） 

　　明故兵部尚书兼都察院右副都御史赠太子太保谥襄毅潘公神道碑 
　　明故资政大夫都察院左都御史赠太子少保吏部尚书谥庄靖宋公神道碑 
　　明故吏部右侍郎王公神道碑 
　　明故通议大夫兵部左侍郎陶公神道碑 
　　明故嘉议大夫南京都察院右副都御史赵公神道碑 

　　○明故兵部尚书兼都察院右副都御史赠太子太保谥襄毅潘公神道碑 

　　嘉靖辛丑夏　诏重建　太庙遴选采木大臣佥议工部侍郎潘公前建　七陵及　奉先殿实董采木之役绩有成効宜无踰潘公者而公谒告居里于是得　旨起公于家公受命遄发沿襄汉涉风涛冲冒雾露以往来川贵之间深林穹谷鸟道嵁岩崎嵚之境躬自援历不以勚辞公计虑精审区画有条征发不滞以故人乐于从事不二年获寻丈大木三百有奇余木皆称　庙成赐白金彩币进工部尚书回籍需用未几起公为兵部尚书兼右副都御史提督两广军务公前在蜀过劳得疾至是疾益加行次饶州乃连疏乞休归而以嘉靖甲辰九月十一日卒于正寝讣闻　上深悯悼命有司谕祭营葬特赠宫保一品谥襄毅盖异数云公讳鉴字希古徽之婺源人初家食与从父今少司马珍兄少司马旦弟佥宪选更相切磨??马志绩学年十四代父兄执门户役上书县令令试其文奇之既领应天乡荐登正德戊辰进士授南京大理评事历寺副正福建按察佥事丁内艰复除四川改浙江佥事升贵州按察副使丁外艰复除河南信阳兵备升四川按察使改山西升江西右布政使四川左使都察院右副都御史廵抚四川遂改工部右侍郎督木以至今官公初在闽有寇苏秉规紏亡命称大哒哪据海岛为患公分廵其地讨平之南安盗起攻仙游城将官受檄逗遛不进乃自擐甲檄兴泉民兵伏其归路邀击斩获殆尽福州戌卒作乱势猖獗公设方畧擒捕会邵武卒亦叛则单车驰往谕之而叛者始定于是公名藉起抚蜀以诸县卫赋轻重无等吏缘为奸为画一法着之令甲赋赖以平盐井丽江两酋相仇杀公约云南抚臣持檄谕之即解请内辖关南寇马兴率众逼蜀境蛮落十五寨咸负山谷相结为援公以计缓之密授总兵等方畧以兵塞诸要遂帅精骑捣平其巢事闻赐白金彩币公在蜀久知地里险易察于民俗之宜周知夷情之变凡抚循安辑通商便民及诘兵控夷之政大者驿闻小者案举其治蜀论者谓有张乖崖之风焉督木事完奏言湖广川贵诸府其民疲于采办困惫不得息请量议蠲复朝廷从之两广之起　上意简在特重用之而公弗禄矣公仪观修挺性夷易不为危言激论而耿介壁立不可干以私治官如家恭勤洁白之操始终一致焉生成化壬寅八月二十一日享年六十有三曾祖讳济祖讳遗安父讳琦祖父俱以公贵赠通议大夫工部右侍郎祖母吕氏母施氏俱赠淑人配吕氏封淑人子二长温次澄俱荫补国子生女三孙男三孙女一温等将以　年　月　日葬公于　山之原而诣予请铭其神道予往交于潘氏诸公而司马公希周又同年同僚实以书来请故铭不得辞铭曰 
　　奕奕潘公寔望新安譬彼乔木硕大以繁维三司马乘时蔚起同本殊干为材匪异公年十四崭然脱颖上书公庭规切时政粤既登第宦绩四扬刑察冤狱兵歼叛羗在蜀岁多治绩尤最夷詟其威民怀其惠国有大役起公于家董治得宜人罔怨嗟栋梁巨材万里云集清庙告成　帝心有怿乃颁纶命晋位司空宠赉骈蕃以旌厥功惟计在国不爽锱铢惟志在民利安是图内直外方肃肃其度秉执有确不茹不吐大受方隆遽弗愸遗庸告后人文刻在碑 

　　○明故资政大夫都察院左都御史赠太子少保吏部尚书谥庄靖宋公神道碑 

　　嘉靖丙午之冬　上召南京兵部尚书宋公为都察院左都御史公以疾辞不允时当天下词司述职聚阙下台丞实与铨部同职考察公至则力疾稽牍评骘臧否手披心计殚日夕由是疾增剧乃丁未正月之八日卒于京师里第　上闻震悼命有司谕祭营葬如例而赠公太子少保吏部尚书赐谥庄靖盖异数云于是公次子乡进士介氷奉柩归豫章而葬谓嵩于公同乡又同弘治乙丑进士请书神道之碑忆与公赐第后仕宦中外垂四十三载当时同辈存者无几而公又不可作矣乌能巳于情邪谨按公讳景字以贤世家南昌奉新曾祖惟宁祖鉴有厚德能施其乡考迪嘉妣涂氏公既贵累赠其祖与考皆资政大夫南京吏部尚书妣皆夫人公少孤奋于学弱冠为诸生试每居首器体凝重识者占为公辅之器弘治辛酉举江西乡荐再会试擢上第授河南睢州知州治行卓闻改河南道监察御史是时逆瑾窃柄公慨然引疾去家居十四年足不及城市若将终焉而物望郁起提学田公汝耔廵抚盛公应期先后疏荐起为浙江按察佥事未踰年闻母病即弃官归太夫人卒哀痛勺水不入口者五日服除升山西副使会汾州介休饥民相聚为盗杀地方官势张甚抚按檄公往征之督率行伍躬冒矢石擒获其渠魁释降附宥胁从民赖以安青羊山贼陈卿乱公又合兵讨殪之奏以潞州为府而创立平顺县皆公之功为多升山东参政改福建寻升四川右布政使俱未赴改山西左使公以晋阳地瘠赋繁民多逃窜地亩虗税责偿平民请召人佃种而坐以轻折又定九则征派之例以祛里胥积弊咸着为令转南京光禄寺卿擢都察院右副都御史总督南京粮储革揽纳禁粮长揭债减呈逓样米谨通关之验收京储以清改左副都御史佐理院事历升刑部左右侍郎拜南京工部尚书时修南京奉先殿及旧邸世子府又造黄船公节费料十之七八事竣有白金文绮之赐改南京吏部旋改南京兵部参赞机务至即奏裁守备参随人役考选武职清查快船困弊精核养马利害戎政肃然公履行端严执守坚确人不敢干以私然貌恭气和于物无忤故贤者乐之而不善者亦未尝有怨焉官虽久自奉不异布素方　圣明倚毗召正台端朝野属望而公以一疾不起哲人云亡岂非世道之大恫哉公配张氏累封夫人子男五长垂庆荫为国子生次即介庆次承庆县学生次和庆具庆女二孙男三卜以某年月日葬公某山之原余叙而系之铭曰 
　　宋有广平式懋高风载其勋伐为唐宗工显允庄靖名德攸同金鍧玉振精美明通初筮河郡继展台骢祲氛蔽日林莽潜踪既起从政一节匪躬其勤三晋秉宪即戎开府刱邑诞着肤功及贰邦刑乃正司空冡卿司马保厘旧宫维兹都台执法在中　帝命维何曰维清忠一阳占候公来自东公来自东四牡庞庞而弗我留驾言长终宫保晋秩美谥聿崇瞻彼玄堂有石斯砻树文撰德以告无穷 

　　○明故吏部右侍郎王公神道碑 

　　吏部侍郎王公讳道字纯甫山东武城人也公之行义孚于乡而闻誉重于当世伟矣昔在正德辛未之岁举进士选入中秘时山东寇乱欲奉祖母避地江南上疏乞补学职词极恳切得应天学教授居应天学二载升南京仪部主事召改吏部验封历考功文选中更忧制前后在吏部十年雅操端洁大学士西樵方公上言王某学行纯正识度宏远可备宫僚劝讲之职乃擢春坊左谕德公引疾固辞曰朝廷以名器为重不轻假人以不次之官而人臣惟义分是安当致谨于非分之获伏望收回成命庶大臣所荐虽不得经明行修之士犹不失安分知耻之人于是得旨允以病归公虽去而名益高士大夫日跂其复用居一载起为南京国子祭酒未几又以疾乞归自是一意家居屏迹城府读书讲学种树灌园以自适盖不通仕籍者十有三年而当是时自公卿以至台谏荐疏日至嘉靖丙午起为南京太常卿未至迁南京户部侍郎寻改礼侍召掌北雍履任三月改吏部右侍郎然仅阅月公以属疾遂不起矣公貌厚而气温学笃而志远始也驰骋词翰既而叹曰此无益也乃遂研精于义理之学取宋儒程朱书读之既又取论语一部反复潜玩有悦于心曰圣门平实简易之学固如是也公虽潜心理学而见世之立门户相标榜者则深耻之尝言汉以前无名道学者其人品如张文成曹相国黄叔度管幼安皆真道学之流虽老释二氏亦各有所见不可厚非凡其言议不随时苟同故能表见辈流大自树立不为利害所动进退从容累迁铨曹两任国子执法端教表率人才期于俗变风美入官虽久自奉如寒素是以君子察其行而考其言推其用心而需其柄用以福生民利国家而天不愸遗遽云以殁呜呼夫岂斯人之不幸哉公所著书有大学亿老子亿易书诗春秋等亿诸史论断大学衍义论断批点六子书及韩柳欧苏文若干卷公于书无所不读精择强记妙契疾书其所论著义理深刻剖决明当自阴阳律历医卜农桑刑名地志之类靡不通贯晓悉焉曾祖讳复礼祖讳纶考讳琮赠吏部郎中配李氏生公公生成化丁未享年六十有一卒嘉靖丁未七月二十一日讣闻诏赐祭葬如例元配李氏封宜人继张氏子男三人长幼康举于乡次幼广幼庶女适曹佩往予承乏吏部以侍郎掌部事时公为验封郎中特越常序奏改公为文选予以此忤用事者至是幼康以神道之文为请曰知先人者莫如公然则非余谁宜铭铭曰 
　　世每迁诱袭利惛见所可赴若湍奔往往竞取以争喧有笃君子视浮云避远声利耳不闻退然雅志乐丘樊玩心高明究典坟卓尔大雅寔不群成均铨署杨令芬贪者可廉薄使敦翩兮谢世遗垢氛有考其不在斯文 

　　○明故通议大夫兵部左侍郎陶公神道碑 

　　敬皇帝在御承　列圣理化熙洽之余恩仁深流风教弥笃学士大夫多端恪鲠亮而一出于惇实发诸言议施诸政事随其所处咸有利于国家生民虽历险难不易其志其用不穷盖至于今人伦风轨未尝不赖之也以予所知若前给事中今少司马南川陶公非所谓若人者耶公讳谐字世和起浙省解元登弘治丙辰进士选入中秘巳而授职谏垣公遇事敢言首疏乞缉熙圣学以禆治道又欲以大学衍义置禁中以备退览至　武宗时权奸擅政事多内降公直言驳正无所回怵其疏有曰远谗佞以一政令修人事以弭灾异戒逸游以保治安皆指切时政而戒逸游一疏斥言大阉丘聚刘瑾辈蛊惑之罪是时瑾等日伺公所为思有以中之久无所得乃以他事杖公落其职随有旨责廷臣朋党罢辅臣刘谢二公及知名士五十有三人而公犹列名其中既又搜织逮公下之诏狱与尚书刘公大夏潘公蕃同谪戌肃州公怡然就道在肃日与二公酬咏或感物兴怀缱绻忠厚托诸比况有古作者之意焉瑾诛放还家居若干年为嘉靖改元　今上皇帝嗣位采录天下旧德名人乃起公臬司由佥陟副荐升藩岳之长始任江右继则皆在河南泽敷政行乃擢中丞督理南赣汀漳等处军务至则条数事奏行曰重守令专分守宽农民惩贪吏凡以重本厚生防患去慝为务两广总督员缺迁公少司马仍兼台秩往莅之先是群盗久负遐阻不可悉平公随在抚剿赏罚信必所向克捷前后俘馘以万计所辑宁菁峒以千计公推让群力不以自张虽荷恩赉金币而人以谓未称其功也以母丧归服暌起公入赞兵本公闲达机宜羽仪朝行物望攸属嘉靖辛丑以　庙灾陈乞避位遂致仕归君子惜之云公诚笃毅直而遇事审慎发必当理风节在谏垣善政在蕃服勋绩在台宪而行义在乡党茀履考终靡憾也巳陶系出靖节之后有为台守者因家于台自台徙会稽之陶家堰曾祖讳仕成祖讳寿考讳慥咸有隐德祖与考以公贵俱赠兵部左侍郎兼左佥都御史妣章氏封太淑人配沈氏继配杨氏赠封皆淑人子男三长师善次师贤皆国子生次师盖孙男十三人大壮中顺天乡试次大原大升大受大临大节大成大恒大晋大猷大钦大典公以嘉靖丙午十一月二十八日终于正寝年七十有三讣闻诏赐祭葬如例以某年月日葬于某山之原曩余登朝与公相后先获质其风采言论及观履险大节仡然壮之盖未尝不叹夫丰芑之遗也今追怀耆宿不可作矣师善请书诸神道之石予重有感焉为不为之辞铭曰 
　　惟圣有言仁必以世　明运洽隆曰在弘治出议盈庭蔼蔼多士显允陶公惇良茂达蚤升峻科亟践谏闼帝学缉熙至道陈纳亹亹夙宵虑其遗阙群竖窃柄炎声沸天公诤不慑直也如弦卒罹毒罟投戌遐边人则曷堪公不为病流离艰羁不废赓咏六龙时升氛■〈目壹〉清廓俊乂咸登起公臬岳爰自江右久历河壖荣问以流惠孚孔宣乃?旄钺往莅虔台建策发政务先绥怀遂陟贰卿司马之职仍建台纛百粤是即既仆而亨物望所归荐荷　皇眷还之夏闱悬车乞身以佚以息弗究厥施论者为惜邦失老成士怀遗直勒辞丰碑观示无极 

　　○明故嘉议大夫南京都察院右副都御史赵公神道碑 

　　公讳载字文载初举进士名君琰　武庙御赐今名蒲州垣曲人也曾祖讳郎登洪武初进士为监察御史廵按北平以风裁著称祖讳信隐弗仕考讳?乃日拆?以公贵赠奉政大夫户部郎中母普氏继母卫氏赠俱宜人公中正德丁卯乡试辛未进士授户部主事升员外郎郎中奉命督漕上疏极言漕政利病名藉藉起升陕西参议抚治商洛尝剿剧寇有白金宝镪之赐土鲁番侵夺哈密为边患总督邃庵杨公知公才荐为甘肃兵备副使时议者欲掩鲁番击之公言外攘必先内治宜实粮饷利器械固堡寨谨斥堠用间谍及仿赵充国恳田故事食足兵乃可举否则虗内事外徒启边衅疏上议遂寝公于是锐意屯种开塩召商实栗寒下期年而士气大奋所战克捷番酋牙木兰帖木哥等率众降者万余人又酌屯田便宜十数事条上俱获允行升陕西参政仍兵备甘肃遂升都察院右佥都御史廵抚其地仍兼理屯政公稽岁所入以革宿弊人不能为欺边方素不知学为择师儒以教学官弟子诸番入贡每乞增额公奏请遵定制验放以省供亿减塩引课令本折兼输以便商贾虏至督将士出战凡所斩获亲核功次以明激劝守边数年政绩大着升南京都察院右副都御史提督操江既去任犹陈边务十二事曰此吾所已试者俾后人守之耳然是时言者擿他事劾公奉旨听勘久之事得白众望公起复用而寻巳不禄矣公生成化壬寅九月初五日卒嘉靖癸卯十月二十五日享年六十有二讣闻　诏赐谕祭命有司营葬复以边功录其子应丰为国子生盖异数云配吕氏有淑行累封恭人子男一即应丰再娶许氏皆太宰襄毅公孙女也于是少傅松皋翁属嵩书诸神道之石曰赵吾姻也予重翁命不敢辞又昔在礼部得公建议诸疏阅之盖公器局闳大有经畧材而文学亦优赡所著有西戎议畧兵备督储廵抚诸奏议及画脂漫兴解颐诸稿若干卷藏于家铭曰 
　　繄古充国治兵最良垦田塞下制伏戎羗　明有中丞夙闲将畧治职边陲干城是托蠢彼番夷寇我疆场众议出师公戒先食野有耕获廪有峙储边患以宁羗酋来归孰构烦言而成营棘人誉用多卒枉以直公则卧家众望复起天不愸遗一疾而止　帝曰念哉其有武功殊章异渥以贲其终蒲山之原仡仡新阡珉勒有词过者式焉 

　　钤山堂集卷第三十七 

　　●钤山堂集卷第三十八 

　　神道碑（五） 

　　◆神道碑（五） 

　　明故少保兼太子太保礼部尚书翰林院学士赠光禄大夫谥文通费公神道碑 
　　明故正议大夫资治尹兵部左侍郎兼都察院右副都御史赠工部尚书潘公神道碑 
　　明故资德大夫正治上卿太子少保兵部尚书陈公神道碑 
　　明封资政大夫兵部尚书翁公神道碑 
　　赠通议大夫南京兵部右侍郎顾翁神道碑 
　　明大中大夫光禄寺卿致仕西愚陈公神道碑 

　　○明故少保兼太子太保礼部尚书翰林院学士赠光禄大夫谥文通费公神道碑 

　　江右仕族之盛其在广信若铅山之费少保兼太子太保尚书大学士鹅湖公以伦魁至元辅殁谥文宪其从弟锺石公复以宫端翰学荐陟宗伯加少保兼太子太保终于位　天子赐以恤赠之典易名文通后先竞爽庆锺一门呜呼盛矣而考公之先积德深厚所由来者远曾祖讳荣祖讳应麒应麒生五子曰珣及瑞并发贤科曰瑄举进士其二隐德不仕而曰璠者文宪之考曰玙者公之考俱赠如子之官时人拟之燕山五桂云公讳寀字子和幼嶷重如成人读书强记临文属对出人意表举丁卯江西乡试辛未会试廷试咸居高等选翰林庶吉士授编修时逆濠阴蓄异志谋复护卫文宪在位持不可公娶同郡娄郎中性之女濠妃之妹也故有连濠屡以意属公公外逊色词而宝阴折之濠因切齿赂中贵出内批勒文宪与公皆致仕乃益毒敷于公家门户几不保濠败　今上皇帝入正大统荐者诵言公等守正被祸诏起文宪及公俱还原职公入侍讲筵预修　武宗实录成升春坊赞善寻升南京尚宝卿改春坊庶子兼侍讲掌南京翰林院事升南京通政改南京国子祭酒文宪再召未入京北祭酒缺朝议将移公补之公以嫌辞升南京礼部右侍郎改南京吏部右侍郎盖公六转居南既十载余矣于是召为兵部左侍郎　上念公旧讲臣兵贰非宜适翰林员缺内阁以公请改礼部左侍郎兼翰林学士掌院事又命公署国子监事既乃拜礼部尚书仍兼学士掌詹事府事甲辰廷试充读卷官是年秋礼部缺尚书遂命公管部事　太庙成加太子少保丁未加太子太保赐飞鱼服数奉召入西内赐直庐其它服采金币之赐不可胜纪戊申八月加少保盖是时公受　上殊眷即有爰立之命而是岁十有二月之十三日公忽遘疾以卒论者惜焉　上闻而问曰寀得何疾犹以撰文金币追赐其家公之在翰林也以经术劝读色温气和规益婉切为同列所称服为文章平正雅畅词采溢发于凡应制之作无不克称　上意识达政体居南雍尝陈六事居宗昝以地震陈八事悉见允行与人交和厚易直推贤让善人乐亲之公生成化癸卯二月距卒享年六十有六元配娄氏继吴氏俱赠夫人子男五长懋学以荫授左府都事升后府经历调詹事府主簿次懋升懋谦同寿有寿女三适太学生詹翔鷟余幼懋学卜以　年　月　日葬于邑　山之原而拜泣请墓碑忆在正德丁卯之岁予为编修公计偕来京以文宪之意来访于予公时妙龄秀发徳器粹温予固深重之其后予掌南部公任翰林居相连也出入时接轸相得甚欢逮今凡四十年同时交旧鲜有存者宜懋学之有请于予也然公历官行事之美与夫　宸眷宠锡之隆顾又不可胜书书其大节亦足以槩公平生而传信后世也巳系之铭曰 
　　繄费之先由蜀来迁于信之铅兮爰家横林世载德音发源洪深兮伦魁上公位致显庸硕大以崇兮逆藩猖狂扈跋鸱张畴扼其吭兮大义独持罔恤尔私屡蹈于危兮乃遘昌辰　皇运维新既诎而信兮经幄论思成均作师令闻以驰兮扬历两都春卿赞谟荐加三孤兮显显德门萃美弟昆莫之与伦兮　皇眷特殊期秉政枢曷不少须兮有位有年有嗣而贤世泽之延兮佳丘孔安丰碑桓桓名以不刊兮 

　　○明故正议大夫资治尹兵部左侍郎兼都察院右副都御史赠工部尚书潘公神道碑 

　　公讳旦字希周世居婺源之桃溪里称望族从父珍官少司马从兄鉴大司空从子潢大司徒暨公骈武　天朝文昌正贰冠佩相映一时仕籍鲜与伦比公赋资渊笃绩学醇贯持行饬于勤毖图事彻于机宜初举进士授户部主事以能慎著名升郎中督运真州时流贼啸聚运道多梗公悉心督理转漕无滞擢守漳郡郡故多海寇聚散出没洪洋绝屿莫可驱除然非土之豪黠阴为之主彼亦莫得肆公至廉知其状取豪黠数人寘之法寇以不来丁内艰服阕复守邵武时中官镇守及市舶横括民钱物公裁之不得逞闽俗讼好株蔓连牵至数岁或不解公痛为惩创变其俗历升浙江按察副使江西按察使浙江左布政使严绳宽布官举其方法立而惠行升都察院右副都御史抚治郧阳以平剧寇功　诏赐金币改留都理卿复改少宰召入为少司寇山西庆成府宗藩相讦久持未决公奉　命往鞠得实以闻再勘永和府事人咸称平改少司马复兼中丞往督两广军务时安南不庭诏用廷议起大司马毛公伯温率师讨之毛方在制公适道其里见公语之曰安南恃其险阻叛服不常久矣若兵兴祸结连岁月未可解资饷不继柰何公宜终丧辞诸朝可得缓师俟其闻命求贡因而抚之此万全策也语不合去至广因得安南不贡状上疏言夷狄之国本无人伦莫登庸之篡黎氏亦季牦之篡陈氏也今若缓师移檄以问其罪彼必畏惧修贡俾无失臣礼而止不问其它此帝王治夷以不治之法也疏入毛公遂劾公不任戎务　诏公回佐留都部事公曰吾谋既不用禄可苟乎遂拂衣归然安南之事后亦如公议云公家居十余年不复至城府独闻人有急周之惟恐后岁旱徒步率乡人祷雨为粥糜以哺饿者久之家日落而公陶陶然终其身不以为忧也以嘉靖己酉八月十有二日卒距生成化丙申享年七十有四讣闻　朝廷勑营葬谕祭如例特赠工部尚书加等也大父贵廉父传贤并以公贵赠都察院右副都御史母戴氏配程氏赠封皆淑人子男四长曰缙锦衣卫经历次绅次丝郡庠生次纶女三孙男一缙等将以某年月　日葬公于郡城北飞布山之麓具状来京师请予铭诸墓道考公历官所至以剪奸平慝著称至安南之征兢兢焉执止戈之义是非拙于用大其为　国家计深远矣虽以是归不再出公之心岂复有所不足哉余既为公同年友又赏同官留都不敢谓不知公者铭其可辞铭曰 
　　荥阳之潘有鸿厥绪派流新安越兹诞着中台六曹秩号穹膴叔侄弟兄翩翩其羽惟公茂朴笃敬自臧握兰画省飞隼雄邦寇攘以远险健为良两郡称理其声洋洋乃陟廉访乃登翰藩乃擢中丞建牙郧山既抚流集亦定寇奸　帝有褒言金缯焕颁长理贰铨陪都进列入佐秋卿谳议平雪闳略精裁卓其章彻晋秉钺旄往临百粤南交篡夺不贡不王　皇赫斯怒我武用张惟公建画文告是将无破我斧无缺我斨闽南郧西以武成誉岂其重膺而斯巽孺保大定功安民则裕谋既弗售投绂以归啸傲溪月咏歌林扉惠由乡洽行从世违其业不究其名不隳负郡之山飞布之麓郁郁其灵晔晔其沃公乎斯藏千秋是卜篆辞于碑过者仰瞩 

　　○明故资德大夫正治上卿太子少保兵部尚书陈公神道碑 

　　公姓陈氏讳经字伯常其先自闽徙家青州益都故今为益都人公之祖讳俊以孝弟力田隐于乡父讳庆尚义轻财号海春翁皆以公贵累赠资政大夫户部尚书公举正德庚午山东乡试甲戌登进士第观吏部政乃奏记冢宰杨公论说时政数千言杨公奖重之选补兵科给事中尝奉命查盘蓟永辽东军储先是按事者每以严法绳下人用不堪公所至综核得宜洞究奸弊而不事苛刻升右给事中　皇上登极首论新政其一为端大本以隆大化劝　上法古帝王守祖宗成宪其一请究治先朝遗奸言皆剀切时论韪之升通政司右参议历左通政册封郑藩充正使升通政司使寻转礼部左侍郎仍掌司事四方所上章奏躬自检阅不惮烦劳陛奏仪度秩秩　上每属目器之巳而升户部尚书总督仓场兼管西苑农事岁运边饷仰给太仓公殚力会计厘革宿弊公私允赖苑田产嘉谷多岐之瑞赐白金彩币会通政使缺廷议以公闲于其职复推公改礼部尚书仍掌其事未几诏改兵部尚书入柄本兵兼提督团营军务时值边警条上军国畏务七事诏皆允行时公历二品巳六载特加太子少保公感知遇殚尽智虑调度防边诸务至废寝食竟以积劳致疾家卧乃具疏力辞　上允致仕特赐给驿以去比年廷臣鲜有获此典者实异恩也公去久之　上意犹念公不置今年总督仓场员缺诏复以户部尚书起公于家命下公先期以疾卒矣嘉靖庚戌二月四日也距生成化癸卯十二月三日享年六十有八于是其子工部都水主事梦鹤请乞恤典　上诏所司谕祭营葬如例初公被微恙易箦之前日忽令家人具盥栉正衣冠北向举手加额曰吾受国厚恩平居未尝行一不义存一不仁以负朝廷呜呼可谓得正而毙者巳公性诚笃简伉立朝垂三十年门鲜干谒性嗜吟咏意不求工而泊然自适所著有待旦堂集出塞集近云楼稿东渚小稿并奏稿若干卷藏于家配苏氏有贤行累封夫人子三人长即梦鹤次梦草以荫任宗人府经历次梦璜女三俱适仕族孙男女五人梦鹤等卜以　年　月　日葬公云门山之原而诣予请文其墓碑予与公同朝久不克辞故序而铭之铭曰 
　　由闽而齐厥系绵居齐积德世有传庆锺尚书仁且贤策名科里聿腾骞琐闱献纳声隆然银台奏事近　上前雍容雅度仪罔愆春卿司徒位屡迁擢任司马握戎权云胡疾遘赐归田　帝思旧德仍惓惓天昼舟征宠命宣曷不待兮忽殒年云门有宅东海堧恩光赫奕烛幽泉铭诗纪德丰碑镌 

　　○明封资政大夫兵部尚书翁公神道碑 

　　嘉靖己酉秋八月七日封资政大夫兵部尚书梅斋翁公卒于家再越月讣至京师兵部尚书万达公嗣子也袒括为位以哭公卿大夫咸往吊予往吊则泣拜曰万达不孝縻于官守不获躬视含敛罪莫可赎惟是神道之文所以不朽我先人者惟公是祈焉予诺之盖尚书负文武才顷岁经营四方南定交趾北御强胡勋烈懋着比入柄本兵　天子倚重至形诸　宸札谓干城之托不可释公乃今遭大故以去则所以表先德以慰其孝思者予曷可以辞哉按公状讳玉字文璜梅斋号也先世莆田人有秀峯隐士雄者始徙揭阳之鮀江子孙家焉雄四传至可乡人称为义叟者公之父也自秀峯至义叟代有阴功而义叟尤嗜书好古颛颛守善然义叟鲜兄弟卒以寡助阨于雠家公生而闳朗有志问学为父辩冤诣吏十又八年巳乃家计窘甚又连值大丧不克卒业犹时时诵说经义授里中子弟初秀峯隐士之徙鮀江也曰此地滨海山揽有其胜他日必生硕人而公以巳废学弗克成祖志为憾及尚书生有奇质则抚之曰其在兹儿乎乃自诵说经义以授尚书海乡居人渔尚书幼时戏渔公见恚怒曰而不闻考亭沙中画卦事而顾以居人之业戏邪坐客有言显贵人富田宅者尚书侍侧公正色曰丈夫际世运当轰轰有所树立岂以是为哉尚书登进士第服官政公自家贻书必勉之廉慎副宪广西时左江有兵事公书以妄杀为戒故尚书征断藤辑南大未尝上首功安南之役建议抚纳卒不烦师平定乱国守其家训也尚书历官久归俸于公公为置义田供祀事恤族之孤寡贫乏者又购地建亭月旦集父老读乡约其中以化导乡人平生足迹罕至郡邑尝以尚书廵抚陕西一就养所过有致金为寿者公从容谢却不为露陕士夫闻公来幸一见既见公容止楚楚无不叹服者会尚书受　命督朔方军公乃归鮀江公初封承德再封中宪每念义叟不及命辄愀然不乐比封通议大夫兵部右侍郎又进封尚书皆得赠义叟如所封乃始大喜曰足酬吾愿也尚书既闻丧陈情乞恤典　天子从其请诏赐祭葬如例呜呼荣矣论者曰公之居乡也岁歉为有司主赈事序给惟允不足益以巳赀乡人多所全活盗刦其邻公缨冠往谕曰虐贫不仁盗愧谢解去即海寇过公里亦相戒勿犯与汉史称陈太丘事适相类若公者岂非笃行君子哉公生成化甲午九月距卒享年七十有六配许夫人有阃行早卒尚书母也继杨恭人又继黄夫人子四长尚书次万纪万程万逵女五咸适名族往年尚书葬许夫人于铁场山之阳至是奉公合焉礼也其铭曰 
　　行巳而为君子锡命而至上卿　恩封屡貤恤典具膺凡今之氓胡不作善于公是征述行有文观者其兴乎 

　　○赠通议大夫南京兵部右侍郎顾翁神道碑 

　　南京刑部尚书顾公应祥往年以都宪廵抚云南闻母夫人之丧不候代奔归坐论罢职久之　朝廷召起再抚云南进南京兵部右侍郎召为刑部尚书复改南部以前三品秩满追赠祖及父皆为南京兵部右侍郎于是例得树碑墓道公乃自述状告于嵩曰不肖跧伏山林一十五载荣进巳绝望矣其获有今兹者　明天子起废之恩也先君之遗也墓石之文敢以请嵩与公同年进士谊不可辞谨按翁讳■〈日上永下〉字永晖世家苏郡长洲随伯父仕湖州娶于乌程杨氏遂居乌程再徙长兴性恬澹不嗜利颜所居之斋曰恬静以见志精岐黄之业志在济人不责其报生子而才雅有植槐之志乃躬自训迪不遣就传尚书领乡荐翁挈之北上尤督课其业戒勿接人事尚书举进士　孝庙上宾奉命采史事于南畿翁与俱南暇则令习律例及为饶郡推官翁复至任恒以平恕哀矜为训然密处廨舍三载即僚寀无知者尚书被征以年未三十授锦衣卫经历翁乃得封如其官既历升山东按察使翁又以例晋服色与子同然翁素性冲约廉介取予毫发不苟室庐田产如布衣时无增益者一监司行部至里人有以事干者怀金为寿翁竟拒之曰吾训子以廉乃自黩乎尚书雅重精练固廊庙器而所以淬砺成就之者由于翁也及自滇南罢归翁安之曰蒙谴以亲可无歉巳尚书侍色养十余年翁寿跻耋耋步履食饮强徤如少壮家庭之间盖欣欣然乐也嘉靖己亥四月　日以疾卒享年九十有一高祖寿一祖伯通皆隐弗仕考讳升赠如翁官娶杨氏初封安人后赠淑人生子四长应祯次即尚书次应时县学生汰应元国子生以　年　月　日葬于　山之原铭曰 
　　惠施不言寓迹在医训子而学身自为师子出与出子隐与隐弗以利迁安于义命惟是善积于庆有余硕大其门爰及尚书如堂斯构如菑斯获寿越九龄福履康乐湛恩鸿庞厥在身后既晦用章时乃天道树之隧首昭德有文顾渚之阳令懿永闻 

　　○明大中大夫光禄寺卿致仕西愚陈公神道碑 

　　陈氏世家余姚以宦业称公讳焕字子文居邻学宫曰吾西家之愚夫也因自号西愚曾祖孟雍赠吏部文选郎中祖雷封彰德府同知父廷敬蓟州判官公为湖广参政时以　太庙恩得赠祖及父如其官祖母孙氏母于氏皆赠淑人公初以礼经魁浙士既举进士授工部都水主事董漕艘于淮丁内艰服阕补营缮未几疏改南京由南京刑部主事员外郎历礼部主客仪制郎中升广西右参议云南提学副使湖广右参政江西按察使布政使入为光禄寺卿致仕公天性醇厚居官以仁恕为心至义所不可不为苟同当在淮时　武宗南幸巨阉悍将从所过大索赂莫敢违者公曰祸福命也何以赂为弗赂亦不及于祸在广右分守柳州猺獞出没为患参将沈希仪领兵界上欲诛之公谓之曰猺不可尽虽兵之不能止其患不如谕之义以恩信抚之遂与希仪入其境召诸酋长更为约不犯则赏之诸酋长大悦听令拥舆送出境竟不犯柳州滇南士习异中土公之教切切惟安贫惟执义以廉节为先率之自躬士由是知方焉岁己亥　今上驾幸承天所过有司或坐供张不具得谴湖广抚臣以奉迎事檄公公条其巨细罔不饬备复奉檄督修　显陵公殚力程工务极壮固称　上意而诸监视及承事者因缘干没皆不得肆告成　诏进一阶有金币之赐一日渡汉江大风雨舟几覆众拥公泣公乃命舟人拯溺者活数十人竟以无虞任江西独四年安和宽简官民便之吉水豪某者依山阻水恃力与有司抗乃建至庭下察之懵人也贷其死笞之卒改行为良民所行每若是光禄典内府诸羞饍中贵率溢额以需公披籍应之中贵颇不便因构语中伤之公于是浩然有归志会岁考察诸大臣例得自陈公称老乞归甚恳　上乃可其奏公归则开圃于旧第之西南垒山凿池莳花木构亭其中中有八景皆以愚名自为文记之岁时约里中故旧宾客燕饮相娱乐饮辄至醉醉更称曰余醉愚醉也然则公诚自托于愚者耶其为士者曰西愚公岂真愚耶嘉靖庚戌十二月三日卒享年七十有三配胡氏封淑人子五人长陛早世次墀次升皆举进士墀延平知府升翰林编修次觐国子生次塈女一人适建宁知府王正思孙男四人铢鋋鉁镳曾孙男三人清濂泽公之所履两逢　大狩一治　显陵他人或惴惴虑不免而公皆因之以有誉名柳夷之画宣恩以树威汉江之危急人而忘巳吉豪之狱捐文以得情盖仁厚成性而智足以行之闳材远识固去伦类什伯至其胤嗣昌繁科第踵接则所以章及人之报纾用世之猷者有在矣公葬有日升乃驰书京师以少宗伯孙君状请余述文树之墓道予素辱公知爱升又为诸生肄业馆下谊弗可以辞铭曰 
　　稽山盘延东海废涘介为姚江英贤嶷嶷有伟陈公锺其粹美如玉之温若丝而理着声省署分秩藩宣惠流菁峒信解戈鋋乃登学宪振铎南滇教隆风节士化陶埏荆为潜邸　园陵之邑　车驾赫临百需孔亟公处裕如悉办以集孝典隆成　帝恩骈及江右之攻号称优优郡邑承训兵民仰流入长光禄不副其猷浩然止足得告而休惟公所秉明达敦良在繁益鬯任重弥光宦辙所至惠爱洋洋蛮貊可行颠沛不忘公之施用不朽者存公之福泽裕其后昆绳绳绅舄郁郁兰荪述此铭诗刻在墓门 

　　钤山堂集卷第三十八 【 终】 

　　●钤山堂集卷第三十九 

　　墓志铭（七首） 

　　◆墓志铭（七首） 

　　明故衍圣孔公墓志铭 
　　明故安平侯方公墓志铭 
　　明故资政大夫礼部尚书兼翰林院学士赠太子太保谥文恪温公墓志铭 
　　明故光禄大夫柱国太子太保刑部尚书张公墓志铭 
　　明故资政大夫刑部尚书赠太子少保谥襄简高公墓志铭 
　　明故通议大夫兵部左侍郎赠都察院右都御史潘公墓志铭 
　　明故通议大夫都察院右副都御史吴公墓志铭 

　　○明故衍圣孔公墓志铭 

　　先圣孔子修明帝王之道以诏后世繇汉以来世主既崇祀之又爵其裔孙一人使主祀事曰褒成奉圣文宣代殊其称至宋始封衍圣公然犹兼领他职或止署为郎其秩视上公品高位重专宅阙里以恭奉庙祀惟我朝之制为然其所以崇宠之者视前代为至弘治末衍圣公弘绪以疾告于是成庵公以世嫡承袭其爵公讳闻韶字知德宣圣第六十二代孙也年弱冠召至阙下美风仪　孝宗皇帝面赐玉带麒麟服人咸荣之时少傅西涯李公名重海内登公于门归以其子一时倾动朝着有氷玉之称焉正德改元视学召公为分奠官命坐彝伦堂听讲赐茶仍赐宴礼部赐衣带宝镪丁卯入贺赐御制回文诗庚午复入贺属疾命医胗视颁赐上尊珍馔夫人以归宁卒于京邸诏遣官谕祭驿归其丧赙给甚厚　皇上两视学皆驿召公观礼而常赐外加赐金织麒麟绯服一袭及冠带各一以示优异公每值　万寿圣节则奉表入贺比岁患疾艰于拜起然尤力勉以来甲辰复来　上温旨慰之免其朝贺踰年疾甚卒于家丙午二月十一日也讣闻诏赐祭葬如例公生成化壬寅八月十八日享年六十有五元配李即西涯公之女继配卫宣城伯璋之女封皆夫人男子二人长曰贞干今袭封衍圣公次曰贞宁女一人许聘尚书李公廷相子孝元孙男一孙女二公性质敦重不苟言咲识达世故施于有政厥绩为多孔氏祭田蠲租尼山洙泗二书院各设学录一员典教事邹县故有子思子祠特授公弟闻礼为五经博士使主祀事皆从公之请也阙里故有志残缺公尝请于西涯公辑之以成巨典刘贼之变疏请城阙里而迁曲阜县创义仓以岁给三氏子孙之贫者其所建立章章如是事继母袁夫人及生母江以孝称居丧一凖礼制而友爱其五弟尤至弟皆先卒抚其孤如子敬礼士大夫来谒阙里者皆款接尽欢焉将以明年　月　日葬孔林家茔之次贞干等以状来属铭铭曰 
　　维孔有家寔肇洙泗圣有遗泽施于世世崇德象贤缨组攸嗣爵之上公始我　明制洵美成公宗圣主祀温温其恭淑慎尔止岁朝京师罔有愆礼享有牲醪居有赐第都人来观宣圣之裔曷不复来溘云其逝　皇有异恩轸恤弥至焯德赞休刻铭以志 

　　○明故安平侯方公墓志铭 

　　嘉靖丙午二月四日安平侯方公以疾卒讣闻　上为悼惜遣中官及祠部郎中一员莅其丧命工部营葬事赐谕祭凡十有八坛既又赐谥荣靖盖公在朝廷为椒房之亲恩礼优重宜也公讳锐字廷器世为应天江宁人祖讳皋占籍锦衣卫因家京师考讳永妣陈氏公体貌丰厚为人敦重质实其始浮湛里中有相者言当大贵公曰吾得为太平闲民足矣　皇帝嗣位九年诏礼部遴选宫嫔于是今　皇后以公长女入选初册立为德嫔公以恩授锦衣卫镇抚寻升正千户　后既正位中宫公升都指挥使扈从车驾南狩道拜后军都督府左都督既封安平伯复进封安平侯实食禄一千七百三十石追赠曾祖祖考皆如其爵妣皆夫人公起徒步至通侯宠异冠一时在恒情鲜不汰侈踰溢公独持以谦撝居常自韬戢　上尝赐之第公取足居息不欲大为营造服用自常赐外未尝过求非分由是廷中推贤元配夫人孙氏先卒继夫人侯氏嗣子一人曰承裕今甫七岁女适张弘缙冠带总旗次邵澜锦衣千户皆孙出又次尚幼许聘靖远伯子王学礼侧室王出公生于成化丁未十一月十五日得年六十卜以是年三月二十七日甲申葬公于朝阳关之车营而葬有铭以请于予维方之先世有隐德其所由来者远乃发祥委祉笃生　圣喆以母天下公贵处戚畹而能执礼守分不襮不矜尤士大夫之所难法应铭铭曰 
　　于惟化基厥由后德内教肃成用仪四国涂山启祚夏业以昌太姒初生在洽之阳倬彼安平籍世余庆毓德轩龙坤仪启正彻侯赐爵五等之崇赐之土田车服是庸公则祗祗似不能言履宠以约处盛弥谦胡不大耋奄忽云逝　后闻震恫屡使来视　皇有诏命恩恤备至仪曹司空襄其后事嗟哉荣靖茀禄考终刻文兹石令问无穷 

　　○明故资政大夫礼部尚书兼翰林院学士赠太子太保谥文恪温公墓志铭 

　　嘉靖癸卯七月二十五日礼部尚书兼翰林院学士温公卒于蜀之里第讣闻　上命有司给祭葬如例赠太子太保赐谥文恪温公讳仁和民怀字也高祖子成仕为蜀遂宁知州因家成都华阳曾祖讳良蜀府奉祠副祖讳彦中蜀府良医有四子长曰琮官至布政使季曰玺河南参议而公参议之子也举进士改翰林庶吉士授编修以忤逆瑾意出补户部主事瑾败复为编修进侍读充经筵讲官丁继母张夫人忧服除进春坊左谕德兼侍读　上选用公等六人日侍讲幄赐金绮束带升侍读学士修　武宗实录充副总裁擢吏部右侍郎兼学士仍侍日讲修　献皇帝实录复充副总裁公念参议公年高奏乞貤封以巳之官从之未考满得封典盖异数也　上将大用公有尼之者乃以专管诰勑入东阁而公乞归飬甚力命驰驿以还加赐白金文绮公彩侍逾二年封侍郎公卒朝廷赐祭葬服满后数年始就征如前官命史馆经理御文又命摄吏部事拜工部尚书仍兼学士改礼部尚书掌詹事府事加太子少保　车驾南廵奉勑留守京师　驾还　皇太子遣公奉迎于涿州　上赐白金彩币劳焉巳而特命公充监礼使扈视　章圣皇太后梓宫南祔　显陵勤勚备至事毕赉锡有加当是时　上眷注甚隆而公以病疏再上乞归甚恳　上恻然许之赐宝镪给驿以行命有司俟病痊奏用恩礼甚厚近年所未有也公举止端重有大臣体沉深善谋数抗论国事大同之卒拥兵阻城公谓当以慰问代藩遣官因视卒罪状可抚则抚之便又宁夏抚臣以庆王不轨事闻请徙之高墙因兴兵案诛从反者而公言事未彰白未可即禁锢请勑戒谕王不悛而后治之以月朝廷议亲之仁既而遣官簿问王果得赦而夏人免于兵家图像以祀曰活夏城者温公也公博学强记为文辞号称尔雅尝同考会试者再主考应天顺天乡试各一辛丑主考会试其所拔录多名士两充廷试读卷官公所历任侍从清选官至六卿然弗及大究厥施论者惜焉生成化乙未十二月十有八日享年六十有九元配何氏继丘氏赠封皆夫人子三人颜颐俱举于乡颖荫补国学生女七壻王麒彭鹤年徐昱张守身何察其二在室孙男一孙女三公卒时颜试礼部闻讣哀泣以铭请于予予昔入院踵公后今四十年来同游之彦飙逝云散不可复得矣予也薄陋何能为役哉而谊弗可辞为之铭曰 
　　倬彼岷峨雄蜀方炳灵萃秀发厥祥名材异产讵可当挺生哲人国之望为梁为桂为珪璋茂龄载笔白玉堂手制云锦分天章日侍帷幄陈尧汤三纂帝纪金匮藏吁俊多收麟与凰更摅远畧弭凶疆铨曹司空荐历扬秩宗三礼升文昌翩然谢病归故乡文星夜陨天西央厥施未竟众悼伤恤恩谥典辉彝章吁嗟百世有耿光勒铭玄室昭弗亡 

　　○明故光禄大夫柱国太子太保刑部尚书张公墓志铭 

　　公讳子麟字符瑞其先代州人永乐中以闾右徙实真定遂占籍藁城曾祖玘祖得才父钦皆隐弗仕以公贵赠封皆光禄大夫柱国太子太保刑部尚书母刘氏生公颖敏异常年十九举于乡登成化甲辰进士授南京大理评事升寺副寺正凡居理寺十年擢守汝宁历山西参政河南布政使都察院右副都御史廵抚湖广入为刑部侍郎晋尚书加太子太保公历事　四圣更践中外四十余年其在理寺刚直精慎刑谳驳正无所依避以平允称汝宁之政讼平赋均膏濡弘洽报政则拜　孝皇燕服之赐解任则遗汝民铭颂之思时以为天下循良之首山右泽潞等郡岁饥公志切焚溺济以便宜亟于倾廪缓于稽劵所活民以数万计厥后抚荆南值凶岁复以行诸山右之法赈之所活民又四十余万急边圉谨储备戒戎律饬官常抚居剿叛举良剌顽罔不秩然各究其实为方伯河南镇守巨珰恣横不法公独执其党属罪之而地方以宁及为刑部屡更诸大狱若逆藩金?审濠及逆瑾宁彬辈相继不轨公优然决断悉抵于法论者谓非守有定植才无郄流不能及也今上即位特加眷遇屡荷白金彩币宝钞羊酒玉带蟒服之赐至于赐给人口及归省给钞为路费咸为殊典公贵时二亲在堂生膺一品之封朝廷命有司具牲米存问恩荣特异公以亲老乞休皆温旨勉留最后得请归养天语谆切促其复来而公浩然雅志优游林下者二十余年享年八十又八以终讣闻赐谕祭者九遣官营葬可谓福履备玉也巳公生天顺八年八月三日卒嘉靖二十五年六月五日元配谷氏封一品夫人子男二长九鼎以荫授前府都事次九容早卒女三长早卒次适某某孙男二将以某年月日葬公于邑西先茔之次九鼎来请铭为之铭曰 
　　法以威克当仁则废泽以爱周于义则踬有伟张公柔惠且毅明执邦刑窾穴?却无滞亦有惠绥涣其下济显秩穹阶繇所自致　皇眷优隆锡宠蕃异才孰?之受大之器福孰绥之展也纯备刻石幽堂告于无既 

　　○明故资政大夫刑部尚书赠太子少保谥襄简高公墓志铭 

　　公自刑部致政归优游林下者十有八载嘉靖丙午三月二十二日卒距其生天顺辛巳正月四日寿八十有六其子知府廷绅卜某年月日葬于祖垄盘谷之左以予素知于公乃来属铭公姓高氏讳友玑字肃政温州乐清人也出宋太尉琼之后南渡时高氏以宣仁戚里曰世则屠官至节度使节度之孙曰新七者爱乐清盘谷之胜家焉子孙蕃衍人姓其地曰高岙入　国朝讳宫者为华亭令宫生谱谱生沔娶于陈生公生有至性母病朝夕汤药衣不解带以孝闻既举进士例得归省及奉铨檄赴选途感异梦觉而惊遂复归而母疢危克送终尽礼人以为孝感服除授南京刑部主事历员外郎郎中治狱详明诸司章奏悉资详定擢守九江治迹为十三郡最三载升广西参政管田州府事田故夷方险也土官岑猛者坐与族类构争削秩诏以汉官抚之前官惧而逸广西抚按疏上谓非得优干局识达权变之人不可适公考绩至京遂有是命众谓夷性叵测为公危之公曰臣子委身之日也单车入田境宣朝廷德威示以顺逆利害始猛见公犹拥兵入卫久之乃遂款劾束身听命公立学训士置堡五联其众归被虏男女以数百计田人帖服竟不烦兵而寇寝车平活千万人之命事闻朝廷宥猛且复其官因徙公内地顾忤权幸意仍以知府调卫辉居卫踰年升江西左参政转山西按察使陕西右布政使擢右副都御史廵抚大同公洞达政体剸裁如流所至赫赫有声然数裁抑贵幸以事降二级致仕既复起为兵备郴桂副使外艰未赴又用荐起为山东参政转福建布政　召为光禄寺卿升南京刑部右侍郎转右都御史总督漕运江淮故塩徒出没为患公请兵讨诛渠恶若干人而招徕其众革驿传费宿弊一清事具江淮保障录中在漕三年进南京工部尚书改南京刑部巳而召入北曹居三月余谢归公平居色温礼恭至临事则嶷嶷操执不渝虽屡蹶而兴无所依违媕婀故资久而后大用既用而不获久学士大夫想闻其名累形荐牍有冥鸿千仞之思焉祖及父以公贵皆赠资政大夫南京工部尚书妣皆赠夫人公既致仕以俸入构祠祀二尚书又剏书院买胆田教高氏子姓及四方来学者朔望谒祠退考业讲学所居仅敝庐布衣疏食终其身盖孝恭诚朴出于天性然也配黄氏累赠夫人先卒子男四长廷绅举乡荐历官澄江知府廷实当涂县主簿廷举德府良医廷愉养利州知州女二适义官方丕国子生李如山孙男十六人曾孙男十三人于是廷绅以公讣闻诏赐祭葬赠太子少保谥襄简铭曰 
　　高起太尉为宋宗臣硕大以蕃德懋宣仁节使南迈开家海滨浚哲发祥笃生伟人秉心渊塞植节嶙峋巨才洪度展也经纶单车入田蛮獠率宾保障江淮历试益振八座累迁一德贞纯归老眉寿儗古大椿传野骑箕鲁邦泣麟公神归天形返兹窀盘谷迤逦沧海奫沦峩峩高坟松桂聿新纪德弗谖斵此坚珉 

　　○明故通议大夫兵部左侍郎赠都察院右都御史潘公墓志铭 

　　嘉靖丁酉朝廷以安南国久绝朝贡议发兵往问其罪是时吉囊方窥代郡烽堠屡警兵部侍郎潘公上言今天下之患北圉为急南夷越在万里自相篡夺以为故常遣使谕德意不服然后用兵未晚也今舍门庭之寇罢民而事远畧力分寇玩非计之得也奏闻　上谓安南不庭义当征讨而公职佐本兵不宜沮挠以惑人心诏夺官归其后以兵书毛公伯温视师南中宣布德意而安南寻以纳款一如公言公罢逾月言官交章乞还公久之得致仕抚按荐章亦累十数上吏部列名起公俱未报而公卧家踰十年竟以不禄讣闻　上乃诏有司给之祭葬仍赠右都御史公之为忠　皇上固知之矣公讳珍字玉卿姓潘氏世居婺源县桃溪里公尝建祠祀其先祖予为记其始迁仕系祥在记中祖讳思文考讳坦俱赠兵部侍郎妣俱赠淑人公登弘治壬戌进士知诸暨县诸暨号难治公治有状民父母戴之既去为立祠树碑纪其绩升大理评事历山东按察佥事刘贼之攻山东也蓐食秣马犯于阙里公憯然曰以先师之宫而吾有司无救于盗贼之患乎乃奏徙曲阜县并阙里城之升本司副使兵备辽东丁外艰改福建寻升山东按察使咸着茂等之绩而历山东最久东人至今思之不忘升湖广布政使时方营　显陵供费巨万皆取给湖藩公议节缩糜滥并请九江浒墅二关钞银佐之无加楚赋诏从其议湖民若输宗室禄米当岁会则近省郡县民缘吏为奸乃坐其输于远郡远郡民苦之禄不时给上下俱困公为均其道里嬴缩之着诸令甲自是公私皆称便升副都御史廵抚辽东辽故有边墉袤数百里久圮不治虏得窥伺为患前廵抚治之功久不就公议请日役卒凡若干万人分六营防守亲督廵其间五旬而讫工诏劳公金币内艰去位起南京副都御史提督操江寻升南京兵部右侍郎改兵部天下方以大用属公未几而安南议兴遂以去位焉公恂恂乐易而中实狷介遇事毅然为之不为威惕利回所著有愚衷录省愆录两峰存稿年纪诸书凡若干卷藏于家皆本诸事情非空文无实者也公生成化丁酉五月二十六日卒嘉靖戊申七月五日享年七十有二配张氏累封淑人先公三岁卒子男二长鏊贡士次銮荫补国子生女一适戴绯孙男一荥孙女二鏊等以某年月日葬公于邑乌塘之原乃奉给事中游君震得状走京师诣于乞铭泣曰先人有遗命敢以为请公昔为兵侍南都予寔为南吏书而公族子旦为吏侍日往来论议相好知公为深顷尝请乞用公不获如愿而今不可作矣尚得列其行事于石俾有闻于后世亦庶以慰公之灵铭曰 
　　孰为仁里考亭桑梓有郁山川英贤聿起孰为德门逢辰叩阍上书不用蹇蹇者存贤泽弥隆祀享百世启其闻孙爰跻膴仕侃侃荩臣奋批逆鳞师征勿亟交夷来宾位诎道伸身退言用荐书日腾士望攸重天不愸遗而遽夺之命也谓何弗究厥施堂封在斯吊者来会　帝有恤恩公其永慰 

　　○明故通议大夫都察院右副都御史吴公墓志铭 

　　吴公讳瀚字受夫河南洛阳人也其先吴人国初曰阿演翁者以从戎隶河南卫遂家于洛焉曾祖讳成祖讳兴父讳全俱以行谊闻于乡母李氏于成化丙午六月廿八日生公后以公贵父祖俱赠中大夫陕西行太仆寺卿母祖母俱赠淑人公少敏慧日诵数千余言博览群籍发为文辞迥出流辈与弟瀛同举乡荐又同第进士公初授南京山西道监察御史性素介直自负慨然有埋轮之志会中官廖鹏播虐河陕事发逮诏狱群党犹曲护之冀得末减乃抗疏列鹏罪状竟寘重典时论快之升江西按察佥事公所莅湖西讼诉繁委乃省文例详听断发奸擿伏人称神明尝平反疑狱其人感泣绘公像祠之升湖广布政参议守辰沅诸郡岁旱率吏民徒步雩祷雨随至沾足郡人謌颂其事时流殍载路请于抚台发廪赈贷议欲行勘公曰勘则迟久亡者过半矣竟发之抚台益重公疏荐其贤升陕西副使整饬延安兵备有妖贼联党为幻出没无常悉计擒之升陕西行太仆寺卿复升山西按察使公法比精练为众推服凡大狱讯决罔留囹无淹禁升右布政使转左使是岁虏酋拥众寇太原城素无备公乃担众分部固守而躬督粮出犒师巳而援兵四集士获宿饱众赖以安又议筑外城以固保障晋人至今德之升应天府尹寻升右副都御史奉勑廵抚畿甸兼督三关值边疆多垒遣戌靡常乃广积贮修械器简士马严校阅匝月而战守之具各备又以马水口李家岭为宣大要冲乃铲壁筑垣增屯置戍备戒孔严后虏果至浮图峪不得入议者以二堡经畧为有功焉无何以事忤时议诏回籍听用于是公乃还洛屏迹山墅人罕见其面抚按荐公经济可以匡时清忠可以励俗宜亟起用以慰人望而公竟以疾不起矣嘉靖庚戌八月八日其卒之日也享年六十有五公简重沉密遇事能断虽紏棼盘错从容暇裕不动声色以吏能称于时性乐易不自岸异人尤乐从之事亲孝处诸弟友爱弟洢瀛早世育其遗孤躬为嫁娶与季弟不异爨俸羡悉付之不问出入虽通显澹素如布衣时喜声律晚益工集古句千余首汇帙藏于家配王氏累封淑人生子二长三乐领者解第进士改翰林庶吉士历官驾部郎中次三聘举人孙男三长本善次本德次某孙女五人三乐既闻讣将归匍匐请予志诸墓中之石盖昔在中秘尝考其业于谊不得辞又其姻今大司马凤泉王公所述状事核实可征故序次其事而系之以铭亦以慰其子之情也公葬以卒之明年　月　日墓在某乡某山之原铭曰 
　　吴氏居落寔肇其祀再世弗显自公始仕以学植身施于吏治更历诸藩盘错屡试惟其休声所至有称孰谓不显位陟台丞厥用未竟后乃聿兴庆流奕奕有永其承 

　　钤山堂集卷第三十九 【 终】 

　　●钤山堂集卷第四十 

　　墓志铭（九首） 

　　◆墓志铭（九首） 

　　封中宪大夫都察院右佥都御史杨翁墓志铭 
　　明故封翰林院编修文林郎李君墓志铭 
　　明故封翰林院检讨征仕郎前县令裴君墓志铭 
　　封承德郎户部主事古庄张翁墓志铭 
　　赠鸿胪寺署丞黎天监墓志铭 
　　亡女袁室赠安人墓志铭 
　　镇远侯太夫人墓志铭 
　　封一品夫人李氏墓志铭 
　　明故封太孺人陈氏墓志铭 

　　○封中宪大夫都察院右佥都御史杨翁墓志铭 

　　杨翁讳月?寻字用昔刑部左侍郎行中之父也世家顺天通州曾祖讳荣甫祖讳秀考讳礼妣唐氏寔生翁翁少学儒弃去不欲仕然行中举进士治邑称最擢御史翁封御史由御史历太仆大理少卿佥都御史翁又封佥都御史通州去都城六十里翁年九袠精力逾徤往来城中率驰轻骑竟日返无倦容或谓有摄生术叩之则摇首不答予闻而奇之每从行中问起居曰吾父日再饭脱粟冬一裘夏一葛之外无长物也间又得其懿行数端岁入必先输公曰毕此可以卒岁无忧里中有不平从翁质一言无不帖服者尝得遗金求其主还之主分金为谢弗受考其处于乡于家庭者皆君子长者事书所称攸好德非耶嘉靖辛亥二月九日翁无疾而逝距生天顺戊寅享年九十有四讣闻　诏遣官赐祭配陆氏赠恭人子男五长即行中才望着于时次行直行恭行恕行简安一适薛栋孙七衣立玄亢彦享卞曾孙男二陆恭人先公三十年卒葬州城东祖茔至是启竁合葬焉葬以卒之年五月九日行中以状来谒予铭夫世所希慕而难得者莫若寿寿之所难者莫若徤乐无眚灾安享令终也古称有道之世民罔扎瘥林薮则多黄发鲐背之老为世休应翁生长都邑完厚贞固寿跻期颐岂非　圣化涵濡休养所致哉而其遗行可称者又如此夫礼重高年文阐有德铭何以辞铭曰 
　　阅龄踰九寿以康天笃其祜躬允臧　恩封谕祭来　宸章潞河之渚崇哉冈玄宅厥俪宜偕藏勒铭纪德垂休光 

　　○明故封翰林院编修文林郎李君墓志铭 

　　君卒之十年其子玑官春坊中允国子司业以省母得请归而速予追铭君之墓盖君初卒京师中允巳属予铭至是申前请谊不得辞焉按状君讳万古字惟一丰城之湖茫里人也湖茫之李自唐及宋支属日蕃入　国朝以科第起家者二十余人他仕列中外亦骈附映发其占籍吾袁州仕为太平府学训导曰万魁者君之前母兄也君以兄业儒乃独理家务素志阔远不喜逐时利又弗善节缩以故生业日窘然不恤也即又以远大属望玑岁大比玑就省试期当报至君辄翘企坐里门俟之巳而玑果举于乡入对大庭制策滚滚千余言言皆规切时事　天子手批其文曰谠特置高第唱名储养中秘授翰林编修于是君来就养京邸遇　青宫恩封如玑之官拜命阙下观者莫不歆艳以为荣曰李君果成其志君素善饮饮则行巨觞酣歌为乐嘉靖丁酉九月卧中忽仆地寻感风痹盖自是多在床褥越二年己亥疾力剧遂不起闰七月初九日也曾祖讳杲祖讳琢考讳仁母邹氏君早失怙而能致其哀茔葬地徒步远涉至血趾不顾养婺母克尽其诚一果蓏微物不先母食事太平甚恭于财利厚捐而约取一日县索逋急兄忧无所出乃尽出私奁以输他日析产语畧不及前事于是族人无少长翕然称君孝友为难尝旦出得遗金于道求其人而还之见人窘即分贷之贷而负辄置不问博通书史考究前闻动称古人思与之齐性坦易不设机阱与人交遇事可否尽诚忠告盖君之道信于家庭而称于乡党者如此生成化壬辰八月二十九日寿六十有八葬以　　年　月　　日墓在　山之原配封孺人朱氏子男一即玑一女适同里余桥孙男二曰庚曰度夫古谊旷辽俗竞利趋务封殖取盈孰有视丰财而弃高识远览如所称于李君者哉大江之西世有处士若徐穉苏云卿杜清碧之流皆独行卓出表冠人群生为一世之模殁遗百代之轨若李右者殆闻风而兴者耶矧中允君英特有文蔚着时望所以大君之世当未有涯涘则较君所得不既多乎乃为之铭曰 
　　世竞趋而我后人方取而我否嗜义若饴临利弗苟弃以取赢其得孰厚吁嗟若人善信孝友其闻孔昭其行靡疚其泽之延维理可究铭以识其藏期永弗朽 

　　○明故封翰林院检讨征仕郎前县令裴君墓志铭 

　　君讳爵字仁夫姓裴氏裴自魏晋以来世为右族唐贞观志氏族以忠贤贵戚入高等史传所载公卿台省勋德闻望后先相属而皆称曰河东裴氏宋末有自河东徙泽州者名其地为河东村后迁下村又自下村迁大阳里者自君之高祖讳荣始也曾祖讳彦祖讳广三世同居父讳椿由大学生丞清丰性孝居母丧庐墓三年　诏旌其门君十二随父庐墓读书辄自喜缀文十五随入京父往莅任君独留京从师取友夙夜励学不辍学成而归未冠举乡闱然屡试礼部弗第乃选令徐之丰邑邑病于水民艰食君缓征节用除烦振乏为筑堤通道民得利往来无阽没之患学宫暨诸司行馆皆规措创饬民不知劳有犯私铸者馈吏金求脱即缚吏正其法治诸豪民之武断者境内肃然旁邑徭赋恒倚君以平　武宗南廵有司惮供亿数遁避廵台以君接备徐洪沽头夹沟一路处办有济诸惠政在丰人至今称之值父忧归服阕起令临漳以母忧归起令吴桥吴桥近畿辅多侍卫将军及宦寺前令率为牵挠不得展君饬巳既肃又精吏事豪右帖服居二载政平民安常晏坐堂上若无所事事者历三任屡受当道奖异属当上九载绩君顾幡然曰既老何以仕为上疏乞休不待报而行乃首治诸祖茔立祠堂置祭田岁时奉祀一用朱氏礼出赀修孔圣殿社学乡贤祠立家范乡约乡人归其厚君孝友出天性而承于家训居二亲丧寝处苫块至终丧未尝入私室教诸弟以学庠士及门者甚众子三人宁府学生宇寀皆中乡试宇举进士入翰林文行著称以　太庙恩君得封翰林检讨如宇之官先配杨氏继郜氏赠封皆孺人君自致政归不复入公门乡饮礼请亦不赴惟与里中士夫作耆寿会为乐素鲜疾疾三日以嘉靖辛亥六月廿又六日卒距生成化戊戌　月　日得年七十有四女四李惟孝庞教王鹤龄李惟岳壻也孙男四本立本固本正本一孙女四曾孙哲曾孙女三宇寓京闻讣将归奉柩以明年　月　日于杨孺人墓合葬而匍匐造余泣请为铭余故重其世系君为贤令宇又在门甚久不获辞铭曰 
　　八裴着族三眷分名德显遯代有闻令君继迹扬清芬惠施三邑政巳勤飘然税驾还榆枌有嗣卓荦才不群琼树挺出干青云　恩貤纶勑回龙文庆锺来禩方阜殷德寿考终无不欣永宅安固斯其坟 

　　○封承德郎户部主事古庄张翁墓志铭 

　　光禄少卿张君镐初举戊戌进士予适视事礼部明年予以扈从　圣驾南廵至定兴县有司为具餐设次于少卿宅其父古庄翁出见言貌淳朴承接甚备时仓猝仅礼之而去比后少卿每见恒得问翁起居状今年秋少卿忧去则翁以孟秋之十日捐馆距成化丙戌享年八十有四少卿卜以是岁九月之吉奉翁与其妣封安人李氏合葬于邑阳村白沟之阳而匍匐以墓道之文为请予既识翁于少卿还往厚谊不得辞翁姓张氏讳景芳字德馨保定定兴人也其先居陕西泾阳在宋有仕为评事者三世同居诏旌为义门翁考讳材母刘氏以从戎入京卒葬定兴翁侨处茕茕奉其母无有顾之者坚忍含纳力勤服俭刻志经营遂能因旅作家而家日底于裕岁侵出粥饲饥所垐活者甚多会大疫复施之药死不能具棺则助之葬又创修板桥拓官路以便行者建义塾教里中子弟晚年致行益高为邑人所敬服诸争讼者诣翁得一言即解去风义闻于一时咸称张翁长者云翁平生训子极笃少卿奉教自擢第初任户部郎督饷云中习知虏情地形与将材高下遂擢为职方郎凡所揆拟动中机宜由是蔚有声称擢今官定兴距都城仅数舍食饮之奉克以时致翁虽老康强无恙其卒也无化槉乃所谓寿考令终者耶配李安人享年七十有一先翁数年卒子男四曰锦蚤世次铨次即镐次鐩县学生女四俱适农家孙男十二曾孙男十三曾孙女七计翁男女外孙而下凡六十四人昔周人以瓜瓞论民之初生言其初小而末大方翁之生于京师徙于定兴累然孤孑门祚仅若缀旒乃今德庆流衍及于其身亲见子孙之众多而又得光禄君之骏发夫岂偶然之故哉然予闻翁性慈善每戒人母杀牛曰用其力而食其肉吾不忍也他至鸡豚亦不轻杀里谚有张道人之称夫固积德行善之有自欤铭曰 
　　其质敦庞天锡之良其行允臧履善执方其后允昌浚发厥祥阳村之原封之若堂铭以载德翁也弗亡 

　　○赠鸿胪寺署丞黎天监墓志铭 

　　黎生天监字保之临江新喻人父监察御史讳凤问学优洽居台中举职有声侪辈多推让之然以谗落其职克赍志以殁天监以弘治甲子十一月十七日生于京师邸第予始举进士与御史君友善予有息女因许天监婚焉天监童时倜傥不群既长为邑庠生学稍有成御史君殁予乃携之入京从输粟例卒业太学连试京闱弗第天监刻意古书法搦管作字清劲有法其行行草逼真羲献会　朝廷选能书者天监试在选中每入直　禁内日给大官之馔累荷白金彩币及衣布之赐盖将有品秩矣无何遘一疾竟以不起嘉靖壬寅七月十五日卒卒之时年三十有九耳呜呼可哀也盖天监以吾女偕处京邸女屡产子不育以忧伤致疾先是戊戌九月二十五日卒天监丧其配又久无子于是亦以忧致疾嗟乎寿夭得丧命也而乃以此婴疾自伤其生惑也予尝谓御史君之材贤厥用弗究将贻后人以食其报而复有此不知天之道何如也天监侧室陈氏生一子曰伯承今甫六岁聘参政南昌刘起之之女或者曰幸哉其有此也而天监殁后　朝廷念其劳特赠为登仕郎鸿胪寺署丞盖异恩云嗟乎殁而有知其以此自慰乎哉抑更以悲耶于是予遣人以天监之丧归将以　年　月　日同妻葬于　山之原遂执笔志诸墓其先代世系载予所志御史君墓兹不着着其历履生卒之槩而系铭焉铭曰 
　　汝父坎懔弗售其志汝复陨年弗待于仕呜呼柰何天实为之两世我铭吁其可悲 

　　○亡女袁室赠安人墓志铭 

　　安人姓严氏讳咸宜吾长女也其母一品夫人欧阳氏初乳而生嫁于袁今工部员外郎应枢其夫也高州府推官封南京刑部主事修论舅也弘治己未七月初二日其生得年四十有三嘉靖辛丑十月二十三日其卒也卒之五年　庙享覃恩安人其　封号也始予与刑部居同学友善君之父拙斋翁讳璋耆德长者以应枢长孙介媒求婚先祖少傅公诺之应枢早失母彭而祖母夏乃保抱鞠之女及门事夏孺人甚谨疾侍汤药偕寝处经年不少懈而事庶姑礼曲尽如姑故袁之宗称焉应枢为诸生久不第会有　诏令有司岁集试诸生拔其高等者贡之与进士乡举三途并用于是应枢被选入贡卒业太学数年选为湖州府推官以女偕行行时女巳属疾至湖之境疾甚僦菱湖港民舍居而卒遗言曰与夫子茹苦二十余年吾止此命也惟吾父母恩不能报舅不得终事子妇之道未尽请薄棺敛取缞麻束身以示执服报尊之礼夫子其勿以吾为念居官平刑惠民积阴德贻子孙吾目瞑矣口授子镗书奉京师上父母幸自爱无悲念我又告父乞言为我铭志则死且不朽应枢于是遣使以遗书来讣告吾与妻哭之恸焉女生而明慧异常好观书史即能记握管作字如法女工纂组之事不学而能且其志识尤有足取者初归时予仕而贫无以为奁具仅数常服充簏里俗嗤之女弗以为戚比予禄赐丰时有所分遗女安俭如故弗矜应枢始孑立数被窘抑女但劝以力学听命食淡攻苦以助之然甫得禄仕而女遽及大故呜呼岂不伤哉生一子镗年十七学巳向成以念母致疾后二年卒一女适左方伯李公涧山长子庆余既嫁亦卒是益可伤焉今一子曰鈇侧室王出也应枢在湖三年能其官为当道所交荐升南京刑部主事岁余改工部今奉使归择　　年　月　　日启女之殡葬于　　山之原吾哀女不永年禄食不沾　恩封莫待盖人世之极可悲者矣乃从其志为志纳诸墓使有知殆亦可以自慰也夫铭曰 
　　清冷兮语言婉娩兮淑资孰来而生兮其去何之贵也弗偕兮命止于斯其藏永固兮志以此辞 

　　○镇远侯太夫人墓志铭 

　　太夫人姓蔡氏讳叔能尚　淳安大长公主驸马都尉震之女太传镇远侯谥荣靖顾公士隆之配今管右军都督府事镇远侯寰之母也成化甲辰十月　日太夫人生其始生也　宪宗皇帝　孝庄皇太后遣中使以白金彩币为赐既长明慧端庄选所宜归以归顾氏其归荣靖也　孝宗皇帝　孝贞皇太后赐金币为奁具太夫人虽处贵盛入门而执妇道事舅姑尽敬侍婣族有礼御下以仁戚里称焉荣靖以总兵官督漕于淮暨督兵平寇于狼山扈从　武庙于南廵已而出镇于湖湘勋绩懋着而在淮十年太夫人皆从教育诸子爱以公禁戢家众不得妄出入以严公无内顾得以竭力王事皆夫人之助公既老召归京师而薨寰嗣奉勑守备留都继充总兵官仍督漕于淮清谨为时称重夫人之教然也始以荣靖贵封为镇远侯夫人继以寰进封为太夫人尝朝　章圣皇太后于宫中班第一进止闲雅　章圣问而嘉之命赐茶及金钱一是岁戊申六月之十九日太夫人疾卒得年六十有五其卒也赐谕祭三坛命工曹给开圹夫役寰疏请给假治丧及奉柩还葬于扬州诏皆允之子男六长即寰次宇密寀宠女二锦衣卫都指挥使王槐都督佥事蒋华其壻也孙男四承光承业承学承问孙女五长适锦衣卫千户马世胤余皆幼于是以　年　月　日启荣靖之墓而合封焉大理少卿沈君良才曰顾氏父子治淮廉靖不扰淮人至今思之乃述太夫人事状寰以请予铭乃为铭曰 
　　仁柔明祗淑慎其身也翟茀有华肃雝来嫔也洵美帝甥为侯夫人也桓桓荣靖维国虎臣也两世镇淮令闻以振也崇封荣养宠禄备申也奚代之违遽返其真也广陵之滨以启兹窀也合璧同藏绥庆无垠也 

　　○封一品夫人李氏墓志铭 

　　夫人李氏河南洛阳县人归于灵宝许氏今少傅兼太子太傅吏部尚书文渊阁大学士松皋公其夫也先任吏部尚书今赠如松皋之官谥襄毅公讳进其舅也初夫人之父谨祥任山东济南府推官时襄毅为山东宪副与济南虽司属相临而昔同试乡闱各负文誉以意你相得闻李有女贤乃为少傅公请婚而李许焉及归事其姑太夫人高以孝敬不见其怠处妯娌以辑睦下逮其庶以慈不见其戾周亲党以惠不见其靳少傅公登进士自为推官征入台察改翰林编修佥事副使参政布政以至侍郎尚书夫人皆随任所至戒内外以严节用度以约其贵也历膺诰封齐荣极品朝　章圣皇太后于清宁宫从　皇后于北郊又从内苑采桑侍宴亲蚕坛侧赐彩叚宝襁福履显盛而夫人持身以抑不见其有骄盈之色也夫人始生子曰俌早世次曰??与荫授中府都事升经历再升辰州府知府以夫人病不能赴任奏改礼部员外郎掌中书事仍给正四品服色女三侧室王氏出夫人抚育不异巳出孙男一曰茂桢夫人之卒也以嘉靖乙巳八月二日距所生成化甲午四月二十九日享年七十有二少傅公谓嵩曰吾室与吾处五十五年矣中间予父子兄弟遇迁谪南北奔走艰辛颠困吾室同之时乏婢仆则身亲所事鲜赀用则恬淡自怡未尝有分毫外慕盖助于吾者实多予比蒙朝廷厚恩禄入既丰仆御颇具夫人可以自适而染患痿痹今又弃予以逝此予之痛而何能巳于怀也于是自述状授嵩使为之铭呜呼观于公之所称述所伤悼则夫人之贤行从可知矣葬以某年　月　日为之铭曰 
　　偕处其隐约兮弗以陨获既视其贵赢兮弗以汰矜肆偕老而永好兮安茀禄之康怿胡淑仪之先逝兮顾内寝之伶俜　皇特异于恤恩兮敕工曹而营葬事式向用于兹福兮曰荣哀之备至嗟夫子之悲伤兮曷慰厥思惟令德之不忘兮视此铭辞 

　　○明故封太孺人陈氏墓志铭 

　　太孺人姓陈氏蕲州人福建都转运使讳某之女嫁于冯为兖州府推官讳某之冢妇赠监察御史讳某之配　　今大理少卿天驭之母也初兖州与运使公同里闬雅相友善各择配其子而孺人来归既归姻亲内外莫不赞贺御史公力学自树流辈咸出其下乃试有司屡不售愤欲弃业太孺人举昔贤杨雄梁鸿坎壈不还譬解之御史公应贡为上舍生太孺人从虽困处无悔尤怨蹙之色巳而天驭举于乡又举进士授大理评事改授监察御史督南畿学政遂擢大理丞以至少卿才望重于时父母之教然也太孺人以嘉靖庚戌正月四日卒于家生成化壬寅五月二日寿六十有九子男二长即大理君次太学生天骏女一嫁为生员张儒妻明年某月　日葬于郡之某里某山之原大理以修撰王君所著状请铭于予昔大理归省太孺人予尝赠之诗知其能孝也铭曰 
　　蕲有冯陈族茂世殷令德是好爰缔婚姻夫人寔生禀德惠纯婉婉有仪柔静以仁夫君业成试屡弗鬻两贤之言讽谕攸笃古有乐羊厥配称淑学绩中辍断杼为勖汉世贤母作戒不疑听谳称平母闻以怡兹惟夫人式谷似之相其夫君安义弗隳虽诎于躬锺其嗣续执法中台作士南服晋贰法曹屡缓疑狱佥曰仁哉寿母是祝相古淑哲令闻孔贻嗟咨夫人弗愧母师用昭厥懿篆此铭辞 

　　钤山堂集卷第四十 【 终】 

　　●序 

　　湛若水 
　　张治 
　　唐龙 
　　刘节 
　　黄绾 
　　崔铣 
　　孙伟 
　　王维桢 
　　杨慎 

　　○湛若水 

　　钤山堂集序 

　　嘉靖三十年三月朔旦元相大学士介溪严公以其钤山堂文集三十二卷寓甘泉子于天关授以首简叙之于时水也以病废文字十余年矣焚香对书再拜再拜复再再拜上以答公礼数之殊也亦以贺公求言之笃也曰推公此念人将轻千万里来进之以嘉言矣况受知如水者乎展而读之凡为赋诗古律绝句七百八十颂序记碑五十有九内制讲章二十有七杂着二十有五铭四十有三曰富矣哉集乎娴矣哉文禾有诗不戾乎风雅汉唐矣有言不戾乎训诰诏令矣于是心悦而神悸焉怳然如入陶朱之室开宝藏之库万珍烁灼光彩夺目令人应接不暇又慡然若自失也乃作而扬言曰盖尝大观天地间文而巳矣文即道之着也语大天下莫能载焉语小天□□□□焉故或识其大或识其小大□□□□一道也道生天地文在天地天地生圣人文在圣人是故经乎天而文纬乎地而文观乎人而文三才之道文而巳耳天之覆隯也地之持载也日月之代明也星辰之朗耀也云汉之为章也风雨之润贲也雷霆之轰烈山峙之巍巍也川流之粼粼也昆虫之喓喓也草木之夭乔也尧之光被四表也舜之重华焕乎其文章也禹汤之文命之圣谟之嘉言之洋洋孔彰也文武之丕显丕承也皆文也然天地万物所以覆载所以代明所以决烈所以章所以流峙所以鼓耀夭乔圣人所以光被所以重华所以文命洋洋孔彰所以显承其必有所以为之者矣诗曰维天之命于穆不巳盖曰天之所以为天也于乎不显文王之德之纯盖曰文王之所以为文也孔子曰文王既没文不在兹乎是故天地圣人文焉尽之矣知天之所以为天文王之所以为文则知钤山之文所以为文矣或曰请闻其所以曰神而巳矣夫神者道之妙也文之本也子不闻钤山之降神乎吾于留都巳形于咏歌矣介翁生而神气以灵疏朗开豁童言宿生之事矢口成章之能应机万变之妙辛甘调剂之宜履历于艰难允媚于天子良工心苦人莫与知然则非公之神之精之为之禾曰请问根本之说曰子谓参天之木果假外而为之者哉所由本根也得天之气受地之质气质合一生生不测莫知其然之谓神故能由根而干而枝而叶而华实以参天夫华实也者文之类也根本也者所以为华实之神之类也知木之所以为华实则知钤山之文所以为文矣水也年将九十矣亦伏生言语支离之时岂复有文乎哉据案随笔书之重以报公之礼意之隆也亦将以来天下之善言从水也始巩太平之基于无穷而太平一老亦得以安卧于无穷无虞之天也是故力疾为钤山堂文集叙 
　　嘉靖三十三年岁在辛亥夏四月二十一日赐进士出身资政大夫前南京兵部尚书奉勑参赞机务国子祭酒翰林侍读同修国史　经筵讲官林下年末八十六甘泉生湛若水顿首谨书 

　　○张治 

　　钤山堂集序 

　　钤山堂集集少傅介溪严公所著为文者也公尝曰先民有言志士惜时吾少固多疢忧然六籍之文不敢后也揆政应物往往发而为文故作书且满笥要未能极吾所欲言若夫殚忠事国之义亦畧尽于此览者其或有谅吾之志也已治尝侍于公闻而叹曰夫文者人之英华也山川之灵实权舆之矣宜春郡之东钤山在焉其秀蟠合异灵鸠毓固东南瓌雄选区也在昔杨文贞公实生于郡之凤台而少傅公今复崛起乎其间俱以弱龄神悟扬休禁林终陟元辅而文名著盛一代相炳映也其大都同若此岂非山川之灵全?而骏发之与何腾凌敻绝横亘而莫之京哉治尝读少傅公之文观其榷古苞道剂事摛藻无不合作者及辅今上入而护保圣躬出图议庶政日不暇矣顾其文益工铺陈帝业经制人文祗应明命陈说化理咸中典则虽震冲盘结事匪故常罔不取裁衷臆油然有余力也其声郁律而不恌其出泔淡而有余若斯者由神情之定乎太史公曰不先定其神而曰我有以治天下何由哉神定矣其声出郁律而端泔淡而不穷不期然者耶故以予观于公之文则其神可知矣夫神者所以强立万事也今天下事若有纷纶葳蕤??炙盩瘇痱涣漫不起者非夫明作振理安所不蹶耶公之在相位也因变循形喣育嘘蒸埏于无端攻于无名而恊中以为极至若镇定撼击解纾纷错调剂燥湿茹纳闇黯其独运之智盖有人不及知而公亦不自以为言卒之狂噪者息纷乱者止而翕然大同今上厉精之化加乎百王者非公所神明之其何能臻兹哉是故文章德业二者其神相用也伊训说命金縢立政诸篇犹之乎文耳而翊戴商周之业格于皇天者亦不出此夫公之荩劳休功施之宗社被之天下流声乎无穷固有不俟于文者然而兹集也其大足以定国是贲王猷声歌所发亦足杼轴天人经纬风雅百代之下考德业者征焉将不流今而传后哉尝观古之相天下以文着见者寡矣其以文名者类皆困穷拂郁濩落而无所庸焉岂文章德业不能相有耶抑所际合者之难耶公于今上君臣之间志道孚合谋猷符契得失不能疑其心谗构不能离其交夫然后能兼美二者而大焉是岂徒人事哉将必有为之权舆者矣诗曰维岳降神生甫及申山川之谓也集以钤山名观者能不有感于斯乎集凡三十有二卷赋颂若干篇五七言古体诗若干篇五七言律绝句若干篇序记碑志若干篇内制及讲章若干篇南宫奏议三十卷历官表奏十卷亦类附焉刻在乙巳之岁 
　　嘉靖乙巳三月之望嘉议大夫吏部左侍郎兼翰林院学士会典副总裁兼修玉牒茶陵张治拜撰 

　　○唐龙 

　　钤山堂集序 

　　浚川子曰君子修辞要在训述道德经理人纪垂示政典尚也必品格古则而后文之美备故曰理胜则传又曰言之不文行之不远予读大宗伯介溪严先生之集见其诗思冲溛闲远在孟襄阳伯仲之间文致明润宛洁揆之欧阳子稍益之奇未甞不叹服其体格古雅而卒泽于道德之会也虽然此自其文体拟论之尔予尝谓君子之文根诸德性学术之造诣者深乎极矣苟于是二者有歉虽其才智足以立言不荡于滛靡郥芥于芜秽不刻于恌巧则痼于浅率不迂于事情则迷于时宜不惟无以考德论学以之敷政轨物亦无所于达矣是故君子病之今观钤山之集辞旨冲淡者则知先生之纯素雅则者则知先生之正直简严者则知先生之整肃温润而韫蓄者则知先生敦大而浑厚朗练而有剂量者则知先生炳于几先而时措嗟乎兹于道于治其庶几矣夫安得而不传使遗之后来必卓为世模倘代夫王言必有光纶綍此予之窃覩于先生者也世之君子当有契于予言嘉靖十二年岁在癸巳五月庚戌资政大夫南京兵部尚书奉勑参赞机务仪封王廷相序予每遇诵介溪宗伯诗辄兴叹曰泊乎希乎而古之遗音焉然仅一二也而今得钤山堂集乃诗若文咸备穷日之力且诵且叹而弗能巳于言闻崆峒子评介溪诗曰淡石潭翁又曰达达者其词和淡者其词平夫和平而后谓之至也大圭不琢琢则理紊大羹不调调则味漓上古之文而洋洋而噩噩而优柔平中其大圭大羹之存乎自夫骚工墨匠矜奇角巧伪以刓朴浇以漓醇浮以蚀雅缺然希声之不复作也幸而有和平之音其于古作者之志则几矣是集也玄不崇虚深不探冥博不鬬靡奇不衒怪变不习诞葩不离实密不繁节健不耀铓思冲冲尔情熙熙尔风融融尔气灏灏尔光渊渊尔正犹广座之中呼者呶者噪者号者奋袂并起抚而止之而从容以言既和且平则啾呶噪号咸失其音矣夫行空谷闻人足音犹愕而喜况油然而闻古之遗音乎予固于是而三复焉 
　　嘉靖辛卯仲秋既望资善大夫兵部尚书兼都察院右都御史兰溪唐龙序 

　　○刘节 

　　钤山堂何宗伯严公里居也集何公制也录公制表公里居何重公也刘子序曰美哉制乎沨沨乎声哉雍雍乎度哉烨烨乎文哉铺采摛绘丽词奥旨楚汉之遗轨也宣志理情和声昭则魏晋之遗音也诠词命意阐道倡义陈时类事披悃绎素绝尘唐宋振响周秦者也允哉词苑之鸿裁艺林之懿范矣夫追之琢之文之至者也金之玉之质之至者也公灵含玄悟邃诣精蕴纯粹冲和妙厥致矣是故发为藻华抽运妍巧播之篇简超契冥赜胡言弗灿胡辞弗章是故神驰八极心游万仞经经纬传驰古骤今谢已披之朝华启未振之夕秀而流被无穷辟之金追而玉琢之非文之至者哉吁美哉制乎深其造矣 
　　嘉靖壬辰冬十二月朔通议大夫刑部右侍郎大庾刘节序 

　　○黄绾 

　　绾从大示伯介溪严公燕暇出示钤山堂集稍读一过曰盛哉公之文也庶几时弊不入欤盖古之为文者其大先于言行之实其次则在事物之情方其时制度定礼义则声教明风俗同而道德一故其文棈实简确惇厚含蓄平易明白使千载之下读之犹足兴起虽至闾巷妇女田野鄙夫出言成章亦非后世学士大夫之能及其存于载籍诗书间者皆可见也或有聱牙佶屈如三盘十诰者乃当时榜示因其方言使之易晓其后史官节畧有若此者岂为文之体固如是也盖今之为文者不本言行之实不求事物之情功利是谋得失是计尚模拟者其辞诞骋私意者其辞昧徇俗好者其辞乱务奇怪者其辞艰崇组绘者其辞靡惟诞故虚泛而无实惟昧故是非失其真惟乱故流荡而莫归惟艰故蹇塞而无用惟靡故淫侈而寡要所以叛道失经诬世病国为生民害而莫之巳也公以清明俊朗之才加以研精韫椟之深故其文之峻洁简练丰腴委曲则尝师法韩欧故其诗之冲淡沉婉清新隽永则尝出入盛唐诸家力去近习成一家言君子固称之绾亦何云且公负庙堂重望遭逢圣明以文敷治行当入赞皇猷陶镕天下之士而涤濯之其为斯文之庆何如绾劣不足知公幸尝辱教故书缀集末以俟 
　　嘉靖癸巳夏至前二日通议大夫南京礼部右侍郎黄绾序 

　　○崔铣 

　　论者曰天之将达是人也先屈之其将亨是人也先困之君子之自处不然达矣而具未周复屈可也亨矣而中未实复困可也夫江避碍于三峡而永河洄流于九曲而广君子之修也挈于心以恊之天下鉴之古以参之斯世去其所不可不去存其所不可不存则其发为功焕为文动四方而垂千禩矣太保大宗伯分宜严公踰冠举进士上第读书中秘试常冠吾曹自故相李文正而下咸伟其才巳直史馆穹秩可以契致而公归栖钤山之下结茅植楥耽书履素椟簪弁而冠鹖闲甘脆而茹粝杼思乐潜为诗若干首铣诵之曰清婉而绮不浮其质斯肥于山林者乎居十余年应召还馆巳使粤藩掌留院教国子贰吏礼之卿遂长南曹如其贰者焉道路所经官常所激僚友是酬为诗若干首感喻乎交际训敕乎生徒敷纳乎治理为文若干篇铣诵之曰辨于礼裁而藻思致循乎典常而玄倪寓诗其唐之春容文其汉之简健斯施诸庙堂者乎今圣皇在位修正礼乐询咨文儒公被　知遇股肱攸属圣心之所创作羣僚之所建白畸士远臣之所条上公随方而应执矩以裁可可否否允称德意蕃锡累谕腾章奏谢将续梓之孟子谓造道资深然后左右逢其原亶哉铣考古之君兴绪植业随材而授若夫礼乐必俟儒者盖分合天人知彻幽明体兼述作敬贯清直一革一因上造下循或张或弛善登僻止故曰明乎郊社禘尝者治国其如示掌于戏公之文之用至是而大矣哉 
　　嘉靖己亥孟秋日中顺大夫詹事府少詹事兼翰林院侍读学士安阳崔铣序 

　　○孙伟 

　　钤山堂诗序 

　　诗三百凡各道其心之所欲言而巳耳无定体也诗有体后世泥古而忘已性情者为之也泥古则困顿规矩而于辞有不达忘已性情则淫靡趋向而于心有不尽楚骚不必泥风雅滩魏诸选不必泥骚唐宋李杜苏黄诸律不必泥选纵横高下各自成家读之可兴可观可群可怨心声之发所以同于人也何害其体之不同今岁首夏严太史介溪先生过临江出示钤冈诗一帙伟携入山中绩读一载见其格致高古韵度深远畧无齐梁以下光景及近时肤脆之习疑其有从入手处而气机圆转精彩华妙往往自见于绳法之外有非前人漂沬所沾泥盖自汉魏以来作者门户窥闯巳熟而思以奋自起立别为一体者钤冈山名先生所居近之景趣擅一邑之奇旦暮游息其间芳润熏潄有不知其意与境会言笑成声者矣夫是虽作者亦巳忘言也伟非作者安知夫言之有得哉管倚行墨之下时见一斑终非所以论先生也虽然至治之声也终当出鸣大和以备一代之雅钤冈林涧岂得专夫金膏水碧之玩也哉 
　　正德乙亥冬十一月十日中顺大夫鹤庆知府前工部郎中鹭沙孙伟序 

　　○王维桢 

　　钤山堂集序 

　　自桢承乏翰林好览观当世之作者顾其籍多不尽有居数岁乃始获钤山堂集读焉钤山堂集者今少师袁州介溪严翁所为诗也夫明兴百八十年矣而作者代起犹之霞蒸云变烂乎域中然问之学士或予或否揆之古昔或合或盩若斯集者寔所布遘覩也夫古者今之范也君子之言也非法不道故美而传今夫公输子天下之巧人也若释规矩而自创则拙此道明于弘治之间于时作者数人兴而钤山在其中故搜奇抉异博者能之??坌出幻化才者能之然法以约是二者非好古笃力弗至也凡钤山之作三者具焉是故言出而人诵之钤山故与空同李氏交李词尚法亟称之语在渔石唐翁序中桢既读钤山集乃后又会长老先生习钤山事者论道之也初翁童丱称神既入词垣即用才显名乃复即谒告返故所居钤山之东堂而绎业焉盖七年往也于是蓄日以邃词日以昌迹远而名顾近处深岩而朝士大夫慕焉寻及游两都历数阶迨今相且四十载余矣为言累百千泽溢而流贮广而发要自钤山始也故总其凡尽系之钤山号曰钤山堂集云岁乙巳桢得请且行从故事即辞于相舍翁手集授之命曰归序矣始翁居山中有日者谈公贵翁拒之诗元无蔡泽轻肥念不向唐生更问年见载集由是言之当是时翁于词笃矣弗以富贵淆厥志也君子立言而垂不朽者诚非易哉嗟乎弘治时士先实后名用本达末然又皆安安于退养之节如此云 
　　嘉靖丙午三月望翰林检讨关西晚生王维桢顿首谨撰 

　　○杨慎 

　　钤山堂诗集序 

　　昔人云诗必穷而后工又云诗非能穷人待穷而后工耳其说至为无稽尚论诸古皋陶喜起之歌八伯庆云之咏周公七月之风召公卷阿之讽皆身在岩廊而业当鼎轴者也下迨春秋会盟征伐交聘宴享或自赋诗或引古诗非列国之卿则相礼之使也三代而下若汉之韦孟匡衡江左之沈约王俭篇咏之富传于艺苑在唐则曲江燕国之二张巨山文饶之两李又悉功着槐衮而咏播藻绘岂必鹑衣百结而后吟商声苜蓿阑干而始出秀句乎乃知断髭耸肩呕心摇首者乃自贻其戚而非本性情者矣诗能穷人与穷而后工之二说岂其然乎愚捧读元老介溪先生严公钤山堂诗而有发焉公起家翰林蜚英宇内方其翔鳌署而徊鸾坡讲金华而议白虎巳晔然负霖雨之望及登紫庐坐黄阁日侍赓歌重兴雅颂舂容大篇则戞击乎韶濩缘情绮靡则爚耀乎国风郊岛之寒瘦元白之轻俗皆不入其胸次而染其性灵若夫穿天心出月胁牛鬼蛇神时花美女又所谓骇而不可施之庙堂而唾去于藩篱之外者也盖其志则师乎陶伯周召而其体与辞则友乎韦匡沈王二张两李也亶其传乎往年唐子荐归自京师相见出此集观之愚妄有批评子荐取而锲之以传不谓无盐之突西子也且属以序愚也空谷藜藋之与居大荒猿鸟之为伍齿危发秃植落才尽序也敢乎哉以唐子请之再而公不遗遗簪弗敝敝履且有台音之诒刍言之取也敬事操觚赘诸末简若夫勋庸之伟翊赞之崇国史当自书之无俟愚喙云 
　　嘉靖丙午夏五月望成都杨慎谨序 

　　●附录 

　　像赞 

　　◆像赞 

　　礼部侍郎像赞 
　　南京吏部尚书像赞 
　　礼部尚书扈跸图赞 
　　少师大学士像赞 

　　○礼部侍郎像赞 

　　礼部右侍郎增城湛若水 
　　左庶子兼侍讲学士堂邑穆孔晖 
　　国子司业汝南林时 
　　翰林侍讲学士鄂渚廖道南 

　　○礼部右侍郎增城湛若水 

　　夫何宛宛之清人乎胡然而仙乎胡然而神乎目之烱然如曙辰乎胡容之俨然如循循乎胡拱之翼然如申申乎中若偲偲而存存乎乃遶之三匝三肃而敛襟焉非介溪先生之真乎夫其中偲偲而若存存也非作　皇吉士读书中秘沉潜经笥翰苑校艺渊乎其文思而不可涯涘乎其俨然而若循循也非司成具瞻愽约是兼文行双渐　帝褒有言师范端严也乎其拱翼而若申申也非秩宗三礼谦恭自致惴惴惟是反复疑义虑远而邃也乎其目之烱然也方将坐庙堂辅　天乎以营四方同仁于一视□乎望洋论道经邦燮理阴阳以回蒙庞也乎 

　　○左庶子兼侍讲学士堂邑穆孔晖 

　　钤山孕灵挺生儒硕际昌运世为国寅直有俨斯像着德于色形臞神爽威仪抑抑生本夙知学充其质操翰两亰文闻四溢进讲经筵启沃惟益总教成均士怀其德师范端严为　帝所识拔佐邦礼宠秩攸锡端委庙堂百辟承式年过五十玄发长泽乃知天寿允惟平格 【 公为祭酒　皇上有师范端严之褒故云】 

　　○国子司业汝南林时 

　　夫天降时雨山川出云贤才之生有关气运尚矣故易赞泰亨书称帝赉斯其较然甚著者也尝闻弘治乙丑春将试士　孝宗祈天冀真才荐焉乃今果彬彬在　位号得人矣公又特焉表见者也兹谓关诸气运非邪时往从馆末寔向慕公逮公掌国监获侍教焉虽不佞亦庶几知公者尔览者将有考于斯夫赞曰 
　　列星寄说崧岳降申将兴至治乃眷斯人文擅国华学探幽赜其行有常其仪不忒乐善之量求道之心凡我君子罔不是钦颜面晬然衣冠颙若百世高风闻者可作 

　　○翰林侍讲学士鄂渚廖道南 

　　瞻彼君子之范允矣古人之心远而望之身若不胜其衣而端恪凝重近而即之言若不出诸口而温厚和平钤山毓秀词苑蜚声司玄王之五教嗣彤伯之嘉音含道之腴履德之贞若公者岂非怀鸤鸠之念被蔚豹之文而为后学之仪刑也哉 

　　○南京吏部尚书像赞 

　　南京吏部右侍郎莆田林文俊 
　　南京吏部右侍郎婺源潘旦 
　　都察院右副都御史吴郡顾璘 
　　南京太常寺少卿高陵吕柟 
　　南京国子祭酒铅山费寀 
　　南京国子司业泰和欧阳德 
　　南京吏部主事门人赵文华 
　　门人泰和陈昌积 

　　○南京吏部右侍郎莆田林文俊 

　　冡宰介溪先生严公像文俊不佞敬以数语赞之语既不工而又愧知公之未能尽也赞曰 
　　臞然其貌而内则腴眇焉其躯而志则大其学务深造必与古人而同归其行不诡随每以流俗为可嘅文章古雅世之敦彝谋虑老成国之蓍蔡守不变于险夷事不择乎利害清风直节百僚是师正论谠言一人攸赖呜呼是为严公之行而世称以为介者乎是以道结于　圣明望倾乎中外然士大夫为世道计者尚惜其留署之淹而企其端揆之拜也 

　　○南京吏部右侍郎婺源潘旦 

　　形臞于鹤神清于仙和则春温介则霜严持已以敬待人以谦中道而立无党无偏从容矩度百僚具瞻 

　　○都察院右副都御史吴郡顾璘 

　　淳风既邈士德斯易行餙青黄文有枝叶穆穆太宰履道为则慨然远想舍华撰实志轨先民学苞群籍温恭有仪小心翼翼行顾其方言慎其格罔有城府弗作险棘爰葆中和成是正直狂澜砥柱清庙珪璧官着屡昭　帝眷有赫风彼四海永歌平格 

　　○南京太常寺少卿高陵吕柟 

　　貌癯而清言温而肃行如云翔立如鹤矗下士忘疲好善若粥斯其人盖欲以天下为度而思使闾阎遐荒皆厌梁肉者乎 

　　○南京国子祭酒铅山费寀 

　　为龙为光如金如玉和匪尚同贞不绝俗外也不岸中外无谷有典有则华国之文有伦有要经世之勋仪刑誉髦领袖缙绅　圣皇所毗君子攸珍伟兹风采天下想闻何以?之入观枫宸永锡难老以弼一人 

　　○南京国子司业泰和欧阳德 

　　泊乎其类山泽之臞晬乎其敷道德之腴行不诡随可否从违之必恊于义文有典则疾徐丰约之各极其趋众方菀栖而罔择于枯世多巧逢而宁取其愚兹为词苑英儒士林哲模宜其寅亮公孤黼黻帝图若夫幼悟性殊嗜学忘劬今人与居古人为徒所谓一骥徐驱百驽区区望尘瞠如十驾而不可逾者乎 

　　○南京吏部主事门人赵文华 

　　煦兮春阳淑气晬盈肃兮秋容天高云澄显显夫子大钧之英仁舒义翕渊角山庭遭时　明圣蔚为国桢立德与言示之凖绳德立维何外和内劲威仪抑抑正已物正言立维何发幽鸣盛丽藻雄词珪璋交映人方疾驰以取售我则居常而守静人方恣睢以择利我则逊处而无竞人方夸诩以自用我则谦冲而广听殆休休其有容直易退而难进故景仰者咸愿鼎铉之司而亲炙者熟识丘樊之兴然夫子于斯二者又曷尝有所将迎也耶 

　　○门人泰和陈昌积 

　　叙曰昌积尝谒庐陵忠节祠而观欧阳文忠公像矣耸眉修目面若脂泽有文章相及登杨文贞公堂而见其广目方颖面阔齿露寡须背颇伛偻然岂天授之背将表见其负天下重器耶谚所谓至人无貌良然世多言钤翁夫子长身矗立瞿瞿不胜衣眉疏如无为寿鹤相乃今重瞻望其状貌清若文忠而背负若文贞也彬彬然鞠躬君子哉至其文章经纬泽业谟明为祭酒而作士为吏部尚书而总正公方荐绅学士类能言之昌积弗述惟述其行事似周公者以证其貌如心云赞曰 
　　奕奕钤冈??马生麟凰发闻弱岁器迈黄张既施文德表模四方木天壁水虞敦夏璜尚书山立鹤相龙光似美周旦岂曰欧阳何以似之忠荩寅襄亦由吐握好士思皇又何愿之入调阴阳名器居贤寔重庙堂天格天寿永锡民康 【 汉张安世黄香俱童着殊才】 

　　○礼部尚书扈跸图赞 

　　詹事府詹事兼翰林学士上海陆深 
　　行乐图赞 

　　○詹事府詹事兼翰林学士上海陆深 

　　此公扈从南廵时耶恩袍晃耀杂佩陆离孤卿重望文武兼资　天子神圣省方以时公在左右礼乐是司六飞晨渡单骑夕驰据鞍握笔草奏陈词密承顾问特受　眷知其望之者曰此神仙中人以予度之乃当代之名臣也耶 

　　○行乐图赞　　前人 

　　龙章凤姿岩廊在上高才古调清庙余响猗与休哉大宗伯像此文章礼乐之司而霖雨盐梅之望也 

　　○少师大学士像赞 

　　少傅兼太子太傅吏部尚书文渊阁大学士灵宝许赞 
　　太子太保礼部尚书东阁大学士南郡张璧 
　　礼部尚书兼翰林学士华亭孙承恩 
　　南京吏部尚书长沙张治 
　　礼部尚书兼翰林学士华亭徐阶 
　　南京礼部尚书进贤万镗 

　　○少傅兼太子太傅吏部尚书文渊阁大学士灵宝许赞 

　　着于面蔼清淳可挹之容周于身俨雅敬可度之仪岂瀛洲绘真之仙彦抑凌烟图貌之英耆皎如文凤紫宸煌煌之瑞采昂然青麟丹陛挺挺之异姿是为元辅介翁之像　天朝柱石之资衮衣玉带退食委迟镇重岩廊正气逼凌于霄汉恢弘化理丰功铭勒于鼎彝文体焕天葩而华国诗声戞琼佩以鸣时原其夙夜尽瘁密勿论思　一人以毗百辟是师宜乎声名洋溢而福履绥之也欤 

　　○太子太保礼部尚书东阁大学士南郡张璧 

　　精明之气升于列宿降为硕人才猷完代其文烨烨其德振振遭我　神圣乃掌邦礼乃握衡钧雍容庙堂束带山立端笏垂绅岩石具瞻江河默运寰寓同春　天子万祀公多受祉寿考无垠 

　　○礼部尚书兼翰林学士华亭孙承恩 

　　有俨其仪有肃其容凛出壑之清氷挺凌寒之孤松处心青天白日接物和气春融其乐善也孜孜乎人巳之两忘其事　上也惸惸乎夙夜之匪躬恢游刃于盘错屹砥柱于撞冲付世事于是非荣辱之外约此身于规矩凖绳之中多士以为仪刑四海赖其帡幪若夫挽彭蠡于笔砚蟠庐岳于心胷昭回制作蔚为宗工则希韩欧而追逸驾挹李杜而企高踪也 

　　又 

　　愓乎其若畏也奉天明于咫尺敛乎其若退也防志意于满溢毅然其若承也以一身负天下之安危隐然其若恫也以一心系生民之休戚不为异者应事处物之常不苟同者持巳检身之则彼其端拱徐趋垂绅正笏人皆仰其着庙堂之风猷至于出尘遗俗逸思高情吾又识其慕林泉之清适也 

　　○南京吏部尚书长沙张治 

　　月?寉而若鹤之立劲而若松栢之植湛而若澄冲而若适形于图史者其貌可识也若矩而方若绳而直其思焉若愓其恭焉若翼循循湜湜靡愆而忒得于瞻仰者其仪可则也扬休台衡表正百軄礼兴乐崇与帝合德佐明天工赞育万物如玉如金天下所式见于相业者竹帛可书而鼎彝可勒也若夫大宠若抑大权若释闻恶若疾闻善若即事可告天而不求乎人知我鉴以日而不怍于尔室每当剧而居难运干将而独割至遗大而投艰恒匪躬之是惜苟吾志之可究务竭尽乎吾力或事会之未能弗遑宁于居息此其独苦之心非丹青可状岂言说之能竟其万一也 

　　○礼部尚书兼翰林学士华亭徐阶 

　　形臞而泽洵粹美之内涵气清而劲凛刚贞之天植正眸平视秉明照以无私竦立敛容履贵盛而思抑拳拳乎兴治建功之心翼翼乎履绳蹈矩之实亮天之工庶绩以之咸厘定国之是众志由之不惑闻望重乎珪璋忠诚贯乎金石噫古有大臣俨然正色兹惟吾介翁之为德欤 

　　○南京礼部尚书进贤万镗 

　　吾闻之其心肃者其容敬其心庄者其体舒其心达者其颜沃其心邃者其神完其心定者其气劲其心忧勤者其貌癯夙夜惟寅以事　一人非肃乎旷度平平不陂以侧非庄乎虚明毕照事至沛然非达乎精诣研思学深自得非邃乎孤忠屹立百撼靡摇不亦定乎遗大投艰每忘寝食不亦忧勤乎拟诸其形容象其德美非吾介溪先生而谁耶说形惟肖股肱乃良山甫令仪百辟斯式先生之相业不其比隆耶可示者貌托诸丹青自信者心质之苍旻丹青有炜爰得其似苍旻无言畴识其真然则识之者惟　圣天子之明与夫同志者之英耶
