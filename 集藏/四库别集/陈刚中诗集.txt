　钦定四库全书

　　集部五

　　陈刚中诗集

　　别集类四

　　元

　　提要

　　（臣）等谨案陈刚中诗集三卷附録一卷元陈孚撰孚字刚中天台临海人厯官奉直大夫台州路总管府治中事迹具元史本传此集卷一题曰观光稿乃至元中孚以布衣上大一统赋江浙行省闻于朝署上蔡书院山长考满谒选京师时所作卷二题曰交州稿时至元二十九年世祖命梁曾以吏部尚书再使安南孚以翰林国史院编修官摄礼部郎中为副使往来道中所作卷三题曰玉堂稿皆孚官翰林日作案孚使安南回擢翰林待制仍兼国史院编修而稿中有翰苑荐为应奉文字二十韵谢大司徒并呈诸学士一首又有至元壬辰呈翰林请补外二首壬辰即使还之次年是前后官翰林所作均在此集也观光交州二稿皆纪道路所经山川古迹盖仿范成大使北诸诗而大致亦复相埓玉堂稿多舂容谐雅沨沨乎治世之音其上都纪行之作与前二稿工力相敌盖摹绘土风最所留意矣附録一卷皆载谕安南诏安南谢罪表及孚与安南诸书考孚元书无传其出使始末乃载梁曽传中其时陈世燇不出郊迎又不延使自阳明中门入孚作三书责之辞直气壮迄不辱命然传不载其书词此卷亦足补史阙也瞿宗吉归田诗话曰鹦鹉洲有陈刚中一篇词语跌宕议论老成诚佳作也又白门诗亦佳叶盛水东日记则曰诗与文稍异者以诗兼兴趣有感慨调笑风流脱洒处如长诗落句翻空旁入作散场语是也然时一出奇耳前元诗人陈孚刚中集中歌行则全用此体观者察之云云盖宗吉举其一两篇而盛则核其全集故以自落窠臼为病虽推阐少苛要亦识微之论矣又陶宗仪辍耕録记孚少尝为僧题诗于父执之壁父执知其欲归俗因使养发妻之以女其诗浅鄙其事亦不知有无小说多诬不尽可信集中不载顾嗣立元诗选初集乃録之补遗中殊失别择今无取焉

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　陈刚中诗集卷一

　　（元）陈孚 撰

　　○观光藁

　　出门别亲友

　　停君汉水浮鸭之翠杓聴我峄山栖鸾之绿桐男儿拂衣出门去龙泉三尺光如虹君不见磻溪鹤发钓鱼者偶掷渔竿来牧野白旄麾开炮烙烟桓圭朱芾侯青社又不见南阳卧龙人不识一朝佐汉坐很石羽扇轻摇蛇鸟惊火精焰焰天西极旗亭四月柳如蓝紫骝嘶风黄金骖岂无叩牛歌亦有扪虱谈天生巉岩崒嵂骨蒿莱槁死谁能甘我欲登泰山扶笻欵天关东溟若木如可攀手弄日月青云间我欲渡黄河赤脚凌秋波水仙楼阁银嵳峩径叱海若笞蛟鼍停君翠杓聴我緑桐真人开天六合同风驺虞凤凰飞舞镐宫有线五色献于重瞳补舜衣裳山龙华虫虎豹九关兮不可以达吾则脱冠归来兮丹丘之青峯长揖二三子目送西征鸿

　　拜辞先陇而行

　　晨陟马鬛封血泪如雨滴父兮曩即世宿草十改碧平生熊豹姿虬髯身七尺岂无千里心柰此骥伏枥家有三万卷手自校朱墨亲传不肖孤今亦字仅识名未成父志何以慰窀穸墓下当自誓素操坚铁石

　　过镜湖

　　镜水八百里水光如镜明偶寻古寺坐便有清风生天阔雁一点山空猿数声老僧作茗供笑下孤舟轻

　　越上早行

　　青鞋三十里草露惹衣斑潮落曹娥渡云昏夏禹山秋声黄叶里天影白鸥间欲问钱塘路渔家半掩关

　　夜泊六和塔下

　　碧天如幕垂露湿星磊磊渔灯射寒沙万点乱光彩壮哉大江水浩浩东北汇西风卷潮来铁马拥万铠木落烟嶂横鸱夷魂安在卧闻黄帽郎一曲歌欵乃扣舷起和之逸兴渺云海

　　凤凰山

　　浮屠百尺耸亭亭落日鸦啼野蔓青故国尽销熊虎气荒山空带凤凰形金根辇路迎禅驾玉树歌台语梵铃惟有钱塘江上月年年随雁过寒汀

　　湖上感旧

　　昔日珠楼拥翠钿女墙犹在草芊芊东风第六桥边柳不见黄鹂见杜鹃

　　和靖墓

　　北邙翁仲拱朱门玉椀时惊古帝魂谁似孤山一抔土梅花依旧月黄昏

　　葛岭行

　　葛岭相君之故居昔年甲第临通衢钱横花间甃作径锦铺泉底流为渠后庭三千倾城姝歌舞絶世冰肌肤麒麟银裳龙绡裾佩以文螺木难珠相君出拥万虎士各操斗戟左右趋剑履上殿帝赐坐駞蹄七寳分御厨望尘拜者颂元老伊尹周公所不如岂知一旦事瓦裂锒铛铁鏁载以驴我偶过此访废址狐兔纵横草焦枯琨台瑶砌不复见已有野人来种蔬却怪当时凿隧道挟诈出入潜如狙大臣一身佩天下版墙复壁何谬欤山童从我一壶酒回首落日悲欷歔摩挲仆碑共踞坐尚是御赐凌烟图

　　飞来峯

　　寒峯插天出玲珑万菡萏微风起松际怪石势摇撼上有百尺松幽花缀红糁野猿忽跃去滴下露千点回首冷泉亭天镜光潋潋游姬长眉青娇童两髦髧平生山水癖如人嗜昌歜对此一壶酒玉色翻醉脸路逢老祝发绛袍金光闪兹山信自佳恨为缁尘染置之且复醉天竺鼓紞紞

　　嘉兴【有顾野王读书堆】

　　燕子穿烟水荇开故家犹有读书堆平生双耳松风里又向华亭聴鹤来
　　箫鼓声中十万家垂杨浅映绿牕纱象梳两两蝉鬟女笑拥红桥买藕花

　　平江

　　沧浪亭下望姑苏千尺飞桥接太湖故里空传吴稻蟹寒祠犹记晋莼鲈芙蓉夜月开天镜杨柳春风拥画图为问馆娃歌舞处莺花还似昔年无

　　吴宫子夜歌

　　紫贝楼阙郁金香暖云七十红鸳鸯玉蝉笑拥霞绡裳星河不堕宫点长绿樽滟滟麟髓泣露重花寒秋不湿歈歌一声惊怒涛海鲸夹陛如人立谁知浅颦蛾半扫中有疎萤满愁沼越兵晓跨西风来碧波一夜芙蓉老

　　吴松江长桥

　　松江波万顷桥倚碧云端白鸟穿屏小青天落镜寒夕阳明佛塔秋色老渔竿无限凭阑意何时此挂冠

　　三髙祠

　　君不见洛阳记室双鬓皤不忍荆棘埋铜駞西风忽念鲈鱼鲙归来江上眠秋波又不见甫里先生心更苦河朔生灵半黄土夕阳蓑笠二顷田口诵羲黄思太古二君隠沦岂得已一生不及鸱夷子吴宫鹿走越山髙脱缨径濯沧浪水丈夫此身系乾坤岂甘便老菰蒲根古今得失一巵酒我欲起酹汀鸥魂

　　常州

　　毘陵城西渔火红家家夜香烧碧空荻花离离季子塜枫叶索索春申宫鸡声人语三十里大船小船浪相倚鸂■〈氵鵣〉一双飞上天人在舵楼弄秋水

　　京口

　　昔日巍楼倚北门朱阑空锁苍苔痕金山风起水声急铁瓮雨来云气昏仙杖无灵花已槁霸图有恨石犹存渔舟只在沧浪上一笛夕阳愁客魂

　　登北固楼

　　北固闲回首荒城夕照中烟光浮海阔天影入楼空星斗占吴分江河见禹功谁家两翁仲无语立秋风

　　金山寺

　　万顷天光俯可吞壶中别有小乾坤云移塔影横江口潮送钟声过海门僧榻夜随蛟室涌佛灯秋隔蜃楼昏年年只有中泠水不受人间一点尘

　　瓜洲

　　烟际系孤舟芦花满棹秋江空双雁落天阔一星流急鼓西津渡残灯北固楼商人茅店下沽酒话扬州

　　真州

　　淮海三千里天开锦绣乡烟浓杨柳重风淡芰荷香翠户妆营妓红桥税海商黄昏灯火闹尘麝扑衣裳

　　金陵

　　六代帝王州寒烟满石头星河天北转江汉水东流步絶金莲雨歌残玉树秋白头有渔者犹说景阳楼

　　凤凰台

　　凤凰台上野乌啼笳鼓连营日又西天地无情潮寂寞英雄有恨黍髙低残桁夜雨迷朱雀荒塜秋风怨白鸡空有断碑苍藓里千年留得谪仙题

　　臙脂井

　　泪痕滴透绿苔香回首宫中已夕阳万里山河天不管只留一井属君王

　　乌衣巷

　　鳷鹊金波事已非江山何限泪沾衣台空凤去无人问只说寻常燕子飞

　　雨华台

　　巍台千尺梵王家云淡秦淮月映沙天雨寳华今不见空闻人唱后庭花

　　扬州

　　千载残城生乱莎夕阳吹角秋风多吴公台下已黄土扬子桥头空白波隔岸橹声桃叶渡满楼灯影柳枝歌当年杜牧亦何意空向珠帘醉绮罗

　　平山堂

　　堂上醉翁仙去芦花雪满汀洲二十四桥烟水为谁流下扬州

　　后土祠琼花

　　荒棘萋萋后土宫芳根已逐彩云空男儿别有扬州泪不为琼花滴晓风

　　露筋庙

　　白鸟飞空万箭攒玉肌一夜粉痕干残碑何用夸筋露要露平生铁肺肝

　　髙邮军

　　吴通上国已千秋日日长淮送客舟一卷麟经孤烛下夜深无语过邗沟
　　文星已逐水西沉对客挥毫只此心今夜又游台上月不堪更照古藤阴
　　万顷波间寳气浮晚来酾酒酹中流天明更欲凭阑望说与骊龙莫暗投

　　甓社湖遇大风【旧传有夜光之珠】

　　天低烟冥冥平湖遶淮楚一帆东南来乃为风伯侮前如残叶飘后如轻蝶舞惊涛涌雪山湿浪溅银雨尝闻贝宫胎夜夜灵光吐吾无盗睡心龙兮尔何怒舟师倚断桅相戒不得语亦有诵咒者拱手面如土回视天际雁万点落逺浦彼物何悠悠吾生浪自苦

　　寳应县

　　关河鱼沸血波流喜见元符下楚州宫壸明年翚翟掩为谁留得采桑钩

　　淮安州【古淮阴郡】

　　孤帆下江北千里西风轻泊舟公路浦始见南昌亭青天下白露乱叶凄以声汀洲结海色冉冉孤月生残鸦感兴废断肠悲飘零安得携美酒台上呼刘伶百年一箕踞六合皆螟蛉

　　长淮有感

　　一笛山阳上东风蜃气腥烟迷隋帝柳潮涌楚王萍晓市堆淮白秋郊猎海青古今愁不尽落日蓼花汀

　　淮阴侯庙

　　汉家罗网政髙张谁有勲名纪太常戏尔筑坛呼大将危乎操印立真王烟中草木疑残帜沙上风涛忆故囊钟室千年君莫怨未央宫殿已斜阳

　　漂母塜

　　英雄未遇亦堪羞一饭区区不自谋莫笑千金酬漂母汉家更有颉羮侯

　　黄河謡

　　长淮绿如苔飞下桐栢山黄河忽西来乱泻长淮间冯夷鼓狂浪峥嵘雪崖堕惊起无支祁腥涎沃铁锁两雄斗不死大声吼乾坤震撼山岳骨磨荡日月魂黄河无停时淮亦流不息东风吹海波万里涌秋色秋色不可扫青烟暎芦花白鸟亦四五长鸣下汀沙黄灵奠四渎各剖盘古髓千载今合流神理胡乃尔渔翁一鬓霜扁舟依古树隔浦欲扣之翩然凌波去

　　清河口

　　百年南北战尘昏只指长淮作塞垣今日清河河上水天教洗眼看中原

　　邳州

　　沂水碧潺潺汀沙白鸟闲林边郯子国烟际峄阳山茅屋秋先破荒城夜不关烹鱼呼浊酒一笑夕阳间

　　圯桥

　　履印青苔迹未消一编径佐圣明朝祖龙流毒如洪水济尽生灵是此桥

　　白门【邳之城南门吕布为老瞒围急登此请降】

　　布死城南未足悲老瞒可是筭无遗不知别有三分者只在当时大耳儿

　　古宿迁【唐宿豫县】

　　淮水东流古宿迁荒郊千里絶人烟征衣不脱夜无寐舟在西风乱荻边
　　月落狐鸣野草黄雁飞无数水茫茫数星鬼火寒沙上知是何年旧战场

　　吕梁洪

　　沂泗之水来鲁邦平沙千里流淙淙忽逢吕梁万石硔势与石斗不肯降半天卷起千尺龙怒声日夜相摏撞有如万骑腾骊■〈马龙〉左挟贲获右羿逢恶若哮虎鼎可扛踊槊跃矢横矛鏦风云蛇鸟万旌幢大呼击碎龙文杠死战不复留空羫我生事业在北牕蒙庄一卷暎秋釭每羡老叟何其憃忠信出入言非哤及此更觉心悾悾西风吹衣衣茸尨茅店沽来酒盈缸篙人赠我尺鲤双扣舷而歌和柷椌问禹何故留此洚何当理我小舽艭东浮溟海西岷江沛然一口吸老龎要使后土安鸿厖

　　徐州【项羽戏马台】

　　项王熊豹姿气欲吞天下大呼渡河来山岳如崩瓦当其火秦宫血涌渭水赭嗔目叱诸侯胆落毛发洒谁知阴陵路浩歌泪如泻惟徐乃故都昔此奠宗社尚想岩台上铁槊拥万马酒酣笳鼓鸣旌旗蔽原野及今亦何有荒棘秋满把皇天祚真主神器不可假岂有时雨师刈人如土苴天亡君勿悲为君奠罍斚

　　黄楼【东坡所筑】

　　长河如带彭城东乱石蹴起百步洪昔年民歌山鞠藭孤城汇为河伯宫城上闪闪鲸鬛红雪堂先生人中龙惊湍偃受丸泥封手援赤子鱼腹中黄楼千尺雉堞雄巍梁画栋光昽昽吹笙伐鼓撞歌钟先生铿然一枝笻麾斥八极绫星虹酒酣叱起楚重瞳为我拔剑舞西风夘君作赋声摩空至令读者毛发松百年事往犹飞鸿我独流涕将何从孤角一声烟蒙蒙又送落日沉西峯

　　百步洪

　　大山如飞虬小山如伏牛天河横空来声撼山骨浮我偶石上眠梦惊霹雳怒急起扶瘦笻恐山亦流去

　　范增墓

　　七十衰翁两鬓霜西来一笑火咸阳平生竒计无他事只劝鸿门杀汉王

　　泗水

　　落日渔歌何处白鸥双堕苍烟欲吊周家残鼎秋风泗水千年

　　燕子楼【唐张建封妾盼盼之居也哀其节作长相思两章】

　　长相思久别离东风不暖残燕支乳鸦困柔鸾悲樱桃泫红腻蘼芜凋緑滋牙床琥珀枕梦君君不知
　　长相思久离别珠楼无人但有月翠屏寒银烛歇芙蕖为谁怜丁香空自结泪滴锦■〈衤詹〉褕十年化为血

　　出彭城北门

　　千载金汤拱上流只今惟有荻花秋江南客子笑无语闲看黄河下汴州

　　留侯庙

　　子房王佐才其风凛冰雪天遣鹤发翁圯上授寳诀博浪沙中千尺铁祖龙未死胆已裂况此喑呜扛鼎夫不直秋风一剑血谈笑帷幄间六合雄雌决卯金四百年只在三寸舌但恨汉徳非姚虞不得身为古稷契雍熈至治如可作岂肯脱冠挂北阙留城古祠今千载碧藓溜雨眼断碣我恐至人或不死尚有笙鹤拥玉节酌泉采菊往奠之回首芒砀堕山月

　　沛县歌风台

　　沛宫一曲大风歌谁识尊前感慨多拔木扬沙濉水上大风中有汉山河
　　沛上风云志未酬彭城先有锦衣游同为富贵归乡者只是龙颜异沐猴
　　原庙衣冠久已灰断碑无首卧苍苔至今风起云飞夜犹想帝魂思沛来

　　陵母墓

　　太傅勲名半纸残百年人子痛如山縁何方寸非徐庶忍死慈亲一剑间

　　鲁桥【济州南六十里】

　　东鲁三家市长桥压怒涛寒沙秋一雁残月夜千艘北极天形大中原地势髙百年洙泗上今得浣征袍

　　夜泊济河

　　十日淮沂上今朝渡济河龟蒙秋烧阔鳬峄夕阳多古寺云笼塔长亭柳暎波鲁邦无孔子何处聴弦歌

　　题太白酒楼

　　昔闻李太白山东饮酒有酒楼今我登楼来北风吹发寒飕飕太白天酒仙人间不可留金光绛气九万里翩然而上骑赤虬左蹴大江涛右翻黄河流手攀北斗招摇柄琼田倒泻银湾秋银湾吸干日月液蟾惊乌泣黄姑愁太白方悠然掀髯送汀鸥炯如晓霞一点暎秋水红痕微涌玉色浮太虚变化如蜉蝣仙今何在不可求惟有胸中灿烂五色锦化为元气包神州我欲起仙从之游安得羽翮飞上昆崘丘

　　东平府

　　任宿须句国烟云拥汶河长亭东接岱短棹北通阿万井楼台壮千郊衍沃多无盐城突兀司隶石嵳峩夜月喧箫鼓春风扇绮罗钿车香不扫步障锦相摩地尚雄千乗人犹慕四科故侯敦学校俊士乐弦歌紫闼悬金榜朱楼响玉珂自天沾湛露率土育菁莪衮冕明虫藻樽罍列象牺淹中书在否稷下事如何沂咏难逢点邹迁尚忆轲明朝燕赵去万事付沧波

　　望泰山

　　扁舟浮泗来夜宿须句国眼明忽见玉芙蓉揷天亭亭千丈碧舟人为我言此乃七十二君之泰山天风吹落黄岘露冰花乱洒龟蒙间七十二君今何在寳符朝朝吐光彩千年老鹤巢云松夜看白日涌东海东海青童仙踞龟啖蟹螯笑秦亭上攀蟠桃笑彼鞭石驾长桥天帝之孙奠天极鲍鱼狂魄腥山色我有东封书中含万古情欲奏天子甘泉殿手刻玉检黄金绳寄声为报牵狗老先向石坛种瑶草

　　黄石公庙【在东阿县榖城南】

　　榖城黄石庙古木白云深黄石有存没素书无古今老耼三世梦孺子一生心日落祠门掩残鸦又满林

　　管仲井【在东阿县】

　　画野分民乱井田百王礼乐散寒烟平生一勺潢污水不信东溟浪沃天

　　聊城县

　　七国兵戈若沸羮诗书谁问鲁诸生君看一纸聊城箭何似安平十万兵

　　髙唐州

　　千里齐郊亦壮哉扶笻城上独徘徊马随济岱秋风去鴈带关河夜月来驿路暎墙榆叶老渔村带水荻花开吴侬误读襄王传空向山东梦楚台

　　陵州

　　五里行尽桑麻畴十里一见苹花洲十里五里乌鸟乐隠隠烟火浮陵州陵州大船腹如鼓陵州梨枣贱如土陵州女郎金缕衣低鬟乱拥红牕舞柳衣袅袅萦清河绿头水禽飞带波箫笙月下不肯饮一笑如此陵州何

　　景州

　　聊摄之东一千里昔为青社太公履只今但有无棣沟榆叶乱拥沙水流车行半夜草露湿路傍土堠如人立丁当铎摇马不惊黑天倒垂参昴星吾生百年浪自苦悲笳一声残月吐

　　广川大夫庙【在景州北门】

　　俯察人情仰宪天素王心事策三篇大夫不向江都死换尽炎刘四百年
　　义利从来界限殊大夫一语破昏愚平生最笑秋风客只爱黄金灶鬼书

　　阜城县

　　唐帝失金镜六合无光晶太微摇玉床影射搀抢星河朔弹丸地枭獍接踵生干荦肉未寒复有史思明鬼马载鬼妾气熏草木腥天网何尝漏潴宫穿湿萤我□过逆壤驱车无留行安得踏东海飞戈脍长鲸

　　御庄

　　百年礼乐卯金刀忍把鸿名冠伪朝树上一声休也曲路人犹自怨鸱枭

　　献州

　　万里天东北西风独杖藜雁声秋带魏树色晓浮齐野阔青烟淡天空白日低人家在何处隠隠野狐啼

　　河间府

　　北风河间道沙飞云浩浩上有衔芦不鸣之寒雁下有陨霜半死之秋草城外平波青黛光大鱼跳波一尺长牧童吹笛枫叶里疲牛倦马眠夕阳有禽大如鹤红喙摇緑烟路人指我语似是信天缘我生功名付樽酒衣如枯荷马如狗为问天缘可信否旗亭击剑寒蛟吼

　　君子馆

　　牢落乾坤一腐儒征岐半世泣杨朱偶逢孤馆呼君子夜起挑灯读古书

　　莫州

　　晨出莫州门回望古易京丹楼不复见草白寒雉鸣雉角角枣纂纂昔谁城此公孙瓒城南城北陂水满寒蒲如剑出水低大火焚巢天不管野鳬醉眠沙土暖

　　吕仙翁庙

　　山形夭矫苍精剑日影曈昽紫磨丹度尽世人人不识午烟起处是邯郸

　　雄州

　　燕南垂赵北际昔□义城铁可砺城上烽火明如彗只今残堞黄云曀老榆半枯悬薜荔市翁叱马声嘒嘒叩以瓦桥潜出涕英雄虎斗空万世北风吹沙秋鹤唳

　　雄州白沟

　　辽宋兵戈事已休昔年曾此割神州一衣带水残阳外犹有人言是白沟

　　涿州

　　晨发白沟河薄暮宿范阳残城无雉堞枯木鸣白狼回首望中原日落烟茫茫天低鹘没处彷佛见太行缅懐昭烈帝八尺须眉苍平生汉社稷志欲为髙光惜哉不得就越在天一方里人亦何知牲酒奠楼桑车葢不复见但有秋草黄我来已千载谁复悲兴亡天明登车去尘雾沾衣裳

　　良乡县

　　过尽长亭又短亭燕京初聴晓钟声呼童拂拭青藜杖早挂琴书上帝京

　　咏神京八景

　　太液秋风
　　一镜拭开秋万顷碧天倒浸琉璃影寒飙夜卷雪波去贝阙珠宫黛光冷三千棹歌摇绿烟湿鬟吹堕黄金蝉琪树飕飕红鲤跃衮龙正宴瑶池仙
　　琼岛春阴
　　一峯亭亭涌寒玉露花不堕瑶草绿珠楼千尺星汉间天飙吹下笙韶曲万年枝上槲叶满小鸾掁掁遶龙管金根晓御翠华来三十六宫碧云暖
　　居庸迭翠
　　断崖万仞如削铁鸟飞不度苔石裂嵯岈枯木无碧柯六月太阴飘急雪寒沙茫茫出关道骆駞夜吼黄云老征鸿一声起长空风吹草低山月小
　　卢沟晓月
　　长桥弯弯饮海鲸河水不溅冰峥嵘逺鸡数声灯火杳残蟾酒暎长庚横道上征车铎声急霜花如钱马鬛湿忽惊沙际金影摇白鸥飞下黄芦立
　　西山晴雪
　　冻雀无声庭桧响冰花洒檐大如掌平明起视岩壑间揷天琼瑶一千丈夕阳微漏光嵯峨倚栏□□爽气多云间落叶有径否想见樵叟犹青蓑
　　蓟门飞雨
　　黒云如鸦涨川谷雷踊电跃风折木□天万□□海来森森暎牕如银竹凤城无数□□□珠帘半卷西山秋谁怜羁客家万里一灯孤拥寒衾愁
　　玉泉垂虹
　　雪波碧涌千崖髙落花点点浮寒瑶日斜忽奋五彩气飞上太空横作桥古寺钟残塔铃语回首前村犹急雨轻绡欲剪一幅秋又逐西风过南浦
　　金台夕照
　　巍坡十二青云梯老树偃伏犹躬圭长裾已翳星辰去残阳空挂卢沟西召南六百年宗社一日黄金重天下精纒寳气夜不收又见残霞明朔野

　　陈刚中诗集卷一

　　●钦定四库全书

　　陈刚中诗集卷二

　　（元）陈孚 撰

　　○交州藁

　　出顺承门

　　又骑官马过中原袖有芝泥御墨痕岭海孤臣天咫尺五云回首是都门

　　过卢沟桥

　　去天尺五禁城西华表亭亭柳拂堤海上飞来双螮蝀云间拥出万狻猊太行山色浮鲸浪上国秋声送马蹄谁识太微天极象迢迢河汉玉绳低

　　良乡县早行

　　西风黄叶馆晓起候钟声驿吏张灯送山童抱褥行短笻秋万里长剑月三更犹有钧天梦依稀遶禁城

　　涿州

　　乾坤万里一征骖马上弯弓胆气酣回首太行青未了不知身在涿州南

　　楼桑庙

　　古庙千年后桑阴满涿州乱山空北向大火已西流遗恨三分国英风百尺楼里人牲酒奠想象衮龙浮

　　易州

　　白雁飞残水满洲驿亭疎雨古槐秋平生最恶荆轲事手障西风过易州

　　保定府

　　圣明恩重一身轻英簜荧煌万里行试问黄金台上月清光此夜为谁明
　　万点寒鸦噪野烟保州城上夕阳天道傍苔碣麒麟卧知是谁家旧墓田

　　中山府

　　马上秋云拥节旄霜花如雪点征袍要留醒眼看天地不向山中饮浊醪
　　定武兰亭堕渺茫愚儒犹护箧中藏我来一笑无他语独立西风看雁行

　　真定懐古

　　千里桑麻緑荫城万家灯火管弦清恒山北走见云气滹水西来闻雁声主父故宫秋草合尉陀荒冢暮烟平开元寺下青苔石犹有当时旧姓名

　　过滹沱河

　　钲鼓连天战血红存亡只寄寸冰中凭谁剪取鳞鳞碧画作云台第一功

　　宿赵州驿

　　晋家曲沃旧池台无数行人去又来可惜石桥三百尺只留驴迹印青苔
　　揽辔栾城又赵州清霜点入鬓边秋何如东院老尊宿不出山门到白头

　　望台

　　北道将军铁鏁开火旗万阵渡河来君臣感会风云际半在云台半望台

　　鄗南光武庙

　　赤伏真天子玄圭衮藻明千年髙邑庙一笑下江兵野阔腾龙气河流渡马声列侯冠剑合英采俨如生

　　过临洺驿大雨雪寒甚

　　弭节发襄国饮马清洺水山岳忽阴冱急雪白玼玼北风利如刀剪剪射双耳饥乌时一鸣仆夫寒堕指人生三间茅岂不愿乡里天子命有行去去何敢已道傍有旗亭湿烟乱汀苇尚想布衾人晏眠犹未起

　　邯郸懐古

　　数点寒峰拥翠岚丛台落日见漳南火枯襄子残铜斗土蚀平原旧玉簪宫闭沙丘空有雀兵吞函谷已如蚕回仙逆旅今存否世上黄粱梦正酣

　　磁州

　　漳水东流绕碧湾风蒲猎猎夕阳间帽檐不奈黄尘满赖有磁州数点山

　　铜雀台

　　古台百尺生野蒿昔谁筑此当涂髙上有三千金步摇满陵寒柏围凤绡西飞燕子东伯劳尘间泉下路迢迢龙帐银笔紫檀槽怨入漳河翻夜涛人生过眼草上露白骨何由见歌舞独不念汉家长陵一抔土玉柙珠襦锁秋雨

　　彰徳道中

　　偶逐征鸿过邺城谯楼鼓角晚连营雨垂魏武分香泪水涌周文演易声林虑山髙秋霭湿汤阴里近夜灯明谁人得似韩忠献乡社犹夸昼锦荣

　　羑里歌

　　若有人兮羑里玄端兮玉几昔炮烙兮将累以死今閟宫兮百世纪望糟丘兮朝歌彼罔有悛兮柰何横流污兮滂沱河有龙兮洛有龟藐余繇兮明夷人弗问兮上帝临之帝独□兮漳之渚水曾波兮神灵雨已矣乎文不在兹兮使我心苦

　　淇州

　　聨镳下淇澳烟淡草纷纷绿竹已秋色白旄空暮云残阳孟津渡落叶比干坟尚想鹰扬叟当年此策勲

　　卫州

　　卫国多君子郊原景尚雄舟行淇水上人在邶风中酒不荒商邑琴犹记楚宫孟津在何处无语对征鸿

　　黄河【按此诗已见卷一题为出彭城北门】

　　千载金汤拥上流只今惟有荻花秋江南客子笑无语闲看黄河遶汴州

　　博浪沙

　　一击车中胆气髙祖龙社稷已惊摇如何十二金人外犹有民间铁未销

　　汴梁龙徳故基

　　书来海上劝连兵已见金轮逐火精醮絶绛楼无鹤唳朝空丹扆有狐鸣羽袍士尚传三洞介帻人谁报六更一代兴亡真大梦陈桥驿畔见青城

　　登大相国寺资圣阁

　　大相国阁天下雄天梯缥缈凌虚空三千歌吹灯火上五百缨缦烟云中洛汭已掩西坠日汉津空送南飞鸿阑干倚遍忽归去飒飒两鬓生秋风

　　石假山

　　晨游大梁圻涕泗不可忍道间万崔嵬揷天涌苍笋尚想吴震泽巨斧斸嶙峋东南赤子脂已逐枯藓尽峨峨神霄君瑶钟拥鸦□摩挲太古姿在贯右宗稹维国建宫室天球树灵簨胡为黑鬅鬙罗此乱蛟蜃事往不必议阴雨洗残磷回首丹凤门古槐叶黄陨

　　朱仙驿

　　城郭重来事已非南熏不掩柳依依旧时大庆苍虬础留与田家夜捣衣

　　鄢陵

　　鄢陵昔构兵万骑夜流血一矢忽飞来射落楚山月哀哉公子侧战骨当速朽胡为三日榖易此半樽酒我今不饮酒但饮落月光晋楚杳何处雉鸣烟茫茫

　　上蔡县驿

　　上蔡城边雉兎肥满川桑枣绿成围东门牵犬无穷乐谁遣君侯不早归
　　幽赞神明象数开要从混沌见胚胎人间别有蓍龟在休问荒城八卦台

　　蔡州

　　君不见蔡州城下三尺雪绯衣小儿二尺铁汝水鳞鳞苍瓠悬不洗逆雏襟上血吏部落笔走风雨穹碑清庙生民语颛臾乃在邦域中君诛一臣何足诩乾坤万世开皇元天戈一指清中原方将泥金泰山顶残灰岂问幽兰轩

　　蔡州至马乡遇大雪有作

　　北风一夜声汹汹大地吹如银浪涌古槐夹道万玉虬向人夭矫欲飞动蔡州昔读昌黎碑疾驰文城见真勇我今跃马蹴瑶琼马惫长嘶耳双耸平生凛凛铁石心意行万里无关陇肤爪皴裂岂复问政要岁寒报天宠回头却笑鹤发翁地炉如猬缩拥肿【鹤发翁谓交趾老使臣也】

　　黄州黄陂驿

　　晨发定逺驿千崖红栎林午度大胜关万壑青松阴寒泉泻澎湃乱石悬■〈山上欹下〉崟呦呦走野鹿角角鸣山禽平生一两屐若有山水淫天台鴈荡路坐对清猿吟朅来拥使节跃马声骎骎谁知长淮上风露凝衣襟黄州渺何处雪堂苍烟深因思苏长公幅巾霜满簪洞箫起月下天地皆清音千载岂云逺知我犹此心

　　阳罗堡歌

　　阳罗残堡髙巑岏乱山势如秋蛇蟠长江西来五千里雪涛怒溅秋风寒忆昔王师驻江上旌旗百万腾龙鸾江神俛首不敢喘镜平河碧无惊湍乾坤一统自此始坐见北极朝衣冠我来蕲黄望夏口彷佛但认烟波竿渔鼓数声起何处白鸟飞尽青天寛鯶公盈尺不论价翛然一笑生清欢兴亡往事谁复问矶头石老苍苔干津鼓急催渡江去又见晓日浮晴峦

　　黄鹤楼歌

　　嶪嶪乎黄鹤之楼兮突起乎天之东南吾不知其几百尺兮踞石磴而仰望眩金碧之耽耽手扪星汉如可近但见天飙吹发寒鬖鬖瞿唐三峡之波涛汹涌訇击而下兮雷声怒撼于江潭忽遶城以北汇净若万顷之清蓝楚山数点鸾腾蛟跃兮碧影倒浸乎烟岚残霞似落未落兮蒲猎猎以风偃柳袅袅以露含武昌亭台一千万瓦光参差浮楩楠下视十二之衢兮炫服士女东西行者藐蠕蠕之吴蚕黄鹤之仙人霓冠青瑶簮御綘旌于列缺倒景兮偶见我以大笑欲驻我之征骖攀东溟之博罗曜折西极之优钵昙饮我以蒲萄鸭头之绿兮侑以洞庭之苍柑洞庭帝子鼓轩辕之瑟兮舞干戚而撞宫函白也挟赤鲸以旁睨崔颢怩缩而不敢以谈浩浩乎万丈之气兮长虹横空夭矫而方酣下蟠黄之舆上斡玄之堪安得挽招摇以酌元气兮妙太极而函三慨彼在昔如焚如惔陶司马之狂悖庾大令之贪惏鹦鹉之洲何罪而戮赤壁之矶何功而戡吾岂若二三子斵昆仑之璞兮轻蹈夫太阿之镡飞来兮黄鹤跨汝从兮彭耼

　　鄂渚晚眺

　　黄鹤楼前木叶黄白云飞尽雁茫茫橹声摇月归巫峡灯影随潮过汉阳庾令有尘污简册祢生无土葢文章阑干只有当年柳留与行人记武昌

　　鹦鹉洲

　　大江东南来孤洲屹枯藓中有千载人残骨寄偃蹇贻汉党锢祸荐绅半摧殄况复啖葛奴尽使羽翼翦天乎鸾凤姿乃此侣猰犬想当落笔时酒酣玉色洗鹦鹉何足咏仅以雕虫显我来策蓬颗清泪凄以泫尚怅迷几先不为无道卷贤哉龎徳公一犁老襄岘

　　吕仙亭

　　昔日吕公游洞庭玉箫吹裂芦花汀秋空一剑忽飞去夜月千山烟冥冥天地茫茫乌兎急波涛汹汹蛟螭腥起呼老树欲与语湿露乱洒苔痕青

　　岳阳楼

　　洞庭木叶风飕飕雪浪万顷飞白鸥气浸中天日月湿影摇大地山河浮数声裂玉洞宾魄一点残黛湘娥愁安得天瓢酌仙酒跨鲸直上扶桑洲

　　潭州

　　百万人家簇绮罗丛祠无数舞婆娑山盘衡岳树林密水落洞庭鳬雁多染竹痕深湘女泪佩兰声断楚囚歌洛阳年少胡为者不奈承尘鵩鸟何

　　潇湘八景

　　洞庭秋月
　　月明水无痕冷光泫清露微风一披拂金影散无数天地青茫茫白者独有鹭鹭去月不摇一镜湛如故
　　烟寺晚钟
　　山深不见寺藤阴鏁修竹忽闻疎钟声白云满空谷老僧汲水归松露堕衣绿钟残寺门掩山鸟自争宿
　　江天暮雪
　　长空卷玉花汀洲白浩浩雁影不复见千崕暮如晓渔翁寒欲归不记巴陵道坐睡船自流云深一蓑小
　　潇湘夜雨
　　昭潭黑云起橘洲风卷沙乱雨洒篷急惊堕樯上鸦鼋鼍互出没暗浪鸣橹牙渔灯半明灭湿光穿芦花
　　平沙落雁
　　十里黄晶荧菰蒲暎原隰乱鸿忽何来影坠西风急嘹唳三数行欲起又飞立水寒夜无人离离爪痕湿
　　逺浦归帆
　　日落牛羊归渡头动津鼓烟昏不见人隠隠数声橹水波忽惊摇大鱼乱跳舞北风一何劲帆飞过南浦
　　山市晴岚
　　茅屋八九家小桥跨流水市上何所有寒蒲缚江鲤犬吠樵翁归家家釡烟起共喜宿雨收霞明乱山紫
　　渔村返照
　　雨来湘山昏雨过湘水满夕阳一缕红醉眠草茵暖渔罾晒石上腥风吹不断野鳬沉更浮沙汀荻芽短

　　衡州

　　千里山逢十里平巍楼突兀见澄清州依岣嵝屏边住人在潇湘画里行海雁飞回秋渚影江豚吹老夜涛声何时得似龎居士一钵空门了此生

　　永州

　　烧痕惨淡带昏鸦数尽寒梅未见花回雁峰南三百里捕蛇说里数千家澄江遶郭闻渔唱怪石堆庭见吏衙昔日愚溪何自苦永州犹未是天涯

　　湘山寺无量寿佛

　　大地山河无非佛者此为真身孰则为假滔淊清湘瑶影如泻一草一木亦皆潇洒月明露寒绿烟浮野山禽涧鹿悉谈般若我来自北金鞍铁马一笑石上得清浄舍巍乎梵宫朱门碧瓦弹指毗卢风斯在下

　　盘石山

　　悬崖千仞铁崔嵬势似飞虬卷海来我见只疑山欲跃马蹄不敢蹴青苔

　　全州

　　城郭依稀小画图佛光迥照铁浮屠斑斓归洞见盘瓠格磔满林闻鹧鸪□□北吞双练急湘山南耸一螺孤停鞭欲问炎州事□□侏离见矮奴

　　灵川县观桂林山

　　碧波洗出万云鬟□满残阳紫翠间三世眼根修得到天教尽见桂州山

　　马王阁

　　千山万山紫翠芒巍阁突起山中央煜煜金身兜率佛棱棱铁面扶风王烟云浮动貔虎气日月飞遶狻猊光回望交州渺何处孤鸢跕跕南海黄

　　七星山玄元楼栖霞之洞

　　悬崖插天千尺余下有灵穴呀空虚势如瑶宫耸渠渠菡蓞浮动金芙蕖想当未判混沌初元气旁魄不得舒鬼斧凿裂苍﨑岖要令吞吐如蟾蜍浩浩大海东南潴洪涛荡激痕未除白乳滴结色雪如伏翼倒悬啄琼琚满洞云烟谁所嘘冷翠扑人湿衣裾直疑窍通昆崘墟十二玉楼钧天居日华月华佩璠玙天丁夹侍黄金舆飜然而下骑鲸鱼流铃佀有声虚徐平生嗜山如■〈犭员〉狙南穷衡岳北医闾数年侍直承明庐章服政尔祠鶢鶋今朝偶捧紫泥书雕题鴂舌开象胥见山忽觉形蘧蘧三世热恼为之舒手攀古藤倚栟榈天风吹鬓寒萧疎山僧留我羮野蔬问我何时返樵渔人生六合一土苴胡能戚施与蘧篨有江可钓田可畬便当箬笠随舂锄冠卿何人堕泥淤郡邑鞭背生虫蛆日之夕矣吾归欤欲归更为山踌躇

　　题水月洞

　　铁崖万仞鬼斧所凿长啸一声白云惊跃

　　自永福县过八十里山

　　下山如井上如梯乱石嵯岈割马蹄正是行人行不得鹧鸪更在隔林蹄

　　马平谒柳侯庙

　　词华一代日星尊茶臼村童俨尚存山左竟令驱厉鬼庭中已悔乞天孙善和里隔生前泪文惠祠封死后魂欲奠荔蕉不知处满池榕叶拥朱门

　　宾州

　　宾州大如斗青林掩苍霭乱石熊豹蹲累累漱江濑野妪碧裙襦聚虚拥野外青箬罗米盐飘飘双绣带日晚投古驿酸风不可奈绿竹乱生枝离披影如葢瘴雨飞为尘鸺鹠声哕哕府僚跪庭前对我各一慨浊酒强为饮旅魂那可醉故园何日还白云遶吴会

　　过牂牁江

　　青草风吹毒雾腥交州何□海溟溟牂牁已恨天涯逺又过牂牁二十程

　　过邕州昆崘关

　　昨日过大林关酸烟毒雾山复山今日过昆崘关寒泉怒泻声潺潺道傍榕树齐如织千柯万叶巗崖间怪藤倒悬一百尺霜雪不剥皮坚顽势如蛟螭夭矫下絶壑驻马侧视不敢攀□□忽何来眼闪电光尾弯弯山童惊颤发卓竖劝我急勒金鞍还因思狄天使貔貅夜度摧狂蛮上元灯火杳何处至今野烧痕斓斑我虽一书生袖有青丝纶誓将报天子肯避路险艰邕州南征士三万铁甲未解寒痌瘝我身七尺不能勇金符正尔羞苍颜铁鞭一挥出关去孔雀飞下沧江湾

　　邕州

　　左江南下一千里中有交州堕鸢水右江西遶特磨来鳄鱼夜吼声如雷两江合流抱邕管暮冬气候三春暖家家榕树青不凋桃李乱开野花满蝮蛇挂屋晚风急热雾如汤溅衣湿万人塜上蛋子眠三公亭下蛟人泣驿吏煎茶茱萸浓槟榔口吐猩血红飒然毛窍汗为雨病骨似觉收竒功平生所持一忠壮荒峤何殊玉阶上明年归泛两江船会酌清波洗炎瘴

　　江州【在溪洞】

　　司马琵琶昔日歌天涯流落事如何若行今日江州路应是青衫泪更多
　　老母越南垂白发病妻燕北寄黄昏瘴烟蛮雨交州客三处相思一梦魂

　　度三花岭

　　絶壁三千丈荒烟八九家黄茅青草瘴黑质白章蛇橄榄髙悬子芭蕉倒吐花岭头一回首何处是京华

　　思明州元日

　　去年元日步瀛洲兽舞天墀拜冕旒山驿今朝一樽酒微臣身在岭南州
　　三雏掌上玉娉婷拂晓呕哑语到明今日乱山孤枕上耳边忽似有啼声

　　思明州

　　风吹蛮雨滴芭蕉杵臼敲残夜寂寥留得孤灯床榻畔思明州里过元宵
　　手捧槟榔染蛤灰峒中妇女趂墟来蓬头赤脚无铅粉只有风吹锦带开
　　鹿酒香浓犬彘肥黄茅冈上纸钱飞一声鼔絶长鎗立又是蛮巫祭鬼归
　　毒虫含弩满汀沙荒草深眠十丈蛇遥望天边红似火瘴云飞落木棉花
　　刺竹丛丛苦笋生山禽无数不知名元宵已似春深后龙眼花开蛤蚧鸣

　　度摩云岭至思凌州

　　嵳峩摩云岭石壁如梯遶天顶千年毒瘴郁不消怒入老枫结丹瘿苍莽思凌州悬厓结屋如蜃楼寨门半掩刀槊健隠隠云际闻鸣牛蛮獠下山健如虎口红如血面如土手捧椰浆跪马前山虺水虫间肴俎对此停鞭空自慨吾独何为在荒裔他年周京王会图愿借丹青写椎髻

　　禄州遇大风

　　岩壑惊摇木树摧满空苦雾卷尘埃黑风鬼国漂流去赤县神州梦寐回病马不嘶毛似猬征夫相对面如灰夜深不解征衣睡况有翻盆急雨来

　　交趾境丘温县

　　九月出蓟门北风吹雪衣裘温正月至交趾赤日烧空汗如水天涯海角茫茫路马蹄声里光阴度万里长空一飞絮飘飘知复堕何处夜瞻天极思郁结臣身南峤心北阙愿颂圣皇如天福早见涂山班万玉

　　二月三日宿丘温驿见新月正在天心众各惊异因诗以记之

　　至元癸巳春二月三日夕陈子使交州弭节丘温驿云开林影明出门看月色但见天中间弯弯贴半璧同行二三子相顾各太息中原月初生去地纔数尺今胡翘首望月乃在东北神禹奠九州岛维此实异域玄象尚尔殊礼义何由识太息不能寐风动松露滴乱星不知名累累拥南极

　　交趾支陵驿即事

　　六辔南驱下寳台交州正月已青梅富良江涌瘴云湿安化桥昏蛮雨来蝙蝠穿林红似焰蜈蚣浮海黑如堆防风犹后涂山会终为生灵结祸胎【寳台交趾山名】

　　交趾朝地驿即事

　　帝徳尧同大山河共一天玺书行万里铜柱又千年赤帜明云际乌衣拜马前舞阶干羽在未必赖楼船

　　交趾桥市驿戏作药名诗

　　长空青茫茫大泽泻月色使君子何来山椒逺于役虎狼毒草丛泪如铅水滴更苦参与商骨肉桂海隔问天何当归天南星汉白

　　入安南以官事未了絶不作诗清明日感事因集句成十絶奉呈贡父尚书并示世子及诸大夫篇篇见寒食

　　拜扫归来走钿车【杜牧】二年寒食住京华【胡曾】自怜惯识金莲烛【欧阳修】奉使虚随八月槎【杜甫】
　　回首扶桑铜柱标【胡曾】芙蓉帐暖度春宵【白居易】清明寒食谁家哭【白居易】折戟沉沙铁未销【杜牧】
　　关山迢递古交州【李郢】物换星移几度秋【王勃】微雨微风寒食节【裴廷裕】夷歌铜鼓不胜愁【陈羽】
　　残花怅望近人开【杜甫】不尽长江滚滚来【杜甫】寒食清明都过了【参寥子】鹧鸪飞上越王台【李绅】
　　台州地阔海冥冥【社甫】人踏金鳌背上行【杨蟠】独在异乡为异客【王维】无花无酒过清明【魏野】
　　慈母年髙鹤发埀【石介】乡书无雁到家迟【许浑】初过寒食一百六【白居易】一日思亲十二时【山谷】
　　共藉梨花作寒食【东坡】孟光举案与眉齐【东坡】越裳翡翠无消息【杜甫】夜合花开日又西【白居易】
　　寒食家家出古城【王建】满川风雨看潮生【石曼卿】八千里外飘零客【白居易】起向朱樱树下行【张籍】
　　一百五日寒食雨【山谷】风光别我苦吟身【贾岛】尚书气与秋天杳【杜甫】同是天涯沦落人【白居易】
　　海客乘槎上紫氛【李商隐】清明时节雨纷纷【杜牧】虎牙铜柱皆倾侧【杜甫】水尽天南不见云【李太白】

　　安南即事

　　圣徳天无外恩光烛海隅遂颁南越诏载命北门儒万里秋持节千军夜执殳前驱严弩矢后爨拥樵苏睠彼交州域初为汉氏区楼船征既克征侧叛还诛五代颓王纽诸方裂霸图遂令风气隔顿觉版章殊丁琏前猖獗黎桓后觊觎一朝陈业构八叶李宗徂
　　安南本汉交州唐立都护府梁贞明中土豪田承美据其地杨延艺结洪吴昌岌昌文互相争袭宋干徳初丁公着之子部领立传子琏璇大将黎桓簒之桓子至忠又为李公藴所簒公藴徳政日尊干徳杨焕天祚龙翰昊旵凡八传至宋嘉定乙酉岁陈氏始夺其国陈本阉人有陈京者伪谥文王壻于李值龙翰昏耄不恤政事京与弟本伪谥康王盗国柄昊旵冲幼其子承簒立僭号太上皇死子光炳嗣在宋名威晃上表内附国朝封为安南王死子日烜立在宋名日照死今日燇代领其众于是有国六十九年矣

　　下俗浇浮甚中华礼乐无讳嫌讹氏阮托制僭称孤
　　国讳李字姓李者皆易以阮临文为字不成以父死自称孤子表疏文移及对其羣臣皆然

　　祭祀宗祊絶婚姻族属污
　　虽有寝庙无岁时祀礼惟供佛最谨国族男女与同姓为婚互相匹偶以齿不以昭穆今酋之妻其叔兴道女也葢窃国□□惩创而然

　　尊卑双跣足老幼一圆颅
　　民皆徒跣间有蹑革履至殿则去之郊迎之际袍笏百人皆跣而已男子悉髠有官则以青巾幂之民悉僧也

　　陟峤轻于鹿泅波疾似鳬
　　足皮厚甚登山如飞芒刺悉无所惧父子男女同川而浴冬夏皆然善水有潜行数百里者

　　斜钩青缯帽曲领黑罗襦
　　巾色深青髹缯为之贯额以铁线前髙一尺而屈之及颈以带束反结其后顶有铁钩有职掌则加带于钩家居囚首见客乃巾逺行则一人捧巾以从惟首髻以皂罗包束逺望如道家纶巾而益广出其旁发皆露□□皆衣黑皂衫四裾盘领以罗为之妇人亦黑衣但白里广出就以縁其领博四寸以此为异青红黄紫诸色絶无

　　语笑堂前燕趋跄屋上乌
　　语音侏离谓天曰勃未地曰烟日曰扶勃未月曰勃义风曰教云曰□山曰干隈水曰掠眼曰未口曰皿父曰咤母曰娜男子曰干女曰于多葢夫曰重妻曰陀被好曰领不好曰张领大率类此声急而浮大似鸟语趋进轻佻往来如风深黑一色如寒鸦万点

　　抵鸦身偃豕罗我背拳狐
　　其舁人用布一疋长丈余以圆木二各长五寸挈布两端更以绳挈圆木上以大竹贯绳两人舁之人侧其中若举羊豕然名曰抵鸦贵者则以锦帛扛用黑漆上拖黑油纸屋髙四尺许鋭其脊而广其檐檐广约四尺雨则张之晴则撤屋而用伞酋出入以红辇朱屏八人舁之甚丽象背上拖鞍辔凡座名曰罗我人坐其上拳屈如狐象颔编铃数十行则琅琅然

　　寺号千龄陋州名万劫愚
　　使者馆于太师府左有小刹曰天启千龄寺前有碑载建中八年壬辰岁造乃其祖僭号为母李氏追悼冥福李氏伪谥慈顺太后龙翰女也伪兴道王陈峻据万刼府即唐浪州马援驻兵浪西里地甚重佛故州名曰万刼

　　笙箫围丑妓牢醴祀淫巫
　　尝宴于其集贤殿男优女倡各十人皆地坐有琵琶■〈秦〉筝三弦之属其讴与弦索相和歌则先哩■〈口仑〉而后词殿下有踢上竿杖头傀儡又有锦袴裸其上体跳掷号呶妇人赤脚十指爪槎枒起舞丑态百出人家门首必有小祠其神曰马夫人刻木象猥恶不可名状朔望则陈于庭老稚罗拜之

　　国尉青盘护军掫白梃驱
　　当国二人其叔伪太师陈启弟伪太尉陈晔国事巨细晔启皆専之毎至殿门下舆则二人各执二大木圆如镜色青广六尺上画日月北斗二十八宿意以自障也毎州县有官曰将掫司巡徼之事兼领土兵有警则尽驱丁壮以往器械悉自备无弓矢惟持□□□□亦有操白梃者

　　阅条亲狱讼明字掌机枢
　　官自司尉而下有检法明字皆执政官今丁公文杜国器黎克复等为之次有尚书亚卿翰林奉旨判首三司又有阅条则亲法令刑狱其族有昭明兴道昭懐昭文佐天皆僭王号正月四日椎牛飨其官属以七月十五日为大节人家相问遗官属各以一口献其酋十六日开宴酬之

　　勃窣官中客鬅鬙座上奴
　　奴皆涅其额有曰官中客则官奴也曰座上奴则可至酋左右余皆白

　　台章中赞纠邑赋大僚输
　　置御史台中赞即中丞也刑法酷甚盗及逃亡斮手足指其人甘心或付象蹴杀之国有大钟楼民诉事扣钟州设安抚通判县有大僚箕敛烦重鱼虾蔬果悉以充敛皆大僚主之

　　吏榷槟榔税人收安息租
　　产槟榔最多其税亦重専立官榷之安息木取其津及叶揉为小团大数寸岁收租利甚厚然与西域安息不类

　　黄金刑莫赎紫葢律难踰
　　民间金银虽铢两悉征送官有私服用者罪死官品崇卑视伞为差卿相则用三青伞次二伞一伞若紫伞惟亲族用之他人不敢用

　　安化桥危矣明灵阁岌乎
　　自馆行六十里过安化桥复一里至清化桥北其上为屋十九间至酋所其门曰阳明门上有阁曰朝天阁左小门曰日新门右小门曰云会门门内天井广深数十丈升自阼阶阁下扁曰集贤殿上有大阁曰明灵阁道右庑至大殿曰徳辉殿左门曰同乐门右门曰桥应门其扁皆金书

　　曲歌叹时世乐奏入皇都
　　男子十余人皆裸上体聨臂顿足环绕而歌久之各行一人举手则十数人皆举手垂手亦然其歌有庄周梦蝶白乐天母别子韦生玉箫踏歌浩歌等曲惟叹时世最怆惋然漫不可晓大宴殿上大乐则奏于庑下之后乐器及人皆不见毎酌酒则大呼曰乐奏某曲庑下诺而奏之其曲曰降黄龙曰入皇都曰宴瑶池曰一江风音调亦近古但短促耳

　　龙蘂常穿壁蒌藤不离盂
　　以龙花蕊和安息香油揉为小铤如筯长尺许挿壁上然之终日不絶香甚清馥闽广人槟榔皆啖干者以蒌藤石灰和之交人惟啖软槟榔取新采嫩者以蒌叶二寸涂蚬灰裹而食贵者以黄银榼僮携之不离左右终日咀嚼不少休

　　玳簪穿短发虫纽刻顽肤
　　妇人断发留三寸束于顶上□其杪再束如笔无后鬓鬟亦无膏沐环珥之属富者玳瑁珥余骨角而已锱铢金珠无有也人皆文身为钩连屈之文如古铜炉鼎欵识又有涅字于胸曰义以捐躯形于报国虽酋子侄亦然

　　有室皆穿窦无床不尚炉
　　屋无折架法自栋至檐直峻如倾栋虽至髙檐仅四五尺又有低者故欲黑暗则就地开牕如狗窦然人用蒲席地坐而向明睡榻之侧必有炉炽炭盛暑亦然以辟湿蒸之气

　　星华舟作市花福水为郛
　　星华府即唐驩州去交州城二百余里海外诸畨舟航辐辏就舟上为市甚盛酋叔昭文祖庙与其重寳皆在实大镇也交州无城壁土墙睥睨而已西有花福州以水围遶前有莫桥西阳麻他老边四桥以通出入

　　突兀山分腊汪茫浪注泸
　　其国西面皆山惟寄狼寳台佛迹马鞍于境内为髙西南善汝县有赤土山万仞挿天将数百□□南栅江以筏渡行四十里至富良江水湍急不甚阔江之南名桥市居民颇众又四十四里曰归化江一曰泸江阔与漠鄂等江自大理西下东南入于海即诸葛武侯渡泸之下流也有四津潮汐不常

　　鼠关林翳密狼塞涧萦纡
　　丘温东南行十数里陟冈度岭西山行两山间初所见黄茅修竹既而深林□□水深不盈尺然周遭百折或百步一涉或半里一涉凡六七十复度一岭夹道皆古木苍藤有巨石挺出篁竹丛薄最为崄名老鼠关西行有山峯秀峙绵亘不絶是为寄狼山翠壁苍崖异木翳密鹦鹉孔雀飞鸣互答猿猱无数凡三十里抵刺竹关下有兵守之关上两山相交仅通鸟道大竹皆围二尺上有芒刺葢其国控扼之地也

　　士燮祠将压髙骈塔未芜
　　吴士燮苍梧人兄弟四人一为合浦太守一为九真一为南海士燮为交趾太守有恵政死塟焉土人祠之甚厚谨髙骈既定交州遂于富良江上桥市之左立石塔岿然犹存

　　铁船波影见铜柱土痕枯
　　马援征征侧造铁船四只沉于海今水清犹彷佛可见铜柱援所立也在干地铺其刻有云铜柱折交人灭今陈日烜以土埋之上建伏波祠

　　墟落多施榻巅崖屡变途
　　村落有墟毎二日一集百货萃焉五里则建屋三间四面置榻以为聚墟之所使臣至其国不复行旧径皆凿山开道萦回跋涉意以示险逺也

　　千艘商斥卤四获粒膏腴
　　国无储蓄惟恃舟□贾贩稻岁四敛虽隆冬苗芃芃然

　　短短桑苗圃丛丛竹刺衢
　　桑以椹逐年□以供蚕毎家无墙垣竹篱环之刺竹大者径七八寸刺坚如铁断而挿之则活

　　牛蕉垂似劔龙荔缀如珠
　　芭蕉极大者冬不凋中抽一干节节有花花重则干为所坠结实下垂一穂数十枚长数寸如肥皂去皮软烂如绿柿极甘冷一名牛蕉龙荔实如小荔枝味如龙眼木与叶亦相似一菓古名竒菓有波罗密大如瓠肤礧砢如佛髻味絶甘人面子肉甘酸核两目口鼻皆具又有椰子卢都子余甘子皆珍味可食

　　寳斚罗鹦鹉名香屑鹧鸪
　　鹦鹉螺色红如云母形嘴翅似鹦鹉故名香材最多水沈栴檀亦有之似鹧鸪斑者为贵

　　掲旌图鬼像击柝聚兵徒
　　旌旗黄黑青红簇色四脚中画星官天神或如罗刹之状呼集俦类则以大竹截为筒叩之虽逺亦闻

　　鼻饮如瓴甋头飞似辘轳
　　习以鼻饮如牛然酒或以小管吸之峒民头有能飞者以两耳为翼夜飞往海际拾鱼虾而食晓复归身完如故但颈下有痕如红线耳

　　蚺皮为鼓击虾鬛作笻扶
　　蚺蛇大者如合抱之木长称之腊其皮刮去鳞以鞔鼓面阔数尺但用背皮腹皮不与也向明视之黑质白华章如方胜交人乐以为前列巨虾大如柱须有七八尺长者海濵之人以为拄杖甚佳

　　家必烹蛇虺人能幻虎躯
　　山蛇水虺乃其常膳间以充脯醢峒民有妖术诵咒修炼则幻形为虎搏獐鹿生啖之然不常有也

　　鱼鳞檐粲瓦鹊尾海浮桴
　　瓦形如板上正方而鋭其下之半如古圭然横半竹以为栈以竹钉钉其瓦于栈上自檐以次相压至屋脊宛如鱼鳞舟轻而长板甚薄尾如鸳鸯之翅两旁翘起操以三十卒多有至百人者其疾如飞

　　水弩含沙掷山■〈犭参〉出穴麄
　　水弩一曰含沙射工以气射三十步射中其影但觉红痒即以刀抉去肉不尔必死大率毒虫毒药广以南多有之中州人至此不善寳护必为所害山■〈犭参〉一曰山都多在大木为巢或居岩穴独足跳踯能眩惑人葢山鬼水怪类云

　　鳄鱼鸣霹雳蜃气吐浮屠
　　鳄鱼大者三四丈四足似守官黄色修尾口森锯齿一名忽雷其声如霹雳鹿走崖上闻其嘷吼则怖而坠多为鳄所啖海中大鱼多有之惟海鳅最伟小者亦数千尺吞舟之说非虚也蜃于春夏间吐气蔽天如楼台宫室亦有如七级塔者人往往见之

　　■〈宀禹〉县伤分阻生灵困毒痡舞阶犹未格折简岂能呼大社初传禡辕门合受俘貔貅微偃戢蛇豕偶逃逋天已殖渠恶民犹奉僭雏势如纯据陇政似皓亡吴凤札重宣令狼心更伏辜幸能寛斧锧犹自恋泥涂献颂尊天子腾章遣大夫象鞮言可订蠧册事非诬功欲收边徼威须仗庙谟沐熏陈此什礼部小臣孚

　　交趾伪少保国相丁公文以诗饯行因次韵

　　使星飞下拥祥烟不惮﨑岖路九千双袖拂开南海瘴一声喝破下乗禅妙龄已出终军上英论髙居陆贾前归到朝端须为说逺氓日夜祝尧年
　　一雨随车洗瘴烟大鹏还击水三千南来未了维摩病北渡空思达磨禅使节寻常铜柱外天威咫尺玉阶前临岐握手无他祝留取忠贞照暮年

　　老鼠关

　　春风又送使旌还笑掬清波洗瘴颜从此定知身不死生前先过鬼门关

　　柳州道中

　　五岭炎蒸苦征夫各惮行荒哉秦象郡痛矣柳龙城水毒人多病烟昬马易惊里闾雕瘵甚边将莫言兵

　　至永州

　　万里归来一叶舟淡烟疎雨满汀洲梦魂怪得清如许身在潇湘第一州

　　浯溪题元次山颂后

　　羯鼓梨园迹已荒斯文犹在日星光我来细拂青苔石不忆三郎忆澷郎

　　回衡山县望南岳呈御史完颜正夫修撰庞夷简

　　雨洗松阴绿未干今朝山下倚阑干一天露重月华湿七十二峯生翠寒
　　漠漠寒汀浮芰荷沉沉幽壑舞蛟鼍祝融峯顶定有雨一夜潇湘烟浪多
　　回雁峯前一棹孤平波如镜浸菰蒲楚天日落碧云合山北山南闻鹧鸪

　　回过湘阴县

　　牛斗槎边小客星北溟万里渡南溟三生带得烟波福又泛潇湘过洞庭

　　泊安庆府呈贡父

　　共拥旄幢度百蛮今朝忽过皖公山幸承乙夜君王问更喜丁年奉使还旧梦未迷天禄阁新愁犹忆鬼门关尘缨笑濯沧浪水少伴沙鸥半日闲

　　采石月题蛾眉亭

　　昔年李白身飜然袖裹明月飞上天刚风吹度瑶圃前雪兎跳落千丈泉白今已去八百年明月犹向江中圆我行万里拥使旃柳根偶系东归船三生似结明月缘银光射牖窥我眠夜深忽梦羽衣仙神如碧沼浮疎莲脚踏赤鲸跨紫烟问月何在摇玉鞭耸身忽灭鸿翩翩觉来试鼓朱丝弦起诵国风月出篇开篷视月月满川鱼龙吐浪声溅溅

　　交州使还感事二首

　　少年偶此请长缨命落南州一羽轻万里上林无雁到三更函谷有鸡鸣金戈影里丹心苦铜鼓声中白髪生【孚年三十五已见二毛矣】已幸归来身复在梦回犹觉瘴魂惊
　　寳劔金符笑此身灞陵今是旧将军榻前未上征辽疏囊底空留谕蜀文七十亲闱双鬓雪八千客路一鞭云何时归棹烟江上闲对沙鸥洗瘴氛

　　至元壬辰秋九月朔诏命吏部尚书臣梁曾礼部郎中臣陈孚奉玺书问罪于交趾越翼日召至便殿赐金符袭衣乘马弓矢器币谕遣之明年正月二十有四日至其国三月望日世子陈日燇遣陪臣明宇陶子竒奉旨梁文藻等奉表请命以九月至京师行李之往来及期凡驻伪境五十有二日其山川城邑风俗为图一卷谕以顺福逆祸为书八篇悉已上于史馆兹不敢述姑即道中所得诗一百余首目之曰交州藳以示同志云癸巳除夕孚敬书

　　陈刚中诗集卷二

　　●钦定四库全书

　　陈刚中诗集卷三

　　（元）陈孚 撰

　　○玉堂藁

　　偕翰林学士刘东崖礼部侍郎李两山登悯忠寺阁

　　天京朝万国十二舜神州宫阙开中禁关河拱上游扶桑彤气近析木绀光流劔佩千牛卫旌幢五凤楼玉泉蟠地涌金塔插天浮北岳瑶符出南溟瘴雾收人皆跻寿域我亦步瀛洲智不如犀首痴犹过虎头帝恩难独报儒术幸同俦偶此登阿阁悠然望蓟丘长庚欣识李太乙愿依刘雪拥飞狐夜风号涿鹿秋黄花堆径湿红叶带城幽且尽一壶酒掀髯送白鸥

　　中书大丞相安公延说四书因以诗呈

　　带砺家声耀八寰中书独押紫微班捧持日月祥云上泛涤山河湛露间緑竹正歌淇澳美赤松聊伴谷城闲圣门别有经纶事更对青灯话孔颜

　　同国子司业王士能监丞滕仲礼谒南城文庙观周宣王石鼔各模数本以归

　　退之昔为石鼔歌子瞻亦尝咏石鼔我从江右游京师眼见石鼔心欲舞周室中兴流彘余尽复苍姬旧疆土大搜岐下选车徒虎贲三千健于虎想当刻石纪勋时载命臣籕臣吉甫岂惟猗那清庙诗要纪丰功继下武兑戈和弓无复存此独不磨耀千古鲤鱮贯栁字斑斑势如雷文斵天斧由汉讫唐弃草菅大观辇致图书府黄金填画失之奢金轮已整黄河橹燕山潭潭素王宫太史夜奏神光吐谁知至宝在人间乃是凤篆龙章祖我皇御天开三雍石渠金马列李杜鼓昔有十今存七搜剔崖薮尚可补小儒更有笔如椽作元一经配邹鲁

　　呈性斋左丞马公

　　峩峩昆仑圃乃在天中央绛楼十二级浮空灿琳琅中有神仙人霞冠青霓裳两手握元化翊此日月光箕以播清飙斗以倾天浆苍生愚何知但觉太极长海亦不可极山亦不可量安得分刀圭涤我尘土肠
　　晨登繄巫闾回望燕南垂碣石无飞埃滹沱清涟漪天子坐明堂十二藻火衣千官拥雉尾佩劔光陆离南海翥朱鸟东海翻苍螭铜池亦何有五色光明芝大哉惠泽流箘蠢亦熙熙谁怜向阳者一寸园中葵
　　出自蓟北门巍城郁崔嵬大车如游龙翠盖浮红埃堂皇十二衢中有千仭台黄金不复见冻雨深苍苔伟哉千载人结址罗英材精诚贯白日铁石为之开愿为双黄鹄奋起凌蒿莱

　　呈阎静斋学士

　　四海文声重泰山十年忠谠侍龙颜屡分天上金莲炬独占人间玉笋班麟笔露寒青简湿凤章云蔼紫泥闲孤帆已有东风便喜近蓬莱碧水间

　　承旨野庄董公殊勲清节孚闻之缙绅纪以八诗

　　盟府旗常策世勲一门忠孝气凌云衣冠盛事谁堪比汉后元间万石君
　　铁马长驱栈路髙捷旗飞渡大江涛汉南烟栁蓬婆雪犹识团花旧战袍
　　手分恩露活惸嫠春满棠阴犬有牦二十年间如昨日儿童犹诵卫州碑
　　正色鸳行第一人危言耿耿耸朝绅忠州不负平生学曽与皇家去佞臣
　　黒豸冠峩柏署阴谁知偃月蓄机深九重尧舜明如日独照生来铁石心
　　郑公已拜大司农倐捧词林诏墨浓自是玉皇香案吏仙班合领六鳌峰
　　不负朝廷七十年楼台无地榻萧然清名当与温公并只欠河南二顷田
　　万卷青灯味道腴苦心欲探鲁邹余朝回立马天衢上又典春衣买异书

　　偕承旨野庄公学士刘东崖侍讲张西岩游庆寿寺憩僧牕有作

　　金碧楼台护紫霞一尘不到小牕纱老僧倚杖对踈竹童子抱琴眠落花风起乱飞千万蝶日斜闲啄两三鸦自知不是名缰客消得曹溪一滴茶

　　八月朝回呈学士阎静斋李野斋赵方塘

　　十二光明阙神仙奠巨鳌风清双雉扇天近五龙袍玉斧红云合金茎碧露髙圣明千载会喜色动旌旄
　　兽舞龙墀下青衫叶半枯九重明主圣八品小臣孤鹊但依三帀鹰犹待一呼毎惭僚吏问袖有谏书无

　　得家书寄呈可翁家兄

　　风南枝北两沉沉忽有书来似万金三十年间听雨梦八千里外望云心旧书尚喜黄盈架先陇应添碧满林若问客游新况味紫薇花发玉堂深

　　燕山除夜简唐静卿待制张胜非张幼度编修

　　万井笙歌彻晓闻千官待漏夜纷纷奴星有栁祠穷鬼臣朔无柑遗细君长乐钟声敲碧汉广寒帘影卷红云自知报国无他技赖有诗书可策勲

　　庆寿寺有小殿榜曰圣容奉志公泗州二菩萨皆真身所塑也元在江左金梁王宗弼取置于此

　　煌煌朱雀阙金榜瑶宫开中有二梵士巍坐芙蕖台秣陵安乐禁松顶灵禽胎紫帽姓何人适从何国来胡为悉萃此雪面净黄埃惟金名王子仗钺征南回兵锋烈于火所至山岳摧遂令千载骨亦复罹其灾至人身无寄如水浮枯荄无往亦无去澹然不可猜但有古刀尺天机妙剸裁坐阅金世祚变灭同寒灰圣容俨如故伊人安在哉稽首一笑粲桧露滴苍苔

　　野庄公与孚论汉唐以来宰相有王佐气象得四人焉命孚为诗并呈商左山参政谢敬斋尚书

　　诸葛孔明
　　当涂哮吼健于虎卯金一脉如寒土民间只有大耳儿真是髙光宗祏主南阳笑脱青萝衣出试乌林万火炬永安受遗辅太子汉贼未诛忠胆苦峨眉山髙锦江寒白旄一麾招摇怒出师两纸流涕书三代而下无此语中营若不坠长星何止逆雏衅征鼔定知盛事继苍姬礼乐光华曜千古
　　谢安石
　　典午叔世失纲纽紫髯老奴垂涎久谢公笑麾九锡文姑熟一夜骨已朽继以草付臣又土九十六万猰■〈犭俞〉吼白羽从容别墅棋破贼只在一尊酒长淮西风夜鹤鸣坐阅兵车见云母自古医国到危殆始见擎天活人手谁能白刄在颈时正色毅然以死守如公信是社稷臣定论要期千载后
　　裴中立
　　唐自天宝藩臣强关东割地尊犬狼宪皇赫怒思贤佐十载始得绯衣郎六龙夹日升黄道魑魅谁敢争天光惟有蔡州煽逆焰假钺一指孤臣亡瘦骨昻昻五尺长四夷闻名惊欲僵垂绅搢笏坐台席隐然一身佩巨唐唐家太常纪勲烈后有西平前汾阳谁如公探皇王秘笑睨伊召跻羲黄
　　司马君实
　　熙宁误相老安石恶政变尽法三尺头会箕敛祸尚可动驱赤子陷锋镝端明相君从西来大梁草木亦动色紫帘中坐女尧舜甘雨一洗大地赤平生受用惟忠贞妻无完裙面如腊十年布衾二顷田走卒儿童服至徳谁将诬语仆魏碑丹心自有苍苍识至今涑水一卷书尚为乾坤立人极

　　翰苑荐为应奉文字二十韵谢大司徒并呈诸学士

　　天上金銮客人间第一流贽为唐内相禹拜汉元侯鲲海三千水龟峰十二楼月寒红烛夜风淡紫薇秋凤诰窥姚姒麟篇振鲁邹佩随宫漏逺衣染御烟浮淑气腾奎璧祥光射斗牛焜煌青琐闼缥缈紫霞洲玛瑙濡尧瓮珊瑚耀汉钩驼蹄中禁釡豹尾上方驺仆本师黄卷生惟伴白鸥亲庭双鹤髪家事一渔舟偶预天官选来为帝里游緑章蒙独荐青史许同修故郡惊王勃新丰异马周队随鱼圉圉角喜鹿呦呦势似飞三凤功如挽万牛桑榆终有望葑菲未为愁国士恩难报书生志易酬誓坚冰雪操正色赞皇猷

　　闻胡紫山被召以诗寄呈

　　明良千载事际会古尤艰海岳归皇极乾坤见紫山就汤三聘后若孔一瓢间愿为苍生起休辞鬓雪斑

　　史馆暮春有感呈承旨野庄公

　　满箧诗章未必传微官束縳正堪怜蘼芜满院又三月苜蓿堆盘无一钱洛邑家书黄犬上巴山旧业子规前夜听儿女青灯话似觉朱颜老去年

　　呈承旨忠斋留公以乐只君子遐不眉寿为韵成诗

　　大极生乾坤万化一槖钥孰为万化宗天其付先觉伟哉百世士逸响振木铎深衣花木间清风藐独乐
　　皇皇六合间不朽惟此理至人妙气机乃见混沌始春风七十年鹤髪映儿齿谁知玉雪胸千载矢天只
　　公昔坐黄阁玉铉宣殊勲今居石渠署袖手看浮云出处固有意岂令俗子闻但持方寸丹期以酬明君
　　圣明握龙御六合混文轨麟阁有老臣国脉长在是峨峨太华山浩浩黄河水寂寥百年间今见欧阳子
　　仙人白玉阙踏月戏紫霞坐阅东海水秋风卷尘沙烂柯亦偶尔人世惊咨嗟龙汉刼运长谁能测幽遐
　　蓬莱在何许缥缈烟涛浮飞仙驾飙轮径踞金鳌头手携五色笔游戏三千秋回语枋榆鷃识此逍遥不
　　小草有臭味愿附青松枝况我三世间受此露雨滋家庭有胜事陶冶非公私稽首拜床下喜色津须眉
　　神京三月春光风满宇宙晓视紫薇庭寳烟篆金兽岂无鲁侯诗昌炽今犹旧愿泛玻璃巵起舞为公寿

　　哭菊山学士

　　太乙青藜命世儒枕中鸿寳定何如三年席上陪金马一旦阶前坠玉鱼益部已空耆旧传洛阳犹诵治安书蒲轮昔日卢龙道忽见秋风送旐旟

　　呈李野斋学士

　　青莲居士长庚星手抉河汉翻沧溟天子呼来红潮涌氷唾溅几玻瓈声仙人上天不可见耳孙更侍金銮殿欲补十二龙火衣袖中别有五色线上帝册府红玉田宫鬟对捧芙蕖烟彩毫草就鸡竿诏矞云赤遶寥阳天江南客子年三十布袍鸦黒秋霜湿欲买侠骨无千金雄龙一夜铜花泣今朝出门忽瞻惊后五百载逢长庚安得刚风九万里从公横骑太乙鲸

　　呈傅初庵学士

　　天不生先觉斯文孰指南一朝真学士四海老初庵福备康宁五尊兼爵齿三年年衿佩合庭下祝彭耼
　　霖雨商巗佐经纶百世余又骑箕尾宿来主壁奎书社稷周皇极衣冠汉石渠夜闻宣室召温诏赐安舆

　　李尚书有唐画飞燕姊弟为娇困相倚之态

　　玉鸾支枕珊瑚几緑鬓微困娇相倚太液东风扶不起一双芙蓉袅秋水粉痕谁写温柔乡浅蛾对蹙烟峰长意中似有赤凤凰唾花犹溅榴裙香合欢绣带飘金缕含情两两春无语冰魂缥缈空千古月落鸳鸯渡南浦

　　辛卯天寿圣节孚应制草前行乐章曰至圣至明之曲乐令张温以弦管至翰苑调集之壬辰元会亦孚撰进曰金阶万岁声敬纪以诗

　　我本渔樵东海边脚踏云头歌扣舷数载偶承金马诏朝衣蹈舞丹墀前三十六簴列两序黄钟大镛俨在悬摐宫扣羽韵杂沓泠泠间以朱丝弦紫衣乐使总干立翠衫回电风翩翩白雪一声度霄汉宛如戞玉声琅然曲声未已笙箫急满空嘹亮清而圆又如疎松乱石内崖冰迸落千丈泉景星出房庆云烂重华盛徳三千年野人忽闻灵韶调但觉魂梦游钧天去年协律携管钥按赓至圣至明篇今年又奏金阶曲瑶巵大宴蕊珠仙恭惟皇元混六合八音均和八风宣微臣何幸际昌运得与麟凤瞻初筵惟愿圣明亿万寿瑞光长照太微躔【二词附见】
　　至圣至明之曲　　黄锺宫
　　郁罗瑶文凝瑞虹中黄御阳贝阙珠宫汉盘寳露浓香浮太液芙蓉天九重万国衣冠会同旒光一点海霞红太平日月轩辕纪藐皇风崆峒
　　金阶万岁声　　夹锺宫
　　绛帻筹催觚阙上暖回虬箭听鸣鞘声传凤辇宫花闹蝉玉戚朱弦拥红云遶黄金殿皇国万年泰阶平六符辉现满神州和风乍转天开雉扇玉箫声颤奉蟠桃庆瑶池宴

　　感懐呈龎夷简修撰张幼度应奉

　　滥直承明署身闲似地仙虽无官长骂未敢酒家眠瘦已寛朝服贫须乞酒钱最愁亲舍逺梦遶白云边
　　五湖烟浪阔短棹早归休有母思臣密无人问客周闗河双鬓晚风雨一灯秋留取金銮梦寒汀对白鸥

　　李妃籹台歌

　　南城之西台巍巍欲问何代筑者谁台前老叟为我语创自泰和明昌时【金章宗年号】道陵御宇思倾国【道陵章宗陵名】掖庭婑媠千蛾眉其中荣宠震天下依稀忆得李宸妃朝陪金根辇升殿夕则専御流苏帏一月日边明炯炯【章宗与妃共对妆台口占曰二人土上坐令妃对应声曰一月日边明帝大喜】六宫珠翠无光辉恩礼殊絶与后等但无副笄翚翟衣少尝没入宫籍监【本妃】论妃家阀何卑微腐木作柱古所戒胡乃重色轻国为斯台实昔汤沐地琼台开镜迎朝曦想见双蝉緑委地兰钗半堕湘云垂麝脐龙髓娇不尽腰肢栁袅一尺围雪艳透肤腻红重仙姿何待铅华施妆成独对东风笑藕花一朶开涟漪君王浓香梦魂里紫宸晏朝酣不知谏臣当时尽结舌空有伶者为嘲讥【伶官尝对御叱飞禽曰乌鸟你只向里飞】一朝房山弓劔坠燕飞啄矢不复遗卫王有诏下永巷太阿无情血淋漓妖容寸斩何足惜金源自此鸿圗衰宝钿零落今安在露桃犹似湿臙脂武元辛勤建大业【武元金太祖谥】子孙一笑寒灰飞台非不髙筑亦壮无奈社稷基先隳我闻叟语忽惊起谓叟不必苦嗟咨君不见檿弧箕服亡周国古来何限褒龙漦

　　与李子构读开元天宝遗事

　　四十乾坤拱紫宸东风只属倚阑人玉鳬波煗骊山晓金犊烟横绣岭春七夕有■〈釒义〉留羽客千秋无镜泣孤臣红尘一骑君休笑中有渔阳万骑尘

　　为静斋学士讲寿

　　大赤冲气开鸿蒙仙人飞下方诸宫苍麟吐书卫青童从以丹篆金芙蓉仙人炯炯双碧瞳珠庭鼎角冰雪容倒泻银潢沃笔锋玉桮繁露凌星虹绛纱鸾扇天九重翠凤衔出芝泥封赐以册府羣玉峰七寳之床双莲红春光荡淡薇花风肺肝一镜磨寒铜行须便归碧纱笼永为四海斯文宗我来满泛玻瓈锺更无谄语歌祝雍君不见孔孟之道与天通愿身任此传无穷

　　出健徳门赴上都分院

　　北楼急鼔絶南楼疎钟鸣盥栉未及竟驺官戒晨征三年去乡井已觉身飘零今朝别此去又有千里行懐君岂不愿王命各有程小车如鸡栖轧轧不得停出门见居庸万仭参天青邻家三数妪对我清泪倾问我善饭否虑我衣裘轻大笑挥之去我岂儿女情

　　观光楼

　　试上危楼望东风尺五天一溪寒泻月万壑暝含烟古塞黄云外巍台白雁边谁怜家万里有客拥衾眠

　　龙虎台

　　双塔耸琅玕星辰手可攀伟哉丹凤辇驻此巨鳌山地拱中黄上天回太紫间微臣遥稽首想象见龙颜

　　昌平县狄梁公庙

　　七尺衣冠俨古祠一生身佩国安危至今辽海残霞外犹有虞渊取日时

　　居庸关

　　车棱棱石角角车声彭彭鬬石角马蹄蹴石石欲落不知何年鬼斧凿仅与青天通一握上有藤束万仭之崖下有泉喷千丈之壑太行羊肠蜀劔阁身热头痛悬度索一夫当关万夫却未必有此竒巘崿吾皇神圣混地络烽火不红停夜柝但有地险今犹昨我扶瘦笻息倦脚欲叩往事云漠漠平沙风起鸣冻雀

　　弹琴峡

　　月作金徽风作弦清声岂待指中传伯牙别有髙山调写在疎松乱石边

　　仙人枕

　　居庸万马遶山前未必苍苔睡晏然见说华山风日暖何如移伴白云眠

　　懐来县

　　榆林青茫茫寒烟三十里忽闻鸡犬声见此千家市石桥百尺横其下跨沩水人言古沩州残城无乃是民家坐土床嬉笑围老稚粝饭侑山葱劝客颜有喜足迹半天下爱此俗淳美醉就软莎眠梦游葛天氏

　　统幕

　　千里茫茫草色青乱尘飞逐马蹄生不知何代开军府犹有当年统幕名

　　洪赞井深有六七十丈者

　　洪赞山岧嶤势如舞双凤大井千尺深窈然见空洞野人驱十牛汲以五石瓮滴水宝如珠一瓮十室共我生海东头涟漪饱清弄尝闻惠山泉万里驲骑送急呼茗枕来试作清净供

　　鵰窠道中

　　晓驰漠北暮居庸千里山河一瞬中江左故人知我否马蹄声里过秋风
　　车外尘沙十文黄车中客子黒貂裳拂云堆上闲回首无数征鸿带夕阳

　　桑干■〈岑页〉

　　昔闻桑干名今日登桑干桑干是否不必问但觉两耳天风寒大峯小峯屹相向空际谽谺一千丈燕云回首夕阳间长川歴歴平于掌人家如蛎粘石壁白土堆檐髙半尺门外毡车风雨来平地轰轰惊霹雳汉唐百战场緑草今满碛野夫耕田间犹有旧铁戟道傍谁欤三叹息古袍古帽江南客

　　李老峪闻杜鹃呈应奉冯昻霄

　　三月十九日客行桑干坂杜鹃啼一声清泪凄以澘故园渺何处万里隔云巘燕子三见归我车犹未返杜鹃尔何来吊我万里逺同行二三子相顾一笑莞问我此何鸟怪我苦悲惋掉头不复言日落千山晚

　　赤城驿

　　一溪流水遶千峰宛与天台景物同魂梦不知家万里却疑只在赤城中

　　云州

　　天险龙门峡悬崖兀老苍千蹄天马跃一寸地椒香夜雪青毡帐秋烟白土房路人遥指语十里是温阳

　　独石

　　何载天星堕緑苔千寻忽作铁崔嵬风沙道上人谁识曽见天台雁荡来

　　秦长城驰车出长城饮马长城窟朔云黄浩浩万里见秋鹘白骨渺何处腥风卷寒沙蒙恬剑下血化作川上花祖龙一何愚社稷付征杵长城土未干秦宫已焦土千载不可问但闻鬼夜哭矫首武陵源红霞满川谷

　　金莲川【金章宗与李妃避暑于此有泰和宫今废】

　　茫茫金莲川日映山色赭天如碧油幢万里罩平野野中何所有深草卧羊马昔人建离宫今存但古瓦秋风吹白波犹似哀泪洒村女采金莲芳香红满把岂知步莲人艳骨掩泉下人生如蜉蝣百年无坚者安得万斛酒浩歌对花泻

　　明安驿道中

　　野鹊山头野草黄野狐岭上月茫茫五更但觉天风冷帐顶青毡一寸霜
　　貂鼠红袍金盘陀仰天一箭双天鹅雕弓放下笑归去急鼔数声鸣骆驼
　　黄沙浩浩万云飞云际草深黄鼠肥貂帽老翁骑铁马胸前抱得黄羊归
　　风吹滦水涌如淮十万雕弓饮马来长笑一声鞭影动金鞍飞过李陵台

　　李陵台约应奉冯昻霄同赋

　　落日悲笳鸣阴风起千嶂何处见长安夜夜倚天望臣家羽林中三世汉飞将尚想甘泉宫虎贲拥仙仗臣岂负朝廷忠义夙所尚横天青茫茫万里隔亭障可望不可到血泪堕汪漾空有台上石至今尚西向

　　夜宿滦河觜儿

　　貂裘尘土黒如鸦海角孤臣扈翠华万里亲庭应鹤髪一生客路又龙沙囊中粟卷苁蓉叶盘里蔬堆芍药芽渐见马前添喜气五云天近玉皇家

　　桓州

　　跃马长城外方知眼界寛晴天雷雨急暑夜雪霜寒铁骑秋呼鹘金盘晓荐貛栁营弓劔满容我一儒冠

　　开平即事

　　百万貔貅拥御闲滦江如带緑回环势超大地山河上人在中天日月间金阙觚棱龙虎气玉阶阊阖鹭鸳班微臣亦有河汾策愿叩刚风上帝关
　　天开地辟帝王州河朔风云拱上游鵰影逺盘青海月雁声斜送黒山秋龙冈势遶三千陌月殿香飘十二楼莫笑青衫穷太史御炉曽见衮龙浮

　　呈杜醉经参政

　　君不见贞观天子开龙祚黄阁中罗真宰辅河海如镜净无尘但有清风一万古城南尺五今耳孙英声直欲凌鼻祖太华山髙黄河寒尽收淑气归肺腑醉经堂前耿青灯深味道腴探邹鲁万殊同本岂独醉要使六合皆鼔舞紫仗晓御明光宫绛纱芙蓉明玉斧曰汝参赞中书权左皋右夔接步武相印金窠红屈盘巍押千官坐政府南金象齿奏北阙御河疎栁闻健橹旱火不光春融融禾麻连空贱如土天下苍生见雍熙击壤嬉笑无所苦史臣犹能作颂声他年愿继尹吉甫

　　戚学士有家藏仲长统□隐□□□□宋齐彦赵子昻有诗次韵

　　老瞒盗汉鼎不下安汉公参军着昌言何如草玄雄一壑岂不美奈此尘羇中居然不成往千古空悲风东京名节士伟哉五噫鸿山间变姓名讵肯随旌弓

　　赠太原卜者张开夫

　　张生千载后读易见天心万象有竒耦一天无古今疎帘垂昼寂短榻卧秋阴自筮何时达霜华已满簪

　　送罗子有奉亦愚右丞之丧归杭

　　风沙万里一征鞍短帽疎髯涙未干广武山川空阮籍长平宾客只任安故园有梦鹊声急大厦无依燕翅寒江左故人如见问为言灯火客金銮

　　呈张上卿

　　尚方勅赐紫金冠诏领诸仙玉府班神变紫芒双劔上家传黄石一编间瑶坛蘸罢鹓班静金阙朝回鹤驭闲为问清生符在否有人望气倚函关

　　送修撰辅伯贤同知滑州

　　又作州官去秋霜点鬓纱风生白马渡月冷紫薇花三釡娱亲老双旌放吏衙重来定何日云路有灵槎

　　承旨乐山唐公八月十二日宴于其第以诗奉呈

　　圣代开皇极恩波雨露沾笃生嵩岳佐载叶渭川占社稷千龄会衣冠五福兼朱弦新律吕黄石旧韬钤徳望三朝眷仪刑四海瞻摛词追贾马励学探羲炎宇宙归青照风云奋紫髯议如唐陆贽诗似晋陶潜践履刚而毅精神智以恬一区杨子宅万轴邺侯籖山色秋凝璧烟光昼卷帘金銮辞秉烛玉铉待调盐大匠规模逺宗公号令严王臣躬蹇蹇君子徳谦谦此日鸣朝凤清秋近夜蟾瑶簪环杖履寳墨出湘缣北海宾长满东山屐未厌车声阗绣户花影舞朱檐乐幸追灵运忧当后仲淹愿施经济具天下待针砭

　　春日游江乡园【一名小城南】

　　城南三月花乱开花间羯鼔声如雷蝉衫麟带谁家子笑骑白马穿花来美人如花映碧水榴裙吹舞金鹊尾手折杨枝掷水中腰袅如弓送穷鬼人言此是上河梁满川罗绮东风香年年穷鬼送不了波心惊起双鸳鸯莲茎一寸緑芒短老尽碧桃春不管游人醉归夜迢迢十二天街御烟暖

　　野庄公年过七十以诗为寿

　　北岳开葱旧中朝列艾厖声猷今第一气量古无双乙夜陪宸跸丁年拥帅幢扈龙踰瀚海跃马渡岷江善化行墉■〈比阝〉威名振冉駹仪曹尊北府亚相式南邦鸠扈敦农稼乌台戢吏■〈口龎〉谏租寛杼轴议战偃矛鏦霄汉常腾鹗郊原不吠尨信知天有柱始觉水无洚焜耀青藜杖穹窿碧琐牕清弦调大吕巨茟奋长杠奥学蠡难测雄词鼎可扛富惟储古帖老不废寒釭教义燕山窦遗安岘首庞一门风穆穆百世泽淙淙喜见麟垂绂还斟蚁泛缸占熊符旧兆飞鹤度新腔晴雪浮笾豆春风扇柷椌仆虽惭驽钝公毎念愚惷矿喜洪垆铸钟容寸筳撞陈蕃犹下榻张籍已收泷愿继周南雅长歌福禄降

　　至元壬辰呈翰林院请补外

　　微臣官蚁虱无力报乾坤政尔广文馆何如神武门世情三峡险归梦五湖昏朝市山林上无非荷国恩
　　万里家书到催归未得归山妻愁掩袂稚子病牵衣客舍园林僻官曹簿领稀清时鸳鹭满容得一鸥飞
　　索米长安市光阴电影移酒尊贫不饮药裹病相随愤激樱桃赋凄凉苜蓿诗臣心清似水暮夜有天知

　　送应奉张幼度同知冠州

　　张子美少年濯濯春月栁夜牕三尺琴六籍洞户牖我游承明庐见此真益友金匮共校雠过眼十八九僚吏坐俗谈语乃不出口美哉徳如玉温缜世未有近诏开东观天童烂琼玖我本木强人技已陈刍狗君胡亦不留得州大如斗男儿抱竒气荣进付之偶血指古则然今何忽袖手但莫负所学千载有不朽北风号枯桑落叶满林薮过君蓟南门山色照尊酒监州岂不佳千里离父母愿回判花笔桑麻劝南亩竹马歌儿童定胜牛马走明年我南归云卧鼻雷吼当哦山中诗寄君一搔首

　　寄扬州教胡石斋

　　淮海胡文学名犹满帝都人谁怜李白我欲泣杨朱家昔啼饥甚身今病渴无竹西歌吹近想见列生徒
　　昔日光明阙昻然有此翁不闻前贾傅俄见罢申公瘦已肩如鹤贫犹气似虹北门端有待岂必滞儒宫

　　陈刚中诗集巻三

　　●钦定四库全书

　　陈刚中诗集附录

　　元史列传

　　梁曾字贡父燕人祖守正父徳皆以曾贵赠安定郡公曾少好学日记书数千言中统四年以翰林学士承旨王鹗荐辟中书左三部令史三转为中书省掾至元十年用累考及格授云南诸路行省都事佩银符久之升员外郎十五年转同知广南西道左右两江宣抚司事明年除知南阳府唐邓二属州为襄阳府所夺曾按圗经稽国制以闻事得复旧南阳在宋末为边鄙桑柘未成而岁赋丝民甚苦之曾请折输布民便之十七年朝廷以安南世子陈日烜不就征选曽使其国召见赐三珠金虎符貂裘一袭进兵部尚书与礼部尚书柴椿偕行至安南语秘不传明年日烜遣其叔遗爱奉表从曾入献方物帝封遗爱为安南国王赐币帛遣归二十一年除曾湖南宣慰司副使居三年以疾去二十九年改淮西宣慰司副使复以亲老辞召至京师入见内殿有旨令曾再使安南授吏部尚书赐三珠金虎符袭衣乗马弓矢器币以礼部郎中陈孚为副十二月改授淮安路总管而行三十年正月至安南其国有三门中曰阳明左曰日新右曰云会陪臣郊迎将由日新门入曽大怒曰奉诏不由中门是我辱君命也即回馆既而请开云会门入曽复执不可始自阳明门迎诏入又责日燇亲出迎诏且讲新朝尚右之礼以书往复者三次具宣布天子威徳而风其君入朝世子陈日燇大感服三月令其国相陶子竒等从曾诣阙请罪并上万寿颂金册表章方物而以黄金器币竒物遗曾为赆曾不受以还诸陶子竒八月还京师入见进所与陈日燇往复议事书帝大悦解衣赐之且令坐地上右丞阿里意不然帝怒曰梁曾两使外国以口舌息兵戈尔何敢尔是日有亲王至自和林帝命酌酒先赐曽谓亲王曰汝所办者汝事梁曽所办吾与汝之事汝勿以为后也复于便殿赐酒馔畹宿禁中语安南事至二鼓方出明日陶子竒等见诏陈其方物象鹦鹉于庭而命曽引所献象曽以袖引之象随曽转如素驯者复命引他象亦然帝以曽为福人且问曰汝亦惧否对曰虽惧君命不敢违帝称善或谗曽受安南赂者帝以问曽曽对曰安南以黄金器币竒物遗臣臣不受以属陶子竒矣帝曰茍受之何不可也寻赐白金一锭金币二勅中书以使安南三珠金虎符与之仍乗传之任淮安到官兴学校励风俗河南行省事有疑者皆委曽议之大徳元年除杭州路总管户口复者五万二千四百户请禁莫夜鞠囚游街酷刑朝廷是之着为令四年丁内艰先是丁忧之制未行曽上言请如礼七年除潭州路总管以未终制不赴明年迁两淛都转运盐使又明年拜云南行省参知政事赐三珠金虎符寻召还京辞以母丧未葬扶柩北归至长芦有旨赐钞一百锭使营葬十年召为中书叅议尝预燕赐济逊一袭十一年转正奉大夫出为河南行省参知政事寻迁湖广行省参知政事四年以疾辞归勅赐药物存问备至皇庆元年仁宗以曽前朝旧臣特授昭文馆大学士资徳大夫累章乞致仕不允复起为集贤侍讲学士国有大政必命曽与诸老议之延佑元年奉诏代祀中岳等神还至汴梁以病不复职寓居淮南杜门不通宾客惟日以书史自娱至治二年卒年八十一卒之前十日有大星陨于所居流光烛地人皆异之

　　元谕安南国诏

　　上天眷命皇帝圣旨谕安南国陈日燇省表具悉去岁礼部尚书张立道奏言曽到安南识彼事体请往开谕使之来朝因遣立道往使今汝国罪愆既已自陈朕复何言若曰孤子在制及畏死道路不敢来朝且有生之类宁有长久安全者乎天下亦复有不死之地乎朕所未谕汝当具闻徒以虚文岁币巧饰见欺于义安在故兹诏示想宜知悉

　　元奉使与安南国往复书

　　朝廷奉使吏部尚书梁曽礼部郎中陈孚谨致书于安南国盖闻礼者敬而已敬孰为重敬君为重敬君孰为先敬君之命为先君天也君之命天之风霆也其敢不敬乎在礼君言至则臣出拜君言之辱使者返其拜送于门外至而迎返而送礼也迎必拜送必拜礼也迎送必拜于门外礼也安南诗书之国娴于礼者也明诏之至尽礼必矣何待于议然威仪之节行人未有闻焉大惧弗虔无以对扬圣天子之命夫以天威不违颜咫尺绵蕞未习而遽以行之是谓亵天之威斯戾也已用敢布于执事其稽故典及疆而请事及郊而迓及门而拜及阼阶而拜以受悉以升降俯伏之序条诸篇章明以告我嘉与摈绍者观焉毋忽至元三十年正月初一日书 
　　孤子致书天使大相公帐下兹审华辔星临满城春动便觉有生意矣宝翰中谕以迎接天诏事足仭存念之笃感甚感甚迎接天诏之礼自古有之祖父归顺以来已定常典矧孤之身敢不克尽谨特差本国执政臣黎克复出疆逺迓于其国内礼节使斾至日冀垂教诲山岚瘴疟恐非久驻之地幸惟早命膏秣以慰拳拳之望敬此回书切希鉴念不宣至元三十年正月十三日书

　　朝廷奉使吏部尚书梁曽礼部郎中陈孚谨致书于安南国尝闻古者天子遣使于四方教之曰必咨于周周也者忠信而已曽等仗节万里祇若圣天子之丕显休命非游说之士凭轼掉舌者也今有忠信之言将为执事告虑重译弗详不足以敷露悃愊故笔诸书我大元以神武定天下天戈所指靡有不服薄海内外寸天尺地悉归职方太平混一之盛自开辟以来未之有也安南内附三十余年于兹国家威徳闻之熟矣不必缕言诗曰殷鉴不逺在夏后之世姑以亡宋近事言之宋自先世尊事天朝使价之往来殆非一日中忽改图负固拒命变诈百出不可亿逞岁戊午宪宗皇帝躬行天讨师出夔门圣上济自江汉次于鄂渚将深入焉贾似道使宋京祈哀于我愿奉岁贡请罢兵息民会振旅北还宋辄包藏祸心乗时侥幸邀截我师将佐后殿者执为军实幽逺方者有之隶伍籍者有之受俘献捷刻石颂功欺天罔人上下交贺以为江左中兴殊不知宋之亡灭实基于此昔郑人获蔡司马公子燮国人皆喜惟子产忧之曰小国而有武功祸孰大焉季武子以齐之兵作林锺以铭鲁功臧孙曰小国幸于大国昭所获焉以怒之亡之道也宋无子产之智而犯鲁之不韪譬犹鸟雀偷生蓬蒿人以鹰鹯偶搏之不中遽谓力能胜之欲奋而与之角不死得乎圣朝之法赏延于世同符唐虞父为万户侯父陷则子袭之兄为千夫长百夫长兄陷则弟袭之凡己未以后熊罴之士摧锋破阵执鋭先登者多陷于南将佐之子之弟也上思敌天子之忾下思报父兄不共戴天之雠沥肝奋胆怒自百倍并请喋血于宋圣上至仁如天念南北生灵皆国赤子冀宋悔祸或有令图首命翰林学士郝经持书往使乃食言背约执之不使复命既又诱我边人李坛假以官职啖以金帛资以甲兵教以内叛天下之恶一也不忠于我岂忠于彼者乎复有奸慝之徒惧罪亡命訾短中国以自媒其身而听其狡谋构罪弗已蹂我涟海轶我巴蜀虔刘我边陲荡摇我生聚我是以有襄樊之围彼犹不悛人神共怒左右皆曰可伐圣上乃命右丞相兴师问罪长江飞渡席巻吴楚钱塘之城望风而下宋于是时方纳质子归使者返侵地释将佐之囚吁晚矣社稷丘墟君臣共虏固天运有归亦人谋有以致之也自昔弱敌强寡敌众借一则可终则必败盖穷国之力而无以继之政如尫疾之人表证虽差而真气索矣况宋主既死嗣子孤立非有父母拊循之恩股肱以势偪而离心爪牙以志满而解体举国宴安不虞后患卒临之以重兵人不堪命土崩瓦解此宋狃于己未侥幸之害也暨幼主就擒圣主怜其■〈女孕〉独不以祖父之罪罪之犹待以不死如天之仁断可见矣使宋当此己未之后能自省悟思将佐士卒留于南者彼无一毫之益此无一毫之损奉使还北则子弟之怨不深殄殱乃雠未必若是极也国使之至礼而归之则问罪之师未必举也稽首请命遣质入侍弗替事大之礼边人之叛弗纳疆场之旧弗乱尧舜在上未必遽泯其社稷也钦以太祖圣武皇帝奕奕圣谟着在清庙若曰敢以颠越弗恭■〈氏鸟〉张矫虔从而征之必诛无赦其赤心效顺幡然来归宠之封爵锡之茅土已往之愆一切弗问垂训万世昭如日星独不见髙丽乎髙丽之王克笃忠贞为国藩屛位至上相勲列柱国世祚其王以表四海玄菟乐浪之间民恬物熙鸡犬相闻视宋之覆宗絶祀为何如也安南土地人民与夫城池之固兵革之利何敢望宋万分之一二矧旧臣于宋必知宋之启衅召祸者矣亦思本国之事或有与类者乎比者王旅徂征微有失利闻诸道路以谓安南似有矜色曽等殊未之信呜呼此宋之覆辙也安南其肯蹈之乎圣朝用兵不急近效不顾小失今日攻弗下则攻明日今年战弗克则战明年至于四伐五伐六伐七伐不胜不已不得不休积以岁月卒成大业舜之格有苗髙宗之伐鬼方是也一将死一将复出一军散一军复合见可而进知难而退亟战以罢之多方以误之始虽垂翅终乃收功养威持重以至无敌于天下髙祖之平项羽光武之擒赤眉是也岂若轻躁之兵举趾髙而心不固再而衰三而竭者哉一胜一负兵家之常君臣之尊卑天下之大经也安南亦既知之数世以来修贡弗缺可嘉也已然事上以实不以文若不束身入朝徒恃区区之币迁延粉饰求保其国是以豚蹄斗酒祈污邪瓯窭之满不亦难乎圣上明照万里之外省所上章深自引咎重选信使复赐温诏恩至渥也恩不可以屡得使不可以屡至安危之机在此一举惟逺考三代两汉征伐胜败之验近鉴宋之所以亡髙丽之所以存上遵天子之诏下察行人之辞絶去多疑一以诚敬乗此自新之路趋造于朝瞻觐天威剖符而还以奠南服则带砺山河永垂苖裔令闻长世辉耀竹帛将自兹始男耕妇织桴鼓晏然无复昔之惊窜骇伏越在草莽岂惟宗祧之庆诸大夫国人实嘉赖之古人有言曰识时务者在乎俊杰逆顺祸福坦然明白失今不图悔无及矣执事者审思焉至元三十年二月二十日书
　　孤子书复天使大相公阁下孤辱蒙华翰圭复垂三足仭教爱之笃感激感激孤臣事天朝自祖至今三十余年岁贡不絶虽两遭兵火终始一心所得罪者独不能造朝耳孤岂不知礼有君命召不俟驾然其如常情贪生畏死何鸟髙飞鱼深逝犹且惟生是懐况人乎若夫天下无不死之地古今无不死之人达此理者惟有佛也人谁能之敝邑之去天朝间关万里相公谅已备知设若孤以区区弱质强为是行其不死亡于道路者鲜矣孤之死亡固不足恤得不伤乎圣朝爱人及物之仁也乎书曰君天也孤之事君甚于事天天无阶而升然犹可以朝夕而对越君无阶而觐然犹可以朝夕而向慕孤若不量力而行其复欲求对越向慕得乎孤托以故人之义语言不忌心腹若剖幸惟相公曲为孤子熟图之万勿吝教不宣至元三十年二月二十一日书

　　朝廷奉使吏部尚书梁曽礼部郎中陈孚谨致书于安南国曽等弭节而南见世子者屡矣毎见必曰小国之事圣朝犹事天也然僻在一隅孤陋寡闻惧弗免于大戾天使辱贶下国惟是安危祸福系于一言矜其不闲而赐之教诲使获保其人民君之惠也敬同词以谢弗获因思古之君子使于四方必有専对也惓惓悃悃若是其至乎故即宋与髙丽逆顺存亡之实论著为书以告执事者顷之国老丁公文及其大夫黎克复何维严实来致世子之语曰世子与天使共为帝臣然天使先进世子后进也以齿则天使兄也世子弟也兹以圣天子之命镇抚其社稷宠之以书为赐厚矣然藴奥难见犹未知所以教也幸勿惮再三之渎明以教我所谓生死骨肉者敢固以请翼日世子躬造舎馆且复以书曰孤以故人之义惟曲为孤子熟图之万勿吝教呜呼世子贤乎哉夫以惓惓悃悃求言若是其至而犹有靳焉仁者用心不若是恝也今有二说以复于执事一曰身亲入朝臣子之职分也今书曰岂不知礼有君命召不俟驾其如常情贪生畏死何鸟髙飞鱼深逝犹且惟生是懐况人乎噫鱼鸟何知之有人为万物之灵死生之理当了然于胸中天诏固曰天下复有不死之地乎夫死生有命大期将至不出户庭死矣岂独道途之逺能死人哉如其未也惠徼天子之福道途虽逺又何患焉且以民人为念而惮一已之跋涉不思有以济之非善于谋国者也事固有一劳而可以永逸者今趣严入朝计道途往来不过一岁而永守其国安若盘石此策之上者也二曰子者身之贰也昔南越在汉曾遣子婴齐入觐矣旋踵而还绍父之绪为贤诸侯盖生于遐方而见中华衣冠礼乐之盛所益多矣今闻世子之长子年几弱冠与其居于深宫长于妇人之手孰若使之跃马万里观上国光乎尝读世子所上表有曰人有得面圣者为千载一遇善哉言乎夫身所以未往者以国不可以无主故也至于子则又何辞焉且人之有子将以干父之蛊也国有大事身既未往惟子可以代之不以子代之区区一介陪臣可以回圣天子之意乎否也人孰不爱其子世子思国之大事则不可以姑息为爱能遣其子亲诣阙下就帅往者落南官军将佐及奉所侵疆土祈哀请罪天其或矜朝廷从而矜之必因其子以封其父亦必不使其子久淹恤在外毕事反命父子皆受宠荣而国定矣此其次也若夫奉琛饰币从事虚文之末不以骨肉近臣而使异姓之卿备员以往是欺天也有明诏在行人不敢与闻曽等二人者皆读圣人书生平履践维一忠信屋漏无所愧暗室无所欺天地鬼神不可诬也今以世子惓惓悃悃求言若是其至故以二说告言不忠信天地鬼神实照临之惟执事加之意不宣至元三十年二月廿有一日书
　　孤子书复天使大相公阁下孤不肖伏蒙不鄙累辱赐书词丰谊渥爱踰骨肉足仭故人拳拳之意敢不尽布腹心以叙万一如造朝一节孤伏其辜矣盖恃圣朝如天之仁故毎毎陈情哀请相公谅已知之兹不复赘且如入朝臣子之荣事也孤岂不欲以子往奈其口尚乳臭筋骨未壮不习鞍马不惯风霜将如道路何孤年踰而立尚虑不保此身况小子乎若其视之以婴齐故事则是又重孤之罪也官军将佐或有遗落乎敝邑者孤父在日已尽搜索如昔戾机夫王部属乌马樊参政老少孙路蛮何奉御唐兀瓮吉罹氏唐万户胡英郭全及万戸千户头目官军等辈并已随次送还讫其余或瘴死或逃归者则孤所不知也张尚书至日已尝言之孤寻问村落诸处至今未有所得孤岂有惜此数人而弃忍一方生灵者哉且孤之所以送还者果有朝旨也抑孤自为之耶彼之在此适徒自取费耳于损益乎何有孤自先父去后茹素持经放生物命犹虑不足以报父恩之万一况复有囚杀天朝之将佐以累先父于地下者哉相公虽以是见属孤固不待言如侵越疆界事斯言尤不可信也诗曰普天之下莫非王土率土之濵莫非王臣小国虽僻在一隅亦大国臣土也迩年方遭兵火百姓死亡田地芜废相公之所目击今以敝邑之地十室九空犹且不足何暇及其余乎今以小国臣事大国祇栗战惧犹恐不保何敢萌此骄心乎向者天使往来累造小国迎送于鹿州小国惧其侵越之罪往往避之但止丘温而已孤言不信尚有诸天使在今相公所谕有还疆言语诚为大惧孤素无侵疆之意而敢有还疆之辞乎相公既谕之孤亦当戒约其边甿勿妄生事以体孤事天之诚也夫物所以表诚也传有献芹诗有涧溪沼沚之毛苹蘩蕰藻之菜筐筥锜釡之器潢污行潦之水可荐于鬼神可羞于王公盖在诚非在物也孤僻在炎荒之外逺隔天日其所以表诚者在乎土宜而已今相公乃以为虚闲不足以见事君之诚则孤将安所寓诚哉有以寓诚犹不能免其罪戾至于无所寓诚则其罪戾又当何如耶窃惟孤之身既不能造朝孤之子又不能入朝举国惊惶莫知所措惟有尽其心力托其性命强遣一介心腹老臣代诣天阙陈罪今相公所谕且有骨肉近臣之语孤未审何若人抑兄弟耶抑宗族耶抑心腹老臣耶孤不肖皇天不恤凡兄弟宗族皆无知之人不通古今不达时事设以一人强为此行不惟获罪于天朝抑又恐贻祸于小国往辈是也相公岂不知之孤以为兄弟宗族名虽至亲或为仇雠心腹老臣名虽人臣实则父子孤未审相公之意将用名耶用实耶茍欲用虚名而不用实不惟孤自负不能尽情之罪而相公亦有弃实取虚之累也孤之此言未免巧饰文诈幸惟相公曲尽其情而矜原之孤安危死生之机系相公三寸中傥蒙以恤孤为念字民为心特为宛转一语上达天听陈六尺无托之情明一方无告之意岂非孤一国生灵获拜于天地父母之赐虽先祖父闻之地下亦不知手之舞之足之蹈之也区区图报惟有心香一瓣奉之冥冥不宣至元三十年二月二十五日书

　　朝廷奉使吏部尚书梁曽礼部郎中陈孚谨致书于安南国兹厪颛价宠以馈赆行人何以及此君子砥身砺行犹冰玉也曽等不敏尝获闻荐绅先生之训矣使乎使乎而一旦隳其平生之素磷缁不既甚乎且自下车以来惟是脯资饩牵所以辱候人者多矣属厌而已又焉用此若以情义之笃有不容释者继自今以往惟忠与孝一徳以尊天子使行人获免于戾则受赐深矣不在货也所有上件馈■〈飠尽〉敬用返璧不宣至元三十年三月初一日书
　　孤子书复天使大相公阁下兹者伏辱华辔星临第愧敝邑萧条无可以为长者待斾回僭以区区菲物为饯礼也来翰谦撝郄之阁下之谊髙矣其如礼何孤谨当分付本国使臣赍到望俯领之若夫图报寸忱则是又在心不在物也敬此回文切希鉴念不宣至元三十年三月初一日书

　　元安南国进万寿颂并表奏

　　天锡皇帝帝锡庻民臣祝圣寿亿万年春
　　至元三十年三月吉日安南国臣陈日燇百拜进臣日燇言伏以帝龄亿万方八千岁春秋之初华祝再三况五百里要荒之外普天交庆旷古未闻臣日燇诚欢诚忭顿首顿首钦惟宪天述道仁文义武大光孝皇帝陛下聪明日跻勇智天锡以一怒而安天下以五福而锡庶民奄有四方自汉唐所无之事不遗小国即尧舜所用之心有执而有容得名必得寿臣日燇南荒坐井北面拱辰三十年犬马拳拳一寸心天日皎皎俯陈金鉴徒懐金阙之瞻遥奉玉觞深望玉关之闭臣日燇谨斋沐亲自撰冩万寿颂一章填以金册封以金函差陪臣陶子竒等奉表称贺以闻臣日燇无任瞻天望圣激切屛营之至诚欢诚忭顿首顿首谨言至元三十年三月初四日安南国臣陈日燇表
　　安南国臣陈日燇谨昧死顿首百拜上言臣伏于今年一月十四日恭覩天使吏部尚书梁曽礼部郎中陈孚奉赍天诏俯临下国臣日燇谨率宗族官吏奔走道路焚香迎迓及至褥道躬迎三熏百拜跪读天诏曰汝国罪愆既已自陈朕复何言圣天子涵洪寛大如此臣日燇等不胜欢喜踊跃之至自谓数十年父子滔天之罪迄今日冰释矣存者亡者均拜天地父母更生之赐中间谕以有生之类宁有长久安全者乎天下有不死之地乎臣日燇固知古今无不死之人天下无不死之地而所恃者有好生之天圣天子以天为心恤孤字小一视同仁则小国可以长久可以安全可以不死否则何往而非死地也天诏又曰徒以虚文岁币巧饰见欺于义安在臣日燇伏读至此精神遐漂肝胆堕落虽生若死虽存若亡臣日燇此身不幸莫大既不能生于天子之朝又不能造于天子之庭其所以表诚者在乎土宜而已臣日燇岂不知圣朝天覆梯航万方竒贡珍宝靡所不有初何以区区小国进献为哉然臣日燇犹不顾其罪而复为是冒昧者诚为事君之义有不可废也在天诏虽以为于义安在在臣下其敢废职耶伏望皇帝陛下父母其心乾坤其量包荒含秽曲赐矜存念臣祖臣光炳赤心归顺忝受封册俾臣日燇袭恩供职修贡如故上以克尽事君之诚下以克成先祖之志岂惟微臣一介获保茍延残喘抑亦一方生灵同享天地好生之大徳区区犬马寸诚臣日燇自谓虽千生万死粉骨碎身亦不足以图报圣恩之万一也臣日燇无任祈天叩圣昧死之至谨奏至元三十年三月初四日安南国臣陈日燇奏

　　陈刚中诗集附録
 
