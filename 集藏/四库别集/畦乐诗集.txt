畦乐诗集 明 梁兰

　　
　　
　　钦定四库全书
　　
　　集部六
　　
　　畦乐诗集
　　
　　别集类五
　　
　　明
　　
　　提要
　　
　　臣谨案畦乐诗集一巻明梁兰撰兰字庭秀又字不移泰和人右赞善梁潜之父也隐居不仕故以畦乐自号于杨士竒为姻家士竒尝从之学诗此集即士竒所编前有洪武三十一年士竒序考士竒所作兰墓志称卒于永乐八年则编此集时兰犹及见之也旧夲列泊庵集后盖用山谷集后附刻伐檀集之例今以各自为集仍分着于録原目列古今体诗二百三十四首而五言古诗中注阙七首实二百二十七首题中有缺字二处诗中有缺字二处均无别夲可补今亦仍之士竒序称其志平而气和识逺而思巧沨沨焉穆穆焉简寂者不失为舒徐踈宕者必归于雅则优柔而确讥切而婉虽自重其师推重不无少溢而于元季繁音曼调之中独翛然存陶韦之致固亦不愧于作者矣
　　
　　乾隆四十六年十月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●畦乐诗集原序
　　
　　诗以道性情诗之所以传也古今以诗名者多矣然三百篇后得风人之旨者独推陶靖节由其冲和雅澹得性情之正若无意于诗而千古能诗者卒莫过焉故能轻万锺芥千驷翛然物表俯仰无惭岂非足乎已而无待于外者乎是虽不必以诗名而诵其诗者慨然想见其为人吾邑畦乐梁先生生元季蚤失怙下董帷设绛帐资束修承欢母氏后以二子绩学制行膺政教之任长歴官翰林春坊次任溧阳学博俱卓有声望素佩先生之庭训者也先生嗜恬澹屡征不赴就养官舍日与名公卿称觞赋诗相乐也已而叹曰吾二儿颇称任使可上报朝廷矣盍求吾之所自乐乎仍归休栁溪濠梁之间有畦数畆可耕可桑可渔可酿可濯可荫独辟一轩日督诸孙问学其中人非缝掖士不日来至有慕先生彛范数来请益者先生弗类倦勤诱以徳义方正于圣贤之道靡弗贯下至诸子百氏皆约通大要为文章尤乐于诗歌天气爽朗时临清坐茂望玉华武姥诸峯讴吟翛翛然以为常盖先生于诗自三百篇以还若苏李枚乘若建安若六朝以及盛唐诸名家无不涵泳融液如已素有而又志平而气和识逺而思巧故见诸篇章沨沨焉穆穆焉简寂者不失为舒徐疎宕者必归于雅则优柔而确讥切而婉先生之于诗可谓至矣然缘趣而作既罢即弃去间存其藁遇有爱重之者听持去不靳故虽诗名闻一时人咸以不得全见为憾士竒自幼聆先生之教间记所甞诵记若干篇为一巻呜呼世之不考于古者众矣先生敦用乎古者虽不独其诗而所以名诸人人者亦不待诗顾自有可名者而使闻先生之名因诗而求之以知其性情之正则是篇乌可少哉乌可少哉是以僣冒叙之洪武三十一年冬十月既望婣家生杨士竒叙
　　
　　●钦定四库全书
　　
　　畦乐诗集
　　
　　（明）梁兰 撰
　　
　　○歌词
　　
　　赠别
　　
　　门有车马客长揖别我归客行岁云暮霜雪沾人衣居人送客城南道北风猎猎吹沙草君今一去来何时昨日相逢苦不早君当为我歌我当酌君酒酒酣拔剑起芒光射牛斗寳剑乃神物请君慎藏之土花绣涩毋足惜风雷变化须有时
　　
　　少年行
　　
　　白马罗衣裳照耀东城隅去年出塞归西却南单于朝立白玉阶暮宿青楼姝文臣何足羡奔走如泥涂
　　
　　逺将归
　　
　　逺将归归来苦不早黄河西没不复归铁衣夜夜眠秋草逺将归归来在何时明年二月桃花飞郎时归来妾下机便裁白纻缝春衣
　　
　　寄刘昭
　　
　　夕阳初下岭云长回首西风古道傍鸿鴈不来音信杳教侬何处觅刘郎教侬何处觅刘郎江水湾湾江路长昨夜月明秋似水思君不见断人膓
　　
　　康节妇
　　
　　令女无子有可依禽兽之行固匪为节妇子幼姑且老比诸夏氏尤艰危况以兵戈满天地颠沛流离罔不至丈夫志操尚陵夷薄俗纷然不忠义夫人贞节乃独存岂徒令子仍贤孙我朝若求忠孝士他时必在夫人门
　　
　　送欧阳允坚辽东省兄
　　
　　辽阳去家八千里阿兄荷戈渡辽水北风吹沙海涛起千艘万艘去如矢阿兄去时衣裳单毡帐夜长衾半寒我欲求兄一相见徂往不愁道路难舍下妻孥自相保春雨山田种须早假令海水平平可树桑誓不见兄不来乡
　　
　　赠袁彦通
　　
　　袁郎二十非凡才广眉清目何竒哉我来山中未相识入门一见心眸开把臂登楼酌我酒六博行觞不停手座间索客歌黄锺马上调弓剪青栁君家旧时不可当舆台出入皆辉光乃知公侯始必复如君志气非寻常男儿困穷须自保袁郎毋用伤怀抱君不见东汉呉子颜十年返马渔阳道
　　
　　赠别萧伯龄
　　
　　子纔弱冠胄监趋广眉秀目髯虬如峨冠襃衣讲唐虞金华文献天下无道宗濂洛咸巨儒先兄哦松埀令誉子以郡博黉宫居球琳碔砆形质殊朝磨夕琢成佩琚人人足可膺时需大明天子龙飞初元正大朝歩天衢二亲在堂六袠余十年不见涕零袪退朝归觐来乡闾入门羣儿走且呼宾亲过从日月虚难弟买羊为子屠彩衣升堂倒酒壶命我赋诗以相娯忠君爱亲难两图欲留不留心鬰纡儿曹亦以文学拘自京一来看老夫只今西行入蜀都不愁畏途崄复岖飘飘自拟文翁俱子今毋用长嗟吁
　　
　　刘氏孝友堂
　　
　　君家兄弟今所无堂颜孝友名非虚七袠寿母堂中居闺门整肃严君如家人礼法莫敢疎金昆玉季丹鳯雏彩衣斒斓堂下趋左右更侍朝而脯埙箎迭奏湛且孺孙男孙女前襟裾冢妇穉妇后婉偷慈颜有喜成欢娯叔也鼓笈上京都擅名太学讲唐虞前年归省荣乡闾天子选才需文儒豸冠白简立玉除千锺之禄养有余不用剖氷求鲤鱼四时甘旨登牢蔬人间此乐畴能俱紫荆花发暮春初萱草叶齐雨露濡鸾回锦诰来天衢为君升堂倒双壶我歌此诗岂茍谀观风有使行当书
　　
　　送人复往辽东
　　
　　镇东将军度辽水健儿悉发良家子旌斾连屯四十营蓁莽芟除五千里城门大开髙枕眠敌人不敢来窥边白盐堆雪旋煑海绿麦翻云新种田去时军田秪有马只今牛羊遍原野旧说氷霜苦早寒只今天气如中夏子从去年辽东来令严不敢久徘徊锦袍重重厚装束楼舡嗷嘈天际开临行莫作刺刺语男儿功名须自取诏书早晚征髙丽手击蘓文献圣主
　　
　　挽呉主簿词
　　
　　侯登庸兮龙飞初皇心恳恳兮治之图侯莅我兮我以舒弱之植兮强之鉏生理遂兮租罔或逋弗遑宁处兮侯云痡枳棘剪兮鸾鳯徂我始闻之涕涟如深山穷民走且呼阳灵匿兮天欲晡魂杳杳兮征修途侯乎侯乎世所无侯之生兮我无茍趋侯之没兮我非空誉噫吁戱兮云何盱
　　
　　○五言古诗
　　
　　南有棫朴林（五十韵）
　　
　　南有棫朴林缕络藤蔓累霜雪严寒冬柯叶青纷披于焉营我巢雌雄获因依拮据冀茍完飘揺几弗持嘿嘿口在箝翛翛尾成鵻樊笼不见收罻罗罕蒙施以兹甘索莫罔有逺大期行幽拾沙砾入林休蓬茨勤斯产二雏啾啾恒苦饥为父拙求食哺之不及时为母无所能但知爱其儿宵虑登修蛇昼虞遭饿鸱育恐复育鞠生成荷天私于时东风和春阳亦载迟爪嘴日以利羽毛日以竒宛若鹓鳯雏五采光离褷众禽叹希有捩眼莫敢窥解飞倐引去劳母呼且追斯须却复旋母子相遨嬉时还学和鸣好音谐埙篪友生嘤来求强聒亦尔为小者六翮举爰止西山陲西山囿藩都势极扬澜湄涧谷深窈窕卉木纷葳蕤徽纆未即加饮啄量所宜大者千仞翔一息瞿塘堆横云度东川歴歴经峨嵋谺岩啸猿猱髙林啼子规西掠太白颠鸟道萦险巇戢翼锦官城无复计安危一鸣无足惊大放琼琚词逺近理则殊各言长别离近者或遑觌逺者何由归丈夫旷世怀耻为儿女悲余龄病稍侵食减骨力疲母以属羽毛引领涕交頥雝渠原上揺念儿两分飞鸿鴈天际来念儿音问稀燕雀思厥初炎凉巧诋嗤侪軰于儿俱侧闻先腾驰圣人抚昌运品物咸皥熈愿儿食竹实栖彼梧桐枝愿儿发赤符跪授白玉墀奚趐阿阁巢差拟虞廷仪儿为王者祯策名方自兹操执务端静语言慎枢机勿事口如簧如簧召咎非显扬足可云忧患毋以贻雄雌力虽衰下民孰予欺黾勉埀鸿猷庶用慰遐思
　　
　　述怀寄弟（四十韵）
　　
　　曩者一分散奔走恐弗全凿坏既匪愚踰垣谅亦贤岂无内顾忧万事如弃捐樊笼能茍脱尺素焉可传思亲终夜起忆弟看云眠岁月若易迈肝膓徒自煎穷途頼知己感激能相怜天寒制衾裯日暮留桮桊分题刻明烛看剑对长筵醉来幸自遣醒后还复然去秋始得书季冬乃言旋归途杂雨雪跬步不可前仆夫行且僵衣袂皆已穿依依望故里废城遥相连空壕下归鹜墟曲生寒烟入门拜慈母涕泪流潺湲下堂见童稚惊喜走欲颠大儿颇聪敏几案错简编小儿亦娟好但觅粥与饘孟光事辛苦何暇施朱铅温言慰饥渴诉言累万千亲戚暨邻旧来往相摩肩谓我非此行徽纆仍拘挛有妹独永诀痛哉间黄泉死者良可悲音容日以迁俯视数尺坟新草何芊芊亲年迫衰暮复以忧恨牵叔也乃不回云泛呉中船呉中几千里悠悠越山川遡我别汝来迄今踰三年岂徒空匮数况复忧患纒鹡鸰在原上见此棠棣篇我意俟汝归卜筑西城堧怡愉共甘旨出入相后先夜读古圣书朝耕髙原田贱贫贵努力穷达信所天汝归定何时令我心若悬春雨日潇潇飞鸿亦翩翩裁诗寄天末悒郁罄所宣临书忽哽咽泪下零长笺
　　
　　西畦自适
　　
　　守拙一圃间衡从五畆余艺麻在髙丘杂以果与蔬春至百草生趂晴聊荷锄筋力岂不劳芜秽亦已除家人会知我慰以酒满壶偶坐斟酌之日落西山隅归来北窓下我心一事无
　　
　　白云思亲图为俞千戸赋
　　
　　陟彼崆峒阿载睇孤云飞云飞无定踪思亲无已时即戎受王命跬歩焉敢离岂不念晨昏道逺莫致之安得生羽翰随云去还归古来盛名士忠孝两不违矢心委厥躬但恐忧毋贻
　　
　　以谢玄晖鼔吹曲分题赋诗送萧伯龄赴春官（十首）
　　
　　江南佳丽地
　　
　　圣皇握赤符渡江定武功东吴据佳丽西楚征才雄皇皇帝业成赫赫王气锺玉帛走羣后车书会大同宾兴蔼多士献赋蓬莱宫
　　
　　金陵帝王州
　　
　　大明丽中土南京（阙）王城允矣天命符实从王迹兴明堂当中开四夷日来庭宵衣亟平治临轩策材能眷言竭臣忠千载扬芳声
　　
　　逶迤带绿水
　　
　　禁渠通窈窕緑水帯逶迤烟度凝光净风回生浪迟绣衣绚暖翠朱绂照涟漪菱花开晓镜杨栁曳春丝共言曲江上彷佛金明池
　　
　　迢递起朱楼
　　
　　迢递起华构嵳峩丽晴空碧瓦跂铜爵绣柱盘金龙飞甍纷对起阿阁遥相通珠帘朝卷雨复道春卧虹蹑足云梯上如何歩蟾宫
　　
　　飞甍夹驰道
　　
　　朱甍天际起黄道日边开列侯迭芳榭贵戚聮髙台鳞次引云树翚飞轶烟埃冠盖属下视车马从中来兹言履康衢顾瞻心悠哉
　　
　　埀杨荫御沟
　　
　　依依御沟栁濯濯承春光弱连金水绕髙荫禁垣长琱弤剪新线宫衣试浅黄旌旗拂露湿殿阁含风凉琼林锡宴罢临流恣翱翔
　　
　　凝笳翼髙盖
　　
　　乐止清笳吹辇移髙盖举飘翩翠云飞彷佛彩鸾翥繁声夹仗驰圆影交衢舞曲度凝祥飊尘流浥疎雨吉士属后车功名良还取
　　
　　迭鼔送华辀
　　
　　鼍皷逓坎坎銮和肃雍雍迭奏随轻吹盖举凌层空暂移上林苑复过明光宫兴贤下明诏亲策烦圣衷骖乘会有日君材万夫雄
　　
　　献纳云台表
　　
　　云台凌绛霄金爵连苍阙平明冠盖驰拂曙皷锺发重瞳屡都吁百辟第献纳封事侍臣收纶音中使出君行振竒材敷奏引前列
　　
　　功名良可收
　　
　　奎文耀天阙鹗荐趋皇州弓旌候明发莺花称壮游名山挹锺阜秀水瞰金流传胪沐休渥俯陛陈嘉猷志节今如此功名良可收
　　
　　送方知事馈运章贡
　　
　　持麾出莲幕给饷趋辕门师征抵深谷漕转遡穷源滩危白石齿山东洪涛奔舟楫苦不前简书日纷纭既虞军食乏复恐民力烦王事亦有终黾勉服其勤奚必矢石间而后树功勲策名及振旅足可沾殊恩
　　
　　五峰楼
　　
　　登兹百尺楼睇彼三两峰低昻各异势奔逐俱争雄气含金碧润欝然神秀锺岚生递隐见云合纷溟蒙或拟五岳尊秩礼何其隆凭髙畅微吟取适援孤桐乐土信为美清兴奚由终逍遥亨斯休不翅仙原中
　　
　　恒心诗
　　
　　天地有恒心所以清而宁四时更相代两曜迭光明化机运无息品彚咸自亨君子存恒心谅由仁义行养亲致诚孝事君竭忠贞不以贫贱移不以富贵淫始终守其恒讵云非性成我歌恒心诗为君座右铭
　　
　　挽诗
　　
　　令名夙兴慕良觌恨未遑胡为即长瞑生死徒相望虽无交好故而独増叹伤所伤吾道穷善人日云亡深泉永潜寐封树经几霜往行有足称人情自难忘爰采一束刍路逺不得将
　　
　　送人还乡
　　
　　成家匪长计去国怀逺忧兹言挈妻孥挂席顺东流引睇桑梓间背离三十秋父老欣来归奔走迎道周自有旧田庐衣食良易谋孟轲昔在齐母没塟返邹誓将负白骨卜藏近松楸所愿茍遑遂此外亦何求临岐辄赠言不敢徒淹留
　　
　　赋鴈塔晴云赠袁叔异
　　
　　崇顶丽层霄飞轩瞰遐旷始登怀颇惕稍览情初畅澄江一线微武姥双鬟样神京欝迢迢佳气遥相望矫矫丹鳯雏整翮青云上皷箧学已优服命年几壮髙名从此题临别母惆怅
　　
　　杏林诗为医士张宗正赋
　　
　　瞻彼杏树林婀娜荫西园活人固不少种者亦何繁东风吐髙花绚若彤霞鲜丹房林下构药壶市中悬晨兴阅芳景畅情澹忘还素心寡外慕所以常悠然君子乐闻善赋颂累百篇三世谅所重五株奚足言杏林有荣谢令徳无时愆
　　
　　赋龙洲神彩赠别
　　
　　龙洲一何迢逶迤亘长天神物不可攀五采烂且鲜沙回被繁草水积横孤烟君侯昔逰衍绮罗耀通川清商激金奏屡舞纷琼筵宾从俱才雄词赋累成编佳赏君不见余韵人犹传兹晨饯行迈感慨情弗宣中觞起交寿相爱各赠言黾勉企前烈忠义良所先
　　
　　题画四首
　　
　　杜甫游春
　　
　　载酒命童子驾言适桥西东风倐而来满林莺乱啼选幽果何所无乃黄家蹊
　　
　　羲之好鹅
　　
　　濡毫意未遂拂衣临清湍茅亭倚髙木六月天风寒白鹅勿复笼暇日时来看
　　
　　渊明归田
　　
　　轻舟下长浦悠然见衡门故旧极相悦童仆亦载奔知我归来意相逢但忘言
　　
　　孟浩然灞桥诗思
　　
　　飞雪大如席北风天际来林壑不可辨柴荆殊未开先生一短褐清兴何竒哉
　　
　　寄赠袁叔异由监中除湖州西去
　　
　　矫矫丹鳯雏文采光陆离羽翮一何长奋然起髙飞俯视蓬蒿间相去如云泥思之不可睹令我中膓悲兹言下千仞止彼梧桐枝醴泉可饮渴竹实可疗饥徘徊顾其鳯栖息良自宜朝阳丽崇冈和鸣此其时朂哉埀鸿猷庶以慰遐思
　　
　　梅隐为九江府刘通判作
　　
　　众卉各已摧凌寒梅始繁后凋固匪无先荣诚独难谅由水雪姿肯随桃李妍君子慕厥操素心终自坚虽云好爵縻不以尘虑牵但兹保清贞奚翅林泉间
　　
　　赠曽同伦
　　
　　芸窓夜雨余莲幕春昼迟穷经本致用读律乃适宜大藩简牍繁裁决罔或稽紫薇华始荣钩帘哦新诗虽匪泉石幽有殊徽纆羇不闻乘田时牛羊蕃且肥扫我林下居暮年以为期
　　
　　题子坚隠居图
　　
　　径回林影长山豁川流广衡扉傍沙掩层轩抗云敞坠叶下琴床飞岚落书幌释子问字来野人索诗往风生客帆孤日入渔榔响行药陟西崖采莲泛南港隐者昔见招兴移极兹赏今日覩画图令人起遐想
　　
　　祠堂荐新为萧子所赋
　　
　　兹晨月初吉升堂祠先亲裳衣俨上设豆爵纷前陈炰羞荐肥羜枣栗维时新子弟各趋事昭穆咸在伦秩秩慎厥仪洋洋降其神令典古所重永言贻后昆
　　
　　素行诗
　　
　　贵富如浮云枕肱乐疏食迨从鲁大夫轩车驾良驷居夷孰云陋止匡复奚畏行之时其中圣人素乎位所以君子心悠然以居易北窓晨而兴东皋夕还憇临流翫水物凉飙拂轻袂往来无尘杂逍遥有余地终身恒若斯亦足肆志意自得诚独难兹言在深味
　　
　　元夕会泮池分韵得可字
　　
　　元夕会泮池兹典或云颇堂上陈笾豆堂下张灯火中座俱时髦贱子侧席左既陪弦与歌矧脱缰交锁学问愧无闻色容焉敢惰锡宴有常节极欢非不可
　　
　　煑雪轩
　　
　　玄景閟灵曜朔风中夜兴积雪寒且洌对之烦虑澄薄言溉鬵釜可以燎与烹丹垆含青光朱火赫已升微阳外销铄固阴无久凝腾鼎异玄醴崇觞侔大羮中座列嘉荐凛然怀抱清岂无一樽酒酌我友与朋荒宴古所诫洁修今见称永怀濯其秽庶以谐髙情
　　
　　题徐侯瑞莲
　　
　　莲生官池中连根复连蔕两花正相当双房更相比此花比君子而非小人媚徳音茍弗昭休征曷由致贤哉邑大夫卓然汉循吏奚翅禾同茎何殊麦岐穗贱子无以称歌诗纪其异
　　
　　题渔父图
　　
　　湘水绿于蓝数峰青可数髙栁一溪阴投竿拟何许本意匪求鱼闲情聊自取莞尔歌沧浪扬舲下修渚
　　
　　赠别陈征士
　　
　　翙彼丹鳯雏嬛嬛随母飞朝阳丽崇冈爰止梧桐枝六翮日以长五采光陆离髙翔拟千仞凌风顾徘徊竹实谅可食岂不慰子饥但以去母逺啾啾鸣声悲誓将埀鸿猷策名及清时俯视枳棘中相去如云泥
　　
　　永思堂
　　
　　羇禽恋蓬蒿离人夣乡闾引睇西北云中心增鬰纡桑梓日以逺岁月日以徂顾兹在万里能不怀归欤丘垄莽沙草况复春露濡筋力老且衰鬂发白已疎所幸羇旅间而与骨肉俱投簮茍遑遂回毂良易驱毋用徒自伤加飡保君躯
　　
　　西翠山房
　　
　　层轩抗西岺积翠亘千尺兰苕春烟霏松桧秋露滴苍苍侵缇帷浮浮绚缃帙旭景丽崖绀晴气带林碧仰窥白鸟度俯瞰黄猿踯尚书欣重过博士亦屡即萦涂入竹寻危磴扪萝陟投策良少休倾壶聊共适素袍凝黛光锦袂生蓝色佳境恣消揺清时幸优逸东山始沽名绿野匪潜迹但兹寡尘纷髙风孰能匹
　　
　　少节生
　　
　　弱龄厉厥志节操矢坚持职分在已尽慰躯亦捐之利害奚足言贱贫焉得移青青松栢林岁寒君始知视彼栢舟篇妇人能（阙）为大固不可夺小亦不愿亏勉旃慎所守克终以为期
　　
　　井有仁人（为某太守赋）
　　
　　此井不可改下有征士魂元纲日陵夷孤忠竟谁论幽泉愈清彻精灵乃长存玉甃碧藓合银床秋叶繁侯其谒尼父慷慨聆此言潜徳匪君阐教道奚由宣
　　
　　青原僧舍
　　
　　瑶岑抱圆虚珠林陟云上径幽秋桂深涧回夏泉响空庭一虎卧落日数僧讲黄堂颇遑暇朱幡辄时往洗耳闻梵音观心息尘想自非政清净讵能遂佳赏
　　
　　泮池弦诵
　　
　　晨兴命良俦驾言翔泮池泛览君陈篇载歌斯千诗于时日将夕回风生绛帷振衣抱孤桐上堂理朱丝一倡三叹息操雅音更迟充然各有适夷愉良自怡但兹养厥性外诱焉能移
　　
　　别童守益回监中
　　
　　始欣予告旋抱痾罕能见笑言稍遑遂暌离复云饯门东栁曳丝天际川回练长风扬蒲帆旭日明纨扇学业既已优才华良足羡上舍秋气凉下帷展黄巻
　　
　　诗思图
　　
　　沉吟坐终日有酒胡不倾清兴罔或穷佳思悠然生所以栗里翁酣畅适其情茍为苦追琢无足令人惊
　　
　　李将军寿谖堂
　　
　　侯家古名将结发趋戎行朱衣绣方领锦带县银黄袭兵渡辽海为国开东疆征途五千里母老不及将去年来征兵逥车经旧乡上堂介眉寿再拜奉一觞别母十年余蛾眉如秋霜昔时萱草华今兹亦煌煌愿无贻母忧幸母寿且康王事有程期不敢久彷徨在家日苦短去家日苦长羣季岂不贤为子心孔伤忠孝愿两尽君亲俱难忘
　　
　　樵隐（其人能医）
　　
　　卜宅兹山阿取适樵采间筋力岂不劳宠辱奚由干拾药涧底行振衣林下还一饭施然卧始识予心安
　　
　　送郭子卢岁贡
　　
　　春风解轻氷泮芹纡新绿皷箧下中堂驱车越平陆亲交各云饯忠言未遑告兹行升胄监追琢候竒璞积勤学固优致用材更育流滋既溢余毋以小善录整翮睇层霄奋飞追鸿鹄
　　
　　行路难
　　
　　李陵古竒士报国思捐躯孤军势已尽忍辱降匈奴下马解铁衣残卒同呜呜拔剑指白日抆血临长途誓为鲁曹沫耻作呉专诸肝肠在汉阙日夜悲穹庐君王不相信老母复何辜恶名岂复免盛徳将焉图子卿若旋归视我今何如悲哉行路难千古同欷歔
　　
　　幽居怀友
　　
　　幽荘白昼静居人寡来往髙树落疎阴深泉生逸响抱忡惜景光微吟答清赏因之怀逺人怅然起遐想
　　
　　留别杨分昭
　　
　　君还既不久我行复有期忆昨君未归日久徒忧思忽闻车马来僮仆走相随入门一会面酌我金屈巵人生最欢乐莫若新相知欢乐苦不长明当与子辞大夫且行役弊车日驱驰吾徒本贫贱奔走何足悲但恐后来时君将复何之
　　
　　孟夏言志
　　
　　孟夏疎雨歇澹然时景清柔条湛初绿髙花吐余荣徘徊涧中意逍遥林下行幸兹适幽赏遂此逺世情茍为徇维絷焉得全其生
　　
　　夏日端居
　　
　　长夏适佳境嘿处甘无营炎歊既已逺尘事何由生幽赏翫修竹清斋披黄庭但兹寡纷虑自然神气清
　　
　　夏夜有怀
　　
　　亲故清露湛空宇河汉东南流万籁各已寂羽虫鸣未休旅人不自媚对此增离愁抱忡惜徂景索处思良俦所思在乡国道路非阻修容辉讵能覩夣寐庶可求
　　
　　覩银河怀人
　　
　　河汉髙且逺迢迢亘长天与君隔秋水河汉遥相连思君覩河明心目恒娟娟河明有时没我心终不捐
　　
　　秋夜有怀陈涣
　　
　　虚室山气来衣裳夣回冷月没河汉髙蛩鸣秋夜永怀君邈容音令人空耿耿
　　
　　感遇
　　
　　风起髙树颠清响一何悲草木讵有情寒暑移其时君子在逺道旅归渺无期流光恒若斯我心君焉知
　　
　　候杨生不至
　　
　　逍遥下荆扉临清曵行屧之子胡不来何人傍沙涉秋日满髙林幽禽啄黄叶
　　
　　贫妇叹
　　
　　三世为婚姻两家各相宜结发值丧乱零落空自持夫子岂不贤柰何时使之井臼敢辞劳扊扅何可炊匪云亲戚诮但为邻里欺饥寒甘共守贫贱焉能移君看古孟光举案髙齐眉
　　
　　松坡退隐
　　
　　青松产阳坡苍苍挺崇标霜雪岂不繁凌寒恒后凋凝阴翳埀景清响回流飙乘间肆盘桓取适爰逍遥仰视白鹤飞浮云亦飘飘贵富奚复慕宠辱良自招但兹养余日讵云非松乔
　　
　　分题得受恩赏送临江
　　
　　侯平寇还京侯家本名将结发亲戎行解弓调白羽锦绶悬银黄长驱平楚塞归来朝未央天子御丹扆侍臣行玉觞饮至策勲劳宠命生辉光皇图亿万年锡爵埀无疆
　　
　　思亲图
　　
　　孝子慕厥亲终身无已时自云早失怙鞠育仰母慈古称轲亲贤我母实类之弃背日已逺不复返哺私况今持旌麾迢遥南海湄引领顾旧乡孤云随风飞念兹丘垄间白杨何萋萋旋归未遑遂能不怀伤悲哀哉孝子心此情天所知先民亦有言事君忠可移黾勉树竒勲显扬以为期
　　
　　录（阙三字）赠蒋吾修游新安
　　
　　探珠必极海探玉必穷山立志各有在岂惮行路难新安文献渊稽古之所闗秦火不能及有书千万间家家诵唐虞人人希曾颜孰云先哲门未易梯级攀既趋仁义途慎勿由榛菅归囊莫轻解为子当谛观
　　
　　寿萱堂
　　
　　树萱堂戺间丹葩何葳蕤服之可忘忧孰与忧患违发身事弓剑乘障非边陲上堂介眉寿彩服烂光辉古称弗遑将仁者亲不遗兹卉有荣谢爱日无少衰
　　
　　九老图
　　
　　皓首获谢事选幽聊自怡山水既已佳春阳亦迟迟或囊单父琴偶赌绮黄棊好乐养余日消揺沐雍熈宠辱固可忘理乱胡不知徒兹齿爵崇恐贻后世嗤壮哉渭川翁持竿兆非彲
　　
　　云谷
　　
　　云生幽谷中任情自来去髙举会飘风旋阴结芳树寄语谷中人白云有深趣
　　
　　幽篁古木
　　
　　秋色何娟娟夜来微雨过凉飙飒而至槭槭鸣崇柯美人不可见日暮将如何
　　
　　三槐堂
　　
　　中堂髙迢迢下有三青槐于时夏气清新柔亦何佳流阴逥绮疏分绿凝缇帷好鸟相和鸣凉飙倐而来歩庭玩芳景始觉心怀开古人迈种徳谅足希鼎台兹植有荣悴令徳无少衰
　　
　　题春晖堂
　　
　　中堂髙且深翩翩五采衣昕夕登旨甘慈颜亦愉怡永怀爱日心不为游子悲兹言贰雄藩遂令定省违所欣逮禄养足可荣恩私紫诰回飞鸾闾里生光辉
　　
　　梅竹轩
　　
　　亭亭孤生梅结根踈篁间志操谅不异况兹君子轩幽芳袭庭宇劲节凌云端俱以霜雪姿特立当严寒桃李恃春荣媚人奚足言所希慎自持令徳同贞坚
　　
　　一径亭
　　
　　兹亭一何幽逶迤俯通川上有嘉树林繁阴翳层轩轻楫时复理孤琴亦尝援鸟鸣及和春鱼游在深渊物情固不殊人事倐以迁所欣竟陈迹俛仰慨昔年顾予寡形役与子同周旋
　　
　　题萧鹏举在谪所寄弟鹏翔扇
　　
　　缄情托罗扇罗扇非能言月盈尚有亏不如罗扇圆鸿鴈一行飞鹡鸰终在原合欢岂无时分离奚足叹勿以凉飙至而云相弃捐
　　
　　赠乐生归神乐观
　　
　　学仙贵知道岂徒慕长生立身匪忠孝仙道奚由成之子养性灵殆与元化并不效安期辈饵药身始轻举手谢世人持节朝帝京飞霞翼丹舆回飙凝玉笙顾无凌风翰飘飖俱遐
　　
　　征胡琴
　　
　　一弦复一弦嘈嘈两弦间合作千万声不劳十指弹凝响入冥冥繁音促潺潺秦姬曲纔度呉儿语未阑四座初愿闻闻之俱长叹
　　
　　题王主簿江山别图意
　　
　　秪囊一孤桐翩翩下轻舟供帐俱不烦官满莫可留四山无改色中坻有回流幸哉许重来尔民乐斯丘
　　
　　赠蜀中王镇抚
　　
　　先皇有天下将军守阆州去家八千里握节三十秋抚士能深知筹边遂良谋子孙日以长功名日以收昨闻朝上京复许旋故丘蹔合姻戚欢靡遑桑梓留剑阁拟玉门讵非定逺侯
　　
　　题鹡鸰图
　　
　　和鸣及芳晨急难怀往时其乐本天真相犹宁解为我能安余日见汝终怡怡
　　
　　（偶得鹡鸰图予爱其有和翕相得之意因题示儿子潜混俾藏之老夫虽没齿亦不过此三十字耳珍重珍重）
　　
　　赠别姻弟陈仲述
　　
　　陈梁类朱陈姻谱世相聮兴替固靡常瓜瓞仍绵绵君年未志学尊翁相弃捐是时丧乱余兼以饥馑连赀业悉破荡骨肉俱不全有母暨弱弟败屋八九椽自知读父书寒饥理残编闭门瓮牖下积勤逾十年圣朝盛文治学校在所先君以科第家备此弟子员先生大惊讶府尹深爱怜道学愈切磋文词益精研洪武十七载诏书兴羣贤君行应乡贡经义试七篇末场策五道剖析如河悬夸多置后列有司殆不偏君谓非取荣兹事吾青毡明当赴春官沥胆陈陛前亲交饯行迈笾豆秩初筵酒酣各赠言珠玉挥青笺上堂拜慈母彩服何翩翩有弟奉甘旨离恨毋足牵君家世显宦朱紫相摩肩推官曾太父忠厚乡邑传谓君必抗宗果若数计然才器既匪凡志操亦甚坚任职无崇卑所贵不愧天思罔坠厥绪夙夜尚慎旃吾妻乃令姊于弟友爱专小儿为君甥庸愚赖陶甄余以竒蹇中务农居园田茍或荣髙足吾子先着鞭相期更逺大能不罄所宣
　　
　　挹爽堂
　　
　　髙堂丽西昊爽气何萧森始疑林谷幽稍觉云烟侵素枝递虚籁朱弦谐商音匪徒息尘纷足可清烦襟嗤彼路傍子附炎焦寸心
　　
　　题画
　　
　　偶坐永清昼飞轩絶纎尘亦有南涧翁问字来相亲幽意固可适子非林下人
　　
　　赠别莫广文赴召代陈太守作
　　
　　我来守是邦学校职所先博士诚恳厉诸生亦才贤弦诵固愿闻文教赖以宣讵图戾一鹗遂成兆三鳣严车泮池外供帐河梁边嬿婉良新知暌离徒赠言兹行有民社与子俱慎旃
　　
　　孟夏雨凉宴呉杰斋舍
　　
　　孟夏时景清旅人胡郁纡弦诵少遑暇壶觞聊与娯况兹呉生舍颇类静者居髙枕沐轻雨幽兰被前除朋尊湛芳醑三豆登时蔬襟懐各云畅礼法亦不疎逍遥永朝夕絷我空谷驹
　　
　　题素扇
　　
　　诸君子题扇非琐琐于呉蚕越蠒则颂述其人仆不取焉抽毫赋此扇之衷情见之于诗
　　
　　团圆复团圆月圆尚有亏致身君怀袖无有盈亏时知君重贞素采色亦不施物微幸相亲愿言长自持寒暑固代谢用舍适其宜古来婕妤怨此意君谅知
　　
　　春晖堂为陈子桧赋
　　
　　朝亦春晖吟暮亦春晖吟春晖何以报伤哉孝子心自从下堂来不知今几秋挟策上京都即戎入并幽今兹复南征未得归旧乡有母不可见涕泪沾襟裳岂无甘旨具曷由一自持岂无斒斓衣曷由一戱嬉人生有如此闻者摧肺肝朂尔贻令名母心当自寛
　　
　　西山爽气
　　
　　飞轩轶西昊山气何萧森始欣日夕佳稍疑烟雾深凝窻影蹔度袭袂凉颇侵初阳丽晴景缥缈翳长林凭髙引遐眺足以清烦襟时还理孤桐泠泠谐商音流飙倐而至天碧秋沉沉
　　
　　归耕
　　
　　柴车夙言驾迢遥越西区大田既多稼雨露亦沾濡荼蓼日以繁课童薅且鉏家人遗以酒兀坐倾一壶不惮筋力劳取乐自有余归来北窻下泛览古圣书但兹安所遇奚必南阳庐
　　
　　题扇
　　
　　境幽寡纷虑坚坐若终身飘飘南山老日夕能相亲行当承明趣恐非林下人
　　
　　古松为林道人赋
　　
　　古心不可得古松奚足言秦皇五大夫枝叶无复存枯荣递相代万化归其元道人太古心虚灵何湛然飞行八极表歴刼百亿年手中种白榆团团翳青天
　　
　　送江西都司承差
　　
　　弱龄给将命磬折趋辕门军谋不可测折冲词令间非有矢石劳亦无文墨烦兹晨饯行迈三爵少尽欢枯桑何萧萧岁暮风色寒出入慎尔仪勿谓贵能官所希歌皇华周爰歴咨宣
　　
　　为琛师题扇
　　
　　悟空心固静谅由地亦偏髙情恣遐览山碧云行天朋侪会所得物性适自然世俗不可溷旨哉圣人言
　　
　　题严迪徳孝廉扇
　　
　　出入桑梓间笑言乐怡怡亲戚亦欣慕朋游幸相依邻瓮绿可分薄言斟酌之讵图衰迟景际此盛平时
　　
　　朱太守亷谨堂
　　
　　髙堂一何迢飞甍抗崇冈爰居宣王化艾绶悬银章廉洁持厥躬坚白如氷霜戒谨存诸心临下罔或伤夜犬不复闻田闾乐耕桑幸逢尧舜理再覩龚与黄歴阶颂此诗以矢永弗忘
　　
　　赠别陈县丞纶
　　
　　三载哦松间一如下车初政事岂不烦才力自有余兹晨当弃去轩盖盈交衢父老谷中至再拜倾酒壶各言恒具瞻莫若贤大夫龙飞抚昌运仁明迈唐虞引领希重来善保千金躯
　　
　　行素轩
　　
　　宣尼靡外慕居易罔不宜牛羊茁以蕃乘田何足卑两君盛好会扬扬正厥辞九夷亦云居厄陈恒若兹子其景髙矩慎毋侥幸为松栢俟岁寒桃李荣春姿凡百安所遇圣人良可希
　　
　　彭二令归香山县仆往瑞州候小孙得同舟至胥江又分去赋此
　　
　　在邦苦难即出门忻遑俱峨峨大庾闗遥遥南海隅同裯卧官舫聮骑遵荒涂笑谈晨继昏讨论诗与书殷勤敦古欢顾念生平无严程达胥江乖分异前趋君行为民社往往怀忧虞冦盗不可测侵掠奚由蘓贱子缘骨肉恩爱忍弗图含情旅泊间而亦增烦纡野风吹缊袍萧萧霜鬂疎再拜罄一壶能不两踟蹰衰迟各努力善保金玉躯
　　
　　退庵诗
　　
　　退休息微躯生平歴忧患世事不愿闻相知勿复言数椽林下居容膝亦已寛芳草被前除青松荫檐间放歌畅幽怀遐眺怡我颜朋旧来相过浊醪聊共欢逍遥任余日心神良自安
　　
　　樗散生
　　
　　松栢挺千仞正直缘天姿霜雪亟摧残青青蕃且滋自匪涧壑幽愿与樗散期譬彼盛徳俦耻令虚誉驰匠石一逥顾尺度罔不宜卓尔梁栋材大用方自兹屈曲获长年庄生良可嗤
　　
　　友筠轩
　　
　　屛居寡交好修篁结同心知君慕髙节永言矢断金匪徒鸾鳯栖时作蛟龙吟泛色凝华觞流响谐素琴挥毫永清昼翛翛逥夕阴为君递凉飙悠悠涤烦襟大夫屡枉驾学士宜幽寻三益诚若斯五君奚足钦
　　
　　赠孟推官
　　
　　此邦实繁庶习俗善讼争侧闻举错间片言等神明兹晨促遐装述职朝上京青松挺崇柯霜气肃以凝父老填修涂车毂无由行藩臣给军饷租税仍烦征贱子伏草野夙夜感且兴长驱非所愿期以康吾民
　　
　　送别
　　
　　孤凰何翩翩文采光陆离昻首鸡鹜侪中心怀伤悲羽翮日以长奋身起髙蜚朝阳丽崇冈青青梧桐枝爰止梧桐枝和鸣亦喈喈竹花已作实可以疗子饥万物有本根失类诚匪宜子为王者瑞天理奚罔知愿言垂鸿猷显扬方自兹
　　
　　芸荘为江西娄佥宪赋
　　
　　幽荘轶浮景端居絶嚣纷何以永清昼经史左右陈阶下何所有芸草被芳芬以之辟鱼蠧而与文翰亲睠言顾兹卉每怀康吾民周道良逶迤载驰烦咨询昭代行化臣孰谓非香芸
　　
　　夏日游太平福地
　　
　　永夏无与适珠林聊可娯境幽松声长凉飙生座隅道人缮性熟况以良觌初谓我不可酤清斋掇畦蔬列坐焫玅香泛览方壶图亦有采芝翁消揺与之俱悟空弗自絷讵云非吾徒
　　
　　仁安堂
　　
　　髙堂欝峩峩云是仁者居谅由心徳全所以恒晏如堂上何所有左右图与书堂背何所有谖草被阶除道傍种丹杏奚啻百千株承平日遑暇来登俱文儒讲道合众方立言扬令誉乃知安于仁旨哉宣圣谟
　　
　　木庵为赵明府作
　　
　　君子寡外驰质朴良近仁莅官亦不矫平易民乃亲填委日以简浇浮日以淳援琴清飙度谈经凉夜分父老谷中至移时语谆谆具瞻恒若斯孰非太平民
　　
　　杨镇抚逊志轩
　　
　　将家志气髙卑逊诚独难奚知折冲际乃在辞让间战陈每先登论功殊厚颜剑横春星流诗成夕雨阑匪徒宾从娯遂令行伍安古人屛树下髙风良足攀
　　
　　书隐
　　
　　深居罕尘杂经史纷前陈至道邈难闻先民有遗言贱贫素其行贵富良在天掩帙起长叹逍遥盼庭前以兹寡外慕形役奚由牵昭代等唐虞宵衣亟征贤及时策芳名讵云甘自捐
　　
　　三益斋
　　
　　切切复偲偲古人良亦难缔交匪令人讵云等金兰屏居尘事稀方池春草繁开径伫延望殷勤枉髙轩嘉会欣有常讲文以为欢嗤彼笃情好悠悠觞咏间睠言罄忠告毋庸相弃捐
　　
　　题画（二首）
　　
　　泉鸣一涧长云去两崖碧结茅背松坡境偏絶尘迹坚坐阅古书可以永终日皎皎白驹场逍遥幸相即
　　
　　天际烟波浮岩畔渔舟小近晚未收缗夕阳在林杪世事了无闻取适如君少
　　
　　题扇
　　
　　兹楼一何迢虚庭絶尘鞅林髙春木繁涧逥夏泉响掩巻起遐思畅吟适清赏亦有抱琴翁乘闲共来往
　　
　　霜台
　　
　　迢迢百尺楼俯瞰双江流飞轩轶浮景凝霜肃清秋四牡何翩翩弗遑少停留丘民胡靡寜皇衷每懐忧来登匪乘暇爰咨复爰谋慿髙一遐览心目良悠悠兹台屹千古令誉埀无休
　　
　　京城别僧
　　
　　迢迢长安街获与静者遇纂书靡遑即话禅罕能屡来去本无着拟向名山住一往不愿求赠言良所慕明发秋风生浮杯渡南去
　　
　　送僧赴京
　　
　　圣皇纉隆绪一视仁且慈四夷悉来庭万姓咸雍熈显幽各异趣冥冥良可悲梵宫亦嵯峨卿云烂以埀灿灿金莲花布地绚生辉西方有神僧眞源了能知兹会诚靡常睠言慎自持
　　
　　送罗君仲矩致仕还乡（在京代作）
　　
　　弱冠事先帝服勤三十年云南暨琼崖足迹履十千先帝升仙去放逐归园田圣帝旋旧都皦日明中天诏书例征召小大无弃捐君以去岁暮入朝觐天颜须鬂纷已皤心志强且坚皇衷悯衰迈不以职事牵内官颁书籍礼曹供赏筵勅文谕恩意仍服裳与冠俾归荣乡里优游飬余闲劝民使为善偹载勅谕间我以谫薄才承乏左挍垣送行不敢逺执爵三四传料君到家时桃李争春妍有子克嗣宗瑜珥色娟娟豚犬能相亲教以孝悌先乡邻及姻戚来徃相摩肩种秫酒醸醇举罾鳞获鲜髙歌酌至夕酌罢醉即眠起来眺门外青山横素烟儒生索书字释子坐话禅双鳬度西上渔篴回东邉万事无一忧梦寐亦陶然悠哉复悠哉其乐不可言
　　
　　八景
　　
　　查岭朝烟
　　
　　冥冥天欲曙一抹横轻素但闻春鸟鸣不见林中树谷风倐而来缥缈漫空去
　　
　　罗溪夕照
　　
　　余晖射幽渚夕阳在林杪钓艇未收缗緑芜下归鸟消揺溪畔人尘虑由来少
　　
　　斗门小桥
　　
　　空濠春水生数尺横槎渡牧竖与樵翁昕夕纷来去取履岂无人相如不题柱
　　
　　枫林古庙
　　
　　枫林岁月深野庙丹青古秋风下红叶纷飞塞庭户日暮何处翁明灯向神语
　　
　　东港埀钓
　　
　　手持一竹竿艇子悠悠桨轻鸥不飞去且向（阙）头傍物色信非侬放歌下东港
　　
　　南源学稼
　　
　　务本莫如畊生计何甞薄能知稷氏书不鄙樊须学南源禾黍登始信田家乐
　　
　　樵谷胜游
　　
　　深谷何逶迤伐木丁丁响昔有髙世人谷中遂幽赏或可散烦襟抱琴亦时徃
　　
　　云峰晚眺
　　
　　出门即羣峯引领成遐眺青青天畔松歴歴云中峤世事岂徒然清风一长啸
　　
　　爱日堂
　　
　　两丸迭相代天运无少休髙堂迫迟莫頺景焉能留逮彼三釡荣供兹八袠秋半晌亦足欢再晨知遑不鸡鸣问寝安竟夕寡所忧修竹何青青池鱼鲜可求睠言慎尔躬遐筭良悠悠
　　
　　送别
　　
　　良时岂不再嘉会亦匪难海隅昔纭纷无因瞻令颜讵图复相见乃在京邑间峨峨正阳门迢迢西长安春物生光辉嬿婉各尽欢兹晨驾言迈仍以博士迁圣皇重文教非君曷由宣慎保八尺躯盛名当永传
　　
　　述懐
　　
　　一夕复一夕一朝复一朝贫知岁月长富恨岁月销行者出门去征途日以遥请看昨日花今日颜色凋青春固重来白发肯见饶老吟漫成章孤斟难盈瓢忧端一自遣园林行以謡但恐在世人人人非松乔
　　
　　○五言律诗
　　
　　寄别友人之官古云中
　　
　　故人趋薄宦万里去云中极塞风霜苦单车道路穷烽烟防突骑乡信候飞鸿此别成蓬梗何年语笑同
　　
　　懐襄儿金儿寄舎弟
　　
　　亲愁催鬂改我懐旷归期夜永劳多梦途穷益自疑岂无豚犬累空有鹡鸰诗多事烦吾弟天涯独尔思
　　
　　客舎除夕
　　
　　此夜数杯酒流年一岁徂客懐空寂寞邻舎自喧呼寒尽从衣裂更长遇烛孤眼看时序改感激不能无
　　
　　元日饮胡氏堂中
　　
　　君家元日会乡里羡衣冠前軰风流在诸郎礼数寛焚香传睡鸭行酒试新盘我亦忘为旅陶然竟夕欢
　　
　　留别
　　
　　春色催行客江头强别君知深心更苦去逺手难分红阁灯前雨晴楼席上云何时重对酒今日又离羣
　　
　　荆湘道中（二首）
　　
　　江入潇湘近山连楚塞髙两崖如积铁一水不容舠惯客寕辞逺藏身岂惮劳同门多宦逹漂泊愧吾曹
　　
　　磵水横槎渡山梯凿石开昔年经丧乱故垒尚崔嵬地逈泉声响天低晚色催迎人将騕褭稍出白云来
　　
　　书台书懐
　　
　　九阜晴初见双江雨合流泉声偏近枕猎火自明楼亦有杯中物应无客外愁生涯随泛梗未拟棹归舟
　　
　　忆胡谦
　　
　　爱酒陶彭泽忘年汉孔融别来惊早燕归去羡征鸿道直交游少心知气槩同客愁应不尽相忆更无穷
　　
　　春懐
　　
　　三春为客恨两地惜春光栁短埀新緑花残贮剩香心连沙鴈远愁共岭云长自然成梦想惟有涕沾裳
　　
　　拟汉宫
　　
　　寂寞甘泉路君王不复来旌旗空缥缈兰麝已尘埃寳鼎移朱舫金茎卧緑苔栢梁春夜雨惟有野棠开
　　
　　昭君
　　
　　宫庭恩幸少临别见容姿汉主愁无尽单于喜自知雕鞍催起早玉辇送行迟泪眼持杯酒三军皷角悲
　　
　　龙仙寺
　　
　　古传寺锺与龙斗田中锺不能胜穴地而逃止于青原白鹭之间其穴至今尚存径三尺许泉水涌出人言其无底焉寺以此得名
　　
　　古寺名空在依山只数椽锺逃犹有穴龙去已成仙古础埋春草回塘落涧泉诸僧离乱后头发也埀肩
　　
　　秋日忆友
　　
　　漠漠秋云冷苍苍晚色昏故人同契阔今夕异凉温月黒时惊虎山深早闭门思君终不见愁恨与谁论
　　
　　秋夜有懐
　　
　　碧树生寒早虚窗贮月深鸣蛩先近枕惊鸟数喧林茵接懐双璧嚢空耻一金不眠清夜永劳想为知心
　　
　　八月十五日夜对月
　　
　　对酒待明月不知时序催影移墙外竹光照手中杯露冷关山逈更深云汉回明年何处在此地一徘徊
　　
　　别友人侍叔游金陵
　　
　　歩兵非浪出还与仲容偕自是金闺彦尤怜玉树佳暁晴临采石夜雨泊秦淮此去期公子都门祖帐排
　　
　　得胡本书并佳作末示诸贤动静次韵奉酬并呈胡谦（阙）陈涣
　　
　　书札髙秋至开缄累十行诗疑陶处士字比汉中郎鸿鴈来何晚鹍鹏意甚长诸贤半零落此去倍堪伤
　　
　　阮籍仍疎放陈琳属霸才幕中尝草檄林下数衔杯别已三秋暮书无一字来知君情缱绻能使旅懐开
　　
　　逺书珎在笥虚馆重懐君夜枕徒千里秋山秪一云猿声挥泪聴梧叶向愁闻惟恨天河水东西两地分
　　
　　日暮山兴
　　
　　乔木孤村晚衡门落照平云侵归羽倦风转系匏轻洗笔通泉过移床候月明无人同笑语黙坐对诸生
　　
　　逰尊胜寺简略师
　　
　　四境人烟逈禅宫一径遥架桥通窈窕飞合厯岧嶤日暮黄云合秋髙碧树凋逺公真静者尘外数相招
　　
　　赠五将军傅林蔚
　　
　　柏台三语掾莲帐署兵曹飞檄文何壮筹邉计最髙已能亲矢石自可建旌旄振旅陪鹓序南宫赐绮袍
　　
　　送罗君仲矩致仕还乡
　　
　　领簿江都日贤良独荐君归休惭白首髙歩喜青云重见心相爱那知手又分草堂江浦上尊酒且论文
　　
　　送指挥致仕代作
　　
　　孙子持旌节归休八秩余闻鸡催客舞上马倩人扶行阵毋烦整琴尊足自娱髙堂双鬂雪不似在穹庐
　　
　　○排律
　　
　　挽海桑陈先生
　　
　　乡邑推名教先生属典刑道承前烈矩学殖后昆型立志希濓洛研精续考亭源倾趋峡水色焕丽天星宠召辞丹陛休归掩素扄罢吟司马赋闲授伏生经来者崇师说闻之慕徳馨科场三较艺彛鼎累征铭钩赜仍忘倦张皇亦靡停渥殊遭圣代福侑享遐龄会侍春风座常陪暮雪庭徒勤瞻北斗未获徙南溟晚辱招呼数时欣候问宁直期姻好在讵意考终丁和气奚由接嘉言岂复聆芝兰空雨露桃李自郊垧遗帙栖芸合残诗寄纸屏居人悲哽咽过客走伶俜行不亏家乘名应托汗青心丧古有制援笔涕交零
　　
　　赋玉笥山赠长史入京
　　
　　静倚红莲幕徐经玉笥山势盘晴汉表影动碧波间未遂逰观趣因陪入觐班掠舟惊鹤过栖壁羡云还归斾春风里乘闲却试扳
　　
　　赠冯将军
　　
　　选将征南去将军受脤行玉音宣圣谕银节下神京仁者今无敌王师古有征岂徒平小丑意在抚遗氓夜静藏刁斗风微卷斾旌明光催献凯天子自知名
　　
　　别刘果
　　
　　三岁金台上心知气槩同才多懐贾谊赋好拟扬雄共立清霄逈连歌夕照空交情初耿耿别意复匆匆沙上双缾酒云间五两风去人舟渐逺居者恨无穷
　　
　　送某指挥致仕
　　
　　有孙袭爵佩银黄玉剑琱弓任取将架上素书宜珤爱嚢中紫诰慎珎藏极知衰老恩荣盛却喜休闲岁月长耿耿丹心如皦日埀埀白发似凝霜仍懐邉地常时逻尚问羗人早晚降不拟伏波夸矍铄但陪甪里足徜徉将车先过金鱼馆奉几频留緑野堂邻叟每来催进饭幕宾相见命持觞竹枝桃叶供行役玉树芝兰在坐傍自古年髙能徳邵君今积徳寿无疆
　　
　　○七言律诗
　　
　　访叔介征士不遇
　　
　　五日不能一相见拂袂却向林间求使我叩门及比舎闻君着屐经髙丘满堤落叶晚未扫近砌甘菊时当收公租致期征敛迫残年懐抱空悠悠
　　
　　赋白鹭晴沙赠别徐尹入京
　　
　　明府行经白鹭洲晴沙如带水如钩蒹葭杨栁参差见鸂■〈氵勅鸟〉鸳鸯逺近浮三月溯洄曽驻舄九重催觐又移舟江山有待频来徃早拥双旌控上游
　　
　　次韵奉酬素行征士
　　
　　三日弗面辄遗书何乃契阔已月余但闻枕琹卧兰若胡不歩屧来林居风流似子固非少交好于我俱无如溪梅作花复即寄聊且致君双鲤鱼
　　
　　游武山次韵
　　
　　武姥楼合山之巅数家茆屋依山前栖岩白云晴冉冉绕林碧筱寒娟娟仙子索诗请题壁樵叟煑茶呼引泉凭高骋怀极幽赏使君佳句令人传
　　
　　寄刘珪
　　
　　春日已去夏日临■〈车勾〉辀昼啼苦竹深野棠雨余新水緑石壁树杪浮云阴安知天地有终极不觉岁月还相侵我思刘郎胡可见徒使迟回劳寸心
　　
　　寄呈东原公刘子彦
　　
　　北阙前年一上书归来高卧楚郊墟西风短褐双蓬鬂落日空山一草庐道直不殊梁太傅赋成端拟汉相如别来又是春三月尽日逢人问起居
　　
　　客舍述懐寄呈呉公
　　
　　狐白田郎已出关弊裘季子几时还古来穷困多竒士今日飘零岂厚颜残灯细雨家家酒落木浮云处处山客舍凄凉秋色晚思君两地鬂毛斑
　　
　　客舍秋雨呈东邻隠君（二首）
　　
　　茆屋穷秋晚色寒井梧落尽雨声残不堪鸿鴈愁中到谁念衣裳客外单似我生涯今絶少如君高谊古尤难隔篱呼酒银缾满细语灯前共夜阑
　　
　　灯前细雨夜初阑枕上闻鸡梦转难壮节岂因今日改旅懐纔向故人寛江天雨色连窗白草树风声入室寒景物已殊归计逺残年饱饭共相看
　　
　　道中
　　
　　题柱相如旧所闻弃繻今拟汉终军舟横古渡春涛壮路出荒城曙色分飞腾未失鱼龙会饮啄寕随鸡鹜群堂上慈亲空白首倚门望断楚天云
　　
　　回仙观
　　
　　緑树重重径满苔中天楼合倚崔嵬浮翁跨鹤何年去王子烧丹此地来石洞门开秋夕永松坛香绕晚风逥人间自有蓬壶岛坐覩昆明几劫灰
　　
　　寄胡本并陈涣之
　　
　　君家兄弟并才贤文采风流世共传狎坐笑谈人似玉盈觞倾倒酒如泉家徒败壁懐司马目极危楼惜仲宣春色可怜今去逺金台惟有白云连
　　
　　寄仲述
　　
　　我别陈郎今二年暮云春树两茫然衣冠已喜无人见姓氏何由有客传能赋相如寕在蜀多才乐毅竟趋燕君亲老母俱霜鬓拟向秋风买钓船
　　
　　忆王伯洪
　　
　　客舎凄凉忆故人王郎于我最相亲论交有道懐今日分手无言惜去春芳草斜阳江路逺浮萍流水岁华新也知闾里轻贫贱狐貉由来岂足珍
　　
　　柬彭叔介
　　
　　彭君孝友闻闾里困辱诛求已半生挥笔自怜鹅可换援琴长作凤来鸣池邉亭馆邀人坐郭外桑麻仰子耕祗为家贫亲独老不将文彩谒承明
　　
　　二月十八日大雪
　　
　　二月东风吹雪飘纷纷飞舞缀青条已知过腊元非瑞却喜当春也易消北去絶怜鸿雁冷南来无复虎狼骄农夫水旱占天象还道今年百谷饶
　　
　　酬刘昭赠北乐府二曲皆感慨之辞
　　
　　满庭微雨梦醒时侵暁将来絶妙词为客几回伤仁事懐人千里寄相思铜台伫望霓裳舞金谷扶归锦帐移不如与子甘贫贱村酒山歌足自怡
　　
　　寄刘昭并呈彦通
　　
　　刘郎絶似神仙侣闻说无人只倚楼疑是庾公来遣兴不殊王粲坐（阙）微风散帙青山并落日开帘緑树稠惟有袁（阙）载酒时还痛饮看呉钩
　　
　　次汤退庵隠君见寄韵
　　
　　丈人文雅旧知名乡里衣冠重老成海上青嚢传已乆山中白璧种还生临池洗药春泉暖入洞看花暁雾晴羽客将来诗满纸思君转似隔蓬瀛
　　
　　别刘昭
　　
　　旅馆相逢惜又分不胜归思亦纷纷论交已羡能知己为客何堪更送君古树残蝉鸣晚照西风匹马入秋云人生最是还乡好后夜飞鸿何处闻
　　
　　秋日呈友人
　　
　　天末飞云逐断鸿人间砧杵动西风孤城寂寞秋江冷万木萧森夕照空乆客张翰莼又老多愁宋玉赋难工交游零落相知少邂逅如君意颇同
　　
　　次欧阳子韶寄示韵
　　
　　先生絶似陶彭泽偶得辞官喜即归荒圃自锄伤蔓艹衡门长掩竟余晖髙秋吟咏频挥翰夏日追逰更觧衣兼说近来疎懒甚卧看倦鸟背人飞
　　
　　将归寄别袁彦通
　　
　　居人置酒饯长途人满横楼酒满壶复喜诸公同笑语遂教乆客尽欢娱层崖抺黛湘云起积水凝寒塞雁呼惟有袁郎相去逺还能分手送行无
　　
　　寄酬胡东氏监务
　　
　　何年捧檄向丛台共拟弘羊善治财官舎已无民事扰乡书还有故人来春涛拍岸樯乌集暮雨连城旅雁回此地古称才杰会知君临眺不胜哀
　　
　　风雨破茆屋
　　
　　茆茨已为风卷之骤雨复作中夜时泥泞沾席不堪卧潦水浸床那得移稚子牵裳喜濯足慈亲抱被空愁眉城西大厦人何在满路苍苔更可悲
　　
　　去雁
　　
　　无数春鸿向北征相呼相唤恐违程来时流落悲俦侣归路仓皇顾弟兄暁度戍楼声渐杳夜移渔浦梦犹惊十年离别关山逺月黒云寒何处鸣
　　
　　申国公临江侯济寕侯金华帐中夜宴次韵三首
　　
　　征南自是一长城内府分符总禁兵事业不殊周召虎才华仍拟汉匡衡琼筵看剑春星动玉帐谈经夜雨鸣闻说蒲桃天上至紫驼银瓮緑波生
　　
　　虎头燕颔美风姿早岁登坛圣主知出塞昔曽持使节征蛮今见领王师双飞盘凤封侯诰五色交龙命将旗黄屋已闻清楚塞采嶶又拟劳旋归
　　
　　汉代功名属闻孙早将竒计报君恩旌旗有影云中去刁斗无声月下屯万里横行车作阵三军晏起戟为门春风双佩朝丹阙宴赐银罂下紫垣
　　
　　除夕喜儿曺皆逺归
　　
　　儿曹逺近俱儒仕一在筠州一阆州两地行程非可约片时归计似同谋且从除夕尝家酝莫问新年买客舟代际唐虞各努力老夫白首自无忧
　　
　　南轩飬亲为刘孟昭赋
　　
　　小车迎飬争愉惋秪爱南轩毎毎过谖艹叶齐春雨足紫荆花发午风和教儿裹药身犹健呼婢煎茶客尚多兼说诸孙数十辈问安膝下日肩摩
　　
　　二月三日刘侍御子敏巡广西便道归省能言在蜀小儿为所知者荐之朝吏部已遣使召之赋此寄示
　　
　　绣衣持斧日邉来语我天官召汝回好竭臣忠思报本重烦圣虑自抡才书缄先寄彭城便舟下休忘灔滪危长念初离偏去逺从今咫尺是蓬莱
　　
　　柬胡商用
　　
　　十日不见商山翁桥南桥北俱罕逢碧梧翠竹春江外黄卷青灯夜雨中泮水曽蒙徃教力国史亦赖搜求功我始相闻幸相即杖藜毋惜时过从
　　
　　次宋伯循见示秋收后作韵（二首）
　　
　　此老居山岂为畊外人刚道一廛氓延年合药仙方古永日横经易学明放犊径中苔任满种鱼池底水教平喜闻早遂农家愿南畆东阡颇有成
　　
　　养得黄鸡啄黍秋酿成白酒酽如油稻畦获了须回棹诗卷评来只倚楼会见晨星初落落何妨暮景尽休休瓦盆已老儿孙长尔汝偷闲取次谋
　　
　　次启晦侄早朝韵
　　
　　腐儒安得识天颜咫尺丹门曙色寒貔虎摩肩趋甲仗要荒搏颡奉衣冠诏颁书籍勤中使乐侑珍羞进大官似汝才华知不忝早陪鹤驾侍金銮
　　
　　赠地师彭仲武
　　
　　坤势奔腾万象殊阴阳理合气相符昔闻白水兴王业今见金陵属帝都羡子已归华表鹤人生咸愿首丘狐彭郎自是籛铿裔肘后青蘘世所无
　　
　　病中得长儿潜书至自北京喜而赋此因便书示潜凡（二首）
　　
　　潇然卧病室南隅頼有诸孙问起居原自闾阎踪迹少转于朋旧笑谈踈余年止饮瓢应弃近日粗安药未除底事老懐能慰藉叩门人送北京书
　　
　　书来万里报平安抱病胸懐取次寛首报逺方俱入贡中期老父倍加餐新分马乳偏能饮旧赐貂裘不怕寒兼说冷官多述作赋成早晚寄来看
　　
　　○五言絶句
　　
　　窗下
　　
　　月落窗中暗月来窗外明夜深风弄叶疑是有人行
　　
　　题画四首
　　
　　吹笛
　　
　　草緑春风转花浓夕照曛翠华门外度凤吹杳难闻
　　
　　题扇
　　
　　钿合收残黛香风吹緑衣闲来消永昼非是效班姬
　　
　　题叶
　　
　　秋早绣裳寒霜清宫树丹不教寄流水题与小娃看
　　
　　琵琶
　　
　　金屋渐黄昏香凝锦幄温未曾辞汉苑哀怨与谁论
　　
　　题红梅
　　
　　贞态由来白轻红故恼人莫将桃李比别是一枝春
　　
　　题冷载阳小景四首
　　
　　朝回典却衣酒债仍常有何处写幽懐村村是花栁
　　
　　天下已归周一竿果何钓挟车向君门莫待飞熊兆
　　
　　宫商初不觧敢谓无知音欲得林中趣泠泠弦上心
　　
　　独往意甚佳兴阑良可惜胡不造衡门寒炉一相即
　　
　　○七言絶句
　　
　　迎祥观
　　
　　石径云深长緑苔仙家楼台絶纎埃空庭尽日无人到山鸟窥檐时下来
　　
　　题雪竹红梅
　　
　　兎园酣宴侍梁王翡翠帘埀锦幄张银烛烧残天不曙佳人队队舞霓裳
　　
　　题画图
　　
　　楼台深倚白云隈一涧萦回出洞来自古神仙求不得刘郎有路到天台
　　
　　题沈令尹小景
　　
　　笑杀陶潜归去休浔阳江上棹扁舟如今令尹新承宠卓鲁功名到白头
　　
　　题扇
　　
　　湖水湖山六月清画船曽向越中行采莲一曲歌声散醉看流云席上生
　　
　　题章琳扇
　　
　　嫦娥飞来丹桂香乘鸾舞女素罗裳广寒渐逺天似水风露满身宫漏长
　　
　　题画竹
　　
　　秖见鳯毛髙数尺岂知龙尾合千寻有时客报平安字緑泛深杯风满林
　　
　　题竹为一槎作（时初生子）
　　
　　此君老节已苍苍犹觧飘翩引凤凰若个龙孙能似玉他年会见拂云长
　　
　　题鹰
　　
　　长杨材官臂来时驾前决云呼健儿草间狐兎不日尽勇鋭如此倾城知
　　
　　题郭思彦画（号闲乐）
　　
　　北郭先生乐自闲坐闻天籁昼珊珊兴来也觧倾佳酿名拟风流两晋间
　　
　　杏林图
　　
　　夫子教人种杏花于今绕屋是丹砂过桥野叟如相问不比寻常卖酒家
　　
　　题杨思贻竹
　　
　　风雨潇潇秖一枝此君髙节苦难持于今凤尾凌霄汉会见龙孙满眼时
　　
　　题吴杰扇
　　
　　轮轮囷囷一片云非烟非雾白纷纷山人不敢自怡悦千里殷勤持赠君
　　
　　畦乐诗集 
　　
　
