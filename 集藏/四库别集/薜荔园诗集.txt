四库全书 薜荔园诗集 明 畲翔

钦定四库全书 

　　集部六 

　　薜荔园诗集 

　　别集类五 

　　明 

　　提要 

　　臣等谨案薜荔园诗集四巻明畲翔撰翔字宗汉号凤台莆田人嘉靖戊午举人官全椒县知县与巡按御史抵牾投劾弃官去为汗漫之游其诗以雄丽髙峭为宗声调气格颇近七子故世贞赠诗云十八娘红产荔枝蛎螃舌嫩比西施更教何物夸三絶为有畲郎七字诗屠隆作传亦称闽产足珍贵者不独荔枝西施舌盖即指此然人品颇髙故诗有清致不全为七子之肤廓未可尽斥之也传称所著有薜荔园诗畲宗汉稿游梁新编金陵纪游文考翔游踪所经惟大梁金陵为最后今集中俱已载入则合而编之仍以薜荔园诗为名也明诗综不着其名殆原属抄本故流传尚少欤 

　　乾隆四十三年六月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●薜荔园诗集原序 

　　夫泽雉非瑞腹中之锦称竒井蛙乃微夏半之声如吹质禀而绚于文灵合而通其窍顾影吐吞葢自金土煦沫相濡亦参气化粤稽物流斯或可覩也世有下走穷于踲踕外之无能纾筹策以综时内之无能托甘毳以供旨上之无所肆雄逸以动众下之卒莫肯嬉嫚以媚人咀嚼椒桂捻齅芝兰容有鲍氏之知宁少宗伯之薄人语亦语诋其昧于钳口人黙亦黙訾其短于雌黄噫夫处下贱望睫而以结于世岂不云难矣哉于是谢絶新流剔抉旧习抚景兴思怀人发涕穷愁幽兴托之微唫讵云成乎一家庸以拟之蛙雉或有诮之则应之曰穷于实通于虚吾不能违天感诸心发诸声吾以为自适至其争雄字句逺托愤疾音响之变亦惟其时乎噫深沉长者斥无頼于巻端风雅少年鼓余波于颊辅是则下走之罪已 

　　薜茘园诗集原序 

　　●钦定四库全书 

　　薜荔园诗集巻一 

　　（明）畲翔 撰 

　　○五言絶句 

　　三洲十景（有叙） 

　　余家三洲上大海浩淼自东来西接木兰泗华二水葢郡北一奥区也南有宁海桥甚巨丽桥北东旧置烟垒明斥堠升平日乆有老树亭亭盘其上若飞葢是曰烟墩孤树景一吉祥寺当桥北囊山僧主之毎晨夕钟声隠隠从风外度是曰海寺疎钟景二洲北有白水塘汇诸水东入海渔者撒纲如错徃徃闻扣舷欵乃声是曰白水渔歌景三东西皆大堤有薜荔蒲苇菱芡之属足供樵采是曰沧洲樵隠景四自白塘南来六桥蜿蜒相望虽佳丽稍逊西湖而月下行逰若驾晴虹而窥明镜亦足称胜一方是曰六桥夜月景五三江当海右之冲大风吹浪不知来几千里白雪皑皑疑为广陵八月涛也是为三江雪浪景六地宜榕居人多植之以屏东北扶疎轮囷好作怪状其根盘踞若龙虬溽暑坐其下风飕飕来袭人是曰榕阴连陌景七洲中多涧水毎春夏之交飘荡落花红白相映令人有桃源间想是曰涧水流花景八惟是八景平楚苍茫点缀村落先辈诸公多所标题惜其诗帙不传耳余薄逰归日逰戏其间尝叹曰是天假我以吾土之信美也即此逍遥若斥鷃足以自老奚必九万里而南为一日弟道昭氏过余薜荔园请曰三洲八景信美矣然东南之隅有三塔焉髙蹇鼎峙若青鸟之下云中小园之北新筑一台其上松萝交翠可以避尘嚣而奏緑绮愿伯广而咏之于是标其景曰平畴三塔芳树孤台并前八景而为十各咏一絶虽巴渝其音仅为剑首一吷庶几好事者和而歌焉张吾土之信美耳若曰弹丸之地为吞云梦八九者所訾是则不佞爽然自失矣 

　　烟墩孤树 

　　海上旧烟垒频年罢举烽但有孤树影带月舞龙钟 

　　海寺疎锺 

　　墟里黄昏候投林鸟雀哀渡头钟隠隠风送普陀来 

　　白水渔歌 

　　一水接沧溟六鳌秋可钓试听欵乃歌吾亦发长啸 

　　沧洲樵隠 

　　东海涌三洲负薪堪自老吾生澹荡人更欲搴瑶艹 

　　六桥夜月 

　　彷佛西湖上烟波鎻六桥美人明月夜好泛木兰桡 

　　三江雪浪 

　　海门烟雾深忽见秋涛起欲折扶桑枝乘潮去万里 

　　榕阴连陌 

　　积翠尽阴阴风吹十里响上栖白鹭羣下映青苔壌 

　　涧水流花 

　　淙淙涧里水不啻鸭头緑有时流落花疑是桃源曲 

　　平畴三塔 

　　宝塔镇东方亭亭三鸑鷟云中挂暮蟾海上射朝旭 

　　芳树孤台 

　　嘉树欎成阴孤台眺苍莽长笑似苏门白云自来徃 

　　题栖禅寺 

　　片片归林鸟微微出寺钟僧门掩秋色明月挂髙松 

　　玉阶怨 

　　玉阶无人行监宫日日扫夜来望四星白露沾秋草 

　　葛仙井 

　　昔时炼液人凿井湖山侧即今井中泉犹带丹霞色 

　　出郭 

　　出郭期无事看花转不闲夕阳低众壑水底见青山 

　　少年行 

　　九衢驰马去三辅鬬鸡来不必通名姓金吾夜钥开 

　　寄游宗谦 

　　一曳王门裾风流工赋雪不知楚醴筵犹为穆生设 

　　秋夜有怀 

　　夕露滴疎桐月下鸣双杵清宵耿不寐美人何处所 

　　采石怀古 

　　峩峩采石矶下有蛟龙窟不见骑鲸人波心堕明月 

　　望九华山 

　　多少风波客劳歌棹徃还眼中青似黛惟有九华山 

　　荻港晩泊 

　　挂席东南行青山望迢忽日暮寒潮生维舟对孤月 

　　舟中对月 

　　东风吹片雨遥泝大江流可是鸱夷子乾坤一叶舟 

　　宿桃叶渡 

　　片月冷黄昏家家静掩门避秦人不见山犬吠江村 

　　长干行 

　　莫愁貌如花生长长干里嫁与逺游郎愁风复愁水 

　　晓寒即事 

　　昨夜风霜冷孤衾愁杀人朝来看两鬂种种已如银 

　　阊门怀古 

　　城下多春草馆娃何处寻惟有阊门水前朝流至今 

　　吴山晚眺 

　　雨歇江天迥凭髙见午潮紫阳云乍起彷佛赤城标 

　　苏小小墓 

　　粉黛何年没春风土一抔香魂幻蝴蝶疑逐夜花来 

　　投野寺宿 

　　不见东林寺但闻隔水钟溪深桥复断片月挂孤峰 

　　春日怀归 

　　谷口啭莺声春风发杨栁萧条万里人孤帆伤白首 

　　怀陈振旺 

　　孟公倜傥人风流传尺牍云树色苍茫空穷千里目 

　　江上阻风 

　　系缆此江浒风狂不作雨木叶晚萧萧扁舟谁与语 

　　夜月荷香 

　　一曲沧浪水盈盈片月光湖邉香不散玉女试霓裳 

　　古别离 

　　问君何所之未语泪先落宁跨茅家龙莫采刘郎药 

　　怀友 

　　着屐歩苍苔萧然尘事少美人来不来隔竹闻啼鸟 

　　又 

　　闭户读南华人踪幽径絶徙倚有所思一片东山月 

　　闺词 

　　春风入绣帏花气入罗衣刺得鸳鸯枕待郎几日归 

　　又 

　　郎戍潇闗去别离何太乆塞雁秋来多见郎寄书否 

　　宫词 

　　待月立金阶露冷罗衣薄徙倚玉阑干秋风吹帘幙 

　　听鸟 

　　禅房钟乍歇古术鸟初啼催醒还家梦依然在虎溪 

　　侠客 

　　都市知名姓横行借报仇酣歌易水去那问大刀头 

　　古意 

　　窈窕卢家妇当窻理针线含情歩花间羞见双飞燕 

　　湖心亭即事 

　　平湖开一镜日暮繋楼船酒似移盘石歌疑唱采莲 

　　九日饮酒肆 

　　他乡逢素节何处觅黄花白髪登髙懒将钱向酒家 

　　卧龙山怀古 

　　欲览会稽城试上龙山顶越王不复来万家春树冷 

　　自君之出矣 

　　自君之出矣铅华不复理思君如浮云日逐东流水 

　　大佛寺夜坐 

　　片月挂遥岑荡漾湖波里山僧犹未眠谡谡松风起 

　　七夕风雨有怀 

　　咫尺不可见夷门风雨多一水非银汉无梁当奈何 

　　挽徐子瞻明府 

　　乘化飘然去言登紫府班石麟天上物元不住人间 

　　又 

　　白云随出没精气化为龙纵有陈蕃榻南州不可逢 

　　又 

　　北邙歌薤露列宿失郎官箧里留中论芳名并建安 

　　又 

　　修文归地下三径长蓬蒿剩有河东鳯钟山日夜号 

　　江岸次舟有怀 

　　秋风江上来吹转东流水停桡有所思月白长千里 

　　怀南山寄澹上人 

　　出郭饶山水鳯凰隠化城别来风雨夜梦断虎溪声 

　　题酒家仝钱季善作 

　　解下鹔鹴裘恰贳酒一斗笑问酒家胡有客如此否 

　　春晓戏柬张幼于 

　　蚕事犹未起登楼理晓妆双眉元似黛不用画张郎 

　　山阴道上风雨 

　　东郡多山水髙踪想古人欲歌招隠曲风雨暗相亲 

　　病中喜景受宗振至 

　　莺花愁不废药石病难除二仲劳相过春风满敝庐 

　　古别离二首（为屈氏别游君作） 

　　南海有明珠光洁还如昨君心谅不移所嗟妾命薄 

　　又 

　　飘飘杨白花随风无定止一片别郎心可以照秋水 

　　西岩杂咏（二十首） 

　　白云窝 

　　卜筑青山下白云任往还多情花下鸟相对语闗闗 

　　钓月矶 

　　直钩何用钓待月扫渔矶鸥鸟双双下怜人乆息机 

　　一鉴塘 

　　一镜无浮云澄波彻下上但得会心处何须濠濮想 

　　芙蓉池 

　　芙蓉照秋水湘女集为裳忽闻仙佩响月下挹羣芳 

　　桃花源 

　　桃花然小坞恍惚武陵源逺浦渔歌入前林鸟语喧 

　　赤壁 

　　赤壁临烟水仙人鞭石来清风来水面荡漾斗牛洄 

　　鹤径 

　　元鹤栖幽径声鸣达九天会心知万里暂寄百花前 

　　鹿门 

　　圣主非熊梦丈人御鹿归苍生多属望且莫掩柴扉 

　　荔圃 

　　荔火明玄圃枝头紫玉团欲蘓司马渴试进水晶盘 

　　留仙岩 

　　层岩凌北斗东望俯蓬瀛为有三珠树长留子晋笙 

　　翠云台 

　　芳树接云烟孤台半接天八公自来徃诗咏小山篇 

　　悠然亭 

　　一遂初衣心逍遥无辙迹时对南山云悠然此俱寂 

　　碧山堂 

　　学士碧山隠焚鱼问草堂千载云龙会为霖意不忘 

　　朝爽轩 

　　白露湛千秋枝头鸟声响阳乌海上来亭榭生秋爽 

　　夕嘉楼 

　　晚照挂松萝岩居乐事多丛林归鸟集逺寺暮钟和 

　　仙居楼 

　　楼阁悬青汉乘风蹑斗墟空中鸾鹤下此地即仙居 

　　灵源洞 

　　灵源开宝洞瑶草长阑干一授刀圭诀颜容驻渥丹 

　　琼液泉 

　　为问琼浆窟何如太液长临流倾玉碗髙枕傲羲皇 

　　茗园 

　　艺得芳园茗采将榖雨时樵青扫竹煮一碗一篇诗 

　　秫田 

　　帝宠归农日闲犂种秫田但教多酿酒乐圣且称贤 

　　题林徳夫乐丘（八景） 

　　梅坡真隠 

　　梅花清似雪缥缈白云间不有神仙住谁传姑射山 

　　望海苍岩 

　　髙蹈营邱壑林峦骋目初峨眉云变幻海气直凌虚 

　　瑶泉流碧 

　　千年流不竭谷口气氤氛莫是神龙窟灵湫泻白云 

　　拟谢公墩 

　　古木叅天逈青山载酒多谢公墩可拟词客盛年何 

　　叠玉山房 

　　夜梦昆山玉朝名有美堂但看松竹色何处不琳琅 

　　刘安丛桂 

　　山似淮南秀人歌丛桂篇莫论今与昔异代总登仙 

　　松月夜窓 

　　松斋零露滴夜坐思泠然一诵襄阳句山窓月色偏 

　　春草池塘 

　　眷此栖真地髙深辟化工池塘春草梦不减谢家风 

　　题林徳夫东山别墅 

　　偃蹇歌招隠栖迟老岁华世情从燕雀吾道自龙蛇 

　　其二 

　　猿鸟山中侣松萝物外情看花多藉艹恰恰听流莺 

　　其三 

　　松下时调鹤溪邉日钓鱼孤山林处士封禅总无书 

　　其四 

　　眷此栽花地而多种秫田桔槔偏不用鼓腹乐尧天 

　　其五 

　　入林无俗物爱客有深怀谁得逍遥趣风吹海月来 

　　其六 

　　山气冷疎牖墟烟淡逺村桑麻与鸡犬彷佛武陵源 

　　其七 

　　羣峰青似黛一水碧如油但得会心处何须到十洲 

　　其八 

　　芳洁纫兰佩离披咏桂丛谢家春草梦无日不诗筒 

　　其九 

　　花气朝侵榻松风夜拂琴庭前梧与竹鸾鳯自为林 

　　其十 

　　白髪甘肥遯青山狎隠沦试看朝市客若个是闲人 

　　题胡叅军池亭（二首） 

　　白云澹忘归川上气萧爽鱼鸟来亲人居然濠濮想 

　　又 

　　抱瓮似汉阴地僻无车马白鸥海上来日对忘机者 

　　重阳前一日送周元孚还楚（三首） 

　　令节逼重九归期及暮寒风霜揺落候莫遣客衣单 

　　其二 

　　篱下菊盈把尊前客尽欢讵容风雨妬新月满长安 

　　其三 

　　南国宦犹薄西陵梦未残君家湘水近行矣纫秋兰 

　　题友人池亭（三首） 

　　花竹散清阴孤亭苍翠里坐来百虑消彷佛临秋水 

　　其二 

　　髙阁霞为幔叅差花影重斗间真气在知有抱珠龙 

　　其三 

　　池塘开十亩流水漾桃花但得如泥醉何湏问习家 

　　对菊吟 

　　黄花香裛露采采满东篱不有陶元亮谁来倒酒巵 

　　采莲曲 

　　澄澄若耶溪盈盈采莲女将花比玉颜溪上自容与 

　　壶庄八咏 

　　云庄缥缈 

　　素性躭林丘卜此栖杖屦一啸洞中天白云任来去 

　　石洞崔嵬 

　　灵巗类削成不结茅为屋欲觅炼丹人逍遥此辟谷 

　　翠壶倒枕 

　　借来壶作枕笑傲足烟霞莫着籓篱想空中纳九华 

　　兰波环带 

　　兰津环一带万古自春秋时发沧浪咏矶头濯足流 

　　石拱三台 

　　昔人云此石原应天中宿可是魁三象山间长孕秀 

　　霞映赤城 

　　隠隠梅台外雉垣入眼賖仙风如可御咫尺赤城霞 

　　一峰中立 

　　长随鹿豕羣有时瞻太乙顿觉振衣寛扶桑低海日 

　　双鹤飞翀 

　　野趣偏躭鹤从容坐翠微云霄万里迥健翮任髙飞 

　　长安道 

　　何处可消忧长安髙酒楼楼前双栁树好系紫骅骝 

　　雨后吟 

　　夜来北窓雨萧萧竹偃扉朝望城头山白云湿不飞 

　　望囊山 

　　松林度鸟急鹫岭巢云低欲问莲花社斜阳过虎溪 

　　催牡丹 

　　春色已平分名花犹未吐把酒一酬之我歌花且舞 

　　饮兰亭 

　　竹树满山阴前贤迹未扫试流曲水觞醉藉王孙草 

　　谒禹庙 

　　丹青留日月辇道积莓苔王气千秋尽犹传玉帛来 

　　湘妃怨 

　　九嶷何处是玉辇几时过千秋悲帝子竹上泪痕多 

　　别马君 

　　斗酒江头别相看撃筑歌长江流不尽离恨较谁多 

　　又 

　　髙才君倚马落魄我歌鱼相劝加餐饭无忘尺素书 

　　班媫妤 

　　片月照金闺纨扇不堪把珠帘上玉钩霜覆鸳鸯瓦 

　　○五言古诗 

　　古诗 

　　合浦产明珠澧泽茁芳草褰裳欲采之将以遗所好所好隔天涯戚戚伤懐抱歳寒雨雪多游子悲逺道思君重踌躇一夜令人老 

　　其二 

　　盈盈三五月流辉入我帷中夜起彷徨忧心当告谁白露涂中庭寒螀夕鸣悲岂无心所欢千里邈音徽仰视雁南翔俯盻庭柯飞漫漫兹长夜涕泪沾裳衣 

　　其三 

　　百年何奄忽燕乐当及时斗酒娯心意厚薄非所知美人朝握手言笑生光辉风波一失所嘉会安可期逝者日以逺来者日以稀营营而惜费无乃贤达嗤 

　　其四 

　　女萝何袅袅杨栁何依依皎皎谁家妇罗绮媚春晖妆成妬桃李流涕倚双扉荡子新婚别三年行不归青春嗟自老红颜亦已非俯仰切中懐何以解渇饥 

　　杂诗 

　　白雪何飘飘游子多离忧美人娇如花娥娥临青楼佳期竟寂寞蹉跎若河流河流漫浩浩相思令人老时物有如期秉烛苦不早 

　　其二 

　　今夕复何夕皎皎明月光酌酒登髙楼岂不懐故乡欲驾车无輗欲济河无航仰视云汉间迢迢参与商悲风西北来越鸟东南翔援琴不成曲清泪沾衣裳 

　　同郑观察郑明府泛舟徐潭兼送陈宪副之浙中 

　　载酒泛青溪溪流清如醑佳客满华筵方舟自容与鸥鹭散沙汀原畴被禾黍盘礴緑阴间衔杯避烦暑慷慨一行歌铿然振大吕兴剧恣猖狂情深忘尔汝月白且迥舟离思纷如绪伊人济川才而我烟霞侣握手且为欢浮生俱逆旅愿寳金石声云霄日延伫 

　　题四皓图为黄山人全之寿 

　　秦威煽六合四贤隠商山紫芝何霭霭采之驻红颜岂不怀唐虞世逺不可攀隆凖既兴刘求之且闭闗皭然义不辱心与白云间一朝入汉庭侍燕伟衣冠片言成羽翼宗社頼以安伊人韬至徳巻舒若转丸处世合如此果哉何足难黄公千载后风流继考盘既探黄石畧亦炼紫金丹逃名遵芳躅肆志托飞翰明时终抱璞宁媿硕人寛 

　　赵仁甫邀登越王山同王汝存马从甫林天廸赋 

　　东风吹微和古道生芳草蹇余困旅人戚戚萦怀抱朝来听鸣禽登髙谐所好栁色欎黄金春衣试鲁缟欵欵罄深杯翩翩裁丽藻握手且为欢浮生悲易老曼倩隠金门安期栖海岛仙分各有宜愿言长自保 

　　赠朱开府 

　　三山控闽服崔嵬开柏府懋徳重保厘为宪资文武惟公应名世建牙莅兹土灵秀浚滇中羽仪振畿辅寅亮踵毕公休声迈吉甫分陕嘉惠翔巍然握绣斧 

　　其二 

　　鳯凰毛羽竒松柏坚贞峙秉性既清髙摧挫何能倚岳伯非不荣弃之若敝屣劲节耸朝绅令闻禆国是简在出帝心家食不遑起王道固荡平得兴君子理 

　　其三 

　　貔貅肃千队风云阵八方鲸鲲息吹浪一望通扶桑神武沛瀚渤经畧毖封疆既已厪未雨兼之危复隍千村屏狐鼠八郡屹金汤铙歌与壌吹洋洋达建章 

　　其四 

　　兰台昼余暇艺苑托深心撷英朝华圃摭实夕秀林式庐礼段木草檄资陈琳凌烟勒洪阀雄风披素襟垂老沐徳化况仰龙门深愧无山水奏延赏和知音 

　　袁明府招登莲花峰 

　　托乘出城闉眷言丘壑美桑柘迷术阡园林错山趾芳树烟中攅怪石巗巅峙径仄歩纡回亭幽随至止萝谷啸狝猴松岑萦葛藟丹壁倩神扶翠屏役鬼徙仰观鸟篆荒俯视虹桥迤竹影散轻颷榕阴逗晴晷快矣坐青林陶然命緑蚁逺水泛仙鳬空山怀石髓暮霭迎炎凉林花簇朱紫挥麈言弥玄秉烛欢未巳岳莲气荡胸陇麦歌盈耳岘首慕羊公勒石齐芳轨伊余汗漫逰庶几若蓬累即景恣雕搜将无惭巴里 

　　秋夜书怀 

　　一叶下髙梧随风无所托夜静寒蝉鸣凉飔振寥廓感此重伤心流光何相薄世路颇险巇人心生荆棘骑鹤缑氏山网罗安可得 

　　魏贞女诗 

　　烛烛空中月没且含光辉猗猗谷中兰芬馨死不移温温魏氏女皎皎琼树姿既娴内则训亦诵柏舟诗伊昔聘林家皓首以为期君子溘朝露吁天涕涟洏匍匐奔其丧相殉分所宜髙堂未展谒况在天一涯罗帷为谁设膏沭为谁施妯娌纷喋喋宁知我心悲水浆不入口焉问渴与饥一朝复一夕视死甘如饴从容下九原岂曰生结褵但作连理树一坏土相依百卉媚春阳霜露且先萎何如松与柏欎欎岁寒时嗟嗟魏氏女贞心迈等夷共姜千载后芳名史并垂 

　　贺朱母寿诗 

　　佳气集髙堂有萱匝金芝萱分本忘忧芝亦日华滋春风方骀荡青鸟来瑶池眷言阿母寿跪进九霞巵珍羞罗芬芬丝竹吹叅差婺彩射南斗环佩光陆离有鳯衔瑞图雝雝鸣阶墀九苞花下舞婆娑覩羽仪乘春歌燕喜既翕和埙篪愿母寿九如千秋以为期 

　　赠黄启元孝感 

　　黄生挺南国耿耿慕前修孝恭夙所禀朝夕何绸缪有母困床褥吁天怀百忧刲股亟进之而母疾以瘳刀圭信自取负米岂其俦黄生吾小友嘤鸣雅相求眷兹无双名江夏良可侔愿生长努力寿母及千秋 

　　读姚新宁苦竹记有感赋此为赠 

　　我生何不辰苦作乱离人感君词更苦读罢重酸辛城池初构难衣冠尽涂炭四顾纷戈矛仓皇何所窜君自越危城无人问死生形骸半摧折豺虎复纵横僵卧坑堑底自分必死矣全生仗素交急难故如此万死始归来妻子一悲哀旋复经刀锯洒血遍蒿莱残生空落魄世路黄金薄亲知反复间谁能重然诺天意不可知骨肉重相随患难流离际岂非玉汝时神物不终弃青云看立致领牧到海涯治行称独异倭兵纵烽烟士卒困戈鋋临危一转战孤城頼以全君本名卿后才名称八斗何事数偏竒所遇輙不偶騄駬下盐车驰骋果谁如大鹏嗤斥鷃天地鼓翼初逢君话夙昔悲喜动颜色感激为斯词词尽心脉脉 

　　逰栖霞寺呈陈子野倪公甫 

　　乘兴恣幽寻灵山欎苍翠飞泉树杪悬危石云中坠策杖披荆蓁言访前朝寺香气接诸天珠光散初地碑横乱草中苍苔蚀其字吊古几徘徊临风发长喟云松结遐思泉石豁幽意吾道本岩阿无劳嗟弃置 

　　赠赵子明 

　　宛丘有佳士夙抱希世珍连城称赵璧明月产西秦精光射长虹呵护多鬼神奈何早不售掩泣徒悲辛鱼目翻见赏燕石混其真连城与明月沉埋气未伸欎勃陈蔡间至寳难终湮会当献天府临朝设九宾君其重自爱毋惭抱璞人 

　　和黄全之山人哭郑叔晓佥宪之作（郑东白字叔晓号少棠弼子嘉靖丁丑进士广东按察司） 

　　伊人倐云亡涕泪沾胸臆不复赋登髙伊谁颂酒徳霓旌邈何之云车焉可即夙昔心所欢黄生更凄恻中夜起彷徨有求如弗得瘴海回悲风枫林青且黒三复悼亡词古道生颜色 

　　贞烈篇为林烈妇作 

　　我昔遭冦乱孤城嗟复隍倭兵猛于虎士女驱羣羊皎皎林家妇引袂裂衷膓玉颜分必死尘土非我藏烈气填胸臆捐佩水中央贼徒俱动魄按剑赫相望阴精彻河汉白日天苍凉人生驹过隙含垢辱冠裳岂不柔绕指化此百炼刚吁嗟柯氏女风与江海长芙蓉照秋水岁岁含幽芳 

　　题棠泉图寿棠泉郑公 

　　嘉树欎繁阴玉泉流不舍中有栖迟人抱瓮灌梧槚伊昔际明时亦既五其马钟鼎岂不荣所贵和者寡耆旧伟衣冠文章超风雅介寿及春阳花下进杯斚绮席露为浆雕盘龙作鲊神逰孤射山道契襄城野荧荧南极星永锡兹纯嘏 

　　夏日集东山同方员外黄山人黄给諌郑观察作 

　　火云蒸四野局促将焉如折简劳相命髙会城东隅磊磊山中石欎欎路傍榆悬崖暑气薄况与同心俱竹下罗丰膳万籁间吹竽长啸若鳯鸾余音彻九衢翩翩二三子旨酒足欢娱凉风吹我髪烦襟藉以舒鸣蝉集深林倦鸟下前除今日不乐饮含情欲谁须人生天地间贤愚同一区笑彼车马客磬折竟焉趋登髙能赋者临眺且踌躇 

　　送陈尧勲之浙为其先宪副公乞铭姚太史 

　　瑟瑟秋风候问君何所之君行双泪下生别非所悲忆昔趋庭训谆谆礼与诗定省朝还夕为乐长在兹一旦风木摧哀哀见无期泪尽继以血殷忧当告谁独有太史铭可以不朽为怀刺走千里间闗岂所知鸿雁声嗷嗷浮云东南驰白马萧萧鸣且当从此辞我闻重恻恻掩泣一相持檇李在何方山川路逶迤明发担簦去严霜途中逵伤哉孝子心金石坚不移太史秉直笔文章光陆离千载一知己临风涕涟洏君负青云姿显扬会有时行矣重自爱莫忘倚门思 

　　赠袁伯益 

　　天地犹槖钥人民原野鹿叔季日以漓浑沌日以凿常道希无为见素抱其朴至人剖玄门游心洞枢轴烹鲜悟綦理江海王百谷好静民自正簿书无留牍从容著作林六艺芳润潄缅想古时人雅志慕黄鹄况乃柴桑翁物外标芳躅千载谁知音独为伤沉陆负材当明时聊以见夙昔下士复髙风三握劳一沐既赓菁莪章亦唱阳春曲以兹气味薫兰■〈艹洍〉同馨馥怀刺遥相投喜被清风穆挥麈吐玄言虗来实吾腹南山归旧庐北阙乘华毂愿保千秋名矫首扶桑旭 

　　题黄惟雅汪波千顷图 

　　大鹏徙南溟扶揺九万里斥鷃抢榆枋控地而已矣大小量固殊谁能区别此黄生产建安夙慕前贤轨汪波以名图朝夕劳仰止伊昔汉运微贤豪皆披靡登龙失李公祭皋悲范子屈蠖且泥蟠独羡汝南羙黄生青云姿胸中无棘枳卜筑芝城隈深林避泥滓汗漫逰其中可以格吝鄙瑶琴蓄一张诗篇规四始自甘介浊酒何用问臧否泰山等秋毫天地犹一指汪洋千顷波后先同一揆嗟余偃蹇人结交淡如水虽然日徃还安能窥底里取醉有青尊逆旅忘蓬累叔度本畸人公衡亦快士愿子重勉旃鲲自北溟起 

　　题南郭别业 

　　一气散鸿蒙万彚纷天壌局促辕下驹无乃婴世网所以古达人翛然濠濮想鱼鸟日相亲林木躭苍莽子也乐郊居白云缔幽赏昏日憺忘归超然神自爽仰眺烟峦姿俯聆溪瀬响衡门足栖迟无劳歌独徃 

　　其二 

　　歩出南郭门言向青溪曲初日散平芜人烟隠修竹桑麻迷术阡籓离转隈隩始至豁尘襟长啸骋遐瞩葱蒨欎阳阿雾霭沉阴谷既采涧邉芹亦摘畦中蔌客至且命觞夜阑更秉烛濠梁乐在兹垂钓从所欲 

　　其三 

　　朝市多尘嚣山林洵寂寞独有逍遥人郊墟好栖托凿池飬文鳞学圃艺灵药岂不习纷华所向在寥廓临流聴桔槔抱影坐藂薄抚琴伤猗兰草玄掩髙阁泛泛狎鳬鸥冥冥慕鸿鹄髙卧似隆中明志甘淡泊 

　　其四 

　　褰裳渉三山泛驾骋九州岛秦皇与周穆徃事良悠悠伊人事卜筑乃在青门陬寒泉莹碧沼藂篁间緑畴菰蒲覆深浅鸂■〈氵束鸟〉信沉浮岂云甘离索聊以供息逰空潭潜赤鲤巨壑壑苍虬愿展云中翼蓬蒿安足留 

　　咏史 

　　绵上山何髙千盘临绛水有蛇伏其中依依母与子岂无从龙功贪天窃所耻悬书在宫门山中呼不起烈火被林皋象焚良以齿生岂薄君恩所愿从母死峩峩山上祠欎欎松与梓至今寒食时行人伤遗垒（之推） 
　　延陵有宝剑解挂徐君墓但酬一片心安知存与故譲国追夷齐千乘非所頋岂复问遗金负薪嗟道路（季子） 
　　三闾不可作九歌有遗编伊昔仕宗国岂不炳几先青蝇一坠耳明月亦弃捐离骚空缱绻利口急相煎娥眉嫉众女萧艾茂兰荃侘傺古如此非今独怃然（屈原） 
　　秦皇吞六国蚕食下山东燕丹求壮士易水歌悲风慷慨入咸阳积诚贯白虹千金怀匕首督亢图易穷报秦计不就倚柱气何雄智哉张子房潜击秦沙中十日索不得翊汉成大功（荆轲） 
　　楚汉方龙鬬雌雄未可知淮阴起屠钓佐汉一定之垓下兵已破龙凖偃旌旗楚人威震主云梦亟相随兔死走狗烹鼎镬所不辞妇言赤三族韩彭良足悲以此感壮士贻笑屠中儿饥从漂母饭千金报不移（韩信） 
　　长安豪杰窟权贵势相移今朝武安客昨日事魏其一请城南曲嫌隙良在兹所嗟俱戚瑞安用倾夺为将军善使酒骂坐且为谁一朝论弃市笑杀颍川儿（灌夫） 
　　炎祚既云微五侯起专政成都怀异心敢窃太阿柄亦有金縢书居摄附姬圣传玺胁后宫新室朔改正乃征龚大夫大夫固称病印绶岂不荣所耻事二姓草玄者何心竟乃作符命（龚胜） 
　　孔明心佐汉长啸出隆中三分方割据虎视竞相雄运筹劳旦夕岂不誓匪躬闗张不可作帷幄难为功五丈原头石汉室已将终即今前后表读罢泪无穷（武侯） 
　　栗里有髙人浮云无所累有酒但相招陶然■〈扌弃〉一醉采菊坐东篱慨然发长喟身世两悠悠那得长相寄白日梦羲皇千载一髙视解带谢时人风流此未坠（靖节） 
　　汉运昔云頺烟云四塞起魏武奋鹰扬羣策皆披靡雄辨哉祢衡猖狂无与比阿瞒非所论余子安足齿江夏褊心人豪强甘杀死至今鹦鹉名遗恨沧浪水（祢衡） 

　　薜荔园诗集巻一 


　　●钦定四库全书 

　　薜荔园诗集巻二 

　　（明）畲翔 撰 

　　○五言律诗 

　　题戴氏风泽山房（二首） 

　　谁栽千树橘况近百花庄何用愚名谷只宜醉作乡行藏髙卧穏岁月著书长兴到来看竹无劳枉报章 

　　其二 

　　结屋松林下终朝独闭闗猖狂知浊酒揺落对青山种树荷锄去寻僧采药还眷兹招隠地倘许数跻攀 

　　七夕舟中 

　　银汉迎仙佩金颷动客舟江湖逢此夕砧杵报新秋尘世伤萍梗清宵看女牛班姬团扇赋吟罢不胜愁 

　　真州送林明府携家还乡（三首） 

　　故园何处是闽海路漫漫儿女天涯泪穷愁世路难新诗工谢朓徃事拙潘安一卧秋江上鲈鱼满钓竿 

　　其二 

　　枫林揺落候有客赋将归湖海十年梦星霜两鬓稀田园存晚计萝薜遂初衣回首云霄迥天涯万事非 

　　其三 

　　携家寻旧隠岂为鹿门期客乆薪如桂愁来鬓有丝风尘悲荏苒戎马苦驱驰归去盟猿鹤巗居更不移 

　　河上即事（六首） 

　　淮南飘泊者秋水信轻舠萍梗还千里风尘感二毛露滋葭菼冷天阔雁鸿髙蹈海吾何敢来观八月涛 

　　其二 

　　岂学庄生傲聊为汗漫逰衔杯捐万事得句倚扁舟大汉秋风起层城海气流长歌招隠赋桂树蹔淹留 

　　其三 

　　秋色欺霜鬓飘零胡不归沧洲吾道在白眼世情非有客歌丛桂何人问少微但看沙上鸟来去总忘机 

　　其四 

　　惨淡浮云色萧条万里情风尘何落魄湖海且逃名丧乱依刘表离骚赋屈平陆沉无不可归去问柴荆 

　　其五 

　　浪迹縁何事风帆任所之沧波含暝色白露脆秋枝海市渔灯闹江天雁影迟徘徊良夜月頼有手中巵 

　　其六 

　　偃蹇嗟吾道支离笑此身何当归采菊无日不思莼秋色丹枫冷西风白髪新翩翩鸿鹄气千里去无垠 

　　早春和方子及病中见示之作（讳沆号讱庵进士云南提学） 

　　汉京新改岁怪尔避风尘伏枕原非病裁诗最有神江山含紫气梅栁鬬青春憔悴还如昨谁怜泽畔人 

　　题九鲤湖仝郭士龙林翌甫作 

　　琳宫髙缥缈登眺若飞翰地僻藤萝古潭深日月寒石床空有藓金灶已无丹采药从兹去胡麻或可餐 

　　寒食病起寄郑文蔚陈尧勋姚巽卿 

　　落落天涯客春风病未瘳此生扶药饵故国梦松楸对雨逢寒食经年拥敝裘王孙芳草路何处不堪愁 

　　金子鲁席上留别孤山社诸君 

　　已结陶潜社还看谢眺山一尊楼阁别孤客海天寛金石心难变江湖鬓已斑武陵良月夜风雨未堪攀 

　　赠屠纬真 

　　何年辞建礼天地老黄冠书着藏名岳家贫服大丹西湖双桂棹东海一渔竿回首长安日浮云梦里看 

　　咏谢娼蝶裙是贞吉王孙所贻 

　　鲛鮹新出海六幅制为裙搨得滕王蝶妆成峡女云幽香春入梦微歩水生纹解咏空中雪谢家自不羣 

　　闻林兆伦入九鲤诗以懐之 

　　闻尔寻真去何山第几重仙禽翔缥缈大药采芙蓉梦醒寒潭水心清晓月钟所嗟羁物役徒想白云踪 

　　送康孟担逰吴越 

　　芳草春晴候看君赋逺征岭云寒傍马堤栁暗鸣莺酒湿鲛人泪歌含郢客情相知劳问讯白首卧柴荆 

　　晚泊有怀 

　　晩泊弋阳溪孤舟望里迷桃花千树乱杜宇数声啼积雨沉渔火逥风咽鼓鼙美人山水调心折大江西 

　　宛丘宿方子嗣宗馆中 

　　乆客辞梁苑长途入宛丘故人一握手千里散离愁秉烛寒砧夜开尊片月秋翻思桃叶渡系马醉青楼 

　　汪司马招入桃源赏桂同吴翁晋苏君昭汪仲淹分赋得林字 

　　桃源残暑退城郭澹秋阴玉露分河汉天香散桂林王孙招隠赋公子采芳心偃蹇空山曲攀援意转深 

　　答王百谷 

　　丛林寒夜别明月寄新篇君自纫兰佩余仍拍酒船百年贫傲世半偈老逃禅欲下髙斋榻莺花二月天 

　　题林邦介溪上别业 

　　一水抱村流门临杜若洲桃花停上骑莲叶命扁舟波荡千峰影风回六月秋西园名邺下词赋重应刘 

　　赋得紫阳洞 

　　石洞俯崔嵬龙蛇绣碧苔五丁何日凿二酉此中开度索花仍发浮丘鹤不回胡麻如可饭长啸入天台 

　　读黄亨夫万玉山房稿赋赠 

　　曽諌长杨猎翻为泽畔吟幽兰搴作佩流水咽鸣琴天地飞扬态山林偃蹇心若非同调者白雪几知音 

　　晋安馆中纪怀十首 

　　片帆初度峡一上钓龙台睥睨三山出辘轳万井开披襟下白鸟散髪歩苍苔稍喜风尘静谁当保障才 

　　其二 

　　落魄余双鬓城隅问故人庭阴蕉叶老秋色菊花新陋巷嗟何事浮云笑此身床头多緑酒莫厌客来频 

　　其三 

　　秋色正揺落山山柿叶黄那堪当逆旅况复是重阳猿断沧江月鸦啼老树霜不知孤馆客何处泣干将 

　　其四 

　　节序逢青女他乡未授衣颜容愁里改形影梦中归此日徒餐菊何山可采薇却怜同病者迢逓暮云飞 

　　其五 

　　青霜沾夜草对此暗销魂短榻寒秋水孤灯掩荜门途穷营桂玉泪尽隘乾坤安得冥寥子论心酒一樽 

　　其六 

　　西风吹万籁城郭起秋涛病色依双树愁心感二毛香生黄菊细寒傍白云髙归去衡门下凭谁读离骚 

　　其七 

　　落叶纷如雨愁人独倚楼千峰明逺水一鸟下沧洲湖海频相望神仙未可求欲歌招隠句乘月弄扁舟 

　　其八 

　　越王台上望秋色最堪怜五虎罗青嶂双鸿破碧天芙蓉充杂佩蟋蟀伴孤眠欲觅知音者雷阳路几千 

　　其九 

　　垂老长为客愁心夜雨多绨袍谁复恋白石自长歌薜荔侵荒径梧桐冷碧柯披衣待明发归思满烟萝 

　　其十 

　　长铗歌鱼日萧萧两鬓斑行云空入梦倦鸟自知还汉浦怀仙佩菱花对玉颜不知秋色里几度望三山 

　　赠金子鲁开府（二首） 

　　大楚劳分镇全闽重策勋虎符娴妙畧龙剑静妖氛白羽揺山月朱旗拂海云辕门无别事传檄草雄文 

　　其二 

　　牙帐开青甸鸾旗下绛霄星屯平埜戍月涌大江潮竹箭千章合桃花万骑骄治书铃阁暇清问到渔樵 

　　秋夜同陈子卿集黄尧衢宅观菊 

　　玉树风初冷萧然白髪新忽投江夏宅又得杜陵人纫佩怀湘女飱英笑楚臣何嫌欢秉烛斗酒夜相亲 

　　春日康孟担过访薜荔园 

　　一径春阴里松萝白日昏若非髙士驾谁到故侯门竹下诗偏秀垆头酒未浑莫言供给少枕藉有芳荪 

　　集郑文蔚草堂同尚晋拱元作 

　　秋色回丛桂开尊咏楚骚青云谁附骥白眼一持螯露冷花阴月风生树杪涛子真栖谷口何处弋鸿毛 

　　登滕王阁 

　　髙阁秋逾迥寒潭影自深君王不可见过客一登临车骑风烟散笙歌栋宇沉卷帘看暮雨依旧洒城阴 

　　秋日燕子矶即事 

　　燕子枕江流随波上下浮天分吴楚堑地控帝王州网罟渔人集帆樯估客愁白云尊酒尽一啸秣陵秋 

　　寄屠田叔 

　　芳春已二月偃蹇一狂夫风雨花开落闗山雁有无清言怀玉屑傲吏对氷壶欲买扁舟去蓬蒿病未苏 

　　仝郑文蔚饮水亭作 

　　水曲花偏丽柴门客到稀藤萝盟不负鸥鹭浴相依半醉眠芳艹长吟望翠微栁条春欲暮肯令赏心违 

　　秋夜仝吴湛之陈汝鉴过康孟担草堂 

　　汗漫浑无事杖藜向尔投幽兰纷薄暮南斗耿清秋秉烛窥玄草倾壶醉白头兴阑从去住霜月夜悠悠 

　　寄龙君善（四首） 

　　忽得燕中信嗟君有谤书云霾丰狱剑骥服太行车赤县飞腾乆青云拓落初桃花春水满归混武陵渔 

　　其二 

　　楚材岂易得偃蹇一长叹遗爱歌南国髙名疾上官五都怀白璧九畹艺幽兰且泛扁舟去洞庭波浪寛 

　　其三 

　　黄山与白岳几度兴流连却笑缁衣客翻憎贝锦篇帆樯归楚日鸡犬避秦年若遇东来雁裁诗寄彩笺 

　　其四 

　　文章窥屈宋仕路转堪悲去矣惊投杼澘然泣染丝白云瞻故里青桂喜连枝二酉探书罢弹冠慰所知 

　　逰万山观仝郭次甫何长卿潘景升许去疾刘季然分得万字 

　　策杖叩玄闗縁崖穿野蔓疑登黄鹤楼更煮青精饭御气瞻朝元临风听吹万眷兹汗漫逰岂负烟霞愿 

　　水亭读鳯皇山藏稿赠黄尧衢 

　　把酒临流日读君巻里诗才华多幼妇风雅是吾师龙种千羣失鳯毛五色披凌云还有赋况值好文时 

　　其二 

　　蓬门深谢客隠几意何如偃蹇便科髪穷愁懒著书松阴移短榻鸟迹乱前除幽独春相媚无劳叹索居 

　　其三 

　　刘伶深嗜酒陆羽解烹茶髙士名犹在吾生兴不賖负薪吟野径煮石待山家若问浮生事池塘暗落花 

　　立秋日詹淑正见过小酌 

　　寂寞掩柴荆相过见汝情伏天流大火片雨下孤城饥馑苏何日江湖混此生垆头聊共醉坐聴井梧声 

　　殷公觐招集水西亭仝何行吉詹淑正管象吉洪仲昭杨承之作 

　　郭外生秋色移尊集水西青山悬睥睨白马驻招提丛桂淮南隠芙蓉邺下题酣歌犹未巳归路夕阳低 

　　寄题龙华寺兼柬堪公 

　　宝幢山下寺塔影挂层霞八水分功徳诸天散雨花将诗来入社得酒便为家悟得无生理超然转法华 

　　缑溪馆中晤王永叔沈生余二明府 

　　邮亭开锦帐尊酒话襟期已下王乔舄还吟沈约诗烽烟生海上鸿雁隔天涯把袂休辞醉重逢定几时 

　　仙溪舟中报黄徳符 

　　为访仙源去兰桡趁晩风山青烟树外溪碧火云中胜事怀河朔幽心寄桂丛美人渺何许临水送飞鸿 

　　周元孚邀仝邬汝翼胡应之何长卿黄白仲沈孺林登瓦官寺青莲阁作 

　　瓦官名不减髙阁复青莲问法凭支遁裁诗想谪仙黄图留王气白浪落人烟宿障除烦恼皈依不二禅 

　　同彭玉润逰摄山（二首） 

　　歇马行松径寻僧度石桥欲窥龙藏胜不惮虎溪遥踰岭参干佛看碑辨六朝谁言陶处士犹待逺公招 

　　其二 

　　一片烟萝地空山涌白莲欲除烦恼障先辨辟支禅鸟下翻经石龙沉洗钵泉新诗携谢眺翘首问青天 

　　登谷城山 

　　春入江山丽登髙醉眼开鹤盘沧海下人蹑白云来解带悬修竹飞觞藉落梅漫留金石句天地妬雄才 

　　秋日集欧桢伯青溪馆分得溪字 

　　官舍清于水开尊对木犀地当留笛歩客到浣花溪爽气乘秋入斜阳度鸟低尚书期不顾肯惜醉如泥 

　　陈翰卿招集乌山同许伯纶康孟担杨任道作 

　　卜筑南山下开尊醉薜萝兰投湘女佩雪和郢人歌海岳窓中尽楼台树杪多翛然发长啸挥手乱星河 

　　春日雨中怀陈士传 

　　律转青阳候愁听曙雨声梅花寒自落栁色嫩初生扑竹惊栖鹤穿林却啭莺青山招隠处延眺独含情 

　　春日宿康孟担斋头赋赠 

　　爱尔栖迟处门庭静不哗春生书带草香染木犀花短榻工文藻晴窓阅岁华相过偏信宿有酒不湏赊 

　　郊居即事 

　　柴门流水曲隠几絶逢迎乱竹烟初敛孤村雨乍晴邻翁分药草稚子进藜羮谁识幽居处无营度此生 

　　寄费无学 

　　仙才不可见大雅属斯人斗酒歌相劳绨袍意独真文章穷屈宋钟鼎辨周秦别尔匡庐去千山若比邻 

　　送立雨叔之海陵 

　　三尺芙蓉佩腰间色陆离那堪千里别况复九秋时瓜歩乘潮兴芜城吊古诗小山丛桂好莫忘倚门期 

　　海上述怀 

　　空门无剥啄伏枕过今朝病色怀飱菊生涯寄纬萧月揺湘女佩风动颍人瓢寂寞玄经在冥鸿未可招 

　　送方伯书游北雍（讳承笏号希讱户部尚书郎） 

　　长安多结侠君去意何如黍谷春吹律聊城客射书如云瞻璧水有赋奏公交车燕市逢人问穷愁两鬓疎 

　　度新岭作 

　　二月且逢闰披裘犹自寒阴云霾晓日流水咽髙滩马首风尘苦羊肠道路难青山花渐发不似故园看 

　　京口早发 

　　逺寺疎钟动长江片月流客愁眠不得起视水邉楼河汉星将曙闗门柝未休榜人初撃楫西上秣陵州 

　　茶洋舟中 

　　溪烟飞漠漠乆客荡归舟水落滩声急天寒曙色浮风尘孤剑暗戎马十年愁翻怪乡园近伤心是旧逰 

　　对月有怀 

　　爱此清秋月盈盈水一方青天如挂镜白露已沾裳波泛蟾宫冷风飘桂阙香沉吟团扇句能不断人肠 

　　送吴公挺之建州 

　　君向芝城去云山望几重滩声喧黯淡秋色冷芙蓉千里怀中剑扁舟梦里钟溪头明月好载酒幔亭峰 

　　鄱阳舟中 

　　乘槎千里客一叶下鄱阳雁起闽天迥烟连楚水长江鱼投网罟海燕逐帆樯暮雨潇潇急鸣桡欲断肠 

　　左蠡雨泊怀彭使君 

　　雨中停桂棹一眺尽重湖巨浸吞吴楚长鲸伏有无临渊嗟结网见猎动飞弧何限怀人意风波咫尺孤 

　　雨中柬郑道行 

　　二月雨声寒萧条拥鹖冠疎钟沉别院独鸟下空坛乆客嗟燃桂深山想采兰君家书带草何似故园看 

　　赋得金沙水同袁履善作 

　　一派分阿耨寒潭九里沙云蒸灵液暖日动浏纹斜丽水盘初地恒河露觉花欲将龙井去支鼎试新茶 

　　檇李雪中怀吴翁晋 

　　积雪连平野饥鸦不可闻相如怀授简小令欲书裙水与银河接山从玉垒分郢人歌寂寞此际重思君 

　　李节之招饮龙潭仝周希安宋初阳蔡幼公章子敬作 

　　别馆临流逈髙楼背阁偏披云星作客傲世酒称仙孤塔空中起千家镜里悬何时乘夜雪重泛剡溪船 

　　夏日仝柯大启林晋伯郑若东柯尔珍避暑觉上人兰若 

　　曵杖遵南国言寻白社期龙应沉法水鸟已集禅枝移席临溪阁行厨荐露葵逺公偏许饮欲去漫攅眉 

　　丁丑秋日书事 

　　端拱劳清问谁当万里城戎威骄假道汉将大征兵抗疏多新进运筹属老成禁中频拊髀颇牧昔时名 

　　秋怀（二首） 

　　迢逓千山道疎林落日低传书悲塞雁伏枕听莎鸡双鬓凋风雨孤城厌鼓鼙东闽何处是人在楚云西 

　　其二 

　　西风揺落候客自滞江城鸿雁三秋泪蒹葭一水情醒逢渔父问侠藉酒人名多病销皮骨熊经学养生 

　　送丘明华之浙中谒胡参政 

　　朔气拥江门离心那可论数声寒度雁双泪暗啼猿访古严滩下探竒禹穴存薇垣知国士去矣漫销魂 

　　寄余思澄 

　　斗酒一为别江湖叹索居诗曽题五栁梦毎折双鱼彩笔风云丽青山岁月虚交情深缱绻争奈雁来疎 

　　秋夜呈伯华 

　　独坐髙楼夜萧然旅思生井桐秋一叶城柝月三更剑合雌雄气诗传鲍谢名山中丛桂在无日不含情 

　　泊金沙 

　　西风吹瞑色野雁倚孤舟水气将秋冷溪声带月流交游虗顾盼著作老穷愁明发扬帆去隋珠何处投 

　　木兰陂春泛同尧勲子韩文蔚作 

　　春流緑于染载酒罄交欢沙鸟轻相狎江花笑未残衣含波影动曲度栁条寒旷达真吾事悠然咏考盘 

　　病后伯华仁甫汝存携酒见访 

　　茂陵多病渴萧瑟更悲秋忽载花间酒同为月下逰露华清欲滴枫叶老堪愁莫惜如泥醉风尘易白头 

　　其二 

　　偃蹇长为客年华伏枕过贫应甘季次病岂示维摩玉勒停秋草金巵泛夕波徘徊情不浅取醉月中歌 

　　寄方景武二首（讳元淇工近体在戚将军幕府） 

　　塞上悲歌者相违路几千著书曽入赵撃筑更逰燕白羽征兵日黄金结客年幕中工草檄还忆旧青毡 

　　题林敷毅立壶图 

　　孤鹫界苍烟凭髙思渺然飞云迷古刹落日俯平田醉拾金光草闲寻玉乳泉天风吹短袂缥缈若飞仙 

　　见二毛作 

　　生事惟髙枕萧然已二毛山中歌扣角花下醉持螯身世穷何碍风尘梦亦劳但教无俗事随意读离骚 

　　对月吟 

　　凉风吹海月皎皎度遥岑映水金波静穿林玉树阴闗山征妇泪萍梗故人心独坐愁无頼萧然动客吟 

　　冬夜尧勲过访值雷雨大作 

　　岁寒风雨夜兴似剡溪船雷震嘉平月星纒己夘年酒人吾独老词客尔堪怜剪烛弹棋罢聫床一醉眠 

　　初夏柬姚明府 

　　羣木散繁阴怀人思不禁九华青似黛几度梦相寻康乐题春草歩兵笑竹林溪头新水至迟尔一披襟 

　　怀晋安诸子（二首） 

　　忽忽惊残腊萧条已二毛自应怀短铗谁复恋绨袍夜雪深蓬径寒松泻海涛不知词赋客何处醉持螯 

　　其二 

　　抱病衡门下孤村岁暮时贫耽元亮酒老爱建安诗雨雪龙蛇卧稲梁鸟雀悲无诸二三子几度梦中期 

　　咏怀呈诸同社（六首） 

　　青鬓衡门下朝来雪数茎文章嘲薄俗贫病寄浮生樗栎元无用藤萝合有盟中原二三子鞭弭气纵横 

　　其二 

　　吾道穷何甚年丰亦苦饥江湖交渐薄蒲栁病相依鹿破隍中梦鸥忘海上机此生沉浊酒荷锸未全非 

　　其三 

　　夙昔飞扬态年华去不留七星空佩剑五月尚披裘翰墨非长技稲粱那自谋江潭天地意枯槁未应愁 

　　其四 

　　草玄甘寂寞谁识子云心十口穷相傍二毛病不禁风尘空落魄山水几知音万古江河色滔滔岂陆沉 

　　其五 

　　伏枕朝慵起蓬蒿一径存妻孥亲井臼裘葛失寒温药自频増减诗多废讨论幸无车马迹终日闭柴门 

　　其六 

　　咄咄书空日明时一病夫岁华徂薜荔生事老江湖兴剧还看竹心冥似据梧向来羁五斗空自辱泥涂 

　　仝赵献武林洁甫饮仲仁宅 

　　谁道元龙傲相逢意转亲但教千日醉莫笑百年贫风雨能留客烟花不负人夜来占太史星已聚荀陈 

　　戊子夏日祝士会招集信州北楼仝祝士南汪季美次唐人李郢韵 

　　登楼愁作赋把酒喜看山双鸟窥人下孤云度陇还凶荒何日定贫病此生闲醉里行吟客悠悠恋故闗 

　　雨后怀陈尧勲 

　　空斋听雨夜芳树转秋声拥褐饶寒色谈诗忆友生扁舟湖海兴斗酒薜萝情那得狂相傍长歌对月明 

　　雨中冩闷 

　　漠漠黄梅雨芝城五月秋湿薪吹不起平础涨堪愁岁俭惊千里家贫梦一丘谁能鞭日驭长笑弄扁舟 

　　旅病 

　　焚香聊晏坐旅食计萧然不分薪如桂更嗟屋似船愁来脂髓尽老至雪霜偏身世已如此无劳问九天 

　　病后柬陈季廸 

　　白髪长为客孤灯暗抱疴据床亲药褁伏枕想渔蓑生计浮云薄乡心积雨多明朝逢竞渡无奈独醒何 

　　午日谢性卿招集斋中薄暮登楼赋此 

　　竞渡逢佳节多君折简招艾符方在户莆酒且盈瓢对榻挥玄麈登楼拂斗杓左徒遗恨在千载未能消 

　　坐雨柬吴师文 

　　一榻嗟容膝其如雨不堪人多愁桂玉天岂漏东南逆旅怜同病余生抱独惭囊中阿堵物沽酒向谁酣 

　　苦雨柬魏伯建 

　　连朝依枕簟积雨几时亁榴火枝头暗茶烟竹里寒尊生甘社栎佞佛礼旃檀为问参同子何时振羽翰 

　　雨中不得过季廸却寄 

　　昨日花间酌髙谈碣石宫今朝云卧处徒自叹飘蓬投辖情何限撡瓢兴不穷所嗟风雨恶一水渺丝桐 

　　题栟榈寺 

　　礼佛寻龙藏逢僧入虎溪诸天空色相双树是菩提拂麈花初散摊经日未西白莲堪结社临去独留题 

　　武彝逢锺明府 

　　仙子栖真处烟霞别有天金芝悬五岳玉牒祝千年叶县窥丹灶桃源泛钓船风流归茂宰紫气望翩翩 

　　武霞纪逰（八首） 

　　鼓枻逢渔火披衣混鹿羣松含千嶂雨草乱一溪云茅狗从天下金鸡隔水闻幔亭张乐处欲叩武夷君 

　　其二 

　　长啸窥丹壑寻幽入翠微风停鸾鹤驾露湿薜萝衣谢豹穿林去桃花夹岸飞闲来寻钓艇不待乞渔矶 

　　其三 

　　朅来停杖屦访道上清宫翠落空潭水涛生万壑风芝苓罗斗口鸡犬驻云中即此堪招隠何须问八公 

　　其四 

　　黄冠偏爱客载酒泛青溪春暖花争发云深鸟自啼芝童调石髓玉女进刀圭兴剧贪杯斚挥戈日未西 

　　其五 

　　鐡笛吹何处临风促落梅虹桥人不见华表鹤初回九转留仙蜕千秋辨刼灰当年刘阮辈曽否到天台 

　　其六 

　　缑山长跨鹤叶县亦飞鳬欲采三珠树还藏五岳图干鱼传汉峙小犬吠仙都试问避秦者于今尚有无 

　　其七 

　　髙阁延清眺千崖气渺茫钟声沉断壑鸟影曵斜阳倚竹风生籁听泉月到床胡麻如可饭未许问沧桑 

　　其八 

　　斋心探道箓细听歩虚声不辨逰三岛焉知驻五城忽悬鲛室泪翻忆鹿门耕何处安期枣如瓜饷此生 

　　仙门洞次苏大禹参君韵 

　　共有寻真兴林峦望里微朝乘青雀舫暮叩白云扉涧水寒侵榻巗花香扑衣僧来分乞食信宿欲忘归 

　　咏扇 

　　汉宫纨扇动人鬬绮罗春素手披云叶青娥媚月轮合欢将锦字度曲绕梁尘莫作班姫怨翩翩咏洛神 

　　夏日对酒 

　　地僻便科髪一杯緑可亲竹林元我辈河朔更何人却暑挥团扇迎风岸角巾陶然■〈扌弃〉酩酊莫是葛天民 

　　冬日苦雨（二首） 

　　积雨愁无頼蓬蒿日掩门炊烟沉北舍饥鸟噪孤村南亩终何获东柯早已髠沉吟空自苦抚景暗销魂 

　　其二 

　　檐前声不絶枕上听来频乞米空怀帖披裘那负薪形骸枯欲折童仆馁生嗔如此萧条色谁堪原宪贫 

　　同施仲宣黄惟聚尧衢逰九鲤湖分得齐字 

　　洞壑寻真去扶笻过莒溪路随青嶂转人与白云齐灌木寒风冷闲猿隔水啼具茨何处是七圣望中迷 

　　其二 

　　托乘探仙箓三花驻马蹄泉声喧万壑云气护层梯采秀骑玄鹿传书倩碧鸡霞浆堪一醉扫石待留题 

　　其三 

　　瞥见如泥髓前身岂姓稽湖澄涵白练山逈接青霓六博仙初聚三珠鹤并栖水晶帘正卷吾欲授刀圭 

　　其四 

　　倚杖看飞瀑空山日渐西云中思跨鲤水底欲燃犀梦觉星初聚诗成马正嘶避秦还此地何日重攀跻 

　　赠马聚生（二首） 

　　大楚雄风起如云竹马迎地当闽斥卤官即汉廷平荔子香侵阁壶公翠入城花闗人吏散坐聴鸟嘤嘤 

　　其二 

　　皎皎氷壶月郡斋乐事多衣沾萱草色酒对棣华歌一雨苏秔稻长松映薜萝谢公诗满巻倘许和羊何 

　　夏日题东麓草堂（四首） 

　　出郭乘青雀看山坐水湄晴云笼碧树好鸟啭髙枝把酒荷香入摊书竹影移硕人栖此地长咏考盘诗 

　　其二 

　　池上凉风至荔枝香满庭凌波双鹭白卷幔数峰青绮丽追金谷诙谐得岁星相将■〈扌弃〉一醉身世等浮萍 

　　其三 

　　青莲花乍吐长啸一登台芳树揺青葢轻霞动举杯骚人裁竹箨浣女摘杨梅为问西园客谁当绣虎才 

　　其四 

　　地僻便科髪烟霞更可亲何来垂白者得御草玄人舞蝶窥花幄逰丝绾钓纶溪山堪小隠莫问武陵津 

　　宿林观察园亭（二首） 

　　长歌招隠日别业旧西畊花竹分三径楼台拥五城云含秋雨色树带海涛声把酒欢何极重怜下榻情 

　　其二 

　　郭外开精舍篮舆恣徃还虬龙潜巨壑猿鹤啸空山凿井偏投辖入林但闭闗庭前饶玉树倘许数追攀 

　　三河舟中 

　　漠漠千山雨飘飘一叶舟东南饶瘴疠身世任沉浮丧乱吟逾苦风尘醉亦愁此心闗去住能不媿沙鸥 

　　春日闲居（四首） 

　　浮海吾何敢龙蛇深自藏九章怀屈宋一榻傲羲皇老乏还丹诀贫余辟谷方试听渔父曲吾道属沧浪 

　　其二 

　　艺苑云蒸日邹枚尚典型登坛名跋扈倾国色娉婷独笑桑间饿谁怜泽畔吟朱弦千古调无梦不湘灵 

　　其三 

　　削迹浑无事为园抱瓮劳逢人聊应马玩世漫持螯洞壑探蝌蚪江天纵羽毛不知吴市卒那用姓名逃 

　　其四 

　　髙蹈非无意疎慵合废居狂呼厨下酒竒爱帐中书著述饶蓬鬓行藏自草庐冥冥鸿鹄举矰缴竟何如 

　　集宗振宅 

　　海上春将尽开尊兴不孤青山寒撃筑黄鸟间呼卢岁月甘龙卧纵横学狗屠风尘空荏苒酒尽更湏酤 

　　麦斜岩别吴文仲比部 

　　何事寻樵谷空山路转微岳莲飞入座巗桂扑行衣众壑趋云窦孤峰对石扉徘徊珠树鹤明发又分飞 

　　冬夜徐茂吴集汪惟一邵长孺汪虞卿于建初寺分得青字 

　　寒月照松棂昙花香满庭偶来沧海客一缀白榆星妙偈叅诗入微钟杂梵听危楼频徙倚醉眼落空青 

　　卧逰室为图南题 

　　不须穷亥歩一室足徜徉榻上逢宗炳书中得子长骖云低五岳吸露驻三光更有凌云梦天孙赠锦裳 

　　寄陈尧勲 

　　十里江城路怀人过五陵交情深尺牍别梦醒孤灯我已歌衰凤君还赋大鹏髙楼秋月白尊酒共谁登 

　　夏日集普徳寺竹林仝林光甫张子明马一卿赋（二首） 

　　习静投莲社逃名醉竹林可怜千古事独契一时心祗树巢幽鸟繁云结夕阴风来醒客梦溽暑岂相侵 

　　其二 

　　趺坐对琅玕空林夏亦寒清斋供野蔌杂佩纫幽兰灌木鸣蝉静孤村过雨残支公能爱客不厌借蒲团 

　　饮马于阶草堂仝钱叔达康孟担作 

　　华筵开别墅坐对菊花香自爱倾醽醁何须典鹔鹴征歌多子夜纵酒得髙阳秉烛忘归去沉沉漏未央 

　　康元龙招饮草堂分得心字 

　　园林秋色淡置酒傍花阴隔竹寒蝉静髙楼宿雾深图书清玉案山水和瑶琴踏月听歌去悠悠子夜心 

　　鄱阳湖舟中 

　　挂帆彭蠡泽渺渺但乘风日月涵元气匡庐揷太空鸿多遵浅渚龙自逺幽宫何事■〈氏鸟〉夷子飘然类转蓬 

　　海陵除夜仝徳夫宗振道昭邦彦作 

　　雨雪欺双鬓天涯那可亲却怜今夜酒俱是旧逰人牛马怀他日龙蛇蛰此晨新诗裁刻烛读罢倍伤神 

　　元日 

　　逆旅逢元日相看搃隠沦愁来诗不废客乆鬂如新把钓怀东海垂衣想北宸江湖浊酒在一醉任吾真 

　　空囊 

　　芳草经春歇阴云入夏多鹭鸥羣水曲猿狖啸巗阿白髪何生理青山且放歌空嚢归未得倚棹笑蹉跎 

　　雨中书所见 

　　江村日日雨四月尚衣绵茒屋颓沙岸麦丘尽水田深林喧宿鸟逺浦起寒烟何物禁愁得杖头乏酒钱 

　　至日 

　　旅馆逢长至萧萧雨雪时愁膓添一线短髪乱如丝天地阳初转风尘泪欲垂此生驹隙过但罄手中巵 

　　过兰溪投赠胡元瑞兼柬王元美先生 

　　十载交逰冷新从縠水过上书违北阙讲道老西河病乆青云薄愁深白髪多郢人今已矣雪调向谁歌 

　　九日仝陈别驾登白鹤峰 

　　素节登髙处相看岂故乡乾坤同逆旅岁月又重阳睥睨孤城暮潺湲二水长归心浑欲折篱畔菊初黄 

　　岁暮怀归 

　　天涯双鬓改雨雪岁将徂自笑穷愁老谁云去住孤诗篇销日月酒态傲江湖何限还家梦沧洲一钓徒 

　　送李茂承之白下 

　　任达云间彦千秋一季鹰若非君落拓谁与古凭陵桃叶春风艇昙花夜月灯六朝多胜迹幽兴日堪乘 

　　雨中集洪仲昭楼居仝詹淑正何行吉管象吉殷公觐分得樽字 

　　南楼云禋逈星斗若堪扪邀客秋初爽看山日渐昏雨声寒几席烛影乱金樽莫问城笳起新诗坐夜论 

　　登清水岩 

　　鹫岭开云际扶藜登眺初不知身歴险只觉气凌虗楼观空中尽松萝象外疎陶然参绣佛何物是真如 

　　春日怀所知（二首） 

　　眼看春草色忽动故园吟入社分僧供临流听鸟音三洲沧海近九漈白云深肠断离羣者徒劳梦里寻 

　　其二 

　　一春多苦雨落魄愿多违白雪生明镜缁尘染素衣溪流清绕舍竹影乱侵扉若问江湖兴朝朝咏式微 

　　度分水闗 

　　五载还乡客嘤嘤鸟恋群徃来人渐老闽越水初分逺树含烟瘴诸天幻火云归心悬落日处处乱蝉闻 

　　赋得桐江水寄许才甫 

　　碧緑桐江水羊裘隠在兹滩声流日月山色拥玻璃林莽供樵爨烟波理钓丝君家欲洗耳舍此更何之 

　　午日泛舟怀古 

　　载酒当佳节临流感慨深笙歌喧逺浦烟雨散平林抱石千秋泪怀沙午日心遗风留泽畔落日想行吟 

　　题君霖六书楼 

　　公子开髙阁参差碧汉齐书应工倒薤帙已映燃藜翼轸光堪摘匡庐望不迷几人能载酒时上白云梯 

　　开元寺对月怀归 

　　兰若春晴夜横空片月新诸天澄素影初地絶轻尘丧乱长为客婵娟故恼人青山归去好莫遣鬓如银 

　　乆不得子韩粤中消息怅然有怀 

　　无頼炎州客漂零胡不归天涯双鬂改岭外尺书稀珠探鲛人室帆遥燕子矶何时重握手一醉典春衣 

　　水晶宫有怀 

　　白云随杖屦闲到赤松家倚槛听流水怀人怨落花游仙长枕石避世饱餐霞未了浮生事青门老种瓜 

　　泊都昌 

　　白髪甘丘壑胡为叹转蓬乍看西过雨旋起北来风尺素思双鲤扁舟涨片鸿囊中金已罄那得醉新丰 

　　谼中避暑仝郭次甫龙君善庄静甫汪仲淹潘景升刘季然分得侵字 

　　仙源迷咫尺暂卧白云深阁对悬崕静庭分灌木阴松涛醒鹿梦洞壑起龙吟纵饮追河朔都忘暑气侵 

　　集鼓山寺仝从甫郑尧邻吴道敬吴赞庭陈万里作 

　　陶潜栖白社谢眺赋青山地似藤萝外人多伯仲间裁诗幽鸟下移石暮云还但得如渑酒沉冥学闭闗 

　　读射阳湖稿赠杨肖韩 

　　四杰推杨炯新诗郢调孤栁移彭泽县花匝射阳湖丹灶开仙令沧洲老钓徒骊龙衔片月应识夜光珠 

　　鹅湖馆中别詹修之（二首） 

　　余向江南去君为蓟北行舟车含别泪风雨恋交情燕市初求骏湘累自采蘅天涯如见月莫负岁寒盟 

　　其二 

　　一朝复一夕身世似飘蓬雁度寒云外莺啼细雨中形骸嗟我老肝胆与君同岐路愁分手劳歌思不穷 

　　建安别诸祖守宪弟道佩 

　　仝舟泝建水岐路别如何旅鬓秋霜短乡心夜雨多寒鸿依海岛巗狖啸烟萝回首三江水何时共钓蓑 

　　寄赠吴体中明府 

　　双鳬飞赤县才子重南金花吐临川笔风清单父琴千峰澄碧水片月照寒林未得参禅去徒怀仰止心 

　　黄贞甫读书灵隠寺禅楼赋赠 

　　之子穷经处髙楼拱翠峦龙疑盘洞壑凤欲啄琅玕星斗挥毫乱烟霞拂枕寒支床鸡骨在临别劝加餐 

　　集林晋伯霞村别业 

　　园林多秀色载酒趂花朝听鸟凭江槛看云度野桥曲池含月影列嶂乱霞标乘兴还过此无劳折简招 

　　送林徳夫之淮南 

　　相逢秋已暮又尔别夫君千里扬帆去三山落叶纷吴陵迷夜雪楚水隔寒云日夕歌丛桂还招海上羣 

　　哭林翼甫 

　　闻汝风流尽青春重可哀江湖愁里隔形影梦中回片玉埋秋草孤琴掩夜台天涯交谊在无计奠椒杯 

　　访徐唯起緑玉斋喜陈伯孺僧如翰并至席上怀惟和 

　　城隅开一径曳杖到玄亭山色窓中出秋声竹里听焚香参绣佛解佩赠湘灵不尽怀人意寒云隠翠屏 

　　赠松溪昌明府 

　　灌坛行雨令千载复南州制锦花为县鸣琴月满楼双溪分曲水五栁繋仙舟我有湛卢兴何时挟蒯缑 

　　送金开府还武林（五首） 

　　匡时推建节感事遂初衣威震彭湖外功成越徼归风霜依豸府烟雨恋渔矶身去名弥重未应便息机 

　　其二 

　　八载纾南顾重臣两鬓丝艰危满眼急牢落寸心知雁度惊风冷帆揺带雪迟五湖烟月好长啸学鸱夷 

　　其三 

　　东南深保障行止却踟躇羽檄今初定军储更有余自甘隠豹意那问乐羊书父老并州泪攀留拥后车 

　　其四 

　　孤山原结社归去问吾曹苏小门前栁蒋公径里蒿梦魂消策海词赋盛观涛不浅山阴兴愿追载酒舠 

　　其五 

　　心事明天日才猷迈伯王暂抛鱼鸟阵一卧水云乡葛井丹初熟■〈侂，禾代亻〉侯泽正长安危须将相元是郭汾阳 

　　曺能始王玉生沈从先同入梅巗余蹑其后不及（二首） 

　　乘舟逰汗漫倚杖陟崔嵬晓瀬千盘雨春梯百丈苔餐霞元吏隠采秀搃仙才所媿非禽向何縁共徃来 

　　其二 

　　谢客耽山水梅生厌市廛桃源初问路桂树不知年粱糗青泥缮刀圭白日传如何乖羽翼清夜梦相牵 

　　八咏禁体 

　　夕阳楼 

　　十二凌霄迥雕甍驻晩晖层霞侵绣闼返照逗朱扉倚槛羣鸦集巡檐乳燕飞晚妆羞独上花月隔音徽 

　　流黄月 

　　少妇停梭处银河玉镜飞蟾窥双镊影兔射七襄机促织声偏急合欢信转稀闗山吹玉笛何处是金微 

　　芦花风 

　　苹末商颷动飘飘舞絮狂行空疑泛梗着树若飞霜衬水鱼争沫披云雁作行所嗟人逺戍秋老未还乡 

　　芭蕉雨 

　　绮阁背园林晴光满緑阴忽闻声淅沥自觉气萧森逺梦醒凉簟清商咽素衾愽山炉欲烬欹枕听余音 

　　霜前叶 

　　园林秋色淡青女信先知憔悴自今日葳蕤非故枝洞庭波欲起金井露为期赋质元轻薄托根终不移 

　　松上雪 

　　架壑材凌劲孤标压六霙龙疑蟠玉垒鹤自下青城气肃徂徕节光浮琥珀精肻随桃李艶惟结岁寒盟 

　　画堂燕 

　　甲第开王谢双栖试羽裳空巢依藻棁将子下雕梁尾翦差池影泥含百和香谁堪荡子妇刺绣掩空房 

　　沙场雁 

　　阴碛排云下邉庭唳月新稻粱怀汉苑羽翼染沙尘避缴愁分猎衔芦怯渡津青闺书不到魂断玉闗人 

　　赵仁甫招饮芝园仝颜左史李茂才作 

　　华亭临曲水避暑更相宜日影松阴薄蝉声阁外迟寻诗寻竹径佐酒荐园葵池上凉风满何妨倒接■〈罒离〉 

　　访汪仲嘉松明山中时有传余物化者相见愕然醉后宿肇林赋此 

　　故人江左别风雨十年多蒿里空垂泪蓬门且放歌张灯如寤寐把酒慰蹉跎托宿僧僚近徃来歩屧过 

　　过汪仲淹故居感怀喜见其子无央 

　　一入千秋里白榆感旧逰何年埋玉树此日邈丹丘花湿平芜雨蝉鸣灌木秋不孤嵇绍在腰下解吴钩 

　　雨中柬陈鲁彦 

　　空门何寂寂积雨暗松枝抱病衣偏冷安贫鸟亦饥看经先嗽齿断酒不攅眉徙倚孤亭上频吟伐木诗 

　　雨中汪仲嘉惠米却谢以诗 

　　双鬓愁中短六时客里长何期三日雨更惹九回膓谁授餐霞诀空余辟榖方故人分玉粒听雨饱绳床 

　　紫阳道中逢余珍甫 

　　忆昔夷门别风尘阅岁华君怀新甫柏我种五侯瓜乍见惊蓬鬓相携入酒家明朝分羽翼依旧隔天涯 

　　和汪司马寄题仙巗诗为云池上人作 

　　青莲初架壑胜地已声闻未得瞻花雨徒然想法云幽愁归自在究竟搃无文所愿从师去醍醐乞几分 

　　赠胡广文 

　　才名髙海国振铎向闽天桃李沾春雨鱼龙破晓烟传经垂綘帐对客坐青毡独有凌云气时悬北斗邉 

　　秋日登钓台（四首） 

　　天涯秋乍转重眺子陵台潭古鱼龙伏山空鹳鹤来自耽邱壑老那问伯王才所媿扁舟客忘机鸟转猜 

　　其二 

　　七里终垂钓髙风薄九霄萧曺偏佐汉巢许岂臣尧地僻连桑野台狐控斗杓羊裘何处问秋树正鸣蜩 

　　其三 

　　犯坐星为客狂奴重此邦功虽希渭水计自老湘江古洞无眠鹿荒祠有吠厖临风听短笛调入水云腔 

　　其四 

　　凭髙一长啸眼底尽飞潜齐国今非汉渔人旧是严风号流水转云散乱峰尖兴尽乘槎去松梢吐玉蟾 

　　檇李别张子明（二首） 

　　汗漫逢长水愁心感岁华非闗贫刺骨那得逺辞家双鬓经秋短孤鸿带日斜露团芳草夕何处咏蒹葭 

　　其二 

　　异地怜同病君归不可留弟兄俱白首风月正清秋失路悲寒雁忘机愧野鸥一杯聊惜别不为答吴钩 

　　桐江舟中怀金中丞 

　　鼓棹今何适桐庐际晓行山多藏玉笈水不染尘缨别洞龙眠穏长空鹤唳清仙人云树里犹似隔蓬瀛 

　　赠章少府 

　　豫章需上国一命佐鸣琴舄借双鳬影庭分五栁阴贤劳推骥足抚字见鸾心自是神仙尉莺声啭上林 

　　秋日同张子明王徳载陶大冶访王上之留饮舟回作 

　　共泛彪湖棹言寻处士家鹿门归采药龙井唤烹茶玉麈谈名理青莲供法华溯洄秋色里浥露咏蒹葭 

　　送了义上人还普陀 

　　云中开宝刹碧海信浮槎一火空尘刼诸天护法华随縁飞片锡发愿礼三花从此皈依处禅心定洛迦 

　　陈元朋张绍和二孝廉夜集游宗振嘉树林即席分韵（二首） 

　　楚楚谈天客归来自帝州讵堪逃竹所未许老糟丘投辖星窥井衔杯月满楼相逢欢卜夜凉气飒疑秋 

　　其二 

　　二妙才名重论交惬素心斗牛双入佩山水独知音醉月穿萝径乗风啸竹林图南絶跋扈莫遣鬓萧森 

　　夏日林晋伯邀蔡伯达明府避暑清溪同林元和钱叔达黄尧衢柯尔珍作 

　　别墅清溪曲宾筵但荐瓜舒荷风未绽扶荔日初斜波泛空江月香闻隔岸花留连还秉烛盘谷欲移家 

　　题隆甫小像 

　　季鹰称任达之子慕髙风貌岂縁诗瘦愁多入赋工云中惟附骥海上自冥鸿色相无劳着万縁悉已空 

　　寿夏司马（四首） 

　　龚黄推上佐曽识汉庭名北海春初暖南山月正明家传金粟盛官比玉壶清一自条风起讴歌处处声 

　　其二 

　　司马云台望大夫雪苑才清风闻八郡紫气近三台阁静鱼频挂庭闲鹤正回此时瞻法象应可拟蓬莱 

　　其三 

　　圣朝崇展骥仙籍重骖麟名在丹台旧荣分海甸新占星知是岁问俗想行春即此棠阴茂还看饰羽轮 

　　其四 

　　降岳传周典偷桃忆汉官仙风应不减吏道亦何难楼橹烽烟息菁莪湛露圑冈陵惭共祝敢谓臭如兰 

　　林太守元和招逰凤林乐丘（讳鸣盛万厯甲戌进士） 

　　相逢半隠逸太守醉称翁中散情多放荣期乐未穷溪毛苹藻緑山菓荔枝红把酒听新瀑长松日暮风 

　　送张证性之粤 

　　竹里啸清秋怜君复逺逰丹已寻勾漏药自采罗浮老骥怀千里名山动四愁何时归故国访我白苹洲 

　　赋得东山屐 

　　谢公髙卧日江左卜安危偏纵登山屐长吟在涧诗烟霞随缓歩松竹结幽期雅量谁能测犹传折屐时 

　　五月三日仝诸君泛舟（二首） 

　　南薫吹灌木载酒命兰舟兴动沧浪水香生杜若洲清言谐夙契大块等浮沤俱罄杯中物独醒空自愁 

　　其二 

　　海曲分南北为欢驾彩虹三江澄碧浪五月御董风蒲酒渔郎醉菱歌浣女工眷兹逰汗漫何必问新丰 

　　纸帐 

　　岂厌流苏艶还将茧素裁连床堪染翰卷幔欲妆梅匹练分云出罗纹带月开个中人似玉曽否梦阳台 

　　挽孙司理（二首） 

　　岂厌天台赋胡然遽返真法星沉昨夜仙箓注兹辰闽海余波润吴江旧业贫片心留一剑洒涙挂松筠 

　　其二 

　　垂虹何处是归榇但扁舟鹤向青城唳马含白练愁琴书孤槖冷苹藻五湖秋赢得舆人颂精灵逝不留 

　　山行有怀 

　　欲采山中秀虬髯未可逢蓟门违鳯啸郑圃恋仙踪云气团巗竹泉声杂涧松暝投何处宿隔水动疎钟 

　　岁暮咏怀兼呈唐明府巫太学诸君（四首） 

　　访戴停孤棹江城岁欲阑同云一夜合积雪四山寒落魄诗堪废愁肠酒转寛河阳花渐发倚杖及春看 

　　其二 

　　雨雪空斋暝萧然此抱疴孤篷逰已倦长铗向谁歌竹翠侵衣湿溪声入枕多主人能爱客翻不厌婆娑 

　　其三 

　　犬马嗟余齿蹉跎已古稀百年犹转盼三径讵忘归桞色含烟嫩梅花带雨飞乡心逐流水言采故山薇 

　　其四 

　　垂老长为客淹留媿此身如何生白室偏爱草玄人腊酒倾三雅春盘荐五辛故乡千里外儿女梦中亲 

　　元日用元礼韵 

　　乘春初出郭峡口一亭开不为条风暖何縁缓歩来鱼翻池上藻鸟啄涧邉梅欲倚卢敖杖翩翩上九垓 

　　早春集光严寺 

　　缓歩跻山寺羁心感岁华经初翻贝叶酒已厌椒花白髪逃方外青山梦海涯何如双树鸟日夕听三车 

　　早春雷■〈孑血〉林招集西郊 

　　乘春多载酒把臂竹林中草细沾新雨池平漾午风人家多社曲鸡犬似新丰肯惜如泥醉劳生叹转蓬 

　　早春次吴希晓韵 

　　岁事才三日寒阴日渐消忽寻芳草去不待羙人招煮茗初删竹倾醪更着椒春风轻拂桞未许折柔条 

　　雨中排闷兼呈巫维贞（四首） 

　　竹径藏春色兰皋带雨声年华方七日孤客最闗情薜荔多垂幄沧浪足濯缨田家东作起何事不归耕 

　　其二 

　　此地逢人日空斋一雨寒如何春已到转觉路行难蓂荚烟初暝梨花雪欲残故园心一片安得借飞翰 

　　其三 

　　短髪不堪把流光岁已移潜鱼忘巨壑倦鸟托深枝风雨貂仍敝闗山雁故迟淹留愁不尽隠几一裁诗 

　　其四 

　　羁栖魂欲断暮雨不堪闻怀土怜王粲谈玄愧子云灯悬金粟影炉带玉兰薫芳草王孙路何当醉里分 

　　送周士龙入粤兼报黄元白陈尔美 

　　寒色拥江天离魂倍黯然有怀多琬琰相赠岂兰荃啸月嶅山顶停云瘴海邉同声如有问生计老逃禅 

　　午日分赋得桃印符（四首） 

　　彩丝逢令节仙篆表灵符五木精初聚千门祟已逋采莲喧竞渡鬬草艳当垆别有潇湘意临流吊左徒 

　　悼亡诗为嵇士茂题巻 

　　嵇生竹林士伉俪系幽情神爽窥圆照肠愁寄短声帐中形影在花下去来轻孙楚哀流电临风泪满缨 

　　其二 

　　■〈恋，巾代心〉幙凄凉夜孤灯思不禁为云还入梦奔月亦何心气咽鳯凰管香销翡翠衾一弹瑶瑟罢山水动哀音 

　　其三 

　　菱镜何能掩兰房此日亲金精空坠地玉树已成尘虹断蓝桥魄云归洛浦神幽香还满室曽是不归人 

　　其四 

　　一展悼亡巻悲风飒飒来香魂终不返玉貌转堪猜泪竭潘郎句心怜谢韫才鼓盆非不达五恨总难裁 

　　山中避暑和游元封夏日闲居十首（游及逺字符封日益子布衣） 

　　河朔耽名饮幽栖性所怡钩帘时看竹隠几漫裁诗溽暑过三伏菩提借一枝若非同调者谁结白云期 

　　其二 

　　习静来初地赍粮不满囊恒河晴可濯祗树午偏凉已证传灯録何论辟谷方摊经消永日更宿赞公房 

　　其三 

　　垂老猖狂态当年契若翁利名捐物外贤圣辨杯中阴剩门前栁材留爨下桐羲皇何不作枕石咏南风 

　　其四 

　　眷此清凉界诸天聚火云地含秋水碧巗拥緑苔纹龙藏空中见曺溪定里闻幽偏堪飬拙猿鹤若为羣 

　　其五 

　　何必探沧海尼珠得比丘年虽过牧豕心已老盟鸥纨扇堪题咏酒杯但拍浮斋心浑不染剥啄厌相求 

　　其六 

　　碧树栖羣雀清风咽暮蝉登山怜有屐挂壁笑无弦混世青门业劳生綘县年何年超苦海聊此学逃禅 

　　其七 

　　地僻宜消夏入林已浃旬云迷丹壑迥雨濯緑荷新伏枕多尝药披裘且负薪歌声出金石原宪未全贫 

　　其八 

　　刹自前朝建谁参最上乘无生惟佞佛有髪也呼僧榻为栖云下楼因啸月登此中元空洞何爱亦何憎 

　　其九 

　　偃蹇松林下停云有所思闗山逰子梦风月美人期松覆云阴薄藤垂日影迟沉忧何以遣赖有手中巵 

　　其十 

　　乾坤无尽意长啸辟支巅邻父频携酒官家少索钱摘瓜终老圃种秫仅荒田身世甘枯槁浮名安足传 

　　秋日闲居和张隆甫韵 

　　青山吟谢眺白马赋陈思却厌梧桐落兼闻蟋蟀悲才心空自老古调竟谁期若问柴桑计萧条五栁枝 

　　其二 

　　人生非金石揺落重含情林暝萤初度汀寒雁数声科头山欲瘦濯足水偏清枯槁寻常事安知身后名 

　　其三 

　　地僻人稀到清秋昼掩闗世随沧海变心与白云闲烟淡萦长薄林疎出逺山忽闻樵唱起鸦带夕阳还 

　　其四 

　　万籁空中发凄凉枕上闻道穷元不病身隠总焉文来去澄江月浮沉薄海云垆头无浊酒何以遣尘氛 

　　其五 

　　着屐寻丘壑乾坤一眺中终南多快捷方式颍水邈髙风避世青门拙问年綘县同草茒怀耿耿帝座岂堪通 

　　其六 

　　草际沙鸥集江村事事幽才非堪傲世赋敢附悲秋风冷初飘箨云低半入楼无营耽旷达嵇阮或同流 

　　其七 

　　百岁嗟驹隙无劳较短长但■〈扌弃〉人醉月莫问鬓沾霜道与渔樵狎情难犬马忘诵诗哀岵屺泪满白云乡 

　　其八 

　　一间容膝地何处想楼台土木形全毁星霜鬓屡催飘零荷叶佩潦倒菊花杯不是求羊辈蓬门莫浪开 

　　其九 

　　水天浑一色彷佛见真吾自爱逃空谷深惭渉畏途松风吹草榻海月挂氷壶裘马飞扬态从他竞五都 

　　其十 

　　文园抛緑绮病渴却为谁味似兰初臭心悲石可移南阳龙欲啸东海钓方垂山水知音者寥寥未有期 

　　春日幽居十首和薛景登韵（薛希元字景登布衣莆人） 

　　春风何淡荡疎拙恋闲居一着登山屐如乘下泽车明农忧旱涝读易悟乘除偃蹇从吾道无劳问索虚 

　　其二 

　　科头过岁月草泽一闲人织屦终违俗卖浆偶比邻时名龙卧穏春梦蝶飞频同病怜嵇阮垆头日可亲 

　　其三 

　　浊酒躭陶令新诗拟惠休人惊双鬓短花簇数枝稠负汉终投阁怀秦独倚楼吾惭三老后曳杖亦名鸠 

　　其四 

　　垂钓无他事沙邉繋小舠愁肠思蹈海病色起观涛积雾炊烟湿奔泉激石号寰区多震荡何计定金敖 

　　其五 

　　身世看如此三洲只敝庐持斋寒食后修禊暮春初丘壑孤云迥琴樽一榻余倦来时隠几抛却飬生书 

　　其六 

　　薄暮收鱼笱呼童掩竹闗乘风非北牖歩月即东山湖海登楼倦园林抱瓮闲美人安可望厌说落花班 

　　其七 

　　几年无战伐何事亟传烽谁借军中箸长驱海上艟檄堪清瘴疠佩欲解芙蓉不尽忧时意荒村听暮舂 

　　其八 

　　岸帻松林下衔杯水竹前清狂非玩世沉醉近逃禅风雨催春色藤萝逗暝烟前身疑毕卓也作瓮头眠 

　　其九 

　　白首机心息何妨识者稀糟丘堪自老斥鷃岂髙飞豪侠千金尽穷愁万事违首阳人不作薄采故山薇 

　　其十 

　　悬鹑依陋巷妻子任长贫髙蹈怀千古劳生笑此辰乾坤寛荷锸草莽窃沾巾五桞青青色依然不惹尘 

　　寄怀郑景爱 

　　溪流喧入枕落日漫怀人偃蹇俱违俗艰危各问津春从多病过鬓为苦吟新何日囊山社寻僧重结邻 

　　寄游元封 

　　心交淡似水夙昔别郊垧梦断天涯雨愁多水上萍闗山遥度雁节序暗流萤若醉江楼月曽知泽畔醒 

　　酬杨伯海见赠 

　　万事皆春梦浮生枉自劳乾坤容此物湖海傲吾曺身后名何益杯中兴独豪醒来行泽畔寥落楚人骚 

　　读方员外浮湘集赋赠（二首） 

　　一代文章伯风流汉子长扁舟浮万里髙咏满三湘游女捐琼佩骚人制野裳青云词赋色千载并沧浪 

　　其二 

　　不读西征赋谁知大雅吟衡山秋色壮湘水暮云深二女重华泪孤臣众妬心应知揺彩笔山鬼啸空林 

　　秋日薜荔园书怀 

　　一帘黄叶雨髙枕白云秋天地甘贫病蓬蒿自去留鱼肠空结客猿臂岂封侯所以忘机者临流狎海鸥 

　　其二 

　　悲风鸣大壑落叶满荒苔倦鸟投林尽浮云度海来文章裁短褐日月寄深杯中散交逰絶柴门昼不开 

　　其三 

　　一径萋寒卉孤村逗夕阳溪流环逺近树影散池塘有客怀餐菊无人问翳桑端居空自好山际白云翔 

　　其四 

　　秋色江村冷兼之四壁贫图书供岁月牛马任风尘蹈海齐髙士怀沙楚逐臣吾生空落落华髪几茎新 

　　暮秋即事怀许希旦 

　　篱菊还堪把萧条酒一尊吟诗生白髪听鸟到黄昏乱竹栖幽径微云缀逺村风流髙月旦欲向汝南论 

　　秋日访张明府同游山人赋（二首） 

　　偃蹇嗟吾党相过岂世情途穷诗作祟俗薄酒为名月朗花阴静风微竹影清百年■〈扌弃〉一醉刘阮或同声 

　　其二 

　　秋气生林薄扁舟访隠居青山生计在白眼世情疎陶令贫耽酒虞卿老著书飞来天外月不醉欲何如 

　　秋日集柯尧叟艹堂得斜字 

　　看竹向谁家柯亭兴不賖开尊迎五栁染翰丽三花阁迥云微度林深日易斜猖狂吾党在月下斗瑶华 

　　冬日同游宗谦余思澄泛木兰作（二首） 

　　为有寻真兴欢乘载酒船溪寒云翳日谷逈树浮天龙气盘沙岸鸥羣散野田共歌招隠赋挥手弄苍烟 

　　其二 

　　千秋含朔气天地有无间风送扁舟客云随孤鸟还浮生逃浊酒髙眼傲青山胜地藤萝古逰人几醉攀 

　　别方子韩（六首） 

　　湖海怜同病风尘笑独醒投人双白璧愤世一青萍落魄文章壮狂歌涕泪零鹏抟还尔辈吾道托鸿冥 

　　其二 

　　飘零谁下榻偃蹇独登楼交态黄金变穷途白髪愁飞扬裁郢曲睥睨看吴钩莫洒杨朱泪乾坤一叶舟 

　　其三 

　　司马才名大元龙客礼疎形骸长自放词赋好谁嘘把袂看时事衔杯叹索居不知萍梗迹飘泊竟何如 

　　其四 

　　问竒曽载酒听雨几聨床乆客何萧索悲歌故慨慷竖儒从侧目世路枉回肠我辈风流在何妨入醉乡 

　　其五 

　　才名空落落踪迹竟栖栖骏骨千金妬羊肠九坂迷人从天外别乌似故乡啼莫笑交逰絶前身是姓嵇 

　　其六 

　　江湖双别泪天地一狂生有客同王粲何人称祢衡绨袍风雨色樽酒别离情君自怀明月终偿十五城 

　　蚤春陪舅林郡丞暨黄全之许希旦姚体恪体贞兄弟集郑氏北郭别业（二首） 

　　春入桞条新郊逰岸角巾青山环别业芳树媚佳辰陶谢俱词客荆髙总酒人年华驹过隙欢赏剧相亲 

　　其二 

　　草阁背城开何人载酒来偶因随杖屦共此破莓苔韦曲寻春宴梁园作赋才留连情未巳城角暮声哀 

　　白沙谒陈宪副墓（公尝亟称余诗故有知音之感） 

　　佳气纷沙渚新阡紫翠中停车悲宿草投辖想髙风两汉文章色三吴战伐功嗟余后死者流水恨无穷 

　　谒林和靖处士墓 

　　停舟访林壑猿鸟若为羣秋色西湖水前朝处士坟山含三竺雨栁带六桥云千古遗踪在梅花梦见君 

　　赠袁景从 

　　袁生禀异姿偃蹇尚藜藿白凤梦常悬青云名自薄悠悠海上鸥矫矫空中鹤为报草玄人吾今亦寂寞 

　　立秋夜呈吴子从 

　　大火西流夕庭柯一叶飞如何萍梗迹犹与故山违白露团芳草流萤度翠微凉风吹客梦归思共依依 

　　酬萧汉卿 

　　览镜惊华髪看花忆故庐五湖非范蠡四壁即相如已悔雕虫技长怀种树书行藏君莫问吾道自樵渔 

　　送陈本虞逰燕访其弟本容 

　　仗剑辞吾党翩翩向帝州谢家春草梦易水蓟门秋侠气倾三辅诗名动五侯黄金燕市里早晩索骅骝 

　　同游宗谦集马从甫草堂作 

　　清尊开别墅慷慨命吾徒子夜吴歌啭阳春郢调孤凌云名不薄醉月气何粗栗里风流在重过有酒无 

　　寄郑兆采 

　　苦忆谈天客江城乆索居山林余小隠词赋尔长驱径草萦书带巗花映绮疏九华悬片月西望欲踟蹰 

　　闗山月 

　　上谷风尘起良人去不归青楼多涕泪紫塞隔音徽月下秋砧急庭前桐叶飞榆闗万里道何处寄寒衣 

　　泊平浦作 

　　天涯飘泊处日暮动深情身世随蓬转闗山对月明西江初挽粟南粤未休兵如此艰难道非闗学请缨 

　　沙阳守涨作 

　　积雨溪初涨孤舟泊水涯荒村余鸟雀落日走龙蛇偃蹇成何事飘零祗自嗟隔林烟火起暂向酒人家 

　　程乡舟中 

　　乘舟来百粤五月尚披裘瘴气晴飞雨溪风飒似秋文章非屈宋踪迹老穷愁此际思乡泪潺湲水共流 

　　雨泊作 

　　西风吹大漠逺客滞归舟雨暗城阴色云含海上愁潮声来卧榻畵角起层楼那得新丰酒悠然命马周 

　　题竹林七贤图 

　　昔时竹林人俱是清狂客逃名却尚竒纵酒已成癖天地总虚无老庄与朝夕吾生后汝期感慨兹遗迹 

　　题余思澄超然楼次柯尧叟韵 

　　髙阁清阴合乘秋曳履过凭轩穷海岳把酒命羊何落日低双鸟微云淡九河悬知占太史座上徳星多 

　　雨中登江天阁 

　　积雨依山寺凭髙思渺茫潮声回片石云气暗空廊地控南徐险天连北斗长凄凄何处笛此调是沧浪 

　　雨中诸君子携歌者过饮草堂醉后赋此（二首） 

　　十日嗟余病扁舟见汝情清秋来旧侣子夜啭新声天地容吾党文章误此生但教千日醉不必问阴晴 

　　其二 

　　何来白眼客樽酒共留连词藻凌三晋风流恰七贤蝉声消暑气山色带秋烟况有何戡在酣歌五栁前 

　　夏日仝陈元甫僧宏恩过万松庵盛仲文读书处得中字 

　　地僻蓬门静松萝一径通薫风回石榻幽梵出花丛问字通扬子谈经对逺公兴阑尊酒罢归路月明中 

　　春日仝游宗谦方行渐柯尧滕东山晩眺作 

　　春色在东山登临紫翠间孤城悬落日双树隠禅闗草自香台积僧从下界还欲除生灭念惟与白云闲 

　　人日冶城山斋呈吴子从（二首） 

　　异地逢人日空斋滞客星愁来双鬓白病起数峰青弱栁矜明媚飞鸿去杳冥途穷休下泪身世等浮萍 

　　其二 

　　紫气秦淮合钟陵杳霭间■〈冉阝〉知逢七日又是客三山栁色将春到禽声对酒闲故园花渐发惆怅未言还 

　　张子明马一卿过山居有作走笔答之 

　　留滞江东客何来宿北城髙斋堪伏枕浊酒且逃名竹径分秋色松涛杂梵声风流非二仲谁过蒋元卿 

　　同蔡真卿余鞠夫登淮阴城 

　　雉堞连云峻东流楚水深以余多感慨与尔一登临春草王孙泪烟尘国士心城邉无漂母谁复饭淮阴 

　　秋夜月仝马从甫许希旦方子韩作 

　　霄汉涓涓净孤轮何处安西风吹不堕永夜此相看影入疎林破光侵草榻寒年年一樽酒憔悴倚阑干 

　　安仁夜泊寄立朝立虞诸叔 

　　落魄堪如此江城又泊船星临三楚客雁断七闽天鬓似悲秋白言非解事玄刀头心欲折谁乞买山钱 

　　戊子即事 

　　寥落天涯客沉吟感慨生鱼龙何偃蹇豺虎亦纵横饿莩中原色仳离故国情闾阎忧不细无计答承明 

　　冬夜仝林靖初林方道陈廷选林奉初余伯荐柯世显集郑兆相宅 

　　片月移庭树花阴客乍来张灯娱永夕促席罄深杯歌彻湘中曲谈倾稷下才留连■〈扌弃〉一醉肯惜玉山颓 

　　同邬汝翼冯咸甫显甫姜元从集于邬先南楼 

　　开尊非北海作赋自南楼即对青山色难消白髪愁寒潮喧渡口落日挂城头酩酊狂相傍乾坤一海鸥 

　　西湖同蔡幼公马从甫冯咸甫作 

　　湖天何渺渺载酒镜中逰双塔凌云起孤山抱日流香生搴杜佩歌动采莲舟更爱忘机鸟沧波任去留 

　　雨中集游元封双璧堂因怀其尊人宗谦（游日益字宗谦布衣） 

　　片雨昼冥冥入帘书带青栁条低结冷花蕚散微馨校字乌知学闻诗鲤过庭穷交吴楚别忽忽七流萤 

　　南浦寄黄惟雅 

　　江夏怜新别论交十载情停舟依柘浦下榻恋芝城风雨花间啸琴樽竹下迎即今余梦寐隔水听啼莺 

　　春夜集黄惟雅草堂仝陈彦宗蓝翰卿作 

　　银烛吐珠光邀宾醉艹堂缑山星乍弄湘浦色初张巵进长生酒诗赓大雅章同心厌此夜漫说少年场 

　　舟中怀鞠夫 

　　落日照长川孤舟思渺然江村沧霭外城郭白云邉寂寞留玄草猖狂乏酒钱不知之子别把臂是何年 

　　云来阁玩月同陈尧勲陈公衡作 

　　置酒延词客壶公秀可餐欲披云外影坐待月华看河汉金波淡蟾蜍玉露寒若非班氏女谁解赋齐纨 

　　同祖仁甫李得名杨唯光饮谷神观 

　　山馆饶修竹风来暑气微仙童初进酒词客且披衣江阔云初敛林深鸟不飞上升传此地藉草醉斜晖 

　　同黄叔范饮颜廷渠舟中分得侯字 

　　共上木兰舟沧波狎野鸥寒山环水驿落日隠城楼竹叶倾三斗鱼鲭薄五侯那堪同调者岁岁动离愁 

　　智泉流觞 

　　永和修禊日胜事至今存衣染春云色杯停曲水痕东来千雉合北望九华尊但得兰亭趣桃源未可论 

　　乌石山避暑 

　　灵巗标北郭下瞰白云乡塔影悬初地松涛落上方看云频枕石闻梵欲依床避暑疑河朔传杯乐未央 

　　春日访方子举伯纯诸友南山读书处醉后留题 

　　南山幽僻处倚杖问僧家一径通玄草双林吐觉花春深寒雨细谷逈暮云斜尊酒交欢罢斋心礼法华 

　　登名山寺宿髙葢兰若纪兴 

　　出郭饶幽兴﨑岖岭复溪千重青嶂合万顷白云低涧水鸣秋雨田家报午鸡篮舆乘偃蹇端欲问招提 

　　其二 

　　南宗初问道振策陟崔嵬宝座参云合珠帘射日开凤停千佛岭龟傍九莲台欲见人天界临池笑刼灰 

　　其三 

　　何处穷蓬岛孤髙有此峰飞烟空世眼积翠洒吾胸鸣磬驯檐鸽谈经起钵龙诸天瞻咫尺佞佛得何颙 

　　其四 

　　鹫岭疑兹地真堪奉法王芙蓉云外耸薝卜雨中香山色含晴霭钟声带夕阳下方聊借榻兰若一灯光 

　　题朱医社 

　　吾爱朱公社壶邱水石凉寿齐椿树永春满橘花香宝箓凭云护灵旗薄日扬斋心求服食隠隠见中黄 

　　九鲤湖即事 

　　歩入桃源路山空日未昏花明丹灶火犬吠酒家村石窍通鳌极涛声激海门翻思生羽翼长啸蹑昆仑 

　　送立斐叔之延平 

　　朔风日以厉蹑蹻欲何之人与壶山别舟从剑水移九峰堪载酒八角好裁诗倘忆林间竹归来待几时 

　　挽果轩叔（二首） 

　　神理冥冥在凄风断竹林泣谁明璞玉教独费籯金秦市舂休杵雍门响絶琴生前徒识汝酹酒意难禁 

　　其二 

　　病岂休文似召胡李贺同身名遗草在世事落花空棋墅眀凉月玄亭响夜虫攫金曽不理意气古人中 

　　哭王长公（三首） 

　　忽报中台折何人不黯然弇山寒旧日娄水咽新阡万象收元气千秋罢太玄生刍陈一束无计问青天 

　　其二 

　　勋业三朝老文章百代师倐为鸿鹄举长与白云期海岳空盟主衣冠失羽仪纵余山水调弦断不胜悲 

　　其三 

　　商风号大壑惨淡岁星徂神理绵绵在仙踪渺渺孤曲池残雪冷髙馆暮禽呼惆怅逰梁客重来泪已枯 

　　病中答黄全之 

　　伏枕当春暮穷愁岂有寛腰应疑沈约鬓已似潘安诗草床头废烟花梦里看多君金石赠病起欲加餐 

　　夜雨薛允同至 

　　客舍凄凉夜孤灯照雨声故人来访戴樽酒坐班荆流水怜同调浮云笑此生不湏论徃事但耦百年耕 

　　严滩上怀王仲房 

　　论交二十载湖海邈髙风名自青云薄诗多白髪工灵巗探玉笥流水调丝桐七里扁舟客怀人数断鸿 

　　马从甫招饮病中却寄兼呈诸君 

　　故人春酒熟招我醉烟萝不浅衔杯兴其如伏枕何隔帘黄鸟静当户白云多肠断髙阳侣无因共啸歌 

　　访陈振狂不值 

　　为爱幽栖客停舟问草堂片云移逺树孤雁带斜阳招隠诗空咏谈玄意不忘柴门秋色里何处采幽芳 

　　吴伯时招逰北郭同方嗣宗作 

　　邀欢初出郭选胜属清秋但得逍遥趣何殊汗漫逰烟云十里澹花木一庭幽共泛杯中物陶然散客愁 

　　过朱宾征馆中留酌赋赠同冯彛甫作 

　　楚楚陈中彦明时璧未沽图书窥二酉词赋擅三都乍见神偏合相过兴不孤交欢尊酒在片月映氷壶 

　　七夕集社中诸子迟柯陈二孝亷不至得槎字 

　　嘉会当今夕移樽对藕花云霞生满翰河汉望乘槎砧捣千门月盘堆五色瓜风流怀二子乞巧向谁家 

　　新秋寄友人（二首） 

　　相思岁华晩相望海云深明月青山梦秋风白石心轩窓倚桂树道路入枫林遥想梅花下翛然独抱吟 

　　其二 

　　髙栁自鸣蝉秋风忽洒然拟寻东海钓聊就北牕眠芸架有遗帙草堂无俸钱物情闗百虑转觉媿前贤 

　　新秋招诸子结社囊山得西字 

　　山中招隠处浊酒熟堪携秋色梧桐下人烟曲水西听蝉依灌木待月歩前溪好是莲花社新诗扫石题 

　　怀袁景从 

　　一片云如葢迢迢忆故人西京还献赋东海漫垂纶芳树蝉声晩空山月色新不知文似者何处混风尘 

　　题囊山兰若 

　　习静投山寺莲花不染心孤云团野色片雨散秋阴竹影侵禅榻松涛杂梵音无生如可学长此卧东林 

　　社中诸子访我海上赋此 

　　一区甘寂寞谁问子云竒竹径迎秋早柴门候客迟落霜晴拥树流水曲通池共醉青天月何妨倒接■〈罒离〉 

　　立秋柬立朝叔 

　　南陆流金日科头卧北窓忽惊秋叶下暑气薄澄江白羽揺云阁青樽泛钓艭风流过小阮月下倒银缸 

　　入苏门 

　　策杖逰何处苏门慕昔贤松声疑凤啸云气似龙潜台迥藏修竹山深拥紫烟何当逢石髓一举挟飞仙 

　　○五言排律 

　　送陆使君入觐 

　　万国趋朝日明堂受计年邦家输玉帛礼乐偃戈鋋君是机云后名髙召杜前行春蠲井税折狱挂蒲鞭秋水门庭静氷壶案牍悬衣冠趋爼豆禾黍被原田俗美讴歌起风恬疾苦捐潢池应解剑墨绶但鸣弦神雀元堪纪噩鱼穴乍迁七闽推治郡三殿引朝天岭峤初驰驿江津逈泊船观涛经楚越望日指幽燕奏最遵周典厉精际汉宣龙颜瞻咫尺虎拜舞蹁跹鹓鹭班还接蓼萧赋已传黄金夸独赐赤县梦相牵总庆明良会何惭岳牧贤春风驰五马莫恋洞庭荃 

　　夏日登林邦介凉台 

　　树杪凉风发髙台骋望宜青山争睥睨沧海自逶迤日月团飞葢云霄碍接■〈罒离〉夷门公子驾河朔故人巵侠爱纵横客狂呼大小儿长歌回北斗孤啸振南枝笔带晴霞丽筵开落照迟广寒如可蹑员峤更何之不浅登临兴应刘此一时 

　　送林咨伯上春官 

　　挟策上燕京翩翩万里程帆揺扬子渡雁背越王城岁暮风尘色天涯雨雪声乘春偕上计谒帝入承眀骏索千金价科登片玉名御堤看弱栁禁苑听新莺諌猎文章丽凌云气象横直窥中秘册漫请少年缨沧海龙初起丹山鳯乍鸣柏梁多唱和莫不寄柴荆 

　　咫园篇（为郑都谏作） 

　　名园开咫尺大隠絶风尘啸傲烟霞老栖迟鬓髪新桔槔偏不用杖屦毎相亲岂是陶弘景居然郑子真葢停邺下客瓮抱汉阴人薜荔裁初服兰荃若比邻栁随彭泽径花压武陵津金谷空争丽土泉别有春丛篁迟鳯翮古柏偃龙鳞醒酒时凭石弹棋或藉茵著书淹岁月染翰乱星辰环堵原非病于陵岂为贫当年青琐闼此日白纶巾濠濮生幽想蓬蒿得隠沦何须吞梦泽差可避嬴秦方丈知何处乾坤寄此身招逰惟二仲讵厌徃来频 

　　巫文学斋中除夜仝卢元礼作 

　　啸傲空斋静穷阴入夜除自怜多偃蹇何以荅居诸犬马怀丘壑龙蛇任巻舒焚香初隠几翦烛一摊书地主纷陈席儿童逓荐蔬情深忘酩酊心折漫踌躇晓漏催偏急孤床梦转虚王孙芳草路明月倍愁余 

　　寿邹山卢封君 

　　蓬莱浮佳气缭绕丽华堂采秀烟霞外承恩日月傍五花开杖屦七叶盛冠裳忠孝贻谋逺诗书衍泽长盈庭皆国噐清署更仙郎卓异传畿甸貤褒宠帝乡宁亲遥戏彩报主近含香海屋添筹厯皇家正栋梁占星新献瑞躔极永呈祥桃李春初满笙歌夜未央婆娑龙是杖潦倒玉为浆麋鹿山中侣鹓鸾天际行词裁三祝颂诗进九如章圣代嘉元老还看荐锡光 

　　神应篇为方伯刘公作 

　　潭州有古木一旦撃风雷正直神逾壮丹青像乍开普陀移海岛祗树拥楼台云气疑飞佩潮声觉渡杯玉毫观自在金粟现如来变化原非幻圆通不用猜炎精初作祟力疾乆为灾白马经声出青莲药裹裁岿然存夏屋健矣等童孩寂灭龙超象昻藏鹤印苔青童飞玉液元女进金罍解脱春生歩皈依刼作灰猿猴羣习定鹦鹉故迟回王母延年术更生命世才荆涂锺地脉淮泗引春醅诚孝通羣帝勋名播九垓苹蘩光爼豆鼎鼐和盐梅南斗瞻依者东闽保障哉萱庭滋沆瀣薇省望崔嵬燕喜称宜寿鹰扬矫上台风云乘遇合天地重栽培愿拟河清颂余波润草莱 

　　赠柯四 

　　东山多秀色之子擅其英世业工文史时名并弟兄髙台怀索骏灌木听求莺四壁凌云气三冬映雪情有时然太乙何日谪长庚渐展垂天翼还传掷地声谈应髙碣石价已重连城岁月嗟投笔风尘笑请缨腰间双剑在赠尔驾长鲸 

　　赋得春深五鳯城送方伯文之京 

　　黄道躔霄汉青阳逗帝畿花明千树锦日丽九重扉葱欎萦丹阙韶华媚紫薇仙桃蒸瑞霭御栁拂晴晖燕入雕梁语莺从绮阁飞六龙争夭矫五柞竞光辉雨湿红将绽烟浓緑渐肥玉绳星欲滴金掌露初晞彤陛揺鸣佩朝霞映彩衣长杨夸浩荡上苑庆芳菲词藻推潘岳才名重陆机天颜瞻咫尺鹓鹭沐音徽 

　　薜荔园诗集巻二 


　　●钦定四库全书 

　　薜荔园诗集巻三 

　　（明）畲翔 撰 

　　○七言絶句 

　　春日送立雨叔读书赤桥四首 

　　花发江城二月天木兰流水赤桥前扁舟载得青箱去扬子亭中日草玄 

　　其二 

　　栁色阴阴映白塘沧浪万顷浣花香试看刘向传经处夜夜青藜照草堂 

　　其三 

　　一瓢春酒听流莺花外停桡见友生醉藉阶前书带草几逥仙掌梦金茎 

　　其四 

　　汉家见说启青宫少海谈经诏九重此日蓬门须努力未央鸣佩听晨钟 

　　送江参军还金陵（三首） 

　　十载京华白发生归来海上结鸥盟长江春水桃花发又逐孤帆下石城 

　　其二 

　　三月杨花扑酒香扁舟春水别河梁销魂漫拟江淹赋家住金陵亦故乡 

　　其三 

　　金阙连云压翠微先皇勅赐有光辉欲随绛节朝元去目断天心一鹤飞 

　　游仙寺 

　　几度探春路不迷寻僧又过竹林西深山尽日无人到双树阴中一鸟啼 

　　赠王弇州先生（七首） 

　　一代文章擅国工弇州四部古谁同自从授得刀圭诀名在丹台玉籍中 

　　其二 

　　星罗北斗照乾坤七子先朝集蓟门独拥金仙朝五岳至今谁不让昆仑 

　　其三 

　　词赋流传遍九垓■〈山钦〉崎歴落见仙才若非长史人间住沧海谁看水一杯 

　　其四 

　　斋心日礼上清家王母书传蕚緑华欲拜下风称弟子炼成勾漏旧丹砂 

　　其五 

　　诏起西曹法从班殷勤累疏乞东山谢公总系苍生望■〈冉阝〉得明时但闭关 

　　其六 

　　丝纶日下九重频耆徳三朝重老臣若学五湖游不返汉家谁复画麒麟 

　　其七 

　　神如秋水映芙蓉懒着朝衣听晓钟笑问仙风谁得似茅家兄弟跨双龙 

　　题立朝叔亭子（三首） 

　　一庭春色报芳菲酒熟床头鳜乍肥但得看花频中酒百年长制薜萝衣 

　　其二 

　　座上青山一片孤夜来月白似氷壶接■〈罒离〉倒着如泥醉不管傍人说酒徒 

　　其三 

　　白眼猖狂避世心蓬池谁解阮公吟仲容亦是逃名者浊酒相看竹下斟 

　　赠汪鲁狂 

　　仙人跨鹤下黄山曵杖逍遥天地间曽采三花栖少室即今白发驻红颜 

　　剑浦对月呈陈观甫 

　　津口潺湲万壑哀城头玉女弄珠来依然狱底双龙剑千载何人复姓雷 

　　春暮留云阁感懐 

　　二月花间黄鸟啼看花人去草萋萋白云犹似能留客一片飞来雨石西 

　　其二 

　　东山春色挂城头依旧云霞槛外浮别墅弹棋声寂寂羊昙双泪为谁流 

　　其三 

　　乌石山前草阁孤风流曽集竹林徒重来多少伤心事眼底山河邈酒垆 

　　春日寄懐陆使君 

　　郡阁三年集鳯凰颍川经术汉循良翩翩车骑趋朝日共识司徒旧省郎 

　　其二 

　　桑柘春生十万家蓼萧赐燕日光华闽南父老应相慰行雨还来太守车 

　　其三 

　　木兰陂上麦如云露冕风流忆使君一自单车俄入郡讴歌何处不相闻 

　　其四 

　　计吏从容下建章紫衣春染御炉香乘风若渡巴陵水莫为江鱼恋武昌 

　　其五 

　　白雪泠泠和者稀郢中云树望依微汉阳春水茫茫緑何处仙帆一片飞 

　　懐柯尧锡 

　　文藻翩翩锦不如江湖风雨怅离居长卿不是临卭客谁向云霄荐子虚 

　　赠林敷毅 

　　何人意气薄青云公子翩翩独有君客到髙斋频下榻一尊风雨细论文 

　　其二 

　　楚楚声华动五陵清标直似玉壶氷交游不少纵横客最爱风流御李膺 

　　雨中招廷珍 

　　细雨飘来二月花美人何处斗豪华囊中剩有青铜在迟尔南邻卖酒家 

　　送蔡比部（二首） 

　　才名矫矫擅谈天瘴海风尘谪几年憔悴无劳渔父问三闾心事总堪怜 

　　其二 

　　天涯犹自梦鹓班彭蠡风髙一雁还行色萧条无长物逢人但说武夷山 

　　题南山寺 

　　山色迎人兴不孤白云片片散浮屠一尊浊酒■〈扌弃〉沉醉箕踞山间听鹧鸪 

　　和郑给舎七夕对雨（二首） 

　　木叶萧萧送雨声明河风浪暗中生人间尽道天孙巧机杼空含此夜情 

　　其二 

　　飞来暮雨妬婵娟隔岁星期一水悬却恨云间青鸟使衔书不向月中传 

　　丰城舟中有感 

　　城下江流带夕晖城邉云树望依微当年狱底雌雄剑不识今从何处飞 

　　赠陈尧勲云来阁（二首） 

　　梅峰山下草堂清书带参差绕砌生一自青藜分太乙彩毫何处不纵横 

　　其二 

　　结屋壶公兴有余满床堆得读残书即今不尽南阳涙云满空山一草庐 

　　题翠漪亭 

　　草阁玲珑俯碧池翠云低压万年枝床头浊酒葡萄色醉倒山公白接■〈罒离〉 

　　别林及甫 

　　岁暮相逢雨雪多春风曽奈别离何解衣不为垆头酒白眼看人一醉歌 

　　其二 

　　按剑风尘祗自愁嗟君也敝黒貂裘懐中十五连城璧不是相知未可投 

　　题元妙观五松 

　　谁种长松礼斗坛五株曽否拜秦官凉风吹上松梢月影落龙鳞片片寒 

　　赠别陈本容（六首） 

　　东风乍转栁条新尔去重扬蓟北尘击筑若逢屠狗者酒中谁是和歌人 

　　其二 

　　陈遵结侠起髙名尺牍题来慰友生不比当年惊座者风流到处动公卿 

　　其三 

　　嚢里惟藏鸟篆文江湖谁不识夫君北游燕赵南吴楚奇字偏劳问子云 

　　其四 

　　笔阵相传自永和右军书法更谁过黄庭冩赠清狂客不为山阴换白鹅 

　　其五 

　　沽来浊酒意如何半醉当筵一放歌江上千条彭泽栁不知曽似客愁多 

　　其六 

　　桃花美酒醉名姬裘马长安二月时妻子鹿门归自好天涯风雨莫教迟 

　　题清樾轩 

　　结得髙斋赋考盘林间新着竹皮冠白云犹带苍梧色散作清阴六月寒 

　　袁使君平冦歌（五首） 

　　南国烽烟拥二酋皖城千雉望旄头地当三辅惊多垒谁向军中借箸筹 

　　其二 

　　幕府临戎气拔旌欃枪入夜照连营佩刀直抵沙中去誓斩鲸鲵一洗兵 

　　其三 

　　潢池何事弄干戈陈汉山中啸聚多不是使君承庙畧居人曽奈麦秋何 

　　其四 

　　天柱崔嵬控上游长江东下堑皇州荆舒一战鞬櫜卧南顾无劳圣主忧 

　　其五 

　　緑林扫尽凯歌还父老壶浆皖水邉见说禁中思颇牧试看勲业上凌烟 

　　义帝陵 

　　牧羊何意起民间祸隠当年遣入关千古兴亡君莫问江东曽见一人还 

　　望庐山 

　　庐岳崚嶒五老峰鄱阳秋水浸芙蓉凌风欲挟飞鸾去坐听天池万壑钟 

　　赠别吴文中（四首） 

　　逍遥初谒武夷君玉女峰头弄白云归去扁舟圗九曲幔亭仙乐夜深闻 

　　其二 

　　南国山川似洛中官桥截海驾长虹蛎螃正美新荔熟系马垆头醉晚枫 

　　其三 

　　黄花采采报重阳人在天涯忆帝乡貌得西方金粟影大江东去泛慈航 

　　其四 

　　吴郎归骑入长干窈窕佳人咏合欢若问荔枝何所似胭脂香染水晶寒 

　　象教精舎为孔阳宗作 

　　金仙何日至西方七寳林开古豫章见说自焚三昧火至今时现玉毫光 

　　寄吴任徳 

　　溪流日暮鎻寒烟石马桥头夜泊船不识名园开曲水懐人几度对婵娟 

　　金陵曲四首赠大司马吴公 

　　秣陵宫阙旧长安车骑如云拥汉官司马勲名深帝眷貔貅千万独登坛 

　　其二 

　　石头虎踞壮金城江左仍屯七校兵樽爼从容多妙畧楼船十万净长鲸 

　　其三 

　　欎欎钟山王气髙长江天堑北通漕吴公身系干城寄钟鼎何论汗马劳 

　　其四 

　　秦淮水接海门潮北望燕山似九霄文武东南功第一尚方剑履赐趋朝 

　　寄黄明府 

　　溪水泠泠日欲斜孤蓬晚泊乱啼鸦不知三径行吟处犹有东篱未吐花 

　　望苏门 

　　黄河中断太行山一望烟云缥缈间欲问苏门鸾鳯啸即今惟有水潺湲 

　　大田道中懐孟担 

　　几湾流水咽涓涓五虎山青马首悬欲访故人过峡口南鸿犹自带风烟 

　　渡峡寄尧衢 

　　峡江片片锦帆开谁抱凌云作赋才迟尔鳯凰山下客乘风还上钓龙台 

　　范子受宅赏牡丹 

　　谁家亭榭似平章花媚东风冠洛阳客到但倾光禄酒扑衣何处不天香 

　　咏荔枝 

　　绛嚢颗颗隠珠胎不向风尘驰骑来自劈凝脂沉碧水大秦明月掌中回 

　　寄沈灵翊 

　　片月亭亭挂碧霄扁舟夜趂海门潮风流何处思公子寒倚花前斗栁腰 

　　题立雨叔餐秀园（四首） 

　　春生薜荔翠交加髙卷湘帘览物华一曲溪流堪濯锦有时流出武陵花 

　　其二 

　　竹香细细午风柔髙枕沧浪事事幽散帙挥毫过白日嘤嘤灌木鸟相求 

　　其三 

　　一室多藏小酉书草名书带满庭除夜来太乙髙相照彩笔如椽赋子虚 

　　其四 

　　浊酒谁知大阮心蓬池无日不清吟仲容亦有衔杯兴散发频来醉竹林 

　　春日送家大阮读书城中 

　　春风拂面意何如栁色黄金映别裾十里江城从此去枕邉惟有伏生书 

　　马用调草堂观妓（四首） 

　　园林寒色淡平芜公子邀欢兴不孤一片烟波清似镜不知载酒在西湖 

　　其二 

　　髙阁临流锦席开一时词客共徘徊雕阑徙倚看山遍笑折黄花进酒杯 

　　其三 

　　红粉当筵斗绮罗楼台倒影漾微波池头双鹤声相和似解佳人白苎歌 

　　其四 

　　一林修竹护柴门城市栖迟似逺村但得三千珠履客不妨十日醉平原 

　　经白鸥园有感 

　　池塘依旧隠渔矶竹径兰皋车马稀黄犬无劳伤往事钤山惟有白云飞 

　　秣陵逢孙子真感其先酒楼事赋而赠之 

　　江左佳人说莫愁逢君慷慨问垆头六朝胜迹无寻处湖上犹传旧酒楼 

　　题程君衡扇面 

　　桃花似斗美人妆掌上看来兴未央翠羽却怜春色好欲衔花片报刘郎 

　　赠吴应祈（二首） 

　　嚢里多藏汲冡文有时独运郢人斤但看赑负千秋色奇字何劳问子云 

　　其二 

　　吴楚名山快遍游瑶华何处不雕锼狂来欲借成风手勒牍仙人十二楼 

　　题沈纯甫緑萝庄（四首） 

　　疏乞还山别汉都知君踪迹寄菰蒲徙陶偏笑鸱夷策何似君家长五湖 

　　其二 

　　岂为长生赋采芝二毛心事少人知沈郎不问腰消瘦兴到还裁八咏诗 

　　其三 

　　岭海当年谪戍身归来旧业白云贫一区寂寞玄堪草载酒时来问字人 

　　其四 

　　结茒此地意如何书著名山副墨多纔见条桑蚕事起西湖又听采菱歌 

　　题武彛（六首） 

　　骑来竹杖似飞龙欲乞金丹访赤松三十六峯青不断仙人何处采芙蓉 

　　其二 

　　溪上扁舟鸥鹭羣凌风初谒武夷君幔亭深处松涛起彷佛钧天隔水闻 

　　其三 

　　溪流九曲漾霞标路入桃源一水遥忽听云间吹玉笛鸾舆飞度彩虹桥 

　　其四 

　　采秀朝来汗漫游松风五月冷龙湫山中道士如相识骑鹤招余到十洲 

　　其五 

　　寻真直到上清家小藏峰头对月华仙分吾生应不薄亲承玉女饭胡麻 

　　其六 

　　烟霞五色幻仙台瑶草千年碧洞开一自仙人分石髓乗风万里去还来 

　　晚晀 

　　竹林秋色入黄昏溪水新添雨后痕明月不来人语寂数家渔火点江村 

　　送陈叔理之会稽（名其翰公同年友襄阳知县） 

　　谈经遥向越王台纱浣西施綘帐裁若到稽山探禹穴千年蝌蚪破莓苔 

　　其二 

　　兰亭曲水试经过祓禊相传晋永和冩得黄庭经一巻山阴明日又笼鹅 

　　题九鲤湖 

　　雷轰 

　　水晶宫殿压青山隔断红尘霄汉间湖上雷声轰不住长疑仙子驾龙还 

　　瀑布 

　　寒泉泻下紫霄来一道潺湲万壑哀可是仙人遗匹练至今犹挂白云隈 

　　珠帘 

　　一片珠帘障玉楼垂虹为带月为钩怪来不作寻常梦鸾鹤分明到十洲 

　　玉柱 

　　仙人何处弄烟霞十二楼台别有家依旧当年双玉柱擎天半倚白云斜 

　　石门 

　　双扉寂寂护苍苔几片浮云洞口来笑探三花从此去不知何处是天台 

　　五星 

　　悬崕千树昼冥冥一片潭光聚五星我欲斋心看道箓移来午夜照踈棂 

　　飞鳯 

　　何物沉冥不可招九苞曽说跨王乔只因误啄金丹粒谪落人间听玉箫 

　　棋枰 

　　仙子乘龙去不还棋枰犹自阁人间不知千载烂柯后又着蓬莱第几山 

　　将军 

　　辟谷仙人不可从云山彷佛武夷踪将军不是封侯骨也学文成访赤松 

　　剑浦夜泊 

　　睥睨飞来片月孤扁舟何处问当垆寒潭水冷双龙伏犹有丰城剑气无 

　　寄沙门心印 

　　一别头陀意万重白云何处寄禅踪梦中不辨长千里犹记山门一古松 

　　明妃曲（四首） 

　　燕支一望白云秋马上红颜双泪流雁自南飞人北去琵琶不解汉宫愁 

　　其二 

　　北风吹雪暗天山憔悴蛾眉去不还薄命便教邉地老归魂应度玉门关 

　　其三 

　　朝辞合殿暮交河泪满宫衣泻素波顾影自怜肠欲断长门幽怨较谁多 

　　其四 

　　青海寒云散作风谁怜粉黛逐飞蓬亭亭一片中天月彷佛清光照汉宫 

　　春日口占 

　　春风昨夜到渔家江曲蒙蒙细雨斜可怪宅邉桃李树朝来不语自开花 

　　题李孚台白水亭（二首） 

　　万顷烟霞一草亭开樽醉杀栁条青停杯试问沧浪水龙卧寒潭几日醒 

　　其二 

　　湖上何来碧浪髙雷轰风猛怒相号任公不是寻常手欲下沧溟钓六鳌 

　　送李太守归乡（八首） 

　　郭外曽随竹马迎春风何事动离情不堪误得中山谤归与沙鸥结旧盟 

　　其二 

　　参差栁色映旌旗冠盖如云献酒巵莫怪萋菲成贝锦六宫自古妬蛾眉 

　　其三 

　　宦游踪迹漫西东参破元机万刼空留得甘棠春勿翦木兰陂上一壶公 

　　其四 

　　文藻风流似李邕下车偏自问龙钟若非雨露沾枯槁■〈冉阝〉得寒山数畆松 

　　其五 

　　萋萋芳草怨王孙风雨千山暗泪痕兰佩自怜縁帝子江潭心事许谁论 

　　其六 

　　花间睍睆啭黄鹂彭蠡风髙片席移别后相思千里月投珠无计转堪悲 

　　其七 

　　郡斋下鳯颍川同失马无劳叹塞翁阶下凌云丛桂发天香髙占广寒宫 

　　其八 

　　拂衣归去鬓如班草得玄经合闭关多少匡时筹未展还看安石起东山 

　　夜合花 

　　风动香飘十二栏雨中相对一尊残玉容莫向黄昏敛正欲携灯醉后看 

　　雨中杜鹃花 

　　何来杜宇叶离离三月当庭花满枝莫是啼魂哀帝子至今香染湿胭脂 

　　白莲 

　　一朶芙蕖百和香华清浴罢试新妆幽姿自分无泥滓不用临风妬六郎 

　　题画兰赠张子升 

　　萋萋萧艾岂为羣秀色曽从九畹分采得芳菲堪作佩临风只合赠湘君 

　　画竹 

　　太湖石畔竹阴阴影动凉颷曵玉吟莫问渭川千畆处蓬蒿一径白云深 

　　画菊 

　　采采黄花浥露香眼中彷佛对柴桑风流谁送先生酒共坐南山醉夕阳 

　　吊屈大夫 

　　汨罗江畔草萧踈千古懐沙恨有余日暮哀猿正凄切不知何处吊三闾 

　　许由墓 

　　平原四望草离离箕颍风髙见石碑不是当年轻万乗一坏千载有谁知 

　　悼内（五首） 

　　绣佛斋中梦乍醒悲风吹月透踈棂莲花不见参禅者冷落床头数巻经 

　　其二 

　　髙楼无复试红妆尘掩香奁泪涕滂窃药便教奔月去广寒■〈冉阝〉得画眉郎 

　　其三 

　　一夜愁来鬓有丝吹箫人去见无期悼亡不尽潘安泪忍读生前幼妇词 

　　其四 

　　茫茫大块竟何之云雨巫山梦转疑伏日纵然先割肉恢谐归去欲遗谁 

　　其五 

　　鸦噪空庭片月光揽衣中夜起彷徨眼中搦管人何在泪满当年札数行 

　　仙溪夜泊懐郑山人 

　　孤舟微月倚前滩谡谡松风入枕寒何处懐人耕谷口一溪流水夜漫漫 

　　寄吴山人 

　　隠隠松萝海月孤溪邉何处问当垆故人不断云山梦欲乞仙厨五岳圗 

　　送陈生游燕 

　　与君握手醉吴姬雪满天涯惜别时明日悲歌燕市里不知击筑更逢谁 

　　题姚媿州明府园亭（二首） 

　　五栁先生懒折腰归来踪迹溷渔樵角巾漉酒东篱下还赴莲花社里招 

　　其二 

　　亭对青山一水分隔林啼鸟静中闻若非寂寞躭奇字载酒何人问子云 

　　武陵别诸君子余戊子春客武陵时与诸君子作湖山游甚适天涯春尽忽尔懐归各别一首聊感离索 

　　袁履善 

　　白发相看感岁华西湖三月醉桃花钱塘江上东风起一片飞帆即海涯 

　　邬汝翼 

　　丛林几度问新诗风雨天涯又别离君自六桥余九曲愁心惟有白云知 

　　吴公箨 

　　移来短榻傍浮屠坐上青山兴不孤一片白云愁聚散梦随明月到西湖 

　　钱季善 

　　杯酒春风数往还一朝兴尽别青山愁来湖海无知已草得玄经合闭关 

　　余鞠夫 

　　春城杯酒共销愁醉里题诗月满楼双泪不堪风雨别桐庐江上一孤舟 

　　邬章文 

　　乍别云间又武陵重逢笑问槖中金天涯芳草春将尽愁杀王孙万里心 

　　七里滩别余鞠夫（二首） 

　　山自盘龙七里来客星髙傍白云隈滩头无恙东流水谁着羊裘上钓台 

　　其二 

　　武林春色日初迟花满垆头酒满巵无奈双龙愁里别緑杨几度啭黄鹂 

　　送屠长卿还四明（七首） 

　　词场杯酒数交欢不谓都门便挂冠可是风尘游已倦孤臣雨雪出长安 

　　其二 

　　萧条书剑别吾曹回首鹓班建礼髙不是三闾才见忌千秋谁见楚人骚 

　　其三 

　　车骑如云结五都少年谁不避呼卢故乡明日黄冠去曽否君王赐镜湖 

　　其四 

　　■〈爕〉蹀初登郭隗台无人不道是龙媒悲鸣敢谓恩中断九折羊肠祗自哀 

　　其五 

　　倾国佳人自若耶眼如秋水貌如花吴宫一出归何处溪上伤心旧浣纱 

　　其六 

　　四明有客擅风流碣石谈经隘九州岛官罢不须嗟怪事人间何物是千秋 

　　其七 

　　谁怜才子似飘蓬岁晚扁舟下海东见说鄞山堪避世采芝归问夏黄公 

　　黄山七景 

　　石床 

　　彩霞为幔石为床玉女吹箫下鳯凰不到名山深采药桃花■〈冉阝〉复问刘郎 

　　天都峰 

　　青山壁立斗青莲列嶂霞标驻列仙安得乘风之帝所云门咫尺听钧天 

　　白龙潭 

　　龙湫万片白云寒中有玉龙日夜蟠长啸一声龙欲起明珠如月镜中看 

　　浮丘坛 

　　仙坛髙与白云平呼吸翛然逹太清欲借浮丘珠树鹤月明缑岭坐吹笙 

　　丹洞 

　　石洞云深白日寒鼎中砂熟跨飞鸾若教解得刀圭诀何处烟霞不可餐 

　　汤泉 

　　山中赤水泻蓬壶水底元珠竟有无濯发振衣堪谒帝长生殿里合灵符 

　　桃花溪 

　　山下溪流曲曲斜春风吹落武陵花渔郎若问桃源路鸡犬云中别有家 

　　送陈子策之金陵 

　　江南芳草媚春情杯酒花间别友生若到金陵将母去卢家少妇笑相迎 

　　送郑諌议之滇南（四首） 

　　保障西南借楚材除书新下越王台悬知叱驭天涯日万里风清瘴疠开 

　　其二 

　　车马翩翩度七盘蛮王负弩汉衣冠紫薇花映昆明水多少楼台镜里看 

　　其三 

　　夜郎西去古梁州使者登车岂薄游金马碧鸡劳祀事汉庭千载见风流 

　　其四 

　　武昌明月暂停轺又度兰津十二桥兴到纵横裁郢曲和鸣莫靳寄渔樵 

　　闺词(二首) 

　　芳菲春色满楼台人在天涯去不回自倚雕阑看蛱蝶微风吹送落花来 

　　其二 

　　秋到空阶一叶飞邉庭何处雁来稀香闺日日愁无赖月下寒砧又捣衣 

　　读王元美弇州集 

　　游生落魄气偏粗散发扁舟下五湖一自文题元晏后太冲名已重三都 

　　岁暮偶成 

　　溪上柴门昼不开问奇谁为岁寒来黄昏独坐蒲团静隔院微风送落梅 

　　泊严滩 

　　落落江湖老鹖冠扁舟秋水正漫漫吾生可是羊裘客垂钓还来七里滩 

　　朝云墓 

　　为雨阳台去不还孤坟寂寞委空山禅林舞袖当年事啼鸟春风一梦间 

　　舟次懐人 

　　山隈水曲抱烟岚露月霜风酒半酣梦里懐人心切切梅花一片下江南 

　　题梅 

　　残雪未消片月斜美人林下斗豪华淡妆疑自罗浮出占得春风第一花 

　　春暮即事 

　　飞花片片下溪桥栁外莺声百啭娇昼静柴门人不到新诗随意写芭蕉 

　　题梅 

　　氷霜满眼岁将残万木萧条不耐看漏泄江南春信早一枝初破雪中寒 

　　送姚巽卿 

　　与君携手思悠悠此日■〈冉阝〉堪赋逺游莫道他乡无知已酒人何处不登楼 

　　和郑给舎七夕对雨（二首） 

　　凌波空负来年期河汉相望双泪垂纔到新秋悲宋玉巫山赋就雨祁祁 

　　其二 

　　年年玉渚驾晴虹今夜双星黯淡中泪洒霓裳收不尽随风轻着蓼花红 

　　春园即事（四首） 

　　蛱蝶随风过短墙邻家春满百花香南牕搨得黄庭罢笑倚阑干看海棠 

　　其二 

　　睡起西窻日欲斜溪邉汲水自烹茶卷帘坐看双飞燕冲落樱桃几片花 

　　其三 

　　春云不雨昼偏寒翠竹临轩长数竿读罢离骚无别事自锄芳径艺幽兰 

　　其四 

　　东风吹雨到江村落尽梨花昼掩门桞外莺声春自啭一庭芳草暗销魂 

　　赠汪鲁狂（三首） 

　　桃花潭上旧汪伦汴上相看冬复春赠我琅玕长七尺持归东海一垂纶 

　　其二 

　　遨游南北访仙踪老去还乗白岳龙莫讶荷衣香不散三姑亲赠玉芙蓉 

　　其三 

　　与君分手秣陵城杯酒梁园感慨生家住夷门人自老有谁虚左过侯嬴 

　　赠谭仲儆（四首） 

　　仙鳬曽向七闽分愁满衡阳卧白云今日夷门称吏隠不知谁是信陵君 

　　其二 

　　衡山歴歴秀芙蓉紫盖云中未可从见说藏书千古在因君直欲跨飞龙 

　　其三 

　　风流傲吏有仙才七泽惟看水一杯迁谪无劳悲偃蹇游梁且上孝王台 

　　其四 

　　邂逅同歌行路难一尊湖海罄交欢劝君莫拟三闾赋今日无人似子兰 

　　赠胡安成 

　　金■〈歹韮〉纵横见国工谁云篆刻总雕虫但看一片昆吾铁切得刀圭吐白虹 

　　题小山宗侯狎鸥汀（四首） 

　　髙馆新开汴水头忘机日日狎沙鸥澄潭春动鱼龙戏截得珊瑚作钓钩 

　　其二 

　　风雨扁舟混钓徒亲人鱼鸟若堪呼临流更爱桃花色肯载西施泛五湖 

　　其三 

　　岂是江潭赋卜居眼中花木满庭除夜来还住青藜阁着就刘家七畧书 

　　其四 

　　香生金粟桂丛开楼阁参差近吹台欲问淮南鸿寳诀倘容招隠小山来 

　　谒伏羲陵 

　　中原万树带秋阴陵寝苍茫一气深龙驭杳然归太始蓍丛犹发白云岑 

　　白龟池 

　　开辟相传有此池灵龟如玉兆昌期若非太昊先天画万古鸿蒙总不知 

　　游弦歌台是尼父絶粮处 

　　栖栖陈蔡道何穷此地今留爼豆宫日暮平林天籁发弦歌疑是鲁人风 

　　登陈西城感淮阴事 

　　会陈万乘托南游计縳功臣户牖侯鸟尽弓藏何所恨山东隆凖薄千秋 

　　经陈思王墓 

　　八斗相传绣虎才路傍石马翳苍苔洛神留得黄初赋千载霓裳去不回 

　　登蘓子由读书堂 

　　镜中荷叶緑离离夹岸如云杨栁枝不见风流蘓博士髙山犹自仰峨眉 

　　铜雀台懐古 

　　孤台突兀客初登邺下山河感废兴花似绮罗人不见惟余春草满西陵 

　　游仙曲 

　　曽伴仙人蕚緑华随风飞入上清家别来欲寄金光草海上青鸾隔彩霞 

　　上赵王 

　　朱邸如云王气中邺都形胜万年雄自从汉室分茅后带砺山河誓始终 

　　其二 

　　君王乐善汉东平几度褒章下玉京端拱由来无一事龙楼清夜望金茎 

　　其三 

　　桐叶分封不计年汉家隆凖更谁贤小山却慕淮南道招隠还歌丛桂篇 

　　其四 

　　芙蓉池上擅风流今代宗藩古帝州借问西园飞盖夜何人托乘月中游 

　　寄牛瑞卿 

　　梁园春事近如何风雨池台入梦多花压阑干三径好求羊无日不相过 

　　渡江 

　　岁暮天涯雨雪多孤帆此去叹蹉跎故园回首千山外一片归心逐逝波 

　　元妙观闻箫 

　　月明仙院夜沉沉鹳雀髙巢古木阴独坐西楼钟磬寂玉箫吹起故园心 

　　其二 

　　扶藜笑指赤松家踏破空中五色霞缥缈何人吹玉笛春风开遍武陵花 

　　泗水逢雪 

　　泗水风生古渡寒长途无■〈冉阝〉客衣单鬓邉忽点飞来雪纵是瑶华不忍看 

　　过蒙城 

　　漆园为吏傲当时世逺风流尚在兹欲起斯人论物化梦中蝴蝶许谁知 

　　风猛不得渡淮薄暮投宿 

　　朔风吹雪路漫漫浪涌长淮欲渡难今夜谁家堪寄宿荒村犬吠一灯寒 

　　赋得荆山玉示王汝存 

　　荆山一望气嶙峋玉韫山中泣鬼神莫怪陵阳当日泪即今抱璞献何人 

　　丰县道中 

　　山东隆准起雄圗西望关中定帝都见说枌榆遗社在未央还属汉家无 

　　咏史赠薛生 

　　七雄争竞客如云珠履三千未有闻不是卖浆人掉舌却秦谁趣信陵君 

　　为张大赠妓 

　　栁亸莺啼夕照间黄金买酒醉红颜双眉不用张郎扫翠黛分明似逺山 

　　西苑（二首） 

　　御沟流水出宫迟花落花开春不知惟有梁间双燕子看人楼上斗腰肢 

　　其二 

　　涵碧亭台蔽夕晖渚花汀草静相依青鸾自是仙家鸟只在瑶池水上飞 

　　懐徐大惊鸿 

　　新诗字字巧春蚕堕马妆成白玉簪我住三洲流水曲几回子夜梦江南 

　　懐长干恩公 

　　六朝梵刹半金陵谁得头陀最上乘雪里摊经花不着文殊原是五台僧 

　　春日即事 

　　东风吹雨昼生寒独鎻柴门午梦酣花下衔杯拚潦倒不妨人作酒徒看 

　　秋日题林学士菊花园 

　　门垂五栁带闲烟栗里风流屋数椽人在南山秋色里一樽醉杀菊花天 

　　过钓台 

　　羊裘曽卧白云间烟水苍苍去不还回首云台俱寂寞至今人说富春山 

　　秋日题紫云楼 

　　为爱元龙百尺楼登临气压万峰秋开尊醉杀青天月一片银河欲倒流 

　　其二 

　　海上羣峰列翠屏楼开霄汉徳为星翛然一笑天风起织女机声入夜听 

　　题白云楼有懐（六首） 

　　槛外芙蓉揷汉斜登楼似驾五云车夜来北望星辰近欲向空中摘九华 

　　其二 

　　髙楼上逼斗牛寒何事伊人日倚阑最是千秋堪洒泪紫云山作白云看 

　　其三 

　　槛外千峰拥翠来万家烟树望中开主人不浅登楼兴对月频倾緑酒杯 

　　其四 

　　面面青山入画圗闲来与客醉屠苏衔杯笑问楼居者月里霓裳竟有无 

　　其五 

　　徙倚楼头望翠微晴霞片片鎻柴扉醉来欲乞天孙锦制就仙人五色衣 

　　其六 

　　风流原不减孙山百尺楼中日往还笑满乾坤人不见鳯凰深驻白云间 

　　溪上懐姚明府 

　　溪头新水到柴关白鸟忘机自往还日暮懐人髙卧处数椽茒屋九华山 

　　送林太史之京（三首） 

　　题柱才名岁月深风流谁不羡词林趋朝偏得君王宠金马无劳叹陆沉 

　　其二 

　　蓟北遥闻长乐钟金茎秋色露华浓东南不尽疮痍泪献纳还看动九重 

　　其三 

　　前驱驷马出青山鸣佩初随鹓鹭班赋就长杨曽谏猎汉廷簪笏侍龙颜 

　　鄱阳湖歌 

　　赤乌日日下鄱阳十万楼船杀伐张一自鲸鲵先授首东南无处不梯航 

　　题郑兆念采精舎 

　　髙斋读罢思飞扬把酒花间日正长最爱君家书带草青葱似染彩毫香 

　　送郑士亮游吴（三首） 

　　江上桃花春水生孤帆遥下阖闾城杖头一醉吴姬酒清夜还歌白苎声 

　　其二 

　　建业斜峰入望遥行邉剑气倚青霄鳯凰台上青青草几度题诗吊六朝 

　　其三 

　　侠气纵横结五陵扁舟到处兴堪乘江东不少豪华客惟有莼鲈忆季鹰 

　　别许元复 

　　阊门杨桞散秋阴斗酒相看一片心日暮江头乘舸去寒山回首白云深 

　　桃叶渡别顾君友 

　　酒满秦淮花满楼春风吹动木兰舟不知陌上千条栁曽绾离人一片愁 

　　寄曹参军（二首） 

　　白雪飞扬郢调髙风流妬杀五陵豪浮云较与秋云薄且对吴山拟反骚 

　　其二 

　　结客谈兵幕府才蹉跎宦迹转堪猜独醒总为风尘忌湖上兰桡醉几回 

　　送方子充司理宜阳 

　　奉檄西行过栁州獞猺抛弩拜君侯讼庭吏散桄榔下题遍新诗叶上秋 

　　咏史 

　　不见年华逐水流蛾眉争宠日生愁相如纵有千金赋买得春风不白头 

　　宁海晚眺 

　　海上晴虹驾作桥云连蜃气望迢迢三江日暮涛声起不数西陵八月潮 

　　春日留云阁晚眺（二首） 

　　东山髙阁迥凌云人倚雕阑醉夕曛春树万家看不尽隔林清磬一声闻 

　　其二 

　　白云深处瞰沧溟有客凭髙醉不醒睥睨城头低落日飞来萝月数峰青 

　　江口道中 

　　路旁芳草正萋萋游子朝来别故溪回首壶公魂欲断前山又听鹧鸪啼 

　　客中对月 

　　客舎黄昏独倚阑月光一片望中寒应知此夜深闺妇肠断蛾眉不忍看 

　　泊水口懐亡友林制成 

　　扁舟曽共谒承明十载重过感慨生溪上独怜今夜水潺湲犹作去时声 

　　送林廷诏之广西（三首） 

　　少年词赋拟凌云岭外愁为两地分明日听猿经古墓且将双泪吊刘蕡 

　　其二 

　　迢逓关山独送行炎方望断瘴烟生伏波古道看铜柱三尺吴钩箭里鸣 

　　其三 

　　游子天涯泪湿衣相逢无奈又相违倚门白发千山外觅得丹砂及蚤归 

　　雨中溪亭即事 

　　一溪春水緑平桥野老临流酒一瓢多少新诗吟不就东风吹雨滴芭蕉 

　　真州寄张士馨 

　　江城杨栁緑■〈毛参〉■〈毛参〉客舎长歌酒半酣寄语金陵游侠子春宵无梦不江南 

　　梦园菊离离起而有感 

　　白水塘邉旧草莱十年三径鎻苍苔寒花解得人归意昨夜分明入梦来 

　　青溪舟中夜雨 

　　云扫南山锦石寒孤舟何意滞江干夜来听得萧萧雨疑是桐庐七里滩 

　　其二 

　　新安流水下青溪寒雨孤舟暝色迷此夜断肠吟不得南山又听鹧鸪啼 

　　送詹淑正还新安寿母兼同颜舎人质卿同登太山（四首） 

　　黄山山上削芙蓉十二楼台紫气重春酒如渑将母去何须仙掌露华浓 

　　其二 

　　婺星光映五云车花里裁班进紫霞况是轩辕峰下住容城分得灶中砂 

　　其三 

　　东望名山黛色开鳯池有客共登台白云一片封中起如带黄河万里来 

　　其四 

　　幸舎长歌一蒯缑飘零漫自客幽州扁舟归下詹何钓懐刺无劳谒五侯 

　　富春舟中 

　　寒云落木晚萧萧人与孤舟对寂寥忽见西风吹五两月明还趂浙江潮 

　　小湖枕上 

　　万壑蒙蒙雾不开扁舟梦逐故乡回恼人最是滩头水夜半潺湲带雨来 

　　马上即事 

　　万壑春流泻海门人家多住緑杨村花飘马首如红雨何处听莺不断魂 

　　蒜岭雨中 

　　雨来马上扑征衣芳草萋萋去路微况是江村寒食候鹧鸪啼处乱花飞 

　　囊山迟郭士龙不至 

　　寻僧野寺不知还秋色藤萝正可扳不见游仙来郭璞缁衣何处负青山 

　　赠无着上人 

　　为爱名山入武夷浮云缥缈更何之五台山下栖禅处种得菩提树一枝 

　　晚度仙霞岭有懐 

　　枫林霜冷叶初斑鸟道行人返照间忽见南鸿云里度为谁回首九华山 

　　保安道中懐颜廷渠 

　　青山歴歴半丹枫人在天涯各转蓬不念无诸城下别五湖明月好谁同 

　　江郎石 

　　凌云鼎立势亭亭曽是三峰劈巨灵欲跨飞翰临絶顶空中手摘白榆星 

　　清湖馆中别诸弟还乡 

　　湖海相逢落魄年汝归故国我风烟临岐且尽垆头兴莫说天涯乏酒钱 

　　清湖夜雨 

　　岁暮凄凉雨有声依依客舎缓行程髙楼夜冷衣偏薄击柝愁人到五更 

　　兰溪舟中懐吴元瑞 

　　吴山山下一逢君五载鸿书杳不闻今日扁舟过瀫水一尊犹自隔青云 

　　懐吴隠士 

　　少君清净道家流一别新都忽两秋欲问巢云空谷里千峰落日倚孤舟 

　　严濑舟中诵姚巽卿赠别诗有世路危于七里滩作此寄意 

　　读罢新诗恼客魂人情反复未须论清泠依旧严陵水日夜东流望海门 

　　射阳夜泊 

　　扁舟荡漾逐飞鳬湖上春涛薄孟诸不识骊龙何处睡飞来片月似明珠 

　　那叱矶 

　　江上征兵赴国门石城龙斗不堪论一时鱼腹千秋泪不独懐沙吊屈原 

　　谢公墩同周文美张子明九日作 

　　九日登髙菊未花衔杯共倚白云斜豪华六代俱销歇依旧青山属谢家 

　　圯上吟 

　　欲报韩仇不顾家中原逐鹿乱如麻若非圮上传黄石沧海空椎博浪沙 

　　经沛中作 

　　城池寂寞旧山河赤帝归来万乘多龙去鼎湖无日返大风犹唱沛中歌 

　　淮阴祠 

　　莫怪留侯慕赤松后车云梦縳相从至今呜咽淮阴水空恨当年长乐钟 

　　春愁 

　　芙蓉帐里欎金香梳罢云鬟试绮裳谁道春愁花不解飞来额上斗新妆 

　　赋得西枝室 

　　少结茅庵曲水傍斋心日夕礼空王一枝分得菩提树种得旃檀片片香 

　　李伯承西园催菊 

　　竹影参差夕照斜不知秋色在谁家葛巾倒着东篱下几度衔杯问菊花 

　　题陈子卿此君轩（陈翰臣字子卿宗伯肃庵先生长君也） 

　　气压元龙百尺楼摊书偏爱竹修修有时笑倚婵娟月一片西山翠欲流 

　　淮阴城下作 

　　春草萋萋楚水流天涯日暮倚扁舟淮阴塟地今何在年少纷纷觅拜侯 

　　题冶城吴道士竹房 

　　床头一帙五千言竹里柴扉昼不喧酒似桃花春似海避秦何必武陵源 

　　哭五君（壬午岁余游吴入燕与五君间别乙酉归里中则五君相继地下矣感而赋之） 

　　一曲凄凉薤露歌贤人眼底渐消磨所嗟不是龙蛇岁湖海归来涕泪多 

　　郑观察茂（字士元嘉靖癸丑进士吏科给事中河南按察使） 

　　东山杯酒惜离羣此日生刍奈哭君依旧南湖春草緑鹧鸪啼处不堪闻 

　　戴太守（科字朝宾嘉靖丙辰进士户部郎中广州知府） 

　　木兰陂上白云多泪满当年旧薜萝谁道扁舟堪尽兴垆头今已邈山河 

　　林侍御史休征（号石海） 

　　秋风骢马别燕山采药归来合闭关一叱神羊飞不返空余疏草落人间 

　　黄博士衮（字补甫万歴丁丑进士国子助教） 

　　文章如锦一毡寒服食谁传九转丹忆醉紫阳山月下故园此夜对谁看 

　　柯明府茂竹（字尧勲官授海阳县知县） 

　　才子为郎制锦新琴书不解槖中贫丹成便尔飞鳬去愁杀东篱漉酒人 

　　七夕风雨有懐 

　　无邉风雨夜萧萧牛女何曽渡鹊桥别有愁肠眠不得隔窻欹枕听芭蕉 

　　喜郑拱元见过 

　　谷口风流郑子真兴来海上问波臣衔杯恰对三洲月白首相怜有几人 

　　醉后题尧衢酉室 

　　去年尊酒对花朝今日重来破寂寥扫壁题诗人已醉一天秋雨暮萧萧 

　　雨夜宿文蔚斋中 

　　交情谁复似芝兰一室相将拥鹖冠坐对西窻频剪烛芭蕉叶上雨声寒 

　　题可秩书斋（四首） 

　　衡门背郭草堂清书草参差绕砌生试看青藜分太乙夜阑读易照寒檠 

　　其二 

　　名家旧学起青箱四壁圗书白日长莫怪城头云五色一庭花染彩毫香 

　　其三 

　　槛外芙蓉揷汉斜登楼直欲采三花客来不尽论文兴把酒空庭想月华 

　　其四 

　　名花如绮傍雕阑小径烟花竹数竿读罢玄经无别事倚阑一曲月中弹 

　　孤山社燕集（二首） 

　　湖上晴云散緑波六桥欵乃起渔歌孤山此日开诗社杜若洲邉白鸟多 

　　其二 

　　春尽平林路转纡青山如黛错行厨坐中别有风流客将酒花间酹小苏 

　　懐顾道行 

　　风流谁似虎头痴湖海相逢未有期此夜孤舟看片月垂虹桥畔咏新诗 

　　檇李舟中题扇头梅花寄程君衡 

　　春风披拂栁如丝檇李舟中独酌时冩得罗浮春一片寄将江左慰相思 

　　吴道士招余馆中（二首） 

　　元馆无尘紫气多相逢偏爱老婆娑黄庭冩就偿留榻不似山阴换白鹅 

　　其二 

　　一室栖迟淡世情夜来却听歩虚声他年并驾缑山鹤与尔逍遥谒太清 

　　集徐 

　　秦淮春水涨桃花帘幙轻寒燕子斜一曲洞箫双鳯下月明人醉莫愁家 

　　题潭中书亭 

　　一庭春色报芳菲玉女骖鸾采秀归可是三花分少室天香夜染緑罗衣 

　　题诒谷堂（二首） 

　　名家旧出紫云溪卜筑金陵汉水西不比乌衣王谢宅堂开贻谷燕长栖 

　　其二 

　　堂开白下近长干庭畔春风长玉兰奕世相传苹藻在文垂片石望中看 

　　赠周服卿花竹圗 

　　兴来濡墨据胡床花竹丛生百和香若使临妆窥彩笔乔家能不妬周郎 

　　春日得程君衡书却寄 

　　江东云树望中迷双鲤长劳尺素题若问天涯游子意姑苏台畔草萋萋 

　　别黄贞甫 

　　客舎怜君日日过故人回首兴偏多孤舟无那东风别芳草萋萋逺水波 

　　过吴江不及晤周继美叔宗兄弟怅然有懐 

　　吴门邂逅岁将残春水扁舟会面难却想君家棠棣乐虹桥明月带愁看 

　　题江养化亭 

　　山当睥睨水潆洄十畆园林背郭开坐上云霄看不厌壶公万叠送青来 

　　过七里滩呈友人 

　　物色空劳下汉庭羊裘归隠万山青君看千载销沉后帝座何如一客星 

　　其二 

　　绣岭参差五月寒桐江积雨水漫漫临流欲借东风便一片帆飞七里滩 

　　蒜岭道中逢郑襄甫偶成 

　　三尺龙泉暗斗牛如何也逐少年游请看双鬓皤如此厌说青云四十秋 

　　馆中听雨 

　　踈灯孤馆影悠悠素发萧然挂蒯缑枕上忽闻枫树雨梦魂欲破海东头 

　　宏渡道中报晋安诸君子 

　　秋风驿路半阴晴瘦马千山不耐行截得珊瑚竿数尺钓龙欲傍越王城 

　　宿常思岭酒家 

　　雨歇平林夕照斜停车一问酒人家凭谁共作长鲸饮乞得青门五色瓜 

　　常思岭早行 

　　秋草萋萋秋露湿鸟道崎岖行不得我欲乘风借羽翰朝游三岛暮北极 

　　题江氏亭（三首） 

　　槛外芙蓉揷汉斜紫荆花映碧窻纱登楼一笑星河冷挥手空中摘九华 

　　其二 

　　名花如绮倚雕阑曲径萧然竹数竿草就玄经无别事南华秋水月中看 

　　其三 

　　一庭春色散天香花蕚相辉白昼长气似垂虹文似锦风流原不堕江郎 

　　题霞林林氏别业（二首） 

　　南华读罢倚雕阑十八娘家荔子丹玛瑙盘中珠错落文园消渴好加餐 

　　其二 

　　羣峯矗矗翠争奇草木风云变四时不待操蛇神谒帝太行王屋眼中移 

　　采石秋夜 

　　秋色西来采石髙谪仙祠下水滔滔婵娟一片澄江月曽照当年宫锦袍 

　　登谢公墩 

　　王谢风流自永嘉双携歌妓斗豪华绮罗不见春归尽惟有东风送落花 

　　秋日游山 

　　天马西来接九华楼台十二俯人家东邻酒熟南山近可许柴桑醉菊花 

　　秋日题郑明府菊花园 

　　床头酒熟百花香不必吴姬劝客尝花下与君■〈扌弃〉潦倒酒徒早已属髙阳 

　　题画 

　　千山歴歴水悠悠江上风来六月秋最爱沧浪堪濯足栁阴系着木兰舟 

　　九日登苍翠阁值郑九携酒至 

　　秋风揺落客天涯徙倚髙楼夕照斜纵有白衣来送酒依然不见故园花 

　　题姚明府亭（二首） 

　　名园花竹影参差招隠长歌絶妙词醉倒接■〈罒离〉醒不得风流还似习家池 

　　其二 

　　光禄池亭向水开郎官青鬓赋归来桑田沧海须臾事竹下何妨数举杯 

　　赠冯季良（五首） 

　　一谢侯门似客卿志游翰墨懒逢迎渉江采得芙蓉佩赠尔临风度赤城 

　　其二 

　　会稽东去不辞贫为爱兰亭寄此身笑问若耶溪上月即今谁似浣纱人 

　　其三 

　　燕市时时过酒徒问余何事混江湖于今供奉维摩室不是冯家旧子都 

　　其四 

　　东海黄郎气逼天汉庭诏狱党人年朔风吹堕燕山雪藉尔晨昏进槖饘 

　　其五 

　　谁字冯生曰季良东瓯才子汉仙郎漫疑身带青莲色分得阿耨九品香 

　　送陈尔瞻之豫章（尔瞻白云先生也） 

　　老去王门尚曵裾豫章西望思踌躇悬知夜住青藜阁校得刘家七畧书 

　　苏道人寿诗 

　　市隠忘机似野鸥吴山髙士最风流他年定跨苏耽鹤直上仙人十二楼 

　　出门志感 

　　别却床头緑绮琴出门何处觅知音一从玉斧蓬莱去采药犹存未死心 

　　林草亭北郭别业同石陈诸君子作 

　　数畆池亭背郭开西方爽气逐人来相过不为耽奇字文似相如谏猎才 

　　其二 

　　花垂三径阁临池爱客开尊但赋诗乘兴何妨偏潦倒白莲社里笑攅眉 

　　其三 

　　书藏二酉意如何家世相传掇玉科翘首青霄双鳯下文章五色较谁多 

　　其四 

　　羣峰如黛照踈棂此地由来聚徳星濠濮亲人鱼鸟在松风谡谡更堪听 

　　题林中丞桞桥别业兼赠洁甫公子（林中丞念堂公也洁甫其长君） 

　　中丞台馆抱溪流载酒频过杜若洲一自吴门千骑散至今花鸟不胜愁 

　　其二 

　　辛夷花发艳阳天别业风光似辋川贳酒垆头春欲暮飞花何处不堪怜 

　　其三 

　　孤亭风雨长苍苔山似飞凰拥翠来世事寻常归荷锸不妨潦倒日衔杯 

　　赠林洁甫 

　　公子轻裘若不胜承家岂沗大中丞但看十日平原饮意气粗豪压五陵 

　　访朱在豫不值作此投之 

　　云横海上日初斜倚杖偏寻处士家不识淮南秋色里角巾何处醉黄花 

　　九日同友人登东山（四首） 

　　城阴秋色带蒹葭载酒登髙览物华漫学龙山轻落帽白头如雪笑黄花 

　　其二 

　　佳节登临兴不孤相将花下剧呼卢诗成戏马千秋事容易逢人结酒徒 

　　其三 

　　青女飞来九月霜尊前含笑佩茰嚢自知不是柴桑客也向莲花礼法王 

　　其四 

　　萧萧木叶下晴空坐笑楼台醉晚风回首当年兵革里夜深鬼火泣寒蛩 

　　读余氏七贤传（七贤皆从朱子游） 

　　七子髙风足讨论先朝并及紫阳门但看虹井云塘色吾道东南一派存 

　　塘云四景为余鞠夫题 

　　方塘一鉴 

　　水似沧浪好濯缨先朝曽说五云生至今不染风尘色日月双丸镜里行 

　　曲水双环 

　　双流如带抱孤村中有千年国族存见说涂山遗泽逺涓涓何处不昆仑 

　　鹤山献秀 

　　一丘一壑緑云间望里松萝日可攀不是仙人乘白鹤谁知此地是缑山 

　　象阜锺灵 

　　乔木如云倚画圗欎苍佳气接天都共言地似西来象西域冠裳似此无 

　　寄吴任熈 

　　长桥月白似垂虹倚棹愁听落木风遥想三蜚山下客竹林尊酒与谁同 

　　答安懋卿 

　　词赋纵横重两都江南才子起菰芦何来题鳯空归去一夜柴门月色孤 

　　舟中望桐庐县有懐 

　　青山歴歴隠人家挂席中流海日斜依旧桐庐江上县经过不见木奴花 

　　严州懐古 

　　飞鸾叠叠斗芙蓉雨里看山色更浓髙卧羊裘人不见钓台惟有白云封 

　　过龙游懐郑性之 

　　逺树临江雨乍晴三衢东去片帆轻故人何处犹弹铗不作君家谷口耕 

　　望江郎山口占 

　　空中鼎立石为朋万古崔嵬不可登莫是三峰移海岛至今髙出白云层 

　　燕中集西宁侯邸第观菊 

　　一曲凉州振木飞五陵游子夜忘归陶然醉杀黄花下月满垆头露满衣 

　　戏答见嘲醉后堕车之作 

　　霞村痛饮类猩猩芦埔坠车却毁形口吃不堪仍嗜酒一尊谁载子云亭 

　　游仙曲（二首） 

　　九子金铃出九龙流苏杂彩蹙芙蓉东风不管花无力吹满昭阳第一宫 

　　其二 

　　何年彩鳯下丹霄一派清音入九韶自是封姨晴作籁错疑秦女夜吹箫 

　　游仙词 

　　桃花流水赤城山当日刘郎去复还若道不如天上好何縁二女忆人间 

　　髙帝斩蛇剑 

　　抜剑长驱万里心蛇分鬼母哭空林元康武库流为火火徳将无属夘金 

　　清夜游西园 

　　水殿香风吹绮罗金樽緑酒漾微波西园词客陪雕辇不醉其如明月何 

　　少年行 

　　系马垂杨问酒家当垆少妇貌如花不知荡子谁先醉笑解腰间玉辟邪 

　　试剑石 

　　剑术何年压九州岛轻将盘石试吴钩镯镂不赐■〈氏鸟〉夷子台上何因麋鹿游 

　　望夫石 

　　峭壁崚嶒似削成行人逺眺泪犹盈无情原是荡家子空作望夫石上名 

　　咏婵娟 

　　榕叶阴阴送晚凉溪流曲曲似潇湘阶前一片婵娟月顾影何人不断肠 

　　海月亭 

　　草阁风吹海月凉荔枝初熟夜闻香美人遥隔秦淮水何处垆头典鹔鹴 

　　题画 

　　野老科头一叶舟闲看雁影带云流萧条芦荻秋江冷何处披蓑下钓钩 

　　途中呈立儒叔（讳应奎号文峯北京镇抚） 

　　小阮琵琶信陆沉江湖何处觅知音歩兵莫作穷途哭归去山中啸竹林 

　　长汀逢黄生赠之 

　　叔度相逢鄞水前山城日落起孤烟微名奔走成何事不向山中结白莲 

　　经黄伯固墓（名巩仕职方郎正徳南巡上疏极谏并诛江彬以谢天下廷枚濒死得苏尝曰人生仕至公卿大都三四十年惟立身斯千载不朽世之人顾舎此事彼何也） 

　　古墓荒凉草色新况逢寒食倍伤神谁怜地下魂无主原是先朝谏猎人 

　　送友人下第归新安 

　　文章何事误斯人消尽黄金白髪新马上不须频下泪新安秋水待垂纶 

　　苏公堤 

　　湖邉芳草白凄凄烟鎻六桥水拍堤千古风流人不见莺声恰恰为谁啼 

　　夜过丹阳 

　　枫冷江皋九月霜扁舟一夜过丹阳兰陵美酒知何处欲向垆头典鹔鹴 

　　哭张管文 

　　运筹乆矣闻黄石辟谷飘然访赤松却恨吟魂招不得只留诗草在江东 

　　寄所思 

　　客窻风雨夜深沉暗里懐人思不禁瓜歩寒潮日日下谁将锦字寄同心 

　　过曹娥江 

　　剡曲青山歴几重曹娥江上夹芙蓉荒碑寥落千年事更有何人问蔡邕 

　　会稽舟中 

　　雪满江头路已迷萍踪何事更凄凄欲探禹穴懐司马一夜扁舟入会稽 

　　青山阻风 

　　九月江南风倒吹青山山下泊舟时射潮安得钱镠弩使我孤帆向日披 

　　上苍峡 

　　岁暮下滩春上滩年年髙着逺游冠扁舟谁识■〈氏鸟〉夷子满眼风波醉里看 

　　赠医士（二首） 

　　城市无营一草庐山中采药度居诸若非仙术窥鸿寳门外何多长者车 

　　其二 

　　岂必桃源逺避秦市廛何处不藏身悬壶别有无穷思欲种杏林万树春 

　　武林道中懐吴翁晋 

　　钱塘树色染霜黄郭外西湖似镜光翘首名山天自逺美人多在白云乡 

　　发豫章 

　　大江秋水一孤帆万里西风冷布衫不是南州无下榻青山生计托长镵 

　　赠锺羽修（二首） 

　　片石移来织女矶彩毫题处湿苔衣郢人自挟阳春调莫怪寻常和者稀 

　　其二 

　　辋川胜事几人同浓淡分明夺化工乞得仙厨圗一幅买山何必学支公 

　　雨中懐郭宗舜李千运 

　　溪流昨夜长渔矶雨里柴门暑气微何处仙舟逢李郭水田双鸟背人飞 

　　寿蔡母为希孔作 

　　星临婺女貌如花彩服蹁跹进紫霞莫讶雕盘麟作脯麻姑元降蔡经家 

　　夏日馆张以正以济餐秀园留题兼呈吴宗甫 

　　氷溪溪上采芙蓉之子何劳问赤松客里凄凉无别物临风一笑解双龙 

　　其二 

　　泠然流水调孤桐谁识南来五月风赖有知音频问讯一尊长醉月明中 

　　其三 

　　几回欲去思踌躇为爱蓬蒿似隠居即使桥邉双进履袖中岂有一编书 

　　其四 

　　别馆清泠镜里开更逢美质数衔杯豫章西去秋风起迟尔纵横作赋才 

　　哭林中丞二首（哭林中丞二首中丞讳润号念堂嘉靖丙辰进士居御史疏劾鄢懋卿以副都榷理盐政苛索至数百万道路供费以亿计又劾严嵩受贿请拓府第开地脉以当王气又劾世蕃僣逼无上招亡命集江干疑有非常乞磔之市以消祸萌严氏伏诛朝野肃清皆公力也） 

　　埋轮都下旧知名当道豺狼敢横行白马忽随丹旐去风云惨淡阖闾城 

　　其二 

　　星陨辕门上将才延陵挂剑重堪哀故人不尽羊昙泪忍向西州问草莱 

　　挽陆夫人（四首） 

　　湘灵鼓瑟渺何之一片愁云殢九疑总为人间尘满镜锵锵佩向月中移 

　　其二 

　　翡翠光揺赤水珠长歌一曲鳯将雏孤飞却向瑶池去欲借还丹竟有无 

　　其三 

　　锦瑟调来五十春飘然驾鹤出风尘使君海上懐明月捐佩犹疑汉浦人 

　　其四 

　　汉口机停织女声黄姑何处望鸾軿郡斋枫叶萧萧下不尽清商万古情 

　　懐陈司马孔震（四首） 

　　虹桥髙驾鎻延津短发孤帆笑此身云暗千峰流水咽双龙未合倍愁人 

　　其二 

　　仙踪何处醉屠苏囊里长悬五岳圗独倚扁舟懐下榻九峰山外白云孤 

　　其三 

　　大横山色望中青飘泊偏怜水上萍欲问杜陵投辖兴老来嗜酒一猩猩 

　　其四 

　　五湖曽是学鸱夷到处轻赍任所之安得云窝陪杖屦钧天乐奏自明时 

　　题鸣臣林明府园亭（三首） 

　　山中雨露长松筠十畆园林寄此身莫问桔槔劳俯仰忘机原是汉阴人 

　　其二 

　　白发逍遥不计年兴来时咏考盘篇濯缨池上寛垂钓鱼在濠梁乐已全 

　　其三 

　　宅邉五桞似柴桑篱下黄花晩更香自有白衣来送酒南山秋色醉斜阳 

　　采莲曲（四首） 

　　云鬟初绾玉搔头湖上相将弄小舟纎手接来花并蒂半含欢笑半含愁 

　　其二 

　　荷叶离离带暖风香生菡蓞玉颜红娇歌一曲鸳鸯起多少残霞落水中 

　　其三 

　　晚风吹棹夕阳邉花媚罗裙倍可怜忽见西陵生片月弄珠神女下长川 

　　其四 

　　采芳越女斗蛾眉颜色如花镜里窥莲子摘来心自苦更饶不断藕中丝 

　　咏荔枝 

　　青笼携来荔子丹小姬剥出水晶寒一餐已解文园渴不羡仙人承露盘 

　　望庐山 

　　彭蠡茫茫混太虚中天紫翠抜匡庐髙僧旧住东林寺寺里莲花好在无 

　　象教精舎为孔阳宗侯作 

　　斋心日日礼诸天香满■〈柂，冉代也〉檀护法筵不独庄严窥妙相空中舎利照金莲 

　　送金子鲁考满（四首） 

　　秉钺登坛宠圣朝功成海宇报清霄幕中拟议多奇策扫尽烽烟罢戍辽 

　　其二 

　　鹊印龙韬静海方东南处处乐耕桑请看一切便宜令日月髙悬万里光 

　　其三 

　　折冲樽爼拥三军揽结英雄更好文试数汉家麟阁上一时将相几如君 

　　其四 

　　运筹海上拥长鲸绣斧封章谒圣明瞥见黄麻三殿下趋朝剑履带春行 

　　马上见太行山 

　　黄金栁色及春回云散朝歌睥睨开马上春愁消不尽太行一片自西来 

　　燕台骧首题赠方元素 

　　俶傥权奇万里才无人不道是龙媒长鸣一向燕山去重上当年郭隗台 

　　赠熊生（二首） 

　　雕虫篆刻鬼神惊混迹何年隠姓名不是司空称博物谁知龙剑在丰城 

　　其二 

　　金薤琳琅片片裁逢君初出楚江隈狂夫自分诗名薄藉尔风斤运九垓 

　　赠杨素虚 

　　谁为湘累费苦吟楚人髙谊比南金即今不尽忠魂泪犹是当年请死心 

　　戴朝宾四山亭（四首） 

　　四山环抱着孤亭中有髙人醉复醒一径蓬蒿车马絶床头草就太玄经 

　　其二 

　　亭俯溪流白日寒鹭鸥轻下使君滩何须夜泛山阴雪五月扁舟兴未阑 

　　其三 

　　五岭风流一使君飘然林下鹿为羣醉来不枕山中石别取支机卧白云 

　　其四 

　　南海归来兴不孤髙阳浊酒命吾徒一池春水葡萄色肯与西施泛五湖 

　　薜荔园诗集巻三 



　　●钦定四库全书 

　　薜荔园诗集巻四 

　　（明）畲翔 撰 

　　○七言古诗 

　　游九曲 

　　武夷山水清且奇我今鼓棹一游之三十六峰何缥缈溪流九曲更逶迤乐奏幔亭岂可闻琪花瑶草自纷纷幡幢一举虹桥断令人空忆武夷君把酒遥看王女峰孤标壁立秀芙蓉空中鹤舞三珠树海上鲸鸣万壑钟吾生癖性爱烟霞逢著名山兴不賖为报山中龙卧者何时来访赤松家 

　　送游宗谦之吴谒王长公 

　　黄金散尽余颜色游生拓落无人识酒徒剑客日相随醉眼看人醒不得自伤世路知音稀山水含情老布衣不分侏儒饱欲死恢谐曼倩却长饥闻道王郎称作者阳春白雪和弥寡担簦蹑屫往从之操觚直欲追大雅三吴词藻蔚相望王郎凌厉独擅场顾盼一言光日月雄视千古神飞扬游生此去何落落扁舟遥向姑苏泊漫去按剑暗投珠最善运斤工灭垩王家兄弟傲当时意气相倾山可移一附青云名便起归来握得双剑光陆离对酒长呼大小儿 

　　陪蔡使君游何氏园亭同方许二生作 

　　吾徒落魄不可羁纵横白眼傲当时愁来散发歌逾壮激羽流商和者谁使君于我称同调诗爱青山吟谢眺春风何处足欢娱城南桃李迎人笑停午驱车过草堂开樽湖上咏沧浪莺入垂杨声乍啭人游芳草兴何长席上悬河辩有口宾主陶然嚼大斗诸生侍侧最风流飞扬跋扈真吾友临渊徒有羡鱼情盘中那得五侯鲭少年行酒歌不歇争雄取醉似长鲸少选松间日欲落秉烛还倾鸬鹚杓灌夫骂坐未为狂歩兵入厨差足乐人生百岁似川徂即今不饮胡为乎路傍古墓应多少世上浮名竟有无宇宙寥寥君与我莫笑相逢苦不早儿童拍掌唱铜鞮接■〈罒离〉何惜山公倒 

　　赠别驾陈观甫之金陵 

　　别驾陈公性喜酒结交畲生良不偶南粤相逢情更亲时时釂我以大斗鸿鹄胡为困网罗功髙不赏谤偏多北走长安列寃状功名毕竟悲蹉跎归去温陵混鹿豕万事悠悠长掩耳草衣自分乐忘忧蔬食安知怨没齿年来采药驻红颜杖藜往往遍名山予亦寻真随所适扁舟共泛武夷湾明朝踪迹分吴楚担簦蹑屩俱逆旅沽来浊酒且为欢后会不知复何所金陵佳丽帝王州燕子鳯皇足胜游白云一片三山下万里长江九派流别驾红颜还采药翩翩骑着扬州鹤丹成白日上青天肯令狂生长寂寞 

　　谒子陵祠 

　　若有人兮山之曲抚长松兮倚修竹乐衡门兮栖迟临清流兮卜筑谢轩冕于当途兮结隠沦于空谷岂无九五之恋穷交兮一举吾慕乎黄鹄唯桐江之潺潺兮逝昼夜其相续托渔钓以终身兮安所取天下之桎梏瞻飞鸿之冥冥兮听松风之谡谡彼神龙之蟠九州岛兮岂其与虾鲰而相征逐使鳯凰可得而罗兮又奚异鸡鹜之争饮啄邈哉髙风留此芳躅上有许由之耳兮下有严陵之足酌雨露以为浆兮燃日月以为烛汉家宫殿草离离七里依然烟水緑 

　　酬许希旦郑兆采陈尧勋方子韩四子赠别之作 

　　畲生落落谁与友大抵猖狂常使酒自分茂陵四壁贫交游往往嗟白首小技雕虫岂有名一时揽结弟和兄寂寞但留玄草在从他白眼漫相轻途穷无奈歩兵哭却向天涯走碌碌若道穷交不世情足音谁复到空谷许生郑生气雄哉投我明珠海上来慷慨片言露肝胆纵横万里走风雷更有方生歌白雪听之不觉声悲咽陈生尺牍雅称奇三叹瑶华追往哲吾党风流异少年中原鞭弭誓周旋赋掷金声元不贱结交宁论槖中钱嗟彼骎骎肉食者其人龌龊其音哑一言不合便拂衣安用日夕弄杯斚河梁别酒见交情倚剑当年气不平须贾袍仍怜范叔渐离筑自和荆卿我今扁舟向何所岂为生离涙如雨弟兄湖海坐相望眼底儿曹足与语 

　　寿叔母朱孺人六十初度 

　　天马山中多峭石凌云带雪几千尺朱家卜世住其间丈夫女子声赫奕孺人婉娩适畲郎一朝先逝称未亡上事公姑下抚子莹然皎洁等秋霜乃今行年且六十有子承欢孙玉立华堂开燕进瑶觞紫芝晔晔青鸾集君不见扶桑之东沧海流潮汐何曽一日休朱家有女畲家妇名并江山万古留 

　　赠道昭荣膺冠带 

　　我家三洲环大海深山秀色长不改中有伊人抱幽贞木石与居齐畏垒念母当年矢栢舟遗脤呵护不胜愁拟学代耕窃升斗劬劳万一何能酬感激慈闱不逮养谒铨何心装北上栖迟丘壑以穷年捧檄毛生作何状自曽大父寿而昌簮缨两世有辉光自分虽然甘草莽鴈门冠盖焉能忘一命初承欢此日谒庙趋跄仪秩秩有子能文称国珍会见明时偿万镒华堂奕世生春色 

　　送郑文蔚之豫章访用晦王孙及方比部士功兄弟兼北上请先司马公恤典 

　　郑生胸中富二酉寂寞摛文嗟覆瓿一区自分老衡门干谒肯向天涯走四十无闻■〈冉阝〉足忧缔交我辈擅风流熟读离骚痛饮酒安知吾世有穷愁朝指豫章向余别言向通家心转切长裾岂为曵王门授简梁园歌白雪君家司马昔日辖西江谋折淮南气不降诏起重来持节钺父老如云庆此邦郑生此行岂萧飒豫章犹有迎徐榻滕王阁上感遗踪司马风声满阊阖伊昔世庙登极时纷纷议礼势相持司马屹然石不转疏归岂荷圣朝知于时吾乡林司冦使者交驰气辐辏二公垂老罢赐环蜀人执政寝其奏郑生北望黄金台一疏吁天手自裁臣祖先朝功未録倘垂日月照蒿莱燕市酒人多屠狗相逢系马谁家栁书报九重及早归迟尔山中娱白首 

　　石梅行和郑给舎作 

　　何物峥嵘如列戟枯株云是罗浮魄漫言斑剥老蓬蒿幻作乾坤万古之奇石初疑大孤小孤江上来凌云露出双峰碧又疑汉庭承露截金茎势欲擎天移太液瘦影参差最有神姑射仙人兹托迹胡不藉尔作和羮弃置丘园良可惜忆君昔侍承明庐諌猎恢谐金马客归来学灌汉阴园与尔盘桓朝复夕君不见金谷繁华斗一时緑珠坠栖竟何益又不见平泉醒酒石可凭须叟转入他人宅世事玄都观里花揺动春风葵与麦何似君家二石梅干比虬龙心比铁屈蟠不受刀斧灾偃蹇宁为风雷击根连庾岭苔为衣璞藴荆山云作帻巨灵华顶擘争奇处士湖邉吟转剧把酒狂呼绕石行一枝肯寄长安陌我亦社树称不材寻常颇有林泉癖为尔交情数往来岁寒心事称莫逆 

　　九鲤湖歌招道士 

　　九鲤湖中山水深九鲤仙人何处寻我来此地访遗迹西风吹雨昼阴阴石床丹灶依然在珠帘瀑布长不改跨鲤仙人去杳然桑田几度变沧海斋心初向水晶宫遥见青童玉女下云中鸾骖鹤驭应无数中有红颜緑发之仙翁俨然授我金丹诀沆瀣盘中和玉屑我也再拜三复之临风直欲朝天阙君不见秦皇遣士访蓬莱徐市楼船去不回骊山刑徒七十万空余金椁塟寒灰又不见汉武求仙开桂馆文成五利朝中满十二楼成海内虚轮台诏下悔何晚仙分由来不偶然古人遗事今人传何如此地搴瑶草左挟洪崖右偓佺羽衣道士开笑口举杯酌我山中酒百年超忽若飞梭安用虚名垂不朽我欲寻真学赤松飘飘与尔驾茅龙湖中采却三花秀养得仙人氷雪容道士道士可相从 

　　龙泉歌赠黄尧衢 

　　黄生落笔驱飞电词赋未逢狗监荐腰间佩剑不知年三尺龙泉铁一片此铁淬自昆吾溪切玉纵横如切泥精爽时时腾碧汉寒芒夜夜伴青藜风胡不作欧冶死古狱劚来今在此匣中偃蹇一悲鸣水掣鲸鲲山锉兕虎头绶解龙鳞开魑魅魍魉见之且号哀千秋神物风尘里望气何人复姓雷君不见淮阴未遇时碌碌甘受少年胯下辱一朝仗剑起登坛佐汉功成建大纛黄生年少气如虹节侠分明国士风不分铅刀称一割直将长剑倚崆峒我为剑歌君为剑舞慷慨欷歔泣下如雨千金剑术髙自许肝胆终当结明主不见东北烽烟飞白羽 

　　豫章歌为豫章蔡伯华作 

　　君不见豫章之材轮菌离奇阴百畆不知开辟以来盘踞几千古羊角长栖万里风龙鳞惯作四时雨鬼神呵护谁敢伤公输离娄遇之失其斧徂徕长松差可伦区区拱把桐梓何足数此物胡为播海崕合宫清庙工无取大材难用古云然偃蹇于今若■〈山咅〉嵝君不见蔡泽相印捐一朝轻肥何劳问唐举又不见咸阳彷徨就五刑李斯空羡仓中鼠世事多如蒲栁姿望秋先零归无所我已自分老蓬蒿汝博一官复龃龉三山山下笑相逢若为楚歌吾楚舞五月闽南荔子丹剥来其肉白如乳把酒狂呼天地间谁为夔龙谁为巢许落落风尘吾与汝吁嗟乎豫章大材樗不材岂终与寻常草木同朽腐 

　　登鳯凰台放歌 

　　秣陵谁筑鳯凰台玉砌雕阑亦壮哉曽说当年登太白西望长安落日哀太白昔侍金銮殿草奏才髙承帝眷被谗一旦流夜郎万里飘零涙如霰侠气纵横隘九州岛金鸡赦罢学浮丘翘首青天不可问登台欲跨鳯凰游鳯凰一去几千载浩浩秦淮东倒海阿阁功名纵可书何似一杯浇块垒青莲居士谪仙人风尘落落苦其身骑鲸采石捉明月天门谒帝谁能驯我来访古心凄楚鳯凰太白俱髙举髙台今属贵人家白云一望空延伫 

　　武夷山歌赠金公子鲁（金学曽尝为福建抚院） 

　　三十六峯开洞天大王幔亭相延连曽孙宴罢闻仙乐虹桥一断何茫然停桡试一问玉女青苔如黛挂暮烟金鸡洞里昼寂寂干鱼祠前草芊芊悬崕峭壁更窅窈瑶草琪花沿溪遶分明有路到桃源渔郎去后来人少武林名公神仙客手持瑚长七尺坐笑胡床净妖氛日御茅龙生羽翮幨帷髙映万山青棨戟遥临溪流碧自从寳箓握丹经时向炉中炼金液丹经金液会有期侧目风尘转可悲经纶须借擎天柱莫问架壑来何时祗今建节控上游须叟膏泽遍九州岛烟霞不碍谢傅屐风月还传庾公楼北望佳气日氤氲鹓行岂逐鸥鹭羣功成谒帝朝金阙药苖九曲正缤纷请看麟阁圗形后他时重访武夷君 

　　戍妇词 

　　妾本邯郸良家女花开花落住村坞轻红薄黛抹蛾眉嬴得肌肤如香杜可怜二八嫁夫君畴知荡子乐从军玉关数载无消息空劳纎手学回文回文一字心一片可惜相思不相见方将意思托飞鸿复恐泪痕羞语燕昨夜严霜拆井桐雨阶衰草怨悲风深闺自抱生离恨邉塞宁论征战功红颜命薄无如妾絶向妆台粘寳靥孤灯夜夜理寒衣无数寒衣犹在箧梦魂偶尔到邉隅见君绮帐结流苏耳畔忽惊笳鼓急枕上居然伴小姑沙场白骨肥青草丈夫薄命难自保人生岂必诸侯王富贵何如得偕老寄言荡子好回头妾今朝暮上髙楼归时莫怪容颜异妇人耐得几回愁 

　　○七言律诗 

　　雨后问林翼甫病 

　　城南伏枕已经秋一雨寒天两地愁司马肺应蘓夜色沈郎腰要损风流门前流水遥通海云里青山半入楼欲为故人赓七发观涛好作广陵游 

　　答程慧父（名拭通政使） 

　　髙斋尊酒见通家投赠新诗晔蕣华虚左偏迎公子驾倾城初浣美人纱涛生沧海三江近雨遍荒村五桞斜兴到扁舟乘月色青门犹有故侯瓜 

　　赠江侍御 

　　疏乞归来隠薜萝五花曽忆旧鸣珂山林自爱羊求在京路焉知绛灌多桂树秋寒香缥缈云门月净影嵯峨■〈冉阝〉知千里登龙日车马萧然任可罗 

　　赠夏陈州以道 

　　使君五马领专城卧治淮阳更有声郡阁三年看下鳯幨帷千里听迁莺峥嵘色并衡山壮浩荡波函梦泽清尊酒相倾怜此日孤鸿南去倍含情 

　　赠郭子章左辖 

　　岳牧才名动九州岛闽藩三载奠金瓯紫宸万国朝宗日沧海无波保障秋望重汾阳膺帝宠泽深棠树起民讴即看剑履趋三殿竹马难留郭细侯 

　　送友人 

　　清朝侍从擅风流孤愤长懐漆室愁自是贾生轻绛灌敢云中散薄殷周九天鹏翼垂云海五色龙光射斗牛薇省花开供坐啸月明清兴在南楼 

　　秋夜集王汝存宅同赵仁甫作 

　　一尊月下罄交欢子夜歌来白苎寒乌鹊南飞栖未定关山北去路偏难此时玉树人相倚何处金茎露可餐对月未须辞酩酊百年风雨几回看 

　　滕王阁 

　　髙阁崚嶒四望开凭栏秋色客迟回城临二水吴天合鴈带孤云楚泽来翼轸何人悬彩笔江湖有客罄深杯霓旌不见风流尽依旧西山暮雨哀 

　　送方子及谪滇南 

　　才名谁似汉田郎起草何人谪瘴乡芳杜佩还纫帝子中山箧岂示君王符分虎竹云霄逈俸给鱼盐道路长一酌昆明池上水恩波犹自忆含香 

　　其二 

　　迢迢东海一波臣路出盘江更问津寒食蘼芜愁片雨春衣杨栁拂轻尘青云谪去还何日白雪歌来和几人我亦乾坤憔悴者不堪泽畔赋灵均 

　　酬立朝叔秋日赠别之作（讳应俊） 

　　岂是浔阳五栁家柴门生计老烟霞玄经不废愁中草青鬂俄惊病里华海戌云寒遥度鴈枫林月白乱啼鸦仲容飘泊天涯去竹下衔杯兴转賖 

　　同邵梦弼王重甫林贞济陈振狂登乌石山作 

　　望里青山一片孤登临长啸共吾徒万家烟树还明灭九月江鸿乍有无沧海微茫虚蜃气白云揺曵隠浮屠尊前俱是悲秋者憔悴何如楚大夫 

　　林天廸席上呈诸同社 

　　风流词藻郢中才酒熟黄花对客开髙阁秋阴寒薜荔一帘霜叶点莓苔醉来泽畔如相问赋就江南祇自哀意气千秋吾党在不妨月下数衔杯 

　　懐仁甫 

　　岁暮柴门生事微灌园乆息汉阴机湖边流水烟初暝树里斜阳鸟乍归中酒谁怜嵇叔夜裁诗独忆谢元晖鴈鸿遥隔三山外怅望江天片月飞 

　　得王重甫书却寄 

　　题来尺素越王城八月江空鴈一声栗里只宜栖处士彛门谁许过侯生青山赠尔烟霞色白社招余海岳盟为报重阳风雨近黄花浊酒迟纵横 

　　秋日酬郑给舎（二首） 

　　海上风涛把钓竿科头懒着竹皮冠蛾眉此日空题扇猿臂何人为筑坛天地百年孤愤在关山一曲太行难布衣掩骭秋无恙谁罄平原十日欢 

　　其二 

　　穷愁谁问楚狂生得尔相看意气横剑识雌雄风雨合歌来慷慨鬼神惊羣峰翠抱空中阁片月秋悬海上城一自逃名栖谷口吾徒敢负薜萝盟 

　　送髙五之山东谒方左辖 

　　二月芳郊雨乍晴隔林求友听莺声文章欲借中原色裘马初含万里情蹈海谁当天下士谈经直过济南生紫薇花下邀欢后啸倚天门署姓名 

　　元日和方子及雪霁 

　　九衢车马逐轻尘岁月催人两鬓新律应青阳来昨夜杯传浊酒媚佳辰玉珂色映秦淮雪彩笔题残汉署春一自仙郎裁郢曲眼中谁是和歌人 

　　同戴朝宾姚在质登壶公山 

　　太守风流谢永嘉开山独爱白云斜携来彭泽先生酒醉杀天台二女花拄杖孤峰低日月挥毫五色散烟霞应悲城郭多生事欲驾仙人白鹿车 

　　赠居易叔 

　　木兰流水绕江村旭日东升望海门积气有时餐沆瀣通津何处渉昆仑一庭花蕚春相媚四壁圗书细讨论最是承欢凭戏彩南溟初化北溟鲲 

　　送萧给事奉使琉球 

　　使者才名青琐闻岛彛五月信南熏舟中玉节鲸鲵避海上金函雨露分万里波涛澄汉月九重宫阙渺燕云彭湖一夜秋风起草奏还朝谒圣君 

　　同杜子贤陈观甫游宗振宿天游庵 

　　楼阁岧嶤接太虚临风登眺客来初饥餐玉女青精饭醉叱仙人白鹿车鸑鷟参差云外耸芙蓉隠映月中踈知谁姓字登金箓斋沐清霄谒帝居 

　　读弇州集赠王元美先生（四首） 

　　一卧沧江几度春朝朝搦管气如神辕门归去谁推毂艺苑传来自斵轮千里马蹄堪独老九州岛龙性总难驯玄经草就扬雄宅载酒还容问字人 

　　其二 

　　先朝一疏乞岩阿再起中原竟若何楚泽鱼龙骄白日吴江风雨满青莎翟公门静堪罗雀逸少书成欲换鹅何物千秋名不朽寻常附骥一相过 

　　其三 

　　秣陵佳丽帝王州京兆奚为厌壮游马曵吴门还匹练弓藏范蠡合扁舟荷衣楚楚湘累怨雪调泠泠玉女愁漫道出山称小草弇中髙卧是丹丘 

　　其四 

　　中原诸子气争雄君自纵横擅国工燕市飞虹曽贯日郢人灭垩已成风宁论猿臂淹诸将祗为蛾眉妬六宫林下未须嗟偃蹇江湖万里一冥鸿 

　　秋日寄题姚在质草草亭 

　　君家台馆似濠梁几度论诗到草堂春社酒醒双燕语墨池雨过百花香桐阴满地吟秋色竹影留人醉夕阳可是名园幽兴熟九华无日不相望 

　　秋夜懐用晦 

　　江皋无梦不相亲忆汝难禁月色新执辔彛门金结客采芳湘水玉为人书从千里来无恙佩是双龙合有神安得移家南浦上小山日结桂丛邻 

　　寄尧勲 

　　君家住近鳯凰山髙阁崚嶒几度攀问字曽过沧海上题诗多在白云间扁舟卧病囊垂罄短褐悲秋鬓欲斑回首元龙楼上月几时尊酒破愁颜 

　　送叶明府入计 

　　北望燕山紫气生翩翩车骑出江城朝元双舄飞仙令受计三年宠上卿峡口寒涛催去鹢关门残雪映行旌汉庭经术推髙第海内争传卓鲁名 

　　春日和蔡伯华题瑞巗之作 

　　海上孤峰削不成春来延眺薜萝清杯倾竹叶青山醉石扫莲花彩笔横飞盖低松云欲坠行歌出谷鸟初鸣孤臣莫洒中原泪一谪长沙万古名 

　　客中书懐寄郑给舎 

　　天涯风雨倍含情鴈度关山客梦惊不见绨袍怜范叔空懐白璧老虞卿笛吹杨栁秋声转月冷蓬蒿夜色生却忆木兰诗社长几回樽酒兴纵横 

　　寄赠方子举子至兄弟 

　　几度相过醉草堂别来湖海迥相望连城并抱荆山璧双佩还投楚畹香词客凭谁歌白雪酒徒漫自混髙阳■〈氏鸟〉夷踪迹扁舟在翘首青云气颉颃 

　　同周九逵游宗振集用晦王孙芙蓉园得华字 

　　青藜髙阁抱龙沙客向王门校五车玉树旧传桐叶地天香秋散桂丛花邹枚授简生春色牛斗开函鬬物华对酒试论千载事建安七子起谁家 

　　送宗振之江西兼柬用晦王孙 

　　囊山山下白云生慷慨看君赋逺行峡口孤帆飞建水斗间双剑指丰城江湖不尽穷愁泪风雨其如去住情到日芙蓉花正好西园彩笔竞纵横 

　　送陈守巽之浙臬（名诰嘉靖乙丑进士） 

　　使君声望起云霄髙隼抟风健翮遥庾岭行春曽露冕钱塘系缆正观潮月明海国鸿初度秋到江城栁未凋若向西湖探胜迹孤山猿鹤为谁招 

　　送林敬夫明府之粤中（名民止万歴甲戌进士余同年友也） 

　　茂宰风流入计年飞鳬归带蓟门烟欢承万石开春酒曲引双成被管弦潘县花深迎墨绶丰湖月白泛楼船凭君览胜罗浮上石室鸡鸣海日悬 

　　寄用晦王孙兼柬余徳甫宪副 

　　龙沙云树望依微楚水闽山尺素稀公子风流兰作佩野人生计薜为衣客来北海尊常满月出西园盖并飞为报芙蓉同社侣豫章几度梦中归 

　　答陈子卿见寄 

　　五月披裘惯负薪居然沧海一穷鳞若非芳佩贻公子谁见绨袍恋故人万里扶揺鹏击水九衢蹀躞马飞尘从容碣石谈天日还忆江南白雪春 

　　客中赠游宗振 

　　落魄江湖一布衣闲来说剑气雄飞已看丽藻裁芳杜况复清光映少微世上浮名云共薄天涯多病鴈来稀弹歌不是吾徒事沧海垂纶有钓矶 

　　同戴朝宾陈观甫吴潜夫陈叔理泛舟晋安城西作 

　　参差楼阁镜中开客自风流载酒来山势似浮三竺寺荷香深袭百花杯商歌竞逐沧浪起野服俱成薜荔裁我辈相逢情不浅停桡还上越王台 

　　懐立朝叔 

　　八月凉风动客衣多愁又与故山违天涯夜冷歌中露海上星髙望少微飒飒秋声黄叶下迢迢雁影白云飞沧江独坐垂纶者为羡鲈鱼入馔肥 

　　和柯尧叟哭方伯徐子与之作 

　　龙沙传道岁星徂国士澘然泪欲枯邺下文章身后振山阳风雨笛中孤愁深彭蠡来寒雁梦绕苕溪噪夜乌一束生刍人似玉凭君磨镜赴长途 

　　赠林晋伯 

　　才子风流汉长卿凌云谁荐子虚名池邉搦管题春草花下衔杯听早莺千里霜蹄骄歴块六宫粉黛避倾城穿杨梨岭君家事伯仲东山更有声 

　　送李孝甫太仆还明州兼报沈嘉则 

　　为爱名山入武夷相逢海上共题诗漫言仙令飞鳬下曽似官曹问马知剑浦波揺青雀影镜湖秋结白云期四明狂客如相问黄鹄翩翩任所之 

　　赠林贞济 

　　词藻翩翩思不羣五陵年少几如君开函长拂青萍剑搦管还题白练裙汗漫圗书探海岳纵横鞭弭叱风云相逢况是黄花候斗酒宁辞醉夕曛 

　　寿许隠君为希旦尊人作 

　　汝南冠盖集如云圣代逃名独有君浊酒频招陶处士新诗雅爱鲍叅军蒲生九节仙人授衣染三花玉女分燕市黄金髙索骏渥洼龙种自空羣 

　　赠杜使君 

　　元凯声华天下闻东南转饷借夫君五花曽拥荆州节千里犹传渤海文迹混风尘称吏隠名随霄汉出人羣圣明召对还今日坐见芝泥下紫云 

　　林大合招饮鳌峰亭同邵梦弼王重甫作 

　　汗漫相逢秋色深兴来髙阁共登临云开睥睨羣峰出日隠松杉独鸟吟流水尊前调緑绮寒花篱畔散黄金婵娟一片城头月相对狂歌思不禁 

　　周允仁招饮澄澜阁有懐方伯徐公 

　　参差楼阁俯沧洲词客翩翩结胜游山色迎人来树杪鸥羣对酒散沙头风敲万竹秋声急云敛千峰月影浮蔽芾甘棠歌勿翦采芳无计荐南州 

　　赠郡侯陆公奏最（二首） 

　　三载分符奏九重官曹旧属大司农政和海上来神雀名起云间识士龙大楚雄风移七泽全闽膏雨遍千峰悬知早晚征黄诏曵履还闻长乐钟 

　　其二 

　　三楚才名迥不羣汉廷治行孰如君南方地僻停千骑北阙天遥恋五云乐奏幔亭鸾鳯曲佩揺剑浦斗牛文自怜偃蹇山中者日听讴歌醉夕曛 

　　赠郑观察 

　　封书早奏建章宫揽辔闽中职事雄使者还持三尺法行人争避五花骢分屯逺近筹边策转饷东南煑海功匣里惭非明月璧凭君一盼气如虹 

　　赵仁甫招饮平逺台 

　　一尊与客醉孤亭槛外羣峰似列屏最爱风流招白社还看斗气射青萍秋深台馆花争发月落江城酒未醒寂寞从人嘲不解侯芭已识太玄经 

　　赠王汝存 

　　意气看君跌宕多相逢且莫叹蹉跎山阴兴剧还看竹池上书成几换鹅作赋才名工白雪开尊风雨醉青萝蹇予亦是踈狂者把臂何妨共啸歌 

　　集天廸藂桂堂呈仁甫汝存子修 

　　松桂森森雨乍晴客来湖海气纵横壶觞不减山阴兴词赋还齐邺下名曲径竹揺寒月影空庭鴈度朔风声可知今日莲花社也结柴桑漉酒生 

　　送陈中丞之楚 

　　紫泥遥下建章宫开府旌旗楚甸雄六传争看新授钺五花共指旧乘骢洞庭静听钧天乐云梦髙夸羽猎风兴满南楼秋夜月胡床坐啸几人同 

　　张将军招饮芙蓉亭 

　　东南分阃海无波爱客开樽醉薜萝槛外烟云萦玉树灯前星斗乱银河干城长倚青萍劔乐府争传白苎歌酩酊相看余侠气厌厌莫问夜如何 

　　同仁甫汝存天廸登乌石山 

　　海上西风万木哀开樽相命一登台寒江朝曳云邉练怪石秋生雨后苔片片飞鸿过睥睨亭亭双树倚崔嵬天涯此日悲揺落作赋谁怜宋玉才 

　　寄赠袁舎人 

　　才子如云满建章袁宏倚马思飞扬风传玉漏鸣珂静露浥金茎拂袖香起草明光垂日月承恩太液重岩廊雁鸿片片长江下词赋无忘寄柏梁 

　　蒜岭道中 

　　雨过千峰翠欲浮海门雁下岁寒秋云笼逺树烟初散雪压断桥水半流沣芷只宜夸独佩隋珠何事暗相投栖迟赖有青山在世路无劳叹白头 

　　寄王太史 

　　三山云树迥相望太史名髙翰墨场酒熟频招彭泽宰诗成独擅辋川庒松萝拂槛图书静猿鸟窥人岁月长春到梅花开陇首故人欲赠阻河梁 

　　懐汝存 

　　江村腊月不胜寒独坐髙斋拥鹖冠竹径云深人不到柴门雪暗岁将残歌来白石凭谁和涙尽明珠祗自看回首越王台上月几时尊酒重交欢 

　　懐天廸 

　　忆昨看花醉草堂风流吾党擅词场千秋一附青云色中夜频歌白露章愁满关山逢雨雪梦来故旧倒衣裳论文尊酒知何日独立孤村送夕阳 

　　寄子及 

　　忆别春风赠栁条逐臣西去马萧萧长瞻山下孤云泪漫折路傍五斗腰煑井何劳词赋客含香还恋圣明朝星轺万里游非薄题遍兰津十二桥 

　　寄梦弼 

　　屏迹江村雨雪多岁寒生计竟如何檐前云影斜飞鸟湖上松声急逝波慷慨漫懐燕市筑猖狂还作楚人歌君家五色瓜堪种不见咸阳卧槖驼 

　　寄伯华 

　　忆昨秋风别晋安几回离恨月中看丰城龙剑何时合碧海鲛绡此夜寒逐客萧条兰作佩故人潦倒鹖为冠天涯多少相思梦尺素无由托羽翰 

　　寿东山柯公为尧叟尧锡兄弟寿其尊人作 

　　何来紫气绕东山中有髙人善闭关桂树几藂娱白发桃花千岁驻红颜杖移太乙看云健曲奏阳春对酒闲况复鳯毛池上满文章五色竞裁斑 

　　同方子韩陈尧勲郑文蔚宗希文集林廷济迎翠楼得银字 

　　南楼秉烛乱星辰把臂相看总酒人落魄此生容大块浮名何物抵阳春夜阑一部蛙声急雨歇千家月色新但托鸱夷长取醉百年容易鬓如银 

　　寄贞济 

　　腊月江村掩竹扉萧然四壁客来稀云横逺树千峰敛日落平原独鸟飞末技雕虫空自老雄谈扪虱欲谁依越王山下梅花发几度寻君梦里归 

　　酬柯尧叟尧锡兄弟 

　　鸱夷踪迹逐飞鳬散发扁舟泛五湖自叹风尘交渐薄谁怜金石调仍孤防身长倚青萍剑照乘争探赤水珠伯仲才名髙北斗云间二陆一时无 

　　寄重甫 

　　雨雪霏霏万井寒南华读罢倚阑干梅花吹落江城笛竹箨裁成野老冠匣里青萍空自拂床头緑绮向谁弹知君不尽山阴兴可买扁舟下木兰 

　　赠黄给諌 

　　青琐先朝侍从臣归来惟与白云亲汉廷党锢终何事楚泽离骚合有人地卜刺桐心自逺歌裁丛桂鬓初新嗟余亦是躭奇者问字知君不厌频 

　　赠冯彛父 

　　甬东有客擅才名落落临卭一马卿燕市未曽逢索骏淮阳且自听啼莺冯驩奇策空三窟贺监清狂失四明爱尔风流人似玉几时献赋沐金茎 

　　赠车子仁 

　　一从露冕晋安城共羡雄才出楚荆下鳯已征循吏绩悬鱼不减古人清双龙入夜星争丽五马行春雪有声愧我老非徐孺子豫章一榻独含情 

　　稽司理招饮夕佳园楼（二首） 

　　看山阁敞白云中官舎萧然只数弓花气初飘千树雨鹤声如和九皋风吕安命驾情谁似王粲登楼赋未工退食从容瞻北斗冷然直欲驾飞虹 

　　其二 

　　楼控黄华树色阴南薫一曲快登临官闲拄笏西山爽客到开尊北海深雾泽空斋多变豹风清古木听鸣禽阁中山水谐心赏倘许重携焦尾琴 

　　赠唐美承明府 

　　列宿清光映翠华人从海上泛孤槎辞来栗里篱邉菊看过河阳雪里花万里桥通题柱客五紽丝咏采桑家自怜白发愁难变欲问仙人勾漏砂 

　　赠巫维祯太学 

　　羣峰矗矗水粼粼南国长懐席上珍中垒说堪雠虎观司空佩已合龙津书摊沧海来千里曲奏阳春和几人不是髙斋频下榻鬓毛偏厌雪花新 

　　种山对雨柬林大合用山亭秋集来韵 

　　西风吹雨暗城头囊里无衣怯素秋莲社不妨彭泽醉铜鞮偏忆习池游行歌却笑空弹铗作赋何縁共倚楼河汉盈盈分一水天孙犹自望牵牛 

　　寿郑雪窻九袠诗 

　　谷口栖迟海鹤姿宾筵抑抑武公诗家传通徳熏兰佩世重明经擢桂枝九转丹成疏葛井千锺酒熟醉蓬池满堂戏彩椿増寿更诵南山采紫芝 

　　柬黄于雍 

　　日夕下帷不厌贫诸生似尔气嶙峋春城几度逢倾盖艺苑何人悟斵轮豹隠深林文欲变龙蟠大海性难驯东篱浊酒花饶笑迟尔停桡访隠沦 

　　客中书懐兼忆舎弟宗齐 

　　细雨孤灯独掩扉客愁长与故山违一官自笑莱芜甑九月谁怜薜荔衣龙卧合吟梁父去鳯衰莫遣楚狂讥南鸿不见云中度魂断天涯尺素稀 

　　送方子及谪滇南 

　　天涯宦迹笑蹉跎骥服盐车堕泪多一代风流淹省署千山雨色度关河滇池鲸甲随波动闽海鸿书隔岁过若祀碧鸡金马后汉廷迟尔颂中和 

　　其二 

　　一谪梁州万里天马嘶鸟道白云悬恢谐谁复怜方朔寂寞还应守太玄山鬼西南窥虎穴夜郎风雨啸龙泉凄凉漫拟投湘赋宣室恩深召对年 

　　赠徐方伯子与 

　　青萝别馆播清芬当代才名属使君贯日虹飞燕市筑运风垩灭郢人斤豫章榻满西山月彭蠡风揺北渚云不是寻常来问字桓谭欲识草玄文 

　　题北台圗 

　　越王山下石为台仲蔚蓬蒿倚石开竹里清阴揺片月云间秀色射三台帆樯逺近当牕出岛屿微茫入槛来寂寞一区玄草在问奇倘许破苍苔 

　　登八角楼 

　　九峯雨歇澹浮烟楼俯孤城列嶂前临水客停青雀舫倚阑鸟度白云天囊中谁拾金光草帘外长飞玉乳泉龙伏寒潭余剑气清光夜耿斗牛邉 

　　题芙蓉园 

　　公子园门邸第东清光花岂百花同挥毫香满金茎露把酒凉生玉佩风邺下客飞清夜盖淮南日咏小山丛霓裳何似天孙锦机上芙蓉集更工 

　　重入武彛 

　　九曲溪头泛钓槎寻真重到赤松家藤萝面面清阴合鸑鷟亭亭霄汉斜杖曵仙人游五岳诗裁玉女献三花鼎中龙虎长生诀乞与狂夫度岁华 

　　赠陈公望长君子卿（名翰臣） 

　　金羁遥骋帝京尘雨歇江门栁色新共覩临池毛是鳯更夸解佩玉为人星分太乙青藜夜花映长杨彩笔春不待青云吹狗监君王亲问汉词臣 

　　得萧汉卿诗却寄 

　　老去栖迟五栁门双鱼谁复寄江村数行忽枉懐人句多病新开对月樽海上甘棠歌父老天涯芳草怨王孙风流旧结青溪社萍梗重逢未可论 

　　寄武昌郑观察 

　　海上风流一使君声华籍籍汉廷闻登楼长啸三山月作赋还凌七泽云建节暂辞鹓鹭侣停车偏问鹿麋羣临岐不尽相逢兴■〈冉阝〉得谈诗坐夜分 

　　题六桥圗 

　　为爱杜陵诗兴豪浣花桥畔草堂髙沙堤垂栁移三竺海岛横云驾六鳌波荡楼台虹饮涧声闻霄汉鹤鸣皋明时空把中流柱偃蹇江潭见楚骚 

　　赠王百谷 

　　嗟君早岁擅词场偃蹇于今鬓有霜才子云间髙二陆名家江左让诸王山含秋色丹枫老水绕城隅匹练长不识东南文物地风流谁复得卿狂 

　　答郑山人 

　　海上栖迟渐白头垂纶只合老沧洲宣城聊访青山去函谷还瞻紫气浮落落风尘谁下榻萧萧秋色独登楼多君径寸珠相赠万里江天载月游 

　　登喝水岩同郑文蔚赋（名炫少司马岳曽孙） 

　　看山何处结幽期为道参差蓝笋移地似支堤分鹫岭水从阿耨卜龙池经残白马谁传偈石剩青莲好赋诗一啸泠然风万壑不知身世在须弥 

　　寿林母 

　　彩婺辉辉映北堂承欢戏舞日初长文章五色聨华蕚环佩千年集鳯凰果献蟠桃堆玉案香飘丛桂袭霓裳翩翩青鸟前为寿春酒瑶池乐未央 

　　和郑观察士元闻报述懐（二首） 

　　谷口归耕旧隠沦栖迟不复叹前薪文章欲广江潭赋冠盖宁奔宛洛尘已悟浮华归覆鹿曽题封事上批鳞柴门莫道无车马五栁依然不厌贫 

　　其二 

　　谁家招隠小山东岂为淮南桂树丛合浦珠还偏按剑苍梧鸟尽却藏弓髙阳官罢名逾起哀郢歌残思不穷藻鉴纵教遗五咏七贤早已重山公 

　　题郑氏秀逺楼 

　　楼阁凌空势不羣万家烟树望中分杯揺河汉南山色剑倚崆峒北斗文海气散为三伏雨天风吹落九华云芙蓉采得堪谁赠醉倚雕栏到日曛 

　　送陈大宗伯还山 

　　鳯鸣阿阁正雝雝何事随风下九重岂为文章倾绛灌遂令礼乐失夔龙潞河氷解浮仙棹吴苑风髙忆禁钟归向东山营别墅卧看红日起髙松 

　　别黄白仲（讳之璧会稽人） 

　　裘自蒙茸剑陆离一尊临别泪双垂伤时书敢懐孤愤去国歌堪托五噫天际愁魂青草断山中归梦白云知故人回首风尘隔把臂江湖未有期 

　　登泰山（二首） 

　　元君礼罢阅秦碑长啸天门驾赤螭苍海一杯檐际落齐州九点镜中窥白云不散丈人石青鸟还来王母祠汉主若求封禅草文园消渴老明时 

　　其二 

　　岱宗东望翠微重曵杖初闻缥缈钟半岭烟霞迷汉畤四时风雨咽秦松缑山直跨仙人鹤函谷遥瞻柱史龙七十二君呼不起安期何处采芙蓉 

　　寄周公瑕（名天球笃志古学善大小篆隶行草） 

　　风尘谁不愧移文江左髙标独有君赋就何曽逢狗监书成堪自换鹅羣寻僧行踏寒山月采药还乘甪里云海上穷愁知已少双鱼莫遣不相闻 

　　答林徳夫余邦彦海陵见招之作 

　　燕市归来一狗屠忽看尺素到江湖流言万里悲生死落魄千金散有无吴会川原云独往海陵风雨鴈相呼莫愁龙剑终难合翘首延津气不孤 

　　赋得西极马送许灵长北上（灵长关西人） 

　　宛马如龙贡汉家方瞳紫焰应星华追风不独骄千里顾影居然错五花塞上悲笳寒蓟月回中飞檄乱胡沙凭谁一扫烟尘净龙种由来产渥洼 

　　寄畲彦纶侍御（讳嘉诏号斗南嘉靖乙丑聫捷官监察御史） 

　　骢马骄嘶向故林秋风分手到如今罗浮月满梁间梦大庾花开雪里心白简风霜推柱史青春服食解朝簮东山不乆征安石莫负苍生便陆沉 

　　仙霞道中同马从甫作 

　　海上仙踪已杳然羣峰犹自揷遥天路疑九折羊肠断云自孤飞马首悬厌说江湖风雨恶愁闻吴楚甲兵连栖栖不是忧时者访道名山有夙縁 

　　和李本宁元夜集伯仁西园观灯 

　　参差朱邸与云齐华馆还开阆苑西发箧有珠皆照乘校书无阁不燃藜烟花影落春星乱歌吹声腾夜月低温洛荣河偏此地旧游■〈冉阝〉复问金闺 

　　其二 

　　笙歌何处燕嘉宾公子西园夜色新画栋光分沧海月华堂香散洛京尘门临棨戟多嘶马花簇楼台欲媚人不唱清平供奉曲谁知金粟是前身 

　　题内卿王百尺楼 

　　百尺楼开霄汉斜气吞河岳万人家夜寒星斗罗朱栱日静烟霞护绛纱阁上圗书藏二酉空中鸾鹤驻三花仙人总是楼居者玉女凌风进紫霞 

　　春日鲁阳王别业应教 

　　如云别馆象蓬莱醴酒多縁上客开招隠有山皆桂树披襟无日不兰台河间礼乐三雍对邺下文章八斗才梁苑风流还授简共夸词赋接邹枚 

　　羣玉山房雅集和陈宗伯韵 

　　一丘曲折碧山余系缆同过木石居莲社已招彭泽宰桃源还问武陵渔烟笼髙阁花阴薄日射寒潭竹影虚最爱门庭堪藉草莫教穉子带云锄 

　　秋夜同屠子卿朱汝修集宋忠甫邸第分得含字 

　　隠隠楼台紫气含上公爱客懒朝参何论十日平原饮且听千秋碣石谈舞奏阳阿倾蓟北歌翻子夜入江南明珠直射城头月谁向骊龙颔下探 

　　题兰亭 

　　永和遗迹岂销沉载酒兰亭恰赏心岩壑一时劳应接壶觞异代感登临笼鹅池在迷春草巢燕堂空见竹林若集羣贤修禊事还凭彩笔勒山阴 

　　秋日集羣玉山房和林文学韵 

　　曽是南塘第五桥木兰陂接海门潮夕阳隔竹红将敛古柏经秋翠未凋一水葭蒹游欲溯小山桂树影堪招衔杯醉杀江天月厌说归航十里遥 

　　冬日西巗燕集分得陵字 

　　岧嶤楼阁白云层何意龙门客并登望入烟萝山似黛歌翻金石酒如渑阶前玉露荣丛桂坐上春风盛朗陵短髪萧然狂不厌扁舟雪夜兴堪乘 

　　秋日同林尧勲王玉生徐惟起曹能始僧如瀚集平逺台 

　　漠漠城头澹逺天登髙仍集竹林贤沙邉鸥鹭冲残雨树里楼台隠暮烟白发愁来偏中圣青山到处合逃禅不妨乘兴邀明月秋水芙蓉正可怜 

　　送邓宏载之京 

　　萧萧万树冷西风使者乘轺入汉宫鳷鹊五云瞻蓟北鲈鱼八月别江东河桥晓露沾秋草驿路寒砧乱朔鸿作赋仙郎鸣佩去南天翘首思无穷 

　　李伯承招集北郭别业同杨道行作 

　　尚玺何年谢九重亭开濮水寄仙踪池邉白帻迎山简坐上青尊对李邕秋老郊原云气薄菊明台馆露华浓不禁飞动谈诗兴遮莫孤城起暮钟 

　　赠居易叔 

　　可是吾家旧阿湛风流亦自见﨑■〈山钦〉新诗似锦惊人嫩浊酒如渑酌客深花外熏风吹度曲竹间明月照开襟年来小阮踈慵甚徙倚相看爱入林 

　　秋夜登元武台 

　　仙坛缥缈接瑶京地尽东南一望平万派溪流奔巨壑千重树色隠孤城蟾蜍倒挂窥金镜沆瀣低垂酌玉衡莫讶荷衣轻谒帝云门欲听歩虚声 

　　郭宗舜过访鳯山寺 

　　双林过雨乱飞花草緑空门一径斜折角有巾迎郭泰问奇无字答侯芭鳯凰秀色开方丈薝卜微香散法华白社风流尊酒在攅眉■〈冉阝〉复似陶家 

　　舟中寄别诸同社（四首） 

　　北风吹鴈客辞家厌说东篱菊正华几度寒云生古渡半江落日澹平沙范丹不问尘中甑潘岳偏愁鬓里华妬杀旧游诸侠少月明何处听琵琶 

　　其二 

　　慷慨行歌向越州故人临别问刀头酒醒马上钟山暮叶落帆前岊水秋衣化缁尘寒未改珠懐明月暗谁投题诗莫笑飘零客禽庆初为五岳游 

　　其三 

　　黄田驿口水粼粼况复交游泣别辰千里河山愁不住一尊风雨梦相亲思莼有客三江去种秫无田五栁贫秋草凄凄云漠漠可能不忆竹林人 

　　其四 

　　一溪流水暮云天津口停桡客未眠壮士吹笳防睥睨佳人捣练怨婵娟踈狂字灭三年刺悲愤歌残九辨篇何似山中歌寂寞闭门惟草子云玄 

　　送陈宗舜直指入朝 

　　野棠春尽发江城飞斾看君入汉京花里鸣珂骢马去日邉持斧绣衣行烽烟逺塞逢多事慷慨中朝起大名海上穷交何所赠燕山一片白云情 

　　春日登武宁楼同黄尧衢作 

　　楼控青山入望遥移尊选胜趂花朝九华翠湿仙人掌千树寒生玉女标松柏春晴喧鸟雀关门日落见渔樵狂来欲跨双龙去阊阖班中问九霄 

　　和陈尧勲游赤壁 

　　百万腾骧赤壁开中原虎视霸王才舳舻风猛连云没乌鹊枝空带月回珠抱寒潭龙独卧书沉逺浦雁还来临流漫说千年事且罄樽前浊酒杯 

　　答思甫宗侯人日见懐之作 

　　身世飘飘水上萍何人道是少微星年华未报千门栁物色初看七叶蓂愁徧江河诗不废梦回乡国酒初醒梁园又见王孙草日逐东风刺眼青 

　　牛渚矶早眺同吴翁晋梅季豹作 

　　曙色苍苍望不迷秋深山径草凄凄烟消海岛蛾眉出日挂楼台蜃气低峡口寒涛惊跃马水中幽怪避燃犀裁诗谁复披宫锦鹳雀踈林莽自啼 

　　赠陈少宰公望（讳经邦号肃庵嘉靖乙丑进士官礼部尚书） 

　　班髙建礼秩春卿水镜抡才宠圣明地切南宫分曵履人当北斗重持衡谈经虎观天颜动染翰龙池藻思生好是平津开阁日茂陵消渴望金茎 

　　赠屠长卿 

　　建章朝罢下彤墀柱笏东曹日赋诗结客已倾燕市侠为郎还草汉宫仪佩纫澧芷湘灵妬珠握骊龙海若悲莫是仙才多玩世陆沉金马有谁知 

　　西湖春泛同屠纬真冯开之徐茂吴黄白仲钱叔逹宋化卿许灵长分得风字 

　　平湖晴日水浮空载酒看花入镜中城郭烟云开鹫岭楼船箫鼓彻龙宫花间列伎春争丽栁外听莺词转工别采湘君芳杜佩夕阳归棹信微风 

　　九日黄惟雅招登黄华山同郑兆圣柯宾朋作 

　　黄华山下白云浮爱客携樽最上头睥睨烟含千树影芙蓉风动万家秋寒花色艳凌青女流水声长咽紫洲此日汪洋情不浅客中揺落未须愁 

　　寄龚应身使君 

　　东风东望忆黄华太守风流似永嘉词赋建安称作者循良渤海旧名家喜看夹水双龙近愁见长空一雁斜若问狂夫寥廓兴一丘犹未卧烟霞 

　　和大宗伯陈公闻倭冦遁归我师追击尽复朝鲜之地志喜韵 

　　遥传上将临邉日秉钺登坛杀气销万虏投戈归絶域三军奏凯彻中朝梯航未必来重译杼轴何堪尽戍辽太史直悬千古笔扶桑铜柱转岧嶤 

　　赠何穉孝 

　　南北风尘未可论嗟君何事隠青门闲居已厉东山操薄谴还懐北阙恩社结山中时佞佛槎乘海上欲寻源愁来偃蹇怜同调拟向羊何倒緑樽 

　　寄李本宁观察 

　　传闻旌节下巴西天目东南望不迷彩鹢乗风飞水驿襜帷带雨慰春犁停舟访古过严濑按部探奇入会稽却忆梁园曽御李几回飞梦隔云霓 

　　赠少司冦詹尔钦 

　　落魄南来混客星欲瞻卿月谒阶庭批鳞殿上传封事执法朝中纪御屏谢傅东山营别墅扬雄西蜀着玄经即今霄汉虚台鼎海上颙颙望典型 

　　题黄惟雅欣赏斋 

　　琴弄胡床磬懒敲幽兰馥馥竹萧萧圗书四壁留仙篆彛鼎千秋应斗杓气溢空中游汗漫翼垂海上驾扶揺衔杯下榻多情兴倚杖重来不待招 

　　林晋伯读书霞村别业 

　　散帙开轩览物华新开三径敞烟霞岂縁葱蒨便看竹自爱沧浪足浣花门对壶公青入案帐裁织女绛为纱晴窻草就扬雄赋文似何人荐汉家 

　　陪陈玉叔游九鲤湖同陈彦冲作 

　　使君飞盖动山灵九鲤烟霞接幔亭树缀巗峦空外碧云移楼阁镜中青招来鳬影栖仙洞阅罢鹅羣冩道经湖水潺湲人不寐钧天广乐若为听 

　　题九鲤湖水晶宫（二首） 

　　崔嵬楼阁俯澄湖湖上仙人竟有无赤鲤何年飞碧汉白云犹自满元都寒潭倒影三珠树列嶂髙悬五岳圗即此避秦无不可风尘容易岁华徂 

　　其二 

　　翛然长啸入林丘峭壁悬崕翠欲流万壑泉奔青霭下一天月映紫芝浮湖中丹灶无今古洞里闲云任去留跨鲤仙人何处去且将杯酒洗尘愁 

　　岁暮懐黄惟雅却寄 

　　汝南风度近何如海上栖迟叹索居青鬓看君工著述白云笑我混樵渔千金岂卖长门赋七尺空乘下泽车岁暮梅花思折赠海门雁断转踌躇 

　　寄杨徳润 

　　风流曽识洛阳才一别长安梦几回痛哭贾生书未上反骚扬子赋堪裁孟津水自龙门下苦县山从鹿邑来不识趋庭春酒熟凭谁花下罄深杯 

　　薛公仪移樽咸平寺同李少白郑长玉闵文逸作 

　　汉廷侍从气翩翩载酒何来绣佛前秋入双林停白马人从三竺礼青莲旃檀风细仙旛动优钵花明彩笔悬莫是诗名陶谢并更凭醉里一逃禅 

　　留别薛公仪 

　　蓟北纵横结客场山中读礼罢含香青萍解赠秋如水白璧投来夜有光篱下寒花供月露天涯落雁带风霜问君何日燕山去枚马如云迟建章 

　　喜杨道行征会濮上呈李伯承穆敬甫陈翼甫 

　　南北无劳断客魂櫜鞬此日属中原词盟已自开城濮吏隠何妨傲漆园河上古丘悲帝子天涯芳草怨王孙当筵不作长鲸饮萍梗重逢未可论 

　　穆敬甫以病不赴城濮之会却寄 

　　秋尽文园病未苏歩兵白眼滞穷途敢云明月投千里已见雄风长五湖瓠子马沉仙跸逺庄生蝶去钓台孤君今不入髙阳会谁向天涯结酒徒 

　　答穆敬甫 

　　信宿名园啸薜萝朝来一骑又相过看君侠气倾三辅笑我离愁托九歌雁带秋声来紫塞云含暝色度黄河花间进酒人无恙曽是雄威细马駄 

　　题衡山 

　　清秋髙蹑祝融峰涧道千盘隠万松日月分明开禹凿云霞回合蚀秦封檐前乔木巢朱鸟巗下寒湫卧白龙欲问元彛苍水使天风吹落半山钟 

　　酬康孟担 

　　曽访狂夫到草堂新诗投赠比琳琅邀欢却醉桃花酒招隠还歌桂树章春尽嘤嘤黄鸟啭雨残郁郁紫兰芳陶然别去青门外流水千山挂夕阳 

　　泊檇李呈方廷对 

　　长安聚首梦中过君自云霄我薜萝抗疏新朝惊绛灌裁诗故里愧羊何地连吴越长鲸静春入东南檇李多握手依然青眼在白头空自笑蹉跎 

　　赠欧桢伯（二首） 

　　罗浮石室采幽芳吏隠何年入帝乡六馆传经秦博士两都作赋汉仙郎干将剑在寒牛斗建业台孤下鳯凰不识周南留滞者几回起草奏明光 

　　其二 

　　十年欧冶梦中豪剑气今看北斗髙合浦双珠探照乘曲江一赋壮观涛燕台索骏元千里汉署含香已二毛多少风尘沦落者谁携緑绮向君操 

　　同徐茂吴游白岳信宿紫霄楼（四首） 

　　东南真气抱神皋谒帝重来感二毛尘世漫随沧海变名山不改白云髙泉鸣石壁飞寒雨风入松林急暮涛闻道襄城迷七圣劳生■〈冉阝〉得解天弢 

　　其二 

　　北斗天髙不可从灵巗壁立翠重重松间此日来双鹤云里何年驻六龙短褐朝元随羽节空山采秀蹑仙踪日斜笑倚卢敖杖谷口西风落暝钟 

　　其三 

　　寻真何必蹑昆仑礼罢元坛日欲昏万壑云霞封帝畤十洲鸾鹤下天门舄飞敢谓丹砂就书着还瞻紫气屯相对髙楼清不寐长生有诀细堪论 

　　其四 

　　楼阁岧峣接太虚客来登眺倚蟾蜍斋分玉女青精饭驾借仙人白鹿车鸑鷟参差云外耸芙蓉隠映月中踈夜阑听彻钧天乐剪烛焚香读道书 

　　送王使君擢霸州兵备道还东省 

　　青阳初转大梁城尊酒骊歌听早莺海岱东行辞魏国风云北指护燕京两河阴满甘棠树三辅烟消细栁营惆怅临岐无可赠平原春草日含情 

　　游少林寺过中岳时新秋雨霁 

　　秋风乍转拂行旌迢逓山川雨乍晴一入祗园瞻面壁更从缑岭听吹笙云移殿阁诸天静月挂松萝二室清回首年华空荏苒欲栖此地学无生 

　　送王祠部 

　　太行王屋接长安汉署春风入握兰丹就神仙辞叶县诏来礼乐典祠官卿云东省花间驻御气西山马上看邺下故人樽酒别几回清夜梦金銮 

　　送黄明立会试 

　　黄花緑酒别河梁射策看君入帝乡赵璧光聨千里月邓林春占一枝香楼船处处疲南纪鼙鼓年年振朔方汉苑于今谁谏猎好凭彩笔赋长杨 

　　芝山寺懐黄惟雅 

　　禅关半掩逺嚣尘独坐绳床笑此身习定不闻招隠客草玄偏忆问奇人愁看贝叶青山老厌见莲花白发新安得汝南懐叔度汪洋千顷日相亲 

　　雨中偕友人自蓬莱驿乘舟谒禹陵（二首） 

　　几度神游入会稽探奇冒雨越城西舟移古渡疑乘雪马避春流惜障泥千载风云寒碧瓦九歌日月閟元圭相传苍水金书在满目松萝鸟乱啼 

　　其二 

　　驻马山门望翠屏禹陵风雨昼冥冥峰峦逥合朝羣后松桧参差护百灵辇道草荒严伏腊衮衣庙古肃丹青祖龙亦是东巡者秦望寥寥片石铭 

　　九日陈汝大招集林氏园亭同陈幼孺郑性之康孟担徐惟起袁无竞分得阳字 

　　招隠城隅一草堂开尊正对菊花黄台邉薜茘寒秋水槛外芙蓉弄夕阳云起三山藏古堞风吹万籁转清商相看不醉茱茰酒镜里空余两鬓霜 

　　赠稽司理 

　　建安别去动经年此日重逢皎若仙法署有星悬水镜官衙无讼挂蒲鞭苏门访道疑中散荆土登楼愧仲宣指日循良膺召对趋朝咫尺奏钧天 

　　赠刘大参 

　　藩岳提封控上游紫薇丰采冠神州文垂海岳宗齐鲁气合延津射斗牛行省飞霜清列戟严城明月赋登楼圣朝侧席多南顾国计还看借箸筹 

　　送骆明府入计 

　　华殿承恩下建章符分瓯越重贤良才工制锦花称县风入鸣琴雪满堂千里棠阴人祖道五云春色鳯朝阳蓼萧赐燕登歌日青琐从容拜夕郎 

　　春日卢封君招游南郊 

　　杨栁青青桃李花逍遥仙杖属君家南山松栢歌春酒北阙鹓鸾宠岁华书报瑶池迎载胜诀传勾漏旧丹砂安期来进如瓜枣笑指扶桑五色霞 

　　题陆丞相祠 

　　不见南朝帝子家灵祠犹鎻旧烟霞龙从玉玺沉沧海星陨厓门扈翠华风雨长嘶天外马英雄谁斩泽中蛇即今邉将平沙漠精爽无劳咽暮笳 

　　送林仲清之贵阳 

　　谒帝新从蓟北回紫薇花下进春杯褰帷重入要荒地开府争推岳牧才山鬼西南愁按部夜郎风雨避登台天涯见月如相忆尺素还凭过雁裁 

　　秋日还故园 

　　渡水登山到草堂田家稻黍喜新尝墙邉薜荔秋多雨池上芙蓉夜有霜看竹每寻扶老杖借书先録养生方归来自笑白头客况复江南是故乡 

　　登香山寺 

　　路入香山更逶迤子鱼潭畔苇花陂鸬鹚水阔怜双影鹪鷃风微恋旧枝白屿月明渔笛起碧汀潮打画船移幽心惟许山僧会槛外催春栁自垂 

　　失题 

　　共向山中赋采薇诸天延眺思依依轻尘乍合芙蓉冷片雨初来鸑鷟飞沧海潮生通蠏井白云客到更荷衣漫游自爱卢敖杖拟挟青龙去不归 

　　○七言排律 

　　羣玉山房秋集分得林字 

　　出郭乘舟到竹林张筵髙会逗秋阴鹤栖珠树云初冷龙卧寒潭水正深怪石峥嵘窥古洞明霞缥缈散遥岑歌连逺浦渔郎篴响杂荒村浣女砧杖曵东山随着屐樽开北海共披襟帘前流水双帆度槛外踈松万籁吟楚泽孤臣餐菊赋商山四皓采芝心王家触目皆羣玉谢傅摛词等碎金栗里羲皇称以上朗陵象纬盛于今翛然醉后舒长啸归棹焉知夜漏沉 

　　春日集郑仲蔚环翠亭拈四支韵 

　　荣阳谁似郑当时爱客开尊花满枝槛外翩翩穿蛱蝶檐前恰恰啭黄鹂谈深挥麈供茶椀兴剧呼卢覆酒巵风送香炉烟袅袅春生书带草离离游鱼出水争相沫归燕寻巢定不移李郭神仙元我辈应刘词赋总吾师藉兰欲待城头月刻竹还敲谷口诗弹铗歌来狂态发唾壶击罢壮心悲留连醉后忘归路倚杖柴门倒接■〈罒离〉 

　　赠子鲁金中丞（金公自畨携薯到闽故薯亦曰金薯） 

　　东南王气欎如云万里雄才独见君节钺光悬金鹊印楼船声震水犀军星罗霄汉勾陈色风动华夷露布文城郭吹笳清瘴疠辕门建纛播氤氲三章频按豺狼吏片刺偏容鹿豕羣下士时时勤吐握行歌处处乐耕耘玉衡一代工摛藻铜柱千秋重勒勲自曵长裾趋幕府草茅何幸沐余芬 

　　重阳前一日周元孚邀同邬汝翼谢少亷于衙斋言别时元孚奉使还楚 

　　枫叶萧萧雨乍晴悲秋偏爱集同声东南信美忘宾主词赋争雄总弟兄节逼重阳茰已熟露漙三径菊初荣传杯忽动登髙兴把袂多含送逺情万户天临双杵动九江云带片帆轻镜中鬓为忧时改马首尘来候吏迎一入西陵询故旧几逥北阙恋承明君家江左风流在春水楼船下石城 

　　和陈宗伯九鲤湖韵 

　　襄城问道意无穷杖屦逍遥洞壑中汉主虚开游猎馆秦庭何重望仙宫披云独往窥丹灶观瀑相携坐玉豅鸾鳯声从苏岭下桑麻路与武陵通霞明乱叶秋光晩月浸澄湖夜色空挥麈谈时星歴歴衔杯藉甚草茸茸诗成笑倚三珠树笔落雄生五彩虹骑鹤浮丘应有待飞鳬叶县未能同文园渴矣懐餐露郑圃泠然快御风读罢淮南招隠赋溪山吾欲缩壶公 

　　寿周公瑕 

　　共羡周郎氷雪姿早从丘壑傲明时洛阳纸似三都贵吴下裘仍五月披栖鳯有时多种竹笼鹅到处擅临池论文意气醇堪醉顾曲风流调不移芝自东山搴甪里枣从南海乞安期乔家春色花争丽岁岁侬歌进酒巵 

　　冬至汪伯玉招集大函馆同屠长卿徐茂吴吴少君龙君御吴叔嘉汪仲淹仲嘉潘景升暨悦公得灯字 

　　大函别馆势崚嶒玳瑁筵开客并登笑指天都宜盼望坐依霄汉若骞腾谈挥玉麈纷成绮酒进金巵涌似渑檐际星垂双佩剑尊前花艳九华灯石门并列山中相栗里还招社里僧飞盖三更惊月出挥毫四座蔚云兴已夸兔苑称枚叟更喜龙门御李膺文变深林甘隠豹翮抟北海快飞鹏赋成但乞题元晏禅定何疑出上乘梅栁将春凌积雪松筠向晚傲层氷朗陵象纬书堪纪谢氏池塘句可凭经着五千浮紫气杖携太乙失苍藤黒貂敝矣悲覊旅皓首陶然庆得朋北斗阑干欢未歇归来万井旭东升 

　　西亭宗正挽诗 

　　汉家孙子真龙种騕褭名传万里余桐叶分封元帝胄桂丛招隠即仙居承恩拟效三雍对纪事还裁七畧书梁苑邀宾频授简彛门结客数停车青藜午夜光侵阁玄草丁年静掩庐幸舎何须弹短铗及门多是曵长裾翛然观化辞尘世忽尔乘云接太虚何处髙冈翔鸑鷟一时荒草掩璠玙风寒北郭传经帐尘暗西亭列绮疏缑岭吹笙声渺渺芳园为梦蝶蘧蘧千秋松槚培金谷三殿丝纶下玉除同姓覃恩偏独渥诸侯乐善果谁如麒麟夹道开蒿里赑屃丰碑撰石渠御气多应游五岳招魂■〈冉阝〉用拟三闾九天已化昆仑鹤八极疑乘渤海鱼自有刘歆堪接武髙山仰止独愁余 

　　薜荔园诗集巻四 

