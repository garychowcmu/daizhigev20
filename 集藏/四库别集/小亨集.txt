小亨集[元]杨弘道





　　钦定四库全书
　　集部五
　　小亨集六卷
　　别集类四
　　元

　　提要

　　（臣）等谨案小亨集六卷元杨宏道撰宏道字叔能淄川人生金之季其事迹不见于史传以集中诗文考之宣宗兴定末始与元好问会扵京师是时金已南迁至哀宗正大元年尝监麟游酒税后又仕宋以理宗端平元年为襄阳府学教谕其投赵制置札有归朝未满三载语则当以绍定末南归者而集中又有赠仲经诗序称端平二年清明后出襄阳摄唐州司户十二月上旬北迁寓家济源云云则在宋未久旋入扵元考之宋史是岁七月元兵至唐州全子才弃师宵遁唐州遂为元所取宏道盖因此北还耳其后遂鲜所表见当未经复仕惟集中门帖子有已酉再逢鬓未皤之句计入元又十四五年而宏道年已六十矣综其生平流离南北窃禄苟全其出处之际盖无足道然其诗则在当日最为有名元好问序其集谓金南渡后学诗者惟辛敬之杨叔能以唐人为指归又序杨飞卿陶然集谓贞佑后诗学为盛洛西辛敬之淄川杨叔能太原李长源龙坊雷伯威北平王子正皆号称专门又有赠宏道诗云海内杨司户声名三十年又云星斗龙门姓氏新岂知书剑老风尘其倾倒于宏道甚至刘祁归潜志亦以宏道与好问及李汾杜仁杰并称同时若赵秉文杨云翼见其诗并称叹不已秉文至比之金膏水碧物外难得之寳今观所作五言古诗得比兴之体时时近汉魏遗音律诗风格髙华亦颇有唐调虽不及好问之雄浑苍坚然就一时诗家而论固不可谓非北方之巨擘也焦竑经籍志载小亨集十五卷世久失传今从永乐大典中搜辑编缀厘为诗五卷文一卷

　　乾隆四十六年九月恭校上

　　总纂官 （臣）纪昀 （臣）陆锡熊 （臣）孙士毅
　　总校官 （臣）陆费墀

　　●小亨集原序

　　贞佑南渡后诗学大行初亦未知适从溪南辛敬之淄川杨叔能以唐人为指归敬之旧有声河南叔能则未有知之者兴定末叔能与予会于京师遂见礼部闲闲公及杨吏部之美二公见其幽懐久不写及甘罗庙诗啧啧称叹不已今世少见其比及将往闗中张左相信甫李右司之纯冯内翰子骏皆以长诗赠别闲闲作引谓其诗学退之此日足可惜颇能似之至比之金膏水碧物外自然竒寳景星丹凤承平不时见之嘉瑞叔能用是名重天下今三十年然其客于楚于汉沔于燕赵魏齐鲁之间行天下四方多矣而其穷亦极矣叔能天资澹泊寡于言笑俭素自守诗文似其为人其穷虽极其以诗为业者不变也其以唐人为指归者亦不变也今年其所著小亨集成其子复见予镇州以集引为请予亦爱唐诗者惟爱之笃而求之深故似有所得尝试妄论之诗与文特言语之别称耳有所记述之谓文吟咏情性之谓诗其为言语则一也唐诗所以絶出于三百篇之后者知本焉尔矣何谓本诚是也古圣贤道徳言语布在方策者多矣且以弗虑胡获弗为胡成无有作好无有作恶朴虽小天下莫敢臣较之与祈年孔夙方社不莫敬共明神宜无悔怒何异但篇题句读不同而已故由心而诚由诚而言由言而诗也三者相为一情动于中而形于言言发乎迩而见乎逺同声相应同气相求虽小夫贱妇孤臣孽子之感讽皆可以厚人伦美教化无他道也故曰不诚无物夫惟不诚故言无所主心口别为二物物我邈其千里漠然而往悠然而来人之聴之若春风之过焉耳其欲动天地感神鬼难矣其是之谓本唐人之诗其知本乎何温柔敦厚蔼然仁义之言之多也幽忧憔悴寒饥困惫一寓于诗而其阨穷而不悯遗佚而不怨者故在也至于伤谗疾恶不平之气不能自掩责之愈深其旨愈婉怨之愈深其辞愈缓优柔餍饫使人涵泳于先王之泽情性之外不知有文字幸矣学者之得唐人为指归也初予学诗以十数条自警云无怨怼无谑浪无骜狠无崖异无狡讦无媕阿无傅会无笼络无衒鬻无矫饰无为坚白辨无为贤圣癫无为妾妇妬无为仇敌谤伤无为聋俗哄传无为瞽师皮相无为黥卒醉横无为黠儿白捻无为田舍翁木强无为法家丑诋无为牙郎转贩无为市倡怨恩无为琵琶娘人魂韵词无为邨夫子兎园策无为算沙僧困义学无为稠梗治禁词无为天地一我今古一我无为薄恶所移无为正人端士所不道信斯言也予诗其庶几乎惟其守之不固竟为有志者之所先今日读所谓小亨集者祇以增媿汗耳予既以如上语为集引又申之以种松之诗因为复言归而语乃翁吾老矣自为瓠壶之日久矣非夫子亦何以发予之狂言己酉秋八月初吉河东元好问序

　　●钦定四库全书
　　小亨集巻一
　　（元）杨弘道 撰

　　○赋

　　宣知赋

　　昔焉不知今也知之知之谓何宣兹在兹繄气质之殊异故嗜好之参差以己之所是非一天下之是非兮前三十年既昏且痴积昏成明积痴成智兮忽释然而不疑鱼喜潜于深渊鸟喜栖于髙枝曰吾将易汝之所居兮则必惶惧而伤悲或亢髙而慕古或俯下以趋时或忽畧于海岳或较计于毫丝乐性天而自得惟上下之不移览六经之所载兮识其正而固持机权用以相济兮无使闗键之或隳死生大矣不拒不维鬼神飨徳天地无私

　　临水殿赋

　　王者之营宫室也先卜贡赋适中之地然后揆日以立表法天以正位外则双阙雄峙觚棱嶕峣内则紫气配极钩陈按次朝焉会焉而穹隆游焉息焉而严邃此亦崇极于壮丽而天下后世无异议者何哉盖以尊国而观四方俾子孙无复生心于増益也维嗣君谓之守文盍考其义而加详既获承于休徳当率由乎旧章楚之章华未必峻于周之灵台秦之阿房未必大于汉之未央一毁一誉孰存孰亡是知周汉之示制度异夫秦楚之为淫荒者耶以祖宗为不可法以制度为未尽美以法宫为隘陋以内苑为荒圮于是起假山于大内之东出竒石于太湖之里栋负断民之腰膂椒涂沥民之膏髓赤祲示变侈心未巳又作清旷纯熈之殿今汴人目之曰临水者是也想夫临幸之初纷杂沓而骈阗笑孝武之太液兮陋明皇之温泉饰锦绣以裹地兮奏歌吹而沸天耀风漪于阳景兮舞藻丈于绮筵命画师摹异鸟之状诏侍臣进春苑之篇妃姬嫔婌极态尽妍连臂踏歌而挽裙留仙増糟丘而为山溢酒池而成川委庶政于沉湎之表置万几于康乐之邉谓千秋万岁长享此乐俄掩涕而北迁俛仰于今几何指日繁华歇欢乐毕倾榱桷暗丹漆木石呈材墙壁露质讶典型之犹存存千万之十一但波光渺茫风声萧瑟噫嘻自古侈美竒特之观奉当时之欢无几而为后人悲伤嗟叹之资盖无穷悉也余尝欲一临其上而赋之友人劝余曰失志易沮苦心多感今子三十无成仕途不进可谓失志也千里羇旅再丧家室可谓苦心也正使坐子于歌舞之场犹且不乐奈何逰览乎欹倾摧败之余哉诚虑感怛无聊损伤天和而病夫子也余曰不然夫哀情生于欢乐之极故齐景公登牛山而哭孟尝君闻雍门弹琴泪下沾襟今余遇繁盛荣华之事輙澘然出涕乃知与是相反也意其获见贵盈而微促者因悟夫天道之难人事之不常引喻取譬或能自寛计宣政之间风流人物以仆方之何啻邓林一纎草尔庶几有以解释其意乎友人曰诚如是也愿从子往焉乃歴蔡河之南天街之东左界法云之寺右临太乙之宫就前檐而趺坐受水面之凉风俄而身世两忘心神俱融感伤阻恨豁然一空

　　○四言古诗

　　蓄川

　　蓄川膴膴闲田可耕孰非人子耕我先茔
　　蓄川膴膴闲田可艺孰非人子艺我茔域
　　皇天后土日月照临汝耕汝艺行者伤心
　　奸回自终可按可考利见大人全我孝道

　　○五言古诗

　　古兴

　　贞松千岁质挺生乔岳阴青崖樵径絶斤斧胡能侵来者不可测祸福常相寻狂风吹暴雨倒泻江海深霹雳根半断直干犹森森无人为扶持黙伤仁者心
　　平原陷为湖浩荡迷津歩中有断缆舟楫舵失先具风涛无定期浮沉付冥数忽忽已三年未知止泊处余生天地间正可以此喻春郊麦将枯吁嗟望云雾

　　遣兴

　　庭草泫晨露孝心凄以悲清溪有苹藻谁当采撷之黄金入富室务积不务施孤鸟东南飞巢在西北枝

　　杂兴

　　槐檀出新火金鼎羮大胾萤尾有微明谁责烹饪事日月澈层波老蚌含珍异采之光照乗鱼目难拟议李白桃夭夭上苑春明媚雨露成嘉实燕赏歌既醉无名闲草花开落自荣悴庄周谈天倪垧野非弃置

　　幽懐久不冩一首效韩子此日足可惜赠彦深

　　幽怀久不冩郁纡在中肠为君一吐之慷慨纒悲伤辞直非谤讦辞夸非颠狂流出肺腑中无意为文章儿时捧书巻十日读一箱少年弄柔翰开口吐凤凰正月号悲风繐帷挂萱堂先君官汝阴九月飞严霜累累二十口丹旐回南方【原注余年十一正月丧母九月丧父哀哉】有叔不读书但知禽色荒呼卢畜鹰犬置我逰戏场珠璧不受污拂拭増耿光郁郁弭南溪绛帐县郡庠组绣合尺度道业传诸生抠衣无几何义手一韵成南溪具酒馔列坐子侄行青绫覆我身醉卧家人傍云间陆士龙秋试独腾骧【原注南溪先生之弟庭贤名天瑞尝为益都府经义都魁】明年桂枝春兄弟双翱翔半途失明师欲济无舟航故人何元理【原注中庸】白日照忠诚劝我从延赏然后学明经三年走辽碣险阻实备尝鲸飜地轴倾狼狈归故乡铁马逐人来蹴踏般溪氷朔风振屋瓦巷陌尸纵横鸣镝射回鴈冰消溪水清亲朋半凋落残月依长庚婉婉两稚子面黥刀剑疮田园幸无恙出郭依农桑锄耰干戈里三稔无积仓一官调神京妻子不得将风尘复澒洞齐鲁多豺狼赓歌无家别挥泪哭途穷李侯艺九畹早播芝兰香竒字来无趾侧耳属垣墙妆钿剪翠羽堕珥舍明珰缀缉不惮烦既成衣与裳一朝忽变化头角髙轩昂男儿可如此陋质倾髙风庶几困而学否极承变通师说无贤鄙事业有专工苟欲为贸易入市审鞠躬恩袍映野草道与人俱东负笈逺方来岐路无修长拂衣叩君门树屏遮长廊温言当八珍令色充壶觞逺来诚饥渇蔓说辞乞浆秉心在黑白掉舌谈青黄脸红眼尾斜引手摩匡床自惟珷玞石不中珪与璋君家杵臼闲何事舂粃糠乃知畜竒货韫椟方深藏仕途得捷径改辙归大商纷纷轻薄子仁义久已亡彼非仁义器仁义何可当夫子青云姿疑似令人惊在我固自存为君惜清名冰雪正凝冱屈指回春阳皓鹤毛骨轻云静天苍苍

　　逰宁山寺入小敷谷

　　层层窣堵波建标梵王家寳殿倚絶壁栢径通门斜入山石巃嵸峡路衔犬牙长溪转白龙架溜行青蛇迅激巨轮翻溅湿生石花出山望平野天钻蒺藜沙暝色自逺至青林欲栖鸦蝉声促归思乱响如缲车

　　大名赠员善卿

　　小年尝学诗中年多诗友员子豪于诗而复豪于酒不知何所见爱我心过厚报之以新诗金石非坚久

　　赠李正甫

　　富贵侈车服鲜丽生光辉贫贱窃慕之勉强终亦非东家借骏马西家借新衣顾盼骄路人识者多笑讥贫贱当勤劬富贵起细微俸秩既丰厚不复布与韦诗人有佳句剽盗相因依逮其能已出此道方庶几

　　赠季尊师

　　季君本神人冥晦居山中还丹九转成颜色如儿童致虚感元气语黙与天通频岁伤水旱下民食不充祈求降雨泽呼召生雷风上帝闻其贤行事多阴功策名紫虚府进位称仙公骑龙上天去此乐无终穷

　　城隅有一士

　　南山一何髙北渚青茫茫可怜佳丽地荆棘三十霜芟夷营大宅列肆来羣商倡优日歌舞鞍马照地光城隅有一士垝垣缭茅堂习坎失生理家人知义方貌言外卑逊节行中贞刚荒凉众所弃上帝歆其香

　　洛阳别友

　　羣居人间世品彚各相索性外更无物乐处当自识东州有诗翁西州有文伯欲往不计程相逢心莫逆茗酪以为饮粱肉以为食古今入商订经传争辩析西风旦夕来面上无畏日何以诧妻孥归装满诗什

　　般水

　　般水出南山辈行渑与淄虽然未知名亦有神司之惟人神之主主乱荒神祠冥冥西南去河伯多礼仪泝流接伊洛泾渭同遨嬉漆沮品秩下不敢相追随朅来通汉沔増大西南时泓澄潜怪珍名号遐方知冯夷御白马导我朝天池长淮涌巨浪阴兽翻修鬐蹭蹬返故溪岁旱流如丝敢论尾闾泄甘受蹄涔欺三山兴云气拥掩从灵旗云是东海君按节廵方维不言恐失人自献诚非宜二者当处一故作般水诗

　　经歴司北轩外新竹房【原注经歴周卿请予赋之】

　　髙人例爱竹居必置左右此君有雅操凛凛岁寒后黑水埋荒烟川阔多胤胄楚山昏瘴雨石罅挺纎瘦风俗视樵蘓斤斧莫恕宥莲幕地深严得所逾静秀青苔春雨足黄壤潜阳透瑶桢扑霜粉稚子解衣绣羲伯歌朱华新绿郁滋茂羣贤赞威徳堡障息烽候北轩洒苍雪饮奕破清昼我本性介特礼法以自囿行年渉强仕懐玉贾不售何用羡此君更积文行富

　　玄鸟

　　太牢祠髙禖坠典今谁修何处王谢堂烧痕草芽抽玄鸟亦自至故垒不可求衔泥营新巢云海浮蜃楼甲第金台傍过者疑王侯晨曦明画栋珠箔上银钩

　　石盆石菖蒲

　　山回溪流清瘦茎生九节参桂伯仲间芝兰嫓芳洁重城烟尘昏客土膏液絶灵药不可活我心方藴结巧匠刳云根汲井注寒冽青青渐滋荣岁晚堪采撷

　　橙实蜡梅【原注凤翔普照方丈席上与寳鸡主簿李时举同赋】

　　清霜洞庭实万里登君筵香肤缕黄金粲粲明秋泉余子甘弃置使与梅争妍管库七十家用则成才贤

　　郏城僧院二首示县令

　　君昔为髙陵其治在渭北烽火照西郊栖山避锋镝东辕改郏城浩荡弄春色莫厌公事繁客来方退食
　　清晨出都门西望小峨眉中途复徘徊试来一见之授馆萧寺中花木荣春熙竟日无人至虚庭看逰丝

　　送张县令赴任符离

　　兴定纪年后治道日修饬县令选尤重非人莫轻得东陲控淮泗隠见吴山碧尝获白兎瑞贺书出韩笔百里今付君阳闗歌祖席和风翻行裾花光照长陌十年宿重兵渉春微雨泽鲸鲵虽陆死余孽尚狼藉二事俱可忧军食与民力君名在兰省安能淹此职勿谓不久留而遗后人责常思君子居一日必加葺

　　阀阅子

　　我本阀阅子结发事文章处世逢厄运坎轲徒自伤鸡鸣狗盗间溷迹潜辉光凶年大兵后荒城守空仓负担非我事徒歩昔未尝四肢不胜劳憩息坐道傍仰观云悠悠俯视尘茫茫东风吹叹声丽日为苍凉

　　凌霄

　　凌霄失髙树体弱无所依幽禽辞其巢万里将雏飞故园霜雪繁野水稻梁微孤根幸不死会有重芳菲刷羽待髙风要趂花时归

　　酇县道中

　　京东千里平孟冬如季春寸草不蔽日汗滴途中尘异哉中州地若与穷发邻谁持种树书遍授东京人

　　次韵张敏之新居

　　废地久不居荒秽难平治经营几朝暮眼底无棘茨开门见南山山若因君移五言成新咏初不用意为陶谢无异源韦栁相连枝平淡含道腴好味同园葵贱子少年日壮志生马驰句格喜孤陗剑锋白差差有意不能达竟日持纷丝投笔忽自笑作者安敢期幸遇斵垩手运斤与删厘毁誉不足信明者贵自知君昔登瀛洲物论咸称宜忽有万里行雨雪歌来思济南一茅屋如在瀛洲时学道苟无得泪洒杨朱岐同年李夫子尚恨君来迟万事一杯酒共和新居诗

　　赴麟逰县过九成宫

　　百里苍山深地髙无畏暑当时移天仗岩谷化玄圃隋唐迭废兴俯仰成今古行人过故宫马蹄踏柱础尚余粉皮松野老谈女武玉龙拏层崖直立啸风雨最爱醴泉碑伯仲厕虞褚石本遍天下墨薮刈其楚年时北风恶滛火焚邑聚披榛拾瓦砾周岁何以处

　　稠桑道

　　悲台号长风惊沙暗浊水枝股百道流刮削两崖起南卧稠桑道天穽二十里黄尘深没胫游子心欲死读书性所乐困阨苦违已何日息奔腾秋堂富文史

　　狮子石

　　竒兽生异域厥名徒耳聆百歩走魑魅脞说多不经世俗或信之粉缋当户庭块然园中石髣髴竒兽形强名初不似园石本顽冥使君福未艾百指长康宁

　　木芙蓉

　　南阳气候温四序花相续十月木芙蓉鲜鲜镂香玉花如朝槿妍叶拟文楸绿惜哉开既晚桃李占春旭

　　袁易静春堂木芙蓉

　　少昊秉秋律白藏振严威凄其庶物肃飒然羣卉腓兹花性莫夺于焉抱贞姿纷披曲榭阴布濩苍沼涯沚莲混名族丛菊相因依众芳固殊品相时各有宜承露愈幽艳被霜増华滋虽微后凋操讵先秋草萎临流谁为容倚风犹自持踟蹰翫芳态为汝发幽辞

　　东坡石钟山记墨迹

　　先生元丰后笔法陵晋汉摹拟徧天下真伪纷相半尝经石钟山作记濡柔翰流落百年间水渍颇壊烂从何得此本装轴成珍玩巻舒眼増明百伪莫能乱梦奠微言絶笺注多乖叛先生传家学论著入条贯新经出王氏但付一笑粲水经文简省陋者亦欺谩事在耳目外未可以臆断李渤姑无论道元亦足叹

　　绣犬马圗

　　乳狗衔雉尾骢马系丝缰舐笔不敢下众史空彷徨匠人出新意一寸金针芒绒缕错彩色毛骨浮神光闺中痴女儿七夕施新妆年年拜牛女乞巧罗酒浆自从见此圗不刺双鸳鸯

　　古寺

　　荒陂废佛寺古殿依闲云残僧杖锡去却驻防河军天晴山色逺地迥河流分诗成独立久壊壁夕阳曛

　　玉泉院

　　宻竹不见地独园不知门得门未逢人絮絮溪声喧升阶拂尘服合掌瞻世尊方袍二三子磬折礼数烦饭罢啜佳茗缓行腹自扪同游喜清閟快饮卧空樽暗渠出泉眼细径通山根正月笋未生积叶覆苏痕亭午阳光薄竟日夕阴昏燃灯照虚室扫榻眠幽轩鸡鸣出门去溪流醒梦魂据鞍一回首但见翠浪翻

　　祀事不可黩一首

　　祀事不可黩客频造灵祠拜跪膝成疮堪笑还堪悲问之黙无语良久方致词有身处人间鬼神畴能知固当求之人余亦尝求之千求不首肯万求不俛眉违理而妄求闭拒固其宜奈何非妄求闭拒常如斯且复祈冥冥聊以慰所思言絶仰面哭涕泗纵横垂

　　中庭植梧竹一首

　　中庭植梧竹有意集鸾凰孤鹤从东来雪衣晒朝阳主人惊且喜拊掌呼获臧俾投数粒粟招鹤下阶傍鹤虽不解语其意或能详我非鸾鳯侣竹梧何可当亦非黄雀俦数粒安可尝戞然欲长鸣恐遭弹射伤左右梳修翎翻身入云翔

　　灵泉院

　　长原崩赤土形丑穷且卑人灵代天巧竹树施屏帷荫蔚凝青霭磨戞生凉飔隠见阿兰若寅奉竺干师劚场挿殿脚洞穴安门楣凌霄燃明灯吐焰髯龙枝芭蕉驻翠鸾妥尾灵泉池方甃流不竭一片青琉璃袅袅架苍竹氷筯县无时甘冷怯潄齿雅与烹茶宜肘腋野人家属属复离离闻说员庄好未竟神已驰去此无十里水竹尤清竒穷通常傍人落日游子饥志愿恒滞违不独在于斯滞违亦自佳庶曰昌吾诗

　　晨兴

　　晨兴意不释茫然坐多时书帙空挿架盘飡懒拈匙筋骸厌蜷局曳履下阶基伤心牕外树霜叶寄寒枝

　　送仲逺

　　仲逺豪侠人踪迹固超越举世皆侏儒独有专车骨我独何为者折节希前烈尝进圯上履屡结庭中韈今夕祖君行坐愁长庚没冷落盘溪云相思夷门月

　　揽秀亭

　　微宵媚淑景国香涣瑶英【原注兰畹】流光追飞辙蕣华烂朝荣【原注木桦】红妆荫翠幰颜色俱倾城【原注盆池莲】清泉渍灵药细叶开瘦茎【原注原注【石盆石菖石盆石菖蒲】苍顽蹲怪石虎兕伏威狞【原注师子石】玄夫时曝背【原注龟】仙驭能长鸣【原注鹤】碎金漙露白【原注菊径】丛玉摇风清【原注竹庭】使君衣缝掖颀然早成名金紫岂不贵道重外物轻观化一亭中卒岁娱同情

　　杏园诗二首

　　绨袍倦晴昼看落瓶中花朝来借长鞭走踏平堤沙杏园一片白不辨枝横斜嗟余出最晚犹及见春华
　　青云二公子相约聨镳出杏园色憔悴把酒酹春日攀枝纷堕雪嚼蘂香如蜜花落亦无伤绿阴催结实

　　云岩

　　新轩有竒石既异人多闻何时名云岩小字镌八分承以青铜盘盘底蔵清芬云根浸新汲岩窦俄氤氲客来浄扫地侍香添寳熏主人竟无誉观者心自欣物既得所主在君即属君细巨尽如此不须强云云寿王辩汉鼎其说非虚文云岩新轩石香乃云岩云

　　齿摇

　　齿摇眼始暗庚甲到知非菽粟价如土我独忧年饥晨舂汗浃背暮汲月在衣弛担长太息数口将安归
　　出门登长途风尘飘短组到家投空囊霜月照环堵同胞陷涂泥委蜕化黄土山阳多羇客有客心独苦
　　我本幽栖士强赓弹铗歌俾汝为冯驩所丧亦已多授书不耕获藜羮养天和白圭有淑质微玷尚可磨

　　咏鹤

　　云罗偶见羁憔悴离江浦剪羽乆乃驯烧地教之舞圆吭引清唳似欲诉心苦客子居城隅哀吟泪如雨

　　闻有将游崆峒者示之以诗

　　块破两土山川狭浊泾注古城随地形南方劣千歩客从扶风来触目意甚恶梦想终南山时咏退之句睫毛在眼前昧者不自悟十室有忠信贵耳多贱目笄头倚青壁一舍西郊路昔在帝轩辕涿鹿赫斯怒凶竖为鲸鲵一战正王度犹惭广成子清浄理亦具兹山尝驻跸北面承教谕何时起宫室土木俨像塑年年夏孟月虚邑事游聚凝妆耀岩谷浮岚润巾屦髙亭参青云显敞快瞻顾苍松龙欲飞废寺金重布君侯来西台二府倾注措谈辩惊宾筵戈矛森武库名山契真赏骏马思并骛当招列仙癯为解升髙赋

　　悼亡

　　赓歌长相思未歌先泪垂忆昔初裹头娶妻济水湄绸缪十载间忧患杂欢嬉一朝遭丧乱仓卒不得辞荒城落日哭悲在留两儿儿痴诚可怜鞠养失母慈再娶般溪上妇道良同规愿从发抹漆得到头梳丝奈何同穴志眷恋方再朞食贫居难安一官调京畿分袂未云久故里嘷狐狸凌霄失髙树化作柔杨枝摧枯与攀折寂寥两不知沉痛伤人心出门何所之路逢翁与媪伛偻行相随感我少年心两度生别离

　　赴京

　　栢舟泛清济憭栗晚秋时畏途愁落日泝流行苦迟夷门望不见笼水牵所思黙坐柁楼底寸心空自知

　　送李正甫赴鄂渚诗

　　武昌在何方君今去处是借问谁同舟秦氏佳公子我身非匏瓜安能长在此相思复相思滔滔江汉水

　　襄阳送秦才叔赴鄂渚诗

　　髙门多骄子爱君性温舒南北分彼此爱君懐抱虚黯然倍常情解缆伤何如从今槎头鳊不及武昌鱼

　　祝心

　　祝心同灰冷祝形同木槁典衣授衣月身口交相恼愁来出郭门散歩入青草南山亦多情依然向人好

　　东林

　　翩翩伤弓鸟日暮择所托西林不可栖东林光沃若上无枭鸢巢下无狐狸窟一枝有余安风细蟾光薄

　　过燕

　　正月到季月常厌风为政绨袍脱复着天气殊未定花残无奈何麦短农事病客驱长耳来道路方且迥故都废未久所尚犹可敬慷慨忧人忧不但倚豪劲今兹岁逢酉古语庶有证惟酒可忘忧朝来风色浄

　　归隠

　　客从长安来色沮气不伸问之何因尔憔悴居贱贫忠诚照肝膈文彩动词臣二者苟有一亦足售其身后前莫推挽坎坷秋复春尝欲仗一剑万里清风尘从军亦云乐神武知何人又欲挟一策强国活斯民夜义守天闗帝所髙难陈安能举进士得失咸悲辛十年一主簿鞭棰还吟呻安能罔市利狙诈忘吾真所得虽倍蓰愧汗沾衣巾闻说商洛间山深风俗淳自计亦已熟抱书归隠沦穷年读经史志一疑于神天道有反正岂曰长邅迍诸君勲业了我道亦精纯礼仪稽在昔政化持平均出山应未晚日月明昌辰

　　代茶榜【原注归义寺长老劝余作此诗长老姓英字粹中自号木庵】

　　东方有一士来作木庵客尝观贝叶书奥义初未识丛林蔚青青秀出庭前栢满瓯赵州雪洒向岁寒质师席有微嫌授客逺公笔俾之赞一辞眢井若为汲低头谢不敏亦颇习诗律以诗代茶榜自我作故实

　　小亨集巻一

　　●钦定四库全书

　　小亨集巻二

　　（元）杨弘道 撰

　　○七言古诗

　　赠裕之

　　尝读田紫芝丽华行惜哉紫芝今不存日者见君诗与文知君在嵩少神马已向西北奔国家三年设科应故事君亦未能免俗东入京西门低头拜君昂头识君面碧天青嶂秋月升金盆未省田紫芝何以称臞元乃知紫芝文词固丰艶至于题品人物犹作泾水浑入城市井喧出城草木蕃嗟我废学胷次愈迫隘但觉扰扰俗物遮眼昏天下本多事君子宜慎言譬之山之鄙人终日木石间而不见玙璠

　　李廷珪墨歌【原注赵节使治邠平凉运同知张显之来晏于公署之凝香阁致政张相公在座余亦与焉节使出示李廷珪墨席上试墨余戱以墨汁沥酒中饮之明日出此篇二老皆有和诗】

　　轺车下泾川二老欢忘年夜寒辟易凝香阁长檠粲粲金花然平头奴子捧漆匣锡圭入手轻而坚客卿裔孙满天下系出陇西独称贤座中有客惭菲薄藜苋贮腹空便便朱提饮盏沥芳液玄云霮■〈雨上对下〉浮秋泉一酌濡梦传之柔翰再酌沾芜秽之灵田祈禳厌胜古亦有合座拊掌嗤且怜君不见将军饮酣出刀矟作气欲斩横海鳣客卿如灵俾我慧悟加诸前待渠宣力恢复旧封域雅什愿读车攻篇

　　寄巩州司农少卿李执刚

　　潦水已除泥尚湿疽疮既平肤尚赤【原注去年田瑞据巩州反】细烹糜粥食疲人明示金科惩暴客朝廷好爵不轻授夙夜小心忧重责政成合沓起民谣一片青青襄武石

　　投邓州节副刘光甫祖谦

　　仲秋八月离平凉陇月光寒泾水黄弱妻抱子乘瘦马服玩附行犹一囊鄠郊蓝水不敢住东南深杳崔嵬藏洛南十月戎马嘶市人散走如惊獐携妻抱子窜山谷仓卒不暇持资粮山髙树宻积叶滑侧足数步颠且僵倒身枕臂天欲晓头上肃肃飞严霜劳筋苦骨数百里今日得升君子堂一囊服玩不复顾数册猥藁情难忘君能贷我一茅屋忍饥黙待时明昌

　　戏答游麟之

　　游麟之之麟游欲去未去边风秋凤翔壁垒壮如铁从此始免为俘囚惊魂悸魄返其体故当北望山林羞奈何健笔恣嘲弄大篇长句令人愁

　　若人

　　哀痛淄州城再破千里萧条断烟火当时逃难逾黄河二纪归来非故我眼前十口不安生白头又复辞先茔若人方寸包藏恶害物惨于城陷兵

　　望南极

　　老人深居未尝出我欲见之不度徳斗量明珠秤称璧越罗蜀锦千万匹紫沈白檀随海舶辑之燎之半天赤香雾中间严奠瘗如此庶几见髣髴汝家搜索有何物布囊破裂筐底脱心知不能情未巳夜夜中庭望南极

　　题老子庙

　　干壕石壕过峻阪骨烦筋殆思寛平苍崖小殿掲金牓冷泉髙树夕阳明流俗相传祷灵药妄以沙土欺聋盲但知经过记岁月小字壁间题姓名

　　甘罗庙

　　峻坂欲尽长坡迎后山未断前山横甘罗庙下四山合太始鬼物成天城道傍一峰立突兀瘦木上下攒飞甍此郎片纸附迁史勲业不足烦题评尚怜稚齿据髙位因使细人轻晚成山间一笑为絶倒多少竖子谈功名

　　南陌梅花诗示张守道守道见和复用前韵

　　春寒茅屋晨兴迟起来倩人为折枝缅懐骚客赋兰菊盖喻忠信期君知圣贤垂训恶无礼东家不敢钻穴窥早梅香好动诗兴已恐落英嗟后时故园桃李委尘土怨调曽托长相思小儿虮虱满黄发何处乱山寻玉卮

　　疑梦

　　书封圆细书旨勤书中字字非虚文鸿鹄垂翅志霄汉饮啄不肯随鸡羣堂前趋走典谒者堂上软语芝兰薫出门月朔忽月晦敬聴命召寂无闻覆蕉求鹿不知处自猜身是淳于棼官街马过不闻声但见飞盖飘青云

　　鹧鸪

　　鹧鸪鹧鸪生炎方有耳未尝闻北翔鹧鸪鹧鸪何形色北人见之应不识前朝鼓吹名鹧鸪上稽下考不见书而今歌舞闻见熟试为后生陈厥初东京有台髙百尺北望惊吁半天赤塞垣闗楗夜不扃河南河北无坚壁鹧鸪飞入酸枣门青衣行酒都民泣长淮东注连海潮终南山气参青霄大田多稼际沙漠幽州宫阙何嶕峣金天洪覆需云润内自封畿外方镇霜叶烟花秋复春妙选细腰踏绣茵优丝伶竹弹吹阕主人起舞娯嘉宾玉带右佩朱丝绳牌如方响县金银低头俯身巻左膝通袖臂摇前拜毕露台画鼓灵鼍鸣长管如臂喷宫声初如秋天横一鹗次如沙汀雁将落红袖分行齐拍手婆娑又似风中栁鹧鸪有节四换头毎一换时常少休次四本是契丹体前襟倐闪靴尖踢或如趋进或如却或如酬酢或如揖或如掠鬓把镜看或如逐兽张弓射蹁跹蹩■〈薛〉更多端染翰未必形容殚主人再拜欢声沸酌酒劝宾宾尽醉僚属对起相后先襟裾凌乱争回旋鹧鸪为乐犹古乐大定明昌事如昨风时雨若屡丰年五十年来人亦乐勿言郑卫乱雅歌人乐岁丰如乐何朱门兵卫森弥望门外闻之若天上隗台梁苑烟尘昏百年人事车轮飜倡家蝇营教小妓态度纎妍浑变异吹笛击鼓阛阓中千百聚观杂壮稚昔时华屋罄浓欢今日乐堋为贱艺白头遗士偶来看不觉伤心涕沾袂

　　懐春怨

　　妾身可以化石妾手可以缝裳姜桂失地而犹辛桃李非时而不芳睡起倚门尝伫立翩翩蝴蝶过邻墙

　　邂逅

　　过燕不见世子丹过赵不见平原君烦襟清濯易水风破袖欲拂恒山云天生奇才无古今邂逅辞气如兰芬北游得此亦可乐系筑奋锤何足云【原注过保州初识郝伯常过真定初识髙雄飞刘道济】

　　金陵徐信之牧牛图

　　谁貌呉牛驮牧竖建业徐生寓深趣母子孤特失俦侣行行暂息烟中树九十其犉何处寻或讹或寝隔山林牵柔折脆方为剧讵识离羣舐犊心

　　赠裕州防御

　　皇帝二载岁乙酉八月花川堕天狗【原注田瑞据巩州反】宥亲释党可攻心【原注田瑞之父在甘谷释不杀】结赵连蜀忧掣肘运刍输粟正嗸嗸擐甲执戈徒赳赳聊城朝飞仲连箭夏人暮掷惠琳首借筹功大克渠魁失马过轻伤利口【原注矫制赦城中原注防御时为行省郎中陜西和买马在巩州城降多为将士掠取之坐此而罢】天鉴长悬日月明皇恩更贺丘山厚万家特旨畀韦虎千里长谣得杜母忆昔轺车到鳯翔特遣朱衣邀马走金刹刳橙催赋诗【原注鳯翔普照方丈席上请余赋橙实蜡梅】银杯行酒无停手许游莲幕厕英髦欲泻兰汤洗尘垢武陵回首山纵横荐福打碑雷震吼【原注余到平凉防御已罢职】马首东之讵可留鸡肋空持复何有嘶风惊闻沙塞马挈家来觅商岩叟控弦突骑若凭虚战格连云如拉朽洛南屠灭彼何辜浑谷奔忙谁敢后仰攀危磴蜗篆壁下坠深坑杵投臼血属有幸脱微躯家具岂能存敝帚恩全终始属贤良仁济困穷多福寿借君宝剑买黄牛苟全性命归南亩

　　赏菊张济道家分韵得菊字

　　鹿车西来声轹辘夜夜空山草间宿今年蝗旱草亦无懐川竹林如帚秃旅人懐抱从可知失喜君家篱下菊况逢名胜宜尽欢谈笑未终眉暗蹙赋诗把酒独移时日下风凄体生粟吁嗟世上无唐衢若有唐衢见应哭

　　咏晴

　　二月已破春将残连朝风雨春犹寒烟消日出好天色城隅花栁犹堪观萋萋芳草平沙路乘兴招君共君步恨无樽酒助清欢赖有溪藤书鄙句荒城势与河流湾凭髙望逺开愁颜天低野阔树如荠几点翠色符离山寓形宇内宜自适吾土他乡奚所择与君同立东风中一笑相看谁是客

　　常武殿试护卫歌

　　夷门上倾辽水浑东方日出天下明汤盘既铭徳日新万国贡篚来燕京朱门霜戟崇元勲凤毛麟角歌振振白弓长箭红鹤翎紫薇垣外罗天兵鲲鹏变化实通津百年圣神相继承正大天子寿万春恒山风暖河源清爰得方召为虎臣虎穴生子被奇文殿前较艺羽卫陈弓弰拂弦霹雳声聚星玉版湛玄云宣城紫毫点姓名髙门继世承天恩

　　谒诗

　　我梦神游入官府少年掖翁出东庑傍人相指窃笑语掖翁少年乃宗武须臾呼我傍檐楹闻汝颇有能诗声奈何低首就驱役【原注时为刑部委差官】更勿赴我诗坛盟惭惶趋出肩背缩伥伥步遶山之麓忽闻笑语愕睨之小桥流水环青竹仙人杂坐陈壶觞举酒揖我邀我尝数杯万虑都不记恍然寝室明晨光人生大抵如梦尔梦饮陶陶寤犹喜益知饮酒可忘懐市东走访刘夫子【原注宁州刘玉润甫】先生衰发不胜簪研丹点句传青衿世缘消尽唯好饮纵欲酌我囊无金元年建亥月官有陈省杂【原注沧州陈歌和之】尝欲醉先生省杂岂苟合元年建亥月官有吕咨议【原注真定吕鉴仲宝】尝欲醉先生咨议亦诚意阳月风日如春熙梅花三两开南枝二官清要少公事愿从先生一访之

　　雪晴夜半月出戏效李长吉

　　瘦日已匿昆崘西太虚漫漫圬浊泥浓愁蠧心欲成粉耳根似觉残蝉嘶孤萤尾暗蜗声静银阙照耀神惊迷冷光直上三万丈团黄一点通灵犀天花飘尽桂花发阳乌却避城乌啼树枝不动印空碧凝云树外横长堤

　　琪树叹

　　初见琪树梢出墙再见琪树花飞香凉风萧萧雁南翔岘首山前多稻粱龙沙髙马肥如羊汉阳汉阴为猎场旅雁哀鸣野水傍琪树晚实天早霜不独琪树少颜色中州草木皆萎黄

　　王子端溪桥蒙雨图

　　皇风皞皞吹王民乐哉大定明昌人文章与时相髙下黄山竹溪丽而醇秦碑晋帖落万纸明珠白璧非常珍兴陵佳气成五色圣孙龙衮居紫宸三十六宫诵佳句翠帘不卷杨花春子端振衣起辽海后学一变争奇新黄山惊叹竹溪泣鼎钟骚雅潜精神云山烟水无常形泼墨不复求形真挽弓杨叶百中后众人击节髙人颦君不见传呼画师阎立本池上愧汗沾衣巾丹青驰誉尚如此溪桥蒙雨徒自尘淄川贱士长安客品题不虑傍人嗔

　　小亨集巻二

　　●钦定四库全书

　　小亨集巻三

　　（元）杨弘道 撰

　　○五言律诗

　　晚晴

　　一雨破烦暑独园涵晚清髙人澹无虑客子若为情残照望中下乱蝉声里明冥冥百灵散何处觅亏成

　　次韵赵司理山甫

　　身喜沾皇化心惭赞老成青衫初借着白发已潜生会计唯期当康宁未暇营如何清夜梦常绕大堤行

　　留别刘伯成王景伯

　　公干文无敌羲之字有声三年今日别千里只轮行学海君能至为山我未成受田如古制应伴野夫耕

　　别仲经

　　相逢尝共被东县与西州无策不成事有身空逺游如君勤问学度日亦穷愁濡沫能微湿生涯善自谋

　　麟游秋懐

　　败叶落还落北山深复深暮云封逺恨凉吹和微吟镜里双蓬鬓霜余一絮衾求仁又何怨安取四知金

　　遣兴

　　襄邓留多日淄青即故乡落花萦绮席飞燕拂雕梁巢穏由知择风飘未可量履新冠已敝上下岂无常

　　答张仲髦

　　韩杜遗编在今谁可主盟故人相敬爱健笔过题评风铎不成曲候虫常自鸣吾诗正如此未敢受虚名

　　陪赵节使游自雨亭

　　西郊迎使节飞盖转崇墉石逗楚天雨山巢炭谷龙清溪罗带曲杂树锦帏重更觉晋公乐【原注张参政】幅巾儿侄从

　　赠郑尊师

　　茫茫云着地摵摵雨交天篁竹连河上青茅尽海边栖迟聊应化放旷且谈玄相对蒲团坐清风为肃然

　　游石龙窝

　　何处浮休宅山公从葛强苍崖晴散雨红树晚凋霜翠琰寻诗读银瓶汤酒尝兹游乘逸兴不觉到斜阳

　　赠马升公

　　学出韬钤外身从筦库还著书期后世辟谷卧空山渺渺追前列区区若是班尚为妻子累时复见人间

　　赠吕鹏翼

　　燕市重来日东风两鬓皤行穿鞍马过意厌客尘多青眼常相见朱门不重过如君古漆井澄湛已无波

　　风雨夜泊

　　舵鸣风逆水大缆再维舟竞起如相约喧呼久未休收灯阴漠漠聴雨夜悠悠料得茅斋里家人为我愁

　　次韵田长卿

　　欲伴秦人隠桃源何处寻俯惭鱼在藻仰羡雀投林未有丝生鬓宁无血染襟回头望乡国霭霭暮云深

　　和鉴上人

　　畏日照城郭谁家庭户清禅房留过客诗笔见髙情仙果根株异湘弦节奏明如风行水上文理自天成

　　次韵赵晋卿二首

　　寒更不易旦松竹满庭风未寝觉灯暗欲挑怜烬红四邻飞化蝶一室学冥鸿吾道本如此孰为穷与通
　　寒更会有旦松竹静无风一室虚生白半窓明映红能文韩吏部归隠汉梁鸿吾道本如此孰为穷与通

　　喜闻特赐麻知几及第【原注知几名九畴】

　　麻子明经术诗名亦逺扬连年不中第扫迹欲深藏广誉开宸极新恩照勅黄少时以病罢归路益生光

　　抱璞

　　抱璞人间世从渠知不知但能安义命何用祷神祇乳下子初育桑柔蚕亦孳众人应昧此扰扰竞奔驰

　　重到砀山示白文卿【原注久不归所寄麦故有是诗】

　　不解营微利元非市井人麦秋农事逺花月客途贫路隔鱼山水衣余亳社尘小儿无倚赖梦里鹿台春

　　示亨甫

　　静退非今日疎慵自昔年平君心上地全我性中天文史闲来读形神困即眠梦中归故里瑶草碧和烟

　　偶作

　　碧草含秋意黄云起暮容归鸦昏且噪去雁逺无踪杯酒因循醉明人邂逅逢身名犹碌碌正望日疎慵

　　邻野

　　故宫成市井卜宅地非偏门掩依茅栋身闲乐性天苔花侵砌上瓠叶荫窓前有子营家事何须二顷田

　　阻隆曲寨

　　十月雷惊蛰黄云接地阴冰衔丹水细山拥武闗深濡沫思灵沼伤弓失邓林通途施陷穽之子独何心

　　麻刺史复职

　　长风起天末奄忽卷浮云冰雪春自释芝兰久弥薫廉颇时再用邹湛世无闻一掬岘山泪樽前分付君

　　荆楚

　　荆楚三年客风尘七尺躯青蝇点白璧赤水得玄珠息谤能无辨酬恩正勉图忧勤生逸乐鱼稻老江湖

　　嵊城

　　嵊城看月色望极若微阴光射星辰暗气迷闾巷深人和为善守蚁附觉难侵我亦耽诗者围中不废吟

　　送王飞伯

　　吟诗何所得白髪早生头始觉虚名误应为达士羞梁园遇飞伯俊气挟清秋嵩洛引归思因余故少留

　　送麻信之

　　爱客出天性君来心事违穷愁诗兴浅风雨杏花稀相对忘饥渴髙谈订是非穰城二月尾吾亦欲东归

　　赠弹琴吕道士

　　蜗舎侵阛阓兴居厌市声灵宫有琴隠一室若冰清境静三尸伏调孤一凤鸣从今数来往毋送亦毋迎

　　乐道

　　白首来何暮青衫宠若惊浮荣能几日髙节冠平生良史不虚美真儒集大成读书多乐事六十眼犹明

　　吾道

　　众好常违俗孤清且自成食苖维皎皎止棘信营营莫为虚名误宜因微罪行何思复何虑吾道付神明

　　吊彦深

　　何物如金惜医来欲致功难遮前路黒惊见缺壶红北渚遗居室东郊寓殡宫劳心成底事五十六年中

　　吊解飞卿

　　一昔传君逝闻之久怆然孤儿几灭性孀姊已华颠与客谒茶去【原注客谓安陆赵仁甫】点酥尝自煎如何从此别谁识是终天

　　夏雨

　　坐对云峰起已欣风腋清螟蝗犹未殄天地岂无情轰磕雷音转蜿蜒电影明滂沱洗烦暑烖害不能成

　　击柝

　　击柝者谁子夜天星正繁绛纱明燕寝黄耳警豪门雀鼠耗仓粟豺狼踰塞垣客窓求睡穏嗟尔漫喧喧

　　月下闻笛

　　三弄传遗谱谁当清夜吹香飘丹桂子声裂翠筠枝呜咽星河动悠扬风露悲侵晨拂明镜緑鬓恐成丝

　　颍州西湖

　　曲岸奁明镜微风皱碧罗谁将比西子我独忆东坡亭古落涂塈露凉荒芰荷放生仁号在鱼鳖赖恩波

　　雁

　　肃肃南飞雁微生也解谋草黄沙碛逺水阔洞庭秋霄汉人何慕闗山客自愁夕阳堪入画零乱下汀洲

　　澄心斋诗

　　退食公园后焚香即燕居镜明含万象水净见羣鱼幕府当荆楚官曹塞簿书灵台尘不到作计未为疎

　　题子产庙

　　相郑称遗爱云亡感圣人养民殊夏日出涕比祥麟故国多乔木虚堂若有神褰裳病徒涉岁暮客愁新

　　刘节副内乡新居

　　去职未云久幽人时到门剧谈臻性理随意具盘飱凿井城隅宅买牛江上村圣朝深眷遇安得守田园

　　梦庵

　　吾子元居屋经营颇用心移花红满槛种竹翠成林爱画分三品收书费一金十年方有此安可梦中寻

　　寓济源

　　几年无定止生理与谁谋欲结黄茅屋如营白玉楼咏归沂水暮招隠桂丛幽乡里称为善懐哉马少游

　　风霾

　　墙下开蔬圃盘飱得助多春畦不甲坼沴气夺阳和青失南山色白生北渚波暮年能委顺彼亦奈吾何

　　唁髙士美【原注士美名嶷尝宰蓝田承左司局赴京中路为商帅之所困辱时洛南方被兵】

　　王室方求士辕门亦选材劻勷逢彼怒侦伺望尘回士命轻如纸诗名冷若灰君归无所赠长折浙江梅

　　病树吟

　　病树仆河滨长吟喻此身摧残凡几日湿朽不堪薪两府风烟接十年往复频故人怜我老相见益相亲

　　过济南宿洪济院赠海州果上人因寄乡中亲友

　　沧海居何逺慈云出未还将迁僧宝塔【原注改葬空老】就礼佛头山邂逅逾三宿夤缘见一斑预闻亲旧在喜色破衰颜

　　重到灵岩寺

　　七岁尝来此于今五十年当时随杖屦名刹在林泉已废嗟何及犹存亦偶然先茔耕垦后浓露湿荒烟

　　故人

　　疾风巢再毁乌鹊却飞回嗟我岂殊此故人安在哉重遭难食厄逺冐畏途来莫问交疎宻交疎亦可哀

　　哭刘叔京

　　甲庚俱旧识类聚不同方过客传皆死知君今独亡无儿为继世有弟托遗孀吾道微如缕伤时复自伤

　　哭王子正

　　匹妇主中馈虽贫生理存一编藏丽则只影卧黄昏漫下陈蕃榻虚沾文举樽北平家世絶衔恨入荒原

　　宿普照寺

　　被酒暑増剧潄茶神少清旅人须授馆侍者讵忘情方篾铺霜滑虚棂界月明晨兴求纸笔枕上有诗成

　　次韵孟驾之清明会饮城西桃花下

　　出郭到花坞何劳人逺寻已降诗笔健更怯酒杯深名士仍知己清谈可净心新篇谁协律别后欲长吟

　　济渎庙

　　焰焰谢仙火北风吹欲然重源灵迹在乔木性天全殿宇瞻遗构碑词阅旧镌后来知有考凤鸟至何年

　　慈湖客夜

　　凉意江城早秋声客夜多露凋佳树木月照旧山河争战何时定功名两鬓皤湖边营垒近隔水聴笙歌

　　醴泉寺诗

　　贤相读书处黉堂更不开尝闻先子说直到暮年来失路穿溪涧褰裳出草莱山形苍玉玦古殿倚崔嵬
　　老栢参天色流泉直殿回树从何代有水自上方来破日期留宿残僧病可哀索然髙兴尽欲去尚徘徊

　　○七言律诗

　　留别髙君玉

　　羡君中岁早知还择胜栖身意自闲二顷良田十亩竹一溪流水四围山客中把酒聊乘兴愁里题诗亦强颜明日东风吹破袂仙居回首白云间

　　投黄司李

　　未脱来时旧衽衣语言面目复何施无心求僭士人服餬口可为童子师过世有缘蒙顾遇穷途乏力仗扶持汉江十月萧萧雨一夕颠毛半作丝

　　六月十四日济渎庙即事

　　霖雨方能救旱田廉纎不称立秋前南风飒飒披苍竹四海浮浮起白烟云汉数章因尽废神灵诸说定虚传缾罂一勺清源水惭愧他家望有年

　　记所见

　　厯下髙亭久已灰尚堪登览有荒台艶歌相劝十分饮优戏能供一笑咍北渚莲舟回棹速华山烟雨过城来翠钿红粉愁沾湿俄顷斜阳射酒杯

　　别杨信卿

　　邂逅株林酒一杯汴梁同见菊花开浪游我逐何人至应举君随计吏来漆店梦回风瑟缩铁楼歌罢月徘徊又还客里成离别后夜思心半握灰

　　客夜

　　晦月未生星满天夜凉就枕露檐边漏声迢递虫声外愁思纒绵睡思前羮釡虑遭丘嫂厌绨袍倘有故人怜丈夫此事常慵说强托新诗句里传

　　赠刁益之

　　当年投笔去儒宫云翼抟霄负积风魏阙殊恩縻好爵冀方伟绩摄元戎侯藩户部悲歌外宰树家山醉眼中应接尚无衰惫气不应便作嗫嚅翁

　　陜州赠扬正卿

　　亳社相逢岁已深别来名氏映儒林扬雄既奏河东赋子贱尝鸣单父琴洪水岂知人垫溺南山不与物幽沈东风重会棠阴下白发满头尘满襟

　　武当山张真人

　　张公披发下山来欲为神州救旱灾感召上天垂雨露指挥平地起风雷槁苗再发还堪刈枯木重荣不假栽受诏即思归旧隠琼楼玉殿绕崔嵬

　　寄武当山人张真人

　　山走西南气势尊大神遗迹至今存冰横涧下千年冻云起岩前万里昏既有威严彰赫赫讵无厚福护元元真人制行通天地日月飞仙降殿门

　　送薛玄卿归龙虎山

　　金门诏下羽人归欲向山中采蕨薇琥珀悬崖松树老琅玕倚涧竹根稀高岩畜雨星辰湿古石悬云径路微养性可无轩冕累游尘元不涴仙衣

　　送呉真人

　　具严威命有祠官厯祀名山不厌难上帝乘龙游下土真人骑鹤降虚坛已刋白玉为封检更铸黄金作祭冠国寿延洪千万岁愿祈谷熟小民安

　　赠王数学

　　谁将阳一对阴二天地亦无如数何自有生民君子少厯观往古乱时多希夷愁极乘骡笑康节懐深击壤歌穷变变通吾未究君家易总尚存么【原注王逺知事】

　　赠刘润甫用新秋遣懐诗韵

　　三多鍒炼到精纯杰句雄篇若有神琴枕赞成传后学蠡杯赋就继前人【原注赋警句云似华而朴若脆而坚】瀛洲渺渺尝迷路头发萧萧不满巾倦对青衿把鸡肋杖藜思卓故乡尘

　　秋懐

　　几年迁逝困徒行强倚西风齅菊英梦幻轩裳非实相簸扬箕斗但虚名倦谈圯上逢黄石欲向山中觅赤城四海无人托孤剑苍天白日照忠诚

　　赠朱彦晖

　　尝读香山醉吟传一觞一咏最闗身平生用此忘忧患老去安于处贱贫自作白丁辞酒伴朅来青社得诗人与君况复生同代尚友千年似隔晨

　　送句曲外史张君归华阳

　　送君髙举入华阳古洞阴蟠石路荒蔽日旌幢朝旎旎飞空环佩夜琅琅餐霞已试登仙诀祝灶还修却老方见说陶公虽隠去犹将道徳佐齐梁

　　赠杨飞卿

　　三百周诗出圣门文为枝叶性为根不忧师说无匡鼎但喜吾宗有巨源我自般溪移厯下君从汝海到东原东原厯下风烟接来往时时得细论

　　赠卢希甫

　　般阳兵后步之青古驿荒寒粥夜烹四舎分程曽借宿一杯数种不知名【原注诸野草子】二千里外新归客三十年前旧友生宾馆莫嫌来往数中途霜露已无情

　　青社别友

　　泺源清驶钻城流一幞萧然上客舟濒海地荒风送雨幻身家逺病逢秋久知作事常难遂无挟投书亦漫求别后因闲若相忆中山西北是齐州

　　施淮马与鉴上人

　　嗟嗟牝马老而羸况复双瞳障脑脂相下得之来汶上暑天忽尔到寒时贫家刍秣应难继末路庖厨不忍为若踏金田宜努力庶成善果脱毛皮

　　赠元伯

　　栩然清梦遶芳兰逆旅天敎识凤鸾一榻既因徐孺设緑琴来对子期弹下喉久厌江瑶柱入手欣逢铜弹丸既悟诗人最佳处肯夸淫潦巻狂澜

　　赠李庆之

　　闻道懐人谢宠荣南风吹我入岩扃树迷村落千重緑山切云霄五朶青徒步归程无定日相逢屈指计周星去年十月商于路欲说愁君不忍聴

　　赠马君美

　　波扬溟渤骇长鲸何处熙熙物自春山下有田皆种徳天涯游子欲亲仁云烟荏苒风尘逺林壑幽深虎豹驯数册闲书一茅屋此中便可着闲身

　　小亨集巻三

　　●钦定四库全书

　　小亨集卷四

　　（元）杨弘道 撰

　　○七言律诗

　　春阴

　　梦回鸡唱已多时怪底书窻晓色迟黄道六龙潜有耀青郊三岘淡无姿蕋连芳萼粘金粉叶着柔枝妥翠眉问栁寻花乘逸兴却愁归路雨丝丝

　　随分林泉

　　緑浄青葱戸牖边问谁于此卜终焉江云阴薄晨炊熟野烧光寒夜烛然词赋丽淫夸陆海传竒虚诞记壶天征君知足心常足践履南华齐物篇【原注宜禄原上一医者忘其姓名】

　　壬辰闰九月即事

　　西山逃难日如年草动风声止又迁惴惴侧行崖际石回回屡渉谷中泉纵横蔓刺肤流血憔悴妻孥命在天疲极和衣相枕藉夜寒辗转不成眠

　　竹庭

　　点点莓苔一径深书窻但觉更萧森凉飔暗堕霏微雪晴影匀筛琐碎金解箨拂云咸有节披风鸣雨总无心主人爱惜勤封殖今日那知失故林

　　赠邓帅

　　顺阳江上早梅开一夕风吹斗柄回汉日舒长铃阁静楚天空阔野鹰来竒才既已蒙三顾羇客何须赋七哀好结茅斋为小隠无心求比少城隈

　　题舞阳侯庙

　　荐诚何处仰威棱遗像干维栢影清短砌南薫披草色空庭西照碎禽声攀鳞虽遘风云会得鹿尝寒帯砺盟曲逆未回闻顾命将军方免学韩彭

　　定庵

　　社燕宾鸿秋复春窜身南国避兵尘露凉汴水苹花老风暖蕲阳栁叶新迁徙靡常嗟我病吉安无计与君邻亲朋凋丧家乡逺羞见定庵庵里人

　　赠仲经

　　端平二年清明后出襄阳摄唐州司戸是岁十二月上旬北迁寓家济源吾友所寄书来年方逹屠维大渊献五月相遇于齐河复有双布之赠长句四韵少酬佳贶云

　　南北应无再见期云翻雨覆事难知大堤归客来何逺盘谷幽居信到迟当暑纎絺将厚意连朝情话慰相思多君已享江湖乐不忘鄢陵处陆时【原注■〈马阝〉陵留别诗有濡沬能微湿生涯善自谋之句故云】

　　寓居书懐

　　疎栽枯棘作篱藩邻舍相望不设门去燕来鸿为客惯佩兰懐玉与谁论河名无定亦归海草曰寄生犹有根但得生涯能地着何嫌山谷数家村

　　送郑飞卿

　　晋亡氏族入辽东吾祖君家事略同曲阜临淄非故国乌丸白霫有华风百年胜负兴亡里几处悲欢离合中别后相逢无定在太行山色翠连空

　　先畴

　　二纪流离不自由得归中路复淹留今年再踏东秦地昔日尝居南雍州梦里青衫沾雨露觉来华髪望松楸先畴乱后谁为主何处躬耕待有秋

　　修武春日

　　春事年年堕渺茫今年蜂蝶亦深藏已从漫与寛诗律更觅无何入睡乡病麦可能风底緑枯云徒向日边黄北郊秀色堪凝眺尘坌连朝失太行

　　九日邠州公宴席上奉呈赵节使张相公【原注赵节使子文讳伯成张相公信夫名行信以参知政事出为邠州节度使致仕】

　　尚父城东泾水南秋香飘动府潭潭羇懐却喜逢重九此席应难得再三缝掖缦胡宾毕集台星列宿影相参罚觥满酌申严令要把黄花入鬓簮

　　临安杨文秀见惠栢油烟墨而号玉泉者以诗谢之

　　鸾鳯宿时香叶蕃却因有用斸蟠根蒸蒸膏润资然烛馥馥烟清在覆盆珍剂秘传江左法若人疑是华阴孙从来吾族多高义故遣陈玄欵荜门

　　吊元老

　　康姓显于山西妻父讳震字震亨幼孤当以荫得官过时不就性嗜酒善畵山水交游当世士大夫咸得其欢心寓居濵之属邑利津泰和丙寅客死东光归其骨藳塟济水之濵一子元老始六岁惸惸无所归从余来淄川贞佑元年十月望日以羸疾卒伤其父无后哀其子夭死作诗以吊之
　　风调氷清有典刑伤哉白首见飘零魂随寒骨来千里世系遗孤始六龄宿草荒芜应满地柔兰凋落忽空庭旅人若访中郎后谶语凄凉咏曙星

　　苦雨示杨仲名

　　草屋阶平水倒门终风苦雨错朝昏采薪已断山前路栖亩空懐野外村范釡正忧无物爨杜嚢何用一钱存丰年复有在陈厄风伯雨师真少恩

　　汴京元夕

　　一朝别鹄动离声伉俪三年晓梦惊当日想君应被害此时怜我不忘情杜鹃啼血花空老精卫偿寃海未平追忆月明合卺夕何堪灯火照春城

　　冬雨

　　北风常扬六花飞烟霭溟蒙失所宜炉火宵残闻佩响帘毡晨掲看丝垂正当江上梅开日还似枝头子熟时七十衰翁嗟未见考祥何处有人知

　　题暮云楼阁图

　　深山何用起楼居云表参差象两都西晋衣冠崇老氏后秦风俗事浮屠人情有感形歌咏匠手无心作畵图阙里萧条灰烬冷淡烟残日下平芜

　　同袁副使游西城

　　杖藜徐歩小溪傍属玉双飞水满塘乔木苍烟余故国败荷衰栁更残阳惜无浊酒供秋兴谁借扁舟趂晚凉再约小亭终一到与君连日倒壶觞
　　沧浪之水舞雩风四海何人识此翁坚坐乆拚抛世事暂来浑欲挽诗穷青山与我真知己白髪临流少化工今日从容天地里一杯春露笑谈中

　　刘仓副家读其祖废齐文集

　　西职闲曹六十春挂冠归守冢前麟试评八载齐皇帝何似终身宋大臣白霫衮章俄在殡鹊山珠玉不成尘百年事往陈编在爱惜留传属后人

　　兰

　　叶披花结弱如摧泽国茫茫正可哀秀色亦知归菡萏秾芳未必胜玫瑰使君浩荡乗高兴小畹殷勤欲自栽【原注畹三十畆也艺兰览秀亭下故变文曰小畹】着意幽香无觅处暗中不觉袭人来

　　天际识归舟图【原注平凉行省左右司肃机堂壁畵】

　　天边高岸一亭幽江上轻烟迭嶂愁风好可慿干鹊噪潮平遥映白鸥浮公堂驱斥三庚暑意匠经营万顷秋神逐境移应有梦盈盈仙子抱箜篌

　　马都干梅花

　　江上凄风糁玉尘江梅千本隔城闉不堪幽梦迷前路分惠清香頼故人夜静挑灯看疎影天寒温水借阳春他时有酒须同赏花底休分主与宾

　　除日立春

　　送寒开岁隔晨昏时节相催绣毂翻鳯厯下筹推数始麟经援笔记正元阴阳阖辟无非道学术参差有异门吾老但知随所遇并收和气到芳樽

　　从邓帅逰百花洲

　　绛斾恐惊鸥鹭飞緑杨阴外驻骖騑平舆穏胜双鸾背极目新张万锦机棊局分曹消永昼酒樽迟月蘸清漪奉陪宴赏成新咏佳兴无因到讽讥

　　酬刘京叔祁

　　瘦鹤巢西彩鳯东差池云路有时同翛然放意嚣尘外乆矣识君文字中洧水絮飞倾盖后梁园氷释赠诗工情知不得邻丹穴又整霜毛向晓风

　　四皓庙

　　绵蕝仪成上下和玉觞为寿醉颜■〈施，酉代方〉宠姬爱子惑方甚贤傅谋臣无奈何商岭白云封旧隠汉宫鸿鹄动悲歌高坟两两临遗庙灌木阴森罥蔓萝

　　意行

　　黄葛衣轻信意行荒烟残照淡回汀金沙滩面印綦迹瑶草结梢擎鹭翎终日溪山常阒寂无风兰芷自芳馨骚人佩服幽人宅千古仍存旧典刑

　　同李吉甫载酒泛顺阳江

　　沃土居人号素侯青林十月似初秋山明朝日常东抱江到南陲亦懒流细草平沙闲立马轻舟短棹不惊鸥将军爱客须沉醉醉里题诗记胜游

　　圆融庵

　　余不觧佛法圆融庵主求说偈言勉强应之如造像生花但得傍人言髣髴其真可也聊以此说自恕云耳
　　月虽死魄朔初逢氷正坚凝腊未终结就茅茨为佛事削成基址自神工生明冉冉光凝望觧冻深深緑浸空客至不妨闲打坐入窻面面响宗风

　　故里诗

　　故里蒿莱野鹿呼翛然幽鸟下庭除困亨何恤泽无水姤遇可伤包有鱼厯下金兰唯仲叔门前云锦万芙蕖不知衎衎时相会曽念荒城乆索居

　　赴千乗记舟中所见

　　西郭溪流放畵船北城门甃出清涟长山翠壁排空立高苑苍波与海连霜渚透光揩镜翳风蒲沉影袅炉烟羇懐本自多悲感满意诗成复粲然

　　次韵元伯雪

　　聚星堂畔霏霏雪高会宾僚宴郡城若引昔贤为故事可能白战出竒兵寒枝欲宿鸟还去晓径迷踪人未行收拾残膏和君句庶几相慰苦吟情

　　上杨尚书【原注户部名慥字叔玉】

　　科试荣身道甚夷敝车羸马若为驰圣俞仕宦由门荫徳裕讥评敢自欺恶醉已能真止酒固穷初不坐躭诗谋生但有依农事二顷良田未可期

　　遣兴

　　谁逹谁穷谁后先扬扬戚戚失之偏白云出岫本无意彩雉照溪私自怜莫拟指囷思鲁肃何须伏弩杀龎涓西山深穏有佳处细斸黄精煑涧泉
　　雪滋垄麦雨滋桑五月薫风九月霜山拥潼闗遮陜右地倾河水浸睢阳英雄封建分诸国主客安和浑五方莫道书生无用处也能歌雅美宣王
　　拍案玲珑色益竒雪中曽赏岁寒姿玉壶沉水动诗兴庾岭梅花劳梦思得得折来当眼底欣欣传玩副心期朝昏又厌寻常见却忆潇湘斑竹枝

　　哀子

　　髫龀哀哀失所天衣衾草草殡荒烟西南流寓三千里东北攀号二十年负土起坟常在念刻铭纳圹未能迁此生已矣知无奈唯愿华颠孝道全

　　逹内乡见县令裕之

　　马蹄踏破洛南川回首山城一片烟入夜前途如抹漆有时峻岭若登天困眠肃肃飞霜底饥傍泠泠流水边行尽塞垣三百里眼明初见玉堂仙

　　中都二首

　　龙盘虎踞古幽州甲子推移仅两周佛寺尚为天下最皇居尝记梦中游清明榖雨香山道脆管繁弦平乐楼莫对遗民谈往事恐渠流泪不能收
　　繁华消歇湛恩留忍见珠宫作土丘海日西沉燕市晚塞鸿南度蓟门秋恭光父子三纲絶安史君臣百代雠善恶相形褒贬在世宗更比孝文优

　　日落

　　日落苍然烟满城聚观如堵沸如羮长春火树银花合不夜琼楼璧月明未及转头飞电过方将掩耳迅雷惊青衿记得曽看此此日中州正太平

　　苍陂吟

　　苍陂万顷溉良田谁决枝渠注别川临事纵能知有命逢秋未免叹无年堤防力复何劳止稼穑功成若自然欲受余夫五十畆忖心惭在老农前

　　渼陂

　　空翠堂中望陂水岸回山列若无穷镜铜新拭寳奁坼机丝未张云锦空一饭常懐源少府劳生更甚杜陵翁鸟飞鱼泳方自得惭愧此身如转蓬

　　宣圣庙桃李盛开约乡中亲旧同饮花下

　　春来桃李便承恩况复儒宫穏托根丧乱不堪忧故国英华犹觉在吾门奈何日月驰双毂思与亲朋罄一樽共趂东风花下饮此间虽小胜名园

　　将归阻雨用木庵送行诗韵

　　麦苖春晚尚如丝甘泽尝嗟应候迟六事桑林懐圣徳一篇云汉赋周诗骄阳入夏为霖雨逺客通宵役梦思頼有汤休诗句好披吟正是忆家时

　　若人二首

　　襟懐颜面不相谋作伪心劳示徳休堂上已栖巢幕燕阶前犹系蹊田牛常居经史为竒货欲陷衣冠入浊流暗室伏机微笑出定知人有破家忧
　　势利场中论结交喣愉便辟伪如毛乃知贫是试金石更觉刚欺切玉刀害物阴谋深可畏附炎谄笑一何劳布衣脱粟资高卧洗眼残年看尔曹

　　寒食

　　去年寒食已无家陌上风尘卷落花今岁清明还是客城隅烟雨暗残葩年来年去催衰白花落花开足叹嗟风雨闭门无所适心田方寸乱如麻

　　○五言长律

　　自述

　　为氏因封邑名家出华阴行藏由治乱用舍自浮沉五代生民极末年流毒深华夷两牢穽宇宙一刀砧泯灭青牛迹寂寥白鹤音日升消薄雾云敛出高崟开国荣持节归田足赐金名驹追老骥稚栝秀长林皷角催朝暮星霜换古今却辞石熊麓来卜笼溪浔温饱童耆乐馨香祖祢歆一朝人事变万里塞尘侵火燎倾巢燕弓惊铩羽禽半携陈国镜百感少原簮拟赋芜城赋长吟梁甫吟萧条君子泽恒乆士人心谁把焦桐木收为緑绮琴坐中惊倒屣楼上快开襟才艺如毫髪忠诚或倍寻相知誓相报岁月莫骎骎

　　赠邓帅

　　艺苑昭词彩经筵味道醇纵横随缓颊踊跃执蒙轮博学通幽隠竒才迈等伦故当称俊伟未足静风尘何术兴王室中原有世臣云龙遘嘉会花叶茂长春上下承恩逺东西出将频英声蜚汉楚威徳洽周秦严警驱貔虎雅歌集鳯麟灵襟澄瀚海泛爱到穷鳞贱子能安命虚名讵起身商山深欲隠宛马到何神恍惚三生梦朝昏九死邻帅师回烈焰习坎得通津花气薫兰阁麻衣拂绣茵晨炊优岁计春服趂时新迁逝同王粲贤良愧郄诜散才那致此遇物见行仁报徳知无地修身益自珍抱孙闻有喜麟趾颂振振

　　赴平凉留别赵晋卿

　　尘世无家客山城落帽风朱门森畵戟绮席拜仙翁宴乐容踈放提携失困穷层楼寒色白畵阁夜光红迎日花枝活朝天马首东璧圭班四岳元凯翊重瞳忍泪辞公子凝眸送塞鸿仲宣词赋在子美草堂空日月孤飞鸟乾坤一转蓬他时若相忆回首望崆峒

　　别鳯翔治中艾文仲

　　制榷酒而征商吏部差监务二员曰监曰同常以五月中官给本造周岁所用之曲九月一日新旧相代监务相呼我代者为上交代我者为下交余自京兆从刘监察光甫到鳯翔而府帅郭公仲元嘱文仲请余教其子侄于府学麦既熟上交不至辞赴麟游造曲八月上交至而罢监务造曲已竟虽上交至例不当罢盖彼货吏而罢余也将往邠州以诗告别
　　细栁青丝袅孤云白练轻枝随金缕断影趂绣衣行日丽南山树烟迷北斗城精荧太白色呜噎橐泉声邃馆薫风细长檠绛蜡明广庭趋府史虚席譲书生畴昔文为业因缘笔代耕识途随老马调舌啭雏莺小邑那堪处微官有底荣低头拾瓦砾放手弃瑶琼肺渴烦蒸煑心疲剧绕萦虎头非我相鸡肋有人争甑堕何劳顾途穷辄怆情一身常坎轲半载废经营积雨乾坤湿高风物象清纻麻难卒歳山水杳归程朔漠冲风黑昆仑杀气横启明编皂隶斜照列公卿懐徳因施惠酬恩亦竭诚他时骢马过终始服高名

　　小亨集卷四

　　●钦定四库全书

　　小亨集卷五

　　（元）杨弘道 撰

　　○五言絶句

　　寓意

　　白道穿云去青郊占地耕堑深屯棘刺得得断人行
　　花有凌霄者谁当瘠土栽可怜无所附寂寞草间开

　　南涧

　　郁郁薶高树茫茫见碧岑风声成万籁云影落轻阴

　　仲冬

　　迎水地卑湿仲冬连夜风茅堂何以处春在小炉红

　　题张仲谦畵卷

　　迭嶂寒林杪招提满暮烟渔归犹反顾飞鴈背江船

　　同张介夫杨信卿赋龙徳宫诗

　　步入西园里秋风草木长牛羊识牢槛废殿榜凝香

　　阒然草虫圗

　　遂性方为乐逢烖未必愚人生何异此一幅草虫图

　　遣兴

　　暮齿无筋力嗷嗷哺众雏缅懐皇甫冉尝劝陆潜夫

　　○七言絶句

　　次韵陈又新真人北上

　　驿骑翩翩秖蹔归寿觞捧罢恋慈帏秋风万里闗河道回首那堪朔鴈飞

　　赠希白

　　青柯坪上弄云烟卢氏山中又几年道学愈精身愈困布衣憔悴汉江边

　　赠免官安置者

　　万骑貔貅闗塞晚两班鹓鹭禁闱春觉来饱食黄粱饭却看邯郸梦里人

　　遣兴

　　正愁玄鸟巢军幕又见白鱼逐钓丝座侧有人颦蹙去更烦熟读董京诗

　　慈湖客夜

　　江头明月照人孤肠断风前绕树乌夜夜春潮随月上不将客信到慈湖

　　孟浩然像

　　先生诗价动江湖乗兴西游到玉除觧道气蒸云梦泽却言多病故人踈

　　偶题

　　藏名匿迹黄尘中日抱书案心冥蒙墙头花变两三色又是一年看春风
　　巨木埋根数百年蔚然苍翠上参天不归宫阙充梁栋也作龙舟济大川
　　海上云来徧地阴波间漏日泻黄金水车倦踏伤淫潦无奈连天雨正深

　　读志林

　　休教行已媿屠沽为学当为君子儒俱是傍人门戸立艾人且莫笑桃符

　　谩题

　　都门几度见秋风枫柘连山树树红江海此时回首望黄花满地酒尊空

　　郑圻

　　郑圻西峻周东倾丘陵破碎山纵横千山万山过函谷却放秦川如掌平

　　赠卫处士

　　甘石书存懵不知老来更与世相违夜凉天雨清如水尝欲因君识少微

　　宿浚仪公湖亭四首

　　夜宿湖亭水气凉四更风露湿衣裳空蒙雾重前山暗屋角斜明是月光
　　两两三三白鸟飞背人斜去落渔矶雨余不遣浓云散犹向前山拥翠微
　　几年乡梦隔江湖此日登临兴不孤小艇欲行无逺近不愁归醉要人扶
　　能文亦有张公子往岁俄加道士衣载酒白云山下路拟将毫翰与同挥

　　出京

　　女弟数行伤别泪翰林两首送行诗辛勤徒步闗西去回首觚棱日出时

　　飞鳯曲

　　丹穴尝闻有鳯凰粲然五色备文章暂时得见却飞去怅望碧霄空断肠

　　题桃花岛图

　　记曽海上浴汤泉遥望神山几点烟却对畵图疑是梦推移寒暑十三年

　　枫落呉江冷【原注诗会中题因戏效之】

　　泽国霜余气象清萧萧丹叶动秋声纶钩收尽丝千尺应有空船载月明

　　旅懐

　　道途风日令人老岩壑云霞笑我忙谁觧清泉煑白石愿寻高隠问灵方

　　宿流泉院

　　凌山晓发暮流泉东院岩隈有爨烟供佛双池荷叶小乃知兹地不宜莲【原注流泉院二相距三百余步土人谓之东池头西池头西院今无僧居东院曰洪福大定三年名额刻石龛于殿之西壁凌山院在东阿东北】

　　倦绣图

　　五绒未竟小花枝欹坐无言若有思风暖日长人自困也应如我拨书时

　　兴平道院

　　坳堂翠积草生平时有中庭鸟雀行日影满阶全不定好风轻泛树头声

　　次韵裕之元夕山村见寄

　　山人不得住山村败履常穿畵戟门歌舞满堂非我事枉教红烛照眵昏

　　登舞阳市楼

　　解襟举酒见南山山际风来五月寒浑似吾乡三伏日望都楼上倚栏干

　　迎祥观即事二首

　　牵牛延蔓覆檐青凉气着人如酒醒天外晚风收积雨石炉澄水白泠泠
　　纸钱灰冷女巫归庭树阴斜觉日移二尺短碑堪与语石香炉下独搘頥

　　寒江独钓图

　　飒飒霜风乱鬓毛沄沄溪水照绨袍百年不惜身空老懒向沧溟掣巨鳌

　　舟行二首

　　羞涩行嚢赁客舟初期十日到齐州归心昼夜如流水滩浅风狂不自由
　　尽室东随贾客船天教归老旧园田三河千里无青草岁在虚危定有年

　　舟中遇雨

　　斜风掠尽一重烟云雨溟蒙水接天懊恼葛衣浑湿却船头还耸作诗肩

　　竒石

　　年将四十尚无闻自觉趋跄不入羣闲向水滩寻细石旋揩沙土看竒纹

　　彦深家榴花

　　小院深沉昼掩扉熏风注意海榴枝新诗题罢空归去不见累累着子时

　　湅帛图

　　内様衣裳金缕纹营营何事女工勤料应纯被周南化不识闲愁作梦云

　　来复生【原注正大三年丙戌九月九日生于平凉府】

　　竹萌遗箨化为芦常恐青林岁晚踈今日又看新笋出节围肤色愿相如

　　七月十七日夜步息盍簪坊归二更矣

　　白纻衫轻两袂风市桥凉露滴梧桐朱门不锁清秋月弃与闲坊静曲中

　　调李长源

　　何时一斗鳯鸣酒满酌与君洗不平男儿年少鬓如漆日落胭脂坡上行

　　谢茂先家藏王禧伯踈林沐雨图

　　伸臂纔能引卷窥修篁如截叶低埀行云不散山堂暮常记钩窻卧看时

　　东风

　　阴消阳长否还通消长循环黙化中天且不言春自好羣芳总已属东风

　　再至鳯翔普照寺

　　清秋风露晓凄凄气彻天高日易西谁把玉簪收拾去緑云犹傍曲栏低

　　门帖子

　　壬辰年门帖子
　　不求高爵列王臣不愿金珠坐遶身但愿全家度灾厄白头重作太平人
　　甲午年门帖子
　　儒馆庇身惭废学官仓供米竟无功授田傥复先王制从此归耕■〈亩犬〉亩
　　中戊戌年门帖子
　　曽由直道踏亨衢岂谓终身出险途从此知非亦知命镜中休镊白髭须
　　已亥年门帖子
　　寒泉逺汲怜儿小白粲亲舂愧妇勤馈食从今低举案莫教人识五噫君
　　辛丑年门帖子
　　生长般溪溪上州一朝沧海忽横流黍离麦秀悲歌里华髪归来万事休
　　癸卯年门帖子
　　儿子形躯似我长新年祝尔愿康强但能碌碌全门户莫羡人家昼锦堂
　　甲辰年门帖子
　　岁在龙蛇何足虑庭踈兰玉最堪伤故将西汉缇萦事说与君家老孟光【原注家世男少女多余暮年止一男复有五女】
　　乙巳年门帖子
　　蒲城来往愧年除頳尾柔毛从酒壶唯有曹君不相弃故穿深巷送屠苏【原注曹字善良】
　　丙午年门帖子
　　素贫贞士老还乡觅食求衣借屋忙三事就中先有一立锥地上盖茅堂
　　丁未年门帖子
　　数岁常懐未济忧欲迁东府与西州厨边井浅泉甘冷大半因循为尔留
　　戊申年门帖子
　　南坊妬宠如宫妾北里争妍若市娼唯有西邻安义命东风也自到茅堂
　　已酉年门帖子
　　已酉再逢鬓未皤平生艰险饱经过全家无恙自天佑媢嫉之人如命何

　　○诗余

　　鹧鸪天

　　避酒
　　玉帐人闲绮席开便将红粉作金台诗情先自无多子更着繁弦急管催　香穗袅烛花摧老来辜负实时杯白眉已任蛾眉笑一夜惺惺骑马回

　　望江南

　　咏桃源
　　桃源好鸡黍竞相邀鸾鳯有期朝绛阙风霾无计上青霄万点落英飘　茅屋底何以永今朝一念不从痴处起万缘都向静中消知命也逍遥

　　沁园春

　　佳人
　　揩汗残妆咀梅颦黛楚腰如束为蔗浆频饮全踈緑蚁绣床慵傍闲倚青奴解愠风来忘忧花发庭树扶踈如畵图凌波袜歩兰堂欲下犹自踟蹰　星娥月姊相呼趂清樾桃笙特地铺怅紫箫声逺青鸾梦断逸居无事长日何如玉子圆磨文楸方界多算须防一着输闲情逺渐西山翠重飞下阳乌

　　梅梢月

　　歌女
　　春到人间嫩黄染长条暖烟晴昼未按舞腰学畵妆眉二八女儿纎瘦綘桃秾李携佳伴陈步障青红如绣过微雨年年好在禁烟时候　娇困如酣卯酒应恼杀翩翻燕朋莺友緑水灞桥斜日章台雪絮乱飘襟袖劝伊休管别离事但赢取青青依旧再相见清阴渐成数亩

　　酹江月

　　寄赠
　　汉家都邑厯绵绵延祚増崇荣富千古繁华犹眼见看取班张词赋太液鸳鸾昭阳鳷鹊兰麝熏香雾君恩如日照临知在何处　窻下轧轧鸣机杼霜柚雪裂下齐纨素团扇裁成明月様摇动凉风披拂玉宇尘清金茎露重黄叶飘宫树紫毫斑管定书当日佳句

　　满江红

　　有感
　　尚寐无聪幽梦断蘧然难续隠隠听鼓声如呼角声如哭檐短茅堂窻已白灰残炉火樽无緑称有无随分具晨餐唯饘粥　有义命何思虑在坎陷弥谦牧但客来尝媿小坊深曲不及屠沽余酒肉不及驵侩多僮仆下苇帘相对话移时清欢足

　　六国朝

　　繁花烟暖落叶风高岁月去如流身渐老叹三十年虚度月堕鸡号痛离散人何在云沉鴈杳浮萍断梗任风水东泛西漂万事总无成忧患绕　虚名何益薄宦徒劳得预俊游中观望好谩能出惊人语瑞锦秋涛莫夸有如神句鸣禽春草干戈满地甚处用儒雅风骚援笔赋归田宜去早

　　小亨集卷五

　　●钦定四库全书

　　小亨集卷六

　　（元）杨弘道 撰

　　○文

　　投赵制置第三札子

　　具位某惶恐顿首再拜申禀制置大使龙学尚书先生阁下某以不事科举而充府学学谕为名不正以名不正而月费仓库钱米为素餐因愧心所激故凌晨投札愿系贱名于帐前求人之所惮为者为之葢欲既劳而后食则无所愧于其心所期不过如勘校兵书议事官而巳也今蒙陶铸异恩特借补廸功郎差权唐州司戸参军兼州学敎授既受制札恍惚自失何哉出于本心所期之外故也虽然司戸之职掌仓廪出纳但夙夜公勤供职身无贪私以率其下庶能免于罪戾夫敎授学者之师也学谕弟子之职也岂有不敢以名之不正充学谕而敢冒居敎授之职者乎故司戸之职不敢辞敎授之职谨辞伏望钧慈俯从所请幸甚重念某之遇阁下可谓异常也阁下洗拔某出于泥滓亦可谓异常也葢某来归本朝未满三载阁下之镇襄阳纔数月尔某不假一人之誉而挺然孤进阁下不之疑而特见録用求之古人亦复罕有某虽无学术文艺敢不自重其身立于无过之地以全其始终为心而报阁下陶铸异常之恩也哉冒黩尊严至于再三无所逃罪右谨具申伏候钧旨端平二年二月具位杨某札子

　　通镇江赵守【范】札子

　　窃以孟秋槿月甘雨应期恭惟某官以天上星辰主江邉风月山川改观宗社发祥台候动止万福某久矣卑栖睠焉高仰飞沉异势拜伏无阶兹审赐命帝宸升华匠监大江之左正依玉节之光二浙以西更借金城之卫岂但楚尾呉头之故有烦召父杜母之来知巳布于敎条敢敬陈于贺牍某官英姿霁月爽气澄秋读人间未见之书为天下有用之学青油幕下正赓夜光之吟赤白囊中忽报夕烽之警一皷作三军之气十乘代元戎之行阴阖阳开孰策六竒之用风飞雷厉屡摧千里之锋武夫悍将奉命以争先儒生学士动色以相贺陆抗守邉之畧信不愧于伯言孝文前席之思欲亟见于贾谊内徧仪于华贯外洊领于藩宣甫兹建台又尔易地葢兵之可用古独称夫京口而谋之未寝今犹虑于淮南望公之来真以日而为岁闻令之下皆涤虑以洗心贪夫骨寒黠吏胆落乖争侵暴足知屏息于闾阎风采精神信可折冲于樽俎愿益体古人恺悌慈祥之意以一洗积年愁恨叹息之声庶成保障之功即正枢机之任某蚤以多病自弃明时再冒招延一无补报俛焉耕凿免于饥寒一廛为氓幸遇滕君之仁政万间庇士敢祈杜老之欢颜谨勒此代其身致敬于庭下意陋辞拙且不娴彝式有乖事上之恭以度外处之幸甚

　　投蓝田县令张伯直启【原注名徳直以称职复任】

　　十年避地事业从可知四海无家生理何劳问惟是心存其恒德亦蒙齿録于高人初疑巳断之机便成弃置终悟不调之瑟犹可更张死灰有意于复然璞玉敢期于再献少作既悔旧文尽焚欲营一亩之宫潜究六经之旨志久未遂时难再来感落叶于清秋毎临风而浩叹萤飞庭戸思披车胤之书雨霁郊墟空咏文公之句伏惟某官学而入仕惠以临民交章荐而荣被新恩六事修而与闻政事里闾和会吏卒欢迎草长讼庭尚收曾留之犊风回春郭重开旧种之花窃闻有德可尊处仁为智伏愿息肩余荫拜手清尘身虽贫而累轻易足支消之计道既独而交寡断无请谒之私

　　窥豹集后序

　　前朝起艮维据华夏进用南北豪杰之士以致太平百余年间民物殷富汉唐而下良法善政班班举行原其始必有启之者也余生淄川不与前辈接山城非大都会无所考究年二十九避地逾河闗五十有二东归乡里亲戚故旧无在者熟视田园不敢为巳有居岁余移家济南初识李善长尝出一巨编题曰窥豹集细书满纸乃其曾祖东平府君畴昔之所著撰也其祖灵石府君求序于节使许公公为作序其说甚详就阅之若望大水不见涯涘一日携其编来访曰某将版行先君文集旅次乏力罔克备举请先生勘校拣选然后刻之余俟他日余辞以才识浅薄且老眼不能看小字间岁复以中字誊録数册来请徃反三四无懈色恳告余曰先子欲以是集传世居平世而易之故因循至今某流寓隐约闭眼不见后事若不竭力为之恐终泯泯也故不恤出息假贷以僦工幸先生勿辞余曰句之脱漏颇能为子注字之顚倒颇能为子乙至于择而先之置而后之子当自为也因得尽读其所编録上皇帝书几万言所以立太平之基如太学登闻院提刑司常平仓兵卫屯田之类皆载于书中前朝号称多士纲纪法度固非出于一人而府君亦南北多士中数之一也感应论谓善恶生于心心知则天知儒论谓秦不能使之刑名汉不能使之杂霸以下数节其言凛凛纯正能悚惕警觉于人立言如此又逢时颇宦逹然未尝闻人有道其名氏者乃知孝友才俊之士潜德乱世沈寂其行实文艺者多矣可胜叹哉可胜叹哉既毕还其集又请为后序因以余之所见幷感而欲言者书之善长遭大变革负窥豹集跋踄数千里无所失坠葢痛其曽大父之事业暧昧无闻而常欲显扬之也客居厯下母夫人在堂授小学以奉甘旨其弟早世有妻有子母夫人之兄殁亦有妻子合孤嫠数十指皆收养之当此时又能版行其文集以成父志若善长者可谓孝矣若李氏可谓有后矣善长名德元善长其字也尝补父荫父讳谦亦以任子入官昭阳单阏二月序

　　变古乐府小序

　　元光正大间李长源王飞伯軰竞效乐府歌诗沿袭陈烂殊无意味近有三篇以旧题为律诗道今日事前未有如此作者因欲收拾古乐府尽入此格俾后之诗人言此格自吾家始亦诗之一变也

　　云萍小録引

　　君子之心正平虚静无物我之辨闻一善言则志之见一善事则述之故善之所在不必出乎已而善不可胜用也云萍小録者有人已尝为之而其说曰进士及第后作同年録以其同升于吏部也是则同而有不同者焉观夫云行于天萍泛于水犹男子从事于四方也硕德纯行竒才絶艺杂然与之相接可法可慕可喜可愕固巳道同志同迹同事同有不胜其同者矣见之则心醉违之则梦思独可以不如进士同升于吏部而置之乎其大意如此河中李钦用云吾兄钦叔喜其事可法尝述为之因请余为引而欲继为之余曰云萍小録厚之至也由其名而效之者必多矣苟非其人恐借以为谄谀之具道非可尚而贵言无可取而富欲遂其私而求媚其人焉因亦録之则非小録之本意也

　　送王仲泽任宁陵县令引

　　二戴集礼列于五经其文字之多倍于易诗书而丧服几半之圣贤相与丁宁问答以明其制者得非礼主于敬敬以立行行以孝为本孝以勉丧事为难乎宰我欲朞三年之丧孔子以为不仁于汝安乎之问责之甚深呜呼去圣益逺而安之者何其多也太原王君仲泽之居母丧也擗踊至于既殡飦粥倚庐至于食菜果练冠至于祥琴能率礼以终制难矣哉立行之本于流俗既衰之后举礼之难于叔世巳坏之后移之可以事君推之可以从政矣初宣庙以县令近民欲得其人也诏内外五品以上官各举所知以闻而用之他人之举者一二人或三四人至于六七极矣举君者独三十余人自登进士第以青衫九品职应辟书居油幕者殆将十年而人无言焉及丁母忧唐邓帅府又以前职檄起之葢不得已而后起也既而从吉从吉未满三月勑授宁陵县令子曰不患无位患所以立若君者克自立者欤不患莫已知求为可知也若君者为可知者欤愚尝妄论四科之长各述其所长非谓有其一而无其三也曰德行颜渊不能政事政事季路无德行可乎曰文学子夏不能言语言语子贡无文学可乎故于君之赴宁陵也唯述其能行三年之丧夫岂简君也哉

　　送张景贤张彦逺引

　　泮宫鲁之儒宫也泮水之诗曰顺彼长道屈此羣丑又曰矫矫虎臣在泮献馘孔子曰我战则克是知文武非二道而后世岐之至其甚也妄加毁訾故刘蕡曰首戴武弁嫉文吏如仇雠伤后世惑之之词也若夫却縠之说礼敦诗祭遵之雅歌投壶元凯之射不穿札叔子之轻裘缓带谓四子不知兵可乎哉余戅书生也学不足以起身文不足以明道然而不为流俗之所惑者葢尝深考古道笃信圣人之言故也自经丧乱身外无族有子既冠逺游未还年将四十被檄西来借一军职有名无实若此而与夫啖腴饮醇者同责其畏避而不事事不亦寃乎后世惑于流俗不知文武同方而失其所以用人使贫贱之士进退狼狈而不知其所为悲夫因二君之赴省也爰书此以赠之焉

　　送赵仁甫序

　　帝尧在位以治天下老而禅于舜舜有大功二十亦以禅禹孔子无尧之位无舜之功学者以为贤于尧舜何哉愚尝闻孔子之前如列国汉魏诸家之说亦已有之及乎删黜述修之后人文化成则诸说莫能乱葢二帝行道于当时而孔子垂训于万世此其所以贤于尧舜者欤嬴项既灭诸儒掇拾编简于灰埃之余各以所见为说授受服习流分派别渐逺其源隋唐而下更以诗文相尚狂放于裘马歌酒间故文有侠气诗杂俳语而不自知也方且信怪竒夸大之说谓登会稽探禹穴豁其胷次得江山之助清其心神则诗情文思可以挟日月薄云霄也于戏吟咏情性止乎礼义斯诗也江山何助焉有德者必有言辞达而已矣斯文也禹穴何与焉迨伊洛诸公乃始明天生烝民有物有则以致其知上天之载无声无臭而主于静欲一扫历代训诂词章迷放之弊卓然特立一家之学谓之道学其纲目恢恢乎而其用密哉德安赵君仁甫承学之士也士有穷达其穷数也其达学也征之赵君信然旃蒙协洽君始北徙羁穷于燕已而燕之士大夫闻其议论证据翕然尊师之执经北面者二毛半焉乃撰其所闻为书刻之目曰伊洛发挥印数百本载之南游达其道于赵魏东平遂达于四方着雍涒滩十有一月至于济南愚虽敬受其书而所居僻陋不足以馆君因病止酒又不能与君对酌但日相从游听其谈辨而已于其行也先原仁甫之所学次祝以敬慎威仪尊其所学视兼金之赆则有媿其于送人以言则无甚媿焉耳

　　送李善长序

　　济南士人唯余心苦而善长尤苦何以言之余老而还乡封树先茔更期亲戚有在者田园得三之一一二故人相与徃来以慰余生今亲戚无在者田园为有力者所据一二故人以余贫贱疎絶不相徃来故曰济南士人唯余心苦善长流寓于此戚属相依同食者殆十余口唯以小学为生生之资而复为军戸故曰善长尤苦岂不信然善长母老而子未冠不得已推其母之侄魏氏子从军又恐伤母氏之心也故舍其朝夕之养生生之资而与之偕行岁暮途逺不敢告劳意者欲哀祈所司置其弟于优处归以慰其母也闽人欧阳詹举进士来京师将以有得归为父母荣也虽其父母之心亦皆然詹在侧虽无离忧其志不乐也詹在京师虽有离忧其志乐也昌黎先生曰若詹者所谓以志养志者欤善长南行何以异此或曰子为善长作序而先自序何哉曰若不知耶唯苦心者能知苦心者也悲夫

　　送房希白序

　　甲与乙俱论事甲之论质朴可笑乙之论闲逺可谈静而思之甲论如田父之务耕桑农工既毕具牲牢酒醴以供祭祀以养父母以温饱其妻子乙论如学仙之人逃父母不畜妻子道引服气如此数十年少无升举之验竟踣于空山尔甲乙之论善学者奚取焉方希白之在樊城也朝不谋夕诵尧舜周孔不辍襄阳百万人独以诗见寄某因谋以王氏之馆寓之他日枉顾尝切切以治生语之亦何异甲之论质朴而可笑也延留浸渍而后试补府学交游赵山甫韩景渊诸丈受知于南漳县令杨君承寄诗之初但知高尚其事和而赞美之以王氏为不可寓治生为不足语又何异乙之论闲逺而可谈也夫五音相合以成乐五色相错以成章故朋友不贵苟同而贵乎有以相济也闻希白应杨宰嘉招将赴南漳于其行也书某所以为人谋者为之赠会袁大本亦请以是观之

　　裕州防御使题名记

　　郡县废置视时之重轻立本图始必选世之望人以培植之战国时方城重于楚逮汉唐之隆利尽南海其地不过为四会五达之冲自是而后渐降而为县皇朝应运兴灭继絶割淮之南以为晋故方城稍重于汉唐而为县仍旧泰和六年晋既渝盟沿淮上下增益屯戍于是改曰裕州置刺史国制刺史职五品受约束于大镇而不得専是州县之名虽殊其施为举措亦无以大异今主上即位之四年有司再以为言乃更刺史为防御使首以某官莅之某官严干之名素着于中外故用以培植本根俾后人乐其成而食其实也唐玄宗爱郑虔之才欲置左右以不事事更为置广文馆以虔为博士虔闻命不知曹司何在诉宰相宰相曰上增国学置广文馆以居贤者令后世言广文博士自君始不亦美乎夫广文馆闲曹也以虔不事事故虽爱其才但以闲曹处之名虽美而实不至岂若裕州防御使自某官始之为愈也其山川控带戸口兵赋刺史题名记备矣此不复云至大五年五月五日淄川杨某记

　　甘白室记

　　人之生也厚厚者性之正也随其所习而善恶分焉记曰甘受和白受采甘者味之正也和者味之习也投之以盐则醎调之以酰则酸白者色之正也采者色之习也涂之以丹则朱污之以墨则黑人独异乎故习于善则为君子习于恶则小人也昭昭矣余生不辰幼失恃怙长失训导无养而不知所守无学而不知所择纵心直前放而不收恐违善而之恶也故取甘白以名所居之室而为之记将欲复性之正视其善恶而从违之而议者遽谓余援引证据违失经义葢不知言异而旨同也抑尝思之复之之说犹有未尽者焉夫易坏者味之甘也易染者色之白也易流者人之性也欲昏于内物诱于外眩惑颠倒差之毫厘则失之寻丈矣若能学以谨习养以归厚至于心正而意诚则应物而不乱事过则湛然何善恶之辨得置于其间耶亦犹味之甘者久而不坏色之白者涅而不缁置盐酰于度外释朱墨而不问余之道其庻几乎

　　养浩斋记

　　余以正大元年监麟游酒税初识曲子安居县学为童子师项背微偻布褐委然目赤且湿苍髯模糊不见颐颔县人云子安生干州居此几三十年矣生理萧条自始迄今衣食之奉如一一日谒余而进曰仆以养浩名所居之室闻先生尝从事于斯文愿求文以记之余不欲违其意亦不能从其请但笑而谢焉退而思曰孟子圣人之徒也其论浩然之气曰难言也至大至刚以直养而无害则塞于天地之间夫名者实之华也故为是名也必求有以副之养浩之名子安副之哉余平昔喜孟子之书修其天爵不肯枉尺直寻威武不能屈说大人则藐之诵之于口着之于心事之以为行述之以为文而自待其身亦已至矣以兵凶破产失其生生之资乃俯首监差中亦孟子所谓抱闗击柝者比也夫仕有尊卑制禄之称今也仕之卑者不为制禄而斗米束刍绳之以法举手蹈足輙挂罪罟折腰于里胥屈膝于县吏平昔所养消沮殆尽于是昼惭形影夜惭梦寐饮惭瓯盂食惭匕筯他日复见子安其形貌堂堂乎美丈夫也布褐鲜鲜然美衣服也气充乎其浩然矣因笑曰无乃自视不足而所见者然耶

　　窳庵记

　　蒲台王巨济少年读书为举子计及山东被兵更为权谋武士事上党公亦尝有官大变革后奉身来归着道士服筑室于濵州之市东牓曰窳庵居之余六七年前尝过濵借宿于是庵巨济因请为记余亦新归乡里凢谋为缪戾心扰扰未静曰他日当为作之庚戌再过濵乃为作记窳物病之名也巨济取以名庵葢比身于物而且病焉余为巨济设问而问之曰非以读书无成而为病乎非以尝有官旋失之为病乎非以投老无家着道士服寄迹一庵为病乎余复为巨济解之曰为举子计未及有成以兵荒去乡里更为权谋武士余但见得随时之义非读书之罪也尝有官遭大变革失之非权谋之罪也不幸丧家来归寄迹一庵非身之罪也巨济能不怨犹复归罪于已而以窳名其庵夫粟菜果蓏食物之佳种也其或不熟非佳种之罪也土木金革用器之良材也其或不攻非良材之罪也孟子曰七八月之间旱则苗槁矣五帝本纪云舜陶河濵河濵器皆不苦窳由此言之巨济平生所遇如此而处之如此用心可谓平恕矣岂非人情之所难乎

　　秀野园记

　　洛南县治东南五六里陵阜曲接回抱忽断若门然谓之窄口既出便得一川平演肥沃宜菽麦禾麻农家随山势散处总名曰章谷其间大抵多李氏之田也李氏之先尝以文无害佐县治因倍蓰前世之业而始有仆马婢妾之奉于是即其地为园以充其宴赏游观之乐取东坡独乐园诗名之曰秀野引竹园谷苍龙潭二水凿于其前面池起屋四楹植果树杂花于其后至大四年六月余始来游望之青林蔚然既至其处怪其芜秽不治岂以其时赋敛方重未暇及此而然耶易卦兑上离下革革者变改之名也上六之象曰君子豹变其文蔚也李氏名革视其先子益收书诵习敬礼士人而有革之道焉传曰学也禄在其中矣又曰无友不如巳者苟是心不替又岂止仆马婢妾之奉宴赏游观之乐如秀野而巳哉淄川杨某记

　　题公孙长卿左氏韵语后【原注长卿名昂霄】

　　运副朝列先生虽以文章名海内及见后学小生有片善仅可録所以长育奬进者备至故某之不才亦蒙获侍坐未坐定出示所著左氏韵语并其祖中散公行状兵后得于坏壁间者先以勿辞要之俾题卷尾夫毁之则辞溢丑誉之则辞溢妍是特未识毁誉之正使行学之实不能尽信于人由辞之溢也诗三百五篇其义庶矣孔子以一言蔽之曰思无邪何必尽其风赋比兴之理遍数其禽兽草木之名哉故立言者贵乎简而正也况碑志传记题评赞序传信之文也岂辞之尚哉大抵得中散公行状于坏壁之间者孝感也着左氏韵语撮传中事无一二遗者笃学也孝感行之至也笃学志之诚也以是蔽之可乎某师心孤陋学无根底谬妄之说不自知其是非必有能辨之者噫师道之不传也久矣先生当尊严其道不宜以成才之礼待后学小生愿先生接某辈如韩文公之视李蟠不愿先生如孔北海之友祢衡也

　　题重刻离堆记后

　　鲁公之德之艺咸为当代及后世之所推重葢公以忠义为德以翰墨为艺二者初不相资以成名也德成名随之艺成名亦随之正使公不能书而忠义之节当与日星争辉如或不遭奋励之地有以自见而翰墨之妙亦当与金石不朽矣故张巡之节不待艺显李斯之笔不以人废虽然有德以发其艺有艺以华其德虎之文炳然豹之文蔚然宜乎后公数百载大人君子据德游艺爱之而不置也公尝作离堆记书而刻之石壁上字径三寸比他书尤瓌竒元符三年唐子西祠堂记已有崩坏剥裂之语元符距今又百余年邓元帅漆水郡公虑其崩剥不已寖及完处公门下客安常尝以篆隶待诏翰林亦能以朱蜡摹书不失其眞适官于南阳某人寻某复善刊字公乃出家蔵离堆记石本置其点画缺损絶不可识者余悉重勒之石凡几百几十字典型具在只读之不能成文为可惜也呜呼鲁公之书取譬则火也离堆之石取譬则薪也火传于薪薪灰而火无尽故离堆之石可坏而鲁公之书不可泯成德之艺大矣哉懿夫大人君子之事可以为教于斯世也据德游艺大人君子之事乎孰谓元帅公重勒鲁公之书于石非大人君子之事也欤非可以为教于斯世也欤至大六年杨某题

　　题山谷帖

　　山谷寄成伯秘校书云道一而巳圣人之道均于治性改过平居之心恬淡平愉更无委曲大概不为人作便近妙道此数语与二程之学亦何以异而当时分蜀洛之党其不相悦也如此何哉成伯不知其氏族公和寄恵鸡距笔诗云李侯掉三寸满堂风拂拂成伯葢姓李也

　　题黄鲁直书其母安康太君行状墨迹后【原注张左丞家藏】

　　以为子者尚其孝以业文者尚其辞以学书者尚其法传之子孙为三师

　　志道字说

　　周人讳名男子冠而字所以代名也名则命于父师亦有自以其意而为之者字虽朋友可也某人讳古尝以其名请字于余余时闭戸退藏守铭背之戒以其请之坚也曰子之名父师之命欤抑自以其意而为之其义柰何曰某性至拙不能与时俯仰屈而不信故为是名也余晓之曰古岂拙之谓哉古人今人之师也古之君子志于道不志于利故善始令终子孙逢吉今之人不顾道义惟急于趋利寅而兴卯而作午不见其利则心巳迟之殊不知以趋利为始将何以令其终乎子无以古为拙志于道而已矣请以志道代子之名子以为何如系辞曰尺蠖之屈以求信也龙蛇之蛰以存身也子姑安之久而当知余言为不妄

　　四箴幷序

　　有过行有不逮则如之何曰改之而已勉之而已如斯而已可乎曰改之则无过勉之则事治于斯二者何有作四箴以自警云
　　浮躁箴
　　轻发曰浮欲速曰躁事既不达动贻怅懊是以君子沈思庄靖治剧以简处动以静悔寡事治心和气融安乐寿考咸集于躬
　　懈怠箴
　　身体好安心情欲恣安逸懈生荒恣怠至日复一日万事不治安不可常恣不可充心乎蒙昧身乎困穷勿谓有命罪在汝躬地不产衣天不雨粟鬼不输智神不赐福不治不修塞心馁腹勤则不匮学则能通能通则显不匮则丰既丰且显乐在其中
　　妬忌箴
　　他人有能可尊可师不知出此反妬忌之不妬如之何近乎无志不忌如之何安能有为匪妬他人妬巳之不习匪忌他人忌已之不思思之斯得习之以时文学中积声闻外驰汝亦多能妬忌奚施

　　十二字铭

　　熄暴怒毋戏言辟损友塞祸源

　　陶之甁赞

　　陶之甁杜之囊深秋晦日诗人肠河之水流洋洋岁寒松栢在高冈

　　祭刘副总管文

　　维端平元年岁次甲午三月已亥朔二十二日庚申襄阳府府学谕杨某拈香酹酒告于故权京西副总管刘君之灵惟君之先贵重于辽辽亡入燕袭爵百载必有道也绍定癸巳以邓来奔越明年改元端平正月巳酉王师克蔡乙卯疽发背卒无后亦必有道也呜呼哀哉某所以祭且吊者武仙执迷不复唐州不知天命诖误而死者不知其几何如邓民穰穰咸获更生以武仙唐州方之实亦有頼于君焉此众论之公也某寓邓六年蒙君以客礼待燕游乐乐无不与焉此一巳之私也苟无公论不敢遂其私魂而有知庶几听之

　　为节妇尼醵粮疏

　　故邹平主簿王宏道先生学为人师行作世范词赋造乎二李济南谓之三王迨桂枝入手之年正戎马生郊之际俗儒买服而觅举尝丁继母之忧赤尉托事以逃差代赴危城之难生全忠孝道合神明悼子息之不存愍室家之犹在挺守贞之高节遂寄迹于空门行年七十度日艰窘效释迦氏乞食舎卫之城似蘓源明忍饥浮云之巘凡曰识面宁不媿心但当称其有无故可助之薄少载思共伯哀吟守义之诗无使孝标忿作絶交之论

　　优伶语録

　　坚白子居于般溪之上不慕荣利喜为文章田食井饮与世淡然蕞尔山城再罹大兵鸡犬不闻四郊草荒一官不调未获禄食亲旧离散无所假贷祇服避地之训岁九月而有汴梁之行所以赴铨调访亲旧也传曰适百里者宿舂粮适千里者三月聚粮生业既失安在其能三月也行次济水之阳有同途者亦欲踰大河之南不负不荷若有余赍言语轻杂容止狎玩怪而问之曰我优伶也且曰技同相习道同相得相习则相亲焉相得则相恤焉某处某人优伶也某地某人亦优伶也我奚以资粮为言竟自得之色浮于面闻之有感于余心者夫人之所贵乎为士者为其道存焉耳仁义道之本欤仁以安人义以利人使人利而安之相亲相恤者近焉优伶世之弄人也而有是哉而有是哉因且自念修身慎行读书着文几年于今矣独无所同然乎哉侧闻某官大夫名德之日久矣未尝望清尘拜下风得接粲花之论今也路出东原【原注兴定元年东平府録事雷晞颜名渊】欲致谒于左右疑而未敢进也俄而自笑曰何期大夫之浅耶仁义之道在彼而不在此乎或曰为其同乎大夫决巍科驰令闻自致于青云之上汝身不显于世名不称于人沉滞碌碌穷于逆旅果同乎坚白子曰辕下之驹德不配骥然亦马也谓之非马可乎或者不能对因録优伶之语以为献伺候门外进之麾之惟命

　　小亨集卷六
