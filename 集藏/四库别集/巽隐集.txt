巽隐集 明 程本立


　　
　　
　　钦定四库全书
　　
　　集部六
　　
　　巽隠集
　　
　　别集类五
　　
　　明
　　
　　提要
　　
　　臣等谨案巽隠集四巻明程本立撰本立字原道巽隠其号也桐乡人洪武九年以明经擢秦王府引礼舎人以母忧去复补周府礼官坐累谪云南马龙他郎甸长官司吏目有平定百夷功征入翰林厯官至右佥都御史调江西按察副使未行值燕王簒位遂自尽以殉事迹具明史本传是集诗二巻文二巻为其曽孙山所编弘治乙丑桐乡知县莆田李廷梧序之嘉靖初南溪吴氏为刋板西虞范氏又重刋之岁久皆散佚此本乃万厯乙丑桐乡知县濮阳棐购得遗稿于其裔孙九泽而属训导李诗校刋者也本立文章典雅诗亦深穏朴健颇近唐音不但节义为足重即以词采而论位置于明初作者之间亦无愧色矣
　　
　　乾隆四十六年十月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　巽隐集巻一
　　
　　（明）程本立 撰
　　
　　○纪行
　　
　　使淛江发大梁水驿
　　
　　蔡河雪消春水生使者发船将逺行得遇乡里虽慰意郄念妻子难为情草埋金谷楼前路潮打钱塘江上城南北登临总怀古船中有酒且须倾
　　
　　舟中杂兴
　　
　　蔡河百折到沙河沙河入淮风浪多使者官船夜须发奈尔长淮风浪何
　　
　　十日舟行不见山沙河多似蔡河湾舟人忽报安丰近指点数峯烟雨间
　　
　　昨夜雨来风更颠淮河北口且湾船今朝浪静张帆去蓬底看山不碍眠
　　
　　野色空青带薄岚水光深黑入洄潭望到中都三百里好山不断似江南
　　
　　过宝应
　　
　　栁拂津亭春雾开缆牵官舸鼓声催邑中旧尹人能说湖上新堤客再来刼火空城遗鴈塔恶风深浪没龙堆若过甓社看明月切莫探珠老蚌胎
　　
　　过甓社湖
　　
　　平湖一目到天涯明月满空飞浪花半夜珠胎遗老蚌有时金背出妖蟇渔人屋近灯纔见使者舟行鼓乱挝便似吴淞江上路只无红桨唱双娃
　　
　　到京口驿
　　
　　万里长江风浪平羣山犇走入神京船头酾酒晴开港马首张灯夜到城南去北来须白发东渐西被尽苍生明时食禄曾何补只冩声謡记所行
　　
　　许州东屯杂诗六首
　　
　　东屯归欲晚西涧立多时病眼青山怪幽情白鸟知十年无旧业九日有新诗采得篱根菊馨香好遗谁
　　
　　农功将筑圃使者正行田车过闻牛铎诗成堕马鞭凉风苹末起落日树头圆翻忆吴淞岸菱謌处处船
　　
　　出郊观获稻下马立斜晖百顷黄云卷千鎌白月飞莫辞官有赋但使愿无违农器消兵甲时清岁不饥
　　
　　死战开边土生还落野屯时清无盗贼头白有儿孙舂稻霜余粒移桑雨后根百年须饱暖此外复何言
　　
　　丘原莽萧瑟客子暮徘徊山是钧州起河从郑邑来衣冠余古墓歌舞只荒台野哭谁家妇秋声助尔哀
　　
　　径捷车行少溪深马渡迟地临长社邑民指太丘祠所歴多怀古予生岂好诗据鞍吟复啸风雨忽凄其
　　
　　雪中发中牟
　　
　　华轩照白发使节来清霄行人勿畏避丈夫戒矜骄衢路寛逾坦尘沙净不飘髙怀乐清景于以永今朝石田已种玉吾将采琼瑶琼瑶遗所思所思不可招
　　
　　过汉鲁中牟庙
　　
　　鲁公宰中牟千载民弗忘我车式祠下纡郁感中肠公昔为政日异声动四方野桑有驯雉田稼无飞蝗倘非司徒使厥美亦莫彰宰邑几何人孰继芝兰芳催科簿书急应接趋走忙人亡政化息俯仰思循良
　　
　　发郑州
　　
　　驾辕指嵩洛发轫涉京须两厓忽劖削一径中萦纡毡惟命低褰雨雪恐沾濡端居岂不乐顾乃兴叹吁仆夫尽徒跣轨辙多泥涂仁者念同胞饥寒切吾躯行行敢中止戒之以徐驱
　　
　　过虎牢
　　
　　鸿沟楚汉割虎牢晋郑交周衰逮秦亡海内争雄虓生民亦何罪杀戮如刈茅至今战争地鬼哭熊昼号汜水去汨河广武来■〈山孝〉嵺浩歌入深峪悲风起山■〈土幻〉
　　
　　出蓼子峪
　　
　　羣山入巩洛渴骥奔黄河行人山之下窄径縁坡陀单车不方轨峭壁临盘涡上有虎豹嘷下有饥蛟鼍埀堂夙所戒叱驭今重过微忠効驰駈神物烦撝呵
　　
　　过黑石渡
　　
　　邙山障黄河洛水崩黑石方舟载车马烟雨行人立我昔将王命北渡祠河伯兹来复轺传观者笑曾识圣君禹功齐神龟当复出
　　
　　出洛阳城
　　
　　挽车上天津伊阙当我前连峯左右起奔走相后先古来五岳内嵩髙极中天仪形正四表襟带流三川河山固王室岂直金城坚汉业此中兴周都见东迁壮游快一览遗迹悲千年颓垣旧谁筑野蔓凄朝烟
　　
　　重到许州屯
　　
　　士卒欢迎马首罗旧时行处复来过荷殳孰与耕田乐拔剑无烦斫地歌日落两屯烟尽起雨余双泪水偏多强拈薄酒怜人意壶榼频倾奈尔何
　　
　　发中都水驿次韵金应奉李编修纪行倡和诗
　　
　　中都楼观旧登临佳句难酬两翰林白石丹书阴洞古青山王气暖烟深感时自有怀乡恨得禄谁无恋主心庄舄当年名亦显病人不改越人吟
　　
　　过五河县
　　
　　水到五河东北流河边人立看仙舟醒来纸笔有新作乱后衣冠非旧游蜗角地争蛮触国凤凰山是帝王州从今四海无征战野老能为击壤讴
　　
　　过龙窝驿
　　
　　龙窝驿近鼓声催转柁落帆沙岸隈共指深渊是空洞岂无神物待云雷风晴杨栁如看画水緑蒲萄始发醅浩荡好怀春色里诗成南鴈忽飞回
　　
　　中都早行
　　
　　鸡鸣登前途白日未出海堠傍坐之久扶桑发光彩安知云雾起倐忽阴晴改我行正愁雨亟去复奚待此意难重陈无由诉真宰
　　
　　过池河驿
　　
　　萧萧牧鸣马辚辚挽征车人生各有役我何念安居东冈上初日雾暗未光舒依依见亭堠暧暧经村墟我足日已研我仆力已痡自非得神仙岂免劳形躯
　　
　　过太山
　　
　　赤日当中天炎夏势方盛孰知阴已生动物气先应挥汗登太山抱膝坐危磴虫吟与蝉咽满耳入秋听君子识几微于焉发深儆
　　
　　宿大柳树驿
　　
　　柳驿夜寥閴空庭树扶疎逢人两无语独坐临前除明月俄在膝好风又吹裾微吟复谁和幽抱聊自摅入室就衾枕蛩响四壁虚展转不能寐起听鸡鸣初
　　
　　过清流闗
　　
　　昨日太山岭今日清流闗谓非大行坂所歴亦险艰前瞻何突兀后顾犹巑岏下或堕地底上或登云端筋力讵能及十步九嗟叹愿言御冷风安得生羽翰
　　
　　凤阳东闗
　　
　　东闗发船烟霞开城郭山川何壮哉长淮千里出桐柏庆云五色近蓬莱汉廷书生有贾董梁园词客皆邹枚自叹无才日樗散金门退食尚迟回
　　
　　髙邮夜泊
　　
　　城楼月出见觚棱城下官河夜欲冰返照疎林皆野烧残星别浦是船灯腐儒食禄曾无补倦客思家已不胜春雨五湖烟水阔荷蓑归去下鱼罾
　　
　　扬州
　　
　　逺水疎星影动揺西风落木景萧条伤心一片船头月犹照扬州廿四桥
　　
　　扬州城下是官河春雨春风自緑波欲问繁华旧时事太平遗老已无多
　　
　　老翁能说太平年曾见江南进士船打鼓挂帆扬子岸人人尽道是登仙
　　
　　城门疎栁噪寒鸦柳外青旗是酒家无复春风旧桃李行人不必问琼花
　　
　　侍从亲王之国大梁代祀岳渎陵寝与宋季子奉祠偕行至郑州分道
　　
　　天香满袖散氤氲自觉祠官思不羣我望洛中山尚逺子行河北路初分翩翩并马游三日去去孤鸿隔片云久许精诚可相照祝厘万一报吾君
　　
　　京索道中
　　
　　路从京索上陂陀于此劳人感慨多徒割鸿沟分楚汉终归隆准一山河大风沛邑台中筑半夜虞姬帐底歌千载兴亡俱寂寞羣山起伏自嵯峨
　　
　　夜宿郑州
　　
　　昔骑官马来管城闗夫走报将军迎牛车今夜民家宿落莫何曾问姓名姓名碌碌何足问要知蛮貊行忠信槖底宁须陆贾金腰间不必苏秦印我惭二子人所荣谁于宠辱能不惊万里得归贫亦足只消妻子事蚕耕
　　
　　洛阳七里桥命儿还大梁是日风霾大作晚色忽开一诗自遣
　　
　　我老西行几日还归心随尔过崤闗晚晴扫得离愁去稳坐车中饱看山
　　
　　过渑池问路于叟叟指罢兵台（秦赵会盟之地）
　　
　　青山四顾似环滁千载荒城百战余问路罢兵台下去邑人能说蔺相如
　　
　　华阴驻马桥
　　
　　絶谷层闗路屈盘斜冈侧嶂石巑岏今朝驻马桥头立华岳三峯正面看
　　
　　入益门
　　
　　蜀闗秦岭路初分迭嶂层厓日易曛飞栈下临千尺磵行人上出半山云髙堂烟雾曾贪画险道风湍却厌闻万里敢辞筋力尽捐躯未足报吾君
　　
　　过凤县简主簿徐敏
　　
　　城门人迹没蒿莱城上青山四面开土物只看鹦鹉卖邑人空说凤凰来三年簿领心如水十岁儿童瘿佀桮赋得诗成冩厓石欲留姓字刻苍苔
　　
　　过沔县
　　
　　山川良是昔人非马上兴怀驻夕晖汉贼未平诸葛死韩仇已报子房归君臣会合时难得忠义分明事或违千古悠悠何限意诗成不觉雨沾衣
　　
　　过五丁峡
　　
　　涉水复涉水登山复登山行行不计程日日山水间及兹五丁峡蜀道方险艰水多洪涛恶山有乱石顽梁摧乃能渡梯絶无由攀我马毛已焦我仆力已孱岂因筋骨劳而使涕泪澘幽林好鸟鸣听之心自闲西南六诏地此去何时还斯须敢忘君咫尺不违颜愿承风八翼直上天九闗
　　
　　合州
　　
　　合州楼前江水合合州楼外青山匝倚楼西望雨冥冥顺水船来飞两楫阆州山水天下稀不如合州可忘归街头彷佛吴门市人家瓦屋白板扉买鱼沽酒醉今夕相逢谁是吴门客鸡鸣风雨梦初醒邻机轧轧村舂急
　　
　　铜梁县
　　
　　铜梁县庭公事少铜梁县市官桥小上山下山石作街街南街北人家好人家好农不好商生男嫁女不出乡香芹煮羮饭有稻木棉纺丝衣有裳陈郎邀我青樽满情多已觉回鞭懒酒酣欲写铜梁謌百钱买笔紫罗管
　　
　　夜宿走马铺
　　
　　铜梁百里入昌州水竹村村山更幽走马亭中看明月不知今夜是中秋
　　
　　海上白云如白波天涯无奈月明何遥知今夜闺中看比我天涯泪更多
　　
　　大足县
　　
　　稻满平畴水满渠舍南舍北竹疎疎吴侬莫说吴中乐到处青山好卜居方池鹅鸭乱晴波丰草牛羊散暖坡如此山居元不恶我生何地着云窝
　　
　　宿荣昌县田家书所见
　　
　　田家无桑蚕不育寒机不奈蛩声促阳坡种得木棉花雨晴雪点秋云緑小姑大妇不梳妆日日探花如采桑青裙短短赤双脚素手掺掺花满筐归来闭门月昏黑燃薪代烛光照室姑揺纺车妇在机一夜不能成一疋松州茂州道路难乌蒙乌撒雨雪寒丁夫运粮给边饷卖布易米还输官田家不识纨与縠木棉未得裁衣服何日边城罢战输男耕女织万事足
　　
　　发泸水
　　
　　泸水直流三峡去归舟便好驾秋涛五云东北空回首万里西南入不毛殊俗未知何地乐畏途谁念此生劳泪痕满袖和尘土留待山妻浣我袍
　　
　　嵩明九日次井泉韵
　　
　　天涯九日一登楼应是黄花笑白头脱帽不妨同醉倒拂衣安得便归休山盘晴谷深藏寺水缩寒溪浅露洲上马荒城向昏黑莫敎鼓角起边愁
　　
　　过呈贡县
　　
　　马头呀海口鳌背屹云根鴈塔城南寺渔家水北村天朝无外国地气近中原愿易伽宗部居官长子孙
　　
　　晚至遏逆村
　　
　　陇树千行立溪云一缕生登山复涉水正是蜀中行地入临安界山藏遏逆村夷门解迎客牵马到柴门
　　
　　夜宿禾泥田家
　　
　　禾泥异白爨草阁面青山劝酒月明里笑歌开我颜方语须三译人情在一謌闗山离别苦此夜曲中多
　　
　　山行
　　
　　山行到絶顶野望豁平川白见金沙雪青知铁冶烟怕愁秖自遣躭句复谁聫不觉东回首怀人一惘然
　　
　　野宿
　　
　　野宿空山里谁能不念家巢云浑似鸟藉草忽惊蛇已落南荒逺频看北斗斜妻儿今夜梦那识到天涯
　　
　　夜宿确荦
　　
　　嶍峨一舍路确荦数家村月出四山静我怀谁与论边塞风尘息山林日月闲禾泥田舍老曾戍部初闗
　　
　　过研和县
　　
　　沟洫空流水闗山几战尘研和百里邑无复有人民
　　
　　过新兴州
　　
　　薏苡空墙晚芙蓉野水秋马头山色好路入大棋州
　　
　　过普舍
　　
　　普舍今无县营田尚有城新军饥欲死何力事春耕
　　
　　宿昆阳
　　
　　饮酒美人家出门山日斜门前一株树说是蜜檀花
　　
　　宿晋宁
　　
　　汉妇良家子从军岁月多生来小儿女唱得僰人歌
　　
　　昆明池
　　
　　昆明海水不成潮一镜涵空山影揺明月碧鸡飞夜夜白云苍狗变朝朝登临未必南荒恶瞻恋其如北极遥汀草汀花自春色无人同放木兰桡
　　
　　晚至安宁
　　
　　连然驿路马曾谙落日行人思不堪地极九州岛铜柱北山蟠六诏铁桥南南阳池水皆阴火盐井烟中半夕岚回首蓬莱天万里忍敎尘鬓白毵毵
　　
　　■〈山录〉■〈山票〉驿西山
　　
　　千仭峯头一振衣羣真有约莫相违清风咳唾人间落白日羽翰天上飞玄圃自生珠树老石田多是玉芝肥吹笙子晋能骑鹤应向缑山月夜归
　　
　　至日炼象闗
　　
　　忆昔王门候晓钟直庐银烛照纱笼东方日射旌旗动五色云浮殿阁重白发于今伤老大朱衣无复待从容鸡鸣拜舞瞻天逺寒雾蒙蒙万壑松
　　
　　早发禄丰驿
　　
　　驿楼灯火见西屯使者出门人语喧天寒马渡此溪水月落鸡鸣何处村六诏山川皆郡县百年身世任乾坤若为看见梅花树忽乱乡愁入故园
　　
　　过舍资闗
　　
　　山来絶厓虎跳跃路入半空蛇结盘安得云霄生羽翰直排阊阖献琅玕晓行函谷星初落晚渡轘辕雪正寒所歴未知今日险何乡能托此身安
　　
　　广通驿
　　
　　路甸驿前溪水回驿楼打鼓使臣来满头白雪岁月改对面青山云雾开万里逢人相劝酒一身去国每登台醉看大字忆都督跃马赋诗何壮哉
　　
　　晚至楚雄
　　
　　楚雄城郭暮云间城上悲笳惨客颜僭国曾称白鹿郡居人犹说卧龙山葡萄直自张骞得薏苡空随马援还今日封疆非汉土王师无地不平蛮
　　
　　姚安醉歌
　　
　　景云僇尸李知古天宝召乱张虔陀唐兵莫讨阁罗鳯宋师不踰大渡河村村小屋鸡狗少处处青山豺虎多今日安危在诸将请君听我姚州歌
　　
　　自姚安出普淜
　　
　　层闗飞鞚出寒云万木归鸦乱夕曛山自蜻蛉川口合路从鹦鹉岭西分道傍筑室新城市塞上屯田久驻军逺客谁无乡土念悲笳吹动不堪闻
　　
　　过小云南
　　
　　眼明百里眺晴川洗我悲辛一迥然山气成云无五色石光如镜有千年荷戈戍士终怀土卖剑居民尽力田自古华夷归混一今人未必重开边
　　
　　白厓闗
　　
　　晓行清子川前月夜宿白厓闗上云宇宙有生俱是客江湖无日不忧君人心可使豚鱼应絶域真同鸟兽羣饱暖残年得强健未惭蛮府作叅军
　　
　　过赵州
　　
　　青山环抱水争流行尽云州入赵州四野耕耘多乐岁诸蕃出候不防秋过桥花竹前村近入谷松萝小寺幽妻子谁能免相忆他乡虽好莫淹留
　　
　　入龙尾闗
　　
　　山为城郭海为池一卒当闗万卒窥越隽郡开通汉使吐蕃兵结覆唐师只知地险如难服岂信天亡遂不支歴览华夷每怀古临风倚马读残碑
　　
　　大理
　　
　　西南形胜此山川蒙段偏安五百年圣主龙飞无僭窃王臣虎拜有旬宣登临已觉心神豁战伐安能骨肉全多幸逺民皆赤子夫耕妇馌戴尧天
　　
　　留洱西驿因过三塔寺
　　
　　眼中城郭与山川生我江南罨画船云气半峯飞白雪水光一镜落青天野墙椶树人家住官路梅花驿使传最是禅房听梵呗此心能洗百忧煎
　　
　　邓州驿
　　
　　平冈走马神摩洞荒驿闻鸡邓赕川丹壑泄云朝翳日玉泉阴火夜生烟一年残厯愁来检万里新诗老去编山水不殊人事异中原归计正茫然
　　
　　鹤庆驿会吴人冯广文闽人林税使
　　
　　马蹄蹴遍阴厓雪直向居庸塞外行日落忽闻牛背笛川平始见鹤州城秋风千里莼丝滑暑雨三山荔子生迁客相逢话乡土天涯何限未归情
　　
　　丽江雪山
　　
　　玉龙峯髙九千仞日色晦明云气寒何当赤脚踏冰雪更有红颜生羽翰石洞僧来昼骑虎瑶台仙去夜乗鸾山灵于我岂无意一路天花落锦鞍
　　
　　出龙尾闗之永昌
　　
　　﨑岖万里入遐陬尚觉山川是壮游倒海鲸波奔石马极天鸟道凿金牛昔人于此成三窟老我而今隘九州岛生入玉门班定逺未归能不悔封侯
　　
　　兰沧江
　　
　　曾观樊绰云南志今入兰沧江上舟山自哀牢皆北向水如弥渃尽南流乾坤瓮盎多蚊蚋蛮貊襟裾类马牛揽辔登髙一回首悠悠何处望神州
　　
　　万箭树
　　
　　行人好怪亦何愚万箭空存树半枯一日风颷纷羽镞百年霜露此根株侧身飞鸟惊还落抱子哀猿穷更呼斩伐未能吾所愤独骑官马向山隅
　　
　　永昌山行
　　
　　阴崖积雪涧流冰自入哀牢感慨增老我只今诸事废此山从古几时登武侯祠屋应难泯樊绰志书犹足征纵到五天依象敎不如三泖下渔罾
　　
　　江头絶句
　　
　　勤苦南蛮子相迎逺出山短衣双黑胫大耳两金环
　　
　　骑象豪酋出牵牛老父来马头风雨过一洗瘴烟开
　　
　　山影东西合川声日夜流片云还作雨九月未成秋
　　
　　蕉叶碧逾净榴花红更明知秋惟蟋蟀唧唧草间鸣
　　
　　冰壶银作顶餐具竹为盘父老知蛮语儿童覩汉官
　　
　　竹壶倾白酒草阁坐青山自笑居夷久逢人语亦蛮
　　
　　跣行无履袜科首匪冠巾絶域亲朋逺何由见故人
　　
　　金盌冰蔗浆银盘烂蕉黄食物岂不美不如归故乡
　　
　　金杯阿刺吉银筒速鲁麻江楼日日醉忘却在天涯
　　
　　小树香橼子疎篱匾豆花人情悲异土物色似吾家
　　
　　土俗诸蛮异人心一理同古今鸡犬月南北马牛风
　　
　　孰知中国外民俗乃驺虞舞意存千羽歌情在袴襦
　　
　　谁似夷民乐讙呼醉即狂妇人无妬忌儿女各成行
　　
　　辛苦夷人妇鱼篮各在腰纺丝还夜夜舂米亦朝朝
　　
　　卉裳纒胫窄藤笠葢头圆日日清江浴生儿不记年
　　
　　文锦腰间带黄金顶上丝浣纱如越女解水似吴儿
　　
　　络臂银丝钏纒头白帨巾纷纷趁街子卖酒坐藤轮
　　
　　到部后谕贼归顺野宿山行晚至晋宁州太守史公留饮诗以记之
　　
　　落日孤城小轻烟一水斜青山蒙氏脸緑树僰人家絶塞无来鴈荒城有噪鸦多情此州尹劝酒说京华
　　
　　晚至昆阳州饮通守家土官留此州俟予至同宿马氏有邻妇李氏抱子携酒而至赋此
　　
　　晚次同酋长晨装戒仆夫刴鱼炊白饭系马与青刍但喜人情合宁论土俗殊谁家小儿女直欲挽吾须
　　
　　明发昆阳自此入山四望空寂情甚无赖因以自遣
　　
　　水穷山路转雨断塞云回冉冉行人至荒荒落日催百年消着屐万事付衘杯不识昆明底何人见刼灰
　　
　　过峤甸始见禾泥蛮数家有叟携酒过水见土酋饮道傍仆从皆饮酒尽乃行有作
　　
　　山断村纔见溪回路忽迷贩茶非土獠劝酒是倭泥碧树排云直青秧挿水齐欲忘乡土念多事子规啼
　　
　　晚宿山中与土酋共寝情亦真率因赋此诗
　　
　　寂寂空岩夜凄凄急雨寒土酋分武帐山鬼怪儒冠天欲劳筋骨人当见胆肝忘形自髙枕睡熟梦金銮
　　
　　早行忽数人被甲持弩至道左俟土酋及见余或揖或跪译者曰此倚石村部民也期此地迎酋而归既而上马从行至晚同宿山中赋此
　　
　　部落皆亭障民氓尽卒徒甲兵无外侮弩矢有前驱擒贼非难事安边是逺图君恩同雨露何地不沾濡
　　
　　杂种诸蛮部深山一野人树枝低作屋松叶厚成茵自祝身无恙谁知句有神生还见妻子话此益酸辛
　　
　　以书词招火头忽纳归顺诗以记之
　　
　　徼外之官日山中僦屋初游盘同鹿豕孚信及豚鱼已集投荒録将驰谕贼书中原一万里人事近何如
　　
　　时忽纳与死可伐刀木板皆已归顺山中无事与长官饮剧偶成
　　
　　旧酿筒能吸新诗藁未删及瓜今日到行李几时还风雨家家碓烟云面面山不因边事息那得宦情闲
　　
　　○送别
　　
　　送景徳辉敎授归越中
　　
　　斗酒都门别孤帆水驿飞青云诸老尽白发几人归风雨鱼羮饭烟霞鹤氅衣溪山无限意予亦梦柴扉
　　
　　送韩县丞之官
　　
　　退朝无事坐读易索诗有客来扣门每看新进诸才杰都是故家之子孙金兰结交岁迟暮玉树照人天晏温百里宁非大贤路一饭敢忘明主恩
　　
　　送安处善司税之官青州
　　
　　买酒直倾囊底钱都门醉别意茫然人生白髪屐几緉子去青州路一千鸦背夕阳江雨外马头秋色岱云边大梁东接齐封近书信频烦使者传
　　
　　送月潭上人省母
　　
　　日日慈乌啼树林空山念母思难任了经夜月三花影洒泪春晖寸草心逺道归来尘满屦髙堂老去雪盈簪衲衣便作斑衣舞自觉天伦乐意深
　　
　　送纪善黄宗仁归省闽中
　　
　　王门朝并入官舍暮同归子负明经学予惭窃禄讥有言犹药石相戒比弦韦念此交期久嗟时友道非挑灯频夜雨把酒及春晖不寐縁听漏无钱即典衣兹晨陪祖饯万里问庭闱皆决闽山小心先越鸟飞白头今老大彩服更光辉乐意何终极离歌莫叹唏水深鸢跕跕风急马騑騑路黑桄榔暗林红荔子肥到家良愿幸去国亦瞻依楼阁云长绕烟花露未晞谬随书殿直颇觉侍臣稀细订凉秋约重来慎勿违
　　
　　送钱仲沐赴京师
　　
　　官舍五年居大梁（阙）人思故乡词伯而今无铁史门生何幸识钱郎渡头打鼓船开驿花底卷帘书满床未论心期又相别席上题诗烦寄将
　　
　　送洧川李主簿被荐赴京师
　　
　　儒生有策致时康送子城南别意长四十脱身辞簿尉九重虚已问贤良杠梁往往农功后榆栁阴阴官路傍洧上曾过见佳政于今父老不能忘
　　
　　送张长史往闽中收书籍
　　
　　亲王开国日清闲讲殿同趋独厚颜宿徳造门如北海善书留本似河间禁渠冰尽微波緑苑树春生细蕋斑珍重大夫南粤去满船图籍几时还
　　
　　送欧阳太守之官东昌
　　
　　文忠孙子尽儒冠汝最华年拜好官白日锦衣行五马青云彩翮翥孤鸾闻名何似承颜色握手谁能出肺肝生别新知半悲乐他时书札报平安
　　
　　倾葢金陵白下门照人玉树色清温殿前礼乐三千字海内文章六一孙雨露自天承紫诰风云随地送朱旛山东到日应春社父老传呼花满村
　　
　　送刘敎授致仕归金华
　　
　　六十看山眼未昏草堂归去卧烟村朝廷已许乞骸骨衣食未须忧子孙上马天风吹席帽落帆江月到柴门美芹炙背区区意他日难忘献至尊
　　
　　送人致仕归越
　　
　　老臣殊荷圣恩寛诏许还家授散官赐杖未携鸠玉小诰绫新织朶云团西窗夜雨销红蜡东阁晴山拥画栏子去我留宁不媿鉴湖他日请黄冠
　　
　　赋观鱼台送李濠州归河北
　　
　　庄周非惠子惠子非庄周二子濠上意固知鱼乐否我陪李使君聊复濠上游漠漠野屋古悠悠淮水秋濠鱼不盈尺数罟日相求喁喁讵能乐政似苍生忧吾祖养鱼作徳与元化侔庄惠满一哂抚掌风萧飕使君将北归脱履巢云丘濠州失父母遮道不可留涸辙无活鲋深渊有潜虬徘徊下台晚极目送孤舟
　　
　　赋海珠寺送史倅之肇庆
　　
　　泓然小沧海烱若明月珠楼阁起中央突兀金仙居夜闻诸天乐时有羣龙趋谁谓黍米微大与八极俱矧兹摩尼光一碧涵空虚府公或游息赋诗怀抱舒清风吹欬唾散落天南隅为政岂不劳聊复乐公余去珠行南还民命其少苏
　　
　　送李学正之易州为赋桃花崦
　　
　　野性好林壑胡为来市鄽岂无桃花崦着我屋数椽深深崦中花万树春霞鲜居民非避秦鼓腹戴尧天花间长儿孙看花不计年我欲往求之路隔松萝烟怅望小孤峯玉立青娟娟相逢李博士颇似长庚仙江东事幽讨已有青鞋縁得官不厌冷幡然向幽燕振衣山上风洗耳石间泉期君早归来和我桃花篇
　　
　　送王幼度待制致仕归大梁应敎
　　
　　簪笔三年直禁坡扬铃一日上淮河归来疏传黄金重老去冯郎白发多野陌早花纔点缀官亭新栁已婆娑梁园到日春如海儿子将军奈乐何
　　
　　白发红颜七十龄中原文物有仪刑君王昼日勤三接博士春秋老一经宫锦赐来天上使苑花开遍水心亭都门祖帐千年事犹有声光在汗青
　　
　　送终南道士还山
　　
　　脱屣都门骨已仙山中故物尚依然寒窗火伏烧丹灶暖谷烟生种玉田一马看来齐万物双龙化去歴千年长生久视宁无诀安得从师老后天
　　
　　送日本僧游五台
　　
　　中国有僧来日本铁船过海是耶非三更地底金乌出万里云边白鹤飞性本圆明能作佛迹无拘碍已忘归五台到日应残臈看取天花满衲衣
　　
　　送征江倅朱克正赴京师
　　
　　人皆云云南卑暑故多瘴疠乂云昆明地冬不苦寒夏不苦暑无瘴也洪武丁卯冬十月予始至嵩明风雪三日地气与中原不大相异十有一月留昆明风雪复作意向之所闻皆妄耶询诸土人则曰当年未始有雪今始雪尔予于是深有感乎邵子之言窃自喜也适征江倅朱克正之京师诗以饯别因以识予喜云
　　
　　骑马出城官路长滇池风雪正茫茫北来地气符王化南下天兵克鬼方土鼓污樽皆礼乐毡裘椎髻已冠裳重来莫道边庭逺父老思君意不忘
　　
　　送鱼课使霍思诚赴京师
　　
　　三年官守滞蛮荒万里梦魂飞大行居有马鞯留客坐食无鱼鲊寄亲尝晴天梅树常含雾臈月山花不受霜辞满得归人共乐将诗送别意茫茫
　　
　　送云南通守朱绍祖考满赴京师
　　
　　城南城北作春游父老逢人说郡侯田野只今无外事衣冠何地不中州马头红雨花都落海子白云山欲浮昨日新知今日别可堪东望独凭楼
　　
　　送云南刘推官赴京师
　　
　　恩承雨露出金銮不是南蛮罚爽官六诏山川开郡县百年父老见衣冠吏无隳突民何幸狱有平反母所安忽报政成将入觐青云回首送飞翰
　　
　　○赠
　　
　　栢峯为希仙道士作
　　
　　何处仙家紫翠房一峯烟雨栢苍苍羊眠白石云根烂麝过青苔雨气香羽节凌风天有籁彩囊盛露玉为浆头颅我已将华发便欲传君却老方
　　
　　溪隐为友人作
　　
　　练溪闻说草堂成拟托幽闲老此生楠树秋风棋局晚桃花春水钓丝晴羣鸥烟雨忘心迹一鹗云霄荐姓名为尔题诗翻自笑沧浪何日濯吾缨
　　
　　临清道隐为豫府饶纪善作
　　
　　秋水一波清且深隐居谁识道人心流行不息终归海开辟俱生直到今川上曽闻尼父叹源头重感晦翁吟何时一笑空明里同照扁舟雪满簪
　　
　　赠商潜戴
　　
　　珪钓泽可物色力田亦名科畴云山林士不为汉网罗有客善沉晦古镜垢弗磨行货区寰中逺游笑且歌驱车大行坂捩柁扬子涡烟涛接溟涬空翠亘嵯峨险途亦良苦胜览不既多治生各有术藏器心靡他人疑望市利尔自乐天和得酤百钱酒辄便两颊酡乾坤一睥睨万物如尔何我昔岩壑居幽期结云萝今悲白黑染岂幸青紫拖夷门官舍冷媿尔频来过将诗勿浪传为我自吟哦
　　
　　赠良医杨士达
　　
　　南京旧识杨医师北来中都重见之亲王纪善为作传护卫将军能赠诗石田芝草白云里丹屋杏花春雨时刀圭乞我脱凡骨身到玉堂应未迟
　　
　　医药济夭死肇自圣神作大哉炎农徳天地同广博寿域无札瘥风气固冲漠风气一以开寿域日以索僵尸或京观饿莩多沟壑虽有卢扁徒莫补混沌凿天地今再初万物方振跃恭惟吾皇心夕惕忧民瘼五福用敷锡四海翕清廓矧子医师良仁术在所扩短章匪为赠于子意不薄
　　
　　赠眼科俺都刺
　　
　　人生妙处惟青卢光明不息照八区胡为虾蟆蚀白月欲以象罔求玄珠青囊系肘甚奇秘金箆刮膜只斯须吁嗟世俗盲五色俺师俺师絶代无
　　
　　赠庄浪王镇抚
　　
　　左陈书史右弓刀谁道边城军务劳万马秋风肥苜蓿一■〈氏鸟〉春水醉葡萄山山部落西戎静夜夜旌旗北斗髙政是太平无事日不妨诗态忆吾曹
　　
　　赠吏隐
　　
　　我志本伊傅我学非申韩胡为窘簿书得匪负衣冠圣哲动以时否泰识其端巻舒则在我何适非所安冉冉鴈鹜趋聈聈龙蛇蟠旷心遗困辱沉迹逺疑患闗门古有令封疆亦有官公庭有执钥涧阿有考盘请渠勿投笔努力以加餐
　　
　　九我堂为王彦麟赋
　　
　　匪亲曷有我有我能无亲我当供我职我情莫我申父生母鞠畜长育我拊循出入又腹我反复顾我勤亲恩有如此罔极同苍旻儿心若寸草胡能报阳春七闽去六诏不翅越与秦母发镜中雪父骨山下坟祭扫旷岁时定省缺晨昏瞻望悲行役何怙哀鲜民上山山有颠涉水水有津悠悠百年内孝子难具陈
　　
　　立春前一日寿左布政鷃居张先生
　　
　　好风明月自东来岁酒先沾栢叶杯元气机缄生万物寿星光焰烛三台汉廷尽对贤良策董子独怀王佐才愿使斯民乐长治熙然鼓腹上春台
　　
　　五十儒臣两鬓丝政縁赤子切寒饥化行南诏同中国道在西铭觉后知宾幕梅花春意早公堂栢树午阴迟偕跻寿域苍生愿载拜称觞岂我私
　　
　　巽隐集巻一
　　
　　●钦定四库全书
　　
　　巽隐集巻二
　　
　　（明）程本立 撰
　　
　　○题
　　
　　题风木堂巻
　　
　　男儿徒食禄亲没为谁荣竟抱终天憾深违爱日情九原双泪彻万事一毫轻最是堂前木悲风日夜生
　　
　　题李典仪云东巻
　　
　　母老今犹健儿行久不归一官淹白首万里梦斑衣越郡东溟阔秦闗西日微只将双泪眼日日看云飞
　　
　　题鹤湖草堂巻为况伯章司税
　　
　　飞尘不到鹤湖边隐者堂成似列仙弱水蓬莱三万里人民城郭一千年煮茶风雪烟浮树载酒空明月满船此趣直忘身与鹤扬州何意问腰纒
　　
　　题君山别业画巻为黄伯昻
　　
　　画图林壑起云烟使者髙怀寄静便背郭真成浣花屋看山如坐洞庭船柴门黄叶邻僧扫石径苍苔野鹿眠如此故巢劳逺忆只应头白是归年
　　
　　题天竺昙敷上人法华山房巻
　　
　　昙师法华室只在鉴湖边白日开三竺清光出五莲海龙曾听呪庭鸟亦知禅一月云床宿吾生信有縁
　　
　　题黄氏山水小画
　　
　　暇日景广文邀予游黄氏庄黄氏晜弟觞予亭中请名其园因名之曰成趣酒半复出山水小画二轴索诗遂赋二絶用松雪翁倭砚试郭玘墨书画上在坐者广文与竺昙敷也
　　
　　青山緑树有楼台春水晴天一镜开兴发不因寻贺老酒船那得过湖来
　　
　　忘机得与白鸥亲春雨汀洲杜若新一笑题诗山水画不知身是画中人
　　
　　题吴门孝子巻
　　
　　股刲儿可忍病去母能存不是轻遗体其如感至恩秋风多在树夜雨自生萱今日终天戚衣襟满泪痕
　　
　　题紫阳书屋画巻为鲍掾
　　
　　朱子道鸣濂洛后紫阳山并华嵩髙生民不被当时泽从祀方从后世褒封事万言焚谏藁棹歌九曲付渔舠看君图画增予感千里云林怅望劳
　　
　　题刘士平竹所巻
　　
　　鳯凰溪头十亩园我昔种竹竹已蕃揃除杂乱扶正直不使恶类相牵援春雷动地儿孙长森然玉立参天上玄冬何嫌霜霰重赤日自憩风飙爽一从宦辙梁宋游熇埃眯目挥汗流琉璃八尺谁卷送琅玕一个不可求腐儒本非食肉相十年归梦随吴榜余生未了苜蓿盘此身须付桃枝杖永嘉刘郎思故山有庐亦在万竹间觅我狂歌托幽抱歌成转觉俱愁颜长竿把得溪头钓短箫吹作江南调此时烧笋饭刘郎喷案不妨同一笑
　　
　　题山水钓鱼小画人
　　
　　间万事一丝轻江上数峯双眼明老我不归空看画秋风又到洛阳城
　　
　　题竹石小画
　　
　　玉堂仙人松雪公写竹正似石室翁云林道人虽出后往往落笔生秋风吴人好书仍好画百年遗墨千金价比来何处得此图松雪云林此其亚娟娟嫩玉纔数茎烟稍雨叶纵复横洞庭寒骨沉水底铁索下取蛟龙争却忆江南旧池馆笔床棋局何萧散一行作吏事便废十年不归魂欲断松雪子孙今几人云林弟子谁逼真得归故乡倘相觅竹枝挂我头上巾
　　
　　题望云图
　　
　　清漳黄宗仁为周府纪善其尊人栢轩先生年已八十余道逺弗能就禄养宗仁尝以使事经河山间见白云南飞因驻马久之夷山孙述古为作此图以识其不忘乎亲之意宗仁征予诗予故以狄公言之庶览者知图之所由作也洪武十六年癸亥十月初吉程本立书
　　
　　忆弟杜陵恨思友陶翁情矧兹登太行能不怀所生天伦孰为重孝感莫非诚无形恒有视岂直云英英依云睠亲舍益使忧抱萦斯人已千载简册垂令名披君望云图今古一章程谁独非人子令我心惸惸
　　
　　题张徳麟活水轩巻
　　
　　川流虽浩浩泉出乃涓涓地势东南下河图一六先净心涵湛碧探理入幽玄我学如潢潦诗成益惘然
　　
　　题严氏苍苍楼严氏子陵后也今居上虞山中楼名葢取范文正公云山苍苍之句云
　　
　　严陵滩下水潺潺千载髙名宇宙间风节最称东汉士子孙犹隐上虞山沧江烟雨羣鸥没落日云霄一鸟还好倚楼居同极目久淹官署独何颜
　　
　　题墨桃
　　
　　天台美人红雪肌玉洞春深曾见之今日风沙吹面黑出山不似在山时
　　
　　题画
　　
　　瀑雪青天落松涛白日飞罢琴成独赏得趣在忘机山水东南好持竿我亦曾只今江海上何地着严陵
　　
　　题梨花锦鸠图
　　
　　章葆字徳玉金华人也蚤岁北游尝仕秘府今已七十余矣流落梁宋间衣食不能给然精明强健不减昔时非泰然自处者不能也时写翎毛花果生意入神曲阿眭履道持梨花锦鸠图征予诗且言其为人若此因识其语于诗之左欲知徳玉者当求之丹青粉墨之外也洪武十九年丙寅二月乙卯程本立书
　　
　　别愁归恨是清明眼眯风沙白发生纵有花枝如画里看花不似少年情
　　
　　万花深处语黄鹂花底能无挟弹儿自在两鸠春寂寂一枝晴雪立多时
　　
　　题画送人归越中
　　
　　十年归梦落沧波一日飞帆渡浙河指点南山最青处故巢依旧白云多
　　
　　题山水画
　　
　　白云载青山青山欲飞去■〈氵虢〉■〈氵虢〉石间泉沉沉谷中树得非匡庐游无乃天台路愿与幽人期逍遥岁年暮
　　
　　舣舟上层台抱膝寄遐想飞鸥闪余晖秋色凄苍莽山川岂不好岁月忽已往悲来一长啸旋飙激清响
　　
　　题友人剡溪书屋画巻
　　
　　好买山阴二顷田草堂只住剡溪边谁无白饭鱼羮吃未有青鞋布袜縁万壑烟霞晴看画五更风雨早朝天乞身得遂南归愿雪夜怀人即放船
　　
　　题子昻烟波归兴图
　　
　　此生只合住湖州罢得微官任白头尽买太湖三万顷烟波随处着渔舟
　　
　　题浦舍人画梧桐竹石
　　
　　云林弟子浦长源风雪相逢白下门请写江南山水窟着我读书秋树根
　　
　　锦石成山花满川子孙一旦鬻平泉疎篁古树苍厓雪茅屋看来已百年
　　
　　题三余斋巻送钱掾还乡
　　
　　白门送客日已斜车马塞路风吹沙金印何须大如斗锦城不如早还家雨夜空庭惟木叶雪晴深谷有梅花三余斋中自足乐闭门读书双鬓华
　　
　　题兴平敎谕罗时可西山清啸集
　　
　　西山老人须发苍舒啸直登千仞冈应谷大声穿石裂旋风遗响入云长江流赤壁空寒月树倚苏门几夕阳今古英豪本同调不胜遐想接微茫
　　
　　乌撒题画四絶
　　
　　鹡鸰
　　
　　急难思我弟万里各漂零原上西风急伤心见鹡鸰
　　
　　白头翁
　　
　　乌蛮天万里客鬓不禁秋自在髙枝鸟胡为也白头
　　
　　杜鹃
　　
　　啼血口流丹月明花影寒不堪愁里听只好画中看
　　
　　双燕
　　
　　不归江上宅烟栁暗春郊多媿双飞燕年年觅旧巢
　　
　　题徐景旸趋庭巻（景旸散骑舍人父任云南右布政使）
　　
　　柱石老臣持使节芝兰儿子拜亲闱九重天语传丹陛五色云章制彩衣官舸夜帆风力便寿觞春酒雪花飞人生一乐真难得况尔名家世所稀
　　
　　题陈谷宾思亲巻
　　
　　春雨白鱼江水深夕阳乌鸟塞垣阴谁无逺道思亲泪不及髙堂念子心五色斑衣云满袖百年华发雪盈簪如何此乐恒难得陟岵诗成感至今
　　
　　题梦彩堂大理推官冯思齐氏自为监察御史时扁其堂曰梦彩洪武廿一年岁次戊辰冬予过大理思齐以巻征诗
　　
　　身上彩衣今夜梦囊中绣线旧时缝两眼忽迷云五色八翼直飞天九重袖翻蝴蝶春阶舞盘斫鲤鱼朝馔供百年此乐人间少睡起倒裳听禁钟
　　
　　题韩伯时寿藏巻
　　
　　自营寿穴松林护预乞墓铭厓石镌四海交游几人在百年宇宙一身全判山容与花时酒剡水溟茫雪夜船去住何乡非乐土死生今日任苍天
　　
　　老来斑鬓谢朝簪买得青山有赐金汗简文章千古事茧窝骸骨百年心冰霜旧栢乌羣集风雨小松龙一吟蒲裹车轮鸠刻杖苍天有待意何深
　　
　　题王理问宜休亭画巻
　　
　　老来多病懒衣冠结得间亭日倚阑岂为好名聊傲世正縁知止欲辞官三更海气云霞赤六月树声风雨寒归到闽中旧台观不须山水画图看
　　
　　题凌景南春露轩
　　
　　忆昔园林春露时髙堂慈母看孤儿金茎愿得承仙掌玉屑和来献寿巵润入锦棚生竹笋湿沾斑袖滴花枝于今怵惕兴悲感恍若音容一见之
　　
　　母榇扶来魄未安春山草木露漙漙松间晓滴花还破薤上阳晞泪不干旧宅鱼泉空有井小囊熊胆尚留丸构轩题扁情何极乞得诗铭后代看
　　
　　题画龙
　　
　　水底或沉盈尺梭天际忽腾千丈波神灵变化固莫测世能豢之奈尔何
　　
　　题画菜
　　
　　酒酣夜发清冰瓮朝罢春沾白玉盘十载旧恩天上梦一根生意画中看
　　
　　题山水小画
　　
　　太湖三万六千顷七十二峯湖上山草阁酒醒风雨过棹歌声在水云间
　　
　　江南不到几秋萤风壑云林梦草亭万里乾坤双老眼他山不似故山青
　　
　　题望云巻
　　
　　几见夕阴天际合恒瞻晓气日边开百年只愿斑衣着五色何当玉女裁下土苍生渴霖雨边城白发走尘埃陈情倘许排阊阖归到庭闱心尚孩
　　
　　题郭掾未伸轩巻
　　
　　亲丧不葬孤儿罪声欲彻天成永号一日九原封马鬛百年万事付鸿毛秋风白发身今老寒食青山梦转劳家圃卖瓜归去好墓庐攀栢种来髙
　　
　　题山水画送人归楚
　　
　　西南六诏山无数多在蛮烟瘴雨间不似故乡归去好洞庭湖上看君山
　　
　　题百鸟图
　　
　　燕雀安知鸿鹄志凤凰岂同鸡鹜羣君看九十九禽外一禽举翮摩青云
　　
　　题刘中云海蓬莱轩
　　
　　谁信刘郎是谪仙行轩不减洞中天蛟龙嘘气成楼阁岛屿余波见市廛鹤到诗坛通逺信人凭棋局惜流年卜居自爱三山好赢得烟波满目前
　　
　　题蔡氏同寿堂
　　
　　八荒仁寿域四海太平时盘古乾坤久华胥日月迟长年非大药至乐在标枝总是吾君力苍生恐未知
　　
　　○杂咏
　　
　　费孝子诗
　　
　　蔡河冰坚夜苦寒将军上马重裘单谁知一卒独念母解衣卧冰良足叹剖冰求鱼鱼易得有母不见供谁食万事无如子母全一寒敢为形骸惜尔虽不自惜天也宁无知一朝有王命命尔求母任所之山川邈邈荆湖路儿行遑遑母何处澧州城边求得之母发萧萧已埀素初逢不觉泪交颐却话兵戎始别时一失乡闾二十载只今谁在谁孤嫠奉母还居蔡河上人力胡能神所相王恩不特赐之金且复其身俾终养新妇从夫未识姑吁天一诚夫与俱儿能负米妇能爨返哺不媿禽中乌宋朝孝子河中倅苏公文章传海内江南流落孝僧诗鲜于草书称近代军中小卒谁所誉金华作传不我诬忠臣孝子何代无呜呼忠臣孝子何代无
　　
　　寻刘集贤隐居
　　
　　方瞻紫锦屏倐览青玉案兹山亘百里我行山未半余雪云俱白新泉冰始冸春姿动晴壑好鸟自相唤探幽会披榛纪胜欲濡翰西投集贤里息鞅日已旰衣冠拜遗老使我发深叹垂世贵立言有竹青可汗
　　
　　乳石诗
　　
　　象贤奉常得异石于演乐堂典宝周翁识之云道州乳石也奉常欣然以诗见遗余尝怪李翰林集有云荆州玉泉山多乳窟中有白蝙蝠饮乳水而长生其大如鸦典宝荆湘人欲一问之未暇也今以道州乳石言之则荆州乳窟可知矣然又闻王烈入山得石髓青泥流出随手坚凝气味如秔饭按仙经云服之寿齐天地窃谓髓之与乳皆石之脂也髓其凝者乳其液者乎服髓者寿则蝙蝠饮乳而不死亦无足怪矣独未知遯世长生之徒亦有服乳而长生者乎因赋诗畣奉常并呈长史公且欲质诸典宝翁也
　　
　　闻道山中乳窟多乳泉流处石为窠洞门到夜飞蝙蝠驿路何年载槖驼野色忽看新■〈山咅〉嵝水痕犹认旧漩涡岂无青髓香如饭老我黄尘奈尔何
　　
　　喜晴
　　
　　夜雨朝晴喜欲狂西屯骑马过东冈不妨逐兔争牵狗切莫驱狼使牧羊野日孤营无细栁天风十月有枯桑归来又饮将军酒一醉都令世虑忘
　　
　　斋宿皇陵夜起俟王驾
　　
　　济济肃冠佩隐隐聆和鸾彤庭炯斜月松栢飒以寒神山卫皇陵左右龙虎盘孝思穆宸衷王心岂遑安秋尝日维吉夙驾夜未阑骏奔执笾豆臣亦备祠官所职在诚恪匪曰盛容观斯言告在列同心臭如兰
　　
　　登封至日
　　
　　登封一室青山下长至千官玉陛前赤脚欲凌神葢雪朱衣曾惹御炉烟惭无衮职丝毫补愿祝皇图亿万年静坐寒窗看羲画经筵或者问韦编
　　
　　庄浪王镇抚省先墓于永嘉道经大梁持巻索诗随笔塞命
　　
　　秦之山越之水将军去家五千里南云飞北风起将军忆亲何日已男儿得禄不逮养有泪直彻黄泉底呜呼秦之山越之水锦衣煌煌照桑梓九原有知能不喜
　　
　　出使钱塘收书籍发大梁
　　
　　奉使南行晓出闗回瞻宫殿紫云间乡里那从枉道入图书只载满船还百年艮岳尘飞海八月胥涛雪涌山一到钱塘一怀古鄂王坟下泪潺湲
　　
　　简宝鸡王二尹
　　
　　南经险道入褒斜十步跻攀九叹嗟竒骏旧曾分上廐蹇驴今欲借东家渭河夜雨鸣清濑秦岭朝云化紫霞万里一官谁见忆天涯更复有天涯
　　
　　戏咏石饼
　　
　　予行至土门铺无炊具日巳午未早食从者陈祥择一石圆如炮者置火中少焉裹石以面煨熟之剥面食予曰此名石裹堆也予因名之曰石饼诗以识之
　　
　　我心匪石不可转炼石作饼心弥坚自看一丸凝白雪谁将五色补青天缩葱侍御世所鄙全椒道士骨已仙铅金砂汞苦难得不如服此能延年
　　
　　东埧铺见桂花因忆故园双桂
　　
　　故园双桂树初成将比吾家两弟兄封植敢忘先子志急难谁念此时情山浓山淡皆秋色人笑人歌共月明独把一枝思骨肉天香三嗅泪纵横
　　
　　滇阳二月罂粟花盛开花皆千叶红者紫者白者微红者半红者傅粉而红者白肤而绛唇者丹衣而素纯者殷如染茜者一种而具数色絶类丽春谱之所云余念昔居吾乡有亭芙蓉浦上亭外罂粟三亩许花惟单叶红白二色而已后忝亲王礼官从驾自京师之国大梁此花无异吾乡兹焉流落万里人事不及而植物遇之不胜感时恋旧之私赋诗二首
　　
　　二月昆明花满川丽春别种最芳妍青黄未着罂中粟红白都开地上莲逐客形容嗟老矣美人颜色笑嫣然马头初见情多感吟得诗成莫浪传
　　
　　善阐东风不作寒米囊花似梦中看珊瑚旧是王孙玦玛瑙犹疑内府盘嘶过骅骝金匼匝飞来蛱蝶玉栏干瘴烟窟里身今老春事伤心思万端
　　
　　滇阳病起
　　
　　书籖药裹客窗间一月吟成病里闲日日相看好颜色人情谁得似青山
　　
　　天涯病后命如丝岂复形容似旧时有客相辞汴州去传闻政恐到吾儿
　　
　　病后戏柬章广文
　　
　　巉然瘦骨鬓鬖鬖扶杖前廊力未堪欲问故人章博士为谁骑马出城南
　　
　　病中谢刘大有曹廷珪见过
　　
　　城南僦屋小如舟贫病谁能慰旅愁薄俗久知无管鲍新交何幸得曹刘
　　
　　巳巳至日用炼象闗韵
　　
　　梦里犹疑听禁钟起来山色晓云笼三年蛮徼逢长至万里君门拜九重斑白秖添新鬓发丹青谁写旧仪容穷愁博得身强健晚节深期雪后松
　　
　　洪武九年岁丙辰二月十日被擢秦王礼官十七日同秦晋燕王府官僚召见奉天门下各赐马一疋楮币有差惶悚感激退而赋诗
　　
　　小步騧駵细织帴羣僚拜赐赤墀前玉门闗外年年贡金水桥边一一牵周制天闲元十二卫诗騋牝亦三千不才驽钝知何补多幸青云早着鞭
　　
　　职币司存九府间流行如水积如山鹿皮荐璧侯王入蚨血涂钱子母还盛世理财元有道小臣蒙赐独何颜弊裘羸马仁三族晏子为人亦未悭
　　
　　吾乡富友文擢顺庆府同知三年升保宁府知府以七十致仕顺庆经歴陈暹会予于京师言其事喜诗赋之
　　
　　陈郎相见石城隅能说吾乡富大夫白发衣冠归洛社苍头琴鹤出成都仰天阊阖犹能拜步月栏干不用扶何日得从诸老后年年春酒劝屠苏
　　
　　富老还家自蜀川蜀民能说府公贤朝廷吏重二千石乡里人稀七十年花雨小车东郭去竹凉髙枕北窗眠请看五福陈洪范造物于公赋予全
　　
　　观梅分韵得枝字
　　
　　只道花如雪何如鬓亦丝客中今日腊眼底去年枝地暖春归早江寒月出迟诗情似何逊惆怅立多时
　　
　　状元黄分韵得载字
　　
　　曲江探花宴春事今安在粲粲霜下杰正色独不改郗林有丹桂擅色已千载晚节孰与伦汝价当十倍
　　
　　晚兴分得净字
　　
　　晚兴重留客风流继觞咏座移修竹深径扫苍苔净秋声屋边起月色云中迸富贵未足论且以安吾命
　　
　　得影字
　　
　　秋风络纬啼金井月色楼台漏声静美人逺在天一方何以慰我心耿耿玉闗不夜嫦娥老银汉欲冰河鼓冷强把相思托凤箫小阶吹转梧桐影
　　
　　得塘字
　　
　　夜雨不湿泥晓云低度墙嘤嘤鸟求友我情曷能忘蔡氏雅敬客羣士集中堂及兹春节宴所忻在余芳长吟何纡徐短歌或慨慷从来文学交岂徒弄杯觞华风荡碧草緑水沈回塘嗟我咏归乐孰与曾点狂
　　
　　惜日短岁十二月二日同诸友访环中老鲍恂于西溪隐居蒙留欵谈论欢洽岂无一言以记之遂命题云各赋一首嗟夫在心为志发言为诗观其所作盖可见矣
　　
　　我志在千古此生无百年百年亦苦短白日如奔川光阴旦复旦把镜心茫然歴看古贤杰勲业照简编安能不努力坐待雪满颠羲和驾六龙为我迟迟鞭
　　
　　○酬和
　　
　　臈日值雪次贝先生二十韵
　　
　　霰零初淅沥雨洒复廉纎只道花如絮那知木有盐乱飘随满地斜舞巧穿帘父老惊银瓮儿童得玉蟾汤泉应已冻火井讵能炎一气何舒惨羣黎任爱嫌垣墉堆易圮坑坎积逾添鹅鸭隍池静貔貅府卫严夜窗贫展巻晓漏误传籖休矣门谁立昭乎阙自瞻昆仑愁折柱华岳恐埋尖晴色先浮瓦寒声或堕檐蜀蛆疑石化海鼠只冰潜坐食惭仓庾啼饥叹里阎阳春君寡和岁酒我先拈瑶草将持赠琼茅试用占贡犀知物逺赐锦望恩沾宫额看梅缀农情待麦蔪梁园诸客盛司马独才兼却笑烹茶者家姬未属厌
　　
　　季子奉祠浚井得竒石次韵
　　
　　偶从深井得原是太湖来艮岳无仙仗昆明有刼灰忠臣厉齿泣贞妇望夫回不胜怀古意点笔赋崔嵬
　　
　　致此江湖逺于今岁月深摩挲悲艮岳指点看云岑烟雾含余润风雷起太阴峥嵘见君意贞确比吾心
　　
　　暂归故乡和友人见寄
　　
　　拾遗徒步得南归千里风尘一布衣为报乡人莫相笑丈夫元不志轻肥
　　
　　和张徳骆纪善初度韵
　　
　　东风驿骑始南还晚兴留人食尚寒泰华黄河观未了阳春白雪和皆难山香舞处花如雨海月飞来玉作盘但愿此身俱老健年年此日共清欢
　　
　　饮酒沔县市中走笔次刘忠江韵
　　
　　郢曲弥髙和转难酒酣拔剑气如山谁怜骐骥盐车下不在君王十二闲
　　
　　归田后次友人正旦早朝韵
　　
　　骑马天街踏雪晴银幡犹记入新正归来一室青山郭梦到羣仙白玉京波暖栁风回太液露晞花日上承明题诗曽应亲王敎五色春云笔底生
　　
　　和贝惟学登小孤山
　　
　　西来风浪涌金山人在鸿蒙沆漭间大地小孤天柱石长江第一海门闗鲛人夜泣珠成泪龙女晴梳翠作鬟欲问灵巫报神语我行何日定东还
　　
　　○述怀
　　
　　春日值雪述道中鄙怀
　　
　　河山开国大风雪趣装严闗树容车幰天花拂帽檐路惊深峪转衣索弊裘添鳞甲飘逾乱毫厘雨或纎冻龟谁为药寒痹孰能砭夜宿催炉火晨兴问漏籖沙留鸥迹印泥逐马蹄粘宜麦曾闻谚连茹况得占眼明看白晳心切为苍黔阳长今当盛阴凝已足嫌微生同燕雀逝景惜乌蟾一命才犹忝诸公徳可渐简须司马授诗许杜陵兼珠侧知形秽膏余被物沾入崤疑陇蜀渡洛似沱潜华藻非三谢丹青媿二阎春晴动鳷鹊月色梦蜚廉专对吾何取能卑叟愈谦别来旬朔改坐觉岁时淹郢曲虽难和家醪会共拈
　　
　　久雨述怀（次张长史韵）
　　
　　闪闪夜多电曀曀朝复风大梁六月雨日夜声淙淙阴阳有纵闭天人相感通因思黄河决昔者原武东长堤蚁穴坏尚足婴其冲遂令耕桑地涛澜涨舂容去年夏不雨祷祠走府公谁能罪真宰我欲鞭丰隆得非伤稼穑曾莫寛租庸今年雨不止将无河决同徒闻万姓号未覩百榖丰天心宁匪仁帝徳岂不洪庶乎形气和荡彼氛祲空腐儒谬食禄治生在归农燮调闇大体忧愤诚小忠况垂齿发暮敢覩班资崇三叹咏君作载歌激予衷
　　
　　○寄
　　
　　寄弟并示壻吴氏
　　
　　闻道南塘旱吾家正可忧不能供赋税岂得免征求旧宅荒苔雨先茔宿草秋急难须努力更与阿骐谋
　　
　　续得乡人信再寄弟
　　
　　闻道溪田熟如今刈获无还能足家食且不负公租八月来黄雀三江出紫鲈新炊兼异味老我忆归吴
　　
　　洪武丁卯春侍从亲王朝京寄宋季子
　　
　　诗翁金石奏对客我能诵翁亦哦我诗松泉响幽洞王门七年久鸡鹜随鹓凤同抱爱君心义与丘山重于今事何及生死衔悲痛我尚卧京华翁已归梁宋逢人叵旧欢即事生新梦彷徨中夜起丹白银河冻春风汴桥栁臈酒钧州瓮轻衫雪罗制小骑青丝鞚斯游岂不乐老我无由共冥冥北飞鸿目极千里送
　　
　　七月九日葭萌道中寄宋季子奉祠
　　
　　聮步常年近赤霄千秋佳节庆今朝星明南极听更漏日上东方立早朝华蕚楼前犹梦到葭萌道上欲魂销仰天自祝吾王寿回首中原怅望遥
　　
　　戊辰七月九日用葭萌道中韵再寄宋季子奉祠
　　
　　蓬莱簇仗逼云霄葵藿倾心岂一朝玉体愿期王自爱金闺忆与子同朝杯余寿沥波曾及袖有天孙雾已销风雨五更孤梦断江湖万里一身遥
　　
　　寄嵩明倅嵩明倅祖原善予乡人也予卧病昆阳原善以公事来日相过旅次意甚恳别后寄此以写予怀
　　
　　年将五十已龙钟百病交攻气不充羡尔髙年精力在鬓毛霜白面霞红
　　
　　天涯相见故乡人一话江南一怆神那复锦鸳湖上醉画船箫鼓闹青春
　　
　　风雨山窗客枕孤东方欲曙鸟相呼无人更似嵩明倅日日能来问病夫
　　
　　苦忆嵩明祖判官无由两臂挿飞翰此身强健须相觅醉舞青天白玉盘
　　
　　○留别
　　
　　次韵贝原翚留别
　　
　　原翚乡先生贝廷珍仲子也兄弟五人三人出仕兄原宪都府经歴弟季翔楚府纪善原翚今宰武安邑以考满赴京师相见于大梁因赋诗留别
　　
　　客里逢君说故乡留连樽酒过斜阳汉时循吏称三异马氏佳儿识五常老去只惊搔鬓短醉来不觉放歌长明朝相送城南路记取槐阴四月凉
　　
　　五年官舍汴州城一见乡人一怆情赖有寒毡留客坐可无春酿与君倾北来山水登临倦南去音书感慨并何日吴淞江上住两蓑烟雨钓舟横
　　
　　发嵩县留别守御千兵邑庠教谕
　　
　　嵩州官舍留三日日日乱山云吐吞闻鸡夜看北斗柄借马晓出东城门广文无毡坐宾客将军有书传子孙我怀先世此乡里愿聚族人居陆浑
　　
　　之官云南留别大梁亲友
　　
　　一身去中原万里投南诏敢辞瘴疠入得匪神明诮精忠胆弗渝日月谅能照生还讵无期老学益自劭亲知念行役执酒请予釂毋为临岐恻但作出门笑踟蹰城西路指点云外峤有诗频寄君尽写所歴妙
　　
　　○怀古
　　
　　龙徳宫故基怀古
　　
　　海子三山带彩霞上皇频驻五云车岂知花石穷民力只拟蓬瀛作帝家中国一朝非宋土北风万里尽边沙只今遗迹令人感剰水荒丘落日斜
　　
　　河堤怀古
　　
　　落日黄河岸儿童看使臣云封龙伯树风旋马头尘荡荡中原地熙熙上古民如何三代下风俗再难淳
　　
　　○桐溪古迹
　　
　　雪佛碑
　　
　　天花堕虚空平地忽三尺异哉西方神现此水精域胎非托摩耶意叵劳刻画乃瞻白玉相安用黄金饰一洗热恼心悉依清净力红日起扶桑终焉化无迹其无本非空其有亦非色君看东逝波沧海不可测我来凤凰溪古寺久荆棘摩挲雪佛碑碑断字莫识金石亦已坏况非金石质万事等泡影感之三叹息
　　
　　洗马池
　　
　　房星下照天池水水光一碧净如洗骅骝何来尘满身解却金覊濯清泚不识谁人乐少年春风栁下曾扬鞭骅骝忽尔化龙去空余池水凄寒烟我闻渥洼在西极此水得名徒逺忆却怜骏骨世间稀伫立池边三叹息
　　
　　建炎槐
　　
　　千尺髙槐旧相门传闻南渡此移根心经百岁风霜苦身受三朝雨露恩破穴中霄经电火繁阴六月似云屯池台锦绣知何在幸尔青青尚独存
　　
　　凤鸣梧
　　
　　梧桐生髙冈亭亭凌紫霄鸣凤丹山来依此百年乔良材中琴瑟和声合箫韶我非汉中郎讵识爨下焦
　　
　　龙眼池
　　
　　宝地多奇踪双池凿龙眼秋水涵逺空寒波应灵响阴云翳或结夜月晴兼朗对此长湛然尘心自萧爽
　　
　　迎凤桥
　　
　　凤过桐溪水溪桥迎凤名光揺锦翮动影落彩虹明夹岸梧桐老芳洲杜若生尚余千古迹登览一伤情
　　
　　惠云塔
　　
　　老禅西来兠率宫金昙舍利开芙蓉平地起作宝光相七级上凌天九重摩尼顶珠现穹碧丹霞掩映鸡足峯八牕玲珑悬皎月层栏翠滑扶神龙我欲乗虚求帝释云梯髙峻红尘隔檐铃停语寂籁冷白鹤飞下苍烟夕
　　
　　浴凤沼
　　
　　凤鸟从何来来止桐溪旁锦毛濯春雨彩翮晞朝阳苹藻动浮彩兰芷吹幽香凤去今不返空余鸥鹭行
　　
　　横湖
　　
　　横湖如疋练风景此中稀日暖赤鳞跃天晴白鸟飞寒松蟠石岸春水没苔矶几度斜阳晚渔舟渡口归
　　
　　东山
　　
　　陟彼东土山惘然思谢安草露湿我衣海日升岩峦愧无如花妓醉舞追前欢飘飘谷风来吹堕头上冠
　　
　　桐溪
　　
　　梧桐荫清溪溪水波粼粼上有五色鸟下有黄金鳞秋雨洗白石春风生緑苹愿学羊裘子时来埀钓缗
　　
　　○游览
　　
　　登通海涌金山
　　
　　西湖上马涌金门三竺归来日色昏今古羣生几尘刼华夷万里一乾坤烟萝花木山中寺水竹茅茨海上村两地登临浑似梦赋诗聊与僰僧论
　　
　　游龙潭陪临安府官僚
　　
　　临安山水似江南天气况当三月三往往挥毫逢鹤埜行行骑马过龙潭载歌白雪谁能和试饮清泉亦不贪记取人家画栏曲桃花一树倚春酣
　　
　　登云南城楼
　　
　　汉武开边事可稽滇池逺在夜郎西已闻郊庙歌朱鴈复道山川醮碧鸡王业无如今日盛才名孰与古人齐自惭作赋非司马万里登髙意欲迷
　　
　　○挽
　　
　　嘉禾挽吕太常母
　　
　　平川吕孝子有母四徳全葛覃诵勤俭中馈事精专夫君既捐世嫠居甫踰年鱼轩竟长往晏逐瑶池仙愁云暗北邙荒草埋新阡诸孤守墓庐有涕彻重泉感我歌此曲临风亦凄然
　　
　　○辞曲歌
　　
　　孤凰辞（有序）
　　
　　嘉禾梧桐乡之凤鸣里节妇朱氏生子焯一岁而寡今年二十余矣读书孝其母故为此辞
　　
　　髙冈兮梧桐凤凰兮雌雄忽失鳯兮凰将曷从梧既悴兮霜露多凰失凤兮可奈何心虽哀兮矢靡他惟巢有雏兮始生哺之覆之兮俟其成雏五色兮仪虞廷凰虽孤兮心则宁
　　
　　杨花曲
　　
　　君不见陈宫美人张丽华春情轻薄似杨花兵尘吹入景阳井荒城老树啼寒鸦又不见隋堤一千三百里炀帝龙船压春水锦帆飞不到天涯腥风战血杨花里噫嘘唏陈与隋山川虽是国已非年年三月杨花飞江南江北啼子规
　　
　　沧海白云歌为姑苏陆弘道作
　　
　　谁言黄河之水东流到海不复回海潮日日去复来谁言天上白云斯须改变如苍狗日日白云飞海口海潮日日来有期白云日日海口飞沧湾亲舍白云下天涯游子何时归
　　
　　清平乐题眭履道所画桃花送琴士蒯文达归山
　　
　　山翁归去玉洞花千树拍手儿童花下路惊动落花无数　山中红雨苍苔人间白髪黄埃借问玄都道士刘郎何日重来
　　
　　山翁归去记得来时路雨涨溪泉人不渡花外鸟啼何处　人间不是山中髙怀都付丝桐一曲瑶池宴罢春风吹尽残红
　　
　　巽隐集巻二
　　
　　●钦定四库全书
　　
　　巽隠集卷三
　　
　　（明）程本立 撰
　　
　　○记
　　
　　云南西行记
　　
　　昆明西南八十里为安宁州汉连然县也又号螳螂川蛮之阿宁郎有温水盐井唐书南蛮列传载玄宗诏特进何履光以兵定南诏境取安宁城及五盐井后立郎其地也安宁而西六十里曰禄脿驿驿西北路出山顶予谓禄脿字当作■〈山录〉■〈山票〉犹嶍峨峨■〈山录〉之类也西行五十里曰炼象关关西五十里曰禄丰县又西行五十里山甚峻路盘折又二十里曰舍资驿驿西二十里曰回蹬关西行四十里为广通县蛮之路甸今有路甸驿驿西百里为楚雄府即元威楚开南路蛮之峨■〈山录〉汉唐为覧州蒙氏石桑郡段氏白鹿郡也楚雄而西四十里曰吕合驿驿西三十里为镇南州古欠舍川又号和子城由镇南北行百里为姚安府古名弄楝川汉为姚州唐开蜻蛉弄楝为州县今有蜻蛉驿府通守髙保髙明孙也元天厯中明入朝升姚州为路授明总管有学士欧阳玄作升路记保出以示予姚安西南行百里曰普淜驿驿西行五十里为古云南今称小云南西南四十里为品甸今立云南县县西北行四十里为白厓甸甸西山有关焉关西四十里为赵州古赵睑也段氏时为天水郡赵州西南三十里曰龙尾关入关三十里则大理府也出龙尾关南行百里许有石门天桥又南行七十里曰漾濞江江有桥度桥西南八十里曰打牛坪又西南行百二十里为永平县古博南县也永平西南行六十里俗名丁当丁山又二十里曰萨木哈驿驿西南行二十里曰浪沧江古兰沧也度江数里道傍有万箭树又百里乃永昌府自出龙尾关至永昌颠厓危磴蜀道犹天险不能过也按云南志永昌本哀牢夷蒲蛮峨昌蛮所居诸葛武侯平蛮至此今有诸葛村由永昌后入大理大理城北行四十里有神摩洞又十里出龙首关又十里曰邓川州驿又北行二十里曰蒲陀崆又五十里曰观音山又一驿府曰鹤庆古名鹤川又名漾工川蒙氏谋统郡段氏谋统府元鹤州也北行平原五十里度一山路险峻又五十乃丽江府古称越析州即摩些路也水源出吐蕃布噜古甸故又名布噜天地枕金沙江以江出金故名丽江取丽水之义也又名花马洞以鐡桥城南二十里峭壁间石色状如花马也故又称花马国三种蛮居之曰摩些曰吐蕃曰罗罗元世祖尝驻跸焉府西北行三十里地曰白沙过白沙至雪山北岳神庙由蒙氏异牟寻封雪山为北岳也雪山名玉龙峰予留丽江通守张翥出示樊绰云南志字多谬误非善本也发丽江由鹤庆入大理至普淜过沙桥乃出镇南州后旧道而还昆明风雨越月所歴府六龙首振其北龙尾束其南洱水荡其左点苍峙其右山川城郭民风土物云南诸郡之胜者大理也山之峭拔为荒陬之竒伟观者玉龙山也按元御史郭松平大理行记载云州北十余里山麓之间有石光可照面又名镜州品甸有池名曰清湖湖西官道中有石纹如古篆号地符行人莫敢践询诸土人则莫知其说也又载自嵓甸西南古庙中有鐡柱髙七尺五寸径二尺八寸蒙氏景荘王所造标曰建极十三年壬辰四月庚午朔十有四日癸丑铸土人岁贴金其上号曰天尊柱赵州北有髙原号城墱以世祖驻跸之故州寀建佛宇旦望焚香祝寿予不能及目乃询赵州倅知其不诬也又载入龙关十五里有城曰太和周十有余里语以坡陀为和和在城中故名蒙氏皮罗阁所筑蒙国大治徳化颂碑蜀人郑回制文时唐代宗大厯元年也予过大和城址与碑皆然山部言也凡山水之明秀壮丽地之坦夷阨塞与夫风俗灵异具见郭记予拙于辞姑笔其概尔视郭记则有媿焉
　　
　　敬思斋记
　　
　　皇帝即位十有五年大兵平西南夷而黔宁王镇之既十年黔宁薨皇帝以其人之不忘黔宁也命嗣侯归之镇初黔宁之薨有歌之者曰孰为吾父孰为我母无母奚欨无父奚拊天梦梦乎其恤我穷穷乎及嗣侯之来有歌之者曰于畆于畆是耕是耔维黍维稌以餴以饎我有父母先王之子噫孰谓滇黔不可治耶然人知滇黔之可治而不知所以为治知所以为治而不知所以出治者何道也道以出治学以明道静以成学其黔宁乎何以知之以简重沈黙而知其静也以尊信夫太极图西铭而知其学也如是则于治西南夷也何有嗣侯若曰我考忧勤惕励于兹土有年矣兵食之不足思所以足之民生之不遂思所以遂之逺者思所以来之污者思所以新之简节疎目思有以安之沾仁洽义思有以乐之虫蛇驱之豚鱼孚之我其敢不敬共朝夕以思无坠厥绪无替天子之命哉于是名其宴居之斋曰敬思欲其身在是而有所警于心也愚窃惟续孔孟之传于千载之下者宋周元公也于元公见而知之者张献公也微斯人天理不几于熄乎太极图万化之一原也西铭万殊之一贯也圣人定之以中正仁义而主静太极图之要也天地之塞吾其体天地之帅吾其性西铭之要也斯为先王出治之本矣岂不为嗣侯继志之本乎本之何如敬以存之思以扩之而已武王圣人也克殷而问箕子以天道践阼而问师尚父以黄帝颛帝之道箕子陈之以洪范曰敬用五事曰思曰睿睿作圣尚父告之以丹书曰敬胜怠者吉圣学不在敬乎太极曰君子修之吉则敬胜怠者吉之谓也西铭曰于时保之子之翼也则君子修之吉之谓也通书曰无不通生于通微通微生于思则思曰睿之谓也是故敬思之体为甚微非求诸先儒之说无以知敬思之用为甚着非征诸先王之烈无以见学求先儒以立其体焉治法先王以行其用焉入为三公以福天下愚于嗣侯固企而望之矣虽然非愚之私也天下之幸也故书以为记
　　
　　具区林屋图记
　　
　　具区之名何始乎扬州薮曰具区始见于周职方吴越之间薮曰具区复见于汉史即禹贡之震泽也然则具区为震泽矣扬州其浸五湖非震泽耶亦震泽也然则一震泽也曰薮曰浸者何薮厚也中有草木鱼鳖所以厚养人也浸者所仰以灌溉者也曰具区者何区者有所蔵也言其蔵物之众也故名具区则曰薮也曰五湖者何一曰其派有五一曰其周行五百里三万六千顷也言其灌溉之广故名五湖则曰浸也实皆震泽也其西北之山自金陵而来南骛吴兴以入于钱塘其东则淞江之水分为三江以入于海山拂乎其相紏也风气因之而鬰积水荡乎其莫御也风气因之而宣泄故人生其间者艺文儒术之士特盛焉民性亦轻扬焉然舟车则无不通也故行者说出于其涂食货则无不资也故居者乐生于其土吁美矣具区三江之间邑曰松陵友人曽日荘氏居之葢三吴之美在具区三江而松陵则据有具区三江之美者也予少逰松陵某山某水固皆寓目焉今老矣于其心则??乎其若失茫然其若遗矣洪武岁在壬申之冬西平公嗣镇西南夷日荘实从之来明年春予与日荘握手滇池之上日荘谓予曰具区之中七十二峯之洞庭子所知也闻诸有道者云先天地生巍巍尊髙旁有垣阙状如蓬壶不知蓬壶果何似也藉茅居渤海中则洞庭得不似之乎吾家松陵水之三万六千顷山之七十二峯皆在乎户庭之间家有董北苑画一幅晁无咎钱希白跋语在也爱其烟峦深润林木蓊欝因托吾庐而名之曰具区林屋图装演成卷时一披之则所谓三万六千顷之水七十二峯之山又不在户庭而在吾几上矣尝为之歌曰有竹与梧在屋之隅有栁与揄在里之闾有荷与蒲在池之洿或钓之鱼或弋之鳬或操之瓠或酌之觚以遨以娱以安以舒神仙有无孰为蓬壶天地盈虚孰为归墟江湖一■〈奭斗〉孰为具区八荒庭除孰为吾庐髣乎髴乎以名其图属者久之未能归领其趣子其为我记之予曰凡天下之物能乐吾之心者无非有以见夫物我之一理也乐之以耳目者斯玩物耳今夫物之厚重者莫如山人见其恒止而不迁也云之出也草木之生也山一于止乎物之流行者莫如水人见其恒动而不息也渊之深也蛟龙之宅也水一于动乎山艮象也艮之彖曰艮其背不获其身行其庭不见其人言不见其有我不见其有物也水坎象也坎之彖曰习坎有孚维心亨行有尚言至诚可以通金石蹈水火何险难之不可亨也是以古之君子其止体乎艮而未尝不行也其行体乎坎而未尝不止也则山水之乐得之于心者夫岂玩物而已哉使玩物之乐徒得之以耳目然滇池之水可玩如具区也碧鸡之山可玩如洞庭也具区洞庭可忘也况于绘画哉日荘曰子之论亦谹矣江湖一■〈奭斗〉八荒庭除予亦言之矣虽然图书先子之所蓄也山水先子之所钓逰也吾能不及情哉予曰子不闻浩浩戚戚之尤乎吾先人之田庐亦在具区之南也子命予记予不敢辞天其或者予得与子出三峡下九江上京口以达姑苏于是谒三髙之祠登埀虹之桥然后过所谓具区林屋者而观北苑晁钱之遗墨以偿所愿焉则予虽老尚能与子赋之日荘曰唯于是乎书日荘名炬日荘其字也质而有文儒而知医先府君鲁斋先生常通守吾州故与予雅信云
　　
　　方舟记
　　
　　客有以方舟名其室者谒予滇池次舍而以记请予问客曰夫宫室所以安其居也舟楫所以利于行也二者不相为用也子之室奚取于舟耶诗云就其深矣方之舟之释之者曰方桴也子之室又奚取于桴耶客曰非此之谓也吾生长东南于越之区郡曰四明邑曰慈溪其地负江海之阻擅鱼盐之富山有林木田有嘉谷池有菱芡莲藕囿有蔬果麻枲吾张氏居之二百年矣大父与父虽皆得官慈利知州然未尝去慈溪也吾少之时温凊之隙或桴于海或舟于江或持竿以坐钓或举酒以属客内无衣食之忧外无世事之夺倘佯斯土葢将终身焉今以埀白之年窜不毛之土山居谷汲硗确廹阨陆不可以车辙水不可以舟楫奔走而执役胝茧而皲裂靡其骨而后已田庐不得而有也兄弟不得而翕也妻子不得而好合也于是题其容膝之所曰方舟以示不忘乎慈溪耳乃歌曰月出兮东海三山兮礧礧渺渺兮浮槎今胡为兮罗鬼又歌曰江花兮江草春波兮鳬藻荡漾兮兰舟今胡为兮犵狫歌已余亦不觉蹵然而起愀然而悲也因叹而言曰噫此我心之所同也亦孰无此心哉狐死正丘首仁也而况于人乎虽然吾将语子以道夫人情莫不骄肆于逸乐而惕励于忧患是故逸乐者疾疢也忧患者药石也向也非疾疢子乎今也非药石子者乎惟能随所寓而安之则舟亦室也其在东南之区也奚其乐西南之徼也奚其戚勉之哉富贵福泽将厚吾之生贫贱忧戚庸玉女于成愿共服膺西铭之言何如客谢曰敢请书而置之吾庐之壁间因得观覧而自警也乃为之记客名某字均遂
　　
　　同寿堂记
　　
　　人身之气通乎天地之气人心之理通乎天地之理痿痹其手足者气有不属也医书犹以为不仁而况蟊贼其心而理有不存者乎是故仁道虽大其要在乎克去已私复还天理而已葢非克去已私复还天理不能以天地万物为一体不能以天地万物为一体则不能以爱已之心爱人夫人情莫不欲寿者爱已之心也知其所欲而生之者以爱已之心爱人也然亦岂穷而在下者之得为哉在下而得为者其惟医乎医亦仁矣宜乎蔡氏之堂以同寿名之而子孙世世不能改也嘉兴之崇徳里曰凤鸣蔡氏自宋南渡家焉有字渊斋者传其子梅友竹友梅友仕至防御使尝扁其堂曰同寿竹友子君实者尝着同寿秘室方于元之大徳间君实传其子伯仁伯仁传其子敬之敬之传子曰济字公惠曰润字公泽公惠入国朝为邑之医学训科以卒子曰熈能弗弃基绪同寿之堂自若也公泽谪罗氏鬼国罗氏鬼之被疾而痛苦呻吟者亦莫不求已于公泽公泽仍扁其居药之室曰同寿书来滇池请予记之予与蔡氏居同里公泽又尝从予学予少也及见其祖长也及交其父若兄今老矣能无感于人世邪记其可得而辞也嗟夫蔡氏之先予所不及知者不论也试以予之所知者言之家以医显自渊斋至于熈葢七世矣堂以同寿名自宋至于今葢百有余年矣其东西之鄼南北之鄙岂无富贵于蔡氏者亦有一门七世一堂百余年者乎天奚独厚于蔡氏邪葢仁之积也久矣彼以天人为茫茫者恶足与语天人之际哉公泽居黔中患难而无怨怼不平之气方将寿西南之民以无忝乎厥祖可不谓仁孝人与夫动忍者仁熟孤孽者术知天之所厚于是乎在公泽其尚勉之哉虽然天监下民民之不义降年之不永皇建有极极之不训锡福之不敷葢有非医者所能致力于其间者也驱一世之民跻仁寿之域是则同寿之大者噫今何幸圣人在其上
　　
　　重题同寿堂记
　　
　　同寿堂在崇徳凤鸣里万春桥之东蔡氏之所居也蔡氏自渊斋公仕于宋扈跸南渡家焉渊斋子防御使梅友公名其堂曰同寿着其志也着其志者何梅友与其弟竹友俱以医药济人之夭死期于人人同其寿也厥后堂以兵毁竹友子君实重作之又尝着同寿秘寳方蔵于家君实子伯仁伯仁子敬之敬之子曰济字公惠曰润字公泽公惠子曰頥字孟頥皆克绍先业不坠益振先师易斋鲍先生尝为敬之作记于洪武岁辛亥国子助教清江贝先生尝为公惠作记于岁戊午周府长史六有吕先生亦为公惠作记于岁甲子予为公泽作记于岁乙亥以至士君子之咏歌凢所以发明同寿之义详且尽矣岁戊寅予归自西南夷孟頥复以记请予尚何言哉虽然予去乡二十年耳昔之飞榱步栏重门周阁号称甲第者已莫不莽焉榛蔓之墟问其子孙无遗类矣千百年之后又安知不髙岸为谷深谷为陵邪有若蔡氏之堂朴而非陋俭而非隘世世保之愈久而加美者求之寰宇之内盖尠矣况于一州一邑哉一州一邑亦尠矣况于一乡哉祖宗之贻谋子孙之继述若是予安得无一言以复孟頥邪且予先世与蔡氏居汴同扈跸南渡同来崇徳又同先从兄主一翁尝谱吾族今求谱于侄广则亡矣予尝积书于家今求书于子廉则已散失无几矣而孟頥谦卑好学说友胜已者又拳拳焉请予记其堂叙其谱于先世所蔵虽片纸不敢废视吾子侄奚翅鸱鸾邪吾于孟頥重有感也孟頥父公惠予至友也公惠不可复见得见孟頥公惠其不死矣呜呼吾将戒子孙以孟頥为法孟頥闻予言愿加勉焉能以爱已之心爱人则视人之疾无异于已之疾矣急于已人之疾缓于责人之报则人之获其寿者日益众矣岂不谓之同寿乎噫天地之徳莫大乎生物仁恕之功莫大于活人天之厚于蔡氏者讵有穷邪是为记
　　
　　存敬斋记
　　
　　夫心之于身犹身之于室也心之出入犹身之出入也是故身不在焉无以为一室之主宰心不在焉无以为一身之主宰能存此心者其惟敬乎敬者一心之主宰也心有主宰则身有主宰矣身无主宰而谓一室之有主宰不可也而况是身不在是室者乎君子居其室则思警于心而况于斋乎斋之为言若居此而斋戒也然则警之如何亦存敬而已矣存敬奈何不睹不闻之戒惧者静而敬也独之慎者动而敬也静而敬者敬之体也动而敬者敬之用也噫天道不已者敬也文王纯于天道亦不已者亦敬也天也圣人也皆此敬也君子其有不由此敬以成学者乎淳安吴某氏从事云南政阃颜其斋曰存敬学莫善于是者也虽然予尝读周书见成王始政周公则告之以所其无逸召公则告之以敬其作所然周召之言若出一口其所谓同心之言其臭如兰者乎葢古之人臣必先责其身而后能责难于君周召之心不自暇逸而克所其敬可知矣克所其敬则自一身而国家天下何适而非吾之敬所哉齐家而家齐一家之敬所也治国而国治一国之敬所也平天下而天下平天下之敬所也一室云乎哉修乎已者表里莫非其存主之功及乎物者逺迩莫非其充积之效矣云南政阃所治方数千里之地三十七部之民上之为使下之为从事皆有天子之命任之以方面之重者曷其奈何弗敬渭北张公为使于兹十有余年敬如一日非有存主之功者与惟是方数千里之地三十七部之民无不各得其所于公之敬所者非有充积之效者与噫使克所其敬以得民从事克所其敬以得使交修相孚如是宜其治最于天地也虽然居周召之位以行周召之志则天下之民无不被其泽者化止一方之近而已哉吾于此不能无望于渭北有望于渭北而无望于淳安乎渭北而志乎周召则周召也淳安而志乎渭北则渭北也有为者若是是故书以为存敬斋记
　　
　　止静斋记
　　
　　人之一身不能不接乎物物接乎外不能不感乎内于是感之而动者纷纭交错万变而不穷夫以一心之微天理恶保其能存人欲恶得而不肆邪人欲肆天理灭则人极不立而无异于禽兽矣圣人忧其然也故定之以中正仁义而主静立人极焉葢天下之动莫能止也定之以中正仁义而有不止乎天下之动莫能一也主夫静而有不一乎定也止也静也一也人极其有不立乎然而难言也言易者非知言者也予何足以知之何足以言之哉虽然予尝观夫物之似者矣水之浊也或挠之其溃也或决之山下出泉静而清也谓水之体为非静可乎是以天地之道吾知其静也人之所得乎天之理以为性者吾亦知其静也不然则记礼者何以云人生而静天之性也语道者何以云自然之道静故天地万物生噫三极之道皆静也惟圣人为能全乎太极之道故人极立而天地之极亦立矣然则圣人可学乎学圣人者必体易之君子乎系辞曰天下之动贞夫一者也知此则知圣人之所以一天下之动者矣艮之彖曰艮其背不获其身行其庭不见其人旡咎知此则知圣人之所以止天下之动者矣静斯一焉一斯止焉是故知其止而止焉者行亦无不止也知其静而静焉者动亦无不静也行止各有所止而动静皆主夫静其惟体易之君子乎云南右卫指挥陈侯以静成学事物无以累其心至于折冲厌难枭俊禽敌单骑突千万人而不顾葢亦有见夫不获其身不见其人之训者也非能体易者与界其所居之偏为斋焉简易朴质明粹温宻颜曰止静请予记之予既嘉侯之志又叹夫世之学者或不知所以学而侯独知之故不辞而为之记
　　
　　行素斋记
　　
　　记曰君子素其位而行不愿乎其外说者以为素者见在也君子但当因其见在所居之位而为其所当为无慕乎其外之心何也葢以道不可离也予尝因其说而推言其意葢所谓道者其理一其分殊故其体之大至于无外而其细无微而不入譬如日之丽天无逺弗照而光景所及方圆曲直随物赋形故君子体夫道也其心之所有既必与天地万物一视而无间而其身之所处则又必随其所受之分乐循其理而不敢过求故于君臣父子夫妇长幼朋友之伦既各以其道责诸已而不越乎其位至于富贵贫贱患难夷狄其分虽殊而道无不在也亦随其所受而安之如是然后为不离乎道而合乎中庸人之囿乎道也犹鱼之生乎水鱼在于渚或潜在渊各适其道而已故夫富贵贫贱患难夷狄皆莫之致而至焉者是天之所以处我者居于其地而求以去之是犹鱼而求去夫水也金华髙君思聪名其斋曰行素而征予文以为记予与思聪居而同郡生而同年知其为人思聪家故饶裕其居乡时轻财而乐义好礼而下士今为鄢陵之校官覊旅于荒闲寂静之濵而从事于呻吟占哔之末奔走于卑冗以承奉乎上官见之者皆以为思聪之才之茂如彼而其所处之地之猥如此岂能无戚戚于其心者然而思聪沛然乐而受之若平日所固有然者予徃徃见之未尝见其有不足之色岂所谓素其位而行者非耶今以是名其斋抑可谓称情否耶是宜为记遂记之
　　
　　宴息斋记
　　
　　吴邾文粲氏居京师颜其斋曰宴息洪武岁在壬申之秋八月从都督沐公来云南会于滇池之上请记其斋斋髙敞邪卑陿邪予不得而知也华美邪朴陋邪予不得而知也予何能记辞不获乃告之以宴息之说焉夫随之为卦其下震也其上兑也震之象为雷兑之象为泽故大象曰泽中有雷随君子以向晦入宴息程子释之曰君子观象以随时而动朱子释之曰雷蔵泽中随时休息一以动息言一以蔵息言其说异矣葢尝论之说卦曰雷以动之又曰动万物者莫疾乎雷雷固主乎动也然岂动而不息哉必有时而蔵伏矣泽随震而动雷以时而蔵随时之义岂有异乎所贵乎体易之君子者以其知随时之义也故程子又云君子随时之宜万事皆然取其明且尽者言之昼则自强不息及向昏昧则入居于内宴息以安其身起居随时适其宜也此宴息之说也予于是又有以告文粲文粲昼则自强不息矣向昏昧则宴息矣茍不于宴息之时而思所以自强不息又岂善体易之君子哉夫周公孔子大圣人也尝仰而思之夜以继日矣尝终夜不寝以思矣而况于未至圣人者乎是故昼有为宵有得此君子进徳修业之功也文粲之所当勉者也虽然文粲父子翱翔西平公父子之门西平公勲徳重朝廷都督公克济其美为天子股肱观西平公之所为主则西平公父子之贤可知矣昔髙阳许孟容京兆杜兼陇西李博为南阳公所辟昌黎先生为文记之曰后之人茍未知南阳公之文章吾请观于三君子茍未知三君子之文章吾请观于南阳公今吾于西平公文粲之父子亦云是为记
　　
　　永思堂记
　　
　　君子居室必有其名所以志其志也堂以永思名志哀也孰名之李氏子伯庸思其母氏名之也其志哀奈何李南昌世族也壬寅之岁郡城被于兵伯庸母熊氏及伯兄伯仁逮于隍而没焉自京师赴之则无及矣号而求其尸则不得将从之或告之曰子死孰绍尔宗乃不果从葢既除丧久之而其哀不衰大署其堂曰永思云予闻而哀之为之言曰嗟乎伯庸之思其何时忘乎夫衣衾棺椁之具必诚必信勿之有悔焉耳矣人子之于送死用其情于事亲若是至矣然犹不忍置于心故有终身之丧焉其或不幸而不得用其情则其哀宜何如是故春秋祭祀以时思之谓之以时则有时而不思矣明发不寐有懐二人谓之明发则有时而不懐矣若伯庸者岂有时而不思不懐者乎其可哀也夫虽然伯庸之思已无及矣已无所用其力也君子大至孝不以死伤生且其所以思而不置者诚有所甚痛焉尔痛亲之体魄不得其蔵也然而吾身者吾亲体魄之所遗也身存则吾亲犹存焉尔若所以奉其身者奈何曰保其四体惟恐伤之砥其名行如或辱之如是则仅而可及以用其力者舍而弗图其亦已焉是或一道而可以塞其思者予是以终言之是为永思堂记
　　
　　洗竹轩记
　　
　　会稽金宗浩以缮冩诰命留京师之会同馆予偶过其舍见其几案洁净图书笔砚方列而不乱恠其旅寓造次犹自整饬如此必有以异乎人者与之语果清修吉士也遂与之为友宗浩间谓予曰予家湘湖之滨其地多竹环吾舍弥望皆竹也吾甚爱之恶其杂出而斜曲茸蔓者务芟夷攘剔之使其修挺丰大者得以直遂而不为所芜翳如是积岁侃然如骨鲠之臣正色立朝而无阿附之容也翛然如列仙之儒遗世独立而无健羡之心也毅然如礼法之士羣而不党而无便佞之态也然后足以慊吾之所玩因置小轩于其间数楹名之曰洗竹言致其娟静若洗濯之然也子幸为我记之予闻之君子之自治也其心之所存者恶其物欲之累则其耳目之所接必好夫洁清而不肯安于污冗虽植物之细莫不尽然葢观乎其外可以占其内也今宗浩之于竹犹痛洗之不使一枝一蔓之繁杂其间则其于方寸之间岂不思所以澡瀹疏雪极其澄澈莹洁而岂容一毫得以垢乱之哉予性亦好竹所居北望桃嵓南接花溪园庐竹树相属不絶所遇无虑数千百挺辄留止观之不能遽去独未见有如宗浩洗濯之者及渡江而北徃来梁楚陈郑之郊则幷所谓竹者亦不之见矣闻宗浩之言洒然如有所悟爽然如有所失于予心葢慌然也遂为之记云
　　
　　○序
　　
　　白雉诗序
　　
　　洪武岁丙寅春三月得白雉于开封之杞县王命长史臣荣等着之篇咏臣本立窃闻越裳氏之献白雉也三译而至于周朞年而返其国周公归之王而荐之庙夫岂以逺方之物为贵哉葢曰先王灵神之所致焉尔惟我朝功成治定诸福毕臻有若白雉之生于中土则又古昔之所未覩也考之于易雉离象也白巽象也离之徳为明巽之徳为顺在卦则离上巽下为鼎巽上离下为家人鼎之彖曰圣人亨以享上帝而大亨以养圣贤家人之彖曰父父子子兄兄弟弟夫夫妇妇而家道正正家而天下定矣由是观之非圣人孰能致此哉越裳之献不足专美于古昔矣因再拜顿首而为之诗曰大明御天万国咸宁际天极地罔不来庭惟此函夏政教攸始和气致祥乃覩白雉闻诸在昔越裳献周三译而至山川邈悠岂若斯雉生于王国逺物非寳休征斯集四方之中一气之先感召之机夫岂偶然其象伊何维离维巽其吉维何文明而顺碧鸡奚取朱鴈徒夸山鹇失彩海鹤无华薮有游麟郊有鸣凤小臣作诗敢继歌颂
　　
　　送朱叔仁之官序
　　
　　宋之迁道统之寄南集于闽及其衰也又东南而寓金华以迄于元葢自黄文肃公得朱子之传而北山何文定公又得黄公之传以授之王文宪公及金文安公许文懿公四公者皆金华人故议者以金华之学为朱氏世适葢实录也初许公在金华开门授徒逺近来学者无虑数千百人而乡邑子弟得以亲承授受之的者最多乌伤朱氏者公夫人父母家也朱氏兄弟子姓登公之门而为髙弟者十数人其最贤者夫人之从子彦修所谓丹溪朱先生者也许公逺矣门人鲜有存者其遗说绪论益以散落独朱氏子弟犹能守其家法以传诸人叔仁者夫人同产子弟也不及登公之门而私淑其说于其父兄予从其诸兄学于叔仁有同门之好知其为人葢能世其家者也今年秋予以亲王长史随侍赴京与叔仁相见于会同馆居数月而叔仁用荐者选知抚之崇仁将之官叔仁求一言以别念予与叔仁兄弟游时各自奋励欲卒其所业于山林之间今皆不果遂其所志而奔走于四方则于聚散离合之际岂能恝然于其心而无一言以相告语乎自干道淳熈以来天下学者皆归仰于朱子以为大宗而其同时名儒各自以其说名家者不一于是陆象山兄弟以径造顿悟之学兴于大江之西一时学者乐其简便靡然从之不可胜数虽其大旨归趣不大异于朱子而求其求端用力入道之方卒不能合其后朱子之书虽家传而人诵之亦不过取其章句以应主司之举而已不能皆如金华四君子之相传者之为亲切笃实其于两公所见之殊何望其能明辨而决其取舍哉而江西士人乃至今徃徃有能坚守陆公之说者有识之士亦不过为之喟然太息而已呜呼在此者既徒诵习其书而不知实用其力在彼者又狃于气习而不肯舍其旧见以归于一然则斯道何由而明学者之趋向何由而定哉夫曽子子思孟子之传所以无弊者岂不以下学笃实明善诚身集义深造之有科级次第哉且性与天道自子贡而下已不得而闻而子游氏之轻洒扫应对则不能不见黜于子夏此学者所共知也朱陆之辨葢决于此奈之何学者犹懵然而不知所从哉叔仁之崇仁崇仁陆公乡里也叔仁持其家学而遽以语其学者彼必厌鄙之而不以听然叔仁不可以是而弃其所守怠于诲诱也笃信而立诸已诚确以语诸人则未必无省悟者省悟则化之亦易也夫明道学以正人心令之职也故其行也书以为赠云
　　
　　送太学生段汝霖序
　　
　　西南之夷族不一惟僰则有姓氏或曰僰之言偪也使之逼寄于夷也夫僰既有姓氏则非出于夷而偪于夷也明矣段僰大姓也有子弟颀而皙澍其名汝霖其字者予始见于人人中固已竒之后二年以经生充贡于太学又三年以太学生归省其亲温乎吾目其貌之和也醇乎吾耳其辞之美也跄乎吾接其礼之度也信乎其学之有成矣嗟夫中原礼义之邦名门子孙若汝霖者甚不多见不图得见斯人于遐方疏俗殊邻絶■〈尚阝〉之地亦奚啻百鸟之孤凤耶其还太学也请予言为赠汝霖不予请固将有言矧请至于再耶虽然天下之贤才萃于京师京师之贤才萃于太学则是举天下之贤才汝霖皆得师而友之矣予之言无能出乎汝霖之所已闻于师友者汝霖亦奚取于予言哉窃谓古今土地盛衰不同闽浙之间富庶繁衍旧亦蛮夷渊薮也而况于今九夷八蛮之外在圣化甄陶之内安知僰爨不可为闽浙乎汝霖学成而仕固以所学见诸设施仕成而老则以所学教其闾里如古之父师少师者焉将见僰爨之民儒雅盛兴风俗丕变又不但富庶繁衍而已也予之所期望于汝霖者如是汝霖勉乎哉
　　
　　思永堂诗序
　　
　　凡为人亲者一念不忘其子则为人子者当一念不忘其亲是故听于无声视于无形未尝暂忘其亲于不见不闻之顷也况于亲没而有不思者乎思之其亦有穷乎思其居处笑语志意与所乐所嗜斋而思也如见其位如闻其容声与叹息之声祭而思也履霜露而凄怆履雨露而怵惕四时无不思也岂不谓之思永乎下武之美武王也亦曰永言孝思孝思维则武王之孝思信乎其为则矣淳安呉孝子以思永颜其堂其法孝思者与及为承宣布政使司都事于云南得士君子歌诗若干篇征予序之予曰子居淳安山中尝奉其亲于斯堂矣一旦去斯堂而仕万里外思亲不尤戚戚乎孝子愀然无以对予又曰在君为君古之道也士之未仕宜其一念不忘乎亲也士之既仕宜其一念不忘乎君也不忘乎亲孝也不忘乎君亦孝也孝子今日之思非昔日之思矣何也事君则进思尽忠退思补过为政则谋长以思之非思之永者乎非孝之大者乎国人称愿幸哉有子如此则淳安之山若増而髙水若増而深斯堂其不朽矣岂戚戚之足为孝哉孝子释然曰吾将事斯语遂书以为序
　　
　　树谖草堂诗序
　　
　　谖草易生之物也诗云焉得谖草言树之背何也谖可树而忧不可忘托言之也曷为忧之不可忘也妇人以夫久从征役思之而忧人之情也然则世之奉其亲者奚有取乎谖草也奉亲而取乎谖草者必其父没而母存者也父没则母氏不能无忧思焉为之子者思得物之可以忘忧者以说其母是有取乎谖草也嗟乎父子夫妇人之大伦也弋言加之与子宜之宜言饮酒与子偕老奚赋乎伯兮父母俱存兄弟无故一乐也奚树乎谖草妇人之赋伯兮则夫妇之时有不幸者矣人子之树谖草则父子之天有不幸者矣夫一气之运行其盛也为翕合为畅茂其衰也为乖离为枯悴人之幸不幸其皆出于此乎其亦有不出于此者乎吾不得而知也檇李梁孝子颜其奉亲之堂曰树谖予孝子之郡人也孝子父不永年予尝悲其不幸矣然元之亡天下大乱东南之民不相保持孝子克完其家予又未尝不庆其犹幸也母老而安以跻寿域堂有谖草日蕃以鲜气乖离矣在孝子之家者胡为而翕合耶气枯悴矣在孝子之家者胡为而畅茂耶自予承乏亲王礼官及待罪西南夷与孝子邈不相闻者几二十年今孝子来主宜良簿乃得会于滇池之上问母氏无恙则孝子有不释然者叹而言曰母之爱其子谖草之春阳也子之爱其母春阳之谖草也母有子得以慈焉子有母得以孝焉将无忧之可忘矣一旦去母而仕于斯母之忧其子也岂谖草之能忘子之忧其母也恐谖草之不吾与子亦有言以释予之思乎予于是而告孝子曰母孰无子岂尽才且贤子孰无母岂尽寿富而康宁孝子才且贤而食君之禄矣而母寿富康宁而受天之祉矣孝子虽去母侧母能乐矣有不孝子若者子虽不去母侧母能乐乎是故爱亲者必思爱其身树谖者必思树其徳不辱其身不羞其亲爱亲之大者也国人称愿幸哉有子如此树谖之大者也在君为君子其勉哉矧我皇明以孝理天下孝子政成而入觐也茍有陈请讵知不赐之归养乎谖堂之乐宁有既乎孝子闻予言喜而谢因叙而书之俾孝子归而歌之孝子名桓字彦武其诗曰我谖兮我堂儿胡为兮逺方儿归来兮母忧忘母无忧兮寿而康母有儿兮儿有妇说有谖兮滑有滫登北堂兮拜母维南有山兮为母寿
　　
　　临清道隠诗后序
　　
　　临清道隠者临川饶君叔永之自号而诗者中朝士大夫为之歌咏其事者也叔永始居述陂已而泝其上游得所谓夏泽者爱其洁清慨然曰道葢在是因徙居之而以自号及为豫府纪善侍读禁中每思念故居不能自止求善画者图其溪山面势之胜园庐竹树之设以自览观而一时同朝之士为之吟咏以达其志释其心者凡若干人余来京师叔永持其卷示予俾为之叙予谓叔永所以有取乎夏泽者固以其近乎道也夫川上之叹源泉之论则谓其与道为一体而取之矣至于水或流焉或止焉顺乎其地而莫为之括者又非用之流行而可取者耶然则道者岂胶于一途之谓也非以其或出或处各随其时之谓耶方叔永之在夏泽也云水以为宅鱼鸟以为徒钓鲜而食鼓枻而歌不知金门之为髙朱绂之为华也而曰道固在是是也今也曵裾乎君王之门通籍乎环卫之中持文墨陪议论而出入乎帷幄而曰道非在是可乎人之于道犹鱼之在水也鱼潜在渊或在于渚深则渊而潜焉浅则渚而游焉而鱼之乐一也道之着粲然于吾前而莫之避也焉徃而不乐哉故士或处乎山林或处乎朝市其乐亦一而已故夫为临清而作者当即是而为说不徒咏其泉石之清丽与其室屋之幽邃而广其事父事君之实则为得性情之正而近乎道也若诸君之所著而登载乎此卷者是矣是为序
　　
　　送太学生杨伯善序
　　
　　杨生伯善之还太学也予载酒饯之滇池之上伯善指滇而问曰某虽滇儿未闻水之名滇之义先生亦有以教我乎予曰按汉书滇通作颠史记则载其原广末狭状似倒流故曰滇池尝读而疑焉不谓身亲见之而后知其说之不诬也因仰而叹曰噫天一生水地六成之是水与天地同其悠久者矣自天地以来亦尝有衣缝掖谈诗书若吾与子翱翔于斯乎茍无其人焉则吾与子今日之集其可谓一时之盛矣茍有其人而不传焉则吾与子逰滇之乐安得不为昔人登岘之悲乎伯善闻予言色有愀然者乃酌而告之曰予老矣子何患焉夫滇池方三百里人见其大且深也而不知其所以大且深也出而无穷也积而不已也行之以渐也泄之而弗过也所以成其大且深也不然则朝满而夕已涸矣乌能其方三百里而为是浩浩汪汪者乎子于学之成乎内者取其源之广于学之用乎外者取其末之狭则所谓博学而约取厚积而薄发者是矣何患其名之不立耶虽然予非成章而达者子归太学国子先生有以教子予言无足道也伯善谢曰幸从观水得闻学术敢不以其言自朂遂书以为赠
　　
　　送太学生尹士葢序
　　
　　唐虞三代之后国学唯汉唐为盛明帝幸辟廱圜桥门而观听者亿万计至于匈奴遣子入学太宗増筑学舍千二百区髙丽百济新罗髙昌吐蕃诸国亦请子弟入学虽其所以为教非复唐虞三代之法然而千载之下尚能使人想见其文饰治具之美不亦盛哉当是时在西南则哀牢内附矣元深来朝矣子弟入学如匈奴髙丽则未闻也我朝有汉唐所无之天下斯有汉唐所无之太平六诏编为郡县皆设学校经生升于太学者岁有其人襃然为举首则尹生士葢也士葢入太学既三年得归省其亲其还太学也征予赠言以行嗟夫王化所及风气随之今之云南非昔之六诏矣谕夷戎为华夏易戈鋋为干羽变淫哇为韶頀予何幸身亲见之哉重士葢之请庆文明之盛于是乎言
　　
　　巽隠集卷三
　　
　　●钦定四库全书
　　
　　巽隠集卷四
　　
　　（明）程本立 撰
　　
　　○碑文
　　
　　黔宁昭靖王庙碑
　　
　　有非常之遇而后成非常之功有非常之功而后享非常之报皆天也非人之所能也是故汤之兴阿衡聘于莘野周之兴尚父载于渭濵曰汉曰唐曰宋有所兴必有所遇者矣然而义则君臣亲则父子若我大明皇帝之黔宁王者未之有也何其盛哉王姓沐氏讳英字文英凤阳定逺人八岁而孤遭元末大乱居室毁于兵随母逃难母亦病殁惸无所归谒帝濠梁帝为恻然与孝慈皇后抚之为子赐姓朱氏帝即位金陵建元洪武始诏复王姓王天资忠孝厚重简黙虽在髫龄不乐儿戏年十八为帐前都尉由都尉为广武卫亲军指挥使改广信卫亲军指挥使拜佥大都督府事升同知大都督三十有三爵封西平侯授以鐡劵赐号开国辅运推诚宣力武臣阶自昭勇将军镇国将军至荣禄大夫勲为柱国以都尉守京口以指挥使守广信节制瓯闽以同知大都督镇抚关西皆有威畏天下兵马实大都督府总之在府七年裁度机务举无留滞称帝意焉一从大将南征独取沿山下崇安翦陈友谅拔闽溪千八寨遂定闽中一从大将北征出古北口独克灰山全宁嵩州过驴驹河擒元知院李宣俘男女万口一为征西副将军总京畿兵伐川岁抵昆仑山俘男女亦万口马五千牛羊十三万辟地数千里一为征西将军总京畿河南陜西山西诸军征朶甘之地降其伪万户且实勒结夷其部落平纳琳七站之地擒洮州十八族蕃酋曰汪舒多尔济阿勒都尔幷其众二万获马牛羊二十万一总陜西兵出和林畧以集乃路自宁夏歴贺兰山渡流沙擒元国公托和齐元知院爱足俘其全部以归天下已大定而梁王巴咱尔斡尔宻实元之遗裔恃云南险逺执我信使纳我逋逃帝命颍国公傅友徳为征南将军王为副将军率师三十万讨之旌旗蔽江而上自辰沅陆出罗果普定普安皆下之苗蛮犵狫迎降恐后循格孤山之南出竒兵袭毕节击可渡河皆克之巴咱尔斡尔宻遣其司徒达里玛以精兵十万拒我师于曲靖王曰彼谓我师罢于深入未有虞心及其无虞心乃可破也于是倍道进师未及白石江忽大雾四塞冲雾及江而止雾霁则两军相望达里玛大惊以为我师飞至因拥兵陈水上傅征南亟欲济师王曰未可别遣一军泝流潜渡出其陈后鸣铜角树旗帜为疑兵山谷间达里玛军欲乱王乃趣师济江以猛而善泅者先之长刀蒙盾斫其军而夺之气却数里而后敢陈我师既济整列而鼓炮声震天地战数合王纵鐡骑冲其军遂大败之生擒达里玛俘甲士二万马万匹死者横尸十余里巴咱尔斡尔宻闻达里玛败遁滇池岛中先缢其妃而自饮药不死投水死之父老争出金马山焚香遥拜以迎王师王入鄯阐城市不易肆收梁王金印倂官府符信图籍抚其民洪武十四年冬十二月也自秋九月出师至是百日云南平分兵下乌萨得七星关以通毕节畧建昌澄江临安沅江寻甸楚雄洱海次第皆下大理城倚点苍山西洱河为固南诏皮罗阁新筑龙首龙尾二关号险要王自将取之土酋端实聚众五万搤龙关牢不可破王以一军付裨将夜从间道绕出点苍山后攀木缘崖而上立我旗帜迟明彼军惊乱王策马渡河水及马腹将士随之斩关而入彼军腹背受敌遂溃拔其城擒段世胁从者悉纵遣之分军下鹤庆丽江收三营砦破石门关畧永昌由是西蕃彻尔平缅相率来附云南平以幅员之广分乌萨以东越嶲以北皆隶四川余列为郡邑凡府州县宣慰司长官司一百八籍其见户七万四千六百设官以治其民立卫以守其地乌萨东川建昌谋变王还与傅征南合攻下之幷克芒部斩首三万级获马牛羊数万计王师已东鄯阐诸蛮部乘之以叛围城二十万众都督冯诚以孤军固守伏强弓弩于埤贼近辄射之徃徃应弦而毙伺贼怠则出击之贼不敢即攻城王将鋭兵一万赴援至曲靖遣一健步懐檄入城约为内应为贼所得诘之贼皆错愕转相告报解围宵遁王既入城贼散走安宁罗次邵甸富民晋宁大棋江川诸山犹据险立栅悉分兵殄灭之斩首六万级生擒四千诸郡复定奏闻帝大悦诏傅征南班师王留镇云南辨方物以定其贡赋视民数以均其力役疏其节目以宁便其人麓川之外有国曰缅彻尔之外有国曰八百媳妇皆请内附在镇十年得帝恩赐悉送官府以助军费凡遣将讨贼者六逋冦集浪穹鹤庆剑川辄相应为乱遣大理卫指挥使郑祥掩而殱之平缅叛结砦于摩隆塔朗甸之摩沙勒遣都指挥使寗正击破之斩首千五百级东川蛮叛据乌路山为砦山极险峻上下三百里遣寗正帅云南兵与京畿大兵相为掎角讨之贼已降复有二志悉平之越州酋阿咱尔叛遣寗正讨之杀火头弄宗等五十九人俘男女马牛羊皆以千计阿咱尔母出降嘉辉三部不供租赋遣临安卫指挥使王执讨平之普安酋宻结叛遣贵州都指挥张泰击破之自将讨贼者四广南特磨道未附自将讨之酋出降广西阿齐部叛自将讨之诛其酋曰卓满曰宜青俘男女五千口平缅以三十万众冦定邉自将兵二万讨之与冦对垒以轻骑三百当冦冦出万众乘三十象以战一战而杀冦数百人获一象以还王曰吾知贼不足破也明旦冦集众驱百象以阵象皆背负栏楯左右以大竹筒置短鎗其中乘以标之势恃以张王分军为三冯诚领其前寗正领其左都指挥同知汤昭领其右乃下令曰今日之事有进无退进而揵者一级必尽赏退而衂者一队必尽戮于是鼔而合两机发箭锋星流烟飞雷击电走象皆惊北冦之勇而力者曰锡喇亦殊死战我左军小却王登髙望之命左右取左帅之首以来左帅遥见一人拔刀飞骑而来麾众复前王责战益急三军大呼而鏖不移时冦大败斩首三万级俘万人生获四十六象余象被矢如刺猬以死渠帅道斯朗理亦被百矢殪象上余党走死百无一还自是平缅岁入贡赋不复反矣阿咱尔复叛自将讨之击于补冲杀获其众殆尽阿咱尔仅以身免方搜捕山间俄有旨谕王还镇以前军佥都督何福为平羌将军寗正为叅将代领其兵阿咱尔遣其子诣王请降王请于朝立卫越州镇之遂罢兵岁较屯田所入増损以为赏罚计逺近垦田至九十七万亩以滇池末流浅狭霖雨泛滥濒池之田不可以稼乃督万丁自池口入渠滥川中浚而大之无复水患通盐井之利以来商旅选凡民之俊秀与诸酋之子弟入云南府学朔望或赐之饮饍岁时或赐之衣服又命行乡饮酒礼于学民知尊长养老而兴于孝弟矣二十年十月王入朝帝宴之奉天殿赐黄金二百两白金五千两缯彩百钞为贯凡七万五千以西南之人安于王也复归之镇初王留镇之明年哭孝慈皇后三日不食踊恸几絶及再镇之三年哭皇太子号恸失声饮食为少一日暴薨二十五年夏六月丁夘也享年四十有八官僚士庶胥史卒伍缁黄髫白莫不奔号其门泣语于路讣至京师帝哭之恸不视朝一日自为文遣礼官徃祭命嗣子春奉丧以归诏发兵护丧出境凡所过卫府州县设祭如礼柩出金马山送者万人蛮夷酋长哭之尽哀丧至自云南诏封黔宁王谥昭靖三代考皆黔宁王妣皆黔宁王夫人冬十月庚午以王礼塟江宁县长泰北乡观音山之原自丧归至塟帝遣使祭者三皇太孙亲王遣使祭者再塟之二日诏春袭西平侯爵嗣镇云南赐白金若干万两明年太常以太牢祭王功臣庙而云南父老诸酋首合辞愿立庙祀王守臣奏请帝许可之又明年庙成父老诸酋请本立纪王勲徳刻诸庙石呜呼自宋靖康之乱高宗僻处临安不念二圣之不还不耻中原之不复中国之不振宜矣我太祖永清四海以承大统于是贤豪并出辅成帝业至于西南六诏之地一变而为华夏之俗非斯民之大幸与王之治西南也以威武定其地者功若速而事反易以徳化洽其民者事若缓而功则难论者谓唐李西平不特良将乃良相也王其人乎王于濓溪周子之太极图横渠张子之西铭西山真氏之大学衍义皆尊信而讲明之至于太极图与晦庵朱子之白鹿洞规刻之于石立之云南府学则汉之功臣有所谓木强少文不学无术者得不愧于斯乎葢非圣贤之学无以为大设施之体非将相之才无以为大藴蓄之用王能体之以圣贤之学用之以将相之才宜其过人逺矣虽然向使王乐生无事之日其所遇所报安能始终若是哉故曰天也夫髙莫高于山岳大莫大扵河海本立才劣辞陋涓埃奚赞其万一父老诸酋思之也哀请之也至辄不自揆谨按王行录述之系之以诗诗曰上帝有赫降命我明削除羣雄以开太平乃授以臣乃赉以弼龙兴云从日出爝息勇奋其力智角其能焯有声烈则惟黔宁黔宁始生生元之末茕茕稚年天其我割匪曰割之实将启之维皇父之维后母之长试以官帐前都尉广武广信指挥兵卫皇曰汝来汝绩其凝为朕腹心为朕股肱朝夕事朕佥大都督继升同知累阶荣禄柱国维勲西平是封建侯袭爵崇徳报功鐡劵丹书金匮石室子孙保之世世无斁既平南粤既定西陲北靖沙漠威行四夷惟彼西南古之六诏元有遗裔阻我声教皇曰西平尔副征南顽民逋播尔刘尔龛楼舡蔽江师三十万干旋坤回山擘涛潠悠悠牂牁峩峩格孤罗果犵狫傒我而苏彼昏不知拥兵曲靖敢遏我师罔畏天命我师其行如霆如雷大战白石手缚其魁载厉我兵载秣我马直入滇池如裂其瓦元之遗裔破卵覆巢父老歌舞迎师于郊段世亦擒罔有不服班师振旅献俘授馘摩■〈此上夕下〉施顺望祼茫河寻传汉裳■〈浦上女下〉罗秦■〈浦上女下〉乌蛮白蛮东爨西爨穿鼻长鬃黑齿绣面丽水金麸朱提银流白雉孔雀驯象西牛一百八区三十六部七十城门八百媳妇版图既入职贡是修大开明堂万国来朝皇曰斯民悉朕赤子一视同仁无间逺迩诏示西平其填抚之以燠其寒以饱其饥西平奉诏稽首以拜夙夜兢兢罔敢或懈拊摩吹喣于懐之咳芟夷藴崇于田之莱于虎于兕以膞以磔于稼于苗以膏以泽以兴学校以敦诗书农隙讲武夏礼变夷夷人有言我亦人类逺于恩化弱肉强噬今也奚幸昔也奚辜子有其父妇有其夫夷人有言我枵我羸西平餔我西平■〈浦糹着〉我西平曰吁兹岂在予维皇之命维皇之谟天胡不仁夺我父母擗踊而哭匐匍而走九重眷注一日哀闻惊动辍朝谕祭以文数备礼登有诔有谥王以黔宁侯其冡嗣黔宁始薨人莫不哀嗣侯既至人莫不懐江宁之冈有鬰其兆夷人不忘滇则有庙金马左立碧鸡右昻千万斯年以祀我王
　　
　　祭黔宁昭靖王文
　　
　　维洪武二十五年岁次壬申八月庚戌朔二十日己巳摩隆塔朗甸长官司吏目程本立谨以庶羞清酌之奠载拜顿首敢昭告于故开国辅运推诚宣力武臣荣禄大夫柱国西平侯沐公之灵呜呼西南之夷去中国甚逺汉唐能郡县其地而不能以中国之治治之元得其地以封梁王数十年至于我朝政教彛伦同乎函夏自生民以来未有若斯之盛者也固莫非圣人神化之所及亦莫非我公抚之以威惠之以徳所致焉葢天既命圣人开亘古所无之太平岂不命贤豪为圣人之佐以成亘古所无之大业乎夫惟古之贤相为能镇抚四裔惟古之贤将为能拊循三军然求其如我公得逺人之心而逺人乐为之用得士卒之心而士卒乐为之死者则未见其人也是以公之生也被其泽者不自知其乐公之没也懐其徳者不能已于哀而况某奔走听命于下执事者乎虽然某率夷人拜公之柩而哭之者又岂一人之私情耶为天下生民恸也公其鍳之呜呼哀哉尚享
　　
　　○书文巻后
　　
　　书渭北张公吊祭国使王翰林文后
　　
　　昔元世祖之取云南也师未出境遣三使入大理谕之许不杀掠三人者言祖宗之法杀诏使者城拔必屠万一蛮夷怙恶或贼杀臣愿无以臣而使是城噍无遗类至则彼以诳磔其尸于树下师及城敕姚文献公枢尽裂槖帛书止杀之令分号街陌而急求三使之首或曰投洱水中遣渔者网之无得也俾文献为文以祭火其骨亟送三家赐其家蛮口人数十世无有与中一人秦州士子王姓蛮口分于州俟其子壮付之后三十年诏西省臣访求其家在亡蛮口已为郡豪冒有王氏子事见姚文公燧集中本立尝闻而悲之夫人莫难于杀其身三人者不难于杀其身而难于屠城可不谓仁乎然名位不详于记载子孙不终其恩惠何以劝天下后世之为人臣者哉今读渭北张公吊祭国使王翰林文而后知上有咸五帝而登三王之君则近代之规模为无足观下有浮英华而湛道徳之臣则士之碌碌者无足数也何以言之元大理之役使于兴师之后师既无名势已必取纵三使能谕降之亦不存段氏之国矣自元氏取宋以有天下百年之间鲜闻英衮于是上天眷命皇明扫除羣雄永清四海元君北遁天下已定而其遗裔梁王犹负固西南渐被弗及于是翰林待制臣祎奉诏以徃谕以天命俾知所归彼乃自絶于天待制公遇害而国亡矣然天朝犹以八年之久而后声罪致讨其于师未出境而遣使者规模之大小何如哉嗟乎一人死生关乎一气之分合天之所以不靳公之一死者葢将以定滇南之地定滇南之地者所以大中国之势也葢将以一天下之心也然则以公之所处者言之死可轻于鸿毛以公之所关者言之死可重于泰山矣而况公以博古通今之学养徳制行之实发之为经世载道之文流声于当时而垂耀于后世者又岂三使所能望其万一哉不然何三使若是之碌碌无闻也云南平之十年贤王在蜀顾瞻西南慨然兴懐若曰善善长而恶恶短国朝文节之臣有如王待制者我其可弗恤其胤爰命使访公之家于金华得其子绅字仲搢者致之国中恩遇甚至且尝笔于近臣曰匪私王氏于以劝忠于戱古之列王有若是之贤乎彼三使之子孙有若是之荣乎仲搢又得请于王自蜀走滇将求父之遗骨以归求之百方不得乃设主而祭号恸几絶于是渭北为文以吊公之灵以慰仲搢之哀即其文而论其事则天朝功徳之盛也王国风化之美也臣之忠而子之孝也皆于是乎在本立能无言乎虽然纂修元史公实总裁不知得三使之姓名而书之否果得而书之则三使亦頼公以不朽矣
　　
　　书夏荣传后（洪武丙寅四月癸巳）
　　
　　余昔居檇李辱交武原沈孝子孝子之没二十年矣今读夏荣传不能不悲感也孝子讳寿康字原懋家世寒微蚤岁被推择为州吏薄禄养亲孝养甚偹元至正间父母相继没居丧塟祭一遵文公家礼异教不能惑也庐亲之墓于丰山敝衣菲食以终其身乡里称之为沈孝子南行台御史尝论荐以官之原懋力辞不就国初以疾卒于庐墓之所时年五十耳呜呼原懋少年不暇读书亲没始不仕乃日取五经四书课读之由是信道愈笃而逺识絶人常执余手而言曰世之学者争务科举以经学为名而无其实窃所不取子之质近厚年且富当志于圣贤之实学某失学于前而年向迟暮痛悔无及矣子其勉之余性资庸下而奔走事役学不足以副原懋之深望文不足以发原懋之潜徳余之负原懋多矣如六有吕先生与荣无平生之雅而能为之论赞足以取信后世因益叹原懋之不遇何荣之多幸哉然原懋与荣固亦自尽人子之心而已初非为名而为之也但风俗日壊天理几熄使有忠臣孝子之行而非仁人君子乐为称道又何以为世道之劝哉余故录原懋之梗槩附诸末简吕先生或采而着之则庶乎与荣并传于不朽矣
　　
　　书孤皇辞后（洪武庚辰十一月甲子）
　　
　　洪武岁丙辰余为里之朱节妇作孤皇辞是时节妇之门未旌表歴二十年余自西南夷奏计京师过故乡则节妇之家已绰楔其门矣又二年里人夏信持节妇卷来京师得翰林吴侍书为篆贞节二大字余覧之重有感焉呜呼节妇蚤寡不再嫁事舅姑备敬养服丧无违礼抚幼孤教之有成立此亦尽已职之所当为而已旌表奚与焉然世有节义著称而朝廷无以旌之又将何以为世劝哉葢人莫不幸于丧节亦莫幸于着其节君臣夫妇人道之常也人道变而后节义之论兴焉人道之不幸也虽然节妇固不幸子贤能显其节以表之则幸矣今节妇年逾七秩精明强健享福未艾天之所以报节妇者于是乎在子贤而有孙朱氏之兴方自兹始余（阙）
　　
　　书听潮山房诗卷后
　　
　　始余与永嘉许可逺先生同荐因与之同舟徃还京师相会者累数月于时先生之子伯羽侍奉起居应对宾客甚恭谨敏悟可喜余用是私敬许氏父子其后余羁宦逺方东南士友相识者益以疎絶间独追想于平日游从谈论之乐而慨然于荒闲寂寞之间而许氏父子之徃来于余心者葢数数焉今年秋余以亲王长史随侍来朝而伯羽以秀才随牒京师相见则伯羽伟然冠带一官员矣已而相与论叙其近事则其学问识虑视初时益以加进既足以大慰其暌旷之懐而余之衰退无成尤可愧也会伯羽授建昌之南城簿将之官矣持其所谓听潮山房诗卷者示余曰愿有述葢伯羽尝读书于瞿玙之下玙濒海伯羽聴潮汐之声而乐之因此为名而此卷则士大夫为之歌咏其幽致雅趣称道之者余以伯羽之贤其进也若决江河而赴之海其游天下当就其名山大川而纵观之以广其所见则夫瞿玙一拳呻吟占哔之地何足以系恋而不置而犹区区于余言何哉夫仁者不敢忘其初孝者不敢离其亲余想伯羽方以隠居养亲诗书积学为事一旦舍其所务而夺其素志以从宦逐禄数千里之外宜其非所乐也自兹以徃期会征发之烦簿书勾稽之积苦其形而拂其心者交至于是时欲解衣曵履而自放于泉石之间隠之几而听潮汐之声何可得哉宜非其所乐也顾以余之凢鄙庸陋无以发其幽致雅趣而其仁与孝之本心有足多者况以平日慕用之久而重以离合忻戚之感皆有不能自已于言者乃为书之卷末而归之
　　
　　书朱孟曦逺游卷后
　　
　　昔平洋陈礼尝从东阳许先生游其游金陵也淳安夏大之先生叙以送之大之之言曰游于圣人之门而匡后颜子也愠见子路也回何敢死颜其游于圣人之天矣君子穷语路未得圣人之天而游也孟子之游梁游齐若有不豫色者其游几于天而犹人也降及苏秦张仪之游且未足以言人而论天乎哉况司马子长之游于艺之末乎本立少之时读其言已慨然有大其游之志二十年来南观钱塘北览河洛游且壮矣然学问不加于已声誉不闻于人四十而不能有得于圣人之天可悲也夫临川朱孟曦尝执经张进士之门其来江左也王孟逺亦叙以送之读孟逺之言犹大之之言也本立能不重媿于心乎因书以自咎且以告孟曦庶孟曦益勉于孟逺之言而游圣人之游也
　　
　　○说
　　
　　拙斋说
　　
　　拙者巧之反也巧者世之所趋拙者人之所弃余尝究二者之得失而论之葢古之人其本在于生人之具取足焉而止矣不求称欲而过役其智也饮食取其充腹而已故污尊抔饮而足焉衣服取其蔽形而已故大布博褐而足焉室屋取其待风雨而已故茅茨土阶而足焉器什取其赡用而已故冶金陶土而足焉乐取其达天地之和而已故比声切律而足焉刑取其除暴禁非而已故明法慎罚而足焉政取其遏恶扬善而已故审令施制而足焉至若言取其道宾主之情而已故辞达而足焉行与事取其尽父子君臣长幼夫妇朋友之分而动静云为亦行其所无事而已故尽伦正躬迪徳而足焉夫如是故其民相安于无事而并生于天地之间其道弊朴散人伪日滋务求称欲而不知止足也遂以古人之所为者谓之拙于是淳熬煎醢必求其味之美轻纨纎縠必求其饰之丽瑶台琼室必求其居之华刻文雕镂必求其制之异礼之弊至于便辟习熟而无忠信恻怛之实乐之过至于流荡忘返而无和平淡泊之趣刑之失至于深文峻诋而无哀矜钦恤之意政之衰至于杂霸任智而无关雎麟趾信厚仁顺之风要君证父卖友斁伦败类之行兴而凢其所行事日趋于浇恶狙诈镌凿其本真剥琢其天性刓其大者使之细朘其厚者使之薄究天下之物不足以给竭天下之虑不足以赡角天下之人至于相与攘敓窃乱而不知纪极是皆世俗所谓巧者而其敝至于如是是则天下之患皆巧之所致而非拙之罪也其间或有豪杰之士鍳其祸败苦其智之穷而欲反其本惩其欲之过思复乎古于饮食也宁菲衣服也宁素室屋也宁陋器什也宁朴礼宁失之野乐宁失之淡刑宁失之不经而政宁失之疎畧言宁失之讷而少文行宁失之迟钝而椎木径情而直行一切美丽华异淫慝刻薄佞伪之类凢所为巧者悉推以与人而不与之校而唯拙以自处及其至也天下之人莫不受其敝而已独髙拱而无事由是而观是拙者未尝不为巧而巧者未尝不为拙也是拙者可以为巧而巧者虽欲为拙不可得也呜呼拙者有余巧者不足巧者劳拙者逸巧者贼拙者徳巧者争拙者平巧者扰拙者宁其弗信矣乎延陵吴君克譲以拙名其斋而征文于余克让名将之子生而富贵又聪明而有文章其才与力皆可自致于巧以驰骋于世乃耻之而弗为而取其所弃葢亦所谓豪杰之士志乎古而反其本者故余因为之说以赠之以发其意云洪武壬戌冬十一月也
　　
　　嘉瓜说
　　
　　或有问于余曰瓜并蒂而实者此何祥也余应之曰非和无以同天下之心非同无以成天下之事故申叔时曰民生敦龎和同以听夫物之疈者瓜也乃异实而共蒂也其感于和同也欤且艮为果蓏卦之象也姤之九五以杞包瓜爻之象也艮止也时止则止时行则行动静不失其时其道光明此吾夫子释卦之辞也上下之遇日相求也处髙体大而可以包物者杞也美实之在下者瓜也尊居君位而下求侧微之贤以至髙而求至下犹以杞叶而包瓜此程子释爻之辞也其在洪范曰庶草蕃庑曰百榖用成者无非所以明夫天人相感应之理也和同之感应之于瓜厥有故哉问者乃曰以子之言其故可得而知矣瓜生于余彦智氏之圃者三年彦智为州幕官于西南夷者九年圣天子视四裔犹中国天下之和同也彦智视民犹家一州之和同也异实共蒂之物产于兹土也不亦宜乎彦智贤才也州幕官下位也以贤才而居下位不犹美实之在下乎处九年而安之时止则止也及三考而陟之时行则行也时止则止静不失其时也时行则行动不失其时也其道不亦光明乎兹行必有遇矣又作而叹曰噫佳祥之应和同之召也和同之应君子之兆也愚何幸闻造化之妙也既已因叙之为嘉瓜说云
　　
　　听琴轩记
　　
　　琴君子之所常御也古之人于其身之所接皆为防范节度以养其徳而尤谨于听葢于视有文章彩色之观于听有声音歌颂之节于言语有法度伦理之则于动容有仪文度数之制其所接者莫非天理流行之机其所入者自无非僻邪慝之累故物不能蔽于外而徳有所养于内然其机之来也皆杂至于日用之间而生于应物之际或无所事于幽独可肆之地则其心无所寓以为捡摄绳约故其为具独详于听以致其谨然后动静之端自相贯续而无须臾之间是故和鸾设于衡镳珩瑀施于步趋工歌不辍于飨献而瞽师不离于左右若是偹矣而又无故玉不去身而琴瑟不释也故曰琴君子之所常御也自道之衰所以为防范节度之具次第尽废而古乐之亡久矣惟琴犹有古之遗声而人徃徃有能传之者虽律吕之制不知其合与否而其和平淡泊冲雅幽逺之趣犹有存者夫三尺之缗方寸之越引宫商角征羽间作而天地之变化山川之流峙君臣父子之恩义人伦政事之纪纲动植品物之性情与夫放臣逐子之所悲切去妇孤嫠之所感激铿然迭出其变无穷或涣然如阳之舒或揫然如阴之惨则其理之所寓亦逺矣喜怒哀乐之感动其心而好恶生杀之形见乎声则机之应亦微矣故以躁心听之者能使之释以和以怠心听之者能使之抗以武以欲心听之者能使之淡以平以慕心听之者能使之广以适则其用之所见亦众矣夫桑间濮上之音咬哇下俚之曲君子既皆屛之而不听而古人所以为防范节度者皆废则有志于古者欲有以寓其心以为检摄绳约者舍琴则何以为具而致其谨哉是以山林隠约之士畸人静者之伦每于是焉听之亦庶几古人所以养其徳之遗意哉永丰锺君某隠者也好琴因题其轩曰听琴其子深省征文于余而予为之说如此
　　
　　刘仲和字说
　　
　　吴氏壻骐自京师走万里谒余西南夷因致其友刘仲和父之言以字说请仲和名庸吾郡医学正科天然翁子也居京师仪凤门外以善医称于人夫男子二十曰弱冠冠则宾字之辞而祝焉仲和年已强壮且不逺万里而愿有申其说意亦厪矣志亦笃矣余虽不敏其何敢辞乃为之说曰天地之气不和而灾沴生焉人身之气不和而疾病生焉虽天地之大不能无待乎燮理况一身之微讵能无頼乎调摄耶朂尔仲和父天人一体也医相一理也保天之和受天之祉也勉乎哉抑尝闻之秦有名和者古之良医也其言曰天有六气降生五味发为五声征为五色淫生六疾观其言信其为医之良也已有同乎其名有得于其言乎得其言斯得其术矣茍不得其术而徒有其名君子奚取焉勉乎哉虽然和未必知道也董子云逺近莫不一于正亡有邪气奸其间阴阳调而风雨时羣生和而万民殖正蒙云不如野马絪缊不足谓之太和中庸云发而皆中节谓之和噫余之言合天人者不可因之以求董子之言乎正蒙之言状道体者不可因之以求中庸之言乎中庸之言至矣以徳行言之曰中庸以性情言之曰中和也必戒惧而存喜怒哀乐未发之中必慎独而有发而中和之节必推而及之而天地位万物育仲和血气方盛茍思其名若字之所谓庸所谓和者而俛学焉圣贤可希也医和云乎哉余老矣窜伏逺夷孤陋已甚所以告仲和者如是止耳凢缙绅先生号能言天人者莫不在京师尚以余言质之
　　
　　凭虚子说
　　
　　都督冯公少读蒙荘之书而说之自号凭虚子年既壮而徳愈盛位既崇而行亦尊明乎性理之学而实践凭虚之号自若也或者疑问于愚曰荘周之所学公之所自号可得而闻其说欤愚应之曰老耼去仁义而言道徳蒙荘其流也愚未尝学其学固尝见其书而识其说之一二焉耳夫凭虚御风非神僊不能周之言曰列子御风而行泠然虽免于行犹有所待也乗天地之正御六气之辨以游无穷者恶乎待哉则凭虚御风亦有间矣何也乘天地之正者实无所乗也御六气之辨者实无所御也斯谓之凭虚也有所乘有所御则有所待矣凭虚无所凭也无所凭无所待也无所待以游无穷也其为至人乎公号凭虚其以此乎曰夫天下仁义以治之夫兵仁义以行之天子命大将军帅师三十万平南蛮三十六部公实佐之以成厥功可谓奋仁义之勇者矣奚取乎去仁义而言道徳之流号凭虚以求神僊哉曰周之言皆寓也公之号亦寓也公以道徳仁义为体用之实而犹寓意于神僊者不有其功不淫于冨贵故也且功葢天下而佀不自已者周之所与亦公之所与也决性命之情以饕冨贵者周之所鄙亦公之所鄙也公岂亦学其学者有其言以契于心而说之耳抑周有言道在太极之先而不为髙在六极之下而不为深傅说得之以相武丁公其傅说欤虽然傅说进于王之言公所知也积于厥躬之道与周之所道公能辨之矣夫令名徳之舆也公有令徳则有令名奚庸疑于自号问之者唯唯而退故叙之为凭虚子说
　　
　　○传
　　
　　朱节妇传
　　
　　嘉禾之梧桐乡凤鸣里有节妇方氏与夫朱原震生一子未晬而夫死节妇时年一十有八自誓不再嫁以教养其子冠而成人乡里识与不识皆称之曰朱节妇人生天地间所以异于禽兽者贵有别而已五常之道皆由是而出焉故众卦生于乾坤王化始于关雎此圣人立极之大意也女子从人者也夜行则秉烛下堂则有傅男女衣服不同椸架饮食不共宰器筓珈鞶鉴袆翟絺袢咸有式焉史有箴女有训所以革其荡心而申其别也既嫁夫子则从夫子夫死则称未亡人先王制礼如是其严也然墙茨之刺屡兴于壸寝凯风之诗每歌于闾巷桑间濮上终然乱雅三代之时已如此矣况当元之季年风纪为之大坏而朱节妇素非圭舄之胄固未尝夙膺成训者也不幸盛年遭人伦之变感激矢心不为血气所使而能自拔流俗坚刚松柏之操傲霜雪而后凋真女子中之特立独行者岂但失节之妇闻此而惭恧世有士君子身不离先王之法服口不絶先王之法言而为移座客之行者闻朱节妇之风亦可稍知愧哉其子焯读书孝谨恐冺其母氏之徳也求当世大夫士为文章歌诗以贻于后王蒙遂为之立传而继之以诗诗曰梧桐凤鸣千秋来下夫死不嫁惟朱节妇凤凰梧桐和鸣嗈嗈凤死凰孤巢有鷇雏雏之鷇矣凤单而哺竹实不食孰啄孰呼雏凤既成五彩其翮翱翔于汉惟凤之徳卓哉节妇行冠姬姜载泛柏舟中流汤汤髧彼两髦实惟我匹矢死靡他为妇之则嗟嗟夏姬乱者数国颜如舜华乃妇之螣皇兮皇号千载见之庶敦薄俗作此颂诗
　　
　　夏节妇传
　　
　　节妇顾姓吴兴之琏市顾辅辰女也幼敏慧勤女工年二十一适秀之凤鸣里夏子昭相夫治生克尽妇职善事舅姑年二十七生子信纔四岁其夫与姑相继而殁居丧尽哀竭力营塟事终三年丧舅使人谕之曰吾自有子能养吾亦能抚汝子汝宜自处泣而谢曰妾闻烈女不更二夫舍此将何之父母亦使人讽之曰汝舅老叔能养也汝子幼叔能抚也人生几何汝毋自苦也答曰吾身为夏氏妇吾知奉吾舅抚吾子尽吾职而已岂有他哉讽之屡终不易辞人知其志不可夺不可复言娣或傲待之愈和娣亦化之由是家庭之间孝弟蔼然也既十年叔亦亡视孤侄犹已子又七年舅与娣侄俱亡独节妇母子偹尝艰苦保其家不至于覆坠今节妇年五十四信年二十一矣其比邻有朱节妇者朝廷已旌表其门复其家而夏氏之事独未上有司之失也史官曰去古既逺民风日偷人欲炽而天理熄矣今二节妇连芳并耀于凤鸣一里巷中天理之在人心者岂终熄耶是宜旌之以扶植彛伦为世道劝也呜呼女子之从人犹臣之事君也不幸而遇患难当死生以之是故从一而终妇之贞也不事二君臣之忠也然则世有拜卢乞生望敌先遁之臣闻二妇之节者其亦知所媿也夫其亦知所媿也夫
　　
　　○箴
　　
　　御史箴（此本元张文忠公所作公为都御史时有取焉为添如鉴之明如弦之直两句）
　　
　　太微执法御史象之周官小宰则维其司耳目之寄纲之纪之为其举措休戚系之为其邪正善恶随之激浊扬清时汝之休吐刚茹柔时汝之羞毋玩法以偷毋怙势以仇斁我彛宪时汝之尤母皦皦沽名毋庸庸保禄毋毛举细事毋猬兴大狱刚果正直神介尔福阴贼险狠天厚其毒于氏父子世尚其贤亦有延年葢父之愆持斧作威幸宠一时寃魂塞路持此安归有鐡斯冠有朱斯衣徳不称服中心恧怩神草指佞神羊触邪顾忌畏避汝之职邪劲松不屈鸷鸟无朋如霜之清如鉴之明如弦之直如衡之平不幸遇患亦全令名既铭汝前实铭汝心敢告司仆敬哉斯箴
　　
　　○铭
　　
　　思贻斋铭（金华张彦熈氏有斋曰思贻今为经歴云南氶宣布政使司征余铭故铭）
　　
　　人有子孙无不爱之惟其爱之必思遗之子于父母宜无不爱父母虽没思贻为大子孙何遗厥谋则难勿遗以危惟遗以安父母何遗徃者不复贻以令名勿贻羞辱惟善不善在思不思茍能思之不差毫厘思其令名为善则勇思其羞辱不善则恐记礼有经训言昭兹张氏纯孝斋名思贻曰昔父母以安遗我我其为善曷云不果始以将思终以果成如泉之出如木之萌木之欣欣泉之混混岂唯显亲亦锡其胤择而固执止而不迁舜徒孳孳回也拳拳我铭其斋匪张是美凡为子者视我铭只
　　
　　○跋
　　
　　跋平轩巻
　　
　　处天下之事莫如平内而平其心外无不平矣然公则平私则险君子小人之分公私平险之异尔上虞施改之氏昔尝仕于时名其轩曰平其能公而平者哉今其孙谦持巻蓬莱驿谒余文余非能以文鸣不平者姑与之论平谦谢曰得吾大父之志矣请书之故书
　　
　　跋三友图巻
　　
　　王山农所画梅固多见之此图作掀蓬尤佳笔也顾云屋松髙士谦竹固不多见今观二图足配掀蓬矣姚江陈履初合三图为一巻命之曰三友夫友也者友其徳也植物奚取焉然三者之植物犹君子之于众人也惟知道者识之若履初者可谓善取友者矣画云乎哉洪武岁癸亥春三月余使越上故人赵撝谦氏持巻索韵语以公事未暇也姑书是以归之
　　
　　巽隠集卷四
