瑶峰集　　（清）王尔烈 撰　（近人）金毓黻 辑录 

　　●目录 

　　叙 
　　卷上 
　　卷下 
　　附录 

　　●瑶峰集叙 

　　辽阳王瑶峰先生以文章书法鸣于干嘉之盛更以二甲进士第一人入翰林为侍从臣洊升卿贰至今邑之父老每喜谈其轶事虽至妇人孺子亦能举其姓名所以致此诚非偶然盖科名之见重于世人也久矣余访求先生遗着积有岁时仅见同邑孙氏弃藏先生手写诗卷一册题曰同游千山诗录所录凡六十首自作之外兼录同游之诗如杨君实赵文源石瑞昌金璨章王杏邨王穆斋皆邑人之能诗者其人其诗皆赖此册以存不可谓非幸也余又别见一卷题曰录游千山旧作呈芝圃同年亦为先生手写凡录诗十五首大抵见于前卷而多所改定又有为前卷所不载者而芝圃亦不知为何许人先生尝称芝圃为同年又读书于祖越寺或亦为辽阳人两卷既有异同爰为一一考订具录于简亦一时之雪泥鸿爪也先生为乾隆辛卯进士而千山之游则在丁酉岁盖通籍后六年也寄穆斋诗叙有丁酉服阕入都之语则先生之游千山适当居忧之日此又可考而知者张文贞公 【 玉书】 游千顶山记谓元皇庆中直学士陈景元撰僧雪庵碑言僧自医巫闾驻马大安后移居鸭绿江复还香岩具有异迹叙其始末颇详而先生似未寓目故其题雪庵碑诗初稿颇以唐太宗遣使赐碑之传说为可信迨后拓得皇庆二字始知其妄而易之盖张公游山时碑所刓缺纔七八字至先生时则仅余数字故考订有难易之殊也先生生八子次名志骐曾与锦州金科豫同肄业沈阳书院乾隆五十五年朝鲜柳氏 【 得恭】 撰滦阳录曾略言之同游诗录所载之志翰志鳌则其三四两子也志翰字西园并见纪于常理斋殉节录往闻王君心之述王氏之世系甚悉故备知八子之名兹可以互证矣余于游千山诗以外又搜得文九首诗三首因厘为上下两卷以游千山诗为上卷余为下卷命名曰瑶峰集并就所知疏考如右呜乎先生之诗世不多见今经冥搜苦索而所得者仅此设不为之刊布流传即此所得之戋戋者亦将随刀兵水火以俱尽是诚后生小子之责而不容稍缓者也世尚传钞先生试帖诗若干首余以其非传世行远之作且不足以重先生故置而不录读者谅焉同邑后学金毓黻谨识 

　　●瑶峰集卷上 

　　辽阳王尔烈瑶峰撰　　　　邑后学金毓黻辑录 

　　同游千山诗录 
　　游千山诗补遗 

　　◆同游千山诗录◆ 

　　游山约 
　　同游诗小序 
　　咏千山诗 
　　自隆阜岭至七岭 
　　过钓君台 
　　初至 
　　漫兴 
　　龙泉寺 
　　龙泉寺 
　　吐符应生 
　　瓶峰古松 
　　殿前龙潭 
　　狮子峰 
　　前题 
　　前题 
　　卧象峰 
　　西阁客灯 
　　赠龙泉张上人 
　　龙泉寺 
　　龙泉寺 
　　西阁夜 
　　狮子峰 
　　南泉庵 
　　独往祖越寺 
　　祖越寺 
　　来鹤亭 
　　自石门至西明庵 
　　普安观 
　　普安观 
　　普安观 
　　普安观 
　　普安观 
　　普安观 
　　普安观 
　　五佛顶 
　　五佛顶 
　　五佛顶 
　　五佛顶 
　　五佛顶 
　　五佛顶 
　　自龙泉徒步至香岩行三十里偕润溥淳叟杏邨瑞昌数君 
　　自龙泉乘车由双峰至香岩寺 
　　自龙泉乘车由双峰至香岩寺 
　　香岩寺 
　　香岩寺 
　　香岩寺 
　　香岩寺 
　　雪庵塔 
　　炼魔石 
　　观音阁 
　　观音阁 
　　仙人台 
　　雪庵碑 
　　纪游 
　　纪游 
　　纪游 
　　香岩寺值雨 
　　香岩寺值雨 
　　三寺纪景戏作排律五十韵 
　　欲至大安寺不果 
　　附牓字联语 
　　大殿对联 
　　前殿联 
　　东禅堂联 
　　东客堂 
　　西阁 
　　西禅堂 
　　匾联跋语 

　　○游山约 

　　文章跌宕昔人采五岳之奇秀色崚嶒吾地有千山之胜春深游屐与花鸟而偕来暇日诗情为林泉以勾引爰谋夙好共协衷怀幸藉名区一新耳目敬启诸公约于孟夏之初乘此清和之候同循绣陌先觅龙泉旧日所曾游当更识匡庐真面良辰不可负何独让灵运幽襟行乐贵于及时游山亦且有道是行也择老成为领袖 【 王君润溥主持游事】 以免纷歧依真率为规条不分宾主盘餐惟资果腹何事珍羞壶觞尤可畅怀宁拘斗石屏管弦之嘈杂静听禽韵泉声息杖履于朝昏不废诗牌碁局次第而历诸寺乐则不疲从容以尽所长奇则不厌期自甲而至癸观亦可以止矣人由少以及多乐不若与众焉若仆者久居皐座亦思石上谈经暂别鸳联且免松间喝道讵无心以出岫窃有意于学山九百九十九峯本不满千峯之数 【 黄裳读冯律天千山游记书后千山者奇峭插天青嶂立共九百九十九峰以其近千故名千山云】 三百六旬六日何妨偷旬日之闲下箸常惜万钱且作买山之费 【 每人游费十千文】 探怀犹有尺锦足为揽胜之资愿附骥尾以相从聊假霜毫以共白丁酉三月瑶峰尔烈启 

　　○同游诗小序 

　　四月四日蓬莱王君润溥迁安徐君淳叟济南李君龙文同郡杨君君实赵君文源石君瑞昌金君灿章暨吾家杏邨叔穆斋兄皆如约而集惟敬哉刘君已有成约既而以家事不果来戴君厘东以有职守亦未预余乃偕诸君及翰鳌二子少长共十二人出城南车骑迤逦由隆阜岭至七岭午餐于旅舍日夕至龙泉寺择西阁为栖止之所自龙泉次及祖越寺普安观南泉庵凡游四日初九日由西岭策杖徒步过石桥至香岩寺车从皆转自七岭道双峰亦至焉留三日将遂至大安不果十二日由双峰以归凡得诗若干首同游者亦各有作并录之以志一时之兴将归时龙泉僧以纸索书众以为施门联以纪游乃儗联句并牓字附记于后 

　　○咏千山诗 

　　千山发脉于长白长白高远可望而不可即然观千山之盘结崒嵂备极化工之巧而长白可知矣恭读圣祖仁皇帝御制入千山诗三章睿赏切至皇上御制望千山诗一章有华岳泰岱应齐峻之句千山得此自足擅胜千古惟圣祖东巡时前此荒废未甚开薙盖生聚甫殷圣心深为轸念恐有劳费也迨皇上六龙遥驻仰体至意亦未幸临而其地处偏僻日久益以颓敝故往往使星东下便道来游未尝不惊其峰峦之秀拔而惜其补缀之失宜亦未遑奏请两朝圣制建勒穹碑为山林增色固以寺中庳狭不敢亵也然名山待至人而显又幸地托丰镐山灵应不无厚望焉恭赋二诗以明其意爰录之以为诸篇之冠尔烈谨记 
　　高山天作帝王州长白尊居望莫由一石一泉皆化育千华千顶孰雕锼 【 千华山千顶山皆见香岩寺明代碑记曰千山者盖俗简其字】 水无四渎原依海 【 松鹤老人遵千山记有绕以江湖匡庐衡岳当不能过之语故云】 山不三公岂屑侯擅胜生辉应有日豳岐翘首翠华游 
　　玉勒朱旗清晏时茅堂石径一委蛇 【 树杪朱旗出藤阴玉勒遇□□茅堂小桥危石径穿皆圣祖入千山御制诗句】 孝思自遡丰岐业睿赏长留典诰词华岱仰闻称伟俊沧溟应待眺瑰奇 【 御制望千山诗华岳泰岱句已见序文又句云何时长啸眺沧海注据盛京通志香岩寺有仙人台俯瞰沧海如布儿席】 松声泉韵如相语宝字天文乞勒碑 
　　按张玉书游千山记辽阳城南五十里为千顶山山多奇峰巑岏稠迭不可指屈故名千顶 

　　○自隆阜岭至七岭 

　　王尔烈瑶峰 
　　轻云疏雨洒郊垧野旷天高眼乍醒草色初分深浅碧峰头遥露短长青轮蹄已洗千山水烟霭犹藏五寺形二十余年成阔别漫将尘事述山灵 

　　○过钓君台 

　　瑶峰 
　　抛书揽胜钓台过全副千山马首罗我欲携将怀袖去作为笔格日摩挲 

　　○初至 

　　王德纯穆斋 
　　入谷初欣缘涧道乘高忽又度虚岑参差石势云行细寂寞禅关树锁深单袷衣衫偏映水熏风桃杏自成林廿年不到名山处南北峰头费远寻 

　　○漫兴 

　　穆斋 
　　迎夏南郊养麦天乘闲游览诣名禅几重翠色羣峰上无限烟岚夕照边祇树有阴眠伏虎野花无意落啼鹃同游萃处多英俊兴到秋毫致洒然 

　　○龙泉寺 

　　穆斋 
　　烟霞深锁梵王宫石壁苍苔路几重山入半空风作雨泉流曲涧水为龙乱摇云影千株树怒吼涛声万个松兴至登临浑不倦夕阳忽听讲堂钟 

　　○龙泉寺 

　　瑶峰 
　　旧踏龙泉有屐痕今来西阁阅朝昏层轩历落峰峦入迭嶂森严日月吞瀑水时飞岩际雨怪松皆走石间根幽奇两擅应雄长一字为褒须更论 【 松鹤老人游记品题诸胜谓祖越以奇龙泉以幽余谓龙泉兼幽奇而有之】 

　　○吐符应生 

　　瑶峰 
　　四大字在龙泉寺主峰明隆庆三载巡辽侍御盛泰宇题刻考蔡伯喈陈太邱碑铭峩峩崇岳吐符降神盛公所题义盖本此前此唯五峰道人十六景诗序知其大意亦未详所出而且以本朝列圣龙飞羣贤虎步当之余谓盛侍御系明臣不过形容山之灵秀至我朝真人勃兴震旦又非崧生岳降之可比矣 
　　绣衣题刻郁崇冈铁画端严历岁长降岳文宗周大雅吐符词铸汉中郎应惊翠巘横坤轴岂识飞神出震方注目峰头思一解濯缨泉水自汤汤 【 濯缨泉即在峯下】 
　　按末二句又作天际华泉从此出清流千载固金汤 

　　○瓶峰古松 【 为十六景之一然此峰尤奇者其上短松十数株佶屈可爱】 

　　瑶峰 
　　西阁依云筑孤峰近砌斜石无凡土壤松带古烟霞偃蹇天相压参差日欲遮生枯双幻影谨并画图夸 
　　按又一瑶峰手写本后四句改作翠壁倚天剑青鬟簪佛花临窗得奇绝歌咏兴无涯附注云据松鹤老人游记西阁孤峰其上小松数株佶屈如画时康熙癸酉巳距八十余年犹小松也 

　　○殿前龙潭 

　　穆斋 
　　一泓飞泻似银河分作僧家趣转多香泛雨花盈石沼声随钟磬出烟萝常因手掬轻摇月纵使风声不起波临此既能明本性乘芦度海竟如何 

　　○狮子峰 

　　赵学泗文源 
　　狰狞高踞镇龙泉护法西来不计年三乘参时醒也未一声长唤应幡然 

　　○前题 

　　石琮瑞昌 
　　岂是巉岩石天然护法师奇形藏浑沌猛气露之而松下千年伏钟边尽日窥一声长吼处万岭走熊罴 

　　○前题 

　　瑶峰 
　　西域何时来向东不施爪距镇羣雄绿苔毛彩青松发声应蒲牢万壑空 

　　○卧象峰 

　　瑞昌 
　　一峰空半落色象自昂然有齿曾闻戒全身且听禅驼将云外日吸得谷中泉已解生公法低头学睡仙 

　　○西阁客灯 

　　瑶峰 
　　危岩结构两三间短竹疏窗笑语闲昏黑羣峰但无覩下方应讶火铃还 

　　○赠龙泉张上人 

　　穆斋 
　　多年老衲却魔关历尽红尘事事删静坐蒲团忘昼夜深参旨偈得清闲万缘空去心如水三乘觉来身似仙偶近上方闻说法雨花点醒石头顽 

　　○龙泉寺 

　　王志翰 
　　闻道龙泉别有天今朝放眼一欣然初逢甘雨滋羣翠更当晴日锁轻烟怪石峥嵘形欲搏高峰罗列势相连襟怀阔落收奇趣世上培塿尽可捐 

　　○龙泉寺 

　　王志鳌 
　　石径逼青霄袤延步屣劳回头千嶂合仰面一峰高塔置悬崖峻亭依古壁牢上方羣动息泉响自滔滔 

　　○西阁夜 

　　志翰 
　　精蓝结构碧云间清夜优游乐意关仙境乍看松郁郁龙泉时泻水潺潺参差四面高峰绕皎洁中天片月弯狮口犹传无尽意钟声响彻万山间 

　　○狮子峰 

　　志鳌 
　　逸气峥嵘梵宇前尔宜高卧护龙泉彩球欲问抛何处三五中天月正圆 

　　○南泉庵 

　　志鳌 
　　有心欲访蓬瀛路无意还来羽客居好是天台今误到桃花深处鸟声迟 

　　○独往祖越寺 

　　穆斋 
　　独来祖越意闲闲彳于徐行曲径间乱石如迎偏断续层岩相识尚萦环振衣身到虬龙背入洞肩齐罗汉班年近古稀知不健丹梯万丈也能攀 

　　○祖越寺 【 一本作又为前题刻者解嘲所云前题即咏弥勒峯之诗别见附录】 

　　瑶峰 
　　峰外奇峰一上松神仙应向此间逢穿林风劲来香象 【 龙泉寺象峰为此寺所共】 守洞云深啸老龙 【 罗汉洞前有松坡】 玉匮流传黄帝事青城髣髴丈人封昔人自有看山眼五岳何难一腹容 【 寺中弥勒峰如巨人垂腹趺坐其上刻曰独镇羣岳向无详其义者考玉匮经黄帝披山通道徧历五岳封蜀中青城山以为五岳丈人乃岳渎之上司真仙之崇秩一月之内羣岳再朝此则所谓独镇羣岳者也题者盖以弥勒与丈人俱取形似以比其灵异耳又按杜光庭青城山记岷山连峰接岫千里不绝青城乃第一峰也今祖越为入山第一寺而此峰亦第一峰也杜记又云前号青城后号大面其实一也与弥勒垂腹义益相近则四字之取于玉匮经可无疑矣四字后又直行四字曰含泽宣气此盖因前四字而别有会心者也按春秋说题词山之为言宣也含泽布气调五神也此四字所本然如此则凡山皆可题何必在弥勒峰考黄庭经五岳之云彭亨注五藏之气为五岳之云则亦本弥勒垂腹之意而为之矣又按汉书郊祀乐歌云五神相包四邻系祠祭太一太一者道家所谓心君五神则五藏也】 
　　按一本首句一字作松三句风劲作真见四句云深作时闻七句昔作游 

　　○来鹤亭 

　　瑶峰 
　　祖越寺南山有亭旧无题牓寺僧名曰接官亭以游山者皆先至此也余以其名俗甚易之曰来鹤盖据通志丁令威系本郡人而千山五寺并无遗迹未免阙如聊以此补之亦仿放鹤之意云尔 
　　襄平城郭近山垠丁令归时华表存五剎不闻留姓字千年何独觅儿孙灵波渺渺云烟幻 【 盛京通志丁令威学道于太平府灵波山中】 僧塔累累草树繁谁共青山不生灭鹤来应为问真源 
　　按一本第二句丁令归时作丁令威来 

　　○石门至西明庵 【 石门亦名南天门】 

　　瑶峰 
　　仙阙碧萝封微闻度午钟帘垂宁辨水 【 石门内有滴水岩宛然珍珠帘也】 云合不知松人逐飘飘屐音听落落筇谁知凌绝顶有客不能从 【 上此庵自涧壑中行树木蓊翳盘磴险仄踰七八里始到是日同列者润溥淳叟杏邨穆斋文源龙文翰鳌及从者数人瑞昌以旧游不欲上君实灿章皆惮其难望石门而归】 

　　○普安观 

　　穆斋 
　　久视普安岩谷峻同人偏欲一优游莲台望处真还隐磨蚁行来去反留太乙阴连杳与似巨灵擘破浑同俦登坛始见回峰影何用昏曛到上头 

　　○普安观 

　　王致礼杏邨 
　　攀枝踏石陟层巅斗室悠然别有天趺坐片时心顿静世人漫道我逃禅 

　　○普安观 

　　文源 
　　摄衣扶杖到西明石磴盘回涧水鸣仙洞凌虚松籁细波腾云涌万峰迎 

　　○普安观 

　　瑞昌 
　　西观崚嶒势不羣送君步步出红尘依稀犹似当年景曾否山灵问故人 

　　○普安观 

　　瑶峰 
　　路盘之字到层云兰若牕临众壑纷欲倩荆关写奇态麻皴斧劈墨氤氲 

　　○普安观 

　　志翰 
　　盘回鸟道碧萝牵历尽层峦到洞天忽见羣峰来脚下始知身已在云边 

　　○普安观 

　　志鳌 
　　崚嶒狭路步时艰到处游人意乍闲翠见面前排树树青看脚底起山山墙边花色今犹古洞里仙人去不还安得云中来白鹤岧峣佛顶不愁攀 

　　○五佛顶 

　　穆斋 
　　昔年曾向南康过佛顶俨然五老峰烟树苍茫迷鹿洞云岩垠堮露仙踪位数依稀符节合形容辉映海天重久别庐山真面目风规隐隐一相逢 

　　○五佛顶 

　　文源 
　　森列峰头五佛尊云衣松盖护昆仑登临已觉天相近欲摘星辰谁与论 

　　○五佛顶 

　　瑞昌 
　　诸君齐上最高巅我不登临意也牵莫怪攀援今独后神游早在众人先 

　　○五佛顶 

　　瑶峰 
　　石关祇许侧身上佛顶直堪引手扪已使羣峰来脚下从前艰步不须论 

　　○五佛顶 

　　志翰 
　　奇峰峭立欲摩天一径崎岖入渺然僧榻暂眠身似蝶飘飘还欲上高巅 

　　○五佛顶 

　　志鳌 
　　森然五佛白云居倒挂孤松路转奇有意振衣凌绝顶心知走险不如夷 

　　○自龙泉徒步至香岩行三十里偕润溥淳叟杏邨瑞昌数君 

　　瑶峰 
　　龙泉兹已别送客水萧萧迢递来西岭盘桓坐石桥陆茶方共饮葛杖又相招僧指香岩寺仙台路未遥香岩初入处樵径曲如弓排剑青峰立攒云缘 【 缘：绿】 树丛泉闻铿尔韵衣受快哉风足力宁知倦犹存琢句功 

　　○自龙泉乘车由双峰至香岩寺 

　　志翰 
　　己就香岩路龙泉一望迷探幽欣自 【 自：目】 朗揽胜任车迟缘 【 缘：绿】 树看难尽青峰别作奇谁云仙境渺时至白云居 

　　○自龙泉乘车由双峰至香岩寺 

　　志鳌 
　　西阁踟蹰别出门趣更真云飞知送客花笑欲留人径转泉声细车停鸟语新遥看仙境出掩映别嶙峋 

　　○香岩寺 

　　穆斋 
　　风景香岩更不同诸峰环绕势凌空层峦拔地连云起峭壁撑天带雨蒙翠列芙蓉笼佛殿青抽玉笋表胜 【 胜：神】 功无边胜迹谁能写图画天开万古雄 

　　○香岩寺 

　　瑶峰 
　　峰峦览尽兹为秀浓淡由来本色兼画笔谁能工透瘦雨窗恰好称廉纤碁临沧海千年局石炼红尘百丈炎惟有白云惜青翠每将轻蔼护峰尖 
　　按一本首二句作仙踪独向此中潜树色山姿异所瞻又三句透作皱末句每作常五句下注云奕碁台于此寺为近六句下注云雪庵有炼魔石 

　　○香岩寺 

　　杨时华君实 
　　着鞭不让众人先鸟引花迎入洞天鹦鹉钵盂皆胜迹谁云此地胜龙泉 

　　○香岩寺 

　　瑞昌 
　　遥忆当年往返频讵期此日又遄臻寺僧但解迎新客野鸟犹知唤故人松院棋枰今古幻苔花碑字岁年湮香岩胜迹难更仆辜负同游细问津 

　　○雪庵塔 

　　瑞昌 
　　寻碑问字考前贤知是隋唐有道仙屈指丹成经五代飞身塔筑已千年想应舍利光常在故尔菩提水似泉石不能言空拟议个中谁解妙机缘 

　　○雪庵塔 

　　瑞昌 
　　寻碑问字考前贤知是隋唐有道仙屈指丹成经五代飞身塔筑已千年想应舍利光常在故尔菩提水似泉石不能言空拟议个中谁解妙机缘 

　　○炼魔石 【 一本题作观炼魔石】 

　　瑶峰 
　　仙人堂下路嵯峨密树牵衣伛偻过身到夹峰穿穴蚁面临圆石乘潮鼍孤僧打七经风雪众客参三畏薜萝 【 寺有上中下三夹峯此为上夹峯入石洞后转身而出乃得上石边有明万历碑皆记雪庵修炼事有云打七炼魔长坐不卧僧家以打坐为打七也路既险仄同游者至洞前皆欲上不果得观此石者二三人而巳】 岂为炼魔来此地诗魔翻恐更增多 
　　按一本题下有序云此为雪庵炼魔石较祖越者尤险由夹峰曲洞而上至石所已难故但云观焉而己三四两句作身到夹峰回不得面临危石诧如何 

　　○观音阁 【 一本题作登观音阁】 

　　瑶峰 
　　履险如夷藉此心从容身已到高岑钵盂历历来丹灶鹦鹉翩翩向竹林碑字模糊苔作篆 【 亦明碑在石门内苔斑碧绿尤可爱】 琪花芬馥叶成阴何时微志能粗了手结茅亭抱膝吟 
　　按一本题下有序云阁极高其上处中道一转极险左为高壁右乃深涧虽不过一两步而投足处止容半跬寺僧前导以带曳之乃屏息以过既过皆悚然同游金公至战栗不能成语又三句来作依第六句下注云阁地平坦有屋址二三间有碑积苔斑驳花阴满地丁香玫瑰尚开余者茂密多不能知其名 

　　○观音阁 

　　金　玫璨章 
　　壮心期不负今游大士相招到上头仙境岂容人久坐非因崄巘不能留 

　　○仙人台 【 一本作仙人奕碁台】 

　　瑶峰 
　　天风吹轻衣缥渺立绝顶碁声若可闻欲上梯痕迥俯视屏障开层迭青碧醒万象罗吾前所历皆炯炯荒碑纪丙午零落难细诇蜗篆古虫鱼苔斑汉彝鼎忽看峭壁来高力破溟涬下临无底壑石棱剑戟挺奇绝动心魂长啸惊侪等 
　　按第十一句蜗篆古虫鱼一本作摩挲未忍去又第十七句魂作魄 

　　○雪庵碑 

　　瑶峰 
　　青山阅沧桑人与泉流逝碑字诏来兹片石功非细探奇入千山稽古感兴替坐卧读其间半皆隆嘉岁 【 明嘉靖隆庆】 尤多万历年衰晚恣壮丽最后至香岩墙背树翳翳贞珉屹然存字有褚虞势风雨所泐蚀岁月难审谛一石告我知隐跃出草际曰维唐贞观航海使星诣雪庵异迹闻赐予有嘉惠厥赐碑与牌碑以表禅慧环山为之田铜牌乃符契明碑尽可仆此碑有攸系雪庵方外人何以感唐帝幼安与方彦德使顽钝励芳徽岂不彰表闾殊未逮 
　　按一本题下有序云碑在寺之东廊后大树下屹然露立额篆金公雪庵塔碑六字尚完好余多不可辨其未剥者字类圣教序颇可观而末行岁月模糊难识傍有前明断碑言其事颇详以为唐太宗遣使赐碑按盛京通志雪庵为元时人何以言唐是必有误疑而阙之姑以俟考又第三句碑字一本作碑以第六句下增榛莽搜龙蛇苔藓积连缀第十二句墙背一本作屋后又风雨所泐蚀以下四句作所识十二三余者难审谛岁月已模糊伥伥觅无计一石若有知断烂出草际第 【 第字下脱二字】 十六句铜牌乃一本作牌以为第 【 第字下脱二字】 十七句明碑尽可仆以下一本作斯言殊可疑附会滋谬戾金公本元人何以云唐帝残阙未可论姑使云烟卫 

　　○纪游 

　　王浩润溥 
　　海上蓬莱昔已游千山登眺又从头龙泉缥渺云间住佛顶岧嶤天上游如水月明山作岛凌空梵宇蜃为楼此中名胜侔东鲁特为精蓝十日留 

　　○纪游 

　　徐培基淳叟 
　　山海雄关外栖迟数十秋登仙闻白鹤揽胜逐清流石上松谁着窗前画不收几朝游赏地回想尚夷犹 

　　○纪游 

　　龙文 
　　萍踪游览此追陪故国他乡孰胜哉趵突泉从平地起濯缨水自半山来奇松触石穿松窟鸟道登峰拜佛台曾忆髫龄瞻泰岱依稀隔海共崔嵬 

　　○香岩寺值雨 

　　志翰 
　　石上云初合牕前雨乍浮烟埃收岭外瀑布挂峰头坐听泉声急行看树色幽欲归心尚恋清趣更相留 

　　○香岩寺值雨 

　　志鳌 
　　空山四月乍惊秋晓启疏窗满目幽玉塔初看云影重龙池旋听水声浮峰排四面青逾出树列千重翠欲流本是龙眠着色画淋漓又与米家侔 

　　○三寺纪景戏作排律五十韵 

　　瑶峰 
　　屐齿抛来久风尘二十秋千峰欣共赏三剎快相留西阁依云卧龙泉尽□游净瓶牕外得螺黛海中浮盘石龙余尾松门塔在眸狮鸣钟向口象卧鼻垂头双牖东堂爽层阶佛座幽数椽弥勒殿万卷藏经楼日饮濯缨水闲听唤妇鸠潄琼书可搨符吐义当求 【 以上龙泉寺】 试觅南泉道桃花几误刘言寻祖越寺蜨梦顿忘周羣岳真堪锁松坡果不侔轮囷扪太极欹侧驻高邱有洞窈而曲无梁阻且修振衣诗忆左留迹地非缑饱饭招提别迂途景物搜井深八角甃亭敞四山收归路同谈虎夕阳已下牛客灯聊共息佛顶更为谋浴佛香花日探奇鸾鹤俦天门穿石壁滴水翫珠旒缘磴行如蚁凌虚坐似舟西明石观旧龙井水泉优路绝松能接崖悬足惮投奚奴矜健捷铤险迈猨猴尔辈殊堪羡先生今且休此行真卓荦来日应优游 【 以上祖越寺及五佛顶】 僧指香岩路笻扶碧岭陬蕨芽同采采麦浪渐悠悠烹茗石桥憩倾壶枫树庥迟回行九曲缥渺到三洲峰对关门似尖多笔架犹炷香云篆袅坡绣罽茵柔鹦鹉飞堪唤钵孟 【 孟：盂】 黝若髹通明山透月夹缝路登虬塔矗千寻壁龙潜百丈湫方枰仙所奕高阁佛之邮花雨台存矣危岩魔炼不井连当陆羽桥断割鸿沟奇绝雪庵塔穹兮葛氏瓯虚中甘露贮覆手玉丸抠水浅无盈涸年多阅电沤荒碑如褉帖残字露银钩文以唐宗勑石于贞观锼何其平燹乱乃尔重缁流金衲应非俗铜牌或有由诛茅伊自始揽胜此其尤后者谁乘鹤吾侪岂学鸥短言聊纪实罣漏待相酬 【 以上香岩寺】 

　　○欲至大安寺不果 

　　瑶峰 
　　登陟犹余济胜才回车何日望崔嵬高峰入梦如经眼万壑当门祇望梅 【 松鹤游记谓大安以雄旷胜又云自寺门中南望则前此诸峯皆在平地千态万状毕献目前】 游子莫闻鸾凤啸大夫皆作栋梁材 【 寺中万松林最为奇胜有数百年物近为寺僧售伐无遗闻者惋惜】 不须山水说残剩灵秀应多雨露培 

　　○附牓字联语 【 龙泉寺】 

　　瑶峰 
　　前殿额无　　东堂　　具美　　西阁　　琼岛虚舟 

　　○大殿对联 

　　长白发祥迭嶂层峦朝拱遥看千笏列 
　　龙泉擅胜深庭幽壑巡游曾引六龙来 

　　○前殿联 

　　龙之为灵昭昭降雨出云何必独推东岳 
　　泉之不舍混混烟波柳浪无难更作西湖 

　　○东禅堂联 

　　不若者当驱龙象狮都来作镇 
　　相需者难遇松泉石互为呈奇 

　　○东客堂 

　　泉水到僧厨俗肠尽洗 
　　松风来客榻诗思频催 

　　○西阁 

　　瓶松不厌牕前玩 
　　灯火独留阁上名 
　　室狭如舟蓬牕四启峰围岸 
　　山深似鸟 【 鸟：岛】 松声一派海生潮 

　　○西禅堂 

　　峰不必一千万象已呈真宰妙 
　　景岂止十六四时当作会心游 

　　○匾联跋语 

　　丁酉孟夏之初同人为千山之游时则有蓬莱王润溥 【 浩】 济南李龙文 【 玖】 宁远王杏村 【 致礼】 迁安徐淳叟 【 培基】 本郡王穆斋 【 德纯】 赵文源 【 学泗】 石瑞昌 【 琮】 杨君实 【 时华】 金灿章 【 玫】 王瑶峰 【 尔烈】 暨子志翰志鳌留龙泉五日周游诸胜所谓良辰美景赏心乐事洵不虚矣因书此额并题各殿廊柱联非能模山范水聊以纪来游岁月云 

　　◆游千山诗补遗◆ 

　　再入千山游大安寺 
　　王稔畦六十寿 
　　吐符应生 
　　龙泉寺 
　　丁酉秋张兰谷招游龙泉夜中得雨泉韵清佳因赋长句即谢兰谷 
　　祖越寺 
　　弥勒峰 
　　寄穆斋烦搨雪庵碑 

　　○再入千山游大安寺 

　　瑶峰 
　　深箐层崖蛇虎居短衣匹马过来初峰奇乍若逢高士境别浑如读异书双阙洞开苍壁迥万山奔赴绀宫虚松林想见当时盛拥翠惊涛势浩如 
　　按一本三四两句作高峯磊落荆关笔幽径嵚崎庄列书七八两句作松林无复当时盛犹想涛声兴有余 

　　○王稔畦六十寿 

　　瑶峰 
　　日坐缁帷手一编鹤沙踪迹渺云烟熏陶尽染芝兰气矍铄谁量松柏年白傅千篇难独美陶潜五子让今贤何须问取丹砂诀共道先生是地仙 

　　○吐符应生 【 改旧作】 

　　瑶峰 
　　龙泉寺北高峰旧刻此四大字款云隆庆二载巡辽御史盛泰宇题人皆莫解其义五峰僧十六景诗序知其大意而未详所出余考蔡伯喈所撰陈太邱碑有云峨峨崇岳吐符降神侍御所题盖本此亦取大雅崧高之义五峰遂以本朝龙兴当之余谓侍御系胜国臣不应及此然亦为之谶矣 
　　磨崖深刻字青苍三百年来义莫详降岳文宗周大雅吐符词铸汉中郎峰头日早扶桑近 【 此峯高于诸峯日出先照之】 石窦泉高玉井香 【 峯之旁石罅中出泉为濯缨泉最清冽】 星使徒惊神秀在岂知王业肇东方 

　　○龙泉寺 【 改旧作】 

　　瑶峰 
　　鸟引花迎到寺门翠屏环拥绀宫尊一千峰里烟霞胜十六景中图画存绝壁时悬云外屋恠松皆走石间根来游总向西堂宿琼岛虚舟惬梦魂 【 西阁庋悬崖之上室狭而长如舟然每晨起云海苍茫俨片帆在蓬岛中也余故题云琼岛虚舟为额以悬之】 

　　○丁酉秋张兰谷招游龙泉夜中得雨泉韵清佳因赋长句即谢兰谷 

　　瑶峰 
　　龙泉之龙去为霖泉不自润收清音朅来招提已三至流水空对无弦琴金钱敬卜神如贶夜半淋浪闻枕上晓来羣山拥湿云松根石罅波激荡开唇鼓吻龙作声钧天乐作虞球鸣入耳喧腾转幽静到眼活泼还晶莹此时髯龙吹细籁白帝骖龙扬风斾巨象呼吸狮子鸣喷雷翻雪众声会入夜禅龛龙吐珠羣仙影动开琼琚梦榻浑忘身是我庄生蝴蝶飘蘧蘧一雨成奇伊谁力欲问山灵山默默此日相招饱意归惠我岂惟多酒食 

　　○祖越寺 

　　瑶峰 
　　祖越多奇境天工亦幼哉茨山七圣入蜀道五丁开冈迥鸟边去洞深秋气来自无颠倒念不上炼魔台 

　　○弥勒峰 

　　瑶峰 
　　寺内高峰如巨人垂腹趺坐据松鹤游记为弥勒峰今寺僧亦不知其名矣其上刻四大字曰独镇羣岳又刻曰含泽宣气人皆莫解余按道家玉匮经云黄帝封蜀中青城山为五岳丈人盖羣山之崇秩一月之内羣岳再朝此则所谓独镇羣岳者也盖青城丈人取其形似而此峰亦宛像弥勒故借以为赞其曰含泽宣气又取春秋说题辞之说山之为言宣也含泽布气调五神也按黄庭经注五神谓五藏则取此以言弥勒之垂腹与前四字相发明耳然则皆出于僻典纬书徒以惊惑世俗殊无足取故特揭其所本以与来游者共为一噱云 
　　弥勒高峰像宛然坦怀趺坐众峰前烟云久饫彭亨腹文字谁劖混沌天山半僧归犹喜客松阴榻静且逃禅午钟一饭山蔬饱乘兴还寻十丈莲 【 无梁□在莲花峰上今人亦莫知自罗汉洞北望之其形俨然菡苕也】 

　　○寄穆斋烦搨雪庵碑 

　　瑶峰 
　　丁酉余服阕入都时三通馆方购四方金石遗文独缺辽左余即致书穆斋宗兄烦其访求能搨之人共往橅之既而所搨者非此碑因前书未言其何处也乃复寄诗促其复往求之诗内确指其地皆穆斋旧游之所特未留意于此耳 
　　重烦登陟不辞疲片石当前竟未知久剥岁年元易误忙裁书札致多疑千山最古推斯剎百载何人识此碑犹忆摩挲苔藓处墙阴幽翳树参差 【 碑在墙阴】 
　　龟螭屹立未欹斜字势轩昂虞褚家学士头衔耐雨雪 【 碑前行有翰林直学士衔名数字】 金公篆额足烟霞远寻空费游山屐细搨惟成画足虵廊背雪庵碑即此良心可惜用心差 
　　非关旧事欲翻新往迹应怜扑面尘不辨元隋俗士误何知今古野僧淳神如相护踪犹在石不能言字可循同志于思今暇否 【 石瑞昌多须是知碑处者】 但邀偕往不须询 
　　雅兴应仍在贤劳已共知更寻樵径去相约食瓜时真面须重认深根可自披杨声闻戛戛泉响和澌澌秘阁思添帙邮筒敬寄诗非君成胜事属望复谁居 【 穆斋得此诗乃与王君照庵往求搨之得数十字尚清楚而末有皇庆二字其疑始定乃进于馆入金石录矣】 

　　瑶峰集卷上 

　　●瑶峰集卷下 

　　辽阳王尔烈瑶峰撰　　　　邑后学金毓黻辑录 

　　文 
　　诗 
　　附录 

　　◆文◆ 

　　校刻常理斋爱吟草序 
　　续刻常理斋爱吟前草序 
　　附刻慈惺圃寄常理斋诗序 
　　集录爱吟草题跋序 
　　辽阳圣庙重修碑记 
　　辽阳关帝庙重建东殿碑记 
　　辽阳关帝庙重建旗杆补修戏楼及各工碑记 
　　重修陶官屯关帝庙碑记 
　　陶官屯关帝庙始建配房碑记 

　　○校刻常理斋爱吟草序 

　　今昭忠祠享祀金川死事诸臣吾乡常君纪与焉常君号理斋家于盛京城北九十里之栖霞堡为人貌奇伟性尚忼爽文思清拔尤嗜吟咏余蚤年耳其名介同学高君惟钦慈君惺圃以订交丁丑理斋登进士丙戌谒选铨曹时余以计偕入都因得朝夕过从纵谈今古益服君之学识卓迈殊不可及既而余以不第去理斋遂捧檄入蜀余方以百里其所优为而以彼清才逸气遇山水之奇将大有所发抒此行为不虚矣何意不数年而金川构逆理斋竟死于贼余初闻之窃叹夫豕突狼奔之际玉石俱焚不知其临难之状何如也是时余已入翰林求之国史昭忠传则但云登春遇害别无纪载此外无可问询惟付之太息而已乙未余以先君忧归里理斋之弟显斋纯闻之驰至余家言已具衣冠以葬荷蒙赠恤诸典请书黄将勒石表于墓且以墓门绰楔大字求书余欣然为之熏沐敬题署名于后然意理斋必有著作藏于家显斋固未之省也丙申之冬余特造其庐以犹子礼请见太翁至墓所则已穹碑屹然翁仲华表森严壮观矣再拜哭奠为欷歔久之既夕太翁留宿乃徧出家人以次环列语昔岭事因得悉其在贼中提刀上马裂眦骂贼诸情状不胜惊叹以为向之所期许今果不虚而更痛其埋没于荒山磷火老亲幼子哭望天涯天之位置才杰何竟如斯也问其生平著述则嗣子承武纔十余岁未能收拾余又为之抱憾无可如何迄于今理斋之殁已十余年矣嗣子已壮以荫授直隶之唐县宰恂谨不坠家声念余为父执且曾以著述为问乃以所掇拾其先人诸遗稿请为校刻检之得爱吟草一卷乃理斋手订尚完好又有武功张洲所撰殉节录一卷读之且悲且喜曰何幸有此盖自丙戌别后其身所经历其才所展布皆宛然如亲见之而余曩者所歉然于怀无可表章庶藉此以少为之偿矣乃亟为之校录付镌并叙其始末以冠篇端其余尚有诗一册皆未定稿残阙紊乱姑俟徐为编辑以成全璧云张君洲与余素未相识观其所叙录及寄示元亭给谏应山令二书惟恐其烈迹湮没义形笔墨其于友谊亦笃矣哉王元亭名猷义州人仕终少廷尉高惟钦名德峻庚辰孝廉慈惺圃名国璋戊戌进士官农曹此皆与理斋相契合者每共话理斋之事思有所表扬今乃先后物故独余以六十有余之年与其荫嗣往来手把遗编俛仰今昔可嘅也夫亦幸也夫时乾隆五十有三年岁次戊申阳月辽阳王尔烈瑶峰氏书于顺天府府丞官署 

　　○续刻常理斋爱吟前草序 

　　余所梓常理斋爱吟草乃甲申以来理斋赴选入都至西充所作西充以后军务倥偬篇什有无所不可知而其嗣君衣轩所撮拾于慈氏败簏中者尚有诗近百首皆丁丑榜后需次里居朋友唱酬流连景物之作字多蝇头小草间有阙残知未为定稿也而其中深情雅韵发于自然足以见胸怀之洒落学养之深纯异日感颂在民临难不夺盖基诸此固不可废也且在衣轩既痛其先人之殁时方幼冲今日抱恨终天无可申慕而此诗得于故纸中几成煨烬手泽幸存零缣碎墨皆所宝惜因尽以质余余亦如逢故友于数十年之前每读一篇三叹不忍释手乃为补缀悉以付梓命之曰爱吟前草另为一卷以别前刻所以成衣轩之孝思也庚戌仲春上浣辽阳王尔烈识 

　　○附刻慈惺圃寄常理斋诗序 

　　慈惺圃名国璋字奉峨惺圃其号也与常理斋居相近同学素契时相唱酬癸酉惺圃举于乡理斋犹未第也及理斋仕蜀惺圃尚家居邮筒往来遥为赓和不异曩时至戊戌惺圃始捷南宫官农曹而理斋死于难已六年又七年惺圃亦卒于京邸矣惺圃之逝也一子方幼理斋之荫嗣衣轩已为唐县宰闻其丧来吊见书笥纷然狼籍家人舁敝簏于庭将焚废纸衣轩恐其有当存也止而检之则爱吟草殉节录及惺圃自为诗俱杂于其中焉衣轩得之大惊且悲且喜因宝持以付余余既为之刻理斋诸诗而惺圃之诗分年编录观其庚寅草有寄和理斋诗然后知爱吟草之所以幸存者以理斋之寄之也观其癸巳草有哭理斋八首然后知殉节录之所以幸存者以惺圃访求而珍藏之也噫二人生前莫逆情见乎词而是诗同出于故纸中其不为灰烬者几希以理斋之清才峻节天固不忍没亦岂非惺圃在堂之魂魄有以护持之而然耶用是于惺圃之诗有关于理斋者节录而附刻之若其全诗则俟别为汇梓焉乾隆庚戌仲夏王尔烈叙并书 

　　○集录爱吟草题跋序 

　　余既刻常理斋爱吟草及殉节录以示京师士大夫见之者无弗赏叹于是欣然各为题跋笺楮之投殆无虚日积久渐多遂成卷轴余既一一检读随以付梓凡如干首续来者犹未己也夫昔岭之事往矣理斋之著作其散佚者亦多矣乃越十数年之久荫嗣克家遗笔忽出于尘埃烈迹不埋于灰烬一旦冠裳之族各有一理斋在心目间而命笔抒词使理斋之才华气节烜赫如昨日事岂偶然欤故是录也可以上承昭忠慰忠之表章可以下为孝子贤臣之风励而或长篇巨什或古调清歌和平之音则一唱三叹慷慨之气则激羽刻商非泛然之作也固宜寿诸枣棃传于不朽若其篇次则随收随录不复以官阶科第为后先所以俟续至者于无穷也庚戌仲夏王尔烈叙并书 

　　○辽阳圣庙重修碑记 

　　辽阳州治至圣庙自国朝定鼎与天下州县同时修建典至巨也工綦固矣第土木之功不能历久常新迄今百有余年中间虽有官帑粘修绅衿补葺而风雨剥蚀终难完整于是殿庑门垣渐就颓圮岁在癸卯司铎赵君蹙然不安谋之郡尊克公公曰此予守土者之责也俟详请国帑庶几大工克就郡中绅士闻之勃然兴起请于郡尊曰某等读书为业蒙朝廷厚恩一列青衿则为之免丁粮去差徭凡诸优待回异齐民某等自顾岂有补于天地高厚之万一哉此皆圣世待士之仁亦郡尊承流宣化之善也然非圣教之昭垂何以至此濂溪周子有曰孔子道高德厚教化无穷宜乎万世报德报功之无尽焉某等虽才疏力菲不克承此巨工而报德报功之微意素存于心今日或少有所伸乎愿共捐资以成盛事克公色喜乃捐俸首倡绅士亦各量力输金乃择人董理时有贡生于师礼者众举监修于是鸠工庀材数月而蒇事瞻往之下内外焕然整齐严肃矣尔时捐金已尽未及勒石记其岁月至辛亥彭海元君振铎兹土恐前功之没又劝捐刻碑叙其颠末庶来者鉴兹相继于不替焉尔乾隆五十六年十一月敬立王尔烈撰文 

　　○辽阳关帝庙重建东殿碑记 

　　辽郡城西关忠义庙为一郡之胜庙之东殿奉张桓侯之神乾隆乙未岁毁于火今晋人赵大智等捐赀修之丙申八月工竣神像奕然轮奂一新请记于余余窃维关圣庙貌徧天下而张桓侯所在皆配享鲜有别为立庙者岂侯之英名盖世谊笃忠贞不足以南面而享血食哉盖生则相依殁则相从精诚所结人皆知之故祀之者必从其志也史称侯雄壮威猛为万人敌当汉季羣雄并起之时岂不能独据一方而囷顿流离惟忠义之是守百折不回此岂得徒以武勇目之欤志虽未就而无惭于汉室无亏于气节天下后世虽妇人小子皆震其名是则足以廉顽立懦而庙貌血食之不绝矣而岂区区攀龙鳞附骥尾以幸取名者哉余尝过涿鹿经侯之故里则专祠在焉祠巍然踞高阜乔木参天下车敬谒幽径凛凛但闻松柏吟啸之声瞻 【 瞻：瞻】 仰遗像不觉其膝之屈也既而思之侯之英灵恋故士 【 士：土】 而敻敻焉居此耶盖乡人崇奉之以为桑梓光固亦宜然若侯之神则固死生一致惟是尽臣道尽弟道常依依于昭烈忠义之左右焉耳故配享者从其志也呜呼世之恃勇自恣见利不顾义而气谊不保其终者仰侯之德亦可以风矣殿旧址止五间今复如其制爰为之记俾人知从来立庙之意且使董事者及捐赀之众得镌名于末焉赐进士出身翰林院编修充四库全书处纂修官并三通馆纂修官乙未会试同考官郡人王尔烈譔 

　　○辽阳关帝庙重建旗杆补修戏楼及各工碑记 

　　古大人酬庸表德所重者礼乐而已矣故德厚而功崇则高牙大纛设棨戟施行马等威自别非以耀目也礼不容以或轻也行则驺从鼓吹居则声伎管弦生则笙歌以欢其燕享殁则佾舞以侑其俎豆非以娱目也乐不容以或废也若关忠义夫子生膺侯爵殁而千百余年尊崇比于帝王则礼乐之隆当何如哉顾朝廷祀典举以春秋虽极礼乐之备而非其时则不举以神不可渎也而公之威灵在天下者所在之民水旱疾疫必祷焉无不思有以崇奉而娱乐之祭不拘其时则礼乐之出于流俗者盖不容以禁之也故俳优侏儒杂优之戏不足以言乐也高幢绣旛仙佛之供不足以言礼也岂不有亵于夫子欤而行之所在皆然者亦见人心之尊崇正直而夫子之功德垂于万世者有不容掩而已矣兹庙之有戏楼旗杆由来已久今晋人赵大智等从而新之又补修牌楼西山门及社房五间观瞻益壮而时时相与瞻拜祈祷因以聚会歌舞亦酬庸表德之意爰记其事于石俾后之嗣而举者有所观焉 

　　○重修陶官屯关帝庙碑记 

　　辽邑陶官屯关帝庙其来已久兹于乾隆丙申岁因其旧而新之新之者人也正殿三间缭垣完具虽未能珠玉辉映亦足以妥神灵而伸祈报矣夫公之庙貌遍天下即穷乡瘠土无不崇奉而俎豆之况此地人民富庶衍沃膏腴则其奉公之神无替前人也固宜顾吾思之襄平桃花米甲于东都实此乡所产朝廷取之以供陵庙粢盛则此乡岁时祭享奉盛以告丰洁馨香盖有加欤而公当日者镇抚久于荆州熟习风土荆州今湖广地谚云湖广熟天下足今舳舻相接岁供天庾皆与桃花米相伯仲虽此土非僧衣水田鸣槔飞鹭而平原绣壤禾?罢稏秋香傥亦公所乐而安之者乎而要之不在是也苏子曰神之在天下如水之在地中无所往而不在也记曰古圣贤有功于民能御大灾捍大患者则祀之公浩然正气充塞宇宙岂徒御灾捍患而已而人能相感以诚遂足以使寒暑节风雨时则此土频歌大有春秋报祀岁致丰洁岂无所至而然哉庙既落成请记于余敬书始末以畀之聊记岁月云尔 

　　○陶官屯关帝庙始建配房碑记 

　　古之为祠庙者正室以妥神其东西序东西堂皆以藏祭器备行礼其实鼎俎具爓熟皆在门外两塾以内盖不敢为室闼以备人之坐卧焉所以表敬也兹陶官屯关帝庙旧址有正殿业经重新而人复捐赀为配房几间以为岁时祭享会众等洁治祭品之所盖古者藏祭器之遗意欤而已与两塾内不为室闼者相戾何以表敬乎而抑知不然夫田家土鼓蒉桴龡豳饮蜡固非如清庙明堂之赫然以肃观瞻也然向者兹庙止有正室蠲吉行事一切粢盛牺牲皆露立以供之或寄办他处既不无亵越而时或风雨偶作其喧杂于正室者盖有不免则不敬莫大焉且岿然上临者既已翚飞鸟革而两侧乃无羽翼观瞻亦殊未肃自村人修为配房则神御高踞乎穆清祭物不来于蔀屋和风甘雨清尘而无害云合星拱交映而可观于以奉神灵致诚敬盖与不为室闼者异制而同意岂有相戾者乎且兹庙所祀者关帝也又非若吹豳饮蜡而已今在郡邑中者官修祠庙皆有洁事之所则此举亦有所禀承非以意为之也而在此地为创始以补前此所阙不可以不记也于是书之使上石焉 

　　◆诗◆ 

　　书汪氏双节传后 
　　过医巫闾山诗 

　　○书汪氏双节传后 

　　二女同居多异志两贤相遇真家瑞家瑞偏逢变坎坷贤女空悲共憔悴汪君同室曰王徐浙水清门着节义自昔之子号宜家厥后良人厄远地瞻望母兮目岂瞑哀弱子兮孤谁寄庄姜戴妫无猜嫌赵姬叔隗均礼谊含凄且作未亡人戮力同肩未了事风雨冥冥虓虎惊篱壁萧萧魑魅肆凛冽冰霜足御侮殷勤针黹还供匮冬夜夏日寒暑长机筐书箧无时置高堂终年子有成地下报君妾无媿贤哉患难有同心嗟乎传闻为酸鼻福堂应以阴骘酬弱骨何必鬼神忌齐年双嫠穴同归百死孤生空血泪闺中婴臼岂为名身后鼎牲匪我思君恩逮下靡有遗孝子显亲无弗至吾为贤者叹余生何以报之为良吏 【 汪氏双节堂赠言丛刻】 

　　○过医巫闾山诗 

　　天府有崇山医闾关外壮长白遥拱挹两京此屏障管领西来蜂朝东各献状若崩角稽首后先不相让乃知开辟初已定今之王 
　　按右诗为戴葵甫先生所录示先生于丙寅秋赴北镇冯都统宅助绋见其听事悬有此诗乃王氏自书之堂幅也以余方搜集乡先生佚文故录此见示吉光片羽致足宝贵 

　　◆附录 【 一首】 ◆ 

　　读常理斋老伯爱吟草及殉节录谨赋一律 

　　○读常理斋老伯爱吟草及殉节录谨赋一律 【 王志翰西园】 

　　骂贼当年气至刚儒臣风节比颜张清新诗句留寰宇皎洁忠心达庙堂昔岭愁云空漠漠浣溪清韵自汤汤英灵应是归天阙祠仰昭忠俎豆香 【 常理斋爱吟草附殉节录】 

　　瑶峰集卷下 

　　●瑶峰集附录 

　　王尔烈字仲方辽阳人乾隆辛卯进士 【 清秘述闻】 
　　王尔烈字君武号瑶峰少承家训性行纯静笃于孝友尤工书法至今推为辽城第一书家由乾隆癸酉拔贡辛卯进士廷试二甲一名授编修累迁内阁侍读嘉庆元年预千叟宴蒙御赐诗一章并集古三星图如意鸠杖等四年以大理少卿致仕掌教沈阳书院六年卒 【 辽阳乡土志】 
　　王尔烈深州学正缙之子字君武号瑶峰少承家训性行纯静笃于孝友乾隆进士二甲一名授编修历官御史内阁侍读充四库全书处及三通馆纂修嘉庆元年预千叟宴蒙御赐诗并集古三星图如意鸠杖等四年以大理少卿致仕掌教沈阳书院六年卒工诗文善书宗法羲献其父亦工书画官深州时遇同官庆贺辄作画命之书韵语以赠得者宝之至今中外人获其墨迹更加拱璧焉 【 辽阳县志】 
　　辽阳王君心之 【 鸿志】 与王瑶峰先生遗裔比邻述王氏之世系甚悉王氏原籍河南明代移住扬州之江都县明季有官指挥于辽东者始定居于辽阳城南三十里风水沟先生之曾祖名三益 【 父官指挥】 祖名天禄清雍正时官刑部湖广司主事天禄生四子缙绅组紃缙生瑶峰官翰林院编修 【 乾隆四十二年】 陕西道监察御史 【 四十五年】 内阁侍读学士 【 嘉庆元年】 大理寺少卿 【 四年】 瑶峰生八子志鹏志骐志翰志鳌志芬志崇志广志正志骐宦游贵州遂家于彼生一子名存存生四子今王氏子孙有名遇辰党辰拱辰松辰象辰德辰抚辰纬辰福辰柏辰北辰大辰凡宗兄弟十二人皆瑶峰先生之六世孙也先生八子故分八支即贵州一支辽阳二支沈阳二支东丰一支吉林二支是也自王氏初祖讫名辰者凡十世以上世系皆闻诸名抚辰者所述余又闻王氏子孙尚有庽居北京者曾为刘君仲闻所遇惟未详其为某支耳 【 静晤室日记】王君又开示王氏累世官阶其云陕西司郎中刑部主事甘州府知府癸酉拔贡乙酉举人辛卯进士 【 乾隆三十六年进士殿试二甲一名】 提督江南学政膺千叟宴御赐鸠杖皆指瑶峰而言也其云右翼官学教习镶白旗官学教习疑为王缙之官乡土志王缙于雍正间补礼部官学教习是也又有大鸿胪少卿太仆寺少卿都察院左副都御史钱法司正卿等官不详为何人存以待考 【 同上】 

　　瑶峰集附录
