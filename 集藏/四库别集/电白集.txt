电白集　　（明）张可大 撰 

　　●目录 

　　序 
　　五言古诗 
　　七言律诗 
　　五言律诗 
　　五言排律 
　　九言 
　　五言绝句 
　　七言绝句 
　　六言律诗 
　　集杜 

　　●电白集小序 

　　家大人看诗癖客曰军务劳词赋工无益曰官何物许废诗耶于予小子匍匐时□□葩经三百篇稍长则□读唐人语久之无觉津有味渐学推敲若唫瘦甚家大人笑曰是见呕出心肝矣甫弱冠经营四方违庭训者十有五年江之西南多名流□来山水弹□风花的酒坐石题桐叶浑澷兴耳友生炎木覆瓿小子耻马及电阳之役奔走空波骨此事都废所韦折冲尊俎之畧借诸缙绅先生烽燧销沉壁门閴□间淂援萝攀挂骑羊玩鹊以寄闲边之趣□累累盈帙仅着人所余鳞爪于四昭六义无当也少陵雅称涛史尚以佳句法如何问时辈小子不敢忘家大人之教敬执此编以就心于海内宗□名曰电白集无并州即□乡之意云 
　　万历乙卯春三月秣陵张可大澷书 

　　●电白集·五言古诗 

　　秣陵张可大孔德甫着 
　　建武郑象极璇枢甫校 

　　咏怀诗十四首 

　　◆咏怀诗十四首◆ 

　　序 
　　顾夫子泾阳 
　　萧宫詹玄圃 
　　华山殿下 
　　董大参玄宰 
　　庄大参泰岩 
　　喻兵宪养初 
　　李兵宪明鳌 
　　黄水部贞父 
　　郑水部应尼 
　　朱观察尔醇 
　　陈征君仲醇 
　　夏文学凤羽 
　　潘太学穉恭 
　　孙山人世声 

　　○咏怀诗十四首 【 有序】 

　　余小子国家户牖之臣耳足迹未遍五岳安能遍交宇内贤豪苐以臭味所同金石可贯僻处岭表思我怀人双鲤初来鸿飞不下聊抒款款代写朝宗以効执鞭以期授履耳 

　　○顾夫子泾阳 

　　吾道往榛莽夫子起草昧微言醒域中和气布人代只手挥日月光明丽大块玅理既隐跃精神何盎睟黄河日东注白云遂千载哲人既以逝斯世还愦愦孺子秉遗教深心空寤对 

　　○萧宫詹玄圃 

　　伊余方弱冠请缨游北地射策黄金台谁为别其器先生真大冶纤微入炉锤玉瓒注黄流天球陈东序人寰起麟凤神骏附骐骥龙门饶声价知遇有所自苍生望霖雨应复同沾被 

　　○华山殿下 

　　彼美帝室冑意气凌秋空磊落真龙种击筑歌大风博古探岣嵝问道证崆峒杰出天潢派雅意托冥鸿游神西岳巅奇云日荡胸折节天下士梁苑多豪雄十年不相见忧心每冲冲彩云如可驾相与问赤松 

　　○董大参玄宰 

　　震泽日汪濊雪涛浴奔星伊人握玄象何物助精灵宝鼎贮青霞银管迅春霆蛟龙含神雾丽藻致天经大言凌嵩高玅理彻杳冥绝代文章伯乘时廊庙英风流渺难尚依然具典刑区区慕执鞭徒怀朝宗情 

　　○庄大参泰岩 

　　山川蕴奇宝精华挺人杰先生起南海峩峩凌列缺把玩皆瑶琨佩服总芳洁奇字阅轩輶赤珪探禹穴摛藻掷金声吐言霏玉屑铃阁来清风龙门何嶻嶪会跨琴高鲤听君赓白雪 

　　○喻兵宪养初 

　　兵宪何神秀天府宝琳球大鹏运南溟白鹤唳高秋玉旒方眷注绣斧独夷犹雄声扇六合德泽从云游肤功奠南粤清风遍罗浮遥思桄榔下应聘五花驺 

　　○李兵宪明鳌 

　　君侯豫章英涉世何皛皛冥悟契象先风棱绝霞表独抱迈往情今人而古道文藻丽物华贞良为国宝阊阖悬景星洞壑生瑶艹腐鼠吓威凤朝夕移丑好莫向东山卧行将歌在藻 

　　○黄水部贞父 

　　大雅久不作风流振颓响汪汪黄叔度直作五湖长凤彩耀人寰鸿名照天壤珊瑚出若水沆瀣霏僊掌摇笔驱洞庭荡胸吞旷漭朝著名山屐夕理梅花床随风唾珠玉飘飘披鹤氅我吟水部诗悠然洽神赏之子人中龙四海固无两 

　　○郑水部应尼 

　　矫矫旴江彦郑君独开美清标映孤霞深心湛秋水高空奋飞翰天路骋长辔立言驾千秋裁诗轶七子金石自铿锵文华太披靡阿龙故自超风流正伊迩何日对潘陆开门问倒屣 

　　○朱观察尔醇 

　　尔醇慕神僊朱颜欲霄举侠骨宁不香道情契锺吕作赋金石声挥毫烟霞语高义凌等夷然诺闻吴楚闭关炼九还香风来玄女黄鹤翼犹轻白石髓堪煮沧溟湛珊瑚蓝桥投玉杵始知英雄士出世世可处陆沉有岁星封□□□□寄语虬髯翁金丸堪我与 

　　○陈征君仲醇 

　　东吴菰芦中余子纷可数中有淡心人逸气凌寰宇长啸苏门烟栖真守大素芙蓉泻绿涛琳琅冠玄圃言语玅天下珪组如尘土我读先生诗神情便栩栩绝欲居名山读书耻中古所以千秋士惟君罕与伍 

　　○夏文学凤羽 

　　有美正一子雅慕大罗僊旴士多如云凤羽何翩翩先天证大道无极合自然至文直游戏佳句标新鲜才雄力亦厚义高心且坚宇宙在其手岂为世网牵相思不相见惆怅海门烟 

　　○潘太学穉恭 

　　南国有佳人才华美竹箭新洱播瑶瑟墨花喷匹练逸气吐青虹英辞绕春电如何广陵涛三年不复见交情比金石何以抒缱绻赖有五云笺春来寄双燕 

　　○孙山人世声 

　　韵宇凝氷雪迯名守太玄金紫不挂意飘然凌紫烟史籀摹钟鼎诗歌协管弦玄豹啸苍冥黄鹄抟秋天人间鄙肉食丘壑宁无权珍重凌云赋寥寥谁与传 

　　●电白集·七言律诗 

　　秣陵张可大孔德甫着 
　　建武郑象极璇枢甫校 

　　五色鹦鹉 
　　佛桑花 
　　花影 
　　香尘 
　　烛泪 
　　睡蝶 
　　松涛 
　　竹粉 
　　麦浪 
　　月露 
　　烟柳 
　　梅雪 
　　雁字 
　　登罗浮 
　　竹叶符 
　　登望海楼 
　　送陈鸿盘明府入觐 
　　石山 
　　寄赠贞父黄先生二首兼识阔私 
　　朱尔醇观察以三诗见怀予巳和答矣又以前韵赋七言寄赠兼志阔私 
　　寄怀郑水部应尼四首 
　　题陈鸿盘明府太翁清时儒硕册 
　　元日试笔 
　　人日探韵得醒字 
　　赋得草 
　　双鱼镇送刘日龙回电白 
　　午日同黄颖芳别驾观竞渡 
　　寿袁瞻旭 
　　浴日亭次苏长公韵 
　　大雅堂诗为林理斋广文题 
　　憩通衢梅亭和壁间韵 
　　将赴甬东之命留别庄泰岩大参 
　　姜同节宪副魏沧水喻养初参知过访舟中赋谢 
　　留别李聚吾兵宪姚允初督学 
　　舟次清远庄大参远颁翰贶赋谢 
　　舟行峡江和萧宫詹座师韵 
　　癸巳舟中初度口号 
　　孙世声以诗扇见赆赋谢 
　　晚秋席间分韵得三字 
　　纪事 
　　同张小毓袁瞻旭传约所游七星岩时予有甬东之役兼以志别 
　　曹溪谒六祖真相 
　　答孙世声 
　　度梅岭 
　　阻风吉水同刘日龙陆宁之游玄潭道院过罗念庵先生讲学处 
　　次丰城访李伯玉社丈 
　　抵豫章赴李明鳌大参招 
　　与李明鳌话别 
　　陈仲醇先生过访舟中 
　　望钟山 
　　望小姑山 
　　舟过匡庐 
　　除夕下扬子 
　　慧山道中大雪 
　　望太湖潮 
　　晓发娄东 
　　灵谷寺 
　　偶成 

　　○五色鹦鹉 

　　奇毛不数雪衣娘。点缀明霞五色裳。遥曳彩云团绣阁。轻敲檀板动笙簧。翻飞忽卷桃花片。惊顾俄分翡翠妆。何事美人相并立。含愁独解羡鸳鸯。 

　　○佛桑花 

　　五色霓裳剪绿绡。青莲端的共根苖。金环皓腕携筐至。玉佩珠璎带雨飘。天女初来纷自坠。罗敷欲采漫相邀。祗园也有春千树。清净芳魂莫可招。 

　　○花影 

　　玉砌雕阑锦绣围。风摇花影倦相依。当空晓月明妆镜。覆地春云动舞衣。徙奇芳阴娇共语。婆娑仙态聚纷飞。氷壶魂魄凌波袜。彷佛何妨较是非。 

　　○香尘 

　　响屧廊前步有声。泥人花气透疏棂。梁间欲动歌声绕。袜底微飘玉骨轻。缥缈每迎芳佩出。氤氲如傍御烟生。春来日暖浮香雾。好炙龙涎试瑟笙。 

　　○烛泪 

　　月影初残烛影稀。啼痕滴滴染罗衣。莲膏溅罢鲛绡湿。湘玉融时露点飞。光浸氷盘珠错落。花开金掌雨霏微。热心未冷愁难尽。一样飘零一样挥。 

　　○睡蝶 

　　舞入飞花褪粉裳倦收双翅恨春长闲依柳带舞人见巧坐桃枝未拟忙酣处不愁风雨急醒来犹觉梦魂香玉钱欲化罗衣冷好比蛾眉醉后妆 

　　○松涛 

　　百尺亭亭倚碧巅徂徕清韵更悠然千岩响彻虬龙啸万壑声传霹雳阗碧浪忽飞秦帝雨银河遥拥蔚蓝天狂来欲驾神鳌去云里犹疑听管弦 

　　○竹粉 

　　琼枝千尺见琳琅轻絮盈盈腻素裳湘泪巳销珠作粉罗方初解玉为妆龙飞葛杖光摇水凤入淇园羽带霜劲节干霄青窈窕白云为我护新篁 

　　○麦浪 

　　南陇晴云晓欲屯长江滚滚在平原风吹金粟轻涛合日照龙鳞锦浪翻鸭绿潮声催竹箭鹅黄水色拥苹蘩文生九穗涟漪动翠色依然照荜门 

　　○月露 

　　氷轮初湿露瀼瀼谁识人间沆瀣香金掌欲霏蟾有晕玉阶多怨袜生凉漾荷乱作明珠动缀艹犹含宝镜光一吸自知能润肺姮娥应劝引壶觞 

　　○烟柳 

　　淡烟疏柳独依依红板桥头绿渐肥暗引蝶魂飘粉絮寒凝莺梦冷金衣愁痕欲湿纤腰弱啼眼初醒翠黛稀堪可春情劳绾结王孙何事尚忘归 

　　○梅雪 

　　望里俄惊物候新南枝六出倍精神暗香浮动龙钟管舞絮侵凌鹤氅人鹢首剡溪花是绮马蹄庾岭玉为尘可怜白雪阳春手不作盐梅鼎鼐臣 

　　○雁字 

　　帛书遥曳过潇湘锦字联翩雁几行寄去回文批月露飞来片羽挟风霜盘中诗句天中样塞下愁缄翅下望几幅练裙堪点染莫言个是换鹅草 

　　○登罗浮 

　　蹑屩攀萝寻古洞俨乘玄鹤凌罡风苍烟若失三千界紫雾常凝四百峰丹鼎竹符仙客迹铁桥流水白云封朅来五色翔神鸟拟向星坛伴赤松 

　　○竹叶符 【 生罗浮山刘真人坛侧绿筠紫箨组练成章宝字灵符云霞绚彩信丹房石室之仙踪嶰谷淇园之异种也】 

　　凤尾谁将彩笔图飘零绿叶字模糊如何鸿宝囊中秘尽向苍琅节下书摹得篆文皆鸟迹采来芳佩是龙符湘洲有泪为情死何似罗浮竹未枯 

　　○登望海楼 【 二首】 

　　海滨楼阁迥崔嵬槛外烟波入望来万里天风沧溟阔千山霁色画图开扶桑蜃结云笼树合浦珠明月满台青艹黄茅无瘴疠登临莫惜雅文杯 

　　其二 

　　飞甍缥缈电城东铜柱珠厓指顾中雪浪云涛浮槛出蛮烟蜃雨入楼空天低百粤峰峦近潮拥三山睥睨雄夜坐胡床咏明月几人清兴似庾公 

　　○送陈鸿盘明府入觐 


　　僊郎凫舄五云中驿路睛开澹远空数载棠阴清海峤一江明月映珠宫久孚循誉称三善好采民艰达四聪岐路歌骊萦别思竚看天上佐夔龙 

　　○石山 

　　移来片石自■〈王灵〉珑卷幔清斋紫翠通缜闰信堪称琬琰嶙峋直欲拟崆峒萝封星牖长疑雨树傍云根半杂风遮莫道人愚未醒从今虚笑比山公 

　　○寄赠贞父黄先生二首兼识阔私 

　　一别旴江几梦思每疑梁月照须眉凌空风雨惊毫素入手辞华逗色丝白下青云随凤吐斗间紫气许龙知江南自古多文物会见人传水部诗 

　　其二 

　　俯槛沧浪可濯缨帝城亭馆百花明区中五岳谁雄长萟苑羣英属主盟人曳凤毛池上佩僊吹鹅管岭头笙风流绝代文章伯不羡当年七子名 

　　○朱尔醇观察以三诗见怀予巳和答矣又以前韵赋七言寄赠兼志阔私 

　　忆昔南州共陆沉片言犹识古人心别来丘壑谁同老语到风尘我独深此日楼船横海屿何时樽酒向云林朱弦寂寞灵妃瑟囊空余爨下琴 

　　其二 

　　广陵云树动相思有客餐霞卧盛时图室名山游自远驻年大药事谁知崆峒问道多僊骨湖海迯名是子皮闻说红颜生羽翼马肝何用拭须眉 

　　其三 

　　罗浮明月几回圆今夕遥飞五色笺侠骨风流人共妒交情物外尔何坚纷披花蕚氷壶影错落明珠瀑布泉直是赤松盟可践汉家无事勒燕然 

　　○寄怀郑水部应尼四首 

　　樽酒旴江把臂同片言艹艹识英雄十年不作麻源梦今日空怀水部风海内名流推上驷江东词藻丽飞虹时闻彩笔赓桃叶六代弦歌调自工 

　　其二 

　　未央前殿奏凌云才子为郎自不羣何物凭空抒凤啸依然嘘气现龙文玉颜谁赠金条脱锦瑟仍传白练裙天上故人劳梦寐海门空对月纷纷 

　　其三 

　　粉署谭诗霄汉间谁同拄笏望钟山城隅池馆通阊阖白下笙歌拥佩环堪可风流推侠骨了无时俗妒朱颜别来酒态将何似应把茶经次第删 

　　其四 

　　风尘何处问加餐两地应愁啼笑难南国烟花春自赏故园明月夜谁看怜予海岳藏踪迹羡尔云霄布羽翰何日秣陵劳顾盻相期各佩紫琅玕 

　　○题陈鸿盘明府太翁清时儒硕册 

　　高人昔卧贵人峰通德门深世所宗一代文章推伯玉百年湖海识元龙息机每藉青尊适行卷常教紫气封琴阁凤雏多异政褒纶遥向五云逢 

　　○元日试笔 

　　黍谷春温回电白椒花新颂玉炉熏家家彩胜阗阗皷款款条风澹澹云柳眼梅心同节序辛盘柏酒坐氤氲天涯薄宦惊华发棐几常披贝叶文 

　　○人日探韵得醒字 

　　入春春雨转冥冥为惜梅花愁不醒烟际寒莺仍唤侣雪中老鹤故梳翎栖栖桂瘴逢人日莽莽梧云照客星无那东风不解趣晓来吹彻柳条青 

　　○赋得草 

　　千里平原一望中绿沙如掌草连空晴翻翠色浮杯酒寒卷黄云上画栊南浦多愁飞细雨西堂有梦待朝风春来莫拟蘼芜怨河畔青青感慨同 

　　○双鱼镇送刘日龙回电白 

　　三月正当三十日春归客别总堪愁缁衣授馆怜同调紫气临关羡远游鱼镇千山初应接鉴湖一曲旧夷犹观涛海上堪裁赋何用狂飞似白鸥 

　　○午日同黄颖芳别驾观竞渡 

　　五彩新丝九节蒲中流箫皷竞飞凫喜同紫府神仙吏来吊湘潭楚大夫雨后山光凝翠黛樽前海色隐蓬壶酣余抵掌谭风雅避暑还期河朔无 

　　○寿袁瞻旭 

　　铃阁朝来爽气新郄从初度纪生申登坛事业清时重横槊诗篇萟苑珍道契西来无量寿功成南极宰官身清秋佳节迎珠履羣指星岩祝大椿 

　　○浴日亭次苏长公韵 

　　广利祠前浪接天渔歌款乃过黄湾波罗树种南天竺浴日亭吞北海山番鬼暮归烟艇急鳞人夜语水云寒唐碑汉皷俱无恙今夕扶桑只自看 

　　○大雅堂诗为林理斋广文题 

　　城隅卜筑近莲头百粤人称第一流大雅词华追郢曲名家经术擅箕裘堂虚不浅烟霞色坐久惟知花木幽玄圃僊姿同野鹤于今个是鹿门游 

　　○憩通衢梅亭和壁间韵 

　　酾酒空亭人迹稀千林枫叶带朝晖阁因□□僊姿重人在罗浮小境归入望云山皆罨画当阶瑶艹总芳菲凭阑坐久烟霞集玉笛一声孤鹤飞 

　　○将赴甬东之命留别庄泰岩大参 

　　离亭祖帐映清沙挥手空乘万里槎游子何期贻杜若伊人今合赋蒹葭鉴江明月浮杯酒陇首秋风咽暮笳一自弹冠成顾盻愧将燕石报琼华 

　　○姜同节宪副魏沧水喻养初参知过访舟中赋谢 

　　何来官葢问征夫歌就骊驹下彩凫谩道丰城飞宝剑谁能合浦走明珠河梁日落凄风起峡谷云开夜月孤遥望旌旄回上客东方千骑漫踟蹰 

　　○留别李聚吾兵宪姚允初督学 

　　侠骨何如仙骨香文星遥动客星光名非楚璧时增价剑是吴钩拂晓霜岭外曾披铜柱月橐中幸谢尉陀装甬东此去怀人梦何夜重寻到越裳 

　　○舟次清远庄大参远颁翰贶赋谢 

　　大罗山下水云寒忽捧明珠缀羽翰别后相思谁命驾书来寄语问加餐逶迤江岸凭双桨寥落乾坤走一官何事风尘劳梦寐殷勤锦字喜时看 

　　○舟行峡江和萧宫詹座师韵 

　　逶迤百丈峡江行云物鲜明秋色清野水一汀堪见底好山雨岸不知名蒹葭过雨鸬鷷起萝薜生风彩鹢轻去去只愁归路远烟波聊尔狎鸥盟 

　　○癸巳舟中初度口号 

　　一官鸡肋岭南游万事惊心老大羞三十余年犹故我七千远道只孤舟刀头夜夜思家梦匕首时时报国忧马齿尘容滞行役萧萧风雨满沧洲 

　　○孙世声以诗扇见赆赋谢 

　　谁赠当年驿使梅氷纨初展彩云开予非猿臂封侯骨子是龙鳞作赋才下榻曾逄高士过扬舲犹喜故人来秪今远别情难尽共酌金茎露一杯 

　　○晚秋席间分韵得三字 

　　秋雨园亭瘴岭南泉流曲曲径三三尊前漫拭青萍剑座上同敲碧玉簪喜有吴歈能宛转可余楚醴不沉酣风生白苎霜凝月剪烛还倾麈尾谭 

　　○纪事 

　　南粤从夸景物嘉深冬犹自葛衣遮果名人面花名佛茶是槟榔酒是椰满地绿榕啼倒挂殊方黑鬼弄胡笳萧萧海署浑闲事一睡三餐两放衙 

　　○同张小毓袁瞻旭传约所游七星岩时予有甬东之役兼以志别 

　　圆屋山形列斗星何年神斧凿山灵虚空世神僊宅霄汉楼台翡翠屏滴乳千秋凝雪白悬崖一罅逗天青那堪此地伤离别回首红尘叹梗萍 

　　○曹溪谒六祖真相 

　　浮土巃葱别有天宝山随喜信良缘一花五叶南宗振万壑千峰西竺连衣钵独存心印远金刚不坏法身全坛经细读香烟绕明镜菩提得证禅 

　　○答孙世声 【 使者南来世声远贻诗箑?峨嵋积雪图赋此】 

　　万里归鸿自泖湖各天消息叹蘼芜殷勤一致云间札珍重双贻明月珠岭海炎蒸愁伏枕峨嵋雪色慰操觚甬东予有新除目密迩相逄调不孤 

　　○度梅岭 

　　何来清梦到庾关今日梅花正可攀艹际淡烟迷晓骑松头明月堕山湾巴人倚市输橦布粤女迎门卖耳环风景不堪频指点空余涧水韵潺潺 

　　○阻风吉水同刘日龙陆宁之游玄潭道院过罗念庵先生讲学处 

　　冲寒此日崇元观杯酒同登剑你楼鼓枻秪缘风浪阻看山暂向石门留金宫贝阙丹霞矗潭月松风讲席幽扪虱雄谈者谁子漫将华发付沧洲 

　　○次丰城访李伯玉社丈 

　　相逄抚掌笑沈冥公子何来成聚星千里人回惊别绪一尊酒尽问愁醒剑光半吐金银气水色时摇锦绣屏凤羽欲飞龙气合人间犹自识宁馨 

　　○抵豫章赴李明鳌大参招 

　　风尘无冉??动离愁行役惭予五岳游披幕忽看丰水月扬舲欲下汉江流雌雄敢道双龙合去住应难十日留樽酒暂来成笑傲蒹葭好赋洞庭秋 

　　○与李明鳌话别 

　　海上年来驻六师俄惊烟树动离思同歌南国无衣赋翻鏳东征破斧诗银汉星文明剑锷王关明月照须眉云霄会看飞双履尺素应愁雁到迟 

　　○陈仲醇先生过访舟中 

　　姓字高悬五岳图德星遥聚洞庭湖到来眉宇烟霞色转觉风流吴会孤吾道虽云尊艹野此人岂合老菰芦玄言绮语应难尽坐使氷心映玉壶 

　　○望钟山 

　　万迭峰峦紫亘空人间岩壑尽朝宗银河倒映芙蓉晓玉殿遥披锦绣封呼吸已知通帝座云霞一望拥天中何时绝顶窥龙卧拟向仙人学御风 

　　○望小姑山 【 二首】 

　　卷幔晴峦锦作文江中峭崿半氤氲天开图画明妆镜仙挟鸾笙曳锦裙环佩依然来汉女芙蓉堪可貌湘君小姑若就彭郎宿好学巫山行雨云 

　　其二 

　　神女明妆俨欲邀时凝粉黛曳罗绡波传铁笛蛟龙醒雾拥青螺豺虎骄水中缥缈凌波袜峰顶参差弄玉箫好借长风吹巨浪鹏鸠何处不逍遥 

　　○舟过匡庐 

　　银海僊槎泛碧虚层峦忽接是匡庐仙人骑鹤归华表玉女披衣湿上墟照眼霞光飞薜荔荡胸云气艳芙蕖东风迅速吹双桨空有莲花照锦裾 

　　○除夕下扬子 

　　图南好拟挟飞僊游子惊心岁序迁卷幔欲披峰顶雪挂帆直破镜中天金鳌自涌三山动玉柱遥连二水悬明日春风吹锦缆扣舷击楫自悠然 

　　○慧山道中大雪 

　　银河欲洒九龙骄六出疏花半欲飘绣阁遥飞柳絮起蓝田谁把玉环雕仙人初咏氷壶月高士还移剡水舠庾岭梅花何处是拟披鹤氅步琼瑶 

　　○望太湖潮 

　　凌波高阁绮窓开遥望虚空卷雪来天外千寻驱岱岳眼中一道走风雷气蒸日月春萧瑟势薄鱼龙昼撼推漫说三山原咫尺试看杯影倒楼台 

　　○晓发娄东 

　　简书朝捧向江皋出匣芙蓉泻绿涛月冷石梁窥洞壑霜飞鹰隼拂旌旄关门紫气迎罗绮马首西风响佩刀直泛僊槎凌象纬还愁阊阖五云高 

　　○灵谷寺 【 二首】 

　　春从灵谷转新年载好仓庚发籁先玩世偶躭云外赏和光聊证酒中禅郁葱陵气分香阜淡冶山岚借御烟随步琵琶调佛手草熏风暖且留连 

　　其二 

　　志公雉艹导先机第一禅林御宇辉行入烟萝疑隔世心随猿鹤共忘机霞生丹艧浮珠网露降青松暗翠微郄爱解醒功德水呼儿注向玉壶归 

　　○偶成 

　　岭南为客忆江南采葛情深秋已三白雪谁能夸绣虎青云吾意欲投簪庄周蝶梦蘧蘧适阮籍琴尊夜夜酣莫道清言解废事玄关仔细共君谭 

　　●电白集·五言律诗 

　　秣陵张可大孔德甫着 
　　建武郑象极璇枢甫校 

　　咏红拂妓 
　　南康舟中 
　　九日林藻门陆对亭锺钦吾广文招同杨勉吾明府燕集 
　　十七夜同诸君集周园 
　　忆刘阳六首偶有所思因纪其事 
　　留别阳电诸友 
　　万安道中和日龙韵 
　　咏映山红 
　　舟过韶州 
　　听歌 
　　冬日菊 
　　与诸君剧饮 
　　即事 
　　送杨勉吾明府谪教北上 
　　刘日龙访予阳江 
　　侍立小童清为友人赋 
　　双鱼署中独卧陆五治具见招 
　　送李叔豹还豫章 
　　放舟江门即事二首 
　　舟中七夕 
　　黄长白年兄招游惠州西湖移席舟中即席二首 
　　舟中小酌分咏席上犀杯 
　　九日过羊蹄岭 
　　坐凤浴潭 
　　登清远峡飞来寺 
　　朱尔醇观察以三诗见怀依韵奉答 

　　○咏红拂妓 

　　玉颜人共惜媚眼世应稀谭侠凭红拂含羞着紫衣为怜龙虎侣故作凤凰飞寄语文君辈私衷异弄徽 

　　○南康舟中 

　　倚棹澄湖里青山间白云烟霞五老接形胜九江分驿路连春树琴尊逗夕曛沧波望不尽舟在鹭鸥羣 

　　○九日林藻门陆对亭锺钦吾广文招同杨勉吾明府燕集 【 二首】 

　　素秋开九九他席此追陪白雁衔残照黄花泛客杯倩人扶折角戏马出崔嵬璧水文章在况兼僊吏才 

　　其二 

　　正是登高日何妨秉烛游歌从金缕奏杯借紫萸酬露冷蒹葭月风传砧杵秋清欢忘永夜爽气满重楼 

　　○十七夜同诸君集周园 

　　不废穿林屐樽开茂叔亭海光天地白山色古今青明月流庭树清时聚德星飞觞殊未厌子夜调堪听 

　　○忆刘阳六首偶有所思因纪其事 

　　忆昔停车地萧条海国城云霞时出没波浪日纵横竹笋春晴美河鲀市价平年年青海戍赤羽不曾惊 

　　其二 

　　粉堞苔颜合荒城蜃气骄绿知桥畔桺白见海门潮土布家家织桑麻处处饶天风吹不断终岁莽萧萧 

　　其三 

　　茆茨居民室芒鞵少妇妆孤村无贾业比屋习舟航春尽黄鱼贱秋深紫芋香人情吁可怪靡薄且鸱张 

　　其四 

　　漠漠村烟遍戎戎海气遮水田喧雁鹜村市集鱼虾酿饮弇州酒人收谷雨茶兵戈犹未定落日咽悲笳 

　　其五 

　　孤城如斗大两汛急防倭组练军容壮艅艎水怪过大都编户少强半受廛多桃李春风日吴歈总不歌 

　　其六 

　　潮长塘南渡水平天母宫挽犂多里妇系网半村翁雨滴烟萝紫霜催柿子红乘风理桂楫一夜到娄东 

　　○留别阳电诸友 

　　河上正徘徊悲风万里来提携双匕首斟酌几金罍七子名空在千秋业未开吾生非鹿豕珍重故人哉 

　　○万安道中和日龙韵 

　　不浅烟波兴江帆暮雨寒青枫攒野岸白鹭立高滩凉口千峰色储潭百顷澜多君飞藻思雪调和皆难 

　　○咏映山红 

　　涧水空山道闲花隔岸开谁知青嶂里别有紫云堆疏影随波出繁枝带雨来扁舟饶远色不负雅文杯 

　　○舟过韶州 

　　绿鹢凌风上芙蓉古驿边千帆同雨色一水积寒烟江涨波涛壮山深云树连孤村沙岸里点火照渔船 

　　○听歌 

　　剪烛频相藉听歌子夜清凭君鸡舌口调出凤箫声银汉云偏度雕梁尘自惊葡萄倾不尽霜月一帘明 

　　○冬日菊 

　　秋尽巳多日东篱菊始妍岭南殊气候花鸟也迟延挹露余香度持螫幽赏偏聊同岁寒意寄傲晚风前 

　　○与诸君剧饮 

　　谩道人俱醉谁知我独狂真同荷插客何异指瓶郎白苎歌堪听金龟换不妨陶然相枕藉便是水云乡 

　　○即事 【 二首】 

　　胜事躭骚雅闲居爱水云种花寻旧谱倚玉对诸君绛荔斋前供青苔石上文此中无俗韵茗椀共炉熏 

　　其二 

　　尽日披书坐风吹一院寒香浮青玉案烟霭碧琅玕金橘霜前植朱禽倦后看孤唫成底事把酒醉更残 

　　○送杨勉吾明府谪教北上 

　　河桥一尊酒应为故人怜风雨青春暮乾坤畏路前珠厓无意苡绛帐有兰荃别后看莲屿相思明月圆 

　　○刘日龙访予阳江 【 二首】 

　　一别动经旬相过抵掌论远山翻白雨密坐荐青尊竹外禽言细花前鹤梦频此中饶旷远潇洒隔风尘 

　　其二 

　　地僻经迥少君来意气舒潮声撼城廓山色入庭除座有高阳侣床余玄艹书淹留喧且寂翻觉世情疏 

　　○侍立小童清为友人赋 

　　银鹿洵文雅肤清神亦清香炉温活火珠串度歌声割袖曾承宠分桃倍有情方回端可比宁媿掌书名 

　　○双鱼署中独卧陆五治具见招 

　　散吏安吾拙山房尽日眠中庭多茂树昧爽即闻蝉服药非关病尊生但业玄故人具鸡黍醉任蹁蹮 

　　○送李叔豹还豫章 

　　河朔思迯暑君今触暑归瘴云消去马岚翠袭征衣五岳时名重千秋雪调稀滕王江上阁日日忆清徽 

　　○放舟江门即事二首 

　　秋景悲摇落江门接大川人间多俗吏天上有神僊白鹤朱霞里黄云紫水边孤怀聊一骋散发弄苍烟 

　　其二 

　　画鹢拈鹦鹉江澄棹若飞云霞余碧屿山水在金徽暮雨侵萝薜秋风拂钓矶蓬窓时一启野色绿成围 

　　○舟中七夕 

　　客途逄七夕暮雨暗湖头不见投机杼空传会女牛银河天上渡青雀镜中浮乞巧非矼事尊开且劝酬 

　　○黄长白年兄招游惠州西湖移席舟中即席二首 

　　朱舫漾涟漪移尊薄暮时灯前一夜雨湖上百年期握手看玄鬓论心倒玉卮多君投辖意扶醉强题诗 

　　其二 

　　剑作青萍合人从碧沼游一时中圣饮千里素交流深语星辰没孤怀山水幽清欢良不厌未可即回舟 

　　○舟中小酌分咏席上犀杯 【 二首】 

　　文犀双凿落佳客共夷犹不数黄金斝真同白玉瓯风前竹叶酿雨后木兰舟酒政何劳问颓然醉即休 

　　其二 

　　琼醑倾三雅初筵颂德星望云留月影照水失幽暝蚁向浮时绿山从堕处青公荣如可对沉醉不思醒 

　　○九日过羊蹄岭 

　　登高逄九日叱驭过羊蹄一雨乾坤暝孤峰云雾低紫萸虚令序白雁点沙堤极目潮阳道行行望转迷 

　　○坐凤浴潭 【 邂逅南海游人李尔真因与共酌有入云呼稚子酾酒听泉声之句率尔赋赠】 

　　玉麈青霞洞氷壶绿竹林枕流千日醉倾盖百年心听尔谭幽胜令予兴不禁凌风五色鸟故故向人吟 

　　○登清远峡飞来寺 

　　积水浮香象孤岑听梵音飞来一寺峙独往白云深贝叶经春长梅花傍岭寻如何不住相翻作去来心 

　　○朱尔醇观察以三诗见怀依韵奉答 

　　白沙劳梦寐之子寔同心握别三年久椷书词组深词堪称凤藻价巳重鸡林旷世知音者无弦方是琴 

　　其二 

　　风雨联床夕澄江维舫时形骸俱自外衷曲总相知守黑甘雌伏骊黄畧马皮罗浮春万树梁月照须眉 

　　其三 

　　远水双鱼腹临风锦字笺云霄真可薄金石岂为坚瘴海环三岛金山品一泉逄君挥玉麈不羡勒燕然 

　　●电白集·五言排律 

　　秣陵张可大孔德甫着 
　　建武郑象极璇枢甫校 

　　大观楼赋得树影中流见 

　　○大观楼赋得树影中流见 【 五言排律一首】 

　　观涛因结社雉阁斗牛傍岸岸羣芳逞汤汤一带长文漪青蔼合素练绿阴凉水月半明灭江霞忽吐藏游鱼疑网设落雁误罗张银浦金丝乱珠璎宝镜籹春湳滋沃若秋老映疏狂万顷容颠倒千条恋渺茫琼筵留彩笔玉树绕雕梁太史占星聚昭回云汉章 

　　●电白集·九言 

　　秣陵张可大孔德甫着 
　　建武郑象极璇枢甫校 

　　咏荔枝 

　　○咏荔枝 【 九言一首】 

　　梅雨溟蒙五岭临槐序水昌荔子玛瑙盘堆奇焜煌霞映乍解绛襦处馥郁风生微露水肌时金谷园中千载绿珠怨沉香亭畔一骑红尘驰彩毫吟弄收入锦囊句碧筒潇洒同向玳筵宜 

　　●电白集·五言绝句 

　　秣陵张可大孔德甫着 
　　建武郑象极璇枢甫校 

　　铜雀砚 
　　轩辕镜 
　　古意 
　　云根石 

　　○铜雀砚 

　　铜雀台巳荒铜雀瓦犹在歌舞不百年文章自千载 

　　○轩辕镜 

　　似燃太乙藜遥挂上弦月夜照仙人言清光鉴毫发 

　　○古意 【 十首】 

　　花气透疏棂蛾眉照眼青春深愁不语斜倚翠花屏 

　　其二 

　　妾贻郎玉玦郎赠妾青裳相思转相恨嗔见绣鸳鸯 

　　其三 

　　美女出东邻。妆生桃李春。章台折杨柳。眉黛两含嚬。 

　　其四 

　　剪却芙蓉绢装成蛱蝶图愿同飞款款莫教梦蘧蘧 

　　其五 

　　绣阁佳人语声声骂薄情缓步来相诉翻疑鹦鹉声 

　　其六 

　　纤手碎芙蕖臙脂湿锦裾恨他比颜色郎言妾不如 

　　其七 

　　团圆白玉盘。氷色照琅玕。纤手拊郎肩。低声问郎寒。 

　　其八 

　　抱郎不作梦。郎去梦偏多。梦里翻愁醒。愁多奈梦何。 

　　其九 

　　春到转伤情棃花媚水青怪杀花间鸟双双向妾鸣 

　　其十 

　　素绠作我泪辘轳作我肠早向江头望郎如参与商 

　　○云根石 【 四首】 

　　虚空一片云风雨化为石伴此墙角蕉依依媚几席 

　　其二 

　　不自壶公袖郄向鲛人室突兀疑落星唤作云根石 

　　其三 

　　近取槟榔荫远借沧海色中有会心处悠然而自得 

　　其四 

　　盈眸势欲飞着藓态逾碧何须五岳游对尔成主客 

　　●电白集·七言绝句 

　　秣陵张可大孔德甫着 
　　建武郑象极璇枢甫校 

　　荔枝 
　　山行遇雨 
　　途中即事 
　　偶成 
　　无题 
　　登清远峡飞来寺 
　　过梅岭 

　　○荔枝 【 二首】 

　　缃枝黛叶绚朝霞。珍重天南荔子嘉。此日甞新盈玉案。氷丸颗颗褁轻纱。 

　　其二 

　　万颗匀圆十八娘明珠初出绛绡囊杨梅卢橘应难比嬴得红尘一笑香 

　　○山行遇雨 

　　千岩万壑雨蒙蒙。水涨横塘树杂风。日暮驱车倍惆怅。孤城遥在乱云中。 

　　○途中即事 

　　路出双鱼千万山。白云白鸟任飞还。时于马首搜诗句。野水潺湲树色闲。 

　　○偶成 

　　阶上流云枕上看雨飞岚气昼生寒茶香午梦无余事闲把吴歌次第删 

　　○无题 

　　白雪凝肤绛点唇银灯影里笑生春云情爱唱行云曲曲曲曲声偏泥人 

　　○登清远峡飞来寺 

　　绝巘层峦势插天飞来古剎自何年慈云慧日明空界松阁潺湲听碧泉 

　　○过梅岭 【 三首】 

　　玉削芙蓉翠插屏千盘百折雨溟溟小春十月梅花放初趁庾关艹色青 

　　其二 

　　十里苍松紫翠重涛声壑壑起蛟龙行人犹说张丞相一辟巉厓万古功 

　　其三 

　　锁钥南天自盛唐寒梅常傍岭云香罗浮丹灶依稀近来住仙人五色羊 

　　●电白集·六言律诗 

　　秣陵张可大孔德甫着 
　　建武郑象极璇枢甫校 

　　偶成 
　　初度 
　　双陆 

　　○偶成 

　　玄冬暖过三伏白日闲把一杯屋后青山罨画海边蜃气楼台浮云无意舒卷飞鸟依人往来何物消除官廪床头更酿新醅 

　　○初度 

　　仲冬十有一日浮生三十三年名微禄薄应尔今是昨非信然海上青洲赤水尊前翠管朱弦任他呼牛呼马都付酒圣酒贤 

　　其二 

　　白电常闲白日清尊又倚清歌丹砂能延岁月瑶海更足烟萝学剑学书皆废一丘一壑堪过朅来检点佳事诗卷炉香较多 

　　双陆 

　　大圣犹贤博弈东阿握槊千秋挑灯试开玉局引彩频唤琼投取去白马黑马嬴来单筹双筹千金但供一掷妙处不减疱牛 

　　●电白集·集杜 

　　秣陵张可大孔德甫着 
　　建武郑象极璇枢甫校 

　　岁暮舟阻孟河 
　　赠刘日龙 
　　赠王二 
　　赠陆宁之 

　　○岁暮舟阻孟河 【 三首】 

　　轻帆好去便心折此淹留川路风烟接乾坤日夜浮世人共卤莽吾道付沧洲独坐亲雄剑朝来减片愁 

　　其二 

　　畎亩孤城外江流宿雾中寒天催短日急雪舞回风霄汉愁高鸟波涛乱远峰所过凭问讯此日意无穷 

　　其三 

　　维舟倚前浦闪闪浪花翻飘泊犹杯酒江山非故园悲君随燕雀作客信乾坤怅望东陵道逶迤白露昏 

　　○赠刘日龙 【 四首】 

　　海内文章伯飘然思不羣神仙才有数水竹会平分长日容杯酒晴天卷片云异方同宴赏凉月白纷纷 

　　其二 

　　名岂文章着将诗莫浪传骅骝开道路鵰鹗在秋天野寺垂杨里春城海水边论交翻恨晚把酒意茫然 

　　其三 

　　看君用高义文雅擅风骚身世双蓬鬓林栖见羽毛素琴将暇日白帻岸江皋当代论才子悠悠见尔曹 

　　其四 

　　平生当胜事兴远一萧疏寒水光难定新诗锦不如山居精典籍客至罢琴书万象皆春气兹辰放鹢初 

　　○赠王二 【 二首】 

　　闻道王乔舄天晴喜浴凫江云飘素练碧海挂新图醒酒微风入吟诗信杖扶看君用幽意冉冉下蓬壶 

　　其二 

　　江山如有待佳气日氤氲野屋流寒水书签映夕曛人间常见画幽处欲生云白日移歌袖天青木叶闻 

　　○赠陆宁之 【 二首】 

　　才高处士名披豁对吾真白也诗无敌褚公书绝伦深山催短景久坐惜芳辰莫道新知要交情老更亲 

　　其二 

　　佳士欣相识风帆数驿亭渚花张素锦高柳半天青笔架沾窓雨孤槎自客星向来幽兴极醉舞为谁醒 


