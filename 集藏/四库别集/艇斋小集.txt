艇斋小集　　（宋）曽季狸 撰



　　艇斋小集 

　　曽季狸字裘父文定公弟宰之曽孙也再举进士不第师事韩子苍吕居仁又与朱晦翁张南轩书问往复南轩被召季狸戒其不当谈兵且劝以范文正忠宣父子为法郡守张孝祥枢密刘珙荐于朝皆谢不起吕东莱数称其学有渊源南轩有探古书盈室忧时雪满颠汪应辰有四海曽裘父之句其为时贤称服如此自号艇斋着论语训解陆务观序其集曰文词简逺读之者遗声利冥得丧如见东郭顺子悠然意消然可传之作尚不止此遗珠弃璧识者叹焉 

　　罗汉石 

　　吾闻大幻师种种示方便虽于土石中神力亦周遍君看此翠琅乃有罗汉面殷勤作礼相形质皆可辨初观顶相殊次观双足现僧袍如轻绡风举势转旋得非方广尊影落此石片千年磨不尽若坚金百炼我来一瞻敬赞叹未曽见摩挲谛玩久欲去反留恋叮咛善守护尊者俱神变会当清夜阑神光照金殿 

　　灵谷山 

　　旧闻伯子记巳得灵谷名隠然望此舟竒胜称山灵悬崖泻瀑布如髙屋建瓴乔松数千丈下有千岁苓仄足行鸟道势欲抟青冥仙事虽渺茫幽讨未忘情髙秋八月后择胜来经行黄冠两三人淡然亦忘形烟霞到几席爽气来戸庭瘦筇闲指点老瓦同注倾惭非换鹅手不敢临黄庭或可聨石鼎未必让弥明重阳无十日黄菊渐向荣佳哉此天气一笑未易营但愿脚力健年年此寻盟 

　　跃马泉 

　　山灵从何来崩腾跃万马初疑夫差军水犀光照夜又疑阏于战声撼武安马森然毛骨竦舌拄不能下对此神骖姿可以一战霸 

　　五星泉 

　　五星耀寒芒直射入九渊化为石泉眠位置相聨绵相映璧月夜上下争珠连星光本游空着地今何然得非泉石癖如我老不悛 

　　宿正觉寺 

　　正觉江边寺风烟罨画然庭罗合抱树门泊钓鱼船暮雨凉初过中秋月正圆无人来共赏独自占江天 

　　白水寺 

　　暂假僧房憩炎蒸觉顿忘谁知六月雨巳似九秋凉石径苔痕滑稻花田水香鸣蝉休聒耳容我此徜徉 

　　苦竹行 

　　碧草送春晚绿阴迎夏凉轻风揺细麦浅水出新秧岁月催人老田园引兴长一廛如可办吾亦学耕桑 

　　金石台 

　　江上岧嶤百尺台摩挲尘迹但徘徊不辞浊酒三杯醉坐对晴空万里开楚泽风烟随处好仙家桃李有谁栽黄花过了梅花发待我扶藜得复来 

　　南湖 

　　葛巾藜杖兴何长为爱南湖六月凉雨在山头作云气风来水面散荷香登临稍喜市声逺徙倚犹嫌归兴忙后日重来携枕簟不妨午梦到斜阳 

　　积翠楼 

　　手扪霄汉摘天星脚踏丹梯最上层须信神仙足官府能令鸡犬亦飞升 
　　少日便怀丘壑情看山看水饱曽经如今积翠楼头望看尽江南未了青 

　　西隠寺 

　　彷佛儿时住此间重来不记旧山川却因坐久僧相问细数如今二十年 

　　疎山道中 

　　村深谷鸟近人鸣暮霭收时雨又晴极目春山随处好笋舆穿尽绿阴行 

　　苦竹舟行 

　　船头触处浪花生船尾随人山影行一水到家能几许顺流东下片时程 

　　危全枫祠 

　　香火颓然寄梵宫精英不与众禅同临川千古人心在犹说当年保障功 

　　疎山 

　　来往疎山四十年主人与客两华颠此心不改澄河见往事休论过鸟然无复仙舟遗迹在空余矮叔一灯传危亭独上穷登眺古木苍藤绕暮烟 

　　杨源寺 

　　落日郊原独杖藜偶寻萧寺坐移时下临稻垄如棋局细数僧房似蜜脾风里长松能逺韵霜余残菊尚多姿因吟竹院诗人语笑我劳生力已疲 

　　疎山 

　　江南九月未飞霜木叶萧萧巳半黄行遍疎山山下路满山唯有桂花香 
　　垍湖潭畔呼舟渡苦竹林边策杖回衣湿为穿山雨过手香因折野梅来 
　　草封支径路欲断雨洗野花山更寒西岭东冈烟漠漠南溪北涧水潺潺 

　　鸣玉泉 

　　何人邀我来白昼朝钧天千官正杂沓佩有苍玉悬冲牙互击触逺韵声泠然律吕相应和宫征更相宣应笑居鄛人玉斗空碎捐 

　　两宋名贤小集卷一百二十五
