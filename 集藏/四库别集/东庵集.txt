　钦定四库全书

　　集部五

　　东庵集四卷

　　别集类四

　　元

　　提要

　　（臣）等谨案东庵集四卷元滕安上撰安上字仲礼定州人以荐除中山府教授歴禹城主簿徴为国子博士转太常丞拜监察御史以地震上疏不得逹遂引疾去寻起为国子司业卒於官元史不为立传其事实具见於姚燧所作墓碣铭且称其敏修笃行学积其躬道行其家化及其乡而呉澄文正集亦谓安上为人乃有学有行而有文者盖亦束修自好之士也燧又称所著有东庵类藁十五卷江西亷访使赵秉政板之行世又有易解洗心管见藏於家而焦竑国史经籍志乃称安上东庵稿十六卷与燧所纪卷数不合当由未见原集而误近时顾嗣立作元诗选搜采至数百家而安上之集阙焉则其佚久矣今从永乐大典中裒集编次得诗二百余篇分为四卷其诗格以朴劲为主不免稍失之麤犷而笔力徤举七言古诗尤有开阖排宕之致视元末穠艳纎媚之格全类诗余者又不以彼易此矣考苏天爵文类载有安上祭砚司业先生文一篇而姚燧亦谓其文一本理义辞旨畅逹不为险谲非有禆世教者不言是原集当兼载诗文惜永乐大典仅存其诗其文已无可考也

　　乾隆四十六年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　东庵集卷一

　　（元）滕安上 撰

　　○四言诗

　　至元徳音诗【并序】

　　至元十九年四月十八日中山府儒学教授臣某从庶官之后伏听徳音条凡十五每读一讫咸以手加额踊跃欢抃如获更生既而使臣孙某徴诗某职在儒学不敢以蹇浅辞窃惟明世不能无佞而能去佞圣人不难得民而难安民和万邦而黎民时雍去四罪而天下咸服此尧舜所以为尧舜也惟圣朝接千嵗之统惟皇帝大四海之图去奸佞擢贤良下诏条安百姓天地之仁推之而愈宏日月之光廓之而愈明於戯休哉诚登尧而轶舜也太平之期臣幸亲见谨拜手稽首而为之诗
　　温温徳音敷于下土癃老黎庶是蹈是舞徳音惟何天子神圣奸谗蒙蔽咸革而正谗人罔极窃弄威福负且乗器凶以覆餗林甫剖棺弘羊既烹百僚稽首天子之明乃命元老载谋载惟有积其弊以新以厘命相选贤允协帝心鳏寡无盖式昭徳音奸事箕敛民多逋畆天子怜之贳租已负奸事罗织民罹惨酷天子怜之省刑绥狱养老恤孤和钧平价次第举行彰我王化琴瑟不调解而更张四海熈熈跻于一堂惟我天子万夀无疆皇皇有元古无比隆浸以唐徳扇以虞风惟我天子垂祚无穷地平天成风恬俗熈臣今何幸乃亲见之拜手稽首献此颂诗

　　○五言古

　　晨起

　　树色暗曈曨鸡声动栖鸟浮云澹流水时见众星小虚襟颢气盈独立万物表诗成望东方阳辉破清晓

　　拟行行重行行

　　行行重行行溪边草离离是时新雨霁浩碧无津涯中州有佳人音问两不知我欲驾风涛恨无青竹枝舟行恨波缓溯流愈云逺思君重思君讵作乗兴返感彼芙蓉衰叹此嵗已晚君家有雕胡为我炊一饭

　　拟青青陵上柏

　　青青陵上柏坦坦溪侧石为问钓鱼人曽见行吟客我家有斗酒虽浊未为薄向在声利中酿法得京洛荆布为我熟待予不时索幸君共一觞同此泛家宅渔人如不闻丝纶整千尺回舟入风烟可望不可廹

　　拟今日良宴会

　　今日良宴会溪山入横陈非丝亦非竹足以怡心神座中有佳人氷雪含天真霞衣风杲杲纫兰佩申申莫惜此夕乐但恐此迹陈君看牛与女逺隔银河津虽有七夕期终嵗长悲辛

　　题赠禹城纪敬叔

　　纪侯大去国圣笔示甄奖后昆炳迁史风义愈森爽迄今云礽孙孝弟甲乡党仍以赀筭髙推择掌内帑金钱富汉文贯朽不可繦手目无权衡钧石校铢两宠监平原税去家间寻丈孰云弗为政足佐一邑长可以得儁彦可以抑贪枉琐琐龙断夫货利左右罔为当痛绳检使泚发诸颡百里昔隐市干木屈大驵为当重拂拭庸受进贤赏除租免农器良务农业广又当润泽之力本遂均养朱邑一啬夫桐乡尚祠飨职岂击崇卑遗爱即慕仰春风徧山东浩歌归击壤

　　税司除蚕征为赋

　　周官设司市盖抑商夫贪法毎优农人俾治畆东南汉末事筦搉利孔开穷探黠商操竒赢疲氓困镌錾蠒丝至缣帛一甚矧再三孰怜始作俑迤逦及卵蚕古人乐仁术肄业慎矢函尝逢鹤髪翁典故云饱谙鎡基与经籍不与百货叅迄今用其一无乃异苦甘圣朝化更张治古无人慙钱榖靳髙选秩重伯子男有来两君子勿疑朋盍簮张侯嗜理学语孟入泳涵末得张润甫家世青出蓝安坐一务中心迹如禅庵首罢卵蚕税喜气腾晴岚昨间日中市珠禇盈负担万家鸣机杼衣易悬鹑鹌遐想挟纩人祷颂将何堪鎡基倘随例悠乆播美谈

　　辛已九日张居实坐中揷笼金菊索诗赋此

　　菊花如隐人东篱遂幽屏黄裳信元吉中美恐彪炳鲜鲜绛缯衣衣锦复尚絅相对淡以文晚节愈闲静老鬓不堪揷琼杯照疎影渊明今已矣芳盟复谁领长吟思悠然姢姢风露冷

　　题钝轩祖坟遗安亭

　　燕山屹岥岮乔木参秋旻髙亭表遗安八世赵氏坟时时下马人能说尔祖勤买田事归耕妻子前锄耘种徳及黄泉枝叶何缤纷振华得秋实仓庾丰以殷舂瀹供饔飱精凿绝膻荤逺辟危亡忧坐収安饱勲七传逮建春三聘辞玄纁煑荠看青山【横渠诗折脚铛头烹白荠盖头茆底看青山】富贵如浮云于今钝轩翁一门奉严君百钱日计了僮仆犹欣欣旦暮示庭训先戒恒云云勿露修月斧勿逞运风斤袖中有金鎚不战挥三军隂功晦愈彰麟鳯超人羣孙安祖亦安辉光贲榆枌累累百茔域依然龟兆分讵必禁樵苏刼火不敢焚嵗时登牢蔬彷佛闻蒿焄鹿庵玉堂仙大书擢兰筋左山记其端噩噩商盘文於戱其守之旷代扬清芬

　　题张詹事子有遂初亭

　　萧散物外心黾勉天下事古来贤逹人二者恒一致如方为霖时已寓渊潜意所以荷大任殊不动声气张公江海客未害廊庙器虽当万钧重中无一毫累退食自委蛇喧寂非易地乾坤一草亭况此华构邃浊醪有妙理黄卷足真味而我岂不知开筵八珍备盖喜稷契徒共讲唐虞治遂初复遂初吾初乆云遂鱼泳鸟云飞遥应识髙义

　　登塔

　　岿然古灵光阅世如吹毛火刼几焚荡基制仍蟠牢始为耳目役顿失陟降劳盘盘出上方万象供竒饕左饯虞渊乌右顾归塘鳌举瓢接云汉醇然玉色醪不饮亦自醉烈烈风生袍拂尘睨仙迹蜕在龙虵逃【上有东坡题名被僧刋去谛视方见】想见下笔时势与西山髙君看青天鹤一鸣应九臯不见随阳雁哀哀下空濠侧足焦石原山林笑吾曹安得生羽翼髙飞弄云璈

　　东庵新居六首

　　五世家中山诚云父母邦失宅困移居栖栖四十霜乡人苦相爱出钱营草堂众手治荒芜树板补垣墙东西十余步延袤亦颇长因陋成三区为庭各求方前庭设荆扉修槐绿成行后庭就西舍足可安匡床井泉在中庭蔬畦围斋房先生居其中侵晨起徜徉栉髪临清风曝背迎朝阳散策有小径展卷有晴窓好意亦素定仁教名吾坊我当以仁教青青聚衿裳不惟报乡人生理贫可常虽无饘粥田束修供嵗粮植蔬比未成芽本供盘尝豫为衣绵计拟树墙下桑招我出赘弟共此荆花香粝食味自甘举案对孟光大儿但读书不必能文章小儿期勤力虽愚亦无妨况吾坐早衰难勉筋力强翮六素所短龟六幸有藏天许汝安居讵可徒翺翔终焉遂闲燕百虑淡以忘
　　我生仁教西今居仁教东长年几五十盘桓一里中神佑不吾薄幸兹保始终
　　杜陵浣花上竟致草堂赀尧夫安乐窝殆徧洛水湄而我何为者安居今有兹阁板架琴书溪毛荐宗祠慨尝感古人君子耻独为安居固所喜亦喜乡风移
　　平时与吾亲僦屋寓穷微栋宇髙於牀烟煤满麻衣举翮触四隅如鸟不敢飞於焉得兹堂寛足安慈帏吾亲复不待恍然昨梦非扫壁挂寒影载拜徒依依
　　苒苒老将至儿辈长我如遗安非不知作室职在予乡人识此心购兹一室虚众心匪予敬谅敬诗与书老我住几何行当付诸渠此宅起梁氏作者犹弗居尔曹当慎守母亡经构初渊明千载人出处与世疎有诗犹且云吾亦爱吾庐
　　昼日掩柴户不闻廛市声扫地坐焚香虽饥心亦清飞鸟遗音影偶悟身外名谁能同此意有酒为尔倾

　　酬友人恵斑竹杖并槟榔杖二首

　　亭轩入秋气熟寐快清宴有人不知名折节求一见头角颀而长青襟红锦縁问之从何来自言淇水县愿言入君手结盟终世眷君危我必扶我失君可援夙尘肤受污頼君为濯溅嵗寒心似铁治乱身如箭如何儿女泪不屑被颜面本自质有文绘事素以绚闻之喜不胜如扫城濮战敲门忽惊起耿耿有余恋友人斑竹杖千里遥相荐郑重梦中言君子当豹变
　　懦质殊早衰五十乡已杖仍病须药物如南土畏瘴长思兼二美少益筋力壮或将槟榔杖逺恵老诗匠刻作古竹根无异天成状座中转贻我甚慰夙所望左右相扶持此友独可尚嗅之病已瘳丸剂今匪仰性癖厌骑马离羣任嘲谤缓曵声铿然所适自酣畅兴来陟巉岩得尔不惆怅龙脊瘦揷地随坐屹相向

　　赵克敬倅孟州

　　彬彬广汉孙蚤嵗掾东观追陪麟鳯羣簿书亦文翰丈夫任胷次不必峻风岸初筵佐名郡详练如素宦及亲三釡荣况乃千石选王屋山水窟河阳花栁县佳境自人胜一待精彩变贤守郭细侯賔僚偕月旦【时守郭姓判许姓】我公居其间谈笑能事办城下古黄流浑涵泥滓半莫示投胶手且容渔汕汕乆客难为情仍堪续离宴乐我新相知人生几会面侧闻树美政可当长相见

　　伴读杨观谦逢吉告归平定省觐索诗观谦监丞王嗣能之甥

　　西山有佳人具庆复具庆之子驾言归两年阙省定乾坤推三乐不与封千乘莱衣舞斓斑日月恐难更古云五十慕况此春秋盛胡为事逺游舍迩趋蹭蹬岂知贤父祖饬学奉谆命雅期逺大业恕责朝夕敬况自亲舅氏虎闼本文柄青春去弗还隂辰当与竞言言愧非才敢不图报称思来见梦寐家山动归兴我亦忝师属庶窃一言赠吾道亘古今坦坦非曲径欲炽迷同然智凿失真性仁义推四端孝弟先百行又虞公私间侧手隔凡圣体立贵有用弗预安猝应文章匪空言要在理为胜汝幼知楷书万事师笔正器岂例晚成致功咸自静莫虑无范模开卷覩孔孟亭亭法权衡渊渊古钟磬棱棱莫邪劒皎皎轩辕镜政自不求售何忧不为政云衢直如弦东风翮羽劲持此介眉夀可并甘旨飣

　　答赵景文

　　学书少真积头角闯不完真积嵗云乆尚恐桔蛇蟠一旦洒然悟飞动倾毫端非读万卷书索悟良独难玉溪翰墨禅妙出畦迳间蹙踏元气开豁落万化闲我虽不解书鬼眼不受谩水落见秋岸云静开晴山二赵仿坡谷三变栁与颜君得此中趣髙价后会看相寄擘素牋萧萧风雨寒

　　送王文琬镇幕秩满北行

　　我初识文琬风骨鹤轩轩三载几会晤愈见圭璧温文彩照羣彦画诺资名藩小妇哭不哀一闻申夫寃握笔辨公是疑狱多平反禄位岂在髙有为名节存秩满事行役与贫俱出门长安桂玉难何以度朝昏政须囊中金愧惟赠一言慷慨行所学穷达安足论【有妇毒其夫王察知之】

　　东庵集卷一

　　●钦定四库全书

　　东庵集卷二

　　（元）滕安上 撰

　　○七言古

　　效庐山髙体

　　泰山岩岩有如此兮根磅礴乎厚土峰峻极兮穹冥太初灏灏三元气是皆洪涛巨浪兮不知何代凝结而为形乾端坤倪忽呈露文理错综而贯兮下聚元形而为岳上聚元精而为星维岳奠兹东服兮巍然严君坐大庭羣山列侍悉臣妾鞠躬俯首听使令叅賛造物春四海孕载神气流风霆在昔勲华廵狩而致祀兮明徳与燔燎而惟馨岂闻风行雷动千乗万骑隘原野増髙厚下肆侈夸鸿宁七十二君果其谁兮金泥玉检刻何事茂陵管子言非经陋哉吕政不务徳虎视黔首以兵刑东逰求仙恍惚无所遇归犹诳岳诬云亭大夫有松不与蔽雨雹当时要洗奸斯铭圣朝礼秩若稽古嵗时香火来帝扄惟岳降神佐国祚不骞不崩亿万龄永为皇国作钜镇岂徒千里供一青何当长袖拂绝顶一杯敬奉山之灵我从孔林北驰逰覧兮云烟变态若相迓马首三日瞻畵屏平生竒观一朝遂髙登俯瞰火轮半夜升沧溟

　　鄱阳倪镗仲寳受南康路教请起归江书院於安仁乡邑乞诗为饯

　　五岳混一三光全京师首善开贤闗庆霄下饰物玉色于于四海来衣冠词华谁鼓天机翰江南才子今倪寛白鹿古洞充仙官拜言小臣无以报明徳请起书院於余干嵗给米千石构厦先百间黄阁领玉音紫泥出金銮眼前突兀明雘丹三冬深燠九夏寒登堂鼓箧乐弦诵侁侁若风舞雩坛丈夫有才贵有用百万当作秋毫看他年养出一范韩致君泽民上下安问君所直直几何吾之一身殊不愁穷单但恐去古寖逺成才难锦江秀色回波澜春风浩浩生湖山青衿望君君早还

　　焦仲安为云南省郎中张侯乞诗勉为赋此

　　焦君别我走马作万里云南行乞诗为赠张侯磊落之竒英五经撑肠饰吏事九州殊口垂文星武库隠隠森长兵昔年龙虎山前役独提尺棰当千百筹边楼筹笔驿古人功名光竹帛用此长歌赠连璧

　　卫州赵录判作星丸漏於汲门山涧诸公为首倡乞诗为赋

　　鸣鹤警夜半风雨晨鸡呼人而不知时禽鸟曽不如唐都洛下已矣夫池州徐州遗楷模狂夫瞿瞿栁樊圃大智闲闲莲刻壶风轮旋转几何亿万载三十万里抟堪舆西堕金毕逋东生玉蟾蜍谁推挽是主张是古今一顷无须谀神虬吞吐良区区水滑铁澁犹患成差殊相台赵参军又得造化枢一屏肺腹含太虚蚁穴屈曲流星珠更人坐守月如鱼间不容发投机初初如九转丹仙翁叱付龙虎炉复如单轮车太行走过羊肠涂上极玄门下尾闾无濡无燥无疾徐天行有信人有巧昼夜百刻分锱铢卫都门头鸣鼓桴一城之民安起居被檄从南来巨轴开新图玩之不去手垢痒遭爬梳若非六丁取献女史星亦当四时禁直承明庐於戯天运甚玄逺一旦坐致如何符昭昭天理不烦度数取谁其一唱醒蒙愚君能并理达民政羲和不独歌唐虞

　　因并门冯和卿蓄却波韦通甫所画乗龙托友人王思敬求诗京师亦为赋此

　　天上羣龙人不识人间画工画不得韦郎何处见真龙毫末淋漓风雨集前幅一龙初奋蛰巨爪拉山山破壁后幅一龙新蜕骨蜿蜿蜒蜒醉无力就中二幅更骇怒拔树喷珠轰霹雳并门冯君好事者倾囊不惜千金直夜藏深匮鬼神泣昼挂虚堂窻户湿爱之玩之不一足托友求诗走京国画中画龙云雾质诗中画龙有龙徳此诗此画当谁看他日示君窥牖客

　　题刘节副家藏叚志坚画龙

　　神哉亨龙徳配乾六位上下随时迁丹青名家本形似变化不测谁能传世间俗子亦妄作徃徃蛟鳄杂鲸鱣叶公风声已辽邈龙门叚生名志坚君家此画乃其笔绢素黯淡浮云烟怒涛激射海欲立鳞甲出火光赫然颔珠戯摘向空掷呀龈倒角将飞天叚生白首宣政间落魄不受妻孥纒河东父老多异说非人非鬼非神仙一朝踪迹忽不见或言跃入清泠渊

　　梦读太白集有千年万年若昨日古人今人同一尘之句觉而补成之

　　天风日日吹天云飞来飞去秋复春千年万年若昨日古人今人同一尘昻昻藏藏不吾识啾啾唧唧将谁亲安得乗槎驾沧海濯足万里明河津

　　中秋玩月於平山堂提刑亷公索赋

　　黒云满天天欲昏诗人待月开吟轩西北长风起苹末为我一扫隂霾屯堪舆此东偏下瞰碣石门人间未得月先覩玻瓈分羲和逺顿六龙辔凌空倒影开精魂俄惊黄道上霄汉表裏洞彻无纎痕骑风御气八极表定识底物为乾坤下看歌楼舞榭閙钟鼓何异寒螿唧唧咽草根我持一杯酒问月月不言我不怪尔圆复缺我不怪尔东西奔姮娥太阳妃万古帝女孙胡为养妖蟇屡被妖蟇吞春秋书日不书月玉川寸铁当雪寃奋袖指月月不蚀坐令还我太素元众賔笑狂一绝倒清光奕奕飞金樽

　　叔常刘弟为儿子诜作刚鬛大笔故有此赠叔常吉甫壻也

　　古人学书指穴衾古人大书惟撮襟兎毫鼠尾弱于寸宣城散卓才如簮髪毛老秃心力尽不供擘窠开丈寻西山野豕藏烟岑甲肤生鬛攅铁针黄脸老将一矢毙撷英拔萃来儒林三薫三沐入拘束如缚猛士惟恐不受擒洞庭云梦可一吸万钧九鼎力足任孱生不敢捉殆如疲卒骇绿沈麁豪不敢掷裂地恐有霹雳音策勲中书尽竒画许大一身都是心沉着痛快尽在是青云非逈渊非深其谁擅雄艺吾弟出向歆冰清玉润自得不传妙天下能事无古今足知知书乃能笔譬之善弹能斵琴阿先未解书顾尝有书滛遽然此赠太早计风樯阵马当駸駸会看潄墨作枯枿拂拭素壁倾千金

　　友人以虎文藤杖见赠因举退之赤藤杖歌就用其韵答之

　　管中一斑未易窥赤藤虎文森陆离忆昔梦追羲和御扶桑日出鸡喔咿海边一枝照海水坤宫想有神人持恍疑白额隠深谷矗立惟见一尾麾俄惊快劒一斫断殷殷寃血犹淋漓天吴世寳遗子孙子孙载拜忽我遗归来健歩耻跨马足前竒险皆平夷俯身控臂探禹穴一扫鬼蜮绝狐疑支頥长啸立江渚分披四走愁蛟螭有时醉卧著枕底风生耳侧如清箎改名豚儿作虎子乃翁行处此物当典司

　　汾州道者邵叔玉庸斋

　　吐食卲卿汾晋来妙理深机达通塞手中三箭策隽功横流汨汨从沟洫词林老伯争赠诗劈纸琼瑶陪报徳我闻太古之民淳以黙恬淡虚无咸自得轩岐问答启圣源黎苗已陷螟蟊惑空桑产士登庙堂汤液犹能活商国垂危始觉有良医安乐无人知保啬方家非无不世才智囊青裹千金翼未许屈指到膏肓九脏几微见颜色人生世间一脆物血脉讵容停一息卲卿卲卿老愈精溥援疲癃跻夀域

　　亲家边翁翁媪皆八十其子求为诗故令门生王简书此作四幅以赠之

　　屋头山色明无尘屋下流水清无痕静中自得仁者夀白头翁媪太朴存疑年不解道甲子八十余度庶草蕃膝前三子子有孙诸妇肃肃无间言力田每蒙官长劳地偏还闻车马喧刺船举网得新鲤油油冻酒香浮盆【古称山中冻醪谓之春酒里中皆能造之】相看妻党厯三叶重与小儿重结婚嵗时来徃要难老留春会作朱陈村

　　王尚书太夫人八十夀

　　昆池仙人冰雪肤天孙为织云锦裾东床坦腹得佳壻三子落落皆明珠就中径寸出少海光耀便达承明庐丝纶五色来天衢玉帝要斡天官书青山千里太行路白云一片随肩舆入门布地金氍毹登堂歩履嗔人扶春风八秩初度初岳牧结轨公卿趋鳞次奉常珍雁序问起居尚书气与秋天杳此时颜色何舒徐莱衣斓斑起舞未足道文犀垂带金垂鱼大孙渥洼驹小孙丹山雏已能举樽陪父后望中圣善懽愉愉子孙如此夀如此人难如意意尽如神理元与隂功符冥冥酬答捷鼓桴在昔参谟君耋年髪亦乌东垣搢绅入歌咏字字不减琼瑶琚今兹盛事比尤盛懿范籍籍传京都诗中例有丹青手重画君家家庆图

　　赠相者

　　相马不相肥相人不相衣轻衣何必裏磊落肥马谁书案停杯枕臂时陈郎画出乐天诗那些更惬屏风様去卷青氊是栁枝

　　走笔和仲安国博楷笏诗韵

　　凤凰衘得昆山玉大横庚庚透其骨外看温润内强梗必有此人任此笏怪来入手重摩挲却是东家冡边物指日不食天不崩饶搘突兀将倾屋此木八极根株连此木万古枝叶传此木庇物大有年此木入火寒无烟岩岩伊周降自天声色不动人主前泰山四维咸安然鸢飞鱼跃还天渊要当蕴展智囊底畧渉阿谀为笏耻书思书命复书对跪进孜孜戒胥史去年我作齐鲁逰孔令相陪谒槐市临行见赠笏五枝期我婴鳞陈逆耳於戯吾亦愿效道辅所执除妖邪一撃脑裂灵宫蛇笏亦愿效张纲之轮諌危亡要诛当路之豺狼将军雕戈镇边阃何如忠良持此立邦本

　　○五言律

　　手植桧簮诗并序

　　友人石会源来自孔林以手植桧见恵且曰是桧也灰烬之余根骨不朽下达渊泉取之而无穷隠上之印章遗山之圣像皆是物也余因其材而为簮长逾二寸许文章紏纒膏泽芳润端然而玉质横铿然而金声振信乎吾先圣之手泽也幸而得之以固吾髪知固吾心以正吾冠知正吾道此又吾先圣托物示戒之遗意终身佩服有不尽者谨拜手稽首而为之诗兼叙其所得之始末云
　　草木余灰烬心真自嵗寒大成芳润在具体至文完潜掷金声振横施玉质端殷勤千载后长与固儒冠

　　元氏怡斋诗

　　日月尧天北遥闻孝弟馨八龙荀氏子四海徳星亭雪圃芳棠棣风原翥鶺鴒相逢惊授简直欲冩西铭

　　暮春醉中

　　渺渺春何处长吟日易斜光隂浑似水风雨不饶花蜜就蜂储粟巢成燕有家遥怜杜陵老烂醉是生涯

　　六月乆雨

　　一雨连朝夕愁看甲子过势从檐外黒声向枕边多风壤同三蜀云涛接两河莫非枯旱嵗龙有羡余波

　　平山堂木芍药盛开紫素相间香韵殊绝门生邀赏因为赋此

　　造物偏留意矫柔不自胜峩冠琼羽软髙髻紫云层似动香风逺微酣酒晕蒸一杯相慰眼无爱亦无憎

　　枕上偶成

　　不觉老将至駸駸四十强眼花如隔雾髪种半成霜匪石心无转甘芹念未忘乐天吾分足岂敢傲羲皇

　　东昌晚出

　　晚出聊城驿羸骖困短鞭滩声行处尽野色望中圆文史将安用功名信偶然家山一千里花栁满前川

　　送刘文卿教授广平

　　忆昔荆州座【仲寛席上始相识】凌晨见素霞更生堪祭酒子骏自名家馈送囊无赆行装书满车诸生谈宋璟勿说赋梅花

　　张礼部梦符以除夕元日即事二诗见示因次其韵四首

　　老髪不再绿春风奈我何每逢新嵗换偏觉故情多椒酒俗难免藜羮腹漫皤家人应念我遥赋扊扅歌
　　四十今有九前非知奈何老随新嵗甚悲向此宵多一室壁徒立双髦鬒变皤三春归未得囬首一髙歌
　　恵风开霁色化日自舒长夏厯承三统周文轶百王四时调玉烛一嵗入金穰朝退聨新句谁穿百歩杨
　　服色依依辨鞭声隠隠长九重严陛卫万国拜天王徳泽流寛大春祺诵简穰卿云得观此赋岂献长杨

　　春官李敬甫过山中出其太夫人夀卷徴诗为赋此五首

　　淑善元多夀谁云七十稀机丝云五色卵翼凤三飞石窌恩非晚金鱼事庶几绳绳满兰玉千载仰春晖
　　桂里聮三秀萱帏正七旬范仪陈氏母风度谢夫人花栁肩舆稳笙歌夀酒春会看从子贵封诰紫鸾新
　　不惜殷勤力栽培玉树枝正当眉夀日受用子荣时婉婉婴孺戯融融语笑滋南陔千载上想见古人诗
　　教子柔仪正成家内助深介眉春际酒为夀俸余金碧落长庚梦阳晖寸草心在隂鸣和处天彻九臯音
　　拜舞辉金紫春官贰列卿子皆为母夀人几似公荣桂树秋香裏萱堂春意生牛腰看轴巨珠玉冩蓬瀛

　　集贤学士赵菊山挽章【赵宋宗室燕王徳芳之后】

　　燕邸风流逺周京宠数优斯人岂黄壤上界有瀛洲像乆生祠在【公尝守南安民立祠】魂先故里游青山菊花露潇洒不胜秋

　　中相亷公挽章二首

　　噩噩诗书府岩岩柱石姿苍生仰威凤清庙失元龟事业今千古风流彼一时旋闻林甫败惜不九龄知
　　翊賛真王运贤闻贞观初胷中九云梦身后五车书徃事遽如此斯人今有诸惟天不容伪子舍尽金鱼

　　题刘执中父挽章卷

　　昔年居故里邂逅识夫翁此日来京国风流见阿戎情亲数面后存殁转头中何意题追挽含凄目断鸿

　　○五言排律

　　赠别杨绍先四十韵

　　故里逢新契今时得古人长身浑是胆弱冠已能文业继闗西后材空冀北羣霜鹰张羽翮天马弄精神斗捩层霄上横行万里驯席前竒贾谊襦裂壮终军自愧囊中頴元非席上珍义形羞诡遇道在讵忧贫逸驾希方轨玄途毎问津门墙渉洙泗模范仰河汾图究昆源马经穷鲁野麟雌黄从毁誉真白不缁磷天地浑涵外风烟寂寞濵豹文甘雾晦鹤唳待天闻方念居成索俄欣徳有隣清谈喷冰雪髙义薄天云肝膈深相照风流各任真余波潜九润同器頼三薰李菊期齐秀周醪几醉醇春风散庭树皎月上秋旻壶缺歌逾壮途穷气益振徃来盟正固南北袂重分畴昔愁辞客於兹喜饯君千年当际会一气转洪钧版籍维蟠木萝图蔓楚椿同舟争待郭束帛自迎申乾徳真人造观光上国賔衮衣瞻日月曳履上星辰虎踞龙蟠地麟翔凤翥臣汉威王霸备周制礼仪新虡业锵金石轩墀蔼搢绅九重鸣跸晓万国拜王春藏噐终施用儒冠靡误身驺虞澄自见尺蠖屈求伸夙幸通金籍荣膺侍紫宸千金无赠别一语吐情亲克已当由礼先人即近仁佞须懐折角忠莫惮婴鳞笔秉春秋直心持夙夜寅功名此张本辉赫动光尘

　　用耶律温甫相寄诗韵为先正双溪挽章以答之

　　昔在麒麟阁何人将相材龙津分漆水鳌背负蓬莱沧海珠无纇昆山玉不灰忠纯媚廷阙隂徳润云来直道慙三窟风流妙一台空门访摩诘方外有良骀不独文园会时开绣佛斋登临千古意慷慨百年懐威凤多竒羽神鱼岂暴腮言虽遭止棘志不忘涓埃鎔液归陶冶生成刺剸裁词章雕月碎谏疏挽天回宰木惊风树空堦漫雨苔人琴共凄断邻笛更悲哀王谢诸郎在班扬多士魁七星腾劒气八骏尽龙媒冀北须逢乐丰城自有雷父书元饱读先府会重开愁隔云千里遥倾酒一杯得诗增感慨长望几徘徊

　　东庵集卷二

　　●钦定四库全书

　　东庵集巷三

　　（元）滕安上 撰

　　○七言律

　　赓刘吏部贺尊号诗韵

　　帝座森严拂泰阶至元中统治华开四时有运天无语万国不知春自来采色愧难图炳日英声惟竦听鸣雷从今一万余千嵗嵗嵗长倾万夀杯
　　九重春色动蓂阶寳籙封符玉册开文武丕膺千嵗统衣冠森拥万方来龎恩滂沛知时雨虫蛰昭苏出地雷闻说天颜深有喜九重敬为举臣杯

　　寄屯田千户和嘉甫

　　将家门户见诗豪三十金符已在腰此日屯田赵充国他年分阃霍嫖姚令严半夜霜初下气勇三秋海欲潮累叶勲庸今到汝涓埃须答圣明朝

　　翰林修撰辅伯贤守滑州

　　文如飜水笔如椽士论犹推器识先柳仲官箴有家法蔡邕书籍得真传【伯贤阁子靖之甥也】题舆久渴朱轓守画舫冝居玉署仙【欧阳永叔尝为滑州通判置画舫斋】正猎三长修信史瓜期应不待

　　三年牛钦夫尹同州

　　四壁萧萧只故然一官随分任推迁朱轓皂盖二千石东郡西州四十年曾是无心致驯雉肯容烦手触烹鲜马头青眼相迎处郑重三峰玉井莲

　　送汤善甫从宣慰汤侯淮西之行

　　修髯如漆过带钩津津眉宇明双眸中探肝胆裂弦直外观辞气绕指柔波涛收敛髙岸出英华振落甘实秋淮西地濶使君好先须卖劒求耕牛

　　三月晦日雨中

　　县斋寂寂若僧家病枕萧萧任物华人意但随窓外草雨声无奈树头花不因鸡唱忘中饭偶见蜂喧记晚衙可是莱芜穷令尹釡中已报产鱼蛙

　　中书外郎林君一蓄镇纸石虾蟆芸轩有诗予亦同赋三首虾蟆葢化石

　　阁阁跳鸣出碧澜海风吹结入惊看万钉痱磊云根澁满腹精神月露寒耻化褭蹏丰蔀屋喜随蝌蚪上乌栏补天宰籍娲皇手谁道苍顽不属官【金虾蟆事见夷坚志】
　　胀腹膨脝饱石脂不鸣那复计公私排风有质安书府滴水无心近砚池人见彭城蓄霜蟹【刘仲寛秘监藏石化蟹】我从皇涧得灵龟【得石化龟张仲安有铭】座中谁有金华术一叱还生看共嘻
　　坎井喧鸣笑蜀川谁教跳踯上青编应羞谗口曾吞月却许刚肠为补天元鼎阵图鱼复小稚圭鼓吹磬声悬几时洗髓琼酥出清比夔州背上泉【夔州有虾蟆石泉出其背水味甚佳】

　　暮春再到仙林寂然无人因忆觉大中集句以寄

　　尝忆林中访惠持不堪愁坐更相思长廊无事僧归院绿叶成隂子满枝断送一生惟有酒扫除习气不吟诗物情多与闲相称静看游丝到地时

　　佥鄂省崔允蹈以能复授叅政将归曹编修显祖乞诗

　　山南门地冠公侯鄂省重临控上游为相谋猷先得体报君肝胆要分忧乾坤纳纳三春雨江汉滔滔万斛舟会听飞来好消息归鸿行过庾公楼

　　华不注

　　城下洋洋万顷流城头落落一峰秋天垂神劒波涛涌云卷龙旌风雨愁白也髙吟出千仞齐来鏖战几三周山灵顾我如相识飞翠扶摇入酒瓯

　　趵突泉

　　鱼龙惊骇鸟飞囬百步遥闻发殷雷地脉自初无壅结水心何苦亦崔嵬雪车直立秋风恶冰塔寒凝夜月来安得无尘袖中手为余摩抚镜平开

　　聊城鲁仲连庙懐古

　　棋刼纷纭惜壮图区区仪衍果何如相谋安用千金夀解难聊挥一箭书谁从乗桴浮海峤永惭舐痔炫秦车我来吊古祠林下黄鹞惊飞过故墟

　　成子钦治堂济阳私第鹿庵题曰晚翠诸公有诗命题其后【子钦时为忻州尹】

　　园花灼灼暂时香郁郁相期晚节昌根本百年随徳种枝条千尺拂云长自应春意回天地未省人间有雪霜饮尔髯龙一杯酒与君同醉子钦堂

　　济宁懐古【时被水害】

　　四墉形势宛如鸥渺渺寒波湛不流屈室半为鱼鼈窟荒台还有鳯麟洲【汉时鳯集於此春秋西狩获麟即其地也文庙有碑纪象】苍茫不晓神明意横溃恐防风雨秋遥望徐州唤苏二一樽同此赋黄楼
　　一锸疏垆即涌泉四围庐舎极深渊功思大野乗橇日灾记黄河沈【去声】璧年流恶既非归润下懐安惟恐失机先富家巨室多名士乞读盘庚第二篇

　　林庙有感呈致道诸公【时袭封未定】

　　遶郭荒山即四邻欲寻遗迹问耕人苍麟卧畔三陵古老桧灰边万木春道统何尝亡世祀圣门自在有忠臣人心不死遗经在颢颢青天日月新

　　正月十六日宿徘徊村邢居中别墅村多邢姓佛寺有隋开皇中碑

　　隋来千载几兴亡谱姓依依不出乡桑梓田园有余敬柴门烟火澹相望残堤漫指黄流道断碣犹留古佛堂二字徘徊不经见别称邢氏读书庄【汉昭原庙号徘徊无亦此地曾建原庙乎故地以此得名然亦未见出处以俟更考】

　　司业赵季明南归索诗为赋

　　玉虚坛畔马频嘶风景萧萧入别离倾盖相逢如昨日急流勇退见今兹太行盘谷昌黎序倦鸟归云靖节辞但恐无容遂髙卧蒲轮重起不多时

　　夏日退斋书事

　　衡门岂敢号潜夫野服黄冠乐起居瓿上玄文天地理桥边黄石帝王书水非有意为行止云自无心计卷舒幸得抱贫俗客少矮床髙枕即吾庐

　　有懐

　　忆从垂发失先人保抱携持万苦辛三徙终蒙黄卷力百年不假白头亲尝其旨否嗟何及生我劬劳是此辰除著全归报全徳敢忘冰蘖奉遗身

　　十月朔有懐

　　号冻啼寒恤犊禽昼劳井爨夜纫针乾坤莫报生成徳霜露何胜凄怆心钱纸寒衣十月朔椒浆薄奠九泉深今年不得身亲事遥望松楸泪满襟

　　寄赠邺下顾良辅【时建三皇祠】

　　二陆当年让顾荣邺中还喜得云仍文章自有八义手事业又闻三折肱雾帐香浓朝捣药雨檐花落夜挑灯遥知报本崇祠宇欲荐溪毛惜未能

　　何恵从亲按察山东於其行也乞诲言诗以赠之

　　众中恒羡汝惟勤不惜忠规惜重分圣学一传尧舜禹人生三本父师君持身切忌欺心事下笔当为载道文耸壑昻霄吾未老他年日下看卿云

　　丁亥二月十二日夜梦先妣宛然如平生觉而思之儿在於此岂吾母逺来视之耶即取酒南望一酹不觉涕泗交下感而成咏

　　松楸拜别泪如泉回首飞云隔暮天凄怆焄蒿来梦裏温慈言笑只生前十年母逝儿空忆千里儿行母在先三釡虽荣欲谁事结庐归去守荒阡

　　读吟啸

　　纲常为重此身轻耿耿丹心炳日星自许唐臣有巡逺不知汉徳厌桓灵九原忠血应成碧万古英名足汗青读罢六歌魂不定江风浩浩雨冥冥

　　胄学端午感懐

　　萱堂晨起静无哗和气熙熙自一家新妇白团荐甘蔗小儿玉雪抹丹砂药函预蓄三年艾石烬匀舂百草芽死不相逢生又别绕阶愁看蜀葵花【老母以陈石灰和百草芽是晨不语捣之治金疮施人】

　　饯邢君祥少府之丹阳

　　驰驿飞轺旧使星丹阳人记见来曾盘根初试青萍剑狡兎难逃白锦鹰禁盗虽然尚威猛得情先与到哀矜隂功别有神仙路平地烟霄第一层

　　自况

　　四十三年一梦惊昨非今是几程程衰容无镜不自觉病眼得书犹强明时辈颇知哀老子儿童尽解识先生茂林幽鸟诚相羡茅屋三间计未成

　　头陀小李禅师以玉簪花为菜且作诗命其乡人吴助教文卿复乞诗於成均诸公亦为继其后

　　探得囊中飡玉方牙盘琼箸喜新尝盐华不改娟娟色酥液轻凝澹澹香氷雪仙姿换凡骨乾坤清气入诗膓为招珠履三千客更挽银河荐一觞

　　明伦堂前手植竹三数本灌溉以时森然玉立今移居东斋恐负此君故托政卿直学为之记云

　　明伦堂下竹猗猗尽自唐溪手自移竞释褐衣春后笋髙摇金鎻月中枝嵗寒正我泮宫客风度宛然淇澳诗郑重西隣董夫子为予时复一霑滋

　　雁字【分韵得云字】

　　二篆才翻又八分锦牋遥借万重云行低古木挥椽笔影落澄江拂练裙逺带霜来先报信忽随风断亦成文野鸦何事孤村外乱墨纷纷点夕曛

　　方镜

　　自来寳镜象天圆谁毁为方烱烱寒云母几屏晶透影琉璃仙井玉生澜四边曾说神仙到千载长羞佞者看挂向髙堂如有语此君堪与正衣冠

　　思归

　　回头六载别中山依旧虀盐一冷官须为不纯飜镊黑颜从止饮却成丹年光到老常疑速世事谙多愈觉难好在明伦堂下竹【余手植也】殷勤传语问平安

　　用韵答昌道

　　奔走黄尘岂素縁披云还喜见青天论诗不落正始后谈道何妨太极先千里相望有今夕一言才出即同然却愁明日扁舟去依旧羁窓抱病眠

　　朝宗宗道见和四月六日偶成以答

　　不识春归底是家日长深院驻韶华西行竹引六七笋南向葵开三两花藜藿厨香公退食琴书客至吏收衙雨余陡觉公私辨青草池塘处处蛙
　　寓居一日即吾家风有余光月有华周子不除方长草尧夫偏喜未开花智能罗织蛛成网分识君臣蜂报衙有难愚疎挥使去水滨君自问鸣蛙

　　答和冦曹同舎见寄诗韵

　　短檠风雨嵗连宵日月駸駸莫我饶陶令折腰羞五斗冯唐白首厯三朝人情冷淡家如客世路﨑岖近亦遥济上云烟肯分恵伴君归隠不须招
　　日月东西昼复宵萧萧白发肯相饶百年人物谁钟鼎万古乾坤一市朝莫著龟凫较长短须知鹏鷃各逍遥山间曾听渔樵说只有巢由不可招

　　奉和前韵以答朝宗且喜卫君政卿之治疗李君昌道之欲来

　　头白眵昏尚缀文惟君怜我我怜君一官何苦劳为病四体初伤幼不勤药石幸然非楚逺箫韶兼喜至齐闻柴车未便匆匆去矫首匡山待紫云

　　八日冬至

　　五更灯火短檠光飣餖杯盘芹藻香璧水弦歌周雅颂昌黎学解汉文章丹心不逐浮灰动白发从添一线长闻说书云足佳兆南山遥祝万年觞

　　送撒尚书还维扬时与先君立墓碑

　　扬休山立汉朝惊壮嵗规为已老成西北人门都护府东南财赋地官卿九原马鬛封先徳千古龟趺著大名准海维扬照金紫故乡杨柳若为情

　　留别曹府幕聂道亨

　　诗笔清新药石工公方难得更明通红蕖灧灧浮波月玉树琤琤动幕风千里相逢倾葢底百年交分举杯中无情恨煞离亭柳又唤行人马首东

　　饯彦文都事之西省幕

　　妙年檄鼠已风生悃愊无华近老成两省宾僚雅相望二难兄弟自知名秋风鞍马南山色和气樽罍北斗城婉画清规莲幕底碧云西望正含情

　　送人赴建康幕

　　金陵王气逐飞尘玉龠麟符此重分藩帅争迎廉叔度幕宾今得郄叅军离情渭北春朝雨望眼江东日暮云涂炭生灵待经济勒移休诵北山文

　　嗣能司业迁衢州倅诗以送之

　　千仭龟峰压石潭星分吴越更东南骥当别驾才方展雁忽离羣思可堪潮上钱塘供壮览山连禹穴快竒探政成莫惜归来早要续松牎雨夜谈

　　崔子由蔡州倅【崔自太子家令典簿出倅】

　　壮嵗恩霑少海涛智囊俦侣尽英旄龙光半寄分茅重马首遥瞻悬瓠髙麦艺新田屡丰稔雁迷中泽尚哀劳下车政要如膏雨莫倚河濒羡桔橰

　　饯翰林掾郭伯绍任密州倅

　　十载抽毫侍玉堂簿书公案尽文章起身得郡人亦少洗手作官儒所长杞菊尚存坡老赋园林重访郑公乡卖刀买犊真佳政要使千家粟稻香

　　赓韵复寄昌道

　　扬休山立复温文谈席长倾列国君两得音书见风采几时杯酒接殷勤同声已许心相契密语先愁耳失闻只欠容城刘老子禹台西北望燕云

　　送林星翁南归

　　火化青囊为乞灵鳯凰音吐鹤仪形虀盐推我空箕舌方术怜君是嵗星卜肆何妨隠都市移文还恐勒山庭仙翁许借东南地碧水丹峰如画屏【翁今号丹山骥龚其名】

　　玉簪花

　　腻叶寛团翡翠裠柔丝细吐麝兰薰无瑕态度呈孤洁傅粉肌肤瘦十分瑶砌古苔虚夜月石盆寒碧浸秋云北窓一枕风如水鼻观长从梦裏闻

　　奉和朝宗见赠诗什

　　尺书西去三邀我疋马东来重恼公清净乐闻谈治道雍容相对满春风珠玑自觉形容秽草木惟知臭味同白雪阳春诚寡和愿分余韵佐丝桐

　　奉和昌道韵

　　陶云出岫本无心敢望商岩雨意深十载冷官诚苦节万家名邑可甘临阳和自与春风约壮志争期老病侵早晚羸骖谢羁鞅依依丰草满长林

　　二月十三日雪朝宗以诗见寄用韵以答

　　余寒尚欲妬新春云与青天黯不分病枕但惊风淅淅破窓还透月纷纷数茎鹤发羞相映一夜蚕声竟不闻载酒何人过扬子借明应草太玄文

　　昌道以诗赠行用韵留别

　　绝尘逸驾许追攀黙意非於好处悭神武挂冠伤老病龙渊得寳不虚还清风许我羲皇上白雪谁居伯仲间西北髙楼出云表拟从明日望匡山

　　留别伯仁

　　一赆殷勤抵万金中年哀乐惜分襟不慙花笑潘安鬓赖有云知陶令心羸马萧萧悲逺道髙城杳杳隔疎林预愁门外东风起一夜相思栁色深

　　竹

　　古人移居亦种竹不可一日无此君髙节要从秋后见细香冝向静中闻冰窓碎冩溶溶月雨砌微生澹澹云虽道清风两竿足淇川幽趣已平分

　　东庵即事

　　东庵潇洒似虚舟心自无尘境自幽晨几诵余还冩字午窓眠起更梳头敦仁安土真成爱知命乐天奚复忧更约悬车王宪府杖藜来往亦风流
　　一室无喧事事幽微躯此外更何求儿童纵懒劳当付官业虽卑病可休种竹固应聊免俗树萱今已久忘忧区区田舎从人笑卧看元龙百尺楼
　　蓬蒿三亩屋三间风景萧然昼掩关幸得青编遂真乐故将蔬食博清闲烹茶品第连家井开牖招延近郭山可爱幽禽解人意一双飞去复飞还
　　三径长思寂寞滨一区乡社为予分挂冠今拟陶元亮携酒争过扬子云当户幽花呈异见窥檐好鸟荐新闻澹縁不枉邻萧寺盘馔经旬不茹荤

　　谢和武略益坟地

　　吾家自髙曾下世为中山人贞佑南渡者二十年北归丘垄如故盖千户祖考以桑梓之旧保全之力也今又承益地之意因勉赋以答万一云
　　吾家百指昔颠连一渡黄河二十年故里归来满秋草数丘依旧卧苍烟保全厚徳传三世栖息幽魂慰九泉幸頼恩光立华表敢求余地益荒阡

　　寒食过外家墓

　　草迳曾行拜扫车衰林犹吐向时花自慙陶侃承贤母痛恨王符绝外家雨塌荒坟栖狡兎日髙残奠下饥鸦兵余何地宗支在独对碑文涕泪斜

　　到山家

　　逺讶云间鸡犬声涧横独木到柴荆墙头逺岫朝暮变石上流泉冬夏清过客疑仙人不识隣翁邀饮酒初成重来只恐不知处若隔桃源行路生

　　乙酉暮春偶得

　　诗礼谁传大小儒缄縢可快负囊趋同方殊用不龟手几死得生编虎须吹籁众风从自响澄霜秋水澹如无忘言独倚蒲团坐尽付傍人笑我愚

　　口号呈乡中耆英

　　镜中须发雪毵毵不觉流年五十三时不相饶谁再少树犹如此我何堪宦途奔走尘空眯乡井归来水益甘一曲髙歌一樽酒东风花鸟喜东庵

　　得一见和复答之

　　乱红灼灼绿毵毵三月韶华又复三【甲午嵗清明逢上已】耳重眼花衰可奈诗坛酒阵老犹堪归来方觉行途险忙后尤知闲味甘点检旧书还旧隠山英应不厌东庵

　　复和前韵

　　鬓髯古貜漫毵毵暮四生涯朝复三退聴浮生元有定过求造化恐难堪呶呶徒落耳根重黙黙还知舌本甘不识此言为是否问渠印证老东庵

　　呈徳固

　　书帷政与赏音期衰病其如素愿违知足便从今日足觉非何止昔年非孟光解与梁鸿隠稚子应思陶令归郑重唐溪溪上友临风先为晒渔衣

　　乙酉六月十三日呈西门直卿时公痼疾未愈深居简出方食不欲闻人声

　　百年金石忆神交不是柴门无处敲屋上栖乌闻好语墙头新竹轧晴梢庖厨苐恐妨君饭褦襶将渠为我嘲咫尺秋风扫残暑一杯聊作续弦胶

　　与西岩诸公寻真率会

　　冯西岩刘房山张嵬山西门筠庵尝取洛阳耆英故事作真率会三十余年不复见矣一日偶覩嵬山遗藁见所谓真率会序感而作诗且告同志以寻盟
　　遶郭青山似洛城百年人物见升平短童随步衣冠古大字横经几席清谁复寻盟会真率我慙无传纪耆英舞雩留在清风地好著余芳乞后生

　　奉寄徳固正卿二先生【闻二老有言】

　　秋色南山气未平谁怜浅月伴长庚昔年青佩新交友今日华颠老弟兄难著千金买亲旧能消几屐过平生何时一勺乡中水细话悠悠世上名

　　寄直卿

　　一谢鏖鏖尘市喧喜君病愈愈加餐五车书史古人友三亩蓬蒿天下寛世事飜腾新様好交朋零落旧盟寒涧阿留得硕人在千古清风咏考盘

　　与无极尹冯夀卿东斋夜话次韵赠别

　　风流人物见升平倾葢相逢觉眼明四海芝眉嗟晚识十年兰省喜先鸣阳春白雪诗家语流水髙山徽外声别后难忘只今夕对床灯火话平生

　　太原逯君泽畜南冠养之而不责价携卷乞诗

　　明窓展卷一欣然谁道书生不直钱举网误拘鲸出水开笼却放鹤冲天浮屠还有青公序晋产今知逯子贤明日扁舟故乡路依依江月向人圆

　　东庵集巷三

　　●钦定四库全书

　　东庵集卷四

　　（元）滕安上 撰

　　○七言律

　　二月二十八日元帅刘公生朝

　　冠盖归来鬓未丝繁华留在嵗寒枝襟灵一点画前易弦咏数声言外诗二月春风满巵酒百年神理即金鎞千金为夀非为晚敢负先公第二碑

　　郡侯生朝

　　四世三公仰汉冠妙龄劒佩侍龙颜风鹏一举三千里天马初离十二闲燕寝清香歌吹底春台和气笑谈间欲知岳降生申甫只此恒山是夀山

　　徽州总帅赵公亮予同舎也至元十七年夏六月北觐囬过家拜亲适值生朝席上赋此为祝

　　胆气堂堂正妙龄元戎谁识是书生彩毫落盾风生檄碧幕谈兵月满营壁垒雄屯龙尾岭【徽州山名】楼船曾抵石头城夀筵天付调羹味■〈扌弃〉醉黄梅细雨声【是日有雨终日】

　　五月一日林君一省郎生朝

　　云海光芒揷玉虹煌煌明月出珠宫我於髙户一日长谁与阮瞻三语同琼树影连仙李畔【其子阿外新与京教李庭训结婚】紫薇香满夀杯中鳯池近在薰弦底长醉千年解愠风

　　王直卿具庆八十

　　槐幄浓隂百亩垂又将隂徳致家肥春秋八十到能几父母一双齐更希额上风流争点笔膝前愉婉不胜衣千年峄峤和鸣在要看云礽次第飞

　　户部主事济南任从善父母俱八十以卷乞诗赋此

　　鸠杖相随步履轻彩衣两两候堦庭隂功家记传三世具庆人荣近百龄石上流泉寒更逺城头山色晚逾青吾宗旧与诸任齿会复登堂过厯亭

　　懐孟总管宋侯母九十诗卷时总管亦七十矣

　　覃懐邦伯奉庭闱九袠康宁古亦希为子三迁轲母舎【李野斋序云夫人攻苦食淡教子有法】行年七十老莱衣春生夀斚云腴软香满蔬盘雪笋肥向日双雏今六翮太行长伴白云飞

　　按察赵公八十得谢作诗以庆

　　五朝佐命旧衣冠名遂功成故里还北阙辞情章奏裏东门祖道画图间雪霑峯顶山非老雨徧人间云始闲父子一家荣万石仙春【堂名】日醉舞衣斑

　　覃懐靳子安圣上潜邸时太医也至元之初授本路总管以荣其归时年七十矣今其仲子士约由兵部侍郎总管卫辉以便养亲适其父年开八袠将修庆事以翰林李野斋之序乞诗故为赋此

　　昼锦归来又十春镜中风度愈温温人生难得五全福天下共推三达尊畴昔刀圭谁国手祗今兰玉徧君恩兵曹近领河平节省谒恒看燿里门

　　乡人杨君寳夙丧所怙母遂著黄冠以育遗孤君寳四十尚未有后母年八十有三修厥庆事是日始举一子继而复得第二雏以卷乞诗四首

　　鹤发孀亲八秩过含饴未慰奈渠何方酬孟母三迁意遽咏徐卿二子歌天理人心元未逺灵椿丹桂乐何多我悲不得留风树空使门生废蓼莪
　　百嵗髙年遥可到四知余庆逺仍存月中丹桂今过母云外灵椿别有孙竹马青衫白昼永黄冠野服古春温仙家自有丹砂术要看云来萃一门
　　出家初不阂家居懿范风流见妇姑百嵗闲身万縁足一儿进杖两孙扶案头经卷膝前笔灶底丹砂掌上珠寸草春晖常好在殷勤返哺看林乌
　　竹马鸠车雁作行白头老母百忧忘柏舟风外冰霜苦萱草池头日月长却老灵符苍水佩介眉春酒紫霞觞诸孙早办读书计要与新诗实锦囊

　　题赵中丞母八十夀卷【序周止平为之言中丞少孤父旧为邢州节度使当袭爵同僚欺孤幼欲夺之夫人携公两之和林竟得故物且用翟方进事】

　　八十风流圣善姿双瞳如漆发如丝昔携孤幼翟方进今乐平反隽不疑云暖蟠桃春色醉日长慈竹午隂垂【一作迟】无穷富贵无穷夀莫忘风沙万里时【风沙万里序中语也】

　　和千户武略太夫人夀

　　闰年闰月百年深蔬素平生见善心体健堦前长曳杖眼明灯下尚穿针侵凌雪色萱难老拥护春光桂有隂纯孝谁如和武略事亲不恋虎符金

　　晋州赵徳明母夀八秩翰林诸公有诗并序又七年余过晋母尚无恙出其卷求诗故为赋此

　　诸子相看雪满颠诸孙还又到曾玄北堂萱草浑前日东观芳词欲十年堆案余飱餍钟爱过庭严训助真传滹沱佳气恒山色长在斒斓舞袖边

　　赵钝轩七十夀

　　回头六十九年非利钝相忘久息机天理自应仁者夀人生到此古来稀韦编不展谈如绮竹杖横拖步欲飞二月河阳花满路子孙迎舞老莱衣【其子克敬时为孟州同知约春迎翁】

　　马丈九十夀

　　八秩曾吟庆夀诗风神愈健向来时秋霜不敢欺青鬓春酒还宜介白眉鹤算定期千载逺熊占何怪十年迟谁言日月催人老绿水青山自不知

　　夀布呼宻平章【十一月八日】

　　万斛舟航舣巨川上天瑞世为生贤萧曹丰沛逢佳会房杜河汾得正传心自寛和终长者【黄霸传】事还清净付当然一杯冬至前头酒愿辅承平五百年【一杯冬至前头酒一作一杯春信梅花露】

　　夀集相

　　秀出隂山勅勒川一阳初复得春先清时一遇当千载白日重看上九天为相最难知大体致君有效是丰年一杯并为斯民夀三复缁衣咏好贤

　　挽史宣慰章

　　公将家子风流蕴藉不减前辈威肃三军而临民有恵爱尝葺轩私第名之友松命予记之从游齐鲁登泰山临日观感念畴昔情见乎辞
　　香凝燕寝笑谈清不害胷中十万兵襦袴竞歌廉叔度鞬櫜能世李西平荒烟宿草悲仍在白露长松泪亦倾无复泰山山顶上四更同看火轮生

　　挽侯宣慰伯禄章

　　铁面威稜见妙年老来襟宇谢韦弦春风曾接程明道【公尝事鲁斋】甘露争无黄頴川【至元辛卯正月二十六日僧格败复举用旧人公已逝矣】万里尽归荣辱外几人能得始终全回思话别桥门路只是当年已惘然追

　　挽西岩先生冯公

　　落落风姿七尺身一家三世跃龙津恍然白蚁惊残梦惟有青山对故人吟屦徜徉名利外酒杯陶写性情真门生三十余年后始悟西岩是逸民

　　题蓬轩吴先生挽诗

　　素臣凡例擅东原笔底文章徳有言霜露遽凋三桂树乾坤空老一蓬轩尘封遗藁谁家屋烟卧孤坟何处村什袭送行诗卷在知君犹慰百年魂

　　挽教授仲祥诗

　　仆自十月二十七日卧病君日来问之腊日忽闻君讣音仆不胜哀恸恨不能起而临奠也故作此以挽之君平生得胎息法尝自与仲通李君言其效云
　　我病忧痁口挂墙君来日日慰悲凉昔尝愁我先君殁忽不期君弃我亡善恶无从论祸福虎龙莫误挠隂阳退斋虽乏凌云笔敢为知音作诔章

　　土堠贾庆之挽章【临终嘱后事沐浴易衣冠了然不乱】

　　遶篱桑枣绿隂成揷架诗书金满籯且学且耕真永计忘名忘利亦髙情处丧自许随贫富闻道俄能一死生未及识君君已矣举杯遥为酹佳城

　　挽石振元

　　去年被召赴燕山相送区区北出关先正碑文将厚意【临别以先丞相碑文见恵】故人情话惨离颜惊闻倐忽成长逝自愧愚疎尚未还一束生刍一壶酒临风遥奠泪潺湲【惊闻一作闻君自愧一作愧我】

　　李漕仲常挽章【善篆字】

　　相闻长恨昧平生从到京华众稔称鞭算於今几刘晏字书异代两阳冰方思末契托非晚遽赋哀章感不胜何日西山山畔路一杯下马酹君陵

　　挽石巨源

　　贤相无由起九京贤孙名又到铭旌家传万石元醇谨学苦十年近老成樽酒生刍有今日芸窓连榻忆平生清秋抆泪丰碑下老木髙声动哭声

　　杨徳卿哀挽

　　膏肓二竖巧相婴百药扶持竟不灵彩笔遽传鹏鸟赋白头空老太玄经伤心精爽委朝露屈指故人如晓星蕙死兰枯天莫问东风荆棘漫青青

　　挽李两山【两山奉使交趾以功授浙西道宣慰考满赴调殁於京旅殡文明门外南禅僧舎】

　　昔年曾忝共贤关俄请长缨使百蛮方喜于蕃称治最岂期到阙复尸还清风烈烈垂千载明月萧萧空两山可惜功名心未了镜中才见鬓毛斑

　　挽赵和之

　　不解褐衣为养亲岂期亲殁即亡身黄泉子弟尘生面白发交朋泪满巾蒿里棺衾千古夜花亭诗酒去年春自慙无地酬知己外传终当绝故人

　　挽梦吉

　　天才如水气如霓千里真堪一息驰幼嵗襟期希圣解暮年志趣和陶诗意长日短终成恨病与闲宜匪好竒几向西斋同夜宿微言还有故人知

　　挽袁善长

　　沈雄气岸复温文孝悌传家先日闻方冀一门成九世岂期八阵失中军芳馨永播髙阳里皮骨犹空冀北羣遐想幽魂烈星日尚应洒血恋孤云【昆季八人殁时母尚在】

　　焦秘书挽章【焦致仕李野斋作序饯行诗未成卷公下世因饯卷为挽诗】

　　瘴海冰天扈六飞独将忠确结君知修书麟阁有此老继迹鹿庵今复谁【序中言鹿庵致仕后公为第一人】自是玉楼传诏早未关神武挂冠迟士林憔悴相逢处忍冩离诗作挽诗

　　题庸斋杨春卿挽章诗卷

　　玉田种玉玉无瑕经有颜渊笔有花共道西河似夫子更怜东阁在贫家蛇蟠寳镜人犹叹鹏上承尘日已斜一代广文官独冷春风留与紫兰芽

　　○五言绝句

　　自适二首

　　菽水聊为养清晨一笑开萱堂惟此子国岂少人材
　　浄几明窓下周围万卷书拈来只论语此理已无余

　　○七言绝句

　　村居招教谕真学

　　幽居一日胜两日故友十人无五人村北树隂余亩大肯来盘礴乐闲身

　　刘叔端所收何局长澄四皓图

　　嬴舎扶苏鼎已颠汉髙不戒覆车前山中自有幡然意聊假长安辟糓仙
　　出处无心系所遭是非於我等秋毫谁教尽弃人间事方许商山万仞髙

　　东斋夏日

　　睡余清齿借茶杯吟玩闲书掩复开夏日无童举筠帚枣花如粟满青苔

　　病中寄家人

　　遶院幽花手自栽春来应望赋归来到家应在清明后留著幽香待我开

　　题李白扁舟对月图

　　澄江如练月华秋月下仙人紫绮裘吟彻鳯凰台上句醉中散发弄扁舟

　　雪桥早行图

　　村亭酒力能有几桥如疲蹇才胜人千山冻合欲何往前头应有无边春

　　题楚帆风雨横披

　　泛宅浮家百自由西州射利复东流满帆风雨不知险岸上行人却漫愁
　　千尺鲸舟载一城苍茫遥认两浮萍泰山不比秋毫重风雨掀天醉不醒
　　桅颠五两失晨占冻雨飞来风满帆但著平生忠信在银山皷枻下巉岩
　　树倒山移帆腹弓持维扶柂一家同却愁上岸人心别不似艰难风雨中
　　汹涌沧江雷雨垂布帆无恙出颠危舟师维檝休轻笑政怕风恬浪静时

　　答家信

　　秋风偏与广文寒谁著闲云也属官不道长安米如玉书来频为劝加餐

　　六月八日晨起

　　雨余凉意葛衣轻短发梳来坐复行幸自闲人有忙甚呼儿为听打门声

　　池州东方氏九世同居景徳中旌表其门闾天章阁待制滕宗谅已尝赠之诗乞诗姑赋二绝句

　　枝叶扶疎大小宗雍容会食鼓声中固知天理人心在不必区区忍字功
　　九世光隂黍一炊一庭安用揷籓篱芜辞岂敢多题品已有吾家宗谅诗

　　题史开府书后

　　辞意殷勤首尾名相君爱子聘明经一封尺牍天留在犹与人间作典刑

　　立秋日感懐

　　西风入树雨垂云凉意萧萧遽十分老我今年耳全重乱蝉凄断不多闻

　　赠相者

　　随富随贫任此生乐天真是晋渊明不知底许屏风様几个臞儒办得成

　　人人都要画麒麟此老屏风亦可人醉白堂中韩相国欲抛勲业慕前身
　　谏疏堂堂叩帝阍老来乞得自由身不然取次图慵卧画作屏风恐误人

　　泽州秦天禄教授南阳诗以送之

　　西溪诗价盛中州今代诸孙学更优看取南阳城下水江河浩浩复东流
　　大藩师席不容虚张本平生万卷书傥见卧龙凭寄语熙朝休苦恋茒庐
　　晋产真淳席上珍胸中冰鉴笔头春乐郊正可兴文化郑重南阳召信臣
　　旧有田园汝水头不妨官冷客南州况闻米麦犹加贱我亦明年具小舟

　　经西狩获麟故址有感

　　不到周初麟趾篇恶风吹入鲁西畋死逢尼父犹为幸炳耀春秋二百年

　　跋集贤学士实鲁衮所藏赵大年小景并睡犬横披

　　箕思周情到画工人间凡马总成空江湖逺意知多少却落君家小景中

　　午日东城别墅二首

　　不堪孤坐读离骚政自幽情写郁陶行到溪边见渔父未须劝我啜醨糟
　　瘦马独行风满衣微凉肃肃日晖晖片云不作催诗雨直著清隂送我归

　　忆京雒木芍药三绝

　　熟美酣馨迸佳瑞晕棱红碧化神工根株肇自韩郎染葩蘤人间一洗空
　　沉香亭北压栏干炫耀荧煌障幄寛不薄官梅伴飞霰只饶兰蕙楚骚寒
　　庐陵自昔携参佐媚紫娇黄魏与姚何物山丹炫流俗雒生懊恼愠蓬飘

　　虎溪三笑图

　　步谈不觉过前溪三老卢胡一笑齐溪若有灵应也笑我初无意限东西

　　李守道三教会茶横披

　　邂逅山林有此逢瓦瓶石鼎自松风如何一味清泠物流入胸中各不同

　　题王纬学正所藏扇暍图

　　扇暍千年入画图题诗人莫比溱舆只应痛惜施焚炙特示区区作谏书

　　赠墨竹侯仲璋

　　尽分诗意入经营露叶烟梢老不胜记得小轩清梦觉月窓摇影衬春冰

　　直卿以绝句见示有邓攸之叹因随韵慰喻之

　　微恙渝平事事宜庭芳晚秀莫兴悲邓攸适未逢天定莫谓苍苍总不知

　　临江倅平定聂文绰挽章

　　封龙卷后一题诗万里江湖欲别时千载相思不相见可堪重为写哀辞
　　草堂初识紫芝眉倾倒春风酒一巵他日逢君双骥子凄凉细话见君时

　　题樊氏世系诗卷【樊璧金天会中胡砺科登科仕至临潢府尹子大中仕至洛阳丞】

　　再实根株鲜复芽固知造物靳才华临潢料是多隂徳还见儿孙续故家

　　跋杨按察龙眠马图

　　胸中冀北龙眠老想见盘盘下笔时世上不无千里马按图容不识权竒

　　东庵集卷四

