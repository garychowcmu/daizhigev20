明崔文敏公洹词


　　序

　　传

　　明世宗赠崔铣京礼部尚书谥文敏制

　　馆集 

　　退集 

　　雍集 

　　休集 

　　三仕集

　　跋

　　

　　补修月崔文敏公洹词序

　　邺郡为古相地自汉魏以来名臣良将理学鸿儒指不胜屈其豊功伟绩超前轶后可称三不朽者则惟宋之韩忠献有明时崔氏后渠先生继起焉先生心傅洙泗学本性天其行已立身卓然不苟而委蛇朝右黼黻皇猷又炳炳烺烺为中流之柱石洹词一帙特绪余而已呜呼士生斯世气节风裁可以肩大任而振末流如二公者讵不为郡邑增重耶顾忠献翊事两朝出将入相而垂绅正笏厝天下于盘石之安虽时代屡更莫不乐称其名而志向往公之品望不亚忠献自明迄今仅二百余年耳学者未尽悉其梗概岂其才其德有未逮与抑其遇未尽隆而业有未竟也溯公起家庶常出为南监祭酒旋改詹事游升至南少宗伯中间两请侍养后因议礼不附时论疏病乞休今所著洹词中分馆雍休退三仕五集盖纪实也岁丙戌予奉 命守邺窃喜淂莅名贤故里可以慰曩者高山仰止之思下车来瞻谒　二公祠宇令人生敬生慕感慨欷嘘窃叹遭逢之有幸不幸也继而搜采遗编　韩公安阳集虽久经寿世惜岁久漶漫爰从而修之而公洹词原本都人士罕有珍藏者余不禁慨然曰有是哉明德之渐湮也可胜悼哉今夫德者言之舆也言者德之宾也公光明正大学粹才醇当前明世庙时廷议纷纷几如聚讼而公以秉正不阿不得志投簪归里使当日者一如宋英宗之于忠献使之同秉钧政吾知公之设施当不在魏公下士生千百载后颂其名者应只与魏公同啧啧在人口耳也乃仅于残编剥蚀之余思公盛德良可慨已况此遗编又复有硕果蒙泉之憾不重可伤哉适吾友包子一峰淂邑孝廉柴君所抄白本参订较雠获窥全豹予喜而卒读焉窃叹　公之精神事业其着见于文词者固与魏公易地皆然不以遇不遇为轩轾也　公之文蔚然而深栗然而密渊然而奥浩然而长其气体追乎左国庄骚其义蕴该乎春秋易象包子称其为近世典坟邱索岂过论与爰捐廉俸急登枣梨公诸远近庶几与魏公之安阳集后先辉映矣吾愿生斯土者追踪先哲步武前贤读其文而踵其行出为名臣&#62301;&#63141;匆为名儒则公之流风遗韵开示后学者讵有穷耶今而后其当彛鼎珍之也已是为序 时乾隆三十六年岁次辛卯孟夏知河南彰德府事同安后学黄邦宁远亭氏书于二如堂

　　重修崔文敏公洹词叙

　　□正德嘉靖间士大夫高自位□动以圣贤自命事业则伊周学术则颜孟往往以此戈膴仕猎大位天下亦从而慕之及国家有事则各逞其意见□言高论不颜□安有好名者起而争之则排击诋毁若仇雠然甚者托身榷要驱逐端人正士如恐不尽君子于此有遗憾焉安阳崔文敏公登进士第以不□刘瑾由翰林院编修改南京□□事洊□南祭酒退居林下越十六年起用擢南礼部侍郎未一年致仕卒考公生平职任多闲曹无可建白于世惟甲申陈言急务一疏与上内阁三老书微露丰采此外则讲学课士之日多即闲□亦不肯滥居盖公之志甚高识甚卓外和而内介故气象虽雍容不廹不与世之浮言诡行者矜奇钓誉胸中则界限甚□当明世庙时虽有予之以大柄者亦必超然远举世之知公甚难而公亦不愿为庸耳俗目所知也或曰公甞为严介溪作文集序似非界限甚严者夫李西涯公之师也西涯枋国日未能引君当道公且贻书责之不屈于师而屈于朋友固人情乎公卒于嘉靖二十年是时介溪尚未大用以旧同官故覩其诗文之集为之作序亦寮友之谊且介溪高才博学直史馆富贵可唾手得弃官而归结庐钤山下十有余年亦人所难能者当时莫不称之其后为子世蕃所误身败名裂公固未及见也公学宗程氏而恒以空谈理学为戒甞谓道必显诸行心必运诸事事中虑而心存行中伦而道得又曰讲学戒于相习各择一义为门户敷衍令不可破甚或崇好佛经老子曰精于六经大抵钓名以致利而已呜呼此数语者足以砭正嘉以后之学术人心而亦天下万世所当以为鉴者也公于二程子外独称荀子文中子有功圣道于元则称鲁齐许子能救世至发明诗义则独尊大小序而不尽用朱子之说大抵公之立身贵恬退而不贵躁进贵节义而不贵功名其学术贵切近而不贵虗元贵平易而不贵矫激其议论贵特出而不贵剿袭贵精当而不贵支离真可谓一代成德之君子矣所著有松窗寤言文苑春秋中庸凡等书而洹词为冣着其文笔亦在荀韩之间宋以后所不屑学也安阳故有祠祀宋韩公及公彰德太守黄君甫下车谒二公祠慨然景慕二公之为人重刻韩公安阳集乃并搜采公洹词补而梓之问序于予于是叹太守之尊礼往哲以劝来者于风教为有禆也遂不辞而为之序乾隆壬辰季秋月河南按察使江右谭尚忠敬序

　　崔文敏公洹词叙

　　安阳为古邺都地人才之盛指不胜屈而德业文章彪炳宇内与日星河岳并垂不朽者于宋则有韩忠献于明则有崔文敏二公虽生不同时名位亦异而识力坚定学问深沈实无二致忠献当英宗时为两朝顾命定策元勋屹然山立眞古社稷臣所著有安阳集脍炙人口然德盛功高立言犹其余事正不藉兹以传也至文敏则位不称才未得大展其胸中之所学然当逆瑾擅权之际率多靡然成风而公独不少屈可谓能硬竖脊梁牢立脚根者生平品行巳基于此复与何塘马理吕柟张士隆辈倡明心学阐扬圣道及因议礼不附廷臣以南力石成致仕家居绝无几微愠色筑书屋洹水上课农讲学诱掖后进海内学者翕然宗之尊为后渠先生其出处之正大眞有与忠献公易地皆然者正未可低昂于其间也一生著述甚富而其最大者莫如洹词一集相传始刻于赵藩王其岁月已无可考重刻于武安王紫埜先生则嘉靖己酉年也迄今岁久残缺模糊字画莫辩读者苦之雍正甲辰夏邑孝廉柴黄二公谋重加补剔余欣然跃喜曰是余之志也遂捐俸共勷厥事工将竣请叙于予予自顾鄙陋何能窥公万一然喜待罪珂里拜公祠宇瞻其遗像慨然想见其为人虽不能至心窃向往之今细阅集中诸体毕备其说理诸文可以翼经纪事杂着可以补史类皆以典坟邱索之文写濂洛关闽之理售倔聱牙非先秦以上书弗屑道其只字譬诸鼎彛其斑驳之色光怪陆离一望而知为三代法物非近今所可几及昔人谓有明大儒一人而已信非虚语今予借手二公成兹盛举使风尘俗吏得托附不朽实予之厚幸也抑予更有望焉先生之文皆所以明道也明之则必思行之明而弗行犹弗也予愿与生斯土及莅斯土者交相&#63150;日耳力&#63151;励勿徒作文字观务身体而力行之处则守先待后出则忠君泽民自可挽颓风而进隆古其有禆于世道人心者更非浅鲜也予故不辞弇鄙辄详为叙次弁诸简端庶斯文之不坠直与魏公安阳集同光日月可耳质之柴黄二公皆以为然遂书而授诸梓峕雍正二年五月望后一日西河后学刘而位熏沐撰

　　崔文敏公后渠先生洹词序

　　后渠先生洹上大儒也居乡行谊立朝丰采赫然照人耳目余少随先大夫安阳任时即习闻其梗槩及来守郡每公余读先生洹词若干卷不禁起而叹曰此眞见道之文也夫德者言之胎也言者心之华也胎不立则华不茂先生生平以洙泗为师实能肆力于贤轨圣涂以反求于身心性命而实体于君臣父子兄弟夫妇朋友间由是发为不能已不可己之文遂莫不左右逢源而洪纤巨细各中其节礼由篇甲申一疏可与日月争光也上西涯相国书暨政议诸作汉唐人莫之过也讲议十二评文四指示则显剖析则精崇尚则正无偏驳也黄勉之氏择善集序及史论各条得失是非断制平允黑白分法戒炳也喻问寤言皆自明进退之正发挥理趣之妙也诸记序传碑铭杂制即事见理无非有关世道人心者也其旨严其气和其奇奥非强造其灵警非蹈虚其肫肫恳恳足以动君相而激朝士其断断龂龂足以开贤智而觉愚不肖其所见确故有数千百言所不能尽而藏裹回翔于一字一句之中其所悟微故有殚精竭虑所不能伸而剥蕉抽茧于叩寂课虚之际非邃于道而实有所得其孰能与于斯先生之文洵不朽哉今夫五谷民生躯命所系故宝之江摇柱非疗饥者也以耳目不习见不胜贵异之先生之文刊诡削芜无习见邱壑固不患天下不贵异矣而不知其枢杻纲维所在罔非身心性命之精正如五谷之系于民生躯命者吾甚惧读先生文者之不五谷之而江摇柱之也适因贤裔洹请不惮追溯先生得力之由而乐道夫所以异于他手笔者古吴后学蒋希宗拜撰

　　崔文敏公传【 马理着】

　　后渠先生姓崔氏讳铣字仲凫号曰后渠先生山东乐安人厥考参政公随父委吏翁居安阳少司徒李公以女妻之遂占籍安阳云后渠生而白晳漆发玉质始能言即识文字参政公时以小学方教之年十三参政公知延安府事携之任时延安多髦士属官有名士七八人公取髦士与共日课所会文每文成誊七卷驰使七人者笔削之仍合为一卷使后渠通阅之久之诸髦士及七子才美皆萃于后渠以故成童时举业巳过人既闻吴聘君康斋学于甘泉教谕李健子干它日公擢四川参政又闻白沙陈氏之学于成都通判吴氏廷举年二十一中河南戊午乡举第九己未不第游太学时文字揽笔而成月试尝日中投卷榜出辄列名第一时太学有广东举人梁宗烈者白沙高第后渠即与何氏仲默往灼会文又闻翰林检讨刘氏德符以斯文自任即日就而求益德符亦贤后渠与缔交焉时后渠有知人之明又见贤思齐凡海内学者邪正浅深识与不识咸察而知之于是多闻多见诸史羣籍亦涉猎而得其概矣时理与一二友人同居辟雍讲习明辨笃行之学后渠三就三省而是之遂相与日簪聚焉盖自是切问近思以濂洛之学为阶梯以洙泗授受为凖的敛华就实有得于内不复求诸外矣乃益相与析义规过力行数年所得益深纯乙丑会试举诗魁殿试赐二甲进士第一已而遴入翰林为庶吉士选授编修正德初宦瑾窃政改官留都吏部主事瑾戮复官嘉靖间历官学士至南京国子监祭酒礼部侍郎盖所在行其所学恒在道云生于成化十四年戊戌卒于嘉靖二十年辛丑年六十四讣闻皇帝命吏部赠官为礼部尚书礼部议谥曰文敏工部营葬仍赠祭翰林撰赠诰祭文实特恩也配李氏工部尚书汤阴李公女明敏贤淑相夫子取友为学及仕明月有功虽吾侪友朋家事亦裁处之女士之英非世所常有者也先卒赠淑人生二子长滂从予学举人娶邵氏次汲好古敏学笃行为乡党及当路缙绅所重当路早举孝廉其父闻而力止之乃已后渠举子时学朱子文成矣后入史馆乡人有诵习文选者以选体相望后渠不屑乃效法左氏遂自成一家言云所著有洹词中庸凡松窻寤言所删述有中说考所编集有文苑春秋皆有关治道风化非徒文也他历履详墓志表中不着田史氏曰予观近世学者文虽名世传后多无与于斯文盖其始学未尝志道故终身无闻能不畔乎哉间有慎言能不畔者然往往温故传述而已夫天地开辟以来生人多矣而面目鲜有同者此造化日新盛德而道亦如之无穷尽焉是故前圣语道至矣而后圣犹发所未言前贤语道详矣而后贤犹发所未尽故温故知新斯可以继往开来而为人师也间有自谓知新而非实有见者则支诞而误人故不如温故传述者为愈复有厌常喜新取异端止观之说辟吾儒明经之学以六经为糠尘者此又焚典之流也乃若昭代名儒能温故知新而不畔不误人者后渠及予二三友人有焉予肤浅非阿所好也管见如斯后之君子其辨诸

　　明世宗赠崔铣京礼部尚书谥文敏制

　　国家敦尚文治优礼儒臣生既授以官阶没复锡之赠谥此实劝忠之令典岂徒观美之虚文致仕南京礼部右侍郎崔铣明敏之资该博之学登名甲第擢秀词林经闱输启沃之诚史局着编摩之绩持衡取士奉诏育才贤声素着于乡邦清秩荐加于南署既遂优闲之请宜臻寿祉之休讣音来闻良用悼惜追惟旧学可恡褒恩特赠南京礼部尚书谥文敏锡之诰命呜呼学以致身巳遂生平之志恩宜远逮益赠永世之光灵其有知服之无斁

　　【馆集】

　　【卷之一】

　　乙丑同年便览录序 

　　别石楼李老先生序 

　　翰林庶吉士题名记 

　　送马佥事序

　　对江话别诗序 

　　赠刘宣城诗序 

　　赠陈子序 

　　说交赠马敬臣 

　　石淙对

　　南京工部虞衡清吏司题名记 

　　问政篇赠方镗 

　　跋豪杰录 

　　五吏篇

　　上西涯相国书 

　　赠高生序 

　　张舍人墓志铭 

　　别友 

　　张先生墓表

　　送左毅夫还常州序 

　　悔斋铭

　　序乐趣卷 

　　赠秦子

　　赵节妇寿诗序 

　　送何仲子知巢县序 

　　长汀县主墓志铭

　　送张魏县序

　　辩似 

　　贺吴御史考满序

　　孝荅赠二陆守 

　　序李氏诗画卷 

　　贺郑都指挥序 

　　西涯乐府何氏解序 

　　广志赠刘远夫 

　　释思送许公还汝南 

　　野闻三首赠张御史仲修 

　　送师御史序

　　挈财 

　　宾筵赠别诗序 

　　河东书院志序 

　　梁古谷先生墓志铭 

　　汤阴县修城记 

　　王恭人墓志铭 

　　孙少卿墓表

　　赠董先生序

　　白发倡和诗序 

　　赠王嘉兴序

　　赠李典籍序

　　瞻辰楼诗序

　　

　　洹词卷之一　　馆集起庚午至丁丑三月 相台崔铣仲凫着　　

　　乙丑同年便览录序

　　黄御史希武编次乙丑同年录属冯无锡景祥刻之而以序属铣吾三人者皆见于录中故心枫举进士必有登科录姓名郡邑之类皆在焉复编此者以省叙也以省叙者便览也其便览者为有事于四方者也同年有世讲之义自吾之身而即忽且忘焉至薄也过其里庐而若罔知涂之人也以同年流而为涂人其可悲也巳是故开卷之际存者没者升与沉者感其所遇之异而吾则无异视也率吾党而敦友道者必是录矣夫友道有二焉礼也义也其情笃者其礼完其分深者其义重礼不完则隙之所由生也义不重则市道之为也是故生相问也庆相贺也没相吊也是之谓礼进必相引以贤母或妬也退必相要以正母或系也患难必相扶持以全母或陷且弃也是之谓义皆将于是录考焉于戏率吾党而敦友道者必是录矣夫

　　别石楼李老先生序

　　自铣事先生十又三年入则聆教诲出则仰声光颙望伟度铣弗逮矣先生方引翼之铣升沉数易先生直以大者期之此皆视为偶然之逢弗齿也夫古人师友谊笃酬知感遇孳孳然惟不朽是图私德不与焉未尝不感激慨叹思友其人于千载之上顾岁改事移志荒而卑行懦而却文攴蔓而弗成章诚恐一旦灭没无所藉以见古人非先生孰成之先生又还朝矣踬蹶且不暇何能进也然先生教诲度望铣得识而修之否虽日侍先生无益也今　天子朝夕想象贤臣之风采喜先生于既见矣少宰之职统百官掌邦治夫统百官巨衡也掌邦治总责也非刚月平直如先生弗胜古贤臣之业要其极如天地然举天下物物在其中非徒翱翱一世之上激清名于一朝发义气于一二事以为得也诚者立本也谋者定事也几者祛难也抝之者至殆也随之者至蛊也非老成邃密如先生将无偾事矣乎于乎此先生当往也铣欲私留者鄙矣

　　翰林庶吉士题名记【 拟作】

　　士而仕于朝自一命以上皆有所职少怠则黜罚加焉惟翰林庶吉士仕矣而以读书为职则犹夫士也是故处之禁署以专其志给之既禀以&#62730;&#63140;谷其家阅之载籍以博其见督之文臣以稽其业自永乐甲申至弘治乙丑若干科若干人矣于戏士不逢时犹且学圣人之学以植巳而济民况待于上之人乎哉夫三年养之数十年用之薄养而厚用寡蓄而大发而欲尽获其效不亦难乎予闻处事变者存乎才烛显微者存乎识妙感应者存乎德成是三者存乎学则夫后世之学代更世易各出其见而欲得其眞固难矣即有之而咻羣和寡能坚而不变则又难矣学果非眞则才失之邪识失之陋德失之颇而诿曰用之勿求备非予所知也院旧未有题名学士某创为之录其名考实也勒诸石垂久也虚其左俟续也纪以文厉同志且着鉴戒也 

　　送马佥事序

　　南京御史大夫振入府中尽启故牍程其属功能之高下将荐之备陟焉乃阅案问曰往巡江上剔偷妥旅使行如归何烈也遣马御史乎从史跪检巳仰对曰是也往理戎亩赋足而下不惊何惠也遣马御史乎从史又跪检巳仰对曰是也迩昱盗匿获隆凶蔽愆卒置于理闻者愉愉何明以执朼遣马御史乎从史如前对大夫曰于良御史与若速具疏吾上之未上马君巳拜江西佥事人莫不以为当也君方警畏日求未备诸御史具其事授铣曰先生故职文字其将有益于马君也铣曰唯唯君子于天下谈不如见亿不如历不见而谈者冥也不历而亿者紾也夫去蠹莫过乎烈字下莫过乎惠烛幽莫过乎明终事莫过乎执四者人之美行也君既举之君吴人也江西楚也吴楚之民其习好同御史佥事外内对置其职业同以四美而行乎二同之间君何患乎无政也君字善征癸丑进士

　　对江话别诗序

　　对江话别赠顾开封也开封为郎厥有盛名乃闻于上陟守大郡夫名著则思实任重则思才实不修则名陨才不称则任偾是故惟君子能忧之亦惟君子能告之告之故永言之示不忘焉于乎吾观是诗而知友道之益也僚友之诗其辞明其旨切交游之诗其辞婉其旨远执友之诗其辞扬其旨深明以切者警之也易事者跲艰事者立是忠言也婉以远者风之也读之使人油然动心不骇情不嵬视是微言也扬以深者美之也知有美则爱之爱之必永终之矣是卮言也三者因其分之异也望以不朽其意不异也吾故曰观是诗而知友道之益也 

　　赠刘宣城诗序

　　成都刘觐阳在南京考功七年初为主事泉山林公为太宰敦绰雍容密隙覆污止责大指有长者风觐阳承之无咈人曰君行何类宰也曷易觐阳曰唯唯觇其行事无易后拜郎中野亭刘公为太宰刚峭严冷程功剔蠹细小不忽有大臣节觐阳持故守人曰君何咈宰作也曷附觐阳曰唯唯觇其行事无附夫世故曷巳惟理则定吾持其枢以御其变高极乎层玄深入乎重泉巨并乎无外细破乎秋毫吾未尝往彼不能离何有舍巳以逐人哉橘踰淮而为枳貉越汶而毙无恒性也窃脂不谷松柏雪而不萎刼火不烬玉定分故也是故亡而徒抝者贼更以求容者痿餙者奸昧者伥皆可悲也已觐阳迁宁国太守过予室别求赠言予谢曰君故履巳固且诸君诗在卷矣 

　　赠陈子序

　　陈子文相居谏垣奏事忤旨系狱两月除名其母氏讣又至陈子罪躬省咎其友崔仲子铣叹曰伟乎陈子之为丈夫也虽然天岂重困善人秋哉士惟末之养巳往利而举易际亨而志轻举易多舛志轻多丧故却而后能进降而后能伸紾而后能达天之大乎人也松柟在山历霜雪风日之摧折数百年而材楝梁任之而况于人乎天岂重困善人乎哉世之成务者曰明曰直迷几失会罔正感径其名为盲枉我逆人屈志附咻其名为俛盲不能行俛不能伸予于封事见陈子之明曰练而中予于抗论见陈子之直曰罔畏威而回口然明生于思塞于亿直出于理败于气思通微者也理干事者也恃亿必疑疑则狭任气必侈侈则凌疑人者人将疑之凌人者人将凌之当事而使人疑且凌于是乎怨起而谤腾下谨而上眩矣夫思不精则明不远理不充则直不大欲精以充学哉学哉 

　　说交赠马敬臣

　　夫羣游尊合者市人之行阳谀阴诋者险夫之心故孚以义则越域弗能问也期以大则隔世弗能忒也昔者铣与马子及二三子之友也见异必求言易必规行爽必正容慢必风一日之中有新知焉一会之中有默变焉自铣及马子之仕也言不尽规行不皆正容不复风见不暇求一日之中有弗知焉一会之中有渐背焉夫交不形亲惟心是坚道不迹观惟当是符自今而视铣欲通故而失之涣寡与而失之傲容众而失之随感时而失之放论事而失之激因俗而失之染是古之宕人也马子见事明而不发虑事深而不泄处世安而不迁是古之笃人也马子过铣百矣马子犹璞玉然铣虽有怹山之石无所用之大学之教长者服之少者则焉齿长而无猷为铣之罪也马子何与与然无取于行为耻并废于言为薄请终铣之言而毋弃可乎夫见善欲为勇之大也闻义即悟智之先也为病于待待者沮于私于是乎懦心生焉悟病于袭袭者格于近于是乎轻心生焉懦而犹以为强轻而犹以为周是故语大而发小见漫而中疏心劳而力却志广而才滞要其中者欺也传者曰毋自欺诗曰如切如磋如琢如磨此之谓自慊于秋马子母弃予言

　　石淙对

　　客问曰地以域分域以名定太宰杨公取滇之石淙以名江南诈古古与豫生曰有之昔周扁濂溪着其乡也吕书东莱追其先也夫着其乡则思为之重是故有弗辱也追其先则思为之绍是故有弗弗肖也弗辱曰仁肖曰孝仁且孝其惟君子乎客曰贤不遗位而戌名智不遐行而灭德翁方居巗廊之上乃耽山水之僻袭居士之迹殆不可与生曰奚为而不可也夫无累者弛张易省缘者去就决甘淡泊者纷华不移守退让者势利不乱故鹏之抟者适而巳龙可豢而食之者欲而巳昔伊尹成功而罔居周公摄政而思明农惧盈之灾也唯君子不有成不梏位于是乎业着而道尊奚为而不可也客曰然则翁将隐与生曰未可也君子之于世无去无就惟道之从介士甘遯迹以遂高退士务匿名以辟咎志士求危身以着节义士乐奋勇以垂声曰行不同失中一也臣之事君交有浅深任有轻重恩有厚薄夫违则去之谷则耻之初仕者处常之法也大臣则异故交深则必懋其德任重则必安其业恩厚则必永其祚知消息盈虚之几贵豫处治忽安危之系贵节是故汲黯寝淮南之谋直也韩琦平内间度也司马光改法实也枎大臣者国之寄未可遽言隐也客曰元结寄义于七泉张咏表德以乖崕石淙之义将是类与生曰然吾闻阴阳之气凝者为石流者为水凝者无变信也流者无滞智也石体顺故可器水止于内故不可御孔恶其硁孟非其激在人也亦然惟信能立以通行则不窒唯智能运以正出则不流是故有恻怛之情曰仁存而不妄曰诚行而不跲曰才因势曲成唯中是经曰权发于仁体于诚斯尽信矣周于才达于权斯尽智矣此之谓备是故可以立巳可以事君可以权出处可以正天下备之至也 

　　南京工部虞衡清吏司题名记

　　虞衡郎中一人员外郎一人秩皆下大夫主事一人秩上士掌山川林泽之贡凡贡鸟以羽兽以革材以阴阳具内于玉府四方季上工稽其迟速为之等巳使执艺及期则遣还凡治戎器皆掌之夫富邦国以贡饬邦国以工平邦国以戎入贡贵俭布工贵均治器贵精侈用极好竆搜数索曰奢空艺徒名私伙公歉曰倾数备实亡形完用折曰敝奢而后民匮倾而后事废敝而后宄作三者国之大疚司虞衡者有罪焉今天下事归北京遗南京者什一二然其责均虞衡无题名碑岁久者无闻郎中唐君荣借之乃创为止列近岁若干人他无征故然亦可以考实后宦者将有警与唐君字仁夫唐西人 

　　问政篇赠方镗

　　方子为尹问政于崔子以王子为介崔子曰夫为政拟乎古者多泥泥斯滞矣因乎俗者多随随斯蛊矣故不外取而足者身之谓也予昔与子升于汴闱业于国庠既潜于豫郊知子旧矣子之为人也信中而直行遇事以果举斯以往是为政也夫积爱蓄惠使民弗疑莫大于信布公止僻使民弗咈莫大于直定法一听使民弗易莫大于果信以主之直以断之果以成之三者既备政无不美者矣信贵能明执偏废全其失也塞直贵能容任情驭物其失也绞果贵能详疾行寡顾其失也率塞则民惑绞则民践率则民讙三者不去政无不疚者矣是故明以立信诚之通也容以翼直谊之大也详以出果知之周也夫然后居则中正动则准方子谢曰子之言大矣美矣镗敢不敬崔子贺曰子言及此是吴桥之福也 

　　跋豪杰录

　　夫古以准今哲以表学故考古者将以蓄德匪曰广闻企贤者将以正行匪曰备故不然虽高文大册犹仓箱之菽谷我何与焉

　　五吏篇

　　深文炼法此苛吏也而世尚之曰法理之吏饬外修誉此伪吏也而世尚之曰严明之吏逢颜逆向此佞吏也而世尚之曰恭谦之吏暴敛厚征此贼吏也而世尚之曰功能之吏巧征窬取此贪吏也而世尚之曰材干之吏近臣徇私爱而称之世主采浮称而礼之礼之则加赏焉反是虽张季之平卓茂之眞延寿之正阳城之宽张堪之清近臣徇私恶而毁之世主惑羣议而弃之弃之则罚加焉非介士必因赏而改心因罚而渝节五吏者治之蠹而贪为之源也夫贪匪以自养巳也必遗近臣以求誉于是取之豪右豪右复取之细民取之豪右什去其五矣取之细民什去其七矣久则罄夫徒贪民不慑而获微也必制以苛苛必能而后行必覆以伪伪则讙民而怨上闻必悦以佞佞非征敛无以自见也必肆以贼如是然后可以遂贪是故五尚行而吏不良五吏兴而民不安求国长治弗可得矣 

　　上西涯相国书

　　窃闻忠君者远不间其情厚师者微不恪其敬君师大伦也颠而能扶为忠爱而能谏为敬铣赵之贱士也待罪侍从坐视时变上未能讼言于君次未能私告于师是天下之大罪顾思不敏中实空然知罔行殆何堪听闻铣是以忧深而醉思剧而颠徘徊门墙进而屡却也伏惟执事好士容污若将弗及寸材尺美未尝遗之岂独铣之弃乎用是敢布腹心焉今有人病赢者精竭而神惫独面人耳然嗜饮好内未巳或告之曰子之病也危&#62665;将不起必斥而弗信使其父兄子弟垂泣而告之必惧使国医告之必怳然而泪下矣何则父兄子弟至戚也其言必不罔国医识精也其言必可征今天下之病深矣财殚而用加侈民疲而劳未巳赏数而功不劝罚轻而罪不威令下而不循惠施而不沾官肆贪而法废事取具而实亡天下十有三省耳用兵者八朔方兵敝玩而不力公私以供匮人材以利偷若再有啸聚何兵以讨边或寇入兵马之枉内者留之恐边轻遣之恐盗张庙堂之经营始大也虽然此见事铣耳不得闻口不敢言者又百此乎今　九重及帷幄臣偶未之思耳然惟执事能告之执事自辅　先皇泽流而望尊先皇大渐执手流涕付以爱子权重而人服一也执事少秉清节逮贵愈坚相几酌会为国蓍蔡行高而人信二也是故以戚则子厶识则国医故曰惟执事能告之也执事弼亮初政调和瑾虐厘獘庚午入告累矣似犹未饫天下之望也顷闻执事上疏忠恳而中继闻请明农子不云乎大臣以道事君不可则止执事去之是也然亦有否夫事幼主与成主者不同度而建处平世与纷世者不合迹而毁绩善始而不完其终犹无始也窃窥执事者盖欲以身示儆云耳夫告人之道三积以诚者要其信也动以容者要其感也示以利害者要其惧且听也文字章奏言者意弗尽而听者情不达效固难获矣窃愿执事时请面对创难而覆易善存而恶败帝王之轨　祖宗之典诚于中而征于容因其明而通其曲　上英武冠世深信而改度然后　天下　可徐理也若一二帷幄臣执事与共政矣昔有二客登舟入舱熟视之世雠也见必以刃接舟及中流风二客骇而共图之卒济非前相怨之深而后相克之力也志诚在于生故彼臣者亦愿执事之善告之也彼诚我听故亦可以有助矣又闻古之君子之事君也智不□则曲势以求成力不施则广谋而获遂夫君以为社稷朼吾为固之如盘石然以待君悟举完器而付之而后臣之道不缺不然使至如所谓无如之何者君幸悟奚济也窃意执事之计之不可缓也夫举政以才行介而内信学深而知政艺精而适用才之全也偏得者酌用之毋以科目拘其进毋以浮伪溷其眞毋以麤率　其直毋以小瑕遗其长毋以资格缓其为使部荐其监监荐其守守令各荐其属抑幸治贪厉耻表节严其进核其伪不惟得眞才亦可以正士习矣自天子以至于士未有不须诤士者忠直谋略者执事宜引以自辅使之怂懑尽其咨议不无禆也周上需系民心财也蓄久者积为力者充食冗者耗费奢者竆贾谊曰一人作之十人食之必饥十人作之不能衣一人必寒今内廷之奉军旅之供者可计乎南以水荒北以盗芜其入岁几何也财不足则民贫民贫则苦生苦生则心离心离则凡可以救死者何不为夫盗者扰始也扰之靡靡英雄因之而起是故乱自财始子曰节用而爱人周礼岁终计入以会王用官以工皆稽业而定既唐并庶官今皆可行也夫本强者能制弱枝备豫者能当卒变禁兵本也重镇备也两京禁兵伍以内赂而缺操应故事而举治戎者循例犹以纨绮子将之一旦缓急此属可仗乎当燎眉濡发之时尚修拱手徐行之度非计之得也秦晋两镇地险人勇于今尚安及后可恃选将以练禁卒择人以守秦晋厚结民心精治士马守险广储俾可凭借今议者曰土兵劣于边兵未知计者勇不自奋作之斯兴技非自长习之斯熟　太祖定中原江上卒耳　太宗北伐中土兵耳是故安危在所任倡者利钝之系也夫政贵因时法先救獘出蹇者必求助非深服其心能制其命者否也昔董阏于为赵守过深涧壁峭若墙下瞰百仞问曰婴痴狂悖之人牛马犬豕有误入此者乎乡人对曰无有阏于曰使吾法犹涧也则人莫之敢犯胡不治故不可以弘治之政施之今也是故烹一阿大夫则谀者远而罚惩封一即墨大夫则谗者远而功劝无别而缓非所以为政也愚生何足以知国事窃窥天下之势不急救将不可为伏惟执事当国安危攸系故敢俯伏门下稽首上书干冒台严不胜陨越之至谨伏斧待罪

　　赠高生序

　　始张西渠病予与王淇东候之予曰天疫曷慎诸西渠曰偶不佳耳予即延医医曰伤寒少阳症也下药而西渠病大作头岑岑如戴石气着人如炙孟无涯理者参搉予视生色柔而应缓窃疑其弗胜也秦西涧曰子以辩言饰容者为能乎夫足内者不炫裕行者寡辞辩言饰容而用折者子以为能乎越二日西渠病愦疡面而中泄予惧谓生及诸君曰弗可坐待也巳生矍然曰张公近臣也伤寒颷症也吾甚敬近臣而重颷症吾所以来为张公也苟有愈张公者毋有避也蔡石冈举医一人朱给事一人予举二人次又举一人然诸医言各殊予私谂生生曰夫伤寒者迟则注急则败是故治之有会焉&#62672;&#63140;业之术盖弗谬也最后张复泉举一人予候其至视之盱瞻而扬貌切脉巳悉非前诸医论曰湿症也其言支曼不会理视生甚倨生色和孜孜酬应不倦予罢其人不用或惑之予叹曰周制冡宰统医师使治其属正术而稽事夫正术则下寡岐业稽事则赝亡溷心礼失而眞昧眞昧而业纷业纷而赝作然后民讙而咎彼艺固毋深究也于是咸尊用生使尽其术越二日而西渠汗矣又三日面不疡矣中坚矣西渠甚德高生间谓予曰子异生之术乎曰然夫好大言者宕医也易惑而移者懦医也据方而不权者庸医也好自用而偾者虐医也挤众论以售术而不恤人之死亡者贼医也均之能杀人也贼莫甚焉西渠曰然又曰始子疑生何也曰慎之以审其才也子求医何多也曰公听以求全也何卒从高生曰诸君子之明也 

　　张舍人墓志铭

　　张舍人名伦字天叙千户张能适子也其先沧州人祖某从　太祖伐元后发监党逆谋授府军左卫千户后从　太宗靖内难改北京府军卫其子孙因家焉舍人早卒无子舍人止一弟杰袭千户杰一子瓒无他张也舍人老实无嗜好北京四方之人枉焉其风错故其习殊贵势之习侈侠少之习儇商贾之习便寒约之习俛儒学之习贲独舍人斤斤然木讷人也然其事父处弟如礼要其中亦有负乎而弗获长年使人无述焉故谚曰栋材弗成朝花则荣巧艺不比拙就得利悲哉王媪王千户恺女也年二十五嫁舍人舍人死时媪年三十二为孀妇四十七年始瓒生数岁其父母以寡子故甚爱之媪瓒诸母也独奇之曰振张氏者此儿也吾夫死窃忧门户衰今幸夭不绝张氏矣瓒失母媪抚训之瓒果积官列九卿舍人宣德丙午九月三日生天顺五年六月三日卒媪宣德甲寅十二月二十三日生正德七年七月十六日卒舍人享年仅四十媪乃七十九然媪劬劬妇节期不食矢言则劳瘁过舍人百矣舍人信有妇哉媪卒之次月一日瓒启舍人穴合葬铭曰巳秋巳靡嗣只艰乎艰勚妃只章女行曰太史祔女禩女从子

　　别友

　　诗曰他山之石可以攻玉铣仕得二友蔡子成之穆子伯潜蔡子布衣予与接曰仕者着交也蔡子内朗外润遇事隐重不泄穆子靖专而凝发笃向文史独铣佚荡二子不弃之其有见乎哉古之交也会文而翼善居观而弼违而犹重赠别盖感于情则听必重期于久则思必恒定于要则行不渝兹二子将铣别矣铣不可二子未尝默然意沈而词婉铣浅中丛论非二子将斥辟之而况听思且行乎而况重且恒而不渝乎蔡子长于智智者事之君也疑者智之紾也怯者疑之滋也吝者怯之役也夫成败靡形判之于几吉咎曷因帖之于理理顺而吉咎不乖于趋几明而成败不挠其向是故与其周百虑而失为孰若就一得而着节不吝无怯不怯苶疑而智矣穆子能守然君子之心深含六虚洞观万变往以序而非拘会于一而非遗是故理昧多窒事罔多忧养浅多露学孤多惑见泥多陋着意虽善而非普物虽外　而内孟子曰所恶于执一者举一而废百此之谓也 

　　张先生墓表

　　睢阳蔡公守济南卒子天祜财成童张云鹏先生以易教授见天祜器之先生居睢阳东陵里中天祜往从之游既天祜入太学先生作知县矣天祜家素窭先生数周之乃得饫朝夕先生治经不臆入不奇探曰先儒有训其索赜而辩辩矣心麤气逸胡为背乎其教曰寡欲以养身守身以能官者操领也夫尘则扬而水则浊绳则直而木则度故欲炽者心亡巳枉者如乖先生眞知学哉先生不得进士知三县又不偶而退老于东陵先生孝贵悦心不惮曲遇政贵定民不徼赫号仕贵获巳不嗜厚成诗曰岂弟君子于先生见之矣天祜善铣济南公铣大人之友也天祜思先生教日欲砺行以酬知立石以章幽铣闻而叹曰济南公膏秩而家约啬荣而节信先生用未昌而行孚天祜承家而不倍师是故济南达其忠先生宏其化天祜永其誉

　　送左毅夫还常州序

　　予外舅鹤翁使伻以左君桓来曰若宜有赠予问左君欲奚闻左君还辟再拜曰始桓以郡檄起户部书筭九年给冠带将授八品秩顾多病不愿即仕也暂请归郡予曰子以布衣入京今归则荣矣常尔父母邦诗曰维桑与梓必恭敬止而况兄弟兄弟子之行乎而况王父父之行乎惟谦不府恶惟约不丛尤勿勿&#63139;目孱孑勿怙贵势其庶哉左君曰吾宗自征君来遂大叔祖名御史也吾父义士也藐焉孤桓未有绍前人者予曰宗之大者难守先之贤者难继顾大则无俟于亢贤则无患于无因子诚不忘则思修修则继继则能守矣左君曰桓少也业文而通筭学无成独以筭名吾耻之无能大其先也予曰子耻杛之未学固也而卑筭于后世所谓文者不亦惑乎古之君子之学学道也而曰游于艺艺者以广道也夫数大极乎亿兆细入乎丝忽天地莫外其围鬼神莫测其变使人思精而约理达而该故君子贵焉后之君子之学言经通故而巳矣言文摛辞而巳矣獘神至死而不知道者何物也是故愦愚惑庸饰誉长伪子何慕焉左君谢曰桓未之闻也体于道验于器终身不敢薄吾艺

　　悔斋铭

　　乘气则矜逐物则移女行方迷谓女自知惟诚女药惟圣女师女不进德不死胡为 右铭

　　女有百非恶人女扬女有寸是怨人女藏于乎岂有女独是而人皆非于乎岂有女既为而人弗知嗟女亦奚如斯 左铭 

　　序乐趣卷

　　天乐由顺作忧以逆来事寡顺而多逆情向乐而背忧故乐者鲜矣庄周古之名善言乐者也其言曰鹏风而抟其翼樗弃而树于野迂大不实吾无取焉鹏因于气樗激于无用因者寄也激者忌也无所寄则漠有所忌则挠夫性以约情则衷顺以应事则化是故遗荣则不求忘则不争伙择则不忮去饰则不葸静则安动则达所如则自得夫何寄夫何忌易曰由豫大有得其是之谓乎紫巗刘先生有从兄凤居京师凤有园园有轩王虎谷题轩曰乐趣紫巗及晋诸大夫游而适焉于是说阐其旨记载其业赋敷其事诗揄其兴泛泛乎和平之音洹野子紫巗诸大夫之友也紫巗曰惟卷有序所以纪始永终畅厥大义也敢托吾子洹野子曰诺

　　赠秦子

　　孟子曰凡有四端于我者苟能充之足以保四海秦子之交诸子也过规而善勉难恤而礼恭可谓得友道矣秦子之理储也稽实杜请伸善惩猾庾丰而刍粟美可谓得刚道矣秦子治利而不染其枉草场也不举权觞　而甘菲食可谓得廉矣秦子清蓟地也亩明于官租宽于民弱免豪茹后无害贻可谓得惠道矣夫不知者冥则亡适则不行不行者枯而寡味则不充秦子知矣行矣其弗充乎哉秦子拜郎中督储于宣府当路器而拔之也边者卫夏之垣食者守边之本才者足食之方道者御才之辔是故充友道以待僚则衷充刚道以理食则足充廉道以止辟则畏充惠道以临民则安夫鉴别形而丑忘怒公也水溺物而舟常浮虚也轮运重而辐不折众也木脆质而根穿石积也故曰日新之谓盛德是故德盛则业大矣 

　　赵节妇寿诗序

　　子观赵节妇寿诗叹曰厚哉郑子之为道也诗曰我送舅氏悠悠我思夫远则恩易杀疏则情不联世固厚父族能厚其母家则寡矣而厚其祖母家则又寡矣节妇为郑子祖姨母嫁庄氏节妇有三善焉少失夫而贞曰节教养四子曰慈存夫之弱弟曰义虽男子或愧焉当时节妇丛苦而尝瘁人疑不寿乃今八十健矣谓天无意于善诬哉节妇念其姊字郑子郑子思其祖母及节妇于是节妇之行野倡而朝和幽而章久而着可以示乡妇然为之者郑子也于秋厚哉郑子之为道也

　　送何仲子知巢县序

　　昔梅溪君汝之闻人也潜不隳行卑不降志节矣伯子景韶学润于乡治立于民才矣季子景明行靖而执辞美而典名称奕如也文矣景旸者梅溪君之仲子也兄韶而弟明敦貌而质行夫世贵之子人宠之巳则易之世贤之子人重之巳则难之内外有则出入有畏德成而易焉曰重才非拔则不能亢宗行非卓则不能骋轨人重之必望之望之必思罪之矣曰难故纪惭太丘彧劣仲豫不可不慎也仲子初仕得巢令夫巢畿邑也令牧官也牧良则畿民能畿能则远人柔是故不杂好者业专不求名者功眞援贵者佞生遗惠者敛急啬费则才用足敦礼则教化行刑当而威令简而举是故可以为子可以为弟可以为兄教立者忠遂弟立者牧良

　　长汀县主墓志铭长汀县主者

　　赵府汤阴庄僖王第四女也母武氏年十五汤阴郑玑尚焉授宗人府仪宾初庄僖王贤自贵女择对郑氏居小元村七世不析爨其人皆敦朴尚义不失口于人世之机诈不知也玑父讳祥邑称郑五老郑氏多田故饶于财男力农间出治贾女习蚕织阈外事不闻农贾所入皆囷之有婚嫁者族长给费寸布合粟母或私者成化间岁凶出粟千斛助赈济虽未遑文字其行与古笃行者垺五老少贾于临清每归倒橐钱帛委地其妻子亦不视长女归今少傅李公封夫人少傅初仕为主事管临清闸五老不复贾少傅贵郑氏渐微于少傅伙干请玑尚主庄僖重其世也县主聪慧婉顺凡主适夫家处尊幼悉以亢近年稍抑则乘驴车造人家饮或出郭竟日嬉揆　帝家礼不宜县主每翁姑入府治具上食唯谨待姻戚如外家妇未尝辄造人家仪宾或病视汤药自扶持之数有子女不育存者曰目&#63140;昜娶矣曰晊四岁女一适李继文卒孙一曰牛住子正德五年十一月二十八日病孕不起生于成化七年九月二十八日享年四十葬于正德八年正月十三日铭曰奕奕笃郑肇自山西自西徂河于荡斯栖族大而昌其孔齐人亦有言俗薄不医维郑作　砭维俗巳而彼饰而伪树阙表阀顾兹笃行潜遂可灭我铭主室寔章世德世载予文大郑烈烈 

　　送张魏县序

　　夫用不利不谓之学民不安不谓之政非学则失所以为士非政则失所以为臣元杰敏学伏而有不知政者哉夫民以政驭学以政行政以欲坏欲者贿也名也成官自贿则下鲜廉得最循名则下觧实贿或败官名可惑世故有薄贿而厚名章名而阴贿者也夫扬干办则休养不暇理矣尚逢迎则方直不暇修矣好营建则俭约不暇顾矣齐簿书则眞伪不暇核矣夫道无岐由心无两凝援上必虐下务外者慝必积于内古之君核名者无如汉宣古之臣饰名者无如王成不明不忠今滋烈矣伪可行乎哉是故好名必伪伪者必改故曰君子诚之为贵 

　　辩似

　　孔子有言恶紫之夺朱也夫善恶犹水火之不相入也显诸事则相背而易知藏诸理则相近而难辩故举舆薪者非至明也闻雷霆者非极聪也第尧桀者非上知也君子之于道非任不成非气不至自是似任而非客气似气而害自任者虑欿而强自是者喜盈而损正气养而益昌客气暴而易折君子之学无成而不至者自是与客气为之也夫志道为任配道为气坚任而驭气为心心犹泉也道之则流浚之则新蓄之则充扰之则浊实之则塞是故实莫厚于自是扰莫惨于客气二者未除其行谓之袭其功谓之假

　　贺吴御史考满序

　　吴子守御史三年考绩部署考曰明以待陟崔子之友御史孟无涯子曰吴子政以成身　恩以荣亲洋闻进者成善者荣贺以相之辞以章之其诸古之道与崔子曰然无缺为成不辱为荣君子愿乎哉有成而见荣则遂心而扬气业必隳夫知缺者知成者也知辱者知荣　者也斯君子贺之矣今之赞治者曰曰科曰台部知行言弗给议者弗深罪之科知言行未昌责未寄焉御史得言且行者也夫节义者我也非夫人也不见则不能不勉则不敢思利于家则伤国思安其身必危君铣闻之言之道二曰救曰劝贵乎防行之道二曰激曰扬贵乎化豫而止之谓之防默而移之谓之化防莫如堤化莫如风堤固虽狂流必顺风鼓虽微草必变夫患成而救之则鲜弭善消而劝之则鲜复其名曰慢臣世兴行而纤恶可激也故形烦而疑世绌邪而巨善可扬也故赏寡而沮其名曰棘臣慢臣废棘臣紊是故防生于明化生于公明公生于畏

　　孝荅赠二陆守

　　姚江陆参政先生长子相以郎中出守长沙次子栋以御史出守河间或曰斯可谓尽孝矣乎洹野子曰可以为孝矣未可为尽也吾闻汉陈氏世倍其贵而天下曰惭宋张轼氏位未半其父而世称之曰贤然则继述之道可知巳是故节者易枉而难树才者难达而易滞能兼者贤倘来者位贤而在位贻亲以令名位以荣我也不贤而在位贻亲之恶名位以辱我也辱则君子无取焉尔

　　序李氏诗画卷

　　人之趍善也亦有渐焉贵张人之伐富塞人之聪既张且塞善斯远矣画者肖物之形也诗者合物之情也物文形而后肖之诗触情而后合之肖以察物理合以兴巳志是故君子之自文也内义必有纬外度必有矩于是乎远近象之法行而化成斯天下后世诵之矣于戏君子之于学无感而不存乎尔

　　贺郑都指挥序

　　崔子曰日者蓟盗之起八人也度险如家治缓溢为万人大师而后克之赏也劳者下势者上夫德衰而后有政政格而后有兵兵怠而后有赏故化世不言政治世不言兵振世不言赏赏而犹失末孰甚焉昔闾丘氏之子也溺其父号于国中曰能救子者予金渔人援之出闾丘氏之戚攘为已德其父金其戚而徒劳渔人及其次子复溺号犹前也国中无应者故信古之所贵也铣外女弟之夫存亦从师有功自指挥使升都指挥佥事铣外舅鹤翁及乡大夫贺之铣曰尔存功倍于尔者尔知之功蔑于尔者尔知之思倍当安思蔑当慎自尔祖至尔为都指揇三世矣尔父尚行啬家夫盈而能守故有尔今日尔惟嗣德惟孝尔惟报赏惟忠尔惟纳贺惟畏且铣闻之福不可妄受曰持贵不可徒居曰称不持福则为戾不称贵则为辱夫善饮者余其量适也满其量犹或可胜也过之鲜不困且病矣故君子惧福而忧贵又曰尔存尔达尔毅尔欲尚官其夙夜守予言斯克有勋有闻 

　　西涯乐府何氏解序

　　铣之使梁也见何子孟春西涯乐府解曰唯涯公能指昔夫之心唯何子能逆涯翁之志可以策可以沮可以发乐府之道其备矣乎先王之治天下也曰化曰政曰乐化以迁政以格乐以兴且永成化而达政者乐也孔子曰诗三百一言以蔽之思无邪善不章恶斯纵矣恶不诫善斯止矣虽尧舜未之能治也夫乐者声以宣辞辞以陈事其旨远其言婉其意切远则思可深婉则感可入切则听可久和于歌被于器始于家极于邦国不戒而孚不猛而厉是故直而敷者类乎文显而斥者类乎许巧而诱者类乎谑质而浅者类乎野华而饰者类乎靡斯皆远于乐之道矣 

　　广志赠刘远夫

　　崔子论今之赞治者曰得言且行者御史刘子为御史三年辛未上疏劝学与政壬申按辽东摧权枉而字卒既言且行刘子其御史与刘子甘祸如素左秩如忘如是其言且行也孰御夫烛事乎存识当事存乎气识有闇明气有盈歉故得失生焉故介茹彦博安石吐准决澶征天书献虚生识义生气居弗安必摇业弗新必画画者为机摇者为蠹燕石之白耀玉也火之则烬东郭氏之大瓠实以石浆则溢故君子审安而正业顺不忘逆不沮久不怠须臾不舍是故蕴之精发之中行之远昔颛孙师曰令尹子文三仕无喜色三巳之无愠色仁乎夫子曰忠矣孟轲氏曰仁人心也 

　　释思送许公还汝南

　　山东佥事许君逵以伻来言曰逵幸有父母在又幸有禄足以养惧盗不果迎暨盗平吾亲始来居一年而欲归逵实无以为情也铣闻之曰君逵其欲事亲者乎孟子曰曾子养志事亲若曾子可也君逵尔翁媪之来就养而巳秋铣闻之乡人尔翁达理而畏媪能相之往者盗起越国入郡邑如虚君逵令乐陵能守能战能馘首凶夫夫知君逵忠朝董戎典越阶陟君道大于邑宪尊于令夫人绩损于不继志怠于小获夫亲喜其绩则思见之虑其终则思教之见而慰教而安归乐桑梓可矣君逵尔遂尔亲欲母以过思为也且铣闻之功不可喜喜必要才不可恃恃必肆实无亏正无回备无败夫欲行陆者以马郭游羸可也百里游驽可也千里游者非骥中道罢且仆是故君子非不贵之患居而无今事之患又曰君逵尔谋力多才监铣之言斯克事尔亲 

　　野闻三首赠张御史仲修

　　太史氏使梁过琉璃村有丈夫以数童子逐雄鸡且诟之太史氏曰尔何雠鸡为不大棘邪丈夫曰此鸡适鸣太史氏叹曰鸡晨其音又何尤焉君子言也时人皆听之 涿田旱天忽兴云将雨农人不甚说也太史氏曰尔不欲南邪农人曰云暴腾而无畜虽雨亦不治雨阴阳之交也聚斯厚厚斯酝酝斯雨则霈然矣巳而雨果不成太史氏曰畜之用大矣哉太史氏渡曰沟曰美哉河水胡不楫之以达滹卫以利商旅渔人曰河壮泻而无节故时有洲洲则舟胶而不可行河有九曲而大江历三峡而永险者降其汜者也徐者均其达者也斯可楫可利太史氏曰其然然故君子拟议以成其变化 

　　送师御史序

　　孔子有言诵诗三百授之以政不达虽多亦奚以为故君子不冶苟得斯精其业不先藻具斯大其用师愚诵诗二十年用其采以发身用其实以理官夫升而贞者不息也旅而安者即次也贞安可以利其事业诗曰淑人君子心如结兮夫眩以行必变枝以语必离二以任必夺故火之炎水之湿聋瞽亦信之诗曰周道如砥君子所履权辅经者万各定也实待虚者一其止也是故尧协万邦而舍其子孔赙馆人而啬于回情有不敢伸强有不敢遂新有不敢先旧大有不敢越小同轨之车燕徐合辙不缩之勇圣哲惴中诗曰采采芣苢薄言襭之用言刍荛可师也不改法言可赘也闻言而不能择则哤以淆择而不能会则错以碍碍且淆必欹吾之衡矣故轻重为之反夫奸者君子之所防也暗者君子之所烛也毒莫如鸩愚夫知辟之酒甘毁躯明者或乐焉是故言稽其自行察其心吝毁竆其与顺拂反诸巳防奸烛暗之道也诗曰肃肃兔罝施于中林子不忘亲则孝有终妇不忘夫则贞不失故入山思登无易步矣涉险思济无怠楫矣臣不忘乎君则远近幽显无乎不奉公诗曰维子之故使我不能息兮忠臣之行也 

　　挈财 【 有序】

　　御史张起溟巡淮盐问政于予乃作是篇挈财则惠均专利则怨聚惠者虽庸亦行怨者虽明不终其说在梁相之治水赵司马之论养勇也夫治事阔必缺竆搜而介举斯民扰而沮者至矣故咸丘氏之御不成梁相者燕人也相梁然有其才汝水介梁韩间为利饶韩地亢而梁下岁潦毁梁堤水入平浍寝亩相大发民取马陵土障之使入韩且阴决韩堤韩饥而梁稔韩人知之大举伐梁新中生问战胜于赵司马司马曰兵勇兵勇有道乎曰养夫均衣而时食公劳而更逸然非分数明不可行巳新中生习其说入楚为将一年取弦及黄秦人失御学咸丘氏齐之御人也闻之入秦秦人以为仆正期年田必获征必利咸丘氏性察其衔勒繁其控罄棘马数疲而骞二年汧渭中无马 

　　宾筵赠别诗序

　　癸酉冬张御史将按京辅翟太史而下十人饯于王少卿第酒中御史辟席曰秩簋幕尊旋仪出逊是诸子之礼仁也言不及别酒不至强是诸子之爱仁也夫礼贵成乎其人爱贵昌乎其业唯诸子何以赠使仁获免咎焉咸诺之王君希孟张员外继孟各赋诗一诸子和之铣读之叹曰别也者交者也赠也者别者也不深交不别不重别不赠吾见别若赠矣放者酣以为厚弱者恋以为固懿哉诸子之赠也讽不晦其旨直不厉其辞要其美以起其永危其艰以重其轻兴其志以坚其节可以言赠矣夫礼取诸义而制其情爱取诸公各其私于乎虽治天下　可也 

　　河东书院志序

　　昔者夫子教于洙泗之间修礼乐之文明仁义之实从者三千人及其之列国也或崇或沮或召或间夫治世之教也上主之故德一而俗同季世之教也下主之故德二三而俗错同者行错者格夫子感奠楹之梦叹曰天下其谁能宗予盖伤其不得同也张御史仲修巡河东盐以暇日作河东书院既成作志三篇曰费取诸山野曰力取诸逸夫曰范取诸古曰文翰取诸今之立言者曰书取诸经史御史谓贡士樊君茔曰隆也窃惧夫继者或踵予迹而或隙其术以厉人也又窃惧夫议者以此为疣事曰今之学之政之存也均之重隆之罪也夫故志之云尔崔铣仲凫父序 

　　梁古谷先生墓志铭

　　予闻石翁陈子之学去支离之用全虚圆之神始乎静终乎自然先生首与李伯温兄弟从之每退入山室静坐暇则考览坟籍十年而学成翁馆先生于家俾训其诸孙翁晚年居碧玉楼尝与先生极论名理知其大有得也乃号先生曰见玉先生与嘉鱼李世卿吴献臣相厚善诗札之遗无虚岁余无所与亲李世卿者李承箕也攻古文养志不仕吴献臣者吴廷举也有经济才刘瑾窃政时疏论中使黩货械首十日不死释之不屈交友有终未冠丧亲有闻平生无担石储晏如也语曰不知其人视其所事及所予先生弱体多病年十二母犹负之一日在椺中直其足将及地其父笑曰尔且与母长矣尚作娇乎稍长好读书母常灭灯令寝且戒勿宿火先生姑从之后复之舅家与侪辈读焉父殁葬始用灰隔丧尚哀搙炋用浮屠始用质明行祭事性好吟诗不苦鍜削石翁赠诗曰得雨花畦润随风鸟韵长公来诗不少排日两三章不嗜酒武人强引一杯酌之病两月而差先生名文冠字华卿广东顺德人少号鹤山晚居古谷种梅录所为诗千篇椟之号古谷老人正统辛酉生正德辛未九月一日卒年七十有一壬申正月八日葬妻陈氏之子五人曰景复景行景孚景熙景伦侧室之子二人曰景与景望女一人曰宜孙四人曰肇阜准卞景行铣友也廉直有文为崇明知县铭曰鼓楼之阳先生藏矣于万斯年子孙享矣

　　汤阴县修城记

　　正德六年春蓟盗起陷城杀长吏薙民如草秋八月彰德府通判郑公如阜奉台檄修汤阴县城而大之夫什立里甲什立长使第稽劝号以四钲鸣则咸捄以度不鸣则筑越十有八日而成其围八百四十九丈其高二丈有五尺其基阔三丈自基以上敛之其短墙一千二百四十堵其濠阔深均二丈也南北月城二城楼六铺二十四所又修弓矢炮置快手使习之十月初贼刘七果以贼众来攻刧贼火且射越二日弗克攻去七年二月贼又来攻城又弗克南去攻胙城陷民半死焉贼党杨虎渡河赵鐩刘三遂连破西平上蔡十余城太史氏曰于乎自贼之起也郡县唯视城为存亡坚者全敞者陷无者歼嗟乎民之患惨矣 

　　王恭人墓志铭

　　恭人中丞王公哲之妻申处士志仁之女吴江人也恭人年十七归中丞中丞为御史时奉　命按广东中丞父乐善先生病且棘矣恭人治汤药惟谨夜不寝昼不甘食阅数月乐善竟不起恭人哀毁如不能存含檖衰奠如礼乡人叹曰使御史自为之无能过也恭人归中丞数年生一女殇恭人曰妻者因嗣而有也无嗣则将殄人之宗男子四十而衰女子三十而血耗逮其衰也而后骇而图之岂可必乎岂可必乎遂告其舅姑曰新妇不宜子夫子之宠妇不敢专也为置三侧室时中丞甫壮岁既而惛有子若女曰徐氏生子子京子东女某适某曰陈氏生子子家女某适某曰郭氏生子子木子术女某正德四年冬中丞自山东副使进广东按察使过吴江是时刘瑾窃政迂途归者械首中丞仓皇而别恭人病医之不愈时太恭人在堂恭人曰吾事姑不终吾死不得与吾夫诀恨哉悲哉悲哉恨哉明年正月五日卒年五十有五七年中丞谢政归始以十二月二日葬于王山明年中丞亦卒恭人治家训子俱可仪不着独表其大义以诏其子孙铭曰夫曰吾有妇子曰吾有母嗟彼贞媛式于尔后

　　孙少卿墓表

　　正德六年蜀盗寇汉中略阳汉中闲道也都御史□公章集省台议略阳知县严顺懦扶风知县孙玺毅而多知可使遂檄玺往城略阳扶风君既玉略阳将下令顺耻之教邑人赂扶风君金求勿城扶风君不听日周行相地势布民筑之期一月成城未届期蜀盗卒至城三面成东门观堵始立城中兵适调他所严顺曰城必不可守巳曷亡扶风君又不听顺故令也城中人闻之哗欲亡扶风君抽佩刀斫坐杌曰敢言亡者如杌乃尽出城中弓矢刃令士贾舆隶人持之登城礌石积城上如阜水沃毡披之障矢甲统十人总甲统五十人总甲五十人官与士统之曰令尔守南城曰簿尔守北城曰典史尔守西城曰东城未坚惟予守曰尔士尔甲贼如陷城戮尔父子妻尔女火尔室荡尔蓄尔宁勿伤心义生勇勇则无敌曰凡我官存亡视城民胡可弃天子命吏勿奔曰尔士尔甲昼传食夜张火鸣柝尔甲执予扇传命断者刑舟人为令发箧上舟获之割舟人耳鼻以徇阅三日贼弗克攻欲去会贼执告急人杀之发公移知城中窘悉贼众环攻之攻东城自辰至晡不下有健贼戴木案趍城下礌石下破脑而死巳而顺奔贼陷南城入执扶风君扶风君骂贼贼脔杀之七月十四日也贼大掠三日去顺渡江还牍报曰与扶风知县同夼而溺水荡扶风知县尸都御史怒责求尸棘顺大窘与簿谋取江滨一尸棺之还其乡其兄弟暨子暨族人启视之多髯而硕体非扶风君也乃走京师投匦辩事下御史王廷相治乃得实奏上　制赠光禄寺少卿赐祭荫子绍卿为国子生于乎顺　宿憾君惟耻其无能语曰忮心惨于戈小忿必败大谋扶风君死信烈矣汉中非荒裔也犹待辩而核否则上下罔于顺而不知自蜀盗起至扶风君死时巳数年是时蓟盗寇中域桃源盗寇江西虏数入边值世久平文臣短于谋武臣短于勇长吏习于奔初&#63142;束强陷民于城下得尸肘系县印知为令叚豸也朝廷创闻死事者嘉之赠太仆少卿荫子为锦衣百尸世袭巳而予所闻上蔡令霍恩西平令王佐&#62730;&#63140;谷倅郁采与扶风君事甚伟夫迫而死偶而死畏而死激亢而死彼犹有驱之也志定矣功修于素节坚于危而安眞丈夫哉扶风君字廷信山西代州人明春秋深慕荀息之为人少举于乡初令诸城再令扶风有治绩死时年四十七其兄璒弟珂从子太史绍先绍祖子绍卿具衣冠招魂葬于代州东门外 

　　赠董先生序

　　士之道有五遇五不遇器大则适于用则遇多谋而慎发则中则遇明于义而晦其迹则不取尤则遇守介而不回则事立则遇多谐而寡忤用以辑功则人不忌则遇器大或不屑小物必近疏则不遇谋心胜则多疑求全之心胜则后时必近迂则不遇晦迹或越于礼必近荡则不遇介者多异必近矫则不遇谐者尚同必近佞则不遇故遇治乱之几也子曰同心之言其臭如兰昔车千秋常臣也一言合而相董仲舒儒也汲黯争臣也终身而摈犹有甚焉晏婴不知孔子司马光则夷狄慕之故君子不求诸人惧丧乎其巳不执其偏惧贼乎其全文中子曰执方之谓器通变之谓道君子可与语道矣夫董先生者寿张人御史建中之父也先生乐易高爽居常晏如出而求仕授吴江主簿先生无愠色石川殷子云霄曰先生其内足者乎又曰先生其有政矣内足者往无不利铣曰然

　　白发倡和诗序

　　白发张大夫感巳也京之才士有大夫之感者和之音怆而旨邃读者莫不动心焉夫悲莫惨于过时耻莫大于罔功时之流势之趋之功之施人之成之时也者一言而悟非时也者万言而戾不可必也不可易也虽然今有人焉视远则遗其状而察其姿听远则遗其扬而察其舒卒之失貌而亡声弃乎得为之业而日孜孜然所不得为之冀斯惑矣夫壮有以决行有以桀非老有以隳素有以成德铣闻之内乎其用者不取诸外足秋其具者不计诸时周乎其性者不责诸年故先师曰不知老之将至云尔

　　赠王嘉兴序

　　王嘉兴汝言之为御史也按蜀值蜀用兵御史发朋欺而治之虽秉钺者罔不惴惴图后功予闻而壮之越一年予见御史于吕泾野太史之家泾野与予论兵皆主严御史曰情不易白事难剧具晦情乖事而法焉逞乎予又叹御史仁也越三月御史被命知嘉兴其乡人吕九川司谏思所以赞嘉兴之政之成俾予告之世之论御史者曰执法论知府者曰牧民夫泥影以定形虽专弗眞执方以求运虽劳罔济嘉兴为御史不忘秋仁则为牧可知巳昔唐柳仲郢先治□京矣严又治河南矣宽疆分而受气别俗异而为政因一门之中十室之邑贤不肖异焉获于一而欲槩于万利乎巳而遂齐乎人败之必至也凫氏铸钟第声制器因范调火时至而出之然后声无石且播规矩之操于公输子也大小长短与木逶迤要之方圆中是故仲郢之治知新之学也凫钟之制知成之道也公输子之中知要之则也

　　赠李典籍序

　　高陵李先生守典籍三年考绩得上考将还南监司谏吕道夫偕铣往饯之李先生吾友吕太史仲木之外舅也吾友之贤天下莫不闻先生恬雅沈笃见容者消其吝接言者去其躁昔孔子称子贱谓鲁有君子焉夫君子者立教则变宋有石介者直讲也太学自介兴故道有可尊不计乎其官人有可师不赖乎其势先生之职典籍也自经而下咸在焉凡数十万卷矣当年不能诵其辞累世不能究其学太史公巳病之夫先王之道存乎经耳学者倦于行于是乎深性命之谈亡其本于是乎长鞶革之餙始也以经进而中也与经戾是故习词赋曰屈曹而巳矣不曰风雅习文章曰迁固而巳矣不曰典诰习训诂曰王郑而巳矣不曰伋轲习事功曰律例而巳矣不曰经术习玄理曰虚静而巳矣不曰孝弟习通变曰谋术而巳矣不曰仁义甚者剿古义而易其文卑巳就而高其论代增人衍假以名世学者皆眩迷而不知要铣闻之古诗三千篇孔子删为三百而后始可诵法夫慕父母者孝子之行履六经者醇士之学是故经行而习同习同而德立德立而化行化行而后天下国家可从而理也

　　瞻辰楼诗序

　　瞻辰楼者徐子之居也徐子居禁垣之南修文而尚友今之名士咸往焉徐子与之登楼赋诗以舒羁旅之怀崔子读其诗而叹曰悲乎吾之人他变因乎其时止随秋其寓情发乎其感情也者抑之则郁聚之则滞于是乎登高骋望抗志于古而寄情于物是故望云者思其亲怀土者伤其寄感时者启其用玩物理者核其妙瞻廷阙者欲献其忠于是乎言以抒其情永言以尽其感使知者见之咏其言则志可知也察其志则世可知也于民教有补焉夫倡骚于化世谓之疣忧鼓缶于昃日谓之裔乐痛微而号者痛之招豫初而鸣者豫之弃故贤愚同情所异者正而巳矣忧乐同言所共者和而巳矣子云关睢乐而不滛哀而不伤

　　

　　【馆集 / 卷之二】

　　张御史治路记 

　　赠陈知县序

　　送李运判序

　　赠陈西安序

　　王淑人墓志铭 

　　东溪君寿序

　　守略 

　　贺徐母郁太安人受封序 

　　士林赠别诗序 

　　赠施御史序

　　孙太史归省诗序

　　湛氏小宗义田记

　　说竹 

　　赠郝&#62730;&#63140;谷州序

　　霸州修城记

　　赠刘千户序

　　何士字解 

　　喻刑 

　　使荅 

　　赠刘子德符序 

　　文荅 

　　经施 

　　张锦衣墓志铭 

　　丰润县儒学射圃记 

　　刘封君传 

　　刘以道墓志铭 

　　亡姊丁千户妻崔氏圹志 

　　李公碑

　　孙汝宗墓志铭 

　　祭孙汝宗文

　　河风叙

　　宣府仓露台碑 

　　序医 

　　奏乞养疾疏

　　彭生名字解

　　书王司马晋溪录后 

　　经筵讲义

　　

　　洹词卷之二　　馆集

　　张御史治路记

　　河东人曰河东盐行四方公私咸利之运司东南二十里曰青石槽道狭而险如永巷然长七里徒者负者亦艰行自槽之南如陕州中有曰张店曰茅津者凡六十里有土坡高二十丈沟深则半之两崕对立而中隘正德八年秋张御史取河津稷山二百三十人芮城安邑夫六百人凿石槽深一丈有奇阔倍深之一石槽平旅说之巳又取平陆夫七百人治张店茅津弘隘刊峻既月张店茅津又平佣者杀其直负者余其力马行可行车可并两驰旅大说之又曰御史初询于王运使宣平陆申知县纶又询于众谋协而举民故安均力明禁毋敢买逸民故偕因势而□之不与险争功故速成太史氏曰张御史者安阳张十隆字仲修

　　赠陈知县序

　　孟子曰行有不得反求诸巳于乎自夫吾人之不恕也不忠而黜则疾其君不孝而疏则怼其父不政而沮则虐其民夫民非冥然若稿木也逸居美称所同欲也列肌荡产所同恶也政辟而惠劳错于是乎怨生上之人犹未知反也而怨日甚于是乎重刑以弭谤舞术以愚其心民乃大不服而健者辩者讼其上矣幸而讼胜而继为之上者犹不知反也则民又讼然后强梁狙诈之徒逞予闻为政之道二曰诚曰才诚者主者也才者运者也夫吾无眞爱也而责民怀吾无善教也而责民变吾无定令也而责民违吾养未周也而责民安吾弛之张之未当也而责民不服吾赏罚未公也而责民讹虽日戮百人未能济也夫鳄物之顽也虎兽之暴也韩愈则驱鳄矣刘昆则尝徙虎矣况于民乎故曰小民怨女詈女则自敬德又曰惟民若有恒性关中陈君以光禄署丞出令大谷天官氏以大谷为难邑而简任君矣溪田马子思所以赞君之治无蹈乎昔之为令者之失也乃授简于铣俾序之 

　　送李运判序李祜判运司郭价以豫之王人饯于郊崔铣明述二父之德告于祜曰君祜惟乃父暨铣父罔不厉于清忠大着多绩于先朝肆君祜暨铣传厥父学荐于乡以遂有今官在昔古汉则有若王吉氏有若袁安氏子暨孙数世显大倍于其先人丕乃饰车马侈服用怙势作威名称用隳于厥时孝罔以有位惟其贤永绪罔以富惟其约惟运司丛卖总货上下聒聒诞惟贿图官鲜以洁显矧曰有功芝生于秽克祥厥家滋蒿于兰畹丕乃荒厥兰于乎民匪说讹惟宁于公政匪自辟惟衷千平宦匪恶廉惟败于多欲名以宣行亦怠于名气以树节亦戾于气胜名惟实正气惟志罔自盈以歉尔僚允乃功 

　　赠陈西安序

　　夫王畿者教化之丛也昔在汉世士学五经故教醇而化美西汉之才盛于雍东汉之才盛于豫今之永平王畿也永平之士予所识者京兆王君汝温洁其身弗以闇晦污守其官弗以豪势挠可不谓贞乎京兆为予称其乡之士陈君汝和由御史出知西安西安之为御史也正宪而絜情所举十余官退而不有其明可不谓慎乎孟子曰观远臣以其所主观近臣以其所为主二君者交以谊进以节燕好朋引之私非其存也可不谓贤乎夫艺者或失之邪守者或失之拘豪者或失之疏术者或失之狡惟贤者庶乎无弗达者矣西安剧郡也有藩国之亲有中使之势有都御史御史之威有布政按察之治果者责吾强恬者责吾安正者责吾执能者责吾办贪者责吾赂佞者责吾謟予闻昔之为西安者日以其三时治民而以其六事人其文案填其讼赴错每夜分未之能酬则夫孔子所谓先劳之政盖不遑及矣谚曰舟子取玉穷年不获樵夫采珠十人皆濡故君子之仕也见其君不恤其身周其民不思其爵持其要不密其法合其大不计其小昔粤贾之之海外也得照乘之珠或告之曰胡不弃诸贾曰何曰若由海归龙取若珠必失若躯与舟矣贾甚爱珠剖股肉藏而纫之舟入海龙而风果如告者言于乎人能知身货之重轻亦可与言政也巳矣 

　　王淑人墓志铭

　　太史氏曰春秋常事不书礼内言不出闺门之事君子自考其德者也前史言列女者或以辩言或以书史文字广闻猎异而不知其长乱李勋部曰予姻陈都指挥纪长厚人也君继妻王淑人官女也事　太皇太后上即位放宫女千人淑人归陈君当是时陈君有父老矣有三弟有室矣有子一女二幼矣淑人咸宜之□有间言陈君无他子淑人每饰少姬令御于陈君姻族贫及有丧不克□必告于陈君周之必以厚其自奉尺布以上不轻费也每昕夕侍于陈君所或自奉巾栉陈君止之曰非缺侍人也淑人曰事夫礼也不可以有人怠今年四十四春秋矣五月十七日以痰疾终陈君丧之恸李大器曰陈君其非过哀者与夫殄厥嗣者妬妇也夭厥生者艳妇也废厥事者慵妇也败厥礼者骄妇也离厥兄弟者谗妇也长厥乱者哲妇也丧厥家族者横妇也故曰妇者家之所由盛衰陈君者兄弟安之姻族赖之多矣其获助于内者铭曰甲戌维岁未维月陈率葬妻纸坊侧 

　　东溪君寿序

　　东溪君大都督刘君廷器也东溪君为锦衣卫百户佐西厂为千户理北司刑为指挥主卫事当丁卯己巳之间缙绅之祸棘矣东溪君独尚宽未尝辄言按人刑加于不可巳从减罪加于不可宥从轻予守太史与闻国议民风然未闻有不可东溪君也夫人主之尊天也执政之势焰也天不可跂焰不可迩一言而生没系一事而安殆分是故恃肺腑之戚居禁从之亲擅爪牙之威司刑罚之柄四者其风议计谋得施于人主与执政者也齐景公得晏子而刑省王凤得杜钦而举才夫景帝兄也梁孝王弟也武帝父也戾太子子也景帝将按诛梁王田叔能释之车千秋则尝悟武帝之疑太子矣而疏可遗乎而亲可赖乎锦衣指挥李大器谓予曰镛闻君子之德之既及人也天则锡之福人则彰其美都督公今年十月十一日五十三春秋矣既贵而康巳受报于天公之德无纪则无以见公之福之宜也先生靡有逊焉

　　守略

　　夫守之道一所以行之者三何谓一曰安民一郡之命悬于守以恩则父以政则长以教则师恩洽而父道备乎政而长道行教兴而师道立其生也怀其久也思何谓三曰明曰惠曰断周则为明知幽之谓周安危休戚自小后伙是非贤否虽显易淆辩早析精斯为明矣情则为惠合性之谓情敦行右良惟民之好抑末去僻惟民之恶斯为惠矣勇则为断从义之谓勇见审而不眩事当而不移勿以势临而回勿以利小而足惟能断而后明有所不能蔽惠有所不能格

　　贺徐母郁太安人受封序

　　徐母以其子膳部主事明之善其官也封太安人诗曰维柞之枝其叶蓬蓬干茁其枝枝茁其叶枝以叶卫而茂干以枝庇而坚故曰耕田者以自养也是故子之少也母育之子之壮而有立也母乃依之夫仕者正行以章其教君则锡名以显其称姻族则荣之僚则贺之由是凡为母者安于慈而为子者力于善矣故推封之典明主风善之道也诗曰伐木掎矣析薪柂矣取末者犹爱其本故兴士者必感以心夫子之于亲孰不欲其荣也荣则孰不欲其尊也尊则孰不欲其久且昌也非忠不可致非谦不可有无是二者其亲虽居之不能说其心是故贺者奖其始思掖其终事亲者履其荣思去其辱 

　　士林赠别诗序

　　夫用深藏而后能大器久液而后能利故鈆刀割而必缺小智凿而多偾龙物之神者也雷阳之迅者也非潜则不跃非收则不章故君子始学而中惄如也既学而皇皇斯进巳成学而瞿瞿如弗及夫学固将以求用也变形无所偏势无安先时则失之棘后事则失之废故几者难能也誉诱必恶毁意达必恶塞故诚者难能也酌会絜情因物立度故才者难能也公输子之为方圆天下之巧也方其未习则拙虽有上知之才日游市肆责其精于六艺之业则否矣今之翰林职文而未与政也然其进也为元辅为太宰为宗伯为司马学士贾先生之南也京之士赠诗木八篇先生之南也养用于静先生守太史十年为宫僚四年公见于典试直见于史经学见于讲幄夫扬美期远罄其永怀是故有赠纪始永终畅厥大义是故有序

　　赠施御史序

　　汉士之言曰文章缘餙吏治夫文者言乎其着也治者言乎其加诸人也德者言乎其薀也文以德而醇治以德而美夫縓尚领谓之缘采贲物谓之餙是异质而相成者也昔者夫子之论孝也始于身中于刑天下终于制礼极于配天而通神明是故文治之分自汉始也攻辞辩之巧鄙吏为俗习法术之严斥儒为腐浮靡之害作而忠恕之风微是故文治之坏自魏晋始也夫业久必思变思变必求异世更则事舛事舛则理亡兴于大变之后考夫巳亡之礼亦巳难矣今夫士之相与善也以书告者不若语以语入者不若色以色征者不若心故远则慕之近则袭之闻则亿之见则即之是故道隔于世世降于人传曰君子之道本诸身百世以俟圣人而不惑也施御史聘之将南巡予思所以赠君君温而文沉简而断日者予谂君曰君按塞将所笞若而人所罢劾若而人君曰事轻重均则权其亟害大小均则权其深今之将悉以贿成也数更之则求代者愈重贿谚曰饱虎厌肉饥虎噬骨故予威以刑以待其改感以诚以移其乡于乎予蔑以赠君矣

　　孙太史归省诗序

　　是岁春太史孙君汝宗念其母张太孺人之缺养疏求归省　上允之巳赐钞为旅资馆阁自国老而下赠诗三十三篇铣窃读之曰至哉　上之仁也公不格其私懿哉羣公之赠也荣不先其谊夫朝廷者四方之极也臣者民之表也是故臣不可以不慎昔司马相如之归也饰舆马富从侍以自矜于其乡夫汉之士学经而尚行独相如以浮倡之买臣庄助効之而俗靡故臣不可以不慎也民之表也夫汝宗之归也入庭上寿相志为怡有将母之礼焉将以观其孝秩簋列俎追远感今有展墓之礼焉将以观其诚幕尊徧羞劝长抚幼有合族之礼焉将以观其弟庆存慰往嘉善矜愚有惇故之礼焉将以观其仁言检容循远闻近即有居乡之礼焉将以观其信夫孝匪直养而巳矣必敬其身夫归匪直合而巳矣必验千乡孝立则忠遂矣乡信则朝达矣是故可以永　上之仁可以当国老之赠 

　　湛氏小宗义田记

　　小宗之有义田广孝也湛子若水奉其母陈太孺人之意为之夫生天地之间有血气之属者皆知爱其类然而莫知于人故不亲其亲悖也亲亲而无杀乱也义田止及于五世之子孙先近也故曰以三为五以五为九务远而遗近务广施而弗及君子不为也湛子出其家余粟市田若干亩岁入粟二百斛于囷凡婚者嫁者丧者葬者则给之婚给八斛嫁给十斛丧给十二斛葬给十五斛是故尊尊幼幼男女之有别人道之元也湛子又置宗子田若干亩岁入粟二十斛赒其乏俾其子孙传之敬宗子所以合族合族所以延祀宗明于上礼行于下矣岁入不足给则待嗣岁之入囷有陈则又出以市田田广入富而恩益溥矣夫族之离由无礼也礼之废由异学行也是故乐放者恶其拘谈玄者恶其麤尚高者恶其卑喜大者恶其细趍径者恶其繁五恶兴而礼废然后邪慝作邪慝作然后家毁家毁然后国危于乎湛氏者其将益昌也夫

　　说竹

　　直庵张翁之寿也铣作说竹寿之曰夫理周而辞寡者要言也旨肤而辞辩者费言也故养浅者露行浮者饰可以名近而废于恒可以说俗而病于哲夫华一日二日非不嫣然美矣旬而衰再旬而尽柳天下易生之物也数岁则瘁矣昔肩吾子问于师曰君子何责于竹与曰其苞则固而进则渐也其外则淡而节则坚也其干则约而用则富也夫不迅其发则气益结不膏其艳则本益坚不杂其体则用无折夫霞朝烂而夕散月盛采而旋曀雨暴注而速霁潦倏长而遂涸而况于无实者乎故诗曰绿竹如箦言其德也是故德而不寿未之有也

　　赠郝&#62730;&#63140;谷州序

　　三原张子明远谓铣曰郝道传氏吾邑之惇修人也兹守&#62730;&#63140;谷州其将大有政矣敢求吾子之告之也铣曰今之醇学而抗节者惟三原之士邵铣有欲父事之者有兄事之者士之慕贤也闻之者得其槩就之者得其微夫求途者舍明而问于瞽将不左乎张子曰听言不若博取之得也问政不若生其地者之审也铣曰礼之行也或闇其意而□其迹则有泥礼政之行也或亡其实而取其具则有粃政夫　高皇作农桑学校宫室衣服之制以守令行于民然而农不尽其力士不充其资商不守其分夫游民可生而本业荒则农惰矣浮言可售而贪鄙重则士颇矣不务民用而说滛巧则商炽矣是故地非不饶也民非不众也经非不治也法非不存也无忠敬诚悫之心以临之故曰其所令反其所好而民不从夫排市井杜利门上行敦本而民非犹不止也况上又道之以利乎张子曰昔者吾闻诸乡先生也其亦若子之言也夫 

　　霸州修城记

　　初贼起畿内霸州守臣取其母妻系于狱贼悉贼众攻霸州知州王汝翼以死守贼竟不克去州城旧独北面以砖为之正德癸酉甲戌大水独旧砖城存知州告其僚与民曰古之作事惟其久安观其城之圯与存可知巳吾欲如北城者为之何如众曰然乃准北城役会三城砖二百万方灰百万斤阅帑金不给用乃陶砖于隍市灰于山令民有粟与薪者治陶有车者致灰皆给以直事具白于王都御史倬杨府尹廉董御史建中蒋副使曙咸可之既知州迁河间府同知御史檄霸州同知李曰雍领之御史曰往见道上多冗树伐之给陶者可&#62730;&#63140;谷民也御史曰知州创谋且材宜使终之檄下河间令来督工御史曰母蔽于欺而匮于财母急于名而篮于工乙亥春三月巳未役俱来乃肇事夏后四月丙戌城成知州高鹏至叹曰董公之规王守之劳不可忘巳遂刻石城西霸台上崔子曰铣闻往者贼之南也&#62730;&#63140;谷州故名饶方知州闻贼至奔贼入屠城同知郁采死之唐县南阳之狭邑也千户陈锦以唐令协民守之贼环攻三旬竟不克是故城者政之所具而非所以恃也胜负之几岂不以谋信哉

　　赠刘千户序

　　刘都督之仲子纶以平盗功拜锦衣千户通政张献问于崔子曰都督缓刑而顺宪既崇其爵其子又能奋行间以自见传曰所谓故国者有世臣之谓也其谓是乎崔子曰余闻之诗云瞻彼旱麓榛楛济济盖言本盛而物丰殖也夫国之所贵乎世臣者何也诗曰世之不显厥犹翼翼故恩深者其图报则坚世守者其所业则精昔唐有李晟宋有曹彬其家无金玉之积其受爵不溢其功皆再世有绩以越于四方是以能保家而表民余闻周季世之大夫世秉国政怙其宠禄以汰于国是故大则弱主次则毁族其何世臣之贵之有焉司马刘大夫及诸大夫闻其言而是之遂于都督及其仲子

　　何士字解

　　申阳何梅翁之仲子之子士问字于崔子崔子字之曰子谷复告以子谷之义曰昔者先王之养士也非善不以立教非礼不以一行是故教之以洒扫教之之应对人折其敖与慢之气而德可进矣教之于视听教之于行立教之于衣服饮食人患于狥其意之安而过积矣约之以六德实之以六行要之以三德而行成矣博之以六艺而文质均矣纠之以八刑而怠者敏矣合之以乡饮酒观之以射宾之于五州而名立乎乡矣升之于国子论之于司马诏之于王爵之于朝而道行乎夫下矣其进学也必有序也其异年也必更事也其相见也必执贽也夫序也者使循其实而勿流于狂也更也者使安其事而勿役于躁也贽也者使重其身而勿迩于辱也士之于此也非其师则弗问非其友则勿交非其大夫则弗见亡棘于仕而颇于为亡躭于宠而折于节君修其礼臣致其忠少者服其劳老者享其逸是故哀民无所容也诡行无所施也诐诞之言无所售也浮华之文无所用也滛巧之器无所适也故曰一道德以同风俗是谓大同崔子曰于乎三代之士铣未之有逮也而窃有志焉谷也敦厚而敏吾与尔同迈矣夫 

　　喻刑

　　刘将军拜锦衣指挥镇抚司理刑崔子告之曰凡卫必有镇抚司理其卫之刑而已锦衣镇抚司　上所亲信故凡廷臣将有重谴者民之妖言者盗者皆命治之狱具虽法司大臣无敢出入故朝之大狱镇抚治之朝之裔狱法司治之夫人主之势霆也刑法之威焰也霆之所系无坚不枯焰之所煽靡濡不焦夫臣之有诤也而激则可罪矣守典也而泥则可罪矣民之喜讹吾而窘于生也而犯而攘而有敌则可罪矣苟急于狱之成而闇于其自严于法之遂而咯于其情勇于令之从而弱于其平则狱之当也或寡矣夫治大热者必以黄治大寒者必以附故言去害之功者莫加焉然非以甘脆参木继而调之则元气缩若投黄于寒投附于热则人之危也必至是故大狱者国之所忌也昔汉楚藩之狱袁安能宽之安之子孙显匹其国是故推其仁以体其情缓于成以待其察善于辞以掩其缺委其事以解其忿四者平狱全忠之道也正德丙子仲秋初吉崔铣着

　　使荅

　　刘史问使于崔子崔子曰使之为道也有三德焉辞以发其情仪以颙其礼信以昭其节言据典章气兼婉直辞矣巽而不诎端而弗遂仪矣伸义折违明介洁迹信矣昔者周之盛也礼达而世孚教明而世习逮其季世角势程力列国之交安危视使是故信或不足矣然其崇敬申典一时之安可致也战国而下交与国者尚乎诈交夷狄者尚乎利苏武富弼之使其庶矣乎他鲜闻焉故曰斗筲之器何足言哉 

　　赠刘子德符序

　　予友刘子德符为太史八年上疏陈政事者四在孝皇时览而未行在　今上初刘瑾窃政矫诏罢归瑾败凡所罢者悉还独刘子补外藩昔孔子有言质直而好义察言而观色虑以下人在邦必达在家必达又曰二人同心其利断金若是乎士之可达也昔汉文至明主也不尽谊之才则巳矣而弃之长沙冯唐老而后达绛侯之忠岂有他哉而犹见疑夫以先师之道乃沮于晏婴介夫狷妇慷慨执节而感盗脱危此汲黯徘徊于淮阳董子愤发于文辞管父感激于鲍叔也语曰闭门造车出门合辙言所操同也故志殊而趍行反而事言乖而议其合者鲜矣江舟之渡也风帆之得遡洄如驰中流而风变折樯败舟嗟乎人心之变安可测哉安可测哉故良臣于君尽心而巳尔不以远近异其忠贞士于友尽心而巳尔不以从违贰其信夫坚者石也脆者木也山水固力而久积有穿石而升者矣故定志则向弃不能移明见则纷纭不能惑一守则岐径不能迁夫急于名成则必弋之怵于势凌则必包之强于交合则必就之人将以吾为可罔而欺百至矣是故时者君子因之而非所以随也铣闻之通曰圣思通曰贤夫奕小数也巧运于心则从系攻击与敌逶迤虽日御百秋亡难焉着拘其奇局量其工虽终其身而求为秋不可得己 

　　文荅

　　李沔阳问文崔子曰理之载于书犹名之登于册也有名而无其人者谓之诡故物必有窍也理必有会也得其窍而后能悉其情得其会而后能比其类其行也必恕其言也必中矣夫偏者滞于形荡者荒于远疏者见有隙浮者践不给拘者冒其迹亿者罔其物故溺俗者类常造精者类奇不知常则德不新也不知奇则怪可惑也夫备事而言谓之虚感事而言谓之实言虚者莫辩乎易爻则即事以着象言实者莫辩乎诗辞则假物以章情昔者圣人观天地之宜而作易察草木之性而制医聆金石之鸣而作乐故不探物之赜者不可以言行也不履物之变者不可以言文也是故诸子之辞偏异端之辞荡狂士之辞疏藻人之辞浮腐儒之辞拘摩士之辞亿 

　　经施

　　安成伍氏八世传春秋伍辉将守汾问政于崔子崔子告之曰古之传经之盛者莫如汉汉传经之士之贤者莫如春秋董仲舒之醇刘向之忠严彭祖之介若竟于政则春秋之教庶矣乎昔者夫子之作春秋也程诸侯之功罪也以土程列国卿大夫之功罪也以诸侯严于分而旨则周也公于断而意则厚也夫德者治之本也化者治之孚也刑赏者德之砺也较罪于铢量功以黍化不流而法之遂本不揣而末之齐苟欲以揣民整具而巳焉其所以异于申商之为者几希矣故罪诸侯者欲其有王而巳尔罪卿大夫者欲其有诸侯而巳尔第其迹而不敝其情昭其文而不密其法是故其章恶也缓其与善也棘于乎自凡例定而权可泥自变例定而经可夺则春秋有隐言而圣人为操术也是故明限之谓严絜情之谓周付物之谓公兴善之谓厚于乎知此义者可与言政也巳矣

　　张锦衣墓志铭

　　张君伟干美容刚而耻下于人非其志虽贵富不辄屈也尝与余过崇文里里有修佛事者君曰嗟乎弃金于烬罔妄为福今之民侈于好而怠于作侈好则非多财不足共怠于作则凡循其道而利者亡为也则为释而斋为道而醮皆可以安居而食于人余是其言余与君俱河南安阳人君少代父安为锦衣卫总旗弘治十年从王太傅越守甘肃有功升百户十四年从朱保国公晖守榆林有功升副千户正德七年从陆太监誾征蓟盗有功升指挥佥事十年以卫长荐管礼仪房礼仪房者选乳媛之温良者居之季终则易君曰怨旷者人情之常而和气之蠹也令以月易校人日治馔羞君颇极甘脆故典也君罢之家以干糗茹菜往焉所部者醵金为赞不内六月五日饮于外夜归中夜痰大作次日早不起年五十有四君讳仁字世荣少起单弱刻廉自好卒有成也弟俊育于君今三十余年同居俊奉君严命而后坐问而后言君卒俊丧之如父君妻陈氏子三人鉴镇锐女三人壻查替挥通林銮李汝耕侧室子二人钝釴孙四人承祖承禄承祺承祥孙女一人七月初六日葬于都城南鉴从余受诗汝耕余之妻之从于也铭曰何折非骕何驽弗谷吁嗟苍天矜我民独 

　　丰润县儒学射圃记

　　史铣曰吾尝学射礼焉其进退也揖其执弓矢也审其处胜负也让傅曰道也者不可须臾离也夫君子之于天下也必中节而后可以成德必力行而后有功故先王随事而为之节文折其傲与惰之气而养其敬习之而性成而德立矣丰润宁生官来言曰丰润儒学故有射圃焉从步之七十丈横十有三丈成化中射堂暨垣毁邻有武人盗其地为居弘治中诸生议复之无能治武人者甲戌秋董御史按畿内折枉茹强民抑以伸诸生申前议御史下兴州指挥鲁清丰润知县邢良验之果实毁居为圃阅一岁知县建堂三稳筑阶树侯作垣以卫树槐以表学之北民亦侵地五亩遂复之必刻石于圃后其庶有鉴哉史铣曰尔诸生知御史暨知县之志秋存其地将以修礼也修其礼将以育才也是故才莫贵于德礼莫大于射又曰御史山东董建中字商民邢知县者字宗善汝南人 

　　刘封君传

　　刘翁名鉴字守辉蜀内江处士也既老以子贵封刑部主事先世岳州平江人元末有讳得贤者始居内江得贤生友义友义生翁刘翁敦朴长者蜀人敬爱之至今不忘翁善执亲丧号泣三年足未尝屦翁有弟四人既禫议将异居乃五分其庐各书于片纸囊之兄弟以次探取且约曰美恶在纸任若取母有言翁得庐美有庐濒溪且敝仲弟敬得之变于色翁曰母吾与女易后溪溢圯屋翁不悔也是时诸弟惟季弟钰最幼翁自抚之稍长遣从乡师游长为纳妻后钰掘地得金数十斤诸兄曰此先世所藏物也尔何敢专翁独不取翁少时役于马湖乃蜀裔郡也道又险同邑袁姓者死众将弃之壑中翁负其骨归于其子葬之刘氏居内江东溪自得贤以来世多子成大族矣封君取尊行子又鼎贵自县令而下咸尊礼之岁举乡饮酒礼封君为宾与县令登降酬酢容甚都礼成而退是外县令莫得见也每诲人兄弟毋争曰得田地易得兄弟难县人化之亡健讼者年八十有二卒封君六子少子时斆最贤刑部主事积官至山东按察司佥事时斆有子曰瑞论曰世言仁者必有后不虚哉佥事君洁巳明政勤民事而忘其死善为诗翩翩然有侠气瑞治儒家言为太史谠言动于朝廷贤士大夫咸以为国器余所友当世士唯太史旧也

　　刘以道墓志铭

　　明正德乙亥秋予友鸿胪少卿王希孟宗哲卒于京予暨何子仲默哭之以道主河西务钞法何子以书告曰王君贫曷资之王君子弱寡贞&#62672;&#63140;业曷以以力以道如何子言冬十有一月以道谢病归道于京二十有七日卒予暨何子哭之如宗哲以道讳佐号北原陕西中部县人父聪以进士为太平府推官后守彰德积官至佥都御史母张氏以道生五岁值岁凶民有粥美衣于市者太母以升米易之以道问易衣何为大母曰将衣汝以道泣曰今米与衣孰重今亡米死矣衣何用诸大母大奇之都御史在太平以事如京将迁秩以道奉母暨诸弟北上渡江风以道年十五号且祷曰吾愿代吾母暨诸弟死吾愿代吾母暨诸弟死风益急以道将投于水舟人执之巳风止获济都御史守彰德予郡人也都御史礼予忘其势命与以道游以道延接彰士甚恭及以道仕彰士至京者亡问贤鄙馆之如戚正德丁卯试于乡中邵升榜举人明年试礼部及升皆不第升未冠登科有俊才一二表臣謟事太监刘瑾以升为奇货荐于瑾且教瑾以从孙女妻升庚午秋瑾败有司逮升升急奔以道所以道匿之阅数日以道又匿之他所或止之曰君不自虑邪以道曰邵君托我者以我能活之也邵君故不与瑾事我知之夫不权其是非之原而轻背其友岂仁者乎卒脱升辛未举进士授户部山西司主事两出治储咸治在河西务时势人夺国利亡赖子诈名势人&#62672;&#63140;业长揖主者曰吾某官府致意公欲得某利某利主者或辟其威莫敢诘辄遂其请以道至亡赖子二又传某势人意求利不从语不逊以道怒骂曰赝奴尔欲弋利乎吾所司者济商而足国用也即势人来吾亡宁以吾官故而损国况尔赝奴乃欲弋利乎叱侍夫缚于庭杖下数十亡赖子伏罪置于法以道明敏多才论事析理不深思而解敢任事亦不取败闻士才且贤即倾身下之赋诗清峻尝自谓曰学未充其资仕不尽其才死时年纔三十有三嗟嗟悲乎悲乎取寇氏子一曰明聘东氏女女一诗聘张氏子以道叔弟侃少弟仁并游太学治以道含敛如礼侃扶柩西归以明年　月　日葬于新河口之原侃仁泣乞予铭铭曰才臣之折噫惠则畴浃噫节臣之曷噫民则畴协噫昊天之不恻噫

　　亡姊丁千户妻崔氏圹志

　　姊崔氏讳　　参政安阳南郭君之长女也吾崔氏山东乐安人吾大父拙斋为　赵府广有库大使廉爽好义未官在乐安时同辈有棘需财大父必取大母簪环&#60960;之后有忘谢者不计也曰吾遂吾好吾快且厌矣故终身无畜货也吾父弱冠以好学闻外祖侍郎李公长女贤方择配侍郎公异吾父以女归焉吾母也吾崔遂籍安阳成化戊子吾父游大学九月二十二日生姊于京师姊年十六嫁为千户丁甫长子玺妻千户公之父从　驾北征死于土木千户公纔十余岁继母张氏行端而确爱千户公如巳出千户公长嗣父官千户公严厚中有畦畛性不饮酒虽迫剧中发言剖事有序事母至孝母自外归必叩头问安或过丙夜母寝矣母令侍人传意使甫寝千户公自窓外叩头问日中安否母曰儿劳矣儿休千户公又叩头谢虽大风雨不废吾姊聪慧有畧少而为妇勤力修礼每翁姑有所使辄当意丁氏外姻至治具迎候甚恭后千户公卒玺嗣官玺字朝用治举业通诗自父卒家渐窭朝用一弟一妹未昏暨字母怜少子女思厚之姊暨夫先意奉承姊解事能决大类吾母治家内外斩斩自弟妹以下有过擿谪令改咸畏而从之吾父方直少谐仕所如辄失势人意年六十致仕归安阳姊长又贤吾父暨母素爱之虽男不若也姊岁时归宁父暨母与论旧事暨农桑所宜巳酌酒相欢各忘其贫姊得一菓一肉甘必以羞父母富父仕时姊在乡闻父暨母疾夜焚香礼北斗哀吁祈愈数月不荤得愈问乃止弘治乙丑产子而疾后遂不除或少间辄作体遂羸正德十一年正月九日竟死年四十九子一人曰始然女一人曰　　适指挥使玉靖孙男子一人于乎往者铣每当上春官及仕于两京将发吾母暨姊环而泣者数夕岁节思铣悲不自巳父今暨母俱及耄铣窃禄未即引去者姊在也于乎巳矣巳矣既闻讣之月乃作志令始然内圹中嗟乎悲哉 

　　李公碑

　　嘉议大夫四川布政司右参政李公讳景繁字邦泰河南仪封人高祖旺胜国时为万户曾祖伯通祖原以子恒官赠知县父荣封太&#62672;&#63140;业寺寺丞母赵氏继母杜氏俱封安人李公幼而好学器度不羣治宋朱氏诗成化己丑举进士授陕西三原知县三原多大商鬻贩淮扬间赀累数万每婚丧费千金李公禁之使如制流民归者复其田庐死者给以棺迁太&#62672;&#63140;业寺寺丞改工部营缮主事二十三年迁虞衡员外郎迁都水郎中管漕河时漕河塞自淮入仪眞凡三百里舟胶不行有　诏命都御史暨郎中治李公独任之募夫八万人初浚邵伯湖杨子桥三汊河广皆六丈次浚广陵驿东广倍于三汊次浚朴树湾广三倍于初次浚仪眞坝瓜洲坝广倍于朴树者三深于旧各五等李公行瓜洲堤上见东南多沮洳区间土人此何所也土人曰江潮之汇也李公导之自古札港刘家湾入漕河李公曰今漕河非得巨流济之舟终不可行如值江潮时开坝闸恣江北走巳即塞之天复六雨漕事成矣土人曰河亢而江甚下非坝障之则河水悉走江都御史而下咸谓李公策非善李公曰江水故平潮至则悍激耳潮退水亦易制世遂下令有司具土暨石潮至大决坝闸江水奔漕河声汹汹如雷巳负土石塞坝阅数日大雨漕河水弥弥襄岸舟乃大行河经徐州荡州城将啮之居人震恐李公作石堤河不能为害弘治六年迁山西布政司右参议理储尝行边至灰沟营阅仓无畜即赴宪臣议请于朝实粟于灰沟十万石刍百万束未几虏入寇兵数万骑至有备故不乏食十四年迁四川右参政得风痹疾乃致仕归归二年疾愈课农教子孙余无所事李公长者与乡人居油油如也正德九年十一月一日卒李公长子运判应祯追慕先德思垂后范乃刻石墓次用谂观者词曰于维李父为国劳臣宣省习俗民用大循悠悠西行有志弗信云郊不雨艰我农人太河沄沄我宅其濆时方反侧正直斯频孰降其志孰屈其身于维李公休垂无垠

　　孙汝宗墓志铭

　　余友宿山先生孙君汝宗省母还郡病疡卒铣缌服往哭于汝宗中弟编修远宗之第远宗请归葬兄诏可乃以铭属铣曰兄治命也嗟乎嗟秋汝宗讳绍先山西代州人曾祖才祖胜父璋举乡试第二人未仕而卒后以汝宗赠翰林院检讨征仕郎母张氏封太孺人张太孺人以成化癸卯九月二十三日生汝宗先是太孺人之姑丁夫人感异梦焉汝宗始能言辄取书笔为戏五岁能属对七岁能文检讨公以易教授诸生或未领解畜疑愤心汝宗即举检讨公旨意析之各如诸生意时汝宗尚未治易也年十三文思迅发书经目不忘今少宰凝斋先生王公时为提学副使阅其文大奇之弘治戊午检讨公卒汝宗年十六治丧用古礼不用浮屠法禫之既月冠辛酉取田氏今封孺人甲子举乡试第一人明年登进士改翰林庶吉士三阅月丁夫人卒汝宗以嫡孙奔丧既葬于墓后瓦窑村贵舍以居诸父强令入城汝宗泣辞曰先志也初检讨公尝曰予少多病吾母字予劬劳过字诸弟百矣自丧礼废天下寡仁人必也庐墓乎其少竭心焉尔正德丙寅胡入鴈门乡民载老幼入城辟之汝宗不为动时邻郡士咸来从学讲坟典敦礼让汝宗朝夕蔬素诸士亡饮酒食肉者当是时瓦窑之间□□如也戊辰终制如京复为庶吉士巳巳授检讨癸酉奉　诏司礼监书堂教书甲戊礼部以币请充会试同考试官乙亥充　经筵官四月归代九月田孺人卒第三子崔壮殇明年三月张太孺人命昏于大同柴氏礼成而汝宗卒六月十一日也年仅三十有四二子一女俱幼长子胤昭聘太原张御史女次子胤蕃聘梁监生女女许嫁弋监生子汝宗长身方面目视不能及远天资警敏方直寡比非其志虽大贵人不能屈发言必信巳志不以一毫徇人明于世务遇事方作暨作事者意所乡辄逆之曰某何某何巳而果然狭中少容有不平厉于言色不恤其人之弗能堪也尝曰应物能化圣人之厚也宏&#63140;鸟中饴外憸人之忍也吾上不敢望圣人而下耻憸人之为吾虽以是获大戾然吾心亡他焉初治易为举子业辞健旨玄傍通四经大义读诸史及濂洛家言孰而有裁暨入翰林读左氏国语暨秦汉人书大爱之曰六经未易及巳必欲为文此其矩哉每有作辄拟之久而成也古健而辩每当意尽能别发义会旨聚辞转相承成汝宗治经不皆用传所擿发皆大义不以一言一句为异曰古者以行为言故其文简而中后人以言为行故其文烦而□昔孔子之作盛矣然及莫乃为之为之仅岁而成矣彼为传注之学者自壮至老而见犹未之定也其皆圣人之意邪初检讨公卒汝宗即取诸弟教之严矱恳训莫敢不厉远宗笃志古学踵兄入院季弟绍魁有名羣庠间汝宗所为字辞序记碑表书赞凡百余篇于秋铣自弱冠游四方友当世士与汝宗入翰林始相善心爱汝宗之贤于世必有济铣狭中视汝宗有甚焉而汝宗不余非也于乎悲哉悲哉铭曰嗟乎嗟乎胡丰其资而啬其施嗟乎

　　祭孙汝宗文

　　嗟乎吾汝宗而遽至是邪昔汝宗官京师以予为可友遭时多故与予长饮浮白以发英伟之论而申羁旅之怀期他日委身以济世也人多讪之曰胡躭于是而废业哉予与汝宗约治经为古文去近代之蔀以追先闻成一家之言以闲圣道人皆非予与子为好奇虽先生长者亦危吾二人为难成也于乎讪之者知其过而不谅其心非之者拘于见而不同诸理今汝宗往矣予将独立邪其无成邪初吾辈入翰林时山东穆伯潜与子兄视　予予知二子尝语人曰夫夫也才且明夫夫也谅今伯潜行确而学邃气和而文典独铣之疏放昏弱而无成巳巳于乎冥冥之中子其闵我邪于乎哀哉 

　　河风叙

　　孟仲甫之入觐也以其暇燕其友何子李子薛子三子者各赋诗赠之其体拟诸唐其辞发乎情陈告剌世盖有风人之遗焉夫三子者居河之南思继风雅史铣通古今之变明治乱之权乃题曰河风而叙之曰君子之于世也得则申其方违则昌其言昌之者风之也风之者进之善也不指其原则迷不开不既其实则无从而如之矣昔周之衰也其大夫尝剌之天人之济辩邪正之门启有深爱故有切文有隐忧故有蕴意有备学故有极政然未尝越其则也予见夫士之失遇也拂其刚必愤于情沮其义必激为放夫忠义之于人犹夫饮食也愤且激则失其常理之御气者公也心之察理者止也激则就偏愤则益忿求其行之中鲜矣夫水天下之至平也奏下而触于石涛则鍧然固非行潦之水有然岂水之性哉故朋感不足以经物也粃谈不足以纬事也肆情之音不足以协志也唐之人穷而善悲者李白杜甫是巳然舛于所予而颠于所用彼至德非弃才之时也故君子将以喻人也先和其心其陈政也先富其负母以藻丽伤其素毋以浮诞灭其眞毋以虚文混其实毋以陂见折其平然后人皆听之矣夫三子者闵孟甫忠而生毁器大而用小怀高尚而坚好是河风之义也

　　宣府仓露台碑

　　古人有言曰天子有道守在四夷【 缺缺缺缺缺缺】饫其食则思扬是故不可无防也予观　皇朝之为防也其险入于朔漠其延袤尽秋西北故非广卒不能周其守非富粟不能固其势宣府有三仓焉曰宣德曰宜义曰宣政凡粟之未升庾也暴于庭下沙砾之所混风雨之所毁输人久病之正德丙子夏户部郎中大梁李志学谋于佥都御史王纯命通判孙　各于庭下作露台石围其外砖布其中高累以尺广延以丈使暴粟无他害也夫民之输边粟也其贾加于内地者倍蓰侵于揽户而抑于官者其费又倍矣予闻昔之郎中有三原秦伟者力能御强才足&#62730;&#63140;谷民民之赴边者如于其家焉李君济之以宽持之以靖是故险不可恃贵在人和富不可居贵在政平然则宣府其将宁矣

　　序医

　　予官京师十年思得当世穷本达眞之士而友之又求之方技冀得其人夫事者势之所留物者化之所成知几斯可与运势也执枢斯可与布化也二者达而天下之故可尽矣王医坤者蜀人也王医之治医也通于黄岐之言他无所溺心焉故能思于为化之故而察物之宜其疾燠也不必以燠治之其疾寒也不必以寒治之尝有二人焉劳者羸欲死燠者口行血王医以黄治劳以温治燠药入而疾去故疾之生也一气之陂而巳侵乎他经而激于所逆然后诸体病眩于所发而晦其自虽日投药非徒效之不可得巳而益挠其气则又有害焉是故上医亡疾消疾者次之治者为下于乎明斯义也治天下其如示诸掌乎

　　奏乞养疾疏

　　臣少患吐红壮而多病近来连患伤寒遂成痰病两耳常鸣右腿深痛自今春因事过劳痰火大作每闻人声惊悸流汗头晕而不省人事中胀而不纳饮食切思前疾累治不痊若不居闲默养必至痿体丧躯即今职业莫供禀禄徒费伏望　皇上悯臣多病全臣微生乞　敕吏部放臣回还原籍调理病痊之日前来供职臣不胜感恩之至

　　彭生名字解

　　蜀彭生道与子滂游予字之曰夷仲道谢曰弘哉先生之命夫道也敢问其义荅曰人之有名别其人也名之有字尊其名也名与字美矣而德不修则人亡与称焉夫自性命之言之繁也则人皆竆于玄而骋于辩必略于行而斁夫近矣夫高者下者也□者基者也下不由则高不可升基不固则栋必欹故乐奇者多叛好辩者多竆喜异者多枝浚恒者多罔是故君子之于道也修其可常急其所切勤力而不强其所未能弘志而不袭其所难致夫然后实积固存而渐达其上矣

　　书王司马晋溪录后

　　大司马晋溪先生王公以其文示铣读之既月尽其旨矣于乎学之废也人以其意之歆者为道而言之靡者为文则行有诡世而言或粃实矣先生学粹而发之时见审而言之确邈乎不可及巳夫论不巳出是贾之贩也词必袭人是童之步也故义协则礼皆可以经世不必出于先王理达则言皆可以喻物不必援之先闻故曰闭门造车出门合辙非先生之学其孰能与于此哉

　　经筵讲义

　　惟暨乃僚罔不同心以匡乃辟俾率先王迪我高后以康兆民 这是商书说命篇高宗命傅说的言语乃僚是指傅说的僚属乃辟是高宗自称先王是指商家历世守成的贤君高后是指成汤高宗说道傅说我既命汝为相以辅德纳诲汝又当以人事君如汝君行的事有不合理汝与汝僚同心匡救务使行好事汝君用的人有未当汝与汝僚同心匡救务使用好人盖人臣心乎为国都要志意相孚不可自分彼此惟知要君正不要巳之名高惟知要道行不必功自巳出则不相猜争心便同矣然汝及汝僚同心匡救汝君岂必取法于异代乎我之先王许多贤君皆实践我高后成汤之道以大着其安民之功成汤之道一德便是若不殖货利不好盘游有过便改冈谏便从选举伊尹不仁者远宽仁之德彰信于民功德之懋乃加官尝修巳用人行政都是一个道理至我先王又能率循是道故民安乐至于今日今汝亦使汝君率循先王之行以实践成汤之道以安兆民则汝辅导之责尽矣臣尝闻之民惟邦本盖国之赋税军旅器用都是百姓每做的自古创业之君起自忧勤故其立法皆利民垂后之计惟后世子孙享有成业渐生骄怠或徇私爱擅易旧章利害不闻忠邪罔辩民始不安而国随之若高宗所言可谓深知为治之道者矣伏愿　皇上遵　圣祖画一之典体　列圣继述之心用贤去佞日慎一日则高宗之治不难致矣臣等不胜大愿 正德丙子二月 

　　季康子问使民敬忠以劝如之何子曰临之以庄则敬孝慈则忠举善而教不能则劝这是论语第二篇孔子告季康子的言语季康子是鲁大夫季孙氏名肥一日问于孔子说我欲百姓每敬事于我而不敢怠慢尽忠于我而不敢欺悖相劝为善而不敢为恶果何所为而能使百姓如此孔子荅他说临之以庄则敬临是临民庄是庄严为人上者民所瞻仰于那临民时正其衣冠尊其瞻视则下民得于瞻仰者自然敬畏我而不敢怠慢矣这便是临之以庄则敬孝慈则忠孝是孝顺父母慈是慈爱众人为人上者下民表率于那居家时共为子职以事父母推广仁心以爱众人则下民得于观感者自能尽忠于我而不敢欺慢矣这便是孝慈则忠举善而教不能则劝善是才德可称的不能是才德未成的为人上者于那下民中有善的登庸选拔他不能的诱掖奖劝他不要轻弃了他则下民皆知为善的这等好不能的这等进将去不久也是善的也被举用莫不互相劝勉为善矣这便是举善而教不能则劝季康子之问专在民身上求效验孔子教他只在己身上求尽理盖人同此理我尽了我当为的其效自然有了臣观孔子此言不止告鲁大夫人君治天下亦只是此道理庄固是容貌必是在深宫无人处常□敬谨与在大廷有人处一般涵养的纯熟了自然举动合理便端便严若在深宫无人处放肆等到大廷时纔方收敛做作庄的模样便做作不自然下民便敬也只是畏法度不是他本心孝是体父母心专行好事善继善述慈是视民如己施实惠于他若只以承奉为孝发一温旨出一两句忧恤百姓的言语便教做慈其实利不与他兴害不与他去久□的民心离贰旧章都废坏了询访公论知道这是善的纔方与他一件事干见他果能干的又是实心不要名不图利便着实用他依他说任他做如此斯为举善矣仰惟　皇上圣性夙成而又用贤纳谏仁孝温厚于斯三者自能脗合惟愿将臣等所讲圣人之言不徒视为故事退讲之后常常紬绎一一体行寔天下臣民之至愿也伏惟　圣明留意 嘉靖二年四月 

　　

　　【 退集 / 卷之三】

　　规资 

　　喻间 

　　元城县修学碑 

　　辩异 

　　刊元城先生语录叙 

　　周秀才诔 

　　殷近夫墓志铭 

　　岳鄂王庙记

　　董汤民墓志铭 

　　杨公墓志铭

　　张知州祠记

　　磁州儒学修造记

　　衢州府同知姚公墓志铭 

　　刻文章正宗序 

　　四使图记 

　　赠袁大理序

　　安阳县修学记 

　　明伦堂记 

　　张侯碑

　　百泉书院重修记

　　歙县教谕赠监察御史潘公暨配孺人张氏墓志铭 

　　漳涯先生配恭人刘氏墓志铭 

　　王山人薄命辞跋

　　邺乘序

　　庸书 

　　南京光禄寺卿张公墓志铭

　　邺兵议

　　四贞祠记

　　

　　洹词卷之三　　　退集 丁丑至壬午七月

　　规资 诗曰采采芣苢薄言采之求其切也采采芣苢薄言襭之广其受也采采芣苢薄言掇之精其有也故君子有忧焉力事而道不周勤心而知不弘富畜而性不达虽劳而弗益矣夫植卉者力省而美疾见植柏者力倍之而久乃成人未尝不迂之也然卉之美也以日而柏之茂也以岁卉可玩而柏可材其用之差万矣孔子曰吾尝学礼焉不学礼无以立故礼者行之实也言者礼之贲也礼废而后言繁言尼而后书作书重而后百技售矣昔夫子之作经也修礼乐之文明仁义之实言布其履议阐其神诸子之学也曲而曳于其全陂而内于其中皆居圣焉不亦侈乎且夫方舆异言而履其地者定轻重匿形而县其权者分故不志于圣人则亡以知其言也不知其言而能办物者寡矣夫世远则义微多异则眞隐眩于前者中人皆趍之而藏于幽者上知或昧故茂木之丛多美材焉独鸟之鸣亡和音焉此杕杜之所为叹也夫圣人之教也核乎华实之辩安其先后之伦终审而勤参验而言夫然后情以综物而文以纲世矣故百技之售者亡见于斯尔犹依泰山之尊而娱游丘垤也

　　喻间

　　翰林先生谢病还郡笃志于六经屏事绝交以著述为业客有间先生者为其不能建绩立名乘势取贵学迂而难就志特而寡助先生悉以法言喻之分为上下二篇匪垂后闻聊谂同好 客间先生曰士胡为而仕也岂非求以成其名利乎哉朱云请剑于万乘申狄负石于一朝名者归之孙弘十载而相范睢一见而侯利者都焉先生直玉堂之署执经人主之前十有四年矣位不过为郎未尝出谠言上摩人君次取重当世今乃蓺粟于棘亩灌蔬于斗园入甘藜藿出之舆从省侯不式庐法史不走牍或者先生之有遗行与何其进退之谷也先生笑曰君子不干乎名之昌而虑乎几之难不慕乎人之爵而忧秋心之枉大瓠之穿萌于线隙霄木之成芽于直苞故巳遂之欲刃蹈之而弗回可贰之心厮谈之而能悟昔张良借重于四皓触龙推爱于男子邹阳发悟于长君李泌全嗣于存侄故不当其几者不可言不得其交者不能沮道有卷舒言有昌括饬危词而浮于所患掎陂识而救其巳成立巳之名扬主之过假信之文希主之宠非忠臣之用心也且夫躭风檐者痹其肢嗜甘醴者毒其肺故君子不以一时之便而易终身之安罔为口体之细而遗道义之重衣纨绮者人侈其观富田园者佣利其直是以于陵灌园而辟相邴丹免秩而养志其取于世也廉其责于巳也厚其身可抑而其志不可夺其生可戕而其道不可折子不见当世之大人乎方其得志奴仆舞势逮其受戮妻子冐辱又不见当世之君子乎饬伪要誉人皆趍之伪发行露人皆恶之夫吏之渔于民也唯嗛其微及陷于刑也唯憎其巨曷若守清正之节甘退让之分乎夫蛟龙之潜鱼鳖溷之一旦升霄躆昊则沾濡下土夫大者小之惑也　　右上篇

　　客间先生曰尝闻为高必因丘陵为下必因川泽盖言亡因者之必毁也往者宋世尚言诸子以兴谈理者啧探于幽眇摛文者藻衍于丽丰学者到于今宗之剽其绪文加之笔削沨沨乎不可尚巳先生远取古人之文施之今日故劳而少绩久而亡称将恐先生取诛于君子也先生曰俞夫圣贤之作也非狥众而为同非诡月而求异明天地之宜张纲纪之正循经而定行因变而立度若夫语幽而非眞发政而寡当贲浮淆实烦辞支本夫何取焉上古大朴所相者养世降民移乃始有革是故三皇立其生故施以网罟五帝昌其化故辩以衣裳三王比其法故维以制度五伯胁其威故假以兵车仲尼绌其智故约以忠恕孔伋道诸天故析以性命五伯者政之终仲尼者言之首夫性命者仲尼罕言子思盖将以捄陂行而伐私情也非可以衍雅谈而首后传也故夏虫疑氷君子不费辞焉周衰而人骋其技秦是以暴宋衰而人驳其学胡是以入夫游定夫张九成杨简之经禅也陈傅良叶适之道法也陈亮之功力也王安石之政利也背孔孟之道而袭儒名乱程朱之学而立士的夫传本训经笺复释传其文弥重其旨弥离苟以哗世取宠而行弗给焉子不见作室者乎层檐迭阁则蔀其明子文不见道泉者乎迂浍曲亩则迷其源况乎复言而漫禆说而谑吉士所恶童子羞称子乃班之作者为后之程难矣伯牙之绝弦悼知者之难遇也孟轲之放言俟后圣之作也　　右下篇

　　元城县修学碑

　　汝南进士张儒治元城之三年政既夫通乃新学宫诸生皆浡然兴教谕张庭暨其察谂于众曰自张侯之未至也吾与尔二三子祭先圣于陋祠栖于庳舍自张侯之有是举也祠事明矣讲肄适矣会食有堂出入有门游歌有池子夏曰百工居肆以成其事尔二三子誾誾焉休休焉日迈而月征学秋学乎孰与其为可废哉乃共琢石征文以永张侯之惠焉于乎往者值世多故巳言事或过烦苛使人几亡完行焉为郡县者拘牵而不得为故兴学修文之政废元城饶邑也民性易缓故其吏鲜能以治行见伟乎张俟之治也洁巳而敏事振颓而击奸元城乃知有令矣夫治民之道亡他欲其尽伦而巳率而斁扰而畔乃有怠民宄行生焉则政可间矣刑者去间之具也间去然后教乃流故兴学者政之先也尽伦者学之鹄也夫先圣之教也父子君臣以相生桑麻谷粟以相养用在六经而巳矣是故惟笃行之为贵夫文以翼行也否则为骈栂是以华胜而道枝矣然后诞言售而异行作夫诞言者犹镂木为果而朱绿之也食之则折齿而列喉是故徒词不足以感人粃言不足以纬物险志不足以经世故家无须于士

　　辩异

　　空同李子之丧内也刲羊豕以祭烹之有结肠之异焉闻者惑之予又恐其讹为神怪以资谈者之奇也乃述空同子之行征诸理作辩异曰感应之理岂不微哉夫气行乎域中发而生乎物声嘘则鸣机触则变故西崩铜山宫钟奏响春华敷野室木萌芽忍者窒其几残者阏其发感应之理于彼亡征焉夫君臣也夫妇也人道之纪也举纪者必以纲纲张而目咸就理矣故悖公之臣必忍于室弗肖之子在国必愤既迷厥初而百德毁焉厚哉空同子之为道也空同子尝仕矣谏于君弗委于职守乎法弗回于势坚其节弗挠于娄折夫甘辱而吐荣非空同子之志取异乎人也爱结于心而不可解是故惟大伦之为笃故见异羊豕厚伦之格也且夫泣谏之言信也将悔者以为忠而迷者以为逆余桃之奉也既说其爱而又罪其亵是故感生于心而巳矣召公之诗曰蔽芾甘棠召伯所说周大夫之言曰伯氏吹埙仲氏吹箎夫爱之积则物且为符节故以异居者虽狎而防以欲投者既友而畔非类而从者终则凶执义而疑者爱可□苟亡礼信之心则情之移人也子且失之于父于乎厚哉李子之为道也 

　　刊元城先生语录叙

　　天顺己卯大名守河东王公刊元城先生语录三篇岁久而废今南阳张君令元城白于其守金公复刊之张君既洁巳而富民矣又虑其教之靡有准也曰先生邑之先闻也诸生皆学孔氏先生其孔氏之徒与铣嘉张君乃辑先生之行授之俾嗣刻焉叙曰孟氏有言尚友读其书必论其世也六经之说繁矣赋文之籍大倍于经学之者白首而眩故儒腐&#62730;&#63140;谷蛊词士浮而失守先生受于司马氏者曰诚而巳矣终身行之故直不屈于万乘节不夺于折久安不摇于迫祸言□而厚读之去鄙吝焉夫荣可躭也祸可畏也一缶之堕负者色恤细蜂之毒见之匿影何者以物为情也故任道之心可以忘物异哉范氏吕氏之相也周其身计创调停之政黜先生之言而尼其直且夫□莸之不同藏为莸之善淆也彼人者志不获逞而弗巳其始下之而阴间之巳遂夺其地而据之以肆其欲彼于君而弗德焉况其它乎范氏吕氏之用之也姑饵之而惧其逞耳非诚爱而成之也以善服人人且畔之苟以诈容计合自我且然何以率众故诚者邪正辩而巳夫圣人人伦之正也释氏者将全其性而逆其伦不亦谬乎知者亡凝物仁者亡遏情勇者亡戾行然后性尽而功立先生不能不惑于释氏知有凝也先生忠矣孝矣彼何与焉或曰先生取定于释殆不其然

　　周秀才诔

　　秀才名太字大初安阳人郡倅公之季子也幼能占对鬪奇取捷见者大惊既长综览诸艺明蔡氏尚书性刚直面斥人愆然能周人之急推扬人善族人有宗事言相轧不合太一言而决皆叹服焉太母予母之女弟也太以正德戊寅正月二十有五日不幸短命春秋四十呜呼哀哉太有兄不友余作诔哀之词曰畴恤尔嫠尔孤畴捬惟径嵚如幕布尔武尔干如梁乃同尩偻昊天载维恩穆尔溥尔母垂白尔溘掩土涕泗滂如畴识母苦 

　　殷近夫墓志铭

　　殷氏凤阳大族也元末有讳仲名者避乱东乎因家于寿张仲名生尚文尚文生胜胜生铎铎生玘号刚斋以贡士为昌黎令刚严多知民畏爱之刚斋取张氏继室以任氏皆不孕子乃内李氏孕七月生近夫既长修眉碧目口可容拳体羸而骨健读书数行下既成诵终身不忘年二十有六举弘治乙丑进士明年以疾归卜居石川作畜艾堂聚书数千卷旦夕诵思欲以作者自名著书十余篇正德辛未病愈还京师授靖江知县近夫明察有断不劳而治蓟盗过淮渡江掠常州将如靖江近夫有备盗谍知之乃如江阴近夫发兵追之江阴得完常守檄近夫修郡城又自修学官费省而工坚民朱铠死于文庙西庑中莫知杀之者忽得匿名书曰杀铠者某也铠素雠某众谓不诬近夫曰此嫁贼以缓治也密问左右与铠狎者谁对曰胥姚明近夫乃集羣胥于堂曰吾欲写书各呈若字视明字类书诘之曰尔素狎铠杀之何明大惊曰铠将贩干苏独吾饯之利其赀故杀之耳近夫叹曰利重忘亲交非其道者必凶嗟秋嗟秋乃杀明癸酉调青田青田剧邑也近夫去其害民者六七事他无所更张近夫雅好游眺川壑览物歌咏靖江青田有大江孤山混元峰每暇辄出啸咏其间旷然自得乙亥考绩如京师青田民号泣而送之吏部以最闻选授南京工科给事中上疏言事者五曰清弊荪民曰安重地曰防奸微曰除邪以全治曰公赏罚既病封其疏题曰理眞事晓意忠词驯付其母曰兹以归云霓弟遂卒丙子七月七日也享年三十有七近夫讳云霄号石川取岳氏男子一人曰哻女子三人初刚斋卒近夫则礼治丧既卒服始冠将昏与其妻之父母约必知昏礼乃举后又考订古今祭礼行之唯谨故鲁人多执礼者近夫爱诵程氏朱氏书其为文非秦汉人语不习又以诗者抒情表志风人于善自汉魏至唐作者皆辩其音节而拟之作古乐府四百篇其志彀录金仆姑数十卷又览庄周书说其达性善喻最后自病太博必六经之旨然后究心焉近夫方峭克约国子司业穆伯潜笃行苦学无匹也犹畏近夫曰近夫之耻不善不啻负秽近夫居常不谈人过及论文则指擿疵瑕不以一言假人葬于石川之南会者千人咸哭之失声铭曰嗟吾友行如璧文孔晔明有儒垂世模

　　岳鄂王庙记

　　太史氏曰学者每览鄂王事未尝不垂涕焉夫功疑而戮握节而死者古有之矣鄂王忠而遇主者也人胡得而甘心焉昔高宗之既南也王内则剪寇外则遏虏请建储以安人心还旧都以系望收河北而猗中原厄于王彦危于杜充而不挫惎于张俊沮于秦桧而节不夺诱以隆爵而弗回其廉亡好其仁不杀是故谋远而中义明而信故能存宋弗遂亡也夫道之所乡命也命之所成势也命有枢势有机善治者因之初高宗之南也金人亡王由或之志民毒于夷之虐而思宋之德金人以汴&#60960;张邦昌以齐&#60960;刘豫而还师于漠矣及乎昌豫之仆习安虑易而后有之则既坚其据矣帝若择建上宰&#60960;王以征伐则金可亡故言和于帝之世者贼臣也言战于孝宗之世者削臣也语曰同心之言其臭如兰夫君人之道三志以决行才以施务知以明臣帝慑于金人之威忧其复雠亡成且失其据括臣英将惧亡以赏其功乃为苟安之计惟佞臣之交夫俊贪而王廉王忠而桧奸俊桧密君而王疏间言陷术岂一朝一夕之故哉夫无成者恶盈也括囊者辟谮也逊迹者消忌也亡是三者其能免于彼人之难乎于乎以亡明之迹而贼元臣自古以来未有如桧之敢也奸臣之欲得国政也始则逐直谏以蔀其君中则诬人之行以□□恶终则果贼哲辅以肆其威且天莫须有者桧之游词也桧欺天下其心不能欺故邪之贼正其心非不贤之也而棘于其欲忍而为之尔汤阴王之故里也庙久而剥　大明正德丁丑中丞丙江李公士修巡抚河南稽贤阐隐表墓新祠示民所乡以成教化檄下监司范君嵩俾汤阴知县王擢修王庙既月而毕丽牲有石乃刻予文

　　董汤民墓志铭

　　汤民讳建中吴江主簿章公之中子也其家世具余所著吴江公志中汤民少与邑人殷云霄相友善以修学倡乡人又取吕氏乡约为课每大书壁曰某某贤曰建中过某某弘治乙丑与汤民同举进士汤民授行人晋官御史近夫谢病归后起为青田令晋官给事中并以其才行理官近夫峭劲而好文章多友当世士汤民惇大而执莅事精悍初吴江公贫丧其配杨葬具薄陋汤民日夜号泣吴江公在太学继妻暨子留寿张汤民涉水负粟贩之以给朝夕岁凶兄弟将异居汤民泣止之不可往白于吴江公又不可乃以田宅让兄弟指其妹曰吾妇幸有奁不累诸兄弟也及汤民贵于兄弟时有遗焉少弟用中殇每临其墓哭之为御史时值盗四作嬖人僭柄朝有邪臣威胁爵饵直道几杜汤民以其僚麻城刘天和仪封刘大谟安阳张士隆桐城余珊昆山周广表善刺奸虽劳不挠甲戌汤民按顺天遣其妻子还郡独留老奴司户毋敢私谒永平大水民渔以生权阉夺之断其罟&#62690;&#63139;鹿有妪与其子哭于野汤民行部见之廉其实即上疏刻阉人曰夺渔是无民也无民是无君也无君者戮无赦阉人惧而缢海苇潦渔之利然后悉归民又有阉人将之广过任丘夺御史府以居闻汤民至盛列健卒以待有司惧迎汤民于路跪请避之汤民弗许直入坐堂上泥关阅政如常大阉大惊辞去有二青衣持势人书至语人曰往太监皆无能故屈御史下吾之来非有托也将挑之与角胜负耳既入书汤民不启封火之以诈罪二使流于驿霸州男子自首为盗赵鐩弟幸不死实贼谍为间者汤民立命斩之命修州城以备汤民沉毅虑定而后发发即不可易严于治吏而不苛以其暇复射圃修元节士刘因祠以礼暨节义诲儒生乙亥得痹疾巳以吴江公丧归明年八月二十四日卒年四十有二近夫亦以是岁夏卒于南京天乎殄我二良谓之何哉铭曰维汤民配吕氏渠与浚乃二子幼二女幼而缨侧室郭子曰泾嗟尔匮勚尔配尔友文翼尔坟 

　　杨公墓志铭

　　杨子守礼以河南按察佥事治戎于大名期年而威信巳闻其先君之讣奔丧归蒲遣使来征铭杨子先君讳通字文达性方介不谐俗意所决者莫能徙遇姻族或不善者绝弗与通因号匏瓜子人曰是善自名也巳皆称为匏瓜公云匏瓜公治蔡氏尚书六举不第援例入太学授陕西苑马寺监正以父丧归治丧不用浮屠服关改陕西按察经历遇事自信娄拂上官意久而验其眞皆敬之御史李鸾与布政使王衡不相能衡廉而好上人性刚褊然亡私御史檄匏瓜公勾稽布政所掌帑具以实上布政御史各疏讦所愆诏下若卢冶并逮匏瓜公后事释三考晋蓟州同知勘马守备赃马夜遣人以百金馈匏瓜公匏瓜公出凝立厅上命设烛召使者语之曰我缚尔送官易尔必败尔主名并辱尔是售吾廉也尔疾去尔疾去因出其七子对使者矢曰所不畏公道与神明者吾父子其大为世戮势人夺民地执伪契曰皇庄也匏瓜公断付民势人劾之又将系若卢得上官力　诏夺俸三月后乃晋巩昌府通判正德改元冬刘瑾专政逐大学士刘公谢公遂大窜戮大小文臣匏瓜公复坐事系若卢明年春得释遂致仕家甚贫教养子孙足不入公室郡守以下有所请造其庐乃得与语尝曰与其龌龊以探富贵孰与烈丈夫之贫哉夫吏而贪益子弟之乱而巳而身受恶名杨氏故平阳霍州人匏瓜公祖谦洪武初编保定州民父瓘蒲城县丞因家蒲州匏瓜公配高氏赠安人继配董氏子三守仁守信皆生员守洁李氏封安人三子守礼守智守廉女二适某某侧室马氏女二适某某孙男四人女四人正德十三年十二月一日卒生正统八年八月十四日享年七十有六葬以　年　月　日兆在某铭曰 黜兮矢兮圜则迁兮维匏瓜父好是弦兮为脂者鞭兮

　　张知州祠记

　　上海张君守潞之明年晋官湖广佥事及出祖潞民攀辕而号泣者数万人乃作主于名宦祠祠之仪宾仇时茂五人者之以义交也三晋莫不闻乃列其政以伻至邺征予言夫今之为政者县自令而下数人郡自守而下数十人省自伯而下数百人王臣来莅之者又数人其仪都矣兰鈖严矣其维密矣然而政削民困而靡所极予闻今之第贤也善交际者为上敏征科者次之精文移者又次之经营竟岁而于民不与焉况其不贤者乎政日削则玩而权将府民日困则离家于救死之虑矣张君者其有异于是乎潞有游榭曰德风自唐巳有之而张君未尝往燕也不可谓俭乎严于治胥徒隶不入乡其奸莫售矣可不谓公乎上官之货潞紬也苛于赋驿舆里夫之役于藩府也密于传命张君格焉可以为强矣递马之征列民为三等而酌取之不谓平乎文移疏而恤民逢迎亡尚也非贤而能若是乎夫上下之感者心也合则治离则否故投戈于散兄弟相遗同舟而风雠敌相济小民之情梏于利而廉于义一钱妄取虽父子吝也豆肉不均虽耆艾亡与孙也夫出其税以给之竭其力以卫之刑戮加之而甘心焉彼诚以为有所赖于上也赖之不足恃则亦巳矣而戾我焉思所以去乎是而后嫉上之事亡不为矣况得其慕而思思而祠者乎于乎有能闻张君之风而兴者其君子也与张君名萱弘治壬戌进士

　　磁州儒学修造记

　　夫可巳而作之者厉民者也可作而巳之者迷民者也故达体之政必均其民不摇善乎张侯珂之修学也监司汪子正命为之是故旧可仍也吾亡增焉旧所缺而圯者吾亡袭而不举焉旧圯而新之者为堂二曰明伦曰馔为斋三曰进德曰时习曰日新为亭一曰射圃旧缺而作之者为仓为库为神厨为号百有二十楹为祠者一曰乡贤夫学所以明人伦也圣建其表贤申其旨师觉而弟子习之讲于堂斋而施诸家与邦射以正志馔以明让且夫稽典不若闻诸父兄之审也求之四方不若验诸里之切也一方之人而望诸天下生其地者可亡兴乎豮豕牙者其力惫其效近牿童牛者其力省其效远故幼仪不可废也童心不可不育也故作社学于学之西区焉 

　　衢州府同知姚公墓志铭

　　公讳凤字廷仪长安人元至正间曾大父仕中避乱入蒲州因家焉大父善父聪太学生授蓟州幕正统六年十一月二十四日生公幼庄重十三能诗成化甲午举于乡明年试礼部中乙榜举人授陕西泾州学正以母丧归服除改宁州以父丧归服除改直隶开州丙午主江西试迁山东莱州通判勑赠父如巳官母某氏赠安人妻孟氏封安人迁衢州府同知御史荐公堪任监司郡守不报乃致仕归蒲正德丁丑十二月十七日卒年七十有二公为学官令诸生夜诵书自往诇之责其先寝者五经各立长一人每晨坐明伦堂讲说经旨发疑抉异年少者听之在莱州适奉　旨造　王府于青州丛货委奸当事者大忧之特委公治出内严虽一介毋敢冐取者在衢州每旱公祷即雨取赋罢奏羡民弗逋余十三者与邻争山场系岸累年不得公喻之曰官拷掠尔亡完肤山场孰与身重十三叩首泣谢让所争于邻暨公戒行衢民泣卧留之车不得行野有山民夫妇百余人献图画玩器于公公不内民曰公惟饮衢水耳百姓亡以报公我等小人敢以贿汗公节耶公乃受之公有子三人俱业儒伯钦驿丞仲钢季钲太学生女一人适佥事杨守礼孙男六人孙女五人曾孙男二人公治命戒子若孙宜和勿争和则顺而福争则戾而眚夫读者明理耕者勤力明理者不秽勤力者不匮尝曰读书勿务博止应理明故公终日静居而物自正归蒲九年三州及两府士民问遗无虚岁门人参政景佐等共刻石诵德铭曰 维戊寅岁秋七月己酉旦维蒲大夫吊士哭冡人奔走咸饯姚敬庵父即宅噫维尔子子孙孙其永吉

　　刻文章正宗序

　　文章正宗者宋眞希元氏之编也芟芜屏异将以翼经而正术其亦圣人之志与夫物生而有情情而思宣之斯生言矣讷者弗达陋者亡采则亡以敷事而喻物斯生文矣文言之善者也而贵于正其情夫幽赜之理彰于显词辽逖之怀发于堂序雍逊之谈验于遐岁非邃于道者其孰能之而徒以模袭之勤记问之富亿中暗投吾未见其可也夫献忠之谓疏恤隐之谓诏申彼此之意质问遗之蕴之谓对之谓序之谓书纪故永贤之谓记之谓铭引思畅和之谓诗言断而意续发凡以该目或婉或着或喻或质或因秋人或就乎时出之至眞而发之当物及乎教息而学淆质衰而词是工是故久渐美化动凭典刑以摧强枉而稽成败此左氏之文也捭阖飞箝亡问邪正而主于售其术此战国之文也援经议制夷厥藻绩此汉之文也综倚羣言辩而委辞此韩愈氏柳宗元氏之文也君子于是焉考变而征实左取其礼汉取其朴韩取其昌而因以见先王之教之远且该也今夫登者必陟其巅行者必自其家非可以息趾于岩麓而发轫于旅次苟未崇志于先王之术以参伍夫历代之变予恐其不特谬于其言焉而巳隆虑马君敬臣以按察副使督学山西既用六经教士凡礼之凶诗书之变俗之所废而急于求仕者一切复之陋彼时义乃刻是编以则诸生白于其长是之其僚皆来赞工两阅岁而梓人告成事 

　　四使图记

　　昔者周文公之遣使臣也曰我马维骐六辔如丝夫才以为理犹六辔也才不足则有遗政焉干霄之木而蠹或踰尺明堂斯弃之矣政之集也纷如而情之眞赝从背生焉犹马也吾从其纷如者虽岁不足也吾惟治以约枢运而阖辟随长短以矩当而定矣故曰如丝言其调自我也吾友燕泉先生何子子元之仕而使也凡四善绘者从而图之所以颂成事状勚迹也何子初仕为职方则如晋暨陕暨边验金市马为参政也守河南令下而民安之吏亡所藉以为奸摄长入　觐代僚督储为太仆贰暨长考牧于畿内遂晋中丞抚治滇服崇教饬武威夷乂民病锡方药馁者予粟夫射杨于百步之外小技也以由基之能而容或忧其失中况于政秋非通儒上才胡能发而必应也如是哉何子少以好学闻今之作富矣而清正以简无华言无怠行虽卿可优也然则于使也何有余闻野有筑垣者题畚既具崇阔亦均巳而霖潦弥旬则有仆与植者焉其为之确与易也故政未有忠信而不立者果能是矣斯民其康乂矣夫

　　赠袁大理序

　　正德丁丑春史铣谢病将归御史许子董子以币来锡予曰袁子考绩署上上袁子明敏而恕任而不激凡吾御史率取中焉夫有美者扬之礼也袁子欲子之言敢以请予谢曰病者溃思远者闻壅不可与议政也许子曰虽然袁子必欲子之言予曰愿需之何如二子许诺巳王子以伻来安阳言之巳袁子晋秩大理丞予瞿然曰巳则病且远矣而乃晦君子之美不几于蔽贤者乎予不敏固尝闻之矣大理谳狱以二司寇古云狱者民之大命也单辞寡而难信两辞备而难贞狡者似情讷者似伪听而不宽是牿民也宽而不察是旷民也古之法所以远狱也今之法所以密狱也其于恕寡矣是故谓之滥先王之刑辩五服焉其明服也阅二情焉曰故曰误误者宥而志可新故者罪而防可固防固近乎本志新近乎化故曰时乃大明服惟民其勑懋和夫纵其恶而刑之如□草焉斯刻矣不究其情而亿之遂制辟焉斯躁矣矜其明于要而不闵且悼焉斯忍矣然后法密而讼愈烦夫疾之在身惟恐其不去是故周虑曲防患终戒始以是养身者身必安以是处民者民不犯故曰若有疾惟民其毕弃咎民之生衣与食也上匮民之生而责其非市日行戮不可止也敦礼则分不踰明耻则志不偷谨嫌则闲不毁厚生则用不乏由是善行可兴而刑可省故曰若保赤子惟民其康乂袁子字醇夫晋秩在戊寅岁十月史铣叙在二月惟史铣谢病维二年 

　　安阳县修学记

　　予闻之上者民之表也其示民不可亡其道也夫民之为性禀于土者其质殊感于化者其尚殊成于染者其安殊反其殊而内之道者是故上之为之也安阳逵邑也正德辛未壬申之间其民罹于虐攻而略于巨寇燕山章公来知安阳镇挣亡扰民知芘矣章公曰未矣未矣其道之以学乎乃取帑之羡者决轻系之赎者富民之愿有献者遂新学自门始次殿次堂次斋次号房次学官宅次仓次庖俾诸生往业焉习俎豆明训辞而民乃贵学丁丑章公晋御史入内台者巳踰年兖陈公来守彰德握法而亡忿嫉力与势亡所吐民乃有恃陈公曰未矣未矣其道之以学乎乃作尊经阁凡五楹撤东西庑而新之是时同知寿张王公通判乡宁王公莒陈公推官泾杨公咸赞之俾诸生往业焉非六经无所用心非孝弟亡所造而士知学之宗矣于乎治乱者世也邪正者学也安危者士也东汉之士清议以格当世巳士殄而国亡宋士放言势能进退宰执及感似道非礼之遇虽其要君去国相率而请留之贱于夷狄夷士倡丐夫道者中也反是未有不亡身而祸国者故先王之教曰礼而羣居和壹莫贵乎让尊酒簋羞致谦而养廉丱童旋步教让而明顺君子蹈实而逊功细人争智而让过逊功则为和为治争智则为戾为乱逊之至雠敌可化争之至父子为夷今夫悍将武人薙敌如草一旦仪于宾赞揖以绍介俛首伏气惴惴恐不胜故君子尽巳曰夫子之道忠恕而已矣铣不佞礼让之风愿随吾乡诸君迈焉章公名纶陈公名策王公名良弼王公名爵陈公名言杨公名天锡征予文者教谕关中赵鸣凤诸生王寅刘助也 

　　明伦堂记

　　正德庚辰秋九月庚午丁侯惩作明伦堂成高五仞有奇堂凡五间间阔丈有三尺深倍四焉树卧碑于堂东北隅每晨夕学官及诸生揖逊其间稽业析理丁侯质疑发难且资其费丁侯之治平乡筑城也练卒也教民孝弟修先祀也而劝之以歌夫民者待上而兴也苟上之责于我者赋焉尔力焉尔非广田则赋亡所于办而逋矣非雄于资则力或不给矣民惟皇皇于利既竞且凌虽叛可为故教不可缓也夫家喻之势难得而遍也人人而告之其受才异区棘之败也故择秀民焉聚之宫也学以表乎民夫学必志于圣犹登者之巅也虽逸足止于及巅故虽上才母敢叛圣帝命曰教之人伦敬敷在宽子曰立爱自亲立敬自长学之道取诸此而巳矣故易者爱之失也疏者敬之獘也人情戚斯恻恻斯恪恪斯久节之礼生焉畅之乐生焉尊卑贵贱维固而会安永而亨矣穷于游者迷其源繁枝者其本必易摇是故腾誉广延亲或可疏甘荣利权义则可弃泛览巟闻约则可陋趍径斁常行或可删精故训而华辞或至于离经故曰君子之学也不务多必审其眞既见之则必言之言之则必由之若肌虏性命之不可改丁侯字启善杞人

　　张侯碑

　　磁人曰昔蓟盗南炽州几陷焉民之弃家而徙于郡者过半矣吾张侯今修城凡作楼二筑敌台三十有二浚池作桥于上如楼之数今而后曷忧于盗乎侯考绩矣陟明之典必加吾侯德而亡颂后何以劝于乎今之为政者草木视其民民亦雠视之讼者积岸侧目在道彼犹自讼其刑之未至也张君惠不要感威不取慑恭于过宾而民不劳豫于赋而民不匮内含独朗外随常规循循君子非侯其谁百顺来祥见于蠢动蝗辟其境雨止其陌指挥董益之曰镒素好文雅与张君异司而商政斯行代民以治乃刻石楼上永谂观者

　　百泉书院重修记

　　百泉之有书院自副使吴公伯通始也百泉出苏门之麓古之辟地者多居之孙登以简邵子以达许氏以立姚氏窦氏以让吴公合而祀之吴公明朱学遂祀朱子而遡之至周子及其友南轩作斋与室以居诸生之来者后副使车公玺增祀先圣羣贤降而配食今阅四纪书院殆废正德庚辰知府翟君至以清严治卫事明作而民安乃大有慨于斯议修之御史见而谓之曰是弗可缓也巳参政佥事奉约也惟谨副使来试士又言之御史风裁奕奕参政佥事协政意在惜费字民独于是役不吝也知府发帑赢财市材易甓檄下知辉县李杰肇事推官杨惠来责工知府又作楼三楹于思贤后树表广涂复地之隐于豪右者六十亩房六间以既禀诸生焉于秋斯役也可绎也夫昔弘治中士尚文畏义有司重学文章炳然可诵述矣正德初即遭刘瑾之虐威刼贿成士气索索巳而蓟盗中横边虏川寇数年并发当是时仕者龊龊自守以待代不即薙民猎金以幸迁官学渐毁公禀不续学官奉空腹而卧士或易衣而行野多退士而悲愤幽楚之辞作故宗藩起变旧臣逸人不耻党逆宁以厮养彬以武弁亲侍帷幄以天下为货而市之且弋之何则人忘学而惟见利故也今　大君作矣尽去其旧而新是图舍士则亡所于籍也然而圣人之不生久矣莫之折衷故人肆其言夫古可学也而滞于迹今可通也而流于简下学或拘于浅径而上达者或荡故繁而经晦狥名而实亡异端不与于是焉孟子曰万物皆备于我矣含而潜之者仁也裁而宜之者义也仁且义又乌有四者之失乎御史汪氏名渊参政陶氏名照副使王氏名韦佥事翟氏名瓒曰鹏者知府也是役也吾闻诸金教谕延贵云明年改元曰嘉靖也 

　　歙县教谕赠监察御史潘公暨配孺人张氏墓志铭

　　维正德辛巳春二月晦御史仿按陕西得代还道出洛省其父暨母翼月十有一日癸亥母卒其父恸衋伤厥心病谓其子曰我自结发聘若母六十年相与视宾礼未尝反目以怨我拙若干维若母是相予亡内顾忧得羑若职今胡得不伤阅七月己巳卒御史如朝告成事已乃请曰维先臣觊及先臣妻张氏不幸不禄不能须臣封先臣为庠生二十余祀七试有司不得荐为学官三十祀亶瘁其职肆士有闻维皇子厥臣其念小臣劳闵臣失所天载锡之　命上若曰汝仿大能厥官予嘉其赠尔父若母如制仿百拜稽首既受命益哀考功大夫牛君吊御史曰母维凤早友君仿识若父母贤吾为状往俾太史铭御史稽颡谢潘公字廷威维世在闻喜允始迁洛里于陈昌允生仲和为庾宰生智以直闻子四凯长垣令次恭次伦又次为潘公少从兄凯治礼闲且文大越其朋及贡则曰未信让其次者再训导长清三考陟教新城改歙曰教有序戒猎次与棘成若古有训小子有造成人有德造斯德越小胡成拾级可登纶载于缕故虽冠士肇业必自小学先厥躬弗以寒暑辍业佚弗媚县令致利恬乃德罔腆于酒士罔不说曰身矩言度丕法于我后生张孺人德州守讳钺女闲女工少读女训通其凡器于德州为相攸归我潘公孝又和于娣姒老妪不能葬夫乞于市乃脱钗赙妪失钗计窘思溺水乃再赙潘公在太学孺人留洛舅病笃孺人曰吾夫弗与顾言悔愤其终厥身祷神且药久益虔潘公侧室死遗子曰仁曰伸曰俨孺人字之咸受室以生潘公治命曰吾家遭乱自西土迁复由于兹洛有年吾诸子母瘝官毋纵情以逞斯由远尔躬维重货生吝维张所恃生骄不吝不骄家其亡□又呼曰仿墓奚□铭仿对曰礼若兹其巳逖哉曰□乃父惟笃实□□他誉潘公生八十有一年孺人八十年葬以十有二月　日维公率八阅月作志在十一月晦铭曰 维公配张乃二子御史兄效曰贡士高谦维甥郑简氏及王九思解缨只有节者邙公攸止谁其铭之后渠史 

　　漳涯先生配恭人刘氏墓志铭

　　漳涯薛子全卿以书赴予曰斌&#63139;金不幸妻刘恭人死唯先生铭嗟乎漳涯子洁巳而谤来励政而嫉加之乃今又失良助天果妬善哉恭人魏刘生佑女母冯氏节妇也恭人少端惄好女工精于酒馔能诵曹昭女诫年十九归于漳涯子事其舅西园公及姑李恭人甚孝漳涯子弱冠举进士乡人走贺曰此公卿可契取而衽采悬金矣恭人曰奚以是为哉夫仕忠君而巳尔漳涯子两为令皆剧邑民以豪猾闻天下由光守迁南京户部郎中陟守名郡恭人守约安俭日孜孜焉相其夫正务殿民而巳漳涯子为郎时得推　恩封其父暨母是时李恭人巳卒恭人拜　命巳垂泣曰姑不及见巳而我乃披&#62730;&#63140;需首珠天乎酷哉不延姑数年邪闻者皆感恸漳涯子守淮考绩归费缺矣易其家囷粟行部署上考而雠言腾漳涯子欲弃官恭人曰即如君言谁辩尔非受诬者漳涯子再履任事果得白时恭人留魏岁入不给自以米屑飧奉舅及继姑必极丰腆正德辛巳十月二十二日疾革子绍光哀吁天祈以身代竟不起年四十有五子六绍光绍韩绍范绍富绍欧绍吕女二长聘胡应制次聘胡淮孙男子一女子三恭人甚爱诸子然有过不贷尝出旧绨衣示诸子曰吾衣此二十余禩汝宜敦俭夫读及耕织生民之道尽矣然旱作晏眠事斯佚举铭曰 聿宜尔家而往胡促天乎奈何 

　　王山人薄命辞跋

　　于乎山人其卷卷于世者乎匪自讼巳尔其以公望诸人耶积妬成毁采幻言而槩人之平生甚矣民之好异而不情也夫同者易感蔀者难明以相如之苟合而闭情于白头之诗白华小弁益其怒而巳矣山人曰吾谢衣冠入深林也其将忘言巳乎可以无咎矣

　　邺乘序

　　叙曰正德己卯太保汤阴李公于中秘得宋相台志十二卷元续志十卷郡守陈公万言□□□各以其志送官是岁冬以予□而正之明年春铣遭先母淑人忧又两阅岁既禫祔矣始启书读之宋志事略具而文义芜鄙元以下亡□□乃别为例作九篇凡十卷其事兼采诸史其文则删润者过半矣夫志者郡史也备物垂轨不轨不物眩观惑乡虽文奚用哉故地理稽实而黜附会建□遵制而明则田赋以恤隐祠祀以正典官师均列而信教人物选举上行而下秩官室刺奢杂志辅化崇正义而黜异端损浮冗而要简确然后府事稍可诵览斯窃取诸君子之志焉铣也才浅能溥意长力短况府居冲衢海内兵作先被荼棘今土著之家十不存一旧典湮灭后学寡闻循长乡哲靡由殚述旧志涉误近谀者并以义删之不能登载孔子曰多闻阙疑慎言其余夫述不师圣其胡用训罪我者其以是夫

　　庸书

　　图象繁而易荒矣小序废而诗芜且浅矣左氏轻而春秋虚矣喜新变古君子亡乐乎斯焉尔 

　　诸子贼乎文者也六朝贼乎诗者也无与忘贼乎学者也夫刍豢天下之至美也王公食蕨则以为大美夫庄也列也佛也申也韩也沈也谢也宋贤辟而废之矣今猎之以为奇珍之以为眞眩视发闻六经又晦矣哉

　　士之好高也有三欲焉一曰匿二曰誉三曰便夫不事事则中之眞伪混矣非若乎迹奇取慕事常取忽非誉乎玄则人莫测也高则人莫阶也然后操从由巳非便乎然久则不可掩夫子示学曰主忠信而巳矣

　　尤而后慎言侮而后理行末之及巳寒而索裘不亦晚乎乱而亲贤不亦芒乎易口繻有衣袽既繻而犹有袽恐或匮也寒其远诸

　　治而必乱者人也长而必消者天也人至逸而便者莫踰于坐卧坐久思立卧久思兴故易竆则变变则通且久治乱者人回天者道易曰繻有衣袽美帛曰繻敝絮曰袽繻转为袽衰代盛矣噫可不戒乎 

　　厌魏征而贞观怠矣疏宋璟而天宝兆矣夫治与乱犹人之行与止也不止则行二者弗可兼用巳故君子戒谦终其身戒则升于治谦则推其乱易曰繻有衣袽言勿以新缯而弃旧袽也奚乱之有

　　虞帝之德不可加巳末而征苗苗胡逆命乎夫夷狄犹　　也人而践　　之居而弋之其不奋翼而逖去者鲜矣夫声人之罪是自章其德也以德相较不几于亢乎因益班师修文德已而不见苗之有罪也安得而不服也 

　　流者阳也凝者阴也阴生物非阳运之则弗能故阳得阴而行阴得阳而灵若曰阴阳一气尔人死而魂魄离者何居

　　易曰内君子而外小人夫位逼而志不通非内矣心腹寄而远其迹非外矣

　　或曰周正改时与月乎曰改予尝思之矣有至理存焉春夏阳也阳生于子而极于巳秋冬阴也阴生于午而极于亥夫行夏之时夫子之议礼也春王正月夫子纪事之文也礼有因革事无增损是非兼存裁之在人若曰夫子截其冬而首春则弒君变古者何以易其文哉

　　耶律晋卿之谏弒许平仲之兴学刘梦吉之不仕夷元三儒而已矣方希直之志李时勉之直薛德温之王公度之不折明四臣而巳矣 

　　二南正家也变风化于国也雅则天下之化焉颂以事神学成而应见矣故曰惟仁人为能享帝惟孝子为能享亲仁且孝德之备也鲁颂着其僭也商颂存古也诗斯终矣

　　宋人之说古事也多以其意亿之始犹昭然也习之久遂若眞者诬矣哉 

　　或曰二南之名义何也曰周召地名也南乐名也取明盛之义也一曰夏当文王时周公少且武王在焉未必使之为政成王幼而后周公摄政也 

　　大赏数世斯乱矣大狱兴国斯亡矣人慕赏则幸有事狱广逮则滥及者众乐祸惴民不亡奚恃哉 

　　问忠恕曰尽心于恕为忠恩有杀礼有等当其分不数以疏忠之事也故以德报怨非忠矣量巳恕人非恕矣夫子尝语曾子矣而恐其易之故又曰吾道一以贯之一者忠恕是也后人欲高其论而远斯义也其未然乎 

　　河图洛书之文纬书载之五行相生且相克也术家之言也夫子述伏羲之作易自仰观以下凡六事非特取于二图而巳其详不得而闻也能明八卦之义斯可矣陈氏希夷所谓索隐行怪者与不可通于易也巳 

　　程伯淳得仁之公者也程正叔得仁之正者也张子厚得仁之勇者也司马君实得仁之质者也

　　得理多者存乎读书得理速者存乎辩得理深者存乎思得理实者存乎得行 

　　至哉夫子之教也使人事事而道存焉孟子曰学问之道求其放心而巳矣条目不具奚以求心故曰居处恭执事敬与人忠出门如见大宾使民如承大祭其存心之方乎夫心火属也火丽物而后有形心宰事而后有造异端之言异焉曰静则心定而理目见无待乎学矣是犹舍耒耜而言耕也不能是非学者之所患也学之患有三曰轻曰疏曰弱轻之失殆疏之失紾弱之失废

　　问曰颜子之乐可得闻乎荅曰古人以尽伦为乐瞽叟底豫舜之乐也兄弟既翕周公之乐也若曰风月之怀花柳之兴万物同体天地为侣斯后人之衍言毋乃诞乎 

　　问曰传曰幽赞于神明而生蓍旧训奚宜荅曰蓍者策也非指在地之草蓍龟皆圣人所立占事之名天生百物圣人相宜立器以周民用是故刻木为书铸金成鼎截竹作律取蒿为蓍天地一辟庶物露生则蓍巳出矣至今与庶草同茂奚待圣人之赞乎 

　　监司患兵政之废问于崔子荅曰毋以政为虑必也择人乎今世冑之子豢养而不学惟其豢也故专贿惟其不学也故迷稍有异者不便于僚胥相陷以讼株连百人必历岁而诬乃白故署如传舍□如驿符旬更二人者有矣事谁与治是故先抡其才次定其任诲其不及而需其成宥其小失而绝其罔任专而人思奋时久而务益谙其少有济乎 

　　友人有倅郡者崔子告之曰君知政乎夫子曰政者正也学正斯可以言正人矣是故修容治度齐其外也审几守一正其中也诵经履实满其量也辩词考迹验其眞也敛束含畜养其有也是故明则容直则温断则审 

　　崔子谓唐监司曰刑欲其审不欲深令欲其简不欲烦未化而责民善则民怠未孚而责民从则民疑怠以刑去疑以议定则残扰之害生焉故四马未调不可言御六物未具不可言渔同刑而僻止者化也同令而行兴者孚也日故化无刑孚无令

　　南京光禄寺卿张公墓志铭

　　张公世为山东单县平堽里人后兵起独仲祥者不他徙仲祥生宗道宗道生肃肃生拱张公拱长子也讳宾字廷宾成化戊子年三十举乡试乙未举进士丙申授睢宁知县以忧去官服除改金坛甲辰迁监察御史奉　旨宁夏盘粮巡山海关及按眞定弘治庚戌迁湖广按察佥事以忧去官服除改山西戊午迁浙江副使乙丑迁江西按察使正德丁卯迁南京光禄寺卿明年廷臣荐公为大理卿刘瑾用事怒公无馈遗　内批致仕公魁干大度质直而谦无饰言伪行凡与交者无不远去疵吝颓然服焉知睢宁岁大水发廪赈饥或劝其待报公曰谷为民积今为民发之罪令自当也金坛又大水以全灾报都御史怒曰若为民吾其殃民者哉即如报赋安所出命他官验实乃上九分灾公抗言曰民重溺而匿之不仁也告之不以实不忠也民将莩矣尚安言赋犹坐误报罚谷睢宁庙湾村民庶而多狡猾公禁之皆改行立集以日相递食货得流后多富者居常廉知贫富强弱之等役与赋自第之为御史劾太监蒋琮伐山陵木为室琮幸臣也疏入不报巡山海立社学使行伍皆知书守备刘某贪残有内援案之寘于法湖广知县某素佞得幸上官后被讼都御史下公治且曰此官贤其罪当坐讼者公竟罢之都御史怒公坐是久不调御史宁陵乔恕按江西方严能断省府畏之礼謟言甘公至将衣豸见或劝其更他服公曰此吾命服也如面　君又何如邪每与御史论事更端则起请巳坐尽辞御史不说同官伺公间道御史意公曰礼贵于尽吾亦尝为御史为臬司更三省矣礼如是可也可足恭求说哉御史他日以事笞掠省吏或以咎公公曰吏自有罪且吾一伐耳目有限能保其不败法邪布政林某谒御史趋公遽止之曰奈何以藩长而效驿官也久之御史薄林而贤公既荐于朝每言必称之尝同三司入贺　晋府诸王及将军皆走问曰孰为张佥事吾闻其人忠也谅公司刑久明决而恕句容有狱十五年矣每上要囚辄不服是后囚请于御史愿下金坛知县治死而无恨御史曰彼非我属也囚泣下曰他官喜赂故使某冤不白今江南清官独金坛耳御史乃转白他御史下金坛事果得理在山西断文水二氏田治平阳藩府暴横者民德之至今江西最健讼一讼必逮数百人幻词织事诬善伸枉得利则自承反坐公一切以平恕治察词鉴色参伍以验得其情别其轻重之等然后辟之是时宁庶人恃才挟诈御三司如舆隶其尉卒坐事求公末减威持术钳公卒不挠宝鸡张抚为湖广按察使抚字安世持行廉布衣食蔬公禀廑足食即挈其余内于帑或以遗宾戚天下称曰青菜张然好诡行徼名君子高其节而枉其心副使俞振才暨僚皆疾毁之焦少师芳为佥事独右抚公无所附常两释之后世安大感悟执手流涕以谢江西副使蔡清林廷玉皆行义士一日相诟欲相击也诣公第求直既见悔愧不敢言而罢襄城张淮为御史按睢宁民状公善政公褫状遣民御史适见之意其为告赇者召民讯实公孙谢曰此市民献谀求后庇尔令患无政无患无闻御史叹曰忠哉斯令彼刻石表称者民其劳乎山西省城北十里广袤百里无水公相地得井王公鸿儒欲纪之公不可在湖广于刘家隔作桥又作度蚁桥民作张公德政坊公见而毁之在浙摄长入觐副使赵某谓曰公垂橐如京何以见诸贵人乎公乡人知府于凤喈闻而有献也不内公素贫能不妄取未冠夜读书邻女就之叱令去既贵无妾媵自奉如寒士尤薄势力曰官岂家物哉尽吾忠斯可矣彼以官为官者岂未之思邪秦襄毅公纮为公姻兄当柄用时弗通问司徒陈公少从公游后司徒公贵司徒公长子策举进士出守吾郡公每以忠廉勖郡守廉直而材名位骎显矣必曰此吾父暨吾张公之教也张公生正统巳未冬十一月一日卒于正德丁丑十二月晦享年七十有九配司氏封孺人子二遵化阴阳训术遵诲早卒女二壻石光王&#63140;业路云衢孙男子三人瑁训术璜国子生璟女子一人适秦学曾孙男子二人河决兖郡单尤害也阅六年嘉靖改元某月某日始克葬铭曰 稽古笃儒曰宋司马德动孺贱名流夷夏明有张卿肫肫其躬宽隘阏强如草斯风恩冒忍戚贞扞艳姬过不可矶幽胡可欺有纯束帛陋彼绮丽瑜瑾虽怀光彩奚闭大河之涘哲人之坟哲名洋洋河水沄沄 

　　邺兵议

　　议曰彰德有卫兵有民兵民兵者快手骑也民壮步也卫兵分番戍京师及北塞留者守城禽盗彼皆生长行伍习戈矢犹耒耜焉民兵取之陇民及市井之黠者岁操日练犹火能执弓挟刃阖郡精兵不足百人夫盗犹潦水也突至则襄亩啮防去之则涸非有期约可凭也论者曰今无盗矣而素养游手空役并差彼豢养之久怠于农业一旦罢去皆盗也革之便然正德壬申蓟盗数万围城火南关焰灼城楼卫兵先皆以赂纵遣无在城中者幸官军至贼乃解散嗟乎当是时非民兵城必陷矣夫军与民对置者也无事民出粟以养军寇至则御之使民无扰缙绅敷礼明刑介胃习武剔盗其来久矣自兵兴责皆在有司往往禠职左官而彼武人者通贼起家渔军弛备略无诘责体不知其何也正德丁丑有司留心兵事是时上官命有司并督治卫兵之留者兵威稍振虽荒旷无警后变前制而郭门之外刼掠官私货夫驭民者法也持法者人也法久必獘救之存乎人今虑其为游民为盗欲直罢之一旦之变谁仗乎初蓟盗之起刘七等八人耳后至二十六人辛未岁掠水冶不利乃又西至史泉去府二舍四面山环七等各喜得倨地可为乐矣虽旬无他虞乃散马弛弓刀槊挂壁间纵酒歌呼夜召倡女酣寝民兵侦知之约指挥某夜往袭戊夜至史泉东三里止贼皆熟睡是时人持梃可尽歼矣而民兵为甲者利其赀谓指挥曰此属坐而擒矣而吾□亡利逐去之而俘其弃余何如指挥许诺迟明发炮贼大惊乃乘酒力跃马持矛矢来兵皆走独百户张世禄与战死贼自是不敢恣肆溢为数万人大师而后克之嗟乎无法不畏不可以师不货无疑乃可以胜自今长老言之未尝不于邑也彰德北卫燕赵西塞太行豫陕在南东跖澶鲁是故漳卫洹汤可阻也车骑蚁尖可据也兵可罢乎或曰州县无卫兵者当有民兵府不可去与曰治军是故重放免之法则官廉严参验则兵集纵寇及避者必戮而令有司得治之庶乎其可省也 

　　四贞祠记

　　正德壬申贼劫东火妻掠妇女不辱被害者四人焉曰赵氏曰袁氏曰程氏曰平氏贼去所司以闻　诏给赙树阙如制越十有四年辛巳潞守请于御史立祠小岭祀之得请乃命东火仇朴治工而朴以其赀助祠为堂者三楹为夹室者三楹左右廊各二楹卫则有垣出入冈门祀用春秋卜日蠲羞侑祝以帛嗟乎往之可言者四贞而巳乎余闻之政始于怠极于废乐始于逸流于荒官始于得放于乱邦嗟乎可不痛哉自阉人谷大用八人思蛊君以极其欲而燕游启八人又进刘瑾使慑廷论而士祸惨自论者欲司马刘公之为宰而攻马公而党与分自瑾逐少师刘公而相权失自杖言官而言路塞迁秩免患以赂而利门肆朱宁进而阉宠衰江彬入而巡幸兴官轻而颓民穷而盗杰夫思乱骄藩伺隙而生心矣当瑾时祸烈如焚怨韩司徒李梦阳刺骨矣众谓其必死也而免罗侨之谏吴廷举之论劾谓其必死也而免何瑭之长揖知县王勋之不赂也而见重瑾败而永继永败而宁彬继命乱至矣刘少傅之僻位傅尚书之抗奏宁濠叛矣胡世宁曹琥之持法孙燧许逵之死义嗟乎懿哉若人政奚底于坏哉是故扞辱之女可以观性秉节之臣可以观学

　　

　　【 雍集 / 卷之四】

　　直隶驿传事宜序

　　赠吴司徒献臣考绩序

　　说铉赠林子茂贞

　　赠王都事序

　　赠大司徒秦公赴召序

　　寿彭母序 

　　赠锺大理序

　　于问赠剑溪子归闽 

　　阜民楼记 

　　赠汪子宿序

　　蔡氏图解序

　　汳台集小叙

　　述程志

　　九江府通判杜公墓碑

　　赠夏子敦夫序 

　　策问二首 

　　讲义十二首

　　甲申陈言急务疏

　　上内阁三老书 

　　书林茂贞嘉靖大礼辩后

　　

　　洹词卷四　　　雍集起癸未至甲申九月

　　直隶驿传事宜序

　　夫政敝于袭旧乎民罢于偏役乎官瘝于惮作乎法永于能继乎夫法也者敷政而&#62730;&#63140;谷民起废而兴利当怨其作者之智且勇乎善宜于民而不必巳其继者之仁乎畿内今之冲衢也故驿之罢民莫棘焉定户给马而富流于窭罢役入银而利渔于官过者涌沸则顾他马而费不赀中使索打干厮役得乘传而敛始剧权人以驽而获上贾轻币而苟具衾帷而法格驿官之贪不与焉嘉靖改元来轩先生周公公仪巡抚畿内踰年作驿传法谋于侍郎彭君朝极验于知府王腾数人定而后请报可而后行其法括银凖于赋市马贵于官衷饰厨之费罢乘势之传衾幕造于专司饶费以&#62730;&#63140;谷驿使杜私请损冗滥令下民翕然称便焉往岁予以史事被　召北上遇公于眞定公告予以所欲为予善而促成之夫更常之事非泥者之思也与民之政非官之利也是法也驿官无所取赂权人弗得恣求矣岂无病其厉巳而议之者与夫计水利者缓急效负远略者边浮言公以绩懋入佐留晕或者有司系于他务银不时征使忽沓至彼必贷钱以办负息日深则得以为口实予故曰法永于断者之仁也 

　　赠吴司徒献臣考绩序

　　子言之道之将行也与命也圣人制道以宜民奚命之云夫计利于铢量害以黍弃其所可愿幸其所难获岂命之谓哉阳复而物生阴滋而物瘁生入于瘁瘁复于生故利者备害之所成也害者嗜利之所召也成则居以谦召则正其履君子奚动于命焉余友东湖公献臣少厉节而励学壮也确老也安尝令顺德放邪崇教薄巳厚民然而不役民于阉陇侮其上而廑倅郡矣副宪于广兵威而盗屏法明而奸戢劾中使而逆瑾毒之矣用兵南昌义感悖贼而竞直于僚抚治湖南发逆濠之谋而陈大计惎于近幸而不用翼垂于方奋雨啬于尚往名著而功缩位进而身厉夫冶之范金齐而后成锺之染羽渍而后入故天之厚人臲卼其为将以利往也盘桓其行将以定志也错互其遇将以全智也惕厉其中将以安变也余闻之见豫之谓智省括之谓往絜情之谓变执方之谓志四者备矣可与语道可与立命彼错然者吾何较焉东湖公为中大夫者又三年例当考绩于　朝其乡诸君子过余邸曰东湖公治行矣诗曰吉甫作诵穆如清风述赠者之情也又曰其惟哲人顺德之行赞君子之守也又曰仲山甫永怀以慰其心表作者之衷也夫士伸于知巳忠告发于信友先生于东湖公之行也可言矣铣曰诺

　　说铉赠林子茂贞

　　林子将之泗其僚锺子以诸僚来雍乞赠言于崔仲子甫仲子观则于古义比类于今事象物以章赜广踰以尽意名曰说铉匪滕辩谈爰申忠告其词曰古之君子弘以居上巽以为下广受曰弘委谏曰巽弘则人莫能遗也巽则人莫能凌也昔者圣人之作易也观立于三而知常观化于两而知变观徼于消长而知几观赜于昼夜而知通在鼎之姤曰黄耳金铉之恒曰玉铉大吉金铉者上之道也玉铉者下之道也鼎□无耳也耳之无铉也则否积而雉膏废矣刚则能举重也健则能致远也夫事待人而后成言警心而后思不自私则公议集不恃尊则正论升若夫闻令而承望色而趍此非上之人所难致者也故曰金铉者上之道也夫言贵切而不贵讦议贵尽而不贵争迹贵明而不贵暴名贵与而不贵取感乎人者存乎诚动乎物者存乎容别乎直者存乎巽消乎疑者存乎恬孔子赞玉曰温润而泽仁也和曰温不比同为和浸曰润不强通为浸光曰泽不引巳为光春之煦人也普水之入物也渐珠之具采也潜皆渍与而匿景者也是玉之类也故曰玉铉者下之道也上惟取其金下乃体夫玉则刚柔均而政可立矣嗟乎鼎之为物常而用可重也其尊可以享上帝其德可以养圣贤然致之者铉也及其俎陈而鼎设实食而礼成彼铉者出耳屏隐莫名其能其天下之至德也夫故当其事难君子弗之桓也暨其事去君子弗之处也是故业崇而风远矣

　　赠王都事序

　　谈子问于后渠子曰士之立也孰易曰其世臣之子与然则孰难曰其世臣之子与夫士胡为而能立文与行也不探啧不造精末之文也巳不弘不约不&#62730;&#63140;谷末之行也巳金之革也在冶葛之延也因木基之附题者易坚彼习朝夕之观渍讲闻之渐厌谙练之周是故识与守可无外猎而有也占一技者可为艺人矣备一行者可为善人矣名于乡可也通于世则窒夫其先人之烈廓如也继之者如是而巳其不受短于人乎汲深者非尺绠之及也致远者非驽材之达也故虽有卓行宏学是曰承尔非突见而创为也昔吕申公之法且严也希哲夙成非易乎元方长文之行能人谓之惭也非难乎况乎崇之善车服袁氏之侈汰乎哉故以子阳之贤而为受金之诬矣世之为父者皆欲贵其子也欲贤其子者鲜矣为子者皆欲禄位肖其父也急于德者鲜矣夫不贤而贵谓之窃不德而禄谓之浮杨伯起之善遗也曰清白故显匹于国吕与叔之善肖也曰不揜德故言立于后孟子曰所谓故国者有世臣之谓也今夫勤耕者将以自养也植木者以荫也其业世者其为精其恩深者其报昌其族才者其聚永故国赖于家君依于臣其古之道乎谈子曰言则美矣吾僚王子子仪者少傅公守溪先生之仲子也少傅公之忠文天下莫不闻子仪约而雅恭而质故政成而考上其诸今之吕氏与宦成而不怠非厉于法语之言乎储不佞请以先生之言告之 

　　赠大司徒秦公赴　召序

　　上召南京兵部尚书凤山秦公为户部尚书公闻命而□如也巳受命而偻留都诸公咸赞曰恭各以作者达其辞上公徐公梁公以侍读严子太宰杨公而下以少宰汪子鸿胪大夫刘公暨其乡士仕者以予铣夫赠言之道视其情以为礼象其礼以为言敌者以劝达者以政多闻者以古练者以典公绩懋而行尊铣也下秩而寡陋譬则他山之石非可以加诸球璆也虽砺奚用之无以则以迂乎今之所谓当书者析一相而钋之也正君出谋申礼立度以安利天下非稽例而仰成顺旨而下簿书也食乎其国之须而易匮者乎司食者今相之棘且剧者也昔公之为郎也尝司之精而敦宽以不竭虽然今非弘治之靖也其耗而荡之者不可胜数利炽而公熄官具而民狡所宜庚政甲事可无袭矣论者曰节用节之诚是也祭赐之腆　慈宫　乘舆之供百官之禄边障之需如之何其缺也论者又曰&#62730;&#63140;谷民&#62730;&#63140;谷之诚是巳经赋之费水旱之侵役力之劳移亡之减如之何其全也今夫水也微于川则溢于谷土也夷于高则增于卑国用乏于滥民产敝于陂反之得理财之道焉故挈权者足用也均分者富民也广忠者宜相也夫既铢取于民矣腐蠹于苟略侵削于豪猾夫既勺减于官矣外渔于赂率内散于幸员凡以权之不挈也蚁穴溃堤突隙焚屋固堤者穴是防完屋者隙是慎故禹无水害而徐生无屋灾权者固国之防而灭其焚者也人生不能不羣羣而无分则争争则乱而俞竆故人之害无分为大田之生谷也善治之则入必数量一岁而再获之不善治者常饥治民者定分而巳矣富者连阡陌贫者无斗区豪植乘困而弱之商以饶而制贾然后有偏富者矣由是伐锺以燕享拟上而修服舍凡可及能者莫之禁也彼得克于贫弱国乃不得而有之夫上之责于民者赋与力尔足矣任其自之尔非有隐情定制以中之故分不均则移亡之驱也君之有相者为其独而弗运也相之盛其属者为其寡而弗周也择而任之易且当也夫人引于才而啬于节故取人者去其承而赏其直直者有方虑有远计有爱道非皆诡计而幸誉予闻之弋乌以罗张目者网而获鸟者万目之功未闻一目而获之者是故谋于众而美归于我公于心而利普于天下诗云伐木许许言举重者必以众力也

　　寿彭母序

　　惟二月初生明司谏彭子寿其母汛堂而埽中为席居母幕尊于左簋秩于筵二美殽前列以次厥明母就坐彭子之僚鲁鲁子吴顾子越黄子闽郑子其友邺子铣豫郭杏冈子偕至升堂再拜出取币入为母寿且贺彭子彭子跪上母爵稽首言曰我母履德执贞天是用福我母以永寔获奉先君子之明训弗坠繄母休惟孤寔自巳卯至于今远母诞月今又复命　天子及瓜而返又弗克寿母惟母穑而食实其永宁于是予铣扬于众曰惟蜀节山元乎岷发秀集祉善锺于一家在宋若阆中陈氏华阳范氏咸有威父哲母其诸子若孙累功而奕奕越于世世彭子惇肃明慎稽古训灼于事啧民幽有攸言则酌上安而下允以从夫孝立于爱引于业夫友颂其亲其子说以勖乃语诸鲁子曰其善若辞以着德鲁子若曰纶闻彭母重厥容少日父令诵书明妇仪咸习汉唐懿言若行娓娓矢自口抚夫先妇子自褓至有室罔曰瘁嫠而窭又口众相厥宜以&#62730;&#63140;谷乃家延师训其子儒而显惠孀女暨弱党咸昏媾以生生严于臧获而恤皆不忍负罪朮铣语诸顾子曰其善若辞以明贞顾子若曰彭母慎身而恶侈靡常治庖罔委诸女御澣缀敝垢服以服一衣阅二纪不易自为嫠即却铅革凡四十禩溱尝识之式训于有内铣语诸黄子曰其善厥辞以宜福黄于若曰山闻有基则室有几人用凭德则远戾乃载和贞无浇厚是用积和乃祥厚则令终彭氏其羑若母亦问于无疆铣语诸郑子曰休哉其永子其善厥辞郑子若曰惟为善若不足其福足惟为善若足其福斯不足云闻书云若考作室既底法厥子乃肯堂复肯构是在彭子郭子曰惠哉言可诵可规其善颂藩以上诸彭母母起谢曰惟未亡人丛百劳以有今兹庶哉可面君子于三泉其敢耽于嘻嘻以隳成惟寔赖二三友幸无悔于官箴则寡老母其永有归乃呼曰寔其拜进觞以称受巳觞三行卒饮皆出明日彭子辩谢宾南祭酒崔铣序 

　　赠锺大理序

　　锺子不治见行不发越言其介不可夺粹如也尝上疏愿与同事者之罪宰贤之请于　天子令还朝廷昔尹氏师鲁自言党仲淹求同贬铣曰尹子其所谓古之振奇人与所系者非国事可亡棘也范公者太白召忌涉异起争其友为平之以息众口可矣譬则水悍防决可勿复障而激之也若锺子则非过行夫既与其僚协公而约则我成彼之为矣争智而让愆安既友而危乃弃之君子奚取焉故锺子非过行虽然吾将进锺子于道自胜者所以称物衡心者所以均分吾居其是而人必非也理未贯吾抗节乎下而上必滥也顺未洽以其所愿乎下交乎上以其所安乎巳公乎人履其实而夷名当其怨而逊功诗云伐柯伐柯其则不远量诸心也故得孟子曰以善服人未有能服人者乘诸气也故失今在　朝廷者广有二子甘泉湛元明西樵方叔贤其言议求以一内外混动静亦几于学矣锺子往哉尚合于斯人与铣也孱而好立褊而好达故行踬而将仆往思及二子而未达况兹离居哉锺子其为铣请过焉

　　于问赠剑溪子归闽

　　于且问注公曰子其顺者与虽然吾进子于勇往决而无回投利而弗折虽千万人吾挥之子愿之乎注公曰末哉子也奚以决奚以利焉折焉回夫骥天下之逸足也当夜则株然立焉阏于无见也夫盲者终日不能下阶得相则恣所之焉托于明也故闇于识者难与言达拘于义者难于言变固于迹者难与言情是故吾未尝决而无不往未尝利而无不投干且问曰知者易流通者多随悠哉悠哉语俗则宜语道则□子弗惩斯而议我为注公曰弱能胜强激不可常用刚于内者立用刚于外者缺故吾之明可以辩颜而见眉吾之勇可以损山而行石而子持不明之勇以愿我虽然吾亡望于子夏虫凝水井蛙骇天周于道者不滞落于器者不该若子者限于地范于冶子失其从革之大而借威于舞而疾视者末哉末哉干且怳然曰吾甚无取于君子乎注公曰奚能弃子虎豹之犹豫不若蜂虿之必螫万人之善怯不若匹夫之独奋子云投阁遯尾厉也中立赴召包承误也胡康侯与桧来兑凶也故依违者小则朋过大则需害奚能弃子干且问曰予将学明勇于子注公曰吾道甚弘也幸子母胶母袭明生于止扰之则不识太山勇积于渐棘之则不流丈壤故日月蔽于寸云山木穿于巨石虽然明养于静而丧于耀勇昌于平而沮于愎鉴之没于地也火力消而愈烨猛士之介于宾赞也气屈而颓然顺干且曰子道止于是乎注公曰未也未也夫至道不容言至德不庸力至神莫思莫亿昔孔子大圣也而赞吾逝孟子大贤也未敢拟吾体而观澜老聃得吾常而失之贼庄周得吾大而失之诞虽然孔子知吾朵曰果行育德子归而求之 

　　阜民楼记

　　张子作阜民楼于浙省治堂后巳病免归南城及林虑马子来乃讫工自嘉靖壬午夏五至癸未冬期岁又奇月焉凡省诸僚谋于斯燕于斯鉴于斯其谋以一政其燕以敦礼其鉴以伐贪今之省合古数国而一之也浙又上省也其土沃而饶利其民文而错尚夫利与害对者也文与质相息者也布政枢于中五参各宣事于外或棘于名而欲奕其赫赫之迹饬兵不惮匮民巳责不难废礼则衡道决矣冬寒也裘其左臂而绤其右右必痹夏暑也祖其限而袭其首首必疡虽颠痴者弗为也裘绤之为服异而养身则均省犹一身也故政人勿异&#62730;&#63140;旦袭之施酸甘殊味而成羹可否判词而立议是故善毋恶其不巳出也贵宜民害毋恶其延诸人也贵协力故曰其谋以一政古者邦相交也则燕盛仪以昭让赋诗以见志君子有礼民斯则焉而烦言饬令可屏矣来则迎行则赆劳则劳迭宾而信与杜里好之猥屑放俗音之靡滥采苹章其洁四牡固其节皇华广其忠上知节矣而民化其慝故曰其燕以敦礼吾闻斯楼也宋秘省之基也后为紫薇堂而火十年弗暇葺张子不发帑金毋鸠民材撤二阉之侈祠而为之阉之自为祠削民窬国之积也其心岂不欲永哉恶成而诛及故曰象焚于贿居斯楼也观其良材而刻桶贲楹而文石殚土木于彼甘冐恶名于世卒不得而有之藏之厚者大亡富之溢者速夺为彼人者奚利乎则君子之操益坚故曰其鉴以伐贪是故政举而平礼修而敕鉴明而不渔下可以阜民矣张子名恩马子名卿俱布政使

　　赠汪子宿序

　　始子宿入翰林即上疏谏　先皇南伐既杖于廷巳又　诏补外出守泗州　今上召为礼科给事中求便养改南科旋晋官佥江西按察事其谏弗限于守其政弗袭于常其志弗挠于人岂非笃学远受者乎哉夫人臣之本忠直而巳系宠则忠之疚也张功则直之囮也忠以殿国朼非以安身直以永化也非以胜人故芯者处以世后者酢以后非我所能权今夫鸟其至小者也然能鉴人之貌而识其向远栖急举弋罗之所不能及则中人之履愧彼者有之矣况夫负血气而灵者与故曰有一言而终身行之者其恕乎夫恕者协情酌理之名也敢于任巳者拂人之性其名曰戾易于同人者越中之限其名曰趍事勿虑其不兴也贵不匮法勿虑其弛以缓也贵无塞是故无竞以为体无滞以为用无耀以为居心斯道也以往可去忌可息争可保直铣以是告汪子巳次其语文之又籍焉司谏诸君尝请予赠言云尔 

　　蔡氏图解序

　　蔡子介夫河图太极图说各一卷自六经之有成解学者第袭之熟其读而迷其实成化中蔡子以笃行精思倡于闽斯乃知言外求矣有味哉其遗论也嘉靖甲申蒋户部君和梓传之问义于铣昔在髫年父授之孝经论语及长取友当世又证诸古书自孔氏来窃慕程氏学顾驳劣弗能居之未暇谈性也况图又赜奥无词可绎独夫子尝曰河出图圣人则之言八卦也八卦章阴阳之变以尽蕴犹可潜玩而通彼马背旋文具数五十有五非神智孰能与于此哉乃摭猎纬文推数于五行考变于生克易不见孔未言奚稽奚信夫子孙者其祖及考之遗也舍卦言图是病其子孙之弗类而索其似于涂之夫邈乎荒矣周子之立图也如中庸其故何也指源以洁流盖自帝王而降皆以巳经世谓之大同周季则以智雄以力立而鼎外情之治非矩以度纷纶乎错施中庸一言以捄之曰道本命也非我得私而下上之彼区区者胡为哉知其说则生愧畏之心夫私可愧也违天可畏也故曰不赏而民劝不怒而民威于鈇钺夫无极散而为太极至生万物而极人应事裁物者万反之静而定太极之生人犹父祖子孙之气相禅也不体无极不能制欲为欲制之则咎而凶夫二五之至万物也必有终故原化者当反观于其死彼为轮回久生之言者非惑且妄哉斯非子思之豫计而首防者与虽然即其虚不若基其卑抗其见不若累以行故曰下学而上达知我者其天乎孟子曰仁义之实事亲从兄是也此学也而达存焉夫示本以正行犹浚泉以为酌也泉见而弃之以渴病何哉是故腐舌翳目探始博远而行犹乡人也则仓箱之贮粟耳而弗能自食况以滋伪者可胜叹哉 

　　汳台集小叙

　　夫深造者不匮逢原之用抗志者不溺应俗之务故知精于履道悟于几夫思譬则泉也浚而深弃而泥才譬则丝也理而修棼而结故君子贵不巳其学则日新铣观艺于江汉之间得长宪陈子汳台集异之夫其持铅引墨簿书殷矣辩情比法要谳密矣旋仪出逊宾旅亟矣应之沛然居之泊然惰发成音下笔则典诰为绳异学靡文逖乎无所干也夫温故知新德性尊也故曰无源之水朝满夕除贤哉陈子可谓达儒矣

　　述程志

　　问者曰程氏夫子有遗书矣子述程志也何居铣曰伐伪存眞也高虚者异端则然学者附之斯惑人之向使二夫子之道淆其游谢之罪与鲍氏而下何议焉是故夫子之道仁也敬其业也铣窃取郑氏门人之意曰志欲为孔氏其必由是而基恶乎缪　问者曰何以法纯公曰言取其达行取其仁夫靡文蔽理刻节伤恕至哉夫子之学也经无故训所明者意行无枝蔓所循者性仕不以能见谏不以直着让知而任咎忘巳而絜众雠者赞其忠信顽者说其德有宋以来斯人而巳　问者曰何以法正公曰正夫学至宋而支是故易舍文而浚画治外道而衍数学略敬而饬文心离事而求体道析于理气烦训散经约哉夫子之学也释经不泥见奇不问敬者合内外之道也理性即命至矣一天与人也是故可贵可贱可难矣非君子其孰能之 

　　九江府通判杜公墓碑

　　临颍有质乂士曰杜公讳进字荩臣鲠峭弗谐俗与人语皆见腑肝面指擿人过至令人頳颊弗止然感其切中多改从杜公又善邻恂恂然鞠躬又弗取人财好予有负者曰吾知廓吾恤皇计其怹为邑诸生六举不利邑侯贤之贡上礼部卒业太学后两子举进士同科长者柟户部主事次桐积学翰林晋给事中嘉靖改元吏部试杜公才貌俱上上授九江通判治尚严九江盗发臬大夫谋擒者曰杜通判宜乃投牒杜公杜公首劝谕次治兵又次伏机以掩果平又牒署湖口彭泽二县杜公尽籍其帑赀出内品陈无增羡以滥盖利府且易没射先仕者往往陷而败杜公不污名飙然奕出三年夏四月朔见两头蛇不杀曰岂修短果彼尸哉越十四日以疾卒年五十九杜公吐音亮丰颡顺又有副殆寿者相云杜氏孟津人元末避兵至临颍卜居楮北以乱名氏不出乡人尊号曰杜大公子孙祠享称曰龙门府君龙门府君生宽善为农买田二千亩宽生宁藁城丞宽厚又首建学藁城人刻石颂德宁生献以财雄其乡丁氏贳其田以生久欲匿乃遂予献生文工部文思院大使是为杜公父母邢氏配姚封安人杜公又有二子木&#63140;甫栴女适李九成诸孙男子三人女子四人予又得杜公二事省祭官李以盗将发旅囊干杜公家李得暴疾死杜公悉归其子其子阅父所手记止十之三泣曰非公能无隐者又何稽而责得乎有民以负官租将逋夜持袭衣叩门曰此公物还公即长往矣杜公曰非也促持去词曰杜公尝以质题轩载稽若行非诩论焰叙弗毁惟美璠两子通籍长安门银章锦服出入尊流者悠如浚厥源式公质乂慎无谖

　　赠夏子敦夫序

　　客曰今之君子有夏子者先生亟闻之乎后渠子曰知之客曰何由习而信之与后渠子曰信友魏子子才尝告予曰敦夫笃论君子也可与缔交夫子才敬以确故予于是乎取鉴夫知母病其近也欲精行母病其常也欲恒言母病其讷也欲审志母病其缓也欲坚精乃神恒乃崇审乃达坚乃贯是故欲华以亢者失之外欲异以浚者失之内故学贵乎尚笃客曰夏子之出守惠也或者欲尼其行夫守惫于簿课则病道惠逖于中域则艰化非所以处夏子何如后渠子曰忠臣弗择便而居仁者弗简民而惠俗情猥习以望夏子不其左与然则夏子其终能殿此邦也与后渠子曰然夫政者正也正者人也处巳者所以加诸彼故不外求而足诗曰民之秉彝好是懿德语其本也谚曰闭门造车出门合辙语其术也是故躬行兴其志赏罚说其向去予中其会孚信结其虑此皆笃之施故曰蛮貊之邦行矣客为谁李封部邦秀也 

　　策问二首

　　问　国家养士于太学将俟其德成而官之使教之者止于班趍之肃历拨之公上之为讲说之详课试之勤而巳窃恐建学之道不在是也诸君子誾誾林林来游于斯深欲进诸君子于道而未能使　国家有乏才之忧诸君他日抱过时之悔而予也日负旷官之罪为之奈何古云学于古训乃有获则自孔孟以来号称儒者殆且百家人演代增其为言多矣将何从乎程子有言才学便须知着力处既学便须知得力处夫博考精思而弗反于身所谓还珠也盍各言尔平日所尊述者为古之何人并日用所以用力者如何以对

　　问周子曰志伊尹之所志学颜子之所学夫自衰周以来纪载之书多出于佚闻辩口各骋其知以驰固不可尽信然而莫醇于孟子五就汤五就桀轲尝称之桀之暴彰着天下民欲与之偕亡尹也岂不知之乃往为之臣既不能改于其德又从而辅其诸侯以伐之放置南巢辱偕囚虏臣之道当如是乎若之何使孚者志之也孔子教颜渊由四勿以为仁先儒尊之曰此传授心法仲弓且不得闻然礼不可斯须去身古人自成童以上所教者莫非礼也若必待其如颜渊矣而后得以学礼则心身日用之间所以持循而防检者何物也夫礼新学小生之所与能者曾谓颜子之学若是乎其浅近哉各辩其所以不然者

　　

　　【 讲义十二首</A> 】

　　汤之盘铭曰苟日新日日新又日新 

　　所谓诚其意者毋自欺也如恶恶臭如好好色此之谓自慊故君子必慎其独也

　　德之不修学之不讲闻义不能徙不善不能改是吾忧也 

　　夫子循循然善诱人博我以文约我以礼 

　　岁寒然后知松柏之后雕也

　　六二鸿渐于盘饮食衎衎吉

　　九二孚兑吉悔亡

　　鸣鹤在阴其子和之我有好爵我与尔靡之

　　嘉言罔攸伏野无遗贤万邦咸宁稽于众舍巳从人不虐无告不废困穷 

　　敷纳以言明庶以功车服以庸 

　　沛公得张良以为厩将

　　以汲黯为主爵都尉 

　　礼由

　　汤之盘铭曰苟日新日日新又日新

　　斯义也章句或问备矣今不剿说惟探其本与尔诸士共为服行之实夫所谓新者指何物论何事何物何事既可新而又能常新此盖言人之明德也孟子曰良知良能此□德之实也此知此能何物不具何事不会一番提□又见一番精采一番讲明又是一番发越古之圣人忧勤至死望道如未见者正见得此新无尽纯一不巳老而愈圣者方是能常新此新然又非是取诸彼以益此只是昔未知今始知之昔未能今始能之昔未熟今始化之如泉在池中数日不汲则泥而变味日日汲之即常甘洌故学者当心心念念在此新时时刻刻在此新伙内无外无大无小都是要新此新自一身言之由壮而老自一岁言之由正而腊自一月言之由朔而晦自一日言之由子而亥常见得此新昭昭灵灵为我之主为事之衡为主则物皆我役为衡则事皆我运故曰立则见其参于前也在舆则见其倚于衡也夫然后行

　　所谓诚其意者毋自欺也如恶恶臭如好好色此之谓自慊故君子必慎其独也

　　大学之道之要明明德而巳矣明明德之要诚意而巳矣诚意之要毋迷其知而巳矣德者心之体也意者心之起念也知者心之觉也知者良知万物皆备焉非搜隐猎异泛览&#62855;采剽略人之绪裔研究古人糟粕也且人之念曷为有善乃本体感发人之念曷为有恶乃习染于流俗然吾之良知未尝因而昧焉二者之介未尝不辩故大学之道首在诚意夫人起一念要为某善矣不知不觉之中若有尼之者或恐为善之妨吾欲或拂人情而起非笑不肯奋励即为人起一念要去某恶矣不知不觉之中若有沮之者或躭溺而难舍或牵于羣好不能脱然与之异不肯决烈即去当此时吾心之知如此皦皦而不肯力为之非自欺乎故以母为工夫母者禁之不得肆止之不得行之辞也夫为善不力则就恶也易去恶不速则存善也难故恶恶必如恶恶臭好善必如好好色恶臭实我所不欲闻眞欲去乎我之鼻好色实人所同悦真欲得之以娱目然后慊于已意非徇外非为人慊者快于心而无间足乎欲而无待之辞也是二者皆在念虑方萌理欲交战之际未涉于迹未交于事故皆曰自自即独也去欺求慊之功曰慎慎之道有三一曰审二曰豫三曰果夫念之初起如火忽燃卒燃煽矣突然腾矣若不审焉遂作于事得失成败其归远矣必究此念何以兴何以因此念一出何以始何以终是之谓审人心善恶之未判也则皇惑疑顾必有不甘于恶而弃善者已而虑熟疑决则成于所重而决其所轻弃善之恶不旋踵矣故贵乎豫夫心之之不善也初犹摇摇然中则思自文矣久则安而居之苟自其初而决之如此则是如此则非屏异虑杜岐术惟正之适奚恶之能累故贵乎果是故意诚则定以静而知寖明寖昌知致则虑而详其意益公益确然后可以正心可以致中和 

　　德之不修学之不讲闻义不能徙不善不能改是吾忧也

　　此圣人教人切巳之学修德改过由乎巳讲学闻义资乎人德者得也学者觉也义者宜也不善者过也合而言之皆心学也心具天性能体而有之斯可据巳故谓之得明诸心而不昧是持是循故谓之觉事有万端端各有则以则处之故谓之宜志于善矣而犹未能御乎气胜乎习或移而去之故谓之过德言乎理学言乎知义与善言乎事修德云者非饰于末也中有存主而达于外也讲学云者非良于辩也行而未安讲之以求是而利行也徙义云者舍偏从全异乎人而同诸天也改不善云者欲心之无所放也心无所放而不善远矣修乎巳者足以受人取于人者足以益我非诚切之志不能该非虚明之见不能择非坚忍之操不能恒非刚健之力不能践圣人忧之非特谦而巳见斯四者之道弘且密也德者本也讲者讲乎此徙者徙乎此改者改乎此不然如植木无本灌溉之功何所施筑室无基榱桷之美何以安学者舍此不为乃务崇高大必忽实行敢薄古贤何况众人其所立者危其所收者狭尔诸生惟遵圣言而行铢积寸累近虽无显名久必有眞得异时考祥计效自当有见 

　　夫子循循然善诱人博我以文约我以礼

　　自古圣人皆因时为治至夫子不得位然后专言学得夫子之传者惟颜子颜子所以善学圣人处在博文约礼然斯二义后世人人知之未见眞能尽者一二大儒告人垂范者却又别发一义未尝专守此为家法此在学者当深思也盖夫子之时周礼之善者尚存于比闾乡党之间而小学之功不废故学者自少巳知善之当为而心未全逸一旦告之以博文约礼便可下手后世昏于利安于荒故博古今穷载籍者劳而寡要守绳墨谨节文者窒而不通昔人讥其为游骑为嚼木甚者倡为简易支离之辩间有称述夫子之教者仅若取证而巳恶乎可恶乎可今谨考夫子之言及究极颜子之学以发明之夫子曰弟子入则孝出则弟谨而信行有余力则以学文是从事于四行而后学文学文即博文朼记曰忠信之人可以学礼子夏曰礼后乎礼者所以弘此忠信而免于朴陋者也夫子曰博学于文约之以礼亦可以弗叛矣夫是故君子知求道矣而不免于叛由此二者而后近之且可守是犹射之志的而操弓发矢以中之巧力以将之且颜子之学在于仰钻瞻忽之时必有所注拟及其不可遽得乃因夫子之教以博约而入至竭才而进及末由而得孔门以仁为学仁以孝弟为先今欲进孝弟必于凡典册所载故老所传□里所习师友所讲授者皆博考而识之所谓博文也采杂而成章曰文如自吾父推之以及于父之行自吾兄推之以及于兄之行行则自温凊徐隅以至于亲睦周恤服则自斩而缌祭则自虞而祔而迁皆文也权者理也节也有制之谓节有条之谓理凡所博之文皆以此约之采其精实而去其汗漫发之情而见诸行酌于行以当其情不相越而相协犹规矩焉而方圆定矣故曰学至乎礼而止有礼矣然后知高者非亢坚者非固前者可却后者可引所谓中也礼之至也大抵古人之学本于人伦行之日用明一言即是实事行一步即是实地事事明即通通则无滞无滞则神步步实即纯纯则不息不息则化然此礼字近世学者必欲舍节文而指为天理舍逐事而指为一源夫约者约此文也文果一源乎抑逐事而为言乎文不可为一源则礼亦当逐事而行矣夫理之得名正借玉肤之有条而形容吾道之不乱耳天垂象以示人日月星辰是也地出形以示人山川草木是也圣人穷极乎天地万物之赜而制字示人以名物之正犹天象地形之不可易也今曰礼即天理也至一者也又曰性即理也则日即为月山即为水乎况儒者之学始未尝不一中不得不殊末不能不一尔诸生试思之

　　岁寒然后知松柏之后雕也

　　此夫子有感之言当风颓俗靡之日思见特立之君子故叹美之以励学者松柏虽至岁寒见其后雕其坚干劲姿历四时而不改柯易叶虽世乱然后见君子之守然其贞心雅操无时不然盖因众人之无常而见其有常尔何以言之治世者上之所重下之所尚论议之所杨搉皆以节以义中人亦知慕名畏法则效君子或利而行之或勉而修之君子者澹然无营行所无事一旦时改乱生上昏下奸非媚不安非干不升非贿不成甚者忘君卖友倾正引邪志于利巳不恤丧邦君子者避利如污甘祸如饴守道性成乐贤巳出视彼小人如鬼如魅君子岂厚自为哉不改其素而巳夫人之所能为出于气气之所能持原于志气有盛衰志无老壮寇仲乎能决澶征而弱于天书胡邦衡敢攻奸桧而不能忍于黎涡齿壮气强慷慨立节困极气沮低垂就欲故曰志不可满欲不可纵夫敬一怠而逸生逸生而志荒故曰不知老之将至干干之心孜孜日思而巳故君子道以为学学以坚志志以狥身嗟夫为山九仞功亏一篑掘井弗泉犹为弃井世之君子乃欲以一节之异一事之偶中尽其平生亦弗思矣哉昔颜清臣老且踬也而乐于狥国刘器之久濒于亡而却师成秋霜岩岩吁可仰矣虽然二公未知学也窃异教之绪尔如有学孔子者其浩然之气塞乎天地之间孰得而易之哉

　　六二鸿渐于盘饮食衎衎吉

　　伏羲画艮下巽上之卦名之曰渐渐者进也不遽也鸿之为物其飞也有序其进也有渐故以象君子之进焉盘石之安平者水旁石墩也鸿离水涯止于石旁之墩犹士之受知于上而得位也渐于盘而未至于逵犹得位而未崇也二以柔中上得六五之应其进之安平莫加焉饮食衎衎者止而不急于进也自养以俟时也居易俟命斯为君子其吉也孰大于是盖士之进也德未信于上名未加于众经国之务未练四海之情未能周知若或急于位躁于言棘于为卑而慕高不守其业小而任重不量其力鲜不败矣然既有位岂无攸为举其职而巳矣懋其德以为大受之地广其才以为远施之资定其情以理棼弘其量以茹物坚其信以格人故曰不素饱也夫随分而止人之大美治自此成非分而求人之大恶乱自此作使在朝之士止知慕荣躭利贪进窬上必求满意则何事不为推其极卖国背君可也何也从欲如流不滥不止可不戒哉可不惧哉 

　　九二孚兑吉悔亡

　　阳中实为孚比柔为悔一阴见于二阳之上此卦之所以为兑也夫阳者阴所求近者情相取以阴居三失位不正牵引謟媚乃其素情而九二比而承之然刚中之德其孚内充虽近小人自守不失以志则安常以行则履道以交则由礼以合则制义庄而&#62730;&#63140;谷可事而不可说贞而达可从而不可同彼六三者感德服义之不暇又焉凂之又焉能用其奸以罔之斯其吉而悔亡也夫处人之道不外于处巳正人之道全在于正心用术者久而穷以诈者立可败尚奇者易折求胜者必屈故待匪人之道孚而止矣孚者中有其实夫何以为实尽性而巳矣故诚者尽巳之性斯能尽人之性又能尽物之性尚何六三之不化与 

　　鸣鹤在阴其子和之我有好爵我与尔靡之

　　阳实阴虚故易以九为孚此卦二五皆以阳居中孚之积于内而不炫者故为中孚之主夫鹤阳鸟也其举高其声远闻今乃鸣于阴阴者山之下泽之中乃幽暗之所言其诚之至也实用力而德成于内诚之谓也鹤鸣子和言诚之动物也好爵谓天爵孟子所谓仁义忠信诚之目也我爵尔靡可同德而相应也且诚者何人之本心也本心何以谓之诚赤子之心天理纯全何尝有伪迨其年进情开智日增则朴目散拔日多则淳日漓且人心之用言行而巳发而直出者为本心为诚发而支出者为昧心为不诚其初本欲如是而言也虑其忤物而謟生欲其投人好而迁就生欲其倾听而巧生此果是本心否不是本心便是不诚其初本欲如是而行也欲其高人而矫生欲其异人而奇生欲其说人而随生此果是本心否不是本心便是不诚自是推之言之为躁为隐为游为屈为支为放行之为懦为厉为躐为怠为速皆非本心也皆不可谓之诚其萌也甚微其着也甚大其转于意也甚易其成于用也甚难言而人莫不闻行而人莫不见非大乎言之失也驷之莫追行之失也如肌肤之不可改非难乎夫巧者工于以言钓人之情者也及其见人之巧则亦诮之謟者工于以媚取人之喜者也及其见人之媚则亦鄙之此足以见本心之终不可昧而诚之终不可揜矣故易曰鸣鹤在阴言慎独之学也独者心也慎者得其本心而巳矣所谓实用力而德成于内也故尊之曰好爵焉夫本心之人虽不能无过亦谓之善昧心之人虽尝为善亦谓之恶何也本心之人日履实地如覆种于田日生日茂一旦力足过皆改为善昧心之人日修饰行如施采于壁日陈日剥一旦力怠善皆变为恶况原其存心本非为巳又安能一又安能久学者体鸣阴之象则知君子诚之为贵 

　　嘉言罔攸伏野无遗贤万邦咸宁稽于众舍巳从人不虐无告不废困穷

　　帝舜因禹陈克艰而说此数句嘉言罔攸伏三句巳然之效稽于众以下方言其工夫盖嘉言伏而不达者以上好自是而不肯咨询于人贤才遗于野者以其困穷无势援者不得进用万邦不宁者以鳏寡无告之失职也庈不但稽于众而巳又能舍巳从人是乐善循理不分人巳则四海之内皆将轻重里而来告之以善矣宜其无所伏也能不虐无告则仁心仁政周徧愽厚无一夫失所者宜万邦之咸宁也能不废困穷则凡在下之贤皆得达于君前所谓占一善者率以录无势者不为有势者所压无援者不为有援者所挤宜贤之无遗也夫人君崇高极则易于受蔽謟佞进则易于自圣然而私言破于公议大智成于众长则稽众从人又其本也且如帝舜大孝玄德当时谁能及之尧三咨四岳而犹未之举也及尧专求侧陋而后得诈右非尧臣非舜也焉能自见哉考之古事近者易达富者多与比党之引公行于朝廷贿成之政肆出于官府方治则小人享其福而致乱则君子当其难有利则富人专其获有赋则贫人固其苦故万邦之宁必自无告上来野无遗贤必自困穷上来仁人之言远矣哉 

　　敷纳以言明庶以功车服以庸

　　帝舜论治顽谗之道禹乃口然而心未尽然者盖明之以威不若化之以德曲厉其功不若默黜其私顽之敢行者以核实之未精谗之敢宣者以察言之未审敷纳以言者使各陈为治之道以观其心庶即试字之讹音近而误也明试以功者使各行所纳之言以考其实车服以庸者乃大其所赏之物以着其征夫药言则成甘言则败征实之言可长务华之言易废眞见与臆见不同履事与料事各别中几则简纲情则阔然亦有良于言而涩于行长于谋而短于断又有敢为大言以欺世便于出辅以移听者以事试之其眞与伪立见矣有功者赏之则罔功者必罚之可知也见赏劝于功则见罚必戒于伪可知也夫言必稽其成矣谁敢复妄言者功必明于赏矣谁敢复饰伪者虽有顽谗焉得而容哉嗟乎伪生于多巧邪生于多欲得售名则人竞好虚文则獘长是以君子弗尚也礼与其奢也宁俭事与其烦也宁略言与其辩也宁吶行与其采也宁朴孔子曰政者正也正之道试功而巳矣试之道求其眞而巳矣德必核其眞然后授之位能必核其眞然后委之事行必核其眞斯贵之言必核其眞斯信之物必核其眞斯用之工必核其眞斯程之一不眞则荣辱赏罚从而绳之勿惑浮议勿采虚称而高下其施是故众正积于上万事实于下故曰先王之道斯为美

　　沛公得张良以为厩将

　　是时秦未亡而刘季称公以伐暴予之也良归曰得一国之辞也汉得良而兴故异其辞异其辞所以贤之也何贤乎良良亦庶乎得易之道焉尔坤之谦曰含章可贞臣之进也炫才则嫉来矜名则毁集由是任事人忌其成也总权人罔其专也夫事合众而后成功获上而后致当事而人欺之上疑之身且不保何功之云咎非人也自用其才之过也大畜之大有曰童牛之牿薙草不自芽蔓则难图纳约不自牖蔽则难开故改事莫如伐几直谏莫如止念谦之坤曰劳谦君子有终功怠于宦成志满于行遂身殒于患失家灭于忌宠故未亡而忧斯存未丧而持斯得存于将亡得于将丧无及矣司马氏赞良曰无智名无勇功庶乎坤之义与曰为大于其细图难于其易庶乎大畜之义与纲目书曰张良谢病庶乎谦之义与是故贵而如脱困而常亨言无再发事不重举悍者帖疑者服为韩之志当其时无知之者其庶乎肥遯者与其中介以止其外巽以达其庶乎谦者与后世有弗为臣臣必则矣 

　　以汲黯为主爵都尉

　　考汉史所纪汲长孺言行盖一守约之儒司马迁学宗老氏于当时人物凡简要而略于采者皆曰学黄老也综其实不然古之学者知即为行事即是学考于典册者必求切于用问于师友者皆因疑于行汉初人物尚然至武帝之后乃出博洽缀缉辞赋之士则有外用而言学离行而徒问者魏晋以降益晦且尼矣汉武帝雄才大略智臣藻士或以优畜或以顺使一犯禁戒刑辟无少假借独以严惮黯不冠不敢见叹其为社稷臣淮南王召集天下奇士纂述千载佚闻儿视汉廷公卿独惮长孺藏邪谋而不敢发斯亦近于巳正物正者与长孺治郡择任丞使急先务也责汤苛刑责弘饰诈崇仁信也不以浑邪之故斩令不以与胡贾罪国人厚内治也不歌天马知乐本也是故举得其要言中其情尝求其学矣黯告帝曰陛下内多欲而外施仁义史称之曰任气节内行修洁又曰长孺之正直夫仁义者纯粹精也譬之金有铅铁杂之非眞金譬之珠以鱼目混之非宝珠甚哉欲之害仁义也潜伏于中索之而无迹发于所感遏之而无据莫知其来莫知其向转盻移听之际而吾之真心为其所消铄甚则沉溺于内而不自知如刘伶毕卓之于酒人以为至浊而彼方自乐其清也夫一念不敢自恕斯可谓之修一语不敢苟狥斯可谓之直一介不敢自污斯可谓之洁尽此三者欲其远矣累简积篇复文靡说岂如长孺之一句深切着明乎自汉而下为君者功不及桓文而肆过之为臣者才不及管狐而诈过之徒饰以三代之议论使黯见之其发愤怒骂又当何如也故曰长孺得儒之约为古学者必当取法

　　礼由

　　皇上继统大礼成矣近一二臣者必欲行其邪议喧然未己铣待罪太学以教化为职业已同南京诸臣上谏复为议以示诸生斯议也盖取诸小载记权制之议云尔　议者之要有二曰长子不可后曰　孝皇有嗣曰今　上未为太子其欲于本生称亲则踵宋欧阳修濮议之误也昔修尝自啇曰修平生何尝读仪礼偶至弟子书院中几间见之曰为人后者为其父齐衰杖期合意由是破群议夫修强主私巳之见坚附创覩之文既失先王制礼之心又昧圣人修辞之法谨考仪礼于所生仍曰父母盖用它辞则不明于所后不曰父母盖证后文则可垍圣人因亲以定伦以制服若曰所后不称亲曷为而服斩也若曰本生仍称亲曷为而服齐也明于齐斩之别然后于称亲之孰宜孰否立庙之为礼为私可坐而定也夫时各有宜故代各异制臣子当世守之乱成灋者必服重刑谨案今日世及条令大宗果绝必于傍支取其嫡长以继其庶不得而先之所以一统序防忿争也　太祖高皇帝监于前代重臣宦&#62942;&#63139;立乘机立弱以遂其窃权之奸乃立兄终弟及之制后　宗社常享长君之福敢有紊者其罪不赀所谓长子不得为人后及如前代取宜为后者一人育之宫中礼秩如太子者皆窒且悖而不得行于今矣然则无处乎夫　武宗之无后即　孝宗之无后也二世俱绝痛如之何　武宗既拘于制而无可后者幸而伦序之当立者可后　孝宗　孝宗有嗣而　武宗之心慰是故尊及弟之制以大位传　上用继宗之礼以　上嗣孝宗春秋传曰太子亡则立母弟无则立长荀悦曰舍亲取疏非义也以弟继父近于义夫于两难之中而得曲全之道斯可法于万世矣夫为嗣斯继绝继统必其嗣天理人情皆然也是故合前数义而权之故虽长子果当伦序则必继既继即嗣之若乃避嗣名以伸恩于所生是始终利巳也议者于继位则曰宜于嗣则曰不可泥古而欲乱今之令则不忠享其有而忘立我者之悳则不仁至于量恩于育不育以差嗣不嗣之等此市井搉铢利之心非可与语帝王之道也议者又曰其如兴献帝之后何夫藩国可徐置后四海不可一日无主　皇上钦奉　武宗皇帝遗诏及　昭圣慈寿皇太后懿旨入继乃就其重且急者天佑　圣明子孙千亿自可别议所宜而行之窃究议者之意专为小宗而忍于太宗奚可哉凡继太宗必绝小宗者先王防祸之意远矣深哉大位奸之窥也大利邪之伺也故入继者尊荣一人止矣余无所与利使彼皆病其无利也自已其僣乱之心不然将人怀攘重之图国市贾嫡之策夫以今制之严犹有背忘如宁濠之货嬖幸者且今曷法非古事之善乎今曷鉴非古事之失乎昔汉光武自致中兴可以傋厚其亲矣至立庙京师则避帝统而不敢宋英宗甞欲考私亲矣畏公议而中寝未闻追究光武之失也但犹有恨英宗之薄者尔惟汉哀帝迫于太后惑于泠褒叚犹兼行前二者其后事具哀纪然亦未敢改成帝为伯考也即天所降之祸福可以占其心之仁与忍即万世所公之是非可以见其事之得与失今如议者似以光为忍为失以哀为仁为是矣夫岂可哉礼非以天降也地出也人情而巳人情大不安而谓之礼未之前闻昔欧阳修见疾于当时甚者加以闺门之丑秽英宗欲曲庇之而不能今日建议者不暇远指惟南京人士虽不当事任者皆痛诋之岂人之识尽出其下哉夫君子制礼将以移风俗定上下而乃致人若是者何也斯徒言之尔如之何行之天下传后世秋乃复冥悍弗顾必欲决自古所慎之防破自古不敢之举予恐厥任甚重而甘心为　国当者非乌获之力也闻之中庸孝者善继人之志善述人之事者也仰惟　兴献帝抱仁履方鞠躬懋学不幸蚤弃藩国未登　大位积庆流光启我　皇上所宜用　献帝未及发之心弘　献帝未得为之德节嗜欲止游衍远邪佞近忠直礼信大臣包容谏诤览断庶政缉熙　圣学寘　宗社于永安显　献帝于无疆至于萃四海之珍勤三朝之问以曲承欢于　兴国太后者任　圣心自尽耳岂必拳拳非礼之礼哉

　　甲申陈言急务疏【 七月十七日上】

　　臣近奉　明旨内外臣工各加修省以回天变钦遵者 臣窃见自嘉靖二年七月至三年正月天垂其恠地出其妖人见其孽异乎极矣 臣甞待罪翰林仰见圣颜温恭游衍无所好嗜欲无所专今乃致异如此非上下讲求切实之德共守不怠 臣恐斯变若应其难不易觧　皇上若不克已以先臣下徒饬于号令之间万无一济 臣谨上即今急务二事曰勤圣学曰辩忠邪仰惟　皇上天资本粹　圣年方富如日方升若不蔽于阴则必照万国矣后世保传之道既疏礼乐又缺惟有读书可以维心志尼邪僻然而进讲之日少放免者多接士夫之时什一对内人者什之允惟欲易流易比惟邪以易流之欲导以易比之人心何由正　陛下在内奉　慈闱欲孝&#62834;&#63139;良均而中礼亲　后嫔欲悦德而略色御宦&#62942;&#63139;立欲给令而戒狎昵在外临群臣欲明以信决庶政欲从善而与民其道周而运其几伏而微非学何以明何以凖伏望陛下将日讲经旨反巳体认有所得于心则必见于行有所迷于行则必考于经疑于经召讲官析之昡于政召大臣与啇之学□则　圣心存然后政可渐理故勤学为急务者此也近者主事张璁等以先后献议超迁大学士蒋冕尚书汪俊修撰吕柟编修邹守益监察御史马明衡等以上疏罢斥御史段续陈相吏部员外郎薛蕙下狱仰惟　皇上求傋礼于本生至孝也然当详稽礼意大顺通情独任巳情亦曷有极夫人之愿有子孙者气相传焉而弗与形俱斩故绝世者人之大痛也先王本其气之所由来取同宗者为之后若夫帝统必以长　祖训继绝必以弟必以长一统序也必以弟杜忿争也立此二义则陛下为弟而长又继祖之宗绝正当继祖以伦序则考　孝宗是故必降于所生斯谓之后若与所后等耳犹弗后也当承祧主鬯之重则父子差轻也斯礼之至精百王之所同蒋冕等之所守臣究览议者其文则欧阳修之余也其情则冷段又乘望意向求胜无巳悍者危法左使以激怒媚者附灾贺雨以动听明诏再颁天下方颂　陛下之仁孝可以贯幽明昌胤嗣彼犹上异议夫子事父母闻有渐尊之者矣尊而忽降是以为无系重轻而忽且易之斯非陷　陛下于寡恩乎且议者非臣子与就令所言当乃其分非有元功謇论明为赏以官恐天下阴谋赏者接踵至不可塞也臣闻天子得四海之欢心以事其亲不闻止于三四人者之同而赏是自章其为私昵而巳勿徒视此为事忠　邪消长之介守道为忠则多拂意然必存希旨为邪邪则叛道然必厄何也邪人者窥而视巧而愎利而不惭其归遂意而得大欲尔非真志在君窒之犹伺隙而入可招以赏平蒋冕汪俊宿学旧德吕柟等乘时意忠非敢有它今日果罢冕等则有畏而默避而去者忠日远矣议者宠则有术而移技而进者邪日富矣一邪乱邦况可使富哉礼尚取贵况他好乎伏望　皇上无轻　正统无拂群情无恃威可作无谓已可继审斯四者则今日之忠邪辩自然异所施孝纯而天心悦众正萃而长睦庶哉可以厘弊振颓而消灾异故辩忠邪为急务者此也臣窃惟祭酒为世儒宗非臣陋劣可以滥冐况系两京四品堂上官灾异之来亦合自陈求退伏望皇上将臣罢免别选贤良代任 臣干冐　天威罪当万死　八月二十一日奉　圣旨崔铣准他辞

　　上内阁三老书

　　近者国家不幸生此数邪假礼媒进易天常而不恤乱朝廷而不惧戾气悖语肆出横发冷叚所不敢劝欧阳修所不敢言铣有末议巳附南部诸公奏中怀不能巳再上即今人情汹汹甚于正德党论朋争纷然可畏也巳铣年近五十平生未甞敢立一异独见今者安危攸分义难竟默若怀矜名猎誉之心敢矢诸天日调剂之下乞垂鉴亮铣有父八十有六岁得以所请罢归&#62834;&#63139;良亲乃没齿不忘之恩干冐台严惶悚惶悚 

　　书林茂贞嘉靖大礼辩后

　　昔濮议中寝故诸贤有遗论夫出于天性之谓亲缘于人心之谓情本天裁人之谓礼知斯三者可以决轻重矣林子之言情礼无悖其可昌而行之哉议者欲　皇上考　献帝而伯　孝宗果然则自今至万世皆小宗也　献帝未甞承祧主鬯以临天下必不可强名为大宗小宗而主大宗之祀非僣与　上以侄祀伯礼旁亲无后者止袝何以执裸献若曰以君臣之分承祀则何必其子孙夫宗庙者亲亲之至也朝廷者尊尊之至也转习闾巷之猥琐笃妇寺之婘恋何哉

　　

　　【休集 / 卷之五】

　　简何太常粹夫 

　　简南雍诸生蔡玘等 

　　亡妻孺人李氏圹志 

　　删大厓集 

　　删圭峰集 

　　荅王宪副德征书

　　亡友张仲修墓志铭 

　　祭张守天泽文 

　　赠邝知县序

　　社学记

　　祭张西渠仲修文

　　燕耆志

　　题庄渠体仁说 

　　似隐楼记 

　　小祥祭妻文

　　订易纂言 

　　六书故后记

　　自述三首 

　　书程子易传后 

　　记王忠肃公翱三事 

　　书刘忠宣实录后

　　读尚书正文

　　味泉发

　　与何太常粹夫书

　　与梁宗烈书

　　昭贤祠记 

　　邺守闵雨记

　　显考参政南郭君述 

　　显妣淑人李氏述

　　休宁县修学记 

　　李君墓表 

　　书杨东里东郭倡和图后 

　　蔡公祷雨记

　　中说考序 

　　荅许侍郎廷美书

　　张训导赠言

　　

　　洹词卷五　　休集 甲申十一月至戊戌月十五年

　　简何太常粹夫

　　别公十年学无一成但此心不敢有愧冥冥尔世道日非人为荣利所迷能自立者殊鲜人固未易知巳亦不敢遂自保也如公之立而不挫何可得邪未由会面幸自爱

　　简南雍诸生蔡玘等

　　眞州别后怅然如有失然学讲而久母负送远而情必称为仕为隐不失本心虽隔异方如在一堂不然对面而异其存亦奚贵于聚哉 

　　亡妻孺人李氏圹志

　　吾妻殁十有七日儿滂汲召工为写眞弗类两儿哀号予太伤心夫失貌且然吾妻茂行矣忍弗志以告子孙吾母淑人李贞烈刚果临事有丈夫节吾妻之母一品夫人郑靖专慈良庶哉葛覃樛木矩也吾妻法于二毋幸保节归修邪促邪非天孰尸之顺行冥逢奚有于我焉妻名某太保工部尚书鹤山先生汤阴李公之叔女也成化丁酉七月十八日生于临清水部分司丁未吾妻年十一予十年吾父南郭君自职方氏出守延安为子求昏鹤公报诺遂字越七年弘治甲寅冬予奉父暨母命往迎妻于京贫不能僦屋备礼十二月二十四日入赘明年乙卯春二月携妻还延安秋八月吾父迁参政挈家如蜀戊午予还安阳赴省试吾妻留蜀事姑明年巳未吾父致仕夏六月予自太学归明年庚申冬携妻如京卒业甲子春还安阳明年乙丑予成进士入翰林夏五月吾父舟送妻至京正德巳巳予调南封部主事明年庚午话刘瑾予得赐环再入翰林丁丑予谢病去官部书娄下取供职巳卯冬北上明年庚辰春丁先淑人忧凡吾妻皆从壬午　今上入承大宗即位改元嘉靖以史事特召是冬往吾妻留安阳事舅明年癸未予迁南监祭酒归省父犹议独行父不可乃再携吾妻而南甲申春妻携子汲迎妇于杭归阅月得郁疾气升而弗降呕食尽酸左胁刺痛逆攻膈秋九月予解绶而北冬十一月至家疾转剧乙酉二月二十日卒年四十九方病时予延医百方疗之药巳疾愈腾每痛连旬弗休即分死儿滂汲吁天以身代急至以斋醮以佛以巫祷予莫能止然卒亡验吾妻生两儿外仍有二子三女俱夭长女聘樊刚仲女嫁刘仁滂举壬午乡试取邵氏子二士&#60886;孝童女一小梅汲取马氏吾妻眉目疏朗体秀而闲重性敏能断不习文史间为析理论事悉解悟能自为说又善卑巳茹侮弗先其贵吾母淑人精女工性严难说合诸戚鲜当意者惟妻事之欢母坐妻侍笑言晏晏或至夜分不能去衣非母自制及出妻手者弗衣即衣之如负棘然在蜀时吾母病腹痛藏结十余日不解石父适出按所部予暨妻日侍疾不寐急妻叩首北斗下流血渍砖后母殁每朝及晡自入庖治馔上之舅所曰姑殁巳即不当舅意当谁语邪居姑丧三年衣麤食素不他出凡皆姻党共见也予年一十得血疾殆妻与子诀誓以死相从巳巳予病寒疾巳不治有欲投附子者妻不可改用凉剂差巳南调行炎暑中病创三旬巳病疟三月妻手办汤药及扶启坐面常数日不沐渡江风几覆众皆错愕妻徐曰此亦正命犹胜附瑾而迁者予在南监归巳得报候部书下闲居两旬妻无所市物也诸生蔡玘胡经辈日来授经熟视之濒行不觉叹伏曰斯珍窟奇府鲜有不厌欲者是惟吾师之操抑内助若是乎休哉嫁三十二年日思孝其父母暨友其兄暨姊嫁时鹤翁守鸿胪八年不调资送俭薄后鼎贵遣二少女越于妻者奚啻倍然亡怼于心及他冀辛予母遗妻金宝钗二在京归安其母失其一鹤翁偿金后如汤阴至羑里并失其存者亟呼长儿曰滂尔秘之幸固毋再费尔外翁金妻病革滂始泣以告予郑夫人年高失聪夫人长孙汝勋文而慎及妇张俱夭死鹤翁遭狂生讼并连予妻南行时日戚戚然遂病渐至化云吾父侧室二其子暨女三予二亡姊所遗凡三女子一吾妻恩抚礼接皆莫能私擿其短及是哭之恸予居忧门人来馈骡予泣曰亡母常恨无驴若见之必说妻曰君未知姑使以勤力致之则然未必说馈者予大惭嗟呼吾母德至使妇不能忘吾父仕三十年及归仅办饘粥糊口囊亡尺寸异物使妇及子妻乐贫而羞贿不肖铣早奉训思以德学见于世绵力疏心踬十于步故曰总角向道皓首亡成吾母弃养甫五祀吾妻亦死失助而颠越必矣又何能为以永先烈其奚所藉手以见古人俟后闻哉嗟呼吾母吾妻冥漠中其闵予之特否乃诔曰子胡予弃即三泉巳酉之引曰殡旃予赖先烈得归全与子同还母左阡

　　删大厓集

　　李世卿集诗十有二卷文八卷梓之江西然李子未知诗其词险其调戾弗中矩也文则庶矣古而畅简而腴奇而妥如子独叙其文及附录凡九卷若干首 

　　删圭峰集

　　罗景鸣者振奇人也故其言捷于异而啬于典习往昭于细故而闇于大然能自冶伟词不乱于颓习往西涯公处于刘瑾张永之际不可言臣节矣士惠其私犹曲贷而与之几亡是非之心景鸣责引大义愿削门人之籍宁濠将叛遣使赍金馈景鸣于山中景鸣知之一夕逃去家人莫知其处噫烈矣哉予删其文亡谓者若干首存者皆可传观凡六卷若干首

　　荅王宪副德征书

　　伻来示予二论皆精诣名理斥妄止僻其勇加人数等吾道斯有赖哉夫子有言未知生焉知死孟子知言而能放滛然义集而言斯达君子欲明夫天与人者于巳求之而巳矣由宋而来言繁且杂近日反经猎异以自表置者率窃别学为玄为径仆尝断之曰不求行之故譬诸医方传于古人实为通世之疾者设之揭方以刮疾验其瘳与否而其中与错者居可知&#62672;&#63140;业年踰四十犹抱多岐之恨谢官杜门日夕攻慝愿事于忠信笃敬本立而后言足下植节贞固向学恳敏望勿为文义所耽益弘新功逢原之妙孰与探索之艰乎敬君爱君遂尔直率铣再拜

　　亡友张仲修墓志铭

　　亡友张子仲修卒于汉中嘉靖四年正月二十四日也生成化乙未五月九日享年五十有一嗟乎吾友讳士降字仲修河南安阳人世居高平渠南故号西渠父讳鲁恢博自信嗜酒不以世故介怀赠监察御史母朱氏封太孺人勤节治生性明辩通世务临事即断而和且安吾友自以为弗及母云仲修举弘治乙卯乡试戊午丧父贳屋贷粟以生非厚者莫知其窘辛酉奉母携一妹一弟卒业太学明年试又不利三原马理伯循集友讲学大约明经修行母慕高虚母溺诂训母耽母陷利与名其志以洙水四为师仲修独持议曰诸君日端默戢戢可谓能闲其心矣要须于事为验其实身与世为二理与事相乖非圣人合外内之道也铣等弗可仲修又明年甲子仲修及铣还安阳乙丑赴春试马子见而欣然曰仲修昔者之言圣学也吾辈其亟从事焉是春仲修举进士授广平推官明严民畏之正德壬申晋监察御史朝臣各立从或以门生或以乡里故知附大臣大臣利其侦事护缺曲庇显升仲修恶其然元禄卿李良素謟事少师洛阳刘公得美迁又以女子少师孙子少师以谏为刘瑾所逐良诈言女死乃□适仲修上疏劾良且曰使今大臣知彼小人终必□负盍早绝之而遑遑乎延正人也良竟坐罢癸酉巡河东盐法运使刘瑜贪而有奥援迁参政仲修劾罢之革豪右以均商严取晒以美盐以其暇建正学书院凿青石槽开茅津皆为大衢车可行甲戌　内宫灾上疏曰　陛下前有逆瑾之横后遭蓟盗之乱既不之警方且兴居无度昵近非人积戎丑于禁中戏干戈于卧内彻夜燕游外见烟燎内廷大土木权豪竞华侈亲信内臣取货于外又扣军粮皆名进贡织造龙幄科害靡极鄙猥无闻使之巡抚纳银指挥授之政事盗伏而虏发民竭而兵罢守法御史如刘天和则就逮张璞则死诏狱闾阎之苦祸机之畜皆不知也今宜痛惩前弊更宜克慢绝滛早朝亲政讲官说经师保论道究精一之传考兴亡之故以表天下褒衣博带之雅孰与市井狡秽之羣广厦细旃之乐孰与边徼凶危之队不报乙亥巡按凤阳织造中官史宣酗酒作威以大括财荷黄挺二曰赐棍有拒令者杖杀之无论自都御史不敢禁仲修疏言之且列其贿若干丙子还京守道事有张顺者京大猾也随中官守云南殴门子死潜回京避之云南抚巡移文逮之急乃出官以二隶押送至桃源重货二隶窃取淮上病丐毙之二隶告顺死勘实给文归巳三年矣仲修阅案疑之密廉之数月果得顺坐杀二人罪时钱宁大有宠赐姓朱廖鹏附之初鹏以中官廖堂为兄守河南鹏凶残积金帛如山既败又以銮为兄镇守陕西而其子铠用弗廖二名振京师倾财纳士夫自师保元臣相与接席酣饮或至旦仲修率其僚疏其罪且曰堂来銮往兄甫罢而弟嗣任鹏内铠外父制中而子擅利鹏毒河南巳起内盗铠毒陕西必召外虏朝廷岂无他才专用一家两省亦有何罪日受百害邪鹏宁大恨罢职御史薛凤鸣杀人为巨盗被逮又夜自杀三婢子置朝门外怀牒诉其冤凤鸣素事逆瑾致富又凶愎当案者即逊去累年不决都御史幸庵彭公以狱付仲修及许御史完二君掠治取服凤鸣知事急货钱宁以其妻女往要之宁受凤鸣愬为上　奏乃下仲修及许子补之狱七阅月仲修降判晋州补之定州判仲修教民耕桑如齐民要术法果倍收民富滹水决数县咸灾仲修奉台檄往塞之成晋知州今上入承大宗即位诛窜奸宄雪忠臣冤仲修复御史所司忌仲修才仍拟知府太宰熊峰先生石公曰凡官居者悉以资深超用而谪者罢者犹以浅资拘常调是佞者常伸而忠常屈也何以劝后乃得汉中守备副使其地居终南太白间西南连蜀东接郧豫山嶻嶪罗立山中长广数千里有良田美隩水泉沃灌宜牧多竹木可材文狸蔚豹可裘民淘滨河沙得金大抵逋逃者擅为业岁货军官与通则吞并弱小藏大盗伺便出掠又好报雠杀人急则生变　朝廷特置都御史镇之仲修至首按军官殛贪用良贼有王大王二阎仲良结回回为患官不敢捕所在皆立亲识急则投匿号曰贼主仲修召王谕之曰汝能擒贼即汝功吾赏若重否吾率军焚山汝等与存者几是二者祸福汝何居见仲修备饬语直怕叩头曰幸公活我居数日各献贼仲修又取贼主怙恶者十家破灭之遂大安乃堰响水溉田千亩立堤防溢又修云雾水未成而卒吾友颖敏天成书再经目不忘古人奇文奥旨览即通解明政达变虽倥偬填委沛然应之各中理人以欺至片言能折之尤恶盗吏尝曰今民贫官空然天无岁不生财财奚往焉古云世有两不足之病无两不足之理是侵渔者众而莫之稽也所至按籍征实明入考出源獘深文皆钩其情知县刘景沂巳迁主事按其受官钱竟奏戍自赠御史君没嫁女弟三人少弟取两妻为良医副贫而能举人难之配石氏安阳石钊女封孺人婉顺吶日仲修自入官母夫人率就养衣自一缕以上弗敢专俸入大孺人掌之凡僚内人燕孺人谢不敢往事仲修执役如婢壮年不育即谋妾于所亲仲修逡巡者数岁今子一人弓女三人皆妾刘氏子孺人病痈五年竟以嘉靖癸未十一月十有八日卒享年五十仲修尝改葬太孺人父暨母于大孟葬姑姊于杨记士升师淇士赵锦贫仲修过淇知之出赀嫁其女其子得妻笃友谊有终遇胜巳者礼信如师铣闻之礼云其在诗曰维岳降神生甫及申此文武之德夫人禀淑气而生心能与宇宙同其清则彼气涌发故申甫由文武来者也于乎心感乎时数灵会于山川本培之祖宗材岂数数得哉微乎消长之理也是故洪武诸臣多元才也去夷复华贞矣革除之臣节矣而寡猷正统之狩景泰之易储天顺之复辟居位者靡如也故重典用焉成化之明弘治之仁朝无变事癸巳乙巳阴谋易适李贤刘珝一谏而止自是而士气昌始知以退为道以谏为忠以圣为师以经为文及乎泰陵未造明圣日隮得张先生元桢性理疏日夕缔览频惊喜曰天其以斯人觉朕乎吾榜诸君子出焉继遭摧折而且多夭言其最者节行则莆田黄巩伯固居巢曹琥瑞卿葵丘王韦钦佩守官则湖南张璞中美朱錧以献高唐刘孝必先寿张董建中汤民宁海张惠天泽文学则吴郡徐祯卿昌谷晋安郑善夫继之寿张殷云霄近夫太原孙绍先汝宗今仲修又死嗟乎天之尼其名与位也斯巳矣欲善一身而不可得乃大恸而为之辞曰乌乎西渠先生果哉止此天雠善人末之何矣尔德无瑕可谓君子巳焉哉巳焉哉 

　　祭张守天泽文

　　子之司财其白如霜子之摧强其坚如钢既左其秩年亦弗长可能者性不均者命性以力成命因气竞嗟嗟天泽于子何病于乎哀哉尚飨 

　　赠邝知县序

　　往者汤阴之治政弛而民玩逮其极也陇夫乌聚荷挺而作肆掠酣饮尽夜而山尚可以为邑乎哉台臣甚病之乃以邝子一诚自偃师来邝子明而健明故精核病源涤矣健故果确粃事振矣誉流而上悦屡得旌扬焉今夫论政者曰宽曰严斯二者弗可舛施也宽者子民之常道也严者摧枉之颷权也古之人有言如保赤子彼其煦妪休育犹有夭阏之患生焉缓且颠越急将何如夫农之耨蓼以败苗也疡之刮蠹以溃肉也庇凶戚良善为治者恶之昔有一地而宽严异者包希仁欧阳永叔之治开封是巳一人而宽严异者柳谕蒙之治京兆河南是巳一人一地而宽严异者张复之之治蜀是巳是故才有宜民有化时有草地有俗此之谓通凛然而迅霆寒霜油然而甘雨和风余将于汤阴见之

　　社学记

　　科举既久士益慕利盖知诵读之切于行升扬之因乎民者或鲜矣昔之提学河南者有克庵陈子士贤石谷吴子元明克庵禔身以教故士敦石谷以阐经旨教故士良又四十余祀而得今萧子子雝萧子崇道而善于训厉耻而明于施故士检彰德同知王侯惟屏摄政凡十阅月遵宪度申学政防佚验业各以时鈝以事振巳而商于僚通判王侯邢侯推官尚侯曰弃其志于幼而长斯责德后矣夫□之既儳焉而思闲其心紾矣夫议遂协乃区地构木修建小学其二居城中四关各得其一择师选质诜诜乎至四百人来拜予于清白堂嗟乎尔师尔徒母宵志母贾利母迷尔业范尔躬以示矩敬尔师逊尔长以敦让谨尔手与步执尔汛扫审尔唯诺情尔言以养敬正尔诂训办厥名物饬尔点画以究经以析事以收尔放心嵬嵬者山篑土积之涓涓者泉巨浸汇之牛梏于童可获千厢木直于芽可栋明堂听之哉毋曰予言诞

　　祭张西渠仲修文

　　敬皇之代予暨兄学于京师得博闻敦善之君子为友兄进予以坚厉勉予以诚面数予过使予颊赤不止后兄及予同升于公兄忠且才而予拙劣兄动即着勋而予守词林每一官即积年不徙坐费官廪顾以文章与时异制召忌起谤兄语予以道曰毋变以附时毋自明以启争曲成深护使予得以全行归昔数友之论曰事以理处斯中理得而事自亨故求理而姑缓于事为兄独不然及今涉历之久省巳观人服兄验实于事之言一步迷则踬一径岐则愕譬使升高越险熟之者由斯坦坦虽健力弗能骤强也圣学不堕于一曲吾心宜普于庶物全体不涩于万用嗟秋兄乎成我之身履实之学予鄙懦何能酬兄之知邪今兹伤痛岂复能文直写胷中之眞以告兄而巳兄富才节予所深知举凡撮大予铭墓碑兄名永垂或其在兹以嫂孺人石氏袝食于乎伤哉痛哉尚飨

　　燕耆志

　　太史氏曰年之贵于天下也尚矣是故有坚实之气焉其体斯壮固而不羸有精明之心焉其气斯凝定而不摇燕耆者茹叟文中也号时斋随其父自无锡徙燕盖永乐初祀云叟性坦易故不踬于险志慷慨故不没于俗解书史睦于族以达于乡故其履安友善贵显而远利故其交贞天顺初叟百有四年 英皇复辟推恩天下凡庶民八十以上者赐冠服有司以叟姓名上　英皇御便殿召见叟说其状与辞既予冠服带履燕顺天府又命吏部尚书姚文敏公以下造其第为贺又六年叟乃终后诸孙举乡进士者一人鸣玉举进士者二人鸣凤鸣金皆为郡大夫叟之德信厚矣譬诸植果咀华茹实相禅而无穷巳也茹氏可不自敬爱哉予闻三代之礼以养老莫善于燕以养义莫善于享夫养老者养体也民见其尽心也而知加爱养义者养贤也民见其致恭也而知加肃　英皇其能兼之与嗟乎上敬老则天下莫敢遗年孝弟兴而颂声作矣 

　　题庄渠体仁说

　　夫游言可听也不可倡也亿言可辩也不可惑也诞言可放也不可行也大言可抑也不可信也兹其倦行猎誉者之所为乎余尝自颂焉曰习心俗累渐知解剥乃涉世深而读书久而然尔非古人本立道生之谓也曷怪乎言之多离哉今夏白生文得体仁说余览而异之学本内而该用政挈要而统事合理气之析达礼性之原知其说也可与入道将命诸生各录而诵焉赵藩主巳用别本梓矣于戏掇实于华取其于妄非明而能若是乎庄渠先生者昆山魏校氏字子才

　　似隐楼记

　　茹子鸣凤举进士十有九年副郎署教国子参戎府丞光禄日通显矣巳左为邑令者遗其志迁仅藩史者巳其升今藩史之职上之以五教辅诸王次之以六礼正昏姻又次之以三臬治羣校稽诸古盖视列国之卿焉自宇设郡县事立司守权皆总于朝廷虽府中之务王不敢专况史乎夫职与任有所限则才与力有当节况乎贪鄙者弗黜忠洁者无调志意蕴愤才猷绌抑茹子登楼读书益遣外事崔子过而访焉题曰似隐遂进茹子而问曰子将奚隐吾语子天胡寿我非德乎天胡荣我非位乎位者同乎人者也德者效乎天者也位不可虚故匪人得而充德不可假故至贵弗得而取世之有位者林林矣德人乃旷代而见昔西汉多贤其都者二人贾谊董仲舒咸相王国不得安于朝廷乃皆弗自沮废贾子怀主而忘巳董子正身以格下其视冯敬弘汤蔑如也是故险而陟乃见其力下而徙乃造其止众怠我劲乃性之正时困我通乃道之中放者崇简以申达傲者肆辞以寄矜奇者矫论以表独斯之谓蠹隐

　　小祥祭妻文

　　子逝一岁予忧百端颜色忽悴发毛益斑自子归我阅年三纪精力小心靡愆可指子事我父子事我母喜则励勤劳不言苦操刀治脍纫箴缝衣姑丧相予执礼无违唯子事我敬如昆弟针规朋友情好伉俪自子之亡孰察予衷言则谁商行则谁从予父望九予年及艾中馈岂宜子之不在为子服齐倏焉及期中心之悼曷有巳时世之颓矣虐□后母义慕子舆惑戒吉父嗟嗟吾妻其安冥冥伤哉痛哉涕而雨零 

　　订易纂言

　　吴子古之敏儒也其为是书也博剥于画故失之荒强通于象故失之凿然说辞解字多协文义亦可以禆赞朱易传之学者　吴子疑孔氏尚书之伪明矣而于易泥于图八卦三画而小成六画而大成盖三画者三才之象也三才各两故六画而成卦吾闻诸夫子云彼四画五画何物也古亡是也后夫为女之再适也考祥为父丧之终也包荒为祭也丧自为博徒之戏也艮背为北堂也恒为妇也蛊为女也马壮为冰解也大畜之象为洞天也穿凿之极曲而陋亿度之蔽荒而俚又自昔未有也以文正之明而有是不可晓巳　易之象不可得而悉知矣专用互体斯惑也巳必以非其中爻不备为言互体也则其初其上之本末二四之誉惧三五之凶与功如之何释之 

　　六书故后记

　　正德乙卯冬予在京师见六书故于勋部马溪田伯循所乃合本也约溪田共录之溪田送予史一人予自佣三人封部马宗尧相一史录及半予奔母丧将归溪田知予好之遂以其本赠今反故牍书者是也尚缺四卷巳溪田亦请告还关中又两阅岁予走书告于考功牛西唐道征又半年书至今界方楷书者也挈正名物辩析义理核而当矣未之前有其曰辩乎书名则得立言之凡也味乎辞助则得命意之委也故曰未之前有也文互楷篆形错今古失之亿且凿斯其细也勿以掩其大且精者焉 

　　自述三首

　　予读元子自述三篇盖全生保行之道非得巳也予自丁丑迄今十年仕于两京不及二载余皆山林闲佚之日抚巳时时古今何相远哉乃仍旧题缀缉巳见刊诡反经贻诸同好

　　述时

　　昔者元氏逆天地之位作中夏之主制惟尊夷人甘臣虏胡俗今尚有袭者焉　高皇至武驱虏于外还我礼乐于内制事有典虑坏有防　太宗至勤　宣皇至明　孝皇至仁改都幽蓟威制天下招来熟酋藩我边圉故曰勤委任元辅崇简太守人举所知民安不扰故曰明绝游远色志存冲静明贤垂问知达微隐故曰二天下久安近古未有所由致者有四焉夷狄之险中国是有一也夷居中夏百年食甘而服绮说声色而便宫室易其健猛而为耎脆二也虏分数种世雠岁战互相猜防不暇他图三也立法以简变乱者服刑分权于众专恣者易制四也故当世之士能署文书可以守险苟积岁月可以致贵法既定矣不复作逸扶偏边幸宁矣不复理倾永胜仅通章句巳仕何须邃学才识地图即迁何用备政甚者直木先伐全璧受疑百口腾焰黄金可铄若夫抱愚之性犯世之忌求一朝之安傩矣利害相倾惨于五兵声名相激戕于自戟官位相取利于机弩是故知退不殆能止常泰山邪云邪不求吾是林邪泉邪不擿吾非故曰优哉游哉可以卒岁 

　　述命

　　问者曰吕生有言长平坑卒不尽犯三刑南阳列侯岂俱当六合命可信邪荅曰曲见不可与语全泥迹不可与穷化夫气者近以运乎天地万物者也气有清则有浊有厚则有薄物极自反势穷必变故强弩之末不能穿缟元根之遂可以破石清而运之不巳荡而入于昏厚而发之不巳消而至于薄清厚之盛乃昏与薄之由基也昏薄之极乃清与厚之将复也故治乱皆非一日之积有一元之命尧舜譬则日中三代日之移秦汉而下日之昃故道愈降而政夷德愈偏而才小有一世之命清厚之世明君出焉则贤哲升其民熙以寿昏薄之世闇主出焉则邪佞售其民扰以天有一人之命德者贵贵或不能德仁者寿寿或不能仁有因乎世者有因秋人者善恶无定征休咎有错出夫御气者道也胜天者人也赞化者性也宋公出一善言凶星退舍况有天下者行斯三者乎故圣人制命贤者安之不肖者逆之且夫金可镕不可使为铅水可污不可使为尘百草萎而松柏茂羣哭噬而凤鸟举语曰入山乘樏入水浮槎可登可泳命如我何

　　述居

　　往者崔子辞玉堂之庐退修学于家买田郡西筑垣构屋树果为园舍背有渠水出蜀村南山下淙然东流过予舍入于高平渠巳崔子被召修史迁长泽宫又弃之归渠南有圃一区有田二夫水可奭&#63140;斗而灌之者数亩且耕且蔬以养以育率乡人子弟修孝弟忠信之行明仁义进退之道祖述洙泗之文考订宋贤之书稽历代治乱之迹旁通医卜农桑之艺暇则招集亲友命觞申好乐则阐微章啧缀文咏诗客有告者曰先生知今之所谓君子乎狭小贤哲而动称唐虞鄙劣典常而谈必性命非神非化不言德非寂非玄不措辞先生曷和之以昌其名乎崔子曰是难言也闻宋代有村如晋桃源其民食粟水饮不盐不酪既朴而和年皆累百后通外人致美异乃更狡而夭矣况乎好新而以常为陈立异而以怪为奇陋纨绮而衣&#62678;&#63140;罽毯厌脍炙而食蚬蛤所好愈高所失愈远夫水诚淡谷诚粝民可一日弃之乎彼醉浓饱鲜者且有伐生之患况于蚬蛤哉吾见其驱民于疹疾而巳 

　　书程子易传后

　　易理至伊川十得其七矣文义稍不协于经文者则有之在学者慎思而巳夫画者象也值其画者变也潜龙勿用者辞也用其辞者占也斯义不明而附会无不至矣是故孔子之翼程氏之传百世以俟圣人而不惑于乎至矣哉后学崔铣谨书 

　　记王忠肃公翱三事

　　公为吏部尚书忠清为　英皇所任信仲孙以荫入监将应秋试以有司印卷白公公曰汝才可登第吾岂忍蔽之哉如汝误中选则妨一寒士矣且汝有阶得仕何必强所不能以幸冀非分邪列卷火之 公一女嫁为畿辅某官某妻公夫人甚爱女每迎女壻固不遣恚而语女曰而翁长铨迁我京职则汝朝夕侍母且迁我如振落叶耳而固恡者何女寄言于母夫人一夕置酒跪白公公大怒取案上器击伤夫人出驾而宿于朝房旬乃还第壻竟不调 公为都御史与太监某守辽东某亦守法与公甚相得也后公改两广太监泣别赠大珠四枚公固辞太监泣曰是非贿得之昔　先皇颁僧保所货西洋珠于侍臣某得八焉今以半别公公固知某不贪也公受珠内所著披袄中纫之后还朝求太监后得二从子公劳之曰若翁廉若辈得无苦贫乎皆曰然公曰如有营予佐尔贾二子心计公无从办特示故人意尔皆阳应曰诺公屡促之必如约乃伪为屋劵列贾五百金告公公拆袄出珠授之封识宛然 正德中予闻上事于今学士吴郡徐缙司业上海陆深二子闻于少傅守溪王公固信不诬恐泯也约二子志之小追书附集中嘉靖丙戌三月巳酉铣书 

　　书刘忠宣实录后

　　孝皇之任忠宣天顺而后未有也惜乎忠宜无以奉　清问广德心者尝闻戴庄简以执法被谴　上问曰古有是否忠宣错愕无言良久曰有皋陶执之而巳矣此拟词也如　上诘实何以荅之况诸司行政被沮宁无可扬者乎是时　上亦信内阁彼三臣者皆善私巳又不可与俪于忠宣也弘治之化逊于古　孝皇之泽斩于子悲夫嘉靖丙戌仲夏孤臣铣泣血识 

　　读尚书正文

　　尚书纪帝王也春秋纪伯也王降而伯德降而力礼降而政斯天下多故矣夫子以王律伯将以复书之政焉故知书与春秋之旨者可以裁世变议本末善者众所同政者众所举故学非巳私推以明民政岂我权用以齐世好问好察斯天下之善萃焉学公而后传异端奚售乎政协而自安陂情奚容乎违方以表异迷民之尤也强人以难能贼教之大也首于尧典事咨四岳终于秦誓荣在一人其圣道之要也夫　今文皆委情巨典后人弗能模也古文谆诲复言后人可依彷也古文体制相肖最者太甲之于蔡仲之命汤誓之于泰誓是巳洪范顾命其能伪撰一言哉果伏生言之讹也殆不可句矣此为申古文而罔之 

　　味泉发

　　夫外非内之所系也迹非神之所留也存之凝适然者其感矣几之姤突如者其协矣故万物者形我也名者寄我也昔尧之野人栖树以生号曰巢父天子之贵弗得而加焉其中诚深其取之寓诚廉故今犹称之巨野宋先生谢教于庠息趾于乡德尊又传嗣蕃且显乃翔于事外览乎化表饮泉契心立名表独是故灼于物情者能用其物者也涵乎气原者能枢其气者也先生视地而履体道而拟小子狂简请舍远谈爰申近旨夫泉眞阳之发也舍温抱洁无染无益非性与穴山坼石不挠不激非勇与盈坎而达望海为归非节与避碍就卑遂其逝利物□用惟其宜非知与可观可象者泉之显可昧者泉之啧非先生其孰知之 

　　与何太常粹夫书

　　张光禄过邺悉□□□□闻南□　□□立事深诡兄尝掊辟之其将以正人心乎&#62672;&#63140;业闻今一二君子之为学矣其弟子亦知师之欺也其师亦知弟子之伪也相为依辅安而行之将以滕大名饵厚利其言与迹岂其心与事哉夫告人之道有因乎义有因乎人执友之过吾尽言之屡言之可也不如是则忍是之谓义彼虽亡素契于我然果诚心虚巳吾言之以成其美是之谓人今之君子设心既若是必自珍所为如商操奇货计日而致冠国之富謇謇之言不巳左乎吾既发其隐抉其谲是撒商之货也富何由致闻彼人者寔烦其从如或阴行诋陷上者犹得争名嫉胜之嫌易曰咸其辅颊舌言殊心者弗通也不可感矧可激乎近日禅旨佛绪倡于务奇者之口从者纷如弃实而慕空求径而外正肆诋亡忌而饬诈不惭吾如彼何哉自修而巳矣昔文公象山之相戾各恃是而不下奸人乘之名禁伪学阴逮正直元因以兴唇吻之召祸前乎是未之有也今孰为象山乎而乃与之辩邪兄明理达变遗名绝利者幸留听于&#62672;&#63140;业愚之言 

　　与梁宗烈书

　　正德庚辰仆丧先母辱君远垂吊问迄今不相闻者七年嘉靖改元　今上以史事起&#62672;&#63140;业于田间是冬入朝六阅月迁南监在职仅一岁而归老父八十有八岁幸天赐康宁&#62672;&#63140;业率两儿耕田艺圃以供养暇则闲户静坐或诵览羣经一介不与于人所深怅者故友索居无自受益耳三十年妄慕古人之学知则如观采于鉴行则如转石于嵓未得实地而据熟途以骋近年异闻日富隐书渐出后贤眩于所创闻益荒其思而溺其心安得与吾宗烈共商订之君出处脱然不可荣以名况利乎东湖归矣二公年次道合引翼以善优游耆艾之时&#62672;&#63140;业安得分一席于其末邪会不可得矣幸自爱 

　　昭贤祠记

　　弘治庚戌春太子太保刘公卒于仁孝里冬葬刘文和公巳里人立公祠嘉靖癸未秋谏臣刘氏祺请祠名　皇上锡号曰昭贤命有司岁祭又三年文和公季子太常少卿鈗告其事于铣铣乃太息而言曰世易而哲佞昭论定而毁誉眞道昌而荣辱泯昔者公事　宪皇议大丧而正母纪折嬖谋而消子祸直行无顾秉心不疑在端揆者惟公而巳而谗嫉肆作甚者构恶于羣小假威于逻卒卒吓公去位而彼得恣行传曰人之彦圣恶之而违之俾不通嗟乎其斯人之谓与　孝皇嗣位放羣奸于裔召大老于野远货重贤振颓解结宜端揆者惟公而巳而忌公者遏不以闻公亦巳矣夫语曰窃位者知贤而不与立也嗟乎其斯人之谓与正德以来世识公贤士式其节史辩其诬谏官请祀　天子表名彼斯人者有一于是乎夫忠以宜臣非市宠也正以禔身非高人也公以宅心非饰事也若夫上有信感人有依违政有升贬动有敏迟吾惟诚居而宜施之他何容心焉故君子者立则无附行则无陨身屈可也其道不可抑迹毁可也其名不可夺秩削可也其心不可回是故意逮而风广矣 

　　邺守闵雨记

　　五年春王正月不雨二月不雨三月乙酉邺守雩吁于羣神丁亥雨四野播谷暨菽麦大熟自秋七月不雨至于九月朔翼日壬午邺守雩吁于羣神戊子雨民大种麦岁则丰说者曰不雨何以再书闵雨也闵之者有志乎民者也守之夷视民者多矣故赋缓供役失期必亟督之舍是亡亟焉一月不雨谓之干再月不雨谓之亢一时不雨谓之槁槁则稼有害者矣一□□□□□乏□□□登谓之匮乏□□登谓之饥饥则□□浚□□故守莫大乎闵雨雨何以书着征也有志乎民者□□之锡之霖以慰其恳恳切切焉天之爱民甚矣岂其使一守偃然民上以纵其私而莫之咎亦岂其使良守焦然于昼夜而莫之荅雩何以书录政也邺守罪躬检事大施巳责损膳恶服禁酤徙市出滞狱削冗费祷以心也非祝史焉事应以实也非币玉焉供是故浃日而云再浃而雨桴落而声发形进而影移夫念至微也天必格之况德积而升馨者与善可通也则反乎是者其能揜乎故君子处隐如显者有旨哉有旨哉邺守者为谁阳信马子字忠夫 

　　显考参政南郭君述

　　先君弃诸孤之八日诸戚友来言斯可以纂述遗德请铭作者子奚宜过哀铣收泪稽颡受言痛惟我先君学务履实善耻近名乙巳抗疏家不存草郡省之政载诸案牍今何能得其详焉是不肖孤之罪也夫乃追忆过庭所闻及成章后所见者缀于辞夫藻饰则失眞浮滥则致诬故悉从简质云先君讳升字廷进山东乐安人曾祖讳大生彦和彦和生刚取蔡氏正统四年十二月十四日生先君宣德十一年拙斋公【 先祖自号】举人材授赵府广有库大使遂籍安阳自曾大父以上莫详其世正德丙子铣遣人访族于乐安得旧牒大之上有名子彬子质者亦莫知孰为大之父也先君少学朱氏诗于纪善子赵子准赵子藁城人严毅有师法先君淬砺勤诵习能兼他生之所授拙斋公辞禄家益贫兄弟六人独二兄同父母居先君日或一食诵思愈专容色痿悴母怜之曰尔曷从汝兄贾以自给即不然衣食奚从办先君愈感奋励学行专谨不轻食人食成化乙酉举乡试明年试礼部不第从侍讲子陈子音游巳丑举进士辛卯授工部都水主事管扬州河道壬辰诏省官改兵部武选丁酉丁拙翁忧庚子除服改礼部主客主事番人越制乞请业赂钧枢许之先君不肯□番人夜持名货来馈先君叱出之旦声其事于宗伯遂不行是冬丧母蔡恭人归以旧庐让兄别贳果氏室以居岁凶食糠籺甲辰除服再除武选乙巳晋职方员外郎有星变诏求直言旬余亡应者先君谓僚余千苏章曰古不云乎大臣不言而小臣言之遂同上奏曰今宠信内竖使窃政权彼在内则明荐妖僧衷术在外则阴芘憸臣鄙夫宜大施窜逐忠勤如尚书王恕今之伊传不宜弃之南京不报已羣臣乃大言事最者及官禁秘密　上怒乃取上激疏者六十人姓名书御屏吏部拟晋秩内批必绌级且与远恶地先君计资当郎中吏部故不上用其次者凡六人丁未　孝皇即位晋延安知府明年弘治改元戊申春到任延安边大郡前守率为自润计与豪民富族通欢规抚荡然先君革罢官私占桑果园流窜大猾忠等百人绝燕会慎扃钥精簿书甄良否凡三月郡中大清先是关中饥民逋入终南而洛川甚岁征储十万有奇连山谷皆芜田民畏偿赋莫敢种先君请于省臬令垦荒田者首岁免征次岁征什之三又次岁什之五至什七止令下民犹贰先君与为香火盟是后岁输稍充遣义官山入终南招流民还从山来者殆数千家云作仓于城南囚要轻者得以粟赎罪郡娄丰银一钱易米八斗后边大警　朝廷命大臣治饷发仓粟而济先君居常廉知郡民贫富之则起役即自定猾不能为奸郡治州县十有九岁以春秋巡行问民收入丰歉凡所疾恶即为去之宜川令唐某来迓怪其马鞍华侈案鞍直几百金并得他赃罢为民郡俗病惟巫祝丧治佛事先君作医学择医宽【 人名】挟其曹讲习方书并市奇异药料民有丧令诸生相举丧礼罚厥不崇教者改作学宫朔望五鼓入谒先圣巳坐明伦堂与诸生说经暇则召诸生来稽其业并究问其日所服行者何善比解任郡士彬彬乎越于旧民杜文详凶狡也所害官吏数十人横行闾里每大言曰崔固好官然闻其贫吾起大狱窘之胡不早来好我文详欧所私妓之夫垂死夫恚而缢文详家民告文详杀妓天魏林文详翼也言不逊林亡子子他人子滛其妻民告林占子妻二猾罪皆疑死众谓必不免先君卒论比法生之二囚感泣皆戢其暴云每出帑金必令贰倅署状曰即自署安知亡疑我增补状者后台使来阅帑见状曰守远嫌至此乎遂罢阅台使亡岁不以善状荐乙卯秋八月晋四川右参政又明年丁巳监作　寿王宫诸工出内府桀敖难制先君通籍材用几何贾若干付材者治之亡滥费役四万人令代祚番休又药病者冬隩夏澨疫厉不灾戊午冬迎　申王请省帑余金百镒为费节民罢惫每行部搜剔源弊案究赃吏他参止治税遇民瘼则曰有法官先君病其然佥事莱阳曲锐敢为不避怨蜀谣曰崔参曲佥立&#63140;乞如虐山言不可撼也尝如松茂感瘴病不脱去巳未冬致仕先君笃实朴简性刚少容凡缔交者虽狎不敢亵玩履实斯言结要必践初至延安矢于城隍神曰予钦承　天子命守斯土所不能遵公道而止关节礼僚寀而恤民隐忧愓奉国者神其怒而殃之以彰明征比去郡民谓不愧其言遇事亡问巨细曲计周办而后发仕三十一年岁有贷贳自蜀归始买陈氏旧屋后未尝增易一榱买田里店冈下课童&#62672;&#63140;业耕耨常自灌花剖竹翛然自得粝食蔬羹甘于刍秦布衾缊袍华于裘绮颓檐卑宇安于轮奂亡便辞媚色以假欢于人笥靡丽服家亡饰银之器晚好读易及通鉴纲目有得标识书题训不肖铣曰今六经故训巳复其赘过秦延君百矣昔子路闻一善唯恐有闻学者荀积数岁诵览何所不知顾非实有耳惟躬行难年踰八十焚香静坐间起观书耳聪目明善作楷字出入不任杖易箦后颜色肤理美润不变尝曰吾小心谨慎人也君子曰善自名矣嘉靖五年丙戌十一月二十有六日卒享年八十有八配先妣李氏封淑人生孤铣女二人侧室子二人铉釴女一人孙男子四人滂汲涌泮滂举人女子五人曾孙男子一人士&#60886;女子于人明年丁亥三月十九日葬彪涧先君所自营云 

　　显妣淑人李氏述

　　先妣讳慧户部侍郎李公和之长女也母郭氏封恭人李氏安阳人先世为元万户侍郎公为郡学生正统八年癸亥三月十九日生先妣后侍郎公登天顺丁丑进士先妣年十五携至京居西长安邸每闻幸臣石彪曹钦退朝过声势炫赫告于母曰天子出殆不若是此曹其不免秋后果败诛年十八丧母长弟华十四年仲弟蓉二年季妹七年长弟善饮尚侠责曰尔欲货父邪凡官忌杂交仲弟犹在襁褓择母字之季妹教女工非女事勿越阈是时侍郎公为给事中　上方督责言官竟日在公先妣理家务以六礼为侍郎公内高氏配高入犹资之比嫁不私一物天顺癸未侍郎公因使得还请于学官曰吾长女有大功于李吾不可轻字人必以归儒生诸生俊才者谁学官相顾思不得侍郎公促之学官曰居射圃读书者曰崔生可然山东人明日侍郎公住拜学官因从观堂庑斋舍次至射圃见家君仪观甚都因试经义又工大说乃托乡先生张祥来成言崔氏是由籍安阳明年甲申先妣归于我取嫁来衣更之以奉姑蔡恭人弗继则澣补以进货簪珥日市甘脆以羞舅姑诸嫂民间女也先妣能下之明年成化改元乙酉家君得举己丑举进士授主事庚子家君丁内艰还岁凶先妣自食糠籺节食食家君是时长弟为大商积累千金季妹为驸马兄妻事先妣跪伏谨畏如母家君性方直临事据心所安弗回多拂上官意举进士十有七年始一迁官素贫不苟取先妣尤畏法视贵侈亡所歆人馈一帊　非所当必劝家君固却去曰古云文官不爱钱如受馈必毁法一旦败露人谁惜之谚曰忧食羊不如乐饮汤家君笑曰吾岂贪者乃相戒邪家君为京官二十年贳屋以居先妣令僮日拾马通自夹薪以爨衣太半缀补初宦时止一&#62672;&#63140;业先妣剉刍呞马连失五子年三十有六始生不肖铣五岁时先妣归宁表兄弟俱衣彩褐不肖向母索衣先妣归启二敝笥示之亡可制者不肖益哭亦竟亡也延安丝甲北地诸僚占桑养蚕不肖迎妇归先妣令妇养蚕取丝三两曰吾欲妇知女事艰明年遂止家君在蜀出按部先妣令留门隶老者四人守户且钥之日再启汲水不肖以下毋得出游不肖十三时在延安私以纸易瓜先妣怒责二十曰此渐可通贿为官多因妻及子好货败其名不肖自侍读在告尝看花张园回詈婢于室先妣早起数之曰婢可怒胡不待醒昨夜即尔酗酒尔为儒为　天子法从臣当如是否是日所亲又置酒不肖不敢诺舅母及表弟坦辈为跪谢过乃许家君居闲三十年仅有南冈瘠田食指三十先妣节约得&#62730;&#63140;谷他有田千亩者反来贷粟未尝兼味而食完布帛而私今莫能壮其勤苦性攻女红好自制衣非大病刀尺不离手不肖每请少休曰吾乐之不肖子女衣稍华必责妇曰吾中年生汝夫又止一子尺帛以上彼不敢知汝于子曲徇所求夫贪以求成求而遭阻尚惧而知耻求亡弗遂则弗知耻将何不为也正德十五年正月二十有六日卒享年七十有八殁前二日出衣及簪珥赐诸子孙及外孙又赐侍郎公守墓奴妻一帊曰语尔夫守墓辛益谨吾事父母今止矣先妣岁节家祭后必祭侍郎公云先妣生女二人俱先卒孙男子二人滂汲女二人曾孙男子一人士&#60886;庚辰春母讣至京传遗言曰语铣为我求一志纪实不肖状母行求铭于溪田马子伯循又七年先君亦弃养因阅旧状芟艾冗芜附于父述后并示子孙不肖孤铣泣血谨书 

　　休宁县修学记

　　正德丁丑休宁县作明伦堂崇二丈有五尺广六文凡七楹东斋十一楹曰成德西斋如东楹曰达材门七楹由甬道南百武树表堂北去二十武为官宅初宋绍兴间县尉陈之茂迁学于县南门外堂迩僧寺明兴成化初寺灾同知黄子用宣谋易之僧不许止弘治丁巳知县李子烨始易之建明伦堂巡抚都御史彭公礼知县唐子勋各拓地若于文正德丁丑诸生程敏庸陈有容张世明谋尽迁遗僧于学东之间而有容约以私居偿之浮直弗筹僧乃可知府张子芹遂发帑任工檄下知县王子迥令大撤旧构因殿基建堂□旧退七丈有奇又易消门地一丈有五尺为巷堂之南迁夏氏冡得地三丈为甬道甫树木而王子迁官去沈子圻继自成化初至是凡五十有五年正德辛巳知县李子升作文庙庙在堂东稍北广六丈崇三丈有奇凡五楹东庑西庑各九楹其隅为神厨为器库前为戟门九楹作翼道于甬道傍象黻左门曰东礼右曰西礼由甬道南五十武为池又十武门曰棂星庙左为馔堂为号房庙后作祠四□程子曰朱子曰名宦曰乡贤自张子议改作至是凡八年教谕赵釴氏暨其僚升堂上召诸生前曰维是功更羣哲伐异区鸠众材斯美矧学问乌乎定乃谓可能因有容计偕入都俾请于师氏师氏曰维学协于克厥心维心昏于私昔夫子命弟子言志子路曰愿车马衣轻表与朋友共敝之而亡憾夫人罔顾义苟便厥图至于路人其亲苟分利如锱铢遂胡越其兄弟矧于朋友母曰斯庸反之可作圣母曰斯易克之孔艰古人维善厥心以充厥公故可与语仁有弗言言自其履有弗履履始诸近弗强居所未能弗抗论欺人故可与语道有容蹶然曰弟子敬以播诸众庙成又六年为嘉靖丁亥乃记

　　李君墓表

　　宋崇公欧阳氏尝司刑恻于囚要必为之求生不得则太息以泣其子文忠公修以文冠南省遂倡为古文继韩子君子谓天能酢善也巳夫子赞易五陈刑矩于大象岂非曰民命攸系一成而不可复邪夫兽其至冥者鹿解匿刃鳝知曲躬以护子草木其无知者偃枝而叶悴剪其干而根枯况于负血气而灵者与封君李公乐安人讳钺字大器少起刀笔间然性好礼让教其子若弟必以是曰人伦之纪在礼失之与物奚别焉居亲丧奠虞祥禫必度而行有嫠姑迎归养之且字其孤弁而昏公后为饶州司狱乃自矢曰惟贿乱狱惟疏逸狱惟刻且庸败狱又曰法如衡焉过斯虐退斯纵洁吾先焉岂有决衡哉饶人谓公却囚货严囚系奠囚居时囚食饮大寒酷暑囚无瘦死者嗟秋使公得掌刑世复有冤滥者哉其诸礼让之推乎公有少子曰舜臣温慎知学登省第如文忠公在吏部遇颁　恩封公稽勋主事公书夙夜在寸四言以训疾革诲之曰忠公卒溪田先生马子伯循为铭着公世次及细事明年丁亥吏部君走使如邺请其里生铣再揭大节表诸墓上阐幽志垂乡范云 

　　书杨东里东郭倡和图后

　　崔子曰当宣德正统之间其君子有为之时乎其民朴其君任人其者滛不萌其赏罚行而不讙呶也东里公乃日与其僚嬉燕晋书唐律是攻是炫孟子曰国家闲暇及是时明其政刑诸公而知此道安有己巳之狩庚午之易储丁丑之幸功邪 

　　蔡公祷雨记

　　蔡公巨源监储于小滩道出元城视其田不坟其麦禾不丰问诸农曰是不雨六阅月矣蔡公曰春秋书雨不雨褒勤民而贬彼否者是乃司之怠也夫吾为民雩既夕沐而斋厥明祷忽焉而润风墨云并发徐雨浃日民德而神之崔子在邺闻之曰是固当然夫三才者一气之运也既曰一只感而必应速而必飙来君子者志卓明心气直以大章其明胡昏不开遂其直胡逆不顺举世浊而所化清万有萃而所居荣在古匹士且能之蔡公为千里之伯肇入翰林及今兹其学粹而新其介端而安夫果充其志与气之所征也胡不致直一雨而已夫邺守马君朝卿善予言乃率凡事斯役者共刻石纪德蔡君名潮临海人兹为河南右布政使云 

　　中说考序

　　序曰中说之作也何传之难而湮之易乎知者寡而罪者众乎由魏晋而来天其闭道　巳矣是故长玄虗而盛斋戒竞杀伐而攻谖诈言道则惟空寂为文则饬藻丽而王氏仲淹者出独师孔子言宗论语述凖六经学修于近治求其本邦昌则献其谋邦欲乱则退而怀之秦汉而下其罕若人之俦乎罪之者曰僭经也拟孔子也夫学不师圣将奚则焉古不云乎非先王之法言不敢道非先王之德行不敢行法圣人而谓之非何也昔夫子之时坟典丘索纷如也诗且三千篇列国之史叛经四代之礼乐兼学之夫卜古之治朴而陋不可复也中古之治文而骄不可由也存其文质之中不俚以倨不华以伪简可习也约弗乱也其诸夫子之六经邪是故桑中鹑奔可参雅颂斥君悔谝可殿典谟假仁窃礼可与存义气变漓而事改化消薄而武低吾不可如之何也巳而彝伦攸斁将欲捄于文创不巨则痛不深惩不刻则劝不勇存其正以形其非鉴于乱以有其治譬诸膏梁药石养生者弗偏废也自汉而后道降矣治驳矣文则烦以芜矣而是非得失之故宜察史氏之述最若马迁班固者疪谬不殚举视丘明且劣矣夫两汉尚行尊经宁无一言之几于道者不然则民彝其遂泯乱与故仲淹其有忧世之志乎而其续经俱亡中说十篇醇驳相淆又或依仿论语为书读者厌之铣为别白其词权量其旨类分为三曰内曰外曰杂内篇九篇义美文驯外篇九篇词若夸张义亦错杂其余放言不伦疑出后人所附润为杂篇削杜淹之诞为世家凡二十篇间为发蕴紏失曰释然后仲淹之书眞赝粲列可以羽翼孔氏传诸其人

　　荅许侍郎廷美书

　　铣顿首书来论学欲近欲实厥旨廓如夫自衰周巳来至于今日世一易则习一变贤一出则论一新使亡定矩以裁羣言几何而不眩且倚也衰周之学岐矣而定于孔氏万世大有矩焉汉之学淳以直唐之学华而耀然吏治武功之外亡异说也汉学黄老得其精唐尚佛氏泥其迹犹皆抗儒而各行宋之理学焕然也而禅谈亦盛诸儒以禅附儒而道淆矣汉唐之异端也析宋之异端也疑故今日之申浅说占高誉如来教云者又仿于宋人而下之者也宋之疑于禅者谢上蔡游广平杨龟山张无垢杨慈湖也然卓行不移可以为傩矣今也为利之心与庸人同而饬谈之迹欲古人迈谁其信之谁其然之谈者曰学求诸心而巳彼禅者去人伦外身事株守一室以□一悟于天下国家亡预焉学者出门即道也举足即事也迹不同而同守可乎夫道彝伦而巳矣道必显诸行心必运诸事事中虑而心存行中伦而道得忠信所以正行也体物行其恕所以发虑也诗书礼乐之习所以翼其进也昔子路言志曰愿车马衣轻裘与朋友共敝之而亡憾斯言也人或浅之古人量能而任即心而安今有美珍其父兄悦而取之能不拂于心恡于色者虽士亦罕矣果如是则子路岂易能哉而况大于是乎背物遗人而求心亡是理也舍近外常而慕远不可至也含欺匿私而论道不可攘也夫自六经之有笺疏代增人演浮于秦延君之训稽古矣故缀缉昔文名之曰明道换移虚言名之曰学分理气而理空浚性命而性尼欲释图书则摭五行强援节气以直八卦噫&#62855;矣昧矣考之纸上烂如也求之用则蔑然其为百下于禅故彼说斯炽也夫持身法孔子式典主论语衍孔及程氏余可次第而通其庶矣乎铣本劣才年踰知命幸早休闲有先人之庐以息有后渠之田以食夙夜孜孜填补前愆所恨先人背弃良友离索终不免为乡人而巳乐闻高谊僭陈所志如右伏冀教示

　　张训导赠言

　　张吉氏游崔子之门十有二年其器朴以笃其谈经敏以密不获荐于有司以资久贡巳乃训导泽州将行崔子过而谓之曰夫人罔自重斯召侮罔自强斯召辱学官秩下禄微不得治民事持政权世目为冷官士非内有家累者不屑就其自卑俛亦甚若知其有重且大者秋天下之不治士习之舛也士之舛教不立也夫队仗以为文剽括以为博獧狡以为行倨慢以为豪变诈以为心则学为坏才之肆而官乃甲乱之主矣尔惟彝典是倡尔惟忠信是基尔惟孔训是称尔惟古雅是文今天下之陂尚兴焉鄙常而好怪朴散而滋漓其言眇昧不可诘也其行污鄙不可覆也其心术险闇不可凭也将无贻国之忧乎泽君子乡宋程氏伯淳尝令晋城其风烈有可知者与有则籍以示我

　　

　　【休集 / 卷之六】

　　太守马公双寿记

　　原道释序 

　　自庵记

　　赵峗南先生墓志铭 

　　长儿滂圹志

　　明朝列大夫沁州知州马公墓志铭 

　　祭瑞庵马公文 

　　祭外舅李恭敏公文 

　　沙河县修学记 

　　荅太宰罗公整庵书 

　　鸿胪少卿王公墓碑 

　　惠民闸记 

　　喜云诗序 

　　祭李献吉文

　　数卷楼记 

　　马跻元崇巽名字解 

　　中庸凡序 

　　明臣十节 

　　二武士

　　诰封一品夫人郑氏墓志铭

　　江西按察司副使空同李君墓志铭 

　　怀郡三瑞集序 

　　杨知县碑 

　　明封太安人于母樊氏墓志铭 

　　韩母德汪寿序 

　　赠都指挥李君宾玉序

　　禄贤篇

　　研冈缶音序

　　赠良医张君序 

　　海春翁寿序

　　荅薛考功君采书

　　刘少傅传 

　　傅尚书传 

　　前陕西按察佥事舜泽张先生墓志铭

　　

　　洹词卷六　　　　休集

　　太守马公双寿记惟己丑春三月财生明沁守翁暨申宜人偕寿厥子闽辖敬臣学生正臣稽首上觞庆邺下史缀文宦暨士暨民称币贺且祝越旬月既望郡伯藩相卫长相谓曰休兹俪兹其鲜哉惟音弗奏弗闻馨弗扬弗袭惟沁公惇&#62730;&#63140;谷祗敏大有辞宜人贞约富厥家闽辖才以节升名上下式其弟惟马氏肇祥于隆虑蕃而睦娄贵若罔有履盛若在匮人惟自虑如不足斯福足惟自足斯不足于福树厥声使民知励善一敏学仕者勇于公母刻其乡咸矩马氏是在我辈乃谒南祭酒乞言于戏郡伯藩相卫长知政茂哉茂哉我闻君子成人之美循臣克牗民善不劝民疑善道不示乃迷于岐百足之虫不仆厥扶众一鸟不永鸣无应声邺自兹以往其多良士昔汉氏有杨伯起清白贻子孙显及汉齐有袁氏乃骄于荣虽嗣贵丕乃隳其家誉贵盛错行惟善持者是&#60960;哉 

　　原道释序

　　夫理淆于浮谈乎道迷于多岐乎学敝于倦行乎政隳于循末乎道之言路也因用而生名理之言条也直达而着义学之言觉也弘心而制事政之言正也本情而乂民后世之谈可骇矣道有体而虚理为浑而啧学离物而悟政远民而剧其无哗世而乱眞者乎夫御非其土之产知者弗乘食非其久习之味保生者弗餐言道则异于是可谓之知类乎故非圣人之志可勿存非彝典之实可勿履非孔氏之传可勿问非洙泗之教可勿施是故韩子达其几而阐于文许子排其妄而申其旨

　　自庵记

　　儿滂出麦百斛买周氏园为渠叟佚老之所园去西城一里许有木百章有花十余品有屋十五楹有台负榭叟当风日晴和乘车入园灌花修竹翛然绝世外之虑堂东小室三楹四围短壁儿汲复贲之庭中凿池种莲池外栽竹室中贮四书五经各一秩皆原文不杂故训叟间则玩而乐焉名庵曰自于戏古之君子积行而天不达之守道而人不见是达属乎遇出乎命者也是属乎才原于性者也夫鹤鸣阴而声闻野剑潜土而气干霄故君子尽心以全性运性以立命彼错然者吾奚预焉是故实德不耀如兰幽芳履素之人其悠松茂弟子张承闻斯言负墙而立曰不怨天不尤人夫子其希孔氏者与 

　　赵峗南先生墓志铭

　　东平进士赵子元夫衰绖踵予门致其先君顾言曰吾铭必付后渠公是能古文章者其言必垂后赵子稽颡泣且曰仆先君抱负卓荦累试礼部不利弃去不复就林居二十年探造化生敛之啧验伦纪综贯之实核古今迕合之变考蓺文起衰之故乃充然自得间发为文蔚如也不幸以今巳丑三月二十六日弃代幸先生赐之铭先君将不憾其亡知者于土中予感其生殁之托久为怆然乃阅给舍陈子状次其芯与行系以铭公讳逯字子重其先凤阳蒙城人元末有讳恭者遭岁凶就食东平因家焉于公为高祖恭生彦和配武氏彦和以公役迎　文皇靖难兵见奖遇授山西吾二峪巡检改靖州卒于公为曾祖彦和子麟自东平徒跣走数千里负其父骸归葬麟有心计遂能殖产大其族配梁氏生四子季子庄长厚人也嗜书史老愈笃州太守就其精庐礼之不往谢配李氏寔生峗南公幼而异特六岁父寘膝上口授孝经小学即习成童日记数千言为文惊其业师师白谢非其任求避去尝读书过丙夜惫踣炉上火然衣裾适家人至乃觉父母戒其太苦阴行其志不变父疾革戒曰汝如因学瘁若躯得为孝乎弘治巳酉举乡试明年庚戌试礼部不第讲易于虚斋蔡清蔡公泉南人治易惟宗朱氏揭玄发蕴时见奇旨得公大说尽出所明公归州人由是始学易丙辰以母病不就试母强之乃行试毕夜发而还居岁余母卒公持丧毁悴执礼州太守张恺每过服舍问之正德戊辰公决意绝仕读论语至不仕无义幡然忠上又不第公博闻富才放笔恣谈惟其意所如主司程以场屋旧格稍衍注外为浮不究理当故公不合然学士吉水徐穆攻时文赏公经义期以上第有士当是时剽公经义亦第岂固有命邪公览羣书尤好性理家言在本朝独好薛氏录曰三日不读心过滋矣宋马伸以谏忤汪黄贬死于道或曰二凶加不利云公念马公乃州人累请当道立祠不果公从子师曾死妇巩从而殉同郡刘源清尹进贤值庶人濠叛刘子以孤城跐其凶濠后因此败皆为文扬搉之尝受州太守聘作州志黜仙释表义烈他无征实者不录太守甚信重遂有乘是橐金帛请求者公叹曰吾容有邪德邪此物奚至哉公貌癯而神壮议论踔厉教诸子必举古人忠孝节疾奸抵佞不啻仇敌面折人过听者不怨人相争辩棼激公一言可解晚更和粹不以已角人长短所交皆一世士少傅藁城石公最厚善及石公当柄不通问弘治中河决害漕众合议宜毁堽城坝治河通政韩鼎惑之过东平访于公公言坝不当毁指画利害娓娓乃止卒利漕蓟盗起横行山东东平夙恃陋亡备公急请堰芦泉注隍中盗至骇而去州卒亡警公生于天顺甲申十二月二十日享年六十有六配刘氏子男三人长干夫郡学生次进士元夫又次亨夫孙男子五人女子三人予闻成化初辽阳贺钦拜给事中言事不用以病免弘治初起参藩议贺公辞官陈四大计曰草僧与道绝阉人与政削娼籍改为良民　上迂之报罢贺公子士谘再试礼部遂隐后被荐不起予每伟其父子之为人今又得峗南嗟乎山东古圣人乡士能蹈道而遗声利固性成者哉铭曰壁献而藏维哲之常器利而艰乃命之翻有卓者轨范而孙子我最其镵闻于千禩

　　长儿滂圹志

　　儿滂相台崔铣仲凫长子也母李氏初先公晋参政挈家如蜀弘治丙辰二月七日生滂于省衙滂早慧善言是时先公先妣年皆望六始有孙每抱滂置草墩侧坐相与酬应滂出语辄当先公意予卒业太学友马溪田诸君滂八岁能诵书善为立容溪田异之将成童乃好嬉游习羣儿鄙事予居京师东长安邸西临御河滂独出扑蜻蜓落河洲砖岸高二三丈值外舅鹤翁隶人被酒入河滨溲识滂出之负而归鹤翁乃召入工曹火房令学举业塑望一出见母岁再阅为正德壬申内妇邵氏予妻曰曷试滂业乎予从之滂大言曰儿思为子房孔明一第足溷丈夫哉予斥其狂问曰今朝中大夫士尔谁慕曰何公也盖中立不倚者云何公者柏斋粹夫也明年吕泾野还翰林俾受学焉又明年泾野谒告西归溪田登第乃从溪田闻见颇充居三年溪田及予先后还家嘉靖壬午滂举乡试第五十二人先公年八十余自庆有孙欢甚巳予弃官踰年丧妻又一年先公弃代忧悴就衰卧处服舍而滂壮健多力代综家务每春秋自督种田耕勤时播所入倍他人间出余粟治贾市田作小屋十余楹辩内外臧获斩斩遇人急倾赀施予罔计乏匮性敏气豪又少习闻当世先生旷世之论喜读左氏司马迁书自是富负人合巳者善待之不合弗忍见或至以言侵然亡忮心虽尝欲挤巳入不测渊者事往不校人熟其然始忌而卒厚之作义必巳出不袭时人一字一句治朱氏诗顾是毛郑之说以严粲诗缉为尽曰国史得诗即纪其由否虽孔子奚知之夫诗人达意寄讽惟比兴焉托槩谓亡所取义殆疏与论鹊巢曰妇道亡成即夫之所有而固亨之可矣故曰哲妇倾城论求福不回曰条枚举物而固葛藟附木而生势相成耳非有心也论鱼丽曰罶乃苟简所成取鱼则多盖宇宙和而水泽盛水泽盛而生物繁是以着太平焉今年巳丑春试礼部不第得气壅跗肿之疾比归俞笃疾革呼予曰爹儿分必死所幸不死者三祖父守边郡参政大藩室靡纤贿民亡以杖死者一可幸爹官禁从洁巳不待言平生致力忠孝二可幸儿未尝刻人财厄人于难三可幸天乎苟延我数年俟汲弟壮能胜事死亡恨巳予曰儿正心宁神疾其自愈七月二十九日死年纔三十有四子一士&#60886;一女小梅嗟乎滂竟至此邪汝父积愆丛凶不见佑于神明先及尔邪儿死再踰月为九月十日殡于其母之□铭曰　嗟滂乎嗟滂乎吾家拙翁之仁南郭公之忠清不能延汝之生吾崔居相七十余年室亡嫠妇庙亡祔殇而短折汝首当之是惟尔父有源恶痼慝鬼瞰之而殛于幽嗟滂乎汝其从母妥于玄室母天是雠母尔父是尤 

　　明朝列大夫沁州知州马公墓志铭

　　公讳图字道原号瑞庵林虑南流泉乡人　明兴讳立者自山东来徙立生贰贰生颙起儒生为兖州通判自教流人为农廉于官且治家严颙生麟寔公之考君云公生十三夫非人记问乃独绎经传作义辞旨隽如也成化庚子举河南乡试六试礼部弘治丙辰授巴陵知县ヒ衢午达前令日事迎送弗办而公乘余力儆工谳狱省赋乂繁巳奸薙利兴知府张举清严莅下称公为君子巳未入　觐改兴县兴民嚚讼狎法官亦雠虐之罕能终任公推诚布泽薄巳尽下贳恶与新究其怙终者居七年故习大革尝议改建文庙民献赀贡力遂陶瓦辇石伐木广基处置合度工美而民不劳满九载民置酒乞留逮两月始发泣送遍野乃立祠祀公值刘瑾乱铨政仅改东昌推官适当署篆裁抑厨传取怨豪横公不恤果能戢其后曹儒生忿杀乱妻法论拟死公卒生之运官为黠军诬其鬻行粮得侵盗罪公举旧制获免巳刘瑾又矫旨革罢调官公还林虑瑾诛起倅淮安流贼万人入境守刘祥大募盐徒往擒之公料矢计谓曰盐徒故海上羣盗惟熟自利公非任将舍城而出不见失渊之鲸乎蝼蚁得制之守锐意邀功果被执寄声致谢喻遣二豪久讼感泣结好关征止搉大商入课倍昔都御史陶琰叹其廉晋沁州知州州民朴直公益尚乎易闲辟署后隙地种茹自给或旬不肉后请致仕得允两蒙　恩进散官至朝列大夫公心淳质厚少缘饰交上亡卑接鄙贱亡狎好爱宾戚不厌其求折理搉事中会稽书清劲然深藏若亡乎生亡杂好亡侍姬老而入城不骑故能敦薄化狡配申氏封孺人子男二人长卿由谏官至右辖以持法谪滇守比行送者为怆恻公慨然语之曰丈夫志在万里适滇当如履堂奥间再阅岁　天子超迁右辖至太仆卿即拟贰司马适遭丧止次豫生员女四人壻贡士李雯医官申甫省祭官武尚德生员刘羾孙男子二人元允女子七人公所著有林县志俚语家教族谱家祭仪节合若干卷公以景泰庚午正月五日辛巳生卒于嘉靖巳丑六月晦癸巳享年八十九月　日葬马鞍先茔之北铭曰厥民初生本乎眞淳孰沦于末而迷其源骋能饰采道由是湮有美马公尚白履经肫肫者积涵涵者停聿发天葩奚骄奚盈我令我倅我守是膺我酌其施以殿羣情坦之夷之剪彼曲径澄之道之成此巨泓用弗大究贻尔后生爰有三良奕世显名 

　　祭瑞庵马公文

　　庆哉维春公年八纪公嗣来归寔受多趾东海南山县诸堂戺十日弦歌两世金紫予载为颂祷公福履伤哉维秋公卧弗起哲人云萎邦国之否恸动林皋熏贻晋鄙太行东麓辟公幽里予载为铭永公德美人生徒勤岁月不竢欢谢愁生盈终虚始君子胡居委顺而巳维公为人寔古君子抱素蹈眞罔间表里汪度温容罔存查滓寄兴风云泯兹愠喜黄睟丹中精达名理匪直良文聿优于仕直巳洁躬玉冰金矢嗟嗟世情日云西矣为庄为恭乃奸乃宄载抗载玄是骳是骫趍利如流履义如肴予力虽绵予心寔耻思剪岐涂用内端轨岂予曰能维公是企念我先公乃公伦儗启我后人如涣奔枫铣志弗疆退尺进跬铣作靡基朝植夕圯悲乎自今谁瞻谁恃维公闵予鉴予衷只 

　　祭外舅李恭敏公文

　　维公筮仕寔际昌朝爰主水部至贰工曹岂繁举职每驾星轺饥活晋民既瘠而膏武营蓟边既危而牢某善干国　帝语亲褒公居端揆值世纷嚣矢坚素节靡为时摇太素罢建浮费请媷娄伸謇论力辞大僚瑾横是雠养 【 宦人名】吓弗挠既老而归一室逍遥古训是耽感兴成谣静慕富严绝彼请召慎更白放安此寂寥八十余龄与化游翱贵矣元臣匪位崇高于国为桢于世作标古有绝德为姒为皋降而图功乃萧乃曹陋哉鄙夫荣宠固叨贼以憸人国脉大耗猗与我公白首宣勬风猷邈止山斗常翘嗟予小子庸闇不昭公许女女尚在垂髫壮溷一第侍公云霄抚我顾我载引载教聿继公退客与林郊嗟天弗吊凶疢是遭公女既逝长甥亦夭忧填胸臆声发号咷公神爽然闵予无聊呜呼哀哉尚飨 

　　沙河县修学记

　　沙河既复旧治阅二十有五禩为嘉靖巳丑学舍日圯师生弦诵亡安舍采奉禋弗虔是岁夏六月御史叚子行部见之叹曰百工成蓺繄肆攸赖况士之业哉斯子衿所由作与语推官许廷议氏曰尔达政健行曷新诸乃给余帑百金役夫百人凡两月告讫事弘隘发蔀易朽正倾丹采所涂塈茨所庇翼然耸视矣知县姚锺氏将廷议命专使问学于后渠铣闻古之教者因方施齐弗强所劣相材成能弗捐所专沙河瘠土朼其俗俭其民朴昔者先师孔子论礼也宁俭论质也宁野论仁也宁木岂文是恶哉将以世漓道降伪滋巧胜竟遗君亲终斁纪绪邪田娄登稼必硗木烦硕实斯蠹斯犹醇化之消长与尔沙民其见是于孔氏者乎夫太俭则陋太朴则鄙其归也蠢而乔尔诸生日诵孔氏书曷取以自文哉是故世之浮荣毋慕宋元以来虚言毋习异学之僻谈毋惑然后孔氏之学明叚子名汝砺力持风裁宪节聿峻廷议名谕吾豫大忠襄毅公之季子云

　　荅太宰罗公整庵书

　　刘钧州专使赍送明公示仆手翰并困知记拜受开读&#62888;以膏火往年得章风山蔡虚斋遗文悦其平近可拯近弊明公庄介之节植表宇内在仆尤切乡往今一旦尽闻明公精蕴以坚适从何幸何幸窃思儒道衰于我代前辈若文清公吴康斋胡叔心之三子造诣各等然笃学禔身庶哉儒矣成化中乃有陈白沙起于岭峤失志科场乃掇异学之绪炫以自居□首山樊坐收高誉近日效之者奱异横发恬亡顾惮慕富贵之贪甘伦污士抗言议之玄期越明贤后生慕其取位倢而获利厚靡然从之诞言伪习锢害人心讲论之悖不足与较矣孟子之谓存心注诸仁礼乃用于当用本心之失则宫室妻妾之累也岂若彼谈者哉士夫过访寒庐辩及朱陆仆曰陆子固臤文公之英不没于利学者苟未克乎此勿用雌黄文公为也象山之缺明公巳尽然彼集中书尺夸伐愤戾非德人之词学者习之不亦长轻而助荡乎来使立马取报故尔草草明公恕其狂而赐裁焉 

　　鸿胪少卿王公墓碑

　　予平生有雄杰友曰获嘉王宗哲云宗哲讳希孟号淇东貌肥黑而健力性敏而耻自屈摧事陈义巳虽未悉得他人稍启其端即娓娓谈多奇悟弘治戊午同予举河南乡试乙丑同第进士巳值　武皇即位出令唐山更贤改邢台逆瑾方窃弄国政阉使谍校旁午下郡县大索贿少不厌欲中以法大者械首庭笞次削秩远窜吏日惟办兹亦乘隙自润上官谅其艰不深咎宗哲廉白自将尽力民事又善决断无滞务守郭纴洁修有称宗哲劳而病守忧自来视求他医诊治三载晋刑部主事正德庚午秋八月阉张永害瑾权奏瑾大恶　诏多官廷鞫皆错错索索莫敢先发言众促司寇乃问瑾胡为引用乡人瑾笑乃骂曰汝文武大官皆由我进何得言乡人众皆慑息驸马蔡震诘瑾考掠成要震武人龊龊无所长一旦名声遍朝廷法官推宗哲读瑾要词慷慨亢朗听者竦然由是铨司器之太宰杨邃庵选授鸿胪少卿前未有超级如此者邃庵方以折体越用招士出其门士亦乐比附宗哲仅随众投名状迄宰邃去位未尝登其私堂交言乙亥七月二十三日以疾卒生成化乙未八月十一日享年纔四十有一宗哲负气颇忤物面数人过失指其源情弗恤人不能堪能因而改者极与厚善好强饮醉更浮白坐是得蛊病予与何仲默日候之疾革自恨业不遂击膺忿厉既卒予与仲默仍请费于乡士夫及他厚宗哲者乃得棺敛马柳泉敬臣守大名助之葬宗哲有勚妻曰徐氏迟重吶言宗哲故贫及仕喜交游日置酒享客徐自执爨约巳&#62730;&#63140;谷夫嫠居十五年愈窘然能成其子不倾门户后长子甸季子略及两妇俱夭死惟仲子田为郡学生一女嫁省祭官焦茂徐宜人生年同宗哲为四月三十日卒嘉靖巳丑七月三十日享年五十有五其葬乃又值同年徐复斋巡抚河南克举宗哲本阳城人曾祖十二居获嘉巳又西还独子敬留敬生安取李氏卖酤郡城遂居汲安有孝友行寔宗哲之考君云词曰有毅王哲百夫之良弗随污世而沦洁行贵我惟君私交寔鄙负气何昌何命之否尔勚贻配粝食荜门天维酢善茂乃子孙 

　　惠民闸记

　　嘉靖戊子冬太原高侯汝行守广乎是时北域旱且蝗再岁矣明年巳丑春大饥高侯再雩夏又雩不雨乃召父老谋曰今郡南滏水东流越直沾人于海郡北故有堤以防溢灾夫水决则害引则利聚斯滥疏斯平是在长吏今若闸阎村之堤可溉沟胡贾至陈义之污可达壑城东南之濠可潴则变灾为利何如父老咸叩头曰幸甚其僚同知张钺通判张廷用张玠推官翟镜承且志趍五月庚午遂下令先沟事民大和聚五日成阎堤下荒田二千亩高侯又令曰此得水皆为腴田予役若一日予一亩民家有三百愿赴工一月闸成时启递达以灌遂育十亩为坵九十亩为井井设一长号以字表界以图识遂业役者□后广平熙熙得熟岁焉巡橅桐溪钱公巡按□子可其请广民孚其施大夫士旅者伟其为夫天生五材以&#62730;&#63140;谷民用水之利为元禹政曰六府演范曰五行府言其锺行言其切府则修之沟渠行则作之臭味论者昧于人而荒诸天牵附迂诞胡诘其谬暴君庸吏弃而不志是故知敛财而无地欲养民而无资强施化而无本邪民生异端倡游谈售贪德安于戏高子之政大矣哉闸成之嗣夏我同年申子廷言遣其仲子翼问记后渠 

　　喜云诗序

　　孔子曰斯民也三代之所以直道而行也夫劝惩者政也动民之括也毁誉者道也发政之枢也失之庙堂则得之山泽乱诸在位则正诸立言昔周公作立政其用人之法严矣语宅俊之德曰常而巳夫常人也者心端而敦质量弘而远犹略急功而垂永休泯棘事而厌余味彼其比法显能刻情猛威非民之梁而国之福然世顾以为贤今夫惔焚之际震霆合电一鼓而雨人孰不快之然禾穉而没土燥不入孰与祁祁焉三日之霖乎阳信马侯守邺四年邺狭封颛民无俟猛厉而理马侯休休其心优优其施刑恶不颇予善不泛民戴之如父母岁丙戌旱再雩而再雨戊子巳丑北域皆旱且蝗民莩而流然洹东亩犹获二斛武涉隆虑岁一熟柴村木绵不蝗太保之麦两岐谓非神相之不可也巳丑冬祷雪十有二月二十有二日雨雪庚寅春正月十日大雨雪二十有二日值侯及僚为予寿侯大说诸公皆举觯贺巳而诗兴久之可帙矣古称感应之原云天人一理其言有间焉夫垂之成象结之成形散之成泽智则人蠢则鸟兽植则草木合是数者名之曰造化犹百体具而名人也彼忽人事而求天道之茫昧曷不于我侯是征哉

　　祭李献吉文

　　君郎署是参而危言劘主敢于台谏今人与居而雄词追古志于周秦堂堂乎节折而不桡烨烨乎闻幽而弗潜可谓成章君子矣铣壮而识君强而定交柰一水之为隔竟十年而弗觌南望陨涕缀词写哀惟君鉴之

　　数卷楼记

　　子汲作小楼于家塾之尾请贮何书也洹翁题曰数卷乃取孝经四书易书诗春秋仪礼小戴礼周礼曰此本言也取程氏三书易传程志文略曰此干言也取左氏传温公通鉴宋元纲目文章正宗选诗曰此支言也韵学与焉汲问曰经书悉原文诵可知乎翁曰古之学者耕以养修其六行三年而通一经三十而毕存其指归玩经文巳耳世儒昧于反身阙疑之义便辞避难效其新共后生弥以驰逐白首而犹纷辩且古今异制方隅异言传写异体固难袭通夫不造其域则于其实间如也故凡注经者乃其见解尔唐疏之崇老也宋解之淆禅也衍说之荒也吾又惧其误厥后人若夫正名释文韵书具矣汲问曰其狭矣乎程子之宗也翁曰力行之言也是故易而远啧而乎吾粹程志略记者之高虚粹矣夫市贾之嚣必立之平精是而后及诸子何爽焉汲问曰自啖赵以来习掊左氏若将废然大人独兴之何也翁曰虚词臆度春秋久蔽是故考世搉情联文稽变而夫子笔削可求矣舍左氏无征也比先王仅存之典律老故知德之训义脱杂氏信笃仲尼其在七十子之间乎天机祥猥陈成败先列毋足溷其得者也汲问曰昔传春秋者百家义独优于他经不稽之奚从而知春秋翁曰以书以礼夫帝王之学纯如也其化溥如也其分截而安其礼曲而质是故一失而诸侯怠再失而伯权专又失而强夷长政竭而力力竭而诈诈竭而痿春秋终矣以盛治衰以古治今而何籍训之多也汲问曰诗文小技而何及焉翁曰史以载往后人之制也代各有能言者气之醇漓也学之邪正也言之和戾也审之而知治焉耳必冈作也准乎孔氏汲举陆氏之学约乎哉即心是理求是而足故依假外说为葛藤为虫蛆翁叹孔氏无是也仁以枢之敬以凝之忠恕以行之好古敏求以翼之吾知遵矣孟子曰万物皆备于我强恕而求焉夫安坐而待悟闭目而自彻必也圣人乎仰观俯察取物及身伏义其荒矣夫汲请曰必记是楼也斯训者翁曰可嘉靖庚寅秋七月庚子记 

　　马跻元崇巽名字解

　　学莫善于巽莫不善于伐故增高者卑者也内流者下者也崒嵂之形抔土不居滔涌之侵涓流难入夫心易实而难虚气易扬而难抑自视为有则眇人如无自聪之极则听言如醉元者大也体善之谓大巽者伏也从明之谓伏成业隳于一矜素履败于顷肆瞻物亢而贤者辟言任雄而君子哂故有善不巽是奔善也夫巽之义大矣书曰惟学孙志晋其初也易曰巽以行权集其终也孙者密志也不以成心屈古训不以创通盖全义敬事而随之委蛇俛情而加之综错圣之大用曰权是故定危震于立谈辩嫌疑于坐待处戾情于两是会变机于一道巽之时用大矣哉吾郡伯南泉君次子跻元少而朴雅文而奇隽南泉以字问我乃字曰崇巽又为之言其义如此夫

　　中庸凡序

　　圣贤著书捄时弊正辟学而巳中庸日也言大而实功约而该浑浑尔洋洋尔章分句析则文断而意离铣耕鉏之暇谨录戴记元文缀数言于每行之外联其相承之义性道诸字之训后人取义纷如乃考其文之所起及其旨之所竟皆述夫子论定之言弗敢乱以意见他说名曰中庸凡言不能详也聊寘家塾示我弱子蒙孙云尔嘉靖庚寅秋七月巳酉相台后学崔铣书 

　　明臣十节

　　铣自童丱好访求贤士大夫善行先君是之每举以语铣及长游四方又官两都闻见日充南昌东白先生张公告我尤详庚寅秋八月获禾后渠夕凉寡虑乃取其不疑者十节识于篇皆传志之缺者云相台崔铣书

　　正统初王振问大学士杨文贞公曰今九卿无山西人岂皆不贤者乎文贞曰佥事薛瑄其人也巳而文清至京表使&#62672;&#63140;业致饩于文清文清固却之&#62672;&#63140;业曰公何騃与诸方面以千金求通于吾公不得阶君反却其馈邪祸将立至吾危君吾危君&#62672;&#63140;业归跪对振曰大权在我不厚乡人以美官而乃馈酒肉彼却之固当巳迁文清大理少卿又馈又却之亦不往谒未几文清得罪 

　　天顺初岳先生正以修撰入阁　英皇召而问曰卿何以辅朕正曰今内臣武臣权重上颔之曰巳谕岳公退告曹钦石彪令谢兵归第不然上将有疑心二凶走告太监吉祥吉祥诣　上垂泣免冠请死具道所由　上曰无之乃召正责其漏言正曰固也臣观二家必有叛之灭即今无可按之诛吾欲全君臣共难之情故令早自为计　上不说二凶遂陷岳公西戍寻即叛诛

　　天顺末谗者谓　宪皇景泰尝废之当别立嗣　英皇意疑之独李贤不从一日　上病卧便殿召李贤谕曰今庶事颇宁顾大者反摇奈何贤曰此谓国本也力陈不可动　上曰然则此位竟传太子乎贤叩头贺曰宗社幸甚遂傅旨召太子须臾至贤曰殿下事定趋入谢　太子抱　上足对泣谗遂不行成化初李公遭丧夺情寔　　皇固眷云

　　叚公名坚字可久兰州人为福山令李文达公荐迁莱守二公竟未面也后改南阳叚公尚教化凡属吏不法者即案问民或良或奸相宜训治识王凝斋尚书张贡士景纯于微贱躬督令学皆成名儒民翕然向礼女缨而殉夫死者二人公自往祭南阳至今美俗公尝被酒杖囚醒而忘其故是后饮既不笞 

　　杨公继宗知嘉兴治一豪强伏罪而释之其民改行杜门五年不出后以事入城行由治前桥公识之使人召而来曰尔今为吾良民矣遗米一斛势人子由瞖官谋署县篆大窃帑金莫敢何公玉收冶追金御史行部欲出之乃诘公曰盗有失主何人也公曰朝廷即失主又诘曰原告何人也公曰知府即原告御更惭而去公踰壮年即独居在嘉兴九年止一老仆朝夕饭两盂蔬两豆而巳夫人自其乡来阅三日促归官满回郡居宿客堂蔡介夫厉清操独以绝欲为难能歌公行自励云 

　　陈克庵先生选长宪河南守令用非刑者笞送吏部不贷赃吏然受赂百金者要辞但列六七钱或问之公曰污人惜财如惜命如责赂厚彼挈而货权人则法桡而难除矣然吾权此待兹时非正法也太监汪直被命巡郡国威侔人主至汴自都御史以下俱合参若朝礼然独陈公长揖不屈直令左右负而劾公呼曰内官乃辱朝廷大法司邪直&#62699;&#63140;双然命释公 

　　成化中政理物丰臣无重谴内则宦戚外则合部各引私朋寘清显及阉汪直吏李孜省嬖戚万氏骤宠又进退大僚矣惟王端毅公着节焉公抚云南乃挤之危公举大体略苛务摧强伸竆虽钱阉亦心仰其治土夷详近略远凡政下用片纸直陈数言事妥词省滇人传诵至今公治经就所行而究多易旧训尝言宋诸儒可谓善言德行矣门人称尊之文不无过实云 

　　刘忠宣公大夏在司马　孝皇眷之造膝奉对所谋虽辅臣不与闻一日　上张娺衣于内宫之隙屏左右召公问曰朕守　祖训不敢踰分渔民然各省□奏民竆而亡者何大夏叩头曰臣在广东久请言广事市舶一阉岁所敛与省大小官俸禀埒稍纵又倍蓰皆办于民　上曰此獘久病之但朕在内势孤如陈宽靖巳李荣庸劣不足虑惟萧敬悉故事朕所须问然不假以权此事卒难大更但老者死或以罪罢不令嗣代可也缀衣后一童阉伏地窃听未几　孝皇弃天下忠宣竟戍甘州 

　　成化中白沙陈献章学禅而疏一峰罗伦尚直而率定山庄日&#63139;永好名而无实皆负巨望焉枫山章公懋质约淳雅潜修默成甫四十年弃官还郡贺谏议钦郑御史巳皆责公交疏于陈庄公逊谢之后白沙受清秩而交泛一峰行乡约而戮族人庄晚又仕而败章公德行无瑕起掌南监日阐经训劝士进德略其琐屑常矩泰和罗钦顺为司业方严沉密能禆公之教董吏部玘称公留心经世之务每一政先稽古典次参以制折衷于道而定矩焉家故田居诸子躬操器治农邑令过访诸子辍耰跪迎在司成其子自金华徒任来省道逢巡检笞之巳知请罪公笑曰吾子垢衣獘履宜尔不识也论者曰古三不惑公有之矣雍泰字世隆西安人刚果自任所治以威烈著称许襄毅曰世隆有克乱之才必死之节巡抚宣府指挥李稽阁老西涯甥恃援横作雍公搒掠将窜之西涯右稽愬雍公除名正德戊辰刘瑾屠虐缙绅有劝其起时望以砦厌议者乃起雍公南国操江遂拜南司徒公愤悒不乐或问曰今将还公于朝政奚所先公曰请戮刘瑾尔闻者吐舌巳瑾怨公不馈谢仍故除名凡在筅朝荐公者皆得重谴云

　　二武士

　　英皇北狩勇士袁彬门达寔从　英皇复辟彬达皆官都督而达见宠用差校中外侦事所陷即覆&#62822;&#63140;烕凡害数十家　上将罢朝东顾则呼李贤西顾则呼门逮彬忿有责言李公数奏门达横达深怨此两人李公素履纯而彬无政莫以为名乃捃他事将以危法中彬内外冤之而莫敢发锦衣羡军杨埙忽僦住彬屋而市其居阅月上奏辩彬无罪列达大恶　上付达推鞫埙泣愬曰袁公居我嗾我陷公约事成赐百金达笑顾其下曰我固疑此即入奏巳达械埙三木暴厅下退食后署出则杖杀之埙大哭且骂李贤达闻之令释埙刑而入埙白袁公不知书乃李阁老草奏且两人害公宠而公自鞫纵实何以解天下疑何不请司礼大阉廷讯即尔此两人虀粉而公常见宠矣达深然之倾食鸡胾于器食埙密藏鸡骨衽中果太监牛玉出讯埙曰吾哀彬无罪昔驾留虏廷羣臣惟彬籨备尝艰苦愤达负　明主恩失天下心故冒死言之且吾不逮袁李即与死沟渎者等尔今日圣天子奚从知况达食埙教陷此两人遂出鸡骨且曰今中外皆欲寝食达也顾未敢发尔牛玉入奏即诏释埙 

　　牟斌字益之正德初掌锦衣镇抚事八阉窃政逐大学士刘文靖公削韩忠定司徒秩谏臣刘茞戴铣以下凡数十人俱下诏狱斌轻刑奠居曲为申救御史任诺愬诸寮上奏署其名彼寔他出斌曰古人耻不与党人公乃为忠而悔邪刘瑾令斌复要时去铣奏首权阉字斌谓其寮曰存此则诸公臣节白他日昔宋邹道卿以失原奏被害吾侪毋自为计奏入瑾怒又侦知庇言官实遂廷杖斌垂死瑾诛斌复在镇抚知府刘祥与横阉相论奏阉赂张雄令曲归刘祥并赂斌斌不从雄陷斌安置武昌感疾而卒斌再用时长子死工部循旧事官赙三百金斌指其存者二子曰斌司刑不道天祸一子若受金行及此矣斌庳屋敝衣再遭祸怡怡若分然论者曰正德中前则刘瑾以惨行其毒中则张永以巧盖其恶终则张忠张雄钱宁江彬以愚暴肆其罔士靡靡矣全臣节者大学刘忠尚书傅珪及斌凡三人云 

　　诰封一品夫人郑氏墓志铭

　　郑夫人汤阴小元郑氏女也郑氏累世同居多田富谷朴行睦家夫人父谁&#62730;&#63140;辛尤懋行云夫人笄年归李氏为太保鹤山翁配是时鹤翁方居贫其考微宦留秦县令养官马夫人昼则汛扫汲爨夜则与鹤翁同一灯夫读妇纺丙夜秣马而后就寝当绝食郑氏辄馈之成化壬辰鹤翁年二十六夫人二十七年鹤翁举进士为水部郎积四十年官至太子太保工部尚书宠禄冠河朔推封四代夫人年五十余即以光禄卿妻入　内庭朝贺娄膺优赏而夫人治羞奉祀美馔贡夫手和盐豉弗委他御目无流视口无饬词躬远隳容心忘矜志鹤翁甫四旬夫人止育子继先今官吏部主事直　文渊阁即为内侧室三遂与鹤翁异寝后阎室生子二继光今为中府经历继充国子生女二嫁中书舍人周一元生员郑在皆夫人抱诸怀而朐妪之至有成夫人有金□□货也主事欲得之为长孙汝勋内妇不许后乃出助继光昏主事夫妇托所亲问焉夫人曰吾岂老聩忘孙乎顾继光无多私财且自孙议昏以来所费赀过吾嫁时及吾嫁女奚啻倍蓰吾又可溢之乎一穉齿子即令衽金履采能复苦力诗书哉后太保公父子罢还汤阴主事君稍稍营产及谋可以贵诸子者夫人不说曰吾常忧吾家福浮于德天将衰以益人今复求增秋天宁固私李氏邪夫人素吶言及此两事出闻者惊服予长儿滂赞曰此所谓自诚而明者与铣方垂髫夫人许女女铣业太学依李氏居后官法从十有七年孰见夫人行事俭于富勤于耄恩于媵须仁于姻旧若其中心安而乐之虽诗人所颂樛木葛覃殆无以加诸夫人生于正统丙寅八月十二日终于嘉靖八年十月十二日享年八十有四三女其壻为良医周宗国子生元庭桂季女实妻铣主事君二子汝勋汝助女一嫁长垣胡湜夫人既没踰年主事君启太保公之兆祔焉命铣作铭曰勤御诸艰明乃惧盈载征玄昊警我求赢维坤安贞家用乂成为妇程兮

　　江西按察司副使空同李君墓志铭

　　弘治中空同子兴陋痿文之习慨然奋复古之志自唐而后无师焉巳汝南何景明友而应之空同子之雄厚仲默之逸健学者尊为宗匠又咸激厉风节敢上直谏安于冗散鄙忽骤贵空同子方雅简默稍饬廉棱仲默恬淡温孙不露才美云空同子讳梦阳字献吉庆阳人徙大梁甫冠举弘治癸丑进士授户部主事再迁至郎中才敏气雄簿书外日招集名流为文会酬倡讲评遂成风致尝监三关招商用法严格势人之求被构下狱寻得释每抗疏言出令不平宫府殊法一涉宦戚即尼不问不报乙丑应诏陈二病三害六渐之獘末言皇亲横则外戚骄恣之渐为掩义之害张侯辩愬摘奏中张氏字为讪母后遂令回话乃列张侯不法状悉实可按遂下狱众为&#60886;&#60886;巳仅夺俸三月　上语尚书刘大夏曰朕欲寘梦阳轻典左右谓当廷杖渠忿则泄如朕杀谏臣何正德改元八阉道　上燕游阁部台谏协请诛之不克阉遂窜斥诸臣巳知部之奏寔空同子赞成夺官降山西布政司经历致仕戊辰刘瑾必快前忿罗以他事械赴京人意其必死是时瑾敬礼修撰康子康子谓瑾曰李生能法　皇祖为文杀之大失天下学者望瑾嬖人姜达亦申理瑾乃贤空同子既释系又欲用之选部空同杛托以痼疾康子为力请得免辛未瑾诛起为江西副使提学　勑许举闻重事空同子振学莅士外大有更白台使及同官者病其侵官空同子非其隳职各起讼当路素忌空同子才名落职间住要辞曰临官不让云尔闻者笑之曰斯以虞之臣责过空同邪宁庶人方畜异图威刼谋内省具受制知空同子不可撼阳下之及庶人叛灭有言空同子亦疑于党附者当路又将陷以法司寇见素公不可止空同子以成化壬辰十二月七日生嘉靖巳丑九月二十有九日卒享年五十八配左氏子一枝举进士由主事左官州同知侧室宋子三楚梁柱女一王一女枝四子一夔二典三谟四维女一　年　月　日葬大阳山左宜人祔空同子家世自有谱所著诗文集若于卷空同子八篇铭曰伊天閟之伊人嫉之专方者碍固正则危隐约委蛇于河之湄大昌厥词永式来思

　　怀郡三瑞集序

　　夫迅乎善之达也珍乎吏之良也积予二纪之所见怀民其殆矣哉跐于寇虔竭于官渔刼于阉威日者人患少损而天乃灾之旱靡遗亩蝗靡余穗壮者乐土是往疫者连村或尽巳丑岁一泉王子宗周来守甫踰年而有瑞麦又踰时而有瑞禾瑞瓜岁则熟亡则还民臽兴王子立方而不□执介而莫夺宜民者行厉民者罢体周物我顺洽远近灾奄化祥抱落声荅于是乎誉滕而宠锡既而录荐剡衰颂章揖揖乎成帙矣嗟乎造化之机阖辟相推则灾祥拾出炎可铄金而姤生焉寒适列肤而复生焉是故圣狂转念于杪忽臧否改迹于云为和戾易彻于茫昧休咎变征于物类王子慎守哉

　　杨知县碑

　　昔汉文其治主与循吏吴公尔史不枚举其功宣帝亦治主与循吏振振然乃有伪如王成者何哉文以德宣以政厥趍异矣魏晋而降考能耀文吏道益降夫略于守长而责効朝堂颠其本民而宣烈末治浅于笃爱而浮修声色斯至舛也巳予再里居阅八年吏戾民灾岁甚日加庚寅冬乃有浚耆民卢玹氏来后渠致邑人之情求文杨令之德予致礼而谢曰淳哉诸父老懿哉令也居闲缉其恭市新密其洁责躬而盗戢明分而田均未水而防定徭以众是故地出其宝物呈其异誉非藉宾而流功非程书而累嗟乎俗论既倡端轨用塞今人言理官及于直则曰贾祸尚德则曰迂为是民彝可得而泯唐阳城之治道州民乐之而氏其性上官怀愧而逸彼其诚心笃行积之渊默而孚之显表非一朝抗论饬躬之致也杨令乎泽乎得守宰皆若人明之化其汉矣夫杨令名麒字仁甫粤之上饶人 

　　明封太安人于母樊氏墓志铭

　　弘治乙丑予举进士同年郓城于子觉甫伟干直气予爱而亲之觉甫亦愿友予间□其学好古而鄙俗向且曰岂范寔能系母之训然尔先君心斋翁富学矣竟屈于场屋以没惟孝子成其亲地吾母日以励吾兄弟云后觉甫出令辉更贤改喜兴大有绩士大夫誉之觉甫曰岂范寔能繄母之训然尔母曰汝性直当戒暴夫令父母乎民也闻有以煦休而生者未有挫折而不脆者也汝不能其官吾将返于郓之庐弗忍见尔败范日惕惕于斯言尔巳觉甫晋官户部郎中出守河南不饬厨傅以说宾敢摧权枉以伸道中谗改浔州疏乞不往闻者疑之既而之浔闻者善之觉甫曰繄母之鉴云然范识不及也夫事君者不择便利而就知皆近□□除是图则彼远恶者其谁遗觉甫居浔二年而归遂卒又五年太安人卒觉甫长子蒙暨其姊夫孙生坤来相乞铭予素知太安人贤伤吾友早死相对怆恻太安人樊氏父讳某母王氏心斋翁旅卒诸子幼太安人能归丧年七十有五丧其继姑杨哭泣袓免哀毁甚友其嫠姒刘如同产太安人生正统丙寅九月二十一日卒嘉靖辛卯正月十四日享年八十有六疾令置酒别刘姒及诸戚嘱其子若孙曰事刘母当如我太安人三子长即吾友矣轼散官又次轸国子生孙男子六人蒙鲁钝庄□莒女子五人壻生员孙坤刘极余未笄蒙英伟有父风葬以是年三月五日墓在某所铭曰端操可征洪祉伊始区载厥休永垂雕史 

　　韩母德汪寿序

　　雄士溉受命教于邺母德汪来就养涉河驱途车七百里雄邺虽咸冀疆然越界异齐同井或尔矧兹两郡冬夏寒暄殊感水乡阜区殊受德汪七十有六年在旅阅五祀有奇月艾容华首保厥昌健寔天降右诞惟悠哉德汪夙闲孝则诞法其诸子一为嫠人遂甘茹粝素士溉秉直信于众敷芳润于徒内修滫髓之具供&#62730;&#63140;谷母羞约于躬及妻子行以遂志善以格祥宁志和神乐善畅思寔人□致诞乃休只我闻天向格于人承相乃籍惟天所阏人弗克引惟人所疢天弗克休昔江革竭力孔奋厉节周盘感诗咸章其母于代若乃惟富贵图震彼俗观诞惟不蠲烝是辜尔所生士溉学于我惟虚惟笃虚弘乃受笃远乃迈是用告尔话言于乎士溉其服之哉惟永世无斁 

　　赠都指挥李君宾玉序

　　天施化而生人焉人受命而为德焉施受同物感应协机是故气有和与戾而德有吉与否其报也以类譬则寒袭人而弱者当之暑虐而强者胜焉虽然有立见者有须而得者或约其位而昌其道或歉于躬而迟其后譬则岁序之渐移雨雪之偶愆世以一眚之乖数年之寂谓天曰爽谬哉今武官可谓侈恶矣吾乡指挥李克明氏独以廉节淳行为德每当选卫长郡太守暨两庠士咸上其行曹伍跂其莅而寮胥不便辄罔以过乍进年止凡十五年而没克明氏长子瑭伟干雄志思振先业代父任巳迁贰都司前乎是吾相所未有也宾玉宾玉其克绍乃先克锡乃台公扬尔之光所谓绍者非其荣之谓也乃其道之谓也夫官坏于墨墨生于足欲行紾于袭袭生于掩慝循分而止者不墨矣直心而迈者不袭矣然而居豊志溢如膏逢火惟明则能刚克哉

　　禄贤篇

　　茹瑞父氏相　赵国之八年初以　王请受中大夫之服再以　王请受中大夫之禄予作禄贤篇赠之扬搉古今昭明典宪词曰国大夫之命于天子也逮周之末造其详乃可得而言焉盖是时诸侯皆圣王之冑大夫乃公族之才有典可循有礼可立有贤可咨是故三命为乡异之服秩各能忠于主而咸足慎其封　明兴非亲无王国之分长史则廷拔之良夫授国也周不专于亲而命官也明则专于贤永乐而后参用词臣天顺而后止简外曹目是盖廑取恒数者有矣古帝之协邦始于睦族训学谨于择师立政惟于用常夫神器大物内无耆艾骨鲠之辅外失植藩结维之助何以壮势固基杜陵慑僭嘻其危哉孰谓府寮为散员而可滥乎周大夫之世有专兵执柄卑君匮国者其失也强今万务皆下于　朝王亦俯首受成况其臣哉其失也弱强则抑之弱则扬之非治之衡道乎吾闻古之君子非其志虽万锺弗顾也如其好虽冗鄙是安也孰信哉信乎道而巳矣如上之于我徒厚其身焉耳而屈其志则是豢我也君子而豢之可乎谚曰富生不仁周大夫汰于躬而侈其室以之召败有正考父者三命滋恭铭道于鼎夫终命而伛敬俞加也饘粥是给廉俞峻也敬则知节与之矢礼廉则知公与之枢政是故名流于宋嗣昌于鲁斯其为君子之道也与 

　　研冈缶音序

　　杜杛应诏北上过我台居示我着文十秩崔子览而说焉夫仕多废业而子缉之文久溺俗而子振之其词正彝而怀才其志阐道而忧世匪直埶焉而巳粤自魏晋而来文其敝矣夫其词衍而晔如其意寂如也其意纷而挺如其道驳如也故君子鄙之为不足学焉夫文以适用用以弘道无古无今孰难孰易义精则言俞简蹈实则旨自远达于理而多变发其啧而转幽由是隐化昭乎显行神秋谈之廓廓乎动之跃跃乎昧者反是怪以乱夫精鄙以庸其雅浅以混于明艰以迷乎奥文之见轻有由来矣论者曰经无文法言其无文而非法也犹曰天无度言其无度而非动也今夫大匠之适造宫者之家持墨负斤余无所费而大小之度丰约之齐固密之工长短坚蠹之材各以其制惟心妙其巧惟运圆于手不参以我即物曲成是故君子有无文之文焉杜子其有意乎

　　赠良医张君序

　　往岁子汲病既汗不凉巳食不兴同泉茹子谓张君善医可任遂以张君来视一药而愈且曰此失治也非病也张君莅病安而罔躁处方达而适宜盖吴之良焉又半岁郡中大夫士友予者醵侑张君以币予谢以言夫医非小道也盖合天人之几达阴阳之交有裁成之妙焉天有六气变为寒暑是故和为风润为雨凝为霜雪运为昼夜人有七情发为好恶是故喜有予怒有责章为气色嘘为音声天失则异而滛雨怪风早霜毒雾见焉人失则疾而烝热否寒结痘奔喘生焉以人气之陂中天气之乖而万变出矣圣人之制医也循其流行安其次舍验其常叙理其紊道然后疏以药剂起之砭石调其平德修其慎事于是乎以人而正天振夭而之寿矣彼区区于一草一石之性硁硁于一呼一吸之节而曰医云医云末哉昔者燕人极喜而颠百疗罔効医忽发悟曰我饶医之乃语之曰若趣办具复何医为其人乃更忧怖及月静矣越医治久痢者而术竆入室见水滴焉窒其中孔而水不下遂往灸百会而实

　　海春翁寿序

　　古称海上多僊人盖有长生之药焉诞哉斯言天地畜而产物丰矣气灵而锺人德矣性淳而嗜欲节矣是三者其寿之道乎全是三者其海上之民乎铣故北海郡人也先大父暨两伯父暨先公生于乐安巳徙于邺咸以敦行直心应物不滞而跻耄年先大父暨先公仕矣而以素守官弗狥于好牙不脱目不昏出入不杖见闻不忘邺人赞曰是奚必僊之羡乎今年夏乐安杨子来令称其乡海春翁者能格后母之虐不私母兄之遗待物弘而攻其过处心旷而平其施年及精力如吾先公云海春翁有子曰伯常经起家进士积官至九卿　天子器其才能以其官官其父噫何我北海之多德人哉夫大道隐而衺言售本旨迷而旁议讹庄周曰眞言乎其淳也老耳曰无为言乎其任质也守其朴而昧其斲明于巳而略乎变然犹施诸日用释者曰眞者变形登僊无为者绝事忘念杲哉茫乎不可致诘于是乎又为异端之贼矣 

　　荅薛考功君采书

　　五月发来书及老子集解七月十四日始附到去岁所示高见二帙读之甚嘉甚服老子解玩之再三未得梗槩何能赞其美乎仆自丁丑及今十有五年弃官闲居洊遭家难每当困心横念之中亦得镇躁祛妄之力俞觉道之难求而圣经之不易知何者身未履之心未得之因绎往言而发其忽明之见遂就暂通而成为当物之眞程子曰非明睿所照而考索至此有子曰君子务本本立而道生似非可以索之纸上而断之以臆也释氏金刚圆觉二书及老庄二氏往岁稍能涉猎其见终归于虚妄其工实外于伦纪故弃而不习孝弟之歉忠信之移私心饬行克而未化安敢遽论夫无生自然之妙乎夫子之教蹈一级斯进之行稍躐必退之何者志旷则疏慕大则荒急远则略于近其竟也为狂周衰文獘捄当有道老子返朴还淳言则是也施为节目无闻焉若曰身正自化宜莫如尧舜二典之治亦多矣乎夫世之巳漓犹人之老而不复少历代圣王因时制礼节流直干使无是人类之灭久矣礼以捄漓也非礼使之漓也奈何诬为忠信之薄哉吾子其无费于辩也王弼苏辙古人称其知老予谓二子高才逸抱不获于时托于方外之言以自雄耳吾子其暂弃异学专师孔氏可也辱交至深敢陈愚见仆聪明不广精力早衰故卑陋自安如此幸不固罪之 

　　刘少傅传

　　少傅名忠字司直河南陈留人成化戊戌进士授翰林编修少傅性峻少通行方寡合一介不苟得恶人趍竞自处常过抗贵人亦力抑之在翰林几三纪始拜侍讲学士正德初为讲官每附经义规　上缺失及讽时政不得在内传　旨升南京礼部侍郎巳中贵人知少傅素高节进南京吏部尚书南部大率闲佚居官者自名吏隐俛礼瓦合规抚削削少傅毅然持风裁越闽胥人革役者货县胥窜名吏籍中上部往往冒官去少傅命四主事稽厥籍年经月纬究竟接代凡革罢千人虽仕者亦追论除夕嗻寮满秩为署考必当实御史某恃势骄横人皆惮屈少傅署下考郎中某瑾党张彩私眤者也少傅署考曰守巳乖于士论行事咈乎人情自是诸司弗饬者惴惴焉缩其纵少师焦芳亟荐少傅贤瑾传　旨征入翰林一见不相合瑾诛始被推入内阁是时政权在阉永大臣改事瑾者事永少傅临政持重申法同事者忌而挤永令其党廖鹏来谒遇以仆礼又却其馈少傅畏丛内外怨在位不满三月乞致仕同事者恐其得美名尼之乃托祭扫请假始得归杜门不交世事凡十有三年而卒论曰铣初入翰林谒少傅于高坡私第公慨然曰古羁人匹士虽当流离困绝不取非义财况居禄食者乎许襄毅公论当世人物独推章公懋雍公泰襄毅语铣曰子初仕慎事大夫翰林惟司直一人耳其见重名流如此夫

　　傅尚书传

　　尚书名珪字邦瑞清苑人成化丁未进士入翰林正德辛未为吏部侍郎宰邃庵方得名于时士皆趍附宰邃善招拔外号秉直阴树私党又通馈遗尚书数争其不公宰邃弗堪越次晋礼书寔远之耳是时相李与宰邃各相结托而李公壻为仪曹郎中往尚书遇郎中厚恣其为常字而不官呼傅公乃案其废法敷笞责其胥郎中遽迁闲曹避去　上方好佛自名□庆法王外廷知之无征以谏番僧奏讨田百顷为人庆王下院傅公遂劾僧曰法王何为者至与　尊号并列大不道当诛有　诏不问其妄求亦止优人□贤被宠能轩轾士夫士夫或与善贤因是请改牙□制如羣寮印文改方者傅公不可召老优更事者诘曰尔优敢乱法尔宠可常保否即遗尔辱祸靡极矣优乃戢但与新之盗刘六扰中原势炎炎炽大监誾以侍郎完征之不能灭乃先行左右赏阉后曹又立监鎗名谋出统军命多官议可否众依违不断傅公怒而言曰今兵老民疲直以多冒功者失士心贼在肺腑孔棘民哗然思乱祸且夕及宗社吾侪死不偿责诸公尚唯唯将何待乎明日竟遣监鎗者传旨令傅公致仕予友何中书景明直　内阁得见诸司奏语予曰往礼部奏最简及傅公来特烦于五曹盖无事不争尔论曰铣在南封部尝与罗太常圭峰论　内阁臣圭峰曰能割颈者斯称矣盖言伏节也铣请问今诈右子圭峰曰求其次邦瑞可矣铣谓傅公朴木人斯言殆激与及后乃深叹圭峰之智云

　　前陕西按察佥事舜泽张先生墓志铭

　　嘉靖辛卯五月望舜泽张先生终于寝子宗明等谋以九月一日葬于伊侯先一月仲子宗儒来后渠问铭于乎先生果终矣夫　明兴造士用经纯哉懿矣士鲜服行惟用致宦高才逸志斯修词业乃至矩唐污人之诗先生幼有远志自经而下程氏朱氏是宗俸余皆置图书累数千卷尝曰称理制事各适当然是谓明经理云理云空滞云乎哉经云经云口耳云乎哉先生行方貌庄言论侃侃必信巳直一介弗桡登弘治丙辰进士出知尉氏改宜阳课农兴学旌良耻否流亡者还健讼者息入内台为御史逆瑾衔其直罔以罪卒无验止晋河南佥事提学阉奴廖鹏陷之改陕西河外收粮都御史张某贪而愎先生及御史成文裁以法制某不堪诬蔑先生于总制总制闻于　朝有旨核验某即实以上再命官鞫饮某大用贿下先生于诏狱凡三年台臣数论列诬乃明是时内阁公素嫉天下名士轻巳翻右某坐先生不逊除名嘉靖初起用屈滞并有雠先生者在当路沮之成公再起为副都御史矣先生屏居山中读书谈道考订古义得失正德间土厌　明文沿宋靡泛之习欲振起之乃宗秦汉之作左氏大兴先生弗是也曰是书真妄错互而妄者倍焉苟说词迷趍经学将晦自六经四书程氏朱氏外无用师焉巳耳先生讳琎字伯纯山西泽州人曾祖斌斌生瑜瑜生先生考君广用先生贵封知县成化丙戌五月十六日先生生于夏庄取刘氏再取宋氏宗儒有少弟曰宗文女二壻李希夔崔岪孙三男四女先生著书曰邃言曰舜泽记曰文集总若干卷宗明举乡试宗儒州学生皆才而慕古其能衍先生之泽哉铭曰维儒醇忌维吏循忌维身贫忌维道信忌

　　

　　【休集 / 卷之七】

　　新建回隆兑运分司记

　　巗叟先生李公墓表 

　　赠佥都御史孟公暨配封太恭人孙氏合葬墓志铭 

　　祠堂成告文

　　万泉教谕封翰林编修马公墓志铭 

　　三生诔

　　张处士墓碣

　　经历阎君墓志铭

　　乐友赠柯迁之 

　　送茹声父守承天序 

　　崔氏家塾议二首

　　宁山杨氏族谱序

　　沐恩堂记 

　　大司徒李公八十寿序

　　灵宝杨生暨妻康烈妇墓表

　　慎言集训序

　　春秋薨卒解

　　太子少保吏部尚书赠太子太保谥襄毅许公神道碑

　　书易程朱解后 

　　二程文略序

　　获麟解

　　关睢解

　　荅薛君采论中庸凡书

　　封大理评事王公暨配孺人胡氏墓志铭 

　　赠中丞黄公伯魁归序

　　王文庄公文集序

　　治河总考序

　　新开潞安府治记

　　自愤 

　　杭州同知黄公暨配宜人张氏墓志铭

　　少保兼太子太傅都察院左都御史赠太傅谥襄敏王公神道碑

　　

　　洹词卷之七　　　休集

　　新建回隆兑运分司记

　　初豫漕之运兑于回隆后以水涉不利而改小滩正德庚辰漳决显王东南过永和符恩东入于卫出回隆之南五里馆陶故道塞矣运事宜复而议者未遑也嘉靖庚寅河南参政田登氏列小滩六害焉商量之欺斛减一分粝米之售石偿三斗牙用十金而私一役夫重贿而得进狡奸取贾而逋子妇入厂而窃法格异省偿贷官银布政使陶谐氏按察使林大辂氏议曰水利则运宜复运复则害自去矣都御史徐公赞以御史王子舜耕沈子奎上其议得　旨允行明年辛卯分守参政周忠氏领是事命其属撤小滩之署而改建焉作户部分司布政分司堂寝各如刖作厂三居米阅三月工成是岁兑米先期两月而毕省米一万三千石有奇费省四万金余金二万两还帑于乎政以宜民而巳矣俗所未厌勿棘改也俗所不安勿惮作也利与害因而生法与獘角而立夫小滩失利运军益征紾矣物聚而民生心利巨而强欲擅漳水善徙卫水易淤獘矣以闯乎之獘当怨者之口运复可害也是故随时勤浚戒其滥役先事明禁决其必戢尚亦永利哉是举也恤民倡端田参之果究源作政二长之明费省工坚分守之严采长器能都御史之公知府王天民及其寮奉宪乐仁刻石载成而予铣附末议垂后警云

　　巗叟先生李公墓表

　　夫天地之大德曰生人心之生理曰仁彼秀之实弃在中野雪霜所摧然乘春即达盖其生性存焉尔是故古之功臣其泽濊山之佚人其事微各能昌胤显匹其国皆其心之不欺焉尔所遇弗与焉心不欺斯达仁矣仁之达斯毓和矣故曰洋洋乎发育万物直其胤而巳哉永乐中建安有巗叟先生李公名埜字士林庄毅质信之行乡人式之慎保俭逊之训子弟服之正统间沙尤盗起民避而奔山遂相攘略恶少聚谋将犯高山公居邻境往叱之曰汝欲得米何乃蹈死指囷示振谕以典宪恶少散去又请诸有司抚而平之有盗窃其廪公止左右勿追豪雠嗾其奴杀公之驴乃馈以驴肩贫者嶞鎴不责得陶人昧甓直数万不与争疾革语其子勿作佛事第焚逋劵于乎岂孔氏所谓造次颠沛必于是者乎公有子曰柟修公之德有孙曰默发公之积起进士为封部郎中行敬而安文美而典他子暨孙凡数十人其能衍泽引晖为汝之袁华之杨哉

　　赠佥都御史孟公暨配封太恭人孙氏合葬墓志铭

　　正德中我豫十人仕而敦友孟望之氏年最少卓荦有大志才识逸迈其尊人乐静公母孙太恭人来就养望之方为行人禄入贫薄居室庳隘而又守廉岁时铣从诸友执觞以从子礼称庆堂上乐静公修眉疏髯太恭人怡颜丰容滫&#62673;&#63140;髓腆美壶觞充洁夫妇父子陶陶然如享万锺者望之选御史中尚在试职丄疏乞罢台铉匪人勿使乱天下知必得祸顾义激不自全果下若庐治乐静公曰臣分然尔弗为戚太恭人忧子之难而伟其节是时家无石粟可供狱费鸿胪王宗哲毅然倡端诸友各出俸金以佐望之谪桂林教授乐静公戒其善保终后望之起为湖广佥事一夕念二人之老明日拏舟北还再起为山东参议公引大义令勿固私便是图望之入官六月而公卒是为嘉靖元年　月　日生正统巳未享年八十有四九年冬新郊礼成赠乐静公官及太恭人封如今称十年春望之自南院改治河使还家上冡奉冠帔上太恭人寿太恭人疾巳不可药三月十八日卒生正统甲子享年八十有八孟氏金山人讳真童者为元保定路达鲁花赤洪武初从戎永平卫寔乐静公大父云以战功积官千户卒子胜嗣调武成巳调信阳　再以功晋指挥佥事明威将军配刘氏封恭人四子乐静公其仲子也讳山字宗岳生而英介好书史及百家蓺兄端任父官明威早乐闲淡乐静公专家业田辟而屋溢树后兄及二弟有异志乐静公不能止乃自取荒陋者罔私钩金尺帛或难之公笑曰富不如义况有命乎母刘失明性益忿躁乐静公逆意奉向每进食必为加飡少与举人叶永蕃游欲字公女配其子会叶疾阽心欲遂之恐公不可以语郡守守曰吾固闻孟公高谊当不负君公闻命即诺且语来媒者曰即叶君有不讳吾又当字其孤叶氏闻之喜而起告先祠曰吾死可矣诸生四五人才而贫公馆之闭其室令学焉后果成太恭人明达有士知公前室袁子四澐瀛潮渊侧室唐子亦四江沂泽沛太恭人子之如望之云孙男十三人梅举河南乙酉乡试朴才隽而夭女二壻叶景升梁山孙女十六人曾孙女四人太恭人常居望之宦所朝夕戒曰洋和尔僚勿竞恤尔民勿凌内省不缺贫乐得性可也外尤可指鼎食益灾必也望之扣头曰洋敢自隳诒毋忧是年　月　日启乐静公之兆以太恭人祔墓在信阳东郭铭曰　嗟孟父嗟孟母偕德止厥有祉诒孙子 

　　祠堂成告文

　　我崔迁邺七纪于今我祖拙翁以旅我考以仕阔哉祀事未遑修称先考退位始有此屋往因先妣之亡命作三代神主久栖庳合香火弗虔兹者荷天之佑申以列祖之庆田入颇丰忧患稍定铣及儿汲恪建兹堂规制器用咸则古宪寅合族人肆陈牲醴奉迁各主永安斯所铣次非宗子德愧哲孙欲须合礼惧益愆年协义犯分冒罪　申情自惟叨有爵少次先人食忘其报禄&#62730;&#63140;谷其私仁所不容心则奚忍今宗子士棕髫年失养铣取育斯教之方义倘赖先休得堪付受即&#60960;主祀伏冀诸慈翼覆同俾失坠 

　　万泉教谕封翰林编修马公墓志铭

　　太史氏马子仲房自秦中历晋阳踰太行至我后渠请铭其先令君烟山公铣受而阅马子状事核伟词可显于靡极岂马子以予戆直不溢美将使后代征其言乎乃掇其凡着于篇马氏山西临县人宋金构乱绥德没于胡会胡被攘去讳仲谦者率少子渡河杀主者老胡占籍焉五传而至秉吉秉吉生震震生永盛秉吉能恢廓其家永盛以耆德膺诏称寿官再取姬氏生烟山公讳骢字士臣一字希桓生五年失母鞠于继母淡少不跅弛思母必泣父及后母抚爱至十六岁州太守选为子弟员治周易能通诸家书后四失举思弃去专力养亲授徒成化辛丑州守张瑞连考马氏无罪者三人死公痛极矢言呼天瑞大恨会公族人书先以事被系而逸至是瑞移文副使张伟谓公率徒篡囚副使与瑞素媾即下瑞建公瑞亲统兵卒五百围嵯峨第公自省亡过遭刧恚而提刀将出辩巳而悔止族人然院中积薪冀可缓图薪湿不火瑞募人获公者重赏无赖王讨儿突入公乃就缚阅数日讨儿中寒疾死瑞教讨儿父源刃列尸额告公拒捕坐死刑械送副使治临发送者干人叹哭声震嵓谷后四经台臣手不能理甲辰御史张淮乃雪之复为州学生弘治戊申岁贡如京试得夏县训导丁巳进万泉教谕公自为学生巳授徒作义必自冶语旨趣隽永圣乂啧奥解发通朗敦行必本忠信孝弟凡称门生者俛仰颙颙不俚不挑多成名及为学官昧爽起坐斋中生徒拱立听说经夕令宿号房夜分往稽勤怠厥明劝惩雪夜诸生度公必不出有弈者公闻其声痛斥之见上官不能为俛礼有问荅言侃侃陈古振今闻者改容以侍御史姜洪言事谪夏令为民所诬公率诸生诣上官白其冤事得释姜令宦倦求退以老母泣请都御史张简肃公意可之公越阶进曰如公为朝廷惜才不可听令去简肃公遂特荐姜后为名卿万泉尤号鄙野公恳恳恻恻以教为析章句文动止暇则校射习律修朱氏礼两庠生皆佞佛丧则自着儒衣冠列鼓吹自寺门迎经巾&#63140;韱至丧次輀车发宾戚为孝子挂采公为陈周孔之典仁者之爱言于县令正身宣化俗乃革云公耆年念寿官公耄致仕归奉养慕恋若冲孺然遭丧毁几灭生既禫作祠堂祭曾祖以下曰吾别子之后也自上不可僭然吾心无穷焉公修肤玉立严重有威与人言洞见肝腑喜扬人善亦好面剌人过赴人之急虽劳不避训导冯有母丧公以斋夫银数镒赙冯念公亦贫不受公曰郭元振范尧夫何人哉君乃轻重丧而守小廉邪姜公遇难事必咨公竭忠出谋当实可行或棼讼不解密访本末以告在京师资竭矣犹却泛馈将赴内廷试仆具早餐有肉汁公诘知为同旅嘉兴丞所阴送者怒不食而入公年八十有五嘉靖巳丑二月戊寅卒于寝举善诏子反源达命配党氏赠孺人一子曰汝骏州学生侧室王氏封孺人三子曰汝骥即仲房也翰林修撰曰汝骅曰汝骕女子党出者五王出者一壻某某孙男子三人女子五人卒之四月庚寅葬党氏祔嗟秋贪人毒于封豕忮心惨于利戟瑞之陷公盖畏形其恶与台臣之设所以伸抑击残有冤如公而弗辩有恶如瑞而弗戮将焉用之彼哉彼哉方公被系诸生日造岸问难公启蔀醒愦忘其徽缠瑞子自其乡来升屋呼骂其父曰汝张狗尾奈何害马先生瑞怒巳知其病心锁置狱一日瑞悲子病不差其女方八岁在旁曰马生独无父母乎瑞将死见马氏数人自甬道负黑索入喉中隐隐呼捄我捄我彼瑞者何利哉太史氏方读书秘阁即敢言止上南守谪守泽州后遭今　天子录忠昭贤还诸史馆其文章追法周秦为我明作者天之报马氏者濊哉笃矣铭曰有横其逢贤哲离之囷以寡怨我易可师有贞马公罹灾无妄彼何人斯恣此欺诳夏侯授经邹阳上书圜土之安何啻林居英英张史用狱明刑还我冠裳贡诸明廷徂徕介介甘脆必却安定循循育才是乐中丞荐士县长问政我谋既忠彼名斯令及耆而还聿云奉亲放志山樊行今水滨烟山之集载阐玄倪圭璋明莹珊瑚陆离我掇铭章翼尔幽里百世而下考公全履

　　三生诔

　　正德辛巳乡宁王生培龄从其父居相从予受尚书王生颖敏为文善发经旨其父倅予郡王生衣恶而徒人不知为倅之子予家姻故置酒王生慝辟不与年甫十五他友侵语笑而受之嘉靖丙戌武安韩生永龄辉邑牛生世昌来从予受春秋年皆二十有二好乐古筟思企圣贤之武韩生词藻清丽牛生孝友交人先谂知所志而后与王生年二十有四举巳丑进士是秋夭死牛生丁亥冬夭死年二十有三韩生举河南戊子乡试辛卯秋年二十有七死牛生妻从死父母恸而相继死嗟乎三生少年而慕我道矢愿得传善识吾言不迂之而生疑予深冀可付卒乖所望有志之士或数十年而一人或历十余郡而仅有然拘于质夺于僻好者十人而八九兹天又毒之奈之何奈之何予各诔数言以泄予悲且不泯其人词曰有懿王生天锡敏才妙悟清言匪自学能翼翼其躬礼束形骸莠言绝口不报嘲诙有粝其食有陋其栖弗为华炫贻厥父讥负笈来从渠上束柴京邸之庳居与予偕何义不示何疑不开雅矣韩生厥禀寔奇爰出鄙邑乃求大资渠南之游日夕孜孜谓经岂文谓圣可师嗟嗟季周列辟放恣幸有假仁少振颓靡惟圣恻怆予其礼而彼麟为祥胡为来哉我不梦周吾其久衰嗟嗟此心日居昭兹用我之的辅世必基闻子有谈我意用熙我穷弗试尔其弘之牛生循循瑾握瑜怀抗志伊何千丈之台容修闺闼行慎堂斋聿养二人丰品器蠲朝慕夕恋婉婉孩提敬事畏邻弗敢睢睢择友而交恐损而睽圣止虽遥有阶可稽级斯拾升冀可扳跻温温者度言则祥慈刑家之考爰于其嫠幽幽三泉从之若饴嗟嗟三生咸在弱龄各赋美材元宾居实斐然可裁溘焉巳矣韩朱动哀我呼穹穹运何不谐霜冽火炎玉烬兰搉浩浩三才匪贤孰维生之孔艰长之亦迟干霄之木历年百斯飙风悴之曾不踰时谓天无知胡为而滋谓天有道云何其菑惟人之勤惟化之差惟道之然我其力为惟遭之戾聿云傥来心兮烱如志兮嵬嵬无损无余溢于九垓

　　张处士墓碣

　　相居午衢乱则戎马冲然故家百乃遗一二张氏自金时有讳逊者以元帅镇大名家安阳生长长生珪珪生佐元万户生怜怜生旭旭生克恭克恭生昉国初北平佥事生达善达善叔子会会生孟贤南京职方郎中配陈氏成化丁亥四月二十六日生张君讳柱字文辅幼习小学仪大苦铣舅氏李公彦实闵之代君出粟为国子生郎中公不可舅氏欲袭成之君不忍欺从父在南部却夷僧私馈土珍及郭指挥赂金郎中公殁于官君扶柩还安阳舟泊水渚夜风盗乘之掠人君令舟人静守勿扰谓其父廉臣也必无患果安年纔二十余巳出橐中俸金葬父嫁二妹买屋以旧产归叔然资遂竭弟椿求异居自后有事呼弟同度有酒肉必延致弟犹疑君有私财颇恣嚚傲君受之不愠后弟悔乃更亲君又厚遇君之子云君方面丰颐容止闲雅见者敬之性斤斤自重寡谐慎与所交皆惇方士居贫自食其力虽采薪携壶诸贱役无不服居永和时大雪雍庐君穿窦而出沿阜而行负石炭易米子承入城以衣贸粟冻几死于途君之戚弟有赀居牛房君不往干配李氏给事中冲之长女能通孝经论语又习昔人孝义大略间所谈君或未谕事姑处娣姒皆有仪君亦敬爱之君尝大醉怒叱李解履李跪而解之醒大咎其失是后醉愈恭君长儿承有隽才且修志操自幼君及李事事诲以典承爱惜器具家人偶坏之必戚然君戒其不务大而惜小李卒继室以刘氏刘或过责承辈君面谕刘以慈乃阴呼承辈责焉李出男二人承弟曰承英女三人壻某某侧室阎出三人承叶承萃承荩女一人君以嘉靖戊子九月五日卒年六十二李氏先公二十九年卒年三十君卒两月为后十月十六日合葬祖茔之昭承从予游故为论著其由铭曰　武率之裔大夫之子甘陋是居终贫以死匪直廉臣视贿如痏猗我相台旧风孔美有石截截不可阞只永载予文警彼贪鄙 

　　经历阎君墓志铭

　　夫尊者之廉易卑者之廉难瘠土之廉易腴土之廉难今夫奋袂而趍拔剑而起匪利之驱伊孰兴巳东平乃有阎君者其难哉其难哉君由太学生授嘉定簿嘉定苏之饶邑也君岁运租十余万又奉檄总运苏税百万石君持以廉僦直不滥顽计不售又擿杀兄之弟致其隐状再改沔池沔池洛之朴邑也君临以简得狱巳事易如谈笑尝供万军之饷办而无棘晋光禄监事再晋今官部银在道巨盗横掠独不逮君众称神庇丁母忧还既禫不仕阎氏五代时佐唐庄宗封太原王曰宝者寔郓人后或居巨野或徙鱼台居鱼台者又徙沂州至曰大公者始可谱云大公生贵自沂迁东平贵生宏配刘氏生君讳缙字文绅成化癸卯入太学弘治壬戌簿嘉定正德丁卯　诏革江南散员改沔池乙亥监光禄庚辰莅运司嘉靖甲申禫君故富豪其弟敖逸而赀败君数偿其负息君归贳室居买薄田二夫以祀且食配张氏王氏胡氏长子邻举进士获鹿知县次士元早卒女二壻许东高马斯臧孙男子二人生成化丁亥正月十六日嘉靖庚寅十二月二十四日卒享年六十有四辛卯冬十二月戊子邻冒冷策骡来后渠征铭戚戚栾栾思永其先人之德愧予不文铭曰　尘弗污玉凤岂啄膻有皦者心有临者天伊何窃位诈廉取名我受阎君厉操爽然曰刊诔彰厥卑官

　　乐友赠柯迁之

　　夫汉人倡行而众所从宋人议道而各有辩故言之细不若行之疏也累于高不若基于卑也　明兴志道者南有陈子白沙北有薛子敬轩敬轩之学主于性其言述朱子白沙之学主于静其言多自悟敬轩之徒无闻焉而甘泉湛子元明学陈子而益恢之一内外合事理表显程子之书告　君授徒炳哉达矣铣与湛子联第同官待以师友之间而甘泉以弟遇我岁甲申予弃官还郡迄兹八年甘泉弟子柯君迁之奉使至邺柯君静重而有仪通朗而多识又闻仕而同志者凡数十人夫郁久而开其晖也耀空积激而决其流也奏海斯吾道之复而　明化之昌乎予也学之三十余禩其齿五十有四进之俞艰注之靡的求之文字益支蔓也存之闇冥转恍惚也惟古是式碍于独也将今之宜济于欲也柯君柯君繄为我问道于湛子柯君称其同官杨伯修氏之守介同门蒋卿实氏之契道是故羹调于兼味音合于辑器丛麻直蓬茂林富材斯见其学之兴哉 

　　送茹声父守承天序

　　昔者蜀之俗夷得文翁而才矣闽之习鄙得常衮而雅矣皆有肇开文治之风焉汉民淳而禁罔疏文守修其贲唐尚靡而吏治详常使道以学故常因之袭难与言变改迹之左弗可中动君子慎乎其创而艰乎其倡者今　上嗣太宗十年思其潜邸之号未升改安陆曰承天自州曰府天官氏择才臣为守茹子自地官大夫往声父厚直而甚文不丽权幸自致闻誉尚能服此命哉夫体势尊矣其贵安州邑增矣其贵驭冗务扰矣其贵省宦仕集矣其贵几风尚错矣其贵齐文学纤矣其贵敦趍武滥矣其贵节

　　崔氏家塾议二首

　　嘉靖巳丑冬子汲承予志改台居之对旧房为家塾其屋不满三楹其宇高不及丈前为燕所中为堂后为祠又后为楼缺费不能□成至壬辰春而苟完予述祠之詌之法刻石垂后 

　　祀谋

　　夫学之有祠何也致严也修敬也企武也子汲问先圣之主当何书夫王祀之尊久矣施诸公宫有朝典焉大夫之私塾匹民之子弟而祀王母乃僭乎宜书先圣孔子尊其道焉尔若夫颜氏之四配濂溪而下之五儒其善范乎后其书攽诸科举可忍而不俾侑乎汲问他无可班者与夫司马公言顾行立功以德尹和静学为巳述程弗淆许鲁斋肇修纪尚行克立又皆豫产也其祀诸后之儒述作富焉言称赫焉匪特三子而巳然夫子病周之文从先进曰野可矣是故不溺旧不衒博而奇不浚心不略外曰学之夷不尚玄不媚听不奓论而粃曰词之典不树党不耀名不袭功而揽美曰信之周 

　　训略

　　夫小子之学其行爱亲敬长事师其役洒扫应对其蓺习礼诵书学字歌诗今之教有作对因习知天地四方草木鸟兽器用之名其条具于吕泾野小学释及通梓对类尔为师者晨兴端坐击鼓升堂诸小子拜巳问其日行所教上项何善有疑碍难推者为解析其漫无述者可知其怠诘而进之巳授书不过一百五十字巳讲书各就乃能巳习字学颜鲁公帖既法其字画严劲因养其志意端直巳习对核名究义巳诵书至酉乃散教以归家见亲暨长省候之仪日中令羣立歌诗天人倡之众乃和之诗用孝顺三十章及邵子子养亲六章渐进之二南及鹿鸣之五三日一习礼礼用本塾释奠仪本家节祭先祠仪及吕氏乡仪渐进之冠士相见礼射御礼略夫小子喜呼呶而少舒徐乐跳达而少雍逊歌诗亦可以泄其呼呶而趍之祥定习礼亦可以竭其跳达而反之周谨 

　　宁山杨氏族谱序

　　予读诗玉裳裳者华叹曰懿哉先王之德乎究哉后芯之凉乎先王崇高极其富贵仁慈煦乎昆虫自居曰赖多贤成之非眇躬所自能是故延赏之典行焉嗣贤必继位否则禄之故贤者得竭其忠而民获依其庇及乎小人得志世主茹其谀倿彼则植党自固汲幽致逖而旧世绝宿望废贤者之嗣不敢自替而着三英焉曰誉曰章曰仪誉实之方&#63140;参也章行之裳也仪德之跗也君子有之此克似之矣今之武官犹古之典也而以侈纵隳其业者什之六七宁山杨指挥颙以贤闻位禄兼享又修其世谱肇于仲得者征之始也详于钦者官之始也自是而下五世矣重适不遗其支纪出并摽其配内妇录其父女归略于甥不妄附不溢称可以占知其有三英是故树功长誉谱斯重矣敦疏恤匮谱斯行矣

　　沐恩堂记

　　杞叟张廷恩氏暨其子希仁希义凡三出粟以捄乡邻之殍盖万石云有司荐于　朝树阙表善又各授武帅之衔希义字天秩浚川公所名西冈义士作兹堂以承贶其友黄秀才实甫咨可于后渠夫惟辟育民为臣敷其政均授作勤薄用厚积古谓畜一于三畜三于九夫何忧于荒岁惟臣遗其君故施于民者悖常则易之棘御其变刑钩力致而民莫肯登其有张氏信义人哉昔十式愿输其家助边相弘不然恶其逢君之荒图而滋其贪如曰益用凶事又何訾矣嗟乎势流而欹莫争其趍獘久而成宜节其注闾里之豪善穑而多田义贾而丰积异夫雄夺刻克者斯亦邦之实基缓急焉仗近时能吏雠视竭渔必至举郡俱囷而当患坐亡诗曰中谷有□暵其湿矣可虑哉可虑哉 

　　大司徒李公八十寿序

　　铣也读书至周文公之诰曰天寿平格保乂有殷曰斯皇极之道乎无偏无陂其平乎臣敷君德巳人乃羞其行而邦其昌其格乎富而寿寿而康永好攸德于其休哉　明兴至成化弘治之间治洽而熙物大以隆气象宽而优人才文以敦骎骎乎上世之风我沁水石楼公郁郁然称名卿矣石楼公方介而容最明练而茹鄙严法而恕迂情别品而录细长宪台见其裁吏部见其文司徒见其精博闻持鉴善赋存教表显往哲刊布遗书甫及耆年而逊大官优游乡邑涵泳道蓺余二十年春秋八纪聪明益达智虑日长齿可噬腊目能作楷夫天之右国也必福其寿俊焉淳庬之仪以定躁也博弘之度以刊隘也古德之稽戒用臆也天諆之出伐逞智也丘壑之安警贪位也进退之&#62730;&#63140;谷遏棘登也诗曰视民不恌君子是则是效我有旨酒嘉宾式燕以敖又曰鼓瑟鼓琴以燕乐嘉宾之心是故身潜斋榻而标着乎四海德修间昧而流光于万世铣石楼公门下士也乐师模而代其乡人颂陈古章而为夫斯民祷歌曰有酒如波有瑟孔和公之乐矣云如之何又歌曰琴兮写心酒馨畅林君子万年式王式金 

　　灵宝杨生暨妻康烈妇墓表

　　杨宋字象贤南陆君之少子也南陆名惟康云南左布政使其德沉毅方介甫五十被谗还灵宝其内子孟许我豫大忠襄毅公之女宋敏而向学能文章治经自宋注后颇好晋江蔡清蒙引为其善析朱学尚气槩陋彼韦全者年二十有六得弱疾且革呼其父曰父行不负神明神必锡之后其亟于侧室焉图又曰儿与康氏妇以正相规素巳意必殉儿宜慎防之辛卯十月十五日死其姑见烈妇之毁知其必求死也百方莫能解乃请南陆责以义冀或可缓南陆约其壻南汝澄垂帘喻之曰事夫养舅姑均妇道也吾与汝姑衰暮四子俱夭所自慰者幸有汝长姒暨汝古云可以无死曷就其大而益者烈妇曰长姒之孝过妇百矣伯兄治命令母死妇生一日一日负夫诺况妇侍夫疾踰年巳瘵与死隔秋毫等死死贞可乎明日南陆喻之曰汝女纔四年呱呱娩娩幸若长之娱吾暮龄烈妇曰幼女如泡期岂可执且长姒在何患乎无母独不见从母仲许乎徒自苦卅年尔从母者普氏妇既孀丧其女又明日南陆喻之曰死暂易久守难汝苦节至白首贞矣何必专死成名烈妇曰妇不难以死从夫焉知名为何物哉巳阳若阴移其志者家稍缓防遂饮药绝时目睛暴列面赤如赭然神定体安手足不震宋死纔六日云少宋三年烈妇武功康郎中浩女南陆少女嫁为康&#60886;妻&#60886;对山长子郎中为从父杨氏嫁甫庙见从&#60886;死南陆内弟诗道邺述上事云又曰诗读史见古人仰药及误中者多忿躁何此妇之舒也予曰分明而心安志决而往利夫专则石可没羽勇则日可随戈况发于义邪方其生也惟死计也逮其药也所图成也于戏大贤之能女子闲之难矣哉难矣哉

　　慎言集训序

　　君子默焉可乎曰不可若是其恒也钟扣不鸣人则废诈右子言焉可乎曰不可若是其恒也昏鸡之啼人则妖之故言惟其当而简告人以善所望就其能规人之过其诚浮于词析疑母质陈义称古夫言将何为哉声心表行而巳矣失心之言荒以肆无检故也怠行之言易而罔不试故也故曰本之则无如之何岁辛卯夏予稼于柴村宪司李子继先寄我慎言集训览而说之曰敖子子发其力于言乎指疢列方树标直枉伦类区别旨趍条贯今年壬辰夏敖子督学莅邺过我家塾敖子肃括而安明尽而婉予私语诸生曰敖子眞人师匪徒精乎古训乃允蹈之 

　　春秋薨卒解

　　礼五等之君国人称之曰公【 见饥礼】鲁薨称公是也列国之君称爵书卒从计也告之他国焉谦也会葬称公本国臣子之辞也尊也圣人贬诸侯之僭苟当乎礼亦伸其臣子之情故曰春秋者性命之文

　　太子少保吏部尚书赠太子太保谥襄毅许公神道碑

　　许氏系出周文叔传至许伯为楚人后世迁同州再迁长安由隋唐来至金元代有闻人最贵封谯国公及相唐高宗详在家乘金时讳威者为兵马都元帅始居灵宝传七世为教谕聚取何氏正统二年丁巳五月三日生许公讳进字季升号东崖甫十岁通小戴记遂以是经举成化丙戌进士巳丑授监察御史再遭母丧乙末始出按甘肃珉州土人利番夷货潜相结姻夷因之为寇公相险要设桥寨分兵防守又谕令罢姻边乃宁故大司马河州王竑族子诬奏其不法公辩而明王公不致谢公亦无问遗云戊戌按山东参政某役闸夫修华阳宫为燕游所费又巨公劾罢之革济宁诸闸滥役夫三千人自究治贪吏豪徒余望风奔息巳亥还京掌三法司事巡按辽东御史强珍劾幸阉汪直妄杀建州夷冒赏兵部阿附奏行直诬愬珍　诏逮珍下诏狱公抗疏伸珍击直珍竟戍辽阳公夺俸数月道士以黄白术千湖广总兵李经不售诬首经潜招夷军为乱直奏逮李氏百口至京巳成狱　宪皇恐冤之改命法官谳众皆惴辟公列状以上即日磔道士于市戒戢直缉事者直百计害公无从侦隙壬寅八月满三考晋山东按察副使濒行却李经馈谢千金癸卯监秋试诸使置贵臣子于第公坚守不可止东昌武人儿怀金与所厚生饮肆中及暮散武人儿被杀且无首官坐生罪巳诬服公察生不类凶人私计必酒人所为贫人得银必易物遍阅商历酒人以杀之次日易布一讯而得内首空桑中弘治戊申正月晋广西按察使二月晋右佥都御史巡抚大同北虏子王子欲寇边先以千人暨马千匹入贡公请帑金二万两供费浃恩而饬备计沮而罢庚戌虏入塞列营三十里号六万公因事发谋中厥理绪马行系帚于尾尘翳障天烽火日夜相然比虏解不亡一镞云劾奏镇守中官石巗贪暴反被挤辛亥左官兖州知府莅事宽简或问何乃异习日之严公曰彼为法官兹则有司彼不知者将谓予乘威虐下否亦曰愤闷不堪甲寅十一月晋陕西按察使乙卯甘凉虏患孔棘　孝皇命大臣往治弗任以公为佥都御史巡抚甘肃初　文皇招降哈密封脱脱为忠顺王羁縻番属捍御西戎后与吐鲁番为雠其头目牙兰老而机警率众谋杀哈密都督虏其王陕巴占据城池阻塞诸番贡路掠至瓜沙哈密遗夷羁住苦峪故边患几历二纪公曰以夷攻夷古云良策遣辩士说罕东赤斤小列秃野七克里宣布朝廷　威德加之犒赏厚抚苦峪遗夷俱愿效死十月公以总兵彭清将兵七千出嘉峪关路调赤斤罕东诸番为声援清率所部及番兵之半深入二千里攻哈密故城克之斩吐鲁番数百级牙兰夜遁获胁从者八百人总兵刘宁欲尽戮之为奇功公曰此即吾人奈何杀之矧吾来此绥缉是务岂计功伐邪令隶遗夷同置故刧给牛种耕器连结罕东诸夷以相援离吐番之与夷孤其势西域遂定丙辰八月进副都御史九月　诏巡抚陕西时巡守官鲜克敏事公令日籍所理每季稽其实太监刘琅恃援恣横公数禁之一日同舟泛陂擿责其恶琅不逊公奋拳击之堕琅水中丁巳　召为户部右侍郎太原周文端公为司徒协恭合力大厘国计朝政不便者上章谏争罔限所掌　者皇仁孝恭俭礼贤容下每痛　孝穆太后上僊求其族不获乃施恩后家但益其富弗假政权而公及文端公志全　主德尝上言　东宫亲王则例每亩征银三分独以五分厚戚氏是恩有偏施例为徒具民为君之子今以丘聪等田赐戚氏虽蠲原税非聪等心实同夺之柏氏本亦妃亲奈何不念　先皇而夺其三十年之业乎庚申春　命勘河间戚氏庄田事竣抗疏言实皆民间内粮养马者宜令照旧管业不得行四月　命兼佥都御史提督宣大军事贵臣子弟从军幸功者不乐公严大造飞语六月降　旨师老事拗勒令致仕自后羣臣荐章凡四十有八乙丑六月　武皇即位始召公遂晋兵部左侍郎明年丙寅四月始诣阙五月晋尚书疏劝武皇敏学止游师古仁圣君而戒彼荒滛者一京卫官以贿来求公堂杖数十权要请讨非格咸报罢数上言京军工役之苦且曰永乐间大建宫殿定拨班匠十万借拨军匠数万今为内臣占令内钱运灰及砖罪人罚赎奈何以军士当之十月初合部台谏共劾阉永成八人道　上盘戏请诛之期在必克公语同事曰此属得疏斥足矣果浚其事恐有甘露之变是月十日午刻太监李荣左顺门传　旨召部院大臣荣曰此属上少所亲倚今亦无大过奈何寘诸死此属日夜牵　御衣环泣　上为罢餐诸臣错愕莫对公曰　上富于春秋方当议学烣　先帝之业乃为此曹所诱逸久成荒何谓无罪荣曰　上行遣之诸公第归干国吏部侍郎王公鏊曰如不遣将复留上左右邪荣入是夜内阁刘文靖谢文正致仕明日逆瑾出管司礼文臣惨祸往往自杀十一月晋吏部尚书巳加太子少保公直声久着风裁俞峻御史某满三考及郎中某员外郎某偕结奥援必觊京秩公一日悉外补郎中某赂阉永成乃斥守黎平郎中李达忤太宰出守夷方乃改杭郡工侍某同公里闬托阉荣求改吏部公对众面语之曰君年尚未秩巳不卑循资而往不忧不贵乃托斯人速化乎逆瑾衔公日甚而辅臣畏其沮格所私积怒丛谗乃起安定张彩入文选冀间公戊辰七月推署员外郎刘吉为署郎中旧典也瑾谓公越选法矫　旨令致仕又摘公推荐雍泰为谬削爵为民公二子在翰林者调外任庚午二月瑾及其党造狱必覆公家公不惧徐曰吾于国罔功焉敢责得于天然反心不欺岂竟殄世于彼秋感疾八月十有八日终于正寝享年七十有四九月瑾伏诛　诏公致仕巳遣官营葬赠太子太保嘉靖五年冬席文襄公在礼部复议御史陈克宅陈察奏谓公行应谥法　赐谥襄毅公配张氏先卒继高氏俱赠封淑人子八人诏举人先公卒诰吏部右侍郎赞户部尚书记诗举人词志论户部主事女三人壻右布政杨惟康普曰利赵汴孙男十人某某女二人正德初铣在翰林读中秘书亲见公事戊辰铣叨充史官参对　孝皇实录补续缺遗分莅户馆阅公及周文端公封章每弹指太息曰斯谓古之遗直世之标表公为兵部时次子诰为左给事中赞为御史成典大臣不得任子为谏官　诏用耿清惠父子例改给事为检讨御史为编修二君仕巳十年明直清约名出缙绅然公家庭之语不许及政克铣今叙述有二君未致详者铣在后渠与子弟门人商搉古今相业僭评公德有四曰昌言直道推贤敢为公心贤长安雍泰数以巳官让之公平番自冈记他所赞扬巳盛兹独掇其系时运切治体者云尔铭曰　奕奕大许维周之裔培根枝遂维百斯世爰发厥祥公降适期岂挺孤操聿赋宏才峨峨宪府坚秉大法何奸不击何蔀不发虏毒斯蜂扰我朔方公底定之治险成庄爰贰邦教贤长协图月上危言曰际明主陈力靡绩返服东厓有截其壁公立与偕再召而起资总文武百僚仰公为周吉父权阉扇虐如林斯焚我持一心可事百君世之趋竞公辟如污世之惮弃公履如途震不及躬天克有定芉烨来嗣佐我嘉靖

　　书易程朱解后

　　周易程朱解二册金陵梅损斋所藏也损斋既化其子贫鬻书以养祖母予在南雍以奉金易之损斋名纯字一之先世为指挥损斋举进士授知县巳更就指挥晋中都副留守不附中官罢归闲居十余年卒狷介无与虽一餐必择其人与其致礼然后食笃信程朱氏不好文章家言所藏书皆手自抄校予在封部闵其劳送一史代之不受因记其行示儿辈嘉靖壬辰秋九月巳酉铣记

　　二程文略序

　　学者之读论语也其犹庶物之育于造化乎餐其和为至饫不知其自也探其原若无涯不惮其难也若家语之所辑戴记之所存说苑之所掇何其费词与而小康之叹德怨之报流于老氏然必七十子之传也况其它乎秦汉而来皆知师孔氏用于世者其言无考竆而著书莫粹于程氏然遗书杂于众手文集间多阙佚未若论语之精也铣也用其管明效兹就力辑为程志文略大归敷阐儒教平切良行可名宋之一经矣夫圣人全道而立训故简而一诸儒拟言而议道故烦而二皆为之略臆而采成则庶乎文约而功省铣也望诸后贤云尔

　　获麟解

　　易终于未济斯天道之不穷乎风变于豳斯人乱之可拯乎颂反于商斯文弊之复质乎春秋驯至于定哀天错而无章世糜而无纪物呈无微妖作乱屏斯何时也鲁郊获麟麟治瑞也圣王之畜也其诸天之未绝意于斯民与若曰纪异将与鸜鹆蜚蜮同孽非反常之论乎春秋成而王纲明邪行惧民免于左衽道侪尧舜功倍汤武是故韶成而凤仪周定而鸣鸟麟斯为孔氏之祥乎 

　　关睢解

　　毛氏之说关睢也曰忧在进贤无伤善之心美哉训乎夫窈窕淑女德莫茂焉尹吇好逑配莫宜焉然而君家之肥非独知之致也承祀之葅非一手之办也昌胤之术非专宠之充也虽然组纂之丽或伤于素容袂之良或害于贞词思之敏或倾于哲必将躐进而俪于配急售而安于须故周之后妃广于求助□在得媛宗庙之荇左右流之其嫔娣之属与能事神者于人毕宜未得而求之巳得而乐之协彼众善以事一人志在相夫尔忘其躬也乐乃有与尔略于色也夫公其心则合异以为同诗曰白华菅兮白茅束兮心苟私则判戚而为敌易曰列其夤厉熏心古帝诈呈曰尧曰舜事咨岳牧好察迩言比其化也岳孙帝位九官让能及乎王泽大熄爝存秦穆悔过求臣犹称一个是则一言而治者其好善乎一言而无者其妬才乎是关睢之义也后之说关睢者异焉曰官人乐得淑女以配君子则宫人当何属之文王未亲适妃先畜嬖御岂太任之替于教与礼称文王九十七而终武王得年九十有三武王嗣位之十三年伐纣中庸谓其末受命则文王之为父盖甫冠之余也岂有圣人而乃棘于色乎或曰盖王季之嫔或曰周公之追述道既无征迹又近臆不其蔽乎文德与嗟乎理之常新隔世可推事之成陈徒步莫得今六经之文缺讹有间矣然风传俗习裔制蚀器则近古者犹得其音尘是故君子之学识其大者阙疑整旧慎乎其易古焉尔 

　　荅薛君采论中庸凡书

　　铣曰昔温公通鉴成惟王胜之遍阅之扬雄作玄观者讥其覆瓿仆读中庸自识浅见用教儿童吾子缔览劣言加之讲评何幸幸区区之愚非敢妄作求高前人也中庸修道之功在戒惧二言无内无外无显无隐无动无静无人无巳息邪定躁体验厥贞贞者何中和是也不的中和则戒惧者何物乎然舍戒惧求中专在静坐拟认景象则失之空寂中和一事也由动静而分无和则非中矣此龟山延平之学非中庸之义也末章再举入德之序知自知微无恶不疚巳尔以尽戒惧之意焉夫中者事当可之名也诚者言不欺之谓也非高深之号也商民康敖盘庚诲之曰各设中蔡仲仅改行周公诰之曰率自中说者乃抗为三圣传心之要中庸诚曰者五道九经之学也全尽靡欠约文为诚若曰实理母乃增其本无者乎夫皇昊设卦仓氏作字未有简牍之烦理性之辩也有是物则命是名有是名则立是字后世圣人因之阐扬示道编缀成章是字先而经后矣假借云者雅 【 音鸦】之为雅之属乃声意相通各有定止若训天为地假三为三可乎今曰孔门当为说文则论语所云学文游蓺未云废之况古人自八岁之后巳习而孰之乎文有定体孔子谓天　所同又奚事于为哉孔子曰性相近孟子曰性善先儒立气质天地二义以调之后变为理气又上移之太极阴阳无不然者夫孔子道其全孟子指其本孔言靡人不符孟言有时而窒孔子谨于习孟子充其端两义互资而后之说支而赘矣易曰形而上者谓之道阴阳之流行也形而下者谓之器制用之肖似也易有圣人之道四焉器居其一利生民开太平法造化网罟之类是巳说者移以训理气可乎温公之信言不浮其行也邵子之隐探乃浚乎啧也周子取老子有物混成一章而图之是故主静为本无欲为要岂一蹴可致乎薛文清曰程子之传道以其教人有序尔象山荅慈湖本心之问慈湖遂悟此心之广大变化夫颜子极仰钻之劳斯见卓尔曾子力随事之察斯唯一道若所明止于灵所悟出于顿人巳隔判事务遗弃圣贤之传授无之来谕谓仆不用心于内志于为文故本原亡实见诚然诚然仆常自咎近年浮心俗见粗知解剥乃涉世深而读书久然尔非古人本立道生之趍今覩来言寔慊予怀不向自寻而玩讨故文是左非右如贫数富财原非巳有纵令当物不免娄空况乎越人问雪夏虫疑氷乎诚见是也则吾子可删老子解仆可焚中庸凡矣仆劝吾子绝意老释夫奇者异之奏也常者俗之厌也哲者众之乡也学杨氏者未得其仁而流于私巳学墨氏者未得其义而流于夷亲故君子慎乎所以道人者昔帝舜命契曰五品命夔以直温四事皋陶矢为九德箕子演为鸿范老释同乎异乎汉学黄老得其精唐尚释氏泥其迹宋儒以儒附于二氏如龟山而下者是巳然立行不折可为难矣朱子犹峻辟之况下于彼者乎是说甚长兹不能尽愚言伤直矣幸毋罪

　　封大理评事王公暨配孺人胡氏墓志铭

　　郡太守王公治邺之嗣年严法而原情紏散而与下吏威而民附之尝过我后渠予赞成政王公戚然曰先公之休天民弗克嗣以施于郡人先公少从先大父宦于晋秩微而事劳先公综助外内井井年二十有六悔其未学即束书东归从莆田张守受诗勤诵熟味功倍而理融摛文贵简书摹松雪丧用朱礼破堪舆邪言改葬先兆序昭穆吐音洪朗修容峻伟遭偷儿之厄巳乃奇先公状貌释之而请罪五十有一年入太学巳受天民推封评事先妣孺人胡氏贞顺为媛才决如士贫不窘&#62730;&#63140;谷不施勤于内精于组紃酒酰之具此天民日夜疚心惧亡晖扬也铣曰夫人罔念其先罔以家视宫至于列夤隳世郡公知道夫干蛊其正节乎学诗其立治乎举礼其起民乎祛邪言其定尚乎贫&#62730;&#63140;谷其坚操乎精具其修贲乎服盗其远侮乎故曰君子不出家而成教于国他日王公造后渠请曰先公先妣葬阙铭先生如之何铣曰公母替前日之思斯铭矣评事公山东鱼台人讳铉字汝器曾祖斌祖友世以淳德闻父英官将仕佐郎母程氏嘉靖五年八月十八日卒享年若干胡孺人正德十四年十二月十八日卒享年若干封君再取马氏子三人长即郡公次俊民又次秀民俱邑学生女二人壻白鸾刘儒孙男十二人女八人铭曰道而居顺而止征诸妻子兆奚宜河之涘我铭与河洋只

　　赠中丞黄公伯魁归序

　　君之于臣以用为礼遂其志则舍可也臣之事君以进为忠存其防则退可也予尝览究古昔之文考核兴替之故臣自重君斯贤之矣臣见重国斯昌焉矣然自周季以来卿相大夫贪荣固位隳身而乱邦者何限良史志士叹臣节之不立致主凭之靡托阐扬幽滞标表清尚下狐赵而上介推伸四皓而抑三杰巳受贱于异端放言嘲哂创立殊称巢父许由上诬尧矣夫君臣之交秩之天也进退之决立之闲也用舍之审相之宜也天不可易闲不可踰宜不可覆昔者钱宣靖之勇退崔清献之力辞贵将奚骄位不能饵人主翻然而礼下懦夫勃然而奋志易损之颐曰利贞弗损益之斯义也可不明于臣乎今　圣人在位嘉靖兹世修礼正乐罔安简陋登善拔英罔拘阶序近者拣尺材于废弃搜余力于耆老故曰万邦黎献共惟帝臣而都御史复斋黄公伯魁上疏东归黄公在给舍摧强枉而显忠直在巡抚饬兵戎而鲜贫殍政简而括体静而威吏民咸安将有鼎铉之授乃遽敛帆于顺流包泽于尚往晋省诸君自方伯宋子而下留公巳难违公不乐思永公名于后人须发善颂于作者专使持述德之章来我后渠俾系一言云尔

　　王文庄公文集序

　　成化中容思先生叚公之治南阳脱略簿书宣扬教化拔才于幽敻流贞于闺闼作士二人焉曰文庄公王公讳鸿儒字懋学曰举人张氏讳景纯字文粹叚公之教两公也开贤轨达圣涂俗习滥词一切刮剥两公之学容思也言拟行模心融虑豁两公咸资禀良笃思致精密博贯百氏本主六经张氏未仕而卒文庄公起进士为地官郎出督学政入晋监师巳贰太宰于北守司徒于南政有繁简地分迩逖而服儒诵书弗因官辍暗述古昔不谬方名旁举僻隐若称章句发兴喻物咸成斐然是故诗达蕴抱罔溢眞也文切事理罔挹泛也援典相时罔间协也正讹申旨罔镂细也可以翼经可以禆传可以播黉序可以眞宦仕文庄公既殁之十有四年其少弟懋德守庐椊而梓焉往者铣在翰林公守少宰屡侍公谈麤测厥槩公闿朗光大言无支浮目所眞觌步必履之是时边武得权政门颇杂公癙忧饮泣虽在贵显如困葛藟受严却介之义荐绝养交之私上下远近或称为大雅君子云嘉靖癸巳春正月甲寅朝列大夫南京国子祭酒致仕相台崔铣序

　　治河总考序

　　讱庵吴公静之巡抚河南之踰年贞度饬务体宏理密谓河之灾豫修塞劳烦足当一边之扰既择才而任脱夏邑之洳道赵皮之潴又命前御史刘隅氏辑河书开封顾守铎刻板毕登良策可稽而法焉嗟乎圣神如禹虽曰十有三载乃绩然不能绝后害自汉以来知议之能行之勇力之腐舌刮齿焦心销骨多者十数年少者三年辄决夷屋寝亩飘资荡生天子亲沉璧马临水太息　国家都燕挽江南之粟上下咸寄命焉既赖河以利舟楫亦恐其遂啮漕渠粟至稍后举国困惫一邑一郡之灾不暇恤矣夫浚故道分横流而后安舍是无策矣然沙积地高道然后塞升沙并岸水至复然万人之功付于乌有不若随势相宜别就奏下之利而道之毋与水杘毋犯水怒毋惜弃田毋阻多口所占田庐量给之费而蠲其租民亦乐从况并河之田有填淤之饶可相易乎夫物敝有因水决以渐此塞彼行非由齐发蚁穴可以毁防线隙可以崩郭故贵乎先事而备一岁不溢遂幸无为玩日愒月坐待其不支况乎迁代之速不尽其才官设之分不专其任卷埽筑堤姑且苟完买逸腾价非利公家乎今夫农之作垣也其基厚其上涂题畚孔良筑削孔力虽遭秋霖之潦无伤豪末官府作墉或破百金不月而摧何哉农自为而官为人也嘉靖癸巳春二月辛巳相台崔铣序 

　　新开潞安府治记

　　夫事莫成于循平莫败于幸健夫心莫宁于亡耀莫竞于浚取任独知则激通情激通情则覆道轨其无害乎比善者捄之害巳过半矣臣乎可不慎动与初青羊之民习于盗而恃其险聚则鸟丛散则鼠伏持挺为器潜剽村墟出没潞怀卫相之交将及五纪非有弓矢戈骑之利破城残邑一有司可制之嘉靖丁亥贼刼恩村及黎之郊山西宪臣乃溢其事觊成奇绩反败于贼杀官迭尸戊子秋　朝廷遣将合冀豫之兵征之河南宪臣潘公埙取谋用间始入其阻巳共肆厥伐旬日底宁无亡镞之费　皇上至明大仁志存安辑又命兵科都给事中今大宗伯夏公言奉　诏勘实止枉刘革冒赏降实德夏公巳上议谓潞本岩郡古号上党大都偶邦劲卒起凶唐皇尝为别驾今建州置宫体势尚轻盗居幽左靡所密统任其穴于要害凡皆未宜今当升州曰府立县青羊之陀玉峡虹梯并立二关蟠溪玉斗白云各设巡检我固是险寔披其腹心又四年为壬辰内外谋协尽行是议上锡府名曰潞安旧统六县复增其二附郭曰长治青羊曰平顺官署□府制惟减附县之学癸巳春中丞陈公达命知府宋圭氏刻石纪由曰兹举也明主之抑幸功大宗伯之发石画濊恩长筭可泯登载乎夫潞土狭而农勤厥地高寒岁止一入业于机杼之攻商操赢利藩姓蕃息军校错居各修其所尚俗故俭渐流则奢性本坚易之则悍御之得道可以卫京师控河朔御之失道亦以资霸强蔽奸宄开府之计将以选受循良慎封美化一之于中和夫政御民之辔也礼运辔之手也是故上本下末可与守俭道廉兴让可与言恭正之学以用其坚齐于制以定其错故龚遂教农桑而渤之乱理矣文翁兴斆学而娈蜀之陋矣

　　自愤

　　岁月代新德业惟旧它巳及之伊何是咎死而后巳毅只曾参大哉圣学七十从心汝齿聿长逾五望六幸右于天力强志肃尽艾春华期敛秋实至要维微畴繁不毕 

　　杭州同知黄公暨配宜人张氏墓志铭

　　于乎黄公以正统丙辰七月廿有七日生幼而颖长而文壮富于学成化甲午始由太学生得举又六年辛丑成进士出知江阴剧地健讼南北各性公辟好踣恶王高革面静守恪附邑更简顺征入内台例得御史内阁万学生结权阉共挤罢宰尹公忌公为尹乡人留一年升镇宁知州夷服无民无城止部洞蛮公直莅其次安若省府宣威寘利夷大说服平普安之乱遂调为长治如镇宁抚公台史累上厥最晋杭州同知清军杭素巧欺泅脱戎籍公察紏源獘岁增千人行伍充实弘治辛酉正月廿有一日卒于任公先世盱眙人曾祖曰成元末来济阳祖曰思礼父曰铭公讳琏字汝器配张氏勤于绩工助公孝祀念公未子阴纳贰室万里罙行往候公疾留妾而还成厥子之业正德戊寅六月二十有九日卒生正统巳未二月二十有六日子臣侧室王三子相甲早死表邑学生宜人二女壻郭镛张昊适呼诰张玹者刘氏出也孙男一人女四人臣字伯邻进士入翰林拜给事中今为左布政使当就傅公授之训曰吾莫乃举女幸女异资尚绩于诗书取其道以禔身词耳徼荣寔俛厥就宜人慈子不溺策进警解当其斥子之过虽至戚为谢不解伯邻沉介而通恪恭而毅探古发言妙思通理在给事再归养母宜人巳葬十五年请铣补铭词曰太史聿咨咨我黄公胡窒厥逢痌瘝乃躬彼忌彭卿肆大蹙明我尚由衷施于鬼邦宜妻宜嗣引闻沨沨 

　　少保兼太子太傅都察院左都御史赠太傅谥襄敏王公神道碑

　　襄敏公以弘治戊午十二月一日卒于边　上震悼为辍朝一日巳锡赠谥遣官治葬事西涯李相公为志今嘉靖癸巳四月十有九日阅三十有六年公次子锦衣时请铣文隧左之石铣少闻先君子称公有文武大略后入翰林多以任术毁公者正德初修孝皇实录得见国史考公守边甚伟夫忌功媢才心惨于戈戟子曰斯民也三代之所以直道而行何其不验于今小人苟利其图虽杀身罔畏奚有于国巳为公立传腾诸石室兹掇其凡以告浚人云公讳越字世昌浚邑人曾祖曰显道祖曰恕考曰颐皆赠太傅威宁伯后赠光禄大夫柱国太子太保左都御史三世妣皆赠夫人景泰庚午举于京闱明年辛未第进士授监察御史左都御史寇公性严临吏苛切公能当其意超拜山东按察使天顺癸未大同有警英皇自公为御史伟其貌及奏对畅朗遂用为右副都御史果能饬兵走虏成化丁亥召掌院事庚寅奉命自延绥出塞至崖窑川擒贼四十人斩首百级进左又以斩虏功再进左都御史初虏居沙漠以黄河为限水冻而入冰欲解而去边人止防秋冬春夏以余力垦田修城后虏入居河套河套者河之隈也广袤数千里草卉丰茂产兽肥美前代及国初累砌城垒置兵戍守后弛防虏遂占居出没无时边坐兹大困癸巳公谍知虏它掠遗老弱于庐选精骑万余自出塞赍七日粮昼伏夜行每二舍伏兵数百人使休行四日天未明至虏帐万骑齐跐之从火且击且射斩首三百级夺其马牛羊器无筭数纪盘穴焚如无遗比午虏自外趍归哭声登于天悉力追军公结陈徐行殿者与战及前伏兵起又与战虏再遇伏知我有备大恸渡河而遯自是边无患者二十年甲午加公太子少保增从一品禄掌院事公抗言将士功大赏轻乞移巳官偿之不报丁酉加太子太保兵部尚书兼左都御史庚子同太监汪直出大同袭破威宁海擒虏男女百七十人斩首四百级封威宁伯仍兼都御史辛丑出宁夏又佩将军印充总兵镇大同移镇延缓计功加太子太傅岁增禄四百石内阁万学士忌公功名太监台臣承其意论公生事夷狄作诗怨望罢公为民适居安陆弘治初公上疏愬冤　诏许还浚甲寅复左都御史致仕丁巳陕西三边大扰　诏加太子太保总制宁夏甘肃军事入见　孝皇礼赉稠渥又出塞袭斩贺兰居虏百人还所掠人畜兵械加少保兼太子太傅又言哈密屏我为外防向为吐鲁番所破逐其王今吐鲁引罪献所侵地宜封故王以守未报而公卒后西夏不靖至许襄毅克复哈密乃定如公策云公两取孙氏终取陈氏后孙氏封淑人余赠封夫人子四长春次时皆锦衣指挥佥事次昊次昕女适都指挥梁珤孙男八人女五人公生宣德丙午十一月五日寿七十有三公姿表英奇遇事慷慨自许闻解至决无俟度谋久膺帅寄身自历战边徼险易虏情眞伪将品士势定诸胸臆谈如示掌出奇取捷虑成而发必中颠倒才知柔驯辩强皆乐为之用又精吏事判案章奏口占授史曲当理情为诗跌宕快爽能道人意中事闻者解颐在院举御史屠滽佀锺杨守随王浚可大用后皆著名夫自古君臣论治虽虞帝禹相皆忧三苗至末造夫子称恭巳正南面然禹犹狙征夫子作春秋予伯抑楚何哉盖夷狄人面狼心虎猛熊突不可以德柔礼训苟肆之猖斁伦纪醢民命奚所不至晋失筭五胡乱之宋内金币积而成元之盛然自汉以来文儒矩臣不足与议兵往往别求雄豪□驾之才夫君相者天下之枢君明相忠准天惟乂则人咸用情剂量才受裁抑过举彼大厦明堂岂一榱之任邪铭曰　大明御天道迈千古复我文明放彼丑虏　文皇至勤立马阴玄敻哉大漠绝却狼烟惟丰而解惟愚是事窟虎堂阶谓可驯只英英太傅天子才雄肃台秉宪荒徼治戎兵不大创虏侮不绝我甲我冑往捣其穴虏曰遯巳西域底宁二十余禩庶几寝兵嗟兵犹火焚自不戢奇事生疑累功起嫉滔滔汉江公宅其濒吉祥载酒句泣鬼神边再不宁勤公载托嗟公老矣遽翻冥漠嗟嗟骄虏今炽如炎谁其迩之不畏其惔军亦罢止官靡资止畴扣天阍起公夷止 

　　

　　【休集 / 卷之八】

　　史论十首 

　　政议十篇

　　【史论十首 】

　　鲁庄公

　　申生论

　　里克论

　　赵盾论

　　季札论

　　魏征论

　　宋复雠论 

　　岳飞论

　　朋党论

　　许衡论

　　

　　洹词卷之八　　　休集

　　史论十首

　　鲁庄公

　　崔子曰春秋志文姜之恶极矣庄公擅一国之命帖然从之古未之有也论者失其情而衍于辞且欲制其&#62672;&#63140;业从胡得为笃论哉夫季友之祥庆父之才皆可君鲁也文姜失行国人耻之故敝笱诸刺兴焉齐襄立庄以示德庄公籍舅以自固文姜挟宗国以愚其子慑其下彼滛邪之迷不惜其夫之弒奚有于子之废是故狩禚围郕伐卫归俘待齐女之长主王姬之昏&#62672;&#63140;业&#62672;&#63140;业焉甘役于齐盖襄公之威重矣文姜之术狡矣尚何&#62672;&#63140;业从之制哉夫笃于义者利害不较其等全其仁者存亡不酌其取一其重者昵戚不槩于中如庄公者痛父复雠而巳他无所忌焉是故居文姜而饩其养责襄公而绝其使枕戈衽干衣衰食粝号泣于王求助于与国明大义于鲁之臣庶治兵畜锐观衅而东以身委之天下之恶一也宁无恻我之不幸者乎彼楚旅一言士如挟纩秦绐怀王项羽犹得而假之况乎父子君臣之相为寔人心之不容巳者哉惜乎庄公既幼而愚又无石碏子犯之臣庶公子者方观变而徐图其利幸其小安忘此大怨悲夫右上篇

　　崔子曰鲁桓公孰弒之文姜弒之也桓公谪夫人之滛夫人以告齐襄而公薨于车盖夫人与谋也鲁桓弒兄而立每自危焉结昏于齐归田于郑成乱于宋汲汲焉授三强以自固尤属望者齐也其受凌于夫人久矣故曰弒君非一朝一夕之故也公薨夫人孙于齐畏鲁人讨之朼当是时鲁有良臣以其君义无利国之心人思奋戈而为之刃雠则天人戢其恣齐襄失其挟矣母子虽至恩也然文姜大恶无所容于天地之间子不得母臣不得君声斯大义夫人终孙于齐矣不然寘诸别宫俟其自谋可也鲁方幸安佚贼夫人何惮焉如齐如莒宣滛于众而无恧容是相安而习兽行庄之冡政泯如也夫藉人以利者害斯随之怙强以立者削斯及之彼见利而后利我彼有取而后强我苟其力之足致者母弗饫也般卒闵弒鲁再罹妇祸也杀恶立接齐三成鲁乱也其不亡者幸耳故循义为利者不窒强礼以立者无敌诗曰自求多福大国何与力之有 

　　申生论

　　礼子曰孟子有言有求全之毁岂不信哉予读左氏至申生以谗见诛未尝不垂涕也及见后人责过申生则又低回太息而深闵其不幸嗟乎昏如幽王故褒姒得以逐宜臼庸愚如卫灵故南子得以奔蒯聩彼晋献公者寔奸人之雄也绐虞伐虢一举而就如制鸡犬齐桓公信义布政于列国不能致其一来岂一姬之知所能欺而使之邪盖耽于邪嬖废适立孽之谋内决久矣金玦之佩偏衣之衣二伐之役国人咸知世子之将危姬告优施曰君许我杀太子立奚齐矣申生巳践东朝之位国之属望而归心者也重耳夷吾庶公子也莫适主国故二公子能亡申生存则晋终非二孽有也故献公之必杀之也申生如被恶名以出献公犹欲甘心焉为宋冯之受伐为长万之赂获父恶愈着身死为逆孰若受命自裁之恭且安乎夫反常之祸辞难明也快心之忿情难什也世子之虑□矣其心纯乎仁未可以轻訾也 

　　里克论

　　崔子曰里克弒二君春秋于奚齐曰其君之子于卓子曰其君何也夫献公嬖滛妾宠邪庶必杀太子奔二公子而后传位奚齐虽父子至性耆俊忠言一切藐之矣曰君之子见国人莫与也独献公欲之耳及奚齐被弒晋无先君之命可承易邪反正废狡立德非当国大臣之责与献公将杀申生独难里克施优说之克中立而后难成奚齐就杀国无谪言则克之才与权观晋矣当是时因民之愤藉秦之力迎重耳立之如齐迎小白鲁友翼僖则晋即定也顾狥荀息之愚立卓子意将绝乱源而启后图夫君何物也而可移于尝计哉才足以明贤权足以讫事而缓贰其图谁之罪与是卓子者乃克君之也嗟乎事当两难有义会之势当丛逼有几枢之执义宜申戒乎犹见几宜豫戒乎岐微乎微乎藏于显形危秋危乎变于立谈其易也转圜其难也倒海其是也生重泰山其非也死贱微蚁晋再乱而君再弒息就死而克亦戮是故大臣国之寄也义为臣干知为政君断乃节辅需乃事贱迟疑计待而势更矣奈之何哉 

　　赵盾论

　　崔子曰昔儒之罪盾详矣然而有遗论焉夫盾之将难晋遇死徒以免灵公之弒亡一节臣盾之疑君越矣晋襄卒迎雍于秦巳遭穆嬴之迫不得巳而立灵公是置君在盾也灵公少志不在伯盾会君伐国穿亦侵崇然则公之欲除盾得非年长虑易畏其逼与盾非手弒君者情状深閟又名贤大夫故董史及夫子指其迹以诛其心婉讽微指严乎斧钺夫果忠君虑邦谏不用去尔越诸异国如宋哀鲁羁谁得以弒逆加之夫因难而逃阳若避然阴假手于其党巳即返国执政首恶何辞故曰亡不越境又曰越境乃免盾之权富强宗岂能弃而不返哉盾固心服董笔矣嗟乎柄臣不可固权中才不可世政昔鲁乱矣季友忠而僖公立及意如逐君矣晋乱矣赵衰文而文公伯及盾弒君矣其始也托臣贤而政攸归其久也丰私家而权不复贤而贻患于国况其它者嗟乎御臣之节承家之忠固不易能哉

　　季札论

　　崔子曰更至者事也凖权者义也不察其势望以所难居不量其后处以所近安戾愈积而义全损矣盖后人迂泥之僻焉尔季杛春秋之哲人也不以爱子伤其性不因宝物违其心闻乐知德觇国知终如此其哲也曾谓于其宗国而忍付之颠越哉夫立适者常取贤者权常则一夫可由权则众贤斯举以禹之圣不能袭尧舜之让盖顺时宜民之道非巳可得而强违焉季子逆见其国俗既狡而王僚暨光又皆喜乱而多才攫国攘位后必有之吾既莫之何也巳吾洁巳以勿始祸自靖可献于先王虽废先君之命姑全其义盖叔齐之流也后人议者曰季子非中庸季子寔祸吴国故春秋书名以贬夫季子聘□巳三十年而后光乱作圣人之仁不如是之深险也春秋即此事以着义比见事以较情乃豫举其人失中之行而贬之且甚逖也春秋有是例与楚椒秦术复将何以为义邪故五经之失学莫甚于春秋

　　魏征论

　　崔子曰语曰有一言而丧邦者其魏玄成之谓乎自汉之亡也戕于董卓列为三国歼于五胡刼于篡夺分为南北竭于奢隋中间民命邦伦冺乎碎矣唐秦王负神武之略亶聪明之实五年而天下定夷氛清征辅建成乃日以杀秦王为事果遂此谋则彼建成元吉之昏狡必不足以荷大业宿雠悍将并起亡唐生民之难伊始论者曰王魏事太宗犹管仲于桓公先罪后功殆不其然夫齐襄不道子紏小白皆庶公子无君国之分其传辅之为旅避害襄公被弒齐臣远虑协舆情而迎桓公夫定乱以贤勿以次受立以众勿以党变之正也建成则命太子也固异虽然论征者舍其丧邦之大而訾其事雠之细何居秦王斯世是寄亦岂可坐视宗社之灭哉但玄武之举遂斁纲常惜乎其无需也嗟乎知莫大乎择主忠莫大乎寿国义莫先于居身征也知建成之莫可辅而早去之复佐太宗可也拳拳然思安庸储之位然杀秦王讨黑闼之外忠言长策无闻焉或曰征负伯王之器欲辅建成有为而以王猛自处也不识建成其符坚乎益彰其闇也巳

　　宋复雠论

　　崔子曰痛乎宋高宗之南也父兄絷矣母妻虏矣守险而险失恃兵而兵散夫取天下者乘人心而巳矣宋自王安石用事继以惇京小人之害古未有也窬进而佯退图利而援经倡邪而任道其雠君子也殒其生又伐其死排其犹又灭其学诬其罪又载诸石扬于朝一工之末垂涕而畏公议易曰包无鱼起凶元民而济有是理邪然则宋不复兴与孟子曰虽有知慧不如乘势方金之下汴亡帝中国之志而民初遭虏虐思驱而去之金人立昌及豫旋师大漠高宗若能政任李纲兵授宗泽贰以韩岳紏两河之忠义雠可复也是曰顺人岳飞朱僊之捷虏慑民悦高宗若能内任赵鼎参用谏争招携惠服明罚正典雠可复也是曰乘胜夫何汪黄间其交秦桧胁其主臣身弗保何助于国巳而金谋既成逆豫再废策士材臣効能宣力中原之胜岂易窥哉且夫兴灭振颓复土拓国必有定规以包之实德以充之言其下者子产相郑孔明立蜀王朴兴周皆功运帷闼而効收远荒宋之君臣任人也忽邪忽正修事也忽暗忽明议制也昨是今非虽有一二臣然而张浚失之罔陈俊卿失之懦赵汝愚失之疏其它末乎无足赖也奸人贼相甫罢即作譬之延藟丛棘蔓引根滋莫克剪伐儒者迂辩疑学角胜成敌小人遂因之立禁以排异巳宋亡而后止然诸臣犹眣目而非和议攘臂而任复雠徒为简牍之赘巳尔

　　岳飞论

　　议者曰忠武之屯朱僊也中原咸思附之盍违诏而复旧京弃小谅成大绩不亦茂乎崔子曰不然易否之观曰有命无咎臣之事□无贰适国之遭难须共济理反直者谏可也拒则止事隳成者请可也专则悖吾既逆命矣何以责下之顺哉高宗孱王也亲见父兄母妻之辱甘于窜伏而不敢奋盖畏金人犷悍难以绵地之力与角也故桧之言与之投使忠武抗而北也或罪其违诏而叛名之将何以伐狄乎语曰同力度德自王安石用事以来宋失民久矣彼兀术者非折棰可下也且胜负之几大智难料郭李尝败于思明矣况力十于思明者乎夫民之苦虐者投仁以生也厌劳者望我以佚也斯二者忠武岂得而遂哉桧小人之雄也彼小人者吝于谋国而捷于蹙国拙于用才而巧于坏才人将有为也掣之曳之必穷以促使自失其据而兼丧其名以实其言卒亡国而后巳忠武果北桧之甘心快忿者一端而巳夫至此复安归乎夫帝王捄乱之道二曰德曰相将其末焉耳是故附众以仁招携以德迷方无悔者始讨之而吊其民故德九而兵一管仲范蠡佐伯者耳齐作内政而后攘楚越生养教训而后报吴盖本摇者枝披其心防隙者水毁其成夷狄往来之忽固非邻国之守然彼君相如此徒责功于一将不然之甚者唐李光弼一不朝乃至愤死非代宗同难故几不庇其宗是故忠武臣节周矣若夫成功则天也君子无费辞焉

　　朋党论

　　崔子曰王者之政公与平而巳是故以通民之志以定民之趋无以激之嘅不生无所郁之势不涣故曰无有作好遵王之道无有作恶遵王之路夫水至静也触于石则其声鍧鍧然木至植也荡于风则其枝摇摇然故不公必生异心之民不平必成告讻之习三代而下汉有钩党唐有牛李之党宋有潞蜀朔之党皆起于季世闇君政陂命乱焉尔方其盛也君相明忠风化浑朴贤必上佞必下道所共由怨亡自作其衰也及是用舍仕其我便刑赏决乎衡准贤则斥则柏舟起叹佞咸升则尹氏被剌上犹不之省乃朋小人以与下雠于是一熏一莸各因类聚或掎或角皆尚力竞汉之党基于和安之代窦宪梁冀之敢僭杨震李固之受戮君子私忧邦殄思以直躬清议而存之唐之党积于德宪之际陆贽裴度之外延龄鏄吉之宠小人窥视权利立交倾轧宋之党出于熙宁元佑之承安石惠卿之售奸诸贤之投劾而遯学者护守业术搉量胜负宦竖憸臣各乘鹬蚌之持以肆渔人之取夫汉之君子忠而昧于时所谓知进而不知退也唐小人贪而忘其躯所谓安危而利菑也谓汉为党是罔之也谓唐为党是誉之也小人利成则争贼其肺腑而恬何党之有宋诸臣如洛之道朔之节可观世矣盖若独大其有以臤乎人者之心也易曰同人于宗吝其可得免乎夫达于天命之谓德推而通之之谓道举而措之民而宜之之谓功异裁同制之谓教曲涂隘港求遄舆楫强能独知期合契符未之或济也党碑树止金虏蹂之逮其南渡兹风愈煽士议未一宋社巳屋夫忘国之大雠字训是辩舍吾之固有师承是专卒流于空谈靡考于实绩孔孟之道犹老庄虚无之诞嗟乎政之偏也始于快巳终焉丧天下学之偏也原于任巳终焉误国小人之害不与是可不惧哉可不戒哉

　　许衡论

　　崔子曰圣人胡为而贵由或也礼义存焉尔胡为而贱夷狄也弃礼义焉尔中国而弃是斯狄之夷狄而知慕是斯进之是故楚乃春秋之深诛绝者也然桓文任伯皆缓佚弒君之贼而楚旅能讨征舒春秋略其假而予之故曰礼失而求诸野不愈于大放乎昔中夏陷于金虏百年而后元兴许子之乡为夷域而自其先巳臣夷矣狄之虐也日甚民之存者如发仁人者忍坐视而弗救哉世祖知许子于潜尊其道以隆礼故阶之以救乱可也虽然许子未尝以其君帝也召以议道则往召以制官则往召以立教则往召以作历则往舍是无往焉是故储师不尊则辞礼不继权臣不诛则辞乡教有敕则不宣问伐宋则不对居元之朝未尝久淹也故程氏朱氏之学禁于宋而元兴之儒者之道灭于金而衡起之若夫化夷为夏如古王世斯变通之德不同久专之积乃致矣或曰刘因之隐非与曰元取刘子于名刘子出则为食于夷是故危邦夷朝任道则行徒禄则违可也尊德则就具臣则避可也

　　

　　【政议十篇 】

　　均田 

　　核举 

　　重辅 

　　简侍 

　　省官 

　　师田 

　　本末 

　　修礼 

　　订学 

　　通议

　　

　　政议十篇【 均田　核举　重辅　简侍　省官师田　本末　修礼　订学　通议】

　　崔子曰三代而上井田封建其民固故道易行三代而下阡陌郡县其民散故道难成况沿而下趍至今日乎然性之善感乎心未或异也顾系乎主者予三农之暇作政议十篇制遵今道循古合之人心不激不随期之可久 

　　均田

　　田之不均生自二豪贵宦多赂富室多财颛肥饶之区擅山泽之利富民又以余田窜仕籍业贫民仕者优力役贫者代输租谚谓富人家谷贫者官粟者也富则曳丝席绮侈以相竞贫者衣食下同犬彘牛马痛哉近者有司立法均田昼丘计亩三品征税惜其付之吏胥高下任其心众口稍喧尤为二豪扇摇欲坏而罢之旷代而举事偶噎而辍餐惜乎夫田均则事均事均则业均无甚富甚贫之家则俗自淳古使民不过三日今厨传之供驺从之烦百倍于往州郡一下吏出乘舆列骑拥于衢术隳制度夷等威视而泛常宜仿古限田先禁兼并召集每丘田主共辩肥瘠高田宜潦下田宜旱互乘除之然乃定等分租凡臣非将命毋得乘传洪武制官人从有定数各严立罚以惩不遵夫水旱之虐圣王遭之秦废沟洫杜撰阡陌汉以来良吏凿渠致富吾相自磁至汤纔越百里有大川四滏漳洹汤秋潦之溢坏禾万亩榻侧灶陉悉变沮洳古所开十二渠俱湮推之他方可知巳前元劝农法良史臣称曰王道去今不远可稽而举夫敛薄则用足力余则农修水泉之溉督劝之警又出山泽使贫者得业如此十年家可使给是故礼教兴而颂声作矣 

　　核举

　　今之士学校教之举业科目取之文词非古也然不可废焉措成周每夫受田百亩死徙不出同井联之以比党教之以乡大夫正之师氏升之司徒六德为本六蓺以翼是故亡饥寒空其身亡奇衺岐其心处服孝弟出效忠顺迨乎德衰臣叛民失业士失学国则谖力是先士则投好宅心孙吴以兵售李悝以农售苏秦张仪止掉三寸向动士国弁髦其主薤醢其民四豪养客乃至甘为鸡鸣狗盗者向使有田生之有学拘之有科目进之不至是也苏秦固曰使早有负郭田岂能佩六国相印哉　国家造士纯用经术然士诵之求仕鲜以禔身旧法里老保其行试而升之学再保其行试而考之省此里选之遗奈久巳弃之况民各散居迁移靡常同城而不识面闾巷细人之见无出财势长吏不四五年非以微劳迁即因小瑕黜是以止凭科举曰付之公道故试而得人若博之中呼也试而非人若博之遭负也何也非有参验之详而观察之可赖也自设官督学有司以事有专职委而不治督学者几岁始一至事烦日少无&#62730;&#63140;谷施教故士益荒从今宜岁令县令察举民生十五以上能通四书及占一经性淳行谨者上之守而登于学其轻狡者虽才不取考校黜升责之太守督学官间岁验其当否以施惩奖士得第铨司精选其才斯量授之任严考于课必坚守其法间有幸举者不延矣夫养士在乎学董学慎其人成化中提学御史孙鼎之贞孝陈选之清方士奋其修正德末御史萧鸣凤惩恶严虽才不贷副使魏校敦行急受欺不悔二君皆遭构去呜呼学校何由而正哉

　　重辅

　　周礼&#62682;&#63139;豕宰贰王而治天下春秋列国之兴亦相一卿夫求才必于世取善必于众挈纲必于一一则和洽而亡戾争和乃太平之阶也戾则荒乱之媒也我皇祖赋睿圣而起布衣运制六合创出神造羣臣虽刘基之知宋濂之博通俛伏受成嗣主莅政咨询是急六部分隶各胜厥掌故　皇祖废左右相设六部　神宗建内阁参机务岂非相时通变之道乎永乐初以翰林史官直阁后必俟其尊显而方登简平章之寄俨若周宰国卿是故削相之号收相之益任愈于前当用慎于今养望于素坚操于誳表能于试显拔于萃特崇于礼流品非可限历考不足稽矣　英皇复辟亲擢三贤【 薛瑄岳正李贤】正德中逆瑾窃政囚戍元老奴仆端揆犹尊内阁刘文靖谢文正之怨止于禠秩顾近世之选者惟曰淳厚宽详守故习常是特妇女之柙躬乡氓之寡尤岂胜大受者哉是故约巳让善如唐怀慎是之谓德忘死殉国如宋君实是之谓忠防细图大如汉张良是之谓才不然鄙于人主贱于六曹隳国纲靡士风昔文帝固宠邓通必展申屠之直钱若水感昌言之见薄即辟位而去夫有君之笃托有臣之自重胡患于不治邪

　　简侍

　　伊尹曰任官惟贤才左右惟其人官者言其宰画丞弼是也左右者言其比近侍从是也丞弼君畏之侍从君亲之畏者匡德于显明亲者翼善于燕闲今翰林诸臣讲经帝幄懋学储贰侍从之最也往年论治者欲举　祖宗故典令其分番入直以备顾问承望颜旨宜入警劝予闻王端毅公曰此多新进年少兼有轻才憸德启君多事乱君用舍者不若止行章奏下诸外廷则邪正辩白易于捄弥此或一论也未究厥原人主孤处于内宦妾巧黠蛊心移志者何限夫有玉者珑旃有刀者错旃不养才而恨亡良未成器而叹不利末之何矣今制进士及第之外选其才行者曰吉士读书中秘三年而直史馆顾教之文词声律之靡启其校试高下之争厥名伊美考效蔑然□择廷臣知道立德者为之师亡则求诸山泽耆宿与之讲服圣人存心行巳之道乃切劘治体参酌古今之宜要之必行无獘候成而官之诗曰有凭有翼有孝有德以引以翼庶乎收承辟之功而免于端毅之讥矣 

　　省官

　　皇祖设官分六部以万务两谏拂其愆违责郡县以六事按察究其污滥自大夫以下必三考乃进二阶是故官简而该事约而举功久而就自宣德至今额外添设奚啻累百不督之勤工乃为之分责不亦谬乎况乎下多汇进之才人怀速化之望添官则缺广广缺则易转幸门聿启居亡固志事至限守而逃难事成争知而让过夫一人而牧十羊则戢一羊而用二牧则骞夫子讥官事之摄老子着烹鲜之喻此今所以士节不厉狱要不结役烦而民惫也故集其文案则束牛腰稽其实绩仅同蚊翅姑言外服赋税学校捕寇治讼充伍百工之技郡县所理使县精其成府可逸矣使府精其成省臬可逸矣故省臬之职别勤惰核廉贪予能翼纯而巳事连两郡而不相下害出大豪而难摧则省臬当之今守巡之外别立数行&#63141;&#63112;彼高坐司署止以行移相羁维属吏不奉谈小民不知名正德癸酉予奉使大梁过汲郡两监司啧有烦言治兵者厚其卒佥用富户尽蠲泛伇曰胡有责人于死而恡其轻者乎治民者曰卒止捕贼非战也率优其富者贫何以胜役哉予谓之曰铣请以医喻有人外疡而中瘵疾医曰用温补虚药之而疡炽疡医曰用凉杀毒药之而瘵剧不若使其人自酌其虚实缓急而调摄之监司皆服推之他可知巳是故遵皇祖之制革内外员之赘事核其眞斯信之工核其缴斯器之才核其蕴斯举之誉核其直斯褒之毁核其迹斯下之母尝私劳毋尚虚名毋宥纤恶毋承巨势功行表卓即陟大位如西汉故事是故一核执于上万眞积于下矣

　　师田

　　国家有汉之全盛亡其强亡宋之苟安类其弱盖由士业草略登仕太易鲜治经世之学官多牵制迁代太数不予专断之权弛而亡支莫甚于兵往者蓟贼刘七穿窬小丑蔓延万人朝廷遣官命将费三省之财调两镇之军但尾之而行莫能设伏出奇一鼓取绩至狼山为风所覆然犹献俘勒铭上下胥庆旧制县佥民壮即古土兵近年增减靡定且户各分门番更月易多以佣奴充之但可具役使之擒贼如驱羊而入屠门也宜制大县四百人次三百人又次二百人两户醵出一人分为两班闾中多有便射精技多力喜鬬之徒令之顾代不足则两户抽一拣拔悍劲授习武事登其材武者为队长直者守城缉盗休者力田树桑乡立保伍五乡一长平居讥察逋衺小警团结以守夫民贫为小盗应倡而聚然后大每乡严则县靖每县严则府靖推之天下皆然嘉靖癸未盗王堂起山东转掠河南予守侍读在朝大司马彭公咨于铣曰非调边兵不除铣问贼中有边人乎公曰无铣曰贼恃一刃能驱民从之　朝廷赏罚明重乃不如一贼之劫乎前中原及蜀盗咸用边军彼知内之弱而致轻今又资藉之万一恃功恣求后难控御土兵未历战气索而怯如调保定达舍在前土兵在后总之一将古云习贯如自然既可平贼我兵亦练彭公如铣策奏行不月王堂乎明年甲申秋大同变 

　　本末

　　治有三要曰重农曰抑商曰道俭夫农苦以获粟商坐而取赢农业布野商藏财笥故一切之征农靡孑遗商若罔知非挈商积以敌农产而均之天下趍商矣民既厌农工必卤莽食则不足即有连数郡之荒忽然数千百甲兵之馈于胡取办唐德宗父子寄命韩滉之贡是时有珠山银海奚济乎夫贵难得之货来遐方之珍羣饮之生博丽娼之滥志斯商重而多故矣夫家衍一口日供三饭比岁当千军一餐之直向令一人共之无不骇而走也今官多滥征既有马丁而又应驿既输官税而又领户既充隶而又薪银既取户金而又醵甲钱司空征料有司兴造搉货抽分曷可殚记豪右之擅官守之渔不与是夫宦贵民富争侈竞巧转移风尚浇淳散朴论者往往病之恤令禁旨徒贲璧尔昔齐侯恶紫而国人不复服其价乃大减宋仁宗抑珠价亦然于乎苟非上下以忠信恻怛之心临之诚文巳哉诚文巳哉 

　　修礼

　　孟子曰遵先王之法而过者未之有也今可信者典谟鸿范无逸立政诗数十篇而巳然多举槩究本制度详于三礼仪礼精义而繁文周礼大规而猥事戴记博识而鲜效或曰周礼周公未成之书或曰成而未用固哉斯言圣人履即道发即宪岂如后汆揣摩编缀乎若曰未行则刑措鸣鸟何由致之盖周末妨列国之僭者礼也故皆去其籍孟子巳不闻其详邹鲁之儒搜猎故典采合旧闻为书精粝眞赝兼而存之今宏纲切领似周之章余鄙屑冗琐必东迁列国之异政也如今之例岂皆　皇祖之创乎礼者人心之理也协之以同然百世可通也今王祭无乐大臣无庙仕者不奔祖父母之丧无功缌之假冠婚任俗饮射故事民无定止而涣士异学而莫正伶人道流秉礼司颂齐民下贱踰限犯分虽有洪武制而废夫国无礼犹水无防人无礼犹室无基冲啮圯毁有极哉宜诏征四方明道奥学者萃于京师准以典诰案以三礼参以诗之咏孔氏之遗言皆比以今之法宁要毋繁宁径毋易裁成明典行天下垂后代俗同德一邦其永延于休矣 

　　订学

　　孔门之才尝列四科此计成之辞非教使然也自先圣殁立教靡准人就其资之所便遂有笃行而闇敏闻而鲜守者夫先王之礼六德六行六蓺以端蹈迪以周泛应春秋教以礼乐冬夏教以诗书所谓余力学文也两汉学者力于孝弟忠信谨于贫富进退及宋禅氏行元老鸿儒向溺空教混而入于儒鄙谨礼为嚼木病坚操为滞着虽程氏之徒亦曰先静坐求未发之中夫中庸之教慎独者存性也自忠恕以往至于九经孰用非性孰功非慎本立道生则操存始中乃德成之状夫诚意而后正心无欲而后静虚固有伦序今人未能立而先拟济翔得乎其言似该而偏其工似密而疏溢于陆氏滥于杨简徐霖认心之灵觉为性汪洋凌躐肆厥诩语轻六经曰脚注斥论语支离黜大学非经谓圣贤有不胜诛之罪达磨贤于孔颜矣夫先圣存则人亡则书后贤躬行有得言之翼圣奈何迷者误用擿寻章句剽旧旨而撰今辞继考亭而兴者标此为的深穿力凿靡不极乎易主箕子曰荄滋书改治忽曰始咏春秋争婼舍周礼凑司空衍太极置卦画白纷丘殉无济生人豪芒之用其异道靡词禆谈野记之文发于谖致术包强胁之政不与是今秘阁之储书肆之板士夫好古之传写积则充栋载则汗牛学者如入武库如游富市浅丽易悦深淡难知炫目滥聪道眞遂蔽甚者崇虚趋迈鲜可检实夫舍梁肉而甘蚬蛤恶识正味哉昔丘坟索典烦难夫子删定而垂永矣今宜祖述孔氏宪章颜孟论证程朱循大学论语曰工止诸孔颜曰师芟非圣之诡剪汗漫之浮火异端之蠹虽大儒所作亦参伍去其复篇存其章章存其句句存其意简斯精精斯达矣 

　　通议

　　客曰田不画井而均士不里选而举或者未知本与荅曰事久坠非日奋之兴道未明岂冥投之袭今田有定业业有重直夺彼予此谁其甘心夫介沟洫立夫遂别等异非十年不可令如卓茂守如龚遂未考巳代谁与竟绪古者蕞尔之国必有贤哲寻常相语亦称先王虽朝颠公道而乡尚清议今士夫结□植交荐巳难据况细民乎此非可卒议也夫治七年之病不追致原不养生气虽得三年之艾蒸骨瘢肉奚济乎中庸谓性者天命也率性者道也教以修之上古邈矣尧舜乃可得而稽焉曰人心惟危道心惟微惟精惟一允执厥中斯统与父子有亲君臣有义夫妇长幼有别与序朋友有信斯目与直而温宽而栗刚而无虐简而无傲斯功与是时士有田可生有业可修有友可观嚣嚣焉求尽其分安于终身一旦为臣治人止推其心立政乃出其素昔稷契皋夔皆圣俦然各治一职老而不易同志协德天下安而我不与焉譬之御人口叱目视手调足践共行一车譬之舟子或棹或柁或帆或绠共流一航一人一心也众人亦一心也自是代则降而道永传民或表而贤不乏商周之际事出创生无古可范是故太王之授泰伯之逊王季之友文王之臣三仁之生死伯夷叔齐之逃周公召奭之佐自靖各献咸中天则故曰天下同归而殊途一致而百虑自孔氏殁至教星垂士趍下武后世曲学伸志假霸捄时犹曰及人号曰学孔氏周览暗举以为博组华织缯以为文溷老释为眞传名是昌而利是窬间有朴行勤干者出相率而鄙为肿木痝肉呜呼今太学贤士之关立教之由始择有道为师仰法二典定矩孔颜修积分之法止拨正历养之专且久斯可大成然后上其优者于吏部使分掌州邑之学隆其遇礼增其禄禀使各择里士教之成则又使分掌党序之学每三年上其成者试于乡昔许仲平氏在祭酒举其弟子姚燧耶律有尚为属盖恐异言小道之败成也周子曰师道立则善人多斯朝廷正而天下治矣 

　　

　　【休集 / 卷之九】

　　松窻寤言

　　

　　洹词卷之九　　　休集

　　松窻寤言

　　癸巳腊予屏迹静居致观复之功表侄李生栋遗予古松一株若偃龙之状曰阅岁十有五禩载列窻侧共守寒节是冬天气和煦笔砚调适乃援笔从谈得八十一章取诸考盘寤言是命义不诠次词亡因袭粤若是非俟哲人正之崔铣识 

　　学不志道乃冥行也道不法圣乃曲涂也圣莫中于夫子道在修其伦纪是故发诸孝弟主诸忠信出诸强恕比诸文密其节大其规远其止待其定履后博诸先儒之言以尽参验之详可矣　　　右一章 

　　心学辩乎善恶而巳矣功在研几善原其所为恶究其所自明以申画果以截植则善日茂而恶日消二者未萌也敬以持之则发于恶者鲜矣是谓立本　　　右二章 

　　孔门之教孝弟本也忠信基也躬行实也文以翼也信而斯立立而斯行毋躐等毋玄言毋过论譬饮江河人人足量　　　右三章 

　　天予汝明而覆昏之天予汝德而覆贼之天困汝穷而强达之天困汝贱而强贵之尚足与言性命乎　　　右四章 

　　汉唐铭墓之文简宋则繁固曰秉笔者之辩亦由汉唐行事宋人建白尔伊周书纪其御变张萧史载其兴邦贾谊董相之策匡世可也相如雄之赋毋乃滥乎　　　右五章 

　　日诵六经不力行则得其字尔心无定静之力则行乃迹尔故孟子曰不着不察　　　右六章 

　　修巳者天理人欲之消长治国者审君子小人之进退非德之德似忠之忠君子其早辩诸　　　右七章 

　　士患见不高高或流于虚患行不果果或涉于麤言顾其行无虚行履其平无麤大言者难与适道尚气者难底功 　　　右八章 

　　大学其作圣之的乎莫先于本末之知莫急于诚欺之辩是故知本之当先故推平天下者必原于格物知末之当后故充格物者斯极于平天下约之皆修身也淇澳烈文格物之序也仁敬孝慈信物之目也康诰诸文征诸古以列其次也新民而明明德之体全矣挈古本引淇澳以下置之诚意章之前格物玫知之义焕然矣实乎此者诚也岐乎此者欺也 　　　右九章 

　　古之好异者以明志今之好异者以昧心夫正物之谓格至理之谓物今之异言也则心当何工而至善有别名乎圣贤之道如日月五星定位次行工何点缀求异而不求其可循与否祗以抗名哗民而巳非昧其心与孟子曰良知良能知能心之用也爱敬性之实也本诸天故曰良今取以证其异删良能而不挈非霸儒与　　　右十章 

　　碑志盛而史赝矣唐诗兴而教亡矣启札具而友滥矣表笺谀而君志骄矣制诰俪而臣报轻矣贿币流而贽礼失矣举业专而经学浅矣登第易而全才蔑矣　　　右十一章

　　君子不幸而知于小人宜早决绝焉小人岂诚于好德者乎姑藉以厌羣论矜巳党焉尔易曰包承小人吉大人否包者外相容也然内实异也故否君子小人非可共事故熏莸不同器比其睽而去之巳污身矣荀爽之于董卓杨氏之于蔡京范相调停可丧邦也易曰介于石不终日夫子赞曰万夫之望　　　右十二章

　　子游曰丧致乎哀而止盖言无所不用其情而后巳是故恸悼哀之发于心者也羸黑擗踊哀之发于容体者也粥与水哀之发于饮食者也齐斩哀之发于衣服者也苦由哀之发于居处者也致云者推而极之也五者一不至不可谓致欲短丧者何忍也然孝子之心曷穷故曰有终身之丧或曰而止者不可毁以灭性也论者因记礼之词而讥其过高者未然也 　　　右十三章

　　棘子成曰君子质而巳矣盖老氏之论讥孔门修乎文故子贡甚言无文之不可不如是莫能矫之譬诸黄以去热附之捄寒事有适当夫子亦曰礼与其奢也宁俭盖非平居之衡言也故前贤之义毋轻訾焉 　　　右十四章

　　中人不怠可以寡过老而懋学谓之有终 　　　右十五章

　　慎独其学之枢邪口然而心违貌勉而志反事改于发念义就于袭取皆慎之蠹也功如桓文词如贾马勇如贲育玄如庄列如其心之驳何假之也外之也激之也驰之也夫鉴非雠人而妍媸别衡非私物而轻重适大气普物而植者受洪冶内金而良者跃　　　右十六章

　　知之斯果行行之斯眞知夫帝都之盛贤愚皆闻之问诸人考诸图参五比量以求实不若身造而观然后心说其盛矣 　　　右十七章

　　强傀不如积感考辞不如玩意发事不如默成动求不如静养 　　　右十八章

　　明明德之要其惟顾乎心常存则本性见静也湛动也照是故提撕之而巳矣夫明目视之豪芒莫遯也瞑之虽泰山在前闇如也瞑吾之顾者其怠与荒邪 　　　右十九章

　　人心有邪思有妄念邪者贪也妄者觊也贪其所可致觊其所难得愈动愈驰愈驰愈远是故有之即思觉之即截或澄心或究理或举圣学久之则定矣　　　右二十章

　　学者改过追索其动念之故而除之斯不萌于再　　　右二十一章 

　　学者有二病积学未厚而用之遽养德未足而谈有余　　　右二十二章 

　　读经见之行事因事验其经旨是故卒至不骇可以御变矣迩言不狎可以出令矣小物克慎可以举大矣仆婢服义可以使民矣 　　　右二十三章 

　　接凡夫闻俗论应乎默乎择其可应者推义而正言之可也　　　右二十四章 

　　心在焉谓之敬由中焉谓之诚循性焉谓之情合情焉谓之恕发恕焉谓之忠 　　　右二十五章 

　　古无闲民士有定业兢业者实功也闲散者虚乐也学记之教有七正容修职而诵说居其一今之士终身诵说其下者习非法言也噫獘久矣　　　右二十六章 

　　治世淳而尚行故士观而善衰世漓而滕言故士起而哓古人一道德则俗同矣修行之谓也要君者无上非圣人者无法非孝者无亲所以距辟行定民趍正天彝也与后之辩故训角字句者异矣 　　　右二十七章 

　　良心丧而民趍迷民趍迷而公论淆上无以御其下下无所望于上则诗亡矣人之恶不见非于时议贻迹于策书则大奸横而莫之忌人欲流而何所极乎夫子惧为春秋明王道申周典别是非着劝戒也奈何乱于传注三家犹有准也自啖赵而下创未有之事【 如季姬使鄫子来朝之类】任独知之见谓之实录则凡言陋笔以卑之谓之书法则碎文苛例以浚之迄今未明也非后人之责与 　　　右二十八章 

　　曰会曰盟曰遇志私交也曰朝曰奔丧事王之礼废也翚侠彄无骇未易族也公子友而下生而氏矣凡以着旧章之渐坠乎求圣学于典谟证宪则于周礼则诸侯之罪明而夫子之志得矣　　　右二十九章 

　　归赗君氏考宫用佾皆纪仲子先君失礼再取臣子不得追而议故恊处以情闺门适妾之别治乱关焉故诗首关睢春秋详仲子夫申生齐昭及荼杀身亡国之祸皆起于乱分焉尔 　　　右三十章

　　求车锡命从伐逆后归姬王室交于诸侯者此尔征伐礼乐国自专之成宣而后无书者王室益卑而诸侯散其势必降为家人而巳矣噫　　　右三十一章 

　　罪莫大于弒君恶莫甚于鲁桓隐公自处摄位事多逊避实欲让桓之心夫子书君氏卒见其眞也伹莫年迟疑尔羽父与允疑有畜谋焉　　　右三十二章 

　　桓公宣公皆书有年志民庆也是时大伦攸斁咎征迭见民若亡以生生乃得丰年非天右之乎故录以纪异何异也人不恤民而天勤之也 　　　右三十三章 

　　祭公逆后志仅存之礼犹不去告朔之羊也夭子内后我主昏则书传者责祭公贬天王非季女何深刻与或曰纪纪事也齐欲无纪天子不能存之尔 　　　右三十四章 

　　王败不书诸侯以自奔为文存大分也若曰臣某逐某侯何以为训后世之史几乎詈矣春秋立词谨严意实温厚若天育万物任其生成不骤不滞故曰春秋者性命之文后之言正统者僭窃之君臣必书死年必分注事事贬削其忿懥之用邪 　　　右三十五章 

　　单伯送王姬秋筑王姬之馆于外王姬久在鲁矣齐以弒桓之故夫人且逊异邦襄公敢偃然造其国邪故为筑馆于外左氏事详而义鄙公谷明道而情疏 　　　右三十六章 

　　纪侯大去其国大其名也但书去国异于奔者不加大以为异谷梁曰不遗一人之词侯未必得人心之恊盖若太王去邠携其亲属若曰仪章器物则去国皆不暇理况舍社稷人民之重而计是区区者哉太王居西裔有空土可迁纪侯居中原蜂屯星布邦各有主故先主孔明止图西蜀春秋伤王纲坠而弱小受亡一遗媵且屡晋之兴灭国断绝世固夫子之道与　　　右三十七章 

　　管子荀子谓子紏为兄韩宣子以桓为僖之子伐齐内子紏则为齐公子明矣小白不系之齐则不知何人书法自尔非为当立于紏小白皆庶公子莫适立也小白贤国高与国人迩而立之大乱之后非才不办屯而建侯邦兴难解夫子之所予也宋襄伐齐不书内昭蔽罪于桓公着其废内修之积尔 　　　右三十八章 

　　文姜书卒与小君同犹桓宣之书即位也夫以如是之恶备礼以终臣乎不忠而天讨之废久矣是以哀姜再乱行父内赂意如逐公晋人庇贼春秋不修民彝之存者几何 　　　右三十九章 

　　齐桓之伯佚宋万庆父之诛若讨二贼则不待谕而人纪明良心奋功迈于伐楚夫知攘夷而忽于正中国知存亡国而忽于存人心失本末矣　　　右四十章

　　春秋于公子入争国则书子紏小白展舆去疾也辩伦则书荼及阳生也齐昭蔽罪桓公夷吾重耳各入故略春秋别嫌疑辩同异　　　右四十一章 

　　处父进赵盾射姑杀处父赵盾逐射姑君卒而臣自党强家之相轧也宋之华向齐之崔庆卫之孙宁鲁之归父三家晋私家纷若矣卒皆覆其国盖久莞枢机比周朋俦誉而附之者进忤而远之者不诛则□游说者为之辞政事者立之基家积泰山之安邦如累卯之危根据难移炎藤莫扑故曰虽有善者亦莫如之何矣如三传之言则处父选任而告君忠矣恶得为罪　　　右四十二章 

　　晋弒其君州蒲盖弒君者当国亡能以名赴者故称国赵盾非辈狐不能书弒崔杼非太史不敢书弒盾富国而求名杼宗疆而无政故二子尚可遂其直盾奸也杼横也书偃益暴狼而据众鼓怒晋厉去偪而挈权道也顾戾而失中晋厉德薄而多功虑浅而数得志故败传者何深疑而过求乎夫君父其天也岂臣子可得而角得失邪宋昭无道晋厉名恶至今学者习言之子鲍有宋书偃专晋厥党为之辞分恶杀耻夫君不君若蔡般陈平国齐光极矣春秋从恒称晋悼之贤书偃佚罚畏其势之不可也噫晋无臣甚矣【 何粹夫曰弒君称国当国大臣之罪而国人有同谋者旧训为长】　　　右四十三章 

　　齐桓戮哀姜晋文内王晋悼讨鱼石乃定伯之柄乎人伦稍明纪纲麤立所谓假之也与是故儒学王道修彝伦而巳矣 　　　右四十四章 

　　戍虎牢说曰责郑之不能有也夫晋之名伯以攘楚也楚之猾夏以得郑也郑能守虎牢则楚不能攘而乱中国矣其可乎不可乎王道来远晋君臣不知其由然亦非力之所逮也姑计一时之安则兹戍之功大矣 　　　右四十五章 

　　世道不终穷故春秋以获麟终夫隆冬之阴冱而生阳木干童叶凋而根萌芽谷苗灰烬而生意传之实世虽大乱而天仁民开治之道不泯扰者定湛者见翳者尽明者发其获麟之谓乎圣人录焉启志来哲故曰生生之谓易吁渊矣哉　　　右四十六章 

　　去序而言诗背左氏而言春秋益荒谬矣盖道可以知穷事必以实着况千载之下乎大序渊粹非卜子不能作当丘明时诸家并兴非窥圣道信乡不如是之笃非见国史本末不如是之详但所采太博妄评议尔自获麟至灭智氏疑后人之续与　　　右四十七章 

　　文王之诗谓之雅则非天下之故文王未王也谓之风则夷于列国王业之由基也夷之则卑也尊之非实也故异其称曰南小雅曰以雅以南其皆治世之音乎 　　　右四十八章 

　　周之王业太王基之文王康之武王成之周公永之周公人臣而有天子之功故其诗自为一国曰豳不得于君故为变夫子序诗首二南曰始基之矣终豳曰既成而昌之矣是故反十二国之变慰桧曹之思开小雅之治非公孰能　　　右四十九章 

　　夫子存绿衣以下四诗于首变以验二南之化非为录怨女而巳是故周得后妃而致二南卫失庄姜而召狄祸故诗首国风本性命而正人伦也礼始冠昏明基兆而防来变也 　　　右五十章

　　卫自庄姜不荅宣公不父宣姜不贞遂成卫之滛风鹑奔先定中着其所以亡木瓜为殿着其所以存齐桓之功也载驰曰控于大邦其眞&#62888;&#62671;之良策乎　　　右五十一章 

　　录桑中卫之滛昭矣录溱洧郑之滛昭矣必定诸篇皆滛风也夫子胡为而累载之风之乱莫大乎卫郑次则王陈卫自内嬖郑由庄公不兄不父王自平王不子幽王不夫陈自太姬好游皆曰三纲之斁尔天衽席之私自一念之邪祸及于妻子毒延于邦家侮召于夷狄秽传于后世故君子必慎其独也　　　右五十二章 

　　风及桧曹昭先王之泽也乱极思治人之良心不泯矣夫子伤周室大衰无以副天下之望也夫小国利有王大国恶之封建废而诸侯恣也是故诸侯横王室微伯图兴王泽熄大夫强公室卑君子防乎利之道者 　　　右五十三章 

　　古者封建之法诸侯各据其土而有其民其势易分而难合天子独立于上千里之畿岂足制万邦之命哉惟德以柔之兢业明作自治日严世享岁觐归服日笃禹有涂山之会成王六服之承史载策书以耀来世昭王困于水滨穆王荒服不至夷王下堂而朝故宣王会东都封申伯命山甫锡韩侯赫赫秋歌盛绩矣 　　　右五十四章 

　　鲁其颂之变乎颂歌诸庙鲁奏诸朝颂嗣祭其先鲁臣祷其君颂美其成德鲁愿其开治颂以祭鲁以燕是故鲁颂气溢而词夸周文之极獘也不继以商几灭质矣夫桧曹无豳则人望绝春秋不书获麟则天道竭一经圣笔神工大化妙矣渊哉　　　右五十五章 

　　夫子定书终于秦定诗终于商商之质变周之文秦之伯兆王之熄夫周上承乎商下讫于秦也　　　右五十六章 

　　诗桑柔状小人之恶三凉言刻薄也盗言贪黩也竞言强御也易解状小人之情四狐言媚惑也乘言僭窃也挴言依附也准言悍鸷也 　　　右五十七章 

　　荀卿其杰儒哉众晦而独明之也难羣倡而往和之也易战国何时也荀子宗孔氏谈王道解蔽言心不堕空寂屡困而不易守先儒疾其性恶之愤言乃右扬雄非决衡之论乎 　　　右五十八章 

　　横渠撤皋比几于亡我后人争气屡变以求长眞若闵道卫圣然徒炽其胜心而不悟也噫　　　右五十九章 

　　程子之徒其刘绚之平正尹焞之强毅乎确守圣经异端不得而惑之尹子庶乎富贵不滛威武不屈者论者诮其无用岂有别见与　　　右六十章

　　许鲁齐实行之儒刘静修志道之儒吴草庐博闻之儒草庐精于考索而杂正反乎象山直以同抚产而右之尔元人谓之陆学非借誉邪　　　右六十一章 

　　管宁之辟魏存汉也刘因之辞元存中国也生为汉民奈何乘乱而佐奸臣以覆之况毁列冠冕以夏人而事夷貊哉静修愤诗曰无君愁杀人又曰夷吾伯业汉武雄才幼安默如也亦民无得而称者乎 　　　右六十二章 

　　刘子闵元伐宋乃赋渡江其徒申之曰哀之也题梅曰西风吹落战尘沙梦想西湖处士家曰恐江南春减犹夫赋也或讥其为元或尊曰病宋许子不陈伐宋之谋欲修德以来之【 见欧阳玄碑文】丘仲深亦有贵言昧稽实而臆贬不亦冤乎　　　右六十三章 

　　嗟嗟今之士何全才之鲜乎盖业之易能不假深造少而易仕不俟大成杰而兴者迂辩丽文虚谈溺心费日故也考学记之法守曲礼之节 【 人生幼学一章】业由行成事因年易未仕者无躁进巳仕者守定资其庶乎　　　右六十四章 

　　世有大室宇侈服用肆欺诞结权要规禄位植交党皆自名曰道也岂其愚邪将无所忌而然哉古之奸人盗名狷夫守隘亦厉节固穷而章吁何士习之益下也 　　　右六十五章 

　　贺医闾钦笃行渊雅确乎不移亦管幼安之流亚与教人惟主小学达序矣陈白沙谓其无所见劝读佛书岂名教之外犹有别传乎　　　右六十六章 

　　陈御史【 茂烈】莆田人弃官养母灌园蓺蔬太守闵其劳遣二力助汲阅三日往白守曰是使野人添事而溢口食也还之论者曰孝廉诣极矣先倅吉安明允公恕民立祠岁享云 　　　右六十七章 

　　月川曹端之敦笃介庵李锦之清固学皆守朱氏识或未逮沿袭之近也荒陋之中卓然自兴今士习改民伪滋安得斯人矫之哉 　　　右六十八章 

　　王虎谷【 云凤】之节介岂非强哉巳乃甘张彩之临受刘瑾之包与瑾嬖人孙聪交不终矣古云一熏一莸十年犹有臭虽临难当剧犹不可轻予况平时邪彼人何心也欲共之兴学乎今翰林成均秩文而清士好文者慕得之鄙台省为吏夫树节绩言岂限于官守庾折刑何勤非忠计外阶而丧内守甚哉其不思也　　　右六十九章 

　　孔子以襄公二十一年巳酉冬十月二十一日庚子生夏八月也哀公十六年壬戌夏四月十八日乙丑卒夏二月也年七十有四生从谷梁卒从左氏移庚子于十月改巳丑为乙丑长历烈据也传经之家师次相授况二氏去孔子之世近生又同地乎马迁后时而疏陋吾无征乎尔宋濂谓周不改时月春秋截子丑二月于前岁夫史乃记实难以巳意纷乱君即位于岁首周则子月也春秋正月书即位亦夫子移之邪邱明周人也正乃其所历夫改月周之谬也必为圣人掩之则大辂乐舞夫子胡为乎虞商之从哉 　　右七十章 

　　至哉夫子之教也相其明而廓之扶其武而诱之子路欲共车裘于友颜子辞善劳于巳子路重意气颜子达性分犹有人巳之判子进之曰老者安之朋友信之少者怀之人已两忘矣我无可施彼无可受四时行百物生天果无言哉 　　右七十一章

　　人食五味以养五气疾则扞味而气消药以去之凡使味之得畅也人之道也君臣父子以相生桑麻糓粟以相养有暴民生焉侵弱犯尊反厥民常故刑以正之甚者合党盛与逆厥上罚故兵以克之暴者服而人道通矣无疾则药不可试也暴者冺则省刑戢兵可也夫甘味肥膏过食之且伤气况于药乎而况于舛施者乎　　　右七十二章 

　　修礼以同民德删浮文以绝邪趍冶之二要与礼者因人道之常而品节之使不流于僻非强人以所难也不能无配昏礼有六放苟同而止私诱也不能无聚饮礼百拜而酒三行防滛湎而消酗祸也为礼者其心愓然如不胜其容匑然如不足彼繁文拘貌其严之失与学则有见见必有言而倡诞言饬丽词抗高论衍椑谈无益人生之用不放之其不费览者之日乱蒙士之志哉　　　右七十三章 

　　开屯田以省军供禁市酤以减谷縻削乐籍以全妇贞申里选以翼设科均田以止贪并搉商以抑末作尚俭以厚本业定制以遏奢僭简器以绝滛巧则民尚一而生理遂良心发虽赏之不奸矣然后寺观自毁而僧道无徒也韩子曰疲癃残疾者有养凡僧道多无业者求生无路而后甘心为之故书曰不虐无告斯万邦咸宁矣　　　右七十四章 

　　文王化行是故游女变为乔木夫子为鲁司寇是故公慎氏出其妻凡天下之民咸君之子也父母于子无不愿其贞后世乃听民为乐籍人其衣裳犬羊其溷虽名臣节士亦累声妓放而为良何其仁与 　　　右七十五章 

　　尧舜之用心得人也夫子病学者无用心之所宁博弈也大学之正心忧好忿惧也孟子之存心仁礼也虽横逆自反也与夫面壁杜门绝念与意者异也　　　右七十六章 

　　贤士大夫始厉节而终丧名且以乱邦其由四失乎急论议则略巳而伤人争名势则致饰而败友尚同党则丛欺而蔽主务欲速则开径而蠹事　　　右七十七章 

　　名与利其因而生交而益者秋名高郥利巨得利则羣附而誉日延无以是为心宅于道斯可适矣韩子曰莫之为先虽美弗章莫为之后虽盛弗传其相胁以钩名利之游谈乎自古国家之壤起于人臣患失之心是故佞以奉上恭以合朋引以植党卒之私萃而政獘政獘而民离斯祸及其躬而不可解自得适以自失自厚适以自伐愚矣夫 　　　右七十八章 

　　良金美玉见者珍焉白日朗画盲者说焉炫铅石而晴昏雾也将谁欺乎士强交以求名基下以抗高闇其理而妄通之远其实而安居之不亦耻乎是故君子藏辩于讷置有于无有不动动则孚矣 　　右七十九章

　　名是实非其天下之大害乎小人其心君子其饬故张商英忤蔡京溷党籍矣异端其学圣贤其名故张无垢师宗杲厕儒林矣后之视今其有类是者乎奸人已得富贵故立一节以自异偶以幸遇而窃名者盖多有之夫儒必宗圣人圣人之道载于经未尝令人求之博文约礼之外曾子子思传之道在日用愚者与能邪说曰博即约也道不可以言传夫睿知如圣伟杰如贤过今人远矣必曰文行邪说曰求之吾心而已俟其忽悟斯可是自处圣人之上矣夫经何为而作也圣人自思其身之不存无能淑来世故笔之书犹父祖籍家积以贻子孙子孙弃而不守固罪矣以籍为赘而索其积于茫昧其可乎哉 　　右八十章 

　　陆象山有言自颜子殁而夫子之传亡近时学者述之夫古今风气有淳漓而学术有难易颜子和厚纯美资禀高矣少依夫子无一行之误由一言之迂绎也自程子朱子且出入老释泛滥诸家比之反正归约心力巳竭盖道丧学迷羣咻众喧拣金于沙幸而获之文王之德先儒曰似尧舜舜承尧治恭巳而成文王五十年卑服即功朝夕不遑暇食而卫邦未化虐主尤恣则士生衰世之下艰学巳哉陆氏之谓传乃释氏之顿悟视夫子博约之教其华貊矣　　　右八十一章 

　　寤言成授子汲使藏之汲请曰大人之书平实矣然道贵舍弘词尚微婉今摘人之疵抉伪之隐毋乃太直而急谕议与予曰圣贤汲汲然辟邪岂雠彼哉盖定巳之志而防民之流也古之杨墨之徒正名蹈迹自处以异端圣贤犹恶其塞仁义之涂使见后人混禅于儒诬道惑民者默焉而巳乎汲请曰朱子云晋尚清谈寔爱官职彼有假存心以盖行之不检倡糟粕之赘以揜其学之不精又何必费词予筦然笑曰眞予多言哉嘉靖甲午春正月己未少石老人续书 

　　

　　【休集 / 卷之十】

　　世豸堂记 

　　记韩魏公事

　　评文喻学者四首

　　小适亭铭 

　　校正尹师鲁文集序 

　　谕螽 

　　议宋事五条

　　跋孝经古注

　　景武堂记 

　　赠陈编修约之序

　　书王中丞均徭规则后

　　太宰罗公七十寿序 

　　与太宰整庵罗公书 

　　晦庵文抄绩集序

　　书王端毅奏议后

　　刘李氏埋铭

　　少保南庄先生李公八十寿序 

　　复河南宪司书 

　　赠都察院右副都御史朱公暨配淑人胡氏王氏合葬墓志铭 

　　刊陶诗后序

　　记我 

　　赠杨明甫序

　　士翼序

　　何母刘太淑人八十寿序 

　　赠少参郗公之关中序

　　威县重修陈教谕祠记

　　陕西按察副使葛君墓志铭

　　绝句博选序

　　赠张长史序

　　南京工部尚书崔公神道碑

　　汝南兵备道题名记 

　　按察副使水南田君墓志铭

　　贺封君胡公就养序 

　　胡氏集序 

　　通议大夫都察院右副都御史马公行状 

　　瞻云图诗引

　　文苑春秋序

　　

　　洹词之十　　　休集

　　世豸堂记

　　孟子曰所谓故国者有世臣之谓也夫受君之渥恩得隆其图报之心亲见陟降之庭异于袭臆之枝昔天佑周兴厥锡世显周文公称其翼翼之犹赞曰文王以宁迨其季也兹风不殒鲁则展获懿伯郑则子皮国侨同出公族陈义修礼犹可折奸起坠奈何羣小构闵而功贤之嗣废然后邦虚而敝此裳华所由作也我　国家攘夷复华道宪于周　列圣胤德优崇耆宿宁失包荒而耻索玷世臣乃绳绳乎廷矣永乐间闽筠轩公陈周者有四丈夫子曰綗斋公叔刚曰毅斋公叔绍俱拜监察御史綗斋以修史进侍读毅斋积官按察副使綗斋公长子耻庵公炜自御史至左布政使毅斋公少弟抑斋公叔复弗仕其子蒙庵公烓自御史为按察佥事皆举进士不由他途耻庵公弟果庵公爟有子曰墀蒙庵公有子曰达同举弘治乙丑进士德阶自郎中副使云南德英以都御史巡抚山西理鴈门军务受封及赠者筠庵公暨子抑斋俱御史果庵郎中吏部石溪王子希旦扁中丞堂曰世豸匪炫美闻实绪是征有味哉斯言也夫天之生曰德人受之心曰仁靡介不畅惟顺斯达洋洋乎可育品汇况其承传我者哉居者筠轩公而下迪吉履祥成而知旋厚积啬享休于后人仕者綗斋公而下忠贞是力早安静退弗溢于秩夫荣者易息也久而进于昌至错者遇也三世而同六宪天福陈氏之谦者异哉予闻君子之事君也豫事而寘之安靡沦之隳萌而骇图予利于民而制之靡便其躬而留患政循旧而辰植之以底成业理而勿擅美以息竞昔萧氏八业相唐丞相复自病华冑而慕清贞立心不回取忠宋魏宋吕氏至正献公着清方静重陈君十事言垂治规亢宗承家国与焉济铣滥与德阶德英为同年二君才节兼修来勋懋只故以兄弟之好章厥世以朋友之交劘之善

　　记韩魏公事

　　魏公平生不谈禅尝曰吾自少至老所践履惟事论语未尝敢须臾离也晚镇北门年巳六十余他日病不视事家居有亲客造卧内见案上止一唾壶与论语云崔铣曰宋人纪公德者无此言也予得之小说吁彼乌知公之学哉人之所以为人者性也性之着道是也道之实五伦是也君子定其心以正行行中伦而心之存可知矣夫子之履曰孝弟之教曰文行忠信恶贫贱而慕富贵怨天而尤人斯失性矣何学之有韩公秉直而人不怨大功而人不忌事常而垂休蹈奇而泯迹亦庶乎论语之法与嘉靖癸巳夏五月二日柴村农舍识 

　　评文喻学者四首

　　崔子曰金元之际中州之文气雄而词倔健欲陈义而不精其人可与集事而不可持久故国易摧譬则秋壑霜厓孤峭涌决非托生之区也南宋之文气浮而词细靡故国益弱甚者叶水心之谲周乎园之漫陈止斋之杂秋扬之华祗章其索然也巳 

　　崔子曰圣途榛塞程子辟而廓然故曰文不在兹乎学者知方矣即乱于苏氏掇佛老之余文以从横之词金源氏并行程苏氏之学朱子张南轩氏再明程学陆氏乱以截径之说于是朱陆之敌至元犹争眞希元氏许仲平氏兴而朱氏尊吴澄氏与陆抚产而右之虽曰不党吾不然也 

　　崔子曰文之生也其上关乎运其次系乎学运本乎天学由乎人是故春莺之音和秋蛩之吟凄祥鸟鸣乎昼妖鸟鸣乎夜天津之鹃邵子忧之夫凤潜而鸣于虞鹤举而鸣于阴君子谓之瑞而比德翰音及于栖而登于天谓之不可长昔荪子卿荅李陵侯应论罢边备非欲文也忠信着而永固防是故积诸中而慎言之可也无其实而沃其饬靡矣夫

　　崔子曰昌黎氏约六经之旨而为文析理陈事昭晰不蒙诚哉贯道之器君子谓之曰外非其不自躬行得之也况乎混粒珠于鱼目啜余滴于糟粕乎是故李翱之复性欧阳修之论性苏轼暨辙之论道君子斥而放之 

　　小适亭铭

　　古言眞隐惟居城市终南何为乃快捷方式止定哉泰宇万物之枢有湛者空任彼卷舒我屋台东阅年三纪祗事严慈煦成孙子我屋之对载辟一园作亭以茅背负西垣亭小如拳园狭伊啀儒生环堵高士畏垒种花树木春和秋清禽遗好音菊擅晚荣玄律聿临霏霏其雪松斯梅斯乃显高节言念古贤仕止何心道由坦坦回车避嵚岩岩长公一仕而止轩冕奚华覆我淳履董生著书三年不窥司马独乐非感佚遗嗟予生晚瞻仰遗风望险停桡不濡于洚弦之诵之游巳息巳绰绰在我炎炎从彼 

　　校正尹师鲁文集序

　　昔者夫子立教洙泗之间牖天下之英贤道一而巳成列四科岂有所差别而然欤盖皆不失其本心而巳心者仁是也仁者天德是也是故蕴之不私巳扩之则普物即事以体道也泽人以立我也修文以限止也不然流于朴且靡术而谖曾是以为道乎铣考埶于宋得尹师鲁之文所尚节义所长论兵明出事先任而无党遭构不怒处终而精故词简而切旨不袭故言不躐其所不能其亦孔氏之政乎当宋代谈经作传摛词申政者奚啻百家然自三四儒之外许鲁斋谓弥近理而大乱眞从于程氏者尹彦明称庶几焉行一乎敬言纯乎经道行乎富贵患难噫何尹氏之多贤欤

　　谕螽 【 为柴村等诸农】

　　嗟尔蝗胡不思天既生尔夺民之食谓尔蠢蠢昔者贤君吞之而尔息辟循吏而远其竟又若异于蝇蚋之冥然吾村皆窭民连岁秋潦没禾牟种不入吏升此为上田增赋与役今春毒雾疸麦亩入纔数升此遣穗穉苗又遭尔之暴吾村千口胡以卒岁今村民抱子携妻焚楮吁天祝遣尔于丰草美莠之区尔其疾徙毋遗种于兹以为后灾凡我田租先穑必哀我人而阴相之尔螽其谕此意毋固恶 

　　议宋事五条

　　宋当英神之际其丰而穷穷而变之时乎眞宗之民新脱征伐李相以靖生之久失之弱弱则矫之以强可也杨亿攻偶俪之词破碎圣经流为律赋斯文靡靡矣王安石用经义诚是也不当专行其固谬之训天子慎德四夷宾之未闻敛财以骄虏与之叙兄弟叔侄之伦若移其才以养戍卒则富移其爵以厉守臣则良富利归于我危亡徙之彼唐祖始臣突厥太宗组颉利于阙下周世宗用中原之兵几复故强宋则以内赂屈己为安懦哉懦哉汉唐之结夷狄将以取之也宋直畏之尔元佑之变熙宁曰时解民厄可也犹未得圣人之用乎

　　宋仁宗明不照远仁而容奸知王钦若而任之任富范而不终异于郭公者几希富公范公剆獘升治然其志速其规阔速则棘如也阔则旷如也易曰包荒不遐遗二公殆未喻乎夫君子定其交而后求孟子先格心而后言事岂亟于求成者邪元佑任相专矣然天子幼而□□□闻女主而有大为者时乎人乎固难兼得哉

　　宋祖任术而&#62730;&#63140;谷太宗则行狡仁宗容奸而疏高宗则受制眞宗作伪于好道理宗掠美于崇儒 

　　司马公击张方平之奸苏氏称其忠德其私也王安石贱苏洵之学欧阳拟诸荀溺于词也吕荣公谓苏为浮薄本中乃法其词欧阳修志范能解雠忠宣则削其文故是非之故君子慎之

　　宋臣之疏文繁而用寡气激而意肆南渡益下矣必也司马公之剀当程伯子之条畅叔子之简肃范纯夫之明白可以观忠焉

　　跋孝经古注

　　唐皇训巳简明但未见圣人之一尔经文间同左氏如干之文言先儒欲删之穆姜子太叔虽生夫子之前左氏则后矣况引而及三家乎左史盖世史职者与彼采辑羣典润色为书后人反以疑经邪小戴记采&#62682;&#63139;豕语而遂灭本文使脱略如今所传者惜哉嘉靖癸巳秋日铣书 

　　景武堂记

　　凡器可以寓道儆心而木&#63140;是身君子必置名昔卫武公耄失国人称之曰睿圣然犹舆规宁典几谏寑箴夫人一日而忘乎戒则有废事罔念之斁则目之曰狂故君子之心恒愓愓嘉靖壬辰定原吕侯幼通自秋官郎中来莅汲郡严威敏修又起颓饬贲大备邦侯之彝名其署后燕息之堂曰景武即其地产以励志因其遗思以示轨其僚孙君并致其僚王君钱君之意来问记夫周自文公之诰不作洙泗之书未登士知服习典宪然鲜窥大道之原及曾子孔思述夫子而大学中庸成用教万世之为帝者为卿大夫者士者其括曰慎独予读诗至抑之篇武公之业亦云富而新矣捐愧于屋漏致省于神格则心学乃先洙泗而兴夫心之神气之英也性之不可穷也恍乎惚乎厥中则精矩乎准乎厥运罔象是故不俟人之指视自觉其非不受师之启迪自悟其几知皆由此而弘之涵而辟郁而明则内有摄而事有纲渐以毕天下之能事故曰四时行焉百物生焉天下何思何虑吕侯抗志宏才其伯父九川子道甫其师吕泾野仲水今之为曾思者故吕侯德夙成而政有卓也夫 

　　赠陈编修约之序

　　陈子使河北吊铜雀之荒览苏门之胜感啸台之敖慕安桨之达说明月之秀嵬太行之雄峻巳息驾于后渠与予酌酒赋诗谈经搉事乃悠然思蹶然兴遂返旆于都抗志于古初于戏陈子陈子生才匪难成才乃难励学匪难知学乃难世之君子不有志于经世者乎稽故典协时式索民隐摘法疵夫谬于衡而游其权难与言人非失之外与不有志于自治者乎守静默耽玄寂遂将废羣长俟独悟夫沃其根而剪其枝难与言处非失之内与夫自尧舜之大行至洙泗之协言道可裁而学有征矣正巳所以正人也普物所以定内也考德乃以敷绩也故曰仁知合内外之道也顾视之有本末攻之别先后焉尔适燕者必问陆于北适越者必问津于南反之则进愈疾违愈远圣贤陆津之指南也圣贤岂常存哉存其道于书苟畏翻索之烦就省旷之径慕迈古之名创师心之谕徒以哗世而巳乌可试而蹙邦乎予老且病矢言采药于名山养性于涧曲陈子英英乎用世之志绩学内署可弘矣龙久潜而章器备淬而利陈子慎守哉

　　书王中丞均徭规则后

　　古之君子谋国利民必为定命永规使庸懦者有藉而立横肆者有防而沮是故任位有更而泽常流后之君子守陋安习苟引朝夕否则滥词诡事止取自誉癸巳冬崔子得中丞南皋王公伯圻均徭之书读之者再曰王子其达治矣乎夫辩土之上下计衢之午僻审民积之丰约然乃定等派差挹强溢弱其王子之政乎劳平而民力&#62730;&#63140;谷民力&#62730;&#63140;谷而本业修本业修而邦居充其王子之成乎始法曰询士夫体羣情终曰凡事宜有窒及所未载有司皆得白而议处其王子之道乎夫官之立法非自营也将与民共之譬之烹以养宾欲皆适口苟为凿知而防通情护缺而甲曲辩乃持之必断居之无疑则佞者售欺强者胁威闾井骚如贻患伊棘不若仍旧之缓也今日公私匮竭官民贫惫匪独秦中为然夫天下有两不足之病无两不足之理沙夷于高而堆起其卑水决于河而流衍于污凡以权之不挈幸穴之弗塞故尔予读宣成之春秋郑不可国矣子产起而修礼大邦反畏之玉帛之交兵车之会词命之达咸秩无缺况今万全之胜哉故士大夫患无道莫患无时予读前史厉治之章烂然考其世则溢衰毋乃尚文靡失之过夫官俸折支以节用也宣德中乃增柴薪马夫征银以绝他渔也正德以来郡吏皆乘舆嗟乎何上之设禁日密而臣之便巳者善谋哉 

　　太宰罗公七十寿序

　　昔周　道微而臣兴未论繁而霸儒竞霸臣必藉强大以假仁霸儒必抗高玄以迈学均之求遂其胜心焉尔故僭侯之咎易指而异端之过可减何也其术自白而其中可辩也孟子陈王道朱子申正学当世角而立者与争矣然自汉以来虽诈力得位耻居霸名元夷表章朱书崇信至于今益尊昔与角者泯如也人尚之公乃天道之常乎弘治中士厌文习之痿而倡古作嗣起者乃厌训经之卑而谈心学是故嘅颜后之失传申象山之独造创格物之解剽禅寤之绪奇见盛而典义微内主详而外行略矣整庵先生罗公耆年而谢政　天子累虚端揆之立召之不拜著书三篇曰困知记摘似明眞剔伪正实其曰思者心之用得乃性之理是曰立知能心之用爱敬天之理故曰良析心性以辩儒释合理气以一天人达兹四者而羣言统矣洋洋哉其武夷之衍乎先生庄重方介言道动矩造士之严贰铨之定虽时尚枘凿我矱无易势与利毁与誉不与焉故学者服其行而信其词嘉靖甲午腊先生之寿七纪仲子参军珝自京师似伻造邺索铣芜言以献夫走僻涂而问末士盖无所不用其慕情铣闻天下之生久矣一治一乱囿国于气一邪一正学趍于时上骄而臣好私则治消朴散而名可要则正淆故天竺之空要于直温柱下之无径于博约然而天生贤哲将以休道之否先生其必享遐期也欤哉嘉靖甲午夏五月望南京国子祭酒相台崔铣序

　　与太宰整庵罗公书

　　庚寅岁刘守之伻取复我公书草草裁写文既无伦字亦不谨至今咎过甚惴今夏令子参军兄自都下遣使来邺命仆修言寿公子欲说亲无所不用其情甚美德也铣年踰冠受父友提耳之教窃迈志正学既壮仕游两京说攻古文者乃复苦心为之年四十有七叨长南雍自知不学抗颜以教士奈本之则无反身以力求奈功之不专遂奋发弃官北归乡郡养亲读书修缺补过而今之论学者行其书矣右象山表慈湖小程氏斥文公叹颜子之后无传铣虽未之敢从恒以寡昧自疑及得我公困知记读之抉邪有据申正造精乃自信而立自今苟存一日或进跬步皆奉明训感佩不忘辄以此意敷衍成词以献铣窃谓古人闻道云云盖道者四性而发之五行也闻者精思勉行而化也是故日用攸着一事一物皆实体流运圣贤所示一字一句皆要旨挥播故尽人之道不外尽巳而求尽巳之学乃就尽人而用文公语学者曰战兢临履曾子终身事中间一唯盖不期而会非必豁然顿悟然后渐次修行铣谓曾子所唯者忠恕内外人巳之合岂索之昏渺如禅子哉铣企仰门墙奚啻饥渴无任愤悱莫由宣彻少陈管见上请伏乞裁之幸甚

　　晦庵文抄绩集序

　　宣德中海虞吴讷氏编晦庵文抄诸体略备意若取其乎约者正德中番阳余祜氏编文公经世大训间采语类则专言治道也今岁夏铣闭户三月止酒屏事三读大全集窃窥立言之旨得其忧道之心巳乃手录是编稍释大旨上合吴氏文抄为一书巳载大训者不出乃自叙曰孟氏以来荀卿之文离道程子之书尚简至文公粲如也邃探于浑沦细入于丝毛发道若指诸掌辟邪则抉其肺肝盖文公性既高明济之沉密心即道义助以刚毅每读一篇即心目开朗惑解而志奋矣嗟乎道之不行伪儒汨之儒之多伪异端乱之在昔两汉俗厚事省士读书必明理修巳必适用处必树节出必竭忠虽或者讥其故训之陋君子服其忠信之纯降而魏晋惟尚丽词清谈遂致臣弒君夷猾夏胡僧桀黠乘隙而入佛澄罗什售訞幻于北达磨曹溪倡心性于南文字益繁议论转切唐有天下三百年吏治焕乎可述儒道未尝一日而明也宋兴而禅谈极矣修颙宗果开堂说法国老节士皆俛伏归依之张无垢杂禅于儒改换头面眞赝不别矣铣考文公荅问其宗佛者什之七八文公涸研童豪碎心獘舌疑若有未信者铣论其世其大戎虎噬切邻其弱主寄生僻土孰抱长筭可安一障乎学者托身借誉祗图私计上之眇忽前贤独任传道下之钩致时名自号正宗求其眞空定力死生不贰如元城了斋者凡几人与铣今取我文公切言眞诀可翼先圣者约同志共习之吾人生崇文之代非禁道学守成训之详不必旁搜各励笃实之行以赞休昌之治顾不伟哉嘉靖甲午秋七月癸未后学相台崔铣谨书

　　书王端毅奏议后

　　耿文恪公居太宰有誉公可继端毅者文恪曰王公孰可当之其在位吾名过其第必见苍头沽油也铣先公守延安考满考功郎中佐持牍上王公曰汝未尽斯人之节边吏率自润斯人约身&#62730;&#63140;谷民岁歉止征坐是停禄恒馁其妻子公乃自署考曰清白之操详明之政次日先公堂辞谢曰某远郡吏何由辱公之知公曰吾诸子留三原邻郡惟君无问遗尔秋日检书览公奏议击奸守法一介弗桡乃籍上事嗟乎元臣勋名固不以巧辞饬行而取哉甲午秋日相台崔铣书 

　　刘李氏埋铭后

　　渠书院诸生规刘生曰正之甫汝丧妻之恸母乃越于礼欤生曰君辈知吾之瘁弗闵予之遭格少失父母长寡兄弟踰冠坠偶汤阴李郡倅梅翁见予于渠师第巳许女我正德辛巳夏予逆妇归李氏鼎贵冠我河朔予妻餐珍衽绮二十年一旦妻贫士履若素安晱粝而节衣麤而缀木豆瓦卮年易如新格三姊孟刘嫠而贫格养之妻奉如姑焉仲刘遗三孤无所依格生之妻字如子焉仲刘之女季刘之女将嫁妻倾其嫁来奁具以资捐其贷钱之劵予就学于渠计偕于京妻严居同居者不闻仆婢声嗟格凡劣愧鲍子何以有肖少君之妇乃嘉靖癸巳十月十有二日以气疾不幸生弘治壬戌十月朔年纔三十有二所遗三子一女天乎虐哉理内抚孤予将畴付诸生以其言白洹翁翁曰梅翁予外舅鹤山太傅从弟子先室恭人谓刘李为女弟予尝恸如刘生嗟哉何李氏善夭女铭曰嗟兰茁之猗兮何棘霜之夷兮曷忍汝天之奇兮

　　少保南庄先生李公八十寿序

　　正德丁丑秋礼部尚书李公甫越耆寿上疏乞骸骨至于三　上始命加秩优礼以归是时上下恬如海内谧然公慎巳信于公议经国试于司马公归之再月武帅道　上游幸以专政权以富私家北略荒边尚滞江表大臣欲谏则无牖欲罢则非义欲留则日负天下之怨诮君子曰李公其汉疏广乎而所系尤大也公自计偕入于国门位于端揆常以余禄资其甥壻戚识教之各修所业公三子绩学饬行继公而仕无赖于家之厚藏君子曰李公可为齐平仲矣公归二十年屏居南庄谢宾客却交际往来东阡南陌课仆耕耨取古书一编熟览深究昔白傅达而昵燕朋富相严而惑异端公其铲古疵而自立永寻&#63140;&#62917;者乎君子曰允哉乙未元日公寿八十甲午秋公壻颐以伻来邺索颂章铣窃官词林侍公行宁公安貌祥辞实心眞行盖性静而履诚者夫静者中不私诚者行无罅天助之人孚之公之遐期奚涘哉夫静而诚古王佐之学三代而下之相无闻焉故君子曰李公者盖未究其用也 

　　复河南宪司书

　　陈百户廉奉钧令来语仆诸公欲将新毁道观立后渠书院新清理负郭官田征赋俱永俾寒户为业夫公卿不优礼耆旧而作起生徒久矣诸公高义深所欣慕士业有官学而又立书院则居之者有异所必得抗志古昔修业科举之外者方称之今难其人士生熙世垂涎荣利千百其思以冀必然故近者举业靡滥经旨盲迷仆老矣又可助之乎仆山东人自王父以来皆沾一命家于相者七十余禩先人所遗屋不华可以容膝田不饶可以糊口仆又早失先室一婢给洒扫一子能自力食不敢苟慕他人财一孙甫成童仆自费一饭一蔬一褐一葛所玩古易论语亭下修竹十个又爱古人始生非祭灾宰鸡鸭此外皆长物也自知福薄分足敢固以辞请望钧令勿再布以动渔者之妄幸愿诸公扩此心更加惠于疲民寒士则愚老式同大庆未由面请不胜愧谢之至 

　　赠都察院右副都御史朱公暨配淑人胡氏王氏合葬墓志铭

　　嘉靖二年诏举先朝故事举天下循吏锡燕得知府四人沙河朱裳公垂以廉选公垂今晋官副都御史田无辟亩屋不溢榱草舍席门萧然寒士盖其考君之教焉其言曰汝裳厉清操无以家为虑予一盂饭一裘一葛是外于我何有又曰古大贤遭轲坎内抱安天下材竟泯泯草间汝幸逢时其以立功孝乃父夫父固穷以立子子励忠以显考昔子路负米之嗟孙性市衣之污亦其亲之嗛贫而然与朱公讳凤字朝阳本邢台人后迁沙河高祖讳兴曾祖洪府学生祖魁鈝明经拜卫经历赠副都御史次子为朱公自少闻学大义于父每举而教公垂尝德乡人之救其窘久报益厚或有持数十金求公解罪于有司公却之制行以谦退深戒矜伐故乡人生爱而殁之思配胡氏性寡言笑孝而和弘治丁巳四月一日卒年四十生于天顺戊寅九月二十三日朱公独居十余年见其子之立乃再纳王氏公生景泰丙子八月十三日卒于嘉靖甲午二月十一日年七十九是年六月二十三日王氏卒以天顺癸未正月四日生无子胡氏生子裳坚厚厚先卒女一适赵行思孙男七人长性荫国子生女八人葬以十一月二十二日以胡氏祔墓在邢台北陈村东原铭曰厥扑确伊嗣若古人有言虽曰未学吾谓学矣 

　　刊陶诗后序

　　子汲欲为诗予语之曰三百篇其的也诗发乎情情感乎时治则乐则颂衰则忧则剌乱则恸斯纪以着鉴匪情匪人也匪则匪情也汲曰后人孰为诗曰其陶子渊明乎洁身如嵇康而安逊保如孙登而乎放志如阮籍而法六朝无良才词浮靡而论玄虚矣陶子出言深靓希志洙泗数百年中斯文而巳汲遂刻其诗而载是言也嘉靖甲午九日崔铣识 

　　记我

　　甲午秋九月廿二日予左目发翳医人曰耽书过思故也遂屏事斋居焚香静坐十月六日中夜熟寐而觉忽忆邵子诗二句宝鉴照形难隐发鸾刀迎刃岂容丝巳觉心体明莹念虑俱泯广大无际是后值儿汲生辰三日中处俗务待拜客从容和豫各有条法无用排置仆有过亦不动怒因知大学所云定静安一节主本也虑自居一节研几也静而无虑用鲜不谬盖天命我者无物不具故我率天者无功不周是月九日壬寅记 

　　赠杨明甫序

　　予读汉史至范莱芜釜鱼之歌曰史云固食君禄何贫至此哉今乐安杨君来令我邑瓶常乏粟庖亦缺薪尝遭久霖乃斧敝箧以爨盖我邑路居午达大夫士日杳至官饩不足杨君不忍更敛于民辄助以巳俸况古人仕以为道禄以供父母又余则周宗人活故旧耻私君泽自润君子固宜贫哉杨君以日之二分待行旅而以其一理县务必决于一日中盖积事并日则力不周而獘生故常午始晨餐继烛以治簿书今甲午冬随羣吏入　觐斯朝廷陟明黜幽之期其有力挈公道拔及微僻者乎而抑羣君于常曹徒考其细文末绩也昔史云谓王子炳李固为知友他日逢子炳于途鄙其都从骑也避匿不见古之君子以道望人如此况肯仆仆于贵者之门而幸巳寸升也哉乃酌酒告杨君曰士惟自立则可强自此之外静而顺受可也 

　　士翼序

　　铣也退处相台之十禩非圣人之志不存非翼经之文不阅省巳履事准古验今道虽晚闻愚有一得守之既确居之亦安乃札记所明稍修章句发挥性道训订经史或申正理或驳陂见名曰士翼盖以辅彛典也自愧穷居靡博问而躬行犹未能云尔嘉靖甲午嘉平节崔铣仲凫序

　　何母刘太淑人八十寿序

　　夫母之于子也成其仕者易安其道者难天下之趍于仕也犹商贾之奔于货也古之君子宁弃国卿不主弥子乐于负米而求达节是故丰养胡赖于鼎釜显躬不华于金绯莱妇之感孺仲焞母之遂隐操予读汉史至周盘毛义之篇又未尝不叹逢时之难而亮仁孝之心也子友覃怀何公粹夫自少不游四方无待三益玄悟深识彻于几微雅志介守坚于显艾自直史官至贰宗伯三十余年半居山林抗礼权阉伸义明主今年春王瞿二生索言后渠寿其母太淑人太淑人刚贞赋性澹泊宅心顺相封君方训吾友今八十年矣康履和颜聪听灼视吾友之归莱田弗&#62730;&#63140;谷于旨甘庳居但御夫风日暨其弟璋力耕顺志太淑人乐其子之道而无其家乃语二生曰天之寿期而巳是母是子自引于无疆植我臣谟铣固无庸祝哉

　　赠少参郗公之关中序

　　始铣未冠求友于秦晋之鄙平定郗公一见而合郗公拜谏议奉命往理边储而秉廉直逆瑾恶其茀意而陷之君子壮其节　天子褒其忠巳仲子文范公嗣兴为御史又以谏谪起佥臬司来莅我汴介洁而明果政立而惠流今春晋参陕藩专守商洛我河北士民久枉良翰重失慈庥列功请留势巳弗可铣乃贡我迂谈用荅公德焉夫商洛者关辅之镇逋脱之薮而集诟之伏也其险□峻不可即也其地漫涣不可界也其产饶错不可籍也故守臣不岁易欲其久练而习扰之棘则骇缓则佚冖承平百余禩而化犹未洽夫鉴之别貌妍不恩而媸不雠峡之放舟戒斯利而肆乃乖何者此莅之而无心彼遭之而不亿矣民之竞其富豪而狃于悍戾者以其技与力可施于官府而移却其衡权也古之人治边服解盘结伏强暴始困转盘之艰终收拔茅之效者诚不急于持而急于柔不责得于从令而严申于发倡尔是故道之用俭安之用静宜之用平如是而乃加威于强梗者酌鸿范之三德绝甫刑之五疵故曰此莅之而无心彼遭之而不亿 

　　威县重修陈教谕祠记

　　昔者宋迄干淳之间儒学林起博闻丽思富厥著述朱子作于闽乃慨然远慕安定徂徕之学之朴曰程子不忘此数公也何哉将儒不资于世而文无系于治欤朱子殁羣言四出然士习俞漓国遂弊矣今乙未春广平同知丘东鲁氏以伻来言曰威县吏奉提学方公之檄重修陈教谕祠盖允诸生焦弼等之言祠废者巳十余禩及阅状曰陈子名璲莆田人成化丙午以诗来教授病诸生业荒乃融衍传为讲义令其熟之以求经陈子古朴人也日励士师圣贤却其束修之问凡四年迁教国子此士之常行耳士久而思之官无所图而专禩之再于乎凡为方子之徒者可以深长思矣夫自汉初传经越唐迄宋代衍人溢析理入于丝毛评文扶其肺肝自元至于今学者资之以登仕高者袭之以名家括帖乎笺故剪制其章句故览其文鲜自衷得厚者掩卷轻者发矧而二三英才思振久陋夫经之实吾心也经之文吾行也习心俗行而拟经可乎故奇闻异学或混于儒浮谈棘句咸称曰古沿是而往将焉所税驾哉古云文獘捄之以质质胜捄之以文然与其浮于文毋宁浮于质予闻方子之教黜茁轧崇雅厚斥浮伪礼敦实兹乃表质儒访佚德于乎凡为方子之徒者可以深长思哉

　　陕西按察副使葛君墓志铭

　　语曰长筭屈于短日嗟乎功必次而弘时才必久而累绩故人直多艰靡拒天损古志士深悲之吾磁葛延之父操廉蹈勤约巳奉国而官副使年五旬卒巳夫其抗志践古展蕴立名期而励者将若何而极也磁又有御史王泮忠清乃延之伍亦早死悲夫吾邺生尤丁天损之虐邪延之讳覃祖玘父义母王氏尝封郎中及太宜人延之明朱诗正德甲戌举进士令乐清三迁官至南京户部郎中守平阳乃宪陕西延之冈治才理簿书结囚要精明立可办吏不得为奸在乐清堪舆家言建署背吉地故令无迁官者宜改治延之不从减武官滥役民遭其构不动在平阳辟卢生又辩其属之诬皆忤上官盖其操廉无可指瑕故遇事斤斤执典天性简言笑交游每日竞竞律身恐越绳墨论者谓宜济之弘&#62730;&#63140;谷然循其习性无变配张氏亦封宜人五子逢春逢夏逢时逢吉逢辰一女嫁张涵延之以嘉靖甲午九月二十三日卒生于成化壬寅正月十四日逢夏为郡学生著名场屋间将以乙未十月望葬其父余受托铭墓乃法先汉贤士文体简存要略且续邺乘铭曰　彼庳朴樕乃材夏屋胡短辕者大服四马葛生履寻&#63140;蒦甫授伊廓而返冥寞畴坚巳约往恤人瘼而闻晔晔而石截截而词揭揭永登白洁

　　绝句博选序

　　昔者先王之教指实正履备物周行者谓之文示类喻志微风兴情者谓之诗夫天运万化地效各能气以滋形雨露主之声以动气风霆主之故诗之为用也风忌显质而贵默移今三百篇是也唐人尚兴而失之浮丽宋人谈理而失之僻滞邵子盖曰删后无诗云与不得巳唐为近之是故其言婉其词适自北征南山作巳乃夸奇角富迂于兴而侈词尝读采薇之篇曰昔我往矣杨柳依依今我来思雨雪霏霏然则断肠之言惟托优柔说使之劝奚必重累哉秦中友山王公去彼长篇采兹句绝将非重其精渺易于观感者邪夫桧曹之细申周召之广鲁夸之颂禓商简之邈故兼录□之仅有着唐之见取也公嗣子潼谷君三省来守邺病郡之无诗也载梓载教而铣达其末义云尔

　　赠张长史序

　　子言之斯民也三代之所以直道而行夫是非辩其等褒贬稽其征赏罚要其成是非者道也褒贬者权也赏罚者治也道明而民趍不迷权挈而士情莫遯治定而官才弗反失之朝堂则求之野紊于施政则证诸言故曰众人之诺不如一士之谔衮弁之华不如简牍之阐有旨哉有旨哉太原张子维国来贰吾郡明析物之隐坚持邦之轨知通时之变往年事犯强豪情閟黯闇者台必下之太守守必俾之张子张子料事絜情裁而制之傅致于法往年授田不均民产不平张子受均田之令分疆画界升高降卑不数月而七邑截然二疏既荐一耆攸明乃进　徽王长史辞　帝臣而就府僚去烦棘而入省旷郡人咸屈之欲走牍借留终贰郡之休势又不可洹野子谂于众曰诸君可谓爱张子矣胡不邃其思而计其远者哉昔者尧明峻德先睦九族德必倡而后修倡必众而后振周封同姓必伯禽焉先康叔焉训何哉枝瘁者本必蹶立孤者行必什亲劣者疏不畏则急将谁控守将谁恃欤故君欲赖其宗人之城者率以德欲致其德之懋者教以经欲明乎经之啧者辅以儒汉却东平之求子史者勑其亲儒而讲经也故君之于其宗人也益以财则奢假以权则僭怙以恩则骄大以地则横驭以术则疑威以刑则怨机人入则习之伪表人间则萌其妄长史乎其保国而亲天子者之攸系哉是故予不敢以尺寸之阶较张子 

　　南京工部尚书崔公神道碑

　　公登成化甲辰进士明年乙巳授刑部主事又六年弘治庚戌晋员外郎明年辛亥晋郎中又八年戊午晋河南按察副使阅七年甲子晋山西布政司参政丁内艰遂丁外艰至正德庚午再除河南是年秋再晋至左布政使壬申晋南院副都御史督粮乙亥晋工部右侍郎嘉靖癸未晋右都御史遂晋南京工部尚书明年甲申引年致仕公盖七十有四公自部曹至端揆清洁恪厚精完神壮莅事勤敏中夜益办施设举措必归于矜慎宽淳以庶于教化麤衣菲食一切安于俭陋性成履柔不为声章泯德忘劳不较彼巳天下同推为巨人长者公二莅我汴在臬铣自太学归省在省铣待罪史官长工部铣叨南雍师公之德固所炙也公之政固所见也弘治初安福刘逊敢摧强家而折横藩知武刚州减　岷府禄米为所构恶公以郎中奉　旨往勘知州左秩而禄米亦削白逊诬罪公司刑久事来一鞠而得遇疑狱即立辩结要从宽律尝出俸赀买桧植庭中囚候讯者免　夏日之酷在副使出巡部求民所利病为之罢且举凡狱巳得候报可止逮其相敌者余放还封丘田为河壤者三万亩六十年民犹陪租公奏而除中牟田恶惟邑南万亩肥然北阻城三面阻陵阜岁潴水民取运暨鱼供税公相田南有缺口乃弘之水得入河田乃岁有秋又凿城为孔二置铁牎泄水城中亦免沮洳云封丘尝遭乱军册多窜名者公究钩之实免百人汤阴常玺收官银奴窃八十两以逃玺坐偿无从办在系历年妻乞食以食公谓知县曰吾无能生此囚必也得藏钱乎即有以掘地得钱者相欧伤来诉公治罪遂白上官以钱赎玺而释之温县知县盗库金有奥援归盗于高黑哥黑哥库子也亦系累年家人被累死公在布政命县释黑哥止以追银完帖上之省而节取余银代输此□事用意宛转以情傅律于乎仁哉往年阖省大户告事竣布政追余银又罚纸名咨者盖上楮也公不然吏告纸乏乃取旧册覆之为藁惟上之宪公者乃用咨什省七之费辛未蓟寇乱河南守臣议阖省摧军费公谓非计止发省帑之羡明年　上出内帑十万金贼平公犹以余银还京师公既廉约精于吏事详于计筭吏胥无以售奸日夕惟思公之迁去而不怨其严在山西太原旧配云南者数百人有旨改内地而籍未除有司犹解补凡往皆无生还者公自宪臣移文云南宪臣同　奏去其籍在督粮改草厂于琵山既在城中又附仓缓急易相济然琵山久据于权人公犯怒取之论者曰尤难在大司空作器用厂在玄津西既可严防且无蓻&#63139;衣　上供又奏免造海船具数者公既退十年是为甲午十有一月九日卒享年八十有四公以景泰辛未二月二十有八日生公讳文奎字应宿高祖讳三公曾祖讳士元祖讳瑾父讳荣祖暨父累赠尚书祖母张氏母刘氏累赠夫人配杜氏累封淑人赠夫人子五继先绍先知县怀忠怀恕学生怀恩女六人壻童英王守卿和士杰徐扬郭泮孙男八女七曾孙男四女二怀恕来邺乞言曰将以岁丙申二月十有一日葬与杜夫人同兆往年　上命官所域者文曰沂维公先新泰其迁厥世维延相君是生维氷其清维直斯绳民曰怙恩讼曰无冤帑积源源人惮我驰人竞不咨厥比维宜受爵聿厚德施孰疚及耄聿茂政民思之德士师之聿考兹碑

　　汝南兵备道题名记

　　初汝南设宪使分巡再设兵备巳病其赘员而并之其官或副使或佥事建治千申总协兵刑今可知者自刘公君佐而下凡十有六人云顾铎孔振作题名将非造核往绩示儆后宦者乎夫汝南北土也南接楚黄地广而饶物丰以罕民萃而错俗敦而易古称泪土之人集诟繁富之方侈靡修贲之才散朴负力之家尚竞善治者虽选健吏以削其梗尤重循人以正其原尝闻昔之治汝南者率以严猛收理而以温逊基弊以洁身约用得下而以崇贿阔费败职迹之巳陈如云散烟熄实之常留如石立&#63140;乞山峙夫其一念而事之攸成一举而民之攸塈噫胡其不致慎欤子曰苟子之不欲虽赏之不窃又曰举直错枉则民服舍是弗图而区区于末防肖屑于苛察獘獘于饬书故非殿邦宜民之道巳顾子方介之坚一物不存法执之定巨权不桡盖君佐之徒而尤护细行则越之兹其可永斯珉也巳 

　　按察副使水南田君墓志铭

　　君讳汝耔字勤父汴之祥符人弘治戊午年二十有一与予同举遂业太学勤父博闻善辞又饬操检三原马伯循称之曰见人之有技而不惊规人之过而温乙丑又同予举进士巳以忧归服除授行人选中给事中是时刘瑾窃政瑾诛阙嗣其所行朝纪聿紊官惟附权润巳勤父挺立其间绝请谒攻词赋予既交旧而雅好何舍人仲默每过予两人浮白吟诗慨时自愤曰引裾请剑者固丈夫许国尔顾事不当其会而情不中其欵杀身无益章主之暴嗟乎嗟乎迹与心违命与世左是以西山饿夫夫也然勤父遇事斤斤自信敢断决值端揆虚位争进者类御徒然勤父上疏言当用大臣以忠谏去位如韩文等遭　旨斥然不禠职又劾武率时源恃功滛从迁江西提学佥事江西虽号文邦士习谖恣尚请托提学官校试列第一烚素所评辄呶讙径去善宦者先阴访众议参以今试者列名下之勤父惟据试文勤父雅好秦汉诸家书刻行史记往以举业誉者勤父病其腐置下列又遵　勑谕贤知府伍文定同知曹琥四人及教官十二人及退居御史宋景及逸士某俱上疏荐又劾知县及教官不职者十余人宪臣及僚恶其侵官乃共升谤当考官时南台劾之调山西方谤起共欲挤入不测渊然止言其乖方他无可摘者古所谓因贬见褒者欤自山西迁湖广副使皆理狱清屯田修水利搉庾储事靡不饬前后乞休者三乃得请时四十五年既还汴力田养母杜门读书诵声琅琅闻户外病六经庸学传注纷如靡统字称句品思纂辑成一家言仅毕周易而巳诗暨古文集若干卷勤父父　母魏氏两取俱陶氏女子一人惟屏女适李莘叟徐梦鹤前陶一女适和颜葬以丙申　月　日勤父授行人在正德戊辰选给事中在巳巳治刑科迁江西在癸酉十有一月调山西在丁丑二月迁湖广在巳卯阅四岁归嘉靖癸巳三月二日卒维勤父闲居维十有二年铭曰洁行而刚攻辞而章枘凿戾只揆义奚妨彼精斯稗一槩而量返服水南乐此洋洋伊谁进贤休以君襄岁云趣矣孰讯彼苍维寿弗长维闻卬卯维河汤汤维文之昌 

　　贺封君胡公就养序

　　石陵胡公介夫来佐豫宪分治河北建台于懹乃迎养其尊人封君于邸致爱与恭齐甘及滑天伦是遂是乐其属王守而下乃遣薛生吴生来索予辞扬搉以示有位者夫古人重养不以三公易其一日焉尔故将命授职势有偏窒则弃忠就孝曰事亲日短事君日长云懿哉胡公外理于公内竭其情不必陈表酌重聿获两休予闻胡之家高密盖世也日用岂靡丰具哉固以田之入不若禄之腆力之成不若君之光焉天子之以禄孝也知所致之必求有之知所有之必求久之宋韩亿讯其子以奏案其子稽于应则怒之唐玄暐之母必问其钱物所由来而拟贿于窬故加审于要则何冤滥于狱厉洁于躬则何呰窳其节兼之二者是三王之士之名也夫父母之于其子也违则思之思之则忧之忧之如何期全之而巳矣今也欢然莅只日乐子之能理子见父母之所说之者则益将勉成其所安而励远其所厌善洊闻而位乃晋位屡进而养大隆是故韩父可以无怨崔母可以无问矣夫

　　胡氏集序

　　国家以科举登士以法律理官为业易能求仕易就故邃学工文之儒逊于往代洪武文臣皆元材也永乐而后乃可得而称数云方天台辞若苏氏言必道周孔大哉志乎东里少师入阁司文既专且久诗法唐文法欧依之者效之弘治中南城罗玘思振颓靡独师韩子其艰思奇句伟哉武功康海好马迁之史入对大廷文制古辩元老宿儒见而惊服其时北郡李梦阳申阳何景明协表诗法曰汉无骚唐无赋宋无诗二子抗节遐举故能成章李之雄厚何之逸爽学者尊如李社焉宣德中河东文清公出学曰复性旨曰宗朱直道进退足冠一时不屑议文矣今日古书渐见士操笔必期周汉而昌黎亦见轻也正德戊辰天水胡子世甫入翰林及铣参对　国史同隶户馆胡子方盛年巳聪达能文巳铣出入什隐胡子升沉州府嘉靖初铣起长南雍得读胡子诗因语知友曰此于何李奚逊胡子在南考功宁藩作乱胡子画策截防大司马用之保国两守剧郡敕事宜民发中机宜探义酬言沛沛乎若居胶庠是故宦成而名立厚蕴而富乃作其诗清以健其文典以畅矩古而不袭词婉而意跃如也慈溪孙公德夫长我汴省而寀世甫爱其诗协其贤而梓是集孙公剆奸杜请恤民省费乃倡兹工也其以范我人欤而策于文苑矣乎胡子尝采文清要言且慕且赞汲汲然如欲追而弗及者其德业不既邈哉

　　通议大夫都察院右副都御史马公行状

　　公讳卿字敬臣号柳泉其先自临滑迁林虑高祖考讳贰曾祖考讳颙府通判祖考讳麟父讳图沁州知州自祖及父以公赠副都御史祖妣两张氏母申氏俱赠封淑人公少而颖敏甫十年知州公示以经书大旨即晓析巳摛文清峻甫十七举河南乙卯乡试弘治改元八禩云两试春官不利卒业太学祭酒方石先生子谢子异其文每试冠诸生公会天下名士讲学关中则马理秦伟吕柟山右则寇天叙同省则方镗张士隆田汝耔铣亦辱公与友主本六经兼综史氏躬行务实攸止临清王佑以贡至公察其博览有行遂及张田二子讲易于王氏乙丑会试中式入对　大廷策问道未行法未守公荅曰政事之柄握于司礼刑法之权移于厂卫盖切中时弊　　赐三甲进士大学士刘文靖公覆阅卷奇之选庶吉士正德丁卯授户科给事中值刘瑾专政雠毒台谏拘系省署有言弗信庚午诛瑾革乱法复旧制表忠直□奸佞悉谏官之言攸信公以其僚酌情相宜靡有冤滥天下望治平焉辛未同考会试未揭晓礼部移文内帘主考靳学士奴泄试题于常州举人某某受千金主考刘文肃公验号一人中式比填榜黜之曰用戒黩货巳出院公上疏请究之曰纵不实可使大臣毋受侮于四方竟坐奴罪一举子充吏靳公大愧恨吏部遂以公为大名知府自工科左给事中往是时蓟盗大乱中域大名乃午达之途戎马充斥又值凶岁公至郡修城浚隍砺器募兵以令陈智教谕陈悃为总领亲阅能否大章赏罚人思奋力东明小邑贼攻围十有一日不拔遂去相戒勿入郡中　请留运米若干斛捄荒得报自散之无余侍郎王公掌赈济怒公之专入竟见道树不伐民安不流乃更称其才刘瑾尝加赋大名巳输于官公遂请作下年正额之数辽东宁杲自御史传升佥都御史巳除名潜居京师厚赂阉永求复官擒贼永讽谏官荐之公在工科同官有及之者公奋袂而言曰世果无人宁用驽如卿者可也畿内可复令渠坏之邪巳而传　旨复杲佥都御史巡抚眞定并讨羣盗杲必欲中公以危法至大名摘疵索瘢威胁语侵公不为动亦无从得闲乃今供军需二千金公谓必得印信公移乃敢上卒如请御史张某来按治与公同年屡示意索赂公不内张罔事而怒责之者数或传张寔靳党假此陷公以复怨尔未久二子俱败眞定知府以下皆坐罢公由是益著名发觉锦衣侦事指挥桑洪为假官果然且将趍登莱为变河决恐妨漕公自塞之众谓澶乃河故道水易冲啮宜请大臣董役兼可分过公恐烦民河旋奏绩毁官庄寺铜佛像为军器政暇教授诸生检正文体如刘珂董进第皆显名缙绅间乙亥晋浙江按察副使温处兵备孝丰汤氏作乱莫克平者公至上议曰汤氏自知罪大不赦弗一日而忘死则为备必深凡孝丰在官者皆与通我有作彼必知之今粮差不及孝丰荡之故也豪右名曰雠之寔欲存之以便巳况法弛纲颓民畏汤如虎而眇官府如羊天千里袭人情必先露山路险狭如鼠鬬穴林木蔽翳可以设伏彼安居以待我竭力以攻或遭连雨势难持久皆我之所忌也然度彼之势败形亦多□险固守聚而不散则可图拒命假息多疑少决则可刼素虽桀骜未见大敌则可威收召豪杰引结雠家明示利害公出刑赏则可用榜谕谍说降赦迷诛我威既振彼思自脱则可离皆彼之所忌也夫用兵者不以短击长而以长击短则兵未接而胜巳定矣时不能用明年丁丑改山西提学公发挥理学敦考行谊梓文章正宗以振时文之陋士风兴焉而文学彬彬乎越于前矣晋溪司马弟考下第自称门阀竟从朴刑晋溪权宠方奕素快恩雠者巳卯晋参政自招民兵平陕西回贼之侵掠欲要之河上歼之同事者慑乃止　　晋国发丧而葬妖民张钺欲乘虚取会城□旗举号公先知之有备钺不得发御史不然后行部为钺党所攻几不免乃大索贼忿将多戮公又从容开释无辜嘉靖癸未晋浙江右布政使中官张志聪吴勋造币于杭自擅权利又纵行头色料既不中程而盈金以逋十年不讫工公莅之乃及御史欧珠协公裁抑色料悉易于商杭守查仲道平价他无与也中官奏公及查守抗违新□命凌忽□钦差有诏逮公及查守下□诏狱治至被鞫公及查守各认为巳罪欧史疏救之公谪鹤庆知府查守欧史俱外调公归林省亲会友饮燕甚适知州公临别笑语之曰丈夫志在万里如云南如履堂奥耳至滇见中官不荅礼公立而言曰吾不过再系而巳矣中官改容谢过鹤庆民朴而士少文公推诚布化抹摋烦苛均徭平赋通道水利浚丰利开龙潭分水既溥漾江西至登和地亢而藉润桔槔鲜济询之土人云惟丽江可疏而灌之然异竟民私之而壅其流公乃移文丽江委官作漾江堰高丈许阔如之沿江凿渠深阔几丈旬日而就教诲生徒讲大学中庸者再令行乡约作无陋轩莳花竹日觞咏其间土官凤朝文及安铨叛或指公间道可逸公厉色曰丈夫不死国而死家者何丽江土官木公之妻朝文之女兄众畏其兵悍视其顺逆为从违公约会兵竟上谕之曰汝兵诚精然赖累　朝恩命而然汝叛　朝廷兵不能叛汝邪汝受厚　恩而忘之兵受汝恩与汝之受　朝廷者厚薄不待较一旦反噬何难丽江人欲得汝之处者何限顾畏　朝廷威镇之且朝文不有其　　　君与其兄何有于戚即事成容能处汝下乎君乃北面事内行邪木公感泣出兵三千往援会城滇人曰丽江兵故难调也由是二酋失助瓦解矣戊子正月晋云南布政司参政再晋按察使委看平蛮功过当实当道器之御史刘臬荐公宜亟召还贰六部赞国大猷巡抚大同蔡天祜荐公自代曰卿气量可以消反复才略可以理芬结晋福建右布政使再晋南京太仆卿丁外艰壬辰服除起光禄寺卿遂晋右副都御史总督漕运巡抚凤阳地方公归相台访予少石山斋公忧悴甚予曰今仕宦以漕都为外台之最荣公何忧公曰水流天运同一化机川原攸革久则复然河可虑也器钝舟敝财匮功窳工可虑也军无休期惫而又耗恣带私货禁之生乱军可虑也贿成势援罢之不能人怀异向谁任利害官可虑也盐徒私贩收大利而官盐阏国课不充舟快江阔便则虔攘固险盘穴官莫敢何僊芝巢诚焉知无人地方可虑也夫社稷露闯然之忧而君子倚为盘如之安卿是以拜命以来鼠忧巳极予荅曰既存实心必有巩政先知其忧后享其逸夫獘非一日之积而君求一旦之効不可君知治痈者乎宜首元气而勿快一割也公至淮漕果塞议者纷纷谓复海运开济汶公谓六月无漕京师困矣姑纾目前之急与松石刘公养和仍疏黄河故道而固堤毋令走泄未几漕利　　　上锡白金彩叚奏除淮扬军余无田子粒凡若干两疏请余盐并钞关银赈济仅毕事而公卒矣公生成化巳亥十二月十二日卒以嘉靖丙申二月九日享年五十有八配王氏封淑人子二元官生允邑庠生女三壻刘守廉李栋郡庠生崔汲监生季友侧室杨氏出孙男子二人女子二人公姿貌丰厚性度宏博接人包涵和易中有畛域处事安详平妥内严绳墨自幼敏而知学父母所特爱公慕敬之心常一为吉士知州公夫妇皆来京邸知州公乐其子之贤手书补文献通考十余卷知州公固巨人长者太淑人尤悃匐弟豫驯雅有高识一门父子兄弟自可师友公为学以古人期志于用世六经外卜筮历筭僊佛之术皆明尝谓韩子原道胡子崇正辩乃辟俗僧狂道何与聃昙本色在翰林与穆伯潜及铣同业每开卷予及伯潜方畜疑致思公即指摘大义得言外之趍伯潜笑之曰君如奔马看花焉得香色及二人有悟不出公所见惜乎历官之长不及笔之书公在鹤庆文示诸生可见厥志词曰古之学者首之六蓺近事也继之六行实行也至六德考厥成矣今习课试之文科第为志官禄为功及幸一第全蹄尽废名曰举业之獘缀砌为文偕偶为诗拾古人之余獘一生之力不足以覆瓿名曰诗文之獘晚宋陋儒浚伏羲之画转濂溪之圈不反身心但求豪楮今又哜其糟粕以自迷名曰理学之獘宋之四子造诣精矣皆实学矣今乃忽訾张诋邵右陆左朱肆怪僻以高而忘其履之卑此过门不入吾不憾焉者也或有巳则不学专以非人凡人之善曲为巧诋诸生能如古人之学圣贤可拾阶而至举业资也诗文蓺也性理本也天下之善吾师矣公卒之五阅月子元请予状公才位德业上以备史牒之采下以垂乡闾之式谨状

　　瞻云图诗引

　　瞻云何以图昭孝也图何以诗张美也夫少艾滛厥思浮荣侈厥观于是乎弁髦其亲在寒士有然者况乎有封土者哉至矣乎吾　赵国枕易子之德也自悼其早孤而尽力于王母是故养邻曾参之乐病致黔娄之忧殁笃韩嘉之感国人化之　天子褒之南方逸人图之足验其心之所同然哉礼曰父母殁为善必果以贻厥令名昔有周旦焉德居　上圣文宪终古夫非人之子与河间东平曷行以匹之哉 

　　文苑春秋序

　　说者曰孔子删书为百篇今存者伏生二十八篇传信可也晋人晚出之书传疑可也凡书所录事之大□变者平世小节亡与为尧典禅也甘誓世也汤武伐也盘庚迁也大诰摄也顾命防也吕刑衰也文侯之命乱也王熄而伯兴故秦誓终也自秦以上为封建自秦以下为郡县封建者与人共天下其威福也公郡县者其君擅天下其威福也专君臣之交礼乐之布风俗之流人才之成是以相远盖宇宙之大限也夫善恶有惩则劝戒孔昭纪载皆实则谖伪莫售君子有恃而长其德小人有畏而戢其奸文之修则人乐玩道是载则书久存由漠而来史纪其事儒阐其义文士骋其贯智士由其辩然而诡誔害教浮华亡用者错列而兼存之世之选者非不欲采其简要用省观览也鲜有志夫子而法尚书者隋王仲淹氏出道丧文靡久矣抗志续经其籍亡传焉后人诛绝之者胡为乎巳甚也铣慨慕其意窃欲取汉帝代楚之告迄于我　皇祖攘夷之檄名曰文苑春秋以明文之正以尽代之故是故气之淳漓词之简烦事之经奇理之粹驳言以知政政以观德而天谋可稽矣弃官林居十有四年犹无暇及也嘉靖丁酉春复读通鉴兴亡是□乃录百篇略表作者之志将俾后之观者因□以□□□文而□质上悟天运之因革下究人道之终始存惟忧勤丧则骄逸好问者昌自用者亡豫塞祸源永由治轨庶几古人修经之遗志云 

　　

　　【三仕集/ 卷之十一 】

　　古文类选序

　　漫记 

　　沁州水田记

　　书王凝斋李文达起复论后

　　书周文襄事状后

　　录赠言

　　赠戴尹序 

　　象山学辩解

　　赠胡中丞序

　　史记日者传跋 

　　醉翁亭记跋

　　赠王君考绩序 

　　赠大中丞简公序

　　大酉书院录后语

　　赠高令序 

　　讹传 

　　南京户部尚书赠太子少保谥庄敏许公墓表 

　　文林郎汉中府推官李公墓志铭

　　察院题名记

　　柴村录

　　贺太守王公序 

　　许乐庵墓志铭 

　　赠解太守序

　　赠左丞陈公之晋阳序

　　愚庄居士传

　　光禄大夫柱国太子太保工部尚书赠太保谥恭敏李公神道碑

　　百泉题名 

　　赴召告考妣墓文

　　赴召录

　　静修文集序

　　秦府右长史梁先生墓表 

　　苏氏诗序 

　　钤山堂集序

　　雅述序

　　中麓说

　　赠太司徒李公归蒲汀序 

　　贺宫保浚川王公序 

　　漫记 

　　都察院右佥都御史王君墓志铭

　　赠郑中丞莅所治序 

　　讹传 

　　封文林郎彰德府推官葛君墓志铭

　　

　　洹词卷十一　　三仕集 起丙午至辛丑

　　古文类选序

　　序曰由宋而来选者十余家去取自其所明潼谷王公为天曹郎乃稡而类分之曰吾以便举子之习振时文之陋尔尚论则有待也乙未来守邺明年郡大治遂梓之以造庠士命予作序夫文可贵乎以华没本古尝病之文可轻乎无文不行古尝修之故履实而言有为而作阐元化辅民彝孰可贵也孰可轻也战国乱矣乐毅之谢燕惠仲连之却帝秦正矣哉苏秦之倾危李斯之怙祸圣王之戮民也然秦悉从之利可捄六王之亡夫珍玩取诸四方贤则弃之嗟哉古今之亡辙相绳非特诋秦而巳两汉醇厚士无异学淆之虽泥灾异然格王正事罔匪经义鲁恭袁安之谏伐匈奴李固左雄之条政确言哉魏晋浮靡江统之徙戎裴頠之崇有陆机之辩亡曹元首之六代于令升之赞晋欲拯世溺不但归来之洁身尔搉文者遗之岂笃论欤李唐之文丽猥韩柳起而革之昌黎析理指事正大洞达庶哉贯道之器柳州理既昏谬词间俳偶困而不修过而不改而自叙抑郁悱愤之怀有子长之昌记山画水嵬目倾耳所谓晚年肆力者乎然魏玄成陆敬舆之疏所以正君定国勿疵其俪语也宋尚言而诸氏竞出安石子固志学相协而宗扬雄介甫文谨绳墨而伤暗晦自任性命求之无可采也曾氏简健而核若有闻乎道之槩者欧阳子谓性非所先谓系辞非圣笔三苏氏和合从横虚寂而一之然二氏陈政驳谬得失利害示诸掌上欧之雍容苏之英发恻然可动乎君也司马氏践履为章程叔子道德为用其文宋也其实则孔氏之遗游蓺者有矩寻&#63140;蒦矣陈师道古行艰思乃甘列于张耒秦观之班何处躬之不休乎夫去程之居近也闻程之贤稔也而自失之背指之喻不虚矣嗟乎春鸟之音和秋虫之音凄天示人之声也晴明则思舒阴晦则思结人协天之气也是故出之不由眞投之不中欵徒丰其幅尺藻其繁革诚文巳哉诚文巳哉

　　漫记

　　洹野子曰宋史滥矣曷从而征实误国之臣乱眞之儒后犹有称述之者道其不明矣夫未月治稼柴村雨昼默坐因记他书可证者着于篇 

　　王安石之变法其弟安国谏之不从乃哭于景堂曰吾家今灭门盖知其必亡宋也 

　　张浚兴符离之师李椿告之曰复雠讨贼天下大义也必也正名定分养威观衅而后可图今议不出于督府而出于诸将巳为舆师之凶况藩篱敝储备薄将多非才兵弱未练节制未允议论不定彼佚我劳虽得地不能守也李公洺水人朱子志其墓乃力行之士云

　　张浚出师与高宗克日复中原岳飞曰相公睡语邪遂忌岳陷之而死高宗谓赵鼎曰浚措置三年竭民力耗国用何尝复尺寸之土朕宁亡国不用此人浚又上疏言兵高宗曰浚用兵天下皆知之富平淮西两败矣今又生事乃下永州之命史氏皆咎其君之不用浚也非实也

　　实录曰符离军败浚鼻息如雷魏公有是定力邪果然是其轻民之死宜其敢用罔也

　　周密曰张九成参杲之禅陆九渊又参禅于杲之徒得光云杲谓子韶曰侍郎得此霸柄可改头换面说向儒家子静门人詹旱民瞑目坐半月陆子目逆之曰此理巳显夫张以禅语乱经陆以禅定乱德 

　　陆子亦读书谈道乃讥文公言麤喻鄙其忌心之发邪杨简欲去意如彼攻时文而取官理政事而着功非意孰尸之二子务为大言以高人而不检其所行也噫 

　　宋光宗之病心至于子莅阼而不知盖沉溃矣不朝重华非罪也宰臣有王曾韩琦焉明举上疾昭示百官请子监国崇朝而定唐顺宪是巳赵汝愚用赵彦逾之策付于侂冑致祸邦家故中国宁威之弗振不借兵于夷狄君子宁事之不成不柄于小人

　　唐五王失诛三思唐仍乱矣宋赵相吝赏侂冑宋浸亡矣谋始如转九凶终如回天于乎可忽哉

　　宁宗以楼钥倪思之言以侂冑首&#60960;金盖以县鄙自居金之尊无敌于天下矣宁宗之世金虏衰颓中国恢复之几乃不自强而安于弱夫正法戮奸各国之政何与于金邪噫宋尚为有臣与

　　宋君厚其臣臣负其君国有大政不务审处而先抗论不求济事而先洁名神宗求兴邦悞于安石而南度孝宗求复雠悞于张浚而请和史浩而下苟延目前留正而下有奔而巳矣 

　　谢枋得有言宋亡于道学大明之日夫亡汉者梁冀曹节犹有君子起而存之宋亡于韩史贾丁亡能存之者盖汉之明经以修行宋之注经乃衍词汉士质宋士浮汉恊忠宋争名

　　沁州水田记

　　岁丙申御史赵子张子遇于沁张子道其郡之政曰源泉沸流莫或浍之亢坼溢襄田不赖之赵子曰俞是诚在我乃相其水趍乃物之土宜下知州王良辅肇事道漳泉自柯山南至于张僊祠沟断之横水乘沟空其中引水又南至于交口灌田四千亩道甲水自溪亭东南至石陀遂凿石渠至甲里灌田三千六百亩道清源自亦山灌田三千亩盖达于官邮围水环流往沁止播菽谷新田皆种秔亩收二锺有奇釜时蔬畜鱼鸟白餐清酤乐岁介胡考之休凶岁亦获可引生惟古帝下邦国察其辟地之等用赏削诸臣己觐遣于庙询之曰如新畬何受厥明今　帝恭巳以御史廵郡县乃摘苛细繁文书厉威严无言及民事懿厥赵子知务善听言立沁丕富基夫承且志趍不引工扰民则知州有勚 

　　书王凝斋李文达起复论后

　　文达夺情而相非义也然出于　新皇眷倚之笃非文达求之也罗氏劝　君遂贤之请可矣乃袭宋士诋嵩之文丑言过斥何欤永乐以来南士柄国文达起北方又自外寮入司密勿久畜咻忌罗氏亦用于巧者欤丘文庄之祭文达赞其富贵追观文达赀产不踰中人夫尽文达之生曾无一善可名秋吁可以鉴羣情矣 

　　书周文襄事状后

　　文襄其知巧之才邪非可与语&#62730;&#63140;谷民之政也民共正赋巳竭力矣奚从而有余米括余米而曰薄赋则朝四暮三愚弄其民而巳余米丰衍乃奉贵宦结交游修释子之宫滥费生民之膏血苏人幸宽目前乃忘其厉巳而祠之追观汉臣之富民力农也唐臣之生财善贾也君子弗贵曰君不志道而富之祗以长其侈大如汉武是巳况文襄者曷足多哉

　　录赠言

　　弘农陈云逵字中夫为兰州学正以经术六蓺造士诸生有馈必却之后为国子监丞铣卒业而归先生赠言三章曰日用间须点检口之所言与身之所行不相予盾斯为善学 【 一】躬行伦理而不亏人之至者莫是过矣【 二】公正处巳宽恕待人自不觉其地位高矣 【 三】寿张殷云霄近夫拜南给事中谓铣曰子英迈浮于防检终身师伊川可也铣行且六十碌碌无闻徒负三益之诲云尔 

　　赠戴尹序

　　秋岩戴子之治杞也重农兴学正俗平狱缘饰以文表正以廉未朞岁而茂声御史举典扬清戴子寔最杞西冈张天秩氏乐其庇民思终厥永专使问其道于我尝读文公朱子书告其门人吴氏曰初官受奖可以思惧矣勿使过情而躁进焉夫岂非虑而朱子言之人情警于抑而放于顺肆于誉而敕于毁君子之言曰宁抑而济毋顺而溺宁毁而周毋誉而缺夫御者之适折阪也正辔敛绥缓策徐驱安矣忽而蹈于康庄而肆骋不迪也是故敬慎以为居法守以为用孙让以为体虚静以为心得勿驩如失勿戚如以退为本以卑为安戴令率是道也可台可省可卿可相眞不负东鲁之士也夫 

　　象山学辩解

　　宋眞希元氏兴而朱子之学传元许平仲氏达而朱子之教行昔之与朱角立者泯如人心之攸向者同天道之攸公者存焉今　圣皇在上道祖尧舜宠幸文儒修正典礼铣谓诸臣宜务实德以赞休治乃尊陆氏标鸣冤之名谓非警言乎泰和整庵先生罗公斥象山之讹一言蔽之曰认心为性兹岁日南至方伯可泉胡子示我渭崖霍氏之辩章搉而句抉之然后陆氏之为异端莫遁也夫圣贤著书捄辟学开民迷而巳诸侯放恣孔作春秋处士横议孟述七篇夫秦仪倾危陈平蒯通犹因之而乱汉庄列罔诞何晏王衍遂因之而亡晋宋人之言曰勿以学术杀天下士夫旨言哉铣尝友覆陆氏之篇其谈雄其□重然而性之故学之方茫乎无可索也非示谱而匿其针者与其授之徒也杨简之悟心詹阜民之明理则可骇且异者颜子钻仰是劳斯能卓尔曾子随事之察斯唯一贯夫卓尔者状其立谓定理也忠恕者佥人巳也岂半词单句可毕功次悟入阴界与禅衲伍哉论者曰陆尊德性朱道问学岂其然夫德性犹抗之侯也问学犹修弓矢之利审彀率之巧以求中也合而言之射也夫德性者大之并涵天地小之析入毫末包乎小曰大分其大曰小是故学乎此问乎此道之所以尊之欤道匪难求厥禀乃异圣者生知而安行之自性达于万事本生末也学知利行而下自事恊于性末反本也故阶有级而拾以升陆子谓心即道取足焉疏矣巳笃问学而以非人虫蛆葛藤愤厥排诋奸人因设伪学之禁促宋之灭朱之教孔之法也若缓于本末之辩无以服象山之心故今而得反之也 

　　赠胡中丞序

　　可泉公文章名天下政事泽一方民是翰而士攸式者三十年兹则晋贰都台巡抚山东吾省伯姚公饯之河浒以伻来邺俾予广赠言之义云盖尝窃窥我国家之势有汉之全盛无其强无宋之苟安类其弱岂非士未才而用之遽政数易而居之泄官速代而责之详民无泽而役之穷哉夫果实之味生则酸熟则甘今才习文字巳系仕籍未悉条贯遂临民社是食生果也涩齿咋舌可免乎　朝廷下尺纸于四方无不应者然多文具靡存兢愓而图悠久夫俗所未厌圣人不辄改俗所未安圣人不强行固非可因一人而更历谋见小便而忽大戚外露闯然之虑而勿恃为盘如之安也昔子产之相郑夫子之治鲁皆先难而后易政浃而爱生若授牧于恒人而求全于旦夕朝秦夕燕费日道路而欲奏功底绩是子产之未能夫子所不敢也上之责于民者赋尔力尔足矣任其自之非能施之生业奠之永计乃又不恤其匮惟计其富古云马极则踬民剧则败可谓善喻矣铣交于可泉也久以深知可泉之造道也专以远邹鲁圣贤乡民宜于教化可泉往哉士豫养而正政求旧而敕厉官甄其任受惠民及于贫殍是故一变至道之篇斯有试之文也夫 

　　史记日者传跋

　　士之不才如季主所讥者信然非士人主孰与治天下邪但昏主乱朝不才尊用耳今痛斥之专用日者可乎 

　　醉翁亭记跋

　　欧阳子其慕晋人之风邪汉吏种田莳蔬効功阡陌夫宋之士习若是故其国之不竞欤 

　　赠王君考绩序

　　扬子云有言周之士也贵秦之士也贱愚曰此非独士之疵也亦其驱于时也周养士以仁义而升之以礼信秦启士以诈谋而驭之以法利用其力而竭之伺其惫而贼之然其国一败而莫为之生也是故忠信所以缔孚也进制隆礼退为巽词所以厉节也圣王拱手堂陛之上而有金城汤池之固者道结人心焉尔昆陵王君元聘甫自署郎而陟太守旋夺名邦而倅小洲前胡绩之茂后胡叶之隳忽加之膝而忽挤之渊邪匪人窃位显斥忘直怨元聘之右忠也假大法以复之于君乎何损君之倅州致恭于寮弗恃而敖施惠于下弗鄙而夷周虑于务弗卑而厌兹匪人巳屏　朝旨雪被其斥者又　俞谏议之请选拔谪人元聘适考绩元聘其目此升乎哉夫士必自贱而后人贱之故君子正其志则莫敢倚也高其行则莫敢阶也守贫贱则富贵莫敢骄也辟宠幸则謟佞莫敢惑也任危难则威势莫敢夺也夫彼之可轩轾乎我者所谓赵孟之贵也吾之贵彼焉能如之何

　　赠大中丞简公序

　　予闻之君子之长人也有四美焉大规而精密比而简定是而不专采长而不可同故联目于网协众为一下怀其惠而弗德也人避其威而弗慑也夫惠其所自利而威其所自紾焉得而德之又焉所忌而慑之全斯道者其惟一溪公乎公为御史来按我汴再莅则为都御史矣公才具高朗治执体要今晋副留台治戎江表我藩伯之姚臬长之杨帅阃之王合言于铣曰一溪公正我羣史谕我庶规康我疆土绥我兆人予览公抚安之文曰按臣是而抚臣未精羣属从其是告于按臣而从我抚臣之一得凡我所失考而过思乃或拂民而戾俗宜羣属各上其见共酌而布之下于戏其古大臣之心邪学者改过善止一身大臣改过福庇天下我心一虚彼能毕罄收善于人累功于已悻悻自是者鄙哉疚矣古者帝王之域民有天险焉典礼命讨是也有地险焉山陵江河是也有人险焉才能甲兵是也今之险孰汹于江而才之专孰丽于中丞夫穴港泅水鸱张鼠伏者盗之靡靡尔淮海巨鄙盐徒所据盘如也有司视为目瘤项瘿不可药巳出作私商伺便用刼水广舟利须臾不能迹之然彼之得遂刻吏成之也召商贾盐乃立苛法曲取琐程淹滞年岁财力俱竭商弃而不至官盐格而私商售私商售而私积充是以结朋结技恣凶立业宋一汪革尚费大师十百于革者敢谓无其人哉今之理盐法者安厓黄公予友也安厓慎躬而能任大富学而克施政公以友按臣之心而友安厓彼清其源此阏其委□之庆其永乎哉匪直操江而巳

　　大酉书院录后语

　　王子晋叔修学于大酉之阳取山之静养其湛寂取山之奇代其应用取山之峻以抗志取山之列以次进既优而仕底绩而迁海内才大夫名士诗且文之第山之胜发王子之□王子又自晋遣使至邺俾予缀词夫王子之问所以审是也诸子之言所以赞成也予闻之孔氏之教曰博文曰约礼文乃相错精与麤也礼乃分止丰而杀也颜氏之文自本至于冕曾氏之礼入细穷其变言乎其质则有等言乎其学则有序言乎其事则有先自洙泗至于洛闽未之有改也象山陆氏思以一人而雄千古以巳见而易天下其言曰人自孝弟自聪明其自名曰乾坤易简于是榛塞传注陆沉精微古圣贤罪不胜诛噫讆哉言乎昔者夫子之赞易也着两间之五类一曰天地二曰卑高三曰动静四曰方物五曰象形是故总之为刚柔分之为八卦统之于乾坤夫干辟而施坤翕而承盈天地之间者惟万物故曰广矣大矣其德曰易简是故一气自运无为而主张易也众形自植至约而事详简也乾坤之运息则万有之生歼百为之曲遗则一心之静胡施哉恶可假是二名以揜其实之禅而附于儒之班乎王子所立卓矣所施廓如他日化彼楚野如古鲁邦无用兹倡此游言以疚德夫 

　　赠高令序

　　夫赋奇特之器者受抑于天抱直遂之操者见折于人斯性命之理造化之权也天才乎人而曲以成人逐于时而违则合身下者其道上身褒者其道贬故柳茂旬月而为薪松阅百年而斯栋方枘格于圆凿泛凫乘于流水是以马迁发伯夷之论董生赋感士之篇也负薪者不拾遗金丐食者不视差来斥跖之徒曰盗必怒誉市之童曰聪必逊可以存性而悟命矣仁者寿而颜则否圣者尊而孔则违命也参互而不齐也仁如颜而不贰圣企孔而从吾性也精一而可贞也不齐者任之可贞者据之是故原宪诮结驷之禾&#63140;今于木甘踰垣之隘而况不为二子邪天以寒暑中大善室榭者避之地以江涛没舟攻楫棹者济之无束手而待者故君子穷则安通则利所用非穷通也自得其性焉尔黄次公系而受烃张子韶谪而却粟贾太傅返长沙而建策萧长倩起抱关而辅政夫去就恶可一端而取乎鉴不为人之妍媸而乱其照权不为物之轻重而决其平故蠖之屈者申也龙欲跃者潜也不厌疏粝焉饫凿粳必骇危险方慎坦途士焉往而非德之资邪冠氏高子英特抗直富才明政两邑宜之而沮于台察夫计高子之望奚所不达哉天其欲玉高子欤高子善承哉

　　讹传

　　铣闻之东白先生张公曰　景帝将废储而立其子合百官各署状惟给事中东安李侃执笔大恸给事中闽林聪退而语人曰惟吾抗议　景帝闻之改林为太子司直郎林欣然自负高选云今诸家文家谓林为忠盖林后尊显谀言相传尔张公又曰使李公推恸心于状岂不毅然大丈夫哉是时谏者三人锺同死于狱章纶廖庄晚虽贵咸黩货败节也景帝易储时薛文清以大理丞治饷于滇署状无公名予亲见国史然尔谢理东岑子乃讥文清非也然本朝士节不厉少遭变事鲜不謟附者

　　南京户部尚书赠太子少保谥庄敏许公墓表

　　嘉靖甲午春二月十有八日函谷先生许公卒于南公仲弟太宰松皋公及诸弟发哀　请恤典又以浚川公铭诸幽研冈公状其懿两公之词美矣备赞哉函谷长子佲遇邺又乞予作表予虽极思累其词何以尚夫两公函谷举进士给事黄门改翰林史氏皆慷朗明直过事斤斤断决谠言富学闻于一时正德初我襄毅公持正忌于阎权引怨函谷适倅全州后奔襄毅公丧回灵宝终丧遂不仕起丞尚宝又弃之归益研磨圣经尽洗相沿之臆言函谷不予鄙相见必竭两端语之兹标其三大义附以予所释者一曰宋人理气之分大谬也予谓盖由不明夫孟子性善之训然也善者性之实语性之善如品玉之温玉有等如性亦各赋宋人若谓善蕴性中而自气则有不善又移之造化支漫无以诘之矣二曰圣人以用世传心法予谓天地之德曰生人受天之德曰仁故善爱身者无肤不养善为仁者无物不体三曰圣人之教务学也在动弗曰静予谓舜命夔四言和以四乐举陶述九德箕子衍五事孔门益以九容九思舍是而乱以夷之僻山之畸士之讆言可乎哉自宋及元补通鉴正图书源性学序道统申原道参易理诗言遵圣轨辩抉宿误投之合乎自然揭之当乎人心予心服而赞之曰是其遡之洙泗者哉畜大而光实溢则鸣羣臣荐之贤于　一人遂入翰林守学士旋卿太常教国子　上初登天位文华左室列三教之师即命撤昙聃至是用函谷之书正禩者皇王八师也南向陪禩者周孔二师也东西对向舍采之辰惟辅臣及公等九人相事公上章讲中和　上说曰以巳情通天下至治哉公又言孔孟全教治情盖性静情动静无所施功而动可制欲也晋吏部右侍郎眞拜南户尚书公洁操贰吏选恤费&#62730;&#63140;谷户财不幸遽以寿终享年六十四公讳诰字廷纶先世端绪休远公先公襄毅一代元直公少学于伯兄贡士公诏兄卒四十年每临讳大恸又学于张佥事张卒于南贫莫葬也公为办之完又恤其孤嫠事襄毅公虽宦学成&#60886;&#60886;如也唯谨上&#62682;&#63139;豕必惨恻不怡六弟咸矩公而佩其训于戏公之卷卷谈道乃自其身发之欤 

　　文林郎汉中府推官李公墓志铭

　　李氏盖邺之望云讳刚者自举人积官户部郎中刚生洪取韩氏生女为　昆阳王妃恩授兵马指挥长子文自举人授泸州知州李公其季子也讳道字应元少颖敏知州公授以朱氏诗即通悟冠入郡学解剥经传妙得玄旨铺衍章句骏发奇思孝谨温&#62730;&#63140;谷而中元朗不流无酒耽无嬉过日孜孜焉者讲诵而巳宪臣才之子弟从之每小试巳宪臣以其文法七郡之士命奇不第弘治丙辰贡巳需选家食　赵庄王器其　世子必为命世大贤思端轫厚基遂厥峻永顾寮臣无足友者乃亲驭　高驾访公于家撰章绘图美观闾里命为今　国王说诗云虔恭益懋正德辛未试于铨授汉中推官南郑民周海潘其女事发守为馈千金欲移罪于其佣满公不可论海如法王端滛其弟政妻杀政灭口托言噬于虎公验手有刀痕驳守成案亦论端于死会盗起公奉台檄城凤及城固俱免盗之戕公素薄仕官叹曰是日夜龊龊泛泛而营焉者窬官暨积尔道于何有乃致仕还郡庄王又请授　郡王经公高年身瘦削而神健性乐文史不倦岁行乡饮郡守请为大宾誾誾于于其观都如也公所教士入官者数十秦旦石永尤著名晚奇其女之子朴自教之朴踰冠取进士　天子异其对命与登鼎甲者同梓策遂绩学翰林授编修盖法文皇甲申制云公生于景泰辛未十一月十日嘉靖戊戌正月十一日卒享年八十有八配谈氏子男三人遇阳女为　秀水王妃亦授兵马指挥遇和遇霖女二人壻郭清封绵修张时茂孙男五人廷举廷荐廷美廷用廷宣女六人他壻工正陈昺刘礼南全王守方宋文资曾孙男女各一人嘉靖十七年四月十八日葬于清流与谈氏同兆词曰位则不充德则孔有为学者师为　王者友猗与今□王崇孝笃故爰及仲弟临奠哀素载攽载　教史铣也文于千万年爰翼尔坟 

　　察院题名记

　　御史横杨王子莅我河南敬简互修纲条具振巳见其行台之獘且隘谋迁于镇守故署得请乃新而居之勒石题名爰自巳始旧石自永乐至嘉靖丙申历年逾百更莅者自曹琰氏至李子伯音镛及王子凡百人夫省之建台以布宪也名之必录以考类也夫士之臧否不登诸载籍而名氏不俾之久存则是非泯如奚施劝沮烈士自厉而莫范奇人孰惮而不恣邪自帝拱宸极守典不行悉寄耳目于宪臣地近而任则元重托而信之专理是者可以慎务矣洁以居身良玉不污公以任法昭鉴无择直以禔节乔柏无附介以一众孤鸷弗朋然后激扬攸中而风动乎羣寮矣烦文泛议徒役于楮可删也细故滛威徒费乎时可去也甘言曲承将售其欺可防也善谋法守将益其实可求也士大夫之进止有义焉士之穷达有定命焉我安义命何与于人或怵于权势而决其衡因以徼宠禄斯自乖雅道而巳矣古谓纪纲犹血脉也御史乃危官也铣谓先克三不乃能行三必焉是故势擅烜赫不见其荣躬蹈累絷不为之辱迫临鼎镬不惮其威由是劘刮生疵必犯颜也掊击奸谀必夬苋也敷达民瘼必究源朼相几而识体诚孚而善道之斯为宪矣永石垂乎尔

　　柴村录

　　戊戌四月二十二日予如柴村获麦夜宿西斋梦三原端毅公见访坐评今代名臣无全褒者公曰心地干净行事自当铣对曰干净者圣人无欲也圣则天公又曰王应韶何如人铣未及对公曰其人苛而无策朴士至百不恤其死铣曰其志可则也如济以王懋学之平斯美公曰文清公之佐大理王振引之若辞而不往愈于抗而得祸铣竦然异其言遂寤夫王公古之大臣也休休乐善晚起掌铨选贤为属他以忠谏久废者王徽黄仲昭贺钦以迂直被抑者周瑛祁顺公皆辟用铣谓桓文并伯晋代主盟齐遂不振者晋臣让善齐权相轧耳昔杨东里名荐士多私所好古廉老而不相他何举焉王公不遐遗不朋引明兴以来斯人而巳

　　贺太守王公序

　　悔斋先生王侯莅我邺之踰年治河宪臣贤我侯又嘉其相河之绩也举典以旌用&#63150;日耳力&#63151;其属我郡贰诸君如檄称贺爰授意于予俾词之予与啫君皆诵法孔氏者也请质诸圣言可乎子言之为政以德夫岂隳法禁夷制度如他道清净之云乎记礼者曰夫人者天地之心斯遡其原者之言也是故一人一心也千人亦一心也万人兆人亦一心也志之所通莫遏而其协者莫被故枹落而响荅木戞而声出以此感彼之谓也犹有间焉愠色而见者栗喜宣而附者怿以此感此之谓也犹有待焉过宗庙而肃闻雷霆而惧夫何意夫何恃故笃切诚悫之心以宣法禁制度之施巳之所未不以先人人之所难必以先巳则不令而从矣夫刑者政之所不能免也君子之刑以止辟也得其情如疾之我恫也法人之刑以兴厉也深其情欲威之四达也故君子之教无刑而刻人则躬之不阅我侯之德予尝诵之曰诚正是故赞邦刑守两郡明而允严而克宽莫非二者之用由是晋而藩而台而省如视诸掌矣无他达之天下也

　　许乐庵墓志铭

　　许氏受氏而来遐哉赫矣自颖川迁汤阴则胜国时讳毅者毅生熙载字献臣号东冈三岁而孤母宋氏年二十有八挈东冈往依舅氏千湖湘宋高节闻者诗而颂之东冈长辟湖广行省官至会福院照磨着女教经济录及他文十余万言临川吴幼清称之曰丧亲而孝居官而廉东冈仲子有任字可用号圭塘登延佑乙卯上第官至中书左丞有集百卷谥文忠功德烂然元人曰公遇国大事身任之不知有死生止开河东弭盗言如蓍蔡诗婉而豪文雅而辩老遇元将亡抗节愈厉季子有孚字可行登天历庚午上第官儒学提举汤人作双桂堂侈其遇文忠公生祯国初籍安阳祯生寿生坦坦长子颙字孟敬登景泰甲戌进士官至南康知府明决富才年格其用颙子忱字中国博学能文古朴不随俗流昏于李氏李鼎贵忱略不降词色下之常有忧天下之心疾革自吟曰丹心不泯常忧国白发无端早上头竟不第而死颙第显邑学生配廉氏生乐庵君云君生三月丧父十有二年丧母君栾栾棘棘每恸殆绝乃依伯母李氏李又卒乃辍业治东冈故田一夫力作自给稍&#62730;&#63140;谷撤旧庐而弘之作先祠修时祭性眞率坦易面质少俊者过皆服己又缝补缺失与亲戚故人欢宴倚席歌圭塘诗辞甚自得一座倾耳听收拾先世谱系遗文罔坠乐庵子复礼登　今上乙未科进士官刑部主事乐庵训之曰奉官箴自约身始也理官事自省私举也复礼循所教官甫尔即奱其声郡倅来掌县欲以官房高敞者易其庐乐庵谋于予曰屋虽陋旧业也吾相自兵兴幸而存者如怀几族邪儿始一官吾不惠人私予曰晏子不易宅君强&#60960;之而又反之载于左史乐庵卒辞乐庵讳怀字思善取刘氏一女嫁贾大兴孙男二人乐庵生于成化癸巳五月四日今戊戌三月十五日卒得年六十有六人月　日葬武官先兆予尝悼中原午衢每兵兴闾巷至断烟火夫邑无世家则上何凭而下何效与宜其忽靡靡也乃考许氏之世参以元人之言及今郭太史质夫之状醵事成次采词合章授于刑部君刻石词曰郁郁乎佳哉许氏之藏前洹后冈东冈圭塘有俨其行君往宅诸昭其万禩无伤

　　赠解太守序

　　客曰瘠土之民可与行政乎荅曰可必也道以勤是故攻本务广商贩山泽之产官无私焉老与弱者守之强与少者作之细大咸修劳来不怠可以富民矣客曰沃土之民可与行政乎荅曰可必也道以俭是故重力农抑趍末市里之饶豪无擅焉强与多者衰之弱与爫者益之敦兴礼让严别限界可以化民矣昔孟子车氏当攻战之世思以其道捄天下谈故必曰性善称先王必曰尧舜考其实用田桑畜牧生之也老享帛肉少脱饥寒负戴之代行止之徐教之也推其效则曰保四海此岂高远难能之事哉自西京以后如是者鲜闻焉何哉淆于文词急于功利譬则之燕者南其辕骤愈疾去愈逖行日者畏其景避愈棘景愈着盖予之持论若此云戊戌冬东平解子佐吾郡之四年矣晋知解州夫解今之所谓沃土也地产盐而易财商居货而竞息祷杞之踰制倡优之滥志古晋淳庞之风变矣解子生孟氏之乡尚挈邹之训以起晋之颓哉往者吾友张仲修之治鹾也建学储书士彬彬乎文近年吾友吕仲木之适判也举典正业士勃乎向道矣解子问诸民而永其休都矣哉 

　　赠左丞陈公之晋阳序

　　汉士有言文章缘饰吏治此非知道者之言也夫縓袭领之谓缘采贲质之谓饰是异物而相成也君子之道异乎是正人之术不外正巳而求尽巳之学乃就尽人而用履而示之焉文也制而宜之焉治也言乎其比则为章言乎其典则为吏民之为道也桑麻粟糓以相养君臣父子以相生吏也者行君之令而使人遂乎是也是故田亩市廛之差器用服室之等乡党里族之恊薮牧师儒之联淑良寄衺之分旌别举错之厉存诚之心道民之教也闲邪之方防民之政也克巳之勇一民之刑也而析之日法术词辩末哉末哉中川先生陈公蜀之大儒也为御史作马政为宪使示学则举典以修言体道而立凖爰丞我汴严而容明而不刿乃登于左乃伯于晋先生之道其西矣乎予少游四方载观两都问俗搉变岁相降也而晋之美如古者四山谷之邃颛朴而不习晏佚晋有其民胶庠之游质直而不溷浮靡晋有其士祷祠祈报越礼而祀神晋有其诚日用交际崇俭而倡义晋有其俗如文之以礼乐其将复唐虞之旧流我圣皇尧舜之仁哉方伯尊乎省者也藩司翼乎民者也尊者不亲细翼者不贰志先生往哉太行之麓漳水之东予犹豫声教之暨焉我汴芹泉诸公饯公于河之浒其赠言则铣奉命而述也

　　愚庄居士传

　　居士胡氏讳瓒字廷器合肥人先世讳鉴者彰德卫前所百户傅至荣进千户取周氏寔生居士云居士生三年始能言即行室中器能举其名呼尊行中次邻人大惊病痘左目眇遂废举业从里师授孝经大学而笃禀颖识卓然人表年十五诸父同居异食尚繁啧言居士请于父割田百亩别业址屋十余丈&#60960;之居诸父感泣居士事父及两后母迎求所嗜曲向所便而撰之咸说父没痛至则悲终身然矣伯兄欲各为业居士约分外计金以昏二弟自跨一骡负米蔬如野力穑积金百金田千亩出其余周戚之贫者助人之迟昏废葬者就桥之中辍者世官故有第乃又买屋临市取贳布供后母私费少贾武安武安士乐其为人与友约人餐一日居士乃至旬不自炊士夫过其里必致之庐贡厚馔徒者载以马过二舍乃返善直乡人之争或不经官府尊贵民兄弟讼累年矣又赴逮居士遇诸涂阳问之曰子亟役于县乎畏姚明府而弗敢越乎兄弟各言实居士邀至家感以天伦大彝皆大哭渝平乡人指居士庐曰胡子断事听尔平阳张商四人来籴粟约他所毕贩来居士合其贾金有浮然金醵者也难返乃以大量酬粟足其浮数他所贷不能偿则焚劵又十余事居士好读阴隲书小学故事其行出诸此尝评时苗耀清也诗之曰任中如育子君欲付何人年五十有八卒配汪氏有贤行四子季子绍先叔孝著名史氏曰予之冠矣赴省试友吾叔孝巳予违亲求仕叔孝孝义日章及予弃官就养叔孝始仕教职甫满考未六十即引疾归众留之叔孝曰吾贡而出逊而反庶褆身耳于维居士有子夫齐景之富孔门鄙之不得数于匹夫之贤者世人泥奇命妄訾吴道谬曰阴隲未必报也 

　　光禄大夫柱国太子太保工部尚书赠太保谥恭敏李公神道碑

　　公讳鐩字时器世家汤阴曾祖某祖某父某俱赠一品如公官阶曾祖妣及祖妣及母申氏俱赠一品夫人公天资颖敏气宇端凝接物和易中不可犯智事还密外不欲彰成化辛卯公年二十有五举乡试明年壬辰举进士廷对以纯字献策　宪皇初政精严公愿其终与吴文定八人俱宜鼎甲莫适次也大宰姚文敏公曰曷以省试名次之遂首省元公列二甲之六是后多用为例丁内艰甲午授都水主事管河治临清改作板闸易元之朽而泄水者又缉内使私盐十万引没官丁酉改户部丁外艰甲辰除刑部晋员外郎郎中奉命赈山西饥民多活入流民为盗者之窟谕遣还本开渠灌田万顷民皆刻石颂德丁未晋鸿胪少卿谏罢邓常恩荫职及毁西山戒坛聚游手溷男女者又数上言便宜太宰王端毅公贤之再拟廵抚内阁刘文穆欲用其党且怨王公思排挤之故沮公宏治乙卯晋南京太仆少卿丁巳晋光禄卿削冗滥之奉抗章数工部苟具器用耗财无益庚申晋工部侍郎辛酉虏入榆林大掠　上出六军逐之公兼宪职治饷虏遁还　朝言十事而谓外攘宜先治内今胜斋醮嗜燕游宠他技以杂金紫畜异禽以縻梁肉此好渐长恐颠正道远人侦伺以顺逆边方观示以勤惰癸亥往山东视漕上言堽城之坝毋毁洸河之塞毋通浚泉疏水漕利可复又请&#62730;&#63140;冀尚书宋本俱报可甲子边城奏密云将有虏宜备之上曰非鐩往不可召公至榻前谕旨公至边首简将次广储乃治壁垒饬器械守险隘梁沟涧开荒田舟河流士奋而勇马健而风　上谓司马大夏曰鐩果善干国者乙丑夏　武皇即位公还　命作泰陵丁卯晋尚书刘瑾用事恶先朝大臣不附巳戊辰公致仕庚午秋诛瑾　诏起公仍掌工部壬申加太子少傅四辞乃允其第二状曰德称位者安宠踰分者危公论宜之则荣众指疵之则辱君之于臣在遂其忠毋徒溢其秩闻者曰鹤山公其以身觉人者乎然是后佞幸益杂修建大增鳌山之戏内苑之供造军器于南织缯绮于苏公渔邦课私责民偿内外绎骚中原盗起豹房僧寺镇国延寿凝翠太素知殚刻画色累金碧文石采瓦穷丽极奢甲戌内宫灾新作之公雅有心思计筹详细量物平价择旧成新期廉费坚工谏疏岁数十上其曰汉文之贤罢露台而着隋帝之败开汴河而致盖民之所有惟财与力力竭则怼财散则叛今无征己显可又促之屡请姑停他营并成内宫上或夺俸示谴或间从一二幸阉刘养以太监监各工公与议不恊面叱之养泣愬于　上乃直公不究也幸巳　今皇即位改元嘉靖公年七十有五公曰吾在先朝义不可避难脱祸而去今　圣主兴遗贤进吾纳禄让能其时乎君子曰大臣与国为安危污其身有益于国古人尝为之矣公归八年春秋祀墓外静坐观书不出户庭不燕饮无音乐盖公性节约老不渝云戊子二月三日终于正寝生正统丁卯七月十九日享年八十有二讣闻　上辍视朝一日遣官祭葬暨赠谥如制一品夫人郑氏贤行助公别有志子男三人继先吏部主事继光运司同知继充国子生女五人壻良医周宗国子生元庭桂次铣长史周一元生员郑在孙男二人汝勋早卒汝助国子生女　人壻胡湜国子生元　张　余幼汝勋宗子也宜后光充俱未子公命取同祖之支曾孙惟保后勋公易箦前一日铣侍疾公曰吾读诗五十年每疑鲁何以有颂铣曰圣人以着变也风雅皆有变焉公曰颂美其功焉得为变铣曰周颂用诸庙鲁颂用诸燕周述先鲁祷君周王也鲁侯也周之词典而鲁夸非变而何公曰鲁无风谓夫子讳亲者而删之然乎铣曰此治春秋之例也夫讳者逊词以尽臣恭而不泯实以垂后戒南山猗嗟桓庄之内政泯矣三桓始牙鲁驯不竞以亡公曰吾疑释然是时铣服丧未禫请归晨入服舍日旴来赴公嗟乎悲哉悲乎恸哉铭曰伊谁毗国粤惟元寮惟圣作则粤有皋陶降乃吏治庸鄙亦叨　皇祖范古厘曰六曹大权独运役使羣豪猗与我公内外宣劳晚正端揆国蠹而枵惟公其防障彼洪涛土木丹刻财匮民嗸抗言于章正色于朝怒斥养横瑾祸弗挠曰卿完名　帝诰攸褒人疑公随曷奸是标岂知护本亦务荒包人谓公退彼弋何招岂知泸楫不避飘飖　圣皇嗣立朝度孔昭譬如积霭见睨聿消公还全璧栖鹤之坳耽书晏坐策杖临皋讥白太放慕富可标八十余年乘彼扶摇铣也缀词白珉之雕士作瞻依允配崧高

　　百泉题名

　　嘉靖巳亥春三月巳巳相台崔铣随　驾至卫巳事庚午西适于辉辛未往观百泉谒圣祠吊啸台入安乐富憩涌金亭烹鲜佐酒饮泉一勺迤逦而归 

　　赴　召告考妣墓文

　　于乎我父我母鞠铣育铣教之长之俾明经登科致官大夫在正德丁丑请告侍母之疾而不终在嘉靖甲申弃官养父之老而不久自兹汛扫丘垄服勤稼穑不复有意于斯世矣今　圣天子过听羣臣之荐元辅之举召儿翼德　春宫长翰禁苑再瞻　阙廷复职文字儿奉　命北上蹔违墓下儿之斯行益于时尚未知守其节则可矢若党附私朋上欺　君父纳结广赂自丧清白逢迎所好以违方直矜挟所有以妨贤俊则儿积愆咎生无颜复修我二亲之禩矣惟我亲神灵右止罔俾失坠

　　赴召录

　　嘉靖甲申秋九月予议礼不合罢归家居十有三年吏部奏准起用又三年巳亥二月十四日内阁题准改少詹事兼翰林侍读学士三月二十九日部书至四月三日庚子晨辞先祠祭行道而出子汲目初愈送予登车挥泪而别郡老及诸生送至张氏园置酒于梅花下各劝一杯午至柴村予处分农事弟铉釴从兄钺孙士&#60886;壻李惟保俱送至此未刻孙滔渡漳水汹涌北岸水浅下船乘马而泸晚至临漳教官诸生相迓中夜大雨辛丑雷遣仆本还家视汲作李司谏双寿序壬寅发临漳泥淖仆夫甚劳未刻至苑浦薛氏庄运使全卿及其二子来候授一餐申刻至魏县晚过薛宅留饮癸卯雨仆木至得儿汲手书乃儿亲笔仆槐回寄儿三诗未刻赴薛氏燕漳魏接境漳水溉之虽苦潦有填于之利田肥美村连属麦茂种播民好作室全卿为予言尝吊澶渊之友丧途失橐中金杨文义得而归之斯民贤于乐羊子矣甲辰辰刻至广平县民虽多田而薄出广平北行二十里入肥乡界又二十里至安寨俨如一县过滏水五里至曲周肥乡至县饶田美屋曲周民居整密其田每亩岁办租役钱止四十文薄赋故民富且淳也邑令张鹏翼有治声乙巳午至鸡泽城四围污下秋潦积十里故名泽西行十里过沙河晚至南和丙午早拜宋文贞祠辰刻至任县和任之交有百泉河堰水灌田稻畦柳塘任之北有漳河泊鱼鰕菱藕民赖之如粟此泊汇八水舟通卫河邑人高绳武来见同观县学泮池戊申高生约陈贡士世禄霍氏兄弟同游河泊泊方广六十里中有洲民居百家舟行十里抵洲泊本腴田弘治中水占之民纳税不蠲晚赴谢卿饮巳酉早发谢卿送之郭北诸生十里邮舍酌酒三行未刻至唐山是时　巡幸回銮县官督车马候官道县若空焉道中偶乡民托寄书儿汲庚戌早至隆乎晚至宁晋地甚腴亦有沙鹻者东大陂通任之泊古谓大陆泽也两泽善汇潦水浅者不越三尺往往有洲开渠筑堰咸宜种秔可以富民邑人蔡御史叆来会辛亥早饮御史家晚至晋州州南门枕滹沱势汹河广夜访张都台璇都台言往滹上无能造桥者安阳张士隆适判乃创之至今相袭民不病涉又作城南堤偶秋水大将啮之仓卒无计张子命刈田中糓苗为束塞之计亩收糓三斛乃命偿四斛并贾草御史某恶张子抗礼滹水将圯眞定堤御史曰判官能完之否张子命楫筏比次堤下水触木辄遁御史惭谢张子每取南岸土作兆堤水益远则堤不冲民思张子不忘壬子望五鼓焚香告天不欺　君不欺人不欺心祝天佑老身及儿汲幸无患陈奉来二亲京拜之辰刻大风扬沙未刻至安平遂憩癸丑早至饶阳微雨自临漳至安平田之肥瘠产之厚薄各殊风土树蓺皆相似魏曲周宁晋称最然俗尚丰筵大居民性淳质有慷慨之气士高者精举业鲜志更治罢废甚抚按间岁至然为过邮长官或年八十及病卧床一年者犹视篆上司检官帑藏金多空南和有下钱三十七文官多代摄悉窬取火其文卷凡皆古赵之上游如善用之财可富兵可强士可贤也甲寅邑人詹事府录事路珍因使过家偕其两弟送至张氏庄寿昌侯故业赐田尚百顷然垣宇荒落矣未刻过河间晚至新中驿河间控制沧景协右雄赵河海交会夷夏杂居一大都会也自此而北渐近京师染声利之习民集诟鲜耻劲烈便弓马有燕遗风是夜雨乙卯晴辰刻至任丘吊故相李文康之丧会同年闵氏兄弟丙辰早行四十里古郑州土城存北高十余丈自此皆水泽弥漫数百里至赵浦西来白沟贯泽而东舟航涉焉凡过九桥至雄宋瓦桥关也盖阻水而设以御契丹晚至新城任丘新城坙哉巨邑越于小郡丁巳巳刻至涿州十里过胡良河三十里过琉璃河晚至良乡入夜雨畿内自七月不雨至于四月无麦禾是夜雨始浃可大播种戊午雨巳未辰刻过芦沟未刻至京是夜大雨寓陈氏店辛酉移居司经局朝房壬戌　朝见丁卯谢　恩五月朔入院供职

　　静修文集序

　　伯夷薄周，食首阳之薇而死，管宁盗视曹氏，迄不受爵。静修刘子，辞元人之召。夫三子者，笃念故国，义存华夏，岂曰山栖谷汲、尚冲乐退而巳哉。刘子则又研精圣典，发挥大道，声之为诗，缀之成文，雄浑明切，不蹈陈言。其词如西山之歌，其谊祖春秋之旨。予每抚卷太息，恨无知者。兹应召过雄，瞻望静修之里，如起诸九原，为之执鞭，欣如也。旅次略撰数言，门人刘格适倅兹邦，托之梓于篇首。 

　　秦府右长史梁先生墓表

　　弘治庚戌春先南郭君守延安入觐巳事言干太宰三原公曰郡洊荒之后士大废学无良师焉尔请选省试中乙榜者署学职三原公曰守言良是命选司识之且择其优者往夏诸君怀檄至教谕延长则郑人杨怀思善甘泉则崇庆李先生讳健字子干清涧则阳城张纬大张延川则我时斋先生讳溥字德宏训导肤施则广安苏森茂之绥德则中江彭万里衢亨阆中杨汯惟深先君咸宾之俾太敷训十余年间延安科第遂与西安可伍先生纯心重仪吶言敏行不为华貌徇词善朱氏诗发意指物章搉字炼为文驯典旧永味长既教延川先君又令署篆郡中学以教他士铣甫成童获执汛扫之役又署延川县事平赋简讨郝氏起大狱无能决者先生鞫其实悉刑之其兄弟叩神诬讪旬日兄弟死于瘟任将九年丁外艰归乡里诸生别皆哭失声服阕晋南监学正再晋　庆府右长史乞归养不遂遭母丧后寘鐇叛逆瑾矫旨罚赎米四百石人谓以米价之半赂瑾则免先生竟输米两治丧遵行家礼服阕至吏部宰邃庵曰此生在晋阳为我贤徒在秦为我良属在　庆府为刚傅不以忧还寘鐇无变矣补　秦府右长史先生操履修洁临事介直自　王以下咸敬信念长安李盘尝训导稷山岁往祭仍粟其妻子以其暇修稷山志征实明典示政学之矩不幸遇疾而卒正德 正月十有一日也享年五十有五生于天顺癸未四月十五日先世本绛州正平人元初徙稷山曾祖某祖某俱名医父某杨庄巡检母赵氏配姚氏子三人相学生槚格乙未进士知济阳女三人孙男十人女三人曾孙男四人女二人先生疾革作遗命曰为吾后者其读书以明适安分以养德其仕者勿扰民而剥之勿厚殖产骄惰其子孙圥生既殁我姚母立家教子稷山人各法之厉其家吾友格以惠直治济阳身先克约以率下夫世丰而缛礼官荣而恣习矣吾友其不汨流俗克嗣先德者乎 

　　苏氏诗序

　　往者予居洹野濮阳荪子允吉寄我昆吾集今年予入翰林苏子示我三巡诗凡若干首踰万言矣夫其识典礼怀羁旅标宇治惇友情正官常达民隐若是者诗之实也苏子可言诗矣诗者文之精本情发志贵正而和假物中旨贵切而远托风寓谏贵婉而明陈器叙事贵要而统若是者诗之则也苏子咸中焉诗用以感时以敷治以作善以惩不敏其妙犹风之被草木有默移而无显功宜渐浸而忌直讦故嘅喻之词惟托优柔扬搉之篇岂待重累而或失之绮丽或失之繁芜或失之嘲俳夫当物为道或乃壅以文句于是乎翰墨日富而违之俞逖也 

　　钤山堂集序

　　论者曰天之将达是人也先屈之其将亨是人也先困之君子之自处不然达矣而具未周复屈可也亨矣而中未实复困可也夫江避碍于三峡而永河洄流于九曲而广君子之修也挈于心以协之天下鉴之古以参之斯世去其所不可不去存其所不可不存则其发为功焕为文动四方而垂千禩矣太保大宗伯分宜严公踰冠举进士第读书中秘试常冠吾曹自故相李文正而下咸伟其才巳直史馆穹秩可以契致而公归栖钤山之下卜居介溪之涯结茅植楥耽书履素椟簪弁而冠鹖闭甘脆而茹粝杼思乐潜为诗若干首铣诵之曰清婉　而绮不浮质斯肥于山林者秋居十余年应召还馆巳使粤藩掌留院教国子贰吏礼之卿遂长南曹如其贰者焉道路所经官常所激僚友是酬为诗若于首感喻乎交际训敕乎生徒敷内乎治理为文若干篇铣诵之曰辩于体裁而藻思致循乎典常而玄倪寓诗其唐之春容文其汉之简健斯施诸庙堂者乎今　圣皇在位修正礼乐询咨文儒公被知遇股肱攸属　圣心之所创作羣僚之所建白畸士远臣之所条上公随方而应执矩以裁可可否否允称德意蕃锡累谕腾章奏谢将续梓之孟子谓造道资深然后左右逢其原亶哉铣考古之君兴绪植业随材而授若夫礼乐必俟儒者盖分合天人知彻幽明体兼述作敬贯清直一革一因上造下循或张或弛善登僻止故曰明乎郊社禘尝治国其如示掌于戏公之文之用至是而大矣哉

　　雅述序

　　浚川先生王公，尝作慎言十三篇，深探隐化，畅发玄旨，学者莫不讽诵之。先生又出其雅述二篇，悼后人之袭迷，示行者之广涂，修身理国之具，循级蹈实。铣辱交于先生四十载，论心论义，商订减规，至忘尔汝，不特形骸。先生秉介履素，搉枉犯难，在困无忧，在达无乐，耽文味道，少勉耆化，故能辟巳塞之路，昭不碍之牖焉。夫圣哲之训，积充于宇载汗其牛，不啻足也。而后贤一出，必更有作，往往发其未及，而救其或陂，斯盖日新之盛德，生生相禅而无巳也。譬之日月丽空，代照一尔，光景永耀。人乐之而不厌焉。夫天道恒进，故人心好上，天运有常，而人则躐等，故思穷于微眇，行怱于疾徐，辩彻乎宇宙，心荒于日月。听言可闻，考实蔑然。读雅述者宜知切巳求要，其觉民之旨也。

　　中麓说

　　孔氏之徒论列逸民曰荷莜曰长沮斯人也俯晲一世安于鄙贱人不得而名之自宋以还吾徒名矣而字既字复号新异日增行业鲜闻焉与不得巳则以其居而自命者近实矣斯由古之道与章丘李伯华氏家于胡山之下山有三足李子宅其中遂称中麓云胡山者齐鲁之望也脉发于岱尾亘于海一峰特举高埒日观嵓壑深限危可避之李子居于斯学于斯盖以资德焉岂曰栖清餐秀览胜供吟而巳夫遡脉则立本矣沿亘则知会矣仰特则秉介矣阻于限而防之当慎矣阴化成质结之为山形峙地上根蟠地中厚据者大富积者昌君子以立本筑室坚其基植禾培其种川者气之道海者物之归下而负海者山所委远而延势者水在夹故行不散越聚不崩阤君子以知会杂而无统闻见博而蔽固深习而未□矜持劳而神智闇夫冈峦蜿蜒而漫培塿盘旋而卑迅而出者遗其类矣突而立者绝其附矣君子以秉介吾不动于誉岂其畏乎害无爱于生岂其便乎常邑作城而卫民家设藩而固积若夫壁岩线径隐涧峭峰一夫挥指万马返辔君子以慎防立于礼人莫之敢阶据于德强莫之敢移绵蕞之小可以驯武猛宾赞之末可以折夷貊嗟呼难平莫如心易流莫如气心由道宁气以性用否则浚本或失之空知会或岐于异介或矜而争限或滞而隘皆一举而百废者也故君子贵中 

　　赠太司徒李公归蒲汀序

　　古之言曰四时之序成功者去美哉然非所谓精言也仲夏而蜩鸣日南至而鴈北向葽之秀梅之华则其功渐敛而微以至代谢岂待夫草长木密霜落氷结而后见乎夫二仪之啧惟两而巳两者对立化化无竆天之道曰阴阳为寒暑为消长而休咎以其感人之道曰仁义为仕隐为进退而得失视其履君子握其环中以制变几欲动而巳道之故智名洁操人靡得而称焉蒲汀先生李公弱冠对策　天子擢置鼎甲壮年守学士掌制抡士台铉迩只乃退而家食者数年起贰吏部又退然后自宗伯眞拜司徒公资识高朗履蹈坚直优学供仕才猷充&#62730;&#63140;谷今夏又谢司徒矣然未及耆也雨洽田而啬泽舟望洚而停桡去就如脱悔吝奚生铣朼往长南雍愧德不类又念先人之耄得　请还郡既而思曰进退殊遇然莫匪学也孝弟忠信淑诸人者即其安富天下致吾君于尊荣云尔顾才劣力弱莫自矩焉求类于古之人唐白氏乐天可法矣昌谏于元和嘉谟于长庆杭之守香山之逸不附滛朋不固浮利晚间于德&#62730;&#63140;谷而不相然杯酒留连诗乐谐谑庄士耻闻之其歌鼓缶而儳然不能终日者乎宋司马氏君实可法矣自判并州巳陈大计翰林枢府辞而弃之居洛十五年童孺慕名一日入朝徒卫愿留著述通鉴搜罗典册究图治乱品裁体畏芟薙异端起而相元佑君子曰再造宋矣亶矣乎臣模哉迩者　圣皇俞元辅之荐还铣翰林幸复立先生门墙以终教先生不待司徒大夫而下思公之德不忘乃授简于铣俾系之词

　　贺宫保浚川王公序

　　粤稽古建官至周乃得而详云是时区万国立诸侯国自为纪王察其臧否而庆让之自三公以下理其畿内千里而巳德以师师何密网也道是肄肄何任术也秦置郡县汉因之遂作百代之常举天下制于廊堂之上搉细详其米盐筭民及于夫里设左右相总其要禔领疏目御史大夫督其成击奸纠滥一阴一阳岁曰章矣一惨一舒化曰枢矣于是创制裁法防逸弭隙而臣各奏其能以进士之品靡得而齐焉皇祖析相为六柄专于上都御史之设无更也浚川先生王公少负济世之略巳究造圣之学入登清贯出牧甸邑藩臬宣力方镇经营利刃割不格于盘错良弓发咸中于正鹄暨长内台治禁兵卿士服其洁履　朝廷资其大猷三考陟明加秩太保斯师傅之德选乎先生益弘任哉公尝督学内服所成士自大光禄赵君而下俾铣制言贺公铣辱公之友四十年诵厥富篇詹厥素业允哉命世之儒铣也跧伏山林研精坟籍古臣之道尝槩闻之盖上默移而下显诤贵协情而贱用巳一人一心也众人亦一心也一物一体也万物亦一体也血气贯而周脉络属而固志意合而孚好恶平而当昔稷之力穑弗曰鄙事而希礼乐益之虞山弗曰贱役而慕百揆尽其才而就其绪譬之舟子或舵或棹或帆或绠中流虽风竟登彼岸惟和故公惟公克诚君降心以从士闻风而化民获怙依国赖桢干今夫捊落向荅步移景随可谓速矣然以此感彼有间焉色厉而人畏语安而人怿可谓速矣然以此感此犹须也闻震而瞿瞿过庙而肃如夫何亿夫何饬是故未言而信其眞未动而顺其向斯功格于天世流其泽矣

　　漫记 【 九条】

　　五月十日　上告事九庙 臣铣当陪祀先以子刻入候是日头痛体倦又雨甚寒　上至庙门步入又自太祖庙步至　睿宗寝　圣容恭肃而安雨不张盖 臣怿然曰圣人也顿忘其疾祭归康适矣易曰□而不荐有孚颙若圣人以神道设教此之谓也 

　　七月十日入贺　皇子生阴雾蒙黯 臣铣拜下而出始觉蒸触不堪易曰震惊百里不丧七鬯心方致敬外物不于也 

　　一日入　朝百官俱青衣角带小臣肩贵僚而行及辩貌乃惊而逊若他日绯衣剌补腰带金玉品次自章卑不抗尊易曰黄帝尧舜垂衣裳而天下治释者曰变化而无为此之谓也夫读圣经者不得之躬行徒校诸纸上之言祗增烦赘铣入朝有寤识之以见凡学莫不然也 

　　客有誉张懋恭能立事者铣惑焉问张甬川常父常父曰张坏者多而得者少坏者皆大体得者仅细故也铣以为然

　　客问亢龙无首之义荅曰皆上九之词也九五以下皆贤人之象上见羣龙勿为之首如尧咨四岳以得舜也天高矣必下交于地万物以生君尊矣必谦接其臣万化以成五以下皆天德也上不可为之首干之亢者独上九尔自五以下皆富实也又问龙战荅曰阴极而僭故曰龙小人而疑君者也下五阴良臣也战而攻去之若晋臣伐苏峻宋臣讨谢晦月盛掩日臣强逼君名之曰龙责君也说其小能久假以权辩之不早纵使至此若夫阳道之亨岂阴可亢故以龙为阳者误矣 

　　成化中风俗俭朴先君为司马郎铣时十岁尚记先君贳屋自深巷入转东土垣小门内屋三间秣马又土垣小门入寝三间东三间为客次寝之对有垣及门小屋二间爨室也弘治中官颇治屋然西涯阁老宅尹天官故第天官又名以贿败者在陋巷榱柱皆朴樕小材但稍　厂今被　召至京大官自造华居袭石采椽连甍　院价至万金者【 李序庵苐】燕客酒半出玉斝相酬金银不足珍噫奢乐极矣其无患乎

　　诏还梁俭庵司徒徒人丐子相语曰今天开眼取回梁爷然则司马入朝百姓留之宜也西长安有屋一区价二百金予嫌其敝陋俭庵至即居之伹扫地涂壁余愧不及也然余不能久留京故假官署贳民室而巳 

　　弘治以前士攻举业仕则精法律勤职事鲜有博览能文者间有之众皆慕说必得美除自　孝皇在位朝政有常优礼文臣士奋然兴高者模唐诗袭韩文阁老洛阳刘公恶之教人毛经穷理弘治末颇知习左氏史记矣今日士著书则自谓周汉摛词则自任风雅然皆六朝余习讲学戒于相袭各择一义为门户敷演令不可破甚者崇好佛经老子曰精于六经大抵钓名以致利而巳其行犹夫人其心之诈则莫测也 

　　予读通典西域诸国其金花座及身被宝珠即佛书自炫者幻人之术即佛书诳芯之诞也佛盖黠胡善幻服其域之人近理之言中国士以庄列文之傅子【 奕】可谓高识矣【 予旧着述谓佛为西方上智今读通典考西域列国之俗则佛乃其国之黠者予昔曰之言过矣】

　　都察院右佥都御史王君墓志铭

　　清苑有介士曰王氏讳德明字宗周性严行方特然有守貌庄语简不轻然诺弘治甲子年踰冠举乡试正德戊辰予以史官阅省试卷累首荐君主考右南士乃第君以九选封丘知县是时中官奴廖鹏附刘瑾威横于河南民日遭荼毒自三司以下受鹏颐使欲党君为助君不许上司故困君以难平之讼皆理丁卯鹏子铠冐祥符籍入试余姚孙清失官依鹏为代笔御史辈将魁铠君发其奸犹列上第踰年给事中陈鼎劾铠冐籍除名君以贤调嘉善则易粮长以宽包陪抑势豪以均田税有余力又修治学宫惠养寒士饬武备遂用挫贼于桃源主簿李锡死贼手请于　朝荫其子御史张承仁来按浙大索赂君无所予为所折抑后御史事败君名奕奕起在两县皆茹菜衣布无受干谒晋户部主事散储理钞不渔赀余再以艰归改兵部再晋武选郎中出知怀庆连岁凶君蠲税巳费散积贷粟民既安和天休聿出瑞麦瑞瓜瑞未迭产一时　上有银币之褒晋太常少卿即晋今官巡抚山西敕于检身严于治吏不得僭乘轿滥役民确事实惠抹摋虚泛猾官贪人始不便矣大同之变提兵境上为声援巳事劾佥事孙某弃城脱难将官却永等纳贿卖闲以计获石州寇常诚心其党万人或戮或释宗人乱法君治之卒为所陷罢归喜臣数荐之未及用而卒嘉靖丁酉九月十八日也享年五十有六君始祖元学士王盘谥文忠传至曰恩者生君赠都御史母杨氏赠安人娶郎氏封安人子三长闿举人次阀郡学生次文印女二壻指挥谢宸次尚幼孙女一墓在城南葬以　年　月日铭曰呜呼刚士胡不永年我文而石可久聿坚 

　　赠郑中丞莅所治序

　　今天下内无宄外无敌刑无重譬之木然根大干繁未免蠹生其间故消患于萌止僻于渐惟都御史是凭是信盖藩臬尊而不专按臣严而速代然也江闽之交山峻水深午衢杂居商货之丛则奸生心而欲擅官守之间则事相牵而竞能盗乘其隙以力致富穴箐竹之茂恃巗石之难攻伺便而出急则避之岁久势成噬脐莫救　朝廷设都御史莅之固将合两域和羣属一事权协恭以靖由是可以饬戎旅息争讼平财赂化居滞凡惛捄之未然非待其横而后制也盗之生有自矣官取其有而滥用之贪陷之法而尽钓之则民荡然无以生乃知上不恤之而起离志凡可以避害而苟全者曷不为也夫舍其室庐之安弃其桑麻之美甘于锋镝之冒乐其窜伏之恐岂其性哉凡兵之动驱民汤火悴于转输竭于治饷筭幼弱以充丁市产积而完征即不淹岁月不犯秋毫而先困矣况夫胜败之难测机会之多局微乎微乎起于豪忽危乎危乎变于立谈故无贵乎盗求先弥之无慕立功一求静之利民奚盗兴廉&#62684;&#63139;兄静兵载櫜而威行四境刑即寝而信彻庶生不弭之弭何隙无功之功斯懋也今岁汀赣抚臣进官而去　上俞铨卿之荐以通政汝南郑子汝健往车谷子吾乡之士彦也达于治乱之权练于经济之略车谷子往哉柙兕虎于槛中解纷结于觹下才浮于官地限其大作予述乡大夫之意乃为迂谈抑以相其永成者云尔

　　讹传

　　弘治乙丑东白先生张公语铣曰　景帝将易储命百官列状署名惟给事中东安李侃垂泣而巳给事中闽人林聪退而告人曰吾恸而不署　景帝闻之迁林太子司直乃阳阳自负高选云林后贵显谀者傅之故诸家文集有誉林之忠者先生又曰使李推涕心于执笔岂不毅然丈夫哉铣少见东岑子讥薛文清之随正德戊辰铣与修实录得见国史文清以正统巳巳起丞大理督饷征猫景泰辛未归朝壬申升南理卿署状时公不与焉亦无衔名嘉靖巳亥秋寓居詹事后署录之告诸同志 

　　封文林郎彰德府推官葛君墓志铭

　　往者德平葛与立倅吾郡以乡试一人遂以进士来巳尊人林塘处士来就养予谒君见其貌敦而礼聆其言质而词予叹曰固宜有是子与君间告予曰环也少多病先人经历公止予学然闻先人之训涉历书史所得乃知世之长否由官贪蹙国殃民卒祸其身盖颠其枉直而售彼奸顽者夫饿以烛明说而依之不知焚如之灾其顽冥孰可止诸吾日以戒子云尔予曰士之跻于圣无欲焉止矣吾郡倅洁修而密明几而决法守所执毋得而高下之君无以念也别君七年为嘉靖丁酉十二月二十有六日卒生成化巳亥正月四日计年五十有九戊戌十月二日葬于钩盘之阳八月望与立命其弟来征铭德吾郡邻封固悉君美行如状君盖孝义人也父母在逆所向而就养之出则应期速反昏暨丧数助其匮者少治贾资吕氏金误浮其五之余籴孙氏麦槩之得藏金李氏醉逸金君皆返之三人不觉其连顿首也晚年人就其庐居之即革非不逞方与立省解时当道奇其少而儶命有司赆五百金君命之却曰吾邑方饥吾家忍更枵之遂卒辞君字佩玉高祖士能曾祖亮祖友才父智凤阳右卫经历母张氏娶李氏封孺人子六长即与立名守礼今晋官兵部主事次守易邑学生次守让次守贞次守巳幼者守为女一孙男三人女一人铭曰民之初生本乎眞淳利罟名网维道乃湮葛父良哉老持操雅维史诔之配古质者

　　

　　【三仕集 / 卷之十二 】

　　赠光禄大夫太子太保礼部尚书兼翰林院学士严公讳马&#63140;黄字廷献神道碑

　　南陆志

　　自陈疏

　　本言赠上党栗氏道夫

　　扬子折衷序

　　看朱巷的确回奏公移

　　书参赞行事后 

　　赠叶虞衡考绩序

　　赠刘大理赴召序

　　赵先生传 

　　城南漏泽园记 

　　赠太宰石塘闻公考绩序 

　　赠大司徒桐溪钱公考绩序

　　沈谏议奏状跋 

　　赠太守马君序 

　　荅顾东桥侍郎书

　　黄氏择善序

　　祭穆玄庵太常文

　　赠午山冯御史序

　　山东按察司副使李公墓碑

　　颍滨书院记

　　闻言解荅甘泉先生 

　　吴尚书传 

　　杭州知府吕君墓表 

　　忠诚录序 

　　夫人薛氏墓碑 

　　荅魏庄渠太常书

　　书甬川春秋说后

　　灾异自陈不职疏

　　近田记

　　山云亭记 

　　荅李太常伯华书

　　杜长垣名亭室记

　　周易余言序

　　都察院右副都御史朱君神道碑

　　刘通判墓表

　　孙忠烈公传

　　患病乞休奏

　　双溪陕西奏议序

　　奉训大夫知寿州李公墓表

　　

　　洹词卷之十二　　三仕集

　　赠光禄大夫太子太保礼部尚书兼翰林院学士严公讳马&#63140;黄字廷献神道碑

　　世有早捐时学用植其业曲事诸父忘义之薄临财推分动其愧心卒丰而家为邑华屋若是者谓非孝与乐予饥乏数起困仆礼周姻戚弟洽表从葺馆授餐不厌烦屡若是者谓非仁与晚遇覃　恩锡厥章服志安齐民强而后可恶登府市一就宾饮耄年而徒不御车乘若是者谓非让与绝饮简嗜抱素餐恬古貌秀眉俨与德士有子不终教厥哲孙早擅文儒晚跻元辅斯盖神听而休之章报于胤者 【 缺缺】严公若兹已允矣都哉严公讳骐字曰廷献曾祖仲恭敕封御史大父孟衡官积左辖父琏母黄氏配张氏子三长淮次海又次渊孙六人曰山 【 缺】峯岳豳曾孙二 【 缺缺缺】府都 【 缺缺】者世称【 缺三字】太子太保礼部当书翰林学士今　圣皇出治上志唐虞乃于勋相简任五臣心旅攸寄机猷是【 缺】介公参之间大被蕃宠晋帽面衣之微　帝亦遍授琏及孙淮赠官如严公自严公配张及黄及俱赠一品夫人铣介公榜中进士受命理翰文家桓石铣受公友爱三纪之余乃掇巨德乃乱芜词曰　江汉炳灵秀出其羣于维严父怀德握淳昔严中世尝惫而屯严父翼翼履茹苦辛匪直亢宗抑鲜彼贫如农藨衮乃亨丰年如园培达乃采芳芬烨烨太保早致青云分典宗秩入秉帝纶文昭有毅礼达而仁造膝之对历此昏晨康侯云锡迥我缙绅褒而先代对而崇坟铣也作诵千&#62730;&#63140;冀有闻 予在翰林凡三月奇十日承乏迁官十一月至日至金陵乃检旧藁俾办事吏录之成帙姑记一时之迹予衰年朽材俗巧性拙诚柄凿之不相入未能脱然谢去复就间曹不过月费俸钱先圣曰邦有道谷耻也其铣之谓欤 

　　南陆志

　　嘉靖己亥后七月望　上晋臣铣为南京礼部右侍郎俟贺　圣节八月十六日　陛辞十九日出都二十九日至家开书椟检旧藁回翔菉竹黄花间仕情泊然十月十二日丙子发程携士&#60886;孙同行官府及亲友饯于魏营子汲亦乘马随自目病凡五年不出今幸愈汲深以不侍养为歉予慰遣归晚宿五龙李西牟别业其地面卫水通舟楫民治场堆木贮盐皆有利牟翁曰予岸上有田河中有船可为富者相对一笑而别丁丑午至浚东大伾西枕卫民物繁缛晚至滑县城大于浚两邑地亦沙鹻戊寅至长垣多商贩故富己卯望过两堤至仪封河西徙田可种夜饮张黄门汉卿家庚　辰刘中丞大谟召予饮又过雷户部启东酌数行乘月与中丞黄门步归寓馆邑多贵官故室多壮固乡民言有司作大司马坊用九百金予叹其妄费辛巳辰刻渡河至野鸡冈晚至睢州城中惟南北一街有屋余皆积水望之一湖陂也壬午至宁陵癸未至归德自鸡冈至此州皆河所没否则旱十室九饥人皆菜色甲申至石留镇李守备瑭闵知州材送至此同宿店房宁陵公馆废予宿儒学进德斋石留故有驿亦废乙酉四更行午至会亭驿正屋亦破见天日晚至永城丙戌大风行四十里至铁佛刘氏家止前二十里有善道驿废夜常有盗予少年闻睢归名郡也地宜麦河舟通南货今过之村屯寥落或数十里皆荒坡自城外多野水归德船渡五里而至门今水涸泥淖归德虽设守备然法不振欲备十骑护予行不能办止有四骑永城令刘瑶言兵备取民快守归德舛错可骇军官富皆剥之下故桀骜不制者寘之余贫者焉能充役此地北接徐砀南连亳颍一要会也永城民处厂者官不能令豪家大楼居高闳垣收壮健为奴便弓马喜鬪杀多者百人名曰家将专匿亡命者官以计擒得之则用其家将夺于途而去收债急于纳税予意不以大刑破灭十余家后患不小积獘二十余年未有经略此者丁亥辰刻至善道民多栖草舍巷陌萧索出善道东行皆冈阜登陀下坂四望无人烟故为盗薮日西至宿州大郡也秋无禾冬种麦未甲土此州为南北午衢甚苦厨传之供戊子午至大店驿驿之东北有湖广袤二十里秋水涸店人牧猪食□茨地栗多者至百口冬作腌猪江南客占之晚至固镇凡千余家镇□浍河通商贩俗号马头言其聚货而散之他方也巳丑早渡浍桥大风申刻宿王庄馆舍敝陋门无关钥&#62682;&#63139;豕人皆坐至月出遂行庚寅巳刻渡淮至濠梁临淮今刘仕逵来迎刘以御史言事左迁言数日前盗五十人刼民刘某家火甲围而攻之得盗三十余讯之皆河南饥民也则河南之变将作予曰今无一处无患无一法无獘所愿贤者在令耐烦尔一事周详民大利一事草略民之害无穷令谢教而别过二小阜至红心寝舍半颓席蔽之而寐辛卯行二十里过黄龙冈午至池河前此淮上盐徒来据冈遏旅刘紫岩司马奏准于池河设守备武官统军千五百人盗不复至今武官夏忠貌朴质戎士整饬民颂忠廉洁故能立事出池河十五里过盘山高六七里旋绕而行二十里山之麓曰大柳驿壬辰行三十里过关山碎石错落壁立直上二里许而降则坦途也山之顶北崕石磴而上有关王庙又上石磴有小合三间四望羣山烟霭苍然颇有兴致未刻至滁州癸巳午刻至东葛驿舍尽颓予在檐下一饭而行过黄崕岭晚至江浦大司马湛公大宗伯熊公遣使来迎十一月甲午朔渡江巳刻至南京即谒　孝陵三日丙申上任办事计程予家八十里至五龙渡卫又四十里至督二十五里至滑九十里至长垣过两大堤路皆利径九十里至仪封三十里至野鸡冈渡黄河又五十里至睢五十里至宁陵六十里由西门入归德今门外水潦而溺由饮马池入东门乃七十里六十里至石留五十里至会宁七十里至永城自此而南路多冈陀或升或降非如中原坦然掌上六十里至百善七十里至宿六十里至大店六十里至固镇六十里至王庄田皆稻畦有陂塘潴水六十里至濠梁渡淮自此山行六十里至红心二十五里过黄龙又二十里至池河三十五里过盘山至大柳六十里过关山至滁四十里至东葛六女十里过黄崕岭至江浦渡江二十里至京 

　　自陈疏

　　臣由进士出身改翰林院庶吉士授编修历升南京国子监祭酒致仕嘉靖十八年二月十四日钦蒙 圣恩改詹事府少詹事兼翰林院侍读学士本年闰七月十五日又蒙　圣恩升今职臣一介书生本无学术幸窃甲科久尘清贯旧劳未效　新宠洊加天恩隆厚 臣微犬马之报　世运昌期 臣寔朽蠹之物兹者恭遇　皇上举行大典考察羣工稽行能甄良否放贪竞左瘝矌振起颓怠激昂事功 臣年已过衰才不适用诸臣之中最当首黜伏乞　特赐罢免以昭　圣治之严 臣不胜大幸 

　　本言赠上党栗氏道夫

　　栗生产于茂族而勉贞操生于今兹而慕上古又求之他邦自燕代而梁自国老而士咸师而友之缀文倡诗覩者珍焉巳息游于潞脂车于邺问道于洹野嗟乎世之负才者挟册秉毫富厥篇章谁不欲掩宋唐而超秦汉乎知者观之皆画饼刻果者尔奚以充腹而班核故录未竟而尘积之夫求其言不究其由步其迹不详其衷而曰我其古矣是自罔也吾之于人也闻之不如见之见之不如友之名孰与貌之眞貌孰与心之尽惟希古者亦然夫文所以述巳而甄物也才者性之能人性之善一也发为两端曰好曰恶失其性者反之故君子之道四格物者约之内絜矩者廓之外实焉无隙虚焉无滓彼好恶者同于公焉而吾无心斯加诸人者当刮垢而鉴空去浊而水澄触之照重渊而辨微须出之协通理而中物分矣夫天之生才难木长干霄或蠹其腹璧价连城或匿之瑕不可以栋明堂不可以器宗庙人之弃才易执玉而怠碎而瓦砾举杯而顾污而黼绣折指莫续瘢于面而奚涂也故君子干干以终其身巳夫

　　扬子折衷序

　　子曰：道之不行也，知者过之；道之不明也，贤者之过也。知言其索隐究理之不可知也，贤言其苦节行人之所难能也。务其所不可知，则妄诞售；倡其所难能，则诡异兴。视近必疏，履常反略，非达之斯民者也。圣人忧之，而因彝以训中。若夫□紫乱朱鼓伪丧其，此不待教而放之矣。昔魏尚浮华，晋崇清谈，中革失道，而夷据之。姚兴佞其胡神译其文，梁衍惑于因果习其法，达磨曹溪论转切径，宋大慧授之张子韶，其徒得光又授之陆子静。杨简者，子静之徒也，衍说诩章，益无忌惮，苟不当意，虽圣亦斥。未久皆绝不传。近年忽梓其书，士尊尚之者反陋程朱，巳朽之物重为道蠹，彼何人哉。整庵公辟陆杨之谬，渭厓之于陆，甘泉之于杨，则篇摘而缕数之。不赖三公，中华又其夷乎？铣尝观杨氏之书，其旨二，曰心即道，曰灭意。其援儒一，曰心之精神是谓圣抉。三者之非，而其书不足辩也。惟天为虚，有形皆实，虚之所包无尽，形之所纳有限，是故圜中窍外，其方盈寸心之舍也，神明居之，圆彻灵觉，斯之谓心，以涵一理而应万事。此无形，理亦无形，上与太虚，其窍流过而无间，浑为一体。理即性也，喜怒哀乐其实也，仁义其德也，性发为道，民共由之，谓心即道，可乎？人之闲居，不善心之染也，见君子而着，其善性不泯也。珠溷污浊，其光自耀，夫心之注拟曰志，其营谋曰意，志直而意岐，皆心也，无志曷立，无意曷为，志以道宁，意以道正。心而无意，其将为槁木乎？孟子曰：心之官则思，此天之与我者也。子思问于孔子曰：物有形类，事有眞伪，审之奚由？子曰：由乎心。心之精神，是谓圣，推数究理，不以物疑，尽言心之妙用，无不通也，故无不推也。能通者神，所通者理。岂如杨氏之言哉？杨子之父曰承奉者，遇事不乱，闻盗不惧，盖习于禅定者。一家之学思以易天下，而服儒衣，称儒名，乃借圣言之似者文之，单词片句不审通指，改头换面说向儒家，大慧之教然也。湛子之辩曰：何思何虑，在乎致一；不识不知，在乎顺则。无声无臭，言乎天载斯言也。学有的，进有地，终有止。夫纵意者众人也，诚意者君子也，无意者圣人也。无之云者，不以我也，一也，则也，天之载也。舜之作歌，康哉豫矣，钦衷自如；文王代密，赫赫怒矣，穆容固笃。学者拾级升阶，积步人室，水到渠成，匪聚行潦，乃其凌高猎远，暗亿袭取，顾左陷右，等非实地。譬之即空而见花，不食而觉饱，是病也。彼杨子者，攻课试以取官，穷籍典以博识，白功相之冤，争儒臣之贬，周迎使之仪画，宜民之政发虑构规，非意孰尸之，轻诋古贤，过予所好，任同异为取舍，逐取舍为喜恶，斯其即心是道者邪？充其类则夫子所谓一言丧邦，师心自作，近于起灭天地。然则杨子之无意其诸自道乎，盖无诚意也。 

　　看朱巷的确回奏公移

　　十一月初十日准本部咨准礼部咨该副都御史王暐奏句容县有龙爪树朱家巷系　圣祖所自出之地久未显扬今宜照近日表章尧母墓诏书修理臣下坟事例建园寝置守护之户一节合行南京礼部堂上官会同彼处抚按提学御史看验　钦依着访求的确奏来职随于本月十一日离任至句容县会同各官亲诣其地先自本县西门出行十一里过二小山地名通德卿有一土穴树根在内原系栎木四枝屈曲向上枝头各有五指乡人异之呼为龙爪今枯朽八年穴西田一叚各众称即朱巷故址弓量丈尺得地五亩西距京八十里见今民杨春为业自釲基西行一百五丈斜坡土脊一叚株木一科木下一穽故老相传　朱皇帝家坟弓量丈尺得地三亩遍生荆棘并无丘垄石碑西北古庙一所壁画神像并书句容朱安八字样石香炉上刻朱庆社二十八户置凡七十六字职等反复看验前地总是一片荒坡地势欹斜各众虽称某为巷某为坟略无遗迹可认虽称故老流传别无碑籍可征仰惟　皇上大孝冠百王至仁普四海古帝之母异代之臣抔土可辩□攽　恤典若句容此地果如原奏是乃　圣祖千百年积庆之原　皇朝亿万载兴王之基礼意深长事体重大职等旬日之内竭力访求止于前所开载未见的确岂敢信拟扶同自陷于欺罔不忠拟合会案回咨本部查照具　奏定夺

　　书参赞行事后

　　嘉靖己亥秋南京太宰甘泉湛公受大司马之命参赞机务公矢诸神明精心竭力以其僚石江欧阳公率其属提挈宏纲分疏细目达支循本探端张绪几闻之　上喻之下兴利去害总若干事籍以示铣夫其申　圣谟崇古礼厉兵成武率乃自躬省费宽民协之各署养高年饩困戎逐游客止火葬劝农桑联保伍作义阡坚定业斯盖相天下之道焉匪直参赞此邦尔其诸眞见天理而放诸有众者乎昔在商季一夫肆虐而周代之殷虚故民席宠怙侈酗酒滛朋周公迁迩王化礼洽刑禁三芯始变亡元以夷猾夏斁我彝伦紊我秩典天地聿闭品汇奚章　皇祖起而极之其艰十倍于周究其源自于燕安程其委会于贪纵民榜之所申明　大诰之所惩艾皆自此邦始今世久熙大纾小弛浸致乱萌振怠遏辟非老臣伊其忧之夫药不当病犹无医也化不革心徒尔劳也公其知本矣乎其属吴藩氏请推其长之美反诸戎所说以忘劳教而用战都哉铣读前史悲竆救瘼之术烂然考其世则益衰岂非无实之故欤易曰君子以申命行事故申而不行则挂壁间贲楮上而巳 

　　赠叶虞衡考绩序

　　夫一心可以事君专志可以作事故位任迭更幽有恒操职守渐弘持乃定准乃其道之谓也非其荣之谓也夫君胡为乎有臣代终焉尔民胡为乎建长足怙焉尔事上莫若忠莅众莫若直忠也者循乎正而翼之直也者因其生而遂之上尊下乂流泽而殿邦臣之身无所利焉予分曹于南稽当世之故则自昔山栖而远于时者十六年矣士习日高而文崇益古不无质衰之叹则愿与世之君子反诸躬行敦实既业俾国有攸赖云司空诸大夫告予以贵溪叶子本道之贤也叶子之郎虞衡也约财而器中程致山泽之产而财孔良工以时举　皇则赉之未虞衡也贰宁国究源獘而戎备行长则荐之未贰郡也守均州检其狭土寡民巳其溢征赘役言于其上抑中人之□而削其冗置民则妥之乃又壮之叶子乎何其善于官与其诸一心而专志者哉春正月上旬叶子考绩大司空署上上大宰即其考而陟之叶子其自此升乎哉昔养氏之射杨也百发咸隽行者恐其狃于中而失胜王良之御也刮泥登陀菑蚤不齵轮輹偕力巳踬于庄何哉肆骋不迪是故受命伛偻鼎贮饘君子是以知正考父之有后于宋也 

　　赠刘大理赴　召序

　　夫人者有生之最灵也资物为养而任知以致故蔽体而费百工炊羹而和五味然必羣居而后胜物备事则有喜怒交争之变斯制刑罚止辟之典昔者圣人设卦天水曰讼夫两其画则上刚下陷兼其象则内险行健此讼之滋而断之难也利口巧词指赝如眞拙性吶言申情如饬朋欺合织以负一家复蔀环匝以掩丛屈加以厚势临之巨害慑之非夫明慎不桡鲜不炫矣说者曰刑贵宽宽以矜民又曰刑贵严严以惩乱皆一曲之见而非通方之论也夫赇而舞紊强而横擅恣作民迷夷视邦宪若是者宽之是逞翼虎也故陈球治貂人锺离意&#60960;孙并误宜昌禁过当入逮纵其恶而奄击匮其生而甚责若是者严之是弋宿鸟也故戴冑放校人徐弘敏办余庆夫后之尊天也刑之炎焰也天不可渎焰不可迩仓卒震怒开释无从缓要待悟渐可舒解是故勿逆其愤勿就其威竭诚协恕秉公启志故张季罚犯跸寒朗散楚狱若夫法有不可泥直有不可遂运权合道移轻就重若田叔之上梁事用意宛转处棘委蛇亶其长者哉虽然刑者一成不易之术也与其尽也宁余与其密也宁漏昔唐臣谓其国刑轻简万姓归心浃于骨髓其后累遭大憝旋起旋歼征伐代有供膳迭行杼抽云空曾无离怨我　皇朝作律惟则有虞平用常制削除惨毒五官专司惟刑更立理寺紏正部院自笞以上皆谳自卿以下皆劾海内乐生垂年二百往正德五年逆阉就捕大司寇怡闲刘公奉　诏独决罪罪释释无出无入缙绅称平怡闲公仲子思存嗣为御史今年自南通政参议　召为大理少卿思存淳明雅敕富于文学顷在御史按治省郡著名允慎再以养母退而修学焉思存往哉援经补律胤孝输忠汉陈咸戒子孙曰为人议法当依于轻虽百金之利勿重比也咸之孙宠及忠代在廷尉既尽仁而俱位尚书又纳忠在于今其鄢陵之刘哉通政五泉刘子合公卿大夫饯思存江之浒以思存尝授经于予俾述其末义如此夫 

　　赵先生传

　　赵先生寿张赵文瑞也名奎以粟业太学拜行唐簿改簿巩子贵赠大理评事悉不书特曰赵先生珍之也其道可以美巳范人则官弗足先也先生魁岸不羁挥金济匮者如舍箪食豆羹笑人口惠无实然序班刘元邑丞汪聪令尚鸾居微而遭岁凶先生衣食之及归资之金三人泣下曰当报犬马力顾未时耳先生考君荣尝倾赀救饥焚千券不责偿一日入谷中命工采石忽心动亟携工出顷之石坠人曰善有报又曰赵氏父子协义先生在行唐管柴厂大官优其才命共治二府先期办且明分数无欺谩大臣加礼在巩浚隍廓城将夷民蔬圃先生曰既不能给之食乃夺其业何戒无夷又发粟以赈河流巩温之间不恒居民争河坝地鬪而死先生曰尔吝一席地乃捐命轻重何居民悟巳争先生先以忧回寿张田有□邻人环畛呼天曰宁蝗我田无令赵田蝗我田一家饥赵田千人望施蝗果息先生卒于巩民及士当其□而祷及輀车将东泣于途冒雨引绋出境先生取阳谷陈氏有贤行敬其姒二十年如旦夕不私财自居家守遣妾高从夫在巩先生卒时年五十二陈太孺人六十有九卒先生有子曰鲲字于南举进士南京大理寺正晋汉中知府于南沉毅少言吕泾野亟称其贤于南弟曰鳣子曰有章邑学生 论曰予系本青州房故多识齐鲁士寿张董汤民殷近夫与予善二子抗志节勤思跂古人晚交于南沉雅如汤民又如近夫负治事才因知其考君之行义如此于戏鲁固多君子矣 

　　城南漏泽园记

　　皇上圣知天授裁成古今礼乐之宜正祀　郊坛宗庙躬修农蚕之业先天下本务　诏天下兴养济院涌泽园增置义塜大哉圣人之治天子子万民如有死而鳏独莫为收掩即有子贫无地以施封窆乃捐中野肉馁逸犬馋鸢南京俗传火葬不问尊卑付诸烈焰僧则庵名化人游民则储火具道诸葬者因以取利大司马甘泉湛公既毁刘公滛祠以法辟僧及民入其地于官又曰凡有人心者岂其甘于是寔欲寘无所旧漏泽园日荒如　诏旨虽然死者莫可计彼数十丈之区奚以容乃披裘冒风雪率其属搜弃地于四郊果有则请于朝各封界为阡此在南者最没官地三十亩一大阡又赎贳田三十亩并凤台者三阡为地一百四十亩并安德者二阡为地十八亩养虎仓民田二十七亩为二阡其贳田则檄城史岁取二入办羞醴通祀四郊之阡之无祀者凡葬以死之期为次男子自左隅以次右女子自右隅以次左前列周斯理中列迨下列又起不得广穴失序各立表识呜呼尔穷民生而冻馁院有养济死而焚弃园有漏泽食味被服终尔天年与夫饱鲜着绮者同三泉之锢与夫石椁文梓衽锦含玉者偕返眞于玄壤民无怨声戾气泚厉于两间天乃出至和为应休见沴伏大哉　圣王之治湛公协于一德古所谓大臣者欤

　　赠太宰石塘闻公考绩序

　　精文比制域民于矩是谓法守之臣以系邦国者也危词烈政去民之厉是谓抗直之臣以作邦国者也委图奇中解民之结是谓运几之臣以弥邦国者也若夫虚中梓外定宇博量正表于此形范于彼不为福创不拔事首迫之而后律感之而斯应付物以能因人是授此社稷之卫古所谓良臣者焉是故略尺寸之着而默移靡赀泯旦夕之効而曲成无尽世不有击磬者乎武而戞之其声播说而拊之其韵和石何知乎气可鸣之和荅如取况人吾同类自毛发之悬至灵觉之则一也外其身以动之末矣哉非闭其言而不出也非伏其知而不发也不赖乎言与知者存焉尔弘治乙丑礼部进士三百人铣亦厕名石塘闻公甬川张公同邑同举年才踰冠沉重静方伟然国器阳明王子数向予道其贤曰圣虽学作允赖于□如明山二子其希圣也何有石塘公遂总选司尹两都贰司寇自长再拜天官卿凡公之所莅人曰务棼难理公则沛如人曰势临莫执公则蔑有王良之御控罄随策养氏之发纵送宜括而冲襟渊度仰而望之乐其可亲徐而就之惮其难犯噫斯谓良臣哉公贰司寇满九载而拜尚书今又再考矣久在于南地重事简论者咸谓郁其才而拘其化也往朝缺铨卿所司累以公名上请而未眞拜夫夫知古善植者乎不急其寻丈之榱必须其百围以栋楩楠则然笇日而华计旬以特乃女&#63140;关婵朴樕大匠不睨焉昔唐杨绾史称王佐吏礼秩淹民望益隆跂其一日即相沾被弘渥逮其拜命元勋奢士相顾愕贻或减音乐或夷堂隍此何待声色然哉今年春石塘公北上公卿饯之江浒举觞而贺曰　圣天子其喜于南卿之来留司政本则大有庆也

　　赠大司徒桐溪钱公考绩序

　　昔在正德中造内阉边率并私国权臣气靡痿西台御史独抗风节守台则击奸按郡则饬政譬之鲁炎腾焰灵光特然其一则桐溪公云暨乎　圣皇御极拔置升贤桐溪公自省臬长贰都宪佐司空又出镇岭南然后拜南司徒公发虑明而决执事纯而肃董成制新循宪宜俗是故利刃解错无不砉也湍水赴壑无所遏也及在司徒大厘国计民乎可恤不浮羡赀用乎可缩不市小惠诸属拱手奉条羣工勤力奉直夫古言经世必曰儒也后言腐事必曰儒也夫世岂有二儒乎哉在上为道在下为器自微而显在神为精之形为公&#63139;鹿由端而绪财者民之大命也民者国之永基也国非民孰与立民非财胡以生三皇所创宜有神运天巧而耒耜网罟是作二帝所通宜有嵬绩瓌文而东作西成是秩三谟所陈高世绝尘之言无与焉曰利用厚生艰食化居云尔大学尽治生众为疾戒察鸡豚中庸致和称廪厚往重攽士禄故率育者陈常道也乐利者获亲贤也自夫矫诞者尚玄虚迂僻者谈性命于于吾吾靡益生人一日之用斯儒之蠹见轻于世主矣夫今之尚书　皇祖析一相而六之也其职可界其道则一一者用人是也夫子删昼百代独存秦誓以殿王编取其宏纲求臣一个盖是人用而天下无遗才矣才集则嘉会夫邦事何穷巳知有限恃巳自用所周几何直任其颓废而巳为君者以此择相为臣者以此辅君桐溪公抚眞定尝荐天下名士佚而在野者然皆当路重人所固忌铣名亦玷剡中忘巳之害而忧国之虚忠矣哉夫由铣前所言公有相之才由铣后所言公有相之道公今往哉　圣天子阅公之绩诗云无以我公归兮寔南士大夫之情也

　　沈谏议奏状跋

　　大臣雠直言排谏臣惧夺其宠利也然必肆欺献佞得上之心而后能行之未有甚于汪氏者一时谏官掊击极力而沈君即其一事指擿之尤委而切虽未即置彼于辟奸心恶状县之纸上足垂永鉴嗟乎汪氏之权利今安在欤 【 谓尚书汪鋐也】

　　赠太守马君序

　　古文有之善无常主协于克一盖言集彼众善成我一德也人非生知于理必有蔽于事斯有碍于行不能无谬夫人之才也以类或通于此在彼则塞或敢于大至细则疏吾则兼有之以迹之动感觉之昭以容之虚纳见之实散则会曲则全故君子多识畜德大舜好问为知昔子贡问为仁盖仕于卫也夫子诲之曰事其大夫之贤者友其士之仁者是时惟卫多贤史鱼蘧伯玉子荆者夫子亟称而且定交祝佗三子之一长足以捄国之危而持君之乱方人而悦不若巳者子贡之患也夫用其国之贤之素履而加之民则咸习而安之而出其学于夫子者捄偏而文陋且夫天之燥湿异气也地之山川异制也民生其间异俗而刚柔迟疾异情修教因其习敷政袭其宜是之谓以人叉叺以类度类者乎则天下可坐而理而奚有于一方哉高陵马子约氏举进士为地官下大夫进而守汝南马子端壳士也而达于治尝令威减下田之税密而平浚三桥之汇才而绩暨入都谳王观之訞明而执司大庾之计当而洁马子之师泾野公也泾野吾友之笃行而穷经抗节而履约马子之司徒桐溪公也桐溪吾长之练达而切理明介而肃括夫二公之道达之天下也马子其帅之而临郡也化&#62673;&#63140;不惠洽朝严夕办汝南其将为汉之颍川南阳欤吾预以庆吾乡之遭也

　　荅顾东桥侍郎书

　　铣自戊戌至今春三辱惠教祗领祗领仆闲居十有六年业勤耕读闭户不交人事忽蒙　恩召还翰林供职四月闲无寸効日夕忧愧又以久次迁秩来南其愧犹前仆行能浅薄无所结　明主之知况世路风波反复不定失楫泛舟于河为届不得开口论胡容放手作所冀保硁硁之介而已今夏当奉　表如京已事更图进止盖心所愿欲不在荣名静中细阅天道转运造化消长万物生息吾生进退倚伏相乘知之贵早一旦沾手求免咎傩矣前赐一书论文剂量精审荀子当众言喧杂之后独尊吾圣人整明典礼解蔽天论二篇醇粹可玩但性本刚决语多支泛先儒恶其性恶之愤词列之子云之下过矣近得息园全集藻思璀璨义旨雅正掊斥妄诞标示忠信切劘知友弗为面是叙述名德不溢实履今谓之然后得以据士习风俗二疏王宪乔宰诸札痛哉捄危之上丹也谁乎为听之不藐者欤自朱子大注羣经尊者崇为国是诵者习为仕阶后儒竞相模衍遂成讲套古文则放托欧苏流于庸痿弘治中二三子思起文獘慧者谈道德以胜之乃至阳诋名贤阴用梵释考其行谊不逮常人撑眉竖目居之无忌寔繁其从炽而未艾仰读高文专伐此辈整庵之外纔见一人此论不息上关国运微哉微哉佳集命工重辑携归洹上教我小子欲构数言以翼大篇待成寄览　国 

　　黄氏择善序

　　吴郡黄勉之氏采国语诸贤之闳言可鉴者别为篇洹野子题曰择善而引以序曰周道之盛也君作极臣承之里有师子弟范之逮其衰也斯道不坠在入故发衷吐词忠而无謟直而有体述先王而罔身质夫民合曰圣苟恶其妨巳而闭椷其舌积怨之发所毒胡极故召公谏防川太子止雍洛财生之源也富众之欲也制治之衡也一人专百人散一家实四野虚故良夫里革列害阎没叔宽寓风尹铎宽征而赵复由御孙庆道俭张老惧砦椽叔向贺贫彼鞅之乱瑶之不仁楚围之匪人子常之贪强宗敌国方视为鱼肉伺便俎脍其子不得牺于宗庙乃忧化美室大台畜货弃窦犨士茁伍举鬪且之陈义则祸宜及之季文子之节约斯华鲁巳王爵重授大昏正始穆仲以孝敬进鲁侯富辰知翟女不可后密母却三粲夏父展谏觌币鲍叔牙劝用雠而桓公伯单襄公闻臣语失而料其乱理见先知奚赖蓍蔡故人心有向乃运之驱其兆萌牙验旋拱抱州鸠得之以律医和得之以疾展氏得之以滛祀君子见国之莫空虚也广荐士化之迭运也不有成巳能之莫既用也首让恶其盖人而竞赵衰祁奚是也伯宗用綘之议而揜之谓之攘善壮驰兹拜庆赵氏喜其不足古之政者无怠皇朝夕孜孜然求民之瘼而刮剔使苏惄然求贤之谟而惠膏之倚相子张引古剌上过改而美宝而良非玩如蓝尹亹王孙圉者何害焉呜呼先王作邦经赋各立等衰德劳享上功劳享中事劳享卞咸可以足欲而养廉节无所劳焉者贡财力春秋诸侯叛王朱干玉戚反复之因其大夫效之骄侈亡蓺富倍于主卒之身尸宗灭而遗攘夺倾轧之风如火然燎焚灼斯民流血满川原积骸比丘阜是故皆自利始鲁至□公君臣俱微延绵如线后诸国而存则赖洙泗之儒讲明示向犹有若公仪休之拔葵者齐桓晋文嗣王夏盟威震天下齐遂湮晋嗣伯则其臣之多让成之也此德绍衣至绛不替齐代有横家国高崔庆之徒互起互仆贤如晏婴但傍观风议未尝一日闻政焉是故子肥母瘠柏茂草痿庸主不悟偕与之亡呜呼洹野子曰黄子述三十有二人而当时之故毕矣 

　　祭穆玄庵太常文

　　惟公天赋奇资世钦懿德躬百行之良探千古之颐方其皷箧胶庠蜚英鲁国翰苑成均声光烜赫经术称师文章作伯公乃防其质衰悔曰博溺涓彼春华务兹秋实竭颜才以究高坚入孔门而造堂室一朝通明羣疑解释顺水浮舟六驭匪疾钧后发括百矢咸的若其貌俨举重冲然太扑舍泽韫奇渊哉玄默毁誉不闻喜愠奚色守节介之安安眇富贵于漠漠陈古义之謇謇遇时权之落落学士欲进次且奉常宁甘寂寞谗幡幡而望俞高阻巉巉而道何却抱疾东归众望勿药巳亥之夏疢戾交作箦云易矣乃研大学宣畅弘猷指引后觉惟公终身潜于篇籍妙悟微言存者什一讣闻　朝廷　圣皇悼惜恤典大攽易名载锡若水等幸同一榜久亲三益凭棺无路拊心寔衋公之盛美芜言岂极呜呼尚飨 

　　赠午山冯御史序

　　往年予闲居洹上则闻午山子之教南畿也屏诡诞斥支蔓敦本崇雅予后　召为南礼官及午山子偕役句容其高明予钦之其温恭予乐之其析经辩古予又得三益焉午山子志不在达而求遐举养疴于湖之浒其进为圣贤也孰御予少也承教于父师亦非安为人后者然而上拟古人研精典籍纷如错如苦其无要也又改而独契道眞捐书守墨恍乎惚乎苦其无准也久之乃喟然曰道无传矣适无徒矣将奚从曰师夫子圣之逝矣颜莫觌矣将奚求曰诵论语讽其文如面领至言考其行如目瞻睟容察其因人之教如亲诲我夫仁其本也忠信其功也仁吾之心忠信吾心之固然勿视以为高而避之勿轻以为平而猎之勿迟以为缓而棘之仰而见其茫茫然非高也履而觉其渊渊然非平也日驰驰焉而旬千里非缓也恶衣食之耻蕴袍狐裴之并立关于道造次与颠沛之必是厚与爱之或过均于仁乞酰大言之疚于行过位之勃色师氏之相之纯不巳也是故无隐显无小大无终始疏越之瑟谁调之而成声太古之尊谁勺之而知味故曰可与深造者道也

　　山东按察司副使李公墓碑

　　公讳惟聪字自愚河南杞人也生而异状硕首丰背厚面腰腹方阔身长七尺力举千斤望之立&#63140;乞立&#63140;乞然跃马击剑儇捷如侠士性质气猛趍义若奔甘淡服勤避污如不及少习朱氏诗夜诵毕则入室空习剑悬枕作垒为攻击之状读古兵法有妙悟成化乙酉举于乡后屡上春官或独行无&#62672;&#63140;业荷杖跨驴恶少骇散丙午选邳州知州河潴荒田公相地势之宜走潦开渠抽棘辟亩岁入倍常流民复业蝗不至境上官验而称之弘治壬子河决黄陵治河大夫刘忠宣取公供事河久未塞公忽悟卷埽法盖先于岸上作台后密置刃木于下背环系索台上作埽坚筑之长七十丈高二丈乃抽木下埽于水其激流则并下二埽又以草束土密其隙河遂东注不溢作堤延袤六百里公以四十日成均分合工毋敢买佚奏功晋工部都水郎中改缮部采木湖南庚申北虏大入寇大同兵败死晋公山西按察副使大同兵备公比伍阅精十抽一拔制兵长短互用马步错行因艺执器不强未能挑牌防矢战车立藩昼则治武夜则固垒旗鼓号令听闻相辨自率三千与同辛苦又修边□续断刬复外曰大边内曰小边皆十里一墩中含小墩或三大墩守兵五十人小亦得半由是士跃马腾烽燧不举又三年改山东副使管辽阳屯田公又悉究病源掊夺权贵皆受约束并边废田益市牛耕铸镈钐鉏劚给农之弗能自具者丁壮兴厉岁益田若干顷造册送府恐防射没皆公自画疆界手笇尺寸又欲仿古井田沟遂亩浍暇则便耕作警则阻驰骤值改官不果正德丙寅又以急命往宣府饬兵虏畏而不敢至公年七十致仕杞人陈子乙曰公之善兵备也有四德焉诚使人乐死也义使人生勇也明断使人不贰也清俭使人息竞也公好农居常出入阡陌时力美稼仕则举而施之不治贲观不务苟成恳恳截截既竭聿绩恶阉人之毒民每却渔取治河时李兴列其名受上赏固求削之在辽东抑沮朱秀乃贿逆瑾矫　命下诏狱罚五百粟输大同公之子倬暨其三弟俱从公出战编行五间倬以勇力好义上官令督盗河南擒获奇略可载之史倬子壂举进士淳实能文将大李氏之积而蕴者词曰唐士三足宣国宏犹惟食惟兵惟才则修修食伊何服功畎亩蔉溉既时获积孔阜修兵伊何饬度于戎欲勇可贾惟饩是充毅毅先生生我南杞经略夙成章句寔鄙治经献策际我明良载矛伏剑克彼陆梁辟田种秔堤障陂薮濊濊者惠尚传民口引长接短肃队疏行翼翼者律何战不藏于维李公厥才孔有为国长城为民慈母拂衣归来弹铗长歌河滨钓石塞上于戈土墙及肩櫔餐入口试吐厥奇填兹宇宙铣也先公及公同升惟公雄名闻自过庭铣晚入朝公孙作友文兹玄石期垂永久 

　　颍滨书院记

　　诗言之高山仰止景行行止夫培塿之形不盈于视断崟之险适踬其车高可仰焉终身不厌景可行巳竭力不倦故君子师古而向道敕身以安民夫子赞之曰诗之好仁如此夫颍滨者宋蜀人苏叔子子由也当宋之盛尝令绩溪今去之四百余年蜀赵氏春子元来令谓其位子由尝莅之其邺寔产子由也阅志行县得翠亭故址请于当道立祠焉不踰时成前为门中为祠祠前曰讲堂亭曰如如赵君所志楼曰并高庄省参进赵君也苏子少起蜀应制科以谠荩闻于时迨其立朝忠谏渊谟劲节直气屡挫不折既久益坚种芋著书居夷如素在孔门其由求之亚匹与苏子博识兼究二氏言不纯师时杂支诞尝考宋士强立不反者皆法孔氏美矣乃以崇述二氏躐居高远反为陷溺异端君子必贬斥之恐学者慕其名高惑于其文养伪粃行楺乱厥彝夫务虚而没其实求胜而适丛害若是者予盖深惜之赵君邃学明政举关名教盖吏而儒者予闻诸乡大夫程吉甫云因附末议助君道民也 

　　闻言解荅甘泉先生

　　问曰泉翁之学有格式乎阳明之徒议之矣洹野子曰然学不可以无格式吾征诸天日月代而恒四时易而不忒神宰道枢运行合度否□昼夜反位寒暑错气人迷而物尽矣又曰泉翁之学有过高乎整翁之记剌之矣洹野子曰然学不可以不高吾征诸地承天是施不滞地形山峻嵓特凌空即汉故污沱农弃之沃焦兵避之道无格也无无格也非高也非不高也中焉止矣仰或失前俛或失后仁谓之仁知谓之知夫十仞之城万户之宫缔观不极各言所见之胜若夫及肩埤垣一目而洞其中者旋踵去之矣

　　吴尚书传

　　吴廷举字献臣嘉鱼人洪武中其祖戍梧州遂隶戎籍成化癸卯年十九举于乡丁未举进士授广东顺德知县洁已如水字民如子减赋息讼乃刻家礼实行之都御史屠滽檄吴公至督府与之言甚温吴公曰廷举越境奔命宜有地方重事请发令顺德权铛屠为修家庙吴公曰守土官非奉旧例新恩一夫不敢役分金不敢用遂辞出屠令他邑成之市舶太监给银买葛吴公即用之买二疋口奉此为式如不中意请还金且葛雷产朼太监怒取金去御史汪宗器恶吴公曰彼专抗上官市已能何也吴公坏滛祠訞观寺以其材作土堤书院贤馆及修学宫御史按而会其直竹木碎屑俱列斤两乡大夫二子犯盗并论死吴公生其少子标其户曰盗后少子改行乃泣愬曰公念先人廉直故存后今盗其门大为先人辱请就死吴公为撤之御史即捕盗令自首赂知县乃毁门表不即理前事盗曰盗死分也不敢诬廉令加以严刑不易口是时吴公囚服梏手日诣讼所分析所费无私盗状上御史大惭命释吴公弘治丙辰屠入为吏部尚书迁吴公成都同知一年以忧回起改松江上疏请修军政二事广东盗起马端肃刘忠宣荐升兵备佥事征十三村池水盗平之改兼盐法正德巳巳也逆瑾方用事天下镇守恣横吴公劾太监潘忠二十罪又奏有旨取省帑解京皆非正费曰贡进内也曰司礼打点钱赂刘瑾也又疏便宜事忠亦列上吴公罪鞫之无状止以枉道回械首吏部前主事宿进辈谋捄之天官张彩取阅其诸藁心赏其能言于瑾凡械首十二日放鴈门充军再月赦瑾亦诛晋云南副使江西参政讨姚源贼用兵巳历年总制臣数易官顾其私兵不协力费以万计吴公雅多知略勇不避难及逢盘错益喜截决前巳数用胜兵兹则设奇取倢不困甲冑出入轻脱谕责解散反为贼得奉之入巢周卫耀威劫公求抚吴公如前责谕词色亡挠久之伺得贼中要领因用其巨力而谴微轻者许以利令其&#62672;&#63140;业妻贼女遂执其酋公亦出一鼓平之晋广东右布政立番舶进贡交易之法平驿递之役獘更患除矣岭西猺獞作乱命兼兵备副使经略湖南饥吴公以副都御史赈济辰州土官相雠公立约使平又疏六事阴备宁濠之变当道不用濠反君子曰用吴公曲突之谋无患矣濠尝遣使遗天官陆完金简曰宜急易孙燧代之者某某俱可吴廷举切勿令其来濠败逻者获之　今上召为兵部右侍郎上疏犯辅臣改南工部又改南户部晋右都御史理南畿折豪强植贫弱禁私驿止妄工吴公长身而瘠面如削瓜敝衣带穿不修藻餙神采英毅志诚雄伟言行必自信人鲜能夺之视财利如粪土妻子冒饥寒而施予不较有无晋南工部尚书即疏归归二年卒所取湫隘门巷不容鸡飞无郭外田丘墓之寄十余亩卒之日无衣以敛无棺以殡都御史姚镆为营办靖州土官持金来谢德却不受及是各来吊哭平生笃友谊见良士身下之忘其人巳在太学南城罗玘四十余以赀贡吴公悦其文奇兄事之景鸣病痢其仆疫而死吴公为煮粥负之登厕一昼夜十数反景鸣病瘥同登进士语人曰玘四十前生我者父母四十后献臣生我也在顺德同年邹智疏柄臣奸邪为所陷谪石城吏目死吴公资之归其丧于蜀倅成都梓其遗文顺德生员梁景行直而文吴公与之友宗烈弃晋江令返壶山吴公数荐于朝嘉靖初起为镇江同知大学士杨一清再附重人入阁其族子留者千官府害里人宗烈独治之鞭其奴改王府长史请于　王至苍梧视葬巳宗烈亦卒嘉鱼李承箕世卿不仕善为古文布衣李孔修子长苦攻诗皆所厚善忠宣公在广左辖吴公在令至省忠宣馆之省衙尺书称大夏顿首吴公好读书无不窥索积至万卷好文清及胡敬斋录采其要言作诗效陈白沙览者见其志简牍情理精切规人所不及无谀词奏草烦悉剀当俱未编次为集卒时年六十有六论曰铣平生颇识当世贤士大夫如吴公眞才洁履厚行定力鲜俪也铣尝谓之曰许友死未知公然否此外公优为之嗟乎吴公衣食人广惠矣妻子不能延朝夕服政四十年百瘁九死皆历之不能一月安于朝推下贤哲不惮屈已比卒未闻报德者孟子曰命也

　　杭州知府吕君墓表

　　弘治辛酉予游太学广人梁宗烈与予善宗烈亟称永丰吕祖邦曰明爽有气节能效唐人为诗巳而予识吕君又得其经学其研究密会意注外经义简明发越无他长语时　孝皇有道之朝卿大夫怙恩耽宠耄不知退清议鄙之吕君作落叶诗寓风剌曰千山落处偏于晓一片飞夹即是秋又曰天南天北堪容汝莫送多情出御沟都士传诵壬戌春试整庵公论之作魁吴文定升其次卷鲁文恪铎也君名第九入对策赐第二甲进士八月授南虞衡主事分司眞州厘棼削冗因以捄荒贫民皆受分司顾役钱负佣视其力以品其食不得籍记而勾稽之作义塜以瘗殍已自莅祭泣感左右益以其暇攻诗似唐王维自题曰近邹官舍清如水更喜官清水不如眞州士曰无愧词后迁员外郎又迁南文选郎中予亦来为封部主事与吕君为寮讲肄故闻抄集往史南选闲曹也而吕君考核详严申敕典制刘铁柯在司寇恃其奥援凌压诸曹尝为拨历吕君移文责难之人皆喜君之直而快铁柯之挫也君配娄氏一斋先生子邑愽之女号冰溪一斋庄敬切实精贯性言化孚家人迪蹈彝典而娄安人解经书全眞懿吕君得内友之助士有售欺于名公者致誉籍甚予赠之言吕君卧床上诵之安人曰是文大有意存焉人炫名亡不败露者犹文璧然日就湮剥吾闻之吾大父云次日吕君语予服其识正德庚午吕尹晋杭州知府杭自前宋来为丽地习尚奢逸遨乐过客厨传上官供亿曷有极限吕君一切裁削志在教化御史张承仁恃才颐使各司独于君加礼御史他日告予曰吕君不但气不降而乃无隙侦之甫八月以忧归丁丑起赴铨将以君守宁国有仇家之讼君固请终讼归家其雠健险而所告事又纠棼织练踰年乃白君筑室山水之间不求仕巳卯年四十八而卒吕君大父晟景泰辛未进士终夔州知府有爱浃民因名吕君曰夔父祥举人封主事母俞氏继母姜氏娄安人治家政如君存时二子振武振芳孙一大衍安人有教各业儒嗟乎古之司刑者两造俱至三讯即施或惩恶或自冤不踰时而定示民以中吉也后世首鼠之徒持两解之说淹留岁月壮士负屈而死富人给狱而贫而造诬之凶得志矣如吕君者邦之良民之主所须如水火而讼久未白予时承乏太史未尝不含愤疾言于当路者而亦末之何嗟乎可恨哉 

　　忠诚录序

　　武皇在位十年未嗣臣寮请取亲藩子入侍宁庶人濠久畜僣志及是乃厚结嬖幸钱宁及优贤外廷大臣多与私交者求征其子成则濠自取之宁寔利其金宝徒以空言相钓国法严孰敢干之至戊寅濠固要一事为信内府异色龙笺惟赐监国者宁言于上谓濠忠顺宜荅殊锡遂用笺为玺书其　谕亦袭通词而濠大喜乂谋伺　上南巡则请幸其国祷祀泰和阴赂左右为助饬苑囿盛玩好以备供御果中则挟主威而令天下一旦大位可得也巳卯议以三月壬子警道发驾羣臣自郎中以下百五十有五人伏阙固留　上命廷杖之或罢或降或仍守职而亦不果行濠计既沮反迹子着遂称兵北上旋即就戮矣羣臣杖而死者十有一人刑部主事偃城刘校宗夏母耄倪子不之恤曰事君能致其身理固当然嗟乎史载谏臣之死者甚伙然皆无益于国君子乃谓其过中己卯春　驾出则危在旦夕　驾留则宗社有盘石之安诸臣身死而言听再逾年　武皇举万全之神器授之　圣弟表显忠烈宠赉勋劳正礼修乐干蛊剔蠹　皇运万年民乐衽席之休死而成事古未之有也嗟乎节义何常蹈之则君子背之则小人士气何常昌之则兴而効诚搉之则阻而献佞岁丁卯逆瑾雠虐戴铣等始矫旨禠衣受杖隳　列朝待臣之礼自是死者相继又十年有己卯之变然道瑾宁彬并屠脍刀斧诸臣之心可以献于先王　天子兴哀攽制赠官录后士乎士乎其慎明于决择哉宗夏之子元娄裒录父事予附末见补作者之缺云尔

　　夫人薛氏墓碑

　　夫人薛氏故刑部尚书括苍希琏之孙太学生本之女今右府都督同知庸庵牛公桓之配也夫人生上卿之家幼而闻懿言见阃范天性孝顺聪明为父母所信爱相厥宜家归于牛氏夫人事舅及两姑又上逮祖姑太夫人生尽爱丧尽戚窆尽诚舅清简公之丧偶缺费乃市簪珥以助庸庵三迁都司再贰枢府文武互纬中外宣威曰夫人有相之道其恒行则敬夫不堕约已无侈飨祀先苹奠供宾羞笾必亲治之不委女御从庸庵守贵州中厉气遂奄奄不愈有诏还庸庵于内枢夫人为治装劳遂不起嘉靖己亥七月五日享年六十有五子一人天锡某官女一人归于都指挥李节大司空章公铭葬日已庸庵之甥宫谕渐山屠文升与铣有世讲之谊故再铭于&#62682;&#63139;豕左词曰诗歌硕人肇推厥宗爰丰其本而干蓬蓬夫人之先丕显宋室维相之媛允妃六一奕奕　皇朝薛有上卿牛起吴兴夫人有行归逢其良阃协于得言行惟例程标内则掌枢贵只衣绯鸣琚内朝仪矣文驷茀车彼滇之厉宛转弗起杖而衰周恸而君子北峰郁郁湖水汤汤拱卫一丘万年固藏

　　荅魏庄渠太常书

　　仆以去冬至日至金陵即思奉问起居迟至此月十七日托毛詹簿附上一书后五日王生持教柬至深喜深慰仆家居十五年每思当世贤者在南若整庵公及我庄渠在同乡则何柏斋在关中则马溪田吕泾野在山东则穆玄庵但得一著述或他文字遍阅首尾寻绎再三柏斋则居之邻近细相切磋者也承示六书精蕴中数字原为性命立文故辩什深粹若他名物宜因文作训精麤本一不用浚求篆形别制恐骇见者且书巳同文为下不倍幸录全书见示谕及近世之学仆在家不知其详今再仕一年遍游两郡一时轻铣少士专门墨守处高无逊造书梓传察其所由为钓名利其源久巳得计况其流乎年兄谓其虚志骄气仆犹恨其恕也陆象山着实用功固然固然本出禅宗敢为自大惟其人可敬则其言易以惑人豪厘千里寔当早辩作法于陂獘将何极昔夫子之善诱大学之八月循循而进得寸求尺所得虽渐即据实地以是律程氏之言犹有骤而过者仆老矣白首纷如可愧可愧近验无欲主本克已功夫无智愚无始终坦坦之履上达天德尔六月四日北上旋轸未卜万万为道自爱 

　　书甬川春秋说后

　　夫唐虞禅夏后继汤武放伐世久而道降物丰而起变然代天理民不以富巳其道一也春秋主威夺而臣横侯政夷而国痿无任汤武之事者伯乘其隙假窃名义主盟天下几欲改物伯又衰则一世胥盗而巳夫子删书与诗又作春秋标前之盛着后之衰申王之纯正伯之诈定是非垂劝戒而说者求奇竞博乃刻刻于一字末哉末哉吾友甬川张子之说破穿凿举正大旧说之当吾无以徒易为也归于明夫子之志巳尔责里克之不立明罪刘单之不预弼一正君而国定要哉其言乎渊矣其道乎 

　　灾异自陈不职疏

　　兹者钦奉　圣旨灾异策免大臣　祖宗故事九卿堂上官着自陈来钦此仰惟　皇上圣德昭孚皇天眷佑迭降休祥用章至治迩者风霾之变寔臣下不职所致书所言卿士惟月者也　皇上仁如天地之育庶物恩如慈父之训顽子不即窜流贪墨斥遣尸旷特颁　圣谕许其改悔各听陈请全其进退凡有人心谁不感激如臣者才本庸驽驱策不前年过艾耆精力渐惫留都礼乐之司岂可以臣为贰　圣朝黜汰之典正当以臣为首伏乞特　赐罢免以饬臣工以振治理臣不胜感戴之至 

　　近田记

　　桃林之南有良田焉太宰松皋公之别业也潴水为沐种竹成林境幽而胜亩辟而畇松翁曰斯田也负郭而并邑犹吾阶序也督耕而视获犹吾汛扫也夫田远地者荒汲远水者渴乃咏而绎之示其子参军与参军雅秀好文因自名曰近田若弦若韦无忘庭训云予闻而嘉之间谓参军曰子知夫近之为道乎孰为近曰身身孰近曰心昔者子之大父襄毅公也威宣西徼直冠中朝乡之耆艾问曰公之为士老实巳尔何仕而功之赫奕也公荅曰吾亦惟老实为之今太宰学不修藻探颐独妙官不崇誉履眞循义其说近也曰中而勿险子如充二父之言则可蹈二父之德矣夫人禀健顺而生故实受冲和而育故中万理咸具不亦实乎一物罔滞不亦中乎二者统于心是故施之于日用发之以好恶诗曰伐柯伐柯其则不远其诸近之道欤 

　　山云亭记

　　西盘公往者退耕于汾水之曲结庐于晋山之麓通昼夜之运察阴阳之近验物生之消长考人事之升降慨然曰古不云乎逝者如斯夫然而有不常然而然有易而不可易征其显者山之峙也其常然而不易者乎吾以观其静云之布也其易而不常然者乎吾以观其变静者主之变者宾之静而生变变而求定相取相反之几曷有穷焉夫山者阅古今云者散须臾吾得立身涉世之要矣公再召为少司马过予而告之予荅曰阴阳一气也其为静为变一括也气动而明斯曰阳气缩而幽斯曰阴山曰静然草木生之宝玉孕之非变乎云曰变然瑞而为卿庇而为密亦静矣是故无变亦无静有静必有变人兴而作作而倦则思寐寐而梦梦而厌则思兴乌可以胶局固准往齐天下之故哉夫定者理也势则相因而趍是故俭而富富而侈侈而贫善而矜矜而过过而悔则复善矣国与政皆然君子得环中以应执枢柄以转可以免咎可以经务故曰无欲故静易之艮以山象之嗟乎虚名无蔕粃事不实诞言胡征靡词难凭故曰于我如浮云西盘谢曰言则美矣请归而揭之亭 

　　荅李太常伯华书

　　仆顷在都下勿勿四十日少亲诲言及别后二旬遂辱赐问昔孟子曰孔子成春秋而乱臣贼子惧盖奸人作伪自谓可以欺世今揭其肺腑县诸纸上如暴朝市恶者戒而善者兴矣六经之道人可发挥理在人心不容泯绝万古之下犹其先也虽晦而明有期惟是非陈迹一往即湮志士亟留心焉不公于朝则寄之野韩子欲为唐一经付之乌有元裕之刘京叔区区夷戎间博采详载作史赖之读足下革除遗事用意良苦为发长叹然其世有可论者尧明峻德先于九族忠信行于蛮貊孝谊化乎强暴况有位乎此德日昭彼衅奚萌王制剌族不使疏者与之建文务灭诸亲甚悖矣尾大不掉患可虞也处之岂无其道燕无不可赦之罪诱其左右与贼其主此两国相倾莫之何而用之周则无故图孤燕势而剪夫岂九伐之正哉齐黄误之希直败之事危矣阳罢策臣谢过阴令起兵于外大根已仆末干胡济蹈拙行诈殆同儿戏高巍之谋不听杨本铁铉之武略不任李师之败衂不辟政之蔑矣舍灭亡何适故仆尝曰诸臣死国之忠不足赎其亡君之罪也仰惟□足下资禀英敏持执坚正天与至颖书不再读网罗故间补缀久缺幸早成书使仆犹及见也凡时史君子之词公而直朝士之词悉而眞彼小官野士见听不审况以之护党丑正者秋震泽纪闻核矣犹谓文达之贿则诬也徐文靖之虚已则党也薛文清之戍则讹也文靖内乡人之贿使官翰林当时品曰金编修画　修盖金不足珍尚古玩也其它之坏典可知矣故采者慎之慎之仆冐暑跋涉经历三月抱疾过家日来颇剧少间开卷谬述徘徊黄花翠竹之间仕情泊然麋鹿出山野性难驯丰草长林一见欢适他固无念也奴入京买裘艹艹奉布不尽者幸谅之 

　　杜长垣名亭室记

　　蒲坂杜绪氏之治长垣既底绩矣犹存谦慎思厥有终作亭于次门之左曰拜善作室于右曰幸过曰吾何敢訑訑其声色以自蔽也吾庶哉戒大自小以免咎也凡语我以善犹馈美馔而肥我肌指我之过犹馈良药而去我疾均之寿我者焉邑生胡生贤者疑之曰我侯之昭德矣奚人能助侯举必中理胡得其瑕而幸之与杜君曰若辈非益我者也昔大舜好问而圣子路喜告而贤夫以由望舜逖矣一克贵巳护缺之心孟子暨而扬之吾生舜之都而仰由之风久矣忧人我弃日守墨墨故名其亭室以自省而号诸知已者尔众皆说谋永斯意用表来宦胡生湜来邺告我于戏人之爱身也绵绤因时冠屦就宜无不致其诚匪特身也宝其玩好腾笥藉缫有人曰尔寒暑反矣顿置乖矣则谢而亟更之乃于其心则不若是宁溺之水而雠援者惟足噫见而藐至谈不知类孰甚焉夫狐无粹白之皮世有其表集者众也火无炎燎之言人惮其威具其实朼是故有闻必受非以炫视听巳知必行非以饬观望心一虚万美内巳少屈百姓惠诗曰伐木许许言独之不可恃也 

　　周易余言序

　　铣童丱居陕闻蜀苏氏茂之讲易心乐之先君子亦笃好是经采长明训咸出手录及壮仕于京会友绎习官为翰林得阅秘书至今五十年铣齿六十有三忧喜夷险履行处运无一日而不体夫易也先儒解释详矣繁矣好奇者求义于象流为诡诞飞伏内甲互体五行以彼小术芜我圣典夫皇羲画卦文王周公系词夫子作翼一也谓易道加详可尔乃曰有羲易有文易有孔易支矣哉易有圣人之道四今尚象者无其裁尚古者失其法因夫子之赞明三圣之旨以贞夫变以正夫履传是者倡于王弼备于程子斯时宜而易之要也爰述管见于篇以畅二氏之疑者云

　　都察院右副都御史朱君神道碑

　　君讳裳字公垂沙河人少厉清节为诸生衣食不续&#62730;&#63140;谷如也正德丙寅御史顾潜试士知其贤檄府守资之俾学于京师旅于郊寺无仆从自炊汲同门生或办甘脆而食之不往读朱氏诗讽诵不辍口乃大明习明年举乡试甲戌登进士积官至九卿大夫寒约如一日自号安贫子既显改安斋自都御史守制还居无宾堂土壁席门自奉常茹菜连旬无肉食御史按山东时鲁人讹传曰长斋云嘉靖初　诏举先朝故典选天下方面知府治行高者　赐燕劳止得八人君为巩昌守以清苦与列后给事中刘世扬等举内外清正臣大学士石珤而下八人君在中凡在官钥户远嫌堂室如寺妻子甘菲恶君益自信乃又穷经探颐以圣贤自饬谓尊德性道问学其的旨也衍而成论士颂其廉知友服其不市名民惠其不取巡山西盐法钱宁来求利拒不与有幸人　奏讨司徒石公曰尔徒往朱御史不汝允也按山东时御史王相被阉鉴构下诏狱君抗疏曰　朝廷设御史如齐民畜猫捕鼠猫鼠相持主人其可助鼠邪疏鉴八罪王史得从轻刑又劝　上戒佚游近儒臣　武皇巡幸诸司请大治备以俟君不许后果有重敛获谴者人曰如朱公在免此矣还　朝又谏止南巡数嬖人荧惑之祸庚辰出知巩昌以其故守治民俭而富安乃教皆鲜鲜以生晋浙江副使自福建按察使转浙左辖两为副都治河建牙于济己亥夏五月丙午卒于官生成化壬寅十一月　享年五十有八君性淳笃朴直斤斤恳恳目之所见必行言而虽久可覆御史王璜按浙辟不畏势浙有重人冤之璜罢官君以副使至京重人问璜何如人君曰眞御史也重人惭沮君之葬也恒山中丞寔铭叙述咸征实可传子姓又请予铭其隧左玄石词曰台有廉臣轩惟衡父厥廉如何冰清蘖苦贿源畴浚决彼巨坊蠹政殃民丧厥家邦介介朱生少履洁白自谓餐藜胡恤趾雪自反恒缩何往不伸乃劘　天子乃掊幸臣我安寒凉衽民春煦居此绰绰存兹瞿瞿我作铭章用诏缙绅秉节登良毗我一人 

　　刘通判墓表

　　初刘氏曰澄者自临清来安阳居太保三世有孙曰潺官至副都御史赠其父朗大父铨如其官都御史少弟润继妻王氏生子曰拾日格格即刘君字正之早失父母拾勤恪善办不匮其业刘君少有异资拾遣从蓼蒿胡子授毛诗后又令来我洹野同诸生讲习君为文清润出俗作律诗亦温婉有体年二十有五举嘉靖壬午乡试阅十七年戊戌始赴铨司选保定通判保定畿辅大邦民健武尚猛地宜字马雄完两邑各养千马岁以四百疋入仆寺他亦半之君课验如典刍粟责实每入马马&#63140;豦数千金名道途费官恣干没君才今足充费止余无征一民叹其创见也在官数月往沙河督工己亥二月　大驾南狩君当整车马及异三军百官之饩乃或连旬不寐公役不乏而君得羸疾六月二十六日卒生弘治戊午三月十二日年才四十有二死之日余粝米二斛敛则无衣殡则无棺其僚安推官宅资之乃成丧抚按臣檄有司还其柩及妻子于家嗟乎刘生温雅淳恪临事周详作字虽小札必楷与人交逊顺激之无愤戾之色然害于义讽之令自改悔家产不过中人而敦戚好予人鲜及也仲姊嫁张鎜俱早死君收育其二孤一女长各遂昏卖鎜旧屋为买田令三孤力穑助食至今尚同居伯姊亦贫养之如仲姊尝以其室贷处舅妻白氏割田&#60960;之死即治槥其它束修之问不问远近君先娶胡氏继李氏三娶亦李女子三女一继李出君葬无刻铭者今已踰年予子汲请予舆为刻石且曰汉人取士必先孝廉兹风久泯予曰可学生张承请书之巳工诹日立于墓左嗟乎予悲哉诔盖不尽生之美也

　　孙忠烈公传

　　正德中宁庶人濠谲险多计将图僭逆乃好结卿大夫遂以其威刼省臣持法者恶党充斥大剥民产甲戌　内宫灾言者请建储濠谋征其子成则自取之以珍宝遗钱宁及嬖优臧贤兼货廷臣然事重大宁但以空文相酬朝议濠日恣横选才节臣备之孙公自河南左辖晋副都御史公入江西则观变究源相机度势曰民怨彼剌骨但以懿亲怙天威其护卫单弱叛则操戈蹙之惟弋阳窑兵犷悍且邻娄妃家易顾募安义招集羣不逞号曰新民旧恶易煽首贼凌十吴十三关廿四佃彼田此三者若彼召而用则扑灭之期难定也遂　奏缓征宽役摘奸辟蠹且令所司缩费广储&#62730;&#63140;谷其财用又　请立安义县治设通判守横峰防窑人新民之乱又城险畏曰进贤曰南康曰万年廓而筑之曰瑞州复饶州兵备宪臣湖东分巡署建于抚副使胡世宁发濠僭乱事为所构公直其冤又收掠豪党陵居民掳客船侵驿役者禄米&#62673;&#63140;&#62276;郡县者横索无完期公改令以罪米引钱给之岁饥濠放谷说民公亟粜官粟濠见公设犹弭患之密大不利于巳丁丑戊寅　武皇连年狩边乃置人通途但疏其罪者被截夺或封疏自　上所达濠省胥史多为濠侦伺者是岁江西大水凌十一三贼率其凶乘溢滥出没鄱阳建昌间公调兵剿之余三贼首遯沙井去省城二十里公选锐八百人授方略于副使许逵参政程杲期以九月廿四日俱入府贺　圣节出其不意自江外掩捕之夜大雨又风不克济三贼奔进贤刘源清将考绩如京公固留之不听去己卯夏　上遣亲臣往谕濠令毁恶恭顺濠疑反事露六月十三日生朝燕十四日皆入谢濠列兵堂戺大言曰　太后密旨取我监国公请颁　密旨濠曰天祚暗移汝等知之乎公辩其妄又曰我取南京汝保驾否公曰天无二日土无二王濠怒又问副使逵不屈命左右收缚二公害之贼以锤折公左臂巳遣使下属邑娄伯挟赀募窑人至进贤令源清斩伯乘城拒守三首贼果附濠江西义兵起擒濠于南昌其逋贼至安义悉获湖东浙西不见兵乱公死事闻幸人阻之嘉靖初　诏赠礼部尚书谥忠烈荫子堪锦衣正千户公讳燧字德成余姚人居烛湖先世多闻达者弘治壬子以易魁浙士明年癸丑登进士授刑部主事再迁为郎中虑囚江右多所平反晋福建参政核武平戎功大革冒滥自按察使莅河南公立志以古人自期谦慎明恕推为巨乂君子著书讲学并公牍凡数十卷公长子堪自正千户中武举一人晋指挥使仲子墀中书舍人直文渊阁季子升进士一甲二人直太史三君才行卓然 论曰大臣受一方之寄得专刑赏实欲其图大于微有如濠之不逞者当孙公莅江西外内臣多昏酣于贿遗孙公举刺建白多寝一死烈烈非公志之全然所设重险明正义饬兵畜用选登才智嗣起者寔藉兹成故禽濠如摧朽云

　　患病乞休奏

　　臣于嘉靖十九年七月二十五日为庆贺事到京九月初三日辞　朝回任本月十二日行至赵州患中泄之疾调治不痊顺路回至臣原籍十一月内患痰火嗽疾二十年正月内气壅喘促夜不能寐二月内脾虚呕逆昼则不食计臣患病之期巳经三月之外若臣在任例该住俸调理今臣在途理合具　奏纳禄伏念臣一介愚生仰荷　皇上天志夬恩擢臣卿佐捐躯效命寔切犬马之心才绵智昏巳迫桑榆之景自得病以来留滞道途寻觅医药本望粗完视听尚图补报而臣命穷福薄身困病沉茫无勿药之期积有旷官之罪徒生　圣世深负　洪恩每一念生不胜战兢怆恻如蒙伏望　皇上怜臣蝼蚁之微俾遂麋鹿之逸放臣致仕臣不胜感戴　天恩之至

　　双溪陕西奏议序

　　洹野子阅双溪张子德征父巡陕之疏作而曰良哉宪史也夫掊藩人之违将以固　皇室之垣而永鸿祚者乎陈民瘼之悉将以殿国之巨镇而协多助者乎拣兵广储我圉谧原情施刑彼误释迩者六军克摙诸夷大剆九重弘赉百僚合庆双溪子略其获馘之功辟其失律之谴推美于众辞巳之赏处胜若负视勇如怯周防远图永于底戢盖区区相代交绥非帝王制夷狄之道也予友泾野吕子得请西归阖门守静当世之望都焉双溪子不及瓜期先荐名德惟恐进贤迟莫民泽不濊昔魏成翟璜莫适相也第其荐人为差汉称名臣者曰见上每言当世长者于乎斯道之坠久矣双溪君子哉斯人欤 

　　奉训大夫知寿州李公墓表

　　先南郭君论吾乡英杰必曰盖李寿州其人云博辩雄才于用无不宜雅负大志不轻下于人铣既仕而返乃友公之季子森而公女仲李之子承孝李之子溱洧从予学益钦公遗风矣公世居相虽代系逖巳而宗图尚存十七世父敬母杜氏宣德丁未四月二十有三日生公讳冲字腾霄景泰丙子得举成化丙戌登进士授礼科给事中是时　宪皇初政清明忠谏进规公侃侃龂龂一官允治巳以女兄为藩妃改判均州省参王某附阉韦罔利公列状告监司王黜而阉缩署房县篆盗李胡子以丑来寇不克攻遁又领符督饷遂平胡子受上旌以父丧归既禫　靖王从公授经留数年乃起改高唐民俗浮末公道之农第其勤惰用厉寺珰贪纵运官承风虐我民或以追陪死杖下者公率健儿收缚其最悍者掠治乃戢暇日教授鲁生张天祥庶子最知名晋知寿州上官巡部至境而返曰送迎劳烦毋庸扰贤守为也未久卒成化乙巳五月二十三日享年五十有九葬羑里正德甲戌改葬杨记公履勤迪俭一衣十年不易亦不垢治内严宗人非召勿入中门诸嫂姒非急事不敢过庭下母疾危率兄弟入神祠以身祷亲没临讳必哀取马氏一女孟李适都指挥梁珤侧室宋氏子四木林森杰女二仲李适张柱季李适张钦孙曾孙男女十余人初公柩返自寿至汴有畏宋命勿滞行曰有义命他舟不利而巳独全教子严有过则卧不食诸子持杖请笞乃数责令改森学有妙悟或助予所不逮公殁家贫甚　赵庄王暨　今王割田养其子孙惇旧表廉盛德哉孟李刚严有父风虽在武弁家守士规嫠止一子倚立盰视必责也承洧皆英伟攻古文章溱笃孝洧乐予文慨然有传承之志公功业未竟而子及女子子之子咸遵其范不衰谚曰火熄威树老传果晖蕴栗垂寔乃翻翻云尔

　　

　　【跋】

　　明崔后渠先生洹词跋观先生文义

　　正词严言简意约六经以下粲如也宏治时文运　丕隆何李竞奋先秦两汉之业独先生语尊训典学翼程朱令人对之起敬作肃不佞于先生洹词素所羹墙韦佩己丑仲夏访龚又安大参于南昌柘林舟中涤砚敬书后渠集刻于赵府者板特精其叙次以编年未尝分类也夫士子文笔以年岁而递进先生之文前后如出一律良由志思专一学术端凝有非夸多鬬靡者可稽询而及因再识之黄东崖曰大约崔后渠学问敦本尚醇确守程朱右践履而轻解悟观所评诸儒陈白沙禅而疏罗一峯直而率庄定山好名而无实惟称章枫山懋德行无瑕为潜修默成君子即其微指可知已予甚推服后渠乃东崖则同心之言也新建熊文举雪堂氏谨跋

　　书崔文敏公洹词后

　　迂野子曰崔文敏公学本六经理源洙泗规乎行而不颇于岐也故其言奥而佶直而温严而有体渊而懿广大而能约读其书者令人幽而爽躁而沉浮而静敛襟危坐而不欲交游醇儒哉文敏公而后百有余年洹上无人矣吁安阳后学张豳书

　　洹词后跋

　　崔文敏公洹词堪传不朽文也胡为至今不传也非不传也昔有截蒲为书编柳为简手抄之海录犹曰难以传久洹词一帙前明赵藩曾锓板行世惜年&#62730;&#63140;冀久远罕有藏诸笥箧者厥后间有编辑不免舛错至今半失甲乙伙鲁鱼矣颠倒模糊几令全帙并废则是书也传将不果郡守黄公雅志搜罗觅得原本因为补其残缺序其失次翻阅一遍编珠缀玉完缮如初爰付剞劂俾垂永久夫离理失术之谈纵汪洋恣肆其书满家识者嗤之需覆瓿焉不传何憾而洹词十二卷类多阐发天人性命之理有关世道人心正非候虫时鸟可任自鸣自息者比今黄公梓而行之用意媺矣独计是书本有可传而几不能永其传黄公因其可传而传之是书卒无患乎不传则虽谓是书待黄公而传自黄公传之书遂传不朽也可 乾隆三十六年岁次辛卯孟夏署临漳县知县闽中后学陈振烈敬跋

　　著作之流传汗牛充栋苟非有关于学问经济纵才擅八斗笔扫千军其与月露风云浮华薄艳相去几何与其存而赘疣之不为朽而廓清之文敏公非以文词鸣者也唯不以文词鸣而其文词乃足珍矣洹词数十卷皆有体有用之言不轻奇而未尝拾牙湲语不□法而未尝□泛驾马读之令人忠孝廉节之心油然而生非文之亟者能之孚予阮本公之行叙□之文而见其集中字迹皆模糊惧其久而将湮也爰指俸集工另易枣□者若干剔蠹而清其笔画者若干阅四月而□庶几鲁鱼亥豕不致混清海内之士读其文想见其为人顽者可兴懦者可起其禆益岂仅在语言文字间□之子孙更宜世世宝之勤治衣而无忝厥祖是则予所厚望也夫 后学蒋希宗再拜跋

　　
