林忠宣公全集　　（明）林熙春 着

　　●目录 

　　跋 
　　传 
　　序 
　　疏草 
　　城南书庄草 
　　诗草 

　　●跋 

　　先司徒忠宣公集共廿一卷原版毁于兵燹曾祖康熙己酉乡贡士蓝田令世榕公于潮阳宗家得其本归重锓之即今版是也较原刻字畧小行畧密而目录未备今补刻书庄草目录十五页并总目二页乾隆壬子秋礽孙日华谨跋 

　　●司徒林忠宣公传 

　　郭之奇 
　　林熙春字志和别号仰晋海阳龙溪人登万历壬午举人联捷癸未进士授巴陵令清浮粮豁差役为治井然有序丙戌觐回闻讣归服阕赴部补将乐视巴陵之政而更广之崇学宫建龟山祠前后二邑不手民间一钱两邑之民去后祀之不忘行取擢户科给事历礼科右兵科左工科都因事建白具掖垣疏草中而最著者参东封减织造又如请免入彝采回青尊朝体而塞彝祸于今为制可谓言关国计者矣军政拾遗之事起一时勾斥言官三十四人圣怒不测阁臣疏救而各官降杂职冡臣疏救而各官为民震迭之下掖垣逡廵申救公疏轮次属刑科都侯廷佩乃气沮色变废然避也公毅然首列率同官抗疏入宁不知严谴在前窜逐在后固不忍青琐吞声朝堂黯色以默为容已耳既而降调家食二十六载未曾只字长安即政府李公廷机叶公向高同年最昵并绝竿牍则他人可知矣丙午从茶陵州判量移贺县至庚申恩诏起废始以南仪部赐环随转光禄少历升添注太仆少右通政太仆寺卿管少卿事添注太常寺卿简大理寺卿所任各能其官其在冏贰恤马户革常例马政赖之以修值玉田兵变叱驭而入面谕解散布告朝廷威德众皆投戈谓非素望精诚何以猝然得此于乱卒也其在冏正奉敕总理京边马政年终命迫一月之内简乘三万余骑合武弁而殿最之无不克当非识力警练而能之乎其在廷尉旧详堆积如山约属分理弊绝风清不忍囹圄多一日之冤因使案牍洗数年之滞诸所条陈如苏牵累省繁文酌参驳与夫约民约官十六款俱已奉旨举行使公而久于其位明刑平法葢庶几矣时虽珰祸未起然票儗中留揽权授指其端已露公六疏乞休所谓见几而作不俟终日者与又以忠谏老成眷孚者素遂晋户部左侍郎予告仍俞尚书李宗延等之请敕将当日抗疏事情宣付史馆特赐驰驿有司优礼真异数也南旋不一月而魏崔炎腾缙绅祸及知交贻书明哲相庆而公若惄然有大不安者丁卯以前闻朝端有一举动未尝不当食废箸及龙飞干奋而后喜可知也葢其忠爱性成喜愠不见古称知有其国而不知有其身者于公信之前后立朝未尝依一门户今天下南北东西惟粤东仕路最清于公可槩见矣居乡凡桑梓利病始终不遗余力诸所兴草如争监税释疲役倡建凤凰台三元塔修玉简塔筑铳城于海口浚三利溪修龙头东集等桥使形势增门户固舟楫便利不为小补复倡修文庙贤祠捐赀赎浮屠田百亩为诸生科试卷资此利之在一郡者又如筑许陇堤桥建文昌阁创龙溪会馆减龙溪里役十分之四其作兴人文便益居户此利之在一乡者至于下士恤民隐恶扬善虽至年爵已隆村甿贱隶未曾不和颜相待人之为所接者如坐春风中祥蔼披拂潮之众自贵及贱老及幼未有不乐道林司农者此人人所同然也间有匪类自弃亦终为公所容而其人不及知又或济危扶倾趍人之事而人又不及知然则公之见知于人者犹其大槩矣若夫孝友天笃踰六丁艰孺慕不衰抚弟昆老幼如一日和气所锺膝下振振至四十余人享寿八十考终而逝以当道题请蒙恩祭葬而郡邑绅庶奔哭几前者至庭不容拜亦可以见三代之直道犹存而上天之报施仁人不为无意矣余历览邑中诸先达惟中离薛子在朝在野气节风度于公今昔一揆然每以中离坎于仕不获竟厥施为恨今而得尽睹之于司农何快如之又惟古所称社稷臣以安社稷为悦及夫乡先生生有功德于民没可祀于社者非此不足以拟公非公又谁足以当此耶公勤于著述又喜吟咏所著有赐闲草赐还草赐传草城南书庄草掖垣疏草行世学者多宗之嗣后朝廷追念殷切特赠三代尚书谥忠宣公论殆久而弥彰云 
　　赞曰五岭之南百粤之东卓生伟人林左司农谦卑以牧允出自中直大而方即赋乃躬修髯广额曰貌有颙我闻在昔温厉安恭求诸今日庶乎见公揆兹素履表厥遗丰两仕为令乐只何融四垣既历正色何恭廿载家食敦睦何雍形虽三变道本无穷潜见飞跃公其犹龙六卿晚陟寅协载同帝嘉乃德老成直忠归真反朴急流维风云胡能此至至终终呜乎太山云出天下雨蒙朝既嘉赖乡复被蒙休休仪表烱烱德容仪写人目德留人衷衣裳我觏佩玉其瑢赞以赞德匪像是供兴歌赤舄徒仰乌弓永言法则世也其宗 

　　●序 

　　序 

　　文未有不如其人者人亦未有不如□文者今夫海风发而排山□峡吞天吸地蛟龙出没□化其闲而□可测非风为之而汝为之也申韩之文刻其人故不平欧苏之文正至人故不□宋濂洛诸儒之文深于理□人故不□□利□文为之哉宛转相似□□符而恰肖□□□之所为□神行乎其间者□仰晋先生同先大夫举南宫余生也晚□从甲子南闱之役一奉先生榘海蔼然和易穆□春风而其规度森严词旨庄重不啻□眉插汉嵩岳干霄肃乎示人以不敢犯予幸师事之亲而恨父事之后东几先生猒世得就长君□读先生全集不觉忾然叹曰夫文与人何必巧相佀乃尔先生立朝正直不屈□阿士绅宗为坊表孝友敦睦于德于□之人像之以为凤鳞再出欲尸而祝之如水木之有本原人伦之有冠冕而其所抚字处重茧敝跣不□千里而□挽先生于□尾之上此□诗为文能动之□然而有动焉者无文不事钩棘而崇体要诗□事纤丽而抒性灵緫诗为文而论一为神女玉妃令人断不敢于罗绮珠贝中求一为梅岭雪松际月其傲人处在骨在□必有能辨之者夫文以写照也妍始黑白即未必淂尽淂至神亦必不能以彼易此藉令□□恠僻自矜人不易去而其人固有不可知者无今天子痛惩积习力正文体始去六朝浮靡□有消歇之时三代衣冠定君重新之会请以先生集□之国门则天下之□文出□ 
　　崇祯乙亥春王正月赐进士第资政大夫礼部尚书兼翰林院学士协理詹事府事经筵日讲官起居注实录副总裁前礼部左侍郎掌翰林院事教习庶吉士国子监署监事司业年家丞姜□元顿首拜譔 

　　林忠宣公遗集序 

　　潮州林忠宣公以直声亮节有名明万历时其归老于乡也简朴醇挚为乡人坊表乡人至今称之不能忘其所为书有城南书庄草掖垣疏草赐还草赐传草赐闲草凡数十卷皆刊行于世其孙曾之肄业庠序者十数人皆闭户诵读有乃祖风岚瘴火磷中抱其遗文不忍舍仅而得存呜乎难矣颖有事于纂志之役贡生有源与其弟应璧拜而请曰潮城破后副本无存乞先生为推而考之着于卷帙之前俾先侍郎获有传也颖感其意焉明万历在位四十八年天下治安不乐谏官之以言居名高也一切苛核琐琐之论槩置不问其时台省亦多端亮和平为天子养无事之福或以言获戾龃龉去位旋即召还尊显之公由县令入居谏垣所言皆其大者具在国史其去国也以申救谏官某掌垣气懦不署名公越次奋然为之夺数级以出一时直声震天下其出也以见人主之好受尽言而又思有以尽直臣之用颖葢读何穉孝先生序而为论其世卒乃洊历卿寺晋司徒乞归者再得请人主之待老臣之有礼也如此而公归里杜门不复言夙昔获谴事唯昕夕祷祝寿考而已凡传所云主圣臣直何以复加呜乎亦云盛矣至于发为诗歌一唯本乎忠孝悱恻之意未有异指吾故稍为诠次入郡志中后世读公之遗集者见公出处之际不独以明志节抑亦以征明人主之盛德之无穷也公讳熙春赠尚书谥忠宣海阳人其行谊详公志传不具载 
　　溧阳后学吴颖撰 

　　司徒仰晋林公疏草序 

　　天启四年五月户部尚书臣李某工部左侍郎臣柳某大理寺左少卿臣区某太常寺卿臣卢某光禄寺卿臣李某太仆寺卿臣黄某上言当万历之二十四年臣等以言官待罪陛戟下神祖怒臣等不言事臣等三十余人并斥逐皇怒创骤言官合申捄大凡申捄疏名更直署首得罪与不则首疏之臣受之维时有一都给事中直疏首废然避也独御史臣马经纶工科都给事中臣林熙春御史臣鹿久征锐身捄先后谪陛下即位次第收复是三十余人者独臣等七人在而疏捄臣三人存者臣熙春一人耳熙春从茶陵州判渐次进光禄少卿入国门陛下不次擢用洊历大理卿熙春引病乞身陛下勉留不得晋户部侍郎予告所以优礼老成人甚盛臣等追念神祖怒诸臣不逮时始第调外而已继阁臣陈某捄则降为小吏继冡臣孙某捄则削籍矣葢神祖降罚不之捄者而之其被捄之人臣等民而辞陛民而出国门民而巾平定巾布衣芒履也民而策蹇民而道傍舍为蘧庐而废然避者扬扬长安道中矣比时非三臣申捄无论臣等破甑即三臣全瓦尔去之二十余年而臣等蒙召为今官今熙春又先臣等去臣等恐当日事久远不明章乞敕下史馆备修实录昭示后世以明先朝臣有清忠直亮如熙春也者抑熙春粤人家天南至远侍郎故事得乘遽臣等合辞请且为絜令非都给事中削籍二十余年加衔侍郎者不得引为例魏征录疏唐史增光广德悬车汉官独盛甚休甚休制曰可于是林公行矣朝野欣传为上优礼老成人果如此盛也公归隐海阳之滨去予泉五百里而遥而数相存葢予与公地相近方言相通其赐环同其历官同予归同蒙恩加官如公官则又同故时时相存而一日者公诸子孙刻公先后奏疏以传寄予序之予读公疏在户言户在工言工仆臣言仆奉常言常大理言理要以成主上仁圣恭俭久德拯民生之困剂时务之急饬官常之惰窳预边鄙之备御而典故周通经画详明真一念不苟一职不负以故获承上恩备有终始公其可谓名臣也己矣予最爱公大理时疏与僚属分阅外详一节云葢予少年备官西曲见大司寇所受成与诸郎听断者悉民间鬬殴财产诸事而外详置高阁即不置高阁欲有所施行正郎辄以付郎之新入署者使依葫芦样判多此时虽不更事辄叹中外吏留心职事者少而况狱讼之情无宁骋私鬻智恶上官驳而他属而又恶所属人反之夫人也谁不为仍者无宁上官权要授指焉州县颜色承之无宁年少也或愦愦也何知律例高下听吏胥而葫芦样者后官复承前官也公之疏曰宁无有应死而不死乎市宁无有应生而不生乎家美哉仁人之念劳臣之庸也上方嘉公疏听公施设而公行矣予谓凡此世界亦愦愦世界耳一有仁人劳臣焉欲不使愦愦而卒不得伸其志或者每生众庶苍苍者置不问耶不然何有善言卒不行也然公以生与人而天以其生与公公今年踰七-康强如少年时孙子膝下绳绳也此葢天所以佑德人天佑德人主上又与诸臣同赞天之意则天开人为善之方已见之矣是又安能于每生众庶人人问之而人人生之也 
　　旧治寅弟何乔远顿首序 

　　司徒林公疏草叙 

　　自吁咈陈词皋益进规而奏疏之来远矣荩臣直士何代无人乃有居其寔而避其名如孔光之毁牍义真之焚草者意则似矣而寔非大公果尔则从古献替之言备载籍而流传至今者何以称焉夫存规格之训是以法垂后也倡謇谔之风是以善与人也忠莫大焉德莫盛焉岂其翘翘巷然旗皷自雄亦何取于忞忞然櫜藏示慎耶则司徒仰晋林公之疏草不可无传明也宋儒有言文字无关世教虽工何益苟其关于世教虽欲无传不可淂也曩在神庙静摄既久有厌薄言官之意而公历三垣前后疏数万言冣后伸捄言官一疏时首名序不宜公而当事慑于霆怒缩腝不敢出公毅然以身当之遂逢谴谪人谓公不自为计而公不知也奉身以退逍遥于龙溪凤渚之墟者二十余年若将终焉今上侧席耆旧起公田间繇郎署而洊陟九列三岁凡七迁眷遇非常而公益自奋励以图报塞疏复数万言言辄见采随事着效人谓公大拜伊迩而公以引年请矣章至六上上度其不可留则降旨褒嘉特晋公少司徒以归期以痊可召用而大司徒汝宁李公少司空临清柳公等六人旧在公伸捄之列者复胪陈往事请上敕付实录并请赐驰驿及行地方官优礼以示圣眷崇隆之意恩溢例外奚啻二疏祖饯光垂史册宁徒白傅赋诗挽近老成去国荣名终始无有盛于此矣余尝取公疏读之大抵以忠爱真衷纾经纶妙略虽折槛撄鳞而温和之气常存虽触邪嫉奸而长厚之度自在古称贾谊通达国体陆贽长于论事若以公疏并观谁能轩轾然梁傅不善取穷而宣公暗于见几致有颠踬为世所惜独公逌然自适于放置之日而飘然远举于浓膴之场利害莫摇其中爵禄不撄其念岂非云霄仪羽而缙绅之表则耶或曰公以引年归矣天子素稔公无恙一日锋车趍公公其复以年辞乎曰年何足以限公不闻楚丘先生吾乃壮耳何老之有顾君子出处关世运污隆天如欲平治天下乎则当今之世舍公其孰也有疏刻在请以觇公一班 
　　年眷弟黄琮顿首拜撰 

　　林司徒先生疏草叙 

　　余承乏于潮谒林司徒先生授以掖垣及再起列卿诸疏盥读卒业喟然叹曰此先生所以格心而致主也哉人臣事君蹇谔敷奏固难而质之隐微天日如对尤难虞廷凛几康于弼直宣尼诫犯颜于勿欺谓堂帘远隔真窽孚洽耳夫撄鳞逞诤白简披衷岂不足以增鳯鸣之风采而正言则拂深言则忌补牍则显过溅颈则触威主忤臣激堂陛谓何至于迹暌心谅谴薄恩孚即俄顷不无瑕衅以相恊于易世数十载之后诚窽之泌澈自莫量也先生为令而掖垣政泽洽于楚闽久矣已而列工垣户垣诸卿直亮屹峙峩莪辇毂间朝绅莫不奉为蓍蔡倚为砥柱而忠诚感格能于朝廷起二十余年遗老于田间而不能留神庙俄顷之外谪能伸二十四臣朋侪之枉而不能消避事者之心惭观局者之揭陷能苏漕河役夫工卒数十万之民命而不能逃阴阳之为沴盖先生所能者天下咸孚其诚款而所不能者亦不以其进退去就为荣悴则先生之感格主心何如哉昔韩昌黎文章道德百世所师一疏斥于阳山再疏斥于潮阳卒以名卿一代山斗公潮人以谏显为当代山斗上且大用岂凤山席暖地哉余推夫始终道之若奏疏昌言伟论凿凿经济观者自得余无容赘也 
　　温陵后学李栻顿首拜书 

　　◇疏草◇ 

　　掖垣疏草 
　　疏草一卷 

　　●掖垣疏草 

　　海阳林熙春着 

　　参正史总裁疏 
　　元旦风霾摘陈时政疏 
　　参东封疏 
　　请免差催绫纱疏 
　　陵泗告急敬摅一得疏 
　　河工宽限力敕疏 
　　导淮分黄请决大计疏 
　　河工截留漕米疏 
　　河工参道府疏 
　　请省织造疏 
　　请免入彝采买回青疏 
　　报河工并敕当事疏 
　　伸捄言官疏 

　　○参正史总裁疏 

　　题为总裁滥及舆议大骇恳乞圣明亟赐改易以重大典事臣切惟帝王之兴必有纪载以示劝惩非圣人不能作亦非名臣不能助圣人之作也今国家已二百余年于兹矣其间圣祖神宗之大经大法贤卿硕辅之嘉谋嘉猷非不有历朝实录昭垂琬琰顾杂记野记新闻野闻等书纷出民间何以示信顷者皇上特允儒臣之请将为正史之修夫讵非大圣人之作为也欤哉第修史难而奉诏为修史总裁则尤难葢总裁者树之旗皷诸史臣所恃为盟主者也在诸史臣不过挥铅而奋墨属辞而比事至明立科条审定区域部究于治乱安危之原昭析于是非可否之介辨别于邪正贤不肖之间一言关世道片词系主德则非总裁莫之与也故总裁得其人则史尊而史传非其人则史轻而史不传自古及今未之有改也孰意近日所推正史总裁亦有原任詹事府詹事刘虞夔者列于其间哉刘虞夔者去岁京察拾遗两台交章论劾有谓其受林商人三百金之器者有谓其占徐性善七千两之房者有谓其代张嗣修撰试卷结邢尚智为通家而甘为鹰犬者有谓折干鞭笞驿丞修怨揭陷县官而肆为蛇蝎者有谓其父戍二十年而瞒旨请封者有谓其母病十八载而不归忍诀者有谓其逼父妾至堕胎极惨者有谓其忍妻死不制服注籍者有谓其扣藩司葬银一百五十两至勒民夫折工银每月八九钱者似兹名节扫地罪恶滔天即苟留衣冠腼颜党里尚无以自解于士君子之口倘旦起田间滥总史局臣恐以贪财附势之夫而督史将必重权利而进奸雄以瞒君忘亲之夫而督史将必抑忠臣而扶骄子以不仁不义之夫而督史将必后循良而左节烈国家果何赖于若人而必欲起若人以拂舆议辱汗青耶说者谓执事多役一时乏人即讲读编检出差请告者犹然催促刘虞夔位正詹官宜起服已满时宜起不于此借纂述而惠弓旌谓体面何且论其才无问其品足矣殊不知正史非皇上之史也皇上所以承祖宗传子孙千千万万世之史也昔许敬宗褊鄙曾奉命撰编年人便以毁誉失真弃之今日宁为传无宁为弃敢望皇上亟斥虞夔别选有德望大臣以充此选庶史以人不朽皇上亦以史不朽而令名与天壤俱流可也不然虞夔不己　　　等之徒且借口接踵而诸史臣亦窃笑而疾走矣事干重典不识忌讳伏惟圣明裁察臣不胜战栗待罪之至万历二十二年三月二十八日奉圣旨先该吕坤保荐刘虞夔急宜起用今御史纷纷参驳孰为公论著该部院定议来说 

　　○元旦风霾摘陈时政疏 

　　题为元旦正始风霾特甚敬摅愚衷摘陈时政以答天戒以图治安事臣闻帝王举动与天流通政事修则休征应政事失则咎征应甚哉天人相与之际最可畏也皇上临御以来兢兢业业惟时惟几葢三十二年于兹矣顷臣待罪该科见礼部岁报灾伤所为天鸣地震火光水潦等异随处辄见臣心业已惊骇比正月初一日维日庚辰也三元伊始万象更新宜其风和物畅庶终岁而后即安耳不意狂风蔽天黄沙布地更昼夜不息纵寻尺不辨人形稽诸我朝典故或日食元旦而未覩风霾或风霾别时而未逢元旦即求之载籍在周秋雷电以风成王感泣犹非履端也在宋无为州烈风崔立上书犹非畿何也乃今则有之正古所谓变见三朝灾非常有应为独重者臣数日以来惊骇益甚偶检阅占候诸书有曰正月朔日大风折木扬沙其岁大恶者有曰庚日风声呌怒宜备边者有曰辰日大风大将出行者有曰正朔之风立春同较风大寒北　侵掠者有曰风来其势纷错交横其声聒耳为小人昧惑之风者臣反复再四切谓变不虚生事有感召敢披沥为皇上陈之自古盗贼之生发每由水旱之频仍未有民穷而盗不起者往者荒犹一岁而止今则无岁不荒往者荒犹一处而止今则无处不荒甚至汝南淮徐之间骨肉无亲人畜相食疾疫枕籍恶少揭竿势已岌岌矣今日果如督臣李戴留漕二十万石之请如抚臣张一元发帑四五万两之请虽云杯水难救车薪然犹所收者民心所尽者人事近考题覆在江北止予四之三在河南止予五之一臣恐有司拮据无策苍赤展转无生枵腹之民宁肯甘心就死不为啸聚弄兵以贻忧中原者乎似占书大恶之说宜信是不可不亟破格蠲赈以遏乱萌者也自古中国之治安每由四夷之慑服未有外警而内不忧者东倭之变兴师一年费金己二百万而釜山之聚犹恬然未解至贻宋应昌书甚倨倘志不在小必侵我辽左撤我藩篱即不然东犯登菜南犯浙直闽广皆可寒心近日蓟　又以贼报陕西又以火酋报要皆窃窥狂逞诚宜彻土戒氷数年以来畴不言整兵畴不言理饷第玩愒日久备御尚疏李如松大将卸回刘綎孤军尝敌大同宣府之马匹以东征而倒死甚多山东江北之班军即奏讨而刓忍不发边储更如悬罄戌士终虞脱巾似占书备边之说宜信是不可不亟振刷边防以固内治者也自古众正之盈朝每由羣邪之屏迹未有邪胜而正不害者近有一二小人无端生事骂詈大臣排击堂官而南北伸捄诸疏又言词激烈致勤圣天子切责贬斥其小人之祸亦甚炽矣第欲遏憸邪宜登正直年来得罪诸臣或以建白抵触或以援解株连或以铨推被斥惩创已从酬报方殷海内莫不延颈跂足有拔茅连茹之想即皇上量包天地度廓沧溟决不忍祖宗二百余年养士废弃牖下也方今四方多事之秋岂贤良高蹈之日若不及今收骏骨而来燕廷臣恐豪杰志阻而倾危之徒宁无滋蔓而不胜擈灭者乎似占书昧惑之说宜信是不可不亟录用君子以抑小人者也夫春风和煦方称泰和朝野熙明方称至治乃今变与事会自当惧随变生臣恭诵圣训矣太祖因天旱曾谕羣臣曰亢旱为灾实朕不德所致纵食能甘味乎乃下令免民田租成祖因地震曾谕侍臣曰比年兵旅饥馑朕夙夜恒怛于心当敕边将严为修戒不虞宣宗因日食曾谕羣臣曰古人君所谨莫重乎天戒惟修德行政用贤去奸庶几可以回之在祖宗每因事而畏天命在陛下则益当知天命之当畏在祖宗每因变而修人事在陛下则益当知人事之当修臣愿陛下崇高而时惕若宥密而愈严恭一下箸必思有啼饥之赤子而减膳常殷一授衣必思有冲寒之将帅而赐貂宜切一驭仆从必思有野伏之贤人而弓旌宜勤庶治安可图而郅隆在我明宇宙间矣诗曰敬大之怒无敢戏豫敬天之渝无敢驰驱书曰食哉惟时柔远能迩惇德允元而难壬人蛮　率服臣敢以是为今日献惟圣明垂察臣不胜战栗俟命之至 

　　○参东封疏 

　　题为东事失策万分可虞恳乞圣明抑邪谋定大计以图万世治安事臣待罪该科见蓟辽总督顾养谦一本为恭报倭情以慰圣怀事奉圣旨兵部看了来说钦此又朝鲜国王李昖一本为贼情事奉圣旨这所奏着兵部看了查与顾养谦近报倭情是否相合明白具奏钦此臣披览未终肝肠欲裂至得陪臣金晬等上总督书读之又愤懑如狂恨当事者之不以忠事陛下也葢国家养士非徒宠禄为荣令苟延旦夕正欲其备缓急为社禝计耳东征之役当宁所以推毂宋应昌者最称隆遇宋应昌果能除氛海上献俘阙庭犹未足偿士卒数千命马骑数千匹膏脂二百万两也乃俄而许封俄而许贡转换支吾罪当莫赎顾养谦夙负重望奉命料理天下咸以吞夷期之倘能改弦易辙庶慰拊髀虚怀夫何踵袭旧词竟亦蒙蔽圣主今且洋洋然欲以倭将赍表入国门矣夫此表也果出倾诚耶何为乎经年以来必曰守取必曰催促耶果出畏威耶何为乎乞款之后又有全罗之犯川兵之杀耶即倾诚矣畏威矣其机械变诈亦有不可尽信者臣不敢远引请以祖宗事借箸为皇上筹焉在洪武二年非不奉表称臣也乃使未至而掠温州至五年复同使人而寇海盐十五年复进蜡炬而暗藏火药矣在永乐二年非不首先纳款也乃九年而寇盘石十五年而寇金汤平阳矣在宣德六年非不遣使贡纳也乃戎器满载遇官兵即为矫杀矣在正统四年非不来献方物也乃大嵩桃渚之惨至掘发塜墓汤沃婴儿刳剔孕妇以为咲乐矣在弘治八年非不差使寿蓂也乃沿途生事至济宁杀伤罪及照磨指挥提举矣嘉靖元年非不以僧宗设宋素卿至也乃以争坐之故杀都司掳指挥且以日本国号封我仓库至末年而荼毒浙直蹂践闽广矣葢至观于刘荣望海埚之捷而倭不敢窥辽东者二百余年观于胡宗宪舟山之捷而倭不敢窥两浙者三十余年则信乎创之则中国安款之则中国不安无可疑者乃经畧总督二疏一则谓关白欲得天朝封号庶可服得人心一则谓关白欲假中国名号以詟服诸夷夫中国之治夷狄必欲携其党与庶可剪其羽翼今既不能挞伐之解散之至以威命灵爽资其狼吻鸱张非惟助虐更虑反噬矣且封贡之说和议之别名也非我之有求于彼即彼之有求于我彼之有求于我则王崇古俺答之故智是也穆庙时赵全等居云州集亡命至数万人汾石之祸实板升为祟朝廷募得全者拜都指挥银千两那吉擒全以献则封贡之说似属有名然犹不数年而杀将偾军曾修备几何哉我之有求于彼则仇鸾俺答之故智是也世庙时拥众入犯执内臣杨淮胁开马市仇鸾出塞无功潜以金币媚许未几而叛盟肆掠即置仇鸾重辟则亦何益哉今日之事果彼之求我乎抑我之求彼乎利害昭然舆人共晓祸福己着岂不寒心乃在经略曰反复难定又曰恭顺向化在总督曰拥兵虎据又曰身任无事在朝鲜王曰筑城葢房运粮练兵在陪臣曰夷情无厌和事非计是二臣明知故犯反不如朝鲜君臣之有胜筭矣昔宋仁宗时元旦日食富弼请罢宴彻乐时相不从弼争曰万一契丹行之为中国羞已而契丹果罢宴仁宗大悔今朝鲜之说如彼二臣之说如此宁不为中国羞也欤哉虽然本兵石星亦与有责焉本兵蒙皇上起之田间宠以宫保即鞠躬尽瘁犹难报称乃不制御是谋而惟沈惟敬斧柯之术是听意谓饷缺兵寡人乏有何足恃臣以为挟此策以说本兵可斩也一旅十年尚足吞吴以堂堂天朝岂曰无财患在不节岂曰无兵患在不练岂曰无人患在一意目前苟图了事即有人不知知之不能用也少卿万自约疏称十害给事中田大益疏称五忧臣愚敢以五罪足之绝不与通国有明戒诸臣雷同附和擅议封贡为悖祖训罪一封贡既称不便则当明与倭绝纶音具在乃说愈更而愈亵甚至有不忍言者为悖明旨罪二名器至重毫不可假果如其议则始以贼来今以王往为损国威罪三关白之陷朝鲜原以贸易斧山得之今覆辙不鉴令其窥我虚实弛我边备为贻隐祸罪四建白盈庭岂尽无当乃敢力持中议诸疏一切报罢令海内豪杰之气阻而不宣为拂人心罪五以此五罪参以十害五忧乞敕廷臣会议宁为远计毋为近谋如其表文果至辽阳臣愚以为从之则无名拒之则速变姑以去岁明旨原谓倭众尽归然后议款今屯聚釜山未可封贡为辞仍焕发德音数其不恭之罪待以不杀之仁差来小酋量赐遣回倘能甘为死间擒杀关白不吝高爵厚赏予之至一应边防尤望呵咛整饬养威蓄锐倭若来侵则相机而剿杀倭若远遁不贪利以穷追庶德威常伸即四夷亦可服矣何忧倭奴哉 

　　○请免差催绫纱疏 

　　题为绫纱等物告匮何当特旨差催恳乞圣明责成抚按以苏民困事臣等接得司礼监太监张诚等一本为急缺绫纱等物乞赐行催以备供应事奉圣旨这绫纱等物原系上供屡旨催解如何通不遵依好生怠缓着工部便马上差人星驰前去守催作速解来迟违定行究治钦此臣等遵查得绫纱派之苏州松江笔料派之杭州太平宁国或以修餙宫庙或以供奉乘舆均之国用不可缺一者惟是圣德撙节不责有于所无圣量优容每用一以缓二地方该管不体上心远者欠至二十余年近者亦至一十余载宜于该监之累牍以请也第绫纱之未完颇少笔料之取数无多即一纸从事足矣恶用是马上差人为哉葢均一绫纱笔料也无论万历二十一年二十二年行催只督抚按即历稽往牒庄诵纶音一则曰这绫纱纸札着各该抚按官上紧督催完解以济缺用不许迟悞工部知道钦此是万历十五年八月之明旨也一则曰土纱着先买办送监应用其拖欠绫纱纸札各该抚按官严限催解工部知道钦此是万历十六年三月之明旨也一则曰这绫纱纸札着各该抚按官严限如法织抄拖欠的上紧催解工部知道钦此是万历十八年二月之明旨也明旨具在昭如日星要之皆责成抚按竟未闻特遣守催也特遣守催则自今日始此岂抚按之效忠或减于差役差役之宣力或贤乎抚按耶臣等谓东南数百万生灵不难寄抚按以休养东南数百万财赋不难托抚按以输将而此区区绫纱等物至欲舍抚按以马上董之非惟视抚按若弁髦然抑亦未观东南今日为何如也东南自灾旱以来闾阎之疮痍未起即加生息犹难安全倘重以特催申以森命将欲各府而并差一人则一府数月反至迂迟将欲各府而分差一人则五府五使岂无骚扰始也索及驿逓而鞭扑以充囊继也溷及有司而供帐以饱腹有司不已必及机房机房不已必及匹户机房匠户既剥肤刮髓以媚差人则绫纱笔料不粗纰滥恶以供上用臣等不信也且臣等仰度圣意所以特遣守催者亦不过欲其速解而己矣岂知差役之有欲孰与乎抚按之无求沿途之稽扰孰与乎邸报之飞驰曩者明旨犹宽或有恃其雨露而缓于事今则明旨已严孰不惮其雷霆而急于征窃以为马上不必差亦不当差也在昔成祖曾谕尚书郁新曰赋入有经长民当顺其情虽取之亦思有以利之不当急责于民急责必至于病民其勿问第更与约限令民输之又曾谕尚书吴中曰比闻工部差人催办诸事多有暴酷伤人事有不可已者亦当从容使人措办若暴酷逼迫实为敛怨失人心痛治之夫永乐时物力繁富差役循谨而成祖犹然惓惓加意如此真恤民之龟鉴垂世之鸿谟也伏愿皇上上法祖德下悯人穷敕下该部停免马上差人以防敛怨特立约限与抚按更始倘造不如数解不及期即守令而下罚治有差庶国用无悞而亦有光于圣明之德臣等无任战栗祈恳之至 

　　○陵泗告急敬摅一得疏 

　　题为陵泗告急势在燃眉敬摅一得少裨勘议以图万世治安事臣等伏覩皇上笃念根本特允按臣牛应元之请遣科臣张企程前往勘议葢诚重之也臣等近得河臣杨一魁疏谓开仪之闸辟王鲍之口淮水渐已消落私心窃喜陵泗数十年水中即安有期矣不谓本月二十日接得直隶巡按崔邦亮揭帖为目击异常风雨地方水患益甚等事内称五月二十八日雷雨交作势若倾盆一据奉祀呈淹及陵寝一据知州申淹及州治并乞科臣即日就道河臣速出视事等情臣等一加披阅五内俱伤随稽十九年抚按所题载考二十年勘议所报在昔曰淮水陡涨三尺有余今则云五尺有余矣在昔曰神路三桥有水痕一二尺今则曰八尺四寸矣在昔曰旧龙觜积水尚余三尺今则云九尺九寸矣在昔曰州香花门一街略便人行今则云察院仪门外水深尺余城内积水二尺五寸矣在昔曰公署民居墙垣倒塌今则云倒塌崩裂者陵墙至一十三丈城墙至一百二十余丈矣夫祖陵王气攸锺也何当此惊涛怒浪泗州生灵系命也何当此沉灶产蛙凡有心知孰无惊怖臣等就今日而求方畧岂不能袭旧说而肆敷陈第持筹主计之臣思屈羣策履河蹈泗之士自纾洪谟臣等即曰某处当开某处当浚亦焉能遥度千里取效百年哉惟是稍有涓滴之流或可为瀛海之助者则有数说焉礼遇水旱必禜山川弘治时天寿山雨雹犹灾在一时耳孝宗必祭告为兢兢者安祖灵也祖陵自隆庆来岁且被水曾未闻皇上致罪已之辞修遣官之礼是圣祖神孙精尚未贯尚安望川岳效顺淮水安流耶则遣祭宜先也向者浙直中州告灾不吝司农金钱百十余万而使者且相望于道泗州重地四面滨湖即岁谷丰登亦当为汤沐赤子减省示与众庶异也乃年数沉溺日益阽危而三千三百余两之马价仅免至三年而止一万八百余石之漕粮仅折至三年而止则疮痍愈困苏醒无期独不可议永免永折为重灾民起死回生计乎则蠲恤宜急也前姑勿论即自差勘以后或主开腰铺或主开老黄河或主开高家堰或主开张福堤或主开五港口或主开清口沙语虽盈庭谊均为国倘分彼此便属参商谓宜独断果臧何妨任已众思果善焉谓狥人则定计宜决也先是恒谓勘事者操其是非任事者与其利害今利害且移之勘事矣倘任事者因循岁月借匮诎而迟延畏惮烦难工夤缘而速化功成而已受上赏绩隳而人被重愆竟亦何济天下事哉则责成宜专也然此皆勘议之稗说也至其所以握干纲而奠坤维臣等端有望于皇上焉曰者明旨森严既戒诸臣以偏执又望诸臣以永利在诸臣决不敢不协心计议有负委托至意第愿皇上上念陵园中念运道下念民生事贵责于万全毋以巨费而靳内帑功必期于永赖毋以速効而责目前议论可裁弗从中而掣其肘便宜可假弗自外而挠其权庶诸臣毕効其忠而国家亦亿万年无疆矣臣等肤见如斯未审有当于圣明否伏乞敕下该部复议施行万历二十三年六月二十五日奉圣旨工部知道 

　　○河工宽限力敕疏 

　　题为按臣谋国过急巡河请遣非宜恳乞圣裁宽限勘议加敕新差并饬当事同心以固万年根本事臣等于本月二十三日接得江北巡按崔邦亮一本为特请治河台臣期臻实效等事奉圣旨该部知道钦此臣等伏读疏意大都因河道诸臣会集武家墩数日而后决策遂谓今日之事不在勘议而在果断今日之功不在谋始而在考成诸如措处钱粮调度夫役明核功罪凿凿可行要之皆心切痌瘝为陵寝释昏垫谋急经济为王上解焦劳非寻常所能言亦非寻常所肯言也臣等窃惟事起于断亦废之于畧故按臣意在勇决诸臣意在周详非所以相拂也功成于终亦辨之于早故按臣意在善后诸臣意在谨初正所以相济也惟是请差巡河台臣一节据崔邦亮之意谓抚按各有专司漕鹾亦有分责必如是而后可以断亦必如是而后可以成耳殊不知平成未奏消落有期而导淮分黄业已次第讲求矣为不必差总臣职要诸司职详而献谋定计不可谓下无其人矣为不待差况省直两院犹分循紏乃总河治河御史亦治河将相为颉颃抑代为奔走乎一不便于事体相事相使犹难相下乃诸差御史巡河亦御史将众握一权抑人持一见乎二不便于职业官属旧设犹免重费乃建衙置役备廪授餐将年踰千金抑加派百姓乎三不便于供应夫巡河之不便若是如必欲若崔邦亮所云助其勘之所未及行济其总之所未及详则果何修而可臣等询之舆论酌以私衷其要莫若为科臣张企程宽限葢期逼则阅历难详时缓则周游可徧谓宜乘此消落再加采勘俾其遡流穷源由高及下履浅临深庶咨诹万全亦难以苟且塞责其次莫若为按臣蒋春芳加敕葢江北事省而神有余闲举劾自操而吏多畏志谓宜授以简书责其稽核倘钱粮虚射夫役影占督率怠玩即部臣而下亦得以白简从事庶把柄归一而其权不分体统相联而其事可举矣如以为必台臣而后可则巡按非台臣而为谁也如以为台臣必牛应元高举而后可则牛应元高举诸疏具在实可采而行也然要之亦在乎诸臣之同心与否耳使诸臣而同心也则羣策可屈见谓忘私众谋可裒见谓广益即不然而片言弗合辄肆戈矛一议未投便生荆棘于圣明委任谓何即国家亦何赖于若人哉伏乞敕下该部再加复议如果臣等所言不谬乞将科臣量加期限按臣特赐敕书并乞天语叮咛河道诸臣各以宗社为重毋以祖陵民生运道而稍分岐同以公事为心毋以河渠漕司鹾政而争职掌阻挠宜禁毋幸浮言而堕成功艰巨共肩毋借他词而巧规避将见臣工太和即天地可格而何患于河伯不效顺也臣等无任悚息待命之至万历二十三年八月二十八日奉圣旨该部知道 

　　○导淮分黄请决大计疏 

　　题为导淮分黄议论未一仰乞圣裁速决大计亟责成功事臣等办事该科于本月初五日接得总漕户部尚书禇鈇一本为直言灾民艰苦之状河工缓急之宜恳乞圣明酌议以袪祖陵积患以消地方隐忧事奉圣旨工部知道钦此又于本月初九日接得总河工部尚书杨一魁勘河礼科左给事中张企程各一本为祖陵水患日深国脉关系匪细恳祈圣明鉴照亟敕当事臣工早决治水长策以图保安大计事俱奉圣旨该部知道钦此又于本月十一日接得四川道监察御史牛应元一本为河工会勘平成有期当事诸臣意见稍异敬陈致一之画以决万全之效事奉圣旨工部知道钦此臣等窃惟天下有大兴作亦有大议论使议论而合也人得持定见而奏肤功议论而不合也人将惮异谋而隳成绩今读漕臣之疏则谓时有重歉导淮宜先矣读河臣之疏则谓患有相因而分黄宜急矣读台臣之疏则谓分黄导淮折衷宜慎矣大都谊切奉公何嫌彼此心在为国焉问异同惟是旁观者身在委任之外而持议也易当局者身在付托之中而任事也难臣等请以淮河关系及疏浚稗议为皇上陈之河自昆仑历数千余里而至徐邳淮自桐柏挟七十二溪而至泗■〈日台〉而祖陵王气屹然中峙葢圣子神孙亿万年锺祥矣汉唐若宋都秦都汴岁漕粟不过数十万三十万二十万石而已国家定鼎北平非四百万石无以恃命亦非浮江绝淮挽河越济无以通达京师矣国家边陲半倚鹾饷亡论六十万金场灶星布淮扬即林林总总之生齿高宝兴盐通泰等处者亦不可胜算矣以故我朝经理漕河之臣最称隆重其经理漕河之费亦最称殷繁而不虞其今日之昏垫至是也为今之计倘亦一并分黄乎则珠米桂薪之地何堪大兴九死一生之民何当重役万一外变激发祸不在祖陵而且在地方此漕臣之所以有酌议之请也倘亦一意导淮乎则淮势既分强河不无倒灌河势益振弱淮岂能相容万一祖陵再沦祸不止运道而且移郡邑此河臣之所以有并举之请也臣等私心以为天下事当论利害亦当论利害之重轻葢利害在人者人犹得而握其权利害在天者人不得而操其柄则治人治地之别也治人无法则有河工乱无河工亦乱治地有法则无灾不乱即灾亦不乱顾其机则又在人而不在天耳今河臣杨一魁业已奉有重托科臣张企程业已奉有特遣上流分黄一并勘议具奏业已奉有明旨是淮河大役悉以付河臣矣在河臣之疏一则曰效有可必一则曰利亦甚多是淮河大役亦悉以身肩之矣河臣既以身肩淮河则据其原疏所请亦不过六十八万金而止也国家虽甚称诎厝处亦可苟完倘此时犹泄泄未决恐日甚一日如根本重地何独不可及今责成令其得以便宜从事乎如其只导淮而可也则周家桥武家墩高良涧金家湾芒稻河子婴沟泾河之一一疏泄也惟河臣如其必分黄而可也则黄家坝毛家沟渔沟五港口之一一疏泄及娘子庄鲍王口之当有待也亦惟河臣如其导淮分黄即折衷而可也则金家湾芒稻河之当从省黄家坝之当畧浚鲍王口之当尽挑高良涧之当建闸淮安城北之当益广也亦惟河臣大率以数十万两而听其设施以数万余众而任其调度自是而某处当增也不得为虚冐自是而某处当减也不得为克削务求一劳永逸无负朝廷任使乃为快耳不然而靡费金钱粉饰功绩臣等且以白简从之矣惟是劳民动众容有意外他虞臣等所以处之者则诸臣疏中犹未及焉洪武中宋礼原武之役发丁夫十有六万而无怨言者以蠲租百十万石也景泰中徐有贞张秋之役发丁夫五万八千而无怨言者以蠲濒河民牧马庸也况今大祲何妨破格是蠲免不可不议也董率官员惟廉生威惟能集事倘得正官解印专理庶为上策即不可得就择佐领悬以旌书而省义原非受禄果効有勤劳省祭咨吏部超选义民亦给扁冠带有差是劝赉不可不议也海口郎中樊兆程曾有河防末议谓十六年开里河丈报二钱其实未给毫末十六年开魁山日报四分其实只给一半合无佥派之夫仍就丁免差召募之夫只就工筭值其工食毋经胥吏牌长有司不妨烦琐逐名包封唱名给散是禁克不可不议也聚众数万岂尽一心谓宜定以界限编以字号以一约十以十约百庶免諠哗亦杜强窃是纪律不可不议也诚如是则兴作之中即沾帝赈灾罢之众岂惮子来将见应协神人灵效山岳即书所称地平天成何以加焉伏乞敕下该部复议速行河道诸臣分猷共念刻期举行至于犒工之惠恩出自天并乞俯允河臣之请以鼓亿姓之心臣等无任悚息待命之至万历二十三年九月十四日奉圣旨工部知道 

　　○河工截留漕米疏 

　　题为河工并浚灾地当怜恳乞圣慈特留江北漕米免发户部帑银以济大工以苏民困事臣等伏覩皇允河道诸臣之请为分黄导淮之计不吝水衡金钱五十六万司农金钱一十二万俾以上慰祖灵中安运道下妥民生葢诚重之也臣等夙夜思惟以为兴作犹小也则旬日可完尚未至劳民而动众兴作犹不与灾值也则闾阎颇实尚可以那东而补西乃今据漕臣禇鈇之疏极灾已至十分次灾亦至五分矣据河臣杨一魁之疏导淮夫约二万分黄夫约八万矣以二万八万之众聚食于十分五分之灾地人计十万米日千余万一不继必至枵腹而其弊不止废工则当为夫计以十分五分之灾散备于二万八万之丁夫价虽官给募亦民累万一不恤亦至枵腹而其弊至于生变则又当为民计近者河臣曾贻书于臣熙春称选千百户十二员给与马票前往产米地方平籴葢亦为民与夫而两计之矣独念分黄之工拟六个月方完导淮之工拟三四个月方完总计所需之米大率非二十四五万石不可也即多官効劳人愿公粜恐市镇赊遥或不能缩地而至时日急逼或不能刻期而齐臣等查得江北漕粮正改共该三十一万九千四百余石而耗脚轻赍不与焉见年如凤阳之泗州旴■〈日台〉淮安之清河桃源安东扬州之高邮宝应兴化或蒙蠲停或准改折共去米八万二千五百有零实征米二十三万六千八百有零也今计催科之期正在十月则计疏浚之期亦在十月故与其羣千百户四出而仰给于远方孰与于督府州县并征而取足于近地与其借金户曹自北而南而推挽于数千里之外孰与于留漕该处免南而北而探囊于数百里之内葢役夫一日受直三分漕给而米可平每日尚可存二分有余而劳无冻馁也利一时际大祲室如悬罄正留而耗亦留地方尚不下三十余万而价无腾踊也利二旗军刁悍藉脚勒索运免而脚亦免每石尚可省六斗五斗而人尽沾恩也利三语曰所费者财用所收者人心况人心可收财用无费亦胡为而不一转移也或者谓漕米六军系命未宜多留殊不知二十一年之灾亦留至二十万石且其时尚未有大兴如今日者臣等窃以为留之便如蒙敕下户工二部公同会议果臣等所言不谬即将太仓一十二万之银住支免发其江北漕粮二十三万六千八百有奇行令漕河衙门责成有司及时追征存留资给所有原派脚耗轻赍大约一十余万合无尽数蠲除惠此穷庶即不然只每石量起数升补官运费倘谓所留米石尚浮银数不妨截筭将工部未发料价扣下抵还或将重灾州邑稍为改折庶聚众数万而体恤恒周劳役半年而里甲无损所为济工安民术无踰此矣万历二十三年十月初一日奉圣旨该部知道 

　　○河工参道府疏 

　　题为河工奉有明旨道府玩忽非宜恳乞圣裁亟为责成以图万全事臣等查得八月初四日工部一本为祖陵受患有自诸臣会勘已悉等事奉圣旨黄淮阻塞为患这开导事宜既经科臣勘奏便行与各该河道官将周家桥等处作速疏浚以安陵寝毋得推诿观望如有造言阻挠的参来重治其余工程还上紧酌议具奏钦此又九月二十三日工部一本为祖陵水患日深国脉关系匪细等事奉圣旨导淮分黄既勘有定议可行与河道各官着他及时兴工开浚早泄祖陵之水并无妨于明年运道钱粮俱依拟取用钦此臣等祗诵纶綍不胜惊惶即任事诸臣宜其上宣皇恩下解民惑疚心蒿目为主上释焦劳胼手胝足为宗社祈宁谧不谓于本月十九日接得总督漕运户部尚书禇鈇一本为河工事体重大道府意见未同等事奉圣旨工部知道钦此臣等相与看详见其一据淮安知府马化龙申文谓分黄又有五难一据颖州兵备李弘道疏稿谓导淮宜开高堰并乞为酌议等因臣等窃以为积水为患淹及祖陵者淮也流行不驶致有退缩者非淮也障淮不东令无旁泄者堰也泥沙日淀致淮滞涉者非堰也以故先后建明莫不究极标本而导淮分黄之议葢不自今日而已然矣然则今日大工之兴将以为可永赖乎则沧海桑田天行之数臣等所不敢知将以为不可永赖乎则人定胜天旋转之力臣等亦不敢知苐计此时乾坤何等时也圣心震怒至斥重臣而无恻容圣心畴咨至遣侍臣而为勘议圣心祗畏至命勋臣而为祭告圣心笃念至捐金钱五十余万漕粮二十四万而无难色乃马化龙守土之臣耳竟不闻为朝廷借一箸献一筹但曰某也难某也难至为日贴一钱之说以摇动齐民则所为思艰图易者谓何而可以如此也此在总漕始曰字字的确既曰过当过虑可置勿问惟是李弘道力主开高堰一节其关系又岂眇小哉葢国家陵寝以天下为命脉与缙绅坟墓以一家为命脉者不同昔成周定鼎郏鄏卜世卜年而为八百有道之长者德也曰使吾子孙有德则易以兴奚尝拘拘堪舆家言即使堪舆家言未可尽弃则四百万运道千亿万生灵宁可置弗讲乎是故周桥之开也犹曰高宝尚远而婴沟金湾可通也武墩之开也犹曰建闸有节而永济泾河可泄也周桥武墩之并开也犹曰支流两分势自稍稍可缓也议者过计犹有私忧若以长淮之水尽决高堰而下之滔滔东注势如建瓴就李弘道亦自谓散散漫漫矣焉有散散漫漫而不溃漕渠者乎焉有散散漫漫而不坏田庐者乎倘漕渠既溃田庐既坏即如李弘道所云增运河之堤豁无田之粮迁失业之民以捄之恐大变将作亦无及矣且周桥高堰武墩同条共贯在昔神禹陂九泽疏九河未闻结地痈破地肉也乃谓开高堰则合襟开周桥武墩则不合襟谓开周桥武墩则夺黄开高堰则不夺黄又谓留高堰则结地痈开黄家坝则破地肉一则曰人子须知二则曰人子须知支离荒唐亵媟君父弘道雅负时名何其尊青囊如蓍蔡视成命如弁髦至此也或者曰国家以来未尝无祖陵未尝无运道未尝无民生何高堰未修而无事高堰既修而多事耶殊不知淮犹昔日之淮河非昔日之河也先是河身未淤而淮尚安流今则河身日高而淮受倒灌此导淮固所以为淮分黄亦所以为淮即工部新尚书李戴久历淮扬所见甚真亦谓其宜如此也若果如李弘道所云一开高堰足以了事则一县官固饶为之又何必劳皇上之过为宵旰哉伏乞敕下工部亟为议覆如其事有缓急不妨酌量次第举行若谓明旨已定难以迟违亦乞天语叮咛漕臣与河臣平心易气无生彼此共分猷念所有河道诸臣亦当恪遵明旨多方召募夫役曲意轸恤灾民听其调度及此冬初成此盛举如措置无法疏浚乖方及推诿观望造言阻挠必有各任其咎者岂能令臣等不以白简随其后哉仰惟圣明裁夺臣等不胜战栗待命之至万历二十三年十月二十七日奉圣旨工部便看议了来说 

　　○请省织造疏 

　　题为敬循职掌恳乞圣慈俯念民穷国匮节省织造潞紬事臣等近闻内承运库传奉圣旨封发花样下工部行山西布政司织造潞紬一万三千余疋臣等仰窥圣意或以上供万乘或以内备六宫费不及奢华岂为靡既奉纶綍敢不将承惟是撙节爱养者先民之彝训也审时度势者驭世之微权也礼天子之器必有金玉之餙饮食之肴必有八珍之味至于凶荒则彻膳降服葢岁敛则示之以丰岁歉则示之以约道固如是而已以今观于天下何如哉江北荆南灾则汤沐之地病矣苏松常镇灾则财赋之地病矣汝洛梁豫灾则腹心之地病矣夫天下有几幅员而重地受病若此在抚按诸臣方蒿目疚心而力为请命在台省诸臣亦疾首蹙额而代为徼恩计皇上必穆然改容恻然动念者顾潞紬至一万三千余疋工费当不下二十余万金而竟责备于禾谷半登之山西焉臣等度疮痍未起加派难堪山西决有所不办矣若以是而取给之节慎库则节慎之所入臣等得知其入今岁新收项下仅七十八万三千七百有奇也节慎之所出臣等得知其出今岁开除项下至八十一万九千六百有奇也日者羊绒段疋并传导淮分黄并举内帑不足继搜外庾外庾未敷更留关税关税未敷更借户曹此非陛下所曾闻者乎倘不于是时刻意节惜纵财源如河亦终匮竭万一更有紧急工程重大兴作朝廷又何以应之昔宋臣司马光曰国用不足必重敛于民民已困穷何以供命饥寒所驱必为盗贼此乃安危之本毋以为细事而忽诸臣等愿陛下有味于斯言也且臣等又曾历稽往牒伏覩嘉靖八年圣祖曾因灾荒尽止织造待丰年举行乃皇上临御以来无论苏杭告歉或准减半或准暂停洪恩浩荡遍及东南即就潞紬一节在万历三年之数则二千八百四十疋而止也在十年之数则四千七百余疋而止也在十五年之数则四千八百疋而止也在十七年之数则五千疋而止也岂意于今四千七百之带造者尚未输于国门而一万三千之特造者复行于工部耶臣等由前而观数年而仅止数千不见其不足由今而观一年而动几踰万岂无至有余伏望皇上垂慈念一丝一缕尽属闾阎膏脉一铢一两足活灾疲数命特焕德音敕下工部将四月所传亟为催完以济目前急用仍将近日所传赐暂停止候一二年另造如其必不可已亦望皇上择其少缓者酌量减省将见上光圣德中纾国计下宽民力一举而三善备矣至于以后传奉更乞从内合票拟令调燮者得关其忠由该科发抄使封驭者无溺其职庶成宪无斁亦足以昭大公于天下永永也伏惟圣明裁察臣等无任战栗祈恳之至 

　　○请免入彝采买回青疏 

　　题为回青告诎人　采买未便恳乞圣明特行抚按申饬贡物以尊中国以服远人事臣者窃惟华　之分犹天地然以　狄而奉中国则中国重以中国而下需　狄则中国不重亘古以来曾闻其重译来朝八蛮通道而未闻以中国而下市方物者臣等自万历十年见皇上传造瓷器九万六千有奇嗣后难完者减半新样者停免今且十有余载尚未完解天下莫不仰德节俭而诵宽大之仁不衰矣近于本月十七日接得内承运库管库事太监孙顺等一本为缺少回回青事奉圣旨这回青着工部行文该地方作速采买解彼应用已后番　进贡都要真正的方许验收钦此臣等揭查疏内一则曰节经关领摉括已尽一则曰虽有土鲁番进到俱系铅矿葢不得已而有是请也第伏读明旨所云行该地方采买者臣等看详数日不知果行之甘肃乎抑行之土鲁番回回国乎甘肃远界西陲另是一天其民不陶青决不聚即问其土产则非土鲁番回回国不可耳回回故伊吾地与哈密连东距甘肃西距土鲁番而土鲁番则古所称车师也控弦可五万骑其去神京亦不下万三千里而遥粤昔汉唐屡拜大将军窦宪及大总管侯君集等相继犁之而乍臣乍叛其强弱葢可镜哉时入我朝一慑于成祖之神武而遣使来王一慕于宣宗之怀柔而赋马执玉嗣后则稍稍多事矣语湛恩濊泽莫如孝宗语顺治威严亦莫如孝宗乃终孝宗之世以马文升之秉枢而不能使阿木郎之不殉以张海之经畧而不能保罕东诸卫之不掠以许进之袭破而不能令牙兰之不逋逃以王越之帅诸路而仅以四十余使易城池比及正嘉则满速儿以万骑寇肃州而彭泽且夺官矣速檀儿以二万骑入甘州而陈九畴且论戌矣夫代经列圣而迄不倾心谋经诸臣而率无善计则土鲁番等之桀傲不辨可知乃今犹称臣献琛岁修无斁者岂非以皇上之礼乐教化默启其即叙之心皇上之福泽声灵潜消其悖叛之气耶自是而修其政不易其宜听其来无扰其地臣等思患预防尚宜彻土戒氷一旦言瓷器之有无而索回青于内帑辨回青之真伪而遣皇华于荒徼臣等私以为青六百斤直当数万以厚赀而探豺狼之境焉知其不我梗乎民生风气彼此殊科以华语而入侏■〈亻离〉之乡焉知其不我欺乎居中制外古今常经以天朝而徼绝域之物焉知其不我侮乎奉使不辱代有几人以四牡而载简书之重焉知其无刚惊　路懦屈　庭乎通番者禁为意良深以严令而开熙明之时焉知其无奸乘出外勾犯边疆乎由前三说则孽由彼作由后二说则患自我生内之损朝廷之德威外之起毡裘之厌薄近之破已往之成法远之贻将来之隐忧亡论朝贡难继即如先朝多事亦未可知臣等万万知其不可也为今之计诚宜将见在所藏称为假青者一面淘洗应用庶不误明年岁运仍乞敕下工部转行甘肃抚按宣布圣慈申令文告谓尔土鲁番回回等世受国恩视以外藩诸所来庭一切假馆受餐乘传授节所以待尔等良厚而瓷青微物亦敢以诈伪献谓归顺何自今与尔约所有不易心改虑以真诚上供者其闭关弗纳庶几名义正而中国之体统常尊中国尊而远人之输将不替即古所称明王慎德四　咸宾者何以加焉臣等无任悚息待命之至万历二十三年十一月三十日奉圣旨工部知道 

　　○报河工并敕当事疏 

　　题为恭报河工分数少慰圣怀并乞敕当事诸臣亟乘春和以成大功事顷臣等接得总漕户部尚书禇鈇揭帖内称会同总河勘科及按盐各院督过司道府县疏浚工程各以十分为率一分黄东工夫一万七千八百余名自十月十五日起至十一月终止约完四分一厘中工夫一万七千七百余名自十月二十三日起至十二月初五日止约完三分五厘西工夫一万七千八百三十余名自十月十五日起至十一月终止约完三分四厘浚海口工夫九千七百名自十月十六日起至十一月二十五日止约完三分一导淮周家桥建闸工清口辟门限沙尚未兴工高良涧闸工自十一月初三日起至二十日止约完未及一分武家墩闸工自十月初十日起至十一月二十日止约完未及一分泾河浚河工自九月初二日起至十一月十五日止约完六分建闸工自十月十六日起至十一月十六日止约完未及一分子婴沟工约完四分等因到科臣等见之不胜喜跃窃以为皇上之以孝治天下也仰思祖陵被淹亟求治水长策至不吝金钱五十六万漕粮二十四万付河臣经理之葢我朝以来仅见此役矣以故河伯歆祭告之诚黔黎徼蠲恤之惠臣工大奋工程毕兴计其效则已数分考其时则仅一月回视负薪沉璧歌瓠子而筑宣房者其劳逸何什伯也使当其时始不稽于道府异同既不罢于雨雪寒冻则絜尺度寸其功岂直如是而已耶第天下之事非兴工之难惟乘时之难亦非善始之难惟成功之难语曰迨未阴雨彻彼桑土又曰为山九仞功亏一篑葢有味乎其言之也今分黄导淮之工折言之则难完者完多易完者完少总言之则已完者尚少未完者尚多在事诸臣计祗畏简书胼胝手足必了此而后报命无疑惟是时势逼切工役艰巨则臣等日夜蒿目而疚心耳国家兑米议单在三月过淮倘顾此失彼令漕渠溃乱与浅涩均无当也则国计宜虑河淮二水恒时在夏中涨发倘宣泄不早而淋澍随之即陵园犹未离沮洳也则国脉宜虑江北风气稻田在四月播种麦田在四月刈获倘招采不广令役夫以播刈故停歇即不停歇而令其不获播刈亦不可也则国本宜虑使自今以往就日筭工就月见效犹恐为时几何功且难竟万一暴风盛雨有未可以人力胜天岂不可不为之豫防哉伏乞皇上敕下河道诸臣严督所司趁此春和亟兴大役职在征派者必期会以时而名数无容短少责在督率者必调度有法而钱谷无敢侵渔治本治标毋苟且以图塞责分猷分念毋矛盾以负圣明务期先兴一日则河淮受一日之益先完一日则君父释一日之忧仍乞申令河臣每月揭报以凭稽考如有前项情弊容勘河科臣及本科不时指名参究庶心力可齐平成可奏而国家亦永有攸赖矣万历二十四年正月十六日奉圣旨工部知道 

　　○伸捄言官疏 

　　题为圣主霆威叵测言官语默两难恳乞明示上意所向以便钦承事臣等待罪琐闼媿无表见日者皇上斥去两京科道至三十有四人臣等过蒙优容存留供职即捐顶踵岂足以报陛下惟是官以言设职以言尽而诸臣既以不言斥矣臣等顾影增惭氷兢蚉负日求所以拾遗补阙责难陈善以不负圣明广厉言官至意而诚意未孚天威正赫扣阍尚有待也顷者河南道御史马经纶慷慨陈言忠诚报国臣等私窃自慰谓皇上诚罪诸臣以不言矣幸有敢言如经纶者计转圜止辇或旦夕可望乎乃吏部接出圣谕经纶竟从降调圣意深远未易窥测其果以言罪抑乃以不言罪臣等未之解也臣等象上之指若水之在盂方圆易向其当以言为戒抑仍以不言为戒臣等未之解也且同一言官也前所处者既以不言被谴今马经纶也又以敢言获罪旬日之内诏旨数更一人之身进退维谷受谏则如转石发号则如反汗此又臣等所未解也夫经纶之敢言与前勾去诸臣之不言无两非之理也陛下斥不言者又茹纳所为敢言者则诸臣将饮炭吞刃讼缄默之愆陛下逐敢言者又弃置所为不言者则诸臣且借口扬眉收戆直之誉第诤臣得以收誉则人主不能辞愆臣窃谓陛下之计左也昔唐太宗谓侍臣曰朕每闭居静坐则内自省所以每有谏者纵不合朕心亦不以为忤又曾问魏征曰比来朝臣都不论事何也征曰陛下虚心采纳诚宜有言者今陛下英明神圣固薄唐太宗而不为者也倘果以不言者为溺职则臣等不难为诤臣杰士进危明忧盛之苦辞果以敢言者为忤旨则臣等不难为谐臣媚子效希旨望风之故智顾谀佞取宠则祸归于人主而利归人臣批鳞折槛则祸归于人臣而利归人主两者相去天壤悬隔臣等功名富贵之念非与人殊死生荣辱之念非与人殊然宁为此不为彼者二祖列宗昭监之灵在上二百余年养士之恩在下清议在前信史在后不忍负陛下且不忍负此生耳有如人诺人趋旅进旅退倏而京堂倏而开府又倏而八座长安道扬扬意得臣等非有胷无心岂不羡慕而顾为此九死一生之拙计哉忠于谋国则诎于谋身在圣明一加察耳臣等不胜战栗待罪之至万历二十四年正月二十六日奉圣旨这厮每党捄同类辄来烦激渎扰既说批鳞折槛官以言设似昨者肘腋巨恶奸逆张诚未见尔等置一喙之忠荩以报国恩其谀权臣负君上媚灶固位明矣且罪各官俱以有屡旨明白林熙春这畜故又来聒激好生可恶马经纶着降杂职极边方用林熙春姑降一级调外任用俱不许朦胧推升其余的且罚俸一年吏部知道 

　　●疏草一卷 

　　海阳林熙春着 

　　请蠲畿辅加派并　　　疏 
　　参援辽将官疏 
　　荐举管马府佐疏 
　　举劾畿省种马官员疏 
　　荐举东路寄养官员疏 
　　陈情疏 
　　运军顺　　　疏 
　　□□通融疏 
　　□□查参疏 
　　自陈疏 
　　亲郊登陛疏 
　　申饬法纪疏 
　　附刑部覆疏 
　　循职掌以明法守疏 
　　稽查寺属以励庶官疏 
　　乞休疏 
　　再乞休疏 
　　三乞休疏 
　　四乞休疏 
　　五乞休疏 
　　六乞休疏 
　　谢恩疏 
　　辞朝疏 
　　附户部等衙门公疏 
　　辞驰驿疏 
　　再谢恩疏 
　　再辞朝疏 

　　○请蠲畿辅加派并　　　疏 

　　太仆寺添注少卿臣林熙春谨奏为固内地安民心并陈保甲乡兵之所未及以壮根本以保万年封疆事臣窃惟天下犹人身然京师腹心也畿辅营卫也山海关咽喉也辽左肩臂也而民为邦本则一身之元气在耳元气充然后营卫实咽喉可固即肩臂麻木犹可支数十年无事而腹心犹无恙也试观今日之元气何如耶三辅郡邑频被灾伤加派以来朝不保夕者已十室而九又重以马匹之征调无己器甲之缮修无已车辆之缔造无己荳粟之买运无己而援兵绎骚鸡犬靡宁父母妻孥又鱼惊而鸟窜焉民无乐生业已思乱自是而益加保甲乡兵之役恐甲未必申兵未必集终亦不得之数也然则此法终不可行乎臣曰何为不可行也臣忆嘉靖末寇入潮阳赖乡兵巷战堵出臣外祖黄良曾以乡兵而抗倭　臣族人林尾曾以乡兵而抗吴平臣邻乡溪东岐山二堡曾以乡兵而抗林道干臣令将乐时以保甲稽民善恶以民兵杂军操练数年之内盗不生发皆小试之验也今近畿州县不下百十有余即古称带甲百万之国有悲歌慷慨之风倘州县各练得一千上下亦可得数万兵而羡亦何不可行之有第臣又思河西一块土耳主之以经略恊之以巡抚猛将如云谋臣如雨十万之师闻风奔溃即黔首青衿且欲组化贞之颈奉　此何以故失民心耳昔宋儒有言曰莫柔于民心而不可以威刧莫强于民心而可以德感兹欲安民心以固神京愿皇上念畿辅百姓仅存皮骨将加派钱粮尽数蠲除又欲如诸臣议团练乡兵愿皇上慨发帑金数万照依各州县加派之额尽数分与以为团练乡兵之费可也葢乡兵有父母妻孥系又有比闾族党相维骨肉关心身家重念与援兵乌合而来者万万不同兵部诚能宣上德意印给守备札付每州县各一张许以冠带从事州县正官留心咨访如有好义任侠舆论攸归可为一方表率者即挈札付与之以一募十以十募百如结万人缘然一乡之中或膂力相当或技艺相等或意气相投听其自为队伍旗帜用布费省而坚器械或刀或棍或铳各随所长衣甲或绵或纸祗求结实有力者听其自备无力而人可用者官为给与东西南北分为四总得就近赴操一月以三操为率一日训练九日耕锄庶不妨本业守备量赀廪给给以官马骑坐以次遍及惟实心整旅无同儿戏每月既望毕赴州县教场比阅较艺奖赏有差仍每人给银数分以为饭食之需其有殷实具牛酒劳劳者官为籍记年终扁门或冠带以风厉鼓舞诸凡花费俱动帑银每季倒销不许藉称科敛自守备以及总哨免其杂差佐领仓巡不许营委点闸及责以勾摄挨查迎送等役致人疑畏团练而外有司务加意安辑保如婴儿将见闾阎折冲有寓兵于农之意行伍充满得有备无患之思百姓含哺鼓腹当击壤而歌曰我皇上蠲征省赋以恤我之苦复减膳解衣以卫我之生有君如此何忍负之或备野战或收城守所不执干戈以捍社稷臣不信也臣本书生不闲兵事自少诵法孔子而饥馑师旅之际犹能令其有勇知方则信乎雪耻除凶果在乎民心间也伏乞皇上穆然深思毅然发念知民心断不可失财帛俱属倘来敕下该部议覆将加派蠲免仍发帑金以练乡兵果练得实效较各州县称最者名色守备抚按不妨叙荐予以实授职官总哨以次升赏有司以边材纪绿超升如懒于任事独称难练者以不职论庶官官奋发处处皆兵而封疆自有盘石之安矣奉圣旨畿辅加派蠲免已有旨了余着该部覆行 

　　○参援辽将官疏 

　　太仆寺添注少卿臣林熙春谨题为援将启衅酿祸异常谨据目击亟请正法以靖封疆事臣奉钦命署理东路马政于十一月二十六日陛辞出巡点马沿县印烙十二月初一日抵玉田县离县五里许有巡捕典史吴世爵仓皇口禀称城内兵变似未可进臣询始末荅应不甚清楚乃询有县官在郊否可令一见以知情形庶便与兵诘问随有遵化县知县顾天宠丰润知县单明翊同来具言袁参将押带浙兵援辽途中逃走踰千始就天津招募凑数许以安家银两前路给与今至玉田又无以给始有此变在兵情亦可哀也臣遂驱车进城将入门间新兵满街拥戟露刃环列舆前喊吶请捄臣诘以余奉命点马尔等作此模样意欲何为兵云袁参将兵逃哄招我每凑数许以安家分毫无给某等穷寒敢望一救臣问尔等何处人具言某系武昌某系南昌总之皆东西南北之人也臣又问袁参将何名共称不识臣又问尔识彼名否彼识尔名否亦共称不识臣私叹兵不知将兵不知兵一团乌合将何纪律臣又云尔每要安家只要尔每心实与不实耳尔每果勇于援辽此中院道自有处分朝廷不吝千万金钱以捄残疆又何难怜恤乎尔勿再鼓噪甘为乱民法不尔宥也兵遂寂然臣入门至署尚在午未间未许各官谒见遂朱书一示大率宣布朝廷威德与面诘语意相同臣又思此时三县马匹毕集不散恐为兵资遂将遵化丰润之马忙忙点烙并令各县官率夫马先回虑外县人众招摇街巷忤触或有他变耳薄暮玉田县丁忧知县李春英来见始言新旧兵格鬪杀伤拆墙之事甚悉臣又问曾申抚台否答云己申李知县又云此时虽己解散犹团聚一阁恐夜有不测臣又云既申抚台当有牌到且余己许听院道处分是夜决然无哗臣达旦出署点马而抚臣大牌果至中问理谕法禁欲其东行也臣点马毕即往宝坻见其街巷兵列左右释戈徒手纯无一言臣私喜谓此岂一纸之力实抚台传檄而定者此后日远一日不闻消息至十三日途接邸报见抚臣李瑾疏且言初三之事其参将袁应兆之残虐尤甚也夫当抚臣传檄再到应兆果能乘令旗宣谕关门不远钱粮旦夕可入囊中即不然日给日粮资其朝夕好语相劝未必不俛首相从又不然即歼厥一二首恶令反侧子自安亦未为不可何至如抚臣疏云应兆乞哀旧兵藉其声势枭首二名打死二名捆打一百余名割耳三四十名又有死于街道死乎各家死乎四门外城濠内者七名打伤待毙者数十名顿令途鲜完人路有流血又大索编户殃及池鱼斗大畿邑何不幸而有此惨毒耶臣以为援兵骚扰到处为然而援兵鼓噪到处迭见未有如应兆之酿祸至此极也今应兆抚臣己参臣似可无言臣以为抚臣耳闻不如臣目击之为真敢悉数其当诛之罪以为将来者儆兵法千言万语无过智仁信勇义五字葢智以运谋亦以察奸援兵召募家属有保领里递有保领然后发行而途中且有迯逸奈何引聚一班无籍以为儿戏可谓智乎其当诛者一信为号令定如金石乃可服人万金安家谭何容易奈何哄出前途便谓了事可谓信乎其当诛者二义不苟取乃可称廉乃可生威惟将一介分明始可责兵不伤一草一木奈何人言啧啧科敛扣克结怨已深可谓义乎其当诛者三勇不顾身行不踰时始言主将奈何逗留两旬希免出关不思国家费尽财力购此血肉之躯何为可谓勇乎其当诛者四仁者之将兵食始食兵卧始卧问疾吊丧分甘释苦抚之如婴儿始可与赴深溪奈何屠戮卒伍喋血郊原为数十年未见之事可谓仁乎其当诛者五夫应兆负此当诛五罪倘犹谓卒难得人众无可驭稍从宽假戴罪立功则逗留无法残杀无刑恐援兵将领尤而效之将有甚乎应兆者伏乞皇上大奋干刚勑下兵部转行督抚查核淅中来文兵数若干迯走若干更查玉田折损若干需索若干就应兆家勘产赔还仍行经臣将应兆立殉赐剑将原兵另将统领或分拨各营附队操练庶纪法严肃而各处援将一意援辽无他外慕封疆未必无少补矣 

　　○荐举管马府佐疏 

　　太仆寺添注少卿臣林熙春谨题为荐举管马府佐官员以专责成事窃惟俵马地方虽有州县正官专理然千里辽阔鞭长不及马腹每府各设佐贰综核葢其重也岁终例有殿最更稽之本折完欠参之各官会册贤否颇详谨会同印马御史张慎言本寺卿丁懋逊据实为皇上陈之除顺天府通判郑之侨展骥邑遗去思参乘郡多来誉品题识朗劳苦功高真定府通判刘光普骥足初腾凤威已着力大思驰峻坂志清欲饮甘泉一系京衔一未及期不敢槩叙外如永平府同知刘嘉会敏识环转毂旋逸才过都历块一庭氷湛万井烟笼大名府通判张彩粹守拔尘真心捧璧著述渊源邹鲁敏迅驱策骅骝河间府通判张懋德禔躬一介不淄表属五花来贡声腾三辅治最列城保定府通判熊嘉兆驱驰不惮勤渠比心慎常怀儆策绩优数马节中和鸾山东东昌府通判张万目操莹白雪才利青萍佐郡朽索常严署邑乱丝立解河南开封府同知李恒茂气格轩然霞举才华沛若泉流节比羔羊品同神骏卫辉府同知邸宅抗珰浑身铁骨率属伟度金相蠹绝凭城骐多超乘彰德府同知张国光秉心塞渊长才逐电督浚殊多保障解纷卓有担当以上诸臣皆东路管马府佐官员之贤所当荐扬以备擢用者也内刘嘉会虽未及期然转自蓟州实东路臣属例得并荐郑之侨先令文安民有遗思近奔驰二路点检二旬臕息不爽分毫勤劳特冲风雪较各府佐尤为独苦至邸宅之判襄阳也气劲触珰志存报国齐车逮系数年之黑狱堪怜易网宽仁一寸之赤心可剖宜重千金之价以快万里之驰臣特表而出之葢非可以常格拘者伏乞勑下该部再加查访如果臣言不谬将诸臣分别擢用庶府佐竞劝责成而马政益饬矣奉圣旨该部知道 

　　○举劾畿省种马官员疏 

　　太仆寺添注少卿臣林熙春谨题为循例举劾种马地方官员以饬马政事臣闻马服而后求良士悫而后求智能马不服则为泛驾士不悫则为虗车虗车与泛驾等耳我朝马政广俵乎燕赵齐鲁河洛之间不啻千里而遥虽臣署事甫匝二月苐本折钱粮有前臣之案牍在而州县贤否不得之抚按则得之道府两者参阅而马政吏治如对千里就中殿最间有吏治不举则臣不收即马政不举则臣亦不收决不敢以泛驾虗车而溷之露章也今东巡竣事谨会同印马御史张慎言本寺卿丁懋逊据实为皇上陈之查得赵州知州蒋觐诚心可贯金石雅操足凛冰霜骥德空羣龙文映斗安州知州武之祯俨然乔岳穆如清风擘画无忝神君抚摩堪称良牧晋州知州王纲三尺霜锋独握一轮明镜高悬城社风清郊埛日蔼沧州知州蔡秉元雅度秋肃仁怀春温试观刍牧苦心益觇经纶玅手冀州知州乔可大气薄青霄才驰紫电惠政九方湛露颂声万户歌风真定县知县王昆美格朱霞映玉灵才赤水探珠士愿执鞭人多推毂清苑县知县张弘襟经纶运掌纷沓应心操刀豫似天闲下笔美称云锦滑县知县李胤华雄才千里名驹清品九皋瑞鹤一庭月皎两地春浓卢龙县知县刘诏循超汉谱器作周祯月明犬卧潘封日暖马蕃鲁野南乐县知县宋师襄敏若风鹏运海逸同天驷行空干济真才清修上品大名县知县蒋向荣美秀凤姿崚嶒骏骨真恳沟中起瘠迅敏几上销尘内黄县知县庞尚廉精莹魄兔横空敏练燃犀截水乘骢高步倚马逸才东明县知县顾其仁金辉玉润日丽风恬轩轩两地飞黄恳恳一腔保赤枣强县知县喻思恂操心执玉捧盈治剧驾轻就熟吏惮三尺民戴二天肥乡县知县周汝弼函牛大器倚马长才霜烈城狐遁迹风清庭鹤窥人南宫县知县张廷箴粹洁寒潭彻底剸割迅霹当空舆卫日闲骨相天授宁晋县知县吕一奏操严白璧誉播青天逸才皇路和鸾粹品朝阳鸣凤魏县知县陈序清韵琴鸣鹤友芳猷辔振龙媒清可告天仁同爱日浚县知县赵建极玉尺清操氷壶朗识历块天骧逐电发硎郢锷追风长垣县知县孔荣宗清洁蝉鸣秋树腾骧骥骤春衢冀北空羣畿南重望朿鹿县知县王永寿端凝气宇蹀躞才华月明独鹤随琴风迅双鳬飞舄清丰县知县陈此心操持饮雪餐氷展布肩鸿任巨千驷呈锦万户沐膏蠡县知县张其实金台逸骏玉圃祥麟春回比屋棠滋霜肃一庭槐冷深泽县知县张士元太阿出匣风裁明珠走盘朗照五花云锦千里霜蹄完县知县徐克让清修照彻穷檐剔蠹锋寒凭社一空凡马直儗游龙庆都县知县张应泰肫笃无欺清真不染绩懋循吏之轨名符君子之舆无极县知县王家征皎洁金波动色孤贞玉屑生香誉擅拊循歌腾騋牝盐山县知县王会图夙学天成敏才风迅驰骤必追上驷宰割若烹小鲜高邑县知县谢于阶触处宽髀自解骑来瘦骨独高四境甘霖一天化日鸡泽县知县张素裕骨本嶙峋器尤清远蕃息騑騑四牡剔厘凛凛一庭成安县知县马珍清贞秋水为神汪濊春流沛泽空羣天驷出世人龙山东除汶上县知县范文若心若履薄临深才堪理烦治剧声高百乘价重千金任浅不叙外如高唐州知州郭时斗三善雅堪镇俗九逸真足超羣望重专城声高列岳巨野县知县吕鹏云伟度宏襟修才妙品龙文九霄耀日骏足万里嘶风滕县知县朱舜年盘错斤斧独操张弛韦弦互佩周祯八骏仙品双鳬丘县知县赵延庆洁白褆躬威严驭下千里霜蹄耐雪万丈风翮横空德平县知县胡克开两地清风皎月一腔白雪严霜凤下德辉骥出夷路齐河县知县张应泰政袪害马节比县鱼月照闾阎之隐风清城社之奸莘县知县蒋克家皎洁一庭鹤影规恢三尺龙泉品出骊黄治夸卓鲁河南辉县知县陈必谦器宇海阔天高规恢云流石转无双奇骏第一神龙仪封县知县李鲁生才敏追风神闲历块三邑潘花常灿一天孙锦如云临漳县知县白贻忠粹品天球昆璧铦锋楚剑吴钩誉播漳南羣空冀北兰阳县知县江士英庭无鞭扑野有轻肥阳和春蔼兰芬风静云铺桺灿项城县知县王璟禀就才诚两合传来政学兼优龙马精神鸾凰丰采汲县知县董魁心有持衡政无委辔堂上月明似日阶前露湛连云以上诸臣皆东路种马有司之贤所当荐扬以备擢用行取者也内张其实今任虽浅然调自满城为东路臣属例当并荐臣再惟举刺并行功令常规而臣寺复命或遇大计之年间有举无刺臣窃以为不然葢朝廷既与以殿最之例岂可废其旌别之典况臣寺无权苟非藉此一线宠灵则三方寥阔有司何以磨砺臣谓抚按各差虽有紏劾亦当略存饩羊以示各官有多口之□而臣寺有众好之察也随据会册开载查得唐县知县梁彩廉隅不饬科敛有声钱粮偏重充囊原被概儗有力献县知县赵景星性既乖蹇志在苞苴赋税既加侵渔馈遗又且滥受藁城县知县赵魁体貌龙钟操持狼狈半年视事数日匹马扣及十金获鹿县知县杨凤翥家奴出淫门役内蛊俵马每多克削饮酒不分贱良城武县知县南文焕守非莹璧才类铅刀力量竭乎营私民瘼置之罔恤武城县知县王子鎜优柔成性近习为奸沉迷曲蘖之中罔念簠簋之饬安阳县知县李长春客气未融寅衷不协只马克银五两铺户索货大横考城县知县为衮性既粗浮识复短少借查地为科罚屡换帖而需求以上各官多经抚按各差参劾备计胪列甚详臣不敢再摭条款又查得濮州淇县三运马匹只解一运秋冬二运未到殊为非法苐署濮州者则本府通判杨方亨署淇县者则本府经历宗若愚二官考语亦有可观岂其摄事未久抑亦了不关心相应查明量罚臣于此各官非敢过为多求苐倘毅然改啚憣然悔悟则各官未为跃冶之金臣亦且为它山之石矣伏乞勑下该部再加查访如果臣言不谬将蒋觐等擢用行取梁彩等分别议处则贤者益劝不贤者知惩而于马政无不振饬矣奉圣旨该部知道 

　　○荐举东路寄养官员疏 

　　太仆寺添注少卿臣林熙春谨题为循例荐举寄养地方官员以饬马政事窃惟我朝马政自孳生而变为寄养皆在附近州县谓偶有缓急可旦夕而至意念深矣如今岁东事孔亟非储蓄有素安所从猝兑而猝集焉臣虽代庖未久而前臣之故牍可稽而核也况奉命巡历不惟课其马抑亦课其人而官评在目舆论在耳不啻详矣兹己竣事谨会同印马御史张慎言本寺卿丁懋逊据实为皇上陈之除大兴县知县李思敬核侵百蠹神明去汰一腔召杜无双良牧有数真才平谷县知县赵思睿才识敏练器度安详一心雅集归鸿百计惟厘害马一系京衔一系任浅不敢槩叙外如遵化县知县顾天宠丰标岳峙闿泽云流长驱万里嘶风独立九皋傲雪任丘县知县霍锳驭吏不加青眼牧民惟有赤心安问骊黄自知骐骥密云县知县王家楹驾轻就熟兼才濯汉流泓洁守九天雨露两地讴歌武清县知县李士元英标冠玉利器发硎褆躬无媿四知逸足堪腾千里宝坻县知县周诗雅粹品金相玉质宏猷甘雨和风冀北羣空畿东特出丰润县知县单明诩凌云爽气嚼雪清操威凤翩翩德辉神驹矫矫皇路静海县知县杨肇泰誉擅人龙才称天骥据案日无剩牍对衾夜可焚香文安县知县杨梦龙慈祥露缀春葩振刷风行秋箨才诚两合鞭□俱捐青县知县杨应震器度伟矣山凝操持莹然玉洁三载骏绩一路鸿猷以上诸臣皆东路寄养有司之贤所当荐扬以备擢用行取者也内王家楹周诗雅今任虽浅在王家楹调自三河周诗雅调自广平皆臣东路所属例得并荐其应刺官员臣惟养马者去其害马养民者去其害民果能时其刍粟节其劳逸则马政举能恤其饥寒问其疾苦则治政举今臣属州县贤者己登荐剡遗者亦无溺职独有永清县知县郝士遂会册开有制锦未成更弦有韵之语今己备计矣此外多履任未久臣岂敢法外吹求伏乞勑下该部查访如果臣言不谬将顾天宠等循资擢用行取庶贤者竞劝而马政益修矣奉圣旨该部知道 

　　○陈情疏 

　　太仆寺添注少卿林熙春为天恩有加臣心无己谨遵勑谕照例陈情以溥皇仁以广孝思事职广东海阳县人由癸未进士万历二十一年以将乐县知县选授户科给事中历升工科都给事中二十四年正月内皇祖因军政拾遗震怒陆续勾斥言官数十余人职不揣率同官合疏申救荷皇祖宽宥仅降级调外职自甘废弃躬耕田间为终焉之计不意皇上御登大宝起升职南京仪制司郎中随升光禄寺少卿不数月转升今职职自七月内从职光禄寺衙门请给诰命随蒙吏部题请给赠职父乔樌光禄寺少卿职母职妻俱赠封宜人是职以万死一生之身辱皇上沛以天高地厚之泽勿论存者顶踵欲捐即殁者亦环草欲报焉敢不自知足为得陇望蜀之求惟是职一念乌私有不能自己者职恭查泰昌元年九月初六日恩诏内一两京文臣一品至九品各给与应得诰勑钦此又恭查泰昌元年十一月十九日勑谕内一文官一品至九品仍与应得诰勑已经前诏颁给者应补各官候升任之日一体给与钦此又查天启元年八月初六日吏部申严诏谕题疏内起废一款凡起在勑谕之后题疏之前者给与诰命一次其在题疏之后者一槩寝阁不与职起在十月初二正在勑谕之前不在勑谕之后也向从职太仆寺衙门请给新衔诰命乃吏部慎重犹然未与职益皇皇计无复之惟□九回膓仰于乎圣慈而己缘职少贫苦向无受业从师只职父卯翼提警始有今日而职父又笃学笃行为德乎乡以故职十一学诸生佥呈督学批职父家敦曾史之行渠开郑白之利闇修无媿内省迯名不使人知檄祀瞽宗业己多年兹逢尧舜之世而不再邀丝纶之荣则职之报父反不如职乡之报职父矣臣尝读孝经曰立身扬名以显父母孝之终也夫孝自天子达于庶人无贵贱一也职见皇上于皇考皇妣恭上徽号不一而足是皇上之自为孝而诏谕之颁不论中外崇卑新旧显晦有请必俞无人不给皇上又教天下之共为孝今职蒙起田间躐跻清秩皇上不难予职以实又何难予职父母以名而成职之为孝况职起在九月初六以后所为首奉恩诏者惟职又在十一月十九以前所为得奉勑谕者亦惟职职虽不敢自附乎云龙风虎之会亦窃躬逄乎圣作物覩之期职不敢他引惟以职同官为例先职而升以光禄少卿新衔得诰者王佐涂乔迁郝名宦等是也后职而升以太仆寺少卿新衔得诰者何乔远等是也职虽不肖事例实与相同倘以职在勑谕之前与在勑谕之后者同类而共视之则题疏之时只宜云题疏以前只给一次不必云勑谕以后四字既揭出勑谕以后四字便是前有二诰之例在矣况洋洋圣言昭如日星而诸臣之成例在乎今后者一给而前者亦一给恐起废诸臣惟职一人向隅似亦非法之平也用是披沥血诚一字一叩呼吁乎君父之前伏乞皇上察职至情怜职孝思俯照诸臣例给与新衔诰命不惟职一人矢心致身自是以风励天下移孝用忠啚报皇上乎无穷矣奉圣旨准给与该部知道 

　　○运军顺　　　疏 

　　通政使司右通政臣林熙春谨题为广豫戎器护漕资兵两利三便以培命脉以固封疆事臣闻之易君子除戎器以戒不虞葢其豫也今虞在封疆且数年所矣勿论辽阳广宁继失戎器尽以与　即守山海以来业已自春徂秋而历阅诸臣条奏戎器犹未整备此何以故缘物料取之四方匠作亦自有限需之数月难以辏手宜其尔也臣因是而思国家漕粮岁入四百万以实京师漕艘一万漕卒十万统以勋帅协以把总指挥千百户分缕钤朿与出师之部伍何异而复以重臣总之豸史监之简书宪法不啻严矣在祖宗之意岂不知民粮民解得省旗甲需求民解民交亦见收支清楚而必寄之以戎运者诚谓粮行师行而江淮河济之间年有漕艘络绎道有漕卒更番倘剽掠偶侵可以随扑而灭都门彳卒变可以随召而来其法甚善而其意甚深远也不意妖贼突起粮艘被刦漕河几为梗塞追求其故祗是戎器不备空拳难以应敌耳臣查会典漕规纤悉具载正德六年令漕军果有余米令其自买随船弓箭鎗刀等件准其支销无奈因循不行至今仓卒张皇遂至此也自今筹策欲为护漕计又欲为资兵计诚思都中物料孰与乎南方之为平都中匠作孰与乎南方之为工即如去年应朝官员各造数件入京便至数万此足征矣但当时式样未见画一钱粮犹费措处运带犹费脚力此可为暂而不可为常也兹从长计议凡有漕粮省直该部移文抚按官查动料价或新饷银两责令府州县照依民间工料召匠制造每总粮船若干每只旗几竿盔几顶绵甲几张长鎗几枝鸟铳几把腰刀几把踼刀几把弓箭几副硝黄几斤铅几斤务使船无闲人人无空手无事则弓刀又敛勿试为有备无患之思有事则胆力可壮为折冲御侮之威比抵京也随粮投批务逐件而交割比入部也善藏待用听各镇以请求以是而护漕则漕可稳以是而资兵则兵可强臣之所谓两利者如此第其所谓三便者何也京师物料孰不取之南方今戎器既以附漕则京师省采办之苦其便一也南方转运不特铅铁重物跋踄万里即料价新饷亦苦脚费今既以器附漕则道途省盘解之苦其便二也先是盔甲王恭等厂无事亦足供应近且益以别厂犹然未足今既集四方而来则自此可减制造之苦其便三也说者曰今边事急矣倘待之四方又何捄于目前殊不知物料亦待之四方也欲捄目前虽为少缓然以备明年押运备将来恢复犹未为晚耳说者又曰南方既以苦漕奈何又以戎器益之臣谓民之所谓扰者皆以官价官工四字扰之也国家费千万金钱讨贼岂可与民争锱铢之利诚价仿民值工依民给而官吏无一毫扣克民自乐为输而乐为用周礼所云寓赈济于兴作此也惟在贤监司率作而抚循之不数月而一年之计毕矣葢以应解之银造急用之器于朝廷为有益于闾阎为不亏行之数年□□自灭若有赢余仍将原器回空以为来年之用未为不可也伏乞皇上勑下该部议覆如果臣言不谬即将历年式样并将纪効新书所啚盔甲鎗刀铳炮等器一一参酌绘画刊刻成书明注尺寸斤两于逐件项下分发各漕粮省直抚按行与各府州县就动料价或新饷银两如式制造务求精致坚实堪备战阵之用勿以设处病官勿以刻削病民勿藉言节啬而致滥恶勿借言宽恤而致冐破逐件凿钉某州县造以辩坚瑕仍一面申报抚按一面送府攒册逐件开明并用何项银两总批汇送把总把总分发各船无致短少无致浥露至京交总督三部照依省直收顿俟关镇申领给发如吏书勒索饱欲然后发批者听交人陈告坐赃重遣其上车起用不妨动支官银支销勿致偏累运军中间系料价攒造者归工部销算系新饷攒造者归户部销算庶军需完满神气充盈不惟万橹舳舻培亿姓之命脉抑且三军敌忾巩千载之封疆矣臣不胜悚息俟命之至奉圣旨运军顺带兵器极为两便着该部即覆行 

　　○□□通融疏 

　　太仆寺卿管京营少卿事臣林熙春谨题为　　己穷谨求通融之法以济国用以广孳生不至病国病民事臣去冬代庖东路马政业知俵解地方有采买之苦有解运之苦又有交纳之苦此苦人人知之亦不特齐梁燕赵受此苦者而后知也又知寄养地方有喂养之苦有倒瘦之苦又有交兑之苦此苦人人知之亦不特畿辅三十六州县受此苦者而后知也此时臣虽知之不过俵寄两端而寺中大较未甚详核又不数月而转通政遂不敢冐昧条议为暗中摸索日皇上不以臣为不肖擢臣今职于马政盈缩及库数出纳例得与闻因年终印烙查得五军等营见存马二万四千七百有零内损瘦五百六十二匹倒失至二千一百七十五匹矣本年库中收纳马价等银仅三十一万七千一十七两零而支放至六十七万八千九百九十九两零矣夫营马所费几经括闾阎膏脂而所失几半乎所兑冏库所收几经削南北骨髓而所出更倍乎所入此岂马尽天行之数而牧赀为不涸之源耶倘天厌　祸犹可支持万一鸱张如故不三年而马尽藏空计将安出易曰穷则变变则通通则久今正变通之时矣臣以为天地有自然之利奈何其闭之以自穷祖宗有可久之谟奈何其反之以自困臣有一得之愚私谓冏寺若欲裕财不必求之俵解之外而俵解之内亦可裕也冏寺若欲裕马不必求之寄养之外而寄养之内亦可裕也何也国家自户马而变为种马种马之时日生月长云锦成羣国富兵强夷虏不扰即行之万世可也驯至正统征驹解俵发畿寄养犹有遗意正德间令民买俵隆万间尽行变卖而孳牧遂绝志曰孳牧绝而马政亡圣人复起不易斯言矣今日欲骤复种马势亦不能臣查得齐梁燕赵每年俵解马二万匹每匹马价草料共三十两也三十六州县寄养马户共二万户每户免差地亩各州县顷数不同大约以七两二钱为率也近见行事例本色七分五厘折色二分五厘除折色十五万两外实征马一万五千匹非四十五万金不能办此也兹徐分为三年每一年分为三分第一年买骟马一万以备用买儿马一千骒马四千以孳生儿骒二匹只当骟马一匹可减存银七万五千矣以是儿骒五千寄养每年准得驹三千也第二年折色马五千骟马五千儿骒马五千折色存银十五万儿骒减存银七万五千矣以是儿骒五千并前五千同养每年准得驹六千也第三年折色马一万可存银三十万儿骒马五千可减存银七万五千矣以是儿骒五千并前一万同养每年准得驹九千也自此以后齐梁燕赵只征银四十五万两解寺所谓采买解运交纳之苦庶乎其可免矣如是而养户可少苏乎每户除地亩外以库中折色银帮叄两六钱可也如是而倒失可少苏乎追赔半是虚名限年而各酌其中可也如是而交兑可少苏乎量地达近量给折色以资守候或一两或八钱可也说者又谓昔之成规既以课驹而罢今之易辙复欲以课驹而起民固隐矣谁其稽之而儿骒亦可以操骑否岂知皇华四牡古人未尝不用儿马也騋牝三千古人未尝不用骒马也况先朝就马征驹就驹撘配原无赏赍今折色既多自当定为赏驹之法上驹六两中驹五两下驹四两生则报之州县籍记月日俟两路臣巡历视验而亲赏焉人岂不乐为报而忍为欺乎既验之后有司分发空户喂养工食每与前符总之每年经费散在养户者在十五万以内存在寺库者在三十万以外而原折十五万两不与焉倘二万户己足则老羸者发卖壮徤者发操万一有警取之存积采买裕如也臣愚若斯伏乞皇上勑下兵部复议如果一言可择赐之施行庶俵解省而寄养宽三方享和平之福畿辅销愁叹之声顺治威严在此一举矣封疆幸甚臣寺幸甚十二月二十九日奉圣旨马政紧要这所奏通融事宜该部酌议具覆 

　　○□□查参疏 

　　太仆寺卿管京营少卿事臣林熙春谨题为年终　　事竣查参怠玩官员以饬马政事臣惟国之大事在戎而戎非马何以折冲而制御故谓问国君之富数马以对此也我国家设五军等营内卫神京外护陵寝远以惊骄　而寒其胆其所系顺治威严不啻重矣况今　　披猖羽檄旁午□□失地千里山海仅隔一墙此乾坤何等时我皇上不爱生灵膏血俵采齐洛燕赵名马而羣牧于三辅郡邑之间解者养者峕无宁晷而又大捐帑金人人犒赉遣使四出市大宛购宣云以补其所不足则皇上之宵衣旰食推心置腹真笃挚无余所为督理各官果能顾山河而涕泪甘薪胆以捐糜自为简卒搜乘枕戈褁革以报主上恩私更宣布德威朝夕点阅提其衔勒丰其蒭糈恤其疲乏宽其任载岂不云锦充房骕骝布野为龙骧虎贲熊罴不二心之臣哉乃今官委其辔军失其调玩愒成风亏损日甚非惟骊黄变色抑且牝牡成灰可叹骅骝空余皮骨既不能闲舆卫而备驰驱尚安望寒毡裘而复封疆耶有官如此徒费军实害马良多伏读大明会典内一款京边例失马以百匹为率倒失马五匹者为上等免究十匹至十五匹者为二等千把总罚俸两月副参游守等官罚俸一月二十五匹为三等千把总降一级副参游守等官罚俸三月三十匹以上者为下等千把总降二级副参游守等官罚俸半年仍查追桩银八分以上方准开俸通行钦遵在卷今照天启二年年终例应印烙臣于十一月二十七日受事于二十八日会同户科给事中许可征兵部车驾清吏司员外闵之闻集乎射所照册点验目不停瞬手不停批其印烙过马三万四千七百四十八匹内瘦损五百六十二匹外倒毙二千一百七十九匹自今不惩前毖后三营之马当为乌有臣谨按籍造册奏缴其倒失马匹除任浅暂代情有可原者不敢苛求及分数未至太甚者臣照例另行戒饬外查得标兵左营坐营陈幼属中军把总千总陈如栋谷应选原管马四百一十八匹倒失七十一匹瘦损二十五匹三司把总苑国臣原管马三十三匹倒失一十匹瘦损二匹八司把总谢尔梅原管马三十一匹倒失五匹瘦损四匹九司把总李天爵原管马三十一匹倒失九匹瘦损四匹十司把总郑存住原管马二十八匹倒失六匹选锋把总高勋原管马一百零四匹倒失一十七匹瘦损八匹五军一营二司把总张吉先原管马五十六匹倒失一十匹瘦损一十一匹三司把总尚国忠原管马六十二匹倒失一十匹瘦损九匹七司把总施应登原管马六十一匹倒失一十一匹瘦损十匹八司把总杨守正原管马六十五匹倒失一十匹瘦损一十六匹九司把总侯光裕原管马六十五匹倒失一十一匹瘦损一十八匹十司把总王应科原管马六十八匹倒失一十三匹瘦损一十七匹二营三司把总俞忠原管马五十一匹倒失八匹瘦损一十匹五司把总蔡应奎原管马三十七匹倒失一十匹瘦损四匹六司把总杨礼原管马四十三匹倒失九匹瘦损六匹九司把总李化龙原管马四十一匹倒失七匹瘦损一十匹十司把总周应举原管马三十八匹倒失七匹瘦损五匹四营三司把总冯润原管马六十七匹倒失一十匹瘦损三匹五营三司把总梁应诏原管马三十七匹倒失八匹瘦损五匹六营三司把总袁豹原管马七十六匹倒失一十二匹瘦损一十八匹四司把总何承恩原管马七十三匹倒失一十二匹瘦损九匹五司把总赵光祖原管马八十一匹倒失一十五匹瘦损一十三匹八司把总姚梁原管马七十二匹倒失一十五匹廋损五匹七营头司把总陈鸣雷原管马六十九匹倒失一十三匹瘦损一匹四司把总鲁润原管马六十九匹倒失一十四匹瘦损五匹八司把总田贡国原管马七十五匹倒失一十三匹瘦损七匹八营二司把总李文魁原管马七十五匹倒失一十三匹瘦损四匹备兵营五司把总宋光裕原管马四十八匹倒失九匹瘦损七匹标兵右营头司把总赵萃瀛原管马三十二匹倒失六匹瘦损一匹六司把总柳遇时原管马三十七匹倒失八匹十司把总李应元原管马三十七匹倒失六匹瘦损二匹神枢一营头司把总高继登原管马六十匹倒失一十五匹瘦损八匹二司把总杜应干原管马四十七匹倒失九匹瘦损三匹三司把总蔼吉士原管马五十七匹倒失九匹瘦损六匹五司把总杜学诗原管马四十九匹倒失八匹瘦损八匹七司把总欧慎行原管马四十七匹倒失八匹瘦损一十八匹八司把总李文魁原管马四十四匹倒失一十匹瘦损二匹十司把总杨宝墀原管马四十九匹倒失八匹瘦损六匹二营四司把总张文照原管马四十五匹倒失八匹瘦损七匹七司把总叶如兰原管马五十五匹倒失一十一匹瘦损二匹九司把总吴孟育原管马五十一匹倒失八匹瘦损三匹十司把总彭永年原管马五十匹倒失八匹瘦损七匹三营三司把总刘盛祖原管马五十六匹倒失九匹瘦损六匹四营头司把总崔万春原管马六十二匹倒失一十三匹瘦损四匹四司把总刘天佑原管马六十匹倒失一十匹瘦损七匹五营头司把总邢■〈日上永下〉原管马三十六匹倒失九匹瘦损五匹二司把总金伦原管马三十三匹倒失五匹瘦损三匹六营二司把总李应登原管马七十二匹倒失一十二匹瘦损七匹三司把总蔡承恩原管马七十三匹倒失一十六匹瘦损四匹六司把总郭尚仁原管马六十八匹倒失一十四匹瘦损三匹八营五司把总王子忠原管马三十四匹倒失六匹瘦损四匹六司把总马正晓原管马三十七匹倒失一十匹瘦损一匹七司把总潘守仁原管马三十四匹倒失七匹瘦损六匹八司把总王忠原管马四十九匹倒失九匹瘦损二匹九司把总杨龙原管马三十二匹倒失九匹瘦损二匹十营二司把总安住原管马三十九匹倒失六匹瘦损八匹备兵营二司把总吕文龙原管马一十九匹倒失三匹瘦损一匹神机一营二司把总范世瞻原管马五十七匹倒失九匹瘦损九匹四司把总杨孝忠原管马五十一匹倒失一十匹瘦损七匹五司把总王承恩原管马五十三匹倒失一十匹瘦损九匹七司把总张显宗原管马四十六匹倒失七匹瘦损一十匹十司把总杜应元原管马四十五匹倒失八匹瘦损十三匹二营三司把总陈世禄原管马六十二匹倒失一十二匹瘦损十四匹四司把总李应奎原管马四十六匹倒失八匹瘦损六匹五司把总梁应元原管马四十七匹倒失九匹瘦损七匹六司把总陈三畏原管马五十四匹倒失一十二匹瘦损四匹七司把总孙世忠原管马四十六匹倒失一十匹瘦损十一匹九司把总郭应登原管马五十一匹倒失八匹瘦损一十九匹十司把总张国士原管马五十三匹倒失九匹瘦损一十一匹三营二司把总李承恩原管马三十三匹倒失七匹瘦损三匹四营头司把总尚登科原管马六十六匹倒失一十三匹瘦损二匹二司把总马继芳原管马七十一匹倒失一十四匹瘦损一匹六营五司把总强守德原管马七十七匹倒失十四匹六司把总杜茂卿原管马七十匹倒失一十一匹瘦损一匹八营头司把总杨汝缙原管马三十九匹倒失七匹巡捕东营东北头班把总陶承恩原管马二百二十七匹倒失三十匹瘦损二十二匹以上各官受直怠事不闲牧圉之方袭弊承偷坐耗腾骧之气秉心塞渊何在溺职罪状何辞均应降罚以示惩创者也他如报倒少而册倒多隐蔽即成诈冐计桩多而追桩少拖负亦是侵欺簿书视为虚文任其鲁鱼出入期会仅同儿戏听其进止去来即此卤莽因循安冀森严纪律容臣详查另行参处子马政未必无少补也伏乞敕下兵部再加查议将坐营陈幼属等照例分别降罚庶法纪严而怠玩知警马政实而捍御有资矣天启二年十二月二十一日具题二十四日奉圣旨该部知道 

　　○自陈疏 

　　太仆寺卿管京营少卿事臣林熙春谨奏为自陈不职乞赐罢斥以重计典事近该吏部具题考察在京官员臣叨三品例应自陈臣繇万历十一年进士本年授湖广岳州府巴陵县知县十四年丁母忧复除福建延平府将乐县知县二十一年行取选授户科给事中二十二年升礼科右给事中兵科左给事中二十三年升工科都给事中二十四年建言降调湖广长沙府茶陵州判官三十四年升广西平乐府贺县知县四十年丁父忧泰昌元年起升南京礼部仪制司郎中天启元年二月升光禄寺少卿八月升太仆寺少卿添注二年五月升通政使司右通政十一月二十五日升授今职窃思臣两令楚闽四年侍从拮据罔禆河工建白徒逢圣怒乃神祖待以再生之恩而皇上加以累次之擢既儗天地孰与高深奈戴德之心虽长而报国之才犹短贰光禄则节省之寸衷靡効署埛路则俵养之二苦难苏载宣帝命而通民情未杜谗说而销殄行凡此分猷佐政尚难委过辞■〈侃上言下〉况今以废弃余生轻腾骧之寄驽骀贱品滥膺厩圉之司印兑及三万四千精力自惭多敝臕息祗拔十得五品题岂尽中程简骏既己无能典牧终将有悞旷官如臣实不职之尤者伏乞敕下吏部将臣亟赐罢斥庶冏政可举愚分稍安而于计典为益肃矣臣不胜悚息待命之至奉圣旨林熙春着照旧供职吏部知道 

　　○亲郊登陛疏 

　　太常寺添注卿臣林熙春为圣驾亲郊登坛仪注互异乞赐裁议归一以光大典以宪万世事臣本竖儒不意叨陪礼乐之司幸遇皇上龙飞特举亲郊旷仪正所谓惟仁人为能享帝惟孝子为能享亲真千载一时也苐日见礼部题发仪注与本衙门太常纪所载多相符合祗有登坛一节礼部主登酉陛太常纪主登午陛此处关系不小臣窃疑之向未敢以请至本月二十三日臣合衙门同官前往演礼见午陛即中陛也郊庙一体臣随驾享庙有年见皇上俱从庙右门下辇从左门而行登左陛入庙拜位居中始终出入不犯中陛一步葢其慎也今圜丘正位在上配位居东倘就午陛升降恐进涉直冲退亦稍背何其与享庙异况立不中门孔子犹致谨于国君之门而此何地也上帝临汝太祖配天正一举足不敢忘帝一举足不敢忘亲时也合无驾入昭亨左门甫至坛前导者导登酉陛至二成转东而就拜位每一献俱从西上正位献毕转东献配位毕从东陛下而复拜位非惟不背上帝抑龙步东行亦且不背太祖也此不过一转移间耳夫行不可中矣而拜位又居中何也葢拜位乃对越之位与进退不同临之在上质之在旁如在其上如在其左右凡此皆对越之说也说者又谓二成左右各有从位帏幄陈设之前余地无几且系分献官行礼之次不便龙行则亦宜仿太庙中陛规式将圜丘中陛三层稍为增廓中镌云龙山水虚之不行惟左右各砌数级约宽六七尺以便圣驾升降三献俱从右级而上左级而下庶几一升一降俱于中道无犯或亦存敬天尊祖之精忱也由前之说则为礼之至当然犹恐地狭而难于行也由后之说则为礼之就简然犹恐时急而难于改也考之古礼圜丘实有八陛有八陛则有中亦有左右矣世庙中兴而当时议礼诸臣此一大节尚未议及至今犹有异同如此臣闻非天子不议礼今皇上尧舜之君也至敬格天大孝格祖倘自今日定之后世将取则焉所为建天地质鬼神考诸三王而不谬俟诸圣人而不惑者非皇上其奚属耶伏乞皇上敕下该部议妥施行 

　　○申饬法纪疏 

　　大理寺卿臣林熙春谨题为三阳伊始万物维新仰体圣明好生之德申饬纪法以重民命以保太和事臣谨按月令孟春之月天地和同草木萌动天子命相布德和令命太史守典奉法以下及兆民葢顺时而宣湛泽如此兹圣主龙飞震男应索巽命疏华恩诏缕列纤悉具备诚不忍以一草一木伤天地之和真千载一时矣臣备员廷尉实称天下之平即至愚极陋敢不摅一得而处乎此臣家食有年见今之世界吏道杂而多端而讼狱亦大可异人命本假反移尸而抢财盗情本真尚听嘱而攀善本有男子可告而必羁縻乎妇人本有乡贯可凭而必欲诡匿乎异籍事本一事而装点变幻为奸人本一人而呼朋引类助虐细故本自易结乃躲闪而拖累不休旧案本宜相安因拨置而牵缠不己凡此皆民情之薄恶尚望乎有司之循良无奈贤者固多而不肖者亦自不少检验委之丞簿丞簿宁无贪乎生死焉得分明拷讯责之捕衙捕衙亦有欲也玉石乌能办晰牌票宜请堂印不尔皆吓诈之媒词状必奉堂批匪是终滥觞之局供罪之外复有科罚陋规有折纸折谷之名囹圄之外复有铺仓佐领置自收自放之簿一赎而淹禁数月传染渐入瘴乡一案而沉滞踰年磨累竟成鬼域诸如此类实可涕零在抚按非不申饬而奉行亦祗因循自是闾阎萧条妻孥离散嚣然丧其乐生之心致物怪人妖到处而是岂尽民穷盗起使然所繇刑罚不中上干天和者什常八九也臣为此惧敢括略景象以闻如蒙皇上省览谓臣言不谬乞敕法司复议严行天下俾以后开数条特立圣旨石碑竖之府州县门首触目儆心官民知守于世道未必无少补而太和在宇宙间矣臣卑卑无甚高论但在法言法聊以佐圣明好生万一耳臣不胜惶悚待命之至 
　　恭拟约民者八条 
　　一人命自有正法不许移尸抢财 
　　一盗情未入监即审不许攀及良善 
　　一有男子可告不许告及妇女 
　　一告词须真正乡贯不许冐籍匿名 
　　一一词只告一事不许变幻多情牵扯多人 
　　一一人止告一词不许更名图准多插党与为证 
　　一原告不出即便立案不许躲闪拖累 
　　一事己经结不许听唆希图番案 
　　以上数款民有犯者依律重究伏乞圣裁 
　　恭拟约官者八条 
　　一检验三日内正官亲行不许委及佐领 
　　一鞫盗须正官隔别自鞫不许听捕衙拷讯 
　　一牌票须用堂印不许擅出私刻条记 
　　一词讼须奉堂批不许擅受民词并私置监簿 
　　一罪有正条不许律外罚纸罚谷折银入己 
　　一监为囚设不得已方收不许轻寄仓铺致有滥枉 
　　一纸赎只纳粟备赈原差带比不许收监 
　　一结审沉滞即直亦累不许经年累月 
　　以上数款官有犯者轻则提吏重则听参伏乞圣裁天启四年正月二十三日奉圣旨这所奏深得省刑恤民之意着法司即议覆通行 

　　○附刑部覆疏 

　　刑部尚书臣乔允升等题为三阳伊始万物维新仰体圣明好生之德申饬纪法以重民命以保太和事陕西清吏司案呈天启四年二月初一日奉本部送刑科抄出大理寺卿林熙春题前事内称约民者八条一人命自有正法不许移尸抢财一盗情未八监即审不许扳及良善一有男子可告不许告及妇女一告词须真正乡贯不许冐籍匿名一一词只告一事不许变幻多情牵告多人一一人止告一词不许更名啚准多插党与为证一原告不出即便立案不许躲闪拖累一事已经结不许听唆希图番案约官者八条一检验三日内正官亲行不许委及佐领一鞫盗须正官隔别自鞫不许听捕衙栲讯一牌票须用堂印不许擅出私刻条记一词讼须奉堂批不许擅受民词并私置监簿一罪有正条不许律外罚纸罚谷折银入已一监为囚设不得已方收不许轻寄仓铺致有滥枉一纸赎只纳粟备赈原差带比不许收监一审结沉滞即直亦累不许经年累月乞敕法司复议严行天下特立圣旨石牌竖之府州县门首等因天启四年正月二十日题二十三日奉圣旨这所奏深得省刑恤民之意着法司即复议通行钦此钦遵抄出到部送司案呈到部臣惟法者天下之平也其作奸犯科以明轶于法之外则不平尚在民情而深文巧诋以阴骫于法之内则不平反在吏治故国家饬刑官以明罚守法明有慎之之意守有执之之意虞廷之言刑也首曰钦哉钦哉继之曰惟刑之恤哉此其意良可识已皇上如天好生敻只千古臣等为皇上法官而不能仰承德意修举政刑以佐平明之治为罪滋大寺臣条议一疏实获臣心如所云借人命为抢掠假盗贼为陷阱牵连妇女诡匿籍贯一事而颠末屡更一人而姓名几易蔓延不已累岁经年奸宄横生改招翻案凡此皆所谓不平之在民情而明轶于法之外者也至若生死攸关则检伤不可委之丞簿玉石须辩则讯盗不可听之捕衙牌票不必堂印将虎役飞而食人状词不必堂批且豪民因而乱听有赎锾复有加罚医疮割肉以谁怜有囹圄复有铺仓廷尉山头而莫控圜土久稽虽追赎亦归鬼录积案不结纵得直亦有沉冤凡此皆所谓不平之在吏治而阴骫于法之内者也明轶于法之外还可以法绳之阴骫于法之内遂不得以法域之嗟此小民几何而不丧其乐生之心嚣然欲乱哉寺臣条议以请其思深其虑远矣伏乞皇上特允所议敕下臣部移文各省直抚按通行所属特立圣旨石碑竖之府州县门首以垂永久俾天下晓然知皇上画一之法无有不得其平者其于人心世道良非小补也既经该司案呈前来相应覆请恭候命下钦遵施行缘系三阳伊始万物维新仰体圣明好生之德申饬纪法以重民命以保太和及奉钦依这所奏深得省刑恤民之意着法司即议覆通行事理未敢擅便谨题请旨本年三月十五日具题十八日奉圣旨是钦此咨都察院行各省直抚按衙门转行所属一体钦遵施行 

　　○循职掌以明法守疏 

　　大理寺卿臣林熙春谨题为谨循职掌摘遵会典紧要事宜议苏牵累议省繁文议酌参驳以宽民命以明法守事臣按会典开载凡在京衙门大小词讼非繇通政使司准行各衙门参送不许准理非繇本寺评允不许发落葢其慎也功令具在谁复敢干此例殊未有改今照人情世态朝化夕迁即人命盗情亦何时蔑有苐近年以来假印伪官纵横乎积蠹逃兵遁卒刼掠乎郊原未有甚乎此时者也以故一案而连十余人一招而动数千语者每每而是倘一出一入生死攸关一重一轻军徒立判臣天下平也苟不奉法持平谓溺职何坐是不揣敢忘因陋摘三事为皇上陈之其所谓苏牵累者何葢会典载一应囚人犯该死罪徒流者具写奏本发审笞杖罪名者行移公文发审诚谓罪有重轻必经评允乃无枉纵耳臣视事未久见有罪仅笞杖而证佐若而人随审若而人累累胥縻不堪菜色缘人众难拘不无迟滞衙门多历使费不少即因而累毙者未必无也臣见在外有司笞杖之罪且不申道府今刑部有司审有堂审两经庭鞫玉石自分合无以后量其无干免提并量其无干免解乎其所谓省繁文者何葢会典载问刑衙门供招之外不许妄加参语违者听科道紏举诚谓口供既明何用画蛇添足意念深矣近供招多不出囚口参语似不可无苐雕琢为工连篇累牍非惟构思踰时抑且犯人难解因之招词冗长主文不无罗织顿令书者手倦观者目眩殊非刑名之体臣癸未本寺观政见招末多只用参送到司覆审相同二语今纵不能复旧独不可人众事幻间或用多人少事真不妨用寡乎其所谓酌参驳者何葢会典载罪有出入者依律照驳事有冤枉者推情辩问又一款凡经寺驳回者多要限内结绝问官躭阁者听本寺参究本寺徇情参驳者听科道官紏举诚以吐词者人各藏私谳狱者人各起见或初终异词或证佐改口或伤痕不对或赃仗未明或法踰乎情或情溢乎法或律例不同比附难一惟推求至当庶犯人无展辩之阶亦不负圣明好生之德耳苐驳者总属无心承驳者亦何有意臣观政时见一驳而招如故再驳而招益坚累月经年官移吏改身在事中者嗟结局之无从身在事外者叹释系之无计诚不如不驳之为愈也今不意践其地矣尝读书见成王之命君陈予曰辟尔惟勿辟予曰宥尔惟勿宥惟厥中夫成王君也不难降志令臣勿就君以就中况部寺相关比肩事王法律朝廷之法律民命朝廷之民命务集虚平方广忠益臣左右寺审录及到堂圆审其寻常无碍当与相安不得己有驳果徇私吹求听科道官紏举而该部问官亦愿不分畛域蚤为结绝无致躭阁有累同行庶足以称同心乎以上三款在前一款则就成宪中而稍为通融在后二款则就成宪中而互相恪守总之徇法司之职掌不敢以一死一生而拂刑章体圣明之宽仁不忍以匹夫匹妇而干和气耳如蒙皇上采纳乞赐天语叮咛该部问官如有人犯送审得慎省一人则一人受博大之恩得蚤结一时则一时受浩荡之泽臣寺亦可藉手以受成矣臣不胜惶悚祈恳待命之至天启四年正月二十三日奉圣旨依议着各问官遵行以清刑狱法司知道 

　　○稽查寺属以励庶官疏 

　　大理寺卿臣林熙春等谨题为稽查寺属正副之缺官当补评事之养俸宜留谨遵祖制讲求均平之法少助近议之所未及以励庶官事窃惟本寺序九卿之末额设寺正寺副评事共一十六员葢以刑部都察院之内招外详纷然杂至以待本寺评允然后请圣天子之亲裁典至重也苟独持己见何以烛万死而一生惟广集众思始可得千求而百当以故寺正总之寺副协之评事分谳之则额设之官即缺一而不可也顾署非膻地澹泊可以宁神职本法司推鞫可以练识祖宗二百余年评事与博士中行同一除授同一行取得非以此四途也均制科之妙选乎不意万历中年评事一途咨访不及致制科初选多不乐就棘寺遂为不光前岁寺丞房壮丽少卿冯从吾相继条议与都给事中薛凤翔复议为养俸之说以待咨访随该吏部覆奉钦依己一体行取矣鸣凤有阶振鹭可望夫讵非千载希觏哉苐近日文选司移手本过寺取合属俸单臣随查寺正己缺一员寺副己缺二员而评事之俸踰四年者己二员矣兹将欲以正副而悬缺乎得无有废事之虞将欲以评事而递迁乎得无碍清华之路反复思维乃稽之载籍考之题名在弘正时以评事而选御史者有曹审张景旸等四人嘉靖时选给事中者有姜良翰乌升二人选御史者有孙锦王镐陈情王祚等八人驯至隆庆则又有御史王元宾而傅元顺韩介管橘即万历初年犹尔而何今之寥寥耶冯从吾谓评事之不得行取乃评事之速转正副悞之臣等以为评事之不得行取亦万历以后正副之尽转太守悞之也查嘉靖以前寺正副李茂刘瀚董方升本寺丞孙伯坚升尚宝司少卿盛当事升吏部主事而升副使者郭仕温如春等是也升参议者锺云瑞刘日干金罍蒋同仁等是也升佥事者杨廷栢毕天能丁应诏万廉刘经等四十余人是也即万历年升副使者犹有游朴其人而此后则尽转太守矣夫正副之尽转太守岂太守之不足以得人苐太守俸促则评事俸与俱促咨访不及实坐于此臣查得吏部职掌一款寺正副有缺尽本衙门寺副评事与在京在外各衙门相兼推补是升除之前程原宽而历查祖制又太守藩臬与京卿铨臣相兼优转是竖立之末路亦远彼一时也吏治淳庞名臣迭出未必不繇于此抑臣等因是而有感焉近来正副之多转太守亦有繇也衙门原无额编公费即臣等各堂官执事自备跟役多缺又何况于寺属俸薄又值靡风日长苟非坚持雅操宁不动心于五马臣等仰承德意勉率各属务捐时套刻节自甘无冀躁进以追前辈风度计圣明在上统均在下自当具只眼以待也伏望皇上垂慈省览如果臣言不谬乞敕该部议覆如正副有缺不妨照依职掌于内外间补仍奖恬抑竞果有年劳独深品望俱隆者遵照前朝事例分别优升则前者不期速化后者亦可养资似亦鼓舞豪杰之一端而吏治之禆益不浅鲜矣臣等不胜惶悚待命之至二月二十五日奉圣旨该部酌议具覆 

　　○乞休疏 

　　大理寺卿臣林熙春谨奏为报国心长奉职力短恳乞天恩俯容休致事臣繇万历十一年进士两令楚闽二十一年选授户科给事中历升工科都给事中二十四年神宗震怒勾处言官三十余人臣建言伸捄人皆危之蒙神宗待以不死得降湖广茶陵州判官废弃二十六年梦想不到长安不意泰昌元年十月奉皇上恩诏起臣南京仪制司郎中天启元年二月升光禄寺少卿八月升太仆寺少卿添注二年五月升通政使司右通政十一月升太仆寺卿管少卿事三年二月升太常寺卿添注十二月升今职窃思臣草莽余生遭逢圣主累次递迁德儗高厚在犬马尚知衔结即臣子敢爱发肤三年以来不敢一日注籍不敢一日懒朝亦不敢一日有废大礼两任太仆两值验烙冻雪自甘幸可无过而太常之命下矣夫太常奏祭骏奔自是职掌而圣天子亲郊尤数十年旷典也兴礼乐而协神人即千里父老亦扶杖以观威仪臣又安敢言去自外于千载之遭耶比郊礼既竣钦奉皇子覃恩得叨封荫此正臣知止知足之时也乃大理之升卒然遄及犹私谓前此数任论事在烦简之间论职有僚友之协今廷尉天下平也倘得平反数人或可纾皇上好生之心亦微臣一念稍効皇上之职分耳不意卯辰而入午未而出招详杂沓喙喙争鸣即以少年精力强干者推求谳鞫犹恐难以得情况臣以四十年尘冐之人当此重任万一一字有差生死立判臣自知己审纵微人言臣己欲去今台臣李光春不谓臣失职只论臣喘息不己步履艰难当赋归来而友松菊此忠告之言也臣又安能自讳乎喘息步履而掩人之千耳万目耶敢不佩服以负此良友伏乞皇上怜臣己老奉职难胜速赐休致臣八千里外朝夕焚香祝圣寿而歌麟趾有余适矣臣不胜惶恐悚息待命之至为此具本谨具奏闻伏候敕旨二十八日奉圣旨林熙春以忠谏起用且年力未衰何得因言乞休着照旧供职该部知道 

　　○再乞休疏 

　　大理寺卿臣林熙春谨奏为蒙恩宽贷夙疾陡发再恳休致以便调理事臣于二月二十五日具疏为报国心长奉职力短恳乞天恩俯容休致事二十八日奉圣旨林熙春以忠谏起用且年力未衰何得因言乞休着照旧供职该部知道钦此臣承命惊惶魂爽飞越俯仰天地莫知所容业于三十日具疏再请忽闻圣躬违和不敢轻渎今照臣之事君犹子之事父母也上臣讽谏与子之几谏等当神祖之勾处言官也六垣几空矣时刑科逡巡臣以工科疏捄稍存言路力既不能回天诚又不能格王犯颜逢怒罪莫大焉而皇上奖臣以忠谏臣媿不敢任受臣科第四十二年废弃二十六年家居岭表即韩昌黎所谓州南数十里有海无天地处也瘴岚时染气魄亦销而皇上复奖臣以年力未衰臣又媿不敢任受惟是臣之应诏而来也辽阳猝陷主忧臣辱古有童子尚能执干戈以卫社稷臣即老马亦颇识路入京供职三岁递迁添注者二实授者四苦心焦思因事建白多蒙采纳施行有君如此何忍负之感恩啚报矢竭涓埃以荅高厚亦微臣区区一念葵藿况皇上责臣以供职而吏部亦照会到臣欲其遵明旨供职臣亦安敢不供职无奈福过灾生夙疾陡发葢缘两任太仆辛酉代庖东路有马伍千有奇壬戌督理京营有马三万而羡隆冬验烙时日无几各以未明而兴戴星而息目不停阅手不停批舌敝唇干始得告竣然亦祗忍寒视事依火为命也初犹不觉久之则寒侵而肩背受疼火炽而鼻血为衄也赖臣善摄始可支持不意至今而陡发更甚耳夫棘寺非卧理之官环寺皆待鞫之人臣之疾痛若此其何以解民冤而溥尧舜好生之德伏望皇上垂慈容臣休致回籍以便安心调理则自此以往之年皆皇上之赐也臣将率子若孙祝圣寿于无疆咏太平于有永矣臣不胜感戴恳祈激切待命之至三月初九日奉圣旨林熙春明刑尽职寺务方殷着遵旨即出不必再陈该部知道 

　　○三乞休疏 

　　大理寺卿臣林熙春谨奏为臣病日甚臣职难供三恳赐休以全余生事臣本月初六日再具疏为蒙恩宽贷夙疾陡发再恳休致以便调理事初九日奉圣旨林熙春明刑尽职寺务方殷着遵旨即出不必再陈该部知道钦此臣静摄数日冀其痊可随于十四日接得吏部照会欲臣钦遵明旨施行臣逐臣也蒙起田间滥附九列恩出望外幸在生前不捐糜以报三朝豢养非惟不得为臣即较诸犬马犹且不若矣况日奉严纶责臣以遵旨即出又责臣以不必再陈臣即以守身为哲亦当以从令为恭焉敢不祗承以自蹈乎抗违之罪惟是臣职司法中外之狱情咸待评焉轻重出入之间实关天地鬼神之鉴即臣之心不敢以不尽而臣之职又安容以易尽臣入署之期改疏为密祗欲有一案必蚤结一案有一犯必蚤鞫一犯以求得当无奈久年外详堆积若山虽已陆续具题而题之不尽题者省直囹圄宁无有应死者而不得死乎市宁无有应生者而不得生乎家臣甚悯之政约僚属分理参看必欲了此而后即安而竟以臣病而止不谓皇上更奖臣以尽职而臣亦安敢自谓为尽职也然欲职之尽非精干而强有力亦乌能胜其任愉快臣前此之肩背犹时疼而时歇前此之鼻血犹时衄而时止今则疼无时而衄亦无时矣延医调理咸云治疼以温犹恐其碍乎衄治衄以凉犹恐其碍乎疼补泄难施非谢事以静摄不可也臣之元气几何安能当此销削臣之公事无算安能当此填委皇上纵不为臣之性命虑独不为棘寺之职业虑乎披沥控陈情岂得已伏乞皇上垂怜臣乡万里半年始得祗舍早赐休致放臣回籍俾得一意调理倘徼鸿庇或未即填沟壑则率海外之田夫野叟歌九如而祝天长矣臣临奏无任惶恐激切待命之至三月十八日奉圣旨已有屡旨谕留何得连章求去林熙春着即出供职该部知道 

　　○四乞休疏 

　　大理寺卿臣林熙春谨奏为臣病转深乞赐罢斥以全余生事臣于前月三疏乞休未蒙俞允臣小臣也谊当以顺命为恭始勉病强出报名谢恩供职外苐臣谢事未及一月案卷堆积如山朝夕查理头目俱眩饮食减少精神尽耗政儗再疏以请不意二十六日早朝臣寺应进缴本揭帖奈捧本该吏王尚文违玩不到臣维时朿手无措仓皇面奏天威咫尺南音未亮虽蒙天语优容臣心滋惧即将该吏参送具疏认罪而失悞之愆其何以赎更蒙圣旨不究只将属官罚俸该吏打革顾心益怦怦惧终无己时已草疏自陈送同僚属官共目中多劝臣不可再渎遂尔中止乃偕少卿区大伦等寺丞彭际遇等并罚俸评事刘弘光同于午门外叩头谢恩讫今科臣胡永顺以前事为言且谓臣为青琐名流先朝遗直臣何人斯读之宁不媿死至谓臣不能引分自决真为爱臣以德惟是臣之大当引决者科臣或未知或不深言也臣肩背之痛遇风则剧而衄血之疾己入膏肓向在协理张经世宅暴下不已经世之僮仆皆惊近以入夏骤暑长流如注班皂目击咸为臣危况臣老矣血气有几焉能当此重病臣倘不病亦焉敢餙病以欺君父伏乞皇上垂慈怜臣真病罢臣归里别选贤良以任寺务臣幸甚法司幸甚臣不胜激切待命之至四月十四日奉圣旨林熙春着遵屡旨照旧供职不必又申前请该部知道 

　　○五乞休疏 

　　大理寺卿臣林熙春谨奏为臣病危剧乞赐蚤斥蚤便生还事臣于本月十一日具疏为臣病转深乞赐罢斥以全余生事十四日奉圣旨林熙春着遵屡旨照旧供职不必又申前请该部知道钦此臣惟人臣之委质登朝也以尊君为忠而其陈力就列也以尽职为义忠义二字向曾受教于臣父矣臣父临革犹命臣废弃己久倘召用有日宜以忠义自勉万勿有负圣明言犹在耳念之涕零今皇上不以臣不肖躐跻今官三赠臣父又赠及臣父之父即碎骨粉身其何以荅天高地厚日以犬马之病三疏乞休而三旨俯留一则曰以忠谏起用一则曰明刑尽职一则曰己有屡旨谕留何得连章求去奖借优容之辞真有出于寻常僚寀之外臣么么小臣何当隆遇至此况棘寺之职何职也满目桁杨寸腔痛割一日不得平反则一日不得结局三月以来鳏旷殊多岂不辜负好生之德乃今皇上责臣以遵旨矣复责臣以供职矣倘屡旨不遵是为不忠有职不供是为不义不忠不义皇上将焉用之而异日亦何以见臣父地下无奈肩背鼻血之病日剧一日风至而疼疼极而麻则不欲生热至则衄衄极而眩又不知其所以生臣前疏谓温凉难施补泄无策亦逆知其有今日也臣家岭表水陆程途己几万里舟车跋涉亦当半年至风雨炎蒸又有意料所不及者皇上于匹夫匹妇之冤犹欲臣不忍置之死而臣辱三朝豢养亦宁忍不置之生乎伏望皇上垂慈念臣病臣又念臣远臣三疏不己继之以四今且五矣留之无益放之得生俾得首丘里门皆皇上帷葢之恩实覆载生成之德也臣熙春无任瞻天仰圣激切祈恳惶恐待命之至为此具本谨具奏闻伏候敕旨十九日奉圣旨林熙春屡旨慰留只为老成人不可不惜况清徤能任事着供职勿辞该部知道 

　　○六乞休疏 

　　大理寺卿臣林熙春谨奏为屡疏乞身未蒙俞允敢力疾再请俯容休致事臣于十六日具疏为臣病危剧乞赐蚤斥蚤便生还事臣前后控陈并此已及五疏自谓小臣琐渎皇上宜何如督过即不然亦亮其真病迫切就此疏赐骸归里不谓十九日复奉圣旨林熙春屡旨慰留只为老成人不可不惜况清徤能任事着供职勿辞该部知道钦此臣惟今日满朝师济中多起废之人是皇上人惟求旧之心与古帝王何异苐老成之所以可惜者或其品望超卓谋略异常庶不负熙世弓旌盛典也臣通籍四十余年而废在田间者己踰其半筯力销于耕凿精神敝于风尘亦何清徤之与有而天语至奖以任事臣非无任事之忱也遭逢王圣誓以致身无奈心长力短己非遗大投艰之器而近日病骨支床医药罔效过蒙怜悯责以供职勿辞是皇上之知臣犹未若微臣之自知耳况昨日午时臣接得刑部手本到寺奉圣旨如今天气暄热两法司并锦衣卫见监罪囚笞罪无干证的放了徒流以下便减等拟审发落重囚情可矜疑并枷号的都写来看钦此大哉皇言即大舜好生之心大禹泣罪之意不加于此臣备员法司例得与闻虽开写矜疑自是刑部职掌而减等平反则臣仰承德意以大造乎桁杨者在此日也倘先一日则狱囚受一日之惠迟一日则狱囚多一日之苦今臣以病告注籍不便具题是臣以一人病而更为众犯人病罪莫大焉臣为此惧敢以迫切至情再为鸣吁伏望皇上怜臣真病实难供职速准臣休致另蚤推人俾臣早得生入里门是即以恤犯人者而恤微臣臣之报以奕世者又在诸犯人上矣臣不胜激切恐惧待命之至为此具本谨具奏闻伏候敕旨四月二十三日奉圣旨林熙春资深望优请告恳切着加户部左侍郎回籍养病痊可起用该部知道 

　　○谢恩疏 

　　大理寺卿臣林熙春谨奏为恭谢天恩事臣于二十日具疏为屡疏乞身未蒙俞允力疾再请俯容休致事二十三日奉圣旨林熙春资深望优请告恳切着加户部左侍郎回籍养病痊可起用该部知道钦此臣闻命遄临扪心益悚随就私寓恭设香案勉起扣头讫伏念臣岭海庸流章缝末学策名四十二年久戴历朝之德谪籍二十六载甘从三径之荒幸际龙飞得承凤诏繇仪郎而晋棘寺回翔已及六迁自大父而迨妻孥褒荫尤延四世己媿恩深报浅何期福过灾生忽罹沉疴数疏吁之君父乃怜旧物加秩贰以司农略羊质而餙豹文宠光在爵赏之外被显名而鲜厚实■〈女斩〉负在帷葢之中况予告洪慈既以宽施乎弱质即召用盛典亦复轻许乎陈人似此泽朽润枯孰非天高地厚云仍衔结桑梓諠传是用力疾布私斋心陈谢俨天威于咫尺莫展手舞足蹈之欢仰圣颜于云霄祗切铭心刻骨之感一字而首百叩万里而肠九回臣下情无任激切屏营待命之至为此具本谨具奏闻伏候敕旨二十三日具奏二十六日奉圣旨览奏谢知道了该部知道 

　　○辞朝疏 

　　原任大理寺卿今加户部左侍郎臣林熙春谨奏为辞朝事臣屡疏乞休节奉圣旨加臣前衔回籍养病痊可起用臣感媿不胜己于二十三日具本为恭谢天恩事二十六日奉圣旨览奏谢知道了该部知道钦此伏念臣半生潜伏三载递迁猥以犬马之躯偶染支离之疾蒙恩加秩幸赐归田既不得朿身面辞又不敢擅自离任敬据床而具疏用扣阙以陈情自是匍匐出燕末就玉阶瞻日近间关入粤祗从珠海望云端伏愿陛下法祖敬天清心寡欲远小人而亲君子攘　狄而巩皇啚将歌尧舜于今时绵熙明于永世臣下情无任激切惶悚待命之至二十七日具奏三十日奉圣旨知道了 

　　○附户部等衙门公疏 

　　户部等衙门尚书等官李宗延等谨奏为忠直旧臣乞休去国仰恳圣恩敕纪实录赐之驰驿以示优崇事臣等切惟慷慨直谏之忠人臣之所难而引年齿及之文尤朝廷之所重若夫当主怒震迭之时庸臣结舌之际明知撄鳞之必危甘心仗马之一斥保留言路三十余人沦落山林二十余载服官未几止足自裁三朝遗直史册所宜书八千里路间关之足念如大理寺卿今加升户部左侍郎林熙春者请为皇上陈之万历二十三年十二月偶当神祖籍没张诚与霍文炳之产怒谴言官一时并逐者三十四人故事公疏申救轮该刑科都给事中侯廷佩首列职名乃廷佩气沮色变不敢居人之先而贪位阿世不肯置己之名当斯时也张位屡肆揭害致圣怒不测先发调外任之旨再言者重处已而太学士陈于陛疏救而各官降杂职矣继发降调之旨再言者重处已而吏部尚书孙丕扬等疏救而各官竟为民矣三发削籍之旨再言者重处臣等陛辞之日青衣小帽帘面南归跨蹇驱骡居停茅舍绝无一人敢骑驿一马用逓一夫者共视长安青琐兰台之署几于昼闭侍从绣斧之班相为吞声廷佩扬扬长安道上谁肯代他人以触威颜捐性命以膺捶楚独有河南道御史马经纶工科都给事中林熙春江西道御史鹿久征三员南蛇在胸囚服候逮义愤所激偕众无生之心利害都忘首倡有死之气遂抗疏而请赐环悉逢怒而遭贬斥先是廷佩之参张诚也皇祖亟恶之故有旨曰何先无一吠之忠及马经纶被斥去而京师为之谣曰侯吠不如犬吠马鸣争似凤鸣而诸臣或语或嘿或去或官人品于此定矣此事迄今三十年中间故老凋谢典故希闻乃今经纶有子也材英英不侪俗儒畿辅缙绅举之谥而久征之孙鹿善继清毅绝似其祖剏收新饷弊绝风清今随枢辅行边重孙之麟乡书领解额熙春之子若孙多至二十八人个个呈美人人竞爽仕籍侈为美谭至于廷佩身卒于官其祀亦馁天之分别报施真不差矣臣等抚今思昔顿觉形骸之日非吊死问孤益增幽冥之永别幸生而存者仅与熙春七人耳然亦自分终身摈弃无复望见阙廷之想讵意遭逢明圣我皇上起臣等于田间堕履见收登朝未几联翩而跻九列方与熙春等同心期许奋益壮之初心以报皇上求旧之隆眷而熙春屡疏乞归业蒙皇上嘉其恬退予告晋秩生还岭表可谓身名俱泰熙春之愿遂矣惟是臣等诸人皆熙春所救之人也当日代人抗疏因而削籍此一段公案与其清忠直亮表着先朝洊历今官望高品重者史册又未及收恐湮没而不传又熙春家在天南程期经几月日以昂藏之丈夫先微臣而旋里臣等深惭焉为是合词陈乞圣恩敕下史馆将熙春等之疏救始末备收实录不致遗忘且侍郎例得驰驿特徼钦赐一言荣如华衮彼非都给事中削籍二十五年加衔侍郎者不许援以为例并敕该省抚按有司官员岁时优礼所谓录魏征之疏唐史增光悬广德之车汉官独盛垂之将来俾知圣世君臣心均休戚义敦终始此万代之所瞻仰者也臣等无任斋心俯首悚惕翘企之至天启四年四月　　　日户部尚书臣李宗延工部左侍郎臣柳佐大理寺左少卿臣区大伦太常寺卿臣卢大中光禄寺卿臣李本固太仆寺卿管少卿事臣黄运泰五月初二日奉圣旨这奏内事情实录自当纪载览卿等奏具见雅道林熙春忠直老成准驰驿回籍后不为例仍着地方官优礼病痊奏荐起用该部知道 

　　○辞驰驿疏 

　　原任大理寺卿今加户部左侍郎臣林熙春谨奏为君恩隆重臣心惊骇恳准辞免以安愚分事臣初二日接得邸报见户部尚书李宗延等一本为忠直旧臣乞休去国仰乞圣慈敕纪实录赐之驰驿以示优崇事奉圣旨这奏内事情实录自当纪载览卿等奏具见雅道林熙春忠直老成准驰驿回籍后不为例仍着地方官优礼病痊奏荐起用该部知道钦此臣闻命自天措躬无地追惟万历二十三年之军政拾遗也神祖意有所属苟非兵科之扣名易疏何至霆怒震迭谪至三十四人而遗神祖以斥逐言官之名即兵科亦与有罪焉时逢怒疏捄则御史马经纶臣熙春及御史鹿久征也蒙恩不死幸矣幸矣今三十四人幸而存者计臣等与臣七人而疏捄三人又只臣一人存耳臣自以一发九鼎诚难格主每羞对人言致马鹿二臣之名弗彰亦臣之过也不意计臣等怜二臣之身殒名晦又怜臣之代刑科受谪相率发愤入告君父真有如圣谕之所称雅道也苐臣万里孤踪乞骸晋秩已非驽劣宜蒙乃温纶焕发完满备至勿论臣梦想不到即长安亦啧为罕闻臣反复思维言官建言自是常事然事连三臣得奉纪载实录臣死且不朽苐臣愚戆疏腐敢云忠直老成物望素轻敢冀地方官优礼向用已灰敢希病痊起用此臣之所自知者至于明旨准臣驰驿回籍则又惶恐而不敢当逡巡而不敢拜也者臣查大明会典内一奉特旨准给驿者支廪给应付双马站船量拨车辆人夫臣么么小臣亦蒙特旨准给得非怜臣家乡遥远水陆跋踄过听诸臣之请乎殊不知施恩而出于循旧则为常典承恩而出于袭旧则为常分今明旨谓后不为例则事非常而臣遄得臣何人斯敢当隆遇至此也虽天高听卑于物何所不容而卉柔露重于力实有不堪耳伏乞上鉴臣悃诚收回成命准免驰驿庶臣分安而臣心亦安矣臣不胜战栗祈恳待命之至为此具本谨具奏闻伏侯敕旨五月初三日具奏初六日奉圣旨隆礼耆贤朝廷盛事既有成命不准辞该部知道 

　　○再谢恩疏 

　　原任大理寺卿今加户部左侍郎臣林熙春谨奏为再谢天恩事该户部尚书李宗延等为臣乞休去国恭请圣明敕纪实录并赐驰驿等事随奉钦依臣不胜恐惧于初三日具疏为天恩隆重臣心惊骇恳准辞免以安愚分事初六日奉圣旨隆礼耆贤朝廷盛事已有成命不准辞该部知道钦此臣闻命载临谨就私寓恭设香案叩头讫伏念臣望匪老目贤何当隆礼之及质本驽劣更■〈女斩〉盛事之加况力鲜回天无捄三十四人之屏逐言难格主益增二十六载之沉沦论情虽属苦心论事似属轻举乃讣臣必欲收之纪载而圣主亦已付之纂修垂之将来死且不朽苐六传天锡本以待乎亲近之臣而四牡皇华反以及乎疏逖之职诏来北阙频年几许白云归祖出东门今日占看朱履集将谓其盛夏炎景而恩波浩荡转生凉将谓其道远天遥而纶綍飞扬翻若近即不云风伯雨师效顺亦自必榜人驿使输诚揽辔登舟行色带天河之影布帆锦缆先声拂山野之尘纵是潮阳八千无俟征夫问路即此长安咫尺定知穉子候门孰非高厚之恩敢忘顶踵之戴用是一腔布悃九顿陈情载驰载驱虽向东溟依故里倾葵倾藿每从南斗望京华惟愿圣寿无疆率子孙而歌风击壤幸瞻太平有象侣猿鹤而凿井耕田感在今生报以后日臣不胜激切屏营待命之至五月初六日具奏初九日奉圣旨览奏谢知道了该部知道 

　　○再辞朝疏 

　　原任大理寺卿今加户部左侍郎臣林熙春谨奏为再陈辞朝微悃事臣蒙皇上予告已于四月二十七日具疏辞朝正在启行间忽阅邸报见户部尚书李宗延等感慨今昔为臣请赐驰驿随奉钦依臣不胜惶恐业经具疏控辞又具疏陈谢外为照臣么么小臣行能浅薄主恩未报负罪良深不意圣恩高厚予臣晋秩予臣乘传天语辉煌殊骇听睹是诸臣之所不易獥者而臣独徼之皇上皇上之所不轻者而偏之于臣异数稠迭顿与亲近之臣等臣且喜为非常之荣亦且惧为非分之得也喜惧交集恭儗报名匍匐廷谢少摅一念悃诚绿犬马之病未捐委顿之状犹在欲进恐玷班行欲行恐嫌专擅坐是斋沐具疏用告九重怜臣苦心宽臣疏节从此极目岭表虽不无归里之欢而回首云端亦能无恋阙之想惟愿皇上远追尧舜近法祖宗长怀恢复之心用振中兴之治臣即伏在草莽歌咏圣明当劝田畯野叟守法供禾免共为太平之民矣臣不胜惶悚依恋瞻企待命之至初九日具奏十二日奉圣旨知道了该部知道 

　　◇城南书庄草◇ 

　　卷之一　　序 
　　卷之二　　序 
　　卷之三　　序 
　　卷之四　　序 
　　卷之五　　序 
　　卷之六　　序 
　　卷之七　　序 
　　卷之八　　记 
　　卷之九　　铭　状　传 
　　卷之十　　祭文 
　　卷之十一　　疏 
　　卷之十二　　启 
　　卷之十三　　启 
　　卷之十四　　条议　呈稿 
　　卷之十五　　杂着 

　　●城南书庄草卷之一 

　　海阳林熙春志和甫着 

　　序 

　　◆序 

　　贺剡溪徐公祖转河南参政序 
　　贺郡司理历峯王先生暨尊人云岩翁荣膺封典序 
　　赠郡太守瞻鲁胡公入觐考绩序 
　　赠郡太守赡鲁胡公入觐奏最序 
　　贺郡司农顺庭俞公考绩序 
　　贺观察任公三载考绩序 
　　贺郡相潘公荣荐序 
　　赠郡丞箴盘潘公入觐序 
　　贺司理瀛曙姚公治最序 
　　贺来虞汪公得民获上序 

　　○贺剡溪徐公祖转河南参政序 

　　今上二十有四年春惠潮观察徐公当满三载考观察例寡三载即满三载未有不易地行者乃御史大夫御史用黔首意交章谓岭以东旧无祲祲甚且数年则自今日始傥治兵使者以绩最迁则安所从为察吏安民计也愿圣明属意加秩任之荐绅父老莫不相顾动色谓公可岁月留未几天官氏以公劳苦海上前后十余年所傥不于此时稍稍移内地则民情怏耳岂天子所与旌异意哉乃特章推公参知河南政事荐绅父老又莫不相顾失色以为公将旦夕去顾上加惠封疆又雅重卓懋欲从天官请则见为非远恤欲从两台请则见为非优叙迟留至数十日遴选至数十人而公竟擢河南矣荐绅父老莫不相顾惊异数又度不能借寇久燠休则相与过林子熙春而语曰往观察按吾潮即无所谓传舍其官故纸尺一第不无炫赫声称操切吾元元尔徐公至一意与闾阎休息而疾苦痛痒断断为民蠲除者何啻什百条请无毛举敢举其大先是岛彝声讧当事者过为张皇增兵理饷至仰乞于藩司而不得时给公度尽存则虞食诎骤去则虞变生公密为销减法日汰月削老羸不觉尽遁去而年来可省万金瀛州弹丸地第盐若铁若诸货可当南北关钞一臂故事督课者月入羡百金盖为观察经费非自润也公视之若凂旦破百年之规岁郄千金之例而无难色菽粟榷税岂直非古即求之六合亦奚有于是公持议于直指王公一切芟革以故岁不有年而有司得操闽舟之禁民不至就沟壑揭竿且乱者秋毫皆公力也潮人煮海朝不谋夕顾功令予担负犹博升斗尔鹾商挟重赀至桥以下都邑尽把持之煮海之民目侧一二豪有寝皮食肉之思久矣公置一二豪于法即绳以四五百重赇而公犹以为未尽于法也则环海户口始沾沾有解颜耳大都公三尺如山满腔似水树高节于棨戟之间而苞苴逆销于千里之外葢百职事无敢遗一豆诸乡大夫无敢遗一筐者求之于古傥所称汲长孺杨绾其人非耶今公彺河南矣子盍次其绩为久要赠乃公益不自得曰子毋臾予予乡者浮沉雷阳几不免于求多者之口赖主上明圣以有今日然其心恒惴惴然恶敢侈一绩苦父老齿颊为林子再拜曰潮人知公绩而公不自知此其所以为公也今公往河南矣河南当天下之中帝子王孙十倍诸藩车马辐辏且相望于道而职方贡赋亦不下数十余万第俗浮靡然鲜积聚一年丰可以富人一年歉可以贫人葢至观于癸巳之灾至煮胔炊骨而无恻容真可令人涕零也况迩者圣天子会两宫立破盈庭之议遣司徒郎挟缇骑使者搜矿利于嵩洛之墟余恐利之所在人必争之倘东来齐鲁西来川陕南来郧襄北来晋阳四方云集利有几何聚之则枵腹散之则异志所不贻中原忧者仗祖宗宠灵耳以公不自知之心行将持一谦以屈羣策执一实以御百虚亡论职主计计当裕即所为慑奸雄而消睥睨者海内谁不壮公哉愿公自爱圣天子衡监司材品必推公为治平第一更当大拜公矣 

　　○贺郡司理历峯王先生暨尊人云岩翁荣膺封典序 

　　夫人涉世孰不乐于用亦孰不甚乐于用之用孰不怼于不用亦孰不无怼于不用之用葢丈夫生而悬弧岂曰无志四方即非自底不类谁肯与草木等则始滞衡门终沐显誉而亦俦伍于纡金絁紫此所谓不用之用也丈夫折人之圭担人之爵岂不欲显其材品以媚县官县官亦岂不欲显其名号以谢天下第下之人投箧上之人投抒往往而是则见知当路而亦得受令闻于当宁此所谓用之用也顾其所重则又有在彼不在此者葢名实之辨哉辟之琢玉于山范金于垆其贵为执珪为佩铣每日一试之以御百官而临九列至于祀两郊而禋七世则鸣球敦彝亦未始不试以卒岁葢用者用不用者亦用惟是麟趾褭鼌虹光之为火^火^耳倘赤仄碔砆杂然并陈即置之明堂清庙亦恶足为天下重也余曾执是以衡人物每从学士大夫慕说孝庙时吏不修刻核操切吾民民亦不熟吏为博名高故通都僻壤多躬行长者无所缤纷以自溺其质乃今则何寥寥也未几而得王历峯先生时时为余道其父云岩翁固生长孝庙者大都称是矣翁业儒不就去而拮据家政诸昆六人敕各事事而诸所私藏尽出之以助什一息不十年家当素封翁不言劳均以诸叔季即食指数十百怡怡然无几微间自是而兄兄弟弟子子侄侄衿带充闾揖让且彬彬焉以故党里向往公旦改称而月贵其评凡有不平之鸣葢不愿质之所司惟愿质之翁者翁之名不出阛阓外而淳行默报不在翁而在先生先生之为理官也佐郡郡治摄邑邑治正所谓不刻核操切吾民者余间和诸父老后先有论著不具述第理官步趋绣斧每每借天宪以风行宇内视诸生恒自贵倨而诸生亦神明慑之无敢近乃先生师帅其身子弟其少年政暇为少年谭说经义时务令车辙所临诸生依依然不忍一日舍去则自朿发来于今始见耳有是父有是子即太宰未上计天子未用考功令郎先生文林赠翁如先生官而凤栖鳄徙之间闻翁隐德见先生世德谁不推为万石君家况今主上明圣每每重一字褒予以磨厉人羣独翁及先生一曰敦伦尚义率礼蹈和一曰缘经饰治本恕求情天语琳琅为人间百世耀者岂直惟君知臣天子自有神鉴夫亦即名即实宜其尔也如不求所重而惟以丝纶光宠重王氏则楚之先汉阴丈人甘凿沼抱瓮而莱子戏彩仅仅以筋骨悦亲亦何曾并蒙人主尊显而声施永永无穷者何耶立身扬名以显父母有味哉孔夫子其言之也顷台省得罪寥寥辰星太宰虚怀以待先生者几一年所倘天子霈然发德音下明诏召先生入司耳目则朝廷大用者正骎骎起先生之所以用者当令天下父荣子贵者必若翁及先生然后可毋徒使千万世而后谓国家巨典采名不采实也 

　　○赠郡太守瞻鲁胡公入觐考绩序 

　　在昔有虞氏辑五瑞以朝诸侯而考绩昉焉其当时之所责备者曰食哉惟时曰柔远能迩而终之以惇德允元重教化也后世罢侯置守而汉且因之明兴仿汉法酌疏密而经制大备大都三年一朝亦三年一考葢朝以尊主为义而庆让惟命考以核实为义而黜陟惟命亦犹行古之道也惟是朝不与考会者则万里驰驱徒供舆人一饱即征逐长安市亦终不得稍展帝容也考不与朝会者则四目四聦秪寄之御史大夫御史即有治行循卓亦安从躬为执牍而上之宸衮也况乎法令滋烦私听易起偏辞不足继以里言前是守潮州者间或坐此今瞻鲁胡公正所谓朝与考两相会者也车驾既饰攀卧有期诸文学某等沐公教有日矣相率造余言二千石专制一方诸凡吏治民瘼水旱盗贼刑名钱谷皆得以只手持衡独计某等校官耳请在校言校故事季有校艺只及两庠年来即两庠亦未有校者公甫下车即尽所部诸生而甄别赉予之所以鼓舞于士类者特至也郡庠建自胜国而殿宇圮甚至无以妥神圣而将灌鬯尚安望其翊我人文也诸生屡议欲新竟无有图经费躬劳瘁更数百年成规为士类乞灵于山川者公至采诸生议议上报可搜帑得千金焉庀材于闽鸠工于粤区画大详而弘壮倍之葢不世之伐也诸如养贤堂尊经阁文昌阁营建又其经纶绪余耳以此度治挈行即汉所传文成都黄颖川何以加焉余惟二千石即虞所称羣后而诸君所悉数于崇学校以章教化者诚足以当公而实未足以尽公也人亦有言移风易俗非俗吏能为潮有韩公昌黎世以太山北斗宗之亦何必远慕于成都颖川观其请置乡校一牒兢兢然惟以德礼为先而所取进士至命南面为士者师亦不过沉雅专静排异端而宗孔氏而己繇斯以谭善教之道躬行为上粉饰次之潮世守文献故称邹鲁今之以儒术进者岂不斌斌要以行取苟合学取速化视昔之逡巡退让则少逊矣每学使者至聚族而试其能无虑万人间有闾巷少年非以竿牍借资亦以窦隙贾巧一被章甫逢掖则扬扬以明得意或接足衙幕或摩肩市肆或亵及有司或侮及前辈有此一二似不免为千伯之累公每叹曰始进以正犹以不正继之厩马始驹弛其御橜及齿壮有窃辔而奔耳安能闲舆卫致千里哉故使马之泛驾不逊者驭马者之过也使士之凌节不逊者造士者之责也是故履任以来其持论也宁迟毋捷其范身也宁方毋员其临民也宁宽毋察其驭下也宁严毋缓其理纷也宁静毋躁取予不滓不矜其廉囹圄无冤不伐其明凡此皆躬行以率为学校树一赤帜耳蜾蠃螟虫雨品非类而肖公以师帅临之其不速肖者非夫也公行矣朝与考毕有如天官氏评公治行为天下第一我皇上召赐清问行公所欲言则汉之赐爵关内赐黄金百斤者又越在下风矣诸文学曰某等语其末先生语其本请以是而内公行李 

　　○赠郡太守赡鲁胡公入觐奏最序 

　　今上二十有八年秋九月潮州守臣胡公正满三载考守臣满三载考御史大夫御史例当为十万户乞留即十万户甫被括税功令亦谋叩阍留守臣以加惠海滨元元会天下诸司当明年元日受计又不敢以干典章而蹈不臣乃涓是月有六日公始驾朝车于时倾国而出凤城祖道如枳各以次待公前茅诸缙绅父老扶杖扬言谓天佑我潮潮每得人吉州先是郭万安郭泰和相去虽数十年其所为系思畏垒者恍如一辙今公非吉州产乎循良卓异于乡有光至考与觐值又二公不可得者第圣天子恭默转穴犮度诸司云集或不得一覩天颜独计平秀海酋耳献俘之日且登五凤楼受捷称贺今播逆跳梁久矣师勤三省金费百万旦仗宠灵业已就缚则帝居虽邃喜可知已有如御东朝召二千石贤必首潮州潮州去京师万里尔兴除几何教养几何其最何在公即谦让未遑恶能默默无言乃祖道有众各以其党拥父老前更仆而悉数之公甫下车就庙而盟诸神所不持廉秉公自底于邪者咎在余质明就黄堂而盟诸佐若令所不正已率属同底于道者咎亦在余载饬郡吏务法行自近无轻犯三尺以为守戮已复召诸服役跽庭下尔曹负郡如嵎历年所躭躭虎视安知其不为狐乃摘其舞文者监门者胥徒者若而人斥逐以去乃餙黉宫首内诸生请举数百年旷典而轮奂一新乃稽奇羡帑积汰兵银二万两即上所部以助军需乃解结纳里中少年僭为名号以衡有司公钩置之法而闾阎以安有匹夫匹妇不胜一朝之忿每自罹于死者以甘心于生者即反坐之无难色城社神奸每以告密为奇货乃穷得其情一一榜诸市而其风始熄摴蒱成俗牢不可破即事在豪门亦未曾以投鼠贷直指行部谳词至六百余条其间情未蔽法者开释至数十余人碣石之汛羽书旁午公所为督舰理饷者不遗余力迨今犹恨于倭已禽而其伐未酬也郡故洞重门彻阍者人得伺意旨行求公钥之肃甚第两造至则犹若家人父子得尽言往吏惟抱牍而已公乡宦蜀宦吴宦汴宦建业交游故广一切谢绝之客即怏怏有若弗闻也者庚子之试公欲罗真才以为民范即簿领纷繁不惮身为品题而挟童子技以贾径窦者公曰始进以苟后将何极乃表阅地以象泽宫令邑长而下分督之其部署一如行间也葢至于厉声不出堂赫虎不及肆厮隶不下邑苞苴不入境竿牍不入门则始终犹一日耳公之最具是自是而积爵赐金非他人必公也乃父老又谓有众之言虽不能尽知公亦不谓不知公若执是而报圣天子清问请以质诸志和子熙春熙春曰不佞自楚役粤侍公有年纵不能尽知公亦安敢雷同于有众之言之为德也乡从诸文学请则曾以崇教化为公诵葢在校言校礼宜如是耳窃想圣天子不问则已问则必欲闻所未闻公稽首顿首言臣无似待罪海滨日见国用匮诎无能借一箸以助宵旰急皇恐皇恐惟是先臣言利无如唐刘晏能即有间架垫陌等榷然犹曰理财以养民为先则本末之间尚未甚溷而且不免于奉天梁州矧今使使何如晏物力又何如唐也铸山煮海潮有浮名而一缗一粒实饷六军乃先后额进不下二万五千有奇无已至毛举其细者以补鏬塞隙所繇殆与剜心医目类矣臣远臣末繇诣阙为十万户请命幸以职事觐耿光愿潮少及宽政则圣天子之造我遐方也大甚父老闻斯言举欣欣然相告曰志和言当否或可一当前席公且至则以志和之言告之公下车曰某不敏敢不拜昌言之赐 

　　○贺郡司农顺庭俞公考绩序 

　　今上二十有七年春潮州司农俞公满三载考令甲司农满三载宜抱牍往考功考也公大得民聚族谋所以借寇公复度有其举之莫敢废之则岂可以公燠庥故而干典制为未几会海防乏当事者辄以公经理海上而三露章留焉民于是乎有天幸矣诸父老乃谋一言以代口碣且以属之不佞不佞椎鲁人何能为公缓颊惟是古者以民誉论官言出父老而信可知也愿更仆为不佞数之父老曰志亦有言潮外负富阜而实则空虚葢自古记之矣公十三治粟十七摄政钱谷所会公弃其赢榷关所及公去其加行部所至公郄其遗两造所折公缓其锾葢断断乎不肯以一毫自凂者不佞曰是公之廉也愿进于是父老曰公躬行循循无甚异谭阔论乃事多擘画神有余闲疆者批而谁其侮之弱者扶而谁其狎之葢至于吏不敢留一牍史不敢拦一檄然后知其驾轻就熟者素也不佞曰是公之能也愿进于是父老曰漳潮接壤声问可通潮人无负奇然多负气讼不胜辄走漳求厚援朝发而夕至焉高者飞函国门卑者亦持刺而号于市公至而关说罕至即至直若罔闻耳良民之所恃以无恐者此也不佞曰是公之公也愿进于是父老又曰守提封千里本自贵倨倅主兵主刑每以威命相胜诸令长亦挟锐进资徒名分相临而已公轻于用长则见谓扬已巧于藏拙则见谓逢人乃不吐刚不茹柔不过喜不溢怒壹禀之和平整肃而僚若属以下并无有惮公张薄公弛者不佞曰是公之谨也廉能公谨是圣天子之所以饬良有司与良有司之所以自饬者率不外是亦何必过事炫赫以博名高哉是可以赠矣乃公又逡廵谢不敢谓某不敏顾一念所为兢兢者以有老父在或可沾一命以归膝下柰一试于江以西而不利再试于广以东而又未利则何敢劳苦父老而重滋媿不佞私惟名实之辨亦难言矣天下有实至而名至亦有实至而名不至此岂其操行罪哉衡人物者豊于采名俭于采实以故奸名之夫每得意于幸途修实之士恒长叹于世路种种而是也士守志大夫守官孝子守身要之皆所以善养耳公不负潮不负国即封公以韦布杖里闬而里闬亦且荣之谓公为善养谓封公为清白吏父也向使公弁髦三尺恣睢元元纵致身依日月之光荣封公三公亦焉能令封公怡然色咲哉公勉矣往不佞曾见天官氏近行事例即推毂在满后如龙大田王邵武诸臣犹得与满前诸臣一体乞恩葢重晚节以风厉为人臣为人子者厚甚公勉矣始终自持名实自孚即天壤可流千载且垂光也况主上神圣明见万里未有不大拜公以及封公矣 

　　○贺观察任公三载考绩序 

　　高皇帝功令每方伯分部有臬大夫持三尺从事如治有不及则观察出而填临之假以玺书符帜得便宜讣吏弊而饬兵防葢其重也惠潮为岭以东去京师万里先是不戒民无宁宇者一十余年至勤吴楚闽粤之兵而后敉定则今谭之有色变耳岁在丙申宪臣告匮维时东封局变岛酋犹有雄心焉圣天子谓盈盈一水片帆可航殷鉴不远政在得人乃天官氏度其可以察岭东而纾东顾者宜无如古皖任公遂以任公自处州往公至励精四境大治比及今日则公奏最之期矣郡太守胡公率二三郡倅及诸邑长吏而征言于熙春谓熙春习公为最知公也顾惟不习则言近遗惟习则言近昵愿诸君各以职事隶公者悉数而告熙春熙春将一一诠次之诸邑长吏曰邑山海不同大较风气相若公至必行部每行亦不以故事行也宽徭役严约保而其究惟责以洁已爱民以故某等奉要朿惟谨筐篚不敢至其境笾豆不敢入其门而三年来无有挂吏议者私以谓表正景从为率属之最摄司理者曰郡哗于讼且轻所生荡富人产公与民约所不洗濯自罹于法以所罪罪之第殊死以下或可矜者可疑者不厌三四平反必得其生而后已私以谓民自不冤为明允之最司捕者曰潮故多盗岂曰性然倡优诲盗摴蒱亦诲盗俗浸淫而不自觉也公三令五申以示无犯不尔则缙绅子姓亦且绳之自是奸宄屏迹潮不得称憝国矣私以谓盗息民阜为保厘之最司赋者曰往五谷不赋而潮独赋非法也近蠲之而民有起色矣乃射利之徒复借括税故谋复并穷乡僻市亦且滥及公百词而百寝之此非真权其利害重轻则何肯损数千金以益吾民也私以谓非艺无征为抚绥之最司戎者曰某职防海曾稽往牒见碣石之役倭奴擒斩者三十有余南澚之役擒斩者一十有余皆公发纵指示以有此捷则海上么么又安得不闻风远遁去也私以谓海不扬波为边防之最郡太守曰太守者奉监司而致之佐令佐令言即太守言矣无已则起敝维风乎潮煮海铸山盐铁甲于十州民名富厚而实则空虚士事豪奢而业则呰窳也公民有约以还淳士有会以振弛大都以身先之毋论建文庙以妥圣灵改数百年大观即养贤堂尊经合凤凰台不靳赎锾以培风气不及则公不世之伐也私以谓挽回颓败为移风易俗之最辞既具熙春敢拜手稽首扬言曰诸君之所言公之最也至其所以最者则诸君犹未及耳闻公之事封翁也菽水必亲跬步不离当其在水部之董陵工也手足胼胝业已垂成迟之岁月则加恩可坐致耳公望重白云不难弃一官以就养此其行何卓卓也戊戌之师喜功者以俘获人四十有众指为盗以愉当事当事悞欲并前以闻则增秩赐金亦可坐致耳公从容解之不得至以去就争之得不死此其行又何卓卓也葢仁人孝子用心自别此岂可与急功名者道况公神闲气王又非寻常品格观其汛拓林下楼舩也九上九下于雄风巨涛而色不动即簿领旁午而登高作赋樽酒论文洵亦无惰容焉则非任重致远之器不能耳繇斯以谭公之勋业在疆场绪余在胶序心力在筹划本原在胷臆即所称张仲孝友文武吉甫何多让焉是熙春之所习于公者如此若夫奏最而注上考入跻公卿出秉节钺则天官氏上之圣天子自有特眷也熙春逐吏何敢知哉诸君佥以为然遂诠次而为之序 

　　○贺郡相潘公荣荐序 

　　潮为古瀛州地宋以前弗置贰胜国杂以彝即贰弗贰也明兴置贰与郡守并知郡事秩大夫称贵倨哉顾高皇帝令甲有郡治则有万户侯卫之潮天涯去神京万里岛彝距海疾若迅雷故有卫一而隶卫之千夫长若居中若前后若左右若外御有十傥不长虑却顾藉文臣弹压之安所夺武弁之耳目而肝胆我故以其责责贰贰曰清戎示专职也当其时挂尺籍者万一千而羡挂屯籍者万二千而羡即戌即兵无主客名即耕即饷无供亿名其事权一而民不受罢所从来远矣嘉靖戊午倭暴登岸虔刘蹂躏千里无一日之安者十年于是更为置防海之贰顾政分则其道不谋位埒则其嫌易起一物而两持其柄者十有四年于是更为并清戎之贰为防海之贰自清戎防海合则副将而下所不得径行者移贰兵使者所不能自决者移贰是贰之权与郡守等也岁辛丑潮之贰匮而苍梧潘公至自成均贰潮越明年秋直指李公报命辄露章公为十郡最公何以当直指公耶碣石之役所谓迅雷不及掩耳者也当事者求多于拓林门户至褫守者而无难色公惩殷鉴以约法与吏士矢谓彛来不知无一镞相向即知之恐亦难以空拳应此岂吏士罪哉日夜务起其敝而爱啬其力稍间则以其赢搜卒缮甲治舰谨堞完葢又多简良家子材官之强有力者智有谋虑者当一臂用已复多市牛酒劳劳好谓无忘圣天子大恩以故今春大祲斗米逾百钱者三阅月公会榷桥榷其所当征捐其所不当征节其菽粟以食郡人宣其余菽粟以食乡人总之通商惠民实劳我心父老相传岁饥而民不盗则数十年仅见耳书曰惟事事乃其有备有备无患公实有焉惟是我潮蕞尔不当江南一邑乃水若陆五千有奇而民兵不与焉饷六万有奇而贵人之三万不与焉以潮人之灾旱频仍天地高远既不得披血扣阍请度支金钱活我又不得就五岭外议蠲议贷恤我而又欲内以奉兵外以奉贵人髓枯脉竭非毙则乱恐非社稷之福也昔龚黄二三君子不过书生耳颖川渤海之治抑何章明较着也公今兵戎惟所操舍郡事又待公持衡则传所称一切破文法得便宜从事者惟公所称朝施而夕径得下者亦惟公公每晤谭曰四郊多垒谁能去兵栉风沐雨谁能损饷督责每下谁能减内供额独计国家数百年养戌岂终令其无些毫死力生灵忍饥饿养土客兵岂终令其老弱靡县官费诚修近例以十三练戌十七练兵俾世伍岁募合为昆季庶一戌用便汰一兵一兵汰便省一饷而又留不尽榷之财存须臾之命销愁叹之声葢急则治标亦须捄得一半耳公勉乎哉韩山一片石当与昌黎争不朽也诸邑大夫曰直指知公往先生知公来敢裂帛而书之以为公赠 

　　○赠郡丞箴盘潘公入觐序 

　　高皇帝疆理■〈宀禹〉内列郡置守若贰中州内地守专制一方贰参庶务服官报政贰似轻于守矣其在濒海诸郡承熙日久武卫益偷岛彝犯海上不无蹂躏我竟内嘉隆之际浙直闽粤绎骚为甚议者始申饬海防爰重其寄于贰贰得人则郡安贰不得人则郡不安是贰之系与守等也顾日阅御史大夫御史所论荐封事大都论守贤者什五论贰贤者什三论中州贰贤者什三论濒海贰贤者什不一二此亡论海防难即文学谭兵尤难彼舍干执钥越樽俎而治庖人则褊狭之为乌所语通才士哉辛丑秋苍梧潘公以内馆出贰潮潮正所谓濒海郡也其民愿朴笃于行而易为治则自古记之第被兵之后民风窳矣窳则难驯稍弁三尺当事者往往彝鄙其民既不能乐与更始不则怡情簠簋上示墨而希民不悖或鸷击武健以敢行之吏自豪此与扞弓召鸟梲狎犬何异公以名家子下车卧顾之衾行察之影朝而布之堂皇夕而宣之闾阎葢斤斤乎以纯白自矢诸所为搜卒治舰平课恤商治状不期月为御史李公露章业有论著不具论即潮故饶谷瓯骆实外府焉年来洊饥则为之啬其赢以食民又为之实其既以食兵也往郡有所程督或逮捕遣一胥则挟数胥往甚且奴隶左右史与长吏抗公第以檄为胥邑之庭无胥之迹矣讼多根株而侍者又壅蔽为姧公锐意昭雪大事斧断小事理解而凤台东堤不难捐禄搜锾助之若蒱摴若告密若树党又不难以柱后惠文法弹治之最所难者朝征近税贵人之私人爪布津梁公谓此桃虫耳不可不制而亦不难于制置椟于五土之室示与神知凡一折一阅董自所司私人惟取具成数而已六月之师岛彝来自海上迟之则亡命为导必言共内疆戊午之殷鉴不远也公单骑抵汛立饬戈船下濑席卷而虔刘焉葢旴衡溟渤之区决胜大荒之表壮哉是公在郡治则郡治重在海上则海上重其不可一日无公也如此维岁甲辰上日为诸司肆觐之期故事肆觐则守抱牍以随监司弗及贰又贰属备兵责在疆圉又弗及海防之贰顾潮之守匮已三年矣公请当事受职则居长入竟则居先愿以身行诸父老不能尼公又不能不眷眷于公乃毛君某傅君某实为乡祭酒总之二百岁而近携手而丐言于余葢言出黄耇信足征已敢无一辞侑公前矛昔有虞辑瑞以朝诸侯厥有敷奏汉列郡上计亦每每庭诘之今圣天子恭修玄默宸居转穴犮万一召公左个问贰治潮潮故多盗今何以外宁而内无忧余度公顿首谢谓潮先臣韩愈在元和间亦耽耽文士至其以行军司马入汴淮西之捷实多筹划臣么么臣不敢远引第臣以呫哔儒臣■〈彳畏〉从军旅幸歼小丑不令耳视者咤书生无用则明威远鬯海波不扬非臣所敢知惟兹新榷属在疮痍民命不堪国本之谓何愿圣明悯天涯重负旦夕改之斯言也不审有当于先资否公曰唯唯敢内之行李以备顾问 

　　○贺司理瀛曙姚公治最序 

　　部使者行部例得谴举监司以下所司第今上功令即所司异等非更岁不以闻葢必俟其日至而后质成于民耳岁壬寅春潮匮守已二年所簿领山积民实云霓望也乃瀛曙姚公以司理至至之日父老惊相谓公少年去诸生未远或迂远而畧于世即不然亦难事耳甫下车两台交檄摄郡事公逡巡谢弗得始约法与民更始令既具所为率职属严胥史杜竿牍清谳讼者焕然一新时督学骤至誉髦聚族而待程其能者以数万计公壹是以衡文自命而径窦借资将焉用之士服之如神明然又时值极祲枵腹而待哺者以数十万计公太上议赈贷其次议劝借又其次议转运而民赖以更生者即天涯海陬有起色也东堤之役屡培屡溃其三邑五都之待以无鱼鳖者又以数百万计公力为主盟搜帑得千金而不损民间一钱则所谓百世之德耳潮故有榷然非榷之自贵人自贵人之私人至潮竭膏四万余矣以灾罢而当重负公戚然以争必掣其私人而后已贵人即颔之如无所抵隙□往潮檏茂上非有危法裁之下亦不知有上之危法近豪举为政尽出其智力以角或虔刘摽掠狎侮欺诒葢靡不至甚且戾积而身狥之公不得其所以生则死之不竟其所以死则生之于爰书无倚着也潮人幸公之来又恨公之晚而部使者李公果以治行露章为十郡良司理第一仍檄所司以非常之礼礼之葢犹不俟更岁而后闻者也夫讵非异数也欤哉郡若邑文学某某等躬逢盛事谓于明刑弼教有光相率丐余言为礼币先余惟乡在楚闽食县官食者七十余月刑政之间得伸者什七不得伸者什三夙夜思幼而读书一旦一行作吏当涂之所责于我者一切与所学不合戄然求所以适世之故而不可得比见一二司理拆自一人裁自一意一朝遇合片言而脱人桎梏援人清波扬眉吐气于部使者之前而部使之摘大奸察大墨每自司理袖中草如取诸寄则郡守恐其害已则伺之监司恐其翫已则尝之患在过与部使者昵扬扬明得意也公虚怀下士晤无别谭惟问民所疾苦时而校艺时而捄荒时而治渠时而恤津时而解冤释滞且数上书解郡章若将凂已此当于古循良求之所繇殆与叔世异矣公尊甫积行积学困诸生未第日迎养于潮勿论父老弗得北面即宇内隶人亦不敢一瞻颜色然私闻得公多平反状即多进匕箸公葢有所受之也第公浙人浙之先臣以司理起家者莫如赵清献而其以司理起家重浙者尤在于旦昼所为可对天知公盍媲美焉庶公以清献重潮亦以公重余不佞不亦有光宠哉 

　　○贺来虞汪公得民获上序 

　　在粤以东五岭以揭岭着自汉拜史定为安道侯而揭所从来远矣嗣后广南夫子举元佑第一人而叔云郭先生又载紫阳之学以归礼教大行褒然为海滨邹鲁明兴领解额登甲第者代翩翩起而正嘉时为特盛焉数年以来士嚣嚣道古十常八九而或以豪举为高或以结纳为能者亦未必无也齐民尤而效之人自为令家自为政其财不用之于输将祗用之于蒱摴其力不用之于耕凿祗用之于树党其胥史不用之于供事祗用之于吮膏其牙侩不用之于公赋祗用之于自润甚至轻生之谓何又因以为利俾驯懦重足道路以目癯然丧其乐生之心则父老未见且未闻耳父老私以为弦敝不改焉期可鼓化敝不更焉期善治傥继此而吏者或疏阔科条循俗小办恒举精神于逢迎间其自卑过人臣礼则何以易耳目而整齐我又私以为徼天宠灵惠我制科复恐少年文人高旷少实好怪奇而不更事天下所必无而不可信者彼以为必有彼其所自得以为断然必可行者至不可施之于举步即不然聪明自贾又铢计而寸衡之则又何以置心腹而淳庞我乃来虞汪公不然也公年冣少以文章高天下下车自矢谓移风易俗岂俗吏能为我世受尚书而尚书一书大至于山川贡赋博至于礼乐教化粗至于水火土谷细至于草木鸟兽而其间二语曰惇大成裕明作有功固世人尊为蓍蔡资为菽帛措之可以君可以相可以守可以令者也令于民冣亲亦冣易玩揭南若北襟带两河沃野百里户口可数十余万令以一人寄皇堂耳堂以上其蠹数人堂以下其蠹数十人堂以外其蠹数百人诸如蒱摴树党吮膏自润轻生辈吾亟除之吾不敢以病吾民惟是青衿跃冶虽匪一朝顾表正景直惟上所操耳则先之以倡导闾阎之羡虽间食外藩而年来无年又岂忍忍饥以饱邻人也则次之以节缩十年负版实百年根宗即不可伪增为博生聚又焉可置伏匿不问以累畸穷为则次之以搜剔置榷内供非不雷厉风行第榕城有几竭泽数千名为额者不以损贵人名为非额者不以媚贵人则又次之以调停自是君子有恃无恐爱若春风小人手摇股栗畏若严霜邻邑大狱之千人成疑数年不决者咸愿造质成依依然归之如流水矣是岂可以易易言哉公未尝觚棱是削曰庶几以德柔之日夜求所以中民之欲亦岂尝尽鼓英锐高峻城府以赫赫炫威觊当路为知已然直指李君报命时甫数月所以褒予之者特至葢诚心直道有以得民获上也如此夫诚则勿欺直则能犯惇大明作皆是物也今帝居转穴犮而海内之高贤大良未曾不寤寐思求一旦下弓旌召入台郎给舍以翼我熙明即书所称盐梅舟楫余固知公饶为之矣 

　　城南书庄草卷之一 

　　●城南书庄草卷之二 

　　海阳林熙春志和甫着 

　　序 

　　◆序 

　　贺鼎隅何公就惠州观察岭东序 
　　送饶平令锺泰宇擢判黄州序 
　　送龙阳吴父母擢守河池州序 
　　送邑侯龙阳吴公擢守河池州序 
　　贺程乡父母修白叶公考绩序 
　　送潮阳贰令新所史君归南昌序 
　　赠海阳令三竺刘公入觐序 
　　贺泰宇黄公三载考绩序 
　　贺观察存敬朱公粤西平寇加恩序 
　　赠东璧游父母兼摄潮阳报政还惠序 
　　送邢太公淳源翁拜封锦旋序 
　　参戎张将军少毓平海序 

　　○贺鼎隅何公就惠州观察岭东序 

　　当余对公交车则与巴蜀何公同籍选人同领剧邑又先后给事事今上也自公用直道废为外僚余每寓直得读公谏草大都定国是厘吏弊有前辈谏臣风比召入比部则朝夕相切劘得慷慨论天下事矣已余得罪逐田间而公亦寻以二千石守惠州为三百六十峰主人顾惠与潮均岭以东属郡公每有事潮又每过衡门相劳苦则所为切劘论天下事者视燕又不啻过之会岁壬寅镇潮治兵使者阙三台御史中丞御史交露章借镇惠治兵使者观察朱公参知吾潮而是时何公正以课最为天下治平第一三台念惠治地阻山环海封内无错物之入号称瘠土嘉隆间羣不逞弥漫其中至勤三藩师而后敉定即已庚以来岛竖相继窥我碣石属岁屡侵守请赈请贷独以半菽与民共旦夕之命而又缮舰理糗多布尔目刺得向导状臾当事伸三尺谁何之故将卒虽久不张弓控弦然往往多敌忾岛竖之不敢蹂内地为父老忧赖绸缪早耳其它养士在樽俎之间苞苴绝千里之外大事斧断小事刄解守更饶为之兹若听其易地迁以去即卢扁操药石令其越人瘠秦人肥如吾民何且天子穴犮居威福惟所操握日天官氏所上监司得称上意者几何万一推不得允允或迟以岁月一旦岛坚复有雄心霄凌余皇而晨虔刘于竟上畴为拆冲哉度无如以守观察镇惠仍兼参议拊循便疏上下天官氏天官氏覆如议得诏报可葢异数也闻命之日亡论罗浮之高蟠插天其中有异人扶杖以观德化即凤栖鳄徙之山川草木若有熟于何公之貌而色飞者一日郡丞潘君别驾魏君司理姚君偕诸邑长造余庐欲余一言为礼币先得无以余辱公后习公事耶余即习公事何所加何公即余蚤莫思一二有所献何公且笑以更饶为之虽然亦犹有所请也词探百家力追两汉蜀人无如苏文忠而寄迹一时师表百世蜀人之在惠者亦无如苏文忠彝考当日新法之行文忠已力言不可而免役差役至与温公凿枘它可知已方今矿税掊击更伯倍新法差役其所坐惠榷金逾万三千有奇更伯倍熙宁元佑顾公亦蜀人也始条悉于人情土俗以一帋从事既不惮跋涉直从五羊以去就争可否总之得减额将半而矿亦与民休息与它郡异葢公所覩惠士民而不覩贵人所覩天子之职与德意而不覩天子之幸用以故诚心直道得伸于什九仅不得伸于什一而亦有辞于天下后世惠之所徼于公者厚矣潮故兄弟国而今则乳哺而卵翼也者一郡三万六合无两公诚嘉惠潮与惠等一意与朱公为潮引手计主上明圣视万里外即阶前将发德音一洗而更之则合惠与潮父老将举手加额且捋公须曰公实文忠后身幸神明不衰为上大用愿公积爵关内侯永永生造我也诸君闻余言邑大夫为之赋鸿鴈曰诸不谷赖公长抚天涯当无烦东顾畏郡大夫为之赋羔羊曰敢不精白一心以奉公甸宣余亦为之赋彤弓赋甘棠曰有功者赏载在王章海邦食明贶其何敢翦之伐之歌毕遂次其言以为公赠 

　　○送饶平令锺泰宇擢判黄州序 

　　饶平为潮左臂先是地隶海阳延袤可二百里许界闽之汀漳而尽成化间以鞭虽长不及马腹始开邑于弦歌都治焉开邑以来家诗书而户礼乐人文与三阳等顾其俗善逋即惟正之供必县官临编户而后输将且二三豪举主盟权量以衡素封又每每持所司短葢嘉靖之季张氏僭号范宝设官寇掠三藩至遣重臣勤十万之师敉定则今谭之秪咋舌痛心耳以故吏来兹土历数十年鲜有得善徙者岁戊戌苍梧锺公以高第代匮即下令与民更始令南面称君傥乡自为政以烦我催科乡自有狐以警我鸡犬则安用我令为民旋易心而焕然改色矣每有事郡城每造衡门问民所疾苦余谓饶虽难治未有不可以德感也惟是久弛之后宇内若外积牍以千计积蠹以百计积猾以数十计公虽不贾异任奇尽鼓其耳目智巧以发摘钩挡中人阴私然次第搔剔厘革殆尽己属岁之厉千里半菽依山濒海八口且日夜有桴鼓惧公不难衽席汤沐之所为议赈发议平籴议劝借者不遗余力葢公之精神十七植苗十三锄莠傥一夫不获决不肯狥居间以枉我典刑曾谓余曰蒱摴不去则盗源不清什伍不严则盗流不塞耗羡不除则国赋不完三尺不行则竟内不治知言哉居六年诸邑以旧负格多不得最而得最者惟公诸邑以劳苦着多不得优异而御史台优异比二千石者亦惟公是宜主爵者待之以台郎给舍而仅仅以判黄州也其故葢难言矣是岂帝居转默无事言责为抑倅行守之令而致之民其实际与台郎给舍埒耶一时郡若邑博士某君某君某君惜公之行戒诸生某征余言以壮公之行公逡巡谢复过余而问曰某乡者难饶赖先生以德感教幸得易地去然饶之难难在一隅黄则地连云梦城倚大江北接光蔡东峙潜皖山川相缪葢淮楚之交也昔称士朴而不陋民寡求而不争而今有是乎昔称官闲无一事使君家似野人居而今有是乎诸生树旗鼓以雄长海内而缙绅先生登著作之坛建社稷之业者指何可胜屈第俗任侠负气讼稍有声而赍玺书乘传水问车而陆舟守以下未可晏然卧也倅当太守后事事则炫长无所事事则溺职果何施而可余不敏第士君子策名封疆之臣太上定志其次守官志一定则求为可知不患无不知也余向吏楚亦颇习楚宋苏文忠公以团练使使黄当其时张公文潜亦以判黄游文忠公门得称知已自是即守即奉常为宋名臣彝考文潜持论不过曰却纷华而不陈与澹泊而为徒故能涉至变而不濡更万刼而常存而已今彭使君余故人也得时行道其遇合更倍文忠公从使君鴈行其遇合亦岂后文潜公政暇不妨登竹楼作赋纵赤壁观风汲君子泉希孟访读书堂吊韩入则与使君定志千古期无负朝廷至意则积爵赐金可企足竢之黄州岂非关内侯地哉公曰唯唯敬闻命矣 

　　○送龙阳吴父母擢守河池州序 

　　余读汉诏令所为责成良二千石者无过政平讼理庶民无叹息愁恨之声即黄次翁宣布上意秪宽和为名龚少卿罢捕贼吏非徒胜之将安之也而密令卓茂襄城令刘方亦第举贤亲民安静悃愊寻常事至烦人主艳慕津津无容口且不吝封侯之赏以风厉海内甚矣汉之穴犮于吏也比入仕籍见纯白为政文章饰治者固旦暮遇之间有宁为日计慨瑟之不调急取而更张者勿论迂阔圣化卤莽民瘼局蹐手板其自卑过人臣礼即托问疾苦投纶错饵可以得阳鱎不可以得鲂也不则谭笑戈矛又不则词说仁义而察渊竭泽往往可以窃神明而袭召杜者殊与汉异葢在上若下见其一切治办必有所大快于前而岂知其有所不大快于后哉即如人求长生一旦气窒逆不顺轨遽厌和缓而求金石瞑眩刲炙排荡以去目前之疾疾去而所存几何故世儒镜于为之为而不镜于不为之为也余曾执汉吏以衡今吏则庶几得海阳吴公矣海阳古岩邑号称易治而吴公以霍山夙望尤不难于治下车之初会岁多厉鹑结鹰扬之夫日肩摩就哺而内供繁重急催科如捕亡公循循应之一若不欲有为第俗故轻生每舍已生以戕人生至国门之内聚族掠人淫人没人无惮色所司次且不肯行秪假之践更黠老人之手邑百姓无不若相与避戮而胥史又因以为利即十金易字百金易辞所甘心焉虽数年之后不无解网之时而其产已荡然矣公絜为令此风遂息喁喁然复见先民之旧东堤之役为道旁之议久矣先是曰财曰力荒度民间比财力竭而溃随之公持议直指李公大兴未举而困吾民即举而以困民应皆非计也况堤障三邑而劳擅一乡年歉无半菽食令民弃父母之养日从事胼胝而不得升斗之羡岂所称佚道使也公因财于帑而履亩不与焉因力于受田者而授田者强半焉总之为金一千有奇为工一万有奇为矶二十有奇为堤防一十里有奇则百世之伐也郡大夫以上公朝夕朝之而不见谓罢昼日接编户不遑暇食而神常闲未尝饰厨舍过逢迎役民以取誉常漏下拆狱得情皆片言定缙绅逢掖旅进旅退即政事旁午必竟辞而后已其它美绩懿行业从诸邑大夫之请别有论著大都公正所谓不为之为而无意于为之为者也壬寅冬擢守河池当行以士民合辞留清负版弗得行今行矣父老必欲余一言以当丰碑余惟君子之从政甚无难于乐成而实难于虑始公在邑仅一期耳当灾厉疆场之余轻徭薄赋与民休息知时务之急诒以衽席敦以仁厚俾竟内饮醇归德恃以不偷则君子之政哉向使民未见信如孔子之圣初政焉而不免于毁公孙氏之贤初政焉而不免于毁而遽迁以去即入而台谏部署秪鞅鞅耳何以称政平讼理无叹息愁恨之声也今河池荒远词狱五不当海阳之一赋税职贡十不当海阳之一传虽志其性轻悍俗横戾第冯当世三魁多士自宋已笃生是邦则国家教化酝酿且二百余年淳庞近古当埒中州公又秩比二千石更饶以不为为之愿公自爱为颖川渤海无令专以襄城与密擅海阳也是为序 

　　○送邑侯龙阳吴公擢守河池州序 

　　往太宰当考课吏而霍山令丰城吴公以治行为天下第一随奉玺书褒二尊人海内荣之逾五载以予宁归复从太宰选人亡害代下邑海阳匮夫海阳去神京万里无江北驿骚地不滨漕民生且老不闻橇□畚闸劳苦第属岁之厉农千里半菽并口而食不给海汛声闻白羽旁午不免戒子弟操芟父兄糗糒而贵人之数千余榷负版之百十年根本尤朝若夕程督公一切治办其治行与五载一居无何而河池守之命下矣人皆谓公才宜台郎给舍当事者霍山重海阳等重独不台郎给舍而河池为且河池控扼蛮彝为广右要害其危峰迭嶂峙列如戟葢自古记之顾封域西偏在唐宋时往往目为荒远其山川之奇丽则辱之为险恶风日之骀荡则辱之为林日凄物候之稍殊民俗之稍爽则辱之为瘴疠为魑魅魍魉即黄庭坚氏岂不亦高人达士至曰又将十六口去作宜州梦似若有磊落不平之思羁旅无聊之状他可知已乃潮中邑长及文学摄邑长诸君惜公之行而必欲余一言以壮公之行余惟赠人以言非自齐民歌谣则下吏之从臾所司诸君比邻而南面称君又比肩而事二千石情昆季而谊则朋友于礼以规不以颂者也夫复何言久之余知其槩矣潮始三阳既拆为四再拆为七三拆为十其间土地有错而赋者人民有错而庸者誉髦有错而肄胶序者倘十邑令长外逡巡而内龃龉口兰臭而背芒刺则迹且不孚和衷之谓何是岂圣天子所与共天下大惠元元意也公操心积虑自谓附郡而治幸称领袖而诸君实挟连城之璧控上乘之驾者其簿书期会步趋唯诺之间吾示迟则见谓护短吾示速则见谓炫长吾用默则见谓藏拙吾用语则见谓章巧吾徐行则见谓穴犮情吾疾行则见谓躁进葢愿与诸君肃肃雍雍尽归中节真有若善我善若民我民之风以故直指报命露章荐者若而人其余格不及期优异旌予者甚都夫讵非同寅之极轨太和之景象也与哉今圣天子威震殊俗即六合以内六合以外椎编魋结之国亦臣所不臣矧河池为赵阅道过化之邦渐濡仁义且二百余年虽一二世长其官称羁縻者当彬彬无疑公行矣持其治海阳之竿不及门贾不及市鞭朴不及践更恶声不及奴隶肆无伪直津无溺人者以与民更始又持其和衷之说以与寮若属更始则霜雪雨露布满河池又何远逊台郎给舍以片言事人主已也公行矣昔公家吴公曾以治行为汉第一迄今循良芳躅照耀千古第当时只曰吴公吴公不闻吴公为何名岂吴公敦本实不名抑当时无知己为昭揭耶公今有诸君推翊而余亦执简附青云声施公之名更不朽吴公矣 

　　○贺程乡父母修白叶公考绩序 

　　潮州越五岭外去神京万里属邑程乡为古梅州地山川耸秀沃野百里葢屹然潮上游也高皇帝建国分千百夫长守御之意念穴犮矣第志称敦尚质实惟知树艺重本以故菽粟蕃殖每蔽韩江而下即在所司亦不以催科告诎则程不可不谓之易治志又称依山负险之民恃其彳广悍勇于战鬪则建炎之变代间有之所从来远矣则程又不可不谓之难治要之或难或易顾其人何如耳己亥令匮三山叶公实奉天子命俨临之既至章逢跄跄懦善廪廪惊相谓君侯以上第提岩邑得无难事已强有力者复偶语谓君侯循循书生直易与耳而公不然也邑世守文献其俗易争公秪正已明听之无所用居间也者民饶于财负郭田即受劵多年所而诘且无已公断自令甲民始息肩湍高水急人有轻生亡论不直即直而富人产已荡然矣公一一以三尺绳之无有戕已生以戕人之生也邑故征求无艺供者什九羡者什一公置椟于庭令编户自输人人得意去所部严簿领而急程期檄者比日至侦者中日至更定者挟日至即最号精敏焉能独神公积虑上请第缓急而为之次邑里无狐假之迹矣日者岁比公聚族而程其能所为竿牍借资或径窦贾勇者悉屏不用士服之如神明然诸如朿湿不及践更赫虎不及市廛恶声不及下吏缛礼不及上交公更饶为之又何足为公道哉三年绩用成而广文师弦陈君率诸生黄某等跋涉衡门必欲得余一言以当口碣余惟考绩之典肇自虞周国家用是以课士士亦用是以自课亦犹行古之道也顾舟不足以容万斛者局于量也马不足以致千里者敝于力也泽不足以垂永永者笃于见也诸生之所言三年耳仕路无常惟遇是应有十年而一值者有数十年而一值者有数百年而一值者县官重负版谓为民天亦王天也公度十年更籍亿姓系命裒多益寡不惮夙夜心计而手衡之俾今日受成传之喜师世无坏也是之谓十年之绩癸未乌合迅不掩耳至阑帑金而无一镞相加此可谓邑有人乎公时饬什伍谨斥堠以无事为有事似迂而徐君爵等果聚党无状亦屏首就禽无为父老忧是之谓数十年之绩国家以来未有以贵人开榷天涯者榷之自今日始公曰抗则慢命狥则无民持议以榷灶为名实人人悦之且谓下邑不毛芦居野耨无间架可税舟车可筭至此或悟主之一端也是之谓数百年之绩三绩备即推之天下而凖也程云乎哉惟是人见公之绩而不见公之心公之心则又不能一日安者公体若不胜衣而勉勉拮据者无遗力言若不出口而问民所疾苦者无余时凡此皆有难心无易心擘画之根非粉饰之文也诸生曰先生论公绩并及于所以绩公傥执是以终是可以报圣天子矣是为序 

　　○送潮阳贰令新所史君归南昌序 

　　前史君为诸生时则曾以赀升上舍称贤诸生矣龙蛇之际岛彝倡乱至戕我属国而有将心圣天子赫然震怒始命将出师亟欲灭此以敉竟内东征主帅廉史君才挟史君行间汗马数年所例得上首功为千百夫长乃史君不愿为千百夫长祇用积劳丞潮阳夫潮阳为岭以东剧邑昔未有以军功丞者以军功丞自史君始史君下车吏民惊相谓此夫乡以三尺提兵海上得无咤叱使气奴隶吾元元顾史君则循循然长者也曰令环百里而奉之为君佐令者傥传舍其官而故纸典刑为吾为吾计快耳岂朝廷所与张官置吏意内念职主戍而邑亦有逋戍故事司马门下片檄所司所司高者贾精核最下者为利复扰践更无筭戍无一逮而鸡大己骚然矣史君惟受成践更践更无不得意去愿史君当为令以燠庥我也会澄邑阙令史君则摄令每有事郡城每过衡门语曰某佐令犹佐耳乃今则所谓环百里而奉之为君实非真君也丞有所为而民或以朿湿丛怨丞无所为而民或以旁落受害则张弛难丞有所持于上而上谓吾强项丞有所顺于上而上谓吾茸阘则中节难胥史满前身局蹐而口揶揄章逢旅进阳问谒而阴干泽则表率难榷税旁午雷厉风行于法有所纵舍则为国难于法有所搔括则为民难子将何以教我余不敏然亦一行作吏见摄者多易易耳如知摄澄之难也不几乎一言而福澄乎人亦有言以道而用才以实而御虚窃愿为君试之耳史君用是以治澄而澄竟用是治会潮阳又阙令诸所为践更得意去者复相率迎史君归摄史君摄潮潮歉甚乃下令谓粤若闽固唇齿之国第未有瘠己以肥人者潮无升斗之羡柰何弃父母之资资邻其遏之便且时饬比闾什伍而时抉其惰又以间布尔目行钩巨摘赤黑丸于掌中发之潮不至民穷盗起者赖史君也诸践更如徐某郑某萧某等因其谢摄事戒子弟某某度海而东必欲得余一言以识不忘余嗫嚅而止者浃旬比董贾命下复从姻亲郑孝廉申前请益力余惟世之登显擢而受上誉者多易得于士夫巨室之称而难得于匹夫匹妇之口以细民至神不可以愚使也乃当事者丰于采名故常借名于要津俭于采实故常失实于闾阎今史君有平彝功而仅得一丞有摄澄摄潮功而亦不满三载以去此其故葢难言矣第昔者参知章公之令吾潮也去之日有碑以纪之有祠以祀之民至今过者犹俨然肃拜咨咩咏叹而不忍舍谓参知均田拓地其有造于潮甚巨史君秩卑则其道不尊转劣则其行不华而践更亦咨嗟咏叹而不忍舍者此何以故惠则爱爱则思葢民风也其直道一也史君归傥参知以旌节过南昌幸以余言告参知参知得无曰史君吏无害当无负于南昌潮人历数十年而无忘参知当亦无负于参知也 

　　○赠海阳令三竺刘公入觐序 

　　今上当扆明年元日天下诸司当受计海阳为附郭邑令君三竺刘公例附胡使君朝车行乃诸缙绅父老谓余不佞宜属笔余素不娴于辞然既以言赠使君则又敢无言以及使君之附行者余曾读班氏传循吏多郡守事仅一召翁卿者有谷阳上蔡称而亦不载其实即地节五凤间人主所最加意不过曰与我共此者其惟良二千石岂其时政皆郡守发之令不能自为德耶乃我朝李文正先生自谓生平幸得为宰相不幸不得为县令抑岂相臣之调燮阴阳孰与于躬簿领者之为专宰臣之经理邦国孰与于拥花封者之为荣宰臣之衔天宪而代天工孰与于鸣琴携鹤者之为逸亦以高皇帝功令令与守等重令于民亲而其泽易洽则所谓自为德者又莫令若第令有无事者有不得事事者有不得任事者而其德亦什伯而千万焉往余待罪楚闽计食邑之食者不下七十余月先是洞庭八百楼舩方度而车毂复相击于道县官日持手板伺人即锐意兴除亦祗为消阻后入道南之乡不过弹丸地而已钱谷不当一飨囹圄常虚数月其间贤者郡守为政次则胥史为政以故所伸者恒什七所未伸者恒什三也乃海阳则异于是邑阻山环海赋故繁民多讼心兵使者建旗鼓以临裨将六军军需一切倚办海阳不可谓无事邑为岭以南极东去神京万里即有七闽通道而非有吴楚秦晋之交无劳戒榜人而谨厨舍不可谓不得事事况日者榷税之命雷厉风行而一二耳视复张皇海陬得岁税五千有奇而胡使君开诚布公知公之可属大计即菽粟有榷山泽有榷关市有榷间架有榷一以付公调停而无难色不可谓不得任事当是时在齐民惟恐其及锱铢在中使惟恐其不及锱铢而燕市少年依附熏灼鲜衣怒马倨长虹而窥所司者又络绎不绝公示峻则见以为抗公示平则见以为贬公示宽则见以为诎于赋公示密则见以为竭于泽公惟咨诹于人情土俗之间即单骑橐糗而不以为瘁亦委曲张弛于多寡盈虚之数而不尽黜其聦明以避其睚眦之螫卒之孤诚朴忠一念可信于编户而有辞于天下后世此之谓善藏其用而非有沉毅敦重者不能耳惟是大学论务财用而归之灾害并至近二日之内地震者三至损人畜桥梁庐舍无筭岂非天心仁爱不忍见海滨有此搜括气象故示异至此余向以唐德宗时犹曰理财以养民为先而且不免于奉天梁州饶舌于胡使君以报圣天子清问今公非使君冡子乎载从旁以天地震动置对则主上未必不憣然改容亟罢中使是圣天子之大有德于潮即公与使君之有德于潮也若下车以来体羣情植士类省刑罚绝馈遗则公之所自为德者葢贤于地节五凤远矣 

　　○贺泰宇黄公三载考绩序 

　　高皇帝仿汉而治郡置守守间置判二大都一司农一司捕也夫判佐守而代有终则奉天子以爱养元元一司农足矣又恶用司捕为人亦有言植苗者除莠非不仁莠也除所以害仁者则不得复仁莠耳潮州志所称海滨邹鲁也上世泽蛟龙而陆麋鹿不甚娴于文学自韩昌黎以太山北斗揭日月于五岭之外而潮始彬彬矣顾其人犹多檏茂长老上不设危法下亦不知上有危法即余朿发时每闻缙绅先生道说成弘以前闾巷市井不稍爽跬步尺寸则有司捕可无司捕亦可乃今则大谬不然者士乐呰窳民□慆淫樗栎之风浸及于耦耕息贩弛檐之夫而当事始逮其尤籍资产榜宅里而亦无悔旤然犹好出其智力妄相标号以自为豪举而实繁有徒虔刘其懦者狎侮其良者甚至人自为政与有司角戾积而身殉者葢自干戈之后虽未有揭竿伐鼓为封豕长蛇大蠹第鸡鸣狗盗又无敢匿不闻此不择一官以悬三尺其何以谢天下也惟是有为者躁而戾事无为者缓而厌事则上下数十年曾未有判余郡而满三载考者满之则有去年春顺庭俞大夫今年夏新都泰宇黄公也夫大夫之满也业以名实之说从父老后张之祖道乃诸邑长皆挟锐进之资驾腾骧之足者也而必欲得一言以为公赠者何居诸邑长谓大夫职储稍一抚字民即见德公职捍盗葢处其难者诸邑以盗而谳之公也公求其轻耶则齐民聚而语曰此辈鱼肉我者也胡为而置之轻公求其重耶则大吏且目摄曰是无货若器可质者也胡为而置之重公不难以身为怨府一一取状酌而上之葢处己以难处诸邑以易是恶可以无德公也余惟苟子不欲虽赏不窃此宣圣正本清源至论恐未可以望潮也潮故多盗而不尽起于贫盗也者博者盗淫者亦盗侠者盗即衣食足而不简于义者亦盗傥如苏氏子云仁可过义不可过而徒以姑息之治治之不将助虎以翼而撄人都市乎公饬比闾什伍之法而时抉其惰又问布尔目行钩巨然亦不尽得则不得不就其罹单词者治之以严治之以严而行部者且谓公以疾恶贾誉矣行部者谓以疾恶贾誉而向所谓聚语曰轻者犹故也公且柰之何哉第公之下车也十三佐郡十七署事当海阳广济之役耳视者葢不待奏檄莅政已投杼之矣公苞苴不入其境羡余不入其门葢庶几乎不欲者以故己庚以来雈苻无警民得安枕而卧者孰非公之赐也况公碣石倭功其所以资观察使前筹甚悉使一加题叙当首在积级赐金之科而今弗酬也则当并考曰海上域中民安盗戢葢亦实符于名哉虽然盗之为财败也不可谓无知其羣然为财败也又不可尽谓之有知有知无知辨以苍素葢一张一弛文武之道也今俞大夫守万州矣有尚书冑何先生在盍交懋焉父老扶杖以观德化当举手加额曰数十年衣冠而判吾郡者指可胜屈仅仅三公仁我者去其害我仁者天子当大拜矣 

　　○贺观察存敬朱公粤西平寇加恩序 

　　今圣天子以文治治天下犹仡仡然修武功即顺义称臣哱刘伏诛氐羗就縻世称极治而关□播□先是未殄犹彝也惟粤以西自王文成经理之后志称八寨古田者亦莫不悔旤慑心逡巡要朿乃岁入戊戌蕞尔府江北陀有黄朝田兄弟敢鸠两岸亡命伏莽啸峒肆行称乱时则有若李贵三义三等以站南据又有若韦扶仲盘花浦女等以香炉大小桐亮据唇齿既固剥肤自烈所为挠我师徒侵我土田御我道路系累我士女虔刘我人民者罪贯己盈会所司告急两御史中丞御史相与集议以闻上始命将出师亟欲灭此以安竟内第将在军君命有所不受高皇帝法每以监司监之当事度无可与大事佥推瓯西存敬朱公以苍梧摄府江行公受事蒿目而忧裂肝而筹始于九月十八日誓师宣上威德三五申令诸酋为魁诸徒党罪无赦诸胁从者从末减诸卤掠者生还与其馘也宁俘毋妄杀诸军唯唯遂蓐食列陈一鼓而平北陀再鼓而平站南三鼓而平香炉大小桐亮生致田氏一家禽斩以千计招抚者倍是葢至于正月班师饷不满半载而两江敉宁公之劳苦功高矣辛丑秋圣天子是御史核旌赉督府而下有差公即移镇岭东犹然予金予禄及之此虽未足以酬公功亦足以章公功也乃参戎麻君幸以职事佐公下风必欲余熙春一言备稗史采择余惟疆场之事葢难言矣乡余左兵垣不敢谓谙兵惟是见四方奏报或盗仅窃发每大言之为有关社稷之重或盗且无将每小言之为无烦君父之忧即如关酋播酋始者谭何容易比至兵连旤结损饷至数百万损军至数十万而后底定视粤西虽其数不侔抑何劳逸之甚相悬绝也葢豪杰涉世非才不能集事非诚而才又不肯担当而任事公北陀之役其当日机宜疾若迅雷重若泰山余虽不及躬逢顾目所覩记者公自给谏分部事业半在粤东而其烂然彰明较着则又有狩潮之政在潮观察及二千石偶匮所有一二小吏不无稍逸官常是名曰衣冠之盗古法行自近而潮则法疏自近即庶人在官亦起家与素封等是名曰胥史之盗滨海人柔自古记之而强有力者又擅为名号结为死党以鱼肉民是名曰豪侠之盗潮税重近骤至三万有奇为尤重乃榷者又虎视而狼籍焉是名曰津梁之盗家有蒱摴未有不败潮人即败而其俗亦牢不可破是名曰流荡之盗潮人轻生而戕己生以戕人之生至撄千金而无惮色是名曰鸱张之盗潮有此数盗虽其名无揭竿扬旗之势而其实当不在洪水猛兽下公力持中议风直指李公一一锄之功倍粤西什伯矣方今御史中丞御史交露章仍借公参知公又檄所司练兵理饷缮甲治舰为绸缪计即岛彝闻我事事海且无波又何忧内寇为度圣天子明见万里自当假我重臣为东南半壁天则余又当有论著耳麻君曰先生东人熟公东事某西人熟公西事总之战伐弹压文武之道也敢裂帛书之以当丰碑 

　　○赠东璧游父母兼摄潮阳报政还惠序 

　　方余载笔登朝则正际今大司农游公之辖吾粤也时国家有东征之役治水师百万公从粤理军实馈饷不绝微独民不苦且到于今思之越十年而公之侄孙东璧来侯吾惠来惠海滨弹丸地嘉靖初始分自潮阳者侯令惠惠人窃谓侯名家子不患不明习国家事苐恐修涯岸而畧畎亩则民事之谓何侯数数问民疾苦何以崇教化何以遂民萌何以清赋而蕳刑罚数月惠大治为列城冣会澄邑匮下邑亦匮澄人借侯摄不得余与诸父老从臾当事欲改侯侯下邑亦不得未几而潮阳以觐行辄以侯不妨惠事兼摄潮阳焉夫潮阳视惠幅员以一倍户口以三倍征猺以五倍榷税以八九倍旁观者又谓日驰百里之程即凡夫可及而责之以兼程则难日肩百钧之负即凡力可承而责之以兼负则蹶况摄之时多逼摄之情多偷逼则见以为急而不及图偷则见以为缓而不亟图即不然亦啸傲山水旦夕治办取一二太甚芟厘以涂人耳目如是而吾事毕矣乃侯不然也斋沐而誓愿与神知苞苴出境旅币屏门奇羡不凂赎锾不入私以为于己斤斤矣而苶当于闾阎乃靡成不听靡牍不亲隐见鹪□穴犮窥象罔复且以身为鹄僚属受成胥史惴惴然即有喙三尺无敢以挠法进私以为于民煦煦矣而无当于风教乃宣六论与民劝惩日召三老引古今成败孝友忠信事动色相戒咸稽首称使君不欺每月朔望集俊髦课经义时务己复手自濡毫曰勿谓余俗吏书生萟尚饶为之尺幅纚纚据案立就已复自舍中出酒馔与诸生相劳苦竟夕不休葢簿领频仍而化导之意蔼如也丁未秋当报政还惠诸生重德侯而羣请于博士若蓝若张若叶三先生度海而来先之以郑生舜荐申之以姚生时旸李生作永林生茂松萧生茂棉而丐余言以当口碑余自为诸生则习闻分土分民及庖人不越樽俎之说矣私惟君子用世行不得踰分而贾其长思不得踰职而献其功即在汉循良如东牟桐乡诸人虽号奉职循理而其所治之邑亦不过就一邑称冣而止异日倘当一命之寄如是而学可无负此犹小之乎书生之谭笃乎见者也以今观侯□二绶而抚千里乃能持法若衡察情若鉴植良若苗锄恶若莠左提右挈凝思染墨神不疲于奔命固非大有为之才不与于此然余以为孔氏论文学必曰子游而筦尔弦歌则惟推武城而非它高弟比至叩其所为政则又惟学道爱人之外无它说此其所以独当于圣心也侯之先以子游字为氏渊源有自所从来远矣日御史大夫御史交露章以卓异闻旦暮召入承明为台郎给舍当朝夕侍大司农左右平章国家事如家庭时得无出其余以切劘人主乎余几几然望之更推之以告天下之为令可矣 

　　○送邢太公淳源翁拜封锦旋序 

　　岁癸丑冬海阳邢侯以绩冣得封父淳源翁如其官母孺人在圣天子重循良之选固不靳爵赏以荣所生在侯亦以为报亲常秩其何以酬罔极万一苐德音甫下韩江鼎沸私欲制锦矢声歌以附击壤谊而侯逡巡谢会华州报至而侯将奉翁旋金陵矣邑父老相率而问叙乎余余惟成周以上仕世其禄子以父贵父非以子贵即汉唐盛世制科置吏未有议及荣亲者明兴鼓舞羣士特隆兹典然犹多易于内而难于外外吏拥亿民上实繁有口而部使者监司又悬的而持其短长以故外吏得满三载考者十之五六满三载考而得登荐剡者十之三四登荐剡而幸及其父母具庆服章服而拜宠光者又十之一二也人见其龙章有赫吉祥善事大都归之于得民归之于得君归之于得天谓侯条利利兴厘弊弊革征赋赋输讯刑刑清日坐皇堂胥史惮若神明而章缝弟子亦慑服侯教无敢有哗言葢境内德侯亦德侯之所自始不可谓之不得民日主上玄默章疏多格侯则直指疏贤两台疏满考功氏疏绩冣司勋氏疏褒予皆朝敷奏而夕宣扬不可谓之不得君邑号海国昌黎称涨海连天毒雾瘴氛四时发作乃侯下车年稍顺成而翁益葆龢步履如少年人不可谓之不得天竟未有本本原原遡公之得己者葢万之流其源必长千寻之木其根必固所从来旧矣邢为高淳世家缵百年礼乐金陵以冠冕归之翁属郡丞季伯若仲皆蝉联起郡丞兄乏嗣儗以翁后兄时翁甫七龄翁涕泣弗从卒不忍以赀产而易天地慕可知也旋丁母丧哀毁成瘵参苓弗効乃游杭遇异人授以玄诀得万死一生亦奇矣少与仲师事伯于典坟无不涉猎长游成均例授仪部冠带己归历览名胜访先贤遗迹倡和题咏奚囊尽满葢兴致豪爽遇急即周日手戴礼挈侯余实无所事事也甲午侯以弱冠魁南畿为李相国器重比五计偕翁敕之曰子之能仕父教之忠孺子不于此时膺一命服官着绩俟若翁犬马齿惫谓禄养何侯始谒选得海阳海阳去金陵遥甚侯恋恋不果脂车翁谓海阳虽天涯乎凤栖鳄徙流风尚存孺子苐往余尚能为若谨锁钥而约臧获勿以老人故置念于是侯奉翁入海阳翁日援郄鲊悬鱼故事而纤啬半菽时时戒舍中儿无少屑越以致有湏于闾氓间闻敲扑呼謈问为追逋讯狱则蹙额不忍进七箸在署数年绅衿黎庶弗获一瞻颜色即揆览之辰玉帛鞶舄羔雉倾噎通衢而不得进客岁堤溃侯依翁犹滞郊行翁谓依一人重孰与乎千万人依之为重乃即日问疾苦画便宜捐俸倡为百世伐所谓兴利而下侯无不禀度翁亦穴犮自閟秘令人知有侯而不知有翁其慎重韬晦如此繇此以谭翁葢矩仁蹈义德能自贵而非以子贵者也惟德动天天且弗违而况于视听自民又况于主上之明见万里者宁不嘉循良而锡龙章乎独计玺书烜赫闾巷喧传金陵繁华六朝之风景在焉然偏安江左犹未竟宇宙寥廓翁倘恋林麓泉壑为玉树计而不为二华之游得无令山灵咲我耶昔李白登二华落雁峯幸呼吸之气想通帝座恨不携谢眺惊人诗来搔首问青天耳今高淳去宣城以只盍携一往并以访叔卿于驾鹿问卜师于骑龙饮琼浆于神女击石鼓于巨灵则翩翩欲僊当不如海阳之朿朿岭表己也异日者华州政成圣天子问太公何状度侯当必以华封之祝代太公祝矣 

　　○参戎张将军少毓平海序 

　　在高皇帝约法文武并用南北相衡故自开国以来天地生才何分彼此而将相二路亦畧相当比后封疆多事匈奴数数犯边其来无常即来亦不下十余万控弦卷甲疾苦飘风岛彝来去有时非时则不能涉海飞度自是北人负耒执笔之暇辄习弓马骑射为全躯保妻子计南人无甚抢攘跳梁封豕长蛇之旤犹得壹意诗书礼乐而授廪系籍之裔亦脆弱无备缓急足当一臂年来文臣逊南武臣逊北即司马门用才亦稍稍轩轾而其才之自用一舍北而南意不无少动此何以故无亦武臣雄心四据惟是锐志棱威奋伐为国爪牙庶几胜任愉快置之宽闲彝旷之地则其纷纭横鹜之气朿不得展乃遂有牢骚而不平技痒而欲赴南北之际辄隐然有觭轻觭重之形此岂国家统一六合珍重材勇至意夫人亦各以其地用軄自分称干城卫社稷否耳世庙之季岛彝自越汛闽自闽汛潮山海二寇复依附延蔓全粤骚动成封豕长蛇之旤当时民不知兵无能以一矢相遗至借才于戚少保俞郭二大将军而后歼除戚北人郭吴人俞又闽人所为纡紫张黄披金横玉录其子世世勿绝夫孰非自南始耶今使南而无事则可使南而有事焉可一日无鹰扬虎视负万里之望者以处乎粤则张将军之参循戎政庙堂之指可槩曙已将军为福宁万户侯世冑从武科起家乃试之铜山而铜山效试之凤阳而凤阳效试之京营而京营效试之保定而保定效试之昭平而昭平效推毂者不啻十余人露章者不啻十余剡奏功见能屈指可数何迟回濡滞始参戎政而又参南戎政人固为将军置憾余则为吾粤置喜也循为粤中枢左控潮州右扼省会循海梗则血脉不贯常山之势谓何首击尾应葢唇齿休戚系耳奈粤逢不辰榷税烦重水旱洊臻民穷思乱即乌合豕突何时无之瞬息扬帆千里张皇此岂得称宽闲彝旷地倘画地以守视若秦越日惟朝吏士鸣金耀武辇膏脂司马门以幸无事得美迁去异日涓涓成河曾林二酋之殷鉴不远也夫养士意欲何为至以封疆优游哉千莫之姿□顿而寻剸割固非所以自宝然匣而不试则清霜掩色与铅刀何异将军自以世受国恩誓心报主缮械治兵不遗余力更募壮士有机智者或因饵为侦或权合为诱熟知某也黠某也胁然后戈船下濑出入波涛矢石火炬迅雷交发贼不及掩耳惊从天降投戈授首循之海上安矣循安则商舶自潮而省自省而潮往来如织恬若盘盂孰非将军大创力也商人向其利为有德相率叩衡门勒丰碑而昭勋伐余以将军见在行间于功令不便然又不可当余世而失将军则为裂帛书之以当口碣私以为商人熙熙或为利来既得友人万户侯于体周君为言将军风流儒雅即晋之将郄谷日敦诗书悦礼乐何以多让至其忠诚质直恤生吊死有古良将风辕下景集无不人人愿一当者语云保之如婴儿可以赴穴犮溪则今日海氛不生非特庙社之灵实式凭之葢所从来远矣将军勉旃勿谓南非彻侯地令乡先达俞大将军得专美于前也虽然此犹为南言也一旦圣天子有拊髀之求召将军而北则对扬高皇帝神武以光阐休命是又在将军是又在将军 

　　城南书庄草卷之二 

　　●城南书庄草卷之三 

　　海阳林熙春志和甫着 

　　序 

　　◆序 

　　贺南柱麻将军总镇松潘序 
　　赠太守仰峰陆公祖上计序 
　　贺姚瀛曙公祖应召序 
　　贺凤池金老公祖观察惠潮序 
　　贺邑侯震泽王父母奏最序 
　　贺平远侯凤冈唐公报政序 
　　贺司理沈际寰奏绩序 
　　贺惠来侯周公调潮阳序 
　　贺副将军心藿徐公拜闽元帅序 
　　贺兼摄潮阳惠来侯周父母膺廌序 
　　贺怀蓝李太公祖擢岭西宪副序 
　　贺郡司农咸陵李公考绩序 

　　○贺南柱麻将军总镇松潘序 

　　今上久道成化东创倭北创虏即播酋虽跳梁乎业尽唐以来窃据地郡县之海内赫明威而扬休烈葢千古一时已岁乙巳蜀松潘副将军匮司马门睥睨诸将无可当松潘者会潮州参戎麻将军久劳海上辄疏名上请得报可一时潮之父老子弟无不重将军行私欲尼将军为封疆计而郡大夫司戎潘公司赋周公司捕吴公司理姚公相与过余衡门语曰国家任将太上论才其次论功又其次论地将军起家万户侯不可不谓之宿将又慷慨沉雄冯七尺之躯掉三寸之管较骑射论方略角技程能于转盻之间则四方辟易而乡书如取诸寄不可不谓之儒将彼其守备粤西则剧贼刘宗立等计获至二千有奇已佥书滇南则首恶孟廷瑞等擒斩至三百有奇已分阃兴都而随参川东则帑金赉予征播寔与有劳焉癸卯之役岛夷骤登海门潮人宜何如怖者将军不动声色而歼之股掌上以是八汛安澜民不闻鼙鼓无烦南顾忧者谁之赐也又不可不谓之猛将但天下之事急则重缓则轻势寔使然故夫烽举燧燔羽檄交驰此天之所以开豪杰也倘当四封晏如士大夫方修饰俎豆高议雍容而以材官与之安所从请缨破浪为海内先驱今播州郡县蜀中称无事矣以将军之勋伐宜其授钺蓟辽登坛秦晋取金印如斗悬之肘后方大愉快乃仅仅投之松潘将无令锐气耗于偷安朴忠抑于绳墨尚安望其勒铭燕然报累朝厚恩哉潮去岛夷盈盈一水雄风扬帆内地寒心戊午之变殷鉴且不远耳繇斯以谭则潮又安可一日失将军也余不佞曾读左太冲之赋蜀都也曰廓灵关而包玉垒带二江而抗峨眉葢所称临谷为塞因山为障一人守隘万夫莫向矣第其地天回云昏猨狖竞捷虎豹长啸而都人士女又玄服靓籹贾贸墆鬻曩司马错与张仪争覩其利此耳设制御匪人即李冰凿江唐蒙开牜疌岷山下有蹲鸱恶得而食诸况松潘孤城界在羗域而寄咽喉于龙州越疆转运屡为番遮蜀胎隐旤所从来远矣自汉表河西断匈奴右臂而羗始为中国藩篱明兴以高皇帝神武有松州万户侯耿忠定其差发而犹不免于凉国蓝玉之讨葢至于松潘守将赵得始谕而终执之卒致乍臣乍叛而后策斯下己然金城以西绵亘数千里南有羗北有狄狄终不敢逾羗而南者以羗为世雠议其后也奈亦卜刺逋而俺荅复以迎佛驻牧青海遂为虏穴矣夫以羗抗虏则虏虞是虎争之形也以羗合虏则我虞是蚕食之势也今松潘名以蔽羗实以蔽虏其要害岂在蓟辽秦晋下哉将军行矣人亦有言将相调和则士豫附潮有郡大夫四公畴昔所为缮舰治粟诘奸明刑以壮将军于城隍者己匪朝伊夕而主上宵旰既虑羗更虑虏即潮人急将军将军宁可一日缓松潘哉将军行矣倘经三峡驰九折过彭门蹑五山凡则武侯故垒伟烈可师守则八阵战则七擒慎毋因陋袭故泄泄然以羗予虏令宾旅渝舞白狼成章之侈日于前也 

　　○赠太守仰峰陆公祖上计序 

　　在汉诏称人主所与共理天下而使闾阎无愁叹之声者其惟良二千石则太守系民葢其重也独在太平无事或一与民休息亦能胜其任愉快倘寇盗灾沴并见一时欲以起沟中之瘠而赈贷无策则已难又欲翦萑苻之警以无为鸡犬忧则益难潮之难正坐此矣癸丑涝甲寅复涝石米千钱民不能必旦夕之命而桑浦啸聚业数百计闾阎惶惶诚不知其计之安出会仰峰陆公自比部郎出守吾潮潮人私相揣谓此自做秀才时讲身心性命之学护天子逮臣者此在燕守三尺法抗天子昵亲者不以为人情不可近则以为迂远而阔于事情乃公不然也甫下车询疾苦发葢藏用以苏民简词讼清犴狴厘积蠹用以恤民禁覆匿严樗蒱戒图赖用以惩民则又请免征黎转运之役请减税额八千之征请去相循八百之例用以宽民则又拒闽珰之入重渠魁之诛解胁从之网用以弥乱而安民则又公余之暇登坛树帜集诸生谭名理校副墨而亹亹不休用以倡道而觉民自是人人引领加额无不幸潮之有使君也者迨乙卯而旱又继矣石米千钱视昨岁甚而漳泉之灾视吾潮又甚舳舻告籴相望江上公以为交邻固有道乎而绕膝之赤子且啼饥号寒即欲以援人之饥寒恐乱是用长谓吾民何于是抒甚不得己之情而三令五申之与其瘠己以肥人无宁获戾邻邦固内治之为愈也葢至于闽之当路里居闽之同籍同气牍絫絫怂恿而乞怜者公秪置之浮沉纵闽人督过而天地鬼神或鉴吾苦心以是人人又引领加额无不愿潮之长有君侯也者未几公又当以述职行民相顾错愕果操何术而可以迟君侯免罹后灾哉聚族而谋欲相率扣阍无奈君门万里即遄得命而驾难留乃相率而走五羊诸搢绅父老子弟材官将卒或合辞或单辞者几千人又无奈两台千里辞至而计牍发己数日矣上下咨嗟计无复之而公之区画已定某也行某也止某也署黄堂某也署诸邑且涓玄月廿四日脂车北指诸搢绅父老子弟材官将卒复丛诣相君令君转借信宿而相君朱公萧公杨公沈公及令长沈君等谢难一日迟则又谒辞于不佞熙春以壮行色熙春亦引领加额而不得请者敢无辞而处乎此余惟今之吏治鸷击者奸锄而闾阎不无鸟惊鸶祥者民嬉而闾阎不无庞吠今公之莅潮也惇大精核才诚葢两合焉故期月之间民不虞岁祲而乐有公公之行也民更虞岁祲而更虞潮之不有公公一身系潮之轻重如此独计父行而诸子为政兄行而诸仲为政天无为而四时行五行运亦犹是也唐虞雍熙不过九官而公之区画署郡若邑者数亦称是而相君四人如春夏秋冬之各司其令令君五人如金木水火土之各职其候何虞岁祲哉虽然熙春犹有祝焉周礼之辑玉会同略于庭实亟于陈规其大计羣吏若甚肃然乃蓼萧示惠韩奕隆锡故大有之爻三曰用享五曰孚交盛世君臣其亦有遐思耶公行难具资斧正略于庭实时倘辱圣天子问公于明堂左个得无以闾阎之疾苦为规乎精神用享自尔孚交而渒渒之旆嘒嘒之音定不在它郡而在潮州道矣 

　　○贺姚瀛曙公祖应召序 

　　今上重久任而责成功凡在外僚非绩最三载不足以第高第即第高第矣非从六曹郎试以职事亦不足以与侍从清华之选葢其慎也万历戊申天官氏言言官备朝廷耳目耳目阙将何以为股肱腹心禆益谓宜修近岁功令采天下司理令尹资深而有誉望者下弓旌招之是时潮州司理姚公己满六年考上上矣征书既下署公兰台为天下第一人潮之绅衿父老倾国而谭莫不始而喜既而疑终而释然葢喜者曰伏枥己久一旦千里公何幸乎兰台疑者曰追风之足奚啻千里公何为乎兰台释然者曰掣电行空应从地起今日仪部正预谏议又何妨乎兰台第古之遗爱居则有甘棠行则有尸祝祠下之碑佥以属之廷尉葢以廷尉天下平也司理奉三尺而平千里则为司理传信者宜莫如廷尉而祖道之辞廷尉则命不佞授简不佞于公数属笔矣今日即缓颊又何以加于廷尉不佞逡巡谢不敏者三而曾封公及姚永安郑长沙复督责无己岂亦以山瘠之语可当春秋乎则又安敢以不文辞余惟人主所与共理天下者惟守令亲司理佐守而治去民颇远又冯藉宠灵为直指使私人论获上则司理视令什三论得民则司理视令什一乃今十邑之内豪杰归心齐民无间无不奉公为鞶鉴为鸾刀飨公为冷风为冬日怙公为神君为慈母实百年来未有景象此何以故繇公署郡者三持大体屏烦言摘必神奸按必左验否必去太臧必表微冤必昭雪情必哀矜严必近侍烛必幽隐居常向文学急儒生或利或害兴除殆尽总之精敏似苏子容平反似隽不疑正直似狄秉彛器宇似韩忠献清风似赵阅道劝学爱民又似文翁召父坐是爱则思思则慕奔走狂呼而惟恐后耳今公行矣自兰台而给舍此是下弓旌意然所谓言责者岂徒皦然而依日月赫然而薄雷电乎将得时行道言听计从庶乎耳目无负股肱腹心有禆也日圣天子久道成化宫中府中皆其独断言者盈庭无不忧盛危明居然不讳之朝然或留中或竢后命者什常八九此其几岂必尽在人主礼有事君小心圣门有勿欺而犯二语诚心直道之说也惟诚则可以格天地可以格鬼神可以贯金石可以孚豚鱼皆是物也自是幸而小言转圜大言回天又幸而法言从绳巽言投水即不然而引裾补牍批鳞撄氽口页犯人主之怒此心亦无媿而已浸假而为翘为讪为名高即以直道自负其中未必有也又何怪乎扞格不相通哉它不必远引孝者所以事君言君亲一也守身可以事亲正己可以格君其几一也公声色不入于中筐篚不入于门苞苴不入于境日惟朝而出中而必省中而出昃而必省即南山菽封公不言粝上池水封公不言薄二人聚首七载閟密是父是子古今希觏以是正色立朝又何难乎定国是又何难乎弥主阙语曰求忠臣必于孝子则今日之谓也又曰以孝事君则忠则公之谓也公抵燕而曾封公之子时甫亦与公并肩事主者试持是说质之得无莞然乎余言否 

　　○贺凤池金老公祖观察惠潮序 

　　汉称政平讼理与天子共治天下者其惟良二千石然有急则躬帅士卒给糇粮御之亦兼治兵而召子弟受业教礼逊而勉孝悌又推与颖川南阳诸君子等以故汉数有边功多醇儒具二千石力国家置守名兼六官自有监司临制守祗軄拊循惟民事急耳所为教化兵戎一一取受成是岂县官重二千石意潮越在万里而庚子以来阙守七载署理更代不满数月其间簿领期会刑名钱谷水旱盗贼无不轇轕而岁额数万至竭髓腐心以应又多与巨珰忤尚安望其一意学校与章缝更始也岁丙午天官氏从人望起金公守潮未几又推督学潮人仰天叹谓公守汤沐有声意其衽席我今若此或即家迁矣即不然则抵潮集列城约束轻裘缓带旦夕朝军吏以去如天涯赤子何比公至民始幸公为潮有下车之初一切屏竿牍除烦文苛法秋偶暵即齐居祷发平粜活民己布功令愿百属持大体不愿身为操切毛鸷愿民从六谕自新不愿身有听讼钓奇名愿兵帅而下至埤堠长持廉养士不愿以身为沟壑而其军兴器械旌旄衣甲舟楫饷馈亦一一治办民又幸公为潮德会丁未兵臬匮粤守臣三露章言岭以东重地疆场之计无不于观察禀度海上多事兵政不可一日不讲属二使者后先得告三年之间虽代庖有人多自千里外遥策万一岛酋扬帆突然内犯何以制之倘今转自京秩勿论岁月淹迟郡国事或有未习外者习矣而封域民俗异宜阨塞要害异地又未必甚晓鬯而中于窍会度无如迁自潮守便时主爵己请委公滇南上竟留公于潮葢知公于万里之外矣纶音抵潮潮搢绅父老咸相庆官不易地棠荫不移为有潮来异数而郡邑诸生复以公大有劳于名教新庙貌缮黉舍较萟兴文若其子弟则羣请于十一庠博士先生丐熙春言以当口碑余释褐有年以耳目睹记吏治葢非一途己刻核多发摘之名深计擅财赋之誉溺声诗者迂礼乐谭名理者薄折冲总之于大用无当也在昔昌黎自许酷好学问文章乃刺潮徙鳄信及豚鱼而乡校一牒至欲督生徒兴恺悌之风计当其时亦祗知为文臣拊循而止比涯西之役一则曰内外相应其功乃成一则曰断而后行鬼神避之唐用其言卒夜半灭蔡为不世奇勋又何其深谋远计也嘉隆之际潮患苦矣倭夷内寇结为一家至竭天下之力数岁而后敉定谭何容易乃客秋波斯楼船其来如山徘徊数日闻备遁去岂非军兴器械旌旄衣甲舟楫馈饷一一治办之明効大验乎日海上萑苻不无成心公密授方略次第就擒庶几潮安则循安潮循安则全粤安即蛟宫蜃窟亦且震慑圣天子将修汉故事召拜三事九列潮人即德公亦安能长有公哉余以是复诸博士诸博士曰先生潮人知潮有昌黎而己某等诵诗诗称献馘献囚献功并系以泮如先生言则允文允武公之谓也请相与歌泮水三章以为公赠 

　　○贺邑侯震泽王父母奏最序 

　　国家仿虞周法以三载课羣吏在外从御史大夫御史在内从天官氏以考功令殿最下天子葢其慎也岭以东潮州重潮州属邑十则海阳为尤重岁乙巳海阳侯王公合大埔绩满三载考例当报最丞钱君簿魏君尉邹君校官骆君等相率造衡门以赠言属余余非能吏然仕楚仕闽首尾六年又不可谓不习吏自惟仕楚之日任人者十三仕闽之日任人者十七葢以令犹君然所以行君之令而致之民则佐领胶序犹六官也民不可无卫故受之丞以司戎兵足而食不足其何能国故受之簿以司赋沃土之民不才民富则奸萌矣故受之尉以司捕不教而刑是士无以为齐民倡也故受之校官以司教指臂相使纲纪相维诸职举而令举矣诸君其为余各举其职余将一一识之司戎曰令甲戎隶尺籍即历世不蠲以故离戌所者得请司马门下所司逮系之然逮一人而其所骚动千百人侯下车无清戎令而亦未尝遣一人以戌此于法得书为存恤之最司赋曰天地生财只有此数急于旧未有不缩于新者侯度蕞尔下邑即新榷数千己计无复之奈何以国用匮诎故责一人之身以数年逋负民膏之谓何第征其一而缓其二便此于法得书为抚字之最司捕曰邑故多事然胥人每贿左右史以役使为奸且役一胥又多挟舆人以惊我鸡犬侯籍名于簿肖貌于檄非檄不行非序簿亦不得行比其诘盗于庭又非出自罹害口不登牍民自是无为善惧此于法得书为驭下之最司教曰潮士笃于文行即昌黎时已尔奈今青衿侈纵宫墙倾圮科第且寥寥矣侯不难以身为教又不难以禄锾为土水资故博士以校事进如谒诸父兄弟子以文萟进如谒诸里塾之师此于法得书为造士之最最既具而诸君悉以为三载绩最得褒所生如其官制也日诸司格例多不得请即请而德音中閟又多不得发乃御史大夫御史特为侯请则其数异顾其请也朝拜疏而夕俞旨为诸司所不敢望者而独得之海阳则其数为尤异先生倘不为侯一张大之以章圣天子优劳臣盛心其何以风厉循良为余不佞业有慨于世之为吏久矣卑之则簿领期会粉饰以涂人耳目竢其浮名郁起即稍稍为簠簋计而高焉者又以学问声律自命建旗皷而援徒党探其实则闾阎鲜实亦足以致其身于青云之上此其故葢难言矣侯于书无所不读谭经撷理登坛汉宋临墨赋诗夺帜晋唐翩翩然其摩天之翼乎然又念邑民情无如轻生以难善懦侥胥縻犴狴动经数载人人无不自危侯一鞫立释有出意外彼其所为缮河渠长数百寻置社仓田岁可入数千锺则百世之伐又越诸君胪列四事上耳儒以饰吏无捷取径而急收名在圣门则跻文学之科而其为政则又在学道爱人而无以欲速见小为也诸君今日得无幸曰德音遄发为异数乎余有所试矣侯向在大埔甘露降邑厅事及黉宫数日是之谓得天癸卯之春不雨侯斋沐请命靡神不举不浃旬而甘澍如注是之谓回天天且弗违而况乎君诸君其洗耳听焉圣天子虽恭修玄默每每核名实以责成所司旦莫当修汉故事赍黄金玺书召拜侯问侯甘露甘澍状行何德政至此决不忍天涯绩最以三年淹也若区区褒侯所生未足为侯荣矣 

　　○贺平远侯凤冈唐公报政序 

　　潮以北上游为平远属邑平远古无邑也世庙末当事者以地界武平安远间去潮七百里而遥鞭虽长不及马腹始就其地邑之平远之名所从来矣维时逆梁兄弟倡乱揭竿动以千计三藩荼毒至勤师数年而后敉定当日所为芟荆棘定封疆者则有若王令以军功副观察为民尸祝嗣后承平日久一二豪有力把持闾阎弱肉而强食之县官欲有所指摘则东走闽西走大江竟逸三尺去又其地弹丸不堪驿骚自隶虔镇以来逢迎徒御痡于奔命巨商开冶童我山川富人子收责稍负辄就虔远诘胥縻无已时为令者朝谒监司郡长每每席未暖而脂车行坐是法令有不得尽伸意气有不得尽畅葢稍稍称难治已余曾数过其邑其所闻于父老者如此私以为吏是邑者洵以柔道治之恐所谓一二豪有力者未必能革面而肝胆我倘极意振刷则朿湿已甚如拊循何乃年来士民往往言平远令唐公贤唐公葢宽然长者也而有经世才下车除去烦苛一切与民休息两造至庭皆和颜色立剖人尽以为得情犹三四覆始传爰书曰吾宁无折狱名恶敢以已意而轻重其手也再岁饿甚时时仰屋窃叹何当吾世而见此顦顇则为买籴若干锺躬为稽核次第授粟有差民自是不病岁矣巨珰雷厉谁不惮其蝠螫而射利之僧至有以矿冶承风旨者公力持得罢免焉程乡难治较倍平远有豪有力者奴隶青衿前令置不问公兼署程不难以重法穷治之它善政称是是程之不能不拳拳于公犹平远也会公以三年报政公之民既重德公而邑诸生曾曰唯袁冲翰等以公有大劳于庠序新黉宫剙桥门兴文校萟若其子弟则羣请于博士林先生走余衡门丐余言以代口碑余念以百里起家前后承楚闽乏者六载本无殊能绝行以惊世骇俗第见有噉名之辈徒为赫赫以博声称问之当路则交日誉之至叩其所以治邑状不过铺张粉饰以涂人耳目而民亦以沾沾见德为弥缝其阙掩覆其短迟之岁月亦肝胆毕露无有得善徙者乃今知公于士民愈久愈真其系恋出于至诚与林先生诵述无一谬者公其古之循良哉在汉桐乡东平诸君子班班史册为千古艳慕然考所为传循良意指亦祇奉职循理无所谓铺张粉饰涂人耳目为者公其古之循良哉余曾屡登三山闻公尊人肖峰先生曾令罗田倅太平丞辰州所至不畏强御有平蛮功识者犹以不尽用为憾则公葢有所受之也顷三台以程书上天官氏并以达之宸聪余知主上必忻然赏曰是先臣有平蛮功子也其褒嘉晋秩当及公父子不啻汉典祗显擢及身已也公勉乎哉吾儒生逢盛世致身宜在汉吏上区区王令之副观察非所以望公矣 

　　○贺司理沈际寰奏绩序 

　　国家在内设刑曹在外设臬司而每郡又特设司理理之凡二千石所不能平赖司理以平御史行县勿论司理一言轩轾民命之死生顿殊即钱谷登耗有司百职事之修职与否御史恃司理为左右手说者谓为御史私人权与内外台宪等比三载考绩则天官氏以其最征为台郎给舍视县令十之七八独其权既重而又能以意喜怒人每御史举一人曰此某司理誉也刺一人曰此某司理毁也即境内诸大吏不任受德而任受怨视县令又十之二三司理葢其难哉潮刑狱独倍它郡其冤固难以尽雪而其地独远它郡其情又难以上闻倘非才与情两合恶能胜其任而愉快也以余目所睹记祗有浙姚司理为数十年白眉今复有际寰沈公并浙人云公自姚水校以异等擢理潮人咸以经术饰吏治期之每自谓今之刑官岂不借口周礼司寇一编以示威严独不思文武忠厚立国周公平易近民司寇掌邦三典用重一用中用轻二也以八辟丽邦法又八议议其或可生三讯讯其不可教也司刺掌三刺三宥三赦刺者三宥与赦则六也意可知己某幸以三尺临民而忍为一日之网千仞之渊此又与乎郑铸刑书晋铸刑鼎之甚耳于是日坐皇堂壹意与民休息大事斧断小事刃解老胥宿吏惴惴然如慑神明三年之内御史行县者二恤部虑囚者一而又以太守上计得绾郡章者十月正所谓二千石所不能平赖司理以平者也公屡当大役柄自我操既得以行其所得为民且我望又欲以行其所欲为如以意喜怒秪称为御史私人则平生所学谓何而肯以民命为戏也潮虽轻生而易与为乱乎第俗嚣而善于株连性懦而勉于诬伏岁时寒暑又不得蒙恩湔滴以故累累犴狴冤毙逾半较海内另是一乾坤境界公刻意辩晣视为已推而八井赤子纳沟匹夫或廿余年得雪者若而人或十余年得雪者若而人或数年得雪者若而人总之不下一二十人而羡者非公生之而谁生之不审钱若水之活同州数人薛奎之活隰州四人并得显擢流芳史册曾有是平反否它如郄馈遗省供亿清衙积厘宿案一循吏饶为之而榷税次及辞若将凂人多以此艳公而不知此皆公之余也今公奏三年绩矣两台特疏留为封疆计天官氏署上考且得以纶章劳劳邑大夫沈君等荣其事而授简于余余世受尚书曾窃闻乎钦恤之说晚年学易所为致意乎狱者不一而足丰曰折狱致刑而继之以有孚发若旅曰折狱不留而继之以誉命上逮中孚曰议狱缓死而先之以利贞应天今公之理潮也一之岁使人谕二之岁使人安三之岁使人忘是之谓有孚也为得民圣天子每岁停刑而公以不留称上意旦暮将褒嘉焉是之谓有誉也为得君昔于公以一狱吏料报于子孙若持劵而取责然公大父征仕公既垂休于公公复以赦过缓死诒之于五彩之凤毛正所谓天道好生惟与善人也为得天夫潮州公筮仕地耳而君民天地且相为感焉则以是而推之天下即谓潮州为天下平可也余不文不能为异说赠公惟因邑大夫之请合周礼与易以为公赠 

　　○贺惠来侯周公调潮阳序 

　　岁丙辰夏姑苏周公以惠来兼潮阳几十月矣会潮阳侯沈公以积资待选天曹两台谓潮剧不可一日无令而惠来令周某实干莫器不以截蛟断犀非因地择人意今潮阳之政业有成绩宜就潮阳即真以终惠一方便主爵者上闻辄报可命下之日在潮阳则幸其长有公在惠来则惜其不有公相率诣博士谢君吴君戒诸生郑某等而丐言乎余余于潮惠已两属笔即有言总不越瘠貌肥民洗墨造士抑强扶弱简讼释滞清蠹厘奸数事无以请更端言乎今之仕者甫受一方寄动言某地繁某地非繁某地易某地不易岂其地移人抑人移地哉官之无择民犹将之无择旅也智勇贪愚天实授之若黑白苍素然而黄石公谓其使智使勇使愚使贪此岂徒耀才炫能牢笼一世为抑亦真诚敦恳足以屈羣策而一众志将道也吏道也潮为潮门户自晋义熙来文献可甲中州故杨万里诗曰动地惊风起海陬眼到天南最尽头周伯温诗曰遗老衣冠犹近古穷边学校久同文所从来远矣世庙初始割三之一为惠惠之封疆财赋犹俭乎潮而横稽往牒潮令多台郎给舍而惠则稍稍逊是是果所谓易者非易以地之不繁所谓不易者非不易以地之繁耶惟其人耳周公以孑然之身驰驱两地兼制两封是何如其繁不数月而惠大治又不数月而潮亦大治又何如其易余有以窥其微矣宋人有言王道本乎诚意又曰英雄豪杰俱自战兢中来当公之下车也人意其名家子而气扬意广于人情不可近而公不其然又意其吴会殷阜狎见其豪奢靡丽攒玉挥金供张馈问之盛于海滨无当而公不其然又意葩经冠天下当优游词林以斧藻皇业一旦俛首吏事或不无介蒂乎怀而公不其然每日起坐堂皇惟以抑强扶弱以下数事为兢兢而殚心毕虑亦惟恐民间之疾病痛痒或一毫不闻于耳即有事抵郡每枉过衡门谭当世事人物高下臧否若列眉若观火若决江河东注余亦每以吏事琐琐相劳苦而公则谓我朝前辈有谓生平幸得为宰相不幸不得为县令在史汉传循吏多称二千石贤而令贤不过数家吾辈幸当一面又何必生今慕古远不必论在梁端肃以德清起在李康惠以大湖起在严恭肃以富顺起在孙庄简以浚起在邓王二襄敏以淳安上高起然则官何必词林而轕轇扰扰正修心练性资也余愧服其言未尝不心折于公葢余虽习为吏而才诚似难两合以故当洞庭天岳之间得伸其志者什三当金溪玉华之间得伸其志者什七以今观于公也慷慨任事操心廉直似梁端肃弭盗安民似李康惠学主信心一于为国似孙庄简执法而不骩权势似严恭肃专施惠政省刑纾赋似邓王二襄敏夫以数公表树得一亦足以名世而公以一身绾结之固非耀才炫能牢笼一世者可同日语而真诚敦恳日爵然不欺之君子葢真王道哉昔韩昌黎二祭大湖而本之以虗已致诚故山川格而雨旸若今潮阳正大湖地公益勉旃设诚而致主安邦弘出将入相大业即全潮犹在帡幪而况乎潮惠诸生曰诺敬书之以识遗思 

　　○贺副将军心藿徐公拜闽元帅序 

　　惟漳潮之交重溟浩瀚渺无津涯而南澚一山屹起巨浸中东控七闽西控百粤外邻诸岛夷夙称要害云先是吴许二酋相继窟流毒两藩天子赫怒削平始采廷臣议设副将军弹压之水陆兵三千有奇楼船可六七十而羡其简书事权与边将等葢其重也自建镇以来两藩赖扼塞无倭奴忧已四十年所矣岁癸丑镇臣匮司马遴熟海上机宜者无如参宁绍徐某可公至会漳潮稍敉无所事事公亦不能创为事以表暴见奇第自以为司马之法天下虽安忘战则危倘俟其不譓而后饰武摧枯布德抁棱恐备不预设何以应变士不素厉何以死敌即日夕朝吏士春秋耀兵海上又何以龛世甚至鞭扑示威自以身为沟壑橐中之金不以椎牛飨卒而苞苴燕贵人以其余帀田宅歌舞世恩之谓何宁甘以人国为戏也于是斩牲誓师与诸偏禆约所不戮力同心祗为全躯保妻子之计有如沧海诸偏禆奉要朿惟谨时而讨核虚实时而稽汰旄倪时而楼船下濑九上九下于震浪雄风之表人见其靺鞈映日旌旗蔽空长铗短戟又可以剸犀截蛟而公则手指挥口号令而神不怖者其天授然也自公之暇就感应篇参证殃庆灿若列眉先之以好生次之以祛利弢智而以忍辱悔过修骘终焉余间从公说剑不觉耳后风生猎心复起无令班仲升笑我第卒业此书窃谓兵行诡道尚先声后实而黄石公兵势又云使智使贪果如公言则右有出师而诛贾庄教战而诛爱姬者宁不为罪大恶极哉公笑谓余某不敏岂敢屑越兵家常谭而好为高论独旴衡时将当其无事驾语犒士未及投醪先及吮膏而一当对垒又不务生全惟上首功是急诈降杀降至残人息刈人孤而无难色其何以答上天好生意谢缙绅家薄债帅不为乎余心识之而又徐察其所为政大都敦诗书阅礼乐似郄谷饮食医药以身拊循如司马穰苴亲为版插与士卒分功如田单澹泊宁静鞠躬尽瘁如诸葛孔明余恍然自失几当吾世而失徐公也莅镇三载内地多灾沴乃士煦春温凛霜雪而疮痍无叛志者孰非公之明德贻哉仲吕之月主上念公久海屿下诏就南澚拜大都督总八闽兵假节钺敕符便宜行事公得报适倭奴复修平秀吉之隙将蹂践鸡笼中山君译书狎至而大中丞黄公虑切震邻念可与共功者惟公长城是倚为之卜日以请视事公于是单车走闽粤谢漳潮事期以阅月抵闽葢急若拯溺捄焚而人情之望公益切若时雨矣麾下万户侯周君孟震等恋公别使使而丐言于余余闻之辗然曰天子之命公于闽也宁独惠闽将亦大有造乎粤哉世之御寇者制其垣圉则门庭不及制其门庭则寝闼不及昔倭奴之中东南也由淛而闽而潮今闽为潮上游宁非门庭之国乎中山君白羽交驰宁不惊我门庭余度瀚海迅风怒涛汹汹纵有多艘决不能联舰比栉嘉靖殷鉴未为备耳近平秀吉之哄闽当事过为张皇数十年帑积一旦顿空非计也为今之计诚宜敕中山君以夷狄驭夷如晁错长算不然直捣宁绍震及垣圉则公之威名及筹略具在内之将略外之训练继者奉若蓍蔡或不敢越宁绍度闽倘度闽而中丞公恢扩有容宁从中制余友人黄次公辖闽又廉而善画馈饷当不至匮乏公苐轻裘缓带自可决胜千里之外而闽无虞而何虞潮之寝闼为哉余故曰将有大造于粤此耳顾两淛闽粤实东南半璧天子悉以寄公愿公努力慰拊髀思幸甚 

　　○贺兼摄潮阳惠来侯周父母膺廌序 

　　人言材有巨琐事有烦纤巨斧宜于大觚骅骝宜于修径所从来矣甲寅冬惠来令匮圣天子轸念遐方以名进士长洲周侯来莅兹邑邑控制岭海居然为潮门户侯下轺锄蠹清牍字氓训士不数月而惠大治乃监司两台犹以惠俭百里巢于蟁睫不得跃北海而咳天池会潮阳令上计遂借侯而兼摄焉潮山川道里一倍于惠户口赋税二倍于惠衣冠文物遡古又三倍于惠兹欲以一人而左提右挈非周侯孰能胜其任而愉快耶侯受兹重任矢以天日自以为好声而实不先则恢好辩而理不至则烦恢与烦则欲平三家之市不可又安能悬两篆肘后而提衡之吾第执实以御浮执理以解纷如是而已于是为之立章程定期会一月之内潮也几何惠也几何凡所以治潮意指则与治惠加笃挚耳惠本獧巧动以意气相高而潮又繁巨文檄旁午弊若猬毛即戴星沐风犹皇皇不克办给侯若无所介意而独与二三广文穷极要眇砥砺名教博士弟子冠带环桥门羣饮于河人各得意去老胥故黠伺隟执牒庑盈为枳欲以疑事尝侯侯取次晰之目无迕视耳无滞听手无停披数百鞅掌斯须立决羣吏啮指咋舌相戒无敢溷乃公丽法葢侯指顾翕张迎机自解如彼橐钥呕之而生吹之而落岂契契栉比而毛修者埒故以才观侯可以才尽侯不可才者多迂远而阔于事情侯闾阎疾苦无不晓畅而萑苻鲜有遁其奸者才者多迅急而鲜所涵容侯匿名有禁妄攀有禁而懦善得安枕而卧才者多结纳媒誉其究必至拂民侯省刑薄赋壹意与民休息本无可间而又何有于居间葢侯之心无肯以摄之心视民民之心亦无忍以摄之心视侯以故被其雨露者则见以平昜示恩而心锐即有被其冰霜者则又见其咨嗟不忍之状而心亦悦数月之间物情大洽上下恬熙制台张公特露章荐之为台郎给舍先资而潮之父老里正陈公业等数十人庞眉皓首相率介子衿刘生惠宗陈生素能周生多乔林生象轼郑生养仪度海而丐言乎余以当口碑余抱痾谢客逡巡以不敏辞而前之所谓庞眉皓首如刘宏道等犹褁粮候命必欲得一言而后歹棹侯何以得此乎民哉孟夫子之卜世臣舍左右诸大夫贤而惟于国人之贤贤宋人之言曰莫强于民心而可以德感莫柔于民心而不可以威刦谓民心至愚如神而循吏之治理声实独在于匹夫匹妇之口也挽近世吏治卑卑自营力殚厨舍神罢簿领者固无足数间或少年英锐急于擅奇喜于见捷刻意为廉蕲博孤高哆口为能蕲炫踔厉才则衒矣于民何补焉侯不务浮夸而务行谊不竞议论而竞职业不事朿湿而事大体近之欲贻亿姓之安远之欲兴百世之利宜其惠之人久而思思而冀其还潮之人乐而慕慕而恐其去也余不文不能宣声歌而勒金石第侯以诗起家又善用诗者泂酌之三章岂弟君子民之攸归采菽之四章乐只君子殿天子之邦侯执是以提衡即天下且易易耳何论惠潮哉 

　　○贺怀蓝李太公祖擢岭西宪副序 

　　郡伯李公以七闽重望守吾潮三昜载于兹既上天官最晋粤东副宪奉简书治兵事高凉行有日矣潮之总参戎暨和门诸将军相率诣余熙春丐言赠行余谓诸将军若武臣职兵事也公世以文章鼎贵尤雅重儒术日进诸章缝士讨论课艺意武略非所好欤然兹业以节钺称备兵使骎骎乎文武为宪而高虽淳土然居粤上流负山面海峒蛮叵测妖氛时警莅兹土者抚绥固急而练兵制胜尤万万不可缓在鲁颂献馘屈丑率在泮宫则武事正不外文教也公居恒尤留心武备一切军需以时给发无斯须逗留固知公起家以文而心所注存若身履行间与诸将军同抚摩也者诸将军岂不知公之文有源政有谱诸如严近侍而屏关说厘案牍而杜强御凡潮有牢不可破之例公屹屹然如山真卓乎有大臣之体洋洋纚纚在人口碑不复赘独兹行称治兵使职兵事也昔人有间杂事部署得宜识者遂谓其娴于兵乃公固有可以触类而扬厉者向者尝校艺文场前此固以寻常了局公谓真儒显相在此关头始进不正将来之谓何独精心营画区方董十邑令长暨二三执事僚友日夕将事如大军兴发部署队伍整焉不哗而三尺从事毫不可假贷人皆谓是试也数十年来仅有今日夫嘻是童子之试而公严事若此其肯以万人之命尝试于军而以人国幸也尝试比而论之夫非居然文事也哉其区方营画葢垒堡城守与战阵形势也董治令长与二三僚友日夕将事其部分将领也队伍整齐军之伍两伎击进退也三尺从事不少假则赏信罚必军之命脉系焉则即公文事而武略大槩可得而一一指数矣况公初下车首行伯格长法隐然兵农相资遗意一切抚摩其出自天性者然即历年以来饥馑洊臻而三军之感投醪而戴挟纩无有诽乎伍而哄乎市者宁独一切军需以时给发已耶葢保之若赤子其所繇来旧矣则毛举公之一节已知其饶于将略又何俟知之以当局也顾予不佞于兹益有感焉夫文武异施而原本则一独奈何今之谈经世者于文武离而二之阃外之寄一视文吏颐息而一二武弁亦俛焉惟文吏之高下手禀承则何怪乎登坛仗钺麾下喘喘然视若风霆雷雨一遇缓急不得当一臂也于国事又何赖焉公自莅任遇诸将军不一而足然皆臭味孚心腹置一以疆场起见而非文武起见即所谓将相调和则士豫附者何以加焉第高凉为公驻节地俭赋诎耳视者谓公名世朝廷何以此待公颇为公不满在熙春则谓主上神圣明见万里正其所以厚望公也高凉虽界在二广而南控交州实华夷门户岂称无事之国世庙初乱赖我潮翁襄敏公戡定神庙末乱赖闽戴中丞公戡定在翁则从高而扼其尾闾在戴则从高而梗其咽喉皆不世之伐也今交虽鸷伏矣万一鸱张如二庙时事公得无展其经纶以固门户将无铜柱再标而于闽于潮不有光乎余所云朝廷之厚望公者以此诸将军曰然敬书之以内公行李 

　　○贺郡司农咸陵李公考绩序 

　　尝稽古建官官之有判葢自宋始当其时惩五季弊分州将之权特设一倅以二郡政凡兵戎钱谷户口赋役刑狱教化可自裁决与守臣颉颃行事所部有善否得举刺以闻何隆重也今制郡国事一禀守臣潮州越五岭外而倅秩介丞与理之间所事几何建设有二司捕得以意谳盗侦者复躭躭虎视然司农格不行县祗以文告责成赋足不任受赏赋歉均任受罚似取充位而已昔张京兆谓仕僻处远郡胸臆约结有奇安施此语或有激乎其言非通论也夫士患无奇耳有奇则无事囊处有事颖出大事斧断小事刃解何处不可见奇余尝执是以旴衡当世则有得乎咸陵李公焉公产高皇帝汤沐地为蒙城世家昂姿岳立洪声钟鸣真千万中一伟丈夫也甫入潮而扶笻骑竹者惊谓丰采凝峻于民情不可近乃公自矢倅虽闲曹孰非命吏勤乎其职靡蠹不清靡猾不厘不自知其为倅也政行数月市廛不扰鸡犬不惊闾阎熙熙于于亦不知其有倅也会揭令匮当事者以揭岩邑特简公廉吏往公屏馈遗绝秤耗一以六谕谕民豪有假尸赖命株连一十七人公一讯立解邑为勒碑志思葢倅而令也者戊午海啸为古今异沴时守省行公上书诸大吏读者流涕代觐之役属百职事以公万里征途为持一钱资资斧公一切谢郄两袖清风简书不辱葢倅而守也者广济津梁岁榷金巨万公数委数辞不得已受事额以外不增额以内不损又察其无艺十数条国家以军兴算缗奈何与小民争此毫末为无如裁之便葢倅而司榷也者它倅在郡多以簿领鞅掌焉暇论士即论而面唯诺内揶揄其何以厌士心公自公之余青衿誉髦欲有所自见徘徊翔与于公庭公不难色笑与之弹射葢倅而师帅也者海氛不净至损将殒师防海者久不奉檄而来公以望代庖俄而诘兵俄而清伍俄而驾楼橹于蛟宫蜃窟之中而略无怖色三军吐舌暵公非常人日鲸鲵远遁境内得安枕卧又倅而司戎也者夫国家之用外吏与外吏之効用国家诚不越此数端而在汉神爵五凤间吏治最称得人然深文罔者鲜见思而好长厚者有遗奸兴学校者薄赡养而修田畴者略武备未见其能全也公以一倅而一一治办曾谓僻处远郡有奇不得施乎公真兼材哉善乎刘邵之志人物也曰偏至之材 【 以才自名】 兼材之人以德为目此岂先材而于德缓耶大都人而匪材则学问虽深作用弗究即慈祥隐抱设施终亦弗得宏也公所至擘画本之以明晣所至担负本之以沉毅宜其着绩岭海辙迹见思耳今当三年绩最御史中丞御史咸注上上考以质成乎天子属邑令潮阳朱君等荣其事而委言乎余余以病痛罢笔札数月而下邑令王君复督趣再四又不敢不勉以代舆人余惟董子有言绩者积也余庆言积善兴礼乐言积德累仁言积功公有百年之积亦有千年之积何也公家五千言曰慈曰俭曰不敢为天下先此之谓三宝也传之千年公之伯父登甲第不仕公之父赋南宫不仕洵不肯以科名先人而不妄笞一人不妄受一钱伯若父又拳拳乎公非宛然慈俭家法乎所从来远矣公奉百年庭训以其所为积者而为绩吾潮久道化成列城讴诵最牍上公交车当司徒课其钱谷宗伯问其学校司寇视其比详司马察其戎政总之太宰以定流品实自一倅嚆矢积而为若守若令若司榷若师帅若司戎之绩粤中称循良无两矣即自是而积之天下天下事且廓如也于是诸君辗然曰富哉子之言吾大夫也吾以告吾大夫 

　　城南书庄草卷之三 

　　●城南书庄草卷之四 

　　海阳林熙春志和甫着 

　　序 

　　◆序 

　　赠心南张翁暨配蔡宜人洊膺恩命序 
　　贺岳州府丞瞻淇周公擢南户部序 
　　贺罗先生荣膺緫宪奖予序 
　　封文林郎一山陈公以伯子揭阳令石潭先生考最锡典序 
　　贺邑侯石年沈父母述职序 
　　贺观察磵云陈公擢两浙参知序 
　　贺观察磵云陈公祖参知两淛序 
　　赠潮阳侯海轮王先生上计序 
　　摄政遗思序为程乡侯练石吴公述职贺 
　　贺海豊令八际董侯应觐奏最序 
　　贺邑侯震泽王公迁南缮部序 

　　○赠心南张翁暨配蔡宜人洊膺恩命序 

　　自高皇帝有万世功以开其后而为淳庞惇大之治然其最无如慎刑每岁夏称暑辄赐湔白它以第肆有隃秋聚百官虑之必亡枉乃听伏而五载复大推恩遣使者四出而钦恤之总之缓故纵之诛重悞入之辟令后世子孙无以一不辜而损至德功令揭日月矣今上久道化成修祖宗故事无斁而决岳之令无岁不停即下诸道秋官之长谆谆然暴沉滞悯蠢愚晰疑似视高皇帝约又阐扬而扩达之以故薄海内外汪洋湛濊昌明融炽而长发之祥独归官家乙巳年所震符洊瑞元孙笃生越明春上聚顺宁亲加恭僖徽号下慈圣皇太后朝野腾欢庙社用鬯礼乐明备天地为昭葢自国家来以慈闱而见曾孙仅有今日也一时两都文臣自三事而下得奉诏荣所生有差余姻友比部郎张某以文无害承恩加赠父心南翁承德郎曰奉直大夫加赠母蔡氏安人曰宜人五年之内王言两被而元辉复以使事将之墓所山川草木贲若色飞而诸与元辉知昵无不幸二尊人余庆未艾必欲余一言以纪盛事余惟尊莫尊于君父荣莫荣于丝纶而宠自天来又何藉乎草茅即草茅欲抒芹曝以扬休命而养疴有日矢口嗫嚅又焉敢以不文僇乃杨君仕迁洪君资旦赵君秩礼相继督责无已则请以诗为张氏诵诗述文武受命姬公成德更于思齐太任称焉故二南之化首之关睢而螽斯麟趾开八百年根本然又必以驺虞乱者仁爱之意念深也当其时刑措不用宇宙太和公卿大夫出则羔羊处则考盘而妇人女子亦相率为采苹采蘩是何其生逢盛世蔼若一家哉元辉固受诗大夫者亦已生逢盛世矣在功令方责之以缓故纵重悞入而元辉应之以宽厚在圣明方责之以暴沉滞悯蠢愚晣疑似而元辉则应之以明允自是使辙所至民自不冤即诗称驺虞何以加焉惟是上广关睢之化每以孝治天下然世有纡紫横金而不得徼一字之褒鸣锺列鼎而不得干半纶之荣者何可胜数乃五年之内元辉并两得之人皆谓元辉之贵二尊人而不知二尊人之自有贵者在也方大夫之谒天官得罗城也自谓柳虽瘴乡而刘蕡子厚孰非豪杰吾第安之即缮黉凿泮筑城浚濠有如其家而斤斤一介行李萧然又何逊乎羔羊及其致蜀命而赋初衣也谓伯虽通籍叔季亦汗血驹舍此不策胡曳裾王门为角巾归来庭训之暇时拉二三同志登山玩水诗酒自娱又何逊乎考盘而宜人之事大夫也出自名门终身布素而志和平于芣苢专宁一于鹊巢不自知为贵人妇亦不自知为贵人母也而馈祀殷勤又何逊乎苹蘩夫繇大夫而观则为臣鹄繇宜人而观则为壶范宜其位登膴要寿并期颐而顾有不然者天之所以大元辉也葢造物好谦而二尊人廉取之造物好生而元辉普施之一张一弛乘除之数也余曾读班氏书纪于公治狱多阴德欲□其闾以待子孙之兴若持左劵以取必于天而其子定国孙永果以丞相御史封侯即国家之名德巨卿亦多从比部起何也彼刑祥而其禧自集也大夫谢藩司理固以不用用之为祥而其遗在元辉元辉称名比部尤以善用用之为祥而其报在二尊人即今螽斯麟趾蝉联鹊起而元辉又动不遗亲视弟犹子如子内无私构外无私亩日与季元举守张仲孝友家法歌蓼莪而咏斯于不啻口出则元辉之所以显二尊者宁独慎刑而国家之所以宠嘉元辉者又岂一命再命已哉山致其高云雨斯兴水致其深蛟龙斯生人致其道义福禄斯归今上福张氏隆矣诗曰降尔遐福维日不足自今以往又元辉竭力操诚维日不足之时也 

　　○贺岳州府丞瞻淇周公擢南户部序 

　　岁丙戌为瞻淇周公两奏最之明年会曾大计天下吏咸云集都下主上用廷言采舆议擢公为南户部尚书郎时辖中州若邑三畏吴君某林君等适计事告竣驰自阙下不数千里北面称贺且欲有言以志不忘也乃绍介丐言于余者以余为公编户又近奉命按粤西而公亦粤西耳追惟余曾以使事至广以东得知公在广州受天子玺驻节莞阳一意防海六寨之将领偏禆奉功令惟谨而岛山与无桴鼓声今藉藉在彼中口碣癸未岳阳虚黄堂左天官氏以岳阳滨洞庭古称泽国遂以公才改岳阳焉公至大半绾郡邑篆诸所兴除具载诸君贺考成章中不多述公职戎试论戎事往辙为事者循清伍名每每惊动鸡犬公与诸属约惟间逮其一二之尤而已卫中屯籍久为狐鼠弁髦公躬自财政至今为不朽成书公余又行部各哨守周回八百里而遥以故近禽熊袁辈数十年水寇皆筹幄力也两省纾才七年着绩葢所谓劳苦功高者先是曾陪佥采访使尚未酬公令转南循资耳公于中或未平也诸君抠衣改容言曰军功国计两者等重先生未闻三畏等受计时乎时两垣交言近者用钱谷吏多轩北轾南致南诎倍蓰于北谓祖宗根本何乃主上辄算其人于藩臬长藩臬长谓公戎政无论即能平诸州邑不均之田为万世壤则是治赋才也遂呈名铨曹疏公上请而诘日南户部尚书郎之命下矣然则公际此遇葢异数也乌可无贺余于是沾沾喜曰诚如是可以贺矣虽然公兼才也奚问治赋余复何容辞顾余在公抚摩今将入公里乌可无久要之言曾观周公理财大都理其出入公行矣计能量大小度丰耗时其缓急盈缩而不伤民之心则财足用足且为宵旰舒南顾忧也直黔首受一分之赐已邪公行矣旦当超擢公矣诸君佥曰先生一言始为公贺继为公规非趐公有生色即国家亦永藉有石画哉遂登诸轴内之行李以为公赠 

　　○贺罗先生荣膺緫宪奖予序 【 戊子】 

　　夫三代而下谭盛治者每每推汉无两而要之当日英辟所以凌驾而控驭之者有道也岁一降诏奖予勤事自监司而下百执事若校官其卓斗最久者恒增爵积级不则亦以辞褒异之而不少靳惜以故时之高贤大良恒争相磨濯以追仿古喆而苟非甚大不肖亦罔弗勉强思及以求无负于盛世明兴地辟得臣汉所不臣是故天子以其权寄之御史大夫御史御史大夫御史亦得奉玺书代天子行事以风励■〈宀禹〉内诸凡露章而荐者当宁每下天官氏纪录之而间或以资浅或以数诎者则为着之旌书曰某也谨官常某也闲师范葢俨若乘舆所至负衮缇维于衡华岱岳手数其人而鼓舞之也其为典亦巨且重矣戊子春御史大夫小江吴公以总督二广入为南司空故事督二广者比大拜以职事奖予群吏时海阳博士邵陵罗先生以资浅亦在奖中乃余君某张君某洪君某等以下若干人皆先生之门人也相与造不佞丐一言为贺夫岂以一旌书为先生重而先生之贤亦岂以一旌书重邪诸君又进而言谓先生之贤旌书固不足重而以先生之贤所以被是旌书者可重也邑大夫岂弟作人而其大都在培养士人气节耳乃先生亦跬步董帐非公事不至偃室矣邑司成李公旦夕席皋比上坐受章缝弟子卒业葢以身先之也乃先生亦一心德刿腑肝与分署徐公时时为诸生谈说经义时务矣朿修之贽及岁时伏腊此亦青衿未达羔鴈也乃先生则亡论折阅置不问即诸生中有贫苦疾者每为分□食资之矣公余之际则启槴横经与诸子商榷古今虽时当丙夜先生亦篝灯莹然凭几据梧如书生时曾未以苜蓿广寒而少挫雄心也旌书所称志青云而甘茹蘖者葢真像先生然旌书顾不足重乎哉不佞于是秉笔而为之叙曰不佞微诸君言宁不知先生邪先生楚人也不佞乡备吏于楚曾陟君山泛洞庭得游文王化行江汉名区并闻茂叔著名濂泉故处己知邵陵之有达人况邵陵而下行必过岳阳过岳阳必称先生不佞微诸君言宁不知先生邪先生倘不以诸君所言者自满敷圣教阐性学明章于凤山鳄渚而不悖驰于乡社所习闻则御史大夫御史当交露章之而今上明圣亦且召入为侍从冑监倍于汉诏褒异万万也若区区旌书诸君业已言之矣 

　　○封文林郎一山陈公以伯子揭阳令石潭先生考最锡典序 【 戊子】 

　　葢在成周以上仕世其禄子以父贵父非以子贵即汉唐盛世制科置吏亦未有议及荣先者明兴鼓舞羣士内而公卿百执事外而监司若守令间有秩满以最报者得以封父如其官着为令世世无易夫讵非敻越千古盛事也与哉揭阳令石潭陈先生之莅我邑也诸凡兴文学之政停均田之令酌征科之法兴河渠之利葢洋洋在人口碣不复殚述试就其人熟詧之昕夕坐皇序言若不出口然吏抱牍无敢仰视而两造无情不数言折之以为神明手扳侍当路恂恂然若谓可昵然立谈利病条晢当世之务而无曾有讳辞岁时伏腊乡缙绅先生有造室请者每每务谦抑以礼下之然卒不敢以私进先生大都事梗槩靡所缘饰者岁丁亥以秩满当赴天官乃御史大夫御史交疏留之为报最于考功令而登之天子天子谓先生令无害辄属草于词林侍从之臣而以丝纶出之所以褒予先生者备至且赠其父一山公为文林郎母某氏为太孺人云一时之士大夫父老及博士博士弟子者葢百数十人也乐言盛事争相歌咏各为古风若干篇近体若干篇汇帙以上之先生先生色愀然踧踖谢不敢曰先二人拮据诒不谷以有今日今先二人往矣纵幸而秉钧跻膴终亦无以酬先二人罔极安所荣此区区为百数十人者愧无以当先生咸造司训龙君介余桃源叔父言所私且恐先生之以觐留而不复返也余惟万斛之舟蠡其载必弘先生逡巡贬损不自满足葢其为载弘也天道好谦多福未艾日者先生行矣天子分台省耳目之席假笔札以助斧六衣弗及其褒予封公当不翅如是已也抑余曾读何宗伯志而益知封公贤封公徽声懿行具勒贞珉不敢复赘第宗伯称封君耿直寡言天书清白赫蹏以遗先生亦所谓事梗槩靡所缘餙者然则先生之荣封公葢以志也乡使如世之善仕者幸左右以导谀结要津以取容狥里居以征誉即荣封公青紫封公宁无蹵蹵地下也哉百数十人者述余言复以其帙上之先生先生色稍解曰诺余遂次其篇而为之授简时万历戊子秋八月也 

　　○贺邑侯石年沈父母述职序 

　　今上久道成化计吏凡十五葢三变矣其初乘宽大之后与以综核操切吏一不当天子自操辔衔次则稍稍假借尽付其权乎御史中丞御史靡墨不紏又间逮其太甚以闻近帝居转深于弊吏不无纵舍郡国吏自万里外入计即天颜且不得觐祗就彤庭稽首而止又安从闻天语曰某也墨某也廉一彰瘅而千万人立劝惩也坐是吏治骎不如昔又会海内无处不灾有司之因墨召沴因沴为墨往往而是当事者计无复之祗有问良令策将安奇耳潮连年啬运较甚海内乙卯之灾以留吾邑令沈侯在也丁巳灾戊午又大灾观察陆公议再留侯为抚疮痍邑之人无不举手加额有慈母顾复我何忧岁哉未几侯自棘闱旋谓礼朝觐之典所以明君臣之义丙辰之役以有陆公行幸得迯乎宽政今陆公监潮干道也潮可恃无恐某以长子宜代有终不然纵考功法不我督家世守礼之谓何侯既得请邑中皇皇若不能释孩提于襁褓者于是缙绅父老相率而问言乎余余惟征吏乎有年则吏处其易征吏乎无年则吏处其难上之力无余下之望无已安得操箪食壶浆而人调其口也总之助天为虐一事而诅呪兴代天为泽一勺而颂声兴当此之时惟有一廉足以压人耳故吏而廉也问之中逵之中长林之野持瓢而乞者口碑亦有定衡矣今侯非藩伯东霍公之佳公子乎闻命之日人皆错愕谓锺鼎之冑每事纷华礼乐之家多暗畎亩乃下车而减驺从绝馈遗简赎锾省赋税食无二珍身无异采僮仆餍藜藿妻子不饱梁肉有寒素不堪者而侯甘之闾巷相传百年来未有廉吏若此者昔阿衡事业至格皇天乃其操修自耕莘一介始侯本原之地皭然粹白辟之山下出泉不滓纤尘而为江为河泽流委润无不渐溉故谓侯廉可谓侯之尽于廉不可廉者多狭而于人寡谐侯善事人又不以难事责人两造并争田畯女红得抵案牵衣而说是又以量胜廉者多迂阔而远于事情侯诸所条议纚纚数千言咸中石画而一爰书一文告儇巧不得肆其欺胥史不得关其口是又以识胜廉者多节苦而其气少舒侯喜怒不形猝至不惊棼至不乱绅衿造请一段春风蔼然可掬是又以养胜廉者多硁硁而少操割侯大事斧断小事刃解榷税之额请裁至半河渠堤防之政不吝数百金为东南奠万民之命至绿林黠贼或匿奥堞或遁他邑或营衙窟如李如杨如张如曾如王诸渠魁不难致之股掌上是又以才胜廉者多刻而寡恩泽侯一腔恻隐于人命无不躬视而一遇旱潦请蠲请赈请出陈请劝借焦心蒿目笃挚又画地设粥就人布金即山村海陬亦单骑劳慰语语酸楚朝车既肃又抵龙溪恤死扶伤而后戒行见者闻者尽相对饮泣是又以仁胜凡此皆廉之所不足侯皆具之而有余葢缘天性真诚学问渊纯得自东霍公庭训中来也海滨之民何不幸有灾又何幸有侯之转灾为安以故分试未竣里户不任鞭棰胥縻益望日为岁奈何不怅怅于侯之述职去而思思而慕必欲畏垒而尸祝之永永也语曰百人之爱百人之吏千万人之爱千万人之吏繇斯以谭则天视民视天听民听九重之上有两台之露章在有三年之最牍在又何竢乎侯之自述之耶第礼称古之为政爱人为大百姓归之谓之成亲要之皆自成身起也东霍公五百年名世而不究于用公此行当为台郎为给舍得慷慨论天下事倘敷奏有言宜先海阳臣世受国恩设不爱身以爱万民非惟负国且负亲惟是臣闻君人上注臣人下注上注者调天时和阴阳下注者辟田畴殖衣食下注者臣不敢不勉愿主上上注而注海滨焉圣天子得无可其奏曰此先臣藩伯子也锡丝纶而跻枢轴实自海阳嚆矢矣诸君持是以告侯侯曰司谏爱某并爱某父敢不拜昌言之赐 

　　○贺观察磵云陈公擢两浙参知序 【 代作】 

　　乡余粤东学使者匮圣天子下宗伯采文学及天官氏采政事异等者往而户部尚书郎阳羡陈公来视学学政成复移观察岭东备兵我郡葢经文纬武实称重臣云乙卯夏复擢两浙大参建节金衢严焉五年之内三受简书圣天子真知公于万里之外矣丝纶遄贲攀卧无从余待罪淮阳虽不能见知而维桑系念又未尝不闻知独计寿考作人誉髦辈出即千百年以来词人不毓之处且青青者衿弦诵相闻岂非彬彬盛际然摛藻袭乎老释操行逸乎绳墨在粤往往有之而潮海以外岛夷为邻行伍虗脆徒糜尺籍重以榷烦饷诎给不以时间有噪色几乎脱巾而少年佚法连袂结舄始蒱樗而卒萑苻又粤东所未有也公持筹塞上声震华夷世咸以公辅期之一入五羊人士之覩公丰采者如高山凝霰不肃而严听公论议者如洪流赴海不决而奔读公制作文章者如钧天广乐令人怡目而洞心也规条所布一凖功令其要归之伦常诸生或不捡即裒然高列亦无所假借而副墨品题得人在骊黄牝牡之外壬子乙卯贤书具药囊中异品癸丑以解首联镳者天下惟粤一人则公之衡鉴可知已公莅潮随以祝厘行公饬禁令屹然泰华公虽行犹弗行也旆旋会闽珰营摄粤葢欲鱼肉乎粤公以文告申之境上珰亦胆落次且而不敢进矣已米珠薪桂民不能必旦夕之命公下令赈贷沟中瘠无算而桑浦啸聚先是几以千计树旗伐鼓称号颇属无将公至禽其大憝令反侧子解散民心始安征黎之役寔出公部创之非其威望素着方略素闲恐不能俄顷奏功乃尔潮榷额巨万六合无两公奉德意请裁者八千人人喜出汤火它如勒碑以疏盬法捐俸以固堤防议抱关委吏以需次乎家无令为潮蠹谓非百世德不可葢自公在事士嬉于庠卒恬于伍百职凛若神明两台视若蓍蔡下之不得以私窥上之不得以意格公真名使臣哉在粤数年物情大孚无不愿公之久居此者而乃移之浙以去淅天下大藩也金衢若严都在上游道里坦夷无峻岭巨浸窟亡命公可谭诗书说礼乐无惊心栗股之事不可谓不易于粤顾淅为东南绾毂财赋甲诸藩而舟车行李朝夕相望乎道机杼内供缓则拂上急则拂民旬宣屏翰之谓何又不可谓不难乎粤第语有之造车于室而通天下之险易惟其不诡于轨者斯天下之轨无炙盩也公在粤粤效即诗所称文武吉甫万邦为宪何以加焉自是入淅淅人必相与语曰是故督淅储以覆露我者也幸公来再笑貌色飞公惟雍容于弹压拊循之地斤运刃解大法小廉公余之暇则有縠水桐江双溪三洞锦峯绣岭待公登临则亦有九仙之岩姑蔑之墟涵碧之亭浮石之潭待公吟咏余度公到处问俗穆然深思即塞上之清凉山澚罗浮之三百六十峯并不得徼公一托足焉公天才岂不能金石宣而云霞烂葢先忧后乐古大臣之在严有芳规矣虽然余有厚望焉公旦暮秉钧磨勒有期即浙饶佳山水亦秪嚆矢地耳 

　　○贺观察磵云陈公祖参知两淛序 

　　百粤要地无如岭以东二郡北负崇山涧谷盘纡林麓藂蘙多莽伏扞文罔者窟穴而南又涨海连天与岛夷邻葢东控七闽西蕃五羊居然一大都会也先是波扬峰燧特设三将军鼎足之一镇潮一镇惠一镇南澚星罗碁列千里相望羽旄扫霓旌旗拂天而岁饷亦十数万而羡所为时饥饱詧勇怯核虚实坚瑕而信赏必罚者则惟观察一人奉简书弹厌焉厥任重矣日者天祚五岭陆詟水栗无一矢相加遗虽圣天子之宠灵实然而前消逆萌俾诸繁徒逋人无窥左足于二壤之交实赖观察磵云陈公云陈公自督学提兵未满三载而文武为宪兴除无遗夫讵非五百年名世也欤哉乙卯秋两淛金衢严参知匮主爵者疏公以请时海内监司积薪不得宣纶者数十余公朝拜牍而夕报可葢异数也副将军黄君镇潮在公宇下实以镇南澚副将军徐君及镇惠参将军董君意来乞言于余余军旅未学而濡毫兵事恐班仲升咄咄咲人敢逡巡谢而三将军复合辞白曰某等起行间各画疆而守世即承平而治乱相寻亦天行之数年来洊灾宁无恣睢横戾欲虔刘吾黔首若封豕窫窳之牙磨而不可驯者乎倘栉风沐雨之士所不得饱于饩而鼓其拔距即欲披林箐翦荆棘备缓急使犹且不可尚望其凌厉阳侯歼狡奴于万里之外决不其然也公虽兴诗书而阅礼乐犹谓兵以龛世不得已而用之不有行者如以民予敌何不有居者如以卒予敌何于是内和辑其民而外讨其军实敦陈结垒组甲淬锋即鱼丽龙骧不加于此而征黎之役一以付越赏赐决于外不从中覆惟委任而责成功也桑浦啸聚动以千计公禽元恶解散之辄责遂探虎穴缮堡为善后策又以其间拉一呜登舟揽辔九上九下于雄风怒浪之表众以为怖公以为怡诸凡舆地险阻何以绝道乘障扼吭设伏一一烛照而龟卜之不佞辈祇拱手而受成事以故樽俎冲折炎徼振威即有不逞诚不能自闽而踰南澚又岂能踰潮踰惠而汛于粤也今圣天子嘉公治状擢公两淛以去例不得攀留窃闻赠人以言必择仁者愿先生无让余向待罪兵垣见缙绅甲冑多不能持衡而相为用故四封之裔阳寄命于甲冑阴操柄于缙绅者何限也夫士卒尽家人子起田中从军安知尺籍五符所赖文吏约朿濡沫得自効于天下惟此劲气不为利害慑耳苟片言不相当辄诃刺随之一起而在行间则先责效而后假权缓叙功而急议过何恠乎天下之不多事也公晓畅军情孙吴亦当鴈行复正已率属休休有容而于人之片长只善真若己有之即一时诸长史无不争自拔濯毕智尽能以自纾其蕴抱则三将军之在潮潮效在惠惠效在南澚南澚效有繇然矣语曰将相调和则士豫附非虗语也公行矣金衢若严又两淛一大都会也名山巨浸粤固无逊乎淛而财赋殷阜文物炽昌道理平夷舟车辐辏淛或有加乎粤公参知其间崇学饰吏集饷平谳无一不综不止一兵惟是天下趫材必首金华专诸之伦荡海拔山无施不可公旦秉淛钺声震四夷当不令狡奴自淛汛闽又岂直如诸将军所云不能自闽踰澚踰潮踰惠而汛于粤也三将军曰如先生言公虽入淛某等犹在云覆请书之旌以当前驱 

　　○赠潮阳侯海轮王先生上计序 

　　今上三十有二年甲辰天下诸司当上计当扆先是癸卯岛夷犯潮阳虽旋即扑灭然所部以民犹戒心未可一日离父母相与露章言潮阳海国令王某实贤宜勉留以拊循地方便得报可仍以治行卓异闻天官氏纪录葢身虽不行而循声已达之庙廊已明年春复当上计境内欲修故事请君侯以三年述职国有常经自壬逮丙尚不及挟民庸以觐天颜谓人臣何季秋儗就朝车邑父老子弟已相率丐廷尉言张之道左而太学诸生某某某复渡海而凂不佞熙春不佞谢不敏三三生复以为天子加惠元元虽决筴久任以责成功而圣政维新业与天下更始君侯积劳擅场正值昌期此行不给舍则台郎安忍无一言以当口碑先生谂君侯世受诗声音之道实与政通敢次第为君侯证马生曰邑故殷繁赋倍海揭榷税以来动以数千计宽之则损额急之则损膏君侯蒿目焦思通商惠民又不忍以内供而亏正赋诸凡恤里甲革秤耗严筐篚简词讼具斤斤洁已为民樽节而复以羡缗抵课活万千之命即郑浈阳不加于此诗云立我烝民君侯有焉愿先生志之林生曰邑故文献稍甲中州时入隆万勿论少年逸驾殊逊前修即科第寥落服用侈靡亦日异而岁不同君侯以身为鹄每进章逢谭名理经萟时务而广社学讲乡约以回风俗修文庙建文昌以培风气亦孰非拮据力诗云岂弟作人君侯有焉愿先生志之周生曰邑故内有沟渠外有河濠所以利全潮良厚自姜元茂浚后堙己百年民甚病之君侯政通人和始采舆论动大众疏通自夏徂秋不逾岁而即竣役非悦以使民民忘其劳恶能令闾阎弗溢舟楫如驶为万世功诗云丰水注东维禹之绩君侯有焉愿先生志之不佞闻言不觉恍然自失人言太学清议所关誉自太学信可知己第人臣述职本以尊君君明人则有过养人则不足即孔子亦且垂训岂天地无全能帝王无全功所赖以补助之者宜无如守令良乎君侯如马生言则有补土谷所不足如林生言则有以补学校所不足如周生言则有以补山川所不足以是上计固知其不溺职矣顾有是职必有所以职职者职者政所以职职者本之操持澄之胸臆始之端方终之沉毅所为跻要膴而肩鸿巨者皆是物也不佞窃观君侯秀色若□山渊涵若鄱湖烛照若剑气砥柱若二孤此正其所以职职者也昔韩侯入朝大雅为之赋韩奕是行也其在韩奕之二章乎今主上方修成周之礼治行卓异当举大烹倘歌蓼萧则为龙为光歌湛露则令德令仪歌桑扈则不戢不难君侯皆具是也君侯行矣经术高第眷在枫宸天涯思憩岂后南国更为之赋甘棠以别 

　　○摄政遗思序为程乡侯练石吴公述职贺 

　　岁壬子晋安吴公莅程乡则以惠敏便吏治称贤令矣会当述职御史中丞御史以公奉职无几时合疏留之且令谢程乡摄海阳揭阳二邑事夫海揭潮剧邑也难于摄复难于兼摄摄甫半载其便吏治又甚于程越今明年春当扆又当受计公当合三邑之职事往而海揭父老思其便吏治又甚于昔则相率就衡门而问序于余余于程乡虽五百里而遥乎每族人参军日炳在公宇下过从治行未曾不知知之未曾不悉第以海阳请也者为言海阳以揭阳请也者为言揭阳揭阳赋之所入絜海阳为俭人情坦夷絜海阳为顺人文竞秀絜海阳为衡而菽粟岁登勿论海阳待哺即闽且仰给舳舻相望告籴无已宣之则病民遏之则病邻是又有难乎海阳海阳土瘠民贫孰与揭阳之殷阜讼烦民嚣孰与揭阳之恬循冠葢行李为闽通道孰与揭阳之寂閴而自观察以及二千石以及将军材官所为杂沓而卒应者惟海阳是共是又有难于揭阳当斯地而一邑一令一令而长莅兹邑恐茹英氽口华可以摩士不可以詧民铲威销棱可以孚良不可以变宄胶柱调瑟可以处一局不可以通彼此况摄者以摄之心视供于摄者又以视摄之心视以故上传舍其官下故纸尺一旦夕相玩愒而不相为理又安能胜其任而愉快也公以为等职耳一日立其位即为真以为摄则无之非摄矣昔孔子行相事犹摄也其别男女饰羔豚似亦今所能为独其不先文告诛少正卯于两观在当时不谓孔子为僭在今日不谓孔子为专倘为人臣而幸一把柄何必厚自疑畏不设诚行之遂矢以贞白定以期会望以上海阳望以下揭阳又广于任人提诲责之司校清戎责之司丞征赋责之司簿盗贼责之司捕逢迎责之邮吏公惟正已率属较缓急而布功令海阳急则走海阳揭阳急则走揭阳如弄黑白丸于掌上发之而其注厝设施则惟爱民好士简讼薄赋税兴利祛害剔蠹厘奸为兢兢半载之后闾阎恬熙民忘其为摄而其解事也民又不忘其为摄当路且欲移之剧邑以大展厥用公逡巡谢曰让一得百争十失九息肩海揭驻足程乡足矣人以是益重公公亦益燠庥程乡便吏治如初而爱民好士诸事坚持过之公真古之循良哉公之先有吴公在汉守河南治平天下第一至问其名而不可得尚安悉其所谓治平何状胪列而艳称焉第稽其时得士祗洛阳少年一人而已今公用周易世家简在抡材其贤书得儁高第者七所为以人事君又过吴公远矣兹朝宗有期圣天子将以元日御明堂左个受公合程乡海阳揭阳上计计天颜有喜得无谓今以一人便吏治者三则两都九列何妨乎摄又何啧有烦言为度公置对臣远臣窃谓人君其尊如天天无为而三光禀度君无为而百职从令小臣职详道主劳宜摄大臣职要道主逸宜无摄或亦弥缝主德之一端也易曰锡马蕃庶昼日三接在此行矣父老闻斯语筦然登轴遂介诸生洪君游林君之鹤付参军而为公赠 

　　○贺海豊令八际董侯应觐奏最序 

　　明岁春王正月圣天子当坐明堂肆觐天下羣后而海丰令董侯适以最绩当上计一龙御极双鳬横飞天颜喜可知也兹十月戒行循州董将军肃材官不远千里丐言于余余侯虽乏平生乎而姻亲袁广文在侯宇下每手牍相存无不矢口令君贤即潮人之受廛乎丰与往来乎丰者项背相望亦无不交口令君贤令贤而誉四起微将军言余已耳熟第将军与侯各自为政也乂何所德乎侯而必欲文之将军之言曰往缙绅甲冑多相持而不相为用侯环治皆山南望巨浸渺无津涯岛夷扬帆瞬息可至而地复矌达山海之利民未尽垦闽粤流寓絫絫万计吏斯上者外虞倭内虞亡命又安能胜其任而愉快也侯以盛年高第绾绶受职其聪明才力何所不听睹不周浃而惟是问民疾苦为兢兢按籍征输披牍剸割茂异自命置身于青云之上大都因民而导因俗而劝因事而裁因物而应如医师以标本为缓急不复自为方也故追呼非驿骚也而课往往为诸邑冠矣钩巨非役也而铢两之奸毕照矣拔薤非行也而豪有力者屏息夺魄矣倘教之不立法将焉传侯日与袁广文肃章缝士敦彝伦而证名理又贾其余力纂邑乘为一家言则百世之伐也居怕又谓某邑无事则令为政邑有事则将军为政第无事而不为备为晚有事而无以备为窘侯缮器峙糇洞微烛隐每为先事之防以故兵有壮志民无乱萌而某等得轻裘缓带行间夫熟非侯赐而谁为葢自侯在事弥盗消数百里绿林折狱洗千百命白骨谋抒条议两台称古循良俸助征黎一时擅诸郡县此非家视国子视民长虑何以及此今侯行矣礼赠人必以言惟先生文之余闻斯言而有感乎今日之吏治也始乎悃愊卒乎獧巧始乎简易卒乎烦碎始乎宽大卒乎武猛至于今有难言者以故俗之敝也即号为良吏犹袭于故常牵于文法势不能避而之一切之外以与世抗而又不肯俛而之一切之内以与世役贾子有言移风易俗使天下回心向道其本不在乎簿书期会之间夫其本既不在乎簿书期会之间果何操而可耶儒者言刑罚必先教化言催科必先抚字言寅恭必先和衷葢皆因乎标本之几以施乎缓急之宜民不劳而聚俗不劳而化事不劳而集物情不劳而调故足述也以今观侯治状大率类是而其要归则理在而仪衍难回法在而贲育难挽丰之士若民始而咋舌终而输心匪啻如皎日之在堂清霜之在户也计其取効则讼狱希简弦诵声闻流移安集户口繁息宁不休乎有成绩也哉今侯行矣圣天子春王正月召侯上计牍又召侯上最牍当如诗若蓼萧若采菽誉以龙光洽以燕飨而又以台郎给舍为茂异劳劳无疑侯得无先资以入对宸扆乎熙春度侯当曰臣远臣幸以一臂备海上任使臣不能越尚书故业亦不能越先臣策有负圣明先臣称令民之师帅所以承流宣化也区圉有诸将军在可以柔远能迩教训有诸广文在可以惇德允元而年来灾沴民食未足似有负浴牧意苐春秋书春王正月言王道之端得之于正正次王王次春春者天之所为也正者王之所为也王者欲有所为宜求端乎天庶几阴阳和寿考无疆或亦格主之一端乎衡茅之言不知大致不审有当乎侯否敬书付材官介董将军为赠 

　　○贺邑侯震泽王公迁南缮部序 

　　王侯繇尚书起家三仕而入海阳上方向吏治务久任以责成功侯自大埔轩輶数至业熟得邑利病状未几借以摄事举欣欣然言君侯便又未几移以即真一以经术润饬诸所属章缝宽里甲汰积蠹清宿案禁图赖省刑罚简词讼严筐篚总之不察九渊吞舟不漏不程九鼎关牍不行葢自壬癸以来吏习民安莫不欣欣然言君侯甚便于是御史中丞御史上君侯程书得褒两尊人为百粤长吏所不敢望葢异数也比南缮部命下又无不始而喜既而疑言人人殊私以为帝居转深所恃以共理天下者惟良守令君侯以积劳擅场即梧垣柏府何所不宜乃令尔尔高第之谓何假令以骥足而齿鴈行谁当逸驾胡为而仅南缮部又私以为干刚总揽虽不敢以炀灶蔽明然天涯万里谁达帝衷君侯动以古人自命即一介一函不抵长安人亦有言是不善事左右以求容也又胡为而不南缮部不佞窃谓地无南北期于抒忠官无烦简期于尽职公等薄南缮部即金陵锺阜龙蟠石城虎踞自古称为陪京我朝高皇帝定鼎视昔不啻倍之向不佞待罪工垣其得闻南工曹甚悉大都领尚方什作及城垣廨署舟梁器械一切缮治诸役贡赋十余万缗量入为出无虞匮乏循职而理无虞鳏旷顷非时宣索动至巨万帑藏为竭而中贵督金钱者复项背相属兼之法久弊滋人情弛废物料工作百不如曩日报竣未几圮坏随继岁岁耗县官无已时甚至上供诸物贾人子夤缘为利旁侵私割无不尾闾留工所积宁有几何而堪此重糜非大坏极敝势必不止君侯江东河渠学宫殿庑不吝数百金倡修葢百世之伐也为邑为国同一拮据不佞稔知其能于工矣第天地之精华经之为政事纬之为文辞弘正之世首推李何彼用创为功耳弇州主盟新都更霸余则递相引重不无互有短长君侯于书无所不读因心为言因言为章葢得意尺幅千金享之视彼雕虫之伎自号登坛而刿肝刻肾妄希经国大业不朽盛事者已大径庭矧兹六朝形胜流风具在名人文士朝夕切劘公余之暇舒啸凤皇振响白鹭异日所造直与乡之征士谪仙异世三分则君侯其人也君侯世受尚书称土谷惟修继以九歌赓歌之后续以敷土孰谓金木水火之役非礼乐诗书之地哉今圣天子加意根本当召君侯而北策以祖陵长计必有以置对遗万世安而区区韩昌黎所云定乐章以告神明东封泰山具着显庸者又未足为君侯望也君侯勉旃繇司空而宅百揆葢自古记之矣 

　　城南书庄草卷之四 

　　●城南书庄草卷之五 

　　海阳林熙春志和甫着 

　　序 

　　◆序 

　　赠潮阳侯祖洲沈父母述职序 
　　贺苏孔邻参陕西政事序 
　　赠郡相定宇胡公祖代觐序 
　　贺宗师怕岳朱公恩命三锡序 
　　赠前摄海阳县事普宁阮侯奏最并之摄钦州序 
　　贺参知存敬朱公祖奏最序 
　　政学篇为仰峯陆公祖考绩贺 
　　一经叙为程少庄膺贤劳命贺 
　　贺冲然洪君荣膺章服序 
　　送堪舆王剑云归游叙 

　　○赠潮阳侯祖洲沈父母述职序 

　　今上久道成化海内蒸蒸然熙洽葢四十年于兹献岁元日当扆又当肆觐潮阳越万里外为潮州牖户父老子弟相率走监司乞留令君沈公为敉□疆计当事者以留一潮阳第一潮阳耳守若廵并不在事脱有不测安所应卒于是御史中丞御史交露章留二千石以弹压而拊循之实自潮阳发也沈公既不得留而丞簿及尉凌君阚君林君请具车徒为代乘传公谢不可慎勿以行役劳吾民诸君又谋一言以当负弩私惟公长公褒然魁畿内为麟经第一人而降岳之辰又适与朝宗之期会吉祥善事并萃一时愿司谏摛辞为三事赠余熙春以读礼逡廵复介姻子养淳郑生度海而抵衡门则又焉敢以非时诿按礼志悬弧而论秀造士固不啻重幺大第名世五百大椿八千公壮志壮犹方如日之升如山之阜未可量也长公五采凤毛当翔千仭而翀九霄区区燕云尚未足为停翼地诸君胡浅视公与长公为惟是公家世受春秋春秋系王于天春王正月天子居青阳左个仿虞廷则用辑瑞仿成周则用黜陟考礼述职一德以尊天子尊天子正以尊天也守令奉天而致之郡邑丞簿若尉又奉令而致之民三光禀度而辉始旁达愿诸君各数其职将一一而诠次焉凌君曰某司戎戎故具尺籍此甲彼乙徒寄虚名司马门驰一牒逮一戍而通邑骚然矣穷年累月不得一逮即逮何曾裨于用公下令只就名核籍就籍核人不则惟取三老之赫以报而民不知也此敢曰丞之职而孰非公之职阚君曰某司计亦祗佐计潮自榷税来物力非旧矣公省徭薄敛第惟正之供而止法五榖不赋而潮谷独赋甫下车而以尺疏请蠲负者逾千至版籍之役百窦一清非仁明不及于此此敢曰簿之职而孰非公之职林君曰某司捕夫捕本以弥盗也往不盗之捕而惟良之捕此岂直廵獥过哉公与民约役非檄不行檄非堂章亦不行勿论鸡犬以宁即巨寇啸聚辄设法擒之而反侧子自安矣此敢曰尉之职而孰非公之职职既胪列诸君自谓于公之美善已具而不知公而止是一辨给吏饶为之其何以为公公司空公主器也二仲之德业闻望又有火^寰宇始除目下潮相顾错愕谓锺鼎之家多暗畎亩礼乐之士每厌簿书而眼空世界又将以青衿为无奇顾公则从人如流虚己如壑靡奸不烛靡贱不询靡牍不亲靡成不听即禄米之入不以博交而惟以养士不以媚上而惟以修黉葢入其境如煦冬日入其庠如挹春风入其宇下又凛凛然如履寒霜就取汉循龚黄文翁与公而颉颃之何以加诸兹公行矣三光禀度而其辉旁达固有望于诸君独计是岁为子是为天开越岁为丑是为地辟天高听卑地卑上行是为泰交交则成其为天不交则天亦否矣今圣天子虽久道成化乎而恭默转穴犮纶章转隔即密勿侍从之臣且无从依日月而接清光又何望外吏之得天颜咫尺哉苐羣后肆朝厥有敷奏公得无曰臣世沐国恩臣子棨又以茹茅一收潮阳之职何堪矢报愿内君子而外小人庶上下交而万物通宝历直亿万世无疆矣诸君持是说以告沈公沈公曰唯唯请内之行李以备先资 

　　○贺苏孔邻参陕西政事序 【 代作】 

　　余曾阅雍大记知三秦形胜之地自昔为西北巨镇比属年来虽边陲伏威灵得少息肩而递岁暵沴司计者每每称诎非得练达长厚者以剂量抚绥之抑安所从固人心培国本以收安攘之绩哉孔邻苏公视楚臬政分部荆若岳葢已二年所矣楚故泽国而洞庭一湖上内诸溪峒之水而东则引带江汉下流周遭八百里而遥号称巨浸诸凡不事家人产业者投入江为不庭出没湖中为害且剧自公之秉节钺至也不动声色隐然有虎豹在山之势葢其胸中甲兵所至赫然昔在登菜防海余威且震殊俗故移镇入楚盗贼卖刀剑去无金革声勿论濒湖黔首恃以按堵即环楚数千里悉沾河润之泽无涯则公之流惠吾楚者葢穴犮且远矣自非练达长厚者曷克臻是哉今年春会秦中虚大参左席天官氏以公请上可之报至诸大夫及诸下吏色沾沾喜为公庆乃楚人独恋恋于公者葢欲私公于楚也不知天生英杰不群之才非独为一方而圣主得英杰不群之才亦非独私于一方公少禀异质既长积学修行夙负大志乙丑与余同举进士历事世穆二庙具以守正不阿耻落脂韦时局故宦辙所至大都循资转及今始参秦中政事业已迟公矣楚人复安得以楚私公哉且公晋人秦晋风声大都相类公之科字葢己令长安时宜之矣公既至本其练达长厚者大用之施繇俗远猷振苏疲长策则固人心培国本以抒主上西顾之忧者直驾轻就熟焉耳于时中外倚重荐跻台辅所为覆冐天下当不浅鲜则其有大造于楚者固自在也今日之恋恋何为也哉属巴陵令林君绍介征余言为赠余安能文然德公之惠吾楚者穴犮且远也遂勉为之说以复之 

　　○赠郡相定宇胡公祖代觐序 

　　汉列郡置守大率视古诸侯有太守必有治中别驾历唐而宋未之有改故事太守行部治中别乘一传车与长吏颉颃凡兵马钱谷赋税盗贼刑狱听断之役得裁决通签所部有善败及职事修废并举刺以闻以故开廪斩奸监宦黥吏诸大政在当时行之而不谓僣在当时见且闻之而不谓骇葢其重也明兴置判则有间矣守而下有丞丞而下有判判而下有司理又为直指使者耳目其秩既杀而其权又分功令修虞周弊羣吏法每三年太守上计若丞若判若司理各以职附计于朝越元日肆觐太守陈公当往两台以分部并匮乃疏留陈公为封疆重时司戎司赋既去则在事者秪司捕胡公司理黎公耳黎公请行而太守以胡公有幼幼情又不忍强之行始启事互裁而当事者以序属胡公矣胡公简书是畏又弗恋呱呱趣装则所谓兵马钱谷赋税盗贼刑狱听断之役又无不载之牍而皇华四牡赤舄两偕俨然与二千石等夫岂逊颉颃之盛事也与哉缙绅父老以王事壮公佥丐余言以代赠车余惟古之言者以质不以谀觐以述职言自职而外非其质也捕为弭盗设潮近多盗此岂其性然自昌黎时士笃文行号称易治即申一文告而鳄鱼顿徙宁今之民冥顽不灵不异类若葢惟倭彝内哄虔刘煨烬无一安枕民己丧其乐生之心重以海酋山酋集亡命而助之焰葢一治一乱之机己十年生聚十年教训山川稍稍敉宁奈榷税令严算及鸡豚出门有碍天地非宽则赋重民贫民贫盗起夫孰非天行之数倘者捕吏去其太甚得一捕一无无辜及庶几盗知儆而民得嬉必有当者乃龌龊椎刀胥史为政不盗之捕而惟良之捕良不任受讯非奇货有差不解即有才智自命犹曰慈母多败子有味哉韩非氏之言也婴儿不剔首则腹痛不揊痤则寖益葢刑胜则治之首耳一口蔑而懦善随三木加而桁杨入穷年不湔毙者逾半即不毙而妻孥庐舍己非故吾此又与于奇货之甚者夫良者既波贼终幸免无知焉得不效尤而枵腹之夫又宁肯不偷生而转之沟壑此其过岂一朝一夕之故哉所从来远矣嗟嗟潮何不幸而蒙多盗之名又何不幸而不得善治盗之捕吏所幸胡公以名士至甫下车则曰人亦有言锄稂莠以植嘉谷不锄不植固不可因锄而伤嘉谷岂圣天子保惠元元意今皇威远鬯幸无有长蛇封豕以摇封疆即有庞夜吠在上世不能必其殄绝公无事布尔目设钩巨弄赤黑丸于鼓掌上苐敕曹吏无以刀笔而溷吾民敕隶卒无与外为奸轻泄吾机事敕廵徼无因捕为利而重为盗于乡敕剧贼内言取诸宗党外言取诸践更有喙三尺无所用之至所以穴犮本觅委则有太守公之编伍约朿在公时为抉其惰而境内治又肆其余力禁蒱摴清道路惠关津肃瀚海踔踔乎有古人慷慨任事风无惑乎太守公倚之为左右臂而两台必欲借公行也公行矣制称述职必曰朝宗江汉朝宗不失其信公岷嶓产也循例敷奏必信而后言公果能如向所云所部善败及职事修废并举刺以闻否余度潮判古今无虑数十百人惟岷嶓陈文惠公戮鳄事与昌黎埒如当扆有问公得无对曰臣某无它奇其惟以乡先臣尧佐为师保乎想天颜有喜必谓司捕亦勿是古非今未观乎国先观乎家如保赤子民其康乂苐以尔保赤子之心保民无忧盗矣 

　　○贺宗师怕岳朱公恩命三锡序 

　　国家文治中天声教四讫粤虽万里外乎朴棫菁莪尽被醲化以故成弘正嘉间蔚为硕儒显为名卿号海滨邹鲁即岭以东波恬雾净无楼橹烽燧以惊我弦诵戊午而来外中倭内中寇至竭天下之力而后敉定惠潮始称重地己自是民疲士弛士风顿改卑卑者流固无足论高焉者又骋其才智糟粕秦汉沉酣李杜掇拾般若梦寐玄牝欲凌厉前辈而出其上而紫阳家言弃若弁髦奇衺淫诡词场遂少逊矣当事者有忧求其回狂澜障百川力以斯道为己任则舍朱公其谁哉朱公来视学葢调自西蜀兵备曾守吴为治平第一者也既下车条布约朿不惮以身先之六载廵行周数千里郡县者三中更大比者二其校阅甚劳诸所甲乙士咸当士心两闱得儁多出高等其殿最精葢自公在事大都欲实中于声不欲声浮于实而奖恬退抑奔竞屏竿牍绝径窦则斤斤然如一日也乙巳报满铨曹以公熟文事为晋秩参知仍称督学使者会岭东臬阙三台奏改铨曹复以公熟兵事晋秩如故又称治兵使者两命并下夫讵非帝眷之特隆人臣之异数哉第棘闱正亟品艺方殷比竣事而徽号之覃恩及矣夫国家褒典特难外僚非满三载考不得非列荐剡不得即矣而三锡之命非三品亦不得今公际休明之会膺纯佑之福丝纶炫赫日月辉煌王父而下并如公官大母而下并淑人此虽公之劳绩自足丕承然非家世载德天实酬之何以至此得全全昌公其勿替哉惟是岭表建节封内扶笻父老故父老子弟故子弟山川草木若习公之貌而色飞者一旦税驾视如敝蹝或者其别有所适在彼不在此耶余度文事武畧同出一原而千里折冲多从樽俎起之公何为不适壬寅之役向署兵事左握符右持笔无不迎刃解也今不过驾轻就熟耳公何为不适文起八代潮州为烈兵以禁奸戢乱宁不于驱鳄有光公何为不适余知其解矣虬龙兴云鸾凤冲霄夫人而谭之第不伏穴犮渊不处丹穴何以腾九天而翔千仭今会稽非公之穴犮渊丹穴乎句岑勺水金玉储精禹穴兰亭圣贤窟宅苟不于此时通古今之变操著作之权窥天人之奥而徒越越焉决烦理拏宁不负斯道而羞当世此公之所以适在彼不在此者此也虽然此公意也而非国家之典也在正统时有杨恭惠弘治时有陶襄敏夫孰非粤之监司韶之前辈乎当其谢粤而卧林丘也人苐知葆真守素抱忠抗节而己及其先后起家所为倾定弭变歼羣盗而奠百粤者又未始不自震撼击撞中来则亦何曾以伏处会稽淹也葢士必愈见愈晦而后其养宏取士必愈退愈进而后其典重事若相悖道实相成耳公息未六月而铨曹之所以急宪粤西急宪三楚者牍相继上非杨陶二公曩时所敢望则圣天子之大拜公又当旦暮遇矣公出不负斯文处不负名山何俟余言恐未穴犮知公者不知公之适猥以大臣之度与褊衷同情殆非公之意也故因伦次之以复游沈二令君之请 

　　○赠前摄海阳县事普宁阮侯奏最并之摄钦州序 

　　岁在丁未古皖象原阮公以天子命来侯吾潮之普宁居无何贤声四起戊申秋会海阳令乏当事遄摄海阳越一载复遄摄广州之增城新会总之历三年所拊循者四邑而政绩己甲粤东矣属当报政将谒台司转上章阙下制台张公复檄摄钦州事督促就道缙绅士荣其行而重其去也相率制锦授简于余余辱侯知敢靳一言窃惟令之责在亲民久道成化自古记之乃假以权摄去来靡常玩愒易滋安能悉中所欲而结其欢心则得民难上有刺史有监司有两台令仰承下风曰我摄也上复不以摄目摄甫规其始就程其终何以当彼羣不一之心则得上难要之得民乃可以得上未有闾阎呻吟而津要奖借者今侯实两得之矣彼普宁新造如弹丸然操以剸犀何难一割乃不以蕞尔遐陬而屑越之亟询民疾苦雅意燠庥其省供亿缓催科慎听断严扞掫种种善政即以旬月遍羣黎而锄强剔蠹狐鼠敛踪为列城冠则海阳之檄至矣海阳附郡财赋五倍普宁人民十倍其政事纷扰称是时制台戴公移镇入潮文武职事络绎骈集居问舍邮问庖陆问车水问舟以数十年未见之事卒然杂沓侯外应宾客内清案牍朝布功令夕考责成随试辄効神有余闲即询疾苦而下视普宁加饰始信盘根错节足别利器非偶然而己也口碑载道誉命上达而增城依山新会滨海难与海阳等一年之内借摄增城者四月借摄新会者八月侯壹意威信潜消其黠鷔与之以恬熙究且途歌巷舞舄奕益翔洽外郡向所谓难者侯则易之夫非通博之才安能批郄中窍至此故拗堂胶杯江河运舫所蓄积殊也先是交彝内寇钦州失守损官戕民封疆有余愤焉戴公集两粤师夹讨犁庭都统始缚其戎首以献干戈虽戢疮痍未起日者地震水灾城郭告圮远人窥内地宁无狡心张公踌躇四顾东南门户谁为锁钥与其叩阍而慕远猷孰若就境内而搜成绩便此所以有普宁之檄也檄至侯适以满三载考抵郡郡之缙绅士无不讶当事知侯亦无不讶当事知侯何不即真侯而徒令侯东西旦暮摄席不暇暖为余谓此正所以大用侯也士大夫任职等耳一日立位即一日真职吾摄视而人视吾亦摄吾不以摄视而人何得以摄摄我昔鲁削弱不逮州邑远甚以先师之行相事犹摄也其男女羔豚事亦人所得为独诛闻人两观百世之下读之令人犹吐长舌今上慎庶官诸除目不即俞即卿贰藩臬摄者强半此庸得以旦暮视乎侯行矣当事者持牍上考功圣天子当谓万里外有此劳臣岂容以三年淹台郎粉署惟其所授万一以侯世臣具文武才增秩积爵留控远彝则有事而选士教民无事而登台吊古即孟尝珠还马援铜标亦孰非丈夫事哉繇斯以谭虑其去者惟恐不真望其来者惟恐不摄向使天曹从吾邦人请得即真海阳则泽在普宁祗波及海阳而止又恶能随摄随树上下交得次增城次新会犹将施泽钦州不衰也余是以不多侯之真而多侯之摄并愿考功用以风天下之任摄者 

　　○贺参知存敬朱公祖奏最序 

　　先是圣天子综核吏治诸藩臬监司不满岁辄有所予夺其贤若才者即欲修久任法而参知秩尊得推恩父大父天官氏又稍稍难之亦多不满三载辄超迁以去近帝居转穴犮思所与共理天下者其惟良监司重则参知之得满三载考者意良穴犮矣苐天下事急则明作而其势必张缓则宽大而其势必弛况惠潮越万里外视神京若九天然又参知职主诘兵其次察吏又其次锄奸体统尊而事功逸则吏兹土者不过朝夕朝吏士春秋耀武海上或斥逐小吏钩巨一二强有力者以示风裁即优游待迁而足也其视博士弟子非谓簿领旁午无事崇儒则以为校萟论文自有主者又奚竢越樽俎而代为以故士风日靡而科第顿减昔时有繇然矣岁壬寅建州存敬朱公自观察参知惠潮正可优游待迁时也乃下车以来昧爽视政日中考成时而行部时而下汛时而理饷时而料敌时而劝善时而惩墨平反必慎而弹压常严拊循必周而厘汰常举葢当宽大而事明作无时无念不在封疆者顾其心犹以为监司宠寄一方岂独其封疆重也葢亦有移风之责焉倘以非其责自待而以非所与化待士谓师帅何于是蕳十一庠子弟类课之在内者以身倡导而诸文学董其事在外者以意倡导而诸邑大夫董其事日有省月有试供馈一取诸赎锾品骘一取诸衡鉴葢不惟摛章藻思直追先辈而礼孝弟肃肃雍雍无庠不陶铸无士不顾化斯之谓太和斯之谓王道哉兹岁满三载正当奏最之期十一庠子弟欲致辞于公犹嫌于书生直达诸文学欲致辞于公犹嫌于属吏取容乃相率而丐余言余惟测蠡之见岂能窥公万一第古之学者修之于家期以献诸天子之庭也设童而习之壮而弃之令其舍所学以从我岂所称有体有用之真儒耶公三载考绩公之最也而非所以最其本本原原则有得于修之家而献之天子者余向令镛实当公家食公枕方寝绳竿牍不通建州之人望庐式化洵乎为广成之乡余入谏垣得读公谏草大都称主德而定国是得告君体时荆州为政以直道不谐出臬备兵又洵乎有介夫之风余心实向往所愿执鞭焉末繇也日以邦人礼事公得穴犮胸臆三年所矣公居家有训居官有训六言有解八行有解玉林有辑所言即所行所行即所言攻苦茹淡为寒素不堪则公之所以最也公生建州建州多儒者儒者之言有天德斯可以语王道其公之谓欤昔韩昌黎刺潮化鳄一事偶一为之然必待陈文惠而始除至今犹以为美谭其视公诘兵察吏锄奸何如也至庠序之教士风翕然丕变所繇过乡校一牒远矣方今庙堂正修久任法而潮父老复相率从当事者循河内故事借恂计天颜有喜当谓有臣如此何烦东顾其亟为赍黄金玺书褒嘉父大父就潮晋秩长抚一方则自今之年皆公之赐也直三年已哉诸文学曰公社稷臣也旦莫当召入公卿先生欲私之何也余侪小人惟利桑梓为有德微文学言余几欲私公矣 

　　○政学篇为仰峯陆公祖考绩贺 

　　乡余浏览载籍用慕先民谬谓廷献家修为丈夫所自有己涉世路仕与学两不得当反而求之圣贤在夫子曰古之学者为己今之学者为人在程子曰古之仕者为人今之仕为己岂夫子专言学程子专言仕耶夫子它日告或人惟孝友于兄弟是亦为政而居之无倦为告子张语先劳无倦为告子路语则又合仕学而一之无异术也此葢谓格致诚正修齐治平本同条而共贯世未有姱节缮心不能经世宰物而名世勋业不自真儒出者程子之论或亦有激乎其言耶我朝理学无如陈白沙先生最粹先生为我潮周太守作三利溪记谓学为己也其仕也为人学为人也其仕也为己葢又综体用一源发孔程所未发圣人复起不能易矣今之学士大夫乘时履会骋智矜名每每计晷而责效积日而课功以是翊为治办而冥思玄举之辈既以世故为土苴博物洽闻之辈复以簿领为俗事岂世风之流吏道杂而多端抑亦岐之者之过耳安望其吏治之古若哉潮海滨□治夙有瑕瑜无俟衡人于载籍之上就目所睹见差次之如刚柔燥湿然求其政学兼优为治行苐一无如陆公贤公自少闻道受苏州公之庭训甚闲三令易地卓有声实甲寅以名比部择守我潮潮之利弊兴除殆尽今且满三载考矣考上御史中丞御史以潮不可一日无公相与疏留以终惠一方于是十邑长图所以诵述显扬者数数不得请一日属海阳沈君枉庐而问言乎余余再四辞之沈君亦再四督责之令人竦起有不容己乎言苐乙卯酌辞业己采口碑代十邑寿今奏最之牍则上之天官氏而献之天子者也非其巨不陈非其核不陈诸君请弁其蹈常袭故惟所为润百姓而和国家愿悉数而告熙春诸君曰潮文武吏不下数百十勿论公峻洁筐篚不得达即抱关委吏陋规以千计而出纳赢羡又不啻称是公一切谢去之闽巨珰攘攘欲为利来公驰一纸境上珰更心折不敢窥左足而望韩山得非清风慑人贤于十部从事乎法得书为表率之最潮昔腴国今潮非昔之潮也税额巨万公请蠲八千有奇年来阳侯每以骄见祲而即岁为剧亟为塞漏卮无以粟予邻又苦心修捄全活以万万计虽翦盗锄奸丽重辟者不过某某十数人葢求其生而不得人以是亮一腔恳恻无不感化远徙求无负使君仁法得书为抚绥之最潮士笃文行自古记之日逢盛世宁无争自濯厉致身青云间有高目阔步岂其虚憍自冯乎公建旗皷谭名理而餙好修惟宗孔氏排异端是倡即近躁动得一言以解不至横决为海内谭资公之力也两校誉髦少年所收文一出乎正学者皈依居然昌黎山斗法得书为化导之最它如厘衙积清案牍杜关说省市廛在计晷积日猥云治辨者饶为之未足为公道也书既具余得而卒业最则最矣宁知其所以最哉公挈旨归宗一以孔子为师孔子自道也三年有成而生平学问则成己成物一以贯之矣公之政学录曰簿书期会得见性命面目又曰性命中未曾无事功其体用一源与阳明先生持论簿书讼狱即便是学离了事物即便是空数语酷相肖也公阳明乡人也夫亦有所受直接阳明正脉乎在潮三年人戴青天日治吏事似不经意诸经同异而绅衿造请灵籁畅发孰非自涵养中来亦孰非学为己而仕为人之验己也今圣天子留意海外良臣非借督学则借备兵奉无倦之说以居宦成即阳明勋业自当公左席而坐又何纯公文恭之足云诸令长曰善敬持是以备请益 

　　○一经叙为程少庄膺贤劳命贺 

　　国家稽古右文每郡若邑必建学以崇祀先师明章彝伦葢其重也我潮郡庠负金山而面玉简挟银山而翼三台而凤凰洲则砥柱中流而上真岭海毓秀区己以故自高皇帝以来诸生隶斯庠者科多得隽而并辔联鏕登要跻膴他庠亦且多逊即余起家时虽不远逮正嘉以前人文犹尚可观也戊子而降科第则寥寥矣执青乌家言者谓尊经合之建为阨塞龙脉而黉宫圮甚至无以蔽风雨而将灌鬯尚安望其妥神圣为诸生乞灵于山川也余丙申南归曾偕缙绅率诸生以请而当事者格于题奏惮于浩费辄尔迟迟越明年而古皖任观察至吉州胡使君亦至葢两相得而两相投也诸生申前请益力遂朝报可而夕转闻于是度金于帑伐石于山而合抱连围复浮闽海蔽韩江而至人皆谓是役也所为核出内定经制则有司存至其稽匠役之勤窳防材用之侵渔倘徒责以三老践更者流是以作之道耗之也诸生环桥门而议宜无如少庄程公良公辞不获日夜拮据自戊及己而始竣事葢宏丽有加而浑坚倍之夫讵非数百年来盛事也与哉会庚子贤书得隽三人而三人者又皆以誉望第上第则诸生不能张当事者之功又安能不念于董事者之与有功合辞为公劳劳而使君业以棹楔旌之矣观察之所以褒予者甚都且锡之冠服以复其身葢异遇也第公谦让再三逡廵而不敢拜命谓某少读父书儒无成去而什一今每过黉宫然且不敢仰首视又焉敢以宽衣博带为某增僇乃亲友赞淮曾君思悟陈君松岳杨君并于公莫逆者相率而造于余愿得一言以明当否余惟春秋之旨学校不书说者以为不胜书是矣至删诗而鲁颂泮水且曰思乐泮水薄采其芹鲁侯戾止言观其旗其旗筏筏鸾声哕哕无小无大从公于迈又何其咏歌赞叹之不一而足耶其所重有在矣郡庠建自开国间有因循者借言簿领厌事者猥云匮诎而浮慕修废者又托非其人求其破拘挛之见重责成之选壮既往之弘规开将来之景运则未有如今日者使夫子而在载笔而书可知也况公乡曾卒业庠中余时为诸生常闻其伊吾声不绝而不意其竟困之今垂二十年余雅知其积而能散富而好行其德艾而斑舞于尊慈之前弗衰皆谦道也谦受益时乃天道天道福善不于其身则于其子孙公有子凤毛既裒然于郡庠有赫公不难一经始终教之则宿儒作封公即我潮何可屈指数也公盍强受无爱田冠野服而虚劳监司尊显为公憣然曰某不敏辱司谏爱我敢不拜昌言之赐遂肃冠服而后见客 

　　○贺冲然洪君荣膺章服序 

　　葢尝观天地之化每托其用于山川山川之不足天地之不足也世苟有人焉代神功而培造化则非豪杰之士其何力之与有吾潮形胜金山峙北玉简当前沃野千里居然一大都会其水自鄞江建瓴而全收于吉水捍门过此以往即韩昌黎所云州南数十里有海无天地处顾其山左昂右逊华表之谓何自古以来不知几经沿革竟未有擎天控地建浮屠于上以补山川之不足者乙巳春参知朱公独采余及黄临江议鸠千金始事焉惟是不世之规非一人之力则观察金公守潮时伐最巨也观察念董役诸君劳并以章服劳劳诸与冲然洪君善者咸欲制彩以章盛事而先之以余知友洪君爽寰及余从母弟陈景莹丐余言文之余谢不敏者三而二生动色相告谓冲然虽起家货殖乎然一生孝友出自天性门以内门以外政循循雅饬饥予食寒予衣婚予畬丧予赗以贾困者予资斧以儒困者予膏修以贷困者予故劵至建宗祠置祭田修先人封墓即费出不赀亦所不辞方今伯仲垂白犹埙箎递奏召诸小阮出舍中美好相觞歌斯干陶陶然更问进修几何此未可以今人求之也愿先生勿辞余惟天下之平始诸亲长亦犹天地之大始诸山川也山之高也谢土壤则其土不厚河海之穴犮也谢细流则其流不远余因是而得浮屠之说矣得尺寸则尺寸得寻仭则寻仭岂一朝一夕之故哉葢重积也易曰积善之家必有余庆鲁之两生曰礼乐积德百年而后兴儒者之道与佛教通也余乡交洪君伯仲见其子子孙孙错兴代起岂其先有达人德懋乎顷与洪君处三年更得论其家世益知洪氏昭铄非偶然而己也父类山公王父留畊公并以赀倾闾闬然好行其德于乡乡人德之今助郡者助郡食既者食既衣缝者衣缝一门诗书昌炽未艾夫讵非余庆之遗礼乐之会哉顾天地好谦人心忌满洪君不以主器未衍而靳于施又不以其犹子辈繁赫而惰于行则于门之辟王槐之植犹斤斤然执左劵而责报于天不爽奚独谓洪君不然也洪君勉之余持是说以复二生二生筦尔曰司谏论人而论其世亦愿以告于天下之世修令德者敬裂帛而书以张之冲然左壁 

　　○送堪舆王剑云归游叙 

　　甚矣堪舆之中人也顾有以术中人者又有以心中人者其机葢难言矣丰城王剑云之游我潮也以大司成刘士和绍介于余余与士和同出于李中丞之门其切劘常密其意气常倾千古丙丁之交相继罢归一旦数千里授言余谓士和寡许可所奉刺而来或老成人亦足迹遍天下者倒履与王君晤则年甚少而入潮则初步耳余褊心人心且疑其易与坐定与谭说青乌家言则疑晣二三数日纵之覆射古先名墓则疑晣五六迨其核翁襄敏陈封公唐铨部李民部家诸新若旧往往奇中则疑晣八九矣顾君乂不任奇中也桃山邮侧有宅基悬三百金为市时有图入翁参军诸郎者众度非参军郎不能得而其宅主亦阴愿三十金为寿君一往视即不顾去又有诸生谢某者赀甚饶再四欲得一新者以易其旧者君既得新则改旧实谢生意即从臾而袖重酬干义未甚悖君第曰旧不百凶新不百吉秪颉颃耳终不敢以此易彼心可知己日君念椿堂八袠欲归以称觞且欲泛彭蠡蹑二孤过古皖城纵观金陵龙蟠虎踞之胜然后吸第一泉穴犮郭璞玄踪以及淮泗王气夫讵非壮游也与哉第余向卜先慈赠孺人继卜亡室封孺人未曾不涉躐诸家然恨不蚤晤君之多起予也今君归矣初以士和来得无过吉州而吊士和乎老亲穉子士和当待君以安愿君以心谢士和无徒以术谢士和也何如何如 

　　城南书庄草卷之五 

　　●城南书庄草卷之六 

　　海阳林熙春志和甫着 

　　序 

　　◆序 

　　海日篇为大廷尉耿西周老先生寿 
　　贺惺元姚太翁六十寿序 
　　贺莲山许公百岁序 
　　锡类篇为大将军麻南桂寿 
　　贺缵槐曾封君七十有三序 
　　寿仰峯陆老公祖序 
　　寿磵云陈老公祖序 
　　寿会山叔六一序 
　　贺萧母徐太孺人八十七寿序 
　　贺潮阳侯朱母周太孺人八十寿序 
　　余庆篇为金母陈太夫人九十寿祝 
　　寿翁母李太孺人七十有一序 
　　寿宋大母吴太孺人七一序 
　　贺石燕贾太公祖寿序 
　　贺升铉黄太封公寿序 

　　○海日篇为大廷尉耿西周老先生寿 

　　方余小子之初学步也则大廷尉周先生己成进士理四明矣比先生登金陵践玉垒渡泸入关而小子始以言事主先生随用积劳建节西夏声实隆甚维时先生甫耆耳言者悞谓齿长及之乃皇帝不直言者因以亮先生朴忠不数月俾典棘寺将任以统均示大用也先生未入都上疏言臣世受国恩岂惜捐縻顾先臣丘墓芜秽未治又犬马病剧不任驱使惟陛下哀怜赐臣骸骨上雅向用廷尉而重违其请为给传传廷尉归归之明年上念西夏劳即家赐上方金帛令有司谨察病可以闻葢特知也先生为筑海日楼于桃溪赠公墓次朝夕兴思超然于是非得丧之外每部使者推毂先生而不得觌先生面即郡若邑君侯造庐欲问民所疾苦先生一切谢绝以颐神养精为兢兢会正月初三日为先生览揆之辰诸令公潮阳王君等欲以一觞为寿而以酌辞属之小子以小子而操觚于作者之庭祗鷇音耳郄步者久之而下邑令公王君日督责无己又乌敢以椎鲁辞窃惟天地之精英发之为文章收之为道德而其绪余及于事功在昔圣门分为数科亦各得其性之所近而止至孔子谢辞命而歉躬行任俎豆而让军旅似若逡廵退缩然它日又曰有德有言我战则克又何一贯而时出也明兴礼乐征伐并起风云弘正以来鸿昌茂庞之气于斯为盛其间明道修词四方响应树勋建伐千古让烈者岂乏而人要以文质功实始终无瑕竟亦渺鲜也此何以故辞胜则忠信难孚功高则文彩寡着有繇然耳先生之才本足以凌厉■〈宀禹〉内而孝廉以后更田百氏而猎之积书若兰台石室然无所不窥殿最若持衡然无所不核纵横若扶摇九万然无所不下即不得从白虎青藜之后以毕奏其技然有韵之文必极其变以尽风无韵之文必穷其法以诣古而弇州新都亦自以为鼎狎齐盟何壮也苐先生犹以为即当于我而无当于世日夜友名士以平章世务诸凡国典庙彝吏治民莫兵屯刑名钱谷之筴无不竭五官而罄百虑以故理而理郎而郎二千石而二千石监司而监司开府而开府歼□控□令宵旰无西顾忧则卓然为社稷臣矣然先生犹愈以为即当于世而无当于真我自念先赠公谢孝廉以从湛文简衍一脉以啔我后人者谓何继从吕巾石先生以讨穴犮天人性命之学者又谓何倘阳慕之后阴弃之始师之后终背之己歉乎为人子为人弟尚安望其表人伦而师百世遂壹意杜门谢客讲业著书时而行不媿影时而寝不媿衾时而杖屦逍遥时而渊默雷声即素以道学禅理称者殊未能窥其藩篱也先生之蓄积岂有量哉昔汉武帝人主也读长卿子虚怃然叹曰朕恨不得与此人同时今小子幸与先生同时矣一鸣辄斥五十无闻尚无足以知先生其何足以寿先生顾在儒言儒则凡物可朽惟立德立言立功为不朽直将以万世为春秋视蓂灵大椿犹旦暮尔此其说或在长生家上也诸令公曰儒道不朽诚足以寿先生矣苐主上神圣向所为即家赐以金帛诏有司谨察病可以闻者宁能一日忘廷尉哉盛治休明将用声乐以被金石而懿德令仪天子且改容焉则自此之年皆宣猷之秋也海日之楼又宁足以私先生哉如日之升如川之方至以莫不增请更以是为先生寿 

　　○贺惺元姚太翁六十寿序 

　　姚太翁惺元为越诸生治经术无害当第乃余四十年七战于所司弗第也自惟世以易起家易六子出而干安居直以不用为用耳则始以遗经授诸子诸子具褒然国器而仲则先登矣辛丑成进士得拜潮司理理法官亦御史私人夫谁不称贵倨理君顾朝受命而夕饮氷谓子之能仕父教之忠傥以潮天涯故不奉大人南行勿论伯若季卒业乡国指使不共即幸而宁居又安所朝禀度而夕受质待命浃旬翁始就道既至则外言不入内声不扬虽厮竖扫除未曾一议翁面频年即欲称万年之觞且秘不得闻近始闻二月十七日为公览揆而花甲则已周矣四境父老恨知翁晚欣欣然相告以褐衣及门曰理君手持三尺慑贵人破猾吏巨豪有声然平亭疑狱百数坐一二妖言以法令反侧子自安连摄郡郡事斧断刄解人无不愿久摄郡也者此翁德也华封三祝出自细人请以是为翁寿阍者不得请敢辞既而十一校弟子员以缝衣及门曰传称明刑弼教亦犹行古之道也理君悬明镜数郡待以释滞解冤乃政多余闲日有省月有试岁有考成时时进诸生谭名理经萟而无惰容以故癸卯乡举较昔得人此翁教也永锡难老泮水歌之请以是为翁寿阍者不得请敢固辞既而列邑诸大夫煌煌然下车以裼衣见阍者将命曰孺子幸而在事赖诸大夫匡其不逮无为境内忧然人臣无私交畏在简书猥以犬马齿而觌宾客义所不敢出也诸大夫度无以寿翁乃裒士庶语相率造余庐愿藉一言为杖者先余惟士庶有言言人人殊大都理君大得民非直理君贤也躬稼而授之穑故有秋省括而授之释故命中不有资始孰与厚终世济之谓也窃闻翁于书无所不读下笔数千言立就中年从乡人习阳明先生言恍若有得扁一室曰慎独其于性命之学洞如也性至孝无所缘饰事先尊人先大母以养志闻即先大母有疾不难呼天而以身请所为延大母三十余年卒得称大耄者人以为孝感云第古今言寿无如佛老翁之生也先二日为老子诞期后二日为大士诞期时值中气实孕异人况其在潮所可知者庭实不得陈竿牍不得通闻纵舍则色喜闻无赦则色忧葢庶几乎老之清凈佛之慈悲者则何难寿惟是二氏之寿寿诸身吾儒之寿寿诸家国与天下无以则以翁之世学进易大有自天申之吉无不利而夫子则系以天之所佐者顺也人之所佐者信也方今雨畅时若夫谷顺成四郊按堵亿姓讴吟其所称佐顺佐信者非理君无以遗四境非翁无以遗理君已日理君以卓异闻圣天子将召入为台郎给舍则龙章火^火^如盛世所修养老礼躬为祖割而问政者当自潮州始此所谓天道人道合君臣父子而交相寿者也敢为歌天保而祝以昌黎曰韩之山不可登翁之寿如南山之寿不骞不崩韩之江不可冯翁之寿如川之方至以莫不增韩之木不可升翁之寿如松栢之茂无不尔或承诸大夫曰善请裂帛书之以当万年之觞 

　　○贺莲山许公百岁序 

　　礼天子廵狩先问百年者欲有言焉则就之葢其重也是故养老之政为燕为飨为食自虞夏殷周未之有改即汉唐之世亦临雍拂席为兢兢焉夫讵非风化之大原休嘉之盛轨哉明兴以来礼教翔洽皇帝纵未遑袒而割牲冕而摠干执酱而馈执爵而酳而赐级赐粟之诏无岁不下每岁所司从乡射饮三老五更胶序亦犹行古之道耳惟潮越在天涯去京师万里或谊为人鹄而寿匪期颐或龄可杖鸠而行匪表率均未可以塞明诏而章天子尊高年重有德至意近于澄海得一人焉则莲山许公是己公生于弘治辛酉历正嘉隆万葢己九十九年所己亥春观察任公自家大人知公无量寿状乃锡之以扁扁曰清朝人瑞予之以诗诗至百数十言葢异数也未几直指顾公以棹楔行郡大夫胡公以宾筵举则布衣宠荣即大戴所称何以加焉维兹十月初八日实公览揆之辰公之亲若子姓迎禧庆佑舞彩奉滑遀造公之膝而稽首曰幸公百岁敢上公初爵近若姻娅殷懃觞豆筐篚朿帛登公之堂而稽首曰幸公百岁敢上公再爵远若里巷童叟攒罗鳞次差池杂沓填公之门而稽首曰幸公百岁敢上公三爵于是缙绅父老尤相率祝公以言就逢掖陈君某刘君某而属其词于余余生也晚视公则大父行恶用以里语辰心公顾逢掖申其请益力也谓公生平孝友居常无所用奇第割负郭田以备禴祀视诸弟子若己子不啻卵翼肉骨之即族人戚人所待以举火举婚举瘗者殆十数家倘所谓躬行而笃于人伦非耶老推主盟约为乡祭酒人有纷未解得公片言定犹有陈太丘遣风焉所司高其行谊奉衣冠复其身公服以见客辄弃去取旧帻冠曰吾老人不任冠美且绮绣朿缚奚若毳绤之适寒燠也暇则扶双藜杂阛阓少年亹亹谈说不厌将就寝犹篝灯烺烺细书今昔事可劝戒者数条以示后人即壮夫所不能者而公能之此岂非天授哉况公生长五朝五朝之治乱得失津津如指诸掌倘天子修乞言故事当今惇史在旁藉公语识之先生其何以逡廵为余惟自古寿考非常之士多自山林隐逸得之谓幽栖则神闲神闲则气王有繇然也乃公犹不免市嚣耳口不谭牝牡圭刀身不习导引吐纳而顾壮也难老老也似壮所从来远矣人生贫富寿夭何常使营营戚戚是欲以人力与造化争岂曰寿征余曾得公逸事公壮岁返遗金以百若脱蓰然此其时心中岂知有金至病寒不烹茗病热不断脍亦区区内修所禁而公且百年甘之葢贫富寿夭其机己忘忘则无利为利无生有生正久视之术耳在昔有宋公之姓有琼者年九十九而其子永丐一官就养太祖召问近事琼记忆甚悉太祖不难以郾城令永迄今史籍烜烂为千古侈谭公岂其苗裔耶试观草木岂不春华秋实若被蟠桃大椿至三千岁而华三千岁而实八千岁而春八千岁而秋此何可以旦暮较也川泽之量盈涸有时彼所云百川归之而不盈尾闾泄之而不涸则惟瀛海为然耳公家世埭阳正生于瀛海者也浴日浮天兴云吐雾光景在目精神益固则其为蟠桃为大椿者且自今始诗曰天子万年则今上万历之谓也又曰黄耇无疆则许公百岁之谓也有是君斯有是臣敢以是为今日祝 

　　○锡类篇为大将军麻南桂寿 

　　国家之倚办文武吏等重耳文吏职赋武吏职兵职赋者收天地之利经国家之费锱积寸累为县官养士以备征讨至栉风沐雨赭海披山执干戈以卫社稯则非职兵者莫之与也余自朿发忆戊午之倭乌合而豕突者不满百人当日果亟为歼灭又何至内寇响应蹂践十余年而后敉定不觉怒发上指嘅然有封狼居胥之想倘异日万分一起应圣天子拊髀之求当不令班仲升咄咄咲人故虽以壬癸起家屈首而谭委蛇之业非其好也比被召入直兵垣东有岛彝西有播酋东起而议封西起而议谕满朝不决名为聚讼而文墨论列右缙绅而左介冑更求多于封疆之臣苟非吾党有人陈吴二将军出万死以靖东西时事未可知也余迟回久之又不觉有老骥伏枥之思未几而得南桂麻将军者来参吾潮阃将军自粤而楚而滇而蜀建牙逾十载车辙半天下其所为搴旗斩将课功程能者具在诸御史中丞御史推毂疏中不具论余姑就潮论潮潮属天涯风气多柔而材官彀士又徒取空名无禆实效即有简拔非以竿牍取容则以馈饷借资往往而是夫养士欲以何为至以封疆为戏不亦可扼腕叹哉将军衡石于庭登坛而自为政日有练月有核岁有考成非徒春秋耀武于国门己也以故癸卯之役倭骤登岸声势迅雷民心张皇复恐如戊午时将军单骑疾驰帅部卒野战生致名酋尚首功有差内地之不受虔刘皆其肠也乃当事者意别有所纵舍不坐彼而几欲坐此冤矣人亦有言廉士无名其将军之谓欤将军以是月十有七日为览揆之辰万户侯王君昭德柳君守先等征余言为寿余惟宋臣论天下太平而归之文臣不爱钱武臣不惜死将军致身报主恶乎言寿又宋臣拜将必求方面大耳有福泽之人将军身满八尺双眸如炬声音在堂盈堂在室盈室又恶乎不言寿然余之所以为将军寿者有在也晋之将郄谷也未曾授一陴分一队第曰说礼乐敦诗书已耳楚子反攻秦乏粮其毋问使而知子反之犹刍豢也即功在破秦亦闭门拒之意念穴犮矣将军风流儒雅不减晋人而条议储谷为三军请命备缓急糗粮所繇殆与子反远哉将军有母太夫人春秋高亦以是月寿将军每奉色养事不告不敢行倘以是而奉卮酒归报太夫人喜可知己诗云孝子不匮永锡尔类不匮寿永锡亦寿请以是为将军酌辞愿将军善持焉圣天子以孝治天下即以孝召将军则潮阃实将军嚆矢矣 

　　○贺缵槐曾封君七十有三序 

　　古今艳慕耆硕动云寿考维祺宁独其己德懋哉必有停涵郁积者以开厥先亦必有茂明醲郁者以昌厥后此非怕人之言也诗咏文王必歌皇矣歌皇矣为王季受祉作而武王之世德作求非下武何以称焉故先师于文王之父作子述独赞其无忧无忧则寿之本也究其所以寿与父若子之继美吾以为归之天而不归之人果尽如先师之说则为人子者其权常俟之父为人父者其权常移之子似以为归之人而不归之天甚至优游乎父子问曰幸有父作吾何敢专幸有子述吾何自苦祗以归之天归之人洵不引之于己余尝执是以衡世而穴犮艳慕乎缵槐曾封公云封公为别驾见虞翁冡嗣观察时甫先生父也公自舞象日诵数千言于百氏无所不猎以家虽曾受诗乎而独转嗜乎书能兼诸家之说而毕畅其旨大父槐庵公积学不仕心甚奇之曰此汗血驹也稍长游郡庠试辄高等以数奇屡困棘闱称增广弟子员当见虞翁之列贤书绾绶参乘乎清漳温陵也讵不翩翩乎佳公子哉公一意下帷无少年贵介态时大母春秋高望百年而近朝夕问起居无恙而又课童仆无哗治宾客无旷核租赋米盐纤琐无漏卮家政斩斩然也以故见虞翁无内顾虑得专精拊循所至有氷蘗声赋归以后会母李夫人痼疾公日与封孺人黄黾勉色养缮治甘滑遀为见虞翁结怡老社雍容闲雅甚都倘非公之独秉勤劳焉能奉翁在邑为良令在郡为良相在官祀名宦在乡祀名贤乃尔此葢公之善承父而成其为子者也先是观察露头角公手一编授之曰尔父矻矻穷年而不得大用谓读书何尔大父以诗起家尔其绍之观察受命发愤妙龄而登庠壝逾弱冠而拔省帜虽濡滞公交车十余年公不以濡滞故责禄仕一旦振六翮而搏九霄授大行人为天子使臣未几拜御史当按河洛公敕之曰中州绾毂民亦劳止主恩未报无以家为观察绳紏不遗余力有藩珰持肘腋横甚观察以白简从事抚臣复为奥援庙议卒是观察言相继褫去而风裁凛然矣备荒之政以赎锾储谷民间狼戾至数千百万即海内亦禀为功令此葢公之善诲子而成其为父者也公身兼创述光前裕后譬之洞庭吞吐八百上以受委岷江下以宣达沧海其封公之谓乎今公七十有三而阳月九日实其览揆之辰观察复迟其得时之驾为封公寿公之戚执诸生傅君某翁君某等谓玉帛鞶舄羔羊之贽犹然弥文相率而丐余言为酌者先余有慨乎陆生之言曰恬富贵之纷华者高无疆之休公十岁而称贵人子四十而称贵人父逾六而称大行人御史不可谓不贵倨矣乃内行恬淡惟知有己即绣衣豸冠非其好也何也自见虞翁之殁诸弟有穉未立者有夭而藐诸孤者公抚摩若子田庐择其美若腴之而自安其陋瘠视世之较量尺寸所繇殆与天壤异也居怕和易不设城府又轻财好施虽值窘匮多寡必应然亦以大坦彝故间为乡里小儿齮龁公苐受之曰宁我容人毋人容我也人每见人生驹隙或劝公自逸公谓余父以清白吏遗我而儿曹亦甫经营四方奈何不自啬而侈泰为况先师虽称文王无忧而删诗载文王忧勤又不一而足则以有忧而成其无忧公葢不用诗而善用诗者也用大明之三章以缮心修德用绵之五章六章以作庙筑室用有声之卒章以诒谋燕翼方诸游鹿偃石之夫良异而循乎无求任其自致其所为逸自在正所谓不归天不归人而洵引之乎己者也今公五官神明之用不减少年亭毒无己真人不瘁此岂偶然而己知造化委和之气公得之庞浑精健者怕有余而巧若有所不足世之人惜公不尽用于世以老公犹幸而不尽用于世以其余为寿考为多贤子孙为不朽之家声则恬之为贵而非纷华之以也余于是诵前数诗觞公公复诵抑之诗箴余余转以无竞维人四方其训觞观察为它日左劵是为序 

　　○寿仰峯陆老公祖序 

　　余朿发裒宋诸大儒则用慕陆子静先生恨生不与当世师事而辨晣之也客从旁诘宋儒若周程若朱为千古冠冕子奚不足慕而特慕子静为余谓三氏之学岂敢以一意轩轾苐子静谓伊川之言奚为与孔孟之言不类而太极图说直以大傅易有太极为解而茂叔言无不言有定非晚年之笔今读子静与元晦书亹亹数千言圣人复起不能易矣而荆门之政弥盗化俗省刑薄赋即敛民锡福一以洪范为宗当时吏惮若神民依若父三先生似少逊之故余于子静特甚用慕而讵意今又有仰峰公其人者公为浙名士自做秀才时省大人苏州公丰润遂入燕就诏狱师事丰城李先生周旋半年讨论真切而调护过之即苏州公亦继粟继肉不绝后先生谪闽公复师闽先生归大江公时成进士令丰城复师大江乃豪有力者遂以此中公而公无几微见乎颜色其所养可知己公入比部事事明允间有连戚畹者公执法不挠时为公危而矻不为动竟亦法伸而公益藉藉有声留滞数载始拜潮州潮州笃于行而易于治自古记之干戈以来民力己竭重以榷税之役动四万有奇而民力益竭公下车谢一切贽例悬令与民休息复奉德意豁税额八千有奇即上池之水宁加于此哉会冯夷洊灾斗米百钱议赈议货议闭籴不遗余力疮痍稍稍起色奈民穷盗炽揭竿啸桑浦者以数百计公弄黑白丸于股掌上首恶擒而反侧子自遁然民之畏珰又甚于畏盗粤珰殛而闽珰又欲张于粤公檄境上珰至而甘心之珰自是重足不敢窥五羊矣征黎之举有何切潮痛痒民不虞予兵而虞转饷赖力持中议大吏一一如公指焉往抱关委吏每叹积薪辄夤缘筦榷民不堪吮膏吸髓始为宽宁家榷者以次受事而司捕之吏故祗以赫蹏往胥虎而翼以一株十胥縻者累累公挈为令非篆不檄非檄不胥也俗善蒱樗至勤惠文弹治而牢不可破绳其巨且黠者重置之法而风顿改又俗佞佛而病不之医师而之巫人情大抵然也公谓天道无常惟善是与守第为尔表忠节以慰幽魂慎刑狱以释冤滞禁屠宰以全物命而复请千金之帑培百里之防以保亿万姓之脉所为吉祥善事似不出此舍此而幸福宣淫三尺必不尔贷用是政平讼稀厅事暇辄休沐危冠哦哦覆射古文辞史掾无所关白受成事而巳巳集诸生校副墨而谭名理即案牍旁午而接引绅佩问民所疾苦洵无倦色以故望丰采者远自四方来而公竟将入青云间何繇得论地上事卒不敢尝公公大都独持大体泽于道德文章以自娱悦而诸所注厝酷似与子静之弭盗化俗省刑薄赋传神公岂其后身耶在事甫一周而民嬉士恬今二十有一日实公览揆之辰矣扶杖骑竹相望于道而冡子沈令君受公戒不敢以臾言进乃集诸令君意问序于野人某亦谓野人之辞质乎顾野人非知学也然亦有慨乎今学之多岐矣卑卑者固无甚高论高焉者或驰慕虚寂或剿拾异说而雍容坛坫自命贤圣者又授政不达迂远而阔于事情孰若公于书无所不读而根于性灵于吏治无所不窥而轨于儒术葢不惟家□子静且潮绍昌黎也昌黎抵今千有余年而乡校一牒潮人奉为谟训即文告驱鳄亦掺何术乃尔缘一腔忠赤豚鱼有孚耳公一书生护天子逮臣抗天子亲臣真足以泣鬼神而倾中外故莅潮未几文教风动而知止一旨又补原道未及若子静为周氏忠臣然则千载斗山潮州秪嚆矢地而诸令君一时名品又行君之令而致之民所谓时行物生而天常运者以此何也天下凡物皆可朽而惟道为不朽不朽寿之谓也若区区祝冈歌咢则诗人口吻无足为公道矣 

　　○寿磵云陈老公祖序 

　　自磵云陈公之视粤学也科条所饬一禀伦常士风丕变葢千载希觏己会潮兵使者匮圣天子复以公具文武才而移填于潮时甫仗钺则以祝厘行诸所为察吏剔蠹勒之功令者真信金石而揭日月公虽行犹弗行也甲寅旆旋而公以七月廿八日为览揆之辰诸令君奉郡大夫命属不佞酌辞不佞病且鲁三逡廵而三督趣岂以公之猷望必余而后知乎余以为公不待余而后知而欲悉公之梗槩则亦非余莫能知也何也潮从昌黎后即苏文忠亦谓士笃文行民号易治自干戈相续而物力竭矣所幸地多沃土徼时之若亩人可钟无奈阳侯岁以骄见侵即年百钱九升甿不能必旦夕之命者数月而菽粟之榷又天下所无之榷榷之额动至数千丰则祗饱虎腹歉则筭及虚舟真计无复之以故民穷盗起亦多暴之数然然民之畏珰又甚于畏盗珰口林日吮膏血自钱虏迄菜佣尽重足立无论有司疲奔命即荷畚陵谷且无宁处矣天殛粤珰自谓可一更生而闽珰复挟肘腋夤缘摄事其咆哮烈焰至刃齐民僇重臣而无难色又何怪乎粤民之惴惴然且恚且愤欲连袂攘臂请得而甘心焉至琼黎越在海表又何切乎潮之疴痒苐既以恃其幽阻窅閴自擅不讨者几千百年一旦戕卒损将自干斧钺在圣天子不得徇恬敉之名于不庭姑息即当事者期会征发诸鞈靺之吏佽飞蹶张拔乘超距之技以数万计又焉能罢一切输挽苏负耜衽杼之民民虞转饷实切腐心矣夫灾沴洊臻固不世之遇黎珰迭震又旷古之遭其事皆与公值而公以不动声色应之灾议赈复议蠲琼予卒予金不予刍粟所为褆福潮者甚巨苐珰非闽之所能衡亦非粤之所料以必衡公持文告申之竟上借众怒以寒其胆屏邮役以夺其力珰亦骈首缩足不敢有窥五羊之心此非德威之素足慑人不尔公复以英雄豪杰具从陶铸中来幸兹秉宪坐筹名服倘朝启扉祗朝吏士莫启扉祗讯桎梏人其以俗吏讶我钤阁无事剩有余闲则轻裘缓带狎主齐盟召章缝弟子与之校副墨谭名理亹亹不倦异日真才辈出当县官一臂用孰非公之德而谁德葢儒者修身终归济物公以不可纪之兆人而与之以一心即兆人亦以不可纪之一心而归命于一人闾阎消愁叹之声衿佩协礼让之度此之谓太和此之谓不朽视彼安期子晋亦旦暮遇之又恶足以较长挈短以此寿公不审郡大夫令君谓何而郡大夫令君复曰子知公之在潮得潮耳传称大江之南其人多轻心易侈而晋陵亦江以南也缙绅先生以及布衣韦带之士独以名节自卫道义相追琢彬彬然为东南邹鲁公风韵天高切劘不浅一出而海滨象旨葢以身帅也顾其心复休休有容政持大体拊循则责守令军旅则责司戎钱谷则责司户盗贼则责司捕讼狱则责司理端庄宁一卓有古大臣风焉大臣作用社稷灵长直潮云乎哉余鄙人秪知潮苐潮可贺而公喜可知也余于是歌六月之卒章曰吉甫燕喜既多受祉以酌公公又歌旱麓之二章曰岂弟君子福禄攸降以酬郡大夫令君歌毕而前之所谓兆人者复歌天保之九如以当瑶池之觞 

　　○寿会山叔六一序 

　　今上仁圣每每推孝养两宫盛心以下逮■〈宀禹〉内亡论亲老予告载在功令即不告而以奉使便省或因有所忤竟弃其官归飬者亦务为疏节阔目而不忍以文法绳之岁戊子为余某尊叔会山先生归养之七年也时十月廿五日实先生悬弧之旦先生葢年六一而两尊人封公碧川翁太孺人丘氏偕寿八十有七矣是岂天地委和于今特盛乃一家之中父母若子并欝为人瑞若此邪诸缙绅大夫及博士弟子各制彩绘图以寿先生如壬戌之所以寿两尊人者托姻亲黄君某某而属其言于余葢以余为族属言以质而不谀以文也余闻之吾党诸凡才先生而惜其未竟者私相谓先生少负壮志恒欲与前辈名世分席而坐比后保全郊舍开化善类不过为德于桑梓谭心程门慎足偃室不过为德于遂安兴建学之政罢衄城之苦复僯邑百年侵地解屯戍两州构隙亦不过为德于桃源而己生平蕴抱十未酬一胡为乎遽赋归来也与哉乃余则不谓然夫士君子树勋立业进则有声循吏退则无媿乡先生者岂必尽公与卿惟在尸祝而人颂之已耳设上负国恩下悖庭训纵陟峻跻膴谓立身扬名何余曾忆成童时从家大人讲业北郊家大人与先生论诗氵穴犮叹北山经营诸臣或慕于燕燕居息而不可得者犹以鲜我方将为解葢至于王事靡盐不遑将父王事靡盬不遑将母之诗彼其西周人士虽不敢以亲故怼君而其欝抑无聊之情终亦不敢以私告今而后始知今上之德意溥而先生之偃息者善也今先生乌纱黑发美颜丰颐动履洵洵如少年然即参之俊髦中行道之人亦不知其孰为先生己先生山肤海错吴梅楚沥不靳南亩所入以奉两尊人朝夕有余则随两尊人意指为共耆英会也者每晓钟三声鸣起问寝处无恙即步别墅著述不朽与伯仲子舍陈说经义时务无休少暇或玩竹观鱼或临流赋诗大都兴至陶然而止耳乡使天子嘉先生之未老投艰大以烦先生先生亦安能啬神养素而长有兹壮亦安能长侍膝下完此天乐如今日者乎先生色融融喜曰甚哉子之知吾息也吾祖系宋安抚寥寥来未有兴者不佞仗家二人拮据燕诒始有今日第始之备斆于浙也去潮三千里而遥既之备令于楚也去潮六千里而遥高堂鹤发游子各天倘三月不得平安二字则两地为不下咽一岁不得平安二字则两地为遶床竟丙夜不安枕矣今幸休沐里居吾父子得苟安伏腊相继食大宾之食者固今上孝养渥恩也遂于是月是日登荣寿堂称两尊人劬劳之觞而后燕搢绅大夫及博士弟子 

　　○贺萧母徐太孺人八十七寿序 

　　余归来与二三同志若姻友萧君彦得结社砥厉非名理不谭然每从邸问见上意指似急于求贤而缓于用才缓于教忠而又急于教孝者此何以说国家朴棫而作薪槱而采葢欲罗豪杰寄封疆为社稷计岂忍一第之后即投之庭闱寂寥之地洽家人母子欢而无当任使亦谓得十少年人不如得一老成人而周家八百年灵长所为迈唐虞驾夏商者实自二南起家家之不植国将安附人人亲亲天下可平以故圣明独揽一切封事多所閟秘特人子陈情或观风使者为人子阐幽乞养辄朝拜疏而夕报命意可知也余因是而得彦得之所以寿母焉彦得负当世名至庚戌始成进士即贻书不佞鹤发万里鸡肋何为余从海上以扬名显亲趣之彦得竟请假归归而诸亲昵趣者更逾于余乃彦得志难夺上书观风使者礼亲八十子不从政圣朝不止一臣定母只有一子定在朝无以裨盛世母无臣何以度余年况事亲日短事君日长惟使者哀怜之使者转闻而旨遄发非所谓朝拜疏而夕报命耶命下之日母徐太夫人八十有七而十二月五日正其挂帨之辰也余与郑德进方欲走一介丐螺川郭先生言为寿缘捆内之政不闻于外业从彦得具质行以资先谭会张元辉自滇回复偕诸生夏用一而委执笔于余岂谓征言于远孰与于近者之为真征言于贵孰与于贱者之为信乎顾礼敬老为其近于亲也太夫人寿与家大人同余恶容己乎言即余有言亦恶能有加乎彦得言姑就质行卒业之太夫人少以令淑嫔于双湖翁恭执妇道有少君德耀风翁父蚤世母与大父母年皆耄耋太夫人朝夕惟谨时以婉顺得其欢心家素食贫寇盗充斥太夫人周旋其间不避艰险每有天幸人以为孝感云已连执三丧哭奠如礼翁以学废箸其克襄大事多太夫人力太夫人有婶氏寡居抚摩勉厉遂之死靡它则太夫人之教也即举彦得时年己四旬曰此千里驹也老妇昵子人情之常万一泛驾谓为人母何保傅督责不遗余力其笃于人伦也如此夫礼极中闺教阐阴训天欲昌炽人家不直章缝者昭明德而振丰基葢亦内德茂焉世之母以子贵者什九而能以身贵者什一太夫人居已以葛覃而相夫以肃雍处己以苹蘩而教婶以纯朿则二南所称美多矣自是开麟趾而衍螽斯天为之乎夫人自为之乎老子有言治天下莫如啬今彦得兢兢进修不以其身之迟贵而躁于进太夫人亦终身布素不以其子之迟贵而速之出啬也亦谦德也谦受益时乃天道岂非太夫人自为之乎自为之而天且听之异日厮宓姬役王母皤然而翩翩世界固未有涯而彦得更以其寿母者寿国寿天下亦自饶为之而何竢于天余谊属犹子无能具木难火齐朱提文幕进仅仅持是说介元辉为兕觞助元辉曰人臣委质无以有己果如君言则太夫人祗私其子彦得祗私其母忠孝能两全乎余曰人子服劳孝而无如养亲之志孝人臣効职忠而无如体君之心忠今上封事閟秘而惟于陈情乞养朝拜疏而夕报命则彦得之仰承德意尽孝正所以尽忠也夫孰谓私亲而不事君哉虽然彦得有母余有父余与彦得愿交相勉矣 

　　○贺潮阳侯朱母周太孺人八十寿序 

　　潮阳濒海而南为潮望邑君子美秀修名小人力作惮去其乡井号称易治丙辰一激而嚣当事者至闻当宁为海内谭柄于是主爵慎简贤良得杭朱侯来令潮阳潮阳拭目谓侯名进士且世家于闾阎不得谙即谙而龙光射斗或饶剸割而濡沬少榷重民贫休养生息之谓何侯下车一切与民更始靡牍不清靡羡不革靡蠹不剔靡奸不锄靡利不兴大都心似水法似山而又嘉惠乎章缝弟子无事暑若负霜冬之日日以暄也棘闱之役所收尽粤名士人多服其藻鉴而八月海啸磷火挟风涛稽天殒民命损禾无算为百年未见侯不难单骑赈饥掩骼以泽存殁见者无不感泣此岂可以声音笑貌为哉侦之则为太夫人就养之内教章也然就养之说不见于经尝观北山大夫所为呌号于劬劳燕息之校固无足术乃魏人之仕至令其父母怀之为志其陟岵陟屺瞻望无从而四牡兴歌独非周盛时耶犹曰王事靡盬不遑将母似势难兼遂即先王亦无如之何耳明兴功令臣子得迎亲养真卓越千古事但亲或笃迈每怯于樯辕樏橇之劳而四方风气又燥湿寒燠异候地毛土著异供以故亲之惮往者十六往而不乐居其地者十四今太夫人幸七十有九又幸而得就潮阳都滫氵遀之奉躬温省之勤有庭帏之乐无桑梓之怀葢至是而喜可知也会是月八日为太夫人诞辰履端甫临祥光爆火^火^而章缝弟子沐膏润而泽道德将欲以蟠桃僊枣献谓幻无自致而玉帛鞶帨即相错于道侯又两袖清风千里慕义既无以当侯其何以当太夫人乃相率就愽士王君李君命余婿郑某通殷勤而丐余言余谢不敏则郑友绍科何友其蕴复度海督促无己又焉敢以不文辞余惟人臣之难必于民者相孚以信也人子之难必于亲者既寿而康也侯于潮阳能转嚣为寂故潮阳戴侯为众母又戴太夫人为众母母非太夫人母仪逮子侯悦亲及民不臻于此第捆内之政不炫于外久之微闻太夫人出杭望族少助见松太公力学既助太公以赀入官既又助太公课诸子与犹子同祖子姓比闬而居有古义门风甲午丁酉二从相继列贤书太夫人督侯益奋曰孺子勉之庚子果步二从犹然困公交车家益落侯与二从砥砺名检尺寸依绳墨皆太夫人教也侯第上第太夫人业春秋高犹神明如昨治丝枲缫缫然达曙以为常居恒约节一縠不轻御一脔不轻尝虽臧获衣食躬视而后推解不自知为贵人母也仲叔资不逮伯一敕之上舍一敕之异途参军□关孰非效用季稍需之以期致身青云则太夫人虽妇人乎而因材引斤视工师何让焉入署以来饬内政甚楚朝夕谨扃钥一以洁已爱民为诫每退食从容丙夜犹俟必欲得情法宽严状而后即安葢天性峻整内则夙闲湛乎鹊巢而济以葛覃本之麟趾而重以采蘩洵然周家家法用是有文伯母之劳而动其善心有隽母之平反而始为加飧有陶母之却鲊而不止一发有欧母之诏文忠曰求其生不得彼与此方无憾而不止一荻凡此皆所以全生意也生意常王宇宙常新生意常流宇宙常活畅四支而发事业塞天地宁非是物哉昔孔子赞易坤言资生而干不及母道也震言反生而别卦不及子道也总之天地之大德曰生寿道也它日论本立道生而继之以仁者寿实与易互发此其说恐在閟宫之八章上诸生诵说孔子者倘持是说祝太夫人侯得无当而莞然于万年之觞乎是为叙 

　　○余庆篇为金母陈太夫人九十寿祝 

　　今圣天子御极久道成化年来静摄虽仿虞商之无为恭默而每遇大喜庆事必于圣母上觞无斁即文王之问安视膳不加于此近元孙笃生加徽号至十六字而薄海内外得推恩及三母所为以孝治天下者葢振千古而迈百王己岁丁未月寿星之次中秋后二日为圣天子万寿亦我郡侯金公母太夫人设帨之辰长庚之星晨为启明太阳方曙启明导之寿己征于先天维日属丁是为南极宿缠于房是为天驷寿已征于后天度是时天颜有喜当朝圣母无疑侯守在藩服率百职事北面呼万岁者三又率子若弟戏彩呼千百岁者再一时喜庆倾重海滨缙绅父老将欲市桑门之怀中之橘上方之葡萄以进乎为恒抑欲祷泉涌鱼出地裂笋生以进乎为偶恒与偶皆于侯无当乃相率而丐言于余余惟外言不入于捆尚安事言顾善言莫如诗侯又世受诗也诗鲁侯燕喜奚斯以寿母颂焉当其时亦秪泮水閟宫淮彝攸服而止诗人且祝其如冈如陵尔炽不一而足以今观侯文庙两壝焕然一新彝航如山闻备遁去则视鲁何逊余又何可无言余中年学易敢更端以易进坤主静万物资生母道也二之动直方以大承天时行得朋而德不孤父道也亦师道也故求严师之父十九求严师之母十一史传所称孟母敬姜烈矣即柳之丸欧之荻亦不过一事着劳至今以为美谭孰有如太夫人自壮至老督我侯不休也夫人为名门淑媛亡谕内则闲葢亦天性云方侯之颖出异于诸子而夫人之朝夕提诲又异于诸子比通籍而赠公背则夫人受家秉而从事独贤矣居恒每谓吾乡人多以子贵不多以子闻余愿子以子闻不愿以子贵也于是自廷评而司农自司农而守二千石一以清白为谆谆况凤阳为帝王之乡二千石最称贵倨需以岁月卿贰立跻一旦不合辄舍千仭而去之即抚州量借犹宁辟羽仪而集于木岂复知有燥显足以入母子心哉葢至我潮州命下君侯犹次且不忍行夫人动色谓闽粤密迩铨曹择人即十数推不得允今圣天子知吾子于万里外起自田间国恩天地岂可恋庭闱而后民社予老尚健饭尚能为尔之治所谨扃钥戒臧获无隳尔官声予往矣侯欣然就道夫人亦不数日抵潮则凡所以谆谆侯者犹如廷评如司农如凤阳时以故侯眉睫不承为直竿牍不通为方含弘博济为大在侯称慈母在夫人称严君则有潮以来未之前闻耳庄生云敬爱易忘亲难忘亲非难使亲忘我难也母亲而不尊食而不教浸假而教不能必其子之成浸假而成不能必其母之逮浸假而逮不能必其耳目手足如常能跋涉异国彼周之大夫岂无升斗及亲犹然苦于行役以王事靡盬不遑将母致其咨嗟不平之词乃兹天锡难老帝命有加鹤发在堂凤毛在庭鸡鸣在室麟趾在序雍雍肃肃聚乎一邸喜斯适适斯忘矣坤称积善之家必有余庆余庆不世之寿也夫人之谓也昔唐赵隐辅政宰相而下每升堂庆母懿宗诞日宴慈恩寺隐侍母以安舆临观懿宗敕百官回班候夫人起居古今荣之侯大得潮旦暮召入承明圣天子闻夫人无恙又设帨与万寿同当启圣母召夫人劳劳饮食若何式谷若何即瑶池之会白云之歌亦不是过又何敢谓蟠桃三千为幻妄也余持是说以授酌者更为歌天保为圣天子寿歌生民为圣母寿歌既醉为夫人君侯寿歌既毕缙绅父老曰司谏之祝本乎易始终乎诗请书之以竢太师者采 

　　○寿翁母李太孺人七十有一序 

　　岁壬子中秘翁伯君粤华从辇毂上书臣鑨世受国恩戋戋无当世用幸以一命称圣天子近臣日靡大官即捐躯无所报称惟是臣家岭表八千里而遥臣母李氏幸际休明寿且七十为计日报刘时南望韩山末繇致一觞膝下犬马私悰惟圣天子怜之中秘既得请都中枌榆与中秘游者相与矢贺奉太史黄先生言为寿越一岁而入子舍则太孺人为七一开袠之会矣数始于一积十为耋为耄为期又爱日者所加喜也吾党绅衿复从社友洪君资旦蔡君国修推余祭酒以修酌辞时余读礼山中得逡廵谢比今申前请益力得非以仲君粤韬为阶儿肺腑亲外言得达于捆乎第悃内之政弗闻于外矧余闇闇无能加太史言又安所从阐扬而光大之于是就快壻陈君鼎夫沈君毓祭私悉二君谓孺人出自望族其归鮀峰公也正大司马烜赫人即贤闺媛贤宁无少年粉黛态弁家政不事事又焉肯如田间负井白操作为乃孺人恒言文伯之母劳逸数语凛然为万世炯戒即俭为德共侈为■〈侃上言下〉丛人人而知之假令递相为用约已不以廉物亦何妨美谭倘忍于厚殖不费半菽不落一毛而屑越于其所自私勿论公叔遗讥而造物且忌其何能恒之与有孺人躬自劳苦丙夜治丝枲先诸女奴声缫缫达曙以为常所食戞釜所服濯澣皂绨而非专意此长物牣庾盈椟乃尔亲知闾媪之所逼需无不得意去伯仲所知交名贤长者时复过存则每每洁治具而沟中之瘠槥胔者掩骼者累累葢数十年如一日也先是鮀峰公贰方州声铮铮起孺人怂恿公曰田过先生言非君之禄无以养吾亲亦为贫乎其言也吾有负郭田可耕而二雏尚咄咄在人后谓义方何即日解绶归而壹意式谷迄今吹埙吹箎孺慕受成宁劳于矜而无敢嬉于泰夫孰非孺人遗耶今得年七十有二矣神明之用操秉独割既寿而康自其禀质然也先生其何忍靳一言熙春闻此洒然异孺人之所以为孺人也天开人家必有内德为之包孕故越世绵豸页而灵光迭焰所从来矣粤华粤韬继起彬彬笃行既意而归庭训迨北堂日永松栢长荣则又意而归之恬引以为孺人之专气致柔其道用静也而以所问于陈沈二君又似不专于节约为德者易曰家有严君父母之谓严者阳之用内外位顺保合太和所为父父子子兄兄弟弟夫夫妇妇宜而家燕贻而孙枝者皆是道也易之不专以严属父有以耳倘一柔含容蓄敛神惜物谓以是而取尊生则可而吾道之所以充宗启后者岂尽在是也欤哉孺人性素贬损则得坤之啬谊先赒恤则得坤之均又事事断割则得坤之柄一门之内纤悉登理中外玉树指千百数左次上釂肤敏温恭则又得坤之余庆信乎慈之情近而严之效远也孺人闻余言定为余举一觞苐孺人之所以砥伯仲者殆与古义烈贤丈夫埒宁独为曹辈窃光荣己乎世德作求度必有进庶不负内则显扬大旨贤于献羔酌兕之娱远矣是为叙 

　　○寿宋大母吴太孺人七一序 

　　揭于潮为望邑其山自飞泉落照蜿蜒数百里东趋县治而笔峰黄岐对峙拥护前后环以巨浸漭滉停泓天风鼓荡秀色映发葢居然一奥区也以故邑多世族挈潮为最而吴之与宋实相颉颃焉吴以天官大夫参银台为粤东前矛宋擅堂构子衿累累宜其雀起而竟不起岂其人事之不齐耶山之高也不先之以岑峄冈扈则其基不厚河之大也不朿之以龙门砥柱则其流不达势有待也戊午大比士正圣天子寿考作人会宋尔孚氏以周易列贤书高第其年最少而制义复宏博沉毅排山倒峡人咸以大器归之谓本本源源必有世德栽培乃尔而培之者谁则大母吴太孺人非欤太母出于吴而嫔于宋正所谓世德作求者是月九日为设帨之辰都人士高其谊乐其余庆又快覩其古稀踰一为自是而八而九而百岁之始也知大母儒门女不敢幻引桑门之枣瑶池之桃以献奔走而市王笋姜鱼蔡椹陶鲊为仁人孝子之事母者以共大母于大母皆不得当乃相率而丐余言余昨岁入揭从黄左相君瑞知大母贤第阃内之政不闻于外谁则知其劬劳有孙君某者为大母昵亲具梗槩而谒余曰大母之姑为先刺史女弟而姑夫则揭庠名士也大母夫君侣文公又父子师友相继游桥门所为内备甘氵遀中修苹蘩外应宾客者大母皆脱簪珥操作一一治办人称能妇者无间言比侣文公中年谢世大母抱诸孤泣曰痛哉天乎吾何爱旦夕命耶遗书在箧手泽尚存未亡人敢不朝夕督抚令人谓寡门子豚犬异日庶有颜泉下耳己伯子与二孙以次登庠壝大母复召与语曰幸哉天乎宁自谓于祖若父为接武也奕世逢掖竟困有司一喜一惧是在今日慎无以少出头颅便自夸诩为己尔孚得儁潮皆为大母荣于大母宜何如荣也复歉然见乎颜而谓蕴结百年收之一旦此天之所以酬先人也第长途万里今甫着鞭太上立德其次修名倘以习俗移人者自移非老人之所以望孺子也某备在昵亲得达阃内私所悉乎大母者如此余闻之而有慨焉前史载女德不独以静一己也母训灿然备矣然皆本之乎阃教也从一为贞从三为教贞为女士教为严君两者等而难易分焉唐李母裴氏读列女传而忾然曰不践二庭妇人之常何为而载之书何物女子为是倜傥语哉辟之士也事穷势逼何难以节见此以论乎维值风化纲纪伦常亦足光昭史册而托孤寄命扶危定倾惟伊周之人称焉况乎粉黛者流聚顺则易承欢履逆则难定志拊心于不忍言之苦则义方颇灰触目于所骤见之华则满溢顿起人情大抵然也大母产吴归宋已为殷周礼乐之宗而两家儒业濡染于姆传内则者又不啻详用是而大节凛然谆谆以严君自命故一传于令子再发于闻孙拓远绪而振洪基天之生淑媛以昌大宋门也岂偶然哉然犹家弥炽而常有抑心年弥高而常有远心宜其玉树森森享遐龄乎未艾也何也天道犹酌也此有所挹即彼有所注大母阴修而善贷之耳在易之坤厚德载物六子成功而晋之□则坤也母道也六五以柔中下济六二以柔中上承故曰受兹介福于其王母此之谓也孙君归以此卦告尔孚尔孚诵之大母大母其能无举一觞乎 

　　○贺石燕贾太公祖寿序 

　　上久道成化每诏天官氏综核名实凡可以佐朝廷令海内无愁叹之声者其惟良二千石重葢德意蒸蒸然太上作人其次安民年来贤书广额而岁例虑囚数下所司罢之以故和气翔洽享国为历朝无两葢其盛也近海内吴苦赋齐洛河汉苦灾辽苦虏此其大较也潮受榷独当天下之繁而旱潦频仍继以海啸为父老未见日萑苻震动闽粤交警集海内诸苦而并苦于潮潮愈贫而又被以多盗多博德讼之名然潮亦岂真盗薮真赌囮真讼窟为五岭外别一乾坤也士笃文行号称易治葢自古记之矣无奈地极迤西台使之鞭不及马腹市黠为崇衙积煽之一词之连动及数县一圄之淹动及数年所信者什一所不信者什九即信而毙犴狴鬻妻孥者种种而是究且骎淫以及子衿只字受捏监司胥靡婢膝奴颜顿令桥门黯色不得己而矢不可辱此宁独章缝过也维时尝以噪闻赖当事者观过原心幸无至乎党锢而其冀云蔽望雨化者又切切于二千石引领耳天假良缘圣明以贾公来公葢余姻端公曾先生所推毂良令异等也未下车而中州治状悉数为父老传说潮人欣欣谓为景星一莅潮公从容为父老言某之先大夫山曰地之美者善飬禾君之仁者善飬士先太傅谊曰仁义恩厚者芒刅权势刑罚者斧斤其所重可知己兹幸以工曹无害得入昌黎旧游又焉敢以屑越而重违先训遂申文告清宿案厘积蠹壹意与民休息两造具备公率以片言折孳孳然务宽平而屏穴犮诋对簿者日十数上辄十数决之日四五上辄四五决之日有二三不衷者又二三逐之爰书甫成洞若观火人无不神明公向所云连数县淹数年者闾巷亦多称危谓公当如何晰一讯遂破盈庭之议销群枉之谋卒揭盆覆而日月之间有求其生不得复捐糗食食之而月以为常自是民有违言交相戒无犯在善类既有所恃无恐而不肖者亦惴惴然改啚以无溷君侯三尺政既暇子衿雍雍请益无不虚往而实归也往二千石校士以费诎仅及首善亦仅及誉髦公下令都试之其隶弟子员者以千数其未隶弟子员者以万数公皆箧副墨衙斋躬自雠阅都人士咸仰天而呼愿公之长抚潮也会是月廿三日为公览揆之辰两庠博士二刘君王君郑君邝君二李君率诸生程生章黄生世辉唐生棐陈生廷策等相率造衡门丐一言为酌者先余惟舆论清议始自胶序登歌作诵当归文学柰何舍所学而问山林为于是有挟麟经而进者曰春秋系王于天而有年必书公乘大祲之后生聚教训一衮一钺求无悖乎宣尼宗旨今年郊鄙大熟则岂非和气致祥之应乎请以是为寿则又有挟戴记而进者曰礼养老而亲亲贤贤三代之道也公乡射之礼尊高年而重有德而六谕之宣必欲民日迁善共享和平之福是开吾潮以胥台也敢以是为寿则又有挟葩经而进者曰民之父母诗先乐只而君子万年永锡祚□亦自威仪孔时得之公一腔岂第洵是麟趾根器而穆穆敬慎倘所称维民之则非耶则尔昌而炽尔寿而臧于复何疑敢以是为寿则又有挟尚书而进者曰祈天永命莫踰成周其究在敬德諴民而己公未及期而列城黄白无有咨嗟而鸣不平者则天寿平格当以潮为嚆矢敢以是为寿则又有挟周易而进者曰君侯以易名家二三小子焉敢以学步而干坛壝第诸生之沐浴膏泽有日矣临言教思继以无穷言容保民继以无疆重久道耳六五智临智者知也知至知终干道也九五敦临敦者厚也厚德载物坤道也公知而易知厚而易从设假以数年则无穷无疆卜自今日乾坤于是乎不毁矣敢以是为寿词既具余读之辗然公之为治也以法祖诸君之祝公也以明经舍此而大椿蟠桃僊枣皆其幻也余不佞卑卑无甚高论岂能越诸君上第十年树木公既有验乎工曹百年树人公正有造乎吾潮愿诸君交勉焉以无负乎君侯诸君曰然请书之以告阍人 

　　○贺升铉黄太封公寿序 

　　记自余初试闽中雅闻紫帽金溪之间多硕人长者累缔善缘廸将厥后其大致皆服习伯阳氏冲啬之摹为长生久视之诀而世泽簪组遂以食报莫有涯乃今则于升铉黄封翁身亲见之封翁我郡守源简公祖尊甫也迎养郡邸以是秋仲某日悬弧全潮沐郡公覆露甚渥图所以祝崧高遡河源者而属予不佞熙春修酌者之辞余惟封翁之寿以厚德知之封翁之厚德以郡公之异政知之今春杪我郡公承帝命来守潮甫弭节举国方雩疑天不可问公虔祷郊坛甘澍洒洒随车咸哗然异之潮濒山海岁饥白徒因之昼攫所在创剜流移虞岌岌待尽郡公拊摩按搔既取桀民置三尺弹治之雨润风宣时出电掣备四时之气距今逾七月四境熙然余不佞则窃从里闬手额而叹树德所从来矣人亦有言涔蹄之水不育纤鳞神皋大泽则巨鬐生焉言培植不偶也封翁天性孝友事父兄尽人伦之则资颖过目成诵九龄即作惊人语与伯兄九石仲石二先生应童子科辄拔前帜当事者诧为三奇乃造物若靳以售辄舍去而授诸子经谓取偿固在此也坦衷正气与人言必倾肺附不事逆亿又慷慨笃交游赴人急难非朱郭任侠之比会台使者檄行伯格法里中推封翁董其事一以宣谕明伦解纷息争为首务郡邑诸长吏悦服以乡射大宾礼延诚重之也居无何郡公成进士高等拜司徒郎五阅月以覃恩锡命官其所生于桑梓同籍中被荣显最先葢异数云而封翁犹以二尊人不及见为憾穴犮自挹损布袍蔬食徒步里门时过从社中兄弟杯酌为欢虽素不能沾唇而盘桓达曙无倦色群孙男含弄膝前不问户外事至臧获辈训敕尤毖望而知为康成家奴其细行必矜类是郡公浔阳之役则诒书相诫曰国用亟矣涓滴皆储胥其慎尔榷政余老宁甘食贫郡公是以皭然靖共享最绩擢守我潮封翁则又从署中每退食谆敕母失民望于是南面黄堂兢其执玉簿牍至山积无敢伺郄而舞文者大都肃章程恤民隐剔蠹厘奸奖掖善类都人士不啻严慈昵之而神明惮之凡饫我郡公嘉惠者罔不归美于封翁式谷则知封翁诚穴犮于冲虚节啬之理以无用为用所酝酿余庆未央长生久视之道即五千言何以加焉余不佞及见我潮贤守滇之侯豫章之郭二太封就养甫踰艾厥后皆跻上寿兰桂森茂簪笏盈庭造物所以酬二人者亦至不薄矣天为江夏氏崇善报重来太封之帜续此流鸿所笃祜纯嘏宁有异哉则请以是为封翁颂 

　　城南书庄草卷之六 

　　●城南书庄草卷之七 

　　海阳林熙春志和甫着 

　　序 

　　◆序 

　　龟山先生全集序 
　　大司马襄敏翁公纪畧序 
　　粤东政畧序 
　　玉华洞志叙 
　　王孟箕先生醒鹿斋诗草叙 
　　书崇俭小约后 
　　四六剩言叙 
　　署榕舆诵题辞 
　　沈祖洲诗叙 
　　姚进士北游稿题辞 
　　读中离薛先生研几录 
　　便民四礼序 
　　四礼弊戒 
　　南游草叙 
　　刘别驾盐议题辞 
　　大鉴洲文昌阁募缘叙 
　　宁俭约叙 
　　谭艺录序 
　　重浚中离溪募缘叙 

　　○龟山先生全集序 

　　夫有宋来理学称东南矣而要之东南理学至千万年推为鼻祖者夫谁与归哉龟山杨先生产闽岩邑去洛葢六千余里风气阻绝与环齐鲁而居如七十者如三千者远迩真天壤然先生乃度樵川涉旴江泛彭蠡泝江而汉而汝以逾于洛数年师事伯子即严寒深雪跬步不离比归而伯子且目送之曰吾道南矣自是而豫章氏延平氏元晦氏为东南正宗者孰非始自先生耶先生之晚出也后生年少猥有臆议此未度于时耳有宋式微满朝和筴谁为砥柱先生力持恢复书至六七上而无少变其说倘所谓善学孔子而庶几不磷不缁非耶君子曰使当时尽用其言亦须捄得一半真知言矣先生之学之所自来有名公叙在不敢赘第其集仅存什一即笃生地犹尔谓续先范何余自官司理家得缮本为卷四十有二为篇七百有九为字二十一万八千有奇乃告表章事所部督学使耿公报可而乡之缙绅若杨若揭若张若徐等各助资至若干金遂召剞劂而付诸楮木葢始工于庚寅八月脱板于辛卯二月书成上之大中丞赵公赵公经文纬武余复雠校亥若豕焉以布诸八闽百世之下考东南流派得以遡宗及祖者则此书实左劵也虽然先生特理学为世真儒耶自试令而直合所至有用匪属空谭今余发骎骎长无闻犹幸吏先生阙里也倘吏先生阙里辄夷鄙阙里之生生息息者即尽取逸词只语裒之恐亦无当于先生矣是为叙 

　　○大司马襄敏翁公纪畧序 

　　在昔高皇帝北逐胡南定交广为万世功而成祖益振扬光大之承熙日久民不知兵嘉靖之初莫氏篡交者余二十年所世宗赫怒命两司马元侯将十万师从天而下而襄敏翁公实参知谋议公计援党龙凭祥断藤峡歼之股掌上盖至于登庸胆裂组颈称万死而后壮可知已用是天子念公积劳累迁公综理宣大军事宣大黠□在外悍卒在内前此重臣主将相继遇害至是征兵之令动及云朔晋代燕赵齐梁所在绎骚帑藏不继议者至欲借吏禄括富民而公私困矣公承大坏极敝之后谓宜如何张大以多事为事苐抡将材并民堡诘边情犒乘塞一切与封疆更始已重纳降功而轻首功招猍至数千百人已修外城险而及内险边垣至千五百丈已裁远调兵以给主兵省费至六十万缗自是逆宗充灼业范金勾□为宁藩计公不血刅致之阙下而铁褁门鹁鸽峪曹家庄诸捷又皆躬擐甲冑以一当百中来以故终公之任六年□愳称太师乞款者三又何有戎兵蹂郊关以震撼我畿辅盖详哉诸纪其言之矣乃公冡孙粤初搜公逸事必曰纪畧者何谓公著作甚富所至有劳即邹襄惠以闽粤结秦晋为千古知已亦深慨乎公卒仓卒不能尽摭公之卓行奇勋而公嗣民部君时甫七龄又焉能裒撷而信诸后则粤初再四授简恶敢以不文辞熙春私惟自古文臣从典军秉枢要每每推毂西北明兴闽粤以南惟襄敏公一人岂非以南人多脆足不涉行间耳不闻金革耶公起家南服其料理交广时去诸生未远也若应若寰若楷若公丁擘画不爽尺寸而平交三筞太上揖让成功其次慑降之最下则芟夷绝灭后竟从中筞公真得胜算哉但云中上谷密迩神京烽火甘泉忧劳君父即欲轻裘缓带朝夕朝军吏不可得已况世宗神武天听日高阃外之事一委督臣稍不称朝登坛而夕夺符则得君难自古未有权臣在内得立功外域者分宜为政非贿不行夏文愍以复套故亦稍有龃龉则结相难仇咸宁自大同入握兵舞手作气势贵戚大臣无所不狎侮王相国立传虽谓其无一语敢侵公然杖缚健卒咸宁岂能忘梧州事则共事难然公竟直节常伸褒书屡下忧则夺情斥则召复没则赠官终不忍以二三勋辅之投间抵隙隳我长城固帝之知人善任苟非公之悃款精诚安有此哉世儒又谓断藤之役非数万人不可而宣大之役则日罢客兵日罢战锋是何其敢于用寡与前用众异公社稷臣也曰兵不精则众不若寡食不继则远不若近此语当与孙子并传矧所恃者根本固耳不然财匮于兵冗力疲于食诎虽多亦奚以为柰何今之谭边者一列戎行便云兵寡其视公何如若笃于忠孝体国若家则国史载之无所事熙春言矣 

　　○粤东政畧序 

　　兵使者古皖任公填岭以东之四年政既成恐民之弗率于政乃梓其畧以申令竟内公已自为之叙复以之属余岂以余家海上列编氓既久知公莫余若耶余惟圣天子以英明整齐监司即有词赋自命雝然而中六律戞然而振九皋亦不敢厌薄民莫谓吏事卑卑无足术也第一涉戎行其难知若鬼神其不测若风雨其疾徐若处女若脱兔其变化若海市之蜃若常山之蛇苟非机乘一瞬计出万全则月异而岁不同将小可大寡可众势末如之何矣嘉靖之季岛彝入潮者踵相接当事泄泄亡命乌合蹂践十年所而不可解迨今谭之秪色变心痛耳万历以来厥有宁宇然人情世态骎不如昨甚则骁舛鸟雄行之辈僭为名号与有司衡公敕郡若邑曰内治未饬安事防海乃就僭名号者亟置之法次则问疾苦申约保禁奢淫锄蒱樗修水利戒轻生警官邪汰兵食缕缕百数十条皆所谓先事而备也者公犹愀然造余而质曰某之为政得无严乎鸾凤之谓何余曰唯唯否否夫政各有体夏葛冬裘惟其所适故拊摩而煦咻者守令也振纲而肃纪者监司也矧公德礼之教蔼然溢于刑政之表年来雈苻敛戢闾阎宁敉伊谁之赐哉而何以挹损为居无何戊巳之岁果有岛□犯我汛洋维时关酋正炽一水可航其声势葢什百嘉靖季也公焦劳拮据分水布陆筹之帷幄策之封疆业已不遗余力故一鼓而歼之碣石再鼓而歼之南澚滨海童叟咸以为不世之伐例应首叙而当事者悉寝格不行此其故有难言者余与二三子民持以诘公公避席谢曰当事威灵将士智勇幸不至决裂为地方戮有余荣矣他尚何言余退而闻之道路月旦则谓碣石之役嗔公之执而并泯其真南澚之役缘人之言而遂重其惑然俾闽之五十余商生还乡里宁置斩馘之功于不言而六十余倭歼之釜中且能脱千夫长于虎口海上两寨安若覆盂此其仁心鸿伐可不谓两全哉而奈何其泯泯无闻也盖余昔尝左兵垣见边陲之臣凡有首功虽微必报甚且粉饰以哆大其事粤东有伐若此辄一切报罢而公则投戈载笔敷政悠悠无几微见之颜面养可知已昔太史公欲藏书名山大川将俟知于千百世之后今父老子弟耳濡目染不谓不知且公方报最而铨曹署其考曰胷富兵甲气吞鲸鲵则受知主上政在今日兹刻又何俟寄之名山大川为哉若余名知公则又焉能真知公所知其大者耳其它纲举目张无暇论已 

　　○玉华洞志叙 

　　岁庚寅夏余代匮将乐考寰宇志在昔为镛州循治以南有洞名玉华者传为赤松子旧游处维时度吏肩重寄即欲修游览十数里而遥谓民莫何受事入七月暵祲甚民且菜色询往事玉华当祷祷当雨余于是斋居慎狱率父老子弟徼惠山灵不数日而雨果如注禾得苏有秋人皆谓余不负父老子弟愿山灵亦不负余愿也嗣后政稍暇每当路过辄游每游辄偕往诸凡洞中之形形色色亿千变化而眩神夺目者已尽收之胸中顾万物有尽惟山岳为无尽而要之六合之内六合之外岂尽无佛迹仙踪始犹赫赫后与草木没没而不着声称者则山岳亦有时而尽也余于有尽求无尽又于无尽之有尽求无尽则惟文是山岳者为无尽何也金山一弹丸耳得秋月夜潮之句而名益显玉华伟观也得幽窍两峯之句而名始新继自今而无志以纪之并勒其副于悬崖绝壁即玉华奇什金山又安能垂名永永与天壤俱流是故绘以图经编以题咏胜地名言争相绚彩总之皆所以文之也所谓求其无尽者也虽然此初藁耳后世覩斯志而罪斯志曰余之阔畧民莫也余盖无所置喙矣 

　　○王孟箕先生醒鹿斋诗草叙 

　　今皇帝重述作诏发金匮石室之藏简文学侍从相与厘信史垂宪万世呜乎盛矣独孟箕王先生以经术甲大江以西乃不得与从事且三仕而入大埔为大埔及朞四竟熙鬯甘露降泽宫暨厅事越月乃己会海阳令匮当事畴咨度海阳剧邑弗得人弗受任剧又神圣渊默潮虗三年所无繇徼一良二千石为十万户福傥俟其太宰选人亡害亡论德音弗得遄发纵发动以岁月至如天涯疮痍不可一日无噢咻何始交露章移先生海阳得报可盖异数也命下之日先生摄事己半载诸所为与民更始者业大得民父老无不喜相告幸先生之终抚我然私惟先生雅意经术山城卧理辞有阳春海阳视大埔财赋以十倍酬应以百倍烦嚣以千倍先生即能诗又安从有余力于诗忽太学生 【 绍讷】 诸生 【 裘】 携先生诗草凂余言为叙余卒业之盖入海阳语又多入大埔语也宋人言删后无诗自谓千古定案顾离骚变雅汉魏更弦繇晋及唐它不具论如山气日夕佳飞鸟相与还彭泽之流风存焉而昌黎氏在潮就所谓婆娑海水簸弄明月者杂于三百篇其孰从辨之先生固生于陶而仕于韩者通籍余一十年其涉历若两淛若三楚若百粤不知几千万里时寄之以供兴山川变幻若游天台而登岣嵝吞云梦而泛珠海时揽之以寓奇以故借寇以来虽壹意问民所疾苦昧爽布德日昃质成出缮河渠入勤科字犹然神有余闲时下笔作惊人句大都因遇见象因意见法诵之中宫商览之貌天地即留滞周南时事蒿目祇有感慨而无不平其出境入机先生亦不得而自知也者夫先生搜百家猎二酉岂其以是雕虫沾沾异日者将赓明良喜起歌述作荐之郊庙此诗非其嚆矢哉余不敏敢搦管而从其后以备观风者采若平章政务抵掌事勋则先生世受尚书固知先生饶为之矣 

　　○书崇俭小约后 

　　此守台吴先生燕会约也此约行之都中诸缙绅大夫且赏心相信矣何论下邑若诸生若众庶乎将乐向号淳俭近来侈靡素封尤甚至一果盒动用数两一馔盒动用数钱自谓非此无以示华且彰敬也独不知人生福分只有此数丰溢于前必减损于后近在衰迈远在儿孙百年以来镜甚昭昭且殄物耗财尤目前便见者何以一下箸之故而竞为无益重费耶不佞敢坚守此约宁冐吝啬以身先之至其倡诸生以率众庶则尤在缙绅诸公 

　　○四六剩言叙 

　　余友张元辉称能文章而文章多不喜传其素所擅名家者则无如骈骊语又自以为雕虫之技壮夫不为每应酬辄弃去不以示人一日诸孝廉文学持一帙示余曰此元辉先生四六剩言也余乡虽窥一班而于全未入目今而后知元辉技至是哉大都不抗不谀而宫商迭奏珠玑错落其余也苐诸君以为剩言谓何诸君谓张先生四六甚富而此四十首者仅存什一于千百某等窃付之刻非先生意也余以为此未足以尽元辉也天地精英之气发之为文章而粗之为事功细之为性命三者常相为不朽如以其辞而己自古称工骈骊者六朝首骆丞说者犹谓其丰文艺而俭器识宋文章之士不止数十家而骈骊至今传者则有苏文忠文文山二公二公勋业虽不甚显著而精忠大节昭揭天地千百年而来词组只字宝如拱璧盖有本有末诚足术也元辉孝友有张仲家风而一腔心事衾影无怍即儿童走卒无不知有先生故于燕树人于淮阳粤西树德于滇南树表正宦辙所至人有遐思则所谓宫商迭奏珠玑错落者就此衡之始谓之剩而区区谓存什一千百非其所以剩也以是知元辉之文章虽不喜传而余料其必传者以此诸君曰小子识其小先生识其大请书之为四六剩言叙 

　　○署榕舆诵题辞 

　　揭古名邑以地多榕又谓之榕邑俗雅秀而文菽粟之入可资外藩实列城中称殷阜云岁乙卯令匮郡丞朱公次当署朱公辞再四谓此地善缁人弗欲往当事者知公弗为人缁而必欲公往往署数月馈遗不登堂赎羡不入门苞苴不入境清赋之役只令厘正无有胥靡道路者闽舻相望向每嗟其不足公则处之有余盖洁已信民以予之之道取之也公又政持大体不朿湿绳人故吏严畏而民恬愉旋郡之日黄童骑竹白叟扶笻士女塞道则百年以来所未见耳越一岁阖邑相与碑之碑之不足又相与咏叹之咏叹成帙余年友君瑞黄君乃寄以示余欲一言以弁诸首时有客在坐稍稍卒业笑谓余此非一部媚辞乎余曰诗人不废媚又何讳乎媚今之为吏者苐患无可媚耳黠者欲媚而不敢墨者欲媚而不投倘政无可媚孰从而媚之政有可媚又焉得而不媚耶如谓舆诵为媚则帝则帝力可以媚至尊田畴衮衣可以媚圣贤摠之惠则爱爱则思思则诵声作也不然署榕者指可数十屈又焉能以片石与揭岭争高而以一部声歌播人间口舌哉客莞尔曰如先生言是矣似未足以尽公曰公兵使也抚之如婴儿可以赴深溪异日树勋海上圣天子且以纶音媚公又何有乎揭余曰诺敬书之而弁诸首 

　　○沈祖洲诗叙 

　　世传十洲记首记东海祖洲琼田神芝种种灵异似天地玄奇独为祖洲私焉余朿发读此辄超然有远举之想比两令楚闽巴丘以湖胜镛州以洞胜若无逊乎祖洲第俗吏朿缚簿领鞅掌嗣齿仗马又一鸣便斥即欲吞云梦而食玉华无从也家食有年吴兴沈长公来令吾潮阳则卓乎以祖洲自命而海内之名贤骚客韵协宫羽字挟水霜言人人殊此岂谓其有而穷极工艳也者亦岂谓其无而虚为点缀也者吾儒言有不言无又恶庸贵耳而贱目为志称吴兴山水清远爰稽古诗一则曰水上玉楼楼上月清光合作水晶宫一则曰万家咲语荷花里知是人间极乐城即此数语吴兴固自有祖洲也况令公祖符卿公营别业巽方因号巽洲令公以名托之其穆然有绳武之思乎葢公世受麟经尊人司空为天子喉舌仲主瀛洲季辖紫薇而麟之趾复师表齐鲁登太山而小天下一门仙籍奕世仙品公以震器全收诚于祖有光其绪余潮阳它不具论论其大者心清练水法重铁山以一纸从事宽粟饷数千纵一苇所如豁荒自变量百剪雈苻岂让开云驱豺狼奚谢徙鳄治民获上捷如弄丸东方生所言不可得而师友不可得而喜怒抑岂其后身也昔叶县飞鳬勾漏化龙其事在有无之间惟旌阳令以忠孝升仙差为近之今辑瑞在迩圣天子御青阳左个问潮阳生聚几何余度公对潮阳洊饥臣奉德意修赈修捄所为起死回生实无用琼田神芝计天颜有喜当就玉案前召跻仙班斧藻皇猷修不朽事业即东海可移决不肯以彼易此公辗然曰诸公知我以名司谏知我以实当付剞劂氏弁之简端 

　　○姚进士北游稿题辞 

　　瀛曙姚先生自辛丑对大廷业己解奚囊加惠海内第潮越万里弟子弗得读即读弗得尽读也壬寅理潮潮两庠率弟子以请先生谢弗得始发北游稿刻之大都书义十六易义十四盖偕计吏时语耳刻成而博士甘君李君等凂余言以弁诸首余惟孔子论文必及质孟子论辞必及政易之贲言文曰明政拆狱而终之以白贲无咎皆合内外之道也世之操觚者勿论显背紫阳私附二氏为引戈入室者流即言成一家大可经少可传而理不抒心行无实济谓有体有用何先生制义具在海内自有只眼不具论且论其所以学并论其所以施于学先生年最少悟道甚早常时衾影无怍听覩皆真知世之不可上也常下之知世之不可先也常后之惟是潮有大利大蠹又毅然亟兴亟除至宁忤贵人无宁少负亿万人则先生之深于易而学求不媿孔孟耳昔昌黎刺潮乡校一牒掩映千古第当时传昌黎者谓其潮未知学始命进士赵德为之师夫昌黎未刺天水己成进士潮似非未学者且天水而外又不闻多所顾化今先生躬为师帅潮弟子北面事之如神明当自有不为昌黎者敢搦管书之为异日左劵峕万历癸卯春王正月也 

　　○读中离薛先生研几录 

　　余少从家大人受书则有中离先生研几录曰先生为阳明首座读此有裨圣学时有事帖括解者十七所未解者十三比仗斥家食搜此书无有始就先生裔孙诸生某得抄本读之见其精密恢扩直发前人未发圣人复起不能易矣近来姚江标柄人间疑其支离先生之学有入门有归宿而一生气魄百折不回真为姚江功臣苐此书残阙祗存千百什一姑缀数语简端俟获全书当叙付剞劂为先生传神云 

　　○便民四礼序 

　　孔子曰安上治民莫大于礼者所以正人心厚风俗使裔不谋夏口不乱华者皆是物也人亦有言见无礼者诛之如鹰鹯之逐鸟雀盖失礼入刑意耳夫治民者将令民贤者循规智者履矩即有不肖者亦逡廵检饬而不敢屑越于规矩之外斯于惇庸无媿乃诲导未先俟其悖斁皿然后督且罚之非计之得也西镛入宋称道南名邦矣五百年来其国家之所教化与贤士大夫之所服习酝酿回视汉唐以前何如耶宜其凡有血气动合天则即推七闽为海滨邹鲁者必首西镛而后可夫何世降俗漓诸凡冠婚丧祭之间亡论号为齐民者殊乖礼度间而求诸衣冠缙绅其凖凖绳绳较之戴礼仪礼不爽尺寸指亦不可多屈矣癸巳春督学使者匡岳徐公奉命出典闽学下车之初拳拳以修身立教而于四礼尤雅意便民复古葢以其正宫府率藩封之大经大法揭绪余而示之闽也夫讵非礼教正鹄也与哉顾其书颁之学宫齐民弗得读即读弗解也熙春为使者下吏敢仰承德意就齐民极弊颇沦口裔者强缀数语于后以广厉青衿谓青衿闾阎之表也表正则景正而齐民随之第青衿亦不必远有所慕也龟山有云先王之礼本诸人心所以节文仁义是也顾所用何如欲民还淳反朴以救一时之弊而已三传而至晦翁其家礼一书具在盖天下万世不可一日磨灭者也青衿果能诵法使者因以仰止于乡先生朝而讲贯夕而传布自身及家自家以及亲戚朋友俾风俗淳朴而人多君子邑有可封则不负天生士意也不然青衿弁髦使者言齐民又弁髦熙春言则失礼入刑熙春当奉三尺从事矣 

　　○四礼弊戒 

　　林熙春曰礼以防民自古记之夫礼繇人心生者也何待于防耶葢世远则漓漓则礼弊礼弊而风俗移之矣故欲导民于礼先救其所以弊礼者僭附数条于后名曰四礼弊戒 
　　夫冠者礼之始也礼曰冠而字之敬其名也又曰无冠礼而有其婚礼皆所以示成人之道有序耳镛有少年俨然尊倨髫首爰字且以别号自命无论市井无知犹尔即名门世冑亦雷同附和之此其弊与不弁而娶未笄而嫁者等也盖彼此总角便属伉俪己无以别为人夫为人妇万一有子又何以称为人父为人母耶凡有此弊宜改不终日 
　　夫婚礼者将事宗庙继后世君子重之是以父亲醮子而命之迎盖以男先于女耳镛有以朋友而代之迎谓别嫌何且女一与之齐终身不改亦非七出不得遣者也今则视再醮如脱蓰然诸凡以贫而市妻以财而市人之妻者种种无算甚且入□如丘根养萧辛立为两夫而帮一妻矣夫同姓不通婚姻示一本也亲属不得苟合正大伦也乃余炌等则以余姓而娶余氏陈辛应等则以从弟而赘兄嫂其逆礼伤化讵可令众庶见耶凡有恶俗亟宜痛革 
　　夫丧礼有四制仁义礼智是也古者男不死妇手妇不死男手令镛则死于土工之手矣古者死不欲速朽今镛则问付之炮烙矣古者三月而葬今镛则有停数十年不举矣古者圣王瘗及枯骨今镛则贫者市坟茔富者衒财帛甚至发人四五穴而无惮色矣诸如此类俱于四制大悖斁皿也可革也礼又有以多为贵者治丧是己有以少为贵者治宾是己乃镛之俗每每厚款吊客以示华盛独不知人子财力只有此数留一分治宾便减一分治丧以客薄亲岂无后悔明者其并思之 
　　夫祭礼反古复始不忘其所繇生也大都有忌祭有时祭有墓祭墓祭镛有行之时祭则非齐民所能尽行求可自尽则忌祭其最不容己乎葢君子有终身之忧忌日之谓也然要之尤在明其宗法而己倘宗法不明则阳名有祭而阴实己绝如杨福等以侄而继祖叔章柱等以弟而继从兄伍仕弟等以螟蛉而继张根福皆非礼也非礼之祀神且不歆况其启争夺之端贻告讦之祸尤甚不可解者乎 

　　○南游草叙 

　　乡余令镛镛为闽名邦多鲁君子时龙池官先生以文雅胜两峯李先生以介直胜公余过从间俗裨益不少别廿年所而镛之绅衿每念余无害频递往递来而李子北化以今年入潮持南游草谒余余叩之则李先生季孙尝从官先生学诗者也余思二先生不置喜二先生之孙若弟子犹二先生也者比回而丐余言以弁诗草余惟今之谭诗者多尊唐抑宋而浅衷之夫剽陈言而希速肖固卑卑无甚高致间有师心独创则自以为凌厉千古而摩之似合按之实离即与宋絜长且不知本来性情何物而于唐谓何镛之先宋有道南大儒其全集诗仅什一固不拘拘于唐而至今望龟山仰止者亦何尝拘拘于诗也北化少年学诗不袭宋亦不袭唐兴到成声词到成韵信手信口自成一家过此以往其进焉可量哉昔王辋川诗中有画实以诗显耳北化工于诗复工于画且斤斤绳墨无诗人放达态则余之所以与北化者宁独以其诗己也 

　　○刘别驾盐议题辞 

　　刻盐议者何刻之自诸生意诸生又自百商意也天下之利莫大乎盐而其弊亦莫大乎盐顾其弊每繇小浸大与利常相为贞胜也盐铁论云川原不能实漏卮似为下之无节发山海不能赡佚欲似为上之无制发总之皆繇小浸大之说也潮之盐所产不过数场而商人转运之劳则有风霜瘴疠之所侵冐则有冲波急洑黠贼之所震惊则有岁月持久之所守候则有衙门胥史逐臭聚膻之所朘削而其行盐之地又仅汀州数邑而止而其办课之额又骤至二万二千有奇而羡则商焉得不罢日转而桎梏载道日转而妻孥就犴狴也岁丁未别驾刘公实司盐榷公穆然咨嗟诚不忍见商之病至此遂引为己辜视若痌瘝先之以定班次勤掣放次之以谨权量疏连坐厘积役严盘诘而其原则自蠲搭配始行之一年凋瘵以瘳课不速而足百商赴当事保留至再公峻辞得代百商乃请镌其条议以垂永永公又閟之无为名高始就牍中私录托诸生夏日炎张凤翮沈观隆程章黄世辉吴名扬等示余余惟世儒谭仁义每每岐功利为异途居常修心缮性圣贤自命一当官而卑卑利役无足入吾神以故经世大计谁为仔肩即不然又洗垢索瘢东湿吏讯毫芒一无所遗失自谓弊除而其利亦不溥何也鼓瑟者纾其大弦调其小弦瑟乃可鼓若大小弦俱急非戾则绝耳人亦有言利者义之和和与纾其旨一也公条议数事明若烛照持若岳立何曾事姑息纵弦而令其无声苐其一腔恳恳宁为宽愽深厚无宁为排决峭厉宁为杜请托而清左右无宁为科罚爬梳宁捐千金之例持三尺之法无宁为自缁而自贬要之求为商利不求为自利而己繇斯以谭盐筴法也无自利法法也夫孰非王道哉王道之行天下为公即推之四海而凖也是为刻盐议意 

　　○大鉴洲文昌阁募缘叙 

　　夫大鉴洲者何则海阳龙溪之水口洲也龙溪以网络群流得名越此为澄海鳄浦界去海以只即韩昌黎所云州南数十里有海无天地处顾其地隶龙溪而其系重不啻龙溪己也海阳西北多山从铁岭锡山迤逦度河逾桃山桑浦突起玉简峯为郡城案又逾鸡笼山将军帽狮头岭下鳄浦之水吼桥而止东南多水祗以长堤为障延袤六十里而遥历登云登隆隆津南桂数都尽龙溪之大鉴洲与水吼桥对峙形家谓为倒地捍门其中沃野百里阡陌错绣比屋连甍千廛万室而群流俱从此泄即谓之郡城之水口亦可奈方属巽位下关无山以故历朝以来文士怀奇鲜登□□素封拥资难积累叶或亦职此之繇乎近凤皇台有建可溪吉水塔有建崒嵂上耸插天鲸虹下浮鞬地总之为培东南不足计说者犹云修葺左户未及扃钥中门谓全潮之风气何于是父老子弟合词乞予大鉴洲作浮图于上又虑费巨难措始易塔议阁高近塔之半赀省塔之九为级三以象三才为棱八以象八卦为负乙抱辛以象天以太乙葢仰简峰而绚霞标环四水而崇砥柱山川扼塞居然大观仍奉文昌帝君祀之非直谓司中司禄为文章掌握而诗称孝友百世且兴起焉繇兹对越或可翼世教于永永也惟是大厦之营非一木之支千年之举岂一人之力所赖倔佹云起岧■〈山带〉星悬清风萃而成响朝日耀而增辉者不无赖乎当事及缙绅之多助耳在人心向往固无烦怂恿苐恐近者固习乎所见而远者或忽乎所闻故不敢为骈骊语晦幅■〈巾员〉原委蔽卜筑舆情乃搦管绘图勒其大都如此倘欣跃灌输共成盛举异日者地灵人杰而民物安阜则山川不朽而君子之明德亦不朽矣 

　　○宁俭约叙 

　　往先辈父老恒言吾乡曩时好耕稼而乐樵采有古先民遗风迨市廛逐末四方辐辏日以琱琢然正嘉之间弦诵相闻绂冕冠葢为英俊渊薮时去质未远即士君子犹不失田野隐居之意葢十里之内真海滨邹鲁哉驯至于今则耕樵化而纷华毕露矣水陆争奇第宅错绣鲜衣丽裳相望于道虽誉髦勃发实繁往昔而竞文灭质识者忧焉于是士君子相与讲求厘为俭约走山中而问叙乎余余惟俭岂圣人之得己哉礼始诸饮食而宫室衣服亦岂能逃而去之苐对奢而言则止为固就奢而流则不止不逊而己何也天行之数起乎俭常卒乎奢人心之趍乐乎奢常厌乎俭况俭之途隘而奢之途广或服用侈靡或土木烦兴或结纳遍乎海内或婚嫁而弁弃田庐或矜门第而系累乎子母或以一人而荡诸父昆弟之业或以一时而倾数百年之积造化物力只有此数所当俭者既如此乎横肆决裂而不可收拾则所不当俭者又焉能周旋绳墨肃肃雍雍日轨于礼度而不屑越甚至大坏极敝即薄丧缓葬废养失祀自甘于悖仁孝而去伦纪夫孰非知奢而不知俭贻之也夫仁孝伦纪生民秉彝岂其旦莫沦亡以至乎此祗缘习俗移人纷华易入浸渍酝酿而不自觉而澹泊宁一非雅志明礼者莫之与也礼无贵贱亦无今古古之失礼者求之于野吾乡野也野人先进夫子道之吾乡果能穆然深思俭者简也奢者邪也纳乎简弗纳乎邪宁朴茂以宁神无淫冶以伐性宁留余乎身后无取快乎目前宁樽节以惜福无暴殄以逆天则简而易从易亦可久即天地之道何以加焉自是而推之天下人人而亲亲长长人人而乐乐利利天下不足平矣余故曰吾观乎乡而知王道之易易也约凡若千条皆诸友之所厘正间附以先贤格言盖示从先进之意耳余在礼言礼不无僭踰而非徒言之则诸友有厚望云 

　　○谭艺录序 

　　余客冬得告入里而温陵李公来守吾潮私心谓公名家冑当眼界空天下即不然维扬资深亦优游待迁于子衿或不得当乃未数月亲建旗鼓集十一庠品题之手自丹铅得神得骨若九方皋之相马然己复将副墨付诸剞劂而丐余一言以弁诸首余谢呫哔余四十年所辞不啻三而公复召季子佳转督余恍然者久始忆壬午癸未之间先师郭司马守潮尝镌韩山较士录余实录中爨下桐也寥寥三朝守即多贤而此意已晦幸而得公续司马之响为诸生模楷敢以椎鲁而不附姓名声施余惟今之谭文者每谓窍之山川而潮之山川如昨也玉简峯辉珠溟泽媚凤栖霞舞鳄徙波恬岂曾与前代异而前代之文章性学勋业科名亦烂焉史册远不具论正嘉而来林太史以万言受世庙亲知翁襄敏以将畧捍九边骄口则屈指古今未可多得奈何即岁啬运制科偶逊令一二怀瑜抱瑾之士不能无牢骚不平之感间至有索然自废每咎乎山川不灵余甚不谓然葢人生遇合政自可知与不可知士之所不可知者天而其所可自知者人也公以身为鹄诸士益自矜奋俄顷之化日异而月不同以故喙喙争奇什什入彀神而明之峻特若玉简闳肆若珠溟飞扬若凤栖深沉若鳄徙余幸而卒业与壬癸面目迥异始信文以人转运以人扶公之造吾潮者于司马有光自是习而久久而变即驰驱天下可也宁论潮然余因是而有感焉昔昌黎刺潮乡校一牒以崇正辟邪为指学者咸北斗太山归之究且士笃文行至今蒙海滨邹鲁之称今公标以谭艺意不在艺也首试躬行开卷亦以躬行其亦远绍昌黎文行之思乎诸生愿学有在无端以文自鸣曰韩木繁花科第可卜恐非公期望意矣 

　　○重浚中离溪募缘叙 

　　中离溪原无溪也倡浚之者自中离薛先生始嘉靖己丑薛先生自为识曰此溪一通农者利灌商者利贩居者利运行者利舟楫葢乡愿也予相其可就以告南湖王公曰然命经卫涂竹泉董其事夙夜劳瘁而乡荐士林孚中亦协相以成噫是举也天应异晴地应异物动七都之众尽数月之勤良亦难矣后之人其嗣浚之庶此溪之利永也此薛先生于宗山书院勒石辞也夫天应异晴固谓之得天时而地应异物者葢当日浚河得残碑于土曰水绕牛屎塔碑出状元来不数年东莆林先生登壬辰第一人而蔡刘二侍御亦相继兴起则此举有关人文薛先生作记时犹未及之今此溪己九十年所矣岸高善圮沙多善塞时久又愈圮愈塞勿论此都人文少逊前修而薛先生之所谓利灌利贩利运利舟楫者又不啻难焉近年以来数县转输每迂回海上然后上始达乎揭普下始达乎海阳澄饶或舟有重赀则绿林生心或风有作恶则白浪为祟屡欲此溪嗣浚祇为道旁之筑而己兹幸公祖父母特采群议转详院道主盟不可谓非千载一时苐洊灾之后物力凋敝决难以动七都而勤数月除赈龙溪上莆南桂银三十六两及本县捐俸银五十两外即欲尽请公帑则榷重饷诎业己无余再四筹策秪有募十方而成普济耳今计此溪上浅者宜浚三四尺中浅者宜浚一二尺总之度地当二千丈而遥度费当数百金而羡时穷思通否极思泰民心望此举有如望岁矣顾租税隶此都舟楫经此都商贾虽在别埠而往来此都皆于此溪有资也与其泛海而幸不测孰若捐赀而就坦途凡我桑梓愿仰德意共破悭贪蚤成盛举则内地舳舻风波盗贼可免秀气宣泄贤才辈出可期不将明德与川泽并流哉余不文不敢以骈骊语晦修浚意爰弁俚辞用告于尚义而乐施者 

　　城南书庄草卷之七 

　　●城南书庄草卷之八 

　　海阳林熙春志和甫着 

　　记 

　　◆记 

　　海阳县重修文庙两庑记 
　　普宁县重修儒学记 
　　揭阳县修理桥梁道路记 
　　澄海县修溪东寨记 
　　海阳县重修东津沙衙堤记 
　　周氏大宗世封列祖家庙记 
　　潮阳县沈侯苏商碑记 
　　惠来县尊经阁记 
　　嗣浚中离溪记 
　　潮州司理姚公疏通塩法碑记 
　　揭阳县复建钓鳌桥碑记 
　　附乙丑复桥题词 
　　为次孙尔扬立后记 
　　潮州府复澄海县官山记 
　　外父陈怀川公立后记 

　　○海阳县重修文庙两庑记 

　　倚凤山而环鳄渚是为潮郡治而海阳县儒学故附郡学右宋绍兴始迁于制锦坊即今地其后代有损益往籍可稽明兴永乐间郑参知就其地建大成殿若两庑文教维新矣天顺再建后亦相继修葺顾世久则木难支勿论庑舍倾颓先贤先儒露立即殿宇以妥先师亦岌岌乎几圮长吏者逡廵莫之能举岁癸卯震泽王侯调自大埔下车释奠与诸博士相顾咨嗟谓海阳实巨邑才贤蔚起而学宫顾阙焉不修其何以观四方吏职之谓何苐榷税烦兴正当时诎难其费者久之越明年而政通人和侯直以身肩焉工取诸糈而民不与缗取诸俸而帑不与葢坏有缓急故先修庑后修殿体有崇卑故殿修文庑修质肇事于某年某月不阅岁而既竣役堂堂翼翼百废具举邦人士之骏奔歌舞其中者则谓侯实大造我相率谒博士骆君萧君胡君丐余言以纪盛事余惟圣贤道统之传因人而绝续天地灵秀之气亦因人而显晦潮虽天涯乎大海苍茫呼吸阴阳浦女娑日月宁直吐云霓吼鱼龙穷造化之神奇葢亦有焕宇宙之文章者它不具论姑就邑产者悉之洪蒙闇勿月职方之籍少逊中土元和以来昌黎载道而南而赵天水以乡先生为乡校师在昌黎则谓孔子传之孟轲倘轲之道至愈而粗传虽灭死无恨在天水则能明先生之道论说排异端而宗孔氏一时遇合倾动千古用能鼓箧邦人笃于文行号称易治此一时也载入咸平陈文惠修孔庙而奖后生风振海滨彬彬称隆维时林度支衣冠十有七人许转运总文武四十有二人而刘循州父子王宗伯叔侄复褒然为宋名臣葢至观于真西山潮州贡院记万桂之试终场踰万解额屡增得请至二十有六此又一时也昭代右文教化翔浃岂让唐宋其间贤良师帅之所毕力陶铸岂让昌黎文惠二公公交车之上累累若贯即历科贤书屡解东省林太史廷对至受世庙亲知遡往而谭昌明之盛又岂让中土乃求其勋业掀揭齐轨名世则学宫之掌故具在亦邦人士所扼腕也岂山川之精不尽宣泄将有所储以锺灵淑乎在诗泮水之二章曰鲁侯戾止其音昭昭载色载笑匪怒伊教言身教也今侯躬依伦极口中宫商卓然为世模楷而黉序修废风气复完则诸博士顺风而呼其声必远矣苐人亦有言与其为善于国不若为善于乡孔子论好恶必于乡人葢重乡也诸生诵法孔子又幸生凤栖鳄徙之乡薪槱弓旌正在今日倘守师说而远曲学为天水之绍翊圣真是惟诸生将际熙洽而赞休明为诸公之匡扶国运亦惟诸生余固愿诸生之宁为凤无为鳄庶不负侯亦不负乡人也不然逐靡波自沦乃罪其山川弗灵殆非侯修学造士意矣侯讳演畴江西彭泽人壬辰进士今升南京工部主事博士骆君讳良图萧君讳来凤俱南剑人胡君讳与齐粤西人并起家明经例得书 

　　○普宁县重修儒学记 

　　普宁故未县也县之自嘉靖甲子始维时山寇屡扰至勤兵敉宁当事者求善后策都御史张公臬御史陈公联芳佥议潮阳西偏洋乌戎水黄坑三都去邑百七十里而遥鞭虽长不及马腹请就黄坑厚屿开治治之便制曰普宁朝廷之望治深矣苐天造草味长吏相继方且安集流移剪荆棘而事耘耔即欲建学造士犹以时乏逡巡莫之能举迨万历乙亥令公刘钝始建堂舍乙酉赵献始建殿庑丁酉王稷始建启圣祠葢自洋乌戎水既归之后物力愈减一切肯构亦不过因陋就简徒具绵蕞至诸生之衣逢食既所为赋南宫上公交车者又十七外邑占籍此邦人士几几然日望其振起而竟不可得也岁癸卯浙沈公至下车释奠顾瞻黉宫辄嚄唶低回不忍去谓普宁虽新造岂宜其颓敝至此况十室之邑必有忠信邑俭百里科名悉资与国师帅之谓何今年所屡祲难与兴作苐圣门论政曰举尔所知尔所不知人其舍诸亦未曾延揽天下士然后以王道称今日之事无如申土著着为令徐躬为日月省试之庶几昌炽之运启于一方亦所司旋转责也越两比邑之士胜无有所谓占籍之十七矣教通人和乃议缮修于是捐金醵糈鸠工庀材帑不足继之以羡羡不足继之以锾葢官有土木之役民无土木之苦而庙堂祠庑棂星半璧与夫庖厨廪藏焕然一新焉事既竣邦人士济济跄跄骏奔歌舞其中则谓沈公实大造我会公移福州别驾当行博士黄君某陈君某率诸生某某等相与走衡门丐余言以垂永永余曾缔观普宁始末葢三叹矣洪永开天功化翔洽五岭以外淳庞未改维兹聚落固潮阳之隩区上游之乐土也嘉靖而末杨邹倡乱蹂践三十余乡而戎水之战首功一千有奇神山为赭此乾坤何等时武畧递兴文明少郁固其宜耳张陈二公为民请命披云雾而覩青天赤县分置为潮羽翼沐润依光比于附庸此亦开辟以来之一峕已方今圣教鸿鬯诸生幸身亲值之宜其薪槱弓旌后先相望云蒸龙变炳蔚多贤乃遡自建立又不数数见岂山川灵淑有所未完抑地狭民劳弗遑诵说诗书耶余乡课耕抵邑窃观铁山在右金山在左环邑而屿累累若贯即千流万亦从一而会又其俗朴略力本与粤志符此正所谓忠信也忠信之士可与学礼诸生其益自矜奋求为可知与名世齐轨无徒以新造自诿曰礼乐必积德百年而后兴为汉儒迂谭也则诸生重沈公亦所以重山川矣公讳如霖别号春渠为湖州世家恺悌明敏在邑多所兴除此其大都云 

　　○揭阳县修理桥梁道路记 

　　揭阳列潮州西偏自揭岭迤逦数百里而抵玉窖南若北隶河葢泽国也北郊以往达潮之途在焉舆梁圮坏道路沮洳行人苦之然庚子年来竟未有一举而缮修者葢高焉者一以其地为蘧庐而卑卑者流又以其地为市肆即县治不餙且不下堂而赋招摇尚安望其恤褰裳而民溺已溺为岁壬寅吴来虞汪侯来令揭励精三载百废具举遂穆然兴嗟财用取诸岁羡佣作饷诸廪赢择一二父老程督之不数月而告竣行者歌于途逊于畔而左相黄君瑞移书于余纪其事余惟是役也可以观世矣上古既远当成周时天下又趋农桑哉乃台池苑囿不过共九重游豫所耳经营子来侈诸声歌千古以为美谭迨至孔孟则有间矣择可劳而劳便有商量计较意以佚道使民便有非佚为厉已意然犹民任其劳官享其逸未闻有举岁羡廪赢为民缮修者是岂揭之民心不如古欤何其劳在官不在民也侯世受尚书尚书衍洪范无如皇极王道一章侯乘积弊后直以博大为荡荡坦夷为平平端方为正直政屏竿牍为遵义好先抱婴为遵道恶在拔薤为遵路而此特其一节耳左相何枚举之以浅窥侯左相又谓司谏论世未及论揭也惟正之供自古记之郡虽巨不堪溢万邑虽巨不堪溢千揭自榷税以来舟车算菽粟亦算海错算笱篓亦算税额骤至四千有奇葢腐肝竭髓时也侯度力诎岂宜举赢奈何以此而劳苦我闾阎此所以引为已责而不辞耳周礼一书司空以峕平易道路而合方野庐司险遂人所以分授经理者不一而足而在易之兑曰悦以先民民忘其劳则岁羡廪赢正所谓先民者也勿论既成之后大道甚夷男子繇右妇人繇左车击肩摩连衽成帷举袂成幕自今以及永永曾不竢邪径而托足即民溺已溺穆然兴嗟此天德也有天德然后可以语王道侯殆谓是欤司谏何谓不佞浅窥侯也余始怃然曰有非常之人始有非常之事是役也上顺天峕下达地利中周民隐一举而三善备焉可以识矣侯讳起凤辛丑进士吴之长洲人在邑有异政以神君称父老程督者某某例书碑阴 

　　○澄海县修溪东寨记 

　　澄海新造潮州视为左翼而溪东一寨控沧溟而捍封疆微论澄要地即谓潮之咽喉亦可先是戊午倭夷就此登岸辄破蓬州守御因而蹂践我土者数年当事始下令城各村以自为守溪东凿土得石累石为城环城皆水形胜与各村异丁卯林酋聚万众海上独惮溪东为梗于内侵不便自腊月攻围炮声震天城中男为守而女为饷当事者无一卒相援至三月三日食尽力穷矢石如雨而城陷矣流血丹丘内地破竹曾酋继之其祸尤烈葢咽喉既溃腹心受伤始至此耳天祚海滨生聚有年溪东始成溪东苐城坚者瑕隆者挠卑者洼圮者崩与无城等岁有雈苻出入无惮三老戒心每每以修城请当事者犹逊力诎弗果壬子邑令钱使君以问俗至三老请如初会整饬兵备副使曾公行县使君集舆情上议大畧追惟往事言之痛心倘城而不固犹云以城予敌况旧趾五百有奇倾颓逾半而罅隙不与焉相地度费非数百金不可欲请公帑则积贮无遗欲括寨民则困惫特甚职愿以身为帜俸薪不足以罚赎继之罚赎不足以劝募继之寨分六社特借社长籍工籍物料而止无它与也职私忧过计似足当海上一箸议上曾公报可遂檄廵简胡正敦事主簿郑鲸阅视则以某月某日肇役迨某月某日迄工雉堞桓桓楼门矫矫过者凝眸有如金汤总之费二百金而近而城举矣往使君建议时使君犹以非常之役难与虑始不佞僣摅末议亦愿以一勺劳劳使君志益决迨竣则移书衡茅属不佞碑之余惟今之为吏者大都以簿书期会为兢兢至谭及保障犹谓幸无及于其身又何所利而任之即为人上者亦曰此夫迂远而阔于事情又何事力诎而举赢为脱有不测安所登陴殷监不远此岂特有司过哉戊辰之春当事者果有一矢一镞以及溪东又何至城中九百余人骈首就戮如田横死义然其最可恨者林酋据城挟抚郡倅犹持剌以唁父丧千古以来曾有此事否今山川如昨城郭己非使君当民穷财尽之秋能力决疑谋重兴旷典事不再计而定功不浃岁而成回视逡廵避事者固大径庭即贤而喜事暴施劳百功半又岂可同日语哉昔春秋书城二十有八间卫王室保子男者十七而一旅之众蕞尔之地不邑而城者十三圣人犹斤斤必书示将来之程为土地人民政事首务也溪东控沧溟而捍封疆絜小谷若毗不啻倍之用是弭寇折萌内可安枕即风气完聚骤列贤书开海滨人文景运夫讵非百世之利而何语曰哲夫成城使君是已使君名梦松浙之龙游人繇建昌补任莅澄二载擘画多善政就城论城姑书其大者如此后之人其嗣修之庶潮之赖此城永永也 

　　○海阳县重修东津沙衙堤记 

　　周礼大司徒辨十二壤教稼穑树艺小司徒经土地井牧田野而闾师复任农以耕事责五谷一民事而多官兼治总以佐王安扰邦国至冬官修沟洫之政论防必先地势广防崇方大防外閷则专为堤防设焉维时当灾不灾其备豫也后世史起之于邺郑国之于秦白公之于赵谢安之于新城类能相民物而补天地而泰州捍海之防范文正以一塩官成之即程明道之于上元犹摄也曰盛夏堤决倘竢闻府闻漕始塞民其鱼乎捄民获罪所不辞也一则官卑而力大一则时急而志决宁非千古之遗烈哉潮本泽国葢合贑循梅汀漳五郡之水注之韩江千里建瓴万派归壑而龟湖凤溪以下势转而东东津正其要害处也沿江两岸赖堤以固春夏之交雨淫江涨云昏天回几撼地轴白浪跃雉堞出居民望之摇摇然夜则迅雷震惊甫就枕辄彷徨起若此者十余日或五六日每岁三四至以为常仓卒有警则扶白负黄号泣闻数里它不具论即东津沙衙堤庚子以来已三溃矣庚子之溃赖直指李公用薛孝廉采议发帑金八百予司理姚公拮据修治仍自虎豹陂培土增矶以逮于此不可谓不计久远奈旁多流沙水且易啮壬子圮甫塞癸丑复圮东厢秋溪隆眼城苏湾诸都禾没殆尽时直指周公正代狩入潮士民许绍等合词以疾苦请周公穆然咨嗟遂捐百金为帜因饥未举越岁而观察陈公首重民瘼捐亦称是太守陆公复捐溢其半葢所谓同心出治者而令尹沈公甫下车辄毅然补捄谓此地善圮非中砌地龙无以杜渗泄非外培荒石无以御冲激非上流加石矶无以障狂澜议上诸大吏悉报可遂命主簿黄君大德集耆义廖一潜等戴星敦督而沈公亦不妨邑务出郊稽勤惰而核工程以故子来荷插不戒云集始事于乙卯正月抵三月而工竣计堤亘若干丈崇二丈有奇址六丈面閷址之二诸所经画具如令公议一劳永逸捐金犹然有羡夫讵非不朽之伐也与哉工竣之日而水适至如冈如阜屹然长虹秋冬二敛万宝告成四都之睹安流而食明德者相率托知友廖生某某梁生某萧生某薛生某造余衡门丐辞勒石以垂永永余惟潮地滨江赖堤以固利害眉睫存亡呼吸非若民隐之难知也前此不戒视为故常每每待其破败而后图之姑舍其远且细者苐论其近且巨者弘治之役太守周公鹏筑北堤发丁夫数千阅六月而始就成化之役御史曾公昂复檄筑北堤发蠹民二千金而始就正德之役余乡人御史杨公琠疏修南堤请塩利三千金而始就万历许陇堤之役余先文林白观察任公可容敛民间千余金而始就凡此皆捄之于事后孰与乎豫之事前之为愈也沙衙之役幸已底绩所为存禾稼而苏覆溺全风气而妥庐墓者其功与史起而下埒顾其始事之难视弘正间又倍蓰焉何也捄荒之政一曰散利利无以散尚安责财其赋民难四曰弛力灾沴洊臻民力自馁其役民难况随塞随圮谭虎色变道旁舍筑谁为贾勇其一民难兹监司持议郡邑分猷其精神智力窍于山川业以难图之已而以易遗之人矣在易之蛊先甲三日后甲三日葢圣人示先事速为虑后事速为防也嗣事者守易训无斁即万世其永赖矣是役也费逾百金工仅三月似为易易苐春秋书水书饥不一而足而时当民穷四都系命一劳永逸饥溺可免是又安可以无书周公讳应期楚人陈公讳一教吴人陆公讳典沈公讳凤超俱浙人并以进士起家 

　　○周氏大宗世封列祖家庙记 

　　潮阳着姓莫大乎周周之先有梅叟者从兵部郎以宋淳佑己酉出刺于潮自是历转运判提点刑狱宦迹皆在于粤复忆潮阳泗港为四水环聚实锺祥毓秀地遂奉大父承节父朝奉徙舂陵而卜筑于此诛茅结茨用垂燕翼自宋而元而明环泗水以居郁然而乔木者指以千数时长之五房有毅然公蚤世配静人郑氏秉政族每齮龁之静人端严多智度遂择桃溪处焉桃溪负南山而抱玉峡葢擅一方之胜百世之基也一传而图溪直方公再传而西山乡贤公并赠中大夫四川参政三传而今耿西公宁夏都御史大理寺卿余赠富川丞台州举孝廉文学难以枚举苐江汉万必自岷嶓奕叶芬华全在根本故周氏之剙祠泗水也剙之自图溪公始西山公复立嫡以主郁鬯置田以供禴祠所以崇本明伦者尤甚笃挚顾垣墉朴斵虽已备具而涂塈丹艧不无后人乎是托幸耿西公以予告家食益缵承而光大之居怕念圣人筑为宫室设为宗祧以别远迩亲疏教民反古复始不忘其所繇生也今大父父之忝有章与不佞诸季之服休采也谁是之遗而凭借至此不于是时而遡先所自起心甚媿焉遂取传志所及知断自舂陵祖承节而宗梅叟以逮若裔若俪若胤若生卒丘墓咸谱之联异统同别嫌明微绰绰成一家言己复捐千缗倡导拓旧址而式廓鼎新焉前后堂寝各三稳左右两庑各三楹中外阶砌可容千人骏奔乃扁其堂曰申锡亭曰惇宗世享门曰周氏大宗世封列祖家庙葢以示冠冕纂袭丝纶烜赫用以启佑子孙世世受厘也始事于某年某月至某年某月而庙成仍益田百亩为牺牲粢盛资而族属之食贫孤婺不能婚葬者特赈恤有差落成之日奉圣祖六谕于屏取自撰演说伐鼓振铎召羣昭羣穆谕以孝弟惇睦古今兴亡大戒见者闻者竦竦愓愓月以朔望为期自是岁事有常族大和会秩秩以恭衎衎以穆俨然若见其神之顾歆咸兴水木本源之想灼灼乎尽知为舂陵后也呜呼懿哉举宗之人又思披发野祭孔子夷之今庙事竣矣庙礼章矣耿西公之拮据劳苦莫尚矣惟是作之者图溪述之者西山苟不祔二公于庙谓酬既往而劝将来何于是聚族涓吉奉二公配飨而宗彦多琇多胤等犹度海问记于小子熙春熙春谢不敏者三年而宗老之督趣再四又焉敢以椎鲁辞余惟周礼春官家宗人之官掌家祭祀之礼则家有庙祀自古记之苐志称潮风每营宫室必先祠堂海滨邹鲁所从来矣驯至于今葆姓受氏岂尽神明而僣借名阍庙宇连云孰与于周氏之非传志不采非世封不祀之为当也然说者犹谓泗港既始承节桃溪又始毅然而图溪西山之祔于礼何居余摭礼应之曰周本周裔余观周庙周礼尽在是矣昔丰水镐京周家王业肇焉周公营洛犹不忘宗周重其本也况礼称圣人之听天下也一曰治亲二曰报功三曰举贤而民不与葢礼尊祖故敬宗敬宗故收族而耿西公之宗大宗也情不以服疏疏人不以居异异衣十涣合离即天下犹一家焉而奚论于宗是之谓治亲有功于民礼则祀之不有能作其何以继图溪公有振扬之力即制语所称德以百年而植家以再世而兴也倘在畏垒犹血食焉而奚论于宗是之谓报功乡先生殁而祭于社礼也勿论定宗法而创圭田即西山公之讲明正学以兴起斯文在庙庭尚俎豆焉而奚论于宗是之谓举贤在耿西公也祀毅然而追于承节梅叟在宗人也祀承节梅叟而达乎图溪西山情不拂经法惟师古夫孰非周家上祀达孝之遗意也与哉苐礼不难乎善始而难乎善终熙春无能作为声歌宣之金石以侑周庙惟愿周之子孙果谓舂陵宗旨如善则和亲犹未满其志则无恶无射以永终誉振鹭之家法具在世守勿失即千万世可也 

　　○潮阳县沈侯苏商碑记 

　　皇明御宇六合恬熙淳风鼓鬯无远不及其綦隆之治即殷周盛际蔑以加已惟潮州海陬去神京万里重溟浩瀚渺无津涯东控七闽外邻诸岛夙称要荒而南澚一山屹起巨浸中向为吴许二酋窟流毒两藩致勤天讨万历丙子始荷睿断采诸臣筴设重镇协守漳潮以副将军弹压之而潮之柘林寨隶焉寨水兵二千有奇巨细楼船可六十艘而羡其建造缮葺则取办乎三阳澄饶也郡檄一下动及五县县檄一下动及百商商人受檄虽值经磨勘折阅亦自相当苐胥史之责有于无责多于寡业已难言而诸邑抵柘林远数百里勿论惊涛怒浪常蹈不测即一履其地索者如猬稍不满欲辄以不中程驳回往返频数祗为途中之瘠坐是海揭商人每援循州给兵自办例以请而慎重更张留滞高阁者有年会乙卯夏为直指使田公代狩而潮阳商陈振陈元亨等相继力申前说沈侯沈侯睹斯事而切齿腐心久矣朝闻状而夕草牍谓楼船修造兵家实难已已顾给兵自办则有循州例在前杉商陈情王直指允潮阳议不啻彝章今土著材木及麻枲油铁诸商复引领望惠一视而同仁之葢有慨乎始苦采办继苦转运最后又苦乎交纳欲仿邻邦成绩为疮痍宽旦夕之命亦急则呼天意也惟使者哀怜而财詧之牍上而田公及制台张公具报可所谓剖历年拘挛之见达五县闾阎之情夫讵非不朽之丙令也欤哉令既定诸商复谒余为之记以垂永永余惟今天下之商苦无如潮商苦矣潮岭表赀薄非有如淮杨大贾可助县官之急而内榷巨万真泽竭而渔不己即微军需民己不堪复重以循州之不办者责潮以独办苟非当事观风察瘼乌能祛此害而愉快也苐可与乐成而难与虑始者人情之常余请以牍之所未及者悉之而知其利不止在商而亦在兵何也世间官治舟年促舟圮民治舟年纾舟固无它民得实故耳今办自兵而值自兵正谚云现财现货财轻货真也利一向也取办乎商坚则兵擅其劳瑕则商任其咎责不在兵而在商也今办在兵则将兵者得以三尺从事利二商人多懦而亦未始无猾猾者善赂更以滥恶相欺是敦事之利而非三军之利也一归之兵人人得而核之利三有此三利又何虑始之足云余故谓始在潮阳而其仁及于四邑事虽行于一时而法亦可以传后不揣搦管非独以向利有德用慰商人之思将使有志于民者推潮阳所以试将来不俄顷而具则潮阳之泽弥远矣是役也两台主盟而观察陈公太守陆公海防朱公查盘潘公亦共力持中议故潮阳得积诚而伸其志如此潮阳诸大政余别有论著姑就商言商以俟乎主国计者采 

　　○惠来县尊经阁记 

　　今上久道作人泰运熙皞菁莪棫朴之化翔洽■〈宀禹〉内士受经而表人伦上可备三事九列下亦当封疆郡县用何其盛也惠来为潮新造去世庙乙酉未百年而地极海以南视神京万里有如天上其间嘉意学校如蒋大夫任创何大夫任移林大夫及游大夫相继任修虽拮据不遗余力而阁以尊经天下多星罗碁布与明伦堂等奈何惠来犹阙焉未讲此岂物力凋疲难以举赢抑一方盛事有待而兴耶癸丑神泉海水澄清映彻数里者数日邑人争异以为必有名世以应未几而周侯来莅邑父老子弟相顾骇愕此制科苐三人超然小天下者吾邑鸡肋何劳牛刀为而眼界空阔未必不夷鄙吾天末也侯下车一意与民休息乃清案牍乃厘衙积乃薄赋敛乃缓刑罚乃戒蒱樗乃禁图赖数月之内吏凛氷霜民依冬日公余引诸生谭名理副墨不休每朔望临桥门每谓三代党庠遂序之法乡射养老尊贤劝农考萟选言受成献馘靡不繇学总之皆所以明人伦也顾伦自我身于何而明儒者载籍极博犹考信于羣经故君臣之宜直宜讽宜进宜止不宜自辱父子之宜养宜愉宜几谏不宜责善兄弟之宜怡宜恭不宜相犹夫妇之宜雍宜肃不宜交谪朋友之宜切宜偲不宜以数而成疏其立经垂训千条万绪皆以启钥性灵开橐原本为纲纪人伦之具而弦诵其小也倘此理不彻而徒浮慕乎商丁施孟梁丘贺京房之易庆悊后苍之礼欧阳生大小夏侯之尚书辕固韩婴之诗董仲舒颜严更始范寗之春秋自以抉圣贤之华阐来兹之奥而说者犹谓其善改师法而互有修短于谋废立而传多杂说业专灾异而行多狼藉于人伦谓何我朝学宫尊经与明伦并建葢伦以经之经以纬之所以鼓舞人文卓越千古远矣今惠来西连丽水东接灵山环沧海而拱文昌形胜岂逊■〈宀禹〉内而积德百年礼乐之兴正在斯时乃睠经阁阙焉未讲勿论鼓箧无从谭经无所而当此久道作人之会弗令海滨被日月之光其何以称圣天子明德兴学造士责在有司辄毅然鸠工庀材就明伦堂后而缔造焉大都费禀于官役不病民未匝岁讫工而士之欢喜道说以得登斯阁为幸且德侯之大有造于我也于是博士吴君某戒诸生郑生又玄杨生一标而请记于余余惟古者教人要以驱人于道而止经以载道经在而道即在学以师心悟心而即悟经苐资有不同学寡顿造则讲肄办说之所切劘舞蹈视听之所涵濡夫讵非孔氏博文孟氏反约意也与哉兹经不曰明而曰尊尊者遵也葢非苟知之实以身从之持此以教人是即所谓身教也侯黄裳白贲象彖象爻是之谓尊易慎若驭索明若观火是之谓尊书澡身浴德有若执玉捧盈然是之谓尊礼嚬咲不苟即一言予夺而华衮斧钺何以加焉是之谓尊春秋侯又世受诗也洁已爱民其蔼然有羔羊驺虞之风乎是之谓尊诗多士应运河清人文已彬彬矣尚益砥砺经学以身从侯异日师表人伦都卿相而翊社稷庶几为国伟人不然者秪循常袭故操尺幅希当世之选恐非侯之所以望多士也侯名之桢字某苏州长洲人癸丑进士见兼摄潮阳多善政兹特就惠论惠云 

　　○嗣浚中离溪记 

　　中离溪非古也浚自薛先生今称数邑通渠云年久半塞民思载浚余集诸生条上下邑沈侯躬相便宜议报可遂发帑金八十六募化踰是丁戌春饥以浚寓赈深五尺递差广仍其旧延袤二千九百余丈而舆梁修拓者三自是山川增秀人文宣泄宁独泛海之风涛剽掠可免苐昔也数月今也越岁昔也动众今也以民穷而不役民则时事较难侯之利泽较永矣薛先生曰嗣浚利永昔既料有今日今又不能不望乎后人也 

　　○潮州司理姚公疏通塩法碑记 

　　今天下财赋岁入四百万共大司农以制国用而取给塩筴者什之二三然皆设有专司转运及有惠文使者弹压之故其责一而其法亦严行塩之地又皆联络数省或数大郡故其途广而其流亦溥自榷使以来当事者又动称掣肘而岁之所入亦日异而月不同已潮蕞尔塩之所产宁有几何天顺以前饷秪四百缗而止弘正间则骤至四千缗嘉隆间又骤至一万八千缗顾彼一时也地虽通塞不一犹踰汀抵贑顺关而下与南塩合近贑之数邑已靳即叩阍又不可回其饷又骤至二万二千有奇夫地则愈变而愈损饷则愈变而愈增百商坐困已计无复之顾其弊又有不可言者人心不古谁为夷齐即郡幕县尉亦得操利权是法以滥委弊居已于廉犹恐其贪官因而为利而商之巧滋张是法以搭配弊涓涓不息终成江河径窦盛行则官塩自滞是法以私贩弊旧饷积薪没齿无及闭之则旧壅疏之则新亦壅是法以存留弊奸不可容矣而击一鹗以掩羣雉不已甚乎是法以连坐弊名为捆载实用资斧乃侦夫逐臭积胥聚膻甚且低昂其衡必欲致之罚而赎之锾是法以要索弊桥以下七邑各曰菜塩先是高牙大樯漫无片檄从事一逾揭岭便溷循梅是法以诈冐弊数弊既兴则利无羡入课有重征傥一逗遛操切之如讯吏按治之如刑人妻孥桎梏岂直病商输将逋负抑且病国葢至于壬癸之间百商之愁叹极矣时署府事者则司理会稽姚公也公少年甫下车人或以为塩盬琐屑细似秋毫即桑孔持筹亦谭何容易况新例雷厉势极重不可反而官之为商者弊什三乃更张难商之自为弊者什七则洞晣难乃公视商患苦引若痌瘝锐意讲求始得窍会谓商以利来吾所以利务在通商未有先自利而可利人者法行自近自古记之今日之政宜无如重正官厘积役宽文罔然后徐而议盘诘给号票慎秤掣疾庶有瘳独计塩路一线饷至二万二千有奇犹令其今年输课明年转塩谓民力何咎在运艘之取数寡则班次不速塩觔之取数多则贸迁益迟请挈为令每月六十艘改为八十艘内以二十艘舒既往之积每艘四万觔改为三万觔外以一万觔预将来之积艘虽溢而塩不溢更代既捷循环易周或亦苏商足国之一策也书既上而观察朱公大中丞戴公直指李公皆报可循行至今衣十如公料不惟带征已讫即正征亦舳舻以进无越岁之苦回视昔时逋负桎梏景象何啻天渊哉百商加额愧无以报公属公应召行相率托诸生夏日炎魏奎光张凤翮程章等丐余言碑之余惟管仲佐霸吴濞窃雄塩之为利所从来远矣公以司埋摄郡事葢所谓奇骥追风非服塩车者乃能握算若巧历中命若中黄议是非若辨寰■〈宀禹〉导利若决江河起百商之痍饱三军之腹诒百世之益遗一方之安功孰有大于此葢以人而行法者其功有限法立而人守者其功不朽也今榷使四出竭天下力以奉一人而大司农每每告匮犹不足以供九边公入直承明执笔在帝左右即经国大计当次苐举矣语曰飨其利者为有德又曰前事之不忘亦后事之师也七尺之石足当钟铭不揣搦管用志大都公讳会嘉字仲礼辛丑进士理潮三署郡擘画殆尽民畏垒思之 

　　○揭阳县复建钓鳌桥碑记 【 戊子】 

　　今上御极之十有五年揭阳陈侯积岁满三载时以民庸上之天官诸所颓敝葢已次第举矣会钓鳌桥圮当修县诸生吏民咸诣侯上书言揭阳著名自秦使尉佗徙五十万人时有之而开治玉窖则宋绍兴间始已其地前若后各带长江亘三山飞泉岭数百里而来甫入县治葢岭海一名区也西门有桥曰钓鳌不知剙自何代而旧取自门直达说者见谓往来为便而不知接山川之脉顺阴阳之纪其为虑至深且远矣嘉靖丁酉时有射利者眩当事听移而南之堪舆家往往病焉复之便书既上侯集乡缙绅大夫议乡缙绅大夫议亦率如诸生吏民言于是侯报可且捐禄米为修复先也无何邑之士庶无论远若近咸输金以成盛事侯慨然曰可举矣乃托出内于真庭谢先生遂大兴焉计之墩墩当若干各高若干广若干总得石几百几十计之梁梁当若干各长若干广称之总得石几十有几计之力力当日受钱几缗总得工役几千几百肇事于丁亥某月告成于戊子某月费若金几百几十皆所谓捐禄输金而不动公帑者也秋当熟侯部郊省敛乡缙绅大夫相与攀辙落之登桥一眺紫峯濯汉黄岐拍空极目而西缥缈岭巆东瞻都堞万甍鳞次已而俯瞰南北流者灏灏溔溔浮光沃日至有狭六合凌入荒之思美哉山河之胜一方灵秀尽在是矣乡缙绅大夫顾谢先生谓是举也可无言以记永永谢先生乃介会山叔父属之不佞某某曰唯唯或者谓尚书训邦家庆堕归之德与不德而邹孟氏论成徒杠舆梁谓为民不病涉乃揭之复桥钓鳌也弁病涉为余谈而区区于堪舆家究阴阳山川则邦家庆堕尽在此邪子之唯之也何居曰古称昌明博大之世母踰成周而其时裁成弼亮之佐亦无踰周召粤稽营洛其卜之涧水东瀍水西也先之以召公继之以周公而又验之于四方之和会则顺民察地即周召二圣人亦不能外之以造福斯世者今桥虽一节而一方灵秀为系最巨侯能不动公帑旦收舆论复之于以宣百年人心之欝于以奠一邑地轴之偏是侯真谙为政大经者可无言以记永永侯名某字某为江西壬子名进士在揭以满最竟内以诗诵功德者葢百数十年某业己叙之矣复为之歌曰　揭岭三峻兮水两支南北交流兮逦迤瀛洲分土兮钓鳌西长虹徙兮德星移黄发兮兴咨青衿兮前致辞召父曰俞兮改易之改弦易辙兮禹门高大张罗兮网英豪一钓兮连六鳌云谁之力兮侯之劳 

　　○附乙丑复桥题词 

　　揭西门有钓鳌桥邑乘已载之矣嘉靖末圮万历戊子修复余以真亭会山二先生从臾曾叨执笔之役客岁入里此桥己拆心甚媿之夫桥利往来王政所先不知复者何心拆者又何心偶询一知友谓门犹耳桥犹针耳不任受针也余谓郡有浮桥门桥亘数百寻其针不滋大乎一咲而别未几而父老呈复者累累士民助复者亦累累旋而折旋而复当事者必自有见矣昔弘治间白沙先生曾记我郡三利溪津津颂太守功后因人言至占诗为悔今此溪之利自在未见江门夫子为辱笔也适父老郑陈等携簿请题敢漫书数语以质公论 

　　○为次孙尔扬立后记 

　　孙名绍鍹字尔扬为长子益封第二子少敏慧余以善记诵命习戴记十二能属文十四补郡弟子自稍有识在家熟每有事及兄若弟事壹禀乎余心甚昵之余近诗所谓少小彝伦笃唯诺独予亲此也择配以臭味相投得社友止玄萧先生女先生耳提若子不特以快壻怜爱丙辰延名师宾之甥馆与次公相砥砺每一帖括出先生亲为点窜即平生少许可人亦每亟鉴赏自此噪声日起亲朋相谓先生有壻余有孙为吾二家贺第吾孙居恒谓坊间讲说多出学究手殊闇本原稍稍涉猎大全探讨濂洛关闽诸大儒根宗一属文即犮思极虑不彻底里不止坐是刿心间有唾血犹不令余与萧先生知恐贻余与萧先生忧也三月不告突人饶阳叔弟斋岂其一意静摄葢亦有锐心焉不数日血见犹讳不言而属文如故次日疾大作叔弟始偕之回医治二月病愈剧并无一言及后事至五月十九日孙妇入讯第曰你勤俭做人而气遂绝呜呼痛哉孙性醇醇沉默家以内家以外无一抵牾宜其寿而竟不寿人之知与不知无不奔走流涕者以此已搜遗笔多齐死生语少年达观岂亦李长吉之流乎独计余阖门痛割世所常有而萧先生丈人也朝哭夕哭行哭坐哭对余哭对人亦哭果何修得此而孙妇芳龄躃踊口视一一如礼矢死靡他至囓舌欲殉者再得无谓夫者妇之天三年背母恃有天耳今天己崩陷将焉所依余闻之为孙哭又为孙妇哭即老矣宁敢逭其责哉天之崩余以只手补天之陷余以只手培培之云何女孙呱呱念之辛楚余为抚之如孙补之云何长孙之支子应璇以序当继余当厚抚之如孙妇孙也呜呼谓天无知何丰之质谓天有知何俭之年苐人定胜天天之权亦有时而为人用古今淑媛以苦节昌大人家昭垂史册者往往而是孙妇勉持此志十年间可堂上称始白首栢舟犹将旦暮遇焉勿论光我门闾地下人不朽即本本原原宁不诵乃翁之教于不衰哉挥泪搦管用慰贞心 

　　○潮州府复澄海县官山记 【 丁亥】 

　　潮州遵海而南澄海葢其辖邑澄以西诸山繇望天犀达龙船岩至长岭大湖延袤鳄浦鮀江二都间或以形胜或以地名不可屈指数总之皆澄右臂也历稽乡乘澄未开治时具隶海揭二邑并考诸名家志墓是山者亦各谓官山官山云迩年以来附山诸豪据为已有致民死无葬所为人鬼怨恫岁在乙酉司戎实庵王公为潮州处守时直指汪公正代天子狩于潮也汪公问民疾苦王公从中宣之以故澄民戴冑等数十人诣御史台乞复官山仁一方焉事下王公议王公谓是举也当路轸幽且锄强也诸有司百执事恶敢不以耳目任遂遴属之能于官者授檄往勘之按其籍索其地越一年始熟得诸占据状也乃上书言天地间山麓在官在民等耳顾在民者粮三升山一峯制也今仅仅以升斗之粮席卷千百岫于令甲谓何且潮塩以暴非如古称煮海之苦而灶籍丁壮法已复身又沿海塩户无虑万家乃独此诸豪口实煎塩诸凡高峤者大扈者与夫众岿者悉兼并之宁无戾三尺也与哉窃以为复之便书上御史同宇俞公报可且曰是先使者之意与司戎力也其载诸石以垂永永王公犹以豪心傥未格而徒以象魏禁之非政之可久者乃召至庭下与更始曰官山王土也而诸豪固私之国法必尔宥不耶兹各为尔约前所占据今亟舍是惟是尔有祖若父坟或版有输太仓者并如制为尔经界之界以内诸民有扦一坏土者罚在诸民界以外诸豪有擅一尺地者罚在诸豪诸豪及诸民各唯唯誓相戒无犯于是诸博士弟子咸造余某下里愿得一言记之余以为是举也宁直仁一方已哉昔有惠田畴修沟壑者槩以取重尼父然要之不过惠一时子弟捄一时烦苦耳为近昔又有畋梧丘葬五丈夫首掘城北堑得古冢具醪以祭者虽为叔世美谭然恶得人人葬且祭之为隘乃今追复诸山着为令不与民私则富而能葬者葬贫而不能葬者亦葬今日之弗得葬者葬至于千亿万年生生长长之未及葬者亦葬山岳长在生死有托即以是而与四子辈较近度远衡隘量广是举也宁直仁一方己哉汪公名言臣巴县人为丁丑进士俞公名文伟南昌人具有风裁王公名懋中南城人为甲戌进士以文章名其抚潮也议塩钞革系行诸大德政俱各有碑奉公委者主簿三畏陶君典史尚仁周君董其事而勒之石者生员某某等也 

　　○外父陈怀川公立后记 

　　公姓陈氏讳君政别号怀川为亡室赠孺人父实槐庭公长子也次前川三榕峦四松川五榕川公娶官路林鲜丈夫子遗女二长适富沙王次即赠孺人公生于嘉靖乙酉以万历壬寅十月十三日不疾而逝得筹七十有八矣少业儒稍不利去而隐林间间赋近体虽不尽中绳墨矢口成声取适而已性耿直不能容人过然乡人有构每又曲为解以故人不愿直所司愿直怀川公者其取重也如此至其论犮衣以敛每谓晦翁为宋大儒而家礼一书无贵无贱何所取义直着私居之服为体受全归之服则无如玄端为正当也此语实晦翁忠臣所为度越千古远矣公生前欲余为之置后余就公门内之政引诸礼未符未敢轻诺葢礼长子不得为人后惟支子可以后大宗今前川之子朝佐松林之子德辅孑而且圽无论矣欲立榕峦之子朝纪似又悖于礼无二斩之义稍稍以榕川之子朝立朝桂朝藩从臾而择其一余窃谓于支子后人之说无戾而公又曰礼庶子不祭明其宗也自以身为继祢之宗断断乎无取乎榕川三庶而必欲朝纪之子应熺后公夫熺为侄孙辈行己远公为伯祖其系不续是重宗而执过于礼者也第礼穷则变变则通无己则暂令朝纪主丧应熺权称嗣孙俟长以承祧主鬯庶朝纪无二于榕峦而公亦居歆于应熺矣所有遗业屋尽归朝纪田若廛半以奉槐庭为五房轮祭从公治命也是为记 

　　城南书庄草卷之八 

　　●城南书庄草卷之九 

　　海阳林熙春志和甫着 

　　铭 
　　状 
　　传 

　　◆铭 

　　明诰赠中大夫四川布政使司右参政图溪周公墓志铭 
　　明冠带乡宾官公暨配王孺人合葬墓铭 
　　明乡宾黄善士墓志铭 
　　明广西平乐府通判北庭陈公暨配孺人林氏合葬墓志铭 
　　明奉训大夫广西南宁府横州知州东旵夏公暨元配陈宜人合葬墓志铭 

　　○明诰赠中大夫四川布政使司右参政图溪周公墓志铭 

　　万历壬辰蜀守臣具言建昌备兵参政臣周光镐征西南夷绩最从令甲得赠光镐祖瑃如其官诏报可制诰有曰乐善好施敦伦扶义德以百年而植家以再世而昌大哉皇言自国家以来祖被纶章潮阳自公始也丙申参政以大理寺卿得予告归辛丑始奉其父桃溪先生状及自为世传世系请惟是先大父不朽之计敢以累下执事熙春生也晚逡巡者久之虽然献足征也公生于成化辛卯卒于嘉靖壬午自癸未葬金字山迄今余七十年所其质行论定宜莫如公且桃溪穴犮理学之阃大理擅著作之场其言足传信又莫如公之子若孙无己则就状与传系一一诠次之公周姓讳瑃字大用别号图溪祖梅叟为春陵十二世孙在宋淳熙间以内讲兵部出守于潮见濂溪熙宁四年题大颠笔遂立祠祀己奉承节迁于潮阳之泗水遂为泗水人梅叟生纯斋纯斋生龙津龙津生松隐松隐生毅然具有隐德毅然生公兄弟因隘泗水改而就桃溪家焉公生魁硕长六尺有羡元首二尺二寸目烱烱如双炬发声盈堂盈室人谓大周氏必公公当背毅然年甫十三而戚不废易若成人然葢至于擗踊几绝而痛可知也比长与弟同居弟卒远方必扶衬归首丘乃己事母郑至孝母劳苦构甲第公一切治办凡米盐竹木琐屑必以身先之父丧未厝不靳千百缗延青乌家至易岁未襄事每伏哭于灵几前曰天乎瑃夫非尽人之子也倘弗获徼山川鬼神之灵借席地以妥亲肤则有死耳一夕梦老叟指示所在次之日南行视金枧银槽如梦中状遂得吉卜云居恒读紫阳家礼喟然叹曰君子营宫室必先祠堂吾华其居而先人藏衣冠无所如本原何遂从泗水捐地经营以供祀事将令族人子子孙孙冯依无坏也伯差公产而不能与伯子均宜何如修却者乃公挈其孤益力即伯葬时少年刃相逼公以身膺曰若力能杀杀吾母惊吾侄公复度有阴谋戒严墓侧者匝数夜果相逼如初公具酒食好谓之曰若等自视孰与吾叔侄亲少年惭负而退配赠淑人为萧给谏侄女外母富而无后临殁藉其赀付公公曰丈夫羞内财又焉可尽内家之财有次女适郑一言及期而折壻识篚以竢公挥之且并归其所假金钿诸物也者行年五十孜孜好行其德不倦宗党缓急辄胠箧应至再焚劵而无难色以故生平不当月旦讥即里胥隶卒挟片檄下里闬得公一言贤于神明葢至殁而远近哭曰畴夺吾王彦方也乎哉有丈夫子三长孚先即桃溪先生经魁闻道不仕累赠中大夫四川布政使司右参政祀乡贤次恭先次天选孙男五长光阳太学生赠文林郎富川县知县次光命次即光镐大理寺卿以战功显而能文章成一家言俱乡贤出次光德太学生次光训廪生应诏举德行冠带乡宾俱恭先出季无嗣祔祭于祖曾孙则光阳之子三笃棐举人台州府同知乞休致仕能玄修笃志笃信邑庠生光德之子二笃弼邑庠生冠带乡宾笃叙邑庠生光训之子三笃佑光禄寺监事笃庆举人笃性太学生光命之子四笃行笃亲笃初邑庠生笃诒光镐之子四笃畯笃太学生笃畴笃偲玄孙则多逊多祜多祺多胤多显俱郡邑庠生多益多颖俱太学生多培多植多龄多彦多能多受多锡多猷多膺多翼多构多乔多绍多睦多觉多遇多述多良多聘多献多爵多吉多誉多郁多缵多颙多颂多颐多顗女四俱适右族子妇累赠淑人者一孙妇累封淑人者一封太孺人者一曾孙妇赠孺人者一封孺人者一公方正严毅孝友出自天性其不得乎伯谓何晚乃不以为怨匪不报之且之以德而贻其孙以久安抑何其豁达长者也当公子贵时人孰不艳慕为贵人父公顾益自贬损尺帛不被于体惟宅兆祠宇亿世为兢兢己复推财于萧己复推财于郑而环公以待举火者若取诸寄则视系纤絫啬令人不任德者不大径庭哉今之士夫岂不亦读书明当世之务至取予间且令身为牛马而不自觉乃观公曰与人而反取者不信因死而为利者不仁死生而二心者不义又曰勤俭胜乎外求安分乐于希宥明征烱戒即圣贤不易也人亦有言期年树谷百年树德公之树周氏者所从来远矣是宜铭铭曰东山泗水巨人锺祥笃于人伦尚里尚羊然诺九鼎黄金粃糠乃祠乃墓翼翼堂皇一生拮据再世孔昌畴为公子正学宫墙畴为公孙鸣凤翱翔帝曰世德天语琳琅谓公贵后惟后藉光谓后贵公惟公垂芒振振绳绳乔木潮阳宝林马鬣亿万年兮无疆 

　　○明冠带乡宾官公暨配王孺人合葬墓铭 

　　先帝登大宝令■〈宀禹〉内郡若邑拔明经尤者一人入南宫以示异数闽将乐子选氏则首膺是选迨余令将乐则子选解温州司理己多年所矣余习与司理游闻尊人官公齿且德有事乡射每欲以三老之礼礼之顾公匿龙池别墅间戒司理谢余曰老人不任烦幸无以筋骨苦老人为然时与王孺人并徤饭也未几别三年而讣至又三年而司理以其状走数千里乞铭矣夫闽多作者胡为乎走千里问余母亦以余曾采风于镛若余言为可征可信者谨按状摭其梗槩志之志曰公讳谨字有常别号鴈塔先为大江临汝人有世祖曰受者洪武间奉命隶将乐尺籍遂为将乐人曾大父孟顺大父惟端世有隐行父洪以侠走湖海娶李氏而生公公生颖敏知嗜学廿岁丧母李父弃而赘于王公以贫勉就商古田古田人事有不释者得公一言以解人以是多公彦方所诸取责有投以赝金者辄瓦砾掷之曰人既悞我岂敢再悞人耶将乐什伍士不下数百其所给金谷亦不下数千自公推典案牍毫不濡染其间士到于今称之百夫长例不得佥书操捕乃陆君龄得操捕维时以旗纛故与千夫长徐争几成大变公执令甲擘画而其郄遂止公虽以戋戋起顾其性乐施即不自给亦给人道遇窭人子辄予之钱至司理为诸生则稍焚子钱负劵食饩则益焚上乡书则尽焚其慷慨多类是而实亦孺人成之孺人者王氏姝也母陈氏昵孺人甚孺人迎归于官值室庐为郁攸烬其所僦居者萧然古剎耳孺人甚甘之有持瓮出汲风属大母陈性严公父性尤严母李事之均无当乃孺人手调滫瀡以次敬进之仍以其余佐公宾客往还人各得意去而所自储朝夕则最下草具孺人连举四女业益废箸女呱呱啼饥号寒者相属于耳孺人日躬爨臼暮伺女寝熟则起而辟纑盂成氷圻手且龟无己时嗣后司理兄弟骎骎长司理与季君命就塾傅丙夜篝灯烺烺然仍以辟纑程督之书声伊吾彻户外也次君则不命之儒命之商苟可少牟薄息即鱼盐猥琐不惮力作劳之他如一切婚嫁皆其指挥丰约取予井井中度人皆谓孺人能助公公且得贤助云公既久远父孺人每脱簪珥市甘毳寿父即岁时伏腊饘粥不给尤涓治肴核奉父驩父既商河洛为邑令中伤帅使索之急后母王怖不知死所公慨然就逮纵杖创甚而无悔辞父善操奇赢颇居积赘所一旦遘重疾后母王辄生厌薄孺人从臾公无问赘所积惟舁父还子舍公为迎医问药孺人为扶掖床箦挥汗成浆不敢言劳盖阅月捐馆而痛可知也时赤贫如洗悉称贷以襄大事戚不废易公实有焉比司理之理温州也公与孺人偕就养当退食公觞戒其家人曰刑官持三尺助黄堂可以生人可以死人所不与孺子严扃钥俾无内锱者非夫也孺人则匕七食属司理曰余老矣平生禁牲啖素于物且然倘草菅民命阴德之谓何司理具平反狱若而人以报而后进七食也以故司理任职无害温州人得公及孺人式谷顾司理好为诗歌于功名澹如遂弃即奉二人归公归邑大夫高其质行拜冠服严事三老者三既乃筑别墅龙池时时合乡长老高会雍容是都暇则角巾鸠杖栽花灌竹以怡余年盖顾翩乎地行仙也孺人亦庄事公相将白首欣欣一堂无忤色夫讵非人间至荣极乐事耶惟是公有手足之病孺人有肠胃之病至万历乙未十二月十有八日丧孺人明年丙申五月十有八日丧公公生正德庚午十月十九日距终得寿八十有六孺人生正德丙寅十一月十一日距终得寿九十男三长贤即司理娶张氏次贵娶揭氏继廖氏三资县学生先卒娶吴氏继胡氏女四适黎珤郑时泰李仁和周贡孙男应宿应辰应列应斗应张曾孙二金宝进宝司理择腊月念一日扶公与孺人丧合葬于龙池上坊负乙抱辛葢所谓得全全昌信矣是宜铭铭曰谁谓素封章服表着谁谓荆布内则可度为鸿为光是夫是妇笃于人伦此倡彼助象贤执法东瓯恃怙振振绳绳子姓昌阜白首同归天休末路龙池吉壤亿年笃祜 

　　○明乡宾黄善士墓志铭 

　　余起家百里每从胶序中植俗亦每从编户中察人曾于闽得一善士焉善士为黄数余代镛匮时会学宫圮甚形家言人文不利历数十年所惮费当千金无能改又近制不得请亦无敢改余上便宜当事得改乃下令有能捐百金者予章服棹楔日捐百金者四人而善士倡焉顾善士则己饶章服棹楔矣己大司寇赵公抚闽申六谕约朿齐民余奉举之为司正冏卿陈公按闽欲廉得一二老成笃行以风厉境内余奉旌之为尚义大中丞耿公督学闽不愿俎豆间有匪人滥觞余奉宾之为乡射岂其有所昵之抑亦有所试也癸巳余被召善士领袖可万人祖之延津曰愿君侯自爱勉事圣明今其语犹在耳中不谓辛丑十一月二十有七日善士以天年终越明年秋诸子守夔辈戒冡孙懋敬持司理官子选状匍匐千里谒衡门乞铭余读子选所为状至以六德六行条分胪列微余言善士己暴即言亦岂有加于子选第生平褊心不善谀贵人骨则表章隐德余实有夙愿耳按状善士数字原理为宋制置使伯固公后建炎间八世祖士秀始徙高滩里居焉遂称高滩黄氏王父濚父显保递有善行善士生十二而孤事母廖曲尽色养遇甘毳必市以进无不事事得母欢母疾宵衣侍汤药无问寒暑比卒哀毁如不欲生三年如一日王父未有死所善士日皇皇然呼天察地卜得樟耳山以藏而后喜可知己祖创圣山祠田为圮族者籍于官善士矢志还旧物更捐若而亩以共祀事从兄某藐善士孤每齮龁善士善士亦每折节下之从兄死子以辜缧绁不难用赀以解其阨女弟适吴称未亡人善士为操家秉复室庐鞠其子若孙不啻若已子孙诸族伯叔父有侵及居址者苍头奴以告徐曰楚弓楚得也置不问即有老而冻馁者死无所归者复解食食推衣衣殡葬之以为常善士先娶吴吴父卒为抚遗孤三谟如抚女弟孤者吴卒遗一簪为诀善士老着于发比属纩又属以为敛具继娶卢中年手足不仁不能执巾栉客有风其内姬者坚不听且躬掖起居即便溺狼戾未曾一夕异床箦善士居恒谓予何知积着好行其德者为享利偶萧邻不戒于火煨烬几二百余家群忿而鬪欲修衅于萧辄散八十金为赈衅遂息杨某妻暴卒妻家欲甘心焉杨求自尽乃挥金以脱其难张某负它人金系狱经年乃代偿负金出张于狱家有家塾里有里塾掩骼有漏泽义廪有助金凡津梁甃道坛壝祠庙赴义如流诸如具族子尉粤资斧为族弟某执友张某置贰却陈某偿妻资胡商旅归助曹生负笈张孝廉计偕焚林杨诸人劵乡人侈言之此未足为善士重也县大夫高其行以老更三礼礼之者五以大书表其闾者十至儿童走卒无不知善士亦无不慕善士葢繇善士笃于人伦厚于宗党处身若凂予人若遗即起孝弟力田而挟策猎史持论必称古人彬彬然洵儒者风也子选状云不迩声色不操利权知言哉余惟不念旧恶古今以为美谭善士视兄子阨不啻以身当之曾何纤毫芥蒂兄之齮龁我也二吴弱息拮据俾成立此不足称托孤大节哉昔周恭肃娶瞽妇伊川犹谓颐未三十时做不得此事乃卢赖善士起居至便溺狠戾不异床箦视偕瞽妇不啻过之吴少年见背迨老岂不敻敻再世善士至一簪不忘可以风矣余乡有事春秋见乡先生没祭于学宫者中有陈居士选以布衣列上坐夷考其行祗龟山先生传一二懿善遂令美则爱爱则传百世之下得等缙绅而共俎豆也今善士无媿居士第恐余言有媿龟山耳善士生于正德辛巳九月十有一日距卒得寿八十有一子四伯即守夔有父风有司锡章服比善士娶代府教授华茂光女吴出仲守龙春官儒士娶冠带耆宾叶应元女叔守廉娶冠带耆宾萧一槐女季守洁娶儒官叶良衡女并卢出女三曰滔适萧一楠吴出曰清适郭文选曰凰适儒士萧思德亦卢出孙十曰懋敬即冡孙春官儒士娶儒官萧一榕女曰懋学邑庠生娶萧泽女曰懋功娶庠生杨一蛟女继丘佛招女曰懋中邑庠生娶吴行政女曰懋修聘叶应第女曰懋华聘庠生萧思行女俱伯出曰懋绩娶铜仁县知县吴三让孙女曰懋德聘国子生萧思衍女曰灶老在襁俱仲出曰灶婢亦在襁叔出守夔等将以某年某月某日奉善士葬于樟耳山之东是宜铭铭曰龟山南望郁有善人滩高水迅行则逡巡彝伦敦叙内外曰仁得全全昌子孙振振樟耳之麓善人藏真 

　　○明广西平乐府通判北庭陈公暨配孺人林氏合葬墓志铭 

　　韩江以东秋溪陈氏世以文献着自平乐公致政郡居城北余亦迟后以放归居城南相距可数里许公每至多不问车马为徒步游汗如雨而口如河其神王甚庚子正月公季子应朝内妇为余表叔庄京兆女余同公叔观察往讯之阍人以病谢忽登堂公自室闻履声遂强出以杯酒觞余余见其貌不逮常然亦无大恙也不意五月初十日戌时以天年终越十二月公侄诸生应选自为状率孤冡孙继虞及季子来乞志且铭仍以观察之命命之余即不文敢不共事志曰公讳明表字献夫别号北庭其先自闽之清源起为宋洪进始封岐国公后历元符有讳坦者令海阳以民留不得归卜居于秋溪之鹳塘居焉遂为海阳人四世而至昌言公繇进士任官制签再二世而至国珍公以军功累擢参政又六世有湖广酃县公铏则公之曾大父也铏生旸谷公瀹瀹生静轩公其谅是为公父娶太孺人王氏生三子而公为长公生英气勃勃稍长就外传日诵数千言旸谷公及静轩公奇之曰此汗血驹也何患不千里第恐泛驾耳相与持之严而公亦奉庭训惟谨年十二操觚成文以解五经起民间补郡弟子每试辄倾诸生嘉靖戊午始领尚书乡荐累上春官不第戊辰决筴谒天官主爵谓公伟丈夫宁能局局守泽宫第少湏之所不富者非年也公稽首谢曰某父母春秋高诚愿以苜蓿当甘毳耳主爵颔之乃得摄谕清流清流去潮近遂迎太孺人养其所为广厉泽宫者务在躬化即日有程月有试无不当人心而郄贽恤贫公更饶为之矣幸未转平南县知县县虽岭右岩邑而田租不及巨邑之半公壹意与民休息暇则进诸生谭名理商榷时务而嘉石之地曾无胥糜其间者独以直道寡谐有喙三尺而文学之命下矣公次且不欲行静轩公趣之曰老人所不足者非五斗也贤者不卑小官各以其志用职耳烦言未剖中道而弃之生平之谓何公始勉就补得柳州教授虽教柳之政不减清流第其恋恋乌私无日不切亲舍遶白云也逾年而静轩公讣至公仰天泣而继之以血抵家读礼不复问帷外事矣癸未服阕遂矢志不出太孺人之所以趣公者更有严于静轩公之趣公者公含泪分袂而别主爵才公望且得松江松江为吴会名郡诸生何啻千人间循途者什一逸辙者什九公令之三而申之五上之欲犮玄微策旗常以无失先民之程次之载笔摛辞亦务引绳中墨以求无负于著作不则跬步不慎有学使者法以故在庠二年士风翕然一变迄今历年得儁卒不越于拔秀录所得士也丙戌升平乐府通判公欣然曰某自柳州迟迟至今岂以校官非税驾所亦以有二尊人命在今主上还我鸡肋既不能为辕下驹犹尚宁为路马决不忍困无告于桁杨日催科对簿为也遂拂衣归归之日太孺人不饮公不饮太孺人不食公不食葢喜惧交集庶几相依为命耳丁酉公踰花甲同袍欲以一言祝之公曰礼亲在子不言寿老母已八十一矣南山可移当在慈人卒之称太孺人寿者若干人其所得为声歌者若干首也公性好古即一玩当意不吝数十缗索之客至布下陈某也尊某也彝□谓以此寓目或与古为徒耳居恒口不谭所司事第每有邸问及畿省贤书必多方以闻曰草莽之臣犹幸以此知政务贤才得失也有邑令为公柳州所知士令鸷甚盆覆有控公者公赋诗拒之至有免教白鬓点红尘之句其不肯枉已直人也如此云胡二竖为灾既弥留始召季弟及侄曰吾病不可支其督诸穉善事老母世俗务厚遗而疏本原即多蓄以侘子孙直为邯郸虏耳吾父若祖吾弟若妹吾当割负郭田有差尔其识之乃沐浴更衣卒于正寝距生嘉靖丁酉七月初八日辰时得寿六十有四配孺人林氏刺史见舟妹也容止端重捆行贞淑事舅姑以孝待妯娌以礼遇僮仆以恩丁卯侧室薛氏举殇子孺人顾之复之不啻已出匪直不妬仁厚为有加矣人称其有樛木螽斯之风亶其然乎其卒在清流宦舍葢先公三十一年也子三长应龙娶长史高寅山女次应元郡诸生娶刺史林宽斋女俱孺人出并先公亡季即应朝即娶庄京兆者薛氏出子女二长归挥使周逢源长子汝燫次归刺史林澄川长子郡诸生景星孙一即继虞娶余似邹女嗣孙一约虞即诸生应选子择以继应元者幼未聘孙女一字郡丞谢俨峰孙余惟学士诵诗读书岂不愿登要跻膴第一涉仕路其甘如饴求其脱蹝倘来蚤还故吾得无媿人子者则公其绰绰哉惟是公秀颖绝伦即入彀制义夙构者六则何难甲第而竟困公交车事至立辨即交游名士且半■〈宀禹〉内则何难方面而竟止为郎修髯伟貌即屡偕计吏犹御不重裘则何难上寿而竟止踰耆是又余所不敢知者观察曰侄献夫少负不羁即燕游微有出入第其孝友出自天生而功名澹如也知言哉继虞等将以是月二十有二日奉公丧葬于岭头山之阳以孺人合葬是宜铭铭曰翩翩来仪胡不千仭三仕广寒卑栖已甚令耶判耶倦飞回翔笃于人伦宜阜且昌有孟偕梁首丘胥宇贞珉无斁二人千古 

　　○明奉训大夫广西南宁府横州知州东旵夏公暨元配陈宜人合葬墓志铭 

　　横州守夏公卒在万历丁丑越戊寅葬与陈宜人合今且四十年所墓中之石未有志也戊午公仲子诏安令始自为状乞铭乎余余生也晚虽不获奉公面命然少从家大人受书得读公着论多不作经生语私心向往之年来与诏安结社朝夕谭名理知公之三立甚悉真愿为执鞭而无从者又焉敢以不文辞按状公讳建中字国正初号双洲后更东旵先世家闽洪武初奉诏隶潮州尺籍即隆津之三英里居焉六传而至恭逊是为公父公五岁见背母黄茕茕然守家政秉诸诸父资用每中诎赖黄十指上以为岁坐是公学最迟十四始就外傅朱氏解不甚涉猎第性甚慧一开卷便了大义其有不合则掩覆而思未尝不畅悟胸中者每操觚时流咸惊异之曰何物不傍疏解而凿凿中窍会若是甲午三试皆第一学使者田豫阳先生攻古文辞眼界空天下特拔置增广弟子葢异数也丙申楚黄周先生试与甲午等遂食饩后屡试屡冠多士太史东莆公每对人击节谓当接己后武庚子列贤书时年二十九累上公交车弗第始谒主爵选授广西浔州府桂平县知县县七里瘠甚环城皆武弁多躭躭虎视视县官蔑如也下车一切裁抑有于纪辄闻置三尺境以内肃然然心颔之未有以中中有指挥朱某者最舛鸟故折节为好阴捏词怂大吏时我渡陈公代廵抵郡稔公无它竟召抉朱弁仍绳以法公自是得安意行政矣邑故椎鲁数里外无伊吾声为广置乡校延师提诲之俗始改观然俗又善逋每监司督责急郥里正死相藉公条议絜均输令岁活里正数十家而赋亦遂完邑有豪罹重辟度不可解闯公独处令苍头囊金为寿辄严诘所从来竟坐所不原公朗鉴高悬雅善晣幽滞即邻壤有不愿之所司而之公者某氏冤死久为富人金覆公奉檄临视忽张一眸一祝而两眸俱张富人遂伏人以为千古神奇在邑八年兴除殆尽其最著者具规则中今彼中犹奉为要束癸亥迁南宁府横州知州州去桂平仅三百里而遥民熟知公治邑状大为愉快公亦熟知横有不便者数事请罢去惟一意与民休息犴狴为虚时司李为闽人恃甲第而墨每过望公公若弗闻也者竟从桂平弁窦蔑公当路投杼遂拂衣归归构数椽乡居飬鱼种秫弹碁赋诗陶陶然与田夫野叟偶人不知为大夫也公元配陈宜人出笔浦望族诏安称幼未能悉盛美第问之母林氏动云宜人端凝慈惠事姑黄孝谦备至待妯娌雍雍井井遵礼教而知大体当宜人病屏诸婢弗敢近惟母林宜宜人盥溺必亲抚摩无顷刻离者三月临革与诀若事我劳苦我无以报若愿再生之年以若事我者事若是足占樛木风而公之刑于又可知已公生于正德壬申讵卒六十有六宜人生于正德己卯先公卒在桂平官舍时嘉靖壬戌八月也越岁葬登荣都乌石山之原其以戊寅奉公合者公精堪舆从公治命耳男四伯宠教谕娶林仲宏即诏安令有学行能继公志娶陈叔容蚤世娶翁季宁更名日炎娶卢皆庠生宠容宜人出宏日炎林氏出女四一适太守黄月溪孙庠生某一未适卒一适庠生余凤山子玉林一适工部左侍郎陈乔东孙瑞英庠生孙九为伯出者尧俊尧英尧相尧哲尧英后容为仲出者懋学懋道懋诚为季出者懋绩更名尧望懋修懋学己未进士尧俊尧望懋修皆庠生曾孙十五朝经瑚皆庠生玄孙三尚幼公为人议论英发慷慨多大节两任守令产不踰中人族戚犹待举火者数家间有负不责偿且资其身并资其子孙又当于古人求之少事举子业谓圣贤之心赖书以传在书己为脚注柰何不信经而信传复以脚注为脚注耶以故生平学问直穴犮理窟质疑一录渊源姚江所为格物与善等篇真发前人未发大司马郭公守潮时亟称其必传者以此往仕桂平会潮逆琏僭号至勤天讨中丞张公廉公才潮人知潮事檄公从征参帷幄而调兵食未几逆琏授馘公力居多张公疏荐仅蒙赐金劳劳复仅量移横州以罢固时尼分宜乃尔抑亦征公之肮脏而寡营也余又闻夏之附尺籍也随以尺籍累窜易者数世而公以幼藐嫠人子为诸父齮龁恭逊一脉何岌岌若线一旦崛起而典方州祗知以清白吏遗后宁料天道好谦三叶蝉联为海内名门有如是也不待而兴公真豪杰哉是宜铭铭曰凤溪千里龙湖一津惟公撷秀为世伟人名理独讨自信为真姚江嫡紫阳忠臣俛首从政以道觉民冤者张目人曰君神丰棱峻洁介冑逡巡参谋幕府氛净海滨以为厄耶正气常伸以为逢耶华腆弗臻幸三不朽月旦若新弥昌弥炽子孙振振有封如睪葱郁嶙峋公借淑媛是亿万载之所藏春 

　　◆状 

　　介士庄公暨配懿人杨氏行状 

　　○介士庄公暨配懿人杨氏行状 【 丁亥】 

　　庄氏有介士公者讳绶字用卿龙溪隐君子也四十五而殁殁之日诸中宗若戚概其生平大都以介声潮东故号之为介士介士耳后三十有七年而配杨始克从公地下时余不佞方以罪逆自巴丘跣奔苫舍乃季子秋元泣持旌乞铭余以七阶明制也且有待惟是杨懿行甚多遂以懿人而书之旌焉居无何会社友肖鲁蔡君等一十余人抠衣袖公并懿人行畧诣余请状余若欲为两尊人状也者则占毕久离恐以一言而累两尊人行余若不为两尊人状也者则谊忝通家情同犹子又恶敢以不文辞谨按公之先宣教公闽之温陵人也在宋始迁故以世远无镜但今甲第连云两地颉颃即故里父老犹能数其世系而口道之宣教传敷言敷言传清素清素传朝奉则宋之以大夫称者又九传而至宽默即为公之王父王父有子五人公鴈行则居长也公为人有巧思而亦未尝以巧露居乡恂恂然有朴茂君子风当公王父时食指多用靡废箸公即厉家政营年其赢以共宫中费公外王父杨为僊乐右族家颇饶财曾以婚金百缗与公葢昵公也公曰外王父以金昵吾情耳吾有诸弟在而吾顾私之此非所以广二人德意而示诸弟公遂以其金而内诸二人无吝色厥后杨不朁其所昵公金者且阅前时而公之所以义辞诸昵金者亦益严前时公王父于是乎益器公矣末俗尚谲诈即有无货居者多以伪金相售公曰财者民之心也伪而得售纵能涂易事者耳目如阴骘何潮又俗尚俘屠诸凡民间女氏倘近指使年所多结慈悲社幸须菩提名曰修西方圣人无量寿域公曰海内号称学道者动辄以孔孟自命至究其谭禅履释又不觉入于波沙之乡此何足訾而女氏但其所云三缘五蕴四十七卷一百七十部之说悉幻也吾命薄恐弗及终提警季子而假令檀那僧佛不督而子读父书而徒与市井恶少角阿堵物吾必大降罪疾于而而其识之未几数年以病卒于旅舍时秋元方二朞也懿人日夜抱秋元对诸子泣曰而父言日者谓季子当贵惜而父弗及见吾今未得从而父地下者以有而耳懿人乃称未亡人继介士公为家政焉先是懿人之归公也公外治生十少九内公旋懿人辄纵笄而朝至脱簪珥助什一资公稍难之懿人曰今家啬柰何为纷黛流而锱铢此耶懿人诸叔诸叔妇各四人懿人每处之以礼终其身无一龃龉故公王父之器懿人者如器公焉懿人诸子成立诸孙满前非出辟絖力者不衣旦躬督秋元治尚书业即丙夜不休和丸之诲其庶哉河东之规乎癸酉秋元以明经补邑弟子有司第萟辄裒然上列懿人曰而从此勉旃吾可有辞而父矣又有时偶北则懿人又慰谕之曰吾尚徤饭尚欲视而搏万里勿以少蹶便挫亦勿以吾老拳拳膺中懿人每初度诸子每称觞跽请曰高堂发白矣犹拮据无休时今幸诸不肖能家盍修汉梁故事一登不二法门以少消余年懿人厉声言曰而父治命诸孤独不闻乎诸言因果恐属摄提吾所不尔为者守此戒耳自后懿人并不事佛而诸子亦不敢言佛丙戌冬懿人病既弥留乃召秋元嘱后事曰而父早逝而母得托身多年足为厚幸但而二兄先背而母今而且益索得从士礼敛足矣母子泫然泪数行下不数日懿人竟驾鹤驭西去矣公生正德丙寅八月初四日距卒嘉靖庚戌十月初三日即前所谓四十有五也丁巳年己卜葬于大园山之原懿人同公丙寅生十二月廿八日距卒万历丙戌十二月十七日得寿八十有一懿人之父曰西垄杨嵩陵为荐辟大理司评六世孙有丈夫子三孟曰仕侨娶许仲曰仕途娶陈俱先卒季曰近信即秋元海阳庠生娶林为独山刺史侄女女子二长适莲塘林先卒次适渔洲陈孙二允栗允果俱季出女孙七四孟出三季出呜呼介士植节足称能夫懿人励贞足称能妇秋元成志足称有子云胡彼苍弗恝乃靳两尊人以期颐耶向秋元曾逾五岭涉彭蠡窥建业之胜穴犮大梁之墟己泛诸洞庭云梦而后归其胸中己收六合者八九矣异日者闳中肆外必能以文章显者而天子封嘉其所自出且举易名令典付太史氏实录之矣不佞某少从秋元后熟知两尊人行但先慈在疚秉笔辄乱方寸故迟迟而漫为之状至其所以志且铭于不朽则有公宗京兆大夫在余何敢干谨状 

　　◆传 

　　先师征士王先生传 
　　林节妇小传 
　　武定贰守梁南薛公小传 
　　清吏林公小传 
　　烈妇陈氏小传 
　　诸生节吾张公传 
　　忠仆陈添桂小传 

　　○先师征士王先生传 

　　先皇帝辛未王先生以尚书开讲院于上莆之金砂里金砂为余熙春母党余负笈从之维时余乡诸生吴贞干庄孚尹亦同北面师事先生先生道甚尊而余二三兄弟情甚昵也万历壬午余领乡书而先生亦以是年赋南宫故得称先生征士云按先生王姓讳化字钦孚别号赞宇先是祖从华县徙居于龙溪之溪头遂为溪头人父某有隐德不具述先生生而颖异自垂髫仡有巨人志居田间无所师日读数百行辄成诵舞象攻举子业摛藻焕然人皆谓大王氏必先生也嘉靖己酉会大司徒温陵蔡公视岭以南学政盖具只眼物色人人亦少所许可一见先生便赏识拔俊士第一人补郡博士弟子旋受饩屡试高等乙卯副省额甲子亦副省额都人士莫不纳履先生亦莫不愿师先生也先生自是以斯文自任不敢贬而自卑每岁环桥门问业者常满数十人先生一切守其师说非濂洛新安不宗居恒语迟迟若不出口至树旗鼓拥皋比上坐则津津然扬扢典谟下上今昔为发所未发以故出其门者诸生半胶序而蜚声东粤驰骋中原指亦何可胜屈则先生学问及人之明效大验耳余壬午曾谒先生五羊先生曰某今日犹为是栖栖者冀一对公交车不意其竟老书生矣余闻之恻然然犹谓其或张末路乃竟殒于梅州也痛哉距生丙戌得寿五十有七有丈夫子二曰绍志曰绍基并世其业先生性洵朴行已不轶尺寸负郭无数亩之入而家人产业视之泊如也即稽古之力所为羔鴈后进既廪所司不难具滫瀡以奉尊人余则尽以购图书供涉躐而己人有以横逆尝者先生惟等施禽兽委报造物不复句校胷中倘所称汪汪千顷非耶乙未之春余以颁桐过里从诸生李淑陵从臾醵赙而葬先生于棉阳之原今己七年所矣淑陵义閟先生之质行可令泯泯勿傅司谏氏曰余观先生盖务躬行长者也盛德若愚穴犮藏若虚庶几徼有厚植乃寿未及耆名俭于实即淑陵为先生善后而不得自善其后岂苍苍答长者爽耶嗟嗟淑陵弗胤敢曰天定先生有子若孙且昌且炽余于天乎奚尤 

　　○林节妇小传 

　　节妇林氏揭阳渔湖都人年十四归左给舍赠光禄卿宗铠薛公贰室公上封事触权奸遇害时年甫十八终鲜男女即绝粒从公以嫡丁哀毁病藐诸孤又尽在襁褓始缓湏臾无死间关万里扶榇南归归抵家而嫡殁矣家徒四璧立而姑庄垂白岁每病病辄以身请随祷随愈人以为孝感云一门之内丧车频驾夫以君死嫡以夫死姑未几又以天死祗一未亡人环呱呱泣人间世之至苦真无酷于此者氏以芳龄小星忍饥茹荼俯仰拮据四饬修奁三襄大事视栢舟犹难焉子洪成立犹未知非氏出一女以十九守一女以廿一守倘所称一门忠节非耶终年五十九并不归宁葢其天植然矣万历四十一年廵按御史王首题旌表 

　　○武定贰守梁南薛公小传 

　　薛洪字梁南海阳人给舍宗铠之子甫四岁铠死于谏母丁氏痛哭偕亡慈母林氏携洪扶榇南归八岁能属文督学吴鹏器之补郡庠穆皇登极诏恤忠臣后偕杨忠愍子应尾赴召比至上曰先臣芳躅自尔等绍继命预赞大典执经冑监勤考居优课程姜司成雅重之寻念高堂日暮倚闾情切陈情归养每侍必正衣冠亲寒燠及卒泣血三年枕块苫茨以宠命促选武定同知有能声三事不改父政囊箧如洗坚请乞休庐墓五载手植墓木数株瑞集巢鸟梦改父茔而得吉征人以为孝感所致逊产从弟字孤诲育周恤一姊一妹苦节以安其志先时翁襄敏指腹乘龙付奁千租翁女殇遂归其券乡居十有八载淡薄明志屏迹公门着有诗集成帙郭青螺刺潮高其行辑卷以赠观察王如水扁其堂曰清节晚荷朝议以预赞论劳奉恩赐阶奉训大夫今武定尸祝名宦 

　　○清吏林公小传 

　　清吏林兴海阳县龙溪都人少学弗就嘉靖间试海丰抱关功曹以谨守闻时方伯莆田魏公别驾潮州曾过其地廉兴贤檄为书史葢魏公以比部论权贵谪自命为三不要谓不要官不要钱不要命也魏公不携家入潮只一老仆在署即侍人无可当意者兴与井爨灌园喂鸡豚以给朝夕每呼为五官而不名比兴盥沐回舍适魏公榷盐竣役有羡盐金三百缗榷椽以例入公费请即询之僚友亦以公费相应和顾魏公犹以弗得兴一言以证可否遂令急足召兴至具以事语兴兴跽请曰故榷常常耳君侯名节在前勋业在后奈何亦以此长物为魏公下拜曰微五官言余一生扫地矣即日闻当路着为令每夸座客曰余署有林兴葢益友益友云省祭谒选得端州腰古驿会金溪方伯王公令新兴有岭南清苦第一之考三年转黔卧龙番长官司吏目坚欲投檄归王公助之行始行比至黔倘肯与土司猫鼠则亦可厚橐如前人得善徙去兴每自矢曰兴不肖不能从文墨起家今老矣复冐然为自润计将令人让刀笔吏鲜耻谓生平何不踰年得告归而邹山方伯郑公正督黔学稔兴贫亦助之行如王公日每对监司称敝乡异途有此清苦奇矣归数年王公观察潮数召劳劳为常又数年卒卒至无以自敛时年八十有三也夫今天下犹趋江河哉缙绅家每谭掾人辄谓掾人多智难与立也以今观于羡金即贤者心动而林幕名节数语斤斤乎俨若师保至入端入黔没世不磨又何可啖以利也有是下吏不难于规郡倅有是郡倅不难于下下吏以转圜今也或是之亡矣 

　　○烈妇陈氏小传 

　　烈妇陈氏澄海县渔洲陈渊泉女隆庆丁卯年十六适海阳诸生杨桂标氏赋性贞静言咲不苟衣服饮食虽细必谨兢兢若将凂焉事舅姑处妯娌未尝闻一间言越半载归宁巨寇林道干倡乱随母暂辟舅家吉贝陇寨寨为贼陷氏同母若嫂迯遁郊原业己离贼所因母仆地出死力扶母母子并遇盗盗舍其母挟氏逼行氏义不受辱厉声抗贼贼刲其颈死尸浮江浒颜面如生乡人族戚共哀怜之时戊辰年正月十一日也陈氏年仅二八辄娴妇道称淑媛矣况当扰攘时既脱虎口何生之不得乃不忍母之仆而扶翼以行此其心祗知有母不知有身比贼至竟抗贼以死又何其知有身不知有贼孝节何卓卓也彼肤妇冐刅而姑全窦娃投崖而身洁陈氏葢兼之可以风矣 

　　○诸生节吾张公传 

　　公讳明先号广江后更节吾为吾都官路张氏张其着姓也先是隆庆壬申余从碧川蔡先生受业是乡公时相过从谭艺道古余甚重之己得晤尊人慎斋翁翁为先奉常友于学无所不窥余始知公之学有自来矣然犹困于始进意不甚自得一旦谓余吾党生岭表学士局于见鲜所发明余将为金陵游余咲谓其戏也未几果挟赀踰岭下彭蠡汗漫长江抵金陵与潮贾客狎潮贾客拉睡诸名胜公亦不惮剧饮狂歌兴陶陶然间问以货殖折阅公默而不答第事有不平则侃侃然为解以故潮贾客每奉公祭酒人第知其为贾而不知其以儒隐也比金陵归公自谓太史公闳中肆外实自历览名山大川中来今眼界觉稍宽矣时值邑试试辄高等然其厄犹故始俛首讨故业数年始为诸生同社咸谓先难后易自是乘除之数乃历试俱北始就斋旁植橘柚数十株抱瓮自灌或借繁阴偃卧或借浓芬吟哦熟则遍惠知交社友余亦鬻诸市买酒结客人虽知其为儒而不知其以圃适也每督学使者至余每从臾公即故业犹存亦当为诸生计公咲谓余即老矣天靳吾进贤冠亦夺吾章甫乎如是数比而数无恙则生平之蓄积厚耳会吾都水利壅塞余集父老讲求公持议宜移木筏以疏下滞宜浚水涵以疏上滞二役皆公首署时便者什七挠者什三卒之排异议而竟以伸乎当事则贻吾都亿姓之利者一壬戌李令公来知吾邑在都问民所疾若余以吾都赋俭役繁积之便令公下车公集诸生条上议积十为六令公意得当卒能行余说赋不加少役得顿苏则贻吾都百世之利者又一人皆知其为侠而不知其以儒侠也隐于贾而不失为儒遯于圃而卒成为侠公真不可测也乎公生平大端每难人之所易而尤能易人之所难时而屈首处潜杂之畯夫而不惊置之市肆而不炫至乎语及君臣之际经纶满腹乡里利害奋袂抵掌丹衷炯炯于草莽劳怨不惮以身任故前后为乡里诸所条陈究皆能伸其说一生尚义喜友不问家人产与余交四十年未尝肯干以私此岂可望于后辈之低眉曳裾繇人嚬笑者哉公丰姿俊伟沈毅能断好善嫉恶到老愈厉排难解纷庶几乎鲁仲连王彦方之风焉使逢时得用必能伉伉表坚有所効见惜乎而竟以诸生老也公卒在天启　　得寿七十有　丈夫子某亦能读父书云 

　　○忠仆陈添桂小传 

　　忠仆陈添桂为郡诸生庄莅之家奴诸生家饶于财世居海阳龙溪之东沟寨隆庆二年巨寇林道干聚万众海上摧城堡如破竹然正月十三日计攻寨寨陷诸生家具伏重垣内贼于外获添桂一人诘知为诸生家奴也穷其主所在屡以先辟郡城为解贼怒惧以危言其对如初己断左手不吐己复断右足亦不吐贼怒甚更断其首领而去当时诸生家之在重垣者并得闻回护语及受苦声甚悉然不知为支解也比出见遇害状异常相与恸哭殡如家人子礼今墓在畸沟田每伏腊报祭为常夫人臣读书明理道儋人爵犹然有怀二心此夫家奴耳幼食食庄门甫十八犹未受室不知胸中何所有亦何所恋也无所有无所恋至捐一生生一家以死百折不回千古为烈即颜常山不加于此矣考之史传多所未见不揣搦管用风有位 

　　城南书庄草卷之九



　　●城南书庄草卷之十 

　　海阳林熙春志和甫着 

　　祭文 

　　◆祭文 

　　祭方伯黄元宇亲家 
　　祭故友洪爽玄 
　　祭别驾谢媿悰亲家 
　　告考祀乡贤 
　　祭洪母许氏 
　　祭别驾王耻岩 
　　祭蔡静宇妹夫 
　　祭袁门四妹 
　　告海若风伯 
　　祭叶台山相公 
　　祭乡宾余东泉 
　　祭大廷尉周耿西亲家 
　　祭萧母徐太孺人 
　　祭进士萧止玄亲家 

　　○祭方伯黄元宇亲家 

　　昔有二李祗称四同至今以为美谭然贽之与敏亦同姓同岁同第与同门耳若余于翁居皆滨海枌榆与同生均壬子齿序与同举联壬午攀附与同是又何逊乎二李也比万历中年翁抗颜成均分猷司马而余迟回乎户礼兵工四垣则同朝之雅亦吾弟兄什一之所难逢丙申以后翁卜宅凤城而余亦幸接芳邻勿论茑萝相附而子子孙孙亦甥舅相倚则同巷之密又吾弟兄伯一之所难逢余家食二十余年翁亦巳未挂冠迨天启龙飞余起家卿寺翁亦起辖粤西则同召之奇是又吾弟兄万一之所难逢繇斯以谭则余与翁同者视二李又更六之第繇今之世鲜有醇风或以同里龃龉或以同籍戈矛甚至肆舌战而角笔锋则易之所称同心书之所称同德者谓何而又何贵乎四同与六同耶惟余之与翁形捐尔我情无澹浓翁奏律吕余听商宫肝胆相照白首和衷乃伯子倚玉梧枝成丛复欲以次公而缔穉女亦足征友谊之有始而有终即诗书所称何以加焉特其间有不同者则余又何敢以比踪翁垂髫进泮世羡奇童羊城拔帜黄鹄摩空志匪温饱蔚然儒宗才兼文武星斗罗胸扬历中外搏虎屠龙当其佐筹计部大司徒恃为国工而备兵金腾政值多酋跳梁当事者谓非兵十万饷四十万不可而翁祗用十之一不旬月而奏肤公是王靖远所不能得之思机发者公以谭咲得之宁不与郭令公而追崇迨参知贵竹即高宗伐鬼方犹待三年克之之地也洪边舛鸟鷔闾阎四烽翁抚谕者十七鵰剿者十三甫匝岁而畏威怀德不洵尽用乎折冲勇退数载天锡旌弓政期八桂一柱摽铜奈公论虽炽直道难容一琴一鹤遄寻三径之松相持而论其所为同者敢谓珠联而璧合其所为不同者更推绝璧与高峯余也出山无补适意明农政欲共狎齐盟回狂澜于既东云胡哲人既萎不觉其涕之何从虽蔽鹤横犀势位已隆在旁观者犹谓寿未百年遗孤尚属乎颛蒙殊不知名德峻洁勋业显融以此不朽又何让乎钱彭况长公友于无媿姜肱次公英物自可期以翔鸿即余之穉女缺陷又焉敢不抚摩而用以报翁翁亦可以少慰矣鸣呼天地茫茫谁为知已一别千古翁其已矣月旦在瀛清议在史聊申炙絮有酒不旨寤寐不忘愿神来只 

　　○祭故友洪爽玄 

　　人言士伸于知已犹以名位言也余之知公在公子衿之际而公之知余在余布衣之时时当偃蹇每困所司公对人言辄以大用相期人之知者十三其所不知者十七又揶揄而交觭惟公之知余益笃时相过从时相质疑辛巳开塾茂树临池公倡我和公规我随公又知余之贫也以爱弟相托而相资虽曰盍簪为好实获我师壬午应试同舟同逵乾坤搔首风月一卮沉醉相许苟富贵无相遗甫抵羊城一疟支离余处郊外拟不入闱公知余之素也日必一至至必相祈曰夫疟焉能病君子一朝之意气可鼓百年之遘会难迟余诺其言不意其幸得也而知与不知交过而解颐当时非公督责焉能乘时两伸令楚闽而跻坳螭比余以司谏谴也公知余有父而漫许舞衣又近以司农请也公知余已老而漫许杖藜数年以来见公矍铄步履委蛇政期歌抑受面命而耳提讵谓其公已矣俯仰今古涕泪涟洏在人之惜公者谓公矢口爻象下笔淋漓登坛夺帜舍公其谁乃一第弗第也岂非数奇而不知公之所重有不在此者高堂履顺鹤发双垂菽水视听孺慕弗衰乃修祖庙羹墙见思堂皇棹楔名贤有题更植荆树爱育连枝抚厥遗孤犹子比儿闺祎相庄无非无仪宁媿交谪有光齐眉况有庭训依礼若诗一言一话壹禀伦彝有友蒙议舍身护持友伦久缺赖公一维封疆之事为杞为嫠忧形于色向日倾葵为乡祭酒金石不移彦方可轶路有口碑似此恂懿行无一亏允矣林中之凤卓哉世间之麒又何羡余之一呜便斥与出山之无禆耶虽然公能知余而能伸余余能知公而不能伸公宁不令人转叹乎知希第阶前梅桂雨露久滋时至事起定知伸所未伸为公余庆之贻今典刑虽谢模笵无涯敬陈诔语用摅积私乞灵鉴只慰我凄其 

　　○祭别驾谢媿悰亲家 

　　维岁癸亥夏前保安陇州知州姻友媿悰谢公用桂林府通判谒调天曹例谒调者非需次半载不得受职公之抱牍而进也主爵稔其才而重其品甫一月而改判建昌夫建昌为大江名郡文物轶桂林上一峕都人士咤为异数而彼中仕燕者亦共庆得人未几叱驭而南蠲十月末莅治越明春两台报匮疏至始知公于冬仲既望捐馆连闰未满两月也余闻而痛之即抵里而痛益甚兹天启五年十一月十六日告祥事将适吉矣敬就祥前望庚申率男益陛具牲醴而诔之以文曰呜呼天人之际亦难言矣使天而可必则回之仁何以靡爵而匪寿使天而不可必则舜之德何以厚禄而永年惟公天植人莫能先礼乐为耨子史为畋妙龄得儁世拟青钱俛首从政新州雄边不茹不吐一韦一弦循良独步屡腾荐剡考功奏最纶綍光前驾轻就熟秦陇更弦令行禁止声彻渭瀍直道寡合八桂判签虽曰摄篆其操弥坚厖无夜吠不媿吕虔中者未已复倅旴川方喜殿后公论已宣更期跻膴为国名贤忽侵二竖两月顿捐麻姑色黯闾阎闭廛讣闻燕市知友涕涟呜呼公之敏颖得天之明公之平易得天之和公之硬骨历塞外而傲雪凌霜又得天之强奈何建武无几遽弃官舍而不少延岂其所能者人而天之可必者亦有时而不尽然第官阶五品不谓非达齿踰六旬不谓非寿而次公之白眉骏发冡孙之青髫凤采又与公家之玉树比肩则信乎乘除有数人定亦可胜天今祥事巳逮宁无含咲乎九原余与公半生结社三世姻联感慨知已有美有传敢勒俚语用慰几筵 

　　○告考祀乡贤 

　　礼重乡祀论定梓里非勋之懋惟德之以洪惟我父一布衣耳论其质行直与先民而同轨见道分明坚持一是履仁蹈义诒孙翼子贫不易操老慎尔止劳苦一生居易以俟身被丝纶满腔似水葢将希踪乎贤圣又奚论淹贯乎经史枌榆推高俎豆非侈在太守曰对天格神在督学曰闇修无媿九京有知当拜二公为知已方其困于一第人皆以为数否而兢兢为德乎乡较之为德乎国亦可与郡公分席而对垒惟我父慰焉宜不以彼而易此不孝孤等祗承盛典且悲且喜谨涓吉日奉主崇祀密迩宫墙瞻依靡弛伏祈神佑云仍济济 

　　○祭洪母许氏 

　　呜呼笄帻之彦闺阃名扬岂其窈窕丽质粉黛为章抑亦端静宁一克相夫家始足以媲内则而称良吾潮韩江而下汇水洋洋梅桂之间洪氏其昌尚书科第火^火^维桑鳌头有许阀阅颉颃孺人淑媛于德曜而有光既嫔君子如圭俪璋无论修鲜膬洁苹藻肄女红工精幂若出素尝而躬持家秉井井秩秩即鸡鸣之儆执馈高堂俾君子无虞养无虞顾而绩于学则又洵乎彤史之遗芳葢君子妙龄摘泮其手所制义无不泽乎大方当辛巳壬午之岁余与君子切磋每比室而连床窃闻孺人婉顺朝夕相庄峕出修滑遀助君子狎客而岁以为常余每委心相逊欲与君子而并翱翔奈余爨下之桐滥餙青黄以君子之阳春白雪犹不得遇伯牙而奏宫商岂天欲老君子之才而竟不售也英雄豪杰宁不致慨乎苍苍独以同时朋好或也鹏飞或也鸿冥即与之技艺登坛又未知其孰短而孰长信乎君子之与孺人其所能者人也其所不能者天也天道好谦积善余庆孺人君子金玉其相庭阶玉树茁茁兰香则孺人亦何憾之与有为君子而涕裳某辱在姻戚夙仰懿行余子余孙更受慈航爰歌薤露用表衷肠僊驾虽西得无因此而少尚羊 

　　○祭别驾王耻岩 

　　呜呼国崇儒术造士以程悯曲学之悠谬慎源流之师承惟公树帜泉山主盟群数君子而鼓箧咸济岸而先登公以数奇祗循途而就辙守一家之门庭比南宫得赋虹气光莹自谓焚舟破釜晚达亦自以出硎不谓志虽愈壮愈励而竟以经学而著称耶客岁谒选得判凤城造余问俗彼此披情余谓职虽专捕之务间亦操榷之衡公谓捕嚣场也当持以镇定榷膻地也当济以澹宁余心识之此时已知色厉而内贞然犹未稔公为遵岩先生之嫡裔也甫入里而知已何匪莪司农遂以双鱼而寄声葢遵岩先生以文章垂世而公之器识干局亦远绝乎凡恒即诘盗盗伏司课课清较前判之陈文惠亦不媿乎笵型偶程平之令匮奔绅佩而走羣氓署事数月惟薄敛而省刑讴吟旁达英德复望公为岁星当事谓数百里而借公为两又焉能数千里而借公为三而必欲终惠乎程平自是感知遇之不易益奋发而励精今日郡而明日邑竟劳瘁而伤神何旻天之不慭忽骑云而上征呜呼乾坤有数修短天行东西南北孰非托形潮亦桐乡惟魂所凭矧望泉山只尺晶晶试观今古有除有乘可殒者身不泯者名双凤在序旦夕飞鸣敬陈诔语用慰尊灵 

　　○祭蔡静宇妹夫 

　　人亦有言名山大川必产达人公之故居负崇冈而揖海滨迨大父一达宜奕世而振振不意孝廉陡厄无繇受朝命而称缙绅余兄弟虽不及见而犹及见乎长公亲翁之笃乎人伦公为吾家快婿勉读遗书庭训逡廵屡试屡蹶岂非数奇而沉沦第吾先通议之笃爱也犹盻盻乎头角之嶙峋幸有冡甥文质彬彬茂龄芹采其叶蓁蓁讵期风殒中道不辰俾余兄弟见公与吾妹每交颐而涕津津此岂天之未定令人致慨乎洪钧抑人又有言礼乐积德百年而后兴以公之为孝为友于族亲亲贵柔贵啬于世循循即如吾妹之归公也笥中之衣只吾先淑人指上之纫公心甚安不以为贫祗今捆内之政白头如宾闾党顾化亦不觉相师而恂恂回想积德之期不在祖父而正在其身今虽蜕化名不泯而不媿乎直道之先民况仲甥雅饬其达未艾亦足称席上之珍有孙咄咄青青者筠乘除有数福泽自伸呜呼死生虽隔所存者神灵其来格鉴此明禋 

　　○祭袁门四妹 

　　呜呼吾妹之殁也尔兄伯仲以老惫弗及放舟东下抚棺一哭又自谓骨肉无文又不敢一言诔伯翁与妹夫痛吾妹之苦行弗寿弗胤恐异日晦而弗章亦后死者之过也今将卒哭矣情无穷而礼有限始偕叔季摭其梗概挥泪而告以词焉当吾妹设帨吾父已七十有一只虑养子及嫁又虑少女飬骄不克宜人家为父母羞乃垂髫而事麻枲习女红吾父为色喜十七而嫔袁门袁名门也询女奴而事事治办即米盐琐琐亦莫不关心人人谓新妇贤吾父又益色喜越一岁而吾父逝吾父亦以吾妹嘱也吾妹性婉顺而太母尤整肃恐无以得当每从诸小姑伺意向故饮食寝息无不得欢心即朝若夕操作无已中夜篝灯荧荧为诸小姑纫舄履太母不知也时伯翁宦游又严事伯母未闻以妯娌狎在伯母亦倚之为左右手然未几伯母卒吾妹哭之恸而内供几筵外应吊临巨细一一如礼伯翁闻之无内顾忧者此耳迨伯翁宦最昼绣焚黄葢以忠臣孝子而荣厥所生典礼何郑重贺客何殷繁吾妹夫协力相之伯翁愉快特甚而吾妹之拮据亦靡遑也第吾妹体本脆弱屡举屡男而竟弗育人皆谓彼苍犹有待不谓善病不起而岁仅三十有六耶夫孔子删诗二南国风妇德居半而樛木螽斯皆以惠下无嫉妬为本吾妹夫少年内庶妇人所难而吾妹容之餙之若姊姒然一腔仁慈百不得一宜其福履有加而子孙之振振绳绳蛰蛰也乃宜胤弗胤宜寿弗寿岂诗之所言不足信而天犹未定耳唯是妇人流芳名德为寿子无嫡庶侧胤即吾胤也吾妹徽音累累如是死之日无亲无疏无不涕泗涟洏而何让彭铿而侧胤咄咄逼人亦足征惠下之报以衍袁氏于亿万斯年愿吾妹含笑夜台而无恋吾父母兄弟乎生前炙絮为奠灵其轩轩 

　　○告海若风伯 

　　惟神代天地而生万物者也非水蓄之则物不育非风鼓之则物不荡凡昆虫众生鳞鳞甲甲巨巨细细总以归之于海海真万物化藏之府第天地好生神亦仰体好生之心理一分殊民吾同胞物吾与之神之于人如何爱惜如何保护视物当什伯而千万况天子神圣德化翔洽陕河澄清汴河献玺即辽海征□粮运如驶则四海百神无不効顺可知乃牛田洋流心在宇内不过一线而洋渡往来间有溺人或数人或数十人不等此岂潮越万里而神奉天地之灵或有时而穷而圣天子威命亦以其远而有所及有所不及耶窃尝揣其故矣忆昔曾林巨寇啸聚海上屠人如糜而戊午飓风淹命踰万血肉鱼腹白骨泥沙暴雨凄风能无悲怨之气云棋雾霭岂鲜呌号之声惜地界两邑所司未有超而荐者以故集而成妖每乘风以鼓浪积而为厉辄负舫而伤人此在诸神决有所不忍也是用择七月中元之良辰正千载一时之胜会奉诸神而戒高功演诸经而启忏悔牲醪虔具饱缥缈之游魂餐楮毕陈解尘灰之浩刼尔辈当思此生之因缘未了亦前世之缺陷有亏安修短之定数往者既难挽回委造化之循环来者亦应轮转谛听诸神约束皈依大众津梁海不扬波登菩提之三千彼岸风惟顺轨度般若之亿万慈航 

　　○祭叶台山相公 

　　天启丁卯秋九月末有闽年友书来称癸未制科闽得四十余人今只福唐与温陵二人耳余谓福唐出处系天下安危福唐存即鲁灵光独存心甚愉快未几讣言日至有言某月与某月皆无真讹迨入岁杪始传为八月二十八日薨逝后熹庙宾天祗数日耳龙去云随是亦不以亟乎时户部左侍郎林某与福唐诞同辰举同籍先后得侍同朝一闻斯讣不觉其涕之何从即欲端一力为唁奈漳潮荆棘蒲柳善病奄奄忽忽遂尔三年然寸心萦系亦积以三年也兹敢以炙絮芜言遥奠于太学士上柱国太师台山年翁叶老先生之灵曰先生天挺英姿卓称名世其学足以备顾问而润皇猷者此其绪余至古今论相业在唐无如房杜梁公在宋无如韩范君实先生则兼值其难亦独受其苦也房杜事唐犹谋断相资神宗静摄转深阁臣望若九天先生当多事之秋只手八年亦止独谋独断而已如立储以长神宗久已说破第迟速之间圣衷祗欲自操不欲操之外庭乃外庭揣摩愈言愈激先生惟积诚调护书数十上不以泄人无明诤显谏之名而有潜移默转之实册立行而爱子之国先生之补天浴日宁不在梁公上哉归席未暖而光庙再宣熹庙四趣先生始勉趍朝也入朝无几□陷广宁安围贵阳奢围成都樊据重庆徐破邹县海内疆圉如漏舟之在中流羽书百至京师戒严先生运筹请帑夜不交睫不数月而两围解樊徐俘即方诸韩魏宁不有光惟是国家元气全在人才此时全盛决无宋末当祸而朝野诸缙绅有臭味投合无端以门户目之言路少年不无责备不稍分别至诋先生为教首先生曰宋之党祸政在分别大甚耳有美君子谁甘小人温公殊绝人物也不能得之于元佑余老矣焉能做得此事惟有去而已数日有一年友与同在坐曰国家多事先生不揽权虽去何益余谓谭何容易宫府一体铨阁同心其权自尊有意矫之一不胜权转归内奈之何哉又有事郊坛先生持诸珰乞锦衣疏叹息余谓此孺子乞枣栗耳予之养骄不予诸珰动言文臣封荫至三四予无已时吾辈比肩事主每以刑余相加此言无惮恐有倒行逆施之日不得已调停非法然亦法也先生俱以为然故终先生揆地不敢张牙露爪似亦惮先生而先生得保全缙绅与言路温公其退舍矣甲子夏秋余与公相继归归数月朝局大变逆珰咆哮士类荼毒削夺者削夺逮者逮戍者戍大辟者辟酷烈为古未有且矫窃丝纶意属无将彻侯铸劵建祠赐第典兵理饷僭逆亦古未有使公犹在政府亦湏捄得一半而大臣庶官窜入其中者勿论诸所诖悞决不至波累株连即贤者不免至今读邸报令人痛哭流涕而继之以血也余谓先生出处系天下安危以此今圣天子以世及中兴梦寐耆旧弓旌且遄及而先生已矣先生当余乞骸时正在告每谓不得与票拟以文余之行抵家书数至有见门户祸烈附宋人诗曰寄语门前白鸥羣从今切勿相知闻诸公有意除钩党甲乙推求恐到君余亦逆不到此最后有书来云为旦夕人余读未竟而双眸泫然千秋知已何遽止是耶呜呼一柱擎天三朝翊命独佐神宗八年委政房耶杜耶谋断兼并一诚感格国本以正再入纶扉中外称庆熹庙虚怀奉国以听宇内交哄玉铉底定士类不伤元气无病及公之身貂珰敛獍一离师席矫纶窃柄威权震主忠良陷穽宰相山中英雄乐圣俟河之清耳目俱屏新主龙飞搜罗隐径以公元老宜首征聘云胡台星先已殒映蒲轮莫施典刑在镜欲酬鸿硕丰以谥赠余忝兰金哀慕靡宁聊纂俚词古今足证千里一卮醒乎不醒 

　　○祭乡宾余东泉 

　　瞻彼罗浮自潮而东惟兹着姓有火^华宗苐人之结驷高门者畴不挟所有而自丰而翁都百年之显积擅我潮之素封服食起居卒无改于布褐之素环堵之宫人或不堪泄泄融融履绳蹈矩无物无憧与人子言依于孝与人弟言依于恭亲戚里党饥者贷病者药鳏者助死者槥无一而不引之沟中人咸戴公仁义抑亦天性实然真无忝乎古昔之休风过庭时饬诗礼磨砻桂子兰孙济济芃芃或拔帜乎胶序或观光乎辟雍人皆谓其玉树之蔚起而不知其培植之者隆在有司慕义乡射敦崇而翁则乍就乍辞不肯与流俗而雷同乙卯之臈老不扶笻政欲卜居凤城与二三老硕结洛社而憩桑蓬云何一返故庐辄成考终知与不知泪洒双瞳葢响其利者为有德故不觉若殒乎厥躬矧余葑菲孙子附松瞻彼冥淼百赎无从嗟临风兮盈怀望素旐兮欲恫奠椒浆兮有尽慕令德兮无穷 

　　○祭大廷尉周耿西亲家 

　　呜呼古今秉鉴出处可凭出而寡竖处而多营则何以擅名世之誉播醇儒之称惟翁显学术以经济政迹辉荧收事功以著述词采飘凌葢渊源于庭训者深而率繇于尊甫桃溪先生者宏先生雅志圣学从游甘泉高尚不仕祀于瞽宗而流馨翁得于式谷之日莫非身心性命之精为能穷修齐治平奥旨出与处而两明故自束发登仕丙申解缨人人共瞻山斗奉为洛社之耆英追惟金陵视草玉垒拥轮挞伐西邮锁钥北门宦辙焜耀繇中丞而晋廷尉天子政恃以不冤为持平奈世多望其列棘而翁独恋其佩蘅别构云窝绿埜陶情众皆谓其乐祥符之胜怡海日之晴而不知其朝朝暮暮相依乎先生马鬣之封茔爰剏宗祠爰置祭田爰建义庾爰纂家乘论文结驷更以狎主乎齐盟且节高澹台行凛干木郡邑之造请式庐当路之交章推毂者闻其声而不见其形勿论后学问奇户限常满而老成禀为耆蔡允矣为醇史之典刑虽其润色大业不尽着之岩廊而山弓攵其不朽犹足以跌宕于名山大川之灵年登九九世仰岁星方儗赓嵩歌咢祝九如于乐圣之亭云胡厌厥尘壒而翩翩游于大荒之冥某尝读翁为先君作寿文并勒修堤济美碑记每为感戢而镂铭兹修文地下箕骑云軿古今一别有泪垂膺匪特季弟之蒙相攸者于邑即先君面翁于泉壤亦且欷歔泣谢而涕零呜呼纯嘏考终存圽哀荣仰承先哲俯裕昆仍得全全昌绅緌莫京斋心陈诔炙絮藻苹 

　　○祭萧母徐太孺人 

　　嗟乎太母柔嘉赋德俔彼天妹夙闲内则归嫔双翁有楚其仪拮据助读祭酒问奇太翁太姑一堂三世姑曰妇贤代我养志有姊孀居之死靡他人羡栢舟赖姒抚摩满门太和祥锺间气爰产誉髦垂髫缀饩和熊无己为世大儒辟雍炉锤得儁皇都望五一第母龄八六敝蓰凊华乞养邑屋世慕衣绣母慕戏莱世慕列棘母慕植槐一菽一水必亲必洁母心安之浮云禄秩呜呼人而迟贵谁肯回翔母不有贵何问行藏人而食贫谁不征逐母不有贫何问苦乐古云一日可当三公矧依六载千岁与同婺光曶晦兰芳萎夕问其住世九十有一摩耶何逊孙曾仪刑下报双翁不负一经某等叨与令子倚玉切磋孙妇母孙苹蘩得佐遡惟本原夙耳徽音式陈明水灵其俨临 

　　○祭进士萧止玄亲家 

　　呜呼古求忠臣必先孝子未有子职不共而可以称臣亦未有君亲义缺克敦伦而树轨于惟先生天挺人豪早慧罕比七岁摛辞有华斯美鲤庭趋跄乃翁色喜用以弄乎股上因之惊乎桑梓垂髫桥门焚膏继晷人皆谓其凤毛而麟趾弱冠食饩田猎百氏哆口风生挥毫云起晴天白虹昂藏神理变豹骄熊屡冠多士人皆谓其登坛而对垒繇斯以第宜拾芥耳乃一十八年而登儁燕市一十七年而射策丹陛晚达速化乘除之旨人皆谓其旦暮纡青而拖紫乃先生思切慈闱功名敝蓰抗疏陈情愿归陟山巳日侍寒暄典衣滫滑遀私谓一日三公决不肯以彼而易此比及大事鸡骨将靡负土既满恳恳然欲致身而报宸扆自庐出山余送以诗曰百年不尽思亲泪万里长悬恋主心本以忠孝而许先生先生以诗报曰望断白云亲舍藐心随丹凤帝城春则又以忠孝而自许讵谓海天啬运斯文丧否八月鸿征剑江鹏巳讣至凤城日月荒只通国旁皇不知其以先生之父学积行累宜有余庆而胡以死先生之母九十遐龄源穴犮流长而胡以死先生之表丰姿岳峙厚重不迁而胡以死先生之气吞牛缚兕浩然宇宙而胡以死先生之德放道而行放道而止去太去浮惟求其是仁者必寿而又何以客死问之苍天苍天不语岂曰奇骏甫驾而蹶岂曰良璧出椟而毁葢其所能者人其所不能者天有时而不可恃今千秋事业先生已矣孝思不匮古今奚儗而赍志移忠亦足以质鬼神而标青史况有涯无涯循环如驶先生纵不食报于其身宁不食报于子孙之繁祉余叨同社视而如弟婚姻之好余孙而女朝朝暮暮其砺如砥念而言咲肝胆底里悠悠人世孰为知已一死一生交情不圮呜呼风号炎天星黯章水修文玉京梦寐何似河山异境天地一指我歌楚此夕魂旌粤里 

　　城南书庄草卷之十 

　　●城南书庄草卷之十一 

　　海阳林熙春志和甫着 

　　疏 

　　◆疏 

　　剏龙溪会馆上梁疏文 
　　文昌阁上梁疏文 
　　黄元宇参知上梁疏文 
　　拓宗祠上梁疏文 
　　修凤皇台兼建文昌阁募缘疏文 
　　筑许陇堤募缘疏 
　　同郡为道尊任养弘祝禧疏 
　　大街新宅谢上疏 
　　请告入里酬神疏 
　　舍经开元寺小疏 

　　○剏龙溪会馆上梁疏文 

　　伏以挹山川而肯堂构一方之灵秀攸锺萃英髦而说诗书千载之精华聿启鸿庥快覩燕喜斯鸣窃惟诸生诵法无过孔颜孔子论君臣父子夫妇弟兄而继之以交友颜子论弥高弥坚在前在后而继之以博文则文固会友之资而友亦载文之器洪惟凤峤厥有龙溪文献彬彬理学忠良光史册友朋济济奕叶科名映后先驯至于今何逊乎昔苐人多异处青衿鲜党序乐羣士各异观白社无齐盟狎主用是集众思而择形胜召工师而美奂轮堂寝弘开拓礼乐雍容之丕绪廊舍森列妥伊吾朝夕之宏基自是暇豫弦歌怡性情乎永日亦以期会角胜卜事业于它年葢非徒据一隅而侈碧瓦朱甍之丽庶几垂奕世而培隆栋柱石之材初春甫临定兆龙门高跳四寅骈吉应知虎榜联登协力扶梁齐声击壤梁之东三台背负蜃珠宫太平天子朝元日五色云中现六龙梁之西台榭参差翠列眉溪自僊源环玉带玉简当朝霄汉齐梁之南群山海上隐晴岚双童侍讲星文聚信手飞腾月窟探梁之北云里帝城双凤阁扶摇万里鲲鹏奋英雄五百峥头角梁之上三阳开泰倾葵向举目春从天上来蝉联鹊起为卿相梁之下书声洋洋盈五夜青藜太乙放虹光致君尧舜从此舍伏愿上梁之后循义路而礼门繇升堂而入室友乡友国友天下庶不媿北斗泰山之风立言立德立勋名将以应湖平凤啸之运 

　　○文昌阁上梁疏文 

　　伏以运自天开千载之精华正吐教从神设一方之俎豆维新胜揽瀛州欢腾绅佩恭惟梓潼帝君文昌之神星居帝座左右杓指魁斗文章司禄司中孕天地山川之秀上将上相绾诗书礼乐之宗宇内既悉皈依岭表宁无禋祀惟兹鳞渚实控龙溪玉简抒华耸矣参天插汉珠宫绚彩焕然荡日嘘云更右盻而拱宸居即左顾而躔寿极百川东注一岛中分成兹日之杰阁中隆使他年之告虔有所晓烟树色排二闼而送青夜月帘光映入窗而动碧匪特重羹墙而美轮奂庶几回狂澜而障百川胜据大观幸举目而瞻白驹绿衣之象传垂异世将登楼而兴孝亲友弟之心卜吉扶梁爰歌击壤梁之东海上三台一望中凉月抒怀频极目六龙推出半轮红梁之西擎天一柱白云低万迢迢环玉带虹桥隐隐接云梯梁之南双髫群峯拥翠岚试观天保冈陵祝少年信步老人参梁之北云里凤城陵斗极万户星临兆太平会见人寰歌帝力梁之上今朝奎璧聚星象无庸推挽信奇哉足蹑青云腾万丈梁之下水光天影交相射从今百里沸弦歌蝉联鹊起龙头跨伏愿上梁之后千门电转八面风行象教者持一辫之香而来得意者分半炬之灯而去文风益震应三五明圣之昌期盛事鼎临集百万苍生之禔福配天作镇与地齐灵 

　　○黄元宇参知上梁疏文 

　　伏以诗咏胥宇书载肯堂奕世帡幪之休全在山明水秀千虑创垂之远正为子翼孙诒幸接芳邻乐观盛事兹惟贵州布政司参政元宇黄先生参天桂树丰标耀地鲲阳秀色以鹄峙鸾翔之学握兵符而净滇氛繇龙骧虎视之姿祝帝厘而归绣昼凤城初卜择孝友仁寿之弘基鲤庭肇营开礼乐文章之丕绪拮据不过数月胜槩遂尔连云左寝室而右宗祠四峕禴祀称孝子奉丝纶而庋秘宇九重明圣羡忠臣葢非徒侈一方碧瓦朱甍之丽将以培奕世栋隆柱石之英快覩鸿庥叨陪燕喜爰赓击壤用相抛梁抛梁东三台扶日正当空松树森森蕃茑附两家子姓并昌降抛梁南玉简嶙峋霄汉参祥腾故里星文聚翊圣真儒月窟探抛梁西参差铁岭与天齐庭上荆花千载茂仲吹埙矣伯吹箎抛梁北云里帝城双凤阁老臣雅抱寸心丹万里飞来纶五色抛梁上青霄一目无遮障岁岁春从天上临蝉联鹊起为卿相抛梁下不比寻常歌舞者双双常坐白头人簪笏盈堂几世也伏愿上梁之后循义路而礼门繇升堂而入室雍雍肃肃协人和之欲富欲寿欲安长长亲亲迓天休而尔臧尔昌尔炽乔木世家余庆带砺与国同庥 

　　○拓宗祠上梁疏文 

　　伏以植德如植木席藩天蔽日之荫祀海先祀河遡云蒸泉达之始因思格庙用効肯堂恭惟我祖孝弟为模诗书作楷四水卜宅壮聚族之弘基寸地留耕遗启后之丕绪创业垂统远藉祖德宗功蔉义蔍仁共载孙诒子翼繇来积善之家有庆始信为德于乡者兴里第扬芬即不敢谓蝉联雀起圣恩迭贲亦何幸沐凤诰龙章业追本原先建祠庙第有前堂必有后寝庶足供祀亦以妥神倡发众心敢言尽志尽物仰承先孝苟矣美奂美轮自是乎春禴夏祀秋尝冬蒸伸报本反始之思将以教父慈子孝兄友弟恭为揖逊雍容之地蠲吉竖柱击壤扶梁梁之东三台海上一轮红千秋此夕光员满映得云车驾六龙梁之西遥看笼里有金鸡夜半鸡鸣天下晓始知一柱白云低梁之南两塔峰头拥翠岚少年信步争题雁方显青青更出蓝梁之北云里凤皇常五色老臣犹抱藿葵心相率凝眸歌帝力梁之上当空明月无些障岁岁春从天上来足蹑云梯相寻向梁之下子子孙孙舞踏也荆林椿树满庭花相随明月团子舍伏愿上梁之后肃肃雝雝循义路礼门而进跄跄跻跻皆升堂入室之才敬所尊而爱所亲集云仍不啻千亿出尽忠而入尽孝盟带砺永固河山 

　　○修凤皇台兼建文昌阁募缘疏文 

　　伏以地轴锺灵斡旋虽繇乎人力神道设教羽翼实自乎天星杰合弘开崇祀肇举窃惟潮州昌黎故郡邹鲁名邦迤逦阴那负金山而拱玉简顾瞻瀛海挟文笔而抱银峰四秀宛若画图诸乡亦产英俊第巽方少缺灏气未收水不上堂城市难垂永业砂非环局缙绅寡躐要津岂曰眇茫宜加培补维兹鳄渚厥有凤洲一水两分似障百川东下沙流土薄难回狂澜南奔自侯刺史之始筑台致诸君子之多入彀然非借神以司地终亦甫建而随倾恭惟　梓潼君文昌之神青阳启祚弧宿呈祥助南斗而注生绵瓞于人世戴北斗而悬象主桂籍于天垣驭曦缠杓椉参丽井文武赫奕忠孝炳烜司禄司隶司中而神留宇宙历晋历唐历宋而庙食侯王考之化书章已如是稽之祀典潮独不然所幸当路名卿咸乐维风举废前台仍旧复三十载之弘规后合维新开千万年之景运祀从魁斗意主文明非壮丽无以重观苟卑陋安能致远是用抡瓌材而僝梓匠运心上之经纶悯农事而食子来建潮东之保障上栋下宇重檐列自云间直槛横栏干栱迭于日下第巨役非一人之力大厦岂一木之支不借余谷余金安能美轮美奂敬勒赤牍奉告朱门念凤洲为凤城罗星必欲中流而砥柱思文昌为文章司命冣宜崇奉而乞灵大开檀那而不言多寡乐加捐予而勿谓有无以故河海始于细流而片石连甍悉达官贵人之赐泰山积乎土壤而一榱半桷皆五方九土之施事出同心功成不日将见金台腾玅境拥全城如鳌背干霄玉署隐僊居控韩江若蜃气出海傍临远峤俯视平皋纳瑞气乎乾坤三台绚采兮长虹绕笼祥光乎户牖乌鸦飞去矣凤皇来庶文运日照而月临海邦民安而物阜 

　　○筑许陇堤募缘疏 

　　伏以明王之政每首重乎河渠生民之依必先资于稼穑葢非水利难彰地泽有人力斯助天工惟兹许垄子堤上来鳄渚下傍龙溪六十里而遥至斯底止三四都而广赖此堤防真全邑之咽喉亦亿姓之命脉也柰势左高而右下致水外涨而内崩地拆历年夙罹沉灶产蛙之苦天远万里难徼负薪投璧之恩幸遇当涂垂情民瘼醵自万亩费望千金累石为墩墩四取乎四象悬梁为门门三儗乎三台第乡连海滨田多斥卤塞之已甚既无以引淡而御咸通之过多又何以障澜而扼灌博求众议谓宜留门居中为利舟楫置涵于侧亦备节宣葢涵之底虚即旱无峕断绝涵之上实即涝何至狂奔再加启闭以时自当盈缩在我惟是逋负不完财力已竭弃之则一篑可惜举之则无米难炊敢告八方乞施一念或行坐商贾不妨损两而捐铢或往来船艘何靳输金而布谷况贵称衿带富擅素封减半膳自足济人俭一衣尤堪利物者伏愿乐发檀那共培善果桃花无恙将海晏而河清瓠子告成终天长而地久 

　　○同郡为道尊任养弘祝禧疏 

　　伏以玄宰无私每重贤良而捄苦苍生有愿咸集视听以陈情边海同心皇穹是鉴窃惟兵廵道副使任莅镇四载善政多端甘澍车随鳄徙之波涛莫竭清韵璧立凤栖之景色常辉裁桃李而作楩楠鱼龙争跃锄狼莠以植嘉谷樗蒱潜奔夜月柳营无击重门之柝春风梓里幸安比屋之居肺石无冤口碑有颂岂期十二月以来驱驰过度寒暑失调当足疾之少瘳乃吐呕之复作医师杂进罔知补泄之方宦旅孤踪岂忍呻唫之状况扃钥严而控诉无路闭□久而簿领如山某等惶惶思疾痛则必呼天惟斋戒亦可事帝敬于是月二十有七日时续上元昏祀太乙灯列星辰之象彷佛乎火树银花醮荐沼沚之毛干冐于金科玉笈伏愿灾躔退舍吉宿临身万种善根长秀山南之木百年福果永蕃海上之桃人庆神休世歌圣贶 

　　○大街新宅谢上疏 

　　伏以申锡无疆幸荷垂光乎子舍监观求莫誓将啚报乎皇穹敬布斋心用拜稽首窃惟星环二十八宿独宗宸极之尊日周三百六旬实藉洪庥之庇凡在雨露孰不皈依言念某龙溪起家凤城托迹旧宅兔守原在崇福之坊新筑鸠工更邻百岁之巷拱辛而负太乙白云红日呈祥附郭而仰昌黎北斗太山献彩苟完苟美以翼子诒孙肯构肯堂而承休接武自丙辰既己龟叶即腊朔亦以莺迁但拮据匝春夏秋冬或有干支违碍兴作及东西南北岂无方位震惊方今出入起居之怡孰非覆载生成之德谨择是月初九日乙乘丑位月逢地辟之期甲入子垣日际天开之候敢竭微悃奉答尊慈宝烛腾辉彷佛乎星辰日月炉烟缥缈骎达乎后土神祗载诵琅文仍摊忏典仰祈帝鉴俯贲人寰伏愿吉宿临方灾辰退舍永绥乐境螽斯麟趾频歌佥诣春台琴瑟埙箎迭奏庶乎慰举家之欲安欲富欲寿跻奕世乎尔臧尔炽尔昌 

　　○请告入里酬神疏 

　　伏以天地之鸿庇无涯幸蒙默相之力臣子之鳌戴无己咸怀报答之心敬布斋心用拜稽首窃惟星环二十八宿独宗皇极之尊日周三百六旬实藉神庥之贶凡在雨露孰不皈依言念某掖垣仗斥衡泌栖迟诏起中郎四载躐清卿九列恩推大父历世沐圣帝三纶乃累牍以陈情蒙温旨而予告宠乘六传焉知行路之难祖道千官谁谓知音者寡苐齐淮跋涉偶调摄之乖方而秣陵炎蒸致酷疟之突发维峕风尘飘泊儿孙遂尔仓皇朝夕输诚玄默因而呼吁自是长途廸吉三秋始抵凤城合舍粗安匝岁亦增燕喜惟蒙康宁聚会之乐孰非覆露生成之恩谨择天启五年十月初一日干临丙位正二德照耀之期支属子垣亦中天开朗之候敢竭微悃奉答尊慈伏愿吉宿敷临灾辰遄退庆被蓬荜歌既寿而且康福锡云仍俾尔臧而又炽如山如阜如川至天王万年世忠世孝世文章君子嘉乐 

　　○舍经开元寺小疏 

　　佛教言即心即佛此千古格言果如是则学道者从事乎心足矣而何经典之浩繁为缘学有顿渐修三等顿者不立文字而道自悟渐者不甚费力因文字以见道修者苦就文字旁求互证始得入道一二此经典之所繇作也第卷帙充栋释子白首不得尽读即读亦未必尽解余姑购其切要如华严等部劝释子分帙诵习诵一帙即解一帙亦自不俗辟如佛言普度焉得人人而度就一乡而度一人就一人而度一事合众生之度皆吾度也此之谓普度此余舍华严经意 

　　城南书庄草卷之十一 

　　●城南书庄草卷之十二 

　　海阳林熙春志和甫着 

　　启 

　　◆启 

　　复岷王 
　　复张莲滨按院 
　　贺陆仲鹤槩长升任 
　　贺梅疑初太守转山西宪副 
　　迎延平周太守 
　　谢喻按院 
　　候李稠原佥宪 
　　候赵心堂抚台升任 
　　寿李岷山抚台 
　　复任养弘道尊 
　　复罗闻野座师 
　　回余毓初孝廉 
　　回程乡令公叶修白 
　　请西宾张图溟 
　　同郡恳胡瞻鲁太尊回任 
　　复何鼎隅惠州太守 
　　贺何鼎隅守道 
　　回袁文海宗师 
　　回王海轮潮阳令公 
　　回汪来虞揭阳令公 
　　回令公贺诞 
　　复王太蒙方伯 
　　贺张见庵制台平黎 
　　贺张见庵制台转南司寇 
　　启刘芝阳老师 
　　启周按台 
　　启张轸南宗师 
　　贺张轸南盐屯道 
　　寿周耿西廷尉 
　　复周耿西贺双生及长孙进泮 
　　复周耿西贺诞 
　　启某太常 
　　回董八际海豊令 
　　复台山叶相公 
　　谢叶相公 
　　贺制台周敬松 
　　贺周敬松制台 
　　谢周敬松制台 
　　回金公子 
　　请曾若槐道尊 
　　贺许少薇制台 

　　○复岷王 

　　伏以分帝子夙称盘石之宗宠出王孙惊沐宝玉之赐遥瞻赤社用祝黄扉恭惟岷王殿下受桐贻绪训梓垂芳草视长庚雄文驰驱笔下藜燃太乙秘学蕴藉胷中葢龙种异乎常人故麟趾迈乎公族东平之为善耴乐化及南方河间之大雅不羣风乎岳麓帝心特眷宗望攸归玉树千寻允蟠根之芬馥金枝万叶宜瓞之联绵岂期小子辱使展亲酒罢兰陵食食坐坐增耀墨飞椿室父父子子均荣忽持节而北旋惟视履以西谢载承一札纚以十行更蒙百朋来自千里虽施恩于不报亦揣分其奚堪伏愿忠佐国家庆禆社稷伯父叔父雍雍礼乐三千大宗小宗永永山河百二 

　　○复张莲滨按院 

　　矢以骢马莅江南昔抒燕贺锦鲤传冀北惊浃鸿私有勤鼎来附将豫祝恭惟台下弁山威凤笠泽神龙翻十二经载六鳌于海上对三千字翔独鹤于人间箕裘衍是父是子之传埙虒奏难兄难弟之美规条绳柏府上曰有后哉魏公棨戟建花封人言重来矣包老万里川湄委润百城绅佩腾欢伏惟某驽不不遗一顾牛溲时赐兼收延睇祥云无从侍春风白雪牵情皎日何时对北斗泰山乃辱清音分及泠署百朋什袭绚烂乎青琐黄扉一札数行缤纷乎珠圆璧合骈藩踰分奖借过情怀德惟宁愿域外霈天民之泽铭心作诵冀台端长君子之风 

　　○贺陆仲鹤槩长升任 

　　伏以吻海星高万里奏王臣之绩嵩山云绚九重寄国计之司闻简命之自天起欢声之动地恭惟台下器称庙琏才章国华秀毓霏川启数千载元良景运祥锺箬水应五百年名世昌期硎出温麻而无当逸骥秩晋丹笔而立解全牛爰受二千石之章洊造十万户之福樽前冲折立提金马偃韬钤心上经纶坐抚碧鸡销剑戟八闽厚幸三畧弘施遥知心驭而驱之亿姓泽欣湛露会有解组而去者六合气竦干霄讵意镛州尚藉帡幪之庇谁云剑浦亦增照临之辉幸际畴咨恭逢帝简谢宪臬以西驰棠阴辙卧父老登藩台而北顾薇垣屐听星辰燕阙籨此见葵心洛邑自今无菜色伏惟卑职方依日月之覆朝夕有怀遽睹斗杓之移云天以隔敬陈臆语用代口碑伏愿鸿猷大展骏惠益敷荣陟钧铉不负黔黎公辅望道开衡鉴殊称天子社稷臣 

　　○贺梅疑初太守转山西宪副 

　　伏以千里拥朱轮吴楚藉拊循之治九重飞玉诏晋原仰激扬之风喜洽黄堂欢腾赤县恭惟台下霞标国举岳立工宗绾绶江东而民歌爱父揽辔岭表而吏慑神君爰寄二千石之良允造十万户之福春风被八属顿清江汉之波冬日照四年弥开衡岳之秀顷缘铨计特受主知中禁分符父老恋祥禧于薪木外台秉钺儿童瞻听履于星辰伏惟卑职猥以菲葑悞蒙培植副斗山之望而莫遂鳬趋依日月之光而恭陈燕贺伏愿念门阑之旧物时赐鞭策鸿音承阙陛之新恩旋睹钧铉骏业 

　　○迎延平周太守 

　　伏以诏颁铜虎特简二千石之良宠被玉麟行敷十万户之福黄堂喜动赤县欢腾恭惟台下四明异品两淛名家丰神焕采于九苞文望擅称于一代班联东璧青衿瞻有斐之光宪秉西曹白云侈无冤之颂迨五马驾临岭峤而两岐瑞溢玲珑扬历滋多声施载烈况当读礼之暇益穴犮匡国之猷凤诰无私剑郡符分禁掖龙津有主文峯光射斗牛伏惟卑职忝在下风仰分末照依芙蓉而泛绿水造物何偏披云雾而覩青天此生有幸鳬趋莫遂燕贺遥陈敬托飞椷用将骑竹伏愿蚤入杨罗李朱之乡用布龚黄卓鲁之化拥鹊车而夹鹿毂群吏争覩双旌冯熊轼而建隼旟七闽欣歌五袴 

　　○谢喻按院 

　　伏以柏府持旌霜威弘敷乎六合枫宸奏记露章远及乎三华感流水之知音仰高山而景行恭惟台下气涵秋烈德配春温词葩耀日匡庐学海韬霞彭蠡函牛之鼎借大器以烹鲜仪凤之弦播徽音于驯雉屡纾表着径拜里行驾四牡以临五羊下车降雨布六察而规八郡击楫生风白简矢谟足见回天有力皂囊封事益知应地无私正悬北阙之思遽养东山之望精衡鉴以酬明圣与荐剡者贵拟游龙开台阁以延循良入品题者荣欣栖鸟伏念卑职某学匪制锦才仅操刀驽质泛镛州谁期滥顾伯乐燕石混玉洞讵谓悞售卞和葢繇大臣望人甚厚而求之若严故于众技程品惟精而行之以恕某敢不仰凭善诱益励素心鞭钝磨顽虽劳怨而不避饮氷茹蘗矢坚苦以自完但不得罪于吏民即以归诚于造物 

　　○候李稠原佥宪 

　　伏以绣斧明刑八闽泽歌湛露皂囊封事六合气竦于霄正系南国之思遽养东山之望敢陈臆语用代口碑恭惟台下清门伟冑名世故家海润花封鄱湖之波涛昔竭风裁柏府匡山之景色常新葢当官自驯雉而来故立朝有驱羊之势简心中禁秉宪外台鹤葢团云镛州筙帡幪之庇隼旟摇日剑浦增照临之辉矧当虞考之期复辱汉循之誉顷忧国是即摅谠言方批径尺乲鳞回澜有力胡拒立仗之马偃月生疑怒发雷霆胆落中外第天南阳烈谓铸金鼎以察奸而地北氷消当登玉堂而草制乃萌拂袖更尚挂冠维时役羁棘闱徒尔心悬兰驭兹修朝会欲趋凤阙攸同言逼旬时难诣龙门请谒敬伸投牍聊布抠衣伏愿益敛福祉倍养经纶名山著书蚤定千年之计圣朝招隐岂投三径之荒 

　　○候赵心堂抚台升任 

　　伏以霜台仗钺顿清六合之氛秋省参枢式隆八座之眷自天申命动地生欢感流水之知音仰高山而景行恭惟台下两仪间气一代伟儒翻十二经有取太平之畧对三千字辄超秀士之羣才倚马于木天节批鳞于兰省八闽衡鉴谁非璜琮圭璧之需再造英雄尽是杞梓楩楠之选清卿重望宪府秉权拥熊轼而镇三山奸贪落胆建隼旟而临巨海□□寒心顿扬玉杜之勋遽覆金瓯之姓既拜廷尉共喜登僊荐掌邦刑咸欣趣相所至见称真名世因之被遇大圣人伏惟某学逊制锦治愧操刀两地绾符未闻雀翔赤县数年窃禄殊觉大吠青村向当虞考之期已辱汉循之誉更承云覆得与露章葢大臣不求其全故偏才亦适于用敢不砥砺晚节铭佩异知皓月照花封宁忘国士之遇清风来柏院岂甘众人之俦敬陈谢私兼修贺悃仰惟台照无任渊兢 

　　○寿李岷山抚台 【 代】 

　　伏以北斗受钺壮猷为宪万邦南极悬弧寿域弘开三楚良辰正会下悃宜仲恭惟台下申甫全才伊吕重望荷两朝知遇川蜀苇葆精神为一方表仪岭海咸回命脉福周芇户命肃三台心上经纶坐抚潇湘削剑戟樽前冲折立提江汉偃韬钤此葢应五百载之昌期是以建亿千禩之弘烈也节逢初度时屇首冬帘下菊有霜枝歌松栢者欣沾霜露阶前梅传春意祝冈陵者喜被春和某自愧猥庸悞蒙培植覩冥华于一旦拟进霞觞恧株守于一方莫班嵩祝敬倾素杼用泄丹衷伏愿为国自珍若时多福年与德弥邵九重弼有道之圣人道因位益隆百岁为大平之元老 

　　○复任养弘道尊 

　　恭惟门下帝私炎方人依名世凤城揽辔湛露久被枌榆羊石持衡熏风复徧泉壑何当德饱有慰惄饥独计冬腊修辞寸绪难章尺牍阳春惠札手教即若心盟自谓问讯逾时正媿报候无地乃蒙临使顾我蹇人什袭百朋润及乎长林丰草长歌白雪光争乎北斗泰山盖高谊不能得之今雅调更当求之古者也是用肃九宾而登明赐传百世以当恩纶惟愿日近举头尺五天边瞻五色云垂引领八千里外映三台 

　　○复罗闻野座师 

　　伏以东山岳立十年勤读礼之思北斗星辉四海切赐环之望未皇豫祝有烦鼎来喜溢门墙惭生胷臆恭惟老师台下明山威凤黟水神龙翻十二经夙具太平之畧对三千字辄空豪杰之羣繇驯雉而惊豺狼载乘骢而辨骐骥奉圣明宽大之诏履有星辰布畿辅拊循之仁阶生雨露一止期重忽值遗艰难为弟难为兄三亲明章典制有是父有是子一门浓郁诗书即师台暂甘泉石之栖在清朝岂遂松萝之计某爨桐悞收笼术谬采一行作吏栽培直儗天高万里投荒起居末缘地缩岂期尺札重以百朋长跽开函缤纷乎珠联璧合再拜承篚陆离乎云绮霞珍德饱孔殷惄饥弥切矢愿道随运泰志与时行姓覆金瓯只手经纶扶日月勋调玉烛一腔事业满乾坤 

　　○回余毓初孝廉 

　　伏以桂树禾高顿起文明之运杏花春媚正兴豪杰之期有烦谢青幸瞻破白恭惟门下弟兄连璧咳唾成珠笔扫千军气夺金溪象纬笥藏百子力回剑水波澜久儗凤翔何当豹隐天风际会惊看鹏翼垂天地岳辉煌欣覩鳌头占地自是骏空冀北岂特鹿鸣道南不佞追惟数载论文敢谓眼明日色乃蒙八行投牍至劳手织云章谊埒甘棠心恋苦李敬当镂石何以报琼愿翻十二经益重黄金之价将对三千字直升白玉之堂 

　　○回程乡令公叶修白 

　　伏以恩满梅封百里奏王臣之绩期当及片言扬君子之休何当鼎贻有勤临使恭惟门下丹山威凤碧水神龙垂手决科卓斗百万人之敌俯首从政低回八千里之间茧丝乎保障乎夙知缓急鲂鱼也阳鱎也业有后先甘雨和风人怙子男之国青天白日众知父母之心耴奏三年伐在百世朝多鹗表圣主欣得贤人庭有鸾章忠臣移为孝子声溢花县庆动笋班某幸托棠阴偷闲榆社听黄钟之韵弗及鳬趋媿白纻之辞聊当燕喜敢劳一介用烦八行惊瞻联璧之辉终乏双金之报愿加驯雉暂制锦而掺刀竚看驱豺将衣绣而持斧仰惟台照无任渊兢 

　　○请西宾张图溟 

　　恭惟门下世受尚书人推吉士学窥四代揭日月而焕星辰词雄芇夫决江河而贲草木醉饱于盐梅曲蘖道勤日中梦寐于耳目股肱德修昧爽盖将敷政议事取重岂惟絺章绣句为奇讵天偶靳风雷致公暂依侧陋第斆惟学半乃称始终习与性成还归师保是以番夫有意徼惠于高山大川冲子无知妄冀乎绳愆紏缪因瞑眩而求药石愿拆人心道心之归引疑难而奉蓍龟希严克念冈念之介将见璇玑耀世丹雘及人自遇合于二帝三王直声称于千俊百乂 

　　○同郡恳胡瞻鲁太尊回任 

　　伏以潮阳八千里幸循良而噢咻名世五百年冀久道以成化域中胥仰岭外具瞻恭惟门下濯秀银潢舒翘玉干丰仪璧立匡庐之象纬常辉胷次渊涵彭蠿之波涛莫竭行参画戟出拥朱轮鼎造閟宫而凤栖色改犁清瀚海而鳄徙风绳税榷万千津梁色貂贵之扰将锄十八闾阎无豺恶之惊时甫戌政耴符竹民亦劳止帝曰俞哉观察之命方需婺宿之星遽殒大夫请致阖郡怆惶黄白无私咸疾首而相告兴除有待欲引领之难从无以我公归兮固非后太守之乐而乐有安社稷臣者谁其先天下之忧而忧也某等乞灵山川萃心亿兆韩水欲舞愿五袴之重来粤云既开蕲仅旌之复入傥蒙春行有脚期月何让三年将见日近举头千乘直跻九列 

　　○复何鼎隅惠州太守 

　　伏以四国倚仁人之重系在封疆片言扬君子之休何当华衮有勤一介穴犮戴百朋恭惟门下材宜王佐智可帝师繇驯雉而立螭头囊悬日月策五羊而驱四牡气搏风云尊俎息狼子之心尺一寒貂贵之胆盖二千石先称玅品四百峰今擅神僊也某愚戅投荒栖迟暂稿千门柳色谁怜刍狗陈人万里草堂遥被槐龙新影■〈彳畏〉蒙遗璧殊乏报琼是愿营四海之溺饥上青天而生羽翼弥一人之阙畧登北斗而作股肱则廛氓受佑边海分荣矣 

　　○贺何鼎隅守道 

　　伏以罗浮四百峰青琐之专城露湛潮阳八千里黄堂之揽辔天垂喜溢封疆欢动蓬荜恭惟门下舒翘轮桂濯秀浣花表树朝端尺五阶前依日月拊循岭表十万户里际风云简在帝心允孚人望官不易地繇师帅而即监司政在祥刑布六条而兼三畧兴除毕举山岳攺观某幸托编氓向叨籍末一行作吏梧掖步武前修万里投荒梓里心倾洪润虽勤燕喜末遂鳬趋兹因豚犬浪游敬作鸿鴈入贺伏愿春行有脚日近举头大旱作霖启沃无推商弼未阴彻土绸缪直埒姬公 

　　○回袁文海宗师 

　　恭惟门下学窥禹穴望压鄞江向入邹鲁青齐之邦人有礼乐诗书之想久矣不意驾彼四牡竟以策我五羊回狂澜而障百川千载文明归岭海仰泰山而瞻北斗一方文物见昌黎讵非吾道之宗盟允称斯文之标凖哉客岁龙驭直指凤城移风在樽俎之间得士出骊黄之外章缝攺色泉石倾心正会揽辔而驱之末缘执鞭而见者所幸偏予豪杰再造封疆布拊循之仁囊依日月宽天地之利履有星辰未奏起居先惠蓬荜祗欣德饱慰此惄饥仕是万里疮痍焉可望之俗吏一肩担负是宜属之仁人临楮神驰不任翘企 

　　○回王海轮潮阳令公 

　　伏以律动青阳玉峡郊中歌秀麦人孚赤县金山封内憩甘棠有勤百朋何当一介恭惟门下气融匡岳瑞蔼鄱湖礼乐纵横尺五天边云有色经纶擘昼八千里外凤朝阳春归父母之心一腔是种和布子男之国举目成花竚眷枫宸在兹谷旦卯元出震共瞻雪满兔园午正当空忽尔声嘶马枥辱颁桃实拟献椒盘柰两鬓霜浓难望东方之解冻一犁雨足惟事南亩以归耕但际履端可无豫祝伏愿五百年名世八千岁为春大旱作霖九重新梦版筑未阴彻土百里久庆绸缪 

　　○回汪来虞揭阳令公 

　　伏以露湛榕城亿姓沾仁人之泽风行梓里片言扬君子之休何当鼎来有勤临使恭惟门下龙江濯秀虎丘舒翘咳唾珠玑士推太山兆斗纵横礼乐史占捧日祥云俯首从官虚怀问俗政先拔薤闾阎胆落豺狼教在植桃胶序足登骐骥众知父母之心一腔是种人怙子男之国满目成花化甫期年伐在奕代朝闻鹗表圣主欣得贤臣邑际鸾翔边民幸依循吏扶杖相传未见飞舄以后无多某■〈彳畏〉托棠阴偷闲榆社听黄锺之韵弗及鳬趋媿白纻之辞聊当燕喜正惟拱璧覆以粃糠敢冀兼金申惠副墨是用肃九宾而拜北传百世以指南惟愿有脚行春暂掺刀而制锦竚看举头近日行持斧而埋轮仰蕲渊涵无任氷竦 

　　○回令公贺诞 

　　恭惟台下世德飞鳬异才驯雉风清琴上嘘白发而聆音日暖花间照青山而动色何知犬马亦辱鳞鸿名德无成原不系苍生之望时光虚度祗自甘赤松之游逍遥一壑一丘潦倒六花六甲竹友药灶不碍云溪芰制荷蓑无边风月乃托万间之庇缟带绸缪有晔三径之荒绨袍眷恋蒙施如此何德堪之自惭琼玖之无将空咏缁衣而太息惟愿晋阳保障计日前席九重竚看禁闼拾遗何时遄归尺五统祈电瞩鉴此渊私 

　　○复王太蒙方伯 【 时转廵抚】 

　　犬以简命自天五百年间开名世欢声动地八千里外庆枢臣讵意青山亦分白璧敬因临使用谢鼎来恭惟老公祖台下两仪间气六合真儒探赜九流綷琼花于笔苑研几十箧压绮萼于词林水部含香江藩领袖才堪独运炳蓍龟先见之明清畏人知凛松栢后雕之操一晋而进退英雄豪杰白鹿洞之景色常辉再借而表率栢府薇垣青螺山之丰标日峻宁知粤峤亦际福星锐意剔厘足国出百万之上满堂琴鹤移风在樽俎之间十郡相传千年仅见乃帝心忽念吴楚故众望更归东南当纶綍屡格之时非精诚何以动主惟循良久怙之地一振刷易以孚民父老重逢封疆再造章江地险氛扬白羽之尘剑气天高霜抱彤弓之影遹观伟绩竚配前闻伏惟某幸辱编氓敢云附籍屡怜刍痻陈人忽覩斗杓之移正想槐龙新色方依日月之覆未皇燕贺先辱鱼笺百朋之德饱孔殷三生之惄饥弥切惟愿绸缪牗户及国家闲暇之时更祚掌握枢机基夙夜宥密之命庶称禁中颇牧亦追坛上唐虞 

　　○贺张见庵制台平黎 

　　伏以岭海风清天辟南荒之纪干羽苗格帝宽东顾之忧声震华□欢腾绅佩恭惟老公祖台下卷舒元气参赞扶舆为裘为箕业绍三千礼乐如江如汉胸藏百万甲兵懋经文纬武宏猷岿出将入相重望干城千里折冲于蛟宫蜃窟之区锁钥一方拊循于侯甸采卫之族何物丑类自罹徂征运筹帷幄之中扬威琼岸之外轻裘缓带雍容司马临边列戟横戈慷慨材官拥队旌旗变色草木皆兵虽天地之德好生而群黎授首乃帝王之师无战而九重纾怀此不世之奇谋亦无前之伟绩某画米无策请缨末从幸际烟销息耳鱼鸟风云之阵欣读露布抒心旗常彝鼎之铭旦暮中枢优游内秉 

　　○贺张见庵制台转南司寇 

　　伏以东南宁谧之勋名标铜柱国家根本之地基始金陵世倚祥刑朝推元老恭惟老公祖台下卷舒庞灏经纬乾坤为箕为裘楮底文雄七畧如江如汉胸中武韫六韬柏台之丰采常伸棘寺之平反立解爰建中丞之节弹压百粤之区浴日珠宫夜静鱼龙之跃摩天桂岭林销烽火之烟惟远人之咸安故帝心之简在念留都王气本为桑梓之乡而邦禁分猷独借樽俎之重将六朝风流之雅顿尔还醇则南国天限之雄籨兹增险是诚真儒之作用名世之经纶者也某零落海滨快覩鸾凤之诏徘徊苫块忽惊鸿鴈之音况禄米弘颁百朋恩来白玉而棹楔表树一字价逾黄金祗缘未遂鳬趍用是恭陈燕喜苍峦作伴虽系陟岵蓼莪之思紫泥洊飞载仰出师杖杜之烈爰勒赤牍布此素心 

　　○启刘芝阳老师 

　　伏以天诏遥临九重隆执法之寄春晖难报三年勤读礼之思属海外以陈情仰斗边而请益恭惟老师台下匡山威凤鄱水神龙玉壶风露之清雅推气韵金薤琳琅之贵有斐文章佐职春宫润饰三千仪礼持衡粤峤陶镕五百英雄恋母遄归即家特起楚蜀之参藩总宪雨露生阶吴浙之纬武经文星辰听履虽丹霄之去尺五而白云之望迢遥翩其五色之衣有来缤纷鸾诰芬若千金之酒坐乘曼衍鱼轩在圣主喜得贤人故忠臣必求孝子棘廷大拜方依红日岁星萱室遽摧辄掩青天皓月暂迟任重值此遗艰诵蓼莪而感杯桊固增涕泪讲平章而计社稷始副眷怀敢祈加裳加飧用祝而昌而炽汾阳二十四考旦召相业中书广成千二百春日跻僊龄上寿仰惟台照无任渊兢 

　　○启周按台 

　　伏以绣斧扬纶棨戟壮风云之色褰帷问俗衡茅依日月之光帝倚钧铉人胥弦诵恭惟老公祖半千启运三五登辰缵万年礼乐之宗玄聪启日承累世登庸之旧华冑连天自昔有闻于今为烈讵乘四壮得策五羊一魄当空阴霾于焉顿化双轮甫御豺貇自尔潜消惟衡岳之丰采常伸斯韩江之波涛莫竭恶溪鳄徙欣看珠海波恬潮阳凤鸣快覩金山色动所至见称真御史因之际遇大圣人某向吏巴丘之墟夙占神僊之气追典刑于梧掖天垣之遗草若新观俎豆于榆乡山斗之流芳尚在即孙即祖善继善承凡属肖翘孰不瞻依奈已寝块枕苫敢漫抠衣听履莫缘百叩系鲤庭而趦趄敬托八行俨龙门于咫尺仰惟台照无任渊兢 

　　○启张轸南宗师 

　　伏以纶音星贲风来帝里之芬文运天开露湛公门之李人胥弦诵世庆钧铉恭惟台下气骨涵三丰采搏万朝霞夕秀擅鹤楼五色之奇东璧西昆发荆氏连城之璞顷烦廊庙特简儒绅念盛世之文章实关气运思末流之波靡易荡人心欲返薄而还醇须借楚而绳粤精悬日月绍芳屈宋高昂节凛氷霜跻美昌黎山斗在五岭固同归陶冶而三阳尤先受楷模宫声应以宫声时紏轧茁之语直木斯传直木每申邪正之分文体顿更士风丕变葢真贡天闲之上驷岂仅探海国之明珠某向吏巴丘之墟幸占神僊之气久怀向往正冀面命而耳提尚滞苫麻末缘抠衣而听履用是望龙门于咫尺但切驰心托鲤牍于八行徒勤引领仰惟台照无任渊兢 

　　○贺张轸南盐屯道 【 原督学】 

　　伏以覆露洊施九重转念乎五岭恩波累渥亿姓咸戴乎二天紫气光来青山色动恭惟台台汪涵吞云梦八九壁立耸衡岳三千世衍乘槎夙羡神僊之品学传识剑久瞻牛斗之辉制锦而一县生花持筹而三军挟纩爰从物望借秉文衡丽日珪璋琢就明堂重器春风桃李培成上苑奇材岂翅张籍之新月晴云直是昌黎之太山北斗在铨曹谓蜀隶秦楚之介弹压舍名世其谁而当宁思粤为华口之交锁钥非明公不可故因教而为政更士习而民安寓兵于农号令出风霆之上铸山煮海综核在指顾之间就熟路而驾轻车瞬息自腾于万里敦诗书而说礼乐寒芒立焕乎层霄允纾南顾之怀真恊东人之望某甘棠荫下苦李道旁何期先君布衣之踪得蒙太史华衮之锡虽垂恩不报莫企日表于羊城而酬德无涯敢托云笺于鴈足惟愿弘敷旋转益展经纶玉铉遄登横渠拥明时师席金瓯蚤卜曲江翊圣帝天枢□首龙门洗耳凤渚 

　　○寿周耿西廷尉 

　　恭惟老亲家翁台下道德积躬文章名世星辉南极瞻紫气之常浮云卧东山知黔黎之共祝七十杖于国更历数周八千岁为春行跻万寿维兹四始正肇三阳庶事逢新羗笛共声吹益筭群芳献彩木母花早折当添筹人愿长生天锡难老欲放金笼之鸽长怀玉柱之鸠麟绂旦临鸾章日竢丹心常耿岂以绿野而安赤松暂游当为苍生再起庶八荒同开寿域将亿姓尽企胥台 

　　○复周耿西贺双生及长孙进泮 

　　世所称丈夫子者葢不在初生而在乎克长克类亦不在始进而在乎立德立功未卜晚成何堪豫祝不佞某自媿子翼更惭孙贻偶听椿室姅呱敢望两卿之美载闻梧枝鹊噪殊滥一步之荣正在责以将来焉敢侈乎今日乃蒙台台百朋郑重二使勤渠犀钱同鸾襁兼施穉子之灾星骤退骊语与马蹄并至元孙之章甫生辉葢茑萝幸以附松故金章来自玉峡敢不九顿明赐用以夸闾里而耀举宗什袭珍藏将以并丝纶而诏来世也惟是自贻哲命古有明言而面命耳提则穴犮有异乎大人长者耳翘企东山可胜祈恳 

　　○复周耿西贺诞 

　　某荏苒岁时觉二毛之种种进修潦倒徒半生之营营况白发垂堂媿率鴈鸿戏彩黄口在序秪称豚犬增囊耳顺将临心盟多阻在龙飞南极弓旌迟三径之荒故豹隐东山著述定千年之计盈盈一水未请面命而耳提忽忽三秋更辱敲金而戞玉虽幸依恋子舍敢谓兴比十洲试看羽翼皇家自当功归四皓惟兹国是纷拏之候正系名世擘画之期如某多病友疏不才主弃纵蒙吹植伙奈顽钝即天网弘开岂所问乎鸡肋而帝弦特眷惟伫俟乎麟祥明德有怀鄙衷难竟 

　　○启某太常 【 代】 

　　伏以风清画省应百年礼乐之昌期云拥容台负一统华□之重望仰斗边而戴德属海外以摛词恭惟台下三晋真儒两仪间气研机十箧缛绮萼于词林探赜九流綷琼花于笔苑策名冀比弼教济南佐职春官醲郁三千桃李持衡天府进退五百英雄秩膺奉常阶升要膴朱陵道院暂分翠岳之辉碧落僊人行侍红日之近寅清祀典震慑戎心太行七十二峯攀跻正半中书二十四考鼎鼐方新兼以滞投泥沙因而善求毫芥讵意闲曹征逐亦象大吕吹嘘虽弱羽栖林难附搏鹏之翼而纤鳞在藻己遂登龙之心幸甚执鞭媿未投牍轮囷陈谢藁秸占酬伏愿忠简帝心揆留皇鉴扶持社稷用颁一命再命三命之荣整顿乾坤懋若大书特书屡书之绩 

　　○回董八际海豊令 

　　伏以汉代悬金五百年间征名世虞廷辑玉八千里外问陈人烂矣锦襄跫然空谷恭惟老父母台下两仪问气一代真儒挟策对大廷纵横礼乐绾绶临剧邑擘画经纶淬截兕之文锋儒既班马铿陪鹤之政韵吏亦龚黄争言滨海有灵得徼循良作主厘闾阎积岁之蠹弊绝风清执当官三字之符政成誉起荐剡获上濊泽弥天业己同中牟之无蝗何啻似太山之有虎顷当奏计得效修辞惟笔非幼妇外孙自觉形秽纵致自将军劲卒徒负心惭乃露冕而不废裁书即脂车而转劳分俸礼意贲鹿门之隐穉子喜而欢呼光辉穿雀户之罗邦人见之动色幸以歌杜有甚识韩况当芸馥承筐之期尤际葭灰应律之候晚岁隐烟霞之卧弃物自喜身闲微阳见天地之心君子欣看道长殊慰平生向往更勤万世镌铭虽南国之待命方殷望公如岁想北阙之登贤有待用汝作霖 

　　○复台山叶相公 

　　伏以宅百揆而弼一人辉缠象极损八行而垂五岭情萦螭坳敬倩芜笺用申槐位恭惟相公阁下行关羣圣气塞两间学富青箱名世启半千之运忠几赤舄细旃耀尺五之天惟圣神建道德之师故辅相为社稷之重有谋猷则顺于外鼓舞风雷非仁义不陈于前献替日月况今民穷财尽之会尤赖干旋坤转之才南北纷纭集众思而维国是宫府扞格用一诚而简帝心帷幄特藉专筹今古未始多见即骄生可汗有方叔乃壮其猷讲废前星赖狄公始定其策惟兹大计全仗良臣烦使观其能近使观其知挹舍己从人之量无事用之礼有事用之战普荐贤报国之心遂使疏庸亦遭拔握岂孺子或亦可教实大贤无所不容柰问讯久疏敢谓无书抵黄阁缘麋鹿成癖祗云有志在青山越在由苦凄其风木有怀罪逆几无戴履之身讵意高穴犮不靳照临之德严命从天而下广度如海思涵唁语殷懃一读而泪河注牍贝专赗郑重甫拜而涕雨盈筐敢辍忧私聊抒谢悃恨无飞羽登凤城而九回但切驰心望燕山于万里 

　　○谢叶相公 

　　伏以三山峻玉柱之标辉躔象极千里被璧光之润望切龙门有铭鼎来敬申豫祝恭惟相公阁下才宜王佐学可帝师寅亮而弼一人三握犹看黑发奋庸而宅百揆七年独矢丹心洽君臣鱼水之欢际天地龙云之会封疆多讧匪方叔曷壮其猷国本尚摇赖狄梁始定其策真绍商家一德允绳虞室五臣虽黄扉之眷弥绸而白社之盟独切青山兴剧雍容谢傅休风绿埜堂开磊落裴晋雅望身虽韬乎独乐志实切乎先忧会属耆英料中国再相司马誉隆区圉知外□首问潞公宁容恋赤松之游行且来玄纁之召某久叨提命夙荷裁培有意奔驰无奈家山秋老即怀瞻企其如相舍天高猥蒙记存不忘衡泌琳琅满箑恍闻黄锺大吕之音珍币盈筐似增朱衣介帻之宠戴镂肝膈荣重乡闾伏愿玉綍洊颁金瓯再卜回天捧日不负经纶社稷之心转旱作霖长伸整顿乾坤之手 

　　○贺制台周敬松 

　　伏以棨戟壮风云快覩白麻北沛剑履依日月幸瞻紫气东来庆洽寰中欢腾岭表恭惟台下熙朝元老旷古真人秀耸衡阳笔下肃三千之礼乐气吞云梦胸中富百万之甲兵甸宣剔历岷峨伟绩着缠参络井节钺高骞洱海巍勋勒金马碧鸡帝借中枢人推摠宪惟兹海外己为榷税烦重之区偶值峕艰更为灾沴频仍之际黎欲善后则口汉之俗难通海欲澄波则骇突之势可虑畴咨名世孰若巨公请贷议蠲力与疲民作主厘奸汰儿共称明主知人方今千里桑麻夜静鱼龙之窟自是万家灯火林销烽燧之烟三老相传百年仅见某末缘御李久切慕韩卧稳岩阿身托万间之庇引领幕府神悬大冶之傍有烦鼎施未皇豫祝敬涓尺素用摅寸丹伏愿茂建勋庸长为柱石威镇五千禹服用调玉烛于清时望重百二秦关行覆金瓯于密勿葵心罔既斗照何私 

　　○贺周敬松制台 【 代】 

　　伏以虎帐风严天辟南荒之纪龙门露湛帝宽西顾之忧滇黔之旧采倾怀枌榆之新疆拭目恭惟台下半千启运参五锺灵剖璞为璋背负三千礼乐吞江及汉胸藏数万甲兵勋伐丕着岷峨节钺高腾洱海偶陇酋之猖獗穆乎旱食宵衣值民力之凋敝毅然议饷征帅幸风为阵而乌为斿遂歼我仇而拓我土功其懋矣宜勒之竹帛旗常帝曰都哉用酬以山河带砺讵期两粤得借中台纬武经文黎庶惊旌旄动色左提右挈华□闻号令寒心葢当封疆多事之秋正慰梦卜求贤之意伏惟某穴犮惭朴遫夙受雕镂一念无它尚濡沬于金马碧鸡之址三生有幸更覆育于凤栖鳄徙之间棹楔为荣一字重黄金之灿衡茅受赐百朋增白玉之丹恩戴九天感抒两地敢陈燕喜用当鳬趍伏愿履听星辰光依日月作砺作霖作舟楫行重仔肩汝明汝听汝翼为坐光帝业是诚一代喜起之盛岂特万里祈望之殷 

　　○谢周敬松制台 【 时转南司徒】 

　　伏以两粤铭勋圣主纾南方之顾九重锡命农父侔北斗之尊喜溢苍生荣分白社未勤豫祝用谢鼎来恭惟台下手濯汉潢胸吞云梦为宪乎扪参络井誉播三川定乱乎金马碧鸡伐垂百代猥徼天幸得借帝臣精神壮百二干城蛮□问姓丰采明三千组练草木知名自是动地珠宫夜静鲸鲵之窟因之摩空桂岭林销烽火之烟惟远人之咸安致中朝之特简念陪京为国家根本非积贮焉固腹心而主计系出内枢机有尚书始关喉舌况东南之民力竭矣又西北之军需纷然急时务而酌盈酌虚万姓自无菜色挽圣意之穷山穷海一腔尽是葵忠葢千百载之东土迎休公家自有法度即数十年之版曹佐筭今日始见躬行争云太祖有灵岂谓长江增险某身依大厦儗同父老扶笻心癖一丘难率儿童骑竹乃蒙棹楔表宅一字价重黄金更荷禄米分炊百朋光浮白玉恩润苦李感切甘棠伏愿黄发早询白麻遄贲回天捧日长谐鱼水之欢转旱作霖不负云龙之会有怀听履敢效弹冠 

　　○回金公子 

　　向憩棠阴儗亲芝宇末繇御李何以识荆在寸心固恋恋数年而两天则遥遥千里葢明公凤毛出穴夙着梧冈而不佞鸡骨支床久羁草土每从解例冀冠贤书苟非远椷之颁焉悉大椿之折勿论几席弗拜且令竿牍未通祗缘力在妥先遂尔唁疏出境亭云拭泪徒抱攀栢之思梁月兴怀远想燃藜之影睠兹德意敢有遐心苐需杨州竹箭之征竚输上国栋隆之用庶不负先公之义训亦仰酬圣主之恩私登惠非常镂心无己谨谢井祝不次不宣 

　　○请曾若槐道尊 

　　伏以纶綍弘敷五百年间开名世文武为宪八千里外庆良臣喜动青山欢腾赤海恭惟台下神锺乔岳气转风云视草含香办燕曹之金薤玉屑分麦献瑞威象郡之帝子王孙天东南人逢申甫布六条而兼七畧氛雾潜消握一筹而制三军鲸鲵顿息葢川壤稔其价色故草木辄尔荣华讵意后生光分得御有如不肖愿为执鞭谨詹某日吉敬秩兕觥恭迎龙驭凤城星驾旌摇日月之辉虎座风临席拥神僊之品伏冀曳履蚤赐鸣驺俾得面奉步趋宁惟心慰饥渴 

　　○贺许少薇制台 

　　伏以朝推元老东南节钺之权地待名人壮岭海封疆之固华□拭目绅佩倾心恭惟台台宝嫠储精紫薇毓秀阳春有脚花封之卓异难双氷鉴无私梧掖之紏绳第一奉常甫晋厘保遄临甘雨和风波润侔鄱湖莫竭青天白日景色与庐岳常辉在圣主喜得贤人乃忠臣移为孝子爰诏总宪凛然激浊扬清等表百僚顿尔小廉大法顾时偶值乎鹏息而兴遂甘乎鸿冥漫寻尚金之盟怡情渭水暂敛阿衡之志乐道莘郊但龙云之遘有期而鱼水之投自在东山恋谢傅苍生之听履何殷洛社起温公彤庭之赐环载锡葢两粤控倭黎重镇惟名世负文武全才念行伍百孔千疮急时务而酌虚酌实痛闾阎民穷盗起挽圣意之穷滂穷山以故一指挥而魑魅潜销雷动芦生之响甫呼吸而蛮□率服风清铜皷之乡真百世之奇逢六合之仅见者也某向属后进夙仰前修道至老而无闻自■〈女斩〉一壑力欲行而屡蹶幸托万间既弗同父老扶笻又难率儿童骑竹敢勒骈语用布雀私伏愿益展经纶永康社稷作砺作霖作舟楫方召巩盘石三千汝明汝听汝翼为汾阳纪勋庸廿四 

　　城南书庄草卷之十二 

　　●城南书庄草卷之十三 

　　海阳林熙春志和甫着 

　　启 

　　◆启 

　　复堵太冲方伯 
　　送堵太冲方伯 
　　中秋回沈祖洲令公 
　　贺沈祖洲公子秋捷 
　　回潮阳沈令公 
　　寿揭阳潘令公 
　　请陆太尊文昌阁落成 
　　请陆太尊入觐 
　　请陆太尊韩江楼落成 
　　请陆仰峰太尊 
　　寿吴纯所道尊 
　　请沈石年令公 
　　请谢沈石年令公 
　　寿周以宁令公 
　　回揭阳谢令 
　　复谢揭阳年节 
　　复普宁杨令公 
　　启陈禹闻太守 
　　贺麻南柱总戎 
　　考祀乡贤请府县启 
　　复潮阳朱令公 
　　复朱潮阳年节 
　　贺潮阳朱令公母寿 
　　请程别驾 
　　回林豫章程乡令公 
　　复林程乡年节 
　　请贾太尊宾兴宴 
　　送杨道尊宾兴宴 
　　请司理董配公 
　　复何总戎 
　　饯曾九虚侍御起复 
　　东廵复送官评 
　　答周州守 
　　复海阳刘广文 
　　复方伯吴生白 
　　饯李怀蓝太尊 
　　迎制台李来吴 
　　贺制台李来吴 
　　复方伯汪来虞 
　　贺宗师董炼庵升山束廉宪 
　　贺孙壻郭仲常登第 
　　请新科公宴 

　　○复堵太冲方伯 

　　伏以九重锡命薇垣侔北斗之尊五岭握筹枫宸纾南方之顾未勤豫祝用烦鼎来恭惟台台秀毓慧山瑞胜剑井延津筮仕龙光射斗牛之墟中外洊扬蜚誉播吴浙之地讵期天末得借帝臣思西北之主计纷然惟出内始分猷念况东南之民力竭矣非积贮焉古腹心辄急峕务而酌盈酌虚因挽圣意之穷山穷海真三老之仅见百世之奇逢也某向窃蚁封夙参骥尾兹身依大厦儗同父老扶笻柰心癖一丘难率儿童骑竹乃蒙尺一远贲只字价重黄金更以禄米分炊百骨光浮白玉恩润苦李感切甘棠谨刻骨而镂心俟披肝而布悃仰惟台照无任渊兢 

　　○送堵太冲方伯 

　　恭惟台台华冑连云玄聪对日鸿猷显设藩屏壮五岭之南凤德休扬誉望彻九天之北睠兹明德正裨要枢葢维翰万年全赖召公分陕于蕃四国祗凭甫侯卫周况当民穷财尽之秋尤需经文纬武之彦胡六月之鹍鹏欲息而秋风之鲈鲙顿思岂其寻尚父之盟怡情渭水抑亦敛阿衡之志乐道莘郊在覆露业已重阴即恩波亦尔私渥袂分多载久萦借寇之思剑合有期复聚依刘之客旦闻投檄末遂执鞭有意登庾亭之楼终是龙门千里无能解陈蕃之榻竟成鲤牍寸心惟愿自爱社稷之身用慰中外之望东山恋谢傅苍生之听履何殷洛社起温公彤庭之赐环遄发 

　　○中秋回沈祖洲令公 

　　伏以列宿星辉三五夜间偏露湿长庚献采八千里外更天清拜鲤书而跃然恍鳬飞之近只敬因临使谢此鼎来恭惟老父母台下千里神驹九苞威凤大科异等一翁二季之相望茂实英声七畧群书之兼搃劲风憩粤皦月当空爽气秋凝绿水之波光日彻阳休岳立东山之景色常新忽逢玉兔重轮正值瑶蟾三珥浮槎海上白云何碍碧天长捣药域中素影遥分清夜永度洋而将乐圣且须醉倒金尊对月而仰神君谩说忧穴犮白发惟愿飧加沆瀣竚看诏下蓬莱 

　　○贺沈祖洲公子秋捷 

　　伏以帝网弘开池上繇来鸣凤贤书远播阶前自是联蝉喜动沧溟荣分白社恭惟台下乾坤淑气文献名家露湛花间苍生待为霖澍风清琴上学者仰如太华出布科条入传诗礼执一经而燕翼信有委而有原抚世德而象贤知肯堂而肯构岂官舍锺岭海山川之秀实辟雍空东西南北之群矢口而吐天葩共羡皇都得意信步而拾地芥争传祖武堪绳少年登父子叔侄之坛一旦衍循良翰苑之汗血之神驹远到将繇璧水而曲江云雨之龙媒高骞定尔摩空而附日葢灵异之地每生豪杰人皆云苕水渥洼而子男之国得借公侯岂不谓潮阳丹穴方今召杜入计正值俊又登庸聚首卜金瓯当宁恩推教育拭目看玉树阖门庆洽忠良敢戒鸿飞恭陈雀喜仰惟台照苶任渊兢 

　　○回潮阳沈令公 

　　不佞名德无成进修匪据庭除夙■〈女斩〉鲤训阶砌犮媿燕贻幸际琴鸣叨陪弦诵东山万仭小子勤仰止之思沧海千流大人分波润之赐是以春来泮水三阳尽染芹香泽满桥门通家亦栽桃李即穉孙幸占一步非召父何以旁收云路天高敢谓青钱与簨华堂日永祗云白发开颐乃一札忽损八行而寸心自驰百里字为爻而声为律敢不奉以蓍龟面之命而耳之提更祈示以型范庶有造而有德亦不愆而不忘 

　　○寿揭阳潘令公 

　　伏以泰阶光映夙占柱石千龄恒岳祥锺载庆冈陵三寿欢腾赤县喜溢青山恭惟老父母台下名世英贤济峕岂弟柔不茹而刚不吐咸联申甫威仪望之俨而即之温式展宣尼气象孤桐独唱榕城闻山水之音双鳬高飞竏岛擅神僊之气功奏廊庙泽润海陬惟此仕辰实逢初度凤栖征瑞筴谁如三十足英茎鳄徙仰灵椿知是八千长秀色况蒙衽席久戴帡幪里巷怡怡共颂九如歌召阴山城皞皞同赓三祝恍尧衢敢效贡桃用抒偃草惟愿东山太傅竚酬赤子电瞻更祈南海昌黎早备彤庭天问统冀台照慰此渊私 

　　○请陆太尊文昌阁落成 

　　八千里外良臣人争快覩五百年间名世士庆奇逢况沧溟僻壤之区又冠葢罕临之地惟兹鳄渚独控龙溪蒙倡阁祀文昌真足地增胜槩天擎一柱玉峯晴色映朱栏海起三台金浦浪花摇素璧久许登眺用慰落成敢洁萸觞恭迎兰御登台作赋当教响动山川行部观风益信名知草木驺鸣是听雀跃为期 

　　○请陆太尊入觐 

　　伏以汉世悬金五百年间征名硕虞廷辑玉八千里外觐明君喜洽青山欢腾赤海恭惟老公祖台下两浙间气一代真儒来象山缵先世之诗衵礼乐宗演剑水开来学之性命身心三仕一官布泽露沾花县一迁三尺饬法山重椒房讵意瀛洲得彳身攵豪杰登坛于海滨邹鲁之地争谓韩公复生问俗于闾阎疾苦之秋力与疲民作主苦心奉职寻孤琴独鹤休风壹意厘奸向卖剑买牛遗化会见朴棫作人之效复当治行谒帝之期色动歌骊情关秼马敢借戴星之暇暂尔停车敬迟卜袒之欢聊同卧辙虽使君当及而代用汝作霖惟童子复骑竹而迎望公如岁鸣驺是听称兕为祈 

　　○请陆太尊韩江楼落成 

　　伏以台阁天齐千载之鸿图益壮经营日就一方之台气咸孚敬卜昌辰奉落成事窃惟瀛洲故郡韩渚巍楼拱三台而出岫快覩朝阳负万户而依云同归夕照更右盻而环珠海即左顾而耸金山橡木凌霄放花挹槛前之翠长虹江锁浮光拖城外之蓝苐此楼之因陋因颓曾谁人而美轮美奂幸逢名硕久政通而人和爰拓弘规复修废而举坠启八窻而动碧神怡夜月帘辉辟三闼而送青身惹晓烟树色葢非徒据一郡而侈朱梦藻梲之人将以垂亿年而培隆栋柱石之品真风气之完撷实今昔之大观兹择是月某日薄言剪韭瀹芹聊效共衣沾酒逈豸绣乎星汉允可观风引鸠杖乎步趋更堪问俗况登台作赋宁让昌黎之凤跃龙翔而临流咏诗何惭茂叔之风光月霁惟祈俯鉴来子庶几上侍醉翁环桥听弦歌偕乐继周声并响满座闻击壤一游同夏谚齐讴希赐驺鸣可胜鹄立 

　　○请陆仰峰太尊 

　　官不易地二千石复晋监司民有二天十万户益需雨露祥腾紫气喜动青山敬卜芳辰用申积悃心悬饥渴瞻鳄水之凤跃龙翔面奉步趋仰象山之福星皇极倘赐光生几席何啻云蔼蓬莱 

　　○寿吴纯所道尊 

　　伏以法曜丽南獥应宝历万年之景运寿星朝北斗征箕畴五福之修龄仰企鸿禧俯申燕喜恭惟台下两仪间气百代殊才缵季子礼乐之宗望联冠冕擅吴公治行之取世济塩梅父子兄弟逓承文章忠义为烈筮仕胶序培植宫墙桃李再登雍席裁成廊庙珪璋跻粉署而肺石无冤拥朱轮而口碑有颂讵从帝简特惠韩邦三尺如山既饬法以延国脉重门似雪每厘蠹而寿民生惟兹建亥之期正属生申之会地官简长生之藉永注朱颜天子思封疆之臣达询黄发羣黎凤动列属云披南宫琼液斗为觞班舞玉楼十二东海僊翁作束锦连珠履三千某合室帡幪一心陶铸喜同青鸟为传岭海之奇望切乌台窃向斗山之影伏愿天贲柱石日晋鼎铉享福位名寿以无疆奚啻中书之二十四考毗社稷山河于有永还齐明圣之万有千年 

　　○请沈石年令公 

　　伏以骥足初腾三阳见太平之理鸾声远播千室恊孔迩之怀喜动青山欢同赤县恭惟老父母台下斗气烛龙练光辨马箱推世授缵百年礼乐之宗笏纪连床承累世登庸之旧文章材品特出忠孝诗礼相传自昔有关于今为烈讵意岭表得借循良双鳬高飞快覩神僊之气孤桐独唱幸闻山水之音灿然文丽七襄卓尔攻成三异保民如子焦心赈货之施以人事君藉手槱薪之典此地故海滨邹鲁惟公实当代龚黄旌旆时勤礼意贲鹿门之隐提撕日切荣光穿雀户之罗未式初筵殊惭阙典谨诹穆卜预启芳晨菊蕋盈枝荐嘉旨于溪毛涧藻酒香浮斗移景曜于太乙文昌愿贲清阴恭承末照鸣珂曳履竟夕瞻冠剑从容屑玉霏金阖门聆珠琲错落 

　　○请谢沈石年令公 

　　伏以盛世崇文薪槱借宗工之彦寒门寡植葑菲蒙匠石之收感切垂青恩承破白恭惟台台半千启运叄五登辰孕四明日月星辰之光共推骏品席累世诗书礼乐之旧众拟象贤天祚海滨人沾雨露绩成制锦咸稝补衮之才治美烹鲜己兆调羹之手葢惟心洵赤悃天地尔我皆知以故泽满苍生走卒儿童亦识顷因薪槱再举之会正是豪杰大兴之期朗鉴高悬平衡独秉待试者七千余辈虽非以一当三入彀者六十余人亦踰拔百得一讵期穉孙弱弟猥荷弃短取长从比弓冶箕裘孰非甄陶型范谨詹吉日适际阳春鼓瑟吹笙暂借岁星之暇陈笾设豆稍迟卜昼之欢惟愿曳履鸣珂俨师模而亦趋亦步更祈霏金屑玉闻大道而是训是彝敢告前驺恭迎下舄 

　　○寿周以宁令公 

　　伏以九天移列宿白麻遄贲东山五夜耀长庚紫气仍腾南极声高简命欢动祈年恭惟台下吴山撷秀姬传神笔非梦雕龙标夺葩经第一文自心绣虎藻掞藜照魁三奋凤毛而亢宗共谓外甥似舅展骥足而抚运咸称圣世得人未调羹而急烹鲜即补交而先制锦满腔抱白玉沆瀣玉简同清双肘系黄金濡沬金波并润昔河阳春色不过栽一县桃花今潮惠冬温业己垂两封棠荫贤监司祗以小而试大圣天子则因摄而即真用是国戴主恩欲点流霞增湛民歌父德思依寿域扬辉忽逢降岳之期正值生申之会闾阎无祁寒者雨元气常调霄汉多甘露景星和风久鬯故海屋僊珍作枣谁教青鸟衔来神宫琼液斗为浆亲兄赤云捧出葢已受知北门敛抑且注筭东华某蒭狥陈人衡茅贱品傅霖时沛经年芳泽洒枯株韩斗屡临几度余光分泌水睠兹胜事用庆洪禧惟愿禄位名寿无疆奚啻中书二十四考更祝带砺山河有永还齐圣寿万有千年 

　　○回揭阳谢令 

　　伏以律转青杓榕城频歌秀麦望孚白璧茅社幸憩甘棠有勤百朋何当一介恭惟台下清源威凤沧海神龙垂手决科卓斗百万人之敌俯首从政低回八千里之门春收父母之心一腔是种和布 【 男子】 之国满目成花竚眷枫宸惟兹谷旦丁躔献岁欣瞻南极腾辉卯正当元快覩东阳秉令俨飞鳬之贲只拜书鲤而跃然奈两鬓霜浓敢谓含梅吐气幸一犁雨足惟事折柳迎禧敬颂椒盘用谢桃实所愿未阴思土暂尔有脚行春更祈大旱作霖行将举头近日仰惟台照无任渊兢 

　　○复谢揭阳年节 

　　伏以杓携龙角快覩八千岁为春气转鸿钧共瞻五百年名世祥洽棠荫瑞蔼榕城恭惟老父母台下气恊阳休功在阴骘孤桐独唱久闻箫韶之音双鳬高飞夙擅神僊之品惟兹桃□倚户正值椒栢浮觞堂上氷清梅蕋争研白发花间日暖柳条掩映青山先辱鼎来敢勤豫祝惟愿寿禄同献岁并茂玉树凝香更祈道体与昌辰俱亨金瓯流祉 

　　○复普宁杨令公 

　　伏以名世崇文欣看桃李之茂寒门寡植幸蒙葑菲之收感切垂青恩承破白未皇豫祝有谢鼎来恭惟台台八闽储精双清毓秀真儒振铎化垂碧水丹山圣主敷纶恴在凤栖鳄徙贲然孤鹤人我五羊吁闾阎疾苦之凡力与疲民作主树章甫逢掖之楷争谓昌黎有灵顷当薪槱再举之期正是豪杰大兴之会圣门七十子服孔子下邑巧附希踪帝座十五星为郎宫明公最称独步讵期穉孙弱弟亦荷弃短取长惟是栽培自知原本某廛受半亩谊埒二天宠灿百朋己损茹蘖饮氷之惠笺裁五色更劳制锦削牍之勤喜在青衿感深白发惟愿耳提面命箴规启我后生行将骨刻心铭佩服无忘先达 

　　○启陈禹闻太守 

　　伏以汉竹新分熊轼拥专城之重召棠旧荫凤城依大厦之旁喜动青山欢腾赤海恭惟老公祖台下禹穴毓秀姚水储精藻掞丁年梦寐花生笔底芥拾甲第科名草应庭前筮仕秋曹出守潮郡表章十相模楷乎北斗太山持议七条浃洽乎凤栖鳄徙儿童走衣十并识天地尔我怕知允矣二千石之良卓然十万户之福讵奔地折深恋民情五载以来画一仍彰玉简三老而下讴唫尚满金山谁意庙堂无私特端溪不远同天化日况为大冶之边四海一家更是万间之侧赤子犹赤子虽难竹马争迎君侯犹君侯载想槐龙起舞计仝尧山之歌来慕何异韩峤之系去思某井州旧物泌水陈人识非任棠媿乏当门之讽身非徐穉夙承下榻之知闻入羊城倍深雀跃伏愿河润千里俾瀛洲之有二天誉动九重令汉循之夸三辅将龚黄卓鲁并自房杜王魏齐驱 

　　○贺麻南柱总戎 

　　伏以锡命师中虎帐沾九天雨露建牙海上龙旌扫万里风烟喜动苍生欢腾白社恭惟台下簪缨世冑节钺名家一剑答君恩自许精忠报国千金酬士气众推智勇兼大胸中自有甲兵眼底洵无丑虏垂手参阃盛名在鳄徙凤栖灻发登坛懋绩着碧鸡金马方扶斗极正压江淮拊髀禁中上意益深于南顾委心岭外先声倍訾于东陲驾周太尉之拥三十六师不数诗书郄縠轶霍骠姚之领十四万骑奚夸裘带羊公赫然芝简之新尽是棠阴之旧某夙承樽俎久荷提撕闻入五羊之墟欣证千秋之约请缨有意快瞻圣天子骄臣横槊无从殊媿大将军揖客未勤豫祝先辱鼎来虽海若澄神业已闭玉关而寒岛屿而丈夫壮志惟愿标铜柱而砺山河 

　　○考祀乡贤请府县启 

　　伏以礼崇宣圣表数仭之宫墙祀祔瞽宗垂一方之模楷讵意椿庭枯朽亦沾芹水苹繁恩自栽培光生奕叶恭惟台下学依洙泗化埒昌黎胞与银湖渊深寸长必纳眼界金山月色片善不遗窃念先严叨学古训每思名教有乐地何必事功亦知富贵如浮云宁甘贫贱丝纶谬被九袠砥砺苦逾一生老拜三雍已沐生前之宠班联羣祀益流身后之名即舆论之咸推实维持之鼎重某等镌心推毂刻骨衔环谨詹某日昌辰敬承表扬盛典载玄主而分半席虽不获瞻朱干翟羽之全藉明德而享千秋亦庶几聆金声玉振之响伏望幰节光临用壮桥门快覩三熏称兕不惭麄粝之供九顿迎骢雅切草茅之顾豆登增采存殁均荣 

　　○复潮阳朱令公 

　　伏以凤历授峕化与履端兼庆龙门启运禧随淑景俱延有烦鼎来敬因豫祝恭惟台下珠斗储精玉璜荐瑞一身具有元气霜雪难回松栢之贞寸心己备四时风月能收江山之胜卓然骥足有贲鸾声熏然暄旭被人律吹而厓黍立变蔼若条飔扇物斗转则品汇皆春仁政足依太平有象惟兹青帝将临正值黄锺欲转欣亲召荫未献栢叶之觞幸憩程风且媿椒花之颂乃仰云物欲往忽惊鸿雁飞来赤牍辉光皇跽读觉阳和可掬白璧郑重拜嘉识光景无边率勒报章聊申谢悃惟愿春行有脚竚酬黄发电瞻日近举头早备彤庭天问 

　　○复朱潮阳年节 

　　伏以先甲杓换岭表依虎渡之休太乙星临域中瞻兔园之盛欢腾赤县喜动青山恭惟台下参五登辰半千启运柔不茹而刚不吐政燮阴阳望之俨而即之温心倜造化久憩棠荫快覩期两台露章必欲凝禧而长孙子千门日暖自是流祉而为公侯惟兹椒栢浮觞正值桃韦倚户柳条掩映飘然春树之天梅蕋争研芬若阳花之雨岂期枯腐亦沐吹嘘孤鴈高飞足下悉神僊之气双鳞远及腹中挟金玉之音既辱鼎来敢勤豫祝惟愿除书贲之除日会出莺乔更祈新祉集自新年身归凤阙 

　　○贺潮阳朱令公母寿 

　　伏以仁封化洽三阳兆有道之长慈幄厘凝百年迓无疆之福庆余锡类喜溢含生恭惟台下翊世宁馨充闾上瑞丹墀独对万言从画荻挥来赤县弘施三异自和熊做去谓欲捧魏公之日报主正以显亲因思依狄相之云忠臣先于孝子潘舆迎飬八千里外萃欢心黄席就温咫尺天涯攒豫色朝夕而敷子惠平反自尔加食出入而奉母仪菽水何劳郄鲊惟兹献履之候复际设帨之辰玉佩僊班共看嫠光腾紫气青瞳白发争传金姥下瑶池鹤筭日升月恒北海樽开栢叶鸿禧竹苞松茂东山颂满椒花葢真增康宁九五之畴更以见荡平六三之德某同归棠荫幸憩冥阶琴上风清戡云频生五色花间日暖春晖常曜二天未遂鳬趍恭陈燕喜尔臧尔昌尔炽敢谓奚斯之歌曰富曰寿曰男用当封人之祝仰惟丙照俯鉴寅衷 

　　○请程别驾 

　　伏以翠管迎祥共仰斗山孔迩氷轮普照谁同风月平分抚兹岁华用效嵩祝恭惟台下金筑撷秀玉砢储精夜雨燃藜远绳伊洛正脉秋涛濯锦大播罗浮徽声召棠两郡成阴岐麦二天兴颂欣逢正始弥切具瞻兹卜某日之吉恭陈兕爵祗炙龙光椒花合火树连莹座拥神僊之品栢叶对星桥交映杯霄霄汉之辉惟冀鸣镳不辞曳履庶几亲承咳唾宁翅面奉步趍 

　　○回林豫章程乡令公 

　　伏以律转青杓花封顿歌秀麦望孚白璧茅社幸憩甘棠有勤百朋何当一介恭惟台下清源威凤沧海神龙缵百年礼乐之宗世推冠冕擅一门昆季之盛人儗琮璜垂手决科俯首从政睠此遐邑锡以名贤岂云牛鼎烹鸡如彼蚁封戏马携来甘雨湿透粳稻之香到处春风吹入弦歌之调政尤先于拔薤教惟在乎植桃甫眷枫宸遄逢谷旦丁躔献岁欣瞻南极腾辉卯正当元快覩东阳秉令俨琴鹤之贲只拜书鲤而跃然奈两鬓霜浓敢谓含梅吐气幸一犁雨足惟事折柳迎禧敬因临使用谢鼎来惟愿桃纳寿符松征公梦共繇庚于黄道秩东作三百六旬永扈圣于紫宸历中书二十田考 

　　○复林程乡年节 

　　仁台德世祥麟政夸驯雉适际及之会每怀憩棠之心惟兹龙角杓回共覩凤毛翼展五百年名世玄行协雷风之恒八千岁为春吉亨应地天之泰用是威行偃草环瀚海以无波泽厚嘘枯并韩江而为润淑气催黄敢云情怡绿野梅花破白宁知梦绕青蒲讵谓履端有来晋锡双鱼中有尺素猥勤桃李之投百粤内满弦歌尽是椿松之祝竚看旌旆遄贲丝纶 

　　○请贾太尊宾兴宴 

　　伏以盛世辟门多士快腾骧有路真儒启运羣英荷鼓铸无涯夙瞻山斗仪刑共氷菁莪乐育宾筵初秩令仪孔嘉恭惟台台三才玅品两浙名家业绍治安任五百岁斯文之寄性绳端重启二三子入德之方木铎勤施广作迷津之筏金针度与弘开暗室之灯道洽树人期当抡秀精悬氷鉴采收多珪璋琏璧之奇独相天机识拔在牝牡骊黄之外衣冠就列后生符见圣之思懿范亲承小子获得师之益采頖芹而设宴歌鱼丽以周旋谨詹廿一之吉正值文明之期鼓箧上庠抠衣东序教子弟教一国人之子弟并归道德之中作父师作四境内之父师真称名教之乐庶几士无敏钝共知礼法之尊从此学有缉熙定识门途之正愿言宠贲曷任荣观  

　　○送杨道尊宾兴宴 

　　伏以盛世辟门多士快腾骧有路真儒启运群英荷鼓铸无涯夙瞻杓斗仪刑共喜菁莪乐育恭惟台台梁山毓秀漳水储精父子兄弟巍科共推骏品礼乐诗书旧价众拟象贤沉静绳公瑾之芳左右图书独处清真济伯起之美天地尔我皆知中外之剔历既深岭海之帡幪尤切下车而鲸鲵煽浪赖胸中原有孙吴授策而烽燧销烟信眼底全无丑虏投戈讲艺纬武用以经文横槊赋诗谭兵因之养士期当薪蘸庆洽风云首善之待试数千虽不敢以一而当五两庠之入壳踰百亦何啻拔十而得三遡兹骊黄牝牡之收孰非鼓舞作兴之力业循朝廷公典己于廿一宾兴祗缘棨戟东廵未及抠衣听履兹率章缝北面敢効沼芷汀兰惟大人长者而赐之包容庶后生小子得依其模楷伏愿与进名教之中俾识门途之正耳提面命引之以希贤希圣希天屑玉霏金跻之乎立言立功立德其为宠幸曷罄名言 

　　○请司理董配公 

　　伏以紫气东来五百年间瞻名世彤帷南耀八千里外庆良臣簪笏腾欢蒸黎动色恭惟老公祖台下吴山撷秀浙水储精宗亢王佐之才曾是天人面牍家承良大之笔宁非献纳腹笥型发羊城范垂鸠署平反懋绩群称吕氏祥刑钦恤宣恩广植于公阴德幸以瀛海得借福星列城之鸾凤鹰鹯同归鉴别千里之犴狴鼠雀悉赖允明将远绳韩刺史之北斗太山奚特媲周提刑之光风霁月盖枫宸冲主每洽鱼水之欢则莲幕僊郎正际龙云之会凡承揽辔孰不弹冠某猥以废弃得荷吹嘘敢式初筵恭迎大旆倾葵抒悃爰开北海之尊秉烛披衷徐俟东方之晓乞挥旌而蚤贲敬扫榻以趋承 

　　○复何总戎 

　　伏以雀印高悬孤屿秋霜清赤海鱼书远布八行晓日映青山佩德实多拜命之辱恭惟台下簪缨世冑锺鼎名家一剑答君恩自许精忠报国千金酬士气众推智勇兼人胸中原有甲兵眼厎全无丑虏惟公为虎头燕颌壮志出车故帝愚鳄徙凤栖委心推毂领霍骠姚之十四万骑奚夸裘带羊公拥周太尉之三十六师不数诗书郄縠烽无举燧昆虫草木生全海不扬波龙虎风云变化惟兹棠荫之旧再借芝简之新某附骥华门夙受诸父骨肉之眷狎鸥梓里更叨尊俎提命之私猥以量移特勤远讯安枕有幸快覩圣天子之加纶捧檄无期殊媿大将军乲劝驾谨依金山而瞻坛壝愿标铜柱而砺山河厚贶附归中心永戴 

　　○饯曾九虚侍御起复 

　　日暖椿堂忠臣求之孝子风驰栢府圣主喜得贤人瞻棨戟而葭玉荣分远仪刑而兰金契阔谨詹某日吉恭陈兕爵奉炙龙光六辔缤纷座拥神僊之品五云缥渺杯摇日月之辉仰冀鸣镳不辞曳履庶一朝而承燕色将千里而听鸾音 

　　○东廵复送官评 

　　恭惟台台东海神龙中朝奇骏政无委辔长驱紫电嘶风心有持衡独立清霄傲雪某所愿为执鞭久矣日当数马代庖例当推毂贤牧欲辨骊黄牝牡须问方皋即得骐骥骅骝先求伯乐无柰某某伏枥向昧万里之踪而台翁筑台久市千金之骨是用仰干天厩之吻慰收人望庂心不意众品如云尽是群空冀北八行似锦殊皆错落畿南三肃受成一腔铭感 

　　○答周州守 

　　伏以彩凤衔纶万斛天香熏亿姓金鱼佩绶列城民社表诸侯有烦鼎来附申豫祝恭惟门下泉阿神物瑚琏英姿笔下宫商发鳄湖之秀色胸中斧藻启鹏岭之神奇无嫌如斗之州正借成风之刅抱丹衷而往云自无心动苍生之谣天为启齿峕人庆其有用识者慨其己迟朱轮及步之郊案吏生寒九夏清风拂琼花之观蔀屋分暖三冬以能保我黎民此之谓民父母从此凋瘵其有瘳乎窃与地方而相贺矣乃蒙千里遣使百朋增白玉之丹八行侑函一字重黄金之价其为感佩何可胜言已相传汉玺之芝香又何待齐丘之及仰惟台照无任渊兢 

　　○复海阳刘广文 

　　伏以天启文昌共仰璧娄躔玉简地回贤运咸看朴棫满金山结佩兰芬报琼重恭惟门下泉阿神物瑚琏英姿才擅大鹘万里久宜徙海望隆威凤五色共仰翀天祗缘数奇暂从岁第南宫作赋砚影摇殿角旌旗东井联奎颖芒烁天心日月父有作子有述后先显世德之光美而彰盛而传岭海擅家声之远岂期鳄渚得启鳣堂皋比谈经萃公门之桃李嘤鸣振铎鼓周室之菁莪卓称吾道之尊共羡斯文之盛自惭豚犬幸辱鞭捶乃骈骊琳琅一字重黄金之价更筐篚缤纷百朋增白玉之丹喜溢燕云心悬粤日所愿春来璧水长安道上马香蹄风动桥门太液池中鹍奋翼其为愉快莫可名言 

　　○复方伯吴生白 

　　伏以碧海绕天十绩擅粤封宏保障紫薇笼岭表誉腾魏阙贲丝纶喜动枫宸荣分榆杜敢申豫祝用谢鼎来恭惟台台乾坤间气锺鼎名家使节云驰到处陈诗称子羽贯城星皎西曹弼教作皋陶丽日珪璋琢就明堂之器春风桃李培成上苑之材顾瞻闽楚之间沦浃臬藩之泽惟粤中书行省无莅左席承宣闾阎已溺已饥九十一城无菜色膏脂尔俸尔禄百千羣吏有葵心即申伯之翰周当无踰此若召公之分陕何以加焉玺书会见东来宵衣可无南顾某有怀梓里莫憩棠阴乃蒙骈骊赫褫八行重黄金之价更荷琳琅筐篚百朋光白玉之丹不尽名言何当感激虽久识荆州之宇已藉雨露乎帡幪但切登易水之台愿听星辰乎舄履 

　　○饯李怀蓝太尊 

　　两载棠阴半壁东南环玉简一纶枫陛长城岭海覆金瓯道辟鹭车人瞻驺驭敢就荣行之吉式陈樽俎奉迓旌麾是训是彝邮亭拥神僊之节或攀或卧韩江瞻李郭之舟仰冀俨临可胜延竚 

　　○迎制台李来吴 

　　伏以圣主宠名臣十道清霜飞百粤圻父开雄镇满车甘雨起三吴喜溢苍生荣分白社恭惟老公祖台下气吞震泽手挈穹窿五色凤毛快覩箕裘阀阅一腔豹畧欣瞻经纬栋梁天部握铨人伦秉鉴晋奉常而系华口之重丽京兆而综水衡之枢惟国之大事在戎故公之通才专阃金瓯自帝心简在玉帐从人望推来缥缈珠宫定静鲸鲵之跃婆娑桂岭自销风火之烟宁丈重足于临氷抑民伸睂于指日典刑在望威德非遥牙樯锦缆翩翩行色落天河之影鳄徙龙蟠肃肃先声摇山岳之灵望紫气于闾门千里敬因梅使拱彤云于旦暮寸心恭切笻迎 

　　○贺制台李来吴 

　　伏以召虎宣猷棨戟壮风云之色司马秉政衡茅依日月之光望逼台垣欢腾岭峤恭惟台下三吴间气一代真儒擅琮珙礼桨之宗夙推冠冕绎桥梓登庸之旧久作塩梅帝借中枢人归总宪惟兹天末己为华□窥伺之区偶值峕艰又属萑苻纵横之际傥锐意汛扫则公私之藏皆虚若勉就抚摩则腹心之疾可虑适观经济深中机宜念数载之灾沴饥寒缓威严而急顺治开一面之招猍解散先文告而后芟除读者涕零谁甘风雨波涛之苦闻之感泣孰无父母妻拏之思自是党与既孤即可操纵繇已或鏖战而制夗路应知鳄徙恬波或鹏剿而引生途更卜鸿归湛露两藩既标铜柱九复位慰金汤某八千里外依韩尺五天边御李身托万间之庇有切栖枝神游大冶之傍末缘借箸敬涓丝素聊摅寸丹伏愿列棘调元扶桑捧日蚤勒燕然之石庆勋伐之为公为侯载占厘尔之珪绵山河之如带如砺 

　　○复方伯汪来虞 

　　恭惟台台华冑干霄玄聪对日鸿谟显设藩屏壮五岭之南骏德休扬誉望彻九天之北追孚榕邑历晋薇垣罗浮四百峯草木诞沾湛露潮阳八千里山川再覩祥云顷当民穷财尽之秋更烦经文纬武之畧分猷分念出内殊费拮据酌盈酌虚搜括不伤命脉于蕃四国维翰万年纵甫侯之卫周不是过矣即召公之分陕何以加焉是诚纾明圣之焦劳隐然负东南之保障者也某向荷帡幪迭蒙袵席身依大冶拟同父老扶笻心癖一丘难率儿童骑竹乃隆棹楔表竖只字价重黄金兼以禄米分炊百朋光浮白玉恩润苦李感切甘棠谨刻骨而镂心载披肝而布悃惟愿麻来天上旦暮入秉枢衡行将草视日边朝夕直参密勿 

　　○贺宗师董炼庵升山束廉宪 

　　伏以座拥虎文一道斗光弥岭峤诏衔凤彩二东雪霁映氷壶棊弼教以明刑随因师而作帅枫宸动色棠荫分荣恭惟老公祖台下鞭驾周程驱驰屈未填胸学海百代缵天人之宗破竹词锋一字绎春秋之笔顷烦先帝特简文宗欲引正而还醇乃借楚而绳粤罗浮挹衡阳之秀朴棫赖以仪刑珠海漾洞庭之波章缝得其原委栽培杞梓备震风凌雨之帡幪追琢璠玙供方泽圜丘之瑚琏即潮东振鹗数符列宿己为奇比冀北登龙瑞应七星还踰一非惟一十郡人伦标凖抑且五百年名世文昌兹逢尧舜好生有劳皋陶种德炉锤齐鲁行纣雨泽洗民冤刀尺属僚自是霆声惊吏胆天颜有喜人望攸归某向吏巴丘之墟幸古神僊之气虽勤响往冀面命而耳提奈隔溪云难抠衣而听履讵意恩来紫极广收泮水葑非更蒙德润青山滥赋景升豚犬感深破白戴切铭丹所愿丝纶载敷是小子弹冠之日钧衡立秉即明公补衮之期仰惟渊涵可胜氷惕 

　　○贺孙壻郭仲常登第 

　　伏以天启文明斗北七星还踰一人兴豪杰潮东间气最为奇喜动门楣光分榆社某伏在长林丰草弗覩附凤攀龙第想赋献南宫砚影摇旌旗殿角奎联东井毫端灿日月天心五云名唱声声杏园莺闻弄舌两鬓花开朵朵柳陌马快香蹄况今八骏连镳正当一龙御世明良千载行将有股肱耳目之司锺鼎百年旦暮备金马玉堂之选是诚昌黎以来未见亦岭海而南增光也者久缺鸿飞敢陈燕喜仰惟台照无任渊兢 

　　○请新科公宴 

　　龙飞奏对纵横礼乐三千凤啸赐归赫晔丝纶尺五山川生色桑梓分荣谨择某日幸际昌辰佥谋盛举筑坛树帜借邀衿佩仪刑耀日幡天用兆抓揭事业驺鸣是听鹄侍为期 

　　城南书庄草卷之十三 

　　●城南书庄草卷之十四 

　　海阳林熙春志和甫着 

　　条议 
　　呈稿 

　　◆条议 

　　贡葛议 
　　捄荒议 
　　海阳七都受灾节畧 
　　兵食议 
　　经抚议 
　　大造书筭 
　　封孺人曾母黄氏私谥议 
　　萧母太孺人徐氏私谥议 

　　○贡葛议 【 万历丁酉】 

　　敝潮滨海历稽古志原不作贡不意万历九年始派葛布维峕有司不能抗议两台不能执奏遗有里甲入买雷州之惨三年以来苟非本县改议解价则蹈林希仙等奇祸者又不知其几也但此事便于官民而不便于包棍奸胥王直指洞见膏肓矣日适有雷人至衡门相候不佞以葛事一诣谓贡缎贡罗亦直仅数金云何葛至三两二钱而海康机户犹呶呶称累耶渠谓贡葛细纱每两价八分而止即织成布亦每丘价一两七钱而止顾其弊则不止一端也彼中官府见机户射潮重利每每令其带造或受要津及邻封者托十直七酬甚至三四酬者有之每年届期藩司檄一首领督验坐守旬月吏书门皂焉能褁粮而至曾有一照磨目不辨苍素其所指低若昂者左右也以故机户非称买自某乡官买自某举人不得验即验矣非有每疋一金之入不得中即中矣就自验官将去有何不可乃令机户又尾其后长途千里稍费一番供给比至藩司则上有领解下有承行衙积诸色如蝇逐臭机户焉得不坐困也然此犹机户耳该县掌印官不细咨访惟凭积棍混报间有不闲机杼者百计求脱始以请托继以行求而犹不可得又安能不挈家以迯有此数弊则卖男鬻女诚或有之而非为潮累也亦法之未善有以累于雷也夫雷之累也犹曰雷物雷产雷宫雷民而其弊且至此况自潮至雷水陆驰驱非动轻数月不至一不便于往来眇少村氓一旦委以重赀岂无摽掠可虑二不便于防御粤雪蜀日群犬争吠为未见也潮不织葛焉知页葛三不便于辨别刁难掯勒市井常态然又王事惧之王程逼之安能不重价以售四不便于市买雷潮分土实无分民先是陈主事令海康峕每每为潮人方便今且秦越矣五不便于倚靠雷人验退就雷可买潮人验退则控原主而价值己耗衰富户而借贷无门客舍孤栖惟坐以待毙而已六不便于羁旅霆威不测即一鱼一鲊至禠楚藩而苶难色万一潮人跋涉后至愆期将何以堪七不便于当事至其额外花费意外变故种种不可料度者又实难以笔舌既也虽然此犹自入雷言之也先年签差里长领买一经点注阖门凄啼内凂吏书外凂关说业已破家迨知事不可免又且扳排年扳甲首然后承认迨其承认也又且告旧租告宿债然后戒行葢至于是在通县也无一家不骚动无一人不帮贴在领役也如驱之探汤如逐之赴火其势使之然也为今之计诚得所司者力持中议转申两台怜悯主张以灾疲恤民以忠诚悟主题准攺折解京召买则一葛之直可得二葛如稍可已亦可资大工一榱一桷之用是为上策次之则量为增益解价藩司召匠开机团局织造厚其饩廪多其价直就近责成验便解便可免无名之费数倍似亦经久可行是为中策不然诸弊不除恐雷与潮之累无己时也伏惟财詧海滨幸 

　　○捄荒议 

　　敝潮谷米原不甚贵贵之财有丙寅丁卯二年维时饥民啸聚动至数千则有若曾一本林道干等敢行称乱至勤四省之兵而后敉定即今言之犹令人疾首痛心也今米价较往时犹逾矣往者饥仅一方今则饥遍数邑往者米贵数日今则贵已数月往者或啖鱼虾之则已茹草木往者秪奄奄待毙今则已饿殍无筭往者旧杸没犹望新谷今则淫雨水溢水田大半被淹然犹未揭竿代鼓啸聚山海如前年者得无曰水陆兵联有所惮而不敢动抑新招海兵中多鸡鸣狗盗业隶尺藉而不得动乎第自今抵敛尚有一月所为河清可待得以计峕起色者此一月也所为涸辙无波将以忍死如年者亦此一月也日见台祖蒿目焦心持筹握筭以三石平籴以一石赈发上不损国下可活民夫讵非数十年来盛举哉惟是民问己竭十有九饥羣林林总总而待籴于仓又羣林林总总而待赈于仓不知仓中所积中有几何而足以满林林总总之欲也况所籴所赈者尤未必真饥民乎私以为欲塞米户冐籴之窦莫若令其三斗而买榖一斗五升而卖米彼无重利即冐籴何为欲塞衙积之窦莫若法行自近令各衙门所司严为约束其次莫若开告密扭首之门悬示于仓如有前项冐籴告首得实尽以充赏其次又莫若便易葢细民愚朴难以进前守候多峕始得升斗其利不得不归之衙市傥以廉明教官数员分厫坐镇不论钱分银到便发毋得稽迟则细民入仓如取诸寄或可沾一分也欲塞冐赈之窦莫若行严刻之令十七年江北饥甚饥者不得报名夤缘得报者又一二日始领民多冻死于途惟一郡行剃睂之法饥民随至随剃随剃随给民亦戴之而不怨之葢苟有利于性命又何爱于发肤也然此犹自开仓言之耳至于疏通之策则稗议有四大都下邑之食西仰给于长乐兴宁程乡东仰给于揭阳急则仰给于高州今高州之米闻有数十浮海而来矣人尚海兵留难或发籴于外境皆非利也合无令海兵押送入境至鮀浦渡头庵平粜无得以资远人此今日至急计也外则再差廉官数员借公帑数千于出谷去处多方收买葢籴以济民粜以还官即不请详可也或先发后闻亦可也此转运之说一甲午年金省吾分守长宝籍民间之仓官临民家而平其值如扰民家一鸡一黍者罪今民间如揭阳城内及各都大户强者不肯粜懦者畏民挟制又不敢粜未必无之倘下令各县严以三斗为凖除民家食粮外官为尽数发散即闻者亦不敢高抬其价此籍民之说二广济桥闭而上流之谷不至此泉之不流也近闻桥上谷商百计求放费亦不赀独不可令其输谷十石备赈即为疏桥尤为上下之两利乎至于今年大户本无多积即箦有余羡或令其输至城中不无搬运且济者又难得人合无多刻告示各县各乡人自为济济务得实多者数百人次则数十人少则一二十人亦可总之皆赤子亦皆恩泽事完核实分别冠带牌扁以奖亦敦仁风之一道也此劝借之说三捄荒之政太上赈贷其次蠲免敝潮地远天高难邀浩荡第宽之目前犹可责之日后则钱粮税契是也今正征带征旧契新契杂然并比民且捄死扶伤不暇而又焉肯捐旦夕之命急惟正之供乎秪为衙役作生涯耳窃谓此顷粮税似宜速行各县暂为停止俟早敛之后照限补足未为晚也语云所损者财用所收者人心即财犹未必损也者此缓征之说四凡此皆草莽肤见书生迂谭自知无当于经济第目击闾阎疾苦不觉相顾惊骇辄敢冐昧而肆其狂瞽如此惟台祖裁择幸甚 

　　○海阳七都受灾节畧 

　　海阳财赋多在南乡南乡厢都共十有一左障长堤右障西山其间庐舍阡陌错绣如画苐左臂横抽一脉自隆津过东莆突起西山以故东莆以上数都田稍高阜水从揭阳地方而出递年不甚受淹东莆以下则上莆南桂龙溪三都也去海以咫地本低洼而出水之处祗水吼桥一路耳三月盛雨至四月不休外而海水河水既已倒灌内而山水洋水复至饱涨坐是外者奔入内者不出三都遂成一壑矣在东乡则东厢秋溪也秋溪以东厢为藩蔽东厢以一堤为命脉东厢堤溃秋溪不尽受伤乎至东乡之南复有江东水南江东形如弹丸四面皆水亦四面皆堤也水南形如条鞭一边皆水亦一边皆堤也堤破而两都其如鱼矣况去夏飓风洽旬所为半菽不登者此数都今春盛雨弥月所为半菽不登者亦此数都地远天高因无从叩阍请命而百钱九升者半载亦祗忍饥坐毙已耳今若就通县而论则受灾似止数分若摘数都而论则受灾已至十分在仁人轸念即一夫不获尚引为己辜则七都之林林总总决不忍其迭灾极若至此也伏惟裁詧摘详转闻海演幸甚 

　　○兵食议 

　　窃谓足食足兵两者等重而夫子归之于民信葢穴犮本之论哉今司农筭无遗筴闾阎竭无剩膏矣倘秤耗不革即殷阜难责输将完欠不清即鞭敲亦徒朘削此有司之责也司府以各属论分数抚按以分数重考成而主计者更严其来路无令其不足核其出路当令其有余则理财其庶几乎惟是饱兵在食而欲兵之有用又自将领始设册籍虚誊则侵没皆从纸上给发扣克则怨望顿起沙中勿论不能战亦未有能守者也诚能纪律森严则秋毫无犯训练循习则胆力用张饥寒疾苦之恤既周则雪耻除凶之气自倍故孙武之兵女子亦可以战抚之如婴儿可以赴深溪不能不望乎今之将领也不然辽渖广宁米粟非不多也城池非不高深也兵革非不坚利也委而去之虽多亦奚以为 

　　○经抚议 

　　自辽渖破陷经抚二臣皆以才望廷推迄今半年犹顿会议何也大都主战者谓机会可乘主守者谓兵马未劲义各有攸当仕是战守相仍未有不能战而能守者即意见不同亦湏蚤为商确以示为封疆非为私念至意何乃悠悠忽忽不肯以不合真情入告致监臣发之言路竟之而始毕吐不合之繇峕日几何封疆何事顿令延迟不决至此昔相如廉颇犹有相死之心而相如一屈遂为刎颈今抚臣九年甲第一旦节钺国家以来曾有此否经臣蒙皇上临轩授以上方予以蟒玉银币辉煌制敕再三赐宴都门空国陪侍方诸古帝王推毂曰中兴之事一以委卿恐犹逊今日也今阃外之事屡旨原不中制二臣果能锐志恢复捐除水火则□恶贯盈天道亟诛祖宗福泽万无缺陷之数苐二臣既为朝廷委任自当为朝廷尽瘁正所谓成则朝天有期败则归阙无日然后为忠臣为义士也不然祗以彼此笔锋挑动言路弹射交加释负而归在朝似当责以付托不效无许逍遥家园遂其脱卸也至差官一节一则宣朝廷德威一则联经抚血脉一则察战守情形是又今日所宜亟遣者也谨议 

　　○大造书筭 

　　辱蒙枉驾造庐咨及攒造书筭意欲更弦此嘉惠一方盛心也书筭贻累到处皆尔而下邑为甚凡遇攒造之屇佥总役者二户佥啚役者一百余户富者未必佥佥者未必富一经挂名百计罢脱此讼彼诉满县搔动脱之不得勿论牙官胥史皆曰此富民也巧立名色酷索不己即受役以后磨累十年每见千金之家未竣事而荡然焉坐是从未攒造前别寻躲避诡寄多方寄者卸圱而就轻焉得不多贴受寄者身弱而负重焉得不多逋闾阎日耗钱粮难完职此之故耳为今之计似无如澄海雇募一法日与父老讲求中有澄海之所己及者当仿其法而更广其意有澄海之所未及者当师其意而不泥其迹一澄海总书筭二名每名工食七两二钱今海阳册繁相应以二名佥册领工食三名每年共计银二十一两六钱一本县有派实征书手三名原不设工食相应照澄海例并入总书筭听其搭收搭除以随民便苐不许暗收暗除湏令买主卖主呈官立案钤印于册庶无脱漏亦可以责税契又每年开征之前每户应发繇帖一纸名为易知单令小民便于遵纳相应每年添补纸笔书写银一十二两一每都每啚黄册照旧听总役发式各啚刻期攒造精核汇缴结总其啚书啚筭令各排依次轮佥不必拣择所有京驳罪赎只支额派钱粮并不干及各户约每年预派银七十余两一澄海案开总书筭例有京驳司道赎锾及路费纸札共银六十两今海阳册繁相应量加一倍每年预派银一十二两以上四项共该银一百二十两零内前二项则随年支给者也后二项则十年备用者也以通县粮麦二万七千七百余石科之每石只四厘五毫一年可得银一百二十四两六钱尚溢额四两六钱零亦可以备小户拖欠及防不测用度似亦不多只宜另卷一宗另厢数贮查盘送查倘积之有余不防下屇减派或未满十年京驳之赎未敷亦不妨一年倍派自当足解耳此法一行则贫富通融亿姓自无偏苦偏累之虑折阅适均通国何用诡收诡除之弊不惟□民亦宜□国即推之天下万世可也惟台慈锐意举行下邑幸甚海滨幸甚 

　　○封孺人曾母黄氏私谥议 

　　维甲寅初秋之晦曾母封孺人黄氏卒于正寝峕端公时甫以王事竣役抵家己匝岁矣简书虽畏犹垩滞不忍行至是而含敛得亲天也礼夗者不可别故以其旌识之葢书铭自商始而周官司常共铭旌因商事耳今服成有期而端公以题旌属某小子岂亦行古之道乎按古妇人无谥从夫之谥为谥其有别谥者则肇之周穆王哀淑人耳国家非宫闱弗予非节烈弗予葢其慎也第敬姜德曜女人美号史不绝书而今之贤淑媛往往不忍遏佚私为阐发幽光示风厉后世至意又焉敢干封孺人靳之封孺人阃内之政虽不闻于外然每从儿媳得闻封孺人为名家女夙闲母训动合内则归封公柔顺敬共白首相将无疾言遽色遇祀事必亲必腆必蠲不亲即腆即蠲不慊也翁别驾公及太翁姑李安人及太姑三代一堂儿孙满膝封孺人仰事俯育不遗余力而复调妯娌款宾客御臧获井井有条凡有求必恤亦无不得意去迩被象服又甫御随笥之曰老人甘布素母用此为也纺绩女红犹然不辍苐戒端公及仲季禔躬服官绍清白家风足矣繇斯以谭则勤俭孝敬岂让葛覃休风纯一静专宁逊鹊巢令范而祀事克诚即所称采蘩采苹何以加焉制语有曰端静慈祥名门雅素有赫纶章在九重之上且表闺阃于万里之外况小子熟悉梗槩其何以暗于典故辞仅仿谥法守礼执义曰端温恭朝夕曰恪虽贱品薄识无以尚于易名之规而摭实特书亦少备乎采风之择谨议 

　　○萧母太孺人徐氏私谥议 

　　岁庚戌为萧母太孺人八十六称上寿矣是时子彦得成进士清叶之选可跂足待而彦得则愿以一日而当三公遂陈情乞养归归六载太孺人以乙卯端阳卒于正寝菽水多时含殓得亲不可谓非交得天也今成服屇期彦得乃以题旌属之小子某某贱品薄识焉敢与此大典顾辛亥曾修酌辞而仲孙妇为太孺人孙更从悃内悉质行焉太孺人专静宁一有鹊巢风当双湖翁之废箸也上有太翁太姑若姑聚乎一堂内主馈事外以助双湖翁读即三丧连执戚易备至而婶氏之矢志栢舟人以为赖太孺人之抚摩乃尔晚始举彦得又劳苦督责不遗余力至甲午以来已称为贵人母而太孺人之衣衣食食犹无攺乎其素宜其太和酝酿享有遐龄为亿万人一人也礼妇人无谥从夫之谥为谥苐以太孺人之妇德母仪逈异俦匹即以特谥亦可谨按谥法敬事供上曰恭守礼执义曰端太孺人孝慎三世勤约百年娣妇贻氷玉之操孺子培栋梁之器非敬事而闲礼义何以臻兹繇是垂史册以风来禩夫谁曰不宜敢私谥恭端俟撰丝纶者采 

　　◆呈稿 

　　为邑庠巳士修建稿 
　　为全城乡约呈蠲谷税稿 
　　为里排呈浚大鉴溪稿 
　　为里排呈浚满沟稿 
　　为诸生呈侯太守名宦稿 
　　为诸生呈林太史乡贤稿 
　　为里排条陈船厂呈稿 

　　○为邑庠巳士修建稿 

　　为殿阁己就倾颓胶庠未见爽垲乞赐议处以兴人文事窃惟明人伦莫先黉序培士类宜挹山川矧兹海阳之上庠实称潮郡之首善睠二百年造就之地何人不出其门仰七十子俎豆之宫吾徒亦入其室苐鼎甲省解虽毓凤栖鳄徙之华而陟膴登崇少接北斗太山之武即间气之有限亦人事之未全殿以妥圣露而湫隘特甚阁以尊经学而圮坏难支庙子午而堂癸丁坐向自相悖戾横六丈而直十二庭除未甚均齐仓廒屋脊高昂科第于焉少利监塘旺方低陷官禄是以不兴况郡泮活水未通肩背弗遶衙后号房久壅心腹未开似此规模偏安总是因循就简是以近年乡试满榜只仅一名及今乙卯贤书全邑不登一士虽云文运之否实繇吉地之玷某等慨梁木其萎其颓几发两楹之叹追宗庙之富之美未新数仭之观倘斯文其在兹乎非明公谁与济者兹遇大宗师公祖台前倡道觉人千载奇遘乞集舆议特赐主盟倘蒭荛之可２亦贤圣之大幸捐不费之惠倡永逸之计或修或建或浚或填广拓旁开聚桥门之秀气增高益下培海国之真才庶几升堂而闻金石丝竹之音抑且藉手而得楩楠杞梓之用 

　　○为全城乡约呈蠲谷税稿 

　　为进城谷税名去实存额小害大乞怜疮痍议革议补以安百万生灵事窃惟田止输粮货斯征税用一缓二古今常经未有粟既纳粮而又就粟起税者试观天下谷税惟有潮州入城谷税又惟有海阳海阳下桥谷税罢而旋复业至一千三百两矣额数繁重似难遽己就进城而论二十八年奸徒射利轻投税银五十两至三十三年奉旨报罢三十五年署印海防潘别立名色议照船头抽收而五十两之额犹在也夫船头之税岂从外来总之出自商人商费则谷贵谷贵则民病理本相因况委官间或循谨衙积岂无需求谷船一湾如蝇逐臭以一科二是未可知一至数敛租例不抽差役攘攘难以辨明即辨明而躭延有日船脚食用己费不赀矣城中士庶卖谷家一买谷家九米户数百全仰外县税重商缩每每视为畏途虽石抽三厘数似不多而一日之税不过一钱六七而足月计岁计进城之谷何啻数十万石也连年灾旱百姓疮痍穷则呼天情岂得己兹幸仁台莅治千载一峕轸念民瘼乞为转详蠲除此额在皇恩浩荡决不忍以天下所无者而独责之海阳又决不忍以生灵系命之苦而难割此五十之数也如谓事干内监犹当议补郥各处埠墟搜求殆尽只有西湖官租原额　百因民呈院破岸与民本欲资近乡灌溉也苐水匪有源储之则深破之则浅浅而鲜水年来灌溉何禆孰若照旧砌岸蓄水盈满佃民收租补此谷税仍明立碑记天旱告急即便疏放于国计民生似亦两利之策也为此合情匍匐呈请伏望酌议蚤赐施行全城幸甚 

　　○为里排呈浚大鉴溪稿 

　　为河渠己完恳恩善后以垂永利事窃照许垄子堤内障龙溪上莆南桂及揭阳地美澄海鳄浦五都田地何啻万顷先年崩圮屡砌屡溃稼穑弗敛戊戌年呈蒙木道任委官督率圩长某某等照田醵银筑堤建桥费逾千金庚戌年蒙刑馆黎捐发赎银开涵筑堰费逾百金民始全收苐鄂处堤崩筑塞便了此地海近斥卤易腾今上流节宣固足以障洪而杀滥而下流浅隘又何以引淡而御咸查得许垄古沟一条上接大河绕大鉴达长桥而出溪东港一线虽通其流不驶众论佥同议挑穴犮广借河水以透潮水方垂氶利特工程浩大费难豫料欲请公帑则匮诎难措欲动民力则烦嚣不齐某等龙溪一都生居附近利害尤切愿就本都条鞭银一千三百余两每两银三分责令见役里税照数科敛募工包浚如有不敷再为设处又堤内外泥淤田约二十余亩系修堤砌矶所生相应立石为防堤花利理合呈望台前俯念民瘼速赐作主出示晓谕仍委某等悉心经理一劳永逸庶善后可图民生有赖 
　　计开 
　　一古沟自河口经大鉴至双沟口桥计二百零三丈此一节旧沟面阔七八尺至一丈不等自双沟口桥至长桥大溪计二百二十六丈五尺此一节旧沟面一丈二三尺至二丈不等大众议开面阔一丈五尺沟底八尺犮议潮退尽时大水二尺为率其中沟口碍民田一十二丈并填土约一亩相应价买余止二边修削所损不多且沟大水犮田亦有利不必帮贴一泥淤田在堤内外先年不多费砌矶则此淤不生今日若不扦定界限恐为豪右所占合无请乞立石每年分收花利公贮存积亦足为修堤之资 

　　○为里排呈浚满沟稿 

　　为涵沟霸塞水利不通谨陈疏导以固邦本事窃惟海阳财赋南乡为巨其东多水其西多田所赖以御水障田者独长堤六十里而遥耳自古及今有堤有涵水溢则资宣泄水旱则资灌溉与堤相为锁钥者也龙湖而上涵水转西龙湖而下涵水转南转南者隆津以及上莆南桂以及龙溪荫田四都何啻万顷稽查郡志涵有十二砌自宋者四砌自明者八今已湮其一矣涵以外口贵疏通庶受水而水不竭涵以内沟贵犮广庶导水而水常流旧规上下相因彼此相济四都无不淡之水亦无不耕之田葢繇元气充盈外邪无自而入也今之涵岂昔之涵哉外生泥淤强者据为己洲内肆侵阑吝者私为已有以故亩浍无异或偏寡而偏多阡陌不殊或偏肥而偏瘠见今淡短咸涌而上莆龙溪一目皆赤地矣涵迹如昨原委具存是何其近堤者有满堂之欢而远堤者有向隅之泣也砌涵之意似不如此兹幸钦狩台前澄清岭海光润瀛洲如蒙疾苦咨询无如疏瀹吃紧但事于压豪动众湏奉雷厉风行恳委廉能亲临蹈勘某涵尚可袭故某涵宜以更修如其外塞而内不通不妨外辟而内议浚钱粮不烦公帑丁夫惟集各乡务期咽喉大疏尾闾不滞庶水利匀足岁谷自尔丰登矣所有诸涵源流开坐上请事竣立石永诏来兹 

　　○为诸生呈侯太守名宦稿 

　　为郡守功高公论久着恳乞特崇祀典以酬劳绩以励世风事窃照闾阎稍彝即曲谨犹可明职封疆小变虽中才亦可奏功惟值大坏极弊之峕朝难夕保之际苟非骏调焉树鸿猷潮当隆庆初年频丁山海巨寇满路荆棘庐井半属丘墟合郡豺狼缙绅惟思迁徙闽粤骚动廊庙焦思幸有知府侯公讳必登者滇江异品驾部名臣崇大体而罢苛条休养于劳扰之会用沉几而施雄畧折冲寓樽俎之中时城门昼闭析声不歇遁集如云屏不得入公曰郡治如此谓郊原何吾第有以制之即城门四辟而黎民安堵如故此之谓有安民之功曾林二酋啸乱海上而内地白哨村村揭竿总以万计攻寨掠人无地可栖公谈笑指挥渠魁无一得脱而反侧子自解散去此之谓有弭盗之功兵聚关外骄滛鼓噪几乎脱巾公惟慑以威信亦自无哗至郡史奴隶投之贼围者六十余人祗授檄县尉下围逮系而酋缚奴隶尽俛首归来此之谓有服叛之功潮有数豪猾或任武断或凭声势动以侠自命能令少年慕行然皆借交报仇藏命作奸公毙之狱居间者以十数终不听此之谓有锄强之功羽书旁午二千石身且宵旰何暇讲业公政有余闲月集峕髦于文行书院三试而三品题之以故诸生顾化庚午得儁为盛此之谓有兴文之功夫昌黎以文徙鳄而公则树理绳卖剑奇勋昌黎以牒教民而公则建拔薤种桃伟绩它如羡例苞苴杜绝风扬千里之尘僚属胥吏肃清表正列城之影过贼巢而罗拜何殊单骑德威白当路而伸冤岂让折狱平反所谓功实生我且及我之子孙是以殁而见思合十万户而心铭如昨思则必爱历四十年而口碣益新葢自昌黎以来惟兹继响者也质之人情惟向其利为德稽之祭法有功于民则祀即己久勤畏垒犹未从祀庙庭 

　　○为诸生呈林太史乡贤稿 

　　为公举翰苑名贤以光祀典以厉世风事窃惟礼隆瞽宗湏德行文章并重议关学较惟事久论定为真故才迈群英谊高一世即闾巷韦布犹得与乎俎豆之荣矧廊庙楩楠可弗跻乎宫墙之列兹有前状元及第翰林院修撰林大钦者洪钧铸品名岳降神自其舞象之峕己有吞牛之气孝从天授少小笃怀橘之思质在人先稍长励漂麦之志谓百氏为所当猎坟典包绾胸中以三苏为必可师琳琅纵横笔下沉潜尚友而意适虀塩和悦宁亲而情甘菽水甫十八而丧父多方为附身之需犹恨其木之不美偕伉俪以事母竭力备养志之奉若忘其家之最贫十事敷陈媲李忠定之忠肝义胆原道辨拆规韩昌黎之孔思周情廿岁而粤省抡魁越年而燕台正奏风搏九万日对三千太学士置之十二岂谓眼迷五色圣天子拔之第一定知喜动重瞳经品题而御墨淋漓侍讲幄而展书顾盻自是宠在词臣之右咸羡忠结明主之知倘少迟乎金马玉堂自当跻乎经邦论道乃举头日近宁无恋阙之丹心而极目云飞转今垂堂之白发不数月而潘舆迎养满一载而李疏乞归视富贵如浮云温饱非平生之志以名教为乐地庭闱实精魄之依孺慕弥殷怡怡然晨定昏省宦情自冷兢兢乎履薄临穴犮母安则视无形听无声纵寒暑不辞劳瘁母病则仰呼天俯呼地即鬼神亦尔悲哀母死而骨立支床吊人殒泪母葬而跣行却葢观者蹙睂惟其亲者亲而疏者亦赖以举火以故厚者厚而薄者亦莫不分金同心如谢如黄或约婚姻或推衣飬无为贵贱改节刎颈若洪若许或为修墓或为扶榇何以存亡易心葢内外既无间言岭海亦为希觏人见其盛名太早祗一鸣以惊人岂知其大节不亏慰三迁之教子度其初志谓报主之日尚长会以修文致侍刘之日遂短真当峕咸伤梁木今日共仰蓍龟者也某等父老之口说既详子弟之耳闻亦核虽位以年促或惜其勋业之未宏而行与文符可令其苹藻之弗报非惟乡先生之欝抑亦二三子之羞敢具联词用布公论伏望宗师大人台前特采名实奉祀宫墙庶激人心亦裨风教 

　　○为里排条陈船厂呈稿 

　　为遏摅蒭荛僣陈船厂关系以图善后事窃惟闽寇流突焚刦数年海滨残喘祇长叹息日蒙天台力持中议会闽协剿不吝发帑修造战舰威灵远鬯封疆幸甚苐造船处所先定于水吼桥东去海五里与渡头庵只隔一溪民以为近恐有不测始议改移移之诚是也不知作何只移之马垄腴田离水吼桥未及百武去海亦只五里田外有堤堤外有桥船成破堤拆桥此犹其小此中闾阎错绣市廛杂沓贼所垂涎万一乘潮而入千金楼橹付之一炬而掳村刦舍祸将奈何此民之所大惧也聚党而筹莫若移之揭阳汤坑其次又莫若南桂鲲沟葢木料出之汤坑移船就料搬运可省只就各埠采办油钉而足耳鲲沟堤外沙洲延袤去海有二三十里就此开厂与韩指挥急水厂联络亦一策也事难虑始亦贵万全伏乞从长计议采择施行 

　　城南书庄草卷之十四 

　　●城南书庄草卷之十五 

　　海阳林熙春志和甫着 

　　杂着 

　　◆杂着 

　　将乐县地理图说 
　　摄心说 
　　儿佳字说 
　　戒捕食河豚说 
　　牛诫 
　　磬铭 
　　见几图集句 
　　语录 
　　瑞光塔记 

　　○将乐县地理图说 

　　夫将乐者在禹贡杨州犹然荒服也周为七闽地秦隶闽中郡汉为建安地未县也而县之为将乐则自吴永安三年始嗣后拆之为绥安又攺之为绥城又属之于抚州未州也而州之为西镛则自伪闽王延政始宋兴仍复将乐葢治之于南剑州矣志称将乐在剑州上游东连顺昌 【 五十七里至顺昌界】 南连归化 【 九十里至归化界】 西抵泰宁 【 一百里至泰宁界】 北通邵武 【 一百二十里至邵武界】 前临沙县广百五十里有奇袤称之幅员有五六百里而遥耳先是铁岭以南犹籍将乐成化八年县归化而地归化矣岭以铁名因产矿着后因矿徒扇乱而矿遂报罢苐地为沙永归泰四邑夹界崇山环障塩徒时或有之但其志在射利无他肠也倘榷捕过严逋逃无所则狼心匪测尤未可知在操纵者有张弛耳自永康以及黄坑惊湍怒涛为县襟带沿河铺递在上则揆军士在下则揆民兵而以所弁邑幕各画地守之亦称善矣顾名曰廵河而实无苇艘一夫摇艇百里瞬息守汛者过之未必知知之未能逐徒袖手旁视而已则舟楫宜议也白莲为流移渊薮万安为邵武咽喉比诸村落半在崆峒虽民重本业揭竿者少然刁夫棍党动持富室社虎城狐拆及鸡豚至阛市少年又蒲樗成风牢不可破未雨思土渐不可长则保约宜严也夫将乐为龟山梓里而闽中之以邹鲁称者此其第一赤帜乃今名山大川俨然如昨而冠裳文物则不敢以比畴昔百一者此岂无以致之耶拊循安集是有司存而其所干旋气运则有望于计安南服者 

　　○摄心说 

　　事亲不可无小心容人不可无大心子弟不可无严心里党不可无宽心睦族不可无同心驭仆不可无辨心涉世不可无下心立志不可无上心启口不可无迟心躬行不可无速心君子不可无熏心小人不可无莸心稽古不可无多心窒欲不可无寡心读书不可无灭心做文不可无生心出作不可无蚤心入息不可无暮心虑事不可无远心虑祸不可无近心可为不可无勇心可忍不可无怯心序塾不可无利心袵席不可无病心衣食不可无麤心祭祀不可无精心处穷约不可无甘心处荣华不可无苦心名在人前不可无退心实在人后不可无进心节义不可无争心田宅不可无让心公赋不可无先心私钱不可无后心家门不可无密心衙门不可无疏心遇焰灼不可无淡心遇寒酸不可无浓心我有德于人不可无无心人有德于我不可无有心功名不可无浅心阴骘不可无深心暇间漫笔虽其节目词语多迂且俚第随时随事倘亦提醒此心乎则未必非修齐韦弦矣 

　　○儿佳字说 

　　佳儿原名益埈先乡贤所命也庚申就试澄吧自署曰佳今既以佳为郡诸生当以佳行儿每向余请字字从宾礼也予以父字子不宜颂宜规思佳者美也从人从圭有儒者抱珍之象顾其所以葆此珍美者曰谨身节用曰孝友恭让曰勉学定志皆执玉之意用敬之道也因字之曰懋敬儿其持之 

　　○戒捕食河豚说 

　　河豚者潮人名鱼乖本草名河屯广雅名魠 【 音托】 又名鲀一名探鱼谓其探人之生死也一名鮠鱼谓其食之而便危也此物大毒善怒触之则怒气满腹翻浮水上故梅尧臣诗忿腹若封豕怒目如吴蛙煮宜极烂不熟便杀人范成大诗朝来里中子馋吻不待熟浓睡唤不应已人新鬼箓其子尤不可食大仅一粟浸一宿如弹丸大又不可火熏一染烟尘终日煮不熟矣中其毒者以水调炒槐花末入龙脑或橄榄或芦根皆可解繇此观之本草虽有解法然海演受毒之人能解者十三不能解者十七养生者何物不可食而必如谚云舍命食河豚哉况捕鱼之家本以射利而其中有杀人罪业又所当戒葢朝廷虑囚囚当死矣必三覆奏而后行刑重民命也今捕河豚者虽无杀人之心而死于河豚者繇捕河豚者而死苟能舍而不捕活人必多无量功德孰大乎是予思度蚁有报而爱物以及爱人者宁无报乎愿我乡人广传告谕勿轻食殒命亦勿轻捕以殒人之命也戒之戒之 

　　○牛诫 

　　天地好生昭昭纪录凡在蠢息犹加覆育矧伊牛兮天地大畜用相我民能开五谷有功造化惟牛为独当其农忙受尽鞭朴蒭不得食夜不得宿汗血淋漓犹不得沐一生辛苦宁有此畜郊祭大礼不吝玉帛比至用牲惟只一犊齐宣为王不忍觳觫梁武为帝用面代戮帝王且然人敢不悚既资其力复食其肉因之饮恨死犹张目释氏轮回无往不复戒者天堂死者地狱他不远引近世可烛有牛入市双泪盈瞩有牛入庙跽神求赎有牛疾屠衔刀赶逐玄冥有诉能不痛哭荷能断嗜亦有芳躅北胡举家行疫不触曾凤病刻梦吞牛腹誓承不食辄苏鬼箓光裕浙闱卷横两角缘祖张谦爱牛甚笃休咎若斯史不胜读谁非适口何必栎椒牛也愿相传戒为子孙福 

　　○磬铭 

　　质浮泗水声达明廷养义防佚君子是听连敲三五惟吾独醒 

　　○见几图集句 

　　人亦有言时行则行时止则止吾老矣不能用也见几而作鸡鸣而起敷奏以言高尚其事至于再至于三升之司徒锡马蕃庶归与归与将有事乎西畴贻厥孙谋以燕翼子 

　　○语录 

　　致知格物致字从至若谓纯就良知说则上句先致其知其字下得无味了只可云欲致吾心之良心便是物即物有本末之物身心意知家国天下皆包在内不止就事物言格字或言格止或言格正或言格式或言穷通辨论纷纷不太直捷则太支离愚见物既就本章之物格亦宜就本章之知止为是葢赤子虽有良知岂能便至大人若直从良知一格百格一了便了则圣人之好古敏求又何所谓故物必止乎其地方可格知必至乎其地方可致观本章有知止下文有于止知其所止注亦有言物各有所当止之处何等照应何等联络倘不当止而止则为愚不肖之不及当止而不止则为贤知之过千思万想似当此格正为批注 
　　天命之谓性此非子思之言也易曰继之者善成之者性书曰维皇降衷厥有恒性诗曰天生蒸民民有秉彝葢详哉其言之矣苐命训为令此何以解性为天之赋予非令而何 
　　形而上者道也形而下者器也形字只可训为诚中形外之形不可训为形容形迹之形若训为形容形迹则落器一边道字又难解矣德成而上艺成而下合之即下学而上达也 
　　问学贵息心曰自心之谓息人心可息道心不可息故君子自强不息圣人至诚无息争些子祗是道家调息 
　　问学贵忘心曰亡心之谓忘人心可忘道心不可忘故君子有事勿忘圣人物我浑忘争些子便是禅心坐忘 
　　中心为忠太过非中不及非中偏左非中偏右非中偏前非中偏后非中葢事君以忠与人以忠为人谋以忠皆自有一定不易道理尽己不足以尽之也如心为恕假如已欲一心施人又一心是施人之心不如其已欲之心便是不恕焉可以终身行 
　　心一也仁义礼智性也恻隐羞恶辞让是非情也故曰心统性情性即理也率性即循天理也 
　　或问心可有乎曰不可可无乎曰不可问者未解曰人之所不可有者人心人之所不可无者道心也 
　　有喜事之心使天下多事有避事之心天下孰与任事是以不可无静正之君子犹不可无慷慨之丈夫顾其事何如耳 
　　孔子言心言性而大学言心不言性中庸言性不言心孟子又言尽心知性何也大学之孝弟仁让何莫非性中庸之忠恕肫渊何莫非心而孟子之善推扩充尽心实自立达道生中来孟子之知斯弗去实自知命喻义中来而大学之知止与明明德于天下中庸之经纶参赞明善择善亦尽心也亦知性也圣贤学问何等融通何等圆满 

　　○瑞光塔记 【 补遗】 

　　将乐古镛州实龟山先生笃生之乡山环水秀葢名邑也邑之南有三华桥桥之南有瑞光塔塔建成化木朽就圯只存旧基而己万历癸酉募易以砖亦未竣而颓余辛卯承乏亟欲修之以黉宫明伦堂费巨未遑岁乙卯邑人县簿王君阶者捐赀鼎建仍用砖以垂经久又为寺于后以乞灵佛力即三华桥亦以次缮费至千八百金有奇迨丁巳而始讫工是役也累累而成可以喻积善巽方特耸可以兆人文历级以登八方洞达可以资眺赏王君一举而三美具矣天启癸亥君仲子与诏谒选请记余幸其事为搦管书之愿后之人嗣葺庶此塔可永永也 

　　城南书庄草卷之十五 

　　◇诗草◇ 

　　赐闲草上 
　　赐闲草下 
　　赐还草 
　　赐传草 

　　●赐闲草上 

　　海阳林熙春志和甫着 

　　赴谪所舟发凤城驿别舒明府及诸亲 
　　次程冈宿旧主谢茂才叔侄宅 
　　刘养旦先生诸子即讲院祀先生余谪茶陵借宿赋五言近体为谢并得流字 
　　先余册岷府曾过茶陵兹冯使君招饮即席呈谢时使君初任也 
　　繇茶陵过吉州张使君招饮白鹭书院时三月初十日也就此因闻倭警 
　　茶陵道中苦雨 
　　过虔州即席呈李中丞 
　　过隘岭 
　　饮凤皇塔次杨苕水韵 
　　观察任公祖五月举孙官邸召赴汤饼漫贼四章志喜兼谢时海上有警次日闻大捷诗中及之 
　　九日任公祖邀登金山次韵呈谢 
　　九月十五日任公祖登凤凰台次李韵一首时公次日初度 
　　题徐学博大埔挕政册 
　　题任公祖孙枝启瑞册 
　　任养弘公祖观察岭海甫下车政通人和五月举孙正应瑞竹时召赴汤饼鱼跃鸣星月璀璨不觉大醉漫赋五言排律二十六韵 
　　董生孟垣自将乐访予诗以送之 
　　题沈少源奕世冠裳图 
　　翁瞻崖奉使归觐仍擢留都户曹诗以送之 
　　奉和任公祖冬日较士以东莆期诸生之作时公正推参知候命也 
　　送施郡丞见龙归滇四绝 
　　观察任养弘奉使入贺依韵二首 
　　送安都阃员石自闽归里入贺万寿 
　　和周中丞耿西寄赠周雪蓬隐凤栖岩之作 
　　送堪舆雷双溪归丰城 
　　和镛州八景有序 
　　谢将乐诸公贺五十 
　　和陈云阶太学 
　　和车国验茂才 
　　送吴山人归延津 
　　送广文杨东霍之楚 
　　中秋即事和张图溟韵 
　　林伯子冠且及昏诗以志喜 
　　秋日集凤皇台次郑德进韵 
　　送安都阃使竣回闽 
　　送安百夫长还镛怀董孟垣 
　　中秋饯驾部黄子吉使竣还朝 
　　曾九虚丈得拜大行赋此志喜 
　　草堂成郑德进以诗扁见贻依韵谢 
　　九日送余毓初孝廉远访回镛 
　　送黄生懋敬为乃祖善人乞铭回闽 
　　九月八日同何靖卿侍御饮寿安寺 
　　送何靖卿南游还燕 
　　奉和任养弘文昌阁开会龙见于江之作 
　　七夕雨德进欲枉草堂不果以二绝见贻依韵呈政 
　　癸卯八月八日余自广济桥放舟登凤皇台其水拍天有龙见于枫洋白水之间若向台而来少选乃挟云飞去余喜甚命僧买酒并酌逮暮始截河归即日漫赋纪事具得开字次日为省试初场也诗中及之为吾潮兆喜 
　　壬寅中秋夏用德集社友园亭时余送民部黄子吉还朝弗赴至癸卯秋始得读陈希礼郑德进倡和诗漫次二首后一首并赠三丈 
　　林存古自莆远讯次韵奉答 
　　送郡丞潘箴盘入觐时公闻侄捷音兼以志喜 
　　草亭次杨俊粤韵 
　　送游座师伯子绚寰还莆 
　　胡昌世年丈就计偕拜国学值尊慈七袠称觞仍奉京养 
　　喜黄左相君瑞归自上党 
　　次诸生蔡禹津韵 
　　送曾九虚使楚便省还朝用周中丞韵 
　　送郡幕黄浚源致官侍母 
　　勿踰方先生令惠来拮据九年始终一节业当通考忽有贾传之行伤哉贫也去无以为资士论惜之为赋三章聊志遗思 
　　送别驾魏春寰致政还莆 
　　人日送詹养吉之北流 
　　挽傅莘野 
　　送谢巽川之保安就伯子行可养 
　　题姚司理公祖孝义流芳册 
　　送翁粤初诣阙上书补荫 
　　应嶙峋枉酌草堂以诗投谢用韵赋答 
　　乙巳五十四儿辈请举觞弗许乃老父慰以温词内有迁臣旧价贺客新诗及弧矢韦弦之语演成五言近体四首兼致祝私 
　　秋仲游大埔挟畅梧兄同舟述怀为赠 
　　送吴曲庵之高州广文 
　　谢荩衷再访予山中诗以送之三首并得春字 
　　初冬邀张元辉萧彦得登新塔并游凤皇台次彦得韵 
　　送张元辉谳狱粤西 
　　送麻将军南柱之松潘元戎将军在潮会擒斩倭将濒行又忽闻制台念将军母老为攺粤西尚在需命诗中及之 
　　陈德真尊壸刲股活翁赋此为赠并期真 
　　送假生道人归大华山访师用渠别韵 
　　题茂初堂上白头啚 
　　送陈景莹应试三首 
　　七夕寿伯兄六尺六一 
　　诏起量移 
　　王孟箕双节流芳五言律三十四韵 
　　送王孟箕明府之留都水部次日逢重九同曾时甫凤栖岩登高四首 
　　送郑郎之长沙省觐四首 
　　丙午天旱斗米几百钱余自秋及冬举家待市餬口漫赋排律用志时事 
　　寿寒窻兄七三 
　　销带解嘲 
　　姚叔子冠婚 
　　至日寿颖冈四兄六一二首 
　　人日洪爽寰兄枉草堂并索书传稿 
　　红梅图 
　　集唐六绝送骆见羲广文归延津 
　　张元辉恤刑粤西还朝排律十二韵 
　　老子跨青牛小幅二绝 
　　午日送九虚丈还朝 
　　黄思元丈予告还潮随有改临江之命 
　　丁未五月六日拉黄思元丈放舟韩江登三元塔绝顶已陪太守金公别驾刘公观竞渡仍登塔传杯观者如堵薄暮就江东陆回时连日盛雨此日则独晴云漫赋四章用纪乐事 
　　送萧双南起复北上 
　　三元塔宝顶铭 
　　别驾刘景华甫下车即署海阳篆不三月以入觐行漫赋五绝为赠 
　　族子守德馈予独寉养巳三年性驯甚每鴈鸣寉亦鸣令人爱且怜之近因浮鱼塘中损趐不觉凄切漫作二章 
　　汪伯子刲股救祖祖随苏不恴越年身殒赋此以悼之 
　　丁未七夕雨适郑德进馈芳园胡桃时乡人报夷舶因风出洋矣转忆沈约有云胡桃挺自禁地为胡羯奔逃之兆感而赋此 
　　寄题汉僊岩 
　　四寿诗 
　　秋日同黄思元邀黄明府游凤皇台席毕又与思元对酌 
　　题念庵上人小影上人讳如观 
　　九月十九辰德仕招饮时适邀黄将军为攺次日德进惠以二绝次韵奉答 
　　送大将军黄竹楼镇粤西 
　　丁未十二月二十三为立春后二日夜梦得六言律诗前俱忘只记结句话到疏英影动一枝明月归来次早足之遂成一律 
　　送黄子吉备兵金腾三首 
　　送章太素游滇南 
　　五月朔凤皇台观竞渡次郑德进韵 
　　次韵答郑德进四首末首专述鄙怀 
　　无题五言绝四首 
　　送姚司理以兰台应召候选 
　　送姚太公归会稽 
　　戊申贱辰辱父执陈薛谢三先生并持觞至三先生二百四十岁酒力步履如常人老父喜三先生来病辄起留款三日乃游凤凰台登舟别小子漫赋四绝为谢 
　　叔弟携来菊十一月盛开 
　　余别将乐已廿载揭叟大宪年望耋千里相访喜赋六韵送之 
　　蜀茶盛开 
　　谢郑德进惠种迭韵三绝 

　　○赴谪所舟发凤城驿别舒明府及诸亲 

　　凤城驿接凤凰台凤啸台中驿路催仙吏祗劳勤劝驾故人宁用漫浮杯剑过江右龙为跃书到衡阳鴈正回抗疏功名原自薄何堪闾倚望衣莱 

　　○次程冈宿旧主谢茂才叔侄宅 

　　岭外驱驰频带雨虔南投宿始占星昔年已挹芳兰秀此日重依玉树荣偃蹇漫讶秦逐客风流宁论鲁诸生相逢话旧清尊满何必溪矶叹独醒 

　　○刘养旦先生诸子即讲院祀先生余谪茶陵借宿赋五言近体为谢并得流字 

　　先生还有子颉颃并吞牛椿树羹墙见荆花朝夕游刀头明月在囊内锦云流郢调宁无和燕山自有詶 

　　其二 

　　齐居犹负郭逐客暂淹留虎观山灵隐驹神斗气流斯文应否泰吾道任沉浮献纳诸昆事东封且莫筹 

　　○先余册岷府曾过茶陵兹冯使君招饮即席呈谢时使君初任也 

　　皇华曾此度湘流此日重经太乙楼桐叶三年封帝子萍踪千里晤君侯风临夏屋劳前席云拥春台解敝裘圣主恩穴犮投不远长沙东望即瀛州 

　　○繇茶陵过吉州张使君招饮白鹭书院时三月初十日也就此因闻倭警 

　　崔嵬杰阁控名州吴楚东南灏气收排闼彩云千嶂合卷帘纹水万溪流文翁几席霏金聚逐吏扁舟倚玉游凖儗拍天干象纬翩翩白鹭凤凰楼 

　　其二 

　　逢掖沧浪属草玄使君旗皷大江先千门桃馥春过半一阁藜光月暂员自是潜心穴犮象罔繇来信手获鱼筌冯栏忽动乡关思东海烽传可怅然 

　　○茶陵道中苦雨 

　　积雨山迷路冲泥客倦游惊疑犹坂折惶恐似滩头恋阙心逾欝趋庭志稍酬呼童寻旧宿沽酒醉东楼 

　　○过虔州即席呈李中丞 

　　望望关河夙雾收祗籨仗钺控虔州夕郎自昔声青琐汉使于今正黑头南去粤闽劳借箸西来吴楚属纡筹当筵莫问封疆事一叶翩翩狎海鸥 

　　○过隘岭 

　　驱驰磴道隘门关尺五天高意气闲鸟自云中遮马路泉从树杪杮人间凝眸瀚海三山小回首章江八极环漫道瀛州亲舍远鄞江一脉水潺潺 

　　○饮凤皇塔次杨苕水韵 

　　凤来栖塔海无波一柱擎天天几何万丈虹堤归玉简千家烟火傍金坡斗山在望循凤远片石遗思畏垒多相对逐臣成夜饮不妨皷枻听渔歌 

　　○观察任公祖五月举孙官邸召赴汤饼漫贼四章志喜兼谢时海上有警次日闻大捷诗中及之 

　　韩山紫气动三台为报生申降岳来幸际熏风芳玉树欣逢瀛海出珠胎兴门莫问同文事许国应知献赋才席上共惊孙是祖金盘漫醉可论杯 

　　其二 

　　浴罢兰孙第自高筵开汤饼兴偏豪栢台已羡麟多趾梧树新添凤一毛此日头颅夸玉骨它年睥睨建星旄君家积善繇来久余庆能诗续水曹 

　　其三 

　　张弧正值戈声急持斧焦劳属壮猷玉出蓝田穿笋径珠悬明月听松楼稽生有子矜青眼汉使携孙正黑头海上莫教惊客梦宁馨咄咄已吞牛 

　　其四 

　　森枝五月倚云栽夜集兰台醉绿醅近水松萝供逸兴傍城锺皷促金罍星河恋客偏璀璨鱼鹤闻歌任去朲酒罢忽当飞战捷锦袍端儗授龙媒 

　　○九日任公祖邀登金山次韵呈谢 

　　使节光摇粤水濆重阳风物有余矄榻悬峯顶情无限帽落樽前兴不群词客千秋分白雪归人三径傍卿云茱萸酒罢浑天净可但瀛城瑞色氲 

　　○九月十五日任公祖登凤凰台次李韵一首时公次日初度 

　　凤皇台上凤皇游杰阁弘开砥柱流山斗霄悬呈彩笔金银夜合作丹丘波环两水沧溟外影落长虹虎豹洲为报老人星绚耀凭轩沉醉有何愁 

　　○题徐学博大埔挕政册 

　　皋比瀛州曙气熏山城风雨更氤氲横经不厌三冬雪制锦还成五色云满县花栽坛上杏一腔谷种水中芹从来吏事繇樽俎半载棠阴口碣闻 

　　○题任公祖孙枝启瑞册 

　　瑞色遥分自皖都琅玕森发瀛洲隅盘根云湿胎中玉疏影月明掌上珠威凤林栖生羽翮巨鳌竿引见头颅海滨迂老争鸣缶为庆龙孙挂六弧 
　　右代家君 

　　使君辟沼儗蓬莱忽报中庭玉笋开引凤还看生凤羽锺龙为兆种龙媒此时出地呈高节它日昂霄属异材奕叶繇朲孙似祖棠阴千载思悠哉 
　　右代元宇 

　　○任养弘公祖观察岭海甫下车政通人和五月举孙正应瑞竹时召赴汤饼鱼跃鸣星月璀璨不觉大醉漫赋五言排律二十六韵 

　　南国生王佐少年作帝纮英姿方隐豹信步即骑鲸中秘联天阙玄圭告水衡恩光弥宇宙誉望重瑶琼向食二千石今谭十万兵褰帷连海峤解网拊黎氓桑土未阴彻葵心指日盟好贤榻每下品士囊常倾甘澍朱轮沛新诗白苎成阳和被草木池榭作蓬瀛灏气当年合琅玕五月萌本是杨州贡偏为栢府桢扶疏滋玉树忽翠长金茎月色侵阶绿松声入夜清去天惟只尺出地便峥嵘谢桂森森发王槐旦旦荣不随霜雪改端引凤凰鸣失繁华见松萝吉庆呈生申矜国色降岳振家声人忭同文事世传献赋名七贤奚足儗六逸岂堪评父子周喉舌祖孙汉股肱楼台罗上席汤饼拥前旌鱼鹤依人娱星河恋客明列城多击筑到处有吹笙共醉棠阴下狂生入座横 

　　○董生孟垣自将乐访予诗以送之 

　　公子才名夸五马论文樽俎媿依宗琴声日望阳春和剑气时看北斗冲不谓千金收逸骏翻从担米困屠龙知君裁就天人赋肯驻三山第一峯 

　　○题沈少源奕世冠裳图 

　　浙水诸梁裔瀛州作邓林笏簪传几代诗礼到于今儒雅风流在孙枝雨泽穴犮丹青图画里不尽燕贻心 

　　○翁瞻崖奉使归觐仍擢留都户曹诗以送之 

　　使节干云亦壮哉天涯争覩凤毛回幸从玉简称觞子况复金陵握筭才日月暂违依斗近楚吴飞挽自江来此行莫道非优异献纳于今正榷财 

　　○奉和任公祖冬日较士以东莆期诸生之作时公正推参知候命也 

　　凤台高瞰鳄江滨樽俎论文雨露春牛斗皖城干象纬骊珠粤水倍精神幸逢今日空羣士肯让当时第一人闻说得贤称报国征书旦莫趣车尘 

　　其二 

　　任公台上俯江滨眼界无边宇宙春去岁雷惊逢蛰启今朝奎聚动龙神词倾二水瀛州客气饮长虹樽俎人敢谓经营收杞梓群英自是接芳尘 

　　○送施郡丞见龙归滇四绝 

　　仙吏繇来自锦江棠阴千里拥麾幢如何海上思归兴夜夜鳬飞鹤发双 

　　其二 

　　江上东风柳色新片帆如驶度归人八千里外昌黎路琴剑驰驱一骑尘 

　　其三 

　　杯酒相将出凤津碧鸡南望倍伤神长沙君过休劳卜古道儒官莫厌贫 

　　其四 

　　世路崎岖蜀道难阶前舞罢筑诗坛青山明月无拘朿看尔鸾雏百尺竿 

　　○观察任养弘奉使入贺依韵二首 

　　春满瀛州曙色寒辕门皷角漏声残孤鳬仙履黄金殿四牡皇华白玉鞍一自勤劳还未赏总为社稷更加餐料君不浅华封意别后知音孰与弹 

　　其二 

　　寿域繇来启八荒霜台雨露瘴岚乡龙飞北极神仙箓虎拜南山锦绣裳壮志每怀千载策寸心长系万年觞大官晏罢征名佐劳苦天涯鬓未苍 

　　○送安都阃员石自闽归里入贺万寿 

　　曾游琼海泛艨艟复上三山第一峰剑气每随天外耀斗光偏向里中浓万年奉表归华鹤八月浮槎拜衮龙歌罢九如劳拊髀金印大肘边从 

　　○和周中丞耿西寄赠周雪蓬隐凤栖岩之作 

　　凤栖岩傍凤城封压尽罗浮四百重高士结蓬歌白雪游人抵掌叩玄踪径开萝薜火土波近池聚星辰杖履逢万仭峰头悬壁立顿令翘首望颙颙 

　　○送堪舆雷双溪归丰城 

　　年来海上穴犮玄踪转觉青乌信有宗眼底江山生睥睨掌中天地任横纵君家自识龙光气亲陇能徼马鬣封西去豫章应不远滕王云物正溶溶 

　　○和镛州八景有序 

　　媿予不佞时属知非乃官先生子选氏以八景分韵见祝响协宫商情蔽霄汉极知下里难和阳春苐惟镛州金溪献瑞玉洞锺灵龟山踞北开千载之文明龙岫腾南嘘九天之风雨葢有虹桥足当利涉非桃溪何以障澜固宜五马产有达人九仙郁为上寿耳不佞向游四载殊阙数诗僭借名山用尘俚语 

　　金溪夜月 
　　玉洞秋云 
　　桃溪春涨 
　　虹桥暮雨 
　　龙岫烟霞 
　　龟山弦诵 
　　五马晴岚 
　　九仙霁雪 

　　金溪夜月 

　　昔从岩邑学烹鲜曾见金溪月下悬西瞰蛟湖收万东窥雉堞耸千年银潢影落江中雪玉汉辉腾树杪泉遥忆当时登眺处珠林瑞色倚琼筵 

　　玉洞秋云 【 中俱洞中景物】 

　　洞里乾坤只手开却将云物卷归来茹芝本是藏书地面壁原非举鼎才谩谓丹炉抛紫葢祗从锺皷隐楼台五更天霁云开际顿见桑田辟藁莱 

　　桃溪春涨 

　　玉华洞口布金华灿烂春桃遍锦沙两岸长流三月浪一溪常见数时花莫云百里河阳事应作千年海上夸若问种桃人去处矶头蓑笠醉烟霞 

　　虹桥暮雨 

　　濯足镛江万里流曾从鞭石苦营修繇来牛伏夸奇事自是龙翔作胜游天赐清尘千嶂雨人歌利涉亿年秋诸生无负题桥志直泛星河莫滞留 

　　龙岫烟霞 

　　客到龙门护玉华黄金台筑有真砂云嘘剑水增山色电擘镛城减物哗十里氤氲迎几榻一尊风雨散流霞偶然颔下穴犮明月只愿升平答宠嘉 

　　龟山弦诵 

　　洛水闽山并地鸣残书祠墓待修营三更北立千年诀一日南行万世盟衣钵诸儒推阙里伊吾六籍满镛城愧予宰割寻常事犹带依稀畏垒声 

　　五马晴岚 

　　珂鸣仗马肃朝班罢列长少日月闲薄宦清秋饶白发故人紫气遶青山霜飞鹤辔侵寒骨云拥龙骧远圣颜自分驽才成独往可能冀北大刀还 

　　九仙霁雪 

　　海国氛氲气欲流九峯却化九仙俦白云舒岫频回首红日韬霞并举头骑凤铺银天地净战龙横玉古今浮岂非九老留真隐黄竹陈诗待主筹 

　　○谢将乐诸公贺五十 

　　归来万死一生身转觉知非未厌贫云近凤城惭舞彩潮生鳄渚稳垂纶青山何处酬明主白发应怜别故人天地风尘担负在玉华闻已更嶙峋 

　　○和陈云阶太学 

　　曾从樽俎识声闻忽谓龙光伏剑濆白苎宁甘轻白璧青藜焉肯坠青云风嘶北冀驹无价雾起南山豹有文愧我不才明主弃愿君努力惜芳芬 

　　○和车国验茂才 

　　曾闻剑气起龙光牛斗三秋夜有霜孤凤文章常五色双鱼书素重三阳即看冀北腾驹渥岂谓堂前渺鹊梁车胤繇来终荐达逐臣宁自滞潇湘 

　　○送吴山人归延津 【 山人为吴茂才子】 

　　三秋风色急寒砧江上飞云恋故岑袖拂青乌生顾盻尊开绿蚁动行吟金银夜识龙光气去住时关凤渚心莫把谭天惊海内儒门原自重知音 

　　○送广文杨东霍之楚 【 广文为杨文敏裔】 

　　泮水初开物色赊公交车同占上林花瓯西碧玉千金价岭外青萍十里华世掌丝纶推彩凤斋仍苜蓿动吹蛙荆阳亦是多才地武文桃李即通家 

　　○中秋即事和张图溟韵 

　　夜来秋色净寒烟万里山河一镜悬露滴杯中宾兴剧光垂海上主恩偏砧声莫到斋亭处杵影还归几榻前兄弟颉颃张俭在三年此夜泛霜天 【 癸卯中秋为末场】 

　　○林伯子冠且及昏诗以志喜 

　　三秋桂影浓姮女系仙踪头角峥嵘盛门阑喜庆崇龟筮从射雀鱼水便乘龙世德繇来旧家声待尔隆 

　　○秋日集凤皇台次郑德进韵 

　　凤皇联翼凤皇台秋色龙门岂暴顋二水澄澜浮玉案长虹飞翠献霞杯坐中白发歌明月眼底青云接上台同调莫论尘外事襟期无负此游哉 

　　○送安都阃使竣回闽 

　　万里嵩呼动帝州归来缓带自风流凤皇台上酥醿酒虎豹关头烂熳游云履犹沾金露湿星槎还向剑津浮到时早拔三山帜应有纁书待主筹 

　　○送安百夫长还镛怀董孟垣 

　　将门曾已识头颅此日登坛访镜湖汗马祖勋推世冑雕龙儒雅属前驱玉华早拂三山帜剑气时看五岳图为问下帷频授简汉家今免伏青蒲 

　　○中秋饯驾部黄子吉使竣还朝 

　　天使才名领誉髦囊中常佩吕虔刀香余鸡舌推玄草风送罴声壮白旄四牡皇华依北极孤鳬僊履肃东曹君归圣主应前席愿道南人已竭膏 

　　其二 

　　使节翩翩出凤城江天秋色正光莹八千里外孤鸿影只尺尊前一鹢轻帝筭向来资幕畧天骄今已重枢盟十年劳苦征书近四牡联镳到海瀛 

　　○曾九虚丈得拜大行赋此志喜 

　　才名推子羽召拜达清衢雉尾闻天语螭头捧帝符暂劳驰鸟迹转盻掠龙珠当宁方垂眷民风到处诹 

　　○草堂成郑德进以诗扁见贻依韵谢 

　　家世薇垣重高标望斗南藏书心独解怯酒兴同酣天地容吾懒风尘自尔惔甘泉应献赋谷口未宜耽 

　　○九日送余毓初孝廉远访回镛 

　　金玉光华瑞色溶何当千里问明农论心岁月盟初洽转盻茱萸酒正醲虎豹关头堪戏马凤皇台上复登龙君归努力时难再吾道南兮是尔宗 

　　○送黄生懋敬为乃祖善人乞铭回闽 

　　叔度幽贞事未卓鸿飞鳄渚重存羊色丝每媿中郎手宝剑犹悬季子肠千里祗为封马鬣片言何自耀龙光愿将寸地留耕远应信纶章未可量 

　　○九月八日同何靖卿侍御饮寿安寺 

　　五岭高秋气色寒珠林明月此登坛天涯兄弟论心处海国风尘抵掌问胜事漫湏夸落帽归人未许动征鞍诘朝更有龙山会弹剑酣歌任倚栏 

　　○送何靖卿南游还燕 

　　当时折槛一生轻栢府争传抗疏名万里间关成独往百年暌合信同盟燕台夜色黄金气鳄渚秋声白发情相对逐臣休感慨古来天地自纵横 

　　○奉和任养弘文昌阁开会龙见于江之作 

　　瀛洲奎聚尽英髦惊却龙飞暎紫毫雷雨瞬时冲凤翮凤云千里顺鸿毛砚中鳞甲江头动项下明珠掌上操诸士骑龙应此日星河直泛起波涛 

　　○七夕雨德进欲枉草堂不果以二绝见贻依韵呈政 

　　七月乘槎访戴时柴门风雨骤成丝莫非吾道宜藏拙无许人间得问奇 

　　其二 

　　天河浮动肃清宵一合经年兴正饶却怪西来寒夜雨只劳鸟鹊结星桥 

　　○癸卯八月八日余自广济桥放舟登凤皇台其水拍天有龙见于枫洋白水之间若向台而来少选乃挟云飞去余喜甚命僧买酒并酌逮暮始截河归即日漫赋纪事具得开字次日为省试初场也诗中及之为吾潮兆喜 

　　独坐斋亭郁未开偶寻一苇强登台青山挟日当窗现秋水浮天对榻来忽见翔龙腾海峤却从栖凤转徘徊诘朝鏖战江涛沸颌下明珠掠几枚 

　　其二 

　　罗浮紫气锁崔嵬秋日龙门此日开海上祥云常五色槛前明月逼三台片帆撩乱惊魂起卓锡敲推得旬来盛世幸逢浑欲醉黄金沽酒酌金罍 

　　○壬寅中秋夏用德集社友园亭时余送民部黄子吉还朝弗赴至癸卯秋始得读陈希礼郑德进倡和诗漫次二首后一首并赠三丈 

　　草堂负郭暮云遮昨岁清秋月未斜孤树声寒非是叶方塘影落尽皆花尊前未与投宾辖江上曾随奉使槎试问月华今改否今年犹胜旧年华 
　　斸药商山紫气遮 【 夏】 结庐人境径繇斜太丘表树千年节 【 陈】 谷口文章五色花 【 郑】 兄弟有时勤命驾乾坤何事叹浮槎论交出处终同调吏隐宁知鬓易 

　　○林存古自莆远讯次韵奉答 

　　归来鳄渚稳垂纶乐圣常倾酒债银种菊自惭三径主采苓犹是一闲身青山幸折知新柬白发应沾怀旧巾千里壶中明日月雄风四起送芳尘 

　　○送郡丞潘箴盘入觐时公闻侄捷音兼以志喜 

　　八桂才名拥汉槎五云穴犮处即京华经传帝里推高座筹运韩江属世家入奏幸闻天上语陈诗应锡诰中花更逢小阮收名骏羡尔同瞻上苑奢 

　　○草亭次杨俊粤韵 

　　畏人成小筑三径傍城开一鉴星河动双旌日月来蹉跎惊老大松菊且迟回词客风流在相将十万杯 

　　○送游座师伯子绚寰还莆 

　　幸逢伯乐得前驱十载重瞻汗血驹羊城一色桃花县凤水千株柳树庐衣钵敢云传自我箕裘原是属诸孤君归知已如相问为道韩山即镜湖 

　　○胡昌世年丈就计偕拜国学值尊慈七袠称觞仍奉京养 

　　才名廿载对公交车忽拜除书慰倚问婺女一星高象纬麻姑千日醉芙渠为乘白鹿趋金阁端引青鸾到石渠试问广寒莱戏罢瑶池桃实近何如 

　　○喜黄左相君瑞归自上党 

　　梁园赋就乞闲身逐客那应倍怆神道在青山原自重家环绿水未为贫风尘几岁人多事天地吾曹合有人秋到不妨频载酒与君共漉白纶巾 

　　○次诸生蔡禹津韵 

　　俊髦久儗拔蜚英弹铗归来岂世情飘泊十年鸿羽滞风云此日马蹄轻著书问业车骑 【 蔡邕】 噬指关心月旦评 【 蔡顺】 不是酒人犹按剑骊珠应许耀承明 

　　○送曾九虚使楚便省还朝用周中丞韵 

　　携手江干急暮催皇华未许暂依回里门昼日宁亲意驿路秋风慰圣怀献纳儗倾燕市酒凭陵何事楚人哀知君雅抱经纶志岂必争传抗疏才 

　　○送郡幕黄浚源致官侍母 

　　叔度繇来称吏隐凤皇台畔动行吟八千里外昌黎路方寸腔中徐庶心白发华裾今日合青山绿笋正秋阴阶前戏罢无长物苐说天涯思不禁 

　　○勿踰方先生令惠来拮据九年始终一节业当通考忽有贾传之行伤哉贫也去无以为资士论惜之为赋三章聊志遗思 

　　两袖翩翩拂海烟清风曾达圣人前时逢庚癸无歌鴈政减征求有翼蝉奏牍忽当投杼事朿装还欠买舟钱君归更作迯名客九华山头结好缘 

　　其二 

　　劳苦天涯祗自知周南留滞岂胜悲八千里外神君垒只尺碑中幼妇辞去国勿惭成子母归家犹幸引孙儿鲤庭十载今朝合不是门闾独倚时 

　　其三 

　　叶落青梧玉露生可堪僊吏曳裾行百年多事伤心泪手夜孤舟独语情华发祗因劳抚字壮猷何以报承明遗家清白真丹诀不让丝纶五色荣 

　　○送别驾魏春寰致政还莆 

　　十载论心意气高驰驱蜀道佩虔刀天涯羁客伤多事海上思家叹独劳四五凤毛饶玉树三千鹤发啖蟠桃清朝诏问壶山隐十渐何辞解竭膏 

　　○人日送詹养吉之北流 

　　数年暌异故人情弹铗遥闻白雪声双舄北来归凤渚片帆西去过羊城参差桂树当霄耸灿烂桃花夹道生人日正堪僊吏往随车甘雨莫辞倾 

　　○挽傅莘野 【 四章】 

　　洛下耆英社商家版筑庐寸心留白发遗泽满苍梧杖履三朝客伊吾一老儒寿夸孙似祖何必事嗟吁 

　　其二 

　　乡射推三老前身襄令身胸藏千载事眼见百年人蔬素多贻谷羹墙重采苹天涯型范远瞻望却伤神 

　　其三 

　　何事观风者旌书表士林杞忧终夜念葵曝一生心百岁期将近重泉路忽穴犮儿孙争胠箧字字是南金 

　　其四 

　　天地伤黄耇邦人失典刑清风寒旧砌明月下空庭不尽商霖雨应悬汉列星凤毛饶玉树奕世有青萍 

　　○送谢巽川之保安就伯子行可养 

　　君家玉树树干游郎罢于今尚黑头万里片帆瞻阙念一腔寸地壮边猷天南父子欣莱彩塞北风尘喜仲裘易水良浆酣夜月身携黄诰到瀛州 

　　○题姚司理公祖孝义流芳册 

　　频年僊吏滞天涯世德繇来慰所思敝蹝一官惊搤臂孤灯半世重齐睂遗孙清白梧桐老跨祖文章雨露滋自是丝纶偏积庆海滨渔父醉金卮 【 右代家君】 

　　其二 

　　瞻彼嵇山十亩阴元和僊尉动行吟南宫鸡舌功名薄东海羊肠畏垒穴犮白发依归孺子慕朱弦渧泪丈夫心孙枝此日森森发为报朝阳凤有音 

　　○送翁粤初诣阙上书补荫 

　　天涯游子作龙唫司马勋劳叹陆沉凤翥文章常五色梧枝蓊欝更千寻丹衷叩阙孤臣泪白鼻抡材圣主心莫把明珠惊按剑黄金台上重南金 

　　○应嶙峋枉酌草堂以诗投谢用韵赋答 

　　才绳仲远动珠旒此日那堪汗漫游逐吏仍思惭宓子故人何以恋并州粤闽几岁情相洽风雨一尊山更幽幸有剑光当夜月可能刻烛续诗筹 

　　○乙巳五十四儿辈请举觞弗许乃老父慰以温词内有迁臣旧价贺客新诗及弧矢韦弦之语演成五言近体四首兼致祝私 

　　初度趋庭日惊闻训鲤词迁臣仍旧贺客有新诗弧矢箴吾直韦弦示我师年来亲志洽应是主恩遗 

　　其二 

　　半百今过四十年已拂衣桑蓬新白社葵藿旧黄扉不乐强成乐知非觉又非劬劳人已远何以报春晖 

　　其三 

　　衡门欣聚首父父子孙孙戏彩惭家庆传经媿后昆尊前聊举酌海上稳垂纶即际清平世征求不忍闻 

　　其四 

　　不才明主弃归第一纶巾蒲质惊逾艾杞忧叹积薪江山原自重菽水未为贫敬祝灵椿树八千岁是春 

　　○秋仲游大埔挟畅梧兄同舟述怀为赠 

　　清秋月色抱瑶琴与子同舟共一衾啼鸟乱人惊蝶梦游鱼穿树起龙吟频年把臂无今古此日论心孰浅穴犮莫以穷经嗟白发君家汗血己骎骎 

　　○送吴曲庵之高州广文 

　　吾家父子接兰皋叔侄才名领誉髦凖儗千金来骏市却怜一技赋燕曹珠宫明月文章色铜柱摩天气象高莫谓凉山官更冷阿房不负太常劳 

　　○谢荩衷再访予山中诗以送之三首并得春字 

　　宓子鸣琴久王猷命驾频龙津双妙士凤渚一闲人相顾谭心印转看惜鬓银浃旬方把臂离别却酸辛 

　　其二 

　　惊我空庭雀携来席上珍百年分几舄千里聚星辰杯酒倾怀藿越闽叹积薪殷勤无以赠担负在洪钧 

　　其三 

　　玄冬常送客送客倍伤神行李琴书重江山气象新扶摇万里月梅柳一枝春好竢槐花发长駈慰紫宸 

　　○初冬邀张元辉萧彦得登新塔并游凤皇台次彦得韵 

　　冬来何事楚人哀有客登临载酒杯才子声名天上起使臣旌旆斗边回呼卢华表江风发返棹孤城夜色开但得青山过二妙何妨再醉赋高台 

　　○送张元辉谳狱粤西 

　　世德繇来系释之先生原是帝王师仙郎采笔明光草使者苍梧雨露枝畏垒当年歌召父褰帷今日见家儿好生自是清朝意到处逢人口作碑 

　　其二 

　　百万军储转上方淮阴阴德已汪洋燕山特沛三春雨象郡潜销六月霜数载风尘谁解网一尊天地对浮觞知君不为光门户报主情穴犮属建章 

　　○送麻将军南柱之松潘元戎将军在潮会擒斩倭将濒行又忽闻制台念将军母老为攺粤西尚在需命诗中及之 

　　迁客新弹上将冠鲸波久已缚呼韩登坛喜觉长安近叱驭宁辞蜀道难旌旆星悬三峡动岷峨雪霁万山寒多君恋母情无限铜柱声闻指顾看 

　　○陈德真尊壸刲股活翁赋此为赠并期真 

　　不惜红颜体甘疗白发人三公半日养万死一生身自信情无极宁知药有神圣朝求孝子更有剖心臣 

　　○送假生道人归大华山访师用渠别韵 

　　参同意已真久作少林人 【 假生为河南人】 祗急归羊角 【 羊角即抚州人】 无烦事鸟申青山谁是伴白发日相亲明月随君去何时结好邻 

　　○题茂初堂上白头啚 

　　乘风六翮泛天池海上飞还祗自知何事相关头白早寸心长遶万年枝 

　　○送陈景莹应试三首 

　　圣朝求仲举世业鲁遗编国士推高第书生正少年三投怀白璧万选属青钱珠勒装行骑乘风快着鞭 

　　其二 

　　韩江尊酒别千载慰襟期佳期弥天近雄文特地奇正堪驰骥足未许恃蛾睂秋月乌号响穿扬第一枝 

　　其三 

　　彩笔翩翩动龙光夜色高扶摇临大海睥睨破秋涛城上搏羊角台中折凤毛联镳应献赋珠玉任挥毫 

　　○七夕寿伯兄六尺六一 【 荒兄小阮侄也兄嫂丁未生今亦六十矣余兄弟四人中三人并生七月】 

　　银汉悬弧六尺身年华初度鬓初银大荒劳苦纶巾旧小阮殷勤彩服新七七女牛同踰甲双双鸿鴈并生申姜肱自是寻常事共祝椿堂岁岁春 

　　○诏起量移 

　　岭海双蓬鬓风尘一逐臣班衣亲志洽奉檄主恩新鹊起虽为兆鸿冥却已真诸贤担负在天地自回春 

　　○王孟箕双节流芳五言律三十四韵 

　　乾坤清淑气磅礴大江傍大小孤山出招摇列宿张匡庐悬玉柱彭蠡护金汤五柳先生里三槐宰相堂云何贤父子先后殒光芒天也靳难老人兮称未亡其知身既许相对胆堪尝铁石姑同妇寒温氷与霜百年黯昼色孤影当星光范砚留孙璧薛经授子珰无心迟发白有意慰泉黄幸挺梧枝秀能绳椿树芳神驹犹带血雏凤甫呈祥舐犊非慈爱和熊是义方痛心关远别搤臂动旁皇弓冶谁当户文章独擅场燕山收骏骨越水试羊肠人望频相属主恩正未央提封移岭表握节下潮阳春满弦歌沸花明桃李香驰驱问疾苦畎亩驯牛羊笔阵惊鱼鳄琴音下凤凰青萍腾卓异紫诰并辉煌廊庙征劳苦水衡近梓桑口碑弥道路卧辙溢郊疆岭月装行役图书系骕骦无金封马鬣有綍贲龙光未许恋家庆还应趣帝乡祖陵偏密迩国是定匡襄胜地登临啸名山著作藏翩翩逸少调磊磊辋川行龟顾垂朱绶鸾飞载锦囊繇来世德远人座起文昌 

　　○送王孟箕明府之留都水部次日逢重九同曾时甫凤栖岩登高四首 

　　握符临玉简奉檄指金陵岭月随单骑江风赋大鹏天涯成远别水部正先登岂谓燕山隔龙蟠汉股肱 

　　其二 

　　绝壁凌霄逈寒江抱径斜山人穴犮旧碛汉使蹈新沙白石苔成绣红桃蕋偶花数声黄犬吠转觉是僊家 

　　其三 

　　栖凤形偏胜登龙兴正长星桥连岫出石屋纳云凉波影千山动秋声万木扬茱萸相倡和天地一壶觞 

　　其四 

　　圣世乘槎客凭陵作赋才人间九月节天上一封来舄履寒霜湿登临曙色开青山陪去棹长啸且徘徊 

　　○送郑郎之长沙省觐四首 

　　初冬逢朔日朔气正侵人栖凤尊前酒乘龙席上珍片帆三楚迅彩服一家新聚首堪频咲黄陵满地春 

　　其二 

　　为整东山屐驱驰问郢都星河官舍近云梦帝乡俱古字穴犮衡岳新词落洞湖黄堂参鲤对诗礼莫踌蹰 

　　其三 

　　司马翩翩动江湖一使星心从湘水白眼自楚山青子舍轻千里公余授一经圣明方计吏高第正书屏 

　　其四 

　　云阳山色回逐客两登临三湘丝纶地百年去住心主恩移八桂父党恋长林君自茶乡过无劳叹陆沉 

　　○丙午天旱斗米几百钱余自秋及冬举家待市餬口漫赋排律用志时事 

　　天涯称僻壤丙岁正当阳满地全供税三春未散秧岂知秋转烈又甚夏恒旸通国争驱魃穷人忍暴尫不闻飞石燕无计舞商手带日丹枫赭迎霜野稻黄苍生悬未解赤子弄如狂有泪看焦蒿何劳谨葢藏艰难生计拙潦倒壮心忙买米非求饱典衣为捄荒忍饥输赋敛举足更彷徨卓鲁初为郡循良久擅场弗皇请赈贷雅意散桁杨云汉虽歌洛桑林卒应汤随车酬主圣搦管报时康 

　　○寿寒窻兄七三 

　　风流儒雅是吾家有老桑蓬傍水涯此日纶巾笼黑发频年尊酒对黄花元修徒步筋犹壮真率高歌兴尚奢玉树翩翩勤戏彩长留紫气护烟霞 【 元修年七三自睂山徒步访三苏直不疑真率会中亦七十三也】 

　　○销带解嘲 

　　解带栖三径呼童买浊醪岂为餬口计还厌折腰劳报主情方切依亲意独牢莫讶生事拙诗思且陶陶 

　　○姚叔子冠婚 

　　英物翩翩七尺躯争看章甫上头颅鲁书故业推桥梓戴礼新翻正卷舒射雀当年成倚玉乘龙今日喜充闾尧天沩汭心星合罗网弘开好佩鱼 

　　○至日寿颖冈四兄六一二首 

　　一阳初动处六甲踰周时宫绣方添线海筹又益枝逢衣迟白发采服幸齐睂汗血神驹俊冈陵未有涯 

　　其二 

　　天随阳见复寿与日俱长豹隐竿同钓鲤趍酒一觞云霄曾献履风雨莫沾裳欲拚年来苦相将入醉乡 

　　○人日洪爽寰兄枉草堂并索书传稿 

　　荏苒逢人日斋居集客星梅红临碧水鹅白换黄庭剪彩惭三径断金守一经夜来杯酒别眼自为君青 

　　○红梅图 

　　何幸从天移铁干一枝驿使寄桑蓬繁花飞坠疑红雪疏影横斜似彩虹不为葳蕤矜国色祗缘气味是家风商君莫问和羹事长侍椿林瑞意融 

　　○集唐六绝送骆见羲广文归延津 

　　凤皇台上凤皇游 【 李白】 醉折花枝当酒筹 【 白居易】 一种蛾睂明月夜 【 裴友泰】 每因风景却生愁 【 雍陶】 
　　莫怪追欢咲语频 【 锺离权】 贾生才调更无伦 【 李商隐】 汉文有道恩犹薄 【 刘长卿】 能解闲行有几人 【 张籍】 
　　纱窗落日渐黄昏 【 刘方平】 鲁国诸生半在门 【 刘长卿】 此日送君须尽醉 【 贾至】 今朝花落更纷纷 【 元桢】 
　　白首垂丝恨不违 【 刘长卿】 玉壶春酒正堪携 【 岑参】 离心日远如流水 【 刘长卿】 泣向东风忆建溪 【 李涉】 
　　一片孤城万仭山 【 王之涣】 全家远过九龙滩 【 张籍】 孤舟一夜东归客　犹得浮生半日闲 【 李涉】 
　　蓬莱紫气温如玉　池上于今有凤毛 【 杜甫】 家在梦中何日到 【 卢伦】 春云送色晓鸡号 【 韩愈】 

　　○张元辉恤刑粤西还朝排律十二韵 

　　昔年曾附骥如君最擅场乘槎泛牛渚说剑射龙光东璧文章重西曹礼乐张白云频视草丹笔每氽口香麟趾先无告鸾声出未央九疑开法象五色跨神羊解网宽三面下车泣一方奚囊惟疏牍扶杖尽壶觞珠勒喧梧桂锦衣押凤凰阳和披柳色阴德种兰芳忽动归朝思应知报主肠更怜民力竭流涕未为狂 

　　○老子跨青牛小幅二绝 

　　函谷关头一老翁青牛未卜是雌雄从今遥想仙人诀莫是守雌两鬓蓬 
　　此老当年枉出山虚名犹惹在人间何如天隐无名者直把泥丸早闭关 

　　○午日送九虚丈还朝 

　　韩江竞渡沸天涯岭月偏随使者槎云白犹然依子舍离黄自是护皇华尊前词客思摛草海上羁臣懒种瓜民力艰虞今转剧可无献纳起桑麻 

　　○黄思元丈予告还潮随有改临江之命 

　　抱病萧然独闭关却闻傲吏乞身还斗间龙气朝飞合海上鸥吟夜色闲我己有心依白发君今何事买青山眼前首凭棋局忽报除书已赐环 

　　○丁未五月六日拉黄思元丈放舟韩江登三元塔绝顶已陪太守金公别驾刘公观竞渡仍登塔传杯观者如堵薄暮就江东陆回时连日盛雨此日则独晴云漫赋四章用纪乐事 

　　昨日天中节今朝兴未阑凤城寻一苇鳄渚放双竿海近涛声急风高气色寒湏臾登彼岸转觉是飞翰 

　　其二 

　　累石凌空起登临望八寰置身红日表托足白云间兄弟同携手乾坤一解频莫云天路远此地可跻攀 

　　其三 

　　使君方问俗旌拂海云开两鹢飞帆至群龙逐棹来弥天夺彩锦胜地酌金罍千里欢呼动争看击楫才 

　　其四 

　　皷角传归旆东郊辟草莱黄童团紫葢騘马印青莓岸隔因舟渡星辉护驾回观风千载事雷雨莫相催 

　　○送萧双南起复北上 

　　无限春晖泪尚奢一肩琴剑凤江涯频年己就三都赋此日偏浮八月槎天子黄金还市骨儒臣彩笔更生花青云多自青毡起努力重光五马家 

　　○三元塔宝顶铭 

　　凤城之东吉水一泓两山对峙万朝宗左昂右逊华表偏隆时维万历群议攸同乙巳建塔丁未竣工抱干负巽一柱凌空路从内转不觉身崇牗窥星汉檐散氛风天地为小云阶可通影摇金剎柱砥潮中法轮永固灏气斯锺贤才辈出国泰民丰 

　　○别驾刘景华甫下车即署海阳篆不三月以入觐行漫赋五绝为赠 

　　有鸟飞来入五羊梧栖始觉是鸾凰如何千仭冲霄翮独驾祥云憩海阳 

　　其二 

　　间关蜀道苦难量三月停车便朿装更怪赠金君尽却惟携岭月起明光 

　　其三 

　　玄冬雨雪正纷纷一骑冲寒不忍闻但得五云天渐近满头红日有余曛 

　　其四 

　　只尺龙颜一咲开八千里外计臣来席前若问苍生事水旰征求未易裁 

　　其五 

　　二月垂杨满地花东人翘首望回槎赐金一橐归来解料得儿童拥道夸 

　　○族子守德馈予独寉养巳三年性驯甚每鴈鸣寉亦鸣令人爱且怜之近因浮鱼塘中损趐不觉凄切漫作二章 

　　卫公曾馈鹤孤鹤叹飘零饮啄知人性回翔近物情观鱼频独立顾鴈每双鸣岂谓浮鸥病迟君羽翼生 

　　其二 

　　此寉原僊品飞来自九皋顶丹依日曝羽白柰霜高忽损云霄翮翻从丘壑号主人如善养鸾凤且同翱 

　　○汪伯子刲股救祖祖随苏不恴越年身殒赋此以悼之 

　　少年头角正峥嵘却把纲常只手擎痛割一身惟报祖湏臾万死转更生始知天地犹堪吁益觉参苓未足并忽怪青云霾白昼宁馨咄咄泪双横 

　　○丁未七夕雨适郑德进馈芳园胡桃时乡人报夷舶因风出洋矣转忆沈约有云胡桃挺自禁地为胡羯奔逃之兆感而赋此 

　　胡桃来七夕新果正新尝西北神僊品衡茅筐篚香外刚明质直内理见文章为是羞牛女星桥莫涕裳 

　　其二 

　　夷舶飞帆至才樯海山与高使君方借箸诸将正挥旄忽报天风逐幸纾民力劳胡桃时甫馈此物兆胡逃 

　　○寄题汉僊岩 

　　昔年数过僊岩寺曾欠僊岩寺里诗石笋凌空摇兔影玉莲满地托龙池不缘飞锡窥天竺何自乘槎觅汉机我已倦游依白发遥从海上问摩尼 

　　○四寿诗 【 有序】 

　　余都绿野陈先生庆山薛先生笃斋谢先生自少与家君莫逆今陈先生 【 乙酉】 八十三与家君同薛先生 【 辛卯】 七十七谢先生 【 癸巳】 七十五犹俨然章逢为庠中第一人小子不揣漫赋近体四首为寿时丁未秋八月也 

　　寿陈先生 
　　寿薛先生 
　　寿谢先生 
　　寿家君 

　　寿陈先生 

　　太丘家世故緫角便知名观象传三易杖鸠作五更衣冠从里俗月旦满乡评圣世求惇史天涯属王盟 
　　右寿陈先生 

　　寿薛先生 

　　吾乡推着姓胶序久娉婷说剑倾秦国守箕重汉庭头颅今未白薜荔老犹青喜接烟霞迩年年仰岁星 
　　右寿薛先生 

　　寿谢先生 

　　君家饶玉树踰七鲁诸生伏枥风前啸横经雪里情松阴含晩照梧色滋新晴五采凤毛在何湏待渭清 
　　右寿谢先生 

　　寿家君 

　　年少钻研博功名数每奇龙章虽久渥鲤训更加贻白发吟淇澳丹心寄杖藜三朋同作寿百岁未为期 
　　右寿家君 

　　○秋日同黄思元邀黄明府游凤皇台席毕又与思元对酌 

　　初秋雨凈月初芒叔度观风狎凤皇千顷波澄天一色双旌影拂地三阳不因楼阁勤樽俎奚自笻藜见骕骦幸有次公非异姓愧予犹许混沧浪 
　　有美仙郎彩鹢翔江楼兄弟对河梁醉来箕踞仍呼酒话到心知复举觞但借芳辰饶乐事况逢湛露润诗肠归身疑在星辰上海阔天空兴更长 

　　○题念庵上人小影上人讳如观 

　　有念非忘念如观未是观从兹捐色相明月长阑干 【 有念犹未定如观未即慧捐色相月长阑干定生慧意】 

　　○九月十九辰德仕招饮时适邀黄将军为攺次日德进惠以二绝次韵奉答 

　　九日龙山游未罢平原萸酒有余香将军趣驾迟君约却负东篱自向阳 

　　其二 

　　重阳十日又当阳白发秋光两斗忙祗谓黄花开未尽欲迟明日始言芳 

　　○送大将军黄竹楼镇粤西 

　　十年劳苦答承明此日登坛特主盟节制新从飞只尺楼船久己破鲵鲸神羊五色鸣鞭度驯象千群拥戟行莫谓安南今纳款升平原不讳谈兵 

　　其二 

　　旌旗十道出瀛州上将于今尚黑头已幸彤弓来细柳复烦黄石属纾筹长缨云拥山河动甲帐霜寒瘴疠收铜柱声名君自许汉家岂肯吝封侯 

　　○丁未十二月二十三为立春后二日夜梦得六言律诗前俱忘只记结句话到疏英影动一枝明月归来次早足之遂成一律 

　　初春高卧城隈有客相邀看梅白发赢君玉质暗香助我金罍天边诗思频发夜永更筹莫催话到疏英影动一枝明月归来 

　　○送黄子吉备兵金腾三首 

　　韩江二月春客路倍精神尺一鸾凤檄东南社稷身自盟酬圣主谁肯负劳臣去去滨池上无烦忆海滨 

　　其二 

　　皇华驰使节束火道本间关万里浮云骑千金明月环夷王争款首天子破愁颜莫谓碧鸡远逢迎到处扳 

　　其三 

　　司马谈兵旧昆明节制新駈车问疾苦借箸展经纶夜静苍山月天回洱海春汉家悬上赏应不吝麒麟 

　　○送章太素游滇南 

　　芳草韩江路奚囊万里舟昔传金马赋今作碧鸡游树树烟霞起山山日月留归来荆楚过乘兴一登楼 

　　○五月朔凤皇台观竞渡次郑德进韵 

　　重午将临欲破愁凤凰台上凤皇游沙边鸥狎还忘侣水底龙翔更出稠共折榴花骚社客漫浮竹叶醉乡侯夺标自是风云志击节为君解敝裘 

　　○次韵答郑德进四首末首专述鄙怀 

　　石林甘市隐世事似浮云歌凤难为侣冥鸿更不群图书皆友伴天地一瑟樽竚望东城气光连北斗尊 

　　其二 

　　羡尔山房胜长屯五色云有心穴犮古迹何意去人群鸟熟依书架花残落酒樽乾坤无限事不朽孰为尊 

　　其三 

　　白社逢秋日青山隔暮云风雷成索处城市便离群无计穴犮投辖何缘细倒尊有时勤访戴谷口道常尊 

　　其四 

　　书庄何所事所事在耕云自远星辰列谁怜鹓鹭群倦来频闭阁兴到辄开樽菽水亲心洽衔恩在至尊 

　　○无题五言绝四首 

　　日落荒山远仓皇避虎狼更闻狐假虎流涕贾生狂 

　　其二 

　　民力艰虞甚征求已竭脂江湖成惨淡何处一枝栖 

　　其三 

　　谁谓人情薄一词且万章蔡伦如可作生意自洋洋 

　　其四 

　　岂是悬鱼操天涯乐意疏终旬不列肆顿令食无鱼 

　　○送姚司理以兰台应召候选 

　　少年高第抱琮璜一曲阳春海上清玉简云中饶玉露金城山下长金茎爽鸠法自三章肃丹凤书来万里惊此去片帆飞似驶圣朝侧席待青萍 

　　其二 

　　执法承纶自主恩韩江歌罢促离尊兰台未驻风云地梧掖还开日月门枯槁傍谁生雨露东南仗尔转乾坤频年聚首今成别莫怪棠阴欲断魂 

　　其三 

　　僊郎揽辔属纡筹鹤发双垂到十洲只尺天涯驰白马八千里外护青牛班衣正值观涛日拜冕兼逢圣节秋载笔不湏饶着论君家十事是箕裘 

　　○送姚太公归会稽 【 代家君】 

　　稽山传易道常存有子明刑接后昆双寿鹿车来凤渚几年鲤舍当龙门平反有喜三加箸只尺无繇一倒尊幸以神交千载事再从海外望丝纶 

　　○戊申贱辰辱父执陈薛谢三先生并持觞至三先生二百四十岁酒力步履如常人老父喜三先生来病辄起留款三日乃游凤凰台登舟别小子漫赋四绝为谢 

　　三老庞睂并杖鸠同于韩麓跨青牛问君何事相携手祗谓山人助一筹 

　　其二 

　　海上三飞白鹤来草堂椿树五云开百年聚首商山会念我我徘徊首重回 

　　其三 

　　寿星二百还右四中有僊人并吾翁喜狎凤皇瞻紫气登台犹共赋雄风 

　　其四 

　　兴阑一叶下瀛州白发争妍白水秋瞬息片帆沧海近谁人能并李膺游 

　　○叔弟携来菊十一月盛开 

　　三径黄花地玄冬且放黄岁寒争栢操春近占梅香玉露天长湿金精夜更光姜肱情正洽沽酒醉花傍 

　　○余别将乐已廿载揭叟大宪年望耋千里相访喜赋六韵送之 

　　镛州惭父老扶杖结良缘千载营新序一经泣旧园黄庭无驻口白发未垂肩使者旌高义乡人奉上宾无端勤畏垒有意访林泉岭月随君去何妨枕石眠三月三月曾封君张比部邀阮令公登凤皇台永和千载系吾思结客相携酒一巵且喜步兵游梓里 【 张翰】 因偕童冠集兰池 【 曾点】 兴来敌手棋方剧话到知心席更移不是嗣宗饶问俗 【 阮】 登临何以慰襟期 

　　其二 

　　佳序正逢三月三僊郎直指南郊南春光明媚来天地霖雨江山洗瘴岚幸托龙门浮绿蚁敢云凤渚附青骖一痕初月归舟影惹得讨成属太函 

　　○蜀茶盛开 

　　莫谓潮阳春色异锦江春色到潮阳露凝艳质胭脂湿日耀英姿琥珀光蓬萼敢争君萼美葵心能似此心长衡茅肯占天葩种直欲移根上苑芳 

　　○谢郑德进惠种瓜迭韵三绝 

　　病起山庄却避蛙康成携手赋苕华青云岂是青门客为饷东陵五色瓜 

　　其二 

　　初夏蝉鸣两部蛙乾坤老我度年华何来氷谷龙蹄种犹胜安期枣似瓜 

　　其三 

　　数日离君一井蛙晓来兀坐诵南华多君劳我瓜时意柰我无心恋及瓜 

　　●赐闲草下 

　　海阳林熙春志和甫着 

　　己酉夏观察金公有祝厘之行余卧病弗获祖之江干每枕上有怀辄得诗一二句积之缀成四首用当骊歌 
　　送柯心邃从金观察入贺访禁方 
　　送孝廉王浙泉北上 
　　送经历李毓岩入觐 
　　怀朱存敬并申祝意 
　　送比部张元辉还朝时己推滇观察候命 
　　夏仲园荳盛熟每饭不彻戏示埈儿曰朝朝一味荳尔能偶乎埈儿谢不敏解目园中为余偶者四因成四绝 
　　封公曾缵槐寿 
　　题孝廉杨季实凝翠园 
　　再次韵二首并趣季实计偕 
　　余与畅梧兄友有年最称莫逆己酉兄夫妇同化心甚伤之时余以病弗及临唁间后漫赋挽章二首用致哭私 
　　送谢广文归 
　　送广文萧宾竹归将乐 
　　松山啚寿孟善弟 
　　送浚川全山人归镛并怀萧广文宾竹五绝 
　　和德进端一纳凉见怀之作 
　　庚戌除夕 
　　辛亥元日 
　　修玉简塔完余于二月朔登眺漫赋排律十四韵用纪胜游 
　　五老诗 
　　游凤皇塔谒郭祠 
　　次韵答龚润寰 
　　郭公祠 
　　谢将乐缙绅贺六十 
　　长至送张杳宇贺六十回镛 
　　谢黄全二生贺六十兼致郎君 
　　辛亥守岁二绝 
　　壬子元日 
　　侄圻之南雍诗以勉之 
　　送李汉翀回镛汉翀工诗画为两峯先生孙 
　　壬子除夕同叔弟守先墓 
　　癸丑元日 
　　次韵寄答李司勋人日之作 
　　送堪舆饶少峯归豫章 
　　送司理黎中仑还豫章 
　　怀黎丽阳谏议因季弟司理却寄以识遐思 
　　将乐杨贞母古风一首 
　　怀王心亭驾部时终养将释经 
　　题翁粤初姻友约心轩四首并得心字 
　　送胡别驾归蜀 
　　送和羹赋南宫 
　　送蔡海洲兄赋南宫 
　　赠淳源邢太公 
　　韩山行送邢令公之华州 
　　送陈郡博转谕恭城 
　　瑶会行为萧太母九十祝 
　　送赖警商归丰城兼怀徐匡岳 
　　乙卯贱辰买舟抵北溪课耕时儿孙及叶印峯堪舆蔡同州楷书同行而西席黄悟一亦尾舟后至呼卢剧饮颇属胜游为赋近体四首 
　　后中秋小集 
　　送黄文学归将乐兼怀尊人天池 
　　送吴生归上杭令祖学斋 
　　次韵送志莘杨别驾归信州别驾为少宰端洁公子 
　　送萧别驾归广陵 
　　寿曾封翁七一 
　　泛海哭周耿西先生 
　　吾父崇祀乡贤志喜四首末一道端谢诸友 
　　送徐将军心藿总戎八闽 
　　次韵送钱尔扬归四明 
　　鴈传芦图 
　　丙辰除夕立春同伯兄儿孙集先祠 
　　丁巳元日 
　　寿寒窻兄八四 
　　送朱二守二公子 
　　送张元辉出山谒铨 
　　送宗人鹏扬之闽桃源司三绝 
　　和朱存敬题三元塔 
　　次止玄先生韵勉孙尔扬 
　　己酉立秋前四日同郑德进谢行可游吉水寺塔归宿江上德进有诗纪游余未及和丁巳搜箧得诗始为步韵时五月望后也 
　　煮粥捄饥歌二十四韵 
　　怀司勋李四余 
　　次韵送别驾杨岱舆归杭 
　　丁巳买米 
　　送蔡禹津游滁阳兼忆大守孙匪莪 
　　与澄博陈太公 
　　诸生官拱微为龙池先生子戊午自镛访余北归五绝送之余辛卯令镛拱微始生今始称诸生也 
　　喜镛耆周左桥九十 
　　先高祖古园公葬二百年上抵大石下逾祭田抵溪右抵庄山左以吴山为界内左巢累累皆附葬墓乡人无犯戊午三月有别姓突溷乃告县申明彼亦无辞恐世久多变因勒诗纪事云 
　　送蔡禹津应试 
　　立秋日送周休生应试 
　　送萧得侍养毕出山 
　　戊午海啸歌 
　　送李别驾咸陵代觐 
　　福禄寿图为石年沈母览揆赋 
　　留隍驿送沈令公寿日上计 
　　送张杏宇还镛四绝 
　　寄镛谢百兵 
　　祝镛徐似玉八三 
　　咏棋诗 
　　戊午除夕 
　　己未元旦 
　　海汤尉黄君清吏也未二载有王门之行舆论惜之为赋排律用系去思 
　　海阳厢都古风 
　　庚申元日 
　　呈子吉思元二黄方伯 
　　草庵饼会八僊歌 
　　翁伯子中翰惠人面果 
　　寿廖衍泉七一 
　　读匡云上人募佛像疏偈 
　　丘文学捧恩诏到潮投诗见赠次韵奉答 
　　送紫薇花玉田方伯 

　　○己酉夏观察金公有祝厘之行余卧病弗获祖之江干每枕上有怀辄得诗一二句积之缀成四首用当骊歌 

　　使君纡畧盛谭兵风雨皇华剑气鸣南纪山河甘露湛中兴日月寿星明千秋凤阙县金鉴三祝鹓班侍玉衡青鸟早传佳信到争云宝箓注长生 

　　其二 

　　春来强半闭岩阿此日能忘发啸歌将母尊前分玉露趍君阙下动金珂云龙九五腾玄极海鹤三千度绛河前席祝厘应有问愿陈民瘼近如何 

　　其三 

　　遭逢绣斧祝乘舆多病难遮使者车岭月便随双雀舫宫云长护九龙居南天霞灿冈陵巩北极秋高气色舒仙掌遥知茎露满可无杯沥及相如 

　　其四 

　　天外几年销瘴疠云中五色拥旌旄谁泸珠海甘茹蘖独上瑶池为献桃万里肯辞王事苦九重宁负使臣劳未央宴罢君恩渥尚有彤弓属锦弢 

　　○送柯心邃从金观察入贺访禁方 

　　八千里外挟青囊特入神州访禁方帝问向夸传扁鹊皇华今幸附腾骧满腔浑抱人心活三祝还祈圣寿康游罢上池歌易水可无一勺慰沧浪 

　　○送孝廉王浙泉北上 【 二首】 

　　有美青萍客翩翩作颂才凭陵蟠赤海睥睨筑金台云拥双鳬去泥衔五凤来不须翘白首亲舍接蓬莱 

　　其二 

　　以我高阳侣期君济世才惊传鹦鹉赋信步鳯皇台北望青天近东浮紫气来长杨如献纳愿许辟污莱 

　　○送经历李毓岩入觐 

　　建安才子舄翩翩尊酒韩江怆别筵两瑟阳春推国手一帘明月见家传羊肠勿惮八千里凤翮还归尺五天岂是风尘犹宦拙丝纳遄发衮衣前 

　　○怀朱存敬并申祝意 

　　海上当年赖壮猷天门青琐仰前修因依棠树遥相忆欲寄梅花末自繇幸有凤毛堪系简况逢鹤筭更添筹武彝自是神僊宅碧水长清映白头 

　　○送比部张元辉还朝时己推滇观察候命 

　　汉庭僊吏使槎回白露清尊此日开万里华骝将命去九霄丹凤送书来且游名岳多怀吐莫负春风两鬓催当宁每思谁借箸天南还仗出羣才 

　　○夏仲园荳盛熟每饭不彻戏示埈儿曰朝朝一味荳尔能偶乎埈儿谢不敏解目园中为余偶者四因成四绝 【 忠孝清节】 

　　朝朝一味荳日日寸心葵每抱丰年愿乾坤未有涯 

　　其二 

　　朝朝一味荳灼灼满园萱无限春晖思何堪对酒尊 

　　其三 

　　朝朝一味荳对对几缸兰风动香逾远不禁人倚栏 

　　其四 

　　朝朝一味荳岁岁两株松水满亭前镜宁知鬓似松 

　　○封公曾缵槐寿 

　　久抱明珠懒暗投凤毛千仭兴全收黑头正喜冠加豸稳步无劳杖刻鸠使者绣衣嵩少出老人紫气岭南浮悬知騘驭澄清急遥借三花当酒筹 

　　○题孝廉杨季实凝翠园 

　　华堂早擅金银气画里楼台得似君曲径花穴犮常带雨方塘水暖每生云潭龙吼自书声起海鹤惊从瑟韵闻旦夕上林分夜色祗留紫翠锁氤氲 

　　○再次韵二首并趣季实计偕 

　　鲤庭桃李是前身凝翠园开种紫莼松桂动时摇月影水云停处见天真金城争献千般秀彩笔曾千万象春翠色不随秋色攺一回花发一回新 

　　其二 

　　家世三朝捧御章乾坤待尔定行藏山中文豹浑身雾天上神驹满足霜莫为池塘躭李杜湏教怀抱答虞唐八千里外扶摇远献纳无迟达未央 

　　○余与畅梧兄友有年最称莫逆己酉兄夫妇同化心甚伤之时余以病弗及临唁间后漫赋挽章二首用致哭私 

　　昔年梅墅锁研旧羡尔交情久益新蚤擅雕虫仍数厄因贪训鲤更家贫那知鸾凤星辰化顿令龙蛇卜谶真即使过君终挂剑子牙能不转伤神 

　　其二 

　　东山乔木欝宗祊世德堂前玉树生何事君心抛凤羽可教吾党失莺鸣魂移泽畔音容杳影吊天涯涕泪横五色竚看千仭起九原应慰一生盟 

　　○送谢广文归 

　　桥门讲席却称谁江左传家足间奇玉简正看翔凤羽金台何事妬蛾睂著书久定修齐计作赋翻从董贾移媿我闭关因病懒忽闻归棹独凄其 

　　○送广文萧宾竹归将乐 

　　倡道东来欲订顽昌黎一脉可跻攀青藜光照清华地玄草声传霄汉间凤渚莫缘开虎观龙池自是接龟山归与定作千年计岂肯浮生半日闲 

　　其二 

　　十载褰帷贲海濆瀛州瑞色有余芬汉家长者频过我鲁国日生半事君黑发悬车师道重青山纳履主恩存时人莫讶衣裘敝剑气长看绕白云 

　　○松山啚寿孟善弟 

　　郁郁苍松万仭山栖迟何计可跻攀乾坤一局高人榻坐对松山尽日闲 

　　○送浚川全山人归镛并怀萧广文宾竹五绝 

　　一别年经二十春相逢转觉白头新入门骤评君何处犹是当年畏垒人 

　　其二 

　　漫学烹鲜成底事间关千里慰吾思衡茅匝月茶为酒一话一更未有涯 

　　其三 

　　年来懒病频疏客诗思多君发兴长闭阁不禁炎夏苦闻君诗思转凄凉 

　　其四 

　　惜别韩江祗浊醅渭城赓唱莫相催媿予藿食无堪赠聊折荷蕖当岭梅 

　　其五 

　　归欤强自隐岩阿五采凤雏莫浪过为问子云萧祭酒开来近日更如何 

　　○和德进端一纳凉见怀之作 

　　草堂愁暑雨诗到思翻凉水动鱼穴犮逝风来花更香园林成独乐鸥鸟浑相忘君过茶为酒何湏问醉乡 

　　○庚戌除夕 

　　无计回天听栖迟十五春今宵尘后净明日岁华新未献南山诵先开北海尊庚星留得耀长照八千椿 

　　○辛亥元日 

　　忽听鸡鸣曙色寒辛年辛日荐辛盘乾坤逸我为亲老六十催人可自宽汤饼幸来联棣萼镃基犹望接鹓鸾小臣祗向朝阳祝华发任从镜里看 

　　○修玉简塔完余于二月朔登眺漫赋排律十四韵用纪胜游 

　　岭外岧嶤地春游亦壮哉南原标玉柱北望映金台 【 塔与金山对峙】 七级峥嵘复三朝象纬恢 【 塔建自宋】 黄堂增几案赤县仰崔嵬 【 塔为郡邑朝山】 益显文星耸先泰运培初临愁雾塞少选幸云开父老供新醁 【 时邵吴二耆具酒】 山灵辟旧苔步从天上起声自谷中来满目峯如画凝眸海一杯石牛凭去住 【 前去为石牛山谶地】 穴虎任徘徊 【 穴中有虎常出没不伤鸡豚】 甘露征玄贶 【 前为甘露寺古剎】 僊踪长绿莓 【 近塔巨石多仙迹】 慈封瞻涕泪 【 赠孺人墓以此山为案】 亲舍接蓬莱 【 塔山见庄垄祖家】 纵切登高兴谁堪作赋才但期鱼鳄徙凤啸应三台 【 鳄溪凤皇山俱在目中谶云凤皇啸西湖平潮州代代出公卿】 

　　○五老诗 【 有序】 

　　己酉冬余老父八十五陈先生与老父同薛先生七十九谢先生七十七余从母舅黄前塘公少老父岁之一总四百一十岁老父寿日与四老骈集一席余兄弟侍坐喜赋排律用纪盛事　后家大人八十八绿埜陈先生九十前塘黄公八十七庆山薛先生八十五笃斋谢先生八十四共四百三十三 
　　华堂春树开花日梓里翩翩集寿筵况复人间称五老真云天上列羣仙义方特贲龙章重缝掖均垂鹤算年更有慈亲昆弟者宁无似勫外甥焉南山星聚毛成雪北海尊开酒若泉白鹿洞中归白社青牛关外问青田凤城自昔夸灵异鸠杖于今羡偓佺不是丹头传九返胡从黄发穴犮三玄周旋尚徤依绳墨谭吐犹欢说圣贤小子荆班诸客侧吾兄莱舞大人前曾玄共祝如冈阜淇澳频歌当管弦菽水可■〈扌弃〉今日兴八千春色遶云边 

　　○游凤皇塔谒郭祠 

　　朝阳栖凤处砥柱障川东影落惊波鳄光延接彩虹苹蘩思北斗桃李忆春风无限登临者千年仰令公 

　　○次韵答龚润寰 

　　归来暌别怅如何燕市当年意气多我已有心依菽水君今何事叹蹉跎凤雏自是毛俱奋鸥侣犹然鬓未皤国是纷拏殊未了可容紫帽发长歌 

　　○郭公祠 【 代家君】 

　　昌黎一脉几千年橡木繁花气色鲜可是有能绳北斗擎天玉柱九霄县 

　　其二 

　　欝欝棠阴海上岑扶笻十里足行吟凤皇塔上弦歌沸犹忆当年露冕心 

　　○谢将乐缙绅贺六十 

　　忆昔操刀领上游百年虚度几春秋幸从玉简依云住梦到金华泛月游自媿一乡鸠刻杖何劳千里鹤添筹衡茅己就疏狂癖海上遥瞻紫气浮 

　　○长至送张杳宇贺六十回镛 

　　知非又度十年春杖履遥询放逐臣三月论心多眷恋一阳分手倍精神柳条渐吐青山色梅蕋争研白发新此去君家腾剑气龙光射斗自振振 

　　○谢黄全二生贺六十兼致郎君 

　　二十年前绾玉华于今劳苦问天涯耕田自作山中计畏垒曾从海上夸洞养芝荂频绚彩溪培桃树更开花一经自是青云业凤翥翩翩即大家 

　　○辛亥守岁二绝 

　　八千里外寅前夜六十年间雪后春对酒莫辞今夕醉明朝又是岁华新 

　　其二 

　　频年除夕犹今夕此日良宵异昔宵有客问予何以异酒垆五世祝三偷 

　　○壬子元日 

　　昨夜犹然刚六十五更六甲忽重逢燕台岂意劳推毂驹隙何心叹转蓬椿树百年几九袠椒花一日胜三公自知聚首皆明赐海上嵩呼愿岁丰 

　　○侄圻之南雍诗以勉之 

　　老大春来叹索居欣逢小阮赋公交车路从庾岭梅花发天近杨州箭竹舒结驷莫云惊四坐临桥且就足三余殷勤杯酒江干祝珍重千金慰倚问 

　　○送李汉翀回镛汉翀工诗画为两峯先生孙 

　　大父久经过偃室梧孙千里问暄寒昔年澡发犹骑竹今日论心数染翰海上青山任寄傲词中白雪可胜摊君归牛角奚囊满莫把侯芭问字看 

　　○壬子除夕同叔弟守先墓 

　　昨年除夕椿犹茂今岁今宵独怆心兄弟莫缘留去腊山川何处聆遗音坐来夜半思逾剧目断一丘泪不禁徙倚达朝修展谒日边瑞色起遥岑 

　　○癸丑元日 

　　日边瑞色起遥岑一泪一收慕转穴犮祗向松楸勤虎拜无从趋步听龙吟幸逢天子朝阳会况复云孙祝岁临但愿山灵频孕秀可能奕世绂缨簪 

　　○次韵寄答李司勋人日之作 

　　年来底事赋清流读易陶园几周天地风尘还自语弟兄簪笏久同抽侧闻天子频招隐尽道山公尚壮猷千里曲江传胜事宁知褊性合栖幽 

　　○送堪舆饶少峯归豫章 

　　廿载南游访十洲半肩剑履遍瀛州繇来世族推高第直为亲茔下一筹云锁丝纶腾白鹤江环风木卧青牛渭城何计迟桥梓绿蚁尊前水驿舟 

　　○送司理黎中仑还豫章 

　　明时仙吏最称谁满座红莲沸口碑凤峤向来推骏足燕山忽己妬蛾睂频年劳瘁真堪涕五色丝纶慰所思况复龙光终射斗无云式谷恋东篱 

　　○怀黎丽阳谏议因季弟司理却寄以识遐思 

　　昔年趍步直承明此日稀闻玉佩声耕凿歌天宁自放星辰远斗半同盟韩津有弟称鸠爽汉迢须君作凤鸣逋客祗知笼纵鹤黎醇焉忍负苍生 

　　○将乐杨贞母古风一首 

　　瞻彼蕙兰芬灼灼竞桃李当春谁不艳繁华有时倏忽随霜靡祗有南山顶上松历尽寒冬节不毁自古风人咏栢舟于今贞妇差足儗贞妇当年初嫁时矢心愿托梁鸿轨讵云变起不须臾白日黄泉路便徙剖破凌花无合期掩玉埋香嗟己矣青天寥寥不可呼几番欲赴青丘里转思夫死宜从夫从夫慷慨徒死耳藐诸咄咄不堪闻母死儿孤更何以况复高堂鹤发双朝夕何人相终始宁为万死一生身忍饥和丸供菽水艰苦备尝五十秋窗前明月为知己凤毛五色幸翩翩鸣翮摩天只尺尔三山中夜怜啼乌停翼犹俟风云起向予偃室接澹台今日相期何底止勉旃报母春晖心圣世忠臣求孝子 

　　○怀王心亭驾部时终养将释经 

　　曾听鸣琴擅好音归来海上并抽簪百年易地孤臣泪千里同堂孺子心司马声闻传视草冥鸿飞倦恋栖林王祥自合征书至鳄渚无劳叹陆沉 

　　○题翁粤初姻友约心轩四首并得心字 

　　承明方奉诏忽动故园心司马勋劳旧神驹雨露穴犮阶兰时遶砌径柳日成阴偶有相如渴天浆渥尔襟 

　　其二 

　　出郭穴犮名胜斋居为约心碧桃呈瑞锦丹荔绽黄金一鉴星辉动垂虹月色侵俗尘时不染兴至抚瑶琴 

　　其三 

　　海上八千里清轩向日心凤台凝爽气雉堞隐芳林云卷群峯秀风和万籁吟趂时聊适赏翘首作商霖 

　　其四 

　　久矣烟霞癖登临慰昔心千花迎客咲百鸟解人者展画环山水摊书猎古今瞻依无限思啸凤听高岑 

　　○送胡别驾归蜀 

　　凤皇台上憩祥鸾直道翻成按剑看报主有缘纔驻足对人无处可披肝一声琴鹤韩江净万里间关蜀道难剩有明珠携掌上入门犹自胜弹冠 

　　○送和羹赋南宫 

　　少年共榻抱琅琳搔首相期报国心白璧繇来双足刖黑头未许二毛侵燕台骏骨千金重凤渚龙吟五夜穴犮献赋上林君自爱高山流水有知音 

　　○送蔡海洲兄赋南宫 

　　久抱明珠懒暗投宁甘竹箭赋杨州家传戴礼推高足昆季韩江并出头向自汗驹迟一顾今从老骥始相售壮猷尚拔燕山帜侧席烦君借箸筹 

　　○赠淳源邢太公 

　　甲第繇来擅帝乡君家玉树欝相望孺心岂肯移天地侠骨宁辞觧骕骦幸以燕贻传二戴况从凤翥憩三阳丝纶甫下韩江沸丰镐恩来未可量 【 翁好义乐施七岁不肯为人后诗中及之】 

　　代 

　　天涯推召父父父更翩翩白雪摽名胜黄金结少年经传戴氏旧誉达圣人前百里弦歌沸丝纶贲偓佺 

　　又代 

　　白门传戴记赤海幸仙槎雨露风移草循良政及龙章腾五色鲤训诵千家岭月随桥梓瞻依未有涯 

　　○韩山行送邢令公之华州 

　　韩山高韩山高韩山参列耸千尺昌黎刺此数登临千年山斗留芳迹手植韩木尚繁花繁花科第占破白韩江涨海水连天长虹跨渚号鞭石山川草木尽呼韩祗是忠贞系今昔今昔繇来未易攀忽有仙鳬飞赤鸟飞从建业渥洼来毛有文章常五色只爱翔云入青霄不溷鸡羣啄秀麦不为搏击効鹰鹯不受樊笼染污泽数年展翼蔽韩山天涯三老咸啧啧一朝丹凤衔书来为怖鳄鱼胥辟易僊鳬闻书旋建业建业未须停六翮太华十倍韩山高每有神僊为窟宅卜师昔骑龙叔卿时驾鹿神女餐玉浆安期炼金液石可为榻亦为皷偃卧敲推真适适君不见四方削成两山开闻系巨灵伸手擘试携谢眺惊人诗搔首青天问消息须臾雷动与云行霖雨苍生千古只 

　　○送陈郡博转谕恭城 

　　鼓箧瀛州地环桥愿执鞭阳春传白雪皓月映青毡山斗绳千载图书只一肩苍梧新树色风动未央前 

　　○瑶会行为萧太母九十祝 

　　君不见西方有水天上来波光月色映蓬莱负津千顷不可即愿驾长虹赴瑶台瑶台之上坐僊姥试问年岁不知数白雪为发霓为裳婆娑世界无今古手植桃树东园边绕风擎露拂九天十围盘屈三千里开花结实六千年更有青鸾集凤渚威甤垂翼翩翩举一鸣喈喈中五音为报朝阳有僊侣潮阳僊侣发垂肩九十持戒学穴犮玄茫茫雾下频飞舄凌泠泠阆苑前阆苑华筵为谁祝亲捧蟠桃大如斛姥云一啖可长生无用茹芝亦辟谷僊侣有郎河降神少年手掣生麒麟裒然海内观上国玉皇香案为近臣不愿登天飞赤舄只愿乌乌依刘膝白云缥缈碧天长一门同占僊人籍僊人灏气衣十一家孙曾莱彩杂吹笳昔有和熊与画荻未闻曾乘百岁槎须臾天上鸾章下争看丝纶五色也母为金母子凌烟不负当年种桃者 

　　○送赖警商归丰城兼怀徐匡岳 

　　直籨原道访潮阳此日归与羡骕骦久索玄珠穴犮象罔远携神剑耀龙光凤城结驷书盈箧鳄渚开帆酒一觞更忆徐孺高北斗千年倡和在南方 

　　○乙卯贱辰买舟抵北溪课耕时儿孙及叶印峯堪舆蔡同州楷书同行而西席黄悟一亦尾舟后至呼卢剧饮颇属胜游为赋近体四首 

　　花甲周过四韶华玉兔移虽云胸愈赤转觉鬓成丝曕日依南极遡流憩北溪山川闲寄傲敢诵主恩垂 

　　其二 

　　为忆劬劳日无烦长者车飞帆如海鹢举网得江鱼樵冶供村酒儿孙馈野蔬山高迟日出稳睡更何如 

　　其三 

　　好龙夸叶氏染翰蔡邕才携手娱舟楫倾怀醉醁醅百年嗟老大此日共徘徊千顷波涛涌争看叔度来 

　　其四 

　　进修惭匪据七月媿生申绿树多啼鸟青山一病臣松杉云露湿场圃蒿莱春锦缆中流放何劳更问津 

　　○后中秋小集 

　　一年一度中秋月两度中秋两度明绮席露生珠树湿银河倒影玉帘清昔瞻五色重轮晓今觉浮光满宙横好景况逢过众妙何妨再醉凤皇城 

　　○送黄文学归将乐兼怀尊人天池 

　　叔度遥千里神驹特问奇昔称骑竹者今访杖藜谁畏垒■〈女斩〉非据并州慰所思玉华翘首处何以泛天池 

　　○送吴生归上杭令祖学斋 

　　寂寞开三径邯江到海涯杏坛培奕叶梧砌长繁枝潦倒■〈女斩〉黄发文章羡白睂一杯临祖道千里慰襟期 

　　○次韵送志莘杨别驾归信州别驾为少宰端洁公子 

　　才名屈指有谁优五色凤毛自寡俦骥足繇来迷俗品娥睂何事妬清流满途攀卧千年舄数卷图书一舟君去无烦频惜别海滨棠下思还悠 

　　其二 

　　莫道间关行路难人情巇险更心寒山川有意还相慰清白无■〈女斩〉可自欢韩月北随双袖拂章江西去片帆安壮怀尚有虔刀在努力清时玉露餐 

　　○送萧别驾归广陵 

　　广陵本是豪华地有美驰驱滞瘴乡刺史每依别乘重仙郎何事曳裾行梁园岂谓能征橡韩峤相看失憩棠千里莫烦愁暑雨清拂袖凄凉 

　　○寿曾封翁七一 

　　少年文苑姓名振此日昌辰豸史臣菊后迟花坚晚节梅前抱蕋兆阳春鹤龄七十今加一鸠杖三千正喜新五色凤皇频戏彩乌纱未许鬓生银 

　　○泛海哭周耿西先生 

　　年来未遂乘桴志贾勇曾登一叶舟海鵧迎风随去返江豚吹浪任沉浮因知日月光中荡益信乾坤水上沤敢谓济川能击楫中浏览胜可彝犹 

　　其二 

　　五岭天南练水东百年间气一儒宗登坛邹鲁承先志伐石边陲报主功钓下桃溪过尚父纶来枫陛儗申公玉楼何事修文急顿令乾坤少卧龙 

　　其三 

　　海滨倡道狎齐盟八十吞胡尚请缨岂谓前修贪赋鹏翻教后进失鸣鹦山藏玉笈千年在阶长金茎百世赢汉使若还求遗草何妨海上答承明 

　　○吾父崇祀乡贤志喜四首末一道端谢诸友 

　　传礼传诗老逸民短檠茹苦百酸辛河渠竭力千年计衾影潜修百世身幸以教忠褒圣主复从报德重乡人使臣特举阐幽事祠墓松楸雨露新 

　　其二 

　　清议咸推白骨寒圣朝旌隐重苹蘩宫墙数仭生前隔俎豆千秋死后宽泉下寂玄从此显庭前涕泪转成欢表章岂让龙章再吾父冥冥可自安 

　　其三 

　　殁而祭社为功崇泉石何缘亦瞽宗可是威仪绳卫武更于行谊重申公堂前苹藻来新宠阶下趍跄俨旧容千载皈依何处是泽宫穴犮处即高松 

　　其四 

　　吾翁雅志重彝伦九十年间草莽臣幸附青云推月旦却教黄壤转精神纶綍功名犹是幻春秋登豆始为真繇来戴德轻环草愿早鹏飞翊圣人 

　　○送徐将军心藿总戎八闽 

　　将军久矣拥楼船天子垂衣问海边已信两疆归锁钥更怜孤岛净风烟龙章遄自云中下雀印新从肘后悬此去圣明还拊髀三山未肯当燕然 

　　○次韵送钱尔扬归四明 

　　四明自昔称蓬莱海上神州县亦赤有美翩翩秀色奇攻苦连床常惕惕惕惕连床可是谁弟兄师友相朝夕荆花满树兆非常凖儗鲲鹏同振翼伯占天香第一枝天上星辰手可摘季方原不负元方白璧宁溷它山石幸游鳄渚访昌黎多君臭味箴吾直一尊绿蚁倡骊歌洗耳曲江结绮席 

　　○鴈传芦图 

　　芦花三月正成阴鸿鴈翩翩集禁林天上传书音是玉云中系足报为金一枝独占搏风远千仭横飞素影穴犮莫道朝阳非凤侣曲江塔上可追寻 

　　○丙辰除夕立春同伯兄儿孙集先祠 

　　龙飞丙岁绚龙光腊去春来两鬬忙万户竹声开竹叶三阳梅岭见梅芳忽思椿树音容远却喜杏坛俎豆香但愿弟兄频聚首云仍奕世重羹墙 

　　○丁巳元日 

　　新年新日并逢丁献岁祥光彻夜明南极敢云私白发东山何以慰苍生云边万国趍金阙海上一星拱玉衡衰鬓不禁嵩祝意长悬宝历际升平 

　　○寿寒窻兄八四 

　　吾家宗正隐林丘渭水频加海上筹己信逋僊笼放鹤无烦绮圣杖扶鸠乌纱头上三朝宠彩服阶前四世游更覩五千腾紫气直从函谷跨青牛 

　　○送朱二守二公子 

　　赠长公 
　　赠次公 

　　赠长公 

　　平分风月憩黄堂更羡循良有义方玉树阶前推■〈木巳〉梓金茎岭外翕琪文词未信分双白 【 白居易兄白敏中弟敬中文词类兄而器识过之】 长短宁须说二王 【 王维兄王缙弟王维自谓维有五短缙有五长】 何幸山川增气色衙斋千载颂鸾凰 
　　右赠长公 

　　赠次公 

　　天南佳气绕甘棠双凤飞翔集凤冈大戴繇来推小戴季方原不负元方青雏此日夸金马白璧它年耀玉堂曾目天孙云似锦定知二妙佐虞唐 
　　右赠次公 

　　○送张元辉出山谒铨 

　　栖迟衡泌几多时吾党盈门每问奇百世功名堪自慰一腔忧愤付谁知出山本为苍生望恋阙宁因白发移当宁即今求旧直可无献纳答垂衣 

　　○送宗人鹏扬之闽桃源司三绝 

　　本是龙门太史家为贪鸡肋憩镡涯抱关亦莫非工事采得桃源五色花 

　　其二 

　　三月芬芳景色奇不堪惜别酒盈卮江干渥手无它嘱珍重千金慰所思 

　　其三 

　　并州廿载己参商剑气光芒犹在望君到故人如有问祗云双鬓尽成霜 

　　○和朱存敬题三元塔 

　　高结浮图控上流金银佳气可全收八窻笼月三千界一柱擎天亿万秋运起昌黎山斗望人从岭海凤皇游王冯自是风云会欲迈前修祗自修 【 来韵有王冯及迈前修意】 

　　○次止玄先生韵勉孙尔扬 

　　诸孙幸遶膝白睂宁几人人皆矜意气惟尔最含醇少小彝伦笃唯诺更予亲读书声正噪摛辞日日新年来■〈女斩〉潦倒亢宗属望频入山穴犮二酉驰骤偶伤神塞兑堪调息寡虑可还真爽口非为宝伐性酷于秦拂意人常有何必转生嗔清净长生诀千金尔自珍 

　　○己酉立秋前四日同郑德进谢行可游吉水寺塔归宿江上德进有诗纪游余未及和丁巳搜箧得诗始为步韵时五月望后也 

　　山川思玩眺一叶泛兰舟夏去又称夏秋来未即秋高人穴犮石室太守问田畴欲到招提岸韩江濯足流 

　　其二 

　　二妙贪名剎迎秋选胜游万流环赤海一柱控瀛州玉露惟伸掌金轮在举头凝眸千里外天地一虚舟 

　　其三 

　　挽舟依负郭一醉解千愁拥膝形骸合论心臭味投梦兮山北斗觉矣日东头为忆当年兴续诗纪旧游 

　　○煮粥捄饥歌二十四韵 

　　历披舆地阅山川海滨自昔称邹鲁外有错出之鱼盐内有膏梁之沃土弘正以前正淳庞上下恬熙实宁宇岛彝煽乱嘉隆间因之海酋大跋扈此时扰扰不堪闻担石百钱犹充腑数十年来似苟安云何闾阎转贫窭岂其宫室车马衣服事豪奢抑亦摴蒱萃成薮岂其雀鼠日繁多抑亦貂珰猛于虎岍其逐末少农桑抑亦闽艘如鸟飞百万粟菽捆楼橹用致灾沴一频仍遂令十室尘生釜冬春一粒己成珠青黄不接何所怙幸逢制锦有休文力与疲民作盟主请蠲请赈请发陈犹恐旦夕阽危无或补乃属耆老细讲求惟有设粥堪救苦广开宏署集疮痍班荆列坐如队伍憔颜悴色己奄奄一瓢一勺同哺乳人人得意无向隅食矣鸣金毕伐皷君侯或走山之巅有时或走江之浒到处焦劳语语酸不避疾垢与蓝缕自是格天天澍随起死回生不知数古云捄荒无策奇宁知此策神仙醹媿余虽爱莫助之祗勒长歌效欣舞歌兮歌兮愿若何但愿天王召召父召父献纳罢闽征海滨岁岁德施普 

　　○怀司勋李四余 

　　龙门久谢山公事海内犹然仰岁星击钵无人赓白雪辞籯有子重青萍著书儗绍千秋鉴从政曾尊六字铭丹凤来韶应指日可容鸥鸟狎沙汀 

　　○次韵送别驾杨岱舆归杭 

　　彩笔曾从象纬于八千里外正栖鸾儿童翘首争骑竹簪笏论心快倚兰何事扶风金石铄顿令揭岭骕骦寒君归五世饶家庆莱彩阶前映豸冠 

　　○丁巳买米 

　　何日沾微禄归家买薄田杜老人千古嘉话至今传余禄曾忝窃侍从亦三迁一鸣仗马斥无术可回天归来成荏苒独钓寒江边剩有胸中赤白发忽垂肩不才明主弃朝夕理残篇老臣生计拙忧国愿丰年讵期泰运啬旱潦数缠绵丙午曾销带荆妇解金钿旁人问何事余云买米焉即岁灾犹剧疲民罄益悬欲宽赋税也军需尚算缗潮阳八千里何日达幽燕无以休遏籴宁劳净客船媿余旧谷没新谷眼望穿勿论交情废举家待市廛瓢弃樽无绿人犹乞餐钱穷甚诗仍拙愁多兴别牵无能棋度日闭阁废书眠幸有神明宰五彩謉鹰鹯修捄焦思苦雨露薄云烟不尽讴吟者相争什管弦惟愿观风使献纳圣人前 

　　○送蔡禹津游滁阳兼忆大守孙匪莪 

　　金陵本是帝王州彩袖翩翩作胜游眼底繁华夸六代笔花梦寐足千秋凤皇台上今犹昨丰乐亭中孙是欧为问仗君频授简东南民力让谁筹 

　　○与澄博陈太公 

　　罗浮佳气蔼絪缊一代文章萃德门椿树接天连桂影犹余玉笋步天阍 

　　其二 

　　一经垂训己全收倡道东南尚黑头实有元方夸奕世千秋事业属弓裘 

　　其三 

　　鼓箧登坛兴转浓伊吾夜半事雕龙三都赋就重瞳喜帜拔燕山第一峯 

　　○诸生官拱微为龙池先生子戊午自镛访余北归五绝送之余辛卯令镛拱微始生今始称诸生也 

　　二十年前宰割初书生犹自漫兴除樗木自■〈女斩〉为世顾幸以先公纪政书 

　　其二 

　　思君玉树悬弧日正我金华鼓瑟时鸠爽祗今腾凤羽头颅章甫慰吾私 

　　其三 

　　何从闻见转相思一骑琴书特问奇岂是鲤庭传说在间关千里步天涯 

　　其四 

　　故人侠气访樵渔多病偏逢疏又疏正欲论心弹往昔可能携手即分裾 

　　其五 

　　炎蒸未歇赋归欤为忆高堂慰倚闾尊酒韩江挥别泪期君珍重惜三余 

　　○喜镛耆周左桥九十 

　　忆昔经营日五更翼圣棂灵光今弥耀人瑞独修龄矍铄鸠为杖孙曾鲤在庭八千方九十犹诵壁中经 

　　○先高祖古园公葬二百年上抵大石下逾祭田抵溪右抵庄山左以吴山为界内左巢累累皆附葬墓乡人无犯戊午三月有别姓突溷乃告县申明彼亦无辞恐世久多变因勒诗纪事云 【 曾祖庐墓数有虎吼者三而心不动诗中及之】 

　　地接延陵自古今道涂亦识此封林山环四壁来青嶂水遶长泓映碧浔玉昏崔嵬锺马鬣金轮蜒蜿护龙岑登台缥缈诸天净倚葢笼葱一径阴洞可藏书称二酉砂如列戟即三壬万松风动笙簧奏五色云生雨露穴犮祖向结庐降虎啸孙缘排闼洊鸾音主恩优渥千秋宠子姓瞻依百代心讵谓远人劳卷席顿令吾党费烦襟泽枯幸有神明宰完璧真同覆载雨云今愿我宗潢勒展扫共培奕叶欝森森 

　　○送蔡禹津应试 

　　太守论文称老将益知沧海有遗珠游从建业窥金阙胸荡秦淮彻玉壶凤沼三翻夸领袖龙门八战暴头颅今当老将登坛日宝剑冲牛烛上都 

　　○立秋日送周休生应试 

　　六月生秋晓日霞东人摇指望僊槎词从太乙分青火笔就凌霄吐彩花橡木久芬韩山乔丽凤皇一啸舜庭华笙歌鸣鹿周家雅易水声高有伯牙 

　　○送萧得侍养毕出山 

　　方从通籍主恩新伏阙宁依白发人天地忽教王鲤跃山园亦为蔡椹春熊和劳苦真无憾鸡骨栖迟未厌贫负土功行今甫满圣人曾己忆忠臣 

　　其二 

　　为土春晖陇树阴友生强起出山林百年不尽思亲泪万里长悬恋主心白露沾衣催客棹苍生引领望朝簪甘白正值辽烽急愿弼商家作傅霖 

　　○戊午海啸歌 【 三十韵】 

　　吾今搔首问青天天道洪蒙绾地轴风伯繇来任巷舒雨师元自泽禾谷吞吐九州岛海若藏东南万里鱼龙伏三灵效顺各有司阴阳燮理端可卜云何去岁偶喧传喧传今岁为岁恶厉鬼眚妖春夏生追前戊午咸觳觫秋来溽暑愈非常欝欝如焚为最酷八月四日乱云飞水气纷纷成黪黩海上呌号鸟雀呼蜃窟鲛宫亦反复三更磷火挟雄风雄风催雨变陵谷须臾地震数摇床须臾天涌频翻屋昆虫鳞甲共穿林百雉垣墙如破竹稼穑顿淹万顷田丘园胥偃百年木仓皇欲济无津梁牛羊男女空驰逐估客闽商问水滨舟人渔子葬鱼腹蔽江臭秽不堪闻顾瞻山河景非昨可怜海澨千万家一家得全也是孰孑遗无处觅鹪鹩涕泪惟云求半菽似此乾坤何等时度之鬼神亦应哭吾今问天天好生地原载物焉忍毒岂是天地职无为不任三灵宅四隩三灵即是古三公三公不备阴阳错如欲民瘼达九阍岂一因噎废耳目如欲补捄起疮痍惟在六卿倡九牧年来旱潦信有之无如今岁愁万斛语云得民在得心可令剜厥心头肉因思旋转在至尊何以得徼先赐复复思萧条遍九州岛更愿覃恩蠲税榷君不见周家一悟雨反风当日立蒙岁大熟又不见重译来朝胡为哉只为海不扬波效封祝 

　　○送李别驾咸陵代觐 【 别驾凤阳人】 

　　河梁尊酒沸江东满道旌旗拥竹笻岭外孤城原是凤君家一驾自如龙清风帝里夸三户赤日天门步九重十尺丰姿应赐问为陈海啸涕无从 

　　其二 

　　望望芝云紫气浮僊舟元礼羡风流八千里外遵江汉九五班前拜冕旒白玉献将天北极黄金颁自殿东头严程屈指春明转海上花间待一筹 

　　○福禄寿图为石年沈母览揆赋 【 三十六韵】 

　　大江倒海自天来日月星辰洞里开波涛汹汹三山出四明原是一蓬莱蓬莱形胜夸佳丽城中半属缨簪第龙虎风云翊圣人宁无父子锺灵气父子盱衡畴出羣繇今屈指沈休文藩伯勋名天下满郎君一笔扫千军时来顾盻惊雷雨茫茫宇宙供吞吐天门射策压英雄幸以世臣遇明主世臣力掣生麒麟明主开颜叹嶙峋不愿玉堂叩金马叱驭惟期贲海濆海濆虽曰远东土亦曾蒙刺昌黎愈烟树云开见橡花希元自古称邹鲁忆昔传烽结海氛迩年灾沴不堪闻君侯修捄频憔悴一腔白雪散清芬清芬彻底氷壶皭悬鱼讵为嗜鱼却长官不用贯缠腰华表飞来千岁鹤况复露冕数行村郊原牦犬夜无狺千家万室歌鸿集夹毂随车麋鹿驯鹿鸣呦呦鹤濯濯百福呈祥兆百禄更羡扶笻百寿翁相率呕吟崩厥角翁言昌黎世所师拯溺扶衰未有涯凤栖尝闻天上啸鳄徙相传一纸移君侯跨凤驱鳄手门上抱婴与拔韭薪槱抡材尽五羊南极一星朝北斗斗南人物少登坛多君砥柱障狂澜八千里外神仙吏栽花岂让河阳潘别有一端高足也爱马不甘存害马铎声周道遁豺狼七十二城称卓斝我闻卓斝奏丹墀喜动重瞳令白睂三叶丝纶腾五色藩伯于今显燕贻忽听应锺音正起老人星耀瀛州里共将金鉴儗千秋好歌天保称玉兕金鉴玉兕胡为乎为酬慈父乐于于白鹤添筹籨海屋玄鹿衔花献大夫大夫上计趋宫阙旦莫置身依日月珥笔鹓班尚黑头斗杓自是归黄发 

　　○留隍驿送沈令公寿日上计 【 二十韵】 

　　间气锺名世蓬莱岳降神久知藩伯重宁识宰官循岭峤严征税舟车累筭缗因之多旱潦幸以大陶甄溪静鳄鱼徙坡清虎豹驯河阳花献翠合浦蚌还珍守令皆如此龚黄自有真青萍浑是玉绿鬓未生银奏牍逢初度添筹第几廵孤贞同砥柱劲质表松筠宝箓长生果瑶阶不老椿尊开江上月宴集陇头春列宿缠南极一星拱北辰清风摇彩袖白发拥朱轮共祝身犹鹤咸期像在麟繇来濡沬苦此去姓名振孺子离慈母良臣谒圣人黄金阊阖布紫綍海濆新召国依棠茇韩封荐芷苹遥瞻丰采峻早晩侍枫宸 

　　○送张杏宇还镛四绝 

　　八年曾已到瀛州兰室芝田手自裒却信上池神水溢瀛州又喜越人游 

　　其二 

　　为德于乡不厌贫刀圭宁是独全真君家桂树婆娑影不数千红杏苑春 

　　其三 

　　经传二妙擅文章别是人间一秘方好似禹钓能教子宁论岐伯事轩皇 

　　其四 

　　两月重倾畏垒心韩江分手更披襟延津龙剑何时合千里鱼书可数临 

　　○寄镛谢百兵 

　　当年将种尚呱呱此日神交问海隅吹角风生还跨父鸣鏕春动欲吞胡肘悬鹊印方高足志握龙旗莫爱躯闻道辽阳新战伐凭君仗剑斩单于 

　　○祝镛徐似玉八三 

　　一梦镛州一恍然天边龙剑各风烟林逋放鹤贪耕钓徐孺冥鸿望偓佺瑞应金溪芝似锦香来玉洞酒如泉瑶阶兰桂森森发用里先生达汉前 

　　○咏棋诗 【 有序】 

　　戊午冬十月与张质吾同舟卧诵仁宗皇宗咏棋诗曰二国争强各用兵摆成对偶定输赢马行曲路当先道将守穴犮宫戒远征乘险出车收败卒隔河飞炮定金城等闲识得军情事一着功成见太平某愤激辽事奉次十首 

　　谭棋自昔似谭兵四象包罗事事赢三十二垣皆北顾百千万局尽东征形分红白龙蛇阵势布车骑虎豹城鏖战己酣终胜负可能销却胜心平 

　　其二 

　　敢云胸内夙藏兵一局因思百局赢老马授御犹可策敝车推毂尚堪征一河昼定千秋界二士能支万里城夜静月明烽不试将军坐令泰阶平 

　　其三 

　　隔河对垒未交兵宁论孰输与孰赢忽听炮声从地起即驱车甲事天征骅骝跨卒开周道帷幄谋臣翼汉城元帅无劳推象战居中制外乐和平 

　　其四 

　　书生慷慨欲论兵胜筭独操我自赢强弱已分方急发坚瑕未审莫轻征到来马啸风云会此去车攻七十城帐殿论功先策士主君信赏报升平 

　　其五 

　　掩炮无声若息兵宁知自守正啚赢谋臣似雨多羣策猛将如云为肆征双马饮泉攻玉垒一车当路破金城降王缚尽方无敌岂肯和戎事两平 

　　其六 

　　一局初开慎用兵再三筹度有奇赢炮藏车腹声声响卒进马头步步征计士锦囊环左右将军铁甲拥宫城功成有象浑无事击壤讴歌四海平 

　　其七 

　　一将当权拥万兵敢来犯顺论输赢炮声震动惊天地士策水穴犮沉决讨征铁马风骄驰峻戟玉车云蔽捣重城妖氛扫尽江河净报主除凶怒气平 

　　其八 

　　小丑无端妄动兵登坛大将有余赢狼烟浮动诸天塞隼驭飞连万里征汗血日行冲部伍三千河渡破干城军情始信犹棋局到此君王奏凯平 

　　其九 

　　奏凯评勋欲偃兵孰为赢少孰多赢车旋细柳峯无燧马息华林夜不征带砺山河酬士畧亿千龙虎捍皇城麒麟宴上勋臣醉横槊赋诗颂太平 

　　其十 

　　太平未可讳言兵着着惊心着始赢勿吝千金张士忾且需万甲待车征关河有备须人望肘腋无虞乃我城战胖思危真胜事鸿图宝历永清平 

　　○戊午除夕 

　　屈指当年惊戊午今年戊午益堪伤甘泉烽火三韩急濒海风涛八月狂复以梧摧增涕泪更于星变转仓皇幸当此夕销除坐待明朝瑞气翔 

　　○己未元旦 【 此日雨】 

　　元日原称化日长复当天子计羣良河山为洗甘霖净草木因沾淑气香四十七年真湛露亿千万历正当阳老臣海上封人祝天保频歌未可量 

　　○海汤尉黄君清吏也未二载有王门之行舆论惜之为赋排律用系去思 

　　有美瀛州尉同归叔度并官卑怀白璧行苦重青萍讯盗无冤狱临民有颂声一年随赤县万里觐彤庭归矣席还冷到兮幕更清正期增秩往翻作曳裾行只马图书系孤舟岭月明何事娥睂妬顿令骥足停堂前堪戏彩阶下可传经世事君无负何劳叹独醒 

　　○海阳厢都古风 【 在城四厢江东大和丰政归仁东莆上莆隆津登龙登荣登云水南南桂秋溪龙溪】 

　　凤城原是昌黎地厢民四绕拥江东邻揭太和犹易治附郭归仁为政丰东莆蓬莱连上莆龙津错绣接登龙登瀛凖儗登云步一水天南桂影浓风净秋溪攒秀色龙溪环海庆朝宗此中自昔称邹鲁今日还思渤海龚 

　　○庚申元日 【 此日庚辰】 

　　庚年元日耀长庚万国衣冠祝圣明九五天边悬虎座八千里外结鸥盟辽阳戎马征求急粤海萑苻杀气横最是一腔饶热血老臣何计请长缨 

　　○呈子吉思元二黄方伯 

　　三壬幸附是前因白发均称白社人叔度肯输迟五日次公还逊占先春千秋龙虎风云会百世婚姻臭味真最羡薇垣双重望圣朝宁忍老松筠 

　　○草庵饼会八僊歌 【 二十韵时庚申六月既望】 

　　杜老当时歌八僊风流千载至今传幸以泉石浑无事炎暑又难废书眠会从真率仍蒸饼无用黎园无击鲜此日偶符八僊数携手珠林列四筵筵中曾晳偕童冠兴在春风沂水滨元素曾入天台路赤龙齐驾五云天大黄持筹四百万一剑滇黔净岚烟小黄伯乐收奇骏斩蛟溟渤拥楼船更有吴公飞玉舄酆山神鬼远市廛翁家二妙联青琐追趋常在圣人前媿予不才甘仗斥敢谓承明辄避贤白发千茎今已雪丹心一寸几时然相将乐圣看时辈何用浮名惹别牵种秫有田筋力倦买山亦费贷山钱竹下风来堪眺赏僧门听法可迯禅主人汪汪尊北海知己一杯当十千侧闻辽左传烽急杞忧又自急幽燕天地风尘公等在努力担负莫辞肩老臣即拚今日兴犹■〈女斩〉工部笔如椽祗学生成饼韵酩酊篮舆月正圆 

　　○翁伯子中翰惠人面果 

　　古谓人心险有如面不同岂知园困性宁与世情通面匪随时白心惟一窍红君家上苑种贲我鹿门中 

　　○寿廖衍泉七一 

　　江天爽气动兼葭南极星飞度岁华世种潘桃贪结子家环韩橡卜开花孙曾满膝金罍拥伉俪双睂玉鬓斜最羡八千方踰七天台尝己泛僊槎 

　　○读匡云上人募佛像疏偈 

　　人言即心即佛菩提无树前因本来色身是幻何湏身外传身儒有丁兰刻木总是如见精神学佛因心求法舍身何处寻真 

　　○丘文学捧恩诏到潮投诗见赠次韵奉答 

　　道出罗浮使者车南园声价近何如雕龙夙负阳春调彩凤朝衔只尺书九五天中新日月八千里外旧湔除归舟诗句奚囊满□得江山焕锦方与 

　　○送紫薇花玉田方伯 

　　太平天启正当阳应有鸾书到二黄莫道山林无以赠紫薇花送紫薇郎 

　　●赐还草 

　　海阳林熙春志和甫着 

　　亲郊恭纪 
　　癸亥除夕 
　　甲子元旦 
　　庚申诏起留仪 
　　庚申除夕 
　　辛酉元旦 
　　闻贰禄勋 
　　留隍舟行纪事 
　　过蓬辣滩志喜四首 
　　程乡公署用林楚石韵奉谢林明府 
　　程乡公署古榕 
　　二十年前屡过平远一主大柘林仰峯一主东石林玉山二人皆赀雄闾里以好客闻玉山有子三人因兄弟相诘败仰峯有子十一人不嫖不赌又中有青衿而亦以败何也仰峯以一人聚之子以十一人分之费且不节而亦以废箸此耳辛酉应召过而心伤为赋二绝亦以劝为人子者 
　　还朝面恩 
　　转贰冏卿 
　　送工垣韦都谏忤谪 
　　送黄公郎下第请三代诰还潮 
　　送启运弟之训清远 
　　东巡纪事 
　　辛酉除夕 
　　壬戌元日 
　　题左署双栢次许绳斋韵 
　　寿将乐廖澹屋七十时仲子文陛应恩选赴南宫书以寄之 
　　黄元宇起粤西右辖为寄一律以襄敏公劝驾是年举英儿诗中及之 
　　次韵答黄玉田 
　　送年侄梁子判荆州五首末忆祝令门生 
　　壬戌诞日四首并得三字 
　　寿诰封淑人朱太母八十排律二十四韵 
　　送景修之博兴二首 
　　题张忠烈册 
　　寿总宪邹南皋先生 
　　恭和太师台翁元旦诗四首 
　　又和除夕 
　　又和立春 
　　又和人日 
　　又和立春有事太庙 
　　来凤诗 
　　御园牡丹 
　　元相叶台翁诞辰同卢饶二年丈携尊为寿辱惠诗箑次韵春答 
　　贱生与叶台翁同日辱赐诗大书次韵奉谢 
　　李思凖九月诞辰寄一律为寿 
　　题谢节母册四首 

　　○亲郊恭纪 【 郊礼费繁难以数举只龙飞间一行之小臣忝窃奉常得详盛事漫赋绝句三十首苐此举在癸亥年而弁于庚申之前者以此人旷仪不敢殿后也词多浅俚直书亦僣附诗史之意耳】 

　　礼部请郊 
　　修坛 
　　修路 
　　太仆寺取马 
　　新从衣 
　　军入卫 
　　请致斋 
　　圜丘习礼 
　　文华殿习礼 
　　演乐 
　　至日前驾出宫 
　　驾辞太庙 
　　驾出大明门 
　　龙旗前导 
　　驾抵昭亨门下辇 
　　观神位 
　　神厨观笾豆 
　　观牲 
　　憩斋宫 
　　起天灯 
　　上坛致祭 
　　庭燎 
　　捧主皇穹宇 
　　赐甜食 
　　赐榼酒 
　　赐白镪 
　　庆成 

　　礼部请郊 

　　春官尺疏请亲郊尧舜垂俞重泰交万国欣闻传盛典楚臣先敕采包茅 

　　修坛 

　　南北分郊自肃皇苍穹特祀为乘阳百年制作今重餙青碧辉煌烈祖光 

　　修路 【 每日三千人以修郊坛道路费及万金殿磉犹移不尽入】 

　　诏下桺营檄虎贲三千除道闹声喧道旁巨础能移几费万金钱半入门 

　　太仆寺取马 【 旧例出郊只用御马监马今年称不足借及问寺兵部寺臣争之不得】 

　　曾闻天厩尽飞黄十万刍精辇尚方讵谓郊仪犹未足翻从埛地借腾骧 

　　新从衣 

　　缇骑羽士与庖人鞶舄衣冠事事新费尽水衡金几万明烟甫毕障风尘 

　　军入卫 

　　三军如雨马如飞万象森罗拱太微古道养军为一日虽然郊宿俨廷闱 

　　请致斋 【 铜人系　太祖设藏之太常斋时进人斋居】 

　　肃将元祀进铜人贬御却珍率百臣夙夜惟寅尧舜事君心宁不与天亲 

　　圜丘习礼 【 是日元辅同礼部堂官至】 

　　修明礼乐属春官元老趋陪日月坛自媿奉常绵蕞故相从讲习肃鸣銮 

　　文华殿习礼 【 此殿习礼自今上始上传礼臣同太常再习于此仍令大珰同习以转闻于上慎之至矢殿中有神宗御书扁法二帝三王治天下大经大法十二字而帝王天大四字俱列在上真神笔也诗中及之】 

　　文华圣藻重尊天再仿圜丘礼数虔簪笏千官环听覩貂珰为达圣人前 

　　演乐 

　　金镛玉磬媲箫韶九奏清音彻汉霄洛邑凤来鸣帝德可能干羽格三苗 

　　至日前驾出宫 【 是早五色云见】 

　　夜半斋居听晓钟明星朗朗日曈昽甫乘玉辂违金阙五色云飞从六龙 

　　驾辞太庙 

　　交天昧爽出金门格庙词称格帝阍可是乞灵多拥护此身原是帝王孙 

　　驾出大明门 【 上传两边楼房勿严障闭听人瞻仰】 

　　风清六道凈车前天语飞传解闭廛四海为家真此日闾阎稽首见青天 

　　其二 

　　虎臣协从拥龙飞羽骑交驰壮国威铁甲金盔纷耀日谁人不道衮衣辉 

　　龙旗前导 【 此旗餙以珠宝亦费数千金】 

　　已敕风师凈帝畿千金复以餙龙旗不缘猛士高搴住旗上双龙己欲飞 

　　驾抵昭亨门下辇 【 自此至观牲下神路之半转西俱系步行】 


　　昭亨门即是天门却辂徐行贬至尊一步宁惟虔事帝此心真不媿乘元 

　　观神位 【 上帝居中太祖配左日月等坛下一级两旁】 

　　正位居中从在旁高皇原是配天皇圣明自与神明合典故何须问太常 

　　神厨观笾豆 

　　笾豆宁云则有司降观亦自费神思虽然不是供难继飨帝飨亲全在斯 

　　观牲 

　　太牢蠲洁用迎禧别有特牲为帝祈赫赫重瞳劳御廪顿令典祀奏牷牺 

　　憩斋宫 【 大内奉出关圣灵宫祀此】 

　　龙行旋转幸斋宫卮从千官拜舞同幸有神灵呵护密穴犮思默默达穹嶐 

　　其二 

　　缇灰甫动启微阳宫漏听残夜未央元后起居临紫幄衮章黼黻佩鸣珰 

　　起天灯 【 此灯竿亦费银近千】 

　　寻丈天灯百尺竿高悬普照入云端光腾大内诸宫喜知是君王上泰坛 

　　上坛致祭 

　　法皷初严始上坛融和大气不知寒笙歌佾舞朱弦奏登献雍容步履安 

　　其二 

　　虞典人燔蘅桂芳金钢玉斝映龙光小臣幸际天颜近穆穆精诚格岁康 

　　庭燎 【 此时五色云复见】 

　　星辰灿烂焕天文庭燎辉光欲两分更有氤氲香气蔼六龙仍复护祥云 

　　捧主皇穹宇 

　　高皇俊德与神功一主配天天与同恭捧逡廵归帝座此身何幸步皇穹 

　　赐甜食 

　　天上恩来赐玉饴直房拜受喜交颐分荣归与妻孥共一饭君恩报藿葵 

　　赐榼酒 

　　攒膳擎来自建章银瓶复尔侑琼浆恩波甚事频繁至何怪中书求太常 

　　赐白镪 

　　推食己频戴似山金钱复出尚方间岂知臣署寒于水特予金钱买白粲 

　　庆成 【 旧有大宴以时诎祗受贺而己】 

　　郊礼庆成喜万方太平天子坐明堂万方玉帛嵩呼祝圣寿无疆天地长 

　　○癸亥除夕 

　　六十年周岁己弥邸居相与惜流澌老妻屡证还家日廷尉新除致主时竹叶一尊消夜梦灯花数焰报春曦此霄何事锺声早玉佩趋跄拜赤墀 

　　○甲子元旦 【 是早雪免朝百官什门前行叩头礼】 

　　冬来震索幸恩覃新甲重临兴倍酣圣主龙飞元及四老臣马齿七加三忽逢白雪飘金殿且向黄扉扣玉簪最是阳春称盛事丰年己兆胜传柑 

　　○庚申诏起留仪 

　　三十年来老夕郎自甘废弃钓沧浪岂期丹诏春无限遂使青山夜有光疲马敢云犹识路酰鸡今且复含香金陵况是高皇地求旧恩私誓不忘 

　　○庚申除夕 

　　宝历万年接泰昌致身天地半维桑久捐枕上黄扉梦任是巾中白发长丘壑自知甘角里圣明岂忍废高阳幸从此夕未称老且向垆前百举觞 

　　○辛酉元旦 

　　辛年瑞色耀天门天启熙朝正改元万国瞻依新日月一朝旋转旧乾坤衣冠虎拜南山祝九五龙飞北极尊况以老臣鳌戴重遥从海上答君恩 

　　○闻贰禄勋 

　　驽马自惭非世顾悞蒙一载两纶新典章亦是清华署樽俎宁容放逐臣己信皇恩频浩荡宁知臣念益逡廵三朝豢养犹难报自许涓埃答圣人 

　　○留隍舟行纪事 【 二十韵】 

　　媿予之才匪济川徒怀击楫发垂肩一岁两移何忝窃盟心欲报丹扆前四月望日携琴剑凤城三朝始发船沿江狎客勤杯酒迟迟始达留隍滨为别二方伯孝廉亦多列肆筵筵上飞蛾为兆雨雨剧天与水相连须臾摧裂山陵变农人何处问桑田牛羊比屋浮江下沉灶产蛙突少烟此时觅夫夫避水邮吏犹且减夫钱强觅数夫先眷属眷属乘风似有缘岂期敝舟犹留滞相违两日不相联穉儿穉女啼饥切相对呼爷眼望穿只得贾勇追前去无柰登矶若登天缘木攀藤声震地游水牵绳苦万千中流得寸犹失尺一篙无计可周旋舟中惊怖念陪萨榜人失色詈长年一朝雨歇风涛息眷属聚首北溪边北溪庄人具鸡黍相与持醪并击鲜自是呼童为刻烛率尔长歌独扣舷但愿修途长迪吉五云指日舟心然 

　　○过蓬辣滩志喜四首 

　　蓬辣滩头两岸峯梅江东注欲朝宗忽逢滩上风雷急岂是天边起卧龙 
　　昔年曾数游兹地怒浪惊涛胆欲寒此夕不须多藉力狂澜即便是安澜 
　　扁舟曾是泛天河留滞前途感慨多为幸登湍浑若驶儿孙对酌听渔歌 
　　龙飞天启辟蒿莱凤诏求遗动地来因咲祖生空击楫汉家曾见济川才 

　　○程乡公署用林楚石韵奉谢林明府 

　　西遡韩江合有源梅州全领百花村阴那云耸三千界蓬辣滩高百二门宓子桐间声独调召公棠下诵成喧幸从趋召依樽俎相与明心答至尊 

　　○程乡公署古榕 

　　栢台古树两森森奕叶扶疏十亩阴干耸云霄逾百尺根盘庭砌足千寻穴犮坚终鲜招摇虑苍翠殊烦眺赏心可是历年培植厚天风微起动龙吟 

　　○二十年前屡过平远一主大柘林仰峯一主东石林玉山二人皆赀雄闾里以好客闻玉山有子三人因兄弟相诘败仰峯有子十一人不嫖不赌又中有青衿而亦以败何也仰峯以一人聚之子以十一人分之费且不节而亦以废箸此耳辛酉应召过而心伤为赋二绝亦以劝为人子者 

　　行役当年结二林多男节侠足千金桑田沧海须臾变今日能无感慨心 

　　其二 

　　彼其之子不同行一以无经一阅墙寄语守成贤达者莫将两事放心旁 

　　○还朝面恩 

　　昔从青琐领朝班三十年来始出山半诏瀛州黄发耀单车燕峤赤心殷趋承螭陛参周道只尺龙舆睹圣颜豢养三朝鳌戴重捐糜何以扞多艰 

　　○转贰冏卿 

　　禄勋一月主恩频驽骨那堪作仆臣绳纠向干墀仗马塞渊犹欲厩充麟况逢大宝登龙会敢负千金买骏人最是三韩烽火急霜蹄何日净风尘 

　　○送工垣韦都谏忤谪 

　　梧掖当年惭仗斥明珠后耀幸弹冠正期剖腹为知己忽以披肝忤县官六月暂栖江似锦一疏远播草如兰赐环指日皆明德莫道崎岖蜀道难 

　　○送黄公郎下第请三代诰还潮 

　　圣主当阳诏槱薪虞门大辟一番新凤毛五色天南贵骏骨千金冀北珍讵谓明珠犹按剑顿教珙璧却疑珢勉旃莫作知希叹转眼知君合有人 

　　其二 

　　尺疏陈情独扣阍天颜有喜帝城喧满堂簪佩征家庆三叶丝纶见主恩己羡次公还有子更夸乃祖得闻孙驰驱万里冲寒雪珍重千金慰倚门 

　　○送启运弟之训清远 

　　银青一胍擅清华俛首鳣堂玉峡斜曙色飞来连桂影暗香浮动赋梅花莫将苜蓿称寒署直令菁莪即大家冲主乘元烦远士可无豪俊起天涯 

　　其二 

　　昔年鸣枥羡名驹振铎于今属二禺漫道谈经非美秩应知鼓箧是真儒繇来白雪门偏峻自是春风座不孤清味即真方致远还期珍重捧明珠 

　　○东巡纪事 

　　顺义道雪 
　　次顺义 
　　次三河 
　　三河数马 
　　次玉田古风 
　　宝抵道中盛雪 
　　宝抵道中村居 
　　读宝抵志银鱼说 
　　读武清志河差 
　　永清道浑河 
　　次文安而任丘静海大城青县悉至 

　　顺义道雪 

　　漫言东辅最为贫东辅冬来气象珍大地既云多砌玉中天何以尽飞银柳条未叶氷肌冷梨树先花月影新帝德祗今同造化繇来白雪兆阳春 

　　次顺义 

　　顺州冯翊拱朝阳西望神京百里长牛洞北蟠云水润龙泉南峙寺烟翔河从白马关粮运镇自黄花控虏防最是近来征急不堪云锦牣天房 

　　次三河 

　　自从胡骑扰三韩此邑那邀一日安敢谓灵泉能潄玉谁云圣水可流卅十方援卒惊鸡犬濒岁供边意肺肝天地风尘何日净东人翘首解征鞍 

　　三河数马 

　　金台向重千金赏数马临洵独怆然老骥己看高骨瘦新驹未见嫩蹄坚青衿执役真堪涕墨绶陈情最可怜但愿辽阳征战罢驽骀何以控雄边 

　　次玉田古风 

　　阳雍有蓝田种石成美玉邑以此得名至今称甸服唐水左龙蟠燕山右虎伏石皷可传声玉屏为独乐行役度鸿桥眺赏寻牛峪双城系吾思九峯还在目驱车抵郊原业已逼城郭郭门授卒哗露刄与列戟书史劝回车□亍咸觳□余以情理宣哗者崩厥角入署申文告军中尽肃肃夜来寂无諠旄倪也睡熟诘晨数马毕旅见皆良牧具云定变奇一纸贤刑戮出门雪纷纷杨柳浑攒珏西望建章宫手额主恩渥 

　　宝抵道中盛雪 

　　瑞雪纷纷下玄冬淑景移屋将银作瓦树以玉为枝舆自天中度马从江上驰阳春应不远岐麦报君知 

　　宝抵道中村居 

　　有宝真如坻何为可露奇沿途柳作户到处苇编篱不见雈苻警焉知鼠雀窥因思榆社急风俗辨淳漓 

　　读宝抵志银鱼说 

　　昔有富春歌鱼肥卖我子韩血公民艰悲歌宜如此夏雾有银鲜玉食备修滑遀武□遣貂珰罗网无遗水民有偶触之逮系立至矣后虽有报罢旋罢旋复起圣德今崇俭异味不登簋民心愚若神闻之歌舞耳但恐有从臾导侈将何以惟愿雅坚持禹汤无所似 

　　读武清志河差 

　　壅奴严邑拱神京繇来休养为汤沐偶从邑乘阅河差河差一节堪骇目剥船人夫有四千廵河子弟三十六树户五百三有奇铺与堡同树户足新河挑穵有新佥七百十二为力服古人用一犹缓二惟恐吾民生计促柰何一邑夫六千家家执役人人蹙一年犹可勉支持年年往过仍来续况复养马与驿骚征频繁惊比屋生当盛世本逢辰却乃朝昏无瞬乐仆臣无计转艰虞易辙更弦惟秉轴 

　　永清道浑河 

　　曾读水经识水源浑河即是古桑干频年迁徙分南北北日安环若带鞶东海霜寒攒玉垒西山云蔼拥金銮但祈浑水澄清永归马华阳系可汗 

　　次文安而任丘静海大城青县悉至 

　　傲雪凌寒兴不禁广陵羣牧集缨簪登台雅负千金价命驾应知万里心满路乘黄皆骏足一堂披赤尽鸾音明朝话别求民瘼珍重相期作傅霖 【 以上俱东廵】 

　　○辛酉除夕 

　　昔年除夕喜振振今夕还朝老冏臣幸以祖孙为聚乐转于僮仆暂相亲长安依日皆君赐四海为家若我邻况是贱生还七十明朝又是一番春 

　　○壬戌元日 

　　圣主当阳又一春况逢元正韶华新门成皇极开周道岁计羣良饬汉臣来享华彝瞻雉尾中兴日月映龙鳞老臣幸有嵩呼祝尧舜繇来自有真 

　　○题左署双栢次许绳斋韵 

　　有美银台栢双株儗上林即非陶柳径曾是召棠阴日与衣冠偶时闻敷奏音栽培传自古阅历到于今蓊蘙凝春色扶疏惹露湛亭亭团紫葢寂寂谢清砧气象参天峻丰标耸壑森凌寒华不改烈日翠逾穴犮风静鸾凰息晨人燕雀吟晴暄时历历门具霭夜沉沉不用人扶力犹然吏隐心祗缘依淑景何俟托高岑生白胸襟爽来青眼界侵攀援虚自苦憩赏兴难禁真压东南胜难分左右荫朝昏联益友倚徙听鸣禽既迩阙为玉无劳台筑金夔龙原帝命喉舌是周任久拂黄扉袖新添白发簪相期酬圣主勿媿栢千寻 

　　○寿将乐廖澹屋七十时仲子文陛应恩选赴南宫书以寄之 

　　立帜桥门夙有因别来高蹈益嶙峋金华岂羡金章贵玉洞还看玉树振月吐秋光三五满尊开春酒十千频多君早悟长生诀剩有刀圭度后人 

　　其二 

　　长庚南耀耀天涯梦到镛州百里花凤绚文章常五色鸠翔闾党擅三华一经囊里传玄藻四世堂前戏彩霞试问寿筹刚七十八千籨此泛僊槎 

　　○黄元宇起粤西右辖为寄一律以襄敏公劝驾是年举英儿诗中及之 

　　身驰僰道独披云一剑功成圣祖闻靖远当年犹赐劵高宗三载始成勋劳臣何靳千金宠英物还期万石君况以简书开桂岭蚤绳襄敏净南氛 

　　○次韵答黄玉田 

　　汉家循吏次公尊六息繇来自主恩洱海夙归山斗望闽山还忆保厘垣百年诒谷庭兰茂三径栽花渭竹存祗恐圣朝招隐急风雷半夜起云屯 

　　○送年侄梁子判荆州五首末忆祝令门生 

　　朝阳南望即荆阳一骑驰驱莫惮长路上橊花今正艳题舆诗思满奚囊 

　　其二 

　　万里长江汉水流乃翁曾此控雄州南人犹憩棠阴下幸以公郎领上游 

　　其三 

　　五色文章侈凤毛仲宣楼上映波涛登临一啸天风远剩有阳春调自高 

　　其四 

　　反侧西川剑未弢借才于楚佩虔刀多君慷慨千金品莫负君恩叹独劳 

　　其五 

　　媿予宰割始巴丘虎渡龙山亦壮游君到故人僊令在不妨刻烛倡诗筹 

　　○壬戌诞日四首并得三字 【 此日綗存景修六引枉过末首及之】 

　　此日悬弧欲御骖一夔偶病废朝参追惟父母生身苦正值君王为国惔岂有青藜燃太乙敢希白发博台三独思出纳多边警忍负焦劳便释担 

　　其二 

　　合门望外圣恩覃山海高穴犮未可穴犮荏苒稀龄欣踰一桑蓬此日媿生三人趋人诺随人醉我钝我迟自我憨长望圣明长惕厉边臣弢却上方镡 

　　其三 

　　茹素频年茶当酒清秋淑景醒为酣明朝日月升恒八此夕宾朋斝酌三叔子樽前陪共乐诸孙岭外想分甘燕城忽听砧声急且把封疆努力戡 

　　其四 

　　出山逐队媿双南结驷何来枉过谭太史文章秦复汉宗人品望青于蓝捄时自许贞乎一匡主相期道者三天地风尘公等在老臣何计可抽簪 

　　○寿诰封淑人朱太母八十排律二十四韵 

　　间气锺名世山公夙壮犹天潢称笏冕帝里属箕裘卓尔千金骏超然五色驺笃生端有自遡教岂无繇肃壸鸡为儆趋庭鲤作求和熊宁独柳画荻不专欧真与断机偶那同剉荐侔裁成笔绣虎培就剑输牛偃室曾将养潘舆亦勉游平反欢始举劳逸训常周郄鲊堪诒美悬鱼可绍休奉常开礼乐廷尉着勋猷洊沐龙章宠咸推燕翼庥嫠姑恩每渥姻党惠时流学道真如现达观般若收鹤龄逾八袠蟠果已三偷台背犹儿齿晬颜尚黑头寿星躔玄月嫠宿耀清秋江汉讴声沸乾坤淑气留子依红日近心与白云游法酝传千里天浆致十洲有怀披彩服无计谢珠旒爰休嵩中祝因添海上筹同朝歌鲁駉昌炽在荆州 

　　○送景修之博兴二首 

　　鳬飞莅古青大小有双清宁一师曹相威名羡李膺韦弦宜并佩霜露可相并珍重过庭训家声待尔宏 

　　其二 

　　东海此为邻慈航问晓津妖氛犹炽烈馈饷倍艰辛应宿星车速行春露冕新圣明今综核慎勿厌清贫 

　　○题张忠烈册 

　　豸冠谔谔气吞胡却把封疆只手扶满目腥毡犹骂贼一腔热血肯全躯捐生媿死迯亡者报或争光日月乎最是冏卿能教木睢阳遗烈可曾无 

　　其二 

　　三晋彝齐自昔扬孤臣植节绍前芳九重锡庙千秋重两字易名万古香世执金吾垂铁劵人推玉叶焕银章知君怒气还歼贼肯把辽阳作首阳 

　　○寿总宪邹南皋先生 

　　少年曾己抗龙鳞甘卧南阳四十春道在匡山原自重学明文水未为贫华彝久识温公望出处宁同谢传身一旦精忠垂帝鉴三朝遗直领儒绅风尘几岁伤多事天地吾曹幸有人谔谔豸冠归表率师师鹓列仰嶙峋繇来召毕贞元会自是伊周社稷臣眼下寒霜征傲骨尊前法酝觉怡神呼朋共证心如水报国焉知鬓似银冲圣焦劳方倚赖相期珍重八千椿 

　　○恭和太师台翁元旦诗四首 

　　夜半锺声晓漏酣龙飞虎座可同穴犮九天日月开乎一万国衣冠祝者三班列幸随元老肃朝口喜为圣人谭小臣媿献椒花颂款马充庭数马堪 

　　其二 

　　东上红轮瑞色酣平津领袖百官穴犮共祈圣寿无疆万独亮天工不朽三会际龙云频授简欢同鱼水可纾谈春风春日颁春酒酒后诗成是孰堪 

　　其三 

　　长安弦管闹声酣元老登坛月窟穴犮昨夜青藜燃太乙今朝紫气映台三纯忠报国因诗发余力筹边对奕谈却怪稽生成底事千秋事业让今堪 

　　其四 

　　元日题诗兴未酣相依险韵竞相穴犮宁夸世庙词人七直倡吾曹学士三 【 癸未见阁臣三人】 祗为汉家宣淑气宁从晋代尚清谈垂衣圣主求玄藻肯今元臣赋不堪 

　　○又和除夕 

　　两岁三迁岂舍诸新除一月适年除当垆浮白迟翰史刻烛生花款秘书此夕冬残寒欲敛明朝春到气将舒呼儿坐听锺声动未曙趋朝佩玉琚 

　　○又和立春 

　　春日天门四望开长安春色赋台莱幸瞻帝里城中柳转忆吾乡岭上梅赓韵连篇元老笔宫花五色美人裁紫霞荐罢天颜喜愿赐金茎长命杯 

　　○又和人日 

　　宦邸欣逢日是人昨辰况复是春辰人从越宿迎禧两春到题诗续韵频同籍弟兄今四十自惭书剑老风尘转思帷幄纾筹者幸有中兴燮理臣 

　　○又和立春有事太庙 

　　太史报春春己回青旗仓服不须催为乘鸾路从天下更载龙车格庙来玉磬铿锵盈玉殿金垒芬馥溢金台幸陪对越传佳事定有讴歌遍九垓 

　　○来凤诗 【 有序】 

　　天启三年正月河南抚按疏称开封禹州于壬戌冬十月初九日午微雨有异鸟高可六七尺身披五采顶有坚毛一撮不知何处飞来止于城北大块山岭万鸟环聚纵横数里至十二日申刻飞去万鸟随之其为凤也无疑昔黄霸守颖川即禹州地时凤集境上载在史乘今之凤至适在其州非国家文明景运何以兆此不揣漫赋用纪盛事 
　　闻鸟居丹穴其名曰凤皇九苞成羽翼五采焕文章有竹方思集非梧不惮翔庭仪征舜协岐啸兆周昌千载难绳美吾朝可绍芳圣明方缵服天启正垂裳朝讲夸前代弓旌遍四方蜀黔陈露布齐鲁复金汤丞弼充阿阁台谏儗朝阳抱义刑章畧戴仁赈贷详讴歌腾宇宙清淑萃河梁今日禹州境汉世颖川乡曾谓次公异宁如冲主庆羽王来远岫审览下高冈细雨毫光润卿云顶葢妆万禽环左右数日始飞扬两使陈方至九重喜未央太和虽致瑞交儆始为康转忆文偕舜亦忧苗与羗祯祥焉足恃兢业莫相忘 

　　○御园牡丹 【 阁试庶常题】 

　　长安春色百花庄却羡花王喜向阳根自上林呈国色味攒佳气见天香金茎露湛胭脂湿玉树烟浮琥珀光莫道群芳君独擅多君况复侍君王 

　　其二 

　　云里帝城绮树装莫春春色擅姚黄谁云芍药能堪侍始信芙蓉远避芳禁苑栽培成锦绣瀛州歌咏尽笙簧良辰怎令花神咲相与同称万岁觞 

　　○元相叶台翁诞辰同卢饶二年丈携尊为寿辱惠诗箑次韵春答 

　　名世生申五百年敢同载酒混琼筵西浮爽气初秋满南耀台星彻夜悬寿国繇来归紫阁延龄惟是在丹田弟兄博得阳春调一字千金压酒钱 

　　○贱生与叶台翁同日辱赐诗大书次韵奉谢 

　　生同君日籍同年君在纶扉拱帝筵一柱擎天勋特峻三朝委政眷真偏已知秋色光多占更喜华颜岁益妍老我浮生惭异调敢从下里续瑶篇 

　　○李思凖九月诞辰寄一律为寿 

　　神山小隐接蓬瀛碧水依然系去情己幸凤毛声正噪况当鹤发饮偏横频年白眼看时态此日黄花对月明闾里不须劳倚望泥金云里到金城 

　　○题谢节母册四首 

　　慈母当年誓靡他呱呱孺子泪如何因思堂上双垂白岂肯轻同慷慨过 

　　其二 

　　从容植节栢千寻幸有阶前玉树森政以未亡酬地下相逢不负百年心 

　　其三 

　　一生家政一身任此日名传耀古今曾是为名方忍死丝纶终是主思穴犮 

　　其四 

　　画荻虽然羡母欧传经亦自有箕裘采风旦暮推鸣凤慎尔明珠莫暗投 

　　●赐传草 

　　海阳林熙春志和甫着 

　　甲子请告绝句十二首中多缀以旨意亦识葵藿之思 
　　予告还里辱诸老赠诗用韵漫和 
　　次淮阳恋阙 
　　次安庆贱辰阻风 
　　入里门志喜因示儿孙四首 
　　甲子除夕 
　　乙丑元日 
　　城隅小斋 
　　小舟成泛江 
　　小舟泊先垄前 
　　三月初诣祖父母父母各墓所焚黄是时天久旱至初十日礼竣始雨诗中及之 
　　送揭阳何明府告归侍养 
　　送惠来杨明府行取 
　　感时诗 
　　送如愚上人归五子山 
　　送尚玺曾九虚还朝 
　　寿张惺初 
　　寿黄玉田 
　　送孙匪莪黔守安顺 
　　贱辰何匪莪寄诗次韵奏谢 
　　潮阳陈父母惠诗次韵奉答 
　　送白守戎暂返雷阳 
　　送饶平邓父母守真安 
　　秋暑江上少憩 
　　孝廉李咸池就先茔结倚云庐栽竹种黍为适余同长公登憩得近体二首 
　　江上诞日 
　　封孺人李母百岁车兑诗 
　　黄养吾归临川 
　　北山潘驿宰为年友潘雪松先生侄以忆祖母致政归喜赋五绝送之 
　　送郡丞莫瑞明归楚省觐 
　　寿伯兄肖翁双睂二十四韵 
　　丁卯八月五色云见潮东南 
　　喜潮秋捷 
　　戊辰元旦 
　　惺初约修褉事不赴 
　　喜潮春捷 
　　亦斋即事 
　　侄元英远访回羊城诗以送之兼致勉私 
　　赠斗垣邓君归虔 
　　戊辰十一月廿一日夜梦有令禁私宰余谓合家久不啖牛肉遂拈一诗诵其事睡觉只忆起语二句枕上足之辄成一律 
　　戊辰除夕 
　　己巳元旦 
　　上元雨 
　　俊士初试竟日雨 
　　韶石谢公祖以三台荐晋宪长仍镇潮州七月廿一夜梦赋五言近体志喜醒只忆颈联□句枕上足之次早为开镇日也 
　　大司马申玄渚远讯次韵奉答 
　　与梧守谢荩衷二首 

　　○甲子请告绝句十二首中多缀以旨意亦识葵藿之思 

　　为赋初衣媿不才宁云几动见几回起家忠谏劳天语一字千金换不来 

　　其二 

　　再以全身吁阙庭圣明犹复喜明刑自知驽品非千里岂肯妨贤负法星 

　　其三 

　　岂谓迯忙恋太函乞骸无以扣阍三谁知冲圣留供职未许劳臣便释担 

　　其四 

　　屡下温词慰出山其如鸟倦已知还恩留供职犹无已翘首何时得赐闲 

　　其五 

　　五望天恩望不穷衰龄已自达重瞳更怜任事还清徤此日何当眷转隆 

　　其六 

　　出山无补尽堪羞敢谓资穴犮与望优特晋司农需召用温纶六锡迈前修 

　　其七 

　　六臣同斥久同盟披攊当年抗疏情随荷玉音天上至老成忠直可胜荣 【 六臣事详出山疏草】 

　　其八 

　　极目天南路八千驿程犹欠买舟钱殊恩赐遽归韩峤实录仍令纪载传 

　　其九 

　　自媿微臣锡马还翻蒙隆礼誉耆贤叩天祗欲收成命成命依然下九天 

　　其十 

　　遡籨倩琐点朝班四世承恩戴似山莫觌天颜陈谢悃八行清泪寸心丹 

　　其十一 

　　载德南行数月长天门稽首结离肠趦趄一步一回首与世俱传不忍忘 

　　其十二 

　　一出青门暑色浓衣冠祖道望行踪归与击壤同声祝不负乾坤一老农 

　　○予告还里辱诸老赠诗用韵漫和 

　　和叶相国台翁 
　　和李崧毓大司农二首 
　　和董思白礼书 
　　和柳□予司空 
　　和傅星垣太常卿三首 
　　和吴止园大理少卿 
　　和邹泸水太常卿 
　　和黄絅存翰简 

　　和叶相国台翁 

　　乞身奉诏出东门六传新乘雨露恩末以扣阶纾积悃宁因去国转惊魂八千里外昌黎路只尺天边羽翼存冲圣宵衣休告老周家毕召古今论 

　　和李崧毓大司农二首 

　　□年仗斥一孤臣此日谁怜万里身幸有昌言朋谊□得徼异数主恩新乞骸已负三朝宠入里犹夸五□纶旋转乾坤公等在韩江独钓未嫌贫 

　　其二 

　　□端久矣肃氷霜道左埋轮可绍芳问字天中天不□纡筹斗北斗为光星辰听履华彝重旦暮持衡社□长农父惭非貂尾续也蒙入告儗朝阳 

　　和董思白礼书 

　　□老驰驱万里程敢云祖道一时倾苟非滥藉词臣□焉得优蒙圣主情六传恩来鹓鹭禁八行书重凤□城寅清自是纶扉路召对繇来在五更 

　　和柳□予司空 

　　当年策蹇出重城三十余臣逐队行敢附马周为凤□祗从鹿念作蝉声昌言已觉千金重告老宁知一□轻明主虚怀君翊戴愿君麟阁不书名 【 时同上疏者台臣马□经纶鹿□从征】 

　　和傅星垣太常卿三首 

　　频年意气臭如兰词客翩翩数染翰天地风尘曾补□肝肠愤激独缨冠瀛洲久羡千金马棘寺欣瞻五色鸾 【 公曾为大理少】 自媿衰庸蒙胣告一犂耕雨可偷安 

　　其二 

　　八千里路客心然可是妨贤欲避贤圣世玦环犹是幻君家舟楫始为僊 【 公诗有晋秩几人环当玦挂帆今见舟为僊之句】 身闲礼乐天颜喜望重嵩河帝梦悬此别八行犹万里祗从海外望奎躔 

　　其三 

　　得慰生平仰惠文宁甘携手怅离羣多君迭韵时惊雨媿我无心更懒云已信星辰难聚合敢云光霁得平分惟祈匡济酬明圣竚看尧天乐舜熏 

　　和吴止园大理少卿 

　　忠贞世笃表台端门第犹夸晋谢安甫被弓旌勋禄重便开贯索地天宽延陵有音劳拈韵逋客何缘奉染翰更忆昆昆山余片玉辉光掩映倚云看 【 公弟纯所曾观察潮州】 

　　和邹泸水太常卿 

　　风尘天地孰知非世事人间一局棋巢许只宜寻旧侣伊周惟在佐明时繇来耆硕趋金阙莫以迟留厌玉墀媿我不堪肩重负让君一着学茹芝 

　　和黄絅存翰简 

　　鸿飞已倦欲投闲四十年来好闭关世事不知非与是宦情那觉玦和环幸瞻池上凤皇客转盻天边鹓鹭班珍重纂修垂不朽君恩千载重如山 

　　○次淮阳恋阙 【 回文】 

　　潮阳海日向葵倾白发捐兮答圣明桥砌玉河萦水湛阁连金殿拂风清迢迢远路长淮济灼灼熏天九夏晴遥望粤云看日到樵渔自适傲肥轻 

　　○次安庆贱辰阻风 

　　六传恩乘路八千孤舟犹滞皖城边夜惊浪鬪心为热时望风回眼若穿忽值桑蓬增发变幸逢犬马正身痊彼苍愿假推移力敢谓生平欲济川 

　　○入里门志喜因示儿孙四首 

　　六恳天恩六传随驿程犹费半年期趍朝已计归朝日入里还忻出里时倦鸟惟寻三径柳冥鸿敢借上林枝不知二疏旋家际曾有儿孙满膝衣 

　　其二 

　　儿孙满膝喜相随禀质醇疪不可期孝弟繇来尧舜事琢磨惟在幼冲时菲食恶衣成圣果伐性酣身损傲枝莫道宦来无厚橐贻家清白实堪依 

　　其三 

　　清白浓华否泰随撝谦六吉是休期滥于僮仆招尤日慎尔交游寡过时睦族庶能成奕叶安贫方不负孙枝生平只此无它怍勿谓迂谈不可依 

　　其四 

　　老我迂谈不诡随儿孙珍重好相期承恩奕世称奇遇种德合门答盛时自昔何缘绵玉树于今肯让续琼枝殷勤勉为儿孙祝愿尔绳绳着着依 

　　○甲子除夕 

　　驰驱入里甫初冬岁满一尊三径松归客昔年为逐客司农今日喜明农朝中局变心偏异海上波恬睡转浓忽听鸡声惊晓梦何妨少坐听疏钟 

　　○乙丑元日 

　　频年元日叩天门此日无繇达至尊祗率儿孙朝北迀更倾葵藿向东暄陶园气转筠为瑞蒋径春来草渐蕃分罢屠苏还再祝椒花长此颂亨屯 

　　○城隅小斋 

　　数椽小筑傍城隈城外长江万里来云里凤皇呈五色日边山斗映三台啚书数卷连床积梅桂几株拂槛开兀坐不禁忧国虑呼童且酌掌中杯 

　　○小舟成泛江 

　　天地茫茫欲问津媿予犹匪济川人幸从累牍酬归兴敢谓扁舟远俗尘江静不须劳击楫风清自是稳垂纶昔年楼橹犹惊梦此日中流自在身 

　　○小舟泊先垄前 

　　频年不到先人垄此夕扁舟泊水涯听得蛙鸣成部曲梦来鸡报恍朝仪白云穴犮锁千年域紫诰重光五色丝明日宣扬皆主赐松楸雨露庆休期 

　　○三月初诣祖父母父母各墓所焚黄是时天久旱至初十日礼竣始雨诗中及之 

　　金龟山下俨蓬莱大父封茔结紫苔翼子诒孙推积累龙章凤诰见琪瑰青乌毓秀青大现白鹤飞鸣白雪来莫抱当年遗恨苦圣明今日显王槐 
　　犬眠夜静即牛眠笼里金鸡眼上悬乔木千寻环大母梧枝百世累曾玄一生白发因多瘁三叶黄纶慰九泉愿我云仍绵旧德用酬明主锡鸾笺 【 大母未老发白寿八十转黄人谓白毛婆】 
　　先人托体是三台仰面当潮九曲来天上丝纶驰魏阙山中草木属春台宣扬甫解黄金结字句争传碧玉堆惟有吾亲方不忝九京不夜喜颜开 
　　金狮玉简锁棉洋母氏栖神是故乡天马当前鞍一轴云龙数下诰三章百年已竭和熊苦今日方彰却鲊良春暮不催风雨至对扬甫毕见天浆 

　　○送揭阳何明府告归侍养 

　　为问仙郎鼓玉琴清时何事便抽簪榕人莫遂攀留计只为椿林岁月穴犮 

　　其二 

　　到处逢人口是碑思莼旦未及期高山流水赓余韵何武原垂去后思 

　　其三 

　　三公一日是襟期岭月随君樵水湄珍重长途千万里清华指日待拗螭 

　　○送惠来杨明府行取 

　　海上光芒羡湛卢循声远播达皇都一腔似水悬氷鉴两袖拂云拥玉壶花树有年曾集雉栢林指日可栖乌知君雅负澄清志策马长安夹道呼 

　　○感时诗 【 有序】 

　　余垂髫时家有瓦菓餙荔梅状盒中客入门用以初酌尝阅叶师相集闽亦有之向在京晤冏卿王小虞先生谭及楚俗女子于归制棕裙以裼大衣即先大母淑人时亦用此数十年前犹存今俱不可见矣服食侈靡于斯为极诗中畧举一二聊志今昔之感 
　　瓦陈红荔与青梅故俗于今若浪推法酝必从吴浙至珍羞每自海洋来羊金餙服三秦宝燕王妆冠万里瑰焉得棕裙还旧俗堪羞大袖短头鞋 

　　○送如愚上人归五子山 

　　山开五子儗芙蓉持钵南游三径松贝叶声闻堪伏虎莲花光现可降龙汉仙一脉飞来锡渔父多心叹转篷五子曾能绳五祖归从何处问真宗 

　　○送尚玺曾九虚还朝 

　　绣衣奉使戏莱衣万里趋朝四牡飞路入西江迎老父秋来明月映旌旗堂中鹤发殷勤嘱殿上龙颜咫尺依况喜旧游呈玉玺竚看新命拜金扉 

　　○寿张惺初 

　　四十余年已续貂相看华发老渔樵弟兄弓挂虽逾月次第筵开祗数朝 【 余七月晦玉田八月初五公初六】 斗向秋中杓正转月当朏后景偏娇玉缸酒养千年栢焉问步兵酒更饶 

　　○寿黄玉田 【 用正韵】 

　　龙门际会幸攀龙况复桑蓬并挂弓让我初秋宁谓弟多君五日敢言兄薇垣雅负东山望枫陛常悬洛社风数载萍分今始合何妨尊酒醉花藂 

　　○送孙匪莪黔守安顺 

　　久擅天台仙吏名宁从推毂祗专城黔南烽炽思龚遂阙北恩疏待士行指顾山河劳借箸亿千貔虎赖提衡愿君努力宽宵旰旦暮除凶奏凯平 

　　○贱辰何匪莪寄诗次韵奏谢 

　　揭阳焉望洛阳溪白发从公两地齐小阮翩翩光丈席佳儿咄咄噪穴犮闺已夸著作名山重更羡清恬御笔题弧矢媿悬劳记忆虬龙纸尾胜飞鹥 

　　○潮阳陈父母惠诗次韵奉答 

　　海滨何幸借玄綦肝胆于今一旦披骥足方驰云似锦鸾音初奏羽为仪己知吴水波余润益信棉城花更奇召杜繇来推国士青山千载慰襟期 

　　○送白守戎暂返雷阳 

　　海上波恬却有因祗籨白起是前身旌旗闪烁龙蛇阵号令风霆虎豹臣数载枕戈方报主一朝分袂转愁人圣朝正切思贤将愿斩单于更画麟 

　　○送饶平邓父母守真安 【 真安新造尚未罢兵诗中及之】 

　　翩翩仙吏擅玄晖太守除书自太微清夜韩江传鳄徙秋风蜀道见鳬飞辟莱千里须持斧挟纩三军□解衣应远家猷君努力肯遗宵旰恋慈闱 

　　○秋暑江上少憩 

　　虽云海外际昌辰无柰炎蒸困此身本为人嚣方匿影讵期天怒转惊神江中雷雨鱼龙跃舟里啚书僮仆亲即幸乾坤开霁色可能旦夕不迷津 

　　○孝廉李咸池就先茔结倚云庐栽竹种黍为适余同长公登憩得近体二首 

　　卜筑岩阿儗草庐肯清世浪居诸白云穴犮处思无限绿水流时兴有余栽就苍筤供玉矢培成和黍荐天厨公交车久识真人气未许山中只著书 

　　其二 

　　凤皇山麓凤皇游五色翩翩下扁舟幸有林泉供咲语更饶金玉助诗喉相携双垄占佳气独蹑高峯领上游桥梓已腾燕市价可能还忆醉乡侯 

　　○江上诞日 

　　秋江一苇凤栖岑犬马逄希又五临漫说今朝为挂矢敢云三载已抽簪时艰每切忧时虑主圣常悬恋主心子姓且随欢聚首何妨发兴一杯斟 

　　○封孺人李母百岁车兑诗 

　　五朝闺阃即瑶池恩自神宗圣祖貤住世百年甘少一欲留余庆与孙枝 

　　○黄养吾归临川 

　　星斗胸罗独抗颜说忠说孝满人间归欤杖履华山去家问客籨何处还 

　　○北山潘驿宰为年友潘雪松先生侄以忆祖母致政归喜赋五绝送之 

　　曾于尚玺识前修犹子东来试督邮未及期腾合誉秋风一起便思刘 

　　其二 

　　不贪鸡肋动行吟岭外犹存畏垒心最羡监司标实录棘中有桂铁中金 

　　其三 

　　五斗虽微亦主恩那堪鹤发系慈孙白云千里今朝合不换三公慰倚门 

　　其四 

　　昔有劳臣羁北山宁如今日北山还多君也是投闲者媿杀君房忙未闲 

　　其五 

　　劳尔逢迎鬓未银飘然拂袖岂知贫谁云津吏无高致林下于今见一人 

　　○送郡丞莫瑞明归楚省觐 

　　海上波恬赖指挥相讶何事羡鲈肥久知傲骨轻黄缓暂向双睂戏彩衣推毂即今称卓异赐环指日下纶扉虽然行李寒于水赢得明珠掌上归 

　　○寿伯兄肖翁双睂二十四韵 

　　乾坤何日不絪缊惟有秋来清气淑牛女相期岁一周鹊桥为渡天河缩此时会合喜融融人间乞巧争驰逐吾兄是日挂桑弧共羡生庚为专禄生当巧节性非巧老而抑抑无边幅忆昔少年食贫时吾兄舌耕母顾复有时兄耕予欲耕吾兄惟劝予力读比予子衿兄未休即叨一第犹缩缩尝入楚闽憩衙斋每云无负古良牧家食承欢也怡怡路上逢人说恂穆布素每经数十年出入犹然减从仆积寸累铢供国税儿孙株守咸式谷世态炎凉似险巇不与雷同争转毂屡宾乡射屡逡廵郡邑得闻不得目更有俭勤推嫂氏祗今踰八犹操作因之合室仰淳风相师织衽为雍睦诞辰家庆集称觞堂上双睂余百六始知甘苦有乘除苦尽甘来筭不错啬而必寿信有之寿考繇来先五福媿我徐行可勉持媿我燕诒渐匪夙阶前服食悦纷华不似吾兄事悃愊回思积德已百年孝弟诗书为忠告用是长歌不讳贫返朴还醇绵世族吾兄太朴今犹存八千椿树为兄祝 

　　○丁卯八月五色云见潮东南 

　　卿云五色现潮东万里浮光想亦同凤啸山河瞻翼凤龙飞天地庆从龙瑶华泛斗笼梧树瑞气凝秋遶桂丛己卜贤书应出类定知廷对集羣雄 

　　○喜潮秋捷 【 得报二十有七人又惠来占筙海豊者一人共二十八内孙婿二人会中五人诗中及之】 

　　婆娑姮女桂花庄散与瀛州满地香天上宿星缠岭表云台豪俊集潮阳况逢双阙门楣峻更有盈阶桃李芳一自昌黎千载后满江风雨见龙翔 

　　○戊辰元旦 

　　元年元日为春日岁去岁来幸泰来天自春阳开世运人从泰道庆台莱贞元复际三元历献岁羣称万岁杯岭外老臣翘首望明良千载咏康哉 

　　○惺初约修褉事不赴 

　　永和遗迹渺难穴犮千十库风流属太函犬齿衡茅逢七七龙飞日月际三三友生有约期心赏只尺何缘觌面谭可是张华能醉客逋僊笼鹤为辞酣 

　　○喜潮春捷 

　　万里泥金捷似飞瀛州十日快春闱神龙御世新皇极逸骏乘时拥帝畿斗北七星还踰一潮田间气最为奇祥云正为人文兆努力相期答衮衣 

　　○亦斋即事 【 小舟名扁晦翁真迹】 

　　吟哦斋里固斋哉舟上吟哦是亦斋月影浮摇帆影荡风声遥动橹声谐沙汀鸥鹭皆成趣海山乔烟尘也壮怀更涉啚书为度日此身不觉在天涯 

　　其二 

　　亦斋本是涉川器暂以琴书寄兴游不羡帆樯多锦缆宁甘飘泊一虚舟编摹自觉忘鱼鸟吟弄何妨问斗牛况有考亭真迹在忍教孟浪负前修 

　　○侄元英远访回羊城诗以送之兼致勉私 

　　江天秋爽满瀛州小阮回车作胜游珠海光连金玉气龙门路接凤凰洲匣中干莫宁终闭囊里琴书自有投愿一亢宗倍努力无令鹤发叹淹留 

　　○赠斗垣邓君归虔 【 君工画曾尉天台其子青衿有声】 

　　曾入天台啖几桃满天风雨任挥毫高冈种得梧桐树梧上于今有凤毛 

　　其二 

　　自许迯名隐画图频年浪迹遍江湖为予貌得皤皤发一点灵台貌乎 

　　○戊辰十一月廿一日夜梦有令禁私宰余谓合家久不啖牛肉遂拈一诗诵其事睡觉只忆起语二句枕上足之辄成一律 

　　元良御极重群生堂下栎椒 【 牛也】 恩亦并郊社牺牲皆俎共乾坤风雨一犂耕虽然历世鞭棰苦幸有明时爱护宏自勘吾家原守戒不忘梦寐续诗成 

　　○戊辰除夕 

　　天假余年逢七七曾玄逓抱发垂肩虽邀汤饼堪频集敢望箕裘得几传偶以雈苻填岭海登令桑梓染风烟即看宵遁宁人力此夕何妨卧榻眠 

　　○己巳元旦 

　　九五龙飞今逾岁八千里外戴尧天三更皷角催新箓此日融和胜旧年颂启椒花归主圣尊开栢叶集孙玄自兹旦旦同声祝天保南山寿不骞 

　　○上元雨 

　　元夕繇来星月辉如何此夕转霏微蛟游赤海犹翻浪鸷伏青山未解围天悯炎荒生雨露人逢啬运吝珠玑更阑霄汉俄开霁歌舞踟蹰不忍归 

　　○俊士初试竟日雨 

　　英雄始战听鸣钟清夜闻雷兴转浓笔下纵横云致雨砚中变化雨乘风终朝淅沥添吾趣千载文章荡此胸韩渚湏臾传涨满竚看鳄徙起蛟龙 

　　○韶石谢公祖以三台荐晋宪长仍镇潮州七月廿一夜梦赋五言近体志喜醒只忆颈联□句枕上足之次早为开镇日也 

　　下车方数月仗剑靖疆场露布连三省天章寄一□劳君盟细柳报主献长杨此日辕门辟苍生喜若□ 

　　○大司马申玄渚远讯次韵奉答 

　　一从附骥羡空群此日中枢典六军系籍四朝耆□重铭勋两世古今闻身承帝问欢如水胆落天骄□若云宗社有灵悬带砺相期翊戴圣明君 

　　○与梧守谢荩衷二首 

　　僊郎出跨五骅骝百粤西来第一州墨绶昔年歌召杜黄堂此日快君侯铁城表树山南峻玉洞风云水北流司马勋名君莫让圣明综核重边筹 【 司马翁公万达潮人初守梧州谥襄敏】 

　　其二 

　　朱轮千里控名疆十万熊罴待糗粮茂畹芳兰骄桂岭盈阶玉树焕梧阳刑清无用尝鱼鳄化洽偏宜集凤皇旦暮飞鳬朝魏阙遥祈清望宴明光 【 搜神记扶南王范寻养鳄鱼十头若犯罪者投之池中鳄鱼不乃赦故府城桂江号鳄江○凤非梧桐不栖故云集凤皇】
