伐檀斋集 明 张元凯

提要
原序
巻一
巻二
巻三
巻四
巻五
巻六
巻七
巻八
巻九
巻十
巻十一
巻十二
诸名家赠答诗
 　 
 
提要

　　《伐檀斋集》十二巻，明张元凯撰。元凯字左虞，吴县人。以世职为苏州卫指挥，再督漕北上，自免归。少受毛氏诗，折节读书，寄情诗酒。王世贞常序其诗，比之于沈庆之、曹景宗。及元凯殁后，世贞曝书，得其行巻，自叹知之未尽，复作诗以酹之。今并载四部稿中。其诗大抵推陈出新，不袭窠臼，而风骨遒上，伉壮自喜，每渊渊有金石声，所作西苑宫词，静志居诗话谓其髙出世贞之上。他如北游诸律，亦多不失矩矱，葢其才华本富，又脱屣名利，胸次旷夷，故当琅琊厯下之派盛行，而能不囿于风气，宜世贞之心折不置矣。  


原序

　　余所善张将军，居平呐呐，若不出口，而其勒悍卒，挽强弩，跃马顾盼，有慿陵广武意。至于命亲，知浮大白，鲸吸牛饮，飞不及停，居然高阳酒人也。酒后耳热，慷慨谈说天下事。或意有所不可，白眼骂坐，皆稍稍避去，其人当不能为诗，即为诗，而得一二易水语，髪立骨飞，以附于燕赵之后止矣。顾其所读书必西京后，而开元前。其于格，务跻于武德贞观，而稍稍柔之，以齐梁之月露，其语务出于不经人道，宁有瑕璧，而无完珷玞，此语之在天地，人人能得之，然亦人人耳相剽，若太仓陈陈相因矣。汰而使之，精创而使之新，非有沈深刿刻之思，未易致也。今举其所谓精者、新者，不以归他人，而归之张将军然乎否也？嗟夫，士固不可皮相也，吾居恒怪。夫脱胄珥貂者，例不能为文，语即有之，而若沈始兴之授口，曹竟陵之险歩，偶然之所发，亦噏呓幸中耳。前仅一孟德，后仅一处道，光彩琅琅，戈戟间若盘龙之正始风流不旋踵而以文败矣。今天下幸承平无事，故张将军不治兵，而得以其间治诗，第仅能以一诗人名张将军，而所谓勒悍挽强，顾盼慿陵之态，敛之乎伊吾嗫嚅之地而已矣。然使张将军而以一诗人名于天下后世，彼固甘之。何者，彼睥睨于其僚舍，而数从余于东海上，不以余之侘傺龌龊而有倦心意者，其有真嗜也。将军名元凯，尝督运为千艘帅，再掌卫篆。诗凡十二卷，名之曰伐檀集，盖以其斋故云。万厯戊寅岁长至日，弇州山人王世贞元美撰。  
　 
巻一

　　五言古诗

　　杂诗二十首

　　时序有代谢，晦朔若循环。灵景歘以驰，六龙杳难攀。舜华曜曦林，蜉蝣息夕寰。流运感人思，履世云孔艰。菌芝想霞外，孔翠悲笼间。栖遯托素业，韬精保朱颜。迅彼云螭驾，迟尔冥鸿还。长揖当涂客，去矣归空山。

　　阊阖有高楼，岩岩临万雉。财赋五都雄，声利三川侈。千花含碧城，九衢回緑水。拂云韶頀音，照地明光绮。我世授一廛，蓬蒿呉趋里。闭户歳月深，凉风日夕起。驰光娱乐散，幻景繁华徙。至哉物外游，超然忘所履。

　　大运若转毂，鸿钧回化光。穷达须有命，顺时以行藏。君子或豹变，大人或龙翔。谁为鼔其机，所过神无方。南箕下人间，帝命弼有商。何知肖形者，宛在版筑傍。济旱霈霖雨，调元摄阴阳。乃识宇宙事，固吾分所当。

　　吾友好名士，居然抱明哲。硕人赋考盘，圭组良不屑。朝刈中原葵，暮采西山蕨。陟岭髙云旋，濯水空潭澈。白璧不可为，宁以青蝇缺。皎皎机上丝，岂同缁尘湼。独有孤松树，苍姿照白雪。异彼夭桃花，甘以色取恱。

　　毁誉不可校，荣顇安能期。飘风逐浮云，怳惚万象移。头白失塞马，衣文附灵牺。不为智者虑，则为达士嗤。名勲盖一世，世改人不知。区区千金子，徒戒垂堂为。矧乃草莽间，暂借鹪鹩枝。得酒尽舒啸，短鬓春风吹。

　　天上白玉虹，延袤十万里。昭回下紫溟，飞来跨瑶水。仙人挟之游，飘飖靡所止。祖骞寻河源，浮槎适孔迩。长揖银汉间，相遗赤虬履。乃饰双明珠，加縁五色绮。提携未轻着，纳令授孙子。千载俟风云，一附鸾鹤起。

　　英雄树大业，端倪莫可循。出处更险夷，变化驱鬼神。释来有莘野，投竿渭水滨。潜龙岂久淹，跃渊始见鳞。落落屠与钓，相继拥朱轮。尺蠖具至理，其屈求以伸。蠛蠓能飞扬，灵贵矧乃人。大禹惜寸晷，分阴当自珍。

　　楚人云千金，不如布一诺。由也以片言，折狱良不错。忠谅在人耳，隠然闻谔谔。对谈恒借躯，万乘遗如屩。所以国诸侯，不负布衣约。意气吐白虹，千寻走寥廓。今人徒嚣嚣，此道委沟壑。仲连宁蹈海，岂独秦风薄。

　　凉风起昨夜，大火忽西移。蟋蟀啼近床，流萤飞入帷。白发竟盈把，丹砂尚无期。朝散陆贾金，暮披张衡诗。四愁郁不开，万金亦奚为。叹息竟无语，俛视川波驰。孤怀易成感，失路多所疑。朝绯犹可典，日日倾芳巵。

　　屏居卧南冈，策杖遵行苇。凉风吹絺衣，澄江澹生朏。纵睇秋旻髙，云英何韡韡。感时鸣蟋蟀，阅世遗葑菲。鹤岂愿乗轩，龟且聊曵尾。侘傺辞帝阍，偃蹇伴山鬼。龎公荷耒耜，君平谢筐篚。白首抱明德，斯人岂不伟。

　　玄霜凋碧草，熈阳媚红芳。地道顺天施，不违物理常。蛾眉对尊酒，螓首临镜光。彩树栖鸑鷟，緑波荡鸳鸯。荣华销逝景，娱乐安久长。南山孤生栢，结根丹崖傍。贞干回造化，叶叶生馨香。愿借黄鹄翼，与之同颉颃。

　　朝为清庙诗，暮作明堂赋。赋剪秋空云，诗濯锦江露。织成文绮霞，挂在珊瑚树。声价比南金，光耀掩大璐。缄之赠所知，无媒得君路。从兹失颜色，飒如枯蓬暮。遂令弃中衢，咄嗟谁复顾。杨意若可逄，薄言一往愬。

　　仙人佳何许，迢迢白玉京。弱水悬碧海，赤城凌太清。昨遇壶中公，引我接容成。倒着苍凫舄，横吹紫鸾笙。泠然饮一勺，丹液融金茎。手拈赠三花，回车下蓬瀛。归来见乡井，偪促还自惊。招邀向时鹤，跨蹑游八纮。

　　灼灼芙蓉花，开在秋江侧。彷佛临镜妆，嫣然好颜色。美人日暮来，搴裳娇无力。甫采聊自佩，再采还自匿。欲以寄逺人，明我长相忆。浮云天外驰，长江限南北。搔首无一语，仰看双飞翼。踟蹰怯独归，烟水微茫黑。

　　结发慕遐躅，息驾怀幽竒。去来山林客，寤寐濠梁期。岸沙皓明灭，陂冈郁参差。坐弄霞上月，载采岩下葵。野酌草昧中，素襟松风披。蹈海鲁仲连，逃山介子推。遗荣终自爱，任智亦何为。向来冥寂意，唯有孤云知。

　　有士客长安，三冬有旨蓄。射策苦不收，归来卧空谷。对我长歔欷，悲风生林木。未得平津延，已见咸阳逐。一言足取相，奚必三千牍。无歌可指鳯，有赋元因鵩。彷徨亦何为，唯共穷途哭。展也诗人言，蔌蔌方有谷。

　　雨散无聚时，河奔无还流。歳月不我与，逝矣难再留。隙驹眞促景，富贵焉可求。欲追凌风翮，云中无轻舟。卫霍甫青鬓，功业等山丘。广也七十战，白首不得侯。成固由天幸，败亦匪人谋。嗟嗟惜日短，秖为达士羞。

　　吾祖产濠梁，偶成风云会。潜壑攀飞龙，薄海生霖霈。底定锡大封，骠骑功居最。桓桓鎭南国，天子赐旌斾。祇受不世赏，山河元砺带。本从代邸功，汗马同丰沛。瓜瓞延秦呉，两地滥冠盖。茕茕余小子，歳月微禄赖。

　　东海有佳人，矫矫云中姿。回翔自千仞，翻然斯来仪。光彩照四极，声华驰九夷。鳯凰世希有，众人乃见疑。归巢弇山顚，孤踪蓬瀛期。曰余久沉冥，附翼惊以嬉。遗我緑绮琴，饮我白玉巵。巵酒良取醉，琴调罕所知。

　　冥鹄耻淹栖，良驷喜超轶。出门聊顾盼，歳月眞如失。春阳丽其晖，秋霜凄以瑟。俯仰二十年，浮沈如一日。贞士黄口谗，淑女蛾眉嫉。甫动季鹰思，再被展禽黜。苔绣芙蓉匣，雀罗蓬蒿室。所有金仆姑，已换银不律。

　　览古诗十首

　　弱冠厌经学，夙抱四方志。慷慨少年场，游谈古人事。列国称豪雄，翩翩公子四。并负絶世资，矧藉王公位。而何多穷交，不弃抱关吏。揽辔骄顾盼，抱剑同寝寐。筹划总若神，肝胆良可视。踊跃赴人急，汤火敢言避。斯人忽千秋，末由一附骥。结客固有心，食贫乃憔悴。

　　邯郸得和璧，居然启秦衅。宦者荐舍人，持献蹈白刃。却立竟不前，睨柱久不瞬。彼负连城约，我以空手进。明月藏在怀，飘风归何迅。崤函百万师，敢夺匹夫信。始着章台名，终善渑池傧。鼔瑟不能辞，击缻强相引。一人气奋扬，一国威自振。犬子成都生，矢心良慕蕳。

　　主罕能知人，士实感知已。所以古豫让，报仇良不止。一入涂厕中，再出隠桥涘。漆身若被绣，吞炭若飨簋。大义激其仇，仇衣惠然褫。所为虽极难，所志在必死。死者已无后，死亦何为尔。烈士固有心，存乎上所使。傥彼筮仕初，即遇以国士。将报智伯者，而报中行氏。

　　秦人谋席巻，六国俱吞声。季子起闾阎，鼔舌能倾城。揣摩天下事，了若指掌明。连亲从自合，投隙离其衡。廿载函谷关，晏然无甲兵。计划良亦伟，权变业已行。惜哉侈金多，所至令人轻。卒被反间死，夙昔空营营。不肯帝秦者，齐有鲁先生。功成不受赏，千载多令名。

　　九月旅燕京，清霜飞马鞍。偶与酒人游，因思太子丹。屡避田生席，日奉荆卿餐。缟衣送将逺，变征声无欢。委肉饿虎蹊，燎毛洪炉端。吁嗟徐夫人，不落秦王冠。遂令易水上，千古悲风寒。先朝欲报仇，临菑终见残。今日图雪耻，智虑亦已殚。强曓适天幸，壮士摧心肝。

　　达节圣所贵，止足愚罔图。歴观功名士，负乗摧中途。独慕文成侯，始终与道俱。沛中殆天授，圮上非神乎。扶汉汉已王，仇秦秦已无。白首未言迈，赤松以为徙。于此犹人间，忍见良弓枮。晚歳招四皓，羽翼聊代吾。出处何从容，千载称为儒。西京谁继躅，贤哉二大夫。

　　大朴日已漓，小智恒自伐。汉廷功名士，石奋能超越。醇谨本少文，中涓受书谒。洵美一家让，万石供歳月。建归入子舍，忘已垂白发。庆误坐车中，乃甘肉袒罚。马尾数何勤，中帬澣无歇。抱拙竟奚为，履道罔有缺。眷焉简帝心，尊宠独昭揭。功高信越辈，骄矜中道蹶。

　　汉家击匈奴，调发不停轨。战骨窴颜山，流血疏勒水。度幕愁单于，奏凯喜天子。茅土锡有功，丹书曜连玺。独惜飞将军，无能建尺咫。白首失期会，塞下饮恨死。遗腹有门风，吁嗟輮戎垒。军败鼔不鸣，空拳何能耳。期展曹柯盟，竟作莫敖祀。彼苍良不仁，祖孙厄如此。

　　古之饮者流，沉冥自夷旷。迈迹隘区中，逸情出云上。如何灌仲孺，骂坐日怏怏。丞相生贵甚，杯酒深责望。魏其失势人，安能保无恙。块垒浇不开，颍水翻浊浪。嗟嗟老秃翁，举止竟踉蹡。我亦事曲蘖，尚论独惆怅。达生贵忘机，韬精齐得丧。愿从竹林游，颓然且酣畅。

　　生长夫差城，里有翁子宅。翁子少也贱，落魄无推择。长镵持且负，短歌行自适。骨肉弃中涂，遑遑欲头白。将军西入关，富贵颇相迫。微露会稽印，惊散守邸客。衣绣归故乡，颜色非畴昔。有司所治道，是常卖薪陌。乃知被褐人，恒自怀和璧。贤豪在人间，岂以困穷厄。

　　杂拟诗六首

　　少小结游侠，长大慕豪英。六郡已脱籍，三辅乃有声。藏活以百数，脱死常独行。风沙扑马首，关月候鸡鸣。将军言郭解，公子拜侯嬴。彼非有一命，权可当专城。所以竒节士，慷慨说捐生。大笑东家儿，杀人隠姓名。

　　东都多妖丽，住近春明门。单车来侠客，驷马回王孙。妆成耀皎日，结佩鸣瑶璠。举止有飞态，流目无定源。金尊浸圆月，绮被绣双鸳。色笑延新宠，肝胆怀旧恩。团扇总含悲，前鱼羞自言。容华易零落，抚枕忧心烦。

　　有客住呉国，赠我以莫耶。提携未出匣，随手生霜花。或恐是神物，吞吐虹光斜。不惜黄金装，横在白鼻騧。边烽昨夜至，飞符度流沙。秋月照长城，边骑纷如麻。按剑左右盼，目已无浑邪。丈夫为天下，安能复顾家。

　　去年秋未半，良人去庭闱。今年秋欲尽，关塞音书稀。尘生在御瑟，苔緑当窓机。凉风动蘼芜，阴阴吹罗帷。白云疾飞来，掩我明月晖。空房怯不进，独坐长欷歔。县家羽檄至，沙场新解围。但求免锋镝，何敢望旋归。

　　有士卧蓬蒿，凄怆恒鲜欢。饥乌噪檐侧，哀猿号树端。玄云被旭日，下土流光寒。昨夜严霜飞，林中木叶干。凋彼萧与藿，曷以供朝餐。苟无邓通钱，莫弹贡禹冠。鍜羽如栖鸡，努力空伐檀。一经令人老，竖儒安足叹。

　　海深犹可测，河广犹可慿。狂夫如飘风，心志莫可惩。结髪明信誓，中道忽侵凌。葑菲槩尔遗，荼蓼茹谁憎。新宠良自固，故欢难再仍。凉飙起霜夕，陨叶何棱棱。羞以孤帷搴，坐见圆月升。三复白华诗，伤哉人无恒。

　　春游篇二首

　　芬芳蔼京邑，太和盈宇宙。如何惬赏心，矧复値春候。柔荑偃条风，嘉树郁灵囿。川上悦于飞，山梁闻朝雊。舆台被文绮，女郎飘长袖。车马何怒鲜，游闲日驰骤。陈遵驱藩车，爰丝通中冓。愿言緑酒醑，无事黄金寿。

　　晨出东都门，曙旭散城阙。春莺巧如簧，春草緑如髪。韶歳当令辰，丹葩耀林樾。鸣镳事遨游，万里轻秦越。怀璧照十乘，佩珠悬明月。无端有近亲，叵测通私谒。琴瑟临邛携，金钱馆陶发。今时不娯乐，容华坐消歇。

　　苦热诗四首

　　壬申之役河决不进，栖泊彭城之下。维时藴隆舟居甑炽莫可解脱。乃思古之贤逹不受炎歊者，而系以诗。又征阮嗣宗咏怀句而弁诸首，亦犹执热者之思濯乎。何来清风，生我腋下，悬知簪笔可当摇扇矣。

　　炎暑惟兹夏，我思鹿门叟。脱屣疏流泉，不栉开山牖。阴阴树成幄，习习风生肘。与妇并荷锄，所耕亦计口。解衣憩南冈，相馌持斗酒。曲肱听鸣蝉，初月升高柳。地岂避秦来，身非为汉有。挥汗自成浆，弹冠与结绶。

　　炎暑惟兹夏，我思富春濑。空山无结构，高树俨倾盖。匡坐理钓丝，澄江流夕霭。纤鳞或浮沉，漪藻回如带。浚谷归白云，高天零沆瀣。烦虑息区中，定灵想霞外。五月披羊裘，亢阳生爽籁。寄语谢故人，轩冕安足赖。

　　炎暑惟兹夏，我思竹林士。岸帻绿云浮，拂袖寒商起。层阴下遥岑，朱曦逝清沚。设礼岂为吾，迕俗元忘尔。深杯映明月，素琴澹流水。冥寂契无为，沈酣良有以。歌鳯睨当途，犹龙伏柱史。旷哉兹数贤，芳声共千祀。

　　炎暑惟兹夏，我思东山墅。髙台凌飞霞，华馆荫修渚。坐隠澹忘归，谈玄自容与。玉树垂盈庭，幽兰被孤屿。翩翩曵轻绡，临风欲仙举。更倚如花妓，含笑进緑醑。凉飔生髙梧，灵鳯斯爰处。愿言终逺志，浮云任来去。

　　杂咏十首

　　余生革莽，放旷形骸。世及戎官，数奇踉蹡。心固学农圃而事渔猎矣。癸酉秋日，偶阅储光羲之杂咏而稍为效颦，托迹虽殊，莫非林薮。系名不一，同尔逍遥。乃若磬折于当涂而自婴于时纲者。吾安能置之齿颊云乎哉。

　　渔父

　　溪桥转山径，湖水碧于苔。渔舟柳阴下，举网得四腮。樵薪犹未至，新醅业已开。团圞坐妻孥，不簪亦不鞵。欲要采菱人，西风吹船回。蔌蔌芦叶响，月上潮正来。波涛非云险，梦寐良不乖。向逢楚大夫，言言伤我怀。

　　樵父

　　偃树春不起，繁条秋弥丛。长镵入空谷，歴歴摧枯蓬。形骸肖山鬼，趫捷轻狙公。玄熊夕相避，猛虎昼不逢。素履往无咎，险阻穷能通。有时不归来，髙卧山之东。积薪拟待价，沽酒明月中。桎梏轩冕者，终焉媿此翁。

　　学稼

　　滋兰徒佩芳，种菊徒采英。饘粥苟不继，不如学躬耕。荷锄出东皋，布谷方有声。好雨以时至，春水昨夜生。井井畎亩界，油油禾黍平。吾志在一饱，匪冀仓箱盈。南阳迟诸葛，谷口寻子眞。翻嫌沮溺辈，后世知其名。

　　学圃

　　芍药恣欢谑，桃李竞光华。吾本葵藿士，弃之等尘沙。负郭开三径，言树桑与麻。兼之艺蔬韭，春雨生萌芽。接竹引寒泉，薙草驱鸣蛙。遶畦白水流，傍屋青山斜。浊酒聊自慰，劳力何须嗟。终作灌园人，且卖故侯瓜。

　　估客

　　积富匪用拙，良贾久居奇。或遗戎王利，或挟寡妇赀。艑舸江湖间，辎车都会驰。居陶为朱公，适齐为子皮。但知素封贵，不识县官谁。蹑履明珠縁，揄袂文縠垂。行乐谅无尽，金多任所之。安能守穷巷，季次原宪为。

　　侠客

　　背公死党客，朱家郭解伦。布衣相雄长，闾里岂沉沦。所至比敌国，所谋类鬼神。空室生青草，半夜回朱轮。走死地如骛，藏活士匪亲。一诺成泰岱，千金化纤尘。权可移卿相，貌不如中人。犹闻侠骨香，千年事若新。

　　射雉

　　有鷕两雉鸣，彩彩好羽仪。挟弹东邻子，濳睨如蹲狸。一发得其雄，再发并其雌。洒血平芜间，赳赳过水湄。微物不充鼎，慿髙一扬眉。结束驰前山，射杀子母麋。丈夫飞食肉，肯饱藿与葵。所志猎沙场，好生亦何为。

　　射虎

　　李广不得志，屏居蓝田间。大荒久尘埃，猿臂日闲闲，髙秋偶会猎，白额藏草菅。咆哮应弦倒，单车负以还。烹之侑斗酒，鞹也何斑斑。卒史北平来，为言兵入关。天子思飞将，趣装出南山。此时灞陵尉，已醒多愁颜。

　　牧牛

　　春日喜载阳，原隰绿草稠。牧子驱其羣，迟回上髙丘。乱入苦竹冈，降饮浅水洲。相聚不相触，众耳湿湿柔。犉者洁可怜，骑之前村游。睡来吹芦管，饥则饭干糇。老牯道傍喘，主人见且忧。此是丞相责，莫漫棰苍头。

　　牧豕

　　公孙牧豕时，种种已华顚。伟身着短衣，昂首持长鞭。涂附困泥中，白蹢渉菑田。野乌饥萃止，辨色俱尚玄。穷年逐什一，形秽莫可捐。忽乘风云会，光华遍九天。羣豕化神龙，洿池变灵渊。丈夫此身在，何愁屯与邅。

　　闺词十二首

　　夫有女怀春思无涯涘士也，罔极咏岂二三赋长门而题团扇者如林矣。维余落魄，不散羇愁，时际春融，爰成闺什。大都求凰。异古别鹤。非今荣悴兴言离合生象匪直兴到良由情至云尔。

　　昨日书到家，知君在天涯。问妾近颜色，为报如荷花。君若归来易，荷花露下媚。君若归来难，荷花霜后残。

　　捣衣声不乱，捣衣情自深。秋风一夕起，闺中同此音。妾捣君不闻，天涯自有砧。也应如妾捣，为妾捣君心。

　　去年折柳条，送君木兰桡。今年折柳条，泪尽万里桥。何时守故土，双栖学鹪鹩。同见柳华盛，同见柳叶凋。

　　忆昔初嫁君，明珠照绿云。今日君离别，飞蓬乱不结。忘我久食贫，游赵复游秦。秦人未逐客，安能返乡国。

　　思君劳梦寐，梦君归故园。俨然乘驷马，衣上绣双鹓。容华异昔日，冠盖盈前轩。觉来心独喜，起对髙堂言。

　　琴瑟昔在御，莫不静而好。自君久别离，房栊生青草。弹琴无知音，调瑟多苦心。弦繁曲亦乱，月落花阴阴。

　　临别牵人衣，紫骝门前嘶。倐忽袂已分，紫骝嘶不闻。去去踏芳草，相亲在逺道。坐叹容华妍，不如紫骝好。

　　挟弹羽林儿，柳下睨黄鹂。少妇倚髙楼，望见遥止之。止之匪心恻，毛羽纯金色。愿言化为印，提携夫君侧。

　　睡起揽鲛绡，无烦带歩揺。不言花意静，顾影燕情娇。自分力不禁，恐负良人心。功成拜边郡，何得双双临。

　　谁家采桑女，妖艳妆何靓。贪看鸳鸯飞，立与桃花并。柔条多逺扬，钩乱如鸦鬓。倾筐弃道傍，归照匣中镜。

　　夫壻乍封侯，尚尔玉关游。欲绣一端锦，寄耀千貔貅。行褰池上柳，芙蕖摘纤手。颜色比不差，衔在天呉口。

　　皓魄不常圆，一月圆一夕。明夕倐已亏，天道无停息。人事徒可怜。一亏不复圆。娟娟芙蓉花，弃置秋江边。

　　边词十二首

　　余既赋闺词十二，间出示客，客曰，婉媚哉，子之言也。子燕颔耶而何蛾眉之也。余不能答，乃为是边词以报客。曰此本色语也，子其如余何。客于是抚掌而为之浮大白云。时丁丑九月四日。

　　大将屯云中，日见贼兵郄。天子玺书至，报功良不薄。春风杨柳营，丝竹莲花幕。军前上万寿，三举黄金爵。

　　结束良家子，翩翩居帐下。从军不数年，节钺安可假。耻随五校后，单骑走朔野。龙剑跃且鸣，夺得追风马。

　　匈奴约和亲，边烽昼不举。士卒渐忘战，军中罢超距。盘跚弄婴儿，拍手学蛮语。草间骑羝羊，引弓射鸟鼠。

　　秋风试鸣镝，忽见孤飞鴈。一矢铩其羽，遥堕前山涧。众谓南来鸟，足有帛书绾。策马往视之，野火新烧栈。

　　九月未授衣，十月边霜凛。士卒夜苦寒，独抱雕戈寝，欲诉霍嫖姚，无奈生贵甚。穿域正蹋踘，阳春生兽锦。

　　结髪在边境，姓名匈奴识。大小七十战，身若凌空翼。幕府功不报，封侯无消息。醉尉夜呵人，道傍行不得。

　　仗钺出鴈门，踊跃万人靡。为国敢顾家，誓众唯有死。金鼔声不哗，旌旗色何起。不系五单于，无颜见天子。

　　调遣备边兵，尺寸守汉法。蹀躞桃花驹，熠熠芙蓉匣。夜夜忆闺人，万里梦魂洽。梦中曵罗襦，觉来寝金甲。

　　冬暮兵犯塞，调发羽书亟。同云覆积雪，万马不辨色。持糒一半氷，落日方传食。从军多少年，安能头常黒。

　　驰驱事戎马，方略若神授。所将固常选，所当良无负。已获浑邪归，复斩居耆首。尚方铸金印，竟挂谁之肘。

　　久隶行伍间，尚在偏裨下。寒霜生铁衣，秋风劲弓弝。执鞭乃吾分，窘辱何须讶。卫青亦人奴，敢遽辞笞骂。

　　辽海戍十年，拜爵苦不早。蒙茸巻征衣，春风吹逺道。少妇倚髙楼，王孙踏芳草。秖恐见时颜，不似别时好。  
　 
巻二

　　五言古诗

　　安履山房赠舅氏启孙二首

　　黄鹄恣冥翮，寒松挺贞干。纵尔寡谐合，允为明哲叹。舅氏甘隠沦，幽栖抱璀璨。冒枕白云多，隠几青山乱。岩扉暮霭浮，风树空音散。流坎任所止，豕鹿聊为伴。不苦扬雄吃，而爱长卿慢。原阡竭心力，愚谷安昏旦。翻嫌鹿门叟，累彼妻孥爨。

　　横塘度单舸，五湖浄如缟。山障疑无路，花曲潜通岛。主人垫角巾，有类郭有道。檐间下尘榻，盘中剥新枣。夕照去庭柯，片月流青昊。千仞览德辉，昭回振逺抱。尊酒不及乱，玄言自论讨。道以沉寂超，人与烟霞老。置我丘壑间，宛然似舅好。

　　时命篇

　　岧嶤郁峻岭，波澜翻巨川。吁嗟客游子，梯航俱不前。白日忽沦没，清霜飞幽燕。夏屋叹权舆，幸舍悲迁延。握玉竟难饱，尺桂讵易然。风前骭不掩，雪上屦半穿。欲仕无中人，欲耕无良田。营营声利涂，轩轾豪雄权。谁念牛衣士，涕泗鸡埘边。仲尼道路傍，伯夷空山顚。贫贱岂尽愚，富贵岂尽贤。时命有顺逆，达节良自全。

　　醉宿僧舍觉起言志

　　偶携緑玉壶，来借青莲座。桃花对命觞，尽醉颓然卧。春云夜不飞，覆被为我衣。残月升髙檐，照见白板扉。萧然在僧舍，起立双树下。顾影独徘徊，万感生清夜。原生久悬鹑，买臣行负薪。嗟嗟江海客，何蒙牖下尘。人生贵适意，富贵何时至。投湘不可为，乘桴非吾事。吾已无黄金，安用求知音。楚狂接舆者，庶几获我心。

　　中秋四山诗

　　玄墓山

　　攀跻匪巉峭，佳胜兹岩具。偶偕良朋来，不负探竒趣。秋迟冥鸿归，云向濳虬护。朗月升髙天，深林曷知暮。五湖浩无际，千峰俨欲赴。渐辨涧底星，遽失峦间雾。波流缟练长，光动金银互。缥缈生虚无，楼台已改故。怳观大海潮，雪浪排空骛。何必三神山，仙人始回顾。遗世鲜与徒，孤踪应有遇。旷哉古今心，莫以荣名误。

　　铜井山

　　晨弭南湖棹，暮蜡东山屐。千级石磴遥，半岭行云逆。佛宫纔数椽，僧厨少四壁。井余蛟龙腥，阶唯鸟兽迹。崩奔羣壑会，居然走震泽。皎月出层岩，窈窕穿树隙。寥空澹而澄，逾髙光逾白，一照析秋毫，万象呈圆魄。浮屿俨欲飞，列宿如可摘。峦竹多清音，巢鹘无卑翮。箕踞藉落叶，长啸振孤石。兹夕登兹山，彷佛藐姑射。

　　虎山桥

　　慿眺凌崇峻，周览极浩渺。日落出古寺，秋旻见归鸟。石梁百尺横，苍渚游龙矫。两崖崩欲坠，五湖环且绕。人家隔花源，孤亭构木杪。坐久待明月，亭亭映翠筱。既望升较迟，微亏光仍皎。近浦何氤氲，逺峰亦缥缈。桓伊笛自幽，范蠡舟偏小。零露瀼瀼华，明星渐以少。何事杯行缓，夷犹俟清晓。溪山总含情，宛然留谢朓。

　　灵岩寺

　　兹山呉之望，云是故宫址。再为佛子庐，今亦莽荆枳。仲秋岩壑清，日暮冈峦紫。浮图自孤撑，断碣仍碍屣。绳床悬石室，空庭蒙葛藟。四山出重云，飒飒林飙起。缺月深韬光，慧灯照棐几。谈禅谢觞酌，空门逺尘轨。相与证无生，夷然忘所履。寂寂此岩阿，昔被明光绮。二井苔藓封，俱曽照西子。慨念今古人，荣华若流水。

　　辕驹叹

　　万物有荣瘁，修途多险虞。枥上曽称骏，辕下反为驹。哀鸣望顾盼，主人恩不殊。不覂骐骥驾，乃与驽蹇俱。流沙千万里，秋风苜蓿枯。梦想燕然山，追逐大将符。皮相亦何慿，骨立亦何图。傥再赐鞭策，犹堪任驰驱。

　　林鹤篇

　　晏坐寄玄览，感物生遐思。有鹙在梁饱，有鹤在林饥。所处虽倒置，鹤也安足悲。逍遥寓空谷，还与丛桂期。一鸣闻九天，其子能和之。夕可饮沆瀣，晨可餐灵芝。驭彼王子乔，白云同差池。回视在梁者，龌龊亦奚为。

　　采菱词

　　菱角何纤纤，菱叶何田田。鸳鸯与鸂鶒，对对浮清川。采菱白晳郎，荡桨后复前。偶逢西家姝，隔浦来采莲。娇容入花乱，素腕随荇牵。要住语绸缪，风动裙带偏。采采忘采角，但采叶在船。赠我双莲子，庶几不空还。

　　织锦曲

　　织锦置新机，当窓取石支。今日织一丝，明日织一丝。离居日闲闲，何为织迟迟。良人隶材官，贾勇能搴旗。微功上幕府，拜爵及春时。春时好衣锦，此锦正相宜。金紫色照耀，麒麟光陆离。看君身上服，称妾心中期。

　　三月三日

　　元已晴旭丽，呉趋土风嘉。芳甸古茂苑，离宫昔馆娃。良辰动水嬉，锦浪被清涯。士女娇容服，顾影生光华。绿帻吹参差，红袖拥琵琶。濯濯春杨柳，灼灼夭桃华。相谑竟何赠，芍药萌红芽。少年扶醉归，青楼明月斜。

　　山中迟客

　　朝暾散深谷，宿莽互氤氲。松露犹缀珠，高霞自成文。晞发凌青壁，嗽齿度碧濆。忽见衣领上，英英生白云。不负黄鹄期，眷言沧海君。同心挂缨组，折简聊相闻。东山迟安石，兰亭要右军。逺驾如惠然，清晖良可分。

　　听春莺

　　黄鸟出幽谷，差池翔南枝。春风鼔其舌，如奏竹与丝。绵蛮杂繁调，睍睆多婉词。于飞不肯只，顾影若有思。良时不易至，好音难重期。公子正邀欢，伫听自忘疲。芳宴洵足耽，杯到安能辞。

　　观朝雨

　　南楼望逺道，春雨江上生。既洒鳷鹊观，复集鳯凰城。散水幻圆影，添瀑作碎声。丝丝元不断，蔼蔼一何轻。宿雾暗洲渚，朝隮莽苍屏。柳条郁如结，花露泫以盈。美人期不来，愁绪逐浮萍。

　　独游

　　晚出白云轩，来过青莲宇。翩翩曵短裾，不挂尘中组。原草生芳荑，飞花满桑土。独鹤先我行，南山遥为主。莞尔听鸣禽，不觉逢渔父。共笑嵇生懒，好锻对环堵。何如今日游，春风采兰杜。

　　独酌

　　栖栖不得志，春到罕芳宴。偶有一壶酒，独酌聊自遣。公荣曷与焉，嗣宗无由见。东风川上来，入林堕花片。黄鸟乃有情，睍睆还相唁。古人功名会，成败忽如霰。何事龙门生，不立醉者传。

　　桂树

　　桂树何苍苍，不生桃李园。久滋颍川水，逺托箕山根。离立不成林，偃蹇何所援。商山采芝叟，无端去乘轩。楚皋佩兰者，不返湘江魂。何如老此树，终焉絶尘喧。小山空有招，白云竟无言。

　　箕山

　　家住箕山下，来往唯白云。若无巢许辈，此地谁为羣。茅茨蔽风雨，琴书辞俗氛。庭前乔松树，徙倚忘夕曛。段干过于避，介推何至焚。良友将逺适，安车与玄纁。人各自有志，不遣北山文。

　　越溪荘赠主人别驾

　　主人少游侠，五陵裘马人。中歳狥寸禄，十年苦风尘。不调归别业，依然旧松筠。百株植墙下，二顷在湖滨。绿水青山区，何减桃源津。长者多论交，载酒无冬春。我来住髙斋，不栉亦不巾。信宿恒忘归，常时如避秦。子猷雅好客，安道复情亲。不然兴已尽，何事独留宾。

　　春日湖上

　　少岁慕荣名，中道叹维谷。卓彼白发叟，招我紫芝曲。匪直谢簪绂，兹乃脱羁束。万事不挂念，一壶存所欲。杏花前村开，春水五湖緑。倚棹看鳬鹥，纷披波间浴。夕阳忽下岭，行云渺相续。莞尔会心处，寤寐向谁告。清夜梦故人，居然建牙纛。容或酬彼志，吾且知吾足。

　　夏日寒山

　　寺旭公房竹，下迟王生不。来与刘生饮，野寺昼寂寥。独鹤当门屏，阴阴古墙下。一片绿云冷，夕照上髙檐。空翠落潭影，如何炎隆时。有此清凉境，入林无所事。匡床据髙枕，不见子猷来。便与公荣饮，逺抱托长风。孤怀自耿耿，心契静者因。迹向寒山并，鳯鸟负逺期。蜉蝣悲促景，百年几何时，日日须酩酊。

　　圌山朱都尉过访留宿草堂中夜不寐情见乎词

　　有客江上来，柳下住双桨。身白俨如瓠，巨口仍广颡。相见懒长揖，落魄髙阳党。呼儿且沽酒，把臂坐草莽。十年交自倾，片言心觉爽。明霞四散飞，长庚独先朗。蝙蝠扑檐间，熠耀行草上。凉风西南来，刺刺枝头响。下榻不能寐，空庭共俯仰。慷慨醉中言，何时起李广。

　　七月六日同王赡美曹子念饮豹孙书屋

　　大火忽西流，凉飔起江沚。萧散据匡床，脱帽仍解履。高梧障重檐，短墙瓜葛藟。一室无数椽，长风吹万里。彷佛坐阴崖，来接巢居子。旋开竹里厨，言鲙河之鲤。南阮本不饶，留客乃如此。旷适林中赏，逾觉贫交美。何事慕贵游，汗流恒竟趾。所以蹈海人，弃之如敝屣。

　　七月七日集周公瑕鉴止堂坐同谢尉徐生

　　公瑾雅好客，醇醪具芳宴。正及牛女辰，嘉会拟霄汉。风流推谢安，才情见徐干。共有青山情，颇悦白衣宦。雕俎一何繁，羽爵行无算。绿藻锦鳞游，朱栏柳丝乱。虽未列歌钟，清音起松畔。仰见纤月来，同彼双星灿。怅别经一年，留欢无两旦。人生聚会难，感之发长叹。

　　中秋初度有感二首乙亥

　　华月升高檐，广除步靡靡。百年几何时，繁忧徒萃止。结髪事逺游，轨路多荆枳。九折悲覆车，皇皇旋旧里。犹存临卭壁，欲探于陵里。苦竹善钩衣，扁石恒碍履。雀角穿我巢，谷风漂我垒。哀哀慈母傍，怨慕羞称子。脱粟尚弗充，何言甘与旨。値此劬劳辰，乃惊犬马齿。四十无闻焉，云何不遄死。

　　遄死复何恨，俯仰若有牵。陟岾履宿草，背养已十年。高圹良可营，屡空徒迁延。巢中有三雏，参差齐父肩。无食又无衣，抱影各孑然。久凋王生栢，未见原公阡。何有禽庆约，期了向平縁。咄咄计安出，有泪如流泉。况乃鲜兄弟，焭焭殊可怜。但苦严霜飞，何知华月圆。泌水衡门下，且草子云玄。

　　送何都尉之汀漳

　　何生少精悍，持已能不泄。孙呉一万言，澜翻在其舌。三谒明光宫，曽进治安说。结束趋辕门，老将同为列。班生笔已投，终军繻久裂。量移守闽峤，鼓行向毒热。封狐吐妖氛，长鲸喷晴雪。海色多溟蒙，将星独昭澈。不然守乐土，何以见奇节。

　　述怀寄高邮贾生

　　昔与子周旋，揽镜头俱黑。今与子别离，鬓边丝堪织。黄鹄畏网罗，紫燕悲伏枥。自顾无蛾眉，众女空见嫉。执戟杨子居，门卒梅生职。迟回陟羊肠，踟蹰弃鸡肋。徒歩出北门，雨雪霏霏湿。偶逄淮海人，问子近消息。惆怅吊长沙，贾生在胸臆。

　　送客之楚

　　草木黄且落，陂冈纵复横。飒飒阴风吹，繁条折不鸣。迢逓暮山上，日没寒云生。去鲁非其志，游梁竟无成。栖栖何所之，言涉湘与衡。还将送君泪，寄吊古屈平。

　　志别

　　祖道一尊酒，凉风江上生。枫林一叶丹，秋动千山声。星离越溪水，雨散呉王城。我昔游燕赵，居人送我行。今我亦送客，酒尽泪欲倾。乃知送我者，掩袂多至情。

　　楼居二首

　　仙人好楼居，吾亦厌卑处。结构倚遥岑，鸿飞终逺举。樛木荫白日，流水萦苍渚。何必凉风来，孤髙自消暑。空山正閴寂，蓬门迟支许。云霞几席流，嗒然无一语。

　　余生不偶世，块处空山久。木末出岑楼，青旻一挥手。髙云翳我裾，明月入我牖。坐见松树阴，羣然麋鹿走。郑眞谷口锄，梁鸿庑下臼。外是无长物，留巾漉美酒。

　　卧疾四首

　　抱疴卧中园，掩关白日静。坐见凋兰芳，秋风忽凄冷。蹇蹇披羊裘，徙倚望前岭。为爱孤松枝，时时逗云影。

　　与山夙有縁，因病转无欲。僧斋聊卧起，散髪何须束。偶采芙蓉花，悠然出林谷。秋风湖上亭，蘼芜飞属玉。

　　行药至山馆，麋鹿相为羣。草木吐精华，宛如刺绣纹。微雨日暮歇，南冈生白云。何时拂衣去，长揖沧海君。

　　朱槿日暮凋，玄髪秋时落。傲骨何嶙峋，习懒那可药。采彼石上芝，引此林中鹤。一室谁晤言，青山谢康乐。

　　恭谒先世祖荣禄大夫都督公赐茔墓在杭州毛家埠

　　吾祖从靖难，功成受虎符。鎭越佐五朝，将星东南殂。先皇为悼惜，赐葬兹山隅。屡谕藩臣祭，碑版耀西湖。云仍锡带砺，百世卫姑苏。邈矣七叶孙，赋性一何愚。不能挽强弩，但欲事操觚。歴官已廿载，落魄俨腐儒。同侪贝锦张，亲戚从揶揄。何令彼譛人，猴冠而当涂。不望印累累，其如锥也无。仅存三寸舌，终愧七尺躯。偶来此行役，聊复荐萍芜。石人衣薜荔，宿草莽故墟。抚膺一长恸，洒泪栢为枯。悲风起夕阳，愁杀夜啼乌。

　　亲旧诗六首

　　丙寅之艰，不肖不能从地下以死也，而强活人间，茕茕在疚，终鲜兄弟。所赖二三老成人耳提面命以寡悔尤于万一也。天不憗遗，不五年而长逝者六人矣，爰思其人，各系以诗，颂美仪刑，以当恸哭，今而后吾知唯有曹颜逺之句，以贻亲旧云尔。

　　外父王选部禄之

　　泰山俨具瞻，匪直颂师尹。一出秉铨衡，中外作标凖。朗月照浚谷，清泉流泯泯。抗志圭组轻，萧然岩壑尽。甥也馆于室，耳提谢不敏。典谟日佩训，风雅时援引。所至恒爱护，恐为友壻窘。不减慈父恩，长恸德星陨。

　　舅氏陆文学恒若

　　江东着伟姓，太宰迈常伦。势可移山岳，位已无人臣。一朝被蜚语，朱户生黄尘。孙子余舅氏，青衿甘食贫。硁硁守经学，湖乡少四邻。时念同胞姊，扁舟入城闉。澹泊不饮酒，慰籍多苦辛。长逝渭阳水，愁絶慈闱人。

　　先辈杨中丞子任

　　杨子青云彦，屡出佐明后。昭毅昔论交，垂髫至白首。树德于其躬，莠言不出口。闽海同分符，阃藩并结绶。堂上考大吕，幕下问小友。眷顾成绸缪，乃与缔孙偶。尺书付浮沉，竟执富儿帚。感怀着斯章，冥冥非吾负。

　　通家陆有道叔平

　　吾祖迈明德，结客豪长者。平原秀士衡，正始翼风雅。忘年缔密交，少岁荷陶冶。潜盘西山阿，偃息青云下。皎然白雪鬓，照兹緑玉斚。明月投入怀，幽兰分满把。对我欷歔言，老矣汗血马。耆旧不慭遗，泪向寒泉泻。

　　友人顾贡士从化

　　顾生一经生，而亦喜任侠。闾巷弟畜我，俶傥无嚅嗫。能射鲁连书，不问乐羊箧。并载西园游，联镳南山猎。痴絶虎头生，袖断如花颊。青春容易掷，白发最难镊。长安失意归，宿草飞黄叶。尚忆平生言，独挂芙蓉铗。

　　从叔隠君士扬

　　昭毅营东山，羣从从之游。第五足清旷，居然隠者流。曽不问生产，乃与兄子俦。把臂同入林，酒池日拍浮。自为鸜鹆舞，间作竹枝讴。行乐堪永年，达生宜白头。门户正衰谢，斯人不可留。咸也矧穷途，揽涕何时收。

　　北游诗十八首

　　捧檄偶然作

　　幽居谢鞅掌，披云卧髙岑。门有车马客，投以天上音。呼儿拭我弁，揽镜整我簪。薄言辞故里，于役越江浔。负米愿良违，挽粟力不禁。斥鷃安卑枝，匏瓜恋旧林。夷险昧所履，倚伏还相寻。傥来忽如寄，患得非吾心。蓄无非常宝，敢羡纵横金。养眞尚寂寞，允为逹士钦。

　　北游留别阳山顾愿

　　顾生言志髙，乃住卑犹山。常来访屠博，悲歌游市阛。葛巾一角垫，长裾其色殷。蹇歩上大堤，桃花在窓间。袖里金错刀，换酒良不悭。宁待飞青霜，坐以凋朱颜。皇皇脱长剑，送我西入关。赠处两不语，流涕各澘澘。世无四公子，弃客如草菅。间有魏其侯，聊可与往还。

　　渡江

　　呉国渺何处，江流万里长。布帆渡瓜渚，青山障朱方。飒动髙天风，吹愁还故乡。戍楼当落日，饥乌野田密。徒御步不前，行李何萧瑟。欲问淮南津，就饭水边驿。敢效祈父言，胡转予于恤。

　　泊广陵

　　晨发扬子渡，暮泊广陵城。水部正闭关，落日舆梁横。杂踏估船来，呉侬与楚伧。野市乱灯火，恰如蜩螗鸣。对酒愁不语，何处琵琶声。间道往从之，青楼明月生。自笑髙阳徒，潦倒江州情。

　　次淮献河阳大夫

　　经国有大计，不外兵食足。输挽类用兵，所贵在神速。王程固有严，胄弁何为督。娈童好如花，楼船大于屋。行乐江以南，赫奕朱为毂。盛夏方渡淮，黄河变平陆。粒米乃狼戾，度支更约束。简命旬宣臣，临水建牙纛。八月造舟楫，十月运新榖。哺乳百姓亲，挟纩三军燠。况乃抱逺略，道海通山谷。廷议旌行能，玺书动盈幅。伟哉转漕功，不使萧何独。跅弛门下士，勉驾盐车轴。期毋负知己，良友时相勖。

　　渉河

　　大河合淮泗，奔波若倾倒。一瞬下千里，风帆疾于鸟。我行逆其流，尺寸竟昏晓。丈夫托蓬根，世事茹茶蓼。穷途已倦游，况复苦秋潦。揽挈黑貂寒，西风吹人老。

　　清郡馆郑丈

　　驱车入郭门，故人门挂席。客子流离来，执手长叹息。虞卿屩欲穿，侯生头尽白。乐与朱家游，讳言赵邸客。大损卖文钱，估酒日盈百。任侠今寂寥，此有郑庄驿。

　　济上闻笛

　　孤笛江上起，片月随江流。临风曲不断，韵水何悠悠。杨柳折欲尽，梅花落更愁。寒鸦散浦溆，残叶飞空洲。楚客正独醒，闻之増繁忧。

　　七月廿四述思

　　凉风吹原隰，澹澹黄云生。値此流离时，难禁陟岵情。长恸髙堂觞，言荐溪水苹。未始暌诸梦，常若见于羮。更念倚门者，蓬首雪盈盈。

　　德州逢刘原检

　　公干吾密亲，迩来行色壮。得意曲江游，十里紫丝障。折得杏花回，春云在衣上。南归衔使节，楼船晚相傍。明灯照卫水，凉风来青嶂。宿雁语沙中，纤月翻层浪。对酒问前期，弹冠岂虚望。从此舍章句，即可取卿相。昼锦君多荣，奉职我无状。清时好策勲，努力无遗忘。

　　潞河客舍

　　岁晏众芳尽，朔雁江南征。游子何不归，流离蓟北城。阴阴土墙下，风吹枯桑鸣。黄金与白髪，此尽彼则生。进退叹维谷，且问严君平。

　　题长安主人壁

　　漕吏何为者，日与仓漕伍。长安半月游，黄金散如雨。乘月谒私门，带星候公府。杯酒槩可亲，肝胆谁能吐。势利无石交，斯言征诸古。

　　燕京寄上海朱邦宪

　　北风扬尘沙，玄阴片时结。客舍寄如磬，羇身但存舌。易水寒不流，西山欲飞雪。梦见田先生，怳与荆卿别。击筑苦无徒，悲歌夜不辍。我友蹈海生，圭组久不屑。游于酒人乎，而乃好奇节。因救季将军，朱家心屡折。吾岂有黄金，尊前为君设。所以穷时交，古人多激烈。

　　结客行与晋陵呉生

　　韩魏饶奇节，齐楚多辩智。经学不足谋，结客非声利。一言可借躯，万乘宁夺志。虞卿急穷交，敝屣卿相位。田生耻人疑，对客刎何易。岂为颜面情，謟笑取容媚。吾友延陵生，独抱千古意。昔我困奸雄，三年两下吏。邹阳不上书，张俭身何寄。良朋每永叹，维子忧心悴。不有匣金来，徒令怀璧坠。谷风世道凉，浮云然诺弃。长揖谢斯人，激烈尊前泪。

　　塞垣行寄嘉禾朱尉

　　卫青屯上谷，连营肃旗鼓。五道出将军，弓髙与强弩。系其贤王归，竒功不堪数。坐拥武刚车，帐下式歌舞。李广不得意，上簿至幕府。是岂战之罪，拊心良独苦。朱生蓬蒿人，掘起自行伍。浮海斩吕嘉，英略无千古。功奇祸亦奇，十年槛中虎。长剑虽蒯缑，犹堪贾一怒。丈夫身不死，塞垣报明主。

　　少年行调长安客

　　结束何翩翩，相逢洛阳陌。流水照清扬，春风披绿帻。俨然傅脂粉，相传化闳籍。羞称霍家奴，云是馆陶客。歌舞谁不怜，婉媚莫可逆。沾沾喜任侠，黄金得还掷。珠因弹雀损，锦以鬪鸡坼。而多青楼期，欲赴身无百。且与酒人游，暂入蓬蒿宅。枕藉唯衮衣，何有一缝掖。

　　留别京邑友尘

　　杖策长安门，言别长安客。何为曰归时，翻使旅愁迫。侠游多酒人，祖道临南陌。马蹄雪中花，车轮氷上迹。再歌毋庸归，乐酒暂今夕。长剑挂左骖，白虹走前席。荆玉罕人知，劝吾宝燕石。

　　汶上阻雪

　　我行阻徐方，日夕望呉国。积雪覆皋原，千里同一色。门前偃栅横，屋际孤烟直。黄河氷正坚，芒砀云来黒。狡兔潜以伏，饥鹰竟何食。客子煨枯蓬，主人舂残稷。何日见朝阳，肃彼南归翼。  
　 
巻三

　　七言古诗

　　金昌篇

　　青山浮震泽，紫霭凝沧溟。既庻古呉邑，有美金昌亭。金昌亭子碧城趾，傍临大道平如砥。象纬台窥万雉雄，阊阖门开千片绮。垂阳绣陌春载阳，芳草朱桥满路香。甲第连云巢翡翠，人家临水扑鸳鸯。玉楼天上近，金屋民间藏。秾彼桃李葩，映此鹦鹉觞。茂苑郁葱蒨，胥江艶花月。丽藻飞彩毫，芳尘袭罗袜。清歌鸣鳯舞惊鸿，宝树琼轩乐未穷。芙蓉散乱妆台锦，兰麝氤氲歩障风。桂醑浮波玉为馔，髙堂屋壁金珠縁。虽非戚里与皇家，万户千门烂若霞。玉帛南邻耀皎日，簪缨北里生光华。清时富贵偏多暇，少岁欢娱昼为夜。宅中歌笑尽金张，座上风流总王谢。泽国无烦拥画轮，呉侬飞楫浪如银。湖舸载将西子去，渚花开作馆娃春。蝉鬓宫云薄，蛾眉山月新。为雨乍逄情易合，倾城再见价难论。由来金谷明珠贱，却笑临卭绿绮贫。迷花醉月靡年载，相逄剩有朱颜在。长风可破月可拾，直欲扬舲泛沧海。沧海回波不复来，拂衣髙眺呉王台。呉王宫阙莽难辨，棘荆麋鹿令人猜。棹歌犹唱乌栖曲，百花洲上蘼芜绿。一川春雨鹧鸪鸣，鹧鸪声里年华更。身世隙驹影，富贵草头露。万物不可齐，士也何须遇。园有桃，歌且謡。半生落魄无推择，大块与尔同逍遥。长镵朝过买臣里，短衣暮上伯通桥。举案徒自恭，庑下竟寂寥。不挂会稽章，空老呉门樵。

　　匣剑行

　　生长夫差国，家住专诸里。锻炼昆吾成，一匣明秋水。秋水泠泠声遶扉，凄清中夜蛟龙归。空庐独抱朗月卧，高天飒动霜华飞。提携神物无人觉，何来白虹常在握。锋芒卫霍耀天山，精灵荆聂倾河岳。结客纷纷向五陵，呼卢愽采且浮沉。宁输百万留三尺，悬在腰间酬寸心。鸊鹈新淬光如彗，照见人间不平事。玉玦金镮日日间，匣中一掬明珠泪。严城吹角秋夜清，风凄月肃邻鸡鸣。擥衣起舞欲拔剑，无乃岁久青苔生。莫邪空老无人齿，世人共寳铅刀耳。幕南塞北行路难，酬恩报怨竟谁是。沦落沉埋一蒯缑，耻将弹铗动诸侯。丰城不掩干霄气，越石何嗟绕指柔。

　　对酒歌

　　宇宙自万古，人寿无百年。我生之前漫无纪，我生之后殊杳然。中间百年何太促，始觉人世徒堪怜。况乃寰区受羁束，曷能蓬海求神仙。幸有金阊醇酎美，一斛不直三千钱。沽来快饮日不竭，赖兹薄禄如流泉。清者可中圣，浊者可中贤。伯雅或在后，季雅或在前。公荣不择侪軰饮，季伦欲就邻家眠。君不见花开枝上何娟娟，春风吹落随寒烟。又不见云行空外百态妍，须臾散尽苍旻天。玉山常倾倒，桑田任播迁。胸臆从教块垒散，形神自尔魁梧全。一日可兼十日饮，百岁能当寿一千。始信壶中有日月，不与人世同弃捐。沉冥至理久自悟，糟丘为我生青莲。

　　东览篇

　　出门鲜徒侣，看山过东越。身披荷芰衣，来渡琅玕筏。会稽之郡藏云中，海岳灵区第几峰。千岩万壑望不尽，一一秀出青芙蓉。溪流嗽石喷晴雪，山水清音相映发。林间吹落兰亭风，松下飞来镜湖月。石暗花迷失去津，禽鱼鸟兽能相亲。峥泓萧瑟不可测，此中疑有箕山人。苍旻为栋云为幕，禹穴幽奇可栖托。絶壁巑岏啸夜猿，逍遥梦见骑黄鹤。清晨晞发凌髙台，风吹飞花去复来。旭日如珠走沧海，赤霞为驾驱天台。方丈蓬莱今可至，居然便有凌云思。金宫银阙何必求，一丘一壑随吾志。君不见东山髙卧支许从，挥麈玄言若可终。又不见芳辰袚褉临清池，茂林修竹堪忘饥。谢公勉为苍生出，十年闲却登山屐。右军自失王蓝田，归来誓墓意惘然。二贤信是人中龙，霖雨当时仰望同。考盘一室已千载，至今林下生清风。偶然得失未忘念，令人却羡双冥鸿。

　　春游篇寄晋陵呉生

　　穷愁逼逼空叹息，逺游冠在犹堪拭。伯通桥下春水流，布帆一幅千里游。芙蓉湖波緑如染，罨画溪头山几点。花明月白不知夕，髣髴扁舟重入剡。旧游曽识延陵生，莫逆穷交一步兵。且作平原十日饮，安事夷齐千载名。寂寞圌山老都尉，迟我碧桃花下醉。锦江春煗浪俱香，赤城霞流山失翠。金焦遥作两青凫，水面飞来扑玉壶。万里长江限南北，令人长忆孙伯符。燕子矶头燕子飞，鳯凰台畔柳依依。看花偶入长干寺，策杖还须到翠微。荷衣脱下白纷纷，尽是钟山松上云。辟支洞口金光草，兜率岩中寳藏文。摄山自古多灵药，归来始践征君约。悠然置我丘壑间，髙吟梁父惊猿鹤。吾笑殷中军，废后书空竟莫闻。又叹阮遥集，一生当着几两屐。此身不带封侯骨，朅来幸有烟霞癖。黄金朱芾求不来，白云青山随可得。不因未了向平缘，五岳追寻孰我先。知君亦是沉冥士，寄此春游汗漫篇。

　　放歌行寄长安旧游

　　碧桃落尽青春老，黄金不铸朱颜好。男儿策名须及时，衰迟徒遣忧心捣。少年投笔欲邀勲，西入长安谒圣君。公交车不献长杨赋，都邑先传喻蜀文。朱门先达如畴昔，留驩得接夔龙席。鸣环振佩声锵锵，琼筵寳幄乐未央。暂同良夜醉鹦鹉，期共清朝仪鳯凰。辉光草木俱生色，假使白头还可黑。意气如山不易倾，立谈元可取功名。借筋画成扶汉鼎，箭头书去破聊城。居间然诺良无负，强灌能胜一石酒。藩车日赴孟公期，金钱夜作爰丝寿。骏马花骢白玉鞍，濯龙鸣鳯近金銮。英盼自堪回绛灌，雄图非为斩楼兰。得意能将知己酬，此心未始羡封侯。一言不合拂衣去，五陵游侠还相许。鬬鸡走狗出长楸，安能咄咄书空语。自是当时桓茂伦，歴落嵚崎可笑人。今日低头在草莽，放歌一曲千山春。

　　观舞篇

　　春宵曲宴通兰房，亭亭玉树生夜光。绣幕遮风银烛定，纷纷妓乐俱成行。中有燕姬善楚舞，当场可以掌中举。翩跹喜曵鲛人绡，柔弱纔胜翡翠羽。应节依歌不自持，疾徐宛转能擅奇。明珠盘里相错落，惊鸿天外来差池。徊翔素腕飞香雪，虚空屡顿凌波袜。五尺芙渠揺绿波，一片轻云荡明月。颦容慢睇如有情，歩揺条脱断续鸣。公子歌謡惟燕燕，佳人名字只卿卿。舞罢低回整金鳯，矜娇顾影嫌钗重。羞称十五嫁王昌，登墙三载曾窥宋。漫将长袖拂芳尘，自是行云行雨身。怳惚髙唐梦中见，敢云平视甄夫人。

　　听曲篇

　　绿窓窈窕通明月，朱弦奏罢何疏越。燕姫艳舞方具陈，郑女清歌相对发。玲珑宛转遶翠屏，梁尘飒飒花冥冥。师传翻使惊恊律，心妙直欲追秦青。已听泠然振林木，复闻余响流空谷。将无哀乐动人心，苏门之啸秦庭哭。当筵但见春融融，无限玉树揺东风。周郎欲顾曽无悮，延年女弟徒称工。新声能令旧声变，贯珠不断危如线。偶觉凄清拂黛蛾，时为掩抑看团扇。画栋轻云夜不飞，鳯凰肯逐箫声归。但怜白雪知音少，岂是红妆絶代稀。云鬟零乱歌纔阕，东方欲明银烛灭。淳于一石自沉酣，不使冠缨座中絶。

　　醉道士歌题弇山园藏巻

　　列眞之宇太微宫，碧桃千树吹春风。相逢尽是餐霞客，翩跹长揖壶中公。壶中跳入杳无际，金台银阙非人世。玉液涓涓汇作池，黄流泯泯倾如注。式歌有酒旨且多，三三两两朱颜酡。漫笑眞人能服炼，谁知老子亦婆娑。髣髴歩虚行复止，曲肱聊隠乌皮几。背痒欲倩麻姑搔，觉来失却王乔履。牛饮鲸呼总易醺，牵裳濡首乱纷纷。拍浮倒蹋琼科案，酩酊那开蕊级文。土木形骸恒伫立，手持玉笛吹不得。平头奴子力不禁，扶携踉蹡将安适。浪游五岳穷三山，联袂尽是桃花颜。绛河迢逓谁相待，上元夫人名阿环。会时不问胡麻饭，解酲五斗何足算。牵出青牛欲倒骑，黄冠欹斜白髪乱。此中玄妙识者谁，仙药元从曲蘖遗。披图展巻心自醉，颓然此軰眞吾师。主人谓若幸无负，我且斟若以大斗。倘画当年醉歩兵，江东张翰应居首。

　　娄水行访曹子念作

　　湖头暂借渔艇子，春风吹过碧城趾。具区初月挂呉山，沧溟紫霓含娄水。夜潮忽涨杨柳陂，片帆却向桃花驶。眠鸥宿鹭惊且鸣，棹歌不断欸乃声。中流闻鸡曙星耿，落花飞出海上城。停桡未入琅琊墅，搴裳先过曹丘生。萧斋兀尔枕书卧，乌皮一几青毡破。问我经时何不来，袖中遮莫有七哀。大笑吾生太痴絶，病腰犹为五斗折。屡蹶霜蹄不知止，仪也直欲亡其舌。丈夫雄心谁则知，吁嗟有志无其时。公荣未得即濡首，匡鼎相逄且解頥。放歌一曲情无赖，君自芝兰我萧艾。陈蕃有榻空梁悬，解来徐孺眠花前。聊伴曹生日击缶，洋洋风雅衔在口。绵蛮不作呉侬言，喑哑能驱小巫走。一斛珠玑错落明，俨然分惠盈五斗。吾还怪尔爱独醒，酒人只在弇山亭。迩来不饮眞寂寞，纵酒无愧天上星。借来艇子且教去，平原十日须沉冥。

　　谢都护歌

　　谢侯少岁学击剑，手绾飞虹腰掣电。术精乃去学兵法，战阵钲鼔靡不合。被命造舟永嘉山，长鲸道遇手自搏。几欲论功登将坛，落落不偶空据鞍。阅世荣名何足齿，闾巷沉浮聊尔耳。短衣射虎姑苏台，闭户铸剑干将里。买得桃花一疋驹，骑来沽酒金阊美。世人失意汩汩忧，羡君能自沾沾喜。为嫌偪促城之舍，新开别墅虎丘下。窓中乱扑青芙蓉，竹树萧萧遶台榭。侠游酒伴惯住船，鬪鸡走狗都翩翩。春草射麛秋放鹯，相逢欲赋子之还。座客恒满能撃鲜，人各取醉斗十千。虽无铜山擅铸权，囊中不乏子母钱。吁嗟燕颔头未白，黄须森森尚如戟。江南秉钺旬宣臣，旧是永嘉来往人。即今推毂易为力，功名转眼能自新。劝君努力报知己，匣中毋遣神龙死。君不见余也十载伤羽毛，身同鹪鹩困蓬蒿。提携拂拭竟谁是，哀鸣日夜徒嗷嗷。于戏男儿四十不能自附青云豪，尚尔坎坷肮脏沉下僚。赠君短歌还自嘲。

　　短歌行赠王四丈赡美

　　男儿何必纡朱紫，但令布素恒如此。又何必侈金帛，所贵人生在意适。琅琊羣从鸾与凰，上林太液纷翱翔。第四偶然恋桑梓，羽毛楚楚口吻香。白眉未尝结青鬓，未遽霜海燕双栖。遶梁语芙蓉，一照满镜芳。千金鹔鹴裘易觧，日醉鹦鹉杯难忘。司马纔遗中人产，对人无奈多青眼。沙田种秫久不登，座客犹夸识信陵。平生倜傥无嚅嗫，沾沾聊自喜任侠。余生落魄数数奇，十年归隠南山猎。无端痛饮白玉浆，有时脱赠莲花铗。每承然诺肝胆倾，岂是论交在眉睫。跻彼弇山堂友于，花蕚尊爼光，再过娄水宅，彩衣戏舞娱头白。人见颓然醉花月，不识人伦自尔能昭掲。人见生平曳纨绮，不识穷交可以托妻子。谷风再赋友道凉，呉侬情逐云飞扬。三秋门前正罗雀，一卧肘后生垂杨。不有君来破岑寂，翟公自署徒慨慷。眼中石交竟谁是，酒酣撃筑天苍苍。

　　江风行与朱图山泛楼船作

　　长江万里吹天风，将军置酒楼船中。楼船忽奏军中乐，无乃黯惨蛟龙觉。山川出云歴乱飞，疾来掩我白日晖。中流汹涌俱辟易，人谓如此将无归。将军自是湖海客，神气自若催挂席。浩荡洪流欲挽回，崩奔巨浪能冲逆。渊渊徐起回风挝，长驱直指扶桑涯。蜃气氤氲辨城阙，鲸波蹴浪翻空花。分明栖息匡庐下，碎瀑飞泉明月夜。恍惚窓牖峨眉端，雪片纷纷六月寒。须臾暝色垂垂黑，前队戈船左右翼。咫尺蛟龙欲扣舷，夜光那向怀中匿。壮图寂寞何为乎，余亦从君撃唾壶。老骥能思千里不，百万犹供一掷无。人寿河清不可俟，富贵不来行乐耳。世间多少弱男儿，觅人颜色沾沾喜。曽忆长江牛渚边，温峤焚犀夜放船。英雄志业莫可测，酒酣拔剑心茫然。

　　塘上行逢友人顾愿作

　　呉宫二月莺啼乱，金阊柳游子长安归。春风吹鹢首，鹢首重重桃李花。枫桥塘上故倡家，緑水依然遶阡陌。青楼忽听弹琵琶，琵琶声出垂杨里，李延年家髙髻姊。自言有客深自藏，落魄江东虎头子。拍浮濡首酒池中，何为染指阿房美。平生痴絶将无同，我辈钟情乃如此。相逢不赋子之还，对酒髙吟娇女篇。兴来不用常杯酌，其奈囊空无一钱。君不见马长卿，临卭一往有深情。又不见阮仲容，鲜卑之婢累骑从。尝闻古人贵达节，区区礼岂为我设。少年行乐须及时，飞花转眼纷如雪。还惜昂藏一丈夫，慿陵啸傲髙阳徒。麟阁荣名常在不，首阳饿死何为乎。

　　月下渡淮歌与马孟李三都尉舟中言怀

　　日落淮水黄，月出淮水白。水流向东南，客行自西北。辞家见月两回圆，长路悠悠始一千。簿书期会如束湿，卒史胥徒横索钱。槖存无底空所有，但见三星恒在罶。身世漂零只酒尊，凉露凄蝉动髙柳。从事诸君尽弃繻，金堤赤岸争先驱。吁嗟百万任狼藉，何事囊粟号侏儒。吾生一饱了吾愿，坐看鹪鹩飞不逺。马控龙媒自有人，门藏金穴曽无援。久拟山中赋考盘，何然燕垒巢其端。漆园傲吏日偃蹇，竹林酣士多摧残。夜深月照芦洲寂，楼船有楫何须击。最喜黄头善掺挝，况邀白帻能吹笛。淮阴黯惨生悲风，座中杯酌莫教空。若过韩侯钓鱼渚，便为长跪酹英雄。

　　游呉山醉歌示越中同游

　　呉人浪游越，越山旧名呉。呉山窈窕如画图，芙蓉乱扑城之阇。云英不逺紫微省，杏花偏近黄公垆。解衣贳酒独感慨，还上髙台听鹧鸪。鹧鸪不为啼春雨，似诉呉越兴亡语。般乐夫差首己濡，忧勤勾践胆能茹。偶尔慿陵一跳梁，毕竟山丘共首鼠。草上同飞望帝魂，宫中曽献捧心女。呉山越水春融融，呉王越覇归东风。白驹度隙促短景，朱花散彩成飘蓬。乍来一笑已陈迹，兹山千古青无穷。即今箫鼔锦城乐，但识屏翰皇图雄。吁嗟黄金不买绿酒醉，何乃愦愦人世亶不聪。

　　钱翁歌为磬室山人寿

　　钱翁不是蓬蒿人，自称呉越诸王孙。布衣不受缁尘染，混俗能将白眼存。栖迟陋巷蓬蒿翳，抱膝长吟靡年岁。家藏万卷不知贫，更倚丹青曽絶世。巴江急峡巫山峰，汉时古栢秦时松。钱翁下笔无数点，便觉烟云千万重。长康安道名谁称，世情都无神自胜。屦集常憎户外尘，萧然一室如悬磬。钱翁不满五尺长，意气能飞千仞霜。等闲不受诸侯币，虚左曽持公子觞。吾家都护弄柔翰，风流寄兴东山畔。傍水新开燕子楼，临花髙卷鸳鸯幔。爱惜长干刘采春，当时西第几留宾。坐中不少严夫子，幕下常多郭舍人。自是钱翁交莫逆，春山花月同穿屐。如今花落月西沉，但见钱翁头尽白。黄公垆下莫经过，吹笛山阳感慨多。凄凉若问呉趋第，四壁徒存一雀罗。翟公门前何所有，春风乍上新杨柳。百斛金阊緑玉浆，沽来且作钱翁寿。钱翁七十意何如，云在青天任巻舒。他时倘画通家子，丘壑偏宜谢幼舆。

　　郑客行寓清郡赠中伯丈

　　仲尼老于行，栁下援而止。殊无怀土情，郑客乃如此。郑客吾乡老缝掖，不根嫚戏无推择。西游落魄走邯郸，国有贤王虚左席。日留朱邸曳长裾，贵幸何须驷马车。但虑才髙忌严忌，谁言赋不如相如。冠缨曽絶感知己，锦茵醉吐花靡靡。无端压倒玉堂人，只因撰出金楼子。内家日给买文钱，外舍私为桃叶怜。解将交甫明珠佩，博得文君绿绮弦。秋风客散平原第，齐东陋巷蓬蒿翳。不无岳牧致苞苴，自有州司能拥篲。我来犹得称通家，相逢烂醉听琵琶。卫水清霜照明月，鹔鹴裘映芙蓉花。自言仅免穷愁逼，无奈头无一茎黑。纵梦非熊入后车，不如安载归乡国。

　　呉姬行为四明沈嘉则买妾赋

　　呉姬二八颜如花，翠帷珠箔藏卢家。暂许春风吹裙带，未容燕子窥窓纱。妆台纔掩临窓绣，皓腕霜明映罗袖。蛾眉效月一痕新，柳腰学舞三眠瘦。瘦减腰肢似沈郎，当年未许嫁王昌。不识红妆堪换马，但知绿绮可求凰。遨游忘草郊居赋，江城花县啼莺路。鹴裘时解茱萸湾，画舸偏经桃叶渡。呉阊新水泛双鸳，丽藻文漪锦浪翻。毫端幻出花千树，剩得娇枝解语言。含娇含态情难说，为雨为云梦无歇。巫山峡遶曹娥江，襄王台在禹王穴。采莲越女湿绡衣，短棹穿花过钓矶。瞥见呉姬不相识，怳疑洛水神仙归。约开莲叶隔花语，为问馆娃宫几许。依依杨柳苎萝村，此是西家捧心处。错落明珠吐鳯钗，陆离端锦合欢裁。昔时越艳归呉去，今日呉姬入越来。甬东山水蓬莱岛，朱颜緑鬓同偕老。风流愿比贺季眞，镜湖春色年年好。

　　苏生行

　　苏生纵横客，寂寞休明世。尺寸无所成，坐叹流光逝。少岁曽为南粤游，尉佗椎髻最难柔。军前长揖无数语，遂令面缚闲戈矛。归来牛酒相慰劳，上功幕府寝不报。翻然结客少年场，五陵豪杰亲除扫。解装犹剩千黄金，徧置鸳衾与鳯簮。好将陆贾平生槖，结得徐娘既老心。春明门外花如绮，羽林缇骑佻佻子。相逢大快共樗蒲，絶叫狂呼卢与雉。百万常输囊屡捐，凄然击筑夜无眠。荆卿逺去渐离老，孤剑寒风易水边。东归肮脏身何寄，数椽如线邻萧寺。短衣弹雀逐羣儿，长镵采药遗仙吏。看君体骨良不恒，面如紫石何棱棱。谁言山泽常如此，忽有风云或可乘。男儿七尺须奇节，黑貂何必愁鹑结。阴符一匣在床头，莫使灵文久磨灭。

　　短歌与一二僚佐登城楼作

　　呉钩锈涩不能鸣，匣中隠隠青苔生。髙天九月霜华白，草木黄落夫差城。夫差城中谁作苦，摧眉折腰在行伍。父书徒读亦何为，投笔十年无比数。藏活曽栖广柳车，沉酣屡谪西曹簿。男儿肮脏安足叹，世上纷纷鼠变虎。卫青亦是主家奴，须臾功成享茅土。出无知己仕无媒，不如将身隠屠沽。丈夫空自羡雄飞，今日登临对落晖。满目山川非异国，仲宣何事泪沾衣。

　　谢都护游山歌

　　谢家雅有东山兴，朅来许我才情胜。少年有事弋与渔，垂老无心负且乘。春风满地吹接■〈罒离〉，青山绿酒堪忘饥。双艇移来疾于骑，五湖便是髙阳池。林中排调日酣畅，三春共蜡屐几两。自是狂奴去复来，至今痴叔犹无恙。呉王台馆久棘荆，山丘尚被呉王名。云兴雨散竟何托，雄飞雌伏徒营营。君能于此了无累，黄公垆下颓然醉。迩来喜怒谁得知，褰帷且问如花妓。

　　燕京夜雪篇

　　北风吹沙日无光，北门寂歴鸣枯桑。须臾暮雪飞陋巷，蓬扉不开卧欲僵。西邻客子忽排闼，苍头蹇步持壶觞。怳如层氷甫挟纩，又似幽谷回春阳。何暇秦篝与齐缕，不去弹棊共格五。乡语绵蛮自少文，行酒峥嵘能用武。因忆边城雪作山，崎岖万里玉门关。氷连瀚海悬军入，冻断交河探骑还。以身许国宁惮死，安顾裂肤仍堕指。今夜相逢杯酒间，何如此辈沙场里。

　　行行且游猎丁丑九月作

　　少岁从军出武威，兜鍪日耀生光辉。沙场大小七十战，数奇归揜南山扉。南山近有白额虎，会须烦我大黄弩。朝来结束过蓝田，马如游龙辔如组。入林黯惨路不平，披开荆枳飞鸟惊。乱石崔嵬垒如屋，咆哮万壑阴风生。顾盼慿陵了无觉，应弦即倒何须搏。男儿本意重生擒，飞而食肉良不恶。甲卖弓藏一十年，偶因射猎泪澘然。扪虱若谈当世务，白额岂在南山前。头足于今变冠履，取民脂膏充簠簋。假彼绣斧得横行，缚取贪残猛虎献天子。

　　隠者词焦山寄客

　　伯成耦耕耕且锄，务光避世世情无。古来隠者不以帝王易，何况区区赵孟三公乎。山人颓唐隠者姿，萧萧肃肃孤松枝。紫芝黄鹤久不作，清风朗月恒相思。相思不可见，逺隔江之湄。不寄投湘赋，唯吟招隠诗。碧桃开徧绿水洲，山人犹在人间游。富春矶闲海鸥下，鹿门山空猿鹤愁。诸侯筐篚不足贵，天子安车何必求。但须寂寂山之丘，明月为侣云为俦。庶几不愧乎隠者流。

　　山人劝酒

　　灼灼桃花，濯濯杨柳。溪山窈窕溪水流，武陵人家犹在不。柴门不闭春风轻，山人衣上春云厚。相逢莫使青松疑，世间尽用黄金寿。原尝春陵千载人，嵇阮山刘一杯酒。贱亦不足凌，贵亦不足慿。雪山有时燠，温泉或可氷。髙岸为谷，深谷为陵。诗人岂欺我，倚伏多相仍。山人劝我酒，旨酒清如渑。汉家功业在天上。吹箫屠狗之軰坎坷歴落来攀登。

　　还山吟

　　还山吟桂花，松子秋云深。山人还山抱孤琴，空山猿鹤来相寻。披裘何必登遥岑，逺公自有东西林。东西山色看皆美，一入林中可以止。土木形骸无所拟，悠悠忽忽恒如此。再歌还山吟朱颜，俄受白发侵还山。欲俟买山金，无金终负还山心。一瓢一锡且随意，许由巢父百世之上为知音。

　　柳花歌金陵送客

　　呉宫濯濯春杨柳，东风吹花满渡口。揺烟拂水总无关，缀雪沾霜竟何有。沧浪漫使搴人衣，武陵乱约桃花归。自是青春留不住，非因黄鸟蹴能飞。芳草晴丝引江渚，飘扬千里同君去。逺游谁遣迟萧郎，风流展转思张绪。建业青山绕大堤，女郎团扇扑髙低。往来不见临春阁，且入长干送马蹄。

　　草阁謡戊寅夏志感

　　子云草阁无数椽，风雨不蔽何萧然。常抱明月巢其端，归鸿鸣鳯同翩跹。何物黄狐爨下游，雄飞雌伏将焉求。狡焉日欲穿我屋，何不尔思正旧丘。长謡送尔归，吾自掩吾扉。庭梧日徙倚，山桂生芳菲。

　　黄河客舍歌

　　杖策渡河来，止舍河堤下。衰柳当其门，荒荠生在瓦。中有少妇能具餐，旧襦掩骭余双鸳。剉草饲我枥上马，牵藤挂我腰下鞬。客舍金钱眞自惜，那堪一粲垆头言。  
　 
巻四

　　七言古诗

　　忆闽中旧游有序

　　丙辰岁，不肖甫弱冠，先昭毅携之薄宦郧中。郧，楚地。连秦蜀，山谷崔嵬，幕阃岑寂，不耐操觚，颇事侠游，与二三年少，击鲜射飞，斗酒慰劳，煦煦乐也。戊午岁，昭毅量移闽海，海正扬波，戈船下濑，羽檄纷纭，歴三时而始戢。闽多佳山水，珍草木，得以徧游恣采，惟日不及。庚申岁，昭毅乃抱采薪而解阃矣。归甫七年，不幸捐馆。重以予之落魄无成，不堪日夕忧也。不肖尚能履后土，而戴皇天哉。有腼不死，荏苒十年，冥顽如瞽，载蹈奇祸，鬓毛半秃，肝胆尽灰，假使昭毅生存，何忍见之，扪心酸鼻，所谓泣尽而继之以血者也。爰动凄吟，为忆旧游诗。

　　忆昔海波乍飞扬，长鲸吐雾白日黄。家君作镇闽之疆，手提三尺擒其王。幕中尽举万年觞，铙歌凯曲何铿锵。从军未许称王粲，草檄无烦借孔璋。曰余小子不好武，当筵漫学赋鹦鹉。细栁营前羽戟闲，芙蓉幔里蛾眉妩。玉勒骄嘶踏落花，银筝缓调鸣朱户。枚皋诙笑类俳优，束晳嫚戏能消愁。鬬鸡蹴踘沉里巷，射麋罝兎空山丘。喜为豪士岸白帻，曾见胞人傅緑鞴。贵游造请刺磨灭，博徒之軰聊延结。大道相逢脱佩钩，交欢岂必归金埒。青州从事玉液香，红绡荔子氷肌洁。垆头且醉郑樱桃，一曲新声夜月髙。怀中自有明珠卖，座客何须绿绮挑。少年行乐常如此，宁知花谢秋风起。拂衣长揖武夷君，扁舟直指呉江水。归来寂寞夫差城，年华屡傍五柳更。蓼莪再读涕泗盈，于今白发有几茎。怀谗抱谮日不平，我思旧游歌且行。匣中夜夜双龙鸣，犹堪报国图峥嵘。

　　春日游金陵牛首山寺漫拟龙门应制之作

　　万柳暗驰道，飞花度宫阙。匹马碧城隈，晓向长干发。长干髣髴汉长杨，玉露金茎满路香。仙人髙观分鳷鹊，帝子灵台集鳯凰。别有双峰霄汉外，空翠飞来扑衣带。鸟道孤悬出梵林，松涛十里藏天籁。层岩嘉树欎菁葱，迭嶂流霞一万重。琳宫嵌入云中壁，绣阁徊翔木末峰。丹青丘壑图难尽，绮错山川望不穷。瑞气祥光蔼畿甸，周京汉苑氤氲见。鸣鳯楼台散若星，凿龙池水澄如练。鹫岭朱幡俯太清，鴈堂绀宇千花盈。明月玲珑菡蓞塔，青山窈窕芙蓉城。明月青山恒若此，金仙绣佛同终始。龙藏岧嶤七寳台，麒麟鹦鹉献花来。纤埃除埽空门浄，日月照耀中天开。霓旌披拂云旗展，万乘辉煌曽驻辇。金陵定鼎卜千年，虎踞龙蟠此后先。五岳区中谁王气，三山海底孰神仙。秖遏北平戎似雨，故遗白下草如烟。明时未效巻阿颂，在野聊成擥胜篇。

　　京口桃李园作时戊寅春赵敬甫邬汝翼陈永年同游

　　三月弭帆京口渡，大堤十里垂杨护。故人行乐桃李园，恰有花开一万树。烂漫常生五色霞，氤氲散作晴空雾。赤城忽拥锦江流，朱方即是琼台路。游子来回总是迷，佳人采摘还相妒。拾翠寻芳乐未休，相逢且作少年游。鬬鸡走狗花前队，秾李夭桃树底讴。莫将螓首疑闳孺，更傍蛾眉认莫愁。团扇扑时粉蝶乱，■〈舟光〉船飞处红英浮。沉酣聊且眠金谷，潦倒那堪控紫骝。但恐芳菲易销歇，长江寂寂流明月。黄金纵有南山髙，难买春花秋更发。片片飞花踏作泥，阴阴桃李自成蹊。开时不尽一杯酒，孤负枝头黄鸟啼。

　　申太史招饮邸第席上漫呈

　　八月凉秋动城阙，朔方候鴈催羣发。防秋羽骑夜授衣，破贼将军朝秉钺。无能辇下请长缨，投笔书生志未成。黑貂久作长安客，青苑谁深故苑情。玉堂学士伊周侣，退朝为我设鸡黍。相对惟多桑梓言，不作金华殿中语。幸覩熈朝日月新，欣逢河岳又生申。扫门岂是通私谒，推毂偏能问故人。惭余射不能穿札，束发空教慕奇节。归卧南山一十春，马无羁勒车无辖。我軰何须尺寸功，但令公等致时雍。愿言王者称无外，肃慎呼韩作附庸。

　　春日宴弇山园呈琅琊长公

　　长公天下士，子房安石差相似。弇园美无伍，方丈蓬莱堪比数。珠帘翚阁白云中，苍峡鱼梁绿水通。髙张云锦耀日月，披拂玉树吹春风。岩藏洞复忽欲暝，花扑飞泉路不定。萧瑟峥泓不可言，长吟清啸蛟龙听。一望烟霞草木深，且耽丘壑不为霖。玄亭寂寂无丝竹，自有泠然山水音。春宵花月欢为剧，入林酣畅仍浮白。相看尽是饮中仙，何必平泉醒酒石。惭余落魄久悬鹑，自是嵚崎可笑人。葛强头白无推择，常伴清游石季伦。终使揶揄满人口，青蝇白璧亦何有。不能废我啸与歌，熟读离骚痛饮酒。古来出处随乎时，赤松之游良可师。虽然得意东山卧，无奈苍生有所思。丈夫磊砢无多嘅，要使身名俱受泰。弇园岁月一杯中，长公心事冥鸿外。

　　饮大司成姜公园池席上敬呈

　　姜公言行为世轨，好似东京李元礼。升堂便比登龙门，暂与同舟以仙拟。一出曽为帝者师，门如市兮心如水。吁嗟古道人莫容，意色萧然可以止。为园筑室江之干，移得青山满绿湍。五株初种彭泽柳，九畹先滋湘水兰。披襟坐对秋月朗，更看寳树明虚幌。碧池隠有鳯凰毛，青云已着鹓雏想。草木禽鱼亦有文，石渠金马梦氤氲。常揺白羽团如月，不着朱衣烂若云。考盘在涧聊暂寄，矢心欲揽清时辔。何来海内忘年交，孔公座上祢生醉。知君自是名教人，桀溺何须笑问津。汲黯尚为前日戆，马卿犹是旧时贫。苍生欲夺丘园志，白发能强负荷身。相逢不尽漂零叹，对我常将青眼颦。

　　呉兴潘中丞上蔡张参伯小集草堂漫成长句

　　杏花开满夫差城，城头初月纤纤明。春风幸不弃岩穴，蓬蒿亦自来簪缨。谢公暂着东山屐，歩兵本是江东客。一斛葡萄鬓未星，千里莼羮盌浮碧。萧萧瑟瑟无歌钟，清音忽起庭下松。楚云生栋帷菡蓞，呉山供客餐芙蓉。白驹空谷谁继响，鸣鹤九皋声朗朗。风标不似世中人，霞举犹为天际想。知君自是夔龙宾，何事江湖欲问津。为霖为雨若有待，一丘一壑非其伦。愧我青袍久零落，草堂灯火同驩谑。别去依然三径荒，不堪罝兎堪罗雀。

　　春日住尧峰山寺示瑞上人

　　谁谓东南山不高，尧峰之岭何岧嶤。等闲鹳雀飞不过，无数蛇龙卧自骄。冥冥苍霭云树乱，风雷常走山之半。黯惨岩扉昼不开，欹斜石磴危疑断。慿陵眺瞩欝嵯峨，一起一伏山如波。逶迤尽逐五湖去，琉璃盌内盛青螺。振衣千仞寂不语，■〈口酋〉然长啸应孤屿。黄鹤仙人招不来，扁舟范蠡从兹去。落落乾坤何不容，呉水呉山几万重。此身不啻如一蚁，安能局蹐悲途穷。头颅犹黑舌犹在，犹堪一日三千锺。生儿宁尽如仲谋，马上何须羡乃公。英雄事业流水尽，五陵荒草秋风紧。世界浮生大梦中，空华倐忽看朝槿。逺公近借青莲室，猿猱麛鹿同招隠。闭门满地白云流，风吹松花堕金粉。

　　闲助甫参伯近有西秦之命喜而赋诗寄之

　　海岱烟云开，仰见日月朗。颇有高世心，悠然发逺想。明珠成霓玉成虹，不见萧敷与艾丛。乍闻初拜凉州牧，乃是河南张长公。向来不与人间事，消息传来喜不寐。屹然独立有长城，何必秦关重百二。丈夫高抱乐长征，瀚海天山渺去旌。祁连大漠风雷色，疏勒飞泉金石声。坐镇清风生朔野，三军尽爱寛裘者。自是中朝山巨源，一麾出守看平蕃。檄书不借陈琳草，游侠毋烦剧孟言。独据羌床围细柳，朅来殊胜东山不。黄石相逢知我心，苍生有待何能负。昔时邂逅娄水边，琅琊甲第青云连。读君新诗如入峡，絶壁腾波天倒悬。我马玄黄饥且馑，何期一见称神骏。价觅千金市与人，主非伯乐谁能信。由是蹉跎一十春，萧萧双鬓半如银。君今新得酒泉郡，应念东呉旧酒人。

　　乔观察允徳岁暮过访草堂连榻旬日漫成长句为别

　　西风巻黄叶，堆压门之屏。霜薄身上衣，氷厚爨下井。偶有足音响空谷，枯桑惊散饥乌影。君为岳牧久专城，朱衣烂漫黄金横。何事萧然却车骑，独披鹤氅寻柴荆。逍遥不减漆园吏，慰藉偏存瓮牖生。幸有新醅共君醑，尚留木榻同爰处。欲说荒斋如此寒，偶被风吹不能语。陈家糠核聊自肥，范叔绨袍竟谁与。畴昔转输驾楼船，两年在君绣斧前。汗血愿为伯乐用，心胆欲向干将悬。不遣青蝇将玉毁，无奈薏苡如珠圆。一歌雀角穿我屋，再歌黄鸟食我粟。淮市曽为胯下行，灞陵屡止亭中宿。莫将时命强干秦，吁嗟道路难于蜀。羡君官爵良不卑，经纶献纳弩力为。握手何当国士遇，拊髀谁动明王思。酒酣别去泪如雨，生平敢负乔公知。

　　弇山园逢沈嘉则席上见赠漫赋长句为答用纪兹会之盛

　　西园彚才彦，主人陈思王。式燕芙蓉池，言解翡翠裳。坐临秋水弄皎月，澄觞飞盖生明光。遂令花蕚寄缃素，髣髴箫管遗琳琅。后来盛事谁则同，弇园开在娄水东。宾主曹刘日方驾，羽翼风雅何冲融。何来四明有狂客，亦与七子相争雄。萧然入林共把臂，便觉松下生清风。杯酒相逢即定交，袖中投我以琼瑶。漫试千言在倚马，独工五字能射鵰。山云怳披鹔鹴锦，池水忽涨桃花潮。座有玉山多自欹，况复错落飞金巵。高柯惊动灵鹊起，长川澹荡天河移。后人艶说今日会，却如今视西园时。

　　横塘逢钱功甫同泛湖上功甫作歌为赠率尔酬之

　　横塘十里青山转，太湖秋水明如练。菱歌纔起眠鸥惊，苹花尽落游鱼见。兰叶浮来五两轻，葡萄一斛偏能盈。缩项槎头银片阔，巨螯盘里珊瑚横。船窓乱扑芙蓉緑，鸬鹚杓泛清于玉。一歌杜甫渼陂行，再歌李白乌栖曲。临流击楫烟云开，欲倾李杜平生怀。相逢龊龊莫可语，眼中唯见钱生来。钱生谓我才情丽，鹔鹴裘上春霞曳。何为执戟风尘中。折腰十载青衫敝，子言亹亹眞慨慷。丈夫无泪沾衣裳，湖波万顷峰七十。与子携手同翱翔，楞伽精舍翠微里。松篁遶屋花盈几，支郎却喜许询至。旋开香积醍醐美，夕阳明灭水上飞。千山尽紫光湿衣，空门旷寂且髙卧。城郭偪促毋庸归，君不见初月一痕五湖渺，馆娃镜里蛾眉巧。又不见呉山落木秋风急，越来溪上戈船入。僣王图霸倐一时，故宫荒寝千年思。黍离麛鹿宛然在，夫差勾践争何为。子怀和璧徒美好，我非石人不耐老。歌鳯狂言秖自嗤，雕虫小技安足道。但须日饮三千锺，颓然醉倒万事空，醒来孤岭发长啸。一声惊落天髙鸿。

　　阳山顾生愿甫赠我长歌颇过推与乃述怀志答

　　男儿七尺期自爱，要令姓字千秋在。不然草木与同腐，富贵纷华何足数。吾家骠骑从文皇，赏延带砺山河长。谁知后世贱介胄，虫沙猿鹤无低昂。吾生久拼弃五斗，无奈嗷嗷啼八口。身沾寸禄为人役，手持破斧门挂席。逐队随行公府间，缁尘赤汗难为颜。借人瘦马风吹倒，传家旧芾屋漏殷。首如飞蓬色如土，傍人犹妒蛾眉妩。以兹贝锦耀空幻，屏居寂寂南山涧。阴符在匣羞与传，父书剩有毛苌编。皎月流辉照白雪，飞泉疏越鸣朱弦。虽然踉蹡人间弃，但言风雅心如醉。乍来破产聊自放，青山啸傲常无恙。江东复生顾虎头，自云痴絶无所求。徙倚沧浪赓孺子，拍浮緑酒歌张侯。贫交廿载眞尔汝，何事长歌太称许。谓我斯名堪不朽，敝帚千金良可丑。吁嗟髪短心则长，敦诗说礼聊自藏。攀援今人身徒瘁，尚论古人口亦香。君不见扬家子云老执戟，至今玄草光生白。又不见湘累沉浮在鱼腹，世间离骚比珠玉。毋论鹖士与波臣，日月文章万古新。即今青鬓不弩力，辗转白髪来侵人。

　　寄宿田家偶述

　　西原夕照生平陆，东皋阴阴返樵牧。夜行恐有醉尉呵，驱车且入田家宿。田家老翁开柴门，拥篲不解犊鼻裈。青山偏近新茅屋，緑酒那嫌旧瓦盆。爨下一妇亦华发，豆萁乱束烹枯鳜。团圞野坐不燃藜，短檐之下多明月。自言门户无壮丁，数畆山田久不登。近岁征科猛于虎，几年蓄积消如氷。闺中有女年十四，求鬻豪家气劳顇。蛾眉换得金钱归，掌中空有明珠泪。不记豪家谁姓名，此儿歌舞便教成。婉媚自能当主爱，光华漫许倾人城。前年寄采宜男草，曽遣苍头向吾道。此中粱肉厌丘坻，忍令葵藿常不饱。虽然儿女情自偏，不如聊且耕吾田。以色事人岂常好，人间富贵浮云然。闻之长啸斟大斗，仰见明河落髙柳。相逢良夜一论心，别去青溪重回首。

　　送蒋邦士守备江藩

　　君不见淮阴侯，綘灌为伍恒自羞。又不见灌将军，武安怠骜若罔闻。男儿七尺不易生，要令千载知其名。吾今困处蓬蒿室，寸心烱烱无人识。东邻少年何琐尾，西家老子生儿齿。潦倒生平那可论，区区唯有蒋侯耳。蒋侯能诵孙呉篇，猿臂善开五石弦。从来未肯畏强御，片言可以服文吏。毕竟二千石，不揽卫尉权。能作呉军气，终令赵璧全。遂尔声名满人口，量移逺驻江之右。江头送别试雕弓，杨叶穿来当折柳。西风吹落满地霜，晨驱匹马上河梁。宝刀脱赠泣数行，英雄事业谁能当。壮心寂寞何为乎，送君慷慨歌乌乌。

　　送谢芝玉转饷北上

　　谢侯年来半白头，何为又作燕京游。张生久乏资身策，厌向人间送行客。氷满关河雪满山，持觞欲饮风吹寒。貂裘揽挈惨无语，叹息离人行路难。年光寂寂流如电，愈见江河成世变。君在行间三十年，由来吾軰人人贱。丈夫所志在雄飞，安能雌伏情依依。周王大发巨桥粟，伯夷甘守空山薇。人各自有志，士也难再辱。纵谓时乎肯复来，安能长受人羁束。南山之趾北山头，白云片片还相留。即看明世无眞隠，何事秦时有故侯。愿君不负青山约，且执牙筹算行槖。黄金留作买山资，莫向长安乞官爵。吾先蹑屩深山中，君归定访山人踪。看君白发增几许，抚掌大笑沧溟空。

　　尧峰山清晖轩落成送楞伽寺弘上人归隠且见余志

　　尧峰古刹连翠微，黄茅盖殿白板扉。鸟窠蟒窟僧住少，秖余山水含清晖。楞伽山中大弟子，偶来飞锡披荆枳。石头路滑雪纷纷，却遇龎家老居士。相期岩下种青莲，懒乞人间造业钱。无金布地不着想，有珠系衣且自捐。一袈裟地无十笏，绵蕞草构为禅室。松麈蒲团日日闲，黄花翠竹纤纤出。本来无住亦无生，究竟何能识浄因。且将清澈宝云井，作供灯光华鬘身。涧底流泉鸣不止，峰头朗月恒如此。蝴蝶浮生梦已醒，莲花事业心如水。般若慈航咫尺间，菩提髙树岂难攀。愿留白足常为伴，未许黄梅便出山。

　　客舍答顾愿甫

　　燕京八月青霜飞，秦庭客子悲无衣。千里故人一书札，问我式微何不归。驰驱失路汗无血，纵横计尽徒存舌。三秋雨散金错囊，十年苔绣芙蓉铁。但愿铩羽归故山，将雏栖息藩篱间。仰看吾国有大鸟，飞鸣有意惊人寰。

　　初春与客即事

　　霏微细雨生湖滨，门前柳色朝朝新。芳草能留逺游客，黄鹂似报江南春。杏子花开好颜色，施朱着粉谁为饰。嫣然疑是东家妹，乍来窥我墙头立。似与东风旧有情，相逢沽酒阖闾城。婆娑且就垆头醉，慷慨谁论世上名。

　　喜谢侯相过

　　夫差城中车与马，扬扬谁识衡门下。安石能来问许询，相逢絶少元规尘。直钩共把沧浪钓，开口且向青天啸。东邻杏花方嫣然，柳条纔可胜春烟。床头禄米储一斛，换酒堪直三千钱。

　　寒食限韵作

　　阖闾风土不禁火，緑水城边碧油舸。屡逢蹴踘踏花茵，时见秋千乱云朶。金莲点点歩底生，鸳鸯彩彩纒头亸。越女曽为呉馆娃，周郎只合留江左。前溪桃树隔垂杨，髣髴红妆隠青琐。

　　枫桥与送者别

　　枫桥秋水緑无涯，枫叶满树红于花。万里之行纔十里，阖闾城头尚堪指。游子尊前泪湿衣，离心已逐片帆飞。酒酣不识身为客，意欲元同送者归。

　　扬州春眺即事

　　紫萸村边扬子湾，黄公垆头使者关。舟楫逺通淮北水，楼台近见江南山。髙冈百尺临官渡，浮烟不尽斜阳暮。前朝杨柳几株存，寒鸦飞尽芜城路。

　　客堂秋夕

　　髙梧百尺入云凉，清水一池生月光。秋夜初长客不寐，坐听砧声思故乡。明河辗转天欲曙，寒螀唧唧犹自语。挈衣起写故乡书，明日关河鴈南去。

　　新丰主人

　　新丰主人邯郸妇，依然卖酒三河口。芬芳芍药气如兰，潋灔葡萄緑于柳。东风日日飞轻尘，游子年年只问津。迟回立马门前客，曽是垆头醉卧人。  
　 
巻五

　　五言律诗

　　郊祀伏覩驾出二首

　　驰道千官集，缇城百帐分。天行清跸雨，山出护宫云。辇毂龙眞见，旌麾凤有文。此中骖乘者，应是霍将军。

　　上帝歆元祀，南郊启閟宫。幸逢尧丽日，仰见舜重瞳。仙乐闻难尽，霓旌望不穷。材官多侍从，偏我隐墙东。

　　春日游西苑二首

　　宣室临西苑，灵台对籍田。宫莺迷緑雨，廐马饮清川。柳引金堤直，松含玉殿圆。先皇受厘处，寂寞锁春烟。

　　禁云流不尽，苑树碧丛丛。水浅鸳鸯岛，花深翡翠宫。引泉珠错落，迭石玉玲珑。莫认桃源路，银河岂易通。

　　部饷至京引见皇极门时戊辰九月五日二首

　　玉几星垂拱，金门旭始开。夔龙端简侍，扬马执经来。灵曜瞻难定，神飙瞩易回。进呈盐铁论，付与度支裁。

　　云日散髙秋，钟鸣五凤楼。面君今日喜，在野十年忧。下走惭簪绂，前驱媿蒯缑。无能驯鹿性，终尔怯螭头。

　　引见赐宴恭纪二首

　　天语传闻近，山呼引拜遐。鸿胪跽承旨，光禄立开衙。白粲分阶玉，黄流借殿霞。彻归成独享，此际益思家。

　　重漕明主意，既醉远臣心。席避彤庭日，筵依松树阴。大官多且旨，小史酌还斟。世食天朝粟，衔恩岂自今。

　　长安春望二首

　　莺花鸣凤晓，钟鼓濯龙开。湛露仙人掌，晴云日观台。河将银汉去，山向玉宸来。辇下阳春曲，能容骑尉裁。

　　太和盈宇宙，烂漫徧光华。美丽都人绮，芳菲辇道沙。紫骝衔禁草，黄鸟卧宫花。一望千重殿，常生五色霞。

　　长安街伏覩庄皇帝梓宫归山陵二首

　　虎贲趋上将，龙驭从羣仙。■〈巾惠〉幕灵芝盖，祠坛瑞玉筵。进贤冠未毁，斩佞剑犹悬。帝子真纯孝，冲年泪似泉。

　　薤露盈驰道，臣民候挽齐。山河俄改色，草树尽含凄。象卫过金马，刍灵出碧鸡。有髯攀不及，怅望鼎湖西。

　　朝皇极殿颁万厯改元厯时壬申十月朔二首

　　凤凰栖沼上，鳷鹊朗云中。周室方全盛，成王在幼冲。休征方出洛，天寿尽呼嵩。卜厯元无算，编年万未穷。

　　湛露收青汉，云韶出紫宸。颁来一统厯，散去万家春。宣室重禧肇，明堂受命新。世臣唯饱饭，常作太平人。

　　观象台看雪二首

　　人间寒逾切，天上瑞先呈。不辨黄金屋，唯看白玉京。风花连汉畤，冰叶满秦城。此日观干象，璇玑分外明。

　　铜龙髙失翠，玉尺旋生华。星宿灵妃府，琼瑶帝子家。光留长信月，影乱上林花。一望银潢接，寻源未有槎。

　　席上呈申太史二首

　　几席留明月，花枝带禁烟。酒醲分玉醴，烛短剩金莲。史是迁之后，文如汉以前。且辞长夜饮，蚤起从甘泉。

　　夹道通仙署，清槐无世尘。寂寥桑梓客，叅对草麻人。露掌铜龙近，天颜金马亲。治安垂万世，公等绾丝纶。

　　访胡原荆侍御

　　相逢宣武第，暂解惠文冠。清泪长安尽，秋霜短鬓残。栖乌纤月落，鸣凤上阳寒。圣政元无阙，封章莫浪弹。

　　饮冯杜二使君

　　暂罢金銮直，来为鸡黍期。大冯元补阙，小杜亦分司。谏草防人见，觥筹任客私。故园凋落尽，不是在家时。

　　赠晋陵王太学二首

　　五侯千日醉，七贵一家亲。避地依京洛，愁身浪笑嚬。青衣歌宛转，白眼看沉沦。何似金门客，嗟嗟叹积薪。

　　羡尔遨游美，何知旅食艰。长杨驰马去，芳草踏歌还。久住唯金谷，常颓是玉山。燕姬新买得，江上杏花颜。

　　潞河中秋初度二首

　　问年逢六六，逆旅自茕茕。白髪须臾事，黄金乌有生。据鞍宁待试，邀笛不辞行。愁絶今宵月，重圆蓟北城。

　　桂影青天满，桑干白水斜。公交车不待诏，客舍秪思家。报壬申主雌，雄剑谋生子。母瓜去年今，夜酒吴市听。

　　琵琶广福寺寓二首

　　不梦麒麟阁，皈依孔雀王。蒲团闲里过，药裹定中忘。宴坐霞餐晚，清言水观凉。空门无一事，养就懒嵇康。

　　白璧空投路，青山且息机。隙驹怜促影，怖鸽倦雄飞。迹许畸人识，心甘静者依。尘襟方欲澣，暂借水田衣。

　　送原荆归田二首

　　敢言身讵惜，怅别袂难分。徒歩燕山雪，悲歌易水云。纲常一疏见，恸哭两宫闻。不遣长沙去，君恩厚汉文。

　　大戆微臣罪，余生圣主留。迟回方出昼，黯澹似悲秋。妻子谙田作，亲朋仰岁收。青青桓氏马，不见玉街游。

　　醉宿幼元寓二首

　　方朔栖金马，文园卧锦茵。远携阳羡秫，乍酿洞庭春。红树揺歌扇，青衣动舞尘。沉酣自吾党，休沐肻嫌频。

　　为欢常卜夜，不厌酒淋漓。湿尔凤毛好，濡吾燕颔竒。放歌惊宿鸟，深坐待朝曦。却洗何人事，髙阳郦食其。

　　送朱在明使楚

　　十里河梁暮，天寒送子迟。冰坚车乱度，雪厚路多疑。大别江平掌，九疑山画眉。长沙衔使命，莫作逐臣悲。

　　同幼元饮光禄署

　　纵饮防人见，盘餐窃自传。黄流银海注，翠釡玉绳悬。柳外君庖逈，花间仙署连。大珰来络绎，臂以緑鞴缠。

　　潞河雪二首

　　十月燕山雪，孤舟潞水涯。沙滩银浪细，岸柳玉条斜。逐鹭宁分羽，栖芦欲混花。蓬牕莫令进，易惹鬓生华。

　　雪霰今朝集，寒冰昨夜坚。幸存东郭履，不赋北门篇。客路黄云外，乡书白鴈边。关河无锁钥，偏阻未归船。

　　塞下二首

　　都护称飞将，提兵御犬戎。楚弓斜抱月，边马竞追风。魏绛和无议，秦开战有功。黄金新铸印，擎出大明宫。

　　乘鄣蛮云白，行营汉月新。回中牧马地，句注引弓民。傍夏不消雪，入关纔有春。天王大一统，冒顿久称臣。

　　少年二首

　　长杨驰马去，平乐鬬鸡回。婉媚贝为带，欢娱金作罍。横行羡田窦，侍从陋邹枚。不惜耽荒宴，朱颜良易摧。

　　桃李芳菲候，流苏春帐悬。文君侍琴瑟，太主发金钱。玉具芙蓉剑，银装玛瑙鞭。单车花底散，人望俨如仙。

　　折柳

　　三春杨柳緑，一望泪潸潸。匹马此曾系，长条忍再攀。翠凋愁里鬓，红减别时颜。风絮轻千里，将心度玉关。

　　边月

　　半轮升古塞，长剑度河堤。遶碛黄狐穴，连沙白鴈栖。军声传蓟北，霜色满辽西。此际征人泪，应同少妇啼。

　　闺思二首

　　夫壻萧关外，音书寂不闻。朝朝江上石，夜夜枕边云。鸾镜元羞妾，蛾眉好待君。还将丝一寸，绣作锦回文。

　　夜梦空飞远，朝心欝不开。寳钗寒翠羽，瑶瑟长青苔。花瓣粘蜂去，晴丝罥燕来。前鱼无暇泣，别鹤恨难裁。

　　薄命

　　三载食君贫，严霜六月侵。但能留一剑，何惜抱孤衾。镜里花如貌，人间石比心。羞他机下妇，含笑为黄金。

　　青楼

　　女郎能任侠，结客少年时。容颜市金币，肝胆刺恩私。宻约来原剧，穷交自扊扅。信陵归魏后，何以报如姬。

　　春燕二首

　　燕寝氍毹榻，雕盘涧沚毛。将军青最幸，词客白犹豪。华月髙梧影，冰弦流水操。两行红粉在，谁是郑樱桃。

　　锦屏开子夜，珠履集春申。诮凤非无客，图麟合有人。樽前揺白羽，花下卧朱轮。妙舞清歌后，幽怀可具陈。

　　寺居二首

　　穴处聊同蚁，巢居反借鸠。偶来依净土，常自对沧洲。云乱竹间度，泉分花下流。未须论出世，吾自乞吾休。

　　未定去来意，其如生灭何。舍身能忍辱，听法可降魔。白日一僧语，青天双鸟过。悠然会心处，潭影印松萝。

　　赠客

　　明时难自见，牢落不羁才。富贵浮云耳，乾坤传舍哉。宁忧塞马失，呼得野鹰来。王粲愁亡赖，同登江上台。

　　社日

　　春社散柴桑，迟回度石梁。饭牛嗟百里，割肉笑东方。细雨青山湿，桃花流水香。野鸥浑狎我，飞近扑衣裳。

　　偶成二首

　　家贫常罢尉，身懒似逃名。繁弱提偏重，岑牟着更轻。柳疎莺晚逗，花落蝶先迎。食肉非吾分，持螯过此生。

　　不乐区中偪，言从方外游。人嘲安用解，客难曷为酬。贝叶经三藏，莲花酒一瓯。生涯问流水，天地竟虚舟。

　　访客

　　故人金马客，消渇卧文园。岸帻高梧影，援琴流水言。竹篱黄蝶乱，野荠白花繁。枳棘中原在，毋脂日暮辕。

　　旅思

　　不尽桑干水，潺潺浸月寒。关山悲短笛，儿女忆长安。秋半青苹老，霜前白苎单。南归多鴈影，欲寄一书难。

　　饮顾从化

　　已分时才晚，唯凭杯酒深。五经堪弃掷，一第尚浮沉。种种悲吾髪，青青惜子衿。蛾眉羞再画，无奈入宫心。

　　济上逢张漕尉

　　济水遶船流，萧然独树秋。暮云停楚骑，明月出吴钩。主计张苍棹，沉酣李白楼。不堪思往事，零落半同游。

　　送楚客之越

　　京洛一为别，念君多苦辛。啼猿常送客，归鴈远逢人。十载辞江夏，千山过富春。匣中雄剑在，拂拭气还新。

　　别广福进公

　　汤休能惜别，相送出精蓝。水长陂全没，云低雨半含。不堪宁止七，见黜欲过三。此日人犹北，惊看鴈已南。

　　有感

　　风尘犹道路，湖海自浮沉。浪说交张耳，何人识季心。霜留三尺剑，星散一囊金。落落飞腾志，空知返故林。

　　寒食

　　旅食怅犹寒，春愁匹马间。山河壮燕赵，风土忆荆蛮。驿路桃花落，乡心燕子还。饧餻甞未敢，千里隔慈颜。

　　饮子念新斋二首

　　野服都裁芰，儒宫半艺兰。莺花春有约，鸡黍晚留欢。种药乘膏雨，栽松伴岁寒。絶怜俱老大，萧索竹皮冠。

　　蓬径闲堪扫，山窓卧亦坚。蛾眉为世弃，鸡口漫人前。北海刺常灭，南州榻屡悬。竹林多酒伴，秖赏步兵贤。

　　江楼

　　髙阁凭扬子，登临伤客心。云青山有色，潮白海生音。落日灵均庙，秋风庄舄吟。大江南去路，惆怅暮归禽。

　　山居

　　一室蓬蒿翳，悠然紫翠深。凉飔起松上，夕照出花阴。流水沉冥意，空山久住心。寥寥问孤鹤，千载孰知音。

　　西山访叔平丈二首

　　耆旧寻龎德，西畴扣绿扉。开樽燕子到，点笔杏花飞。独鹤寻鱼穴，孤松挂薜衣。从游多鹿豕，久矣故人希。

　　清言聊共晤，白髪竟忘愁。柳暗门常闭，花飞村自幽。存交怜故尉，往役见诸侯。浊酒时相慰，山田薄有收。

　　与谢都尉山游二首

　　山水逢皆胜，冠裳见自疎。白莲同结社，黄石未传书。东郭贫非病，西林樵可渔。为君容借屐，不问出无舆。

　　湖海能容我，微官安事哉。先朝存带砺，今日置寒灰。要妓歌秾李，寻僧吹落梅。差强投笔吏，不得玉关回。

　　琅琊别墅二首

　　髙阁临花渚，云英逐望新。空蒙微见海，窈窕曲藏春。乔木元无恙，青山已即眞。君家旧时墅，曾住两珣珉。

　　邻刹松涛远，隔川花雨轻。云峰分太华，池水半昆明。浮白消尘虑，耽玄匪世情。超然得禅悟，园以小祇名。

　　幽居

　　烟霞元自癖，寤寐向谁论。净业莲为社，青山鹿应门。暂留徐孺子，深避窦王孙。为语冥冥鴈，中原矰弋繁。

　　饯客

　　细雨孝廉棹，经过芳草城。渚云飞不尽，山月正初生。白帢谈名理，清樽惜别情。如逢燕赵客，为报厌纵横。

　　赠子念二首

　　吾自识曹丘，同为长者游。下帷虚董策，借筯竟良筹。清圣元无羡，情痴卒未休。花间呼小友，张绪最风流。

　　谢傅爱羊昙，东山日并骖。称名当第五，受爵敢过三。浪谑曾无虐，风骚秖自耽。庭花莫闲种，芳草树宜男。

　　濠上逢客

　　相逢木兰棹，同过渚莲亭。散髪新添白，看山不改青。种花无旧业，视草有玄经。寂寞江湖上，常占处士星。

　　送客之滇

　　始遂四方志，何知万里长。雪消犹故国，草绿已他乡。旅鬓欲垂白，行囊尽点苍。巴江元学字，不阻校书航。

　　访顾朗

　　野径莽无迹，山园摽有梅。客能骑马到，主自饭牛回。藉草深趺坐，临花浅送杯。狂生今尔汝，清话总成诙。

　　逢王承父

　　苇叶梁溪舫，苹花秋水风。两人斗酒共，千古寸心同。诗是山东白，才非吴下蒙。词坛分赤帜，吾党小英雄。

　　同卫僚游虎丘

　　彻侯戎理暇，小队出城西。金勒材官鞚，银瓶健卒提。云根堪试剑，兰叶亦然犀。为作军中乐，林莺不敢啼。

　　过郑丞

　　郑公门似水，杨柳绿如丝。自哂官阶小，那嫌堂构卑。飞花竟亡赖，归燕不愆期。投辖人皆醉，毋烦置驿为。

　　端午二首

　　风雨淹佳节，搴裳独采蒲。久无观妓咏，近有辟兵符。竹径留中散，江流忆左徒。乾坤自拘碍，吾意只菰芦。

　　角黍绿离离，茶瓜与客期。短衣悬艾艾，长命续丝丝。燕乳过初夏，蜂喧恰午时。葵榴幸无恙，折取伴芳巵。

　　送鲁都尉武试

　　送子一樽酒离歌秋月明龙韬悞章句燕颔起诸生白水交河道黄云碣石城不须愁短髪亦可请长缨

　　遇京口程秀才因寄朱将军

　　羽檄关河静，风尘客路分。相逢伯休父，因忆季将军。组练长江雪，旌旗建业云。还应赋秋兴，不草出师文。

　　客夜

　　剑锋消不尽，一室欲飞霜。孤戍猿声里，髙城鸟道傍。风尘存季布，肝胆借田光。我马玄黄色，伤心去路长。

　　家信

　　鴈髙呼不下，凭汝报平安。作客年年别，为官事事难。黑貂孤泪夜，白髪一丝寒。愁絶江南信，梅花雪后残。  
　 
巻六

　　五言律诗

　　出塞二首

　　赤帜空邻壁，朱麾满汉营。受降当夜半，飞捷入春明。赐锦麟裁就，悬金鹊化成。玺书频慰劳，天子重干城。

　　列骑猎飞狐，龙城出虎符。寳刀寒太白，绣甲巻天吴。都尉称强弩，将军字破奴。控弦三十万，踊跃取休屠。

　　侠客二首

　　六郡连三辅，秦城接楚疆。无非游侠地，总是少年场。万戸片言得，千金一掷亡。青楼多艶妇，虽老觅徐娘。

　　平生未识愁，出入富平侯。强灌令人釂，居间倩客筹。乘黄千里驷，狐白万金裘。厌说雕虫技，梁园只浪游。

　　陇水

　　陇水陇头清，氐羌陇下营。不堪刁斗乱，况复夜猿鸣。转战黄云合，寻源白髪生。月明边籁静，肠断此中声。

　　落梅

　　清夜梅花落，冰霜行路难。金微残梦遶，玉篴一声寒。马上凭谁寄，闺中只独看。忽流明月影，双泪湿阑干。

　　婕妤

　　长信悬孤月，增成愁望中。身轻不如燕，那敢怨东风。流水朱弦断，飞花舞袖空。还将辞辇意，随分处深宫。

　　明妃

　　单于愿称壻，宫女出良家。犀带黄金饰，旃裘白雪花。照来犹汉月，看去已胡沙。握髪羞明镜，飞蓬恨未华。

　　忆别

　　别去弥年载，容华异昔时。镜分残两月，弦断散千丝。雨泪含花脸，春愁结柳眉。归期聊出卜，多露晓行迟。

　　堤柳

　　大堤千树柳，尽是故倡家。憨态向谁好，柔枝空复斜。掌中身似燕，钗畔髻如鸦。遮莫思张绪，无心折杏花。

　　从军二首

　　结髪事戈矛，新从定远侯。横行非面谩，感激许身酬。烽火消雄剑，燕姬脱战鞴。军中无饮器，好借月支头。

　　仗钺出甘泉，将军秋备边。骍弓善猿臂，凤铠称鸢肩。结客通中贵，擒王得左贤。功名陋田窦，麟阁许谁先。

　　铜雀

　　奉寝传遗教，留欢觅故心。梦为云雨薄，恩向死生深。解犹纤玉，香分剩欝金。可堪漳水月，夜夜照孤衾。

　　芳树

　　芳树映窓纱，容华散早霞。临妆恐生妒，搴幔故相遮。欲结同心子，先开并蔕花。东风莫吹落，夫壻恰还家。

　　湖上燕集二首

　　桂楫出横塘，兰陵绿酒香。露桃无赖色，夜月可怜光。客赋元鹦鹉，山名是凤凰。江南风物丽，罗绮俨成行。

　　使者解金龟，春风倒接■〈罒离〉。柳丝缫燕子，花瓣掠鱼儿。水绿平铺绮，山青远画眉。落梅新制曲，红袖隔船吹。

　　朗上人林泉二首

　　筑室栖支遁，为园象给孤。流泉动朱瑟，松露落明珠。施食山禽睨，翻经野鹿趺。言寻许玄度，先遣具醍醐。

　　古木藏精舍，春风日闭关。飞花自容与，乳燕任游闲。禅影清池上，经声绿竹间。何须携锡远，自有赤城山。

　　郊外

　　野望晓苍苍，川原喜载阳。云飞山动影，露湿草生光。柳下寻元亮，花间遇仲长。携来一壶酒，开与故人甞。

　　友人新斋

　　草构方除旧，蓬门今始开。春衣黄似柳，岁酒碧于苔。野水从傍引，山花取次栽。孔融新第宅，张俭又轻来。

　　观猎

　　都护班师日，龙城会猎齐。兎藏鹰侧目，鹿失马穿蹄。诡遇元干律，偏师亦自提。擒生市斗酒，明月灞陵西。

　　朱楼

　　结绮兰芬散，临春环佩鸣。黄金寿爰叔，绿酒醉陈卿。隐几三眠柳，迷花百啭莺。朱楼巢翡翠，燕子陋为名。

　　同黎徐二帅游南屏山二首

　　并骑骅骝美，芳郊桃李秾。酒光明琥珀，山色秀芙蓉。卫霍春多暇，邹枚日过从。材官俱乐凯，饮至奏歌钟。

　　柳下对呼卢，朱丝系玉壶。绮罗临水乱，鼓吹入云无。红杏村村雨，青山处处湖。步兵良酝具，不问酒家胡。

　　春闺二首

　　罗袖裁全疋，轻盈出桂房。柳眉莺睥睨，花靥蝶顚狂。夜月求凰调，春风堕马妆。良人知未返，较猎入长杨。

　　应识娇亡赖，悬知态尽憨。采芳非怨女，带草是宜男。窥玉全生妒，留髠半倚酣。无凭云雨梦，都使寸心含。

　　晚歩二首

　　偶来寻野寺，忽复过柴桑。听鸟竹林下，逢僧流水傍。绿云生麦陇，斜日上鱼梁。嵇阮时相问，黄公尚卖浆。

　　楚客混渔樵，清溪散步遥。涧藤栖暝翠，山磬韵春潮。野兴花能引，羇魂酒可招。久无瓯冶佩，常挂许由瓢。

　　岣嵝山居二首

　　岩扉对灵隐，山阁启清晖。水浅溪如剡，花深曲似韦。触人香麝过，背客锦禽归。飞瀑飘晴雪，泠泠湿我衣。

　　窈窕桃源路，渔樵只浪猜。巢居同幻住，峰影逼飞来。乌几云流湿，黄庭风展开。彼将身隐矣，吾岂避秦哉。

　　赠阮都尉二首

　　砥砺收民誉，吹嘘借士评。一官成皓首，五字擅长城。对月吴钩跃，临风越甲鸣。汉庭征老将，犹可代专征。

　　南阮贫如昨，步兵犹可怜。吁嗟威武士，寂寞广文毡。幸有官厨酒，曽无负郭田。建安多丽藻，谁在咏怀前。

　　园居二首

　　种柳门初绿，浣花堂亦深。秖将投笔意，不负灌园心。独抱庐中膝，时操弦外琴。翻嫌扣角者，飒飒动商吟。

　　买得钓鱼矶，依然昼掩扉。小窓摊蠧简，斜日晒牛衣。亭子乌皮几，山妻白苎机。柴桑不开径，彭泽敢言归。

　　晏坐二首

　　日接林中侣，时来方外羣。楚山隐几见，羌笛巻帘闻。绿树啼黄鸟，青天流白云。北窓闲悦绎，柱下五千文。

　　挥麈青松净，披衣白苎轻。断霞归屿逈，纤月堕江明。清啸嵇中散，沉酣阮歩兵。何知身世促，咄咄但谋生。

　　广陵遇客

　　敝裘仍岁月，短棹只菰芦。歌凤身留楚，负薪家在吴。仓庚三月雨，平仲一城芜。零落东西去，髙阳旧酒徒。

　　彭城

　　去国久为客，思家更属秋。鲛人月中泪，燕子水边楼。绿树帆飞度，青山云乱流。可堪张仲蔚，借住李膺舟。

　　鲁桥

　　鳬绎青岚近，龟蒙黛色连。看山浑不厌，把酒正相便。津树常遮月，沙滩少住船。平生击楫志，都付卜居篇。

　　过王文学

　　作客三千里，为儒一亩宫。蛛丝缫戸上，鸟迹篆沙中。解佩湘皋共，藏书邺架同。沉沦何必叹，著述起王通。

　　魏季朗贡入太学寄赠二首

　　驱车随计吏，杖策度黄河。岳色凌空下，云英夹日过。梦悬金马隔，路出碧鸡讹。千古豪雄事，居然限制科。

　　握中神物在，沦落世犹惊。照乘三光失，支机五采生。解頥周列国，抵掌汉西京。若说雕虫技，翻令意不平。

　　金陵徐园宴集分得壶字二首

　　卢橘园千顷，葡萄酒百壶。溪声来远瀑，云影曳流苏。花落纷迎蝶，萍流曲引鳬。主人能好客，当代执金吾。

　　凤凰犹馆榭，朱雀半蘼芜。公子元封魏，佳人本姓卢。云霄开甲第，歌舞出名都。不羡金为埒，唯怜玉作壶。

　　晦迹

　　清时真自失，世路岂相援。晦迹蠖同屈，雄谈虱屡扪。绨袍存国士，脱粟进王孙。执戟艰危在，秋霜拂泪痕。

　　漫兴

　　欲移愚谷住，乞得醉乡封。久自甘人弃，难为悦已容。时情轻马走，世态厌龙钟。落落沉冥者，吾师阮嗣宗。

　　清郡访郑丈二首

　　处士芰荷裳，相将舞媚娘。竹枝新度曲，桃叶旧怜香。碧椀银丝鲙，冰壶白玉浆。清泉自销暑，落月尚飞觞。

　　白首美遨游，他乡行乐稠。朱弦被琴瑟，绿树系骅骝。虚席迎无忌，倾囊问莫愁。每劳银不律，只为锦纒头。

　　清郡大宁寺二首

　　借住元常住，深藏是善藏。注瓶泉水冷，开巻法华香。古桧如虬偃，新松比鹤长。红尘将赤日，亦避寺清凉。

　　初地能逃暑，中宵暂问禅。草中生熠耀，藕上吐婵娟。同舍病摩诘，东邻老郑虔。吁嗟坎壈岁，忏悔佛灯前。

　　兖州晓行

　　残月照征衣，村荒人住希。三星犹耿耿，四牡正騑騑。岱翠云中落，霜华剑上飞。经过获麟处，吾道泪堪挥。

　　沙河道中

　　洲渚河流剩，沙堆风巻余。牛羊纷认牧，禾黍乱成畬。枣熟人憎鸟，荷枯獭趂鱼。秋霜欲侵鬓，愁絶独驱车。

　　天津遇只都尉秉忠

　　匹马西京路，风尘遇冠军。姓竒希见世，名美不忘君。邀笛关山月，登楼海岱云。相看头尚黑，塞下可邀勲。

　　岁暮过淮阴

　　揺落出燕市，仓皇过楚城。黄金随岁尽，白髪待春生。雪后鹑衣重，风前草笠轻。几年悲命运，握粟问君平。

　　渡江

　　十二月将尽，三千里外还。船犹冲白浪，家已近青山。暂罢穷途哭，难为故国颜。解装无长物，朔雪处囊间。

　　春游与谢都尉二首

　　柳市裁春服，花郊费酒钱。家贫不事事，行乐自年年。黄鸟催提榼，青衣佐刺船。未须投逆旅，芳草正堪眠。

　　春草绿盈盈，飞英扑马轻。秦楼临曲水，谢客是宣城。柳弱丁年态，花娇子夜情。升平无汗马，都护听流莺。

　　滕村访姜太史二首

　　逶迤桃李径，骀荡自阳春。祭酒门如水，江干雨似尘。苔生陶甓润，花发董帷新。何事登封日，犹闲礼乐臣。

　　玄亭耽寂寞，春雨碧氤氲。竹净轩窓色，兰滋几席芬。人伦郭有道，时命李将军。莫便营东墅，苍生孰舍君。

　　焦山旸公房二首

　　孤絶江之岛，栖迟隐矣身。迷花翚似绮，在藻鲚如银。高枕流云覆，清言白日沦。山中许玄度，支遁好为邻。

　　山径缘苍渚，松寮掩翠微。断崖犹鹤碣，三诏尚渔矶。衣楚青荷叶，江明白板扉。临流当洗耳，鸥鹭不惊飞。

　　赠朱别驾

　　毖眘曾无匹，西京石建如。每移青玉案，恭展紫泥书。善政遗三辅，浮名谢二疏。通家能畜我，早晩侍安车。

　　答许主簿

　　马曹一主簿，七十尚栖迟。簪笔推先辈，悬车怅后期。倾交霍去病，仰给郑当时。年少余官薄，何然动尔思。

　　子夜

　　花柳发韶年，妆成子夜妍。弄箫成艶曲，调瑟岂哀弦。翡翠巢金埒，鸳鸯扑锦缠。不将银烛灭，看取玉人怜。

　　骝马

　　紫骝元异种，剪拂倍光辉。但遣衔金勒，何知有铁衣。骄嘶承顾盼，踠足恋芳菲。笑杀征西骑，沙场百战归。

　　吴氏园寓二首

　　落落燕山路，劳劳楚客身。莫寻弹铗伴，且作灌园人。白眼谁堪傲，青樽自慰贫。桃源今负郭，借住岂缘秦。

　　髙柳拂清池，名花开自迟。染猩山踯躅，堆雪野酴醿。亭子留行李，园丁烹伏雌。再听浑不厌，隔水啭黄鹂。

　　赠钱功甫二首

　　潦倒经生业，凄凉国士心。愁容非酒病，憨态为书淫。再刖荆人璧，空悬燕市金。魏其宾客尽，怪尔独相寻。

　　薄宦唯吾拙，诸生尔独贫。他年文苑传，今日士林人。蚀字真如蠧，牵衣故作鹑。未须嗟濩落，晚贵最平津。

　　归客

　　寂寞丘园卧，休论战胜肥。云英流几席，山翠湿裳衣。梅福辞人役，桐江有客归。海鸥飞且止，相对已忘机。

　　徐园

　　绿径依山转，朱楼抱水斜。台前五松树，云里九莲花。缥缈疑仙馆，玲珑象主家。金昌亭下路，标起赤城霞。

　　和子念移居四首

　　花雨燕泥香，绸缪牖戸傍。昔移唯破砚，今徙益匡床。赋草多鹦鹉，衣囊少鹔鹴。自能贫任侠，孰谓醒而狂。

　　为爱蓬蒿宅，悠然绿水涯。长贫室悬磬，解笑女如花。剧孟初豪举，袁丝旧狭斜。十年浑借住，回首伯通家。

　　长日罢樵苏，青林听鹧鸪。无诗不似舅，有论即潜夫。岸帻流云度，闭门芳草敷。敢劳迁幸舍，肎浪哭穷途。

　　未以穷愁逼，因为时态怜。对人唯嗒尔，阅世更茫然。痴叔元非黠，狂奴固自贤。输吾弄杯勺，岁月只髙眠。

　　东乡舟中即事二首

　　西风潮不上，河浅路逾赊。藻尽鱼依苇，陂荒鴈啄麻。丹砂枫树叶，白雪木棉花。故国犹羇思，停舟问酒家。

　　日落停桡处，天寒获稻时。樵苏机下妇，筐蟹泽中儿。马枥余残豆，鸡埘傍短篱。黄花霜后在，不负野人巵。

　　除夕二首丙子

　　黑貂身作苦，白雪鬓何辞。怀璧匹夫罪，亡金同舍疑。世情颜远识，时事楚狂知。四十明朝是，无闻敢自嗤。

　　不尽栖迟意，还深儿女情。隐何论大小，术已厌纵横。敝帚藏家重，寒灰置道轻。不须吹玉律，春傍酒杯生。

　　弇山园席上二首

　　倒着接■〈罒离〉长，山游与葛强。溪流如罨画，柳色自沧浪。卜夜芳巵溢，乘春藻翰香。子渊新著述，秖是颂明良。

　　安石营新墅，髙阳总旧游。鸥边横短棹，花际涌髙楼。河朔弥天饮，蓬壶缩地游。孟尝门下客，偏我黑貂裘。

　　越溪庄二首

　　幽径花如浣，闲门柳更垂。山边韦氏曲，湖上习家池。会意禽鱼乐，忘言桃李枝。兰亭幸无恙，犹似右军时。

　　允矣幽人宅，悠然山水区。隔花深避世，负郭薄存租。园竹三千个，墙桑八百株。步兵恒信宿，暂止泣穷途。

　　山中逢顾山甫不得过访

　　山人以山字，在世辞世諠。不改箪瓢乐，而为风雅言。龎公鹿门宅，陶令柴桑园。地僻杳难到，白云空飞翻。

　　楞伽寺读书

　　常住无人识，诸僧日与驩。并嫌留短髪，何意恋微官。岁月穷千巻，行藏老一箪。草堂青嶂合，春雨响琅玕。

　　同毛仲章玄墓山食樱桃

　　湖水净如练，禅扉昼亦关。白云流绿竹，朱果照青山。鸟见无人下，僧闻有客还。筠笼满相送，何必禁园颁。  
　 
巻七

　　五言律诗

　　至日同傅吴令石湖觞咏二首

　　长至传杯永，阳舒坐啸开。飞霞同出寺，落日又登台。皁葢乗箕下，青山拥彗来。书云诸彦事，谁似大夫才。

　　问俗五湖傍，扁舟小队藏。忧心悬赤子，淑气动青阳。漪藻忘氷候，岩花迟歳芳。不缘仁政异，山水倍生光。

　　送沈居士泛海礼补陀山二首

　　居士独乗桴，灵山絶世孤。风涛空里籁，岛屿镜中圗。大海元清净，浮生任有无。明州阿育塔，光现照归途。

　　宝筏沧溟渡，皈依妙相前。海潮殷梵呗，花雨翳空烟。幡借鲛人织，灯因龙女传。此中闻最上，见在福无边。

　　过张幼于曲水园因赠二首

　　家近馆娃宫，为园曲水通。忧时怜贾谊，治郡忆吴公。春雨竹间緑，流泉花下红。一樽今古意，不尽鸟言中。

　　不仕人犹贵，逃名事岂赊。久将忘月露，渐以寄烟霞。覆瓿无非草，如椽总是花。五车亲著述，何羡邺侯家。

　　岁暮二首

　　残岁风兼雨，畸人病且贫。镜丝俄染素，甑草欲栖尘。常是不得意，何如无此身。但牵良友约，春到笑歌新。

　　风雨漂摇日，将雏止旧巢。仅能存故歩，何恤失前茅。金尽僮违约，官休客善嘲。五湖春草绿，吾岂系吾匏。

　　题傅吴令斋榻

　　棐榻聊爰处，蒲团半借禅。梦将蕉鹿辨，徳以木鸡全。欹枕看山月，披襟嗽石泉。好携青琐去，莫问管宁穿。

　　题徐氏悟香庵

　　香界同兰若，经函借苾蒭。花枝生灭幻，云影去来无。忍行全依草，慈心徧及乌。不须重舍宅，此有小浮屠。

　　赏海棠次韵

　　海棠开烂漫，华馆共徘徊。色受羣芳妒，香因太艳摧。枝枝供丽曲，朶朶劝深杯。恍惚花神驭，巫山行雨回。

　　牡丹下夜集

　　绮窓云半护，香气雾相和。为惜春光尽，翻怜夜色多。客欢方太剧，花态转微酡。欲迟朝霞至，明星奈尔何。

　　春雨

　　垂垂春雨密，黯黯暮云低。莺湿翻寻谷，花残自委泥。青山违抗迹，绿酒洽幽栖。五栁门前水，依然与岸齐。

　　闭闗

　　余本餐霞客，曾无爱独醒。蹇修元迕俗，灵鉴自沉冥。竹帛春云散，荣华早露零。闭闗谁最善，颂酒得刘伶。

　　金昌亭送客

　　客子欲分袂，离亭恋夕曛。楼台吴泽国，舟楫楚江濆。树外白云断，城隅緑水分。萍浮千万里，何地更逢君。

　　题公瑕丈觉海山居

　　林栖依觉海，云构接支硎。斜谷縁畴转，回岚抱宇青。花枝疑杜曲，流水学兰亭。为爱鹅羣好，曾将换道经。

　　江村同方山人子服过寒山寺访旭上人

　　旷适柴桑叟，栖迟萧寺邻。贫家春酒緑，细雨杏花新。澹虑全轻物，忘机不畏人。逺公能好客，因尔得相亲。

　　湖上归

　　野寺垂杨外，湖陂乱苇间。翠含千树雨，青露一痕山。果熟喧童口，桑稠碍女鬟。渔舟小如叶，载我洞庭还。

　　寄晋陵吴生

　　永夜寒吹角，江天独倚楼。以君懐璧罪，同我戴盆忧。雁影吴闗断，兰芳湘渚留。长安联辔日，曾与酒人游。

　　芝玉北归与小饮

　　余抱三时疢，君归万里遐。马蹄霜路草，人鬓雪山花。雉堞栖残照，鱼梁度断霞。金昌纵凋落，醇酎可频賖。

　　山甫长倩过慰作

　　坐叹尊无绿，行歌园有桃。燕山曾送别，楚水又离骚。月白清猿近，天寒旅鴈髙。可怜张仲蔚，不得住蓬蒿。

　　送幼于之南都

　　洛邑今江左，当年我再过。毎经桃叶渡，爱聴竹枝歌。绿树丹阳渺，青山白下多。未须重吊古，时事近如何。

　　秋日有懐子念

　　萧瑟清商候，长懐沧海君。把杯重问月，染翰几停云。桂向淮山老，兰从楚泽分。独愁萍散处，漂乱白鸥羣。

　　嘉则丈过吴値余抱竒疾而罹叵测也辱长篇慰劳率尔为答情见乎词时辛巳六月三日二首

　　毎动良朋叹，偏伤逆旅魂。病居葑菲体，家住虎狼村。贫也如悬磬，天乎尚戴盆。秖令心尽死，翻讶舌常存。

　　岂是乾坤窄，还疑日月偏。邹阳书在后，乐毅谤居先。行间金乌有，圗存酒可全。此邦黄鸟什，羞与故人传。

　　舟次

　　转蓬犹日暮，落叶满河梁。楚地愁来速，吴乡梦去长。浪翻千片月，人静一船霜。不尽孤征意，山猿与断肠。

　　留客

　　草舍邻萧寺，柴门隠竹丛。榻容徐孺借，杯许故人同。乱水秋逾碧，孤芳晚更红。前溪垂钓处，已在月明中。

　　寄逺

　　锦字三秋隔，萍踪万里浮。秪凭新月旦，无损旧风流。眉黛张京兆，腰肢沈隐侯。文园多病后，好寄鹔鹴裘。

　　水上

　　短棹菰芦出，长謡水上闻。山青才歇雨，湖白欲生云。浪转鸥无迹，沙回藻有文。渚兰随可采，宁待楚人分。

　　傅吴令初度

　　茂宰行春遍，芳辰初度临。飞凫双赤舄，鸣凤一瑶琴。不尽风云色，俄成桃李阴。蘐花在东郡，偏系使君心。

　　宿沈道士馆

　　信宿玄都境，逍遥十二楼。蓬莱非逺道，鸾鹤不多俦。明月悬为佩，春云覆作裘。碧桃千万树，挟尔凤笙游。

　　千手观音庵

　　寻尺袈裟地，依然列梵筵。髙城分碧栁，勺水得青莲。幻化孤云变，声闻独鸟传。会瞻千佛手，一指借通禅。

　　金昌亭偶述

　　锦浪逐兰桡，桃花映画桥。巫山魂欲断，洛水影偏娇。倚醉斜云髻，临风曳雾绡。当年溱与洧，芍药戏相要。

　　寄客

　　客梦天南树，乡心海北楼。悠悠流水恨，寂寂落花愁。道路孤蓬转，容华清镜投。鲤鱼书一札，早晚过江州。

　　燕居

　　衡门聊偃息，泌水可忘餐。黄鸟林中聴，青山江上看。云流石几净，花落竹房寒。短髪偏宜散，何须制箨冠。

　　豹孙宅赏芍药花

　　芍药何夭艶，丛开遶翠帷。差堪比西子，眞不愧南威。映斚光生玉，侵衣色尽绯。彩云看不散，迟日共流辉。

　　上方寺后港观荷

　　芙蕖浮潋灔，鸥鹭乱汀沙。信是招提境，偏开净土花。练光揺白羽，杯影泛青霞。归棹何须急，明星出若耶。

　　山家赏菊

　　傍篱开种种，临水故娟娟。艶岂从人爱，幽偏得我怜。杯深倾叶底，巾折堕花前。吾直师元亮，沉冥不问年。

　　治平寺朗公房看梅

　　野寺犹残腊，山窓见数枝。冲寒频索笑，迟雪共题诗。僧惧看时折，人懐赏后思。何当留借榻，清梦独相随。

　　郊居二首

　　世守东陵业，呼儿日灌园。任荒张仲室，不署翟公门。绿酒生平托，青山寤寐言。近因僧结社，时过虎溪源。

　　不畏灞陵尉，田间毎夜行。狂歌逢楚士，长啸忆嵇生。带月穿游屐，携花插酒铛。春来常是醉，无暇访君平。

　　过傅吴令衙斋夜坐分得山字二首

　　壶觞传省内，笑语隔人间。疎树含风进，高云带鸟还。畏途唯赤日，隐吏有青山。何必弦歌聴，方开莞尔颜。

　　逃暑怜河朔，携樽叩暮闗。蝉遗凉吹逺，凫引绿漪闲。拟醉下弦月，忘归小隠山。芰荷初制服，沾湿露华间。

　　楼居寄豹孙

　　宇内空无托，慿髙祇忆君。青山城不隔，黄鸟日相闻。竹乱一庭月，花深半榻云。国香分在握，遥思坐氤氲。

　　秋日山斋饮客

　　寂寞一区宅，萧疎万里秋。菊须陶令赏，山称谢公游。岸帻青云落，传觞白日流。放歌重徙倚，水上有高楼。

　　送公瑕丈

　　祖席依山水，行歌懐古今。非应衰凤徳，犹自有蓬心。霜树辞春緑，云峯变夕阴。征帆且缓发，不忍断瑶琴。

　　送穆常州擢大名

　　论道须公等，为邦鲜匹俦。寇无容再借，棠已任长留。绣斧花间驿，霓旌水上洲。下车三辅地，侠烈几人收。

　　送汝循秀才秋试二首

　　之子非干禄，明时诏异才。短襦闗外弃，弱冠洛中来。彩笔仙郎赠，荷衣少妇裁。秋风走马处，江上雨花台。

　　拟献天人策，都忘羇旅情。千花江口县，万雉石头城。得意从今日，成名报友生。吾儿忝同学，惜不与同行。

　　山中对菊示友人二首

　　沧海心能逺，青山道岂穷。烟霞双屐下，月露五言中。冥迹将鸿托，巢居与鹤同。凉风天外起，幽寂菊花丛。

　　吾已游方外，人忘是故侯。匣琴山水曲，杯酒古今浮。白石仙家业，黄花隐者流。亲朋无以报，昨遣卖吴钩。

　　九日送客

　　两人千里别，九日一樽开。不是无家叹，同为去国哀。楚帆随月落，朔雁带霜来。何地堪回首，前朝戏马台。

　　京口邬生雅好游忽贻诗以余善病而慰之赋此为答

　　良朋多雨散，生计总萍浮。贫也吾非病，何哉尔好游。扁舟常访戴，孤剑欲依刘。行槖空如瓠，神钱讵肯留。

　　初春湖上访顾始余因留信宿二首

　　溪树能藏屋，行舟屡问人。何知一区宅，宛在五湖濵。细雨迎初服，深杯迟早春。无劳鸡黍具，门外可垂纶。

　　不尽青山供，偏容白鸟过。百年人避世，再宿客忘痾。竹叶比邻美，梅花古寺多。还存几两屐，一一问松萝。

　　春日端居谢都尉寄书至却报

　　春色何骀荡，幽懐只闭闗。长贫因寡累，善病乃多闲。有雀堪罗径，无钱可买山。故人勤逺念，千里一书还。五言排律

　　春城即事简傅明府于重玄精舍

　　茂苑今何丽，三都昔并夸。青山遥入郭，沧海曲通槎。鴈塔侵霄半，虹桥卧水斜。微风江濯锦，薄雾月笼纱。鱼跃空潭藻，莺披芳树霞。言公犹有井，潘令岂无花。桃李三千士，弦歌十万家。行春凫作舄，演法鹿为车。震泽慈源接，灵岩觉路賖。清晖寒照乗，香界午排衙。缩地瞻金象，弥天散彩葩。宰官心不染，肯漫恱纷华。

　　花朝玄墓僧房对雪漫呈山甫

　　春仲冬为令，芳辰霰尚催。五湖同寂寞，双树与徘徊。舞絮全迷柳，飞花欲乱梅。方令香雾杂，暂傍土膏回。绿草仍余白，柔柯倏复摧。朱英何失候，玄鸟亦须猜。初地慈云合，诸天蕐雨来。善消宁俟旭，骤变恐惊雷。清净寒山境，圆通雪窦开。无端空里幻，不尽劫中灰。色界云殊胜，韶年惜易颓。醍醐何处具，分我最深杯。

　　明霞篇与傅明府横塘泛舟作

　　熠耀生残照，葳蕤灭緑烟。嵌空云乍染，缀树绮逾鲜。积气千山变，浮光万象迁。巑岏丹洞逈，缥缈赤城连。飞鹫翔为岭，垂虹饮若川。镕金能布地，剪彩欲弥天。梵帝开龙藏，轮王现寳莲。蜃楼银海结，雁塔火珠悬。乱石支机下，髙台行雨边。达观俱是幻，触望总成妍。徧拾浑遗世，恒餐不问年。况逢鸾与鹤，心赏自泠然。

　　残月篇傅明府衙斋和沈嘉则

　　旣朢弦将下，徐亏魄未亡。入风微遶晕，隠雾细含光。半露婵娟影，俄分丛桂香。扇疑残白羽，镜欲揜红妆。寳宇修非乆，金枢壊不妨。兎方潜玉窟，蟾尚恋银潢。映浦珠难合，沉波绮慢藏。宫曾奔羿后，树已斫吴刚。丸碎鹊惊堕，氷消轮碍翔。孤升经雁塞，缺照度兰房。眉黛新犹好，容华盛岂常。清晖如可翫，彻夜只飞觞。

　　谢都尉新楼落成与山甫丈各赋诗赠之

　　都护三秋构，岑楼百尺楣。芙蓉悬绣栱，翡翠俨成帷。木末排精舍，霞间寄逺思。玲珑云入易，窈窕月穿迟。宛起东山墅，重临春草池。繁花茂苑借，列岫敬亭移。水市吴儿楫，城门齐女旗。丽谯凭槛出，朱塔傍帘垂。燕子非其类，仙人于此宜。径开松欲碍，客到鹤先知。隠吏文无害，闲曹武不羁。平原宁计日，中散岂须期。竞病难为役，交驩更倚谁。黠何迟射覆，慧亦惯弹棊。君自留双屐，吾将老一巵。纵云居第美，丘壑肯遐遗。

　　具区明月与傅吴令九月望夜泛胥口作

　　泽国花成县，高秋桂作丛。具区千万顷，皓月一孤蓬。乍可留山简，仍堪迟庾公。渚光揺薄雾，波响逐回风。世界虚无里，人生泡影中。圆时非有相，明处尽皆空。云澹澄如练，星疎炯若瞳。峰眞为缥缈，树已近冥蒙。禹迹应非逺，秦余俨在东。菰犹飘露白，枫欲候霜红。不暗心疑曙，无边目岂穷。山阴今夜似，彭泽几人同。郢唱全飞雪，雄谈半走虹。商家欣有说，吴下惜无蒙。岂是悲笼鸟，俱为羡逺鸿。萍浮犹聚散，金石此情衷。

　　人日与客北寺观塔灯分得青字二十韵

　　鴈塔腾千焰，鸡园报七蓂。圣灯元普照，慧火亦常荧。熠耀俱圆影，氤氲总异馨。云霞标鹫岭，霄汉响鸾铃。银烛龙衔架，金绳凤启扄。未雷檐走电，不夜戸垂星。辉映珠为幌，烟浮翠作棂。镜纷临绮阁，燎俨集彤庭。百尺鲛人幔，千层云母屏。寳轮风乍转，玉磴月初停。佛宇谁遗爝，禅宫孰聚萤。毫光宁尽白，香蔼若非青。一悟无边朗，三摩了自惺。空华聊聚散，业果任沉冥。舍利如来藏，频伽不坏缾。有天名善现，随地性通灵。所见皆离见，其形非委形。化城看倏变，法界倚长宁。兰若恒如昼，菩提岂易暝。愿言分一点，昭澈诵遗经。

　　送西河居士天池山检大藏诸经二十韵

　　独往超凡虑，幽栖出世情。祗陀移茂苑，舍卫俨吴城。妙相青狮拥，眞文白马迎。峰莲千仞秀，天镜一池平。小证沙门果，新持净业盟。启函飞孔雀，齐帙转流莺。夙习鸠罗译，通教龙象呈。腾音潮呗逺，零座雨华轻。夜诵山皆应，晨叅仆屡更。白头三藏徧，缁服五禅并。蒲塞慈云馔，优昙甘露英。月留圆处影，泉入定中声。居士重逢藴，征君再见明。钝根当自断，欲劫此堪惊。贝叶翻偏好，韦编续未成。有因终有漏，无性即无生。梵篆非蝌斗，番言是鸟鸣。达磨不立字，究竟亦何名。议界俱空境，轮回悉妄行。吾将求解脱，送子息心旌。

　　敬美丈解闗中学宪归隠海上过访漫呈二十二韵

　　海岱百灵集，乾坤二美俱。含香金殿直，尚玺玉墀趋。人望东山重，天文北斗殊。植能雄七子，云岂负三吴。赋就张愁逼，书成贾策迂。匡山初捧檄，渭水再分符。飞瀑装官槖，横汾纪宦途。行春恒露冕，消夏只氷壶。忧悄非因鵩，思深宁为鲈。鬓从临郡白，眉以入宫枯。山宰曾无托，嵇公自不孤。朅来遗敝屣，翻使乞前繻。同是摅忠尽，终焉恋友于。紫霄回雁序，碧沼引鹓雏。贵岂骄人也，醒而狂者乎。有田元是介，无谷不名愚。潘岳园千亩，扬雄宅一区。凤笙来子晋，鸾驭迟麻姑。得失嗤鸿寳，行藏笑野狐。清斋同佛愿，止观学僧趺。犹自精诗律，依然问酒徒。何方有员峤，吾道久乗桴。

　　除岁卧痾眷焉空门之思缄报沈嘉则丈二十二韵

　　除岁若为逼，频年苦不登。近懐同逆旅，逺讯阻良朋。弃置复谁道，孤危莫我矜。金从槖底尽，丝向镜中增。智岂营三窟，穷犹梦五陵。喜为游侠行，羞作蹶张称。玩世狂司马，还乡老季鹰。补裘多以线，握粟少于升。履败恒穿雪，瓢存但贮氷。啸歌虽不废，杯勺已难胜。湘水沉非易，蓝田卧自应。牝鸡家故索，塞马事无凭。俗薄君平弃，情疎季子憎。莫愁那可得，去病亦何能。岂曰贫而怨，还将忿是惩。腼颜仍住世，被髪且为僧。欲借松龛隠，宁辞莲社征。白云方外锡，绀宇佛前灯。昔去追中驷，今来觅上乘。玄言盈大瓠，长物半枯藤。净海眞堪蹈，灵山尽可凭。行藏殊隔絶，缄报涕垂膺。

　　咏嘉平雪二十四韵

　　嘉平月旣朢，霰雪日交加。飒沓过山郭，飘零遍海涯。兆丰为地瑞，不染是天花。入水看无别，随风聴有哗。践形怜倏变，呈象惜俄差。圭复能成璧，瑜真莫掩瑕。暗添青鲤涨，明积白龙沙。窒隙穿来细，搏空引去斜。幻时瑶岛合，迷处玉楼遐。谁种玲珑树，还开清净葩。飞英争堕盏，舞絮漫随车。寺失黄金布，峰留皜练遮。难昏频起鹊，易曙骤惊鸦。蝶冷庄周梦，鸥轻范蠡家。夜光含素霓，寒影结青霞。珠浦双遗佩，银河一问槎。褰裳霜缘履，卷幔雾笼纱。朔气横征鴈，阴云湿暮笳。谢衣沾自好，剡棹兴偏嘉。鹤氅王恭适，狐裘晏子嗟。槁颜今起粟，蓬鬓乍生华。僵卧何堪稳，清酤尚可賖。郢人歌寡和，梁苑赋新夸。染翰氷凘满，淋漓字若麻。

　　咏吴市灯二十四韵

　　吴儿一何巧，能事匪师传。剪彩千葩散，泥金四照联。象形元以类，物态岂云迁。好鸟忘春啭，灵花总夜姸。使星槎影动，奎宿斗光躔。凤振台端羽，龙垂烛下涎。九微含翠葆，三艳倚朱弦。芝盖如云集，珠球比月圎。幻将风里蝶，现出火中莲。紫炁遥堪把，青辉蔼自鲜。六鳌浮作地，七寳聚为筵。仰见行空马，回看跕水鸢。蜕虬唯骨立，畵虎但皮悬。兔捣姮娥傍，鸥栖菡萏边。氷壶寒莹魄，玉树暖生烟。城郭宁知夕，欢呼定有年。冶郎方并靥，游女复齐肩。戸外皆盈绣，人间尽挟仙。障偏圗孝节，屏乃绘忠贤。故事村翁识，竒观稚子怜。珊瑚雕绮席，犀兕刻觥船。有焰俱成烬，无灰不可然。岂须东壁白，暂照草亭玄。万劫常明者，荧荧古佛前。

　　郡大夫岭南陈公下车以来余未修谒乃征傅吴令言忽枉赠章奬许太过兼悯困穷不揣陈说平生以当执贽诗成三十韵

　　余生本椎鲁，家世服櫜鞬。郄縠从吾好，毛苌授尔言。雄心追定逺，长技怯楼烦。萤火偏能集，韦编不厌翻。并忘鱼在釡，宁羡鹤乗轩。三黜偶齐惠，沉酣讵比髠。弓弢消月影，甲绣尽苔痕。投璧宜遭剑，弹冠反戴盆。蛾眉羞再画，驷舌亟须扪。野性抛鸡肋，霜蹄蹶虎贲。蓬蒿张仲室，鸟雀翟公门。一葛何曾纩，聊饔孰继飱。寒泉濯以洁，晴旭负之暄。减产至空壁，为佣且灌园。土浇吴伯里，俗薄买臣村。羽铩悲笼鸟，途穷叹槛猿。亭争留故尉，市惯辱王孙。稚子皆来笑，公侯敢去援。幸逢齐傅琰，得御汉陈蕃。怳见徳星聚，还看威凤鶱。回翔空五岭，睥睨小中原。飞翰金飙迅，垂函玉露繁。南邦孔翠穴，大海明珠源。白羽边书静，朱弦郢曲翻。狂犹思鲁士，忠许吊湘魂。覆瓿终捐弃，雕虫幸记存。云泥谁隔分，风雅愿同论。官槖氷壶冷，公庭玉树温。徒懐祢衡刺，未共孔融尊。欲遂称知已，居然说感恩。

　　仲儿起文以壬午仲夏补博士弟子员率尔志喜兼用为勖果有寸长当有征于斯言也凡三十韵

　　武功开代邸，薄禄寄吴城。乃乏强弧力，而多柔翰情。生儿怜汝慧，教子愧余伧。仲也当如仲，卿还自用卿。经才明大戴，文未凖西京。白面初求试，青衿乍剪成。籍通秦博士，员备鲁诸生。缝掖欣从事，加冠顾美名。喜眞如捧檄，望已愈招旌。木铎宣王训，韦编课士程。五车何必泛，一艺转须精。尔雅宜循式，偏奇莫惮更。便堪高第置，徐与计偕行。班曷为投笔，终安用请缨。泮流方涣涣，莪渐以菁菁。章句昔云鄙，贤科今最荣。鸿恩蒙累叶，燕寝梦延英。八口将谁哺，三年待尔鸣。寒门当极否，衰运敢圗亨。积草庭难过，编蓬户半倾。董帷宁昼下，孙案亦宵征。不讳言干禄，差强务耦耕。养雏犹枳棘，舐犊尚柴荆。未信眉偏白，还看角且骍。傥来焉有意，非分肯徒营。愿岂过三鼎，人将老一铛。丈夫多激烈，志士絶肥轻。敝帚藏而父，遗簪畀汝兄。兄期修世业，弟勉振家声。莫谓吾潦倒，斯言可莅盟。

　　梅花篇初春偕山甫始余长倩三隐君及儿子允文过湖上邓尉聚坞诸山为十日游制三百字

　　载酒出山郭，探梅过水涯。客闲来看早，岁闰较开迟。渐以明村落，俄将暗路岐。纵横乱若荠，逺近积如茨。无间阡连陌，宁分陇与陂。盈门春烂日，比屋素封时。皜练千箱启，珠玑万斛遗。丛丛藏古寺，寂寂压疎篱。比麝香逾逺，成虬影太奇。瑶林仙圃接，玉树谢家移。秀色堪容与，寒光更陆离。鳞鳞纷藓甲，鹤鹤俨花枝。南国凭传信，深宫任点眉。晴犹漙雪片，暖尚挺氷姿。秾李何嗟及，夭桃奚以为。未开先自洁，纵落亦无疵。明烛当宵照，清泉傍晓滋。扫英童并戏，啄蕋鹊争窥。弄笛从吾好，调羮匪尔思。孤髙偏被岭，宛媚故临池。即是山之利，还为土所宜。好留明月伴，忍负白云期。但许幽人识，那令显者知。间松贞不愧，倚石介同持。便可携琴往，谁当荷锸随。杜陵唯索笑，何逊独题诗。彭泽忘栽柳，商山罢采芝。兴余剡水曲，住徧辋川湄。胜事良堪纪，芳辰不可追。斯游殊汗漫，聊且解人頥。  
　 
巻八

　　七言律诗

　　长安春望二首

　　芝房桂殿暮氤氲，霄汉归来鹓鹭羣。月出修眉悬碧树，露擎髙掌拂朱云。宫莺入柳飞难见，廐马迷花嘶不闻。尽说宸游多睿藻，逺臣唯有诵横汾。

　　幽燕今是汉西京，宫阙参差入太清。紫禁铜龙闲夕照，绿杨缇骑散春明。繁花总异人间色，众乐能传天上声。盛世有謡同击壤，可知无筑和荆卿。

　　西山二首

　　离宫曾是拟甘泉，洞壑逶迤复道连。云暖翠微春驻辇，月明清梵夜迎仙。桑干斜带秦陂树，碣石遥分华岳莲。匹马凤城归路逺，乐游原上望晴烟。

　　岩廊山阁总凌空，一望蓬莱积翠中。此地布金居帝释，他时凭玉从臣工。寻源引瀑通灵沼，剪彩飞花散紫宫。自幸鹖冠栖郡国，巻阿千载识词雄。

　　西苑二首

　　春晴壶峤紫城隅，掖路云深柳万株。绮阁跨池因汉凿，花宫迭石总秦驱。峰为翠凤翔华葢，树作苍龙护蕋珠。岂是君王游豫处，豳风无逸殿中圗。

　　曲房宣室自逶迤，圣主中宵正受厘。湛露晓凝千片玉，甘泉春长九茎芝。鸟栖御宿啼偏早，花近朝阳落故迟。自识万机宵旰切，望仙台下草离离。

　　韦氏园林

　　韦曲曾闻动彩毫，名园依旧傍林皋。燕惊花落飞难定，鱼触萍开跃自髙。楚客停觞看属玉，燕姬牵袂摘含桃。亦知洵美非吾土，肠断吴阊醉浊醪。

　　元夕灯燕

　　公子留宾锦作筵，却怜欢赏动韶年。琼枝照夜无双艳，璧月临春第一圆。幕里仙姝怜紫玉，座中词客重青莲。醉归不问金吾禁，鱼钥天明恰已传。

　　潞河二首

　　黄金定鼎古燕台，紫气昭回接上台。弱柳繁花三辅合，丽云迟日九重开。殊方照夜明珠入，重译经年雪雉来。辇下何须横槊赋，侍臣不少建安才。

　　潞河花木总荣芬，锦缆牙樯映水濆。皇泽此中涵似海，帝城自外望如云。金堤夜发监河使，紫塞春归镇朔军。独愧逺臣犹逆旅，悲歌击楫不堪闻。

　　塞上二首

　　新捷天骄并策勋，未央先遣羽书闻。降时瀚海初生月，战后阴山尽障云。过雁逺逢苏属国，射鵰难避李将军。汉宫近有蒲萄筑，再见桃林散马羣。

　　霍家初拜冠军侯，雀弁胡缨绣臂鞴。苜蓿总肥调宛马，鸊鹈新淬出吴钩。月明青海无传箭，霜冷黄榆乍赐裘。姓字不将麟阁贮，丈夫空作玉闗逰。

　　闺怨二首

　　遥山极浦莽苍烟，万里何由寄锦笺。化石未成心尚在，为云不返梦犹牵。鸳鸯岂宿飞狐塞，菡蓞难开饮马泉。纵是封侯消息近，春残花老各潸然。

　　膏沐无光粉黛残，况闻车骑过邯郸。闗门百二重重恨，鴈足氷霜字字寒。陇水角声风外聴，天山弓影月中看。深闺不识金微塞，玉笛空吹行路难。

　　申太史席上漫呈

　　集贤邸第元如水，夹道槐阴已筑沙。携出炉香分殿雾，折来花朶带宫霞。西清奏瑟南薫散，东阁开樽北斗斜。最是情深桑梓客，酒酣犹自问宣麻。

　　黎户部携具寺寓

　　毎依初地借初筵，剥枣烹葵代击鲜。一片碧城双树外，数椽朱阁百花前。西山爽气秋逾逼，北海清尊夜共传。岂是佛香难供客，也知郎署久逃禅。

　　夜饮

　　髙楼丝竹动春城，卜夜金巵喜再倾。客子短衣俱楚制，女郎髙髻半秦声。席移明月抛残烛，屏挟轻云护落英。不是故欢留达旦，忍教巫峡梦难成。

　　春郊

　　青门不种故侯瓜，但着青袍玩歳华。郭外啼莺芳草路，水边髙栁丽人家。布衣十日平原饮，彩笔三春上苑花。白傅一生空放达，悔将清泪湿琵琶。

　　索居

　　自怜多病强加餐，里巷浮沉罢据鞍。懐旧十年蓬鬓改，伤春三月落花寒。志酬投笔元非易，事到持杯便不难。敢谓闭门深避世，亦知门外有波澜。

　　送客

　　澹烟轻雾弄朝晖，黄绶翩翩白马肥。芳草绿时秦地别，乱山青处楚人归。官如梅福藏门卒，路入桐江识钓矶。异国正须同调客，离樽愁见片帆飞。

　　湖上

　　自笑吾生未有涯，乾坤莽莽只浮槎。看山不厌闻啼鸟，对酒何须问落花。丛菊篱边元亮宅，木兰舟里子皮家。菰芦自狎渔樵伴，一曲清溪是若耶。

　　访友

　　水国春深长绿蒲，傍溪花径集飞鳬。落英似待回风起，细雨纔侵返照无。下榻一樽留孺子，闭门三月着濳夫。踟蹰北望浮云合，晚岁扁舟自五湖。

　　寺居

　　借住空门出世心，萧然一室对虚岑。疎松挂瀑时凭几，凉月披衣独抱琴。鸟迹没阶黄叶乱，钟声过水白云深。亦知五岳缘犹在，清夜分明梦向禽。

　　田舍

　　老去为农谷口田，五湖烟雨正茫然。于飞柳下振振鹭，欲堕波间跕跕鸢。试聴沧浪纔和曲，再观秋水就名篇。青山不厌频来往，耐可张融只住船。

　　武陵江都尉过访

　　江淹系马帝城边，杨柳如丝尽暮烟。从事歩兵为日久，量移搜粟感恩偏。月明寒铗逢燕市，花落春潮上越船。莫以壮年消渴甚，漫随人去饮贪泉。

　　喜吴生除光禄丞

　　绿绶仙郎白马生，毎过东省入西清。亲裁黄绢将罂进，密傍朱旗引膳行。漫托圣朝须纵酒，何知薄宦亦调羮。由来作吏能兼隠，岂厌时过阮歩兵。

　　与陈生

　　绣甲雕弧走塞垣，翩翩策马猎平原。阴符一匣藏黄石，雄剑三军试白猿。敢负陈卿今日酒，宁忘剧孟向时言。偏裨涕泪功难建，常在行间说感恩。

　　访贾尉

　　相见毋烦问姓名，下堂睥睨缦胡缨。何来方外狂司马，可是江东老歩兵。意气独倾生素霓，悲歌不尽脱青萍。单车欲觅夷门监，落叶秋风出楚城。

　　赠翟生

　　六郡遨游二十春，千金汩没五陵尘。彻侯争致严夫子，中贵偏寻郭舍人。跃马大堤回玉勒，呼卢小苑吐朱茵。长安行乐曾无负，故国何时一问津。

　　饮越客

　　结客长安春暮时，掖垣杨柳尽垂丝。黄金无意归原渉，绿酒多情约魏其。月下藩车聊把臂，花间缇骑自扬眉。不知燕市悲歌态，共唱吴歈倒接■〈罒离〉。

　　晏起偶成二首

　　晏起山窓潄石泉，风花片片蝶娟娟。鸱夷有腹容吾醉，匏系无心取世怜。扬子为贫犹执戟，张平非老欲归田。杖头莫讶空携去，耐可春衣典百钱。

　　不尽杨花吹暮春，芳醅初熟未全贫。柴门乳燕窥书巻，细雨清溪湿钓纶。八骏骨存空倚市，五羊皮弃不干人。幽兰薜荔将谁种，拟卜青山处士邻。

　　城南宴集

　　令节芳筵江上开，春风澹荡入楼台。大堤骑马山公去，东阁观梅水部来。舞袖须留明烛照，酒杯宁待落花催。主人夸有闲居赋，不倩凌云蜀客裁。

　　湖上独酌

　　柳条黯黯暮阴埀，不尽飞花过水湄。驹影似怜人世促，鸟言如愬酒杯迟。已甘常服唯荷叶，若问奚冠是竹皮。失路未须嗟独往，沧洲元与白鸥期。

　　赠淮南沈孟

　　逰梁入洛久浮萍，十载间闗住楚城。室里蓬蒿秋自长，床头蟋蟀夜偏鸣。家贫次骨今原宪，时事留心一贾生。日暮樵苏犹未爨，起看山月照人明。

　　赠阳山顾愿

　　吴市花深醉浊醪，樽前携手解绨袍。青山宅在无三亩，白雪歌成有二毛。肝胆未倾刘越石，梦魂先逐郑樱桃。江干更赴琵琶约，杨柳春风系小舠。

　　逢客二首

　　青山同是负明时，留滞唯耽酒一巵。镜里落花长叹息，曲中杨柳剧相思。亦知楚国人皆醉，敢谓王家掾不痴。裘马秖今凋敝尽，岂堪重见五陵儿。

　　醉里春风思转狂，相逢屈指少年场。当垆若肯留司马，投箧由他谤乐羊。玄草误人成皓首，青袍玩世一空囊。长安三月花如锦，曾记连镳共采芳。

　　酬黎戸部见赠

　　岭南才子鬓如霜，忽赠新诗比夜光。供奉昔曽淹李白，度支今复滞冯唐。凤毛散落临池彩，鸡舌含余入座香。愧我燕然无计勒，可堪执御老词场。

　　逢张叅伯辱赠漫答

　　微官羞比执金吾，泽畔逢迎楚大夫。腊尽郊原多气色，春回凫雁满江湖。歌皆成雪初传郢，客自为星乍照吴。倾葢不须通姓字，髙阳今古是吾徒。

　　朱总军自闽海归慰之

　　十年多难一身存，揽尽貂裘夜不温。带索尚堪吟楚泽，挟符那许过夷门。音书北阙更新主，涕涙南冠感旧恩。结髪匈奴成白首，至今勋业镜中论。

　　同胡侍御饮王生斋中

　　黄鸟嘤嘤过水濵，柴门犹是杏花新。布衣不识乘轩贵，骢马能谙陋巷贫。欲就青山迎谢眺，须留绿酒迟陈遵。春宵星月辉辉动，醉舞狂歌自主宾。

　　元夕奉同吴兴潘中丞上蔡张参伯集鉴止堂

　　玉律韶年夜可怜，金樽彩袖各争姸。羣公总是阳春调，处士能开玳瑁筵。恋栋春星同客聚，窥帘明月向人圎。清歌按出俱新谱，应是周郎意已传。

　　昆山逢长兴徐宪副同王太仆伯仲饮仲蔚宅

　　仲蔚蓬蒿日闭闗，解衣散帙共忘还。避人猿鹤林中径，供客芙蓉县里山。彩笔中原飞白雪，青樽东海照朱颜。词臣总未归金马，一一相逢吴楚间。

　　上海访朱邦宪

　　潮回日落暮云平，树色苍苍浦上城。北海草堂多结驷，东邻花县迟流莺。诺如季布元无负，饮到公荣自有情。莫道朱家纯任侠，文章能冠鲁诸生。

　　濠上逢潘孟乔

　　河阳公子建安才，柳色吴阊共举杯。李郭如仙舟并倚，渊云成锦赋亲裁。青蛾细雨樽前湿，红杏春风江上开。知已未忘推毂意，昨宵淮府一书来。

　　送张参伯归上蔡

　　东风消雪满征途，惜别临岐酒一壶。帆挂大河山月晓，梦回芳草客星孤。清时岂厄刘中尉，圣世偏容屈左徒。早晚征书应入洛，桃花时节起家无。

　　送汪子建之宣城

　　闻君书剑惯长征，离绪何当一羽轻。太史着成游侠传，少年投赠丽人行。啼莺津路垂杨合，细雨江帆春草生。无恙敬亭山在郡，送君因忆谢宣城。

　　奉送锺阳大司徒还朝二首

　　旌旄拂曙过江津，淮海苍生望后尘。少府于今裨国计，司徒端为教人伦。白头自恋垂衣主，紫禁偏思曳履臣。最是东南多菜色，敢劳天上借阳春。

　　漕府楼船锦缆浮，玺书重召汉萧侯。金堤盛夏飞刍拥，玉节芳春露冕游。八座云霄元北极，两朝舟楫自中流。储胥总是材官护，国士谁堪幕下收。

　　戏简幼元

　　处无善策出无才，待罪行间事事乖。犊鼻着来堪涤噐，鱼肠脱却与椎埋。殢人春色眞如酒，恱世禽言总是俳。试问首阳甘饿者，何如金马漫诙谐。

　　与僧眞弘

　　游方之外久离羣，海上仙山若可分。支遁寒暄许玄度，汤休卧起鲍参军。厌随乞食排朱戸，毎共乗杯弄紫云。欲了无生何处是，天台松月白纷纷。

　　玄墓山看梅和友人作

　　芬芳秀色若可餐，正月梅花开未残。万树俱含兰气郁，千崖欲动珠光寒。春风披拂白云上，明月常抱青林端。深入山家疑积雪，闭门犹恐惊袁安。

　　邓尉山食杨梅似顾愿

　　杨家果熟白日长，锦林回合云俱香。火齐圎珠满苍岛，翡翠异鸟衔夕阳。海外蒲萄逺莫致，岭南荔枝谁能将。故园提筐但饱食，酒后耳热歌沧浪。

　　过岳隐君宅

　　溪上柴门昼不开，白云深处有髙台。山家细雨啼黄鸟，竹屿流泉散紫苔。绮里不曾归汉去，桃源犹是避秦来。乾坤丘壑能容我，何日兔裘共草莱。

　　吴江舟中

　　五湖芳草愧飘蓬，不断青山入越中。穷辙不堪淹阮籍，扁舟今已住张融。月悬津树孤城闭，潮落桃花一水通。莫笑渔郎亡所遇，朱颜犹可对春风。

　　借住山寺诗八首

　　虎丘

　　吴阊何地布黄金，海涌峯头绮殿临。多寳散光揺剑壑，众香和梵出旃林。笙歌总入声闻道，花月终归止观心。共指点头岩下石，无生曾悟去来今。

　　天池

　　信宿精蓝未拟还，坐临流水聴潺湲。峯莲倒映仙人掌，沼镜寒浮玉女鬟。不尽白云生逺岫，最深绿竹隠禅闗。古来去住元无着，莫笑巢由未买山。

　　灵岩

　　岩廊洞室几经春，梵刹离宫总劫尘。宿草自荒麛鹿径，空山曾识苎萝人。千花揺落存孤塔，双树婆娑少四邻。纵是五湖堪一苇，烟波何日出迷津。

　　寒山

　　枫叶苹花江上村，前朝古寺至今存。西山爽气来精舍，万里闗河到寺门。檀越随僧开寳藏，醍醐容客借匏尊。中宵礼罢寒山子，却聴钟声醒梦魂。

　　楞伽

　　竹房松坞散新晴，隔水明霞俨赤城。破衲霜前临牖补，残经月下遶池行。云流片石元无碍，鸟宿疎林自不惊。何事许询常借住，爱山支遁最多情。

　　文殊

　　落木空山秋夜哀，萧条古寺倚层台。明河尚抱虚檐宿，海日先窥絶壁来。花为行香晨已散，门因施食午方开。跏趺懒下维摩榻，野鹿相依卧草莱。

　　玄墓

　　禅栖一室五湖东，翠巘丹梯览未穷。忽起松涛声自逺，不飞花雨境皆空。暮山浮出云霞外，春水流回岛屿中。寂寞嗣宗双眼色，凭髙聊以送归鸿。

　　尧峯

　　上方钟磬白云深，禅径还从鸟外寻。湖面众山浮碧玉，峯头尺地布黄金。畏人合住无人境，混世偏存出世心。不是向平犹有累，岂堪重下最髙岑。

　　越游诗十四首

　　徐阃帅邀游南屏诸山

　　越王台下鸟嘤嘤，都护朱旛出锦城。一入桃花难辨马，毎依杨柳便为营。漫酬緑酒投壶兴，不尽青山缓带情。笳鼓岂应飞捷奏，春游亦可颂升平。

　　同郡张参伯招饮省斋

　　坐拥熊轓已赐绯，省斋犹着遂初衣。昔时卿月悬青琐，今日王春散紫微。吏隠清尊消案牍，讼闲好鸟报芳菲。材官自尔成疎慢，入幕应惭国士非。

　　吴杭州招同黎阃帅集城西公署

　　结驷乗春小队斜，朱衣同拂赤城霞。行营十里新栽柳，属邑千门旧种花。凤斚乱飞青玉案，虎符髙卧白云衙。海波息处销兵后，治行吴公孰可加。

　　唐观察招饮洪尚书园亭

　　名园楼阁散春晴，飞葢初停黄鸟鸣。迭石为山开绿野，凿池引水接沧瀛。露花靓女临妆色，风箨尚书曳履声。独讶主人浑不见，翻令过客易含情。

　　西湖即事二首

　　十里长堤柳色新，六桥凝碧水潾潾。桃花似妒青楼女，杨柳如思白舍人。莺语风前犹自涩，山容雨后尚含颦。武陵旧日通来往，不向渔郎数问津。

　　钱塘苏小茜罗衣，短棹穿花过钓矶。望帝声中怨离别，梦儿亭下惜芳菲。微风吹藻鳞鳞浪，落日衔山树树晖。最是碧云随处合，美人乘兴夜忘归。

　　紫阳庵

　　如何城市有仙家，洞壑玲珑石磴斜。松桧翠流衣尽湿，芙蓉紫散屐生霞。令威蜕骨真成鹤，曼倩蟠桃又着花。清夜下方栖使者，洞箫聴彻寂无哗。

　　北高峯

　　招提与客共探奇，蔓草垂萝手自披。千尺悬崖天欲近，一杯沧海世堪遗。振衣片片青云落，策杖冥冥黄鹄随。莫向江山观幻泡，望中吴越几推移。

　　九里松

　　长松九里鬰葱哉，偃葢蟠空接上台。不尽五株封泰岱，却从三竺问徂徕。壑藏风雨龙鳞老，涛挟云霄凤吹哀。竹箭江南良足美，那知此有栋梁材。

　　玉泉寺观鱼

　　深林三月乱啼莺，寂寞龙宫一沼平。花落锦鳞霞片片，鉴空潭水玉英英。斋分法食非贪饵，池对禅闗是放生。岂为望渊终有羡，朅来濠上已忘情。

　　飞来峯

　　何来万玉碧氤氲，登陟曾探石室文。古洞玲珑通日月，虚岩窈窕护风云。行空岂受秦人策，幻住元从净土分。只恐灵山复飞去，真如那肯近声闻。

　　藕花居

　　浮槎何必访蓬莱，太乙舟前绿玉台。天上散花双女侍，水边顾影六郎来。碧筒漫倚澄波摘，白羽还将明月开。莲社暂依心不染，行藏未许海鸥猜。

　　伍行人庙

　　英风萧瑟庙荒芜，千古还嗟烈丈夫。市上吹箫频赛社，祠边种梓任樵苏。不劳五战曾空郢，犹剩孤魂看破吴。潮汐至今排雪浪，素车白马怒号无。

　　岳王庙

　　古墓前朝独有名，忠魂曾受玺书旌。功髙主意疑韩信，运厄天心忌孔明。南渡江山数行泪，北辕戎马几空城。草间酹罢残碑湿，肠断黄龙痛饮情。  
　 
巻九

　　七言律诗

　　迎春日雪

　　考钟伐鼓九衢哗，少皥迎回玉作车。彩仗缤纷承羽葢，青旛缭绕缀瑶华。条风变柳千门絮，淑气吹梅万树花。甲第稍闻歌吹动，阳春白雪曲中夸。

　　岁首得故人书却报

　　卧病经时岁已迁，故人长铗尚风烟。江梅消息春前得，朔鴈音书雪后传。四壁不堪重减产，二毛何可又增年。相思无奈芳醅熟，犹阻东邻瓮底眠。

　　人日逢客

　　客星乍向草堂明，人日相逢倍有情。长笛江梅千片落，清樽海月一痕生。虞卿不少耽书累，仲孺空多使酒名。屈指春光将烂漫，留君且住阖闾城。

　　游西山舟中作

　　春风郭外柳条斜，回合青山在水涯。溪浅仅容游妓舫，云深偏隠列仙家。大堤初绿王孙草，细雨纔红杏子花。司马不将衫袖湿，芳郊载酒聴琵琶。

　　奉寄瑶泉申学士二首

　　供奉班中第一人，蓬莱阙下掌丝纶。乾坤奕运方逢午，河岳昌期又诞申。暂以金瓯藏姓字，久将鱼水拟君臣。沧江空自风涛急，舟楫商家已更新。

　　睽违赤舄已三年，伫聴黄麻早晚宣。抗疏匡衡吾道重，明经张禹主恩偏。衮龙近接星辰上，翰藻常题日月边。公等论思边鄙事，可容李广卧蓝田。

　　初春与客集虎丘

　　壶觞新歳倍含情，却喜青山最近城。草冻经台方起色，氷消剑壑不闻声。客从楚国携春雪，妓按梁州送早莺。莫讶频游题字少，古来吏隠本无名。

　　饮谢氏西楼

　　髙楼细雨尚吹寒，黄柳垂条映碧湍。蜡屐汝饶容易办，鹖冠吾老不须弹。大都山水情难负，别有莺花兴未阑。翻笑向禽忘旧约，至今蓬累各盘跚。

　　弇山堂赠殷无美

　　邂逅扶风绛帐前，华颠岂为一经传。颜瓢独挂常浮白，孔壁穷探更草玄。残雪未消谁揽辔，春潮欲上恰回船。三年已遂飞鸣志，尚尔逡巡娄水邉。

　　寄吴京兆

　　别来踪迹几沉浮，老大犹含胯下羞。吴市不容门卒隠，燕京可许酒人游。云垂碣石停衣上，月出蓬莱近马头。京兆画眉休太直，世情今喜曲如钩。

　　过王氏越溪庄

　　飞花片片被苍苔，五栁毵毵处士栽。半壁夕阳山雨歇，一庭芳草水禽来。兰亭不是他家物，竹径元因我軰开。潦倒忘归恒信宿，月明扶醉几登台。

　　同谢都尉玄妙观赏月

　　仙都宫殿碧氤氲，万里清晖散五云。坛树似连鳷鹊观，洞箫如引凤凰羣。珠光错落翻杯影，斗柄昭回射剑文。岂是庾公长啸后，望中牛女净妖氛。

　　赠闽帅

　　十载登坛未二毛，将军劳苦自功高。列营曾按先驱辔，下濑尝投后饮醪。肘畔累累元鹊化，韔中矫矫是乌号。尉佗魋结犹南国，莫使尘埃蔽寳刀。

　　赠越僧

　　飞锡常携海上霞，万松深处挂袈裟。孤云寄迹元无住，流水将心未有涯。文字不曾离贝叶，因缘还出在莲花。来时一苇轻千里，何似吾家博望槎。

　　渡江访朱在明

　　万里江流到海门，片帆天际识孤村。夕阳潮落山微露，逺浦云归树半昏。但种桃花疑避世，却留明月共开樽。朱家季布千年事，握手灯前重细论。

　　与在明宿金山寺

　　暮云过寺覆蘼芜，逺树层峦忽有无。绣佛转轮江是锦，龙宫生白月疑珠。空山激浪僧寮动，旧社传灯客影孤。信宿暂酬丘壑赏，阮生今已在穷途。

　　越溪逢袁生饮

　　范蠡湖边一棹回，偶逢袁绍最深杯。浮萍散雨凉风至，髙树排云明月来。浮白且谋今夜醉，栖乌不问故宫哀。相将共选溪头石，乍可披裘作钓台。

　　江上遇蔡都尉

　　同是穷途叹数竒，鹖冠凋敝不胜悲。孤篷夜雨天涯泪，老骥秋风塞外思。去国一身浑似梦，归家双鬓各成丝。长安记得相逢日，正是桃花饮马时。

　　秋日感怀二首

　　秋风落叶满柴闗，肘后垂杨若可攀。千里名驹无妾换，六钧强弩有儿弯。沽来醇酎堪濡首，吟得新诗便解颜。海内故人书乍报，却嫌犹未买青山。

　　泣玉投珠道路傍，归来我马日玄黄。蒯缑尚恋青袍短，雀弁难禁白髪长。元亮官卑辞亦可，曼容禄薄夺何妨。羣言销骨良堪恨，但醉如泥却又忘。

　　同弇山公集王太史尊人宅

　　曲旃新立锦屏开，霁色花香散水隈。但识髙堂称万石，不知夹道有三槐。朱扉夜奏云和瑟，紫气春浮沆瀣杯。家食未曾空五鼎，寄来甘旨是盐梅。

　　同赵敬甫京口游桃李园作

　　春风江上丽人多，酒气花香暖自和。回合朱方皆鹫岭，氤氲赤水尽鲸波。何嫌树密藏楼阁，却爱花秾照绮罗。扶醉不归城郭去，武陵渔棹一相过。

　　遇客

　　菰芦握手笑称雄，草绿吴山一亩宫。夜雨忽添泉溜下，春风犹散鸟言中。巾从栗里时时湿，甑在莱芜日日空。岂是敬通孤立意，孝标今已拟三同。

　　宿采云庵

　　萧条兰若闭闗深，有地何须问布金。落尽林花空色相，不鸣山鸟定禅心。峯阴直下窥虚牖，松籁迟回度逺岑。一榻维摩忘去住，浮生无古亦无今。

　　赠建平潘子会

　　潘郎星鬓尚朱颜，为卜郊居已赋闲。尔汝孔融多绿酒，比邻谢眺有青山。濯缨水上游鱼过，高枕花间宿鸟还。敢向宦途论巧拙，清时唯有闭柴闗。

　　偶述二首

　　鹖冠凋敝亦何求，蓬累那堪忆壮游。函谷风烟存赵璧，中原星斗散吴钩。淮阴自乏资身策，越石今为绕指柔。莫讶唾壶频击碎，秋风骥老不胜愁。

　　大鹏何意九霄抟，且学鹪鹩善避丸。纵谓置身髙处易，亦知行路古来难。计然不惜千金失，苟变谁怜二卵残。薄禄主恩常自给，髙堂无恙劝加餐。

　　寄王敬美参伯于南康分署时长公开府郧中

　　十载承明侍帝傍，一麾出守意难忘。少微只合居星子，太白谁教到夜郎。署对匡山看瀑布，县邻彭泽好飞觞。亦知春草天涯绿，客梦先应入楚乡。

　　送潘孟乔北上

　　仙郎已擅无双美，公子偏能与四齐。最是鹔鹴裘易解，漫言鹦鹉赋难题。露桃无语行杯促，烟栁含颦拂棹低。恋别不须愁日暮，武陵洞口路常迷。

　　月夜普贤寺

　　髙卧禅家白板扉，深林落木鸟言稀。山中孤月寒相照，海上浮云夜不飞。涧树尽含清露湿，岩房犹揜慧灯微。逺公未许开尊榼，聊借蒲团拥褐衣。

　　京口观竞渡

　　鲛宫沸浪氷绡湿，鼍鼓鸣雷锦缆开。游妓共随青雀去，仙人尽驾赤鲸来。奔涛截浦花争涌，夺桨争标鹢乱回。千载楚魂招不返，异乡随俗一衔杯。

　　李明府以覃恩进秩有赠

　　山林赤芾自辉煌，五马纷纭贺草堂。此贵不曾由赵孟，一身终许傲羲皇。清时雨露偏丘壑，白首莺花隔庙廊。为语昔游琴酒伴，大夫元是旧行藏。

　　叶茂长过访因懐顾愿甫

　　春风忽枉故人车，黄鸟嘤嘤慰索居。游屐漫遗禽子夏，酒垆偏迟马相如。浩歌白石孤调世，髙枕青山共著书。独忆江干采芳客，朱门何处曳长裾。

　　弇山堂与王仲徳饮长公有作率尔奉同

　　行觞促席恐蹉跎，未暇灯前啸也歌。茂世百船聊尔耳，巨源八斗竟如何。相当总谓情俱胜，自放元因礼不苛。试问兕觥飞尽处，较来谁少一筹多。

　　同功甫豹孙游定慧仁寿二寺

　　茂苑千门杨柳新，招提啼鸟迟幽人。铢衣香拂春生座，宝塔灯联夜照邻。聚散一城俱是幻，往来双寺总无因。亦知住世缘犹在，花月能迷静者身。

　　同叔宝子念游荐福治平诸寺

　　吴阊草色又新年，郭外清溪野寺连。林积梅花明似雪，水含孤屿淡如烟。僧闲解弄桓伊笛，吏隠偏归范蠡船。不醉青山良自惜，向来白髪已盈顚。

　　春游二首

　　无奈红英搅绿尘，借君长袖拂纶巾。桃花倚醉风前笑，杨柳含情雨后颦。促柱善弹秦地曲，细腰偏学楚宫人。东邻旧识金吾士，不惜银罂送酒频。

　　大堤闲控紫骅骝，片片飞英出画楼。白练尽题班女赋，绿樽偏涤马卿愁。峰非回雁难通信，路是桃源好放舟。聴彻琵琶不成寐，故乡犹恐似江州。

　　访曹子念

　　短棹东行百里遥，茅斋依旧草萧萧。家邻沧海多明月，客醉桃花失夜潮。揽镜偶然同土木，择枝久矣各鹪鹩。曹丘自昔空逰誉，张翰于今懒折腰。

　　湖上逢沈君典太史

　　载酒湖山兴易乘，菰芦谁识秘书丞。峯头初月迎船出，水上明霞遶座凝。凤徳未衰无可诮，龙门犹在愿先登。不知太史公何意，偏是交逰重李陵。

　　奉寄印川大司空于济上

　　诞甫生申事岂诬，玄熊今已奠神都。八年再见胼胝未，一食重为吐哺无。雅乐宣房云窈窕，衮衣济水锦模糊。何知拙宦星星鬓，却向麒麟入画图。

　　初夏偶成二首

　　茅斋水上絶尘埃，薄雨轻云去复回。髙柳拂堤莺语歇，短蒲揺渚燕飞来。楚人乍剪荷衣就，班女初题纨扇开。自是倦游身若寄，秖看清昼卧蒿莱。

　　一室那堪字隠居，十年踪迹混樵渔。幽篁遗箨妨投履，丛桂成阴好曳裾。绿水游鱼花落后，青天归鸟月明初。北窓半巻南华在，不是刘安枕畔书。

　　孟夏赴友人春游之约

　　绿暗林香拂水湄，朱明晴旭照葳蕤。纔过戴胜鸣桑日，正及含桃荐庙时。淇澳园中啼睍睆，洛阳花下奏参差。芳菲留待供欢赏，不负春前折简期。

　　七夕集友人园亭

　　林亭雨过夜生凉，杨柳池边菡蓞香。艶曲从风金作缕，深杯映月玉为浆。长裾客子犹蛮舞，短髪王官自楚狂。浪说天孙人乞巧，潘郎垂老拙何妨。

　　庭桂盛开独酌偶成

　　草堂丛桂蔼清阴，忽漫枝头尽布金。大树几年劳梦寐，小山今日费招寻。未教为楫凌波去，且酿成浆带月斟。自是故园堪偃蹇，布袍宁厌晚香侵。

　　饮山家値雪

　　茅茨伏腊故人情，崦曲遥看一棹迎。竹树有声风不定，村桥无路雪初平。桑麻楚楚田家具，鸡黍欣欣歳事成。厌说四方糊口计，愿言从尔鹿门耕。

　　客至

　　当年结客几人存，野外停骖落日昏。睥睨位高苏季子，浮沉宦薄窦王孙。镃基不若乘时雨，刺绣何如倚市门。任是风云多变态，故人相见且开樽。

　　抱病

　　抱病逢秋感慨增，空庭莫莫蔓枯藤。商歌白石凭谁和，旧业青门忝世承。大泽短衣聊射虎，荒台长啸漫呼鹰。一官心薄真如弃，落魄人间任爱憎。

　　金陵山寺诗八首

　　报恩寺

　　燕邸龙飞答上玄，鼎新宁数赤乌年。凤城宝气云俱瑞，雁塔珠光月并圆。不尽烟花连万井，俨然宫阙丽诸天。真如岂易同灰劫，佛日皇图共永绵。

　　雨花台

　　佛宇禅扉映晚霞，青山回合大堤斜。似将髙座台边雨，散作长干市上花。绮绣道傍公子骑，歌钟云外列侯家。繁华岂是今犹昔，月露前朝几劫沙。

　　灵谷寺

　　十里长松入杳冥，殿前功徳水泠泠。气因定鼎千林紫，山托传灯万古青。羣鹿避人过隧道，寒花迎客媚空庭。草堂蕙帐今余几，笑诵楣间旧勒铭。

　　观音阁

　　帝里栴檀香满林，更开慈阁大江浔。献花鹦鹉当窓入，抱月蛟龙遶座吟。草树尽为华鬘色，波涛犹作海潮音。亦知阅水同观世，泡影浮湛自古今。

　　栖霞寺

　　征君栖处莽云烟，万顷澄江列岫连。岩佛刻成疑是绣，香泉涌出遍生莲。南朝古刹开三界，西域髙僧隠四禅。纵为摄山多异草，须从觉路觅真诠。

　　天界寺

　　春明门外梵王家，香室经台护綘纱。礼罢金仙新铸像，供将鹿女乍衔花。孤云寂寂窥禅定，驯鸽栖栖聴法华。方丈自能容卓锡，何须世外有恒沙。

　　牛首山

　　白云梯上好支笻，缥缈双峯路几重。寳宇覆岩巢翡翠，琳宫缘岫嵌芙蓉。浮圗巧入僧寮影，麋鹿闲寻野客踪。幸藉维摩遗半榻，静聴松外晓堂钟。

　　祖堂寺

　　东都门外乱山稠，野寺松筠一径幽。万壑峰阴连夕照，半林春雨散平畴。莲花昔涌黄金，地贝叶今藏白玉楼。见说融师端习懒，也知中散便能留。

　　北游诗二十一首

　　清河即事

　　巨浸波涛岂易凭，毎因沮洳见丘陵。不堪井邑频移改，耐可河堤善溃崩。淮水九秋仍未减，楚人三戸竟无增。艖符辗转王程急，愁絶孤舟风雨凌。

　　舟中偶成

　　闗河满棹白苹风，楚客离羣任转蓬。骤雨洒空宁避日，轻雷过水却生虹。羇栖未暇投莲社，偃蹇谁招入桂丛。纵是莼鲈归思切，歩兵无计卧江东。

　　立秋

　　蝉声呜咽柳阴残，节序惊心强自寛。把盏沧江忘日暮，湿衣清露动宵寒。凉风汉苑悲团扇，明月湘皋泣紫兰。最是闗河揺落易，天涯无奈欲归难。

　　沛中有感

　　一区汤沐曾无邑，千古歌风尚有台。泗水不知亭已改，砀云犹与客俱来。孤城落日河流急，逺戍霜催雁影回。游子不忘丰沛意，至今偏动故乡哀。

　　舟中留客

　　西望长安路尚賖，闗河漂泊赋蒹葭。片云将雨归林急，双燕迎风度水斜。剩有琴樽淹客座，岂堪舟楫老年华。故人握手乡园泪，犹问东陵五色瓜。

　　大雨即事呈同事诸君

　　浮槎千里逐浮萍，雷雨空江彻夜鸣。鹏鷃逍遥堪自失，龙蛇夭矫亦须惊。床头虹色芙蓉匣，海上鲸波骠骑营。舟楫商家元不乏，兔罝公等自干城。

　　清郡与郑中伯夜坐

　　短笻相过话灯前，屈指漂零第几年。落叶一庭霜满地，清笳万井月中天。孔融意气存张俭，杜甫交逰老郑虔。何事倾尊不成醉，异乡头白各凄然。

　　寄王和甫

　　秋入船窓夜气凉，白云如雾湿衣裳。乱萤过水添星影，髙树遮山逗月光。季子无金空作客，长卿多病且还乡。十年扣角心同苦，寄尔商歌怨更长。

　　九日

　　孤舟何处逢佳节，淮有三洲半草莱。乡国弟兄鸿雁信，客途风雨菊花杯。空囊自觉长安逺，明镜何须短鬓催。却忆故园年少事，壶觞戏马月中回。

　　送刘生

　　边鸿朔雪年年见，漕檄军书日日闻。潦倒西游繻未弃，仓皇东走袂难分。获麟渡口飞黄叶，戏马台前起暮云。回首壮圗消欲尽，可堪孤棹送刘蕡。

　　旅寓邻妇故倡也悉其平生偶述

　　俨然髙髻楚人妆，一曲新声总断肠。少弟蒙恩为协律，狂夫被遣出平羌。借来燕垒危难住，种得莲房老亦香。鸾镜晓临无限恨，且将心事问徐娘。

　　长安逢塞上班师友人有作漫和

　　盛秋边骑若云屯，奏捷飞书入雁门。浪说单于刑白马，羞称公主嫁乌孙。班师节钺归三殿，欵塞旌旗过五原。幕府献功方饮至，撰成铙曲侑金樽。

　　旅中逢故人饮

　　闗河氷雪滞征轮，邂逅穷交白髪新。学剑学书吾少贱，种瓜种豆尔长贫。纵输黄鹄能遗世，尚赖青山不负人。岐路一樽何必尽待，归长醉五湖濵。

　　送李都尉出塞

　　白马翩翩出羽林，陇西都尉二毛侵。剖符未得君王命，推毂先勤主帅心。朝散黄金酬死战，夕飞赤羽报生擒。匈奴已灭边烽息，无奈双龙夜夜吟。

　　北河访客

　　闗河风浪雨冥冥，上濑搴裳过野亭。芳草尽遗三辅绿，断云常接太行青。酒人昨日逢燕市，贾客何时下洞庭。岐路一樽生感慨，望中明灭少微星。

　　送客得友人书

　　天涯芳草暮云横，握手青樽此日情。榻并南州徐孺子，书传东海鲁先生。花间宿雾常疑雨，树外平冈宛似城。楚地故人秦地别，古来踪迹本浮萍。

　　旅懐

　　长安日日赋归欤，何事穷秋尚索居。和氏慢藏懐里璧，刘生悞读枕中书。骨留燕市元非骏，铗动商歌不为鱼。朔雪陇云飞不尽，梦魂愁絶独驱车。

　　过淮

　　羇栖鞅掌不堪论，日罄垆头酒一尊。淮府于今辞相国，楚宫聊复酹王孙。苹花明月迎归棹，杨栁秋风过里门。渔父江潭如讯问，故园犹幸钓矶存。

　　江上逢客遂为金焦之游

　　旅泊因成汗漫逰，淮南芳草遍汀洲。穷途不向青山泣，窜迹言寻白社投。一棹木兰江似带，半瓢竹叶月如钩。卜居未得从詹尹，避世眞堪遇许由。

　　泊舟

　　髙秋去国独兴哀，漂泊孤舟向水隈。云识山空朝不散，潮知河浅夜能来。微茫树影千帆落，迢逓江声一雁回。贡禹鹖冠犹在首，王阳书札可曾开。

　　还家

　　十年憔悴一青袍，何事还家尚佩刀。故国凉风吹燕雀，高城落日下蓬蒿。空庐抱影无三窟，愁鬓经秋有二毛。最是生平耽绿酒，陈卿常谪是西曹。  
　 
巻十

　　五言絶句

　　斋居杂咏二十首

　　举头望白云，俯首看流水。古之东郭生，悟彼北宫子。

　　蕉鹿遗大野，木鸡在深林。山月直入室，松风与披襟。

　　世及乘朱轮，赏延端章甫。稍曾事贵游，爰居聴钟鼓。

　　日暮临髙台，心在归鸟边。明月出沧海，白云流青天。

　　区中多畏涂，蹙蹙靡年载。方尔相呴濡，悠然问江海。

　　高鸟凌青汉，鼷鼠穴神丘。还将齐物意，且作逍遥游。

　　再生宋人犊，复失塞翁马。天道诚悠悠，是难测识者。

　　颠越全于酒，困穷乐吾天。不材山之木，婆娑永其年。

　　嘉树荫吾庐，凉风吹絺绤。久甘守太玄，莫与辩坚白。

　　乘杯不渡海，且注竹叶春。自是无心者，空为有髪人。

　　三春秀紫芝，九秋飞黄鹄。川上忽坐忘，不闻虚舟触。

　　幽栖巢林樾，时出濯沧浪。兴到呼李白，愁来命杜康。

　　好学无闻焉，佳兵吾衰矣。且乐荣启期，不羡鲁施氏。

　　池中寒氷澌，原上春草生。用心如明镜，不将亦不迎。

　　清樽泛流霞，一室生虚白。鹓雏栖髙梧，空以腐鼠吓。

　　蓬蒿张仲宅，罗雀翟公门。五斗自带砺，八口聊饔飱。

　　智囊徒自役，垄断亦何有。临流无桔槔，吾慕汉阴叟。

　　绿水濯吾足，青山挂吾瓢。童子衣荷叶，柳下来承蜩。

　　草木鹑之居，朝夕鷇以食。嗤嗤四十年，梦梦如一息。

　　雨湿藕花渚，风吹芙蓉裳。因看山梁雉，亡却沙丘羊。

　　长安道四首

　　二月桃始华，千门柳初绿。饮酒青楼间，望见黄金屋。

　　羽林期门儿，下直夸闾里。昨朝旄仗下，肃慎贡楛矢。

　　朝出春明门，青山夹驰道。流水公子车，如茵王孙草。

　　年少霍家奴，横行紫骝马。道逢五侯来，扬鞭不肯下。

　　古意四首

　　君从蓟北回，遗我轩辕镜。但照心异同，不照容衰盛。

　　君从日南回，遗我双翡翠。口中衔明珠，疑是相思泪。

　　君从荆土回，遗我连环玦。不渝坚贞心，难解绸缪结。

　　君从蜀江回，遗我一端锦。鸳鸯穿芙蕖，飞上合欢枕。

　　大堤曲二首

　　女郎盈大堤，罗袖翻全疋。春风易醉人，俱作桃花色。

　　迎风乱云鬟，拾翠露纤手。兰桡柳下来，遥认卬之友。

　　春江花月夜二首

　　金巵湿花露，罗袖留春云。冶容月同皎，微词人莫闻。

　　条风动芳树，素月流金波。阳春宋玉和，子夜秦青歌。

　　相逢行二首

　　相逢游侠伴，大醉柳市南。季布止一诺，生平无二三。

　　相逢大堤上，美人花不如。却笑陈孟公，夜行藩其车。

　　自君之出矣二首

　　自君之出矣，日日理乱丝。丝已织成绮，君归尚无期。

　　自君之出矣，夜夜望明河。河水隔牛女，不得常相过。

　　青楼曲

　　妾本长干籍，来住夫差城。巷多恶年少，不敢弹鸣筝。

　　少年行

　　狐白解与人，黄金已孤注。独有双吴钩，未敢轻输去。

　　览镜二首

　　匣中有古镜，清光如明月。昔照我朱颜，今照我白髪。

　　白髪生今年，绿酒且今夕。毎有忧生嗟，岂为勲业惜。

　　山居二首

　　草阁抱明月，碧砌散流水。门掩鹿不来，风吹落松子。

　　披拂桃花风，独往孤云意。山中久忘言，寄客无文字。

　　过酒家二首

　　系马大道傍，独对髙城坐。东风吹门开，门外乘轩过。

　　楚楚黄公垆，酒深不可揭。昨醉阮嗣宗，今醉毕茂世。

　　江楼二首

　　绿窓开云中，青壁凌江沚。髣髴翡翠屏，照耀明光绮。

　　江帆留不住，美人在天涯。髙楼日暮心，肠断芙蓉花。

　　独坐

　　孤亭散玄草，独坐对青樽。啼鸟留在径，落花飞出门。

　　暮春

　　吾适点也志，暮春春服成。迟回绿栁下，载聴黄鸟鸣。

　　留客

　　对客共小饮，阅世成大噱。且噉景升牛，莫舞羊公鹤。

　　秋夜

　　秋深未除架，庭草凄以多。凉风忽吹堕，蜻蛚与飞蛾。

　　江亭夜月送客二首

　　月出大江白，山近髙城青。我归掩蓬荜，君去逐浮萍。

　　津亭黯然别，芦苇风萧萧。舟中有明月，庶几慰寂寥。

　　吴趋謡十二首

　　旭日照金阊，九衢散晴绮。绣縠雕盘餐，佻佻贾人子。

　　醵饮市珍羞，主进要王谢。千钱坐堂上，不满坐堂下。

　　夫婿咸阳商，家住阊门右。千金买明珠，照耀翡翠首。

　　吾土本清嘉，月旦近嚣嚣。贩夫弄文墨，竖子赓歌謡。

　　少妇颜如花，居肆日中贸。金钱投锦囊，牙筹笼翠袖。

　　吴儿织吴锦，新机索髙价。绚彩画不成，俨然夺造化。

　　来往伯通桥，生长泰伯里。贫贱人弃焉，富贵骄人耳。

　　绮幔碧油航，士女炫新妆。拾翠青山侧，采芳绿水傍。

　　士卒筹米盐，卫尉羁文法。巷有专诸墓，里无干将匣。

　　晨出逢宋朝，暮归见祝鮀。势位成泰岱，意气随清波。

　　轻裘白晳郎，翩跹濠上渡。青楼临杏花，巻幔要郎住。

　　醉拥三妇艳，富润十亩宫。独有草玄客，不谒陶朱公。

　　漕船曲十首

　　渚静芙蕖开，波动鸳鸯起。黄头白足儿，双双浴清沚。

　　人家住草莽，暮烟青菹茹。沙岸无古木，河浑多大鱼。

　　越女立吴船，容娇髻欲堕。回首不见侬，将腰轻转柁。

　　招招问舟子，船是江南不。以我木棉花，换尔金阊酒。

　　乱山对舆梁，积水闭上闸。小史唱短筹，长年晒旧衲。

　　淮阴恶年少，刺船能挽强。但恨难行处，不在青楼傍。

　　漕渠十二率，约束楼船新。朱衣挂金节，绿酒映玉人。

　　青徐水道倡，吴楚漕艘客。年年绸缪期，偏近女牛夕。

　　意气争官河，赳赳轻乃公。恒有脱死士，藏活为船佣。

　　官米不直钱，私酒不待价。醉尉拥燕姬，公然坐柳下。

　　采芳园六咏

　　栖云室

　　竹树潇湘声，华馆岩壑意。夜不下朱帘，为有云来去。

　　搴芳亭

　　白露零木兰，清沚浮菡蓞。众芳何缤纷，朝搴与夕揽。

　　桃李轩

　　黄鸟鸣嘤嘤，芳园开桃李。美人期不来，春风吹绿水。

　　聴溜石

　　深山一夜雨，白虹走青壁。欲聴松下泉，且枕溪头石。

　　雨花庵

　　精室非招提，绣佛何然有。天花座上飞，为问染衣不。

　　芙蓉堤

　　芙蓉出秋水，盈盈好颜色。欲采无轻舟，夕阳空伫立。

　　江蓠馆六咏

　　松斋

　　潜虬立幽径，偃蹇老苍鬛。不受秦人封，祇赏朱家侠。

　　筠房

　　潇湘片云飞，洞房绿如染。夫君不逺游，枝间无泪点。

　　月榭

　　遥空独鸟还，松际孤云没。呼彼谪仙人，同问青天月。

　　眺台

　　白日隠天末，高台凌云间。缥缈何所见，海中三神山。

　　石坞

　　片帆马沙渡，髣髴牛渚侧。江光漾云根，窓间常五色。

　　鹤院

　　所适跬歩间，稍寛樊笼下。院处讵云荣，古有乗轩者。

　　云栖馆六咏

　　清玄斋

　　主人杨子云，草阁搜奇字。清晖照寂寥，流水澹无事。

　　独倚楼

　　髙楼愁独倚，薄暮罗衣寒。箜篌弹不尽，明月半阑干。

　　宿云洞

　　洞里白云台，洞口紫丝障。朝来扫落花，春云在衣上。

　　夕阳亭

　　螮蝀莫敢指，朝隮不可攀。闲门闭秋草，独对夕阳山。

　　玉虬峯

　　一片玉玲珑，坐见生云雾。潜虬媚灵姿，居然在庭户。

　　松站台

　　秋月照孤松，亭亭自髙洁。深夜凝露华，枝头生苍雪。

　　石湖草堂对雨四首

　　湖侵林色白，雨湿竹光寒。水鸟已忘机，飞来立阑干。

　　骤来泉瀑乱，暂歇云流青。钟磬昼不响，空山自泠泠。

　　雨深竹叶盏，山静莲花禅。能容陶令醉，愈觉逺公贤。

　　炉烟凝不散，磵水清且流。三日五湖雨，一洗千山秋。

　　解印作二首

　　肘后虎符失，匣里龙剑存。犹堪淬砺之，沙场报君恩。

　　世为万夫长，而无担石储。未曾负肝胆，且暂甘樵渔。

　　辞漕作二首

　　司徒昔推毂，驾车惮逺征。揣摩失苏季，穷愁自虞卿。

　　未种陶潜柳，且卖邵陵瓜。燕山无泰岱，淮水多含沙。

　　秋夜思友

　　琴尊乆寂寞，常忆故人驩。不待飞霜雪，蘼芜此夕寒。

　　夏日山中

　　藤萝蔽日月，一室翠生寒。科头立松下，飞瀑来岩端。

　　静夜对月有怀故人

　　朔鴈来髙天，山桂落清夜。所思万里人，只在明月下。

　　与客竹下分得深字

　　白云留不住，翠霭飞自深。美人潇湘来，与之弹素琴。  
　 
巻十一

　　七言絶句

　　军中乐二十首有序

　　余结髪时阅史册，载古名将度絶幕以邀竒勲，乃心翩翩向慕之也。抚壮而世及戎官，则束湿文法，无能远引尺寸以自树，服兜鍪而荷剑戟，不过以之趋蹡蒲伏于街亭司府间耳。嗟嗟人役，扰扰十年，载罹患侮命也。何如壬申歳复有漕渠之役，秋泊潞河，塞垣在望，乃拟军中乐凯数事而为歌诗，座客能为燕赵声，酒酣击节，怳如从事于票姚武刚车前也。

　　出塞

　　元戎十乘度龙沙，旌斾悠悠士不哗。踊跃长驱三万里，烽烟未熄肯言家。

　　乘障

　　亭障巉巗照夕烽，盛秋都护肃临戎。渔阳塞外严凝气，一片阴山积雪中。

　　战胜

　　云中不闭鴈门闗，减灶沉烽白日闲。蕃骑寇边三百万，单于仅以六骡还。

　　受降

　　汉家飞将会龙城，面缚千羣向柳营。幕府何须计首级，但圗麟阁是功名。

　　屯

　　时平塞外野苍苍，休息三军艺稻粱。耕凿已堪忘帝力，不知何地是沙场。

　　猎

　　走狗呼鹰徧草莱，干城须仗兔罝才。经过捕得云中敌，畜产车辎席巻回。

　　击剑

　　剑佩昆吾靖朔边，镮生明月匣生莲。斑痕任积边庭血，一击精灵耀紫烟。

　　蹋鞠

　　鞠室纔穿约佽飞，香尘浮处曳单衣。晏安只恐髀生肉，且试轻蹻掣绛帏。

　　超距

　　投石三军技最优，况曾超跃羽林楼。春和塞草平铺翠，贾勇争先博一筹。

　　赋诗

　　莲花幕里笔如椽，横槊雄词邺下传。却笑李陵非国士，创为儿女别离篇。

　　射

　　期门结伴试穿杨，忽断秋空朔鴈行。猨臂自夸如李广，应弦曾倒左贤王。

　　骑

　　善马羣空宛贵人，执驱校尉拜官新。试将紫燕平原猎，却使苍鹰望后尘。

　　歌

　　幕府初开镜里莲，秦青新曲乍教传。知音不返周郎顾，含态偏承主帅怜。

　　舞

　　长袖蛮靴曳翠裳，依歌赴节俨成行。军中自有纒头锦，不学梁家堕马妆。

　　春游

　　行春小队拥材官，尚觉边城草色寒。马度水来抛玉勒，鸟穿花去避金丸。

　　贺雪

　　雪没阴山大将牙，兽尊髙贮紫流霞。闗城不夜清笳月，营树冲寒细柳花。

　　博

　　春到边城不射雕，营中髙卧霍票姚。偏裨夜博千金注，已识军前但用枭。

　　饮

　　连营尽唱凯旋歌，塞酒浑如塞上河。主帅投醪能爱士，三军常得醉颜酡。

　　拜爵

　　天山箭定海无涛，马上旌书纪战劳。姓字一时题幕府，不为强弩即弓髙。

　　班师

　　封侯万里报功成，放马桃林散甲兵。生入玉闗非志愿，丈夫髙抱乐长征。

　　闺中词二十首有序

　　吾友西河毛生，戊寅春仲怱贻我美人之什，顾余伧父俦也，安能妩媚宛转。而赓是歌乎，虽然和璧漫投，贞士再刖，明珠爱惜，季女斯饥忧畅不齐感慨同之。古丈夫心肠铁石犹不忘月露之词，良有以也。乃贳酒搦管，酒未尽而和已周大都被酣兴至不无放逸，兴尽悲来，太深酸楚者乎。嗟夫，不滛不伤，风人之旨，哀声艶曲，起予者谁，不以示人，聊答毛生云尔。

　　春晓

　　晓睡蒙蒙锦帐低，合欢床在最深闺。梦魂化作双鸳鸟，飞向并头莲里栖。

　　锦筵

　　华堂疏越响朱弦，有女明妆对俨然。玉斚乱飞翻翠袖，淳于先已醉初筵。

　　临花

　　花枝不减去年红，妾貌今年似不同。游子不归花又落，年年人老怨东风。

　　见月

　　月昔圆时人共怜，人今逺去月空圆。亦知天外原同照，无奈人间各一天。

　　览镜

　　晓帐晴晖照影孤，桃花片片扑流苏。一枝镜里犹堪摘，未识狂夫记得无。

　　持筐

　　取斧携筐巻袖罗，柔荑无奈逺扬何。桑间莫浪逢人语，调笑秋胡世上多。

　　秋思

　　鸾凤衾裯不复陈，任从蛛网任从尘。秋风一夕容华落，总是长门赋里人。

　　逺书

　　尺素含啼寄塞垣，锦囊缄处绣双鸳。逺书未必眞能达，纵欝烦忧肯尽言。

　　山阁

　　凭髙罗袂不胜寒，笑插山花倚石阑。无限逺峰浮黛色，飞来镜里入眉端。

　　野航

　　兰桨轻揺莲叶开，孅孅罗袜净无埃。雨云不向巫山去，容与还从洛水来。

　　晓汲

　　汲罢清泉露湿鞋，碧梧飘叶半空阶。羞他井底孤凰影，堕却嫁时双凤钗。

　　夜奕

　　手弹玉垒照银缸，闺合和亲未受降。自是南风犹不竞，无端输子一双双。

　　采莲

　　凫鹥撩乱起蒹葭，弄桨穿莎湿绛纱。世上恨无连理藕，波间喜有并头花。

　　乘骑

　　联镳举袂栁风吹，银镫金莲歩歩垂。按辔要郎花下语，莫教马首暂参差。

　　洞房

　　兰气俄从翠被生，烛辉犹傍绣床明。枕边栩栩双蝴蝶，搅断鸳鸯梦不成。

　　酒肆

　　糟丘忽漫出芙蕖，却向垆头粉靥舒。含态含娇情不一，似曾相识马相如。

　　小饮

　　夜寒孤坐强持杯，惆怅红颜对落梅。淑女未能忘旨酒，周南什里赋金罍。

　　弄婴

　　锦襁犹自泣呱呱，玩弄当年小凤雏。恐学良人游汗漫，任教绣户不悬弧。

　　缝衣

　　征衣寄去到长安，纔见霜飞木叶丹。何事深闺缝未息，高堂垂白恰初寒。

　　拥炉

　　共簇红炉近翠床，貂狐袖手不成妆。愿言咫尺恒相倚，莫与春风出洞房。

　　四公子诗

　　孟尝

　　脱秦过赵世称雄，食客何心负乃公。魏子冯驩犹未老，忍教薛县黍离中。

　　信陵

　　六国纵横事若麻，少年公子玉无瑕。单车一出秦兵却，计划侯生定不差。

　　平原

　　夫人弟却五城封，存得邯郸罢折冲。门下毛生犹未识，如何肯过卖浆佣。

　　春申

　　三千珠履曳长裾，权畧当年尽不如。裂土江东城郭在，夕阳秋草故吴墟。

　　四美人咏

　　明妃

　　白龙堆里塞云昏，黄鹤歌残马上论。自恨良家充内选，也同公主嫁乌孙。

　　飞燕

　　三千宫女废昭台，飞燕雄心尚忌猜。乍报殿成名合徳，悔教小妹入宫来。

　　文君

　　澹荡春风腻锦江，洞房人静鸟啼双。临卭傥贱成都客，闲却花枝鎻绿窓。

　　绿珠

　　石家歌妓俨成行，金谷温柔别有乡。旣是绿珠吾所爱，季伦何惜剖身藏。

　　古剑篇

　　赤帝提携日月开，弃捐平世卧青苔。千年英物沉埋久，斗傍寒光狱底来。

　　古镜篇

　　明月长盈万古同，雕龙匣里湛然空。耻留红粉妍媸态，烈士肝肠一照中。

　　对酒吟二首

　　屈原投湘徒自洁，介推逃山焉用文。时乎不遇饮美酒，髙歌激散青天云。

　　季子黑貂不掩骭，百奚伏雌聊可烹。丈夫破产出门去，斗酒慰劳吴王城。

　　古词二首

　　纷华戚里不胜春，年少横行贵絶伦。待媵尽歌江有汜，于田乍赋巷无人。

　　长杨宣曲尽为家，大道纷纷拥狭斜。十里五楼巢弱翠，千金一疋买桃花。

　　芳宴二首

　　醉客金罍芳树边，琼轩珠箔立婵娟。彩云窈窕檐间度，艶曲玲珑花外传。

　　卜夜邀欢锦瑟调，满堂兰气袭鲛绡。氷壶月映光逾湿，玉树风含影太娇。

　　少年行二首

　　少年结伴出春明，十里青楼巻幔迎。游骑纷纷尽回辔，金张子弟独横行。

　　呼卢彻夜玉为筹，槖里金钱若水流。昨赐飞龙廐中马，今来输与富平侯。

　　杨栁词二首

　　稽洛山边春草残，渔阳戍里夕烽寒。故园杨柳年年绿，只有闺人带涙看。

　　妾梦飘扬遶翠帏，栁花飞处思依依。好随风絮天涯去，寻得萧郎作伴归。

　　卫尉春游曲二首

　　都护春游锦缆开，紫骝闲在夕阳台。升平不作军中乐，载得琵琶水上来。

　　暮春芳树乱莺啼，紫障金罍遶大堤。不是海波平似镜，将军那得醉如泥。

　　邯郸客二首

　　邯郸侠客长安游，青楼要入弹箜篌。单车使者来附耳，对酒不言心自筹。

　　邯郸侠客黄金轻，彻侯争致公子迎。寳刀骏马散却尽，空手笑出燕王城。

　　故倡行二首

　　结客纷纷尽侠徒，身随大将执金吾。绿鞴白马道傍立，长揖霍家冯子都。

　　香风逐马御沟斜，朱邸潜归满袖花。女弟垂鬟纔十二，不嫌懐里教琵琶。

　　竹枝歌二首

　　燕子髙楼水上开，楚江风雨竹枝哀。贾帆未向门前落，孤负春潮日日来。

　　水落寒江露钓矶，春时去路已全非。郎今无那舟行逺，匹马先从间道归。

　　青楼曲二首

　　翡翠楼中紫玉杯，垂杨临水系龙媒。兰帏笑语春风入，夫壻甘泉侍从回。

　　琐窓春雨碧澄澄，罗袖生寒若不胜。花下冶游谁氏子，绿衣年少住安陵。

　　边将行二首

　　三春飨士集英髦，主帅票姚兽锦袍。洛苑乍分红踯躅，凉州新进绿葡萄。

　　瀚海春涛靖不惊，玉闗佳气蔼边城。虎符总逐鹰扬士，龙额先封燕颔生。

　　闺怨二首

　　花落闲庭燕子归，楚宫腰细不胜围。三春憔悴飞蓬首，青镜空留明月辉。

　　落木萧萧江上山，鴈门不寄鴈书还。封侯岂是寻常事，游子偏多恋玉闗。

　　出门叹二首

　　黄金萧索减仲产，玉龙不死酬君恩。朝来结客青楼饮，拍马齐出春明门。

　　昨朝易米菱花镜，今日换酒芙蓉钗。何忍颦眉对妻子，扬扬髙歩长安街。

　　道傍曲二首

　　磊砢嵚巇路不平，少年场里莫相倾。肝肠在舌人皆听，尽是清商激楚声。

　　长路闗山感慨深，愁霖毒雾昼阴阴。莲花匣里明秋水，照见含沙射影心。

　　客中行二首

　　吴儿越艶总垂髫，漫学青楼绾髻髙。婉媚尽能歌宛转，不知谁是郑樱桃。

　　城西柳市酒家奴，笑问鹴裘典尽无。怪杀文君春有恙，桃花临牖代当垆。

　　春台望

　　百尺髙台起凤凰，郊原草木尽文章。东皇幻出千端绮，散作中天紫翠光。

　　秋夜泊

　　枫岸斜连荻苇洲，棹歌声起乱眠鸥。楚天夜静人无寐，万里长江片月流。

　　侠客行二首

　　花月经行太主园，身曾仕汉不乗轩。装赍悉与爰丝饮，肝胆唯同剧孟言。

　　紫丝歩障奏云璈，白玉深杯夜月髙。一宿千金三妇艶，九衢驷马五陵豪。

　　忆昔篇二首

　　忆昔君行烹伏雌，封侯消息昨朝知。虽然骤得金貂贵，可念牛衣对泣时。

　　忆昔君行折柳条，一为京兆路迢遥。眉痕自顾真狼藉，临镜何曾着意描。

　　和客晏居四咏

　　芳树

　　夭桃秾李碧城隈，黄鸟声中淑景催。春日载阳花正好，偏宜锦瑟与金罍。

　　氷壶

　　销暑珠光映玉壶，层氷高插赤珊瑚。广寒宫里人难到，河朔沉酣梦入无。

　　明月

　　三五清晖散碧空，欝葱嘉树露华中。不堪青岁徒零落，且就芳樽隠桂丛。

　　瑞雪

　　朱扉霰集转飘扬，白雪难侵白玉觞。人寿未能跻百歳，年丰聊与醉千场。

　　和客贫居四诗

　　漏屋

　　草色床头细雨沾，漫移长剑挂虚檐。中宵一隙生云雾，陋室翻疑有豹濳。

　　絶粮

　　羞与侏儒共一囊，尚留灵草散金光。子房岂是雠俱报，闭户先寻辟榖方。

　　谢客

　　室有蓬蒿釡有萍，雀罗正好施空庭。祁连幕下如云客，几个任安念卫青。

　　无衣

　　凤甲鹴裘易几缗，且将沽酒醉芳辰。生平未到秦庭哭，漫赋无衣不为贫。

　　春思曲二首

　　江上行歌桃李秾，风柔花煗气融融。绣帏一入春无限，朝暮巫山云雨中。

　　黄鸟间闗最有情，大堤行处落花轻。亦知春色临卭好，绿绮携将出锦城。

　　无题二首

　　能歌善舞性多才，风曳轻绡素腕开。婉媚却从朱邸入，此儿疑是卖珠来。

　　清扬白晳绿云髫，柳市兰闺意总消。最是春眠浑不醒，主人衫袖短萧萧。  
　 
 
 
巻十二

　　七言絶句

　　西苑宫词二十四首有序

　　夫古之帝王，登封降禅，类帝禋宗，诗书之所称述者，未坠于地恭惟世庙中叶端居西斋宫者垂三十年，良由睿智天纵妙应万几时，适乂安休征恊瑞日夕望祀蓬莱受厘宣室，莫非祈祷长生，愿言久治，葢不出九重之内，能福亿兆苍生，岂秦皇汉武，梯山航海，骋欲以罢民哉。草莽逺臣，频逰都邑，闻之客座，焕焉可纪，乃撰西苑宫词若干首，虽未尝与闻閟宫之玄妙，庶几不诬闾阎之颂说而已。

　　肃将上帝祀明堂，宝鼎昭回日月光。九献不须歌旧曲，词臣昨已撰芝房。

　　秋殿清斋正受厘，迎和门外立诸姬。大官不进麒麟脯，御馔唯供五色芝。

　　陈词瘗玉奏钧天，西苑宫墙近籍田。水旱恐烦祠后土，未央深处好祈年。

　　宫女如花满道场，时闻杂佩响琳琅。玉龙蟠钏擎仙表，金凤钩鞋踏斗罡。

　　凤阁传呼鱼钥开，中官赍捧御题来。直庐夜照青藜火，银笔如椽彻晓裁。

　　方岳分符百道飞，四时禋类万灵归。休征勒石盈青壁，瑞应成圗进紫微。

　　一株沉水万金装，篆刻蛟龙缕凤凰。工巧敢言歆上帝，精诚唯许格君王。

　　夕烽千里照甘泉，一纸降魔勅已传。急遣六丁乘羽驾，火轮金甲净幽燕。

　　灵药金壶百和珍，仙家玉液字长春。朱衣擎出髙玄殿，先赐分宜白髪臣。

　　宝箓金籖灿几筵，子云正是草玄年。石渠天禄如林士，同校宣和道藏编。

　　千云裘拥五雷冠，祈雪霄开太乙坛。符鹤未回金阙静，烛龙犹照玉宸寒。

　　金壶漏水响丁丁，直宿宫娥坐月明。潜聴象床龙睡穏，玉阶低演歩虚声。

　　通天台上接三台，景命重临清醮开。拜舞不同郊社礼，科仪一一圣人裁。

　　香台紫气蔼晴空，灵贶神休集圣躬。垂拱万年如一日，礼臣何必议青宫。

　　内宫新制玉清符，独赐亲臣道允孚。何事官家频顾问，宰公冠上戴曾无。

　　眞人方术鬼神愁，出入金銮驾玉虬。济北少翁曾赐爵，胶东栾大已封侯。

　　金符宝笈护云英，鸾鹤衔将入上清。拜受玉霄龙凤简，元阳象一字分明。

　　圣朝臣庶洽垂裳，恸哭非时秖自伤。竟日天威无霁色，容城年少有封章。

　　仙眞异迹岂无因，海岳灵区合有人。夜殿焚香亲制草，诘朝分遣内台臣。

　　蓬莱方丈可梯航，勾漏丹砂近寄将。昨铸银山髙几许，试持玉尺殿中量。

　　瑞气祥云薄海滨，逺藩齐献百千春。进来白鹿高于马，驯扰金阶不畏人。

　　颂美扬休锦绣香，柘黄新帕葢青箱。内中书法人间别，寿字能兼数字长。

　　君王常在集灵台，正殿葳蕤锁翠苔。纵是明良不相见，虞廷庶事转康哉。

　　方士如云泛海槎，采眞元不为丹砂。万金炼就壶中药，愁杀仙人萼绿华。

　　五忆诗有序

　　戊寅秋日，余苦下体沉痾，偃仰一室，莫与晤言明月青山数焉。通梦颇忆阖闾城外素所游适之地，屈指有五，乃各赋一诗以贻。山灵毋哂，经时之不至相期非久之重来尔。

　　千人石明月

　　明月青山短簿家，笙歌几处醉流霞。瑶光浸石翻疑水，玉露漙空尽作花。

　　文殊寺石壁

　　朱刹孤危寄上方，青冥鹫岭独徊翔。云霞散落千层绮，日月昭回万仞光。

　　石湖草堂

　　芸窓棐几绿云流，数亩琅玕一径幽。爱住浣花唯杜甫，常来看竹有王猷。

　　虎山桥秋水

　　石梁秋水涨平芜，髣髴潇湘入画圗。震泽连天浮玉镜，洞庭分岫浴青鳬。

　　玄墓山双桂

　　玄亭回合众山苍，芰服初裁葛屦凉。双树剩能飘桂馥，九秋秖恐败兰芳。

　　和客边亭四时怨

　　春

　　走马沙场春暮时，栁条纔绿向南枝。弯弧莫试新开叶，留与征人赠别离。

　　夏

　　闗城榆栁乱鸣蝉，晚浴蕃儿饮马泉。不去平芜惊鴈乳，天涯音信鴈能传。

　　秋

　　寝甲边场泪暗流，忽看明月又逢秋。昔时双照深闺影，今夜孤悬絶塞愁。

　　冬

　　陇水氷坚万骑屯，阴山雪积玉为门。御寒悉是闺中力，浪说军前挟纩恩。

　　和客闺中四时曲

　　春

　　草长花落徧闗山，久客翻愁归路艰。遂使子规空叫月，三春不见有人还。

　　夏

　　为爱芙蕖水上开，漫将罗袜染芳埃。并头欲折何曾折，纔入木兰风雨来。

　　秋

　　瑶琴寳瑟寂无声，只有寒螀柱下鸣。海月一轮通夕照，姮娥应悉此中情。

　　冬

　　庭树纷纷霰作花，北风吹巻入窓斜，天山积雪无归路，不是征人不忆家。

　　曹太史席上二咏

　　歌

　　红牙翠袖按清商，瞥见尘飞玳瑁梁。宛转尽能谐律吕，主人无忝蔡中郎。

　　舞

　　矜娇顾影盼双蛾，尚怯当场掩袖罗。不赴襄王梦行雨，却随学士舞回波。

　　弇山园漫成二首

　　甲第名园绿水洲，茂林修竹羽觞流。当年袚褉须臾事，今日兰亭坐卧游。

　　曲槛文漪绮席香，高台云树晚苍苍。分明江左东山墅，不见歌尘起杏梁。

　　携儿子允文登虎丘寺有感昔游

　　暇日停舟绿水隈，芳菲不尽夕阳台。旧逰零落何须问，一寺青山父子来。

　　解嘲堂饭治兵使者幕客康从理

　　鸡黍无能尚借人，临卭贵客岂知贫。穰田事事须更仆，媚灶区区太主臣。

　　山中二首

　　清溪瀑溜碧潺湲，猿鹤幽栖夕照间。采采紫芝髙岭上，携筐兼得白云还。

　　空山樵路石嶙峋，麛鹿悠然狎隠沦。松下流泉清似玉，一瓢同漱颍阳人。

　　越中阃帅席上

　　莲花为幕玉为觞，鹦鹉留题倚鹔鹴。三载蒯缑萧索尽，从君拂拭吐寒光。

　　送客赴岭南幕

　　浪说功名马伏波，少年心事在横戈。兹游得假楼船节，魋结先看解尉佗。

　　春日花下饮

　　春风青鬓未成丝，放逐江湖只酒巵。二十年来真落魄，不曾醒眼看花枝。

　　寄长安旧游

　　金吾将士羽林郎，旧日交游尽老苍。为报吴钩贫未卖，犹堪提挈到沙场。

　　同胡侍御昆山傅处士宅看菊

　　坐见南山对草堂，短篱秋色一樽香。从知野外柴桑菊，不畏台中御史霜。

　　三月望与谢都尉玄妙观赏月

　　春城楼观列仙家，五夜杯餐五色霞。庾亮从来为明月，玄都不是看桃花。

　　寓楞伽寺二首

　　楞伽山寺欝楼台，湖水临窓天镜开。岩下疎松池上竹，清音日夕静中来。

　　寂寂山阿借考盘，寒云飞尽暮钟残。五湖秋水千林月，一片禅心此并观。

　　淮南秋日感懐

　　淮海清霜徧楚宫，妍华零落感伤同。不知客鬓今朝白，但见江枫昨夜红。

　　宿寒山寺即事

　　江连云树路回斜，钟起寒山乱暮鸦。傍水花枝浑解语，东风吹入梵王家。

　　病起访曹子念

　　惆怅朱颜镜里更，尚余肝胆照人明。相逢不尽悲歌意，万里沧溟紫霓生。

　　宿弇山园水阁

　　层楹虚阁宿流云，飞尽觥筹夜色分。河汉转低池水白，海天霜角醉中闻。

　　漫兴

　　馆娃宫畔采芳菲，相谑曾将芍药遗。白雪漫言人寡和，醉操银管与文姬。

　　庭桂

　　室如悬磬酒如泉，独酌悠然桂树边。重惜金茎不承露，也教离立草堂前。

　　芙蓉湖送客

　　八月芙蓉湖水清，征帆一片挂离情。暮云黯惨难为别，重唱骊驹待月明。

　　江上寄逺人

　　万里相思寄楚云，三春桃李徧江濆。只因花里逢君别，毎见花枝便忆君。

　　题隠士壁

　　栖息衡门有道风，落花流径水溶溶。空山自爱聴啼鸟，人世何劳问卧龙。

　　夕阳野望

　　渔梁夕照破寒烟，一望蘼芜徧野田。飞尽暮禽江水阔，青山欲断白云连。

　　送僧逰天台

　　乗杯已泛赤城霞，飞锡何烦碧海槎。经过刘郎旧时渡，莫临流水看桃花。

　　寺居示弘上人

　　浩刼终期灭累尘，去来尔汝亦何因。空潭秋水深千尺，照见人间未了身。

　　在明不赴王官之迁却寄

　　勲业如山亦易销，况君官不过郎曹。纵然赋有凌云气，懒向梁园弄彩毫。

　　朗生以春社不赴约寄嘲

　　羣儿尽驾犊车轻，傀儡场中箫鼓迎。红杏春旗黄栁仗，家家社里醉先生。

　　山行

　　碧岭崔嵬鸟道悬，夕阳明灭白云边。斧斤不入山林静，鸣鹤一声闻九天。

　　寺夜

　　解网超然独出家，能持一戒破诸邪。空门八月髙秋晚，皎皎青旻片月华。

　　弇山园夜雪

　　绮阁玲珑夜有辉，却看玉树转霏微。主宾醉后操银管，并作瑶华散漫飞。

　　上方寺晚眺

　　孤亭登眺夕阳间，木落秋空双鸟还。湖上白云飞不尽，却联红树乱青山。

　　得友人书颇及劝驾之语漫答

　　春晖满地照悬鹑，羞说弹冠仗故人。雪后仅存东郭履，不堪重踏洛阳尘。

　　松陵舟次呈治兵宪使冯公

　　花扑楼船锦缆香，兵符春暖不飞霜。山公一夕同樽爼，能使千秋重葛强。

　　送李长洲以艰归济上

　　六月寒侵楚水涯，氷纨为幕雪为车。但凋济上王生栢，无损河阳潘令花。

　　托潘子会致询沈君典

　　倾葢交情别后眞，凭将桐水寄殷勤。懐中一片沧溟月，欲报宣城郡里人。

　　送客

　　江干四牡正騑騑，犹对离樽恋夕晖。一领青袍凋落尽，送君行矣赋无衣。

　　偶赠

　　佳人燕赵独倾城，善舞阳阿掌上轻。为雨为云不知处，襄王梦里自分明。

　　袁生五十诗

　　爰生浪饮日亡何，漫遣文章应制科。六十公孙犹牧豕，较来还少十年多。

　　寄嘲朗生

　　生计年年问馆娃，虎头痴絶不思家。卖文纔得钱千百，不买青山只买花。

　　送谢生以南粤战功谒选北上二首

　　三载亲从上将牙，水军十万下珠崖。汉庭若薄征南赏，海外何人斩吕嘉。

　　戈船下濑尽邀勲，年少登坛独出羣。不是终军功易建，却因杨仆捷先闻。

　　山居书懐

　　薛萝垂户闭云烟，永谢区中未了缘。待得三秋明月夜，青松影里弄寒泉。

　　尧峰寺同山甫丈看月

　　高山月出动湖波，宝树珠光夜若何。自是清晖恋岑寂，那知人世有笙歌。

　　湖上迟客

　　石湖溪水碧于苔，烟雨扁舟去复回。恰有桃花一千树，春风能迟阮郎来。

　　访叶茂长

　　白云常护草玄亭，谁识江南有客星。问字未回邀笛至，芙蓉湖上不曾醒。

　　丹阳道中作

　　高阜荒荒古木稠，南徐江水送行舟。河山已带中原色，风雨今为北道愁。

　　高邮湖即事

　　白马湖边白浪生，吴侬船在浪中行。已知到处风波急，何事栖栖问水程。

　　北河地名杨柳青于此送客

　　两岸蝉声客梦醒，片帆初落暮云停。故人无奈年年别，江北江南杨柳青。

　　喜幼元以光禄迁京兆参军

　　再看新绶绾铜章，年少常趋鹓鹭行。花拂绿窓仙署晓，画眉未了又含香。

　　赠安茂卿

　　纔入燕京便有声，少年慷慨说荆卿。黄金只就青楼醉，不识西园可市名。

　　贻马用昭

　　苍头款段自长途，不事轻肥骑从都。献纳旧臣如荐士，孝亷公子世间无。

　　潞河舟中寄朱在明

　　潞水潺湲怆旅魂，故人不共月中樽。如何咫尺春明路，恰似吴门忆蓟门。

　　约幼元访彭广文寓

　　月落初闻长乐钟，车如流水马如龙。寂寥谁识扬雄宅，载酒同君一过从。

　　送茂卿还无锡二首

　　玉露金茎未易攀，西风斜日送君还。潞河杨柳今揺落，愁杀江南庾子山。

　　秋风落叶满城头，才子思家倦逺游。明月放歌何处好，芙蓉湖上一扁舟。

　　饮幼元寓斋二首

　　不聴延秋门上乌，相逢且自对呼卢。只今混迹金门客，元是髙阳旧酒徒。

　　一樽清夜共闲论，几见长安月色新。势位不常财是累，古来贫贱好骄人。

　　长安送客

　　上林花满未曾看，客舍霜飞把铗弹。赋就不逢杨得意，且骑款段出长安。

　　广陵逢陈郎

　　竹枝歌罢说离情，草绿扬州水上城。忆汝怕逢颜色似，杏花开处不曾行。

　　题桃花画扇

　　碧桃树底醉流霞，记得当年翠袖遮。今日漂零歌扇在，令人肠断故园花。

　　阻风

　　西风吹浪不能平，又阻归舟一日程。正是闗河愁絶处，柳条无数作秋声。  
　 
诸名家赠答诗

　　五言古诗

　　毛文蔚字豹孙太仓人

　　承瞻美子念左虞三君子枉顾小饮漫述：蓬庐日偃息，宾从忽来仪。开径荡暄浊，清云澹逶迤。翩翩诸君子，才藻何陆离。倜傥推王生，排难固不辞。曹丘好游誉，慷慨富文词。张侯更豁达，五斗轻金龟。惠顾良不薄，写我久懐思。翘林欝萧瑟，阳景相蔽亏。愿得素心赏，曷知黄髪期。无为射声利，磬折多酸悲。

　　周天球字公瑕长洲人

　　七夕集诸君子于草堂左虞有作率尔奉同：今夕是何夕，双星一何朗。置酒临前除，陈簋乏方丈。俨然数君子，嘉会喜成享。初月流青旻，河汉澹无象。鸣蝉咽露中，孤松出云上。清言久忘醉，空堂能致爽。触景慨时流，居闲心自广。哲人重明徳，迈士耽玄赏。带砺须公等，鹿豕元吾党。愿各保朱颜，愼勿居鞅掌。

　　朱察卿字邦宪上海人

　　承左虞燕京惠诗却寄：迅风激髙云，朔雁正南翔。良友在长安，寄我诗数行。恍闻渐离筑，忽洒燕山霜。肝胆两相照，然诺安能忘。结辔尔优游，块处吾傍徨。久挟三千牍，不共侏儒囊。空射箭头书，无益聊城亡。嗟嗟竟白头，蓬蒿泪沾裳。丈夫抱逺略，策名在疆场。不知汉天子，曾复问冯唐。

　　七言古诗

　　王世贞字符美号凤洲太仓人

　　承左虞兄过访赠余长歌感激用壮聊尔志答：张侯若乳虎，少负食牛气。生平所不平，舍儿比国士。懒为大将长揖人，何况州司折腰吏。腰间累累金符黄，再悬再掷还君王。桃叶渡头解兔鹘，柳花店中脱鹔鹴。宁容醉尉呵止宿，甘与侏儒共一囊。虽然落魄髙阳里，毕竟难呼纨袴子。当懐明月将报恩，入匣清霜少知己。以兹宿草荒蒋径，时复扁舟下娄水。兴来赠我长歌行，伯氏复与施丹青。恍如辋川入我案，又似易水溅溅鸣。虹云缭绕气欝勃，珠玑错落光纵横。丈夫有才终有用，为汝感慨神俱竦。生欲椎周子南床，死欲掘顾元公冡。嗣宗见忌双眼色，宣明可憎一面孔。汝愼勿学灌将军，我非窦家老秃翁。偶然小醉漏消息，前身自是汝南公。但遇人间失意事，相将跳入玉壶中。

　　钱允治字功甫吴县人

　　长歌赠左虞世丈：将军干城自赳赳，岂徒罝兔称马走。人看燕颔复鸢肩，不识锦心仍绣口。曾悬金印耀兜鍪，楼船笳鼓淮之洲。秋风萋菲生道路，拂衣归猎南山头。南山归猎不得意，青鬓朱颜那可迟。但须肆志美遨游，肯令髙抱空憔悴。醇醪八斗醉不醒，向人白眼无复青。有时挥毫吐胸臆，倒踏泰华翻沧溟。散为云霞结为绮，狂呼老杜醉呼李。谁言匡鼎能说诗，一时侪軰莫可拟。琅琊中丞人中龙，推毂唯称张长公。弇山似是习池上，葛强日日陪山翁。归来烟月五湖冷，独往翩然如泛梗。几向山僧乞石床，时逐飞云度前岭。忆昨値我横塘西，相将携手寻招提。深林趺坐花疑雨，青天挥盏醉如泥。坐拥沙弥不知返，醉语呫嚅日渐晚。扁舟荡漾菰蒲深，仰天大叫发■〈女连〉婘。胸中垒块浇仍多，土木形骸奈尔何。若令借与桃花马，定堕城边绿玉波。与君通家非一世，与君结交在绮岁。年来词赋穷而工，风期汗漫遥相励。余亦穷途失意人，读书三十未成名。纵君坎坷无遭遇，岂似吾徒终岁贫。

　　顾愿字愿甫吴县人

　　张侯行赠左虞都尉：吾观今古兜鍪士，银鞍绣毂沾沾喜。学书纔足识姓名，矢志唯堪取金紫。登楼清啸久莫闻，横槊题诗竟谁是。乃公马上嫚诗书，胄子人间艶纨绮。今之都尉古彻侯，张侯事业非等俦。邺架从知蠧鱼乐，董帷常抱书生忧。词赋俨然挟西汉，风雅直欲追东周。雀弁胡缨尘一尺，绿沉金锁闲三秋。偶然肘后黄金耀，何为又转楼船漕。丰草长林麋鹿心，金羁玉勒非其好。视之敝屣且掷还，偪促不耐蓬蒿间。木兰一叶浮绿水，酴醿十斛寻青山。余家住近青山下，落魄无心问耕稼。奚啻平原十日留，高阳徒侣无冬夏。迩来散尽床头金，朱颜恐受白发侵。丈夫有懐自激烈，何嗟独未逢知音。君不见万锺世禄仓厢积，牙筹会计靡遗策。琼轩绮构入青云，北邙好占山盈尺。又不见介胄功高享茅土，分符秉钺气食虎。一朝失意归穷巷，夜行小尉乗醉侮。何如张侯富贵轻，独抱明月凌沧瀛。有曲眞堪和郢雪，无字不可偿连城。雕虫宁耻壮夫事，附骥敢羡升天行。一时不显张侯迹，千秋不朽张侯名。

　　僧眞弘尧峰

　　辱张侯以长句送归清晖轩小隠勉尔奉酬颇深劝驾：张侯久发空门心，肘后掷去累累金。自是人间不得意，却来方外寻知音。常住楞伽山一坞，不逺城郭犹尘土。望见尧峰霄汉间，紫芝黄鹤谁为伍。同蜡登山屐两双，重开絶壁云中窓。宰官不现当年相，居士从知旧姓龎。负米捐金良不惜，剪拂孤松挂孤锡。巑岏凿构无数椽，丹青薜荔空山寂。孔雀函前照慧灯，宝云泉水清如氷。出世住世俱称佛，无发有发同为僧。支郎室里天花积，虚席淹留谢安石。逺公开社白莲上，醍醐独设陶元亮。张侯知识非常人，建得功名谁是眞。不如精进山中业，或能一悟超千春。

　　五言律诗

　　吴履谦字幼元

　　左虞醉卧小斋漫赠二首：君遂忘麟阁，吾安有凤毛。飞腾多枳棘，睥睨自蓬蒿。夜月荆卿酒，秋风范叔袍。燕歌聴不尽，孤枕向来髙。又：尔汝穷交宻，寒暄逆旅深。鹖冠全白发，骏骨几黄金。对酒那无颂，看云孰有心。钓竿持欲赠，烟水五湖浔。

　　顾云龙字从化

　　答左虞：雕虫堪厌弃，汗马亦浮沉。问产家人薄，论交国士深。一丘非豹隠，双剑或龙吟。聴罢青衿咏，悠悠伤我心。

　　陆治字叔平吴县人

　　左虞过访漫答二首：学稼甘吾老，看花喜客留。鹤鸣童错应，莺语妓先詶。山水将身隠，圗书足卧游。君家双玉剑，尚在匣中不。又：束帛惭丘壑，挥锄自畎塍。避人聊伏腊，阅世任飞腾。劳来亲龚遂，交游重李陵。白头元旧好，青眼代相仍。

　　曹昌先字子念太仓人

　　答左虞都尉：披褐裹连城，谁怜后世名。艰难谙物态，老大减才情。我旣宁为我，卿还自用卿。家邻东海上，不负鲁先生。

　　申时行字瑶泉吴县人

　　赠张左虞都尉：暂尔无推择，居然一隠沦。才髙应不贱，禄厚岂长贫。缓带闻羊佑，投壶识祭遵。他年传儒将，君肯后斯人。

　　姜宝石城人

　　詶左虞过访二首：命驾故人逺，论心国士偏。水亭寒欲雨，村树澹生烟。解榻因徐穉，留刀为吕虔。青山连建业，王气酒杯前。又：怜君犹据马，愧我久焚鱼。春草緑无尽，暮云闲自舒。汉庭新礼乐，却氏旧诗书。努力毋相负，燕然好策车。

　　钱允治见前

　　詶左虞都尉二首：知君才不偶，且复混行藏。官冷门罗雀，家贫剑脱装。旌旗闲细柳，词赋阻长杨。仲孺怜犹在，相看醒更狂。又：遂忘将军势，还同处士游。青山双屐遍，白社一樽留。倚马鞍空据，雕虫笔未投。任安眞长者，吾岂慕曹丘。

　　曹昌先见前

　　移居呈左虞四首：一壑堪投老，清时似避秦。康衢忘帝力，斗柄识王春。带卷挥锄急，行歌抱瓮频。衡门终日闭，敢效著书人。又：篱落逐溪斜，悠然野老家。纵横聊种药，次第亦开花。锦里先生芋，青陵处士瓜。逓观时物变，吾意已无涯。又：幽居无不可，乐事此生偏。瓶粟充宾饭，园蔬办子钱。鱼跳新涨阔，莺语旧林颠。小阁堪舒眺，登临一快然。又：检点生平事，孤踪亦太奇。一贫犹负侠，半黠不胜痴。姓字时乎隠，行藏日者疑。惟余寸心在，耿耿欲酬知。

　　七言律诗

　　黎民表字惟敬广东从化人

　　赠张将军：之子江东旧隠沦，乍来惠我一杯莼。常留白羽吟边月，不望朱衣座上春。邂逅何辞邀笛醉，行藏空老据鞍身。王朝执戟元无补，草阁耽玄岂异人。

　　张九一字助甫河南新蔡人

　　赠左虞都尉：雪尽吴阊柳未柔，鹔鹴共脱酒家楼。吕蒙何必行间识，谢奕应从方外求。紫壑三春深雾隠，沧江片月挟珠游。菰芦执手无穷意，欲向明时赋四愁。

　　王世贞见前

　　看左虞与仲徳侄轰饮：小阮时时酒债多，况逢江左歩兵过。相逢只解呼红友，半醉犹能卷白波。百斛从倾银凿落，两山旋对玉傀俄。欲投客辖翻愁住，将耻吾罍奈若何。

　　曹昌先见前

　　酬左虞见过：草堂幽僻谢招寻，把臂何来此竹林。恨不抽簮犹世网，且从抱瓮息机心。浮名欲附青云逺，至理无如绿酒深。莫怪絶弦心独苦，人间那得几知音。

　　七言絶句

　　顾孟林字山甫苏州人

　　尧峰月夜同左虞赋：空中楼阁暮氤氲，此夜人间不着君。我欲相从一片月，不知身是此山云。  
　  
