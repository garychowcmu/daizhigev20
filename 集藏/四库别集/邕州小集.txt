邕州小集 宋 陶弼

提要
邕州小集
附集外诗
 　 
 
提要

　　《邕州小集》，一巻。宋陶弼撰。弼字商翁祁阳人。庆厯中，随杨畋讨湖南猺，以功授阳朔县主簿。歴官：知邕州、四迁为东上阁门使、康州团练使。《宋史本传》详叙其招纳诸蛮之绩。又称其能为诗。《黄庭坚集》有弼墓志铭，亦谓其聚晚学子弟，讲授六经，平生不治细故，独以文章自喜，尤号为能诗。诗文书奏，十有八巻。读其书知非碌碌者。今十八巻之集久佚，惟此《邕州小集》一巻尚存。抄本所载诗仅七十三首。厉鹗《宋诗纪事》选録弼诗，有咏藕、咏蜨二首，见于合璧事类者，原本皆不载。又，《湖广通志》称弼诗尤善言风土蜡茶，诗至五十韵。今亦不见集中，盖是集皆在湖南所作，故以邕州为名，其它非湖南所作，则不在此集也。其中《辰州》一首、《园居》一首，皆阙首二句。《五溪》一首阙末二句。无别本校补。今亦仍之焉。  
　 
邕州小集

　　兵器 

　　五代乏真主，奸雄纷僭伪。横磨阔刀剑，白日相簒弑。我宋皇太祖，潜徳动天意。神物既有归，乃即皇帝位。不惠兆民乐，不怒诸侯畏。颠倒执玉帛，奔走恐后至。独有阴山戎，时峕冦边地。天子赫斯怒，大警巡澶卫。射杀右贤王，遂断匈奴臂。狼心帖然服，结好同昆弟。自此西河间，寂寂无戎备。卒闲喜夜歌，将老贪春睡。自此为太平，恍逾三十歳。戎昊乘我间，南驰贺兰骑。阳闗乆夜开，枢朽不可闭。阵云起秦雍，杀气横泾渭。使臣股栗奏，宰相嗔目议。佥曰急发兵，竖子坑甚易。仓皇筑边垒，未战力先瘁。遇迫开库兵，土蚀锋铓脆。防秋采旧屯，推毂谋新寄。旧屯老且死，少者无实艺。良由不训练，手足迷击刺。新寄将家子，従小生富贵。六韬未尝读，口但知肉味。师复从中御，进退由阍寺。权轻号令冗，两战无遗类。曹公弃七军，晋人获三帅。吾兵自此丧，有诏新其制。此器不预设，一旦何従致。朝廷急郡县，郡县急官吏。官吏无他术，下责蚩蚩辈。耕牛拔筋角，飞鸟秃翎翅。簳截会稽空，铁烹堇山碎。供亿稍后期，鞭扑异他罪。愁氛拥太虚，霁景昼冥晦。我闻郭汾阳，料敌多奇异。单棰谕突厥，番酋膝双坠。又闻李西平，临戎有英气。身着红锦袍，懐光肝胆碎。是知用兵术，在人不在器。君耳舜髙聴，君目舜眀视。愿采谋畧长，勿倚干戈鋭。

　　公安县 

　　门沿大堤入，路趂浅莎行。树短云根拔，山穷地势倾。孤舟难泊岸，逺水欲沈城。半夜呼津口，烟中荻火眀。 

　　送赵枢寺丞宰虔化县 

　　路入虔云去，如何轻解携。人烟五岭北，星斗大江西。暖雪梅花树，晴雷赣石溪。青衫欲无泪，不奈鹧鸪啼。 

　　出岭题石灰铺 

　　马渡严闗口，生归喜复嗟。天文离巻舌，人影背含沙。江势一再曲，梅梢三四花。登髙休问路，云际是吾家。 

　　重到阳闗 

　　五管新多事，轻车屡往还。勤劳成白发，故旧是青山。树色纔分楚，江声未出蛮。自惭迎候少，无惠及孤鳏。 

　　吟石（已下俱在钦州） 

　　守边无一事，江上得闲吟。醉呓歌微出，狂书墨不深。潮痕没髙岸，月色透疎林。此意无人解，宵分泪满襟。 

　　东湖 

　　宁越佳山水，东湖带郡城。月天髙寺影，春雨一桥声。石上青蒲合，沙中白鸟横。天涯正寥落，独往若为情。 

　　西湖 

　　宁越佳山水，西湖似浙城。桂多天竺子，潮欠海门声。路向林梢转，天随野色横。従兹栖泊者，无复渡江情。 

　　题霞溪驿（今属全州） 

　　歌声野色中，人乐岁时丰。暑雨阴阳杂，秋田早晚同。岭云无烈日，江树足凉风。自指香山语，前村有路通。 

　　登邕州南城台 

　　江国家书少，秋台闲草生。无人来逺渡，尽日上髙城。落照悬渔市，孤烟起戍营。东篱故园菊，又向酒中倾。 

　　登昆仑台 

　　落照古城隅，边风动隼旟。乆闲忘战略，多病熟医书。白发随年短，新情与世疎。桃花春水起，还钓旧溪鱼。 

　　荔枝 

　　五月南游渇，欣逢荔子丹。殻匀仙鹤顶，肉露水晶丸。色映离为火，甘殊木作酸。枝繁恐相染，树重欲成团。赤蚌遗珠颗，红犀露角端。爽能消内热，润可濯中干。一簇冰蚕茧，千苞火鳯冠。隔瓤银叶嫩，透膜玉浆寒。桂岭无霜处，梅天暴雨残。 

　　题阳朔县舍 

　　石壁髙深遶县衙，不离床袵自烟霞。民耕紫芋为朝食，僧煮黄精代晩茶。瀑布声中窥案牍，女萝阴里劝桑麻。欲知言偃弦歌化，水墨屏风数百家。 

　　天涯亭 

　　雨色丝丝风色娇，天涯亭上觉魂消。一家生意付秋瘴，万里归心随暮潮。兵送逺人还海畧，吏申迁客入津桥。山公对此聊酣饮，怕见醒来两鬓凋。

　　途次叶县观千叶桃花 

　　三月宫桃满上林，花开千蕚费春心。叶公城外襄河北，一树无人色更深。 

　　登潮月亭 

　　渡头人语知潮上，下看南江东北流。试引轻帆学归去，茶山溪浅却回舟。 

　　对花有感 

　　得莫（一作意字）欣欣失莫悲，古今人事若花枝。桃红李白蔷薇紫，问着东风总不知。 

　　紫薇花 

　　人言清禁紫微郎，草诏紫薇花影傍。山木不知官况别，也随红白上东廊。 

　　山茶二首 

　　浅为玉茗深都胜，大曰山茶小海红。名誉漫多朋援少，年年身在雪霜中。

　　江南池馆厌深红，零落空山烟雨中。却是北人偏爱惜，数枝和雪上屏风。

　　过思眀 

　　几年来瘴外，此夜宿溪中。照枕残鸡月，吹灯落叶风。卢循犹伪国，杨仆已衰翁。起戴寒星去，前村烧影红。

　　合皁山 

　　万仭天然合皁形，阴阳不似众山青。一区海上神仙宅，数曲人间水墨屏。华表鹤归春谷响，玉京龙起夜潭腥。可怜张葛无人继，三级髙台拂杳冥。　

　　柑子堂 

　　子厚才名甲有唐，谪官分得荔枝乡。罗池水尽黄柑死，独有穹碑在画堂。 

　　邕州 

　　南极诸蛮傲典刑，斗门时复见飞星。君王仁恕将军老，五十溪州六万丁。

　　亷州石 

　　使君合浦来，示我海滨石。千岩秀掌上，大者不盈尺。 

　　合浦还珠亭 

　　合浦珠还旧有名，使君方似古人清。沙中蛤蚌胎常满，潭底蛟龙睡不惊。

　　送吕涛典狱之梧州 

　　峡口苍梧县，城依南斗魁。江浑海潮上，地热火山来。草没嘉鱼穴，云封拜表台。到应无狱讼，荳蔻酒频开。 

　　融州仙岩 

　　溪僧过此说山公，游徧真仙洞府中。乳石崖边得灵草，可能封褁寄衰翁。 

　　宾州仙影山 

　　月氅星冠七丈夫，逺看虽有近还无。瑶池侍女双成道，遗下羣仙聚影图。 

　　安城即事二首 

　　往岁传闻南诏檄，近时方筑伏波城。安城太守知边计，菡萏花中阅水兵。

　　金鼔声阑剑戟収，使君回上雅歌楼。樽前一阕清商曲，销尽穷边万里愁。

　　容管 

　　一年勾漏守，寻尽洞中天。佛记卢藏用，仙坛葛稚川。醒心西驿水，烧眼碧池莲。我岂无新事，诗碑与酒泉。（自注：郡有勾漏、白石、都峤等山，所谓三洞天也。卢藏用大云寺记石髙丈二尺。西驿韦丹建阁下有石泉，并记。后唐李复作池，植莲数万。） 

　　送临桂令戴若讷出岭 

　　五岭生还少，无辞酒满觞。共经边冦事，先出瘴烟乡。楚树蝉声早，湖天日影凉。此行休问路，宫阙斗杓旁。 

　　赠章使君 

　　善战无如新息侯，汉兵纔渡绿萝洲。爱君挽我陶溪粟，直到牂牁水口头。 

　　宜阳 

　　孤城溪洞里，闻说已堪哀。蛮水如鲜血，瘴天已死灰。吏忧民置毒，巫幸鬼为灾。风土如斯恶，吾来胡为哉。 

　　守郁林郡守姚道 

　　越裳济海喜天晴，一叶戈船不渡兵。尧舜逺方皆乐国，汉唐诸将本书生。 

　　膏泽峰 

　　石壁含天泽，南山第一重。旱时先出雨，阴穴又乘龙。云影摇诸壑，雷声起半峰。何当大滂沛，尽活四方农。 

　　登邕州城 

　　夜半孤城百尺台，乱虫声里一樽开。忧边日遶南云下，恋阙心随北斗回。 

　　丹灶山 

　　羽客朝元地，遗坛古树中。炼成丹灶在，骑去鹤巢空。 

　　思栁亭 

　　罗罗池刺史寡尘縁，画戟墙头筑望仙。黄鹤与谁同一去，碧桃无主又千年。 

　　郁林鼓角楼 

　　去岁同登画角城，诸蛮未灭夜论兵。五更将吏知人意，吹作梅花塞外声。 

　　春野亭 

　　二纪看花瘴雾中，野园今日又东风。人心有感时时别，春色无私处处同。长笛一声诸曲尽，巨觥双饮百愁空。风清水暖羣鱼上，谁向荆溪占钓筒。 

　　会仙岩 

　　寂寂长冥洞，涓涓潄玉泉。鳯箫闻夜半，鹤驭认云边。煮茗寻安老，披蓑访稚川。于中得消息，何用买山钱。 

　　罗秀山 

　　寻山入罗秀，旋结草堂居。花露生瓶水，松风落架书。闻猿得句后，见月出行初。此夕云林下，无因梦使车。 

　　莫鎁闗 

　　三任边州六往还，此时纔入莫鎁闗。访僧莫道无闲事，手指青天口说山。 

　　那霸泉 

　　昔年观地志，此水出牂牁。断岸深无底，平流暗起波。感恩来客少，射影短狐多。未老诸蛮在，楼船空再过。 

　　又 

　　路下牂牁水石间，三分纔过二分山。年光欲尽家犹逺，岚气虽疎鬓已斑。宾従笑谈讥独进，儿曹音信喜生还。南风一夜吹乡梦，数刻飞过五岭间。 

　　碧湘门 

　　城中烟树绿波漫，几万楼台树影间。天阔行乌疑没草，地卑江势欲沈山。 

　　黄陵庙 

　　溪上龙蛇屋，萧条帝子祠。竹痕当日泪，山色后人疑。仙服霞留绮，新妆月印眉。楚民亡水旱，箫鼓谢神禧。 

　　司马错城 

　　北设长城陷虏尘，更来劳役武陵民。我疑洞里栽桃者，便是当时版筑人。 

　　辰州 

　　诏条符节古连今，王泽渐濡岂不深。赋役未行中国法，讴歌犹带逺人音。采金户簇青莎岸，射虎兵围黄叶林。寄语湖南滩上客，预将忠信待浮沈。 

　　寄沅州新守谢麟 

　　险尽天开溪路平，诗书新将典新城。三千戍卒今无几，十万屯田古未畊。属县乞除防虎槛，生蛮愿献采砂坑。従兹预拟风尘息，尽是仁威下斾旌。 

　　白雾驿 

　　一曲青溪一曲山，鸟飞鱼跃白云闲。溪山岂要行人到，自是行人到此间。 

　　三山亭 

　　诸峯不及此三峯，翠影多年路未通。野老传来无地主，神仙留待与山翁。琱弓射灭虎狼迹，长剑前开荆棘丛。吏引旌旗先险阻，匠营楼阁出虚空。藤萝叶暗初无日，松桂枝新渐有风。下濑将军微举职，安南都护逺输忠。商夸合浦珠胎贱，民乐占城稻榖丰。火炬影沈山岸北，潮声流过郡城东。四时牧印来无定，终日开尊望不穷。玉版淡鱼千片白，金膏咸蟹一团红。云台志节悲歌外，铜柱封疆醉眼中。所惜溪头好崖石，只书诗句不书功。

　　祝融峯 

　　曽到祝融峯顶上，步随眀月宿禅闗。夜深一阵打窗雨，卧聴风雷在半山。　

　　辰州 

　　（阙）玺书行絶役，铜柱入中原。草暖闻鸣鹿，江清对饮猿。何时一尊酒，重上谢公轩。 

　　武陵 

　　曲台风月徳山云，梦想中间有几春。臣塟江鱼终爱楚，民逃花洞不思秦。

　　六月五溪边，溪深气象偏。画阴宜雨后，乆冷觉秋先。栈倚临崖石，竿通隔岭泉。（阙） 

　　寄苏州徐处士弁（弁能画山水） 

　　平南无策鬓如霜，七十峰前旧隐乡。相约祝融孤顶上，借君吟笔画潇湘。

　　题阳朔县舍 

　　畬田过雨小溪浑，逺近云峰互吐吞。殊俗易昏三里雾，阳崖忽露一家村。桂花香里寻僧寺，榕叶阴中掩县门。井税未输兵甲后，心勤抚字且休论。　

　　桂林 

　　青罗江水碧连山，城在山光水色间。莫道宜人惟桂郡，骖鸾客至只思还。 

　　园居 

　　（阙）更添苍栢两三辈，相伴髙枝作雨声。 

　　端砚诗赠王欲 

　　端砚如池状，润疑云雨通。麤官不识字，好去伴诗翁。 

　　铜雀砚 

　　得自铜雀台，収晩棱角摧。四方绿琉璃，一片青玫瑰。炼尽沙石滓，陶成金玉胚。

　　木芙蓉 

　　孤景托寒木，一晓一番新。春色不为主，天香难动人。丹枫见流落，黄菊坐因循。莫讶偏相爱，衰迟似我身。　 

　　丁香 

　　万枝千叶逓相亲，内结花心外结身。草木至微犹有合，悲哉父子与君臣。 

　　桐 

　　老桐休斵为琴瑟，胡部新翻格调清。试聴琵琶采莲曲，一般弦上数般声。 

　　栁 

　　栁子江头流水嘶，长安陌上暖风吹。黄金璎珞雪晴后，碧玉珑璁春尽时。端的园林俱不及，等闲台榭便相宜。思量也是多情物，专与人间赠别离。 

　　鸡头 

　　三伏池塘沸，鸡头美可烹。香嚢聨锦破，玉指剥珠眀。叶皱非莲盖，根甘似竹萌。不应徒适口，炎帝亦曽名。 

　　桃 

　　树正含芳酒正醅，熙熙为尔醉春台。一花五出尚可饮，何况重重叠叠开。

　　李 

　　春昼暖风熏翠幄，暑天凉气沁朱阑。主人肝胆无猜忌，果（一作李）下游人任整冠。 

　　食杨梅 

　　岭北土寒无荔子，人言形味似杨梅。翠丹条实休相学，不愿红尘一骑来。

　　滴露花 

　　九秋瑞露滴成芽，不是榆花即桂花。星女月娥宫不锁，天风吹落野人家。　  
　 
 
 附集外诗

　　（据合璧事类増） 

　　咏藕 

　　万顷金沙里，谁将玊节栽。丝应鲛乞与，津是蚌分来。盘贮氷犹结，刀侵雪易摧。防风骨外折，混沌窍中开。月寺僧家钵，风亭酒客杯。胸中秋气入，牙角雨声回。自愧尘泥贱，得蒙尊爼陪。与君消酷暑，瓜李莫相猜。

　　蜨 

　　暖翅玊罗薄，香须金线微。青春二三月，白日一双飞。露重休深入，风髙且暂归。南园芳树下，燕雀最多机。

　　句 

　　雪山经夏冷，天马入秋肥。（塞上）

　　阴微辨樵火，霁早误僧钟。（行役）

　　渴蜂衔砚水，饥蜨嗅缾花。（顺州）

　　枭鸣社旁树，盗发冡中金。鹿饮沙浑水，猿饥果落云。

　　将老未闻金作印，师寒犹用铁为衣　

　　山险不能留霸业，水声惟解送年华。　

　　道近可怜驽马骏，时平不见布衣雄

　　（以上见后村诗话）　

　　搜兵四解降王缚，报国三登上将坛。（观曹武恵画像 见渑水燕谈）  
　 

