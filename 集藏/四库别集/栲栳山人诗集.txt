栲栳山人诗集 （元）岑安卿 撰 
钦定四库全书 

　　集部五 

　　栲栳山人诗集 

　　别集类四 

　　元 

　　提要 

　　（臣）等谨案栲栳山人诗集三卷元岺安卿撰安卿字静能余姚人所居近栲栳峯故以自号志行髙洁穷阨以终其诗有云老成媿苟得童稚羞无官又云人视所为主结交慎攀援足见其坚苦自立之意集中次韩明善题推篷图诗称坡翁仙去二百春以苏轼卒于宋徽宗初计之盖当元之中叶故上得见厉元吉下得见危素也是集为安卿邑人宋禧编辑禧初名元僖洪武间召修元史曽为安卿题像者是集虽卷帙不多而戞戞孤往如其为人惟七言古诗时杂李贺温庭筠之体盖有元一代风气如斯然气骨本清究非圆熟秾冶之习也 

　　乾隆四十二年四月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　栲栳山人诗集卷上 

　　（元）岑安卿 撰 

　　○古诗【五言】 

　　古意四首 

　　亭亭千岁松起自一寸植苟无斤斧患寿可比金石青青园中草一雨回故色清霜忽飘零雕悴在顷刻 
　　寳刀不断水线溜可穿石君看城门轨要非两马力为学不苦心虚谈政何益伟哉大禹功犹思寸阴惜 
　　浚仲执牙筭武子蓄金埒积镪不能施名秽身亦灭富贵何足云道义自可恱偃蹇彭泽腰不为五斗折 
　　江河东入海天汉恒西流感此不息机宴安非良谋农夫务耘植为学奥义求青春厌老大还可回施不 

　　偶读戴帅初先生寿陈太傅用东坡无官一身轻有子万事足二句为韵有感依韵续其后亦寓世态下劣自己不遇之意云尔 

　　饭至即举筯不问米有无寒风催短褐谁能忍须臾平生耕稼心愧此老病躯掩卷空太息相对惭妻孥 
　　贪夫富且寿吉士饥复寒什袭寳燕石白璧泥涂间老成愧苟得童稚羞无官如何羊裘翁不念归来难 
　　登崇任资算用舍计月日善既无所嘉恶政不须嫉是以利禄人处世惟用术吉凶虽无恒万世徳惟一 
　　谤讟我自致勿怨生不辰蒺藜非所据石下遂陷身始知胶漆心千载雷与陈蝇矢任黒白頺然自天真 
　　絺绤不任暑毳褐寒还生寒暑岁相似中心空自惊道义山岳重富贵浮云轻念此转凄恻俛仰何所成 
　　人各有所爱我独不爱酒心清万虑息恍然开八牖醉人识至乐云入无何有惟余独醒翁千载尚吾友 
　　宪章千万条执笔不劳拟事至惟讨论倦足成跛倚终然有变通圆池倐方沚叹息无所言神哉孔方子 
　　天以一生数积累乃至万不一事转多触目皆恨怨干戈致陵夸可否更替献缅思结绳时淳风欲遐远 
　　人皆与世同我独与世异同则誉日生异则毁日至西山采薇翁千古秉髙志斯人不可从催科困王事 
　　鹪鹩一枝安鼠饮河易足惟知人爵荣不识天理辱沧溟偃鹍鹏云雾迷鸿鹄一笑付忘言归田故山曲 

　　王子英馆杨氏作诗自述以柬之 

　　项王拔剑起叱咤天为阴平生万人敌虞兮泪沾襟我才鱼上竹君学猿援林叹息无与言萧骚雪盈簮 
　　我怜卞和氏献璞刖其足千载无斯人荆山有遗玉遗玉何足云遗贤难自鬻置身蒿艾中何人为推毂 
　　蒲轮逆申公感慨怀汉武为治顾力行所答惟一语寥寥百世下兹事谁复举高松梁栋材埋没同草莽 
　　狂奴肆故态傲睨万乗君羊裘不觧结归钓桐江云我穷不出戸经籍自讨论怀哉孔稚圭空移北山文 

　　和李元善自警诗 

　　达为天下相穷作人世师穷达有定命勿叹时非时寜污牛尾泥不作车尘随山林隠文豹江海潜黄螭人皆嗜奔竞奔竞人还嗤仲尼与三子出处皆从宜一芥不可与万锺亦难辞今人知古人不识来者谁何如沽美酒笑傲歌新诗功业不补世那求后人思人生如树花开落从风吹又如无根蓬飘飘亦何为天髙日月逺寿命皆崦嵫人兮勿自苦吾道当平夸 

　　百鴈图 

　　离离鸿鴈群渺渺水云国白雪剡川藤玄香牧溪迹形真具生意仿佛二百翼四海兄弟情于兹见叙秩前鸣后如应高下低复逆随阳足稻粱值夜防机弋水寒芦叶黄霜清苇花白羣逰得所止一气同恱怿哀哉淮南谣布粟歌斗尺东阿赋豆箕才高终摈斥观图适念此翻为古人戚今人犹古人毋为后人惜 

　　送郑学可赴平江学道书院长 

　　姑苏古伯国繁华有遗踪栉比十万家楼台出鸿蒙歌舞彻清夜锦绣围春风苟无礼义化流荡将何从子游千载士文学洙泗宗邦人致仰慕筑室阛阓中牺牲与笾豆祀事洁且丰育材阐王化道义相磨砻有如砥柱石屹然障河洪吾邦旧文献近亦多章逢扬子昔长此讲贯懋厥功吾子亦云往辞色温其恭薫风揭绛帐皋比座蒙茸愿精学道旨再使民俗忠我当踵季札观风一来同 

　　食新笋 

　　黄虀瓮已竭占■〈月肃〉筐亦空老芥长芒刺食乆咽为痛山雨拆竹胎未入春盘供畦丁适踵门致我亲戚送脱绷锦纹散切玉霜刀弄新香歕汤鼎馋涎迸齿缝未倩摉诗肠已破食肉梦参禅诚滑稽煑箦宜笑閧赞寜谱亦佳涪翁句堪诵僻居东海偏斯味时一中山僧应厌餐饱食听春咔 

　　三哀诗【厉先生无咎 高先生师鲁 李先生碧峯】 

　　厉公予先师侃侃国髦士文词奋白屋名识动丹扆帝郷眷遇殊曲宴锡丰侈青衫何足云倐忽期显仕云胡尉苕溪露泣秋萱死朔风撼南极黄屋继隳圮归栖从山云松柯荫琴史泪挥新亭悲诗穷黍离旨雪霜转侵凌故里不可止漂泊海东西生计日雕靡暮年赋归欤幸遂首丘志遗经惜无传嗣续但耘耔死别三十春怅未致一慰何当马鬛封秋菊荐寒水 
　　右故厉先生　先生讳元吉字无咎号半村宋末举进士第为乌程尉 
　　我忆摠角初羣立侍师鲁苍然太古姿眉发乘素缕慨思英发时济济整风度承家二百■〈衤冀〉衣冠踵余武驰骋文藻林濩落老无遇转眄五十春国祚倐非故荒凉东海濵谁复嗟罄窭幸余慈溪翁诗文接情素孙枝复萎折宗祏凛无主斯文竟何辜不缀一线绪嗟予三世交念此转増慕萧萧豫樟风悲号惘难诉 
　　右故高先生　先生字师鲁里先儒 
　　吾乡山水佳间世产英特迩来百年间接武愧寥寂苍苍栲栳峯东西峙空碧先生擅斯名挺挺无愧色驰声翰墨场群彦咸辟易五色日迷眼造物秘莫测余年付诗酒琴书自朝夕晚交无功师妙语契金石谈空眇生死实以贫贱戚青衫固不就纵就国歩革凄凉文会基狐兎穴遗甓我生恨后时不及风采识空余书一编焚香得翻绎 
　　右故李先生　先生字天锡号碧峯里先儒 

　　吊高仲炜 

　　秋蟾东海彦文绪支一木悃欵无所为笔耕继饘粥驰骋山水怀泓渟经史腹光潜珠入渊徳隠玉韫椟辨博沃同志沈黙瞬流俗人谓静者寿命乃如转烛分袂未二旬一疾竟困踣寡妻抱遗经号呼无可属哀哉同门友付托渺一粟炎凉世事变谁奠生刍束苍苍林湖山玉树埋荒麓白云如有知为我伴幽独 

　　送易直兄入京 

　　渥洼产良骥振鬛鸣天衢力虽任逺重赤汗流殷珠兄材足驰骋惜为百里拘善政无浪誉鄙彼讦直徒琴堂风日闲疲氓自春苏迩来觧组归实笑乐友于揽辔忽言别触热之皇都风波幸寜息道途谅无虞糓禄天所与慎勿权门趋铜章绾緑绶昔日青毡儒我犹宁生龟曵尾甘泥涂兄今逺行迈所愿当何如功名固宜朂更寄加食书 

　　述古四章送范瑞卿回越 

　　陶朱五湖客相业霸于越十年思复仇一举强国灭扁舟烟水间千载仰遗烈子今居是邦景慕有前辙试吏固云始时至亦宏达【其一】 
　　莱芜汉佳士游宦不厌贫辞友太尉府甑釡生鱼尘缅惟清俭操千载闻一人子今举无玷得禄思养亲尝闻饘粥絶升斗谋诸邻【其二】 
　　司隶百世士揽辔思澄清生罹党锢祸殁有盖世名善类既销歇汉祚亦云倾子材固不逮识此已足称善人不可见千载思云礽【其三】 
　　文正将相才忧国还忧民大开天章阁奸邪日逡廵至今姑苏田利泽及后人试吏计资筭积累犹涓尘功名苟树立富贵何足云【其四】 

　　盆兰 

　　猗猗紫兰花素秉岩穴趣移栽碧盆中似为香所误吐舌终不言畏此尘垢污岂无高节士幽深共情素俛首若有思清风飒庭戸 

　　为题庆元路太守雍吉刺氏传家録书答郑景尹 

　　东风坠云翰陋室生光辉重沐一开缄慰我乆别思为言乐道善速我褒贤诗恭惟侍读翁忠孝世所知清容人中彦草庐天下师二老既有作我焉敢措词及观家乗叙潜徳良无遗自揆非巧匠缩手惟嗟咨吾闻许文正道徳开皇基文明耀中土四裔犹蚩蚩译经入国语训廸良在兹所以化庭贵抚字皆伦彛埜堂嗣爵秩来守甬水湄濊泽被民庶懋徳隆本支择配贰帝室万国瞻母仪王正肇厥始诸公咏重熈大哉圣人道终古常如斯 

　　题王氏三芗图 

　　春风桃李花秋雨梧桐树人心自悲喜草木那知故三香各根柢气色偶一类凄凉氷雪魂敻絶霜月趣人惟知其然遂有兄弟喻花岂识友于人自生好恶吾闻登徒子好色耽伛偻又闻海上翁逐臭慕腥腐世人溺嗜好颠倒死不悟君今眷兹香志意实清苦流芳当无穷万古复万古 

　　梦中作 

　　积雨稍开霁晴川棹孤舟双目豁阴翳四望余云收轻风生衣袂洒洒舒烦忧桥横落日逈水与山俱流白鸥洲渚凉黄鸟林塘幽十旬九阴雨兹晴信难求美景与心会及暮犹迟留宾朋惬清赏晤语更献酬归途见明月华颠风飕飕 

　　送景融侄之淛 

　　宴安人鸩毒我老羞无闻知汝行有日送汝宁无言汝父早即世汝子衣犹斑汝弟颇知学且识应门难别家思自奋托荫薇花垣王侯近下士接待礼尤寛人视所为主结交愼扳援期汝在远大嘱汝犹殷勤蛟龙蛰深壑变化斯须间鵰鹗志霄汉奋迅凌风翰钱塘萃佳丽比屋人烟繁寝食须自谨勿蹑春风门酌此一杯酒我心愈忧烦功名倘相遂寄我归来篇 

　　谢汪辰良太守祈雨有应 

　　赤日露顶行歩入南雷去归来云雾生薄暮雨如注苍苍将槁苗欝欝色如故人言太守贤天意肯相助不喜亦不惊太守若无与日月行中天照临及下土日月不自功光明万民睹我知太守心借此以为喻试问喻者谁三山老农圃 

　　董止庵诗巻 

　　道人名止庵其实无所止不构草木庐不斸土石址惟于寓居堂揭扁字盈咫伟哉盘石书古隶遒且美廛市固烦嚣自得尘外致开扄睨龙泉岚光动阑几中凾玊笈文鳞比积经史朝翻暮紬绎刻志究玄理著书混三教牵令同一轨示予得披阅愧未参奥旨出语如涌泉辨析至于是性心既超脱好尚世所异朝行携赤藤逍遥舜江市夜息数清漏灵台湛秋水我尝问道人请析止之义仁敬慈孝信五者孰可已道人笑未言欲答如有拟缗蛮黄鸟声翛然起岑蔚 

　　题月波圭大章先月亭 

　　人必贵虚明月色爱端正旁死还哉生以渐至圆凈谁于既望宵分此先后景亭依水西浒月出山东岭孤光一离天即破亭色暝慿阑对东湖潋灔一千顷惟怜亭西隅阴阴尚幽映一轮固圆明未尽满月境何如到天心山河了无影 

　　和济夭岸法师约李五峯同游韵 

　　我不识往古谁复知来今彼哉牛山泪祗湿当时襟节序倐代谢秋风生树林暑气日已薄凉气日已深酌我新熟酒鸣我素蓄琴陶然一今古万事从无心 
　　行行风波途着脚殊未稳荣名非素怀飘忽任衰晚嗟哉圣贤心明白寄黄巻如何当世人交深语翻浅所以靖节翁抛官托罢蹇长歌归去来高风播弥逺 
　　丑妇怯青镜当春强欢媚佳人餙红芳祗恐老日至清修岁可延婵娟色难恃松乔悟兹理倐遂高举志君今五云居湖山迹先寄相从殊有怀诛茅恨无地 
　　穷居越东海西望越山翠越山何葱茏中有五云起美人隔重江交会日游恣诗文赏清新世道任丰悴吾闻宛陵翁穷乃诗所累君今犹笔畊斯穷得无自 
　　鸡鸣夜起舞志士惨不眠稽山称达观看鸿复挥弦何如息心虚从物更后前我惟囿大化不计脆与坚闻道宁一日秽徳终百年盗跖富且寿天理何其偏 

　　用韵简休远上人 

　　乾坤散清气诗文肆呶哇讴吟出天然岂事攫与拏金銮敝贵幸玉烛歌调和苏黄与李杜后继今谁家辉光掩朝蝀绮丽欺春葩温然恱情性清矣寒齿牙顾予私淑人景慕空年华古来蔬笋林味此间亦嘉名虽厕俊髦迹每沈邱阿一斑窥管豹两部听春蛙苟无入神趣徒若纒病疴禅林得幻悟学业日以加线溜溅崖壑终焉赴洪河大辂鸣和铃愼勿较柴车前诗举相戱勿谓语意颇宗门说圆顿寳偈河沙多师当复悟此行坐甄叔迦 

　　次兹息庵冬日海棠韵 

　　盈盈宫锦仙厌彼繁华场当春不自献婉娩怀无方杞根旃檀林金仙借恩光群阴正凝冱特与回春阳扼霜宜媿死江梅亦羞香翻令桃李颜应有趋时伤定惠一笑姿未免随春芳始信鹤林仙解逞非时籹 

　　追和韦苏州种瓜诗韵盖有所感也 

　　羣耕斥卤地此计诚迂踈种瓜春夏交幸不致荒芜青丸熟秋寳涨水为漂如天笑世难测讵敢尤耘锄农家刈秔稻我乃忧空虚逺思韦苏州不如坐观书 

　　和李宰韵 

　　春风吹繁花秋露浄孤月壮年嗜好新对此每倾恱年来百念灰搔首惟短髪流光不我与苔生古人骨常怀却世纷宴坐学龟息心乎茂叔莲兴乃子猷竹从渠鹏去留不问马得失李侯宦游踪来僦海上宅庭兰茁春芽笑语落霏雪诗文尝我过老晦资启发穷思独善身自献殊未刖对酒还当歌甘旨宜朝夕君心与我怀相对交叹息 

　　送张廵检满任归冀宁 

　　蓬莱海中云太行天下脊相去万余里可望不可即君骑学骝马捧檄来夙昔焉知冀北材绊此江南役肃肃氷霜姿翩翩水云迹三载职廵逻公余目经籍我老厚交契相过惟咫尺平生诗酒怀公田足香秫朱楼俯官道向水光的皪开帘见青山徙倚生恱怿海氛忽凭陵蒙冲肆攻击弓开新月弯剑倚秋空碧跋涉洪涛中归语心戚戚惟喜山谷间穿窬自宁息花村犬生牦民庶安种植解龟及初秋荐剡已腾陟大初助褒词宪府终见辟双溪风月清往矣无愧色仪式着宏纲临事须谨饬 

　　灌畦 

　　灌畦起清晨汲水甘自劳微露湿裳屐凉风吹鬂毛缅怀汉阴丈东陵亦其曹顾予何为者佚豫敢自骄日午得偃息读书志弥高年饥见秔稻万民免煎熬寄迹天壤间于焉遂逍遥 

　　洞山十咏 

　　轮囷屈拏势偃蹇蟠伏影山神惧飞腾絷縳藉藤绠斤斧不敢施蛰卧恐其醒鳞甲生阴风飒我毛骨冷 
　　右松龙 
　　子阳千载魂化石疑未死胀腹犹彭亨屹此自尊鬼怒气足倡勇能为越王起坎井乐苟安焉知东海水 
　　右蛙石 
　　镕铸匪炉冶寒液凝不裂虽无磨淬工俯视香奁揭能湔百虑空了不见生灭水鉴惟外形心渊湛秋月 
　　右镜池 
　　孤根悬倒影彷佛浮灵槎踈踈枝间雪淡淡波中花松竹复相亚偃蹇同欹斜折香汲深寒清供推禅家 
　　右梅沼 
　　竒形奋雄武可拜不可触虽无三品封阅世知几国似逃秦王鞭来听山鬼哭翻思雷万春受矢如槁木 
　　右将军石 
　　山溪本崭岩着脚畏顽石何人琢玄璞甃垒界墨色恍疑踏鲸背歩武便短屐日暮知僧归山空闻卓锡 
　　右乌石岭 
　　日光烂阴崕壮气振林木炳炳金钱斑雾泽文彩足夜深忽咆吼惊却老僧宿起视山月高余音在空谷 
　　右豹闗 
　　崖阴滴珠玑清蓄鲛人泣甆罂汲新寒满贮归湏急外渗如方诸中干匪人吸君看铅汞流金铁犹漏湿 
　　右透瓶泉 
　　石束清溪流琮琤玉声碎如闻操履霜堕却思亲泪伯牙寡所知锺期乃同志至今流水音寥寥在兹地 
　　右琴峡 
　　谁知广寒宫有此嘉树植年年风露中黄金吐秋色秋色天上来开轩为我得笑彼挥斧翁劳生竟何益 
　　右桂轩 

　　吴南伯王子英李元善会于林湖资敬庵各有诗予遂叙和 

　　役役岁将暮闲暇不易得高贤会山阿恨此云雾隔敬亭新归人金台旧游客偕彼东皋翁于焉话畴昔心契金兰交意探山水迹我穷不出门颇觉天地窄君虽倦游归有志终致泽长歌楚狂词痛哭贾生策努力青云衢毋使头遽白 
　　鱼潜碧渊中鸢戾青云表志士各苦心肯嗜颜色好声气幸不殊诗书事探讨赓歌叙缱绻翰墨逓挥扫三英倐胥会翠崦深杳杳有同松竹梅凌寒挺清峭我亦物外人胸怀自明了退藏岂余心畏此风波浩未言折鎗鎗政坐污皦皦古道日沦丧交谊今复少如何二三子真情见怀抱倘可立下风毋讥原壤老 

　　怀古 

　　渊明晋征士子云莽大夫超然归去辞深哉太玄书文词重金石轩冕轻锱铢恬退各有□□□辨贤愚焉知千载下直笔逢董狐富贵何足云节义斯良圗奈何今世士草间乞为奴首鼠幸脱兎辱国心何如嗟嗟白野公肝脑污泥涂见道固明白杀身似模糊读我怀古诗后贤其监诸 

　　寄兴示诸子 

　　田园日芜秽衰迈不自治童仆肆踈懒子孙习娱嬉良苖杂稂莠瓜瓞纒蒺藜草深狐兎聚水积蛙蚓滋念兹每独往邈焉起遐思世事亦如此重令我心悲 

　　送任正之旋里 

　　君居东海国投辖思钓鳌持竿三十年归来鬂萧骚六鳌不可得动荡空波涛跋渉山海间力费心徒劳惟余诗酒兴不负平生豪朅来三山居燕坐楼阁高开窓纳新月展席延清飙此乐我所嗜爽气生肤毛世人附炎热反为我辈嘲穷冬雨雪途竹舆替兰桡归隠五磊岑俯视双丸跳何当共登览长啸青云霄 

　　题旧纨扇 

　　去年壁上扇苍苍生网虫今年承拂拭还有去年风自怜颜色改得入君怀中愿言新旧人恩宠长相同 

　　次韵桂怀英以诗寄谢元善及宗昭侄軰暮夜见访 

　　窗虚月炯炯林近风飕飕梅花照我室缅想罗浮游罗浮浸碧海骑鲸梦中求风凄花月白毛骨清寒瘳坡翁不可见浩兴无与酬归来二三子讴吟惬狂谋敲门索美酒灯影摇玊舟谁能合污俗庶足同清流为言立仗马何似忘机鸥董溪月中仙乘鸾海东头我思一见之足往心还留寄声妙年客瞿翁不胜秋 

　　简从山僧亮明道 

　　普明山中僧潇洒云外客肃宾天竺堂步武愼规式山中五千指湖海视仪则斯时虎岩翁宴坐躬诲益瓶锡如流泉请谒无虚席吾师解周旋云衲举欣怿送迎尽礼貌众誉日辉赫髙座忽倾圮拂袖归故域从容细行中止观恣温绎诸山积余资润屋侈华饰飞甍切云霓广亩连阡陌岂惟服食丰少艾亦充斤国朝极尊崇我軰徒叹息一朝命令下俾齿齐民役征输与挽漕鞭棰困驱策于以苏疲民于以警货殖惟师乐恬退储蓄仅朝夕昔有无田讥今无有田戚所以闲雅怀得遂游览舄今秋积雨余访我海东碛田衣影翩翩屐齿响苔石我逃空谷中闻之喜盈色一尊对黄花真意颇周悉俯仰出赠言拈毫冩胸臆倒囊答新响明月光的皪生我蓬荜辉启我茅径塞复为重峰行幽探山水赜兹山多俊彦感叹已非昔颙颙大章公丛林服英识斯人不可见俛仰但陈迹归来叙别怀晤语转凄恻吾宗子孙多且复倒余沥邻家有新酤解佩奚足惜欣欣笑语间礼度悆严■〈餙，方代布〉约我山中游可以已羸疾讵意承新交出语见悃愊兹行固未逮厚意殊感激何当具扁舟行舣半山侧一笑过石桥攀萝共登陟摩挲两青瞳遥睇南山碧 

　　次元善喜雨韵 

　　石燕拂云杪河鱼落檐前天公半月雨下土舒忧湔槁壤蚓发唱素壁蜗留涎禾蔬欝嘉秀乐彼田与园既无沟壑虞体受期归全揷架有遗轴足以消余年 

　　次雷子枢知事延平八咏韵【以下皆延平作】 

　　寳剑龙入水千载犹可见春风动鳞甲浪舞桃花片一息过天池相期曲江宴 
　　右龙津春浪 
　　风高扫炎瘴猿啸破昬昧圣学醒羣蒙触景与心会我思住山中伊谁致芳酎 
　　右猿洞秋风 
　　峩峩金凤山绀宇各雄占佛境本无殊人心有欣厌云从何处来普覆青萝厂 
　　右三寺云深 
　　羣峰西南来迭翆环且聚絶顶生夜凉光浮玊毫兎沆瀣洗我心髙吟振寰宇 
　　右九峰月朗 
　　白鹤去不返仙归已无日大明生东维光粲神丹室我来吊遗踪惟见跳丸赤 
　　右梅山朝旭 
　　翠微烂五色回光动仙舍谁移赤城霞来展延平画跻扳远莫遂沈吟日西下 
　　右演仙晴霞 
　　泉流山忽断急溅落悬壁梁石见天机窍竹给民食贤哉赛侯功丰碑宜百尺 
　　右中峯飞瀑 
　　建溪东南流滩石狞可怖黯淡束竒险过此始无虑回思太行山亦有摧车路 
　　右黯淡雄涛 

　　官含偶成 

　　宿雨生晚凉幽禽在高树披衣出门看溪流急如注草木被新渥青山满公署偶为城郭居获此林下素邻家酒如渑歌管朝夕度此乐非我知看书日还暮 

　　伤心行用李长吉韵 

　　朔风动清吟孤月流寒素白发困青灯红妆泣秋雨罗扇沿网虫寳鉴青鸾舞白昼魍魉行山昬鬼无语 

　　咏范氏池亭 

　　虚亭巧结构有此观鱼境碧沼风生纹高林月留影花竹列我前松杉瘦而颕山环翡翠屏水莹琉璃井书生东海来山水颇深省喜有郑家湖诗文每相警

●钦定四库全书

　　拷栳山人诗集巻中

　　（元）岑安卿 撰

　　○古诗【七言】

　　题太真春睡图

　　东风吹香荡晴昼长安宫苑花如绣海棠一夜折轻红淑气薫蒸困醇酎太真徙倚沈香亭宿酲未解春冥冥眉峰敛翠翳秋水侍儿夹拥花娉婷玉床腻滑芙蓉展水沉烟枭金屏暖丹腮融润珊瑚温寳钗斜鬌乌云绾上皇玉笛那敢吹地衣红皱靴轻移传令别殿罢歌舞流莺不语游丝垂渔阳鼙鼓边尘动台阁无言卿士懵妇人一睡四海昬主暗臣谀总如梦翠华西狩九庙隳祸胎未剪三军疑马嵬之梦生死诀一时悔祸人心归骊山举燧供欢笑犬戎蹴踏周原草丹青谁究春睡图后世不须箴大寳

　　樵隠诗为淛东佥事毕公赋

　　山人隠迹樵空峒天王赐见明光宫执柯伐柯喻为学兹理讲贯融心胷侁侁胄子国元气有命剖析开昏蒙斧斤斵就栋梁器欂栌椳楔纷相从贤能往往布清要利泽天下山人功功成又复视民俗绣衣玉斧蓬莱东翦除枳棘毓嘉木坐听于越歌时雍会稽秦望尝独往此心犹羡樵径风

　　次韩明善题推篷图

　　青松阴阴间修竹六月翛然破炎溽梅花一味只宜冬江上孤舟水边屋笔端春信回孤根鲛绡浅抺玄霜痕江南烟雨正愁絶一枝唤醒罗浮魂无声诗生有声画吟咏工夫见挥洒坡翁仙去二百春梦绕松风古亭下兹花清致谁堪当孤山题品渊源长推篷细认心凄凉鼻端彷佛闻天香

　　勉宋无逸向学

　　蚌胎抉珠光陆离山石韫玊形瑰竒民生适秉俊秀姿如玊含润珠生辉广平世徳远已微云礽奋发思前徽轻獧不遂裘马肥下帷恬淡虀盐宜读书待旦心孜孜穴壁睥睨晨光熹我忆视子龆齓时髧发欝尔青齐眉椿庭期待余所知近师嘱汝吾儒归只今年纔二十几瑰词藻语超伦夷示予琬琰润且滋蝇头点漆光累累兰苕芬馥翡翠飞鲸鱼掉尾横天池秋风丹桂香纷霏明年期尔扳高枝而翁阴佑应扶持搏风九万非难期但愁老眼将昬眵羽翼不覩连云垂

　　坠马漫成録示诸弟侄

　　君不见杜少陵剑南宣谋老且穷瞿塘一蹶伤其躬又不见萧齐司徒丧名节堕水被诮訾超宗我惭人马仆石梁翻身直下冯夷宫衣襦沾湿愧乗鲤鞍辔出没如游龙康荘独步信便适陟危履险由来凶从兹时买两芒屫□□□□□西东

　　和舒宏道

　　辘轳汲井羞绠短海纳江河不知满大材小器量不同火鼠氷蚕自寒暖人能弘道斯为儒余光端可昭昏愚君家信道非凡夫临危尝解捐其躯眼明见此渥洼汗血之名驹胡为尚滞禹门点额之龙鱼譬犹卞和白壁隋侯珠未遇具眼宁同瓦砾迷榛墟君文璀璨新出之珊瑚君材粹美已琢之璠玙谁能与君对掷争枭卢但当再拜捋彼桓伊须裁诗再寄惊我心模糊我惟里手阁笔成欷歔武夫幸厕珩与琚定知鄙我生嗟吁杜洲水暖飞羣鳬管弦画舫如平居慎勿同乐辜三余五湖一舸今何如

　　题晴川图

　　清溪粼粼生浅花晓日倒射摇金沙翩然双鹭下危石玉雪照影无纎瑕溪边小景入图画青烟緑树渔翁家渔翁归来歌未终鹭丝忽起芦花风回眸遥望不可极但见白玉飞青空昔年夜宿潇湘浦彻晓不眠听急雨解衣曵杖立沙头何似今朝得容与长安马寒泥没腹雪满朝衣冻肩缩试令援笔题此图长篇应赋归来曲

　　和王子英醉后歌

　　至人超六合造物期同游飘飘无根蓬荡荡不系舟江河罔知返日夕惟东流鸣鸠尔何为戸牖思绸缪人生底用愁如织朝看朱颜暮无色何如生死两忘怀日月梭飞任交掷君不见秦皇入海求方瞳包括区宇摧羣雄沙邱辒辌鲍鱼臭一世万世今何功又不见班生投笔踰流沙封侯万里威远加玉门东望不可入上书祈请心咨嗟我生于人何所为即死于人何所悲乌鸢蝼蚁何所苦珠襦玊柙何所辉不如生前赋诗饮酒放浪山水间死与造物黙黙还同归

　　正月闻鸮有感

　　恶人恒多善人少春来未省听啼鸟惟有鸱枭最恼人聒聒五更鸣到晓■〈氏鸟〉枭■〈氏鸟〉枭尔何为万人怪汝千人讥更有王孙金弹丸遶林逐尔将安归

　　二月二日大雪寓州郭偶赋诗

　　东风吹寒春漠漠海氛作瞑天昬昬空阶夜落雪一尺起看万树梨花云诗翁捻须僵不死开牕强作饥猿蹲欲呵冻笔冩清思瓮中余沥催频温山僧积财冨畎亩驱驰后事何纷纷木鱼停挝磬声絶但听衙皷趋公门何如孤舟钓鱼叟一簔独钓寒江濆

　　送镏同知

　　刘侯宦辙半天下台阁府州无不可王良驷马熟路车杨仆楼船顺流柁政刑徳礼随设施贤智愚顽成切磋朅来贰政临吾州民习浇漓更偷惰我侯振举纲目张治剧理繁惟琐琐每嗟田赋籍不明玉板青绫空迭垜大邦有命独见推万指不停吹夜火富民有田不忍欺贫士无田愈闲暇今年赋役称均平吏不容奸民俗妥侯能施惠泽吾民民亦祝侯膺福嘏祝侯福嘏当何如正笏垂绅辅宗社

　　送陈元纲廵检塟亲毕还乌江

　　东风吹醒游人梦千里怀归寸心痛乌江春至雨雪余白鹭洲晴水消冻锦囊璀璨行色饶画鹢凌风见飞动陆行更买竹肩舆夹道梅花逓相送春禽不解客心悲晓日高枝作娇咔渉江还踏西陵道万壑千岩春渺渺秘图行认旧游踪客星分翠迎归棹三山东望海茫茫雪浪翻空髻鬟小归来夜宿故人家白发青灯炯相照明朝匍匐走重峰泪洒松风石云岛衔哀捧骨閟幽宫马鬛封高水萦绕行人齐咨风日悲白马素车来故老送终事已旋有期叙旧杯盘惭草草裁诗聊复饯君行我亦何人遽挥扫西江宗泒师涪翁邵庵当代文章公持诗为我谒亟丈点化金铁归陶镕缄誊远示涂窜迹咀嚼端可醒昬蒙何妨更致明月片七椀两腋生清风扫除人世酣醉梦凌云竟入蓬莱宫西江访旧期再会撷芳更煮康王淙

　　题黄中立樵云巻

　　三衢仙人石桥奕隅坐野樵心自适不知柯烂岁月深人世归来已非昔越山客亦樵云中碧山杳杳云重重香炉扪萝春滃欝若耶涉水秋冥蒙斧声丁丁响深谷猿猱鹿豕恒相从怀章太守归故里读书处士栖长松古人千载不可见二公出处谁将同君于此计岂长往草衣芒屩姑从容仙人倘遇不须久归来歌我樵径风

　　出门偶赋

　　老骥伏枥风萧萧饥鹰侧目看青霄骊龙抱珠海底卧虎豹不噬羣狐嘷河边老人倚墙坐六合茫茫弹丸大平生剩读古人书倒箧青钱无一个侧闻朝廷遗逸征集贤著作空盈庭紫薇堂上日午饭世祖山河如砥平

　　题庆元路太守雍吉刺氏传家録巻

　　六经辅世不可彻照耀今古如日月前圣后圣语合符厯厯尽为忠孝发埜堂太守来甬东下车徳泽春融融抚民余暇出家乘累叶爵位犹尊崇先翁昔长玉堂署为徳端重心谦冲露香百拜己母疾让爵同产情相锺彤庭褒锡表宅里双楹玉篆悬穹窿大君有命治怀庆至今父老歌勲庸尊崇不縁戚里贵忠孝自与天人通中朝阁老更赞咏墨云挥洒飞蛇龙雄文大笔续前代玉光下烛披长虹亲亲敬长在一已能使天下皆同风公承世泽将雨露尽洗海国尘埃蒙民风丕变气苏息温言恻恻苏疲癃老农家居五云表引领东望思帡幪愿言不日秉旄钺七州均入甄陶中上为天子宣徳意下慰祖考于无穷诗人作歌颂不朽丰碑百尺看磨礲

　　题郑学可余乐斋

　　爰居不识钟鼓响孔翠赤霄羞饲养荥阳千载不羁人厥后云礽亦清爽烛溪流水清可斟乌戎山高足瞻仰羡君筑室山水间余乐名斋信竒赏斋前花药恒芬敷屋上乔松翠相向黄金未散书满堂白酒要宾不须酿不縁独冷固栖迟山水情深起遐想人言贫贱乐有余问君此乐为何如贫而无乐岂我軰冨不好礼尤庸奴贫而有乐富好礼此是人间真丈夫

　　元日有感率成口号示季渊侄軰效储光羲体

　　世家三山踰百年读书作官还种田支分泒别五十灶昔日一家同屋眠迩来本大枝叶繁荣枯异体理则然自家有酒自家吃有余尽可宾客延自家无钱自家守慎勿仿效生寃愆我今新正六十四发白面黒心未死寡交颇觉乡党踈嫉恶何妨宗族忌此心但愿子孙贤诗礼家声勿令坠种田有飰蚕有衣读书作友天下知纷纷衣锦食肉人马上相逢知是谁

　　余观近时诗人往往有以前代台名为赋者辄用效颦以消余暇

　　周纲陵夷九鼎轻玉帛交错朝蛮荆态度睥睨志未已积财垒土搀青冥姬姜丽质郑卫音台中燕乐森如林汾沮逺畧肘腋变干溪一散愁人心荒山饥走归无所睡酣又失涓人股棘闱深闭魂魄飞申亥负尸埋浅土章华台上空子规啼杀游魂终不归
　　右章华台
　　吴王筑土山为址俯视水云三百里台中歌舞萃华丽金碧■〈山赞〉岏眩珠翠江花泛泛浮■〈氏鸟〉夷会稽思霸甘卑辞千金不买西子笑一舫竟逐陶朱归丹砌草深麋鹿卧凄凄棘露沾人衣阖庐坵墓虎为卫至今钟磬闻余悲游人不悟国倾亡松间援笔题真娘
　　右姑苏台
　　巫峯十二青参差石形俨现仙娥姿苍藤翠水怯凄冷精诚夜感襄王思仙衣缥缈仙裙湿云影飘飖雨声急阳台朝暮不胜情高唐想象愁无极梦中竒遇事杳冥公子雕辞亦胸臆荒凉古庙屹江干台空不见行云迹游人怅望尚徘徊古碑寂寂荒莓苔
　　右朝阳台
　　雕墙峻宇无不亡蓟城筑宫国乃昌屈身延士礼优异四方英俊如云翔郭生马喻真良策亟拜乐卿为上客兵行旬日入临淄秦楚诸君咸辟易夙心已雪先王耻七十齐城祗余二君王仙去主帅逃叹息后人非继志巍台悲惨朔风号不知骑刼何时招
　　右黄金台
　　嬴秦北筑城万里芒砀无人识云气鸿门斗碎骊山焚汉楚残民半为鬼重瞳失道身首分沛宫酒叙还乡恩风云飞动白日永歌声激烈悲勲亲四方备御思虎士进取守成良不易长陵崇奉四百春歌台遗筑今荆杞壮哉一曲大风歌千古英雄尽怀愧
　　右歌风台
　　彭城负险河为障南屹崇台势雄壮重瞳奋迹入秦回诸侯揽辔皆东向酒酣蹴马升崔嵬鬉翻鬛振云烟开倚鞭四顾示无敌指挥貔虎心雄哉黄金间行亚父去帐下茫然失谋主楚歌声合溃重围昔日名骓空故步千年积恨气未消绕台泗水撞飞涛
　　右戱马台
　　金茎擎露空崔嵬湖台筑恨心犹哀剖桐殡土事暧昧祸机元自长生来寿踰大耋世已稀赵国憸人心险巇盗兵诛佞两非是屈牦督战犹惊疑衔寃竟陨鸠泉里壶闗三老言非迟向无少卿护病已上林僵栁何縁起空余老泪滴纹甃斑斑相间苔花紫
　　右望思台
　　汉室分崩成鼎峙铜雀翚飞邺宫起碧甃漾日覆纹鸳蕙帐凝香集余妓我观剏始既骄逸后裔焉知惕奢侈洛阳宫阙凌青霄公卿负土何焦劳玉音亲责役夫缓瞬息身首横霜刀荒游日恣典午肆西陵空掩欺孤智至今砚墨抱遗羞千古奸雄秽青史
　　右铜雀台
　　万里长江东入海千年高台今尚在当时谁道鳯凰来览徳何人足相待凤声悠悠梧叶空谪仙文采流长虹跨鲸一去不复返后人欲语羞雷同海上三山渺何许羣仙骑凤隔风雨登临空咏谪仙诗白鹭斜飞过秋浦
　　右凤凰台

　　八月上旬出游晚归

　　拷峯老人头雪白竹扇如箕障炎赫徐行阡陌稻花间稚子歌呼手高拍西风吹我衣巾轻鹭丝飞起鸜鹆鸣西山一饷挂龙雨薄暮归来新月明

　　予读近时人诗有咏潇湘八景者辄用效颦以消余暇

　　岳阳楼昏水云黑夜揭氷轮破幽寂浮光万顷跃寒金倒影一规沈素璧霜毫谁幻清絶姿毛发増寒心辟易何时皷柂逐南游散发君山弄虚碧
　　右洞庭秋月
　　黒云卷空暗衡岳二水争流风力恶推窗不睹雪珠跳篷底惟听鸣错落江猿无声老蛟吼鲸鲵出没闻瀺灂素缣挥洒凛高堂座上覊人心战愕
　　右潇湘夜雨
　　骆驼水枯圆露觜橘洲霜清平似砥衡阳回侣羽翮疲接翅连羣飞复止洞庭波阔菰米稀弋人夜榜机心微平明又为稻粱谋来看行迹空嗟咨
　　右平沙落鴈
　　暝云破红日色微轻舟冉冉湾寒矶湿罾悬水水犹缀回光倒射明珠玑怯寒鸥鹭集沙觜侧身皷翅疑忘机何当置我蓬屋底一声欵乃中流归
　　右渔村落照
　　雨余山径溪萦回小桥野店相因开新烟覆屋色掩映薄日笼树光熹微芋魁香软紫姜脆旋沽美酒添尊罍不辞余润湿衣袂但惜屐齿伤莓苔
　　右山市晴岚
　　洞庭波翻天咫尺风惨云霾四无极水鳬寒死鸿鹄僵冷透渔簔眠不得冯夷夜翦瑶台花琼英着水轻无迹试令冩入画图看衡岳诸峰失遥碧
　　右江天暮雪
　　长江万里东入海南极苍梧北踰济龙骧万斛驾洪涛去日酸辛归日熹画师夙昔谙行色鹅溪半幅留真迹入门妩媚各有怀谁念山巅望夫石
　　右远浦归帆
　　绀宫崔嵬揷苍冥暮阴凝紫蒙丹青华鲸吼彻日西坠片月渐渐升东溟老僧莫归尚余暇松间引鹤榰枯藤不知谁冩逼真景耳边彷佛闻余声
　　右烟寺晚钟

　　题张彦明所藏剪纸惜花春起早图

　　流苏帐巻春寒轻纱窓弄碧天微明软红娇紫怯朝露美人推枕心为惊鬂云未绾香奁开侍儿侧立肩婴孩黄莺飞动花影乱停梳睥睨犹相猜谁将妙意寄工巧溪藤雪莹金刀小丹青退舍松媒枯剪出天真数分杪筌熈倾轧空自夸惟竞时人颜色好无声有声两相副此景此诗均压倒司空惯见了无言应是禅心被花恼

　　美人行

　　锦云窣地春风软彩鸾影展乌云绾绣茸慵理怯余寒寳鳬烟断花阴转露晞香径苔藓肥凤鞋湿翠行迟迟凭阑无语何所思黙看双蝶花间飞

　　短歌行

　　水浊不见石云深欲无山利欲酷似之翳彼方寸间年来名利嗟已矣如云过山石沈水底不似庄生形槁木心死灰又不如瞿昙氏面壁九年身不起物来自解鉴妍丑事至常思见非是始知至静可观动是非妍丑皆从彼静中有乐我素谙字我静能斯不愧春花灿烂秋叶零歳月奔驰老将至静能静能可若何归全湏究曽参旨

　　悼凯南仲

　　蟠龙老僧凯南仲平生信实无嫌猜袒肩不倚薝卜树结跏应坐莲花台我来问信黙无语纸旛漠漠飞尘埃不如彻此方解脱菩提明镜何为哉

　　寄兹息庵乞水墨蒲桃

　　息庵戏墨闻竒古碧蔓萦纡湿凉露声名籍籍逼老温我未得观如病瞽剡藤涵雪持入山须忆同窓旧情素挥毫倘寄絶伦技当置云林息游处

　　元正二日喜雪走笔示诸侄

　　天花夜逐东风来千山万山白皑皑三阳献瑞后土泽六出呈巧冯夷裁漫空冥冥栁絮起匝地漠漠梨花开玉龙羣飞银海涌缟鹤万舞琼林摧广寒羽衣离素阙姑射仙子升瑶台苏卿啮毡心壮烈王恭披氅身毰毸山阴返棹迷处所东郭破履行徘徊悬弧鹅鸣误击柝灞桥驴冻疑衔枚山僧有时闻折竹野客无处寻真梅枯枝点缀生蓓蕾宿麦盖覆埋根荄气凌市井贵白堕光粲城郭无黄埃翰林石鼎月团片太尉金帐羊羔醅重裀羣饮绣帷底一簔独钓寒江隈谁怜高士僵欲死坐觉大地春先回欧公白战不持铁效颦自愧非其材寒窓一笑呵冻笔谁能为我贻琼瑰东皇夜驾云车来缟衣两盖光皑皑平明散作万花落幻出天巧非人裁初疑蜚廉怒驱海倒卷万迭银山摧又疑中秋十五夜月色冷浸玻瓈台恍如天女乘白鹤曼陀落手轻毰毸又如杨花傍帘幕垂垂欲下还徘徊鸟飞无影人迹灭瘦马僵缩难加枚晓云无路空有梦暗香不度终非梅色欺山矾玉屑蕋冻屈庭草黄金荄寒威透肌起圆粟冷艶夺目无纎埃呵氷濡我紫毫笔暖汤热我眞珠醅梁园胜赏犹想象缤纷不辨隩与隈邹枚司马不可见妍辞秘思堪抽回谢公作赋千载后只今谁复摅竒材我言诸子毋自缩荆山俯拾皆玫瑰【玫瑰一作琼瑰】

　　送宇文别驾

　　江风吹云天漠漠去官欲行愁雨落沙头已买一扁舟惟载旧书盈故槖东街西街蜡屐声冠盖塡门行蹻蹻坐中犹有乞文人囊里元无赠钱客我愿行时天日晴先生此心江水清殷勤相饯一杯酒早听玉堂铃索鸣

　　防盗夜行

　　翠萝滴露络纬鸣熠耀照影秋水清轻云度白河汉明月挂半壁生东溟幽人不寐起夜行铁挝攫地铿有声緑林豪客慎勿惊白昼大盗犹纵横

　　十一月初五日初度

　　去年坛津作初度适与书云节相遇清晨宾从贺新阳日午杯盘亦微具海亭宦客归来迟薄莫北牕同笑语共夸长至偶生辰似谶若人増寿数今年在家又初度破屋欺风海涛怒虽有綘蜡剪春红亦有篆烟腾碧缕妻孥满目意自真少长相趋礼如故东皋先生予故人寒窓教子甘清贫得钱沽酒还自醉书声夜夜惊比邻东平先生李元善酒后歌诗快清健可怜年少亦羞寒褐帽蒙头仅留面欲要二妙话绸缪羞杀氷庖酒殽鲜我虽有田未忍卖弟责儿嗔了无怨只惭天子不我知沟壑老填为可叹寄诗慎勿笑痴狂倚楼且看南飞鴈

　　再用韵柬李元善

　　故郓书生美无度飘泊江湖未羞遇贫如东埜诗愈佳叹息无车载家具莫言家具少于车喜有昌黎不平语清名后世期不刋冨贵浮云何足数读书惟阚温凊余女哭男啼不须怒王章昔日卧牛衣靖节茅■〈扌间〉亦蓝缕即今蹭蹬毋自怜变化云龙岂无故颜生四勿称仁人负郭二顷犹言贫我田仅足了饘粥苦吟贻笑东西邻行藏勿用人称善景逼桑榆幸康健乌纱匼匝仅蒙头霜鬓鬅松亦遮面青山白云交契深金马玉堂书问鲜无才无徳空老成下不尤人上无怨与君唱酬心自欢咏歌不足还嗟叹越中小友有来诗相要更赋衡阳鴈

　　寄谢曹峨王子隆

　　海风撼屋屋欲摧洪涛喷雪高崔嵬此人战慑心死灰客子逺来犹自哀故人见我颜为开暖汤濯足酒满杯黄柑丹荔错落堆饭抄云子光皑皑江上人谁知老朽薄云高谊今还有明朝风静渡江去兰芬上下重回首

　　题平林山诗卷【已下皆延平作】

　　郑侯书法妙天下镌石林生亦文雅延平碑刻不日成坐见东南纸増价我穷出游羞局促打碑拟向京师鬻只恐天公不我怜一夜风雷轰荐福

　　送建宁邹仲方赴广州鼎安廵捡

　　丹青揷空幻飞阁有客谈天志寥廓毛锥未足了平生心溢七闽山水郭青衫白帽提干将黄蕉丹荔畨禺行溪下歌呼溪女舞山鬼不啸海若藏路经潮阳车缓驱昌黎有庙神灵居升堂酌酒须再拜为问鳄鱼今有无

　　上分宪山东佥事

　　五云仙子来蓬瀛霜花肃肃风泠泠绣衣香拂瘴云散老龙擎月波心明鸊鹈膏寒浸秋水寳匣生光斗生紫妖氛千里不敢飞狐兎遁形枭獍死九龙当轩翠鸾峙文笔又向天中起欲宣教化踵前贤瞻拜还看下车始泮宫洋洋腾颂声飞章从祀升延平玉堂芸阁应赞成竚闻畣诏来天庭俗淳民厚期逭刑百世愿主斯文盟

　　求叶仲舆冩墨竹扇面

　　此君一日不可无子猷笃爱心欢愉延平官舍斩伐余稽山倦客心烦纡先生抛官南海来胸中邱壑争崔嵬笔端造化奋天巧箨龙一夜惊春雷素绢圑团剪秋月愿染玄霜冩幽絶萧然便觉风雨生顷刻清寒屏炎热昔时与可称絶伦息斋近世尤逼真我持此扇出门去要使袜材咸萃君

　　逢秋

　　髙梧脱叶金井寒璧月夜挂朱阑干银河万里浸虚白凌风欲访乘槎仙金壶箭水声第一画角梅花听凄恻三山楼阁碧海凉老鹤不眠清露滴

　　赠画龙陈亦所

　　飞龙在天不可识叶公千载余墨迹洞微复冩牝牡姿壁破点晴犹莫测老所三山海上僊贝阙珠宫惯游厯归家援笔冩飞腾变化风云走胸臆但忧真赝不可知空使时人寳燕石我来幸逢四世孙笔势翩翩尤逼真解衣半载梅山住持练扣戸人纷纷画成不用书亦所便作所翁何所分出门坛津正秋水一笑双龙忽飞起

　　谢李仲容见赠

　　海风立水天空蒙瘴云昼掩蓬莱宫仙人跨鹤天姥东归来楼阁昏无踪九仙山高玉为户广寒夜访乘鸾女桂香滴露梦不成看彻霓裳羽衣舞宫袍舞锦花翩翩诗成毛骨生清寒飞章赠我归剡川推篷月在梅花边

　　观鱼亭书所见

　　披云仙子双眉青一笑不语千娉婷临风隔水忽何许曼卿空主芙蓉城山斋归来日色暮四壁黄昏鬼相语城头呜呜角声晓青山一点黄金小

　　赠汪彦升

　　金花鞍覆红氍毹驽骀振鬛鸣长途龙驹喘汗滴血珠翘首伯乐羞盐车十年挥金醉皇都白发闽海犹驰驱临汀春草梅花舒东风为我先吹嘘

　　次李元善求墨韵

　　君不见深源咄咄惟书空徒知怪事填心胸仲将佳制虽点漆空凾竟达非桓敌又不见绍宗工隶希前人画腹意与虞公邻楮陈泓颕摈不用书法远迨无穷春颠张画沙有竒悟藏锋指意谁能嗔我今老矣心未融每愁落笔茫西东蛮笺十様无远寄窓昏九败尘埃封凤楼不修紫毫冻举手只解遮寒风前贤学书心手闲杯饮自乐何劳锺李侯懿子金闺郎文章艶艶春葩香银钩铁画亦竒絶嗜好不羡红楼妆诗成挥洒每相寄戈波点画遒且刚玄香销磨倐无迹袖手与我同凄凉知君尚方隃糜给使终有时我独两鬓萧飒飞秋霜金銮夜赐记恩宠玉堂昼步看翱翔会当倚马挥九制笑傲何在张君房廷珪真制散絶今已五百祀我无佳惠君何偿诗来急索肯违忤祗恐邻烛无余光墨堪作字字堪煑徒使我軰偪仄搜枯肠

●钦定四库全书

　　栲栳山人诗集卷下

　　（元）岑安卿 撰

　　○近体诗【五七言律】

　　次王敬助见寄韵六首

　　开元古名刹独客思凄然不佩六国印原无二顷田吾犹甘自守人政不须怜堪笑陶朱子西施共上船
　　发踈常自理心苦欲频搥夜月乆无梦秋风忽寄诗来同颜子乐聊复宋生悲何怪孔文举人犹呼作儿
　　卧龙蟠屈处首尾枕长河台榭基犹在衣冠人若何登临云水远感慨草莱多无限扳援志青松有女萝
　　琴书曽远访访我海东濵对酒不成醉看花惟惜春青灯书有味白眼世无人尽有耕桑趣翛然一幸民
　　秘图留滞日乡思已凄凄黄卷挑灯阅红妆掩镜啼交新情僶俛感旧恨低迷语及深知处应怜独鹤栖
　　山阴归贺老唐室尚升平诗有清狂语心无宠辱惊赓歌希杰作出处见真情夷考前人志非君孰并行

　　八月十六日夜月蚀

　　片玉出东溟斯须怪事生皇天一眼■〈目壹〉下土万民惊荡荡云无迹晖晖星愈明嫦娥恨孤寡谁为斩蟇精

　　寄易直兄

　　别去将三载相望路一千观光诚有意问道恐无縁梦堕柯山月愁迷舜水烟看云应见忆只恐不成眠

　　悼吴武伯

　　儒林正衰落武伯又何如白发双亲泪黄泉万卷书仪刑宗吾旧交彩戆花余应有修文约相从地下居

　　八月十九日宿慈水车轮桥野人家夜闻犬吠有一人立门首忽问曰鸡鸣否诘之乃入县膺役者盖卜夜之早晚恐违官事也感而枕上有作

　　官道月瞢瞢微云弄薄晴居人闻犬吠行客问鸡鸣王者化无外公家事有程民心虽谨畏何日是升平

　　九月三日晚与郑元康对坐至日暮小雨后归宿偶成

　　归人归未得天际复生阴小雨湿官道清砧伤客心萧肥兰蕙瘦雀语凤鸾瘖坐对荥阳老空怀正始音

　　冬至前一日到游源及归知元善亦自彼回途中遇风不得相近偶成

　　夜醉重峯酒晓行游径霜急风来广漠初日在微茫交臂恨相失思君还自伤翛然鹓鹭质鸡■〈务上马下〉愧聨行

　　送康穆庵游浙右诸山【穆庵字子元】

　　西林子元子触热又何之一语未深契瓣香还为谁月庭秋影满云阁定□迟倘有相思句因风幸见贻

　　和来竺西见寄

　　岁暮重峰寺诗文喜共论暝云昬迭嶂寒雨滞孤村别后病翻剧书来身幸存藤枝肯扶老终扣月中门

　　见乞食者日多感而有作

　　齿豁鬓萧飕幽栖东海陬家贫难施与世乱易诛求饟道二千里戈船五百艘招安复征讨食肉岂无谋

　　夏夜偶成

　　雨下山云黒云收山月明凉风蚊蚋散活水蚓蛙鸣露顶中庭坐披衣曲砌行遥怜荷戈士触热入占城

　　蝙蝠

　　蠢尔不知贱高高亦戾天饥惟掠蚊蚋飞不避鹰鹯白昼身无措黄昏意自便缅思谗佞軰与汝可周旋

　　沙县小楼

　　半载客延平沙阳梦愈惊蛩鸣深巷静月昃半楼明故国三千里归途一月程西风在庭树絺绤不胜情

　　偶成

　　溽暑南州甚我来成感伤日长聊假寐梦短亦还乡水汲龙津渌茶烹凤苑香长歌忆归去屈指待清商

　　寄易礼弟

　　越客半年住闽溪千里流山高不碍梦日暮易为愁兄弟终相忆乡闾非所忧何当先垄侧同理钓鱼舟

　　寄杜洲乡学读书诸弟侄时王敬助为师

　　负笈少年志读书无患贫聚萤时已迈映雪事当新沈黙东墟老凄凉江左宾兴居便饮食徳性藉陶甄陋巷穷诗礼荒陬集荐绅缁衣心眷眷贝锦语谆谆醴设穆生□□□□□□□□□□□□□□□□□□□□天台存旧谱地望着清光教育文辞赡渐磨道义彰移官杜洲曲开讲树山傍晓日皋比暖熏风绛帐凉青衿诸俊彦彩服两儿郎弟子堪榱桷先生实栋梁羣飞迷蓊鬰骏足识康荘岁月考书满风云际会良伏龙终偃蹇鸣鹤自翱翔执友陈供帐携家上小航锦囊诗匼匝苍玉佩铿锵壮志期高翥归心驰故乡赤城霞粲粲秀岭日苍苍巾子峰头月琼台石上霜暂伸怀土乐爰整好游装下捧薇垣檄上沾枫陛香公交车应荐剡耆徳必文章不日看除目何时举贺觞佳音如我寄鱼鴈在沧浪

　　送杜洲山长刘公辅

　　昭代文明治先儒理化行九畴皇极建万象泰阶平一徳乾坤正诸经日月明桂宫纷佩玦璧水集簮缨丹穴生灵凤沧溟出大鲸岷峨山鬰嵂苕霅水澄泓两地气锺秀百年人间生宣尼垂笔削文节阐家声孝友心无忝忠贞石可铭力言扶正学格论见深诚之子诸孙行为儒命世英棘闱初战艺薇省即扬名虎榜斯髙揭龙门忽下倾褐衣虽见锡黄卷愈研精捧檄来东壁台成乐毅亲宁为獱见笑勿以蠖求伸喋喋羞同志栖栖忆故人鸟飞应择木鱼逝必惊纶爆竹岁云暮椒盘日便春依然弦诵地童穉会比邻

　　送陈元刚廵检塟亲毕还乌江治所

　　凤厯新颁朔椒盘尚献春故人来远道旧事忆比邻童子常游钓先君辱诲谆妙年期奋迅中道适邅迍处困宁东海观光向北辰策勲精国语捧檄佐王臣案牍需翻译蛮荒頼警廵一官心未慊再世气方振有弟嗟沦落无家共苦辛南游絶交广东望极瓯闽天路飞扬阔家山感慨频浔阳新阀阅檇李旧宗姻浅土双亲念浮生百岁身亟归冲雨雪努力剪荆榛马鬛封犹古鹏程路转新行看袍换緑莫叹鬓如银折栁歌金缕看梅想玉人停杯心眷眷分袂礼彬彬我已辜新渥君毋忘昔贫愿持清白操随地福斯民

　　送杜洲殷山长归天台

　　殷肇土茫茫诗歌玄鸟祥建邦思得姓易代复宾王徳泽流千古云礽徧四方深源还辅晋郑国亦兴唐奕奕家声远绵绵世泽扬停舟先过我拥帚许相迎讲道无余藴论文得细详词章汉宗正诗笔李长庚礼展慈湖奠心摇微国旌先公同窜谪后裔借尊荣侨馆甘藜藿芳洲采杜蘅春风闲杖策夜雨短灯檠浮海瞻龙仗登皋听鹤鸣三年书满考一旦趣归程执手论交契持觞叙别情但期趋玉陛焉在遗金籯旋舍斑衣舞归舟彩帐轻庭闱心晏晏交友喜盈盈侍次还乡举趋班复帝京捷音如我报莫俟鴈南征

　　危太朴以经筵检讨奉诏求故宋遗书作诗赠之

　　宣文阁上危夫子日侍经筵眷遇优祗阅秘书供御览旁求遗籍赞皇猷琅琊南渡终承晋昭烈西征亦继刘公论自存千载下圣人直笔在春秋使星东下斗牛墟潜徳幽光待发舒昭代进修三国史词臣来购四方书是非往事询黄发咫尺清光动玉除若问江淮今日政愿陈比法话樵渔

　　简王东皋

　　剑光飞射斗牛寒应笑如今铗尚弹万国梯航朝帝阙百年礼乐付儒冠黄金用尽无颜色白髪交深见肺肝重念蒲轮东鲁客暮年名动汉朝端

　　送易直县尹兄赴松溪

　　武夷山水最清佳路转三衢未觉赊百里弦歌初作宰一官琴鹤早辞家夜凉灯影连书屋溪近松声杂吏衙遥想政成闲暇日锦笺试墨品春茶

　　次郑元秉陪刘同知谒子陵祠韵

　　画舫秋江集缙绅公余来吊故人魂子陵名节千年墓文叔云礽百世孙高阁清风生玉麈空山凉月堕金尊独惭老朽无由到只有新诗可共论

　　游东山寺赠尉东冈

　　东山景物吾州稀莲宫璀璨浮春辉过湖人骑白雪马待客僧立青苔矶花边举杯酒一斗石上解衣松十围最爱东冈老禅伯夜窻为我谈玄机

　　次叶敬常编修危太朴检讨东湖嘉泽庙倡和诗韵

　　太史文章星斗光丛祠新制耀仙乡两贤嘉泽千年在万顷清风五月凉烟际楼台澄晚色雨余兰芷发天香经筵检讨临川彦唱和尤闻感慨长

　　遣兴

　　去年不死今年活直语半生人不禁老去谤书从满箧春来乐事搃闗心观鱼濯足沧浪水听鸟支笻杨栁阴我已无心呌阊合玉皇高拱紫云深

　　重峰寺祈雨后柬李元善二律

　　麈尾高挥演大乘火云不散愈崚嶒漫同三岛吟诗客闲访重峰醉酒僧【僧谓竺西】翠竹阴移凉梦远碧莲香散暮云凝归途未即天瓢注犹有长风解欝蒸
　　玉勒花■〈马总〉达宦乗我惟两脚踏崚嶒山林不见休官客云水何如问道僧老鹤梦回清露滴佳人信杳碧云凝五旬不雨心如醉頼有新篇破溽蒸

　　送友

　　朝日昆邱彩凤鸣秋风黄鹄共飞腾朝廷自召杜清碧草泽宁忘严子陵万仭振衣（阙）

　　栲栳山人诗集巻下
