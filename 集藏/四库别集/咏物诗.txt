咏物诗 元 谢宗可


　　钦定四库全书
　　集部五
　　咏物诗
　　别集类四
　　元
　　提要
　　（臣）等谨案咏物诗一卷元谢宗可撰宗可自称金陵人其始末无考相传为元人故顾嗣立元百家诗选録是编于戊集之末亦不知其当何代也昔屈原颂橘荀况赋蚕咏物之作萌芽于是然特赋家流耳汉武之天马班固之白雉寳鼎亦皆因事抒文非主于刻画一物其托物寄怀见于诗篇者蔡邕咏庭前石榴其始见也沿及六朝此风渐盛王融谢朓至以唱和相髙而大致多主于隶事唐宋两朝则作者蔚起不可以屈指计矣其特出者杜甫之比兴深微苏轼黄庭坚之譬喻奇巧皆挺出众流其余则唐尚形容宋叅议论而寄情寓讽旁见侧出于其中其大较也中间如雍鹭鸶崔鸳鸯郑鹧鸪各以摹冩之工得名当世而宋代谢蝴蝶等遂一题衍至百首但以得句相夸不必縁情而作于是别岐为诗家小品而咏物之变极矣宗可此编凡一百六首皆七言律诗如不咏燕蝶而咏睡燕蝶不咏雁莺而咏雁字莺梭其标题皆纎仄葢沿雍陶诸人之波而弥趋新巧瞿宗吉归田诗话曰谢宗可百咏诗世多传诵除走马灯莲叶舟混堂睡燕数篇难得全首佳者其说信然四诗亦非出髙作顾嗣立録其四十首又摘其警句二十聨其中如笔阵之怒卷龙蛇云雾泣长驱风雨鬼神惊则伤于麤豪螳螂簪之鬓雪冷侵霜斧落髪云低压翠裳空则伤于凑砌亦未可言工致特以格调虽卑才思尚艳诗教广大宜无所不有元人旧帙姑存之备一体耳归田诗话又曰曩见邱彦能诵宗可卖花声诗一首百咏中不载葢性既喜此一格则随事成吟非作此一集而絶笔彦能所诵殆出于此集既成之后欤
　　乾隆四十六年十月恭校上
　　总纂官 （臣）纪昀 （臣）陆锡熊 （臣）孙士毅
　　总校官 （臣）陆费墀
　　●钦定四库全书
　　咏物诗
　　（元）谢宗可 撰
　　睡燕
　　补巢衔罢落花泥困顿东风倦翼低金屋昼长随蝶化雕梁春尽怕莺啼魂飞汉殿人应老梦入乌衣路转迷却怪卷帘人唤醒小桥深巷夕阳西
　　睡蝶
　　不趂游蜂上下狂闲舒倦翅怯寻芳花房舞罢春酣重蕙径栖迟晓梦长贪困有谁怜褪粉返魂无力去偷香漆园傲吏忘形久莫到蘧蘧枕上忙
　　纸帐
　　清悬四壁剡溪霜髙卧梅花月半床茧瓮有天春不老瑶台无夜雪生香觉来虚白神光发睡去清闲好梦长一枕总无尘土气何妨留我白云乡
　　纸衾
　　霜捣溪藤一幅新醉来髙卧付诗人松床夜暖云生席蕙帐香融雪满身翡翠多情嫌寂寞鸳鸯无分乐清贫枕边不作红尘梦睡足梅花玉洞春
　　茶筅
　　此君一节莹无瑕夜聴松声潄玉华万缕引风归蟹眼半瓶飞雪起龙牙香凝翠发云生脚湿满苍髯浪卷花到手纤毫皆尽力多应不负玉川家
　　酒旗
　　水村山郭酒初香纻影青青字一行垆畔低悬花雾湿檐阴斜揭栁风凉指挥意马冲愁阵摇曵心旌入醉乡惆怅步兵招不起半竿空自舞斜阳
　　诗瓢
　　雨蔓霜条老翠壶吟边不是酒胡卢剖开架上轮囷玉着尽胸中错落珠满贮苦心留宇宙深藏清气付江湖谁家半腹能千首为问山人果在无
　　笔阵
　　授笔登坛拜墨卿霜毫不用铁为兵战酣已拔三都垒奏捷还攻五字城怒卷龙蛇云雾泣长驱风雨鬼神惊攀蟾独扫千军退功夺中书第一名
　　雁宾
　　地北天南万里身惊寒昨夜过边城暂随沙漠秋来梦留得湘江社后春水宿云飞同是客风嘹月唳自相亲荒汀断渚年年路应认芦花作主人
　　蝶使
　　颁红降紫绕芳菲催就东风锦万机采访有心香外舞指挥无计日边飞晓穿竹径应持节暖驻花房欲绣衣可解黄花惊别梦折梅休恨寄难归
　　雁字
　　芦花月底寄秋情阵影南飞势不停一画写开湘水碧半行草破楚天青云笺泠印虫书迹烟墨浓摹鸟篆形题尽子卿心事苦断文无数落寒汀
　　莺梭
　　自织春风金缕衣穿红度翠往来飞栁堤暗卷丝千尺花坞横抛锦万机时见枝头捎蝶去不愁壁上化龙归羞同杼柚劳红女一掷迁乔愿有违
　　龙杖
　　鳞甲光摇玉一枝幽宫跃出袖中持多因掌握提携晚休恨飞腾变化迟缓策不愁山雨湿醉横长有野云随会看挂壁风雷起莫待诗翁过葛陂
　　虎枕
　　缚取南山白额儿鼻如雷吼卧支颐床头夜啸威长在帐底风生醉不知探穴捋须应有梦寝皮食肉未为奇何如敔伏重华殿聴彻箫韶九奏时
　　萤灯
　　微萤闪闪拂晴波几度黄昏误舞蛾银粟无烟栖碧藓玉虫留影缀青莎秋空雨歇寒光坠晚径风闲冷烬多欲唤纱囊车武子为渠还赋短檠歌
　　雁阵
　　渡江秋影又南征折苇衔枚夜不惊冷聚圆沙盘地轴晓浮寒水落天衡风驰截破湘烟阔云拥斜冲塞月明洲渚网罗应有伏横空千里不留行
　　鹤骨笛
　　满窍芝香透骨浓谁将仙蜕截星筒从教庭下梅花落似怨山中蕙帐空三弄瑶林惊晓露一声华表泣秋风絶胜瘗作江边土好奏南飞步月宫
　　虎顶杯
　　骨醉于莵一掬春掌中白额气如云南山月晕梦初醒北海风生酒半醺畅饮自懐班定逺酣歌谁酹顾叅军醉乡亦有封侯地笑绾金符便策勲
　　鹭羽扇
　　立烟睡雨白蒙茸尽付驱炎掌握中暑退沙头千点雪凉生顶上几丝风曽闻异物陪修静莫染纎尘障庾公挥动半襟诗梦醒谁怜拳足蓼花丛
　　鼠须笔
　　夜逐虚星上月宫奋髯夺得管城公槖中不搅吟窗梦指下先争翰苑功莫笑砚池濡醉墨絶胜仓廪饱陈红平生啮尽诗书字散作龙蛇落纸中
　　龙涎香
　　瀛岛蟠龙玉吐零轻氛飞绕博山青暖浮蛟窟潮声怒清彻骊宫蛰睡醒碧脑贮箱收海气红薇滴露洗云腥雨窗篝火浓熏破梦驾苍鳞上帝庭
　　螳螂簮
　　螵蛸枝上化熏风飞掠诗翁短帽中鬓雪冷侵霜斧落髪云寒压翠裳空为裁象齿形如在试揷蝉冠气尚雄开卷寻行烦一指不须当辙怒庄公
　　蟾蜍水滴
　　三足爬沙饮海归案头飞堕晓风吹惯看毛颕临池浴不借姮娥入月骑蓄润凿开琲磊落分涓滴尽墨淋漓胸中一掬恩波在自有龙蛇遶笔时
　　螺杯
　　香醅浮蚁入旋涡半殻苍琼费琢磨应愧美人盘宝髻且供豪客卷金波尊中緑照珠光润掌上春擎海气多安得沧溟俱变酒垂涎终日饮如何
　　芦花被
　　白似杨花暖似烘纎尘难到黒甜中软铺香絮清无比醉压晴霜夜不融一枕和秋眠落月五更飞梦逐西风谁怜宿雁江汀冷赢得相思旧恨空
　　莲叶舟
　　穏棹红衣泛渺茫风帆浪檝水云乡晓撑太华半峰月晚载西湖十里香藕放雪丝应作缆荷擎翠柄若为樯不须更捧金仙足太乙山人梦正凉
　　玉壶氷
　　白似中干满不倾是空是色冻无声十分莹洁瑕疵浄一様光辉表里明云母夜藏珠晕冷水晶寒孕月华清美人睡起销金帐折得梅花揷未成
　　网巾
　　乌纱未解涤尘烦一网清风两鬓寒筛影细分云缕滑棋纹斜界雪丝干不须渔父灯前结且向诗翁镜里看头上任渠笼络尽有时怒髪亦冲冠
　　胭脂
　　仙花和露捣芳尘驻得宫娥不老春香晕红潮生玉颊煗融綘蜡点樱唇渭流涨腻人应逺宫井留斑恨愈新镜倚緑窗娇梦醒素纎微蘸晚妆匀
　　琉璃帘
　　澄光摇碎一庭秋莹碧玲珑绉浪浮净练悬风晴未落明河接地晓难收氷痕半卷银钩冷绣带低垂玉缕柔纎手怯寒轻揭起不妨月影上南楼
　　走马灯
　　飙轮拥骑驾炎精飞绕人间不夜城风鬛追星低弄影霜蹄逐电去无声秦军夜溃咸阳火吴炬宵驰赤壁兵更忆雕鞍年少梦章台踏碎月华明
　　泡灯
　　焰吐兰膏暎水晶澄泓不动一沤轻天星影落氷壶夜神汞光凝火镜明碧晕浮春丹气湿红云泛暖玉华清游鱼不觉三更冷飞入琉璃井底行
　　雪灯
　　一炬烧寒照夜长玉虫飞入白纱囊氷壶吞月涵秋影海蚌懐珠吐夜光六出自随飞烬落寸辉不受积阴藏浑疑冻壑寒崖底忽见东风转太阳
　　莲灯
　　万点芙蓉午夜芳醉看疑似水云乡兰缸照破西湖梦火树烧残太液香焰暖应愁擎夜雨烬寒不为倒秋霜元宵庭院东风晓零落红衣遶画梁
　　水灯
　　波明焰暖晚风间泡影飞来镜里看万点芙蓉开碧沼一天星斗落氷盘珠浮赤水光犹湿火浴丹池夜未亁照破鱼龙波底梦幽宫不怕五更寒
　　书灯
　　吾吚声里漏初长愿借丹心吐寸光万古分明看简册一生照耀付文章芸编清逼兰膏暖花烬时粘竹汗香明日金莲供草制几人风露在秋堂
　　灯花
　　谁分春色上银台小草梢头吐烬煤丹萼擎烟深夜结朱蕤喷火背阳开吟窗对酒分诗罢旅馆敲棋待客来愿得东君膏泽满芳心一点不成灰
　　缾笙
　　炉头莫为热中鸣且作松风入耳清火候抽添成别调汤痕深浅变秋声谁知冷暖情难尽自恨炎凉诉不平何用绛唇吹玉管纎簧低咽夜三更
　　铁砚
　　不用端溪割紫云铸来壮士铁心存一方自出炉锤巧百炼原无斧凿痕金炁冷涵池水润土花腥蚀墨烟昏坚刚千古难磨了谁为扶桑赋晓暾
　　渔簔
　　翠结香莎付钓舟一竿风雨不须愁苔矶夜泊披寒去苇岸昏归带湿收月冷笼衣眠舵尾天晴随网晒船头羊裘莫笑狂奴错也着烟波万顷秋
　　钓丝
　　临流纎影众鳞惊消得长缫一缕轻钩坠乱萦春水碧竿垂斜袅晚风清牵回江上烟波梦掣断人间富贵情我欲笑携千尺去桃花浪里拔鲲鲸
　　雪珠
　　万斛明玑满地圆瑶龙吞蚌入云边泪含晓雨光犹湿声碎天风孔未穿寒缀松腰聫玉佩冷攅梅脸结花钿阿滕撒尽难收拾为买丰年不用钱
　　霜花
　　粲粲璚英借露浮日髙还付水东流剪裁应费金神巧开落从教玉女愁有艳淡妆宫瓦晓无香寒压板桥秋五更不怕楼头角吹到梅花特地稠
　　栁眼
　　媚煗窥春浅碧浮欲开还闭半颦羞露垂烟缕秋波溜雨歇风条晓泪收上苑困酣兴废梦灞桥看尽古今愁五株彭泽回青否应是生花雪满头
　　荷钱
　　青蚨飞遶半池莲化作波心万点圆白水真人应爱宝上清童子解留钱买空太液繁华梦占断西湖富贵天一把藕丝穿不起五铢衣冷碧波烟
　　纸鸢
　　孤骞穏驾剡溪云多少儿童仰羡频半纸飞腾元在己一丝髙下岂随人声驰空碧东风晓影度遥天化日春谁道致身无羽翼回看髙举絶红尘
　　雪狮
　　幻出狻猊雪一团玉光如焰起毫端棱棱氷霰藏锋锐飒飒风霜满肺肝气逼熊罴应股栗威临犀象亦心寒从人错认盐形虎莫向朝阳仰鼻看
　　蟠梅
　　萦青绊碧裂苍苔岁晏寒香宛转来蛟蛰冻云氷骨瘦龙眠夜月玉鳞开风霜气势从千折铁石心肠亦九回祇为东君甘自屈不教枉占百花魁
　　挂兰
　　江浦烟丛困草莱灵根从此谢栽培移将楚畹千年恨付与东君一缕开湘女久无尘土梦灵均元是栋梁材午窗试读离骚罢却怪幽香天上来
　　花雾
　　倦紫酣红总未醒暗熏芳泪滴无声罗帏隠绣迷春色绮縠笼香护晓晴薄暝枝头留睡蝶轻阴树底咽啼莺东风卷到阑干曲半湿游丝舞不成
　　茶烟
　　玉川垆畔影沉沉淡碧萦空杳隔林蚓窍声微松火暗鳯团香暖竹窗阴诗成禅榻风初起梦破僧房雪未深老鹤归迟无俗侣白云一缕在遥岑
　　砚氷
　　裂地层阴透马肝墨花含冻鏁毫端一泓晓色玄霜重半夜天风黒水干沼面烟凝星影暗潭心云翳玉光寒便将呵作清泠雨笔扫人间酷暑残
　　游丝
　　摇曳春光百尺轻烟绡舞断任纵横暗萦芳恨应无力乱绾春愁似有情一缕緑杨风正软半痕红杏雨初晴莫教飞到天机上恐悮龙梭织不成
　　海蛰
　　层涛拥沬缀虾行水母含秋孕地灵海气冻凝红玉脆天风寒结紫云腥霞衣褪色氷涎滑璚缕烹香酒力醒应是楚江萍实老误随潮信落沧溟
　　江潮
　　灵胥怒辟岛门开十万神兵战鼔回龙决黄河银浪涌鳌翻坤轴玉山摧半江飞雪横空起千里奔雷撼地来欲驾云帆沧海去秋风八月上蓬莱
　　緑阴
　　万树东风涌翠澜遮藏芳恨料应难入帘苍霭暮春晚满地碧云清昼寒栁暗池台烟乍湿槐深门巷雨初干阶前花落无人到又染苔痕上石栏
　　红树
　　枫坞梨园醉晓霜缬衣零落舞金商半山留日树无影一径有风花不香萧寺烟晴秋易老御沟水急恨空长诗人自爱停车晚还记清阴六月凉
　　醉乡
　　曽笑三闾不解游移家欲向曲城头人酣方外鸿荒梦谁识尘中冨贵愁夜月放船浮酒海春风扶杖上糟丘相逢还似无何有唤起东皋为赠侯
　　尘世
　　人海深藏混混中非烟非树逺空蒙六街绮绣迷香紫九陌笙歌踏软红微步缓随罗袜起清歌飞遶画梁空南来一骑蛾眉笑又送长安荔入宫
　　仙槎
　　曽作河源万里舟尘根已断卧蛟虬无心下土承烟雨有路层霄犯斗牛破浪逺冲银汉晓凌风径渡碧天秋归来带得支机石谁识人间博望侯
　　天灯
　　龙逐炎精下紫宫夜深不肯落云中光分霄汉三更黒影乱星辰万点红玉树倚天擎火齐金绳系日挂瑶空照开仙阙光明路绛节霓旌穏驾风
　　醒酒石
　　子孙犹自问监军醒籍千年迹已陈苍骨冷侵酣枕梦苔痕清逼醉乡春西风别墅啼山鬼落日朱崖泣海神牛李相倾果何得太湖甲乙更谁人
　　无弦琴
　　独茧长缫底用抽蛇纹空鏁鳯枝秋落星留晕绳光断冻瀑无声练影收别鹤那闻风外泣孤鸾不向月中愁多情只有柴桑老寂寂髙山水自流
　　橘杯
　　荠穰初碎擘轻瓯一饮何须大白浮琼液晓凝沧水雾金波夜浸洞庭秋寒香喷手酲初解霜气浮尊暖未收酩酊敲棋呼二叟梦中同作醉乡游
　　梅杖
　　紫玉槎牙蚀藓痕黄昏扶醉倍精神一枝冷曳孤山雪七尺横拖庾岭春江路策云香在手溪桥挑月影随人归来却笑林和靖还现堂中上座身
　　松酿酒
　　大夫何事亦餔糟自恨争名爝火劳【句疑有讹】春色未香浮蚁緑雨声先沸老龙膏不须琥珀供灵药且作珍珠滴小槽傲却岁寒消一醉凉州空自换葡萄
　　雪煎茶
　　夜扫寒英煮緑尘松风入鼎更清新月团影落银河水云脚香融玉树春陆井有泉应近俗陶家无酒未为贫诗脾夺尽丰年瑞分付蓬莱顶上人
　　煮茶声
　　龙芽香暖火初红曲几蒲团聴未终瑞雪浮江喧玉浪白云迷洞响松风蝇飞蚓窍诗懐醒车绕羊肠醉梦空如诉苍生辛苦事蓬莱好问玉川翁
　　卖花声
　　春光呌遍费千金紫韵红腔细细寻几处又惊游冶梦谁家不动惜芳心响穿红雾楼台晓情逐香风巷陌深妆镜美人聴未了绣帘低揭画檐阴
　　松枝火
　　藓骨谁教劫火侵欲将春意破穷阴鳞髯光动红云起膏液香融紫雾深余烬尚留霜后节死灰难灭岁寒心有时焰气随风转犹是苍龙涧底吟
　　藕花风
　　舞落红衣起未休水云乡里正飕飕五更清逼银塘路六月凉生玉井秋飐浪低翻霞影乱凌波轻弄锦香浮莫教吹醒鸳鸯梦好送真人一叶舟
　　絮化萍
　　点缀离人恨已多水流云散为消磨半篙晴浪星无数两岸东风雪几何脱白定知沾化雨取青应是谢恩波满池为护苍天影休逐春归绕汴河
　　松化石
　　苔根藓干势棱嶒不向山中变茯苓傲雪心顽龙蜕骨啸风声断虎留形特坚节操磨今古肯献瑰奇列丙丁底用区区梁栋具直须炼补老天青
　　月中桂花
　　金粟如来幻化身嫦娥留得护氷轮枝横大地山河影根老层霄雨露春长有天香飞碧落不教仙子种红尘折来何必吴刚斧还我凌云第一人
　　水中梅影
　　澄澄寒碧印氷条云母屛开见阿娇春色一枝流不去雪痕千点浸难消临风倚槛云鬟湿带月凌波玉佩摇最是黄昏堪画处横斜清浅傍溪桥
　　水中云
　　絮团泠蘸碧琉璃舒卷还如湿未晞苍狗倒随天影落玉鸾低入镜光飞浓遮晚浪摇秋月淡隔晴漪漾夕晖莫怪巫山台下雨凌波好向梦中归
　　水中月
　　晴波浸月月波浮玉兎凉生万顷流丹桂影沉江浦夜白莲光浴海天秋鲛人泣罢珠还湿龙女妆残镜未收应是广寒眠不得水晶宫里夜深游
　　白莲
　　三千宫额翠云房洗褪铅华浅淡妆仙掌月明应自怨东林梦逺为谁芳波澄夜静花无影露冷风清玉有香舞罢霓裳谁得似六郎清瘦比何郎
　　红菊
　　锦烂重阳节到时繁华梦里傲霜枝晚香带冷凝丹粒秋色封寒点绛蕤淡暎残虹迷老圃浓拖斜照落东篱灵砂换却渊明骨倦倚西风不自知
　　藕丝
　　绊玉纒香吐未齐莲房缫出蛹初肥纎毫何补寸心苦几缕空萦七窍飞园客可能抽翠茧灵均难为制荷衣年年五月无人买欲织鲛绡不上机
　　莼线
　　鲛人绣满水仙裳地轴天机不敢藏氷毂冷纒青缕滑翠钿清缀玉丝香江湖有味牵情久京洛思归引兴长欲剪吴淞缝不得谩拖秋思绕诗肠
　　同根竹
　　竞秀氷霜一种奇骈头曽脱锦■〈衤朋〉儿西山二子情依旧湘浦双娥影镇随髙节元非连理树虚心共是岁寒枝莫教移作仙人杖恐化雌雄下葛陂
　　并蒂兰
　　碧蕋连芳并萼擎春风江浦对含情不妨燕姞重占梦应愧湘累独解清霜节百年期共老国香一点为谁争诗人莫比双渠怨幸有离骚日月明
　　红梅
　　梨云无梦倚黄昏薄倩朱铅蚀泪痕宿酒破寒熏玉骨仙丹偷暖返氷魂茜裙影露罗衣卷霞佩香封缟袂温回首孤山斜照外寻真误入杏花村
　　苔梅
　　一夜蟠龙裂翠鳞土花深护玉精神苍含满树黄昏月碧老孤根太古春姑射香熏荷制好逋仙青入华衣新料应不为天风冷自恐氷肌受点尘
　　雪月梅
　　苔枝擎重半朦胧漠漠梨云梦不同香护姮娥眠玉鉴影随姑射下瑶宫氷蟾光透南枝夜翠羽声凄古树风天上人间浑一色几分春意有无中
　　緑萼梅
　　萼緑仙人下玉堂清魂夜化雪芬芳荷衣薄衬霓裳冷兰佩浓熏缟袂香晓额浮酥凝浅黛春容点翠照新妆多因误入罗浮梦愁絶黄昏鬓已苍
　　梅魂
　　枝南枝北路迢遥飞入孤山夜寂寥水月浮香应自返溪风弄影为谁招缟衣梦里和愁断玉篴声中逐恨消似欠灵均歌楚些逋仙坟草冷萧萧
　　梅梦
　　芳魂和睡倚南枝羞比梨花蝶未知暖入罗浮春困早香迷姑射晓醒迟不愁夜月青衣湿应怕江天画角吹一点调羮心事在宵衣枕上觉多时
　　松梅
　　挺秀凝香一様清何妨同结岁寒盟风霜正共孤髙概雪月相看太古情翠袖不禁氷骨冷苍颜还照玉肌明孤根雅操千年节未许繁华老此生
　　月下梅
　　月到梅花分外明暗香孤影鬬双清吟随野鹤依璚树卧聴飞鸾载玉笙酒醉不知霜满阜书声常共漏三更此中意味无人识谩说仙家白玉京
　　桃梅
　　去年人面映纱窗今日酸心傍石缸白雪红霞俱第一暖蜂寒蜨不成双神臣岁晚希调鼎姑射年深拟度江独立黄昏人似玉刘郎重见亦心降
　　问梅
　　寻春踏雪过西湖试叩风前玉一株香影为谁甘寂寞精神何独占清癯钟残角断愁多少月落参横梦有无吟遶南枝浑不应好将心事唤林逋
　　挑梅
　　折取孤山玉雪花杖藜髙挂踏烟霞负他白鹤看仙塜带尔青蚨到酒家有脚阳春词可证无言姑射貌堪夸相携相伴归时晚添个随人月一牙
　　龙形松
　　夭矫拏云海上来蜿蜒蜕骨老莓苔紫髯夜湿千山雨铁甲春生万壑雷影动欲翻平陆起声号如卷怒潮回蜷枝冷挂岩前月犹是擎珠照九垓
　　鸳鸯梅
　　两两魁春簇锦机文衾梦觉月分辉枝头交颈栖香暖花底同心结子肥金殿鏁烟妆粉额玉堂环水浴红衣有情一种随流去莫被风飘各自飞
　　鸳鸯菊
　　秋入金塘脱锦裳芳心并倚紫纱囊韩慿枕上情难了陶令门前梦更长深院霜清宫瓦冷东篱月落绣衾凉谁知连理枝头恨还有西风晚节香
　　半日闲
　　闲处光阴未有涯偶然一晌到山家坐看云起昼停午静聴泉流日未斜槐影正圆初破睡竹阴为转罢分茶也胜忙里风波客十二时中老鬓华
　　晓色
　　逺似烟霏近似空非明非夜两朦胧一天清露洗难退几抹曙云遮不穷断角楼台浓淡里残灯院落有无中苍茫半逐鸡声散又被朝阳染作红
　　水纹
　　新緑粼粼深浅漪织成春色上苔衣一池碧晕雨初落千叠翠鳞风更微浄縠光摇湘女镜轻罗影动水仙机何如袖取并刀去快剪吴淞半幅归
　　竹夫人
　　胸次玲珑粉黛羞宵征何必抱衾裯应无云雨三更梦自有氷霜六月秋尽节毎曽陈讽刺虚心那解老温柔専房不怕蛾眉妒只恐西风动别愁
　　白雁
　　翅老西风点缀霞秋江难认宿芦花云边字缺银钩断月下筝闲玉柱斜影乱飞鸥回逺浦阵迷宿鹭落平沙声声呌起苏郎恨为带吴霜染鬓华
　　墖灯
　　拔地烧空宝炬长烛龙挂影照穹苍七层火树云生暖九曲神珠夜吐光霞点彤■〈施，童代也〉归浄界星随綘节下西方如来应到天坛上万斛金莲绕步香
　　沙书
　　玄沙一握舞蛟虬草圣何须墨染头鸟过篆文归铁画蠏行清响落银钩竹间日射文星粲纸上风惊字迹收大手莫将成末艺论功宁媿管城侯
　　双陆
　　彩骰清响押盘飞曽记唐宫为赐绯影入空梁残月在声随征马落星稀重门据险应输掷数点争雄莫露机惟恨懐英夸敌手御前夺取翠裘归
　　浴堂
　　香泉涌出半池温难洗人间万古尘混沌殻中天不晓淋漓气底夜长春波涛鼓怒喧风雨云雾随阴护鬼神却笑相逢裸形国不知谁是浴沂人
　　咏物诗
