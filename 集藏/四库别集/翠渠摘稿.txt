《四库全书·翠渠摘稿》　　（明）周瑛


翠渠摘稿七卷、补遗一卷（福建巡抚采进本） 



钦定四库全书 

　　集部六 

　　翠渠摘稿 

　　别集类五 

　　明 

　　提要 

　　臣等谨案翠渠摘稿七巻补遗一巻明周瑛撰瑛字梁石自号蒙中子又号翠渠莆田人成化己丑进士官至四川右布政使事迹具明史儒林传所著诗文集曰翠渠类稿此本乃其门人林近龙选録付梓故曰摘稿郑岳撰瑛传称其文章浑厚雅健诗格调髙古瑛亦尝作絶句云老去归平澹时人或未知则其自命固不在以繁音缛节务谐俗耳矣朱彝尊明诗综沈徳潜明诗别裁集郑王臣莆风清籁集并载瑛履霜操乐府称其言怨而不怒足正昌黎之失此集中乃未收之或近龙选録之时去取失当误佚之欤末附说三篇序一篇诗十八首共为一巻乃康熙戊子其七世孙维镳于家乘中钞出以补摘稿所遗者其八世孙成又于雍正壬子求得瑛自撰志铭补録于后张诩陈献章行状称瑛为陈献章门人而成力辨其非是以二人之集考之葢始合而终暌者诩与成之说皆各执其一偏云 

　　乾隆四十四年七月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　翠渠摘稿巻一 

　　（明）周瑛 撰 

　　○序 

　　文诀类编序 

　　予少习文艺苦不得其门路尝博采诸家论说而类编之以自轨范客有见之者曰文犹兵也吾试与子言之左右定位竒正异用法也或左左或右右或正正或竒竒几也几出无穷势无定在若不乘其机而惟法是拘吾将见子为人所擒矣予曰乘其机而不拘于法上也守其法而求合于几次也上焉者兵之神次焉者兵之精神兵无敌于天下精兵天下未易与为敌予素怯安敢废法以论兵客笑而去书此冠于篇首 

　　金兰真意序 

　　五伦均出于天赋而友居其一友视夫四伦者若甚轻然四伦非友则无以尽其道是友于人甚重也自伐木之歌废而友道几絶慨古君子窃尝悲焉瑛东南鄙人也愧无以友天下士自景泰癸酉挟乡书入试京师得随诸公后尘比庚辰再入京师故人吴君绎思常道贱姓名于其所来徃他日丘君时雍自辽左来会梁君廷美自山西来会而胡君以道贺君克恭则因丘君日得相亲当时五人者号为知已自庚辰至今垂十载君举进士最先梁与胡继之贺又继之独余落莫不偶君虽贵显而视余益亲方其擢进士第时捧诏东归余有事礼部君入稠人中勉余谆谆若兄弟语余意其始也继而君归自东拜官西台持邦宪以肃百僚而位望尊矣犹视余若是焉余意其爱未博而情或专也继而文誉日起交游日众相与谈古今而论道徳者环左右而至犹视余若是焉余始知君之友予乃以道义相亲不以势位相视其意之真可以贯金石而不渝矣君今自西台出守黄州余因述其平日相与之槩题曰金兰真意持以赠君所以信友道也虽然余之材智无以益君余闻黄为东南大郡古称多贤其在于今有可父事者有可兄事者有可友事者君能移友余之真以友黄之人他日尚友之歌当有以继伐木而起者矣 

　　赠林孟和主事赴南京祠部序 

　　昔孔子西入周问礼柱下史耼将别去耼赠之言深欲其贬损晦匿以逺于祸孔子贤智虽未必如耼所言要之耼亦可谓有爱人之心哉吾乡林孟和少奉其父弋阳先生之命而学于余始终相周旋不怠今登进士第拜南京祠部主事戒行有日众谓余宜赠之言于戱惟有得乃匡其失曰有失曷救其得孟和性聪警而予鄙拙予不及孟和也孟和每遇事慷慨任之不疑予虽熟计尚未敢动余不及孟和也孟和与人议论愽辨闳肆予每退避不敢尽言予不及孟和也举孟和之所能者余皆不之及而子之所有又皆孟和所不屑言者焉予将何以为孟和赠哉虽然予尚有以告孟和盖过于聦警则察察徼怨过于慷慨则怏怏任意过于闳博则自贤近名徼怨则多敌而危于我者至矣任意则害理而罪于我者至矣近名则多争而忌于我者至矣用是以守身不可也用是以居官不可也用是以处世不可也盖持此三美则藏此三慝美以藏慝慝以媒祸有道君子所深戒焉然则予之失其可以救孟和之得乎孟和礼官也宜秉礼是务昔孔子之学于耼也盖亦劳其所用心矣歴郊社之所考明堂之制察庙朝之度于是喟然曰吾乃今知周公之圣与周之所以王也今南京旧都也宁无老成人知礼如耼者乎孟和宜徃访之求以尽其学毋徼怨毋害理毋近名则于守身居官处世之道兼得之矣众曰子之言其有耼爱人之心哉予曰乆交则意真多爱则辞切予故习为耼也翼日予辑其语而叙之诸君乃相与歌咏之乡人许本髙又从而图绘之予因合诗文画为一巻持以赠孟和 

　　琼林春意图序 

　　进士张君朝振领部牒南走京畿诸郡县以督财赋夏四月至太平平郡邑诸大夫相与召画史冩君状貌为琼林春意图以赠之君至广徳出以示瑛树色茏葱宫殿掩映中一人酒微酡骑出于林袍笏襜如前一童挟策而驱后数人肩盘榼以从谛而观之春意盎如也盖骑而微酡者张君也所挟册者恩荣録也肩盘榼以从者大官之余也夫士举进士入宴琼林虽华弗加何至图之曰世有身居台阁手调鼎鼐自以平生不举琼林一匕筯为恨者则琼林有图亦宜也虽然君之状貌不图则已既入于图则人皆熟其为人矣今夫内外百执事以及台阁庙堂之辅皆进士为之也他日君为内外百执事以及台阁庙堂之辅若有所树立以惊动天下则人皆曰吾尝观其状貌而知其能此也或为内外百执事以及台阁之辅不能有所树立以惊动天下则人又曰吾尝观其状貌而知其不能此也然则图不可谓无所系也张君勉乎哉君故上元人祖父戍滦君滦产也滦有甲第盖自君始云 

　　好生録序 

　　成化八年夏五月皇帝若曰惟天地大徳曰生惟予体天地之徳子于兆民惟奸宄慝恶允戮无赦惟可矜疑蔑有证左宜从寛宥乃勑中外大臣谳两京狱又勑廷臣谳四方狱于是刑部郎中金公尚徳谳于南京公既受命拜手稽首扬言于众曰惟帝以天地之心为心惟臣以帝之心为心帝徳罔下敷臣之责惟臣有攸为乃帝之徳于是走古徐转下邳进退于淮东西乃济于江歴于镇于常于苏于松又沿江而西扺于太平乃下广徳入宣州以达于徽于池盖至是为岁期矣公所録囚亡虑数千而皆死狱也死狱未明故特论其可矜疑状以请于上公语人曰吾视狱每于死者欲求其生未尝于生者欲求其死及是録成乃以好生名吁观是録则知公活人宏矣公括苍人姓金氏名文字尚徳由进士为今官弟名忠字尚义由进士为监察御史皆以文章气节重于时尝闻其父为法官有声于宣徳正统间实生公兄弟世传虞廷诸臣惟皋陶为无后岂其然哉岂其然哉 

　　徐氏贞节挽诗序 

　　成化癸已秋予自广徳有事南都一日谒吏部主事刘君文纲文纲出见客巍然麤布冠修然衰服在躬累累然腰以下而带不盈握若有期之丧者焉予问之文纲曰家门不幸祸锺吾祖母予问状文纲曰请更仆为客言之祖母故同邑徐氏女也年十八归吾祖十九而祖没遗腹生吾父外氏日遣人附耳语以动揺祖母心当是时吾父方在襁使祖母一举足则无吾刘氏矣尚頼祖母守初志育吾父至于有成以及于吾而有今日其所以守身保孤尽心于祖父者可以指天日而无愧也今祖母死矣吾不得去官瞻拜几筵而退食则将尽爱于所私也予闻之恻然文纲又曰里人髙祖母之行尝具状于县闻之天子天子下礼部议礼部核实未上而祖母死矣近者工部郎中同邑叶公状其事题曰贞节吏部尚书崔公铭其墓亦题曰贞节诸交游以贞节咏歌者且盈巻矣因次第出以视予予读之既且感文纲言而信之夫正而固之谓贞限而有止之谓节圣人于易每言利贞而节则有甘节苦节之异是贞节者人道之大闲也自圣学不明而纲常之道壊世有豪男子谋人家国一旦不利徃徃失身于所事而深闺弱质反克践于圣人之言然则若徐氏者可谓无负于人道者欤于戱人道一失则禽兽矣反禽兽以归于人道者吾于徐氏见之矣 

　　赠袁学正序 

　　国朝稽古为治凡天下府州县皆建学学必置官官有长有属是故府为学其长教授其属训导四人焉四人者考其成绩各一其长教授则兼之矣州为学其长学正其属训导三人焉三人者考其成绩各一其长学正则兼之矣县为学其长教谕其属训导二人焉二人者考其成绩各一其长教谕则兼之矣是则学愈大则官愈备愈备则责愈重然才之多者羣十数人而取之亦不为过少者取其一犹难况必取盈乎广徳为东南大州四面阻山其间沃壤数百里民皆乐畎亩不事诗书每选弟子员皆闭门却走不愿就见及以刑威刼之而始用命比至学又多方以求去故凡教于是者考其成绩为难成化丙戌桐庐袁君克和来为学正又六年余来为州长吏克和告予曰俗偷学弊文教不兴执事何以惠予予曰君苐教之天下事固有树之风声而人自劝者矣刼以刑威而人怨望者矣君苐教之克和退而告诸同官曰朝廷责我以千里人材而分教于诸君君能及是勉修职业尚有成绩不然咎将谁归同官皆曰敢不勤蚤暮以从袁君克和又为善恶簿分置左右立诸生于堂下而告之曰汝诸生有能居家孝悌入庠序礼让讲学修业兢惕不已则书簿善其有不率教笑傲以嬉则书簿恶诸生皆曰谨受教予则以州长吏日加督劝每公暇輙比其文行而考较之得优等輙骑从鼓吹送诸学又劝民相度地势大作学宫及以余力而为山池亭馆以趋走州之人士于是在学诸生始稍自激昂而民间豪右始延师训子弟而子弟秀颖者来游学宫顾瞻以为盛美始愿为弟子员岁甲午诸生陈亮以书经举丁酉姜溥以礼经举且夺魁余方欲与袁君登万桂山以观欝葱佳气而听弦诵之声以収为学正者兼训导三人之效而袁君以秩满去矣将行诸生请赠言余乃歴叙是学废兴并先生知所以自勉而収其成功者以为赠 

　　送林蒙庵序 

　　始瑛举进士礼部尝友天下士相与为学以趋于善于吾闽中得蒙庵林先生焉先生学平实不矫饰以为伪处事多委曲详慎无直遂每公退坐一室左图右书检点其身心自虑念之微以达于事为之着务合于道义间有不合如被秽在躬力褫去之乃止尝语瑛曰凡学不过欲得此心而已心不可外天理人事以求之也处人事以合天理则此心得矣若厌人事而慕髙虚恶积累而求超脱皆非学也未几瑛领符南牧而先生亦欝欝有归志间尝与瑛书曰龙门浩渺武夷崒嵂吾人事业何在而乃甘心依违组绂间耶乃谢病乞骸骨归时先生自行人司正擢驾部郎中未乆坚不为留岁戊戌先生道出于莆莆人士争攀迓先生为留者数日或告予曰出处君子之大节也古之人有以一言不合而去者如卫灵公问陈而孔子行有以一事不合而去者如鲁不膰而孔子行方今圣明在上録用贤良先生方向用加以齿髪未衰是宜早夜孜孜以图报称奈何亟求去耶瑛曰子有疑于先生请从先生游先生是归将构屋龙山之阿聚古人书而诵读之考其迹以求其心渉于万以会于一以此而毕圣贤体用之学子从之游而有得焉则先生出处之义当自喻焉先生将行众咸为赋别退瑛为之序 

　　赠周佥事入闽提学序 

　　成化戊戌岁朝命以南京吏部主事周君时可为福建按察使佥事降玺书开谕君俾督诸郡县学其同年周瑛闽产也道闽之故实以赠之闽之山发于天目折而南趋其势北髙而南俯矗矗如蚁鬪如蜂屯如龙骧马驰自天而下闽之水随山而出与山相纠缠山益峻水益驶每举舟顺流而下也如雷奔电掣旁观左右不可以瞬然而渔者终日而不投一竿焉是何也水势暴悍鳞介之属徙而去之矣及乎山势渐夷两崖相去数十里水汇为巨浸东合沧溟舟不得风或日行半程或一程然而鼋鼍蛟龙鱼鳖生焉货财殖焉沿河而收其利者盖几千百家矣又何也水势深广不振撼撞激而鳞介集之矣君子观夫水而知为政之道乎闽为东南大州自唐常衮为观察时教民间子弟以文学而科目相传至今益盛然而耰锄徳色箕箒谇语使贾生生于今日又不但为汉廷恸哭而已也君可不察之乎瑛闻学校者乡邦之式也身家者学校之本也君宜修诸身以教诸家修诸家以教郡县诸学由郡县诸学以风动吾乡邦之人则人皆相观而为善矣此其效不可朝夕致然所获者大譬如水势深广鳞介毕集収其利者不啻千百家而已也茍或立已于峻持威以乘其下今日考其文字明日考其字画茍不如意则禽狝而草薙之此其效可以立办然不足为国得人是犹水势暴悍鳞介不游吾见渔者终不为下竿也君起谢曰吾入闽观夫山水而思子教言三年之后当有以复诸子 

　　贺包封君以六十受恩命序 

　　始予举进士京师时识嘉兴包君汝调及为南京礼部郎中而君亦来为主事既同官而情益亲成化甲辰君将报政于朝予有抚州新命诸同官咸告予曰国朝京南北官满三载台省考核称即得推封其父母妻室汝调报政有日矣其父可松先生年方六十蚤晚玺书南下锦衣乌帽辉映林麓固世之所甚华焉者敢预请一言以贺予既纳交于汝调诸同官所为贺犹予贺也恶得已于辞予少读书见史传论福庆于人必归于有徳始尝疑之晚潜心世故玩志天人始知感应之理甚微也盖天人相去虽逺而其理未尝不一其理一而其气未尝不相通其理一而其气相通则感应之机在我矣汉公孙弘谓心和则气和和则天地之和应者其可谓知感通之道乎包氏世居双溪之上自其先世以来皆积徳行善重于乡邦其祖乐园翁尤慷慨行义济人利物若出天性而可松继之加之孝友寛和与物无竞其积可谓厚矣夫人生固有不离于襁褓者而可松年至六十髪尚黟精神无恙寿其有涯耶世有读书抱艺卒老林泉而不沾一命者可松产三子伯仲皆举甲科其伯贵受封仲出为县循例补风宪官季虽在学科第可卜其家世荣盛可易及乎故予观包氏福庆之隆而知天人感应之机不爽也世有不知务者徃徃恃其富贵以凭凌其乡里一朝权觧势去而倾覆随之且谓天道漫没不足信亦惑之甚矣诸君曰请以子言为包氏贺而各退省于其私以为修徳保家之惩劝 

　　赤城论谏録序 

　　台为州万山中羣贤继出多能立光明俊伟事业以惊动人世而其论谏亦徃徃达治体明事几忠爱诚恳足为后世谏官法程甚矣台之多贤也他州未之或先也成化十五年冬瑛以州政入考京师台有仕于朝若吏部黄先生孔昭翰林谢先生鸣治相与来视瑛因出其所编赤城论谏録者属瑛序之瑛奉而卒业焉盖皆二先生编辑其乡先正左司谏陈公辅以下数人奏疏而为一编者其意将以告天下后世而与谋人家国者共之不但成其乡多贤之誉而已也顾瑛謭薄何足以序论羣贤之词虽然瑛尝闻之天下之事有几有势有形几善恶也势轻重也形治乱也几动则势趋势趋则形就是故几动于善则其势趋于善矣几动于恶则其势趋于恶矣势趋于善善重而恶轻及其至也而治成焉势趋于恶恶重而善轻及其至也而乱成焉夫治乱形也然不生于形而生于势轻重势也然不生于势而生于几有善恶是为形势之先治乱之本也当时羣贤论事或在治平之后或在草昧之初或在存亡危急之秋其所言事虽有大小要皆有以审夫几也夫几动于心间不容髪非天下之大知不足以知此非天下之大勇不足以用此故气运不我与明良不相值坐失此几者亦多矣此君子于豪杰之士又不能不叹其建功立业之为难也二先生裒辑是篇用心良苦矣瑛复以形势几为言而终之以智勇以告读是编而兴起焉者当有以审夫次第而为之也 

　　怡寿堂序 

　　吴下曹君元洁既丧母奉其尊甫先生以居成化甲辰登李旻榜进士乙已授抚州府推官明年春奉其尊甫先生以来又明年春先生寿七十曹君乃署其堂曰怡寿张宴设乐为先生欢瑛与同官皆贺县大夫又贺小民不敢至堂下至是亦皆举手加额以贺盖曹君为亲欢故人交欢之也交欢之者为孝之心出于同然也贺之朝积雨初霁春日载阳和风恊气吹拂堂宇先生出飨客衣冠俊伟容止闲都笾豆成列献酬有序其乐充如也日暮酒酣众且退矣先生降席曰仆齿日长辱诸大夫不以为鄙猥而觞于仆今日之欢诸大夫之惠也敢申以为谢又曰兹大郡小儿为理惟诸大夫相与协恭故小儿得免官谤今日之休又诸大夫之惠也敢申以为谢又曰仆从小儿西诚无所干抚之人抚之人亦未尝有干于仆今则有请诚愿太守有以序述吾事幸毋以予为多求也瑛谓先生长者凡所言皆有理道瑛复何言然尝思之天以福授人恒啬而不能咸子以孝事亲多违而不能合多违而不能合所遇殊也恒啬而不能咸所赋拘也拘于所赋殊于所遇则于父子之间而能尽得其所欲者盖鲜也韩诗外传载皋鱼自敶三失而继以槁死虽制行非孔氏其情亦悲矣家语载子路南逰于楚思欲以贵显易贫贱求养其亲而不可得其所感深矣今曹君登第先生及见之居官食禄先生及享之先生寿七十礼所谓杖于国之年也曹君又能以官为养而得众人之欢心以承事之则先生得福其盛矣乎曹君为孝其多合矣乎曹君告予谓先生事先教谕府君小心恭慎先府君病先生臂香吁帝请以身代果然则先生食孝之报如持左劵合矣不然则先生得于天者为加厚而享于子者为独至予又叹世有修身慎行不能食报于其子如先生者不但皋鱼子路二人而已也呜呼先生之庆深矣予忝为师帅职司风纪曹君又持刑以弼予违请以是教于家使家之人皆有以怡于其亲又请以是教于邑使邑之人皆有怡于其亲又请以是教于郡使郡之人皆有以怡于其亲则先生欲予言又不但为一身之谋而已也诸同贺者皆曰曹君之堂风教之纪也太守之言风教之朂也及退皆相与歌咏之予因次第其语而序之 

　　一室双贞诗序 

　　节义者人道之大闲也节义立人道定矣昔者孔子删诗于卫风而存栢舟之誓修春秋于夫人而重如齐之戒至于正礼凡男女之际节义之防尤拳拳焉皆所以定人道也书林林氏系出唐孝子攅之后世以诗礼传家无乏徳林君廷谏受室于冲溪王氏其妇翁士俊先生登李骐榜进士歴大理评事云南知府以老王翁博学能文诸子女徃徃得其绪论王氏既嫁无子告其夫廷谏曰妇人奚必自有子顾鞠养之恩何如耳汉马后鞠肃宗肃宗爱之过于所生吾虽不学然闻诸家庭遗训旧矣请以此为法廷谏曰子方盛年何遽为此言王氏曰君宜熟思吾既无以嗣君室又不别为室以谋君嗣傥期过事违悔将何及时有张氏女质美性淳私为廷谏纳之既而果生子大顺生未晬而廷谏死于戱王氏可谓有定见耶其于林氏之世可谓有再造之功耶初王氏之嫁也资贿颇盛既入门乃辞去纨绮盛饰身着布素与妯娌相周旋至是乃出其余以偹丧具及买地书林岭上以为葬谋且信浮屠氏建水陆会以资冥福而又泛滥及于舅姑伯母郎叔其力贫为此虽于礼未有稽为其志可哀也自廷谏没而撼之者日继至王氏毅然独立以恤孤保家为事而侍妾张氏亦同守初心不移王氏爱大顺不啻若已出稍长遣从里中师旦必送之门夕归候亦如之常曰是气体绵薄吾不敢厚有觊望他日得承胙于祢庙足矣其或出外经宿不返必焚香扣神以卜安否既长极力为婚娶复悉出所有增田辟屋以为居养盖至是钗钏服饰无遗矣嗟夫妇人之道在于恭顺其职在于中馈茍能是可谓贤矣至于先事为理以续夫世保幼孤至于有成及拊循妾媵与之同守贞操始终无瑕此岂世之所易得哉郡守王公存敬以纲常为治特扁其门曰一室双贞而时缙绅大夫皆从而歌颂之其节义所由着乎人道所由立乎此予抚摩是巻为之三叹不能以自己也 

　　修镇逺府志序 

　　瑛待罪有司恒以不达于政为病成化丁未自抚州改守镇逺既扺任索郡乘于掌故氏曰亡之窃以为是郡东起沅州西接播州南临诸苗是为云贵门户韩子所谓治法征谋宜有所出者既亡郡乘何以稽故实以达诸政于是考地理以求险易询敌情以求缓急访民隠以求休戚至于学校农桑户口田赋课程徭役民物榖畜法度典章凡政事所闗者皆博求之阅明年颇得要领拟即所见而次第行之顾事与志违而目光烱烱在牛背上矣夫人一心包藏天地酬酢庶类居一官而不知此官之政是于此心为未尽知而不能自致于物是为不能举其职不能举其职而不奉身以求退则是爱官重于爱道皆非也瑛于是知所择矣虽然道者万世之公也政者一时之宜也茍有益于民后世必有能举而行之者矣乃据所闻见特加考证以补郡乘之阙以俟后来君子若夫一时游赏题咏皆登载无遗者是谓一张一弛文武之道治礼君子所不废也故并叙之 

　　赠郡守王公书满序 

　　尝闻天下士恒相与言曰守令不可以不为又曰守令未易为又曰难干乆为其意以为守令有民社之寄欲推行善政善教如古人所为者非守令不可故曰不可以不为也然任大而责重政繁而务剧棘则棼猛则踬却立而坐视之则政务填委不可爬搔故曰未易为也夫守令者威福之寄怨憎之归也歴岁乆则有媒蘖其间以袭吾短者故曰难于乆为也黄岩王公存敬少读书尚义修行有古人风及登进士第出知溧阳县其声大着擢刑部主事迁贠外郎其声又大着未数载擢知兴化府公日坐堂上政务满前不以棘而棼不以猛而踬不却立坐视而日与爬梳于是学校农桑户口财赋狱讼盗贼徭役恤典诸政无不修举所立八条约曰劝善戒恶崇礼恤患禁奢警惰察奸释忿皆就民心上相与扩充又非常政可例数者公初政尚威民颇疑畏又转诸寛博民大恱方今四境之内强者不得肆弱者得自安吏守案牍不得为奸舆隶不得呌号里闾每折简下郷民帖帖至堂下以听约束公政至是民信之矣公自弘治庚戌到郡歴今丁已凡八载矣莆人私语曰公一日在莆民受一日之赐一岁在莆民受一岁之赐使公不愿他官而终守莆吾将以公为归矣夫守令不可以不为公为之矣守令未易为公为之则甚易矣守令难于乆为而公歴政八年以上民懐之倍于初何哉盖公存明白正大之心禀刚果弘毅之性而充之以该博之学故其政有成也如此今以六载报政于朝六事八约可错举而陈天子必有以处公矣然莆人念公深公其尚懐莆人哉麾使丁侯掌卫政日与公相周旋以公行有不忍别者乃与诸僚友辑彩为障乞言赠公予故次第言之或曰子托交于公最深何赠言以颂不以规予曰颂者所以道其实也规者所以防其过也公宻于自省有过未尝不知奚待予规 

　　寿山福海图序 

　　去莆城东南一舍许有柯山焉柯山与壶山相俯卬势逶迤盘礴得水而止有榕树数百章望之若连云然柯氏聚族于斯累世矣景泰初柯先生孟时以状元及第拜翰林学士先生清声硕望人谓旦暮且入阁以佐理天下不幸捐馆舍舆论惜之先生之配俞宜人兵部侍郎讳纲之女也有士行能保族宜家以不坠先生之旧先生没时宜人年方四十五至是六十矣是岁正月二十五日实维初度其子宗文作寿山福海图为宜人寿其同堂兄宗璧以为非文不足以序家庆非文不足以昭贶我族人乃以佥宪在亨君所书事并以其所为图来请文夫祝寿与山齐其寿髙矣祝福与海齐其福深矣然福以寿为本寿以徳为本非徳不足以致寿非寿不足以享福昔人于易书诗礼盖交言之矣瑛请得以稽其故实方先生没时其子宗文始六岁其妾王氏曹氏方盛年宜人以侍郎之女为学士之配能为纲常作家计宜矣王氏抱弱子日夜呱呱以泣不知他日成立如何乃能守死不去此果易得耶王氏以有子不去似矣曹氏无所出乃愿事主母以终其身虽先生有治命亦不肯从此又易得耶盖先生以诗礼陶于家而宜人化之宜人以恩爱结于下而诸妾从之故先生虽没而纲常不坠如此夫纲常者天道也福与寿天所与也人能培植纲常以顺乎天则天畀以福寿固不待称祝愿望而后至也然则宗文为是图是固稽诸天道而有征也瑛又闻之凡善类宜有锡于后福泽必延于其家柯山之椒和气欝蒸他日必有忠臣孝子出于其间而纲常之庆益隆邦家之光未艾也请书是以待之 

　　皇华使节诗序 

　　古者行人使于列国列国之君飨之则相与赋诗以见意大而解纷息争辑戎纾祸小而通情结好承教拜嘉其所赋诗皆取诸三百篇以其宜于事者为赋故当时遣使必择其习古能文者为之不文不遣也后世此礼不讲凡有燕飨优谈伶语妄相诋讥如孔道辅使辽辽以宣圣为戱此其失在主也陶榖使江南南人遣驿妓歌榖所赋词此其失在客也凡此既不足以息争纾祸又不足以结好致嘉稽诸古礼是为使事之累君子盖羞道之皇明御世天下一统以诗书礼义陶化人心士生其间多习古能文而励亷耻之节弘治六年秋蜀惠王薨天子有事于其国命保定侯梁公徃谕祭又择通晓典故者相之时庐陵王君寿以进士拜行人司副天子若曰丧礼之相寿也可于是君副梁公以行其冬扺蜀自始谕祭以至卒祭无违礼国中每祭必有宴宴必侑以币君皆辞之明年春礼成藩臬诸大夫飨之及旅君起求诲言诸大夫皆赋唐人杂体诸诗为赠瑛曰非古也于是左方伯韩公为赋四牡君曰岂不懐归王事靡盬公所以悉鄙懐也敢以为谢右方伯郑公为赋皇华君曰载驰载驱周爰咨诹公所以教使臣也敢申以为谢宪使洪公又赋枤杜之首章及大东之卒章君曰兵疲于戍守民困于徭役大夫之忧也使臣归当以上告天子然则论使事于三代之后若王君者可谓习古能文者乎可谓行已有耻者乎而吾藩诸大夫所以处君者可谓慎于礼而不渎乎众谓君行宜有赠瑛因譔次其事以为君赠 

　　韫玉山房诗序 

　　诗三百篇至矣汉魏以后诸作非古也然太师失职雅颂不传后世有作君子亦所不废洪武初休宁吴藴中氏以诗鸣邑人程若虚尝为论次其集谓其诗为体屡变有平易简淡者有精确严重者有奋迅驰骤及风流藴藉者今考先生诗旧学于里人余子韶尝自评子韶诗壮丽顿挫以予观之先生诗大槩如评子韶语先生官终平阳簿而诗不甚显于世尝名其所居曰韫玉山房夫榖璧琮璜珪璋琬琰可以荐天神享人鬼修国好勒世勲皆玉之盛也乃不用而藴之则其孚尹旁达固有吐气若虹者矣然则先生所谓藴玉者殆伤其不遇耶抑所谓待价而沽之者耶先生既没其五世孙世现等相与谋曰父祖有善而子孙不知不智也知而不传不仁也吾祖寳玉今尚无恙可使终韫山房不发泄于世乎乃谋锲诸梓而征序于予予曰先生有后矣因序以归之 

　　遥祝长春图诗序 

　　莱阳宋公景章由御史出副浙台既受命日走旁近郡县绳奸宄治慝恶以振扬风纪以佐助圣天子治理既而曰忠于事君者不及孝于事亲吾今不能入故乡持杯酒以为亲寿独不能即官所而伸祝颂之私乎乃自制词而歌曰朝祝兮长春暮祝兮长春愿吾亲髪白复黄兮背有鲐文又赓载歌曰朝祝兮长春暮祝兮长春愿吾亲谷神不死兮后天地存台司诸公闻之相与倚歌而和之公喜曰是可以发吾志矣遂以绘事加于其首题曰遥祝长春图以书来广徳属瑛序之瑛记公在御史台时尝为尊翁寿八十矣盖惟有寿而后可以享诸福翁尝拮据以有其家深藏而厚积其富有如此者晚受封号乌纱白髪辉映林壑其贵有如此者有子六人皆克成立足以光前而振后其多男子有如此者翁诸福备矣诚得永年以享之其福宁有既耶瑛孝弗公类先考见背十四载矣近得州大如斗间闗千里迎母就养思先考不及见而情益悲欲以公之祝其父者祝吾父何可得哉因书是以归于公凡同是懐者必有感于斯焉 

　　赠王司训书满序 

　　王君廷伟同予莆田人同读书以为业其仕宦也同予江东相去不百里而近以故最相亲成化丁酉君分教安吉县将秩满戒行有日予卧病不及走送病愈且入觐因使人告君曰闻吾子行有日矣某不能持杯酒以犒从者窃效周柱下史耼赠夫子以言可乎君报使曰得徼旧好辱临敝邑固为多幸如其不然而辱教言吾子之赐也予惟圣人为善始终一贯其余美恶不能咸君少豪为弟子员时其家以税粮长诸里君舍笔砚日骑马走诸乡亲会计筹筭以足粮事及遇快意处一挥数百金不为靳惜人以此讥君比见予广徳乃能深自贬损以咎前失每与予言侃侃仗义不阿见人善輙称道不置见人不善直欲草薙而木柞之务絶去根株乃已余痛先君不及养独迎母以就养岁时必藉禄入以为母欢君语人曰周君欲为孝吾请助其为孝岁逢母初度虽暴风雨必至至则拜堂下甚恭予屡谢止之君曰吾方教人以孝孝君之母犹孝吾母也君何吾辞安吉细民有暴死者其妻行诸途里中豪遇之曰美而艳其夕强委禽焉妇涕泣不从豪使人护其宅妇闭户自经死君将疏其本末以告藩宪二司使治豪之恶而表妇之烈人曰此县大夫之职也君曰学校以风化为首风化以节义为先吾教兹土不能使人重节义尚可置而不问乎嗟乎世之为学校官者不过集诸生于堂序订其疑义校其文字使取科第以为成绩至于人为善与为不善孰问焉君徃矣异日有懐念君者必曰是能助人为学者也是能侃侃仗义而不屑于细事者也 

　　赠徽守周君秩满序 

　　徽为郡万山中少夷壤民多贾作走四方习知官府事故其俗善讼每讼輙持法律语以牵制上下务搤其吭拊其背以制其命乃已故徽于畿内诸郡号难治文江周君子建由工部主事来守徽歴九载而政成焉人谓君有宏度凡善恶皆川藏而薮纳之故人不怨或谓君有通敏才故事无填委而上不谴予曰固然然予尝闻文中子曰僮仆称其恩则可以从政矣交游称其信则可以建功矣君之舆人来广徳尝告予曰吾编民也府倅尝括民财纳府库以备岁凶公曰财藏诸民与藏诸官一也夺诸民而归之官以官之意而散之民人其谓何必不得已宜别为计毋损民可也倅不恱公竟罢之又有士大夫游于君者来告予曰徽民有佣主家者私其妻焉他日主出佣入室有儿在襁误扼死妻惧执佣佣杀妻他儿女皆穉弱环尸而哭或起而牵掣佣佣并杀之同日而死者五人焉主归言状同官皆曰此无证佐公曰当以至诚求之乃下吏按状先是佣已遁去吏不得要领忽有群乌噪而前吏随乌徃果得佣而死状以白夫广徳去徽逺不能详得他政而闻诸舆隶及交游者如此况君加之以宏度济之以通敏政其有不成哉君秩满去节推杨君朂念君以入觐未归而不得饮饯为恨必欲得子言持徃赠君子游于君二十载矣因或人言而叅以畴昔所闻益信君政之有成也 

　　送常熟知县邓君考绩序 

　　苏为县七常熟最大常熟为里若干为户若干为财赋若干民多习筐箧学用以牵制上下一不得所欲则拊键扺巇以集故姑蘓诸县常熟为重吾闽邓君洪中以丙戌进士而出知是县命下人难之君慨然就道既入县乃考图籍计户口定赋税均徭役行之数月民大恱继而修学校治官府造桥梁筑圩岸行之数月民大恱继而扶寡弱锄奸宄亲良善行之数月民大恱他日邑大旱民相与言曰惟尹可以得雨君为走赤日中望山川以拜汗披面如雨雨大至未几太湖水溢壊民舍漂流牲畜田卒污莱民又相与言曰惟尹可以奠吾居君为延围苇荻间问民疾苦皆家慰而户给之民頼以活太守尝责君逋慢君曰治民如治丝棘则棼邑民以秀麦来献君曰造化偶尔吾何功焉余尝笑经生为政每以诗书故迹而加之时孰能审其本末察其缓急如君者哉又孰能以诚格天以勤爱民如君者哉又孰能责之不怒謟之不恱如君者哉初君为政满三载当考绩去常熟民皆走御史台借留之至是始行县教谕黄君体勤乃疏君政以来且告子曰尹为政多类此愿与之言余乃比类书之使人知常熟虽难治而不难于邓君科目称得人而得邓君为尤信也 

　　省耕图序 

　　近山东郡饥公私蓄积无备民用大殍天子念国本遣大臣巡视幸而上下献谋公私恊力而民有济继而议者以为天下郡县宜增置治农官以会政致事制曰可于是郡增置判县増置丞藩宪二司增置叅议佥事各一员专司稼政予友朱有严为归安丞有严故儒家子尝读书知古今政治得失及从事督府掌行簿书精吏事既扺归安乃择其有闗于农政之大者皆为提纲挈领分条布目颁诸其乡而与民共守之每春三四月时雨初霁布榖载鸣輙单舸走湖上或肩舆轧轧行阡陌间与小民遇不为上下礼惟其情是达见夫勤者曰汝惟勤明昭上帝迄用康年见夫惰者曰汝无惰弗菑弗畬弗耕弗获王赋不供有常戮见夫饥寒者曰汝饥且寒切吾肤吾壶飱之余可饮食汝箧笥之藏可衣被汝如不得已吾为上其事于司于府以赈贷汝归安附郭县民习知官府事初闻增置官以临已甚戚及见君善拊循之复大恱于是四境之内怠者勤勤者劝贫而饥寒者感君言如饮醇醪如挟纩于是一时田野大辟公私蓄积随处而备而君之声誉亦殷殷上下间嗟夫农之政大矣昔者成周之世建官三百六十而于乡遂皆有官用以周知其民与其所宜地以为法而县于邑闾察年上下而出敛之以均民食而赒其急以故民不告饥卒告饥亦有备后世建官于守令之外详于他职而农不置官间守令贤者用心农事其否漫不加意一旦有急民相枕籍以待尽如山东之殍是已然则农官之置其可少哉朱君丞归安尝作省耕图以视予予以其重政本也故不辞而为之言若夫课农之暇而得湖山之趣花木鱼鸟之情则有诗人讽咏在 

　　江上唱和诗序 

　　成化丁酉天子将开明堂以朝诸侯瑛自广徳州奉户口财赋职业入听黜陟其秋九月舟次江上而湖广叅政杨公瓉佥事李公冕亦以奉万寿表自湖南二司至杨公与瑛同里闬相见大欢李公蜀人不以势位殊异相拒絶日吐肝胆相亲与如前相识然于是连艘北行日得酒必相与饮凡去国懐乡之思爱君忧民之意遇事感物之情徃徃于杯酒间发之瑛尝赋诗呈杨公以道乡况杨公和之李公亦和之二公者各得诗十首瑛才不能追公固趣和之一时共得诗三十首俱用瑛初韵而叙事感懐则各随夫人焉暇日瑛合而观之盖杨公诗清而不削婉而有味李公诗豪而不怒壮而能诎皆可诵读者也以瑛所作厕于其间如槁木依于桃李瓦缶附于金石不自知其貌凡而韵短也虽然亦各道其情耳昔者周天子有心于化理故巡狩采列国诗以观其美恶虽里巷诸女妇言有所不遗脱使是诗流落江汉间见取于太师氏以达于上则其无心之感亦足以为有心之劝云 

　　五马入闽序 

　　成化辛丑冬诏以南京户部郎中张君中立知建宁府建人徐君大用同予官礼部谋予作五马入闽图以赠盖上为圣天子得良有司贺下为建人得贤父母贺次为张君得行其所学贺君故海塩人以戍役家大理其先户部府君讳僖号儒者恶经生拘而不通博考易诗书春秋传义旁及释氏孙吴医卜诸家书滇南人服其该博故兵部尚书侯公某视师滇南命教大理诸武臣子弟故君受家庭之教闻博洽之论在庠序间亦徃徃有声府君既没君果以书经发解云南第一继登罗伦榜进士拜南京户部主事累迁员外郎郎中赠府君以初官至是有专城之命亦可谓积之乆而发之宏矣古大夫以上皆乘车驾车皆四马汉特命郡守加一马所以宠荣之也盖郡守为国家兴学校理财赋治狱讼平盗贼恤孤寡保良善宠荣之者责望之重也今制不乘车而郡守皆以五马称重汉制也君徃矣吾尚有告焉爱胜则民玩威胜则民残宅心以公则惠博持法以信则令行凡此数者瑛为州日尝奉以周旋矣敢以告君君不以瑛言为迂而用之叅以博洽之见济以通敏之才则建宁虽大府不足为矣他日天子阅职方必以君为良有司也民无叹息之声必以君为贤父母也退而修诸家出而无所沮于国人必以君为得行志也图之作有光哉 

　　湖东春意诗序 

　　环番阳湖以东有郡三曰抚州曰广信曰建昌是三郡者皆处羣山中溪水走驶如建瓴然居民皆随地髙下凿池潴水以备旱干然水无源委易涸絶故三郡雨旸时则民告足一不时则民多殍成化甲辰夏湖西北诸郡县皆疾风迅雷大雨雹徃徃发屋拔木杀人兽是三郡者风不鸣条雨不破块溪不泛腾山无骞崩黍稷被于野者皆芃芃然时姑孰李公徳馨以江西布政司右参议分守兹土贵溪五宜翁乃采民謡为诗以赠公公曰翁台宪重臣退处林下平日于人慎许可今以是归我其将以懋勉我乎他日公行郡至临汝出以示瑛瑛谓汉董仲舒言正朝廷以正百官正百官以正万民然后阴阳调风雨时诸福之物可以毕致公孙弘言人主和徳于上百姓和合于下则心气形声皆和而天地之和以应二子学虽有纯驳然后世谈天人者未尝敢非之自公之分守兹土也凡有大徭役大征科皆把握扶植豫为之所或潜销暗沮而移之他及民有鬬争仅如毫髪公皆羣按之以别臧否而究其情之归夫民所爱者力也所惜者财也所难平者气也公皆有以处之此其阴阳所以和乎风雨所以时乎五榖所以顺登而年不告凶乎不然则湖西北同此郡县也同此山川也而一岁之间灾祥顿异吾于是有不得其说者矣或曰事固有所感而得所应者有所感而非所应者湖东君子尽心民事风雨以时此为得所应也湖西北诸君子尽心民事而雨雹为灾此为非所应也故湖东春意公固不得而辞湖西北灾异诸公乂奚庸辞若然则或者之谈又为达夫事理之变而董仲舒公孙弘特论其理之常者耳予学昧天人而于是惑焉请以是质诸五宜翁翁必有说 

　　梦草集序 

　　梦草集者小溪主人之所作也凡为诗三百二十五首主人既没其族弟瑛乃从而序集之于戱诗未易论也盖诗所以歌咏乎性情者也性情理则诗无不理矣昔成周盛时上而公卿大夫下而士庶女妇皆沐浴文武清化而一时肺腑洗涤殆净故其见于诗者或温厚和平或端庄严肃蔼乎治世之音也三代以还不足以语此矣景泰中瑛领乡荐入试春官馆于氷崖翁先生所适主人为呉桥主簿以马政入阅于太仆氏相与夜坐论及于诗时残雪初消明月在地主人朗诵其作十数章皆飘然如孤鹤横空不可扪摸瑛叹曰兄诗之豪一至此耶主人曰诗不患其不能豪患其不能驯耳盖髙抗矫激之音不若夷平和厚之为得也问其所自入曰自理性情始要使胷中如碧潭浸秋月无一毫烟火气而后诗可言也于戱主人其得学诗之要乎予尝持此论扣诸人人鲜有合焉安得雪消月明之夜起主人于九原之下相与论诗乎主人讳璋字文达性孝友官终吴桥主簿其祖与吾祖为缌麻兄弟云 

　　赠陈同知考绩序 

　　成化辛夘夏予知广徳州其冬十月浙西陈君一之来副予陈君言曰天下郡县长佐吏贤不肖混淆公私异趋喜怒相衔不足以集事今某来佐君譬如驾舟君其司舵予左拨右刺而期于必济譬如驱车君其御予左推右挽毋庸臭厥载譬如调羮如和药君其为庖人为医师予为盐梅又为君臣佐使愿君不鄙外予予为君効力予曰善于是稽政要捜民隐访民奸别公私之务定赏罚之科度浅深之序究缓急之宜参于人情揆于物理务销宿弊而布其新图予恒中处君佐予于外凡予谋有益于民者君宣布之有裨于国计者輙为赞助惟恐后先是时民以公私债负窜他方君佐予招徕之者二百有余家先是民生女不举君佐予严条约重赏罚共活民间女六千八百有余口先是仓廪乏君佐予积粮七万有余石先是军需岁积不敷君佐予赋民畆完部牒百数十事先是各卫逋逃卒及府内外工作人部委长吏磨勘送就役君视予寡于食劳于庶务而佐予勘解者数百人故予舟得免风涛之患车得免泥淖之忧鼎不覆餗药能济人而不知其拨剌推挽品剂佐使皆君之力也今君以满三载书绩去予不为君言将谁言尝记君初拜官时翰林商君良臣谓是州大不临于司府且某为长吏而得君佐之宜相与以有为瑛不敏不足以辱知已若君善佐予信乎其为知人之明也君到都下见商君幸为我谢焉 

　　送州庠石司训考绩序 

　　始予莅州輙诣学宫课诸生以敦教事退而观夫所谓题名碑者歴数上下三十科而登第者仅十有三人因谓环千里之地而为之州聚千里之材而育之庠宜其贤者能者相继而起矣何辽邈阔踈一至于此因叹息乆之他日有告予者曰州庠分三斋斋分二十生石君所治斋由科目而出者一人由考贡而出者三人石君可谓无忝教事矣予问业何经曰业礼贡士（阙）洪君教之也予既叹科目辽阔而幸石君教道有成方欲聚三斋生于堂上相与教导之而观其成功石君遽舍我而去矣夫六翮之鸟髙飞百足之虫善走以辅之者众也使鸟不六翮虫不百足其所运转不过寻常咫尺之间而止耳然则石君之去固予之所忧乎石君行矣予闻训导满九载以科目得一人为有成绩斋中旧毡非先生所处矣 

　　翠渠摘稿巻一 

　　●钦定四库全书 

　　翠渠摘稿巻二 

　　（明）周瑛 撰 

　　○序 

　　都门送别诗序 

　　士不亲师友不足以成其学夫学之于人大贤以下所不废也然不亲师友则闻见不博闻见不博则是非靡定是非靡定则无以求至当之归而为应用之地虽曰从事于学亦愦愦而已何成功焉莱阳宋生孟清今浙台宪副景章公之长子也宪副公为侍御时呼孟清入委以干蛊孟清奉其父命周旋既而自奋曰玉不琢不成器人不学不知道吾可以不学乎乃断于心定谋于所知请于其父诣吾庐而委禽焉时予举进士礼部未就从予治举子业者颇众孟清日与同辈偕作止昼讲吾前夜诵之斋中积习既乆而渐有得其始也如泉在山其出蒙蒙焉既而委积洄洑其止溶溶焉今则决决而流汨汨而逝汰沙澄泥将为波澜有可观焉循是而徃疏导益深流行不息安知其不为长川为巨河为沧溟浩渺而不可测者乎第恐其阏絶淤塞而止耳惟岁初暮白露在郊孟清去京师游于其乡将以应有司之选矣夫朝廷取人惟其材有司论材惟其良不修乎已而应乎有司谓之不知务应乎有司而自以为必得谓之不知命应乎有司而或得之不以为开导辅益而谓已之能谓之不知有师友三者皆非也孟清毋择一于是哉戒行之朝二三子赋诗为别予为之序 

　　赠倪廷瞻知懐庆府序 

　　成化庚寅冬海盐倪君廷瞻以库部主事出知懐庆府既受命乃治车马戒仆夫问道而南将赴所治以奉扬天子威命于是库部郎中王君尚忠合诸同官张宴于公署以饮饯之俎豆既列主客就位笙歌间作献酬有序及旅王君言于廷瞻曰文夫官至太守亦荣哉环千里之地而君长之出则武夫前呵驺从塞途入则垂缙绅绾印绶坐于公堂以号召境内盖古诸侯比也敢以是为廷瞻贺然而懐庆大府也太守长吏也部使者行郡凡诸政事惟长吏是问而下邑诸大夫凡政有未平事有未决者惟大府长吏是咨故一举措失宜则上怼而下侮又不能不以是为廷瞻虑进士周瑛曰天下事常以贤者理以不贤者败九折坂称破车而使王良御之则无虞三峡水善覆舟而使三老渡之则必济懐庆难为未闻如破车之坂覆舟之峡也以倪君徃果足虑乎子请言倪君之为人也其外徐徐其中于于不偃蹇以傲世不阉媚以狐趋是所谓循良直易君子也以君之所藏而发泄乎大郡出其谦恭以事上而上恱其礼出其仁恕以临下而下安其政若夫簿书期会之烦不过一翻覆手而治耳君知大府是方可贺又何虑焉于是凡在宴者皆谓予知廷瞻既彻遂书以为赠 

　　送黄郎中还南都序 

　　予读西汉书见班固叙司马迁为郎中奉使西征巴蜀南略卭筰昆明还报命天子乃又述其少时游观之壮累百千言不止予窃疑之夫天下事见于载籍而其理具于心求诸心考诸载籍则体用备矣何有于游观乃得焉及见经生闭户探讨出而与事接徃徃抵牾间有走四方习知天下事者引而置诸烦剧皆有获予始知人材虽俊美而学虽工不歴试诸难终不足与理天下事也临川王君吉绍朴茂君子也少读书拟岘台下盖尝考诸载籍而求诸心矣既而领乡书入试春官取甲科拜行人司左司副间尝持节走四方渉汶泗下江淮浮沅湘西入闗中登华岳东望中州诸形胜如汉司马迁少时之为者用是歴观天下事凡风俗政治民艰吏隠与夫踈外细微诸阨塞状靡不通究及为屯部郎中于南京或以繁剧难之君到官出其同异而参互之事皆以次就绪工作不亏器用备具上下相安人心胥恱满三载竟以能吏称信乎旁渉世故而有益于天下事也今君报命天子将领牒去旧时诸僚友皆相与饮饯之吾不知酒半亦有辍酌而问为官之道者乎凡举甲科者注行人皆不恱殊不知吏以能称自此始也试问之黄君必有说焉 

　　赠马君知姚安府序 

　　成化十七年春正月天子开明堂以朝诸侯大行黜陟之典以励庶位用利益于生民于是以南京户部郎中马君自然知姚安军民府考舆地志姚安南去京师万里在唐宋间为蒙氏叚氏所据职贡不入天子委之我国家受天明命薄海内外罔不臣妾而姚安入职方列圣相承务懐逺人长吏皆廷命而其佐则以其土之渠为之命下之日都邑人士尝游于马君者皆谓马君贤马君有诗书文章宜处内地与文人秀士相周旋以陶成雅俗今夺此与彼非计也马君闻之曰诸君夷姚安乎夫华而夷习华固夷也夷而华习夷其不为华乎姚安有官府以明政刑有学校以修教化民知贡赋徭役以服事其上加以圣天子在上仁风义声披拂寰宇凡有血气莫不尊亲则姚安虽逺固内甸比也于是日讲求所以为治与教者大小节目罔不备具其意不以姚安视姚安而以中国视姚安也或闻马君言而疑之予曰子不见夫为豸戱者乎养羣蚁竹筒中鼓而出之令左右阵蚁绳绳乎各就部署若孙武子之行三军也夫蚁非可以言语教道也不过因其欲而道之耳姚安虽逺皆吾人也马君又知所以道之政其有不成乎他日马君同官王徳孚辈请赠言因述是以归之且赞其徃马君内江人其诸父兄弟同时登进士第者五人马君在户部三迁至郎中皆有能声为人外温内通盖达于政云 

　　鳯台饯别诗序 

　　士有生同时不相见旷百世而相感者有居同里闬不相颜面越数千里而相从者是何近者踈逺者亲今之不从而古之是与耶盖情亲于其心之所同迹乖于其行之所异方其同也千载一时四海一人及其异也虽肝胆口鼻犹不能以相命况其它乎予为州日多接士士凡读书好古为孔氏业者吾未尝不延接之凡延接之未尝不尽恭故吾门未尝一日无士而士亦乐于见吾也成化丙申州文学掾贾君汝阳佩部符以来或贺汝阳曰汝其得贤主人乎谓予能礼士也或又贺予曰子其得贤掾属乎谓汝阳贤士也汝阳越产少侍父宦游国学国学多聚古今天下书而六馆诸生亦多一时贤俊汝阳出与诸贤俊游退取国学所有书而读诵之故汝阳学最博而识见亦徃徃疏通不迂腐与予论秦汉以来事皆能举治乱成败之迹而究其所自与论六经奥义皆能发其疑而掲其要与论魏晋齐梁以下诸家诗皆能辨其体裁之异其平居亦徃徃观吾学而稽其所至窥吾心而究其所归凡吾所为政民但由之而不知之汝阳则能察吾本末先后知吾用意之所存若汝阳者诚贤士哉故吾在州未尝一日忘汝阳汝阳亦未尝一日忘予窃计吾二人者虽相去数百年之逺犹能以相感况同时乎虽相去数千里之外犹能以相从况宻迩乎予既入礼部汝阳思予不置近自广徳来视予相与处者浃月及去南京大夫士知汝阳者皆携酒殽来饮饯之因取汉诗今日良宴会欢乐难具陈相与分韵赋诗为赠予将述汝阳所以来故辍为诗而为序 

　　送魏时敏赴无锡县丞序 

　　韩退之记蓝田县丞廰壁谓丞位髙而偪例以嫌不可否事间有材者亦噤不得施予窃惑之岂古之君子欲以浑黙自居不与人抵牾抑其积习委靡而无以自振或退之别有所激而云未必尽如记中语皆未可知也我朝建官设属大槩视前代而损益之故郡有县县亦置丞丞位出簿史上而处令下虽髙且偪未闻不可为如退之所云也予乡魏时敏初筮得无锡县丞将领部符去而过予曰有如韩公言丞固难为哉予曰丞不难为第不善为耳夫县之政若赋税徭役教化狱讼盗贼无巨细皆制于令丞但佐令以行其事耳丞佐令以行其事而不得其权令得其权而所行或悖扬子云论为陶刚则甈柔则坏不甈不坏而在于和使为丞如为陶则令不以丞为侵已令不以丞为侵已有所可则曰丞将以成吾美也有所不可则曰丞将以匡吾过也由是心不相疑而相信事不相反而相济凡赋税徭役教化狱讼盗贼皆可渐而理矣又何髙与偪嫌而漫不可否事也哉魏君学诗其达于政也必矣到县请视事见有问者毋对松以哦曰予方有公事子姑去 

　　赠张廷厚分教济宁序 

　　三代之学皆所以明人伦也而辞章无与焉自圣王不作而天下好华于是进末学而黜行检尚浮说而轻本实虽称代不乏人一旦遇有变故徃徃臣弃其君子弃其父纲常不立人道大壊使夫英雄豪杰之出虽极力营救而不可収拾以归于尽然后已此岂人之不如古哉教化之不明也昔我髙皇帝受天明命肇有区夏思得真才实徳与共守之故于学校罢词赋之习重经义之典且降诏旨务使学者以礼义廉耻为心孝弟忠信为行其为世道虑至矣歴世既逺不知圣意所在故师儒之所训诲者文艺也有司之所督责者文艺也科目之所奬録者文艺也于是末学胜而行检亏浮说兴而本实废人材踈放风俗壊烂而不足以副圣意所求者盖有繇也山东大州曰济宁古称其人务耕桑而俗朴野今亦浮靡剽悍不可以训吾闽张廷厚分教于是焉廷厚亦审髙皇帝所以建学教士之意乎而其大者在于父子有亲君臣有义夫妇有别长幼有序朋友有信而词章特发其绪余也廷厚游学校多年兹徃为人师必知所以教矣廷厚知所以教则他日山以东有能建大功立大节以成天下事者吾其有观于济宁乎廷厚其勉之廷厚闽连江人也尝以易经五试于有司不第其敦本之学出其从祖山西参议继元公云 

　　都下蔡氏上寿序 

　　天之与人也恒啬而不咸其不啬而咸者天厚之也天固未易厚于人也其必积于我者厚则天厚之矣都下蔡处士仲斌其先合肥人隶赤籍入都下以居处士通物理识时变明白圭取予之术而家以富生三子又操其竒赢而勾股之而富为加其孙五多读书弹琴与贤士大夫游成化丁酉处士偕其配沈氏年俱耄诸子思所以欢之乃张宴堂上而一时大夫士若侍御徐君用美章君士昻与凡素所徃返者皆持觞以来酒初行诸君贺曰凡人不可以必富富不可以必寿寿不可以必多子孙今老人兼之矣敢以为贺处士谢曰天不弃仲斌使僭有多福辱诸君惠以嘉言敢不拜嘉饮尽觞止诸子又称觞而进曰天之福大人者厚矣愿大人推有余补不足以济贫乏而答天之富问疾病给医药以济夭札而答天之寿矜老人恤幼穉以抚孤独而答天之多子孙凡我若子若孙又当思所以嗣守庭训迓续天休以期于不坠处士冁然笑曰汝曹之言是也吾虽耄愿与汝曹共勉之又饮尽觞止是日也主敬而宾欢亲安而子顺休休乎其为福之成也他日其孙京游广徳鼔琴予所属予为上寿序予以座中语为是也述以归之 

　　思亲堂后序 

　　上虞陈君文靖西逰临汝视其从父弟同知君文耀会予五峰堂盖君少治春秋与文耀同笔研歴屈于有司不举今老矣故其来也予亲焉他日君出其先处士府君所为思亲堂巻示予盖序其事者自李文忠公时勉以下若而人歌咏其事者自曹殿元鼐以下又若而人君犹以为未也复求益于予予其能为君辞哉夫盈天壤间而为有生蕃矣有生而忘所自生亦蕃矣草木生于土而忘于土鱼鳖生于水而忘于水禽兽生于雌雄牝牡而忘其雌雄牝牡盖其心弗灵也其心弗灵而忘其所自生宜也若夫人则非其心之弗灵也非其心之弗灵而亦忘其所自生者何哉弗思耳惟其弗思则虽其心之灵亦与弗灵者类矣呜呼人虽至愚孰肯自同其身于草木禽兽者乎处士去予逺然仰推其意岂不曰亲生我也养我也教我也生我固生也养我教我生之族也故凡一身肤髪爪甲亲之余也丝缕菽粟亲之营也智虑才能亲之训迪也亲为恩于我宏矣吾其敢忘乎昔者吾亲在时吾堂以居之日率妻子左右为欢今亲徃矣而堂犹存也登吾堂不见吾亲则凡所以系吾思者其能以自己乎礼所谓思其居处思其笑语思其所乐思其所嗜固可谓善思而吾之所思又不但如记礼者之谈而已也呜呼处士恶人心之弗灵而不肯自同于冥顽之非类有所生而不忘所自生不几自尽于人道者乎处士亲既没而堂之诗文烂如也陈君归而读之可不以处士思其亲者思其亲乎昔颖考叔食羮君所能以微言动庄公而复全恩于母子君子曰孝子不匮永锡尔类君治春秋知考叔事他日孝子锡类吾于陈氏观焉 

　　和陶诗序 

　　昔东坡居士自谓于他人诗无所好独好渊明诗晚年謪居海上乃尽和渊明所作渊明诗自居士后未闻有好之者好之者既鲜矧有和之者既好之又从而和之吾于吴君景辉见之矣景辉上虞人尝举进士礼部得乙科授太和县儒学训导有学绩擢徳安县知县徳安故柴桑里为渊明故乡君到辄作慕陶轩以居因号慕陶子且和陶诗以为乐比解官东归而诗已盈帙矣予尝评其所和诗如处士入城市博衣缓带阔歩徐行不与轻獧子争便捷态又如野人食粝饭草蔬清香迸牙颊而无腥膻气又如抱古琴弹于通衢趣逺声希人无听者昔东坡自谓和渊明诗间得意处无愧渊明吾不知景辉自视亦有愧渊明否乎虽然诗类与不类未暇深论也昔渊明自谓性刚才拙与物多忤自量为已必贻俗患故为县令八十日辄引去卒有以保其身全其名其达于世故审于自处晋世一人而已东坡蚤以才名动天下中罹横祸晚斥逐海上几不可生其精见独识果渊明类耶景辉学陶者也已能奉身以求退矣予才视渊明尤拙而刚或过之安得如景辉于清泉白石之间和其所谓采菊东篱下悠然见南山之句而不蹈东坡之故辙乎 

　　棣蕚懐春序 

　　予读古人书思见古人茍有其人则爱慕歆艳之若将与之同归或其人名号不能登于史籍则私不自揆奋欲为之论述以信诸后此予读书好善之本心也涵江林和恒肃一日诣予曰吾父既逝吾母亦老而吾与季弟义皆少頼吾伯兄恒信仲兄恒逊相与左右厥家以煦育我二人凡衣服饮食为悉力营办稍有知遣从里中师学及长为冠与婚不后时继又遣和为邑庠生及资义入帅垣从事以图所以树立义尝告和曰吾二人者不有二兄胥为地下土矣是父母生我一天也诸兄鞠我又一天也天之徳不可名状而为羽毛鳞介者可不知所自乎尝制图取周诗棠棣之旨名曰棣蕚懐春又曰清江周君必能序述吾事宜徃征辞今不幸吾弟死矣而图犹存也和懐吾兄之恩念弟之志不可以冺敢终以为请予曰人性之中万善俱足其近者曰孝曰友曰悌此三善者皆自人性中来而所以推行之者则孝又友与弟之本也予尝观夫世之人矣凡爱父母深者于兄弟之情恒笃爱父母浅者于兄弟之情恒薄其有不知爱父母者则于兄弟漠如也子二兄其知所以爱父母乎子兄弟懐之其知所以爱兄乎吾闻天道好善而恶恶喜顺而恶逆子勉之吾他日过涵江有观于林氏而知其族必大也 

　　超然宴处诗序 

　　龙可豢麟可絷鳯凰可以网罗取予尝求其故矣盖麟鳯与龙皆灵物也然有形焉有形则有欲有欲则人得而制之矣若夫有形而无欲恶得而制之哉昔者孔子厄于陈蔡也七日不食诸弟子面黧黒惫而后兴孔子弦歌自若孔子何以异于人哉有形无欲也孔子有形无欲则于富贵贫贱死生寿夭皆夷视之矣陈蔡大夫恶得而加诸非惟孔子凡知为学而能自絶于欲者莫不皆然台有士曰张煜字崇茂少读孔氏书考其学所至实能制物而不制于物初崇茂逰邑庠既而与时不偶退伏田野乃能超然宴处而视世间事无一可动其中者崇茂尝语人曰髙牙大纛坐立庙堂吾非薄此不为也是有命焉吾恶得而干之箪瓢陋巷裘褐不完吾非爱此乐为也是有命焉吾恶得而去之当是时崇茂同时友若先刑部林公一鹗与今制诰黄公世显翰林谢公鸣治及吾闽佥宪林公一中皆接翅云路声华广敷而崇茂方披簔执耒与樵童牧竖相周旋坦坦施施不自知其身世贱且贫也呜呼若崇茂者不几能自絶于欲求乎其学孔氏不几为有得者乎使崇茂以外物动心则龙而豢之麟而絷之鳯凰而网罗取之亦无不可矣恶乎其为超然也哉予未识崇茂曩在礼部时佥宪林公亟谈君为人于予且谓君恱予文必欲得予序其所类宴处诗文云者予事虽棘纷重违君知因考其迹探其心而稽其学之所至以为之序 

　　敖使君和梅花百咏序 

　　梅为诗一赋百絶自冯海粟始一赋百律自僧中峰始近学诗君子皆追和之其思徤矣新喻敖君气完登成化甲辰进士寻以星变言事触怒权贵贬窜临西县丞临西没于吐畨乆矣君独挈其妻孥以徃日与大府帅讲明周公孔子之道大府帅信之遂相与入吐畨正疆界责其供赋乃止又暇日从容文字间与处中州无异者弘治改元今上念君直臣乃征为桂阳州知州明年己酉君过镇逺出其所和梅花百咏诗示予予谓梅有标格有风韵而香影乃其余也何谓标格风霜面目鐡石柯枝偃蹇错樛古雅怪竒此其标格也何谓风韵竹篱茆舍寒塘古渡潇洒幽独娟洁修姱此其风韵也若夫水中横斜之影月中浮动之香虽梅本事要之摹写其形似而已予谓君大廷折辩之时力排权贵而不少屈此其标格可想也及夫放斥之余乃甘寂寞以自修洁此其风韵可想也又不以长刀大斧而废笔砚文字之雅日潄芳润对景咿咿则并其所谓香影而得之矣夫冯海粟诸人是以己之辞模写梅之态度君特借梅之梗槩发泄已之情懐所指异矣虽然孤根不动暖气先回嘉实既成鼎鼐斯具吾之所以望乎君者又不在乎枝柯花叶之间而已也君勉乎哉 

　　罗氏渥恩堂族谱序 

　　修谱而别其所自出盖慎之也古者同姓而异系多矣如齐姜姓而有髙国氏鲁姬姓而有孟仲季氏楚芊姓而有屈景昭氏故周礼击邦国以九两五曰宗谓以族得民盖别其所自出也贵阳罗氏初为四川铜梁人后徙播州元末明玉珍据蜀罗氏祖曰汉杰荷戈从明氏我太祖髙皇帝取蜀以明氏军分隶成都汉杰属成都右卫洪武末以播州地立黄平千户所改属黄平永乐十一年以贵州地立都指挥使司改属贵州前卫今为贵州前卫人汉杰少经行阵有勇畧由歩卒升队长汉杰卒子刚继以从征麓川功升百户刚卒子绶继以从征西堡功升千户绶既进官千户乃请诰于朝追赠其父刚如其官进阶武畧将军母汪氏妻张氏刘氏俱封安人命下太常卿任道浚为题所居曰渥恩堂侈上赐也故绶修谱因以渥恩堂为号所以别贵阳诸罗而使后世知其所自出其用意逺矣渥恩堂谱自汉杰始汉杰一世刚二世绶三世矣引而伸之其嫡世官其支庶同出于渥恩堂者未可胜纪也夫水异派也而同源木异柯也而同本自后世视之固有亲踈自渥恩堂之祖视之则皆其子孙也知其为渥恩堂之子孙则其所以相亲爱之心恶能以自己哉呜呼绶修谱其用意逺矣或曰罗出祝融之后本■〈云阝〉姓国其先屡有显者谱畧而不书何哉曰慎之也谱慎则族属明族属明则亲爱笃矣 

　　贺林素庵处士应诏冠带序 

　　今天子嗣大歴服改元弘治大赉于四海凡民年及耋皆得如汉制赐爵一级诏下里中人相与言曰郑庄林氏故大族林氏诸长老若素庵先生其可于是里闻诸县县闻诸府府按实曰请如制先生乃即其家设几案北面稽首以受是岁十月九日先生初度其子连州守讲乃张筵私第合内外亲党为先生寿先生乌纱白髪辉暎堂序而且举止徤康犹少壮时里邻环而观之曰大哉圣天子优老之诏乎美哉先生承天之休乎吾侪宵人不可以跂矣予闻之水行地中惟发源深则流派逺木生地上惟植本固则枝叶繁况夫疏导之勤培养之力其有不浩浩汤汤入于溟渤欝欝苍苍摩于霄汉者乎林氏之先有讳国钧者行义宋熈丰间朝廷嘉之赐绯鱼袋今闾巷小民犹能道其故实而残功断绪杂出于碑碣之余者犹可隠约而考是其开于前者深且固矣先生为人不傲以肆不憸以刻不馋噬以贼虐寛和慈惠博大坦夷凡与先生处者如坐春风和气中而有干于先生者亦不与校以去则其所以疏导而培养之者亦既勤且力矣夫天不可以强合而福不可以幸致也先生以若所积与若所为则其离屯蹇出厄塞而跻耋耄之寿也盖宜去幽晦际亨嘉而受光荣之诏也益宜先生受诏凡诸亲党以为宜有所纪述以传诸后乃相与征言于予予同先生受室于侯山吴氏先生于予为尊行睦婣之道固所宜言乃言 

　　重修石阡府志序 

　　石阡故夷壤也文人墨客鲜至焉成化壬寅江西左参政祁公改知是府公仕江西有重望部使者按事牵聮公故有是命公来辑和夷夏宣布徳泽修举废坠不一二年政通民懐乃以余力周旋文事以为郡之有志系一郡之体统郡志不修何以示天下传后世矧旧有所序述龎杂不类吾不为理谁为理因别为义例重加采辑繁乱以删讹谬以正脱畧以补间有后人所当绍述者则引其端以待诸后通为郡志十巻司志隶焉既成瑛自抚州改知镇逺属瑛序之瑛阅周礼职方氏见周分天下为九州岛皆志其镇曰某山其川曰某江其浸曰某湖其民其畜其利其俗各以其州而别盖当是时因土以制职因职以制贡职贡不修天子讨之此职方所以志也我皇明统驭天下无逺弗届而石阡邈在古荒服之外其山川土田人物货产皆周职方所不载者公能佐天子以宣徳化且为之志使有考焉其有补于治道不小矣公东筦人姓祁氏名顺字致和王一夔榜第二甲进士初为户部郎中时天子重公学行遗使朝鲜朝鲜人扣公以文字公如响斯答至于却金却妓尤足以厌服人心比归朝鲜人上公使事天子且赋诗赠公比公中州孤鳯凰云 

　　锦江赠别诗序 

　　出成都东郭门有水曰锦江江之水东走巫峡入汉川以通于海首尾万余里故有中州之行者徃徃自此浮舟而下昔人尝作亭其上名曰折栁凡送别者皆集焉弘治癸丑春上以四川左布政使何公世光为都察院右副都御史授以玺书俾抚南郊将行羣公出祖于锦江之上时岷峨雪消锦江新涨天光水色浮荡上下公临流而叹曰大哉水乎大丈夫济时利物徳泽汪濊亦犹此乎盖公越人也少读书里中即慨然有抚安天下之志比登进士第补宜兴知县民方苦官府征白粮与茶债负急公求弊端授以方法岁省民重征银数万两及官府有事勾摄皆责成里甲不遣舆隶下乡民安之一日有白衣数人自山中拏舟至捧山薯五脡茶一撮举首加额曰我等不识城市自明府下车以来民不昼惊犬不夜吠故特来见耳言毕旅拜于庭而去适有府倅至呼白衣使前问故众曰我等为何尹来他不愿见也及擢为御史出按口北宣府大同诸处上方禁妖言有叅将与中贵人守邉者希上旨谓妖人赵大署伪官凡八十人皆有位号公曰若等欲富贵而以非理杀人可乎公辩其诬止论死三人徒四人余皆得免有大将表里相蟠据纵子弟射利仓场吏噤不敢动公曰粮耗则三军病矣此不可释皆捕而畀之法并论其党四十人隶戍籍又劾其姻娅偏禆以下十数人使不得环列于位寻出为河南知府连岁大饥人相食公先请在库银籴米六千石赈济次条陈二十余事备言救饥方畧请先后次第行之一时頼公全活者数十万人死而藏者数万躯遗弃黄口收入养济院得不死者又若而人嗟夫公心恻怛慈爱而量渊宏加以识见通敏事无不济故随所至輙有成效如此今佩玺书以徃不知南郊之内亦有逋负未酬如宜兴者乎有滥寃杀人及表里蟠据盗仓库所藏如大同宣府者乎其水旱不时饥馑荐臻亦有饿莩流亡如河南不可收拾者乎夫天下事即其小可以占其大据其始可以见其终观公歴试诸軄则南郊巡抚之绩吾知其有成也酒酣为击节而歌曰浩浩兮长江（叶汝红切）混沧溟兮际于大东愿手■〈奭斗〉兮柸勺作霖雨兮以济八荒（叶广容切）公倚歌而和之曰浩浩兮长江顺予舟兮以东懐故人兮知已渺云天兮一方于是群公相继有作予因次第而序之持以赠公 

　　锦官赋别序 

　　御史大夫梁公抚蜀之三年天子下诏拜公南京吏部侍郎将行众谓瑛宜赠言瑛闻天下人皆谓蜀乐土其人读书知礼义易于为治今观不然盖蜀地广民繁为俗厖杂与中州弗类其地踰雪山以西与吐畨相距山壁立如削惊湍怒涛走其下间为栈道縁山腹行仅一线若统御者无以制吐畨死命则徃徃据髙扼险挺木擂石阏絶我粮运或呼羣挈党环甲弯弓来攻我城堡我谋大举则进退■〈扌戹〉塞不可以逞数年来军劳于戍守民疲于供饷赋税殚竭人力重困可忧也公来未尝一日安枕而卧公以为守边莫先于养军恤民譬如东垣论治病反复以养胃为言盖胃理则五脏皆理五脏理则百病不治而愈矣公尝发数万银分布郡县令积榖以备荒俭又发数万银东路积榖于江油于安县南路积榖于灌口将募羗民转输以实于邉又议掣余塩以岁可得数千凡沿边城堡仓庾及栈道断续皆欲以渐修理无非为军民计也其意以为军安民裕则虏在吾目中矣此即东垣治病而先养胃之法也近有狂生愤吐畨侵暴乃上书请天子发兵致讨廷臣移公议公曰已之不治而谋以伐人非计之得也盖公非不为也不遽为也不遽为而为乃可以有为也吁公意逺矣公尝爱瑛书见所谓海阔从鱼跃天空任鸟飞诗句公为说曰海阔矣从鱼之跃然鱼亦不能出于海之外也天空矣任鸟之飞然鸟亦不能出于天之外也据此而言则公襟懐冲旷无不包覆而中间消息盈虚之理操纵予夺之机又岂人所能尽识哉今公应诏而徃矣规画深而业未究恐喜事者不知东垣养胃之可据而下峻剂以为医又非地方之福也故因公行述公所以治蜀之意以为公赠冀以告谋国君子与吾人之筹邉者若公自西徂东凡道路所经心目所感中间可惊可愕可喜可念则有诸公分题赋诗在 

　　赠提学韦先生归隠序 

　　提学韦先生上疏乞骸骨诏未下而儋倚于墙矣八郡师生方安先生之教闻将行皆相顾而骇若有所失乃相与持牒走御史行台为留行计又相与持疏走京师上扣天子乞徇下情为留行计先生闻之曰异哉众之爱我也夫握椠懐铅日对羣彦此非我所欲乎然淮水之上月蓬烟簔不可乆负众虽爱我切其如我志不可回何呜呼先生其果于行矣先生淮人也（名斌字彦质）少读书泮上咀嚼英华鞭挞诸子思欲立光明俊伟事业以惊动人世既而由应天发解登曾彦榜进士拜给事中凡有所论列皆持大体不琐细摭拾以沮士气未几出为广东按察司佥事转福建按察司副使皆以提学为职夫环千里之地而制之郡郡有学则千里之内群才聚矣环百里之地而制之县县有学则百里之内群才聚矣夫得天下英才而教育之此君子之所乐也先生何急于求去乎或曰萧艾不锄芝兰不长驽骀不叱骐骥不腾此恩怨所自分也先生不欲以恩怨丛于已故求去以避之此先生之志也予曰天之道公而已人之道曰公之而已不任怨不撄祸不足以立光明俊伟事业吾闻先生之为学政也持其至公之心济之以刚大之气徃徃考课之下未尝有所顾忌而迁就亦未尝有所喜怒而枉抑文上矣虽孤寒之士在所必録文下矣虽缙绅之子在所必黜学者初若甚病今则安之矣凡贵介公子惟知为学不以有所恃而安草茅寒士惟知为学不以无所恃而恐盖其志定矣志定则其教行矣教行则先生之化不几于成乎况先生将行而交章以留先生者如此其至于此可以观人心矣而先生速于求去者此予所未解也或曰先生负刚气欲以其道行于时一有所沮则奉身以求退此古不茍禄人也或又曰先生有逺识不愿仇肝胆与外物鬪将欲摆脱诸纷纷者以归于大和此古学闭闗人也予方憾先生不愿教闽中及闻或者之言又知先生不教之教而为教益逺矣先生行莆中诸缙绅皆相与赋诗为赠瑛僭为之序 

　　赠明府吴侯书满序 

　　弘治壬戌岁吴侯惟明尹莆三载矣将以是岁之冬报政于天子县耆老羣然来征瑛言为赠瑛曰众徳尹何深也曰无苛政问状一人曰莆蕞尔地供亿百出丁已岁大风戊午岁大雨已未岁大旱方雨旱甚时而尹适至寔能佐郡相与周旋以故天子念民疾苦已未岁粮全免此所谓无苛政也一人曰尹以兴衰起替为务建龙津桥创渔沧渡造莆田县学增立饥民仓改作廨舍其间相时度力舍彼取此不横敛以困于民利益多矣此所谓无苛政也一人曰凡郡县于民有城府之隔堂陛之严民望县门咫尺万里今尹破落厓岸与民为同小民持牒直扺堂下自累政以来未有临民简易如此者此所谓无苛政也呜呼苛政孔子所谓猛于虎者也三人者言尹无之此太山之妇所以三世死于虎而不愿他徙也瑛闻之瑚琏之器必琢磨而始就干将之剑必锻錬而始成尹歙人也少游泮庠尝以礼经魁应天多士及入试春官不偶乃入国学卒业于大司成氏继又入部曹歴事于大司空氏如是者踰十年始登朱希周榜进士中间哜嘈世故备尝囏苦其所以矫而揉之完而好之非一日之积矣然则尹无苛政有自哉夫天地寓大巧于造化以造万物而万物不知君子寓大巧于治化以造万民而万民不知尹之居官也人但见其退焉若愚坎焉若虚而不知拓于其中者恢恢乎其地之有余此三人者或有未喻而予得于观感之际深致叹羡也欤尹未入考时部使者已上姓名而行旌劳之典矣兹其入也又奚待磨勘核实而后知为良吏哉吾恐征书南下莆人虽不愿去尹而尹不能为莆人留矣 

　　赠知事刘侯提督水利序 

　　莆人堰海以居宋李长者宏作木兰陂以蓄诸山涧水自西南来注之其纵横曲直各视地势所宜昔人用心于此亦云劳矣徃者胡公里白埕港决百姓以告岳守教人于其里重溪之东凿新渠直趋涵口于是水北注如泻东行之势渐衰天稍不雨则塘东诸处告旱矣又不雨则洋城清浦及黄石诸处皆告旱矣其祸至今未息也近者重溪西海堤又决百姓申以告太守陈公阅府志以为莆中水利纲纪有四沟渠其一也一日躬下乡呼里中父老广集谋议始知莆洋地南昂而北俯自道南视道北已髙数尺又自道南视章鱼港田将髙及丈矣此岳渠北注势不可回而塘东诸处稍遇旱輙告病也乃令仰给此水如陈使埭者履畆出银买地凿渠自岳公桥而西又折而北又转而西通乎重溪旧渠以灌陈使埭田畆处分既定乃檄本府知事刘侯声振徃监护之又择俦人中得林洪五吴子懐陈汝真三人分理其事刘侯江西吉水人也蚤岁游泮庠与里巷诸人相延接熟知民间事及卒业成均又与四方诸贤俊相刮劘熟知天下事及受檄以来乃能视民所好恶而从违之不猛以骤不寛以弛分地而授之渠验渠而授之直人得直而功劝功劝而渠成矣太守所择三人者各桑麻于其土地而效智力勤劳靡不至焉渠成作桥跨道题曰陈公桥本所自也既卒功林洪五诸人恳恳因予婿王珊来乞言予谓功无大小而能顺人所欲为上祸无大小而能去人所畏为上莆水利为祸二海啮堤壊而水溢此海祸也人行水失宜使水利走泄此人祸也然则刘侯用太守意以治水其能顺人所欲去人所畏避海祸而不遗人祸者乎是宜书乃书 

　　壶山赠言序 

　　始罗侯为推官吾郡满三载矣不幸遭母夫人丧不暇他为计仓皇北舆榇归故乡以葬比终丧乃诣吏部以书满为言部嘉侯守典故乃授之牒俾捧以来此例盖自侯始也侯在莆时辱与瑛以文字相知爱及再相见欢甚侯从容告瑛曰某来莆无他喜喜得公言公幸母子靳瑛谓侯多读书识达古今明义理于人间所有文字皆能哜其胾针砭其膏肓至自为诗徃徃徘徊雅澹不与世俗争豪隽是侯为学瑛无以为赠也侯律已严御人刚以方至于用刑既明且慎圜土之内无号寃者御史廉得公状已奬励之再矣是侯居官瑛无以为赠也然侯进士也近例进士补郡县官茍善于其职皆征为御史御史得言天下事矣瑛试举天下事为侯言可乎窃观天下之弊深矣考其故盖非一朝一夕之积也为天下谋者当思所以致弊之源而拟所以救弊之道然后可渐而理也致弊之源曰失纪纲是也救弊之道曰复纪纲是也所谓纪纲者乃圣祖髙皇帝覃思精心稽古酌今自宫监以至诸司百执事自衣服饮食以至甲兵钱榖自祭祀宴享以及赏赉赐予皆有典则以贻子孙使万世守之而不失者也故纪纲立则弊消天下治安纪纲失则弊滋天下病矣盖纪纲之于国家犹脉之于人也人病而脉不病可不药而愈人不病而脉病此华扁所以却望而走焉者今日纪纲何如哉盖其失也非一朝一夕之故而所以复之者亦岂一朝一夕之所能哉蛊之彖曰元亨利渉大川又曰先甲三日后甲三日盖蛊为卦巽下艮上其体上刚下柔而不相入其弊深矣而以为元亨者盖蛊极当治有亨道焉然所以治之又必熟思审处因徃推来乃有济故以甲三日先后为言圣人之训明矣此则治蛊之道也侯名鳯字汝文金陵人少为诸生时以聪明特达称入仕以来益熟于世故间接言论见其于事多有所决择于人多有所去取虽未即为御史盖有以正其志矣士正其志此事功所以集也故举是为侯言 

　　保民遗爱序 

　　筑城为保民计也筑城以保民其为惠爱固无穷哉仙游为县万山中考建置自唐始唐庆歴间分莆田西南地为清源县改仙逰县迄今八百有余岁矣歴宋而元歴元而我明官府及民皆野处寇至輙惊窜无所于守正徳初元漳寇起广寇乘之闽以南大哄冦分支北掠入我仙逰西界县诸大姓多受害故司徒郑公廷纲适家居首倡于众曰此惟筑城乃可以自保众曰如县小民贫何司徒曰蝮蛇螫手壮士解腕恶可以贫辞顷而御史韩公南巡民交扣马首言不可状韩公曰司徒之议是也惟得人以司之则事济矣众疑未解仍持牒讧府中摄守曹侯良金复谕之曰司徒之议是也惟得人以司之则事济矣时吾郡通守汪侯文祥方提兵分守要害御史识之曰此可以辑事矣乃檄侯摄县主筑城事且勒限而责以成功侯下县与众集议或谓宜出官帑以筑侯曰官帑有限而功无穷帑费多而功不就谁任其责或谓宜赋民财以筑侯曰财聚于上与吏胥为窟穴财聚于下与豪要为窟穴况雇役法王安石行之而败矣吾可蹈其败哉以吾言之城为民设也有县斯有民有民斯有力吾以县之力筑县之城茍调度有方吾事其济哉乃度为城计若干丈而以一县十四里之民共筑之凡计里以授地计日以验功侯时轻车缓带徃来巡视约数日椎牛酾酒以奬劳之有不用命者稍加鞭朴未几而城成焉未几而四门成焉未几而楼橹成焉始事于正徳三年某月讫工于其年某月功骤而财不匮事成而力不乏昔之忧疑未解者至是皆释然以解矣于是县之士大夫咸服侯有逺识又喜侯真能为民立不朽之功也乃相与绘图征予文以为赠始予与莆中六七公者徃观城退作筑城謡摄守曹侯尝録以呈诸御史矣今予复何言乃详序本末而以所作謡系于下方以见御史定其计而侯成其功皆可歌也歌曰筑城处有叹声千杵万杵不得停筑城处有欢声千家万家不受兵忆昔仙游寇初起郑老首倡筑城议上揺下撼何纷纷定计頼有韩御史御史定此万年基汪侯时受御史知更有曹侯通世务左呼右喝相撑持汪侯摄县有卓识不需民财需民力氷壶影里谗不生鼛鼔声中功转亟念我黄耉为公行俯仰顾盻心神惊此溪此山并此县八百年来见此城欢声腾叹声止出战入守曰有备掲竿斩木彼何人慎莫长驱过吾里 

　　萱葵图序 

　　萱葵图者龙门林氏诸子为养母作也图有萱有葵盖诸子为养母而并懐于君也养母孝也懐君忠也忠者孝之推也此作图之大旨也莆之林多宗唐九牧而居龙门者则邵州刺史藴后也入国朝来科第簮组相辉映成化初井庵以甲申进士拜监察御史宗事失相择婉嫕于京师可者而得母焉母俞氏世为上元人伯祖纲官至兵部侍郎年十八归于御史君封孺人性渊懿慧敏有士行佐君理家政每事相度皆中几会事姑太孺人吴氏徃徃得其欢心君有三子长近龙次近麟次近廌各自为母母皆母之抚养教诲母无择焉君尝择予女为近龙妇又择宪副吴君女为近麟妇又择教授方君女为近廌妇诸妇皆君定然皆不及一北面贽其聘而纳之者皆母也近吴氏妇卒谋嗣室于俞氏其聘而纳之者亦母也君捐馆舍诸子尚幼母为调度于内乃建室堂乃籍田畆乃稽山林所入凡有闗家计者皆处分有序继而诸子长成得以承其基绪使门户赫赫如昨日者母之力也诸子皆甚爱母近龙母张氏而致敬爱于母者与己母同近龙既领乡荐以爱母故不即会京试近举进士未就读书成均每一念母輙殒去同舎生怜之初御史君没母年方四十张未四十相与嚼氷咀蘗以度岁月今年母六十矣四月十八日其初度也近龙得假归自京与诸弟谋以其日为寿且娱二亲乃作此图征言于予予与御史君同领乡荐荷相知爱为深今又为婣家周官睦婣礼所重也乃摘肝鬲之语而为之言予谓人创家难保家尤难保家惟在诸子妇此心一从违之间而已其相与规诱去违而从恒在长者耳予婿近龙林氏长子也予女林氏长妇也愿予婿率诸晜季勉同一心日承顺母于其外又愿予女率诸娣姒勉同一心日承顺母于其内如是则家大和矣家大和致祥之道也母日游大和之中将见由耆艾而耋耄由耋耄而期頥寿其有涯哉凡此皆所谓孝也孝道立则忠可得而推矣予闻林氏先世藴公称忠臣攅公称孝子逮至井庵尝愤鼎臣不扶国本直谏被挞力救时弊数十事移疾飬母家居逾十年躬侍汤药衣不解带时昏仆不自知刲股吁天以输危急则夫忠孝者林氏故物也诸子勉承旧绪逺稽近述而益张焉他日必有称龙门林氏为忠孝世家者矣请书此以为左劵 

　　寿萱图序 

　　予婿林云从思父不及养而勤于养母初为举子时母俞孺人年六十尝作萱葵图请予为之序矣今为御史南都其所自生母张孺人年六十又作寿萱图请予为之序夫养母主于义也养其所自生母主于恩也懐恩与义皆自爱父推之也云从为孝有本末哉林氏世家莆城龙门下系出唐邵州刺史藴藴后多显者龙门则聮六世绾簮组矣三世登进士第不辍科矣然自井庵而上皆单系井庵而下为生始蕃焉予尝考其故矣初井庵为御史京师时屡丧偶不得子及取兵部侍郎俞公侄女封孺人又不得子时太孺人吴氏就养官所告其子曰汝先世皆单系今妇又无子不可不蚤为计吾闻海岱门张氏吾莆旧族也其先以戎籍留此张氏懐明君与莆京宦相徃返为人守信义重然诺有莆人风韵人谓其季女温厚和惠寡言笑及善织纴烹调盍徃求之初令人徃不可继令人徃又不可终令人徃恳告以情乃可及归与俞孺人以伯仲相称谓家庭唯诺无间言太孺人安之后数岁始生云从焉云从已属于龙为近故名曰近龙云从其字也越五年又生近鳯六岁而殇张言于井庵曰嗣子寡弱还宜别为计伯姊不专房吾亦不敢专房也井庵乃别置妾以广嗣续又生子曰近麟近廌于是井庵有子三人焉近复有孙四人焉其来未可涯涘也始予与井庵同领乡荐井庵先登进士第予后五年始登第继而井庵得告自京归予书满自广徳归井庵愿得予第三女为子妇予亦愿得近龙为壻方谋议间适福建提学佥宪周公时可过访闻之喜曰媒自我作命从人取廪米买酒菓来贺其亲遂定井庵没近龙始十五岁能守父遗矩佩服母教言恳恳读书修行务厎成立今果登进士第复继井庵为御史声闻烈烈如昨日是井庵可谓有子而予亦喜于得壻矣予闻之家运有盛衰人谋有臧否运盛而谋否则盛可衰运衰而谋臧则衰可盛若林氏者其家运之盛欤人谋之臧欤抑谋臧运盛其两符欤然则寿萱图之作不但持杯酒相庆贺而已不但舞斑斓相喜乐而已盖将于是乎而稽家运之昌也于是乎而验人谋之臧也于是乎而知福祉之方来而未艾也云从以予言为何如 

　　翠渠摘稿巻二 


　　●钦定四库全书 

　　翠渠摘稿巻三 

　　（明）周瑛 撰 

　　○记 

　　温明堂记 

　　予知广徳州既三月妇吴氏夜梦过于祠堂之下见先祖困翁在座妇瞻拜成礼翁问曰瑛何在曰在堂翁曰此二大字可付瑛此甚善妇展视之乃玉镜字也夙兴妇述以告予予曰此宗庙神灵有以告我矣夫玉欲吾温也镜欲吾明也使吾温以接人明以处事兹固所谓甚善者乎妇曰子于温明何如曰吾接人未尝为悻悻容然嫉恶太甚见不善则怒怒则疾言遽色而不自知此有害于温处事未尝挟私心然毎别白是非或参以已见时于民情物理容有未合此有害于明妇曰温不足而人恶之明不足而人怨之恶且怨祸所集也子其愼之予曰气平则貎温心虚则理明自今以徃吾当养吾气而使之平庶不害于温廓吾心而使之虚庶不害于明不然是予勇于悖祖训而贪祸于州之人也因以温明扁吾堂且记其事以自警 

　　考功司题署记 

　　成化甲午冬瑛奉州政入吏部以听黜陟时考功长佐吏若杨君宗器陈君朝用阎君光甫邵君日昭皆旧识也初相见言不及私及考课毕乃进予言曰众于考功署共扁曰居敬穷理予为向里之学幸有以告我予谢以不敏诸君固请予曰吏部为六曹之统而考功乃吏部之要司也易称否泰由于君子小人之进退盖内君子外小人为泰外君子内小人为否考功定黜陟乃君子小人进退之门也惟居敬则心常惺惺始可以穷理惟穷理则君子小人决择精审而不至于混淆昔有宋诸君不足以成三代之治而追议之者皆致憾于秉轴诸君子也然则考功署扁曰居敬穷理知所本哉诸君皆曰周君言是也请书于是以聴羣吏以禆庶政以佐于邦治而观厥成功扁作于诸君入署之始记作于拟献绩入部之始 

　　王修撰墓记 

　　去广徳城西五里许王修撰墓在焉修撰故台州人姓王氏名叔英字原采仕建文朝为文字官素有气节未几文皇帝南廵原采募丁壮广徳后自经死死时尝自为赞曰生既已矣未有补于当时死固徒然庻无惭于来世又赋诗曰人生穹壤间忠孝贵克全嗟予事君父自省多过愆有志未及竟竒疾忽见纒肥甘空在案对之不能咽意者造化神有命归九泉尝念夷与齐饿死首阳巅周粟岂不佳所见良独偏髙踪邈难继偶尔无足传千秋史臣笔慎勿称希贤寻有诏治奸党其二女赴井死其妻系狱死人为上其所赋诗上曰彼食其禄自尽其心耳乃置不问初原采将死以书抵祠山道士盛希年曰可葬我祠山之麓希年卒收葬之盖原采同希年台州人故托以后事正统中少师杨公士竒始题其墓曰呜呼故翰林修撰王公原采之墓又为文以祭之曰呜呼先生之学圣贤是师先生之行纲常是持先生之心金石其贞先生之志霜雪其明浩浩归全乘云翩翩我怀先生崇山长川桐川之藏既固且深遥致觞奠神其来歆盖原采尝荐士奇建文朝事定故及此原采死无后坟墓鞠为丘莽所可识别者仅有杨公之碑而已瑛为进士时尝闻其事于其乡缙绅及官兹土乃以特羊祭于墓访诸故老得其遗事为详云原采入广徳未乆车驾渡江羣臣出走原采募丁壮畨上遇兵部尚书齐泰来奔遂溃归原采死时年未四十盖其见义之明杀身之勇处事之不乱殆由素养非若一时忙廹失据计出无聊自经于沟渎者之比也困念其行义之笃固有圣朝所不讳者乃为修治其墓并述其事以告后之人或议曰天命已定人心已归子表章先朝旧臣非罪耶瑛曰凡忠臣义士皆各为其主耳原采仕建文朝故忠于建文若仕太宗朝则忠于太宗也必矣况两朝天下皆太祖髙皇帝所经营之天下两朝臣子皆髙皇帝所培养之人物也辟如天地分为四时凡禽鸟应候而鸣者虽有春秋之异要皆造化中物未可舍此而取彼也议者谢曰子言是也丽牲有石其镵诸 

　　医隠记 

　　凡仕与隠要皆有所挟无所挟则易动易动均之为丧己矣成化辛卯予知广徳州念医学无传乃开药局以延医师以训子弟将以济夫州之夭札者余姚吕克正挟其所有以来予问之克正曰医之道大矣难以口舌争请以州喻夫子之为州也创制立法以明治体所以正纲纪也选材任能分理庻务所以备佐使也以医言之脉譬则纪纲也药譬则用人也故吾为医不先视病而先视脉盖脉有阴阳其行有纪度手三阴自脏走之手手三阳自手走之颠足三阴自颠走之足足三阳自足走之腹阳脉有六而其纲曰督督起于下极之俞循脊里上至风府入属于脑会于颠终于额中阴脉有六而其纲曰壬壬起于中极之下循腹里上至关元冲于咽喉是八脉者医经有成说矣吾昼焉而考之夜焉而思之或按其井而知其所出或指其荣而知其所流或审其俞而知其所注或察其经而知其所行或究其合而知其所入故五脏病吾审诸阳脉五腑病吾审诸阴脉脏腑皆病吾于阴阳脉交审焉或攻其表或攻其里或治其上或治其下抗者抑之沉者举之数者缓之迟者疾之不实实不虚虚不损不足不补有余故吾之视病也固非泛然无所指也其治病也亦非妄投以剂而姑以试人也窃怪世之为医者徃徃不先视脉而先视病脉病矣而身无恙彼诧于众曰是可以无医一朝病作而身毙悲夫予曰子之说其医国之道乎夫治国者必先正纪纲以立基本然后择贤材以备佐使故社稷奠安天下无事所谓脉病而身无恙者其宋元之季世乎所谓一朝病作而身毙其航海而南委城而北者乎甚矣子之说医国之道也子盍不仕吾且荐子矣克正曰楩楠欝森斧斤聚矣牺牲文绣汤镬具矣吾利吾乡吾何有于仕乎乃东棹帆以去予曰是隠者也彼盖有所挟矣 

　　雪楼记 

　　锡山陈君朝用家毁于火乃起瓦砾而栋宇之复阁于重檐临于阛闬既成天大雪中外晃白君隠几哑然曰是所谓雪楼者耶遂以雪楼名其堂且以自号他日君官吏部予有广徳之命既领符南君诿予记之予曰是楼非一木所就也盖大者为栋小者为桷修者为梁短者为欂正枅斜栱横楣直楔众羙咸具而楼成焉若夫雪者则斯楼一时之竒观耳方其雪时天地无声禽鸟絶迹拂幌沾帷洒垣侵璧洼者以平缁者以白纵目而观万里一色然则楼得雪而益竒哉夫楼髙也雪白也髙则易挠白则易湼髙而不挠其众美具乎白而不湼其刚气足乎君所以名楼及所以自号而人所以望君者其不以是耶或曰元程巨夫尝以雪楼自号君盖有慕于巨夫而云也予曰巨夫受知世祖尝以文学名世矣然而清髙洁白之操予未之许也方元兵南下巨夫投建昌其季父飞卿者摄建昌守谋举城以降巨夫不能出一言以救正之方且为质于元取羙官焉是可谓髙而不挠白而不湼者乎君号雪楼未必有企于巨夫而云也虽然予将谂之他日泛吴江抵锡山登于雪楼之上君必有以告我当相与陈君臣之道而极论之 

　　放鹿记 

　　成化甲午夏予临州堂以听政暑甚舎堂而门门听察近有噪于野者问之曰逐鹿耳顷而州人执鹿母来献继又执鹿子来献盖野人逐鹿鹿穷奔入城州人因并执之也鹿被絷在地倔起复仆跌蹼不止州人曰是可饮之酒乃取酒饮之鹿得酒醉皆伏不动有读本草者曰是可以补羸益弱于两角间取血饮之尤效因劝予杀鹿予曰若诚爱我矣然予有所不忍也此鹿所谓穷兽也兽穷投人将以逃生也知其逃生而又杀之仁者不为也州治后有广园命畜之园鹿母子得以遨嬉它日其母为犬所毙其子日嘠嘠而鸣若有思焉者予悲之秋七月予有事建平县道过白茅山见是山南入于广野北枕于洄溪泉甘而草肥形髙而势阻以为鹿处是山得其所哉乃系鹿颈以铁牌刻其上曰捕者有罚告者有赏引于白茅山而放之嗟夫予放是鹿哀其穷也且悯其母思有以活其子不知夫操弓挟矢者亦同予心乎否也然恻隠之心人皆有之又安知夫人之不同予心也使人皆同予心鹿其免哉因为之记 

　　知恩堂记 

　　邵君日昭领乡书入试春官擢进士第又以才羙闻于天官卿氏拜吏部考功司主事考功吏部要司也凡官于是者实操黜陟幽明之典以临百僚日昭乃曰是父鞠我师教我君擢用我此恩不可忘也因以知恩名其堂而诿予记之于戏君父师之恩大矣是固不可以不知也知之又不可不思所以为报也吾尝稽诸古矣昔晋武公伐翼杀哀侯止其大夫栾成以无死成谢曰民生于三事之如一惟其所在则致死焉是致死者其报君父师之道乎日昭读古书思服古人之道且以知恩名其堂则于事君事父事师固有不爱其死者矣若夫敬恭职业爱奉颜色周旋函丈三掷杯而无愠者皆未足为日昭言也日昭宜兴人世居双塘里堂作于某年月日成于某年月日而知恩次第则日昭有别録云 

　　怪石记 

　　予尝得石髙尺许怪竒特甚既阅岁堕地以毁予惜之因记其状石出寜国府山洞中水土滴积而成其崔嵬而下覆者为岩岩下窈深而不可测者为洞洞前有穹而入者为门其后蔽亏以通乎明者为窦其上耸者为峯下夷者为坂中阙者为厓两厓之间虚而有容者为谷其尤怪者有巾服须眉全具如老人者有昂首岐角如卧鹿者有隤背如龟而穴处者有引首如蛇而欲出者有警而革如鸟欲下者一属目之顷百怪咸集因为盆池以处之石燥外虚中得水渗湿而上如吸引然乃植花卉竹木不数日生意蔚然如栽培经岁月云者吁石怪竒至此可谓极矣而卒毁者岂天恶之耶天诚恶夫怪竒则持正守常者可无事矣因为之记 

　　抄衍极记 

　　衍极五篇元延佑中莆郑子经氏所著至治中同邑刘能静氏所注释其书杂考古今书法而求其所谓中者泰定初龙溪知县赵敬叔尝梓行于其邑中矣今刻本已不可见江西吴聘君与弼得抄本令门生饶烨軰録之讹谬颇多上饶娄克贞学于聘君之门初请弗与固请乃得之成化辛卯娄君游南京与予论古人问学不轻授受谈及张长史授颜鲁公锺书十二法因出以示予予观未终版輙收去时行人司副周近仁方购异书予以告近仁近仁固请以归期以达旦奉复周君因觧释原帙羣手抄録中间转益讹谬此本就周君得之其巻帙仍旧但后序并附録移置巻末此其少异耳始予年四十乃学书苦无师承所及见者姜氏（夔）书谱李氏（溥光）书法赵氏（撝谦）学范陶氏（九成）书史会要及翰苑菁华诸书然反复推寻未得要领意者羲献微论或藏山阴会稽诸故家而愽学旧识或有能诵其法于千载之下者往往访而未得讵意正言竒论出自故乡而他郡愽识顾先得之此予微不足于克贞之独善而有感于近仁之多能使予得以出于径途之迷也 

　　莲溪书屋记 

　　蔡君仲韶读书莲溪之上因名其屋曰莲溪书屋盖思所以世其业也蔡氏为豫章巨族世居丰城丰城诸蔡数百家门闾相向成市号南街仲韶祖以宋嘉佑二年徙莲溪莲溪四分南街族之一然而诗礼之泽至今未衰也仲韶蚤丧父能刻苦为学自立于其乡以亢于其宗予知广徳时仲韶自豫章来州大姓王氏胡氏交致之以训其家子弟仲韶撰长书来谒予方念是州学校废弛人材放落文事不兴凡能助予化理者皆礼遇之以故仲韶尝徃返予门间尝问经义予亦不之辞焉岁癸卯仲韶谒予南都予方与缮部吴君守愚谋欲得师以教诸子因馆榖仲韶吴君所他日民部郎中韩君文亮王君信之吴君文瓉员外郎达君仕弘主事王君徳安车君明理皆相继遣子以来诸子有留者有去者仲韶于来者不之拒去者不之追茍留在门者其业皆可观也今者岁云暮矣仲韶其将寻旧业乎予闻读书将以穷理也将以修行也将以济时也读书而不穷理自愚也穷理而不修行自诬也可以仕而不仕絶物也不可以仕而仕狥物也自愚非智也自诬非实也絶物非仁也狥物非义也凡此皆非所以读书也仲韶徃矣溪山如昨书屋无恙吾他日于豫章见有智而通行而立审时而为进止者其仲韶乎姑记其屋以俟之 

　　西园记 

　　成化庚子冬予以广徳知州迁南京礼部郎中明年春抵官买屋狮子桥西屋去官路逺而左右人家皆部处如展两翼然御沟水自前来注之绕吾屋转而北去予以其地邃深因治堂以静虚名既数月予歩自静虚堂入废园以观御沟之流语从者曰此可以为吾西园矣乃具畚锸锄荒秽出瓦砾实坎窞因洼为池临流为矶经其地以为畦杂植菘韮葱芥诸蔬其不可畦者则植竹木沿堤植栁栁下植槿植葵以及诸刺木宜为篱者水首尾为栅栅下为小门以时启闭已乃开径入竹间结茅为亭以临夫池池中植莲上为土台以植花因命其园曰西园亭曰此君亭台曰留春台矶曰沧浪矶湾曰清泠湾毎春夏水长江潮且入上下相灌注成巨浸加以树木扶踈荫覆前后而春纎秋芳濯濯可掬白日坐其中如入深山巨林而不知身在阛阓中予既得园之胜因记用功次第与夫命名所以异者 

　　小山记 

　　予既治西园而刑部谈君纲工部吴君昭锦衣卫镇抚尹君皋及隆平侯张公佑皆遗予以怪石予尝读晦翁集见翁汲清泉渍竒石置垆熏其后以成江山云物之趣窃谓翁于山水之癖最深也因除地此君亭北取所得石而跂累之虚其中以受水穴其下以通烟注水焚香则瀑飞烟布虽平居不出户庭而林峦景物之胜皆映带几席上矣因择其有名者各赋小诗以摅幽思客有同予癖者皆从而和之予无事时取所得诗置诸左右瓦盆浊酒按节而歌之虽秦人击筑赵人起舞亦自以为不以彼易此也季弟敬叔曰此无定主兄何乐之深也予曰天壤间凡可乐者何限而亦何有定主吾于介然之顷而有得焉则其中之甚适有非言语所可谕者方其乐时吾将合四海以同归又何私焉 

　　重修仪真砖厂记 

　　仪真有砖厂南京工部主之厂有治事堂歴岁既乆旁穿上漏其余子舍亦渐就倾圯加以献议者谓江南诸窑冶并作可大得砖于是旧厂隘不能容砖砖漫积民间榖菽地民纳赋如故不得食成化壬寅开化施君勉仁以南京工部主事来始视事见是堂风雨不支叹曰是不可不为也及廉得砖所置地皆民产又曰是不忍为也时孝感张公以都御史廵抚淮扬得专制境内君言状公报曰听厂自为计君念民有讼于官罪得赎乃以赎法处分是事于是民杂出竹木砖瓦灰石麻鐡粟米夫役以听乃建正堂一仪门一书房一因其旧而新之则左右厢各一寝室一外门一又视民间有旁隙地其在厂之东者二可置砖三百万在厂之西者一可置砖二百万皆以赎法购得之于是治事有堂燕处有室砖入于厂者不漫积民间地凡此皆关于厂政之大者君又以其余力去厂门北三百歩建亭于河之漘以迎使客以聮舻舳效陶公领荆州事扁曰运甓又东去治事堂三十歩结茅为亭下临深池上临广园而大江诸形胜可尽覧而得扁曰望亭此虽在所后然记谓张而不弛文武不能此又君所以弛也予闻器大者有深容力大者有重荷君以进士起家于筮仕之初即知重政恤民如此使他日当大任临大事其所施为又何如耶予又闻君于财计所入收掌有人给领有籍日但稽其入出盈缩以督其成功而已此尤见君虑事之审操已之慎而凡建功立业者所当取法云始事以某年月日告成以某月日其所购地及所置什物则皆备勒诸碑阴云 

　　续骚亭记 

　　骚何为而作也古者诗言志歌永言而骚诗之变也其趣逺其声希徘徊曲折而求以达其志焉者也屈宋至矣西汉而下其侈辞乎先族兄讳莹字次玉号鹤洲主人少有文名天顺成化间握符临汝以寛得民而章甫逢掖士多从之游平生著述颇冨而临汝人所刻郡斋新稿特其见于作郡者耳初为南京工部主事时与苏人刘君昌同官昌字钦谟号椶园先生愽学髙才与鹤洲兄相友善每公暇輙相与冩骚为乐刘君曰朝冩骚兮亭中暮冩骚兮亭中骚兮冩兮古人与同以日以月兮以泄予衷兄和之曰朝写骚兮亭中暮写骚兮亭中骚兮写兮伊谁与同摅贾之思兮揆原之衷兄少爱瑛尝属瑛修文以绍述家学瑛谢以不敏成化甲辰予重握符临汝因读骚辞而续和之曰朝写骚兮亭中暮写骚兮亭中骚兮冩兮兄弟与同酿太和以为府兮抱眀月以为衷士人陈嘉谋见而谓曰骚久絶响今倡而和和而续其为楚辞添后语乎予曰不敢也椶园鹤洲皆作者而予识趣凢近声韵俚俗安敢自附于为骚盖亦言其志焉而已予闻太和养万物而物无不养明月照万物而物无不照枯根之腐萌蘖弗生焉覆缶之下月光不照焉盖太和能为养而不能养于所不养明月能为照而不能照于所不照能为养者公于为和也其有不养者物取之也太和无容心焉能为照者公于为明也其有不照者物取之也月无容心焉无容心即所谓虚也虚者天之道也予少为学见人急恩雠快私念心窃薄之及为郡以虚视之而已以虚为郡宜乎物我合一恩怨两忘其有不然者习为虚而未尽所以虚也敢不自省乎嘉谋作而曰骚云乎哉吾乃今而知夫子之志也请备书之予初到官尝节缩稍入为读书屋于私第西南偏既又为小屋以庋书及因地之洼而池之以涤笔砚创画多时名号未备至是题书屋为临汝书院池曰浴云池改小屋为续骚亭而备书倡和之语于亭之南楣以待夫同志者昔子夏曰百工居肆以成其事君子学以致其道又曰仕而优则学学而优则仕后之君子必不以予为无事而勤民云 

　　洗心亭记 

　　姚江之上有华氏世以读书闻华氏佳子弟曰福福字廷禧少读易乃取易大传语名其亭曰洗心成化甲辰举进士丙午出知临川县临川抚属邑也予时为抚长吏廷禧每以政事相咨禀道术相访问有相成之义焉明年丁未予改郡镇逺因请记其所谓洗心亭者嗟夫自九师说兴而易道以晦学者遂不识心亦孰知所以洗夫心哉夫易天道也其有迹可见者曰蓍曰卦曰爻盖圆而神者蓍之德也方以知者卦之徳也易以贞者六爻之义也此三者洁净精微之至也圣人以此洗心退藏于宻盖寂焉而莫窥其有感焉而莫测其用隠之至也学者要必先有以探阴阳之藴通神明之徳窥见天下之至隠以其洁净精微之教洗吾秽浊杂乱之私然后用神以合蓍用知以合卦用易以贞以合六爻之变而于天道无不合矣是知圣人所谓洗心者不待洗而洗也学者洗心要必有以洗之而天道乃得也华君勉乎哉三古四圣之心其绪微矣王辅嗣韩康伯軰岐天人而两之而以茫昧荒忽谈易遂使经生学子无所依据以为所自入之地识者恨之程子曰体用一源显微无间朱子曰用应始有体该本无吁至矣微程朱氏吾谁与归亭在华氏居第之左偏髙若干广若干无雕刻藻绘之餙作于某年月日成于某年月日记作于予改郡之明年三月二十有八日 

　　石崖书室记 

　　成化甲辰予自南京礼部郎中出守抚州丁未改镇逺镇逺在古荒服之外是为蛮獠出没之冲盖夷郡也予来既治邸舍以居乃别作室于石崖之上以为读书所读书而别作室以图静也作室而依石厓据形胜也室前跂石而台之题曰读骚台懐古也台左凿厓石以登曰云根岭书僻也石厓书室总据形胜而台与岭皆书室所有也居夷作事囏故规制皆就简室为崇仅盈丈修视崇尺有二广倍于崇加尺有三台之崇之修皆与室同广不及室七尺岭自平地至台凡五折其崇与台等其修视崇倍之夷民寡词讼平居夷獠受约束木契箭刻不驰皆暇日暇则坐室中读吾行厨所有书或挟楚骚读台上时上下徃来于岭甚适也客问曰子年迈矣尚占毕未己乎予曰天道备于圣人圣人心术寓于书而易诗书礼乐春秋皆书之大者读书则有以探圣人心术精微之藴而天道可得以是而立三纲以是而秩五常以是而酬庻务天地所以位万物所以育皆是物也恶可不读书客曰骚之为辞风雅之变也昔人尝谓醇儒庄士或羞称之子何以为骚为哉予曰骚之辞怨怼激发可议骚之心可与日月争光也当时懐王不知原矣襄王又不知原矣后世因读其辞而得其心固有为原流涕者此予所以深悲之也客曰先生之言有以破予荒哉吾乃今始知室与台不虚作也客退因取所以立名以镌于石以树于台于岭复备述其事以记于室 

　　壶中丘壑记 

　　镇阳有怪石禹贡所不载者弘治庚戌夏季弟敬叔来视予一日入后圃循读骚台而东见有礌砢伏莽中者发之皆怪石也告予曰兄癖类桞州性好山水藉此为山凡诸形胜可不骛逺陵危而得之矣予曰善乃稍稍为正中峯分左右麓伏者起之满者虚之对峙者差互之直徃者迂廽之于是立者为峰侧者为厓深者为洞空者为谷复取兰菊竹木分植上下然后欧阳子所谓欝然而深秀者次第而成山成复杵地而洼之覆水其中命曰勺湖予曰此非诬耶季弟曰世固有以小为大者越人贾汝昜尝言其郡有秘图湖仅大如椀此之为湖孰曰不然复命家僮縳茅为亭取蔽风雨告予曰昔王龟龄尝记其第所谓笠亭者此得无近耶他日予登焉见夫所谓山者微尖寸碧掩映林麓宛然如对泰山华岳又见夫所谓湖者轻澜浅波拍满涯岸恍然如临震泽洞庭因题曰壶中丘壑进季弟而告之曰夫天下事有实体可据者是谓之真无实体可据者是谓之幻世有以幻为真者亦有以真为幻者以真为幻此妙识也妙识入于无故不有其有以幻为真此俗识也俗识胶于有故不知夫所谓无者然此二者为说皆非也是盖有所纒绕强自排遣耳君子则不然君子之于天下也不离物以自髙不婴物以自病以天下之理应天下之事其中廓如也季弟作曰因丘壑之谈而得处世之说请书以为记 

　　贵藩重修后堂记 

　　古者国君居室之制其前曰路寝其后曰燕寝路寝公也治事之所也燕寝私也退休之所也今制官府有前堂其古之路寝耶有后堂其古之燕寝耶作前堂以治事所以致劳也作后堂以退休所以就逸也一劳一逸古之制也我太祖高皇帝统一寰宇建十三布政司分理天下事其军马其财赋其刑辟各置大僚以掌之势相颉颃而不相下所以矫前代方镇尾大不掉之弊而跻天下于乂寕之域也贵州本夷部髙皇帝时以宣慰使田氏分领其地永乐十一年田氏违命治兵相攻无臣子礼文皇帝恶之削其官乃籍其家建布政司以僃一藩之制初诸宣慰颇暴慢无礼至是皆俯首帖服惴惴不敢动百年来诸贤良相继为治其政渐敷其俗渐移官府次舍以渐修理弘治六年吴兴张公廉由贵州按察使擢本司左布政使一日徘徊廊署顾叅政刘君肃叅议韩君镛陈君奂谓曰吾藩财赋人民视中州诸藩不及三之一然而掎角形势控制苗獠以通西南朝贡道路其地至要也今前堂如制而后堂隘弊殊甚其何以集谋议广忠益而合筹策之公又何以布筵席举觞酌而伸燕好之私某不敏愿相与圗之诸君皆曰鲁叔孙婼讼于晋所馆虽一日犹修葺其墙屋及去如始至焉今吾人实官于此而衙宇不治宜如公所言者时方聚兵境内以讨都匀诸夷公念使司财赋所出朝檄暮输不暇以为既而羣凶授首境土廓清公喜曰乃今可以有为矣因以其事告于抚按诸公皆曰宜如制公乃约稍入而节缩之取彼与此计工授程陶土为瓦煅石为灰取栋梁榱桷于羣木所宜建后堂若干楹东西厢若干当庭之中而屋之以通前后徃来又若干楹后堂之广与前堂称髙视前堂为不及而修过之其制雅雅言言坐以谈公列以序私无不可者初居民十数家漫入省垣与羣吏杂处公曰民与吏淆奸慝曷去乃授之直俾择便地以居即其处为左右二叅政廨舎又分其余以为吏舎至是以堂言之则前后之制备以居处言之则内外之分严公又命筑长垣环绕于司如古所谓牙城为者其垣下甃石上覆以瓦髙厚长大牢不可拔经始于弘治七年夏五月告成于是岁秋八月凡縻白金若干两粟若干石邦人皆若不知公有所为焉者既落成众谓古人兴作皆有所表志况此工最巨恶可以无述乃走使蜀藩属瑛纪其事始瑛待罪镇逺府于公为属真各有过吾郡者谈方今人物谓公威而不暴明而不察简而不烦有古人风度则其所抱负深矣抱负深者则发泄大然则今之事业其昔日之素藴耶探公所有而推之厥施未艾也岂但制一藩而已哉请以是刻诸石用以纪前绪且以卜后勲 

　　教谕黄先生祠堂记 

　　君子居官而人爱之既去而人思之思之不置又从而尸祝之吁此可以观徳矣予叅知蜀藩政事因廵厯下邑见广元县有教谕黄先生祠窃欣慕焉先生姓黄氏名韺字声叔同予兴化府莆田县人先生兄龙官户部主事兄子纶官顺徳府教授今孙颙登进士第为户部主事先生讲学家庭兄弟叔侄自相师友宣徳中以明经荐授本府仙游县学训导丁内外囏更无锡丽水青田三县学训导天顺中以教有成绩升广元县儒学教谕广元为蜀北鄙军士荷戈而立编民鲜少学久废师生倚席不讲先生来以义倡率广元人士广元人士翕然趍之乃相与修学舎建文庙塑圣贤像每日衣冠坐堂上呼诸生使前授以经书背诵覆讲如法其教举子业务识体裁不剽窃陈腐如所谓活套为者诸生苦贫无资以为学先生曰汝第为学吾当思以给汝乃察其贫甚者解衣推食以授之诸生至为泣下其或恃财怙势不循轨度则严呵之呵之不从施以朴教务从善乃止故广元人乐从先生之教而畏先生之严明及其久也而心安之皆曰先生真爱我者矣先生既归诸生指其所修庙学曰此先生之遗绪也其可忘乎见所改课程曰此先生之遗泽也又可忘乎乃即学宫之旁立祠肖像以祀先生焉吁此岂可以力致哉盖先生学问渊懿勇于为义而加以至诚故能感人若是其深且久也予所谓君子居官而人爱之思之尸祝之而可以观徳者先生真是矣然先生行义不但施于广元而已尝闻在仙游时知县王彛以白金二百两寄先生所虽爱妾莫之知也彛病死先生呼其子来授之人服先生之义在丽水时浙冦张甚众以先生有材畧推以捍贼先生部署既定乃谕以忠义众感激效死皷之而进贼奔北境土以平人服先生之勇其入蜀时与佥事董公应轸同时济江公船覆呼近岸诸小舟莫肯前先生曰是欲得财耳乃自取囊中金分授之众乃乱流而渡董公获免人服先生之仁且知处事之变凡此予闻诸先生之孙颙而熟焉者先生之祠在故学宫之内近学迁而祠毁叅议乔公廷仪分守川北道命重立之此见乔公秉彛好徳之心亦广元人爱先生之未己也瑛既备书先生教广元事复以其平生行义而类书之使广元人并刻于室中他日读者必有感慕兴起愿为先生之所为者矣是为记 

　　扬子云书院记 

　　蜀读书称扬子云氏子云郑夹漈通志谓蜀成都人班固汉书谓郫人按子云自序谓其先出周伯侨氏食菜于晋河汾号杨侯晋六卿争权逼之乃去晋逃楚家于巫山既而遡江处巴继又遡江处岷山之阳曰郫则子云固郫人而成都县中有洗墨池意其读书侨寓之所也子云仕汉当成哀平间官不过为郎其学师承未有所考或谓参摹四方浑天之事得诸严君平未知是否其所著书有太玄法言训纂州箴解嘲及有反骚广骚畔牢愁甘泉河东较猎长杨等赋子云没后法言盛行于汉其太玄至宋司马公始为之注外此未有好之者皇明继宋而兴以儒术治天下其教学者以易书诗春秋礼乐为宗以语孟庸学为要以濓洛闗闽诸论说为羽翼若太玄经等皆不列于学官故扬氏之学益微子云于西土豪杰之士也汉武帝好辞赋司马相如軰挟其所业以进大见宠幸子云初虽有所慕羡终觉其非是乃退而自守寂寞清静留心太玄以成一家学可谓髙出等夷矣惜其择义不精失身所事纲目以为贬君子虽重加爱护而终不能掩其失也予每见韩昌黎氏以孟轲杨雄荀卿并称间又曰孟氏醇乎醇荀与杨大醇而小疵则杨氏之学当在孟氏下与荀氏并驾至于司马相如軰则非所论也子云没千余载郫人张伯明氏为作书院于郫书院前为堂堂左右为夹室夹室之南为庑庑南为门堂之北为楼楼制髙亢弘敞每开轩四望则岷嶓诸山左右环绕而汶江前水交流其中而子云所著益州箴厯厯可考既又多购书庋置楼上将使其族与其乡子弟讲习读诵遡子云旧绪仄诸醇而益大之其用心良厚矣张氏在郫为族最蕃先白河南徙郫至伯明委身蜀王府为承奉正王以其忠诚呼曰宋景故又别称宋景平日乐为义事虽费巨万无靳惜意如宋潜溪谪死于蜀乃以其所营寿藏处潜溪秦李氷凿离■〈崔上十下〉引江水内注其经于郫虽资灌溉未免病涉乃伐石为梁极其壮丽行者称便至是复作子云书院其表章先贤之心劝率后学之意至矣予在蜀时尝识伯明及奔母丧东归伯明遣人来索记因述予所见幷为之书 

　　莆城辟郡学记 

　　莆城中有梅峯焉梅峯东翥如鳯凰展翼形郡学在其下考前志宋咸平二年始建郡学其地天子所予而学则邑人方仪陈诩相与出私钱为之为之不足乃请官钱以益之也自宋厯元以及我明累政君子屡加修治间亦尝改作矣然而去宫墙不寻咫居民累数百家聫薨接栋不见首尾君子恒病其阻阂阨塞欲撤去而不可得者弘治乙丑进贤饶公榶为御史来按闽前是宜兴杭公济为按察副使来提学又前是南陵陈公效来为莆郡守御史主治提学主教郡守兼承治教而致之民是数公者阳嘘阴吸化轴转移人曰宋咸平已亥建学至是五百有余岁矣学运其当兴乎我明正统乙丑修学至是六十甲子数周矣学事其伊始乎乃者丙寅岁是为正徳初元御史按莆既谒文庙退升明伦堂听讲已乃徘徊顾瞻若欲有所修治焉者及出门顾谓太守曰莆以科甲文章名天下而学宫前仅容旋马此非所当治耶幸为我图之太守退与通守汪侯鳯朝节推沈侯钦谋尽买学前地二侯曰此善政也宜决成之又曰是地军民杂处屋在民者府平其直屋在军者卫平其直太守曰善乃谋卫帅丁侯贤丁侯忻然以从相与处分定乃图上方畧于御史于提学御史提学交报曰可命下军民以得价平争拆屋他徙以其地归之学旧时训导衙舎与民居错至是并撤之共得地六亩一分七厘其纵也东为修二十丈有六尺西为修一十四丈有七尺其衡也南为广三十丈北为广二十七丈有九尺乃缭以周垣中为垣而亘之以分南北北为明堂如其衡之广纵六广之一两端为绰楔以通徃来用宋旧扁东曰达材西曰成徳南为斋房二十有六间为厅十有二为穿堂四前有院落后有蔬圃以处诸生之治行业者却立而望之壶山前峙天马西列榖城五侯诸山自东暗拱之形胜之佳前此未有也始事于正徳丙寅八月乙已终事于其年十一月癸酉仅三阅月而功告成焉是役也财不取于官帑力不起于丁夫地价木价工价太守皆取裁于御史区画用之可谓善于建功立业者矣其它若汪侯之提督沈侯之赞襄知县周侯广之维持文学椽夏君鐖赵君阶戴君槚相与周旋不怠至于府檄义官曽崇贤监护属功曲尽其道卫檄知事杨文千户叚志贤平定屋价予夺得中皆可书也夫以数百年之事功而成于一旦十数人之集事同出于一心谁之力也御史之力也人谓事闗于气运果然哉太守将纪功所自而征记于瑛瑛既直书之矣窃谓学校由气运而兴则人材当应气运而出愿我人士学宗孔孟业式伊周以此酬御史作兴我学校之意以此副提学教养我人士之意幸甚是为记 

　　重修蔡忠惠祠记 

　　出莆城南三里许为蔡宅有忠惠祠焉忠惠名襄字君谟宋端明殿学士考宋史及郡县志皆谓公仙游人岂后徙居莆田故此有公宅欤岁久宅废弛渐入人家而祠亦倾倚不立明成化初都御史滕公昭行部过城南见路左废祠有蔡忠惠字问曰岂作四贤一不肖诗者耶从者曰然公下车瞻拜吁嘻命郡守潘侯本愚重作祠屋三间奉祀唯谨弘治七年今郡守王侯弼以为祠隘不足以称神栖乃拓而大之作正堂三间髙若干广若干修若干复作寝堂三间髙广修杀之旁翼以两房又杀之近祠有茘枝龙眼园王守曰此故蔡宅地宜赎之以益岁供于是郡人御史林君诚之子近龙通判陈君瓉之子钺各持劵以来曰蔡忠惠后学典型也公崇祠以祀之近龙请割地六分钺请割地三分并所有树木入于祠堂庶仰承公敬事先贤之意与直皆辞焉王守曰贤哉二生也可与共为义矣祠成王守率僚属飨诸其室牲丰酒馨礼仪明备乡人来观皆相与叹曰忠惠没数百年今庙貎如是人固不可不知所以树立也考公传公举进士调西京留守推官时范仲淹权知开封府以言事侵宰相去国余靖论救之尹洙请与同贬司諌髙若讷独以仲淹为当黜欧阳修以其不知耻移书责之由是三人者皆坐谴公作四贤一不肖诗都人争相传冩契丹使市归张诸幽州别馆庆厯中知諌院直气凛凛凡所言皆切中时弊匡益甚多以母老求知福州开古塘溉民田奏减五代丁口税之半入修起居注救唐介得贬近地进知制诰三御史论梁适觧軄公不草制迁龙图阁学士知开封府开封京郡吏縁为奸公摘伏如神吏不能欺以枢密直学士再知福州礼聘郡士周希孟陈烈陈襄郑穆等以经学诲诸生禁郡人不得破产饭僧以供丧继知泉州架海为梁长三百六十丈又植松七百里以荫行道之人召为翰林学士权三司使较天下盈虚出入以制国用其奸弊刬剔殆尽纲纪纎悉可法英宗不豫皇太子立人谓公有间言公不安求外拜端明殿学士出知杭州丁毋忧去寻卒赠吏部侍郎淳熈中赐谥忠惠其为文章也诗辞清粹渊永制诰醇正典重至于序记诸作徃徃雅驯多变化不袭旧作读之有意味盖公在当时以善书名天下故文有所掩也于戱士生于世气节足以动缙绅勲业足以被黎庶文章足以轨范后人则尸祝于其乡也冝矣丙辰岁予抱忧家居公十四世孙宗计曰郡守加惠我先人至矣而二公子髙义亦不可忘也若不有所纪识恐后世湮没无稽乃具其事本末以来且録公文为贽予曰是固所当记矣因谛书之且书公事使郡人有所考覧以为劝云 

　　翠渠摘稿巻三 

　　●钦定四库全书 

　　翠渠摘稿巻四 

　　（明）周瑛 撰 

　　○铭 

　　楷木笏铭 

　　予为进士时人遗予以楷木笏且告曰此孔林遗植也其理赤其节宻可以直拄不可以横击也及为知州官五品笏用牙予以楷木之训不可违也乃函以入州制之铭曰 
　　孔林遗植千八百岁直击则坚横击则碎凡我君子靖共尔位视斯式斯庶几无愧 

　　屏风铭 

　　广徳州公署后有屏风焉黝外素中予题其前曰视民如伤复制之铭以自警铭曰 
　　损上益下是谓之益损下益上是谓之贼彼损下者见利而甘捣骨椎脂一何其馋惟彼损上贞固自守谓他人肉敢入予口损下既多人莫予何神明恶之时或见呵君子损上固无所为心公理得庶几无愧二者之间其几至微取舎向背天不可欺巽言于前法言于后汝茍违之又将谁咎 

　　抚州府正义堂铭 

　　太守私第在羊角山下此为前门岁久将压予来易为厅事扁曰正义堂而制之铭曰 
　　以理处物是谓之义以心徇物是谓之利卓哉董相为汉儒宗发正义言以破昏蒙我闻求仁惟公为近惟公之至斯理之尽顾予不敏叨守大邦力绵负重如鼎斯扛事有万殊精粗巨细载谋载度从心之制狱有五讯绞斩杖笞维明维慎惟罪之宜义所当为予何敢止祸耶福耶谁其恤彼义所当止予何敢为爱耶憎耶予其谁知孟言熊掌视鱼为羙我当舎鱼熊掌是以又言盗跖与舜异趋我不为跖而舜与居是非殊途生死异路毋或徘徊竟尔迷误明有礼乐幽有鬼神出入视兹求仁得仁 

　　洮砚铭 

　　王节判赠予以洮石予谓砚谱洮石色緑此色黄如何王曰固洮石也因治为砚而制之铭曰 
　　维洮含英维奎降精色幻黄緑五行攸属不驳而淳不燥而温敦之琢之久相斯文 

　　瓦瓶铭 

　　予陶瓦为瓶其制朴雅制之曰 
　　匪铜匪锡孰为斯器不雕不镂孰为斯制枯枝素葩淡藏春意置我茆茨与我心契 

　　木瓜杖铭 

　　园有木瓜枢侄取以制杖按本草云木瓜为杖利筋胫铭曰 
　　偏而予正曲而予直子受予鞭策危而尔持颠而尔扶予頼子枝梧 

　　○赞 

　　宋户部侍郎李公绅遗像赞 

　　宋溧阳李公绅仕髙宗朝为户部侍郎遗像至今犹存其裔孙某持入南京礼部谒侍郎李公本公命瑛为之赞曰 
　　肌肤玉琢色何温也眉宇春盎气何醇也庙廊佐政官亦尊也云雷构难时方屯也损上益下伟事业之经纶也于戏世代逺矣人物更矣载瞻遗像耿声光之犹存也 

　　钝斋先生遗像赞 

　　瑛少受学于钝斋朱先生深荷教爱先生既捐馆舎其子南京户部主事恺属瑛为真像赞俯仰畴昔泣下沾襟赞曰 
　　金玉其相敦琢其章业专学精言直行方太山嶷嶷北斗有翼入此里闾孰敢不式 

　　井庵先生遗像赞 

　　井庵监察御史林君诚号也君为御史时予尝为君以数起卦遇井其用爻九三予曰井以利济为功九三未及为用而体已具遇王明而汲则施者受者并受其福也君曰吾喻之矣乃以井庵自号今君已即世而像存焉谨为之赞曰 
　　维材尔砻维璞尔斲扼而后骞伏而乃作其登进士也克绍父烈其为御史也不负君侂激雷霆之怒不震不慑遭市朝之挞何愧何怍学政修明盐筴简约章疏稠迭言论謇谔若夫缴还勅书归卧林壑白壁无瑕清风如昨此则公刚断自许非若常情旅进而旅郄也 

　　韦提学先生画像赞 

　　先生名斌字尚质淮人也将致事去以画像属予为赞予谨稽舆论而赞之曰 
　　吾持吾刚孰得而摧吾行吾公孰得而回参苓溲勃既劳于収拾松栢桃李亦慎于栽培盖所恃者天知所不避者人猜此公行已之大槩也若夫相貎尊严衣冠岌嵬虽丹青能肖像其侊佛亦何足以尽其中之所存也哉 

　　画像自赞 

　　予守广徳日尝以事诣姑孰姑孰有绘予像者面部不甚类但衣冠朴野风神拓落全类予醉中因自为赞曰 
　　势不可摧利不可媒一见是处如山斯頺知我者谓我自信不知我者谓我执迷不回 

　　○传 

　　瞿谷子传 

　　正统末车驾北廵皇太后命太子摄国郕王为辅而郕王信佞者言遂即眞继又信佞者言废太子而立已子吏科都给事中林聦监察御史锺同礼部郎中章纶南京大理寺少卿廖庄皆冐死以谏天下韪之予亦窃加叹赏然颇惜其后时焉盖羣公之谏宜在郕王谋即真之时即真事寝则易储之事自寝矣时家有鸜鹆图因隠约其事为瞿谷子传以告后之为谏者贵知几也传曰 
　　瞿谷子不知何许人或曰其先尝仕于少昊氏之世（左传）凡为旋三百六十九苞氏其长也（格物论）世居济以北（考功记）黒衣髙帻性慧而善语所居之室不过峭壁层厓頺然一穴而已鲁昭公三年尝踰济水公不能用（春秋传及五行志）晋桓豁领荆州有参军爱其辩罗而致之幕下终亦无所委听（幽冥録）唐贞元初四方厌乱与青乌先生变而服缟或见而异之以为吉祥强邀之以献于天子入关东西行者避路（昌黎集）自计曰吾其遇乎比至京师天子不尚口辨为同类者讥侮乃曰吾其行矣吾不行人将腊吾庖人之肆矣遂逸去而以告于九苞氏九苞氏曰子来矣吾得以语子盖智者能用世不智者为世用能用世者而世制于我不能用世者而我制于世世制于我者得其几之谓也我制于世者失其几之谓也我用世而得其几则世之从我也如转丸然故世为我用我失其几而强与世合譬如谋以方轨而走坦涂一起而一仆矣何谓几盖善恶已形而未着焉者非至明不足以知此几非至勇不足以用此几自古谋人家国未有不知几而有济焉者子必勉之瞿谷子起谢曰丈人有以教我矣丈人有以教我矣 

　　○辩 

　　柳子宥蝮蛇辩 

　　柳子家僮得蝮蛇将杀之柳子宥其死而遣之其说以为蝮蛇为毒甚非得已縁形役性不可自止且未即人而人即彼执而杀之则益暴矣蒙中子曰柳子之见其驳哉夫以蝮蛇为毒非得已则天地生蝮蛇岂得已乎天地生蝮蛇非得已则人所以治蝮蛇者恶可已乎盖天地生物气化不齐伸缩盈虚错综杂揉故其偏驳乖戾之甚必生而为毒螫馋噬之物盖非天地欲生此物也气之所至不得不生之也有圣人者出明大中至正之道凢非天地之得已者皆从而治之若禹铸鼎而治神奸益烈山泽而治禽兽周公相武王诛纣伐奄而治虎豹犀象之属是数圣人者岂过用其心哉诚以物害不去民生不安也今夫蝮蛇为毒啮草则草枯啮木则木瘁啮人不死则亦肢体拘挛而不能伸缩其毒甚矣乃归于气化之偏而可以无杀推是心也设有人焉如古越椒氏生而豺狼之声长而伤人害物乃委曰气化之偏使然而可以无杀刑政不亦颇乎且天地生万物人为贵故王者养万民亦以人为主若夫水土之产昆虫草木鳞介之属皆惟人之用不可与人论轻重也故先王制刑凡人杀人者其罪死若折一木戮一兽践踏一蝼蚁先王岂罪之乎今以蝮蛇为未伤人而罪不至死则将俟杀一人而后戮一蝮蛇是视人之命与蝮蛇等也轻重失伦甚矣鸣呼栁子之说行则民奸物怪之害兴生人族类之灭久矣予偶读其文病其见之驳且惧其祸也故不辞夫僣而为之辩 

　　○题跋 

　　题姜氏双槐堂 

　　王氏植槐以卜公辅而公辅应姜氏植槐以卜科第而科第应何天人相去之逺而可以责报如是之速耶盖天人为理一而已矣人能顺理则合乎天矣人能顺天则天与之矣故以人责天而天无不应者其几在此也王氏事载宋史后世能道之矣姜氏今为广徳州人其先曰克铭者自四明来分教广徳州庠遂占藉于州至是四世矣克铭之孙有讳韶者尝植双槐于庭祝曰子孙有以科第显槐其盛乎既而东一株盛其从子洪果登进士第拜监察御史未几西一株复盛其子溥亦登进士第今为嘉鱼县知县盖姜氏在广徳治产修业后于乡之人而读书修行恒先于乡之人天不言而善应其于姜氏则既与之矣子孙之兴不亦宜乎嗟夫天未尝有心于为人也积善降福是福以善取也积恶降祸是祸以恶取也世人不为善而为恶及至颠踣而反以怨天可谓不知务矣 

　　题王皆山白云樵唱后 

　　国初闽中有十才子皆以诗鸣或云皆山即其派也十才子诗去今未百年皆散落无存而皆山有鳯台清啸草泽狂歌白云樵唱凡数种樵唱近存吏部郎中黄君汝明所问多讹舛大司徒黄公见而叹曰贤哲凋谢声光犹存吾生长里中不为表章何以酬故老因以元稿托汝明编次成集付户部郎中陈君孟明校正之公将梓行以吾莆林殿元长乐东选部尝序先生全集矣乃自为序而命瑛题其后瑛谓闽中旧为道学渊薮诗辞其绪余也然诗辞亦道学旁出其抽思造意探玄索微出入造化聮络万彚其髙妙处与性命相流通诗所寄非浅浅也闻十才子诗皆祖林膳部子羽而王皆山髙漫士其最髙者夫宝玉在山草木生辉珠琲在海波光横发先正词章流落乡邦则残膏剩馥沾溉后人公学愽而才赡官髙而力巨他日愽访诸作而类集之芟繁摘要取纯去驳俾成一家书以训吾党小子则闽中诗学又不可谓无师承也 

　　秉耒居士题引 

　　周家开国自耒耜中来考其所以为教曰勤曰俭曰孝敬而已故豳诗有曰二之日于耜三之日举趾言其勤也雅曰攘其左右尝其旨否昭其俭也颂曰烝畀祖妣以洽百礼彰其孝与敬也居士秉耒其有得于此乎有得于此则业广而用足人和而神孚家道成矣他日形于述作播于诗章后世读之必以居士为楷范不但风雅颂有所称说而已也或曰居士隠者盖有国者秉钧居士秉耒将以其所业而忘夫富贵者也果然则予之言又居士立号之补遗也 

　　题长江万里图 

　　长江西起巴蜀东尽吴会首尾万里昔吴晋据此以抗曹操走符坚当时江上战舸相望也此图为钱塘汪孟文所作为殷氏景禧所藏江水粼粼柯石无恙即两厓而观之见夫骑者步者坐者立者歌者饮者与夫持网罟者操舟楫者及渡水而负薪者楼居而穴处者皆熈熈然无惊虞窜伏态其为南北混一之时乎其为海晏河清万物各得其所之时乎予少壮时过江上尝欲溯舟而西登岷山絶顶饮江水之源而吞吐之以观夫滔滔而逝者之所终始恨未能也殷君生逢太平之世徃来江上亦多年矣不知有此意否 

　　题都隠十咏巻后 

　　包君汝调作都隠十咏其时已为南都主客部主事矣然而以隠名者其志可知也盖绾簮组而有山林之趣享膏粱而有虀塩之味此为不改其素者也不改其素学之至者也君子盖深许之焉若谓汝调不事事而以竹木水石自娱则非矣 

　　跋余氏家谱 

　　余氏为浙东儒家宋末有讳吴者为江浙儒学提举宋革命■〈门外卞内〉门不食而死闻迭山谢氏尝称其为一代名流提举九世孙中之修谱守其祖思庵遗嘱断自提举为始提举以下始致详焉盖愼之也余氏自提举以节义名家而子孙若思椿息齐求仁竹泉梅槎诸老皆以儒术继之故其世益绵而气节诗书之谈至今不衰盖其所以道之者深矣谱以汉表为式而义例则余君所自立时有取思椿一二则云 

　　跋杏庄私稿 

　　诗未易作亦未易评也世之评诗者如云里看月雾中观花虽皆谈其浅深终不得其形似广徳为东南大州人才放落文事不兴近时有马叔山者吾尝得其残篇断简于巻牍中喜其清婉可读诵医学典科王文粹尝游于其门故其所作诗多祖马氏近以其杏荘私稿请予评予披阅之花香月影腾于纸札虽然诗之道未止于此也勉而深之其至矣乎 

　　跋陈可轩诗集 

　　古者之诗大要以养性情为本自后世观之唐诗尚声律宋诗尚理趣元诗则务为绮丽以恱人然而今之学诗者喜自元入手岂绮丽之语易于移人而澹白之辞难以造意耶予为儿时闻吾乡陈可轩先生能诗今其子会稽教谕华玉刻之学宫虽未辨其声律理趣出入于唐宋间何如要之去元声逺矣欲养性情者宜于此求之 

　　跋林氏风木图 

　　韩诗外传载皋鱼子感风木思养其亲不可得而继以槁死于戏悲哉皋鱼子之为心也世人固有享万锺九鼎之养而不知思其亲者矣若皋鱼子之思亲则又思之过也林氏之为此图其愼知所择哉 

　　跋陈登千文帖 

　　字心画也放意则荒取妍则惑故古人作字甚敬永乐间吾闽陈公登工八分小篆用知者荐入为中书舎人今观其书不纵竒以入怪不诎意以谐俗遒羙圜劲古意浑然此其用笔本于敬者欤淮北王敬之得此而出示于予予闻王君居官本于敬宜其好有及于此 

　　跋赵子昻墨迹 

　　右书为辽西贺克恭所藏观者以为元集贤学士赵子昻所书予不习赵书未有以辨其果然与否然闻子昻宋秦王徳芳之后世祖初召入或以宋后忌之世祖见其姿色媚丽婉婉如羙妇人遂用之不疑今观其书政类其为人乌虖是为子昻也耶 

　　跋左氏节孝传予读后汉书甞手録列女传以教诸女中间称孝行至曹娥而止称礼节至皇甫规妻而止盖汉自中兴以后仅见此数人今读泾县左氏传累数百言称其节孝事岂古之所难而今之所易哉虽然传作于陈献章其所称述必有稽也果然则古今人心不大相逺而治化浅深可槩见矣 

　　跋宋御书赤壁赋 

　　右泥金赤壁赋一道有宋御书图识或以为佑陵或以为思陵或以为阜陵书皆未可知然而骨肉丰润神气凝逺譬如幽花修竹生长台榭中自有一种天然风韵可爱要之为宫阃书也夫宋自裕陵后国家不可谓无事矣为帝王者当日读大学尚书以图治本顾乃不此之务捣金为泥书清竒怪伟之文以为珍玩此宋之所以不竞也 

　　书谢氏敦彛十二会后 

　　黄岩谢氏岁合其族之良为十二会会以敦彛为名戒饬存焉君子曰礼兴家之本也今观礼于谢氏而知谢氏所以兴也夫人情犹水也非防则泛谢氏能以礼约情防斯固矣况其族多贤凡与会者皆能用命于其长礼其成乎君子观礼于谢氏而知谢氏所以兴也 

　　书晦翁法帖后 

　　晦翁书表里洞达观其书令人秽浊消尽翁自言学曹操操暧昧人书法当不至此岂翁学其点画而自舒其胸中之秘耶玉溪帖瑛过建寜翁九世孙愽士君炖出以示瑛乃摹归刻诸广徳学宫此翁真迹也 

　　跋重刻荔枝谱后 

　　书法自晋至于宋凡二变矣晋尚风韵唐稍收敛而就规矩宋则破格书之而豪纵不拘焉盖其乘除之势然也甞观乡先正蔡忠惠公书独与宋人不类结构精宻神思凝重有石经之遗意岂其心法独得不为世俗所推移者乎予爱公书而不得善本此谱其再传者初公有真刻为富家子所得将砻为墓志乡人郑立乆见之亟搨以归而锓诸梓莆中所传仅有此耳予知广徳州友人黄仲昭以畀予予就苏守丘时雍求良工羙石刻之以教州人云 

　　跋汪教谕家藏先世手巻 

　　医之为术自岐黄至于华扁而止文之为术自韩栁至于欧苏而止外此而有称者皆希世之见也洪武中黄岩汪先生信中以医鸣同邑潘先生贞以文鸣汪之医能不拘于方而会于意意之所投效輙随之潘之文其体纡迂曲折其辞浑造澹白初不为聱牙钩棘以龃龉人口而极力于为古者反不之及后八十年为天顺甲申汪曽孙秉渊由淛省发觧来主漳浦县教事出潘先生贞赠其祖信中文一通先正寥阔之余两覩希世之见可谓竒遇矣因书其后以归之 

　　题梅荘巻后 

　　宣文献家称南湖贡氏贡氏封监察御史伯润公自号曰梅荘甞赍巻入广徳索予题予三年未有以复之也岁暮天寒假寐东园书室梦舣舟南湖之上见梅花蔽野中有竹篱茆舍一老人揖予曰江山摇落岁华暮矣吾子何为乎至此予曰人世无着身处所以欵于长者之居老人指梅花曰子知此乎予曰是为白而不缁者乎瘠而不腴者乎烨然孤芳灏然古意而不与草木俱者乎老人曰子盍为我赋之予曰岁晏溪山踪迹孤一生心事在西湖髙风古调无人识赢得丹青作画图又曰茆屋短檐白日斜小桥流水见踈花乾坤清气无人管尽付西湖处士家老人冁然曰子知我矣取酒酌予谋相与共赋之忽雀噪庭树而梦觉矣予顾从者曰南湖之上有梅野乎曰无之然则适者之梦殆侍御公所谓梅荘者耶因稍次苐梦中语以复之公报曰梅庄之乐子分我矣 

　　题陈节妇传后 

　　邵子曰死天下之事易成天下之事难予识古列女传见诸贞节妇死于其夫者徃徃有之至于相其夫以保其家而使其后益振则不多见焉今观泉州陈节妇当盛年时夫既没舅姑继逝夫二弟未髫齓而其孤在襁褓方是时节妇一转足则无李氏矣顾能以贞节自励塟其夫与舅姑抚夫之二弟至于有成鞠其孤传于其孙汝嘉竟以科第显是可谓能成天下之事者矣于虖是岂特妇人女子所当法哉 

　　题张大参庐墓八咏册 

　　居丧庐墓其礼之过乎庐墓有所歌咏其哀之过乎昔人云丧与其易也寜戚是庐墓亦戚之至也又云长歌痛于恸哭是歌咏亦痛之至也世之论礼于人徃徃不求其情而观其迹不知瞻奉几筵者或有忘亲之心恋慕山林者或有怀亲之意呜呼此瑛观大参张公庐墓八咏不敢轻致议于其间也 

　　题如此轩 

　　予治广徳之明年作东园书室旁辟一轩为栖息之所客有坐轩中者曰居官持已固宜直方然亦宜稍迂廽以顺适于上乃有容予曰世固有直道事人而为人所弃者有枉道事人而为人所取者然为人所弃者而天喜之为人所取者而天厌之一得天一得人轻重何如耶客曰子自信如此其能起乎予曰不能也因题其轩曰如彼则起如此则止寕可如此不可如彼 

　　题徳威堂 

　　予书满北上节判王君大书徳威字扁于州署予归而善之且为之说曰君子为政有徳则民爱之有威则民畏之然所谓徳非小惠而所谓威非滛刑也亦曰正体统立纪纲徳敷于下而不为偏颇则民爱之矣定功过明赏罚威行于下而无所茍免则民畏之矣夫徳者公也威者信也公则恩溥信则令行此君子为政之道也舎此不务则非吾所谓徳威矣 

　　题资善堂屏门 

　　汉董子言观天人相与之际可畏于虖是诚可畏也盖其为报毫髪不爽因推其说勒于屏门曰天心好善而恶恶人立心造行务须凑合天心今日为善明日为善始终为善与天周旋则天与之矣今日为恶明日为恶始终为恶与天背驰则天弃之矣天之所与其兴也勃然天之所弃其败也歘然吾阅世多矣凡忠君孝亲济人利物日为善如不足者其后多昌凡欺君悖亲伤人害物日为恶如不足者其后多败是不亦为可畏乎知其可畏则不待驱廹而趣于善矣凡我子孙宜用刻骨 

　　题嘉鱼李氏义学 

　　嘉鱼有士族曰李氏李氏先世曰宗儒宗仪宋庆厯间相与建义学于其所居西保湖西以待四方学者建炎乱学废庆元间其孙贡元名桂者复之县判云乡校不存家塾独着此难事也今新修县志载其事特详弘治辛亥瑛以鎭逺知府书满归宗儒某世孙承箕来谒为说甚异最后请曰先世义学愿有言承箕字世卿尝取乡第矣近游南海从陈白沙归遂欲居大崖山以老其说以为静极则心虚心虚则理见故视六经若土苴视形骸若仇敌视圣人所立礼义之防若纒束捆縳欲彻去之白沙予友也二十年前同在都下瑛见其神清气完心地定迭徃徃以其静观天下之动窃以为古闭闗人也今世卿从白沙不知此意果出白沙否果出白沙则吾尽已之说矣听世卿择焉瑛闻人心无外圣人静有以立天下之大本动有以行天下之达道由体及用一以贯之自余为学皆由愽以及约愽者万殊也约者一本也求诸万殊而后一本可得既得一本则所谓万殊者亦可推此以贯之矣瑛请得以言其功程次第盖始学之要以収放心为先务収放心居敬是已盖居敬则心存聪明睿知由此日生然后可以穷理穷理者非静守此心而理自见也盖亦推之以极其至焉耳孟子曰万物皆备于我矣此言人心无外也不即物以穷理其能静此心之体乎故自性情之微以及形骸之粗自食息之末以及纲常之大自六经之奥以及天地万物之广皆不可不求其理求其理谓求其自然与其当然又于自然当然求其所以然积累既多自然融会通贯而于所谓一本者或自得之矣一本固非学者所敢言然闻之中庸有曰喜怒哀乐之未发谓之中又曰上天之载无声无臭至矣此譬如榖种虽曰块然而根苗花实皆聚于此又如鸡卵虽曰浑然而羽毛嘴爪皆具于此及其发见于行事在圣人则体用一贯在学者未免差悮盖在已者有所拘蔽故所发不无偏重之殊在外者有揺夺故所施不无迁就之异然而既见本源则于处善亦安循理亦乐至于患难事变虽以死易生亦甘心为之矣此圣学之大畧也今夫静坐不相与讲学穷理果足以立天下之大本乎果足以行天下之达道乎因记官礼部时尝梦入僧寺见木案阁古书数帙取视之皆言动静有无予曰子静云何僧曰吾所谓静与儒同静无而动有也予曰是恶得同儒于静言无虽无而实有也惟其实有是以见诸用也天髙地下万物散殊不可改易子谓无则直无耳吾知其见于用也天可以为地地可以为天虽欲不倒置不可得也时白沙在侧白须而朱颊予质以僧言笑而不答此事尝书以寄白沙矣今世卿论学与瑛异复欲得瑛言故备书之以附义学诸题跋之后世卿谓何白沙谓何 

　　观冐有恒太守所藏黄石公像 

　　黄石翁识得一几字子房用之以佐汉祖卒定天下葢几发乎此应乎彼者吉凶存亡系之矣此画武昌大守冐君所藏相传赵孟俯作按良本传曰圯上见翁后遂不复见后过榖城得黄石以归而庙祀之及卒与俱塟未尝言其状貎何如此画貎深而思逺冠服翛然非尘埃中人也亦可谓得其状矣冐君宜珍此冐君宜珍此弘治辛亥莆田周瑛观于武昌舟中 

　　题花蕋夫人宫词后 

　　右宫词花蘂夫人作按灌志夫人灌县人姓费氏陶九成又云蜀青城山人姓徐氏以才色入蜀主孟昶宫中所作宫词凡百首国破流落无存此二十八首宋王平甫録入三馆者今见灌县志中皆述当时宫中事观其所述极言龙池鳯苑之盛离宫别院之多中间燕赏游幸之频数张设供具之侈靡打球走马之戏乐采莲鬬船之谐谑题诗冩字之夸诩其相与周旋者皆宫娥也每月给买花钱宫娥近数千焉吁奢滛至此可谓极矣吾于是知蜀之所以亡也费氏读书能词章其材可谓高矣一旦国亡身虏不能以礼自裁委身他姓诵诗后庭亦可丑也宋太祖近代贤主削平僣伪而乃夺人妻妾以为已有此盛徳之累也故吾读是诗而窃叹夫三失德焉吁可以观矣可以戒矣 

　　读杨鐡崖古乐府 

　　乐府始于汉惟二侯章其词壮浪余皆意气和平渊永想当时被之管弦必雍容和美令人心醉鐡崖生当叔世才俊气逸外感内愤渐入于戾此词可谓工矣然施之乐府不几于北鄙之声乎鐡崖囿气化中不自知也当时顾亮张宪李费軰皆在门下使稍知风雅余韵必不更求崛竒以胜之矣 

　　读钓台集 

　　汉严子陵事史家阔略故人皆识不破近读严州府所刻钓台集凡为论说累数十家皆各自为说终莫能得其心也予窃思之子陵盖世之豪也其志有所主矣当西汉末士大夫习讇成风无复礼义廉耻及王氏簒国有如歆如雄者皆附之子陵恨不得上方斩马劔斩诸邪佞而以其高洁之心孤特之操刚大不拔之气横当其冲欲以销其变使天下后世复知有人道之大闲此子陵之志也世祖少与同学及即位思其贤物色以求之既得之泽中使者凡三徃而后至其至也帝馆之北军给之床褥大官朝夕进膳陵视之若不知焉侯覇何人乃遣使奉书欲屈致与语予谓此帝使之也帝欲观陵去就姑以是试之意谓子陵来则汉廷卿佐也不来其霄汉冥鸿乎子陵得书不报但口授使者曰怀仁辅义天下说阿谀顺旨要领絶盖上句欲覇弼东汉之新治下句欲覇絶西汉之故习其辞可谓直其礼可谓倨矣帝闻之即日车驾幸其馆盖知子陵不可屈故就见之帝入馆子陵卧不为起帝曰子陵独不为故人屈耶陵曰士各有志何故相廹夫帝万乘之主也子陵视之即前日舂陵之文叔耳此其精神气魄上摩霄汉不待举足加帝腹而后来太史星象之占也帝知子陵不可屈独念夫諌议官者天子所与计天下国家安危者也陵有志天下事其或以是留哉殊不知子陵之志何在其所以干旋世道者何在顾肯猥就臣仆随事论事补塞罅漏而已耶此子陵所以终于去也当时侯覇不知子陵固也世祖故人亦何不知耶世祖不知子陵固也后世贤人君子凡天下事皆推见至隠又何不知耶予见子陵自言曰士各有志因推其志以着其说 

　　读刘静修渡江赋 

　　渡江赋者元处士刘骃作也元将伐宋骃作此以朂之中间设为淮南劔客相与论难其所以审地势计攻守度彼我之情状无不曲尽可谓长于料事矣然求其所以问罪不过曰郝翰林奉使南朝九年不还而已考其论列用师不过以元之强足以制宋之弱而已愚读其赋窃有疑焉昔汤与葛伯为邻葛伯称无牺牲不祀汤遗之以牛羊葛伯食之又称无粢盛汤使人徃为之耕葛伯杀童子而夺其饷汤于是乎有葛之征南朝拘留北使固有罪矣然考其事乃谋国不臧者构成之也吾闻世祖初立也遣江湖荆淮宣抚使郝经充翰林学士使宋告即位且寻鄂盟以讲好息兵为事时有王文统者忌经乃遣季坛侵宋以挠之其侵宋者王文统也世祖不知也先是世祖为皇弟攻宋鄂州宋遣贾似道援鄂会元帝文宗崩世祖入正大统因与讲和以去似道攘为战功盛称于朝及经来似道恐败露乃幽之真州不使入见时宋理宗年髙亦不知也然而元有败盟之举宋有启衅之端皆羣臣构成之两帝皆不知也骃儒者也何不即汤与葛之事劝其君乎何不暴白彼我情罪使有归乎夫灭人之国大故也主张用师儒者大作用也予读汤誓有曰夏王卒遏众力率割夏邑其民皆曰时日曷丧予及汝偕亡此汤所以伐桀也又读太誓牧誓有曰商王受力行无度播弃黎老昵比罪人又曰商王受弗敬上天降灾下民焚炙忠良刳剔孕妇又曰商王受自絶于天结怨于民斮朝渉之胫剖贤人之心此武王所以伐纣也骃请询之南人宋君有一于此乎又询之北人宋君有一于此乎无一于此而伐之不过利其土地人民而已非商周吊民伐罪意也又何必昌言之哉愚窃以为是时宋有天下半西自川陜南至交广东至江淮闽越皆尚宋有使得人以主军国重事用文天祥计分天下为四大镇号召豪杰相与掎角我势大而难摧彼力分而易制元虽深入未必尽得意如骃所料也骃学孔孟者也性地髙洁识见踈朗凡所议论皆高广深逈虽杂诗亦然予欣慕之独于此赋窃有疑焉岂其居夷既乆虽有春秋之义而不知耶或不欲以酸腐自居而假此以彰其迹耶抑骃所见所言皆是而予所致疑者非耶此穷理一事姑着其说以俟知者 

　　读吴草庐年谱 

　　按年谱草庐为宋举子而仕于元评事黄仲昭曰此譬如人家处女虽已受聘而未成昏改嫁可也予曰此君以草庐为有道之士强为分疏耳夫人进学有先后闻道有蚤暮而前后是非不可以相掩也草庐晩年进学未易窥测若举平生言之岂能每事尽善哉宋非桀纣之暴元非汤武之仁一旦夺其有而据之虽异世闻者犹有所不忍况在当时沐其清化者乎况尝受其礼聘将与谋天下事者乎同年周时可曰吴文正以草庐自号且仕元之日浅有以哉 

　　读陈节判缨诗集 

　　予尝谓诗有景有情有事景眞情眞事眞便为佳作如集中送锺太守东行诗云洞庭秋色晴看鴈扬子江声夜听潮此景真也中秋与徐判簿酌别诗云月色无如今夜好人情谁似故乡亲此情眞也中秋后一夕彭郎载酒来访诗云昨夜中秋翫月时此心暗与故人期故人今夜能相访月色还来照酒巵此事真也如此之类皆是佳作唐音和平佳作大畧似之唐音所以和平非徒作多盖由学愽材巨拈得来便应手耳和平未易学纔学和平便易低弱稍加振迅又觉突兀其要在积学养气及善用字以调和之耳此据予所见而言髙明以为何如 

　　观石林书院题署 

　　宋叶公少藴知抚州日建石林书院讲明正学今废乆矣其裔孙菶等相与重建之尝请予作题署予倥偬中为此不自知其工拙何如也今予改郡鎭逺道出石林因登书院拜少藴公新主见题署楣宇间不觉为徘徊瞻眺者乆之夫神隽出竒予不多让古人然势过险廹少雍容和缓态则又其病也昔人谓字为心画观此则予改郡以去夫岂自外至哉 

　　观南康太守郭公瑨受诰勑图 

　　受诰勑而备録其词昭君贶也得君贶而昭宣之示不忘也古者臣子受君策命皆勒诸器以藏诸庙如诗所谓作召公考天子万寿古器物铭所谓用作朕皇考龚伯尊敦用蕲眉寿万年无强是已今南康守臣瑨初为同知青州府事善于其职至是天子授以诰勑瑨既拜手稽首以受之矣又备録其词作为巨册如古勒器物云者盖将使其子孙覧是册而知乃祖乃父居官谨修职业不敢废坠如是又知国家所以宠赉臣庶不茍如是则夫思所以绍述之者其容以自已乎其所托逺矣 

　　题族子叔高勿斋册 

　　族子叔高既领乡第谒予临汝归请予题其所谓勿斋者予曰子知勿之为义乎说文谓勿州里所建旗也一柄三斿所以趣民者也子之为学亦慎其所趣哉盖趣吾心于道义则于道义归焉趣吾心于功利则于功利归焉此二者王覇所自分也而所以趣之者以志为主然学之弗慱择之弗精守之弗固则此志不知所主固有舍夫道义之正而趣夫功利之私者矣子其慎之乎吾祖宗积徳多年子孙宜有兴者子为学诚能正其志以慎其所趣则他日论人物于吾周氏孰不曰吾子贤 

　　画评 

　　浙人王宗辅以画求评予曰画种类多予未能徧识但以予学书法观之粗得其槩凡书先观其点画次观其结构次观其变化有点画而无结构不取也有结构而无点画不取也有结构有点画而无变化不取也上焉者神与天游不假模仿自有真趣次焉者点点画画模放他人神气不足下焉者不知而作自谓得之去书逺矣画家法为说颇多以此求之其庶矣乎宗辅未达予曰皴皵涂抹字点画也安排布置字结构也将浓而淡将显而隠字变化也知此思过半矣 

　　馋戒 

　　吾官镇逺尝睹于物得三戒焉虎性馋不择肉而食有羊牧崖上虎攫之羊负痛堕地死虎随之虎堕地不死而重伤焉竟为乡人所毙蝎虎亦性馋蝎虎縁壁行入燕巢以食其雏雏负痛堕地蝎虎随之雏在地飞跃家人为送入巢蝎虎不能动鸡食之蚁亦性馋凡物有大于已者皆负致以行务入其穴乃止有蚓出穴蚁羣嘬之蚓负痛宛转泥沙中卒莫能制蚓鸭出栏并食之夫虎贪食羊不知羊死而身毙蝎虎贪食燕雏不知燕雏得全而已不免蚁贪食蚓不知与蚓并为鸭所食嗟夫利者害之所伏也得者丧之所倚也为馋不已者可以戒矣 

　　翠渠摘稿巻四 

　　●钦定四库全书 

　　翠渠摘稿巻五 

　　（明）周瑛 撰 

　　○说 

　　子大朴名说 

　　成化乙酉冬予长子生明年夏予京邸得家报乃制名以归考记曰名子者不以国不以日月不以隐疾不以山川然则吾名子何以乎夫天地生育之德始于春春生木为盛予家子姓此其始也故制名从木凡木皆可名而朴天地之淳也盖天地朴则气化淳万物朴则生意全君子朴则实学充朴之时义大矣哉人其炎炎而我凉凉人其役役而我逸逸人其讦讦而我黙黙抱虚守素学道之冲反本还原复性之根葆光晦章守吾之真如是则善于为朴矣人而能朴则懿美中积神明内腴而道徳光矣予悲世之人去朴而漓也是以学愈工而道不如古大朴其务反之哉毋徇于俗毋逐于人毋自丧其淳以伤而真子 

　　大栎名说 

　　予长子大朴死人曰朴材故夭因名次子曰大栎栎庄生所谓散木也匠石氏所不顾者也其为木也圜不中规方不中矩以为舟则沉以为棺与椁则速腐以为器物与门户则速毁且液■〈鏋，扌代釒〉焉举栎所有皆无所用之然栎虽无所用而众木欲与絜长短较大小则去栎逺矣盖栎根盘踞于地数十歩其枝柯出山十仭始有枝其叶蔽翳蘩敷广数畆遇风雨处其下如重屋然是栎不亦大乎此无他众木材斧斤集之矣栎不材是以得免于侵伐其大如此也夫材而不寿与不材而寿吾固有以择夫寿不寿之间矣栎乎栎乎耸壑昻霄风雨不揺吾将于是乎逍遥 

　　五行类征说 

　　天顺庚辰正月一日天薄雾日色微黄有霰霏霏而下堂涂檐瓦不受而苑内诸树皆白未几人告忠国公石亨反状上收其从子定逺侯彪斩之继而亨亦下锦衣卫狱死 
　　其说曰此木眚也木属少阳贵臣之象三阳之月万物皆暖矣木性反寒而阴胁之故霰下堂涂檐瓦不受而苑树白此贵臣蒙显戮之象也当时贵显莫如亨与彪而取祸之道亦莫甚于亨与彪是以当之 
　　天顺巳卯征天下白牛畜之内苑牛壮甚庚辰令牛与虎鬬牛不能胜虎又择徤马与鬬马为虎所毙时太监曹吉祥用事其从子钦典兵横甚明年辛巳秋七月钦反夜三皷举兵犯阙赖先觉内外官军効顺曹氏父子皆戮死 
　　其说曰易坤为牛震为马坤老阴宦者之象也震少阳贵臣之象也虎山君也百兽望之而震骇焉者今敢与虎鬬我使之也牛不能胜虎马为虎所毙此君能制臣曹氏父子败戮之象也牛色白白属金此兵戈之象也凡五行动皆逢其生旺金生在巳旺在秋故已年七月而反状举 

　　天地说 

　　天地何始曰自太极生阴阳始阳动而阴静阳清而阴浊其动而清者日旋于外积一万八百年而天成焉天成日月星辰备矣其静而浊者日聚于内积一万八百年而地成焉地成山岳河海备矣以地言之地形中窿而四洼中窿为山四洼为海山与海皆地上物也中庸曰今夫地载华岳而不重振河海而不泄此孔氏之说为可据或谓天包水水承地其说非也其不坠者庄子谓大气举之也时有震者汉志谓阴有余也众水赴海而海不溢者朱子谓水流东极气尽而散也以天言之天体至大笼罩无外地处其中不过一块土耳要之上下四旁当有空处谈天者谓树八尺之臬以勾股法求之上下相去各八万里计天体圜东西相去亦当如是据此则日月升降各行其空处非转激于水而出之也其盈虚薄蚀亦当于其空处相迎合冲射非隔地与水而为是也今夫人在地上仰视不过五百里平视不过千里故见日月如在水中出耳夫天象大者为日月其次为星辰日为太阳其明无不照月为太阴不能自明借日而明月明有上下弦以去日逺近而分之也十五夜谓之望者日西月东两相对望耳月中有黑影此其本质也盖月本黑质其明者日铄之也日铄不透故其中黑影犹存古今人以为蟾精兎魄桂树山河影及称嫦娥窃药奔月者皆妄也星为少阳辰为少阴（天无星处为辰）凡三垣二十八宿皆附着天体日月五星谓之七政则浮天而行张子谓天左旋处其中者顺之故日月五星亦随天左旋以为右旋厯家为省算法故即退数言之也天河此水精也非水也唐史谓河汉海精五月一阴生而渐见十一月一阳生而遂收此说可据列子谓天汉之流注于归墟以入地底妄也人见天门开此天裂也汉志谓天裂者阳不足也昔人以数求天地毫髪不爽至于论天地形象多出臆度故予特据理而推其说是非必有能辨之者 

　　玄牝说 

　　丹家屡说玄牝张随作图谓左玄右牝是指两肾而言俞琰作赋谓上玄下牝是指心肾而言张平叔着金丹四百字又谓身中一窍名曰玄牝此窍非心非肾非口鼻非脾胃非榖道非膀胱非丹田非泥丸乃神炁之根虚无之谷在身而求不可求于他是又不肯明白说破令人猜度不得按老子曰谷神不死是谓玄牝是玄牝指谷神而言谷神何物乃脐肾之间呼吸之气也盖山四围而中虚曰谷人身四围而中虚亦若谷然前虽对脐而不着于脐后虽对肾而不着于肾其中虚处一炁存焉其呼而上也自此而起其吸而下也至此而止持其呼吸而炼之则丹由此而造此所以谓之玄牝也玄以丹言牝以母言言此乃丹之母也张随俞琰不知谷神为玄牝乃妄以左右肾及以心与肾当之又以玄牝二字分为两物误矣老子又曰玄牝之门乃天地根门者言玄牝一阖一辟之谓也天地根者言天地由此而生也绵绵若存言不死也用之不勤乃其所以不死也 

　　自警说 

　　行犹形也名犹影也影以形成名以行立污其行欲洁其名犹徊其躬欲直其影是惑也 
　　情犹水也义犹防也水非防则泛情非义则溢以义约情犹以防止水固斯可矣 
　　出言重则人重视之矣重吾言是重吾也出言易则人易视之矣易吾言是易吾也吾轻重系乎言可不慎乎 
　　血气犹火也不戢有自焚之祸言语犹兵也不慎有自戮之祸于血气而戢于言语而慎祸其免矣 
　　欲生于心遂于气忿生于心遂于气方其生也其机甚微及其遂也其势甚猛故禁止于方生之初易救制于既遂之后难 
　　久于贫贱者则澹于嗜欲久于忧患者则熟于事机嗜欲澹可以养徳事几熟可以处世然则贫贱不为害于人忧患为有益于智乎 
　　毁我我之仇然有益之道焉誉我我之俦然有损之道焉盖常情见誉则喜喜则自足自足则止损孰甚焉常情见毁则戚戚则自勉自勉则进益孰甚焉 
　　水不静则不能鉴物心不静则不能烛理盖静则虚虚则明动则挠挠则暗是静虚其义理之窟乎动挠其义理之障乎 
　　养心当以寛急则病立志当以猛弱则隳故渍物于水久而浃洽此养心之喻也渡河焚舟有死无二此立志之喻也 
　　以心治身犹以身治人也心与身一体也一不知检则目或妄视耳或妄听手足而或妄动人与已彼此也告之而未尽其诚使之而不由其道则怒且诟是惑也 
　　命有穷通故事有逆顺或得人之荐我非人荐我也吾命之通假人以荐我耳或遇人之挤我非人挤我也吾命之穷假人以挤我耳故恩无不报而怨有不仇此有徳者之事也 
　　处人之道不过于处已见之处国之道不过于处家见之故推诸身而人道得推诸家而治道成 
　　得失在我是非在彼我得矣而彼以为非于我何损我失矣而彼以为是于我何益得失求诸我是非置诸彼此为已之学也 

　　杂说 

　　张子谓达天徳便可以语王道其要只在谨独所谓天徳者是理得于心纯粹至善无一毫人欲之私也独知之地不能致谨则人欲间之矣何可以语王道王道是治道之至纯者也由天德而出者也 
　　程子谓玩物丧志盖玩有耽之之意耽而忘反则志为物所夺矣书史翰墨皆然 
　　周家治天下其本专在二南周官则其纪纲法度之施盖二南之化以闺门为本文王意诚心正而身修故后妃化后妃意诚心正而身修故媵妾化媵妾既化公子公孙公族皆化桃夭以下国人化之矣汉广以下则天下化之矣周南亦然二诗皆详于妇人者以化行必自妇人始自古天下国家丧乱皆由妇人故周公采诗详于此者所以致戒也由是观之程子谓有关雎麟趾之意然后可以行周官之法度信然不然则王莽簒汉宇文造周亦皆行周官法度矣何补治道哉 
　　凡治道以闺门为本闺门之行以勤俭不妬忌为本观诸二南可见矣文王为西伯太姒为夫人亦何求不得何欲不遂太姒方且为絺为绤害澣害否勤俭何如之夫人勤俭如此则媵妾而下孰有不从化者乎媵妾既化于勤俭则君王岂有横取于民以充后宫之费者乎不横取于民则生民何自而穷乎盗贼何自而发乎社稷何自而危乎若夫不妬忌则又女徳之盛者也后夫人不妬忌则众妾皆得以进御于君子矣众妾进御于君子则闺门之中谗隙不生谗隙不生则嗣续繁昌嗣续繁昌则国本坚固故周家八百年天下而诸姬相为藩屏不易摧折者实自后妃不妬忌中来也 

　　作字说 

　　凡书以意为主而气辅之神化之笔磨墨黙凡种种诸俗态皆不入于思惟此命于风雨若行兵上不见天下不见地旁不见人沛若有所归此挟于气者也出乎人机入乎天机半由及得意处圣智不能自知此会于神者也命于则精挟于气则壮会于神则妙意也者由学而得之也气也者由养而得之也神也者由习忘而得之也弗学弗精弗养弗壮弗习忘弗能以为妙故书之至者意也气也神也皆合而为一者也 

　　潮汐说 

　　潮汐何自曰气主之也气主云何曰天包地外地处天中一元之气升降不息方其气之伸也万窍皆盈而潮以长及其气之缩也万窍皆虚而潮以消是故昼夜之间潮凡两至气一伸而一缩也朔望之后潮凡两大气一盈而一虚也伸缩盈虚气有定数消息大小潮有定期潮应夫气者也今夫人一呼一吸而腹厌随之盖有数焉不可妄有所增损也有所增损则灾疢作矣潮汐之说何以异此或让予曰如子所言则所谓归墟以受水沃焦以涸水尾闾以泄水神鳅出入穴以进退夫水其说皆非与曰非也吾所说者主夫气也他为说非吾所知也 

　　赛兰说 

　　岭南有草曰赛兰其状不兰类而香过之近有移入闽中者予客临漳馆于陈以舟氏一日与以舟衔杯有香入牕户扑帘幌徘徊几案间如沉檀火爇而风扬之也予讶之以舟曰此所谓赛兰也予起视赛兰而不得以舟指以示盖其树如栀子其枝有节如牛膝其花附枝如聚粟予以其貌之凡而怪其香之异退而叹曰夫兰称于易着于礼载于左氏盛言于楚骚古今论草木之香者必归于兰而天下之人莫不知有兰也今此草称赛兰曾不得一登名于谱牒托根于台榭而使骚人墨客得以发扬其光采予伤之方拟作孤芳操以吊赛兰或解之曰赛兰人知之其香自若也人不知其香亦自若也庸何伤或又解之赛兰善于为香而不善于为人之知此所以为赛兰也予以客言大发予衷作赛兰说 

　　内象说 

　　人喉中有食气二颡气颡在前食颡在后气颡刚乃气所出入食颡柔乃食所自入气颡下属肺肺下属心与肝心在肺下肝上居中肝在心下偏左胆附于肝肺心肝皆悬挂于胸中食颡下属胃胃在膈下脾横络于胃胃下属小肠小肠属大肠大肠尽处为糓口大肠小肠皆盘曲左旋腰两旁为肾肾贴脊骨而生皆有膻肉包裹左为肾堂主气右为命门主精及相火对脊为脐脐为命蔕小腹为膀胱膀胱只有一系下属阳管后自脊膂而下前自脐腹而下筋脉聨络至阴骨尽处实生阳物其中有窍一属膀胱以泄小水一属脊骨下尖名尾闾泄精又有气管数条似筋非筋似肉非肉其色黄其中虚有一大者贴脊骨如弦下属尾闾上属于脑疑督脉路也又有数小管通肺通肝通心以及腰股腰脐诸处疑任脉路也人饮食由食颡入胃脾摩化之其清气上腾苦走心酸走肝辛走肺甘走脾咸走肾以滋养五臓其浊者入小肠化为秽下至阑门分为二路粪由大肠正中而下由糓口而出小水循大肠膀膜旁出澹渗入膀胱由阳管而出气生于左肾循气管上下通贯百脉以会于脐注于气海精生于右肾随气而行流布于四体以会归于肝注于脑海又两足心为涌泉穴发水火二气上通于肾此其大凡也 

　　内外象通说 

　　昔人谓身是两片合成此分阴阳言之也盖后一片自足腿而上由背及脑至于上唇属阳前一片自小腹而上至于下唇属阴其中包藏五臓六腑曰肺曰心曰肝曰脾曰肾是为五臓曰大肠曰小肠曰胆曰胃曰膀胱曰三焦是为六腑肺臓以大肠为腑心臓以小肠为腑肝臓以胆为腑脾臓以胃为腑肾臓以膀胱为腑三焦无正臓属肾原气之别为外腑或曰人有六臓六腑盖肾有一臓三焦其腑也经谓臓地气所生故藏而不泻腑天气所生故泻而不藏又谓二者或同位而相辅或异位而相感其次第皆自上而下人咽喉有二管在前而刚者为气管在后而柔者为食管气管为肺系肺臓属金其色白其府大肠与肺异位亦禀金气而色白肺凡六叶中有窽窍主藏魂与行气心与肝为系皆属于肺心居上中肝居下左心臓属火其色赤其府小肠与心异位亦禀火气而色赤心圜外窍中主藏神心外有包主相火血经于心而化故色赤人聪明由心窍故上智有七窍三毛中智五窍二毛下智三窍一毛常人二窍无毛愚者窍小其甚者无窍肝臓属木其色青其府胆与肝同位亦禀才气而色青肝凡七叶是为血海主藏魂经谓胆为清净府内无所受只盛精汁三合而已人身中有鬲以分上下肺心肝胆皆在鬲上其状累累如悬锺然食管为胃系其系长通于鬲下胃为脾府脾与胃同位脾土色黄胃禀土气其色亦黄胃盘曲鬲下脾如盖横络于胃主藏意与智及主裹血以温五臓助胃化水榖气以为荣卫胃下有小肠小肠下有大肠皆左廽迭积凡九曲经谓小肠为盛受府其上口与胃相接号幽门受胃糟粕受已复化传入大肠经谓大肠为传送府其上口与小肠相接号阑门主分水榖大肠下属广肠号魄门盖肺气所出也又号肛门又号榖口乃不洁所出也肾臓属水其色黒其府膀胱与肾异位亦禀水气而色黒肾有二在左右胁下贴脊骨两旁左为肾堂主气属水右为命门主藏精与志助心以行相火命门之精与肾堂之气两相槖钥乃人生身所自丹家指为玄牝乃结丹所自经谓膀胱为津液府有脂膜一路循大肠而上接于阑门糓化为粪由大肠正中而下水化为溲循脂膜旁出渗入膀胱盖膀胱有出口无入口水澹渗而入其出口属阴器中由此顺泄而去三焦为肾外府主持诸气当于水糓徃来之路上焦当胃上管主内而不出中焦当位中管主腐熟水糓下焦当膀胱上口（按膀胱无上口此云尔者即阑门是也）主分别清浊人肾气通耳肝气通目肺气通鼻脾气通口心气通舌故肾气和则耳聪肝气和则目明肺气和则鼻闻臭脾与心气和则口舌知味人有九窍耳窍二目窍二鼻窍二口窍一此七阳窍也阳窍者所以通阴气而上之也阴器窍一肛门窍一此二阴窍也阴窍者所以通阳气而下之也复有尾闾一窍不在九窍之列其窍与阴器同出所以泄精人身中有气管似肉非肉似筋非筋色黄内虚是为气路其总管贴脊如弦下自尾闾上入于脑又分为小管入于耳于目于鼻于口中内通于肺于心于肝外通于手于足人血周流于一身而藏于肝其行也心主之人气充布于四体而聚于气海其生也肾主之人髄在骨中其盈虚也系夫气与血气血盛满则髓盈气血衰耗则髓竭人筋聚夫阴器其伸缩也肝与肾主之肝血来肾气至则伸而出血去气收则缩而入人齿牙亦肾所主人少时肾气初足则齿生老时肾气败则毁人头中脑修养家以为泥丸盖五行结秀脑厚则寿长脑薄则寿短其为厚薄系积精与气何如人脐为呼吸二气所会人在母胞胎中由此呼吸既生而结断之则由口鼻呼吸呼之根自此而起吸之根自此而止故修养家以为脐轮言众气辐辏于此也又以为命蔕言生身系于此也凡此一身造化非惟学医与摄生者所当知而君子格物穷理亦不可以不觧也 

　　育蚕说 

　　有豸能丝曰蚕蚕待人而育也近川而室树棘而墙其器曲植籧筐以下而备及夫蚕之也未齐而蘩既齐而桑夜或明炬以临昼则容观功使之不遑焉然则蚕之育厥惟艰哉夫蚕始生如芒其次如锥其次如筋其次如指至于如指而蚕成矣蚕以主人育之之勤也于是尽其技以报主人其口始吐忽忽焉丝丝焉宛转不已而茧成焉茧成蚕不可得而出矣主人聚茧爚诸汤而络之而蚕死夫蚕食主人之力而报以丝以丝之故而竟杀其身蚕固无负于主人哉国家育贤犹育蚕也为之学校以教养之为之科目以登用之为之爵赏名位以褒荣之国家养贤可谓至矣为之贤者由其养而不率其教蒙其恩而不知其所以为报平居无事未尝思所以树立以禆益国家一旦有急相顾而骇卒无一人抗节仗义以死其事者焉乌虖蚕报主人以死臣子报国家未必皆以死可以死而不死尚以蚕劝其心哉予因说蚕以自警 

　　跛民说 

　　予知广德州日当有事于民舍民有跛者盘绰而前予曰子何足之跛也跛者曰吾尝马出马骇不可制是以伤足予曰马所以逸我者而有危道焉何不舍马而歩足固无恙也跛者曰今之马出者亦多矣皆未尝跛而吾独跛非马能跛人人自以致跛耳使吾如夫人者谨其衔勒约其步骤朝蹀■〈爕〉而出暮欵段而归何逸如之惟吾好逞穷马力以尽吾豪是以及焉岂惟是哉君宰制一州犹御夫马也御得其道则州人无贵贱大小皆惟命是听茍失其道则民骇不可制又不但如吾足之跛也予曰善此麦丘邑人之意因出壶觞以饮食之且记其说以自警 

　　螭杯说 

　　维岁辛卯瑛奉天子命为州长吏以恊庶僚以贞百度维岁时有宴用作螭杯以飨客其说曰螭杯之作其酒戒乎其制上丰而下俭外抱而中虚上丰下俭易覆也外抱中虚不溢也螭之为物少仁而多威者也凡主与宾交爱胜则流威胜则节故饰杯以螭欲有节也昔者先王制为燕飨之礼宾主百拜此以敬胜也敬胜与威胜其义一也然则饮是杯而思其义酒祸其免矣乎 

　　收古琴说 

　　凡古琴宜入囊纳诸椟中取出鼓之旋复收拾不可卧地上地有湿气不可庋壁上壁有冷气夜皷不可置露月中避湿冷二气予初得金石交患其久冷依古法以热沙荡之沙过热被弦如皷次日以汤蒸之微使汗溜其音始清和又一夕置露月中失收旦音不发复以热沙微荡之其音始复初盖古琴与老人相类老人气虚外邪易感不可不慎 

　　○文 

　　广徳考满回任阑门祭神文 

　　维年月日具官某敢昭告于各庙之神维瑛不敏承乏是州得免官谤维神之休考绩来归莅事伊始谒见于神神其鉴只语曰无倦易曰有恒勉兹终始以保名称 

　　朝觐回任祭神文 

　　维年月日具官某敢昭告于各庙之神瑛以去秋告神入觐荷蒙国恩得免罪衅顾以凉薄叨任大州事有克济实赖神休兹当莅任敢与神誓凡厥攸为曰惟仁义不欺僚友不负吏民有食斯言神殄厥身 

　　辞祠山文 

　　神道孔幽可揆以理维山维岳维神之体民罔有知诬神实多踵伪袭讹神莫之何小子不敏起为神辩神不我怒祯祥屡见维神正直兹焉可知民胶旧习未释厥疑今辞于神尚有后祝毋享非祀毋降滛福 

　　谕豪强文 

　　抚为县五豪右多贼虐同类予到郡为文以晓之 
　　咨尔豪强胡为不臧父子桀骜兄弟陆梁其狂如猘其狠如羊其毒螫如蛇虺其馋噬如虎狼其视刑宪也甘如饮食其处囹圄也安如堂房并寡弱吞善良侮诗书蔑冠裳雄视四境之内谓人莫敢予当殊不知好善恶恶天之道也赏善罚恶人之道也汝不见夫虺蛇乎虺蛇尝螫人矣一旦失其巢穴则人皆碎其首断其脊扶其膏筋以恶之者众也又不见夫虎狼乎虎狼尝食人矣一旦覆诸陷阱则人皆剥其皮脔其肉刳其胃肠亦以恶之者众也盖刀刚则缺木刚则折人刚则灭古之道也请稽诸载籍以告汝楚有越椒氏初甚凶悖继而覆灭虞有梼杌氏初甚傲狠继而放逐汉有梁冀氏初甚跋扈继而诛戮此其为可考者也盖其势得时则指顾风云叱咤雷霆人皆畏之及其势去时则身死财散而家亡又何其惨也咨尔豪强胡不改张保尔室家守尔农桑小忿毋竞小利毋攘邻里相安宗■〈尚阝〉相将以谦抑为干盾以慈顺为提防则汝有事至于官府也吾当爱汝敬汝与汝家人父子之相忘顾不美与豪强豪强亟图改张听我训言其福无疆 

　　祭范文正公文 

　　维成化七年歳次辛卯八月辛丑朔越二日壬寅直隶广徳州知州周瑛敢昭告于有宋范文正公之神惟公禀气刚醇宅心正大学贯古今才通经济宋祥符初辱为是军司理案无弊牍狱无寃民得代而去卖马以归其亷介清劲之节至今桐人犹能道之虽然此其一事也若公先天下之忧而忧后天下之乐而乐功在社稷泽在生民割地以建郡学置田以养族人虽位极将相而贫终其身若公者真可谓大丈夫者与瑛承乏是州景仰风槩谨依故事以八月二日为公初度用羊一豕一献于祠下惟公有神睠然其顾之尚享 

　　祭王修撰文 

　　维成化十一年岁次乙未三月清明日直隶广德州知州周瑛谨以牲醴致祭于故翰林修撰王公原采之墓曰凡气节不足而事业可观君子弗取也行检靡修而文章可传君子弗与也先生事业未着而气节可书文章既就而践履确如是可谓孔门之志士今世之伟夫者与祠山苍苍赤城茫茫形葬异土神返故乡拜以招之其来洋洋 

　　又 

　　维年月日具官敢昭告于故翰林修撰王公之墓曰雨露既濡草木蕃只魂魄无家泊林峦只我念忠义摧心肝只泛扫荒芜奠椒兰只声气相通庶盘桓只尚享 

　　祭广德州乡贤文 

　　维成化十三年岁次丁酉八月乙未朔越十有五日己酉直隶广徳州知州周瑛谨率僚属暨儒学诸生致祭于广徳司户参军赵公之神广徳知县王公之神翰林修撰王公之神誓节张君之神太学讲武吴君之神太学生倪君之神孝子李君之神姚君之神处士张君之神查君之神窃惟天下郡县皆建乡贤祠以祀先哲盖所以树之风声教之徳义使后学小子有所感慕兴起其助化理也大矣顾兹广徳为学独无所谓乡贤祠者非阙典欤瑛承乏是州既新学宫复作祠室于万桂山下慱考郡志得乡贤李公彭年以下八人又得死事是邦之贤赵公时践以下三人或孝于亲或忠于君或勉于为学或甘于退处盖孔子之道广大悉备而诸公皆得其一节者惟是一节亦自全体而分要之能造其极皆足以轨世范俗也今者祠室告成敬用迁主谨以一羊一豕献于祠下惟羣公有神来顾来依尚享告 

　　故郡倅张君文 

　　君名睿山东济宁州人通判抚州府居官亷慎九载如一日既没抚人怀之 

　　于戏张君其死耶岂所谓其数然耶君为官所司者财赋也所与理者催科也他人处此鲜有湼而不缁者君未尝暴物以取悦于上亦未尝废职以取尤于上既亷且慎始终如一今其止于此非数耶予病在床褥闻君死蹶然而起忽君家遣人告予曰周身无以为殓返葬无以为资于戏此非我之责耶君死无有知耶固不知所以为悲若有知耶则殓君者在我葬君者在我归君之孥者亦在我君当瞑目毋虞身后或至于流离惟君其亮之 

　　又 

　　居官之道君不负我处友之道我不负君青天白日予知君心暗室屋漏君知予心 

　　祭都宪髙公（明）文 

　　出处士之大节也观先生终养録则知致力于出处者至矣死生人之大事也观先生安宅録则知致力于死生者至矣盖先生识趣髙逺德性坚定其为学也知所以自立矣故择义以为进退不以髙官大爵靡其心乘气以为徃来不以死生寿夭乱其志至于其它有树立亦多光明俊伟可与古之英人伟士相激摩于戏若先生者可谓今日海内豪杰之士矣瑛蹇劣无似误蒙圣恩授以大郡凡所设施众皆却望而走焉独先生重加奬谕以为合于古人之道易箦前一日犹楷字端书告别于瑛且进劝勉规戒之言于戏瑛未尝识先生而先生属意于瑛如此可谓以道义交矣今先生徃矣瑛伥伥然天地间挈此将奚之虽然士亦贵于自信而已位去道存身朽名在敢不自勉以负先生之诲言乎先生体魄入地精神在天其或鉴于相与周旋 

　　○书 

　　复林孟和进士书 

　　承喻求闻过此盛徳事也夫人不能无过但不幸不闻过过而得闻闻而能改则复于无过矣然过与恶相似而实不同先儒尝言无心失理为过有心悖理为恶之二者一可告一不可告盖无心之失彼所未知也人告之则悔悔则改有心之失彼固欲如是也人告之则辩辩之不得则怒人孰敢以告乎虽然孟和既有求于予予恶得不尽言于孟和哉盖凡处人之道不过于处已见之已欲如是人亦欲如是已有所未安人亦有所未安故尝谓处已之外无复处人之道也孟和居乡其亦尝以处已之心处人否乎茍以处已之心处人而人复吾诋焉则孟子所谓妄人也孟和何较焉孟和求闻过而予推言其心正其本也不正其本而惟过是攻吾恐徃复辩论大费词说无益也孟和以为何如 

　　寄太守鹤洲兄书 

　　兄自朝觐归政声日起瑛与平日相徃来者皆甚喜近人自抚州来者或告瑛曰明府诸政善矣然旧设马夫及快手仍用之未善夫政无善恶安民者为善政法无当否便民者为良法今闻马脚夫初为荅应上司而设然久甚专利或者不如里甲轮流之为便快手旧为勾提犯人而设然久甚生害或者不如手帖能致人之为善大抵上受一便者民受一害也吾心之惬者民心之妬也瑛前有书附本府知事来亦道此意倘察其未善而去之则及民之惠日益广也禁絶小人一节甚善榜招人首告诓赚亦甚善自此左右可以无蔽矣兄固尽人言者茍有所闻能无从乎人回因复附此 

　　读朱给事谏章走简慰其父叔 

　　人传令子与诸同志奏疏一通披读之余拱手起敬夫官以谏为名遇事即谏义也至于事之成败官之得丧有命存焉君子不计也今令子为谏官其所论列尽合于义虽曰去官心何恧哉昔东都党锢兴善良窜伏范滂母独能勉滂就狱母妇人也犹爱子以义况称丈夫其可无母之心哉为父兄者宜释怀以就逺大 

　　与陈汉崇员外 

　　承手帖每告以贫与忙瑛谓处贫当以俭处忙当以勤以俭处贫以勤处忙虽穷迫匆遽未尝不暇裕也近者进阶大夫此盖耐贫与忙所致向贪墨以嬉则败矣何能此相见何时临纸惆怅 

　　与郑检讨 

　　瑛顿首再拜言乙酉之夏而有蜚山之别厯今四寒暑矣暮春人到闻先府君奄弃荣养不胜惊怛恭惟孝心纯笃其于居丧节次无不如礼甚可敬仰大抵居丧敬为上哀次之瘠为下盖能敬则哀瘠在其中矣曩先君见背瑛匍匐南归敬衰瘠皆有可观及夫为日既久敬心少衰遂骎骎至于废礼比思之甚惧始知先儒教人为学必先于敬真千古传心之要道也向在京所论庐墓乃中人以下事此说似有理盖能敬则庐墓不必为况庐墓即废许多礼节似又不可为也愿阁下持敬以贯丧之终始无使他日有悔焉者吾道之幸也吊慰未由不胜哀感谨奉状不宣 

　　奉王司马书 

　　奉别以来恋慕殊切恭惟起居万福为喜为慰向为林员外后所上封事瑛最后始得见之林员外同瑛莆田人其言忠愤闿切所论惜财最今日要务先生独能推其心原其意请释其罪盖先生非为林计也为国家计也其诚意恳切天实临之闻疏入天即为变岂适然耶抑诚有所感而然耶传载周公反风止雨事未必皆适然也其理微矣瑛赴临汝时辱先生酌之酒且赠之言盖爱而教之也瑛到官奉教言以周旋不敢怠惰但六事所谓词讼简盗贼息他日当以殿书也盖临汝近时词讼猬兴盗贼蜂起词讼日理而日有盗贼日扑而日生瑛尝反求其本矣盖能使民无争心则词讼自简矣能使民怀耻心则盗贼自息矣故于听政之初尝令各县自城市以至乡都皆以十家为保大乡十数保小乡一二保族大烟多则厘之族小烟稀则合之责令鳞次挨排不许遗漏每保立一保正使主十家善恶有善互相劝勉有恶互相劝戒重同保之义严连坐之法其要在于使民割小利惩小忿毋蓄争心保故居修故业常怀耻心则词讼可简盗贼可息也然上之人皆以此为迂今日督理词讼明日督捕盗贼夫事有已然者有未然者遇词讼告讦而用心以推理之遇盗贼生发而设法以扑灭之此皆治之于已然者也若夫把握扶植濳消暗沮而使争心不作非心不萌则皆制之于未然者也今皆不思所以制之于未然而徒治之于已然故曰词讼简盗贼息他日瑛宜以殿书也先生论治最重儒术不知此亦可以推行于时否乎若曰谈河不可以止渴画饼不可以充饥则瑛当以此论束之髙阁未免随时为之以纾目前之急而已参侍末由不胜瞻仰伏冀为国为民以道自重使天下人士有所依归至愿也不宣 

　　复髙都宪五宜翁 

　　参侍末由深切瞻仰信来承喻寛猛相济之道是教瑛揆道之中反政之偏求合于古人而已所谓寛以济猛猛以济寛其说出于左氏晦翁尝谓左氏此说未尽道理因自谓欲以寛待君子以猛待小人瑛得其说而推行之自入仕以来奉以周旋今抚为郡千里全谓君子不可也全谓小人不可也故瑛于抚之人士寛猛盖异施也不知先生以为此说如何奉以求正幸卒教之不备 

　　寄彭从吾书 

　　近得徐县慱书知以是岁九月初六日视事矣方朝命下南都人士皆相庆彼盖有所考而然也节钺所至其大有以慰满人望者乎瑛尝谓今日居官宜认题目所谓巡抚者盖巡而抚之也其意在于使官得以安其位民得以安其业相与以成治功故官非甚贪暴民非甚凶悖可无动也近日巡抚置理刑官瑛窃谓此计未得也盖巡抚宜提大纲凡政事有关于大计宜为处分使民去危就安若一应词讼宜付有司使自为之有司不能听而责让加焉彼固有不得而辞焉者今以词讼操之于已又置理刑官以専理之民好争好胜孰肯自有司而止也虽以理讼适以启讼其为计未得也不知尊兄何以去取此瑛病新起敬奉起居不觉踰僣伏冀裁察 

　　上王冢宰书 

　　昔先生西归瑛闻命震悚道逺人迂不及修问及先生起林下位冢宰进退百官瑛方待罪夷壤又不敢奉问然窃以为修问以通私情因修问以通公义亦未为不可昔刘元城从温公游及公居政府遂不通问嫌私情也瑛学行虽不及古人安敢以私要结于先生仰惟先生入朝二载矣闻引归之疏凡六上矣岂倦于勤耶亦岂事与时违而不得以得其志耶瑛闻之举网者必提其纲振衣者必挈其领政事纲领君心是也昔孟子三见齐王而不言事曰我先攻其邪心此治其纲领也大学论治国平天下之道本于正心诚意而又本于格物致知此所以明为纲领之道也方今主上质睿而年富行笃而志専其于纲领实易振举伏愿先生与一二元老表里恊和専以涵养君心为务曰如是而安如是而危如是而治如是而乱如是而得如是而失如是而正如是而邪使君心于治体洞有所见则邪人自不敢近弊政自不复作天下之事皆可以渐而理矣若不先于此而只就事论事是为台谏之职非大臣之体也先生以为何如瑛有八十歳老母在堂思归之心如水东注春初亲见巡抚巡按陈情未蒙俞允然既食君之禄而又不敢偷安谨有封事数条上尘睿览大槩为北方画计非出位妄语廷议之日倘蒙主张一二则瑛之策之行即先生之道之行也为此不避嫌疑谨修尺楮托本府举人欧升赍入京师俟朝觐考察后投上伏乞谅察 

　　复广徳刘太守（介夫） 

　　瑛久处林下忽来使到门承手札开喻云云并州县诸人所上词状外加礼币殷勤瑛拜领之且感且愧始瑛作州无他伎俩但求免得罪于百姓而已今迹已陈矣不意州县人尚记忆之如是又不意阁下税驾是州又俯信之如是生祠之建心甚不安像塑之设心亦不安想阁下意不过假瑛一人以为后人劝而已然此不待求之他也阁下与瑛同此学此理又与瑛同此心志勉之而有大焉者瑛当处下座而处公上座矣愿勉之试问州之人必以瑛言为然不一 

　　复邹监司（贤）书 

　　蒙専使入莆属瑛作题署瑛不敢以耄荒辞谨依命作去模写全要入木用模本乞检阅收入闻大帽山贼势甚炽早晩将进兵矣羣公熟议自有成算野人过虑敢用渎告窃谓今议三面进兵闽兵脆弱不足以当一面傥有败衂贼必东趋贼东趍闽中城守单弱仓库空虚加以一二恶少而与之合则闽残矣安得合三省兵而混拣之以劲兵摧锋压阵以弱兵为之声援然后可以无虞又宜檄府州县各相团结以为捍御之计每户各查照丁口给与由帖庶官兵所加得以自别不至玉石俱焚也凡此所言非但为瑛身家计也为乡里计也非但为乡里计也为国家计也交浅言深浚恒凶瑛是矣乞埀察 

　　与贺绣衣书泰 

　　奉上参同契管见蒙奬喻太过所喜者得入览中间得失必有见教处此事颇有关系乞终留意承喻地方事未审该部作何指挥瑛谓贼固可虑而民从贼尤可虑盖贼有数而民从贼则无数也方今民穷财尽风俗薄恶加以天时亢旱人皆思乱愿先生熟思审处先有以固结人心则于贼从事宜无难处者此意惟可与先生言他人未免以为迂也不备 

　　上当道平贼状 

　　兹广昌弗靖重烦旌节逺临骑步南下人心皆如挟纩昨进拜军门命条陈事宜以献顾惟庙堂之上自有成算而书生素不知兵何敢妄言然窃思之聚众十人必有智士行刼百里实皆死夫今广昌贼聚众五百人矣诚不可不慎重以处之也谨以事理所当先者备陈于后伏乞采择 
　　一募战士 
　　尝闻兵贵精不贵多今官府收调皆脆兵不可以战宜急令卫所就行伍中选战士又令府县就都里中选战士凡平日骁勇习武艺者皆招募以来或鞭爬或刀剑或牌鎗或弓弩或炮铳各随其技之所长而使之军法曰兵无摧锋压阵者败盖一夫贾勇万夫作势此诸军之率也此等人士宜厚加廪饩重加赏劳使居前锋然后可以会战 
　　一选战将 
　　尝闻有强将无强兵盖将强则兵自强是将尤不可以不择也但今卫所官俱未经行阵宜择其有威望众所畏服者使部领人马或为前驱或为后援或为巡逻游击皆喻以忠义结以恩爱许贼平之日论功定赏 
　　一固营垒 
　　凡出战不可以全军委敌傥一不利则扫地无余矣故聚兵万人以上须立总营环牌以为城列戟以为门弓弩炮铳鎗刀鞭爬种种备具每与敌战出其精锐或一千或二千更畨迭上遇我军来奔则开门以受之敌人来冲则闭门以拒之故出战者进有所恃以为援退有所据以为安此军法之善者也 
　　一分竒正 
　　军法曰兵以正合以奇胜鸣金鼓张旗号彼以阵来我以阵徃此正合者也而奇则正之变而用计以取胜者也如两军交战胜负未决而主将别出精鋭或冲其左或击其右或突其前或蹑其后或佯为败走诱置死地或设为埋伏邀击其归路此皆所谓奇也盖自古行兵未有不以正合以奇胜者近时兵皆混而为一旅进旅退幸其得胜者由敌脆也 
　　一慎交合 
　　兵之胜败在初交合一交合胜则士卒生气旗帜精彩一交合不胜则军衂矣是故开强弓发劲弩打飞鎗架火铳此杀人于百步之外者也不能杀人于百步之外则不可以妄交舞刀牌击鞭爬戳长鎗劈大斧此杀人于数步之内者也不能杀人于数步之内则不可以妄出故交合之初务在必胜大要在于集吾勇敢选吾锋锐以我之长击彼之短以我之坚攻彼之脆则可以交合矣不然是自弃其兵也 
　　一重赏罚 
　　兵法重赏罚所以齐人心而决胜负也盖人孰不贪生恶死以贪生恶死之心而驱以就敌几何不败乃公事故军法进则生退则死合千万人之众使皆有进而无退非重赏罚何以致之 
　　一谨乡导 
　　军法必先乡导然乡导又不可以不审也尝见强贼诈为地方里老或火甲报说贼情主者不察即随以徃多陷其计中矣故凡来为乡导者察其言语少异即拘留之别遣人以探虗实然后应副庶不误事 
　　一多间谍 
　　古以贼捕贼而得贼之力多矣今贼至数百人必有头脑必亦有徒属其势必相役使中间必有桀骜不肯为人下者必有得财不均而相忌者亦必有始虽从逆中却自悔而愿归顺者诚能多为间谍以离之或用计以诱降之使以贼捕贼亦策之善也又闻近寨大户亦有一二主贼此可以计用之 
　　一覆巢穴 
　　闻贼以某寨为巢穴四方无藉屯聚于彼今其强壮虽出掠而妻孥辎重在焉为今之计宜选乖觉人役潜抵彼寨探其虗实果如所闻且缓我军莫与交战呼某处某处军径攻某寨贼闻巢穴受攻必退自保然后以我军蹑之彼攻其南我攻其北而贼殱矣此兵法所谓奇也能用此计则江省南陲可数年无事矣 
　　一团保伍 
　　窃谓贼势孤则易灭合则为忧未歇也为今之计宜督郡县各固守地方每乡皆以十家为保每十数保团成一大保皆以原佥巡捕大户领之或别择有丁粮众所信服者领之每保听设锣鼓器械昼夜相与防守一保有警众保皆出傥遇奸细入保即便擒捕或保内恶少谋要从逆亦即擒捕如此则家自为守人自为战而贼势孤矣 

　　翠渠摘稿巻五 

　　●钦定四库全书 

　　翠渠摘稿巻六 

　　（明）周瑛 撰 

　　○乐府（乐府自汉始诗词之变此其最古者） 

　　有所思 

　　郑夹漈以为食举之乐今拟之寓怀君之意 
　　有美人兮天之北愿一见兮不可得霜露结新寒美人衣裳单持此锦襜褕北望空盘桓望美人兮愁转深思之苦兮涕沾襟慿谁奏锺律转成韶濩音天地回阳和慰我相思心 

　　上之回 

　　题义谓汉武元封初至雍遂通回中后数游幸此其游石关望诸国而作盖夸时事今拟之劝以徳为主 
　　上之回乐何极回中道路无梗塞北望单于庭西瞻月支国信使徃来干戈屏息上还宫益修徳 

　　艾如张 

　　释题艾刈草也如读作而张谓张网也此指狩猎而言盖喻世网宻张狡计得脱良善受祸可伤悯也 
　　有机网张林麓犬嘷机发兽穷蹙雉粥粥兎逐逐雉腾折翼兔濳伏我伤夫雉不善逃生兎狡得脱雉驯受烹艾如张吾尔伤 

　　○琴操（亦乐府之属） 

　　猗兰操 

　　题义谓孔子伤不逢时而作今重拟之 
　　维山有谷露瀼瀼兮维谷有兰扬孤芳兮我行四方荆棘蔽野采芳而佩知兰实寡我思文武于镐于丰欲徃从之路阻不通路阻不通吾道非矣掩袂涟洏与世违矣 

　　龟山操 

　　题义谓季桓子受女乐孔子谏不听而作今重拟之 
　　维龟之大奄于东鲁不云不雨不能艺稷黍神懠不食民携不附我出东门怅其望汝 

　　越裳操 

　　题义谓周公因越裳来朝而作今重拟之 
　　海不扬波越裳来格匪辅导之力惟我祖文武之德月盈则亏日中则昃朂哉孺子朝夕兢惕 

　　○词调（此乐府之变） 

　　寓南都题西园池亭用宋僧晦庵警世韵 

　　宇内寓形何须问足与不足天生物五行均赋有嬴有缩譬如车轮三十辐迭为上下交翻覆履前途孰谓皆夷平无砾碌荒　山下一间屋败壁底一瓶粟少有人于此肯着双目器小不能胜大受命穷岂足膺多福请从今消释此生心休多欲 
　　右满江红 

　　林见素赴云南宪副过镇逺赠予临江仙浪淘沙二词依韵答之 

　　记得髙斋相对坐孤灯疎雨寒宵玉骢一去杳难招天涯芳草路转入望中遥　百歳光阴秋梦短鹿埋何处芭蕉旧情偏傍故园饶酒杯江上饮吟镫月中敲 
　　滇海云深逢老象时于沙底埋牙知君归兴入春賖凤山烟雨里数尽旧时花　闻道天家收放逐玉堂新草黄麻仙源好去问灵槎未应同老我风雨漫思家 
　　右二阕次临江仙韵 

　　樽爼识英雄玉立山嵸孤怀不与俗人同一疏汪洋忧国泪非少非翁　楚水挂烟蓬路入黔中青天似念逺人穷有脚阳春行处好暂尔劳公 
　　夜雨几畨情短梦长更一壶春酒待君倾白马不来花落尽对景心惊　记得旧时盟鲈脍莼羮欲揺晩辔听春莺只恐东山归计早有负苍生 
　　右二阕次浪淘沙韵 

　　再用前调书怀二阕 

　　髙阁日长人语静风铃时动檐牙故乡道路望中賖只慿寒夜梦和月到梅花　春事阑珊双鬓短襟怀半在桑麻落英无意恋枯槎东君犹自错留我美人家 
　　右次临江仙韵 

　　宦思与覊情惯见频更丈夫泪不等闲倾得丧路头勘破久宠辱谁惊　诗社订新盟玄酒大羮鹿声鸟语共呦嘤只因昨夜思亲苦白发齐生 
　　右次浪淘沙韵 

　　郡守张白斋入觐僚属乞词为赠 

　　马首红尘暗道路苦多岥逺追鸾凤俦侣结驷入京圻袖有万言长疏朝修夕改墨汁尚淋漓仰面青天近欲进翻自疑　披云雾覩日月伏轩墀皇情悦豫赐问及鳏婺四海卧同一榻万物视同一体尧舜此襟期花外春衫薄归骑莫迟迟 
　　右水调歌头 

　　漳守陈公洪谟有捕冦功膺奬劳之典僚属乞词以贺 

　　太守胸藏孙武子十万甲兵盘肺腑汀州鼙皷正纵横用权制变谈笑取汀纷方如许漳南随处种禾黍这太平左撑右柱太守用心苦　喳喳喜鹊鸣前署报道褒书来宪府蛟龙不作泥涂蟠凤凰终展云霄羽化工善陶铸谁云翻覆无慿据吹寒炉石烹五色看补青天去 
　　右归朝欢 

　　○骚辞 

　　吊赵参军辞 

　　宋广徳参军赵时践摄建平县事元兵入县时践率其家属凡九人死之予既为立庙复制词以吊之 
　　皇王讫録兮炎祚微搀抢熻歘兮旄头南飞风尘蔽野兮孤城危大事已去兮臣将安归沦渊澄澈兮照臣之心举家徇义兮无愧古今宋社既屋兮孰为讨寻令人慨念兮涕下沾襟学宫之旁兮有祠桂树松阴兮参差青衿济济兮瞻拜以时神其有知兮归来无迟 

　　吊陆祠部辞 

　　祠部讳奎苏人与予同登进士先为南京祠部主事及予自广徳入为仪部郎中相与甚欢屡以诗倡予不幸而卒予与诸同官具祭为辞以吊之 
　　朝发轫兮苍梧夕税驾兮玄圃逢仙人兮与嬉偶忘归兮旧路溘春光兮已谢花乱落兮如雨思倡和兮不得月华生兮洲渚 

　　吊陈方伯辞 

　　方伯名炜闽义江人由进士为提学御史转至方伯将卒告诸孤必欲得予言以叙述其行诸孤乃以哀辞请予谓君非不遇者宜无哀焉因别制辞以吊之 
　　怅独立兮思君渺予怀兮缤纷俨音容兮如昨思之苦兮言不成文天地辽邈兮公今何之徧厯寰宇兮公归无时东挂弓兮扶桑凌万顷兮茫茫为观日兮忘归岂沧海兮无梁北饮马兮渤海涉幽都兮屡惊以骇疑道路兮孔囏忽回辕兮中改西揽辔兮流沙问借宿兮谁家寻青牛兮旧路为耼老兮停车南弭节兮百粤探蛟龙兮窟穴时海上兮遨游弄明珠兮夜月公挟元气兮与居出有入无兮归于大初梧桐影薄兮凤凰饥丛薄不深兮麒麟馽覊安得归公兮相与遨嬉重曰骥马千里兮扼于中道塞草秋黄兮商飙浩浩长剑倚天兮殒于中宵河汉凄凉兮斗牛寂寥我调丹青兮绘公肺腑意长笔短兮颇觉心苦闽海之涯兮闽山之阿招公不来兮涕泗滂沱 

　　吊胡叔心辞 

　　胡君名居仁安仁人尝游吴聘君之门笃志力行不求仕进及卒祭以此辞 
　　繄圣道之髙妙兮一贯万以无遗自参赐之既逺兮何唯诺之声希纷世儒之左见兮犹夜行之未曙伟程朱之正学兮揭太阳于寰宇闻夫君之蚤岁兮尝执经于康斋溯遗绪之渺渺兮日窥伺乎圣涯谓力行之有功兮恶虗谈之无益饬内外以交修兮庶守尺而得尺肆辩愽以夸诞兮匪予拙之不能无实地以为据兮竟何恃而有成顾天理之粹精兮寓人事之粗浅惟粗浅之既得兮乃粹精之可见究君学之所至兮虽浅深予有未知考君学之所向兮得正路亦又何疑计积累之不已兮当日跻乎逺大恨岁月之不延兮欲深造而未艾緑树兮沉沉寒江兮水深美人兮不来泣下兮沾襟逺赙兮君屋生刍兮一束漠兮有知鉴我兮衷曲 

　　吊聂先生辞 

　　先生讳大年临川人景泰癸酉以钱塘教谕典福建文衡瑛误蒙鉴赏及官临汝因祭其墓告以此辞 
　　公文章兮锦绣段落人间兮光千丈东应聘兮入闽藩披萧艾兮搴芳兰顾下泽兮有荼堇公神异兮众嘲辴感知遇兮三十年藏予心兮未敢言纷皷旗分溯临汝上髙陇兮怅延竚气觧散兮成春云乱纷披兮伤予魂 

　　吊伍宪副辞 

　　君讳福字天锡号南山临川人由济南府学教授超升陜西提学佥事转副使致仕以卒 
　　健鹘兮盘空俯视兮寰中招之兮不下万里兮刚风彩线兮金针刺绣兮华衾结识兮夫君歳晩兮同心忽辞分青毡驻节兮秦川佩服兮玺书陶铸兮才贤南山兮气髙九卿兮一毛拂衣兮长啸林木兮萧骚七十兮春秋学赋兮逺游虹蜺兮夜吐经旬兮不收受知于太宰尹公旻 

　　吊朱封君辞 

　　封君处州人抚倅彪之父予知抚因为辞以祭之 
　　公昔骑兮白马时徃来兮山下呼田父兮以徃醉扶归兮春社公今骑兮白鹤渺盘旋兮冥漠揽王子兮与游坐吹箫兮碧落洁予荐兮犠牲杂黍稷兮芳馨罗拜献兮箫皷鸣公不来兮伤予情 

　　○五言古诗 

　　前感兴六首 

　　斵桐以为琴十年置茅屋锦囊细韬笼龙蛇纹满腹城市多新声齐竽复秦筑古调无人弹零落委草木 
　　有客学舞剑自谓术通神雷霆薄宇宙双龙飞绕身我亦有剑术未敢轻告人诎信随阴阳指顾天地春 
　　美人颜如玉自许连城价晓织双鸳鸯戏水香蒲下夫婿游京洛报结新姻娅中馈但有人贱妾不复嫁 
　　提瓶去汲井为君觧宿酲不意绠中断瓶坠不能升君恩手中绠妾身井底瓶相望不相即此心谁能明 
　　长风吹白日年华去如驶美人翠袖薄髙阁闭秋雨开园种芳树歳晏自萋楚相隔一帯水终日不得语 
　　秋风撼庭树落叶乱故枝叶本树所生叶落树不知君莫弃黄叶为君粪树根树根得所生岁岁緑阴繁 

　　后感兴六首 

　　种莲大华颠种禾玉山趾不为烟火食咀嚼天地髓天风起寥邈吹我云中履我履云中行去世千万里 
　　青天尚有涯沧海尚有底云胡人心微倐忽渺千里人心不在逺秪在腔子里夜半灵台虗黙黙看元始 
　　持刀斫月明月明何曾断缚帚扫树影树影依前满人皆恶树影碍此月明多树根茍不拔其如月明何 
　　恶声莫呼谷呼谷声转亟恶影莫就日就日影未息弓矢暗中来徃徃射其的吾身不为的弓矢当自释 
　　战国荀卿子原自不识性为国张四维其言较纯正四维性中物世人或未知反躬自点检不觉生忸怩 
　　眼底不可意踯躅问玄苍何时再混沌为我重主张委顺生麒麟委和生凤凰白日行九州岛不逢豺与狼 

　　读昌黎集 

　　文章百世师每说韩昌黎盥手读遗编开阖无端倪乍观觉雄伟春市鬬晴鸡细观转清丽青霄吐虹霓嗟予蹇劣资文思苦荒迷樊怪匪正途栁奇入旁蹊崇台百尺髙借韩以为梯 

　　分韵送萧进士璇赴广东纂修实録 

　　南山有丹凤文彩何翩翩万里风云会龙马相周旋先帝弃万方泣涕穷遐堧神化岂不显所贵在摩编闽山接岭海桑梓遥相聨驱车迅行迈不辞路险囏丹青绘日月意象在笔先春秋有微义仰看续前篇 

　　送陈白沙归南海 

　　骑马出都城送君登逺道我有一壶酒为君再倾倒海内重结交卑卑学脂韦心术不相语羙誉交相推我知君最深君知我亦至临别为赠言愿君莫予弃 
　　郁郁山下松四时不改色盈盈道旁花朝夕供采摘花好聚人看春风亦易寒松高倚霄汉劲节不可扳愿学山下松用以养贞德毋学路旁花一采不复得 
　　翙翙天边凤翱翔周八极纷纷瓮底鸡旋飞仅盈尺我欲为凤凰毛羽苦未齐我欲为酰鸡瓮底不可栖人生各有志岂宜自束缚愿言从凤凰万里翔寥廓 
　　芝兰有幽性托居在空谷满天风露寒隔林香扑扑我因爱芝兰朝夕相徃还采采欲盈把薫我衣与冠衣冠在敝箧芝兰隔林樾但恐歳月賖余香易消歇 
　　东都事矫激西晋尚清虗一时自云适社稷随丘墟辟彼门户开转运由其枢大势皆倾倒力救将何如君子阅世多立说慎其初择中而守固孔氏有遗书 
　　人言羲皇初其道本简易卦爻二三画天地露精秘达磨自西来亦颇领此意面壁坐九载未尝立文字辞繁道理晦辞毁道何寄天地有日月六经未可弃 
　　释子称入定如蚕自吐缚置心于昭旷用以求真乐孔氏有明训敬义须夹持动静两无碍此心自愉怡入定既云久此心亦能守但恐体用乖真乐竟何有 
　　禅学论有无似颇欠笺注有自无中生无非有孰据盆水盛月华有无相撑拄盆倾水堕地月华归何处论无入空虗论有滞形器有无岐而二斯乃学之蠧 
　　圣学论一贯斯最为要义自从参赐逺谁领言下意圣以一贯万体用无二致学者求之万其一乃可至执着固云非超悟亦未是功深与力到庶几有真契 
　　与君逺相逢三载共城阙至宝偶不售还山采薇蕨本为同枝鸟乃尔成胡越一夜起相思白尽巾中发君为万里人我为万里月夜夜流清辉为君照巾韈 

　　经徐州戏马台 

　　落日彭城西过此戏马台荒垣与败堑厯厯皆蒿莱忆昔楚王籍仗剑江东来百战争中原叱咤声若雷汉王揽羣策楚王轻羣材淮阴既先亡亚父亦见猜譬如鹰隼飞羽翼先剪裁区区习马足何以定九垓莫云气盖世此气亦易衰莫云力拔山此力亦易摧汉营星月髙四面楚声哀起饮泣帐下毋乃徒为哉 

　　题学圃古意亭 

　　学圃最深处小结茅亭子簿书有余暇驾言来游此剪茅望崔嵬约萍看清泚万象俱在目一尘不到耳舞雩息迂响龙门得新址寤寐怀古人黙黙会至理 

　　月夜游古意亭 

　　幽兴不可过命驾成独徃檐月流素辉山泉滴清响幽兰蔽萧艾丛桂在草莾采芳思寄逺路阻情怅惘缓步归东园坐对明星上 

　　成化庚子冬有南京礼部之命回视绾州符十载矣政教无成重自感愧赋此以别州之人士 

　　一应近十载独向山中居横琴弹古调曲短意有余征声清以厉宫声寛以纡纷纷渔与樵杂听满庭除相视而错愕识者为踌躇岁晏江天寒霜落林叶墟下堂拜明诏佩此南宫书南宫路不逺此别意何如所恨琴声希不能感樵渔 

　　迭前韵别诸同官 

　　千里各有适一官偶同居登舟思共济幸脱风波余南宫在何处山川邈以纡戒行在今朝酌酒向前除欲发宁无言为君转踌躇教化尚蹇涩囹圄未空虚所忧逺且大不但及簿书赵国重九鼎赖有蔺相如毋为蚌鹬持以利归若渔 

　　迭前韵别诸文学 

　　羣贤依薄宦共向山中居礼义作模范文章特绪余见我每直遂劝我稍迂纡忠言犹在耳病根未全除春风动行旌相视各踌躇行逺当自迩处实其若虚先师有明训安敢昧前书君看孔铸颜颜学亦孔如庄生何荒唐杏坛讥苇渔 

　　迭前韵别诸生 

　　人间有尊爵天下有广居敛之在一心此外更无余纷纷名利徒曲径自萦纡荆棘日蔽塞嘉糓为剪除坐令失道途白首空踌躇君看邹孟氏七篇为详书体验而扩充天理自灿如毋徒持网罟宦海吾其渔 

　　迭前韵自嘲 

　　无碍以为性随縁以为居日食仅数合何必求羡余郡绂苦不长十年甘自纡戴星履堂署见月下庭除部使每行郡欲见还踌躇感此衷肠热徃徃思逃虚幸而免诟辱两考以最书君看古贤哲进退竟何如今朝过长江羞见沧洲渔 

　　殷氏寸草心堂 

　　春晖陶宇内万物皆化生顾兹寸草微感时亦敷荣春晖母恩深寸草儿心短母恩苦未报岁月忽成晩朝焉采其荣暮焉掇其芳百拜谢春晖天地恩难忘 

　　游牛首山三十韵 

　　出郭天日晦到山云雾敛行行过丛薄上上厯重隒牛头路转多马足力已减锺磬半空闻楼阁经月掩洞古鬼斧凿岚湿神汁染松桧交撑拄梅竹相摩飐断壑接飞栈髙栖傍虚厂陛层户阸塞台抗山卑贬俯视却以畏仰登进以渐入室洒扫灿登堂像设俨臂垆行清氛心灯烱寒焰破席坐蒲团弊案拂藤簟山蔬荐薇蕨水果摘菱芡襌谈转虚旷诗话渉幽险天机惊斡旋俗病谢针砭酒酣兴益发乐极心尚歉深入兜率岩危倚浮屠槛长江怒龙奔乱冈渴虎舚卓锡崖泉迸饮马池波潋唐经翻贝叶汉封遗玉检履迹傍石寻鼎识索图辨珍怪森前列造化宁予俭嘉愿久未酬兹游良不忝狂呼拟登华清赏讶入剡逺游神汗漫微诵口喁噞鬬奇谁及韩得趣吾与点凉飙撼东阁夕晖落西崦树杪残声嘒塔角归翼闪理鞍问前路穿林越荒堑回忆山中人幽夣生夜魇 

　　题孙生哭母巻 

　　孙生携尺牍踵门求予诗衷肠未及诉涕泣先交頥世人皆有母繄我独无之母年四十九弃我竟如遗西风吹北堂摵摵动帘帷颜容不复覩抱此终天悲我闻孙君言抚巻神若痴情长辞苦短墨汁空淋漓愿告世之人养母宜及时毋令生怨悔痛苦将告谁 

　　题吴下赵氏望云楼 

　　家住砂山南亲葬砂山北砂山多白云侊佛见颜色云去有时归亲去不复得落日倚南楼血泪满胸臆 

　　留别吴左府宣 

　　忆昔坐肺石有书千象魏岂为恋此官欲以明厥志交珠既已辨赵壁不复碎驱车还故里心迹两无愧论交三十年偶此复相会登堂把酒巵未饮心先醉黎明当逺别与君坐不寐张灯冩余沥一一见肝肺韦布未为贱轩冕未为贵相期学古人道徳养精粹 

　　视茭陂 

　　抚南有茭陂唐刺史周法猛所建岁乆倾废崇仁县耆老孙孟献言状予为兴复 
　　周官叙沟洫汉史志河渠民命茍所闗故典曽备书郁郁巴洛山汇流向东趋揵木阏回澜灌此桑麻区开建岁已乆版锸日以疎坐令千金资白日弃道隅嗟予理敝郡万事费爬梳虽云簿书繁安敢轻犂锄父老孙孟献切切以告予有志事兴复为力苦不纾春初农务兴薄言驾吾车风雨入前村道路何崎岖上山履巉巗下水渉沮洳夤縁寻故址飘动无嬴余逸道以使民谅民无怨吁万锸当云集黍稷歌与与 

　　赴镇逺郡守丁凤仪以诗见赠次韵奉酬 

　　岐路眩南北素丝变黄緑本为栎杜朽误佩汉庭竹白日漏层云余辉散林麓黾勉怀知遇驾言骋行目贵阳在何处山髙路绵矗风俗杂夷夏蛮獠混生熟公家有程约徃徃视刻木君子行道心不是为窃禄世路有险夷君子何恶欲庄生齐物篇每以物观物泰山非有余芒芥非不足所恨材智浅无以供臣仆周车畏输载羲鼎戒覆餗赖有同心人教我闽海曲 

　　夜读闻母车声（时母在官年七十二） 

　　西斋读初罢北堂车犹鸣虽怜母力健翻使儿心惊天髙风露寒广庭寂无声长跪告北斗愿母长康宁 

　　暮春与诸文学掾觞于万桂山阴 

　　万桂山之阴小渠两三曲雨余渠上行弥弥春水緑邂逅同心人散坐傍修竹殽核肆罗列羽觞相驰逐人生无百年胡为长局促放浪出形骸泰然常自足停杯问古人谁荣与谁辱永言谢世情旷焉抱幽独 

　　城南别墅 

　　幽人有逺韵卜筑城南村青山罗庭除踈柳荫柴门虚堂寂无人但闻鸟雀喧秋晴获禾黍日夕收鸡豚农家无外萦岁事在壶飱感此生理蕃其乐难具言我方走尘土未能问田园谁知隔城闉咫尺有桃源 

　　送太守黄君之汀州珵 

　　骑马出都门望望长江曲江水清以驶江草萋以緑黄君有逺行离色宛可掬路入秦时郡符剖汉廷竹我起酌君酒荐以古规祝筑室首基址为政首风俗风俗茍不佳政美何足録君登江上舟我骋江上目江空不见人只见云相逐 

　　题四皓图 

　　秦氛暗六合脱屣入商颜山中无招呼斜日照棋盘昨夜望前星踈雨袭轻寒留侯有心计戚姬涕汍澜事定计当返名爵岂能攀史家多阔略公迹是非间遂令诗家子过庙讥潺湲 

　　馆人作清湖景以招客予反其意而为之题 

　　湖水深不测下有蛟龙游行客不知险千里问行舟北望名利场天际云雾浮朱门曳方履紫陌驰华辀名利岂不嘉直道难与谋愿言谢行役濯足湖上头读书看青山允矣追前修 

　　题罗内翰家世旌孝坊 

　　茌平有贤簿读书不下堂母病在床褥为计正苍皇参苓无近效堂局少奇方百拜谢天地请以身自当股肉落金刀七筯生殊香百灵感孝诚母病转平康想彼刲股时岂不戒毁伤但得母病愈儿身甘自戕至今旌孝坊赫赫官道旁日夕徃来人一见一彷徨 

　　镜潭词 

　　云影落空潭灯光入虚镜镜潭本虚净云灯生幻证灯灭镜还虚云散潭复净外感虽频仍不以汨贞性 

　　方贡士（璐）挽诗 

　　城东桃李花见者皆停鞍谁念东风恶吹折青琅玕琅玕岂不佳不能成好颜写哀寄丝桐付与雍门弹 

　　观化词（时予在镇逺偶得病因赋此以自驱遣） 

　　前此固无我后此亦无我泡影六十年亦颇牢笼我我魄归诸地我魂归诸天泡影从此灭无后亦无前 

　　祁石阡嘲予着敝裘依韵觧嘲 

　　新裘到箧稀敝裘藏箧久视旧如视新心自忘可否读书慕前哲晏生是吾友一裘三十年见重鲁东叟 

　　○七言古诗 

　　竹雪斋为戴提学赋 

　　小斋种竹只十个雪压竹梢寒欲堕蒲帘髙卷层云破一钩新月入当座老夫肝膓铁石做一生甘作衡门卧东邻献捷西邻挫满城箫皷纷来贺老夫骑驴雪中过 

　　鸬鹚滩失缆（滩在桐庐县予赴抚州经此） 

　　鸬鹚滩头浪花白百丈拏舟上不得中流一断去如飞骨肉相看俱失色舟师借问是何人开头转舵如有神大呼一声上滩去烟树微茫收近津昨日舟中读羣史宋元末路正如此得人失人势转殊天北天南恨未已我今全家出颠危痛定思痛翻成悲便欲作书献天子云深山髙白日迟 

　　临汝书院成潘水部赠独脚歌次韵奉答 

　　大冶铄物抟阴阳青春去我何堂堂西偏小构亦颇良不施黝垩横白杗卷帘正对五羊冈树木拂檐交青苍祥烟紫气相廽翔坐令白日迷晶光文采弸彪来省郎为我艺苑芟秽荒铿然制作称大方利觜长距独擅场嗟予苦学未成章点缀牺樽青与黄六经窟穴潄余香拍拍春意觉满腔与君对织云锦裳着向风前聊徜徉欲骖麟凤游帝乡又笑目眩心未忘小吏抱牍来仓皇谓耽文字颇有妨广陆无车川无梁出门万里道路长使君局面宜更张 

　　送友人朱弘裕归潼川 

　　君入谏垣初谏垣井初甃自烹五色石细补青天漏天门北望何渺茫有兽毛色金丝黄双目夹镜齿如锯啮人颅骨食人肠小臣爱国不爱死飞章直入天门里蝇头细字三千余重为邦家说伦纪扶桑日出天鸡鸣玉皇稳卧犹未醒左右传言卿大戅干母之蛊不可贞西南有州大如斗烦卿暂去作慈母腹中春意万斛深徧厯郊垧活枯朽谪居下土今六年西风翩尔来朝天天门深迥如昨日扁舟依旧归西川丈夫怀抱无好恶但得志行心自乐此身亦是水上沤禄食何须计厚薄君不见黄仲昭翰林诗思翻天瓢秪为身居宻勿地不为天子赋元宵又不见林贵实横班独立称直笔披肝苦为纲常谋神鬼闻之皆欲泣吾邦文物古来多清风劲节今相摩我因送君发豪气铜壶击破为我歌 

　　仆夫謡 

　　邵武仆夫性质野短衫秃袖身半赭丈二长舆在肩膊山路长驱疾如马每遇髙坡即大呼一呼一上谁复顾眼中惟见是夷行脚底何曾有险歩光泽西去八十里清溪乱啮故山趾平明受直徃西行薄暮怀直见妻子每日只受四十钱受直不多心欢然更有髙堂受直者锦衣缓帯白日眠 

　　辰州坡叹 

　　马郎坡牛郎坡山髙路险将如何前山望云云片阔后山听雨雨声发仆夫尽日赤双脚尽力踏泥泥转滑君不见蜀道难千山万水髙巑岏我今入蜀向西去此是东头第一关 

　　悯蛮方铺司 

　　蛮方铺司老无齿接官手持一伞子上衣短小纔至胫头巾破裂直掩耳不辞官府递文书只怕奸豪索钱米我时驱车过南鄙铺司长跪呼不起忽闻班军在后来仓皇走入丛篁里 

　　入播州作 

　　播州旧说非人居而今南北成通衢一乡一聚置官长半丘半陇皆犂锄播州官司万山里迭翠浮青蹴天起烟雨晦冥猿鸟呼厓壑窈深花木美昔日何人披草莱尔文尔价皆豪才南据乌江扼喉领北营白锦屯风雷自归圣朝不用武比屋弦歌学邹鲁千里不闻鼙皷声民物熈熈皆按堵我时逺佩藩侯书乘髙渉险登畏途山川形胜皆在目不劳重写王会图 

　　题何氏双挽诗 

　　君家先世多潜徳白发重重照秋色荀翁曾坐膝上孙陶母每饭堂前客驱车昨过通徳门朔风吹雨白日昏屈宋九原不可作慿谁书些招双魂 

　　题毛水部（科）所藏万竿烟雨图 

　　城南城北皆尘壤马蹄何处踏苍莾归来独坐草堂深诗思飞落湘江上湘江春水緑沉沉芦洲荻渚鸣春禽上有平坡亘千里何人种竹皆成林白日倐忽起雷电咫尺江山看不见一时芦苇尽销沉老竹独与风雷战风雷震荡云冥冥化作蛟龙天外行人间无处寻踪迹劲风凛凛长江横东风日出晓来霁上下分明见天地长身玉立好儿孙满眼苍云浩无际圣朝天子开明堂大化四浃和风翔奇才一入伶伦手坐见制作追咸章而今海宇干戈息佳种烦君更培植万丈清风扫俗尘纷纷桃李无颜色 

　　题陆都阃平泸冦诗 

　　西来偶识陆将军屹如铁柱排尘纷弧矢随身射牛斗鸟蛇结阵聨风云泸川小冦纷如蚁窃弄主兵潢池里商贾废市农废耕逺近皇皇惊未巳庙堂旦夕劳经营欲以不战屈人兵一时颇牧黙不语将军厯阶言姓名鸟飞有翮蛇有尾泸川小冦易与尔我有尺组茹芦红请缚渠魁献阶戺泸川十月飞秋霜旌旗掩映生寒光多方设疑不速取一鼓成擒功自张我闻用兵先用计奇正迭出无常势魁渠既缚羣雄觧危陂坐使成平地平明献丑入学宫春风满面闻鼓锺饮至礼成客尽醉次第赋诗谈奇功蜀民易动今犹昔鼠軰跳梁无虚日将军袖手亦（阙）年请贾余勇续前绩 

　　怀母歌送祁使君忧制东还 

　　君母去年七十六齿牙未动鬓犹緑我母今年七十九齿牙已落面浮垢昨传岭表饶风霜北堂萱草先萎黄君得家书哭欲死天地辽邈魂飞扬我昨有书来故里书中亲致慈母语谓我年来稍健康弃官就养儿姑止闻君徃日曾求归当道满眼知心稀病书累上格不举六年啼徧斑斓衣我今为母坚陈请疏入台司瓶坠井此生心事何由伸中夜呜咽如吞鲠君今为母东还乡素冠素鞸复素裳慈元音容不复见徒劳百拜啼空堂我因送君转悲切愁肠百解还百结母心不识儿心悲犹把甘言相觧说孝心自古无贫难茅檐菽水皆成欢行当闭门卧不起毋令后悔生愁叹 

　　读陈忠肃公传次柯竹岩韵 

　　行都开阃头尚黒壮怀直欲吞迤北厉兵秣马不成寐夜夜起待东天白九庙英灵凛如生忍使宗社一齐倾沧海可填山可徙谁谓志专功无成昨日闾阎谩惊扰劲气不逐腥风倒白日隐隐东方升夕晖看作晨晖皦鸡盘歃血盟未寒卖降之子舌先弹母系尼庵儿械道盘中有饭吾谁餐救焚不管头额烂叔氏起兵谋复汉叛贼已诛敌未殱视死如归心不乱 

　　陈忠肃公殉宋而死元世祖义之命葬于西湖智果寺北满山皆生刺竹多有咏其事者予亦赋之 

　　智果寺旁忠肃墓满山刺竹生无数磨风砺雨坚相持犹帯战酣旧时怒岳坟见说遥相依坟上有树皆南枝感应随人如影响谁谓草木俱无知宋愤未消元运改大明奉天君四海此竹开花复结实勾引凤凰栖五彩 

　　题陈宪副（祥）湖山一览诗后 

　　陈君读书号愽识鞭笞诸子嚼羣籍残铜败铁投洪垆瞬息化作黄金汁番阳春深湖水浑忆昔圣祖西来巡龙争虎鬬白日瞑我师一鼓彼师奔四郊阴翳转开霁上清下旷见天地日月双辉开大明赫赫皇图传万世陈君曾上庐山巅俯视湖水怀当年圣祖神游去已逺攀龙为赋乌号篇平生崛奇降不下山名水字费模写铺张圣德与神功欲继商书与周雅词坛自古多旁蹊毛颕有传闻昌黎此诗请刻庐山石圣祖勲业天地齐 

　　题竹鹤山人画 

　　竹鹤山人有奇癖诗家声趣画家迹神营意造入微茫妙处想人应未识此图是写玄冬图溪山寂莫云模糊玉皇宴罢羣仙舞脚底踏翻白玉壶壶中琼浆化为水柳絮梨花黏不起地面平铺三尺深何处去寻东郭履林皋髙士布衣单十日不出柴门关蒙头髙卧僵欲死不肯投刺向人间炰鲜饮醇世情鄙一谈清操辄不喜竹鹤山人非画师独于象外得其理 

　　赤龙歌 

　　赤龙搅海海水浑巨鳞细鳞乱纷纷大风播荡几寒暑余腥犹自满江濆上帝闻之发震怒不使滛威徧下土飞符直取赤龙归投彼遐荒畀豺虎春云布满东南隅疎疎宻宻雨声徐桑麻蔽野鸡犬静遥闻击壤歌唐虞 

　　万竿烟雨图为广德葛清修赋 

　　葛生家世居桐川开园种竹临平田时时酒后发豪兴凉风疎月落诗篇今年见我容台署手执纨素三尺许上有潇湘竹万竿一半模糊帯烟雨初疑南国荆山寒卞和入楚犹未还至寳一时收不尽遗此满地青琅玕又疑西土瑶台夕秦女吹箫还似昔凤凰不肯傍人飞参差乱展云间翼画竹何如种竹真与可去后谁传神偶披图画识髙赏飒飒寒气生衣巾皇都六月日如灼金铁欲流石欲铄愿言与子归桐川同向竹林置双脚 

　　画鲤歌为吴都事赋 

　　氷觧水柔三月节万顷桃花泛红雪东风不动昼冥冥雷雨交飞电蛇掣中有文鲤作龙姿金鳞六六含光辉十载沙泥困头角此时直向龙门飞龙门西望如削壁浪珠溅沫苔花湿天池更在龙门颠万仞一跃纔咫尺昔年湖海匹凡鳞而今化作真龙身上天下地倒洪澍万物枯槁皆回春吴君此画千金价画笔虽真亦是假君家双璧照清波乃是天池化龙者 

　　桃源篇 

　　桃源在今桃源县西南陬其山周遭四围中有平原广土可居山之麓有水绕之疑即渔郎泊舟处也想当时林木深阻虽土人鲜有至者故避秦君子相与拔邑居之自后生齿渐繁土地渐辟遂与外境合而为一今傍山有桃源宫道流数軰栖息其中尝告予山后有烂柯洲山前有秦人洞今洞闭不开皆非事实因赋此以告好事诸君子 
　　秦人法网宻如织楚人逃生苦未得一朝拔邑入南山咫尺就与尘寰隔山中风俗何恬然竹篱茆舎临平田男婚女嫁相代谢岁月无纪谁知年昨日渔郎忽到此杯酒殷懃问乡里汉龙晋马相继兴始知世代非秦纪由来静躁迹不同山人怕与俗人通送得渔郎出山口归来相与灭其踪武陵太守好事者谓人可仙官可舍分付渔郎重问津溪山宛在眉睫下初来夹岸皆桃花再来赤壁横苍霞千峰万壑不可辨欲从何处寻人家我闻海鸥识人意机心一动鸥不至山人心事闲于鸥孰谓髙风可强致使君莫厌城市喧浇醨朴醇各有根机心不动争心息武陵处处皆桃源 

　　题黄九霄杂色画菊 

　　陶翁昔年怀隐德手种黄花只一色南山杯酒义熈年北牕枕簟羲皇宅九霄原是儒家子作画多年胡昩此丹青入手劳心思不极妖艳心不止我闻菊品三十六此画模写犹未足世情每自逐时好隐徳谁能识幽独愿君笔端改常度剥落繁华反贞素万里风霜揺落余一枝秋色长如故 

　　题徽州殷氏所藏息斋画竹 

　　平生无计医凡俗每思开轩学种竹息斋此画自何来坐觉寒阴满书屋断根入地吴蚕僵宻叶排云威凤翔洒洒清风照长渭蒙蒙翠雾浮清湘人世韶音久不作有材如此转零落龙笙凤管归何处变作秋声撼厓壑紫阳山髙白日寒幽人自倚踈帘看秪恐六丁下收拾夜半失却青琅玕 

　　髙克明左迁镇逺府判自号铁溪主人及内移为赋此 

　　铁溪山水清如许借问何人为作主信阳逐客何处来一棹徘徊秋色里枕流欲以洗吾耳潄石欲以砺吾齿山深路逺人迹稀此副肝膓向谁理昨夜岩头西风起疋马送君乂千里他时何处问浮踪短句长篇铁山底 

　　予归自贵藩与何贰守祁使君同游铁溪入溪既深见路左三山鼎立如画祁君有作予和韵健之致和 

　　同骑瘦马渉清流浓光泼緑惊诗眸一山却立如寡侔二山前出成朋俦东溟紫云笼蓬丘南海白日迷罗浮天造地设知几秋奇胜似为吾人留诗逢勍敌劳冥搜居然智伯忘仇犹 

　　饮何贰守宅有走索者祁使君作舞絙行依韵奉荅 

　　长絙横空谁敢向瞥然见尔腾身上风霜不动鸿鴈飞树木无声■〈犭员〉猱徃笑随箫皷行来前且前且却坐复眠脱胎未换人间骨献技自比云中仙东筦先生最能赋前褒后戒多警语世情习巧方成癖针石砭人良可取我因停杯呼羣儿人生须悟生杀机万事只宜平实做平实应无颠扑时 

　　予徃平冒相度郡基祁君用前韵简予予仍依韵奉答 

　　西汉读书称刘向南海读书君为上楚声吴语日咿嘤水色山光常独徃东风吹过小楼前杨栁低低起复眠乌帽笼头看春去瀛洲彷佛疑登仙马上长歌与短赋篇篇不肯蹈陈语谁言孔圣删后诗汉唐而下无足取造化小儿真小儿翻来覆去无停机鸾凤在棘龙在野古来贤哲谁逢时 

　　羊肠河吊古 

　　羊肠河去清平一舍许正统末西南夷为乱诏征南将军张軏自南诏移兵讨之夷设伏官军大败士马兵仗填委于河至今每阴雨作过者犹隐隐闻礟声 
　　停车走上羊肠坡千山万山髙峩峩下有长江深不测江水弥弥生寒波忆昔王师靖南鄙眼底牛羊欲平噬谁知蜋蚁亦善鬬龙象有力翻为踬至今风雨江上来礟声隐隐犹鸣雷三军精魄想未散欲为厉鬼擒其魁古人行师有纪律千里赴敌无败没未闻出城一舍许坐使全军暴骸骨我来感此泪横流长歌激烈歌不休颇恨当年谋国者不知常武修王犹 

　　香炉山怀古和祁使君韵 

　　山在清平兴隆二卫界中景泰初诸夷为乱据此以拒王师时监军都御史王来用羣议作襄阳礟以攻遂破之 
　　晓出清平门怅望西南天一日二日行不尽千山万山遥相连香炉一山在云表巍然独立无与先上有万人可居之平地及有四时可饮不竭之清泉欲进须鱼贯欲上宜猱縁忆昔蠢苗拒王命白日山壑藏刀鋋嬉戏杀人欲盈野倐忽流血皆成川一朝势败不敢出呼羣挈党据其巅王师攻之久不下居民废业农废田有美监军儒中彦谓此丑虏恶未悛军门智勇纷如林岂无奇计摧其坚有士设机木如持衡与权扄鐍一以发气力万钧全半空云雾掣雷电巨石细石声纷填树木髙低成虀粉房屋逺近皆倾偏羣苗首鼠走不暇乞哀缓攻施矜怜先縳首恶诣帐下次驱胁从投军前万口欢声百里震四山恊气一时旋古人有茂伐徃徃劳题镌马援标铜柱窦宪勒燕然岁月无情似流水勲业失记如飘烟东筦先生偶有赋我因步韵次其篇非为夸多与鬬靡欲记天子平蛮年 

　　题孙氏画梅 

　　孙姬可是梅花精梅花写出浑天成香魂不逐水云起老干絶似氷霜清草堂夜深净如洗月色朦胧照凄楚哜嘈鸟语酒初醒呜咽角声天未曙闺门作画世应稀何不改学周南诗关雎麟趾亦图画画出周家王化基 

　　李长者入祀典歌 

　　仙溪诘曲如回肠东流赴海何茫茫慿谁截断天地纪灌我万顷桑麻场钱氏四娘长乐女黄金如斗提不起将军岩下自经营陂溃直随此陂死伟哉同县林制科缗钱十万腰下駄温泉隘口重累趾倐忽顾盼成沧波熈宁天子重农事下诏募人急营治当时阖郡多富家坐视诏书无一至候官长者真仁贤轻财好施闽人传有僧踪迹颇诡秘日日贳酒不还钱木兰山前溪面阔僧为挿竹记颠末溪流缓处可立基缓处立基基不拔入海伐石海为空上山伐石山为童三十二门细分布无云无雨卧长虹昔日溪流皆赴海今日溪流得灌溉鸡鸣犬吠万家村隐隐桑麻相映帯我谓有莆须有陂有莆无陂莆亦隳惟莆与陂相终始莆人思公何尽期昨日恩诏下闾里春秋二祭入新议借问建言者伊谁太平郡守周氏子 

　　翠渠摘稿巻六 

　　●钦定四库全书 

　　翠渠摘稿巻七 

　　（明）周瑛 撰 

　　○五言律诗 

　　题湛庵为戴陈州作 

　　此庵有佳士物我两相忘人世红炉热渠心秋水凉绮罗无弄着藜藿有余香晚路行犹逺烦君更自防 

　　访仙游郑东园和翰林诸公留别韵 

　　赐告下蓬莱山居亦乐哉开窓邀翠巘扫石护苍苔冗泛谢尘事清夷飬道胎学充还出去鸾阁正需才 

　　邵武道中夜宿半山铺 

　　邵武城头路行行重苦辛髙山双倦足空馆一愁人凉月照华发西风吹敝巾长安一万里何处问通津 

　　清明节寄诸弟 

　　疎雨清明节客中思不禁荒山一抔土孝子百年心竟岁身南北终天悲古今荐蘩托诸弟挥涕满衣襟 

　　题慈节巻为萧给事（璇）赋 

　　内则读遗篇持循自昔年从夫念一醮教子学三迁络纬秋灯馆钗钿晓爨烟平生慈与节太史费摩编 

　　送友人丘安重知瑞安县 

　　论交三十载此日叹分离海阔飞鳬迥云深过鴈迟近民宜直易作事贵操持莫以纎毫累翻为负所知 

　　和陈公甫神乐观夜坐韵 

　　虫声秋院静木榻自来凭细数千年事闲挑五夜灯子房真学道王旦谩为僧湖水渺无际寒鱼不受罾 

　　题谢侍御乃兄石溜鸣琴图 

　　幽人结屋处石溜响潺潺桐木不须削梅花能自弹鹤鸣山月小鱼跃水天寒安得脱尘屣从君坐夜阑 

　　到广徳作东园书室 

　　东园有余地可以作书斋千古圣贤学百年经济懐庭松云外鹤池草雨中蛙五色石堪炼吾将师女娲 

　　西坛即事 

　　夜半坛头路露华寒袭衣树深灯影乱野旷佩声稀精意无人会丰年祗自祈周家声教逺幽雅更重吹 

　　白云寺午炊 

　　楼阁四檐合松萝一径分微风传夕磬疎雨引朝薫人世几沧海青山自白云午炊犹未熟驺从复纷纷 

　　南湖夜发（时往见巡按御史白疑狱） 

　　扁舟发初夜渺渺入平湖水满天上下云深山有无琴声人共逺灯影客同孤借问柏台树春鸣何处乌 

　　世美堂为戴提学侍御作 

　　世美堂前事人间能几何一门三执法二世十登科袍笏床头满勲名宇内多晓来看山色佳气正峩峩 

　　自题画像 

　　对此丹青笔今吾始识吾秋江片石瘦冬岭一松孤不是庙堂器真成草泽癯行当返初服归以读吾书 

　　山亭晚坐 

　　独坐山亭晚萧然一径开雨声惊醉梦山色护诗胎爱静应逃俗养髙成废材城闉纔咫尺未许世人来 

　　自警告诸僚友 

　　脚下程途逺镜中毛发丝治狂须止酒医瘦莫吟诗勿谓性多僻须知圣可师忍将锦绣段白日弃泥淄 

　　书满南归同年屠元勲邀李西涯诸公十有二人饯别分韵赋诗予得鱼字 

　　湖海多年别衣冠此夜俱可因同緑醑更复唱骊驹去路青山外层城白雪初他时相慰问万里只双鱼 

　　夜渡淮河望西湖嘴作 

　　孤舟发深夜归路属残秋野旷星辰近江空霜月浮得风帆力劲顺水橹声柔遥望西湖嘴青灯映小楼 

　　梦中赋登金山寺 

　　髙阁逼霄汉客边望眼开鴈将秋色去潮带夕阳回天地双蓬鬓兴亡一酒杯此怀不可极倚槛独徘徊 

　　过苏州与丘时雍李应祯夜话 

　　今夕是何夕长歌朋盍簪参商照天角风雪满山阴衣袂秋阴薄帘栊烛影深情长嫌夜短一刻比千金 

　　姑孰道中 

　　采石孤帆落青山一骑归朔风吹短鬓疎雨湿征衣野火渔归市林钟僧掩扉可怜江上鴈入夜更南飞 

　　夏日建平道中 

　　天时早晚异地气夏秋同雨脚青山外雷声白日中马饥频啮勒人乏半扶笻薄暮到城郭月华生树东 

　　冬夜和贾汝阳韵 

　　独坐不成寐夜深天欲霜炉薫生细缕灯晕结寒光世事鬓毛短客懐更漏长引杯聊自酌非是为诗狂 

　　横山与吴水部（珵）晚酌 

　　公余幽兴发并辔入林峦云暝鸟将尽雨深僧未还檐花落郑馆野韭荐苏盘水部原能赋令人屡解颜 

　　次韵酬蒋宗谊节推见寄二首 

　　蒋君年最少真是谪仙人才美应无敌诗成若有神玉堂曽借稿紫府剩留春虞网何时下东山有凤麟 
　　别君未数载倐忽将衰人学未究天地行多惭鬼神徘徊海上梦寂寞江南春况闻左车子西狩踣祥麟 

　　横山燕集二首 

　　小瓮藏天地大杯挥古今宦情秋梦短世事海波深北枕渊明卧南耕梁父吟官卑多抑畏惭愧昔贤心 
　　一鞭寒日里吊古复伤今鸟背秋阴薄马头山色深朱弦方断絶白屋正呻吟安得范司理同摅经济心 

　　与陈贰守酌别 

　　下马何村庙霜清木落时行人千里去故国一年期水色照衣袖山光落酒巵离懐难尽遣惆怅为题诗 

　　新岁枕上作 

　　读书三十载此日得为州世路行来险官居轻若浮名髙思自抑福浅戒深求天道有盈歇吾心当熟谋 

　　暮春山中风雪如腊 

　　春光怜欲尽气候未全平屋霰激寒响檐风吹朔声蚕登何处箔牛废此时耕岁计知无赖凭谁达圣明 

　　游石溪寺二首 

　　细数头陀路萦纡十八盘外疑无处入中觉有余寛猛水擘山出奔云拏石还谁能谢尘鞅来此共盘桓 
　　四面峰峦合有僧深处居旧庐甲乙在废殿丙丁余水色侵衣桁山光入钵盂小诗吟未就斜日满轩车 

　　入宣州 

　　落日满宣州马头春事幽山佳多入郭潮涨欲平畴戛竹农惊鹿吹芦僮牧牛澄江与迭嶂掩映谢公楼 

　　出郭 

　　骑马出东郭茅檐遍拊循吏需宁复急民俗可曾淳箫鼔云中社桑麻雨后村汉家循吏传原不録刘昆 

　　归舟至毗陵阻冻懐老母在官所作 

　　一上归舟日便为见母期谁知咫尺地翻作逗遛悲冰合河流断雪深山路危髙堂念游子正是倚门时 

　　宣州夜坐阅公案有作二首 

　　少学屠龙技晚收劾鼠名深情数日辨弊牍几番更自古雀无角方今蝇善鸣就中生死路不敢负神明 
　　邹公述仁义申子说刑名俯仰人千古徘徊夜二更灯寒花不结牕破纸常鸣听尽阶前雨东方未肯明 

　　成化辛卯闻长乐县平地涌成山阜 

　　天地人身体如何生赘肬昔年传息壤今日见浮丘阴下何居上阳刚不制柔五行精义隠孰为献宸旒 

　　过田家午炊 

　　午炊犹未熟坐向野人家为爱青山好都忘白日斜山粮收橡子野菜拾株花偶听老农语因知桑与麻 

　　有所思 

　　目断天涯路春深有所思亭台花落后帘幙燕归时洛浦烟初瞑巫山云正痴夫君纵忘妾妾意比芳丝 

　　曝背和贾汝阳韵 

　　四海谁同曝半檐吾自分背温如挟纩气暖欲蒸云瘦影傍梅见鼾声隔竹闻爱君思有献点窜列生文 

　　壬辰重见彗星 

　　有彗起东北光芒天际浮三年忽两见十日未全收自是人心玩谁言天道幽鲁婺不恤纬涕泗欲横流 

　　懐季弟敬叔 

　　三岁不见汝悲欢各一方书成仍契阔梦觉每淋浪舐犊懐偏恶鼔盆悲正长郊原风日满怕上脊令冈 

　　过芗溪怀五宜翁 

　　就征一应诏择退五称宜古道甘藏拙长谋曽出竒闽中新郡县江上旧旌旗落日芗溪路令人有所思 

　　吊呉聘君 

　　富贵路方炽山林迹渐稀谁能甘白屋君独谢黄扉学古难为用名髙易嫁非百年泉壤下全璞有光辉 

　　理陆象山祠堂 

　　祠堂无多地令人起叹吁郑田侵蚀后祊邑质交余白发啼孙子青山式里闾公庭今得理契券有明书 

　　重到府第有感 

　　初鹤洲族兄握符临汝予尝游焉今予复来而兄已下世矣俯仰畴昔重为凄然 
　　府第最深处重来感叹并临川双郡守闽海两书生风雨情何限池塘梦不成坐观循吏传收拾此家声 

　　过呉草庐坟 

　　停车官路左遥认草庐坟古木无繁荫残碑有断纹大道近来隠微言今益纷九原不可作谁为启昌闻 

　　双流遗爱祠为孔都宪乃翁题 

　　郎官皆百里遗爱独双流画壁丹青古芳祠花木稠田畴侨与殖礼乐偃曽修血洒丽牲石民心春复秋 

　　予改郡聂云章许时髦送至江浒夜宿予舟赋此为别 

　　二君怜逺别为我此宵留风雨城南路波涛江上舟竒材惭贾马絶技笑屠牛功业吾何有轻云天际浮 

　　玉台除夜 

　　闽路此时驿越王前日台岁从今夜尽人自故乡来万里程初试百年节自催东皇漏消息春意到庭梅 

　　次曹时中晓发鸡闗韵 

　　路同函谷险江比渭川雄月白鸡声早天寒木叶空客途方浩渺夷落少光融独有朝宗念随流日夜东 

　　往平冐观府基呈祁石阡 

　　卫府夹江立分明是壮谋出竒相掎角据险扼襟喉官有藩篱固民无兵革忧国家修逺畧敢为借前筹 

　　老姊自镇海至 

　　小兜千里至相见喜还悲灯火怜今夕仪容异昔时家贫供亿薄行苦鬼神知煮粥吾应会焚须不敢辞 

　　简陈太守以代面语 

　　林下知心少使车归颇迟未分半席语已是一年期臂痛难成拜头风乆废诗回看府门路依旧隔天涯 

　　巡按贺御史言事待罪次韵四首 

　　■〈羽戋〉■〈羽戋〉鹰隼操蔼蔼凤鸾仪去国八千里懐君十二时孤忠原自信直论不能移史传多英杰应知有宿期 
　　柏府瞻风裁天家惜羽仪六经非驾说三代是今时阙失应思补灾祥或可移夜来有封事黙与鬼神期 
　　圣祖功勲大多方奠两仪谁云全盛世乃是讳言时笔短谋猷逺坐孤更漏移臣非爱多事法祖以为期 
　　不学古贤哲谩修封禅仪但于匡主处便是致身时娲圣天曽补公愚山可移宸聪蒙省览会见太平期 

　　竹涧书舎为林壻云从侍御题 

　　爱子读书处涧边竹万竿森森苍玉立滴滴翠云寒节苦风霜劲心虚宇宙寛静中思往事今喜得平安 

　　○七言律诗 

　　送何郎中（宜）赴浙江督粮叅政（福清县人） 

　　圣主龙飞重养民催科特遣老儒绅汲将两浙通潮水散作全呉润物春刘晏材髙劳用智阳城政拙可书仁吾闽文物旧来好重看声光接古人 

　　送陈方伯（亹）致政归漳浦（字尚勉奥学古行） 

　　角巾斜折旧乌纱南望乡园趣转赊白发无人堪结社青山有地可为家石湖晚钓收残雨野径春行碍落花不识庙堂诸故老几人清梦到烟霞 

　　送宋经归蔚州（经领乡荐复从予治经后同登进士） 

　　手折蟾宫丹桂枝那曽满假更从师青由蓝造蓝应让冰自水生水不知去路西风飞叶早故山疎雨出闗迟上林春到花如锦正是都门待子时 

　　送项主事（澄）还南京 

　　杯酒都门送独归不堪临别思依依一霜蓟北衣全薄八月淮南鴈正飞官列部曹无抑畏班聨鹓鹭有光辉丈夫树立应须早毛发镜中容易稀 

　　喜翁冰厓擢方伯（冰厓初以工侍左迁衡州府守转官） 

　　白璧含辉不染泥除书忽下大江西衡州事业南山近工部声名北斗齐霄汉丹心回日月郊原赤子望云霓悬知早晚推贤相又筑长沙十里堤 

　　谒文丞相庙 

　　海上干戈百战中孤舟夜夜泣英雄八千里外邉尘合三百年来宋厯终厓岭被俘真仓卒燕山就义太从容西风吹雨过柴市独向祠前抚翠松 

　　挽刘主事母太安人 

　　一片贞心铁石坚泪痕挥尽缟衣穿传观列女几千字身事良人三十年慈竹萧疎南亩雨谖花零落北堂烟母看季世豪男子谁似深闺刘母贤 

　　送黄君（仲昭）左迁湘潭 

　　朝把封章叩帝家夕驱羸马赴长沙江湖万里孤臣逺灯火九重春意赊湘水无情休作赋贾生有庙可停车也知昭代多恩典试听庭前半夜鸦 

　　送濮守乃侄归省二首 

　　千里移舟下濮阳黄堂有叔鬓将霜竹林风月留人易椿府旨甘入梦长亭上鸟声喧客席马头山色映诗囊料知宦邸无余物带得清风归故乡 
　　曽闻大阮乆专城小阮读书亦有声作客三年依濮上还家几日到昌平楼头疎雨此时梦马首青山到处情莫恋故乡风景好云霄万里看飞鸣 

　　初到广徳州 

　　马蹄六月到山州独上桐川第一楼城外有山皆北向郡中无水不西流士风质朴犹存古民舎萧条欲近秋多少济时心上事夜来黙与鬼神谋 

　　立春观抬杠有作 

　　羣抬长杠逐春来红緑参差照草莱岩岫上头走车马树林深处见楼台百家技巧重重作诸史幽竒色色裁莫道东风快人意东风容易耗民财 

　　乆雨作（成化乙未秋） 

　　三月全无一日晴宻云疎雨满山城公家正放输粮榜民舎不闻打稻声草色欲将官廨没溪流直与野桥平坛祈庙祷浑闲事恤政多端先薄征 

　　学书 

　　四十年来始学书墨华长自满衫裾枯藤礌砢火焚后绣铁棱层土蚀余豪气稍充成老健中心纔放转粗疎曹公去后朱公死千载何人寻后车 

　　广徳书满留别僚友 

　　独随琴鹤下江东岁月催人似转蓬路出南阳惭说召马辞渤海愧谈龚数茎白发宦情薄满目青山归兴浓相别不堪重相语茆檐残日有疲癃 

　　吊叶文庄先生（名盛昆山人官终吏部左侍郎） 

　　忆昔分符出牧时先生欲我置曹司本为枯朽沟中断看作珊瑚海底枝半世行藏原自信百年心事荷相知生前门巷嗟无迹死对荒坟酬酒卮 

　　挽乡先辈林学士先生（名文进士及第） 

　　吾乡山水气真淳百十年来孕此身翠竹苍梧人物表玉堂金马禁城春龙头往往推先辈麟趾振振见后人十尺穹碑照山色夕阳回首为沾巾 

　　挽方柳东先生（名澥进士拜行人致仕） 

　　柳东深巷草堂扃一旦乡邦失典刑铁砚磨云秋注礼牙籖翻雨夜传经鼎龙化去湖空白岐凤不来山独青乡社年年荐苹藻可令清渭杂长泾 

　　哭友人杨朝重佥宪（名琅提学山东卒于官） 

　　灯火同牕记昔时可堪回首重沾衣云连海岱音书絶月照屋梁颜色非孝友传扬通里巷谏章流落满京畿夕阳目断济川路骢马绣衣应不归 

　　挽姻友林贵实侍御（名诚以御史乞致仕卒于家） 

　　马鬛封髙宿草生思君不见重伤情使车处处风霜劲谏疏篇篇日月明蓟北教波回薄俗江东盐筴罢深征谁言天道无凭据兰玉满庭春雨晴 

　　挽陈会元先生（名中） 

　　投刺曽修展拜仪苍容古貌记初时云霄独步人皆仰山斗齐名世所师葩学盛传无孔疏唐音髙和失卢诗承家有子原同气不比伏生空女儿 

　　送邓郎中成都归省 

　　万里桥头道路赊宦游十载始还家春风门巷依前好细雨桑麻近晚佳厨下旨甘修玉髓堂前杯斚泛晴霞君恩浩荡须回首云汉秋深望使槎 

　　送同年梅文渊分宪西蜀 

　　与君江上酌春卮此后相逢未有期万里云山分袂处半天风雨倚楼时县官无用前驱弩洞獠看收内附旗科目自来称得士勲名要使逺人知 

　　送黄郎中（熈）得告归长乐 

　　昔年同听鹿鸣歌此别令人恨转多白发无情催岁月青山有梦入烟萝养生术秘求玄牝种树功深问槖驼他日访君何处所海门孤屿认青螺 

　　送方大参（逵）还家 

　　翠微深处旧时家乞得身来鬓未华洛社日长人似玉相城春暖锦如霞壶觞对客菊初蕋杖屦寻诗梅欲花料得机心都散尽行行鸥鹭下平沙 

　　送方大衡还莆 

　　乌石山前旧草堂秋来乡思迥茫茫瀼西杜甫长为客戟下冯唐犹是郎驿路连云行独骑海门和月倚危樯请君莫听南楼笛一曲梅花一断肠 

　　送季弟敬叔还家 

　　身在江东家在闽三年为客得相亲侍萱同爱堂前日戏彩平分膝下春书剑不嫌归计薄溪山长傍梦魂新平安消息应须寄海上春深过鴈频 

　　题陈永崇城市山林 

　　几千城市此山林构得行窝趣转深紫陌斜连青嶂路红尘独结白云心洛春每向环中探颜乐时于瓢外寻老我自怜多野兴何时石上听鸣琴 

　　成化癸卯夏提学侍御娄君（谦）洎部曹诸君六七人咸集于西园月出酒酣各有倡和予次韵二首 

　　三载仪曹留宦辙半园风月属闲身眼前富贵都成幻梦里溪山疑是真树宻不知时已夏花香暗记岁为春十年簿领埋头乆此乐今宵难语人 
　　歴歴疎榆转汉津泠泠风露湿衣巾壶觞岂解延嘉客泉石偏能留去人楼皷声中频问夜珠玑唾处尽成春请看走马长安道何处风吹不是尘 

　　游西塔 

　　投闲未制薜萝衣暂拨簿书游翠微古寺树深人独往平湖草满鹭双飞墅棋成败犹劳着塞马存亡未息机日落烟深山色紫马蹄还踏旧途归 

　　游西塔次潘水部及伍宪副二公韵 

　　出城何处问西岩天际云开山露尖说偈也应留玉带赋诗无用袭香奁苍藤古木庭台静野饷清斋笋蕨甜今日不输宣守乐寻溪纡组两能兼 
　　清樽白发几人同顿觉翛然有古风瀼水却能留杜甫滁山差可着修翁无边清思尘埃外几许浮名醉梦中画史未知忘色相欲将声迹绘元丰 

　　登拟岘台读曽南丰碑次潘水部韵 

　　摩挲苔刻读残文往事悠悠付夕曛野蝀未收前涧雨山风遥送隔溪云霸图驭世应多术王道驱民不掩羣临汝依稀同汉沔曽无垂涕到裴君 

　　次韵送潘水部归金陵 

　　腹藏珠玉不为贫神武挂冠今六旬廊庙于人原有分溪山何处不容身钓鱼每傍秦淮月走马常寻锺阜春料得他时相忆处梦魂半在汝川滨 

　　郡斋酌别送郑御史还贵溪用聨句韵 

　　短箔疎帘风雨深一壶浊酒夜谈心青山何处寻同调白发此时逢赏音徐穉到门应下榻管宁锄地独挥金悬知别后相思忆两地停云向夕阴 

　　过许金声瓢所 

　　緑树深中白日迟小瓢收得许多诗百年天地藏形器万状风云入笑嗤沈宋每思传正印许姚会见树降旗双旌偶上临川道重倚阑干有所思 

　　赏桃和西席陈嘉谋韵（有序） 

　　郡圃西有桃横过书院丙午春盛开友人郑御史从俭伍宪副天锡与西席陈嘉谋皆有诗嘉谋有烟景明年重召客知谁重为使君来之句今春复盛开伍宪副即世郑御史北上独嘉谋与予在焉薄暮公退复命酒以寻前约嘉谋重赋诗曰去年今夕此亭台旧宴诸君约未回人事忽惊今夕异桃花还似去年开雨分红药参差长香傍芝兰次第栽邀得浴云池上月共陪五马不胜杯予用其韵赋此 
　　五峰堂北百花台座上刘郎惊不回疎雨情懐空自爱春风面目为谁开乆懐渔钓溪头路不借阳和天上栽今日繁华明日改黄昏相对且衔杯 

　　送包好问节推应召之京 

　　千里东风吹緑波马周此日遇常何灯前死狱求来苦屏角疑辞録转多柏树含霜秋入院棠阴过雨晚成歌相酬不尽平生意三尺龙泉解太阿 

　　送吕贰教（澄）还莆（澄乡榜同年） 

　　少年接翅上青云海阔天长路转分白首握符初见我青山结屋又逢君开园种药怜多病扫石弹琴念失羣拟岘台前春水阔为君徙倚几斜曛 

　　观涨次潘水部韵 

　　南北依稀路转迷大江倒注入回溪千金不见王家堰万柳难寻苏子堤白屋此时成涧壑苍生何日出涂泥忧心百转劳经济拟岘台髙云雾齐 

　　寄赠郑从俭侍御赴京 

　　出处由来多路岐对人未敢说玄微锦衣乌帽此时去緑水青山何日归管晏成名非正遇濓闽行义有真机相期不尽平生意目送飞鸿到落晖 

　　临汝上老母寿 

　　东风吹入北堂深鹤发盈盈照玉簮一百年中今日寿三千里外此时心白华诗阙从头补彩服欢多次第寻谁信吾家双老母酒杯都向汝川斟（鹤洲族兄先亦养母林太安人于此） 

　　为宋少叅题画 

　　緑树深中结草堂五湖三泖是沧浪云连北渚通诗社日落前村归钓航门外别开花竹坞沙头时见鹭鸥行君恩未报愁方剧莫向画图思故乡 

　　泉州朱都宪挽诗（名鉴学职起家） 

　　曽闻谱牒出莆田徙去泉南世益绵鸮食上林分教日乌啼柏树立朝年温公姓字人皆识道辅勲阶世共传千里平芜寒日暮依依马首认髙阡 

　　入九仙观访黄未轩读丁郡守所寄诗次韵二首 

　　巻阿遥想凤凰声汉室何人识贾生四海治安心独计百年得丧发同轻沧波白鸟甘遗世緑树黄鹂正满城天子履元消息好知君未得谢浮名 
　　十年不听禁钟声坐对南山野趣生有道也知当世重无官应觉此身轻石台晚啸云归树仙观夜吟月过城文物传中劳去取几人笔下可全名 

　　过洞庭湖得风寄李使君 

　　洞庭午前湖水平洞庭午后风浪生片帆出没树叶小一身恍惚鸿毛轻浮云黯黯结新暝白日杲杲笼微晴故人饮我酒未醒回头不见巴陵城 

　　过桃源有懐避秦诸君子 

　　知君原不是神仙避地偶寻山水偏世去只闻秦用法客来方识晋编年桑麻翳翳连平野村落依依带暮烟种得桃花翻自悔春风勾引钓鱼船 

　　辰州道中用提学沈仲律韵 

　　辰州道路比褒斜游子行行无怨嗟山鸟尽情啼别树野棠随分吐幽花时平犹结防苗寨岁晚谁收逃税家圣主忧民方侧席寛书早晚到桑麻 

　　贺守备夏都阃府第成 

　　新开帅府浪城东此日登临贺客同六月凉飔来细细四牕香雾湿蒙蒙旌旗影里貔貅静金鼔声中豺虎空欲为江陵成短赋疎材深愧少陵翁 

　　予有事平冒通判髙君（鉴）推官杨君（钦）继至因相与泛舟为乐 

　　百尺岩下停诗船溪声带雨寒溅溅携壶过江觅村酤扫叶傍石烹溪鲜水云浩荡不成醉天地寥阔欲登仙毋怪当时柳州柳钴潭袁碣留残篇 

　　早春出郭呈祁石阡 

　　侵晨出郭喜聨镳马首人家入望遥云暝孤城微见堞雪消春水欲平桥山田鸣雉麦犹短野箔初蚕桑未条经国有谋劳相度议将封事上清朝 

　　演武亭小酌和石阡韵二首 

　　百年懐抱此时开野酌山歌傍将台村落无期留客醉管弦有意送春来雪消波影侵诗笔云破山光落酒杯最喜四郊无战垒共追周雅赋■〈高上土下〉莱 
　　箫鼔声中又此年客边情况只依前梅癯竹瘦何曽俗水腻山柔还自妍一觉未成犹是梦万縁若了亦成禅琵琶不识此何泪我欲停杯问乐天 

　　贵藩聘修实録府卫诸公皆出祖石阡有作次韵 

　　纷纷簮组满江湄袅袅东风吹鬓丝春草緑波南浦路轻尘细雨渭城诗投荒万里愁无伴倾葢片时逢故知丽泽此行知有益子云识字喜多竒 

　　晚宿清平卫和石阡午发重安寺韵 

　　十里长亭五里桥太平道路不知遥人家处处皆桑树山陇重重尽麦苗岩雪逢春犹自结林霏过午未全消平生惯作江湖梦纸帐梅花又此宵 

　　次石阡韵寄兴隆周方伯 

　　场屋疑名记昔年白头相见两茫然权知避处应为福官到休时却是仙林下看云闲倚杖楼头过雪每开筵别来何处相思忆月在梅梢满意县 

　　平越晓发麾使林锦与祁石阡同乡忽以酒殽至因相与尽欢石阡有作和韵（时寓按察分司） 

　　满道风霜照此堂夜来偶尔寄行装还家有梦应嫌短听漏无眠却恨长人为故乡情转剧酒因好况手频将风萍聚散原无据回首云山又夕阳 

　　平越道上喜晴次韵 

　　天开羣物露洪纎春事应知日日添梅蕚柳梢争着眼草芽菜甲尽抽尖酒中愁阵犹迎敌雪后寒围未解严帝録铺陈怜我拙三长何幸得君兼 

　　倒用前韵二首 

　　自从骑马出莆阳倒指流光二载将华发每惊人世短黄尘无柰客途长酒沽竹叶排新闷诗赋梅花添旧装回首故乡转迢逓何时戏彩向髙堂 
　　客中幽兴二人兼和尽新诗韵转严山雪扑衣春后薄溪风吹面晚来尖带围旧眼频频换鬓脚新霜故故添何处人家堪买醉近桥杨柳緑纎纎 

　　贵州即事 

　　好山明媚映晴川贵省谁言声教偏路逺轮蹄皆入贡时平民物不知边华夷普照无双日雨露覃敷共一天最喜南来诸逐客寒炉次第死灰然 

　　纂修姜进士（麟）以诗相慰问次韵奉荅 

　　手和丹青愧未匀缪于清庙绘牺樽虞廷事业凤来舞周室太平鹥在亹谟典篇章劳点窜春秋义例熟评论君材自极中朝选灯火相依几夜分 

　　纂修竣事自贵藩东归路逢京使次石阡韵 

　　问君何日出京畿马上相逢话转迟朝野喜闻多善政庙堂误说有相知病躯只合淮阳卧散木何烦匠石推四海和平宗社固盐梅不必问伊谁 

　　次石阡晓发新添韵 

　　山脊如铓半挿空西南道路此时通汲书王会今初见周礼职方旧不同目送孤云天际白手遮初日马头红宦情羁思相催促因笑浮生太遽匆 

　　东归至清平陈宪副王都阃相与遣使迎劳用祁石阡韵奉谢 

　　堂陛多年形势分台臣阃帅两殷勤旧时宰相不轻士今日将军能好文马首青山情恋恋路旁草木意欣欣来宵有梦落何处月照梅花疑见君 

　　归至镇逺次祁石阡荅家人相慰藉韵 

　　一官飘泊共遐荒文事驱人偏自忙藜杖逺分天禄火梅诗旋入镇阳装形骸莫逆怜同道萍水相逢忘异乡为语家人莫惊讶鬓毛原带去时霜 

　　和祁石阡雪后感懐 

　　宦业何须更乞灵半斋灯火自荧荧浮踪聚散鸿留爪瘦骨棱嶒鹤化形月下梅花输尔白雨中山色为谁青幽懐万斛难输写莫惜行囊买酒金 

　　荀麾使座上得报原谪镇逺府通判髙君（鉴）量移青州府赋此为别 

　　玉树丰姿初识韩别离颇觉此情难烟含山色孤城晚雨挟溪声两鬓寒黔郡诗篇收旧稿青州邸报有新欢临行赠处无他说忠孝相期此肺肝 

　　除夕闻雷（时在镇逺） 

　　岁事阑珊气候分雷声忽向枕边闻隔墙疑是邻烧竹入耳惊为野聚蚊启蛰不应先夏令警聋似欲破酋氛刘家父子多同异传志灾祥说正纷 

　　题卧羲轩 

　　郡中无事自开荒小作轩居接北廊天地清风来枕簟湖山白日卧羲皇意当适处功名薄心到虚时道义光彭泽有魂招不起凭谁接膝与商量 

　　讳日梦见先考音容如昨既觉不胜悲感而作 

　　湖海奔波三十春岁逢讳日倍思亲云霄事业怜沉晦风雨诗书记苦辛膓断独挥千里泪恩深难报百年身半牕灯火斋房静謦欬分明入梦新 

　　谒诸葛武侯庙 

　　万树鸦声送夕曛孤祠寂寂倚江濆霸途独识炎纲正国埶终成鼎足分伊傅襟懐明日月轩黄行阵结风云相材将畧寡俦侣一瓣心香特地焚 

　　偏桥分司与王少参读陈简斋诗感而有作 

　　简斋居士诗中仙胸懐不着火与烟京洛数椽家已破湖湘万里春无边天髙地迥见孤鹤风清露冷开芳莲前途泥淖不可往与子相逐蓬壶颠 

　　觉衰 

　　形神日日觉支离此事到头吾自知鵩赋不须伤贾谊铃歌试自学桓伊卦分离坎劳收拾药煮参苓空护持渴饮饥餐惟待尽古云知命有何疑 

　　哭祁致和方伯 

　　乘云何处去登仙老泪双挥袖欲穿执绋谩懐千里外修书犹记十年前（弘治己酉在贵藩会修宪宗实録）中州孤凤东夷识（公奉使朝鲜朝鲜人敬慕之）郢下阳春海内传多少情懐谈不尽凭谁传报到黄泉 

　　天人感应吟 

　　人心纔动老天知谁道天髙人可欺暗漏屋中神亦格髙明家里鬼常窥是非有路终须审祸福无门只自祈点检人间兴废事毫厘应付不差移 

　　○五言絶句 

　　书东园屋壁志感 

　　太山拔不动流水激不回万古青天在此心安可摧 

　　题画龙虎 

　　踪迹谢尘泥精神动寰宇我为苍生忧呼尔作霖雨 
　　文采蔚斑斑爪牙利如琢白昼舞狐狸待尔出林壑 

　　简斋 

　　太羮有余味大乐无繁音茅斋坐白日冥契千古心 

　　成化丁未闻解郡作 

　　解郡复解郡解郡乃吾志谈笑离别间行我心上事 
　　驭世既阔疎赋性复麄梗圣恩天地寛使我全首领 
　　母老儿亦老何幸得生全故乡有敝庐菽水尽余欢 
　　拂袖归田园闭门谢卿相白云有去来青山本无恙 

　　继闻改郡重作 

　　青山城郭静白日文书稀百拜谢君恩臣职此其宜 
　　广成住崆峒庚桑居畏垒一鞭山色中吾道无成毁 
　　母恩不可割君命不敢辞舎母以就君白首成歔欷 
　　人生天地间俯仰无百年天风吹游丝随处成罣牵 

　　过嘉鱼县赠姜希广大尹二首 

　　作县怜今日读书记昔年相逢江上雨十日为停船 
　　去矜师上蔡做信学乖厓徳进业同进民心谁不懐 

　　读恻隠书寄广徳过俊翔 

　　予知广徳日尝着戒杀女歌及定诸条约教读过俊翔乃和此歌及添注脚名恻隠书姜尹为之梓行 
　　偶过嘉鱼县因观恻隠书云山千里外为此一停车 

　　题林仰止斋居 

　　青山原有约黄屋本无期独坐云生榻闲吟月到池 

　　荅魏竹溪 

　　多病厨中药消闲枕上书青山当老屋此兴近何如 

　　入纳溪二首 

　　两岸青山合一溪春水深兰桡须慢拨处处可娱心 
　　六堡风尘息千山草木深贾船随处宿日夜不惊心 

　　好竒 

　　平生性好竒作字亦如之老去归平澹时人应未知 

　　幽懐 

　　健犊常偾驾惊鱼不上钩幽懐落何处烟月满沧洲 

　　俟轩二首为陈玉光赋 

　　万数皆无着一心长自虚凉风吹短鬓看到有生初 
　　塞马风尘暗海鸥烟浪深虚舟泛天地无用更劳心 

　　题石泉清隠 

　　六合红尘满幽人何处居飞泉迸石面清韵落郊墟 

　　题有竹轩 

　　半畆翠云湿一帘苍雨凉分明阛阓里举目见潇湘 

　　题镇逺何贰守东岩四咏用林见素韵 

　　鸡鸣桑树深犬卧苔花湿何处课春耕独倚斜阳立 
　　右南畆春耕 

　　长江春水满弥弥緑如苔行人过江急江阔船不来 
　　右蓝江晚渡 

　　石湿云不起石晴云亦逗对石闲观云苍翠落衫袖 
　　右古石堆云 

　　江暖雪初作江寒雪渐飞一竿潭水上雪深犹未归 
　　右寒江钓雪 

　　杂咏四首 

　　珠藏泽自媚玉藴山含辉凭君细调护至寳人间希 
　　抑奢以从俭去伪以返淳咀嚼六经髓呵为天下春 
　　海晏河清日风调雨顺时大家惜元气保此万年基 
　　帝徳乾坤大亲恩江海深勉修忠与孝莫负此生心 

　　哭枢侄丧妇 

　　予携枢侄入蜀为娶妇不幸乳死夫弱子幼赋此以泄予哀 
　　妻没夫谁助母亡儿失依两行生死泪都上老人衣 

　　桐川儒学杂咏（有引） 

　　成化辛卯予承乏广徳州又明年癸巳乃迁学宫既为山亭池馆以护形胜以补学制之所未及因择其有闗于化理者以定名称而使来游诸君子得以维持心身于不放之地文学椽贾君汝易乃取而歌咏之一时过从诸君子又从而和之裒辑成巻持以语予曰学制新备此可以存故实矣执事宜有言予思在昔诸公补郡县日于政事之暇多有文章流落山水间心窃慕之因和汝易所歌咏者而并识其畧他日由是学而出者必有识予懐云 

　　覆土为此山欲以种芳树山成树转多相呼掇芳去 
　　右万桂山（山在学宫正北髙四丈长一十三丈皆筑土为之） 

　　有峰如玉笋其势髙揷云我欲招诸生引手排天阍 
　　右凌云峰（在万桂山正中） 

　　山头日渐上山下日渐明迟尔五色鸟来为吾道鸣 
　　右朝阳岭（在万桂山左臂） 

　　揭衣登西岭风叶寒飕飕极目望天际有鹗横清秋 
　　右横秋岭（在万桂山右臂） 

　　心清见肝胆水清见毛发一私无所容圣功由是作 
　　右澄心池（在山下退省轩前偏左） 

　　形直影亦直形曲影亦曲曲直各有自吾当慎吾独 
　　右顾影池（在山下退省轩前偏右） 

　　人世少知遇百年懐抱孤山亭坐虚敞邈与天为徒 
　　右天游亭（在凌云峰下） 

　　周礼乆不作泽宫变荒圃开亭集宾佐观者日盈堵 
　　右观徳亭（在龙首峰下） 

　　髙堂弦诵息呼童撤皋比开轩望北山静以省吾私 
　　右退省轩（在学宫后） 

　　山房白日静左右列图书哲人乆不作掩巻空欷歔 
　　右万桂山房（在横秋岭下） 

　　有池大如斗弥弥北山下朝拾五色羽凤凰浴初罢 
　　右浴凤池（在朝阳岭下） 

　　山■〈土幻〉最深处游人慎莫入晓来云气腥中有神龙蛰 
　　右蟠龙窟（在横秋岭下） 

　　北山有危坡都植兰与蕙平生性好修掇拾以为佩 
　　右兰坡（在山前少东） 

　　开径入松林松香满冠屦行行细护持茯苓在深处 
　　右松径（在山前少西） 

　　开园种修竹竹实生何迟玄云闭白日凤凰正苦饥 
　　右竹圃（在万桂山后） 

　　山势何纠纷龙头突然起蛇虫走其足窜伏莫敢视 
　　右龙首峰（在万桂山正东） 

　　忆昔侍金銮顾瞻龙尾道今日登髙冈彷佛梦中到 
　　右龙尾冈（在万桂山正西） 

　　宁国道中书所见七首 

　　疋马赴宁川靡靡行不止水色与山光一百二十里 
　　听泉如听琴看山如看画佳趣满眉睫应接都不暇 
　　树罅天光漏山■〈土幻〉云气深遥遥闻犬吠人家无处寻 
　　野旷路萦纡山转林断续长歌者谁子隔溪闻伐木 
　　悬厓危欲堕急湍啮其趾世路多险巇君子慎所履 
　　小民饰虚诈水燥而火湿呵之不肯起犹向马前泣 
　　山人生计拙种桐满山樾春来风云多桐花开不结 

　　醉中题画扇四首 

　　轻飙拂凉树明月浸清波酒醉呼不醒万物将吾何 
　　青山云去后古树鹤来初安得结茆屋闭门观古书 
　　青山日未上緑树云犹湿溪逥路转深扁舟何处入 
　　山前去路赊江上片帆逺家乡在何处一日膓九转 

　　题松鹤轩 

　　阶下苍松立阶前白鹤行轩中何所有终日此双清 
　　松外见白鹤鹤外见青松小轩终日坐清气落重重 

　　题画山水四首 

　　开轩望长野迢迢芳草緑持竿彼何人冒雨驱黄犊 
　　云影苍树凉雨候黄梅过明月入西轩照见幽人卧 
　　秋水池塘深落叶亭台晚柴门闭西日山人犹未返 
　　风髙海水立雪厚山冈折小院无人来梅花自娟洁 

　　又四首 

　　万里长江水春深可染衣天涯何处客遥逐北鸿归 
　　青山夜对坐黙黙无一语天风动林薄明月生洲渚 
　　山髙白日下野阔孤帆迟故乡在何处欲归未有期 
　　天机常自契妙趣向谁说岁晚无人来独钓寒江月 

　　又四首 

　　青山见孤塔緑树空茆亭画师不解意欠我六尺藤 
　　山到江边尽洲当水面横鸣榔归浦慢回首夕阳明 
　　天地鬓毛短鳬鸥心事闲五湖风月好都上钓鱼竿 
　　山雨洗苍树江风吹緑波小亭人不到诗思晚来多 

　　游广徳东山寺三首 

　　地窄刚容寺山深不见人回头望城郭无处不红尘 
　　屋外山云湿门前溪水寒禅心安未穏明月上蒲团 
　　山髙日易下地滑雪初消共说前途险溪深独木桥 

　　题画鹤 

　　夜露滴松梢秋声退残暑不知九霄梦凌风髙几许 
　　海上风露寒羽毛半零落短日修疎翎去去翔寥廓 

　　黄岩谢孝子遗事七首 

　　奉母避乱为军士所执以死卫母 

　　母死儿亦死母生儿亦生兵刀是何物门外自纵横 

　　避乱母病无医药刲股以愈母疾 

　　持刀刲股肉股痛儿不知岂不戒毁伤母病儿若痴 

　　乱定奉母归自昌国自制小竹兜舁母取母便适日行数里辄止 

　　翳翳白日静迟迟青山行心兜试寛窄恐母坐不宁 

　　春日负母出嬉 

　　茆檐春日温儿背穏如几问母欲何之行行过东里 

　　种蔬养母每本各置篐以防不洁 

　　种蔬屋东头供母朝夕需母性最好洁儿蔬敢自污 

　　往昌国取赀夜梦母盛妆以为不祥遂弃归 

　　取赀东海上梦母为盛妆今日在路上明日在母旁 

　　葬母庐墓十年始归 

　　亲魂归室庐亲体托林峦如何谢孝子守墓乆不还 

　　哭罗一峰五首 

　　天地不为小一身无所容荆榛是何物往返迷行踪 
　　漆室发长啸杞国懐深忧泪洒纲常疏十年未全收 
　　人心皆孔孟世道皆商周此意无人会西风吹古丘 
　　白日金牛洞青云丹凤楼思君不可见新月上帘钩 
　　百年梦不起千古懐独醒西湖烟雨外零落一峰青 

　　送孙常州入觐 

　　宦情长淡泊行槖转萧条独有秋山色相随逺入朝 

　　赠徐生二首 

　　开田种嘉禾禾根须着土君看丹青家烂漫竟何补 
　　得丧非无自操纵原有由明珠在方寸象罔难与求 

　　次丁凤仪见懐六首 

　　坐君白石厓仁（君号）弹我秋云根（琴名）幽兴不可极欲说难为言 
　　灵芝固无种仙药宁有根至寳在人心六经不尽言 
　　阴生为月窟阳生乃天根阴阳互相长天地寂无言 
　　草堂近翠微雾霭扑人衣乘兴欲相见到门翻有违 
　　浮云掩少微苍狗变白衣世态正如此孰从将孰违 
　　寒林烟火微掩胫无全衣世非不我用我道与世违 

　　董子仁少参出中流砥柱图求题 

　　狂澜撼风雷砥柱屹不动根脚茍未固岂能排澒洞 

　　题海云巻 

　　朝看海云出暮看海云归而我亦海云出入澹忘机 

　　题吴冬官淮南别意巻 

　　江馆三年梦云山万里秋欲知相别意淮水向东流 

　　逸老堂为谢太守题（鸣治先生之叔） 

　　万里江天迥冥鸿独向东草堂寛几许可以着清风 

　　题日出扶桑图 

　　虞渊路最逺凭谁取红日引手抉层云清辉流八极 

　　题月沉西海图 

　　碧海最西处悬知物象幽鱼龙见明月应作白日游 

　　题伊秋官三秋岐路话别巻 

　　世路苦多岐问君欲何往吴钩三尺长光射斗牛上 

　　题孙氏映雪轩 

　　银灯照华屋寳鼎熏金埒念此苦心人独映寒窻雪 

　　题孙孟献弘毅斋 

　　万里程途逺一肩负荷难藕溪溪上路风雪见苍颜 

　　金溪车节推挽诗 

　　气结芝兰馥胷蟠锦绣纹大廷吐不尽散作冶溪云 

　　挽吴下王处士二首 

　　车马阊门路生前多故知青山映疎雨有客为书碑 
　　里巷诵遗徳缙绅思旧游太湖春水阔不复见归舟 

　　○七言絶句 

　　题归隠图 

　　青山緑树旧时家宦况何如隠趣赊料想西湖明月下梦魂先已到梅花 

　　纸帐 

　　纱厨罩暑笼香雾锦幔围寒拥彩霞曾似道人养清素白云洞里梦梅花 

　　与同年熊腾霄分舟之任临别赋此 

　　赋分不嫌虫臂小居官曽笑茧丝非六经自有安民术莫向劳门苦着机 

　　喜姻友林贵实侍御得告 

　　霄汉冥冥见羽毛秋飙凉月送诗豪长安回首渺何许一任云台万丈髙 

　　夜宿东坡寺与李天瑞论学 

　　兴国寺中谈道日鹅湖山下论心时百年公案今宵合接得乾坤真化机 

　　为叶左参题写骚亭 

　　艺苑开荒岁月劳幽兰香芷杂江皋白头心事无人识风雨满庭自冩骚 

　　酬同年谈君（宪章）惠笔 

　　吴筒细剪南山竹韩颕精收东郭■〈鵕，兔代鸟〉多谢故人有佳贶兴来挥断楚江云 

　　送罗应魁内弟归永丰 

　　客馆西风布被单百年心事惠夷间也知内弟能相信万里轻舟自去还 

　　送谢元吉御史赴南陵丞二首 

　　风雪飘揺满帝城老鸦台上噤无声南陵草色春长满疋马徐行好问耕 
　　杨子江中白鹭洲淡烟疎雨布帆秋到时为问赋诗者南逐年来共几舟 

　　送贺克恭黄门得告归辽左二首 

　　故国溪山病里还半生心事语人难床头旧有匡时疏不许旁人来借看 
　　牢作根基筑室庐此中真乐世应无闲来举目平铺看云满青山水满湖 

　　赠罗明仲内翰二首 

　　流水奔驰出乱山千条万派落人间个中些子纎洄处我欲烦君尽日看 
　　湖海茫茫一叶舟四时风浪拍天浮烦君牢守梢头舵满载行人入坦流 

　　送丁克明归常州省亲 

　　万里云山秋独归为怜堂上旨甘违天涯亦有思亲者相送不堪泪满衣 

　　题刘先主三顾草庐图 

　　吴魏有兵窥社稷荆襄无地着英雄将军识得人中杰自把旌旄起卧龙 

　　题山水图 

　　茆庐三五野人家路入青松更转斜城市收书归去晚山风吹落一庭花 

　　挽陈菊庵 

　　生平原不爱繁华满院西风种菊花今日江州想遗徳白衣送酒入谁家 

　　哭陈生（煌） 

　　绛帐曽施种徳门两阶玉树吐清芬重来不见凌霄干泪湿青山几片云 

　　题梅月图 

　　孤山处士旧时家门巷深深一径斜惆怅诗魂呼不醒只留明月照梅花 

　　客中逢燕 

　　江上曽逢燕子飞泪痕三湿逺游衣小楼此日重看燕人在客中犹未归 

　　题友人张汝弼天趣轩 

　　石鼎初分阳羡茶翠盘又试邵平瓜当时颇笑渊明俗都把俸钱付酒家 

　　神乐观张道士号体圆轩乞诗 

　　金炉火暖养丹砂满院灵光含紫霞野鹤不鸣春昼永玉笙吹落碧桃花 

　　送丘大尹知黟县二首 

　　疋马南行去路赊青山迤逦到官家地图试问寛多少剰种桑麻莫种茶 
　　黟中风俗近如何雀角鼠牙知不多君到山城无别事棠阴满地听弦歌 

　　寄东阳二教黄亨仲二首 

　　灯火穷经二十年一官嬴得守青毡近闻浙水推师席尽道东阳有郑虔 
　　客窗风雨夜萧萧曽剔银缸共寂寥别后逢君何处所梦魂时落淛江潮 

　　送友人丘时雍辽东省亲 

　　緑酒红亭正夕晖问君东去几时归路过山海秋风早莫待马头黄叶飞 

　　题亡弟敬叔画菊 

　　一花一叶尽天机趣到无言识渐稀辽鹤不归霄汉逺只留秋色照岩扉 

　　威州分司梦还家觉而赋此（时弘治甲寅岁二月初五夜） 

　　亭上青灯照雨寒亭中孤客鬓毛斑髙堂岁晚无消息万里闗山一夜还 

　　题陈抟大睡图 

　　蚁鬬狼争满世间传闻牛耳属齐桓洞门深鎻华山月黄屋不如茆屋安 

　　题圯上授书图 

　　天地机藏一束书几回欲授又踌躇汉家四百年天下都在鸡声未唱初 

　　山斋为郑民部（岳）赋 

　　楼阁空中避打乖文辞场里耻为俳山人自有山人学翠竹苍梧深着斋 

　　赠方松崖擢湖南宪副 

　　正气驱人呼不回两年看徧故山梅洞庭春水连天碧又见危樯破浪来 

　　送黄伯望知肇庆府 

　　几度伤心忆岭南民刳兵燹丧田蚕黄堂此去看经济千里春回雨露酣 

　　赠陈石峰入京谒选（名琳先以提学御史言事左迁） 

　　雪霰初消道路平马头红日照行旌丹山毛羽非凡鸟拟作朝阳第一鸣 

　　赠陈惇贤黄门应诏北上 

　　烟霞自分卧方壶诏使忽从门外呼五色石花烹炼惯补天应不费枝梧 

　　赠郡推郑（公宣）改亷州经歴 

　　自将纲铁铸呉钩一道风霜冻不流日暮满天风雨恶不知何处是亷州 

　　挽程孝亷二首 

　　洪武初乐平程阅以孝亷举为绛州儒学训导其父为平阳府学教授以撰表得罪当死阅弃官求代诏并戮之旋奉旨释缚则已殊矣其孙会元楷乞诗为赋此 
　　戴此头颅赎父刑谁知不得比缇萦断魂化作双飞鸟飞薄青霄日月明 
　　霄汉云深雨脚纎难将只手引龙髯西风吹断莱衣梦空使人间哭孝亷 

　　翠渠摘稿巻七 

　　●钦定四库全书 

　　翠渠摘稿巻八（续编） 

　　（明）周瑛 撰 

　　文昌祠说 

　　今天下郡县学多建文昌祠祀所谓梓潼帝君者守正之士尝撤其祠矣然未有明白着说以辨之者考天文志斗戴筐六星曰文昌宫一曰上将二曰次将三曰贵相四曰司命五曰司禄六曰司灾占天者谓文昌六星乃天六府主集计天下事又司禄主赏功进士考周礼大宗伯掌天神以槱燎祀司中司命说者谓即文昌宫第五星四星也由是观之则所谓文昌宫者指天星而言所以祭者则隶于大宗伯也今夫文昌宫正中而坐者为梓潼帝君帝君左右二童子曰天聋曰地哑相传帝君判天禄二籍职贡举天聋口得言而耳不得闻地哑耳得闻而口不得言故其事宻秘又有九十七化书谓帝君所作大都窃吾儒之绪论饰异端之邪说词人学士不知其妄争祀之吁亦惑之甚矣夫道莫正于孔子而人之为学莫先于孔子孔子曰死生有命富贵在天所以教人定心志也又曰言寡尤行寡悔禄在其中矣所以教人修人事以听天命也汉董仲舒对江都王曰正其义不谋其利明其道不计其功论者以舒为学得孔门正路以其知圣贤所用心也今方建学校以讲明孔子将欲使学者翕然趋之顾乃祀怪诞无稽之神而导以奔走利禄之路其可乎愚谓得全璞当毁碔砆种芝兰当锄荆棘孰谓孔氏门墙而此淫祠可无撤也 

　　鬼说 

　　有鬼乎曰无鬼也色如削瓜（皋陶）肤如植鳍（傅说）身如断菑（周公）首如蒙倛（孔子）（以上俱见荀子）此其人死且数十年鬼貌怪形人无见者无鬼乎曰有鬼也介而行披发而踊豕立而人啼向王以射王伏弢死其事甚怪也然则鬼有无何居曰人之生也泊乎其气耳气聚而生气散而死散而未尽而祟兴焉盖气尽而死者魂归于天矣魄归于地矣祟何从兴故皋陶傅说周公孔子死不为怪者气尽也气未尽而死者魂升而沉魄降而滞故郑伯有赵同公子彭生周大夫杜伯死而为怪气未尽也然则无鬼者其常也有鬼者其暂也虽曰暂有终化而无君子谓之无鬼可也 

　　震雷说 

　　成化癸巳春州民有震死者或问曰雷有形乎曰无形也无形而震者何也曰阳决也阳动而阴静阳辟而阴翕二者其性相反也惟其相反而不相得故其势相持如仇然于是动者欲出而为静所制辟者欲散而为翕所拘故阳挟阴以行飞走振迅动荡盘薄或左或右势无定在乆而阴负则阳决矣阳决刚之至也遇木则木折遇石则石裂遇人与兽虀粉矣雷何择于木石人兽也哉遇其决耳曰雷无形而人拾得雷斧者又何欤邵氏谓星与雷皆石气也星殒于天而化为石雷震于地而化为斧皆石气也雷何形哉 

　　续修族谱序 

　　弘治丙辰岁瑛奔太宜人丧至自蜀越明年丁巳吾族遯庵兄偕诸弟侄奉牒以来曰谱所以纪世也吾家世绵而谱逸周之故无考焉此谱正统丁巳岁锦衣府君在官所修者旧而未续韩子言十日十二子相配数穷六十自前丁巳迄今丁巳六十数穷矣易谓穷则变变则通敢以此谱累子谢曰瑛不孝祸延先妣方以不自死灭为恨安忍他图众则曰谱上系祖宗下系孙子子必勉之瑛凄然以思已而俛焉以听因记童兆时尝録谱牒以奉先绪苦不得其要领比长读从祖守约斋遗书得壶山翁先世纪事始知旧谱而逸者尚多也按纪事周氏唐固始人系出周平王别子唐末盗起周氏有从雅翁者与王潮兄弟同里闬厚相结纳保障乡里尝栅默林以扼盗冲翁料事多中潮因呼为默林独识及潮得闽泉州刺史翁谋依潮筮之吉乃以光启三年入闽潮见翁喜授宅里于泉州仙游县之东乡翁治居第有堂有廊乡人将上堂必先上廊因呼上廊周氏自默林以下尚数世有纪凡此皆旧谱所遗者乃合而修之其目三一曰谱系谱系分上下上书入闽以来诸祖下书迁清浦以下诸祖其二曰谱识谱识摘书列祖之梗概以存故实其三曰谱翼谱翼以义起盖以谱识简畧不足以尽事故别为谱翼以足之也谱翼分内外集视事轻重各以类从既成思与诸贤哲更相确正不幸而太守鹤州兄先逝而不及见宪使侄归共校而未终踰十余年曽侄孙侍御君以母丧起复乃考校前谱系所未系谱识所未识其谱翼分为前后者各以类修补之又考宦谱纪事与谱翼并藏于是周氏谱称大成焉嗟夫修谱以纪事为先而谱识谱翼所以録其事也思其人而愿见其事则于遗事致详亦宜也记谓父祖有善子孙不知是不智也知之不传是谓不仁然则吾谱之修其仁智之道哉嗣世君子宜领此意 

　　自撰蒙中子圹志 

　　蒙中子兴化府莆田县人姓周氏名瑛字梁石自谓学无所就其中蒙故号蒙中子又喜贲上九敦尚质素不为华伪学而未能号曰贲道人又与族人凿渠种莲以居号翠渠翠渠之号颇行于时曽大父讳骄字正甫大父讳世字显庸父讳举字尚哲赠知州母潘氏太宜人家故民籍洪武初以备倭改戎籍知州公执戎镇海生予与二弟曰环曰顼予年十四挈归莆依叔父讳从以居从赠刑部主事朱公昱御史叶公峦继从儒士呉公时耕继而往反莆漳间与温陵陈剰夫相过从谈程朱之学尝以书抵剰夫云人有古今心无古今三皇五帝之道期以海澨见也景泰癸酉以卫学生荐于有司与族子辙同时取乡第成化己丑登张升榜第二甲进士又明年辛卯出知广徳州三年今都御史侣公锺时为御史按部南圻上予治状诏核实父母妻室俱受封庚子冬迁南京礼部仪制司郎中三年赴吏部考核未到迁抚州知府先是族兄莹亦知抚州人因呼为大小抚州云予初有大志敬尽读天下书以观斯道大全而求夫子素所谓一者期以年过四十始仕既而都指挥桂同知镇海事督战莆田识予诸生中呼知州公前曰有子在家何不蚤图为门户计知州公以书趣予于是始泊没尘途而初志为始夺所著有经世管钥字学纂要祠山杂録周氏家语闽川稿桐川稿临川稿金陵稿金台稿若干种藏于家凡平日居官行已俱无足述但颇知畏天命凡事每自检于心以求合于天则恒自喜曰此吾学之得也初娶镇海卫陈氏继娶同县呉氏皆封宜人子二长大栎娶同县按察使林公坦孙女次大谟聘南京吏部尚书陈公俊女女七象峰邱谦冲溪王珊其壻也龙门林近龙龟塘廖奇逢后呉呉世桢呉天光乃其所许未婚末女尚幼成化丙子年五十七故莆倅张公哲过临汝谓在莆田尝祷雨壶山絶顶见有地可卜藏予畴昔爱山每蹑屐登髙往往有翅视八荒蝉蜕下土之意闻倅言喜曰是可以授我矣因遣人经营其地且先自叙邑里世系履歴以授诸子曰我他日弃诸子诸子无妄费金帛粉饰吾事以诬天下后世但纳此诸幽使他日与吾戚者有以掩吾之遗可也且勒石之铭曰气聚吾生兮气散吾死聚散常事兮吾何悲喜人授吾地兮壶山之巅屹立万仭兮摩于青天中有灵湫兮我其司汝鞭笞灵物兮为云为雨愧无利泽兮遍于八荒愿藉杯勺兮以泽我故乡 

　　翠湖杂咏 

　　翠湖吾周氏聚族之所暇日择其入题目者十有四事各赋诗以纪之所以存吾家之文献也 

　　我爱主人家溪流带屋斜得诗曽梦草对谱旋栽花养鹤汀洲近（家与鹤洲邻）栖鸾枳棘赊有孙能作赋跃马入京华 
　　右小溪 

　　玉带人间少吾家有此沟天门从亥入地户向坤收夜雨书灯乱春云墨汁浮行看好孙子应谶步瀛洲 
　　右玉带沟 

　　宿墨洗初罢春云惊满池暝分天色澹寒逗日光迟鹭下应先觉鱼游浑不知学书怜未就深愧汉张芝 
　　右浴云池 

　　有露浓如酒瀼瀼降此洲八年曽两结十日未全收月映祥光淡烟笼瑞气浮平生看墨本此处识天休 
　　右甘露洲 

　　佳树列门前栽培自昔年旧根龙偃仰老干鹤蹁跹影碍半天日翠分十畆烟季孙宫里赋应可续韩宣 
　　右水棉树 

　　湖上无多地分明见秀峰晚烟含紫翠春雨长蒙茸九华应争秀五侯欲并雄他年问何有百尺看髙松 
　　右芙蓉峰 

　　独向髙堂坐清风问伯夷不知孤竹国何似首阳芝布被暖如纩藜羮甘若饴人生各有志吾自得吾师 
　　右清风亭 

　　养鹤向江洲每怜江事幽沙鸥同入社野鹜避回舟梦落松巢冷路分鹏背秋好诗满人世灯火为重篝 
　　右鹤洲 

　　渠水映柴扉春深可染衣天光带云影鱼跃间鸢飞世路尘埃逺道懐声利希苍苔满白石独坐对斜晖 
　　右翠渠 

　　改屋以为亭昔人疑亦曽笋芽穿壁入菌茸傍栏蒸昼卧云为幕夜吟月作灯许多幽胜事欲赋愧未能 
　　右昔曽亭 

　　川中何所有榆树正扶疎日色晚来好秋阴浓似初官闲分子禄身健课孙书更拟门前地容停驷马车 
　　右榆川 

　　养鹤人何在北园空此亭树当原座緑草傍故阶青近水长桥卧小山怪石层好诗吟未就落日满疎棂 
　　右水云亭 

　　花草交前院亭居背夕阳晚来宜杖屦老去可壶觞烟合山光紫霜寒月色黄乆飞吾亦倦思与共徜徉 
　　右宜晚亭 

　　蚤依翠湖住晚傍翠湖归天地一亭小功名两鬓稀春云鸣社鼔秋雨暗鱼矶俯仰全无事吾心已息机 
　　右归来亭 

　　和兄鹤洲延緑堂诸公作 

　　亭内幽芳手可拈亭外緑阴分四檐主人出去云在榻独客行来月满帘佳禽四五似相语小竹二三初放尖自古天公惜清况赏心乐事谁能兼 

　　和水云亭诸公作 

　　此心何处洗尘埃家有小亭渠上开山雨未收云尚湿江枫欲落鴈初来食莼偶并季鹰驾对菊思衔陶令杯最喜赏音人不逺小航频到鹤洲回 

　　题归来亭 

　　天地孤亭小江湖倦客归不图钟鼎食来试薜萝衣鸥鹭波涛阔风云声迹希世情方起灭吾自息吾机 

　　题环璧亭 

　　亭外水如璧仅容一杓通苹风秋琐细蒲月夜玲珑坐卧皆天上往来疑镜中主人原会赋收拾若为工 

　　本传（附録）　　郑岳 

　　周瑛字梁石号翠渠以镇海卫学生应景泰癸酉乡荐主司聂大年得其文大奇之置诗经第二屡上春官不第乃益泛滥羣籍务钩深探赜与南海陈公甫辽左罗克恭上下其议论且相期以退隠为髙第成化己丑进士知广徳州仿古为治兴文教絶淫祠表死事之忠而严不举女之禁教民有録祠山有辨广徳人为立生祠事之满九载升南京礼部仪制司郎中又三载升抚州知府兴水利着政本第输纳着政均力行保伍之法豪右以为不便调知镇逺因俗为政不鄙其民以书满归省母孝庙初三原王端毅公为吏部即家起为四川叅政寻转右布政使丁母忧服阕乞致仕给事杨亷呉世忠交章以学行荐吏部覆奏起用坚以引年请乃晋阶荣禄大夫致仕瑛丰神■〈月翟〉古其学不专于该博而于天文地志造化物理皆尝究心体索为文章浑深雅健有根柢诗格调髙古字画初学晦翁变为奇劲应酬至老无倦意所著有经世管钥律吕管钥字学纂要词学筌蹄地理蓍龟晚年尤注意周易参同契作本义屡加删定诗文有翠渠类稿若干巻所修有广徳志镇逺府志蜀志漳州府志又与黄未轩同修兴化府志议论间有不合自谓莆阳拗史云卒年八十九先是壶山石坠意必有名士当之既而瑛卒平生急义禄入以给内外朞功之孤贫葬其不能葬者十余丧不计其家有无没未几家益落子大谟博学能文以诗经魁礼闱告归终养亦继卒 

　　翠渠摘稿巻八 

