
　　恕谷后集
　　
　　序
　　宋明之学失古而词章亦变韩昌黎曰上规姚姒浑浑无涯周诰殷盘诘屈聱牙易奇而法诗正而葩宋人则曰文当如菽粟布帛人人可晓遂梵语乡谈羣萃经传易不奇诗不葩文指浑深聱牙者曰不可近而古法几亡矣恕谷李先生躬承颜习斋先生学道之传心性则临深履薄身世则言规行矩而通天察地荷圣苞贤剧旁九达千变亿化巨人智士无以尽其端委也而文即如之天霁日恬雷轰海啸咳唾成风雨鯈忽幻鬼神六花八阵奇正分合鬬乱不乱噫至矣大兴王昆绳曰恕谷之注经超轶汉宋连篇词组皆古文也河南李主事汝懋曰吾徧阅闻人集钱牧斋吴梅村犹是宋明遗习注苕文弱侯朝宗亦涉摩拟方灵皋练或伤气王昆绳主奇变而乃有唐陈若夫渊源圣经旁罗百氏雄洁奥化不名一家其恕谷后集乎知言哉镐从游久颇得闻之乃检录传书序记碑版诸着列为十卷恕谷者先生自名其里也后集者自康熙癸未以前仿欧苏诸大家先生俱置之而惟存其后焉者也雍正四年丙午正阳月吉旦樊舆门人阎镐谨识
　　
　　恕谷后集目录
　　卷一
　　送黄宗夏南归为其尊翁六十寿序 送都宪石门吴公请假归里序 漆天集序 刘氏家谱序 警心编序 献陵彭太君挽诗序 杨候初度序 赠黎生序 郑太夫人六十九寿序 赠刘生序 送恽皋闻序
　　卷二
　　孙氏诗钵序 张老园诗集序 送古季子西归秦中序 赠张吁门序 恽氏族谱序 贺陈睿葊中乡试副榜序 贺赵伟业中举人序 真定黄氏家谱序 阎户部诗集序 送杨宾实贵州布政序 赠衡水刘生序 赠张可玉序 赠王子宗洙之任成都令序
　　卷三
　　记杜紫峯傅青主轶事 素景园记 重修杜家庄寺记 甲午如京记事 刘氏祠堂记 重修通州学宫记 忠恕堂记 记王草堂语 记李氏翁媪已事
　　卷四
　　复王丰川书 上毛河右书 与方灵皋书 复黄宗夏书 答冯枢天书 答程启生书[附程书] 与王昆绳书 与朱可亭学使书 复蔺行上协镇书 答王带存书
　　卷五
　　复恽皋闻书 与王昆绳书 与张子励韩同甫魏肤功书 回杨慎修书 与来俨若书 上太仓相公书 与温载湄书 与张解元书 复恽皋闻心铭书 复恽皋闻书 给陈秉之学使书 复蔡瑞寰书
　　卷六
　　冯先生传 冯君传 李赠翁传 彭山人传 郭孝妇传 李氏传 魏烈妇传 王子传 万季野小传 吴姬传 郭令小传 郭御史传 王孙裔小传 冯刘二翁合传 张太翁传 庞魏氏传
　　卷七
　　内邱县儒学教谕李君墓志铭 原任户部郎中阎公易葊墓志铭 赵室蒋孺人墓志铭 安平崔君闻远墓志铭 委摄四川仁寿峡江两县陈君墓志铭 刘君来献墓志铭 待赠淑人田室赵氏墓志 枣强戴氏先茔墓碣 可母岳氏墓碣铭 刘君化吾墓表 刘节妇岳氏墓表 彭蕴秀先生墓表 六真居士刘君墓表
　　卷八
　　玉峯太翁挽辞 刘君遗惠辞 挽方灵皋之母吴太君辞 待赠太孺人显妣马太君行述 长子习仁行状[附哀辞传]
　　卷九
　　孔子赞 先孝悫像赞 与周昆来王子丕求小照札 养生论 父子有亲论 论古文尚书 陈法论 见百字说 乐说 豚彘说 书明刘户郎墓表后 书贞靖先生传后 书韩子原道后 书方灵皋一节 题宁国府志 坚志 悼亡赋 公举庞魏氏呈 九日郾城联句序
　　卷十
　　留别长安诸子 富平赠言 示素存永言晜弟 答三弟益溪问旧说居丧废宗庙祭 答长举问
　　卷十一
　　给郑子书 复恽皋闻书 教子文 教子文 人说 击磬 启贤 赵母龚太安人八十寿序 孙生日记序 士丧礼就直序 诗经传注题辞 论诗一则 邶柏舟 枤杜 皇矣六章 执竞 雝序 闵予小子
　　卷十二
　　春秋传注序 元年春王正月 考仲子之宫 伐楚盟召陵 九月公至自会 宋公兹父卒 及晋处父盟 公四不视朔 郑公子归生弒其君 战鞌 宋华元奔归 作三军 楚杀其大夫公子追舒 仲孙羯如晋 蔡陈归国 公侵郑得宝玉大弓 公会齐侯于夹谷 公园成 陈懿长先生谥 文弓翁静葊纪略 原道
　　卷十三
　　观察黄公传 附刘调赞所作道传祠记 双斋文集序 醒葊文集序 论宋人白昼静坐之非经 论宋人分体用之讹 与长举言顾諟明命之功 与枢天论读书 李以传 戴景惠先生墓表 李子恕谷墓志 杨公生传
　　
　　恕谷后集卷一    蠡县李塨着
　　送黄宗夏南归为其尊翁六十寿序
　　黄子宗夏歙人居于吴游京师闻予友王昆绳称予学因与予交予之学盖得诸颜习斋先生乃举先生之学相示宗夏慨然曰人不作圣非人矣于是悉铲后学浮文求礼乐伦物之实日有所习时有所勘仿予立日谱以自考而其学大进予尝以为汉唐以上气运盛于北其笃生喆人以荷斯道之统者尧舜禹汤文武周公孔子皆行礼奏乐光华宇宙立道垂范以为民极下逮汉唐寖微而董仲舒贾谊郑康成韩愈诸人犹传述礼乐制度遗籍无异说宋明而下天地气移而南张程后有朱晦庵陆象山王阳明各树门帜著书立说鼓动一世于圣经外益以无极主静致良知等名六七百年相从而靡不曰宗朱则曰宗王徒与日盛泛滥于天下且夫古之所为道礼乐文物体诸身而措诸世为天地建实功为民物树实业岂徒讲之口笔之书玩弄心性含咀章句轻礼乐名物使二氏之空幻俗学之浮靡窜入其中人材日萎气运日消虽撊然自附于古圣贤而一如秦鼎之暗移而不觉于戏此天运圣道古今升降出入之大关也癸未宗夏将归为其桩堂复庵翁称六十之觞求言于予予告之曰天地之道极则必返实之极必趋于虚虚之极必归于实当其实之盛而将衰也江淮迤北圣贤接踵而老聃列御寇之流已潜毓其间为空虚之祖今之虚学可谓盛矣盛极将衰则转而返之实者其人不必在北或即在南今子之力学如此使归而振作于南共明斯道以相勉有成将天运圣道自此返虚而实而尧舜孔孟之学复行于天下庶有望乎且吾闻复庵翁仗义好学急友朋不避患难尝自屈其年从刘继庄先生游固非世之尚虚学者所可比宗夏渊源有自从此立德立功立言以不朽其身者寿其亲道孰大于是哉
　　    送都宪石门吴公请假归里序
　　康熙四十有五年都御史石门吴公以疾乞假旋里先公卿引疾者率不许至是知公贫且诚也许之李子五月于草莽闻北入京拜别  国初定鼎大臣尚已二三十年来首推魏敏果公象枢敏果学宋儒自居板庸无赫赫技绩顾以为首也何哉窃闻其乐善下士海内儒流孙征君李中孚张仲诚等虽高隐不出皆  上闻数十年庙堂方面其落落如晨星以搘拄国是澍濡苍黎者如汤荆岘郭华野许酉山于清端陆稼书邵子昆皆敏果所拔茅茹而汇及之者也数十年气运谓非其所斡旋不得矣孔子称及门曰吾得由恶言不入于耳绦也能仁商也不险而独于颜渊曰自吾得回而门人日益亲是七十子三千人皆渊包贯之也为王佐可矣故问邦而孔子以四代礼乐付之萧何邓禹李善长技能不必踰羣英而以荐贤调和诸将遂为汉明元勋盖自古大臣咸如此石门吴公则塨所亲炙者位跻九列无负郭百亩之田尝扈  驾南巡白近侍过几离祸九江谋移关塞外夷人请隟地树公皆力驳之风裁侃侃然而独折节下天下士胖躯伟干见一材一艺輙伛偻笑语接之惟恐后闻某有道术必识其里氏不以学与能穷人寻尺兼茹而待之复称其量人人谓厚已也丁丑年因湖州宋豫葊晤塨见阅史郄视曰治平正鹄也系跋钞存庚辰延予榻其府语其羣从以五礼律吕九章诸学辛巳复下榻予病公日退朝亲检理食药月余乃起偕徐果亭少宰为予梓大学辨业是时冉永光窦敏修二太史尚在馆万季埜王昆绳胡朏明亦寓都门公时聚予五六人论学指曰乾坤赖此柱础也尝乙夜为塨谈寰区政事予因历及古今升降民物安危学术明昧之所以然以及太极河图洛书经史之真伪屯田水利天文地理兵农礼乐之措置公为之踌躇抵掌而起独是敏果值勘定三藩后众政方需人以故荐剡多起用今中外恬熙  朝无轶事公虽仰屋太息慨然欲见一奇而腹果进食无宁胎息而公亦积劳引疾以去我瞻四方而回望魏阙得毋有拳然弗释者乎前辛巳冬宋豫葊瞩予曰吴公吾乡贤者也龙亢返潜讵善始而不善终为先生其辞焉公闻之称是今兹归也可谓进退以道矣
　　    漆天集序
　　东乡乐块然自名其集曰漆天示予览之如夜深风雨怒鬼搏人猿啼鹤唳毛发皆竖漆天风景一何奇也虽然日月履天而光照山河罗地而秀发人物宾正而衣冠礼乐灿列终古常见之弗奇也一思之何以有此奇抑至矣然则不漆之天块然游之又何似耶块然曰吾更有说吾心天也漆者弢之也嗟乎进乎技矣特一以为元牝一以为闇然块然将何从
　　刘氏家谱序
　　刘子来献丐其太翁墓表且出其所著家谱曰此小子祇承父命者也愿弁一言周礼太宰以九两系邦国五曰宗以族得民谓天子诸侯分殊族人不得以其戚戚君乃以君弟称别子者为大宗以收族如周武王封周公于鲁为大宗而卫蔡曹滕诸国皆宗之滕文公公山不狃称鲁为宗国是也鲁庄公立母弟季友为大宗当时称季氏为宗卿是也因之宗立而族收如三桓有季孙孟孙叔孙三族季皆得收之郑之七穆共穆氏而罕氏驷氏国氏良氏游氏丰氏印氏七族子罕皆得收之自封建废而爵如诸侯大夫不世传族人得以戚次子不必贵而大宗不可立适长或愚贱众庶或贵智而宋儒所谓长支主族者亦不可行故朝制亦因时而变设宗人府以司王族之昏丧服爵择贤尸之不别别子庶子然则绅衿者流能稽古立德拳拳敬先收族其贤可为宗而族亦愿宗之是即宗子也如刘子是已刘子之来介可仁言执礼恭言修谱树碑建家祠复谋立公祠祀鼻祖以下诸族先世匔匔恳恳溢于麋宇抵夜分无片辞违孝友仁厚者嗟乎古所谓君子长者非耶平居尝叹南人好虚大家谱追遡瓜瓞牵蔓昔贤虽假冒不计也而北人又过弇陋先世显绩卓行不四五传遂恍惚不复记忆康熙间修明史檄郡县上前朝名臣贤士遗迹郡县挂壁不力行而故家子弟亦闻其先世具功德而茫无以应或惮烦难而止嗟乎不几以苗裔而视其先如路人任其烟清草萎渺无怜念哉予观刘子家谱三世祖昶领乡荐世济其德至高祖鉴以进士为名臣考冲善能持家棅临卒谆嘱其子以继述而刘子承之是岂其祖父之贤而刘子自不能泯耶抑有刘子之贤而祖父乃愈彰耶刘子问礼甚悉携予冠昏祭士相见诸书去钞阅吾知其事四亲构公祠订祭籑仪置助族田立族约凡可以嬗先教睦而登之谱者其未有艾也已
　　    警心编序
　　予自弱冠承父师志编日谱考身心得失独不乐观感应篇诸书谓其言颇荒唐且以徼福之心为善窒恶已属私欲也讫后诵雅诗有云岂弟君子干禄岂弟又曰求福不同乃知福禄自天古人亦有言求者然宜以岂弟不以回明载圣经戊寅岁予年四十寓桐乡署冬月始立长子当立子前数年日夜悬结不去怀见贩夫佣保携孩童过瞿然念其德行必胜我自弱冠志学回勘惟戊寅年功颇密闻公庭呼謈声心若割主人来议催科刑名必语以宽大日三复小心翼翼昭事上帝之句夜卧不庄辄悚然而敛股尝梦杂乱方及半遽惊曰兹不敬矣遂寤生平麤傲深自惩遇一微虫蠕动避而行或如厕践一生草蹶然起当是时徼幸祸福心未尝敢存而但觉实有神明来伺懔懔然以知贫贱忧戚天之贶人者不浅也今岁癸未季秋抵京师廷尉二兄延榻其斋出其大父陆沈子翠飞岩集父喆生公警心编再三扬搉谋开雕以问世于戏人一登贵显走声势无宁晷安有余力念及祖父嘉言行而表而彰之者哉廷尉可谓加人数等矣因取警心编读之劝善诫恶如烛照蓍决而事涉荒诞者率不载益知人之翼幸之心不可有而警惕之心不可无予自返虽无恶念而粗忽遗漏过端猬集汤盘之铭曰日日新文王之铭曰缉熙敬止缉续绩也熙和也言心安于敬而无息也吾心敬者暂而或躁而不安或忘而如遗画披是编丙夜内省辗转而屏营若我严父明师之来责也噫警心之名不虚矣
　　    献陵彭太君挽诗序
　　献邑汉献王所居也王博古作乐记成帝时王禹献二十四卷刘向校书得二十三篇后又遗十二篇余合为一篇入于礼记六经惟乐亡后学赖献王此作麤得摩测乃自汉后数千年而献邑文章寥寥矣明季五公王先生以五世相韩之感兴挞伐闯寇之师及既释兵河间太守王千峰迎至修府志遂侨寓献城而其昔年之涕号故宫九顿首而坐者未尝一饭忘也因一写之于诗迄卒门人李兴祖梓之而献邑乃更有五公诗集行世今其邑彭子潢性笃孝葬母张太君哀礼有加四方知名士争来吊挽遂裒为一集开雕问世丐序于予博陵颜习斋先生崛起力周孔正学塨闻而是之往从游一日见塨吟诗曰今之诗非古之诗也古诗即乐章也今流为雕虫小技玩物丧志为圣道之蠹自此不复专攻而何能序次挽言已思孔子训诗于兴观羣怨后曰迩事父远事君诗之大旨不具于是乎五公先生之集怀君也彭子所集之挽章念亲也上追四始而沨沨乎可被弦歌与乐记并传不亦宜乎献陵文光先后辉映亦可不朽矣乃为之序
　　杨侯初度序
　　史迁传吏以循循者寿道也即孔子善人为邦百年之说也善故循循然庖丁之解牛广成之长生孙敖国侨相人国漆园言无为而为天下皆循循然也循循然则寿身矣寿世矣如富邑闾山杨侯非其人欤侯少壮出宰未尝事祈年也而其治也乃以仁寿虽公负伟抱寿一时寿万世岂繄一邑而邑民不能谖矣今莫春之念八日为公揽揆辰予不能谀因件系实政于后俾邑人一读一上寿焉
　　公甫下车忽当事采买  御麦公力陈非旧例且富麦窳劣不可以供  太厨事已
　　富邑习赌旷业耗产公立更捕法获博徒枷责令其别捕方释由是转捕治寂然无呼卢声
　　邑好鬬米盐口角挥拳相加后且儦{亻解}结党立采花诸名叱咤睚眦则率众刃铳相攻击甚至会集掠淫妇女公至访其魁立寘之刑又立法凡相鬬重责先动手者乃理曲直恶党解散
　　俗轻生男妇几微饮恨辄雉经投井报县佐贰检验胥隶追呼尸亲亦乘机抄略破家者相望侯出示厉禁乡地报即刻亲验无伤立令掩瘗由是民安业而愚夫悍妇亦知轻生无益也全活无数
　　侯敏于听断到任大开陈告日百余纸不厌也昧爽坐堂皇质鞫三餐皆于堂积年疑讼数语即得其秘要虽受刑者蹒跚下亦欢呼曰吾君责我当半年后民冤尽洗乃禁告讦教和睦而邻封百姓啧啧传语曰富有神君或假称富民来告或告上宪辄跪求曰愿批富邑杨公
　　邑赋历年至岁底逋万余侯至减去火耗有收书作证立责枷完者赏红酒令不完者斟而跪献又立飞票法令里长开花户甲乙欠若干持付限日完粮缴票不如限者责民不苦隶呼而违限则已名莫卸里正亦不得以代封为辞肥已累迹争输逋赋顿清
　　买办令各行户当堂投领谕曰迟与与早与用吾财一也而先与则汝等获利因发银行户为资本取物抵销行户口碑如雷
　　邑旧有现役四十里轮年应供张及过往杂费侯以累民将革之阖县曰不可公费有不能去者今十年一次不甚苦若去之我侯清约固善后官不能必复敛民敛民而无当年分应者必至阖邑扰动更害矣侯筹躇再四曰姑缓之然吾不去之犹去也署中床几诸物皆自买置宾客至自供给七月部堂来祭魏文帝陵约费数百金解囊以办不丝毫责之民也
　　下车接五六命案未结公再三研讯持丹笔欷歔生死两无怨负邑夙有党张二姓结嫌一日纠众鬬党乘夜将垂死之侄舁张家云伊殴死鸣官虽张亦莫知党姓之死所由来也侯至密访死者实过嗣仵氏子因唤仵氏亲族询之乃言死者系其党姓叔与张殴自误伤之因陷张饮食之令伏署内拘党姓造谋者鞫讯不招突出仵氏人质之党姓大惊莫能辩疑寃顿雪
　　侯知富民嚣犷曰刑乱国用重典不得已也然每听讼真情既吐即百计为之出脱谆切劝谕令其改化故严而不刻民无怨讟
　　邑习学刀笔书吏往往能上下手侯选材干用之而时体察有奸弊立责不以恕皂蒯追捕无敢勒优多事者一时有民坐春风吏行冰案之谣
　　富邑结姻后往往婿家贫女家遂别订侯厉禁之尝自出金帛令原婿当堂交拜成夫妇而去恶俗顿革
　　富邑鬻卖宅产尝数十年后复告补价追赎侯一概斥退刁俗亦革
　　侯待绅士握手道欢脱去形迹而关说则一无所假也观风课士立义学有才者拊摩务成就之如子弟然
　　富邑东北流曲美原一带连山亘壤接蒲城耀州民多犷悍前遇官呼尝途劫遁莫谁何侯至效西人装市快鞋布行縢缠腿潜步出访情伪由是民时相骇告曰我君来矣凡烧锅屠牛以及教唆窝赌或敛迹或窜逃市井一清
　　侯覩民疾苦辄忧形于色八月县右雨雹侯闻立踏看民跪言灾状侯为之垂泪或曰灾可伍分且仅里许侯曰一里非民田乎五分之灾非灾乎为之缓征借粟
　　孟秋旱侯斋戒徒跣祷城隍愿降祸于身以代民灾备极诚洁三日雨降
　　腊月中浣侯密访美原镇奸民杨钦之簧鼓本县及白水蒲城等处人民散伪剳妄言已经年乃帓首佩箙领捕役会城守备率马步突至其乡擒钦之并党羽数十人验剳无剳者置之鞫供通水西谋逆有时日并扳各处官吏侯概不深究自监缧解秦省先是督抚闻报甚惊已奏闻及见督院殷公问故曰已擒来小事耳殷公色变曰谋逆小事乎侯徐曰验其剳印或以图章碎填此岂谋大变者耶不过愚民欺人斗粟贯钱耳诛渠释从以闻足矣殷公色霁曰汝言是遂轻其狱已而各州县于富民侨寓者尽解至侯恻其失业各予一无事文书令回又将未获奸民数人绘貌呈督抚发各州县如貌缉非是勿问是役也变定于俄顷未尝挂一良民化大事为小殷公亟称许赏以锦袍令家人负潼酪送至东郊跪而进及  陛见亦力言富平伪剳事系饥民诳食非有他故因荐公仁政雄才秦省有司第一
　　邑监生张吾抱大理寺少卿张冲翼子也卒后惟遗一侧王氏生遗腹子今甫五岁仆韩忠尽瘁经纪之族人谋吞其产讼忠侯廉知状斥退族众旌节妇义仆各一扁族黠者私毁曰彼饶财讼安得不胜乎已而节妇家来谢馈厚仪皆骨董可珍者也侯严却之曰吾旌节义乃以利来乎黠者闻知大愧曰我侯不通苞苴一至于此我小人妄议何忍复出口也
　　为政有实事有虚神如侯之戒赌鬬劝善薄赋恤刑爱才苞苴不通实政也至其精锐果毅敏如转环仁心仁言沁人肺腹将悍俗一旦划然改观怵心刮目故钱谷不费敲朴而乐输刑名不待严酷而羣畏且举古人公案旧神明事辗转相传告播于外省都门此虚神也所谓不令而行者也
　　侯曰此足以为政哉譬理乱丝吾先解其纠缠而已非理根而疏委也富邑约千村未有籍乡约练长或有或无吾将比党里数乡兵立乡约以宣教化息讼讦立练长以联什伍万统千千统百使民安俗靖富民不知盖藏吾将布农桑法亲帅民耕作节俭富民未知礼让吾将养老尊贤旌孝弟节义黜异端富田无鱼鳞册可互为奸吾将用坵丈法令经理井然富丁役不均吾将均之富有义门孙姜二里田硗民贫吾将相山原而教之桑蚕轻其民赋富有流曲文昌诸渠湮塞吾将测高下量民力兴挑浚制版锸富秀民工章句然周孔之道未讲吾将延名儒传德行道艺诸学而承匮乏自客岁六月或不遑为或引端未竟何日以慰吾民哉
　　侯折简下天下士如王昆绳杨仁澍张少文诸子皆投纻赠缟即不肖如塨谒选后力延至署方谋师事兄事而不知其不可也其虚怀乐善盖有本矣
　　侯自幼读书慕奇节以为慷慨建功业封侯庙食非异人任故欲竖立以无负士民者皆一时百世之事非一身一家之谋也
　　    赠黎生序
　　己丑六月抵长安陈尚孚张潜夫蔡瑞生闻颜先生之学来问驩相得也已而寄信其友人黎生长举自镇原千里来予富平寓气度端凝志向不凡抠衣趋请礼乐兵农诸学予曰善然学勿骛广礼其务哉亦诸学之纲也因请礼予曰礼一而分有四有心礼致中齐明是也有身礼非礼勿视听言动是也有随时而行之礼冠昏丧祭士相见是也有待用而行之礼朝庙宫府军祃是也吾子其敬以存心饬身凡事入矩因渐而考冠昏以及致用诸礼其庶矣嗟乎圣道之沉沦也甚矣哉委弃者躧迤不顾自谓仟肩者又或以李代桃我颜先生起而指示之似道术世运有开必先而继起尠人未卜何似古云中流失船一壶千金此千金之时也而得泄泄哉虽然不可以无验也吾子果为此学而耳日聪而目日明而心思日睿而天理日熟而世故人情日悉则用力之证也不然则否虽欲颟顸自大不可得已生归过长安语蔡张诸子以为如何
　　    郑太夫人六十九寿序
　　昔挚畴之国也由大任陈由大姬孟母实毓贤喆敬姜咏绿衣以合室皆能永世延祀令闻不忘然徽音嬗后而于明类顺比未闻谘谋子舆历聘齐梁其母惟司机杼井田学校勿赞一辞敬姜不问朝事若是者何欤男正位于外女正位于内外言不入内言不出阴阳之大义则然独今世彤管诸志类言其相夫课子助之学助之政岂古之阴德以从而今之阴柔有力耶抑传之者失真耶吾观郑太夫人而憬然矣中丞公自院部出理兵民以至开府吴楚简易持大体而事咄嗟立办廉介御下而不刻核为名高庇人以广厦宏襟而捍格强御所谓毅然今之豪杰者非耶夫人佐于内意必强力有谋者而后可也乃闻当日中丞自公退夫人举案齐眉不敢问政事一言中丞亦一言不及及中丞尽瘁以后抚见百诸子成立惟勖之曰尔勿废学则外事治矣而外事亦不问荣贵且春秋高犹率妇女纺绩深宫固门沉沉肃然臧仆未尝觌一面也一为俊伟丈夫宏济寰区一为婉娩顺妇谨约阃内是诚不失天地之大经者耶易曰恒其德贞诗曰岂弟君子福履萦之又曰令妻寿母非此人欤非此人欤夫物之生也甲孚其天乎乙萌其地乎土力于乙无成代终靡骞靡腾母德之永年也盖类是且见百有三弟皆艺学乡国质有其文季子若洲领今岁乡荐嗣此步武前烈树功名于千载又四君皆蓄远志闻习斋颜先生倡孔孟正学欣然愿步趋为之开雕遗着将传之奕禩而下明圣道于日星也皆太夫人内教之力而年即与俱永矣尚有涯哉今初度六十有九枣强令王公吴门人念中丞抚吴惠政登堂称觞属言于予故告之以此以为世道风焉
　　    赠刘生序
　　刘翁宰宇予之母党表兄也少豪傥有智略晚而甘贫其四子法璋从予游今补诸生予闻之喜谓人曰诸生者士也自此有名器焉当遴有用者与之非徒使之自免里门干掫役而已如刘四生者可以士矣生贫而孝甘脆不以入口急昆弟能正室以义友朋服其干信孔子生三代之末而叹才难况于今日如生之才亦数百里而一遘者也予行天下所交游且无论论密迩在门下者其一为冯生辰其一三弟培冯生笃志作圣敦孝友省躬改过而未通晓世事予每惧其坎壈不合以才弗达而并累其德也三弟敢为喜经济而天姿浮偏恐体未立而侈言致用行且本末之胥颠也今生内有挚性外解周旋可兼二子之长而去其短能无喜乎虽然亦有虑生气质虽视二子无偏而志不逮夫学而不以希圣希贤卓然千古为志虽行己无大错迕仅仅乡党自好者耳毋乃小用其才而长自负乎且吾闻孔子曰乡人之善者好之不善者恶之生于人方圆皆合则一不察而流于乡原未可知也将视而翁之豪直且有愧矣生勉之哉
　　  送恽皋闻序
　　甲午武进恽子皋闻来蠡县览予大学辨业圣经学规纂是之因饷颜习斋先生四存编敛手曰然愿共学将予宗庙郊社禘尝田赋冠昏祭士相见乐律射御以及论孟大学中庸易经小学诸传着俱取翻阅袭瑜指瑕臭味盎然浃也乙未端月北上问言于予予何可以无言王昆绳者豪杰多学自谓知兵长古文气盖一世乃晚年闻予言颜先生学折节叩博陵函丈过予里流连敬孙订省身录自勘清苑冯枢天从予游迁善方行考丧祭礼甚详然昆绳闻道晚豪气未除栖迟淮上遂逝枢天质颇钝尚未究成其余天下士一节一长或始慕悦而中辍及畔去者又无可道也初颜习斋每于塨出游辄谆属曰得人有人则圣道有传嗟乎岂漫然哉一阴一阳之道模诸天地而汇于圣人伏羲尧舜禹汤文武周公孔子孟子其选也肖铸阴阳开物成务制器立言以扶持天地牖启民生乃孔孟没而二千年余入于蚓窍杂于鬼国而圣人之道几亡习斋起而躬肩之大声疾呼塨不肖于先生四十五岁请业颇识其略重明覆译于今年亦踰五十有六矣昆绳枢天外尠与共者自念衰惫每愳颜先生之道一旦堕地日月翳昏民物惨愦五夜辗转未尝不泣下而沾衣也今皋闻陡然至则先生巨人俯合愚鄙内而省察身心外而研辨治道以至订经说史皆一一有实见实学精力似昆绳而铲麤豪睿敏则迈枢天远甚也颜习斋先生之道有传矣虽然岂人之所能为哉天也皋闻行矣无负天矣
　　恕谷后集卷一终
　　
　　恕谷后集卷二
　　  孙氏诗钵序
　　颜习斋先生尝言诗文字画为乾坤四蠹或者疑之曰他无论如三百篇先王所传孔子所删后之吟哦者皆祖焉可谓之蠹乎颜先生曰子不见今之为诗文者乎梁王绎敌兵临城犹君臣倡和为诗及败降魏焚图书十四万卷吴三桂畔聘一名士主军谋则善字画镌图章者也在戏下方搦刀笔曰某画某传某波某法问以军事睨而不言无何被掳死诗文之祸至此其极也乃今阅孙氏诗钵而定其说诗之为道内出于言而外成于乐言心声也诗者言之有韵者也去诗是去言也长言之咏叹之而形为舞蹈节以金石丝竹是为乐去诗是无乐也高阳孙文正公以社禝大臣出为经济卒成忠节故其家传着为歌咏一唱三叹皆有闻鸡蹴足挥戈挽日之思令读之者流连感泣而不能已是固本于言志极于协律者矣诚可以兴可以观矣岂以为蠹而去之若其一蕚一叶玩愒光景一羽一毛刻镂象态置君父遗礼乐而惟破心疲精于虫吟蜗迹致乾坤无一搘拄之人经理之士则诚世道之蠹也而亦诗钵之所深斥矣诗钵者文正公与其考功兄相酬应而诸子继之仲孙紫渊实篡为集其子浩葊即以紫渊诗殿焉是风雅之遗也孔子所谓迩之事父远之事君也
　　  张老园诗集序
　　吾郡张光禄公当明季流寇直逼帝京之变倡众守保定城率阖门阖郡殉难而自经于其园亭惟一藐孤孙崎岖幸活长而坐卧行立悲吟于园中后产落园渐割食清苑令邵子昆至怜忠臣后赎其所去园尽归之遂数十年啸歌亭畔以老自称曰老园而其声韵之袅袅者亦遂褎然积数寸许灌园有句云衡门自着一丸泥区画纵横三百畦又云不因长者通车辙塞断蓬门老岁华寄王五公句云非是十年甘落魄闭门或不负先生其扫轨僵卧萧然高寄之况可掬也当张光禄殉难时家之男妇或战死或缢或入水死惟其五弟石卿先生之妻王氏劝其夫收孤息不可死而自经以从姑一门忠义奇伟有令人雪涕者后老园能受读石卿躬教之一日语少佻石卿正色责曰无尔吾家子弟脱口一环薄人必争传之身名俱碎矣老园戄然骨栗以故其诗萧散而不放孤清而不剧离人立独而未尝轻世绝物子夏所谓发乎情止乎礼义殆斯之谓欤吾郡王契九诗与老园齐名契九以少陵为宗老园则出入李杜韦孟不名一家而皆能道其性情所欲吐吾每入郡必流连二君诗而均评曰可传在老园高躅方欲铲迹削名何意以剩膏残馥流播人世而人故弢之天必阐之昔郑所南自沈诗稿于井底迄明中叶井光气烛天阙之得石函盛其诗遂行世况今老园子孙连翩发越膺民社屡向予问序将梓其遗集以垂不朽天之欲传之盖可知矣乃为之言
　　  送古季子西归秦中序
　　华州古子季荣以今岁乙未二月来问道于予予衰老顿讷无以益也然以居予斋久饮食寝处与偕中间予病季荣日侍汤饵因之心性经术以及用世之具圣学异端之分亦遂缕缕有说季荣不以为非将予四书传注小学与礼乐射御书数诸书皆钞录其貌虔其意勤取与廉谨衣冠整饬立日记考课言行可谓善士矣从此志益坚学益扩修己治人之业卓然有成盖未可量也自宋儒以主静读书立教杜门翻经闭目视内疑于缁羽而但期明理不求办事将经济民物如孔孟所谓朞月三年大人事备之道一槩削落流至今日滋以赝诈漠视君父谓之静存剽窃道听以为撰着乾坤之祸未知所移吾尝过季荣里入潼关而西南面连山壁立北黄流如长虹中拓然周道气象熊熊勃勃如防风坦胸果腹两臂戟张而东向张口以吸纳天下者此中之郁积孕毓必多豪杰其人何疑耶季荣归而倡明圣道广之于人续孔学扶民物他再日晤仆无以益子子必有以益仆矣中秋节届季子谋归元酒酹月实闻兹言
　　  赠张吁门序
　　庚子之冬予至白下颇有来问学者而张生吁门年最少经传乐律皆有考訉旦暮请甚勤礼恭情挚与之语若以汤沃雪也心窃异之及辛丑端月自宛陵返周昆来为予言今臬司葛公以不立嗣叔母为置簉比至问之则故人女也公不忍纳女畜之为择配因见委焉出寻吁门语其事曰子踰弱冠未有室令先君亦公之故人也以故人女配故人子甚当子亦以成公之德吁门瞿视曰吾累然衰服而议昏耶且二兄俱不在请勿言曰令兄虽出有母在堂况丧越小祥久矣许之以待服阕合卺不亦可乎吁门曰许之郎丧昏矣必不可于戏洵若是也其大节不夺者欤予宗颜习斋先生明亲之学时与程朱陆王商可否或曰今人不逮前儒多矣先生何以言予曰非与今人较也以程朱陆王皆自谓直接圣道则学术人材世运系之矣故不得不举尧舜周孔互相比勘庶继往开来无所误也若与今较鄙野勿论即通都名衢冠盖肩摩毂击而习俗陵替其日夜心力惟食色营营求一高望而远志者不可多得视程朱陆王不啻云霄而尚置短长欤吁门虽好学而室家之愿人情不远且臬司厪故人弱息择贤而厚其妆奁以子婿礼焉人将谓富贵不可算虑无不投觅恐后者而独怀亲守礼毫不为动此岂今人所有乎丧不夺于人则仁遇财色能断则义确不可拔则勇从此学行日进诚可与前儒较量于虚实岐正以希贤希圣吾畏其不可量也吁门勉之矣
　　恽氏族谱序
　　恽子鹤生致其先世族谱而为之辩曰寒姓明初千家姓以前不着常州武进志宋有进士恽讳文盖着姓之鼻祖也明则科第蝉联矣成化年间作谱乃有东汉始祖墓铭先叔祖南田尝语鹤云未可信今考之历世官衔地名皆舛不更则伪貌祖考更之恐滋世俗议讪愿先生赐序以启牖焉予尝览南方家谱率云自中原某地迁心窃疑之岂三代前吴越土著皆归澌灭欤抑汉唐间闻人每在燕齐雍豫遂冒附也后读毛河右虞氏谱序云宋时尚谱族相牵为伪辑一姓所始窃剽史乘前贤黄麻紫篆玉轴而金签加之朱吕文谢序之赞之者皆是也与谓他人父谓他人母相去有几乃知南方贤者早已耻之今恽子亦云明中叶士人每增饰谱牒遥附名贤恽姓前无可附辄自列官遂一往贸乱嗟乎贤者之言较如矣即果先世所为禹盖前愆未闻称非况原属邨学究代撰者乎考辨核而的智也亲吾亲而不忍杂以伪仁也又何疑自宋有道学一派列教曰存诚明理而其流每不诚不明何故者高坐而谈性天捉风捕影纂章句语录而于兵农礼乐官职地理人事沿革诸实事概弃掷为粗迹惟穷理是文离事言理又无质据且认理自强遂好武断儒者如朱晦庵谓泰伯不从太王翦商见春秋传而传非其文吴幼清毁尚书古文谓汉艺文志称尚书经二十九篇古经十六卷而志亦非其文沿递明代竞作伪书魏政始石经大学子贡诗传申培诗说致身录等纷出如败衣行荆棘逐处孔漏颜习斋每叹圣道沦亡儒者惟以读书为学毛河右又谓世并无读书人盖道学静坐空谈不屑研究今古举子则八比头白困蹛而颇聪明脱出者又夜郎去汉已远易大而足故相逐而踯躅颠踬也恽氏旧谱亦波及使然尚何尤哉恽子远绍周孔正学博物力行谱役也成不惟恽氏椒聊的的归实而考之明行之诚修己治人胥以此也扶圣道正人心斯其嚆矢矣故不惮疲癃而为之序
　　    贺陈睿葊中乡试副榜序
　　陈子睿葊中康熙丁酉科顺天乡试副榜亲串走贺而问贺言于予予即以贺论前明庸经书八比取士举之乡会之京师对于殿廷皆为无用之文然束一世之富贵功名于此一途天下靡然向之入彀者遂无忧贫困而亦争自磨砺高节矫廉以峥嵘于宦衢其贺也亦宜无何而今大异吏道多端甲乙榜如附赘悬疣得者少自矜饰而生计遂致萧条以故不自爱惜多夤缘请谒为苟活计一跻仕版上下分肥终以委顿可悼可叹而何可贺陈子天性淑善笃孝友尝从予问业亦欣然以圣学可学曾订日记自考功过今通籍而中副车吾知其必自爱惜断不骫骳请托与世上下也是则可贺矣昔叔向贺人贫柳宗元贺人失火皆人所不贺而贺者也今于陈子则人贺而予亦贺焉者也但人之贺也谓其富贵有阶也予之贺也谓其身名可不失也不知陈子将何贺乎哉
　　贺赵伟业中举人序
　　安平赵君伟业闻颜习斋先生之学而悦之以丁酉七月中澣率其子渐逵抠衣过予庐问身心经史并及河洛太极诸说刮辨黑白犁然当于其心因北上应顺天秋试遂中是科举人十一月上旬金陵程石开年才踰弱冠寄予书三年始达则读颜先生年谱与四存编及予大学辨业而深幸后儒之痼辙不迷也缕缕数千言矢以共明圣道而其书则渐逵得之他手赍至且谓其尊人里闬称贺求一言嗟呼颜先生斥摈歧途远宗圣传俗之大惊小怪固其所也乃北方如赵君诸贤既愿私淑而南中复有后进殊尤笃信其说吾知天地神圣之有灵而周孔之道不泯泯于世也可冀矣今人称中举曰孝廉曰登贤书以汉举孝廉周书行艺皆于乡今取士先于本省乡土故云然以八比选士谁问其孝乎廉乎所谓闾胥书敬敏任恤族师书孝弟婣睦有学党正书德行道艺者安在乎名存而实亡似是而乱真学术之错误即此不可晓然欤赵君本刘姓其父怜其姑家无子命之继少苦寒业纺织从师读书数月遂弃去而少隟即于僻处翻阅寻人析赏年二十有九补弟子员今跻伟科而匔匑修谨舌耕砚食不妄取与一承赵氏宗祧一则其本生父尚无恙四弟列膝下时佐甘旨孝廉贤书之称他人虚之赵君不且实之也哉自是倡明圣道以益大其学则可贺者多矣
　　    真定黄氏家谱序
　　吾览黄氏家谱而叹其孝思之不匮也论迹慈易而孝难语道孝纯而慈驳奚以明其然也牧竖伧夫无不顾复子若孙牸之舐犊乌之餔雏以我之所生故不自知不自解而惟恐伤之凡物尽然是易也然其间禽犊姑息以致坏其所生者比比也故道多驳孝则上返吾身之所自生由父而祖而远祖仪礼云飞走知母而不知父自慈乌返哺而外鲜有知所生而报之者又云野人曰父母何算焉都邑之士则知尊祢矣大夫及学士则知尊祖矣是为难矣然小孝称小德大孝称大德孝子不匮永锡尔类未闻孝而犹有乖沴者也故其道为纯不学易乎乾坤索而为六子慈也而所生如否如剥如明夷如蛊或以毓戾滋争阳卦多阴阴卦多阳如蒙师下为坎曰以刚中曰刚中而应大有晋上为离曰柔得尊位曰柔进而上行以乾坤为父母也不忘本也则其辞利以吉非此道耶黄君时雍康熙癸酉举于乡司铎予邑甫下车即远顾荒里匑匑言行相顾之君子也复见见其长君龙章捷癸巳科文闱次君升远捷丁酉科武闱皆霦然质有其文且孙枝兰苗玉莹谓黄君何慈以昌后如是既而持其所著家谱丐序载其父武举公祖文学公曾祖武举公以至北迁始祖总旗公皆历有传述木本水源之思蔼如也其子姓之椒聊蕃衍洵有自哉黄君年七十矣尚精力教思不倦知其益扩而大孝得天者未艾也吾行以观之
　　  阎户部诗集序
　　三代教士有四术曰诗书礼乐礼乐于今蔑略久矣书后有廿一史通鉴其续也而宋明史辞芜事杂通纲仅登虚言为时文用鲜知政事之纲领者惟诗自骚赋汉魏乐府以及唐人律体虽刻画风云月露视三百篇达政能言之道相径庭而其大小正变以各道其性情则未有殊也自明季虞山钱氏宗宋而绌唐于是风云月露之辞变而马勃鸭薉弥漫纸上而诗乃卑而不足道虽然余尝慨晚近诸学俱衰道德衰经猷衰文章衰惟诗犹为健举其故何也自唐以排俪为时文明以帖括偶比为时文而指仿经史散行者为古文而诗与古文遂为才子文人所竞上然明以时文取士而专用宋人注说语录章句阗贮心胸虽勉为古文大约不离其靡俚之时文者近是归震川茅鹿门辈亦不能自脱也而李北地王弇州决而弃之又饤饾秦汉词语貌似神去诗则与时文别为术涂攻之者相诫宋后语不以入故明代古文卑苶而北地大复之诗突过元宋而逼盛唐其时畿辅近地如虑次楩王青屏顿鸥汀之俦可歌可传者指不胜屈也逮及  兴朝宋人道学之焰盛极而衰伏之古文与诗浸以日上文则侯朝宗毛河右王昆绳诗则河右以及屈翁山申凫盟戴沧洲皆崛起树坛壁一起宋元之衰如吾邑户部阎君公度亦其一也公度与沧洲居相近夙闻其说而延王五公先生于家日相刮摩又博极坟典不滞宋人篱下故其发为歌咏皆有法度非苟成者且天性近道不必斤斤圣贤成橅而恬淡名利每篇中守拙安卑之致一倡而三叹焉其于达政能言未知观者若何而几几乎可以兴观可以羣怨矣呜呼能无传哉予故僭为雠校俾其诸子开雕以问世焉
　　  送杨公宾实贵州布政序
　　己亥长至后塨如保定府适闻巡宪杨公报擢贵州布政司谓之曰今之政事惟钱谷刑名二者而藩与臬实司之臬彰瘅善恶民命风俗攸关藩则但持铢两令平耳虽然惟其人今公以道平刑而陟黔山僻荒瘠一线逦迤转之滇开山泽固兵民非仅钱谷也公曰然前巡抚刘公荫枢招集流亡有功莅任当谘利弊而行焉塨辞如都晤方子灵皋言公在保定甚有守州县苞苴谢却制台初度属官佥朝服进将上寿公独补服众异之公曰吾以为朝服非可轻用也众无如何皆改补服岁七八月制台病阖属官及绅巾商民建醮诵佛经公独否制台于郡东修大乘庵落成亲诣上香演爨弄邀公往凡八往返署吏长跽从臾公曰非公事也卒不往方子曰是足尽公乎吾尝知公南书房  朝廷出西洋三角算问公将附周易后公曰西洋法诚密然与三圣人易不必比附一日又以后人所绘河图洛书下问公阅毕奏云以臣观之无佳处吾自观光来未见有挺挺如公者也因问其政绩余曰塨杜门不通世事未能知也然略闻其一二巡道司八府刑名书吏率绍兴人有事必投其门以货轻重上下其手每狱累年不决居停皆满公至则试书吏不通者汰之通而素有能名者置内署给饮食其家人水火不得通州县案卷至书吏仅得一签识即送公公日夙兴发文卷讫即二门下锁不会客将案卷起讫细研然后升堂审讯豪发无遗照乃止诸命案盗情不逾数日即狱沃羣向辖门叩触驩呼而去吏胥虽欲干没一钱不得也贪者褫蠹者窜今士民闻去行吟坐叹或涕洟泪下方子喟然曰天下业也如吾与子著书立说则万世业也塨曰唯唯否否自宋史分道学传以后明初定鼎惟宋景濂一人而教诸王读书开创大略无一言及者其后薛文清丘琼山身跻宰辅然薛于清介丘于进大学衍义补外无所建竖较之王三原李文达不讲道学者反逊也岂史氏遗之耶抑道学之仅可自治而不能及人仅可著书立言而不能勒功树业耶若是则圣经之明德亲民为虚语矣今得我公而为前儒一洒之是万世可传可法者也若但纸上圣贤口角道德奚济乎奚济乎方子亟起避席曰谨闻教及归遂次其语以送公行
　　  赠衡水刘生序
　　岁之辛丑杪秋学使者陈公秉之按临上谷传博野儒学教官曰曾览颜习斋先生四存编传道大儒也其今博蠡二县诸生投公呈吾将请于  朝奉颜先生祀文庙乡贤已而果行且面诲诸生谆谆以习斋学行为的予忧居不得晤也讶其何以能是及白任若自南来乃知衡水门人刘生廷忠实发之生之师王宗洙闻学使者辩性因令生呈颜先生存性编学使面问生存性大旨生历历以对若孔孟为之亲授而与张程对难者学使大奇之后屡召见赐之食论古今学术人物日晡乃出论每出学使外学使屈服时生方以童子试入泮则学使喜而特拔之也于戏亦今士之豪杰矣使游吾门者尽能如刘生彰明颜先生之学文周孔孟不逌尔称快于天而圣道朗朗揭日月行哉予传习斋学思与天下人共而不可多得长子习仁质直而通解每外无可告归入家庭辄窃喜以为膝下有人与闻可备后此来问者之往复也今岁八月倏去予生理几断昔孔子阨于陈蔡遂疑道非今之灾旤甚于围饿吾道非耶奚为至于此乃刘生忽发之学使者扬之始知圣道尚在人心而主张其事者未必非也从此改过迁善求广其传又轧轧有生机焉是则丧我者吾儿习仁而苏我者刘生廷忠矣吾此后之望刘生者厚矣
　　  赠张可玉序
　　南乐张可玉以避荒游豫晋江北诸处为贾而不屑也折节从陈右函诸人读书为学已而归北来执贽癸卯下榻予斋觇之能甘贫守命不取非义呜呼此作圣基也汩没者无论予生平惟见颜习斋先生义命之闲不踰尺寸其它交缔所称海内殊尤者如王昆绳少以经济古文自高不可一世谈学亦睥睨宋儒方灵皐谓之曰勿遽也今突有天使来临加寒微以卿相而漠然不为华归之程朱乎归之吾子乎昆绳默然内省恽皋闻博学有声而一闻予言习斋学遂斥去旧习力追圣道省躬崇德然言家世科第未能洒然即灵皋翘翘乎视富贵利达如淖涂而入之文锦膏梁无克尽脱尝痛自刻责今可玉独毅然以此为基吾喜之不寐矣虽然视以人情则巨程以圣道则微是特公绰之不欲耳若欲成人文以礼乐其功有可穷哉且可玉遨游天下世学染之者有二一习入读书明理之说恐以翻诵虚揣自是也一闻异端葆摄方技家言或偶尔尚珍奇之也其悉湔之而循循然礼乐兵农子臣弟友仁义礼智斯可以上达矣然而犹有说吾子所谓孑孑有守者于冷淡时见之也彼侯门炙手独非吾人阅历时乎世固有甘心寂静而摇情喧热者矣孟子曰富贵不淫贫贱不移非居广居立正位行达道之大丈夫孰归之
　　    赠王子宗诛之任成都令序
　　衡水王子宗洙得颜先生四存编及予传注平书订韪之一再谘度已而过其庐质经析疑叹其不为帖括所痼然未得数数然观其经济也无何陈学使莲宇校士王子附丽平书条陈数款学使以为娴经济闻于  朝以拔贡越格授成都令于雍正二年岁暮旋里忩忩然去寄予书曰闻教于先生者颇详矣断无变塞者予见之翟然而顾愧吾昔之语王子者实未详也或旋干而转坤或权安而小济或诡遇以获禽畔乎其各途也越人有为水学者闻银夏之间有瀚海焉具天潢辘轳往而不施于用归泛黄天荡泭不得窍羝革而嘘之抱以泅又不得渔者操刀往来如飞嘻而曰噫来附邛舟遂置其夙昔而从焉渔人毋乃诒人乎王子语予曰不变遥祝之矣
　　恕谷后集卷二终
　　
　　恕谷后集卷三
　　  记杜紫峯傅青主轶事
　　偶阅施愚山集有云康熙十七年戊午  诏举博学鸿词之士试后又  诏视诸布衣处士有文学素着老不任职事者其授京衔以宠其行部议七人拟授司经局正字  当贮薄其官与杜君越傅君山同授内阁中书舍人时杜年八十四傅七十三皆未与试先归矣部议官不及而  中旨特授盖异数也是役也越子郊为我言二君被  诏力辞北直巡抚命以骡车过越门掖之登即去山西遂以槛车载山就道及到京师各杜寓门谢客比试越告老山告病  诏舁入伏而不谒乃  免试  令出越遣郊问山曰何日行山曰即日行及归当事委中书  命皆不拜越号紫峯定兴人山字青主榆次人视周党严光之事宁分今古哉郊亲从于京故云
　　    素景园记
　　素景园者郑公子见百所新辟也其阳有旧园中丞在时修之蓺蔬菜间以花卉在居宅东稍南迤而北即今园南畔栽柏蔘蔘排立如墙北种芍药广二十武有奇纵三之二又北为鱼池旁杂植枸杞楸[桃]杏诸木西为舟房置以书正北厅四楹阶两垂莳牡丹转而北又至五间中列卷轴弧矢技击距跃之具皆坏累泥涂无侈丹艧黝垩对池东为大陂周遭皆杨柳芦荻怒生于下东薄邑城西映宅居楼阁如两山夹护城麓缘陂为射道不栖石为山珍禽鸟不购自此花木檐宇随意补添或不补不为意必也公子率诸弟力学各有精舍而又以时聚此谈文考道接良友相质并及学乐习射晜弟怡怡互切劘予过之爱其景物之淡素也为之名曰素景园因思昔人以画品园曰某园唐李小将军画某园元倪迂画皆绚而失者也桂撩兰栋积璧堆金隋秦富强恬侈之习所以败也红叶丹壑青蒙晦渺宋明虚浮无用之学所以亡也何如伏羲之画三奇三偶朴以素无斵无幻而亿万世生聚文明穷变极化已尽在此欤且即以公子一家论其为绚乎则中丞抚巡吴楚如日之中如花之放而公子辈承其光而饫其艳也果其为素乎中丞方且如朝暾如蓓蕾子若孙自此策羲和之驾扇谷风之吹其进有可量哉于戏素与绚之相去远矣放于一园而泄其意如此
　　  重修杜家庄寺记
　　蠡东杜家庄旧有寺不稽所始康熙二十七年庄人刘氏募众重修至是勒石问言于予予尝谓佛者顺气运而生者也人五六十以前耳目积见闻心增记忆迤后则闻见昏退记忆忽忘岁序如之春夏日生艳红沉绿丛枝浓叶目无何有而谆化旁罗秋冬日消举向之美富玉露朔风瑟瑟摧澌世运亦如之当乾坤之初辟而盛也伏羲黄帝尧舜禹汤文武周公诸圣人植稼定伦兴礼奏乐开物成务将泬寥之乾坤填实充牣熙穰乐恺三古而后荏苒衰矣礼渐坏乐渐崩人伦庶物时就耗斁而佛氏适生乎其间以空虚寂灭为教岂偶然哉儒者乃欲以尺仁寸义张空拳而批驳之不亦顿欤虽然滔滔不返者气化也逆流挽济者事功也艾耆既届曰吾任其疲瘨以亡也可乎调剂药饵缘督以为经却费固神八九十人而耳目聪明起居壮王如二三十者岂繄无之也然则气运独不可逆而旋耶特是顺气运者易转气运也难吾于杜庄寺之重修并镌贞珉知其为顺且易之举也故三叹而记之
　　  甲午如京记事
　　壬辰，闻方灵皋以戴田有事被逮；癸巳，事解。抵今甲午十月，乃过存，七日抵京师。知灵皋供应畅春苑纂修乐律，以母病告假在都。八日，候之，假满已返。十一日，复诣，奉太夫人藕粉，将登堂拜。而灵皋适前一日来，闻予声，趋出，怆然，互拜曰：「苞乾坤罪人，老母病瘫，不能顷刻离苞，而苞必不能常侍，奈何？」问曩事，灵皋曰：「田有文不谨，予责之，后遂背予梓南山集，予序亦渠作，不知也。难前，梦先君至，苞抱之，乃血袋中空......无何难遂作，皆苞无实盗虚所致！忆癸未场后，先生曰，名祸阶也。今先生安居奉母，而予若兹，宜矣！」已而论礼，予谋卜夜，灵皋曰：「敝寓无容膝地，比邻刘君可借榻，但先生携朴被来耳。」黄昏往灵皋问过，曰：「苞居先兄丧，逾九月，至西湖，蓦遇美姝；动念先君逝，歠粥几殆，母命食牛肉数片。期后欲心时发，及被逮，则此心顿息矣。何予之亲父兄，不如遭患难也？禽兽哉！」予曰：「自讼甚善。特是三年之丧，天动地岌，虽属大变，乃人所共有。哀一杀，身一惰，则杂念起。故鲁论曰‘丧事不敢不勉'，仪礼曰‘夙兴夜处，小心畏忌，不惰其身，不宁'。今举族北首，老母流离，身陪西市，几致覆宗。其与居丧常变又殊，故情亦殊也。」又问曰：「心动矣，性忍矣，遇事不能咄嗟立办，能何由增？王昆绳尝诲我曰：‘不能办事，幼习程朱之过也。'岂迂腐，非变故所能移与？」又曰：「老母日迫罪戾，滋加忧之奈何？」予曰：「先生请以敬，勿以忧。舜遭人伦极变，而夔夔齐栗，惟将以敬，敬则心有主，敬则气不耗。不能，可益患难，可平祸外，加忧何解于祸？此圣贤常人之分也。」灵皋起谢。杨举人三烱，绍兴人，倜傥有才，入座。则灵皋为母通州购杉板，患中梗，而杨僩然任之也，左右灵皋难如两手。灵皋曰：「杨君视予难，予感之；先生不视予难，予尤感之。昔左浮丘下厂狱，史道邻与狱吏五十金，入省。浮丘左膝以下筋骨尽脱，仰负南壁，面目焦烂。道邻入抱，呜咽。浮丘以指搘目，曰：乃尔耶？此何地，汝至也？摩砖将击之，道邻趋出。及后以凤庐道危，厉治兵，江上御流寇，曰：吾一不敢负君，一不敢负浮丘先生也......先生为圣道传人，予近考礼，若成，先生其传诸？」语杨曰：「予读颜习斋先生年谱，入李恕谷厕，见矢堆糖粃。昆绳尝曰：颜李食粗衣垢，茧手涂足，吾不能学也。予曰：此谋道之根柢也，宜共学。」因言妻遭亲丧，夫不入内降服，降其文不降其实。诸礼。时起视母，僬僬瞿瞿，孝友溢于须麇。延医至问，方奉匕，恳如也。刘君淮安，刘公文起之子，选广东令，未行，出拜，问「心性，儒与释老何分？」予曰：「居敬儒也，主静释老也。肃九容以戒不覩不闻，儒也。嗒然若丧，释老也。」次早，灵皋谓：「昨与总裁徐公元梦曰，李恕谷谙律吕，不问，而谋及愚謭乎？有同事魏王二辞林，曰：‘李某以老病，春官且不能赴，而能堪此乎？'可谓善处先生矣！」乃别去。抵里，思天下师友之助，落落如晨星。今晤灵皋，接其孝友，砭我浮薄。挹其切偲，铲我冷峭。立品嗜学，顾颔不变。以予之衰惫废弃，视之不面赤而汗出哉！爰识之，以当弦韦。
　　  刘氏祠堂记
　　方灵皋每为我言吾居京华五夜寤必闻屠宰声其号呼尝如人悲痛怜之而天何以不怜之耶今人夷于毛羽矣吾甚忧人祸也曾子曰民散久矣友侪散戚婣散甚至祖考亦散置不问每一思及辄忧而继之以惧也乃今观于安平刘子琛家祠之成为之辴然色喜刘子以户曹名臣后父化吾翁临卒嘱之勿忘先人母卒又嘱刘子亦力行不怠修家谱树墓碑今又家祠落成正堂三间祀四亲而更商立不迁之祠与祧祠令其子孙世世守之也呜呼是仁心蔼如者矣刘子夙厚重称君子所谓道迎善气而回天地之惨机者不在此一家欤苟得人人效之俾天心得返而灵皋之言为之不验也吾祷祀望之矣
　　  重修通州学宫记
　　文王世子云春入学宫释奠于其先师始立学释奠先圣先师周礼大司乐乐祖祭于瞽宗注疏谓礼诗书皆有先师然并非专庙但于其学设位祭菜则古有学而无庙唐武德间诏国子监立孔子庙抵贞观诏州县皆作孔子庙逦迤宋明制愈备庙后有启圣祠东西两庑从祀先贤及儒再下列名宦乡贤祠其旁则学署为教职所居出莅明伦堂藏书尊经阁而诸士传习之所多阙焉所谓学干戈羽钥于东序诏礼于瞽宗诏书于上庠者无有也则今几有庙而无学嗟乎绀宫琳宇遍天下而集大成之圣如孔子若仅同古之先师暂设薄献固为不可而原立学之典兴人才辅政治今博士倚席不讲弟子散处私肄于家圣道之分歧而蔑略或亦由此通州南傃会通河东扼榆关北崭古北黄花诸险塞汇吴越楚豫齐鲁漕粮灌输京师为环海要区无虑珊瑚木鸡粤纻蜀纨兰桂橘荔楩楠豫章沉檀安息殊方广洋奇怪珍错罔不积贮于是而后达之天府布之四方光怪陆离之气锺毓于人多雄阔而沉深易可大成乃渐丰储厚藏垢其间而又井里驻牧掷本崇末雄阔流为浮华沉深变以机械其须陶而淑之非可沓沓视也今江宁巡抚吴公以康熙三十六年守是州建明伦堂五间拟前立斋房课士未及陟去然心终不忘自吴赍百金且嘱坐粮厅吴公竣其事客岁遂同通永道张公州刺王公各捐金并纠闸运诸文武官以及绅士共得若干移戟门砖木修学署大门翚飞鸟革泮池浚深砌高顿焕旧观今年又改名宦乡贤而恢壮之以故材令修学署住室如夏遂于明伦堂下左右各建斋房五间为生童游息所功其伟矣礼圣造士各殚厥制语云合之则双美非斯之谓欤塨幸覩其成当事者留之讲学训士而以疲癃不搘乞去乃王公亦升任将行后之君子上有教下有学勿负盛举或亦有心者之所同也至州判汪君吏目李君董监有力例当备书
　　    忠恕堂记
　　己亥秋予自武城旋过枣强之小营晤张朏明李文长语学朏明之东道主为盖翁公谟相见驩甚揖让至忠恕堂观其悬壁皆忠恕言丐予记公谟少任侠与其邑贵显辈过从忽遭事龃龉瞿然悟曰今而知忠恕而不忠恕之毒巨也遂埽轨杜足庀堂颜曰忠恕课子孙耕读不出户者三十四年于兹矣为予道津津不敢尽昔两人言虎其一传闻虎事甚悉背建冲破画地卜食聆者以为博其一夙被虎啮谈之色端神愯听未终皆毛发淅沥敝罔靡徙而退于戏躬历之感人如是夫
　　  记王草堂语
　　予曩如武林交王草堂其著述亟引予言屡有鱼雁后闻其移寓闽之武彝山而音信迢迢矣今岁庚子到白下晤身在修乃言其尚健曾见于武彝为之忭舞因忆草堂游天台雁荡归示予游诗谓予曰下走返渡钱塘遇文僧揭而东震孟之孙也云亦将往游因问游迹历告之迨数月浙省有持二山册叶者每幅先画峰峦次系以诗遍馈当道则文僧游后所作也阅之殊有误已而见问其故僧笑曰吾何尝游即以先生所言作册耳予叹曰今天下皆如斯矣颜习斋先生所谓举世成一大诳者是也讲道学者不必心得但纂语录选诗及文不必能作即肆甲乙甚至天文地理兵法诸有用学累累堆部帙行世皆未尝通晓身试而惟从故纸中荟粹者也览者不知而误用之殃身害世祸可胜言欤草堂太息而起
　　  记李氏翁媪已事
　　李生元英从予游一日恻然谓予元英先世本以前朝军功世袭百户守紫荆关中叶有迁蠡东者隐于农遂素封至元祖讳光祚生而端谨遭明之季绿林起为盗所诬扳虐吏捕之诸毒备至家以倾及清初乃稍稍葺业又捐馆去大母刘氏茹荼攻蓼持家棅不少佚诲元父及元英入庠诸女皆适名门至今得以温饱苟安者大父辛苦之遗也噫元英能不忘本可以教矣明代承平二百年有奇及其既也中外交讧旱蝗频仍庄蹻盗跖弥地而起日下晡则百十为羣策怒挥芒剽若邨掠若氏一撄其怒辄叱咤叶之沟壑官吏莫敢谁何自崇祯末至顺治六七年乃熄民不安天日者十余年是何世运哉今幸安堵已久然癸未山左水灾流殍十之五客岁丁亥吴越饥民几变今又七省告灾吾北直亦半祲米价如水滕胠箧越货时闻能无畏耶天下安与不安始于仕途终于草野徐果亭少宰尝为我言明季夤缘博一君子欺人今则贿赂购一小人归己挟包苴哀乞当关匍匐而进主人睨而笑曰是殆善奔走解人意者闻之喜不自胜或以扬于众则喜弥加气弥雄呜呼君子之名以夤缘而得已可伤矣况百计营求使人呼我为小人始快哉日益月甚殃祸之变未知何底诗云无念尔祖又云有怀二人吾愿李生三复之矣
　　
　　恕谷后集卷四
　　 复王丰川书
　　三世兄过辱垂示手书肫诚之致溢于楮端至谕塨互相规劝不可对面相失至言至言拙著见驳正者甚当足证直谅敢不报惠令师二曲年谱昨在秦邸匆匆一翻未详但念二曲先生虽未亲炙大约刻苦力行安贫乐道养亲教后严取予慎幽独必有卓卓可传令人阅之涕下奋兴者今观谱中似载躬行实践之事少而当道表彰之事多此非所以扬二曲也子贡结驷连骑名闻诸侯祇称言语颜渊陋巷箪瓢削迹贵显而称亚圣后世烂然则知学人光天壤传奕禩者原不倚重季孟诸公也惟存其迹可耳无事辞费因昨谕订修尚未竣事故妄及之余悰不尽
　　上毛河右先生书
　　自丁亥八月书候先生清祉伏处僻鄙不通信息今己丑端月至都问贵省何氏知杖履安适举手加额特姬潢充有两世兄皆不在长安无由细叩其详德寿双高益自调摄为祷西河全集已捧读不知近尚有著述否塨近著书曰大学辨业圣经学规纂小学稽业阅史郄视田赋考辨宗庙考辨禘祫考辨郊社考辨学昏礼冠礼祭礼士相见礼学乐学射平书订运心编学易中庸讲语览天主书辩于内圣外王之学粗有端委廓清后尘远宗古圣但年亦五十有一矣心性尚多浮动身世每有过端天下妄见妄闻者亦妄有称许而或非其人或愧于己贫困如故家累益烦其终可行可明此道未可知也其终委之荒烟蔓草未可知也惟孱焉一身无日不以帝天相质无念不与天下万世相流注亦差可自对至于道之明行则斯世斯民所关非我所能主先生谓塨何哉学乐二卷久为先生所梓丙戌张釆舒见过论乐相左客岁始有校正为学乐卷三不知是否今呈政釆舒有驳乐录语二册鄙言未足剖诤欲同奉上求先生明辨之以定一是因鱼雁未确恐致沉阁故尚有待然其所驳大端亦具载学乐三卷内矣惟乞论定即便中示下颜先生年谱开雕内载先生一小传王草堂亦附入塨老母安健已立三子今春决不下场并闻余悰惟有驰注
　　  与方灵皋书
　　塨自幼知求友天下而亦幸有其人或志节醇笃或记览渊博或才能挥霍然醇笃者率墨守先儒旧说未有心得渊博者或亟亟好名挥霍者每跅弛不循矩矱而三者已极天下之选矣惟见门下笃内行而又高望远志讲求经世济民之猷沈酣宋明儒说文笔衣被海内而于经史多心得且不假此媕娿侯门为名誉此岂近今所能得者私心倾祷谓树赤帜以张圣道必是人也而相晤恨浅不尽欲言是以久思奉书左右惟采择焉忆癸未春聚于王昆绳长安寓所门下执拙著大学辨业相提诲塨因谬陈格物之义圣学之大旨门下称是深相结而别迄丙戌春入京会葬黄昆圃父丧至八里庄门下揖塨语曰大学格物先儒论之详矣今闻格物即格三物终有疑奈何塨曰君疑之即吾亦谓人疑也周礼人方疑为伪书何有三物但门下不必作周礼三物观惟以仁义礼智为德子臣弟友五伦为行礼乐兵农为艺请问天下之物尚有出此三者外乎吾人格物尚有当在此三物外者乎即杂以后世文章讲诵亦祇发明此三者耳格物之物非三物而何吾儒明德亲民之学止于至善乃尊于农工商而为士之职也试观宋儒用佛门惺惺法闭目静坐玩弄太极探躐性天内地不杂于二氏乎终日章句吾伊经济安在试思伊尹割正有夏周公制礼作乐诛平管蔡孔子则朞月三年日望施行及为司寇却莱堕费宋儒自期有是乎相推有是乎不过明理寻乐阐发经旨共为将就耳孔孟之传祇如是乎尽明亲止善之道乎士之职乎门下抚膺曰然朋友所以贵面讲也伊时深服虚心亮识抵翌日过尊寓复垂商治河水利弭盗诸事又以旋里忩忩大略数言别去自此日悬于心梦寐服食如见颜色不知果可脱去旧辙剖明圣道与否每浩然而叹良友时聚为艰而天不生才偶生之又未卜何途之用也塨闻学于颜习斋先生先生尝言学非钩异亦非沽名钩异则为异端矣沽名则为小人矣二者皆往圣所宜诛乃深忧圣道之坠地生民之塞屯不得已而作存性存学以辨之庶几圣道生民之不沦胥也盖先儒歧路亦非有心时势积渐莫能自主然而下阪之车东逝之水无人挽回滔滔安底粤稽尧舜传中因天性而成德行道人伦着礼乐兴布之则为政导之则为教先传后受则为学然而道虽原于天事必习于学任天难概下学可几三代承二帝之法于民择聪颖者为士使之学于学中就乐正大胥习礼乐射御书数之艺而即以此供子臣弟友之职全仁义礼智之性分名而一事幼学以此壮行以此虞书周礼学记文王世子诸篇可考也论语孔门诸子问仁问孝问政由求公西赤应知以礼乐兵农孔子自居好学而其所学之文朱子解文章曰威仪言辞解文在兹曰礼乐制度解学于识大识小之道曰谟训礼乐正所谓博学于文约之以礼也博文即格物也约礼即将所学之文物而实体之于诚正修齐治平也诸经所载前儒所注确证如此至诵诗所以习乐读书所以考政总未有如后儒躬率弟子今日背何经明日讲何文皋比而谈命天四坐环听搦管而著书解万卷獭陈者也自秦火后而学术划然一变古圣口传身示之实迹无从授受不得不寻之载道之籍如所谓经书者既寻之经书遂因而习行少讲说多德行让之长者如陈实荀淑等政事让之雄豪如周亚夫霍光等而专笺注传经为儒者用是塞天地横四海之圣道仅存一线陵夷以至五季程朱诸儒出慨然欲任圣绪其志诚豪杰之士也而沿流既久寻源为难知训诂不足为儒而内益之以心性外辅之以躬行变笺疏之名为章句语录以为发明圣道非仅训诂自谓超汉唐而接孔孟矣孰意汉后二氏学兴宋儒又少闻其说于是所谓存心养性者杂以静坐内视浸淫释老将孔门不轻与人言一贯性天之教一概乖反处处谈性人人论天而外以孝弟忠信为行注经论道为学独于孔门之礼乐兵农执射执御鼓瑟会计忽焉不察以为末务又诿之于小学已失而遂置之于是退处则为乡党自好立朝愿为讲官谏臣所称特开门户以转世教者不过如是若其滥竽赝鼎并得罪宋儒者又不足辩也而至于扶危定倾大经大猷则拱手推之粗悍豪侠其自负直接孔孟者仅此善人书生之学而已明太祖崛起儒者惟一宋濂而一无所建今定三藩之难者并无道学不可见欤圣道之明亲止善乃如此欤然人才不一互有长短亦何足病所痛者不自以为不足而撊然全任圣道率天下之聪明杰士尽网其中以空虚之禅悦怡然于心以浮夸之翰墨快然于手自明之末也朝庙无一可倚之臣天下无复办事之官坐大司马堂批点左传敌兵临城赋诗进讲其习尚至于将相方面觉建功奏绩俱属琐屑日夜喘息著书曰此传世业也以致天下鱼烂河决生民涂毒呜呼谁实为此无怪颜先生之垂涕泣而道也前馈存性存学想已寓目但恐习说先入急难骤拔而左右痼成见者复来簧鼓訾謷则未决何如塨曾览门下时艺于世道政术题反复踌躇恻乎其言之知仁心为质迥异近儒而又气厚识沉其所望以卓然有定重明孔孟者岂浅鲜哉颜先生为学一生四十五岁始得下走教以心性之功经济之道及后昆绳来名既成年亦长而闻道心折遂肃执贽可称勇决伟人但昆绳夙学原从豪杰入故共学经济更其所长新着平书一帙命塨订之遵同之外有补有改甚有关也容后呈教今塨年五十矣素原愚弱更向衰老而夹扶寡侣传受尠人即向所得三者之友亦零落殆尽日为壹郁以门下之德望若得同心倡明正学则登高而呼所听者远南中后进殊尤必有闻风而兴起者较之穷崖空谷之鸣号虽厉莫闻何啻霄壤昔三代封建诸侯久而列国兵争各求富强势日趋于功利至战国时众口一词其焰焚如孟子乃独区区持仁义迂阔之说以相拦抵宜其为淳于髡辈所讥笑也然无何至秦汉之间而其言大验圣贤见之远而虑之深乃如此也今圣道之悠谬二千年矣颜先生忽出而独寻坠绪以开吾徒岂一人一心之力所能致此殆亦天地神圣之所启也门下雅欲为倾不朽人必不随场观笑富贵既如浮云文辞亦属春华其所以仡仡自立者必有在矣继往开来幸力自决驰祝驰祝存治存人颜先生年谱三种呈览不知明春可北上赐教不伫望不尽
　　  复黄宗夏书
　　小札并改订赠序稿已书就倩人北寄忽手翰到言已于六月二十一日南旋矣是日七月十三也正为祭先斋戒不能自持忽忽若失左右手齐意亦乱天下甚寥廓人甚众吾目中仅首得足下一人乃忽天各一方足下即精进无由启益不肖若众楚咻呶万一少退真可为天地先圣怜才长叹也如何去心三复大论人道祇在事父从兄动静语默之际能时时检较不自宽假则下学上达即可直造圣域又谓颜先生之学如布帛菽粟不可一日离一离之非饥则寒见确守定如此吾知其日进而不少退也果矣大约吾学须胸中时有新机学业时有增益始能常游圣贤之途若但荏苒故吾即易坠落昨与王昆绳所言甚多题其省身录一则云日记考察有三心之存日密否身之视听言动中礼否时觉其进否一也礼乐兵农射御书数之学或诸艺或祇一艺月考年计有加否二也身心就范学问不懈则天理日有所悟人情日有所照经济之术日有所阅历果变动日新乎抑仍旧乎将灰塌不灵乎此甚可以验吾学之消长三也今录呈塨到里适家事坎坷日无宁晷幸可自对者心不为系累小学已着成数乐诸学皆少长舞勺仪颇可观尊君先生肃帖致候缕缕千万不悉
　　  答冯枢天书
　　五月下旬捧读来翰并展佳篇笃崇实行润以词章瞻觑数百里内少其伦比狂喜呼三弟培同观故友阎百诗尝谓朝得一士暮以告人塨则更甚平生偶获佳品辄熏之沐之首戴而肱持之况今颜先生王法干相继舍我左右将伯无人惟与舍三弟共晨夕而恐未能有成也若得足下一劲辅讲学力学先圣世道皆与有庆而岂仅主客式赖哉因忆昔年往谒习斋先生先生急出足下书冀望揄扬既而再见三见问足下来否先生曰未也因叹后儒率心中一涉想笔下一成文咡旁一着论精力已毕果尔步趋者安可多得及今阅来教乃知深以习斋学为是特贫累遂躭阁也自古圣贤无有不资朋友而成者故直列一伦于君臣父子间孔子大圣而于子产晏婴兄事之汉儒甚重游学至于担簦都养司埽除不告穷瘁宋儒若程张朱陆俱多声气塨于先正无能为役少年食糠核衣鹑结贫甚然不敢自弃入泮后始从颜先生游三四十里尝步往既而走四方凡海内道学才隽通儒文士无不委曲纳交者是以极愚至陋而于身心颇有功力经济颇有见解礼乐兵农经史颇有论著考古几过万卷皆朋友力而因深信五伦百行皆此一伦成之也嗟乎人仅欲为乡党自好者闭门无交可也若如大论尽性至命参赞化育继往开来舍友其何以哉且今时较古更急古学术未坠而孔子犹周流天下以广考究称孔文子曰好学下问故今论人必曰学问今则学术失传异言喧豗歧途眯目而欲不博学审问慎思明辩辄言笃行恐误者不尠矣足下天分甚高而又不惮下问克期命临少俟秋爽薍窝去敝里咫尺方将妄托于老马识路敢辞往来其卜日而卜夜焉
　　  复程启生书
　　丁酉十一月朔后八日安平门人赵渐达持一函至灯下展读则发自金陵甲午冬书乙未春附邮至今四载始达鉴照高远辞滚滚如江河读已而喜再三读不自休向尝疑天意不可知今乃信天之不丧斯文必然也不然足下年才踰弱冠而卓见圣道如此岂造物无意笃生者耶塨自二十一岁从游颜习斋先生为六艺之学逼壮出游四方交天下士如毛河右诸前辈取其博物助我躬行礼乐射御书数在大小学者皆考究今古稍有实据因开雕习斋四存及拙著辨业问世年来更为易诗论语等传注于习斋之学益扩充之似周孔故道俨在当前而犬马之齿今岁亦遂忽忽五十有九矣每午夜旁皇惆怅以远近同学者虽有其人大率一长一解求其明于心行于身宣畅于言语挥发于事业可全以付者寥寥甲午冬武进恽皋闻至博淹敦廉耻一闻习斋学遂共学笃行著书裨予不逮殆其人也然退而思之又挹悒不乐皋闻少予不及十岁其与陶甄夫方灵皋之与予交年之先后髣髴也及予老耄而诸君亦就衰矣非后进英奇使圣道相衍递嬗以至无穷者今乃忽得之足下年少才高议论辉光肆映如伟炬烛天此天特生之以使周孔之传不至堕地者也则习斋虽亡而不亡謭陋虽衰而未衰也庆幸私情冀望无涯敬裁书而附条答于后以复焉
　　  附程书
　　  新安后学程石开顿首再拜谨奉书恕谷先生门下开少好辞赋亦为制举文其于学术之是非真伪未有以辨也弱冠后从外舅陶甄夫所得见颜习斋先生四存编及先生大学辨业始知当世尚有力实学而纉周孔之绪于燕赵间者盖圣学之失传久矣数百年来学者不入于朱则入于陆互起而哗自习斋先生出举唐虞三代学教成规以正流失廓清绍复之烈未见有如之者也先生嗣其后自当若孟子之遵孔子不然则荒塞于战国之横议而孔子之道未必尊师至今为烈也夫物盛则衰以先生师弟得二千载已丧之真传乘数百年将更之气运宜一呼而骤然从风然而应者尚寡非三代周孔之学必不可行于后世也静坐读讲其习进可以干禄而退易以自足二先生所为教则孝弟忠信礼乐兵农躬行力学不得漫然虚大者也又安肯违其所甚乐而从其所不便耶虽然势极必返愿先生省可已之文辞绝无益之交往保爱精神以道自尊而专肆力于周官三物旁求同志益广其传令天下不病于道之难行而咸信夫古之易复则先生之无负习斋而大有功于当时后世者也开也愚弱未能实时北上担簦执贽拟先撰闲道录以失愿学之心谨条录请正临书不胜瞻依驰溯之极
　　  与王昆绳书
　　昨入上谷相别握手叹后进乏材圣道昌明何日凄然泪下天地神鬼独无灵耶无躁无躁读愚易注拍案称快超前轶后又言各卦总结六爻分象合为一象势如率然殊属奖借但谓爻变互卦以及伏体反体似体半体则圣经所无当扫而去之归里再四考索有未敢遽以从命者谨白吾子据居则观象玩辞动则观变玩占二语以为爻变乃占事非平居观玩所用然此互足之言耳观象玩辞变在其中矣观变玩占象在其中矣不然占亦有不变者何以观乎且圣言不止此爻者言乎变者也爻者效天下之动者也道有变动故曰爻爻者交也阴交阳阳交阴也则爻本以变为名而乃曰不变乎故爻不用七八专用九六以云变也而曰爻不言变是反圣经矣而谓圣经无有乎左传蔡墨于干初九九二九五上九用九曰干之姤之同人之大有之夬之坤智庄子于师初曰师之临游吉于复上曰复之颐王子伯廖于丰上曰丰之离皆非卜筮也而即以变训爻辞可据也吾子曰此亦不足信者则春秋诸贤尚属三代遗英左氏受学孔子必有师传而尽以己见驳之后儒武断毁经吾子所恶而可蹈耶互卦亦圣经所有也系辞傅二与四同功三与五同功吾子以为但论中爻非言互卦则雷在泽上曰归妹泰之互震兑五爻亦曰归妹辞与归妹五爻同夫归妹之辞非习言也而故同之非论互卦乎岂周公系辞彼此雷同竟漫然已乎周史占观之否明指互有艮山吾子又曰占象不必在卦爻中则未有占出于易象之外者也至于伏体即对易反体即反易文王序卦于屯蒙五十六卦用反易于乾坤颐大过坎离中孚小过用对易孔子作序卦杂卦传以释之则圣言矣岂易象所无而圣人强为扭合也乎易文言曰六爻发挥旁通情也谓干三爻旁通则为三画坤卦六爻旁通则为六画坤卦若如俗解谓旁通曲尽其理以为泛言之也天下物理本乎天者亲上皆天矣犹是干矣非旁通矣本乎地者亲下是旁通坤矣非泛言矣夫干之旁非坤尚有何物何理哉反体则泰之倾否鼎之颠趾周公显著其象倾颠反也郑人谓孔子颡似尧顶似皋陶肩似子产自腰以下不及禹者三寸似似体也腰以下半体也人既有之易象亦然不者无以尽天下之像也无以尽天下之变也且亦思易之妙变者易者似者之究不变不易不似乎乾坤生生之道也孔子顶似皋陶肩似子产而究为孔子之顶与肩非即皋陶子产之顶与肩也吾师习斋先生曰予思刘焕章时即恭庄思陈国镇时即恳挚思张石卿时即谦抑变易之说也而究为习斋之恭庄恳挚谦抑非即三贤也春秋占观之否观之否耳互卦有艮亦艮山象耳未尝即作否艮二卦断也占屯之比仍屯之初九非即比之初六也若即否比是否矣比矣非观之否屯之比矣吾子乃忧有变有互有伏有反有似每卦有二十余卦以为糺纷不知二十余卦仍只一卦也故曰不为典要惟变所适又曰既有典常道不虚行二者兼会之于易思过半矣至谓每观艮为门阙为手等解辄厌之又曰立象以尽意不必执取爻画乃圣人以意为象则王辅嗣程伊川旧有此议埽象去象见于注传而其言泛浮不论辞何以系漫然论理则何必注彖注象但讲鲁论孟子即可何者通一理也今既注彖象系辞即论理亦须强比其辞杌陧附会吾子读其注自见何为蹈此且如此势必将说卦诸象以为非圣人之言如欧阳修辈矣是毁经诬圣之渐也岂可岂可拙著自告成后未得有道就正无由发蒙今赖吾子直谅使狂愚再四拟议拜益多矣然亦望吾子深究之广通之再详以谕归于一是焉
　　与朱可亭学使书
　　塨启昨在秦邸传闻有州县与执事相商延塨讲学惊汗无地及旌节过富平谬辱隆礼昧旦前即枉车骑来临杨令阍言失辞以致钧驾久候复行及至塨知倒衣起迎则已后矣追至道左匍匐负罪既属不便躬诣蒲城以修往来又以开场校士嫌疑当避不恭之愆无可补苴用是谨以书达以白其愚昔王子师赴豫州未下车即辟荀慈明已下车辟孔文举李邲为陕虢观察使礼下阳城皆嘉德好士名臣之盛节也若塨则燕赵鄙人土苴自愧虽少承父师之教颇知圣绪而志力謭陋以言行则千疮百孔救过不暇以术业则学山文海登涉未能曲节下顾徒辱簪缨至讲学一事又今古攸分不可不察古人先学而后讲故鲁论曰学之不讲即中庸先博学而继以审问明辨也后人则以讲为学多事空言鲜敦事实且古圣贤讲学如学礼则讲礼学乐则讲乐子游问孝讲以敬子夏问孝讲以色难皆因学而辨因人而发后儒则高坐鸿宣或谈性天或训诗书阔帽恢舃人可冠履而其实不如古学教之切实也故讲学不惟塨不能抑且不愿年底省亲不日东行谒会之期并不能定惟是高厚雅谊日勒肺腑谨呈拙著二帙求正不尽
　　  复蔺行上协镇书
　　自昆来寓中一晤肝胆气谊握手如故已心许之昨会秦邸倍深喜跃何者麾下秉钺阃外谦恭下士更甚曩时知将来建立断非浅鲜近访秦俗犹有驷铁同袍之气而饥食渴饮亦易感动麾下若拊摩痛痒投醪分旨异日使之蹈汤赴火乘风万里可唾致也马服君穰苴二传熟读何如承命下榻辕门极契鄙怀而慎修初政剔弊流膏一闻出游投辖固挽为之奈何当俟后时耳晓夫致候不宣
　　又书
　　复札妄言则古拊士或曰古之名将租赋皆输莫府故能养其军今自瞻不暇何暇其它予曰不然是圭田废士即不祀先驭富薄官即不立廉也亦在人而已矣吾友负奇才壮志纵难格外行事斥不急之费退无用之人念士寒与之共恶衣念士饥与之共恶食念士劳不张盖不坐乘推心置腹一甘必分视众若赤子隆才若师宾有疾痛则垂泣而拊摩医药之此亦何不可者安平君善鼓士不必在丰裕时也或无言而退因载书以渎不知高明以为何如临池悬注
　　  答王带存书
　　昨在秦邸过承吹嘘彼时私心犹疑以为南中名士互相标榜之习也未敢深论及旋富平追思貌言温然可掬非单复者不谓德音娓娓复尔远辱见道之明体道之切溢于言外且知渊源有自得于家传乃悔昨之待高明者未尽也愧甚愧甚目下返里省亲富令差役随行敦促必来可屈明春见过联床午夜倾倒今古富令极知重士每有来问学者必扫榻饰厨或无斧资且倒囊以赠勿以猪肝半片引嫌远避也所教令先君选言而出择地而行为日纪以自考又言圣学不离伦物苟不躬行高谈性命勿取也又言圣学原欲经世夫子于及门问何以酬知于诵诗言为政出使非如后世高座道学迂阔无用又言学者随时随地当存畏天悯人之心斯诚圣道嫡传颜习斋先生以此立教塨日夜孳孳赴之不能有副者也门下但实体家传足矣塨又何知尚有裨益至高论格物谓大而子臣弟友小而洒扫应对皆由学问思辨与拙论如出一口然又遵朱子即物穷理而以格乡三物为疑者或以未见鄙着故也俟明春摹本奉教夫即物穷理亦未尝非但朱子训物及于天地鬼神龙蠖草木则或非初学所及或属圣人所不必知能而穷理之功又不外讲着读书仍涉于虚故须少有商确也且塨有偶与先儒辨者皆为圣道学术人心世道不得已而立言至于章句小义明知有误不轻道及况所见未确校米数盐以好胜求名之心为诋毁先正之具固古圣哲所不乐闻也甄夫论周正不改时改月数端塨已妄辨之已又论懿子问孝四章相因为次思新交一一驳正恐难以堪乃徐曰昔余杭有一孙海门着解论语皆章章接续人惊异之此不驳之驳而在座者莫解故传以为塨然之也竟陵谭志草先生谬念愚劣  竟作古  可伤颜先生年谱一本先呈余统容面悉不宣
　　恕谷后集卷四终
　　
　　恕谷后集卷五
　　  复恽皋闻书
　　来札云上谷相晤匆匆然一见辄觉神明警醒得数日安乐盖诚于省身者一触即觉乃有此景非门外人所知也小犬亲迎辱厚贶不敢却拜登竦然至于毛先生居东之辨似历历可据然天下理道何穷若高明更有考据愿闻教也但自宋儒后于帝王经世图大之猷总属隔壁如武王无观兵事伐纣非圣人一日未绝则为君臣一日命绝则为独夫种种议论似属维系君臣大伦悦耳可听者而其实于经传不合于帝王大道皆悖也几时促膝倾倒其说先此伸谢不尽
　　  与王昆绳书
　　春闻有字奉达不知到否平书已订讫所酌订者附各篇后与尊稿相半即名曰平书订何时相晤一上下其论也今岁五月为杨慎修所敦请遂有富平之行慎修兄所旧知者性喜事自负远志是以爱民立政甚得声誉惟是慎终为难而宦署中人喁喁争利鸱吓难免岁底必旋里省亲不能久住也落落乾坤我昆弟外不知更向谁是每念今之学者如一人曰我好游遇一人曰我好游遂携而同行而并不知游有游之学游有游之才游有游之资下则未尝愿游而哺歠相从辄曰我亦游也呜呼出门伥伥欲何之哉春间小札以交游勿滥相渎想必垂照我二人皆已老大忽忽奈何我躬不阅遑恤我后守身宝道当互相祝勉耳今岁游秦李二曲门下士皆以颜先生之学为然黎长举学礼鲁圣居学乐蔡瑞生读孙吴张潜夫学平书陈尚孚学易文武在位亦颇闻风向往我辈穷老无可为者文中子或可法也过岁复到秦中鼓舞后进亦未可知耳阖府动定时寄德音为望不宣
　　  与张子励韩同甫魏肤功书
　　前一小徒自中州归言三贤览塨与西山先生书是之私幸隙见不谬于有道今徐生见过屈指伊汴豪隽复道斗山皆嗜正学如饥渴即欲过晤缘颜习斋先生斗辞人世急北会葬来春大约重南可图把握耳近世诗文字画浮学不论所称高座道学根据不过三者一玩照内地一持身不大傎踬一诵读著书遂自谓今世上品夫诚今世上品也但以之封锢谓周孔之道祇如此则偏且蔽更以祸世何者其内地玩照皆依傍主静观空为二氏所杂而失圣门戒惧慎独存心养性之正也不大傎踬者乃孟子所谓乡党自好而于圣门约礼之功尚缺略也至于诵读则学者余事著书乃不能行道不得已而明道之事而周孔正学则论语所载问仁知问孝问政由求等所习之礼乐兵农也今蔑略不务而但兀兀穷年故纸充栋复增以纸举世目道学为迂阔无用而己亦以迂阔自居圣学之明亲止善岂如此欤故向承颜先生教于同人少有辨说非为此一二噉名者辨也一二人有误何足辨独是举世以为圣学正路止于如此而心性无实功身世无实学天地万物不能位育可为太息而中夜傍徨也幸三贤不以为非来岁务得一聚坐言起行使圣门果有传人所关何似当今海宇寥寥惟各自爱不宣
　　    回杨慎修书[庚寅正月初三日]
　　塨以不才谬承嗜痂爱均体肤有言必从幸不获罪士民临行绅耆吏役供张祖道恋恋祝以复返足下投地垂泣固邀相成至呜咽不能语每念之辄为酸鼻今乃桥梓意见各别无赖臧获乘隙交构以致尊翁书来有他因遣送役只归此不知关系足下一身一家之事不知关系一邑天下之事皆天也今岁再聚开水利蓺桑田分乡里练民兵课士习布遒教延访俊杰挽回治道此何许事天岂容易令我二人左右有成者固非奴婢所能阻坏也惟此后足下孤身愈萦鄙怀如何如何除邪如何除布善如何布足下善自爱极力保摄以健身躯一言勿轻发一事勿轻行勿与仆役絮亵勿劳精力早睡戒酒以使夜间清醒小心以使人无能欺瞒少事以使神常健王勿喜奉承奖誉以受人愚勿轻托腹心则奸诡不得施矣字到万勿动气生疾为人所幸徐以处之机变何常千万不尽
　　  与来俨若书
　　十月半过德州一李生龙友来见曰临朐上五井来子俨若异士也及抵武定拜五老庵庵曰俨若义勇不可一世又晤登州赵德生云先生曾游海上访人物曰某某佳但无实经济听之狂喜以为近今所罕有世之蚩蚩饮食者不足论其颖异称士者为八比再上为诗古文又上号理学讲性天皆趋无用先生独重有用学同肩吾道有人矣已又闻五老庵云先生家计日削抱羸疾恐绵延难起塨大惊起立何有用人而至此天欤人欤天阨之也吾则不知矣如非尽天灾也则病有自来亦有自去先生自度为何如人耶若果其身为天地万物不可少者有疾而不自疗与朋友闻其疾而不思所以疗之皆与于不智不仁者也是以妄拟一方献之左右不知有合与否而愚衷不敢不尽窃以为庸人之病酒色财而已豪杰之病则一在旷怀天下而不恤家室一在忧世而不乐天古圣贤之为人也教必先以养其自为也先保身齐家而后及国与天下井里菽布养身家之具也而今与古又异古宾兴不出万家之乡公私治民治事之官甚伙易于见用故无忧贫后世反是而父母不可不事妻子不可不畜故许平仲曰学莫先于治生以不治生则无以养廉节无以长学问故海内豪侠者流往往奔走四方缘门持钵渐染骫骳而且忿忿然为糊口计所谓兵农礼乐者仅托空言而无余力以从事也即或闭门高尚九州岛四海空怀措置而一身一家未有栖泊蹙蹙困穷妻孥交谪贫继以疾床头短气嗟乎跬步不能而尚言远大耶既曰有用何不用之身家何不勤何不俭何不走风宿雨槤水负薪何不上取之天下取之地如范蠡马援可聚可散此病之当急医者一也吾儒道德经济原非二途舜遭焚廪浚井烈风雷雨诸难而不损者以其夔夔齐栗性天已定也孔孟悲天悯人而乐在中盖震荡之勋业必自敬定之性天而出也后世豪侠一有远志辄怨天尤人气塞发指至不能得意气日填瘀身益无聊外感内伤皆相缚制而忧伤终老病入膏肓当为孔孟所不取也此病之当急医者二也先生自勘无此病也无妄之灾行有喜矣苟万一涉此先生而果豪杰也朱晦庵曰如此为病不如此即为药吾知闻鄙言必一笑挺立不知沈疴何去而身体发肤划然为壮士完人也相见有期容再倾倒不悉
　　上太仓相公书
　　塨向以家贫亲老食力四方以求菽水客岁归里老母七十有余羸弱多痰动须扶掖饮食疴痒跬步难离日谋北上叩谒钧衡尚未得遂昨王之臣以万岁科进士来自都门之臣从孙之表昆弟也传谕清问不以迂远为罪且欲提拔荐剡置之华显感甚感甚而但塨非其人也骨相多屯面目皴野如溪麞山豕惟知丰草长林引置庭除必且惊愕失其魂魄况进之清庙明堂乎此万万不可陨越者也塨行年已五十又六功名富贵极知非分一无越思惟是学问积习缘与性成自觉于尧舜周孔之心源粗有所见于三古所传之易诗书春秋礼乐微有所解近者礼乐六艺皆有著述易经大学中庸已注讫论语正在诠训而贫乏迂阔言之则听者稀付之梨枣则无力恐一旦湮坠遂委泥沙以夫子之德量名位甲天下若不彼謭劣取小着种种赐观以定是非使得折中以质后世即白骨而附之肉矣固不必强纳之清华使迂疎不通世事之人动辄触戾也谨将易注间钞数纸先呈惟乞坐论之暇少垂观览指其瑕颣是幸北望稽首惶恐惶恐塨谨禀启
　　  与温载湄书
　　下交如门下者尚复几人幸而暂止敝邑自当朝夕过从沃亲色笑乃一见经旬无能长侍怠慢之罪疚心惭面然而有故不敢不少白于左右塨少颇负狂志欲起而驰驱天下建功立业即万一蹉跎亦必讲学明道大声疾呼以觉斯人今俱已矣年残运蹇上而当道或誉或毁皆传闻过情非塨本色四海旧游陆续零落乡戚比邻同学者尠然则强颜对人将以何语而塨又不幸赋质迂乖善笑工颦射利陈乞既已不能米盐款琐妇子寒温又复不惯以此自知大人贵迹之事断断无分因之奉亲携幼远窜荒鄙躬耕灌园冬底务闲尚有人象入春以后面目黎黑手涂足泥尘封糜发僬僬趋走与土芥细民同范一模虽欲进身仕君子之侧仰首周旋固不伦矣是以甘贫杜口绝迹城市即敝邑数十里之近尝经年不一入偶入之人以为惊己亦以为怪其不能常过请教良以此也惟门下格外之鉴自能谅之故一道若他人则忘言久矣
　　  与张解元书
　　近时学问人少三五良友皆落落天涯每归里居辄壹郁无语不谓留心经学者竞出自少时同砚席人昨一聚谈喜出望外拙论多有唐突惟笙诗有声无辞一则伊时以日暮别去未尽其说此诗乐大义不可不白者笙诗非无辞也小序有其义矣束氏夏侯氏曾补其辞矣古人未尝言无辞也书曰诗言志若无辞则或曰笙调笙昔而不可曰笙诗世有无言而称诗者乎至宋人郑樵疑六诗何以尽逸遂武断以为无辞夫逸诗之故安得尽考或以笙诗用在一时故连篇而逸耳若曰无辞则孔子删诗而计之曰三百篇乃取无辞者以计数可乎朱子又误因樵说因见仪礼燕与乡饮酒文有歌有奏遂解谓有辞者为歌无辞者为乐为奏则举其一竟忘其二与三矣周礼歌黄钟奏大吕歌与奏皆乐也凡乐事以钟鼓奏九夏奏即乐皆有诗辞也且大射则歌射节王奏驺虞诸侯奏狸首卿大夫奏釆苹士奏采蘩皆以歌为奏即仪礼乡射亦云乐正东面命太师曰奏驺虞岂驺虞釆苹釆蘩亦有声无辞耶周礼鞮鞻氏掌声歌祭祀则吹而歌之注疏谓歌者在上而吹者以管钥为声故笙师掌教竽笙钥管诸器故郊特牲曰歌者在上匏竹在下是吹笙管无不比于歌辞明矣乡饮酒义合乐三终注疏曰笙吹鹊巢釆蘩釆苹是笙诗不止南陔等六篇且有辞至今见存者矣孔子既祥十日而成笙歌是笙有歌辞圣人之行事确可据矣至又谓笙诗无辞同于投壶之鲁鼓薛鼓但有音节而并无诗歌更为可异夫鲁鼓薛鼓正应歌诗之节以为投壶之节者也故前命弦者曰奏狸首而乃若未之见也何耶所谓通经者谓其穴贯参五一触百动若与古圣揖让而上下也如执一未解便成胶漆失之远矣门下经学谅不自封也故敢以是请正不宣
　　  复恽皋闻书
　　承示心铭，足见近功缜密，故天君呈露。但有商者，铭但言心之体状，而未及其功力也。是从放旷禁制模索拟议俱不得之后，而忽悟其妙，而非致功之据也。且二语有疵，心死则佛氏涅盘之说也；玩之乐甚，惟恐一转动失之，乃程邵养心之学[故程子闭目静坐，邵子在山中静坐六年]，非孔孟养心之学也。孔孟之学曰「立则见其参于前，在舆则见其倚于衡」，先立其大，求其放心而总之，操则存，一语尽之，即诗所谓「小心翼翼昭事上帝」也。易所谓「终日干干夕惕若」也，可以旷适，可以禁制，可以模索，可以拟议，动亦操静亦操，如明镜高悬，所谓「明明德」也，何有死境？所谓「明明德于天下」也，何为动失？此道原细，向来所交良师友，惟见习斋先生内地卓然。如王昆绳朱豫庵，皆未实得。因足下精进无疆，故妄言之。
　　  复恽皋闻书
　　端月十日，门下付天津人书至。二月初八日，又接手教，意念肫切，读之感动。所谕传注缓刻，良有见。但大学、中庸年前已竣，论语刻样俱写讫，开雕十之三四，则不能止矣。唯勿轻与人，可也。然塨亦有说者。门下谓朱注痼人，以其为科场所遵，温饱荣耀俱出朱注，安得不宝而奉之？今欲呼其聋寐，难矣。诚哉是言。即如方子灵皋，文行踔越，非志温饱者，且于塨敬爱特甚，知颜先生之学亦不为不深，然且依违曰，但伸己说，不必办程朱。揆其意，似谚所谓受恩深处即为家者。则下此可知矣。塨虽愚妄，宁不之解？但塨之意，非急望之一时，非概望之人人也。即如目前，求温饱荣耀固比户皆然，然特然树起者，近地有冯枢天，相从数千里外；又得门下相印合，程启生相推许。虞仲翔一经生耳，犹谓举世无知，死当以青蝇为吊客。今当吾生而磊磊有三四人，不为少矣。语云，千里而一圣，若比肩而立；百里而一贤，若接踵而至。自古难之，何论晚近，况其它心以为是而口不能发明、文不能灿陈者，又指不胜屈也。况天下万世，又未可以意量也。独是塨所忧者，不在同调之寡俦，而在此道之遂泯。塨与门下齿已俱长，百年而后，子弟未必能承，及门未必通显，而书烦钞写，甚为艰难，流布必少。天下事未可知，东振西蓦，遗籍散落，矧此一二家藏？势必沈沦后世，并不知有此说，而望继起之有人，固无自矣。故尝谓，尧舜孔颜若无经书，今世并昧其姓氏，又焉传其道术？苟得摹本易成，散布人间，即付之无何有之手，或千百帙皆亡而一幸存，一遇有心人得之，星星之火，遂可燎原。韩昌黎文集掩抑百余年，欧阳文忠获于敝簏中，表章之，辄以行世。况圣道乎！门下谓求温饱荣耀者必不能翻然以从，塨正忧温饱荣耀者之羣痼圣道，而欲勉留此几微一线也。辨业、学规纂，虽依倚圣经，恐人尚以为一节之见、偶然之论，今圣言历历，皆与注明，则斯文规橅，道路固有一定矣。万世而后，或不敢必越圣经以循其私涂也。虽然，塨谓必能传哉？塨与门下交数年矣，门下视塨，尚有一系标榜为名之见耶？尚有与先儒争胜之意耶？乃承颜先生提诲，谓天地民物，不忍令其尘霾；先圣先贤，不忍任其堕地！当日颜先生言此，泣下，塨亦泣下。故妄冀幸于后儒雾瘴之或熄，圣道几希之可存，而不敢必，不能已。每五夜彷徨，叹息声绝，而继之以血泪者也。嗟乎，成败明晦，听之天矣，尽吾心焉已矣！门下谓我何哉。又谕宜刊小学稽业、学礼，甚是。二种所费不甚伙，容即图之，不宣。
　　给陈秉之学院书
　　塨罪逆深重谴居倚庐本不当丧颜伸有辞说但念阁下高树道帜表彰人伦将敝师颜习斋先生入博蠡二邑乡贤拔王五公曾孙补诸生又屡承注问谊不敢忘谨修赫号令冯生代往叩谢并质学术伏读阁下批公举习斋呈云三物禔躬兼通六艺则于颜先生论学大旨固已同心许可矣窃思学圣祇有下学上达二者尊着学辨质疑曰孟子性善最的程朱言气质之性有恶而曰清固水浊亦不可谓非水不知黄河之水浊矣乃沙泥阑入若汲而澄之本体自清伊尹曰习与性成孟子曰陷溺则恶之咎在习非性之才情有不善也亮哉斯言以为情才皆善是习斋存性编理气皆善之论矣盖才即形色也即气质也归恶于习与存性编归之引蔽习染者又合矣何阁下上达性天之见迥出先儒如此也学辨质疑又曰格物即格身心意知家国天下之有名目条件者若于此外穷事物之理如姚江所谓格庭前竹者圣贤必无此无用之学也拙著大学辨业专论格物阁下乃先得我心矣盖物即身心家国天下之物也格至也学习其事也诚正修齐治平行其事也故经曰欲诚正修齐治平先致知格物格致而后诚正修齐治平各有功力节候也然学学其所行行行其所学祇此身心家国天下之物也固无泛滥于草木万汇以为穷理者至曰有名目条件者曰物此语更精盖名目条件固无外仁义礼知子臣弟友礼乐兵农如周礼所谓三物者矣乃叹阁下之于下学确有凭据视捕幻影理乱丝者相去万万也岂尧舜周孔之道将大明于世而特锺于阁下耶前闻衡水小徒刘廷忠呈存性编博野广文呈习斋年谱冯生又呈小学稽业学礼二种近肃宁黄令索去四存编辨业学规纂论语大学中庸传注恕谷后集共十一帙献上今又将论学二则传注问一册奉览惟求阁下严加批削诲其剌谬示下使圣道不致歧涂非但塨一人之幸而天下万世之幸也敢以手额不尽
　　陈秉三复书略云忆弱冠时曾于万季野先生讲座得瞻光霁今二十年矣校士畿甸备闻先生躬行实践凡礼乐诸大猷无不深究原委可措施行诚孔门之羽翼而后学之津筏也所示论学传注问二种言言至理洞见阃奥岁试事竣再过保阳当细领大教奉为指南曷胜颙望
　　  复蔡瑞寰书
　　久违渴甚忽承华翰强张病目披读生喜旋自悲伤塨自戊戌十月陡中风疾半身不仁年来日服药饵病不损减勉自搘持昨四月间失足一跌遂日沉重杨令表弟来陪侍喜甚不意微劳竟动虚火夜半痰壅愦难起床自思牌虚作泄肺虚怯言肾虚精竭怔忡疲癃已有年所又得此症口张不合仰卧如尸门户数武扶杖恐颠大约不能久于人世矣今承  贤王德意愿竭踵顶奈心神慌惚语言颠眊手足皆废趋拜无由高明素叨深契重恳代陈病状超豁废躯使得少延残喘不亦首丘故园长托  圣世若迫之西行万万不能不惟身病不前老母年八十余原有夙疾闻塨远行必惊忧不测塨尚何心能不陨堕母子二命并于一时谅有道必所垂怜而吾子亦为之恻然沾裳者也车马之来万求中止衔结报恩矢于世世临风呜咽不一不一手战不能书伏枕口授命儿辈草呈恕罪
　　恕谷后集卷五终
　　
　　恕谷后集卷六
　　    冯先生传
　　冯先生名梦征字绘升安州人以廪生选拔贡士生而凝厚笃孝友继母赵氏待之厉先生先其意所欲阴遂之遂以底豫后每有盛威先生谕之立霁当是时大河北孙征君锺元宗王守仁刁孝廉包宗朱熹讲学各著书鸣世先生亦守程朱说然结卢白洋淀旁僻巷自修恬如也已而与塨交闻塨有较正先儒语抵书争之娓娓数千言及颜习斋先生与之存学编论孔孟正旨又见塨大学办业深有省晚年与习斋结会共砥呜呼自程朱立学道名以来再变而为阳明氏天下分门角户者不出二派先生初坚墨守末烛康衢可不谓闻道者与贫而好义屡脱人于难乐诲从游老愈恭谨对客恂恂如后生然殁后五子以醇雅世其家
　　冯君传
　　冯君讳壅字敬南代州人也大父广东左布政使如京以春秋名家世称曰秋水先生父云骕仕翰林院讲官至礼科给事中君生而颖异好经济尝谒魏敏果公象枢奇之戊辰联捷成进士初补中书已升梧州府同知衙无事每为上官剖疏别案事特荐调补南宁同知南宁逼左江与诸土司壤相错自吴逆后伏莽多有守土置莫谁何君至阴诇其一缚致之訉其党皆获置魁于法余释署为乡役率土兵伺盗自是盗未发而捕已至矣一巨偷李亚四聚数百人伏城镇北桥期举火诸官出救踣之大掠君侦知众盗尽出而亚四在急擒之羣盗駴散南宁故以竹结屋覆之茅比檐相亚每灾辄延烧十百家盗因乘之劫略君命民门庀瓮一贮水验无水者罚立保甲令遇灾人摙水一石运至给签翌日按签有无施刑赏又使役巡焮所非运水及捕火人即执惩由是比年无灾而盗亦熄岁戊寅湖广茶陵州有警岭西南羣丑伏蔓南宁营署间谋旦暮起应当事者震詟计之君君曰吾行辨之密廉得其主名夜呼前释盗谕以效力皆屑涕誓死报乃令各招其徒入即士兵也质明戈兵蚁聚屯城中当事益大骇曰何为者君曰无他也行释去矣诸奸见兵集慑伏莫敢动因按名捕寘之法而犒土兵以牛酒去庚辰摄府印剔宁关税弊巡抚彭鹏疏荐适君丁外艰士民攀留不得至感叹泣下辛巳李塨入都君浮家都门万子斯同亟称君学者因相会抵冬君延万子孔氏子尚任王子源及塨论学塨馈以大学办业万子夙有讲会壬午卒君乃邀同人十日一会其卢癸未春塨又入都君广集四方士列讲筵推塨讲塨谢不敏座或问理气五行及经义略陈说日晡散去君留塨喟然问曰圣门所重者六艺今置不问学术乌乎振塨曰君知其由耶三代以上以仁义礼智之德出而为子臣弟友之行纬以礼乐兵农之事而其事则必习之学中一源共委典乐所以教冑子大司徒所以教万民也无何遭秦坑口传身授之学遂湮惟古圣载德行与艺诸典籍幸有存者于是搜购爬罗诵说多而习行少谓传经为儒者至宋明诸儒又以汉唐仅训诂未窥本源乃举圣门不可得闻之性天立主静观中致良知等名以补苴之上之虚模太极下之日役章句至于礼乐则以为缓图射御书数则以为鄙事将子路之兵冉有之农公西华之相礼俱置学外致使汉唐宋明诸君所与创定宇宙者率用黥盗屠贩辈而所谓传道大儒且高阁束之待异日天下无事命以珥笔讲书而已不知伊吕周孔当此时亦祇如此否且礼乐兵农不务则所持以尽行者何事养德者何具而德行亦因以亡矣此学术所以日坏天下所以日靡而不可搘也君立起曰然乃遍究礼乐经济诸端夜深秉烛偕其四弟{历玉}及子考辨娓娓不休塨复言修身齐家务君欣然期立见于行初君童岁诗文即噪人口顾唾弃弗屑尝学射应弦中相马驽骏百不失一尤精算术测高量远求深推计今古伸手布筹咄嗟立办世传九章书与西洋算法人或辗转莫解君一览立剖辄指画令人人可晓生有巧思凡攻金攻木锥凿钤锤之类行则携之时考次缠度定刻漏早晚地势向背皆出意解手成小仪器精巧灵通世业家自谓弗及也每言制器今不远古远甚如考工记弓人一则妙尽物曲学士不之求工人又没世不知他率类是尝欲以所试农田水利军旅甲冑火攻诸器为一书又欲推春秋以来日月薄蚀五星行度诸儒同异得失为一书皆未就见成者仅有诸分指掌测量方程二小帙制器有简平仪大铜黄道仪小时日晷铜矩度器铜浑仪皮水炮乃甲申正月甫三十八岁遂卒矣
　　李塨曰圣道岂其莫振也哉何冯君之早折也予初交君时窥其貌癯然目清露询之则世家贵族疑貌何以不类乃卒短折悲夫卒后闻有訾謷讵才尤见嫉耶抑所见者远而左右周旋乃未至耶使君不得尽其学将谁尤哉
　　    李赠翁传
　　赠翁讳雍熙号淦秋先世本枣强李氏后徙长山翁少好义侠千里朋毕至击鲜浮白抵夜分锄强援贫难立削牍经纪出千百金无遴色后丁父艰尽礼已而执母氏变比葬寇斗至明器佥焚掠翁大恸踊身圹中亲友挽之得不堕乃挫豪茹长斋挂牙牌直胸上镌母训下镂曰为善窒恶长白山故有外舅史侍郎别业因结茅着方外服读丹经其上而好义急难如故推弟侄田宅族戚养于家俾成立数十人里人以窘来鬻物与直而还之一晜弟争廛给以田劝息乙指甲攘其赀曰无是也为代偿其它已逋赎掠助昏葬难数计邑有巨镇曰周村牙侩握权度挢虔翁雇人充之税出橐不索商一钱货竞至居民亦裕又立义仓义学义冢偶疾走望祷者踵援初翁值明季羣盗起什伍乡人百置长练以营陈乡周遭树望楼外联木寨翁身执锐指挥巨盗栗不敢犯暮年一日同从兄司寇化熙有所之翁箬笠宽愽司寇故与踶马甫上怒跃翁提鞭挝后马慑伏循循走司寇捧腹笑曰何许道叟而若是所著有孝行庸言翠岩诗集杂着藏家塾子孙绳绳贵显仲孙斯义以进士今任大理寺卿赠翁如其官
　　李塨曰王法干尝为塨言天报德亦报功而功犹较着可肘量而指算也蠡人阎际泰轻侠好义子登甲榜职部郎刘润九以质民好行其德子姓习富有宦者翁功更巨食报亦巨法干之言不诬矣翁晚德益进杂着皆修齐至道训诸孙曰吾少误于侠中嗜黄老皆非若所宜法也虽然汉七国变周亚夫乘传车至洛求得剧孟喜曰七国举大难而不获孟知其无能为也侠之轻重于世何如哉吾行天下每至必询仗义急难人不概见感慨系之矣
　　    彭山人传
　　顺治十五年蠡吾彭之灿南如苏门坐饿啸台上孙锺元征君挽之不可七日而死天下称之曰彭饿夫云于时其侄山人名通者亦与上谷张秉曜结北邙社秉曜云浩然归去事如何山人云不向邯郸惹睡魔秉曜云生死总同秋色老山人云北邙山畔月明多已而笑曰生与死亦何分哉乃放旷行歌而一混于酒好学书及画时绝炊妻子嗷嗷尚据案挥毫不辍已而竟起出门去妻子亦不知何往也尝游京洛贵显家皆爱礼之醉辄作狂语曰许大长安何寂寂也有衣以锦衣者昼衣夜被其妻曰盍珍之山人昂首曰汝欲使此衣役我耶见人辄笑傲或与人语至半辄一笑而止人延之必为置酒半酣辄歌呼呜鸣不自休无酒则攒眉而去每高吟云终日万吞吐不道一俗字年八十余饮酒浩歌如故而书画益进
　　李塨曰饿夫之死不悔而山人复以放旷高简遨游人间何吾蠡彭氏之多奇也然山人吐弃世故至妻子冻馁亦不以为意其殆为庄列之学者耶虽然世之患得之而患失之卑躬污节而不之恤者其视山人不啻云泥矣
　　    郭孝妇传
　　孝妇开封郭锺琇妻而王指挥尧臣女也明崇祯间闯贼李自成两攻开封不克总兵陈永福子射其一目眇大恨于十五年四月率众毁四郊麦百计攻城中乏食推官黄澍括民粟三次面一觔直银二十两缨珞草小红虫瓦松蜣螂每觔至三缗人相食孝妇家计口日熟面水一盌继以糠核庭前蒲萄啖其叶尽姑年七十余不能食孝妇怀有乳嫛乃以湩哺姑如是数月奶日减嫛饿损呱呱泣孝妇抚之亦泣接颐也而强笑语上堂乳其姑九月十七日贼灌黄河入城家众号巢水上食绝湩涓滴仅奉姑嫛竟瘦已而水益涨伻高福得一小桴锺琇扶母上命孝妇面雍树长儿圻随而身与弟别出桴漂巨浪中随波涌竟达涘四顾皆贼垒无所之有绛衣老父须髯皤垂曳杖来曰而郭氏妻孥耶焉知路可随吾行抵河干不见一贼引入草舍甚洁曰此有粥食之又曰吾引而渡河相聚命登一舟姑劳坐而气绝孝妇擗胸泣曰天乎吾愿贷年活姑以乳餔姑口夜半苏曰渴欲沸水孝妇曰此舟中也安得沸水仍以乳哺之翌日抵河北岸绛衣老父已先候无何遥指锺琇曰而家主至矣遂不见锺琇故孝友尝推产与弟乡称曰德育先生子圻绩学有声生数孙一女孙嫁余氏不数年嫠居守节养其姑与孝妇后先辉映云
　　李塨曰昔人传郭巨以子分甘旨将瘗之阙得金乃全邓攸避乱系子于树去而保其侄皆出好事口不足信信有之断父母之续体以为孝友乌在其为孝友哉若孝妇者其心皆不忍而势难两全也斯足悲矣鬼神相之有以哉独憾明季士大夫无学术噂沓声战以启寇乱使仁人孝妇不得并保其母子谓之何耶
　　    李氏传
　　李氏祁州生员作梅次女也大父珍中崇祯己卯举人终身不仕氏少婉嫕十六岁归蠡阎生键祖舅际泰以义侠豪华起家舅民部出身名进士氏独承以俭素从臾夫读书节饮比贤知闻舅宦俸入不给谓夫曰吾家兄弟参然而令老亲贫瘁京邸非孝也出簪珥数十金佐供乙酉年三十六病卒予尝叹君臣父子夫妇昆弟朋友五伦亡其四惟夫妇伦存闺壸多深情也又叹五伦存其四惟夫妇伦亡床第尟别也键于予为及门来叩神伤曰氏之贤已矣愿先生传之也氏艰于产力劝键置副自初昏琴瑟甚和然寡言笑相敬如宾键偶动欲念辄正词止之曰非求嗣胡为者且独不计君身孱也嗟乎古所称情挚有别者殆氏与乃为传
　　魏烈妇传
　　烈妇王氏新城王五公先生之孙女而忻川知州新安魏公莲陆之长孙妇也年十五六父曙光许归魏氏事舅韫石姑田氏尽妇道夫克俭病弱相之敬而顺康熙三十二年克俭补易州诸生尝读书保定府城内时病旋剧烈妇闻之自易州坎下仓皇入侍左右奉养卒不起烈妇擗踊长号曰吾无天矣可生耶吞毒半下咽姑见以指出之大哭呼曰吾与汝舅俱有年汝夫之二弟稚汝夫死汝又死是死吾夫妇也灌以药日夜令人防且曰若叔后日产子首即与汝烈妇时年十九矣乃强理生计茹茶攻蓼不少懈数年后季子克肃生子继先遂以嗣之烈妇抚育甚挚髫龁督就外傅随两叔父学夜归必令背诵初克俭藁葬坎下村侧至康熙四十八年韫石立新阡营葬烈妇同穴之志怦怦动泪集裳不可拭已而佯为欢笑时韫石率二子入府试烈妇抚继先曰汝祖及叔父出祖母室无人儿可伴祖母寝继先怙恃久牵裾不去也及夜夙兴视儿寝熟乃靧漱栉縰以手画壁曰吾事毕矣志遂矣端坐几上雉经而卒王五公先生与魏公莲陆皆容城孙征君门人征君当明季周旋左光斗魏大中周顺昌逆珰之难几滨祸不慑故其讲学以气节入而五公先生更淬砺气节抱膝着居诸编倚天长号慷慨须眉如戟莲陆亦仔肩征君之学垂老不悔者其家妇女之仗节视死如归也安肃知县薛祖顺旌其闾为文立石墓畔一时歌赋挽赞者无算
　　李塨曰吾友恽皋闻每为我言人性有四德而今最亟者在羞恶能起人羞恶之心人纪烝烝日上矣嗟乎诚哉是言也如烈妇激发羞恶者素耶其视人之朝秦暮楚泚面怍心不可须臾活而乌得不终以死殉也妇父家姑五公以字易州田治埏之子诚甫事夫如大宾诚甫夜出至漏二三下必秉烛庄坐待之无惰容诚甫亦早逝橅一哑子育孙成家室今萧萧白发七十余矣与烈妇生死皆无负云
　　    王子传
　　王子名源字昆绳大兴人父世德明季以世职官锦衣卫指挥佥事国变避地高邮着崇祯遗录子二长洁王子其次也性刚而好学少从梁公以樟游樟清苑人明己卯北直解元后亦如南高隐与王子兄洁共谈宋儒学王子方髫齓闻之不首肯独嗜兵法为古文魏禧见而奇之曰此诸葛君之流也着兵论三十二篇谓古文规抚先秦西汉以离以断为章法宋人株守韩愈文从字顺语求合求续惟恐颠踬而古文卑苶衰亡矣三藩平后竞尚笔墨文学馆阁徐干学等招致天下名士排缵词章一时如刘继庄以及万斯同胡渭生阎若璩辈皆集阙下而王子亦与焉顾睥睨侪伍蔑如也闻予相与晤予微言圣学王子目瞪神惧持予大学办业去是之因与剧言颜先生明亲之道令阅存学编夜榻卧鸡鸣蹴予觉起立曰吾知所归矣吾自负有用古文必传世然躬际太平弢钤安事文辞终属枝叶非所以安身立命也倩君价予执贽习斋遂入博野传颜先生学时康熙癸未王子年五十六矣初王子自命英雄夜定必置酒痛饮面昂身挺目电须戟议论磅礴今古醉则厯骂贵显时流杂以谐谵塨徐语曰子误矣吾人当与尧舜周孔衡长短乃卑之较论时辈耶王子大悔立省身录效习斋日记以考纠身心得失晚年学益进当吴三桂畔天下震动王子笑曰无事也三桂鼓行而前直抵中原策之上也顺流东下以取金陵跨江而守策之中也裴徊荆襄延日引月此成禽耳驽马恋栈安知远图必无事矣已果如其言及闻颜先生学乃着平书十卷一曰分民谓士农工商以分之甲保乡以合之立乡官曰正曰畯曰巡以治之而奸民游食异端则变之除之也二曰分土谓郡县久任重权如封建县统于府府统于藩其地域则因山川随幅员不相紊不大悬也三曰建官谓内官设府公孤端揆御史成均也设部农礼兵刑等六部也设院通政黄门也设卫金吾羽林也设司历象医卜之类也外官则藩府县县有堂县令县师也有衙六衙也有监亦医卜之类也府藩皆如之而异其名其铨选则以一途为升降不以他途杂之如县令转至相国而其官止县师转至大司城而其官止县衙理农者转至大司农而其官止县医官转至京师医官而其官止之类也别其贤否为举错不以年劳限之天子考相国相国考卿贰以及州藩下则各考其属外巡按御史劾之内御史府黄门院劾之三年一考九年三考或陟或留或黜而又有不时举劾者不论年劳也四曰取士八岁入乡学教之孝弟幼仪识字习数读经书习小乐舞十五入县学教之六德六行六艺阅史陈策二十后教成者进之郡学教之三月试之又进之藩学如之进之成均如之遣归县谓之太学生分科以为士曰礼仪曰乐律曰天文曰农政曰兵法曰刑罚曰艺能曰理财曰兼科分之各署三年明习厥事乃实授之职曰下士予禄官以此为始五曰制田议均田开水利也六曰武备兵制兵法也七曰财用论积粟钱法盐法商税也八曰河淮治水也九曰刑罚谓复墨以罪赃复刖以罪盗复宫以罪奸也十曰礼乐移风易俗也而最要者尤在建官取士二则所谓为万世开太平者也初王子数岁从父于南迄壬申父八十思首邱适天津盐商张霖豪侠好士延之遂奉父居天津中北直癸酉科举人父卒葬之京师西山祖兆经理松楸穴场数年淮安姚守聘遂谢己丑春闱携家而南时阅予易经传注知太极先天诸图皆道家异说与圣经抵牾乃于淮署着学易通言五卷抵庚寅遂卒于淮署一子兆符[辛丑进士]自孔孟没而圣道失传陵夷汉唐至宋明而歧途互出佛老俗学浸淫杂乱颜先生崛起树周孔正学躬行善诱志意甚伟而传闻不出里闬王子来学渐播海内如吴涵万斯同王复礼郭金城方苞谢野臣陶窳恽鹤生以名宦闻人传布其说而道日益着
　　李塨曰王子所谓豪杰之士者非耶迹其文名远噪公卿皆握手愿交意气无前且半百耆儒弟子请业者满户外乃一闻圣道遂躬造一瓮牖绳枢潜修无闻之士伛偻北面惟恐不及非诚以圣贤为志其能然乎当在时相与切磨更欲进以沈退纯粹乃及今思之寒丰正釆气薄霄汉尚有斯人哉尚有斯人哉
　　黄弼臣曰昆绳夫子己丑南行饮予斋留诗云忧向中来岂易宽与君对酌且为欢怜才自古英雄少得意当前我辈难消遣壮怀谈宝剑蹉跎春梦付征鞍还期共醉金台下四野萧萧放眼看听其语甚悲而不知遂为诗忏也读传如见须麇为之潸然
　　万季野小传
　　万季野讳斯同鄞人父兄以文学世家季野读书过目辄不忘尤熟廿一史及明代典故徐尚书干学聘入京修明史已干学去位王尚书鸿绪主之续修当是时朝廷平三藩后尚辞学公卿从风靡读书名士竞会都门而季野以博淹强记为之首开讲会皆显官主供张翰林部郎处士率四五十人环坐听季野讲宫阙地理仓库河渠水利选举政刑诸项不翻书每会讲一事口如瓶注温睿临札记何代何地何人年月日事起讫豪厘不失也时吴都宪涵榻予论学季野暴闻予名又知予与毛河右游先是万氏叔季在史馆纂修为河右所折嗛之金德纯特筵招胡朏明季野及予曰三君者天下巨君也予后至季野酒余赫然曰河右全集序为先生撰称许太过将累先生予谢手曰敢拜直言然序文先生未深读也序以躬行自励以读书归毛先生方惭虚大非以屈谀且圣道恢郭讵一说而已胡子曰然因罢去既而谓予曰先儒训学错出愚谓祇是读书耳予不答但叩其长岁辛巳都宪及徐少宰秉义谋梓予大学辨业予思季野负重名见不合或诋谰不如先事质之袖往求正踰数日季野见下拜曰吾自误六十余年矣吾少从游黄梨洲闻四明有潘先生者曰朱子道陆子禅怪之往诘其说有据同学因轰言予畔黄先生先生亦怒予谢曰请以往不谈学专穷经史遂忽忽至今不谓先生示我正途也自此情好日密一日讲会众拈郊社季野曰未也请先讲李先生学因举办业所论格物即学六艺历历指示曰李先生续周孔绝学非我所及诸君有志勿自外并延予登坐讲郊社予辞谢去嗟乎吴越文人争尚浮夸季野耆宿褎然厌于上公卿趋其余风今忽闻野人一言倾心折服舍己从之是一端也几于大舜矣时季野修明史纪传成尚缺表志无助者与予杂论经史声韵曰夹室并庙室皆南向故顾命西夹南向敷席晋立古文尚书不可废予曰夹室东西向非南向尔雅称东西厢是也公食大夫礼宰东夹北西面使并庙而向南宰何为立庙后乎立庙后何以至东序授酰酱荐豆乎古文尚书自汉孔安国送官府至晋中秘尚存惟无传东晋梅颐始得安国传奏之非献古文尚书也曰何见曰见隋书予又曰古无四声有之始齐周颙古惟分宫商五钧不分平入四类季野怃然曰吾何以未考也归检之信携手曰天下惟君与下走耳阎百诗洪去芜未为多也从臾王尚书来拜意招予同修明史予辞谢不愿也无何季野卒予亦不往尚书家事遂寝
　　    吴姬传
　　姬封邱吴氏女也幼孤为人略卖北里迫之倡誓以死不从后其兄知赎归郓城李长华游封邱闻之遂聘为下妻奇爱焉长华以入赀需选县令寓燕京姬从操井臼八年甚力甲申春长华病逝姬孺子呼曰吾主吾愿与主同死孙检讨勷本李姓夙与长华通昆弟好往吊闻其哭曰嚄是异常声为具棺殓姬睨之曰左度右侧可再容一棺乃止翌日遂鸩检讨驰救之曰而毋死而主君死而又死他日君之子来疑问臧获其何对且而护丧以俟君之子来而致之而事乃毕也姬曰然遂不死十余日长华次子至知其事曰而何为死倚我归葬吾且以子与而为孙以酬而劳检讨佐之曰是可以不死姬泣无言夜半竟经死
　　李塨曰贤矣哉姬之死也含笑相从地下又何言独念检讨君以贫官其交游如长华者亦多有然尝分米给炊比卒典朝衣为之具姬死又具槥葬之真空寺侧去广宁门十里而近西瞰西山东带普济桥水二松谡谡其上明人诗所称真空寺后双松树是也检讨急友朋笃重节义吾愿为执鞭矣
　　    郭令小传
　　郭令子坚名金汤京师人也其弟子固识于稠人子坚亦笃信焉予与二人少长各一岁参列若晜弟然子坚性质直不侵为然诺好洁勤细务井井出知桐县事延予至爱礼之甚厚已归又延至忧予将四十妻无子重聘为予置副构留春楼以居予予生子弥月奏乐设筵乃载旋里莅官明于谳决抑豪强击猾吏尝与予并辔出劝农桑赴荐绅席不以官自异也予游西湖访师友遣役赍斧资恣所之有过问学者饬厨传惟恐后丁祖母艰解任年四十八遂卒嗟乎回想生平情义之交未有如之者也其内子四川巡抚于养志女敦洁闲雅岁时以邱嫆礼相见拜让中节凝如也与子坚相敬如宾御下无妒予初往桐比返仅六七月子坚为我制锦缎禅复絮着皮裘以及衵服倒顿袙腹之属除不算者六十余称皆于夫人手自缝袟及予有副子坚戒阍曰李先生室所用布帛果餈针缕诸物有呼即应勿关我当未往桐时子固轸念予后先为我家中置一副予尝语诸子曰而世世无忘郭氏二公也
　　郭御史传
　　郭御史名金城字子固父尽忠仕至吏部文选司主事早逝尽忠养父显名抚御史甚严遂自奋以学问宦绩着于时由旗官学生试特等授内阁中书升刑部员外郎转御史先是御史好诗文闻予言颜习斋先生学尽弃之讲求天文地理政刑书数射御诸学入刑曹精练刑名十四司稿皆倚定每决谳再四欷歔全活甚众及官御史曰吏治不修由官繁乱人才不振由三代学校选举之法不复因先疏请汰冗员行之而时逐宦利谓仕途减则阻滞羣怨谤御史笑而不辩也御史貌谦谨见人匑匑如子弟而中实不可一世非其道义所欲为百方撼之不动也杜绝暮夜苞苴亲串仆从从臾终不变公退则闭门不请谒人一日遇尚书甲于涂曰君何不一谒曰公有公地私无事何由谒曰时如此勿执曰时如此时而某人如此人也甲嘿然当御史十三四岁显名使京西蕨山牧马且牧且刈刍暮束刍马上跨而归艰苦备尝尝叹曰吾命贫安之且夭子艰奈何力为善卒不尽其用四十一岁卒三子卒之日囊钱不足百敝衣布袜以敛
　　李塨曰御史笃孝弟能取师友颇嗜黄老谓予曰先生恶恶严伤和予曰怒哀中节亦曰和黄老玩世究为酷烈非和也莳花木适适然曰藉以存吾心也予曰寄心花木无花木心安寄改容称是嗟乎共学可深言惜哉
　　  王孙裔小传
　　王孙裔，陕西淳化人，居西安府。性慷慨，以画名，写山川人物如生。历岁月始一幅，巨富贵迫之不得也。闻人画宗某家，则轩渠曰：画必有物，肖物足矣，焉知某家哉？画天如天，画地如地，画何山如何山、何人物如何人物。今日仿荆仿董，古人即善写，而仿不必善，迨数仿而尽失之矣。初画山水，或曰：人物渠则未也。遂写人物。或曰：渠善画，未能书。适有悬纱灯书苏字，临之即酷肖。曰：一能则俱能，能山水不能人物，其山水亦非也。画华岳也，必先策杖穷三峰诸形势，无一笔杂入泰岱恒衡者。性爱鸭，畜之以次，饲鸭序进，莫敢躐。察鸭性情神气、目睛及毛泽，每节气皆有变，画如之，栩栩欲活。予乙丑游秦中，韩武张中陈尚孚鲁登阙黎宋淳皆来从游，问颜习斋四存编，而孙裔亦与焉。慨任为我写照，延至其家，设筵，令予坐，目注身向，终日不易，曰：动则与初摹者驳矣。摹面就，河南善画人周璕亦游秦，共视，抚掌曰肖。孙裔曰：未也。毁之。数日又设筵，招予写，已而何将军万锺等皆代为肆筵招写，每一图出，人愈惊叹。曰：犹未也。十易稿乃定，已补冠服，及从者、琴剑树石，逾年乃竣。秦省尚武善骑射，孙裔以意气雄桀踞其上。幼结一有力者，鬬力一日，二人皆醉。孙裔起持之，有力者曰：醉不检，恐伤也。孙裔不可，有力者儵以靴，折其胫，胫断。乃寻人接骨，藩司甲闻之，遣善医视，曰：接错矣，将终身废。孙裔曰：如何？曰：须再折，再接，如之何？孙裔曰：易耳！以股入门阁下，张之，騞然折矣。神色不变。医傅药，胫痊如旧。家贫，雅好周急，凡戚友乏者，暨四方旅客无资，日按名给若干为常。人号贫孟尝君。粮道旗乙延为上客，因识其仆丙，后丙逃之孙裔所，粮道觉，谓曰：若匿吾仆乎，盍出之。曰：公何不早言，吾已诺之矣，可使吾食言乎？卒不出。每夜必操鎗百合乃寝。貌洁美，而雄赳之气溢出。或曰：予照从者，即其自照云。妻某氏，以孙裔未有子，劝置簉，孙裔迟之。妻曰：以我耶？遂为尼，别居不之见。而有宾至，供馔如故也。孙裔东去辽左，妻寻卒。有人西来，言其画寻者数百金不可得。
　　    冯刘二翁合传
　　冯翁翼公名廷献清苑人也少未读书而有至行孝友知守身一妇人挑之故与戏翁若不闻夜启户延避而去年迈犹夙兴日洒扫庭除令无点尘夷然称其心焉教子辰耨礼义从予游卒年七十八于时刘发璋之父亦七十余而卒予皆哭而吊之刘翁吾蠡人名起声字宰宇亦未读书短小长髯才干有口晚年产落浩歌拾薪无愠色慕颜习斋先生学行恨老矣不能从游使子璋向予授读当壮时尚义侠排难解纷亲友有急能佽助尝应里保长永清一黠役挟翁一里人为盗者来缉盗投文蠡令赵下里气辀张甚阴纵为盗者逸逮其族人缧而拷之翁为解役曰汝解渠孰为汝解翁曰汝谁何役曰将拷汝翁曰拷则杀汝役曰明明日月朗朗乾坤而敢杀人翁曰明明日月朗朗乾坤而敢拷人鸣炮糺乡兵缚而暴诸日役曰何时杀翁曰尚有须卜夜耳及夜半牵之行役以为果杀己也窘呼至半涂解之鸣于赵令令具文解巡道使与翁讼不胜责枷黠役奉头惭谢去
　　李塨曰冯翁近狷刘翁近狂使得圣人以裁之岂近今之人贤哉乃卒贫以老名不出于里闬悲夫二子负质亦各肖其父绩学充之以显其亲岂异事耶
　　    张太翁传
　　太翁讳兴家字旺川无极张子业书之父也幼有挚性好佽助人考少庭举三子翁为季八岁少庭卒哀毁若成人侍母王氏宛转得其欢十八岁母亦逝踊号五日不食服阕两兄议析箸翁随而泣不得已分田二十余亩淬砺耕作至千亩仲兄同母居相近事养颇易孟兄异母也嫂杨氏居城内与翁西郭宅远服食支费翁日往为之营及卒皆葬如礼同祖姊三人一为庚辰进士朱君良之母一适宋一适何俱年八十余翁时迎养并及其子姓垂白婆娑饴膏联席驩如也有乏周之而宋尤贫姊卒葬如兄母有前生刘姑子二各一子贫唤养之为其子昏生子成产始遣归里党昏丧不足者竭力经理不待其告也恃以举火者数十家一日之田见盗麦枉道避之曰吾见恐恧难堪也布商宿其家夜失数百匹寻之有迹翁曰声张其人终身废矣吾自偿之便金亡或曰甲翁曰渠窘吾遗之非盗也西郭旧有佣市祲岁无雇者呼曰愿累三翁即数十人饭之倍其直而去初少庭能举千钧人号张大力明季寇发少庭率十余人持挺御之莫能前寇忿甚千百麇至攒刃少庭手挥之十指断其八乃以掌握出击一寇目睛出羣寇环救少庭逸然生平不与人竞或戏而围挞之弗拒也已而振臂一摇众皆倒翁亦多力一妇人投井救者下梯援妇人不肯出众围视莫如何翁提梯并援者妇人俱出而更谨垕不争有怨亦不校也极令陈明伦甚礼之每肩舆或乘马遇于涂必起而拱月之吉乡役来比辄戒曰而辈归训乡人务为善如西郭张翁者为登县志卒年五十八邑人识与不识皆流涕元配朱氏继配刘氏子二长即业书朱出壬午科副榜举人教习正红旗官学候选知县不远数百里屡过塨商学见其笃好友朋急信义遇事咄嗟立办时边陲遣役关东西苦饥张子需次民社慨然思一见于经济塨谓之经济自家始张子因言教其异母弟景书每垂泣相视为补太学生始延师既而躬教其甥刘沈李梦龙从龙养于家皆入庠母家侄教养之为补吏员今年塨遭先妣大变已葬张子又远辱吊已而匍匐历言太翁事求传乃知张子之孝友憯怛有自也塨罪逆之躯性伤急陋兼贫窭粗给衣食无能婣睦任恤获兹天谴闻翁父子闲事滋之愧也爰如其言而以不文者志之俾为鉴焉
　　    龎魏氏传
　　庞魏氏蠡之庞家庄人也夫庞娶邻村魏家蕞魏氏女邑令以贤详闻上宪曰庞魏氏因以称氏夫早卒守节不嫁而祖姑徐氏姑董氏皆先守节三世一堂氏竭力养之不使姑与祖姑一匮勚也勤女工刻无宁晷织棉布一日一端或给之线为织每端必长一二两曰浆糨所滋也与以直多一钱必璧之农时躬耨而不与男子交语比邻不过往祖姑八十余目昏躬负之如厕向曝返床复负入姑亦耋寿负出入如之终葬以礼族或周以丧具资氏曰吾贫暂贷用必偿如不使我偿是视我非人也日夜织不期月皆补完柩发披衰负引或请代氏曰吾二姑无子孙吾在即其子孙也可代乎姑之窆以夏六月雨水弥涂氏躬冲水泥擗踊长号从观者皆为流涕二女有甥雍正三年邑大水饥  朝廷开仓令有司赈邑令乔公查饥民过其门见室户零落曰此贫家也盍告赈里役曰寡妇曰寡妇亦吾民也若饥则与之里役户外呼之告以故氏曰氏固乏炊然问食  朝廷米偿不役以白乔公曰赈也何偿役复之氏曰偿则食不偿吾孱妇耳何功以报  朝廷而徒食乎不可键其户再呼之不应乔氏叹息而去大学士高安朱公一女孀守其舅姑不愿也女茹苦毄淡卒不渝公一日使人视之与以金为养女曰吾待亡旦夕有何支费而以金为且吾公素矢廉此何自得之却之归与氏判贵贱而高义南北辉映云乔公具剌拜氏归之米一石令邑东鄙邮而致氏又辞不受来役力请曰邑父母养汝节可拒乎氏不得已奉刺及米置于案拜而受上宪闻皆贤之谋旌表其闾其族党公选近族贤者为嗣以世其家
　　恕谷病叟曰鄙性迂从不敢居间当事为润泽出游四方即少同笔砚者在宦亦不敢行李过而问斧资也而天下穰穰利往熙熙利来相视駴咍甚者阴持无何有之事以相诟厉每自疑吾道非耶何为至于斯今乃得庞魏氏朝廷行仁匹夫守义而仁不能加之异哉居不远过而求诲必有以开予而惜其为妇人且嫠也何以为之执鞭一欣慕乎恽皋闻曰孔门训仁孟子尤重义以廉耻可以持世也氏与高安朱氏皆以妇人而重廉耻吁可叹哉
　　
　　恕谷后集卷七
　　    内邱县儒学教谕李君墓志铭
　　李君讳树硕字简臣以选拔贡生康熙四十八年选内邱县教谕君不自闲其官修学宫自其邑安平置文庙祭器百余事赍至内邑课诸生以文行暇则与之赋诗道志由是人文丕变会五十年奉  旨蠲畿辅民粮乃内邱令以比岁不登多逋赋催科加亟日敲扑民鼎沸相率运坯木砌县衙门令仓皇无措君闻急往视谕以上下大义民乃解适分巡大名道甲过内邱民聚马首呼冤令惧私匃甲执呼冤者系之狱且谓必有衿生唆之窜数名呈甲甲呼君让以不能束士君僩然正色曰民填沟壑而号呼谁能禁之而安事唆之诸生何尤且硕不能束士罪也愿投簪甲为之霁威置诸生不问而去至柏乡使人召君意倩之为邑令调停也君揖使者曰吾老矣乞休矣不长于奔走无以奉命遂告休次年夏旋里将行之夕忽闻门外大呼且哭君惊起侦之则成碑人焚香叩送者及出郭士民携觞泣别蠭拥马前不得行予尝谓官人要职惟冢宰与县师冢宰在上位进退人才者也县师在下位教育人才者也而今最闲无事亦惟此二职冢宰不复问选人贤否惟立簿列年分先后为用次县师厌厌闲坐终岁不一教士比文衡案临造册赍送如此则置书吏办之皆可报称奚事赘官乃君独改辙造士且复留心民瘼其不合而归宜也君先世以文行相嬗洊历仕途君守身孝养为邑人捍灾患一遵先人旨躬训诸子俱积学康熙癸巳科或谓曰诸公子文张甚而屡踬皆誊录人潦草误之也近有贿誊录者盍效之君曰不可是以贿进也既而是科誊录贿发而子用含入彀君谕诸子曰履正不亦获耶侥幸宁有济耶鉴之率祖攸行无忘于戏君之守正素矣配某子五人用晦用弢用含用煦用弘女五人孙七人享年七十有二将塟也晦衰绖匍匐求铭铭曰
　　职之任时之宜不周而去奚其悲呼池之旁君子之藏白杨风起苟无戕兮
　　    原任户部郎中阎公易葊墓志铭
　　予年才半百而四海旧游零落过半乃同里闬友如阎公者亦委形速化矣能无恫诸公讳中宽字公度易葊其号也世为吾蠡新兴里人少聪颖异常儿十二岁补博士弟子康熙乙卯科韩公菼主试中举人己未成进士随授行人司行人先是公父大来翁以义侠名闻天下公复嬗以文学家声蔚起而公乃化倜荡为宽厚易见事风生以退谨匑匑然侍尊长后尝移时弗出一词也大学士王公熙爱其新进有声欲子畜之公曰可谓他人父耶谢不应或从臾谒大学士索公额图公曰吾拙涩不娴走趋不往已丁母艰归益潜心书史闻王五公先生多学安车迎之事以师礼吟咏披翻遂益富补官与淮安李学士铠大名袁翰林佑山东苏中翰伟任丘庞翰林垲宛平陈处士干王结诗社著述成帙博陵颜习斋先生崛起倡周孔正学以九容齐明表里并进治身心谓六德六行皆从六艺入以礼乐射御书数为学塨时萍踪入都传其说公力是之因与倡明学术者如许侍郎三礼吴都宪涵王孝廉源翰林窦克勤冉觐祖俱往还而正学亦骎骎有闻矣顾公恬于什进以行人使江西题诗滕王阁忼慨拓落而返已转刑部主事又转员外郎晋户部郎中皆未究其用丙戌春闱被劾弹黠者咸无恙公分房杜绝请谒乃以  殿试一卷不如式镌职及旋里老病糺缠遂以不起悲夫公生于明崇祯十三年五月二十日卒于康熙四十九年二月七日得年七十有二父母以公贵赠奉直大夫太宜人元配张氏赠宜人出一女副室晋氏出长子键廪膳生员继配蒋氏封宜人出子鏋增广生员入国子监乂出铨增广生员蒋宜人又出二女孙七人于其卒岁也将葬里东之祖阡求铭于予予少年厉角戴铓立欲驰驱寓内及见公醇醇恭谨积学强识而不知名誉为何物为之退然自敛又典故有遗忘者询公辄历胜指其巅末而学有助乃今俱不可复也乌忍不铭铭曰
　　余德之俭余学之凉时凿壁郄借照其行乃公长于古短于今以不沛其沾而佳城是函吁嗟乎醇醪大樽问十得五奕禩窥此尚款起起
　　    赵室蒋孺人墓志铭
　　永平府府学教授赵君晋升之妻蒋孺人以康熙四十四年十月卒于官署其子扶柩归满城抵四十六年冬厝之先原匄志铭于予言孺人十七岁归赵君善事舅姑抚前室六岁子灏如己出相夫勤俭教诸子成名有节度今儵眒以逝予闻之不觉泪涔涔下作而叹曰孺人之所自来何可没也盖忠孝节义之感人甚矣哉孺人者吾蠡崇祯戊辰进士户部山西郎中蒋公范化孙女而庠生尔恂之女也戊寅范化家居守蠡城死于兵尔恂抱父尸大恸已而画父像已带剑立其侧朝夕哭拜必祝曰父无恫儿必寻父雠报之后侦知杀父者为某泛卒丁亥糺众入蠡城捕汛卒磔而祭其父东走河间众溃遁去当是时尔恂方二十三岁娶孺人母李氏为高阳李文敏公族女祖父皆科甲显宦而少婉嫕成童执巾栉羞涩恭谨不敢仰视尔恂方蓄力学技击气岳岳忼慨有为于妻子未尝一狎视也丁亥二月遂电掣雷驰天涯生死永隔踰一月李氏产孺人去于归不及一周也尝抚孺人泣曰汝父丈夫也吾今追忆汝父面目皆恍惚不可省识第而父执大义吾当执节报而父闭户纺绩以给饘粥今年垂八十白发萧萧惟抚此女犹毅然时训以妇道不作儿女态而今孺人且复先母逝矣呜呼其可悲也孺人享年五十九岁子三长即灏前室刘氏出乙丑进士原任弋阳县知县娶某氏仲漪孺人出贡生娶某氏季溶孺人出庠生娶某氏女几孙几嗟乎孺人乌可不铭铭曰
　　距跃叶阍不周东仆阳穷阴灿支机毓玉滱波蜿澶襟裾沧渤赤羽白练割云铣锷剚胸酬酒九原笑作黄尘万瑞安知衿栉款兹婺曜呱呱泣血持踵吾息百年冰雪莹莹沆瀣母女嬗辙井臼积劳膝前告诀攒剑束鎙郎峯崱屴葡萄延来如覩鸣镝嗟竁其中鹤发凄洌奕禩忠孝视此铭揭
　　    安平崔君闻远墓志铭
　　世称世家必曰江东王谢河北崔卢崔着土为博陵安平白汉以迄唐季簪缨阀阅蝉联鹊起其后少衰凌播越矣抵前明而安平之崔氏复着今康熙五十三年嘉平崔子堉来求其尊人墓志予幼即闻安平有崔文学亮远者与祁阳刁文孝先生讲学兼以余力治岐黄术声施远迩崔子之父则其次弟也按状讳甲锽号闻远亦讲学杜门扫轨课子弟诛茅三间莳花木盎畜金银鱼数尾曳杖俯仰旷如也子弟或事诗赋辄付火曰勿启嚣张业农商者必戒以勿苟得率内子事父仲藏公孝内子同邑刘翁思明女仲藏公饮食必以内子爨他人代之仲藏公咽不甘也母苏得沈疴君昼夜侍汤液抑搔十余年如一日继母宋病泻三载厕牏衵衣污秽必内子亲涤晚年为名山游至五台遇虎同行者震伏虎目君踆巡而去人以为孝感仲藏公病弥留曰吾旧家也历传有铜鸣蝉古铜锁玛脑枕赉刘妇酬尔孝初明永乐间迁大宁卫小兴州人于内地或曰小兴州崔即安平之崔所播还也始祖文明徙河南中牟曰非吾故也改北辕籍安平城西之黄风里递传七世祖岗山西岢岚州学正六世祖文进陕西保安县知县五世祖俊山西绛县主簿已挂冠归授生徒崔族科第蕃衍率出其门高祖承祀嘉靖辛卯科举人曾祖玙万历乙卯科经魁任河南淇县知县再调湖广竹溪祖向学万历戊子举人江南宝应县知县父昂郎仲藏公也园子监监生博学强识李自成陷京师各州县俱署伪官同兄山海关游击晟弟附监生昴骂伪官谋起义旅伪官钩鉅盗毙晟昴仲藏公跳身走反  兴朝定鼎闻其义  召以官仲藏公恸兄弟偕亡辞不就故崔君仰体父志与兄亮远弟颖涵分甘连裾读书共乐至语以帖括举子业掉头不屑也子四人长均武庠生次墉庠生次墩次即堉庠生女一孙四人曾孙二人崔君卒于康熙四十一年十二月距生享年六十九岁已葬其里之祖兆矣抵今年六月配刘氏卒得年八十二将合圹乃为之铭铭曰
　　是惟公侯之后必复其始博陵马鬣熊熊烛天不在貌公嬗侯而在铲迹埋名之崔仲氏
　　委摄四川仁寿峡江两县知县陈君墓志铭
　　予以康熙辛巳入都持周孔三物四教之学告人吴石门公为予梓大学辨业一时传为创论凡海内有声士无不过从者富平陈子四如其一也陈子豪于诗酒每饮白辄慷慨欲有所建竖于世甲申温子德裕令郾城力延予衍学论政时其幕中乏人予因荐陈子同往次岁予辞去而陈子亦旋偕广西巡抚梁公而南己丑夏富平杨令三促予榻其署岁暮去今年二月迫延复西秋仲正趣装束返而陈子适自粤西抵里来晤别已六年入门匍匐曰如两间罪人也先君敦气节经济康熙十八年从勇略将军赵良栋征吴三桂复四川积功题委成都府仁寿县知县又以会兵进滇黔倚先君才料理军需委受嘉定州峡江县及将军保题部授再三疏未下而先君于康熙二十年八月卒矣不肖飘零南北藁葬哀鸣今归将谋礼厝愿以志累吾子嗟乎昔李广能冲陷折关汉文帝叹曰惜乎子不遇时如令子际高祖世万户侯岂足道哉陈君当三藩叛乱可以叱咤风云立建伟绩而仅偃蹇委理县务赍志而折矧今中外安枕铲高塞深而欲于人簿书期会之余行其迂古政学者何也陈君讳正试号公庵得年三十七岁元配陈氏生一子即四如继配张氏生子四表将以某年月塟某原为之铭铭曰
　　才则储时则须乃良行跛不舒矧无痛呻而进火齐哇哇其吐
　　    刘君来献墓志铭
　　雍正二年闰四月安平刘君来献以七十岁卒抵秋杪其子廷杰匍匐阶下求填墓之文予悲焉君世系详予前撰刘氏家谱序及诸墓表内君生而醇庞为诸生有声能承二人意父化吾翁病事之数月衣不褫带母马太君年迈畏暑躬负之阴一日数移抑搔痛痒无倦色弟其姊生死为之谋自用俭而尚施与隆礼师友持家不许僧尼往来男子不许昼处内妇女无故不踰捆教子侄基以小学夜训女口授女经见人非礼至垂泣诲焉立家训如戒赌博急输将等二十二则以颜习斋先生教礼乐射御书数命杰文武兼习学院陈公世倌取其武补庠生予念尧舜汤文传道于上尚已孔子始传道于下得其传者惟颜渊而早卒文学躬行仅余分统孟子弟子则无所传今习斋先生崛起而复周孔正学一时涡从者多有刘君仅于会过一识面而其后心窃私淑谓学莫先于机礼莫重于祭仿习斋置斋戒牌虔供春秋立祠堂修家谱树墓碑又二八月上辛从祀习斋亦得先生之一体者不幸承乏如塨号呼天下已半生而或兴于前堕于后明之从暗之移屈子曰兰芷变而不芳兮荃蕙化而为茅王五公诗云奕碁世事输先着燕幕身谋悮后生每诵之未尝不泫然流涕也嗟呼日月在上山河在下斯道竟委之荒烟蔓草乎聋听跛行乾坤曷底矧于老成又去一个虽欲不铭之不可忍已君讳琛元配高氐继赵氏又李氏又深州赵氏庭杰母也又尚氏杰娶同邑举人王公磊女女二人孙二曰蕃曰蔚孙女二铭曰
　　斯人之逝兮斯道之悲姑厝君于吉壤而延伫乎天衢
　　    侍赠淑人田室赵氏墓志
　　氏肃宁廪膳生赵君尔璧之女辛卯科武举人田生斌之妻也生于康熙某年月日卒于某年月日年二十九岁有子二人长玉麟方七岁次石麟六岁一女方二岁氏卒后其夫状其行其舅兴平公走人来问曰儿妇贤而早折可志否予曰可也按状氏病姑亦病氏每以不能侍汤药为憾祷神求以身代得母家物必献姑姑不受长跽以请奴婢或不恭曰此我舅姑家人我不得辱詈也弗校是不亦贤乎哉当己丑岁予西游秦兴平公延至署命其四子俱拜从游予辞谢曰下走固不足为师且流寓一二日即他逝何以从为是虚节也公曰不然使诸豚儿知先生其师也无亦悚惕乎其益不已多乎四子皆业文二郎斌兼通武予因卒之入长安从何万锺蔡瑞生学射遂造工巧比乡试果射标中隽以显名于时为人慷慨英多桥梓间皆贤而加人一等矣乃以夫之贤而哀而状之舅之贤而欲志之氏之贤可知也为之志固宜
　　  枣强戴氏先茔碣铭
　　康熙己巳壬申间有巡抚吴楚不避强御岳岳树政绩者枣强郑中丞也其内助为戴夫人丙戌予与其公子交皆廪廪敦谨读书志四术六艺诸学登堂知夫人独存持家柄严守义方疑其母家亦赫奕相配云今岁二月长公子知宠拜手予曰家母于外家有隐恫焉外家先世本素封抵外曾祖有恒礼部儒士早逝室李氏外祖君贶入武庠弃去复入文庠倜傥好施称长者外祖母韩氏产家母十日即亡祖母李育之后外祖以嗜酒结客产中落子璇与家母同出次礼次瑱次玑继刘氏出璇补诸生亦嗜客痛饮性无城府与人语洞达肺肝往往直启其机缄弗顾也子三人召聘渊落拓不偶瑱子三玑一家母已经营厝外祖父子二世于新阡又以青乌家言改塟戴氏先兆之次家母每念外曾祖母鞠育恨母未得侍欲问其遗业而萧然尽矣语及不知屑涕之何从也今将伐石归其墓思曾常言碑铭必求足以传世行后者敢以辱予闻之泣下马外大父斌前明世袭锦衣卫指挥使沧桑变跟跄走易州以卒无男子遗生母幼归先孝悫传闻易有族人乃寻觅之荒村历历未有省识今戴氏幸多孙井里依然又何憾哉少读诗至长发閟宫诸什疑之谓商周皆出帝喾何以不追崇功德而专本之简狄姜嫄且二妃德积淳化其子姓皆贵盛硕衍至今散布人间而邰与有娀披阅姓氏不可考东南有窞西北或缺抑又何欤或锺于三男或锺于三女乾坤变化之妙也一以尊严父一以首先妣圣人制礼之精也非远览幽通何以与闻哉愿戴与郑之子若孙一有克奋皆足以光戴氏而慰夫人之念矣于是为铭铭曰
　　春秋戴郑实繄相依为戴见伐郑取三师奚曰倾顇奚曰靃靡阴阳相嬗皆可复始黄泸之湄有郁其阡镵兹贞珉奕禩视旃
　　  可母岳氏墓碣铭
　　氏出，曷系之可？志可也。无子，曷称母？有母之者母也，畴母之继妻子也。子与父之先出者情绝，何以母出仍志？可则母也。氏岳姓，安平王官屯人，归可子仁言，患羊角疯，可子以礼去恶疾出之。返母家，数年愈，而可子已再娶。或劝改适，氏不应，闇以针线遍缝衵衣，反履投井死。母家葬之屯东北里许。可子好学，从习斋颜先生游，因识予。年六十，补诸生。来拜，言其出妻之节，谋将鼓吹往祭，而曰：吾再娶，已出四子，长肄简，次肆箴，诸生；又次肄箧，又次肄节。夙命清明十月朔日必往祭出妻墓，尽子道。拟迁祔可茔，而礼无其文，即其地立碣志之，可乎？予曰：可。今岁辛丑，予自金陵旋里，则可子已卒。走吊，其四子环而泣曰：先子求先生文以表节母不果，弥留，犹以手指心也。愿赐文，使子姓岁时拜扫观焉。予念方灵皋每叹，今之维伦纪者势利，安性命者嗜欲。氏已出，何所欲于可？可何所利于氏？而氏必以节终，夫没世不谖，诸子追祀，父亡不懈，岂非天性维结，终不绝于人心耶？抑节义烝感者然耶？铭曰：
　　非清沦竁幽黝。节则妇，情即母。繄谓天之绌，而人之信。万禩视兹文。
　　  刘君化吾墓表
　　康熙二十三年八月刘君寝疾其子琛长跽泪淫淫沾裳问所语君曰孝让勤俭絮语素矣吾志修家谱建先人祠堂树丽牲之石于祖兆未遂而儵眒逝矣而其瞑吾目焉琛拜受命家谱成庀材修祠五十三年伐石匍匐于予求为君表且于先丘谋一一矗石君讳冲善性如其名幼失怙奉母滫髓将以色一从伯托孤息为之昏聘无悭意康熙七年邑南有呼池北为濨两河驾秋霪为虐决禾黍随流尽比屋号饥流亡君恻然发积赈之全活者无算先世本山后之兴州人明永乐间迁于安平北白沙庄二世仁义三世昶中正统辛酉科举人授山东章丘县训导四世澍遇遗金不拾待其主至予之五世以孝由吏员官省祭以子贵貤封承德郎户部主事事亲笃孝人称刘孝子邑有二人陷冤狱易产求孝子援之孝子为营解得脱归其金赎产复业邑作三圆记户弦里说则君之高祖也又传曾祖鉴登嘉靖辛丑科进士历任户部郎中加授奉政大夫有宦绩大父继毗邑诸生考杓豪爽慷慨嗟乎君之先劳于国莠于乡宜乎生君之贤表章之不足继之以子孙也配马氏与君毗德后君二十年卒重呼琛曰吾为刘氏妇五十余载矣汝父宽而惠继之惟汝汝父尝欲建祠堂墓碑汝一日不建汝父九原中一日不宁我积数十金非为儿女计以与汝竣汝父事嗟乎今人于本源每忽焉而君夫妇乃生死之噫嘻贤已君享年六十七岁马氏享年七十九岁合葬邑北二里许祖阡子一即琛邑庠生孙一庠生廷杰曾孙某某
　　  刘节妇岳氏墓表
　　善与彰善其善也等孔子曰乐道人之善益矣韩子曰闻人之善壮者怒于言懦者怒于色以怠与忌故噫嘻有是哉亲故不能得而况面识况涂人吾见人之善沦胥以亡忽诸若刘子琛者非彝可伦矣刘子曰先叔曾祖讳维龙元配纪氏饶阳监生之女早逝继配岳氏祖故年方十八守节孝舅姑倍于夫子在时睦娣姒抚侄孙成立如己出孙即琛父也县令嘉其节岁馈金四两春秋赐胙竖贞节坊墓未劼石匄先生张之嗟乎妇嫠时年正芳且舅氏进士起家官户曹赫奕宜熏灼其心而乃冰寒玉洁茹荼攻蓼以终可谓难矣节而谓之贞固宜昔万季野修明史倩予订予每慨北人固陋虽先德不知表扬以致湮霾不登者伙矣既而阅世忮狠訾謷于其懿亲师友不少噢咻也宁直固陋哉贤矣刘子之表其叔曾祖母也妇享年八十余岁惟一女适本县生员子李善征县为安平
　　  彭蕴秀先生墓表
　　献陵彭先生以康熙十九年寿卒抵二十九年庚午将葬男潢匄予为墓志厯书其孝友及养外祖母抚孤侄倾赀赎侄之在旗者延师教族子德成名诸懿行填之幽竁及德配张氏卒潢又竭力以礼合葬今甲辰岁过予曰不肖征文墓道以表先人吾子毋以为烦也保定府新城有王五公先生者祖父仕明烈皇帝为闯贼所逼殉国五公大愤投祛而起与其父兄友生纠众数千传檄讨逆闯攻破雄县等处诛其伪官开仓散食移兵北上而  国朝兵入闯贼遁乃释众归西山每登双峯绝顶慷慨悲歌泣下已流寓献陵先生乃命子潢从游邑士闻风竞执贽以故五公文武业独献陵诸子所得为多先生又以时率三四老友与五公诗酒浩歌睥睨一切后五公卒收其孤孙藏弆遗着传世先生子孙皆与有力于戏即此而功德莫可算矣当崇祯十一年  国朝兵破献城十三年又至城内民震詟不守争窜去江把总与先生分守南城见事急乃大开城门持巨铳阑门令民勿动先生高六尺有奇雄赳多方独握门櫰丈余挺出击攻者连堕马一帅目之摇鞭挥去城得全广东巡抚王来任夙友善延往为客床置副莘氏半载将携归其母惟一女相别大恸先生遂还其母不顾而去乃仅以素封骚雅终又可叹也张配能助先生施自丧乱后全活无数先生讳毓宗字蕴秀家世姻戚详墓志表不重述
　　  六真居士刘君墓表
　　予论学重存诚而不言真以真圣经无之而出二氏也漆园曰釆真贵精也宗儒以诂诚讹也乃今为刘君表墓称六真居士何哉曰六真者寄也有托而逃焉者也一曰真贫君有故田宅而掷去游屐所获亦或千百金而信意挥洒购书缔友侨所必屏帐衣衾鲜具橘柚粔籹蒙顶楚沥平头代侍或劝之积贮为妻子计笑而不答也一曰真醉君能饮不乱其醉也醒也嗜友善髫齓与同邑庞雪崖检讨共砚席后遨游九寓如孙征君傅青主李天生王人岳宋式之皆过从来问奇者亦接引不倦然戆直面折人过遇俗士辄白眼曰吾醉矣其四真则拙也懒也狂与隐也幼攻诗书十二岁遂饩于庠又好技击弢钤诸学随父方若公代州商州二任能佐经济已而应顺庆王守聘值吴三桂叛陷于蜀陈其华为庞检讨序诗云故人远别飘零为朐肕之蛮是也及奋威将军王公兵至闻君名咨以方略遂平蜀疏其功  授盐亭县知县有政迹既以离父母久归里孝友甚邑令为登志书忧居后乃纵游衡华大白洞庭西湖天台武彝诸胜地岁尝数千里每归不复入里侨东郡孤筇帬屐往来浮丘如是者三十余载卒于寓寓栽花种竹日读书其中暇更以针砭起人疾立起非拙而懒也且自赞曰介隘与不恭材不材间又曰世既不知以无用为用宜高阁于匡庐武夷之山亦讵放狂而石隐者耶矧日游历而曰居已官矣曰士何一非寄而逃者当崇祯之季天运地岌已而  兴朝定鼎吏骤民来乃又三藩澒洞乃又羽书消沈而君适与俱乘风破浪咄嗟立办亦复避人谢事一咏一觞时而绳墨如道学时而溟涬如方外时而烈士时而墨客埤阖担矫惟变所适世又乌能以测君哉予初识君于长安以周昆来悄乎其有远志也后又会于陑阳今君去十余年矣而予亦老因念夙昔多瞻顾不如君少时勇于敢为今复以妻孥累不能如君之俋俋不顾皆可愧也君长子涛好学有文奉君榇归塟故里之某原屡以君行述请言未敢应也今又来匍匐力求表可谓有子矣乃以不文者表之君讳镳字长驭六真居士晚年自号也任丘人卒在康熙五十年八月得岁七十五祖父以上皆有显者初娶王氏在盐亭又娶陆氏子三长即涛廪饍生次濯次油庠生俱陆出女五俱王出孙四
　　  张肄六曰刘先生想是极有为人不得志托于拙隐遨游以终文以神出鬼没之笔写之如其人在三山风雨中可望而不可即
　　恕谷后集卷七终
　　
　　恕谷后集卷八
　　    玉峰太翁挽辞
　　  莪山二兄笃孝今岁癸未秋杪塨如京适值其辂玉峯太翁养于邸堇榆滫瀡婉笑将之属属如也乃无何而玉峰太翁以老疾捐舍恸哉莪山胸坦直无留余一诺千金素好慷慨悲歌矧际大变惧其过毁也乃作挽词一以妥幽一以写孝子之哀而节之词曰
　　黍谷憭栗兮朔风虓巫阳难问兮天自高鬼伯纷拏兮餤其曹魂朅来兮突夏罗餦餭兮人驾马[都门以糖作人马致祭]东国乌面醢骨兮不可以恣游匹练吴门兮远何求灵无逐魄兮山阿梅馥堂下兮纷纯绿波式觑苫甴兮儒慕在兹明德尚馨兮终古永之
　　  刘君遗惠辞
　　刘生员锡若既卒之明年冬乡人念其处里党不为橛梗遇癃顽嘘嘘然通称贷弗株刻公设爨弄以侑之其二子慨然曰谁欤不忘吾翁者而吾敢忘诸割牲荐先以醵乡人嗟乎刘君有遗惠里之人不忍忘与其子之愿扬前徽皆可风也乃为之辞辞曰
　　西阡箫鼓兮赵倡舞鋹餭大嚼兮纷如雨款等夷兮殁之灼寒之袽兮馁之籺不见丰隆降割兮岁不康千仞九首骨为粱予发之华兮目若营对此空拳兮靡宁
　　    挽方灵皋之母吴太君辞
　　蠡吾李塨闻方老伯母吴太夫人以康熙五十四年冬底寿终京邸哀徽音之不再悼孝思之罔极乃为辞以挽之辞曰
　　灵掁触兮曷往窈窈冥冥兮肸蠁溯
　　北辙兮肃爽曰吾丁吸紫庭之沆瀣兮金掌出驷螭兮入乘鹥貂裘蟒服兮陆离青琐齿齿兮丹墀拍肩把褎兮龙夔阴山连延兮崱屴从六华兮降陟雕题拱趋兮万幕修文诰兮飞霹雳米园兮张镫太微垣之兮玉绳四厨五车兮增增丹铅供兮建瓴謇乐只兮步壛摩吾丁兮棘槐岩岩众鬼揶揄兮旋泪集衫杂沓邀兮扬帆式容与兮子舍甘畴知匹练兮江之南
　　    待  赠太孺人显妣马太君行述
　　呜呼恸哉先孝悫大人以纯孝易名不孝塨等承之智昏力惰菽水不足鸣欢服劳但多搪突求如先大人孝思无一二而先大人逝矣先嫡妣马太君逝矣今显妣马太君又逝风木悲增补愆无由呜呼恸哉显妣姓马氏易州人外祖马公讳斌明锦衣卫指挥也甲申自京师苍黄走易州卒藁葬西山仅一女即显妣外祖母过氏抚之茕茕无依年十四归先大人遂同如蠡及塨长如易寻外祖邱垄而莫可得矣问马族皆非显妣终身念及辄流涕恸哉显妣性仁孝相先孝悫有一德王五公作孝悫记略云事父素先翁鸡鸣盥漱堂下拜然后升堂听寝声徐徐问安翁春秋高日五六食嗜淳熬及纯肉饀牢丸必手进皆显妣从嫡妣夜半即炊爨佐之也先大人事世父保初公如事父推让公田叔父余初公父子相继殁入城经理遗孤至破产不恤皆显妣从嫡妣劳以随之未尝搀一妇人言也窦静庵孝悫传云孝悫绝意荣名客有从臾者饮以醇酒曰但饮勿言晚年家落窘甚口不言贫乃显妣推硙茹荼辛苦以佐清高未尝一作蹙眉也至方灵皋作显妣寿序云姑吴太君耋年目昏溲便皆孺人扶持温汤药洁厕牏惟谨太君安之居母过氏丧期屏洒肉助祭必虔拜必肃敬无一言是与先大人合德以力圣道也恽皋闻寿序云太夫人性礼宾客闻有道士至倾筐倒庋惟恐不及故四方知学者乐过从其子是不孝塨等妄倡明圣学以闻诸人者显妣力也显妣事先悫酒肴举案进有余则阁藏不以入口其后事嫡妣也亦然当大人在时佐嫡妣家棅犹偶有错互及大人去世事嫡妣如母务得其欢数年无一语愆拂也乐施与族婣岁时必馈遗周里贫者无倦色见比邻孩童入随手滑膏抚字之不计其数也东曹家蕞嫡妣外家也北泗王氏妇乃嫡妣所出先姊卒续娶者也显妣皆时厪怀馈问不绝显妣初归时或易之有亢容及后德溥而尊有举旧者曰忘之矣既而曰人薄吾以厚人亢吾以谦念旧非吾事也盖宽仁诚笃与先大人嫡妣合德无间云显妣联产不孝塨等五人体稍弱而精神有余平昔大人庭训忠孝节廉已时皆闇记时举以训塨等所供衣服视孙幼欲者即与之耋年犹纺绩劝之息曰某缺某某将亲迎吾织而布之乐此不疲也康熙五十年不孝塨以旧里不能容移东庄显妣往来两地居甚健及五十七年塨在通迎养饮酒日数次肉亦健食又逾年跻八十亲友罗祝犹健自幼食最缓入夜必食后寝以为寿考未艾孰意今康熙六十年春作疾延绵至闰六月念四日病呼弟培等皆至庄守视顾塨等无所嘱惟嘱五弟子习智勤读顾塨曰佐之令入泮也又顾培等曰趁而大兄未甚惫吾可去也七月念六日丑时遂卒呜呼恸哉生于崇祯十四年九月十一日子时距卒享寿八十一岁忆显妣坐语堂上每曰而先外祖外舅过公邦权勋爵官更鉅宅畔有花园崇祯朝庄烈周皇后微时与之邻尝过往而外祖母每资之箴绂服饰相欢好一日摘花园瓜过公从外入见之大怒踢其筥吓而夺之周皇后泣去已而选为信邸妃遂登后位过公惧辞官内寺来寻之匿而外祖母应曰往南京矣后寝其事不问每念昔日家门之盛先朝宽巨之恩未尝不流涕也乃至今显妣溘逝并此言亦索索成往事矣呜呼恸哉长男即不孝塨康熙庚午科顺天乡试举人选通州儒学学正告病致仕娶王氏继娶马氏置侧室吕氏马氏二埙先卒娶张氏继娶张氏三培保定府学廪饍生员娶贺氏继娶白氏四埈保定府学附学生员娶王氏五壧先卒娶冯氏孙男八人长习智壧出娶任氏次习仁塨出保定府学附学生员后显妣十八日卒娶宋氏次习圣壧出娶崔氏次习中塨出保定府学附学生员娶齐氏次习和埙出聘刘氏次习孝壧出聘庞氏次习任埈出聘贺氏次习礼塨出未聘孙女八长埈出先卒适彭庠生汝霖次埙出卒适吴生捷次埙出适汪庠生作哲次塨出适刘庠生    次埈出适姚  生    次埙出许字赵生    次埈出次壧出未字曾孙男一元凯习智出未聘曾孙女二长习中出次习圣出未字显妣将以十月七日祔葬旧里西曹家蕞先大人竁不孝塨等泣皿谨述
　　    长子习仁行状
　　呜呼吾儿揽衣出门无几日忽长逝恸哉吾儿习仁予之长子也冠其师冯枢天字之曰长人康熙三十七年戊寅予馆桐乡知县郭子坚署娶副室钱塘贞懿吕氏以十二月十二日巳时生焉时吕氏方十六岁产难及娩头如世所写寿星五六日渐缩而圆予以四十始立子忧其脾脃饮食必视之令勿多面方五官中正白莹如玉予以白嫩软令坐走土上污浃土渐变苍色幼不好弄俨雅如成人童伍或狎戏则正色谕之八岁教以小学洒扫应对惟谨五十三年甲午邑令浦凤巢延恽皋闻至署教其子因招习仁同受读数月文渐通丙申春初学院张天门临试拔入保定府学生员第四名孝友性成终日随予视色为行止每日凌晨或二三漏下呼即应起祁寒暑雨不避也凡事必禀予即极细事必其为之予心乃贴五十九年冬从予如江南衣被饮食骑履必躬奉生九岁吕氏卒偶与二子习中谇语马下妻戒之曰而姨留而兄弟二人幸勿争自是宽待之无一言齮龁三子习礼提携怀保倍爱护人不知其异母也予往通州为习中亲迎衣饰器用务丰于予之为其亲迎者习礼乐习篴未成习农予教曰而多直理而少曲思兵变化俄顷无究也习射习书数御性优十余岁即能磬控骑生马鞍辔鞯策皆手制如法度御车人苦款段代御不施鞭捶即飞腾尝立日谱课身心得失其立心也忠厚正直终其身未见有一念私曲未见有一语非道一履非法日必有事未见有一暇期也闻予语学皆怡然解着学说庭闻记自厉能闲家昼不轻与妻接语每食时从外归必入予寝视祖母视予未尝无事一入其私室也且通世故人情宾至予家或数日数月数年居停日率弟躬进茶食无倦色宾率称快去待戚友悉中礼节张皓千称之曰长人见人喜容可掬一团和气刘士宜居密迩予东庄尝往来庄之河口谓人曰吾每至庄习仁必来尾邀食若特置邮报者至江南周旋儒隽如翁止园程启生等彬雅和蔼每补予不及宁国知府黄瑶圃握其手曰踰岁尊翁即不南世兄幸必过我盖人人爱而敬之也能料事成务一日粱秸积少数束莫知为谁也呼问之曰必赁屋人因其妇产三日易蓐加草故耳察之果得干事必周密制器必工牢方灵皋子道章成昏保定府鹿氏其司槖囊有辀张为之排解且制其用适足灵皋闻而韪之收为门下士先是子从王五公颜习斋游每言南土无北鄙杀伐声宜迁予亦谓金陵地廓人文或可倡明圣道也己亥适南友许以高淳田易予蠡产客冬遂率习仁往视语之曰汝祖母春秋高吾不能远离左右汝若以为可则先迁予后成之习仁曰唯今六十年辛丑友人有其室舟而南者因约习仁偕妇同行七月使来促问之应曰妇女难独出从之便又谋三弟四弟曰可遂以二十二日如京孰意二十九日即病病即一粒不下咽犹倔强步行八月五日天津登舟病愈重已赁车旋比登车曰吾已出门又返里何儿女态也服药行且愈矣复返舟抵十四日觉病笃使其妇之表叔从于舟者来禀予取车晚置药不服妇自后舱来视嘱曰吾亦为人草留根人留子妇泣下曰勿泣外舱汝不可久留命之入惟一幼仆守视亥时卧而卒地名泊头年仅二十四岁妇宋氏有遗腹未产车到归榇呜呼恸哉家人戚友闻知恸哭失声庄人樵夫牧竖无不流涕者在予垂耄学退德衰过恶稠迭获天之谴何辞但以习仁之才且有德虽视之古圣若贤渺然以小而考其所至庭除克孝弟于道有见闻家邦称达士突尔陨折恸战然天亦或以成人处之矣即此南行一节慷慨独当一面见者大虽病殂不悔不可谓不贤于人矣聊为之状惟君子鉴而品置焉岁之八月下旬
　　附录习仁日谱仪功[卒后检其南行箧得之自戊戌年为始盖力学任道图南之志大也]元旦清明七月十五日十月朔日腊月二十四日之祭俱从家大人齐戒沐浴大齐戒二日不饮酒不茹荤不与秽恶不入内不吊丧问疾齐一日迁坐思神小齐一日每月朔望从大人拜献家祠五祀拜祖母父母拜先圣每日晨兴揖祖母父母先圣教习中读书讲书定朔日习礼乐射望日习御书数其日有事以次日补之三三日看经史遗文及颜习斋先生与大人所著书三八日会时文余日古书或时文随便有家务农事及应酬人事大人命者随命行之立日谱以考功过时时澄心头容直气容肃目容端口容止声容静手容恭足容重色容庄立容德谨言慎行体察人情每时一圈心自慊则白有言失则黑圈左有事失则黑圈右有欲念则黑圈下有暴怒则黑圈上忽忘骄肆则黑圈中
　　附方子灵皋所作李伯子哀辞
　　李习仁字长人吾友恕谷长子也戊戌春余命子道章就学于恕谷归言习仁耕且学孝友信于其家今年春恕谷归自江南率习仁过余俾受业其承亲事师交友毫发皆在于礼而行之甚安河间王振声见而叹曰子弟中未有如斯人者也恕谷少游浙东西乐江介士风南中士人亦闻其风而慕之故率习仁往相宅其乘车习仁御骑则执鞭以从恕谷与诸公论学左右其间南士皆倾心焉恕谷以母老未能定迁会其友内人南行使习仁与妻附舟先之至天津疾作将还比登车曰吾父志此久矣疾当愈何返为还舟又数日疢革其妻出视命之曰勿泣此外舱汝不可久留夜将半气绝惟小僮在侧时康熙辛丑八月望前一日也昔明道程子志其子邵公谓赋生之类杂糅者多而精一者间或值焉则其数或不能长夫自古圣贤之生鲜不为帝王公侯卿相茀寿长世者而程子之言若是岂如众人之激于所遇耶盖深观造化之消息而有以穷其变也余杪秋自塞上归闻吾友刘古塘长子将冠而殇南中子弟无与比并者惨恸未平而习仁之讣继至呜呼以恕谷古塘之躬行日暮途穷而天夺其良子以二子之资材间值而不能延其一日之生此余所以易哀为忧而终之以惧也习仁自成童有巨人之志既冠立课程自检昼所为夕必籍之卒年二十有四妻宋氏始有身其辞曰嗟尔幼志离羣匹兮善承亲心嗣道术兮昼耕夜诵六艺毕兮性栗而温仪有壹兮焭焭南行志决壮兮知命不惑死无恨兮任道有征识祈响兮斯人则亡余复何望兮
　　附阎季伯所作李子传
　　李子长人吾师恕谷先生冢嗣也讳习仁桐乡令郭子坚慕先生如骨肉迎至桐厪先生抵四十未立子重聘武林姝女吕为簉饬留春楼居之环置花木可盂植者每入夜烛必结蕊如幞头如缀旒自巅垂垂至跋四壁香气清彻黄杨栀子月季皆结子兰生荪子坚闻而雀跃曰吾友获佳儿决矣先生持家以礼吕如君入即定行朝望拜姑嫜及女君礼及身训以胎教即以是年十二月产李子莹润如玉先生携之北归亲串咸指为玉人比长身中方面浅靥如晨星不甚见也五官方正善骑衣饰按辔疾行路人聚堵驩羡曰翩翩佳公子而能摧拆浮英自成立服恶食粗尝自运坯墁墙躬监烧窑五夜无倦色东庄筑正楼东西厢前场后圃率出其经画及从先生南行严冬值荒涂夜必起坐饲骑守备入宁国行青山道雪后红泥没胫迄归滁徐雨雪深数尺路皆霾李子步冲雪先行先生尾之无迷者而志气倍王恽鹤生皋闻者武进人博学有文闻先生来蠡得颜习斋先生三事三物之学遂尽弃其夙学而学焉先生雅重之命李子从游学日益进会学院张公逸少案临京江相公子也家世崇高而尝作不平语曰今泥涂崇高者其李恕谷方灵皋王昆绳乎然临保定即寻先生子得李子名年十九拔之府庠先生于先儒主敬存诚以及读书经世诸款一一剖决其得失精微广大而李子皆能领受躬习其学着学说庭闻记立日谱自省善接人曲体情意笑语进退如矩度待婣戚有礼四方来从先生学者如华州古葵武昌刘着博野周文忠或居数月数年盥寝衣食咸李子周旋无不相结意满而去方灵皋杨宾实以夙儒巨人李子师友之皆奖进恐后以至射御书数擅名如张晓夫身在修蔡瑞生周昆来亦携手欣然愿授之艺旗人张万载一日薄暮衣短襟衣跨蹇骡过先生卒然问兵先生曰吾少时以贫砚食门人习武者请讲孙吴强就旧诂答之而实不解也今老病并旧诂妄矣焉知兵次晨即车如枣强就医而万载去后万载以妄言被逮词牵杨仁澍并供先生有相才当事奏闻辞中人遣部郎捕先生闻之恐同人震慑惟语李子李子时从先生于保定应张学院试趋侍承欢如常若无此事者既而仁澍受刑力保先生正学不滥交九门提督彤公刑部尚书韩城张公亦知先生无他独不问迨年余万载及诸人就爰书事方结而李子终不向同人一语及也其静定如此及奉父师命南迁师则灵皋也登涂病剧遣妻之表婣王旋里曰为我语大人儿病九分[九分十分也言九者恐伤亲心也]惟此一语别亲哀鸣之声也王行即知不起却药不服意气自若而卒年二十四初李子十三岁行冠礼十八岁昏有室先生即令理家政每鸡鸣从外庭呼曰大官李子即唯起问所为承命指挥家众井井不羣饮不戏嘲未尝街首伫立与人一闲语也出入必揖先生禀午旋无延至未者得尊长赐嫡母为之生息积银数两与之李子曰吾不愿私畜也尽供公用卒后先生家人哭之恸甚或解之家人曰如之何勿恸即如有一事李子欲为微察父不愿即止吾家宅移东庄而庄中有仓有廐有仆舍庄西陲有羊肆李子日往视或时呼母弟往必见其庭中延伫弟速应出则已如应缓或未出即自往不再呼也嗟乎孝友之状可掬矣一子曰敬承继其世当李子在时先生尝语人曰吾长儿胜吾者二夫妇有别成童后即能之吾自返不及也吾期治生俭而不刻御事细而不烦日以道为比栉而犹有踰长儿不绳削而自合也方灵皋哭之曰李伯子举动毫发皆在于礼而出之甚安阎镐曰吾念李子为之质经鲁论论士曰行己有耻李子有之出使不辱命未之试也而其才可能也宗族称孝乡党称弟又有之言信行果又有之切切偲偲怡怡李子亦有之质直好义察言观色下人亦有之即世之积学累世者何以加兹以斯人而年不期颐诚可悼然人则成矣德则不朽矣岂为夭折哉岂为夭折哉
　　恕谷后集卷八终
　　
　　恕谷后集卷九
　　  孔子赞
　　猗与孔子万禩之师庸德之行庸德之知不言性天下学达之在帝左右于戏至矣
　　  先孝悫像赞
　　貌也苍然身也挺然方领六合坐对于天守礼好学步趋曾颜既文且武佩剑鸣弦维诚维仁亦白亦坚人一以为锺瑾人一以为幼安孰知今世而覩羲颛
　　    与周昆来王子丕求小照札
　　予貌亦寝颇具须麋伛偻五尺而欲顶天立地意营四海而斤斤视跬履俯仰与广大高明者游而屋漏火熄或承之耻业非道学亦非名士不作通侠复鄙山癯巨灵搦管或能加棘策乎以究予之所底
　　养生论
　　不见居室者乎耕田凿井量入为出余一余三本富也而贪者以为未速恡其出焉而犹曰未速转输而贸甚者盗之人附之已量入为出其富沿百世无弊先人甚啬子孙必以奢败天道也人事也转输有无非决胜之兵也或胜或北若盗勿使执法者见也见必诛世传养生术如广成子老氏以及魏伯阳与近世采补之妄其过凶以此为差
　　此前集一篇也以其言可正邪说梓之时先生卧疾石门府石门退  朝即调侍药饵先生口授此篇及人论辟佛论石门敛手曰先生沈病而心志清定如此四德根心深矣
　　父子有亲论
　　尧命契教民人伦父子有亲言教子也奚而不教父也父不待教也大学曰未有学养子而后嫁者也或曰教焉宣尼曰爱之能无劳乎石蜡曰教子义方恐亲之过也若子则无有过也舜之号泣黔娄之尝矢非过也无不及尔亲违和刲肌而晋之过矣哉而或以激或近名仍不及所致也吾见今之子矣其父母老而贫与命曰家人厌何癃癃累累者为老而富与命曰家人征明之取暗之携厚得以为快少则怨呜呼不有圣教亲生至此故彝伦斁异端兴
　　  论古文尚书
　　恽皋闻谓予曰：读毛河右古文尚书定论，以为出于孔壁，上于官府，传于人间，至晋秘府不失，梅颐奏上孔安国传，遂列国学。考之史志，凿凿无可夺者。但古文辞明显如出一手，诚有如宋明所疑，何也？予曰：尝亦疑之，但万季野有言，读书当论道，不必以辞。以道则古文无一可驳者，先儒皆故为偏说也。皋闻曰：然，但愚意，其辞当是孔安国考论时所润色，故髣髴一辙，非晋伪作。予豁然疑解。史记曰：孔氏有古文尚书，安国以今文读之。汉书曰：安国以今文字读之。书大序曰：科斗书废已久，时人无能知者，以所闻伏生之书考论文义，定其可知者。谓古文皆科斗书世废已久，不惟人莫能知，即安国亦不能尽知，乃以伏生二十八篇在古文中者，先对读之，以辨其字，而因其已辨之字，以读其它，又得二十五篇。文义可知。文者字也，义者理也，或即文以见其义，或因义以辨其文也。吴澄谓：传记所引，收拾无遗。是安国考论时，又杂取论语、孟子、春秋、诸子以证之，其用力亦苦矣。又艺文志：刘向以中古文校欧阳大小夏侯三家经文，酒诰召诰皆有脱简，文字异者七百有余。中古文即内府所藏孔书也。欧阳三家经文即伏书也。脱简谓古文脱简也。是古文与今文同者。当时亦有脱简，则古文二十五篇独无一字脱简乎？其为安国以义定之也，明矣。古文与今文字异者七百有余，是安国所读之字，今古尚有如此参错，则辨其字不能得，遂以义定之者固间有矣。其词通晓如出一手，诚安国为之也。然此安国之不得已也，非作伪也。若作伪，渠岂不明见今文有险有易，何不定古文亦仿效之，乃如出一体乎？况读以今文证之他经他书，则不敢凭空阑入一语也，更可知矣。陶渊明曰：区区诸老翁，为事诚殷勤。知言也夫！
　　    陈法论
　　陈法伍法也什百千万亿异其数方圜曲直锐殊其形鹅鹳鱼丽握奇貙刘八阵六花五行三才十二辰别其名天地风云龙虎鸟蛇诡其象两前伍后专右参左遇地而参差奇正扬伏傋侦游两翼却月分涂而各用一也虽绝成阵虽散成行者也鹏之图南也背负青天抟扶摇羊角而上九万里与斥鴳之腾跃有二乎八家共井犹蹢迹也而千里一圻怀嵲带嵠特积耳孙子曰治众如治寡分数是也吴璘为迭阵曰此古束伍令其知之矣项王善万人敌及后东至东城厪二十八骑分四队四向令四面驰下期山东为三处可以观矣霍去病张睢阳岳忠武不必拘古法有以哉若史记李广出塞行无部伍行阵就善水草屯舍止然远斥候未尝遇害于戏远斥候也有部伍乎无部伍乎惟好学深思心知其意者解尔
　　    见百字说
　　郑子名臣冢嗣雅好学以其名知宠也问字于予予惟老子有言宠之辱也得失若惊故又曰知其荣守其辱为天下谷噫嘻知之时义大矣哉谷龙之府也龙宠也古文宠龙转注诗云为龙为光何天之龙是也吾闻骊龙之精百里见毫铓故干之同人曰见龙苟见龙之见乎干五位天宠之矣乃字曰见百以复之
　　    乐说
　　  宋人每令人寻乐予谓乐不可寻也寻之则庄老之学耳儒者尽其道乐矣因就身所历者作乐说
　　趋鲤庭栽荆桂芼荇菜供萱华心怡气和此庭闱之乐也予曾历之而未尽也理安舟而泛千顷跻危崖而眺九霄心旷神夷此登临之乐也予曾历之亦未尽公卿前席学士伛偻衔杯雅谈千古厯厯贵贱何知繄道是视此忘分相交之乐也亦曾历之严师诤友擿爬瑕颣得省得改如脱宿垢更有海内名流风生四座徐出一言羣贤谬折谓圣道在兹有目共觌亦有后进英奇离尘扪天刮摩日月指画溪陵此会友折中之乐也亦曾历之而犹未尽未能大行聊佐人政而已洒然改观犷戢孱强巷诵户说惟恐遗去此道小试之乐也更未尽张唐琴演周仪调游龙挽明月黄农虞夏一堂晤语好学之乐乐以终身矣乃犹未尽必也周旋中礼心性钦明无动无静惟天与偕雍雍肃肃无自来忧安所鸣乐乐斯至矣苟臻斯境前六者皆乐也不臻斯境六者必未尽善不可遂云乐也
　　    豚彘说
　　幼闻一狎客问一先生曰今旗人食奶猪古亦食否先生曰古人岂有此客曰不然孟子言文王令民二母彘彘子必繁难以畜家有之则不可卖不食何为其人无以应予注孟子至鸡豚狗彘之畜讶鸡犬皆一而豕独二何与因考埤雅曰豕子曰豚玉藻圈豚行不举足齐如流古者祭祀必先择牲谓养豚于圈君衮冕而临之则行不举足齐如流所以致敬且称其服容也是奶彘古用以祭矣左传有牲牷肥腯之文曲礼曰豕曰刚鬣豚曰腯肥二物二名二用分如也说文则曰牛羊曰肥豕曰腯豚曰腯肥盖言兼之豕即盛满而鬣劲毛长不可言腯肥矣腯肥非豕子而何虽欲勿用神其舍诸神不舍则人食之固宜议礼者勿少见而多怪也
　　    书明刘户郎墓表后
　　梁少保梦龙为安平刘户郎鉴作墓表，载：嘉靖二十九年，俺答犯顺直，逼神京。援兵四集城下，户部选曹属给饷，皆畏避。刘公奋然请行，冲锋抵大通桥，饷以给。嗟乎，公加于人无算矣！当是时，兵火燎原，大掠城外，号哭之声彻于西内，举朝震恐。世宗诏犒勤王师，牛酒不知所出，部文往复二三，始得数饼；开仓发粟，囊橐釜甑一无所措，士多饿死。嗟乎，以中叶全盛，太祖太宗之神威未远，而惶惑无具至于如此，所谓部进乡举，累累若若，其素揣摩以应朝廷者，是何物也！承南宋道学后，守章句，以时文应比，高者谈性天、纂语录，卑者疲精敝神于八股，不惟圣道之礼乐兵农不务，即当世刑名钱谷懵然罔识，而搦管呻吟，遂曰有学。莱阳沈迅上封事云：中国嚼笔吮毫之一日，即外人秣马砺兵之一日。诵其语，惟之惭且恸也！尝披廿一史，汉唐北宋名臣率在北方；及南宋，而北人寥寥，以北为金元也。万季野修明史，邀予阅，明南北混一，乃史载北人亦少。季野颇叹息焉。明宣宗曰：长材伟器，多出北方。而如吾蠡，三百年仅登一布政杨瓒，举廉贤，奏议增附生员。他如佥都御史张哲，平寃狱，有军功；给事刘穆，能直谏；副都御史刘瑀，居官清严；御史韩春，劾宦官李兴，忤逆瑾；华州知州刘锦，拒中官寥巡抚张贯；陕西行苑马寺少卿冉继志，忤逆瑾；兵部右侍郎丁凤，正德间定宣府兵乱，平山东江西流贼，抚治郧阳，王道平野王刚乱；参议和逊，有清名；工部左侍郎冯兰，称文学；户部郎蒋范化，殉城守。一时声迹烂焉，而史册悉亡其姓字。北之他郡邑可知矣。南好浮华，北习固陋，毋怪史传之南多而北少也。刘子琛屡求阐扬其祖，有以也夫。
　　  书贞靖先生传后
　　宣尼曰舍藏藏其用之则行之具也后世隐栖者流大率饿鼠病猕胸无襞积其藏者云何至于终南快捷方式钩名弋荣与夫挟雕虫技操龋齿行而侈声色餮滋味且颠倒人家国事而称高尚是不嫁而嫁毕者也又藏之罪人矣尚何藏贞靖王先生留意江防海防漕运盐铁兵屯方舆水利诸学而晦迹烟霞可谓藏矣虽然蠖屈则伸文孙掇巍科名噪儒坛行且泽溥九寓也固宜而世之人垂涎金穴朵颐世貂以伸为伸者又何也
　　  书韩子原道后
　　大学曰明明德又曰明明德于天下如日月经天万古常照书所谓克明俊德光被四表万世永赖是也佛氏明心见性则腐草之萤熠耀之光戋戋乎明灭不定何用乎而愚劣惑焉是仰首不瞻日月而以隅厕之明灭微光为奇也韩子原道斥二氏亮矣佞佛者曰韩之见佛之粗未解其精故系以此
　　  书方灵皋一节
　　庚子冬予问医如金陵曾克任为予言方灵皋内子蔡氏殁荐绅慕其名竞联姻大学士熊赐履谋妻之女谢之时有郑总兵巨富倩伍解元涵芬缓颊愿以万金为妆奁使可赡九族三党之馈问者灵皋辞不获一日暮食罢语克任曰请姊丈后因告之故克任曰非孟子之言所识穷乏者得我乎灵皋立叹曰然晨兴峻辞熊尚书一潇其子本灵皋同年进士秘谓曰鄙人有妹家君愿使侍箕帚灵皋曰感甚然寒舍家法亡荆偕娣姒日夙兴精五饭酒浆奉厄匜二亲左右君家媛能乎本咋舌无以应又言其丙戌成进士归过扬州盐商吴求设帐教其子贽百余金及抵里总督藩臬公留之义学乃使返其贽吴曰非先生辞我也势不能也贽者见也已见何返灵皋不可三往返卒还之金陵一王生执金为贽求教介甲姻来即赠甲已而王生卒灵皋曰教未之及安用其仪自出金如其数使人奠并不言之甲姻也予渡秦淮灵皋纲纪赵姓者从路指北首一门曰此百万富也吾主在家渠遭丧延点主以百余金为寿主曰吾膝可屈守财者墓乎却不应嗟乎日读圣贤书一临财色辄陨获视此何如也讵无闻风而起者欤
　　  题宁国府志
　　宁郡署后有古北楼在陵阳峯上即齐谢眺高斋也楼前并刻唐李白诗志乘艳传之考眺传守宣城不载及民政事或史遗之也然味其诗云既欢怀禄情复协沧洲趣则专藉禄仕以遂其旷达意可见矣李白流夜郎返而往来宣城间惟狂放诗酒视管宁避地辽东设礼条易其风俗者相去殊远嗟乎前人流风余韵嬗其迹载之志所以兴起后人也可不慎与康熙庚子冬底塨携长子择居来过守为黄公瑶圃见莅政慎勅不骛褥文其度越前贤者当有在矣因书此二通一题志一寄梅子定九
　　    坚志
　　冯生辰侍李子曰子何志曰修己及人守先待后曰善哉是士之业也志之固宜冯生曰愿有诲用坚辰志曰志则坚矣不坚可言志哉虽然亦有之王法干每言中庸曰恶于志是我志恶我也志登千仞之台十仞百仞而止志恶之矣嗟乎天之鉴人之指万世之讥评姑无论乃吾为吾志恶乎奚其安冯生再拜曰谨受教
　　悼亡赋
　　下妻素娟归予者九阅春华一疾三戴竟逝世音容婉转贞洁不亡念予二子隆官正九岁存官才五岁壮大追慕杳然必增悲辛乃于行状外复赋代图使其如在
　　羌圣湖之湉漠兮锺姽婳而幽静二八通理于蹇修兮入子执巾栉而色頩弢嫭姱其蒙蒙兮謇拂拭而艳呈剪秋水而嫮盼兮准梁平而垂峙乎微峯娥曼而联娟兮题夷坦而中隆倚耳而曾颊兮颐下非鉅而亦丰气兰馥而甘如饴兮的编贝而内莹面不方不圆而不长兮却铅华而灼灼兮皙隐红春笋尖兮扬皓腕解香丝兮乌云委床梳孏妆兮朱锦尚褧拖湘霞兮风纹百行身五尺而弱兮虽纤小而腴充秉贞诚而无他兮未哂睐之或轻归里肃告女君兮请魋结而爨舂儿戏詈以严惩兮靡狎爱而髼{髟公}远父母之三千兮从吾君之所丁问寒煗以勤针紩兮斥粥服御而佐庸胡膏肓之徽缠兮泪流离而集裳予不淑以致疢兮搯膺络其旌撞恹恹黄白而长眠兮儵閴耀而掩芳繄赋客之夸虚兮与予心而各张念孩幼之长大兮恐怳惚而若忘一一写真而无诳兮庶奕世肸蠁而思成
　　公举庞魏氏呈
　　蠡县绅士某某等为公举节孝义妇恳乞转详题请  旌表以维风化事窃惟怀清高筑求居往之无惭恤纬长吟虽食息而不苟盖节义于今为烈而褒扬自古宜先今本县绪口社三甲人在庞家庄居住已故民庞国栋之妻魏氏弱岁于归壮龄丧偶孤鸾鸣号欲挺身以相从二世姑嫁为高堂而不死履机手线织残寒夜之霜负耜灌园耨彻荒原之雾祖姑徐氏率先守节得跻耋年或如厕或迎暄皆躬负以出入力牵绋力负土虽人代而悲辞事继节之董姑亦八十而乐恺迨其就窆适值长霖踊水冲泥苦矣如蹈河而赴海挽轝负引悲哉惟踊足而擗胸行路为之生悲风云于以变色何其一心不贰猗与三节相联二女产甥而比邻不轻步往世载守乏而分文弗受人怜己而乙巳纪年竟尔闾阎告歉
　　皇恩大沛令廉吏以详查民瘠立苏开通厫而放赈氏门冷落官过咨嗟乃独见得分明问仓粮之偿不抚躬图报谓孱躯其能何稽首而敬辞愿自顑颔以攻苦徒食必不可愧彼须麋之素飱宗族感叹择才立嗣士民健羡众口称贤诚女中之丈夫实  盛朝之祥瑞某等按本妇今年六十六岁会典可稽想无未谐之功令  朝旌式布应伸公举之舆情伏乞详宪以候汇题俾穷嫠高义得邀华衮之荣庶率土是型弥识臣妇之道为此连名合词上呈
　　  九日郾城联句序
　　温益修明府劳同巫马不废八义陈子章词坛才并子荆因成五噫呼白衣而起舞对黄蕋以长吟塨也自解铸人久惭刻烛步折巾之笥腹竟尔续貂挹捻鼻于琴堂快兹流水岂必我江君海掉鞅文场抑以此笑彼歌鼓陶挚性云尔
　　  九日孤城风雨秋黄花晚对署亭幽[温]连霄湿翠生乌几铺地寒香入碧流[李]辨业李膺推独步[恕谷着大学辨业]新篇陈羽许谁俦[温]敢言避地同王粲爱有虚怀驻马周吹帽偏宜金凿落命弦恰好玉雕锼[陈]催排东阁烧林炬漫倚南窗累酒筹[李]征贡夷吾人易去班师鹏举恨难休[温]烟昏戍垒天埋月客度盟坛水送鸥[陈]却笑乾坤空老大那堪我辈自沉浮[李]飘零啸对霜前草身世羞看日暮舟[陈]凋瘵斯民须抚字桑麻何讦蔚田畴[温]会时版筑抒全笑且便山颓在上头鸭语短长喧夜漏檐声断续下岑楼穴穿蜡泪呼筐拾狼藉柈鲭倩仆收[李]西望白云邱陇梦北来鸿雁弟兄愁[温]乡书不谓连朝至归念还因抚事谋[陈]阑出已知皆楚舞朅来合自有吴钩[李]今宵莫怅登高阻岁岁茱萸共挽留[温]
　　恕谷后集卷九终
　　
　　恕谷后集卷十
　　    留别长安诸子
　　予易未有传得足下如获拱璧象爻既悉蓍揲通微于易可几彬彬夹以高尚之守研四圣之遗天子不得臣诸侯不得友岂非今之超武绝伦者哉万望推衍慎勿苟安右尚孚
　　昨语足下曰俭用节费存心却宂又举颜先生语曰千万人中不见有己千万人中不忘有己足下皆然之然见己亦忘己也学者果能卓然奋立以我为天下万世必不可少之人无穷无达致和致中自刻刻性命作主自不与伧父鬬圭露角故曰见己亦忘己也至于足下躬历行伍加意弢钤已得六七其二三机秘持之不懈必有进焉右绳其
　　足下自勘曰傲然鄙言冲撞如雷霆能折而服吾固知其非傲也特雷霆不可常有务使微风一扇謋然即解则触处收益矣愿任乐学且能制器鄙心甚慰又思别后恐有误认者宜察也足下欲将关睢等诗谱入琴瑟箫篴必先精究七始四清元声乃可谐器审调若本源未莹而但取髣髴其字声以为得之则扪盘叩钥究非日月郑世子何尝不以三百之篇谱于乐器而于宫商竟千里而遥也乐录诸书乞伐毛洗髓而考试之右圣居
　　子志为圣贤豪杰愤而锐可爱可敬但时而昏惰则忘愧励则助忽急忽缓难以驯致孟子曰君子所性大行不加穷居不损必也敬以直内使心如天地之广大日月之精明则根深生色无往不可自得而子强捉不能遂欲以空忘致之非也阅历世故人情愈熟愈透务使人与事当前立解而子欲以读书记诵致之又非也心性浚世情悉自能易纷而一易钝而敏若夫佳兵不祥曲台可立现佐刑名即为学问故君子不违其材不出其位右长举
　　闻蔺协镇调河州足下欲归此甚不可男子生而志四方况交须始终也仆今东归矣平书望足下推明补苴之若有成万世功也王昆绳曰拚除之斩斩明明修治之荡荡平平陈列之齐齐整整陶成之肃肃雝雝有味乎其言之也金风西寄怅矣怀人右潜士
　　前妄言相赠已悉不出谨言慎行而已然勿认予言为退缩也人必根柢立定不然任其气质见事风生忽尔回车索然气尽无当也右子丕
　　富平赠言
　　自与吾友西来富平交情日厚敬吾友如拱璧爱吾友如自爱其心膂为不废蒭荛非仅礼貌之敬也今吾友仁心仁政旁罗洋溢为吾党光鄙人以省亲将行惨然顿如远别因书瞽语并以自鉴以代面谈
　　一戒高兴杜工部云入门高兴发谓山林之致也至于处世事则断断勿用之言语勿高兴而发凡出一言必有所为不得突如其来不得茫无头绪不得杂乱不清不得有首无尾应酬之言勿过文恐人不醒也勿俗俚恐人不威也欲简而明恭而礼叙事之言须有扼要有平铺有权结有轻重繁简令人听之了然
　　怒责人勿高兴已怒也再为存想将行刑也再为拟议勿任性气致一发而难收
　　用财勿高兴汉高以黄金四十斤与陈平不问其出入韩昭侯一敝袴不以与人皆英雄之宏图也若漫然用财不择当否虽费无功
　　施仁政勿高兴如水利农桑武备诸政吾友念念不忘诚民之父母也然须酌量时可以为力可以为乃出号令不然言之不能行之则无以取信于民即行而卤莽灭裂不克有成或兴利而反以贻害又为不可
　　爱人勿高兴其人可爱也徐而察之平心而观之渐渐任用以尽其材不得一时相投辄惊喜非常过分相加苟非真才反以坏之或吾用情难继后反致怨推之礼上司待朋友皆当如此
　　一戒骄奢
　　吾友谦恭下士衣食朴俭可谓富贵中特立者然吾昨语田公子曰贵不期骄富不学侈言贵则自骄非必有心也富则自奢不学而能也车马服御赍予支费须损之又损宁朴勿华宁陋勿豪库银不可动假贷不可行何者轻用己财即轻用民之膏脂也不然于何出办至于仆役盛妆从者如云以为气势此今日富贵人陋习况吾友爱民如子众志成城何人不拥护如父母者无事纲纪之纷纷也
　　一戒缓慢
　　吾友近日涵养气质甚见和平吾爱之重之然勿以怠缓为和以放弛为平如与人财也可与则速与之不可则断以无有买人物也用则即给之价不用则即还其物皆不可旷日留难此虽小事易失人心余如此推之
　　一戒矜张
　　我辈居官立志为圣贤出政效帝王皆分内也无事矜张设我少有矜张之意必来谀诵之口来谀诵之口必有假此中我以射利乱政者矣且我善政异人即不矜张人尚以矜张加之以致上司不快同僚嫉妒非小故也而况矜张好谀乎且作大事者量如沧海度如山岳小善小劳沾沾自喜何以图大
　　一戒近小人
　　小人贡谀以中我射利或阳奉我阴违我或假相契合以探我我爱其熟软喜其伶俐比其夤缘及后远之不能近之立祸可畏也且即同官同辈无所觊觎于我者但系小人即不乐人为君子欢我以嬉笑引我以晏游拉我以声色必致我坏其心乃快学者于此不能壁立千仞终溷泥涂
　　一戒小术
　　至诚之道可格幽明此仁术至术也若诡道则但可用于兵旅今日杀敌明日奏忾至于家人父子朋友仆从吏卒民人一毫术谲不可用也此用之彼露之前用之后必难复之使人疑我备我坏事实多
　　一戒奇异
　　孔子曰中庸不可能也仁心仁政至平至易即至奇至变平地成天皆在其内若假鬼神好元虚说梦幻不惟无益且取人疑致人轻甚不必也至于讲六壬奇门南宫剑客皆杀身祸世涂炭生民之人也万勿误以为正术而近之
　　一好学问
　　兵农礼乐欲为一事必涉其藩篱入其阃奥有法有略有谟有为若但虚志而不实研临事未有不为田父之诒者
　　一贵闲暇
　　庸人之闲暇怠也英雄之闲暇静也善作事者常使精神余于事不使事余于精神苟好胜喜多以致茫乱事必有误名将受损曹公意思安闲如不欲战孔明所以称殊绝也
　　一贵有恒
　　吾友爱民之心吾敬之理政之才吾爱之再益以沈潜细密喜怒不形得失不惊有始有卒则生民之幸矣万勿始敏而后怠万勿始俭而后奢万勿始小心而后放肆万勿始虚受而后刚愎
　　附呈恕谷日谱数条
　　  待以恩者有过则责之以使勿纵制以法者允服则宽之以使不怨
　　  范晔劝曹操取蜀操不从居七日操又问晔曰今已小定未可击也天下事变于呼吸如此狐疑迟钝安有济乎
　　  作人事者勿喜而喜勿怒而怒勿有事而有事亚夫军中夜惊坚卧不动有以也
　　  御马之难也所向无空阔真堪托死生安可得哉马前软也坐后以息之马善惊也谨辔以防之人曰马无跅弛而不知御者之苦也用人如之
　　  下之人忤我勿轻怒恐彼有寃或才可取也上之人奖我勿轻喜恐伊漫言或计相笼也
　　幸进者无功欲速者多踬矜长者易于见短好谀者必受其愚
　　屠牛者不屑搏鼠搏鼠者必不能屠牛
　　用财有度为善亦有度用财无度则费不可支为善无度则壅不能行
　　智深勇沈知人知己豪杰之善物也人不自知余无可问者
　　事虽易断而必思事既经思则必断
　　听言欲尽其底蕴故曰好问好察曰集思广益若闻言而不详质己见若何人意若何可行可违如何措施漫然即行以致错误或漫应之不行之则言而无益人将结舌与不听言同
　　每日向晦燕息返勘已行之事平旦未起酌量将行之事居官之要法也
　　示素存永言晜弟
　　青山刺史以阿咸阿戎谬从予游所谓问道于盲也座中青山诫及衣食奢侈予因感奢侈为今日急症聊一言之
　　孟子曰口味目色四肢安逸性也君子不谓性也何者必甘脆而腹始快其人
　　必无心必罗纨而体乃适其人必无身心之大美奇珍苟具何事甘脆身之宗庙百官能立何须罗纨故曰饱乎仁义令闻广誉不愿人之膏粱文绣也且世之愿膏粱文绣者非必为快腹适体也大约门面累之筵不罗列服不鲜粲瞻觑旁人未免忸怩嗟乎是为他人食食衣衣也可揶揄矣
　　而其苦遂莫大于是衣食争胜强力不及至于称贷交谪困穷饮痛始假服御为盛气继因狼狈而缩首遂愁叹而死亡者比比也愚哉
　　以衣食骄奢则所以称之者原无涯也必且美宫室必且骄妻妾必且饰舆从必且斥燕乐必且盛供张玩好每见部堂开府私积百万解绶数年子孙奴乞此有目者所共覩也而弗戒诸
　　然则宰相之卧布被温公称贤司徒之妻曳柴王良志美可以师矣今世去古人心不远出为廉宦居为正人食用俭素称者必伙何事取悦二三纨袴为浮靡也
　　然而俭素非贪吝不可不辨原宪鹑衣百结而于结驷联骑却之若浼晏子豚肩不掩豆澣衣濯冠以朝而父之党无徒行者母之党无徒食者妻之党无饥寒者齐国之士待而举火者七十余家贫则不苟取不妄用富则丰于待人约于处己中庸之道也
　　    答三弟益溪问旧说居丧废宗庙祭
　　古人未尝废也按曾子问孔子闻诸老聃曰天子崩国君薨祝取羣庙之主而藏诸祖庙以葬前不祭且象祖考聚忧也卒哭成事而后主各反其庙以卒哭丧事成行祔祭且后此行四时祭故主各反庙也若四时之祭三年不行则主何必各反其庙且祔后羣庙主仍当聚藏祖庙矣而不然也是即主之反庙不可为葬后不废常祭之证欤
　　且古人实事可验非仅空文春秋襄公十五年十二月晋侯周卒十六年春葬晋悼公平公即位羊舌肹为傅改服修官烝于曲沃会于湨梁襄二十二年晋人征朝于郑郑公孙侨云湨梁之明年公孙夏从寡君以朝于君见于尝酎与执膰焉是葬后小祥后俱行四时祭矣叔向子产称知礼者必非妄行妄言也况以情事揆之无废尝祭者葬后冠衰屦皆有受矣腰麻变为葛矣虞变丧奠而为祭矣祔不称哀子而称孝子矣故三虞卒哭之祭称成事谓丧事成于此也谓常祭之礼于此始可成也丧服小记曰虞杖不入室祔杖不升堂仪礼虞祭主人酳尸尸醋主人主人坐祭卒爵皆渐近吉礼以神道接先人至祔则竟合食祖庙矣后此则哀愈杀而反谓废祖庙食乎春秋传曰礼卒哭而祔祔而作主特祀于寝烝尝禘于庙杜预谓如朔奠小祥大祥之特祀则于几筵宗庙四时常祭则如旧释例是之不可以杜氏不能助晋武终丧并此言废之也
　　而杜氏之解犹未尽合也特祀于寝谓专祀新死者则主在寝因以祀也烝尝褯于庙谓遇烝尝禘祭则请主入庙与祖合食毛河右经问所谓仍奉主祔之祖旁是也杜氏乃谓四时常礼如旧三年丧毕又大禘乃皆同于吉似烝尝于庙无新主者文义不顺且何取于无新主也谓新主不可骤入庙耶则祔祭曾入庙矣以为吉祭新主不当与耶则孝子可主祭新主乃不可与祭是傎也或曰即祭孝子亦不与摄主耳曰有之而非概也伊训惟元祀十有二月乙丑伊尹祠于先王汉律历志以为太甲踰月即位改元逢乙丑朔冬至越茀郊天按世纪成汤以丁未十三年崩当必崩于建亥十一月商制踰月改元故于建子十二月改元称元祀适逢朔旦日至故令伊尹摄行祠先王契以配天[见祭典]此是未葬祭外神摄主之证也晋平公葬悼公后烝于曲沃明日改服行事此葬后祭先自行之证也朱晦庵家礼谓丧中宜仿杜元凯说墨衰家祠行祭而颜先生深非之执缌不祭之说其严今念族姻繁者功缌之变此有必至累岁宗庙不一血食于心忍乎以至轻之服废所重之祭于心安乎记颜先生于王法干卒服缌废家祠献祭塨自浙来见曰先生误矣岂有以朋友逝而却祖父食者哉先人其恫诸先生曰比乃知之仪礼朋友麻不言缌谓吊服加麻也学记曰师无当于五服五服弗得弗亲师不在五服内而朋友乃有服乎吾悔焉而不知即缌服亦不可废祖父食也[按仪礼注疏朋友皆在他乡袒免归则已若同在国吊服疑衰服缌之绖带夫朝服十五升疑衰十四升故曰疑疑吉也缌衰七升半则朋友吊服与缌大殊矣]然缌不祭之言何也曰上文曾子问与祭指丧祭言此节文连义属所谓已有丧服与相识之祭亦指虞祔祭也故孔子曰缌不祭又何助于人即杂记云父母之丧将祭而昆弟死既殡而祭若同宫则虽臣妾葬而后祭是遭始死之丧即轻如缌自己丧祭且停而况助人非言四时常祭也熊氏注甚明
　　王制曰丧三年不祭惟祭天地社稷为越绋而行事非言终丧不祭欤曰又非也丧三年一读言丧之三年者不于葬前属绋之时行宗庙祭惟天地社稷则越绋行之观下言越绋则上文不祭者不越绋也非葬后执绋已毕亦不祭也设葬后不祭则曰丧三年不祭惟天地社稷祭可矣何必专指曰越绋行事乎至五祀葬前亦祭不曰越绋者郑志答田琼曰五祀宫中在丧内也
　　曾子问鼎俎既陈不得成礼一则亦有士缌不祭语乃言祭正设闻变而废大夫有九丧至大功士十一小功缌亦废焉非言殡葬后废祭也
　　且即此则而观大夫遭齐衰大功丧门内废门外不废士遭小功缌当亦如之而且曰于死者无服则祭是诸丧甫闻惊悼之时尚有不废祭如此者而谓殡葬后不常祭可乎
　　然则如之何曰天子以及于士皆葬前停祭卒哭后凡遇常祭请新主祔祖合食祭毕反寝孝子将事素服微杀其凶即虞杖不入室堂之义也祭礼降杀不乐不饮酺受胙即曾子问天子崩未殡五祀之祭不行即殡而祭尸入三饭不侑酳不酢而已自启至于反哭五祀之祭不行已葬而祭祝毕献而已之意也况古有牲曰祭无牲曰荐今世士夫备牲者少清酌庶羞并非祭也又何妨焉
　　  王带存曰先生乃堪容台议礼叔孙辈一哄耳
　　    答长举问
　　吾子有志作圣较之侪俗视道如仇或绝口不及者岂不高倍屣哉然为贤者言则当有进吾子之病在心急而行缓虚志大而实力小以致神驰万里目望九千而身祇在几席也
　　吾子行绥力小必自居曰钝吾以为非仅钝之过也亦以忘亦以怠时而堕落遂忘我为何事时而悠忽遂亦苟且偷安从前旷日不及知即如客岁与子别后子任返镇原学礼至于今岁相见并未闻吾子有一言及于所学之礼何如也及问之则诿曰无礼书愚前言礼原非一端有心礼齐明致中有身礼非礼勿视听言动有家礼朔望节令祭期忌晨是三者在躬行不在考书即考书亦非秘奥难得者也昨聚富平见足下有意于兵予因以前着集与之曰理事有间每日阅一二则来商而子持去竟连月未商及一则也曾记少年学数数月茹食犹置珠盘于旁拨计夜思及一数辄披衣然灯捻算问射于汪若纪若纪言其梦中学撒放以肘撞床上墙至肘破流血大抵每一学习成必须苦诣未闻法宋儒专以缓步徐行讲儒者气象而六艺即可就也
　　且君子之钝更以心急志虚累之心急则躁且忙精神溃散益增其钝辟之路然一人日能百里一人能二十里不必忧少也人走一日吾走五日耳乃枕间傍徨且愧且恨一夜不眠至晓疲不能兴并二十里亦息驾矣虚志大则为此望彼时移时辍自寻钝废亦辟之路然一人由水一人由陆苟其不懈皆至所归乃曰吾将水陆兼之方跨骑旋登舟已舟骑俱嫌不调又坐与人商而路究未行一步谓之何哉
　　子为学以寻友为重是也而寻友之意则未当以为我质钝缓如学射必得一人同居弯弓读书必得一人联席吾伊一时数年乃可有成如是寻友必难得友何者八岁入小学十五入大学成童比肩敬业乐羣乃有此况今足下已四十余所结纳年亦相似或有官职或有营业或各有所学乃足下必使其人辍众事而终日同攻子所学之事其谁能之
　　况孔子曰为仁由己非以由人师友特助己者耳由之者九分助之者一分也若专倚师友则己安在如人修容整巾束带靧面盛服拮据在我而友其鉴也未闻以鉴为巾带服饰也
　　古人且勿论即如不肖一生得力专在师友读书学数学射学礼学乐皆自加攻苦或得或疑乃质诸人若学不在先将质何物与颜先生半月一会则将十五日所学通质之近日枢天从游历时来过录纸疑问至三四十则然不能日在一处也吾少时每闻一言动听见一仪可观必记于怀遇海内名流知其所长必倒尽之虽一诗一文不轻虚掷是以颇有积累近见足下诸子见人则觑其短因弃其长或我自为我纵人有佳言长技目覩之若无覩也心志既已虚大耳目又复不灵何以集思广益乎
　　至足下云若专一学不过一长一技之士此言大非一长一技岂易能哉卞庄子之勇臧武仲之智见许圣门养由基之射造父之御传名千古祇在一长一技不特此也贤如由求兵农各务圣如禹益水火不兼吾子此时最宜练者刑名而鄙视之夫刑名鄙乎皋陶明刑三代画一萧何造律唐宋是规知明处当谈何容易而以宋儒读书观空虚大之习小之此见不痛洒不能入道也
　　恕谷后集卷十终
　　
　　恕谷后集卷十一
　　    给郑子书
　　五月舍亲旋，问贤昆季动定，舍亲言足下规我不订王先生集以诏后学，而自订年谱，失缓急，且涉为名。闻之怵惕。颜先生、王昆绳去后，无人大声呵斥，故罪过增累。足下若肯时惠德音，愚劣或负疚少减矣。幸甚幸甚。但其中有不可不白者，姑强颜一道：年谱仆所阅历，随手订之，无所棘难；王先生集，皆须日闲心静、考古准今乃可从事。寒舍偪仄湫隘，又忩忩人事，不得加工探讨，故尚有待。且足下亦知之。献岁云，先生居家，难以杀青，三四月闲春种讫，敝庐有积书可考求，先生至共为订正。仆时许之，祇以过潭府则费纲纪伺候饮食，故不敢直然往赴。及届期而玉音寂然，今乃见责云云。此如两人约同行，其一人云某日会某所，舆马资斧尽我任，抵其期其人不来，而寄语云汝何坐候中途，不脂车而策骑也？至以订谱为近名，则更伤鄙心。颜先生四十五岁得仆，迄五十五岁仆执贽门下，尽传其学。今仆年五十三矣，驱车海内，一德一才不乏往来，而全局负荷未见其人，左右之友惟得冯枢天与足下。枢天有志，足下能解。特枢天质鲁，未克遽获；足下又过在聪明，瞻顾未定。此外则不知肝胆向谁矣！圣道有其人则传之人，无其人则书其所学，期于传之后世，岂得已哉。且足下以为年谱可博名乎？我欲弢之，人且彰之；我故长之，人故短之。好名者无实且不智，仆之愚知之久矣，惟念宋明来虚学蔓延，重惺觉不课行习，谋章句不理经猷，道艺荒蔑，乾坤晦蚀，故为颜先生修年谱，以见周孔学行之故迹。枢天近又为仆修谱，习斋谱多在躬行实践，而拙谱则多经济作用，合而观之，粗见圣道。故不自辞让，遂使成之，因而订之。且功过并载，使有志者于二仲外，千里万里，得其人观之，去仆过而取仆功，由仆以寻习斋，由习斋以寻周孔。即万一当世不得其人，后世有兴者如之，明道在兹，行道亦在兹，用以康济万物、奠安天地，非细故也。嗟乎，仆岂得已哉！虞仲翔谓生无知己、死以青蝇为吊客，悲其语，然彼经生，或未免名心也。孔孟何如人耶，而著书立言不自没其所学，后世卒赖之。不然，六经语孟亡，尧舜周孔今不识其名矣，三德五典之途久湮矣。孔子得贤弟子则传之人，人乃记孔子行为论语；孟子则门下无传者，于是自作孟子七篇，自居继往开来以传后世。嗟呼，孟子有名心哉？诚悲天命而悯人穷也。人者天地之心，孟子曰，「人之异于禽兽者几希」，舜禹汤文武周公孔子存之，庶民去之。其存其去，皆在明道行道而已矣。庶民仅知饮食衣室父子夫妇，而禽兽亦饮啄亦毛羽亦类聚，乌以异哉！日在道中而不能明行以及人，以无负天地之心，故为庶民也。今行道即未可必，能递明此道，后世必有行者，天地其位，万物其育。王先生集犹仅一端，而年谱则论道全迹，诏传后学，未知畴是，而校登简册尚可自谋。孰缓孰急，难以区分。此塨五夜傍徨，惊心泪下而无可如何者也。足下犹以我为为名哉？伤已伤已！久欲为言以报，无便羽。九月四日积雨，乃作藁。幸足下始终成我。不宣
　　  复恽皋闻书
　　廿八日从孙女家有事，不得已往省，未有报言。正在歉仄，乃门下以大作二首偶遗补送，何其信而勇也！即此为作圣之器矣。昨读来谕，拟自十月朔订日记，考身心，且清夜平旦存心之功已觉有验，为之狂喜起拜。乃知天地先圣有灵，必不忍使斯道灭迹于人世也。塨尝静体人心有三境，曰明，曰昏，曰妄。而三境有九境：有明之明，如日月高悬，尧舜周孔也；有明之昏，有明之妄，贤者亦时有之；有昏之昏，庸愚也；有昏之明，本性不息者也；有昏之妄，愚而谬作者也；有妄之明，佛老也；有妄之昏，胡涂异端也；有妄之妄，异端而魔者也。学者务身心一齐修整，九容肃怡，天君湛如，积至梦寐皆属清醒，而又学为有用之学，则圣道不远矣。不意数千里外来此模范相助为理，此诚五夜祷祝而幸一应者也。快可言耶！北上返再领教益不悉
　　    教子文
　　予教子曰适己自便天灾人祸以便己必损人也准己及人天休人集以及人则感己也或曰春温和平之谈非骏厉有为者也予曰恶骏厉者敏果于行仁布义耳讵曰职凉与猛哉大冬冱寒之际朔风栗惨旭日下临羣出曝背下则爝火卬烘附者尚团团焉下则为短垣乎犹有隐而避者不然以冰益栗日事冲冲谓浚利而谁何人莫向迩而凿者亦足僵手直寒入五内无以自存矣何以有为
　　    教子文
　　丙午冬读典谟至地平天成六府三事允治万世永赖作而叹曰禹稷契皋陶万世之人哉其神常在今之蕃衍天下者率其裔也河洛黍稷人类酬酢咸遗德也因而自勘以及朋畴子姓何霄渊也谚云踰河折桥谓沮人而利己也然己尚能再渡哉福单矣寿已矣非天也人也吾子思之累世永赖利乎一渡不再利乎
　　    人说
　　人之灵曰心而头目手足视之皆蠢也天地之心曰人天地万物各专于一不灵于人也然人灵乎曰惟首出余沦于物矣尧舜汤文灵而在上孔孟颜习斋灵而在下故孟子曰舍我其谁也噫任何其重欤皋陶曰兢兢业业曾子曰如临深渊如履薄冰丁未元旦塨撰人说
　　    击磬
　　尝读经叹论语不可一字增减中庸孟子不及也及至子击磬章有荷蒉而过孔氏之门者可更曰过其门以上有子击磬也是何故乃思向解误耳解者曰击偶一击也过从门外过也否否偶闻磬声一二何以知其有心匆匆门外行何以遂有宾主往复考鼓有挝所谓祢正平渔阳三掺者也其法或击边或击正或立击或坐击或行击趋击或踊跃击或舞蹈击始而春容中而渊深乱而风急云骤如天崩海立令人发指神愯孟子所分大成小成一器自为终始是小成也鼓既有之盘亦宜然必孔子当时以击磬闻于人而荷蒉特来过之过过从也坐而听宾主辞论也或曰如此亦可书过其门曰又否否子击磬于卫起下果哉句也明子之志在不果也有荷蒉而过孔氏之门起下有心硁硁言也明荷蒉特来孔氏之门挽以果也
　　启贤
　　赵侪鹤叹魏见泉曰南乐无儿谓其子广微虽位跻台辅而不肖也然古多有之尧舜子不肖以臣辅其缺故揖让汤丧子而孙颠覆武王子弱亦以臣助之孔子晚而失子孟子易子而教父子不责善屡见于言必其子敬承有阙者数千年惟启称贤禹娶涂山四日即有身迨水治而八载矣厥后宅百揆摄帝位又数十年壮而有立矣宜禹之毅然变禅而为继也曾元养志不及曾子且寝病尚爱以姑息曾子回视家庭有不快者可知也乃战战兢兢以正而弊是则圣贤之不怨天不尤人仁为己任也夫
　　    赵母龚太安人八十寿序
　　雍正  御极之元年即诏天下州县举孝廉方正浙之兰豁以甲午举人我博邑父母赵公应公念母龚太安人春秋高力辞当事不允太安人诏曰勿弗动王家非孝也李中丞遂件系公事实以闻  天子曰都其赐六品服驰驿入见授今职二年嘉平莅博野次岁溏湿沙三河合为虐博逦迤东北数邑皆被灾公首报  闻得  旨发天津仓米赈饥公挽费一解已橐民得苏又躬筑堤道水灾以平四年八月苗滋螟蟘公祷于蜡神立消新其祠今丁未夏又苦旱公祷雨立澍民贷官谷积年不能偿公亲诣乡视能偿者立收足无追胥费不能者削其名不比邑民大和以冬底为公览揆辰谋书言锦旋为寿公不可又力请公曰无已则吾母明岁八月旬之三日八秩矣或借一邑之欢心以供吾母其可乎于是麇至征言于塨李子庚星曰太安人归年伯司马襃庵公躬绩佐读逮事祖姑余姑范雨太君嗣徽思媚范太君毓少子我彭公湩不足太安人代哺数月洎析箸相司马公推肥与之产公及仲君为绅衿祭酒尚忧司马公继嗣未广为三置簉后得李孺人生季君无何李逝太安人顾复之逾于所生成立登甲辰贤书其余勤家棅睦族周姻恤邻难更仆数也塨夙诵关睢朱注谓宫人喜得后妃则宫人妇寺也呼后妃为淑女而思之而友之于情理不宜且房中之乐无钟鼓妇寺钟鼓琴瑟是女乐矣序以为后妃乐得淑女以配君子而传笺言友乐之乐皆以荐荇赞祭也得之而其意似诗人听咏后妃正配也诗人舍嫡而专斥庶立言未工及后沈吟三复乃知关睢葛覃卷耳皆后妃自作所谓以贵下贱以圣下贤舍己从人乐取人善宫壸雝穆为何如者此所以麟趾振振也今太安人不蛩然步其后与以故氲德储祥我公不自寿而合千万人之欢心以寿太安人与季君必待鄙言归而称觥一堂曰仁慈曰孝友状皆可掬也太安人方瞳鹤发坐待郡国太夫人之宠锡能无辴然加一觞乎明自中叶而后士大夫率攻饬诵读而绌经济今则工揣摩竞势达而内行鲜修故塨闻公家庥乐道之以为世风焉
　　    孙生日记序
　　雍正六年二月上辛偕门人往祭颜习斋先生将登车有人自县邮寄一卷至披阅之则常州孙生应榴子房所立日记也摘示丙午七月二十三日至十一月二十四日者首书一诗曰恕谷传人礼乐先谁令斯道久云狷恰逢小子三旬岁遥拜先生万古贤礼以范身卑法地乐须育德浑如天规模志定时时省桃李青春好着鞭归拭目眵评乙数日乃讫作而拜手叹曰天之不丧斯文幸矣哉孙生得颜先生书及拙著于恽子皋闻遂笃嗜昼有作夜有思瞬有存息有养省躬改过力行德行率弟子分日习诗书礼乐射御书数功与习斋争密而其闲道卫学见于文词与皋闻争敏衰耄如塨固瞠乎不足比较也世乃有斯人哉孔子承道于尧舜汤文讲习杏坛赖七十子襢之数百年抵汉高帝过鲁以太牢致祀因而历代尊奉为天下教宗排摈异端永奠生民去二千年而习斋崛起倡明周孔实学塨妄闻而推衍之皋闻来北习斋已逝谬闻于塨而南数年前书来云南中是颜先生之学者得四人今孙生卓卓如是不知即在四人之中欤抑尚出其外欤而明之行之日新月进不可谓非天之有意也程朱学主静坐读书初亦闭户与其弟子授受及明永乐遵之勒其书以时文取士遂弥漫宇内然其道微为异端俗学所浸染其流习弱趋腐斯世不获其用今孙生力肩颜先生学使畜极而上闻君相用之则安富尊荣子弟从之则孝弟忠信万世升平以此建人物雍熙以此成其所关为何如哉孙生勉之矣
　　  士丧礼就直序
　　道莫大于礼礼莫重于丧吾亟闻君子之教矣鲁论曰所重民食丧祭曾子曰自致必亲丧孟子曰惟送死可以当大事吾求之古得曾子焉戴记所载曾子问其于丧礼何详以悉也吾观之今惟我习斋先生焉居丧不惟倚庐垩室寝苫枕块务入规矩即侧坐专坐诸细节丝丝谨守以至功缌丧所谓三不食再不食者皆悫遵至服阕丧家漫不之察而先生必具奠造其殡宫或墓哭献乃除习斋而外未见有如之者也冯子枢天丁父艰力行丧礼辑就直本之三礼参之宋明诸儒家礼斟酌尽善纤鉅不遗颜先生旧有居丧剳记塨三居忧有士丧礼就正学礼皆弗及其详明也是可为后法矣不谓曾子习斋而后乃有斯人也用兵者列陈广原堂堂正正而与敌角胜负了然在目若宵中熟寐月落星移卒有敌变溃壁而入惊起颠倒衣裳应之鲜不眩晕矣吉嘉诸礼平原之陈也丧礼则宵中之战也得是集以为指南也庶拯其眩晕乎
　　  诗经传注题辞
　　予自弱冠庭训外从颜习斋先生游为明德亲民之学其明德功课则日记年谱所载是也其亲民条件则瘳忘编阅史郄视今大半汇之平书订者也而无暇治经义经义大率阅宋儒所注今世通行者即间及十三经注疏以及汉儒诸书忩忩未深考也迨年几四十始过毛河右先生以学乐余力受其经学后复益之王草堂阎百诗万季野皆学穷二酉助我不逮然取其经义犹以证吾道德经济如大学辨业圣经学规则用以明道宗庙田赋诸考用以论治尚无遑为传注计也至于五十始衰自知德之将耄功之不建矣于是始为周易传注续之四书传注成甲午年恽子皋闻远来辱友语以身心经猷皆洒然有合力肩圣道而学问又淹博经史如以肉贯丳着说诗质予予感之占毕沈吟似有所得乃为毛诗说质以复之皋闻曰善哉盍即为传注嗟乎立德无能立功何日而乃谆谆立言怅如之何
　　  先生毛诗传注春秋传注力不能开雕先摘数则问世以见意焉
　　    论诗一则
　　孔疏曰郑以赋之言铺也铺陈善恶则诗文直陈其事不譬喻者皆赋也郑司农云比者比方于物诸言如者皆此辞[如如绋如羹之类]又云兴者托事于物则兴者起也取譬引类起发己心诗文诸举鸟兽草木以见意者皆兴辞也赋比兴如此次者言事之道直陈为上至比之与兴虽同是附托外物比显而兴隐当先显后隐也毛传特言兴也为其理隐故也螽斯羽疏曰此实兴也传不言兴者文义自解故不言凡说不解者耳众篇皆然朱子乃以螽斯柏丹绿衣终风凯风等篇毛公所谓兴者而易之以比与前人所解异矣
　　又按刘勰文心雕龙论赋比兴亦同前说则汉魏六朝诗赋正盛之时皆如此立解不容今人作诗动遵古体而赋比兴反有异义也
　　恽皋闻谓赋比兴不宜各章凿定如集注所列其言甚是朱注曰兴者先言他物以引起所咏之辞也则必以章首之言为兴矣然汉广首章首喻乔木末喻江汉传笺皆以为兴盖首尾感兴而中间游女二句赋其事也是不独章首为兴矣乃朱注以乔木为兴江汉为比则引物同句法同何以一为兴一为比乎关睢首章曰后凡言兴者其文义皆仿此盖谓兴必上下句法相呼应也则野有死麕篇首章包之诱之相应二章兴言三句赋言一句何以呼应乎又曰比者以彼物比此物也如螽斯羽是也则注疏以此为兴不为比矣以尔指后妃固为兴即如朱注以尔指螽而触物感兴正兴体也何比之云况即以朱注借物以兴正意例之谷风之篇风雨之相合起夫妇之无怒不以下体而遗葑菲起无以色衰而弃德音则正兴也而又曰比何耶且诗以言志触物陈情或兴或比缠绵无端此诗道也如汝坟末章鲂鱼頳尾兴也王室如毁比也父母孔迩赋也麟之趾兴也振振公子赋也于嗟麟兮且兴且赋也行露之首章皆兴也不必以正意呼应也野有死麕上二句兴也下二句赋也二章首三句兴也末一句比也苦叶二章有弥有鷕二句以两物起兴也济盈雉鸣二句引伸再兴也鹤鸣四物并咏皆兴也错综变化不一致也此诗道也如杜甫秋兴玉露四句兴也丛菊二句赋也寒衣二句又兴也其绝句如眼见愁人愁不醒赋也无颜春色到江亭以下三句则兴也至于长篇则赋而又赋比而又比兴而又兴互换迭陈而乃固执古人古人受耶
　　    邶柏舟五章章六句
　　〇朱子曰序不知其时者必强以为某时不知其人者必强以为某人凿空妄语以诳后学如柏舟不知其出于妇人而以为男子不知其不得于夫而以为不遇于君断然以为卫顷公之时则其故为欺罔以误后人之罪不可揜矣又曰其为说必使诗无一篇不为时君国政而作固已不切于性情之自然而或书传所载时无贤君则虽辞之美者亦例以为陈古而刺今是其轻躁险薄尤有害于温柔敦厚之教也愚按朱子亦谓序或言孔子或言子夏皆不可考而郑康成以为诸序本合一编毛公始分以置诸篇之首则毛公之前其传已久夫曰传之已久则学礼学诗必孔门弟子所流传矣而乃痛诋力斥何也且朱子不生于秦汉之前何由见其不知人而强曰某人不知时而强曰某时也而遂詈之以欺妄诳人也乎如柏舟之诗朱子所据者列女传也夫序传之已久者不可信而列女传出于后人者乃足信乎况其辞曰微我无酒以敖以游又曰不能奋飞夫欲奋飞欲饮酒而敖游岂妇人之事之言乎乃强坐曰其辞卑顺柔弱疑庄姜所作则请再读之心坚逾石心直胜席威仪肆应无一不善是为卑顺柔弱之辞乎且曰故为期罔以误后人则请问朱子木瓜之易报德以奸私鹊巢之易迎妇以嫁女风雨子衿之易君子学校以淫奔诸如此者不可更仆皆有所本乎何所据乎不更蹈于欺妄诳人也哉孔子曰诗可以观可以怨太史公曰小雅怨诽而不乱则刺时君明国政援古正今正孟子所谓王者之迹也小弁之怨亲亲也诗之道也乃诋之曰非性情之自然轻躁险薄则必如岳柯之言曰今儒者置君父之大雠于不问而徒讲正心诚意吾不知其所谓正心诚意者安在也是为得性情之自然矣是为膜置坐忘而不轻躁险薄矣〇朱子于柏舟既以为妇人之诗矣而注孟子又宗序文谓卫之仁人见愠羣小于青衿既以为淫奔矣而白鹿洞赋又宗序文曰广青衿之疑问是见且未确一口两舌而乃胜气狠辞痛骂古人是何意哉  枤杜四章章七句釆薇三章序以为文王事朱子无所考而驳之以为未必按常武诗云王命卿士南仲太祖太师皇父宣王时皇父为太师而其始祖曰南仲则南仲必周初之臣建大功而有封爵者矣太王王季初起未能肆征皆胜武王末受命伐纣即终未闻远略边荒则玁狁西戎[序以西戎为昆夷]之征非文王而何矣况孟子曰汤事葛文王事昆夷汤初事葛而后征之文王初事昆夷而后征之事相类故并言大雅曰昆夷駾矣维其喙矣亦言文王事是确有据矣而必改序之以世次诗者为无附着之言为闲闲属咏使后学无以知人论世岂诗教乎
　　    皇矣六章
　　绝高谓之京[尔雅]无钟鼓曰侵[春秋传雅]大阜曰陵大陵曰阿[尔雅]矢陈也谓按止徂共之周师依屯于京不动以牵密旅而掩旗息鼓自阮疆以侵密国出其不意至其国即陟高冈而阵之此与依京皆诞先登于岸也于是密须之冈陵阿泉池皆为我有而密人无敢陈兵无敢饮水者盖密已灭矣于是兵民归从者益众旧都难容乃度其善原在岐阳渭侧而建邑焉周书文王在程是也鲜善将侧方向也按太王居周原颂谓在岐之阳此鲜原亦在岐阳者盖去旧都不远也[正义]
　　 执竞一章十四句
　　诗内有成康二字朱注遂臆改以为祀武王成王康王之诗则奄有四方不始成康且周人无择三王而专祀之之事也文武为受命之君有不祧庙故可专祀若成王康王禘祫耶不专成康与武王矣时祭有分祀耶何以三王一诗也此皆不可通者况见有成康二字遂谓是成王康王则昊天篇曰成王不敢康又何解耶
　　  雝序曰禘太祖也
　　太祖即始祖后稷也非后稷不可称太祖也笺以为文王非也禘即春秋之吉禘也盖成王丧毕奉武王主合祭于太庙乃以次递迁而武王主入祢庙焉故诗专咏武德告太祖以当入庙也若大禘则追所自出之帝如商颂长发历陈祖德不得专称皇考矣下篇接言诸侯始见乎武庙盖武王始有庙也一时事也
　　  闵予小子一章十一句
　　按左传家语文王世子明堂位史记诗序书序尚书大传以及汉唐注疏武王卒年在十一月成王时年十三明年周公摄政为元年是年即管蔡流言周公东征三年而归归而立制度作礼乐以成文武之德至七年营洛邑时王年二十矣而公自请明农致政故史臣于洛诰总记曰惟周公诞保文武受命维七年此确可凭者而宋人如蔡沈辈忽改为周公留后于洛凡七年而卒则遍稽周公并无留洛七年一事况曰七年而卒出于何书而妄言之且即曰留洛但可曰承成王命耳保成王之政耳何以云诞保文武受命也岂前此冢宰摄政并非诞保文武受命乎原其意乃谓周公摄政不过成王丧中如百官总己以听于冢宰而已丧毕即成王亲政何有居摄之心以起王莽之信口者不知有伊尹之志放君犹可孟子言之矣而况居摄乎三年内可居摄为其君弱小引而七年犹三年也而遂谓伤于臣道乎夫王莽借口居摄遂辨周公无居摄事则王莽借口受禅以篡汉之天下将又谓舜禹无受禅事耶
　　恕谷后集卷十一终
　　
　　恕谷后集卷十二
　　  春秋传注序
　　塨幼时读诗书三礼虽儒解错互而雅言日用可以心证惟易与春秋难之后以孔子易传诠文周辞十释八九顾春秋以为不可解旧传云孔子笔则笔削则削游夏不能赞一辞是游夏之贤尚不知也而况三传乎故左氏但记事而不能疏义公羊谷梁疏其义辄误而况后儒之望风追影者乎泥于一字褒贬遂于月日名氏人师等分例树标而校之全经一往不合矫之者谓详略异同俱仍旧史文而褒贬自寓则但录史文足矣孔子何以曰作且廿一史历代鉴谁谓非书其事而褒贬见也乃至垂暮而忽有所觌曰圣经不俨在乎如传载楚子使屈完如师师退而经更曰来盟于师夺楚予齐传载南蒯以费畔赵稷涉宾以邯郸叛经俱削之载范中行伐赵鞅鞅奔晋阳经改笔曰鞅叛则圣人之笔削史文多矣即仍而用之有义在即笔削也于是观其事而成败升降治乱了然如齐桓定霸数十事为一事即至定公夹谷之会许以三百乘从齐以齐曾为天子之伯则仍齐桓事也而晋霸之历久不待言矣观其文而灿然或一字为文或一句为文或数十句数十节相比相属为文而文之或因或革乎史者错综变化铿锵戛然观其义而予夺褒贬较然义即王迹也周礼也天子之事也所谓丘窃取者也而邵康节谓春秋孔子之刑书亦明矣礼乐征伐自天子出春秋以前事也非春秋也春秋则自诸侯出自大夫出陪臣执国命皆眨也故孟子曰春秋无义战例之无义朝聘无义会盟皆贬也而彼善于此则褒矣颜习斋先生谓孔子经济之书亦明矣义见则天子之迹见改元即位朝聘会盟侵伐放杀昏觌享唁丧葬祭祀搜狩兴作甲兵赋税封建县邑利弊隆替厘然可考孔子为东周之具具矣即万世致太平之法亦有前车矣子曰见之行事深切着明此也因僭为传注以质天下后世焉
　　    元年春王正月
　　杜注云不言一年一月者欲人君体元以居正也  孔疏云君即位必改元诸国皆然左传谓郑僖之元年朝于晋简之元年士子孔卒是也昭公以敬王十年冬薨十一年夏六月丧至定公乃即位而春已书元年者先君已薨于前年即位虽在后亦统此岁也  春正月者周制改前代时月建子之月也经桓八年冬十月雨雪夏之秋八月也夏冬十月小雪矣成元年春二月无冰夏之冬十二月也夏春二月冰泮久矣俱非异也何记焉故左传僖二年春王正月日南至以子月长至也春秋以年领时以时领月以月领日而事属之常也元年春正月史文也王正则孔子笔也谓周卜世三十卜年七百今惟正朔行于天下此王章也其余即位会盟朝聘征伐皆自诸侯出自大夫出无王矣春秋之大义揭于是矣  王不在春上者孔疏曰三正迭建月改则春移春非王所改也其后有王二月王三月者言商之正月乃周王二月也夏之正月乃周王三月也  四时首月虽无事犹书谨时也故春必正月夏必四月秋必七月冬必十月而有时不在首月如夏五月郑伯克段于鄢四年春王二月莒人伐杞以旁月有事而首月无事也若空书时月必在首月亦有书旁月如庄二十二年夏五月杜氏曰误也又如二年春会戎于潜无月秋八月庚辰公及戎盟于唐有日而他无桓四年七年无秋冬僖二十八年冬壬申公朝于王所有日无月昭公十年十二月甲子宋公成卒不书冬皆阙也桓十二年冬十一月丙戌盟武父又丙戌卫侯卒一日两书羡也圣人因之不敢增损所谓及史阙文也  毛氏传曰国君改元则必告庙朝正行即位之礼周制遭丧即位踰年改元其遭丧而遽即位者国不可一日无君也踰年改元年一年不可有二君也故书成王崩在四月乙丑越七日癸酉而康王即位史记世表鲁真公二十八年宣王即位至二十九年王始改元是即位改元本非一时然遭丧即位仍反丧服至踰年改元又特行正位之礼百官以叙然后史书即位于改元下其或朝正告朔而不行此礼则史不书此不书以摄位也庄闵僖三君亦不书以皆遭弒逆之变仓卒即位不忍再行也行则书不行则不书礼也而义亦寓焉若隐被弒而桓即位则桓何心襄仲戕储而宣居然行即位礼其幸祸可知矣  隐之摄位何也左传曰惠公元妃孟子卒继室以声子生隐公宋武公生仲子有文在其手曰为鲁夫人故仲子归于我生桓公而惠公薨公羊传曰桓幼而贵隐长而卑诸大夫扳隐而立之隐于是焉而辞立则未知桓之将必得立也且如桓立则恐诸大夫之不能相幼君也故隐之立为桓立也隐长又贤何以不宜立立适以长不以贤立子以贵不以长桓何以贵母贵也子以母贵母以子贵何注云礼妾子立则母得为夫人夫人成风是也属辞比事记曰春秋有始娶再娶若继室则媵妾之当室者耳盖始娶无子则再娶卫庄公始聘于齐曰庄姜无子则又娶于陈曰厉妫且有其娣曰戴妫是再娶夫人也若始娶者或卑微或不成礼则亦有再娶鲁庄公始娶孟任已为夫人矣后以其卑微且筑台于党氏而私娶之不必成礼故又再娶于齐曰哀姜及哀姜无子则仍以孟任之子般立为适子虽哀姜有娣叔姜已生闵公又前此媵妾之成风早生僖公而成季主之皆不得立以其为始娶夫人也隐公为继室声子所生子而惠公再娶仲子实为夫人则桓公为适当立而隐公居摄礼固然也愚按周礼七出无子去即当去而遇三不去者亦但养之终身夫必再娶则卫庄之再娶礼也鲁庄已娶孟任有子又娶哀姜则辛伯所讥并后匹嫡非礼也若惠公元妃卒继娶仲子为夫人则考经文周桓王十六年祭公逆王后于纪灵王十四年刘夏随单靖公至齐逆后齐襄公五年娶王姬齐桓公三年娶王姬皆似再娶公羊传白虎通言天子诸侯不再娶误也盖春秋战国已如汉唐后后卒即选妃立之遂为是言而实非礼也曾子问孔子曰宗子虽七十无无主妇非宗子无主妇可也夫宗子不可无主妇可以天子诸侯无主妇乎然孟子载葵丘之会申王章曰无以妾为妻则将以谁为主妇乎其再娶也必矣  又按经不书即位何以知为摄乎何以别于遭变者乎曰下书隐夫人薨不成小君礼为桓母立宫且隐薨不传子而及弟则居可知矣则与他公不书即位者别矣故经文必前后贯串观也
　　  先生春秋传注多取之毛氏传灵皋春秋论文毛传辨礼甚详又谓春秋条贯相属如纪侯去国前后共二十三则为一事诸事贯属类然谓经详传略一洗断烂朝报之谬说论文如齐桓三城城邢齐与宋曹同缘陵命诸侯城之而齐不与楚丘命鲁独城之而诸侯皆不与从经弃传又谓文以内前卿以名见而外卿悉称人文后外卿覇国称名成后大国皆称名又始书名后加族系以大夫渐张旧史书之渐详又谓文七年公会诸侯晋大夫盟于扈诸侯不序大夫不名以其大夫主诸侯之盟也十有五年十有七年诸侯盟于扈总言诸侯没晋大夫与僖二十七年公会诸侯盟于宋总书诸侯没楚大夫同皆以其大夫而先诸侯也传解俱误诸如此论实出前儒上故多引之但二先生皆谓春秋多因史文非有褒贬则于孟子作春秋天子之事知我罪我不可通矣先生补以王迹之义而春秋全体乃见
　　  九月考仲子之宫初献六羽[隐公五年]
　　隐为桓摄而见居君位则宗庙中不可使桓主祭其母也又不可代桓祭母而使桓不祭也故别立仲子之宫若姜嫄之有专庙者然其后桓为君自请仲子入祔惠庙而祭之但春秋以恒礼不书耳  经例太庙称庙羣公庙称宫此亦称宫者见可敌体于惠公也杜注曰考祭以成之也初初祭也献六羽者从仲众之言用诸侯之舞数以见其为夫人也妇人无干舞故独称羽
　　    春王正月公会齐侯宋公陈侯卫侯郧伯许男曹伯侵蔡蔡溃遂伐楚次于陉夏许男新臣卒楚屈完来盟于师盟于召陵[僖公四年]
　　齐桓经营历年诸国合兵力盛然后帅而伐楚且不遽及楚也先侵其与国之蔡蔡众溃叛军声赫矣遂入楚境楚使来问管仲责以不供王祭包茅昭王南征溺死于汉二事使于不贡认罪昭王不复委之于水以对齐桓于是进师次于陉使回楚人震恐乃使重臣屈完来齐师求盟夫敌国以兵声罪伐我而我造其师中请盟以求息战大辱也宣十五年华元谓子反曰城下之盟有以国毙不能从去我三十里惟命是听是也屈完陈词若出己意而不直言君使讳辱也故不书使然来盟孰使之君在中矣故书曰来盟于师楚绌矣霸主之威伸矣齐桓乃曰楚先生建国也师中不可以辱吾其以礼盟焉乃退一舍使屈完与诸侯盟自此终齐桓之世楚不敢争郑焉其后晋文兴霸虽能胜楚而不能服楚逊齐桓矣左传屈完如齐师师退召陵齐桓乃与屈完谋好[楚未求盟而齐桓遽退三十里且先求好桓断不悖误至是盖左氏录楚史之文也]公羊师在召陵谷梁权在屈完桓不得志皆属误语然后知圣经曲折自具而非传所知者多也何注云许男不言卒于师无危也楚臣如得臣宜申椒皆独书名此书屈氏盖以应对有度齐人喜之故载书书其氏以赴诸侯也杜注召陵楚地颖川县南三十里为陉
　　    九月公至自会[僖公十有七年]
　　上书公会齐侯于淮而接书灭项则公在会而暗使人犯霸令以灭国明矣接书夫人姜氏会齐侯于卞卞鲁地也必夫人请其父至卞而会也而公未归则公被执明矣姜氏为公请亦明矣接书公至自会齐桓释之明矣乃但书自会讳也圣经之无字句中有事有文类如此
　　    夏五月庚寅宋公兹父卒[僖公二十有三年]
　　齐桓兴霸三十余年内政军令经理诸侯节节有道管仲固天下才也其于楚也大张网罗全畜精力乃能制之而六七年后楚即乘隙蠢动宋襄亲见之矣乃见如未见一则天姿庸钝一则狂躁蔽之急合诸侯且拉敌楚夫虎可伴乎不能缚虎而欲使虎且求虎翼有是理乎是时陈穆与鲁僖并无明见齐之盟恶宋襄思齐桓而纠楚人楚人思齐桓乎列陈蔡于楚人上楚人甘乎明借此以入中国之盟姑欺之耳迨会鹿上而楚人让人先犹欺之也至会孟而楚子列诸侯上矣乃宋公犹主盟蒙瞍相牵走入虎口可怪叹矣鲁颂所谓荆舒是惩者不自悖其言哉苟非晋文继霸城濮一战震天岌地楚其并吞中国矣
　　三月乙巳及晋处父盟[文公二年]
　　左传晋侯以公不朝来讨公如晋晋侯不出使阳处父盟公以耻之适晋不书讳之也甚矣晋之亢而鲁之靡也或谓经有故起人疑令检传而得之者非也经不待传也必待传使三传不作经遂晦于后世乎如此及晋处父盟必公如晋而及盟也何者盟于鲁则必上有某来之文而上无其文处父系以晋其如晋而盟可知矣公如晋必盟其君而不得而及其臣盟则晋怒而辱之可知矣其下三年冬书公如晋及晋侯盟愈知此之为辱而后晋人改礼矣观后之书公如晋则知此之如晋而不书为讳辱矣何待检传哉
　　    夏五月公四不视朔[文公十有六年]
　　自二月至五月也公羊传曰何言乎公有疾不视朔自是公无疾不视朔也盖视朔听政也自是政权下移矣又按书四不视朔以见后之或视或否诸公继之三家且窃其政而不愿公视视朔之礼自此废故记其始也使四不视朔外皆视而相继之公亦视则月吉大夫皆入朝听政矣何以独孔子于吉月必朝服而朝也夫不告朔视朔大过也乃不书废而曰闰月不告犹朝曰四不视朔若少间而不废者然臣子于君不忍斥尽不敢斥尽之辞也
　　    夏六月郑公子归生弒其君夷[宣公四年]
　　据左传公子宋与归生谋弒君归生止之反谮归生归生惧而从之书曰公子归生弒其君权不足也未确也传归生在文十七年为书与赵盾辞甚伉直晋遂来行成且以卿壻为质经宣二年帅师败宋获华元非权不足者宋与之谋盖以非归生则不能行弒也且后郑人讨弒君之贼斵归生之棺而逐其族必亲手弒君者矣左氏未确也
　　    六月癸酉季孙行父臧孙许叔孙侨如公孙婴齐帅师会晋却克卫孙良夫曹公子首及齐侯战于鞌齐师败绩[成公二年]
　　铁壶氏曰此大夫会伐以名见之始也盖鲁卿各伐其功故并书于册而晋卿卫卿并曹小国之卿亦以名见而大夫悖逆之迹孔子以因旧史之文而益见矣愚按昭十三年传曰南蒯以费叛经不书叛惟笔曰叔弓帅师围费定九年传书阳虎入讙阳关以叛奔齐经俱削之笔曰盗窃宝玉大弓得宝玉大弓十有三年传载荀寅士吉射攻赵鞅鞅奔晋阳已而荀砾韩不信魏曼多攻寅吉射二子奔朝歌经削其相攻而笔曰晋赵鞅入于晋阳以叛荀寅士吉射入于朝歌以叛是春秋笔削全改旧史之文矣推此则更旧文者固以义笔削也即仍旧文如铁壶所言春秋初列国卿称人后称名楚始举号而后称人称子一仍旧史之文者亦以义笔削也盖义即在于随时变称因其文即笔也而褒贬寓焉非漫无义而但以旧史之文为文也故曰其义则邱窃取之矣故孟子曰春秋天子之事也言宪章周制以为予夺即天子之事也故曰春秋成而乱臣贼子惧如鞅如虎如荀见是笔也能无惧乎若曰其文则史者言所因所革皆以旧史之文也
　　    宋华元出奔晋宋华元自晋归于宋宋杀其大夫山宋鱼石出奔楚[成公十有五年]
　　铁壶氏曰再书华元与良霄自许入郑异辞盖为宋晋远奔归必须时日故再举华元许郑接壤方出即入故不再举良霄因事而属辞也又曰自僖文以后列国之大夫无不氏而荡山不氏者宋人恶之不以氏赴也左传宋荡泽弱公室杀公子肥华元以己为右师不能讨出奔晋鱼石以与泽同为桓族曰右师国人与之不反惧桓氏之无祀于宋也乃自止华元于河上请讨许之乃反攻荡泽杀之鱼石初料其反而不敢讨及讨畏罪及与同族五大夫舍于睢上华元自止之不可华元决睢登陴鱼石五人欲还不得奔楚按经称华元自晋归盖河上即晋地也时晋及鲁及齐四大国皆大大自相屠戮乃知政逮大夫亦非大大之幸也乱世无道如彼流泉沦胥以败可鉴戒矣
　　    春王正月作三军[襄公十有一年]
　　鲁为侯国亚于公故旧虽三卿而祇二军所以省赋而惜民也今季氏乘襄公幼少无知欲分公室故作三军而三家盟诅以成之三分公室而各有其一季氏一军使其军之人力役邑税尽入于己叔氏一军臣其子弟之力役邑税父兄之力役邑税则归公是取其半也孟氏一军又仅取子弟之半是取四分之一也盖孟献子颇贤穆叔次之季武子最为狠忍故分公室者有轻重而季氏亦必以己为正卿费繁故取多仲氏次之孟氏又次之故以为盟也
　　    楚杀其大夫公子追舒[襄公二十有二年]
　　左传观起有宠于令尹追舒未益禄而有马数十乘楚人患之王乃杀追舒而还观起利禄之祸人如此而人如蝇趋膻何也又按当时楚虽偪于吴而政权不失晋则诸卿擅权渺无君矣此楚所以久延与七国同亡而晋遂为三家所分也
　　    仲孙羯如晋[襄公二十有八年]
　　告晋将朝楚也以宋之会约晋楚之从交相见也谓从晋者亦朝楚从楚者亦朝晋也桓文之霸犹假尊周以为名也至是则漠不言周而南北分峙如后之南北朝矣王迹之熄愈甚矣向戍之弭兵子罕责以天生五材兵不可去谓其以诬道蔽诸侯未足尽其失也
　　    蔡侯庐归于蔡陈侯吴归于陈[昭公十有三年]
　　蔡陈之归承上公子弃疾杀公子比之文也弃疾杀比而自立故复封己灭之国以鸣恩也不言自楚者楚贪利灭之则灭之楚假名复之则复之皆无道而非法也故不言自楚也世子有之子庐太子偃师之子吴不惟未成君并未尝立之为子而遽称曰侯若其自有之者以为义在则然楚平不得借以鸣恩也
　　    二月公侵郑公至自侵郑[定公六年]
　　左传王子朝之徒有儋翩以郑伐周胥靡晋使鲁讨之取匡归之晋按自宣之末年凡伐不言公鲁无君将者八十年矣至是书侵郑则以三家四分公室兵赋皆出其手虽委之君将而无虞也然犯强邻从霸主则委君侵小国披土邑则自为恶甚矣
　　    得宝玉大弓[定公九年]
　　左传：阳虎归宝玉大弓于鲁，鲁伐阳关。虎焚莱门犯之而出奔齐，已而奔晋主赵简子。按阳虎谋杀季氏不成，据邑以叛，奔齐适晋，亦我国成败一大事，而经削而不书，但书盗窃宝玉大弓、得宝玉大弓，何也？盖以此为顺耶？则虎狂险颠越，一无讦谟，不能为顺也。以为逆耶？则虎叛季氏，非叛公室，不可谓逆也。且三家视虎如虎，而圣人曰：此盗也。视虎杀季桓如天翻地覆，而圣人曰：此以盗攻盗也。皆无足道者也。无足道，则削之已耳。惟宝玉大弓，先王赐之，宗国守之，与山河城池同永者也。遭窃，幸得，谨而书之，足矣。圣人之笔削，高严乃尔！
　　  夏公会齐侯于夹谷[定公十年]
　　左传齐鲁既平故约会夹谷孔子相仪及会齐以莱兵将劫鲁侯时孔子先具武备见莱人即奉公退而使士以兵击之然后曰两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不偪好于神为不祥于德为愆义于人为失礼君必不然齐侯闻之遽辟之将盟齐人加于载书曰齐师出竟而不以甲车三百乘从我者有如此盟孔子使兹无还揖对曰而不返我汶阳之田吾以共命者亦如之盖周王曾命齐为诸侯之伯故可以甲车从但齐侵鲁邑既好当归于鲁以供赋役故以返田要之不书盟者要盟不洁略之也又按季桓惩于阳虎之祸故发愤而用孔子其如庸怠之不终何哉然孔子虽去而其家政遂决之圣门如冉求等此亦圣门出处之一大关也
　　    十有二月公围成公至自围成[定公十有二年]
　　按左传曰仲由将堕三都盖仲氏义勇以邑无百雉之城三家僭越已久今乘家臣据叛三家患之故因而使堕又传云费人袭鲁仲尼命二大夫下伐之则仲尼亦与其事矣然而不克成而遂已者何也盖事有当行者有当止者有在行止之间者有半行而当半止者三家之邑城越分可堕也然已设城而堕之伤也或自此不修筑之耳且成非郈费此也郈费叛成未尝叛也又郈费惟邑大耳与鲁形势无甚关也成在鲁北境齐人窥我所必经者故昭二十六年公居郸而齐即欲取成以便其私是成孟氏之保鄣而即鲁之保鄣也堕之以销私强可也不堕以为国险亦可也经于堕郈书叔孙堕费书季孙而围成独书公则孟孙阴与处父约驾言有他事而委之公往也明矣曰围成则成人不肯堕而乃围之也明矣曰公至自围成则必围成之后三家与仲尼议郈费已堕成且姑存而请公撤师以返也明矣是以不书不克也圣人之随时而不固执如此三传不能详汉宋之儒徒侈仲尼之弱私家而不顾其前后使圣经之昭然俱载者而湮没不明也
　　    陈懿长先生谥文
　　雍正四年之六月武兴陈鸣九先生卒于顺天府武学教授官舍次子甲辰状元德华三子甲辰举人德正侍床箦次岁长子康熙壬辰进士德荣自贵州黔西州任奔丧赴里将以六年四月窆于祖阡塨闻期力疾匍匐走哭其及门鹿圣敬等百余人麇至请曰维我先师曾祖百岁翌辅王躬祖官司训严君倜傥遂歌鹿鸣遭明之季山左难妇掠掷朝阳[观名]契契东赍各抵其家团圞是庆遗孺收餔有归者归无归抚成式谷储学爰毓先生幼推颖异长登孝廉退弗胜衣指撝胥谦婉而不替方而不刿笔有鼎扛文无尘秽便便画杖焚膏继晷通籍登庠颙颙有徒司铎恒山旁罗教思卉有二城骈迹请益如沐甘澍诉诉荣滋修文九原诸生洏涟思周有柳下惠汉有朱忠文唐有文元贞曜皆门人敦致私谥讵以夫子之纯淑而不得媲于古贤谨按谥法温柔贤善曰懿夫子有之教诲不倦曰长夫子充焉拟上谥曰懿长先生宁不其然塨闻韪之乃与方子苞张子业书暨其门人洁陈尹祭以告灵筵曰端和凯弟饮人以醇黄奶孙摩从者璘霦易名繄称奕叶不刊呜呼尚飨
　　  弓翁静葊纪略
　　安平弓子巽诸生有声受堪舆术于江南沈进士新周予衰年偶稽及此过其乡而问焉会其父静葊翁醇谨端人也心识之客岁过予曰家君去年始和县举乡饮寿宾里人麇至称贺乞先生文以纪之家君少孤能拓家产友于胞妹虔祭祀教不肖兄弟必以正睦婣三党慎交游而交则久敬乡人严之如王彦方陈仲弓吉凶讼狱率来质家君单心应之随事毗喻无不允服者或惑以佛老祸福之说笑而不信也家世本山西晋水人明初乘鸁车驱马迁安平台城里之西北占荒三百畆家世日增至七世高祖讳稳施药施粮邑令表其门曾祖讳佐田积数千亩至今里人称为古迹富家云予聆其言思静葊少予不及十岁昔之相会也曰吾少即闻先生名一日抵博野魏帝臣斋知先生在焉隔窗棂一瞻丰釆噫何其恂谨也又念弓子好学能篆书屡为我道新周多识喜提诲人辨相地方位星卦之谬说甚厉已而金华叶惟一孝廉来过言及新周曰戴田有不可一世而畏新周则新周可想矣弓子于其父师间皆极力表章不忘厥本可尚也夫
　　    原道
　　道者，人伦庶物而已矣。奚以明其然也？厥初生民，浑浑沌沌而已，有夫妇父子，有兄弟朋友，朋友之尽，有君臣。诛取禽兽，茹毛饮血，事轨次序为礼，前呼后应鼓舞相从为乐，挽强中之为射，乘马随徒为御，归而计件锲于册为书数。因之衣食滋，吉凶备，其伦为人所共由，其物为人所共习，犹逵衢然，故曰道。伦物实事也，道虚名也，异端乃曰道生天地、曰有物混成先天地生，是道为天地前一物矣。天地尚未有，是物安在哉？且独成而非共由者矣，何以谓之道哉？谁生之哉？道家黑言狂语，大率类此。惟道可道也，故指伦物之肫接曰仁，裁制曰义，节文曰礼，毗是非曰智，所谓民受天地之中气以为性而能知行伦物者也。孟子曰仁义礼智，中庸曰智仁勇，汉儒曰仁义礼智信，易曰立人。仁义以由人命之，故可分、可该、可别呼也。又总名，大学曰至善，中庸曰诚，洪范曰极，屋中桴也，即中也。皆言行伦物也，非别有他道也。今曰性理，精也，本也；伦物，粗迹也，末也。毋乃枝指乎？以致捉风捕影之徒羣趋，蜗窍鬼国，喧觑性天，而异端扫伦灭物，无极冥中，若火燎原，莫可扑熄矣。吾儒论道不实，不并分其罪欤！
　　易列天道人道然天道非人所得由故孔门祇言人道曰道不远人远人非道后儒动言天道毋乃非圣教乎中庸曰天下达道五指伦也论语曰君子学道指学礼乐之物也先生老矣见愈确而万世之道定矣
　　恕谷后集卷十二终
　　
　　恕谷后集卷十三
　　  观察黄公传
　　黄公名世发字成宪贵州印江县人中丙子科乡举选肃宁令性慈祥耐勤苦于民财一无所取惟钱粮旧例加一二作耗银公亦收之而不自用肃宁旧杂派重亩田派至银三四钱公悉除之凡县有役事或上宪别派出即以耗银应之以故在肃数载民并不知有所为杂派者一日河间府檄修府城公亲赍糇粮出银钱雇工不日竣事并不扰之社甲也好树艺辟护城废地种稻作水车起池水灌之苦不足夜梦一神指曰此有水乃护堤也往下掘之果得水周遭十数武以骡獴曳水车灌田水乃足雇长工六七人种稻外浇菜喂猪羊粝米自养绿堤上下皆植树数年积至千余株丛阴郁然又辟武垣城地亦植树合计约万株雍正三年县水灾督抚差官来查公不能得其意劾公去官肃宁士民号哭挽留闻于朝  朝廷复公官加四品服俸已又授按察使直隶营田观察使令公巡行直省劝民农桑为善并查水利可兴者公自在肃宁好教民生计出门或乘马或肩舆左右顾谆谆嘱民以力田栽树积粪纺织孝亲敬长教子睦邻民初听之甚服久而以为絮语亦不之遵也又好讲圣贤名理在肃宁定三六九日聚诸生讲书会文邻封至者多有久而人亦玩之年七十余每日鸡鸣即起秉烛批阅文书时文昼焦劳造事无顷刻暇塨常进言曰君子平其政行辟人可也经猷自有纲要细碎亦可少捐也公愀然曰吾敢言政哉吾何德与才而  朝廷委之任吾惟知佣工免忝愧耳并耕而食小人事非所避也至是每至一处辄登高坐大声宣谕士民彻日不俗士民多感兴者卒之易州山峪相一地开水田经营年余未就而卒年七十六
　　李塨曰黄观察今之廉吏哉率其本质一无雕饰者也孔子称善人曰不践迹而自善若黄观察者非耶
　　  附刘调赞所作道传祠记
　　祠曰道传取诸韩子之言也韩子原道曰儒者仁义之道其文易诗书春秋其法礼乐刑政其人四民其行五伦非异端老佛之道也尧以是传之舜禹汤文周公孔孟孟子之后不得其传焉今博野颜习斋先生挺生二千年以下得不传之绪重明舜禹之九功周公之三物孔门之四教深考力行以诏斯人诚尧舜以来所传正路非世之依傍儒径而篡入异端者也习斋没李恕谷先生奉其遗命题其斋曰习斋学舍立习斋神位春秋仲月上辛率同人致祭而讲习其中历廿余年不废但日久学舍渐圮其子侄遭祲岁鬻其舍之前半四方同人至者不能容难以周旋骏奔于是恕谷先生谋于所居东庄别建习斋祠堂从游之士争来佽助不日砖木具坯垩积乃为正堂三间中堂供习斋先生位而左右将为陈设礼乐诸器及颜李所著书板同门冯辰等公请于先生曰左右堂不可但盛物也习斋除漳南梁魏一再游论学余无及者其后推明衍绎广布四方闻风而起者接踵实先生功而先生又集六艺成法为书辨居敬于主静别存诚于质民又传注易诗书春秋论语大学中庸孟子以习斋之说印证圣经如合符节后学乃有所持循不入旁歧而益信习斋之学一本圣经非臆创者王昆绳作习斋传谓传其学者李孝悫先生之子一人诚非诬也辰等拟将先生远道图悬之东堂同人春秋祭习斋先生讫同之东堂拜先生而瞻企焉不亦可乎先生力辞又以公义请乃许之又请曰习斋之学一传而得先生再传而得恽皋闻皋闻之北来也尽弃其学而从先生学习斋学其别诗曰三年依溯得吾师圣道源流厪获知千古有人担事业半生从此定心期则其自任闻道也审矣南居日以颜李之学告人今天下无虑口中津津颜李之学者王昆绳恽皋闻二先生之倡明居多如常州孙应榴戊申寄其日记至遥拜先生为师记载省躬改过修德习艺之功甚密力肩圣道而曰闻之皋闻则皋闻传道之功伟矣于西堂立一生位而景仰之不为过也先生亦许之乃又议于习斋神位前傍设王昆绳先生神位配享至于道中诸子可续入者事后论定以次增修则后人之责也赞自癸卯得闻颜先生之道来从恕谷先生学不揣愚弱思承余绪以广其传而未能也今己酉夏祠堂告成因溯其原委而为之记
　　  双斋文集序
　　李仲氏奉其祖黄门公双斋文集及父介石醒葊文集匄序予因流溯源先校介石文集序之乃读黄门公文集竦立叹曰黄门公变化不可方物吾不知其乘风云而上天也观昌化民之感思而知其有惠政读兵垣诸奏疏弼君德陈民瘼丰釆侃侃然非今媕阿嗫嚅者比且于六部之政无不毗陈可谓朝阳鸣凤传闻国初有黄表李三者汉郭解之流大侠也与亡名往来尝拉平民斩于市代之权要宫壸无不潜通知公名屡来通谱籍公峻拒之一日其初度朝臣竞往上寿公言于土急捕之抵死而臣僚之交通者亦问罪呜呼公之挺立岩岩为何如哉及诵其诗而又爽然失矣考公居官不久即告退卜居于易之西山履晴岚卧邱壑啸风吸月侣鹿友鸥若少而习之乐以终身无一语忆及宦达旁人读其佳思丽句惝恍情移欲弃百事而从之游而不知其为贵近之退步黄屝之息辙也其咏怀有句云有暇葺书农共圃无心八世醉还醒则其嚼然不滓者可想矣集中诗文皆有而但名文集者诗亦文也昭明文选不别标诗可见也
　　  醒葊文集序
　　传曰天地之道有开必先讵不信夫自周孔没而圣道湮训诂于汉唐章句于宋明佛老因之窜入其间而古圣明德亲民之学名遵实亡遂二千年于兹颜习斋先生出大声疾呼揭三物以教人谓六德即四德行为六行六行即五伦事为六艺六艺即孔门兵农礼乐也率弟子分日习礼习乐习射御习书数而海内之有识者亦遂刮目怵心谓圣学自堕地高举羣聚异之而不知非偶然也明季盱眙冯慕冈着经世实用编即重六艺清初太仓陆桴亭有思辨录讲究六艺颇悉四明潘用微言朱子近羽陆子近缁皆与习斋说不谋而合而尤异者同时上谷有李介石先生以黄门公子中乡选未尝标道学名也其德以厚为尚其才能治家人产教人通经作文子侄门生掇科入庠者甚伙亦未尝闻习斋说而思效之也乃自幼即好技击囊数金南走少林寺付其僧学武艺精通数年乃归平居佩觿玉玦韘乘马则左右杂佩弓韔服矢插房又好音乐延姑苏善歌者养于斋教授每学中讲诵讫则入退寝与子弟从游掺鼓品丝竹响歌相答遏云绕梁巷步郊游亦倡和肆闻呜呼宋明以来七百年读书士人未见有此气象也及后乃知习斋具币往访习斋讲学河南未得见而其时习斋与介石俱已皤然老矣嗟乎西有铜峯东有洛钟庚岸月升甲岸早白碧落云作映地已阴岂非天道人事九变复贯有不期然而然者耶岁之始和其仲君六经率子基持介石所撰醒葊文集求序予乐校之而书其生平于首以见介石之不朽者有在而诗文特其绪余也
　　    论宋人白昼静坐之非经
　　自周濂溪以主静立教，程朱陆王因之，用白昼静坐以为存心立本。考之古经无是也。敬姜曰：天子大釆朝日，与三公九卿，祖识地德，日中考政，与百官之政事。师尹惟旅牧相宣序民事。少釆夕月，与太师司载纠虔天刑，日入监九御，使洁奉禘郊之粢盛，而后即安。诸侯朝修天子之业命，昼考其国职，夕省其典刑，夜警百工使无滔淫，而后即安。卿大夫朝考其职，昼讲其庶政，夕序其业，夜庀其家事，而后即安。士朝而受业，昼而讲贯，夕而习复，夜而计过无憾，而后即安。庶人以下，明而动，晦而休，无日以怠。故易曰终日干干，行事也。是古经自天子以至庶人，无白昼静坐者。宰予昼寝，孔子责之；子贡求息，孔子斥以惟死乃息。古鸡鸣夙兴，不惟君子孳孳为善也，即小人孳孳于利，亦终日无暇焉。战国时庄列学起，南郭子綦隐几而坐，嗒焉丧我，为静坐观空之始。后佛道二派祖之，参禅入定，闭目垂帘，公然昼废，乃异端也。吾儒胡为染之哉！
　　  论宋人分体用之讹
　　伏羲以至孔孟，言道已尽，后学宜世世守之，不可别立名目。一立辄误。如宋人道分体用，其一也。以内为体，外为用，自治为立体，及人为致用，明明德立全体，亲民致大用。然质之圣经，不如此离析也。心之官则思，思非用乎？自治而行仁布义，致孝尽弟，不见于用乎？临民之道德庄莅，非立体乎？故经有以形体为体者，如易云正位居体阴阳有体，孟子曰四体是也。有以作用为体者，中庸曰体物体群臣，易曰乾坤合德以体天地之撰是也。公孙丑谓子夏子游皆有圣人之一体、颜渊闵子骞具体而微，体谓德行政事言语文学也。体即具用也，用，用其体也。乃后儒曰：有有体无用，是谓人有手足而无持行也，则痿手废足不可言体矣。又曰：有有用无体，是谓人能持行而无手足也。不知以何者持行乎？无此事矣。
　　    又论
　　老氏以无为体以有为用宋人分体用盖亦为其所荧也然朱子太极图说以中与仁与感为太极之用正与义与寂为太极之体则朱子注中庸中体也和用也此又何以中仁配感而为用正义配寂而为体耶朱陆虽皆染二氏之学而陆子直走一误朱子则两顾依违不能自定其说此二家之异也
　　    与长举言顾諟明命之功
　　吾子留意于顾諟明命，可谓探本者。然为之有道，传曰昼而治事夜而计过，又曰明而动晦而休无日以怠。每日夙兴，即为当为之事，为何事即存心于何事；或接人，遇何人即存心于何人。事竣人去，反顾此心，湛然在内，淫声美色货利一毫不触于怀，东猿西马一丝不撄于念，旋而治事接人，又如之。所谓终日干干也，所谓执事敬也，所谓立则见忠信笃敬参于前也。而不可效宋人，白日静坐以食，二氏遗毒也。若必欲静坐，则向晦未卧，鸡鸣未起二候，除省察前昼所为得失、今昼所为兴除外，披衣直坐[直即外体直之直，静坐，挽弓骑马合为一式]，收摄天君片时，亦可。然主敬非主静，盖敬则自静，专言主静，或不能敬矣。所谓夕惕若也。总之皆顾諟天之明命也。孟子所谓操则存者，正如此。明命者，天命吾之心也，命吾之仁义礼智也。若驰思天地未朕兆之先，及天地氤氲生物之初以为顾諟，则为不近之思，非顾諟矣。前功既熟，则耳聪目明，心思睿智，世故人情迎刃即解，其效可以自考也。
　　  与枢天论读书
　　枢天借智囊日观之，予问，曰：辰苦处事愚钝故。予曰：智以事练之。昔张咏学用智于陈抟，吾少年与张文升居蠡城，近公庭，每闻讼事，即共亿胜负，思追盗何术擒之、失盗何术以察之，亦学智类也。阅智囊以起予心，而已专恃书帙，无益也。已而又翻他书，予又问，曰：借以养吾心也。理不明者可明也。予曰：不然。子谓诗书养就圣贤心，此语昔人对下流言，谓躭志诗书则不嫖不赌耳，非圣贤专以读诗书成也。读阅久，则喜静恶烦，而心板滞迂腐矣。程子曰玩物丧志，谓书如佳山艳蕋，爱玩不释，日日登临，而为圣为贤之志反丧矣。曰：先儒以读书明理养身心，俱非欤？曰：非也。自秦火焚书，汉人珍之，日趋诵读。唐韩退之、宋朱晦庵，皆以圣道自任者也，而韩有符读书城南诗，朱有读书乐诗，则其终身之肆力在诵读矣，况下而为诗人文士，与应科举以博富贵者乎？乃千余年成一文墨诵读之世，而人才日下，世教日衰，鱼烂瓦解，莫可收拾。则可知学文之文，不专书册，而读解书册，不足言学矣。故起诮者之口，曰白面书生、曰书生无用、曰林间咳嗽病狝猴，而谓诵读以养身心，误哉。李白曰，借问如何太瘦生，只为向来作诗苦。则肌体日消，心体自脃，何养之有？颜先生所谓「读书人率习如妇人女子，以识则户隙窥人，以力则不能胜一匹雏」也。若曰明理，则宋明创立道学名，日讲道而道字误解，日讲学而学字误解，日讲诚意主敬存诚而俱误解。所谓明理者安在？乃知每书读取千万遍之一误尽误也。然则诵读可废欤？曰：何可废也，但勿为所溺耳。古人六艺，一曰书，非仅点画也。考究字义即有诵读矣，然孔门雅言有诗、书二者，诗曰诵不曰读，谓歌之以比乐也。故春秋大夫会，必赋诗；书则考议政事，所谓文武之政布在方策者。而不必记其文，使一字不忘也。故孟子引书每有参差，至于二南曰为，则为其事；礼曰执，则执而行之，岂专占毕吾伊哉。曰：易溺何也？曰：其故有三，一古人口传身授之道，如识大识小者今亡，而但取索册简，故诵读日繁。一学习礼乐六艺，须强力，须友朋共集。诵读则闭门静坐，即可把翫，便而且易。一文人科举人勿论。今习斋倡明正学，即有遵者，而仁义操存未至根心生色之妙，可以据守；孝友从事未至知乐弗已之地，日有亹勉；礼乐服习未至斯须不去之域，刻有依游；世故人情未有左宜右有之能，时有树立。则自顾消索，转而奔驰，既所不愿，块然闲居，亦所不能。遂忽忽诵读度日，而目困身倦，习为故然矣。然则宜如何？曰：礼有明文矣，王制曰六十不亲学，以年迈也。又五十服官政六十正与人家国事，何暇学习？故孔子曰吾不试故艺，是孔子之老而好学，亦以道不得行之故，而非其立意祇在多能博学也。颜先生曰，周流，孔子之不得已；著述，孔子之大不得已。故孔子曰君子多乎哉不多也。则习礼习乐，六十以后亦不当及，而况诵读？曰：老而不仕者有暇功，可读阅欤？曰：亦何必然。吾退休七十矣，中年躭翻阅，颜先生每忧之责之。自五十至今，家政徽缠，乡里应酬，友朋远至，不坐而读书者二十余年矣。然今古文征者谬以为可，所处正如孔子之忧乱贼，孟子之逢杨墨，著书立言，不能自已。盖天理熟历，以内而操存，外而躬行，动而阅历世故人情验之，偶考陈编以为证耳，不敢躭而溺矣。今可拟八岁入学后，择当读者读之，四十则间矣，六十不亲。存学编曰儒者用力于诵读一二，用力于习行八九，则生民幸甚，斯道幸甚。旨哉其言之乎！
　　    李以传
　　幼读韩愈圬者王承福传颜习斋先生佣者彭朝彦传慨然而叹四民以士为首何质直好义偏见于农工也今则士风益颓矣有名声者亦率同气不和见利忘义呜呼何自得一人以激发之耶乃又得之于李以为李以传李枣强花里人名佩字朴公家贫未读书而至性过人虽饥寒不干人壮走京师辽东等处转移为食殚力不落人后受直以市人或佳之多与不受也家居或教之衣食精细令可观以曰吾为他人衣衣食食乎日鸡鸣起拾粪归扫庭除推单轮车作行商或力田拾薪父性旷达好友闲贷人财以知则还之且嘱曰吾父后有需幸勿阻吾行且偿矣时供以钱请随意用率妻食糠粃而饲亲必甘脃五十余年不懈尤笃昆弟辽东得数金归过京师闻兄弟负人债不得旋里尽出其余偿之或曰而家妻子嗷嗷盍少留曰妻子命薄今岁不得蒙我养妻子吾妻子也兄弟父之子也舍父之子而顾己妻子非人所为也幼同兄嫂居得财尽归之不私藏生次子三日即后其兄歉岁获升斗必分给待二弟亦如之长子杜教以从同里张生员朏明授读一日学舍归侍食偶言一族祖举其号以置碗于案厉声曰童子何人号呼尊长耶吾不愿有此子矣杜惶恐祈改自此口无戏亵后补廪膳生出舌耕一东家无礼辞归有从臾校之者以问杜何如对曰辞耳何校以曰然屈在汝不可校屈在彼不必校吾在不愿儿作刻薄事也或丑杜以怡然曰此非吾儿所有事也向恐儿无骨力今訾议多有或能不同流合污乎杜欲白以曰谤之来也如雨集释也如雾消静处自明何事白杜以其春秋高求迎养馆舍曰毋吾为先生父东家不礼貌吾难堪礼貌则致东家于先生外添一不得已之应酬吾不为也终不往持家严不许妇女出外不令与外事不佞佛僧尼巫婆不许入门见人恶望望而去闻善则津津道不置又乐周急祁寒暑常留行客养之或以难告辄倾囊与之六十四岁之七月寝疾命子铺设床褥曰吾年不为夭自反无愧心事家人皆在侧吾去亦快也含笑而逝终日颜色不变室闻清芬蝇不入户尝薄暮饮酒谓杜曰吾艰瘁甚矣尔后当勤俭力学使人指曰某有贤子吾劳不为虚矣只身出门栉风沐雨染病他乡举目无亲其末也一日自辽回过大河无舟涉至中流水暴长一老人呼曰急渡急渡以手扶出登岸水溢岸皆满而老人不知所之矣后在京守皮坟圈内晚即其树下宿一女披发相侵吾挺身怒目欲击之女逡巡不见盖鬼也吾有今日抑幸矣
　　恕谷中人曰李生杜与其师张子俱从予问学张子客岁逝己酉夏杜寓书来述其父行并言张子孝弟正室厚乡党急朋友工举子业闻颜李学是之遂不复攻时文诸善而求所以不朽者李氏可谓有子矣宜哉故为之作传并附张子使杜读之将益扩其贤以有光于父师也
　　  戴景惠先生墓表
　　景惠先生者祁人士私谥其师戴君也祁人率重师傅刁文孝先生之父善教士有德卒而门人立报德祠至今祀之今又追悼戴君云然按行述君先本顺天府黑窑厂人始祖壻于祁之金公章金明正德己卯举人任提举浙江市舶司再任提举广东市舶司授奉训大夫莅官清故壻亦贫解任携之祁家焉至三世讳财路获遗金守候还之五世讳宗孔为君曾祖补诸生始以诗书起家其兄宗胤以子毓尧为之后亦补邑庠生豁达好义强仁能拑蠧役之借查荒地以鱼肉士民者祁人赖以安一李姓累逋至数百金写券愿充纲纪裂其券令去生子讳光天邑庠廪饍生又传则君君生而颖异乃甫六岁而母张氏卒八岁而王父卒十有五岁继母靳氏又卒越四载而父又卒时继祖母张已六十有八矣君未冠继母靳出弟璍方舞勺子甫生呱呱在抱而积柩累累君一号呕血数升遂卧病继母傅氏拭泪厉声曰汝祖母在堂汝父未敛吾少年失天而汝又弟幼子在襁褓谢任无所敢灭性不顾耶君瞿然而起勉襄殡葬一一如礼服阕率弟力学李安溪校士皆取入泮事继祖母张继母傅曲尽孝尝嘱家人曰吾祖母抚吾父垂五十年虽奴婢莫知为前子也吾母适吾家四岁而寡教我兄弟成立汝辈宜勉佐吾孝勿怠友于弟出入饮食必偕独出则问其所之来晏则趣仆迓秉烛以待然训以正毫不宽假子侄姊妇皆任以职事考课严明清苑王云卿尝过之曰一家和风庆云也又好怜孤恤贫不避险沮略与其祖相埒一日如母舅靳公家舅新生一女而其母死于产谋弃之君不可抱之归匄母傅孺人抚之湩下得生适冯氏安生员被轧陷狱君以父执奔驰二载雪其冤流霜村宋姓鬻子瘗其妻君恻然资其葬收其子养之为娶妻生子使归奉祀其它类此难更仆数喜结纳重婣谊与人坦怀相与即门弟子亦霁颜为忘形交能豪饮剧谈留心世事谓士不谙时务蠢书鱼耳尝于兄弟子侄侍侧或同人列坐论催科刑名抚字之术若烛照数计而龟卜也临终尚嘱子三聘曰异日为清白吏君讳{王弁}字昆生号毅庵配马孺人子中癸卯科举人持行述匍匐求表文予思其门人以布义行刚之景爱民好施之惠谥之仅称其外事也已又思诗云惠于宗公罔怨罔恫惠顺也孝友皆顺德也而其严身齐家刚断出之非但煦煦柔慈者比也景惠之谥固已该矣乃大书之使其镵诸墓上
　　  李子恕谷墓志
　　李子李孝悫先生之长子也名塨尝求仁不能期勉于恕因以恕谷名其乡而为号焉孝悫四十后元配马太君有顺德而未立子乃聘易州马指挥公女为簉生李子时力为圣贤敦孝弟主忠信崇礼义廉耻读论孟学庸及朱注以授李子同时有颜习斋先生者崛起近与祁州刁包远与上蔡张沐辨学谓世儒躐讲性天非孔子不可得闻之教法也且礼乐兵农圣门经世之撰皆废失何以学成致用乃易静坐入定以习恭内而敬直外而九容交摄读书犹汉唐训诂遗习惟择经史有用书读之余不尽究以蹈玩物丧志也严课孝弟谨信冠婚丧祭务遵古礼日稽礼乐兵农之允宜今古者而倡六艺以教来学于是李子从之学礼于习斋学琴于张而素射骑则学于赵思光郭金城书则学于王五公彭通数则学于刘见田后又学律吕于毛河右其于明德则立日谱逐时记身心言行得失勉改至耄老愈追念家学欿然自歉寡过未能其于亲民则与习斋尝商酌教养之具每夜分不寐有所得则录之瘳忘编学政平书订阅史郄视然惟恐草野之见无当也七十病后依周礼约入拟太平策李子性谨畏时或肩舆出门辄竦然曰我何人斯而人肩之坐必躬以谢肩夫惟恐虚名过情李安溪王太仓相国皆拟荐于  天子李子惧甚力辞谢来问学者亦吶吶然不轻渎严于取与少年试一等当补廪旧有书公陋规曰是以贿进也辞不补十四王在西陲使人两次千金延聘避如江东康熙庚午年三十二岁中顺天乡试迄戊戌年六十选通州学正八月十二到任时京师沿门染疾李子亦有中瘫之意不能理事于十月十八日告病于州刺详通永道转守道达部抵来岁四月归里调摄少平前在都徐少宰秉义吴都宪涵为刻大学辨业学规纂至是同人为刻论语学庸传注及传注问又刻易经传注学礼小学稽业门人又刻恕谷后集毛河右开雕李氏学乐录于浙届雍正六年年七十十月朔晕倒又中前病病乃絮绵謇浸而剧委分乘化焉期百祀竚竣后学爰述斯志蠡县病叟李塨拜手自识
　　    杨公生传
　　杨公名勤字慎修镶红旗汉军也以嫡子蚤失恃又性乐友好施为父所恶康熙四十八年筮仕得陕西富平令闻王昆绳言亲如蠡延余且令张西陆言束修每年如秦关之数时余五十有一念道行于人与行于己一也遂于五月同往至富富岩邑难治公每政皆咨余又邀余同出私访屡断疑狱如神富翕然传诵结党挞降之俗为之一变催科但发纸皂轮催即完公且不自居见上宪及同寅辄曰吾师李先生教也后如省上宪多差人来候余送下程公又嘱余曰有人物当款洽者先生即备席馔有当馈周者先生即具银钱与之皆出勤囊勤囊即先生囊也于是王子丕周昆来梁质人皆至关西学者如蔡瑞庵张潜士黎长举鲁登阙皆从游或有赠之数十金者公毫无吝容无何届九月为先母初度辰力辞归公亲送之康桥跽而言曰明岁先生务惠来如勤可辅则辅之如勤不可辅先生可自为嗟呼公世济物之志有何如哉世乃为斯人哉岁暮抵里书字与送役回言其家庭错互不可再至公乃刺血作书又遣力来请无奈何二月至富公率阖邑绅衿里民郊迎跪谢必屈至暑又周旋一年而其势异时移难以株久又力辞归公供老母寿服一袭亲自封银强纳余橐两次共五百余金又赠名骡骏马送余归余去后而其官荏苒竟坏抵雍正十年如上谷至南关访其旧居则居已入官而公远在京邸不可得见矣归旅舍流泣为作生传
　　    恕谷先生治古文辞初学唐宋八家后受法王氏昆绳始有志于秦汉之作而益求导其源于六经特区之曰后集其文主识议恢奇变化不可方物王文简公阎氏百诗俱盛推之李次青廉访  国朝先正事略称其博学工文辞与慈溪姜西溟齐名方氏灵皋志先生墓详辨学术不言所为文意以其为余事欤先生学出颜氏习斋而规模益大所著论学书甚具并自撰年谱已次第刊布是集为其门下士所辑每篇俱有评点今祇录本文识者当各有取焉光绪七年辛巳中秋节前三日王灏识
　　恕谷后集卷十三终
　　
　　
　　
　　
