忠介烬余集 明 周顺昌
　　
　　钦定四库全书
　　
　　集部六
　　
　　忠介烬余集
　　
　　别集类五
　　
　　明
　　
　　提要
　　
　　臣等谨案忠介烬余集三巻明周顺昌撰顺昌字景文号蓼州吴县人万厯癸丑进士官至吏部文选司郎中以忤魏忠贤为所罗织逮治拷掠杀之于狱崇祯初追谥忠介事迹具明史本传初顺昌被逮时箧衍著作颇多仓卒间为友人投火灭迹后其子茂兰遇片纸只字必摹而勒之石至其孙靖复从戚友家搜録成集故名烬余凡三巻一巻为纪事公移二巻为尺牍三巻为杂文及诗而以寻声谱附焉寻声谱者当万厯乙夘顺昌在闽中常以诗扇寄鹿善继其后扇失而诗犹为马洁所记忆崇祯甲戌善继与洁暨孙竒逢辈咏其事録而为谱国朝康熙间竒逢门人汤斌巡抚江苏以谱贻靖附刻集后详见靖跋语中顺昌气节盖世本不以文章见长且收拾于灰灭之余大都案牍简札随手酬应之文非所经意然其隐忧国事崇尚名检忠愤激发之气时流露于楮墨间尚足以廉顽立懦观区区题扇一诗异代且珍重传之则是集什一仅存固未可聴其湮没矣
　　
　　乾隆四十六年四月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　
　　
　　●钦定四库全书
　　
　　忠介烬余集巻一
　　
　　（明）周顺昌 撰
　　
　　福州髙珰纪事
　　
　　余以踽凉之行承乏三山司李昕夕饮冰甫百日覩税监殊横自媿官卑弗克制勃然动拂衣想稽之会典外臣乞休竟休矣功名尘土富贵浮云壮夫宁借簪绂为荣沈思终日不得奉养先人于今日悲痛万千悻悻乞休未邀天子一命荣亲是实人子未酬至愿庶几改教存古人避地之遗风遂备文申请不得请再而三终不得也守土者不能委而去之低徊勉留饮冰愈甚乡之亲友逖听未悉鱼书盈箧一事无容各答谨述当日情形使故人见之谓此生崛强犹昔毋负相期之意云癸丑岁除始至古榕城吏之掌行礼者白所应参谒辄曰应先拜内监髙询之旧例畴先皆以自来太府先之余黙然良久吏曰内监监税兹土十有六载院藩臬府及县暨诸董戎事者畴弗与交欢何独絶之且内监闻旌节贲临治具以需将致贺展殷勤余大笑抗声曰余始至若弗余知以余为何如人竟弗往吾乡有擅韬钤偕莅兹土者为朱荩吾内监数数遣人致意不获已向余从容言监府奚而必不先也余谓刑余之人与地方官原不相涉终弗去内监以为异间闻之当道当道往往微示其旨余实陈当道当道亦未尝以余迂执为非髙宷之流毒于闽最甚其爪牙之噬人者为廵栏百户马仕麒当道皆鉴之廵抚袁公素称寛弘端亮君子百姓恃以保障公念翦恶先翦其翼俾余密擒内监恨马百户就擒惟是周司李恨甚余弗顾季春上旬摄闽县篆邑中若金珠米木各户纷纷控告谓税监掠取其货累月穷年价莫给与余以此等景象匪直民忧实长民者之忧税监犯众怒一旦激变可若何曲圗所以恤苦弭衅为之计长久思尽革诸行如吾郡故事参酌未定于四月十四日薄暮闻诸行户踵监门哀鸣求直监诱入阖门尽絷之百端鱼肉赴援者蚁聚于外发箭挥刀被髪流血者皆是也嗟乎小民哀求不得直反以刀矢相加公愤交激解之不能散税监恐惧身登峻阁火箭雨集烈焰耀天悲声动地府县奉院司道令遣兵合救夜半始息然民庐化作飞灰已三十余家诘朝告被伤被杀被灾者比比也已刻见抚院袁公言税监凶横当与按君参之余闻言心肯午后归馆方清理案牍急报内监突然开门横刀策马小衣背敕随枭勇家奴数十軰各操利刃疾驰军门太府喻公以亲乞归在告闻之骇甚急偕僚属赴援内监与都院最近臬司阃司次之藩司逺矣府更逺趋至军门则税监诸凶斩闗直入内垣袁公二子侍师侧俱被执袁公惊出税监临以匕首并挟出辕门拥入宪台别署吾乡屯道李公思诚兵道吕公纯如及阃司先至府县官僚与董戎事者次至税监仍挟袁公手示禁戢军民然后送公暨二子回院两道尊以内监肆横奉命来闽无暇周计偕阃司步送归署同寅三府龚公劝余随行余曰不可袁公既回院余且返与太府商之此行藏谲计内监果留两道为卜夜饮是夕余先捕凶党之执刀失坠者三人畀府狱漏已四彻复畀闽县者亦三人皆凶党至戚税监虑奴軰必罹重刑挟势令两道释囚许之释囚治衣帽送还谒兵道于监府独余未与税监果留海防以代嗣后吕李两公屡谕三府诸首领及指挥递相代易监不许火之夜有被伤死者四人内外各二税监妄谓内二人为本监奴子时兵道未出令两县具棺进敛兵道乃出十四日税监旧役三十人持檄下府与捕馆及两县反以放火杀人乗机劫财移殃于民欲追捕延平司李邹公维琏檄来余开而读之不觉奋衣振起举茶瓯掷地曰异哉邹公之为见也今日之事全以镇抚地方为主此檄一行变不在税监将在地方罪不独在地方将在守土且抚院之疏不几虚乎余弗行并力阻馆若县时龚公执两人囚禁云获税监之鹿皮者方欲解道民大骚动余都释之民心乃安余郁郁抱愤适直指宪檄督以申报杀人放火縁由遂据实呈详其间多微词阅者讶其直也余萌浩然归志阅日两道欲令县为税监修门葺墙余终不承命二守出揭相廹余独坐静思两道尊与陈公责我以有此县篆耳不如封之时四月十七日也余居乡于交谊不薄于僚友岂独恝然二守陈公之赴内监慷慨赴难未遑深计陈公被留家人向隅爱子乞援狐免之悲有情者谁复能遣矧太府喻公坚意首立海防邓公戒严守汛凌晨开署落落晨星益令人感慨无已十八日以改教请二十一日送喻公于芋原公固长者与余最相得别绪黯然归馆杜门候题拟束空囊东向袁公令侯官金大尹及吾乡朱总戎持手书来慰留真切吕公亦贻札以留三请竟不得复以府篆委署自后守三缄之戒不复谈天下事矣时乡绅与当事议欲与税监调停余以调停二字殊非美名从中挠之慎余未能好尽多过则余之谓矣彼税监竒恶山积具载两院疏中师相台諌诸公之疏尤章章也按台以考察阅操两大事命三司谕内监出陈二守不听会谥诏将临复严谕速出迎诏竟置罔闻其悖逆至是他奚论耶处变之道有三销变于未变为最应变于临变而得正者上也既变而善挽回之犹足翼天下正气若夫借恬静为福恐致大变为词是或一道吾未之知也今日惟是恪共乃职静听圣明处分天下事固匪一人所独裁也还对三山转自笑复自媿矣孟秋朔日漫记
　　
　　申详税监变异縁由附后
　　
　　福州府闽县为出廵事本年四月十六日蒙按察司宪牌本月十六日据本司经歴司呈蒙廵按福建监察御史徐宪牌照得本院按临所至地方凡有事变情状无论大小俱要据实具报查本月十一日各行赴内监取价不与因而羣聚鼔噪是晩火发且至延烧民居及临街牌坊至次日又有一番异变该府县廵捕等官何不登时具报疏玩实甚备牌仰司呈堂即行该县府并捕馆速将前项事情备细具繇速报仍查各官縁何不报一并详夺等因抄呈到司蒙此备牌仰县官吏照依事理速将十一十二日异变事情据实备细具由限次日申报本司以凭类报其该卫县廵捕官当日因何不报若此疏玩一并究详转详施行等因到县蒙此查得本年四月十一日申牌时分忽据马夫谢贵急报本地方铺行匠作诸色人等因在税监告讨久欠价银反被闭门杀伤见在急变等情卑职不胜骇愕疾赴前视侯官县知县金元嘉亦偕往本监门首本府知府喻同知陈通判龚同时彚集此时军民千万为羣拥肩摩衽接道不得行所见中有被伤者或挥涕拊膺或流血被面或带箭鸟惊或踰墙鼠窜人情汹汹悲愤交极询其衅端云系税监狼心虎口肆毒无已恃威逼取各行若米若金及诸物价总计百千久不肯给痛思小民本微力薄朝夕贩卖以餬口举家老幼嗷嗷以待乃累月旷岁索之茫然情不能堪势不及俟不得己各自踵门告哀乞怜反触其怒闭户逞凶挟劲弩操利刃忍心惨杀逃出者重伤可据锢内者难保全身此众索还欠价皆为网中之鱼众姓求生奚忍不相偿也职等仍再三抚慰间陡见民房一时火起顷之烟焰障天室庐财产化作飞灰老幼男女号恸不可胜纪职等仓皇遣救及奉抚按两院各司道连发宪牌调兵合救自初更至三更火始得熄职等方各回本衙门守护库狱至十二日随据本县廵捕典史洪世法呈称据廵街应捕张龙称本月十一日晩本县安泰桥铺税监府中将火箭射出延烧军牢房一十六间民房二十九间及烧丙辰进士并经国裕民牌坊共二座拆毁民房一十八间该监衙门未曽延及等情到县乂据居民郑钦等一十八人连名呈为亟救惨殃事钦等良民家居内监府前于本月十一日夜痛遭内监人役攻驱众行领价威用火箭乱射钦等房屋然烧赤地无余男女匍匐逃生家赀产业煨烬一空露宿饥寒恳怜赤子无辜毒害原非天灾实由虐祸等情又据郑国钦投为急救财命事钦因向住内监府边卖布为活本月十一日陡遭各行讨价威用火箭先焚房屋二间货物七百余两悉皆煨烬命悬财散等情又据连佥具呈人张心等四十四人为亟救惨殃事心等系内监府对门住民于十一日夜痛遭内监人役攻驱各行领价放火然烧房屋财物一空等情又据连佥具呈人姚肖等八人为殃苦惨伤事肖等系内监左边一列连居祸惨十一日晩被监然烧幸肖等力救苟免痛男姚夏屋上运水救火遭棍径射蜂箭男中一箭咽喉受伤又有郑四等亦在屋上相救复被棍刃打伤体无完肤财散人离等情各诉到县又据马夫报得被伤民数铜行朱铎刀伤脑榉木行权少山蔡廷机蟮鱼行陈一郎炭行周一章谢廷祖利刃伤面铁匠潘六民谢应顺各刀伤头民张公治箭伤喉董九箭伤眼眶余未报不及细查外此俱干系地方各行户遭变事情合行通报两院司道照详正在备文间本日未初时分又据马夫李秀急报称税监突然开门骑马行出小衣背敕手持大刀带随枭勇家奴数十人各持锋利刀枪前后拥卫急赴军门去讫职等惊骇府县各官俱急趋至军门本监已破门入内堂矣俄而本监持刀逼挟军门与公子同出至宪台署内屯道李兵道吕并两都司齐到陪劝解释方请军门回院讫本监随挟两道同行送归留茶闭门时已黄昏矣更深时候续奉军门拏获行凶税棍周聪徐文朱朝臣三名发下闽县收监外至四更二点时分本监开门送出屯道仍留兵道在内至十三日辰时本府龚通判以奉两道面谕到县将原发监犯三名取出给赏新衣帽送还本监本日未时又蒙屯道于军门前令本府县官遵依前谒兵道当蒙本道责令本府同知陈豸相代该监即将同知拘留始送出兵道彼时卑职实未同进不敢欺昧续又屯兵两道谕令龚通判姚经歴孙知事节次进换该监不允陈同知至今拘留在内此系前两日事情应即一并通详縁被伤身死实有四人有云均系良民有云内有本监二人一系本监自杀一系病死先蒙兵备道在本监衙门内谕令两县急备尸棺二具送进装敛讫又奉兵备道宪牌为地方事照得税监积恶亏损各行物价自有两院司道替小民作主何得聚众攻门围屋放火伤人且查攻门放火者原非有身家各铺行俱系游手市棍意在乗机劫财耳如此乱民渐不可长除内监听两院会题请旨撤回外所有放火伤人倡乱首恶相应访拏为此牌仰县官吏即密访十一日晩放火十二日伤人纠众行凶首恶的确姓名擒拏解道以凭处治若复再为姑息置之不问成何法纪成何世界其各街铺甲因何不收敛间人听其羣聚撒泼廵捕官仍严行晓谕遵守毋容玩违等因到县蒙此因查火发根由及报单所开被伤姓名未有的确议论纷纷难以专擅正在迟疑今奉宪牌前来卑职不敢依违理合从实备细通行申报为此除申两院照详外今将前项縁由具申伏乞照详施行须至申者
　　
　　吏部揭帖
　　
　　前从邸报中见赵霖宇年兄一揭盖为职序补掌科发也夫职自本月初九日署事除大祀在迩遵例禁封中间启事仅仅三日耳其一补争客氏之戆臣其二推膺异典之贞臣其三起锄强扶弱公愤共冤之道臣自谓可以信友何独于补科一节致烦赵年兄之揭也虽揭中己言职向未与其事不知有此原议职似可以无言然职掌所在有不得不言者夫资深起复得补首垣此省中之旧规也考选候缺照缺序补此敝衙门之定例也如前次王东里父母序在朱如容掌科之前而王父母补礼垣朱掌科补吏垣以出缺有先后也今吏垣侯英观之缺在先续陈见心以告病行史亦步以回避请吏户两垣共有三缺矣按序而论始无异议故遂以吏垣补陈果庵以户垣补陆足吾其史亦步之缺姑悬以待自是不易之理且六垣互相迁转吏户本无低昻即或有资深复除者亦须俟其起送到部不妨更调如旧掌科倪实符例若必置见在应补之员留以俟之逺为期者无论于铨法有碍恐闻者不知亦将谓职有轻重于其间又何辞以解焉此非独赵年兄可以谅职即新旧诸掌科亦必不能谅赵霖宇者不烦辨也本拟具疏因此揭似小而所闗甚大遂踌躇两日且念霖宇年兄与职六年闽海固风波共济之知己也何忍以一言相加哉故不以疏而以揭
　　
　　忠介烬余集巻一
　　
　　
　　
　　●钦定四库全书
　　
　　忠介烬余集巻二
　　
　　（明）周顺昌 撰
　　
　　与朱得升孝廉书
　　
　　浒闗分袂节序倐更独坐静思长安花不如故园柳三百五十人中未知肝胆谁是何如二三知已连床夜话上下千古哉南望迢迢觉鸟啼云散俱足増故旧之思欲以微醉解之苦不能酒惟啜清茶数杯伏枕求睡梦中所见或祖父声容或相知歌啸独牵衣画眉之态不存耳醒来益令人百端交集语云昼思夜结良然良然别后情景大槩可想今科繁费稍减更加弟之省约亦需得二百金无门可贷为苦积习使然弟一人不能顿革陋习可奈何月中分兵部观政殊无政可观不过作揖打恭升堂画卯而已天下事之虚文相蒙者多类是闲中接邸报阅之见朝中士大夫议论互争不一即一南畿学使甫推浙按弹章随至矣福王请封复缓边庭告急日甚有志者得不深杞人之忧乎漫以书生当局其筹边治河大政无论问以簿书钱谷之数天下几何茫然不能对始知书不可不多读平日止为八股徒做一不识时务进士良可笑也弟职应司李展阅大明律一巻深文刻字多所未谙读书不读律致君终无术两言非浪语最恨方今仕途如市入仕者如往市中贸易计美恶计大小计贫富计迟速弟今日正委吏乘田东西南北惟命之日宜信心做去美恶贫富升沈迟速何所不可当知银子取不尽好官做不尽去角予齿两足添翼造物自有定数安用营营为哉幸叨一第不敢云报国固穷二字原吾軰本来面目并此而丧何以自立弟孤苦艰辛于徃年备歴慕富慕贵一生痛恨幸得一坏土宁祖宗魂魄志愿毕矣富厚策肥大非吾念此弟可自信知己亦可信弟者也先儒云学者不可把第一等事譲别人做又谓惟澹可以从俭惟俭可以养廉有味哉尝以此言示同事者不谓迂则谓矫弟所甘心独怪世之不为迂不为矫众亦相顾大笑意气相期孰如吾五人于合牓中偶得一真士相合尤竒辞部日耳目甚众彼独以白须挺立冡宰前了无退避无不拊掌弟谓诸兄人身那一件不假此兄尤犯仕途大忌何以独真乌须药岂少哉实是血性男子急访之乃丙午科鹿善继也雅负北方人望弟即笑问渠亦骇遂过我竟日扬搉千载抵掌时事言朗朗可听一种热肠劲骨布衣蔬食之志视吾五人无异勿谓燕市中无荆卿髙渐离也竟代四知己订交矣四知己亦为快心否百余日不得一晤几成郁结一夕风雨破牕乱入愁不能寐伸笔书之不自知其言之长也青莲云长安如梦里何日得归期读之黯然合宅清嘉如昔三老伯仅以空函候问曷胜愧汗四月二十日弟昌拜
　　
　　与朱得升书二
　　
　　顾闇若行有八行寄上弟宦游景况如斯而已税监奉旨撤回士气大伸国法大振使臣子感恩无地不谓猛虎尚尔负嵎戈矛忽兴同室松陵之所以为难大率以廪糈一申禁监役一示也夫廪糈设以供税监非以供罪监也道尊代索以为异事弟具申文明知非自全之道但壮心易激直肠难换以此吐吾軰之气耳院司道俱云与之为权不与为正不知权非圣人不能用弟能言而不能行媿恨至极八月十四日有海道中军徐大用指松陵名送监棍告词于龚粮馆口称吕爷着馆追还原物粮馆不敢论是非大半捕民到署追理所捕之民又奄奄一病夫也弟闻之急往问龚公以事涉两难攒眉蹙额问计于弟弟曰名义至重鬼神难欺吾軰在地方惟知有百姓前以监棍未受斧钺争之甚力即告词果真夺之闽民还之闽民原不为过况恶监之劫夺抚道拘囚府佐在明旨未下之先诳词揑告扰害地方反在明旨撤回之后则其咆哮愈肆视闽中几无人矣执一府佐复驱一府佐追赃可乎不可乎所追之民系一病夫万一刑威稍加毙之庭下使人谓府官杀百姓以媚罪监寜不贻天下万世羞哉不特此也当东奔西逐之时愚民之得财者奚止一两人重于好财轻于为乱情也忽闻府馆追赃人人自危肘腋之间更生叵测则所害愈大龚公唯唯欲以所追赃物解道弟索于堂上尽付烈焰龚公苦甚而止遂收之库越二日见抚台以此事相告抚台亦心首俱肯于是出示严禁监棍八闽欢声成雷吕公见弟杜门乞休抚公属吏见留至再三见于海道申文弟欲刻期戒行会生童毕集省城卄一卄二勉出以完试事题不慎择去则穷日之力皆成罪案卄三日进见抚台思一吐衷曲抚台怒形于色不复以礼回署亟整顿空囊驱车北向士民闻之入府号泣者凡三日赴院司道愬留者以千万卄五晨起弟妇与奴子軰俱已登舆军民拥街遮路不得行且云公去当杀太监劫中丞众心汹汹抚台遣官慰留吾乡董戎伍者若施若朱力阻且以府篆羁身无人肯代二三共事者复遗书曰阖城黎庶咸云罢市九邑士子尽望京衡一肘腋之间复生他变奈何奈何于是勉留视事不意闽海波涛一至是也恐知己悬念言其大略如此仕途荆棘不如长林丰草之为乐也不尽与
　　
　　吴公如内弟书一
　　
　　会城繁剧不必言朝夕驱驰是做官常事但近日以恶珰煽虐地方骚动弟幸以崛强之性处之虽开罪于当道庶几不负知已不然身名两败此事顾闇若能悉之申文与感事始末可观也大率小人肺腑县公属同年府尊属治下何求不得弟深以是虑家奴惕于威严或不敢非为一种影势生事者突地风波无端诳揑为可畏耳弟筮仕三山争是非杜请托毎得罪乡绅所恃以无恐无欲故也如此行径决非做科道气兆听之而已府尊系闽人必一字不通方好今以试事相渎已非素心仕闽几年萧然寒士此情此景闽士民知之亲友知之而尊堂朝夕与共更知之深者亦只求毋负此六尺躯也毎年诸公祖父母礼仪以弟初心在任不取人一钱居家又何用些些却之为当今不可追矣承谕以童生事抵屋价极知委曲厚意然守节五六十而嫁殊觉赧颜耳最大惟塟祖父母事当尽力为之也已逐之奴不许擅入及投势之軰不得滥收唯老成清约为主世人中一进士便欲脱尽秀才穷酸气味不知进士只是秀才结局事此处看不彻未有不败坏决裂举生平而尽弃之矣兄亦以为然乎弟昔在京中只以蔬腐过日一切赏心乐事都谢絶不行已费百余金若放手借贷则此累何年得了须知推官光景清澹异常兼以弟迂执之性必不敢染指于分外者家中不可不体此意明年尊堂令辰吾丈来闽弟所深愿亦为人子之至情但闽海风波易起而弟之风波更十倍于他人省城上司毕集闽中士大夫之不遂所私者日侧目以见隙思及此吾丈以为宜来乎不宜来乎弟所言语语肝肠勿増恼怒寄来银五钱以表微意拊掌收之同门文二册并验入
　　
　　与呉公如书二
　　
　　读来札知诸亲友之索债者填门盈户甚至有怒面相詈者弟自笑曰做秀才时艰苦备歴反能以馆谷怡二人当大事未尝乞一文斗粟于亲知而且能以束修之所余者偿先人之旧逋无大累也今以滥叨之故做一不干净人五年宦逰不能还诸债主官之累人也多矣又自解曰曷不稍稍通融取诸民以快亲知之意乎何苦以不干不净之身取诸亲友之怒终不愿也负诸亲友尚有还日取诸民间必无还期所学者何至以亲知逼债之故而舎我以从彼稍知自爱者必不为而况弟乎弟明年五月准归矣归来定当作一了当局面不得已亦当借债还债毋以累人且累吾丈也即今岁说府中童生五人俱情文之所不能辞者以弟之居官居乡论只是不说为髙若以俗论亦有二百余金可以还债今曽以片纸半帖烦诸人之手乎弟之所以为此者不过一段热肠以诸亲友与吾丈易地而居未必肯做此痴事呵呵此番之后决意以冷面胜热肠不为冯妇也丈谓何如
　　
　　与鹿干岳玺卿书
　　
　　弟自癸丑岁除夕抵闽忽忽两年纷纷万状未尝做一两件得意事以逺报知己揽镜自怜须眉羞涩兼以珰变卒起迂执招尤戆愚成罪风波剑戟无时不有未知将来作何税驾也毎于风晨月夕读兄序文如见兄也吟别时白髪丹心之咏又如见兄也云水七千恍焉一室古人云天下有一人知己可以不恨弟与兄之谓矣弟尝思古人惟判一死字便做出许多大事业压倒一世今人惟爱一官字便露出许多头面压倒一世今古之不相及大槩如此思之可为浩叹兄刑曹乎抑计曹也无官无事竭力殚心即委吏乗田皆可酬主又何论位大小局炎凉哉恃道义之雅不觉胸懐倒尽扇头两咏聊写相思不自知其拙也北雁南飞幸不吝数行以当面教孙兄才髙骨劲直逼古人今春定当奋翮案牍如山未遑另东然实无刻不神交也相见望叱名道意
　　
　　与沈石帆别驾书
　　
　　若抚归开函见尊揭知老亲翁之薄待弟也顷珍翰逺勤复用揭帖弟思何以见罪至是惟有惊汗浃踵而已即欲破例拜赐弟不敢也敬藉手完上前后尊衔附入在老亲翁覆视之当必笑破口也弟拟正月卄二日起程又以冗阻来月初四准束装戒途同行不过三四敝仆单骑长驱计初八九迟则十二三可抵贵治此时胸怀种种可以尽吐但与亲翁约切勿张筵切勿出拜到时惟以两盘素菜痛饮五鼓盖弟是月持斋故也万祷万祷有谓京口登陆近四百里且驿递便安弟思此番不得促膝又要几年饥渴之懐梦中不解所以决计于安纾耳三儿已入学堂读书甚乐皆邀岳翁之庇也余俟面悉
　　
　　与文湛持孝廉书一
　　
　　从淮阴道中附一札想入记室弟自二月卄七日到京三月初五日入署今转封司矣应酬劳碌眠食倍常儿女深情了不闗念独春树莺啼空斋月落念念知已恨不能挟两羽飞来也再读手书宛如面对如石行拟诉积懐忽辽渖陷没警报一夕三四至捉笔不成一字又不能勉留大行公半日怅结久之弟租一小房于石虎胡衕除趋朝谒客而外黎明入部薄暮归来既不赴席亦不招饮家奴六十文钱五升米便可饱餐一日有以馈仪入门者一切谢絶府县则封还原揭院道始答书启爱我者谓亦须少放通融无太激太苦弟思作事不一刀两段便生出百千枝叶所以把体面人情一齐抛下纱韈八双金扇三十及今犹宛然笥中也至于做官活套尤在多拜客少讲话弟一刺不敢混投及到邪正是非反复倒乱不自禁其热血横流声色俱厉矣盖六年快吏欲俛首铨司硬骨痴肠实有妆不出忍不得耳弟算进部日子几八十日惟春尽夏初署选张公以髙景逸郑三俊陈大绶鲍应鳌刘宗周诸贤首为推毂启事生光林岩増色嗣后辽城一破逺迩惊传大臣小臣无不潜遣家归乞差避难星轺如织别泪沾襟车马之价一刻而加至数倍甚至持节京钺之人做出目瞶耳聋说剑谈兵之士化作皱眉缩足谋边道者急移之而居内在北阙者愿得调而之南涿州之冯松陵之吴身在二千里外胆落辽锋弃官就道真可恨也然今日之大可忧者不在国家之势而在臣子之心朝政半移于狐鼠要津各倚夫氷山塞外之战血未干殿中之操戈复急求其合东西南北之人忘爱憎恩怨之报大家并力以辅冲圣是第一件事万万不能万万不肯近日闻变即求如熊廷弼王象干者几人哉我祖宗养士二百余年风流到今浑是一团庸靡顽钝之气结成一个麻木不仁病证可恨也王希泉邹南皋两君子束髪以来仰同星鳯王之品早为朱恬宇窥见今无论矣吉水先生一揖而笃好如生平欢每深坐快谈半及老兄真心真道时贤未有祇以封章一上声价半减弟痛之惜之始信光宗之恩遇隆而神庙之玉成大也大臣出处去就知所以自重矣天下好人难得不敢说大话抹杀世间人其实舎三四同心之友求其可以入金兰之簿订松柏之盟者眼未曾有姚公气骨肝肠毕竟是三十二分人物其相念渭阳一日百回也萧如城胆识虽难全许而表里如一无若此公其它即雅称莫逆自许慷慨者未免为热闹世情哄过喜谀怕真喜受用怕受苦喜傍人怕独立弟以口太快心太直肠太热忠告太过反开猜疑之隙而欲于悠悠泛泛中寻一臭味抑又难矣兄问长安局面何似弟以四句括之未知肝胆向谁是令人却忆平原君去河北贼易去中朝朋党难是则长安之局面而已想亦千古所同恨乎此公作用不值一文至此可笑可叹往时所怒俱做人情恐老兄亦不料其涂面若斯耳弟已心絶之久矣王弱生读书修洁徐念阳磊落开霁一述其乞休之故一叙其被逐之由似可优擢王纯甫几不得考选前岁仗姚公今弟为之力救始顶豸冠其说甚长令弟有札相寄道谊殷殷使当时情事弟与兄一毫不可对天今日何以施颜面今若此友朋骨肉之间可快然无憾矣胷中欲吐累百纸不能尽奈何奈何
　　
　　与文湛持书二
　　
　　连读手札知兄之念我不置也兄近况何似亦曽与徳升理旧业否徧看长安始信有胆有识男子原自絶少若得两兄刷羽青云首应龙飞第一寜独吾道光真圣明之福但天公不可问耳弟独居蔬食饮食男女一无所事馈仪书牍尽行屏絶此亦堕地来福分不曽带得而伸眉昂首无苟苟容容之态可以俯对知己日日从孟长处笑语片刻无不及吾兄独世人眼孔小遂侧目吾两人亦不顾也迩来玄黄之战未休同室之戈复急兄不看报乎魏掌科一发而吾乡齐与为难所以持魏者曲折甚多始举其一云孤而不介可见吾軰立身全要一副铁肝石肠魏公亦不过吃寻常茶饭小变大行景色耳便众镝交攻无能自展可惧哉可惧哉姚公云杨长于舌左长于笔魏徧集二公之短信然信然中宵不寐服老兄之知人也大率今日之人求富贵利达之心多上之为国家者固不可见即索一真正为功名者亦复寥寥各执其是各行其私毎有所恨惜不与兄共之如此局面如此议论惟有披髪入林做第一流人物为最上着转眼秋髙三岔河不知何以为计言之令人痛心也三月内遇署选弟稍得行其志选君其尊如帝后来者惟有承望声光闷闷而已欲言万千不可以楮墨尽中秋重九前后日听辚音以慰饥渴也
　　
　　与文湛持书三
　　
　　数月以来有三札寄兄想俱尘览眼前所见所闻无一不使人膨脝者而事权不在空言无益与姚公相对惟有仰屋兹可喜者毛文龙以二百余人复镇江孤城一时南都四卫军民响应数万第京中兵饷交困无以为援应之计则惧更多于喜耳士气日靡人习软弱以我所知总占风看势附热趋炎之軰即一代山斗如吉水先生亦以恻隠为仁姜桂之性消磨殆尽不知放流两字是仁人第一手段也昔贤谓我若肯谒丁崖州则干兴初已为翰林学士矣读之犹有起色始知自二三知已而外可谓无人弟初到时往来交际并絶亦疑有行不过处但自信颇真又得兄数言以坚我之性至今觉眠食快活了无挂累功司火房一斗室最佳松阴交映静坐片时晤对千古时时念老兄一过以慰寥寂一日晤同乡台省诸公云今年朝觐书帕亦欲不受何可使吾兄独为君子弟云但受无妨若因弟而不受正所谓独为君子也大笑而别由是观之弟之为人侧目不言可想见今日贿赂公行之世私心自谓未必无小补云毛具茨为人物色甚众弟思其向往吾軰如查太清张可庵诸事亦甚可取大为拂拭今不但风波已静且有京钺之望有可笑可叹可杀之人亦有可笑可叹可杀之言万斛结胷引领而望兄来惟早发驾为嘱
　　
　　与鹿干岳书二
　　
　　昨晤颇快独恨孙兄不至耳日来不知河东何状若得三方策应定收全胜时乎时乎不再来言之直令人且喜且惧也如谓钱粮万分难措何不乗此苦口请帑兄似当托杨文老为之人才册奉去乞细细直尽不必作雅语不知者尤望细访其府县之肥瘠烦简并为开注非年兄实心为国不敢以是相烦也十三四约来一语
　　
　　与吴公如书三
　　
　　青天白日之事件件是舎己为人长安作宦者那一人不饮酒食肉那一人不娶美姬以自娱弟独居蔬食公余之暇念佛千声絶似老僧行径计入京来馈送尽可作一富翁弟一切却之今书仪亦不敢及门矣昔贤云记动记言仆隶口中传信史诚为不易之论弟能瞒吾丈断不能瞒奴軰也幸分付儿曹多读书作文做好人严家法以慰我心家中日用只宜以俭朴清净为主决不可做冠冕无益之事亦不可起只忧富不忧贫念头弟思之仍旧是穷秀才耳此吾丈可谅我者也京中诸物甚贵借贷之门尽塞风流华畅事必不去做即早晩供奉大半吃素而已家中当体此意儿女軰或做一二件衣服断不可做寸丝尺绢布素而已当晓示之须杜门守静不可学搢绅家闹热妇女敢伫立门前者归当重治
　　
　　与呉公如书四
　　
　　世事日日告急守战两难兵食交匮国家事何以策之弟终宵独坐毎念二亲与祖父母大事真不可以为人明年春夏间凖给假归塟断不久居于此只是囊无半文耳诸事书之家报中不须多嘱惟是儿軰作文读书不可容他出门一步严以御下而已望吾丈嘱付令姊并大儿家中男妇大小有不率教者当施行责治无姑息也节中诸儿亦不许出门诸亲族来拜年一茶送出亦不许留饭弟不在家原无留饭之理亲友亦责备不得家人軰不许往来饮酒即明年令姊四十亦不得受人一盒留人一饭只买豆腐半斤供寿星一纸而已弟在此苦守俸金一钱无所入全赖节省不然饮食男女宦长安者何人不极其受用弟何苦作老僧行径耶可为儿軰道之弟生平不向人说苦说穷试以弟夙昔问人自当笑其痴愚耳不尽
　　
　　与髙景逸总宪书
　　
　　朝事至此真汉唐宋未有之党祸也吾軰一身不足计惟目睹六君子之惨毒直使人肝肠摧裂不复有处世之想可奈何可奈何然毕竟成就一小人之愚耳不肖杜户息交近为先人营塟山行居多梦寐清光恨不能缩地一吐其愤郁忽得台札更从仲通华兄备悉近况甚慰鄙念此兄骨胆气谊迥超时俗佳士佳士但其加意过厚当之者不深媿耶草勒布衷百不一尽
　　
　　与华仲通文学书
　　
　　杜门息影应酬屏絶乃蒙门下以髙先生之爱加恵于不佞深夜相过挑灯快语备悉门下之热肠卜他年之定力大为吾党庆也别札妥甚第恐有负盛心耳药物同尊扇附入承恵珍果谢谢春光发时候驾面尽
　　
　　与鹿干岳书三
　　
　　都门聚首忽忽四载毎懐知已曷胜劳结吾兄闭门拮据心血为呕赏不及他真赤胆报国男子惟颂服而已世事如此使人百端交集乃以魏年兄之苦节亦竟不免雷霆雨露总属君恩夫复何言但被逮之日士民之号泣遮道者以万计家无百金之产士大夫醵金数百始能启行冤愤之气缇骑感动今其长君随乃翁以行有缇萦上书之志乃翁怜其文弱道孤援絶仗兄为之覆庇更厚望于孝亷孙兄弟谓两兄皆以千古自期必能左右魏年侄令其不至失所贵乡当事诸公暨锦衣卫处曲用苦心令魏年兄得生入里门不至终成汉宋诸贤之祸敢代为祈恳惟两兄心照为祷临楮惨然肠断偶忆昔人一身作客如张俭四海何人是孔融之句又不能不重感兄之髙谊也积绪种种百不一吐
　　
　　与朱完天文学书
　　
　　廓翁事已付之一痛矣翁兄生死交情眼中未见其两感极容面时悉之筑室将成弟已作避世计知亦有道者之所深许也不尽
　　
　　与文湛持修撰书四
　　
　　弟行只在此两日内矣一生向志节一路着力是弟不济处故出门便与宦官作仇毕竟以此軰结局然不可谓非天之所以成我也此时工夫正欲使怨亲平等贪恋俱忘急消却一段愤激之心欢喜顺受方是实地至于掀天揭地事亦不在多弟临时尚可做耳兄以为何如所大痛大恨者因年来过信地师不能早完先人大事然灰砖石料已一一备集贞山乞兄留意感当世世
　　
　　与文湛持书五
　　
　　弟自十六日入县署中一腔愤泪万种爱縁俱化作铁肠石心矣只是昨朝之变意外理外今进退两难耳然大丈夫猛拚一死何事不可做末后一着定当俊伟顷已托朱完天与兄商之但不知天能成就我否也亦须酌之公髙老是大臣然弟之所不喜如何如何公（谓姚文毅公）
　　
　　与文湛持书六
　　
　　弟生平为人决定做第一着今日之变已贻累不浅若再复逗留观望是举其生平而尽弃之矣况生死祸福自有定命弟此行方欲以一身之胆消诸君子之隠祸如徳仲徳升之言可谓爱我非知我也何如何如
　　
　　与文湛持书七
　　
　　二鼓登舟旌旗戈戟相望于道周生此行亦可谓不落莫矣朔日已渡江回首阊闗不胜黯然然日来得素患难学问朝夕与虎狼为伍亦觉无入不自得也呵呵
　　
　　与现闻姚太史书一
　　
　　如此风波合城无不惊怖弟作一欢喜顺受想空空坦坦正觉快活临时事尚当竖起脊梁作一个生铁铸就底人以不负知己兄以为何如弟只在此两日内行矣便中附此不尽欲言
　　
　　与现闻姚太史书二
　　
　　廿五日二鼔登舟知兄相期于枫江话别不谓弟舟竟从横塘暗渡惟有怅结耳日来况味晨夕与豺虎相亲即童仆亦觉其渐逺然弟固无入不自得也弟绵老文在史辰伯处乞取而藏之一笑
　　
　　与鹿干岳书
　　
　　四弟忽罹此久在意中雷霆雨露均是圣恩只应欢喜顺受原拟以长儿托年兄覆庇细思有殴杀缇骑之变中途正色遣归不敢违命而返又恐增一累耳凡事尽托至亲朱完天年兄乞与商之生死平常事不乱胷懐也老年伯厚徳髙情感不容口
　　
　　字付大儿茂兰
　　
　　四月朔日渡江一路风光尽觉自在自邮夫贩客妇女儿童无不攀车垂涕者即焦头烂额軰如狼如虎亦皆感恩而泣不知前生之何以结众縁如此乃知忠信笃敬之果可行于蛮貊也儿軰须从穷愁患难中困心衡虑苦志读书做第一等好人方不负我之教平日只当闭门静守务使户庭之内肃若朝典至切如此世界更须万分谨慎也
　　
　　与孙锺元孝廉书
　　
　　数年阔别时劳魂梦弟忽罹此所谓雷霆雨露均属圣恩在臣子只应欢喜顺受臣罪当诛兮天王圣明古人之言殆非欺我也弱子同来因其中途患病反増一累遂力遣之归家所仗止一密友朱完天乞兄进而教之知不须弟嘱也
　　
　　忠介烬余集卷二
　　
　　
　　
　　●钦定四库全书
　　
　　忠介烬余集巻三
　　
　　（明）周顺昌 撰
　　
　　送中丞绵贞周公南归序
　　
　　夫人臣之去留进退与国家之安危治乱毎相应而况镇抚大吏天子所赖以保厘区宇者乎其去留进退所闗乎纪纲者尤匪细自非见排于正论失职于疆圉者天子弗轻议去如绵贞周公今日之以谴去殆二百年来所未有之事也先是杨丞以强项故开隙于织珰珰欲中杨丞以危法公曰黜陟之柄可容若軰操耶力诤之始得免逮而珰已衔公矣无何兵使者恣睢以逞一夫寃死万姓愤激公亦知其多内援未可击而公弗顾也特疏上闻蒙天子诮诃督过公削职归矣夫以察吏忤珰之故被谴以去天子即夺公以官未尝不予公以名公去而名益髙于公何悔惟是公二载徳政几同覆载且岁值大祲苦心调剂力请留漕粟之半加恵兹土复议开三江故道贻吴中永利公殆未可一日去呉者奈何竟以谴去也虽然公去而郡邑有所恃不肯以身徇珰监司有所畏不敢以刑快意继公抚呉者终不能趋炎附热翻一成之案且使彼之曲径而入媚灶而来因以得美官者亦色沮心怵负世大垢而海内仗节秉钺之臣犹或能以察吏安民之责挺持于振风凌雨之中也则公虽去所留于我吴者正多而于以风天下甚逺谓公以一去报天子可矣嗟乎玄黄互战门戸横分吉水先生以一代羽仪终为左右宵小所抑弗获竟其大用嗣后名流正学寥落若晨星摧残如霜木求竒节异材于今日亦当在海之隅岭之表矣此余所谓人臣之去留进退与国家之治乱安危相应者也又何疑于公之以谴去乎所幸者浮荣旦夕是非千古汉唐宋无论矣近观二正之季佥壬弄权众正屏迹如王佑王文张志淳刘宇軰之一岁九迁究竟与刘忠愍薛文清刘忠宣诸君子之下理谪戍者果何如哉然则公虽以谴去又何悔焉余承乏公之里曾以迂愚戆直抗虐珰方张之焰几为附珰者所中抚今追昔不觉于公之去三叹息也遂书以赠公
　　
　　龙树庵放生池记
　　
　　放生为佛法一门实徳根本古徳开道不啻已详近则独盛于云栖龙树庵傅公固云栖之所传衣也戒律精虔一秉云栖之教庵在莲泾寛数亩而有法堂以供佛有禅堂以安僧有普同墖以厝阇毘之众骨其环庵如带则皆放生池也余暇日与文文起朱徳升过之钦其严净见池之右有田亩许颇为池碍询之为公家义田不可以售惟同区者得相转移而里中殷氏田适与同区近在跬步因劝余友汝良施之闻于邑大夫相易傅公募檀施吴经等捐赀凿之而池观遂完生亦益繁傅公向余稽首曰兹庵创始于万歴丁未即以放生为愿迄今而未圎满也以三寳之加被宰官之赐遂能竟此无上功徳宰官固善因夙植冥修黙证生生世世以有今兹抑贫衲窃有所进于宰官也身为比丘息心净行度不能有所普度于世而自私自了诸佛所诃故动念必求生利利生必先不杀不杀之细而实者无如放生盖力不能及人而姑及于物则惟比丘之行若夫宰官寸念之发生生无限其所生者岂惟蛸蟜蠢动即其所谓生者亦岂必相濡相沬为沾沾之小仁小恵已哉应以宰官身得度者即现宰官身而为说法倘宰官之生生而犹夫比丘之生生恐非圎通第一矣且今者比丘之生生非宰官不成则知宰官能摄比丘行而宰官生生之念非比丘不触比丘又能摄宰官行矣然比丘有愿十余年不能成就而成就于宰官之一念愿力孰宏成就孰捷凡为宰官者尚其冥修黙证无负此圎通矣乎余恍然顾文起徳升而叹曰儒者非排释氏以谓自私自了试证于傅公语云何顾非傅公不能此语因书以为记
　　
　　募建弥勒阁文
　　
　　余少时读书山寺中同游者四人曰邹子虚王朱子徳升殷子汝劼暨子狷于余为五五人者既相善又相爱也毎晤对则剧谈为乐辄以文章性命相期许尝思建闗帝文昌阁因与期曰吾軰有早登仕籍者先成之即贵无相忘咸笑而应曰唯唯己阅数年余果连试告捷得通籍闱中四人又前进曰吾旧与汝有约岂忘之耶余复笑而应曰唯唯自是后余遂以考课迁福州司李歴官仕途不得以他事告假及居家多暇又素以才薄力弱不能支闗帝文昌阁之建也累岁卒莫能就吾家居郊西距一里有小庵号贝叶其住持曰培风为人冲夷恬澹与余为世外交发愿建弥勒阁于殿后乞言于余余曰是不易为力也方今天下招提兰若不问海内外几什之四五呉会名山大水若邓尉灵岩中峰诸刹夙称丛林号胜壤一时缁众之在外者思兴土木大构造奔走于公卿大夫之门即百舎重茧不言劳然往往以费烦辄阻禅家有云发大愿力得大机縁天下事何患不遂今培风募建兹阁果能坚不退转心必有龙天鬼神护持则由一身以至百千万亿身由百千万亿身以至种种恒河沙数助为津梁于此庀材鸠工共襄厥成又何疑焉庵在莲泾之南离城约三四里许负郭为辐凑地非若僻壤遐陬逺处山谷辙迹所不及者每春秋时游人士女焚香然烛往来于庵之左右者累累相征逐培风以大愿力成大机縁为庄严胜果吾前所谓累岁而无成者今庶几指日而就乎余于福田利益之说一无所动于中而明心见性毎有合于儒者之道故时时取以自观览焉世之君子专于内毋攻其外将乐善布金长者有油油然而来栩栩然而至矣故不惮先倡而为文以劝
　　
　　题竺坞募田疏
　　
　　竺坞在西山最深处入其境四面峰峦环合藂石澄潭青林翠蔓幽若洞谷寂寥无人迥与尘世隔也有僧断言结宇休止苦行净修意谓募田百亩便可息影深山供给徒侣六时诵读礼悔匪懈二三同志无以为计积一累十共成胜事不得不望持僧律行佛玄之达人髙士彼多藏厚蓄者方营营逐逐问舎求田日分餐于羮藜饭糗之夫而犹苦不饱何暇建寺饭僧为哉嗟嗟王侯过隙金玉瓦砾从佛视之究归何有独不念夫殿中之棘桥下之柱乎吾聊举以醒世之迷而不愿施者
　　
　　题血书莲华经
　　
　　秋夜余迓断言师登法座施食时有假寐于侧者梦师所施粒悉化莲华盈盈绕地蘧然觉问师所以知师口所诵与手所撡符何精诚若斯也既而索师血书莲华经观之然后知师之作苦行求觉路非一日矣斋心祇对觉智慧锋应手圎净玄宗妙旨举笔全彰亦恍乎莲华盈盈几上佛眼明而业影空法身现而尘相絶觉耶梦耶恶知夫莲华之非经血之非莲华耶是血是经非血非经为水为朱为无着华为如意寳书者诵者皆从空现向之所梦亦若是则已矣因师刺血书经余重有感焉
　　
　　甲寅冬夜梦社中兄弟
　　
　　分飞尔我忽三年一度相思一黯然猿多雁少书难寄冻雪寒云情益牵有时思絶落日边有时望断层峦巅闗河渺邈不可见惟见树草萧萧水潺湲树草尚有凋水流尚有竭止此故人心无时可消歇愁看闽山荔子丹遥思吴地梅花发床头有酒且酌之酒醉横眠抱孤月月影将残灯花欲落神越千山魂飞万壑弟兄相对俨如昨意气风流还自若尔起舞我髙歌恍惊双鬓半婆娑共叹风波可奈何谁谓天长与地阔千古离愁一宵豁北阙南山皆梦中于此可以齐穷达乃知黄金结交不足论管鲍相期只方寸白首常如此夜亲何须拟赋江淹恨
　　
　　赴闽路占
　　
　　半载联镳驻帝京都门一别又分行海波遥挹南天转闽树髙连西塞横旅店夜灯孤照影驿梅寒雨暗流声八闽三晋皆王土共咏甘棠万古情
　　
　　赠浒墅闗尹
　　
　　天寒日暮欲何之闻道轻装已驾时且喜雄心仍自在莫嗟分手未为期鳯川波浪愁行色马岭风烟絶梦思此去长安霜雪苦嘱君珍重岁寒姿
　　
　　咏梅
　　
　　春半梅将尽中庭尚一枝不娇偏爱瘦无艳故多姿笛韵从风乱香魂入梦思玉人何处是惆怅月明时
　　
　　愁
　　
　　独坐雁声急风髙秋气空家书千里外旧事一尊中北地兵戈满南园草木丛朝来看壮髪强半欲成翁
　　
　　寄内
　　
　　南度经秋岁已淹一番积闷醉逾添风辞别叶频惊枕月引愁心忽入帘脾疾毎惊新齿髪空囊无媿旧韲盐纷纷轻薄徒为尔曾念当年素与缣
　　
　　秋斋偶成寄华子仲通
　　
　　清萧竹叶含秋露静寂苔花吐晓烟孤鹤一声天外落道人何处问安禅
　　
　　丙寅三月十五日余被逮越宿朱徳升朱完天邹虚王殷汝劼同卧县署相对谈笑虚王汝劼各出素扇索书遂録壬戌南还留别文起孟长之作嗟乎在今日又增一罪案矣
　　
　　客途无复附书频此夕衔杯怆别辰明月一天遥寄影雄文千古尔疑神交情廓落惭时軰吾道行藏信昔人榻上方书匣里剑中宵应不叹无邻抗手悲歌出帝都几行愤泪洒征途中朝豺虎方盈阙东土烽烟又逼吴报国独留知己在酬恩忍使至尊孤云霄事业看雄剑吊古惟应问烈夫
　　
　　附鹿忠节先生寻声谱（有引）
　　
　　千古文人待文而传者也千古至人文待以传者也惟文待以传不待文而传之人乃无不欲得其文而传之欲传之意廹或沮于其文之难得或既得而复失又或一失无可复得之望而忽然得之则因复得之不易而欲传之意更迫如周蓼洲扇头诗是也是诗之失在玉石俱焚之后尝痛人如蓼洲乃不得留其片言只字于人间是大可恨恨极而忽得安得不付之杀青共为声以识之向子期思旧赋云听鸣笛之忼慨兮妙声絶而复寻余毎读之未尝不沾襟遂题是集曰寻声谱崇祯乙亥秋月范阳鹿善继识
　　
　　寄怀干岳年兄　　周顺昌（蓼洲）
　　
　　一到都门岁几更天南天北不胜情秦闗戎马闻时急闽海风涛见欲惊意气独留三尺剑梦魂尝到百楼城浮云显晦非吾事何日重申松柏盟
　　
　　其二
　　
　　相思盈抱向谁开回首衡阳雁不来三十功名淹海国百年心事吊荒台壮怀自觉愁中尽薄鬓偏从病里催世路行藏须努力月明北望转徘徊
　　
　　乙卯冬周蓼洲自福州以诗扇托其门人郭孝廉寄余同心之语毎示友人后为慢藏不可复得已已遇其子茂兰问其存槀乃当被难时讹传抄没遂举箧藏尽付诸火余毎深恨数为友人言之甲戌冬月夜同马玉壶孙锺元灯下言及不胜千秋之感玉壶以为可忆搔首展眉逾刻遂全是大竒事锺元曰鬼神通之也亟索笔录之范阳鹿善继谨识
　　
　　喜从玉壶记忆得周忠介旧寄二诗赋此　　鹿善继（干岳）
　　
　　忠介逸诗何处寻毎于凭吊费沉吟谁令乱后文无恙却借闲中客有心延水不殊重合劔广陵犹是未亡琴骚坛漫自传诗话此夜新添掷地金
　　
　　次韵　　马洁（玉壶）
　　
　　漫道龙门迥万寻凉风懐袖见豪吟瓣香空结南丰意仙字疑成脉望心君自山阳悲铁笛我其梦后写雷琴诗林此日传佳话存没何曾改断金
　　
　　次韵　　孙竒逢（锺元）
　　
　　髙风当日几相寻并见攀条赠友吟方恨偷儿疑鬼物寜知天籁寄人心世殊不异山阳笛志在依然流水琴闻道奚囊投烈焰记来只字抵千金
　　
　　次韵　　孙竒彦（思皇）
　　
　　未坠斯文此地寻分明当日寄梅吟识田久纳无边景便面相传不朽心事往何堪题挂剑思来犹似对弹琴嶙峋絶调凌千古一字悲歌一字金
　　
　　次韵　　范士楫（箕生）
　　
　　履虎遗踪尚可寻江潭何处写行吟都因开箧沾书泪想见题梅饷友心好句有縁重剪烛髙山无恙几弹琴双珠忽藉乾坤色不枉鸡林购字金
　　
　　次韵　　鹿化麟（石卿）
　　
　　曲里髙山未可寻凭谁省识助长吟恍从梅信占兰臭疑对霜毫认铁心汲冡漫开曽断简爨桐空拾已焦琴何如此夕征文献不费咸阳易字金
　　
　　次韵　　杜越（君异）
　　
　　芳烈谁凭汗简寻淋漓遗韵倍长吟烟况不假名山色呵护应深往匠心廿载银钩聨水乳千秋铁胆见人琴清霜漫诧词坛兴生气由来字比金
　　
　　次韵　　孙立雅（君健）
　　
　　侠气忠魂岂易寻当年曽记二龙吟徘徊万里相期意郑重千秋未负心既借识田传玉笔复从指法入瑶琴曼声歌罢清风起想见刚肠百錬金
　　
　　先忠介公之被逮也指床头衍箧谓先端孝曰吾此行必死一生品节俱在于是善藏去之先端孝从行至京口始返则讹传籍没已悉付烈焰先端孝终身抱痛遇片纸只字必罗而致之凡公移尺牍诗文若干巻而寻声谱则汤潜庵中丞抚吴时所贻者也访濂彭太史见之曰岂可使吾苏人士不得一读是书乎遂付之剞劂太史大父集公先生受经于先忠介之门累世孔李渊源有自太史立身行已动以先儒为法故一见倾心有水乳之合也昔韩退之之文遇欧阳永叔而显先忠介公之文得访濂太史而传夫岂偶然也哉冡孙靖百拜谨跋
　　
　　忠介烬余集巻三

