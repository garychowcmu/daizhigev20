矫亭存稿　　（明）方鹏 撰 

　　●目录 

　　序 
　　卷之一　　经筵讲章　序 
　　卷之二　　序 
　　卷之三　　记 
　　卷之四　　书 
　　卷之五　　杂着 
　　卷之六　　杂着 
　　卷之七　　碑志 
　　卷之八　　赋　选诗　律诗　绝句 

　　●序 

　　（前文缺）而惘然若有失也予固以为有道之士哉而悔予结纳之晚信乎昔之愿见者非妄也既而读所为文篇连牍累眩目怵心其咏歌之文蓄而畅其序述之文详而雅其杂着诸篇则又奥□衍博而不诡夫亦有道者之言哉夫词家者流华则少实质则近俚其大致然也间者操觚之徒刊华剔窳复古焉力然而矫枉或过而其弊遂至于亢而不伦数数然而不舒名曰斵琱顾伤璞焉议者以为本之不存而惟枝叶之损益求之之过耳其信然哉若兹言者繁蕳有常本末相发斯可尚也巳初先生起家进士累官南京职方调选部先是当□重其才欲更用之注拟且上先生闻之曰是非吾所堪也力辞而南及擢按察副使视学晋阳以疾辞今天子登极用廷臣荐征拜春坊庶子踰年擢卿太常而南则又辞夫人情重内轻外与夫跻华陟要者夫人皆欲之也岂惟欲之将必有营营焉而弗获者而乃弃之若遗陟而上若凂焉非得深而见定者能之乎予固以为有道之士而其言为有道之言也先生有弟曰改亭侍御寔与齐名其稿乃所删定诗若干篇记序书若干篇碑铭志若干篇杂着若干篇将锓梓以传而授简于仕俾序焉先生所著别有责备余谈续观感录纪元要览梓行巳久矣兹不复列 
　　嘉靖辛卯七月既望赐进士出身中顺大夫福建按察司副使奉勑视学致仕义兴吴仕序 

　　●矫亭存稿卷之一 

　　昆山方鹏着　弟凤编 

　　经筵讲章 
　　序 

　　◆经筵讲章◆ 

　　志以道宁言以道接 

　　○志以道宁言以道接 

　　这是周书旅敖篇西旅献獒召公以为非所当受作书以戒武王的言语志是人君之志言是众人之言道者所当由之理也召公说道人君于端居静处之时志之所存者甚微而关于生民之休戚则甚大也不以道而宁之则中心无主而不免于妄发矣故必涵天理于存主之地以定吾心之趋向遏人欲于思虑之顷以安吾心之神明使一念之发出于道则扩充之悖于道则抑制之存之于中以谨夫德之所以立也又说人君于临下御众之时人之所言者甚□而繁于政治之张弛则甚重也不以道而接之则听德不聦而不免于妄受矣故必度理于敷奏之间无以逆耳而有拒揆义于献纳之际无以逊志而遽从使众说之淆合于道则采纳之害于道则勿听之虑之于外以谨夫德之所由行也臣谨按召公首言明王慎德一句乃一篇之网领这二句又慎德之切要盖德者行道而有得于心之谓也既以道而宁志复以道而接言道无往而不存则德无往而不慎矣仰惟　皇上道同天运德与日新　圣学缉熙而无□圣心敬一而有主帅百軆以从□有以立天下之本执两端而用中有以来天下之善凡召公之告武王者盖皆身体而实践之矣但人之恒情勤于始或怠于终务其大或畧其细尤不可以不加之意也故召公于终篇又曰夙夜罔或不勤不矜细行终累大德古之大臣所以格其君者可谓??貇到而深切矣伏望皇上慎始慎终恒存乎忧勤愓励之意无小无大务□乎周全缜密之功则道日益隆德日益盛四夷咸宾而万世永赖矣臣愚无任惓惓 

　　◆序◆ 

　　武举乡试同年录后序 
　　送佥宪陶君之任序 
　　寿时鸣生辰序 
　　送陈君宰桐乡序 
　　送王明叔北行序 
　　拙轩张翁寿诗序 
　　集山书屋诗序 
　　寿陈母吴太安人八十生辰序 
　　李夫人挽诗后序 
　　岩山一寄诗序 
　　寿祝先生七十生辰序 
　　送未斋顾公北上序 
　　赠宪副祝君鸣和之任序 
　　送顾君应先之任湘潭序 
　　寿秋汀先生八十序 
　　寿高归田八十序 
　　寿周母李孺人八十序 
　　寿周母朱太安人序 
　　寿女兄六十序 

　　○武举乡试同年录后序 

　　国朝武举之制行于　列圣盛于　今日而所谓乡试则自　今日始也而所谓同年叙齿□则自南□始也侍御吴君某序之悉矣诸君以予滥□试□请序末简睠惟多士以其等而言则有卫有所有□有生有卒若是其相悬也以其分而言则卫辖所官辖生辖卒若是其相统也今皆畧之而独以齿叙何哉同年有兄弟之义以齿叙则近于兄弟矣近于兄弟则视其国犹吾家也视其　君犹吾亲也视斯录犹吾宗人之谱也家有缓急兄弟必聚首而谋之孰敢后乎亲有命必奔走之孰敢慢乎兄为善则弟有荣焉弟为不善则兄与有责焉孰能恝乎此分殊理一之道劝孝移忠之典其可少哉他日膺推毂之寄必同志协力有事则相先也有功则相让也临大节则相励也以共翼我　皇明亿万年之祚固诸君之职也亦斯录之助也文举乡试初无同年录予实始之且尝为之序今复序斯录也益足窥我南畿人才之□而所谓文武之器将相之储皆于是乎在矣乐而书之 

　　○送佥宪陶君之任序 

　　汉兴法网疏阔周勃张相如石建诸公又以质直醇谨承之而治成焉及武宣之世告讦之风行而政始衰宋初以忠厚立国王旦杜衍韩琦诸公又以笃实宽大承之而治成焉及熙丰之世排击之势成而俗益坏然则人才之薄厚系国家之治忽用人者可不慎乎我　朝重台谏之选必择有风力尚气节者居之而老成长者亦每参乎其间所以培养元气救正士习而久安长治实有赖焉者也吾苏陶君某以进士宰大邑有声召为南台御史擢闽臬佥宪将行其僚友梁君应房以赠言为请予惟朝廷之用人犹医者之用药姜桂之剂可以救一时之急不可常也参苓蓍朮虽无旦夕之效而有终身之益不可废也君之行已恂恂然不能作伪也其待物浑浑然不见其迹也其言煦煦然若不能出诸口也历绾道章及监税监仓廵视督捕诸委一切以简静洁清为治故民不扰而事易集所谓参苓蓍术也用人者于内外台皆莫能舍之可谓善于医国矣夫闽为东南巨藩龟山延乎考亭诸大儒实生其间慕道德而悦诗书其俗故在也然渔猎于官武断于乡以为民病者尤不能无姜桂之剂或有时而当施不可泥也刚柔杂居宽猛兼济以之治天下亦不过此而况于闽乎跻世道于三代之盛轶汉宋而过之非君分内事耶昔者绛侯魏公皆由气质之近以成事业不知学不闻道故其治弗古下此不足论矣予以三代望　今日又以三代人才望君不自知其词之费也 

　　○寿时鸣生辰序 

　　正德戊寅九月十日为吾弟时鸣诞辰以初从吉也不敢受贺惟子侄甥婿及门生故人设酒于溪南之堂为寿而予与焉客有浮白觞予者曰先生乐乎哉伯仲之间也居则同室仕则同朝不亦乐乎予曰不但是也请借君前者数之其一同胞也其二同经也其三同游乡学也其四同游太学也其五试于乡贡于礼部行同舟止同寓也其六同登戊辰进士也其七同观法司政也其八同日拜官也其九同为京朝官也其十予承乏祠部时鸣以行人掌　楚王府祭事同为礼官也既而同以太安人便养乞南予得刑曹时鸣为御史又同为法官十一也同一妻而不畜妾十二也同一子皆厕名国学十三也同一孙男二孙女十四也同喜饮酒而不能多十五也同喜作诗互唱而迭和十六也同喜读书乎居未尝去手而于琴奕技艺之事不惟不能且不好焉十七也性同疏直遇人吐露底里而无留怨宿怒十八也同乐退静厌烦嚣名位每后人人而不以为憾十九也同有志于古学而不免有俗学之累同慕古之人而不能无今人之习二十也昔者刘孝标之三同同于迹李挚之四同同于数岂若予兄弟之盛哉顾所深愿而不可必得者惟同寿耳客乃以予之觞而觞时鸣曰二难性行历履大抵皆同何独至于寿而疑之长公多疾而益谨次公寡疾而不纵皆寿之道也春秋方富则同出以报　国恩鼓舞既倦则同归以成家庆联辔山中方舟江上婆婆容与于烟霞风月之间使周家之三寿益而为五睢阳之五老加而为七岂非一代之盛事也哉时鸣顾予笑曰不敢当耳固所愿也于是引满大酌主宾交欢同醉而别 

　　○送陈君宰桐乡序 

　　陈君邦辅与予业同经游同学同领乡荐同卒业南雍知君之深者舍予谁哉君尝再试礼部不偶遂谒选天曹得宰桐乡二三友生举酒言别咸为君惜盖今邑之长吏大抵进士贡士两途而巳人待之有轻重故自待有盈歉而为力有难易事半贡士而功倍之者惟进士为然贡士非用心苦则誉不闻非历年多则考不最所以惜君也予谓不然君子之仕也行其志也不以人之待我而易我之自待不以彼之易而厌我之难用心苦则政必成历年多则泽必深是可以为庆而何惜之有哉君曰善请终教我予曰君志节不苟吾知其必廉勤敏精悍吾知其必能特其庄简而严毅非循良者所尚也予尝泛览史传曰廉吏曰能吏代不乏人而所谓循吏何寥寥也今之为邑者某也廉某也能地不乏人而所谓循吏亦何寥寥也岂廉能之名易起而循良之政难成耶桐乡为新造之邑初号难治今久而民和矣感之以诚教之以礼宁为闷闷之政而不务皎皎之名使民思君之德而无以称君之善此则所谓循吏也而何进士贡士之足言哉君又曰善乃退而书之于简以授执事者 

　　○送王明叔北行序 

　　国家建官列軄以绥兆民康庶事吏部核其贤否而上下之至于守令之任尤重且切而必加之意焉例也然四海之广百官之富势不能遍询而悉知也乃岁遣台臣分按一方以激扬之而吏部因以取信焉亦例也然人品不同意见各异司激扬者往往因其性之所近以为取人之则其人猛则严明者进矣其人宽则恺悌者进矣其人敏则精悍者进矣随厥所遇而有幸不幸存焉是则命也非例也金台王侯明叔以进士宰昆山廉以律已静以安民勤以集事兹将报政矣前部使者按昆与侯语不合例当调官侯闻邸报即日解印绶促装北行闾阎父老欲诣京师陈治状以借留侯侯不可乡士大夫乃属予为文以着昆人所以重惜侯去之意予惟君子之将大行于世也造物者必摧挫之以激其愤必颠倒之以熟其虑必呵护之以待其成历试既久则惠泽益深操持愈坚则德业弥进他日必有知巳者明扬而公荐之以立华要坐庙堂则是役为之地也而何例之足拘命之足道耶行哉行哉 

　　○拙轩张翁寿诗序 

　　大兴张君子先以进士累官　蕲府长史正德丙子厥父拙轩丈人年甫七十蕲之大夫士作诗为寿又三年己卯予以谒选至京师子先出示羣玉且属为之序不敢不勉丈人安命处分其中淡乎无所累也其外休乎无所役也有巧于进取者曰翁家密迩辇毂斜封快捷方式可沾一命以华其躬胡为乎被褐而老也丈人谢之有巧于贸迁者曰翁挟赀游吴楚间可致巨万胡为乎栖栖株守一室也丈人辞之有□事好动挟数而用术者每就丈人问计辄掩耳拒之众乃一握而笑以为大拙丈人闻之喜曰是善名我遂以拙轩自号无何或以名毁或以利败或以智困澌灭殆尽矣而丈人岿然独存聦明不衰齿发不改如青芝玄鹤与世同久此其故何也先民不云巧者劳拙者逸劳则精弊而神竭虽欲寿不可得也逸则心安而軆康虽欲不寿亦不可得也差乎抱瓮而灌者不知机事击壤而歌者未解新□难乎免于时之笑矣岂知完其大和葆其灵光而久生于世者乃斯人耶若丈人者其斯人之徒欤 

　　○集山书屋诗序 

　　武选主事汪希周世家大集山左厥父封君傍构别业蓄书教子适当兹山之胜因以名其居吾友林志道辈咸诗之属予为序予惟君子之贻谋有正不正而子孙之贤否家之隆替地之显□系焉可不慎乎大集为崇阳之望卜筑者往焉游□者往焉其台榭之盛车马之都歌舞之乐可谓豪矣曾几何时人亡而迹息荒烟宿草过者增慨惟宋张忠定公书院遗址至今存焉何则以其正也封君以一身兼父师之道教诸子皆底成立先后取科登仕文章行业厥声四驰而兹山之名亦因以闻于天下所谓若增而高＃学苏□□□虗□记焉者岂非贻谋之正使然欤且封君何乐乎山居也乐乎聦明不淆神清而气定也神清则有以见天下之理而无疑气定则有以守天下之义而不变于此有征焉盖封君尝以岁荐入京师偶见不合即拂衣而返希周筮仕饶州寘大黠于辟其人囊千金径趋崇阳封君呵而去之弗顾及希周忤　宗藩被诬下诏狱祸且不测客有吊者笑曰有命巳而果曰其见之的守之固大率类此虽其学力所到而得于山居之助岂少哉虽然封君之贻谋则正矣然教其家者也忠定书院教邑人者也其家不可教则无以教其邑人苟能推其所以教家者以教一邑一国至于天下而广前人之志焉则希周兄弟之责也 

　　○寿陈母吴太安人八十生辰序 

　　圣人法天道以作易缘人情而制礼然非二物也情者道之用也礼者易之文也故善学易者必知礼愚于陈子思献所以事其亲者见之矣陈子泉人也尝从蔡先生介甫授易遂名海内其中廓如也得乎易之大其外毅如也得乎易之正其学邃如也得乎易之精筮仕于北乞改于南历秋官地官之属以至考功于兹三年矣厥母太安人吴迓承　恩典荣膺显号明年三月二日则八十生辰也陈子适有考绩之行将请告南归为太安人寿同官属予一言以致遥视古语云吾闻以善养不闻以禄养又云父母虽有离忧其志乐也皆偏辞也谈道德称孔孟而布衣粝食以贫贱其亲曰吾以善养也岂人情哉且忧与乐不能并行也慕功名恋荣宠虽绝裾倚门而不之恤曰吾亲自乐也岂人情哉斯二者拂于情而不合乎道此之谓不知礼而况于易乎陈子则不然思欲荣养其亲也则历试诸曹而不以为劳恐其亲之有离忧也则假途千里而不以为远节文于二者之间而无不得其当此之谓知礼此之谓易之道也矧吾闻太安人端肃而贞静冠帔华躬孙曾绕膝有真乐而无离忧陈子又兼禄养善养以慰其心故其齿日尊而其福未艾也谨再拜为太安人寿虽然守天下之经者存乎礼通天下之变者存乎易登堂起居入厨甘旨所以为其亲则善矣其如吾　君何诗有将母之训书有旷官之戒皆情之所不能自已而道之不可偏废者也然则久淹桑梓岂太安人之志哉谨再拜为陈子寿 

　　○李夫人挽诗后序 

　　大司马廖公昔为少宰厥配李夫人独寓东光而寇猝至度不能免也坠楼死焉南都大夫士闻而悲之怅然有作封部李君邦秀叙之详矣鹏独怪夫陶潜躭隐而翟氏荷锄鲍宣守贫而少君携瓮何修洁清苦之行萃于一门耶盖夫妇之间日夕之所亲眤耳目之所熏染感而化焉者易矣以陶之真以鲍之节虽田夫野妪犹向慕之而况其妻乎夫人事公最久其于忠义之道死生之说必讲之明见之定故仓卒应变不辱其身虽天资之美姆教之豫而公修身正家之化不可诬也然则天下之为人夫为人妇者可不各任其责而知所以自厉也哉系之以诗曰　婉婉夫人桓桓令公其敬肃肃其爱雍雍公仕于朝我归于乡暮夜弗虞君子在梁有殒自高俄顷而毙生我所欲有甚者义国有贞臣家有烈妇其则不远惟公是取惟贞惟烈风教系之凡有室家胡不厉之 

　　○岩山一寄诗序 

　　三代之教士无不学学无不用故男子乃生则悬弧矢以志四方及其长也则入大学而预有天下国家之责焉是故隐居非洁身所以求志也藏器非怀宝所以待时也间有岩栖穴处以忘斯世者此一节之士岂圣贤之中道哉方伯上饶郑公家于葛源邻于岩山尝结构其上藏修其中扁曰岩山一寄学士大夫为诗若文积成卷帙大抵述兹山之胜与游息之乐耳而公之微意则未有以发也夫公以雅重之器精练之才历试兵曹而名日起旬宣于闽于楚于越而望日隆方将坐庙堂秉钧轴以大行其志期不负乎大学之教天下国家之责而后巳焉□□□□□山寄迹而巳耳寄兴而巳耳寄之云乎可适也不可溺也可暂也不可淹也岂肯痼烟霞癖泉石恝然于吾　君吾民以自外于圣贤之中道哉此其微意所在谓公为三代之士非欤虽然古之达人以天地为逆旅尘世为大梦则吾生亦寄耳岂特岩山耶德不加进业不加修忽忽乎老之将至吾于公有愧焉于故山有愧焉兹幸从公游必有以教我也 

　　○寿祝先生七十生辰序 

　　同官有兄弟之谊视其亲曰吾亲之党也敢不敬欤视其亲之寿曰犹吾亲之寿也敢不庆欤庆之何如筐篚以将之锺鼓以宣之要不若托之文字可以扬盛美而示久远也敢不重欤当涂觉轩祝先生浙藩少参鸣和之父也遵晦养高不屑仕进以鸣和贵封礼部主事加封郎中寻用　恩典进服四品兹寿登七十诞辰甫临方伯郑公率诸同官先期称庆以鹏与年家之末而属为之辞先生隐者也尝经丘寻壑见巨木否乎枝叶茂于上幄如也盖如也根荄固于下轮囷如也盘结如也君子谓其有寿之道焉先生树德滋善敛华就实命屡锡而礼益恭福日隆而心愈下则有以自立矣鸣和文章政事为时名流有孙焉奋志力学昂霄耸壑可伫而待也有曾孙焉兰芽玉树称其家儿也夫既有以自立而子孙之盛又如此所以荣其身名备其奉养乐其心志者无所不至不有寿之道乎譬则根荄固矣而繁枝密叶又足以覆护而荫庇之不使霜雪风雨得伤其本此巨木之所以寿也虽然先王之制曰敬老曰拜老曰宪老非特以其齿也阅历之多谙练之熟且老成尊宿之望足为世道倚重云耳苟徒以久生为幸而无补于世焉亦何异于樗栎之寿哉先生之居于乡也必有表率之则化导之方有司有问焉则尽其诚以告之以成其政后生晚进有所请则善其说以导之以变其俗用翊我　皇明熙暤无疆之治其于世道之补岂小哉诗曰淑人君子正是国人正是国人胡不万年先生之谓矣 

　　○送未斋顾公北上序 

　　古有伟人焉才高而意广志大而气豪不拘拘礼数之末而于纲常伦理之重则克全而无愧不屑屑米盐之细而于天下国家之责则直任而弗辞此古之所谓伟人也吾友左谕德未斋顾公九和则似之矣对扬　大廷日侍　讲幄人慕其学也而不知其经世宰物之具寄傲湖山略去边幅人谓其达也而不知其宏纲大节之谨仪貌魁岸目光射人人惮其严也而不知其度量襟宇恢恢乎其有容焉使之坐庙堂必为救时之相任方岳必奏保厘之绩□征伐□为堂堂之阵正正之旗若公者虽谓之今之伟人可也往岁告归养疴与吾十人者结社以文酒为乐曰吾将终焉尔矣鹏曰不然　孝皇之作养　今上之眷注公能若是恝耶且天生英贤为世道计也岁月几何宁忍忘世以孤天意耶公矍然而谢幡然而起于是吾十人相与饯之于玉山之上鹏不倿敢以平日所以知公之深望公之厚者为天下诵之以自附于古人赠言之意他日论今之人物曰文章之伟必归焉曰气节之伟必归焉曰事业之伟亦必归焉则狂瞽之言于是乎验矣 

　　○赠宪副祝君鸣和之任序 

　　圣门政事文学列为二科非由求不知文游夏不善于政也盖特举其所重者言耳后世之论遂以润身及物各为一事而不能相通故随陆绛灌取讥于胡虏刘柳无闻于事业姚宋不见于词章则君子有遗憾焉岂非文自文政自政判而为二之弊哉祝君鸣和姑孰人也起家进士历官春曹执礼典乐之余肆力古作雄深雅徤一时宗工硕儒罔不器许久之擢参浙渖人谓君宜文事不宜吏事也君笑曰不闻以文饰吏者乎其治浙也雍容委蛇坐镇雅俗不立城□不设钩距暇则延引诸生讨论古典文教聿兴焉久之擢宪闽臬人谓君宜司教不宜司刑也君笑曰不闻以刑弼教者乎盖将移其所以治浙者以治闽而精神风采必易听而改观矣濒行顾其僚长郑公立之曰何以赠我公曰大方氏君之同年也盍往问诸乃函币走使访予江乡予拜使者而复之曰公尝仕于闽矣闽之人思而歌之至于今不忘君将往焉其则不远予复何言哉无巳则质诸圣门耳由之果所以定志也求之艺所以致用也游之弦歌所以导吾民也夏之笃信所以守吾道也兼四子之长而时出之则经纶黼黻之文广大公平之政施之　朝廷布之天下以辅成一代之治者非君其谁欤亦异乎□世之所谓文人矣虽谓之圣明之徒可也 

　　○送顾君应先之任湘潭序 

　　顾君应先经府有斋之孙宫谕未斋之从孙也别驾南岩之子侍御西岩之从子也年富而质秀色温而貌恭顾氏衣冠诗礼之盛为吾昆甲乙之族应先尤杰然者欤蚤自乡校遂升成均谒选天曹授湘潭二尹假道东还卜日南迈侍御谂予曰何以教之予谓子之大父桂轩先生德懋齿尊为乡大老其于立身治家应事宰物之道具有成法令子闻孙世守弗替足矣予何言哉侍御曰虽然子必言之鹏退而思昔侍桂轩先生杖屦尝闻其绪论矣盖曰当官者毌湎于饮毌暴于怒故德将无醉武王所以为毖也是谓□德睿圣所以为耻也有忍乃济君陈所以为贤也壮頄则凶周公所以为戒也鹏退而惧奉以周旋者三十年矣应先雍容巽顺保无是失然先公之训不可不知亦不可不念也诗曰无念尔祖聿修厥德应先所至当诵之不特湘潭也凡顾氏之子若孙皆当诵之不特应先也其各敬念之哉 

　　○寿秋汀先生八十序 

　　今夫人莫贵于儒莫显于仕予则慕之然莫尊于师也广厦细旃谈经讲道予又慕之尤莫久于仙也高世而无累长生而难老予又慕之然可慕也不可兼也皓首穷经赍志饮恨儒而仕者几人敝敝于簿书朴朴于奔走仕而为人师者几人既仕矣既为人师矣地散而官寒汲汲乎为糊口之计所谓无累而难老者又几人哉惟吾昆秋汀周先生则兼之先生以葩经游邑庠蚤有令誉凡试有司必在甲乙及其膺贡而起随牒而仕得分教饶之德兴士方向化归兴遄飞优游林下者几二十年诸子众孙或传家学或理家政各事其事戒勿关白乃别筑精舍游焉息焉以佚其老山巅水涯花辰月夕靡日不游骚人墨客诗筒酒醆靡日不会人之望之咸啧啧曰仙也夫仙外伦理弃家室枯稿寂寞于无人之境其自苦多矣先生产文献之邦际承平之世得名教之乐□□之所能及哉特其无累而难老则似之耳今年已八十视听饮食步履谈笑无异少壮而或过之十月九日寔其诞辰文会诸公属予鄙文为寿予素慕先生而又与其伯子别驾君善不敢辞也世有迂生曲士龌龊而猥琐者有汨溺于纷华波荡之中而不知老之将至者有计丰约忧子孙而忘在得之戒者观乎先生必超然神悟翛然体轻绝尘鞅忘世虑而同归于寿域矣 

　　○寿高归田八十序 

　　嘉靖丙戌吾昆秋汀周先生寿八十归田高公过予曰愿有祝也不敢辞明年丁亥七月九日为公八十生辰先生亦过予曰愿有祝也亦不敢辞公以葩经游邑庠登乡榜出宰上杭声绩方懋致其事而归于兹二十年余矣其为人也口无伪言身无矫行君子谓其诚供养祖母与母孺人皆享大耄君子谓其孝耻言人过不事表襮君子谓其能容其宰上杭也释武平之囚平温氏之乱诛负固之氓邑有黠吏善持官中短长亟寘于法何其武也及其归也内屏家累外绝世纷门无尘鞅座无杂客又何静也尝闻之夫子矣曰仁者寿文人墨士以为老生常谈置而弗讲务求新奇怪诞之说以称人寿不亦谬耶以公观之诚者仁之存也孝者仁之发也静者仁之体也容仁者之量也武仁者之勇也若公者不谓之仁人耶夫子之言不于公而验耶又尝闻之前辈矣曰昆之士夫出仕者不待老而挂冠致仕者必难老而多寿此固风俗之美而亦乘除之妙也前辈之言又不于公而益验耶公与先生居则同里出则并驾饮则联席后生晚进咨嗟景仰以为人瑞予皆得执笔以揄扬之诚一时之盛事也 

　　○寿周母李孺人八十序 

　　忠孝人之大节也惩远游之戒以养为乐者曰孝而如一之训或乖执匪躬之义以仕为通者曰忠而爱日之私靡尽古之人于斯二者往往不能兼举并行而遗憾者多矣若夫寿母在堂令子在朝英孙在庭合忠孝于一门萃庆瑞于一身固天以完福?有德而其祖孙父子之间各得其道以迓承天休者岂偶然哉吾昆封孺人李氏南京大理丞周公伯明之母刑部主事于岐之大母也初公以御史家居而母年已七十余矣忽承　召命公难之母曰行也吾与孙处犹与儿处也既而公擢今官迎养京邸时于岐登仕不久即请告而南取道金陵欲奉母以归公又难之母曰归也吾与孙往犹与儿往也客有劝于岐仕者则曰吾大人夙夜在公然未尝一日忘吾大母也故□□□养于家使大人安于其位以报　国恩□几两全而无憾耳今年二月十有七日母以八旬值诞辰姻友叶尚达辈乞予文以拜寿窃惟人情未尝不□其子也而不若爱孙之切宦邸未尝不善也而终不若故乡之为安孺人两得之可谓乐矣乐则神怡体适而必寿固不待赘也予独慨夫仕有不及养养者不思仕各堕一徧而莫之救故于周氏父子特□言之一以表公之心所以劝天下之忠一以发于岐之蕴所以劝天下之孝且闻孺人教子育孙具历辛苦及其老也子以荣之孙以养之两食其报天道不爽如此又可以劝天下之为人母者矣 

　　○寿周母朱太安人序 

　　吾友周君以发佥宪滇南念其母太安人朱在堂假公归省遂致其事嘉靖癸未十月四日值其诞辰予诣顾宫谕九和乞文为寿九和曰吾例不作寿文予不能强然漫无一辞又不能若是恝乃敢忘其菲陋而僣为之以乐乎太安人而区区颂祷之意则寓矣昔成化丁未君与九和及予辈三十人有奇同入县庠迄今将四十年而母氏徤在得以日夕奉甘旨候起居者以发一人而巳然则太安人乐乎否也正德戊辰君与予同举进士各以家状呈礼部君曰慈侍予独曰具庆心窃自喜今具庆者不待而所谓慈侍者独存焉太安人乐乎否也及岁甲戌君与予同仕西曹时僚友迎养其母于京者十人有奇因约为会月一举之诸母咸集诸子拜寿期以明年乙亥正月始事无何诸母以次凋谢竟弗克举而太安人至今独无恙则又乐乎否也夫人心乐则气和气和则体康体康则多寿理之自然者乎且近世士夫家率以八旬称庆而太安人过其一焉盖待君之归也夫八十一者老阳九九之数也阳穷于九必变而为八故曰易穷则变变则通通则久久斯寿矣数之自然者乎夫理顺之而日裕数衍之而日长寿考日尊子孙日盛为家之庆为国之瑞必有大手笔揄之扬之吾恐九和终不得而辞也 

　　○寿女兄六十序 

　　嘉靖癸未吾弟时鸣年五十予尝以文寿之历叙少壮老大友于之情而颂祷之意寓焉今岁甲申五月之晦寔吾姊六十生辰又不可以无言也则情愈切而意愈至矣念昔吾父吾母壮而无嗣初得吾姊次得予均爱并惜无间男女行则牵衣坐则置膝盖未尝一日离也又次得时鸣则我二人者巳长而专其爱于时鸣矣吾姊年十六即归张半闲氏遭家多故所以承尊抚卑操井臼治田庐拮据劳苦不知其几也半闲游京师服官府公私内外大小之事责于吾姊一身焉忧思疾痛又不知其几也盖自于归至于今日若不知有生之乐者求如少年父母之侧娇痴爱养岂不大相远哉虽然劳者逸之因也忧者乐之门也疾痛者寿之征也故朝雨则晚霁春馑则秋稔东隅之失桑榆之收皆循环之理乘除之数也今则身既康宁家亦饶裕子女成立诸孙秀发自兹伊始逸乐而寿不占可知矣且予既失怙恃茕茕然无所归所幸兄弟无故庶足以自慰耳敢不移其所以事吾父母者以事吾姊体吾父母之所以爱时鸣者以爱时鸣哉方将解官而归我三人者日夕聚首享桑梓之逸叙伦理之乐以共跻于耋耄期颐之域岂非吾父吾母之至愿哉诗曰戚戚兄弟无远具迩又曰以引以翼寿考维祺我三人之谓矣 

　　矫亭存稿卷之一 

　　●矫亭存稿卷之二 

　　昆山方鹏着　弟凤编 

　　序 

　　送少司马周公赴任诗序 
　　送都宪唐公抚蜀诗序 
　　送少宗伯严公诗序 
　　顺天府乡试录后序 
　　玉堂后类序 
　　雪洲文集序 
　　赠郑子充序 
　　同年世讲会诗序 
　　送张横州序 
　　寿胡夫人七十序 
　　介福堂诗序 
　　寿朱母任孺人序 
　　北畿乡试同年叙齿录序 
　　送夏象山序 
　　寿朱母顾孺人序 
　　送金子善序 
　　送朱方承序 
　　寿周君以发六十序 
　　静观堂稿序 
　　赠李君崇綗之任湖臬序 
　　黎孺人挽诗序 
　　嘉贞诗序 
　　送黄君改任序 

　　○送少司马周公赴任诗序 

　　昆名邑也山不高而奇川不巨而秀人生其间多杰特颖敏清修博雅之士谓非孕山川之灵可乎姑自近世言之修德建业为时名卿叶吏侍文庄其人也励行绩学敦行古道张宪副节之其人也孤介绝俗与物不竞郑进士时乂孙正郎蕴章其人也然位不甚显或年数之不长卒未能大究厥施为可恨耳若今少司马贞庵周公有位矣且有年矣兼四子之所以自立者自立以答山川之灵不有望于公耶公起家进士出宰畿县入司风纪两佐北寺三都内台进为司空召为今职周流十任扬历两京吁亦伟矣姻友顾侍御孔昭作诗赠行和者成什公曰子必序之昔孟子论友自一乡一国天下至于尚论古人极矣鹏前所云盖一邑之产耳若一郡则有大焉陆敬舆经济之学范希文忧乐之志典刑具在也若上古则又有大焉伊传格心之训周召夹辅之功皆吾儒分内之事大臣当尽之职不可以难而自沮不可以满而自画者也公行矣天启之神福之位日益显齿日益尊法六子之所以事君者事君以收盛大无疆之绩不有望于公耶他日枢筦之任付之令子奉身而归指玉山曰吾藏修处也指娄江曰吾钓游处也山若增而高焉川若溢而巨焉猗欤盛哉是役也赴少司马之召也鹏所望于公者不止于是且作者备矣故略之云 

　　○送都宪唐公抚蜀诗序 

　　人情合则喜离则悲有所感激则奋其喜也近乎礼其悲也近乎仁其奋也近乎义是故敬者礼之施也爱者仁之用也忠者义之发也一举而三善备焉其盛矣乎嘉靖戊子五月之望我同年六人会于都城秦锦衣第而都宪唐公应韶适受　　命抚蜀诸公即席赋诗以赠谓鹏狗马之齿独多属为之序夫六人者寔同举戊辰进士距今二十有一年矣幸适相遇焉如之何其不喜也由是再拜而饮三揖而坐少长有序献酬有节其敬也秩然而起矣念昔同榜凡三百五十人有奇今仅六人耳而都宪又将有远行如之何其不悲也由是惊呼间年缱绻话旧勉以眠食戒以雾露其爱也油然而生矣虽然忧卑叹老儿女之态也鞠躬尽瘁臣子之分也方今　尧舜在位伊周在廷宜相与感激思奋尽职之所当务与力之所得为其忠也勃焉而兴矣区区离合之间何足较耶都宪风节治行增辉吾榜已非一日必能奉宣德威奠安远服以纾　天子西顾之忧亦曰礼以齐之仁以绥之义以正之而巳是固作者之意也六人者太朴少卿张公子才右庶子韩公汝节左通政宋公伯清侍御杨公迁乔及都宪也鹏也 

　　○送少宗伯严公诗序 

　　儒者所学者大必大用之用吾学以格君天下之大忠也用吾学以造士天下之大化也用吾学以共使事天下之大典也我介轩先生分宜严公足以当之矣公之为学宗孔孟述程朱雅而不浮精而不杂天下翘然仰之曰吾道有望焉及成进士游翰林自大司成进少宗伯入侍　讲筵则以心沃心而　君德成出秉教铎则以人治人而士习变天下翕然尊之曰师儒也兹者　圣情恳至永怀　献考乃分遣廷臣言迈于楚治其陵寝备其仪物修其祀事特命公统莅焉是故严以誓众惠以劝工诚以格　抂天之灵敬以赞　因心之孝此使之职也学之力也儒者之效也猗欤大哉虽然未也古之人所学者大而其君小之孔孟远矣明道稽古正学之论紫阳正心诚意之说其君若不闻也为世道计者有遗恨焉公独遭际　圣明亲贤重儒日臻至理诚于载一时也固当式遄其归敬恭抂位必将表仪朝着谋猷庙堂风采勋业足以被当时而垂后世使天下晓然信之曰儒者之用其大如此则岂惟世道之幸吾道之幸也公濒行翰林诸先达聿修故事各有赠章鹏谨为之前驱云 

　　○顺天府乡试录后序 

　　嘉靖戊子秋八月臣邦奇臣鹏祗奉　明诏王顺天府试事取士既得录亦告成臣鹏序其后曰夫录何为者也录其名氏也录其文也夫录其名氏以为天下荣也臣独忧之或素无闻焉则人将骇而訾之矣录其文以为天下式也臣复忧之或间有疵焉则人将指而议之矣然文者末也而有行焉诸士修之于家尝思所以自厉乎宅心必端也检身必敬也修辞必诚也此之谓立其体然行者本也而有政焉诸士举之于乡将效用于世亦思所以自奋乎立朝必正直也莅民必廉平也应事必勤慎也此之谓适其用其斯以为士乎抑又有大焉君子立德为上立功立言次之夫立言者文之至也立功政之积也立德行之成也初非二物也诸士密迩　辇毂凡我　皇上躬行之实道化之盛巍乎之功业焕乎之文章皆目覩而身被之其进于是无难者他日果得若人焉出乎其间以辅成我　皇明亿万年无疆之治则主司岂惟无忧固乐之矣何乐乎盖得英才以为天下用也 

　　○玉堂后类序 

　　古称才难非才之难也全才之为难也是故谈道德者未闻乎军旅躬介冑者不事乎毛锥文资武略萃于一人之身不亦难哉惟昔裴晋公度韩魏公琦尝兼将相之任裴日集宾佐倡酬为乐而韩喜雨喜雪二诗隐然自负以天下之重其在当时庶几所谓全才者若今少师石淙杨公盖其人也公自蚤岁成进士历官五十六年荐陟台省两镇边陲再登　内阁出入将相机务丛委不废吟咏兴趣所到对客挥毫若不经意然文人墨士穷日夜苦思力索而不可及风云之变不足喻其豪也江河之流不足喻其顺也鸿鹄之举不足喻其适也若公者谓今之全才非欤凡公之诗门生孙思和育析之为数类统之为石淙诗稿梓行于世久矣此曰玉堂后类者盖续刻也属鹏序之鹏惟公德在　朝廷功在　宗社泽在生民制作在金石若无待于此者然有东山之什而后见周公之忠有抑之篇而后知武公之敬是诗出焉则今日明良际遇之隆　中兴太平之盛学士大夫游从之乐皆于是乎在矣此思和续刻之意也 

　　○雪洲文集序 

　　有其言矣而行不掩焉吾甞闻之未有有其行而无其言者也非无言也言之不文与无言等耳孟子谓诵其诗读其书必知其人欲以实其言也愚则谓知其人必传其言欲以验其行也二者寔相表里云广陵雪洲黄公起于甲科历于郎署登于藩臬陟于京兆进于中丞位少司马致仕而卒其刚直之气质素之风清苦之操终始一日也鹏尝为公属吏兹应召而出适公子襄官户部乃集公遗文求序而传之鹏惟文者言之粹也言者行之表也公之自立盖几于独行者矣故言非徒言也表其行也传非徒传其言也传其行也是故读其诗知其养之定矣读其联句知其取友之端矣读其□记知其择术之正矣读其志知其实矣读其与当道诸书知其忠矣读其告神之词知其爱矣故不必登公之堂接公之论而其用心于内之学坐镇雅俗之望可以槩见矣始也本行以信其言终也因言以验其行而公寔赖是以不杇则夫户部君传之之意岂非显扬之一道哉公讳瓒字公献雪洲其号也因以名其文集云 

　　○赠郑子充序 

　　师儒之职甚重也而人轻之是岂人之罪哉吾不自重故人从而轻之耳或曰儒官甚寒也秩甚卑地甚散也恶乎重乎予曰长育人才则国家赖焉表正风俗则世道关焉重乎不重乎然而当是任者或不知人才风俗为何事而惟叹老嗟穷谋生之为急地沃而生徒众则喜地瘠而生徒寡则忧其不自重如此何惑乎人之轻之耶吾友郑君子充志洁而行修论高而学古远承中州数百年文献之传近守双松介庵二先生诗礼之训兹膺贡而来入试高等得分教温之瑞安所谓地之沃瘠生徒之多寡俱不足道而于人才风俗二事则寔有志焉盖异乎诸子之撰矣昔元儒危太朴分教成均其友李仲公氏作书遗之切切以秉忠孝成人才益朝廷为勉而深以攀附营私称贷为戒真可谓对病之药惜太朴晚节之不终而负此良友也虽然使仲公生今之世为今人诵之不笑以为迂则怒以为狂矣故惟子充可以闻此言吾惟于子充可以此言赠他日瓯栝之间有正大杰特之才者出以资　国家之用必子充之教也海滨之俗去浮而趋雅舍薄而归厚以回淳古之风必子充之教也使天下之士晓然知师儒之重不敢自轻而人亦不敢轻之者必自子充始也故于其行也而尽言之 

　　○同年世讲会诗序 

　　嘉靖戊子秋九月我戊辰同年萃于京师者凡十人魏太常华甫宋银台伯清张太朴子才韩宫庶汝节王驾部宗周吴大参静之俞宪副德辉孙佥宪朝信及予也同年之子若弟以是月辛巳举世讲会于庆寿寺之西堂者凡九人兵部张崇礼刑部张崇四姚在明蔡直夫礼部陆子文中舍张克衡大尹张汝思锦衣许成德乡进士王文翰也十人坐上九人坐侧敬其父兄及其父兄之党以劝孝也无敢太康各思其职以劝忠也有君臣之义焉有父子之道焉又有长幼之序焉有朋友之情焉一举而众善备矣会之明日诸公各有述作以纪其盛予不能诗也僣为之序夫先王制为酒礼后世流为酒祸孰不为饮长夜之荒祼袒之放号呶屡舞之丑所以生祸也此则谓文字之饮和而有节醉而一乱其几于礼乎且同年之会吾尝闻之矣同年之子若弟世讲之会则未之前闻寔倡自今日也嗣是而后同年之登朝者同年之子若弟之登仕者日加益焉岁一举之莫或废之亦倡自今日也夫会益数则诗益多会一厌其数清朝之盛典也诗不厌其多治世之遗音也殆必有观感而取法焉者矣 

　　○送张横州序 

　　嘉靖戊子予应　召来京自夏四月至冬十月半岁耳吾昆之士谒选吏曹授官者九人此一邑之盛也九人之中吾姻友张君绍芳兄弟与焉此一家之盛也绍芳得判广之横州邑人郑子充辈征文为赠予惟横州古郁林之境为邕钦廉三郡之冲其山川之美物产之珍夷市海舶之聚可谓盛矣昔吾郡陆公绩尝守郁林以文德来远人以儒雅化士俗及其泛海而归舟轻恐覆取巨石为装至我　国朝部使者表之通衢命之曰廉石尚书吴文定公寔为之记君以通敏之才谨饬之行且承厥考思南公之遗训所以宜其民善其俗而厉其操者必不抂乡先达陆公之下殆将播之台评载之民谣既思而歌之又尸而祝之皆理之所宜有也吾闻横州之山有鸣石焉君当载之以归必有继文定而为之记者与廉石共闻于吴下此又一郡之盛不特一家一邑而巳也姑书此以俟 

　　○寿胡夫人七十序 

　　闺闼之寿有系一家者敬姜以劳勖其子而延穆伯之嗣是也有系一国者定姜以忍劝其夫而存宗卿之后是也有系天下者今少师邃庵杨公之配　诰封夫人胡是也戊子之冬十月之晦为七十生辰乡士夫内翰孙君辈属鹏为文以致遥祝之敬鹏惟公以一代伟人　三朝元老出营四方入赞万几久寓于外而无内顾之忧者所以赖乎夫人也夫人以名贤之裔淑媛之资率其子妇以供祭祀督其婢朴以事耕织独处于家而任内助之责者所以安乎公也然则夫人俨然居于堂堂之间而隐然系乎天下之重故诸君所以致其祝者非一家一国之谓也天下之谓也乃祝曰愿公康宁逸乐以治其外使亿万斯年　皇明树不拔之基而公亦永享无疆之庆谨再拜为公寿又曰愿夫人康宁逸乐以治其内与定姜敬姜同休媲美垂于无穷谨再拜为夫人寿又曰愿斯世斯民阳被公之泽阴受夫人之赐以同跻仁寿之域谨再拜为天下贺焉 

　　○介福堂诗序 

　　少冢宰吾苏徐公子容日侍　讲幄茂着忠勤　上念之特予赠封覃及三世于是厥母王年七十有六进太淑人之号公拜舞欢忭谨摘　制词二言名其奉亲之堂曰介福侈　上赐也既托诗人咏之复谒鹏叙之将拜使者寓归为寿鹏惟公之尊养其亲礼隆而物备矣又思所以显其亲者故托诸文字之间以着其盛德获福之实盖显亲之一道也鹏恶乎敢辞乃叙曰太淑人生有令质长修懿范以诚孝事尊章以信义相夫子有顺德焉贵不忘勤富不忘俭有恒德焉蒸尝之馈必洁以虔宾客之奉必精以腆有敬德焉抚媵侍煦如也待姻族欢如也周里闬之贫者沛如也有惠德焉所谓德之盛也则其齿日益尊体日益康宠数之频繁子孙之秀异无福不备焉者岂曰偶然乎哉抑闻之立身行道又显亲之大者也公方以正学辅　圣德以宏才佐邦治以清操镇雅俗君子曰太淑人之教也行将秉忠孝之大节膺调爕之重任使天下并受其福君子亦曰太淑人之教也所以显其亲者于是乎抂区区不裵之辞特赘焉尔矣 

　　○寿朱母任孺人序 

　　吾昆朱氏之盛甲于吴中自唐孝友先生仁轨至宋司农少卿贯至元儒学提举泽民至我　朝少宰懋忠六百年来衣冠诗礼代有名德夫人皆知之至于闺门之多贤则或未之悉也以予耳目之所暏记若秘书之配曰施夫人教谕之配曰吉宜人封君之配曰郑孺人宪副之配曰王淑人沂州之配曰黄孺人或以慈感或以孝应或懿而肃或慧而和或婉而顺载诸太史之笔播于里妪之口不可诬也朱氏之盛闺门其有助乎昔自太王至于成康父子祖孙四贤三圣猗欤盛矣揆厥所自盖由姜女太任太姒邑姜姑妇之贤有以致之耳然则周家之盛闺门其有助乎任孺人者沂州半山君之继室太学生希颜希曾之嫡母也二子值其生辰乞文为寿予惟沂州之子若女皆非母出而一视之未尝有煦煦之私亦未尝有嗃嗃之厉然莫不亲而爱之弗敢远也又莫不敬而承之弗敢慢也厮朴婢?女?女?无虑千余指未尝有□楚怒詈加于其身然莫不尊而畏之弗敢违也是何以得以哉盖其仁厚慈祥之德足以结其心庄重简严之色足以服其志况不妬也故诸母得以和于内又不专也故二子得以行于外然则孺人之贤岂有□于前人也哉二子行将仕矣荣以禄养进以显号则齿日益尊体日益康而朱氏之子孙日益盛所谓以德受福以身作范昭其前而裕其后者不有赖于孺人耶敬书以竢 

　　○北畿乡试同年叙齿录序 

　　乡试抂各省特一方之产耳其抂两畿额广而人稠焉苟无道以合之则其势易疏而其情弗洽此同年会所由举也嘉靖戊子予滥司顺天试事收畿士之秀者什七六馆诸曹之士什三明年己丑春二月庚寅胥会于京师李文达公旧第礼成而退各述其邑里姓字为录谒予序之夫人逆旅邂逅纔信宿耳他日遇之则握手慰劳欢如平生况学则同业荐则同书仕则同朝以朋友之伦而寓兄弟之谊者乎是宜敦契分讲世好不以位而加于齿不以久而忘其初厚之至也抑予闻之易矣同人于野公也利君子贞正也亨而利涉则其应也惟正而后可以言公惟君子而后可以言正诸君向用伊迩必正以持已公以应物不同于俗而同于理不同其迹而同其心不同为怕人而同为君子以共翊我　皇上大公至正之化亨而利涉孰大于是若夫近则狎羣则尚??仅于憧憧之思而不知通天下之志此可以为同不可以为大同也其戒之哉予不佞幸厕名于诸君之右太史公所谓附青云之士而施之后世云耳 

　　○送夏象山序 

　　吾昆夏君通甫起家乡进士授象山县尹昆人寓京师者咸往贺之有厚于通甫者曰谒选之士得善地则跫然而喜得不善地则愀然而不乐象山僻抂海滨民贫而土瘠察君之色若无不豫然者何也矧厥祖中书公叔祖太卿世父大理皆以文艺著名　先朝君独外补然而无不豫色者何也君曰不然土瘠则其民向义民贫则其俗崇俭向义则不犯刑崇俭则不越礼皆易治之道也且吾之性不欲扰也吾之才不能强也吾闻是邑税寡而讼简不敝敝于簿书不仆仆于迎送足以养吾之性称吾之才吾何为不豫也君子持身以诚谨莅官以清白期不斩先世之泽而巳必求善地者其志欲何为耶于是太学生龚君孝先闻之叹曰此长者之言也有道者之言也乃授太史氏简请书以为赠 

　　○寿朱母顾孺人序 

　　朱甥希颜游太学值其母顾五十生辰请于大司成以归拜寿留都缙绅咸诗而祝之希颜乞予序夫天欲兴人之国也必生贤才共成之而国脉以长夫天欲兴人之家也必有内助之良者共成之而家庆益远于吾昆朱氏足征焉自宋迄元衣冠仕宦相望不绝入我　国朝为翰林为给舍为宪察为侍御为邑博至于懋忠以状元及第今为太宰百六十年世有令人内外宣力以绵我　皇明无疆之祚而家亦随之猗欤休哉判沂州半山府君懋忠之叔父也壮而无子闻母机警淑慧善书数之学纳为侧室寔生希颜以承祀事其有功于朱氏大矣沂州家益饶事益伙凡钱谷之敛散交亲之往来契劵之新故母悉掌之每夜家人将就寝母方张灯筭缗左执簿右执笔夜分乃巳如是者以为常沂州既捐馆故庐毁于烈焰物靡孑遗羣小肆愠生理日落母拮据辛苦载造有家泣戒其子曰尔母忘今日母嬉母骄以辱世德可不惧乎其有功于朱氏又多矣夫朱氏世有功于国也故天佑之俾有良内助以寿其家母尝有功于朱也故天佑之俾之享多福以寿其身是盖天实为之而岂人力私智之所能与哉抑又有说焉易曰入而后说说而后散夫人之情事顺则心乐心乐则气和气和则寡疾而难老希颜果能顺母之教母嬉以荒业母娇以惰行使母乐而和和而寿以迓承乎天休则事天之诚事亲之孝两得之矣勖哉乎希颜 

　　○送金子善序 

　　邑之有簿始于汉沿于唐而重于宋大抵以勾稽文簿为职至于我　朝则邑之政皆得与闻矣太仓金君子善以太学生谒选天曹得主湖之归安县簿有惜君者则曰昔人谓高士不为簿厌其卑也以子善之才宜不屑于此矣有贺君者则曰昔人谓以官为家安于近也子善去家一衣带水耳宜子善之乐于此矣予曰奚有于是顾其人何如耳其人贤则乘田委吏皆重也而况于薄乎其人不贤则庙堂台鼎皆不足重也而况于薄乎是故程伯子尝为上元薄矣存心爱物必有所济所以安百姓也积此诚意岂不动人所以待僚友也君必法之朱晦翁尝为同安簿矣簿所当为大书楣间所以修职也先期示民以信为主所以集事也君必法之则人不以簿视君而以程朱之徒视君矣其秩之崇卑地之远近何足道哉或曰郑余庆自汜水赵宗儒自陆浑皆至宰相此以位不以人也吾亦不愿子善之闻之也 

　　○送朱方承序 

　　先正云名贤之后难乎其为后也一言之误一行之疵稍不类其前人人将议之矣予谓不然名贤之家有典有则率而行之如方之有矩员之有规也虽中人之资且感而化勉而及焉况子孙之贤者乎姻友朱君方承以国学之彦部授广东按察幕职兄子子谦方举进士以赠言为请吾昆朱氏世以儒业相承曾祖素庵隐居教授以身先之予虽不及见然邑志可考也叔祖学谕公之直道厥考侍御公之醇德则予皆尝识之矣三先生文学行谊未暇缕数要皆忠信笃实本之一诚而巳君能奉之而往诚以事上则上信诚以使下则下孚诚以应事则事立诚以治狱则狱得其情而职无不举矣虽然名贤之后或愚而弗慧或放而不检或溺而不止以堕家声而犯国宪者比比未必皆如君之贤也先正之言其可尽废耶君伯兄方来行将仕矣请以予言质之 

　　○寿周君以发六十序 

　　吾友鹤村周君以发寿屇六十于是厥母封太安人朱年几九十矣君峩冠盛服登堂拜母退则令子佳婿率其女妇以次为寿俄而邑缙绅先生少长咸集黄陂令王君民瞻以祝辞属我尝间洪范五福其一曰寿释者谓以急缓为先后愚则谓有相因之义焉盖自生民以来踰耄耋望期颐者夫岂少哉饥寒切身无以卒岁虽寿非福也故次之以富既富矣忧患疾痛呻吟床褥虽千驷万锺将安用之故次之以废宁君颜色完好步履强徤不见其衰也应□□□□旋樽俎不见其倦也酣觞赋诗穷昼达夜不见其困也谈笑谐谑万虑毕遣不见其闷也若此者不谓之康宁矣乎而高寿厚禄之享不有余地乎虽然康宁者君之身也不自以为康宁者君之心也方其为诸生举进士历官刑曹出补州郡进佥外台怕惴惴焉守官箴畏清议如一日也及谢政而归处戚尚??接交游怕兢兢焉惟恐忤物而招尤也诗曰无巳太康书曰不敢荒宁君寔以之盖即所谓攸好德而又为寿富康宁之本也若果以急缓为先后则德岂缓而当后者耶予辱君同年之末每一会晤未尝不羡其康宁而占福履之未艾也昔尝以文寿太安人矣兹复寿君不敢以不文辞者通家之谊不可得而辞也 

　　○静观堂稿序 

　　静观堂者吾昆顾先生孔昭宴息之堂也先生年既六十尽出其平生之作于是堂乎辑之以传因以名其稿也辑之既成友人方鹏叙之曰文章类其为人气之发也有不终类者学之验也徒听乎气而无学以养之则刚者必肆柔者必靡其不陷于一偏者几希传称宋广平贞姿劲质刚态毅状而梅花一赋清婉秀丽殊不类其为人其所养可知已先生貌肃而礼恭行方而言简望之若孤崖峭壁凛不可犯即之若雨竹霜桧寒色可掬盖自蚤岁成进士入翰林授监察御史典学京畿以至谢政其风神之峻整气节之凌厉犹一日也故其发而为文词严义正格高而意古读之者如承师保之训有恭敬之心焉及其晚年诸作则又纡徐委备尽乎人情而切于物理读之□□听宫商之宣有感发之心焉若与初不终类者何也盖必中有所养默化其英气浑成乎大雅而文亦随之可以验其学力矣嗟乎使先生不愠于逆□不忌于时宰而得尽行其学焉策勋树业当不□广平之后不徒托之空言尔也为世道计者能无嘅乎先生所著别有稽古治要昆山县志各若于卷巳梓行于世兹不赘云 

　　○赠李君崇綗之任湖臬序 

　　世之仕者盘错愈利见事风生是谓能吏清苦自持一介不苟是谓廉吏如参苓之剂醇酒之味如慈母之爱子而不以为恩阳春之被物而不见其迹是谓循良之吏然廉能之名易起循良之効颇迟故众人忽之君子取焉乐清李君崇綗起家进士出宰巨邑入补内台擢守淮贑二郡调知吾苏以诚谨宅心以修洁制行以简静而精审莅官以宽厚而和平待物苏之民安之曰吾父母也其为士者仰之曰吾师表也周之老成汉之长者君真其人哉盖所谓循良之吏而廉能乃其余事耳兹擢湖广按察宪副或曰楚大藩也按察法吏也不可以治郡之道治之也予谓不然易之明慎书之钦恤惟老成长者能之而苛刻以为威发擿以为智者君子弗尚也君将往焉所以治楚者不外此道而轻悍剽疾之俗化矣由是陟台省坐庙堂所以事　一人康兆民者不外此道而熙□清穆之治成矣猗欤休哉君行有日昆令郭子世□将率其僚属父老与攀卧之列属予序之以彰盛美予昔有瓯栝之役君寔以文赠我兹不可以不报且谨书备录使他日传循良者有所考证焉固太史氏之职也 

　　○黎孺人挽诗序 

　　昔人谓长歌之哀甚于痛哭夫痛哭亦惨矣而长歌有甚焉何哉盖讴吟之间其辞切以凄其声悲以永自能使人太息流涕而不能巳若近世哀挽之作是也虽不能尽如古人导轝执绋之助要亦骚些之遗欤侍读学士三峰张公元配黎孺人卒于京邸同朝诸君子咸为诗以哀之公出以示予且属为序或曰不知其人而漫为之辞岂情也哉予曰奚而不知也人见夫龟玉之毁必失声惊呼人见年芝兰梧竹之摧谢必重惜之而况于人乎尝读公所著墓铭而知孺人之贤矣淑而慧庄而和孝慈而静犹龟之文也玉之粹也芝兰之馨梧竹之秀也不幸而不永焉由是而哀之非人情乎又尝侍公謦欬而知感叹之深矣由是而为之辞以泄其愁思非人情乎昔周室之盛使无汉广汝坟诸什则当时女妇之贤后世固不得而知也然则诸君子之作风教系焉而可少哉予恐读是诗者以为涕之无从也谨以答或人之言弁诸篇首 

　　○嘉贞诗序 

　　真丘郡主　伊安惠王之女中奉大夫蔡公讳升之配也夙承　母妃之训涉经史习楷书兼治女事悉中程矩及归于公恪秉妇道谢绝华侈诫饬婢朴罔敢怙势中外咸以为贤公遘疾不起主伏地恸哭以首触柱顷刻而终事闻　诏旌其门曰嘉贞时年三十有九寔弘治己酉九月二日也厥孙复元以名进士为苏二守敬事勤民声绩懋着尝乞学士大夫诗以光昭主之令德属予为序予惟死生亦大矣女妇难于丈夫贵富难于贫贱其人情乎主以　天潢之遗宫阃之秀乃独不为居养所移卒能扶纲常而配道义所谓正而毙者也全而归者也从一而终者也贞之时义大矣哉然予尝读周诗凡言后妃之德夫人大夫妻之贤者必归本于文王之化主之贞固可嘉矣而　圣帝贤王修身正家之效不亦足征也哉诸作美而不溢哀而不伤盖二南之旨也他日观风者采焉?太师师之以备房中之乐以风厉天下其于世教岂曰小补云耳 

　　○送黄君改任序 

　　君子委质为臣则秩之崇卑地之内外惟　上所命吾无容心焉世有趋近避远切切以南北异同为论者固不足道若或厌劳扰乐简便惟留都之为适虽其静退可取要亦未得为中道也若吾友黄君日思则异于是君故少司马雪洲公子也荫授户部照磨岁余矣以继母抂堂无他兄弟备养又不能若是恝者欲告归则世恩不可忘也欲迎养则高年不可至也于是有乞南之请　上嘉其孝特从之改授南京户部此其不得巳之情比之趋近避远者贤不肖既自不同而亦岂厌劳扰乐简便之谓哉南归特诣予乞言为赠予惟户部钱谷之出纳簿书之填委吏弊之繁滋皆君所当与闻者以南较北事若稍简然视他曹则冗矣雪洲公尝仕于此刚介之性清苦之节至于今人能道之君必廉以律已严以御物公以应事以承乎厥考之风则其继述之孝不有大于便养者哉日思勉之 

　　矫亭存稿卷之二 

　　●矫亭存稿卷之三 

　　昆山方鹏着　弟凤编 

　　记 

　　重建甫里先生祠堂记 
　　守寅记 
　　凤溪拜墓图记 
　　银杏图记 
　　守坡记 
　　登石门山记 
　　游前仓山记 
　　游南雁荡记 
　　登江心寺记 
　　游南明山记 
　　游仙都山记 
　　改亭记 
　　游张公洞记 
　　松崕记 
　　可琴记 
　　游大石记 
　　游善权洞记 
　　观海记 
　　玉井记 
　　游西山记 

　　○重建甫里先生祠堂记 

　　祀以报功也功在吾君则祀之功在吾民则祀之祀者无德色享者无怍容何则以其称也有士于此上不事君下不治民放江湖以为高寓文酒以为达而名实未加于上下然报祀之典弥久益勤而不可废者盖必有其故矣唐陆先生鲁望家于笠泽寓于甫里躬耕自食屡辞聘命其抗尘绝俗之标有欲识其面目而不可得者当是时也鹤举卫轩豺当汉道国事且日非矣先生以高风峻节傲睨一世使上焉首知崇道义默消其轻士之心下焉者知重廉耻潜夺其富贵功名之念祀典所谓法施于民先正所谓贪夫廉懦夫立大有功于名教者先生以之此祠之所由设也甫里白莲寺相传为别业遗址旧尝庙貌其中自宋迄元至于今日愈徙愈陋予每集诸生拜于祠下志欲改作力苦弗逮正德丁丑劝学使者下令亟毁淫祠里人马处士经与弟纶绅纬绹撤邻祠之无名者取其材而附益之改筑于寺左隙地堂宇既邃门垣亦整买田若干亩以供祀事委僧 【 某】 守焉明年戊寅告成胥来请记予喜曰是吾志也窃惟甫里为名贤过化之地士风民俗素称纯雅数年以来渐失其旧今之地即古之地今之人非古之人矣经等率其子弟与其乡人以时告祭观听之余必能转浇为淳敛华为实所谓百世之下闻者兴起固先生流泽未泯而马氏表章之力不可诬也系之以歌曰甫里先生人中龙扁舟破浪乘长风帝召不起惊王公默扶名教伊谁功羊裘老子柴桑翁地殊代异臭味同撤邪就正新厥宫杞菊杯案陈西东精灵缥缈烟云蒙散襟露冕下太空鸢肩后裔懿且恭永修祀事垂无穷 

　　○守寅记 

　　予居先亲之丧桐庐方君渐远来问易予以哀疚辞不得乃相与数月别去先亲将入土复来会葬厥父伯维隐君号守寅因以记请予复以哀疚辞不得退而自思渐若是厚我我拒之不义乃为言曰寅者人始生之会也人之始生淳风沕穆元气未蚀性天未凿以理而言是为太极以气而言是为太初以世而言是为太古至于唐虞之盛四凶作伪而巢由独葆其和商周之际一夫用智而夷齐独完其真世道愈下则民心愈移然能矫伪为朴化漓为淳者吾于汉得一人焉晋得一人焉唐与宋各得一人焉子陵之一?渊明之三径鲁望之散康节之豪谓之羲皇上人可也谓之葛天无怀之民亦可也今时何时又得一人焉曰隐君卧山之深坐林之密抱瓮灌畦去饵垂钓解弦弄琴人皆曰智吾守其愚人皆曰巧吾守其拙其生则今其心则古故号曰守寅嗟乎圣人固通变以趋时君子当反本以更化方其初也质胜而野圣人不得不济之以文及其久也文盛而弊君子不可不挽之以质使国之处士乡之耆老皆如隐君由古之道以变今之俗使天下默归于淳庞之治则于世教岂曰小补之哉愚于是有所感且有所望 

　　○凤溪拜墓图记 

　　吾友钱君清仲本浙之桐乡人厥祖颐庵翁慷慨有大志尝曰丈夫当有事四方安能郁郁老死牖下耶乃薄游京师乐之占籍通州居焉厥考潼川公尝仕南服念欲取道过浙弗果赍志而卒君登进士高第拜南京司勋主事喜曰可以酬先志矣捧檄先趋桐乡访其族党里名凤溪者先世之墓抂焉乃告祭其下观者如堵罔不啧啧君因以凤溪自号县大夫蒋国信绘图为赠属予记之夫君子之于其乡也宗族于斯丘垄于斯虽历世久远可按而考也惟夫死徙而出其乡则漫视为涂人者众矣不有君为之后安知钱氏之墓不夷而为田洼而为沼乎故人乐有贤子孙也昔欧公苏子皆一代伟人壮而仕老而休去其故乡终为寓客然自谓必曰庐陵曰眉山者表其所自出也至于所谓陇冈阡者欧公终其身仅尝一至而老泉彭山之原苏子或有遗憾焉然则凤溪之号足以疋休二公而拜墓之举则君可以独擅其美矣呜呼贤哉是为记 

　　○银杏图记 

　　凡受形两间者未有久而不坏者也久而不坏者惟文字为然昔王晋公手植三槐用以卜世至其曾孙巩度势之不能久也乃以三槐名堂而托苏子为之铭今所谓三槐者漫无遗迹而苏子之铭则家传而人诵之巩之虑不亦远乎庠友龚君孝先宋殿中侍御史遇仙公之裔孙也公本汴人避靖康之难来憩于昆之信义乡手折银杏一枝插地祝曰活则寓此巳而果活因家焉厥树岁茂月滋其平如盖其广如屋臃肿瘿瘰状貌奇古迄我　国初天兵□下欲斧而薪之见赭衣人坐树上骇汗而走自是树日延衺族日繁衍簪缨诗礼相望不绝然多散处城邑去树益远正德中值岁大侵有他姓冐龚氏者寔居树傍遂斩而鬻焉孝先痛手泽之泯也谨托秋堂王隐君绘而为图属予记之以啚不杇予惟两间之物有成有坏理之常也惟物之异者其成也不偶其坏也不测盖有数存而不可逃焉者也遇仙公岂独灵于天兵而不灵于冐姓者哉方其数之未尽也固若有呵护之者及其既尽也虽鬼神亦末如之何孝先于此可以自解矣吾闻秋堂尝买扁舟往来树下吟啸终日故俾纸濡笔遂得其真予家去信义不远未能一覩巳为欠事而文字鄙拙又不足以昭世德而慰孝思可谓远愧苏子近愧隐君矣若夫孝先一念之勤其事则晋公也其心则巩也孰谓古今人不相及岂理也哉 

　　○守坡记 

　　陈氏子鉴买地方一里高爽燥干夷而屋之扁曰守坡时鸣因为鉴号且索予记夫守之为类不同也上焉者颜守而化曾守而勇皆去圣不远盖有志焉而未易也其次守雌为溪守伏为谷此方外之教盖不屑也又其每下者则守株为愚守钱为虏乃其所恶也然则所谓守者何也夫鉴之先世以农起家树德而滋为善而乐于兹百年矣室庐足以庇风雨秔稌足以给饔飧鸡豚狗彘之畜足以需祭享为之子若孙者能世守之循其常而不过其分鹪鹩安于一枝蜗涎濡于满壳不啻足矣苟或坏名灾巳作奸犯科以隳其先业者固无足道然躐等妄意广田庐丰货薤狭小前人之制务扩而大之并其所有而失焉者亦可哀也鉴能谨身节用不敢过亦不敢不及期不失旧物而巳若夫厚积而徐发后之人或有兴焉以亢其宗而高其门则天也吾何心哉作守坡记 

　　○登石门山记 

　　青田石门之胜予尝闻之然未有以见也嘉靖甲申二月既望以行县至其地乃舍舟登陆循两崖而行中有小溪广可二丈愈西愈隘渐闻瀑泉淙淙有声仰而望之如苍龙白虹下上飞舞于空蒙缥渺之间其来若趋其去若追未尝有一息之间使孔辙莅止则川上之叹当发于兹矣旁有石室幽敞可坐洒洒溅沫沾衣浥面觉有寒意焉遂起而北有亭翼然碑板四列亭之上有屋比然寔道士故居困于田役逸而不返屋之左有阁杰然所谓石门洞者适当其下盖山之绝胜处也归鸟四集山光向瞑知不可留矣乃缓吟而还舟焉夫石门杂万山之中人莫之奇也自谢康乐赏识之后唐宋诸贤相继有作厥名遂着若康乐者虽谓之知已可也士不遇知已则泯没无闻曾兹山之不若予于是有感焉漫为之记 

　　○游前仓山记 

　　嘉靖甲申三月之望莅于平阳谒文庙理钱谷虑囚阅武庶事已竣乃谋前仓之行自邑至前仓二十里舍舟升车入古寺老僧导以登山山多巨石或覆如屋或仰如舟或比如栉或起或伏如怒猊卧虎其色皆如墨泼间有纹理如玉如雪莹洁可爱又一巨石上平下锐以足撼之则蠕蠕而动轰轰然其有声焉盖仙家者流设此为戏所谓神工鬼役非人力可为也迤□而东入龙虎岩小饮僧欲导以归寺左右曰东去景绝佳但径狭耳予乃舍车而徒愈入愈深中有百洞虽高下明晦不常然皆连络直通绝顶所至悉有石级以登石梁以度云里人黄本英为之非惟所费不訾要其胸中必有丘壑乃能布置区画若是其整也予历数洞而止僧曰更上有坛可以观海予曰舍之乃相携而出初有微雨后忽开霁风日晴美主宾具乐濒晚至寺呼酒更酌则大雨如注矣君子曰是行也山灵海若有相之道焉夫平阳之民富庶驯扰号称易治然敏不知学俭不中礼君子惜之吏兹土者政事之暇间一出焉览山川之胜因得以观风考俗布令而设教固法之所弗禁也苟或劳民病农赋诗酣酒若灵运东野之为则有清议在焉鹏恶乎敢 

　　○游南雁荡记 

　　今夫山高大则雄孤绝则奇閴静则幽美丽则秀四者有一焉犹以为胜兼之者其难乎嘉靖甲申三月己卯行县至平阳令丞以下各举其职民亦淳谨自公而退喜有余力乃以壬午与客行野晚自前仓泛舟而南蓬片?怱听雨殊阻人兴癸未之晨烟霭四塞勉而升车鼓吹前引予曰将安用此左右曰以却虎也从之出山入林景象各殊皆可人意行二十里所谓南雁荡者在焉南之云乎对乐清者言耳两崖之间有堂三楹樽俎罗列庶人在官者奔走供具村氓野老环而观之以为仅见巳而云薄雾开日光穿漏客甚喜乃饮乃食扶掖而登焉纡徐屈曲至仙姑岩癯然一僧云自西湖近适至止遂留小饮复循故道使从者以罍榼自随每遇佳胜辄少止引满三酌以助足力如天柱卓笔华表诸峰次第历览若夫见其胜莫识其名闻其名莫知其处如龙雁所居锺梵所聚者势不能遍也盖尝评也金城劔阁如其雄也神龙天马如其奇也枯禅嫠妇不足喻其幽也雪肤玉骨不足喻其秀也凡所谓胜兹寔兼之矣且乐清之有雁荡夫谁不知其在平阳者则未之前闻也以其地僻而道远非惟轩冕不至虽缁黄不居樵牧不入惟竹树丛生狐兔交迹而已使在通都大郡则品题鉴赏岁无虚日岂多让于乐清者哉古之贤者生丁叔世迹寄穷壤不有物色之访弓旌之招则终无以自见亦兹山之类欤客有未遇者感叹久之相与登舟夜归明日大雨 

　　○登江心寺记 

　　寺在瓯江之中诗人往往拟诸金焦近之矣宋高宗避狄难尝驻于此大书清晖浴光四字忘薪胆之忧而为翰墨之戏识者哂之文山文公自京口亡归假榻僧房留题佛壁忠愤激烈读者悲之岁在甲申三月己丑予将去温晓发瓯江舣舟入寺徘徊历览喟然而叹愀然而不乐焉从者曰宋之君臣遭时多难□迁逋逃犹有余兴方今海宇宁谧政务简少对此佳胜顾若有不豫色者何哉予曰善乎子之问也□之民富矣而未教也其卒徒有勇矣而未知方也□以化导而鼓舞之者吾将进文武羣僚而问讨焉然言与势违动与时忤于是乎不可留矣留则不安去则不忍故未能释然于怀耳从者曰噫嘻过矣公之才不足以有为其望不足以取重其职任又未见其要且专也区区之心虽若不能自巳然不度时审势量其力而为之鲜有能济者矣南山之南北山之北无所不可也而何不豫为哉予曰善扁舟顺流风帆如马若天相我以去者由是呼酒独酌颓然而醉浩然而无不乐焉舐笔成记 

　　○游南明山记 

　　甲申孟夏之朏予寓栝苍阅武于南郊之外有山突兀近在几格问其名曰南明也即命驾而行涉级而上悬崖飞瀑在在有声上有石梁其缩数丈其衡数尺下有石潭广可半亩悠然有天光云影之趣更上有寺寺后有龛志所谓高阳洞疑即此也自龛而出有孤亭焉正倚石壁壁刊南明山三字寔米元章所书而葛仙翁灵崇二字则模糊不可认矣小坐而酌既倦而归叹吾生之无几念此行之不再姑记其略如右云 

　　○游仙都山记 

　　汕都山天下之奇乎环瓯括之间数百里皆山也而姿状不同焉有□为足而脊皆土有土为墉而顶皆石惟仙都与纯乎石矣夫纯乎石矣可梯可蹑亦何奇之有以其徘徊偃仰不可阶而升故曰天下之奇也间甞评之石胜土山之灵秀者也土胜石山之富厚者也纯乎石矣又不可阶而升则孤绝缥渺真若有所谓神仙者居之彷佛乎钧天帝庭而非尘世之所能测也黄帝鼎湖之说已涉于诬至谓鼎湖即其处即无据甚矣岂好事者见其孤绝缥渺莫可究诘而遂附会之耶嘉靖甲申四月戊午与故人同游而粗纪其槩者昆山方鹏也以鹏不善书代为书之山中者故人也故人为谁太学生缙云李君玺也 

　　○改亭记 

　　初时鸣构亭于溪之北复徙而南名亭曰改人咸□其改作而名之也予曰果若人言则浅之其为□□时鸣必不然时鸣曰不然也凤不谷不能无过将从事于改也吾以名吾亭然难乎其为改也柰何予曰知之难乎岂曰改之难乎昔颜氏之子有过未尝不知知过未尝不改其几也巳下此以子路之勇必待告而后知知而后喜不亦难乎然则颜氏之子独何修而易易也至明以察其几故无不知至徤以致其决故无不改二者交致其功其几也巳吾子以刚果之资英隽之才勤敏之学不患其不能改也特患其于拟议之间造次之顷或有所不及知耳故省察克治之功不可偏废也惟省察然后能知惟克治然后能改吾子其啚之时鸣揖而退自是分仕南北列职台省及予有藩臬之役既老而归时鸣亦向衰矣齿日益高则德日益懋其于忠孝之道出处之节与凡天理民彝之大者要者各循其则而举无愧焉其寡□矣乎寡之又寡以至于无虽进于圣贤可也子路可也颜氏之子可也姑记其略以竢 

　　○游张公洞记 

　　吾友义兴吴祠部克学约予兄弟游张公善权二洞久矣嘉靖丙戌八月三日姑寻旧盟舟次阊关儿子策先治具请登虎丘薄暮与时鸣步入悟石亭还过生公讲台数酌而出四日至惠山舆入东簏僧房汲泉烹茗饮龙泉精舍五日至毘陵饮白氏园谒道南书院六日至义兴克学乃治舟偕往夜至李庄克学别业抂焉七日雨寓于别业夜至湖务镇八日雨不止时鸣欲登甚急予曰第午食山灵必相我食罢天忽开霁相与大笑升舆而西五里至天申宫道士引登盂山有司巳命徒隶并执炬者候于洞口遂扶而入初险而隘复旷而夷坐酌久之始以列炬前导或俯以下或攀以上或折以左以右每历数洞必引满三酌以助足力敌寒气引炬观张公洞福地五字及石床丹灶灶上手印五指甚巨而明仰见一窍日光穿射从者曰自此出矣然险不可登道士取梯至乃□强有力者倚石伛偻以梯足置其肩上予蹑其人之背冉冉登梯数层众手援而出巳抂平地升舆至会仙岩断碑横卧寔元人董蕃作记颇详特误指道陵为张果耳还登舟且行且酌泛罨画溪度蜀桥欲谒东坡祠值天晚且雨而止九日自义兴复谋善权之游策进曰大人之足疲矣恐不宜重伤之留俟他日何如予诺焉即命返棹克学追而送之不及十日还至毘陵胡大理邦治?户部子辛吴侍御朝言会饮胡鸿胪世征园上觞予曰游观之道贵乎冥搜邃讨往而忘返乐而忘疲二君倏去倏来何其兴之高而情之寡也予曰不然烟霞泉石之趣功名利达之怀虽清浊雅俗不同其癖一耳慕之切必累吾心玩之专则丧厥志吾适吾意而巳不可贪也于是以予之觞而觞四子明日雨舟无聊姑述其槩如在而于兹洞之胜不赞一辞者非略之也难之也然则何为乎其难之也吴中先辈若石田隐君南濠大朴皆善游者也皆登高能赋者也石田有诗南濠有托虽极力模拟曾不能得其十之二三顾予何人哉或有继予而往者必身履其地当自得之亦将有难言之妙矣 

　　○松崕记 

　　友生王君维之瓯产也予尝造其庐访焉有山突然当户者积谷也有石窿然勒文其上者乡先达文太守宗儒也大书松崕草堂揭之楣间者太宰白岩乔公也以松崕自号者维之也维之之言曰松者物之劲者也崕者物之高者也其抂于人挺然有不可挠之操谓之劲超然有不可及之趣谓之高其要抂于克巳而巳克巳则无欲无欲则心纯乎理而气配乎义气配乎义故其操坚贞而不可挠也心纯乎理故其趣广远而不可及也有欲则气不塞乎天地之间而志屈于万物之下欿然而馁颓然而卑矣恶乎劲又恶乎高耶故曾子自反而缩谓之大勇而申枨所以不得为刚也浴沂咏归者有尧舜气象而问稼圃者所以为陋也故君子莫大于立志莫贵于养气而必以克巳为先务欤纪非曰能之愿学之而巳耳夫所谓积谷山者予尝登之矣有松参天雄伟正直实元气所积神明所扶何其劲也摄衣蹑足上跻绝顶仰视太空俯瞰人世真有凌虚御风离尘绝俗之意何其高也当是时也巳有会于吾之心今闻君之言可谓喻道之切而知为学之方矣于是乎记 

　　○可琴记 

　　或问倪君德承何人也予曰其人和乐其人愤郁其人闲静君处父母昆弟妻子之间皆有恩意而不失其欢心族人或有间言君友爱弥笃久而化矣故曰和乐人也未斋顾子及予兄弟夙与为友皆成进士去君独淹迹黉舍典学者见其髯谓其老也遣之予移书当道称君笃行谊重然诺留之以敦士习乃再引见攒眉曰诚老矣遂斥不复识者惜之故曰愤郁人也自是葛巾野服谈笑缙绅间翛然有冥鸿海鹤之兴以占毕糊口外若无求于世者故又曰闲静不羁人也一日遇琴师于道笑曰可人遂从而学焉月余得其肯綮又笑曰大可人意顾子因以可琴为君号且赠之诗而属予记古之论琴者曰和乐而作名之曰曲忧愤而作命之曰操又曰惟心静而身间者能之君和乐之趣得之于心应之于手而其幽忧愤闷之思又藉是以宣泄而荡涤焉且以萧散之逸人寓情于雅淡之古乐其气味之投感孚之妙虽谓之知已可也嗟乎古之幽人独士不见知于当时而托物以为知已者其志可悲巳君盖斯人之俦欤作可举记 

　　○游大石记 

　　□甥懋愚为予道大石之奇也曰先生昔寓浙省凡睦嫠瓯栝诸胜靡不历览兹去大石无百里莫或见之岂以其近而忽耶予笑曰诺乃于嘉靖丁亥三月戊戌拉梁九皋节判与其子金予子策及懋愚偕往先是予弟时鸣寄宿半塘入夜访之明日己亥朝雨午霁同登虎丘庚子风雨蚤作午后过浒墅入竹青塘夕晖半林阳山抂望予亟欲登焉众有难色乃止辛丑舍舟登车风日清美松杉荫翳仅五里至云泉庵守僧天然前引扶登石级偪侧如栈憩小亭读吴文定李贞伯诸公联句更折而上愈险益奇眇羣峰于一拳挹湖光之半面超然有独立物表遐举世外之意命酒数行而下入凝翠楼饮焉夫游于斯饮于斯者日相接迹驺从之盛失之华声妓之乐失之纵行厨之丰失之侈兹三者予幸无之若夫以弟从兄以子奉父以甥侍舅则他人之游者之或无也亦足以自多矣昔渊明每出寔二子举其蓝舆安石过别墅则中外子侄咸抂焉陶之真谢之达百世之下闻□兴起予不敢比迹二公然南村之幽东山之胜与大石之奇要亦不甚相远也退而为之记 

　　○游善权洞记 

　　嘉靖丙戌秋八月予有张公洞之游而善权之约犹负也明年丁亥始克偿之乃十月甲子启行明日乙丑登虎丘同游者咸会又二日丁卯至毘陵申太守廷言留饮又三日庚午卯刻自玉带桥升舆丹枫翠竹苍松夹道恍若异境可四三里入所谓善权寺观雷神倒书谒周文襄遗像从寺后出或舆或徒历抵干洞水洞所谓龙佛狮象丹灶玉柱盐堆米堆奇迹诡状罔不周览返而登舟同游者乐甚以酒酌予曰公之赐也予曰不然诸君生逢盛时寓兹乐土无兵火之警俯仰之累得以优游于衣冠樽俎之间者上之赐也予自结发涉世途罹尘网忧劳疾痛几四十余年忽忽乎不知有生之乐兹得乞骸而归徜徉容与于山水之间亦　上之赐也其欣感庆幸何如哉同游者咸避席曰然具舟载酒追随而至以太守之意为北道主人者常州判驾刘君义兴丞寇君也焚香瀹茗奔走事客且求记岁月者主僧册文立也记者为谁矫亭方鹏也 

　　○观海记 

　　观海大观也观海日月之出又胜地闻有巨鱼焉不能覩其全体而得访其遗迹又奇也吾闻海盐去海甚近僚友襄阳守徐君子正家焉姻友王君震发寓焉地主既贤孤兴逸发乃嘉靖丁亥十一月十五日启行十七日至止二君迓于舟次备言昨有巨鱼乘潮而来潮涸不去海壖之民望之若舟即之则鱼肤绿无鳞项有长毫劲如马鬣长可十七丈广半之高可三丈口之广半之陷于洳沮不能反侧海民操利刄竞刲其肉久而觉楚鸣如虎哮众皆辟易刲之三日乃尽其骨尚在也予更跃然十八日薄暮襄阳具樏榼邀予出东门外半里而海在焉震发与门生孙尚文偕至少焉月出于苍烟白露之间予乃振衣坐石呼酒痛酌眼界空阔胷次如洗遥见秦驻白塔二山隐约波间不能凌虚御风登其绝顶俯瞰万象为平生一快事也相与踏歌而返十九日黎明予与尚文潜往解衣盘石?簿候于古庙黑云一抹横亘震方尚文疑之予曰无伤也日出当自消矣巳而果然煦如阳春静若太古跃金浮緅万顷一色思得长帆巨艘驾风破浪直抵扶桑探旸谷以攀羲和之驭不尤快哉童子引而稍南观所谓鱼骨则皆为有力者取去止存鼻柱长可丈余徘徊久之是游也信大观矣胜矣奇矣然不能无感焉昔鱼之在大壑意纵体舒虽与海俱存可也率然冥行遂尔失势以充樵夫渔子之腹可哀也巳古之以豪杰自拟者心雄万夫傲睨一世孰得而侮之一旦迷宦途罹法网几不能保其身若太白长流于夜郎种放见斥于晚节是皆有以自取也凡与我同志者亦将有感于斯云 

　　○玉井记 

　　王子朝贵其质近道者也朴茂近乎诚谦恭近乎敬雅饬近乎文盖读孔孟之书究轩岐之旨所谓儒而医者欤以玉井自号介时鸣请记于予且告之故曰玉峰昆之别名也橘井医之恒谈也昆吾产也医吾业也吴城吾寓也不敢忘其所出亦不敢泥其所施故合二义以自况耳予叹曰子之用心也仁矣哉不忘其所自出敦本也不泥其所施泽物也敦本者仁之体泽物者仁之用体以立之用以行之而又诚以存之敬以持之文以出之儒者之能事毕矣循是以上于吾道将有得焉岂曰近之云乎儒之云乎岂曰医之云乎昔吾昆王安道氏博通羣典尝游丹溪先生之门得其心法王大章氏清修苦学以药济人不责其报二公皆儒也医特其绪余耳子岂其后耶何其迹之相类也益以见吾昆之多贤矣故乐为之书 

　　○游西山记 

　　嘉靖己丑秋九月予归自京师一子二甥各具舟载酒请为西山之游十九日入夜抵阊关饮陈氏园明日长洲徐干卿来会遂偕至吴山饮西楼之上□者徒者赛者礼佛者樏榼箫鼓络绎于道薄暮归舟至木渎而宿又明日辰刻登灵岩山寺毁于火惟败垣百堵破屋数椽一僧守之而巳僧引观吴王西施洞响屧廊故址所谓玩花玩月二池晋司空陆玩宅皆莫知其处矣极西最高有琴台焉扶掖而上参差而坐湖光山色近映杯酒未刻而下舟返胥门干卿邀过其家张灯看菊尽醉而别夫吴山去城邑颇近故游者接迹灵岩僻远荒凉则至者鲜矣然古迹之多风景之胜远非吴山所及也譬则名公巨卿之家身后虽若寂寞而子孙宅第犹有衣冠诗礼之遗意焉比之崛起草莱其门如市者其气象自不同也高人逸士宁之此不之彼必有所见矣是月廿二日舟中记 

　　矫亭存稿卷之三 

　　●矫亭存稿卷之四 

　　昆山方鹏着　弟凤编 

　　书 

　　与操江刘中丞 
　　与孙黄门 
　　奉李司空 
　　复魏子才 
　　荅文衡山 
　　荅张提学 
　　与王阳明 
　　荅乔白岩太宰 
　　□□太宰 
　　与学中诸友 
　　奉内阁相公 
　　奉杨宗伯 
　　与许司成 
　　复刘邦伯 
　　荅门生 
　　与友人论地里 

　　○与操江刘中丞 

　　鹏吴之鄙人也当道不知鹏之不肖误使承乏繁司捧檄而南卒闻江右之变满意台下奋平生之忠义副　朝廷之委托贼不足平也昨至留都道路传言台下之师翱翔江上未即启行鹏窃惑之安庆孤城危如累卵急如倒悬日夜相望援兵左右所知也援兵不至则安庆必不可守安庆不守则留都或不能支鹏私忧过计寔为寒心春秋之法救者未尝不善缓者未尝不讥台下今日之师宜救而不宜缓者也伏望兼程而进鼓勇而前以坚安庆固守之心以夺寇贼长驱之气则宗社幸甚留都幸甚鹏不揣涯分妄以狂菲之辞冐渎台严者盖江上之事实台下之责不敢不告也伏惟矜其情之迫切而采纳焉幸甚 

　　○与孙黄门 

　　窃惟执事节行持身文章饰吏敻出常流曷胜歆仰昨有客过我曰孙君倡率同列请回　大驾厥职尽矣愚曰未也古之谏臣一事阙失章数十上盛阖门待罪或力求外补吾以古人望之不欲以一疏而遽止也客又曰孙君俯伏　阙庭移时越晷厥劳甚矣＃□用退□□□□及欧阳□□与□司□书二□意愚曰未也古之谏臣引裾拆槛碎首流血不以为难吾以古人望之未敢以一劳而即慰也方今赤日行空挥汗如雨舟车跋涉诚为未便暂息行在以安圣躬固臣子之情也然有六事佀不可缓者请借前着为执事筹之江北水陆集夫数万饥渴暑雨死亡相枕尸肉未寒相与脔而食之吁亦惨矣或有无赖□时而起诱胁胥谗作慝之民势必响应此可虑者一也民舟商舶拘系月久不闻处分近又召集苏松小民谓之皇夫坐食京师无所事事刈麦莳苗农事方亟忍夺其时何以卒岁饥荒所迫俱起为盗崇明西沙贼舟充斥此可虑者二也京边二军夏衣未授虮虱疮痬□疠传染且三五成羣攫人之货淫人之妻渐不可长都民敢怒莫敢谁何此可虑者三也元凶大怼泊于江浒与海相通防卫既久人情必懈或指以为奇货可居刼夺俘囚假借名号仓卒之际何以御之此可虑者四也天下藩臬郡县正官久离官守述职京师迄今未返万事不理百职俱旷此可虑者五也爰自去秋至于今夏北来章疏堆案盈箱未蒙　圣断上下之情隔绝不通此可虑者六也凡此数者耳闻目击寔为寒心故　万乘虽未启行而六事当先区处庶几省东南既竭之财休西北巳疲之力消目前将萌之变修天下久废之职康侯所谓救得一半此其时乎虽然指切时政者谏臣之责也辅导君德者大臣之事也执事何不会请南京文武臣僚同诣辕门孚号愓厉继之以泣　皇上素礼重大臣　天威必霁　圣意必回所陈六事必次第罢行之矣朴位卑言高无所逃罪独念执事忠愤于心义形于色爱莫助之敢赞一得耳照察幸甚 

　　○奉李司空 

　　恭闻执事甫成治水之功复启均田之议忠靖文襄二公之绩一举而兼收之敬羡敬羡迩者廷臣议废太仓州治不审执事之意毁诸已乎鹏见立州以来未尝有纤毫之利而反贻数十之害今亟去之犹恐重困之民未能即苏若更延以岁月其害有不可胜言者谨为执事陈之添设州官十羊九牧害一也添设吏胥门隶等人坐食吾民害二也岁增差役九百三十八名害三也旧时各县官田每亩派银一二分民田三四分今加至八九分一二钱矣害四也旧时各县户田千亩以上方拨解户今百亩以上辏编解户矣害五也州之创立实为军强民弱四字所误今军不加弱民不加强军民杂居密如蜂蚁淫秽日炽狱讼日繁害六也旧家大族日渐凋落闾阎小民日渐逃亡濒海狂奴多起为盗害七也昆山腴田富户皆在东乡今皆割去而一县之供役如故害八也抂州之民坐受其困常熟昆山之民分受其殃害九也夫天下之事利与害而巳上利吾国下利吾民为之可也虽害于民实利于国姑为之犹可也今则公私俱困有害无利则其可去而不可留也较然矣且州县之立本以为民也立之而吾民悦则立之苟立之而吾民不悦则去之抂执事反掌之间耳鹏每见吴中士民追论当时建置之由则痛恨前人或言州有可废之道则喜动颜色民心如此鹏固知是州之必不能久也鹏生长昆山县治西乡州之去留漫无干涉独念执事操有为之权乘可为之机二利既兴九害复去则元功硕德勒之景锺着之祀典虽百世不磨可也冐干台严无任恐悚 

　　○复魏子才 

　　承谕篁墩程氏道一编大抵尊崇隆氏以肩于朱子其实道未尝一而朱与陆不可强而同也当时朱子门人自四方而来者或先没溺于象山径易超绝之说慕曾点之志求颜子之乐涵养之意多而考索之功少故朱子谆谆以读书穷理为言所以矫其偏而救其病耳门人下稍矫枉过正遂支离于言语文字之间而无近里着已之实此则门人末流之弊而岂朱子之罪哉窃意今之为学惟居敬穷理四字对待而言似为两事而敬之一字实贯彻乎其间未有不敬而能穷理者也专主居敬不须穷理则其误后学也岂浅浅哉不识　高明以为何如 

　　又 

　　承以五脏喻理一分殊之旨最为精切容更体认以需面请纯甫议论平正足破或人之蔽其曰理附于气得性之名即张子合虚与气有性之名之意也似未可以为误而辟之其曰木气得是理而谓之仁数语则似未莹耳如曰木之理则谓之仁可也曰木气得是理而谓之仁则不可盖有五行之气即有五常之理合下有则俱有初无先后彼此之间故惟急辞足以明之若用缓辞则便离而为二矣木之理则谓之仁是为急辞也木气得是理而谓之仁是为缓辞也　高明以为何如朴赖天之灵与执事之庇得遂所请日夕可以供养老母温习旧业幸莫大焉承念及感甚 

　　○荅文衡山 

　　古之为士者道德为重文章次之今之为士者则专以文章名家而巳而于其所当重者或反忽焉方今海内之士虽不能徧交而尽识之求如执事者指不能多屈也孝友之行狷介之节既巳成章而其持身持物固不激以为高亦不狥而为卑屡试屡斥而不以为怨征诗索文者庭无虚迹而非其人则不轻予此皆古人所难而况于今乎朴愿见而请益之诚积非一日然道德负于初心文章夺于举业无一可者恐见麾于门墙之下是以屡前而复却也昨蒙不以先施为辱俯赐教言如获珙璧夫执事片纸只字世以为宝袭而藏之然得其次而巳而不知执事自有所当重者盖不在此也不宣 

　　○荅张提学 

　　鹏与世龃龉退而就于耕渔之列不幸遭先亲之丧困伏苦土使节两过贱邑不敢越礼请见者谅执事之不罪也兹承谆谆下问之辱顾愚何人而敢当此哉前此劝学之使意见不同气质是任或尚严严则寡恩或尚宽宽则弛法是以依乎中庸者为难今见执事中道而立酌宽严而用之使士不敢纵亦不忍离下情无任歆慰之至虽然与其宽也无宁严乎他人之所谓严者从事于叱咤敲扑之间是以失之规矩凖绳先自治而后治人者此严之本也言不中伦伏惟矜察 

　　○与王阳明 

　　昨承雄文赐教非造理精到用工纯熟必不能吐词落笔谨严正大若是其至也某惟凡民之生有幸与不幸存焉使黄叔度幸而生于圣人之世恶知其不为颜子游夏之徒不幸而不游于圣人之门恶知其不为后世之文人而巳也徐君警敏之质固自夙□而又得执笔为之师友日夕与之游处以潜养而默成之虽欲不为闻人不可得也某自蚤岁没溺于科举无用之学及其长也昏迷颓惰至于衰病而将老矣虽欲不为庸人亦不可得也然得执事绪论虽多未能卒解非躬诣而面质之恐有记录传闻之误谨俟请告家居则趋侍有日矣不备 

　　○荅乔白岩太宰 

　　□承教翰并杰作多仪下颁荣感无任来谕薛文清□人□尽知无足为怪古之名贤硕儒不见重于当□□□隆于后世自程朱以下皆然不独文清也尝有言于　朝者欲以文清与刘因从祀庙庭而引许衡吴澄为证议者则谓行道者衡也明道者澄也而□与瑄无之遂寝其议君子惜之虽然文清有云后□苟有杨子云者必好之矣瑄之自信也亦然今之□□子云者非执事其谁哉若使守土之臣再申前□□赐其庙额录其子孙则虽未得从祀而尊崇之□独至焉在执事一言之间耳夫以胡元之陋尚有□□二子可以塞白堂堂　天朝寂无一人若文清□□不得俎豆其间亦可以占世道矣不宣 

　　○□□太宰 

　　□□□□□闻公得请致仕欣庆何如夫寿踰七旬官至一品功成而身退名完而节全如之何其不欣且庆也公居政府某实避嫌不敢致书今竟不言则负汲引之恩违谆切之教此心终无以自白而罪终不可逭矣往岁备员铨曹为公属吏视如骨肉待以腹心无何公既北还某亦外补乞休不允黾勉莅官晨参当道隅坐屏息虽对神明临师保未有若是其严且敬者也至于进退之际俯首曲躬两手过膝入官以来未见此礼某始则大骇久乃益惭抑而行之几发狂疾由是假公东归坚卧不起及公赴冢宰之召某遂有晋阳之役重违台命冐暑登途既入其疆始闻彼中抚按荐其所私代某提学况又行牌本道督责甚严谓将科举生员数目送院定夺夫考试非大廵之职提学非承牌之官与其枉已徇人不若奉身而退方在浙也自谓方面之任颇重而不敢以自轻及在晋也又以师儒之道颇尊尤不可以自贬是以误触时禁言归故山蒙公委曲干旋殷勤告诫勉令再出毌犯简书某确守初见未能遽改若在他人不怒以为狂率必笑以为迂愚矣公不惟不怒且见惜焉此某所以身虽退而心则安位虽失而志则得也然怀恩感德镂骨铭心与生俱存无阶上报但日夕举手加额愿公多寿愿公多福以致区区颂祷之诚而巳引领北望无任感激瞻恋之至 

　　○与学中诸友 

　　愚惟乡先生殁必祭于社古之制也举其贤者而祀之学宫之傍　今之制也吾昆素称文献名贤接迹然昔也举之甚艰今也入之颇易岂人才之间出在昔日为少抑有司之作兴于今日为盛耶不然则盖棺之后公论乡评必久而后定耶愚固不得而知也姑以耳目之近者与诸君子啇之西溪吴公竹西虞公皆愚之所忠敬者也西溪既入祠矣而竹西莫或举之岂虞氏之子若孙谦虚退避显扬之心虽切而不敢自衒耶抑清议之于二公有所轩轾而故为之先后耶愚亦不得而知也夫竹西心迹之高朗文章＃竹西也□也□□为缺□□子孙不甚显著□持者少年而匪人比比入焉亦不足为轻重□□□叹哉之纯正节行之孤洁风神之夷旷皆足以颉颃前修师模后学虽其位不甚显事业无闻然久任职方屡有建白手笔具存亦可考见则其无愧于西溪而或过之亦明矣而独不得俎豆其间识者谓之缺典不亦宜乎或曰子方以文字得罪固当??拍口结舌救过不暇而复譊譊若是何哉愚敛容谢之然终不能改也伏惟诸君子矜其愚恕其狂瞽而俯察焉白之当道列之祀典幸甚 

　　○奉内阁相公 

　　伏惟相公本之以刚明之资济之以该博之学持之以洁白之操而又折节以延天下之士虚心以受天下之言诚千载一时也兹当起废敢献悃诚知无益于涓埃妄欲效其尺寸伏惟尊慈俯赐采纳幸甚 
　　一曰续统志伏自天顺四年纂修大明一统志成刊布天下去今六十余年以其时考之可以续修矣伏乞查照天顺年间事理分投命官备行采访若州县公署之新建及名宦人物之后出者逐一开查造册缴报然后广集儒臣分门续纂以补累朝之旷典更乞着为令甲每至六十年重加修缉以成一代之全书使天下万世具知我　朝同文同轨之极盛配地配天之无疆自三代以来之所未有也 
　　二曰崇祀典夫尧舜孔子皆大圣也而继往开来之功则莫贤于孔子周程张朱皆大儒也而著书立教之功则莫过于朱熹　国家祀典之设所以报功也帝王之庙仅见于国都素王之宫寔遍于郡邑抂尧舜不以为简抂孔子不以为泰特视其功何如耳朱熹之功出于诸儒之上而位屈于诸儒之下礼意弗称鹏滋惑焉自今言之大则五经四书小则百家子史众说淆乱莫之适从实赖熹为之折衷为之注释然后得以大明于天下万世盖自孔子以后著述之富考据之精议论之正未有盛于熹者也虽配食孔子亦不为过而顾偃然于廊庑之侧岂其宜哉倘蒙褒其功德隆其礼数特于两京国学之傍相有隙地别营一祠专祀朱子仍乞　勑赐庙额制建穹碑以彰崇尚之意更下礼官撰次祭章看详品式以立永久之规则吾道幸甚 
　　三曰谨谥法古者谥有美恶而劝惩系之孝子慈孙百世不改汉唐以来渐失古意若夫何曾之谥缪萧瑀之谥褊犹有先代之遗风焉我　朝谥法最为简严然或法当赐谥而偶见遗行不应谥而亦误及未见履正志和而谥曰庄未见内外宾服而谥曰正鹏窃疑之以鹏耳目之所覩记近世名臣若陈选林鹗罗伦数辈虽追予其谥不为过也近世大臣若万安陈文钱溥诸人虽追夺其谥亦不为过也合无今后廷臣薨逝不论位之崇卑地之内外凡可谥者有司具实上　请先下礼官议拟后从内阁详定略仿近代谥议驳议之制如独孤及之于吕諲司马光之于夏竦疏使名实相副舆论攸同苟非其人不宜轻授则殁者无愧存者有警 
　　四曰择师儒近者礼部会选各处提学岂不以长育人才表仪风化所系为重也然教官之与诸生地近情亲所系尤切可不慎欤窃谓不职教官畧有四等有年力衰惫者有学问荒疏者有轻狂不检者有贪污无耻者皆不足以为人师矣虽然习使然也非其性然也假如州学教官四员一人颇欲自异则三人从而忌之故一人虽欲为善难乎其为善也又如县学教官三员一人巧于营私则二人从而羡之故二人虽欲不为恶难乎其不为恶也亲临上司洞知此弊以其官寒地散姑息者多不知官虽寒而道则尊地虽散而责则重其可忽哉伏望通行天下提学衙门各将所属教官严加考选果有经明行修学识卓异者另行旌举外其余分别等第径自奏　闻犯前二等行令致仕犯后二等速赐罢黜别选学行优长者补充斯任则人才出而风化正矣 
　　五曰教勋戚昔汉文帝选节行之士以教二窦汉明帝立四姓之学以教阴马诸族功臣子孙莫不受经甚盛举也近闻特设主事一员以教附马都尉深得古先哲王之遗意焉推而广之宜及勋戚窃见两京公俟伯之嫡子锦衣玉食而不事毛锥牵黄臂苍而不亲文士先年虽有教读名色然势分太卑既不能以抗颜而居养素骄亦不肯以折节特文具耳袭爵之后习礼国学然素乏蒙养之功徒责岁月之効亦观美耳求其克绍家声而康济国事不亦难哉合无□□　简命翰林官一员以教公侯伯之嫡子凡年十二以上应该袭荫者悉从受业每月三六九日毕集宽广寺院授之经昼而亲为讲解训以礼义而躬为表率使之闻圣贤之道以养其忠孝之心供弟子之职以销其惰慢之气如有失德轻则自治重则奏　闻至于贽见之礼宴饮之召一切谢绝以免物议其在南京者悉听南京翰林院掌印官一軆钤束必有悦诗书敦礼义者出乎其间而窦广德之退让阴侍中之止足不得专美于前矣 
　　六曰禁非礼鹏惟士大夫相见当揖则揖当拜则拜古之道也近来进退酬酢之间俯首曲腰两手垂膝似揖非揖似拜非拜谓之打弓自古及今未见此礼鹏尝历任两司首谒抚按备见同僚为之甚习鹏始焉而骇久焉而惭抑而行之几发狂疾及致仕而归则乡党之交际间亦如之矣兹应诏而起则仕途之相值槩亦如之矣一人作俑百人効尤风靡波颓渐不可长此世道所以日降也礼曰主佩垂则臣佩委传曰一命而偻再命而伛古之人有行之者矣然皆以臣事君之軆岂宜施之乎交也哉伏乞通行禁革今后士大夫相见或拜或揖恪守恒度慎毌行此非礼之礼以滋骄谄之风其于世道未必无补 

　　○奉杨宗伯 

　　入春以来旧病加剧恐溘先朝露有怀未吐饮恨无穷矣故敢忍死为执事陈之鹏闻　朝廷之上有股肱之臣焉执事是也于天下之事无一不当问者而况至急至大职分之所当尽者乎有奔走之臣焉鹏是也天下之事虽不当以与闻然于至急至大者亦不敢以自默以其分疏而地远也于是请于门墙以□闻于　当宁固献纳之一道耳仰惟　皇上敬天爱民务学勤政无容置喙而所谓至急至大者惟定国本一事而巳何谓至急以其不可缓也何谓至大以其不可忽也汉文帝在位一年即立太子光武子方胜衣即正位号盖以天下之事无有急于此者故不敢缓也宋仁宗以韩琦之言而育宗室之子高宗以娄寅亮之请而择太祖之后盖以天下之事无有大于此者故不敢忽也此四君者汉宋之君耳乃能急先务识大体保治于当时垂休于后世况我　皇上尧仁舜智文谟武烈高出于四君万万者哉然而登极有年春秋鼎盛前星未光?习震位尚虚鹏窃忧之虽关睢麟趾丕成周室之风富寿多男必效华封之祝然有备无患往训孔昭伏望执事积之以诚以感圣衷持之以公以集廷议凡于　藩王之子十岁以上十五以下聦明仁孝者妙选一人育之□□教□经史谨俟　皇子诞生然后分封大藩屏卫王室□皇明树不拔之基执事衍无疆之庆而鹏亦愿须臾无死以观太平之盛也何其幸哉嫠妇之叹□人之忧愚则甚矣忠实寓焉伏惟尊慈矜□而□□之荷甚 

　　○与许司成 

　　小童京回奉接手教蔼然兄弟骨肉之情感佩□□伏惟执事学成行尊为国师氏吾道有赖焉敬羡敬羡周生复监之便谨勒短状以致贺私兼有所请窃惟宋名臣言行录作于朱子续于李氏然后成书我朝名臣录彭公作之杨氏尹氏续之而未备也以鹏所知者若王公恕吴公宽章公懋刘公大夏张公敷华孙公鐩许公逵蔡公清谢公铎王公守仁皆可录者然未得其履历之详不敢草草也而况犹有未知者乎执事振铎之暇取而续之而　尊君襄毅公因以附载焉固显扬之一道也高明以为何如 

　　○复刘邦伯 

　　苏松税额之重其所由来者远矣执事下问及此吴下苍生之福也岂尝有所槩于中而思所以处之乎然鹏书生也其详则莫予敢知其畧则幸闻之父老质之前辈矣谨摭以复而区区爱莫助之之意亦寓□景泰中长洲县民杨芳尝以书上廵抚邹公有曰古昔井田养民而秦废之汉初轻田租十五而税一文景三十而税一光武初行十一之税后三十而税一晋隆和亩收二升五季钱氏以两浙亩三升宋王方贽均两浙田亩一斗元耶律楚材定天下田税上田亩三升中田二升五合下二升水田五升我朝天下田租亩三升五升三合五合苏松后因籍没依私租额起税有四五斗七八斗至一石者苏在元粮三十六万张氏百万今二百七十余万矣又考松江夏时所撰政监云宋贾似道欲建富强之策用刘良贵吴势言买官户踰限之田可得一千万亩岁收租□七百万石于饷军沛然有余由是浙西六郡买田三百五十余万亩初买田时务欲数多不计田之美恶及收入之际田或少或瘠佃者或贫或顽凡有所负及不足之数悉取偿于田主六郡之民于是大困贾既怙权凡言公田不便者遂加斥逐贾既去国北军巳抵升润言者乞罢公田之籍以收民心然边事日急竟不及行及元人入临安遂以其租为饷军之利终元之世六郡官田之数不复减矣逮我　圣朝洪武永乐间逓减重额官田而民犹以为重也如松江一府宋绍熙间秋粮十余万石今为八十七万石呜呼重矣莫非王土何官民之分一视同仁何轻重之□井田之法三代圣王之良法也自秦而后莫之能复官田之籍误国奸臣之弊政也自宋至今犹踵而存有司者动以国用为辞而不以民命为念可胜叹哉据此二说此苏松税额之所由重也执事得以考证而区画焉则吴民并受其福矣先正不云宽得一分则民受一分之惠惟执事留意焉幸甚 

　　○荅门生 

　　来谕谓古人盛德之事非今人所能企及愚恐不然姑以见闻之近者为子诵之吾苏吴文定公既及第其友贺解元以会试赴京公馆谷之遘疾度不起谓公曰吾柩勿置野寺暂寄公东箱幸甚公曰诺既卒公殡之中堂易素服以迎吊客命其子荅拜焉又公母党之亲领府牒解料银若干赴户部中途被刼扶病抵京客于公所而卒公殓之视其箧有府牒抂焉叹曰必累其子即如数以俸金代纳乃归其丧并以府牒封还其子不知公之代之也又吾昆叶文庄公将之两广过别其友郑进士时乂适书生求见入门而坐公正色曰少年不待长者命乃遽坐耶吴中风俗坏矣书生起谢曰家父薄宦于广求附书耳公曰都御史为人作置邮耶书生惭惧而退又一日郑与客戏博文庄过而见之攒眉曰如此长日不读书讲学何暇为此命左右取博具悉投之水而去盖郑亦盛德士也又孙郎中蕴章尝从姻家会饮夜归一恶少追而诟之不巳孙急趋避焉明旦其人来谢孙曰吾夜来未尝出门君误认耳非我也其人笑而去又朱先生日南今太宰懋忠之祖尝设帐松江其家主妇新寡中夜有扣户者则寡妇私奔也先生合户拒之连诵欲度人间种恐妨天上知二句达旦即束书辞归诸生竟不知其故也凡若此者古人乎今人乎老成未远典刑具在吾辈正当取以为法若谓古今人不相及岂不厚诬天下之士哉吾子其更思之 

　　○与友人论地里 

　　侧闻经纪丧事无所不用其心真可以当大事矣歆仰歆仰所论地里之说非不可信也但不可泥也尝读匏庵文集内云长洲乡贡进士郭君忱丧其母乃挟地里师冲冐暑雨遍历西山凡两阅月始得善地以葬夫入山之深旷日之久必有值其善者矣然而郭官不甚显一子夭而无嗣善地果足恃耶朴昔治先人之丧卜地于马鞍山麓今顾宫谕九和遗朴书曰昨从山椒望新垄谓之稳则可谓之利则未也朴复之曰幸先人軆魄安稳足矣敢望利耶既而愚兄弟官至方面舍侄亦忝科名卒亦未尝不利也吾昆朱侍御执中号精风水士大夫之葬多往质之嫌其祖考旧窆不吉自谓于西山得自然之穴而改葬焉无何官黜身死其子孙之不振则又有不可言者恶在其为自然之穴耶夫所谓士夫者方其未遇也祖考之墓不盈半亩而其仕益显及其既遇也挟小前人规制务拓而大之集远近山人遍观而精择焉以为子孙百世之利矣而其后益微此亦执事之所目击者而何待于喋喋耶朴于古今地理之书江湖庸师幻士之术皆不敢据而惟温公阴阳拘忌之戒伊川根本枝叶之论朱子水泉蝼蚁之防则孝子慈孙不可以不深念也至于阴地不如心地一言则又辞约而旨远矣此朴之所奉以周旋者惟执事不以为狂而采内之荷甚 

　　矫亭存稿卷之四 

　　●矫亭存稿卷之五 

　　昆山方鹏着　弟凤编 

　　杂着 

　　一二四五述 
　　弦溪说 
　　约斋说 
　　双节说 
　　东泉说 
　　范玉睿字说 
　　张生字抑甫说 
　　二孙字说 
　　续观感录引 
　　责备余谈引 
　　纪元要览引 
　　书王忠文公文集后 
　　跋贺克恭先生诗 
　　跋朱氏家谱后 
　　跋改亭奏草 
　　跋河梁赠别卷 
　　历代圣贤图像跋 
　　黄司马像赞 
　　王可仪像赞 
　　自赞 
　　瑞芝颂 
　　寿心远吴封君八十颂 
　　王侯考绩颂 
　　三贞祠铭 
　　矫亭箴 
　　戒四虫文 
　　祭刘文简公 
　　祭邵母太淑人 
　　祭座主太宰王公 
　　祭梁有松 
　　赴浙祭先考妣墓 
　　赴召祭先考妣墓 

　　○一二四五述 

　　昔者圣人之明道也以八而名卦以九而叙畴以六而制礼是皆必然之理自然之数有不可以加损焉者迨夫杨子以三邵子以四周元公以一二五则各因其所见而异同焉若今函谷许子一二四五之数又异乎三子之撰矣函谷子之言曰天下之道一二四五而巳一者太极也二者阴阳也四四象也五五行也非二则无屈伸往来之机非四则无变化生成之渐非五则无生克制化之妙故阴阳为纲四象五行为目而太极无不在焉一者性也二者仁义也四四德也五五常也阴阳在人为仁义四象在人为四德五行在人为五常故仁义为纲四德五常为目而性无不在焉鹏闻之作而叹曰大哉道乎惟天全之惟人軆之故合天人以言道见道之出于天混理气以言道见道之不离乎气视周子则补其四视邵子则益以五而杨氏不足论矣吾闻函谷子闲居而静养者十有七年惟闲也故工夫密惟静也故志气清宜其独见之真固不敢以求异而亦不欲以苟同也盖将以明道也有志于斯道者当自得之矣所著易参诗考性学编中庸本义图书管见太极图论道统源流诸书皆足以羽翼斯道而得于是数者寔多云 

　　○弦溪说 

　　黄君宗达号弦溪甲曰君家于溪上潮汐过之其形如矢其势如驶故云乙曰不然君之性于于如也其应事徐徐如也取古人佩弦之义故云予曰皆是也而乙有警策之道焉夫人受阴阳二气以生其间刚柔合德者惟圣人焉尔其次不偏于刚则偏于柔与其偏于柔也无宁刚乎周子论刚之善其目有五柔之善有三均是偏也而善有多寡之殊亦可见矣故易之旨宁为嗃嗃毌为嘻嘻也书之旨宁以威克爱毌以爱克威也孔门之徒宁为颜之徤曾之毅毌为求之□予之寝也皆此意也是故以直胜枉以断胜疑以劲胜随以急胜缓皆弦之义也君闻之喜且曰予将有远行以司刑为軄何以赠我予曰毌怠若事毌宿诺毌留案毌滞狱亦弦之义也虽然直可也绞不可也断可也愎不可也劲可也暴不可也急可也躁不可也周子不云乎刚柔善恶中而巳矣矫其偏以就乎中可也矫之甚以过乎中不可也作弦溪说 

　　○约斋说 

　　鹏也多言见吾友张君文仪之默也则赧然以惭又好动见君之庄也则惕然以警又好随见君之独立也则悚然以惧初谓君德性之夙成也退而考其□斋之意则又知学力之到而不徒天质之美矣约也者不侈然以自放之谓也默也庄也独立也皆不自放之验也其为邑长州牧也犹布衣时也处案牍旁午之间犹燕居也当歌酒欢酣之景犹平旦也若君者真可谓日就规矩矣其寡过矣乎夫柳下惠邵康节圣贤之徒也孟氏程氏皆以不恭责备之二子岂不恭者哉柳主和邵主乐和则易至于流乐则易至于纵恐其末流之弊或至此耳二子且然况其次者乎故记礼者既曰中心之和乐必先曰外貌之庄敬斯为无弊矣文仪以之抑又有说焉古之人有以韦弦为戒者矣盖各因其性之所偏而为是矫揉克治之功耳君之性既近于约而为学又主乎约与韦弦之义若不同焉是故君子之为学也毅而不弘则隘严而不泰则拘节而不通则苦故有收敛检束之工夫不可无宽洪含蓄之气象有切实简要之程度不可无高明广大之规模以君天资学力必造于是而无难者兹备论之固讲学之道当如是也 

　　○双节说 

　　左方伯上饶郑公以其曾大母祝大母刘双节集示予与二客读之既评曰二母孰难甲曰祝为难祝之齿少于刘祝之子穉于刘之子乙曰不然刘为难姑□而病子弱且贫焉非刘孰养之又孰成之予曰皆难也杵臼之死先于婴君子不以其为速同归于义也许远之死后于廵君子不以其为缓同归于忠也二母之所遇若稍不齐然孤标劲操足以扶世教而励习俗者同归于节也曾何可轩轾其间哉及读公高大父枫林先生家训惓惓以严闺门与择妇为急则二母之所以自立非皆性然也盖得于濡染之素耳是故君子修其身以教于家其効大其泽远一节立而四维张不亦大乎尚有典刑爰及苗裔不亦远乎然则郑氏之于先生虽世祀之可也 

　　○东泉说 

　　朱君懋鲁判沂州半山翁之仲子也其貌伟然而不可狎也其自治卓然而不苟也其应事处物整然而不乱也君子曰半山之目瞑矣以东泉自号其义有二焉尝以书告予请为之记大意以为性之在人犹泉之在山也性必发而为情犹泉必行而东注于海也情或荡焉性斯凿矣犹泉失其故道倒流旁溢漫不知其所归也故必顺而循之谨而防之约其情使合于中期不凿吾之性而巳是则曾有志焉而未易与也此一说也我朱氏之来尚矣孝友浚其源睢阳导其流至于秘阁渡江而东其派益衍自宋迄元沿及　国朝弥久益盛逮我先君流风未远于是迓而承之引而长之使君子之泽历百世而不斩王明之福滋万化而无穷则曾也不敢不勉此又一说也夫由前之说是谓存省之功其为道也大而难由后之说是谓继述之孝其为事也切而易然既有志焉则亦何难之足惮耶先尽其所易而后驯致其所难骎骎乎有罔觉之妙矣吾闻君子之为学也本之性情而极于位育始乎孝弟而通于神明何莫而非吾儒分内事哉顾人之立志何如耳 

　　○范玉睿字说 

　　天以二气化生万类其出也不齐其运也不息势不能无偏焉故德性浑全阴阳合德者在人惟圣温润而栗然者在物惟玉外此而不偏者吾见亦罕矣夫物吾末如之何也而人则有善变之道焉可不学乎故学者所以变化气质也范生璇卜日而冠姻友郑子勉请字于予生之父尝从予游生又从吾儿游况名之者吾先礼部也夫安敢辞按璇之为字从玉从睿盖玉之美者也合而字之曰玉睿且进而勉之生之为性大抵栗然之意多而温润之意少佀未可以比德于玉宁不思所以副其名耶夫俨威严恪可以临下而事上则乖棱角峭厉可以律巳而待物则忤强毅固执可以处常而应变则拘此皆周子所谓刚善而未得其中者也于此有善变之道焉亦曰学而巳耳必化导于父师渐磨于朋友和养于简编琴瑟克其有余济其不足以去其偏而就乎中使气象从容查滓融化极其至可以为圣其之为贤又其次亦不失为吉人矣虽然人不能无偏也偏于刚犹可立也偏于柔不可为也刚则坚忍负荷更能以柔克之吾道有望焉柔则志慑而气馁圣门之所弃也刚则碔砆犹类玉也柔则泥涂焉耳生或过听予言而反之一切为颓惰委靡之习亦为不善变矣 

　　○张生字抑甫说 

　　初张半闲氏二子诏诰俱游邑庠诰尤朴茂御医卢君宗尹择焉以其女妻之生其子也诰既不禄生知自厉水部晋君邦彝择焉以其女妻之大婚甫期元服斯称诏奉吾姊之命来请其字予字以抑甫且为说曰昔者时鸣谓生必亢而宗昌而家也名之曰懋隆皆盛之义也夫物理忌盛人道恶盈阳亢而悔阴疑必战考诸易可见矣生乎时鸣惧尔之弗振也故进之予惧尔之弗戒也故抑之然抑之所以求进也知戒所以能振也弗过于盛所以保其盛也故昌黎讳愈而字退考亭讳熹而字晦二子且自抑而况于生乎是故圣贤有成法焉德盛而礼益恭道尊而心愈下行危而言则逊学成而执尤卑皆自抑之道也生勉乎哉或曰子之于生也莫益之或抑之岂孔门与进之意乎予曰吾以韩子朱子望之其为益也孰大于是是为说 

　　○二孙字说 

　　我上世莫知其始其可知者七世祖万三府君仕元为海运提领入　国初次子代之以赀雄一乡洪武中藉没其产举家戍边六世祖德乂翁与弟柝居不与其难自是晦迹田亩树德滋善每岁旦辄持千钱诣里胥为寿曰无以扰也如是者累世不识城府三□至吾祖槐庭先生始读儒书教授乡里以高年懿德与乡饮锡章服吾父节庵先生少习举业长啚用世遥请致仕弗获大展乃以遗书授吾兄弟吾兄弟授之策筑策子世儒筑子元儒命守家学毌敢荒堕吾弟时鸣曰二小子冠室甫期兄请命之字且教之予曰世儒之敦重近吾祖元儒之英发近吾父然徒有以近之而未知所以肖之也二小子其思之昔我槐庭先生宅心以仁检身以礼言简而行饬色庄而气和有儒者之行历代之史百家之诗诵之若流应之若响有儒者之学咨尔世儒盍思所以肖厥高祖乎节庵先生明决足以察理精勤足以立事刚介足以厉俗得吾道之勇真足以销天下之诡义足以轻天下之利得吾道之贞咨尔元儒盍思所以肖厥曾祖乎谨字世儒曰思高元儒曰思曾各有所思亦互言之耳夫世继也元大也吾祖吾父不冐儒之名□真得儒之实二小子思欲继之又欲大之其责难其任重矣呜呼可不念哉可不惧哉 

　　○续观感录引 

　　国初周是修先生尝褒古今忠孝节义若干人曰观感录无何以身死国录竟弗传君子惜之鹏每读书见所谓忠孝节义者续而传焉所以成先生之志也□三代以上及事迹显显著闻者不录汉唐以来卑□下吏女妇厮役或优伶夷虏人微而事隐散见杂出于纪传非世所恒见者则录之所以见人性之皆善夫人可以观感而兴起以趋于天理民彝之正使三纲不沦九法不斁则于　国家崇化导民之意未必无补而先生忠魂义魄亦将慰于地下矣 

　　○责备余谈引 

　　贤知者吾道之所由赖也而孔子论道之不明不行首归咎于贤知之过何哉盖其立言制行足以激颓风励敝俗惊动当时而兴起后世矣然或不近于人情不合乎中道者往往载诸典籍学者喜其说之高迹之奇也而误效之则其害岂浅浅哉鹏不自量敢直指而极论之以自附于春秋责备之意盖有不得已焉者尔虽然数其事而责之者其所善者多矣读□不可以其一言一行之失而遽忽之也 

　　○纪元要览引 

　　近世纪元之书无虑数家求其备而无遗精而不谬者鲜矣鹏读礼之暇僣为是编以授儿辈试一展览上下数千百年兴衰治忽正闰之迹巳可槩见至于国家规模气象独盛千古又臣子所当铺张扬厉者固不独此而此其一也盖前代以一君而数改元我高皇创制之善惟即位纪元而巳前代以数国而同僣号　今天下一统之大惟禀朔修贡而已若此者虽三代犹有愧色 【 羿浞其和之类】 况其下乎此区区编次之微意不特惩干德之问而为覩记之资也览者于此有见焉则尤得其要者矣 

　　○书王忠文公文集后 

　　右义乌王忠文公文集若干卷吾友祝君鸣和之所刻也刻之云何匪徒为其文为其人耳昔我皇祖龙兴英贤井汲或以文章显或以节义着兼之者其公乎学纯而行端志伟而气壮惟纯也故其说邃以精惟端也故其辞严以整惟伟且壮也故其深长之思隽永之味浩然而不穷充然而有余焉穷乡晚进虽未知公死难之详然即斯集而读之则其所谓节义者可以因文章而槩见矣故曰刻斯集也为其人匪徒为其文也间有一二为录者所误鸣和属予校正之谨缀数语于末简以致区区景仰之意云 

　　○跋贺克恭先生诗 

　　同年友冯君伯顺言简而有伦行方而不矫意其为有道者且必有所授也间出其乡先生贺公赠君之诗示予而后知其果有所授焉者矣先生讳钦字克恭诗后所谓医闾山人其别号也以道学鸣于齐鲁之间天下慕之久矣兹得观其手泽独何幸欤近时学者务为高远玄虚之论各立门户互相标榜宗陆氏而抑考亭喜顿悟而厌诵习深为吾道之病先生此诗惓惓以别立蹊径为戒岂逆知有今日末流之弊而预为之防耶君当敬守其说而力行之勿为众论所淆可也 

　　○跋朱氏家谱后 

　　昆山朱氏始于孝友盛于睢阳分于南渡此谱则泽民先生季子蒙吉所著裔孙希颜所藏盖摹本也字久脱误予谨按存复斋集而订正之然自复吉以下文既不完事多失实希颜更加详定而足成之可也呜呼其敬念之哉 

　　○跋改亭奏草 

　　言路开则治塞则乱世之怕谈也言官为朝廷耳目则治为大臣爪牙则乱愚之独见也方权奸柄用则从而附之以伤善类及其既败则又从而攻之以灭其迹而天下之事去矣宋绍圣绍兴之祸可鉴也呜呼果皆若人则国家何赖哉尝读时鸣所谓改亭奏草而有感焉巨珰方贵用事时宰自负拥立之功夫人甘为之役而时鸣乃抗章论之是岂为人爪牙者哉故善观世道者不必问言路开不开但观居言路者何人不必问其人敢言不敢言但观所言者何事则天下治忽亦于是乎可考矣 

　　○跋河梁赠别卷 

　　予昔家食时典学使者以松易学之无传也檄郡守延予往授之易既竣事顾学士清钱殿撰福及诸缙绅咸有赠章致期待之意至于今袭而藏焉姻友朱君懋功出示此卷乃吾昆士夫赠别其馆宾四明邵凤山之作若朱太宰懋忠顾宫詹九和所以期待凤山者犹松人之期待予也虽然予何足道哉昔焦千之客于欧范景仁客于薛虽事占毕隐然巳负天下之望凤山尚友斯人庶不负诸公期待之意矣 

　　○历代圣贤图像跋 

　　杨君文远访予于吴淞之上手出一卷题曰历代圣贤图像先后失伦真赝莫辨且匪人亦厕其间因语之曰是卷当分为三羲农黄帝少昊颛顼帝喾尧舜禹汤文武皋陶稷契伊传周吕孔子以至濂溪二程张邵司马龟山朱子南轩东莱二蔡真西山许鲁斋凡三十四人自为一卷仍其旧题汉高文景光武明章先主唐高祖太宗玄宪宣宗宋祖仁孝宁宗凡十六人自为一卷题曰帝王遗像仓颉老子屈原子房仲舒东方朔司马迁子陵孔明羲之渊明昭明房杜李靖敬德文中子狄仁杰姚宋李杜子仪真卿韩柳郊岛乐天包拯苏黄刘云庄凡三十三人自为一卷题曰名贤遗像若夫项羽曹操杨雄司马懿刘裕萧衍李绩武后李后主诸人则削而去之可也文远曰诺予惟君子尚论古人闻其风且知兴起况见其像乎故观圣贤之像者必有尊敬之心曰吾道之所系也观帝王之像者必有欣慕之心若亲见之以与有为也观名贤之像者必有仰止之心曰吾之所当尚友也然则文远之收是卷岂特为玩好之具哉盖将传示子孙使之有所兴起云尔漫书其后而归之 

　　○黄司马像赞 

　　毅然之色见之者自失铿然之声闻之者若惊不可挠者禀乎气之正不可凂者合乎道之清朝虀暮盐淡而不厌也左图右史老而不倦也节以裕民茧?之弗忍也晦以藏用文绣之弗愿也吁嗟乎公盖几乎汲孺之直原思之狷也 

　　○王可仪像赞 

　　此吾友王可仪之像也人见其外之癯而不知其内之腴也人见其迹之迂而不知其心之劬也人见其被褐而趋不知其为章缝之儒也人见其僦屋而居不知其为堂构之储也盖不知者人也其知者予也所以历岁寒经事变弥久而不渝也 

　　○自赞 

　　繄人龙而文虎彼狂者之自负惟规员而矩方乃儒者之怕度顾小子之何人肆俛焉而慕古愿执鞭于考亭敢希踪于同父念饱暖以自安忍草木而俱腐爰矻矻以穷年徒区区而奚补覩兹貌之不扬知予心之独苦 

　　○瑞芝颂 【 并序】 

　　癸未之岁应锺之月南汀赖公游息之所瑞芝生焉缙绅举酒属贺公曰此国之瑞也恩何足以当之予尝览其自赋有三善焉有而不居德之谦也美而不溢情之正也归德于　上忠敬之至也是可以传矣为之颂曰 
　　于赫天人感应如响福善殃恶厥类不爽无施不酉?州有种斯获以昌而家以永而国福之将来不骤不愆神之报之有开必先岐凤兴周洛龟启夏梦叶传岩卜符渭野　真主御历万化维新妙简在位矧兹近臣有美赖公三闽孕秀励行绩学在　帝左右　帝曰往哉保我东鄙海波不扬越人奠止越人奠止士颂民歌协气嘉生熏为大和地不爱宝产此佳植玉雪清芬云霞秀色后土滋息灵物护呵公乐且□□来摩娑邦人填观曰公之瑞瑞不虚生应必以类公不久留将归自越入赞帷幄出秉节钺公曰小子何德以将孰非王土　天子之祥大肆厥辞铺张　圣德冩之琬琰昭示无极　圣寿万年公亦多祉我揄杨之敬授太史 

　　○寿心远吴封君八十颂 

　　封主事心远吴公祠部郎中克学之父大宗伯□温之季父也今年寿跻八十谨缀菲辞用彰盛美 
　　凡厥有生降衷于天丰此啬彼罔?其全睠惟吴公有德有齿兼有诸福遐不乐只其德维何率性任真以道猎智以礼检身其齿维何跻于大耋气象春阳风神玉雪其乐维何有子国士发解一人荐登显仕亦有从子为时名卿学成行尊伯仲齐声其福维何曰富与贵处盈若虚而弗为累山巅水涯可舫可□人之望之列仙之儒其室孔迩其心则远梦揖羲皇神游阆苑　天子明圣宪老乞言必有弓旌贲干丘园羽仪于渐高尚于矗公虽不出世则有补家庆益衍　国脉弥长勿替引之永保无疆 

　　○王侯考绩颂 

　　昆令王侯将考绩北上里中父老谒予文赠行为之颂曰 
　　惟天造物以涵以嘘日月之晅雨露之濡岂无雷□亦有冰霰兹不可常仅一再见有美王侯蔼然如春制之以义主之则仁相彼闾阎婉婉赤子父干母坤与吾同体孰有疮痍吾往拊之孰有寒饥吾往哺之何忍尔伤我肤我发何忍尔馂我膏我血舍尔桎梏□我帡幪黾勉三年劳勤厥躬侯之去矣实系我思□之来矣盍示我期载锡多男载锡多寿引之申之□天之佑 

　　○三贞祠铭 

　　吾昆多贞妇然李之节薛之烈黄之孝尤显显者且无后故有司特祠祀之郡守胡侯题其额曰三贞夫贞者事之干也三氏者不同道贞则一以贯之宜其各有以自立矣易曰恒其德贞妇人吉三氏之谓欤兹因王隐君之请为之铭曰 
　　大明当天　真人御历华统方亨胡运斯讫声教诞敷习俗丕变矧兹巨邑旧称文献君子信道小人革心爰及闰门动罔不钦水氓之妻薛氏之子抱义而生怀仁而死亦有周妇神明所扶夙夜匪懈以疗其姑节烈与孝是谓三贞执德不回有志竟成有严庙貌玉山之下以尸以祝以劝来者惟兹巨邑贞人寔多祀其最显以例其它太史勒文邦侯命额树厥风声过者必式法施于民祀典攸宜凡百君子视此女 

　　○矫亭箴 

　　予有六病伤生伐性有善医者曰矫斯胜暴则矫之以和狂则矫之以敬褊则矫之以容躁则矫之以静露则矫之以默懦则矫之以劲但当矫以就中不可矫而过正守一字之秘方来百福之类应 

　　○戒四虫文 【 有序】 

　　虎狼蛇蝎人知避之至于蝇蚊鼠蚤为物甚细易而忽之者众矣夫天下之事败于易天下之祸生于忽惟其易之是以忽之故张柬之忽三思赵汝愚忽?????冑皆易之于始而遂不能制之于终也始而蝇蚊终为虎狼始而鼠蚤终为蛇蝎呜呼可不惧哉圣人系夬之彖以五君子而去一小人犹必呼号愓厉不敢易亦不敢忽也作易者其有忧患乎山中无事戏作戒四虫文以警小人使不得稔其恶亦以晓君子不可以易而忽之云 
　　有物有物其名曰蝇诗人用剌赋客云憎广厦细旃大人先生坐讲唐虞诸生在庭何物么么便捷浮轻遽集于此遶我营营有虩在傍窥伺甚明彼狂不知意气满盈忽攫而去遂丧其形先生见之三叹而兴有物有物其名曰蚤口利而馋性躁而狡跳踯不常出没甚巧方处于裩忽腾于缲我将捕之踪迹巳杳曰虮与虱厥类不少彼但蠕蠕尔独扰扰我将谕之柰何弗晓至陋极微胡足深较 
　　有鼠有鼠内?音吉??外黩戟如其须突如其目阴晦则出阳明则伏乱我笾豆污我裀褥主人不堪厉声叱逐彼肆其丑??乖踉蹢躅啧啧其声张牙鼓毒家人惊疑以禳以祝主人闻之大笑捧腹鼠辈安能为我祸福□呼徤奴遶我墙屋灌之熏之以示显戮自是帖然坐享百禄妖不胜德于焉可卜 
　　有蚊有蚊眇然其躯稍大而繁淮扬之区露筋烈□死于道隅不戒旧恶敢来侮予既闯我室复窥我幮乘昏伺暗无异穿窬嗟尔小丑厥赋何愚赫日炎天苟活须臾策策秋风吹我屋庐死期将至可悲可吁 

　　○祭刘文简公 

　　惟公毓秀三川驰声四表甲第蜚英词垣发藻　天子曰来尔教吉士文衡尔持天曹尔贰进于秩宗登于太宰乐此留都回翔数载穆穆　真主啚任老成入掌　帝制以赞中兴哀讣忽传　帝为震悼曰简而文君子之道锡兹美谥言归其丧凡我故吏同是衋伤吁嗟乎公今不可作遗我典刑有德有学公形巳化公神不死拜使缄词聿来鉴只尚飨 

　　○祭邵母太淑人 

　　事亲之道孰腆孰丰必曰禄养亦曰貤封然三牲五□徒以侈于外不若以善养者足以慰其中重恩累锡荣之为有限不若立身行道者显之于无穷婉婉夫人秀毓灵锺笃生令子是曰泉翁衣冠之表文章之宗可谓乡之大老国之巨公其事夫人也禄养善养既无不备而荣之生前显之身后者又无不隆使天下称之曰此泉翁之母也何其光大而尊崇且夫人淑德懿行若考见之无从然仰千寻之木者必究其所植之地覩万钧之器者必原其所冶之镕不知其母视其子自足以槩见其始终矣某等本吴乡之□进慕冉泾之高风采溪毛以式荐聊以展其微悰尚飨 

　　○祭座主太宰王公 

　　公以　简命校士南畿悬鉴持衡鬼神临之不斐之文误蒙甄拔公曰尔来传我衣钵及归于朝廷誉缙绅藉手见　上自谓得人叨忝释褐公闻而喜缄书教诫有进母止兹莅越城公巳上仙未报恩私我心缺然何以报公确持晚节仰高门墙无敢自绝公形归土公神在天聿来顾歆慰我勤惓尚飨 

　　○祭梁有松 

　　君死曷悲吾生曷喜口??彼俗士爱生恶死忧劳坎坷处世实难曾不如君死之为安离兹浊世万虑俱息如夜而寐如冬而蛰顾兹朴朴吾何以休安得羽化从君而游尚飨 

　　○赴浙祭先考妣墓 

　　哀哀考妣起家迍邅生我教我辛苦万千滥登科甲叨缀官联禄不逮养抱痛终天兹值外补假便东旋式增杯土告祭墓前鹏为善不力立志不坚动违先训行巳多愆自兹以往勇改速迁祗奉遗体以毕余年设移晚节自负厥言他日何面敢见九泉尚飨 

　　○赴召祭先考妣墓 

　　维年月日具官孝男鹏敢昭告于显考赠礼部主事节庵府君显妣封太安人朱氏之墓曰念昔小子典学西藩色不在我力疾而还耕田读书无往不适出处之际幸无愧色抚臣廷臣荐者相继　天子曰俞用以不次宫坊翰苑仍赐金绯殊恩异数里巷腾辉顾鹏何人敢当斯遇人以为喜我以为惧寔由　考妣积善累仁储祥衍庆及我后人卜日届行来告于墓手加一抔不胜永慕尚飨 

　　矫亭存稿卷之五 

　　●矫亭存稿卷之六 

　　昆山方鹏着　弟凤编 

　　杂着 

　　读书偶有所见漫书于左 
　　尝读史传有涉吾昆者漫录之以补邑志之缺 

　　○读书偶有所漫书于左 

　　邵子元会运世之说最为精密然窃有疑焉太极动而生阳静而生阴既有太极即有阴阳既有阴阳即生万物既有万物即生圣人岂有一万余年阳始生而天开又一万余年阴始生而地辟又一万余年阴阳始交而万物生又四五万年阴阳始完而圣人出万无是理也夫自尧舜至于今纔三千余年耳三代巳不如唐虞汉唐宋巳不如三代世道升降不过二三百年则一变矣岂有开辟之后四五万年风气尚未开人文尚未着水土尚未平生民尚未粒食直待羲农黄帝尧舜迭兴而后治也窃谓羲农去盘古之时必不远其年可以千计不可以万计也尧舜去羲农之世必甚近其年可以百计不可以千计也高明者察焉 
　　高山石中螺壳先儒谓开辟以前之物恐无此理尧舜之世洪水滔天怀山襄陵螺壳乘水至山偶着于石润气凝结之久遂与石相附耳混沌之时惟有气而无质螺壳安得独存也哉 
　　性只一性未尝不善也堕于气质于是始恶耳然岂性之罪哉若曰有天地之性有气质之性则是两个性矣譬如水只一水未甞不清也混于污泥于是始浊耳然岂水之罪哉若曰有源头之水有污泥之水则是两个水矣 
　　蝇与蚊生于暑而死于寒皆阳物也然蝇阳之阳也故待旦则飞蚊阳之阴也故向晦而出 
　　土虫以粪秽为家、何其污也、一变而为蝉、升高饮露、又何清也、可谓善变矣、小人之变君子也如之、 
　　周子刚善五刚恶三善多而恶少也柔善三柔恶三善不多而恶不少也故君子贵刚 
　　童子斩枯木为地炉予坐而观焉木然而尽则火熄烟灭而成寒灰犹人气尽而死魂离魄散而为鬼也木然而未尽卒然止之则火熄而烟存犹人气未尽而暴亡魂凝魄滞而为厉也适有暴亡者白昼作声举家惊惶予曰气未尽耳数日当自止已而果然 
　　昼动而夜伏者、理之常也、昼伏而夜动者、物之变也、鼠也、狐也、鬼魅也、盗贼也、皆昼伏而夜动者也、小人之道也、故昏夜乞哀、暮夜怀金者、其狐鼠之类欤、 
　　学有四途居敬穷理交养互发读书力行不敢偏废得寸守寸得尺守尺者近世薛文清是也盖朱子之徒欤玩心高明游神广大富贵功名固不足以累吾之志趣而训诂文义亦不必以汨吾之聦明理不待穷而自悟书不待读而自解近世陈白沙是也盖象山之徒欤气刚而养之充志笃而行之果而学亦不失其正者近世方希直罗一峰是也盖司马公文文山之徒欤工于制作勤于考订为文章大家者近世宋景濂是也盖韩欧之徒欤有志于学者必知所以自择矣下此则科举占毕之流乌足以为学哉 
　　云从龙阴随阳也风从虎阳应阴也或曰何以知虎之为阴物也曰龙昼见虎夜出是以知之 
　　鬼属阴人属阳鬼当畏人人不当畏鬼也邵子曰人为善而阳多、则鬼畏、之矣为、不善而阴、多则鬼弗、畏之、矣但言鬼畏人不言人畏鬼也然则为鬼所凭者必不善之人欤 
　　风阳物也从西北来者必寒乹位也从西南来者必燠坤位也起自午前者必烈阳盛也起自午后者必缓阳衰也故曰风阳物也雨阴物也丑寅之雨必霁阳胜之也未申之雨必久阴助之也虽甚雨亭午必暂止者太阳中天阴不敢与之抗也故曰雨阴物也三代以前训性纯乎善也战国以后训性兼乎恶矣如食性酒性性躁性慢之类是也非三代以前之性字矣论语性相近也之性亦专以善言也相近其初同也相远其终异也盖性无不善而习则有善有不善也 
　　告子指气为性佛氏指心为性 
　　克巳复礼乹道也九二宽居仁行是也主敬行恕坤道也六二直内方外是也 
　　晋襄公漏言于朝、狐射姑杀阳处父、君不密、则失臣也、郑雍紏漏言、于家、祭仲杀雍紏、臣不密、则失身也、伏生之年耄女子之音、讹晁错之臆见失其真者多矣乃欲句解而字释之能无误乎虽阙疑可也 
　　易有六画书有六体诗有六义礼有六典皆一经之大目也 
　　禹贡三江既入震泽底定与下文三危既宅三苗丕叙文势相同盖言三江既入于海则震泽于是乎底定矣蔡传析而解之非经意也昔者禹疏三江导太湖之水东入干海使太湖不至于泛滥而吴人免为鱼龞者禹之功也至今东吴水患皆由三江壅遏不能赴海故耳 
　　五子之歌有序焉其一其二皆引皇祖之训也其三其四则两举先皇而皆及太康也其五则直叙其怨叹之情也予自天下数句皆皇祖之言而非五子也百姓仇予之予亦五子自谓而非太康也 
　　仲虺之诰简贤附势实繁有徒二句非惟与上文用爽厥师意不相贯与下文肇我邦于有夏亦不相续鄙意此句疑衍盖言简贤附势之徒若苗之莠粟之秕为害大矣是以夏民惧罪不暇而汤之德言又足以听信民安得而不归之盖所恶在彼而所欲在此也愚谓夏王有罪数句言其君之绝乎天而天命乎汤也简贤附势数句言其臣之党乎桀而民归乎汤也不迩声色数句则德言足听之实也吕氏曰民不得不聚于汤汤不得不受斯民之聚故曰天求之天降之也正此意也 
　　太甲自周有终周之为言全也与孟子周于德之周同义盖言夏能自全其为君之道而克有终下文则勉太甲当敬尔所以为君之道也国语之说恐不足据 
　　汤诰曰聿求元圣与之戮力武成曰既获仁人以遏乱略夫以汤武之圣且为顺天应人之举而犹不能不赖乎不二心之臣如此况他人乎 
　　泰誓多非圣人之言孟子疑武成不疑泰誓者盖壁经至晋始行于世皆出于后人之增损耳孟子之所未见也 
　　金縢予仁若考数句周公言已多才多艺可以死而服役于祖考之侧鬼神指三王也先儒以为事天误矣此一节言周公之可以代死也下文云云言武王之未可以即死也 
　　夏少康殷武丁周宣王皆中兴之英主也后世惟光武足以继之若夫周平王晋元帝宋高宗以闇劣之庸材昧君父之大义使之守成且不足况望其兴衰拨乱复仇讨贼之事乎 
　　诗大序皆格言也非圣人之徒不能作也小序时或有误然去古未远得诗人肯綮者寔多固不可以尽废之也 
　　樛木朱子指后妃为君子杨氏疑之是已三百篇中妇人称其夫为君子则有之未闻称妇人为君子者也然遂以为臣下之颂文王则与上下篇意不相属或曰后妃颂祷文王也近之 
　　葛覃后妃之本也卷耳后妃思文王也樛木后妃祝＃与升庵请问文王也螽斯众妾颂后妃也桃夭贤女之多也兔罝贤人之多也芣苡妇人之乐也广汉汝坟妇人之正也莫非文王后妃德化所及也故以麟趾终焉 
　　野有死麕赋也小序曰恶无礼也夫以麕鹿之微而诱怀春之女诚无礼矣末一章其词甚婉未见有凛然不可犯之意或以为拒媒妁者似之盖言徐徐而来勿遽登堂而动我帨勿频入门而惊我犬词虽婉而义则正矣 
　　平王之孙齐侯之子即鲁颂周公之孙庄公之子之例不可训平为正也若曰平当作文或庶几耳 
　　豳风伐柯九罭两篇所谓我遘之子疑皆指周公也东人幸遇周公得见其燕享之仪服饰之制也 
　　凡属乎父道者妻皆母道也凡属乎子道者妻皆妇道也以弟之妻为妇者非卑之也远之也不以兄之妻为母者亦远之也嫂者老也尊之之辞也兄之妻可尊也不可亲也 
　　天子有后有夫人有世妇有嫔有妻有妾公侯大夫降杀有等焉不嫌其多者所以广嗣也然凡有丧则外寝祭则外寝娠则外寝盖虽备而不常御也 
　　小功不税曾子韩子疑之是也存厚之道也宋儒谓曾子不察于义韩子不及于义则是以薄为道矣 
　　同母异父昆弟之服子夏以为齐衰比之亲兄弟焉是不知有父也子游曰其大功乎近之矣游氏以为无服比之途人焉是不知有母也横渠曰其小功乎得之矣 
　　传曰孔子少孤不知其墓殡于五父之衢问于聊曼父之母然后合葬于防予曰此必无之事也颜氏之卒孔子之齿长矣既不知父墓所抂何不请于视膳问寝之余必待母死而后访之耶曼父之母既与孔邻又于孔善何不请于母死之初必待既殡而后访之耶且不殡于家而殡于野万一不遇曼父之母则母柩终安归耶故曰必无之事也 
　　子上不为出母服主祭也不为伋也妻是不为白也母此非子思之言也妻可绝母可绝乎 
　　子夏哭子丧明曾子呼其名而三罪之有诸曰无之子夏者曾子之父尚??也罪之且不可敢名之乎 
　　晋士弱曰国乱无象警君之辞也牛僧孺曰太平无象悦君之辞也 
　　周谚曰疋夫无罪怀璧其罪故富者众之怨也贾祸之道也贵而能贫可以后亡郑伯张得之矣 
　　雍紏之妻祭仲之女也以紏之谋告其父听之而免焉蒲卢癸之妻庆舍之女也以癸之谋告其父不听而及焉盖告者妇人之仁也听者悟也不听者愎也周郑交质君臣相疑也周郑交恶君臣相贼也呜呼纲常绝矣 
　　夏姬、一妇人耳、既灭陈、又祸楚、其女又灭羊、舌氏、秦女、一妇人耳、杀伍奢、逐太子、致鞭尸之辱、召白公之乱、色之能倾人国如此、吁可畏哉、 
　　春秋周简王十年晋会吴于锺离吕氏曰晋开门延盗以来断发文身之夷夫断发文身吴俗故尝有之泰伯虞仲所居则化矣必不弃中国衣冠礼义之习而反变于夷也大雅云因心则友则友其兄盖王季即位之后必访求二兄之所在使命之不绝礼意之不遗可想见矣若果文身而祼是禽兽也太伯兄弟岂能安之而王季之使亦何从而至哉 
　　左传曰乐忧言居丧不哀以忧为乐也礼曰顺变言居丧节哀以顺其变也 
　　任数用术程叔子所恶也而独取左师触龙张子房以为得纳约自牖之义叔子奚取焉取其以权而济经耳颖考叔之于郑伯庶亦近之吕氏以考叔蔽郑庄之天理王氏又以考叔为迂则责备太过矣盖郑庄信盟誓畏鬼神不有考叔之言则母子终不可得而见也 
　　史记载卫武公弒其兄而自立古史谓无此事先儒疑或有之愚谓史记之说必无之理也夫以臣弒君以弟弒兄天下之大恶也后虽道学自修安能赎其罪哉果有此事大学何以称其为盛德至善左史倚相何以睿圣赞之耶自开辟以来篡弒之贼能迁善改过以得令终者未之有也 
　　颖考叔狄梁公韩魏公善处人君母子之间者也张子房李泌善处人君父子者也田叔郅恽善处人君兄弟者也 
　　周官体统正大周礼之纲也周礼节文备具周官之目也 
　　周礼周公未成之书也五官方成稿而冬官未□笔也或谓遭秦火而亡之非也五经遭秦火或错简或缺文或亡其一二不若周礼之独遗其末也河间献王以考工记补之其谬甚矣近世诸儒往往摘五官之言补冬官之缺说者谓之以玉补玉岂其然乎 
　　周礼之用奄人惟米盐之细酒浆之微户庭之隐宗庙之幽耳未甞使之得近君侧也至于春秋勃貂立公子无亏则奄人预废立矣缪贤荐蔺相如则奄人预荐举矣汉唐以来其祸始炽叶氏曰古人以舆台待奄人故用之为无伤后世以枢筦付奄人故用之为有害 
　　周礼盐人酒人供其用也汉法榷酒榷盐专其利也宫阃之深严不宜有内市也周礼则曰内宰佐后立市陈其货贿王后之贞肃不宜有外交也周礼则曰内小臣后有好事好令于四方及卿大夫则使之殊不能解意者后宫微物细务不欲旁午入市姑使致之内庭以便贸易耳非物物而市之也意者王后父母兄弟之族在焉而使人致庆吊问遗之礼耳非泛泛而交之也 
　　汉尚质宋尚文唐则文质之间者也而尚忠者无闻焉可以观世道矣 
　　太史公知为孔子作世家矣而寘孟子于淳于髠之列知为伯夷立传矣而拟豫让为荆轲聂政之流子贡大贤也厕之于货殖西门豹良吏也侮之以滑稽非其类矣 
　　君子不可以不自重也东方朔文人也善于谐谑遂与优孟同传李泌贤相也好谈鬼怪遂为当世所轻子房任数挟智所以贻厥孙谋者不正故其孙辟疆一言而启诸吕之祸是以君子择术之不可不慎也而杨雄乃深取之何哉 
　　靳允之母吕布执之允涕泣而归曹操徐庶之母曹操执之庶涕泣而辞先主其贤不肖何如也操不能遣允备不忍留庶则其贤不肖又可见矣 
　　朱鲔谋杀刘演其在光武不反兵之雠也赦罪赐爵传封累世失之矣乃曰举大事者不忌小怨父兄之雠岂小怨乎哉 
　　汉元帝以王氏为婕妤宣帝宫人也唐高宗以武后为昭仪太宗宫人也 
　　汉两月晨见外戚封侯之应也晋三日东行羣胡僣号之应也 
　　曹操见汉献、俛仰失色、汗流浃背、侯景见梁武、不敢仰视、汗流被面、二君虽困穷、然其理甚直、故其辞顺、二贼虽凶虐、然其心有愧、故其气馁、 
　　萧何追韩信高帝使之也吕后杀韩信高帝纵之也帝之积疑于信非一日矣 
　　王褒孝也而寓乎忠诸葛瞻忠也而寓乎孝君臣父子之道两得之矣王阳孝矣而王事不终赵苞忠矣而母命不惜君子有讥焉 
　　五代节度使董温琪积财巨万秘琼杀其族属瘗之一坎而尽取之琼为齐州防御使槖其赀装道出于魏范延光歼之于野而邀取之延光归河阳辎重盈路杨光远杀之于水而邀取之后光远为子所囚故吏宋颜取其宝货悉献权门光远诛死货之能杀人如此多藏必厚亡岂不信哉 
　　以王旦比冯道旦不肯受以张浚比诸葛浚不敢当坐中无车公不乐喜其狎也顾公在坐令人不乐惮其严也可以观德矣 
　　大学十传非曾子不能作也孟子七篇非轲不能着也论语非圣门诸贤亲记而手录之不能若是其精切也恐皆非门人所能及也 
　　大学格致一传诚阙文然不可移知止两节而释之也听讼一条诚错简然不可举本末二字而释之也 
　　费者散布之意隐者微妙之意饥食渴饮冬帛夏葛生育乳哺之类夫妇可以与知能行者也 
　　温故所以知新致知之事也敦厚所以崇礼存心之事也 
　　孟子我欲行礼数句其辞费矣、禽兽奚择一言其意露矣、在孔子则无之矣、 
　　晏婴智矣、而不知仲尼、刘元城贤矣、而不知程子、岂亦命欤、然欧阳公疑系辞、李泰伯疑孟子、又当责其学力、而不可专委之于命也、 
　　庄周、狎大人、侮圣人之言者也、以尧为亢、以舜为膻、以周公为走狼、以孔子为逸狗、其罪不容诛矣、 
　　孙子作战篇曰日费千金则十万之师举矣其用战也胜 【 句】 久则钝兵挫锐盖言日费既备则师可举用之以战必胜矣下文则言师久之弊也释者乃以胜久为文不成意义后曰兵贵胜不贵久即此意也 
　　甚哉文中子之敏也年止三十有四耳而于道时有见焉且慨然有意于周公之治不亦敏乎使天假之以年得用于贞观之世必有可观其言多夸大而张皇者意其子福畤与其门人杜淹辈窜入然亦通有以致之也 
　　濂洛之前有永嘉王景山氏尝着儒志编一卷论性论心论学论伯夷伊尹周公伯禽三良管仲皆非欧苏所能及不幸三十二而卒若假之年遇濂洛诸儒其进岂可量哉 
　　明道尝谈介甫之学错处曰我亦未敢自以为是此天下公理愿往复明办不有益于介甫必有益于我矣其忠诚恳至词气和平如此至于朱子辟象山之学则欠此气象矣 
　　朱子与林氏论易不觉失笑与象山论太极反复讥剌此其气质刚褊周程张子之所无也后来大?用力涵养渐至和平耳故五儒之有朱子犹四贤之有孟子也孟子之气豪朱子之气刚皆不足于和平者欤 
　　夜梦作先贤像赞曰以帝王之道为道以圣贤之学为学以百姓之心为心以天下之乐为乐觉而忘之不知为何人作也然三代而下当之者未见其人程伯子其几乎 
　　晁氏客语曰其敬也似怒其喜也似佞又曰以简傲为高以谄谀为礼以刻薄为聦明以阘茸为宽大皆名言也盖所谓似是而非者欤 
　　官不与势期而势自至势不与富贵期而富贵自至富贵不与骄期而骄自至骄不与罪期而罪自至罪不与死期而死自至皆名言也 
　　伊川荅龟山书称太中曰老儿陈东临刑作家书称其父亦曰老儿盖方言也温公之兄曰伯康子亦曰康不以为讳也考亭祖曰森父曰松不以为嫌也 
　　宋时士大夫不信佛者惟欧阳子司马公数人而巳葛常之侍郎谓欧阳病中梦见十王寤而信佛又云其子棐持数珠以见客客怪问之棐曰先公无恙时巳如此不之禁也呜呼厚诬之矣果若人言何以为欧阳子 
　　杨铁崖史义拾遗皆不近人情不循天理之见敢为异论而无所忌惮者也初学读之必为所惑练川王氏目之为文妖信哉 
　　小学吾自导卿脱释者以脱字属下句读为脱若之脱非也导引也太子欲引允见帝以脱罪也下文曰吾欲为卿脱死二脱字义同近读通鉴纂要乃以吾自导卿为句删去脱字不成文理矣 
　　城门失火殃及池鱼盖以水救火则池涸而鱼死矣犹言行人之得邑人之灾也急急如律令汉制也犹言如法奉行也或曰池鱼人名也律令神名也皆好事者为之也 
　　古人与今人好尚殊异今人每窃名人文字以为已作自宋以来其弊滋甚盖好名之累也古之人不然反以巳作寘诸名人集中而自隐其名要其用心不过欲其言之传耳如张霸之作附于尚书汉儒之说附于礼记唐人之辞附于文中子是也二者皆伪焉然不求其名之传而惟欲其言之传则古人为差胜耳若其言本不足传而窜入于圣经贤传之内以□乱苗以郑声乱雅乐又罪之大者也 
　　五经一也汉人读之为训诂之学唐宋人读之为词章之学今人读之为科举之学濂洛关闽诸儒读之则为圣贤之学盖读之者同而用之者异也＃宋人□□□□□□□□□□□ 
　　先儒谓禹剥母背而生谓启母化为石谓伊尹生空桑谓传悦无父母皆不经之说也 
　　屈平作离骚子云作反骚亦各言其志耳然与其投阁而生不若沉江而死也与其为龙蛇不若为鱼龞也与其为莽大夫而瓦全不若为三闾大夫而玉碎也 
　　有诗圣有文圣有酒圣有草圣有棊圣 【 出抱朴子】 有医圣皆言其至也 
　　子陵、隐而高者也、庞公、隐而安者也、柴桑、隐而真者也、甫里、隐而散者也、康节、隐而乐者也、刘静修、隐而贞者也、 
　　杜诗见伊吕失萧曹六字汉魏以下诸儒无人道得真孔明之知已也杜牧之诗云慷慨匡时略从容问罪师盖亦庶几知孔明者 
　　杜诗联中有以比喻对实事者如曰旌旗日暖龙蛇动宫殿风微燕雀高又曰珠帘绣柱围黄鹄锦缆牙樯起白鸥又曰欲辞巴徼啼莺合远下荆州去鹢催燕雀白鸥啼莺则实事也 
　　二苏和陶诗殆遍独不和挽歌辞者畏死故也东坡于死生之际如此可以见其所养矣 
　　诗莫盛于唐、少陵、诗之史也、太白、诗之仙也、昌黎、诗之豪者也、东野、诗之穷者也、玉川、诗之怪者也、鲁望、＃未□□ 
　　诗之隐者也、韦柳、诗之远者也、元白、诗之近者也、然皆足以名家也、 
　　朝廷之规模欲其广大士夫之议论欲其和平人誉之、不足喜、誉之失实、自愧焉尔矣、人毁之、不足怒、毁之虽失实、自责焉尔矣、 
　　惜朝廷之名器重父母之遗軆 
　　官品之高下系乎人人品之高下系乎我系乎人者吾何求哉系乎我者当自勉尔 
　　当官者宽、则人爱之、然而多贪、廉则人敬之然、而多刻、有是德、则有是病也、宽而不贪、廉而不刻、斯为良吏矣、 
　　惟诚可以感物惟公可以服人惟忍可以济事君子不以巳所能者病人、不以人、所不能、者愧人厚之至也 
　　抱朴子载古语云举秀才不知书举孝廉父别居寒素清白浊如泥又曰古人欲达勤读经今人欲达免治生乃知乡举里选其伪甚矣势不得不归之科目也 
　　惑于色者、欲心一萌、遂不可制、虽自以为乐、而疾病生焉、其可忧者大矣、乐不足以偿忧也、惑于货者、贪心一起、遂不能辞、虽或有所得、而廉耻丧焉、其所失者多矣、得不足以补失也、苟能思疾病之当谨、廉耻之为重、必坚忍而峻却之、岂非克已之功乎、 
　　啇也日益赐也日损此非夫子之言也子贡晚年进德未见其损子夏离羣索居不闻其益圣人之言岂有不验者哉 
　　春秋尊王之书也若用周之月又用夏之时非尊王之义矣或谓改月不改时非也时与月皆从周也或谓天下事非才不办宋罗点曰当论其心心苟不正虽才弗取或谓史官以才为难元揭文安公曰不当专论其才必以心术为本至哉言矣故有吏才而心不正适足以逞其奸有史才而心不正适足以滋其伪 
　　谚曰停留长智尝读五代史则云停囚长智谚曰众轻易举尝读一檄文则云众擎易举盖音相近而误也 
　　秦愚黔首故汉高起布衣取之西汉任外戚故王莽乘之东汉召董卓故曹操乘之操假禅受之名以欺后世故司马懿刘裕萧衍诸人皆踵而乘之唐重藩镇故五季乘之宋事夷狄故胡元乘之夫夷狄据有中国万世之大变也故中国有　圣人出焉而驱除之此天道人事相为感应者也 
　　有社稷之臣焉汉武帝称汲黯唐德宗称李晟宋太祖称赵普而普非其人也必也孔明之于汉子仪之于唐韩魏公之于宋斯足以当之矣 
　　圣有不同尧舜文王孔子一类也禹汤武周一类也伯夷尹惠一类也贤有不同皋传吕召一类也颜曾思孟一类也由赐游夏一类也儒有不同周程张朱一类也温公康节一类也游杨张吕一类也其它可以类推矣 
　　朱子孝经刊误以古文定为经一章传十四章深有益于蒙士典学使者当命有司刊布社学使童子与小学同诵习之亦端本澄源之要务也 
　　宋杨亿王洙王安石得谥为文皆忝也足以当之者朱子一人而巳 
　　唐有鞭背之禁宋有杖脊之刑背不可鞭也而脊可杖乎 
　　诬欧阳子曰通于甥女诬石徂徕曰诈死亡胡诬朱子则及其母氏之言子妇之行小人用心之不肖一至于此然何损于三贤哉 
　　余中者吕惠卿之婿也尝上疏乞诛惠卿以谢天下孙婿李熙嘏自诣开封尹投牒乞与吕氏绝婚尹诰其故熙嘏曰不喜与福建子相与可谓亲戚畔之矣惠卿不能自反而归咎于祖茔风水岂不谬哉 
　　霍光启万世废立之祸汉明帝启万世夷狄之祸其在春秋必诛无赦者也 

　　○尝读史传有涉吾昆者漫录之以补邑志之缺 

　　唐陆元感字达礼梁娄县令庆之曾孙生而敏慧任建德漂阳二县令咸有善政神龙三年卒葬昆山盖昆山即古之娄县也 
　　周宝唐僖宗时为镇海军节度兼南面招讨使黄巢之乱羣盗所在盘结王敖据昆山宝讨平之光启初剧贼剽昆山宝遣张郁领兵三百戍海上郁醉而叛宝复讨定之 【 出唐书】 
　　齐东野语记宋状元王俊民父弁待昆山缺谪潭州税后雪昆山事移舒州又记杨和王第六女为向干丰妻王甚爱之拨吴门良田千亩以为粥米逮今向氏家有昆山粥米庄云 
　　北山先生何基之女适郡人张复之任平江府昆山县令 【 出正学编】 
　　元杨文学者宋文节公万里之后也同知昆山事好德尚义能以私钱复文节故居割田百亩以建祠祀盖克绍先烈者也 【 出揭徯斯忠节碑记】 
　　吴孟思者本杭人少好学工翰墨尤精篆隶四方来求书者日众出辄为好事者邀止止或弥月为人外不为物忤而内甚刚介所交多达官而绝无求荐进意至正十五年春三月卒于昆山州之寓舍 【 出覆瓶集】 
　　吾尝自安东浮海至于昆山三遇飓风再遇浅一遇寇吾自分必死巳视吾身如无焉飓也浅也寇也亦视之如无焉故吾起居食饮言笑与平时无异舟中之人皆凌竞战栗齿上下作声无复人色吾曰不必惧惧亦死不惧亦死孰若不惧哉孰若安坐饱食哉众乃少安比登岸吾问同舟之人曰公等皆惧我不惧公等皆不食饮我食饮今日公等登岸我亦登岸相视一笑 【 出苏平仲集】 
　　公受　诏行母殁公驰还舍乞丁忧　诏不允乡兵既集命其子存道部领由永嘉浮海北行存道至昆山听进止 【 出章溢墓志】 
　　题顾仲瑛绿波亭有美人兮玉山之下蹇好修兮乐逍遥以容与采众芳兮中洲洲有杜若兮有药在渚秋风兮春雨药以为房兮杜若为户芳菲兮袭予羗独立兮夫谁处我怀美人兮欲往从之水波深兮使我延竚　玉山之下兮有美一人我之怀子兮匪秋伊春水波兮孔深涉波以往兮子宜我亲遗我兮芳兰报子兮绿苹嗟斯世兮混浊非我与子兮夫谁与伦愿岁晏兮为期毌相忘兮水滨 【 出王忠文公集】 
　　国初丁晋字仲敏昆山人有诗名与同郡邹奕弘道沈绎诚庄为倡和友诗文甚多 【 出水东日记】 

　　矫亭存稿卷之六 

　　●矫亭存稿卷之七 

　　昆山方鹏着　弟凤编 

　　碑志 

　　横泾赵氏先祠碑 
　　乡贡进士陆君墓表 
　　质庵张翁墓表 
　　刘处士墓志铭 
　　张甥诰墓志铭 
　　桐乡县知县陈君墓志铭 
　　马处士墓志铭 
　　梁孺人叶氏墓志铭 
　　沈母徐孺人墓志铭 
　　赵母周孺人墓志铭 
　　金子大妻梁孺人墓志铭 
　　蒋处士墓志铭 
　　许处士夫妇合葬铭 
　　马子渊妻陆氏墓志铭 
　　高唐州判官梁君墓志铭 
　　赵母戈孺人墓志铭 
　　谧庵禅师墓碣铭 
　　周北山生圹志铭 

　　○横泾赵氏先祠碑 

　　太仓之东横泾里赵君天锡世居之其先不可考矣五世祖子安高祖孟吉曾祖文敏祖某父有怀君则有怀长子也旧有先祠卑隘弗称乃于宅之稍东厥名蒋泾辟地十亩构堂数椽中列四龛以奉高曾祖祢别设一龛以奉子安为不迁之主所以重本反始礼以义起者也侧构亭曰养心备斋宿也环地以水戒不虞也环水有田四十亩供岁事也田之入与祠之启闭则命长子汝长孙楠世守之示有统也田之税则凡君之众子若孙共输之以助祭也有事于祠则凡子安之子若孙咸在而共享焉以收族也呜呼情文备矣君从弟庠生洪修率汝偕来谒文登石以诏来裔切惟三代之上宗法与祭法相表里故创则传传则久后世宗法不讲非无孝子慈孙建祠置田以承祭祀不一再传而遂废焉者何哉或偏委其人而众心弗附也或逓掌其事而责备弗专也其势自不能久矣君独付诸世嫡而他人不得以参之深得古人立宗子之遗意其分尊故能率众其任重故能尽軄何惮乎不传又何惮乎不久耶系之铭曰　肇稽于古家必有庙谁其尸之宗子之孝爰及近世则有祠堂惟厥宗子乃奉蒸尝宗法既隳祭义斯舛授之匪人传之弗远延延赵氏世累其仁积厚发徐笃生善人善人维何闻义则举报祀其先世嫡是主惟嫡主之惟庶助之孰敢不率与众谕之有峩者堂玄楹文牖肃肃至止以妥以侑亦有土田岁登什干我将我享以莫不虔祖考顾歆锡我遐祉俾炽而昌百千万祀 

　　○乡贡进士陆君墓表 

　　君初至吾昆也与予同试有司每在高等及同试场屋人有叩之者辙应如响或持试卷与人人聚观了无吝色予始异之及同砚席讲读至暮予出酒馔则跃然辞去巳而复来则欢然饮食如是者以为常久而诘之君曰吾亲晚膳未具吾归市酒肉命儿辈侍食退然后安耳予益敬之遂定交于兹二十年矣疾既革命使旁午召予入门而绝呜呼可谓死生之交也然则表君之墓非予而谁哉君姓陆氏讳表字天章别号■〈月翟〉翁世为松之上海人厥考晋卿尝游京师干仕进见君头角不凡叹曰吾有子如此可以毕吾志矣归而侨寓吾昆授徒讲学久之因占藉焉凡出入卧起必与君俱更相为命每读书有所得虽中夜必呼以语君故君博学善文虽其资禀英特而得之庭训寔多焉廵抚彭公礼提学陈公琳县大尹杨公子器皆待君以殊礼弘治甲子领乡荐正德癸酉游太学感寒疾而归竟卒十一月十四日也享年四十有八卒之明年甲戌五月二十八日葬于黄昌泾新茔之次所著有■〈月翟〉庵文集墨波亭稿藏于家娶金氏子男三九鼎九府九万女二嗟乎人之难知也沉默者似忠厚而机不可测也爽闿者似明坦而锋不可犯也然而不尽然也君于广坐之上讥评时事臧否人物人之听之若不可近者然其心无他也或欺之而不知或加之以非意而不报或告之以缓急则周旋尽力而不辞若此者予独知之而人或未悉也故特表见于石以自附于微显阐幽之意君之精爽如在亦足以自慰也夫 

　　○质庵张翁墓表 

　　仪真黄户部襄为予言其邑人张翁之义也性喜以财济人假之者或弗偿焉不计也他日再假则复与之偿之者或滥且恶焉不问也他日再假则易善者而与之乃相谓曰翁长者不可负也亦不可欺也于是弗偿且滥恶者鲜矣嗟乎王教弛民俗敝不虞今之世有若人也嘉靖丙戌六月十九日翁年八十有二而卒又三年己丑十二月三日葬其邑之小铜山姚太史涞既为之铭矣厥孙榘复自为状因户部来乞墓表弗获辞翁讳铣字克用号质庵其先昆山人曾大父焕文徙仪真家焉大父伯劲父瑛母庄配杨子男二淮源皆有士行孙男四盘榘彬楫皆业儒女一曾孙男一盖尝考翁之行事继母以孝变而不失其常待诸子姓以恩爱而不忘乎教服食燕飨之需俭而不违乎礼惩继娶屏姬妾矫而不过乎正此皆人情所难然犹可能也若夫以义为利使乡人感而化焉不可能也故予首表着之以警世之射利者 

　　○刘处士墓志铭 

　　江右士大夫以气节相高激之愈烈抑之愈奋有东汉诸贤之风意其俗尚使然也尝问吾友王君斯远曰然山林郊野之士率其真而沿于习者尤多其人若拙逸刘处士其一也今不幸卒矣及予在告家居斯远拜使者赍状来请铭予交斯远久敢不诺而铭诸处士讳英字宗杰别号拙逸其先安成人有讳义山者仕宋为大理评事徙永新家焉曾大父守安大父锡永父干母王正统己巳十一月念三日实生处士发未燥而怙恃俱失育于大父母稍长厉志绩学锐欲有为以自见于世竟以孱力弗能乃修于家以自试事其大父母如父母生养死藏悉中典礼仁族恤邻咸有恒度中岁始生子曰彦曰立皆秀颖不凡处士曰是可以毕吾志矣延师课业俱遣补郡庠生未几立遽夭折而彦亦龃龉处士忽忽不乐因感疾然二孙绕膝聊足自慰而长孙道珠又殁处士仰天呼曰吾未甞为不善胡酷罚乃尔彼为不善者享子孙荣利以至寿耉天道果无知邪一恸而绝正德甲戌七月十二日也年六十有六明年乙亥某月日葬于某原配王氏有妇德子男二即彦立女一婿即斯远南京刑部郎中孙男二长即道珠次二珠处士性慷慨直谅喜豪饮对客论说今古不能下于人视天下事若无不可为者而卒不偶赍志饮恨而终焉铭曰 
　　既阨吾蚤又蹶吾老诘彼高冥为善弗祜为恶如故孰司其平有愤斯志有郁斯气以贯元精若浮若游与化同流为风为霆后千百年有式其原用考斯铭 

　　○张甥诰墓志铭 

　　吾姊嫁听选官张君佩生二子诏诰俱邑庠生诰感腹疾数月治弗效以正德甲戌九月十六日卒年二十有二卒之时以手加额曰别我父母生我教我以久疾累父母死有余罪矣顾其妻卢曰善事我父母饮泣而绝呜呼痛哉诰字唐文世为昆山人少不好弄长益诚谨声色饮博之事一切不与为文老徤警拔吐语辄惊人性至孝见母攒眉不乐则遶膝呌呼必俟破颜乃巳父母公私多故且值回禄家益落诰悉出妻所有以偿不给服食器用与诏共之未尝分彼我初太医院判卢宗尹有女慧而贤择赘婿久之得诰慰甚欲挈之偕往京师诰曰丈人既有子吾可无往且违色养而事远游吾寔耻之宗尹善其言弗强也生子一曰懋隆聘晋氏乡贡士宪之女卒之明年乙亥十二月庚申葬于丁泾新茔之昭位诏具状来乞铭其词悲而事悉予姑举其槩而铭之曰 
　　呜呼诰也父兄师友期尔远到也谓酷似其舅乃误道也尔顾弗寿吾独衰而老也念吾姊之茕疚如之何弗悼也俾尔有后殆孝德之报也 

　　○桐乡县知县陈君墓志铭 

　　正德戊寅三月十二日吾友陈君邦辅卒于官四月十七日葬于东河村先茔穆位其妹婿乡进士朱懋明为状率其孤来请铭予饮泣受之懋明状君履历其略曰君少多疾父母怜之戒勿学君益攻苦讲诵不彻甫冠游邑庠与今顾谕德九和诸名士交有丽泽之益弘治辛酉领乡荐两以居忧不及试礼部一再试又不偶乃卒业太学需次天曹正德丁丑授桐乡知县明年以疾卒距其生为成化乙未十月十六日春秋四十有四而巳状其性行则曰君敦孝友寡言笑重廉耻与朋友交初终隐显一节日惟授徒讲学资束修以给俯仰外此不屑也状其居官则曰桐乡号剧县陈案山积君刻日限月苗薅而发栉之殆尽自奉廉谨虽米盐细故时时告乏宴如也监司郡守荐加奖异部使者论荐于　朝有力效清勤之语疾既革戒其子曰吾即死当以已赀买棺棺不必美殓即返返即葬母要赙于民母取官舍器物郡守知其贫也为给舟具□其丧僚属吏民号泣以送之状其世系则曰君讳汝翊字邦辅远祖福五五传至父奎世为昆山人母周配顾二子志仁志道呜呼予与君莫逆二十年知其心迹最详参之状无不合者懋明为状予为铭君之目瞑矣铭曰 
　　吏有恒材政久乃成君席未暖而赫斯声使惰者惊兮士有恒情家裕则廉君槖屡空而操益严使墨者惭兮人之将死辞哀气惫一息尚存君不少懈使生者戒兮速返速藏治命有则勒铭墓堂我无愧色使过者式兮 

　　○马处士墓志铭 

　　长洲之甫里马氏着姓也有西屋者为一族之长族之人事无巨细必咨而后行焉西屋卒厥子□庵处士又为众兄弟之长众兄弟事无巨细必咨而后行焉予昔讲学甫里与处士一见语合意遂为知已及宦游而归则处士既卒且葬矣长子涣泣且告曰墓门之铭治命必俟先生而从子庠生濠又具行实以请乃为之序曰东园生以瞻以瞻生西屋其曾祖祖父也高氏母也许蒋方正室也顾侧室也子即涣其次潜也顾钱子之妇也严毅女之夫也男一女三子之子也生天顺某年月日正德某年五月一日其卒也六十有四其齿也大流浦之阳其墓也处士孝友俭勤言笑温煦涉猎经史旁通医才地里阴阳黄白之说见人善言懿行即手自札记时以自省里人百十为羣祀非其鬼宫宇侈僣处士白于有司撤其材以新陆鲁望之祠所以辟邪所以崇正也铭曰 
　　甫里甫里江之湄中有一人称白眉率尔子弟効尔为宜家保族期不堕先民有祠隘且卑撤而新之侈前规肆于风教岂小禆归来墓上草巳萎胡不少待使我悲勒铭墓堂永厥垂 

　　○梁孺人叶氏墓志铭 

　　孺人姓叶氏讳玉温故吏部侍郎文庄公之女今高唐州判官梁君鸣鹤之配二姓皆昆山右族且世契故缔姻焉初孺人甫三岁而公捐馆每见遗像辄欷歔不巳且奉公常所御之物蒲伏以进哀感丧次嫡母耿夫人性甚严不假人以辞色独抚爱孺人亲授内则列女传诸书而教成之人不知其为异出也及归于梁厥舅朝列公方远宦祖姑太宜人吴老而抂堂孺人左右侍养太宜人安之不知有离忧也及朝列致政归继姑陈安人素有羸疾旦夕承候弥谨安人亦安之人不知其为继姑也至于洁酒馔以供岁事诵文庄之遗训以勖诸子执刀尺治?茧以率诸女及诸妇皆可书者不能具悉焉嘉靖壬午居安人之丧哭之恸呕血成疾明年癸未八月二十日遂卒春秋五十有二成化壬辰九月初七日其生也子男三金娶方介娶周含娶严皆习举子业女三适士人吴怀太学生金夏顾钧适夏者后二年卒孙男三懋光懋昭懋官女五孺人母唐氏与其嫡姊皆有贤行以贞节着闻孺人日与之处月与之化矣况文庄之典刑未远耶君子谓孺人之贤相观而善者也高唐君卜岁乙酉某月某日葬孺人于某处命诸子奉台州倅叶君梦淇状来请铭盖孺人台州之姑也铭曰于室而处我奉其矩于家而归我整其仪孰矩孰仪文庄之遗矧姊若母恒有一德左熏右濡不远其则诸子显融匪朝则夕吁嗟不待命也孔棘 

　　○沈母徐孺人墓志铭 

　　初桐乡沈儒兄弟葬其父南松处士于某然隘弗容矣嘉靖乙酉某月日其母徐孺人享年九十有四而卒儒卜吉壤于某原以岁丁亥三月某日葬之重惊处士軆魄弗敢迁也先期奉按察副使施君聘之状来请铭按状沈氏自归安徙桐乡厥姓遂着至南松九号克家择同邑徐翁某之女讳某为配即孺人也性行端雅综理周密劳勤厥躬至老弗懈故夫贫有济困有植叔死无嗣产归其女人曰南松之仁也而敦族睦邻寔孺人成其美浚玉溪以备暵涝甃通衢以利往来建徒杠以免厉揭修废井以救道暍人曰南松之义也而轻财乐施寔孺人赞其役尊贤敬士客无虚席人曰南松之有礼也而承筐执爨寔孺人致其恭夫力相其夫树德滋善若罔人知然处士荣被章服延致乡饮而孺人以上寿　诏赐粟帛则天实知之不可诬也宣德某年月日为其生伟□儒为其子曹锺陆为其子之妇恩宪忠为其孙铭曰 
　　聿修仁礼更急义里社于今歌处士厥有贤配相厥志寿富康宁迓天赐矧尔子孙昌而炽谁其铭之大方氏 

　　○赵母周孺人墓志铭 

　　甫里留耕处士先礼部之友也故鹏于其子文有兄弟之谊焉昔尝拜其母孺人于床下今既卒且葬矣文以乡进士水君杞状来乞墓铭夫安敢辞孺人姓周氏讳淑贞父宗礼母水世居长洲甫里少失怙恃鞠于兄嫂有妹当先嫁悉以母遗奁具让之无吝色年十八归赵叔彰氏即留耕也姑性严事之曲尽诚孝得其欢心留耕好古道尝刻郑氏家规每事法□尤慎内外男女之别孺人承奉惟谨足不踰阈声不出户恒如一日留耕之弟聦家毁于火既为之营构又济其所不给族人贫不能葬欲燔其尸复劝留耕买地治椁葬焉里中有负千缗将鬻女以偿者孺人请曰何忍以干没微利割人骨肉之爱耶遂焚其劵文少习举业甚警敏孺人篝灯缝纫以伴夜读稍有过误即白于其父未甞姑息是故夫之尚义子之成名人皆知之而不知其出于孺人也留耕既卒孺人俭勤劳苦四十余年以老疾终生宣德五年十二月十日卒嘉靖六年十月十一日享年八十有九以卒之年十二月十七日葬云龙里从夫兆也子即文由郡庠生领弘治己酉乡荐以疾不仕遂以医鸣今亦年垂七十矣娶朱氏女二适某某孙男四思孝思友思贞其一养子思忠也先卒曾孙男女八人铭曰 
　　母登于耄子年亦老子奉母藏祔于先考实安实好百世永保 

　　○金子大妻梁孺人墓志铭 

　　太仓金君子大卜岁丁亥十二月庚申葬其妻梁孺人于金潼桥之新茔先期自撰状介梁甥金来乞墓门之铭谨叙而铭之孺人姓梁氏讳某世家昆山高唐州判官鸣鹤之女泉州府同知朝列公之孙吏部左侍郎文庄叶公之外孙也以弘治壬子七月十三日生甫十七年而有家又十七年而早世寔嘉靖乙酉五月二日也其世系生卒如此初君以少孤馆于高唐寻别筑以居孺人从焉迎养祖姑徐与姑孙备极诚孝及居二姑之丧哀称其礼君有寡姊甚贤特款于家以为女师爱君之幼妹犹已之妹曰吾先姑之所属也其尽妇职如此君以庠生援例入太学交亲毕贺孺人独不然曰丈夫志期远大吾仰望于君者不止是也君矍然谢之奋志力学至今不衰所居密迩厂?墨肆日夕劝君择交游谨出入母为习俗所移君悚然听之杜门简出卒为吉士至于综理庶务调度诸朴作室力田不惮劳苦所以相其夫者如此疾既加剧呼母弟金等曰吾连乳不育止存一女愿觅快婿以延吾祀足矣吾尝为夫置媵他日有出即吾之子也愿谨视之所以善其后者又如此铭曰 
　　年之不长于尔乎奚伤子之不育于尔乎奚恧垂贤声于不杇是谓多寿幸祀事之有托孰谓无后厥壤惟厚厥木惟茂有玉斯藏式虚其右 

　　○蒋处士墓志铭 

　　郡庠生蒋麟予故人唐励夫婿也奉伯父原信命来乞厥考淳庵处士葬铭谊不克辞谨按乡进士赵君振之状曰处士讳桓字原表姓蒋氏世家长洲邓巷里寔宋春官侍郎堂之裔孙曾大父圭大父镛父濂母周衣冠诗礼孝友长厚代不乏人备载徐武功吴文定李文正诸公碑志可考也又曰处士娶张继龚子男三长鳌邑庠生早卒次鲲俱张出次即麟女一适太学生马淮俱龚出孙男一垚女二成化乙酉正月三日生嘉靖甲申四月三十日卒岁丁亥十二月三十日葬于指字圩之南陬盖新卜也又曰处士端重寡默口无伪言身无矫行厌嚣而乐静抑末而崇本去华而务实寡谐于俗而默契于古以淳庵自号君子谓其称情焉尝往于田适见薛氏子紾兄之臂将沉于江恠问之曰兄素作贼恐事败连坐耳处士□以关弓非仁穿窬非义辞甚恳恻兄弟感泣罗拜愿即改行复相敦睦其化导乡人类如此此其著者也铭曰 
　　粤自太古其风朴而爰及叔世元气日漓礼缛政繁民伪益滋恂恂处士太古之遗不激以异不诡而随彼狂小子狙诈狐疑里有若人胡不尔师肆予悯世琢此铭词 

　　○许处士夫妇合葬铭 

　　尝闻吾友许君粲之孝也母尝患痰疾不下堂者三年君旦夕扶侍躬进汤药恒如一日家颇不裕而治母之丧无所不用其心皆人情所难者尝衰绖持状诣予曰粲卜岁丁亥十二月庚申启先考处士之兆合葬先妣于新洋江之先茔惟是者妣潜德未有以发也敢以累子子必无辞按状处士姓许氏讳成字德成世居昆山曾祖刚灞州判官祖鼐考贤赠文林郎海丰知县妣李赠孺人处士性行诚朴畏法守分尝从外归见里中有闘者急趋入闭户戒家人谨勿出其过慎如此厥祖之丧适文林以疾不能事事处士竭力营葬以服父劳母弟伯基游县庠所以友爱之者甚至凡遇朔望必祷于先祠愿其有成比伯基登进士为显官而处士不待矣生正统乙丑六月二十八日卒成化甲辰七月二十九日年止四十耳元配顾孺人讳某邑人叔爱之女年十四来归姑性甚严孺人夙兴夜寝执爨治?备尝辛苦姑为之破颜时伯基尚幼亲为栉沐且脱簪珥为束修之资处士既殁孺人独持门户殡殓舅姑教育子女不遑自逸以嘉靖甲申九月十九日无疾而终享年八十有四其生则正统辛酉三月廿五日也子男二长即粲以业医为养娶彭氏次瓛娶王氏早卒女二适诸瑛徐桢孙男三载戢畿女二曾孙男三昌国华国安国载戢昌国华国俱庠生女二状盖粲所自撰云铭曰 
　　繄此伉俪惟德作配生不齐年殁则同竁有来孙曾必起在位何以占之孝子不匮 

　　○马子渊妻陆氏墓志铭 

　　太学生长洲马子渊之妻陆氏以嘉靖丙戌五月二十八日卒于私寝明年丁亥十一月二十八日葬吴宫乡之新阡先期自为状来乞铭其略曰吾妻姓陆氏讳某昆山人乡贡进士号■〈月翟〉翁讳表之女年十二■〈月翟〉翁不禄母金亦病吾父聘之入门依吾母以习女事又六年始于我成礼温静端淑得之天性视吾父母犹其父母也视吾姊若妹犹其姊妹也吾姊若妹出嫁则悲归宁则喜别去则泣终始无间言吾母病痿困卧于床者殆十年日侍饮食汤药惟谨不敢委诸仆妾入夜犹依依弗忍去去犹笄服以俟不敢就寝终始无倦色不幸吾母奄弃吾妻时巳抱恙矣伏枕哀号厥疾用殆卒之日既绝复苏家人环泣问之更有何言徐曰妾幸从姑地下死无恨但负舅长育之恩弗及报耳其一念孝诚没齿不忘也如是生弘治癸亥十一月六日年止二十有四一子曰之良尚幼呜呼■〈月翟〉翁吾友也往年尝表其墓兹又铭其女恻焉兴怀为之雪涕铭曰 
　　惟植有芝盈盈于庭朝既盈矣吁嗟乎夕则零矣惟泉有醴弥弥于沚朝既弥矣吁嗟乎夕则巳矣有妇有妇其身则疚其德则有吁嗟乎不朽 

　　○高唐州判官梁君墓志铭 

　　君与予同甲子且同游县庠后应例入太学予适仕留都又心屋而居焉久之感痰疾上疏以请　诏授高唐州判官致仕予适家居山颠水涯方舟并驾日同游览盖四十年之交矣及予再起北上君闻之洒泣若永诀者无何旧疾加剧而卒实嘉靖戊子四月十九日也其生成化庚寅五月十二日得年五十有九耳卜葬甫期予复南迈诸孤奉季父九万贡士状以墓铭请呜呼予何忍铭耶又何忍不铭耶君姓梁氏讳鸣鹤字九皋别号有松其先河南人七世祖仲德仕元为昆山州同知因家焉生婺州路经历玉婺州生太谷县主簿璨太谷生馆陶县主簿孟镛馆陶生栋君之曾大父也大父昱平定州知州赠奉直大夫父纨泉州府同知进阶朝列大夫文学行谊世济其美邑志家牒具可考见母周赠安人继陈封安人吏部侍郎文庄公女叶氏其配也先卒金介含其子也方周严子之妇也女三吴怀金夏顾钧女之夫也金介俱县学生夏钧俱太学生孙男三懋光懋昭懋官聘陆氏全氏其一未聘也女七许嫁柴辅光周一鹍魏希正其四未字也君三岁失恃育于陈安人从朝列宦辙于远弱冠而归与兄节推君同侍祖母吴太宜人于家备极孝养朝列谢政还昆所以奉其口軆悦其心志者尤致力焉时兄弟六人共爨食指千余皆君综理剂量人无间言朝列捐馆君于别业之右更治新阡坚筑密树身任其劳而所以事陈安人者弥谨故君子称其孝处内外亲尚??悉有恩意飬其不能养者葬其不能葬者故君子与其仁襟度疏爽伟仪观善谈谑往往面折人过然实无他膓故君子信其直呜呼今皆巳矣葬以岁己丑十二月十六日墓在小虞浦西所谓新阡者是也铭曰 
　　郁新阡兮邻旧庄生斯游兮殁斯藏幸托軆兮亲之傍千秋万岁兮乐无央矧令子兮志显杨世复世兮袭书香吁嗟若人兮是谓不亡 

　　○赵母戈孺人墓志铭 

　　初太仓璜溪有着姓曰赵仲辉氏业大齿繁与元配刘度不能独任也闻戈氏女讳素贞者贤而有才遂以礼纳之即孺人也父朝用母陈世居常熟任阳里夙禀严重言笑不苟凡可以佐仲辉与刘者必致其力焉?呆刀尺未尝去手恒至夜分庖厨汲爨之役身先婢仆不惮其劳至于督佣耕治蔬圃鸡豚米盐不厌其细其勤如此且素崇简朴弗尚侈靡无私蓄无厚藏衣无重绮食无兼味凡不急之举无益之费一切裁省其俭如此嘉靖甲申八月十七日以老疾垂卒刀其子原锡曰尔五举弗利命也然必严训诸孙各啚进取以酬尔志又曰嫡母刘在堂吾即死尔忠养之其治命之正如此其生为景泰庚午五月二十二日享年七十有四子即原锡以州学生应例入太学效用伊迩娶海虞李氏礼部尚书文安公女孙男三汴澣俱州学生滨亦习举业女三俱适士人曾孙男一十岁己丑十一月二十八日葬璜溪西原从仲辉之兆奉进士郏君定夫状来请铭余交原锡久且善定夫之辞之核也为之铭曰 
　　克俭克勤有家之贞人忽而坠我守而成矧兹治命金玉遗声曰教惟严曰养惟诚昭哉训辞孰敢不承以云以仍维国之桢 

　　○谧庵禅师墓碣铭 

　　佛氏之教苦空坚忍割恩爱外形骸而弗恤谓之出家其死也谓之灭度投尸烈焰而燔灼之谓之茶毘皆非吾儒之说也谧庵禅师独异是韩子所谓墨名儒行者非耶师讳永宁字静中谧庵其别号俗姓邢氏本昆山新渎里宦家子年九岁依本邑景德寺僧大方为徒稍长领牒住昆之报国寺用荐为僧会几二十年正德戊寅某月日退居景德而卒寿七十又四师风骨秀整音吐洪畅昆大夫士无不交之远近缙绅过昆者必主于师然性喜恬寂终日闭室端坐厌与世接他学佛者纵情诗酒投足权贵以求附于吾儒师之所甚恶也父兄母嫂生有养死有藏恩礼曲至以母弟之子文什为后曰他日祭吾可凭而享也临终悉以衣钵遗之戒曰母燔我尸具衾棺殓我葬我求大方氏铭我墓道文什受命惟谨即退居东北隅隙地甃巨磗为圹卜岁辛巳某月日葬焉仍不远数百里走都下乞铭予不复辞然不曰腊曰寿不曰示寂曰卒不曰塔曰墓纯用吾儒之礼承师志也铭曰 
　　凡厥有生大伦惟五孰为天合兄弟父母矧兹遗軆敢不爱护陋彼夷教一切罔顾师于性天有顺无忤其名西竺其行东鲁峩峩高坟石室永固以全而归讵非乐土寔繁有徒胡不自悟 

　　○周北山生圹志铭 

　　吾儒所以贵于异教者伦理之大死生之际举无愧焉云耳间有老氏者流于斯二者独克全之而吾儒或反弗逮焉不亦难乎北山周先生为郡都纪闻母吴谢世即弃官成服当道谓非时制难之北山援经执礼且辨且泣卒遂其请予闻之叹曰孝哉斯人可以敦薄矣嘉靖丁亥九月六日扁舟风雨访予吴淞之上出其友庠生陆君稷所撰事状来乞生圹志铭予受之叹曰达哉斯人可以破愚矣按状北山名以昂别号北山其先汴人有讳谦者仕元为平江路经历占藉长洲二传至某入　国朝为南雄府知事又三传至惟弘北山惟弘仲子也风神秀整性行纯恪少以父命礼福济观羽士马坦然为师遂通其学然有志用世习为时文复厌之弃去专力于诗尝从都太仆玄敬游得其肯綮吴中巨室争延致为塾宾教勤礼恭终始弗懈用荐为都纪月余即奔母丧服阕又月余即请致仕日与高人逸士结社赋诗为乐练川徐兵马某尤雅敬之聘至别业以训蒙士地偏木茂与世如隔北山久憩其中心迹既远充养益完望之知为有道者也生天顺癸未五月二十四日今年六十五矣其徒范承贤早世盛陆汝尤以次相承焉圹在吴县景山之原铭曰 
　　繄昔吴起名教不齿亦有荆公诵佛以死岂不章缝大节孔隳墨行儒名门墙则麾吁嗟北山失足老氏孝以行仁达以用智遇之则老叩之则儒曾闵之行孔孟之书少而自奋老而克完吾事定矣孰云盖棺筑彼幽堂他日戾止必有鬼神呵护以俟 

　　矫亭存稿卷之七 

　　●矫亭存稿卷之八 

　　昆山方鹏着　弟凤编 

　　赋 
　　选诗 
　　律诗 
　　绝句 

　　◆赋◆ 

　　归欤赋 

　　○归欤赋 

　　矫亭先生从容委蛇既与物而无竞每从事而失时周流兮四曹回翔兮两司方束书而西迈忽露冕以东驰任埃尘于冠剑绝梦想于轩墀然而　皇统方亨　真人御极井波英贤网罗遗逸清联玉署之班荣领　东朝之职校士兮京闱纂言兮石室纪　圣政而窥中秘侍　讲幄而趋左掖适际右文之时敢云稽古之力于是谤随名起病以忧积豺虎砺其毒牙鹰鹯奋其徤翮归欤归欤心徒切于自效势不容于久淹一岁之内数月之间请告者再乞骸者三纳太常之　新命还典学之旧衘北山之北南溪之南惟砭剂之为急亦啚史之是躭且安命何求乐天何愠啸傲乾坤咏歌尧舜身既委于丘园迹宜绝于州郡免庄叟犠牛之灾佩塞翁失马之训续中散绝交之书和彭泽挽歌之韵盖举天下之物皆不足以入吾之日?舜矣况夫以疾则痼以貌则翁而听默默而视曚曚追逸驹于隙外撼泪烛于风中叹吾生之几何复驾言兮焉从乃开玄壤乃筑幽宫见先人而无愧奉遗軆而有终千秋兮百岁吾知吾乐之无穷也己 

　　◆选诗◆ 

　　恭和圣制赐张少傅诗韵 
　　寿蒋蒲翁 
　　松壑 
　　喜筑侄病起出南园 
　　赴浙别九和 
　　臂疮初愈即发天台 
　　初夏晚酌和孔昭侍御韵 
　　送张文光 
　　送韩庶子 
　　题渊明图 
　　感寓七首 
　　效白体十四首 
　　自题小像 
　　寿孔昭六十 
　　南归集陶句 

　　○恭和圣制赐张少傅诗韵 

　　圣王本尧舜垂衣坐明堂皋夔侍帷幄论思务精详元恺列庶位贤路孰敢妨谁谓唐虞远雍熙立可望赓歌续旷典幸复覩　明良篇终寓规戒敬念莫相忘 

　　○寿蒋蒲翁 

　　青青复青青蒲叶太如手客从南山来携之为翁寿□捣之以为薤酿之以为酒觞盂荐寒绿不辞螫我口既如瑶池桃复似玉井藕年来觉身轻掉臂无何有 

　　○松壑 

　　长松在阴壑神物呵护之氷霜助孤标风日长雄姿睠兹廊庙材过客式且驰百鸟睨而翔不敢栖旁枝虽然置散地晚翠合迟迟　天子建明堂登用乃其时工师运绳墨松去壑不知 

　　○喜筑侄病起出南园 

　　筑儿卧床褥荏苒几一年今朝事栉沐散步出堂前譬如樊龙鸟愁思睨青天何人解其缚万里快腾骞又如囹圄囚缧绁苦拘挛何人赦其辜重聚骨肉缘行行足力微顾影还自怜团坐共杯酒此乐不可言 

　　○赴浙别九和 

　　西邻有?敄厂女?妇行年五十余有子况有孙不能安其居误听媒妁言出嫁东村墟自知老不堪入门更踟躇里妪笑相谓凯风真不虚行矣难久留终当赋归欤 

　　○臂疮初愈即发天台 

　　偪侧复偪侧造物苦相戏天地岂不宽不容一掉臂今朝始巾栉朴夫聚如蚁人生会有役一笑拂衣起 

　　○初夏晚酌和孔昭侍御韵 

　　衰病非不多老怀常自欣挥杯傍檐隙受此花气熏素月出东海须眉烂如银墟里巳寂寂谐谑方云云凯风徐徐来此乐难具陈伊谁赏我趣赖有素心人 

　　○送张文光 

　　东方有佳士清标映玉雪酒杯犹在手忽漫千里别中宵耿不寐起视云间月冉冉下西川怀君正愁绝 

　　○送韩庶子 

　　矫矫宛洛子奇文吐光恠结发读父书功名俯拾芥出门屡有碍始觉天地隘行行重回首风雨隔上界江山助毫端输君了文债 

　　○题渊明图 

　　渊明荷锄归阿端行负薪偃仰茅茨下聊复息此身好风从南来吹我漉酒巾那知典午国得见羲皇人 

　　○感寓七首 

　　鸣蜩一何微无累人间世清露以为餐高枝聊自寄 
　　苍蝇日营营醉饱恒适意或遽集堂荣或甘投溷厕一旦风雨寒两物皆冻死污洁谁得知三叹不能巳我梦学填海颇效精卫勤衔土不盈篑海滨逢异人云尔勿久留此中多水神阳侯与天吴怪状难具陈黑风掀白浪立使化为尘我闻走且僵草间急窜身觉来喘不定流汗湿重裀 
　　美人隔秋水我欲往从之素月出东岭中夜以为期登舟未十里风雨忽凄其蛟龙争出没北望涕沾颐凤凰翔千仭鹪鹩安一枝各自适其适易地乃非宜壮士快腾骞濳夫抱幽独寄言鹰扬侣勿轻二孤竹西山郁嵯峩中有贤圣僧褁粮从之游作礼问长生忽思骨相凡学仙那得成不如返故庐觞咏以陶情鹦鹉学人言终年絷其足何如黄口雀生成满丛竹白鹤剪双翅偪侧步阶除何如野田鹳飞鸣得自如一以言致尤一为洁所累劝君默且污庶几可逃罪道逢羽林子意气何激昂自言少无赖杖剑从汾阳长驱入沙漠志在虏名王三年战不利支軆徒自伤归来犹故吾思之热中肠酒酣看旧剑犹自发灵光 

　　○效白体十四首 

　　儿时闻父老共忆革除年朝野多奇士国史逸其传失今不追补后世竟茫然谁能作野史此意亦堪怜道学岂不美举世慕其名区区事边幅诡异非人情江右胡敬斋河东薛文清明兴百年余见此两先生倬彼阳明子雄辨入高虚超脱本禅学支离排宋儒其人今巳死其说尚纷如异哉传习录谁能火其书天朝启文运作者盛如林雅意脱凡近那知堕艰深聱牙三四读犹未会予心不见西昆体终非治世音王曾平生志温饱何足言文山死于宋李黼死于元国朝罗公伦无忝二三子抡魁得若人余辉照青史里有千金子中岁家益落其邻本屠沽倚富恣挥霍此子为之奴长跪受敲扑父老泣且言人情何太薄乡人病而愚莫能谕之理召医惨不乐迎巫动色喜刲牲赛露神往往脱簪珥终焉家一空病者亦不起东邻治葬具体魄得深藏西邻作因果所费亦相当惜哉囊中金徒以?缁黄亲尸投烈焰行路为悲伤佳人多薄命自古则云然命薄诚可怜德薄谁之愆盈盈十二楼主恩难独偏譬如桃李花春风各争妍妬宠宠益衰弃置复何言在德不在命试读小星篇里中有寒士抗颜为人师懒性厌占毕良朋恣遨嬉群儿乐其宽父兄色不怡隐忍终残岁明春何所之使君初下车向往有高志一为利所迷私槖以万计俄拜京朝官揄扬赖文士或立遗爱碑或撰异政记首颂使君廉比之包待制 
　　县尉谨修职屡受上官笞同僚狡而贪台章交荐之□与妻子谋归去宁寒饥夷跖既莫辨守此复何为步出城东门高楼接云起借问行路人云是白屋子读书取高官富与王侯拟我闻心自惭先庐当葺理驱车出东门壮志欲千里顾影忽自悲白发被两耳呼急急回车坚卧茅茨底岂不畏简书吾道固如是 

　　○自题小像 

　　此像何人斯吴淞方矫亭颇记前身事生可六七龄一疾遽天死天地为晦冥苍头抱我哭诸妇恸拊膺其家乃城居面北高檐楹临街列屠沽阴风助哀声思之宛如昨语及辄涕零性灵想不昧还复得此生夙承父师训起家自明经滥竽供奉班十命至清卿行年甫六十而苦百病婴我欲挟飞仙下上逐风霆箧中有遗稿绝胜金满籯实时酒一杯何用身后名潘生貌此像瘦怯如不胜济也求得之此意良不轻他日一办香吾来歆尔诚 

　　○寿孔昭六十 【 分得食字】 

　　先生人中龙天然禀英特致身白玉堂执简奉　宸极出为典学使引士就绳墨不狥物以情不假人以色终焉忤权奸归欤头正黑杜门日著书迥与尘世隔文章抂碑板至宝人自识风节动乡闾后进取矜式荏苒今六旬婆娑老泉石庙堂不能荐何人坐肉食年来养益完于道固有得　天子将乞言终当起□□ 

　　○南归集陶句 

　　我实幽居士误落尘网中道路迥且长回复遂无穷慷慨思南归遶宅生蒿蓬试携子侄辈负杖肆游从青松在东园北林荣且丰山川一何旷平畴交远风几人得其趣遥谢荷莜翁 

　　◆律诗◆ 

　　陪朱侍御登马鞍山和唐孟东野张承吉韵 
　　周德孚迎养其亲用以发韵 
　　滕王阁 
　　饮吴克学舟中用舍弟韵 
　　舟发瑞安诸君追送漫成 
　　白发 
　　寓太安驿 
　　发太安驿 
　　至故关 
　　至井陉口 
　　谒淮阴祠 
　　宿孙村 
　　登天平山和远林韵 
　　饮寒山寺和远林韵 
　　何处难忘酒和孔昭韵 
　　李节妇 
　　丙戌岁十月 
　　途遇范副郎 
　　夜泊和郑子充韵 
　　重九忆舍弟 
　　赠霍詹事/f二首//f 
　　双寿为皇甫进士作 
　　台峰归隐 
　　淡庵 
　　闻周充之贬官 
　　题南浦离情啚赠韩都阃 
　　恭和圣制喜敬一亭成韵 
　　寿守溪座主 
　　和韵题竹寿白楼座主 
　　送邵思抑 
　　陈鲁南远过江乡题诗于石用韵送之 
　　西洲和时鸣韵 
　　寄周充之 
　　春酒初熟分奉虞少参 
　　访王隐君和时鸣韵 
　　鹅湖即事 
　　送时鸣行后陈克昭复告别 
　　送王尹 
　　喜雨和答黄时雍 
　　京寓结一小亭名曰苇航戏集杜律 
　　和韵送陈紫峯归省 
　　留别克学 
　　留都将归先呈九和 
　　登江心寺谒文文山祠 
　　自杭将归先寄舍弟 
　　寓栾城县公署和刘元瑞廵抚壁间韵 
　　病卧太安驿 
　　喜筑侄中举 
　　舟中即事 
　　归自晋阳便道访克学先寄一律 
　　闻致仕信 
　　时鸣过南园赏梅次韵 
　　吊龙洲和九和韵 
　　秋崕 
　　半塘雅集和胡孝思韵 
　　游善权寺用克学韵赠主僧存古 
　　登邹东湖假山用克学韵 
　　用韵寿邃庵少师 
　　秋怀和张补之太史韵 
　　送陆世明赴任 
　　送钱上舍归京口和邃庵韵 
　　谢崦西少宰 
　　和荅王秋堂 
　　哭钱鸿胪元抑 
　　题国色联芳卷和时鸣韵 

　　○陪朱侍御登马鞍山和唐孟东野张承吉韵 

　　振衣登杰阁觅句倚胡床佛壁丹青古僧厨笋蕨香归云带海气返照摇江光亭榭今无几空余瓦砾场清风虚阁贮落日远山吞独鹤巢松顶文狸卧竹□氷霜凝使节灯火识渔村欲挟飞僊去鲸波度海门 

　　○周德孚迎养其亲用以发韵 

　　游宦风尘远辞家岁月深缄书数行泪迎养十年心试舞裁春服承欢积俸金到时花正发尊酒集朝簪 

　　○滕王阁 

　　楼台掀泰宇名胜压洪都百丈鱼龙窟千年蛱蝶图江光涵日月山势带荆吴独惜昌黎子登临兴转孤 

　　○饮吴克学舟中用舍弟韵 

　　野客眠方起官舟故未开兴将风雨阻诗受鬼神猜地接幽燕胜天怜羯末才幸同文字饮扶病强须来 

　　○舟发瑞安诸君追送漫成 

　　登舟方偃息载酒更追攀雨斾依高树风帆落小□剧谈妨听鸟假寐失看山在在春耕遍停杯一解颜 

　　○白发 

　　病后青春改愁边白发新自知公道在敢与少年亲势欲三千丈年将五十人此时无一盏独坐转伤神 

　　○寓太安驿 

　　假榻山中馆身闲梦亦清檐牙双鸟坐墙角一鸡鸣晚菊撩归兴晨齑解宿醒殷勤二三子日夕过谈经 

　　○发太安驿 

　　晓日正团团归途自太安师生填祖道父老拥征鞍掉臂烟霞近昂头宇宙宽此时无一盏相对不成欢 

　　○至故关 

　　西入曾遐览东归试踏歌万年尧社稷千里晋山河地接单于近风从广漠多此时无一盏感慨柰愁何 

　　○至井陉口 

　　听雨眠山馆冲泥度井陉赵人悲失计汉将喜兼程旗鼓堂堂阵风霆赫赫声此时无一盏怀古不胜情 

　　○谒淮阴祠 

　　杖劔从真主分符吝假封鹰扬方奋翮鸟尽却藏弓诡道游云梦诚心拒蒯通此时无一盏反袂泣英雄 

　　○宿孙村 

　　寄宿孙村里担夫暂息肩儿童看远客女妇笑方言永夜灯明灭中天月净娟此时无一盏深负主人贤 

　　○登天平山和远林韵 

　　深山严庙貌峭壁立高青一代英贤出千年草木馨海云笼玉笋湖月浸银屏罍榼随吾往班荆坐野亭 

　　○饮寒山寺和远林韵 

　　野寺故依然重来又十年青枫桥下市绿柳岸边船气势西山合文章北斗悬与君宜一醉风月正无边 

　　○何处难忘酒和孔昭韵 

　　何处难忘酒山花对我开层红霞作幔丛白雪成堆欲笑疑风妬将飞怯雨催此时无一盏空负解官回 
　　右春花 

　　何处难忘酒风来短鬂凉坐疑秋预至睡与暑相忘隐隐传虚籁飘飘散午香此时无一盏寂寞旧溪堂 
　　右夏风 

　　何处难忘酒江乡月正明水天看一色须发数千茎好景君须记长宵朴屡更此时无一盏孤冷不胜情 
　　右秋月 

　　何处难忘酒江天雪意浓扫来闲煮茗拂去急扶松撩乱龙飞甲鬔松鹿长茸此时无一盏寒蹙两眉峰 
　　右冬雪 

　　○李节妇 

　　破镜流尘合孤灯独夜深儿孙今绕膝氷蘖素甘心上相题金扁　先皇赐玉音事关风教重千古未销沉 

　　○丙戌岁十月 

　　岁稔家家乐天晴事事宜太平今有象帝力彼何知旧酿淹宵酌新舂足晓炊邻翁相诫约输赋莫愆期 

　　○途遇范副郎 

　　榆柳迷官道风烟接　帝乡春随人共老梦与路俱长舟楫冲新涨村墟带夕阳忽逢南去客浑欲断人肠 

　　○夜泊和郑子充韵 

　　杯酒灯前话风涛枕上声惊春添鬂雪入夜起心兵海蜃随云没江潮应月生邻舟忽吴语无柰故乡情 

　　○重九忆舍弟 【 次日其诞辰】 

　　破帽吾偏恋闲门客不过杯盘聊复尔风雨竟如何瘦比黄花甚寒生白练多明朝寿筵上谁共卯君歌 

　　○赠霍詹事 【 二首】 

　　矫矫霍宫端云霄一羽翰胸藏兵甲富面带雪霜寒独减诸生拜坚辞二品官狂夫眼空阔山斗独尊韩矫矫霍明府昂藏不受呼精神云鹤徤气象雪山孤碌碌悲余子堂堂作丈夫门深人不到诗屐印庭芜 

　　○双寿为皇甫进士作 

　　诗礼传家远松萝托世长地仙怜二老国士见诸郎具庆题新录重恩扁旧堂南归吾有日朋酒得亲将 

　　○台峰归隐 

　　亨衢方棨戟清梦巳林皋南斗光芒近西峯气势高九霄鸿得意五色凤生毛出处关风教诗林奋彩毫 

　　○淡庵 

　　先生天下士大雅足吾师有养心如洗无求意独迟白云闲抂望玄酒适相宜案上陶匏器床头韦柳诗远烟笼北岫微月映南枝令子传心学高风巳四驰 

　　○闻周充之贬官 

　　故人闻直谏不寐喜通宵岂是沽清誉真能践久要匪躬何蹇蹇遗世独翛翛仗马鸣甘斥城狐气本骄舟车投瘴疠书剑任飘飖道抂容颜好心闲笑语饶江湖淹白日山斗望青霄云树相思杳烟波入梦迢愿言崇令德公论付渔樵 

　　○题南浦离情啚赠韩都阃 

　　长江闻晓发借问欲何之节钺归朝日楼船下蜀时光芒千象纬号令走冯夷芳草萋萋路垂杨渺渺堤水声来梦枕山影落酣卮对客闲看剑怀人独赋诗行行须努力万里以为期 

　　○恭和圣制喜敬一亭成韵 

　　独尊　天语构新堂永为生民立典常入圣必从居□始检身端自宅心臧一时盛事真遭际千古斯文赖　主张深夜衣冠瞻象纬五云高处起　龙光 

　　○寿守溪座主 【 八月十八日】 

　　湖天凉月浸深杯坐见奎缠逼上台碑板文章天下重弓旌使者日边来西山雨过秋容净东海潮生寿域开曾是平原门下客欲传衣钵愧非才 

　　○和韵题竹寿白楼座主 

　　劲节贞姿耐久生岁寒相对有余情朱门挺挺金矛立紫府珊珊玉佩鸣雷起老龙头角奋风扶雏凤羽毛轻日来报道平安者半是诸生不记名 

　　○送邵思抑 

　　十载瀛仙得补祠出门搔首欲何之鼎彝勋业空驰梦粟帛文章解济时乡老漫从疏传乐市童应笑杞人痴何时买棹来寻社卧向沧江理钓? 

　　○陈鲁南远过江乡题诗于石用韵送之 

　　小榜轻桡客路遥青青酒幔隔河桥留题石上山灵护浩笑楼头海蜃消书剑漫随萍水去弓旌终向桂山招他时聚首知何地烧烛高堂坐短宵 

　　○西洲和时鸣韵 

　　水云深处卜幽栖不让夔州旧瀼西寒雨渡头孤艇没夕阳江上远山低养驯白鸭当门浴种就黄芦与屋齐未识东山歌舞地秪将樽酒对山妻 

　　○寄周充之 

　　故山猿鹤自惊猜逐客经年去不回江汉有露应识子乾坤无地不容才诸公衮衮何为者世事悠悠如此哉太白遗风知未泯为予一酹洗蒿菜 

　　○春酒初熟分奉虞少参 【 叶文庄婿】 

　　解组归来鬂未霜吴中丘壑倍生光雪霄缥缈盘鵰鹗郊野清平见凤凰二顷秫田追靖节百年氷玉照文庄书生愿执门墙役春酒春词拜草堂 

　　○访王隐君和时鸣韵 

　　北窓一枕黑甜醒有客敲门过草亭洗盏临池浮太白挥毫满纸落空青座中谈麈光摇雪江上归旌影拂星更羡主人王逸少床头剩有换鹅经 

　　○鹅湖即事 

　　彩舟栖傍碧芦丛十里鹅湖入望中晓雾失村疑作雨暮云堆墨忽生风几家烟火供秋饷在处秔稌毕岁功人坐庙堂甘鼎食也知辛苦是吴农 

　　○送时鸣行后陈克昭复告别 

　　青騘去远正愁眠忽报君行思黯然亭短亭长风味恶江南江北梦魂牵灯前夜雨翻诗案湖上春风度酒船何日归来重结社也凭觞咏了余年 

　　○送王尹 

　　作邑三年倍苦辛俄传邸报独伤神耳边即墨浑无□画里王嫱太失真后夜月明偏照我前途氷合正愁人不知公论何时定搔首寒窓白发新 

　　○喜雨和答黄时雍 

　　青梅将熟绿秧齐三日甘霖正及时万蚁先期封地户九龙分□□天池□添细草蛙声乱巷积深泥马□□坐看檐花□对酒打门忽枉故人诗 

　　○京寓结一小亭名曰苇航戏集杜律 

　　柴门空闭锁松筠使插疏篱亦甚真万里悲秋常作客一官羁绊实藏身自知白发非春事羞见黄花无数新竟日淹留佳客坐野航恰受两三人 

　　○和韵送陈紫峯归省 【 蔡虚斋门人】 

　　醉耸吟肩对紫峰每于白战挫吾锋重来笑语知何地此去音书定几封盛世文章吾道在老年母子至情锺虚斋墓上添抔土好剪荆榛植短松 

　　○留别克学 

　　城上啼鸦散夕阴天涯行客动高吟苦无善药扶多病喜有闲曹称懒心杯酒交情秋水淡江山归路白云深孤舟后夜栖何处月落潮生思不禁 

　　○留都将归先呈九和 

　　羞将白发恋京华巳办归装路不賖旋买鸡豚投里杜敢驱鹅鸭恼怜家春风枕上闻啼鸟秋水溪头看泛槎莫道山翁无一事借书沽酒亦生涯 
　　解组东归事事便独怜生计太萧然四时不断吴中雨三岁连沉海上田老向交亲辞礼数闲凭占毕遣流年日高丈五迟烟火自在江村得晏眠 

　　○登江心寺谒文文山祠 

　　丞相祠堂不用寻候潮江上自登临朝廷养士终收效闽广招兵独苦心浩浩烟波孤鴈没冥冥风雨一龙吟摩挲断石看遗墨有泪平添瓯海深 

　　○自杭将归先寄舍弟 

　　江乡酒熟我应归昨日此来殊觉非病后头颅巳堪叹忙中岁月况如飞纷纷余子何足数落落故人今渐稀已办归装真不谬烦君相候莫相违 

　　○寓栾城县公署和刘元瑞廵抚壁间韵 

　　羞涩空囊客里贫长途行役太无因风烟塞外吾将老第宅城中主半新小憩闲亭蝇搅梦静依高树鸟窥人棠阴在在留遗爱嬴得儿童颂抚臣 

　　○病卧太安驿 

　　小院荒凉野水隈白云深锁未曾开自缘多病催人老敢怨诸生劝我来屋角风声惊独枕墙头山影落深杯更怜镇日无人到积雨空庭没草莱 

　　○喜筑侄中举 

　　肩舆入夜抵清源急展乡书喜欲颠宦业有承吾可止书香几绝尔能传弟兄释褐同辰榜伯侄登科并酉年家庆　国恩兼盛美好将忠孝荅尧天 

　　○舟中即事 

　　坐倚蓬窓好看书刁骚短鬂映清渠晴沙日暖鳬依母浅水烟消鹭得鱼何处棹歌新拍调几家烟火旧村墟满城箫鼓扬州近欲访琼花事巳迂 

　　○归自晋阳便道访克学先寄一律 

　　高树清门紫翠深信知城市有山林莼鲈味美君先得鸡忝盟寒我独寻问字侯生千里典买田坡老百年心弃官消息休惊问塞上风霜苦不禁 

　　○闻致仕信 

　　十年踪迹滞南曹碧水苍山染旧袍无柰头颅呈老丑敢云名地擅清高东籓谬有匡时策北土曾无校士劳忽拜　圣恩容自便海天空阔一鸿毛 

　　○时鸣过南园赏梅次韵 

　　看梅无约忽敲门席地开尊避笋根索笑喜兼兄弟乐凌寒幸与菊松存未愁风雨吹羗调欲向罗浮唤醉魂春雪歌残人别去淡烟微月翳江村 

　　○吊龙洲和九和韵 

　　晓撑烟艇入城来醉梦沉沉唤不回俊逸诗篇留宇宙伶仃皮骨走尘埃仲连海上甘投死杜老江头空自哀一脉斯文千古恨凭将麦饭洒蒿菜 

　　○秋崕 

　　自起钩帘欲看山突然苍翠拥眉间床头爽气琴书润世外孤踪杖屦闲凉雨乍晴僧偶出淡烟作暝鸟初还他时买棹来相就只在芦花浅水湾 

　　○半塘雅集和胡孝思韵 

　　胜会当年记曲江雨堂重聚枉麾幢青螺送色侵铃阁绿蚁浮香浸玉缸村外雨鸠鸣个个水边风鹤立双双仙舟一去空惆怅水阔云多立断杠 
　　酿来春酒碧于江野寺张筵近佛幢帘外轻烟笼宝篆花边香雨洗银缸穿阶翠竹只十个入馔白鱼刚一双词翰于今推独步谁人有笔似长杠 

　　○游善权寺用克学韵赠主僧存古 

　　肩舆冉冉似行空五里长松隔水东三洞直通溟渤外诸天疑在渺茫中独怜地主来今雨更羡山僧抱古风明日又从何处去雪泥踪迹笑飞鸿 

　　○登邹东湖假山用克学韵 

　　湖上峰峦气郁葱主人高住此湖东胸中元自有丘壑意外真能夺化工邃阁恍疑天阙近灵泉直与惠山通闲凭壶隐 【 亭名】 危栏望浩荡烟波思不穷 

　　○用韵寿邃庵少师 

　　明良千载幸重逢在处勋名逐宦踪将相　四朝归大老文章一代擅儒宗楼侵奎壁　天葩丽江拥金焦地势雄岁买扁舟来献祝花边杖屦侍从容 

　　○秋怀和张补之太史韵 

　　风起天街尘暗飞鲈鱼正美未能归年年老去愁看镜日日朝回欲点衣塞鴈巳随新社至海鸥疑与旧盟违夜深独坐频搔首凉月苍茫映紫薇 

　　○送陆世明赴任 

　　吴下机云真国士越南山斗旧儒官骚坛白战词锋捷客座清谈杯海宽对眼芙蓉秋色净举头奎壁夜光寒黄柑紫蟹多风味入馔应无苜蓿盘 

　　○送钱上舍归京口和邃庵韵 

　　三年灯火桥门客万斛珠玑上相诗每望暮云添别恨敢辞暑雨滞归期烟开齐鲁山明处潮落金焦月出时白发迎门共欢笑酒杯茗椀说京师 

　　○谢崦西少宰 

　　喜于　昭代见人龙千载湖山秀所钟爱士吾乡推范老抡才当日属山公吹嘘敢拟河东赋鉴赏真令冀北空风雨闭门成独坐短章吟就思无穷 

　　○和荅王秋堂 

　　老耽佳句未能休怪底春来花鸟愁甫里池塘闲放鸭辋川烟雨欲鸣鸠床堆古帖森牙轴门枉高车拥碧油识取少微星一点夜深光射水西楼 

　　○哭钱鸿胪元抑 

　　百里缄书墨尚新忽闻捐舍一沾巾田庐到老仍寒士心貌皆真即古人门下诸生私有谥箧中遗稿净无尘独怜令子传家学能以清修自立身 

　　○题国色联芳卷和时鸣韵 【 有序】 

　　予家食时南园有并蒂桃人曰瑞也愚兄弟果同举进士先礼部记之于壁墨迹宛然今时鸣园上复有并蒂牡丹时鸣以为妖人亦曰瑞也应在筑乎元儒乎好事者诗之图之然未为盛也当合二瑞为一卷以传之姑次韵以竢 
　　联芳自是登科兆昔日双桃岂亦妖榜上弟兄夸盛美人间草木谩夭乔小堂遗墨轻尘护暖土灵根活水浇二瑞一家真不偶可烦名笔与同描 

　　◆绝句◆ 

　　谒子陵祠 
　　集句寄时鸣 
　　看花戏作和克学韵 
　　寒夜小酌即事 
　　题小画 
　　淮阳舟中卧病晚泊集杜七首 
　　夜得顺风与邵副郎舟同飞又集三首 
　　题如渔卷 
　　秋夜 
　　南浦 

　　○谒子陵祠 

　　壁立苍崖瞰绿漪肩舆独上势逶迤傍人笑我冲风雨风雨来登亦自奇 
　　脱羁天马独行空那肯卑栖世网中千古高踪谁可继柴桑风味颇相同 

　　○集句寄时鸣 

　　秣陵凋弊不胜秋风物凄凄宿雨收年老时危思见面云山漫漫使人愁 

　　○看花戏作和克学韵 

　　野径无人生绿苔一川晴雪杏花开相逢莫作谁何问醉向曲江曾看来 
　　野水桥西自一村暖风晴日护柴门枝头啼鸟忽飞去片片芳香落酒尊 

　　○寒夜小酌即事 

　　何物堆盘近眼前园蔬山果太萧然五侯七贵歌锺发熊掌驼峰费万钱 
　　童子能为■〈穴上幻下〉窕歌调高声促柰愁何自歌一阕人争笑此老风情犹更多 
　　玉笛声中何太忙梅花纔落柳花狂分明诉向时人道急景相催苦不长 
　　扫地焚香静里缘素琴悬壁柰无弦一尊未尽香先灭童子垂头但欲眠 
　　竹叶松枝细煮茶起看新月挂檐牙灯前儿女团圞坐碧椀分来笑语哗 
　　卧帽轻柔样子新石湖诗里记来真暖烘烘地酣酣睡好个山间林下人 

　　○题小画 

　　辋川烟雨细于毛缓步微吟兴致高如此清才终得第何须先制郁轮袍 

　　○淮阳舟中卧病晚泊集杜七首 

　　独宿江城蜡炬残愁看直北是长安三年奔走空皮骨老病人扶再拜难 
　　露下天高秋水清衰年正苦病侵陵疏灯自照孤帆宿肯信吾兼吏隐名 
　　处处清江带白苹晚来幽独恐伤神欲填沟壑惟疏放何用浮名绊此身 
　　风江飒飒乱帆秋想见归怀尚百忧舟楫渺然从此去浴鳬飞鹭晚悠悠 
　　北来肌骨苦寒侵日暮聊为梁父吟寂寞江天云雾里孤舟一系故园心 
　　回首风尘甘息机清秋燕子故飞飞扁舟系缆沙边久未得安流逐浪归 
　　头白昏昏只醉眠葛巾欹侧不回船江天漠漠鸟飞去横笛短箫悲远天 

　　○夜得顺风与邵副郎舟同飞又集三首 

　　仙侣同舟晚更移风流儒雅亦吾师东行万里堪秉兴药饵扶吾随所之 
　　雨浥红蕖冉冉香秋风此日洒衣棠白沙翠竹江村暮打鼓发船何郡郎 
　　风生洲渚锦帆开不尽长江滚滚来多病独愁长閴寂教儿且覆掌中杯 

　　○题如渔卷 

　　身披蓑笠手拈书刚道如渔又不如何不移家向船住五湖宽处作真渔 
　　自撑小艇晓冲烟系向芦花浅水边村外儿童浑不识隔江呼作卖鱼船 

　　○秋夜 

　　风凄凄而北至日冉冉以西沉夜漫漫而未旦人寂寂以孤吟 

　　○南浦 

　　鸿冥冥而北去燕涏涏以南飞望王孙而独立送落日以忘归 

　　伯兄矫亭先生少精举业驰声海内远近来学者庭无虚迹秋榜春闱举在高等有司两刻其文以式多士厥既释褐即肆力于古学至忘寝食难疾不废正德乙亥时官刑曹所著巳十卷凤甞序之为好事者假录失去今所存者自岁丁丑至于庚寅或先生出以示凤或凤见而录之盖三十之一耳固不足以尽先生之蕴然其穷理之功修身之要忧世之志于是亦可以槩见矣集凡八卷后更有所得敬当续而传云 
　　嘉靖九年六月望广东按察司佥事前两京监察御史进阶朝列大夫致仕改亭方凤拜手谨识 

　　矫亭存稿卷之八（毕）
