　亦玉堂稿　　（明）沈鲤 撰 

　　●目录 

　　本传 
　　序 
　　卷一 
　　卷二 
　　卷三 
　　卷四 
　　卷五 
　　卷六 
　　卷七 
　　卷八 
　　卷九 
　　卷十 

　　●本传 

　　沈公讳鲤字仲化号龙江商丘人也十九举于乡夜有奔女拒弗纳中嘉靖乙丑进士改庶吉士授翰林院检讨累晋侍读学士吏部左侍郎拜礼部尚书太子太保公方直恪慎权珰求一剌之投不可得而积诚悟主婉转効谋一事与上可否甞至三四不得忧郁形于食寝得则不敢以为功秦王谊澏请进封其弟奉国中尉谊■〈氵〈巛上歹下〉〉谊漶为郡王将军上报可公力争之上曰此特恩不为例也公曰特恩亦私恩也不为例亦一例也自古帝王未有不欲恩施无穷者顾人情之不可餍而朝廷之泽必有所竭故不得不限之以制平其锡予而示有各足之分上日有法在吾不受私下日有法在不敢言私画一相守尺寸不踰而后天下之愿欲以定若法制一隳请乞纷至臣不知所以善其后矣缮宗藩要例宗藩名封进之庆成王请封其次妃戚畹郑承宪乞恤典翊圣夫人金氏欲以侄承夫爵皆援祖宗法反复力格不行羣臣屡请皇长子正储位不报乃下诏封贵妃为皇贵妃公请并封恭妃恭妃者皇长子所由出也上无以夺光山产麒麟□取观之公言人主好尚其端甚微而传播于四海九州岛伤盛德甚大此物一进则天下之进奇异者踵至矣麟固祥物而毙也则已不祥不祥之物宜桃茢以祓除之而奈何敢达于至尊之前封还诏旨其不依徇取容类如此请复建文年号修景帝实录正文体毁淫祠定庙享礼制上皆嘉纳焉万历戊子以疾乞归辛丑起公少保兼太子太保东合大学士五辞而后拜命上倦于勤久不御朝公特请面见曰人臣不得仰觐天颜是地天不交也其时差中使开矿榷税所在流毒天下多以变告公上章曰探榷之役陛下本以权宜济国用而内臣不能仰承德意滥用羣小虎噬狼吞穷搜远猎矿非取诸山泽税非得之商旅率皆科派闾左以足额激为祸变纷纷未巳今日欲弭乱形必先收入心欲收人心必先罢矿税而撤中使昔唐泾原之变百姓操白梃逐官吏曰复能税间架除陌钱耶臣愚诚恐至于此极也公念时艰列谨天戒恤民穷等十事上之虑不省览书天启圣聪牌焚香祷祀谮者言公诅呪上密遣小内使取观之乃知公献纳之诚首辅沈一贯与公多异议公作协恭约示之一贯不能用奸书之狱起蔓及公公不辩而上亦不疑自张江陵相尝于私宅票拟遂为故事公曰国政决于私室非朝廷之体而机事不密又安知不有意外之虞臣不敢也朝臣捐俸钱助工作公曰吾知养廉不知逢君之欲闻者愧焉上每以疆场捷闻推恩宰辅公皆固辞曰此师武臣万死一生之所致臣不敢贪天之赐攘人之功公居政府四年以小心持大体老谋远虑不图近小之益汲引天下贤士大夫惟恐失之有嫌怨于公者则过而辄忘恢恢有并包之度每晋秩惕然以盛满为恐七乞骸骨乃得致位还里辟自适园与二三故人修文雅社崇尚俭质立社仓设义塾鳏寡癈疾无告之人尤极周恤而使之必得其所公无子有代求好女盛装资奉公公峻却之病将革犹进保泰之谟皆切中时事年八十余薨上震悼辍朝赠太师谥文端着亦玉堂文集若干卷 
　　刘榛曰人之际时幸不幸顾有定哉当神庙倦于天下之政朝纲尽弛公居帷幄曾不得请一日清闲之燕接天颜于咫尺阉寺窃弄威福煽虚四海百官章奏如投弱水沈沦而不省公之忧时虑危未尝不羡古皋夔伊傅而叹遭逢之不幸者矣顾考公之始末进而难不以为矫情也退而力不以为忘国也指陈乘舆之非封还成命不以为戆忤也宵小之媒糵不辩而冰消而言天下之难言亦时得转圜焉吾见后人之望公又将如古皋夔伊傅之不可企而及矣呜呼公果不幸也哉 

　　●序 

　　沈文端公旧有亦玉堂稿十卷续稿八卷新城王大司马刻之鼎革时化为煨烬予拾其残阙是正其□鱼合而汇为十卷与同志授之梓而序其端曰天地万物一生理之所旁礴也然而天地万物之生理实旁礴于吾心顾圣人之道不明而学者中于私利此心渐消渐亡常至于蠧天地贼万物者何也盖不胜其蔽焉而无学以袪之也袪其蔽吾心者则吾心之生理亦还旁礴于天地万物文端公相神庙时盖已百年之久其间立名之士澌灭于飘风逝水者不知凡几而公于今父老犹能颂其泽学士相与慕其义此岂能袭而致之哉兹考其遗集有言必尽有诚必竭上忠??貇于君父而下视天下之恫瘝若切已肌肤之痛虽不必能尽行其志而原其本心盖古良臣不过是矣即其处家国党闾之间蔼然一恻怛之所流行周徧而惟恐有伤其诸所谓一心之生理有以旁礴于上下民物而无间欤谓非学焉而袪其私利之蔽不至此虽生不及同公时无由一问其所以为功然而读公之书犹可以见公之心因公之心犹可以自得其心也公随事立言不刻意纂组以立文章名而天下亦未有知公之文者其文则真以朴醇以法也如此彼世之操觚为专家业者抑又何如也哉康熙庚午夏四月刘榛题 

　　●亦玉堂稿卷一 

　　商丘沈鲤龙江 

　　请复建文年号立景泰实录疏 
　　乞停取麒麟疏 
　　议孔庙从祀疏 
　　谥法疏 
　　请建储第二疏 
　　请并封恭妃疏 
　　乞宥议礼诸臣疏 
　　正文体疏 

　　○请复建文年号立景泰实录疏 

　　窃惟人君有位号则有纪年有政令则有实录此春秋不易之法自古及今无有以兴亡隆替而因革予夺其间者我朝自太祖开基列圣相承金匮石室之藏具在乃建文以革除而槩称洪武景泰以分附而并系英宗则皆为我朝阙兴矣所据司业王祖嫡有循史职修缺典之奏臣等请先述其畧而后及所以当正之故为皇上陈之我太祖高皇帝在位懿文太子先薨至洪武三十一年大孙嗣位改元建文在位四年成祖文皇帝靖难践位乃削去建文年号仍以洪武纪年及重修高庙实录遂将建文实历附作洪武虚数此则革除之太畧也正统十四年北□入犯英宗睿皇帝躬驭六师自行天讨至士木北狩景皇帝时为郕王奉皇太后命监国旋正大位次年八月英庙回銮后七年复辟是为天顺元年其时奸臣石亨辈奏将景皇帝废为郕王加谥曰戾成化元年修英庙实录遂以景泰事迹附于正统之后天顺之前注曰郕戾附至成化十一年宪宗纯皇帝追体英宗木意始敕廷臣复景帝位号上恭仁康定尊谥改修陵寝景泰七年事迹未及厘正此则附录之大畧也因循以至于今非谓其不可而遂已之也夫位号既复则实录自当改正许其大不许其细是未体夫英庙之心而已矣伏读成祖登极诏书不过以建文四年为洪武三十五年然犹称为少主未闻降削位号是在成祖亲亲之心亦必有不忍绝者而一时宣力归命诸臣或务张功伐或苟存形迹遂赞成革除之事其亦未达夫成祖之心耳夫成祖奉天靖难再造邦家正使年号不除何损万一而曲为掩讳若此且天下后世各有耳目安可尽泯稗官野史各有纪载安可尽革此不但无益于事适足示人以疑故议复革除者非为建文为成祖也议更附录者非为景帝为英宗也兹皆所不必讳者也方今圣明在上修遗举坠以弘先德正在此时臣等不敢为更张之议惟将英庙实录中间七年事迹名曰恭仁康定景皇帝实录无相混淆如斯而已至于建文位号诏书中原无降削之文今亦无凭议复亦惟于高庙实录之末摘出四年事迹复称建文年号如斯而已夫以我太祖甫定天下即首命儒臣纂修元史又追谥其主为顺帝渊哉圣心至公至厚矣成祖英宗之心同符太祖而建文景泰又非胜国之君之比也元主可谥何忍没其号于建文元史且修何可阙□鎶于景泰且景帝之位号既可复则建文年号亦可复建文之死事诸臣且蒙我皇上之恤录而况其君乎况其为太祖之嫡胤乎慰祖宗在天□灵伸寰海久抑之意彰微显阐幽之烈寓兴灭继绝□仁斯举也实圣德圣政之第一事也独可称昭代之信史而已耶惟巨典湮于累朝而一旦顿复公论关乎万世而传信无穷皆出自人主独断非臣等所敢擅拟伏候圣明裁定 

　　○乞停取麒麟疏 

　　该文书房口传圣旨闻河南产有麒麟抚按官如何不奏着礼部传与他速进来看钦此臣等仰惟我皇上之意不过以麟为异物世所未见欲取而观之以知夫麟之所以为麟者之状如何非有贵奇好异之意也为臣子者承君之命奔走不遑岂暇有言以及他事惟麟产河南光山县而臣鲤河南人也知之颇详不及今预言其状或奏进之后无所可观则臣为缄默取容而陛下有误举之悔臣等虽九死不足以赎罪故敢据实为皇上言之盖麟之生本自于牛故其形犹在乎麟与牛之间初生虽有鳞甲不甚显著非如图画所传出于好事者之手而楚楚可观也踰日而毙至于今又复数月窃意其形已枯槁必不如其初之犹有麟之状也陛下方轸念元元整饬吏治日勤思于三皇五帝之业如将不及忽涣发大号布于下国以征一概槁之麟无乃骇人观听乎夫人主之有所好尚举动以昭示于天下也其端甚微而及其树之风声传播于四海九州岛之外使天下皆耳而目之则其究有不可胜言者故一物之微而责以不奏则四方之奏奇异者且纷至焉督以速进则四方之进奇异者又且纷至焉此寻常之所谓无妨而登三迈五如我皇上则一举一动有不可不慎焉者也夫物固有以祥称者迨其毙也则已为不祥之物不祥之物所宜用桃茢以祓除之而奈何敢达于至尊之前臣等窃意抚按官之不敢奏进及臣之不敢遽有征取亦惟以慎重其事而非敢拒违也惟陛下俯鉴臣愚特赐停止幸甚 

　　○议孔庙从祀疏 

　　臣等仰惟皇上以聪明睿知之资膺治教君师之任于兹从祀一事虚怀茹纳博采羣议真舍已从人之度而圣不自圣之心也臣等亦何敢不仰承德意审于鉴别以少裨皇上右文之治谨遵奉明旨于本月十五日会同九卿科道儒臣齐赴阙下裒集众论较量其间与廷议者共四十一人除注有原疏外内注胡居仁从祀者二十五人注玉守仁陈献章者俱十五人蔡清五人罗伦二人吕柟一人惟居仁则仍有专举且无疵议在石星则议王守仁陈献章不宜立门户讲学在丘橓则议守仁乃禅家宗旨在吏部右侍郎王家屏则又谓从祀重典非真能信今传后者未可轻议非真见其能信今传后者亦未可轻议若使今日议入他日议黜恐反为盛典之累故未敢遽拟其人也臣等反复参详看得从祀一事持久不决心烦廷议者则以在廷之臣可以尽天下之公议而众言佥同人品自定所以要之于归一之论也今与议诸臣举从祀者莫不以胡居仁第一即有次及居仁与其不举者亦毫无异议臣等考其平生与其论著亦大□渊源孔孟纯粹笃实一时名儒如罗伦张吉娄统周瑛贺钦罗钦顺张元祯之类皆极口称可比于薛瑄而以其论著与瑄之读书录并传焉斯其不愧孔子之徒已大彰明矣如蒙采纳容令臣等以居仁行实撰次上览特允从祀自足以增重儒林岂必求多盖我明道化翔洽人文辈出二百人间侑食孔庙者仅薛瑄一人诚慎之矣今距祀瑄之后未二十年而又得居仁与之并祀亦所谓旦暮遇之比肩而立者虽一人不可谓少也至于守仁之学在致良知献章之学在主静皆所谓豪杰之士但与议诸臣与之者仅十三四不与者已十六七甲可乙否臣等亦何敢轻议查得嘉靖十九年亦曾廷议薛瑄彼其时固毫无间言也而庶□童承叙赞善浦应麒犹以为事体重大莫若少缓竟以报罢至隆庆元年复下廷议则在议诸臣或挽或推惟恐其不预于泽宫尸祝者何人心之同也夫惟人无异议故盛典一举至今为俎豆之光今守仁献章既不能毫无间言又一时与议之臣亦多有耆旧老成直谅多闻之士而不皆为二臣左袒者是舆论未协而事久论定尚非其时也臣等有感于承叙应麒之言故敢亦请缓之以俟公论之定而徐议于后似亦未晚盖事可垂千万年而不朽者即迟回数载而不为逾时礼有垂千百世而示法者即详审再三而不为过慎与其祀也而有议岂若议定而后祀乎盖可祀不祀者其失怠怠犹可补于将来未可祀而祀者其失诬诬则贻讥于后世拾渖反汗势岂能及是不可不为深计也昔孟轲告君以进贤之道至于左右皆曰贤诸大夫皆曰贤而犹未敢信必至国人皆贤也而后察又亲见其贤也而后用彼固一人之进退一时之是非耳而犹然若是矧是举也在朝廷则象贤崇德见道揆法纪之公在天下则章轨作人为俗易风移之渐所关甚巨可尝试而漫为之耶如皇上以我朝人文远轶前代不宜寥寥若是臣等谓隆古以还士之以行谊道德令闻长世者非托之于显位则托之于门阀非托之于文章则记之于勋业顺风疾呼声闻易达所藉然耳如居仁固深山穷谷之士而布衣韦带之夫自非实德过人足□□重于当世虽择地而趋哕心而言其谁为倾□□□正月而视者惟皇上超然远览拔之于俦伍之中荣之以宗祝之位则日月之光贲及丰蔀虽在齐民无不兴起比于祀瑄尤为盛事兹臣等之所谓一不为少也至如蔡清罗伦章懋黄仲昭陈真晟吕柟罗钦顺邹守□中间或未有事祀者乃望推广德意专祀于乡通候论定之目另议从祀则仁至义尽斯可为天下万世之法而薪槱之道以光苹藻之礼不滥一举而二物具矣再照讲学为致知之事圣门之所谓条理之始也夫学亦安可不讲也顾六经孔孟之道既昭如日星而汉宋诸儒之书又发明殆尽后虽有述何以复加所贵乎学者亦守其师说慎思明辨如何为格致诚正如何为齐治均平随事精察敦行不怠虽暗室无愧必白首一节如是焉而已世之学者不务为平易而厌薄古训欲自名家至为续凫颈以见长添蛇足以工画于子臣弟友日用常行之道反视为弁髦不讲焉其又有奇者则片言单词树之赤帜而天下之喜为名高者亦荀见前茅之所在遂靡然趋之口耳一言反复论辩至穷年不能殚其说其流之弊将有内弃其心而外弃其事之弊以酿成清谈之俗者此不可不为早辨也伏愿皇上既慎简可祀之人又涣发德音使天下知朝廷之所以崇祀者意在此不在彼则世道人心不胜幸甚 

　　○谥法疏 

　　臣闻帝王之所以劝惩天下者莫大乎爵赏刑威帝王之所以不赏而劝不威而惩者莫大乎谥法是谥也父不得以私其子君不得以私其臣者也得失一朝荣辱千载虽以褒贬既往实以激劝将来是以自古重之也国朝稽古右文尤严斯典祖宗时文臣得谥者不过数人虽以中书省之尊六卿之贵文章功德有可纪者亦不得辄谥无他重之也宣正成弘之间文臣虽往往得谥然名义甚美者或不轻畀以文学直内阁者不皆谥文则慎重之意犹有存者浸淫自正嘉以来以至于今则滥觞甚矣夫京堂三品以上子孙得自陈乞例也而人有醇疵行有巨细乃一切加以美名则是皆善而无恶也生前有未尽之善则改而更谥厚也而行玷缙绅名污青史者独因仍而不易则是有进而无退也此皆臣之所未解也昔我太祖之谥其子也于鲁王而曰厉于伊王而曰荒夫荒厉之非美谥亦明矣我太祖岂不爱其子哉示天下公也不以父子之情而废国家之法也父不得以假其子而君乃以谀其臣窃以为过矣臣又尝考李唐时许敬宗谥缪萧瑀谥褊缪与褊之为谥人所恶也不敢贷也又尝考赵宋时司马光斥夏竦之邪不许文正韩维定陈执中之议必谥荣灵光与维在当日仕同朝也不敢私也今日诸臣之谥岂无许敬宗萧瑀其人者乎当其时能为司马光韩维之直者谁乎国朝人物之盛远迈唐宋而谥法予夺反太轻疏何以垂训将来光昭前古似不可不亟正也至于文之一谥尤重且大非道德学问则忠信惠礼必唐儒如韩愈宋儒如朱熹始可无愧即不能然亦必其一节足以当之今不目其善状不耳其风声一经翰苑莫不谥文彼其真文者既无以表其贤而不文者又有所溷其不肖是劝与惩两失也且如先臣礼部尚书霍韬新建伯王守仁非文学职也而得文之一节与之诚是也如吏部尚书某兵部尚书刘大夏不以文名也而有文之实用独靳之何也可文则文何嫌于庶僚不可文则不文何有于翰苑盖古者生无爵则死无谥是故凡有爵者皆得谥惟其当而已矣臣愿皇上远法隆古近鉴唐宋念褒贬之旨不可偏废思名义之重不可轻假慨然独断特下所□□□□温之□永翊清平之治臣愚幸甚世教幸甚 

　　○请建储第二疏 

　　万历十四年二月初三日该大学士申时行等一本为恳乞宸断册东宫以重国本事奉圣旨卿等以册立元子请朕见婴弱少侯二三年举行欲此臣等仰惟皇上既留心宗社之大计又慎重国家之大礼吁谟定命断自宸衷亦既明示之期矣臣等愚不及此乃于昨年正月复有渎陈伏奉圣旨还候旨行钦此臣等屏息待命又复数月矣窃以管窥仰惟圣意似欲不爽其三年之约而姑徐徐以至于今者凡以重纶言而示大信于天下也今计明岁已逾三年元子亦且八岁以圣功则正当蒙养之候以睿姿则非复婴弱之期皇上之所以慎重大礼而有待举行者此其时矣臣等备位礼官职掌攸系方拟遵奉明旨诹吉上请乃今两直十三省大小文武衙门及天下王府藩国四夷朝贡之使凡以入贺万寿圣节到京者俱言其境内臣民亦皆延颈举踵以望册立之日久矣葢皇上以深仁厚泽感结天下之人心天下之仰戴吾君者亦各欲快覩盛典为宗社万年之庆固宜有如是其切者乃臣等犹胶执前旨以待三年之期拘泥旧闻以避闰余之岁者不已迂乎且过此则履端将届适万国述职之辰盛德在木又三阳启泰之日震宫鼎建允谓元吉巽命涣颁礼宜预定臣等敢因四方入贺人员鳞集阙下而具述华夷中外同情以申前请葢以为天下请也伏望皇上循累朝之令典承二圣之欢心重大号之已敷顺羣情之同欲特霈俞音容臣等将册立旧仪查议上请预行各该衙门整饬备办以待择日举行则宗社之大计已定而诏旨一颁万方闿怿因之以导迎协气上迓天休普施庆泽下康兆庶者在兹矣臣等不胜恳切祈望瞻仰欢忭之至 

　　○请并封恭妃疏 

　　近该合臣及科道等官相继上疏册皇长子正位储宫未蒙俞允随奉圣论进贵妃为皇贵妃臣等窃意我皇上之为此举也不过以宫闱之庆加数示优非有他意也乃不意一时之人心妄相忖度或以为建储宜早或以为恭妃位号不可不因子之贵并陟隆称而议者纷然矣臣等属在礼官预有职掌不及此廷议纷纭之时而稍为折衷之论恐曰是以后建议益烦不免渎天听而伤国体也夫立子以嫡立庶以齿自古已然今者皇长子既称元子则主鬯有归而天下之人心系属久矣即使母妃位号无所增益其孰能违之者而岂藉此以重耶但臣之愚则以为举大庆者贵和豫交通稽典礼者宜征诸故实而帝王之化始闺阃以御家邦有不可不慎其微者查得嘉靖十九人贵妃王氏沈氏同日进封为皇贵妃此其已事可征在世宗皇帝之时固稽诸典礼而协也今中外人心既以系属元子者欲崇其母妃之号臣等亦伏望皇上俯循与议率由旧章因遂以元子之贵贵其所生而并锡涣号以重国本似亦体制之宜者也伏乞敕下臣等一并具仪上请册封则礼达分定言顺事成而协气普于宫闱浮议息于道路矣 

　　○乞宥议礼诸臣疏 

　　先该合臣及科道等官请册皇长子为太子随又钦奉圣谕进贵妃为皇贵妃惟时大小臣工翕然望蚤建元良以定国本并封恭纪以正名分而臣等叨为礼官顾不能明正典礼有画一之议以厌众心而致姜应麟沈璟孙如法先后以言得罪且至今纷然未巳也夫礼官而不能正礼则旷官以其所不能者而贻之于人以代已受谴则不恕皇上方日隆唐虞三代之德为是举也而使人有疑于天地之量此明旨所谓致君于有过之地也则不忠如是而不与三臣同罚皇上之宽仁至矣顾臣等犹可腼然以居此位乎伏乞罢臣职以重典礼之仕仍敕下吏部将姜应麟等照常迁转以开其自新之路则黜陟明而人心以劝斯称从谏圣后矣抑臣等反复思之圣明之世甚不可使人心蓄疑而讹言繁兴也皇上之欲建元子而姑以待年也明旨屡下岂不推赤心于人腹中乃羣疑未释而道路之言有不敢以达天听者此其故何也葢元子天下之所系心也而为元子以上封事者则动有贬谪之罚恭妃元子之所自出也而为恭妃以祈并封者则不蒙俞允之命故人心易疑而讹言相煽如此耳臣等前以并封请今兹为三臣请正有鉴于此而欲以弭之于将来也顷缘贡举方殷不敢自陈求罢今三臣之悔悟已深天威已霁矣故敢历述其不职之状而为三臣者明之伏惟圣明裁察焉 

　　○正文体疏 

　　仪制清吏司案呈照得近年以来科场文字渐趋奇诡而坊间所刻及各处士子之所肄业者更益怪异不经致悞初学转相视效及今不为严禁恐益灌渍人心浸寻世道其为患害甚于异端葢人惟一心方其科举之时既可用之以诡遇获禽逮其机括已熟服役在官苟可得志何所不为是其所坏者不止文体一节而亦于世道人心大有关系相应题请申饬以遏狂澜等因到部臣等看得言者心之声而文者言之华也其心坦夷者其文必平正典实其心光明者其文必通达爽畅其不然者反是是文章之有验于性术也唐初尚靡丽而士趋浮薄宋初尚钩棘而人习险谲是文章之有关于世教也宪宗谕詹事黎淳曰出题刊文务依经按传文理纯正者为式故今乡会试进呈录文必曰中式则典雅切实文理纯正者祖宗之式也今士子之为文何式乎自臣等初习举业见有用六经语者其后引用左传国语矣又数年而引用史记汉书矣史汉穷而用诸子诸子穷而用百家甚至取佛经道藏摘其句法口语而用之凿朴散淳离经叛道文章之流弊至是极矣其文体尤耻循矩矱喜创新格以清虚不实讲为妙以艰涩不可读为工用眼底不常见之字谓为博闻道人间不必有之言谓为玄解苟奇矣理不必通苟新矣题不必合断圣贤语脉以就已之铺叙出自己意见以乱道之经常白日青天之下为杳冥魍魉之谈此世间一怪异事也夫出险僻奇怪之言而谓其为正大光明之士作玄虚浮蔓之语而谓其为典雅笃实之人也可乎如谓人自人而言自言则以文取士者独以其文而已乎抑孟子之所谓生于其心害于其政者岂为无稽之言乎臣等不以文为重而为世道人心计心窃忧之尝谓古今书籍有益于身心治道如四书五经性理司马光通鉴真德秀大学衍义丘浚衍义补大明律会典文献通考诸书已经颁行学宫及着在令甲皆诸生所宜讲诵其间寒素之士不能徧读者臣等不能强博雅之士涉猎羣书臣等不敢禁但使官师所训廸提学所课试乡会试所举进者非是不得旁及焉仍乞容臣等会同翰林院掌印官将弘治正德及嘉靖初年一二三场中式文字取其纯正典雅者或百余篇或十数篇刊布学宫以为准则非是不得录取焉除乡会试已经臣等题定有犯前禁者随即指名参处外其省直提学官各持一方文衡品题高下人皆向风转移士习尤为紧切如使胶庠之所作养者皆务为险僻奇怪之文而乡会之场欲合乎平正通达之式臣知无是理也乃往时止于科举年分稍一申饬其各省直小考则任其变乱程序置之不问是谓浊其源而求其流之清也不可得已合无恭候命下容臣等咨都察院行两直隶提学御史及各省巡按御史转行各该提学宪臣务仰体朝廷德意相率以正文体端士习转移乎世道而不得厌常喜新标奇揽异如复有前颈险僻奇怪决裂绳尺及于经义之中引用庄列释老书语者即使文采可观亦摘其甚者痛加惩抑以示法程仍将解部考卷容臣等逐一阅验咨送吏部以为提调学政官殿最伏乞圣裁 

　　●亦玉堂稿卷二 

　　商丘沈鲤龙江 

　　论戚畹郑承宪乞恤典第二疏 
　　议秦王服内乞封疏 
　　议秦府进封第二疏 
　　议秦府进封第三疏 
　　复秦府进封第四疏 
　　议庆成王乞封继妃疏 
　　庙享事宜疏 
　　寿宫相视疏 
　　议改北岳疏 

　　○论戚畹郑承宪乞恤典第二疏 

　　近该锦衣卫带俸都指挥使郑承宪为父郑福奏乞恤典内谕祭一节系该臣等职掌已于本月十六日据例驳奏伏蒙圣断特赐停寝但给与坟银五千两臣等知圣意之所重在礼而不以财贿之多寡为重轻也然与之过多亦自有不合于礼者臣等请据礼而论之盖礼莫大于分分莫大于名故凡臣子乞恩有所比例必求其职事脗合情理至当者方敢上闻诚慎之也承宪以带俸都指挥使而引永年伯以为例可谓礼乎盖即据彼所奏已云名分之不一而又妄自援比以为事体之相同臣等不知其解矣此而可与孰不可与承宪欲之人孰不欲窃恐后有效尤者皆将萌心于非望之福而僭拟蔓引侥幸万一不至于溃礼之坊不止也帑藏有限戚里至繁人人而遂其欲不知将何以给之适今国有大役所费不赀为承宪计宜受少以荣君上之赐而辞多以明廉让之节则君恩臣礼庶乎尔尽臣等待罪礼官顷见河南抚按□奏□本省贫宗值岁大荒不给半菽方议赈恤□无所出承宪能举而输之于国则可活宗室之贫者千余人是能体朝廷睦族之意而以报上德于万一也语云婴儿之病常伤于饱贵戚之患常伤于宠伏愿皇上之有以全之也 

　　○议秦王服内乞封疏 

　　臣看得秦靖王妃吴氏奏称嫡第一子秦敬王谊澏薨无嗣嫡第三子紫阳王谊漶系敬王亲弟未承封典难以镇护藩邦乞将谊漶赐封秦王安人韩氏为秦王妃照例遣官册封一节为照宗藩要例袭封王爵者必于免丧之日而又有服内陈乞之禁无非严典礼之防示画一之法也今敬王谊澏故于十四年四月十八日谊漶至十五年四月十八日服制方满乃于三月内遂已请封而计其具请之日则又早矣谓不为服内陈乞可乎伦理之重名教所关数月之间转眼可至有何不得已而汲汲若是也即据所奏不过谓地临边境难以镇护窃计秦之封国去边尚远昨年已奉敕管理府事矣纶言有赫自足以慑服内外亦有何镇护之难乎臣等向曾以宗藩要例进呈已蒙嘉纳顷之又纂入会典屡奉明旨不许纷更今楮墨犹新而阻挠若是窃恐此风一启人皆效尤如紫阳王者朞之丧犹可言也自是必有忘哀于三年者矣服满袭封服内陈乞犹可言也久之又必有袭封□服内者矣臣等虑其终不敢不虔其始伏望皇上暂收前旨仍令谊漶俟服满日另行具奏臣等□照例题请如以宫眷众多养赡不敷合无特沛恩施且预给常禄一年以充岁用亦无不可何至图一日之便以乱朝廷之法早数月之封而蹈终身之侮乎臣等职掌所在义不容默辄敢不避烦琐以渎天听倘蒙允纳不但法纪可一亦于礼教有裨也 

　　○议秦府进封第二疏 

　　万历十三年十月内秦王谊澏奏称将弟奉国中尉谊■〈氵〈巛上歹下〉〉谊漶加封郡爵及将靖王一女赐郡主封号等因臣等谨遵节次钦定事例及我皇上不许越例陈乞明旨与分剖例前例后之说复议上请奉圣旨近因宗禄不继立例甚严但王以例前为词屡奏恳切朕特念首藩懿亲王嫡弟谊漶准封郡爵庶弟谊■〈氵〈巛上歹下〉〉镇国将军仍支中尉禄以后子孙只照世次各王府亦不许援例女封罢欲此臣等恭□纶音仰惟我皇上日月之明固已洞烛其违例之非矣然犹特念首藩懿亲不忍直拒其请臣等虽至愚岂不知承命之为恭哉惟事关重大而臣等之职守系焉有不容不披沥直陈者葢例之立也惟宗藩为最难及其已定而相与守之使不敢干典犯禁亦无如宗藩之难者我世宗皇帝以天潢之派日增而四方之干请无极也始大集廷议定为约束曰宗藩条例垂示不刊迨我皇上又更定要例纂入会典而加封之禁视昔益严宗藩始无敢违制干请者乃其心未尝无非分之冀葢立例之难如此也若一旦而溃堤决坊滔滔不止将由今以后欲以回既倒之澜而使无四溢也其将能乎谊■〈氵〈巛上歹下〉〉谊漶之为中尉也以万历九年十年此皇上所亲授封也今辄加之郡王将军之爵其不许益封也尤近在万历十一年亦奉我皇上明旨也今又辄从其违例之请虽睦族宜厚而诏旨屡易岂所以示信于天下乎且郡王之进封亲藩也犹不得以嗣其原爵以中尉进封而加又加焉是卑而可以踰尊也敬■〈金勉〉之先是请封也亦不过中尉再传及侄反得以越次加封焉是疏而可以踰戚也借曰禄仍中尉于国用无加损乃条例所陈犁然具备不容有毫发僭越者岂皆以禄乎抑亦以名器之重有不可假人者也秦为首藩论分封之序则然耳若以世次之久近而辨亲疏宗藩之为秦者岂少乎微独王自将军以下欲有所请而非其分之所当得也将无曰彼郡爵犹可假曾是区区者而不余畀乎开前此未开之例加前此未加之恩幸端一启众皆效尤人人欲遂其私事事欲更其制朝廷之所以布大信而立纪纲者何所恃诸司之所以慎筦钥而服人心者何所守乎□明旨固不许援例而日后陈乞者则又不以例为例而以不为例者为例也兹所关岂细故而其渐可复长乎伏望皇上以大道为公转圜纳谏始虽念懿亲当重而欲施法外之恩已又思祖制难更而裁以应得之分收回成命示不得已仍谕本渖无复渎奏此大圣人之作为出于寻常万万也惟圣明裁察焉 

　　○议秦府进封第三疏 

　　近该秦王谊澏为弟中尉谊■〈氵〈巛上歹下〉〉谊漶乞加封郡王将军及女封郡主各一节随该臣等据例覆奏极言其不可加封之状仰荷圣慈念首藩懿亲特允所请续该臣等复据例执奏伏奉圣谕特恩原不为例着遵前旨行钦此臣等窃惟君有成命则臣下自宜钦承又何敢再三渎奏以轻犯天威惟人臣以守官为义亦以尽言为忠考之前代固亦有牵裾缀牍卒以得请者传之后世以为明主盛节臣等幸逢极辨之朝冀此风之复见于今日也故敢申三谏之义以毕其欵欵之愚惟皇上垂察焉窃闻王者有至仁无私恩如以懿亲之谊不论功不诏德徒念其请求之恳重拂其情而姑破格以狥之虽特恩亦私恩也虽不为例亦一例也古者帝王敦睦九族岂不欲恩施无穷顾见夫人情之不可餍而度吾恩之必有所竭也于是不得不限之法制以平其不一之情而示以各足之分使崇卑有定尺寸不踰上曰有法在吾不受私下亦曰有法在不敢言私上下相维以法而子孙保之世世无极此所谓至仁无恩恩之至也我国家宗藩条例实鉴于此若此例一弛则请乞纷至各自为说朝廷无画一之法而所司议覆者亦得以高下其手议不与则曰特恩不为例议与则曰先年有事例盖均一帝派均一懿亲彼可请此亦可请与则恩不与则怨是今日之特恩为他日征怨之端也不可也此犹其小者也效尤者众则违犯者多及抵于禁然后裁之以一切之法使王室懿亲有欲曲全之而不可得者是今日之特恩为诸宗削夺之囮也不可也此犹其或然者也今宗人穷困甚多而岁禄不继藉能安分循理保其所有犹不贻主计之忧如恩可幸承则奸徒之诳惑愚宗者谓非分之福必屡邀而后可得也于是使人络绎于道途囊槖尽输于厮隶吏胥之夤缘为奸者亦得以肆其渔猎则诸藩之穷困日益而东平之为善益鲜者亦自此始也兹特恩之所宜慎施也臣等非不知再三之渎无所逃罪顾谓圣明在上不靳转圜倘幸蒙采纳特赐停止使臣等得守其官以不废祖宗之法而益以彰皇上从谏如流之美传之万世岂不有光于前史哉 

　　○复秦府进封第四疏 

　　仪制清吏司案呈到部看得秦府奉国中尉谊■〈氵〈巛上歹下〉〉谊漶各进封一节臣等既奉有明旨及该司查案前来不敢不具例题请至其与宗藩条例原自不合臣等亦不敢中变其说葢君有成命而臣子必委曲承顺以为恭敬者此臣等之本心也知其不可而又为隐忍题覆以转移其说则内自欺其本心而上干祖宗之良法美意可垂之万年不刊者一旦而有所不行是臣之谬为恭敬以乱法也不敢也顷者鲁王颐坦之为子寿錥请封也似与例合皇上犹恐其庶封之滥而下部议覆移檄查核终不以懿亲之故而废法葢主上之德意如此臣等顾不能于例所不合者而明正其罪以将顺德意于职掌谓何且恩出于例则人以为正而法纪归一恩出于幸则人以为疑而蹊径浸贰此亦其渐之不可长者惟圣明酌量施行臣等不胜恳切之至 

　　○议庆成王乞封继妃疏 

　　臣等看得庆成王慎锺始为长孙该先王代奏选张氏为内助承受祖命已正妾贰之名继袭郡爵该本王自奏进张氏为次妃荷蒙圣恩复有画一之议本部当时题覆明白详悉似有预为之防者已经奉有钦依昭如日月谁敢作伪欺罔且次妃进封继妃原无此例若以万历七年之例则得受次妃已属厚幸乃本王不知感恩辄敢隐下内助诈称继室妄援选继要例及西河王表相等前继夫人进封继妃事例混行奏扰不惟于要例大不相合亦复悖违祖命孤负圣恩欺诳君父而略无顾忌者矣臣等查据玉册庆成王生九子俱未请封一子敏■〈艹泥〉二子敏■〈氵寥〉乃二妾王氏所生三子敏■〈氵泰〉次妃张氏所生张氏得封继妃则敏■〈氵泰〉即称嫡出可为异日夺长之地其邪谋诡计实在于此殊不思纲常法制继世大坊本王欲进内助为继妃是以妾为妻而有乖夫妇之伦欲使庶子冒嫡是以少凌长而有失兄弟之序溺爱纵情刼夺示教是父不父子不子而有伤父子之恩即使百方求请获遂所图而三纲沦九法斁其何以行之哉我皇上中天地为纲常之主方俾九族惇睦五品顺逊以普同伦之化宗室中岂宜有此况郡王诸子嫡庶长次封爵悬绝必其恪遵定制庶几不生乱阶言云千人逐兔一人先得贪者自止分定故也使张氏止于妾妃敏■〈氵泰〉定于庶次则王者无失其王将军中尉无失其将军中尉兄弟安而妃妾和庆泽之及于苗裔者何穷不然僭嫡不祥犯长不顺骨肉自相残害其祸不知所终矣彼奸人唆诱止以幸一时之宠利而危于一国害于人家自如此者恐亦非本王之福也同同一嗣子鸤鸠之爱何分彼此特未之深思耳臣等钦奉明旨再四详议质之法例揆之天偷酌之事理无一可者故断断乎其不可从也本王违例妄干委应罚治但系郡爵臣等未敢定议至于该府教授等官平时不能以礼启廸临事不能据法谏阻辅导之职诚为矌缺合候命下移咨都察院转行山西廵按御史将各官行提问罪再照各处宗室生长不谙法体奸人乘机诱引实繁有徒合无并行山西廵按御史将屡□赍□□旗提拿究审照例发遣庶奸徒知铜墨之□而□□有盘石之安 

　　○庙享事宜疏 

　　臣按帝王宗庙陵寝之仪至大礼也古人极为严重所以考核精详随时变易必协诸义而无弗安斯可以肇禋祀而仁祖考矣我国家开创之初建立陵庙尽制尽伦讵不欲垂之万世而无弊哉第相沿二百年余中间因革损益不无可议者葢先是诸臣已曾建议及之竟以议论不同而止臣等待罪礼官乃其职掌心所未安久矣而太常寺卿裴应章复有此议诚于祀典有裨臣等谨将所陈四事逐一议拟上请伏乞圣明裁定 
　　一曰太庙侑享之礼臣等谨查得国初建四亲庙岁凡五享以亲王从祀于东庑功臣配享于四庑各遣官分献洪武九年进亲王于殿内东壁功臣西壁嘉靖间仍序列东西两庑二十四年新建太庙成复进列东西两壁罢分献及考仪礼诸书与前代故事无亲王祔享之仪我太祖高皇帝特以义起之意若以展亲报功皆至情之不容已者乃该寺则据礼而论谓诸王本从祖祔食今四祖之庙已祧而诸王无所于祔则议罢礼也但欲祔之祧庙似犹有未安焉葢祧以藏毁庙之主为祖也非为孙也礼有祧不闻有配祧者当诸王之侑享于庙也故事特以纸为位祭毕而焚之已矣必且祔之于迁祖之庙将更为设主乎不乎不为之主何据而祧为之主是本无而反益之也宗庙之享祫为重故礼称弥远而弥尊夫既以时享不可预而顾以预于祫此臣等之所以为未安也葢据礼则当以坟墓之近皇陵者祔享于皇陵之庙近祖陵者祔享于祖陵之庙而后于礼为无嫌亦可以不失太祖之遗意但考洪武元年初享十五王之文则有曰朕念亲亲之道无间存殁凡我伯考兄侄悉追封为王伯妣先嫂皆为王夫人列祀家庙着为常典臣等庄诵圣谟而深惟太祖之意以酌于情礼之间有不敢轻议罢享者无已则仍遵初制序列东庑犹为近礼乎至于功臣配享彝章具在而该寺复为此议者谓庙中有列后在上则异姓之臣礼当别嫌而至尊拜俯于下于诸臣之灵亦必有蹙然不宁者宜照旧于西庑配享仍各于东西两庑遣官分献始为合礼伏乞圣裁 
　　一曰内殿祭告之规臣等看得朝廷建奉先殿于大内凡车驾出告反面日月上膳荐新及册封朔望诸礼皆于是行之葢于太庙五享之外又以是而广其如在之思也夫曰大内则非外廷可得而与者以故祭品办自光禄寺告文及执事人员俱取自内庭太常寺虽职专祀事而此实不与焉及至嘉靖以来册封诸藩有遣官例于时始用该寺人员执事而祭品祝文则仍旧取之于内也万历元年该寺照例以遣官请复奉旨亲自行礼二年又申明旧例以执事人员请则奉旨仍自内庭供事自是该寺止先期以册封祭告题请而已而其它无与也乃近年以来斯稍有不同者遇上亲行则照例于内庭供事或遣官则凡执事人员及祝文祭品俱取办该寺矣然犹可先期预备于遵守亦未尝不便也惟近者皇贵妃册封祭告奉先殿祝文执事皆出内庭而祭品又取之该寺于是始事体不一遵守未便倘或有奉旨亲行忽临期而遣代者则事出仓卒备办尤难故该寺复有此议委宜酌为定规以便遵守臣等谨议得该寺职掌专主祀事而光禄则掌王□羞之官其内殿祭告□犹取象于生时上食之义也且大内禁地外人□只有千明禁令无查照旧例凡遇祭告内殿无论亲行及先期临时遣官其祭品俱由光禄寺备辨惟告文及执事人员遇亲行则办之内庭或遣官则暂用该寺庶内外各官无推诿悞事之弊而奉遣行礼者亦无僭用内执事之嫌礼得中而可行事画一而易守矣伏乞圣裁 
　　一曰诸妃祔陵之祭臣等看得陵寝之际与宗庙之制不同庙祭止于正后而陵寝之祭则诸后妃皆与焉先是长献景裕茂康六陵诸妃祔葬者祭于陵寝而葬金山诸处者祭于本坟迨嘉靖十七年秋六陵妃俱配享各陵殿罢本坟祭所以明萃涣之义笃宫闱之亲者真可为万世法程矣乃世庙诸妃安厝于金山等处者至今已二十余年曾无一祔享于陵殿何先后之不一若此也今该寺欲比照前例奉世庙诸纪坟所神主俱升之永陵之殿一体配享而罢其本坟之祭深为有见相应依拟一并举行庶乎事体归一而善制之遵行可久矣臣等又查得每岁清明霜降各遣官五员行礼其中有专祀一陵者有一人而兼祀二三陵者各衙门陪祀诸臣亦各随遣官行礼据初意岂不以陵寝相近则礼可摄行而不必专官乎乃其中殊多有未便者葢诸臣既至陵所必候长陵举事方敢行礼今专祀者行礼己毕而兼祀者尚在趋跄昏夜茂林疾驰山径卒遇风雨尤属仓黄故有主祭已至而陪祭未至者有行礼将半而至者亦有卒不及至者即有监礼诸臣时当昏夜何从认识葢不但继以倦怠而已合无自今以后除遣官行礼仍旧五员其陪祀诸臣则各照陵所宁少无兼斯可以竭诚将事而感格神明矣伏乞圣裁 
　　一曰陵祭品物之式臣等查得各陵寝岁时之祭祝文牲帛无弗同者惟元旦为加隆顾九陵恭让恭仁之陵止于酒果而越靖等及诸王妃则又有牲帛祝文反从其厚此该寺所以有画一之议也然以臣等度之似亦有谓葢先是九陵帝后岁暮已祫祭于庙矣□日内且复有孟春之享故元旦之际在陵殿止用酒果者非俭也礼也若诸王诸死则祫享春祭既皆不与若元旦一祭更复从简不几于疏乎其特用特帛祝文者非过为丰也亦礼也称情立文在当时议礼之意原自有在所未尽者特恭让恭仁既不与祫享于庙中又不设牲帛于陵殿是亦礼文之缺而议者偶未之及耳臣等谓宜增二陵之祭而补其所未备其余则仍旧典庶几为安全于祝享有文所以达致祭之意而冀神之听之也今诸王及诸妃坟所祝文俱系安厝时所用迨今薨逝既久世代屡更而祝享之文犹复仍旧揆之于义多有未协如永清太长公主俱称曰尔者在当时以尊临卑之词也自今用之得无有不宜乎祭废后吴氏之文曰惟灵仙逝日月不居英妃魏氏曰惟灵仙逝冬至倏临诸如此类难以枚举总之皆初时祝告之词也今年运已往矣尚犹不可变乎合无敕下太常寺通查各项祝文凡有未妥如此类者俱开送翰林院改撰通用祭文一道但叙岁时遣官之意尽削去伤悼余词仍分别王妃夫人各从其类共为一祝后有增入者掩圹之初撰一次其以后节序之祭不必别撰庶乎情顺礼安祝告之际神居然歆之矣伏乞圣裁 

　　○寿宫相视疏 

　　八月二十一日内合传奉该文书房口传圣旨大峪山开穵玄宫处所据张邦垣进图西北角微有石块欲往前少移着礼部带同张邦垣等审定可否来说欲此臣等祇奉明旨谨于二十七日前往大峪山会同国公徐文璧大学士申时行司礼监太监张诚及总理工程太监张祯工科给事中王敬民等并原相择工部主事阎邦及各预事诸臣及于玄宫极中之处引绳四周度以寻丈看得有石之处横亘颇长不止西北一隅微有石块但玄宫后界至石前边相离颇远其中隔一丈三尺左角隔三丈三尺右角无石俱于作用无妨似以不移为便若宝城方墙规制之外似应从其所拟但一移则前薄溪径而后渐远于主山恐于来脉稍脱规制不易展布也此据该监所言为之折衷有如此者若以臣等据礼而论则礼有曰卜其宅兆夫曰卜之为云诚慎之矣岂其不择顾礼之所贵于择者惟曰幽远闲旷无有他虞草木藩殖无有舄卤大势严正无有倾敧风气完淑无有粗恶如是而已岂如术家所言因是以规福利耶葢术之难凭不若德之可恃土有五色不若民无二心我皇上之爱民深而格天至矣天保万年时敛五福自当有在岂在土壤故臣等于张邦垣之所称引不能深究其义惟据实以闻如此伏候圣明裁定施行 

　　○议改北岳疏 

　　祠祭清吏司案呈奉本部送礼科抄出巡抚大同地方赞理军务都察院右副都御史胡来贡题奉圣旨怕岳祀典着礼部查明定议来说钦此臣等谨查得浑源州志内开怕山在州南二十里古北岳也上有岳庙陶唐氏所建舜时北巡狩至于北岳值大雪遥祀之忽飞一石坠帝前名曰安王石乃建庙于大戎山又五载再巡狩其石又飞于曲阳复建庙于曲阳今州之怕山有观乃唐武德中道士高明素所建也又有洪武十二年重修古北岳庙碑文内载浑源怕山为古北岳自有虞氏岁十二月北巡狩躬行望祀后飞石东迁卒建祠于曲阳历代因之而怕山之祠废不复举是则北岳之纪于浑源州志者如此乃考得尚书禹贡冀州怕卫既从注云怕水出常山郡上曲阳县怕山北谷在今定州曲阳县西北怕山也周礼职方氏正北曰并州其山镇曰怕注云在上曲阳县葢职方并州即禹贡冀州所分也史记赵简子藏宝符于怕山曰从常山上临代代可取也注又云在上曲阳西北通典及文献通考皆云定州曲阳县北岳常山在焉而通鉴地理通释亦云常山在定州曲阳西北百四十里常水出焉葢汉置怕山郡避文帝讳改曰常山皆今真定也宣帝神爵元年诏太常寺祀五岳四渎而北岳在常山之阳即常山郡之属县也唐武德贞观之际祭北岳怕山于定州葢至唐复置怕山郡宋初缘旧制亦祭北岳于定州汉碑不存无所于考唐宋碑刻具载北岳祠事则曲阳之祀北岳不始于五代之际明矣元起朔漠正宜祀于浑源乃代祀碑记仍在曲阳迨至国朝洪武二年二月奉太祖高皇帝之命肇祀北岳及三年六月降诏正名定为常典列圣继统遵行无斁是则北岳之着于曲阳县者如此及考曲阳县在隋为怕阳县怕山在县西北一百四十里浑源州元初为怕阴县怕山在州南二十里山南曰阳山北曰阴或曰皆指怕山而名未可知也后魏立五岳四渎庙于桑干水之阴考之北史葢其时建都平城因总祭岳渎于此非因北岳所在而专祀也又查得弘治六年七月内该太子少保兵部尚书马文升有厘正祀典之题本部覆北岳怕山之神祀于曲阳自汉唐宋以至国朝上下几□□年未之有改其浑源州虽有怕山亦名北岳然祀典不闻碑志无考礼云凡祭有其废之莫敢举也有其举之莫敢废也今一旦废此举彼恐有窒碍孝宗皇帝可其奏今案呈到部看得巡抚大同都御史胡来贡题请改祀北岳于浑源州怕山即命大臣出关祭告各一节除今次祭告已经题奉钦依无容别议外照得改岳事体关系重大据今所查反复参详窃谓载籍虽博必折衷于经传典礼至重难轻信乎传闻今据本官所请固非无据第其引虞书魏史之文亦止言祭于怕山而未见怕山所在至禹贡怕水出常山郡上曲阳县怕山北谷即今定州曲阳县则怕山之在曲阳既已明着于经文而汉神爵元年祠北岳上曲阳唐武德贞观祀北岳定州则曲阳之祀怕山又非肇始于五代葢历二千余年而明禋如一日诚考据精确非漫然沿袭也其谓五代之后祭于曲阳者葢因宋失幽并遥祭北镇医巫闾山于定州北岳祠中遂误以为望祭北岳耳至于浑源之称北岳止见于州志碑文而稽之经传茫无可考想其纪载之辞亦出传闻之误即志内飞石等语在本官亦谓其不经矣而可据其文以改祀乎大抵怕山自太行东来绵亘千里同一分野在南在北皆可取名即以山之向背而言则祀于阴者终不若祀于阳者之为正也昔金世宗时议者以都燕请别议五岳太常卿范洪力言其不可而止则改岳之事自昔重之况我太祖高皇帝神圣开天极重祀典当时山川地里无不图上而曲阳之祀仍旧即今大明集体所载汉唐宋北岳之祭皆在定州曲阳与史俱合可见当时考核已自精详二百余年国有大事必行遣告丰碑巨刻林立祠下则今怕山实为畿内重镇孕灵已久一旦毁庙貌废碑刻举而改建于边徼之地窃恐未可轻易也而况在彼无稽在此有据又彰彰如是乎臣等再三酌议委应遵依宪典仍祀北岳于曲阳县其浑源州怕山既洪武年间重修庙宇合无查照弘治中原题行该镇巡抚衙门转行彼处官司量加修葺用存古迹庶为两全但事关典礼臣等未敢擅便伏候圣裁 

　　●亦玉堂稿卷三 

　　商丘沈鲤龙江 

　　学政条陈疏 
　　因灾陈言疏 

　　○学政条陈疏 

　　窃惟世运污隆本乎人才风俗而人才之登耗风俗之美恶又皆自学校以出葢学政之所关綦重矣乃今为教职者既徒取备员而有司又漫不加意以致学政日以陵夷民俗远不如古此其故非小也臣等叨典风教不敢不身在其责谨条所当修举者八事除议处教职事宜已经题奉明旨外其余七欵谨开上请如蒙俯赐采纳容令臣等刊成书册咨都察院转行各省直巡按御史及两直隶提学御史通行所属衙门一体施行以责实效其于世道民风未必无小补也 
　　一曰明大义以觉人心夫为学不知大义而徒以条教约束之犹之行道之人不知其所适之处而责之迈往无益也夫国家养士以学校而取士以科目者何为乎葢乡举里选之制既不可复不得已而观人于语言文字之间即其言之理以□其行之笃而为国家经济之用其大义□□是也□之士不复知此久矣童而习之惟曰吾□学取科第可以荣吾身荣吾家也父兄之教其子弟师友之相为劝勉者亦曰惟勤学取科第可以荣尔身荣尔家也必且明体适用修已治人以毕吾性分之事如古人之所谓学者其谁乎夫出处行藏本无二道世未有穷之所养惟专以身家为念而达之所施能卓以民社为忧者故吏治之不饬不在其服官之日而自其藏修已非矣顷者我皇上轸念民艰综核吏治至于再三臣等因是以深求弊源欲备举国家养贤之意及古人为学之指中告多士使知向方而启其久迷之心志仍以敕内条欵紧切士习者与卧碑一并刻石使士子朝夕讽诵则大义以明而学政科条可渐次修举矣伏乞圣裁 
　　二曰颁制书以储真才夫学不通当世之务者虽多识前言往行终不免有生今反古之失臣等伏覩国朝制书皆列圣之精神心术政教纪纲所寓于宦学最为亲切者也惟其籍在天府士虽居辇毂之下有终身不知其名者况遐方远裔者乎伏乞敕下本部转行各省直提学衙门查照先年颁降制书其或未经刊布或刊布未广或已刊中废省各酌量工费大小行令所属府州县衙门分工刊行以资士习如大明律大明令大诰三编诸司职掌洪武正韵皇明祖训孝慈录洪武礼制礼仪定式稽古定制资世通训教民榜文学校格式宪纲事宜等书所在府县俱宜刻之至于先臣丘浚所进大学衍义补及国朝名臣有纂其行实为录者虽不敢与制书比亦昭代文献可为士子矜式似宜比照前件以其工费稍多者刻之藩司费简者刻之各府使人知景师先哲以明习当世之务亦储养真才一事也伏乞圣裁 
　　三曰严保结以崇行谊窃惟国家以辞章取士未尝以辞章尽人也葢于科举之中寓里选之意里选者何今之保结是已夫保者甘与同罪结者要以终身式曰依奉奉事例也曰实保得某人身家并无违碍如虚甘罪示连坐也夫违者违悖于礼法儗者曾入于过犯不独此身无违碍而曰身家并无如此乎责士之详也始以里老邻佑之甘结谓居相近者知之必真继以师生之互结谓学同庠者信之必审又继以司府州县官吏之印结谓下系重者勘之必严如此乎责保之密也祖宗取士亦何尝专辞章哉而今也失之矣核实者久无其人与结者不知所谓虽有行不齿于家邦人可投之豺虎一试高等众皆刮目苟工铅椠即谓贤才保结故纸耳夫举士不尚行士何慕而修行哉臣等为今之计不敢远引古人乡举里选之法惟责其有保结之实而已亦不敢遂求士以六德六行之详惟望之无大过而已夫大过有十其一曰奉养有缺语言忤逆为不孝之过二曰陵侮尊长残薄骨肉为不友之过三曰酗酒败德携妓宣淫为不耻之过四曰强买田宅私债准折为不睦之过五曰出入公门为人请托为不守之过六曰赌博营利唆讼害人为不端之过七曰结党挟官恃才慢长为不逊之过八曰营私举恶挟雠阻善为不恭之过九曰揽包差粮武断乡曲为不谨之过十曰杂处下流卑污苟贱为不重之过此十过者齐民有之谨厚者羞与交焉而况于士乎臣等请立为条格刊布学宫徧及闾巷以为保结之式使士子平日因此警省知所自重凡有童生入学生员科举考贡举人会试及举监起选者本提调官俱取里老邻佑及本学廪增附生员各连名结状一纸务遵照条格于各欵项下从公填注有无字亲笔佥名其保结有碍与无人保结者童生不许送考举监生员人等不许起送保结无碍者提调官研审是否真确印结送府府官亦如前审实印结类送布政司各不许虚应故事而数行之中科举生员尤不可不严加查核者葢生员一得中式即为苍生祸福所系且人数不多于品藻亦易为力慎不可故容应试以致侥幸出身为他日民社之忧葢科场试士本选贤才既知其不贤不才矣则亦何试之有乎有如吾姑试之而彼得文君子之辞以混入贤才之网是为国家崇寇雠而为生民聚螟螣矣一省应试生员多至四千余人少亦不下二千中间岂无行检不修之士何得以俱无违碍借口也如有具结生员及邻佑人等扶同隐匿或仇雠陷诬以图报复事发连坐若提调官教官有痻情避怨容隐匪人者抚按官指实参奏如此则有司之关涉也重所以察士者不得不详士之科条也严所以律身者不敢不慎以之布列有位知其不为民害明矣伏乞圣裁 
　　四曰议考校以变士风查得近年提学奖率士类未尝不谆谆以德行为言而考艺论业亦未尝不孜孜于穷经明理敦本尚实之务乃士习卒不可变而尚德之风未有先之者则真意所在有不能喻之于人人亦以文具应之也夫天下之事言不能喻者则在以真意转移之据今提学官按临地方考试士子必先校艺校艺毕而赏罚行焉士子知如是之为荣辱如是之足劝戒而已矣彼其心志耳目已有定向而吾始举其行优行劣者或一二人或三五人以示劝惩终不过举行故事未见为尚行何如者而徒谆谆命之曰校士先行检而后文艺其谁能信之矧当校艺之时士即有行如桀跖者倘其文在高等便已视如拱璧不忍释手万不得已薄罚示惩亦不过举行故事未见为尚行何如者而徒谆谆命之曰校士先行检而后文艺其谁能信之此真意所在有不能喻之于入而人亦以文具应之者也合无自今以后凡提学出巡一到地方即将所访行优劣生员公同提调等官多方参问于阖学诸生举其与公论符合毫无可疑者各量其善恶轻重分别赏罚务俾羣情快惬的然可示劝惩不得虚应故事使人以为口实□是已毕方另日考校文艺葢一先后之间而意□轻重已昭然明示于人人皆知朝廷之作养人才不专在词章记诵之末必且争自濯磨以求副于公论似亦激劝鼓舞之一机也如赏过行优生员以文艺考居劣等者免其降黜罚过行劣生员有年未弱冠姑容肄业者虽文字考居优等不准补廪帮增如是以低昂文行则吾之真意可以明示于人人庶几不以文具应之也至于较文亦自有敦本尚实之道不专在词章记诵之末者迩来士子虽皆以经书为本业而务明理淹贯者鲜矣高者工藻缋下者习剽窃巧者务摘题拙者专记诵即有孳孳矻矻以穷年佼佼铮铮称隽才者犹或家不蓄史鉴目不睹性理而已裒然与计偕预廷对及问以他事则茫不能知焉直至登第后始幡然有意学古亦晚矣臣等有慨于斯欲稍于成法之内矫其故习窃谓考童生者除经书二艺外必试以论论必以通鉴性理命题使其知古人行事与为学之法此外仍默写小学或曲礼一段以贵其蒙养非俱能通晓者不得取充肄业生员除二艺一论外必加策一道策必以时务发问此外仍于朱熹家礼内命题一道使默写大意非俱能通晓者不得寘高等葢礼为立身之大闲礼明则德性坚定而忠孝节义胥从此出若有于本经之外能默写别经起止四条者是其学为有本即经书文论未必过人亦与优叙又或有条答时务可备采择者是其学为有用即经书文论未必过人尤宜亟与优叙葢国家设科取士本欲得其实用非徒取其空文而五经在人如饮食有五味绘事有五色声律有五音皆缺一不可者也今士子各占一经虽其专门之业若能移其记诵时文者以诵读别经通晓大义三年之内不可卒业乎即以资举业之用孰与诵时文为多乎乃士方吾伊占毕之初即以其一鼓之气而敝之于章句殚其平生之力而仅为一日刍狗之用唇腐齿脱终于面墙亦可惜也矧今文礼已正无雕刻组绘之劳若以专治本经诿曰未遑臣等不信矣故士专一经则学有余力而记诵时文日多兼诵别经则不遑他及而记诵时文者自少此不但广闻见亦可正士习焉故臣等欲悬徙木之赏以诱其进惟不为一切之法以强人之所不能也科举而试之五策也葢设之以事使谋而行之欲其通当世之务也乃今中式者第主经书义五策疣赘耳时务一策以居最后则又疣赘中之疣赘矣如是亦奚以策为窃意场屋欲得真材必首发时务策三问如有言中肯窽通达世务或博极羣书淹贯六籍者即一二场不甚优异亦与中式此所谓尚实敦本之道也夫论行既如彼而校艺又如此则考校科场不出乎祖宗成法之外而可以得真材为国家効实用矣伏乞圣裁 
　　五曰议岁贡以储教职夫贡士之除授教职者十常八九葢朝廷既专藉此途以修明学政长养人材则其所关系亦重矣乃今既轻而与之又轻而弃之使师道不立人才鲜育此不可不为深计也查历年岁贡生员除愿就教职者移咨吏部听选外余该分送两京国子监肄业乃诸生俱自以年老为辞不愿入监纷纷告扰不已及验其年貌果已衰颓考其学业委多荒废者夫以旦暮之人而强之鼓箧以待用于十年之后则不近人情也甚矣于荒废之余而使为师模以望其作人之功则不堪适用也审矣知其不堪而犹复以是官畀之使师道不立而人才无所成就教化日以陵夷者孰执其咎此不可不变而通之也查得万历五年该大学士张居正题准生员考贡一正五陪从优选取一时起贡到部者多年富力强文理成章之士乃人情不安而行之未久旋复报罢则废弃者众而仁厚之意鲜也臣等就中斟酌窃惟国家之养士以厚故于其出身之路宜稍从宽朝廷之用人以才故于其任职之时尚更加慎今既题复旧例取食廪年深者一贡一陪固已宽矣若复于考贡之时不论其文理通否年齿老少一槩起送赴部则非国家用人之意也合无行令各省直提学官凡遇该贡年分预行各提调官将起送应贡生员各进学补廪年月除造册外仍明开卷面用印钤葢类集会城严加考试凡文理不通者径给与儒官札付优免终身其文理未荒而年龄衰迈及癈疾不堪任职者止准以贡士出身行令有司照常礼待其当年起贡公费亦准尽数给与但不给公据赴部各省由布政司总造一册两直隶由各府造册类申本部与题训导职衔咨过吏部各给札付致仕其贡缺不必再补如临当考贡之时正贡偶有事故不及预考者即以陪贡为正品校如前其到部廷试文理不通者亦准照前例与题训导职衔致仕不必更发学肄业再行起送以滋烦扰如就中有博古通今奇才异能之士翰林院题准送过本部转送吏部再加考验得实即除两京国子监相应职任以示鼓舞按国朝廷试旧规止经书义各一篇判一道即有异才无从见之合无照廷试教职例加策论二道而廷试之日宜申明旧规敕下巡视御史及锦衣卫巡绰官校严加防范凡交卷未毕两掖门不许容人往来以绝奸弊夫人皆有所成就则国家养士常不失仁厚之意官不至于幸冒则朝廷用人又特极遴选之公似与人情相安而法行可久也伏乞圣裁 
　　六曰明职掌以督提调窃闻循良之政教养为先故曰守令者民之师率也今之守令率视作人为末务漫不讲求者比比矣上焉者考取门生以植日后之恩私苟且者到任下学缄口听讲一次而已通学诸生勤惰在其升沈善恶任其行止风化任其陵夷纪纲任其颓壤安所贵提调之责哉而两院不以此为举劾提学不以此问修废无怪乎学政颓敝而风化日流一至此极也臣等尝庄诵太祖高皇帝圣谕曰致治在于善俗善俗本于教化教化行则闾阎可以为君子教化废则中材或堕于小人又查得洪武九年有莒州日照县知县马亮考满吏部据本州岛考语奏本官长于督运高皇帝曰农桑衣食之本学校风化之原此守令先务不知循此而曰长于督运是弃本而务末岂任职者宜黜降之使有所惩葢国家之重教化不但于诸司职掌开载甚明乃圣谟洋洋昭如日星固臣子之所宜奉为章程者也奈何独役役于簿书期会而于所谓风俗人心之大反弁髦视之耶臣等请申饬府州县掌印正官凡提调诸生宜设置善恶勤惰簿四扇除访察十过有无已纪于善恶二簿外朔望下学之日将国朝制书四礼仪节曾刊布学宫者举以问难诸生验其勤惰以行赏罚且因而分别登记待岁终之日类申提学衙门拔其注勤独多者再加奖赏累惰不悛者候按临之日另行开报其文课则听从诸生取便立会有司惟据其会所若干编为名号不时取阅会文拔其有进者量与作兴因以正其文体使合颁降程序不得更为险僻奇怪以坏士习至如文庙学宫不宜污秽倾圯簠簋几案不宜尘垢损缺先贤祠塜不宜樵采荒废道释庵院不宜私创增修教民榜文宜举其节要以揭示于通衢圣谕六言宜设为木铎以日狥于道路乡饮酒礼本贵德而尚齿也不宜虚应故事且滥及罢闲有过之人旌表节义本微显而阐幽也不宜久为沈抑且畧于寒贱孤微之辈社学宜随在布设教读宜加意遴选申明旌善之亭不宜以年少者为老人下流者为有德名宦乡贤之祠不宜以爵位而掩公评因子孙而及祖父山谷有怀才隐逸之人宜加礼遇先贤有衰微不振之裔宜与恤录服舍违式婚丧踰制者宜一裁正左道惑人淫词乱经者宜一禁止俗尚奢靡宜矫之以趋于俭朴风会浇漓宜挽之以归于淳厚诸如此类皆阙系世道隆汗民生休戚其得之而酿为福也如日之加长而人不知也其失之而锺为乱也如火之销膏而人不见也及其势之已成机之已会则或为太山之安或为累卵之危葢皆有渐以致之而人乃听之以为迂视之以为缓讵非以目前之事为吾事而他日之利害吾可不预其责乎夫帝王之治天下也不过治教养三事臣子行君令而致之民承流宣化顾可举此废彼以为尽职哉合无行令抚按提学官将前项事件者为条格严行所属有司加意修举即以治教养三事及操守一节分为四项以注属官考语虽有别项政迹不得一槩荐举伏乞圣裁 
　　七曰重提学以便责成夫提调学校之官乃一方风化所系今之提学所自任者第校文一事而已矣岂凡一切风俗纪纲礼乐教化之务俱非所当身承者乎所谓称职者亦不过校文不爽考试无私而已矣岂凡敕书卧碑及近年之所申饬者俱非所当究心者乎先朝提学山东薛瑄南畿陈选江西邵宝诸臣率能身先德化训迪生儒一省翕然向风当时号称得人今士不兴行化不及民未必皆士之罪也请自今会推提学务求文行兼优之士卓然可为师表者不许浮慕文名一槩推用其提学职任除校士一节已备陈前欵至于学政风化凡系干提调职掌者宜遵照前项欵目于校士事毕将提调各官一一考察要见某项曾否举行某项是否合式有废坠则与议修复有差违则与之裁正其留意教化雅称贤能某怠废职业应该议处各开注贤否俟巡历一府已周则类送抚按一省已周及升转离任则开送吏部朝觐之年则揭送吏部都察院以备考察其余俱遵照敕书便宜行事以称风纪之任斯提调各官知所警畏而不视教化为末务矣盖提学之督课有司者当如此至于教官其文艺虽不必皆贤于弟子若以身范物先矫轻儆惰主持清议彰善瘅恶则人皆可勉而能也今宜以所能者求之论其行谊之优劣职业之勤惰举报之公私才力之长短葢儒官禄虽薄而其所与者皆天下之英才其胷襟宜富位虽卑而其所膺者乃师模之重任其体貌宜庄若其濡足于有司之门轻身于富民之家逞私忿而谩骂诸生修小嫌而傲忤僚友或放子钱以求息或耽曲糵而忘反斯皆有累大德不堪型范宜即遵照敕书挐送按察司问革轻者戒饬此所以考验其德行者也以职业言之宜专责训导训导于本斋诸生耳濡目染其贤否易知也人数不多其提撕易徧也提学官履任之初宜预行各学训导将本斋诸生除肄习举业外其限定国朝制书及家礼仪节内各立程限督令诸生一一讲习而□教总率之候案临下学之日分斋掣签听其讲□中间有以勤蒙赏者查系某斋独多即将本斋□导一并行赏以惰受罚者查系某斋独多亦将本斋训导面加诘问掌印教官则总论分数多寡奖戒如前此所以考验其勤惰者近年提学凡考投生员行谊者率不由教官举报则以其狥情好恶而毁誉失真也臣等窃以为欲考教官贤否者正在于此顾独何因噎而废食哉今后提学官遇将案临之日宜先令训导各开注本斋生员孰为行劣务要指据实迹不得含糊漫应掌教官再加□核密封类送如各官所开与其所访者或此夷彼跖一可不否以参问阖学生员必有归一之论则各官之有无狥情是否毁誉固亦不得而掩也而贤否据此可知矣如于乡饮酒礼乡贤名宦及节义旌表之类举报不公致干物议者亦查其有无他故分别不谨不及与注劣考此所以考验公私者也至于闾巷小民与儒学教官虽无统理之责亦宜协赞有司分行教化如县学训导二人则一任治城之东自某里以至某里一任治城之西自某里以至某里每月巡行一次其间社学师生则验其肄业之当否民间乡约则验其举行之得失而与之讲说校正此不但职分之当然亦可以观其才干之优秀葢提学之督课教官者当如此夫有司教职俱能分理于下而提督宪臣又能总率于上犹曰学政不举而教化不行者无是理也伏乞圣裁 

　　○因灾陈言疏 

　　伏自祖陵灾变诸臣以忧时言事者既章满公交车矣臣何敢复赘惟诸臣言人人殊臣恐劳皇上省览且未易彻也谨参众论撮其大指申以一言惟幸垂察臣仰惟皇上尊祖敬宗尽伦尽制所崇奉则列圣陵寝也所尊亲则慈圣太后也所诒谋燕翼则太子诸王也所欲传万世者大宝也所欲与尧舜比隆者令名也所欲使薄海内外尽入版图者土地也所欲隆堂构者三殿也所欲使充牣露积者内帑也宜皆可必得必遂矣顾所与共图之而共守之者其谁乎则在民心之无失而已矣夫民至眇眇也而不得丘民不可为天子亦至蠢蠢也而不得其心不可以得民故曰有人此有土有土此有财又曰民惟邦本本固邦宁又曰抚我则后虐我则仇由是以观则君之于民也龙凭云水载舟不得则不可行也今天下人心何如哉盖自矿税兴而中使徧天下中使出而四方无籍之徒随以为爪牙耳目者或分布乡村城市或把持关津渡口或武断于商贾凑泊所在乃无不树黄旗揭圣旨都舆从张气焰以称名内监者而内监不能尽知也其吮人之血吸人之髓孤人之子寡人之妻者如■〈亡上虫下〉集牛如蚁附膻内监亦不能别真伪而使不假借也又非如此而已也前方征后复榷既征榷复告讦或诬为断截皇摃或诬执容隐罪人或以为曾发古塜而得奇珍或以为曾开古窖而致巨富或云某宅有矿也坏其宅某墓有矿也掘其墓其毒恶如枭獍其吞噬如虎狼在在不聊其生人人莫必其命一林之内而纵数百鹰犬以搜之不尽其卵鷇不止也一池之中而下十数网罟以渔之不尽其鲲鲕不止也故总计天下之财十分为率皇上之所得十二内监之所得十三羣小之所得十五利乃分于众手怨总归于一人民安得不穷而心安得不离也夫君民一体也割股实腹讵能安饱皮之不存毛将安附君门万里如斯景象何由得知皇上第一览祖陵松栢为虫所食若彼濯濯者即可知民间剥削之苦矣夫民心离散所谓土崩其势必反反则必至于用兵国家当用兵之时而祖陵得无震惊乎圣母得无妨燕喜乎九重得无旴食乎令名得无少亏损乎诸王之分茅锡土者得无忧屏翰乎土宇得无有离析乎三殿落成得无后时乎内帑累年之积得无且发为军兴之用乎欲益而反损何如知止而知足犹可为善守一策也夫燕雀处堂未可为安也臣不能见远境逆将来惟据臣原籍一隅则大河以南长江以北方数百里之内仅六七月之间已擒获巨寇数十辈又安知四海之广九州岛之众无伺衅观变而起者特相视莫敢先发耳一发则四方响应臣惧其扑灭之难也何也民间苦征榷久矣父老子弟之流亡转徙者众矣尺籍半虚谁与为兵郡邑之府库皆空闾阎之囊槖如洗公私俱困孰与为饷地方官自抚按以下知府而上十缺其九孰与为料理之人即有兵有饷而又有人也当众口嗷嗷之时兵家胜负亦尚有难必者何也昔宁夏之变播州之变彼为寇我除寇也为除其所以害已也故人皆用命师有成功今所虞蠢动者良民也非有意欲反也以逼之朘削也而反以驱之水火也而反则反者之与捕反者固一丘之貉也兔死狐悲臣恐其反戈而助之矣顾肯捐躯命而尽忠于所厉已者哉臣故曰胜负犹未可知也朝廷之法可行于尊君亲上之人不可必行于疾首蹙额之众曾子曰戒之戒之出乎尔者反乎尔者也即是以观则一朝之忿发于颜面者易释积时之怨锲于心骨者难平也故民心不可失而尤不可久失也今民心之失已久矣故其收之也宜亟盖天下大物也亦有脚能运之物也人主镇之以静而驭得其道也则长为我有东西南北皆吾外府四海九州岛难致之物皆吾享用苟失其驭虽汉桓灵之西邸唐德宗之琼林大盈于我何有哉臣稽览载籍则自汉以后元以前失驭之君何可胜数也有众叛而孤立于上者有宗祧不守而仓卒出奔者有蒙尘于荆棘霜露而不得息踵者有三军拥众不行而出语怨怼者有日中尝膳不供而野人献麦饭豆粥者有皇子皇孙手掬粗粝而一霎已尽者有分天下为江南江北者有身陷□庭窘辱备至者诸如此类俱堪令人扼腕当彼其时岂财不足用哉惟其失人心至此也皇上览前史鉴往事幡然改图镇之以静必不肯以天下大物易阿堵无用之物也方今税监中亦自有廉静不扰者臣安敢尽诬以无人惟矿税不止必舐糠及米且至于尽民何以苏故必须停矿税尽撤还中使乃可臣昔备员讲帷曾进讲外本内末争民施夺与发财发身之义悖入悖出之理而皇上未尝不虚已以听也今岂遽忘之耶人皆知一饱一暖外为长物皆知多积财于子孙为贻害皆知泉货流行无居而不散之理岂聪明睿智之神圣乃见不及此耶始臣应诏北来年七十有二矣所不惮风中之烛不恤止足之戒与间关跋涉之苦者惟眼见矿税害人欲为百姓请命耳岂犹有富贵之心哉乃今书笏待命者两朞矣犹未窥青蒲一膝之地有纳约自牖之益徒日见天灾民怨纷纭满眼中夜揽衣彷徨步屋如芒刺在背时颜颈发赤拊膺自语此来谓何危而不持焉用彼相臣老矣又密勿近臣也何忍以烦言忧君父惟兴衰理乱近在眉睫有不得不垂涕泣而道者实出于无可奈何也惟圣明垂察焉 

　　●亦玉堂稿卷四 

　　商丘沈鲤龙江 

　　典礼疏 

　　○典礼疏 

　　臣闻古昔帝王法天出治置天下于礼乐教化之中而其效至于格天配帝后世治多苟简徒以法术把持天下而大化不可复覩是岂不知礼之可以为国哉非运际亨嘉则不暇非道合明良则不暇非灼见乎流弊之已极颓风之当反若不可一日而苟安则不暇然则礼其有待于时乎恭惟我国家中天起运比□□唐列圣继承重熙累洽葢二百余年于兹矣试观汉□朱之□有足以当此者乎我高皇帝再□□沌□纶草□其时痛扫元俗之秽意常患其不□及其既也递增递损又不免文而太过所有大经大典徽仪□节有未尽合于古及有反失其初者有志之士每每咨嗟叹惜谓当此圣代际此明主不及反正一洗衰世之陋以复隆占之风则是有司之过而后世尚论者必曰今日有是君无是臣也岂非臣辈之耻哉夫难持而晏懈者志也难得而易失者时也及此之时修其礼乐一其制度寓刑政于教化之中使天下不言而信不令而行不赏罚而劝威者此时召世主见谓迂缓而大有为之君所为皇皇汲汲必责其成于三公九卿百执事而后即安者则皇上今日是也臣叨侍从日久而兹又谬膺典礼重任误受圣明之知愧乏涓埃之补目击时流图维风教窃议方今典礼除见行会议及奉旨题覆外所有相应斟酌变通凡一十二事一曰郊社之礼二曰宗庙之礼三曰常祭杂祭之礼四曰宫闱之礼五曰朝廷之礼六曰预教皇子之礼七曰公主下嫁之礼八曰遣官听狱之礼九曰京师缙绅往来之礼十曰各省郡县有司士夫往来之礼十一曰议处宗藩之礼十二 【 阙】 凡臣所言者工之必稽乎祖训而下之必顺乎舆情虽不敢尽流俗之狥而亦不敢为过高之论伏惟皇上念泰运之难逢明良之难合风颓俗敝之当反千载一时之难再倾然而听油然而思断然率大小臣工而酌行之则天下幸甚 
　　其一曰郊社之礼夫国之大事在祀而祀之最大在郊自古礼残缺后儒穿凿而五帝六天分祀合祀之说迄无定论则以不深考于经而折衷于圣也葢王者父天母地父母以合饍为经故郊社之建虽分为二而地天之飨常合为一合非共飨一坛之谓也地相接祭亦连举古人大祭必绎类三日而毕事以是故耳唯周礼冬至祀天于圜丘夏至祀地于方泽此以专飨为义而不相侵者又或天神地祗间有专行祷祀而不相滥者故有分而不合之祭其余或因名山以升中于天或因吉土以飨帝于郊每祭以卜每卜必兼社此不易之礼何以征之月令天子以元日祈谷于上帝帝牛不吉以为稷牛帝牛必在涤三月稷牛唯具夫五谷生于土者也岂有赛稷神而不赛后土者十之日王亲立于泽宫以听誓命泽则方泽之泽耳以是知元日郊天之必兼社也天子又以季秋飨上帝于明堂夫季秋之大享庆百物之告成也故合天神地祗人鬼之至尊至亲者而齐飨之岂有配及祖考而反遗于地祗者周诗曰昊天有成命二后受之说者以为合祭天地之乐章是也以是知季秋享帝之亦兼社也又不特王畿之郊祭为然即省方之郊祭亦然书曰肆类于上帝禋于六宗望于山川徧于羣神又曰柴望秩于山川又曰柴望六告武成曰类曰柴皆祀天之礼也然必及于六宗山川羣神而独不及后土则郊必兼社之谓也而类之一言尤当深味凡言帝者主宰之称也上帝以理言则干元是已其尊无上理必寄诸神而后灵如以神言则天帝固尊于九天之上后土亦尊于九地之中皆可以称帝也易象虽以干父配坤母而后土亦属象帝非若皇后之专理内事者故曰类于上帝言亦以上帝之飨飨之也道家亦有四皇之号儒者外之而高皇帝不以为诞也亦颁其教于天下而不废其享岂亦肆类之遗意耶臣以为四皇并尊之说终非丽于六籍存而不论可矣若后土之合祀于郊此非类祭之义而何中庸篇曰郊社之礼所以事上帝也注之者曰不言后土者省文也窃以为精当曰不言后土者后土即上帝之类也以是知古者郊社二祀虽有分合之期而其常主于合也明矣既主于合然则圜丘方泽之专祀可废欤曰岂谓其可废也古者郊社之祭岁凡九举如冬夏二至之分祭何用卜而合祭则必卜葢举一郊则天之百神皆从举一社则地之百祗皆从唯后土匹于上帝有专尊而坤元亦统于干元也卜叶则天允而后土以下孰违之合祀之所以不得不卜也葢分祀者什之二而合祀者什之八矣安可执二裁八以泥古哉然使此礼在成周以前委不嫌于分合并举唐宋以来天子每岁一郊以为常则奈何不从古人之常举者而从暂举者哉况于元日祈岁之郊天子原未尝不兼社也稽我太祖高皇帝初即位时亦仿周制为圜丘方泽分祀者数年当此天与人归之会德且媲于放勋格天而每临祭祀风雨时作因而气序失轨年谷不登圣祖疑之至洪武十年始悟分祀之非爰定合祀之典自是每临祭祀景霁风和年岁丰登屡昭灵贶载在御制歌可考也此先天而天弗违之证也迨世宗肃皇帝入继大统锐于更化善治偶信大学士张璁等八十四人之言而不用尚书方献夫等二百余人之说遂使皇祖之深意不明而孔壁所传郊社事上帝之明文日临天分地析天后地先天子以频数之故岁不得一亲行事祀既不专神无常享揆之天意岂远人□夫人君之于天地犹人子之于父母岂有终岁而不一见者是以太祖于洪武九年定议郊社大事虽有三年之丧亦不敢废诚重之也是故与其再举而惮烦孰若一行而存礼况原出于高皇帝之更定而远符于古帝王之制作孟春卜日合祀南郊每岁亲行着为甲令葢今日之第一义也然则今南北郊之制可革欤曰何可革也冬夏迎气之说可以兼而行也然则圜丘宜改作欤曰何必改作也太祖之合祀也即圜丘旧趾为之礼所谓扫地不坛者是也迎气之礼从古既简丘泽之界从今可近于时先礼郊而后礼社即分即合岂不便哉若揆虞书肆类周颂合飨之礼文自有元日之令甲在矣然则郊之日必百神从祀欤曰此虽古礼而今亦毋用太拘也按礼郊之祭也大报天而主日配以月日月统百神者也非必百神悉从祀也舜类上帝而后及于六宗山川百神非必一时尽举也今南北郊之祭诸神必各以类从朝日夕月之祭又行于春秋分至于社稷山川古今帝王贤圣诸神又各有祭天子或亲行或遣官其礼去古未远也斯亦可以无议也 
　　其二曰宗庙之礼夫天子七庙古未有也其起于三王之家天下乎记曰有虞氏五庙夏因之无所据也商七庙见商书曰七世之庙可以观德当其时商始一再传也而七庙盖因夏制官天下者□祖与四亲止五庙五庙之外别无祧庙同于侯国之五庙而已祭必及于四亲者服尽而后祭尽也远必追于始祖者有始封而后有世及也庙制无加于侯国也古有世诸侯而无世天子矣又古者人寿百岁以上四世尚在一堂至缌麻乃别为族礼缘人情虽欲不享四亲合始祖而立五庙不可得也葢不特天子之情为然庶人之情亦然故子思述周公上祀先公之礼曰斯礼也达乎诸侯大夫及士庶人然则士庶亦如天子之愿享四亲矣曷为制礼者但能尽大夫以上之情而不能尽适士以下之情欤曰此非理也势也葢上世有不葬其亲者未葬而始导之葬则不封不树岂其为陋未祭而始导之祭则追考及祖岂曰啬此官天下者以锡类未尽之余孝留之后王也若夫家天下者传世既久亲尽当祧何忍一旦遽夷诸坛墠之鬼于是乎有二祧庙祧庙之外尚有坛墠以祷远祖而后乃去墠为鬼周以忠厚开国即祭法亦一验也戴记载之备矣天子庙七士二官师一庶人祭于寝等威之辨也五庙者月祭及于皇考享尝及于始祖有一坛一墠而无一祧室三庙者享尝亦及于皇考而显考祖考无庙灰祷焉则为坛祭之二庙者亦有一坛考与王考享诸庙皇考无庙祷诸坛官师有考庙而无王考庙则同无庙之庶人仅合考与王考而祭之夫祭不及于皇考非情也周公何以不推上祀之礼以达之此匪独以贱不齐贵之难备礼实以贫不逮富之难备物故也唯我高皇帝均士大夫以四亲之祭特不及于始祖迨世庙兼敕士庶得追始祖而祀之岂非以唯圣尽伦之心立唯王尽制之极超出三代以上者哉然而七庙九庙之辨则迄今之大疑也又当拟议文武二世室之时不酌古何以凖今也据郑玄所解昭穆世室在七庙之内而王肃驳之谓七庙及于五世六世无服之祖孰是乎曰皆是也然皆知其一未知其二者也今以先儒所考周家一代之制核之不得不从肃议葢周公未尝追王之先文王虽称王九年然而未备七庙文王没武王既受命矣周公既成文武之德矣于时当祧五世祖高圉则不但情有所不忍而监于夏殷天子七庙之制亦不合安得不起二祧室以演高圉享尝递迁太王王季焉至于穆王升祔之次文王又当入于祧庙中而文武二王不可祧也然又不可以二祧室待二王葢祧室但有享尝而无月祭与始祖四亲不同岂所以居不祧之祖乎则安得不另起文武二世室以成九庙也故周自厉王以前天子之庙本七自宣王以后天子之庙始九其议在有其废之莫敢举也追王未及之五世祖祭既废矣安得复举诸坛墠中而上祀之然天子又不可仍五庙之旧此所以必合二祧庙而成七也有其举之莫敢废也上祀已及之七世祖祭既举矣安得遽废诸祧庙中而坛墠之然太庙又不可累四祧之室此所以必更二世室而成九也世室亦何必九哉祖功宗德原无定额武王后倘复有如文武二圣者出乌知二世室之不再加而成十一庙耶臣实为圣朝祝之总核天子之庙制除始祖百世不迁外从高曾祖考四近亲以上合二祧庙而七者祀额之常从二祧二世室四远亲以下合高曾祖考而九者祀额之变也然变而不失为常者也设以世室从周祧室从夏殷于礼于情更协则我明其独盛矣我太祖身集大统德业遇于文王一传即有成祖为昭世室甫数叶而德可宗如孝庙功可祖如世庙者出矣得其一即可以当周家九庙之鸿名七庙之实飨而今且踰之猗欤盛哉其议礼尤有光于前古我太祖初建四庙定享礼未几又建太庙为同堂异室之制此犹草创之初也迨世宗皇帝仿古礼创九庙始正太祖南面之位而定成祖世室之享岁时序昭穆分可谓大圣人之作为矣惜当时儒臣考礼未精不能无失其一曰德祖当迁而祧之名稍遽也 
　　其二曰三昭三穆不当在世室之外而袭唐宋之陋规也何以明其然也德祖乃太祖所立葢尝正位南面矣即不得比稷契为商周之始祖而亦未易以议祧若曰仍其原庙而更为太庙以尊太祖则可耳然则仁祖之祧亦非欤曰其失自此始也当太祖时郊祀尝以仁祖配天矣孰谓配天之祖可祧也岂惟二祖即四亲之庙而皆不可祧也虽然业已祧矣将如之何日今之祧庙在寝殿后仍之而更其额为原庙可也其太祖以后有应祧之祖则当祔于寝殿之夹室而不可同于四祖四祖者太祖所立也如何而可以下同于子孙也然又不必别立庙即以今庙改题是亦犹今孔庙有启圣先贤庙之意也每祭必先原庙而后太庙礼有隆杀祭无远迩四祖之心安则太祖之心亦安臣前覆太常寺祧庙之说而不及言其非者正有所待也乃若九庙之是非则当求端于五世而斩之理庙至五而盈矣夏因虞不得已而益以二祧庙周因殷又不得已而益以二世室皆其时然也我朝正复古之会则反周季之九庙以还夏初之七庙也何难而非开天如圣祖讵能独断及此今则时已过矣要之二昭庙不祧之主则归之昭世室二穆庙不祧之王则归之穆世室是即三昭三穆与大祖之庙而七也若谓总世室四亲与太祖之庙不止于七世则太祖与三昭三穆亦岂止于七世哉书称观德之义举其槩则然耳稽古制三昭三穆毕竟当在世室之内也然则今日同堂异室亦有可议者乎曰有昭穆之位未正也禘祫之义无闻也何以言昭穆之位未正也父子昭穆异兄弟昭穆同礼也昭穆以父子为别而不以传位为世礼也是故孝睿二庙一世者也武世二庙一世者也其五世祖为英庙六世祖为宣庙必如王肃所言七庙则宣庙尚在未祧之列若如郑玄所言七庙则英庙亦在所祧之中臣以为断断当从肃说是在皇上渊筹而毅断之臣又惟七庙九庙同堂异室之未定犹可言也昭穆世次之不正不可言也是故为九庙七庙则二庙一世者当同坐而异位此不易之典即唐宋以来亦未有谬悞如今日之甚者也是故不可以不正也何以言禘祫之义无闻也曰礼有时禘时祫有大禘大祫大祫三年诸侯所同也大禘五年天子所独也时禘时祫非所以论于贵贱也今大祫之祭行于岁除则犹时祫也大禘之拟于丙辛孟夏止嘉靖间一行而罢则无大禘也大禘不行犹以不得初祖为解当宋时君臣甞有谱系不明大禘□罢之说不得谓之缺典至于举大祫而弃之则何以示等威之别而备一王之典此臣之所未解也必也时祫止于祧庙而以太祖居中成祖以下列昭穆之次大祫及于原庙而以德祖居中懿祖以下列昭穆之次其亲王在两壁功臣在两庑各得配享则一代之宪章备矣至于大禘似当别论冉有之对孔子曰知其礼乐以俟君子况大禘之礼何礼也而臣敢轻论之哉则唯圣主加之意耳或又曰国朝有三大礼至今有遗论焉建文君之革除也景皇帝之削号也献皇帝之祔庙也其在当日亦既详乎其议矣而终无以服天下之心塞忠义之口何也曰固然也是当时儒臣之失也方建文君之逊国也误以为自焚矣成祖问葬礼于侍讲王景景对曰当葬以天子之礼遂备天子礼葬建文君遣官致祭辍朝三日何者痛其非有亡国之罪也他日成祖又曰吾之来效周公辅成王耳夫成王贤主也夫其生也有成王之贤其没也享天子之葬使当时廷臣执此以诤必有以开悟圣心葬以天子则必祭以天子有一日之成王则有一日之年号庙祀国史焉得而废之今者庙祀已矣世代祧矣可以无议矣惟是年号当复一向因仍无以体成祖厚葬不忍之心成国家一代光明之制臣故曰儒臣之失也方英庙之复辟也钦天监奏革除景泰年号上曰朕心有所不忍仍旧书之至宪宗皇帝复谕羣臣曰膜叔践祚勘难保邦奠安宗社亦既有年奸臣谗构请去帝号先帝寻知诬枉深怀悔恨以次抵法朕承大统用成先志遂上尊谥复位号孝哉宪宗善成先德使当时廷臣以庙祀为请宜无有不从者卒使勘难保邦之主曾不得享太庙一席之荣臣故曰儒臣之失也惟是献皇帝祔庙之说则稍异于是此亦当以二帝三王之旧章裁之葢献皇之当称帝而不止称王当飨帝祭而不止王祭也此于虞舜尊亲养亲及成周追王上祀之礼可征睿皇之可建原庙而不必序七庙可以宗德特享而不必以祖功配郊也此于虞夏郊喾宗尧郊鲧宗舜及成周祖文王而宗武王之礼可征前一议者当时大学士杨廷和等未察而误执为人后者为之子一句礼文以蔽孔孟追王上祀大孝尊亲之旨则张桂方霍诸臣言之详矣独后一议阐扬未透故仅能点出继统不继嗣之说以动帝衷而印诸有虞氏之所以尊瞍而宗尧夏后氏之所以郊鲧而宗舜周公之所以上祀先公而祖文宗武处终未帖然葢自古从藩服陟帝位者但当以其亲并继统者之尊不能以其亲入继嗣者之序终与上祀之先公稍殊虽舜禹亦莫之违也然舜宗尧禹宗舜虽不为尧舜之后犹后也尧舜既无后而有后矣瞍若鲧无乃有后而□□耶非也凡古之官天下者生则一代而两宗殁□一帝而两祀其义互起于尊亲之间尧舜为禅□位之大宗尊而亲之也今之帝王庙祖之瞍鲧为传国祚之小宗亲而尊之也今之奉先殿祖之而世庙之入继武庙又与舜禹稍殊其事情酷似□勋氏帝喾之子帝挚之弟亦继统而不继嗣者□大同中尚有两小异焉一则起于黎献推戴一则起于中庙迎立一则帝挚有嗣而侄逊叔兴一则武宗无嗣而兄终弟及故庙议别焉而以舜禹成王之所宗所祖推之则尧嗣之必宗帝喾何疑也唯尧之当年祭法与今世庙亦难混帝喾除有虞氏之郊祭外尚有帝挚本圉之子孙沿官天下时之遗法而以五庙之祭祭之献皇之嗣则唯肃皇一人耳其主不入太庙则奚入然而究尧舜之接帝统宗有德则皆不能无议也故廷和等得执为人后之一说以格之毕竟睿皇当祔何庙此当从汉文原庙之例亦无疑亲尽亦当议祧则不嫌从世次并入太庙二祧室中矣夫然则其事兴献也既有光于舜禹之尊养二亲其宗孝皇也又无违于虞夏之上宗尧舜岂不仁之至义之尽哉我世宗言必称尧舜亦唯孔孟之彝训是程使在廷有纳牖之规则当宁岂无转圜之听而惜无一人及此者今则有其举之莫敢废矣无已则主郑玄昭穆论世之说而折衷于议祧议祔之期合孝睿二庙为一堂而还献皇侍享之座其可乎然终不若正之于始之为得也臣故曰是亦儒臣之失也去此三失一复古礼妥祖宗之灵舒忠义之气惟在一转移之间顾皇上断与不断耳乃若祭位而设冠裳非生前之裳衣当照依郊祀而设主作乐而用教坊伤圣代之风化宜特诏有司有讲求此皆今日宗庙之急务而不可视为粉饰太平之靡文也 
　　其三曰常祭杂祭之礼夫山陵之祭非古也以义起者也而其道不可废则仁人孝子之心也人臣有勋劳得祀古所谓记功宗者也而或止于本代或责之有司则尊卑隆杀之体也礼当祭则当敬礼当杀则当畧义也礼以义起者也至于本一神而仍祀于两处本尊神而致亵于非类本邪神而反崇于王国此则皆礼之所必裁矣以今日山陵言之乃圣驾当亲行者也而不得不遣官者势也孔子曰吾不与祭如不祭即专官犹未尽圣意之精诚况一官而遣之两祭或三祭乎此其诚意不足姑未暇论乃其行礼之时已近二更每陵相去各一里许山径崎岖林木丛蔚马仆奔驰灯火互混有主祭官已到而陪祭官不到者有行礼将及半而班仪尚未症者虽有台省纠仪诸臣昏黑之间孰得而辨如遇风雨失礼犹多似宜每陵各遣主祭官一员其陪祀官亦各照衙门预先分定庶诸臣之诚意可观而皇上之委用无忝此所谓礼当祭则当敬者也以勋臣言之本朝开国诸臣与后来守成将相臣已见于覆太常寺之疏矣惟是灵济宫所祀真君者起自永乐年间查得二真君乃五代时徐知证知谔兄弟也以其祷疾有应遂宠之以祀典褒封臣谓此亦或出于一时之偶尔而未可以为常祀也自古帝王疾病有祷见于尚书金縢乃其所祷者太王王季文王皆周之先王而非民间所得奔走奉事者也天子为天地神人之主一念所至百鬼効灵纵有应验何足为异藉使生前精爽能为福利何如高皇在天之灵藉使爱国与君及于后代何如祖考之于子孙其应崇信与否宜不待辨况二真君闽人也该地方已有奉敕之祭每六岁织造袍服挂换此其优礼报之亦已至矣而又有京师之祭不已过耶况葬日止于五祭而今以每月朔望俱行事增至三十余祭是亦不可以已乎或曰今之北极佑圣真君祀于灵明显佑宫犹是他何可无议也曰北极者天神而非人鬼也惟天子祀之而郡国不得于也古者一岁之内祀天凡几于义颇近二祖所定当有所稽是故未可轻议也然旧唯两祭而今亦以朔望增之且至二十七祭黩祀弗钦礼烦则乱复其旧焉可矣此所谓礼当杀则当畧者也何以言本一神而仍祀于两处也帝王庙既已专祭三皇矣太常之祀又何为乎隆庆间该本部左侍郎王希烈具题可以查而行也何以言本尊神而致亵于非类也太山载在祀典曾有遣官之祭矣玉妃之号行宫之修民间进香所在而是毋乃渎乎况乃妇女羣游岭上经宿而归男妇杂居恬不为耻败化伤伦亵神渎礼莫此为甚可不速令禁止之乎何以言本邪神而反崇于王国也顷岁兵部尚书王遴建言毁在京及天下寺观非无所本葢太祖高皇帝鉴元之溺于二氏而亡国故洪武五年有诏归并天下僧道庵院永乐以后禁乃渐弛而迩年为甚不但伤财耗民害流军国而聚羣破戒其□本教亦深矣是以廷论及之荷蒙皇上允行已而恐人情不便只严行巡缉衙门不许增修而已明旨昭昭在人耳目曾几何时皇上偶忘之耶龙泉之上甫毕而卧佛之寺又兴及言官以停不急之务为请则谕以内帑之费不预有司臣揣圣意葢欲借修福之一端以行顺志之大孝也独不念太祖启佑之显谟乎洪武中有灵谷寺僧求施崇建佛宇者召而面谕之曰财非朕之已物乃农民膏血耳若以此而施尔必不蒙福而招愆其僧献言佛法付之国王大臣复谕之曰所以付之者国人无有敢谤听化流行非王臣则不可僧乃省而叩头此见于御制游新庵记可稽也陛下奈何不以节财法祖为孝而以劳民谀佛为孝乎夫作佛事之不预有司而动内帑固也然皇上躬祀山陵阅视寿宫与夫皇子皇女庆生一切充赏之需动至数万则又辄取太仓之边储太仆之马价所司执奏则谕以内帑缺乏委非得已何此独缺乏而彼独不乏他何于不得已者而已于得已者而不已也夫今之崇佛教者何尝参及圣祖所标暗助皇纲之理不过借口于普救众生调风顺雨而已昨者风霾异常经春不雨调顺之效何在岂非剥膏脂以媚神不如修实政以格天哉皇上服食之菲上配神禹后宫之素下陋汉文海内称俭德焉乃于佛事之作不加撙节至于内府外府之分当用而不用不当用而用之或非所以风远迩而训将来臣以为罢之便状乞圣裁 
　　其四曰宫闱之礼夫风化必始于闺门而名分每严于嫡庶故春秋之义以并后匹嫡为乱本而汉臣爰盎却慎夫人之坐曰尊卑有序则上下和后世以为至论惟我圣祖深知此义曾谕侍臣曰朕观往古深用为戒若不惑于声色严宫闱之禁贵贱有体恩不掩义女宠之祸何由而生又命学士朱升等修女诫及古贤妃之事可为法者谕之曰治天下者修身为本正家为先始于谨夫妇帝后虽母仪天下不可使预政事至嫔嫱之属不过备职事侍巾栉若宠之太过恐骄恣犯分上下失序历代宫闱政由内出未有不为祸本者夫内嬖□人甚于鸩毒惟明主能察于未然大哉皇言所□虑万世圣子神孙者至矣是故英宗皇帝顾命之日切切以定后妃名分为戒至嘉隆间详定册封仪注皇后具服升坐皇妃行八拜礼是后妃之分严乎严乎不容一毫有所假借者乃往岁圣驾谒陵后妃随辇闻诸卫士言遥望黄辇红辇分道同行盖黄辇惟皇后得乘而红辇则诸皇妃从随者也若果并驱名分乌在虽其事出偶尔非宫禁之常仪抑或旧时因仍非一旦之特起臣等俱不敢知但我皇上言稽祖训动与天游岂肯令宫闱之内有越礼踰分之非传闻道路贻讥青史哉所有后妃相见行坐等礼窃谓当查照裁定永着为式庶几宫居燕见有所持守闺门一肃圣敬日跻万国四夷同此瞻仰不然则非民攸若非天攸训近而有近戚怙宠之萌远而有野史传疑之谤且如近日皇贵妃之封虽奉旨晓谕事体大定而议者未巳也使诸臣天王圣明之嗟含忍以夫国我皇上从谏如流之美掩抑而不光臣每思国事至此未甞不痛恨于柄臣用事之日也葢当皇上英冲践祚之始一惟元辅之言是听使为元辅者能常述祖言彝训其严如彼闺闱关系其重如此则必有以定圣心于宥密炳睿照于几先又何至有可疑之举动致盈廷之议论哉且皇上独不闻孝庙时事乎孝穆太后纪氏乃孝庙之生毋而仁寿太皇太后周氏则其祖母二母皆妃也当仁寿之崩也大学士刘健等已上尊谥及照依大学士彭时所议祔葬祔庙之说矣惟孝庙之明乃曰事须师古末世鄙亵之事不足学又曰太皇太后鞠育朕躬恩德深厚朕何敢忘但一人之私情耳祖宗以来惟一帝一后今若并祔乱无纪极且孝穆太后朕生身母止尊称为皇太后别祀于奉慈殿又曰先帝固重而祖宗之制为尤重于是革去尊谥只照健等议仍旧称太皇太后别庙奉享夫彭时刘健成弘间所称贤相也当日此举可谓有功然臣犹惜其无能体孝宗克已复礼之深心而以宋家太后太妃之母号闻于上者此虽时势未必可行而大臣以道事君援古亦有何过识者尚含有君无臣之嘅焉夫孝庙以是待其生母与祖母自世俗而论似乎薄其所生然庙号孝宗名高一代的知圣人之孝贵礼而不贵情也伏望皇上思微□之当防念闺阃之当肃勿使有几微踰越形迹外扬启观听之疑蹈叔季之陋乞查圣祖所修女诚及古贤妃行事原本颁之宫中令女师时常讲解于皇妃御女之前俾各通晓此义以相佐帝后成其内治其于圣化不为小补伏乞圣裁 
　　其五曰朝廷之礼夫自古帝王曷尝不以勤政典学为首务哉顾深宫决事非有公卿执事相与参商也典籍独对非有贤士大夫可备顾问也即有天纵圣神之资岂能独成虽日视朝御讲容接臣下若可以待咨询弘启沃然一日之间不过片顷而又肃之以等威重之以纠仪君臣之情能通而忠荩之怀得尽者少矣我圣祖特为此虑故于大诰首篇以君臣同游为开卷第一义而于早朝之外又御便殿听政经筵之外又御文华日讲情分两尽恩礼兼周无非欲其上下通蒙蔽绝开泰召□虑至深远也皇上昔在冲年不免仅循故事今□睿日长斧藻日新乞于每日间御便殿会集内□部院大臣及科道官凡关系应行重务未得胜□或圣心已定就中恐有未尽者不妨从容访问□有四方灾异闾阎愁苦皆得详究其有内外官员朝见赴任亦可兼访时出天语分付以所宜行如遇奏本事体明白亦就时批答径下所司如成祖谕廷臣以午后事简有言可得从容如孝庙时召对徐溥刘健等故事则不出皇序不下堂阶而明见万里泽沛海隅矣乃若文华日讲正辨论得详之地如但取讲官一口诵而已伛偻而前逡巡而退为益几何谓当于前一日先送讲章皇上览阅之余端默凝思有无裨益治道有无符合圣衷俟是日讲毕诸臣咸令各陈所见得者非工失者非拙顺者非美逆者非违不惟圣贤之微言奥旨可以旁通而诸臣之忠邪浅深亦可槩见皇上何惮而不为也虽然其要在于和颜色畧仪文皇上虽临下以庄不必其矜持之过也诸臣虽事上以敬可省其节目之烦也葢便殿与正朝异日讲与经筵异也又如正朝时玉音宣下近于声歌此乃冲年所宜今但说明或传旨无害也此虽小节而于穆穆皇皇之体稍不类臣是以敢并及之伏乞圣裁 
　　其六曰预教皇子之礼夫皇子生育深宫不见异物天性浑然完也然上未知社稷之重寄下不知稼穑之艰难虽聪明之尽亦必有左右侍从为之开导牖引而后聪明圣智日广如必待其稍长□合讲学之日而后图之计亦晚矣恭惟皇元子年已五龄智识渐长今日之蒙养乃异日之圣功使其所闻皆正言所见皆正事前后左右皆正人谁与为不正者则虽未离襁褓出讲合而圣人之体段已具矣古人保傅之教已不可复考臣以为简内廷侍从之臣而已矣尝稽我孝宗皇帝之在储也始则有内官张敏废后吴氏者维护于万妃妒宠之日继则又有东宫内官覃吉者儒雅端方通书史知大体竭诚辅导凡东宫一言一动必引之正所读论语大学中庸诸书皆出口授暇则开说五府六部职掌与军国重务及于民间农桑勤苦以至宫闱之内妃妾专宠阶祸宦寺弄权蠧国一一情弊无不尽言以是孝宗自在东宫时圣德已闻于天下及其即位能开弘治十八年之太平巍然为一代令主是其效也其后武宗以幼冲嗣位所与游者非马永成谷大用则刘瑾魏彬之辈也其所驰逐者非击球走则马俳优杂剧之戏也狎亵礼体蒙蔽主聪未几流毒缙绅几危社稷此内廷侍臣贤否得失之明验也可以为鉴矣今之内廷岂无儒雅端方如覃吉者乎岂无通书史知大体如覃吉者乎岂无爱主爱国尽忠尽言如覃吉者乎精选而任用之在皇上加之意而已矣且皇上亦知近日内臣之可虑乎贤者固未尝无而冐滥名器高张气焰者实繁有徒是不可不为之防也夫内官官有七等秩止四品祖宗制也今则不拘品制不论崇卑蟒衣玉带辉映朝阶飞鱼鳞袍充斥道路至一切厂局衙门厮养狡童之辈稍効微劳辄觊非分是可轻畀之乎内官职在扫除不预外政祖宗制也今则事从中出不由部议大而王府之请封边帅之升授小而杂流之传奉钱粮之勒索无不视贿之多寡以为仰昂则是太阿之柄倒持阉寺之手矣是又岂止一衣一带之微而可视为细故乎伏乞敕下本部查照会典品级裁定服制仍晓谕大小宫寺勿承风而请乞太过勿怙宠而觊望非常勿从中而阻挠部权勿鸠党而摇乱国是十俊之名不可有八党之祸所当惩特命儒臣撰集古今中官善恶事迹为一传付与翰林官教习使之各知忠主上爱身家保富□之道皇上不时查访择其立心之端行谊之良□以次序升如无可录即服饰之赐亦不轻与葢□特杜渐防微而其为此辈之福莫大焉如是而□吉之贤不多见者未之有也 
　　其七曰公主下嫁之礼臣按易曰有夫妇而后有父子有父子而后有君臣又曰坤虽有美□之以从王事不敢成也地道也妻道也臣道也是夫之于妇如君之于臣父之于子一失则阴阳□轨再失则天壤易位故虽帝王之女下嫁匹夫而不敢不严也书称尧厘降二女则戒之曰往欲□诗咏王姬下嫁则曰曷不肃雝京房载汤嫁妹之词曰阴从阳女顺夫天地之义也往事汝夫必以礼义其教戒之如此秦不师古其后因之自是始以列侯尚公主使男事女阴易阳故王阳尝条世务极指此为舛而长乐王回亦谓其弊至父母不敢畜其子舅姑不敢畜其妇皆有激而言之也我高皇帝既定天下即稽古制创是礼公主先受醮戒至驸马家与驸马同谒先庙合卺之日驸马公主相向皆两拜其见舅姑行四拜礼舅姑坐受二拜答二拜其册文与公主曰既入某官之门恪遵妇道以奉舅姑闺门整肃内助长佳毋累父母生成之恩其诰文与驸马曰当坚夫道毋宠毋慢永肃其家以称亲亲之意卓矣高皇即诗书所称何以加焉沿习之久渐失其真如嘉靖间仪注则有公主坐受驸马两拜之礼见者已为骇异岂知今曰尤倒置难言者乎入见舅姑则令舅姑行四拜礼而公主坐受两拜是舅姑反下其妇也既诣香案之后又令驸马行四拜礼公主止答两拜是女妇反乘其夫也主于家庭之间则舅姑绝不相见公主诞辰反令其舅姑入贺拜于门外而公主南面坐受所谓恪遵妇道以奉舅姑者何在乎驸马入见名曰上朝称曰天妃叩首阶庭公主坐受所谓能坚夫道永肃其家者又何在乎惟其如是故各藩府闻之皆得效尤每郡君县主出嫁则乘轿居前而仪宾之马则随其后凡上下轿乘必仪宾拜伏而后从事地方传笑夫家窃耻虽有贤宗室而终莫反正者其风自京师始也昔宋时帝女下降皆升行以避舅姑英宗不平曰岂可以富贵之故屈人伦长幼之序亟诏有司革之至今史册以为美谈伏乞敕谕本部刊行仪注一以高皇所定会典所载为据并移文各藩府凡郡君县君出嫁悉照品官纳妇定式不得过自尊崇有伤伦化则天下之为夫妇者定而君君臣臣父父子子各止其所而理道昌矣 
　　其八曰遣官听狱之礼尝读书至立政篇见周公之惓惓于成王者何其敬刑之至而任人之专也既曰文王罔攸兼于庶言庶狱庶慎又曰庶狱庶慎文王罔敢知于兹夫文王于狱知且不敢况于兼乎既曰文子文孙其勿悞于庶狱庶慎惟正是乂之又曰孺子王矣其勿悞于庶狱惟有司之牧夫葢言庶狱尤重不付有司其免悞乎考之周礼大司寇以五刑纠万民小司寇听其狱讼未有遣官听狱之说也在王制有之其曰大司寇以狱之成告于王王命三公参听之此遣官听狱之始或商制或周制虽不可知然三代之时有之无非以人命至重三公至公所以示其刑人于市与众弃之之意而天子一毫不与焉耳我祖宗之制视此加重洪武间尝令五府六部都察院通政司詹事府六科详审罪辟洪熙间添差内合学士虽不专遣定官而必以合部大臣是亦命三公参听之意当其时同寅协恭师师济济庶几于文王之罔兼罔知者而未曾有内官之命也内官之命□正统十四年始考其时乃王振擅权之□□英庙北巡之秋也呜呼是可为法乎其后英庙复辟于天顺二年仍令三法司会多官审录永为定例葢惩前日之悞书所谓其勿悞于庶狱者甚矣英庙之明且武也可以为万世法矣夫内合学士近臣也出自天子之命则礼有常尊三法司职守也临以天子之使则分有当屈若内官独非天子之命乎其命同其礼亦不得不同虽以阉寺之微而倨傲于儒绅之上至听审之时生民之命悬于呼吸指顾间乃三法司堂官司属之众拱手而听命于一夫彼其人诚贤也未甚害也不然则其视匹夫匹妇之生且死若秦越之不相关者但见有金岂见有人大司寇即有执争不过十之一二耳虽失入者难遽定于一时凡应坐而失出者大抵贿也天颜咫尺无由造次则是无财者乃死而有财者得幸三法司为天子守三尺法天下其将谓何以言其礼固非可令众庶见以言其事尤非所以示天下公且此辈贤者少不贤者多体统纪纲关系不细皇上何忍焉伏乞敕下该部遵照祖宗初制每当审录之期仍令内合学士会同三法司逐一从公听审然后定议具奏详决其正统十四年□事不得复用永着为令夫合臣之与三法司一□也事干大辟者平日皆得参议易明也持论无有不公用刑无有不当所以永绥和气毕致诸祥□国家命脉之要端在乎此伏乞圣裁 
　　其九曰京师缙绅往来之礼尝读古者士大夫相见礼何其委婉而重难曲为之仪而多为□饰也及考其平居游处之际择师而师择友而□贽受而必反财通而惟称在外无燕朋在国无私交名其名官其官长其长幼其幼既无繁文夺于外又无虚意设于内耳目专纯心志宁一又何其为道易守而其为教易行也世教衰古体废□□不及周旋揖逊其间有志者惜之惟我国初时俗最近古士大夫崇德而尚齿以道义名节表仪后进朋友之间相呼以字相称以官片纸可以通□方帕可以执贽庶几庞朴之风葢至于成弘之□犹有存者迨正嘉以来则渐漓矣然未甚也隆□以来则漓甚矣然犹未若今日也其在今日何如哉富贵有可求则畔礼以随俗势利有可倚则违心而竞进座主门生故事也隆以老师之号而与主观风有司提调皆得以效尤则师道丧久别通问常礼也重以白金之将至于依权附势数十数百而不耻其无名则友谊亡年本幼也而呼之为兄行本叔也而呼之为伯何以待兄与伯乎是无长幼之伦也未天卿也而天卿之未师相也而师相之何以待天卿与师相乎是谄谀之极也一□士也需次经年费金累百他日之官何从措补于是地方始有不胜其累困者矣一馆选也肄业二载费金近千他日进馆何自支持于是门生始有难免其责备者矣朝觐馈遗之禁朝廷三令五申矣而其风愈甚风俗侈靡之戒礼部颁有条式矣而若罔闻知一郎官之迁转非大事也谢恩谢部足矣候见于诸公卿之门墙至于贿阍人以侥幸一见岂敬长之礼当然乎下狥俗恐得罪于上也大学士之礼体至隆重也部寺会议足矣揖让于百执事之流属至于填门途而不容车马岂□□之义加是乎上狥俗恐失礼于下也事不出乎□章而惟据见行便宜礼不稽之仪注而求诸人情喜悦动不请教于先生长者而一依乎京师皂隶呜呼今之为士者亦太劳矣今之风俗亦至于甚漓而不得不反矣夫士者民之倡而京师者四方之极也今纵不能复古礼岂可坐视其日渝而不救也说者谓国初之时如春成弘之间如夏正嘉之际如秋今其隆冬之候矣及今不返日落乌沈万古如长夜不亦可深痛哉幸有圣天子锐精惕厉于十二三合部大臣相与寅恭图回于下冬则必春夜则必昼天运循环无往不复占之气化人事皆不容以不正者而廉耻之风可以渐长是以冐昧为皇上言之夫易俗移风使天下回心而□道道岂远乎哉 
　　其十曰各省郡县有司士夫往来之礼按孔子论政曰送往迎来今居中国绝交往无礼义则不可以为中国矣况夫驿递星驰天子之命使也冠葢相望天子之隽才也境内贤士大夫邦人之所矜式而国之纪也自中丞直指藩臬大夫以至郡邑长吏皆有地主之责风教之系而往来之礼又焉可一日而缺哉往者未行条鞭未议公费郡守以士一切取办于州县州县长吏一切取办于里甲此固小民所以坐困也今者条鞭行矣公费议矣然意未尝不在州县里甲也一切上官礼物不曰动该州官银则曰动该县无碍不知州县库贮何顷为官银无碍即有之能几何而堪应一切之需也且州县亦岂能神运鬼输哉即不用里甲而亦未有不出于民者幸而上官原谅可以奉职无过一有不当辄尔狼藉于弹章不曰火耗加收则曰罚赎太重不知去此二者将何所出而上官之所谓无碍者何物哉嗟夫为仕于今于已难矣好修拔俗之士其自持也有方道隆德盛之夫其应世也无迹此贤且圣者之事而非所望于中人也王者立法以维世而修其教以劝中人焉可无道以处之乎臣请先条公费之议而后及州县之私夫自有条鞭则有公费非不详乎其议也然额设甚少征存州县而上官又得以共之为州县者既虞酬应之力不支为上官者又防州县之议其后则有宁取之罚赎不取之公费宁厚责于州县不挂迹于查盘者矣名为节省而实累小民阳称不染而阴牟大利在百姓既输公费又出无名在官府既赋其公又利其私曷若明定其额各足其数而通用公费之为得也请自今议定州县各百金孔道递加至二百而止郡守二百金孔道递加至三百而止藩臬两司守巡各道各三百金孔道递加至四百而止抚按各千五百金孔道递加至三千而止各坐所属分派永着为例凡一应下程酒席吉凶庆赠之礼皆在其中而均徭甲首原额之设不与焉上官不得以干预州县州县亦不得以过奉上官每岁带征闰银各二十之一其官吏师生作缺俸粮柴马征存备补作正支销抚按司道查府府查州县抚按则互相稽查苟不过用即有私赠私厚之类悉置勿问必如是而后公费行可也夫公费不行则养廉无资欲以责各官之不欲是强之也公费既行则公私两裕又欲如向者之交取于民是货之也然则罚赎火耗是亦不可以已乎夫赎金之罚古所以待疑狱今则槩施矣然犹以为不得已而用之者也抚按司道寄之州县州县寄之库藏礼待高贤者少取容当道者多也穷乏得我者少厚赂津要者多也甚至有假馈送之名以肥囊槖相道里之便以迁有无者其为寇裳之玷亦甚矣今后除抚按查盘罪纸折色照例征存解边与还官入官赃及赃料变价等项征银贮库外其余词讼罚赎不论抚按司道各郡州县尽数折谷上仓其谷照依时价一随土产所宜各处仓廒随时修理各仓官攒加意优恤如遇价贵则贱出之以陈易新是不常平而常平也如遇饥荒则发赈之有备无患是不义仓而义仓也即如今岁江北大旱江南大水所在抚臣请蠲请赈又何忧之有尝闻明君贵五谷而贱金玉国有九年之耕则有三年之蓄葢此道也火耗之数所以折剩余今则无余矣然犹以为不得已而取之也一分不足而十之三矣又不足而十之五矣官得其一吏得其二反使小民得以有辞而当道不能曲庇则将何所辞其责是投柜未必便民反为官之累也然则投柜非欤曰投柜何可非也投柜所以防经收之虐拆封所以稽经收之数夫既投柜矣经收不能为虐矣何必拆封但令报数可也况夫经收之收解也其费颇繁而百姓之应役也其差颇苦倘有余剩即以补之仁经收也拆封则输者有疑于官而火耗不敢不重不拆则输者但足其数而经收不可以欺火耗绝而轮者如归仁纳户也是一举而两得者也顷者柄臣用事惨刻成风有责报羡余者矣此在州县长吏且不可况朝廷之上乎尝闻仁者以财发身王者藏富于民而不藏富于国葢此道也夫火耗罚赎非美名也取则贪不取则廉至易辨也然中才之徒亦往往不能免焉岂故甘不洁之行以速清时之诛哉势则然也今既有公费以恤其私又无诛求以乱其守则火耗罚赎亦可无染矣如是而又有迷不悛者抚按据此以定殿最铨曹据此以论黜陟更何说之辞前有所慕后有所避则如规出不得不圆矩出不得不方不特州县无所媒其利即抚按以下郡守以上皆濯洁相孚光明相照人人无按剑之疑在在有羔羊之节矣岂待严贪墨之禁而后无黩吏哉然必先养之而后教之臣所以先条公费之议者此也迩者皇上下令禁馈遗革侈靡无所不至而又时逮墨吏至辇下送法司海内闻之宜乎改观易听矣而臣以为未得其本也古帝王之治不严而肃不杀而威其所操者本也如果臣言可采乞敕下吏部都察院通行省直抚按一体遵依先将应议公费通行半年以内具□发该部院转行遵守其议则宁宽毋急宁增耳减宁为后日可继毋为节省近名何者其给公者有限而利民者无穷也是经国虑民之大计也 
　　其十一曰议处宗藩之礼窃论当今天下财赋淮河以南四百万供京师淮河以北八百万供边境而亲郡王将军中尉宗女禄米则共八百七十万有奇不惟倍于京师而且溢于边境自古以来未有天潢之盛供亿之繁如今日者也亲王郡王禄米不多各有定额已无待议将军中尉以下生息日广财赋日诎有司难供各宗禄赐已经近日勘议亦既周悉无遗矣然皆于难处之时而为济变之法也而不必以礼也法者人也随时而可变礼者天也一定而不移屈于礼者以情拘于法者以力情与力之服人也不同则礼与去之为效也大异是不可以无辨也臣请得折衷于礼以助法之不及皇上试垂览焉考嘉靖中翰林王曾有奏定限子女封爵之疏亲王之子除袭封外讨封五位郡王三将军二中尉一亲王之女许封其三王二将军一中尉无或谓可行然既寝矣乃近奉勘议则谓难处者禄也非爵也不必限爵但宜限禄断自郡王以下五世以外郡王除袭封其余定以五位将军四中尉三未满者照额全支额外者通融均用其所生之女则除中尉无封外郡王四将军三额外者亦听各仪宾通融关领此其恩更宽而其法更备既无不受之爵亦无不沾之禄非不较然画一也然犹所谓法也以臣愚见曷若照依服属之远近以为爵禄之隆杀其更定也既与礼相合其要归也又与法不相背非不任法也法自礼生者也不必限而不能不限可以无限爵亦可以无限禄者也且如始封郡王乃亲王之子也其子封镇国将军者乃亲王之孙辅国为曾孙奉国为玄孙中尉以下则无服矣至于二世郡王则亲王之孙也三世四世郡王则亲王之曾玄也至于四世则其为镇国将军者已于亲王无服矣乃封爵与亲王之孙同不亦过乎唐宋以来嗣王之礼已减初封况嗣而又嗣之庶安得与初封等也请于已封者照旧外自今日未请名封者为始一定亲王之服属以为降封之限制如初封郡王之子亲王之孙也长子嗣郡王诸子为镇国将军如故二世郡王之子则亲王之曾孙也长子嗣王诸子降由奉国将军四世五世六世郡王之子则亲王之无服孙也长子嗣王诸子降封中尉四世镇国五世辅国六世奉国而止其郡王孙五世以下传世递降亦如之则法与情合爵与禄均既破宗室之羣疑适符祖宗之会典仁之至而义之尽也或曰奉国以后如何曰圣祖所定难遽议也此所以别于庶人也禄米止于二百而又本折兼支又照依近议应举出仕则住支又有司之给未必尽全则不过古者一夫之受而已耳况将军等禄一可以当四五中尉虽众十亦不过二三则是省者常多而溢者常少即不多不少而亦怕足以相当禄爵皆可无限而恩义于是两全所谓齐之以法不若齐之以礼者也其它槩从近议伏乞圣裁 

　　●亦玉堂稿卷五 

　　商丘沈鲤龙江 

　　请罢矿税疏 
　　乞免逮咸阳知县宋时际第三疏 
　　乞处分杨荣疏 
　　乞听言纳谏疏 
　　考察自陈不职疏 
　　时政疏 
　　请释诏狱官犯疏 
　　乞免发私宅拟票疏 
　　辞军功加恩疏 
　　乞休第二疏 
　　乞休第三疏 
　　乞休第七疏 
　　抵家谢恩疏 
　　病危遗疏 

　　○请罢矿税疏 

　　臣顷以瞻仰至情疏请面见伏蒙圣谕令候旨行且勖以合务繁重宜与元辅同寅协恭臣仰奉纶言默自循省皇上以腹心任臣臣亦以腹心事主则今日所谓协恭者宁有外平生所学勿欺二字乎盖腹心之臣当言不言与有言不尽固欺也即掇拾微细与过为激切亦欺也臣内盟幽独仰体圣心苟非怀社稷深忧何敢为激昂高论虽诸臣累言而不听或老臣万一之可回故沥血呕心进其愚说臣原籍河南当东西南北辐辏之冲四方民隐无不与闻而顷者奉诏北来所至皆观风考俗悉其情状乃知当今时政最称不便者无如矿税二事盖采榷之始皇上本以权宜济乏不欲重征其分遣内臣亦以区画下情便于上达乃内臣不能仰承德意滥用羣小布满州闾穷搜远猎而羣小之中又各有爪牙羽翼虎噬狼吞无端告讦非刑栲讯遂激为临清之变武昌之变苏州之变已烦皇上处分而近日广东辽东陕西云南尤复纷纷未巳臣窃观天下之势如沸鼎同煎无一片安乐之地贫富尽倾农商交困流离转徙卖子抛妻哭泣道途萧条巷陌虽使至愚之人亦知如此景象必乱无疑乃今市井奸民犹复肆为欺罔皇上祇见其目前所入如此丰盈宁知其私充囊槖十得八九彼假公图利一旦事生地方固豢豕自屠独使朝廷当百姓之怨耳夫自古天下之乱阶皆始于民心之嗟怨朘削愈甚结怨愈深譬之蓄火未然乘风即炽彼愁苦无聊之众何事不为而不及早安辑潜消乱萌也皇上岂将谓东征西讨宣捷献俘神武赫赫无复可虑乎以臣愚计则乱生不同有逆而乱者有愤而乱者逆而乱者如宁夏播州彼先据不祥之名而我为仗义之伐故人心用奋天戈所指当即芟灭若愤而乱者则所谓土裂瓦解者也以四海之众而嚣然皆怒一倡万和云合景从朝廷之号令必不可行官司之法度必不能制兵于何出饷于何资盖国家连岁兴师行赍居送按丁增调履亩加租疮痍未瘳呻吟未息更有征发岂不速乱在昔唐德宗时税间架除陌钱比泾原变起百姓操白梃逐官吏曰自今敢复税间架□钱否此今日怀乱之人心所必至也卫懿公好鹤鹤有乘轩者将与狄战国人曰□□鹤鹤实有禄位予焉能战此他日遭乱之人□□必至也臣不胜杞忧方今乱形虽成祸机未□□欲速弭大乱莫先收拾人心必欲收拾人心□□停止采榷征还中使系治棍徒旷然与天下□□此大圣作为太平景象海内人心所日吁天而□者也上也即不然而改畀抚按代与征输则赋额既可无亏穷民亦得苏息目前救弊亦其次之在皇上一转移闻耳夫财货之聚珍宝之玩纵为可欲比之于四海万邦祖宗之所垂金瓯大业孰寡孰多住中使未至则赋有常经藏有恒积夫孰非皇上之财也而今则商旅不行货物不聚私槖尽满公帑尽虚朝取其三暮失其四孰损孰益矿额非取诸山泽税额非得之贸易皆有同□□于民以包赔之也有司既加之而使者又犊之加征者有数攫取者无极一林众搜所余几何□□实腹讵能安饱曰包曰赔何以示后若反是而君不独富民不独贫上下相安公私两利□□□好义□事矣孰利孰害泉货本流行不滞之物有乘□□长之数夫既拂民情而聚之又不收民心而守之一朝有变琼林大盈岂能不发及今而止犹国之财也孰得孰失臣老誖诚不知国家大计皇上试以今时之事而徐察当世之人心凡为士为农为工为商与宦游畿服内外者无小无大有不如臣所言者乎即道路往来之人室庐居处之众入而巷议出而偶语者有不如臣所言者乎封疆之□介冑之士或边腹忧守忧战者有不如臣所言者乎微独是即矿税内使如浙江孙隆湖广杜茂者彼皆不昧其本心而称贤者也有不如臣所言者乎夫以当今时势举天下皆知之而亦皆私虑之其乌可以不寒心也而犹可泄泄乎虽然此诸臣余唾也臣何故又言之盖诸臣有言责而言者忧在其耳目者也有官守而言者忧在其肢体者也犹在外者也臣腹心亲密之臣也则忧在内矣惟在内故分猷分念而媚兹一人者其情为独切惟情切故凡可集众思广忠益以宣其抑郁而効之主上者自不得不详不必皆出诸臣口也此前□谓勿欺之指也惟皇上裁察 

　　○乞免逮咸阳知县宋时际第三疏 

　　前月二十四日二十七日臣等为咸阳县知县宋时际奉旨被逮两具揭帖为之申救到今两旬未奉明旨遂已不敢渎奏顾见都下人情为此一事比前景象顿觉不同臣等叨备股肱义关休戚心殊不能自安敢复掇拾前言以渎天听葢一国之入心可以觇天下之人心今都内人心如此若以传之天下有不人人解体者乎诚恐为有司者必皆以宋时际为戒而不肯护庇小民为监司者亦□恐祸之及身而不敢约束下吏则今兹之举祇为阘茸罢软者树赤帜耳况此风一倡各处税监无不效梁永之所为而参官参吏其为税监牙爪者亦无不效梁永之牙爪而如虎如狼傥复有临清之变湖广之变悔将何及夫自罢矿分税以来海宇清明神人悦怿朝端方宴然无事止为永有此疏遂多一番章奏一番扰攘若不早赐区处诚恐言者愈多而朝廷之上纷然聚讼不免有烦圣裁且非清静宁一之体矣葢民惟感上恩德如其父母故平居而好义终事临难而出力报効不爱其死此事行则民心一散不可复收海内将不免多事矣臣等心知其然安忍不为我皇上明言之论语云见志不从又敬不违礼云三谏不听则号泣而随之葢忠臣事君孝子事亲义当如此臣等惟知有忠孝之理而已不知其它伏乞我皇上俯鉴愚衷毅然收回成命特免宋时际械系则普天之下皆仰大圣人之作为与成汤之改过不吝者古今同一盛事而顷系逮一旨不足为圣德累反足为转圜纳谏之一美谈也不然则恩诏在途而械系者亦在途南来北往道路喧传人将谓何臣等惟揆之心膂之义大有不安故不得不烦渎至此实非敢沽名市恩也臣等不胜恳切祈望之至 

　　○乞处分杨荣疏 

　　臣等在合办事接得云南抚按总镇等官陈用宾等揭帖知有内官杨荣被杀之变臣等不胜惊叹□照自有矿税以来激变地方如湖广临清等处□时有之然未至于戕杀内使焚其尸骨如杨荣之极惨者也以皇上之命使而敢于如此岂非古今一大变哉其主谋下手之人并宜明正典刑以昭国法不待言矣惟是杨荣播恶地方业已满贯其非刑拷死指挥千百户则皇上之世臣也其残虐民命刼夺民财立毙于杖下者数千人则皇上之赤子也所建府第僭拟宫室称曰千岁僭拟宗亲其心已不知有朝廷法纪久矣全滇之人怨入骨髓思食其肉不愿与同生而愿与同死人情至此岂复顾朝廷三尺法哉天道好还假手贺世勋□光大等为匹夫匹妇复雠以事论之谓之变以理论之谓之常可也此番处分国家法纪之修废□海人心之从违皆系于此可不慎欤覆请皇上□霁天威速行干断发下抚按总镇本章令兵部会同三法司详看将见获首恶贺世勋等十人依□拟罪行抚按总镇官再加覆讯即于彼处明正□章以昭朝廷有必不赦之法其余官民人等量□一面之网以明朝廷有不尽法之仁倘十人之□更有迫于胁从可矜疑者不妨暂行监候再与□奏请旨定夺庶无冤滥葢天子抚有万方所以□众安民者不越德威二字而德可过威不可过书曰歼厥渠魁胁从罔治自古帝王戡乱之道不出于此在寇贼犹然而况吾民乎滇南在万里之□一往返经三四月恐彼中乱民日增疑惧或生□变尤须急为裁决一了百了仍历数杨荣罪恶以见皇上至公之心以慰滇人切齿之恨以服四海观望之志今日拨乱反正之急务也伏乞圣明□鉴 

　　○乞听言纳谏疏 

　　臣一足残废已成痼疾非倩人扶掖寸步不能自致乃顷再蒙圣恩遣官宣谕趣令即出臣敬天之威不违咫尺义不敢不出戴主之恩等于高厚情不忍不出今固将斋戒沐浴扶病出矣顾又惟臣空空鄙夫耳其出不出如沧海乘鴈岂足为有无多寡而谕旨之所期奖有非臣鄙劣能当者臣将何以塞明诏以不致陨越于下故及今欲出未出之间而先述犬马下情仰于天听俯鉴臣愚可幸无罪盖臣前疏中已言矣臣老年癈疾之人而朝夕踸踔出入于大体甚不雅观恐长安道中十目十手以臣为不顾大体也以臣为老不知止也以臣为贪位慕禄也此一议也有如我皇上假臣余光俾臣得随二辅后粗有建明少赐采纳则前之议臣者必且辄更其品题以为臣虽不良于行乎而其言行矣其志行矣其忍耻以就此者非不顾大体者也非老不知止而贪位慕禄者也此又一议□□由前言之则为虚君命为负国而臣为具臣□天下后世之所轻鄙由后言之则为祇君命为体国而臣为良臣为当世士林之所孚信二者之相去□矣而其机□□于上之听不听而用不用也夫使谏而行□而听也此臣之遇也敢自□能天光下济有为之接引者也其或有不行不听也敢云不遇臣积诚未至而天听九重有不易昭格者也兹所关非细故也往时臣办事合中见百司庶府应行事务有曾奉明旨者俱登记考成簿□逐一查考逐一销算矧丝纶之地名曰政本如人身之有咽侯也咽喉通则百脉荣不通则百脉□其所系何等重要而合臣所上揭奏可槩从中格乎其何以行天下又何以考成于百司庶府也臣□废极矣亦旷职久矣所恃以舍旧图新少酬□遇者仅存此一线之脉非是无可以尽职矣皇上不罢臣而留臣将徒以□乎以身乎或亦以心□天惟有所以立乎其位者而后心可安心安而□可安也身安而位可安也此其机殊不在臣也□然则臣有尸位素餐焉尔矣有局蹐不宁焉尔矣岂复能遵奉明旨身肩国是安其位而行其志□昔唐太宗虚怀纳谏一时荩臣如魏征诸人乃得展布其门□以弼成□观之□至今犹侈为□□□皇上□□□□□一虚心采纳便是都□□□为尧为舜臣虽不才从二辅后滥竽窃吹亦得□下风与皋夔同列又何有于唐之君臣哉书曰任贤勿贰孟子曰大舜有大焉舍已从人信斯言也明主驭下无务以蓄疑为神明也无务以予知自贤而卑视深山野人为无足取也如是焉已矣惟皇上悯臣愚昧明示以留臣隆指使知向方幸甚 

　　○考察自陈不职疏 

　　该吏部题奉钦依京官考察四品以上例当自陈臣待罪辅弼敢不具列其不职之状以俟幽黜而彰明主之纪法除六年以前者不敢渎陈外惟自万历三十年七月奉召至京备员密勿诸所为旷官溺职而扞考功之文网者则已有三事臣不敢不明言葢合臣之职有在正君心弼主德澄化源于穆清之上者有在备顾问拟批答视草诰敕诞宣纶綍为国家政教号令之所从出者其大端若此矣然非学术足以备献纳精诚足以彻穹昊斡旋转移有足回下济之光而成泰交者不能办此也又非夫才优经济而发谋出虑适中乎机宜学有渊源而掞藻摛辞深得乎体要者不能办此也臣岂其人乎岂曾有一于是乎不惟是也合臣虽不有相名实默有相道则上而节宣寒燠以不累三光之明下而调适酸醎以不咈万民之性者亦自其本业而非可他诿也臣在事以来不能识大体及此顾徒见闾阎之苦征求者无虚日四方之报水旱者无虚月星官之陈灾变者无虚时潢池之弄兵革者无虚岁海内举纷纷忧乱焉此非臣□职而谁也夫鼎足三列而公餗不覆鳌极四枉□方隅以奠天下之事类非一人之所能为也故□舜有臣五人而天下治今二臣俱克振举其职□臣不能有所助而二臣复为臣弥补其阙失此臣之溺职者一也而律之以考功之法为不及臣□蒙人也居之以斗筲之器既不能有酝藉及遇事有不可辄不胜纷纭仓卒而不知主之以深沈出之以镇定以求其委曲济事即臣亦白知为褊心为浮气于药物臭味中为佐使之材不可以当国老之任也此臣之溺职者二也而律之以考功之法为浮躁且臣既老惫若此矣又时有阴阳之患狗马之疾以耳目则不聪不明以行动则为颠为蹶以心思知虑则朝闻夕忘夕见朝忘过此以往将崦嵫日以迫膏肓日以深伐檀荷戈之议且日有招延之者矣往者不可谏来者犹可追胡为乎役役之弗休营营而不知止乎此臣之溺职者三也而律之以考功之法为老疾夫国家悬功令以澄肃在廷之臣仅疏为六事而臣已有三焉此即在铜墨之吏管钥之司不可幸免也矧其□股肱心膂之寄乎矧其处岩瞻之地为士林表仪乎矧复以惟葢蒙恩弓旌赴召为千古之罕遇乎易一榱不若易一栋察乎迩乃能见乎远皇上如欲为山薮藏纳以宽庶寮乎则臣不敢知必且彻旒黈审衡鉴使朝无幸冒国有纪纲大臣法而小臣廉非先罢免臣不可臣无任悚息待命之至 

　　○时政疏 

　　臣屡疏乞休未蒙俞允柴然一躯病伏状榻感时触事不胜忧国之念将终蕴而不言则恐一旦长毕目且不瞑故昧死一言然犹嗫嚅累日而后敢出诸口也何以故臣老臣也事在可缓必不敢轻易进言以自取周章之议又帷幄亲密之臣也言在可已尤不敢激昂立论以轻扰君父之心惟臣今所处之地乃关系民生休戚国家理乱而又适中流急渡之时夫是以宁逆人主之颜而不敢缄默取容为燕雀处堂之安也请敬陈之臣闻治天下者贵审势今天下时势何如哉天变于上人离于下骎骎乎有乱之形矣不及今尚可为之时而主臣一意百倍励精将朝廷号令政事力加整顿必不可易危而为安转乱而为治譬诸医之治病而遇十分虚损之人非以十全大补之剂不能有起死回生之效也乃今犹泄泄然视之而徐徐焉图之者岂以天下本无事而臣言不足信乎臣老誖诚不足与虑天下事其言诚无足采取也而在朝则文武诸官亦尽怀杞人漆室之忧一但臣也在或则农工商贾与庠序学校之士出议于巷八议于室者又不止朝臣也即在采榷中使亦尚有五六老成不忍见民间疾苦者兹所谓左右近臣不比于外廷疏远也在勋贵戚畹与国同休其忧国于常人更切也在藩服则又有天潢之派以山河带砺之盟而欲传百千万世与天壤无极者兹所谓同姓一家又不比于勋戚异姓也皇上试以其兼听并观之心而仿古设铎建鼗之意或显诏以求直言或密察以观舆论讵不皆忧臣之忧道臣之辞乎即口语不能皆一直婉或有不同其孰敢保天下终无事乎夫内外臣民人人皆有忧乱之心而备乱犹可不亟乎犹可不山严号令以振作积玩之人心犹可持诸司章奏留中不发发而不以常期乎犹可使诸司当事之臣日有补牍之繁人有掣肘之苦而不得自举其职乎犹可使中外衙门无处不有缺官无官不是权管而因以慢令致期误民误事乎犹可使海内贤才一一皆老死林下而见谓无仁贤之国乎犹可不照常行取补足台谏以自广大其聪明乎犹可使天地不交股肱失职如日行阴雾中而不见阳光如常处严冬时而不行春令乎葢自古忧国之臣未乱而言无其形也常苦于言之不听既乱而言形已成□又苦于听之无及夫与其听之无及也则宁备而不用乎昔唐德宗时海内殷富天下宴然过今远甚一朝变起遂至于乘舆播迁几不保其宗社此建中四年十月幸奉天事及广德元年十月幸陕州事也一展卷可知矣唐以前宋以后覆辙相寻有甚于此者臣不敢历历言之矣夫天下皆知其将乱而至尊居九重之上不见不闻臣实有不忍者故辄敢尽言之语云赐不幸言而中臣惟愿所言之不中不愿其多言而偶中也葢臣既不能借□蒲一膝之地以吐其一腔忠赤又不能剖心自明而所凭惟纸上陈言倘天鉴终不可回臣终亦无目可瞑矣臣不胜仰天沥血战栗恐惧之至 

　　○请释诏狱官犯疏 

　　臣等于本月二十一日具揭为镇抚司见监诸犯请命伏候数日未蒙允发恩威出于主上臣等安敢随众激聒但念诸人死者十之三四病者十之八九中有一二老病者危在旦夕秋气凛烈黑狱如冰继此而冬势必相继毙尽是诸人本无可死之罪而立受不待时之决也匹妇含冤犹足以干天地之和而况诸人皆皇上甄陶辟举之士类能不避权珰为皇上保厘赤子而乃以区区财货使之骈首就毙皇上其忍之乎皇上视此数人之命不过草菅而不知传之四方士心因而解体书之史册圣德不无少亏所关殊不小也臣等备员辅臣与有匡救之责安忍坐视不言昨各衙门大小诸臣皆来责备臣等谓臣一贯去年亲承纶音释放复官而不能执奏以成主德之美又谓臣鲤臣赓数千里召来何等恩遇而不能竭忠尽言奚取伴食臣等闻之惟有局天蹐地惶恐流汗垂首伏罪而已为此不避斧钺再渎天听伏望皇上扩大覆地容之量弘赦过宥罪之仁早涣德音即与疏释或付法司酌量量轻拟罪上请则恩威总出于□断而福寿永归于一人臣等不胜颙仰待命之至 

　　○乞免发私宅拟票疏 

　　窃惟内合之为密勿者岂不以军国大事运筹帷幄机宜密而不宜泄故因而有是名乎先朝悬榜合门一应官员八等不许擅入夫外者固不可擅入也内者其独可擅出乎臣鲤于嘉靖年间改庶吉士臣赓于隆庆年间改庶吉士先后中秘肄业犹及见内合辅臣辰入申出办事合中拟票旨意所得预闻者独写票中书而己其于诸可章奏谁敢携之以出而越合门一步者后不知起自何年内合辅臣偶然患病不能进合遂将木发于私寓权一拟票自是以后乃遂相沿为常一往一来十手十目始不能无漏泄矣夫公事而议于私室大政而决于委巷固已非朝廷之体矣又况机事不密而有害乎且臣等亦因是有不能尽职者何以故中使临门衔命守催则不得从容审处以竭其心思二三寮友各自为寓复不得相聚商确以资其谋断故率有进呈甫毕而旋即后悔以为不当者兹所为不能尽职也夫首辅平章军国臣等同平章事今姑为首辅代庖耳乃遂亦因循故事拟票私家宽之则见谓苟且急之则指为专擅或以为高下其手者亦安可独任一见而居之不疑也若至于时当暮夜然灯秉烛衰朽之人眼目昏花连篇累牍微茫细字欲逼近则惧有疏虞不逼近则不能了了其进呈甫毕而旋即后悔者此固亦一端也抑更有可虞者印在合中临时开用用毕封锁亦宜慎密今祇因用印无时印不能随官出入遂预印封筩常至三五十副付之直票中书使得随便使用幸今中书皆其循谨守法可保无他者安知异日无不肖之人与意外之事出其间乎臣等亦不得不为是凛廪矣伏望皇上深惟远虑仍复先朝旧规发本合中公同拟票以上尊朝廷之体统下尽臣子之职分旁塞窥伺之孔隙亦革故鼎新之一事也臣等不胜恳切祈望之至 

　　○辞军功加恩疏 

　　顷蒙皇上叙录皮林功次推恩合臣加臣太子太保荫一子入监读书赏银四十两彩段三表里给与应得诰命臣不胜惊惕谨从二辅后联疏控辞不蒙俞允臣窃惟朝廷砺世惟是赏罚两端人臣立身惟是辞受一节顾予之自上必度其所可受而赐不虚受之自下必承其所当予而心无媿是以君制命臣制义皆非可贸然为之也皮林之捷本天威震荡王灵赫濯底兹宏烈皇上乃逊谢不居而加恩帷幄之臣夷考其时则身在密勿而运筹决策者惟有今元辅一贯始终其事臣无预也臣诏起田间遡惟师期方在草莽邈不相闻谋于何有不当其时而论功不在其位而行赏彼被坚执锐出万死不顾一生者其视臣必不心服也此臣之所以不敢拜命也抑又有大焉者今天下怀才抱德之士或以一眚而见斥或以株连而被谪其伏在岩穴不得进用者不知其若干人其久次待擢屡推不报前壅后滞上郁下堙者不知其若干人其内外官联久缺不补以至于庶职丛脞而牧民守疆承流宣化无与任事者又不知其若干人以臣区区者而在此若干人之中则豫章之一朽株也乃叨在此地既不能为朝廷进一人而徒多躐取避贤谓何以人事君者谓何窃位负乘世所滋诟此臣之所以不敢拜命也抑又有急焉者今天下百姓或以饥馑或以工役或以军旅或以征榷以致其父兄子弟鳏寡孤独流离困苦者所在而是臣不能运一筹出一力以厝之安全乃一夕而蒙恩四世既显其身且逮其先复延其后其视彼饥溺由已者抑何其自为厚而为人薄也此臣之所以不敢拜命也抑又有关于君臣大义者主上方怵于陵园之变誓修实政日昃不遑臣备员辅弼不能分猷念以共助忧勤而乃于此特拜新命又为非望之福得无与泄泄沓沓者类耶应天以实不以文夫既有明诏痛加修省不引咎自责而訑然自是岂其视天变为不足畏耶主忧臣辱岂宜若是此臣之所以不敢拜命也夫以砺世之赏罚与立身之辞受揆之于义皆有不可故臣今再有渎陈者匪专为身亦以为朝廷重名器也惟圣慈俯鉴臣愚悉收回恩命使臣得以义自安不辱君命不胜幸甚 

　　○乞休第二疏 

　　臣前具疏乞休伏奉温旨慰留臣仰惟圣眷加意愚臣优厚若此敢忘图报顾臣思其反也思其复也则自知有不能者不敢不哀鸣于君父之前盖臣子立身大节不过一忠其事君而能为忠臣也则天下之至荣也其不忠则天下之至辱也所谓忠不必皆□逄比干也其远而宣猷効力近而责难陈善尊王庇民有造于天下国家者皆是也其不忠不必□奸回谀佞也凡力有不竭于已心有不尽于君而委之无可如何以任其自成自败者皆是也二者之相去霄壤矣而出乎此则入乎彼其间不能以寸臣当斯际则日暮之人而启手足之日也敢不量度能否以望全归而犹尸位素餐悠悠卒岁毙而后已乎夫使臣年力强盛而无他危症也犹可舍旧而新是图也乃今则老若斯病若斯矣一日长逝徒见为钟鸣漏尽不知止足何能有桑榆之收者此臣所自量一也又使臣应诏以来曾□建明即不幸身先朝露则以其已试之功而掩其不忠之罪臣目亦犹可瞑也乃今则待罪密勿□□于兹上不能分毫弼主德下不能涓滴恤民隐中外大失所望谓上弓旌盛举何异□卜形来而所得之人仅仅若此固已亏尧舜知人之明矣若犹复倔强于床褥淟涊乎禄位进退不关其忠职任不行其术岂不亦容容保位为当世增诟侮乎此臣所自量二也纵不然而海内清明与天下相安于无事臣亦可藏拙匿瑕不嫌于碌碌伴食也今环视四境之内在在民心已离处处上崩可畏其时难其势难犹厝火积薪之下火虽未然而烟云已滃然四出一发而不可扑灭矣倘及于乱为股肱者死足赎乎此臣所自量三也大是三者皆所谓不忠之类自处之辱也一之已甚再其何堪记有之曰事君者量而后人不入而后量臣昔应召之时义在行与不行彼一时也固一大出处也今之日则在止与不止此一时也亦一大去就也臣安敢不审求其是而自甘于不忠之辱也虽然用壮者以力用老者以言谏行言听即力已効矣□効即所以为致身也臣在野犹在朝也谏不行言不听则无所见功无所宣力臣虽备员左右不过血气之躯而一筹未展竟亦何裨其在朝犹在野也出斯以谈言用为上身用次焉故古之英君谊辟遇有衰老笃疾之臣不能受官则使人受言于家或当去国之日亦谆谆叩所欲言而听其人之自去盖言在则即其人在也臣老矣笃矣且就木矣必不能儋爵受禄以苟富贵惟有此一得之余为可申犬马之恋惟圣慈允赐骸骨臣不胜幸甚 

　　○乞休第三疏 

　　臣仰诵纶言感激泣下实不忍再疏言去惟臣自筮仕至今四十余年虽不能有所建明而道义物身兢兢业业实不敢苟乃今晚节末路则易箦正缨之日也顾独可苟焉而已乎盖从来论大臣有三上焉者得时行道致主泽民济世运于平康着功名于竹帛此儒者分内事幼学壮行所汲汲望而赴之者惟此盖三公不为贵而万锺不言富也臣白首应召岂尚有富贵之心哉亦过望及此耳乃自滥密勿以来大工肇兴征榷四出虽目覩生民涂炭祸乱将萌而臣诚不足以格天才不足以兴治上不能弼吾君于尧舜下不能拯斯世之艰虞讵惟有愧于莘耕版筑之遗即汉唐而下诸所称名世勋猷者亦不得追随其步武之万一是上焉者臣已不能矣若所谓下焉者则富贵利达之流君可则欣然而从之君否则颓然而顺之旅进旅退姑委重负于他肩无咎无誉聊以苟且而塞责此在臣今日亦不能讳也夫燕雀处堂非不可苟一时之安倘人心已涣以至于不可收拾而身冒误国之罪当此之际臣之肉其足食乎盖羝羊触藩本臣今所处之势而举大义以让臣者必且曰惟鹈在梁不濡其咮然则下焉者又臣所不屑也必不得已而思其次其周任所谓陈力就列不能者止孔子所谓以道事君不可则止乎臣所欲奉以周旋以求悔过如是而已盖皇上往常论相尝迟回数年不决一旦拔臣于陇亩授以国政何其断也乃今待命累期不得窥青蒲一膝之地陈言累牍不能转重瞳一盼之荣而顿令当日弓旌黯然无色故乡猿鹤怜而望归有足悲矣矧复役役不休栖栖弗决一何集诟无耻至此也昔既无所闻而误征之今又无所见而误留之岂不伤尧舜知人之明亵朝廷置辅之体哉古人云廉远地则堂高臣及今一息尚存求归正首丘者盖不得其上思其次虽自为出处亦犹为国家计也惟圣慈容臣归里使得为碌碌无闻之人而一洗荷戈与殳之耻无令天下后世谓圣主勤思枚卜仅得一贪位慕禄之臣而卒赍志以殁也臣不胜幸甚 

　　○乞休第七疏 

　　臣当衰残之候而有笃癈之疾连月以来乞休辞俸俱未蒙允圣恩高厚何忍固辞独念臣足已废矣犹尸位素餐臣宁忍乎名已亏矣犹腼颜就列臣宁忍乎臣为是殊日夜不安而顷所不敢声言者以奸书一事臣曾被窃鈇之疑而事犹未结不敢冒规避之嫌也今既屡经勘审奉旨裁决与臣无干臣固可以言矣请敬陈之臣非经济学术可为世用惟恃此一念朴忠或可结主知取信于一二寮友及百执事以相与戮力同心输诚报国此臣所挟以为质者仅有此区区而已也祇绿臣生平闻望不能孚人又兼之老病昏迷不善涉世故顷奸书事起遂以波及伏荷圣慈以臣叨备辅弼重惜国体深诏执事勿过搜索臣乃得掩其瑕疵不膏斧钺及至府部等衙门会审之时取具招由亦首开辅臣沈鲤已奉明旨无容议臣益得逃于法比不坐深文虽曾有巡徼逻卒阴环臣寓侦伺讥察迄两月而后解严而臣首鼠深藏卒亦无所发觉虽臣原籍地方喧然腾播谓臣已坐奸党臣举家惊怖欲死而久亦流言渐息保有室家葢秋毫皆上恩也臣何敢忘亦何所不惬于心惟是臣亲疏内外朝野远近之间见臣有此一番知其闻望轻鲜不足服人遂无复信臣朴忠者而臣失其质矣臣将安所挟持与在廷诸臣寻往日之盟比肩而事主夫大臣居辅弼之地者必能使天下信其心而后可平章天下亦必能自重其身而后可以重朝廷臣自底下类而至辱国辱寮友诒羞当世之士即噬脐有悔而拾渖终难欲收之桑榆而已败之鲜不可以登君俎矣顾犹可参鼎足弼圣主处密勿岩瞻之地耶臣生性懦弱又适跛一足如娄师德即唾面自干不见为难惟士君子立身行已绳矩有定人品系焉臣虽不才不敢屑越葢持已与侍人异度量之与节槩可兼有而不可偏废者也度量欲弘弘则宜含垢纳污犯而不校节槩欲方方则宜章义贞志不容淟涊故待人宽而恕责已重以周道各有攸当也昔宋臣吕蒙正不问朝士讪已者名及论事帝前辩析可否至补牍覆奏而终不变帝亦言其太执岂截然两人亦惟义所在耳臣非曰能之愿学焉不务为休休之度而遂忘硁硁之节也假令臣徒见人不见已一幸及宽政即昂首伸眉日蹩躠两足前挽后推入长安门每晨焉如是每夕焉如是无论臣自顾其形影堪怜抑道傍观者宁无指目臣窃笑而曰夫夫也老若此病废若此又曾拟奸党而厕名法司狱案矣乃犹扬扬焉于于焉不自知止足若此也岂赤墀金马之荣有絷之维之者耶居表仪之地而为集诟无耻者张赤帜则士风啙窳实臣倡之臣不应自菲薄至此故臣今病废乞归非止为一身进退而车为世道有深长之虑也伏望皇上怜臣苦情特允休致保全朽骨不令臣老眊日益再有罣误以至于不可赦原臣不胜感荷天恩之至 

　　○抵家谢恩疏 

　　臣以衰朽残废屡疏乞休于七月十六日钦蒙圣恩特赐矜允又颁赐路费银两表里臣十七日具疏谢恩二十日具疏辞朝二十一日黎明于私寓门前恭设香案扶掖望阙行五拜三叩头礼出京随该行人司行人潘珙沿途护送由真定顺德等府至八月二十四日抵家臣原籍河南接壤畿甸计程仅可二十日而臣尩羸之甚不耐驰驱又适经过地方连岁灾伤闾里萧条驿递夫马仓卒难办臣不忍更加趣迫以故其行之迟也臣一入里门自幸骸骨得遂首丘之愿如同再世之人仰荷生全不胜感激随望阙叩头三祝卜吉于九月初二日具疏陈谢伏念臣备员四载未展一筹愧非舟楫之才每致鼎餗之覆下失民望上负简求在朝既冺然无闻在野岂恝然忘念惟拾遗补过诸臣之折槛已详而明目达聪大圣之转圜自切虽不能忘去国之怀又安敢为烦言之渎独忆昔滥竽密勿承乏拟票之日曾见得各衙门题奏本章有未奉旨者趣便补牍覆奏名曰催本大都正本一而催本常二三乃顿使文案日增有妨清燕得无于御览太劳而批答难骤乎葢四海安危备载于诸臣之累牍万几通塞取裁于皇上之一言朝野望殷军国事重稽迟尚有丛脞停格岂无忧虞臣在道而惓惓不忘归田而萦萦系念者则为其关民社之休戚而恐烦君父之忧勤也伏望于鲁论尧曰篇取一敏字以上接帝王相传之统于周易卦爻内袪一需字以常操圣神无逸之心或更于旃厦时有咨询黼扆日有临御于法纪则剔其宿蠧于武备则振其积衰于去冬特降之德音而持之有常于近日两颁之恩诏而践之不爽则上下之情通而君逸臣劳海宇之生遂而民安事治吾君并尧舜而三斯世与唐虞无二矣故敢因陈谢之余而并伸芹曝之献臣不胜感刻祈祝之至 

　　○病危遗疏 

　　臣本章句腐儒遭逢盛世误蒙简用谬陟纶闱伴食虽逾数年分毫曾无牌补归田之后复蒙特赐存问朽骨可销鸿恩难报今臣之病亟矣不能复生矣臣闻古大臣有遗疏虽死不敢忘君也臣一息尚在敢惮昏愦而不思自効乎臣从幼善病未老而衰今且老死于药裹中无日不检方延医臣闻之医家云治已病不若治未病保衰年不如保壮年臣窃绎其义几于保泰之说夫泰之一卦前三爻致泰也后三爻保泰也不言所以享泰者圣人之意微矣我皇上乘干御宇四十余年纪度修明中外宁谧不可曰非泰顾泰之对即否乘除理数相循若环更无住足之地我皇上迩来葆光穆清使羣臣不得一覩天颜虽神明洞鉴无微不周然独知之契终不若与众共见之之为公且大也易曰天地交而万物通也交而后通天地不能违也而况于人乎今上下之情釜鬲而不交矣伏愿我皇上转圜纳谏虚已用人朝廷大政事大机宜一循万历初年故事聚精会神敕几综务振其颓惰抉其壅郁合臣必亲曰是予一人之心膂也大柄惧其潜移矣大臣必补曰是予一人之股肱也事权惧其旁落矣台谏诸臣号曰耳目何为吝惜一官而不自开发其聪明也内外诸司犹之百骸何为久旷庶官而不使各効其拮据也法宫辽閟清跸不传所藉以通上下之情者惟兹章奏一线是国之脉络也见为当下而或经年不下见为不下而有时特下待命者如吁天祈帝恍乎其不可必也以是不下者疑于炀灶下者疑于营窟而朝端纷纷之疑起矣则胡不明示可否而塞其疑窦也废弃诸臣强项骨鲠曾藉以持天下之正论者于今仅存数人是国之纪也见为迂狂而其言各有当见为明弃而或阴用其言主爵者虽补牍屡请寂然其无闻也以是生者甘白驹于空谷死者抱赤臆以长终而国家謇謇之用鲜矣则胡不弘其茹纳而速为简拔也国孰与立惟兹苍黎是国家之元气也元气壮则国势强元气衰则国势弱今江之南北山之东西朘削椎剥十室九空民贫思乱盖脊脊然臣谓宜罢榷采之令减赡藩之田慎守令之选积逋可蠲者急蠲之饥荒可赈者急赈之使四方万民晓然知圣天子恤民德意庶可以培我元气而绾结其既涣之人心也至于国家之根本所关最切者又莫如储教东宫讲筵不御久矣光阴如驶胡可再迟虽睿质天成而人情物理备载典坟非学胡以聚之皇长孙年逾十龄天真内韫莹然如未琢之玉养正圣功惟在今日语曰心未滥而先谕教其化易成也臣窃谓蠲吉陈经亲贤赞道不可不汲汲已此又万世燕翼之鸿图也夫是数事者皆诸臣所已言所常言且人人言之不惮其烦者臣病中寻绎国家急务实无逾此臣亦何敢舍要言而支蔓以陈也伏愿俯鉴臣愚幡然易虑无曰已治已安而恒若厉若惕以诸臣之常言为药石以愚臣之绪语为导使是所谓治之未病保之未危者也宣郁疏滞合千万人之心思为一人之心思合千万人之意气为一人之意气沦洽丞盎天宇畅然家国天下情无不通宗庙社稷福以类应泰宁盛治可以保之永永而臣之犬马微躯虽死犹生也臣伏箦涕零不知所云 

　　●亦玉堂稿卷六 

　　商丘沈鲤龙江 

　　明宗录序 
　　沈氏家训序 
　　应天府乡试录序 
　　送张浒东归省序 
　　田都谏疏草序 
　　赠黑丹渠判山东盐运序 
　　沈氏家谱序 
　　曾中丞奏议序 
　　赠中丞吴公擢南刑部侍郎序 

　　○明宗录序 

　　圣学无宗有宗其学圣者乎尼父之生好古敏求而已后世异端与吾儒角始有辩而吾儒又与吾儒角亦复有辨夫辨以明自得可也辨而标一胜以冀天下之从已或不能也夫一技之士精悟之极亦有玄解故解牛可以得养生舞剑可以得笔法然得之者无来径传之者无定门其有神焉与假令羣养生学书之士而诏之曰尔必解牛如我舞剑如我鲜不瞀矣君子之学亦惟是凝一不二体验不遗身心融而事几合于是随所参证皆可以见道皆可以觉人所贵善学者契之于言前而勿为株守耳试观近代名儒学成而鸣其所得曰敬曰静曰良知指不袭前人而功皆光洙泗乃知非好为异也圣道犹海然江淮河汉同归而不必同派也顷予读匡岳徐公明宗录而有感焉公师事李见罗氏奉修身为本之训亹亹不倦夫人参三才止有此身修身之外复有何事公所谓修身者盖修之而后言者也非言之而后修者也其于明亲至善之理终身以之有独得而默成者故录之大指若曰吾以此宗圣而有得亦犹昔人之得于敬静良知者也夫江淮河汉亦既朝宗矣若不窥其流而不息之神但以疆域町畦为向背不几为海若所笑乎故圣学无不可入也惟视其造诣不视其言说有欲明徐公所宗者亦务得公之所自得而已矣此精悟之极亦或敏求遗意也 

　　○沈氏家训序 

　　前代劝学诗文如富家不用买良田书中自有千锺粟安居不用架高堂书中自有黄金屋诸语皆出自明主御制流传至久此户吟哦信如着龟凡父兄之教其子弟师友之相为劝勉者率不外是以故后学小生当其蒙养未雕未琢已先以富贵利达荣身饱家之计熏渍其心胸肺腑由斯以往何所不至吾固知吾家子弟亦必有受其鸩毒者已今欲湔此痼疾亦不必为一切高论惟以士君子立身大闲关系紧切者反而考之各着为训语一篇以示为君臣子弟之鹄其所称述亦不必则古昔称先生谈耳目所不及闻曙之事使后生小子无征不信惟举吾祖父以来日用常行可为家范者每篇之中各举数事其无者不求备焉于乎凡人之情语之以他人之善行则有听有不听话吾祖则听之及吾父则倾耳而听之盖其情愈切故其言尤易人也况吾之身祖父之身也身不修则祖父辱自古明王哲后所称引修身之要无不以法祖为急岂士庶之家有异乎吾兹庭训不敢舍祖父而言他亦不敢为饰说以诬吾祖父惟求吾子弟之可信而已训语凡七篇一曰严二曰孝三曰弟四曰睦五曰义六曰廉七曰慈其犹有不尽者引而伸之触类而长之可也 

　　○应天府乡试录序 

　　万历十年秋八月应天府复当乡试士士遴于提学御史臣某暨诸曹六馆者总四千五百有奇而府尹臣某府丞臣某职在提调先期以请上命赞善臣某修撰臣某往持衡莅之臣某惟留都为国家丰镐建首善其人士娴于文文所好尚而四方操觚之士影慕响臻体为一变葢天下所视为前茅也臣且为天下树之抑何敢不辨乃今之为文者则辨之难矣当嘉靖末季文尚繁缛繁缛之不为先进易省也今之文简简固所以从先进也而乃托之乎奇诡空幻者以饰其所不能葢袭先进之似也而非其真也夫淄渑合而雅郑之音杂陈之一簴夫岂不难辨哉兹臣之所为兢兢也臣拜命入闱与臣某集诸同事者歃血而盟务力汰文之似以求其真者而御史臣某亦肃将乃役防检闑内外惟谨既三试遵制拔百三十有五人次第其名里与其文以献臣某窃自幸文体可由兹一变庶几有先进之遗乎真也而非其似乎乃臣所望于诸士者不惟文体之变而止也葢天下之习而为似也讵惟文即人亦有之何者人道正正焉尔矣悃悃欵欵焉尔矣今之人固有谓荡荡平平为不足见长取誉而铿鍧震耀以炫人耳目者乃其中实不然非向之为文而奇诡者乎抑又有画彩为舟不可以济苴士为辕不可以驾者非向之为文而空幻者乎习此于文而文称先进习此于人而人称贤人君子心皆假似以乱真者也臣故曰天下之习而为似者不独文即人亦有之也夫文之难辨不若人难辨之甚也不正人之为害不若似人者之甚也何也射干乌喙足以惎人人遇而投之耳钩吻黄精质雅相肖一为所误则其害不可胜言矣故孔子恶似是而非其品上即小入硁硁犹取也而忠信廉洁有其似之者则谓为贼德焉而不列于士何外之深也他日曰君子贵玉贱碈也非多寡之谓也谓玉真而碈似也臣为是惧故欲诸士之为贤人君子也为其真无为其似也夫所谓真者非必尽瑚琏为快也譬之器为玉为石石非玉也而可砥可错未为无益惟不为碈而似玉也即玉也而世不我以宁被褐怀之以待有用无艳彼碈而玉者之尝有幸也而为彼碈而似玉也碈而似玉者曾不可为砥错而讵能乱玉乎淄渑合不能欺易牙雅俗陈不能混师旷钩吻黄精虽相肖世岂无俞扁之鉴哉故臣愿诸士为其真母为其似也今诸士之于文不碈矣异日以其人为国家用能销其奇诡空幻者而正正而悃悃欵欵而力去其似以求真也其所树前茅于天下者独文焉尔哉 

　　○送张浒东归省序 

　　张公宰高平治行称当时第一已征拜给谏历奉常典纳言之司诸所表树炳炳鳞鳞载人睹听矣一夕以瞻云动念歔欷而叹曰嗟乎自辞吾母大人宦京师也心未尝不时时在侧徒以上恩未有报故忍而逮今也今殚不肖之力既六年于兹庶几少有称塞而倚门怀我者独忍不一慰乎于是即日上书乞归觐词甚恳天子嘉其意许之行之日士大夫之为公里人者相率觞之部门之外沈子言曰嘻华哉公此行人子之辞亲而游也亲望其来犹望能所事而来暨其归也为亲者悦而又能所事则大悦人情大抵皆然也故夫以贾游者挟赀而归而其亲悦矣以儒游者挟术而归而其亲悦矣仕者辞亲而起家赍躬而事主其所为事与亲之所望其子者固宜何如也公今入里门拜太夫人堂下夫人宜有问而公且前对曰始儿为给谏遇国有大事辄以言言尝批逆鳞忤贵近弗恤也而他所历官亦勉自夙夜以无贻母大人之辱于时太夫人闻必大喜且为公进一觞如良贾之出其所藏学士之谭其所得即其母未有不洒然快之也公所谓荣亲之躬不以组绣腴亲之口不以珍旨者非耶予稽览往籍综古人出处之概大都急进取者不遑内顾而爱日诚微恋子舍者薄视勋名而国罔攸赖君子所为叹完德之难也公之报主也如彼而其为亲也若此盖一行而二物具矣予是以华公之行也虽然诗送山甫曰式遄其归吾又知不能忘君也夫 

　　○田都谏疏草序 

　　往余备员史局预修国史检诸司章奏而知有贵竹田公云公当肃皇帝朝给事掖垣所条上国家便利连篇累牍不可胜纪今感时事恒焉伤心则忆公曾谏言开矿非便言诸路镇守中官宜罢归各监局供乃当役俱见采纳夫自肃皇帝至今历三朝且七十余年公所陈前二事垂休于苍生社稷者人能忘所自耶乃今榷采之使交骛于道而闾阎鸡犬不宁公言益令人思矣夫言有出口可听而奉以奔走则迂当事能补隙苴漏事过为已陈刍狗者其言非吁谟至计也公随事纳忠如俞扁发药应手辄起历事滋久而所遗方书人犹得循袭而用之而无有不售亦庶乎立言不朽已始公释褐真定理以平允著称及征拜谏垣适肃皇帝建南北郊议徙置民冡数百丛斥郊堧余壤公谏言不可月令闻掩骼薶胔不闻夷人之丘垄事乃罢余往读公疏至此而知公仁心为质闵然起白骨而肉之也公立言有本哉有本哉顷者公曾孙珍之司理吾郡亦大有真定声辑公谏垣草二卷属余为序犹恨其有散逸者余曰公三疏多矣又何求多之与有 

　　○赠黑丹渠判山东盐运序 

　　黑君之先以武起家而世官于邓至君用儒显君少为诸生有奇负顾数举弗第已乃游太学除上林署丞徙光禄所至以干济称当途者器之擢判山东盐运事乡之士大夫图所为赠君者而授简于予予闻管子相齐谨正盐筴齐以富强君所履非其地耶今煮海犹故何以国不益富窃尝求之葢今之通商驭吏非国初法已国初中盐之商岁惟输粟刍塞下亦至微鲜耳其时国不输挽而糗糒有余商之利即吾利也后人见不出此以为商专国利遂攘臂而侵之额增未巳更以纳锾夫是以塞下不屯国疲于饷士始有脱巾待哺者葢商既告困而国家亦由兹多事矣此与割股实腹者岂异耶故曰今之通商之法非法也国初置都转运盐使司贵之金紫秩亚上大夫隆显矣即其下倅贰亦各专印绶假之事权讵非以职属剧要任之特重乎后之迂阔不达者至比之桑孔之榷算讳言之而持衡于上者亦视为樗散诎其迁次以故仕宦至此者即纡金拖紫犹惘惘有不乐之色此何以鼓舞人心而使之尽力故也曰今之驭吏之法非法也夫国大盐利犹富人之有良田也商犹农也主榷之吏家督是也农之弗恤斯田有污□矣家督弗任斯农有惰体矣比其不熟始四出称贷而营营求足食之策亦何贵有良田哉今之通商驭吏之法久而不更其流弊固将至此也君往矣意亦循管子之迹禀国初之令试以予区区之见谋之其长以为何如如可闻之当事稍一变通予斯说也不直告君尔矣 

　　○沈氏家谱序 

　　归德沈氏出自苏州府昆山县一保乡元之末季有讳道兴者世居县城北七里许王烧桥迤北石将军庙边配蒋氏生子曰福一福二明兴洪武四年大臣有平章潘氏者括取伪吴张士诚麾下旧军蔓及道兴而道兴老矣不能行役以次则福一当行福二奋然曰弟子当服其劳吾父既不可以行吾代吾兄行矣乃留其子铭侍父于家独挈配王氏与其壻范贵渡江而北次扬州兴化县调河南祥符再调归德卫左所占屯城东南一十五里曰邵家口者辟草莱而居焉时洪武二十二年也先是王氏在祥符以疾卒已葬城东北陈桥之侧寻啮于水不知其塜之所在继李氏生女一福二年亦渐老不任行役其子铭自昆山来代以洪武三十四年闰三月初十日与靖难之师战于真定之藁城死焉实建文即位二年也配洪氏其孤子祥是时甫十七即补充行伍至永乐八年十二年二十二年扈文皇帝北征俱随其主帅渡沙漠犁□庭而还配姚氏祥符人生子三曰忠曰英曰杰自是乃分为三派生子十一人一无后其十派相传者共三十一人而三十一人者四无后其二十七派相传者共六十一人距始祖福二为七世七世以后源源方来未可数计也而支派固已繁衍矣至其以科名贵显者则自五世之祖瀚潮始瀚中成化甲辰进士历任福建建宁府知府潮中成化丙午举人沈氏始大又二十余年而建宁公长子桐由太学生任顺天府东安县主薄仲子柚从子棋俱为名诸生正德中建宁公殁潮试南宫卒门户葢稍稍衰焉迨嘉靖乙丑鲤中进士选庶吉士历官礼部尚书兼翰林院学士加太子少保照除山西绛县知县烈除鸿胪寺署正鳞除鸿胪寺署丞其它以恩例授冠带与衣冠而儒者又复数十人人以为沈氏中兴矣始沈氏徙归德其屯所不能尽居也正统后有置产于郡城东南七十里曰界沟集者为一聚已又有居城北四十里曰冉站集者为一聚葢并其屯所而三焉而惟建宁公之子孙则世居城市嗟乎世教既衰骨肉之相残不少也夫岂其未尝反观乎且以吾族论则今之六十一人者其初固三十一人也又其初十一人也又其初三人也又其初一人之身也何前此而骨肉后此而遽为秦越也夫子与孙吾所甚昵也乃其身与吾犹二也其痛痒吾不之觉也其愉适吾亦不觉也其亲而昵之若彼者惟知为吾之一气与吾祖宗一脉也族虽疏其为吾一气与吾祖宗一脉吾岂遽忘之乎朋于近而忽于远覩其始而不见其终亦何其不广也夫自吾祖来徙归德里不过一廛田不逾百亩延及六世犹多艰食吾犹及耳目之其在于今则有连阡陌而田比阛阓以居者此谁之贻也而可忘之乎语有云日中则昃极盛难继惟德与义可以长久昔吾二世祖死王事四世祖礼部主事公以隐德望当时以孝行蒙旌表而建宁公居官廉为子孝奕世载德不忝前人事各具本传至语内行则二世祖元配洪氏世父柚元配张氏俱丁年守节以至白首而兄光冡妇王氏以身殉夫年甫二十也亦先后表宅里此非其德义之可为型范而福祚之所由长久乎诗云无念尔祖聿修厥德永言配命自求多福由斯以谈吾子姓所笃念不忘者有在矣凡预斯谱牒者幸相与懋勉之 

　　○曾中丞奏议序 

　　临汝曾公以中丞节钺来抚吾豫三载于兹诸所尝规画便利草奏驿闻者积若干卷存之掌记观察袁公虑其久而散逸或欲考镜已事无由也乃谋诸梓人且属余序余闻杨子云言浮物也岂其然乎夫不有宰之以实者为真意而蹈之以实者为真境乎言蕲有用不屑屑副墨子为政也安可槩浮物视之也中丞出镇千里仔肩巨重即豫与诸藩固无异也若以论腹心要壤三辅屏翰内拱护神京外管枢天下者则无如豫为最其众建亲藩天潢浩衍与冠葢之使相望于道而供亿日不暇给者豫为最其民俗鲜葢藏竞奢靡岁一不登当事者蒿目而忧之而无可以润鲋辙者豫为最其人情轻煽易动如异时脱巾于陈弄兵于柘者豫为最其以榷采之役妄意中州乐土乌合无赖子弟假神丛以鱼肉我民者豫为最其政体虽自有例程乎抑简书倚任非一幅员错乎诸路五方之游民杂处焉犹复有宜纠宜纾宜巨宜细宜因宜革而纷乎不可穷诘者豫为最由斯以谈则抚豫视诸藩尤重已嗟夫以如斯重任而一旦吁九阍为封内请命第凭此盈尺之牍夫岂不兢兢难事哉岂其若文人墨士变化笔端徒以腴人口吻者而可容浮议戋戋心松惟以渊塞之衷运之规画而当其草奏驿闻不啻乎忧疾切肤俯青蒲而九顿乞哀焉故其言如庖丁解牛羿命中也其煦煦如化日之长也其广博周徧如渊涵薮纳无不有也其感人如阳燧于日方诸于月精通而幽阻弗隔也盖公之真意真境也夫字内敷奏之言何限然不皆达民隐回天听不凿凿可行不斤斤有措置不宏济艰难不传远不能使读吾言者见吾之心而吾言可当于人心者岂繄不文繄鲜实也夫田夫笠叟聚垄亩而话桑麻谈岁时雨旸风□占候即学士靡不解颐太玄凖易河汾拟洙泗人终不与岂顾出彼下哉真与似之殊耳知此则知公之言矣 

　　○赠中丞吴公擢南刑部侍郎序 

　　天下事亦甚难言矣先事则逆覩之难当机则立断之难时适其变而从容暇豫则又难故惟有高世之识者而后可观衅于方萌有济变之畧者而后可决策于仓卒兹两者靡得而兼也以余所见则吴公韫庵其人焉公以中丞之节来抚吾豫两岁于兹其诸树表仪定经制振纪纲厚风俗缩浮冗平狱讼诘戎兵旌别廉墨种种德意载人耳目者余不能穷以辞诸所为仁渐义摩举大河南北百二十城邑之人民而厝之衽席以游于春台之上者余不能摹其状惟顷定军变一事则亦可覩公之槩而知其才与识堪天下大受也其始陈军吏不能以恩信抚士士脱巾鼓噪者数百人势固已炎炎矣公一闻变不知其何以运筹乃不踰旬日已逮其渠魁与其激变者朘削者咸次第伏法而其余党鸟兽散其事遂平夫数百人亦众也自陈距会城非迩也称乱者之形状公未尝身亲见之也而不动声色以遏其方张之势于指顾之间使不至燎原不可向迩一何其从容暇豫而朗断若此也余知公才与识兼过人远矣国家自嘉靖以来士脱巾鼓噪凡数四其始则大同有变白下有变已又有浙郧之变与安庆遵化之变彼其初亦仅仅萌蘖耳惟睹之不早而处之不能当其机乃卒至老师殚费暴骨原野始平其难其甚者则外假招抚之名而内实阴中其所挟以苟幸目前无事而卒至伤威损重使荷戈守垒之戍顿蔑视朝廷之纪法而至今犹踵为厉阶相寻不已识者太息焉公此举葢以张天子之威灵于天下以阴訾骄卒悍兵之气而永遏不靖之萌为国家久远计甚盛何止戡祸乱于一方为德及大河南北也顷之天子知公名则以擢留都司寇贰余窃窥庙堂意岂不以留都为根本重地而掌邦禁明纪法寝虣销萌奠旧京而鼎吕之者惟公堪大受耶语云观故步识前路公由斯以往所著绩旗常者余安可预知然已事可征矣故知公堪天下大受无疑也豫藩臬阃司诸大夫将为公祖道赠而请言于余余不娴于词又安能道公子详乎惟顷宁夏有军变其始与陈事过相类余因是感焉为具述所尝戡乱者如此葢聊举目前一事也其它则自有舆人之诵焉 

　　●亦玉堂稿卷七 

　　商丘沈鲤龙江 

　　归德府学记 
　　新设商丘县学记 
　　归德义学记 
　　亦玉堂记 
　　存蠧斋记 
　　敦伦书院记 
　　四鸠巢记 
　　放鹤记 
　　自适园记 
　　五愚公同社记 
　　李中丞生祠记 

　　○归德府学记 

　　归德旧为州有州学自升州为府遂称府学太守邹公来典吾郡乃更饰而新之而俾记之以诏学者郡故宋地史称其俗近古多温中笃厚君子而世又传宋人之愚如所谓守株以待兔之类相与笑之虽不尽然然侗愿不雕之意或相类则谓之愚也亦宜迨今之人好智而矜能耻于为愚而去古益远惟宋俗不失愚之意故乃近古则学者岂必破愚之为贵哉亦惟不失其愚之意而已矣仲尼称民之疾曰古之愚直今之愚诈诈者舞智者之所为也何愚称焉惟直而其愚不凿学乃可加故及门之徒三千身通六艺者七十岂少聪明才辩之士而独称好学者乃如愚之回回没而传一贯者惟参之鲁列国大夫侨札晏婴文武臧仲之伦讵不翩翩博物多能而独称宁武子之愚不可及则何也愚以学道则笃信愚以谋国则勿欺笃信不欺诚之道也诚自生明明自能觉岂待逆亿哉先王设教三物五典离经辨志敬业乐羣不令见异物而迁固惟求不失赤子之心焉耳赤子之心纯白完具犹然愚也世乃嗤愚而笑之不知去愚愈远而俗以不古学愈以不真矣试以往事征梁园宾客如云邹枚诸人文采烂然非不惊愚夸才而无益于实用千载之下与荒台废址而俱尽而考文献之所尊崇不忘者惟微子之齐圣张许之忠节杜衍之相业迄今不磨夫行赟抗□封还内降皆智巧者之所深避而不为而不朽与天壤并则奈何轻去其愚也予郡人也述郡事志郡俗不敢不以此意与诸君子共勉之以无负太守之盛举夫学宫敝患其不新故必革故而鼎新学术坏不患其不新而患其喜新故必反新而还旧宋俗旧以愚闻天下矣宋之学者倘不染晚近智巧之习似葆其愚而从事于学庶几可寻孔门颜曾四勿三省之脉而闻道不骛于支离行谊不熏于功利居则表俗出则匡时担荷非常肩仔鸿巨实有赖焉诸士独不闻乎黄帝遗珠赤水使智索之不得而象罔乃得之愚公欲移山至令子若孙世世不忘遂使山灵为之自移通象罔之旨何精微之不彻不在聪明用事也合愚公之力虽鬼神可以动何必巧慧收效也如必不安于愚而逐世之智巧以为新则固陋之说若捧土而障江河得毋贾天下之笑谓真宋之愚人也哉 

　　○新设商丘县学记 

　　嘉靖乙巳归德既升州为府于是设商丘为首邑而未遑建学也万历癸酉中丞朱公直指褚公采学使周杨二公议请设商丘县儒学制曰可后学使衷公来始布功令置学官弟子明年郡守郑公邑侯何公筑于郡之干寻址矣已赖公继郑公为守以乙亥八月工竣为文庙五楹堂三楹别为文日阁三楹廊庑廨舍皆具后五岁庚辰邹公继赖公守郡雅兴文治加意瑟饬而其僚别驾同公殷公司理陈公及邑吕侯始落成焉故兹学也盖阅历多人而其劳均不可无纪于是学博张君许君乃征余言记之余观国家久道成化所在广励学宫师儒弟子俎豆规条雍容都雅即如我庠创始经营设官备物羣多士而教且养之岂不谓文教翔洽视昔屯蒙之风气日益开而储材之途日以闳乎养士不以多寡为盈诎而惟实得其人为足重得人不以科名官阀为轩轾而以实有益于天下国家为足称昔者平原君尝慕养土之名而门下客三千人比于诸公子矣及使楚而可与俱者止十九人则十九人之外三千人皆可无养者也看遂自言处囊中卒以定从而十九人且碌碌无所短长则一遂之外十九人皆可无养者也士之所以为盈为诎岂以人数之多寡较论乎上之重士与士之可为重亦岂在多寡乎何世不深核于名实徒见夫科第比肩膴仕接踵则佥云人才人才而多之不知科第膴仕贤者附之以成其贤不肖者乘之以恣其不肖庸人得之终不失其为庸人则养士罗才之意正在彼而不在此故曰志于道德者功名不足动其心志于功名者富贵不足动其心夫安社稷济艰难斯之为功名而不泽于道德犹为有道所薄况区区之科第膴仕苟为富贵者耶尝闻父老言成弘时民间子弟不乐为诸生学使者至有司趣其能通章句者被之儒衣冠其时能为文以中甲乙之科者绝少也然而居善俗出适用在乡乡重在国国重固不乏人我不敢以为诎也其后人文日胜占毕吾伊之声遍国中青衿济济登贤书第南宫者累累辈出然居善俗出适用未必人人皆然而或有羞当世而笑士林者我安敢遂谓盈也然则士品固有在矣淡泊宁静不染于世氛即布素可称也而又济之以斿常之伐鼎铉之荣得一士且侈为名世而况其多也苟其佻巧浮薄徒志于荣利而鲜克终即九迁五等不足数也况其鬬捷于蛮触快意于蕣华者藉令项背相望祇见谓秦无人耳何足多也诸士其相与讲于圣贤道德之学而一洗夫后世媒青紫之陋习处则为珪璋出则为霖雨使士不虚养而圣世实收得士之效庶有以酬诸大夫今日之劳哉 

　　○归德义学记 

　　归德为俗故称长厚矣顷岁以来齐民鲜盖藏幼学子弟则多以贫故废业者而饬躬力行之夫亦或坐穷困以不卒所志俗乃视古稍间焉为郡长者固宜有补苴劝相之法以助流理化而予所睹记殊未数数然也属者滇南邵公来守吾郡其论治尚体要而后声华缓法比而右文教其它所作人者无具论乃其修社约敷帝训弦歌泽頖□别窳良一时人士既喁喁向风矣及复慨然叹曰夫治人犹治兵也欲兵之扬在其气而鼓舞不可不先欲人兴行在感其心而体恤不可不至吾□以兴学为事而民有以贫废不能自植立者吾□知是犹欲强兵而枵其腹也于是郡西北陬起义学一区待子弟之不能自业于学者置义田□□百亩佐学者费而学之左竖义仓九楹贮郡人□谷来助者而悬之常格以待之工既告成乃问□于沈子沈子曰吁嗟古道哉足以风矣夫人情□用耳则饰声众用目则饰色自上之人贵耳目□轻轩吏治而世之为吏者始务以才相高往往□米盐毛琐簿书期会之间炫赫赫名猎大爵□焉以去至语及教化则视为迂阔咸掩耳不愿闻也乃公独雅意文教补苴劝相若此非所谓行古之道耶昔大将投醪于河师众饮之如醉楚子巡□不忍其寒也抚之三军如挟纩此两者岂人人徧之哉义气之所为感也公之斯举无论衣食公赐者得恃以卒业不为废即其它众有不醉心挟纩以复古长厚之俗乎语曰人之从好也捷于令自是以赀雄里中者讵无从所好而甚焉者乎又讵知圣天子不最公之理以风示当世以为今守令者树赤帜乎审尔则公所锡予在一方而道且沛寓内有余也故曰足以风也 

　　○亦玉堂记 

　　俗盖称翰林公署为玉堂云虽沿袭前代故事实谓其职主文翰不事事其堂宇清閟如玉也予往曾历官此署二十余年率累月一至至亦不公座判署惟从容与二三寮友登瀛洲亭流连光景语笑移日策马而归耳以予多病简懒不谙世故非幸而窃吹于此足容吾拙殆也久矣敢望其它乎每念及此未尝不含戴上德称荣遘也然文翰非予所长故身之所居而心恒惴惴焉惧其以伐檀之议疵瑕吾为玉堂之辱也意不能自得焉戊子九月予解官归里筮地一廛于城干极僻之处明年二月构屋二楹翼以两侧侧各室二楹凡阅月告成事则中列琴书外莳花竹亦稍于■〈田耎〉垣隙地艺瓜蓏果蔬及朱麻菽麦各一二畦以隔别城市其晨一粪除夕一灌溉必躬亲之用以代熊经鸟伸以为常而予以多病支离感于老氏有被褐怀玉之说不但不语及世事抑悄焉无车辙至门履声及户非副墨之子洛诵之孙无得有升吾之堂人吾室者盖往时二三寮友从容语笑以今视之犹觉烦矣庄生云子有大树患其无用何不树之无何有之乡广漠之野逍遥其下予所选岂即其处耶间尝于花晨月夕取渊明归去来辞及仲统乐地论朗吟一晌以佐浮白而乡者文翰之事无所关心牖下一榻随意偃仰人莫予识梦时忽觉犹疑此身蘧蘧然在瀛洲之亭不知其为吾蜗角也岂亦有自得者乎抑非上使我至此耶昔人有对扬君赐者每托之居处器用以识不忘予既尝承乏玉署含戴上德今卜筑小隐一时情景犹颇相类盖虽已不在其位而其为清閟如玉者则上已赐我于家矣吾讵可忘乎乃窃仿昔人之意而大书颜于其溜曰亦玉堂用纪吾今兹所遭遘亦不异往昔若此呜呼玉堂之为玉昭昭也惟人可疵瑕亦可进退则逆旅之舍也吾安得终有之亦玉堂之为玉似之也而非其真也乃敝帚自享不忮不求可终老焉由斯以谈则天池非广榆枋匪陋意所逍遥即为吾庐顾在人自处何如耳夫真似亦何常之有哉 

　　○存蠧斋记 

　　岁辛卯余居室西偏构斋三楹储古今书籍可数□卷县额其上曰存蠧云存蠧者何余有书不能读而蠧乘之以为食邑余弗驱也故以为名嗟乎始予壮龄力能强记而家故赤贫自举业章句外则终日兀然面壁耳乌知宇内有书可读哉及后叨一官薄游都下有常禄之入得稍购四方之篇籍广其睫眦乃复以职事萦系役役奔走虽有书不暇读今幸解组归游神艺圃得肆力学问而发已种种只眸已眊转盻忽忘虽有暇不能读吾居然书肆一贾也可胜叹哉今年夏积雨弥句卷帙之上苔痕四溢比晴则命两童子出而曝庭阶之下羣蠧纵横腹皆果然而还视吾腹乃枵然也捧而一笑顾见童子之色怒若于蠧有憾者且搜而歼之予亟止之曰何为其然物成毁有时吾有书不能读而蠧乘其隙为我一饱吾实使然蠧则何罪假令蠧不蚀而余终束之求阁以待一再传之后即不有鱼蠧得无有人蠧乎盈虚消长往复有数虽强且知靡得而逃焉故积之太盛者未有不散失者也君子于此有所好不得不求求之得不必皆备苟备矣不必坚执为已有而珍惜之太甚盖昔右文之主尝遣輶轩之使分道四出购山薮遗书藏之于金匮石室天禄文昌之署与奎壁并烂今存者几乎而惜吾一室之储乎所惜吾有书不能读蠧虽饱不知味则此书之不遇均也断简残编或有待后人乎亦余所不敢必也庄生云火传也不知其尽也此言夫六经常道不待储而自足者也何蠧之虞其非是者蠧与不蠧任之而已歼之何为童子闻余言为敛书还故处而蠧逸者半仍窜处帙中者亦幸俱无恙焉呜呼人世之积而无用而终不免于人蠧者又何止是编也 

　　○敦伦书院记 

　　士养于学足矣复羣之书院者何曰书院之设所以佐学之所不及也先王之教家有塾党有庠乡有序国有学知仁圣义中和之有其德孝友睦婣任恤之有其行而礼乐射御书数之有其艺九年而视其成四十而试之仕流于既溢之余而发于持满之末故自公卿大夫下达牛羊仓廪贱官之选悉中于用当其时上无废教下无废学一道同风其效如此周室既衰教化凌替道德礼乐经术之寄不在庠序而在山泽孔子大圣人也不得君□之位而设科洙泗之滨葢章缝之士从者三千焉自是以来士之抱其器而不得用私相教授于党闾之间者往往不出户庭而自成黉序后世书院之意其权舆于此乎秦汉以来无可考见宋世理学大明而嵩岳岳麓睢阳白鹿四处最为显著生徒多者至数百人我朝宪章列代治教休明自两都郡邑达之蛮陬海徼莫不有学士渐被而兴起者霦霦乎羽仪王路宿称盛矣然而道德礼乐经术之寄其在焉否也先生之所以为教与弟子之所以为学者不过占毕帖括之间属题比类纂摘撺窃口吻刓于蠧简之记诵而思虑敝于游词之剽缀于是豪杰之士往往病之而相与禔躬缮性时发明其业以教术党之士讲学书院所在有之乃其敝也裒衣博带百十为羣娓娓谈清虚其实孳孳营利欲而又何学之与有万历初当事者发愤建议条禁撤毁诚有激乎其言之矣虽然有以涉败者而废天下之舟有以噎病者而废天下之食乎二百年来名公巨儒勃窣理窟成德达材皆于是出惩末流之弊而并去其成法非通论也今宸居久于在宥崇儒重学向来禁毁之议尽格不用而所在有司乃敢复有修葺废坠者而吾归德亦始得以复其旧贯云按志书院故在府城西北宋初锡名应天有敕赐碑在旧城内金元为归德府学本朝因之弘治中圯于水于是迁学于府治东而书院中废自世宗以迄于今葢圯而修修而复圯矣向之为斋为堂为廊为阁为号房为垣为门为坊业已鞠为茂革而荡为瓦砾矣今悉还其旧观而闳敞倍焉题曰敦伦书院夫今两都郡邑之学皆曰明伦而书院易之以敦何与曰明之为言知也敦之为言行也知行相须如军二轮如鸟二翼不行不足以为知也今观皇祖大诰三篇教民榜文谆谆于五常之训而他日诏师儒曰正心实学曰崇德重义曰检身饬行意可知也士不深惟立教之本而卑之入乎口耳高之沦于玄虚画脂镂冰落其华而实者鲜矣奚其明兹曰敦伦者正所谓皇极之敷言是训是行也吾党之士尚□藏焉修焉大者明君臣敦父子序兄弟经夫妇丽泽于朋友而增修其德而后博学以贯之多方以辨之修文词以发之亦可以为成人矣不佞虽备员三事而自揣忠不足以结主泽不足以答民形神梦寐皆山中人也古之君子进不能使其君安富尊荣退犹可以使其子弟孝弟忠信是用述今昔斆学之本与诸士共观鉴焉 

　　○四鸠巢记 

　　予成亦玉堂之再月旋于其东偏隙地小构一室以为燕寝又阅月告成事方自他所徙居适有鸠一偶亦遂来巢予异焉谓卜居之初有此物兆吉乎否与不可不详论之地葢闻诗鹊巢之说曰鸠性拙顾又云居鹊之成巢何也夫天下无两而立者也巧则巧拙则拙观人于清浊之间君子皆不能无疑也鹊虽巧岂能不拮据而成巢而鸠独口不瘏手不瘃一旦乘所有以居葢鹊反不如者犹可谓拙乎鸠乎鸠乎岂其拙名而巧实阳外而阴内者乎物如斯吾不欲觏也岂兆之隹者乃亟命涓入驱除之而鸠绕其巢飞且鸣如泣如诉若将止予者予感而益异焉而为鸠原之则终亦拙者而已矣盖大厦成而燕雀相庆此物之巧者也色斯举矣翔而后集此物之知者也比吾之阛阓为大厦何限鸠不知巢焉而巢于吾室其卵翼可俯而窥也顾非拙而何予赋性颛蒙不善涉世世之君子方将有讨予之拙欲覆其巢者既征诸色矣而鸠顾适吾以居乎是游于羿之彀中耳知巧者岂如是□斯以谈则鸠非拙名而巧实阳外而阴内无惑也兆亦何不佳之有乃更命涓人谨护之而鸠巢始定自是予读书其声吾吾鸠呼雨其鸣呱呱如唱如和如恋如慕与吾有甚相狎者予不但无疑于鸠且转自疑也向所以来鸠之巢者何耶世尝言海翁忘机鸥鸟不飞鸠岂为是耶抑睹予之貌一鸠也而不能辨与或吾室拙且陋遂以为鸠之巢而附居之与抑声气有相感者与皆予所不能知也第尝闻善为道者巧欲日损拙欲日益其损其益在所与处矣今以鸠之拙巢于吾室是鸠益一拙也以吾之室有鸠之巢是吾益一拙也鸠乎我乎我乎鸠乎其俱有益之象者乎予欲赓鹊巢为诗困而未能少顷假寐梦二羽士褐衣斑文仪观整暇揖予而前曰幸托君之宇以庇序干又□君之誉以自予心予既拜君之明赐敢不卒复以所闻诗云靡不有初鲜克有终予虽拙无似然□有血气心知焉君往昔葢不能无疑今窃见主君之杖有刻予形者有貌无心比之木鸡其德全矣君倘亦有意乎今而后彼扶尔行予伴尔居相守一拙永不畔去其庶君三益手予与若葢得君而四矣幸主君盟之梦语未毕蘧然而寤开□视之阒其无人顾惟见二鸠之栖吾檐也于是□吾室为四鸠巢云 

　　○放鹤记 

　　予性好清尤好观物其在羽族则形质最清者宜莫如鹤矣予极心爱之得一偶寘吾醉竹之轩予少有不快则扶杖往观之饮且食有不甘则对之食饮客诣予予不能欵客则指鹤谓曰盍为若羽上留客无不大饮至醉者予以是爱弥笃焉时徧□于客曰美哉暠暠乎其衣缟其裳玄其干颀而顶朱裒然一竹林隐者也吾与若其相共死生矣顷之见一蜣蜋推粪丸转轮而行逐逐不休予恶其秽也欲毙之而不忍姑纵而舍之而驯吾鹤一日予有远行童子饲鹤者不戒其常饷致鹤馁甚及归入门忽睹其食秽也则骇而大惊以为吾老且眊也不能审视耶迫视之果秽也予怆焉神丧茫然如有失向对之食饮者欲喀之不出更悔其□昔之徧赞于客者之甚无当也而耻之欲毙之不可亦纵之而去而向之推丸者则化为玄蝉矣□高栖茂树之林吸风饮露不需乎人世一粒两粪飘然如雾縠不染乎一尘已复见树头黏一壳肢体备具若尸解然者不知其所化圉人告予曰此所谓蝉蜕即曩时转丸者之所变化也予默悔□初幸不使就毙为叹息无已呜呼吾向来好鹤□其质至清也今若此已恶于转丸则谓其近秽□今又若此物安可皮相哉予表而出之为世之□□者存鉴戒亦因以自儆也 

　　○自适园记 

　　余雅性好花竹泉石急于饮食而尤喜农家种植事而不能日狎于田野以为恨则时种禾麻菽麦瓜蓏果蔬之类于客厅两阶下各一行行俱可数本余时亦荷笠秉耒为畊耘收获如农家所为也以为常而自堂而寝而醉竹扶杏之馆亦各有花竹泉石随宜布列小小成趣地不逾五丈而遨然自适有余矣因名曰自适园自适之说始见庄子以为自适其适与适人之适不同也世儒乃于斯两者遂不无轩轾于其间余以为过矣葢人生宇内如蚁戴一籺日营营于广庭周除之下而不知所如此适人之适之譬也其又有吸风饮露食槁壤而饮黄泉者虽淡然无求于人世卒亦与彼营营者同归于尽耳誉此而非彼不如其两忘之也矧余所为自适者亦未尝不待人以适乎何以故吾所艺禾麻菽麦瓜蓏果蔬之类以佐吾百亩之所出则可饔可飧可酾可酿而吾厅复幽雅燕闲可豆可觞此皆吾自适之具也而乐羣无人则不适吾亦玉之所储有近古彝鼎水滨浮磬与骚人墨客诸子百家之籍可怡吾心神耳目也閴然无与共披览则不适吾鸠巢所蓄有一味之甘盈罍之酒与醉竹扶杏之所为春秋花草山池鱼鸟可恣吾临眺也而嘉宾不时至则不适是吾之所为自适者亦无一不待人以适也岂必役役于爵禄轩冕如所谓爰居钟鼓者而后为适人之适哉吾又何轩轾之有故曰不如其两忘之也惟忘然后能无不适 

　　○五愚公同社记 

　　宋四周皆河山回环而中蟠奥壤数百里川泽之气郁而不宣故土风颛固而其人多愚考诸传记则有若守株待兔拔苗助长刻舟求剑袭石为玉者是为古四愚也越数千载及我明万历中乃又有今愚公一人其行事与古四愚极相类然以其无不愚故不以一事成名也而第称今愚公以别于古之愚者而宋有五愚云古四愚先后生田间终其身不离其乡土其所与皆其曹也故虽愚而无害于世今愚公乃误羁一宦以北游帝乡与四方高明才知之士伍而乃不习其谣俗不能依阿其语言动静而与之相上下提其耳则弗喻凿其窍则不通坦途在前而莫之知由伏弩在后而莫之知避如是数年卒以愚取败而不知所税驾有蹴而为之谋者曰人各有宜居亦各有宜偶子宋人也则亦复而所求而比德者而与之为偶而庶几无患而处非其据偶其所非其偶以罹此重困何为也今愚公闻言瞿然觉乃即日徒步归归而视其里之人虽颛蒙如故然靡有类已者必比德而偶则惟古四愚乎而四愚公已遐哉邈矣可奈何于是益徙宋城之东荒曰蒙昧之谷者筑一室而粉其壁绘古四愚公于上而闭关却扫日回翔徙倚审视之一有所行事必曰古之人古之人复时自语言咿哑若有所质对者食且饮必祭而先焉若与之酬酢或从间窥之未有不窃笑者也今愚公顾自喜益甚而曰此真吾偶乎因自称五愚公之社呜呼古今人不相及而何以称社之同盖闻诸先民志苟同道苟合虽越千载旦暮遇之也志不同道不合比邻千里也今愚公之与四愚者虽生不并世乃其鹑居而鷇食有貌而无心则固同调也而且图其形列其事与共处一室而朝夕目在焉安可谓非偶也然而无血气心知无得失利害与是非毁誉以生其憎爱而兆起瑕衅也则可全交也彼与高明才知友者不亦相待驩甚乃其临得失利害与是非毁誉之小小拂意也能使不被以兵乎比是以度则友知不若友愚也友贵不若友贱也友今人不若古人与稽也貌而言貌而笑不若其不言不笑也今愚公求偶若此岂有□□哉即以称同社何不可 

　　○李中丞生祠记 

　　葢自矿税使出而寰内骚然多故矣其以一境集羣珰虎而翼者实繁有徒则无若徐淮珰挟持天子命与封疆之臣争黔首势据监司郡邑长上独直指得争是非然不可久所与利害相尝岁月相持为百姓争命则无若中丞中丞阿附珰与俱上下者不论其抱咫尺义角立抵牾第以一事争衡一去明洁于商民何当焉若乃殄厥爪牙剪厥羽翼发大奸除大怼拯民水火而拨乱反治则无若今总漕李中丞葢中丞始莅淮也珰暨禄驻真州要吴楚闽越之会陈增驻彭城程守训佐之暴南北齐宋之关税余盐则有鲁保而开矿务税郡邑帑羡理芦政则有邢隆虎豹齐来民其余几公既以陵寝地脉国家根本感动朝廷已帑羡芦税罢矿务而撤邢隆矣乃以简书惧诸珰珰稍稍辑不敢动而江淮间获喘息于斯须无何当轴者忌中丞能令回籍去又不令得代凡数阅月而代者无主名于是羣珰之役狐假者以百数珰役之役猴冠者以千数料民而食规利而趋害商不已剥及于民攘富不已剥及于贫噬肤及骨噬骨及髓千金之家旦暮立尽万夫之命沟壑立转而呼天乞命于牙纛旗鼓之下者彻霄渊矣公乃作而曰珰第五日我耳故鱼烂吾民也吾一日在即朝廷一日之臣民吾一日之民吾能坐视民水火中而焚溺之耶乃出视事催代之疏日上严缉之禁日下爰告于珰曰尔司税尔司盐其饬尔从事慎尔堤防毋纵强御剪灭我商民不然者吾请上方三尺剑以戮辱汝乃令于国曰尔巨猾神奸尔无赖亡命毋怙威势驿骚我境土不然者吾奉三尺法以若等狥其有如孤如鼠凭城倚社以害盐政者若而人论如法不贷其有如狼如豺吞噬攫攘以伤残无辜者论如法不贷其有勋臣而盗行率暴子猾仆挟珰胁商因缘上下罔利以干国宪者若而人白简从之而珰增之私王惟中偕程守训表里为奸干没攘夺以百万计则列罪上状置之法增惧以死珰保之私朱枋假威蟊贼鹾商以数十万计商不堪命则拘而置之法而保慑焉不敢逞于是徐淮之商若民始有更生之望而父老之借寇台谏之留贤羣起为两淮商若民丐中丞天子乃贤中丞进大司农令抚淮总漕政如故也大蕞尔淮方实称都会商旅出途于焉辐辏省郡飞挽于焉咽喉九边饷给于焉储偫国家陵寝于焉发祥诸珰穷凶煽虐其间中丞抱空名于上万姓肝脑涂地于下不旬月间行见弱者瘠沟中强者弄兵潢池耳即朝廷其何能淮方之与有公以既去之身当诸珰方张之焰抗雷霆之威而出涂炭之赤子卒之驱除强暴殄戮诸珰黄河以南大江以北鲸鲵息波魑魅匿影如披云雾而覩天日此其鸿施丰树于今有两哉是时当轴者当楚王以妖言而愿甘心于郭少宗伯辈公出死力翼而生又复鹰犬台谏沮坏计典恶直言臣而欲甘心刘司马郎辈公触忌讳而翼以归以故不安其位而以中谗去谗之故难言也毋乃为数珰柄臣甘心哉鸟尽弓藏兔死狗烹自古叹之于是义商某某等集众而谋曰中丞公之去留上为政岁时俎豆以不忘公□为政乃议葺祠祠成议肖像像成走谒不佞文其石余美中丞之功感商民之义伤谗言之害正□公道之不冺于是乎为之记 

　　●亦玉堂稿卷八 

　　商丘沈鲤龙江 

　　社仓议一 
　　社仓议二 
　　社仓议三 
　　用人议 
　　行政议 
　　屯田议 
　　盐法考 
　　兵食论 
　　论京营兵制 

　　○社仓议一 

　　有司之积谷备赈也自公廪外则又有社仓一法固均以为民也然就两者较之则社仓有实惠而公廪顾反有不及者何也葢当其积贮之时而已寓赈恤之地也请得究言之公廪率不过一二所社仓则四门四关各有建置积之多方备之无穷而输散不越境其便一公廪者官自为之也其势独社仓者官与民合而为之也其势分分则共其力于众独则总其劳于已众力易举独任难周则任独不如任众其便二公赈必须凭里排举报而里排诸人皆素以渔猎自资者也报者未必贫贫者未必赈反使公家积贮徒以惠奸则赈输文具耳社仓有殷实公正众所推服者为有司分理其事而又有贤士大夫可备咨访故本社居民孰贫孰否孰上孰次一一皆有真见粒粒皆有实惠也其便三公赈必须按里排次第较凶歉甚否逐一审问有司或有他务相妨则势又不能速及旷日□久□使枵腹垂毙之民日需次逆旅之舍而所得不足以偿费至有垂槖以归或不及一餍以死者可哀也社赈则各济各方随投随给其周之若烛照而予之如取携其便四公赈不免有盘拨转运之烦有需索使用之费用斗斛高下之分有推挽负戴之劳而社赈则悉无此累其便五公廪一二而饥民喁喁待赈者常千万计骈肩累足沴气熏蒸疫疠不免或更有他虞亦不可知社赈则分局洛济散而不聚自不患此其便六公廪必上栋下字有砖瓦木石之费有透风重檐之设而雨雪薄檐易于沾濡鸟雀缘空易于剥啄仓鼠穴墙易于圯坏则又必岁时修葺费且不赀况谷既入仓陈陈相因则红腐而不可食出而晒晾之则递晒递减且有因缘为奸利者而社仓则状若圆囷所需惟草木泥芭无砖瓦木石之费日色易透故不烦晒晾无重檐故鸟雀难入仓四周皆时有人迹故鼠不为耗其便七民俗之日以浇漓也如逝波之东下而不可复反也社仓既立则里闬共为有无必蔼然有同室之义一体之情焉葢不但缓急相周即百姓亲睦民德归厚亦且由此其便八人情不能无公私今令于国中曰吾劝输备赈出尔私藏而公诸同邑不相识之人非甚倜傥谁肯虑之惟各社有仓各劝其社之居民家道殷实者各自为备出其余以待昆弟亲戚之急人必不能恝然而荒年赈济惟在此方之人得用之不以泛及其它且输者有时而贫亦反自取给焉此民情之所欲也因而导之当令下如流水其便九夫是九者惟社赈有之而公赈殊不然吾固曰社仓有实惠公廪顾反不如也 

　　○社仓议二 

　　仓以社名则非独有司之事也葢所在居人均与有责焉传曰未有上好仁而下不好义者也今吾邑侯为吾邑赈荒计既肫肫若此矣岂乡士大夫与吾民有力者自为其桑梓身家乃不能好义以终其事与吾知其必不然葢里中士大夫有富于财者未有不结社饮酒以一日之乐糜小民终岁之费也未有不穷奢治具集水陆之珍强客属厌而客谢不能不止也未有不盛饰山池台馆鱼鸟花竹声容耳目之玩而费累千金不惜也未有不以其鼠壤弃余委诸无用而明以资盗阴以损福也诸如此类费何可胜计吾不敢谓诸君之尽然间亦有不免焉者倘稍裁百分一以输之社廪备荒年赈济而起人沟壑之中不过斗斛中一粒而遂能施仁义以行德化无用为有用诸君何惮不为且既名为士大夫读书明道理当思天下饥由已饥顾乃于同室之困不少置念凶年饥岁家有余赀廪有余粮僮仆温饱而目覩乡井饿夫枕藉沟壑焉则亦与凡民何异此无论阴骘暗亏觖望难释第人皆有不忍人之心岂以吾辈号士大夫反不能善推其心以为乡闾倡耶即条陈民间疾苦以请命于邑大夫亦吾辈责况今邑侯不待片言先自轸恤厪思善后之策欲使吾父老子弟长无冻馁吾辈有不感激踊跃相率应命者非夫矣诸君必不尔也乃若环邑居民其间有力者不尝有结社攒钱随会讲经为奸人笼取乎不尝有修寺建塔铸佛塑神望南海走东岱跋涉道路足重茧而不惜乎不尝有斋僧饭道建醮设坛为游食供糗糒而自谓修因果积福田乎夫此数者皆无益之事而奸人诳惑之辄竭蹷恐后积谷备赈本有益之事而邑大夫惓惓焉乃趦趄不前此何以说也夫神明正直非可私媚所福佑者必是善人为善人行善事无大于济人利物济人利物无过于凶年饥岁孟饭可当斗粟诸君何故不为而乃营营焉役役焉求之于茫昧杳冥之中吾为诸君大惑之夫公输苦浩繁而社输多寡随意公输有程督有稽核有罪系而社输缓急自便赔累无虞且自积自备虽为人亦为已也贫富何常吾今日出有余以济人安知他日不人济我以不足也惟愿诸君各承邑大夫教令而导扬其波泽以赞成盛举焉 

　　○社仓议三 

　　以盖藏论一邑则邑人有富者有贫者有非贫非富而衣食有余者大约不出此三等矣贫者不能积富者之输谷备赈也则以为贫人积其非贫非富者安积乎积之家则不免侈于用而夺于姑可已之费将如何而可葢尝见里中小民有结社积钱者或三五十或百贮之一所及岁杪始出而瓜分之亦各如所输数夫其积而分分如其所积非有加多也然不以存之家而为是纷纷者诚恐其侈于用而夺于姑可已之费也故为是以自制而不厌其烦此小民积钱之一策也予欲推此意以积粟于社凡非贫非富而衣食有余者月输粟一斗储社庾计岁输一石二斗时愈久积粟愈富值荒岁亦各如所输之数还归之如今之岁终分钱者此亦小民积粟之一策也不睹夫扑满之为器小器也状浑沦惟一口口仅可容一钱满积之不能逾三百然可入不可出必扑而毁之而后可得用吾今欲小民积粟于社者葢亦以社仓为扑满而取诸寄也 

　　○用人议 

　　我皇上临御以来孜孜于用人图治一时之治效可覩已近三五年职官多有不补臣愚诚不知圣意所在顾惟我太祖高皇帝神圣开天稽古定制由内达外无处不设有该管衙门由大及小无一不付与应得执事非徒以备员而已也总之皆精神心思所寓而治天下之大经大法也由此则治不由此则乱二百余年圣神继作无不率由者匪但前事之不忘实惟成宪之当守也臣请得一一熟虑之葢在内五府六部与各卿寺衙门逐日奉有钦依随即发行天下一有壅滞则后来文案堆积相仍不免悞事故今五府有掌印官必有佥书六部有尚书必有左右侍郎又各有属官分理其余卿寺亦莫不然葢本源之地无壅而可周流不滞也而又特遣廵抚□御史安抚人民巡按监察御史纠发奸弊俱要职也乃今当经年不补而九卿衙门或有正无贰□有贰无正居常鞅掌易以稽迟临急乏人且相那借累朝以来人材寥落未有若此者此今时在内景象也外省都布按三司或□甲兵或主钱谷或主刑名各为一职犹恐不徧又设为分守分巡与各兵备以分理三司之事使一担众负易以举行险阻幽深无不周徧亦承流于上宣化于下缺一不可者若复付与别道兼摄或至连数百里之外以相遥制势岂能及葢各省地方常踰千里守巡兵备分布弹压者不过数人而又有入觐行者入贺行者有新旧交代日久不至者其见在五六人犹复不备将弹压可得而徧乎葢地阔则控驭难周而盗贼窃发事繁则耳目难遍而吏胥为奸守巡等道胡可缺也守巡而下则各府知府比之司道事体尤专乃今亦处处悬缺姑委之佐贰署掌夫知府惟位尊望重故能表率所属使遵奉约束无敢有慢政虐民者佐贰倅职也其属乃州县正官能使见严惮称师帅乎矧复有非其境土而摄者其视官传舍而已矣既视官如传舍岂复能视人之事如已事乎抚人子如已于乎为人守藏能惜其财如已之财乎其图易以塞责者不任其难其取办于目前者不顾其后纵小小办治亦目前了事而已官民情隔父母赤子判然为二此今时在外景象也夫内不备则源塞外不备则流壅塞且壅则不能有润泽及民天下安得而治此用人图治法祖第一事而臣愚□□言之也虽然此论其常也有急于此者海内之承□□矣当此差繁赋重之时岂无弄兵潢池者而所在无官孰与简兵孰与储饷孰与缮城隍图战守以备不虞阴雨至而后为计其有及乎且朝廷每遣使必设副贰以行一时一事犹兢兢若此也矧其有常职有常事以称代天工凝庶绩者可若是草草乎如谓省官省费官可不备也则历年以来裁冗员者不遗余力矣讵复有可省者乎富人之家田庐稍斥犹多署臧获广招佃人以为已分理于下诚恐其家之不治而地有遗利也岂有天下国家者而可惜此小费乎孟子曰不信仁贤则国空虚国无政事则乱夫官费则国无仁贤矣无仁贤则无政事乱且滋起所忧方大可视为小小者哉伏愿皇上法祖建官举逸修废俾仁贤济济在列则臣任其劳君享其逸天下可无为而治矣故臣愚以用人为当今第一议 

　　○行政议 

　　臣惟天不言而天子代之君有时恭默不言而臣下代之总谓天言天言者天命天讨之所自出也葢綦重已祖宗朝面决政事一切章奏例应批答者随奏随答随答随下无留难也及皇祖世宗皇帝深居静摄始不面决政事乃其时臣下之所禀承机务无不振举者则恃此章奏一脉为可通君臣上下之情也而国家大政事即在此矣夫章奏即政事停章奏即停政事也缓章奏是缓政事也皇上试稽览载籍上下古今历数其兴亡治乱曾无有政事而可以为国者乎皇祖虽深居大内而章奏批答疾如风雨其精神何尝一日不运于天下故其时虽不面决事而庶政修举亦自与临朝称制者不殊兹所以无害于嘉靖中兴之治也假令皇祖末年不废临御则久道成化宜不止此皇上祇知其倦勤之迹不求其励精之志毋亦有未尽者乎臣反复思惟一念隐忧有不胜杞人之虑者葢凡政事中有利害所当兴除人才所当进退□艺所欲驰骋忠荩所欲发摅国是所由镇定机言所由剖断者莫不取决于涣号之一颁惟留中□报报常后时则利有当兴者不兴害有当革者不革贤能当陟者不陟愚不肖当黜者不黜明作者无以见能尸素者得以藏拙怀忠荩之意者郁于心胸奉奔走之职者困于羁绁此当事之臣之所甚苦也是故国是有盈庭之议非早奉宸断不明军机在反掌之间非立承斧断不决诸如此类一有濡滞将九重德意弗宣且遂为衮职之阙者亦何但臣下之不能尽职也夫人情需则易疑留中者曰何为而留缓发者曰何为而缓其设为不必然之虑而妄揣一人之意指者无不至也此甚非盛世之所宜有也三五之隆庶事以康如四时之序森乎不爽惟后之优柔不断者乃多有废而不举之政皇上聪明睿知干纲独揽本毅然大有为之君顾徒以章奏稽留使咸熙之绩有逊于尧舜之世此臣心所大不安也故窃以行政为急焉 

　　○屯田议 

　　自鼌错建言募民耕边以实塞下此屯田之始也是后赵充国屯西域刘馥邓艾屯江淮曹操屯许昌羊祜屯襄汉孔明屯渭水郭汾阳屯河中韩世忠屯金陵成祖用前人遗策相循不废故居者无输将之劳而战者无待哺之困屯田之制葢深得寓兵于农之意焉而足饷之长策莫善于此矣我国家仿古遗意创为良法尽天下设卫尽卫所置屯大要守者什三耕者什七卒有儆急朝发夕至是于守御之中而享耕获之利其法又视古尤备焉顾法行既久寖失初意则不能无弊是以屯田之尺籍徒在而三军之枵腹无裨整缩振举之策在今日诚不可不讲也请先述末流之弊而后及处之之法可乎葢古之屯者惟自为生养之计而不以贻忧于国也其有事而食也民未尝取之于官其无事而耕也官未尝敛之于民上不劳而下安之所以久行而不废也乃今耕而入粟者有交纳迁转之烦戍而得食者有关支迟留之弊虽视夫千里馈粮者有不同而吏缘为奸人滋多事逋负荒芜之端从兹起矣夫国家之养兵怛患于食之难给也彼诚可以无饥但不厪吾□亦足矣而何必与之计升斗之赢以滋弊乎此屯之坏于租税者一也古之屯者阡陌相连上下常数千里耕者之从事其间初未尝有异处也今国家之制星散置屯本以从人情之便为常稔之图而一军之名或跨数圩一圩之田或分数处势不能以相兼则舍远图近亦人情之所必至者彼近而易及者固享其收入之利而远而难及者安得无污莱之迹乎以此而日甚一日欲田之不抛而荒食之不因而虚者无是也此屯之坏于分土者二也古之屯者有屯而后有食军之视屯若辎重然不可使一日去我也今屯之始也杂于民田而疆场之别易紊迨其久也又任其自弃而盗鬻之禁不严以故卖者易售买者勿行辗转相寻田之去其主人也非一日之积矣北屯之壤也又由经界混而法之不立三也夫法之坏也非立法之初使然也葢其始也起于端绪之烦而其既也成于因循之过法安得而不坏也是故君子之为法也不贵烦而贵简不便于寛也而便于严葢烦则弊端易生而简则有画一之规宽则法纪易弛而严则有难犯之势为今日虑亦惟简与严之为尚耳所谓简与严者有复旧之议有更新之法二者固不能以相兼也愚请得而备言之彼屯田原额转相贸易其为时非一世而所历非一人矣今欲于盗买者则夺而归之于军是已往者享其利而见业殊有所不堪也此不可不为之处也窃计置田之家三年可以足直又二年而获利半之请下令于民凡佃种军屯者限五年还官而自今仍鬻者必治以重罪则屯额之旧可稍稍复集矣夫然后参之旧册更为清造除各卫各所之屯总为一册而各军之屯又注其四至而人给一册军有更代则此册与俱而私相授受者亦庶几其鲜矣至于每屯百顷则申命武职一员专理其事必时而耕获正而疆理兼之以拊揗练习之务而提督于上者必为之严法禁时巡行以考课之所部者治则与胜敌同赏所部者否则与失律同罚必信必果无少贷焉行之既久而屯有不修者鲜矣然此固就事论事以纾目前之急复成法之旧耳若既补偏救弊而立为经久之法非尽易往昔之辙而大有更张不可也何也星散置屯本以从人便而其卒也乃民田易混而盗鬻之弊丛生焉此疆界之烦为之耳如于守城之处以环城之四周者为屯屯之外始民田焉守边之处以沿边一带者为屯屯之外始民田焉则不惟耕守之势便而界限分明彼此辽邈私卖之端无自起矣况附近之田多常稔之田乎三分守城七分屯种固通融之计也然而城守者无事之日多宜可以从事于耕而边塞之区烽燧时警道里辽旷欲安心于畎亩之中亦难矣窃谓沿边之处宜每卒佥正卒一人守边副卒一人守屯使守在外者无内顾之忧而耕在内者无外扰之患内外耕守之间有相倚为命者矣田之者上上下下也槩而予之未辨也愚窃谓江南之田属常稔者人五十亩足矣江以北者宜稍加之乃边塞之地则多瘠少腴非百亩不足以赡一年之养也辨其肥硗而制之多寡则人安而荒弃者鲜矣凡此皆法之简而易守者也以易守之法而专之以责成之人申之以严饬之令则孰以苦吾法挠吾法哉故曰为今日虑简与严而已矣虽然屯田与盐法相表里者也自守支之说行则商人不乐于开中纳银之例起则塞下不能有积粟屯田之易废而难久者率以盐法之不能为之辅也讲屯政者宜于斯致意焉 

　　○盐法考 

　　自管子有盐筴之议而后世宗之于是乎榷盐有令理盐有官汉唐以来咸赖之以足国筹边既卓卓有明效矣宋熙宁时令商人输粟刍塞下而以江湖淮浙之盐给其直而加厚之以故商贾乐于趋利而不辞奔走之劳军饷恃以取给而无劳转输之费信所谓飞挽神运而一时足边之策葢莫有善于此者我朝循用其法而召商中纳着而为令非百世不可易之道乎今考天下行盐之处为转运司者六为提举司者七国初尝设有灶丁着有图籍授以卤地给以草场偿以工本而又复及于其家所以恤灶丁者诚甚厚也比盐成而当开中之时则量所在之粟刍贵贱与道途之险易远迩折中为例而出榜召商在洪武时每盐一引不过纳银八分永乐时亦输粟二斗五升而已本一而息恒六七倍之所以利商人者诚甚溥也夫灶丁得所则人斯力于趋事而财出有不匮之源商利居多则人咸乐于中纳而国计有常资之利盐法之行于国初者固无以议为矣其在于今乃私盐横溢而官盐遂阻商人中纳日寡而边徼之利□□微者岂方今之边事与昔异乎将今日之人□□昔异乎抑时异势殊而祖宗之法可行于昔者不可以行于今乎吾知其有不然矣且倚顿一匹夫耳尚能以盐之利而致富不赀况以天下之全力而总天下之利权有可以求之而不得者否也刘晏理财于唐在当时诸凡之费取给盐法者过半今独以之济边而顾有所不足者否也愚因此而考究其故葢亦法制之更张太过渐已非祖宗之初而目前之小利是急不思为经久之计耳自今论之盐有常股有存积常股七分存积三分固例也然商人乐存积之易効既以趋赴而争先而常股之守支于场者至有没有身而妻子代之则商人固苦于支给之难矣洪武永乐间纳银纳粟之廉者非徒以委利于商正所以厚吾三军之士也成化以来渐增而至于八钱则商人苦于规利之难矣又其甚也势要占夺卖窝买窝有报中之难例外劝借加耗私增有输纳之难守候查盘关领勘合有逗遛之难私盐既贱官盐遂壅有发卖之难有此数难此商人之所不乐于中纳而边计之由以口虚为今日计在惠灶以开其源通商以导其流而欲讲通商惠灶之法则正盐之价不可不减也余盐之直不可不给也支掣之期不可不信也留难侵渔之弊不可不革也无用之钞不可不偿之以足其直也常股存积之法不可不融之以归于一也而数者之中则清余盐灭正价者其要也何也盐法之不行者以私贩之壅而私贩所以恒多者则余盐之有以丛其弊也葢贫灶苦于不给既每以所得之余而廉其价以窃鬻人情乐于趋便又恒诣有余之家而易其私以图其廉则私者安得而不盛官者安得而不壅也今欲于余盐而厚之当念夫正盐之工本至给钞二贯五百何如其厚也彼有其盐则以正而视其余亦可也欲于正价而减之则又思祖宗八分二斗之例何如其微也今虽不能多损之以几于昔亦以少取之以不至于今也如是则正盐之价轻既有以利乎商人而余盐之尽收又有以利乎贫灶将私贩之自息而公法之自行也或曰国家之财用常苦不足虽欲于灶丁之余盐而厚之又安所取给也愚曰盐之所在利之所在盐诚无穷而利何患其未广也今者理有国之赋而不求其大端不酌□久远惟区区与细民争刀锥之利计尺寸之赢所得者少所失者众朝四暮三孰寡孰多哉故理之有道则常股之盐可随足不必又存积也况此速则彼将益滞也法之不壅则商人之利亦吾之利不必较锱铢也况商困则国亦困也此正价之所以当减而余盐之不可不清也虽然又有说焉国家之召商中纳者本以资刍饷辇运也今行之既久而寖失其初守运司上纳之例而不循沿边籴买之规则转输之劳吾犹任之虽岁时开中徒与商人为日中之市而已矣假令三军之士脱巾而一呼或近塞之区水旱之相仍纵府有余钱而枵腹者无资也岂祖宗初意哉通乎此说则杂买之规不可不复其旧而屯田之法物诿之难行而莫之讲也 

　　○兵食论 

　　何以足兵兵贵责实何以足食食先崇俭夫兵无实则虚虚则不武食不俭则耗耗则难继如是而徒聚兵无益徒日加赋无益也是故实与俭其兵食之上务而筹国之善策乎三代远无论已姑自后世谈之嬴秦僻处一偶而以六国之形势与之度众而较力则秦弹丸小耳然秦人开关廷敌而六国之师咸缩足而不敢西向卒以成蚕食之谋岂不以秦民之强悍武勇为可恃而六国之旅有不可为众者哉君子曰观秦与六国之势可以知兵矣汉文当疮痍新定之余而尤勤勤于蠲民田租之诏在经用疑为不足而其时府藏所积乃陈不可食朽不可较富极矣至于孝武承累世之蓄息而益之以桑孔之榷算所入视文帝时又百倍而天下之嗷嗷而待哺者何急也岂曩之薄征者固有余而今之厚敛者乃不足哉君子曰观汉文帝之世可以知食矣是以司国计者使兵之可用如秦足也而不必如六国之众使食之制用如汉文足也而不必如桑孔之谌彼不强之兵犹无兵也是操铅刀而使之割不节之食犹无食也是注之上而漏其下也夫荷戈候敌蚁聚于边疆而负挽供国者相属于道路在我师未为不盛而取之不为不密也而核其实则无制之兵无能之将与夫闻战而股栗者过半矣以此而驱之使战讵非割之以铅刀乎公家之食既已多冗而土木之修锡予之滥且岁无虚日吾不知其谁给也以此而制国之用不得谓上注而下漏乎呜呼操铅刀者曾不足以断腐朽而注漏孟者竟不兄以存一勺善救弊者亦在乎反之而已矣责其实而使之有用补其漏而使之不涸固所以反之之道也不尝见凡民之情乎夫以富人之室率子弟而御侮侮未有不可御者也如其招乡邻之众而助之则敌得操其戈入其室矣小民之家畀之十金已宽然有余比其家之愈饶欲之愈侈而其用反索然穷矣不知其兵之不武而惟曰征兵之不众不反其用之不俭而独忧制用之不足者皆此类也胡为乎不反而图之也说者曰时有今昔则财有丰耗风气有南北则人情有勇怯以古凖今以勇较怯者泥也非通论也愚曰不然人之勇怯财之丰耗终不以秦越殊状今背异形也昔项籍以吴中子弟渡江而横行天下刘晏以淮扬一隅供国而□用常足亦可见兵无南北惟其练赋无多寡惟其节不练之兵不节之用虽尽聚天下之兵以为伍而尽用末世之法以括财亦何补于富强之计哉故曰善救弊者亦在乎反之而已矣虽然兵与食非二物也兵之多冗食之耗也苏子尝曰养兵十万五万人可去也廪之十年则是五年为无益之费也故世无冗兵亦无冗食而天下无事则所谓兵者特不忘战焉而已矣有太平之畧者其尚于根本图之 

　　○论京营兵制 

　　古称天下虽安忘战必危武备之在天下甚不可一旦不讲也而况都邑定鼎之地为诸夏根本之系乎在西汉之兴也有南北军羽林之制唐有府兵宋有禁兵虽世代不同盛衰互异而其创制立法则均之有居重驭轻之规强干弱枝之义也我国家自成祖都燕深惟远虑所定兵制在畿内者既已视诸郡为实而其在辇毂之下又视夫千里之内为重焉考之立国之初隶在五军都督府者止四十八卫至永乐初年始增而七十二卫矣时乃设五军营以统将士三千营以司宝纛令旗神枢营以司神鎗火器而复选附京诸省与中都大宁等卫之官军使更番入役以充营伍是为三大营也三大营之制内卫京师外备征调已赫然雄天下矣景泰初年复用本兵尚书干肃愍公议以为各营将卒自为号令不相统纪而兵不识将将不识兵非同心一体之义也于是选诸营之精壮者十万分十大营而设重臣以总统之其不在选者为老家军至成化间又增置二营而十二团营之制于兹备矣今考其制大小相维重轻相制如一纲之举乎众目何其整也无事则聚而□之□壮国威卒有征发则随其多寡而以次拨用不待遴选于临事之时而莫非其桓桓而孔武者何其豫也以此而守则神气以壮可以遏不靖之萌以此而战则我武维扬可以底肤功之奏祖宗之睿谋远算信已超轶乎往代而良平复出无容其更张之见矣独以承平既久则纪律易弛玩愒相沿而凋敝遂甚十二团营之制非不晏然犹昔也而今之号称精锐者与昔之老家奚别焉名存而实不副识微君子徒以为有存羊之意而已矣自非大有振刷何以起积衰之势瘳沈痼之疾乎然欲起而瘳之亦不必破成规而别立一制度也即今之名而求得其实以复乎往昔之旧焉其几也实者何曰军实之不可不核也肄习之不可不精也士气之不可不培也综理之不可不核也如是而又专责成择阃帅修此六者故全也夫团营之军未尝不备曷为而又实之当核也葢古者兵农合一有所发也各推其家之壮者以为兵是以兵无不勇之夫而国有常伸之气其在于今则强者耕弱者戍矣富者佣而市井者代之矣望之虽蚁附而云屯而物色其人则黄口之童斑白之老与夫尩羸而憔悴者过半矣此昔人所谓养兵十万五万人可去也若之何而可以弗核也今将限之以年以方壮而籍以始衰而代验之以状以骁勇而进以衰弱而黜如选士之于乡社惟恐比之匪人以为且残也不亦可乎团练之法岁时不废曷为而又肄习之必精也葢古之教民战也教之以亲上死长之义则作民气也教之以攻杀击刺之方则作民勇也夫是以上无虚文下无废业而兵之不可制胜者否也其在于今则训练徒勤如羣儿环聚而戏亦只为故事而已矣昔人所谓战不教之民而弃之者今日是也若之何而可以弗精也今将使列团营者五十有队非徒长之也将使有道者一人焉申之以忠信长上之训使之见敌则奋然而有怒心将使谙兵法者一人焉譬之以古昔制胜之畧如所谓背水囊沙之类者使平居皆晓然而知将意又将使惯武艺者一人焉教之以冲锋破敌之要如今之所谓鎗手者使之习尚武勇乐于战鬬如秦风之赋无衣焉以试其勇必可以投石而超距以程其艺必可以百步而贯革汲汲然如严父之诲其子弟惟恐其或失之惰以贻厥家声之坠也不亦可乎不然则孙武以妇人而习阵不可以取信于阖庐矣至如国家之养兵岁糜百万不可谓不厚而士气之所以不扬者非其养之而未至惟其有以夺之也何也养兵本以耀武也而今乃累之以畚锸之役籍兵本以为国也而今则执御于豪贵之门又其甚也则廪饩之赐从而勒之且从而侵渔之者众矣昔谓未战养其气将战养其力者恐不如是之轻且易也以此驱民于战方将有以畴昔之苦而报怨者安望其为勇敢之倡乎故曰士气之不可不培者此也国家之综武纤悉备具不可谓不周而军实之所以不充者非其虑之有不精惟其有以弛之也何也戎马中国之长技予之而不复究其肥瘦故马多欵段之迹对垒全恃乎甲兵有之而不以验其虚实故兵多钝朽之器又其甚也则贫人佣焉以市利而弓矢戈戟之类有终于不蓄者矣古云器械不利以其卒予敌者今日是也以此而驱民于战所谓缚孟贲之手而女子胜之者安望其全师之绩乎故曰综理之不可不核者此也夫综理核则兵有所恃矣士气培则兵无不扬矣肄习精则兵皆有教矣军实核则兵无伪名矣金者备而补偏救弊之政亦庶乎得其槩矣然愚闻军政之修明也分而理之者偏裨之责统而一之者专阃之寄今以文吏而论庶官分列于外太宰课其殿最而黜陟行焉此上不劳而下之所以无废事也今团营之兵自一队以至千万既各有主之者矣独不如文吏之专意以责其成功乎又尝观为天下者择一相相道得而万国理天下之大固以一人而重也今以十二营之兵而属之一将以提督之亦亿兆之命宗社之休戚系之矣独不可致其谨如十相者之甚难乎此愚所以又有专责成择阃帅之说也夫责成之必专非可以尝试而漫为之也以一营而论有十千之数矣为大将者诚以甲乙十千编立名号选武职才干者如前四事悉以委之又从而稽之所部者称则与胜敌同赏所部者否则与败绩同罚必信必严无少贷焉行之既久将有各自为戢各自为守者也不愈于今日之徒练而无益哉阃帅之当择不必重臣而后可胜其任也古名将诚难得而文武百官之众四海九州岛之广不可以无□□之□□为之广询博采如国初之徐公达近代之王公守仁其人则不计崇卑不问文武而阃以外者悉以委之吾知当今之天下一将相而表里之无难也奈何以主将为细务哉 

　　●亦玉堂稿卷九 

　　商丘沈鲤龙江 

　　与元辅议处楚宗书 
　　协恭约（有引） 
　　续协恭约 
　　戒私党说 
　　毛诗序折衷 
　　义学诗训 
　　六忠祠引语 
　　乡射约引语 
　　墓享仪引语 
　　垂涕衷言 
　　孝女传 

　　○与元辅议处楚宗书 

　　门下处楚宗罪稍为过严不肖以远避嫌疑不敢开口今已毕矣惟叙功一事犹有可言者仆不敢不尽其愚窃闻记云刑人于市与众弃之法固然矣至于公族有死罪则云磬于甸人解之者曰磬谓缢杀之如磬之悬于架上也甸人掌郊野之官不于市而于甸者隐之也故又曰刑于隐者不欲与国人虑兄弟也弗吊弗为服哭于异姓之庙为忝祖远之也素服居外不敢乐私丧之也骨肉之亲无绝也其解之者则又曰虑有斟酌审处之意法不得不行而不刑之于市必刑之于甸师隐僻之处终不使国人见之而谈吾骨肉过恶者一何其情意蔼然也若明彰其罪而布天下使人耳目之或论功行赏而凯歌盈道路彤弓示慈惠嘉异姓以薄同气得无与记所云云者大相反乎曾子曰如得其情则哀矜而勿喜此犹自凡民言之也天潢一派孰非我太祖之亲子亲孙也当其行刑之时祖宗在天之灵岂独无戚惨哀矜之意□奈之何其以赏功行之也夫论功行赏者庆典也执讯献馘敌王所忾以施于□□则然也宗族信有罪而伏法矣可遽以□□外之乎或曰宸濠不尝有已事乎夫宸濠起兵以叛直指留都罪恶已着天讨宜加及其就擒尚不使身首异处楚宗伪檄真否犹未可知安可与宸濠同论如曰不赏则无以劝方来而作人勇敢之气则请为变体行之不以下兵部而下礼部议之其文臣有劳者行吏部纪录武臣有劳者行兵部纪录士卒有劳者行各该地方官优恤不以赏为言而赏在其中不以恩废法而法常行于恩之内其视彼凯歌露布喜谈乐道者虽同行而异情矣葢区区鄙见如此不识有当于门下采择否敢以备一得之愚鲤顿首 

　　○协恭约 【 有引】 

　　余滥竽密勿适首揆在告日久未出忧形于色或劳余曰何虑之深也曰以任重则又曰子惟不达于任之为义固宜其悄悄至此矣独不闻乌获之语其弟子乎乌获以力闻天下一日而治任远行其诸弟子后随之行至乎中途欲息焉而命弟子代其任弟子居前者一人试以其任置肩上而背□不能伸足前移后却不能定齿龂龂外向上下相切若有所痛苦不堪者而蹙然向乌获求免焉乌获曰何为其然弟子居前者跪言曰吾师以力闻天下故能胜此任若折枝诸弟子孱然而任师之任不亦蚉负山蹇适遐婴儿扛千钧之鼎乎有仆而速毙耳乌获曰不然吾以独子以众吾任以一人之力子任以众人之力积少以为多合异以为同子之力亦吾之力也何重任之弗胜而道远之不可致也诸弟子犹未喻乌获乃为之署置之担前后施两翼翼各以一梃梃各置数十人若编磬若贯鱼若鸡之连栖者各受任已定乌获一振策而鼓之诸弟子前者呼后者应上下山原如履□□也不终日而遂达所适之域而解任以复□□□且跪而请益焉子亦有秘术乎乌获曰□何术可秘葢任之为义鲁国之圣人言之矣人一能之已百之彼所谓百者百其力吾所谓百者百其身也向所云积少以为多合异以为同者此之谓也余因是有悟乃作协恭约以谂诸同为王臣者其辞曰世所称同寅协恭者□以一寮寀为言此百司庶府之事非相臣之义也相臣以天下为己任将百寮俱尔瞻固宜以身为表仪而纠其师师济济者以羣効其力各输其技而协赞乎一人此相臣之所同寅也讵以密勿外即非其同寅之地二三辅弼外即非其协恭之人乎今而后其同心戮力肩此重任如乌获之勉其弟子者庶几其可乎约大小凡十事 
　　一曰诚心为国夫既为王臣其所任之事亦谁非为国事也惟此心稍不尽则不能视国事如家事而苟且□责天工弗亮与旷官等尔吾所谓诚心者其殚□心力矢恭矢慎而可乎 
　　二曰诚心为民夫元后作民父母吾今为朝廷理国事无非为民者其尚思吾爱吾赤子若□所谓如□赤子者又若何而务使上德宣下□□□一事不底绩无一物不得所而后可称民父母不然终虚文塞责而有愧代天理物之义矣 
　　三曰公好恶相臣以人事君则知人荐贤其急也而知人岂一耳一目之力吾君以四目四聪寄之我我亦以兼听并观寄之人故今兹有所谘访者将为国进贤也而非以行一人之私也有如诸公以爱憎毁誉而误我我亦以诸公之爱憎毁誉误朝廷则贤才之不得进用虽吾有蔽贤之罪也而其端不自我始也不才不贤者之进用虽吾有误国之罪也而其端亦不自我始也故约与诸公无隐无误焉葢古之诸侯各项士于天子适有赏不适有罚吾今亦惟恐不适也故日勤咨访而欲以夹袋记之惟诸公赞我 
　　四曰集众思宰臣之职秦誓一个臣柳子厚梓人传较然矣然非予寡昧所能也今而后将耕以问农织以问婢其庶几集众思而广忠益乎顾非讲究于平时何能斟酌于临事缾之罄矣惟罍之耻吾将以诸公为缾也而赖以扩视听广闻见以调适其酸咸而不至有罍之耻者则诸公之以也其炁无我弃 
　　五曰省繁文年老精神如积贮斗粟百钱俱欲□之于得力之处今既以一身酬庶务又复以繁□困衰年是为作无益以害有益也故今与诸公□凡称以公事来辱者一入门便即述所欲言之事不必为寒暄套语其在外镇巡诸公以下有缄言见诒讲论公事者一开口便即陈所言之事不必为繁缛之文以费目力为骈偶之词以烦思索即所上封事当发合票拟者亦须念一日万几冗则有滞取达意而已 
　　六曰戒苞苴各官迁转自有公道上焉者论材品次则以资序今后文武两铨衡必求平鉴必求明务期抑躁竞振淹滞以转移世风使士知自重士亦须以义安命虽久次不迁不无郁郁亦恒以迟发晚茂强自宽解此士人之节也如必以资俸之久而哀吁于当途要津以筐篚之仪而望人举手投足则既以自坏且坏士风所宜深戒 
　　七曰省燕会亲戚朋旧偶一燕集亦自人情若流连光景卜夜为昼或食前方丈演剧狎优不但于体貌不雅抑且倡淫侈之风非忧国奉公之义也记有云四郊多垒卿大夫之辱也地广大荒而不□士之耻也今四郊虽幸未至多垒而人心离散□□萧条萑苇啸聚固亦为垒之渐也燕蓟以南长江以北鸿鴈哀鸣流离载道亦可谓荒而不治□若犹复泄泄沓沓无改于旧士大夫以戏豫成风小民亦相效成俗视危为安以忧为乐又何以□主上惕厉之心乎兹所关非细故也自今后愿诸公悯天命而悲人穷其情不容已者不妨以一□叙阔一切张筵高会则悉罢不举□此格君以此悟主将禹汤罪已之诏其或有时而下圣明与民更始之治行且躬逢其盛乎八曰恤驿递朝廷设驿传以报军情置递运以供转输非以供宦游私用也迩来非奉旨驰驿奉敕公干者亦擅用驿递夫马县次续食已属违禁乃又盛张鼓吹广列前茅喧阗道路以为观美而顿使民间疾苦彻于肌骨驿骑倒死接乎道路宁独必乎愿诸公体之 
　　九曰真心修省往见天变民灾奉旨修省者不过以青衣角带支吾了事而犹复治具相招式歌且舞如无事然此适足重天之怒耳其安可回天意□独不思省者省既往之过而痛自克责修者去□过以复无过舍其旧而新是图也故必如大舜之号泣于旻天如人有疾病而设坛建醮以图忏诲如独行荒原旷野之中而适遇疾风暴雨震雷急电不敢有一毫邪心而后为真也葢天人之相去悬邈矣且适当震怒之时不哀恳则不足以动天心不协德则不可以彻冲漠故桑林之祷云汉之瞻皆帝王修省之事也犹兢兢业业至此而况臣下乎此修省之所以贵真也 
　　十曰真心斋戒各衙门官员遇郊庙大祭虽斋宿公署却都乘相聚之便治具为乐讙呼彻夜不但欺君且欺神且欺天矣天神可欺何不可为盖斋以言齐思虑之不齐而戒者匪但戒其不谨之事亦戒其不谨之心嬉戏肆慢无时其可也而况其上交天神乎 
　　右十事或有关时务或指陈时弊非强以甚高难行之事也若辅臣倡之而身为表仪偕归大道岂不亦师师济济之盛哉奈何独以其二三辅弼自称同侪而其余寘之膈外也诗云蔼蔼王多吉士惟君子使媚于天子葢一人之下俱称同寅所以尊君也合天下之方以为力合天下之明以为明而无一人□□者所以为□臣之□□□□□□小□其斯为□□乌获之任与 

　　○续协恭约 

　　一曰格君者以其象夫象非图象之谓也以□□艰难之状臣庶忧恐之情着而为象使人主□□而惕乎不敢自宁也此格君一大机窍也或曰心膂耳目之臣忧治危明之疏连篇累牍不能□□听之一二区区迹象遽能悟主哉余谓不然□□理则言精而象麤论事则象真而语□如使为□臣者能身先庶位痛自克责如祸乱之在目前正露居野处恶衣粝食为不欲生之状由是而百□有位孰不象指都城小民孰不知戒如斯景象人主有不闻不见者乎既闻且见有不忧不惧者乎不言之言不诤之诤而有格心之益此象之所以为真也乃今大小臣工泄泄沓沓方日以宴乐为事都城小民相观而化亦皆以奢侈成风人主尊居九重之上止见为丰亨豫大何从有忧勤惕厉之心哉余以时事艰难之状臣庶忧恐之情着而为象而以为真境者谓此 
　　一曰进谏者求济事近年国家多事臣子之悯□忧世者各欲摅其忠荩有所献纳而谏说始繁□既繁矣而又复绚以文采增其枝叶饰以僻字人主一日万几御览难遍遂不免多有留中此事之所以不济也夫臣下每上一封事兢兢业业惟恐不行而乃务美观不求济事此谁之过与诸公诚以是两端就中较量宜有尽忠不尽忠之别竭诚不竭诚之异勿徒曰吾谋适不用也 
　　一曰奋武者取其同葢自文武分为两途章缝之七于武人多厌薄之以致其无所容身愈趋愈下其不然者则视为奇货而资之以润其囊槖或荐引山人术士接踵辕门多所需索彼不剥削军士其将安所取给哉故武备之不修者非尽武人之罪而文吏亦预有责也自今宜剖破藩篱视为一体时常以古昔名将忠义勇敢燕然铜柱之勋与之相期而不与之私昵其为介胃者亦须自知矜重必以长鎗大剑为可以定乱除残而不屑毛□之无用且时将本等武艺相聚讲求营垒有暇则纵击孤兔共甘苦恤疾病吊死伤与同一体凡一切迎送之烦不急之务如近年元宵火炮时鲜果品间关险阻遗当道者俱止不行犹有行者缙绅引大义以拒阻之如是而武弁犹不增气武备犹不壮观者未之有也□曰□君者先反已每见都下□□言及皇上不□□便道圣意为猜疑臣下沽名市恩故多以智□□臣下而不思我为臣子原有不尽忠竭诚之处皇上聪明睿知如何不看得出既看得出如何□猜疑之若欲九重之上撤去此意肯听纳臣下之言必须为臣子者先聚精会神同心一德感格圣心若山泽中发出云雾滃然四溢直透于苍苍之表则天道自然下济天泽自然及物而为天地交泰之时斯可见泰交之本起于臣下之尽忠而不可悬空以望于君上也 

　　○戒私党说 

　　甚矣相天下者之不可小用其心也夫六合之内四海之外吾不知几千万里中所生聚林林总总不知其几亿万人人各有愉适痛痒从违好恶不知其几亿万状亦各有纷纭变化是非可否不知其几亿万端而皆总之于吾君之一身吾君犹谦让未遑而任一家相与之共理夫所谓家相者亦不过林总中一人岂能于六合之内四海之外足迹皆遍岂能于所谓林林总总者悉家喻而户晓之哉总不过恃此一心可通乎亿兆人之心而心所可通者不过此理理所可通者不过此情情所可通者不过一至公无私乃今先以一党字横隔其中则方寸已先有物矣心既有物则一腔之内六凿相攘一室之中妇姑勃豀将一身一家且不治安能使天下之人上下四旁前后左右无不如一安能处天下事使轻重疾除缓急变化无不中节安能以藐然一身仰格穹昊安能以自牖微明彻九重之玄邃而动旒黈之听覩哉非不能也党之一字隔阂此心而失所以运量天下之具也故欲有其具在公此心欲公此心在袪其党而不立畛域不设藩篱夫然后吾之一心可随天左旋与日右转不疾而速不行而至而浩然者可塞乎天地之间光明俊伟之业可垂之千万世而不朽其视彼煦煦濡濡以相慕恋而区区以蜗角相较者殆不啻天壤之相悬也夫儒者谓天下一家中国一人其见博矣释氏窃取其绪余而用之为兼爱不知理一分殊之说吾儒犹以为异端而辞而辟之未巳也乃今反党同伐异岂不为释氏所笑而谓为不祥乎葢昔东汉宋熙宁间以至南渡俱以朋党为社稷之祸彼为人臣子者而监于往事安忍复蹈覆辙哉 

　　○毛诗序折衷 

　　古人之书有出于千百载之上而泯无可据之迹□欲从而订其是非明其疑信则安所取衷哉曰□之以理而已矣前乎此者有贤者之所见与之同焉则其说可信也后乎此者有贤者之所述与之同焉则其说可信也君子之听讼于人也非家至而人覩之也而以吾心之见悬断于茫昧不可知之乡卒之而为直为曲且判然如苍素之在目矣彼载籍之无据孰与夫人心之难测乎故曰信于理而已矣秦汉而后六经杂出于煨烬之余其错乱逸失启人之疑而不能决者何啻一毛诗也然书之浑厚易之精微春秋之属辞比事非圣人不能作虽无据曷疑而二戴之礼词多繁复或足以汉儒之傅会虽有据吾不能无疑也执此义以折是非虽羣籍可知也独一毛诗哉盖诗之有序如今之词赋先以名篇而后有其作未有其作传而其序不与之俱传者然则毛诗之序当亦并存无疑而或云子夏或云卫宏之作者皆非也方诗之未出也在左氏说春秋往往引诗如栢舟清人等篇雅与序合则前乎此□信之以左氏可也其后有齐鲁毛韩四家诗又其后三家废而毛诗独传当其时硕儒名彦具博古通经之识者岂其乏人而未闻有訾且议之者谓非人心之公是乎则后乎此者信之以当世之传诵可也而奚其疑哉或曰朱子之注诗也深辟小序之说而去取其间则毛诗之序朱子亦既尝折衷矣然则信毛氏而疑朱子也何乎愚曰不然朱子之说据经文而推之与诸经例同论也诗之为经多民间闾巷之辞含蓄讽咏之义非有所指授固不得以已意悬断之如他经比耳且如听人之言而知其曲直凡明者能之至其人之名氏非尝有闻说于人必不可以想象测度而知他夫子尝曰关睢乐而不淫又曰放郑声是夫子删取之意亦可于二说推之而淫奔诸诗毛诗以为剌淫朱子以为淫者之自作判之以夫子之旨则得失将孰归乎虽然诗之本然者在吾心善读诗者取其可以为性情之助观感之资而序非所泥也如其读之而有得于心也虽微诗序而不以为畧循其章句而无益于身心序虽详也奚裨焉孔子引诗皆断章取义而其许商赐可与言诗亦未尝拘拘小序之说也读诗者又何必深辨焉 

　　○义学诗训 

　　古者有大学则有小学入以齿让而教之四术周官大司乐以乐语教国子所谓歌九德诵六诗是也葢发于思良于讽触而易感引而易入莫善于诗先生以是为美教化移风俗之端本使人咏歌嗟叹手舞足蹈而不自知也故曰小子何莫学夫诗自世教衰士稍知占毕即竞为剽窃凿裂之辞以幸他日帖括之一掷而言志正思之义微矣余既为义学仿古庠塾乃为是编叙列古喆人文士之诗歌自邃古以迄近代皆畧撷其槩既以取材亦以论世大抵近于风雅根于性情者则录简而不必征博正而不必尽变欲其童习之易也使若子弟者朝夕于斯因言以得意则涉之可以稽物释之可以穷理咏之可以平情鼓之可以作气由是而之焉大人之居仁由义安知非托始于此耶昔贤有云仕焉而已者归教于闾里朝夕坐于门予仕而无益于世庶几归而有以藉兹声诗廸我子弟乎 

　　○六忠祠引语 

　　张许□□后昌黎尝辩之惜犹有未尽者□□□之围远主守巡主战且百战百胜故贼之所□□者莫如巡其切齿而欲以一击毙之者莫如□□一日不死贼未得安枕也故子奇欲缓巡之□□其党沮之曰彼得人善战缓之虑生他虞此□□巡之速死可知也子奇谓巡曰君每战则目眦□裂齿欲碎何也巡曰欲气吞逆□耳贼怒以刀□其口齿存者三四如是而欲不速死得乎巡死矣若远又死则俘无主帅俘无主帅则其功不尤此远所以有洛阳之槛后巡一死也而史未之及终不能使人无异议何怪乎两家子弟之不能通知父志也 

　　○乡射约引语 

　　语云天下虽安忘战必危非独国也家亦有然葢天有阴阳圣人则之为文为武其道不同必两用之也是故人有家室设险自卫迨天之未雨可独阙焉不讲哉昔周之末诸侯力争其下亦竞趋于力以酿为春秋战国之祸夫子忧之而曰射不主皮古之道也葢有为乎其言之也今海内承平日久学士大夫讳言兵革而或有倡言讲武与圣训反者夫岂亦有为言之乎世竞力则矫之以文世崇嬉则振之以武亦各因其时焉而已予童子时见督学使者檄学宫博士弟子习古射仪不踰时而遂中辍乃至今六十余年予已白首迄不见泽宫中复有设弧矢丰觯者亦何其复古之难也古射仪繁既不易行而世俗耳食复不知射礼中酝籍以为迂阔不适用乃遂令古道澌微可慨也已夫移风易俗因势利导弗可强也俗尚简则宜去其繁俗视为迂阔不适用何不曰是举也为不虞之备也人得无欣然从之乎予用是杂采古仪缘饰武射使人不苦难而乐趋事焉虽不能尽袭其文于所谓直已陈德温文退让者亦庶乎得其大指矣苟得其意何迹之泥乎昔者魏文侯闻古乐惟恐卧郑人云从政者必有所反之以取媚也由古之道变今之俗不得不委曲焉予斯约也直以备不虞云尔哉 

　　○墓享仪引语 

　　吾沈氏先茔卜自吾始迁之祖迨今八世历二百余年俱以次祔葬不别卜也诸子孙展墓者履其域如睹吾累世祖父相共一堂无亲疏远近焉惟岁时备物以荐则不免各祖其祖各父其父而过其它垄有睨而去之者若谓其远矣岂人情固然与抑势有所不能徧与且其祭也亦仅以一榼觞转移而献而不能有专具又何其简耶夫简无恶于为礼也而贵不及于陋亲无讳于各亲也而须不忘乎远且如吾祖父而在吾治具以享而所与同坐有行觞不及者吾亲能下咽乎彼祭而各祖其祖各父其父者吾知其不享也其以一榼觞转移而祭者则陋已余小子鲤诚用是惧乃聚族语曰祭以萃涣为义礼宜统于所尊继自今宜即吾始祖墓前设坛为位萃八世之神灵合享之而以大宗之子献以行辈特尊者分献献毕而礼成而燎矣始各为私亲一酹酒一稽首于墓势不能格情有可通庶几乎得萃之义与吾往侍亲舍日承伺吾亲之颜色惟骨肉相聚则欢然醉饱今处泉室情岂异是即诸祖诸父亦岂异是故吾欲事□如存也而因萃知豫矣抑又有可以合族者吾族自八世以来散处四方厥指繁庶异时惟各自行礼故或先或后率不相值久之有终身不能识面者今较然齐一矣礼成而馂则各以伦序燕语秩如蔼如焉其它以宦出者商出者贫不能备物者老者病者无后者亦各得申其孝享无若敖馁而之叹葢幽而事神明而治人庶两得之其孰与简而陋远而忘之者诸族辴然曰有是哉盍着为墓享仪以盟诸子姓俾相与守之余乃演其仪为二十五条而申着其意指若此 

　　○垂涕衷言 

　　吾家子弟二十年前尚不能皆有衣冠皆称饶给而近年来乃人人有冠服荣身有良田美宅资财足用出门有车马仆从从者至彼此不能相识可谓极盛虽诸子能自运用岂不亦祖宗积仁累善余庆所贻乎顾极盛难继持满易倾天道乘除数有一定而作善降祥作恶降殃人事感召理尤不爽故善享福者不必更得陇望蜀营营无厌只宜效履薄临深兢兢自保其尚须以手扪心默自思念吾昔茅茨而今大厦吾昔仅一夫之田而今连数井之壤吾昔犹奔走衣食而今则安享富厚吾分已踰吾又何求吾自今惟知上知足守理守法以上培先德下启后人即神佑可延家声不坠斯以退为进以少致多之妙术也若犹复贪得未巳竞进不休居已侈而犹恢田已多而务广强之鬻不出其本心与之直不合乎公道或逼债以倾人之产或牵牛以蹊人之田或纵牙爪于通衢或逞报复于私忿我渔利下人亦乘机以窥利我行恶下人皆借势以助恶乃遂使孤独鳏寡饮恨吞声道路里邻旁观侧目顾犹且扬扬得意见谓豪强兀兀劳心自矜谋畧夫岂知神鉴无爽法网不□巷议在前吏议随后恶名一渍欲洗难除众指□加不摧自仆当斯之际悖入者不免悖出多藏者亦复厚亡室虽广而不得宁居田虽多而不能安享身既窘迫尤累及妻孥名已僇辱复玷及祖父欲益反损欲进反却得乎失乎利乎害乎覆辙在途殷鉴不远虽至愚人知为左计矣独奈何恶湿而居下安危而利灾耶吾怀此数年久欲相告祇缘昔忝仕途窃意族众妄相忖度必谓吾爱护功名恐贻连累故为此激切议论使自矜持且将不信不从徒以自嗟自叹今年已七旬更有何意老来一得岂是空谈惟骨肉关情宗祊系念恐误及于陷穽因明示以周行而苦口发药逆耳进规有如此者夫杞人即过计何妨越人相坐视则忍矣孟子曰其兄关弓而射之则已垂涕泣而道之无他戚之也知我者惟斯过我者亦惟斯 

　　○孝女传 

　　孝女者余之长女也母周氏以嘉靖丙寅生京邸时余为翰林庶吉士女生五六岁即好陈织纺烹餁之具为戏衣独喜故枲或与之新丽则不啻芒剌加身必释去乃已余抚而笑曰本措大女固终宜披蒿簪荆耳年十八适睢州张方伯之长子德新克执妇道婉婉听从德新雅好客与治具一呼可办即米盐细碎罔不井井德新受成事而已然不知立业之艰难喜追随里中诸贵介公子以舆马仆从相尚女曰非保家之道也恒脱簪苦口针文之德新寤始折节为俭家以不颓顾犹多外嬖女又从容与言曰君之齿渐长矣犹未有一胤吾侍婢若而人惟君所择如以君之灵有藐然一孤可永阶作吾与君实不朽乃虚费精神终当谓何德新谓女言良是方将与共图之忽疮毒发遂以死其时葢辛丑七月十有三日也女年甫逾三十慨然欲以身殉而人言姑垂白在堂父老无嗣虽死固不得其所于心忍乎女仰天恸哭而誓以不二性喜幽僻及称未亡人益裹足一室人罕得窥其面先是河以南妇女衣饰争务奇巧日新月盛其式不卒岁而一更余女独尚材质曾不少随俗变化德新诮其鄙女曰非不爱繁华诚为家道薄福量有限耳意葢有所讽也德新虽不以为然而心实严重之女于归时奁具有终身不发箧者孝友笃至其奉事庭闱与宗祊之荐必躬亲爨事不假之人新味未庙荐与先奉翁姑不入口方伯公老无齿恒苦艰食女多方滫瀡务极柔脆方伯公每食既则手摩其腹曰吾非此孝妇不饱方伯公既谢世余亦去揆地还里中年且八十形影相吊其姑命女归侍余不减于事方伯公也将卧则劝寡思虑虑多不成寐而伤神将食则以鸠杖置前而引食不语之训将行则扶掖当筵而为主为客必死宁左右防余沈湎皆以余所尝不足者而致其谆谆也余有时牕下吾伊或有笔札之役女辄愀然不乐而谓年老人宜欢笑取适何苦自兀兀若此岂犹欲为博士弟子乎即余有门外酬酢非所能预亦必觇知吾意向而默为储偫之故余虽老且惫不失礼于人虽无子而不知其苦者咸吾女之以也乡俗女已嫁而反者父母遇以客礼女日人子有定分岂女独非子耶吾晨起必肃拜朔望与岁时家庆必稽首再拜逡巡循少仪而行之不但于口体能养也女弟适同郡鲁光禄伯玉生素薄多病女顾复怜爱无不至盖亦体余志而善养也好施独不及僧道诸内属有治具招邀为时节游宴者俱谢辞不往以为此自男子事非妇人宜有也余向典秩宗时曾着为女训若干卷以明章内教而私叹女士难其人余女非敢曰能之惟当此崇奢竞靡之时诚得有质任自然不随俗雅化者以相与底柱于中流而使人观感兴起未必非移风易俗之一前茅也忽一旦奄然以逝所亡独吾女也耶吾是以悲而为之传云 

　　●亦玉堂稿卷十 

　　商丘沈鲤龙江 

　　明太子少保兵部尚书兼都察院右副都御史霍庵魏公墓志铭 
　　明资政大夫吏部尚书赠荣禄大夫太子太保谥庄敏栗庵宋公墓志铭 
　　明中议大夫通政使司右通政元泽韩公墓志铭 
　　明太子少保工部尚书谥肃敏容庵辛公墓志铭 
　　明户部尚书王公墓志铭 
　　赠奉政大夫兖州府同知默斋蔡公墓志铭 
　　明光禄大夫柱国太子太保都察院左都御史赠少保一斋温公墓志铭 
　　明光禒大夫柱国少傅兼太子太傅吏部尚书建极殿大学士赠太傅谥文懿赵公神道碑铭 
　　明赠资政大夫兵部尚书故庆府右长史棘亭王公神道碑铭 
　　明封奉直大夫户部云南清吏司员外郎次泉李公神道碑铭 

　　○明太子少保兵部尚书兼都察院右副都御史霍庵魏公墓志铭 

　　万历丙申正月四日故大司马确庵魏公卒泾阳里第厥嗣知观以公门人牛侍御所为戕越数千里诣予请铭曰公先子生平鲍叔也即不朽先子宜在公呜呼士君子惟出处操持最兢兢耳至所称才难尤在边畧公盖兼有焉始公以留都大司农谢政家居适西北边羽书旁午有诏推元老壮犹者往廷议以公名上起兵部尚书兼都察院右副都御史总督陕西三边军务公屡辞不获则移书执政曰吾闻事君者量而后入不入而后量□自欵贡来疆吏相袭苟安惧开边衅而武备日不竞此宋人积弱之渐也必我行者则罢欵议战一大创□去庶几其可不然吾不敢以国家大计尝试矣执政咸报书如公指公始就道时辛卯八月也公至固原□酋明庄二部各拥众数万相继扰边公三戢二北之斩大酋一人他俘馘不可胜计上嘉公勋晋太子少保荫一子世锦衣卫千户锡予蕃庶公方将举颓边军事次第修复使中国常操胜算会明年宁夏逆贼哱氏戕一巡抚都御史一兵备副使以叛人心汹汹公顾若弗闻也日夜图方畧制贼要领言宁夏西北雄镇士马物力充牣其中而贼以负嵎此病在心腹非旦夕可取也然大要不出数月乃即日发二檄招安姑缓贼旋移檄各镇征兵饷而公自统大军驻灵州以偏帅驻花马鸣沙州诸处扼贼要害使不得渡河窥关内又分兵狥四十七城堡下贼者收复之以孤贼势而贼且大括城中金帛妇女贿□为援公曰此腹背受敌危道也则多发敢死士夜衔枚捣□巢牵其反顾已兵饷四集则进师薄城下围焉贼骁将哱云中机铳死贼气夺而城坚不可猝拔计惟决水灌之顾恐伤良民则筑堤缘水道而实土塞城闉为浸城不灌城之计城中闻水至则惧且噪公曰此可以行间矣乃射书围城中疑贼党使自相图居民亦多受公计为内应未几贼首刘东旸果为其帐下所杀八月甲子夜城启我师入哱氏阖室自焚死宁夏以平先是言官有议公逗遛者诏逮公问状公之策贼固期以数月乃距城下月余尔公已就逮一军将吏皆号泣夹毂公曰诸吏士为国劳苦幕府筹边不效固当中法既至对簿诸为公上书白冤者章满公交车公终不一言自明已而上感悟还公官归里亦不录功廷议至今惜之公魁悟岸伟丈夫也平生慷慨功名明习边事自为户部郎督饷宣府适□骑薄城下城下如沸守者不知所出公戎衣乘城从容筹划方畧□因遁去边人皆大喜过望廷中以是推公擢光禄寺少卿寻拜都察院右佥都御史巡抚辽东辽有叛卒黄勇者数勾□为边患朝廷悬重赏购之不能得公至默而不问或以为言则曰勇本吾人向处置失宜故叛若抚而用之犹吾健儿也何购为勇闻之信则数杂市夷入城乃闭闳而执之□患以宁论功晋右副都御史寻入为兵部右侍郎改吏部转左公操履端方其郎计部时有权珰为商人居间欲冒支刍饷巨万大司农许之矣公趋而前曰岂其以百姓脂膏国家府库为此辈润囊槖耶执弗与大司农亦无以难公在光禄时松江输白粮不糳当输者罪执政以为言公不可再言再不可盖公于执政门人也而守官若此嘉靖中分宜□公□欲改公郎吏部须一见公不见亦不果改□坂杨公总督蓟辽欲假事推毂公公不肯受事再强之则云度支郎殿最有主者不敢当总督□未几杨公入为大司马又欲得公为属公固逊亦不果改其生平不干进类此新鄚高中玄先生与江陵张公同在政府俱以才雄一世鲜所推许顾交倚重公已二相中失欢而江陵欲得公为助心知与高至笃也乃设事尝之曰吾顷微敲高公公□如何盖是时江陵私人已疏论高公矣公正色曰二公皆当世名贤又石交即有失自不难尽言相正敲之一字岂所敢闻江陵为改容谢焉无何高公策免百官严班在廷相视以目公独大言曰上冲龄践祚首逐一顾命大臣岂正始事且此诏出何人手草不可不明示百官众为凛然朝罢更要九卿诣江陵所江陵称病谢客高公遂行当是时江陵以师保朝委裘与冯珰表里用事道路皆三缄其口公独敢撩虎须天下闻而壮之未几晋南京都察院右都御史未行而有列白简者诏褫公新命以侍郎还里又数年江陵公败乃起公为南京户部侍郎其时言路大辟游谈之势重有羣击执政家事者上意颇动诸府部大臣合疏保留次及南都九列署题至公公曰不可大臣进退取自上裁保留岂裁之自上乎且大臣与言官争辨亦何其无大体也诸公皆服其言顾重违宰执意相视首鼠公奋笔书疏尾曰此自出魏某不可无与诸公诸公乃不复言保留事公之不诡随盖如此公尝着四礼仪式每事秉礼而行先后居丧六年不涉足中门事兄如父亲族党如其手足乡人有望之援手者辄量力与义各重轻赈给之无不满意去而自处则甚约盖秦俗以商贩为业即士类不讳言独公有拔葵断织之风焉以故殁之日里人皆家临巷哭尸祝于社其修之家者已豫哉公讳学曾字惟贯确庵别号也十四为紫阳诸生嘉靖丙午举于乡后六年成进士初授户部浙江司主事历员外郎郎中至今官所学主于诚故生平立身行已于家于国一以贯之有本者如是矣先世自咸阳徙泾阳传至高祖鉴有隐德曾祖祯泰安州判祖琫父守洁俱以公贵累赠南京都察院右都御史王母赵母何俱赠夫人配任继李亦赠封如母子男四享年七十二卒恩恤与易名诸典犹未备然士论固人人与之矣公文宗司马子长书宗晋俱得其逸趣所著泾阳志辽阳奏议诗文集若干卷呜呼公出处大节与素所操持侃直不阿固岿然古大臣风烈矣西陲之勋赫然而不能究其志他何论悲哉为之铭曰 
　　于维魏公人今心古孝友张仲吉甫文武出车三捷戎功召虎所至矢忠王事靡盬直已若弦沈几类弩国是一言有怀必吐避谤居东人歌破斧左史右图萧然环堵三让就征先盟后祖出处大凡隆中畎亩吁嗟乎三五以还兼才罕覩公果何修超伦迈伍维公孕灵太华天姥兼之学问渊源东土盖昔孔门传者曾鲁公取其确毋欺自许人惟一诚即天可补昔在嵩高生申及甫一以正直为周硕辅公迈往闻而踵芳武匪我谀公实公行谱 

　　○明资政大夫吏部尚书赠荣禄大夫太子太保谥庄敏栗庵宋公墓志铭 

　　栗庵宋公以万历辛卯四月十有三日卒京邸同官以闻天子震悼曰呜呼宰惟朕股肱天不慭遗以辅予一人所司其考恤典议上赐祭二坛赠太子太保谥庄敏遣官护丧归以中书舍人典葬事荫一子入冑监称备物矣公之子治■〈氵只〉将以丁酉仲春葬于三陵之阳奉少司寇吕公状请予志而铭之予与公生同里仕同朝相知独深墓中石非予铭而谁按状公讳纁字伯敬世归德人盖微子之裔也曾王公处士贵配李王父瑾配刘考霓配靳继刘郭三世俱有隐德王父以下皆以公贵累赠资政大夫户部尚书配皆太夫人公昆弟三皆靳出公其季也幼即颖敏异凡儿六岁就外傅勤诵习不好弄总角事靳太夫人以孝闻侍疾昕夕不离侧居丧备礼如成人壬子举于乡游南太学丙辰第南宫己未入对成进士筮仕永平府推官以平允称尝视遵化邑篆拊揗有方流亡复业邑人思之召入为山东道监察御史出按关西抗疏论中页人不法事中贵人肃然惮之相戒敛避乙丑按应天弭节抵部即召吏民谕曰予兹奉命来实宁谧汝匪束湿扬沸戾汝今与父老约毋武断猾贼毋犯科作奸毋持吏短长怙终故纵者无宥其有一眚偶触吾网者吾祝而解之已而法行惠覃吏民肃且怀焉隆庆改元按山西□屠石州三晋戒严关吏捕生□七十七人奏当斩公详鞫之有汉人为□所掠者三十有三人具其冤状得释又大盗李九经拥众据山出没抄掠有司莫敢问公召贼曹掾穷其党尽剿捕焉庚午擢顺天府丞寻拜右佥都御史巡抚保定畿南长安孔道冠盖旁午公送迎馈问如礼而止曰吾不能朘民膏以媚过客也春秋两防严饬守备边圉晏然调度军需单思区画岁省可三万及裁罢冗兵亦岁省数万司农为之稍宽会江陵相当国意多相左公遂引疾归家居十年两台累疏交荐癸未复起为保定巡抚时值大荒先赈贷而后上闻寻晋南京户部右侍郎改北转左总督仓场平兑法汰冗赀鉏常例严稽核储饷之弊为之一清上阅视寿宫命守朝阳门锡金币者再两戌晋户部尚书其年江北数省方数千里水旱相仍死者枕藉或议开矿公曰是利薮亦祸薮也或议鬻官公曰是利府亦弊府也疏请发内帑金遣使行赈留漕粟减粜以平市价及他条陈优恤都城事宜上虚心允纳所拯救为多以扈从上陵赐麒麟衣己丑考绩赠三世如公官荫一子入冑监庚寅改吏部尚书公承宽弛之后励精任事塞幸途绝请托厘宿蠧清选法即姻族里闬不少假以私郎吏凛凛奉行铨省大振未几以劳成疾疏乞骸骨者五上温旨固留遣近侍存视以病亟闻乃予告而公遂不起矣士大夫识与不识闻公计咸欷歔流涕至为罢宴公为人庄慎端和老成敏练朝章政体指掌可陈而执矩守绳无少纵舍议论不为虚恢而深识远见非浅谋可及部政精勤严正细大必亲于百司论奏顾多持重不轻拟覆得大臣体请告家居键关却扫足迹不及公门日惟种莳花竹畜法书图绘朝夕披览客有欲干以私者辄饮之醇酒不得言至里人有极冤无告者又密为白吏不使知也商丘故缺志长吏请公纂之称信史焉配朱氏封夫人子二治以诸生荫官生仕至刑部员外郎■〈氵只〉以诸生荫恩生吁嗟公乎进而矢节奉公有大臣之畧退而惇德化俗有先进之风岂非天所笃生以应国家之运与予虽与比肩事主以德业相砥砺而不逮远甚乃今老矣而与闻国政顾蔑与协寅恭也讵能无羊舌之悲哉聊着其人都而系之以铭曰 
　　阏伯之土氏以国分畴食旧德历世有闻邈矣太宰允武允文以敏成政以庄事君三朝元德式应风云天胡不慭俾集厥勋大河之涘岿然斯坟掩珠埋璧其光有熅史铭尔坎以诏无垠 

　　○明中议大夫通政使司右通政元泽韩公墓志铭 

　　公讳楫字伯通余同年进士也同年惟同馆皆称字故余今犹谓伯通云伯通上世本扬人国初有镇西卫百户杰者实生旭旭擢蒲州守御所副千户生鉴鉴擢兰州卫指挥佥事生清遂世袭指挥佥事守蒲州以官为家葢自清以上俱用武功显清弟泽始为郡诸生兼有文事亢阀焉泽之子曰霐霐二子长曰玻赠征仕郎工科右给事中配薛赠孺人季曰瓒封征仕郎刑科给事中配王赠孺人伯通季出也后于长故长季并得遘貤恩葢异数也年舞象即能属古文词五易师各治一经文五年为郡诸生与同里张文毅公并有才名尝共读道旁碑一过目辄互相覆诵无遗人传异之嘉靖壬子以礼经膺乡荐乙丑成进士改翰林院庶吉士时高文端公为馆师授业伯通不屑屑文艺自见惟日讨古今典制斟酌异同期可为当世大用文端公深器重之隆庆丁卯授刑科给事中上君道三札曰励志勤政弘知大畧谓圣明新政宜上法隆古悬象魏综核吏治时宜召大臣面赐咨访用恢张圣德上皆嘉纳目是每视朝独早伯通益感奋知遇再请复午朝召对仪且数白执政公论道经邦之臣也宜日在人主左右责难陈善自牖格心不宜第小小补救与庶官同当事者不能用其秋□薄蓟镇破石汾土防御七畧曰遴才重权体士修守惩玩劝功招携俱有裨边务而招携则专主用间谍丰赏犒佯降□以诱我逋逃尤切中肯窽未几□酋俺答果縳我叛人欵塞土抚臣王襄毅公以封贡请则又条八议赞行之力排诸异议者封议始定时施靖土司亦互相雠杀抚镇官驰檄请勘又请剿则曰此不可以制□之法制之也夷自相攻杀乃其常我坐守渔人之功而可矣何可轻为彼开边衅久之而夷亦自定人服其识戊辰转工科右给事中请告庚午起兵科改吏科转左旋擢为都给事中时六科隶胥惟吏垣受饩独丰则借以侦诇外事也伯通笑语其寮友曰言官欲张胆明目发摅正论第仅凭若辈舌吻耶为即夕罢之已又曰春秋先自治而后治人今六科升转太骤则人怀苟且之心司属改科道太频则人趋奔竞之路未可云先自治也因建言论资论望人服其公王亲不得任京秩原非有着令也以无人敢言乃遂使老成阅历之士弃置为沟中之断者往往而是不无可惜伯通请酌量其间苟亲者已物故即属籍可去矣自是乃苛禁渐宽辛未同校士南宫得刘台为举首以直谏着节又首举薛公瑄从祀孔庙皆有关世风荦荦者吏垣虽领袖六科而计吏乃其专责也伯通曰吏治修而天下无事矢乃当大计毕即请拔治效异等者增秩赐金以章有德又劾一按察使当分宜柄国时为比部郎曾阻遏杨忠愍药饵欲瘐死狱中暴白其罪士论快之又言问刑官击断之惨浮于贪墨请惩酷与惩贪并重因着为令又请敕铨部于大臣请告乞休者必酌量年力议覆去留不宜衰朽充位抚按官荐举失实者罚有中道改节者许首发原免皆有关吏治最切者若其它因事纳忠侃侃正论不茹不吐总归于扶阳抑阴显忠遂良于人才臧否隆污民生理乱之数若烛照数计矣人称伯通为勤恩忧职识治体要伯通亦何负言责哉惟伯通性伉直不喜为谐世之术每封事一上人人惴恐不能不以此征怨而又当是时相国者三人俱以才自负颇不相能伯通顾两出于其门未几一罢一没其一当事则有憾也由是伯通虽循例迁太常少卿提督四夷馆又稍迁誊黄右通政未几遂出为陕西布政司右参议又旋即以考功法署不谨罢矣或又言伯通在事日曾驳寝玉田伯袭爵事当事者甚器重之犹欲笼致为已用而伯通浩然归不一言报谢当事者始大恚欲乘勘病疏文致以罪赖解救得免而卒挥斥于外□削籍焉伯通素洁清自好不轻取予在科时曾有为巨珰当死者致重赂居间伯通不一正目视既罢归家徒四壁躬自耕牧当事者闻而笑之曰韩生薄参议不为乃一贫至此耶葢犹以不受笼致衔之也伯通行止有常度与人处不得其一惰容一媟语居家用礼法自卫不畜媵不置器玩不与人妄交游不私干有司忠孝之节出于天性当穆皇不豫忧形于色闻稍间则不胜色喜居家闻朝政善否亦然门无杂宾案无冗牍惟岁读二十一史必匝于上下数千年兴替得失有味乎其言之也其遇有忠贤沦踬权贵鸱张者辄愤不能平为拍案大呌或劝览二氏书则笑而弗屑尤笃于友爱睦宗族拯人于厄为德内外莫可纪述万历□申子国史编修爌满考得请复内秩致任已进阶中议大夫乙巳中秋犹对客引满比薄暮就寝捐馆矣诗所谓眉寿无害者非耶年七十有八所著有宦学初稿谏垣奏议谏垣纪事立朝纪事凡若干卷论事摛词俱尔雅疏鬯读之可想见其人元配傅赠孺人早世继祁封孺人晋恭人以勤佐内政子二焕贡生次即编修爌女二适千户张廉州学生王弘谟孙男四曾孙一先是傅孺人祁恭人之葬也伯通已先自为志纳圹中及是编修君两兄弟卜以丁未某月日奉伯通柩合葬于南山之阡因函状千里外谒余为志与铭余知伯通深而尤惜其用之不究也其何忍无言乃志而铭之曰 
　　世有伟人流行坎止进欲有为退不失已我思其人尚克见之矫矫韩公殆其庶几若名斗魁扬芬天禄拜职掖垣为帝耳目盟心登对辰告远猷国章民隐吏治兵筹其最大者曰补兖职维后克艰匪臣沽直晋跻华显式答忠勤方依日月俄失风云舍之则藏不容何病施于有家是亦为政贻谷哲胤恩贲褒纶而臧而炽不谓不辰卒岁优游倏然观化俪彼良俦相从幽舍史笔有述家乘足微九原可作不愧斯铭 

　　○明太子少保工部尚书谥肃敏容庵辛公墓志铭 

　　襄城辛公当万历甲申丙戌间为御史大夫历南北台称望臣赫赫矣会有所不可去去六岁诏起南刑部尚书俄又改北工部公疏辞四五俱未得请忽遘疾卒里第葢癸巳二月二十六日也明年甲午公之子启元将以蜡月二十三日奉公柩安厝于某原诣余请铭余惟公受上深知计闻特考稽群议予谥肃敏足不朽矣又安用不文之词为倘谓余与公同乡习知公乎则总其生平行事疏所谓肃敏大凡者使事核有征亦未为赘辞也按状公讳自修字子吉别号慎轩晚更号容庵国初有讳仲良者自真定曲阳徙河南襄城生友敬友敬生赠户部主事至善至善生赠监察御史谦谦生福建按察司副使访访生溉溉生绛州学正继先公父也溉继先俱赠兵部右侍郎公生有异质甫三岁绛州公弄膝上指壁间文字口授数百言第一过辄成诵越数月举以问复诵如初后十有二年游邑校每试辄冠诸生又三年己酉举于乡未弁也明年与计偕始三加又六年丙辰成进士释褐山西阳曲令己未免绛州公之丧补浙之海宁二邑俱疲剧难治公随俗调剂威惠大行壬戌以循良高第征拜吏科给事中历右转左乙丑晋礼科都给事所擘画纠举俱国家大政与大奸慝有力者而所条宗藩名封婚礼议尤多为肃皇帝采纳着为令丙寅迁太仆少卿请告里居凡数载中外推毂者声相和戊寅起应天府丞庚辰迁大理少卿历光禄卿寻握都察院右佥都御史巡抚畿以南诸郡所至俱芟奸剔蠧纲纪肃然尤然意恤民岂惩贪墨简戎伍饬边圉卓有实效上劳之金帛壬午召入为大理寺卿每谳讯多所平反其时大司寇与其属见谓形已至逢嗔怒公终执不变癸未晋兵部右侍郎转左少司马故无所事事公督武学署京营协理清戎知贴黄俱随事振刷大司马倚公如左右手甲申转南京都察院右都御史掌院事时南都法纪久坏俗尚奢靡而官方刓弊不可校公至则首发一御史滥括赎锾者被逮论成人自是不寒而栗而异时奢靡余习与市豪垄断亦渐衰止踰年都察院左都御史缺廷论两推皆不及公上两绌其所推者而问曰向执法南台者岂不真御史大夫乎卒命公公感上知遇益锐意振纪纲肃吏治起弊维风如在南台会六载大计吏有桀黠者自知为公论不容夜欵公求庇公辞意不温其人恚遂比其曹偶宣谤言乃遂有蜚语闻上上不得已竟予公告乘传归时丁亥三月也公归隐具茨之山筑一圃读书其中足鲜及城市市廛三亩田中所入足餬口而已终不求益独语及齐世利物移风易俗事则竭蹷而趋之若渴也居尝裒先民遗行可针艾末俗者为一乡雅言导乡人崇俭新学宫创尊经阁出所得海内之典籍陈其中使诸生综博者有考焉输粟哺邑人饥饿者岁赈宗族与诸生之贫者及婚葬不能自给者以为常性严重事执大体不随俗俯仰在畿南时适均田令下执政者喜速效为一切约期殿最之诸路皆争先报竣公独不可故畿内履亩独称详核而民不知扰其肃敏之槩若此上以□谥葢名允其实哉始公病且革犹强起为伯氏□绋卒以身殉得年仅六十有二配黄氏封淑人□启元以荫游太学次养元先公卒墓在城西三里上惜公不尽用遣官致赙庀窀穸赠太子少保□礼称始始焉呜呼语有云善治者不视天下之理乱视纪纲斯言也岂为今设乎余往滥秩宗触时事尝奏振纪纲谨名分禁奢靡诸疏其说颇具而助余行之者绝少时公掌台宪独慨然谓是诚在我遂移檄内外诸司督趣实效人莫敢后焉假令公不去去且复来余所言岂终置庋上饱蠧鱼已耶今公殁吾无与为质矣乃洒泪为铭曰 
　　人有神气国有纪纲纪纲不振神气不扬猗与辛公雅识治体从政所先立纲陈纪自厥筮仕以至列卿如弦之直如石之贞秉宪南台一惩贪墨孤兔宵藏豹虎昼匿帝鉴忠鲠有诏归朝握符环视无以踰尧公感上知矢心不贰台栢霜严风裁日炽余时典礼谬有疏陈公助行之三令五申羊肠中起而射含沙赍志于国为政于家公业未究公事可师后式公者视此铭辞 

　　○明户部尚书王公墓志铭 

　　司徒玉公立朝伉直不阿遇事必殚竭赤悃惟毖惟慎天下服其忠既以母太夫人春秋高陈情乞归不以三公易一日之养天下称其孝家食二十年登于大耋天下犹咨嗟叹惜以为寿不满其德而位不究其才计闻天子震悼诏加恤赠赐祭三命将作治兆于生荣死哀备矣是宜表之隧道以谂来者葢王氏缨黻相望以人文甲海岱间其由诸城徒新城也自公高祖讳贵始其乐施好义阴行德以亢其宗也目曾祖讳伍始以明经起家自颍川教授讳麟始逮公考贵州参议公讳重光益昌以炽参议公六子皆贵公其仲也讳之垣字尔式别号见峯母刘安人嘉靖戊午举于乡壬戌成进士为荆州李郡无冤狱至其抑辽藩之横械其党恶者十四人丽重法辽藩欲甘心焉弗顾也为给谏疏保国先安民备边先责实天子嘉之寻以言切直夺俸者再不为沮天子亦更思其忠于所进圣功图与基命录皆宜付史馆劾诚意伯世延不法执政者为缓颊不得言官某以罪谪戍执政欲还之格于公又不得当国者修郄故相人不敢出一语公侃然言朝廷待大臣自有体事遂寝执政者积不堪思报公未有隙也循资迁太仆少卿未三月又迁鸿胪卿葢阴抑之也而公无愠色上新御大宝公条议典礼俱酌于故实而当于人心迄今为画一之法寻历大理寺左右少卿序当开府则格采珠之令清中官之匿市租者以宽平民又数年始擢都察院右副都御史巡抚湖广吏治一新民怀其惠不动声色而法行如流景王故宫火守者承当道风旨诬及府寮为昭雪之诏捕妖人曾先监司察其疑似者煅炼成狱以自为功公劾去监司卒得白己卯报政受三代赠荫庚辰晋户部右侍郎协理戎政明年转左提督仓场壬午再满考再受三代诰乃晋户部尚书时上励精图治倚注方殷公念诸昆季俱宦游四方太夫人时倚闾而望乃陈情省觐遂以病告而抚按荐牍交于公交车竟坚卧不出可谓能循老氏止足之戒矣修忠勤祠祀太仆公以祀田之余赡姻娅周闾里其它赈窘恤孤缮桥梁施药饵岁以为常位极尊膴而出入里闬恂恂如也晚婴末疾始勉乘昏舆然犹过里门必下诸子姓率其训布衣疏屩绰有□石君之风焉葢自戊午壬戌后诸子弟擢巍科者十余人布列于史馆台谏方白监司部郎守令者所在以能官著称而伯子司马象干勋名尤着葢禀公成画居多焉一日端坐俨然而逝得年七十有八元配于夫人继路夫人子男三皆于夫人出长即象干总督川湖贵军务都察院右都御史兼兵部左侍郎余辛未分校所取士也次象贲户部广西司员外郎次象晋甲辰进士中书科中书舍人女三铭曰 
　　天翊皇明览德硕辅烁为骏猷蜚则鸿羽洗冤七泽排闼九阍虓藩鸷悍虎决其蹯四历谏垣五更卿寺逆鳞屡婴鞅掌罔避匪艰拾级夷犹处錞两让制阃异彼龂龂翼翼畿辅公来作尹城狐弥伏泽鸿是轸荆员孔长建牙殿邦芟薙大憝遑恤其哤湘梦德洋岘衡功阜帝曰尔庸来予先后董戎王计国均所依将母来谂返厥初衣一辞而退三命而俯万石素风公作之万先志遹追来许用昌式谷以似长发其祥征才王氏如探昆圃玉屑瑶华溢不胜贾桓桓司马勋着鼎彝季子缤纷车发其榰懿哉我公宁表东土还视方舆猗谁与伍甲降崧岳说骑箕尾遗烈未央百代有炜 

　　○赠奉政大夫兖州府同知默斋蔡公墓志铭 

　　余诸生时则闻当世有默斋蔡公九贤之裔近在浮弋已而同己酉贤书相得驩甚顾数谒南宫数罢归即一二场拟冠多士读至五策愕然不敢录肃皇帝乙丑余媿公如刘蕡维时相国者雅相器重公葢拂衣却弥子之请也余益重公能属曾闵之行克倡先世之学云戊辰奉母命出令江华以经术润吏治建言裁驻华通判及仓巡庚午署永州府兼零陵江华二邑事壬申考湖南治平第一癸酉两台交疏卓异拟擢右秩以江陵抑加靖州守衔调令宁远是年冬入觐上安边四事己卯补海州子毅中太史始领乡荐公偕计侨寓云居寺入都城则藉沐阳令舍令窃笑之江陵客徐某讽使乞内曰余垂槖而来一切问遗不能具乃为此驵侩行耶且余蚤为客所欲为宁尚淹于此客衔之而去擢丞兖州寻调临洮乞休丁亥饮于乡海刚峰李渐庵诸君子赋勇退难老卷自南都函赠之己丑季秋六日卒年七十又二癸卯以太史进阶奉政大夫持状来请铭余以五十年莫逆友启状不能读读亦不能竟呜呼余何以铭公哉公名光字汝谦默斋其别号也世本光州人唐干宁中有入闽为建阳令者生九贤公文肃公裔也胜国至元中避地籍饶之万年文昭公还闽留南轩公居□南轩生茂英有隐德誓不仕元英生正原原生斌笃志力行修先世之业天顺中司光山教铎光士向学自斌始遂仍籍光以季子凤翘贵赠承德郎凤翘即中玄相国所传显德先生者公父也季宜人以毅皇帝戊寅诞公于光故以名髫年授孝经曰人生惟此耳显德与文成论良知力行不合从旁赞之曰能行孰不是知文成异之侍显德在华亭坐华亭曰儿心何处曰天上地下皆我心也华亭诧叹十有五补博士弟子员即笃志正学从淮川王公游比以孝廉卒业南雍日与耿天台友弟子从者日益众杨太宰夙知公即以边才除江华令华当陷没后原野丘墟公拮据抚招而民浸聚劝助而地浸辟葺补而庐浸增节啬而储浸裕鼓舞而士浸驯顾欿然曰未也华所急兵耳裁胥役食募若干清军饷侵渔募若干报拨运羡金岁千有五百募若干且请于上不追罪隐羡者建而抚化猺夷以互市来者为严剽敓之禁诸猺率千余户来归治以戎索而不赋其田故事学粮折色半于邑公条议易之通省以为式俗不举女十男九无室公于保甲中饬连坐法生齿日益繁祝虎虎匿祝泉泉涌若神劳岂弟者宁故饶于华而海襟喉江淮利鱼盐军屯农亩错出棊置倭复时时乘汛扬波公躬节俭举三老孝弟曰毋令宁习于淫也弛禁平法复鸿鴈讲鱼丽夷舶不敢近稍近辄就禽曰毋令海中于倭也公之治华也古田巨盗犯锦田所我师败绩归化夷不能御公援桴而鼓之馘渠魁潘汝泗等制府上其功天子赐金币风示边吏比调宁以计典在都华大锡洞复乱集诸路兵驻零陵恫疑虚喝制府日三檄趣公至则走使十辈促入画便宜公曰若属无远志易与耳不足缺斧斨请单骑往谕众咸危疑咋缩公遣客某开示祸福徐裼裘跃马诣贼营贼熟视曰公至矣夜拔营遁公自十五志学以及考终慨然以斯文为已任所至阐道明德而经济之才运之如指掌所至建书院群诸生而教之以身心性命之旨既赋归田避俗东河棐几琴书朋侪文酒泊如也生平交游如文成存斋庐山鹤川每会必旬余方罢若天台伯仲近在麻城则约会于楚豫之交岁月共相切劘居恒寡嗜善导引乙酉一病剧甚太史移龄虔祷七日夜公梦至人饮以玉琖觉而茗芬袭勿又五年梦奠云竦之舍曰毅儿移龄期已届余于世已矣死不可复生然生生者不死治具别子姓姻娅束带酹家庙朗吟曰九月霜寒鴈未归诸子辈环侍问以家政笑而不答徐曰山头一片白云飞端坐而逝诸生旅请祀于乡耆老旅请祀于社远近颂慕如一口所著有谕民夷诗中兴颂物感论书院三志宁远新志光山新志行于世配胡氏继何氏赠封俱宜人子五敬中云南府判一元贡生毅中翰林院险讨亨中以诸生镇抚信阳卫俱何宜人出则中邑学生侧室郭氏出女五孙二十铭曰 
　　伊洛沦涟接汝潢波摇云汉倬为章冯乘冷道俨河阳长鲸授首小弧降单骑入营寇角崩兼金晔晔出尚方灵泉忽涌于菟藏淮阴汛息东海康民肥槖空誉不扬滋兰树蕙竞幽芳硕果不留众何望先生之风未渠央山嵽嵲兮水淼茫 

　　○明光禄大夫柱国太子太保都察院左都御史赠少保一斋温公墓志铭 

　　明万历丁未闰六月初三日故都察院掌院事左都御史温公考终于三原里第计闻上悼失良弼辍朝一日诏大宗伯议恤典特加祭至九坛大冡宰议赠官官少保大司空议营葬遣光禄少卿余启元往莅事寻易名于生荣死哀备具矣公之孤予知犹以隧道之石不可无铭也不惜重茧千里即余谋余与公同举进士而生平石交也乌可辞按状温以邑为氏世传温公造之裔而谱牒无可考断自元兴斋公为始祖兴斋公后有讳思敬者生二子伯曰颜仲曰良颜生公高祖昌昌配安生公曾祖勉勉配刘生公祖淮淮配曹生朝凤配王公之父母也自曾祖以下俱赠以公官配俱赠一品夫人公违纯字希文一斋其号也方垂髫即凝重寡言笑稍长颖悟绝伦淮海孙文恭公以精一一贯之学与为仁之旨传其衣钵曰吾道在兹矣年二十六举三泰乡试第一明年乙丑成进士释褐寿光令寿光山东岩邑也俗刁悍难治又适有巨寇马天保等纵横蹂践公至密计擒之不烦一镞乃复辟草莱劝畊织定冠婚丧祭仪式导邑人勤俭而厚其风俗未几以治行第一征拜户科给事中寻转吏科晋兵科都给事中凡三载所建白不可胜计而谏草所存者则有修实政以熙庶绩通章奏以隆泰交议京营文武提督以赞庙谟裁决者亦遂为永制大司礼陈洪为所生乞恩公劾其非法边疆总督有无处而馈者公直发其事而昭雪故司谏沈炼狱士林尤洒然称快将擢卿贰适俺答纳欵求边开马市时首揆为高文襄公以为可乘此闲暇以修吾边备且将许之而公为高公之门人独抗疏言以堂堂中国与□为购徒损国威弛边备长将吏偷安之习必不可许乃出为湖广布政司恭政人多有为公不平者公独无几微见颜面曰患不能尽职耳官内外何择焉公至楚藩署司篆数月积羡金无算毫不肯私楚武冈王谋继大宗而使人贿公公峻却之乃不敢复言寻请告归里文襄公既谢事乃复起河南布政司参政分守南阳南阳令有为宗人齮龁者公折以大义宗人皆唯唯退寻计禽大盗段武等散其余党境内以宁甲戌升太仆少卿提督东路马政改太常少卿提督四夷馆升光禄卿上大婚节省无名之费不可数计授中大夫转太常卿适江陵相公不欲为三年之丧公与诸部寺规以大义江陵公不说公请告归建学一草堂读书课士尝闭关静思不至知晷刻蚤暮一夕而恍然有悟与天台耿公语耿公大奇之而以书寄江陵亟称其所得如是李渐庵公亦以为言而江陵终不释迨江陵公殁始起太常卿转大理加通议大夫寻升兵部右侍郎巡抚浙江浙当兵民两变之后公至着齐民要书奖忠义褒孝廉禁淫祀而又改漕折减织造修陂塘兴利除其积蠧人情欣然便焉冠军团操会城者距防汛所在既相远而往来扰民又多虚糜公帑稍欲更易汰其老弱则怒目而起公设计移之且不明示裁减而疾病物故者不更补自是乃九营并而为七兵民于以相安浙故有杨任诸姓其先以方公孝孺相与有连坐累及今人情为积愤久矣公疏请开释焉丁亥改户部右侍郎寻升都察院右都御史总督仓场则请停新增供应劾监督主事王某不职诸属吏皆肃然奉法母艰除起南京吏部尚书主癸巳京察人服其公赠公殁居庐三年朝一溢米夕一溢米一群立不旅行乡人之覩其容色有为泣下者戊戌起都察院□都御史掌院事秉国成者为四明沈公公虽每事不依阿及有所谘访必殚竭忠赤惟恐不尽焉尝请下考选命请停矿税请宽释被逮诸臣疏十余上俱不报乃约诸大臣叩阍待命上震怒诸大臣皆曰无太激公毅然请行众随之伏阙大哭自已及申上遣中官怒问曰谁为首公慨然对曰臣纯也为社稷生灵计不敢爱死上知其无他亦不罪也时建储之命久不下公抗疏屡请每请必斋宿露祷冀有感格或至出涕壬寅闰二月上违和忽罢矿税释幽系下行取考选之命中外欣然公虑有中变则与大司农陈公渠大冡宰李公戴谋即日颁诏天下而大司寇萧岳峰公独以出幽系俟再请明日上体安果收回成命独私喜大同寇而深怒奉行诸臣乃罢大司农为民四阳之月日有食之狱中刘九经抗疏指陈时政有七月南山皇甫卿士语侵及当事而九经秦人也于是当事者疑公不可解未几乃妖书四布以动摇国本为言省臣为当事腹心者遂抗疏激上怒诏有隐匿罪人者□□报者赏千金侯万户远迩骚动人人不寒而栗公与余宅密授意巡捕参将陈汝忠发健卒□之□层五城兵马指挥刘文藻等亦各遣兵番□绕夜聚而晓散人人为余二人危之盖当事者□迫公与余令恐惧自裁余二人饱食稳卧自如□赖天子圣明俱以得免公于是乞休当事者即因以挥之去公出春明门行李萧然诸士绅饯送者皆咨嗟太息举二疏以相况公归约里中高年为耆英会族属待公举火者数十人婚嫁者数十人设义田百亩立大宗小宗庙以时致祭着雅乐创尊经文昌阁修李卫公祠其它不可胜纪公恻隐满腔胸次悠然超乎物外而乃一日疽发凥以卒公不留意于诗文而所为未尝不工文步趋马迁诗学少陵今其书所传者除历官疏草学一堂全集则又有少陵一得大婚礼汇纪其它所旁通如天文地理风角占候诸家亦皆有精诣术师反有不知者公不以为贵也终之年六十有九配李继杨再继宋俱赠一品夫人先公葬西郊睗兆公自为志矣子三予知次知自知铭曰 
　　西岳降神笃生甫申闻道淮南精一传真知行妙合反躬实践忠清正直温而能断三犯时宰拂袖归田斑衣膝下乐而忘年三起田间南北总宪秉正嫉邪秋霜日鉴定策国本羽翼商山功成身退鸿渐九天得正而毙马鬣崇封子孙千亿永大厥宗 

　　○明光禒大夫柱国少傅兼太子太傅吏部尚书建极殿大学士赠太傅谥文懿赵公神道碑铭 

　　余故与文懿赵公同馆相昵今公已矣余继公而滥密勿萧规具在彷佛乎如见其人也公讳某字某别号濲阳系出宋清献公自衢迁金华之兰溪代有显者传至公曾大父年成化乙未进士除行人至水部郎以忤中贵弃官年生晨晨生贤三世皆以公贵累赠光禄大夫柱国少傅兼太子太傅吏部尚书建极殿大学士配皆一品夫人公之生也夫人梦日华绕室始能吾伊章句即负大志赠公程督最严弱冠补诸生督学雷公得公文即以公辅期之登己酉乡荐困公交车者二十年下帷苦学有司罕得觌其面戊辰举南宫会试庄皇帝临轩手拔公第三人授翰林院编修己巳修世庙实录辛未分校礼闱寻册封吉藩癸酉充经筵展书官教习内书堂仍预修穆庙实录晋侍读今上即位江陵相颇专恣公疏言纪录自史臣职掌请罢政府总裁以防专擅江陵相衔之亡何夺情事起诸疏论江陵者俱廷杖谪戍而编修吴赵二公蔬语尤峻公惧不测纠同舍者七人诣江陵公所举网常大义反复譬解江陵无所容身至欲引佩刀自裁而二公亦下廷杖时公直起居乃复诣政府请诸疏付史局存万世公议江陵相益怒甚竟以星变考察出公广东按察司副使公被命即行扺任摄臬篆随事尽职曾不以迁客介意而江陵憾未释寻又以辛已京察再谪公闲往公归而结庐于灵洞山下自称六虚主人会江陵败南比台省交章荐公起解州同知擢南太仆寺丞寻改南国子司业甲申转右谕德掌南京翰林院事复转左谕德春坊修玉牒丙戌再校礼闱擢南京国子监祭酒戊子转少詹事兼翰林院侍读学士掌府事己丑晋南京吏部侍郎公感上知遇首上保圣躬疏要在屏酒色戒逸豫临讲幄接大臣清心寡欲以承天眷语甚切至无何改吏部左侍郎兼翰林院侍读学士辛卯首揆申公致政上特旨简公以礼部尚书兼东间大学士入参机务时太仓王公归觐公与山阴王公同心辅政壬辰春山阴公亦抗疏去国适新建张公召未至公独肩枢筦以精白醇谨赞上英明之治其大者西平刘哱东复朝鲜归王子皆以片言折盈庭之议成不世之功时上久不视朝乃因献西夏捷请御门受俘上从之是日赐召对称先生不名退而进孙思邈真德秀卫生二歌以申保圣躬疏指上嘉纳癸巳春太仓王公应召至会羣臣请册立愈急丄密问王公中宫尚宜子三皇子姑并封以待若何羣臣皆力争以为不可公乘间疏言皇上既有待嫡之意请为中宫修交泰之礼以祈高禖自当叶应必时下并封则当优异皇长子以明定分不报越数月复请乘来岁春命元子出合讲学行册立冠婚礼上览奏不言然心固韪之未几乃遂有出合之命中外欣然公之力也先是每廷推大寮铨部必先诣政府询所欲用公曰此天官冢宰之职也吾何敢预焉自是乃绝不预闻公仍大书二铭于政事堂一曰以威福归主上以事权还六卿以请托辞亲友以公论付台谏一曰积诚以事主上洁已以风庶官折节以下忠贤黜私以绝憸佞嗟夫公相业在此矣时边备久废将士习偷安自佚公劝上用重典按诸失事者自是乃旗垒生色未几有镇武之捷効首虏至五百余级获锱重无算上嘉大将功欲裂地封之公复执祖制为不可上乃止初朝鲜为日本请封廷议未一上怒言者龃龉责大司马不任事公从容言彼中情形豫难遥断请下督臣议枢臣复议取自上裁上从之于是议者与复议者皆谓封之便会倭使至乃许封焉已而日本反复封事坏言者及公公乞骸骨上降手札遣中使谕公公感泣未几仁圣皇太后崩扶病强哭临成礼归遂称笃疏七上皆蒙温旨慰留寻再遣鸿胪寺宣谕政府传谕不得已乃出然非其志矣葢公虚心观时直已守道无固我壬辰以前事权在已和衷在列虽身居摄而运筹帷幄靡不奏巧乙未以后门户渐分攻讦日炽公主必退适两宫三殿先后灾皆引汉策免故事自劾已复以年至乞休病乞休每辄键关数月月疏三四上而言者乃又以矫饰论公公求去益力上特旨趣公出公终无出意会辽东事急赞画与抚臣相讦语侵二辅或出国或在政府虚无人乃不得已一出调停其间事定复坚卧不起葢自成戌至辛丑凡四年乞身之疏九十余上上勉留弥笃赐金币酒米遣御医诊视及鸿胪中使宣谕月常再四公感上隆恩每对客未尝不簌簌泪下曰臣病且死即未死敢忘国事以负主眷乃力疾草疏请罢榷税请册立东宫请简辅臣寻又以曹侍御直课坐死屡疏申救己亥冬属当谳决中外为侍御惧不免公疏力解言甚切至上寤特为停刑葢公以精诚朴忠受知于上每览奏无不动容虽或有不得已而姑听者有逆耳不尽听而曲赐优答者终不至默默遂已也癸巳叙宁夏功进太子太保荫一子中书舍人丙申叙甘肃功加少保改吏部尚书进武英殿大学士丁酉叙延绥功晋少傅兼太子太傅建极殿大学士荫一子尚宝司丞俱赐银币最后历叙诸功特转中极殿加少师兼太子太师并支二俸各荫一子赐银币公五疏恳辞不允公不得已第勉承云南一荫余皆辞免而自丙申以一考赐宴于礼部荫一子尚宝寺丞及六年九年秩满皆不敢上闻矣其谨畏若此辛丑九月十二日夜大星陨西南远近震骇明日公殁若日华之兆相终始应者计闻上惊悼降手诏若曰天乎胡夺我良弼之速他为辍朝一日赐赙银二百两纻丝二表里及布米香烛赐谥文懿谕祭三坛遣行人护榇归某官庀窀穸给水衡钱俱视旧典有加公襟度疏雅不立畛域与人处杯酒从容欢然道故旧比问及朝事则徐以他言乱之人莫窥其喜怒之色其为文汪洋尔雅类其为人虽卧病犹吟咏不辍所著有四游稿及伏枕越吟寄怀八咏读者想见其高雅而悲其志焉尝筑台清献公祠傍榜曰告天示不忘本葢公历官三十余年所积禄尽出为买山之费于田庐无所益其校士礼闱再为国子监司业祭酒一时士出公门下者甚众公第与庄言德业绝不以借援曲庇喣喣为恩士多顾化至于矫者欲借公为名巧者欲排公贡谀或至有操戈入室者公闭合思过而已居尝言人曰无心立心无事行事无权处权乃圣贤作用嗟夫公所以上结主知下镇物情处机穽戈鋋之冲而卒能明保其身者有以也病且革犹力疾草疏请行册立礼请罢矿税简合臣用言官目送疏发而后属纩葢古称尸谏者已公生嘉靖甲申三月十三日距辛丑为七十八年配方氏赠一品夫人生四子长即尚宝丞凤梧次凤翀刑部陕西司郎中次凤威两淮运副皆方出次凤阁侧室沈出女四孙男十九人余详志状中不具载铭曰 
　　赵自清献姑篾始基爰徙濲水累叶集厘笃生太傅应期名世射策天人唱名云丽载笔词林正笏朝端身荷纲常秉义摧奸既斥岭表复窜边际公忧则违丘园是贲阴曀既消众正汇征诏起东山公乐则行再陟词垣洊历九列帝曰直臣作予尹说初摄端揆集思陈谟三韩兴灭西夏献俘既专枢筦弥广忠益内明外顺已正物格权归一人职还六卿为霖为楫何功何名门可设罗心则如水毁不为怒誉不为喜荆棘渐繁谗言高张公思避路百疏不忘眷自宸衷手诏慰谕中使络绎牢醴无数曰无予弃曰惟汝为天语弥温公志靡移感激涕零何以报主一息尚存有怀必吐所忠遗奏史直尸谏帝为动容隆恩靡间厥恩维何恤典是隆建本置辅独鉴公忠生顺死安哀荣终始公神在天公业在史坊如斧如赐兆冥栖于万斯年川岳与齐 

　　○明赠资政大夫兵部尚书故庆府右长史棘亭王公神道碑铭 

　　王氏自琅琊太原两望之后散布于天下代兴地着咸有闻人显庸于世广平之有王氏葢北宗之支自河东而徙者也广平之滋大自尚书怀棘公渊源建树自封尚书棘亭公始棘亭公讳允武字德毅幼端敏能属文行谊惇谨有度名重河北文日益奇而亦用是不偶明经入太学庚戌谒选天官太宰蜀夏公异之除江西南康府通判南康地瘠而通判总一郡之储累岁所负十七公内绝包苴外无所假借相缓急而时其催科一年赋乃尽起部使者奏最会闽浙连创于倭广西狼兵奉诏往援所至驿骚道出南康人情恟惧公时摄守谕众曰狼兵即悍宁无将帅宁弗畏法耶乃移檄与帅约曰天子以尔兵胜固征不戢孰谓胜也成师以出而卒以不戢持此欲安归乎且兵哗以犒耳吾犒丰且时而哗者弗息何帅之为请以法闻卜矣帅雅惮公名檄至戒其下曰清直翁果不可犯也已而公所治犒师具无不饶办狼兵大喜而去市里晏然机兵以月粮缺讼万年令于台台使下谳者不能平兵遂鼓众谋乱郡城书闭公适以他事至直指徐公喜曰非王倅不能了此趣召公往讯狱具坐令朘刻而究鼓乱者正法郡赖以安直指益奇公即移署万年除前弊政数十事反冤狱株连累岁不决者居六月以考绩行民攀泣塞道肖像立碑颂焉入都署上考还郡数月两台复檄视景德镇陶务景德仰供尚方器被天下而砖埴之家且不雠费权豪稍侵牟之以故陶户日瘁而器窳不中程公至悉为均节而禁外蠧之窟穴者商民工作为之一变庚申擢两淮都转盐运副使淮鹾夙号利薮官者多以染指致累公持已益峻羣商秋毫无所与扬州盛生某家世素封以事逮狱死长子戆騃少子楫黠甚矫父命逼杀长者而据其室长子妇薛讼之楫大出公钱贿解狱反坐薛薛请就公谳公竟得楫杀兄状论死扬人以为神明时都御史某倚分宜相核天下盐政所至责赂无算淮商醵金数万以待其来公闻怒口诸商赂即王某赂天下宁有媚人王某哉禁一无所馈都御史大恚署公左官迁庆府长史竟中以老疾罢时年五十七耳公归槖中萧然抵舍田不加于旧布衣疏食足迹不入城市□子明农之外一□所问居二年以疾卒于家以尚书公贵累赠资政大夫兵部尚书配都氏先卒累赠夫人继赵氏封太夫人子二女一孙男四孙女二姻娅皆名族详志状中公天性孝友内行纯备居官清介操持凛不可犯而存心平恕事有干重辟及士类罹讼者必详审三四惟恐失入及临大事关地方兴废民间利病则毅然任之即忤上官遗身累不为动也前宗伯余冯二公表志其墓已悉邑令陈公又采公行事入邑乘中兹不具载谨识其大者铭曰 
　　卫阳鸿儒金玉其相含华耀颖蹈员履方绝调知希长才位下戢志贤关策名别驾惠蔼如春明兼照夜赤子乂安神奸顾化贤媛协德宜厥家人发祥哲嗣流庆无垠三命崇阶九京殊锡汗青有光彤管丕式淮水作祯原阡用即追琢馨香垂之罔极 

　　○明封奉直大夫户部云南清吏司员外郎次泉李公神道碑铭 

　　封户部员外郎次泉李公者今总漕都察院右副都御史道甫父也公葬踰十有四年而道甫至今官法得树石神道乃自淮上缄书来征言按公讳某字德润次泉其别号也生不好弄初业儒不就乃弃去业贾然非其好也尝入市市布四得八归知其人误也不及饭走还之又道拾遗五金悬诸门以待遗者毫无所隐是时公正贫尤人所难云无何道甫成进士授户部主事部商多里人不无望公居间公一切谢绝之南乐魏侍御允贞言事侵执政祸且不测时道甫部俸满再考旦莫迁矣乃发愤上书救之得俱谪或逆公怼公怡然曰侍御不负朝廷若不负待御余亦能不负若已迎侍御劳之曰行矣自爱不意儿曹得附君子之后也魏常谓为道甫易为其父难道甫以是声益大起累迁观察已改督学三晋公益匿迹燕市疏食布裳依然寒素时时步行里巷中人莫识之喜谈古今忠臣义士贤豪旷达之致晚读宋儒语录欣然有合尝语道甫曰吾生平兢兢不敢为亏心事以求不得罪于天罚今益有味乎先儒之言也葢其所契悟深矣方道甫督学时一日念公心动即弃官归归甫三月而公指馆舍属纩语不及家事第云毋厚葬我骨毋以□人之辞谀我墓其见超世俗类如此生平孝友笃至事伯父母如父母伯兄妹如兄妹终身犹一日而又好行其德困者周之死者槥之余初以道甫知公今益以公知道甫是父是子所从来矣娶朱宜人有孝德雅称公配生子三长即道甫名三才矫矫直节古所称社稷臣也有子如是是谓不死公固不喜谀如九原可作当亦信余言非谀也志表碑传载家世与生卒月日已详兹不赘铭曰 
　　李自秦迁籍燕军阀世无显人有俟而发其发伊何中丞道甫畴其启之曰有贤父洵美封公贾能市义返布归金糠秕世利或谓公痴公闻逾喜终窭且贫我道葢是向慕称说惟孝与忠道甫敬承步武龙逢慷慨抗疏以救言者而得左官公无愠也谓以禄养无宁以善而行而志毋我顾恋道甫泰然直声蔚起荐历中丞向用未巳国有重臣公训是式霖雨天下公之遗德载德于躬食报于子□诗丰碑垂千万纪 

