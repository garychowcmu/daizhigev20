左忠毅公集　　（明）左光斗 撰 

　　●目录 

　　◇文集◇ 
　　序 
　　传 
　　卷之一　　奏疏 
　　卷之二　　奏疏 
　　卷之三　　五言古　七言古　五言律　七言律　五言排律　五言绝句　七言绝句 
　　跋 
　　◇年谱◇ 
　　卷上 
　　卷下 
　　跋 

　　◇文集◇ 

　　●序 

　　○左忠毅公文集序 

　　熹宗朝貂珰乱政太阿倒持爵踰上公祠穷四海卒能消移鼎谋正参夷罚公与杨忠烈折其势也余时为同官櫜鞬鞭弭与公相周旋犹记　鼎湖初升之际　主少国疑之时武瞾垂帘浸成房州之祸公独奋争与礼弹文首上虽劫以雷霆不测之威终不挠其叩头击笏之节繇是晨鸡移宫　飞龙正位取日虞渊功在社稷夫宫未移则以安天下为重宫既移则以安妃嫔为情读公再疏委曲忠爱之心溢于言表岂强悍直遂者所能辨哉盖公沉深有大畧会京贯交关腹心爪牙丝萝蔓引告密排挤而公里人以谋吏垣事泄教猱逐虎公与魏公其首也公疏辨科臣痛发内外交通情状与杨公议相表里以是羣小不畏朱云之请剑诛佞反畏狄怀英之沉几观变足以反周而为唐故宁死公而万岁阉也顾独思移宫名甚正律难笞杀坐以封疆赃罪棰偿之肌肉消烁金木杂下无已时夜半沙囊死矣天乎天乎夫不思取日虞渊之疠犹将宥之十世而徒怀妇人之仁惋惜踉跄之走已填矣且公何尝不以仁义兼尽之说进哉嗟乎忠臣可为而不可为也存号以全文子之慈孝焉而不免于死视学以空幽冀之羣焉而不免于死开屯以兴西北之水利焉而不免于死谢荐金却苞苴家无余财焉而不免于坐赃而死仁人君子读其书思其人有不为之流涕者乎今　皇帝锄奸定案怜死褒忠而公里人犹懀其骨余复疏巧诋日者杀公之本谋始大露岂天欲旌其杀公之恶耶何其入于阱也公又何憾矣哉公死之后余受祸亦酷系圜墙备五毒赴西市者数矣适有天幸未能从亡友于地下而赐环于　圣明之朝梦魂中未尝不来声音笑貌如平昔也夫徒于梦魂亲其声音笑貌更于断简遗编追想其同时共事之谊余虽木石当较仁人而加痛矣公四公子皆继志述事名冠东南长公走京师求序于余余读其行状未尝不深叹正直忠厚之气郁为文章克肖吾亡友也长公???厶?然流涕曰我父槛车时以此字藐诸孤也 
　　关西年弟惠世杨拜譔于秋官署中 

　　○左忠毅公文集序 

　　呜呼珰祸之烈也建宁开成而后孰有如我　明天启者哉然明之祸逾于唐唐之祸逾于汉其击珰者汉则以气折之唐则参用以谋明则有杨左杨以气左以谋虽分用之事亦未尽济盖汉唐之祸止于珰而天启之祸在附珰者也即附珰者犹知为鄙夫耳乃有迹远祠颂之间身居彪虎之外而党邪害正者非真小人而何哉甲子岁众正盈廷自皖上谋八吏垣借援于魏忠贤附进百官图设网张机预有成筭复使私人合纠公与魏公为之端会杨公疏珰二十四大罪珰惊且恚羣小以疏出公手阴中之又以叩马献策语为公同乡所发也嗣南乐谋八首辅公已草二魏交通三十二可斩疏将上而泄遂假会推尽逐公等尔时京贯势合内之恨杨过于左外之恨左过于杨明唆暗嗾相谓不杀杨不可也左不杀犹之不杀杨也越岁飞文于宫禁坐贿以封疆首逮公公竟诬伏死杖下矣迨今　上御极诸奸倡先翻局淆乱是非继有合筭之疏意主巧护逆寺口乃肆诼累魂用以锢　圣聪并希自揜幸　干纲烛照钦定爰书然后羣小杀公之本谋始大露将公之忠着而冤伸也由今论之羣小必欲死公矣乃死公之名则在移宫一月以来鼎湖再泣不思奠安主上急于护庇宫人纵不旌以论功反欲诋以为罪岂非主张定计者之误欤至受赃之诬知借为追比地耳当时直道且谓熊公亦不死于封疆而死于局面矣况公与杨公乎甚矣忠贤之愚而羣小之拙也虽然公在今日其何憾矣乎归身君父顺受其正不闻有逃亡复壁饮酖沉江之举少委其严气天下后世谁不冤之旋荷　圣明之褒恤优及四世且宵人奄竖不假外兵悉伏汉廷之大法虽生未能杀而死杀之公于致命遂志间可不谓隆焉是则吾君之威雄于宣武国家之祚炽于汉唐计公之为忠亦必有快于二代诸贤者矣龙生也晚素仰公文章节义向读屯学诸疏采八经世编中目公为文士为能臣顷取全集杨搉之独以忠从公之所由死耳嗟乎人臣之谊不愿为忠即载笔者亦讵愿得忠臣而文之哉今取忠臣之不可愿者而故愿之故文之将愿为子瞻之表敬舆乎曩日之志也抑愿为蔚宗之传膺滂乎今日之志也峕 
　　崇正十六年岁次癸未孟冬月云间后学陈子龙拜书于山阴李署 

　　○左忠毅公奏议序 

　　自古宦寺乱人之国其祸何可胜言哉然擅威福毒缙绅天下之人得以指其罪而讨之其罪止于宦寺而已及至后世小人之杀君子也使宦寺受其名而已若不与其事或且引身去位无异君子之忤时而教猱翼虎使人无迹可求逮宦寺之将败又复首发其恶先于君子至其党之显著者则亦不惜弃之以明公是公非然后君子之被害者始类于果可杀而不能以解免呜呼不遇英主国是卒何以定哉天启中逆奄用事吾邑左忠毅公与杨忠烈公同死诏狱人徒知公之死于奄而不知公之死于羣小假奄以杀公也迄今遗民野老追寻往事从公子子厚先辈游乃洞晰本末盖有余痛焉今读公移宫前后疏有不正冠肃容发植眦裂者乎或谓公疏引武氏似涉太过嗟乎彼武氏之初一宫嫔耳使听长孙无忌褚遂良韩瑗之谏诤革命牝鸡无由而见若然则金缯不动叩头还笏妲已褒姒之言后世未必不以为过夫一阿母几阶移祚议者何其不思之甚也然则选侍之不垂帘专政坏三百年之祖制谁之功欤公之奠安社稷在是而公之所以杀身在是盖移宫之名正未可以罪公故假借封疆坐以贿赂既而定三案刊要典依附经术文致爰书呜呼此岂刑余之谋哉今公恤典备至祠宇血食而昔之杀公者担夫菜佣莫不知唾骂直欲咀嚼之究何益矣且杀公未已也挟仇修怨又复贩君卖国遂令祖宗栉风沐雨之庙社终亡于门户钩党君子小人消长进退其关于朝家如此宁独为忠臣一身痛斯可拊膺流涕者也公奏议凡二卷公子见遗因序而藏于家距公没五十有三年矣至公抗论东事诸奏具在其忧时敌忾危言苦语至引天宝青城警动人主公于封疆何如哉乃反以封疆诬悲夫 
　　同里后学方中履拜书于汗青阁 

　　●传 

　　明史列传·左光斗传 

　　左光斗字遗直桐城人万历三十五年进士除中书舍人选授御史巡视中城捕治吏部豪恶吏获假印七十余假官一百余人辇下震悚出理屯田言北人不知水利一年而地荒二年而民徙三年而地与民尽矣今欲使旱不为灾涝不为害惟有兴水利一法因条上三因十四议曰因天之时因地之利因人之情曰议浚川议疏渠议引流议设坝议建闸议设陂议相地议筑塘议招徕议择人议择将议兵屯议力田设科议富民拜爵其法犁然具备诏悉允行水利大兴北人始知艺稻邹元标尝曰三十年前都人不知稻草为何物今所在皆稻种水田力也阉人刘朝称东宫令旨索戚畹废庄光斗不启封还之曰尺土皆殿下有今日安敢私授阉人愤而去光宗崩李选侍据干清宫迫皇长子封皇后光斗上言内廷有干清宫犹外廷有皇极殿惟天子御天得居之惟皇后配天得共居之其它妃嫔虽以次进御不得恒居非但避嫌亦以别尊卑也选侍既非嫡母又非生母俨然尊居正宫而殿下乃退处慈庆不得守几筵行大礼名分谓何选侍事先皇无脱簪戒旦之德于殿下无拊摩育养之恩此其人岂可以托圣躬者且殿下春秋十六龄矣内辅以忠直老成外辅以公孤卿贰何虑乏人尚须乳哺而襁负之哉况睿哲初开正宜不见可欲何必托于妇人女子之手及今不早断决将借抚养之名行专制之实武氏之祸再见于今将来有不忍言者时选侍欲专大柄廷臣笺奏令先进干清然后进慈庆得光斗笺大怒将加严谴数遣使宣召光斗光斗曰我天子法官也非天子召不赴若辈何为者选侍益怒邀熹宗至干清议之熹宗不肯往使使取其笺视之心以为善趣择日移宫光斗乃免当是时宫府危疑人情恟惧光斗与杨涟协心建议排阉奴扶冲主俾宸极获正宫府晏然两人力为多由是朝野并称为杨左选侍既移哕鸾宫帝所以奉养者备具而其宫奴刘逊刘朝田诏等以盗宝系狱词连选侍父诸阉计无所出则妄言选侍投环皇八妹入井以荧惑朝士御史贾继春信之上书内阁言帝不当薄待庶母光斗闻之即上言先帝晏驾大臣从干清宫奉皇上出居慈庆宫臣等以为不宜避选侍故臣于初二日具慎守典礼肃清宫禁一疏宫中震怒祸几不测赖皇上保全发臣疏于内阁初五日阁臣具揭再推奉旨移宫至初六皇上登极驾还干清臣禁肃然内外宁谧夫皇上既当还宫则选侍之当移其理明白易晓惟是移宫以后自宜存大体捐小过若复株连蔓引使宫闱不安即于国体有损乞立诛逊等而尽宽其余帝乃宣谕百官备述选侍凌虐圣母诸状及召见又言朕与选侍有仇继春用是得罪去时廷臣议改元或议削泰昌弗纪或议去万历四十八年即以今年为泰昌或议以明年为泰昌后年为天启光斗力排其说清从今年八月以前为万历以后为泰昌议遂定孙如游由中旨八阁抗疏请斥之出督畿辅学政力杜请寄识鉴如神天启初廷议起用熊廷弼罪言官魏应嘉等光斗独抗疏争之言廷弼才优而量不宏昔以守辽则有余今以复辽则不足已而廷弼竟退三年秋疏请召还文震孟满朝荐毛士龙徐大相等并乞召继春及范济世济世亦论移宫事与光斗异者疏上不纳其年擢大理丞进少卿明年二月拜左佥都御史是时韩爌赵南星高攀龙杨涟郑三俊李邦华魏大中诸人咸居要地光斗与相得务为危言核论甄别流品正人咸赖之而忌者浸不能容光斗与给事中阮大铖同里大铖入京会吏科都给事中缺当迁者首周士朴次大铖次大中大铖邀中旨勒士朴不迁以为己地赵南星恶之欲例转大铖大针疑光斗发其谋恨甚熊明遇徐良彦皆欲得佥都御史而南星引光斗为之两人亦憾光斗江西人又以他故衔大中遂共嗾给事中傅櫆劾光斗中中与汪文言比而为奸光斗疏辨且诋櫆结东厂理刑傅继教为昆弟櫆恚再疏讦光斗光斗乞罢事得解杨涟劾魏忠贤光斗与其谋又与攀龙共发崔呈秀赃私忠贤暨其党咸怒及忠贤逐南星攀龙大中次将及涟光斗光斗愤甚草奏劾忠贤及魏广微三十二斩罪拟十一月二日上之先遣妻子南还忠贤诇知先二日假会推事与涟俱削籍羣小憾不己复构文言狱入光斗名遣使往逮父老子弟拥马首号哭声震原野缇骑亦为雪涕至则下诏狱酷讯坐赃二万忠贤矫旨令许显纯五日一比容城孙奇逢者节侠士也与定兴鹿正以光斗有德于畿辅倡议醵金诸生争应之得金数千谋代输缓其狱而光斗与涟己同日为狱卒所毙时五年七月二十有四日也年五十一光斗既死赃犹未竟忠贤令抚按严追系其羣从十四人长兄光霁坐累死母以哭子死都御史周应秋犹以所司承追不力疏趣之由是诸人家族尽破及忠贤定三朝要典移宫一案以涟光斗为罪櫆议开棺戮尸有解之者乃免忠贤既诛赠右都御史录一子己己再赠太子少保谥忠毅 

　　●左忠毅公集卷之一 

　　奏疏 

　　恳乞圣明御朝疏 
　　枚卜既已不平疏 
　　论枢臣疏 
　　捉获假印疏 
　　足饷无过屯田疏 
　　奸珰蔑旨妄动疏 
　　国是本乎人心疏 
　　复祖宗之旧制疏 
　　恳乞圣明慎守典礼疏 
　　登极必用诏书揭 
　　恳乞圣明仁义兼尽疏 
　　申明臣疏以祈圣鉴疏 
　　年号议疏 
　　愤辱徒有空言疏 
　　以忧危兴大业疏 

　　○恳乞圣明御朝疏 

　　题为　天子未得见面谨呼号臣工哀请　皇上刻日　御门事臣至愚不肖蒙　皇上拔授御史之职责之使言而又当东师适屡挫北关新破之时是不但责臣使言而更汲汲皇皇欲闻天下安危之大计也臣实不敢负此时负此官以负　陛下臣惟今日之事辽安则天下安辽危则天下危　皇上御朝则天下安不　御朝则天下危蚤　御朝则救天下之全迟　御朝则救得天下之半若终不　御朝则终无救而己矣何也今天下非无全力也选将用人征兵征饷救辽者非不多方也正如病者在床医者在门曾不得望主人而切脉投温投凉治标治本总无当也善医者则不然但请主人正襟危坐察言观色伸脊容身而病己霍然矣臣非不知　皇上静摄日久厌闻　御朝二字而悦　社稷自不得悦　皇上葢至今日而天宝靖康之祸已在眼前　皇上即欲深居高拱而不可得臣即欲悦　皇上以深居高拱而亦不可得矣　皇上若能及此时而一　御门臣谓有十二善焉厯数在躬厥惟　天子有为子三十余年不见其父者乎乘此　玉历新颂剥尽将复一出而　天怒可回非惟不怒而喜出望外佑而助之当有加焉一善也　二祖八宗是凭是依有为子若孙三十余年不见其　祖宗者乎乘此　太庙时享躬亲匕鬯急难求禳脉脉相许转嗔为怜转怜为爱呵护亦当有加二善也　皇上天也羣工则万物也有万物三十余年不见天日者乎　皇上一出而阴霾解散阳气伋舒如久盲之复明如长夜之复旦三善也不但此也大蹇朋友暌孤乍合　皇上无所厌若羣臣亦无所留难羣臣　皇上喜神以开疑根以化四善也　主忧臣辱　主辱臣死普天同仇漏舟同载风雨漂摇动色相戒恃心以破惧心以生五善也公愤盈朝私鬬自平　皇上曰予一人之罪羣臣曰诸大夫之罪如儿女争言见主人而自息如兄弟阋墙遇外侮而自消和气以集厉气以除六善也而后问兵马于边臣何以阅视叙功则在在饱腾欲调应援则处处单弱不但三韩九边尽然不但九边天下尽然破积习而讨军实莫大于此者七善也而后问粮饷于计臣何以兵既不足而饷不见有余饷既不足而兵不见有余由郑之范推之而边臣尽然由陈伦推之而边帅尽然由杜逢春推之而京师尽然谁为外府谁为内窟核而清之岁可省京储数十万籍而没之岁可增边储数十万爱　金瓯爱金钱计俱无出此者八善也又且问用人于铨臣夹袋预藏籓篱尽破毋以人尝官毋以官尝地为天下用一人毋碍一二人面皮而不用为天下舍一人毋狥一二人意见而不舍论定取自　上裁不效罪坐举主日月照临功赏明白是谓天下之大智九善也又且付罪臣于法司如杨镐利瓦伊翰等李如硕李如桢等雷电合章直穷到底毋令通神使鬼之奸别行媚奥媚灶之术是谓天下之大勇十善也又宜申陈力就列之义于大臣能如于忠肃之入守出战王忠毅之北讨南征则请拜枢密否则奉身而退斩断葛藤毋久妨贤路是谓天下之大断十一善也臣更有寒心者自　皇上不见羣臣百姓以来人人都无固志揣时度势皆谓　皇上必将弃边以弃天下以故讨差日多趋朝日少富商大贾席卷南还勋戚贵臣阴图转徙唯听辽阳消息以为进止长安一片地独遗　陛下一孩注耳卒然有急二三宦竖掉臂而去不惟二十四郡义士不可得即求南朝李侍郎一人不可得矣　皇上一出而羣情有所恃以无恐庶几留者不去去者复来转相告语效死勿去人心未去天意随之是谓激发天下之大机十二善也有此十二善而又不过一举步之劳片刻之暇何惮而久不为此此必有物以崇之将在外廷耶在内廷耶在外廷则举朝不应有此臣子在内廷则　皇上奈何甘受其祟羣臣亦奈何甘同其祟而不悟也哉是役也天地祖宗之灵实式临之　皇上若能鉴臣之愚不待诸臣之请即日　御门蚤自决策自家家事何用人催臣之上愿也万一不然辅臣家卿三日内率文正百官蒲伏阶前一请百请撼门痛哭期于得请而后已书之史册万历四十八年颁历享庙之日羣臣恳　请御门荷蒙　俞允臣主俱泰岂不休哉若曰　皇上方厌此请请未必出请而不出作何究竟请而若出作何答应此皆不忠于　皇上之大者则惟有拱手听宗社之亡而已矣孝子之操药以羞慈父也药未必効而不敢不羞若逆料其不效而听其自已焉士大夫岂宜作此心术哉窃见日前叩　阍　主上颇亦动念而持之不坚请之太杂遂令　皇上视叩　阍为儿戏以至虎豹当关扼门士绅垂首丧气误不可再时不可失及此不图再待辽东警报而后一叩了事幸而及臣所谓仅救其半不幸而不及不忍言矣此时羣臣即欲入宫门一步见　陛下　陛下即欲出宫门一步见羣臣岂可得乎昔金哀宗时有男子衣麻衣于宫门前且笑且哭诘之则曰我笑笑举国无人我哭哭金国将亡　　且然堂堂　天朝祖宗二百五十余年尊贤养士之报岂遂无一人担当上事者臣窃耻之臣入告之初不识忌讳惟　圣明留神省览 

　　○枚卜既已不平疏 

　　题为朴卜既已不平主爵不宜再误恳乞　圣明勅下　廷臣以权衡还部院以是非还台谏以威祸还　朝廷事自　　匪茹疆圉渐蹙辅臣日在醉梦冢卿天不愸遗于时平章　军国则思救时之宋璟铨序流品则思清通之山涛非若平常无事之时可用朝三暮四之术者乃礼臣何宗彦以不参改南之属官失欢要地夺之揆路予之礼书己乃并其礼侍而夺之弄之如婴儿逐之如孤雏臣尝劝辅臣为王旦科臣亦劝为萧何皆漠然不应去者不洁其名主者莫执其咎然则谁为为之孰令听之者耶今腹甲既解眼丁巳除贺战胜者在　庙堂矣可惜一番公慎　明旨竟作一番　恩怨结局蹊田夺牛毋乃已甚一不平也长谀佞之风短肮脏之气二不平也覆改南之吏部则不问不参改南之礼部则问之同事异律同情异罪三不平也渡江河而遇风波中流而失维楫四不平也李代桃僵形迹不白恐去者与后去者各不相明各非其罪五不平也使其稍有侮心之动宜如何为补过之图乃作事已错魂梦皆颠洊被人言方寸转乱于是积威约之渐以镇之而萧毅中几不免矣赖　皇上宽仁大度不深罪御史而徙木立信弃灰示威从此各知回避既悬必杀之意又感不杀之恩辅臣所谓导天地之心而迎一阳之复者能已见于天下矣假令以此一片精神　请阁臣　请总宪　请冢宰　请考选庶几一遇岂不亦履长盛事惜乎其误用之也似非庸者所能辨也连日以来　主上分谤御史待罪中使给绎传宣罪帅公然代揭　官府一体文武同心得　君行政此其一时似又非庸者所能辨也人言籍籍皆谓有所受之姑为打草惊蛇之谋徐为下水拖人之计臣不敢谓然但为辅臣计自当守庸之本体爱辅臣者是当还庸之本色从来末世奸雄剪除忠良位置私人壅蔽聪明杜绝言路皆欲有所用之辅臣非其人也意欲何为哉目今揆席正虚不知其意又将位属何人十余年来　皇上人惟求旧多用老成而精已销亡由人提挈山林起家者灰冷待燃觉黍谷之易暖地位相近者热中已甚觉蔗浆之易寒前有知己一人之感负心不可后有相倚为命之意解脱不能往往一入其牢笼事事动遭其魔障遂至以百官之领袖为胥吏之承行戏局一场宝山徒手甚而尽丧其生平者有之矣臣窃痛之拜爵公　朝受　恩私室非所以爱大臣尔爵烈糜吾鼎先弃非所以自爱失身之害甚于失官失心之害甚于失身吁可危哉所以为此者不过保全时局耳嗟乎　全瓯可保方论功名性命苟全方问富贵万一辽阳不支大事将去此时贤愚同尽恩仇平等臣不知抱此不败之局将安往耶亦可深长思矣今日之事铨司断宜博访佥谋即候　命散馆诸臣历资皆六七年亦当与闻末议母令再贻后言倘更加枚卜故事碌碌因人暗中模索就里机关臣等执白简而随其后矣臣无知交亦无乡曲正谓年来　俞旨甚艰廉耻道丧鄙者不去贤者不留　皇上不问其去留要人各笪以其意自为去留一留一去动须数年再去再推又须时日在辅臣不难为数年之淹不知　　可能为数月之待既误　国事兼伤　国体不得不蚤言之惟　圣明留意焉 

　　○论枢臣疏 

　　题为外寇未除内患将作恳乞　急论枢臣慎举动以保　宗社事自有东事以来枢臣黄嘉善误　陛下非一事非一日矣而大臣顾惜体面莫肯明言昨见经臣熊廷弼一揭大约谓其以纸上虚数诳　君父以钱粮虚辞哄各边启各衙门以争执之端开各地方官以观望之路之至语以用李氏兄弟催三路出兵庇各处失陷之罪沉匿清河开原勘案致监院屡催不发惟勘功则发之安视经畧下　诏狱而竟纵两帅于私第不忍重言一声其罪经臣身在事中言言实录但以揭未以疏　陛下无由　省览耳嘉善此时屏处城隅席藁待罪乞　陛下贷一死则已为万幸乃欲扬扬趋　朝蒙面视事　岂以陛下之太阿为不利耶嘉善自有所恃以无恐独不见丁汝虁之己事乎临刑之日始大呼曰贼嵩误我彼误人者亦安足恃耶然犹曰疆场之事也嘉善之智昏识短不辨阃以外也若乃腹心酿乱为海内所痛心疾首者莫如征民兵召外兵二事何以明其然也兵农之分久矣里中之法犹存余意若使贤有司仿先臣尹耕乡约之制父子兄弟人自团练即一邑可得胜兵数千人令之捍卫地方足矣嘉善倡为每县四十名之说闾井骚然里老之追呼吏胥之悉索九死一生幸而得脱然而破家鬻子不勾津贴之费至于行者嗔目伤心杀人于涂刼人于市淫人于室民之苦兵甚于苦　夫费公私数十万金钱招此数万离心离德之众安所用之近通州又见告矣议者欲令出关一步辄攘袂而起何待有事而后佑其不为我用乎岂惟不为我用或反为人用或自为用皆有不忍言者是征民兵之实害也募兵洵不厌多昨岁遣四司官今复议遣四科道兼以将材之开选各土兵之征调可谓多方要以募者受　朝廷之豢养选者受　朝廷之告身即调者亦受　朝廷之约束如马之有衔勒而后过都历境惟所驰骤焉若使不受衔勒即一马踏杀天下有余矣臣伏见去年八月内嘉善突有条陈仿宋臣张浚之法招百人以上者准武进士授卫镇抚招二百人以上者授把总招三百人以上者授千总招五百人以上者授守备欲行各省直抚按衙门榜示各地方废闲将领及会举武举并杂色人等但能自带家丁自百以至数千人赴京听会官试验等语旧十二月再循故事复为申请嗟嗟南渡偏安流离播迁偶一为之　国家全盛何至若此此计果行是何进召外兵之故智也　国家何负于嘉善而为此不祥之事哉自旱魃为灾江淮充豫之间蠢蠢思动兼无为白莲之教雈苻绿林之豪实繁有徒此风一倡转相啸聚有司莫敢问羽翼既成声势既重或观望而不前或源源而不止或屯聚而不散黠者要挟渐生智者窥伺渐起加以大兵聚会强者为雄此时即　下诏止之不能解之不可是使奸雄颷驰于　阙下而豪杰蜂起于山东也授乱臣贼子之柄而复被之以忠臣义士之名返速而祸大不在　　矣嘉善之肉其足食耶天祚　国家幸未得　旨犹可及止臣敢不昧死早言之若夫募兵选将及边塞废闲复职之议自不妨举行耳臣尝谓　国家无兵有无兵之害有兵又有有兵之害民不知兵既有不知兵之害人尽知兵又有知兵之害言虽迂阔亦各有见民之蚩蚩毋生其心天下脊脊毋开其始行人司司副刘时俊每与臣谈及此辄歔郗欲泣时俊远识鸿猷能为　国家当一面曩为臣县令吏民畏服如神明臣固知能辨此近见乞差西归虚此有用之才臣甚惜之窃谓当留　辇毂下以备缓急之用即使署宜差或令之宣慰属国察其情形图上方略毋令异时欲遣而难其人也统惟　圣明留神采择 

　　○捉获假印疏 

　　题为捉获假印假文的供假官假批事臣筮仕中书六年御史候　命七年皆在都门习闻奸胥之弊及拜　命后巡视城务臣出示晓谕于拜把拿讹及假印假官三致意焉期无故犯乃于前月有鲁仁状告王承恩张科打抢及审则原被绝不相认而仁为其主邹成所使欲以灭口者也遂得发李友芝郭希孟两贡生穵年之弊赖部臣同心发奸即日参送如律究拟未几而书办金鼎臣来告执照捏情甚大臣以未经告理先讨执照殊心疑之欲行质审而告鼎臣者踵至正在拘提陈圻报有惯做假印缪槚臣随行兵马司王仪亲至其家缉获并摉其伪印文案一捆计八十九宗伪簿二扇而是日金鼎臣闻风匿矣又准陆培元报有假印魏成铨臣复行坊官汪从濂亲缉并搜其家得伪文一扛计三百八十六宗伪簿一百零七扇臣当堂审得缪槚一名缪八系刑部贵州司未遣军犯魏成铨一名魏时用户部山西司事例科书办伪印伪文是的随批行兵马司会冋东城童司官齐至公所悉心细审要见各犯是何处人是何行头如何作弊何人得银何人假印何时冠带何时选官一一填注明白速速报据审得魏成铨与缪槚及脱逃吏部三考科吏金鼎臣即金七环又名金漆碗及不在官先为三考科书办后为节慎库书办黄咸池即黄汝明等彼此串通作奸犯法过恶多端有贡生吴心舜石中玉等尽行倒提年月上卯收选随行礼部及太仓银库查弊讫及辽东监生李大夏以监生改作儒士大夏自首讫又江榜贤朱衣等弊是实缪槚供称原系三考科书办三十七年为与滕文祚伪造假印事觉被范主司参送邢部贵州司问军未经发遣因告纳赎保放在外不改前非仍行伪造骗人财物有黄廷宣陈期椿蒋应伦宋承祖等俱以假印做官又据审原告陆期等供称朱国蕴黎大成何英道黄廷宣金化鲤等俱以假印假文做官得银多寡不等当令缪槚当堂描考功司文选司节慎库等衙门伪印共三颗魏成铨亦描银库衙门关防一颗凭印二颗共三颗比对搜伪文印文相同臣随将供报名开送吏部文选司查验随据文选司回称查得考功司三考科当该金鼎臣向以奸诡经该司革役不意其与军犯缪槚户书魏成铨表里为奸假印假官一至此也据供各欵殊为发指本部各有司存随经移付各司查覆前来等因查得黄廷宣直隶保安州人四十四年二月准考功司付上粮从七品冠带四十七年选河南彰德卫经历查本吏单注实历今封司回称缺簿无名明系假伪一查陈期椿浙江武康县人四十二年八月准考功司付上粮正九品冠带四十六年十二月选上海县主簿今封司回称本吏参万全都司所属仓吏安得又参都察院架阁库典吏而以印信手本起送乎况功司拨办簿无名功司三考簿无名明系假为宋承祖凤阳人四十七年十月题授冠带然吏未有一身而两役者也本吏文之投于功司者则万全都司起送称参兵储仓攒典文之搜获于缪槚家者则保安州起送称参宣德仓攒典旁又改延庆州长安堡攒典且两地申文笔迹俱出一手其为假伪无疑石中玉湖广巴东县人以四十四年岁贡而咨称四十三年夏季挂选四十七年六月考定州判未选明系高抬吴心舜江西安仁县人四十六年挂选四十七年二月户部咨开四十二年挂选穵免一年银四十两四十七年四月考定府经历四十七年十月选苏州府经历此其那移年分又较石中玉为甚者也朱国蕴据功司回称江西永新人充延庆州赤城广备仓攒典纳上粮银三十两四十七年十二月冠带二考付簿无名及封司缺簿无名明系假伪一黎大成河南人准功司回称文思院人充顺天府新城马房仓攒典四十一年十二月上粮正八品冠带据工部咨加外府经历银二百七十两已选南雄府经历讫今查功司无起送原文亦无封司查回又准封司称缺簿办簿俱无名即使加纳果真而一考二考之伪已难掩矣一何英道浙江人查本司冠带簿无名据考功司回称系四川道当该然二考付簿无名缺簿无名明系假伪一金化鲤准功司回称顺天府通州人充延庆州赤城广储仓攒典四十一年四月题授上粮从九品冠带四十五年十一月加纳典史四十七年六月选仪真县典史无原文亦无封司查回及查封司缺簿办簿俱无名明系假伪等因到臣续据刘良佐即刘二告为雠杀灭口事称系鼎臣家人事发惧泄送监通州意图绝食死在旦夕等语臣随行通州吊取面审口称鼎臣主周姓房屋往日搬房周家小四儿小招儿进卧房打扫亲见砖地有隙藏有锡盒一个内石印三颗当时惧祸恐惹是非投在井内随拘小四儿招儿面审是的臣当行彭坊官至井打捞将井水淘尽入泥尺许淘得石印二颗完好无缺其一颗已破碎止存印影臣将一干人犯及伪印同送刑部讫又据缪槚初审口报倒批截解之弊系伊通同库书胡登道沈应远黄汝明等假印回文如扬州府宝应县典史帅国钦江都县县丞童思充两项料匠银两皆经伊手作弊又据祈成报称江西解官潘云凤谢天宠山西解官王观太考各有情弊臣随行文巡视科院及监督主事知会据科院回称纳完年月销号实收一一有据若实收外另有别项银两如槚等供吐伪印侵匿此必解官与该书胡登道等通同作弊批不挂销故册籍者所不载而查核之无从也应行各地方吊取起解的数似难遁情并行原籍严提库书胡登道等尽法痛惩以清宿蠹等因监督主事回文大约相同臣复拘缪槚研审间坚执帅国钦系伊徒弟径投伊家伊引见胡登道亲做节慎库假印回文先供得银伍两后供得银伍拾两的的有据又亲见营缮底簿指出经手造册钱宗枢质对复行吊取缮司底簿缮簿与库簿已不相对缮司之旧簿与新簿又不相对一簿之总数与撒数又不相对百孔千头臣亦安从而问之复行约同监督至寓面相商确犹恐三司分收未行细核续据监督回称四司之收数与库收多不相对越数日又移文称司收与库收一一相对而钱宗枢且执称营缮之簿四十三年分内有四叶非其亲手笔迹则尺籍徒存已不可问矣又何怪乎起解之数非其上纳之数纸上之银非其库内之银而杂以铅铁和以铜锡将来兑发之银又非今日上纳之银也哉臣巡城者也据各犯口招钱粮重务不得不往返质问其实厂库自有专司非愚臣所得与闻如科院内外循环之法十年透查之法信能设诚致行自当风清弊绝但胡登道等以一佣书之人而起家十余万或八九万又皆惧祸先逃径回原籍不一执讯获丑尽法痛惩宿弊何由得清根株何由得拔巡视殆有先得同心者矣该臣看得魏成铨奸以入神巧乎有道当事例进退之咽喉为泉府出入之门户刻印销印走造化于毫端人谋鬼谋弄衣冠于掌上木已尽而蠹不休廪将倾而鼠不出天毒已厚人理难容缪槚御魅游魂出柙亡命作奸渐老渐熟舞女愈出愈奇教化大行门徒斯盛总半生之现业计一死以何冤至若金鼎臣者一代穷凶两世济恶名为狙吏实则猴冠既己贵人亦复自贵可以仕则仕可以速则速覆两翻云人有都天官之号爱之欲其生恶之欲其死改头换面人有活阎王之称兼以二犯表里为奸加之羣凶首尾相应所谓国人皆曰可杀岂容有力之而趋所当立限严正缉正罪者也节慎库漏网书办胡登道黄汝明沈应远等何所闻而来何所见而去虽然兴尽而返难云往事不追溪壑既盈恶害已而先去其籍富费已极欲灭影而早遁其形金穴难填水衡何罪据称上手下手非经一手其实前身后身总是一身若非行提在官何以直穷到底所当行彼处抚按严提解京究问者也臣复自推此弊沿习已数十年此辈盘踞已数十人经手各衙门亦数十员习久则难破人多则府怨经手多则招嫌而臣以为不必避也此辈神通广大非经告发虽圣智莫测其奸若既已发之又复纵之是作奸自臣等始也除一面参送刑部一面将伪文移送吏部听其细查已选未选作何处分已发觉未发觉作何清核并前李友芝郭希孟应否知情并应移文抚按究问明白该部贤者为　国剔蠹自有同心更乞　勅下各部诸臣尽法搜剔务令扫其窟穴但得仕路少清　国储少济臣即任嫌怨敢有恤焉要以小惩大诫自今以后各保身家反全性命岂谓非小人之福哉 

　　○足饷无过屯田疏 

　　题为足饷无过屯田屯田无过水利恳乞　圣明申饬当事着实举行以济急需以图永赖事臣幼闻父老言东南有可耕之人而无其田西北有可耕之田而无其人既候　命阙下间取农书水利及古人已试陈迹畧一讲求颇得大意适承乏屯牧耕当问农此其职已方今东事正兴筹边无策十八万枵腹之兵待八百万画饼之饷催外解之檄如火而不可得来求内解之涕如雨而不能得去搜而又搜搜到何时派而又派派到何日止有漕运一脉而民力己竭加以旱干水溢接济不前河竭海漂种种难测其它意外之事中梗之患且未忍言若不汲汲讲三年九年之储而局局为不终朝不终夕之计臣愚不知其可蚤夜以思只有屯田可以救急而今之屯田者不过按籍征粮期于及额而已间有隐占多不可问然亦不必问也惟是西北不患苶地而患不能垦以臣所闻京以东畿以南山以东两河南以北荒原一望率数十里高者为茂草洼者为沮洳岂尽其地哉不垦耳其不垦者苦旱兼苦涝也其苦旱与涝者惟知听命于天而不知有水利也一年而地荒二年而民徙三年而地与民尽矣今有道于此使上之不为魃而下之不为鱼相反而相为用去全害而得全利何惮而久不为此谨循陈上屯田水利三因十四议惟　皇上采择焉其一日因天之时五行之用谁能去水三江震泽禹贡所称厥土涂泥厥田下下昔之污莱今之沃壤何常之有近见莞蒲鱼鳖蜃蛤之属到处有之自南而北风气固然而渭水偏利在南偏害在北火耕水耨缺五行之二名曰诬天其一曰因地之利引漳溉邺渠郑富秦龙首白渠汉世尤盛民之歌曰泾水一石其泥数斗且溉且粪长我禾黍河源如昨地脉未改而谓水作利在古偏害在今使瓠子之叹长兴宣房之绩不显名曰诬地其一曰因人之情南人惜水如惜血北人畏水如探汤习固使然亦未见其利耳翟方进坏陂而黄鹄之怨兴召杜开陂而父母之歌作有之以为利死且不避近日京东一带多所开浚浸浸已见其利所在州县亦知有争水者矣臣私喜之而谓水不宜北北不惯水拂耕凿之情而失因民之利名曰诬人禹功明德惟是平水土浚沟洫而已未有不治河而治田者支流既分而全流自杀下流既泄而上流自安无昏垫之害而有灌溉之利此浚川之当议也沿河地方唯运河不敢开泄外其余源流潴委是不一水陂塘堤堰是不一用或故迹之可寻或方便之可设工力多者官为量给费少者听民自举惟无水之处不必凿空寻访以蹈即鹿无虞之戒则疏渠之当议也秦汉之世凿地为港掘地为井汲而得灌以亩一锺即东南地高水下车而溉之上农不能十畂北方水与地平数十顷直移时耳事半功倍难易悬殊则引流之当议也河流渐下地形转高远引不能平引不可将若之何其法阑河设坝以壅之大约如囊沙之意或壅二三尺或壅四五尺然后平而引之水与坝平流从上度递流而下节节壅之亦复如是盖不能俯地以就水而惟升水以就地支河浅流最宜用此即如滏阳一河发源以至出口约七八百里得其利者仅一二县余皆以低下弃去不晓此法故也则设坝之当议也蓄泄不时泛溢为害加厶秋水时至百川灌河坏民禾稼荡民庐舍往往有之惟于入水之处设斗门以时启闭旱则开之涝则塞之出水之处反是此建闸之当议也沿山带溪最易导引山水暴涨沙石压冲再行挑洗劳费不偿其法顺水设陂以障之用河支不用河身支以上溉身听其下行此设陂之当议也而必槩种秔稻恐不骤习得利转微随其口下听其物宜宜粱宜菽宜薏宜芋宜蔬惟意所适总之水源一开溉旱地之利胜水田之利一倍每亩之值亦增价三倍渐渐由而不知通而不倦而焦原尽泽国矣则相地之当议也春夏浇溉常苦水少秋冬无所用之常苦水多储有余以待不足法用池塘滨淀以积之既可储水待旱兼可种鱼莳莲每见南方百亩之家率以五亩为塘水不胜用利亦如其亩之所入何不仿而行之或五家一塘或十余家一塘居然同井遗意而筑塘尤易于浚井但期筑作如法可以注水不漏惟原洼下之处不必另设则池塘之当议也以一教十以十教百必用南人而南人宁为农夫不欲为农师北地徭轻江南役重以走利如鹜之情乘避徭如处之势吾土虽美乐郊可适但着为律令永为世业不得一二年后即行告夺将负耒而来争先恐后举锸为云决渠为雨此之谓也则招来之当议也四民之业迭相为用南方士子不得志有司则弃为胥吏舞文犯科往往此辈若仿汉世力田之科令恳田若千亩许令占籍而又不碍地方本额且令官司与之讲明水学如胡瑗之教授门人不犹愈于白镪而鬻青矜者乎盖先师与后稷并位胜与猗顿争坐也则力田之科当议也虞文靖公建议于宋泰定之时听富民欲得官者能以万夫耕则为万夫长千夫百夫亦如之今其意可师也若令各屯卫所军官及经历俱以垦田多寡加级虽格外之劳来实本等之职业于计甚便今议者动抑豪强防其兼并不知富者乐耕则贫者转贷但得地无旷土土无遗税何妨勋戚贵近大贾富商骈集而来徙豪实塞实用此意则募富开爵之当议也宋巡行使者分道四出民苦不便苏轼力非之而治杭之日修治西河欲天下尽兴水学毋亦行之介甫则不善行之文忠则善耳今水利之衔犹设而劝农之义无闻至于有司多所不解但得抚道而下个个得人又皆讲求之熟路已试之成事如怀隆靖虏河内磁州海岛先后诸贤分满布列彼此呼应官无添设之烦民无追呼之扰穑人成功田畯至喜则择人之当议也天津一处旧抚汪应蛟垦水田八千亩设兵二千用充额饷今援辽千名即八千亩多芜且有申言种谷不如取苇者废兴由人良可浩叹诚得练习明作一将官金兵数千屯之而天津一带不足垦也永平负山濒海泽官而垦亦如之附近关外得谷一石足抵漕之五石且屯且练用备不虞则择将之当议也或者曰游惰之军不任耰鉏是不然近见出关觳觫之状视关内如春台寿域若拣其老弱使尽力南亩死且不憾而又计田行赏比于得级如宋给事廖刚之策其言曰执耒之劳较之操戈之危岂不特易夫驱之战与驱之耕臣固知其必悦也则兵屯之当议也臣所言者止于臣属耳由　畿辅而九边由关内而关外岂乏充国其人又岂乏武侯子仪其人而坐令金城祁山河中之绩为千古绝盛哉此数议者不烦公帑不劳民力而又皆田里树蓄老农常谈无甚高论举　朝皆言其可行而不肯行当事亦见为当行而不肯力行　国家无事既以因循而不行有事又以张皇而不及行农既疲于养兵而不耕兵又耻于为农而不耕谓见效迟在三年之后而三年后复然谓大利迟在十年之后而十年后复然譬之富人衣珠而饿死岂不惜哉宋永年东南有梗始思虞文靖之言仿其意设海口万户业已无及胜国之季乞张士诚贷米数百斛反复告急仅乃得之而终无救于亡矣可不寒心先臣徐正明曾以尚宝专理此役而事出创议难与虑始且欲以一身兼禹稷之任大开河工复井田之意省东南之运语近迂阔会忌者而止乃其恴不可磨也今潞水客谈及治田存稿具在任事之难令人追憾无己今时势迫矣过此不行更无行时伏乞　明天子照临于上贤公卿百执事主持于下各举所知知人善任更祈　勅下户部酌议委妥转行所司着实举行勿狃故事勿急速效勿惮事始勿挠事终加载考成一切有司首课农政田野不治即异能高等亦注考下下其有不习者孳孳讲求务期晓畅躬自劝相单骑巡行阡陌问民疾苦不得劳民烦费无益民功小有嫌怨臣等力为张主迨试有成效破格超迁永着为令庶几小垦小利大垦大利小利在地辟而民聚民聚则垦者愈多大邾在粟贱而民饶民饶则垦者愈易生聚渐烦籴粜转便即不必省东南之漕而亦不专靠东南之运矣信能行之三年十年而不少见富足之效臣请受妄言之戮臣无任激切待　命之至 

　　○奸珰蔑旨妄动疏 

　　题为奸珰蔑　旨妄动重扰百姓大累　皇仁恳乞　严谕禁戢并　速赐蠲豁以苏孑遗事臣阅邸报见　御马监管理右监丞程登一本为严催牧地租银等事内称武清等州县拖欠牧地租银上年按屯两院具疏题　请蠲免未奉　明旨欲要差舍人魏高前去蓟州玉田三河许成前土武清东安勾阳前去昌平宝坻守催等情臣查牧地草场额解户部充饷外其余责令有司秋成另项征收解赴该监屡经题　请载在卷案万历三十二年奸民李英何大贵捏奏遗租比奉　皇上勅谕御马监右监丞王升会同让抚按屯田御史秉公会查奏内事情果否虚实若原系牧马草场新近开垦未经报官起科地亩查勘明实定立疆界照则征粮以济国用务使官民两便若有别情明白开写会本奏请定夺钦此曰果否虚实曰未经起科曰官民两便曰秉公会查会奏煌煌　圣语情见乎辞乃该监王升不待会同勘明不论有无遗地不论已起科未起科硬将玉田等处一槩摊派银一万六千余两一地两税至今尚属朦胧先后按屯诸臣或　请蠲豁或　请停征无非仰体　圣明己溺己饥之心为　陛下救此一方民保此一块土耳该监若有人心直当　请蠲请停内外一体为　皇上布德施恩惠此三辅以绥四方而今日奏乡官霸占明日奏有司抗违流离满目畧不动心甚至无疾呻吟勿作题　知之说径行征取岂惟无人心并无　朝廷矣夫救焚拯溺为民请命臣等之职即再朦胧取　旨臣等窃谓　明主可与忠言犹当期期不奉而况此悖　旨无　旨之事臣能纵而不问哉自有东事来此　畿辅一方命一块土派而又派加而又加剥皮剥骨何负于　国而些须重迭小税　请蠲请停不得且加扰焉将无谓　皇上实弃我使　朝廷薄情于根本而百姓敛怨于　一人　主德　皇仁莫此为甚万一饥民饥军相逼而为盗贼魏高等不足惜该监之悔岂有及耶臣按万历会计录该监马房牧地原备公廨修理及兵部勇士四卫旧隶该监久已停止安得有成造车铳名色即成造自有工部有十库何预该监事而指称辽警巧借事端开内教场之渐启黩武之阶该监之罪又不止说谎而已　武宗时谷大用曾以牧地之名混占庄田侵欺子粒先臣林俊上言利归私室怨及　朝廷欲追赃赈济至今想　祖宗朝之英断伏乞　皇上念　祖宗定鼎重地孑遗穷民将此迭税　特赐蠲除免留余孽再起事端仍　勅该监安守本分无复妄动扰害致有他虞地方幸甚臣愚幸甚 

　　○国是本乎人心疏 

　　题为　国是本乎人心公论国之元气恳乞　圣明轸念时艰急谕辅臣爱惜人材以为社稷事近该六月内奉有　圣谕会推阁臣时有礼部侍郎何宗彦未推士论惋惜郁愤至今始一吐露是乃发舒举国之公心非特一人一家之私议也科臣张延登与闻会推辨明当日原无成心而语气之过几成争端虑恐同官再有疏矣敢一平心部之夫宗彦之才具足以救时佐礼原无显过举朝之所共知也延登之自有生平当日原无成心亦举朝之所谅也今日之事根源是在辅臣则收拾亦在辅臣何也辅臣虽不与会推而荐贤为　国实大臣第一件事辅臣当日若与铨臣商确力持必推之意如丁未年推李廷机故事必不至有今日若始存必推之说仍高阁束之如近日兼推外臣故事亦不至有今日而今己往矣通国之人惟不能不致憾于辅臣矣臣今为策之国家多事二三老成如败屋同支如覆鼎共足当此用拯马壮之日能无将伯助予之呼则以通国之舆情直告　皇上用舍取自　上裁既得有闻入告之忠又得以人事　君之体明明白白正正堂堂人谁不谅之辅臣开诚布公相业此为第一策之上也不然褎如充耳漫不经心遗者既不能举黠者亦不复催幸将来之未进为成功之不遑辽阳保过今冬揆席再占来岁策之次也万一不然当兹晨星之会更登偃月之堂别有摭拾再动杀机未增一阁臣反去一宗伯飘然去者自有余荣而枝蔓转多摧折不少辅臣能晏然己乎策斯下矣辅臣必不为此正恐时势所迫臣之下策或出辅臣上策川不可防火不可郁　朝端从此不静矣倘更有如陈东其人者狂呌　上书挝坏登闻之鼓所伤　国体己多而　国祚不随之去乎嗟乎　祸在疆士祸在　朝大臣之忧当甚于臣等能甘心坏人家国也哉宋王旦荐寇准为相真宗曰彼尝谈卿短旦曰臣为相日久缺失必多以此益见准忠直臣愿辅臣之为王旦欧阳修荐范仲淹为相仲淹以执政不可由谏官得坚辞不拜臣愿礼臣之为仲淹李纲之罢也胡安国毅然不顾缴还词头臣等则愿为安国矣臣区区之心实欲人各还其本来事各还其情实存　朝廷有用之才养　国家和平之福不觉厚望辅臣之切如此然非天语叮咛　圣心圜转责令辅臣一力担荷辅臣亦安所藉以从事而塞天下之望焉 

　　○复祖宗之旧制疏 

　　题为复　祖宗之旧制以光枚卜之盛典事臣惟幸相之职古无专用故周召皆以宰相出牧唐裴度李德裕皆以平章行边宋韩琦范仲淹皆以参加经畧未有一入温树占定拨路如兔之护窟必不有容一二窥足者其在本朝相业光明俊伟代不乏人胡俨以知县入杨士奇以审理入袁宗皋以长史入张瑛陈山俱以乡举教官入俞刚以生员入王文薛瑄以御史入高谷黄淮杨一清俱以中书舍人入许瓒以推官入李贤以吏部主事方献夫以礼部主事入杜萼张孚敬俱以刑部主事入金幼孜夏言俱以给事中入此皆　皇祖近事无烦远稽者自是相业寖衰上理不奏虽以　先帝之神明尚留此　圣朝之缺事揆厥所由盖缘张居正以权受祸而继之者遂守模棱为秘诀于是进退之权拱手而听之吏部票拟之权屏息而奉之中官又虑防口不可塞耳不能于是以　留中之术诡秘而托之　帝若以其身不见不闻无所事事而收权取资政在不见不闻无所事事之中盖自王家屏而后大节眇闻短辕时偾黠者因缘为奸利鄙者苟富贵而已脉脉相流心心相授既使外廷不得预而守之为家传又使体面有可观而借之为陪客得者既庵为故物失者亦忘其从来每一番会推一番故事黄蘖止啼盗铃掩耳名实乖舛情理错谬莫此为甚如其必不用何如勿推如其应用又何为是虚衍套数欺　陛下以欺天下哉兹者幸逢　尧舜之主自有皋虁稷契之臣应运而兴况　陛下求贤若渴夙夜不遑钓渭耕岩皆当物色而比肩之臣自设关隘峻籓篱孤　圣主无方之心而隳先朝累行之典宁直四十八年之缺陷不完亦　圣宗二百余年之盛美不畅也阁臣即敢于蔽贤决不敢于负　皇上　皇上先将臣等合疏　勅下吏部令词林外廷一体兼用然后会推上　请祈皇上一体　钦点如阁臣再有密揭进用私人仍以虚文涂人耳目容臣等直疏纠参是役也明明在上穆穆布列少有邪曲人皆立见大约用词林三言尽之不受中官知不受阁臣知不受小臣知用外廷亦三言尽之能为中官重能为阁臣重能为小臣重如薛文清三杨求一面不可得而中官之见嫉者亦皆曰好官惟薛卿岂以明良交泰之会公道昭明之时而天下遂无人应其求哉但以天下官用天下人以天下第一等人居天下第一等官勿更叙资叙齿如昨年故事诙词林羞既用之后或出而领牧或间一巡边内外互为用亦互为更非直居其地者不敢以身尝而爱人者亦不敢以人尝矣光万年之历服而佐泰昌之景运莫先于此 

　　○恳乞圣明慎守典礼疏 

　　启为恳乞　圣明慎守典礼清宫禁以安　宗社事窃惟内廷之有　干清宫犹外廷之有　皇极殿也　祖宗以来　皇上御天居之惟　皇后配天得共居之其余妃嫔虽以次进御遇有大故即当移置别殿非但避嫌亦以尊制历代相传未之有改今　大行皇帝　宝天选侍李氏既非殿下嫡母又非殿下生母俨然居　正宫而殿下乃居　慈庆不得守几筵行大礼典制乖舛名分倒置臣窃惑之且闻李氏侍　先皇无脱簪鸡鸣之德侍殿下又无抚摩育养之恩此其人岂可托以　圣躬者且殿下春秋十六龄长矣内辅以忠实老成外辅以公孤卿贰何虑乏人尚须乳哺而襁负之哉又况　睿知方开正宜不见可欲而何必托于妇人女子之手为乎故在先皇祖时屡请名封而不许即　先皇贵妃之请亦在弥留之际其意可知且行于　先皇则伉俪之名犹可行于殿下则尊卑之称亦断断有不便者倘及今不早决断将借抚养之名行专制之实武后之祸立见于今臣诚有不忍言者矣伏乞殿下收回　遗命令仍守选侍之职或念　先帝遗爱姑与以名称速令移置一号殿中殿下仍回　干清宫中守丧次而成大礼庶几宫禁清而名位正　宗社之灵实式凭之矣 

　　○登极必用诏书揭 

　　题为窃惟　登极必用　诏书诏书必用明年年号今相距止一日矣扳髯之号一年再见古事不载本朝惟洪熙一年亦非本年之事查得唐德宗改元凡三建中四年兴元一年贞元二十一年共二十六年德宗于贞元二十一年正月崩顺宗即位是年改元永贞八月疾让位太子明年为宪宗元和元年然则史称德宗二十六年盖合永贞之一年而筭而永贞系以一年亦即借用贞元之二十一年而称若舍贞元之二十一年安得有永贞之元年乎父子共为一年此其最较著者今日之议万历自应系以四十八年泰昌自应系以元年但史书自八月以前仍书万历自八月初一日起至本年十二月终止则书泰昌并存不悖古今通行其明年仍用　今上新号于理允协若汉殇冲质既不足数而宋之太宗不喻年改元史书薄之事亦不相类惟唐之德宪为中兴令主而当时大臣杜黄裳李绛裴垍韩愈等皆博极羣典有所考据非苟而已者故敢采之以备　裁择 

　　○恳乞圣明仁义兼尽疏 

　　题为恳乞　圣明仁义兼尽情法两全事先是本月初一日诸臣闻变仓卒趋朝人情汹汹朝不待夕维时大臣从　干清宫中叩头执手扶　皇上出居慈庆宫臣等相顾战栗此时不守　几筵而避居别殿踉跄张皇宫中必有甚不相安之情间不容发之势惊问其故喧传李选侍左右前后尽是贿买要玉奸珰布满阴为人腹心　皇上大有戒心不克宁处　君父惊魂未定臣子敢尔即安臣于初二日随公疏后有慎守典礼肃清宫禁一疏语甚微婉此时但知定　宗庙安　社稷为大不知其它初三日宫中震怒祸几不测赖　皇上保全将臣疏发阁票拟随奉　圣旨移宫已有旨了名封事既云尊卑异称礼部再酌议具奏钦此初五日阁臣具揭再催奉　旨移宫至初六日　皇上登极　驾还干清宫禁肃然内外宁谧臣等举手加额共宰　庙社有灵矣　皇上既当还宫则选侍之当移宫其理自明白易晓矣惟是自移宫以　　后自当存其大体捐其小过皇上如天之大度宜无所不包涵　先帝在天之遗爱宜无所不体恤此其　特恩在　圣衷调护在辅相非小臣之所能意度若株连蔓引使宫阙不安非但与　国体不便亦大非臣等建言初心昔鲁襄公不能制其母宋儒朱熹以为母不可制当制其侍御之人后彭□年经筵讲此段公案相与叹服因取朱熹入直此等处置自有情法王当不易之则闻锦衣勘问诸珰时语连宫禁槩置不问深为得体伏乞皇上宣召阁部九卿科道　面谕以当日避宫何故及今日调护何方一一晓然明白不得凭中使口传　圣旨仍乞将刘逊姚进忠等正法暴其盗宝罪状与天下共见勿使播弄脱罪其余株连槩从宽政令反侧子自安庶几烧梁狱之词者政所以寝淮南之谋而仁之至义之尽胥此矣臣区区之心始终知有定　宗庙安　社稷而己矣臣无任激切屏营之至 

　　○申明臣疏以祈圣鉴疏 

　　题为申明臣疏以祈　圣鉴事臣因初二日奏　请李选侍移宫以清宫禁以安　宗社既移宫以后悬想　圣度宽容自然　天覆地载乃外庭揣摩测度不无私忧过计臣隋有仁义兼尽情法两全一疏求　皇上少　宽恩于宫闱之内而但究治其盗宝之人此区区犬马之一念也奉　圣旨这所奏如何不题李进忠等只言刘逊显有情弊其余已有旨了钦此　明旨森严臣不胜惶惧伏查原疏委有仍乞将刘逊姚进忠等正法暴其盗宝罪状与天下共见不使播弄脱罪就中多人不及一一尽列然曰等而李进忠己在其中矣目下虽在逃未获然缉拿有锦衣问拟有刑部旦夕就缚典刑立正岂能久逋　天诛者臣发奸之人何敢别有情弊敬沥愚悃仰祈　圣鉴特赐　宽原臣无任竦息待　命之至 

　　○年号议疏 

　　题为年号一事臣于初五日已具小揭旋奉　旨会议宜再有言以申前说年号何为而议也曰为泰昌也泰昌之年号何为而议也曰为泰昌之崩而存之非为泰昌之生而改之也何为其存与改也曰生而急欲尊大之之为改崩而不忍斩削之之为存也故今日之议两言决之日天启之议泰昌非泰昌之议万历也泰昌之议万历则不宜改而天启之议泰昌则当存也若使泰昌晏驾稍待半年或稍待二三月又或泰昌之诏未宣而泰昌之历已颁则可以无今日之议惟诏已颁矣历未改矣天启之明年已定矣泰昌二字茫无安顿于是追思　先帝之懿美者不得不曲全　先帝之年号而纷纷之议直欲削之臣愚不知其解夫天下之事情与理二者而已矣泰昌虽一日亦君也今一月中而万历四十八年之美厚其终天启亿万年之祥开其始将不称宗乎不祔庙乎称宗祔庙有庙号而无年号乎将孙称祖号弟袭兄年如建文景泰以叔侄兄弟之事行于父子之间乎以世以统无一可者臣窃以为非理也泰昌之于万历犹天启之于泰昌也泰昌不忍其亲则存之天启独忍于其亲则削之是陷　皇上于不孝也即不忍于祖而忍于其父犹之不字也急于全泰昌之孝而不思所以全　皇上之孝是议者之过也何也泰昌之改元以明年者亦曰亿万斯年行有待耳今已矣复何待哉生为一世之君没不得享一日之号仰又不能得之于父俯又不能得之于子则泰昌在天之灵必不安夺子之不足以增己之有余则万历在天之灵亦必不安　皇祖　皇考之灵不安而谓皇上之心能安乎臣窃以为非情矣查得纲目唐睿宗太极元年下分注玄宗皇帝先天元年唐德宗贞元二十一年下分注顺宗皇帝永贞元年至晋武帝崩于四月不书太熙直大书孝惠皇帝永熙元年而资治通鉴于玄宗直书先天元年注是年八月改元先天于顺宗直书永贞元年注是年八月改元永贞晋永熙之书亦如纲目然由此观之晋唐三君皆当年改元一四月两八月不必正月而后改元明矣唐之玄宗则以太上见在而改元者在者如此况崩者乎子之改其父者尚如此况子之存其父者乎夫千古礼法史法之宗无如朱紫阳司马温公二人今之高议云台者度不能加两公上如温公议则独存泰昌如紫阳议则存万历而并存泰昌纲目通鉴两书具在一览可得勿容聚讼为矣嗟乎自古喻年不改元之非犹甚于不喻年改元之非今已成　先帝不忍改元之是而又不贻　皇上喻年不改之非是在三事诸臣主持之 

　　○愤辱徒有空言疏 

　　题为愤辱徒有空言雪耻未见实事谨昧死　上闻敬请　皇上何故弃天下诸臣何故弃　皇上之天下事日来接经畧麃廷弼疏所传　　榜文摇乱我军心鼓扇我将士中复有徽钦等语耻辱我　皇上伏覩　明旨　　　　招降横肆诟侮朕心深切愤憾中外当事诸臣当励同仇之义协力齐心亟图殄灭以雪国耻毋得仍前因循怠缓自甘僇辱钦此仰见我　皇上留心边地即　圣体未安惓惓不忘兴言及此真　九庙之灵　宗社之福也臣义愤所激更有说焉夫国家之辱甚矣丧师数十万不辱丧地数百里不辱乃至今日而举朝始知辱哉梦耶寤耶抑呓耶然使实实知辱实实图所以去辱乃今犹不为晚无奈其实不知辱何也且　皇上亦知徽钦之所以辱乎自蔡京王黼乘高为邪朋比固位童贯附之表里为奸排陷忠直壅蔽主聪浊乱海内驯至　入室城下乞盟割地行成恬不知耻金师再入举室北辕往返青城求免不得掩面大器曰宰相误我父子自离青城顶青毡笠乘马每过一城辄掩面号泣读史至此真千载有余辱不虞　　引此规则以辱我　皇上也　皇上真知此辱则必如天之怒万物也有雷霆焉有风雨焉下误　国之臣于理司下哀痛之　诏于四方下犒赏之　诏于辽东下求言之　诏极言阙失于中外旬日之间杳乎无闻只一寻常铨印于　圣躬有何劳烦于　圣心有何筹度而坚执不发若与臣下争气然者从此不行一事不用一人不必人去　陛下而　陛下已自为孤注矣从来殷忧启圣多难兴邦举动不宜若此即患难君臣相倚为命隔绝亦不宜至此经臣以死守封疆负病告急泪尽血随师中三锡其　恩礼之簿亦不应至此臣窃以为　皇上未知辱也阁臣方从哲调鼎无效覆餗堪羞造膝无言但效叩头之阁老作事屡错人称简举之相公甚至以吏部之印今日做人情明日做体面今日许具揭明日许郅宫止效妇寺之忠不思　社稷之重是阁臣未知辱也枢臣黄嘉善方寸已乱伎俩久穷听勘之贼臣公然见　朝而不问公然上疏而不问乱兵鼓噪于近郊逃兵行刼于大路而不问挞伐之言徒美中枢之畧无闻若今经臣舆疾入关请问何人出塞再若中原乘间盗起请问何法消弥突如来如焚如弃如是枢臣未知辱也新推阁臣史继偕物议久腾弹文踵及枚卜一年不下应　圣意之久疑铨印四票　留中想　宸衷之积厌人言屡鬻其身已亦不爱其鼎即使蒙面腼颜岂复能张胆明目欲盖前愆惟全晚节若误认九州岛岛四海之谕但作一人一家之言暗地书空别藏机彀设心如此谋　国可知是见在之阁臣不知辱而将来之为阁臣者仍不知辱也由斯以谈　皇上不辱则诸臣之精神振作不来诸臣不辱则满朝之精神亦提掇不起悠悠忽忽口里说过耳里听过眼里溷过日复一日月复一月直到徽钦世界而后已不知　皇上误诸臣耶诸臣误　皇上耶臣谓　皇上之救辽东也当如　圣躬之求药汲汲召秦越人切脉审方既护其元气又壮其神气而后辽东可保也是寿国以寿身者也诸臣之爱　圣躬也当使安辽以安天下既无虞于肩臂又无虞于腹心而后　圣心可悦　圣体可康也是寿国以寿　君者也所谓秦越人者何先问冢卿次问平章次问枢密其余参苓以次佐使只在旬日间海内其有瘳乎若徒曰尚未安曰伏少瘳云尔过此一番大家了事臣不知此数句票拟空言便能寒奸邪之胆而絷其足否耶夏之攻宋也仅余震武一城不下曰勿破此城留作南朝病块　皇上若再不肯下冢宰不肯补三道是真无意于辽东何不及蚤弃去而使　　留此病块为哉臣非不知　圣笐在调不忍渎臣二三老臣落落晨星不欲尽言正惟盗贼在门主人有疾婢仆忠于主人敢匿不以闻而舍此二三长年又无可责备者故始终以耻辱二字共相劝勉期于有真辱则必有真事岂其忍求多焉万一不幸为靖康之世则大家不免为靖康之臣毋论青史凛然儋州之窜雍邱之戮政恐当身不免耳与其死于误　国宁死于匪躬若臣固言官死言者也 

　　○以忧危兴大业疏 

　　题为天步方艰天心甚挚恳乞　圣明以忧危苦心图中兴大业事臣待罪学政自三月初九日　陛辞于役畿南随有辽阳之警又随有　嘉礼之庆臣皆未与交戟之下兹将按视京东瞻望　阙廷能无一言臣惟　皇祖　皇考不以太平贻　陛下而以贻　子孙举朝臣子不能以太平事　陛下而以贻　君父譬如人家茕茕在疚官讼盗贼一时并至何以能堪臣每诵杜甫独使至尊忧社稷之句不觉凄然抚膺愧恨欲死又庶民人家寻常婚礼杯酒相劳皆有以自乐我　皇上嘉礼之成适与东警相会虽钟鼓之乐允协寤寐之求　陛下处此必愀然不自娱然而不敢谓不幸也凡此天之所以仁爱　陛下也何也人情遇安常则佚佚则怠心生遇患难则思思则惧心生　皇祖　皇考之以　贻　陛下者正以　中兴贻　陛下也而其忧喜适相值者正天之惟恐以佚乐怠　陛下而以患难惧　陛下也不但惧　陛下且使　母后惧　两宫皆惧庶几鸡鸣脱簪之警日进于前内以赞清心寡欲之德外以赞卧薪尝胆之思而　中兴大业实始基之万一把柄不定左右为逢出而忧敌忾入而乐钟鼓毋论　宗庙　社稷之身倍宜保重而胷中一放宽则操心必不危虑患必不深即天有以窥之矣臣闻天之仁爱人加也当灾而惧天之怜之也倍至当灾而佚天之怒之也亦倍至今日者正天怜　陛下而不忍怒之之时也伏惟　陛下穆然深思刻刻以　　在念时时与大小臣工商确战守方畧及访问民间疾苦速断在柙之困兽勿以福堂为走险之墟蚤除贻祸之奸珰勿以　祖陵为养虎之地天鉴　陛下必怜陛下怜则必扶植而安全　陛下天之所扶谁能敌之又何有于　　小丑也哉臣又闻大喜大怒皆能干阴阳之事当此祸至无日患难相依正君臣上下抱头痛哭之时非复频加　震霆之日虽触事忧时小臣不无过激而殷忧多难举动似不应太轻更惟　陛下涣然开霁尽宥后先言事诸臣时时　御殿廷课功实而后议论大臣亦相与先功实而后毁誉则议论自省功实者何人臣勾当得东事者便是第一个名臣相臣干办得东事者便是第一个相臣诚能恢复辽阳躬致太平上臣事业人复何求若犹未也虽箝天下之口其谁服之　天子富于春秋不宜使之厌薄臣下平居且然何况多事愿阁臣慎思之也臣尝观齐桓晋文越勾践皆一小国诸侯其君臣含垢忍辱忧愁幽思卒能振起式微主盟定霸非但人事天意亦然况我　皇上躬有尧舜之资又有汉光武之畧岂遂无能罴之士不二心之臣为　国家了此东事也者臣实耻之目今枢贰盈　朝台星满座宜大集于文华殿躬禀成于　皇上各任一事如云种不如蠡蠡不如泄者一一泣血受　命某卫社稷某捍牧圉不效则治某臣之罪分为千臂合为一身如此一年而东事不平臣请受妄言之戮若复闷闷授官草草授事苟且其政亿万其心怀智不以相教怀能不以相御而且掣之且曳之天下事臣不忍言矣臣疏已毕又见以旧论辽事降处魏应嘉等诸臣风闻自误心实无他仰窥　圣意不过借此惩前警后用以委任疆吏耳窃念勘使初回前此已蒙　宽恩矣后此若再执成心故与　国事为难诸臣乃心匪躬之义臣固知其断断不然也且与其令诸臣警不若令诸臣悔与其令廷弼重不若今廷弼安昨廷弼　陛见一疏首为诸臣　请臣方服其豪杰作用绝无粘滞方新事业政未有量而不意未见俞允仍乞　鉴廷弼赤意收回　成命令诸臣照旧供职或量加罚治将诸臣争自愧悔而图报益新廷弼愈加感奋而肤功立奏此亦不测之　恩威而解过之　雷雨也臣无任激切待　命之至 

　　●左忠毅公集卷之二 

　　奏疏 

　　地方兴化有机疏 
　　比例建立武学疏 
　　急救辽东饥寒疏 
　　辽士万苦千辛疏 
　　礼臣不能守礼疏 
　　专设援辽事例疏 
　　主臣克艰以固金瓯疏 
　　去臣忠直当还疏 
　　平章枢密并急事疏 
　　科臣挟逞私心倒飜国是疏 
　　恳乞天恩放还疏 
　　科臣忙乱失常惊疑太甚疏 
　　圣恩愈厚臣命愈薄疏 
　　君命当遵臣谊难默疏 
　　臣病难痊臣心愈苦疏 
　　附刊 

　　○地方兴化有机疏 

　　题为地方兴化有机人情鼓动已渐恳乞议开屯学储材积粟以广文教以训武备事臣待罪屯牧因改学差在屯言屯曾一试之而稍见其效在学言学则有兴学而兼可以佐屯者臣终不敢忘敝梁敝笱之思而使　国家不得收可大可久之绩顷者　皇上特允阁臣请专设寺院董应举经营屯插慨发帑金十万两听其便宜仰见我　皇上留心稼穑邠风七月之咏无时少辍于怀事苟可行且不惜发帑为之况乎不必发帑而有可以佐屯者乎据天津兵备副使王宏祖详前事内称天启元年十二月十九日蒙提督学政监察御史左光斗批据河间府屯田水利通判卢观象呈前事内称　国家之至不美者鬻爵纳粟之途也而人争为之不讳　国家之至美者力田文学之科也而人率迂而不为有道于此无鬻爵纳粟之名而可兼力田文学之实则今日之屯学是也屯学之法先授以田百亩给以武生衣巾使之且耕且读且射寄学之后文艺有长力田有加收之庠业益进而不已土益辟而功多即就田之八饩之庠从此而开贡从此而登科总以耕读之令名成教养之实事使业传之无穷而利收于未艾作法日广教训岁深即不尽为操弧射策之名儒久之必多驰驱御侮之材士矣谨列条规开陈如左等因具呈蒙批本院习射以劝式开屯以劝农两利并存无如设屯学便查永平蓟密诸道皆每岁有武生数十名况借之以开屯乎闻地方生儒接踵于耜因天因地因人似亦不容已者目前区画经久规模及已尽未尽事宜天津道一一确议以便具　题行缴随该本道看得该厅为屯田而议开屯学其意甚善其论可行惟有视卫学运学一体举行而已按诗有曰攸介攸止蒸我髦士朱紫阳曰士出于农而工商不与焉管仲曰农人之才恒为农野处而不昵其秀民之能为士者不足赖也所从来矣我　国家卫有学是军之子得为士运司有学是商之子得为士今不使火耕水耨者与荷戈负贩之子同沾圜桥观听之荣可乎本道以为屯学之设断当视诸卫学运学署其名曰瀛海屯田儒学诸　钦颁学记一颗则事有归着而人知向往若夫作半真半假之事处若信若疑之间体轻而不尊恐法立而难久有负本院作养之美意多矣况乎美利之源既开于农人庠序之设何靳于髦士今将该厅条议各欵逐一备细参酌复议外伏候具题明文至日施行一愿入屯学者试其文理稍通更知骑射申本院收录给以武生衣巾授之水田一百亩使自耕之每亩收租稻一石惟本地人或不惯水田暂令耕水田五十亩收租五十石仍种白田五十亩随年之丰俭官生两分之岁以为常前件本道复议得收录之始一试其文再试其射果堪作养该厅呈院以屯田寄学生名色准免本身杂泛差役有司以礼相待耕田之数与纳租之数俱如厅议该岁入租百石而博一衣巾名色之荣亦未为滥也一屯学武生文艺优长遇考试之年欲送文试者免府县二试径送本院卷面明书屯字号文理一视文童资质可进者准与入学前件本道复议得屯生愿赴文试者该厅造册径送相应免其二试中有文理可进者与充附学一屯学生员遇考试之期补廪补增一如卫学其廪即以所种田收之入照文学例廪之前件本道复议得各生已充附者考居一等补廪考居二等补增廪增之额应照卫学立学之初廪数难盈出贡以食廪二十年为期俟其人文渐盛挨次出序月粮给以本色每月稻谷二石即以田所入给之一屯学诸生每生员十名准作科举一名以励其进其应定中额是在上裁非职所敢议也前件本道复议得科举应试断应取其一二以示鼓舞数之多寡未可悬定以至中额尤未可轻议一屯学武生遇武科之年俱俟职厅径送本道免其府试既中之后如再加垦水田听屯院咨部给札听用前件本道复议得武举之年愿就武试者免其府中类试该厅造册径送本道亦与文试相仿相应准从中式后加垦水田另议一南北远方有非河间人而愿入屯学占籍准令收试入学附籍屯庄比照本地人或加种数亩以免地方占籍之争前件本道复议得为屯田而开学人之南北非所拘也加种以苦远人断断不可人既种田即为土著河间之人万不得以冒籍启争也一立屯学设官舍置人役一切经费俱屯官措办不必动官糈尺寸天津文学原有两教官即令一官摄理亦不必更添教职前件本道复议得一切经费不借动于公帑则事无不举目前剏立庙学所费不赀恐难时诎而举盈既借官师亦应暂借卫学俟十年后建宫设官未为晚耳以上七欵俱简要可见诸施行者倘诸生借此梯荣意气渐骄逋负租额荒芜田土者除黜名外仍加究治勿谓今日不道及也等因到臣臣惟寓教于养者帝王之所以易世寓兵于农者地水之所以为师今　国家日日养士而不得士之报则教非而养亦非日日养兵而不得兵之用则兵非而农亦非臣以为救目前之急而犹存古人之遗者莫如屯学便臣逡巡两年未敢具　题盖一试于天津而得其地矣委之于卢观象而得其人矣又今春出示晓谕入籍屯童俱赴天津开垦其各州县旧垦者俱不准算而人争趋如流水时方春暮乐往者十数家而臣又得其人情矣臣又恐其未的复亲行天津踏看我疆我理了如指掌而诸屯童之且耕且射者实有其地有其数有其人矣昨岁六伯亩今为四千亩向之一望青草今为满目黄云鸡犬相闻鱼蟹举网风景依稀绝似江南虽秋水灌河之后而穰穰犹自可观此皆前屯臣张慎言新屯臣马鸣起苦心实绩臣于是始信屯事之可兴而屯学之可举也信能举之有七便焉臣去岁科试各州县告开荒入籍者所至遮诉且本道俱已考送而臣不敢收一恐以客杂主起目前土著之争二恐有人无田开他日冒滥之路屯学设而地方无争矣且田必在天津每田百亩入籍一名人孰肯捐重赀辟草莱而为他人入籍者田既为清楚之田人亦为实在之人其便一海防营田每亩收租二石士与兵宜有异恐其多而难继也每田一亩入租一石每试百人得租万石试千人则十万石矣日计不足岁计有余其便二且既以屯占籍矣世其学不得不世其田田芜者黜负租者黜告改学者黜顾名思义何说之辞是士子世世守其业　国家亦世世收其邾也其视鬻爵纳粟如日中之市交易而退各不相顾者何如而况乎诈伪公行半镪颗粒未入大仓者哉其便三去年天津初立官庄六伯亩秋获三千石以示民榜样耳然牛力子种车梁庐舍工作顾觅为费不赀有其人则田存无其人则田废安得常如卢观象其人者而任之哉屯学行而听人自耕不见金钱之出但见籽粒之入所谓少少许方胜多多许也其便四平居无事天津一锺足敌五锺今庚癸之呼既迫山海而咽喉之断又虞东南以附近之田养附近之兵一锺足敌十锺矣其便五顷妖贼为梗白粮不时至百官常禄至不能支业已见端矣若岁益米数万斛即不敢作　尚方之供亦可望果朝官之腹其便六且此力田者大率殷实而俊秀者也行之而三年后耰锄之众即为千城横槊之儒即为露布通人于所已倦而转人于所不知则其便七臣且未敢深言耳臣尝过穷乡小邑文学黯浅徒循故事不得不如额收之其实举笔欲下未免违心今此远来入籍者同以搦管储　王国之桢又独以举趾佐县官之急谁非吾人而乃有靳焉坐者肉而跣者鹿亦大不平矣善乎道臣之言日卫有学军之子得为士运司有学商之子得为士而使火耕水耨者不得与荷戈负贩之子同沾圜桥观听之荣盖有激乎其言之哉故今日屯学之议断当照卫学运学一体举行者也然而所收一凭文艺也黜亦凭文艺也学宫不必另建也学官不必另设也廪饩不必出之宫也有立学之名无添学之实不过增博士弟子员数名而已惟科举渐多则中式名数亦渐加此尚在数年之后然而增举一名则增谷已数十万石矣　国家又何惜辽东事额而不为屯士开功名之路哉臣三年心血两番目击实见有此七便合之道厅七议而又皆已试之事将成之绩故敢会同屯马御史马鸣起据实上　间然非臣与屯臣之言也臣在津门晤寺院董应举见其汲汲皇皇备极劳辛而事属创始卒难就绪若使屯学兴而屯臣按亩微臣收籍庶几事半功倍相与有成不然功名之路不开即添设十寺院岁发帑十数万岂能以一手一足奏绩哉伏乞　皇上俯鉴愚诚非泛泛悬空条陈者比即赐　俞允结今秋涤场之局而开来春于耜之端屯政幸甚士子幸甚臣愚幸甚至己巡河间入籍子弟专候进止臣不胜激切待　命之至 

　　○比例建立武学疏 

　　题为比例建立武学以修武备以广作养事据大名兵备按察使詹尔达详前事内称本年五月二十八日据大名府知府赵琦详前事内称文武并用经国之常况射为六艺之一古人每于祀享阴习之即国初令甲中试者亦试以骑射自承平久而重文轻武遂置弧矢于不讲今三韩之土宇沦弃黔蜀之黠鷔鸱张亦非苶事时矣与其求折冲于草泽而未有应孰若畜御侮于庠序而或得当今蒙本院蒿日忧时加意作士以习射鼓舞诸生一时子衿咸能破的而畿辅间亦翕然向风矣然议者犹谓合不如分兼不如独葢以操觚而兼挽强者不患无进取之路惟力能贯革巧作穿杨而修辞未工者弃之不无可惜如遽跻之翰墨之林则终非本色恐反为浮薄者所讥故不如分之便上马击贼下马作露布岂非有用之材乃今武之不竞政由弄柔翰以袭轻缓之风耻距跃而无驰突之用故有不习孙吴而习风雅不谙韬略而绣鞶帨者虽日敦说可为将乎岂赋诗真能退贼也故不如独之便此大名习射童生彭鲲化等习射武生李嘉言等有创置武学之呈而乡绅亦有广置武生之议也本府读乡绅广置武生议曰广置者谓两京虽有武学不过以教纨绔冑子耳兹欲推之郡邑以尽收??斤??也之士而养之庠序之中以武经将畧为专业以勇畧骑射为科条一如诸生课习之例其试也邑拔而上之郡郡拔而上之监司监司拔而上之台使凡人壳者给衣巾复其身优者复其家如诸生进学之例台使岁试之监司季试之郡邑月试之每试必有差等量行赏罚如诸生考试之例遇乡大比武即于其中汇送应试如诸生科举之例其殊技异能屡试优等者奖赏外仍得咨送委用其惰窳不振者时汰斤之如诸生优劣之例遇学台按临愿改就儒试者准径送院免其汇考如乐舞生例而稍为优之其肄业令各就教场射圃不必增舍其督训属在郡邑不必增官大率辟其登进之途使有所向慕而思奋重其提调之权使有所诡窃而不敢又不为一切束缚文具致防其业而滋之扰法至便也行之无斁将见决拾之俦与缨弁之伦齐驱并驾皆得以自树于功名而武不为绌矣人知有武则凡倜傥骁捷负俗使气之辈不难俛首于上所磨厉以鸣剑登坛自喜以跃冶触藩自愧而武不为厉矣事平生聚教训可武可文事急有勇知方可战可守隐隐千城屹屹保障武且不俟张皇而自备矣所谓率子弟以卫父兄实户垣以固堂奥视彼驱役号召功政相万耳缙绅之议如是其言最悉而亦凿凿可行即本府原籍滇中州县亦有武生皆附于儒学其进退黜陡皆畧比于文士如议中言况畿南　神京外户其人慨慷而矜勇古记之矣兹者宪台以习射收试武童一时入壳者既二十二人而挽强命中者咸思磨厉自见岂宜一行辄罢似当题着为令以贮多材学不必另创即庠序而是官不必另设即师儒而是大都以能射为主射而颇习制义者数之射而能谈方畧者急收之即不工辞章而技绝人勇出众者亦间收之要必取之有额始不开滥觞之端试之必严始不启徼幸之路待之有礼始足示风励之权兼之以文始足洗椎鲁之耻如是而干城腹心之士有不矜奋以期效用者未之闻也或者谓武科未必得人则今之词章取士岂尽古里选法而名臣硕辅悉用以起家即唐之郭汾阳亦孰非以武举进也盖上之所向下之所趋方今拊髀而叹乏人歌风而思猛士诚辟其途以招之岂无响风而应者哉缘由照会到司呈详本院蒙批据议设武学以储材且有蓟密永河诸例可仿急当举行以顺舆情顺广二府事体相同一并议妥以便具　题缴蒙此随行据顺德府呈为比例北郡请立武学以作人材以振神气事窃照经邦用文勘乱用武盖綦重矣自古作士有薪槱之典于迈有烝徒之楫文武盖不相离矣是以我　朝作养人材两京设有儒学有武学学各有官以司教授其近京保定河间永平三郡亦各有武学盖以畿辅乃居重驭轻之地武士不可弁髦学宫为将相发轫之初纮网不可畸废其每岁学院发送武学作养者未易　指数独念顺永保河固为近水楼台正顺广大亦是股肱良郡其拱卫　神京等重也其士之歌鹰扬而举于乡等额也何以北有武学南郡独无北郡稍能引弓者皆得列衿裾易头角南郡射能穿杨破的者区区与齐民伍非所以示激劝崇武功也况自　　猖獗之后人人欲为请缨其自中山以南皆赵魏故地犹多悲歌感慨之士闻　国雠而奋臂磨砺者隐然有封狼居胥之意幸蒙本院按临阅文兼以阅武多士向应操弓反胜操觚上焉者文炫七襄射穿七札下焉者亦不至急风吹缓箭弱臂驭强弓之嘲藉令与北郡武学诸生角能于甘蝇飞卫之途未知谁当环树而走顾乃北郡有学以收录之培育之南郡之士独使之散处于草野混迹于氓伍容易丧志而废业上之人亦与有责焉寇昔恂为河内太守移书属县讲兵肄射今幸遇本院先为加意士之操弓而至者如云无庸本府移书讲肄矣维是武学不设终是畿南一阙典伏望本道转详学院每府创立武学即武学猝不能立姑以儒学兼其名以收目前习射之士即有武学亦不必另设职官姑以儒学代其官以省俸薪衙舍之费其与首善之人材　帝畿之神气未必无少补焉又据广平府呈为请立武学以修武备以广作养事窃照畿南数载不一岁试即试亦不过衡文尺幅寸晷程一日之工拙定六等之赏罚止矣士生长其间且不识弓矢为何物矧云习也今蒙本院轸念时艰慨复古制于操觚之外教之以射于录文之余广之以武一时诗书子弟识上意指闻风而磨厉者且不难竭悬弧之力为饮羽乲奏矣此而审括彼而决拾杨穿百步者将不乏人而挽强命中者且肩相摩也平干墨子郡无能仰京学涯渚仍今籍而纪之精七箭以上者二三十人善骑射者又四五十人此数十人者向非弄柔翰而思附青云者耶遽弃之宫墙之外恐拂向往之初心骤混之章缝之例又启侥幸之后进惟是文不工七襄而力能挽五石者上不难以武之名进之学能讲六韬而技又能动七札者上又不止以武之途辟之无事则范我舍矢可以观德有事则鸣镝控强可以御侮如是无武学之名而有武学之实非儒士之质而有儒士之用诚一时之便计而千载之良规也合应比照大名府议附武生于儒学而以教官董之月有试岁有程一切优免礼待得比京武学诸生例庶人人奋干城之志而　国家收登坛之实効矣各缘由呈详到道据此看得文武两途古出迟一而后乃分矣文以俎豆摈军旅武以长戟笑毛锥不相能也然又以礼乐饰治平武以干戈勘祸乱有相济也今天下恬熙日久武备日弛与宋室之声容何以异三韩弗靖竟虩顾而莫可谁何则国之需武孰有如今日之甚者乃台台虑周桑士戒切衣袽下车未衡文先较射广录武童若而人复其身且拟　上闻着为令一时控弦矫矢者翕尔向风慨然有武学之请真壮图也第当此兵荒交窘内外交讧之秋而骤议创举宁惟时不暇及实亦力莫能支莫若以广厉之心行通融之法学附之文庠不必更设之学也官督以师儒不必更设之官也演武之场肄射饮圃藉为训练之区不必更立之所也其未入彀耶登进之阶自邑而郡而监司而台使已入彀耶省试时勤优汰并用乡大比武即于中汇升以应至屡试优者仍得咨送录用愿就儒试者复准赴院甄收总之略文而右射所为激厉而拔擢之者一如诸生例则待以国士有不以国士报登岂人情哉或者曰天保治内采薇治外军容不入国国容不入军其途原分而学奚以合是不然古者寓兵于农以内政寄军令以敦说司折冲比比而是今独不可以文庠当武序儒师作武傅乎而况游武技于文墨之林左陶右淑日渐月摩有飞扬之气而无诡窃之习有轻缓之风而无椎鲁之态咫尺自树已有足观又况优容拾级以登之得当一面则让如公孙仁如国华雅如武穆讵庸知不权舆于今日也哉则信乎附学一议所可布之功令以壮　国卫者也等因到臣窃惟顺天之设有武学督以专官与文学等　祖制良有深意即蓟密与永平保定河间等处每岁中议武生六七十名寄学其能正与否皆不可知而相沿已久惟正顺广大四府则虚无人焉八郡之内偏枯若此殊不可解岂近边重武腹里重文非　上靳而不与则士薄而不为耳今时不为不岌岌矣职待罪学政仿会典及　钦约申谕诸生习射兼使其子弟习之一时儒童彬彬家弧矢而人决拾除文理平通者职收入庠序外其余不胜收亦不忍弃且恐有终不能文者矣职之初心实欲合有用之文为有用之武而复弃有用之武转趋无用之文殊甚惜之在北四府则有武生之名而无其实在南四府则有武生之实而靳其名此士绅所以不平而鸣道府所以比例而请也近据景州枣强武邑衡水报称擒御妖贼多系生童职已檄行分别奖赏外激发人心全在此举合应比照顺永保河事例每遇考试职亲试之儒童能中五矢以上者准收试七矢以上者准给武生衣巾复其身即附入儒学内学不必另设官不必另添其能文者径送院试武科年分既就此中起送既不能文又不能武者黜之其永平河间保定蓟密等处武生容职于巡行时严加甄别务使文成其为文武成其为武庶几名实各相副而彼此竞相劝行之二三年安知无岳武穆奋起于诸生郭子仪崛兴于武举也哉既经道臣查议前来理合具　题伏乞　圣明　俯赐俞允施行 

　　○急救辽东饥寒疏 

　　题为急救辽东饥寒事　皇上御极用人行政懿美不可殚述而首　注意东征将士　慨发帑金一百万两人但知　皇上布德施仁如斯周且渥也不知寒　　之胆而壮我师之气目下之不敢跳梁将刻期扑灭先着全在于此固知　圣算神谟非臣子所能仰赞万一臣闻大兵之后必有大荒大荒之后必有大疫近据经畧揭报参以往来传闻辽阳赤地千里刍粟一空人马倒卧道路枕籍则今日辽东之患又不在无银而在无用银之处何也辽自用兵以来米粟涌贵加以荒旱之余石米四两石粟三两其一石尚不及山东之四斗通计一百万之赏分十五万之军每石约为六两于银不为不多而此六两者籴米纔一石五斗耳纵是富人未免抱金饥死且各丁月饷河东一两五钱尚有三斗本色可以救死河西一两二钱尽以市米仅得三升而况无市处日腾日贵已不能支撑眼下如何捱过冬春不出数月辽必无民无民安能有兵无民无兵虽积金如山安所用之臣所谓非无银之患而无用银之处也为今之计急截漕二十万石乘风帆之便运至彼处令河西与河东一体分给本色各三斗仍量扣其折色俟来春耕作有获再行区处昨巡饷之臣已议及之此今日救饥第一急着也顷岁征调各兵皆以春夏起程夏秋过都衣裳典尽赤体癯形大类病鹤匪惟无坚甲乃更无寸缕久戍客兵大率类是凉秋九月塞外草衰转盼隆冬饥死之余又将冻死臣愿　陛下恻然轸念发帑银二十万　敕下户部令廉干司官作速置买花布星夜解赴辽东每军给布二疋花二斤一如岁底乲给散京军者其余赶骡赶车剥皮剥骨之役亦量加赈恤庶挟纩之惠适当投水之期而裹革之忠即在盖帷之内矣此又救寒第一急着也臣闻　　　极　极近又饿极势不得不决一战我以饱乃可以待饥我以暖乃可以待寒我以饱暖之仁乃可以待骄且残此淮阴所谓反其道而用之者也闻经畧策奇制胜蓄锐养威行有待矣而客兵久戍思乡亦以速一战为乐臣未知堪战与否但既温且饱矣而　来不能一战挫锋以报　朝廷雨露至而霜雪随之　陛下之天威又谁能贷者伏乞　皇上敕下户部令截漕二十万石多储粮糗接济啼饥　再发帑金二十万两置买花布用救号寒鼓人心而壮敌忾在此举矣臣非不知　皇上已发百万复为此无厌之求此等衣被之仁非出自　特恩无繇令将士感泣故敢冒昧以　请政以终一百万之　鸿恩耳若夫长久之策必在通商惠贾以利民生省徭开屯以乐民业河东专主兵河西专主屯庶几有救新抚臣袁应泰自能办此总在　明旨一申饰而已臣无任激切屏营之至 

　　○辽士万苦千辛疏 

　　题为辽士万苦千辛辽学朝三暮四谨酌异同之论为画一之图以养士气以广　皇恩事臣惟三韩版荡万姓流离涂膏之余继以琐尾即青青子衿如鸟破巢如狗丧家犹展转于　祖宗三百年来尊贤养士之恩忍死以归　皇上　皇上既　命寺院赈济之安插之又　命臣等作养之此政天意之不忘辽而　皇上之所以不忘辽士也臣督理女内学政者也今春三月事将竣接都察院准礼部咨文属臣考试辽东生员臣虽病惫余生敢辞劳苦因调取三辅附近居住各州县辽生量给路费前赴通州除在山东者不准收考又查出伪生一百八十名不考外据安插册籍互相保结识认者共四百二十名严加考试取一等卷四十名二等卷七十九名三四等有差念其转徙无依仰体　皇恩浩荡姑免五六等以示优恤新进儒童九名案既定宜讲所以安置之者窃惟今之安置辽士者议亦多端矣或以随处寄学为便礼部仪司关会手本是也或以另建一学为便寺臣董应举屡次条上方略也是或以附寄天津屯学为便因以屯童纳谷为饩礼垣郭兴言条奏学政是也臣请得折衷之夫随便寄学是安插之别名也安插利于分各自为居如行者之有家考试利于合总归一处如邦畿之有止假令一人而考不成甲乙矣三五人而考不成黜陡矣将廪增于何分科举于何定出贡于何序势必合为一处而后等第有高下先后有次序此断断不易之理也寺院议捐帑金千两建学有其资矣择河西水阁又择杨村河东之间风气稍旺者为辽生肄业有其地矣此自寺院虑始苦心经久长策而必待部院题覆　明旨允行恐尚在岁月之后辽生归依无所顾瞻不定不能为旦暮之待而臣亦谢事不能待矣无已则请据寺院礼垣二说之中而变通之可乎屯学拟附天津即卫学也天津军民杂沓附以屯生又益以辽生四百未必欣然乐从臣反复思维寺院驻札武清则武清固辽士之邱隅也所委署学印乲刘永茂见随驻武清莫若将辽士寄名色于武清即以永茂领诸生案册无事则随便而居临试则传檄而至如今日之为府学者考毕则散归各县临考则归并本庠是也迨建有新学另为区处其教官职业惟以帮补起复申请文移而止不得营情羔雉门兜追呼令诸生不安其性命之情臣谨斟酌于十五学之内四百二十人之中可当一中府定以一等四十名为廪二等前四十名为增补廪出贡一如府学例科举百二十人编号仍用辽字制额除出东一名外约用三人待多士云兴仍补四名之额其余一切旧廪旧增虚伪种种名色槩不准理一以新案为主而或以年深旧廪将贡为辞者毋论未必尽真即间有真矣而间关千里出死入生得脱腥膻鞈靺之余不失衣冠衣物之旧已为厚幸必欲人人廪人人贡又尽十五学之人而皆如其廪与贡即以三辅为学宫江海为泮池不能尽厌其欲况乎仓卒奔命廪则来而附不来年深近贡之廪来而夫新贡远之廪不来又岂情理之可尽信者乎安不可狃恩不可滥臣为辽生筹之审矣至每学酌贡二人听新院与寺臣酌议臣不敢与闻目前所急议者有一等则有廪臣前疏所称天津道申请屯童余谷尚存七百余石合照礼科原题事例将一等四十名每名暂支稻谷十石作天启三年廪数其屯生尚未送学众人勤苦而耕之辽生安坐而食之亦未必心输其四年以后应如寺院议以生员魏廷芬所捐之地入谷饩之永为例庶鸟枝栖稳绕树之身可安鼠壤粮余饮河之腹亦满腹满而后恢复之气壮身安而后忠义之志坚臣所为酌议于三者之中而为辽生策者如此更愿自今以后　皇上毋忘辽士有今日辽士毋忘昔日有辽东地方体　皇上之心勿日以辽生为雠疆臣体　皇上念辽士之心须日以恢复为事忠臣洒新亭之泪义士动故国之悲而后辽可图也至于刘永茂旧以临城知县被论回籍寺院念其九死孤忠患难相收委署辽学取其与诸生休戚相关真伪熟习惟是以不明不白之官行不真不假之事终觉不便莫若听吏部议妥除授礼部另给关防庶政体官常俱妥而本官亦得安心营职其俸薪舆马亦听寺院诗处惟复别有定夺统惟　敕下部院施行奉　圣旨这辽生附武清学并照新案廪贡俱依议行余着该部议覆 

　　○礼臣不能守礼疏 

　　题为礼臣不能守礼恳乞　圣明敕令速行改正以重大礼以光　主德以尊　主权事臣闻见礼知政差等百王故夹谷礼成齐人不敢加刼披发野祭辛有策其先亡即在兵戎之时未有不重祀事之典者　本朝礼制度越前代即　皇后丧礼不数见惟高庙　成庙有之实录亦不槩载近而最著者莫如　世庙臣按　大明会典内　孝烈皇后丧礼内一欵一各　王府南京浙江等十三省布政司及直隶府分礼部请　敕差官讣告臣又按　圣明诏令内载　孝洁　孝烈皇后敕二道其一敕曰　皇帝敕谕礼部朕中宫皇后于嘉靖七年十月初二日崩逝遵奉　祖宗旧制一切丧祭礼仪尔部里开具明白在京文武衙门各遵行外便行与各王府及在外文武衙门以闻丧之日为始哭临三日成服二十七日而除俱免进香故谕钦此时嘉靖七年十月初四日也又一敕曰　皇帝敕谕礼部朕中宫皇后于嘉靖二十六年十一月十八日崩逝朕遵奉　祖宗旧制一切丧礼礼仪你部里开具明白在京文武衙门各遵行外朕忆皇后言我去常典皇上圣躬为重请勿以我为念兹朕思后语王府外司进香道涂扰民着便行与各王府及在外文武衙门以闻丧日为始哭临三日成服二十七日而除俱免进香以慰后意故谕钦此时嘉靖二十六年十一月二十日也夫　会典之载请　敕如此　诏令之载　敕书如彼且其请　敕得　敕即在两日之内煌煌　圣书炳如星日非但臣子不敢干即　圣子神孙谁敢以意增减者是以　大行皇后崩逝　皇上首谕礼部槩从优厚以至谥议则令传宣　玄宫则令预启皆仿　高皇帝　文皇帝　肃皇帝时旧章行之是　皇上之守典礼与守　祖宗之家法尺寸未敢有喻也近日讣告一事阁臣未见撰　敕礼臣未见请　敕逡巡半月以后方始差官又颠倒会典礼部请　敕之原文为请　敕本部之字样有心无心皆不可知该部纔一具催阁臣不闻一揭倏而题　知径赍批文前往讣告又遗下真保二府及山西等处令科臣惠世扬另行候　旨迷谬错乱大骇听闻诸臣中有已行者有爱　皇上之礼而不肯行者臣若不早言则迷谬转深错乱转甚请先言其不可而后及救正之者　天使传宣百官开读　龙亭之郊迎道旁之俯伏以礼部之批文作　朝廷之　敕旨不可一寻常差遣皆奉　简书皇皇　母后反不得等于　王府之丧礼大臣之祭葬不可二传之天下书之后世谓皇上虚有优厚之名而反靳此常行之礼失大信而损令名不可三有　敕为遣无　敕为委以　明廷之侍从为宗伯之委官不可四有差有不差有行有不行以一统之车书成割裂之景象不可五陆续屡有　明旨　圣明原无成心桐封业已两行刑工亦蒙间　俞将无据之揣摩仰中官之鼻息不可六礼者上与下所共守也下以礼事其上上始以礼待其下权宜一开在下为题　知在上为墨敕大臣防微当严其渐不可七有此七不可礼臣何以自解焉及今救正犹可为不远之复救之如何惟理会请　敕二字而己矣撰敕阁臣之事请　敕礼臣之事阁臣仿　祖宗朝故典即日具敕以　闻诣宫门请　皇上一是字得敕之后礼臣一面誊黄随给未行各宫前去一面差人令已行者涂次暂需庶几失礼之中犹有存羊之意而光　主德尊　主权胥此矣若礼臣孙如游或偶尔纰漏或别有意旨或赐　明谕切责或令捡举姑容臣等谅其生平不忍为鹰鹯之逐礼臣揆之清夜亦何辞于相鼠之讥臣不胜激切待　命之至 

　　○专设援辽事例疏 

　　题为专设援辽事例以济急需事窃惟卖官鬻爵一途原衰世苟且之政即使鬻一官得一官之抈而薄输于公府厚偿于民间　朝与吏市吏又与民市识者耻之其至于今则公然入市攫官全不用金钱矣议者以为不如己之便而兵兴多事不可己也间之则终不可间也括商自缗一切乱政又零细琑屑而无济也臣尝与科臣官应宸台臣房壮丽言莫如专立援辽事例便二臣先后各有条陈　上闻矣臣请再申言之臣闻太仓目前外解不满四万言之寒心而两年事例亦不满二万大司徒非不辟门以招也巡视监督非不蒿目以求也而人莫有应者何也真者反穷而伪者易售也彼见夫上纳之后需次冠带冠带之后需次上卯上卯之后需次就选而前后颠倒负之而趋有莫知其然而然者偃蹇岁月壮心己灰往返道途资斧行竭老死京华一官未得甚而抚心自悔自不可为者矣穷于真不得不出于伪于是孔方之兄尽作黎邱之子杂而多端莫可穷诘赏奸教贰由来己渐夫复何言为今之计诚设援辽事例名色听其随纳随选自中书光禄序班递至府州县首领佐贰每官应银若干量减若干当堂验兑巡视监督各收一簿公同亲注一簿移送选司本月纳银次月随即上选送簿之名先行发抄选后名簿不对巡视得执而问之此极简易极直截而人又欢忻鼓舞赴如流水莫有便于此者何也朝入赀而夕为郎人无守候之苦家有转赀之门便一阿堵在仓除目在堂吏无所舞文官无所摘发便二青云有路暮夜无权不必乞灵于当途何须奥援于中贵便三其有中书序班欲加寺副等项亦如前例随加随覆不必乞粮于鼠壤何劳市重于皇华便四市门既冷项首自除往日麾之而不去此后招之而不来便五而又开出首之途凡作伪未选者准其自首于本等应纳外量加罚治还以本官亦一道也己选者及选而劣转者通行清查五年以内迟本等应纳追补外仍分别究治又一道也其余一切省直移咨移文种种名色尽附之一炬可耳或曰出缺之难也新旧之滞也吏员实历之无安顿也户工二部之有牵制也臣窃以为不然总计天下杂员伪者什九如铨疏所云一人之身前真后假后真前假设法清汰而缺不胜用即不出数月内而人不厌迟矣通查太仓实收捱序移咨一新一旧间用而不虞积滞矣真正考中历事不过数十余人分大选急选二欵以清混?而实历不废矣时势急迫宜先户部往见水衡事例尽系铜铁不如归并一处分银不分例尤得实用是在两部通融而不虞牵制矣此数策者洵然行之岁可得军储百万少亦不下七八十万臣窃厶为可行也此非臣之臆说也臣去冬发伪官五十余人其伪文付部者部臣苦心搜剔复获六千余人南京吏部一日而咨七百九十九人其人又皆光禄序班等官官职愈崇钱粮愈大该部必当移咨守催此九百余人者追之可得军储四五十万棊己下部自有归着臣于是不觉抚膺而痛心焉御史之职申冤理枉市民攫一物人皆冤之官司得而问之　朝廷明开官爵之市而不得一官一爵之钱冤枉莫大焉而莫肯为　皇上申理者罪在臣等故窒流塞源窃为非专设事例不可臣又惟户部之有督饷犹兵部之有经畧也若使饷臣不得问饷犹经臣不得问兵亦何取于专设为哉窃意尚书李汝华当专理九边旧饷而辽东新饷一以委之李长庚仍遴择廉能部臣如耿如杞其人者佐之而又重其事权外解不济听其会同户科参劾如附近边兵应听经畧节制后期不至及挑选不精听其会同兵科参劾如是而一人之身饥饱自相知头足自相顾省文移而破牵制莫善于此且也有分劳无分权有分谤无分功度亦部臣之所乐从者此之不行而枢臣与经臣争兵计臣与饷臣争饷万万无不败者矣　皇上倘不以臣言为谬　敕下户部酌量具覆或该部据揭　题覆危疆急着未必不小裨焉 

　　○主臣克艰以固金瓯疏 

　　题为天意未尝亡辽人心不可弃天恳乞　圣明罪己诸臣各自罪以无获罪于一以无获罪于　祖宗事臣观今之策辽者皆曰征兵兵逃征粮粮尽征马马死征牛牛死甚至百万硝黄立刻而尽一言以蔽之曰天意噫是皆不忠于　皇上之大者也臣尝反复古今兴亡理乱之数乱之终治之始天非惟无意且有深意焉但看人主承受何如耳易曰蛊者事也坏极而有事也盖不极坏则人不肯事事或反以有事者为多事惟坏之极矣则君臣上下同在覆巢焚栋之下震风凌雨之中于是醉梦不得不醒嬉笑不得不涕手口不得不作肝肠不得不洗蒙蔽不得不破格套不得不除时忌不得不宽禁锢不得不开庶几一番破坏一番振顿是以汉世再兴不阶尺土唐之灵武奉天皆以丧败之余成中兴之烈宋之南渡屡挫屡奋犹及百年若非奸党相寻未必即至航海故曰祸乱之作天所以开圣贤也而今竟何如哉今天下败坏不为不极矣酝酿怀胎　有东方之事三年以来不为不久矣而侧见　庙堂之上未见有为　陛下分任一事如长涂之争负者未见有共任一事如推车之必行者未见有已见之事至此结局者未见有将举之事自此开头者醉梦如昨嬉笑如昨手足肝肠如昨蒙蔽格套如昨猜疑禁锢如昨或鼓或罢或泣或歌如饮狂泉如遭昼魔对面忧形于色转眼即忘开口情见乎词到手即乱　　之仇可忘而必不可忘　中国异己之人罪弁罪帅可赦而必不可赦空谷废弃之士属国属夷可用土司土兵可用而必不可用考选台省之人庸辅忍于误　国而不思顽枢敢于误　国而不顾　眷留变为切责切责　宣谕未必尽出　圣意与否如其信然是　皇上又忍于负　国而不忍于负误　国之臣嗟乎嗜进者夜行惧罪者偷荫诸臣为一身计犹可也　陛下任　九庙之托奈何置安危于度外哉今日之事先请自　皇上始而　皇上亦无多事事也但一御朝廷见羣臣草一　诏遍告辽东将士告天下百姓告海内义士忠臣即　圣躬偶尔违和亦当　宣召二三大臣剺面仰天抱头痛哭商确大畧万一不然羣臣亦当排闼直入顿首死罪求　皇上一决以　皇上之神武　九庙之神灵旬日之间定当士气改观人心固结而后问国人皆曰贤者何人急　召之以塞天下人之望问国人皆曰不可者何人急去之以泄天下人之忿一面　召张鹤鸣佐枢密而兼采　先皇帝左右四司马之例以备分遣一面移祁光宗于山海与文球相机调度而又仿　肃皇帝内外四经畧之制以御长驱一面责李长庚专司新饷又速推少司农一人专理屯田一面　下考选散馆诸臣用资谋断又速　召当年直言敢谏之士及仗节守义之人而最吃紧者尤在用人之人周嘉谟夙负时望海内想见太平而干戈抢攘铨印尘封至若百司之纲纪与百官之领袖并重一则有正而议署一则有署而忘正此可尽诿之天意哉从来末季之　俘皆是兴王之命世堂堂　天朝岂患无才但以天下心用天下人以天下人排天下难自有余裕而又于兵部辽东另为夹袋枢司必可为边道边道必可为边抚边抚必可为经畧用人者论而后官毋官而后论用于人者量而后入毋入而后量即如张鹤鸣一人而左右置棋不定薛国用一身如沟水东西不常徐光启之肠徒热而人尚作冷眼之观李植等之血徒洒而人尚为死灰之弃须之彦之才堪入面而佐练臣似不如以职方兼京卿之衔李乃兰之精白一心而咨广宁似不如以近地收廉能之效其它愿者必往往者必愿总祈一官当一人之才一才当一方之用孰与夫倏起倏罢旋去旋来传舍于阙上错迹于涂间而一无当于成败之数哉如臣之言幸而辽阳能守腹里无虞二三年间休养生聚再图挞伐　社稷之灵也臣之幸也即不然而犹有后着有退步诸臣犹可不得罪于　皇上犹可不得罪于祖宗若夫赤白囊至则踉跄趋　朝塘报稍停又帖然无事必至断送辽肠断送金瓯而大家诿曰天意云尔真所谓获罪于天无所祷者矣臣草疏已毕见经臣疏称三帅分防连络相持勿与轻战　至辽阳刘总兵督兵射打于城上本部院亲督川土兵拒战于城下臣甚壮之御寇必于门庭经臣深得方畧但　声息重大或全兵压云而齐犯三营或铁骑鸣镝而直冲一处能久持乎能不与战乎张疑抚顺能必应乎回兵而应能无腹背受敌乎攻其必救能无诱而致乎事势急辽而缓渖兵法主合而忌分机难遥度筭贵万全亦臣区区谋　国之血诚也臣无任痛哭流涕之至 

　　○去臣忠直当还疏 

　　题为去臣忠直当还微臣苟免宜去事臣以言官提督学政叨　恩拔授大理寸丞弼教明刑无一而可伏念书云臣下不匡其刑墨则官守言责臣更觉有不容苟免者臣去年三月曾随科道惠世扬等后有奸相典兵内监典兵外戚典兵一疏参劾沈??隺刘朝郑养性等于时烈火投毛自分不免已而诸臣告者告假者假而熊德阳江秉谦遂谪矣虽微罪而去别借事端而推原本末总为此一疏乃旧刑部尚书王纪继臣等公正发愤扬庭疾呼遂蒙　严谴侯震旸亦再疏再谴口衔手握霜露已成鼻捉首摇道路为戒盖臣等不意有今日久矣幸而天牖　圣明未几而??隺败朝以谋行边败养性以通妖败今又以谋驻杭城败诸臣之言不幸一一验矣诸臣亦何负于国哉假令孽戚不通妖不谋驻杭城罪珰不谋行边则??隺之关通显状亦不大败至此而纪私之言犹或为私忧过计者疾恶太严者今而后乃始恨其忧之不远疾之不严也然则纪等亦何负于　国哉纪以大臣行言官之事而臣不能以言官同大臣之罚且不能以言官同言官之罚中夜循省实疾厥心屈指言事诸臣止臣等一二人在臣若不言谁为言者昔日者　国之有是众所恶今日者　国之有是如日在天臣所以痛定思痛而愿为　陛下一沥血也不但此也先年一月之间　遗弓再泣臣与杨涟力争移宫盖亲见　皇土之孤危避宫之臲卼此时　宗庙　社稷为重臣等只知有　皇上安问其它迨公私疏上触怒　宫闱谪臣单疏　传呼大臣垂帘处分臣等同咨诸臣囓指出血为臣营救无策盖九月初三日事也赖　皇上不往　干清宫取臣疏于慈庆宫　睿览因发阁票微臣始生臣于时宁为褚遂良不为许敬宗自分已决具在　皇上屡谕中既以　宫闱肃清仰求　皇上恩礼选侍仁至义尽一疏见在　御前实与贾继春揭同日拜发臣当奉日旨诘责旋蒙　恩宥而选侍恩礼日渐加隆事如是止矣后继春以借用者挑构不休卒被　严谴本一事而强分作两题本一念而硬坐为两袒树欲静而风不宁波欲恬而矶不可迨涟去继春亦去两人相视不得于言并不得于心此时科道中所谓借继春以攻涟因借继春以攻继春者是也至今两次赐环独尔遐遗岂　圣明之雨露有私抑人情之爱憎至变而为继春者苦矣昨年发疏之后贻臣一书忠孝盈篇令人不忍卒读而痛切深悔根自至诚臣甚服之有臣若此还之西台必能较然不欺其本心而超然不逐人牙后至范济世生平端谨不能借人亦不受人借祇缘错认人言以为已误继春因而剖心自明以谢继春是继春方出于借外而济世又不觉入于借中臣所为惜继春并惜济世也伏乞　陛下将王纪熊德阳江秉谦侯震旸贾继春等同还原官资其忠直至臣先后同在事中而侥幸逸于罚外不与涟同去则愧涟不与继春同去则愧继春不与纪等同去则愧纪等凡此皆所谓苟免者也幸而免者　皇上不测之恩而不欲为苟免者则微臣立身之义倘以忝窃今官括囊含章无咎无誉不为诸臣明白一言于容容之福得矣不令鲁连笑人乎至词臣文震孟郑鄤传经抗疏一代之节义增光　天子门生元年之国　体大损寺臣满朝荐科臣毛士龙铨臣徐大相明知触忌言必尽而知必言有意表忠死者生而生不愧在微臣或未识其面而窃想其人或未同其事而极高其义均之殷网之宜速解而汉冕之当急还者也颜之推有言士君子立身要有余地臣每三复此言同事尧舜之君不宜自碍　赐环之路则夫宜鬯天下以太和而广厉臣工以大义此不特　皇上之事亦阁臣之事也奉　圣旨移宫事情朕已屡谕明白其各官争辨俱已有旨是非自见何必烦言以后不得渎奏取究该部知道 

　　○平章枢密并急事疏 

　　题为平章枢密并急事顷东师再溃举　国震惊皇上慨然　允延臣请用孙承宗入阁矣又用解经邦经畧矣外而封疆收拾有人内而　密勿赞相有人一时似觉可观而中枢之地尚虚悬无属在当国者或自有说惟是以至危至急之势而阙至紧至要之官人心汹汹莫得其故查景泰三年于谦为本兵兼用仪铭七年谦因病在告又用石璞往时兼用两人而今不得一焉偶尔有病且不能待况并其官而无之者乎窃谓　朝廷既得救时之人当竟救时之用若如　祖宗朝阁臣高拱出掌吏部江渊出掌工部故事　特命承宗掌本兵事庶几授之以事假之以权承宗必有以自効而一日在阁一日在部参赞事决亦各不相妨救岩关而扬我武莫有急如此者乞　敕元辅蚤断以定大计毋徒用其名而靳其实也今惟　圣明裁断　宗社幸甚臣愚幸甚 

　　○科臣挟逞私心倒飜国是疏 

　　奏为科臣挟逞私心倒翻国是恳乞　圣明处分以保善类并乞　罢斥微臣以避贤路事臣惟君子之别于小人者清与浊而已矣君子之不能容小人犹小人之不能容君子也其清浊异则其好恶不得不异也然而鹊终不可以为乌鳬终不可以为鹤其好恶殊其面目终不能易也此国是也臣于本月十九日接邸报见刑科给事中傅櫆为邪臣比昵匪人把持朝政众皆侧目人有危心恳乞　立赐处分以销隐忧以葆太和事内论臣及科臣魏大中除大中自疏外其云血性男子聪明丈夫粉饰虚名未敢显然与清涂相背依附有道未敢公然与善类为仇似乎科臣犹知有有道有清涂有善类也者而一篇之中终不得其指归着落何在倒戈于君子君子何人呈身于小人小人何人注文言之昭雪者前司寇前总宪也其题授中书者今阁臣也臣不闻也臣于山人墨客绝迹无往还臣官阶已崇不藉延誉何事引为腹心臣有以知櫆之意矣櫆之意不利于考功有邹维连不利于铨司有程国祥又不利于吏垣有魏大中一则逐之去一则不欲其留一则不欲其到任而惧臣之稍稍持清议也则并欲罗于一网维连十八年砥砺臣未荐之为铨司亦常亟称其才品国祥二十年清冷臣曾随同乡诸臣后一缴访单虽未尝期其必用而不敢自昧其良心大中为人不可亲疏臣与落落而已凡此皆负海内之清望者也科臣何事必欲与之为仇也岂其性与人殊耶抑亦有神奸播弄捏造者日簧鼓其间不觉目侧而心危遂手忙而足乱耶人言科臣曾论清端大司农汪应蛟公论不许因求多于新安之人果尔是科臣一生与清人为难矣愿科臣之慎思之也臣待罪风纪扬清激浊自臣职掌人材进退例得与闻何事揽泊如其纳贿招权引用非类指有的实当明白纠参若其未也科臣失言矣以科臣之权力能使　朝廷不能用人铨司不敢就列首垣不许到任把持朝政者莫科臣若科臣又尝冒认东厂理刑傅继教为兄弟脉络机锋长安冷觑久矣窟穴深藏布置已定将用邵辅忠陷毛士龙故事比■〈目匿〉匪人者莫科臣若名义至重鬼神难欺欲人勿知莫若勿为愿科臣之慎持之也臣忝窃非据久思避贤且见人心目下清正难容义愤填胸生趣都尽何有一官伏乞　皇上敕下九卿科道从公议处要见邹维连程国祥等是否清品科臣身在言路不能奖恬拔滞为何扫除清流颠倒国是并乞将臣罢斥以谢科臣另选才贤代兹重地奉　圣旨左光斗以清望协持风纪这所奏心迹自明着照旧供职该部知道 

　　○恳乞　天恩放还疏 

　　奏为亲老身病恳乞　天恩放还以保余生以安愚分事前月科臣傅櫆有疏论臣臣随具疏乞罢奉圣旨左光斗以清望协持风纪这所奏心迹自明着照旧供职该部知道钦此臣以至愚极陋叨此　知遇感极涕零谨于私寓恭设香案望阙叩头谢　恩讫臣虽奉明旨实未敢即出供职方局蹐以图再请而臣病矣臣由万历三十五年进士筮仕中书六年行取选授浙江道御史候命七年差印马屯田改授北直隶提学先后黾勉五年升授大理寺寺丞少卿历俸又一年有余蒙　恩改授今官臣之身已非臣有矣并非臣之亲得而有之矣顾臣必有身而后可以致身臣必有身可致而后臣之父母得捐臣之身以致之　皇上缘臣奉职痴愚在屯差躬自揽辔巡行陇亩虽无微劳而北方水利之兴自臣始病亦自此始在学差科考岁考俱属一周寒暑昼夜首尾三载心血耗尽积有怔忡眩晕之症或通夕不寐或累日废飧自知非摄生之道久欲求归而臣父母勉以大义不敢速尔陈情以伤臣亲之心而臣亲老矣父年今八十母年七十有六昨忽贻臣书云闻儿新命甚喜未知此官尚能讨差给假否臣惊问家人乃知臣母实病而父讳之臣父母皆病而家书中并讳之也臣不觉昏眩倒地移时始苏延医诊视皆欲却走臣所有者惟此身身臣无此身何以报臣亲臣无亲所生之身何以报　陛下臣即欲不向　陛下乞身岂可得哉药裹间又见傅櫆再疏大槩泛理君子小人前说汪文言一事阁臣屡疏屡揭己明邹维连等诸事台省公疏单疏已明傅继教一事科臣自吐自证甚明臣皆不必言臣所虑者科臣能已见于天下矣得意之所勿再往快心之事勿再试臣虽去国终愿科臣慎持之至　皇上初登宝极宫禁危疑臣勉循职分誓报　君父无罪为幸何功可居科臣疏中犹知有功高夹日者乎此　宗社之福也敢不拜教伏乞　皇上鉴臣亲老身病苦情即允放归或以罪过深重别有处分亦惟　皇上之命臣再奉　明旨日见任尚可　皇上曲体微臣自是如此乃臣愚循省实自见其未可敢披沥悃诚惟　圣明垂鉴焉臣无任激切待　命之至奉　圣旨左光斗向来忠直朕所鉴知昨谕见任尚可正以不必控陈着遵旨照旧供职该部知道 

　　○科臣忙乱失常惊疑太甚疏 

　　奏为科臣忙乱失常惊疑太甚谨平心直剖以祈圣鉴以质公论事臣前因邹维连调部一事宵人谋构触恨傅櫆硬指臣与魏大中荐用致疏论列谋者曰维连有清望恐不足服人诡而托之汪文言其意以为非汪文言不足动魏忠贤之怒非忠贤之怒不足以杀臣与大中盖与傅继教等密谋安排非一日矣臣早觉之故于初疏便指出因连致恨之原末点傅继教一段冀动其良心稍畏名义而櫆改口不认维连而认继教其心良苦臣又于　请告疏再规以得意之所勿再往快心之事勿再试以冀感悟而櫆又不应其心愈苦及櫆再疏呶呶臣求去之人一切付之公论不复有言矣乃近日举　朝请剑诛东厂太监魏忠贤中恉指及交通举　朝臣工不自疑而櫆独自疑已可异矣及御史房可壮明白指出而櫆忙乱愈甚疏辩御史语复侵臣若深恨于臣之初疏发傅继教之隐情者噫是何不自反而尤人也夫举　朝臣工何以不疑他人而独疑櫆也櫆当反而自求其故矣何也傅继教者东厂之理刑也出身书役营为较尉忠贤喜其深藏黠猾善刺人阴事以理刑属之一亡赖棍徒累资数十万从何处来毋论江右　京师籍贯绝不相蒙即真属同胞而托身权档不当有司马牛之忧乎科臣认为宗兄以致继教外张省焰内借珰威关提线索代报恩雠小而商役大而缙绅无不人人重足象忧亦忧象喜亦喜欲使人不言不可得也继教又冒认傅应星为兄弟应星者名为忠贤之甥实为忠贤之子兄以及兄弟以及弟而应星之妻崔氏又与奉　圣客氏之子之妻为兄弟合门骨肉一姓通家急难在原借之御侮欲使人不言不可得也一疏而兴　诏狱再疏而转　温纶倏而虔刘倏而停毒莫不节节当机矢矢入彀胸藏阴符之经口称显明之道欲使人不言不可得也臣参继教举　朝参傅应星等则难如拔山櫆论汪文言则捷如应响同在交戟乲下不蒙　一视之恩欲使人不言不可得也寒心景监变色参乘此义诚不可望于今日读孔孟书观近臣以所主观远臣以所为主应自了然櫆住忠贤之房见在箔子街不但亢宗有兄抑且居亭有主以杀媚为房租以告密为贽礼欲使人不言不可得也凡此数者明白显着昭然耳目之前人人知之人人能言之譬如物在喉间必吐乃已臣岂能强之使言亦岂能禁之使不言哉且櫆之言又谁使之也　朝臣之论忠贤也儿童走卒无不加额而櫆以为举　国若狂此言未可令士大夫闻也至汪文言者非奸细之傅养全非阉子之应星非阉私之继教臣若与交何须夜聚晓散伊若能通内何至朝发夕拏臣之立身自有本末臣与画何策招何权引用何邪人受何贿贩若有的据愿明白指陈臣引颈就戮无悔即或锻炼文言构兴大狱臣坦腹受之不惧汉侯览不杀李膺杜密明王振不杀刘球黄璘乎周内之下何求不得一任櫆为之嗟乎善媚者必于灶善集者不于枯世固未有有其事而无其功者也臣不交呼吸霜露之魏忠贤不交咳唾生杀之傅继教而交首领不保之汪文言臣愚不及櫆远矣且櫆之言三四变矣始参维连继而诵之始参大中继而救之始附忠贤继而叛之　明旨所云屡疏更端或谓是欤惟其言曰不幸与继教支派相属自是悔心之萌从此倒戈忠贤火攻继教同心讨贼大义灭亲人当有亮之者似不必呶呶尤人为也臣求去之人不愿有言见櫆再疏相煎不得不一言以备九卿科道之议终不敢尽言以辱士大夫也惟圣明垂鉴焉 

　　○圣恩愈厚臣命愈薄疏 

　　奏为　圣恩愈厚臣命愈薄恳　天怜愍蚤放生还事臣以亲老身病再疏乞归字字至情非有矫饰奉　圣旨左光斗向来忠直朕所鉴知前谕见任尚可正以不必控陈着遵旨照旧供职该部知道钦此臣谬蒙　圣鉴又　锡嘉名捧诵再三且泣且愧自惟生平痴愚有之何敢言忠狂率有之何敢言直或圣明睠怀往事谓微臣曾犯司晨之鸣并射高塘之悖而谬以忠直许之乎臣佩此　温谕不敢再有控陈亦复不忍烦聒勉就医药稍冀痊可便期扶疾入　朝即不能少效论思亦欲藉此补过无奈炎上之症兼以润下温凉杂投补泻两误近复胫大如腰腹削如臂耳听无为有目视一为三盖未到始衰之年而已有臣亲老耋之微矣臣亲千里外闻之必倍增怀感伏枕思维支离一身窃恐忠孝两无所著尚复能弹冠振衣从九列后以长事　陛下乎臣幸逢陛下尧舜之君遭际特达不减虁龙之遇而阴阳之患天实为之臣之不能毕忠直以长事　陛下也岂得已哉臣所以自恨命薄也臣常奉教君子矣难进易退四字臣每以劝人岂肯自背近见台省中留臣者多与元辅冢臣同类奖饰夫元辅冢臣身系安危道关否泰自宜勉留臣非其人也人各有至情若使人去亦去人留亦留臣之自处应不如是　皇上留臣之身不若安臣之心全臣之官不若全臣之节臣孤负　圣恩罪当万死臣无任哀吁呼号迫切待命之至奉　圣旨屡谕已明左光斗着照旧供职不必再陈 

　　○君命当遵臣谊难默疏 

　　奏为　君命当遵臣谊难默再陈决去之情以祈允放事臣屡疏乞休亲老身病自有至情非为傅櫆之言也而櫆不知昨于闻忧之后又复有言　圣旨屡旨已明何乃又来渎扰本内各官俱着遵　旨不得奏辩该部知道钦此夫櫆所言臣之事即屡旨剖明之事臣即欲有言无非求　皇上明白其事而皇上业已为臣明之矣臣复何言顾臣有不容默默者櫆之不自反而尤人也臣自为言路誓不许人于阴亦誓不迫人于险傅继教之事臣不过聊一点缀冀櫆醒悟终不敢尽言以辱士大夫而櫆必欲自扬其秽以致举　朝之讼言于臣何尤同为臣子同此建明人如投石櫆则投水甚至各部大臣所不能得者櫆词组密移种种如意以至丝纶失职来阁臣之执争于臣何尤櫆既不慊于心益求胜于言今日一疏如此明日一疏如彼以至屡疏更端重烦　明旨之诘责又于臣乎何尤臣之立身自有本末自待罪风纪以来以人事君深愧未能好是懿德秉彝固尔若使引用非人受人贿赂当明白指参臣曾举以问櫆櫆无以应今　明明在上穆穆布列一时向用罔非名硕櫆欲一槩抹杀何其簿视举　朝士大夫岂櫆意中之事意中之人布置已定所谓火传灯续类引朋呼者别有一番人欤汪文言三月锻炼两次拷掠索臣等一事干涉无所得今　杖下游魂奄奄远窜未分人鬼尚未快于心欤顷者　震霆屡下死伤相踵忠义寒心道路雪涕櫆为言官不为　主上霁威巧为中官逢怒臣窃不许也臣所自咎者櫆为臣一官展转反复以求必去至闻忧之后犹刻书草奏使人复以纲常名节绳其后是臣视一官甚轻而櫆视臣官甚重臣视櫆甚重而櫆自视则太轻　陛下若蚤放臣归心无此事臣惟有亟去以谢之而已伏惟　陛下降敕施行奉　圣旨这奏内事情自明左光斗既说君命当遵何又屡疏求去着即出供职该部知道 

　　○臣病难痊臣心愈苦疏 

　　奏为臣病难痊臣心愈苦恳　恩怜故以保余生以全微尚事臣以遭谗待罪之身两次乞归未蒙　显斥反加湔涤　温纶之及至再至三其于台省各衙门章奏　批留者复不下数四　皇上之　鉴微臣者至矣尽矣臣亦具有心知敢不仰承　君父之命俯答同朝之私惟是臣积劳受伤已非旦夕呻吟伏枕自夏徂秋饮食失常形神枯削兼以八十岁之老亲三千里外之悬望方寸已乱药饵罔功初犹医病既乃医药臣之余生臣犹厌之而不蒙　圣怜岂以臣留尚有所用耶臣自分审矣臣在言路久孤行一意不能苟同于人即亮臣者多而不亮臣者亦复不少命在磨蝎欲以何尤惟有退而读易庶几无咎无誉宜去一也臣生平不敢妄自菲薄恒以古道待人而人心如面挑构烦兴将使　圣明之世有莫赤匪狐莫黑匪乌之象携手同车犹以为晚宜去二也圣朝多阙谏书未稀而臣窃西台不能于　国体士气有所救正且使　圣明之世有善不可为恶不能免之惧宜去三也有此三宜去臣即无病犹不能终日俟而况岌岌乎有性命之虑哉连日顾臣榻前者动以大义来相劝勉臣未始不服其言而不敢自得于心宋臣胡国安有言去就之几如人饮食饥饱寒温必自斟酌不能决诸人亦非人所能决臣今日支离困顿只求一去唯　皇上为臣决之而已奉　圣旨屡旨谕明昨又于冢卿疏中谕令安心供职着遵旨即出不得再该该部知道 

　　○附刊 

　　国柱公代父愬冤疏 
　　国柱公代父愬冤再疏 
　　国柱公代父愬冤三疏 

　　·国柱公代父愬冤疏 

　　原任都察院左佥都御史左光斗男生员左国柱奏为　圣心愈苦臣遇愈奇臣父惨死绁狱荷蒙　皇上夺诸积毁之口　温纶　明旨不啻百余始邀赠荫给祭葬是从来　恩典下呼之而上始应独臣父　恩期上呼之而下反不应每增一番把持辄厪一番　圣虑　皇上之心逾苦孤臣之遇愈奇何缘何幸遘此殊恩然思　君恩之弥天转痛父冤之沉海终有不能默默已者臣父身且不顾何有一官父死谓何忽因以为利虽逮系之苦生离死叩黑狱之苦皮穿骨碎血肉淋漓追赃之苦株连九族波及三党甚至臣伯急死祖父拖死祖母哭死见在之寡毋幼弟不冻死必至饿死阖门死丧满目颠连然为　圣世鬼强作乱离人异常冤惨格外　皇仁皆非臣所敢虑也臣所虑者臣父之是非关天下之是非臣父之祸福关天下之祸福　皇上试观年来以臣父杨涟两人为陷穽纳数百忠臣义士于内杀戮之戍配之削夺之令人不敢出脱一语又以两人为搪牌庇数百干孙义子于外富贵之宫保之世袭之令人不敢指摘一字当事以此为耒采铨部以此为升除抑知所以致恨之由乎盖臣父痴心直肠不解逢世惟知报　主如在城差则捉获假印假文的供假官假批计伪印文卷五百余宗伪簿一百零九扇假官不计其数在屯差则驰驱阡陌躬自劳来欲以西北之水田省东南之漕运在学差则矢公矢慎誓日誓天破尽一时情面至今留士子口碑者皆随分营职不敢殚述惟生平秉正嫉邪除奸剔蠹苟利社稷不爱发肤迨佐风纪益厉激扬逆珰乙丑以后之世界臣父甲子以前悬料之世界也若典兵诸疏暗剪明击缿筩离党数年全副精神不离此处于事无不别之是非于人无不剖之贤奸中有极狡猾者借径吾党阴为腹心臣父逐一点破之既不能夺臣父之心又不能瞒臣父之眼有臣父在诸奸何处下手是以恨八骨髓必欲杀之而后快故臣父虽死于忠贤然不独一忠贤也主谋有人下手有人加工下石有人明按章疏显稽情实人人皆有缘由事事各有的供前此隐忍不一言者以逆珰虽除逆党尚在存没一身送死无益今日月中悬普天并耀臣父之冤臣不言谁人肯言今日不言何时可言是以哭诉冤父于荒邱拜别孀母于陛下徒步乞化匍匐闲关一腔热血愿向　圣明一倾洒焉臣愿　皇上怜臣父之苦更愿察臣父之冤盖臣父之苦伤心刺骨之苦而臣父之冤无天无日之冤也恳　皇上究诸奸必欲杀臣父何故杀之犹有余憾必欲上至父母下至妻子旁至亲戚朋友株连灰烬者又何故穷究至此则臣父之苦见而苦中之冤亦见矣明知耽耽虎视覆卵难免然为臣死忠为子死孝无所逃于天地非杀父之雠臣不敢诬是杀父之雠臣敢匿不以闻　皇上肯令臣匿不以闻乎情长限严沥血冤苦另疏列名列欵臣无任哀呼激切待　命之至奉　圣旨览奏谢并陈父左光斗冤苦知道了该部知道 

　　·国柱公代父愬冤再疏 

　　原任都察院左佥都御史左光斗男生员左国柱奏为逆谋万的千真父冤一字一泪臣父之死阮大铖傅櫆其主谋者也魏广微其下手者也杨维垣霍维华其加工下石者也臣请毕陈其概东厂理刑傅继教认魏忠贤野子傅应星为兄弟招摇权贵傅櫆以同姓兄弟应阮大铖以异姓兄弟应显肆驱除阴图位置巧停工科周士朴之升迁以那阮大铖吏垣之序转事泄喧传郥凝臣父之同乡发其谋而嗾傅櫆以双鵰之箭臣父与魏大中俱不免矣櫆诬疏之日正逆珰进香涿州大铖叩首马前密谋幕内之臣一时　中旨迭出台省交章杨涟二十四罪疏所云叩马献策那移叙升盖指大铖而内授外发外呼内应盖指傅櫆也自后杀者杀戍者戍配者配削夺者削夺傅櫆以比■〈目匿〉一疏开杀人之端大铖以合算一疏结杀人之局着着关通矢矢可中此阮大铖傅櫆结忠贤主谋杀臣父之一案也忠贤疑杨涟疏与闻臣父魏广微切齿门生宰相四字两魏同心密计以今日不杀杨左则后日大事不成不狃定题目则杨左难杀不先行削夺广开招募则杀伤左之人不来杀杨左之计不出于是月费千金散两家闲役打探动定适以矫　旨逐赵南星等臣父吁　天草疏参魏忠贤魏广微交通不法状遂预借会推削夺而徐大化杨维垣霍维华等来矣封疆移宫之奇祸出矣议谁发难仍用诏狱之汪文言议谁主狱必须心腹之许显纯欲逮即逮欲杀即杀案词不必面供对簿不必活口又恐命难速断则借赃毒比勒限时日此魏广微结忠贤下手杀臣父之一案也臣父死非其罪诸奸愈不得于心又相与创立爰书刊布要期口口倾危宫闱而原疏加恩等语则削除不载口口株连侍从而救株连等疏则一笔都勾本是忠君爱国之心诬以乱臣贼子之祸使非就里调护臣家几无噍类此杨维垣霍维华贾继春等结忠贤加工下石杀臣父之一案也三案昭然而　圣明御宇诸奸心胆堕地与其辨已戈非朋杀不若硬坐臣父之当诛故杨维垣攘参罪枢之绩藏杀人之身而大铖等惟恐始谋之发力收后劲之功千言万语题目总是受贿移宫精神却在通内　皇上试拘大铖等而问之臣父受廷弼之贿何以不救廷弼一字移宫升何官邀何赏通王安做何事且忠贤杀戮之人何以为通忠贤之人文言四年三下诏狱之人何以为臣父用以通忠贤之人更问大铖若不通内同乡并扫时何独稳步京堂加衔太仆李鲁生倪文焕之荐何芥相投　先帝弥留时之　温旨何途得出周士朴之升迁何以停吏垣之手眼何以换若不通内杀人何大铖所欲杀者忠贤尽杀忠贤所已杀者大铖抵死以为该杀忠贤之担谁迫之而使不得不挑优恤之　旨谁迫之而使不得不反中途之疏谁迫之而使不得不争局于旦夕前此铁面刚肠之荐谁迫之而使不得不自为矛盾此亦情见乎词不讯自供矣恳乞皇上大奋干刚将主谋之阮大铖傅櫆直穷到底急正典刑更将下手加工下石诸奸用正厥辜元凶得情不诛孤臣百叩不反臣无任哀痛号泣待　命之至奉　圣旨傅櫆阮大铖已有旨下部看议这奏并看了来说该部知道 

　　·国柱公代父愬冤三疏 

　　原任都察院左佥都御史今赠右都御史左光斗男荫生左国柱谨奏为罪状既昭典刑未正谨沥血再陈不敢鸣孤臣之冠但祈伸祖宗之法臣闻罪莫大于杀人法莫严迟通内况伙珰助逆不分首从之律又在通内杀人之上此　祖宗之法也　圣子神孙相传未改即诸奸攒杀先臣亦曰犯法则法也者先臣与诸奸之所共也是以伏阙陈情不敢哀吁臣父之惨苦先剖法之当死不当死然后及致死之人谨将主谋之阮大铖传櫆下手之魏广微加工下石之徐大化霍维华杨维垣等缘情核实泣血　上请奉　圣旨傅櫆阮大铖已有旨下部看议这奏并看了来说该部知道钦此今部随将通内杀人情节细考前后合核公评削籍覆题奉　圣旨是钦此臣思理无两可法惟一定使部覆而非是也则诸奸所以诬先臣者为是先臣当付戮尸之条臣当坐加等之律既以阮大铖授意中人潜胎隐祸为是矣则授意胎祸当得何罪既以傅櫆挺身应募明作凶魁为是矣则应募凶魁当得何罪既以借汪文言为诸贤并命之机托傅应星为内外交通之线为是矣则文言当日之罪如彼应星今日之罪如此而借之托之者当得何罪既以始不过染指好官究且杀人取媚为是矣则被杀者苦极桁杨惨同脔割而杀人者当得何罪既不比浮躁又不类不谨罪犯司寇罚加考功是当年以忠义之性命博乱贼之功名今复以乱贼之功名抵忠义之性命乎若云　皇仁浩荡九原如作是既死之荣遂可了冤死之案诸奸填命之券竟取偿　朝廷录死之符乎且削其官而官仍在即无官而家仍在考功之法贪酷者削夺追赃今羣凶独人之亲孤人之子寡人之妻覆人之庐舍倾人之宗族而已且亲荣妻贵金穴铜林扬扬闾里骄人白日杀人之报若是岂不痛哉我　皇上八柄在悬三尺无私自政府及百司罔不凛凛岂其诛见在有法而惩己往无法岂其受贿有法而通内杀人无法况　皇上之锄逆珰而崇　优恤不过曰交结朝臣屠戮忠良岂其褒忠有法而除奸无法岂其内之通外有法而外之通内无法若曰有抵命之许显纯在是杀刽子而纵主使也盖必有线索而始有参劾有参劾而始有逮问有逮问而始有拷掠先臣以言官不授意旨不寻题目虽百显纯先臣必无死法既授意旨又有题目即无显纯先臣断无生理臣非为显纯求宽也忠贤有忠贤之罪显纯有显纯之罪大铖傅櫆诸奸有诸奸之罪且张体干不杀刘铎乎何以薛贞终不免许显纯不杀周顺昌李应升黄尊素周宗建乎何以倪文焕曹钦程俱不免同死异抵同罪异律不惟父冤海底即忠贤显纯何以瞑目地下薛贞倪文焕曹钦程又何以俛首狱中哉恳乞　皇上赫然斯怒将阮大铖傅櫆并魏广微徐大化霍维华杨维垣等照律定罪立正典刑斩其首以还命并籍其家以还财庶上伸　祖法下怏舆情沉冤之昭雪其小小者也臣无任哀号待　命之至奉　圣旨已有旨了该部知道 

　　●左忠毅公集卷之三 

　　五言古 
　　七言古 
　　五言律 
　　七言律 
　　五言排律 
　　五言绝句 
　　七言绝句 

　　◆五言古◆ 

　　山居 
　　题金氏双寿卷 
　　早秋读书竹林自述 
　　寿孟芝轩太史尊人 
　　颂曾年伯七十寿 
　　题友人卷 
　　与元中道丈偈 
　　咏怀诗示缪西溪宫谕 
　　别冋乡赴诏狱 

　　○山居 

　　隐者必以地巢许不买山隐者不以地巢许箕颖间我爱大隐人十亩尝闲闲岂无风云姿不涴水云颜有亭环灌木好鸟时绵蛮龙友纷相携鸿宝手亲删俯仰怅松楸白云相与还在阴托芝苓五色自斓斑为乐贵及时逸驾杳难攀一朝委荆棘使予泪潺潺 

　　○题金氏双寿卷 

　　我闻云横山山高万余咫峯峯宅仙灵玄麃守阶戺戴胜忘春秋斸苓长孙子欲往介金?牙?女?疑我金?牙?女?是 

　　○早秋读书竹林自述 

　　寂寞太冲子居卜愚公谷别策开林阴曲经盘修竹湛湛秋天长娟娟秋气穆日晏足高眠报道晨炊熟凭栏数视天振木理新沐枫叶澹初黄旗茗烹嫩绿豁眼拭遗编琳琅一再读激扬芳麓雕宛转枯枝燠尽校不为雠得意随手录贝叶时一翻跏坐礼天竺无花平石床有牍连茅屋倦即拂枕眠醒复慗灾□儿童狎至前客子来不速送迎总在门往来皆大陆非寂亦离喧虽雅颇近俗何当薄暮时澄天净如浴松声咽管弦荷花袅馥郁瞑色奔不停牛羊纷纷逐对景得新诗把盏倾蘖曲长歌谁与言息机吾也独 

　　○寿孟芝轩太史尊人 

　　中条有佳木云是古冥灵春秋不可问但闻千岁苓有阴托鸾翮流润皆龙形我欲往从之仙风为泠泠 

　　○颂曾年伯七十寿 【 有序】 

　　同年曾公奭为其年伯乞七十岁言予素不能作无情之语久未报命一日春雪霏霏索原状架上得趋庭之训曰宁孤行一意毋寄径他人之语抚案起曰寿翁者在是矣急命童儿烧灯疾书之尽酒一升而就 
　　清时苦无骨浊世苦无目无骨只依人无目丧其独我思古之人中行而独复孟津八百多首阳两人足肯以我叩马轻狥彼逐鹿当时岂不顽千秋仰芳躅此语久不闻闻之堪一哭世出世间法片言转其轴有子真夷齐如翁真孤竹如何对梓荫不令思乔木 

　　○题友人卷 

　　我闻巫咸氏复闻欧丝野耕织罔所须衣食多优暇既已无艰辛亦复无教化眷彼徐之翁诗书起躬稼不宁开子孙永劝来者驾 

　　其二 

　　龙蛇在蛰时往往风云护何况神明人而无天佑助无趾尊足存塞翁真不误玉汝亦何劳行矣翔天路 

　　其三 

　　峚山有流膏着处结珠颗黄帝既以飨君子以御祸积善贵积源冥修戒无颇照者亦非荧明者亦非火美哉双璧人收券岂云左 

　　四 

　　小盗盗如鼠大盗盗如虎鼠窃犹可防盗残不可吐嗟哉南海民赖翁得安堵翁去榷使来荼苦十倍虏螺蚌无生胎波神无宁宇何当叩至尊令珠安合浦 

　　○与元中道丈偈 【 有序】 

　　与道人昼夜说长生未暇学请学长不死此苏子瞻之言也盖言不死则无生无生则无用长生是则是矣予更有说焉不死如何可学当有不死法尚在生死中如何了生死且问生是作么生死是作么死截然若两般茫然无了处易有之日通乎昼夜之道而知知此者可以知生死之故知生死之故者可以长生可以长不死予为作昼夜说以贻元中道丈且就政四方之有道者 
　　向晓便为昼向夕便为夜昼觉而夜寐与时为代谢昼夜无短长无喜亦无怕凡夫安所习悠悠与物化若使夜不旦畏夜如畏呙若使寐不醒谁人肯昧者生死复如是千古旦暮也至人通知之是一不是二日月自代明逝者长不舍真则梦亦真假则觉亦假但要灯尝明谁信元不夜无断更无续不久自不借此中但明了一齐都放下若遇仙佛祖当先遭呵骂 

　　○咏怀诗示缪西溪宫谕 

　　芳树临华池其下多芳草埃风吹历乱严霜亦何早芳草既已摧芳树亦云老宫中有佳丽仪容多窈窕封狐竞妖冶蛾眉不自保青蝇点白壁弃掷何足道 

　　其二 

　　飞尘避白日天地失其明曾参不杀人慈母胡不惊愿回若木光一察葵藿情墉鼠床下语蝙蝠梁上鸣黄鹄摩青天不与世相争哀哉险侧子用心何怦怦 

　　其三 

　　老狐戴髑髅夜拜北斗神绥绥曳长尾顷刻化为人我有龙颖剑欲杀投水滨丈夫报国家鸿毛安足论系之一不中徒为鼠雀嗔多彼寒蝉辈教我守沉沦 

　　其四 

　　玄鹿遵长林白鹤舞晴雪山中有神人避世修隐诀呼吸通神明坐对忘寒热出世君何长八世我何拙烦师齿病根迷途顿悟彻长路进双履霜飞水冻冽 

　　○别冋乡赴诏狱 

　　斑马鸣萧萧长河水潏潏岐路一尊酒行者皆声失念我平生交执手如胶漆子弟各依依啼呼回落日幼儿尚嬉游不识六与七旧德无足存生还未可必天王本圣明众女善妬嫉临风从此辞孤臣委汉室流离戴　君恩努力全臣节直道不可为微劳易过切安得浮云开与子归衡泌 

　　◆七言古◆ 

　　题东谷先生山庄 
　　赠嘉州君 
　　八老歌 
　　报国寺看松同李懋明御史邹匪石吏部 
　　哭万元白工部 
　　狱中同杨大洪魏廓园顾尘各周衡台袁熙宇夜话 

　　○题东谷先生山庄 

　　予生之辰苦不早父老犹能说乡老乡老显者郁相望德行无如东谷好东谷先生古隐沦结庐直与杜陵邻十里绮疆分地巧千年古木拂天匀乃翁拮据复不小为亭杳霭更夭矫载阳春日鸟关关清夜月明涛晶晶人言亭榭多潇洒翁有余悲托松榎血泪频添翠竹斑白云时起龙鳞下龙鳞下有千秋苓千秋魂魄归斯亭少陵已没杜陵改居人定复指还青予不识翁识翁处识翁之孙名侍御善哉瞿铄一歔欷低回怀之不能去予之视翁不翅曾有女新尚翁之仍琳琅玉树千霄汉亭榭区区安足凭 

　　○赠嘉州君 

　　一自蚕丛入汉陲蠢尔酋蛮时内窥释法匪法剿无奇至今怨开西南夷西南夷开不足怨制驭往往失方便天子威信何曾敷竖子邀功轻索战一将功成万骨枯介子郅都终武夫贪天幸胜非长策不幸身随国与徂千秋仅见嘉州君先声早夺千人军匈奴未秃子卿节司马喧传谕蜀文一时星罗并雨泣不遗一矢氛妖戢功成长啸不受名但醉燕然耻勒石可怜播孽至今横西夷十载苦谈兵南倭北　如拂羹请兵请饷无宁程封侯进爵何峥嵘安得如君天下平 

　　○八老歌 

　　元气混茫区宇划人生电火纷迫窄昨日白晳今婆娑晓日高歌夜寂寞所以竹林有七贤复闻饮中有八仙左慈旧隶羣仙籍王氏颉颃缑岭巅人生不饮亦何为听我长歌八老篇顺翁铁面声璘璘抱瓮茹芝太古民脱身珪组径逃秦白雪盈囊泣鬼神荆翁四壁与七尺杖策支离闲对奕种树躭花差有癖头上进贤轻一掷成翁千顷度汪汪愿除步兵侯醉乡多情多态薄东方有子三都球琳琅鹤翁须眉如戟复如雪炙縠谈天错玉屑一啸使人意自契凤毛往往称三绝皋翁绰有蓝田风西园飞盖坐从容瑶池会上少年雄倾赀百万耻素封大伯英雄气食虎神理徒存失毛羽封胡羯末起时舞胸中磊块贮今古二伯膏肓在石泉闲理榆钱种秫田堂下唔咿堂上弦牙筹终不碍超然吾翁茌苒百花底半生生计药苗里抱朴疑方稚仙是子孙还与郭公比歌罢飒飒动檐风浮云黯淡气冥蒙白日自西月自东杨花自碧蓼花红请君烂醉枕新丰终朝控鹤上崆峒 

　　○报国寺看松同李懋明御史邹匪石吏部 

　　梵宇纷披松十围龙鳞高挂鹤来归拥护天阙心独苦涉历冰霜势欲飞寒柯苒放伸劲铁皴皮细蹙姿态裂怒枝云霄敌蛟龙老根连蜷缠红电清风吹散何萧骚妙音众乐生波涛碧云秋影横僧榻金粉春花点客袍我闻庐山之松参天起孤高挺秀吸江水天柱龙山遥相望尔我贞心毋乃是长安遍地桃李花笑他夭冶擅繁华五侯七贵争相看岁寒谁为过君家与君手挽长松株向松还索长松图安得携松置邱壑远避如今五丈夫 

　　○哭万元白工部 

　　黄雾四塞遮蓟北浮云满天蔽白日道上狐狸走入宫壮士闻之声栗栗西江万公真人杰手揽斧柯伐三蘖上疏直数中官罪一时羣小皆咋舌胡为矫旨杖狱中血肉淋漓声音绝义士揜面各吞声不觉唾壶尽击缺果然恭显杀贤傅中朝之事尚何说我有白简继君何能已与君同游杖下矣丹心留在天壤间没没之生不如死 

　　○狱中同杨大洪魏廓园顾尘各周衡台袁熙宇夜话 

　　噫噫哀哉当今之事不可问谁信慷慨回气运长安猛虎昼食人雾盖燕云十六郡我欲呼天天高不可呼我欲告人人心毒如荼皋陶平生正直神办香可能悉其辜夜来床头生芝干如铁不在李膺之前则在范滂之侧英雄对此益增奇天地愁之失颜色噫嘻吁嗟乎明月蚀于天高山崩入渊如何长夜如长年安得魂去飞翩翩上与　二祖列宗诉其缘肯教鸾凤独死枭獍乘权 

　　◆五言律◆ 

　　九日怀亲 
　　寿伯兄五十 
　　小筑 
　　筑成无花 
　　九日迟赤城不赴有作赋答 
　　吴绳之有约不寻诗以征之 
　　闰九日集方孝廉馆 
　　题邢子册 
　　题唐子寿母卷 
　　王化卿方玉成共游浮渡永夜有怀 
　　与玉成言诗郄赠 
　　饮吴客卿太史得遥字 
　　寿家君六十 
　　出乌石冈 
　　出孔城 
　　过浮山二首 
　　近家 
　　迟诸弟试音 
　　过玉峡山庄用五歌韵 
　　山居谢山人过饮 
　　君节玉成夜过分得晴字 
　　雪霁道中口号 
　　廿八日饮齐越石宅晞字 
　　除日讯谢山人西寺二首 
　　谷日饮邻翁 
　　君节毕嫁有作 
　　同中隐访不贪伯懿继至 
　　别化卿人碾玉峡读书 
　　入山志感 
　　生事 
　　送贺景崖还丹阳时大小戴继殂 
　　园游 
　　送友人 
　　病中七夕 
　　九日对月 
　　同中隐访化卿谈禅 
　　化卿别后复别荩卿 
　　九日怀方玉成 
　　蒿墎嘴夜宿 
　　酬星士祖饯麻山 
　　宝树庵与松公 
　　阅楞严毕遂征车北上别松上人 
　　雨宿 
　　入陵 
　　九龙池 
　　长安口号 
　　西山十咏 
　　忆亲 
　　忆子 
　　忆二女 
　　忆内 
　　忆龙眠山居 
　　九日同友人阅武场二首余以是日览揆 
　　送林如初归 
　　秋日同陆仲开方胥成集李于玄邸中分云字 
　　送何虚白民部督饷辽东 
　　送刘燕及岭南四首 
　　姚汝芳仪部之南 
　　送汪啸云之粤 
　　赠魏辟疆太学 
　　王妹丈过书斋却赠 
　　与葵生 
　　饮友人 
　　遭珰逐道中感怀 
　　别双亲赴诏狱 
　　畿北道中士民攀槛车持金钱相赠诗以谢之 

　　○九日怀亲 

　　故园秋每好三载滞归车问节惊初度思亲数岁华场应升晚秫霜渐老寒花莫便登高望苍茫思转赊 

　　○寿伯兄五十 

　　老大看余伯追随似昔时衰从今日始非自几年知秋色惊加瘦黄花发故迟莫辞桑落酒原上正参差 

　　○小筑 

　　卜室龙山下萧萧只数椽客来频坐石鹤唳欲飞天花竹分邻圃栽培问长年月明乘兴返曳杖度前川 

　　○筑成无花 

　　避俗聊为尔莳花未可图秋风当晚落黄菊好开无拳石凄无色雕栏势转孤春光应烂漫竚想欲狂呼 

　　○九日迟赤城不赴有作赋答 

　　似尔情躭放偏余礼不苛一觞迟老友随意出新歌山水樽前合风流醉后多东篱与北郭秋色定谁过 

　　○吴绳之有约不寻诗以征之 

　　客里谁相召愁怀直到今狂歌惊骤雨瑶瑟待知音一再占庭日悠然见汝心转怜瞑色好无计破孤岑 

　　○闰九日集方孝廉馆 【 公以九日初度】 

　　令节重逢九揆辰闰亦稀秋深菊较盛霜重蟹全肥醉客惊非昨登高愿尚违坐贪梧上月露湿未言归 

　　○题邢子册 

　　薄俗谁当近君真大隐人眼前俱鹿豕生事信风尘醉敢辞同俗穷来有一身转疑吾道拙卜宅就伊邻 

　　○题唐子寿母卷 

　　我亦为人子怜君远寿亲明星县宝婺佳气郁庭筠未干方升木无文既隐身遥知欢舞彩满座绕阳春 

　　○王化卿方玉成共游浮渡永夜有怀 

　　秋入浮山好兴言已自饶词人清并往松月净相招色界空中静穷愁醉里消惭余双屐齿咫尺一峯遥 

　　○与玉成言诗郄赠 

　　雅道今归尔词坛见几人自惭毛羽劣翻费齿牙频薄俗殊无赖交情此独亲典刑欣有托唱和一时新 

　　○饮吴客卿太史得遥字 

　　人雅看如此相从幸不遥主人情好客侍子慧传谣帙散风为展诗成蜡再烧黄花新酿近还得一倾匏 

　　○寿家君六十 

　　生我今三十知年是六旬斑斓将野服禄仕本居贫大药扶身健诸孙绕膝驯寄情虽一壑犹得戴皇仁 

　　○出乌石冈 

　　渐喜尘嚣远旋惊野色明鳯山青欲送桐子郁相迎杨圃牛羊下邹篱鸡犬声几年还薜荔底事悞浮名 

　　○出孔城 

　　归途曾滞此三载又重过邨巷还相识儿童拍手歌片云高岫出荒日古城多去住身何主驱车晚渡河 

　　○过浮山二首 

　　五载浮山路经过复此隈芙蓉当面出岚气绕舆来邱壑吾将老风尘尔故催最怜秋色远行矣首重回 

　　其二 

　　未卜吾庐处。偏怜比壑宜。好山围四面。曲水绕干城。寺隐僧时见。源深各自疑。不堪樵牧问。应动向时悲。 

　　○近家 

　　故里经年梦。还家此日心。营寒惊往俗。问道得乡音。倦日风邨迭。劳舆峡口深。入门应共笑。相对一抽簪。 

　　○迟诸弟试音 

　　夜起魂难定行吟再展文我疑皆失学人或拟空羣雁影寒江并灯花永夜纷几时欣握手酬唱壮风云 

　　○过玉峡山庄用五歌韵 

　　山字开何日追寻逸兴过源深忽到水池小欲含波凭几松涛远衔杯峦翠多尚期春柳濯把袖为君歌 

　　○山居谢山人过饮 

　　念尔山无色相逢闉市间添炉迟白雪山句见青山春好还通屐樽悭畧破颜同游惟我共不许厌跻攀 

　　○君节玉成夜过分得晴字 

　　最晚交情惬称诗赖主盟阳春惭唱和长夜得分明云岫连镳好霜风入酒清醉歌一翘首西月送新晴 

　　○雪霁道中口号 

　　出郭舒　新望搴帷对夕晖湿云留野树雪照寒衣腊近梅争放春生柳欲归何如田父适高日掩柴扉 

　　其二 

　　己霁天犹雪离离树欲低寒喧众壑异向背一溪迷冻犬迎人静饥乌下食齐携牛邨父老曝背近墙西 

　　○廿八日饮齐越石宅晞字 

　　春归纔十日春色已辉辉风欲宜人面寒仍上客衣花事游先计年华景渐非言归应尽醉莫问露曾晞 

　　○除日讯谢山人西寺二首 

　　叹尔长年困前途路转迷羁栖衣病衲操作赖荆妻吊影将无醉排愁合有题平生关切意岁晚转凄凄 

　　其二 

　　兄弟动相念君贫日更增计宁谋食拙道自固穷能野外春阴寂街头酒价腾倒囊无长物买醉共山僧 

　　○谷日饮邻翁 

　　入夜雨蒙蒙侵辰日渐融润知春陇足占得岁时豊艰食身何虑留欢酒不空邻翁深命醉欣赏亦应同 

　　其二 

　　爱客邻家叟皤然一古翁劝酬随意到语笑仗人通述旧存亡半评时得失公肯呼频共饮相隔只篱东 

　　○君节毕嫁有作 

　　归女营曾竟啼儿泪不干世多劳嫁娶君更属艰难琐屑随人面周旋称妇欢一娇吾渐长先此欲眉攒 

　　○同中隐访不贪伯懿继至 

　　声气相怜久风尘一面乖到门随酒盏即席总吾侪暝色催飞鞚佳人驻别怀临岐重取醉胜集几能偕 

　　○别化卿人碾玉峡读书 

　　破累长为客归山且避哗人畸依鹿豕道曲信龙蛇结习文章苦清音山水遐寻源吾路熟定不误桃花 

　　○入山志感 

　　弃世将何寄偕人百未能随方沾忌克是物动嫌憎名岂干神理空曾授老僧一团吾自分犹恐致青蝇 

　　○生事 

　　生事长如此悠悠祗自嚬及闻债负苦到耳妇言频扫径心徒切缄门懒是真几拈书籍卖留待送昏晨 

　　○送贺景崖还丹阳时大小戴继殂 

　　置尔非无地偏兹得大羣艰危还伯仲气色各风云渐觉晨星落重惊水国分眼前无籍在别酌不能醺 

　　○园游 

　　不乏名游处幽心惬老农杂花莳野菜绕屋种长松蒨??举吾庐似萧疏尔辈从莫辞深酌酒那得数扶筇 

　　○送友人 

　　可惜春明道春光三月间故人何事别行色有余闲言上五台去经游二宝山何如僧结侣独往怅难还 

　　○病中七夕 

　　微雨洒庭柯凉风此夕过天如清汉渚神亦爱凌波巧妇深深乞鸣蝉夜夜多一疴遂数载吾久愧星河 

　　○九日对月 

　　亦自寻常月贪看转觉新清依双白鹤照定一愁人对面惭思妇低头愧览辰年年当此夕小酌共双亲 

　　○同中隐访化卿谈禅 

　　滑岭来容易慈云出不轻经秋纔一面索处可为情肥瘦惊相问存亡叹屡更坐深闻妙义近无解无生 

　　○化卿别后复别荩卿 

　　不堪摇落尽次第故人行老泪干南岳柔肠断赤城伊威侵素榻黠鼠上残枰门外偏车马将迎不称情 

　　○九日怀方玉成 

　　生事何为拙深秋滞尔归流离淹寿郢作客耐寒饥命岂文人薄穷嗟世眼非故园又重九无意蟹鱼肥 

　　○蒿墎嘴夜宿 

　　薄酌宽能醉寒灯愰不明苦吟邨媪厌无寐旋魂清嘱圉劝宵秣呼儿试早晴闻鸡先接淅客路少严更 

　　○酬星士祖饯麻山 

　　积雪亲知断冲寒季主来到门欣问讯称客有佳醅大泽龙蛇动初春梅杏催穷通君自问一笑在燕台 

　　○宝树庵与松公 

　　恰可称初地千峰一室藏诛茆和雪盖种栢与檐长苦衲刚三众玄经只数行便欵超器界不复问西方 

　　其二 

　　幽偏真此地冠盖几能登客到疑惊犬情忘好伴僧三餐分半钵一榻下枯藤咫尺松风下相从说未曾 

　　○阅楞严毕遂征车北上别松上人 

　　本踏红尘去翻为白业留从公无碍舌还我既狂头溟海同圆印青天接法流病犹防隔日妙药好时投 

　　其二 

　　到此岩头熟其如归路生恋人偏侍子逼我是浮名一壑吾将老千秋尔共盟世途真可畏勿过虎溪行 

　　○雨宿 

　　小雨疏林净虚堂老衲闲夜深官烛短病后酒杯悭起和壁间咏行看窗外出一声钟磬寂明月满陵间 

　　○入陵 

　　小雨忽新晴今朝白眼明九陵青一槩万壑郁相迎恍接风气真从龙虎行飘飘忘所适回首失昌平 

　　○九龙池 

　　削壁嵌山幽池平过雨收青天万马骤白日九龙游湛影涵金镜深源接御沟万年芳泽在不独共藏舟 

　　○长安口号 

　　亦自称中翰何曾博大官汗能渰马臂饱不足猪肝衣破还须典冠陈且耐残休猜作两殿不是这般寒 

　　其二 

　　自不预人事门开也是关经旬一报谒长日是深山贫病差相称儿童不耐闲昨宵新谪放报失两长班 

　　其三 

　　薄宦凶年并长贫百口兼虚传高位俸不养小臣廉过雨煤钱长将炎水价添可怜官样子博得自家嫌 

　　其四 

　　曼债饥能惯安卧且便偶传百斛米载得得大官船妻子牵相笑凶荒尚可全开闻捐俸诏不到小臣边 

　　其五 

　　名色同称省行头捧一竿偶然呵道吏跪得守门官世态真堪笑优场聊一观焉知辇路下不作武英看 

　　其六 

　　不复侯台安加餐事也难小书无一部两腕不曾酸视篆连闻换新官迭报单就中些小意眼见俸钱干 

　　其七 

　　一日何曾醉清斋竟月能家僮闲似鹤宦态冷如僧世眼何尝窄余心不可惩向来炎热处今日尽为冰 

　　其八 

　　闲杀双鸂■〈涑鸟〉羞闻唤凤凰何从一染翰原未侍君主庆贺朝朝至朝仪个个忙年来疏大礼典却旧朝裳 

　　○西山十咏 

　　何异龙眠路所殊未有樵野墙藤作瓦邨落树为桥向背溪流转有无山色娇天风吹向夕满路发松潮 

　　其二 

　　望望碧云峯嶙峋万石封一筇通曲径数里发深钟种杏深成巷栽松尽作龙池潭清绝处尚隔几重重 

　　其三 

　　到眼云岑迭经行宝树深十年劳梦寐一日快登临瑞霭团金相清光入紫禁不须穷五岳只此是抽簪 

　　其四 

　　山市自成邨山家薄有垣花边深系马柳外杂携尊痛饮酬佳节游闲见主恩日曛何处宿高枕老松根 

　　其五 

　　恰可称禅居清池混太虚洗盂连密藻施食出潜鱼煮茗分新汲寻源绕碧除倘能分半榻不复爱吾庐 

　　其六 

　　卓锡杳难穷行行不避骢花间宾主杂语次姓名通悄壁孤松挂颓垣细竹蒙老僧供茗椀小摘野畦中 

　　其七 

　　磴削天全阔梯蟠地转牢一亭环积翠万里见秋毫白日入林碍青天过鸟劳自从经御跸直是五云高 

　　其八 

　　地主何曾问相逢但酒杯依人怜薄宦恋我是香台婚嫁期难毕风尘眼暂开岱恒清咫尺极望思徘徊 

　　其九 

　　问佛何年卧祗今犹未醒世人争一觉吾道本沉冥栢子原无改娑萝依旧青山僧殊不解强自礼遗经 

　　其十 

　　又复悠悠去翻怜草草过源迷疑不再邻接竟如何新句携囊少清思入梦多坚怀奇绝处归语旧鸣珂 

　　○忆亲 

　　贱贫奚不适何事急儿官老眼燕云破乡心楚塞团屡书闻岁俭多病况秋寒欲拟双舆养无端去住难 

　　○忆子 

　　柱子今周岁书来数报奇岐嶷通语笑文弱称追随旅梦惊相唤春归近有期儿应啼向父先此拟含饴 

　　○忆二女 

　　弱女倍儿恤提携并一双逢人初试拜学刺半临窗亲老偏伊慰愁多赖汝降至今孤馆寂犹自笑声咙 

　　○忆内 

　　贫家有拙妇颇亦称寒暄供客饶茶菽生儿足犬豚别来身拥盖归笑室无裈何日媞媞至清尊与慰存 

　　○忆龙眠山居 

　　卜筑傍龙眠云生一径穿源穷纔见屋山尽忽开口芋栗新栽得刍荛任往焉笑余缘底事一别动经年 

　　○九日同友人阅武场二首余以是日览揆 

　　坐卧俱无着春秋总不知忽闻重九节乃是览揆时侍子当关唤观人立马期便须强一出樽酒且追随 

　　其二 

　　帝梦急非熊征材万国同重臣亲作鹄多士俨临戎霜气侵骢马风声怒角弓勋猷公等在吾亦厌雕虫 

　　○送林如初归 

　　老识长安路归余京路尘瘦驴风雨滞短剑雪霜屯故国饶佳胜相逢足隐沦有儿俱令器应尔倦依人 

　　○秋日同陆仲开方胥成集李于玄邸中分云字 

　　不谓喧嚣里清尊得共君招携俱气类酬唱各风云秋净明河逈天高候雁闻江南怀此际游屐日纷纷 

　　○送何虚白民部督饷辽东 

　　乡思正无际君行更向东民真宽杼轴剑已失雌雄晓日寒单骑清霜湿远鸿不劳颜怅望我辈素心同 

　　其二 

　　风雪暗旗旌筹边此一行地官膺特简天子壮长城飞挽终无计随田可劝耕会看方畧上不独慰呼庚 

　　○送刘燕及岭南四首 

　　把酒不能前问君何所迁蛮方鬼是国炎徼火为天小吏诚何罪骄人不作缘到时检谪籍曾亦有临川 

　　其二 

　　自尔矜行危偏余好服奇高驰能不顾此道复何疑偃蹇有今日艰难负夙期忍将新刻画倒置旧须眉 

　　其三 

　　滚滚皆兄弟如君独此行羽分双凤阙心折五羊城朝议方如沸人情正好兵无竞是绝域君或厌春明 

　　其四 

　　最是宜人处偏宜是广州梅花万岭雪桂子四时秋舟有西施并门多鲍靓游从来仙作吏莫减旧风流 

　　○姚汝芳仪部之南 

　　渐与龙颜远仍将鸡舌含世情竞逐北吾道合归南声气还同舍勋猷仗盍簪莫因无事事山水任情躭 

　　○送汪啸云之粤 

　　久客无归绪飘飘又粤州过门能不八此世欲何求白石终难煮丹砂不可谋从来鲛客泪未免向人流 

　　○赠魏辟疆太学 

　　西下多名士南来又魏生阅人双眼白对尔一庭清时事须高俊君家有弟兄莫亡相识晚不与订生平 

　　○王妹丈过书斋却赠 

　　喜尔山水驾惭余野外供山云交自好竹雨兴偏浓寂户司苍虎新文泣老龙芙蓉美七尺行矣蹑高踪 

　　○与葵生 

　　鹞石郁崔嵬青云得玅才行文堪立马作赋早登台剑气天边倚琼花笔底开何堪凋谢后重见凤毛来 

　　○饮友人 

　　有兴寻安道无金铸子期一朝成雅集千里得传奇日耀波连阔风吹柳拂低夜分情不厌欹枕任如泥 

　　其二 

　　偏我情躭放期君礼不苛一樽清兴足千载绪言多绝涧藤萝合危峦风雨过相看惟孔李不醉且如何 

　　其三 

　　大石君堪漱清尊我共浮十年怀往事三载纪同游煮茗风生灶持杯月上钩豪华京洛满输与醉乡侯 

　　其四 

　　寂寞称山居云深欲染除闲情惟种树乐处好观鱼鸟狎忘机外人眠一醉余更多贤子弟挥尘听吟书 

　　其五 

　　已尽千朝酒寻过百尺楼狂来歌欲舞风入夏疑秋烧烛平分月移花半拂榴逢君宽礼数山蕳任风流 

　　其六 

　　好客怜居士操舟喜度人平沙栖白鹭浅水照游鳞日落鸦归急风高雁唳频漫言尊酒竟景色倍相亲 

　　○遭珰逐道中感怀 

　　岂料阴初盛沉淫昼不开伤心惟枳棘触目长蒿莱争说朋为正难令鸩作媒呼天问清霁直待有风雷 

　　其二 

　　幸未遭严谴居然许放还愿难成栗里祸恐续椒山空有安危计谁开笑语颜龙眠旧卜筑长在汨罗间 

　　其三 

　　暧暧浮云障冥冥妖祲繁疲驴冲道路破帽出都门抗疏功全少埋轮志尚存君王如可悔幸有老臣言 

　　○别双亲赴诏狱 

　　再别不能去中堂有老亲着书成令子传世学忠臣逢难心犹烈居官家更贫白云何可望回首尽烟尘 

　　○畿北道中士民攀槛车持金钱相赠诗以谢之 

　　车指燕山道徘徊半故人相逢多下泪欲别且攀轮风与畿南别情因难后真殷懃谢多士从此避嚣尘 

　　◆七言律◆ 

　　送齐重客从刘燕及宜黄 
　　雪日玉君节适过因同野眺分得风字 
　　廿四日怀旧 
　　除夕与化卿中隐共酌 
　　除夕 
　　元日饮方君静侍御 
　　正月二日对雨 
　　正月三日饮玉成宅得冬字 
　　送贺长君付太母还东 
　　同姚汝良夜集汝芳宅有怀以冲 
　　人日城望归饮诸社兄 
　　元日夕学宫晏集分齐字 
　　戴令微讣至得化卿霍中书 
　　赴叶君尝乡庄途中作 
　　喜化卿至自霍 
　　中隐习静慈云兰若寄怀奉答二首兼呈石公上人 
　　同化卿随喜灵泉荩卿许榼不至 
　　秋日送化卿之霍山 
　　同化卿君节以冲集戴允孚楼宿余僦居北城 
　　中秋夜雨 
　　赠孙镜吾镜吾氏余乡文章宿伯也久精禅那晚复习韬钤远赴秋防诗以言之 
　　宴益蕃西园 
　　咏梅 
　　寒食道中即事 
　　谒陵 
　　送王尽卿馆赤城 
　　燕邸送友人归里 
　　询三伯父时访知白兄不值却寄 
　　辛丑夏再过舅家感赋 
　　与进贤何四明文学 
　　七夕与友人 
　　过马皖公侍御古塘山庄 
　　饮吴体中观察 
　　舟中同吴客卿何康侯二太史 
　　赠邻翁 
　　吴青芝孝廉见过 
　　盛菊泉方伯招饮却赠 
　　奉周外舅 
　　与用和时自外兄胡虞部归 
　　有感 
　　竹林漫兴 
　　送文湛持翰撰南还兼寄姚孟常太史周蓼洲吏部时以状头疏参中官降调 
　　赠方孩未侍御 
　　杨大洪归里后感示惠元孺给谏二首 
　　送孙恺阳阁部督师关东 
　　酬赵侪鹤冢宰 
　　送魏廓园出都门 
　　寄叶台山相公 
　　槛车至濠梁时杨大洪书至 

　　○送齐重客从刘燕及宜黄 

　　迢遥霜帆动客星一时白社忍飘零祗缘神剑贪相合翻令玄亭冷自扃结年浸阳双眼白胜游匡岳五峯青定知马队非君事为滞春花共醉醒 

　　○雪日玉君节适过因同野眺分得风字 

　　平明理沐将过汝不谓冲寒屐早通蔬鼎偶然来逸士竹枝聊复命歌童真怜踏雪临深壑更与登楼御大风却忆蓟门同客日满天虚霰夜蒙蒙 

　　○廿四日怀旧 

　　风雨寒宵旅寺深浊醪清共老僧斟追欢强自随燕俗怨别难禁动楚吟十载浮沉余傲骨百年生死总关心殷勤后妇能谋酒一酌沉冥不可任 

　　○除夕与化卿中隐共酌 

　　芳庭历尽夜犹长谈笑依依尚尔行贾岛苦吟淹古寺长卿多病滞他乡无营转觉家为累得醉须知客不妨华发明朝看又改莫因牢落负春阳 

　　○除夕 

　　华发蹉跎逐岁添夜堂声寂烛花淹离亲何异曾为客拂影其如数步檐语笑悬知兄弟减悲吟真得妇儿嫌明朝驱马城东去一顾春风旧酒帘 

　　○元日饮方君静侍御 

　　柳条拂曙县鸡帖栢府乘阳发兽尊不谓书生叨缀席滥从彩气混诸昆袭裾煤玉辉辉动映雨灯华宛宛繁兢出凤毛俱得岁可知春色烂君门 

　　○正月二日对雨 

　　金花彩胜竞晴明满目阴云四野横元日先愁无望日雨声早已是春声沾知弱柳行将动寒逗流莺不肯鸣献岁空斋无一事旧编惟命侍儿擎 

　　○正月三日饮玉成宅得冬字 

　　庭院深深乐事重雨余滑屐更相从屯云浙树依城湿着席寒梅照眼浓语燕流莺声渐逼远山高阁望全封醉来忘却经三日谈笑依稀似去冬 

　　○送贺长君付太母还东 

　　共君纔得屠苏何事风帆便适吴饯襧总深王母恋升舆各得冢孙扶江梅冷带官衙色碧草青分南浦芦遥计回瞻知不浅重来共醉酒家胡 

　　○同姚汝良夜集汝芳宅有怀以冲 

　　清居近市对秋缸细雨芳尊静夜窗带湿云钟声涩涩含阴风炬影幢幢相将彩胜俱争媚竞和阳春各不降白社弟兄俱在目独君迢递滞寒江 

　　○人日城望归饮诸社兄 

　　春阴寂寂眺唫违斜日当楼一放晖宛转垂杨新濯濯啁啾语雀试飞飞粘天晴雪千峯驻绕堞寒烟万井围钟动归途诗半就樽余栢叶忍教挥 

　　○元日夕学宫晏集分齐字 

　　竞市花灯照眼迷何如高阁动青藜乱移星斗县空烂角舞鱼龙掠殿低俊味总穷吴会胜丽游直与广陵齐曙钟欲彻淹归去此夕谁人不醉泥 

　　○戴令微讣至得化卿霍中书 

　　兄弟当年意气闻于今双剑一时分招魂心向兰前动理玉情从书后殷尘市不堪重买骏穷交况复叹离羣遗编好在为珍重老泪休令尽北云 

　　○赴叶君尝乡庄途中作 

　　荷尽新凉久注情幽期晓赴及秋晴盘堤万柳高低出乱眼千峯向背明稻熟天风农自得路经乡国马全轻到来景色应逾好不惜清尊百盏倾 

　　○喜化卿至自霍 

　　新秋知厚雨中临病起依依喜不禁乍对共怜存瘦骨向来翻笑费愁吟幕山消息应无恙滑岭栖迟可重寻缬叶黄花风景逼且为诸子破萧森 

　　○中隐习静慈云兰若寄怀奉答二首兼呈石公上人 

　　西山露下菊初黄独树当门隐上方挥尘几年焦净业拈花一日悟空王劳生奔走穷偏得阅世交游拙不妨独有故人能问讯将无谈笑下禅床 

　　其二 

　　新着青州不耐寒梵钟深处露华残逢人强自呼居士误我将无是宰官纵酒清狂容惠远多闻结习似阿难听来玅义深开示独步阶庭岭月团 

　　○同化卿随喜灵泉荩卿许榼不至 

　　无端秋思下平原有客邀欢共欵门倒屣急须呼胜侣抱疴强欲尽深尊破云月色分香桂送雨风飔度野邨笑我空依梁上柱何人刻烛待王孙 

　　○秋日送化卿之霍山 

　　天空一雁渡檐阴执手河道送客心奔走为怜高马骨姓名无冉??重鸡林云源正值归途背霜叶偏从去路深莫谓桐云浑不念故园还有白头吟 

　　○同化卿君节以冲集戴允孚楼宿余僦居北城 

　　北郭东墙咫尺闻风流当日见殷勤登楼再值新秋敞握手偏惊累月分鸡犬几家仍户牖弟兄强半隔风云多君无酒能酤我一任沉冥到夕曛 

　　○中秋夜雨 

　　高阁经秋爽气开拟逢今夕共徘徊无端残雨收还落不定鸣蝉去复来益睡世情强剪烛贮愁胸绪且衔杯坐看满目阴云起风响高梧一凤哀 

　　○赠孙镜吾镜吾氏余乡文章宿伯也久精禅那晚复习韬钤远赴秋防诗以言之 

　　笔花落尽剑花鲜悟得尘缘即净缘凭取金刚百八子更携家乘十三篇乌藤玄麈浑成戟汉月胡云总是禅不信防边有尊宿新题妙偈在燕然 

　　○宴益蕃西园 

　　龙山孤峙拥仙居别阁西开爽气舒玉额金题深护竹云绳霞笈静函书秋风有客过丛桂授简何才不子虚盛事归传钦帝叶定知招和在芙蕖 

　　○咏梅 

　　千树梅花雪不如开时正及雪飞初飘飘尽挟风霜气落落犹疑星斗疏满座春随邹笛转一天香散令公余相看未许慵调鼎相望苍生渴未除 

　　其二 

　　占尽风情香暗舒横枝疏影绕吾庐偶因狂客惊高卧便与开尊共着书自是岁寒堪作侣何求耳热意全除汉庭故事春相献莫遣罗浮出旧居 

　　○寒食道中即事 

　　二月春风杨柳烟一庭花事杳茫然几家旧恨斜阳外无数新愁高冢边塞俗耕驴似耕犊燕人乘马不乘船逢迎官吏纷持牍问道闲曹不肯前 

　　○谒陵 

　　皇图天保九陵雄宛转濚蟠见寿宫王气总缠穷塞北云封高接大江东珠襦两地山河壮桑上秋秋牖户同锁钥只今谁可寄忧天空自厪孤忠 

　　其二 

　　昼漏钟鸣寝殿张汉仪周礼一时芳祠官带佩承恩重列辟征金荐酹忙云护四蛇常出没月明独鹤自翱翔总因胖蠁通呼吸未必尊亲似上皇 

　　○送王尽卿馆赤城 

　　惊秋旅客动归程之子萧条更远征客泪总翻霜叶下马蹄直逐塞鸿轻逢迎到处倾新酿欣赏同谁嗅落英清夜赤城回首望凤山秋老可为情 

　　○燕邸送友人归里 

　　蓟门九月雪霜深短褐临岐泪不禁逐电孤騧迷去影没云高雁失遗音到时黄菊尊仍满别后青山梦屡沉为谢故人劳问讯风尘早晚急抽簪 

　　○询三伯父时访知白兄不值却寄 

　　秋气萧萧万木疏茂陵遥忆病相如北窗风好仍残梦南极星高不照庐伏枕怀人还骨月杜门烧药枉图书欲陈七法怜才少暂把金縢易子虚 

　　○辛丑夏再过舅家感赋 

　　争拥雕车喜欲狂经游悲记五星霜树深麏鹿篱边见藤暗山泉镜里藏风景疑分素望气威仪犹识汉冠裳夜阑话罢升沉事白璧双双照渭阳 

　　○与进贤何四明文学 

　　班生词翰旧知名吴楚雄游迭主盟梦就五花凝彩笔赋成双凤绕青城苍茫大漠烟云直惨烈秋阴剑气横闻道尉花犹不靖使君早夜治长缨 

　　○七夕与友人 

　　晓日雕车犯狭斜遥来泽国旧人家乍藏雨气云全净忽起霞纹月正华漭荡世情歌一曲淋漓酒态鼓三挝姮娥欢罢还应别却妬人间乐更奢 

　　○过马皖公侍御古塘山庄 

　　近郭园成景色新烟萝绕径可藏身隔篱风雨花迎客傍水楼台鸟伺人抗疏传经诚足慕买山游岳总成因与君试步大堤上霜满青天月满筠 

　　○饮吴体中观察 

　　郁葱佳气敞高筵尊酒相看雨后天五木祥开星欲落万家烟净月初县玉壶寒至侵河朔银汉秋澄逼酒泉漫饮平原过十日还期夜载雪中船 

　　○舟中同吴客卿何康侯二太史 

　　惊看紫气满平皋有客翩翩惊小舠天女机丝织菡萏波公菰芡酿葡萄乍添景色风旛正忽堕飞流雨气高此会一时湖兴前阿东阁凤将翱 

　　○赠邻翁 

　　风尘漂泊意初慵故旧相过啜野供隐自汉阴时抱瓮望高元礼竞登龙世情黯淡初散云饮兴逍遥月正逢玉树插天行蔚起北窗欹枕好储封 

　　○吴青芝孝廉见过 

　　幽斋雅好足相宜客至偏疑杨子栖尽日浮云堪闭户满林秋气好躭奇悟穷玄草名犹赘识破闲嘲解亦非深酌共君那惜醉来朝方问尚书期 

　　○盛菊泉方伯招饮却赠 

　　一湾溪水一篙船炎夏何当赠绮筵君自蒲团甘白石我将酒德访青莲笼中道士原为佛眉岭先生夙是禅此后雕胡堪作具相逢但可煮清烟 

　　○奉周外舅 

　　当年意气薄风雷浪许寒儒射雀材自是青云雄上国更将白雪傲词台人情漭荡看秋雨世态飜澜醉浊醅我去成名翁自嫁丈夫端不患无财 

　　○与用和时自外兄胡虞部归 

　　倦游司马少躭奇笔扎依人雅自宜赋就子虚仍闭户名成嫚世独哺醨虞衡官况怜如水泽国风流好着棋为笑骠骑输我五已将生计看朝麋 

　　○有感 

　　玄亭寂历倚逡巡回首钟陵秋思　彩笔何年雄棘院箨冠此日傲松筠神龙已为司空吐鸥鹭应随海客驯酒呻吟怀往事霜风萧飒乱青苹 

　　○竹林漫兴 

　　别业初开竹树幽辋川佳丽一椽收晴云昼黑非关雨夏日寒飂岂是秋鸟狎疏帘门半卷蝶穿虚牖梦高浮醉中闲染霜毫色剑戟交横篁语愁 

　　○送文湛持翰撰南还兼寄姚孟常太史周蓼洲吏部时以状头疏参中官降调 

　　晓露花深紫殿高官袍新着气凌霄承恩便欲诛常侍初服相将报　圣朝阿阁谁能来叹凤大江归去怕闻鸮中流若遇羣鸥侣如此风波不可招 

　　○赠方孩未侍御 

　　才子名家赋早工西台一入想雄风乍闻鸣鸟惊虞阁早见批鳞出汉宫梧凤朝阳遵北极花骢嘶雨遍关东同乡何幸逢同调吾道如今竟不穷 

　　○杨大洪归里后感示惠元孺给谏二首 

　　痛杀龙髯攀不及幛天毒雾满朝危触阶流血君方见叩闼排帘宫始移北阙雨风号　二祖西山霜雪致三疑至今永夜伤心事空向干清涕泪垂 

　　其二 

　　孤危少主自堪怜姑息翻为妇寺牵利口果能昏白日■〈木巳〉人只恐坠皇天行吟无地终怀楚击筑增悲竟离燕一死一生原是幻肯同举国饮狂泉 

　　○送孙恺阳阁部督师关东 

　　一天杀气成秋色四面笳声变羽声忍见鲸鲵横鸭绿可无筹策返辽城衮衣急借周公出簟服还劳方叔行报国有心常似击只将龙树乞神兵 

　　其二 

　　丞相胡为远镇边痛成两表出师先封疆竟可酬恩怨鸾凤何能混鸟鸢若过燕然应勒石倘平回纥望朝天干戈那及人心险只恐回车不肯前 

　　○酬赵侪鹤冢宰 

　　东山鹿豕经年卧诏秉铨衡正百官忧国可怜双鬓白焚香为告寸心丹身留一剑霜花满话到三朝夜月寒自分驽骀无足道何缘得顾便交欢 

　　○送魏廓园出都门 

　　征车遥指血荆扉分手长安木叶稀泪洒九阍俱是血烹无五斗且搴薇忍看毒雾黄河暗一任雄鸠白昼飞我亦蹉跎从此去相期悲啸采芳菲 

　　○寄叶台山相公 

　　党锢将兴思乞归如公当日号知几江湖何必分清浊牛李难明孰是非生计青门瓜正熟功名白发愿同违西行大祸犹能解莫恋滩头旧钓矶 

　　○槛车至濠梁时杨大洪书至 

　　荒郊一带惨风烟逐客征车江楚联含泪开书犹骂贼同心共请秖呼天此生莫作无家别万死惟知有剑县寄语故人须早发相期面折　圣王前 

　　◆五言排律◆ 

　　与晦轩居士 
　　题龙眠三都馆 

　　○与晦轩居士 

　　拓落看居士风流想昔贤忘机怜野鸟息踵伴枯禅性喜愚公谷情宜大士莲户盈彭泽柳花满辟疆园卜宅纔三亩开池可一拳厨烟云杪出山溜石中穿嫩绿纷初染娇红半欲然丛林阴拂拂疏竹媚娟娟明镜添华发张帘绕冽泉牛羊日夕下鸥鹭晚风旋孤客床头酒遨游杖底钱不知城市变那问谷陵迁士畏题门外风高折屐前双儿齐凤起诸子复蝉联坐对河阳县闲歌桂树天县壶宽日月搔首傲坤干莺语堪箫鼓书声杂管弦相皮犹溷俗揣骨已成仙漫以三都赋聊成招隐篇 

　　○题龙眠三都馆 

　　馆之设越二十年往家兄弟前后栖息其中余稍风云起而子弟翩翩未艾也遗簪坠履不可忘矧旧道场乎诗二十四韵纪之用识后毋忘 
　　信是辋川处雅堪玄草堂地偏心自远径曲景翻长白练当门泻青山入镜藏杨疏斜抱郭松老咽鸣珰凿石邀厨溜编篱傍水央莲分大士座桃借武陵旁实就啖方朔花开媚六郎风前排剑戟雨后茁旗鎗丛菊堪充酿芙蓉半集裳参差眠怪石指点坐幽篁展卷俄惊蝶开帘忽送香游鱼翻藻出野鸟顺风翔鼠戏侵书帙花飞满竹床境岂称花县人疑是上皇折葵堪饭客煮桂足谋梁时理峯头屐闲乘泽国航撷来资美锦纵去佐雕觞日月难相计寒暄总莫伤毓成池上凤种得手中璋把臂龙为友抽毫字挟霜芝兰生石室春草绿池塘一世蘧庐寄千秋授简场雄飞那羁绁后举复跄蹡只此称仙洞何须远裹粮 

　　◆五言绝句◆ 

　　新妇词 
　　新郎词 
　　新公姑词 

　　○新妇词 

　　朱帘围绣户锦帐复低垂妾泪流难尽郎心竟何为 

　　其二 

　　明月繇来好浮云特地开月欲云中堕郎君试一猜 

　　其三 

　　夜久回华烛天明下锦茵自怜临镜里不是女儿身 

　　其四 

　　阿嫂嫁来时侬心窃自疑些儿肠断事莫遣小姑知 

　　○新郎词 

　　不学鸳鸯舞羞他烛上花请看北堂上阿娘怜阿爷 

　　其二 

　　入夜畏宾哗拥衾托寒疾苦个便关心受他真怜惜 

　　○新公姑词 

　　昔日为人妇今日为人姑不省初来夜欢娱事有无 

　　其二 

　　鸡鸣天已曙公姑犹对眠传汤先婢子不敢近床前 

　　◆七言绝句◆ 

　　旅怀 
　　代方君节室人送行之作 
　　初从金山自然师访其兄松和尚 
　　送倪吉旋年兄之上杭 
　　送昆海年丈之西安便道归省 
　　题友人卷 
　　送何昆泉山人归蜀 
　　三兄还贞负质木强少以理家务不拈书帙坎坷且尽云水自娱诸子弟翩翩会风云起矣诗八首赠之 
　　出塞曲 
　　入塞曲 

　　○旅怀 

　　风尘不复问长安晴雪霏霏动去鞍最是停云多少恨荒村日落酒杯残 

　　其二 

　　去年此际上公交车。此日晖晖竞佩裙。总是不同风色在。寒暄较昔定何如。 

　　○代方君节室人送行之作 

　　几载公交车怯对夫。何当此别笑将雏。深杯收拥人前劝。不复轻轻唤老奴。 

　　其二 

　　锦障雕鞍指凤楼一时名士让风流汉宫旧道多如妾约子提携到御沟 

　　○初从金山自然师访其兄松和尚 

　　已过金山寻宝树更从无着问天亲山晴一月犹看雪尽处山头是上人 

　　○送倪吉旋年兄之上杭 

　　却送襄阳又上杭翩翩仙令竞骊黄月明清夜频回首有客萧条在帝乡 

　　其二 

　　露华初散雪花寒簇拥旌旗夹道看不信明经有高第汉庭自昔重儿宽 

　　○送昆海年丈之西安便道归省 

　　画堂春日静晖晖仙令初归试舞衣酌罢霞觞重命盏轻寒次第说京畿 

　　其二 

　　迟迟春日拥潘舆儿女牵携尽曳裙一曲骊歌留不住风流惭与故园疏 

　　其三 

　　胆水金山天下奇仙郎标举自相宜多情猿鹤能迟客肯许黄华立马窥 

　　○题友人卷 

　　帝城葱郁五云飞帝子垂衣事已非万里将雏贤刺史佩声空逐凤池归 

　　其二 

　　玺书纔见出遐荒又复龙章下未央不是丝纶君不爱为君添入作青箱 

　　其三 

　　春风一夕动归樯有子承恩入未央朝罢不劳天语切起家原自是高阳 

　　○送何昆泉山人归蜀 

　　从今不必梦三峩大地山河在剎那四万八千齐出现本然清净竟如何 

　　其二 

　　西来东渡无消息个个跏趺齐面壁有时点头举似人生公有法说不得 

　　其三 

　　平将桐子一块铁幻出眉山一片雪更有补天手一双凭谁炼取石五色 

　　其四 

　　地髑平骷总不妨就中真假与谁商他年黄石祠边过孰是张来孰是黄 

　　其五 

　　名可得闻不可觌其妻不识其友识天涯踏遍与谁言但指寒山一片石 

　　○三兄还贞负质木强少以理家务不拈书帙坎坷且尽云水自娱诸子弟翩翩会风云起矣诗八首赠之 

　　夜煮麻?米芜昼作饔盘蔬自损客来供邨墟日落车骑散赤脚闲归一老农 

　　其二 

　　鸟兽还吾不乱羣裳为薜荔箨为帉云边罗绮多豪贵身隐如今焉用文 

　　其三 

　　风雨凄清春可怜撑犁拥笠薄耕田种成秔米粗输税余与中郎作杖钱 

　　其四 

　　翩翩轻薄拥雕鞍叱御鸣驺带笑看自是芒鞋生计稳行犀骢马耀长安 

　　其五 

　　介推有毋终成隐接舆无妻几破狂自是灌园原不悔??辟纑喜得苦相将 

　　其六 

　　闲歌招隐笑含饴柳长门前松长陲不把蛾眉来世妬已将第五傲骠骑 

　　其七 

　　文章久已谢时名僻处非关避世情用拙自知吾道乐鹡鸰原上听嘤嘤 

　　其八 

　　露葵朝折梦初舒秫米新蒭欲醉余话罢桑麻询宦况弟兄几个荐贤书 

　　○出塞曲 

　　阵云横卷将星高猎猎秋风动羽旄杨斾平明屯渭北衔枚薄暮度临洮 

　　其二 

　　羗火烧云塞草枯翩翩猎骑海西隅解荌卧鼓平原上万马千羣不敢驱 

　　○入塞曲 

　　大漠空高尘不飞新秋塞上草犹肥石榴红绽葡萄紫博遥驰宛马归 

　　其二 

　　玉勒雕勒拂紫骝功名万里一时收燕支夺后无颜色博得疑妆少妇愁 

　　●跋 

　　○先忠毅公文集跋 

　　此先中丞杀身成仁祸同朝而延三族者也犹鸺留焉见且却走尚欲公之以遗天下后世过矣虽然刘氏安晁氏危未闻晁危而安刘大计讳不传于当代且　圣天子华衮之隆飜严斧钺而　执政请　恩请剑不遗余力焉非即为此数行谏书耶一片冤忠映照今古虽仇者欲杀欲割不忍藏诸名山投诸水火况子若弟乎记曰有善而弗知是不明也知而不传是不仁也不明不仁予罪滋大先是讼冤　阙下刻有数篇因资斧匮绝不伦不备臭味诸君子欲竟厥成后死之身犹在敢烦故人迁延数载今始授梓中有典兵三十二斩诸疏缘中丞单骑就道稿藏不肖时戒心珰祸遂付祖□□□□□□□□□不免伤哉力□□□□□□□□□焰方炽鲁壁□□□□□□□□□焉 
前浙江巡按 【 下缺】 

　　○先忠毅公文集跋 

　　呜呼　忠毅大人曩膺珰祸闻踉跄出都时以逻卒四布生平著作家人尽付祖龙即二魏交通三十二可斩疏亦不复存伤哉余可知已　侍御叔父搜辑诸稿初刻自闽署嗣缘寇乱频秩散失不孝辈再刻于金陵适遘鼎革之会泛宅浮家不能携归故土且又失之目今行世乃粤东所率就者合计三经剞劂究未成一善本无论缮写匪工格式失体兼以陶阴焉马之讹飜害意义难乎免訾文献矣不孝材痛兹水泽益增颜汗今敬加校订重付铅椠非敢有异前录庶他时国家乘采择者或不误焉尔 
　　不孝季子国材泣识 

　　◇年谱◇ 

　　●左忠毅公年谱卷上 

　　神宗 
　　光宗 
　　熹宗上 

　　○明神宗 

　　万厯三年乙亥九月初九日丑时公生于桐城东乡之居第○按公生之辰月当大斗因命名曰光斗字共之浮邱其自号也又号沧屿始诞火光绕屋邻人望之以为火灾救辄无有如是者数四焉 
　　公父封少保公讳出颖字逢时号碧衢○按封少保公潜修力学以行谊高乡里生子九人时有九龙之目公行五 
　　四年丙子 
　　五年丁丑 
　　六年戊寅 
　　七年己卯 
　　八年庚辰公六岁 
　　始就塾师○按公生而山?岐嶷开卷数十行目之所过无留同馆有侮之者缄寸楮诉师已井井成文间取诸年长讲意点阅封少保窃见以为妄取视笔笔无误心器之而终以为非穉子所宜治具语其师曰吾祖难定公佐兄难当公保障泾邑庙祀至今由泾迁桐后长二公美须髯国初保障一方全活无算祖若父世多隐德后有达者其应在此儿乎但一虞跃冶便元气尽矣向后金寻过误朴绳之此究竟受用也 
　　九年辛巳 
　　十年壬午 
　　十一年癸未公九岁 
　　能属文○按是年岁大饥家以粥自赡公遂作粥赋又尝随封少保课耕命作破题公答曰播厥百谷王道之始也乡人至今以为美谈 
　　十二年甲申 
　　十三年乙酉 
　　十四年丙戌 
　　十五年丁亥 
　　十六年戊子公十四岁 
　　渐有文名○按窗前有麦一茎三穗公草瑞麦赋上太守赵公讳寿祖太守调之曰此麦比方常有公应声曰北常有则常南不常有则瑞矣太守耸然异之问汝能文乎曰能命二题顷刻立就无何督学校士拔之入院封少保益为延名师课读 
　　十七年己丑 
　　十八年庚寅 
　　十九年辛卯 
　　二十年壬辰 
　　二十一年癸巳公十九岁 
　　县试冠军○时县尊黎公讳道照已奉行取犹领试事拔公冠军太守徐公讳民式更益奖赏见院卷抚掌曰首录无疑已复不售则率六县三应再四恳之督学乃搜原卷亦称其奇而惜其留良焉 
　　二十二年甲午公二十岁 
　　馆于乡副宪公宅○按公性拓落好购奇书不计直每读忠孝节义传记临卧朗诵一过乡副宪戴公讳完延而宾之与其子若孙下帷三年脉脉有得 
　　二十三年乙未 
　　二十四年丙申公二十二岁 
　　补博士弟子员○按督学陈公讳子贞既发落知为前邑侯首拔取其卷复阅曰爽气清健应无留行自是每试高等矣公尝自谓兄弟九人予一身前担四兄后担四弟何以释然而无憾封少保以岁择师束修不下数十金家益落而公率诸弟辈益昕夕攻苦亹亹忘倦 
　　二十五年丁酉公二十三岁 
　　应直隶应天乡试 
　　娶周氏夫人○按夫人为母党周公讳时兴字起吾女万厯八月　月　　日生平十八归于公善事舅姑克修妇道以贤淑称公是时课诸弟等益力遥收一二生徒资弟辈笔墨每语人曰贫家无乐事率诸弟作文见其各成一艺便欣然忘寝大约三六九是吾适志之日也 
　　二十六年戊戌 
　　二十七年己亥 
　　二十八年庚子公二十六岁 
　　举直隶应天乡试○岁值大比公饮邻家夜归与诸弟辈见屋上火光烛天则暗喜秋果举乡试第十一名与戴公两孙同榜○按公本房师浮梁陈公讳大绶初谒勉之自树却红柬不受谓今日行事之俭即异日居官之清不从此立定脚跟后便无措手处公奉教唯唯益图所以自励焉 
　　二十九年辛丑公二十七岁 
　　会试不第归里 
　　三十年壬寅 
　　三十一年癸卯 
　　三十二年甲辰公三十岁 
　　会试复不第○按公雨下第归益以课诸弟为业馆谷衣履不累封少保惟以兄而兼行父师之事又贫甚不给则下周夫人钗簪佐之夫人亦无怨言封少保封夫人不安厥心谓诸弟辈何以无负兄嫂也 
　　三十三年乙巳公三十一岁 
　　周氏夫人卒 
　　三十四年丙午公三十二岁 
　　继娶戴氏夫人○按夫人为乡副宪戴公讳完孙女讳君佑字莲峰女万厯十四年八月二十二日生年二十一归于公其贤淑与周夫人同供应诸弟辈有加维诸弟辈幻蹭蹬往返类公少年时每蹶辄泣下为亲老也凡进试之日公必夜具衣冠焚香拜家庙日中及暮皆如之虽远不辍 
　　九月长子国柱生 
　　三十五年丁未公三十三岁 
　　春登王士俊榜进士○按公会试仍魁十一名为李公讳凡昌房首两榜文脍炙人口 
　　廷试三甲九十一名赐同进士出身 
　　十月拜内阁中书舍人○按公自矢清白尝署联于京邸曰俸薄俭常足官卑清自尊其与张公怀卿书云某十月例得中翰职闻此官颇闲而冷闲可藏拙冷则吾素也引分营职可幸无戾又有书答同乡廷尉方公鲁岳畧曰人臣精白乃心靖共尔位何官不可致身岂必金马纔堪托足哉观此二书公之居官立身已可概见矣○戈通籍后志接引人材士有文行辄宾礼之延誉于朝不令知多所成就 
　　三十六年戊申公三十四岁 
　　奉差封益○按是年本县大水族人嗷嗷封少保为愀然不怿公时奉差过里门称贷买麦赈三党老弱壮者给微赀俾无失所更倡义画策与邑令同心拯救多赖保聚 
　　三十七年己酉 
　　三十八年庚戌 
　　三十九年辛亥公三十七岁 
　　奉差祭葬奉新蔡太宰○按公两奉使绝馈遗不入是岁复大水籴麦设法赈之如前或以为非穷官所办公毅然曰不记十六十七年洊饥吾父穮■〈禾衮〉荒洲母啮指数米薄粥不充儿女皆菜色而亲属侍举火者尚数十余家死为具棺殓无怠容岂吾有一官而难之言者谢不敏先是周外舅家固饶养于子嗣晚年置侧室生子数龄族人觊觎之伺舅即世大构狱讼托人以半产啖公公曰伐国不问仁人此言何为入吾耳哉力白之当事寸土尺木悉入印册付遗孤更为延师教育俾至成立后史公可法督师扬州荐为监军道佥事 【 周公讳岐字农夫】 
　　四十年壬子公三十八岁 
　　娶侧室袁氏宜人○按宜人为仪征县生员袁公讳孟新女万厯二十七年己亥正月初七日生年十四归于公有中馈才从公于官经理内外无不当后公被珰祸卒于狱宜人年二十七岁闭户自经家人解救时珰虐方炽坐赃冤比斥鬻田庐不足复系国柱等于狱患难之中饥寒交迫仰事俯育唯宜人以织纫资之昭雪后躬亲炊汲封少保封夫人嘉其贤命国柱国棅事之如母舅姑殁丧葬尽礼桐邑民变二子奉宜人避乱金陵每日间一举火而画荻之训未尝暂辍子国林国材文章气节名重海内皆母教也苦节四十五年寿七十二终 【 事迹详郡县志节孝录】 
　　四十一年癸丑 
　　擢御史台候命归里○按公候命七年强半依膝下性好山水慕李伯时兄弟意致卜筑龙眠为诸弟辈书室手额其外曰此有处伏龙凤雏闲踪往胜离城可四十里得古华严剎址即李龙眠与苏黄诸名贤往还唱和处圯废既久麋鹿穴居薙刈不移时构茅舍数椽种竹树偶偕弟辈休夏其间纵谈今古谓元佑去乱法不去乱人毕竟是错李纲于高宗和议上疏极谏皆争事而不知争人事之失只是一事人则胎祸无穷故百年之计无如树人况吏兵二部用人之人尤为吃紧因于箧中取人材录一帙指示某处有某人某相材某将畧某第一流某稍次暗识圈点曰吾居官十数年精神全用在此虽多未识面而已可备朝廷缓急之用矣又谓吾在京久静观官府钩连魍魉昼现始以小人之奥托于妇寺继以妇寺之祸酿为兵戎凝阴感召寖费收拾而本??登从一念秽浊始未有女子不贞而可议四德者凡此要言悉征学问知其为国系奸非由气激者矣 
　　四十二年甲寅 
　　四十三年乙卯 
　　四十四年丙辰 
　　五月次子国棅生 
　　四十五年丁巳 
　　二月三子国林生 
　　四十六年戊午 
　　四十七年己未公四十五岁 
　　授浙江道监察御史 
　　疏请御朝○按神宗在位不视朝者三十余年诸臣先后奏请不允公八告之初疏请刻日御门早定大计 【 疏载本集】 公之直声自此倾动海内矣 
　　四十八年庚申公四十六岁 【 是年自八月初一起至十二月止为泰昌元年】 
　　二月四子国材生 
　　疏定主爵 【 载本集】 
　　疏参大司马新旧平章 【 载本集】 
　　巡视中城○按公首拿铨胥金鼎臣缪槚等送法司搜获假印七十余颗伪印文卷一百零九扇假官百余名铨窦为之一清 【 疏载本集】 
　　带管西北城○按是时有坊官奉要人意当暑系无辜者二人绝其食公手批释之得不死 
　　钦差直隶印马屯田监察御史○按公之领屯差也以为足饷无过屯田屯田无过水利乃上疏极陈屯政事宜疏入诏悉允行水利大兴后邹公元标还朝过津门诧曰三十年前京都不知稻草为何物今遍地耶左公力也○时逆珰魏忠贤刘朝等矫东朝令旨索世庙戚畹绝庄胁以必从公封还不启曰尺地皆殿下有御史奉命巡田安敢私授诸珰忿忿去复说巨珰陈登夺十三场子粒公特疏纠之 【 疏载本集】 得旨蠲除自是诸奸始侧目公矣 
　　七月丙申日神宗崩○先是神宗疾不食且半月皇太子未得见兵部给事中杨公涟偕诸给事御史走谒大学士方从哲公趣从哲间安从哲以为帝讳疾即问左右不敢传公又谓从哲当宿阁中复以无故事为辞越二日始率廷臣入问疾及帝疾革太子尚踌躇宫门外公与杨公遣人语东宫伴读王安帝疾甚不召太子非帝意当力请入侍尝药视膳薄暮始还太子深纳之无何神宗崩 

　　○光宗 

　　泰昌元年 
　　疏请移宫 【 载本集】 
　　移宫始末 
　　八月初一日丙午泰昌即位是为光宗 
　　先大王父与诸臣侍班近瞻天颜无病容也 
　　初四日上不豫 
　　长安喧传某日郑贵妃进姬侍入人上遂疾 
　　初六日廷议枚卜 
　　先大王父有请复祖宗之旧制以光枚卜之盛典疏 【 载本集】 
　　初八日上病甚 
　　十一日固欲出见羣臣神色委顿 
　　时郑贵妃侍侧命内医崔文升投以下利齐上一昼夜三四十起支离床褥间而郑以视疾为名据干清宫与上所宠李选侍相结郑为选侍请皇后封李亦请封贵妃为皇太后是日邀有封太后旨谕内阁方从哲发礼部少宗伯孙如游疏请收成命时兵科杨公署礼科拟上疏论列会仆少徐养量谓上既不豫李郑交固左右前后皆两家私人不见周掌科一二语隐侵及之若非天心转圜周祸不测犬君无徒取死且前旨未见邸传宫禁事无妄言乃止 
　　十四日郭王二皇亲遍谒台省泣诉宫禁危状 
　　二皇亲从宫中问安出谓上病势必不起文升药故也非误也郑与李交甚固日在帝左右一图封太后一图封后共凂皇长子附己看承包藏祸心此时两妇盖环弄两朝于股掌之中诸宫侍俱不得近并皇长子时亦向人泣谓父皇搙健甚今被诸奴捉弄如此奈何诸臣闻其语忧甚而上果趣礼部封郑贵妃为皇太后 
　　十五日拟神宗谥 
　　先大王父与杨公涟并与会议乃倡言于朝请诸大老约贵妃侄养性礼请贵妃移宫仍理谕郑养性辞封太后之命 
　　十六日诸臣与郑养性共集松棚下 
　　先大王父与九卿科道勋戚诸臣词各严正冢宰周嘉谟曰汝姑无他意不过欲汝长守富贵我辈文武在此若听我辈言当为汝保护若不听我辈言忘想要封太后谁肯容汝况汝前此许多说话今尚未干净倘仍不避嫌疑毋论当贵不可保身家还不可知郑慧人也即于是日移慈宁宫杨公遂劾崔文升用药无状请推问之并请亟寝贵妃封号疏入越三日上遂逐文升停封太后命自是干清宫惟李选侍在侧矣 
　　十七日上召阁部吏科河南道入视疾 
　　上云几夜不得睡日食粥不满盂 
　　十八日枚卜何宗彦刘一璟等 
　　先是六月内奉上谕会推昅臣时有礼部侍郎何宗彦未推士论惋惜先大王父具国是本乎人心公论国之元气一疏 【 载本集】 请谕辅臣爱惜人材以为社稷至是何公得与枚卜 
　　十九日科道从诸大臣再入问安 
　　上云头目眩晕身弱不能动履矣 
　　二十一日枚卜疏录用辅何宗彦刘一璟韩爌等 
　　二十二日内传锦衣官入有旨宣兵科并召阁部科道入 
　　先大王父以台臣预顾命倍增感激及随诸大臣入时新辅臣刘一璟韩爌各谢恩上各谕以国家事卿等尽心目注久之因言朕在东宫饮食不调至今四五月始愈登极后劳复又未得稍静今大病服药不效阁臣方从哲曰臣等请皇长子移宫不知何日上曰朕便令其别处去不得科臣云伊当常在朕前语间目视先大王父等手指皇长子曰伊事已停当伏侍之人俱备矣阁臣刘一璟宗伯孙如游言及封李选侍仪注上曰是事朕有年生育多伏侍久因指皇长子曰颇爱他不然朕亦不封又请上慎医药上曰十余日不进矣冢宰周嘉谟曰医药犹第二义皇上清心寡欲自然不药而愈上停视久之曰宫中无甚事因目皇长子曰汝代言之皇长子曰宫中无别事先生辈传知勿听外边闲说 
　　二十六日再召见 
　　上病虽笃而音吐犹洪 
　　二十九日再召见 
　　上谓朕病不起矣国家事卿等为朕尽心分忧辅皇长子为尧舜之君卿等共勉之又曰朕寿宫安在诸臣对曰圣寿无疆何念及此各相慰安哽咽不能语适内帷幔中一小竖附皇长子耳语皇长子摇首不应忽一红衣妇人扬手从上前挟皇长子八嘈嘈者久之皇长子滞帷幔间复挤之出皇长子失色忿向上曰皇爹爹要封皇后诸臣以为皇长子语急或误也孙宗伯接之曰皇上欲封李选侍为皇贵妃臣为不敢不遵命即着仪注来上漫应之曰着仪注来随手指皇长子语诸臣曰辅休为要是日凡三召见赐诸臣酒饭君臣父子间情殊恋恋河南道顾造曰上已疾甚恋恋于诸臣若不肯没于妇人手者庶几祖宗社稷之灵得无他故自是太平有道天子但选侍形状无忌惮可骇其相呜咽叹诧薄暮始出传赏烧割各一棹银币各有差是日鸿胪寺丞李可灼进红铅丸自云仙丹上服之初觉舒畅至夜遂崩 
　　九月初一日五更校尉宣召急诸臣奔至宫门闻已宾天扳号莫及或犹有衷旨未及承矣 
　　是时太宰周嘉谟总院张问达司农李汝华等俱在商议安宗社事中有虑及皇长子无嫡母无生母无恩养母孑焉一身欲共托之李选侍者兵科杨公曰不可天子无托之妇人之理且此选侍者东宫时事无论即如昨日当先帝对羣臣时强皇长子入复推之出勒封皇后是何光景虽以先帝四十岁皇帝不能堪郑贵妃及诸蛊惑毒手况李郑交结权党既非一朝彼岂可托幼主者若储皇一入其手特等恐无见储皇之日此时急宜请见皇长子即呼万岁以定危疑并拥出干清宫请暂居慈庆于事始妥语间大学士方从哲刘一璟韩爌至杨公前曰先帝宾天皇长子无圣母可托重任在三相公肩之事急矣宜速入请见皇长子即呼万岁此我朝先达有行之者事不可缓恐待朝食时有变乃促阁部大臣趋干清宫阍者持挺固止之杨公从众人往来中趣相公入阍者强相阻杨公厉声曰皇帝召我等今已宴驾皇长子小若曹据门不容宰相入意欲何为阍者却乃入哭临请见皇长子久不出再四请乃得见共呼万岁皇长子连曰不敢当者三诸臣请初六日吉登极并一面封选侍久之皇长子曰从容大学士方从哲云社稷为重初六日登极再不可缓又请皇长子乃曰择吉注仪来看因奉驾至干清宫门首诸臣请到文华殿受嵩呼礼毕导至慈庆宫时奏事中官某拥上行交付辅臣刘一璟捧左手英国公张惟贤捧右手诸大臣簇捧以行甫至中宫诸内竖从寝阁内出大呼拉少主何往急请回宫主年少畏人因揽皇长子意欲夺入杨公格而呵之曰殿不是羣臣之主我等是殿下臣子四海九州岛岛莫非臣子殿下何畏之有乃共拥之行过干清宫门西向坐诸大臣叩头慰安讫因请登舆拥至文华殿皇长子仍西向坐诸臣既殿内行五拜三叩头礼嵩呼毕拥入慈庆宫皇长子谒孝端皇后灵几阁臣刘一璟奏曰干清宫尚未净请殿下暂居此令李选侍出宫讫乃归干清宫吏部周嘉谟曰今日殿下之身是社稷神人托重不宜轻出入即往干清宫行大小殓与朝暮哭临须臣等齐集不则请无发驾皇长子首肯中闲有欲奏某中官好某中官否者杨公曰殿下自有主张不必诸臣指报但汝等中官受先帝及皇祖恩遇当赤心报国一切外间事在诸大臣一应调护圣躬防御出入是在内诸臣事少有差池责有所归诸臣乃退是时又有言选侍封事者杨公曰殿下思父则封思母则不封思先帝二十三日几前言则封思二十九日对诸臣辱先帝事则不封我等都不必与且姑俟之因议登极日期有欲移初三日者有欲即移本日午时者盖各因名位未定虑有他虞杨公谓台臣顾造曰今日是太平时节如何作乱离事况无嫡庶之嫌并长之防父死之谓何含殓未完表笺未上衮冕受朝书之史册未安毕竟含殓与成服毕羣臣上表笺殿下谦让再三乃成正始又有谓事甚危疑今日登极于事始稳人心得安杨公曰今日之事只在处之安与不安不在登极之蚤暮处之安即朝委裘何害处之不安岂无御极后有事者议乃定先是宫门未容诸臣入是时宫门开诸臣自外入者各言中外汹汹安危介在呼吸岂容迟疑作太平时事即今夜谁与皇长子同卧起者或言社稷重丧与仪文为轻称引俱是远见杨公呼中官宋某令奏宋曰小主少说话一便一二便二初六吉日先已奏明不宜更改杨公曰但奏言在外诸臣百姓欲请殿下今日即登极以慰中外人心奏八皇长子弗应徐日今日已晏大小殓未毕仍照旧择吉行谕传出是时诸大臣共谓外廷文武各已备朝服即出候驾于慈庆宫前行嵩呼礼亦可乃传未及至外皇长子已出干清宫嵩呼者不及百人杨公从诸大臣出过文华殿朝服诸臣各忧形怒色先大王父与仆少徐养量责杨公悞大事直唾其面曰何以主张今日不登极脱有不济汝死肉足食乎杨公愕然悔先之多言矣手字属锦衣骆思恭谓必精拣得当人稽防内外出入而又不得多为声色以乱人耳目骆既领略意中事先大王父与杨公从周太宰朝房语以选侍无恩无德之故及必不可令同居周乃草请移宫公疏先大王父具有单疏 【 疏载本集】 
　　初二日疏上 
　　初三日李选侍震怒摘先大王父单疏传呼大臣垂帘处分是时李选侍居干清宫倚逆珰魏忠贤刘朝等为腹心左右前后尽是贿买腰玉之人又使其党李进忠刘逊等探听朝政取百官每日章奏悉先呈选侍省览当移宫公疏入选侍不为动及见先大王父疏乃大怒数遣中使横驰急索左御史宣入处分先大王父曰我天子耳目官也非天子召不敢奉若辈何为者选侍愈怒邀皇长子至干清宫议之皇长子不肯往使使取疏视之以为善遂发阁臣票拟 
　　初四日奉旨移宫已有了名封事既云尊卑异称礼部再酌议具奏是时既得旨而选侍听李进忠谋必欲挟皇长子同宫议垂帘称制加左御史重遣等语甚沸是日诸臣候驾尚未出有中使从麟趾门来杨公迎之曰选侍移宫否中使答曰毋妄言祸至矣母子一宫为何要两宫分住李娘娘忿甚今日请小主议明同居并欲问左御史武氏之言如何说杨公怒目叱之其人还给事中惠世杨御史张泼入东宫门骇曰今日选侍欲垂帘处左御史汝等何尚安然如此杨公出自皇极门则有九卿科道共议上公疏相争未果 
　　初五日传闻欲至初九十二日始移宫兵科杨公急促方从哲曰储皇明日登极矣无复住东宫之礼相公当上揭急促移宫方云到初九十二日亦可杨公曰但苦储皇无住处如到干清宫前日以李在而出今李仍在而入何如前日不出方曰即在东宫住亦无害杨公曰前日以皇长子而就太子之宫可也明日为天子矣选侍不移宫而犹退居太子之宫世间岂有天子避宫人之礼且此干清宫自祖宗相传是天子之居即圣母在止当居坤宁宫太后居慈庆宫选侍何人而抗旨占住干清宫不移岂以皇太子在宫中曾受其抚育耶前日是皇太子今日是社稷臣民之主矣即两宫圣母如在庶宗礼夫死亦当从子彼何人者而敢为欺藐如此时诸珰中有言选侍属先帝旧宠亦是顾命中人可少缓之杨公曰诸大臣受先帝顾命先帝自欲先顾其子岂有先顾其嬖媵之理试请选侍于九庙前质之汝等是食先帝禄者是食李郑二家禄者能杀我则已不则今日不移宫死不出矣汝等毋挟先帝一时之宠以抗先帝六尺之孤闻李进忠盗承应库银两几尽是必欲盗尽干清之宝乃已耳时一璟嘉谟助之词色俱厉声彻宫中皇长子遣内官谕杨公出即令移宫而李选侍始于是日移宫居仁寿殿○是日先大王父具有登极必用诏书诏书必用明年年号小揭 【 载本集】 
　　初六日熹宗御极是日上正位干清宫矣○先是李进忠盗承应库银两而其党刘逊刘朝田治等并以盗宝藏被缉至是下锦衣勘问诸珰词连选侍父逆阉计无所出则妄言选侍投缳皇八妹入井以摇惑人心御史贾继春信之辄上书内阁谓帝不当薄待庶母先大王父曰宫未移当思所以安皇上宫既移又当思所以安选侍于是上仁义兼尽一疏 【 载本集】 上乃宣谕曰朕幼冲时选侍气凌圣母成疾崩逝使朕终天抱恨既殴崩圣母复使宫眷王寿花等时来探听不许朕与圣母旧人通一语皇考疾笃选侍威挟朕躬传封皇后朕不自安暂居慈庆选侍复差李进忠刘逊等将每日章奏先呈选侍方与朕览朕思祖宗立法有此规制否皇考宾天诸臣入临毕请朝见朕选侍阻朕于暖阁司礼监同请选侍许而复悔又使李进忠请回再三朕至干清丹陛上大臣扈从前导选侍又命进忠来牵扯朕衣卿等亲见当时景象安乎不安乎当避宫乎不当避宫乎是日朕自慈庆宫至干清宫朝见选侍毕恭送梓宫于仁智殿选侍差人传朕必欲再朝见方回各官皆所亲见明是威挟朕躬垂帘听政之意此等圣谕盖召方韩三阁臣与六部都察院一国公三科于干清宫前面发因方相公从哲言待李选侍有恩礼不必又暴其过恶上亲言朕与李选侍有仇谕下继春用是得罪去而浮议始息当光熹之际宫府危疑人情汹惧先大王父与杨公协心建议卒能排阉奴扶冲主俾宸极获正宫府晏然者皆两公力也自是朝野并称为杨左 
　　按明万厯四十八年神宗崩光宗即位未几而崩熹宗继立一月之间号令三嬗考之前古未尝有也当是时宫府危疑人情汹惧内则郑贵妃李选侍蟠踞干清宫要封太后皇后阴谋 
　　疏定泰昌年号○ 【 载本集】 
　　疏为愤辱徒有空言雪耻未见实事 【 载本集】 
　　十月覃恩奉敕封公父文林郎母孺人 

　　○熹宗上 

　　天启元年辛酉公四十七岁 
　　钦差提督学政巡按直隶监察御史○按公出督畿辅学政力杜请寄不敢干以私惟以文字道义与多士相切劘每阅卷燃香矢日一丝不苟儒童无截案八学准诸额数爱之者劝以节劳公曰吾未遇时习贫进进院一番父母取为教子之券作馆亦有生色今不忍忘每府宽住一两日便停当耳又公得人最盛凡所奖许擢巍科为时名臣者不可胜数而于史公可法独有国士之目史公年弱冠就童子试公拔冠一郡且谓之曰子当于卯辰脱颖出未几果以卯辰联捷初史公有母在堂家贫甚公月给薪米以供其母而馆史公于官邸令与子侄同学每遇公余辨论古今唯以文武远略忠孝大义相劝勉一日史公取公冠带袍笏试诸身公适遇之史公色沮公笑曰子公辅器也廌绣不足以辱子及公以珰祸系狱一时无敢往视史公不避逆焰微服过从公切责之曰此地何地此时何时子来见我何益我望子担当宇宙子何不知保身之道自是戒勿再至后史公驻节安池值流寇之乱保全桐邑继以太傅大学士督师杨州孤忠殉难至今桐人庙祀与公祠宇相望咸谓公识鉴如神○督学时一捕官护县篆进下陈手本展视则已呈道点收者转饬令看丞惶怖请罪公曰偶错不足怪但后须谨慎耳遇人私相诟揭到手即引焚曰毋污吾目尝语诸弟辈恩不可忘过可忘冤冤相报无了时矣岁科三年未尝轻扑一士惟不法者罪无赦其介节山凝而居心更极简易如此 
　　疏为天步方艰天心甚挚乞以忧危图中兴 【 载本集】 
　　二年壬戌公四十八岁 
　　疏请开屯学○按公尝念零星开垦其制不能久欲辟永久之利莫若开功名之途爰仿汉力田科以田为殿最使人自为屯南富商大贾子弟不志于有司者走如骛南人导北北复踵南南北交相劝即欲禁之不屯不可而国已收无穷之利矣为特疏上之 【 载本集】 奉旨允行屯学之兴自公始 
　　疏请建立武学○按公尝念古大司徒教士以车甲区区毛锥岂足尽儒业特疏请开武学 【 载本集】 奉旨依议乃布经武渊源于学宫所至较诸生射竟日次日复然务各尽其长刻兼材录实与文并兴人竞超距嗣白莲妖起收功者半出儒生是其效也又于涿州置水田数百顷赡贫生并给八府乡试卷永着为例 
　　三年癸亥公四十九岁 
　　差满复命○按往例学屯差满有谢荐陋规公概麾不盼忌者衔之 
　　疏请急救辽东饥寒 【 载本集】 
　　疏请辽生附武清学 【 载本集】 奉旨俱依议行 
　　疏参司务李桂芳○按李被参回籍见公以忤珰被逮辄敢依附权奸排斥正人公然出疏参公得复原官真无行之尤也后于崇正元年六月削藉提问 
　　疏争起用熊廷弼并救言官魏嘉应等○按熊廷弼初抚辽气魄无双以刚愎府人怨公恐其不能成功疏语致规麃不能平既为人所攻去辽辽败再起廷弼朝臣交章荐之且罪前攻熊之魏嘉应等以谢公特疏救之熊愈不能平同乡倪太仆常言我向以熊为众望所推曾欲疏荐维左公曰其人才优而量不逮前以之守辽则有余今以之恢辽则不足且疆场事岂言官一口说尽乎乃止公之早见类如此未几熊与抚失和并下狱又有欲专坐熊以通边者公曰祗还应得之罪足矣张魏公以逗遛杀曲端而不入别意当无憾众然之 
　　升授大理寺左寺丞 
　　三月覃恩奉敕晋封公父奉政大夫母宜人 
　　疏请召还文震孟○时满朝荐毛士龙徐大相等并乞召贾继春及范济世济世亦论移宫事与公异者疏上不纳 
　　晋少卿○按公尝与江右饶公同班师惟谨曰非师几易视天下事玉成之恩过于赏识矣 
　　疏纠礼臣不能守礼○按是年四月皇后崩逝讣告一事礼臣孙如游未经请敕半月以后方始差官又颠倒会典礼部请敕之原文为请敕本部之字样该部纔一具催阁臣不闻譔敕倏而题知经赍批文前往讣告又遗真保二府及山西等处令科臣惠世扬另行候旨公特疏纠之并陈救正之法 【 载本集】 上嘉纳焉及孙由中旨入阁公复抗疏请斥之 
　　四年甲子公五十岁 
　　拜都察院左佥都御史○按是时赵公南星位太宰李公腾芳为吏左陈公于廷为吏右孙公玮高公攀龙相继总宪杨公涟副之吏掌科乃魏公大中掌道乃袁公化中众正盈廷风裁矫矫慨然有澄清一世之志岁届外计则调邹公维连考功南上江缺司官则调补程公国祥羣小相对错愕而公与杨公涟魏公大中缪公昌期四人同心共以激浊扬清为务天下号曰杨左缪魏会同里给事中阮大铖入京因吏科都给事中缺当迁者首周士朴次大铖次大中大铖邀中旨勒士朴不迁以为己地赵公南星恶之欲例转大铖大铖疑公发其谋恨甚熊明遇徐良彦皆欲得佥都御史而南星引公为之两人亦憾公江西人又以他故衔大中遂共嗾给事中傅櫆劾之而公与魏公俱不免矣櫆诬疏之日正逆珰进香涿州大铖叩首马前密谋幕内之日进百官图谓某宜先驱某宜后击某宜正射某宜借攻布置已定听鼓传餐而适有暗着被人轻敲则脚乱手忙而伏弩发矣事详公子国柱讼冤疏揭中 
　　三月覃恩奉敕晋封公父中议大夫母恭人疏论典兵○按是时内外表里奸相奸珰奸戚借名典兵阴谋不测公先后抗疏不遗余力始得弭萧墙之忧而除肘腋之患 
　　六月工部屯田司郎中万燝廷杖革职燝以杖死○按此逆珰肆虐缙绅之始也盖前之怒杨公者实借此雪之以觇外廷云公作诗哭之 
　　七月大学士叶向高回籍○按先是杨公劾二十四大罪疏出叶公难之叶公知珰怒不可犯意在调护以免缙绅之祸后因御史林汝翥以杖内臣脱逃致诸阉疑其匿叶所也围第而噪之于是决志去自叶公去而诸君子相继箨陨矣公寄诗有西行大祸犹能解莫恋滩头旧钓矶之句又寄书二次劝起东山 【 俱载本集中】 
　　十月吏科都给事魏大中降调○按魏公出都时公有诗送之 
　　疏纠傅櫆○傅櫆魏党也傅继教传应星傅养全皆魏之私人公特疏劾之并将忠贤客氏及诸人情事无不明目张胆言之其一疏上奉圣旨左光斗以清望协持风纪这所奏心迹自明着照旧供职该部知道继复再疏纠之 【 俱载本集】 
　　疏请罢斥○按公疏凡四上 【 俱载本集】 其一疏奉圣旨左光斗向来忠直朕所鉴知昨谕见任尚可正以不必控陈着遵旨照旧供职该部知道其二疏奉圣旨屡谕已明左光斗着照旧供职不必再陈其三疏奉圣旨这奏内事情自明左光斗既说君命当遵何又屡疏求去着即出供职该部知道其四疏奉圣旨屡旨谕明昨又于冢卿疏中谕令安心供职着遵旨即出不得再陈该部知道 
　　拟疏纠忠贤微二魏交通三十二可斩○先是杨公有纠忠贤二十四大罪疏公实预谋逆珰亦为气夺天不悔祸机关暗转大类刘瑾于武宗朝同恶相求更加市贾崔呈秀回道考察公与高公攀龙发其贪蔑痛绳之党益急借推谢抚逐魏吏科去部院争之则并勒致仕公曰是尚有天日哉草三十二可斩疏发家卷于十一月初一起程南归拟初二具奏曰无以孤儿寡妇累人也乃忠贤日散门役钱伺动定有家奴名福生者京师人泄之珰怒遂于前一日出片纸削籍疏未得上○按典兵与三十二斩诸疏缘公单骑就道稿藏公七弟侍御公处时侍御戒心珰祸私付祖龙免祸焚草草焚而祸不免伤哉 
　　十月三十日矫旨削夺○按是时公与吏部左侍郎陈于廷都察院右副都御史杨涟同日削籍俱以会推冢宰事也后推者为乔允升冯从吾汪应蛟有矫旨云吏部都察院混淆已久何乃此次会推仍是赵南星拟用私人显是陈于廷杨涟左光斗箝制众正抗旨狥情又会推职名都察院不全列杨涟既亲承谕旨佯为不知注籍躲闪又前与高攀龙等会勘陈九畴事党比不公了不引咎公然欺朕冲幼真老奸巨猾顽钝无耻袁化中亦不无扶同情弊陈于廷杨涟左光斗俱恣肆欺瞒大不敬无人臣礼都着革了职为民仍追夺杨涟左光斗诰命 
　　致书于督师相国孙公恺阳 【 载本集】 ○按公有书二通皆望孙公入朝一则面奏机宜一则保全善类孙即具疏以边事请陛见揭称臣奉违天颜三年当此普天嵩啾之日不胜瞻恋今阅历蓟边去京二百里拟于十二日入都门十三日早朝十四日与同官恭贺万寿另日面奏机宜与文武商确可否事毕回旋嫉者曰此晋阳之举也逆阉夜绕御床而泣孙公抵通州忠贤使人急奏曰承宗已离榆关带甲五千内外合谋欲清君侧而其党御史李藩有枢辅举动可骇一疏谓自古拥兵阃外恐喝朝廷如王敦李怀光去来自如不遵朝命枢辅此来人实召之冀以恫疑虚喝之词震恐朝廷上大惧至却行急传兵部曰督师辅臣既膺重任未奉明旨亲历蓟边且以朕寿节为名欲八京随班申贺擅离信地非祖宗法度所容倘中涂有意外之变关门有仓卒之虞相机调度将谁属乎兵部即速马上差人传谕枢辅马首即东真有秘计何妨便宜封进朕志以灭敌为期必不从中牵制孙公惧即日东归而杨左诸君子不可救矣 
　　偕副宪杨公讳涟出都○按公与杨公携手同归至涿州分袂先是魏广微欲以此时刼行装逮讯忠贤从门役习知其无有以为非稳着已而见其策蹇就道衣贪寥寥则又私相语曰幸无搜搜没趣矣公道中感怀诗有云疲驴冲道路破帽出都门之句读之想见清风凛凛又有寄封少保公书云权奸乱政男与大洪少宰俱削籍矣一腔热血以此报君即以此报亲男时刻以忠孝自励矣已于初一日出京一路安闲暂寄数字报闻 
　　过峄山访半季子○按公与杨公临别时杨曰吾有师栖息无恒今在山东峄县马兰屯可往见之公乃单骑造访一见如平生为说周易良久公恍然曰命之矣因念封少保八旬初度欲奉觞阶下岁云暮矣心动师曰汝思归里乎亦至情也临别曰性命要紧因授以镂尘集神易二册奕谱之混沌图天地开辟图战守和三图生死循环图并时文数篇药方一纸至今家藏之○半季子一名赵颠乃地行仙也五百年一换姓名其事迹详钱牧斋列朝诗选神仙传中 
　　归里门○公归时行李萧然从封夫人移银十两偿舆马价性不治家产自筮仕以至宦成俸赀一丝一文悉进封少保而又慷慨好施急人难以故通籍十八年囊橐如洗 
　　初服拜堂下○按是年封少保八十公亦五十自分得罪权奸万无生理苦无计以白老亲乃命小奴扮杨椒山写本赴西市数曲每饮搬演暗解封少保封少保心知之勉以学问自宽慰尝为封夫人说滂母故事封夫人亦为强颜 

　　●左忠毅公年谱卷下 

　　熹宗下 
　　庄烈帝 

　　○熹宗下 

　　天启五年乙丑公五十一岁 
　　书复应山杨公○按杨公致书有云此时竖起脊梁勿动些儿懊恨震药原罗孰为便着公复书曰顺受其正复何恨但死不归君父而先时择便终是不明不白且以我辈为怕死矣日束装候缇骑且欲先诣舒城待焉 
　　三月十九日逆阉魏忠贤矫旨提问○按诸逆党谋逮杨左无完策有谓以移宫者有谓以封疆者有谓以封疆合移宫两路并擒俾身亡家破者而主题仍借径于汪文言其党大理丞徐大化遂劾公与杨公党同伐异招权纳贿命逮文言下诏狱鞠之初文言至许显纯释缚百计诱之冀得一语应承作活口及见其闭目不答则百毒俱备文言痛绝复苏曰我与杨左贵骨月亲有实距肯以性命易之若捏无作有不日皆黄泉人何以相见地下仍闭目不语显纯知不可夺乃杀之自为供词出袖中矫旨下逮杨左诸君子其畧云杨镐熊廷弼既失封疆又公行贿赂以希幸脱杨涟左光斗袁化中魏大中周朝瑞顾大章俱着锦衣卫差的当官旗扭解来京同汪文言一并究问追赃其本内受赃各官赵南星等十五人除已经削籍外俱削了籍着抚按提问追赃具奏不许狥情该部知道是日一号殿灾大风折屋拔树未逮之前一月公七弟以珰焰董天不敢试春官狼狈奔里悉长安诸攒谋状公恬不为意○时为魏忠贤主笔者数入世传赵鸣阳而不知有毛昂霄也毛为汶上举人而郭万程曾受业其门当杨左之逮也郭私为营救于内忠贤意亦将释而傅应星毛昂霄力沮之且有放虎自噬之语故诸君子卒不免而郭亦惧祸潜逃其一切谕旨自内出者多毛笔郭言毛寓在外尝见其携本至外寓示人此何世界哉毛竟漏网无论及者 
　　赴诏狱○公是时神气晏如惟私语弟曰父母老矣吾何以为别已而曰为忠臣不能为孝子矣妻子环泣不问勉其弟曰率诸儿读书勿以我为戒而谓善不可为侍御方公鲁岳送之公曰好为我作传自徘徊二亲外无一语及家事有别双亲诗别同乡诗读者无不悲之先是乡先达太仆马公孟桢光禄盛公世承太仆倪公应眷大学士何公如宠俱以公同乡削籍家居至是握手相送临岐泣别订世世为婚姻后皆如约焉 
　　翌日开读伪诏晴空忽雨注读雨止里人闻难数百里奔集哀号设醮诸坛庙四门大张讨缇骑檄揭竿育衢栌书激变公曰是速我死矣再四恳止之槛车出郭诸父老子弟遮拥马首哭声动天地已而顶香祷北阙复拜缇骑泪下如雨达庐无间缇骑亦为涕泣莫能仰视又约数百人击登闻鼓公譬以利害更嘱长年解事者遍为晓慰至黄河众始佯散密令二百余人潜行至京师上民本会逆珰捕逐甚严不得上原稿存附录中时最愤激者为一二细民向尝盗公池鱼被获拟卖妻以偿公闻而召语曰汝何事不可为而为此至以急卖妻何不改业我今释汝有索汝一钱者来禀其人拜泣去故哀恳独至人谓此辈有良心可愧衣冠之丧心者 
　　槛车至濠梁时杨公大洪书至○公有诗寄之过峄县○公命八弟光明往见半季子是时半季子已移寓张秋公弟方变姓名访之半季子望见怃然曰汝兄可怜杨二哥可怜留住数日徐屏人语曰汝兄忠孝不宜死非命然得罪权臣者死不救矣时闻周袁二公有力为护持者因问六人有一免否曰个个不免问明年风色如何曰愈甚后果不爽○公八弟辞别时半季子赋诗曰黄河一望水茫茫好把囹圄作画堂乾坤正气几乎尽屈指而今左与杨○又授请箕仙符一道云箕仙专为天下雨公而来若有急书此符焚之即至 
　　至德州○按德州士民或吁救千里或迎泣道旁毒暑炎蒸不遑宁处公曰吾何以得此于多士也 
　　抵河间○司理　公不避嫌乙备极周旋 
　　止白沟河○按公先有字遗张于度期容城孙孝廉奇逢选贡奇彦相会及孙至而胡欵华亦至坐间环伺而窥听者皆缇骑也公举止自若徐曰弟被逮出门八十岁老父母一恸绝地此情何堪言之泣下孙曰老公祖朝家大老雨露雷霆总属圣恩主张须要早定公为收泪以谢后辞欵华邀孙再会于公署大门内月光中相向谓曰适大金吾公子云当事者定欲死杨大洪大洪死我辈岂能独生时奉圣客氏弟光先因素不礼于士君子每谓其善者曰被逮诸老一时名贤我欲令吾母而求解于其姊庶其有济孙时举此言以告公公曰求活于妇人女子殊非丈夫又曰自古皆有死惟椒山得其所移时而别详载范阳绝事中 
　　发涿州○按是时畿北道中士民攀槛车持金钱相赠者甚伙公有诗谢之时逆珰侦知士心归往愈益戒严防公之刻百倍于杨并下抵桐诸缇骑于狱密旨捕公家属亲戚时公八弟光明随难京师以王莅民语先避得免 
　　六月二十七日下镇抚司逐日追比○按是年季春旬有三日月入太微垣犯左执法有占者诧曰执法大臣当有非辜被祸者柰何傍一人闻之跃然曰此甚善事也今天下操重轻之衡者珰耳珰祸而衡复归于所司清明之治行复见矣占者曰非也珰小臣不入紫微垣不列二十八次第于天市中占其微星此祸最大亦最毒杨左故司衡者也其当之乎踰月而六君子逮赴诏狱周袁二公俱于五月初到北司顾公五月二十六日到南镇抚二十八日送北司魏公六月二十四日到南镇抚二十六日送北司公与杨公六月二十六日到南镇抚次日送北司时狱中神祠木忽生黄芝如盘光彩陆离视之六瓣也狱卒持以贺公等叹曰芝瑞物也而困于狱吾六人其以此终乎狱卒并献忠贤忠贤叹异久之徐曰谁教他惹我也顾不得了○公有狱中同杨大洪魏廓园顾尘客周衡台袁熙宇夜话诗词甚悲壮 
　　二十八日之暮严邢拷讯诸君子虽各辨对甚正而问官许显纯袖中已有成案第据之直书具疏以进是日诸君子各打四十棍木??敲一百夹扛五十 
　　七月初四日比较六君子从狱子出各两狱卒挟持左右手抠搂而东一步一忍痛声甚酸楚观者不觉大恸诸君子俱色黑而头秃用尺帛抹额裳上脓血如染顷之至厅事前俱俯伏檐溜下杨居中公在杨之左魏在杨之右顾在魏之右周在公之左袁在周之左显纯处分毕还狱显纯犹作尔汝声嗣后则呼名咤叱如趋走吏矣五君子各打十棍以出袁以病故免 
　　十三日比较午饭后六君子到堂显纯辞色颇厉勒五日二限限输银四百两不如数与痛棍公与顾公哓哓置辨魏周袁伏地不语杨呼家人至腋下大声曰汝辈归好生伏侍太奶奶分付各位相公不要读书是日各毒打三十棍棍声动后嗣后受杖诸君子股肉俱腐各以帛急缠其上 
　　十五日为杨公诞辰君子各裹巾揖贺 
　　十七日比较公与杨公各三十棍是日显纯辞色更恶勒五限各完名下所坐赃数不中程受全刑 【 夹木??棍扛敲】 
　　十九日比较公与杨公魏公俱用全刑杨公大号而无回声公之声呦呦如小儿啼周顾各受二十棍木??敲五十袁木??敲五十 
　　二十一日比较公与杨公俱受全刑魏三十棍周顾各二十棍显纯呼公等之名叱曰尔令奴辈潜匿不交赃银是与旨抗也罪当云何公等举头欲辨而不能遂俱舁出彼时诸君子俱已进狱独公与杨公投户限之外臀血流离伏地若死人已而杨大声曰可怜后仍舁入八转面而东顾其家人是日雨棍湿重倍常且尽力狠打故呼号之声甚惨 
　　二十四日比较公与杨公魏公各受全刑顾木??敲五十刑毕显纯呼狱卒前张目曰六人不得宿一处遂将公与杨公魏公发大监有闻之以问狱吏者吏嗟吁曰今晚大老爷当有壁挺 【 方言死也】 者是夜三君子果俱死于锁头叶文仲之手○按公以戌时卒其夜白气如疋布长数百丈起尾箕间贯紫宫掩天枢五星又里中星陨光灼灼大如斗○先是万历庚子公未乡举前离馆里许有白雀巢园飞集环数百雀江南耆老过之指示土人曰此巍科之应也榜飞即飞去丁未会试又来巢榜发又飞去及公既被逮往其夜公八第光明若寐若觉见千余雀噪庭顷之身首皆雀私喜以为吉已从间道追随过寿州一日日未晡舆人醉不能前从居停投宿居停夸言罗有白雀公弟惊索看则左翅有黑点仍庚子丁未巢馆园者问其罗日曰三月二十九即矫逮公之日也为嗟叹购之带随身至宿州公尚羁宿公署未发闻状曰白雀为罗命也夫缘其毛羽为虞人所损附归善饲俟其满纵之封少保护为掌珠七月二十四日夜忽遇猫害封少保惨然知为不祥镇抚凶耗至果二十四日也遂恨猫以为即忠贤影身取绞死埋之还思未尽厥辜掘起刳其肉片片飞已而忠贤先缢后凌迟亦一一验云 
　　二十九日遗骸出狱○按公与杨公魏公遗骸俱从诏狱后户出户在墙之下以石为之如梁状大可容一人匍匐是日刑曹验毕籍以布褥裹以苇席束以草索扶至墙外蝇蚋不敢嘬公面貌如生○按公与杨公涟魏公大中同时绝命显纯虑物议沸腾基异日之祸故于公与杨公分其先后时魏复缓疏一日○先是贼党中有以逐日严邢为太甚议转发刑部者忠贤怒之杨左既殁犹于八月十二日矫旨切责畧曰朕自去岁屏逐凶邪廓清朝宁励精图治雅意中兴秉轴大臣莫有为朕分忧共念者即如杨涟左光斗移宫一事背先帝之深恩陷朕躬于不孝又熊廷弼等丧辽辱国一案寸斩尚有余辜而杨涟左光斗等受其重贿巧为出脱此皆天地不容神人共愤而在朝文武持禄养交狥私避祸但顾子孙之计不图社稷之安朕方率循旧章而曰朝政日乱朕方祖述尧舜而曰大不相侔以致言官承望风旨缄口结舌无敢直明其罪者今宜改过自新共维国是敢有阴怀观望暗弄机关巧借题目代人报复或捏写飞言希图飜案者朕按祖宗所立红碑之律俱治以说谎欺君之罪必不食言其杨涟左光斗等三人生为贪婪之贼臣死为不忠之逆鬼今虽在狱身故而戕害忠良恶类尚存候追赃完日明着爰书暴其罪状布告远迩昭著史册垂示将来以为万世人臣不忠之戒 

　　附狱中刑具 

　　镇抚用刑之具凡五一械也坚木为之长尺五寸阔四寸许中凿两孔着臂上虽受刑时亦不脱 
　　一镣铁为之即锒珰也长五六尺盘左足上以右足受刑不便故也 
　　一棍削杨榆为之长五尺曲如匕执手处大如人小指着肉处径可八九分每用棍以绳急束其腰二人踏绳之两端使不得转侧又用绳系两足一人负之背立使不得伸缩 
　　一木??杨木为之长尺余径四五分每用木??两人挟受木??者起跪以索力束木之两端随以棍左右敲之使木??上下则加痛 
　　一夹棍杨木为之二根长三尺余去地五寸许贯以铁条每根中间各帮木??三副凡夹人则直竖其棍一人扶之安足其上急束以绳仍用棍一具支足之左使不移动又用大扛一根长六七尺围四寸已上者从右畔猛力敲足胫 

　　附狱中恶规 

　　每镇抚比较侵晨各家属持银伺候大门内当事者到后衙役出问各属本日纳银多少报数讫方出手牌唤家属入二日随跪门之左右以次交银 
　　镇抚纳银如以石投水不敢争轻重之衡亦不敢问多寡之数纳己急驱而下 
　　镇抚每当比较日珰遣听计人坐显纯后棍数之多寡及刑之轻重惟其意所指而显纯又加之以虐一日听计者以他事出显纯袖手至晚抵暮方来始敢审问 
　　镇抚中惟比较日家属因交银得伏胁下细语显纯犹恐密露其恶勒令跪一丈外高声问答仍不许为方言 
　　镇抚为朝家禁狱旧有成例凡漏泄狱情者处以斩刑擅入狱中者即刖其叺故片纸只字及单辞半语出入最为不易自非极慎极密往来其间鲜有不败者矣 
　　诸君子初入诏狱狱卒持上下之礼颇严后知诸君子不免于祸遂席地对谈既而坐诸君子之左右笑语如友朋 

　　附血书 

　　公于狱中寄封少保公书曰追赃一案要熊廷弼招认要熊廷弼上纳无朁他上纳之理借此追比从何处辨白但此身属之朝廷由不得自己惟愿父亲母亲善自保重勉力加餐男之生死无定亦听之而已但男赤心为国招此大祸致令性命莫保不能侍养左右辛苦教子又不能送终男之罪也然没奈何了一字一泣 
　　寄长子国柱书曰六月二十八日审我坐赃二万七月初二日奉旨北镇抚司不时严刑追比五日一比赃完发刑部拟罪此是朝廷明旨敢不遵命但一时我邑无人在京知交断绝无一人敢来顾盼奈何奈何可着张使回家变卖产业自做秀才时至今所有不留寸土尺木尽数卖了龙眠山房是我终养之处不得已也卖了祇是卖尽尚不能足数今始知当初做官不会要钱之若然终不悔也此字发张使回南万不可通太爷太太知道祇说里面一切平安赃完发回且免一时悬望耳 
　　又书曰我死杖下矣性命归朝廷何图妻子环泣哉打问时坐赃二万杀人献媚五日一比体无完肤求生不得求死不能但人亡家破赤贫如洗汝兄弟还当苦志读书以图寸进即不能鸣父之冤亦当结自己之局莫言读书似我甚苦人生世上做得些事业也不枉生一场天乎从来党祸无如我今日之惨者此时外面百凡小心百凡忍耐总望汝安顿一家人不要向太爷太太说恐年老惊慌有意外事也 
　　又书曰汝命三十大竹亦望中得总要苦志读书不虚晷刻此时无衣无食漫漫挨过我做清官无家私授汝祗落得一名声百般刑罚受尽不能生不能死又无药吃里面热不可言苦矣苦矣此是我自作之孽遗累父母妻子然终不敢怨天尤人也 
　　又书曰无银打有银也打受不过去挨不过去张德明日要进来应比时要人牵走此时痛苦甚一步不能行至夜间之苦更甚要些水吃又不方便死矣死矣惟以此报皇上报二祖列宗已矣可怜可怜 
　　又书曰银已竭力又责三十棍苦上加苦痛上生痛此残生竟付杖下矣你是亲子一切事要商量不可妄为恐祸及全家变故莫测惟有小心谨慎不可使性我此时血气虚损烦渴之甚日夜浓血如泉涌不已痛苦难言你明日可同孙大哥亲来讲讲可怜可怜 
　　又书曰汝昨叫史大哥进来我心甚不快他做他的事何必来看我此时何时此地何地祸出不测窥伺者眈眈从今后勿让他来添我闷恼千万言之勿言今日又要银二百两少一两死矣痛苦难言身边无人体无完肤你是亲子快来讲讲可怜可怜 
　　又书曰二十三日又要比银二百两知外面百般设法逢人哀求亦是无济不过是一条性命此时仅剩一口气救我亦是无用汝等祇是苦志读书得有进步即是大孝总要安顿一家人兄弟和气听伯叔教诲做好人行好事使子孙无玷父祖清名我死瞑目矣你是亲子可速来讲讲可怜可怜 
　　又书曰遍身骨断血肉淋漓性命身家久已置之不问但读书做官不能封父母荫子孙乃以一片忠心与权奸争是非酿成重祸百般刑罚受尽也是甘心既已拼命而争何辞触锋而死身归君父幸不死于妻子之手得死所矣惟是血心未能报主老亲不得一面又是九泉之恨也又书曰苦极痛极何缘得生何苦求生死矣死矣愿以此报皇上并报二祖列宗于天上独如太爷太太何 
　　寄诸子侄书曰苦极污极辱极痛极惟有呼天而已呼天不应惟有听天我今日尚何爱此余生哉惟是身副宪臣曾受顾命今妄趋死路生有累于朝缙死无裨于君德虚存忠直肝肠何以见先帝于在天伤心哉夫复何言我死后县中亲友可一一上门申谢道我父身尸不保祇了得一身事但愧无大益于乡里此心耿耿耳 
　　与吴司马用先书曰弟赴诏狱以无影之事诬无名之赃酷力棰楚身无完肤但家破人离老亲无终幼子无聊债家偪促此是生前之孽终不敢作一怨尤为也痴愚念头到死不改还望在朝诸臣共籨君父起见祖制国体大家留心弟所自恨三朝餋养一念独盟毫无补于今日大有负于先帝徒作明时累臣死且不瞑目矣狱中绝笔伏望鉴念不宣 
　　按公每于比较后从茶注中出绝命词血点泪痕溅染纸帛遂与黑墨相杂今尚有存者读者无不泪下 

　　护榇附艇南归○按公柩至　　董应举以片幅书短章来祭时以为足音焉 
　　悬赃二万仍行抚按严提家属追比○按是时长子国柱就狱主县事者山东陈公与道尊彭公同心卵翼而肘腋值事者有人草木皆兵行刑掩涕然终无可奈何籍公田屋没官变卖不满千余并籍胞兄弟八人产仍不满万余株连同堂同宗以及三族十族无一免者囹圄填满流离载道二万始充镇抚五百三十之追复不敢入算一时诸生在系者堂侄国儒从侄孙承邱胞姓国宝国史国士国韬国器国畧国华国琳国家国宠惟郡庠国桢国典邑庠光弼光灿等以在外料理倾销各项免系甚以封少保病侄光楚畧知医入城省视并捕逮下狱道路以目长兄光霁累死封夫人哭死贼党曰未也不追谢荐无以征却谢之矫旨下封少保持其报颤旋晕死灌苏手足遂痿 
　　六年丙寅 
　　正月上传谕吏部都察院云杨涟左光斗顾大章等家眷奉旨行彼处抚按追赃已久如何不见回报显属违玩还着移文各省直勒退速解以助大工○按是时直指杨公抗疏悉破亡状而众犹呶呶不休维忠贤亦心恻曰吾固知左某做官清诏免无何李虁龙理杨直指旧怨复嗾忠贤谓杨直指曲意私庇遂特差中官搜南州地传者谓意专有在幸其时亲王络绎江上中使避王舟未遽前乃止 
　　议坐移宫通内当剖斩奴没○按是时诸逆臣欲仿元佑党籍故事借名于上以脱其倾陷正人之罪而掩其拥戴逆珰之私乃请定三朝要典阉传谕内阁曰朕惟君臣父子人道之大纲慈孝忠敬古今之通义惟我皇祖神宗早建元良式端国本父慈子孝原无间然而奸人王之寀翟凤翀何士晋魏光绪魏大中张鹏云等乃借梃击以要首功皇考光宗皇帝一月御天千秋称圣因哀得病纯孝弥张而奸人孙慎行薛文周张慎言周希令沈惟炳等乃借红丸以快私怨迨皇考宾天朕躬缵位父子承继正统相传而奸人杨涟左光斗惠世扬周朝瑞周嘉谟高攀龙等又借移宫以贪定策之勋而希非望之福将凭几之遗言委诸草莽以待封之宫眷视若寇雠臣子之分谓何敬忠之谊安在幸天牖朕衷仰承先志康妃皇妹恩礼有加而守正诸臣凡因三案被诬者次第赐环布列有位特允部院科道诸臣之疏将节次明旨并诸臣正论命史臣编辑成书颁行天下即于新春开馆纂修特命辅臣顾秉谦黄立极冯铨为总裁官施凤来孟绍虞曾楚卿杨景辰姜逢元为副总裁官徐绍吉谢启光余煌朱继祚张翀华琪芳吴孔嘉吴士元杨世芳为纂修宫凡系公论一切订存其羣党邪说亦量行摘录后加史官断案以昭是非之实务在早完功成之日名曰三朝要典以仰慰皇祖皇考在天之灵用副朕觐光扬烈之意于是逆党顾秉谦等纂修要典而移宫一案以公与杨公为罪魁议开棺戮尸妻子八官为奴有解之者乃免 
　　七年丁卯 
　　九月圣明御极首击贼党○按是时诸逆党惧无所逃死巧护前局扯王安为对案冀宽忠贤正案内外同舟此唱彼和无奈圣明洞达每称杨左之冤则讳冤而讳言死之可悯阮大铖七年合算诸疏有类梦靥迨正人次第点破而见晛雪消矣 

　　○庄烈帝 

　　崇正元年戊辰 
　　三月诏褒遗忠○传谕吏部云朕承祖宗鸿基嗣服大宝早夜思维锐修治理稔知巨恶魏忠贤等窃先帝之宠灵擅朝廷之威福密结羣奸矫诬善类稍有触忌肆行惨杀年来诬蔑不知几许削夺不知几许幽圄蔽日沉累弥天冤抑无伸上干玄象以至星陨地裂岁祲兵连不可谓非逆辈所致也今魏忠贤崔呈秀天刑已殛臣民之愤稍舒而诏狱游魂犹郁岂所以昭朕维新之治乎着该部院并九卿科道将已前斥害诸臣从公酌议采择官评有非法禁死情最可悯者应褒赠即与褒赠应荫恤即与荫恤其削夺牵连者应复官即与复官应起用即与起用有身故捏赃难结家属波累犹羁应开释即与开释勿致久淹以副朕好生之意呜呼天网恢恢无奸不破王道荡荡有侧宜平朕兹宽结解郁咸与昭苏偕之正直以后诸臣大家以国事为重母寻玄黄之角体朕平明之治钦此 
　　赠都察院右都御史荫一子入监读书予祭葬○按吏部疏题赠恤死事诸臣原任都察院右都御史高攀龙赠太子少保兵部尚书谥忠宪原任都察院左副都御史杨涟赠太子少保兵部尚书谥忠烈原任都察院左佥都御史左光斗赠右都御史原任应天巡抚右佥都御史周起元赠兵部左侍郎原任工部屯田司郎中万燝赠光禄寺卿原任翰林院右谕德缪昌期赠詹事府正詹事原任吏部都给事中魏大中原任吏部文选司员外郎周顺昌原任吏部考功司郎中苏继欧并赠太常寺卿原任福建道御史周宗建原任福建道御史李应升原任山东道御史黄尊素原任太仆寺少卿周朝瑞原任河南道御史袁化中原任山西道御史吴裕中原任四川道御史夏之令并赠太仆寺卿各荫一子入监读书照品级赐祭葬原任翰林院简讨丁干学赠侍读学士原任陕西按察司副使顾太章原任扬州府知府刘铎并赠太仆寺卿原任后军都督府经历张汶赠刑部员外郎俱赐祭葬奉旨高攀龙杨涟左光斗等守正捐生贞魂久郁既经分别赠荫准如议行用昭朕励世显忠之意 

　　附部看 

　　原任都察院左佥都御史今赠左都御史左光斗士钦斗岳山世共安危封事直斥元憝生气时凛桁杨竟毙忠鲠死骨必馨 

　　十月戴夫人袁人暨长子国柱伏阙讼冤○按先是久欲冒死陈奏封少保怵于前祸禁不许出里门一步今始同杨魏诸公子伏阙三上疏 【 稿附载公奏疏后】 其一疏奉圣旨览奏谢并陈父左光斗冤苦知道了该部知道其二疏奉圣旨傅櫆阮大铖已有旨下部看议这奏并看了来说该部知道其三疏奉圣旨已有旨了该部知道○按三疏俱蒙批答乃钦定逆案先后恤公如制封少保犹及见之时戴夫人讼冤疏上朝野传诵以为词严义正惨恻详明当与杨椒山夫人张氏乞代夫死疏并传不朽后因避寇金陵遂失其稿至今海内或有存者惜未之见也 
　　二年己巳 
　　正月崇祀乡贤祠○按祭文云先生孝友性成忠贞日丽兴西北之水利于东南我疆我里三朝倚命宏东南之教铎于西北乃文乃武八郡声腾奏斥权珰出一生于万死疏还帘座用夹日而擎天社稷式灵豺狼侧目矫逮而黑风屋折开读而赤日雨淋黄芝感幽狱之门而挺生白鹊应绝命之期而同死皎皎明星殒地烁烁长虹亘天凡此关于运数匪轻所以励乎风教甚远圣明御极首敕褒崇锡赠锡荫上民有余恫焉巡抚应天李公俯顺舆情仰叩庙祀钦奉入乡贤以识不朽嗟乎公不死矣时崇正二年春正月二十六日也 
　　三月加赠太子少保予三代诰命○按是时南直隶十府礼部尚书兼翰林学士何如宠詹事府协理府事礼部右侍郎兼翰林院侍读学士叶灿少詹管国子监祭酒孔春运右春坊右庶子兼侍读雷跃龙国子监司业倪嘉善翰林院修撰刘若宰简讨闵仲俨庶吉士方拱干姚思孝户科都给事中解学龙兵科给事中陈献策福建道御史马如蛟湖广道御史刘学诗河南道御史方大任山东道御史吴甡陕西道御史刘有源李柄四川道御史王相说吏部稽勋清吏司郎中何应奎户部江西清吏司郎中吴叔度广东清吏司郎中史启元云南司主事薛邦瑞礼部仪制清吏司主事解学虁兵部职方清吏司郎中方孔照员外郎倪嘉庆主事李化民车驾清吏司主事鲍自新式库清吏司主事陈三重刑部广东清吏司郎中徐之庆工部营缮清吏司员外徐延宗主事汤一湛中书科中书舍人乔可聘行人司行人郭建邦李之椿等奏为两臣殉国同忠恤曲异同非法谨合词吁天照例加恩以慰忠魂以对天下事自逆珰煽祸杀戮虽遍天下然不过自一身一家而止而最惨最毒无过杨涟左光斗两人惟仇之极深故报之极惨顷涟之生平允同乡科臣之请等加优恤臣等则左光斗之同乡也议论定于盖棺人品莫逃乡曲敢避同乡之嫌讳不以请乎盖左光斗一生忠孝为归名节自好行己四维必饬居乡一介不私是以三十载科第十余年言官寸贿不入私门片纸不投公署数椽数亩风雨不蔽蔬水仅供其居官则实心实政昭昭耳目如巡城锄六曹之积书巡屯兴百年之水利督学畿甸鉴空衡平力却荐仪冰清玉洁至若忧危虑患剔蠹除奸防人所不及防言人所不敢言论事必于其大去恶必于其原以故逆珰恨之如眼钉喉刺必欲拔去后怏既谋削夺即谋逮系而苦无名则以天日可对之移宫风马不及之封疆两案杀之就逮之日天日昼昏桐百姓愤忠贤矫旨上干天怒遂传檄四门榜书激变光斗以旨从君出虽矫亦真再三哀求乃止入别老亲出就槛车空桐之父兄子弟焚香顶礼呼号遮道达数百里无间更密约百余人裹粮跣足叩阍请命光斗止之曰今日之事非可以口舌争也我必不生父老无又送死其疏悲惋感愤至今不忍卒读镇抚未下先剆同乡或逐或削或夺或配断绝声援然后为所欲为百苦备尝一词不屈惟呼皇天皇土二祖列宗实鉴臣心收尸之日皮穿骨碎肢解肉溃亦可已矣乃冤魂未入里门孤儿早囊三木父母兄弟族属亲朋敲吸灰烬二万始充使非按臣杨春茂县官陈赞化多方营救岂独左无噍类并桐亦无孑遗矣是光斗与涟同籍同官同矢报国之忠同励激扬之志忤珰同蒙难同削夺同事诏狱同案捏赃同数拷掠同苦毕命同日且死后追赃同左党杨党三楚三吴之株连同自立朝至身死无一事一件之不同圣明御极特加优恤之旨亦未始不同忽于恩典而独异焉涟于赠荫后允科臣请赐祠额矣赐易名赐赡银伍百两矣又允同乡请特恩加等矣光斗虽以佥赠右实以右易左祠谥尚稽赡银未给舆情终觉郁郁盖逆珰原以仇恨之浅深为冤惨之轻重使恨杨之意甚于左何不以杀左之意宽于杨昔与同罪今不与同功不惟一时之赏罚不均日后之是非不定即两臣相视地下必有愀然不安者悬皇上照杨涟例同仁一视之也更可痛者光斗临逮时执臣等手曰忠臣不怕死死何憾惟以八十余岁老父七十八岁病母奄奄床榻死别生离何以为情言毕泪下如雨迨光斗死而双亲一哭死一拖累吐血死顷皇仁浩荡赠身荫子而所生受祸之亲未蒙涓滴谅亦仁孝所隐痛也大明会典四品本身及父母皆有一祭光斗原官正与例合恳皇上照周顺昌例准与三代诰命照会典例准与应得祭典庶死忠正以作孝先君未始遗亲所关世道人心非浅鲜也合词哀吁臣等无任呼号激切待命之至○又吏部验封司郎中徐中相疏请奉旨命给惨死诸臣高攀龙杨涟左光斗周起元周朝瑞缪昌期魏大中周顺昌李应升周宗建袁化中黄尊素万燝夏之令吴裕中等三代诰命 
　　四月特赐谕祭○按祭文云维崇正二年四月初一日皇帝遣安庆府知府游云鸿谕祭于原任都察院左佥都御史今赠太子少保都察院右都御史左光斗曰惟尔丹心贯日浩气成虹文章独号宗工品格共推砥柱摛华紫署天香袭美露薇执简兰台谔誉齐芳劲草三尺洗百端之冤窟一浤开万亩之积仓衡文则雨化菁垧荐牍而风清赂穴当光考遗弓之日值皇兄累卵之危抗节移宫宁顾先撄嵎虎伏蒲剪逆遂尔首犯城孙甫罹赐玦之行旋被缇骑之逮乃七尺立成虀粉义凛飞霜一门半作孤魂身轻赴网痛赃私之悬坐罄宗党而莫偿远迩人心孰不结哀思于万古涕零子舍孰不饮离恨于千行惟朕凝图亟沛恤忠之典尔子伏阙沥陈矫杀之冤惨诚动于寰中愤稍纾于泉下易名录后庶几死骨留馨崇秩加笾并使余奸夺魄酬尔灵爽歆此休嘉 【 中书舍人解经达行祠】 
　　六月奉旨发帑委官造坟○按桐城县奉本府帖文内为钦奉明旨优恤惨死诸臣以彰皇仁以励臣节事奉工部勘札前事屯田清吏司案呈奉本部送准礼部咨该本部题原任都察院左都御史今赠太子少保兵部尚书高攀龙等恤典缘因奉圣旨这惨死诸臣高攀龙等俱看如议优恤该部知道钦此钦遵咨部送司查得惨死诸臣业经礼部拟请特恩加等优恤等因案呈到部知得原任都察院左佥都御史今赠右都御史左光斗性生耿介自许忠臣抗章斥城社之奸危论罹锻炼之毒就系不千狱吏灏气棱棱垂死惟吁先君英风凛凛既经礼部题奉恭候命下本部行移直隶安庆府将合用工料夫匠价然照依后开拟定数目行属派办征给丧家自行造葬该府仍委堂上官一员前去造坟处所依式督理造葬毕日将给过银两数目造册奏缴仍具数报部查考钦遵施行惨死原任都察院左佥都御史今赠右都御史钦赠二品文官该造坟工料价二百两夫匠一百名每名出银一两共三百两该县即查有无堪动官银作何议处逐一查明具文申府以凭转详等因遵依备查前项造葬工料价银三百两蒙本府帖文内云有无堪动官银议处查得各项几粮例系户房掌行理合移府知会将一应钱粮有无堪动即速逐欵查明具文详府批示以便送与丧家造坟之用此奉明旨非比泛常不得朦胧含糊回复须至付者 
　　敕建顺天忠祠春秋致祭○按都察院陕西道历事监生朱道宏谨奏为代师鸣冤恳乞圣明旌忠劝直以励英魂以广皇仁事臣闻一日之师犹终身之父故师道所以并天地君亲此宇宙之大纲常人生之大节行未有忘师而可为忠臣为孝子者也臣宗师副都御史杨涟佥都御史左光斗上疏弹奸二十四大罪三十二可斩曲尽言责遭逆珰魏忠贤诬陷提送北司打问断指折胫碎凥裂肤苦莫可状每拷问一次击一杖即大声一呼皇天后土为臣尽忠口口不绝此其劲骨丹心至今都人言之凛然犹有生气臣系本院历事监生于甲子秋场蒙杨左二宗师将历事诸生考取一百余名送场应试臣亦在列此臣之所以得为杨左二宗师之桃李也至今秋丁卯诸生复来应试祇见堂位依然不复覩两宗师之颜色矣相顾凄悲惟掩泣饮泪而已且时丁魏忠贤生祠之举在监在部诸生苦为惫生陆万龄所迫俱令倒囊捐助惟都察院诸生众口一辞咸曰吾辈昔日曾在杨左二师门墙又安忍反面以事仇人乎是以无分文之捐助宁甘陆万龄之叱詈耳在院诸生仍私相语曰异日天意转旋吾侪当毁奸人之像叩阙鸣冤以立杨左二先生之位矣奈下第之后诸生俱各回籍肄业惟臣一人土著京师恭逢圣明御极狐鼠殒形臣闻直臣耿如■〈木巳〉下狱受邢者已蒙恩赦臣师杨左二人被死者又安得以复生乎今皇上虽严除奸剪佞之条犹不可乏旌忠励直之典伏乞皇上将台基厂魏忠贤所立之祠改立臣师杨左祠堂或佐以被害诸臣即如浙杭西湖岳祠之鄅此祠虽已奉旨折毁今业告成较诸祠最小即折变亦无多价况都门内外东有三忠祠内有于少保祠西有山右三忠祠亦蒙敕建今臣二师冤遭黑狱而诸臣有被白?者独不可叨一祠以表忠直乎盖此地系天下臣民共瞻之处且又不动官帑不用民力夺奸佞之祠宇以赐方正犹没叛逆之宅第以劳功臣也是亦不费之惠愈以彰皇上旌忠之典鼓正烈之气破回邪之胆矣微臣草茅原不当妄谈国事但臣考祖制设监生历事之义者犹进士之观政也或历铨选或历礼仪或历邢名钱谷况臣在都察院所历者止言责一事是以弟子为先生鸣冤乞请即袒腹受矢有不敢辞盖欲不负祖宗作养之深意也激切陈言无任悚息之至以闻○按天启七年十一月十七日朱具此疏亲奉通政使司吕当堂叩奏未蒙封进崇正元年二月复具呈台垣为请祠祀师以舒正气以快忠魂事道宏曾在杨左宗师门墙疏中所陈甚悉无容复赘但宏思直臣乃王朝之珍瑞而正气实后世之楷模丹心既却除奸忠魂定为护国皇恩浩荡妻子得有优隆臣屈已伸魂魄尚无安妥宏于去冬十一月十七日上疏请祠奈九阍万里已不得闻于君父为此转悬当道宗师鉴宏一掬微忱代为题请赐祠立像俾帝都之内而有忠庙嵯峩诚不毁之美观亦万代之乐事也○时御史袁鲸亦附珰者迫于大义思赎前愆爰请在京城建祠一座以慰忠魂俾杨涟左光斗周顺昌黄尊素李应升等各家子姓追塑遗像于祠中顺天府春秋祭享诏曰可 
　　三年庚午 
　　敕建桐邑忠祠春秋致祭○按是时安庆府桐城县两学生员朱之正何应珽等为朝廷公论已明里闾舆情未鬯特恳鉴节昭忠请祠崇祀以襄盛典以翼风化事窃闻有家惟孝为先孝之褒也必不可壅其泽于上有国惟忠为重忠之励也更不可憾其情于下故褒孝所以祈闻乎天子而励忠并宜俯狥夫庶人今赠少保右都御史左光斗丹衷日丽直节霜凌一差而兴西北之水邾于东南社稷倚命再差而普东南之文学于西北化铎立身拒请青宫方诸长孺奚啻不衣冠弗见疏还帘座譬犹魏国诚哉扶日月而行岂期铁面刚肠止见容于明圣所具忠肝义胆顿有触于宵壬问豺狼而张网之轮未埋已见玉阶化碧抚干莫而朱云之槛既改仅余锺室留丹国人饮恨者三年竭波不足以洗痛皇仁布敷于一旦飞霜胥化为流膏目今锡以荫锡以赠锡以葬若祭怆焉轸恤九原之气乃生追忆哭于庭哭于巷哭于市与途閴尔几筵百姓之心不死且其天之所怜应为人之所奉矫逮而黑风屋折开读而赤日雨淋黄芝迎幽狱之门而笃生白鹊应绝命之期而同死皎皎明星殒地烁烁长虹亘天凡此关于运数者匪轻所以像其音容者转切值兹戒严之际难教一日乏睢阳兼逢作覩之时勿令匹夫忘武穆讵下民各有怀于霜露而当事忍复靳之春秋吁求申详转叩九五法施则祀勤死则祀御灾捍患则祀历皆已试之成模纬文堪传经武堪传寓兵力农堪传永协无疆之美报轮奂一新上之示以作率者严则养其忠义之气视瞻有象下之夙为感愤者畅益坚夫爱戴之心将人都逢比而间适之箸可无筹家尽许张而中外之藩因益固矣正等无任激切恳祈之至○桐城县里老约保耆民许可进安宗学方正伦王希孔金文藻朱之光等为忠臣庙祀未光斯民直道终郁谨合词叩请俯允建祠以全优恤之典以神风励之用事窃惟祀族有定要主为国为民匹夫无私政在事亡事死赠少保右都御史左孝友根天忠贞彻帝竭力以事诗书任诗书所不任之事沥血以图君父荷君父所莫荷之图初命而屯政修阪相躬巡九天泽布再命而学政举文经武纬八郡声腾剪剔权奸半点不宽狐鼠路激扬风纪一心分破国家忧出万死以一身用擎天而夹日社稷鼎重豺狼心寒所以报国之忠都成杀身之祸风霾木折帝应骇其非常淋雨晴空天想泣其无罪产黄芝于幽狱共识碧化之因贯白虹于斗牛显示乘箕之验精气既无微而不格英灵应旷世以犹存祭葬耀黄麻沉灰顿焕赠荫飞丹阙簪履一新皇仁之浩荡无疆下民之瞻依靡托祷于神哭于巷送于途抢地呼天昔不能救公于死盟于心矢于口誓于众拟神肖像今犹愿祀公如生风纪所关不敢不以榱桷之思仰干仁宪视瞻之寄伏乞即以褒励至意俯洞舆情俎豆辉煌使世钦忠孝之食报匪偶春秋扶杖自人兴直节之举目可凭万愿攸同九阍遥叩无任恳切待命之至由是当道据请遵京都建祠例复立祠于乡有司春秋祭享如仪焉时董其事者抚台曹公　　按台田公　　江台陈公道尊王公　　太守游公云鸿邑候李公　也 
　　四年辛未 
　　崇祀名宦○按是时顺天府举人张永桢王崇简张廷佩于之士等谨揭为直节允昭公论大定恳乞速赐易名肇祀之典以畅皇恩以扶正气事窃惟表忠旌直国之大经生荣死哀臣之完德公论不冺邪说难诬盖今日之杨左齐称即汉室之杜李方驾忠同揭日事岂殊伦兹者圣明鉴忠纶綍斯锡都宪杨公已奉有祠谥之命矣若原任都察院左佥都御史今赠右都御史左宗师行准礼而后动事非义则不言定国是于危疑气凝山岳归君恩于笃厚道备经权洁居绝一介之污刚中有百折之节负炳朗辨疑之议则胆落奸豪坚鼎镬不回之心而惨糜饥骨毕生无憾浩气恒尊逆珰所以终七年蛰伏卑楼不敢竟若何者实此严气正性有以阴朽不臣之心盖未可徒悲其死而抹杀其功也方其初莅屯差时当积玩劝农则荒榛尽辟任地而水利肇兴食德之人讴歌满路继督学政正已教人以节义振久瞶之羣心以理学定文章之宗旨请谒衰息而士习允端荐谢革除而私恩攸绝迄今济济多士孰非奉教君子者有此节标千仭道师百世之臣谓宜明禋肇举绥兹遶狱之魂扬显有加昭彼埋泉之血岂可使易名有待崇祀无闻桢等闻之功在社稷则祀之谥法七十有二品最先劲直相引而观于义斯合矣所愿勿靳旌白一时之恩早定忠贞千古之案庶诪张永息节义常明将价长松梧蜕因碣活魂依石墨文人以传昔宽饶既没郑昌为之讼冤李谧方终孔璠为之请谥岂止专门阿好实出体国公忠在桢等亲承型范躬遇明昭能不合词具请丐诸当道大人伏乞垂念日月告时■〈王贞〉■〈王民〉待烂撷生平之茂实标后世以芳声所以追劝成往引掖波流盛世芳谟莫大乎是为此具揭须至揭者○国子监旧附监生惠京张拱英何元震等揭为圣恩加恤令典宜彰恳乞特请祀谥以光俎豆以昭简册以表忠贞事原任都察院左佥都御史今赠右都御史桐城左宗师讳光斗正气摧邪嘉猷翼运祸撄珰焰痛受盆冤正类无弗酸心直道为之短气兹者伏遇圣明御宇谆谆优恤烈骨犹馨清风弥越顷蒙直隶巡按监察御史袁鲸追念忠贞大义题建祠祀都城童叟加欣缙绅生色既沐俞纶莫容补牍窃惟左宗师与诸君子惨遭毒手而生平建树卓宗社名教育有关从来懿徽殊难殚述若夫在台而建白犁然佐宪而风纪肃若董城有摘发之神督屯兴耕芸之利犹曰职也自非魂类畴玷官箴方今本末全明中外洞晰无如移宫一疏际兹危疑慎诸微渐先帝仁义兼尽情法两全宫禁以安国体以协谁实朝阳能调错节诚一言而不动声色措宗社于永奠而昭典礼于日新者也至如京等以试院蒙一日之知即以衡文揭千秋之鉴岂徒海罔珠遗识高具眼门无竿滥操峻冰心已耶慨自边疆告警越至辛酉屡遭败衄都城深风鹤之惊无计绸缪士庶起播迁之想预渡资藏潜思奔窜奚言钱虏浸及缙绅诸生不愿录科儒童罔思游泮左宗师谋切苞桑计图盘石以功名固人心以战守策黉序尝语顺天乡绅曰人心如此国本谓何奚论寄籍侨居尽足撄城捍主但广其额无妨土著可矣故辛酉癸亥两案入学比旧增额有差又语诸生曰有文事者有武备矧当国步多艰安得处堂自晏设有不虞勤王之师岂异人任故躬为较射预为筹兵似此牖户彷徨实壮王畿扞卫九鼎比平如山万姓因之奠枕是于宗社可不谓功在徙薪曲突也者以方前贤于忠肃公八赞枢廷受知黼扆出片言而折邾害捐百口以定安危岂得专美焉乃忠肃公亦非都人士也前御史锺请祠祀都城苾芬迄今左宗师计密防微视于忠肃公力能回败功既攸同左宗师逆锋陷正视于忠肃公邪类倾贤祸亦不爽乃不得比例蒙恩殊为缺典虽左宗师不有其身就死缇骑甘与乾坤昭正气遑恤其后邀馨黍稷必攀圣哲永芳名第即此慷慨赴义不屑苟容如权奸清白传家致起悲号于道路诚不愧宗社名教之忠良岂仅享名宦乡贤之血食窃查文庙两庑崇祀历朝论定既多昭代特简不少倘得分片席于左师庶足发齿光于地下俾乡国胶庠咸仰维新之圣治苾芬俎豆从此入树之风声乃若谥法无私不锢三品以下殊褒有待必得大贤其人如左宗师尽忠报国杀身成仁称天而帝心简在询人而舆论佥同允宜昭公道于尊名锡华衮于既往无俟京等远引近证以昭三品而下名实卓荦如左宗师之非妄为陈乞矣事干祀谥大典累蒙优恤恩纶伏惟当道大宗师提衡国是藻鉴人伦悼孤忠而蒙未有之奇冤摭微行而贲非常之巨典报功崇德既于礼允宜祀像易名谅入告恐后京等惟卧碑有禁于建言不敢叩阍乞天台母俾之下仰代为题请俯似慰桃李之培实关懿好仰以赞日月之化岂曰阿私冒昧以陈临揭不胜悚仄之至谨揭○顺天府儒学阖学廪增附生员李忠言耿有成虞廷佐等谨揭为纯忠本末原明正学谥祀宜早恳乞大彰公道以扶名教事窃惟国是本乎人心公论国之元气顺之为泰为亨逆之为剥为姤若原任都察院左佥都御史今赠右都御史左宗师讳光斗纯忠正学国是攸关行己立朝公论久系定龙御于至少国疑沉几远识拔虎须于履霜坚至力大心真故杨左之报主后先本出一辙杨左之大节生死浑如一人幸际圣主当阳遂尔忠魂得雪赠官录后真同天地至仁从祀易名实出斯民直道闻当日从容别亲慷慨就系开读白日昼晦可见精诚格天登车遍野哀鸣益征冤惨动地节取其造士无私冰心藻鉴名宦之入奚辞标举其大节不夺杀身成仁孔庙之祀允协夫身骑箕尾何希生后之荣气作山河难缓劝忠之典伏乞当道太宗师嘉与纯忠维持正学明其应得之谥祀肖其生平之本来一时清议全昭万■〈礻冀〉俎豆生色矣为此激切具揭须至揭者除生乎激浊扬清防微杜渐当日之爰书可作今日之对案者不敢殚述外 
　　一公在学差铁面冰心不受人干亦无敢有千之者每阅试文必焚香告天理学原本于程朱议论折衷于经史是以三榜风云尽皆一时夹袋因辽东告警则刻兼材录日省月试以教诸生之不能武者复捐俸于八府各置武学收勇敢强有力习之以教诸生之不能文者一时鼓舞向化而白莲之功多出子衿中 
　　一公在屯差仿祖宗寓兵于农之意疏上三因十四议备悉屯田水利蒙部复议遂慨然举行身履阡陌躬自劳来复依汉力田例特学屯学一科以田入学以田所获半入公帑半佐廪饩行之三年确有成效后先任事诸君子可问也时值奸珰陈登矫旨生事借取税名色扰乱地方则抗章力争并请蠲豁以救一方之命 
　　一公在城差则拿奸棍魏成铨缪槚金鼎臣胡登道黄汝明沈应达等于金缪家搜获伪印之案一杠占八十九宗伪簿二箱于成铨家搜获伪文一杠计三百八十六宗伪簿一百零九扇假官不计其数铨政由此澄清 
　　一公在泰昌朝一年之间扳髯再见年号之议几同筑舍惟纯忠正学酌古准今一言破盈廷之议而立万古之常 
　　一因内外表里奸相奸珰奸戚借名点兵几谋不测当日先后抗章不遗余力始得弭萧墙之忧而除肘腋之祸 
　　一在屯学二差荐礼分文未受见任诸君子可问出自臣子虽是寻常行之今日亦是难事 
　　按公崇祀名宦事畧见广舆记直隶卷内后因神主缺失雍正七年曾孙左文言任冀州知州据直隶绅士耆民公呈详请补设 
　　五年壬申 
　　谕葬于桐城北乡吕亭驿之松鹤山○先是发帑委官造坟以公长子伏阙讼冤留滞京师至是年十二月十三日丑时始以谕葬礼封树于兹艮山坤向 
　　后十二年福王立国南京追谥忠毅○按刑科给事中李清为昭代有未表之三案乞敕部速议早定谥典事臣办事本科读皇上所订记注见天语谆谆举先师孔子为言夫孔子素王也尚以春秋一书定二百余年彰瘅况谥一事实关二百余年未结之劝惩而久旷于圣明在御之时乎臣约畧有三端则开国靖难惨死宜急与定谥者矣 【 开国靖难二条不录】 惨死一案正德之蒋钦陆震等天启之左光斗黄尊素等皆撑持世运之锁钥也撩虎牙者固封章可采尸犴穴者亦姓名可稽而衮褒未备何处可寻马鬣芝兰半薙谁人为乞龙章此吊古怆今者兴感于蠹简零编荒烟断垄而欲代为呼吁也伏乞敕下礼部将三案诸臣胪列大概刻期上闻而去取予夺则听圣裁又礼部疏题谥典五年一举今自特赐外不无久停即如逆珰一案诸臣惨死者甚多而得谥者止高攀龙杨涟魏大中周顺昌四人无庸议外其未得谥者则尚有左光斗李应升周宗建等九人今恭绎明纶仰见当时惨死多人若左光斗等正在皇上垂怜洞鉴中谨将诸臣本末开列上请一体加恩易名云云奉旨易名大典宜核公评所列惨死各官即着该部会同詹翰儒臣察明触奸本末章疏实据及本官生平品行是否允惬逐一核议具奏随会议具覆奏旨依议予谥○按明史云明庄烈帝即位诛逆珰定逆案恤惨死诸忠臣赠官录后诏悉予谥而是时姚希孟以词臣持物论雅不善左光斗周宗建力尼之遂并缪昌期及周起元李应升黄尊素周朝瑞袁化中顾大章皆不获谥福王时始谥忠毅 

　　国朝恤典 
　　世祖章皇帝 
　　顺治元年钦奉 
　　恩诏有司春秋祠祀 
　　圣祖仁皇帝 
　　褒纶 
　　世宗宪皇帝 
　　雍正元年 
　　敕建忠孝祠于学宫有司春秋致祭○本年十月礼部为钦奉 
　　恩诏事设立祠宇应行令顺天府奉天府直隶各省府州县卫建忠义孝弟之祠于学宫之内祠门内立石碑一通将前后忠义孝弟之人刊刻姓氏于其上已故者设牌位于祠中每年春秋二次致祭直省交与各府州县卫守土官其建立祠宇碑坊银两各省府州县卫动用正项钱粮修造仍报工部奏销令各所在有司不时修葺以仰副 
　　皇上奖劝名教至意等因于本年十月初八日奉 
　　旨依议钦遵在案 
　　雍正三年曾孙左文言引 
　　见跪聆 
　　圣谕左光斗奏疏议论正大嗣左文高左宰左世寿左兴左鹏等节次引 
　　见仰荷 
　　天恩录用顾问宗派 
　　温语褒嘉汇有纪恩录另刊 
　　雍正七年奉 
　　旨动用本省存公银两委员修葺祠墓○本年三月初十日钦奉 
　　上谕自古帝王皆有功德于民虽世代久远而敬礼崇奉之心不当弛懈其陵寝所在乃神所凭依尤当加意防卫勿使亵慢至于往圣先贤名臣忠烈芳型永作楷模正气长留天壤其祠宇茔墓亦当恭敬守护以申仰止之忱着各省督抚转饬各属将境内所有古昔陵寝祠墓勤加巡视防护稽查务令严肃洁净以展诚恪若有应行修葺之处着动本省公银委员料理嗣后着于每年年底令该地方官将防护无误之处结报督抚造册转报工部汇齐奏闻倘所报不实一经发觉定将该督抚及地方官分别议处等因钦遵在案 
　　乾隆三年 
　　礼部为钦奉 
　　上谕事请将左光斗元孙左裔给与衣顶在籍奉祀奉 
　　旨依议钦遵在案 

　　●跋 

　　年谱何为而作也谱其立德立功立言以垂不朽也然贤喆之生关乎世运则观其道之行与不行而人材之消长国祚之盛衰皆于是乎可考矣先大王父忠毅公生于前万历之乙亥卒于天启之乙丑得年五十一计通籍以后历仕在朝者纔十七年耳巡屯则兴水田永赖之利视学则收文武将相之才诸凡职分所当为无不鞠躬尽瘁而为之其受顾命也首撤垂帘夹辅冲主自立台以至秉宪唯以进贤退不肖为根本而尤加意于吏兵二部用人之人盖生平以伊吕自期以尧舜君民为志所谓中心安仁者也昔孔子论人重于言仁故曰忠曰清曰直一字之褒荣于华衮而卒不轻许其仁独于比干之谏而死则急以仁称之谓其忠清正直之纯备者无私心而当于理也先忠毅浩然之气上与比干争烈设以孔子遇之有不与三仁并称者乎虽然道之行与不行莫非命也当熹宗之世国势而日颓矣使先忠毅与诸君子尚在匡扶之明德虽衰奚患不能振兴哉乃人之云亡邦国殄瘁天实为之又何怨焉 【 宰】 谨摭家乘所录稽之史书参以祖若父之传闻及同难诸公之遗集网罗放失着为年谱一编颇有所不尽本末着其明疑者阙之至于奏疏诗文既有专集是编不必重载第举其一二大者着于篇以备尚论之采择云旹 
　　大清乾隆四年岁次己未正月甲子曾孙左宰熏沐敬书 
