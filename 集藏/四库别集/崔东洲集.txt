崔东洲集　　（明）崔桐 撰 

　　●目录 

　　序 
　　卷之一　　五言古诗四十二首 
　　卷之二　　七言古诗二十首 
　　卷之三　　乐府十八首　赋四首 
　　卷之四　　五言律诗一百一十三首　排律一首 
　　卷之五　　七言律诗八十首 
　　卷之六　　七言律诗六十七首 
　　卷之七　　七言律诗八十首 
　　卷之八　　七言律诗三十八首 
　　卷之九　　五言绝句诗二十首　七言绝句诗四十六首 
　　卷之十　　词三十一首 
　　卷之十一　　记十三篇 
　　卷之十二　　序十九篇 
　　卷之十三　　序二十四篇 
　　卷之十四　　序十五篇 
　　卷之十五　　序十一篇 
　　卷之十六　　墓志铭一十九篇 
　　卷之十七　　墓志铭六篇 
　　卷之十八　　墓表五篇 
　　卷之十九　　传四篇　说一篇　谥议一篇 
　　卷之二十　　祭文十篇 

　　●崔东洲集序 

　　古谓世之所传不杇者不曰立德立功立言矣乎三者为用虽未始不一而究其言所繇以不杇则德与功实维本焉尔盖蕴之为道德措之为事业发之为文章其机恒相为流通而德有所未崇业有所未广则言斯游游斯滞天下后世其谁与从昔孔子自谓文莫犹人而伤躬行之不易殆知言者哉东公挺生海邦学以为道而纷习弗随以靡焉王德畿握进士及第臬太常卿国子祭酒进两都少宗伯阅三十余年于兹其行也不以为通其止也不以为泥其出人中外无欣戚几微见于颜面凡天培植衮銊诩扬化理与其誉髦之所陶镕郁隐之所宣纾典礼纪纲之所考建率昭昭著人口乘不磨余少时得其所为举子业读之思以见其人而不可得后余举进视政礼部由是朝夕晧其音谛浑然无毫发圭通而公亦寻归于东海迨于今垂三年乃曰杜门以自居纂言以自娱足迹不一至城嚣履公府陶陶然若于世无所预者至其子姓族冑使令之属亦莫不循循煦煦无怙势常态盖若忘其公之居昼锦而海濆之人自非学士大夫之乐有所造就而依归者则不特其疏远与之相安虽甚密且迩亦若不知井里之有卿相公之履道贞教显晦一致类如不　德之崇而业之广旧所为文若诗得六百八十可丽二十卷大之而柌要其析之而品汇彰鬯达乎性情渊源乎道义窥典谟而驰风雅因物赋形无所沿袭盖本其道德事功之所衍敷而湘湏以不杇者庸可以无也邪且传有之曰君子不以人废言夫非其人而出其言苟合乎道斯圣人犹弗弃之而况乎德与功如公者天下后世将必有信其其言而论其世矣其孰能使闇焉而弗章邪于是乎　而之盖将以阐道翊业烨烨乎与地日星同其悠久也夫岂曰与操觚染翰者裨妍润也哉是为序嘉靖庚戌闰六月既望赐进士出身奉训大夫知通州大梁曹金撰 

　　●崔东洲集卷之一 

　　维扬崔桐撰 

　　五言古诗四十二首 

　　◆五言古诗四十二首 

　　七子叙别 
　　别王承恩赴蜀 
　　别汤时敏 
　　同章朴庵司空登太和山大顶观云生 
　　游太和山归均州公寓有感 
　　游太和晚至玉虚宫恨短律不能尽述复赋此以统发其趣 
　　薛永龄母苦节卷 
　　郧城秋思别嵩少张子六首 
　　九日寓衡杨子邀登回鴈峯 
　　西园十景 
　　楚臬别蜀冈太仆四首 
　　陈给事侃使琉球 
　　同湛甘泉游丰乐亭次韵 
　　崇德楼八景为马问庵赋 
　　书史元敬屋壁四首 

　　○七子叙别 

　　三年相契托白日共云骞清时重民社六子谢词垣川涂念异辙欲别且攀辕张镫美清夜凉吹彻熇烦高梧下白露城月澹东轩招邀德星聚命酌聆绪言形忘合尔我眷恋如弟昆开情暂丝竹芳荐旅兰荪烈烈丈夫气岂断儿女魂梓溪抱忠赤矢报天地恩青湖不愁思自爱牧守尊漫山转昭旷壮志凌昆仑梦泽楚中彦落笔云霞屯西玄万人杰笑语如玉温亶爰负奇尚欲骑碧海鲲惭子独蹇劣踪迹暂文园多君采葑意欵欵交爱敦金闺萃晨夕若奏箎与埙云何讵成阻骊驹歌在门明珠媚川晦利器试盘根愿言各努力诎信惟道存仗马饱刍秣龌龊安足论 

　　○别王承恩赴蜀 

　　朝言别子去暮犹执子裾瞀瞀情惝怳相看更踟躇饯赠岂他人心朋义非虚共子十年好供奉承明庐话言罄中臆不隔女与吾佳逢岂常遇沛徂能复俱利器俟盘错具翮烦奋舒君子抱明德涂异辙不纡白露净炎缛高燕集广除雅歌发朱瑟击矢飞金壶密庿列时彦河灭明星疏且以终遥夕世婴一以袪鸡鸣子莫发重予伤蟪蛅 

　　○别汤时敏 

　　念言共子别携手出城闉黄鸟向我鸣求友声连连含凄遵碧草暂此风中筵朱丝促离奏绪言聊为宣自接金闺彦契托交颇妍倾心展言笑胶漆讵为坚壮思时飞越惠我瑶华篇清音蔼孤绝逸兴杳冥骞倚兹白璧光言愿长周旋如何平生爱奄忽成乖牵耿耿搅中曲盈盈情独延驰衷结云幰攒思属尘轩皖城古佳郡避地曾谪僊澄江既??裔荡碧嶂复云烟愿子且昭旷聊此纾心缘龙潜岂岑沕鲲化终溟迁秋风有鸿鴈勿惜向幽燕 

　　○同章朴庵司空登太和山大顶观云生 

　　冥登天柱峯迹远隔下上新旭气澄清万象历历数白云悠然生树瞹意欲雨皑皑浮琼台飘飘零玉羽网曰朱凤翔翻松白鹤舞俄从足下升傍栏手可取凉洒湿萦衣袖拂纷缕缕回首羣冈隈怪状四面吐属蟠缠蛟龙危踞雄凶虎直起市烟腾横流涧缺□或凝壑底平翠峦围半堵高团冠崖额低颓笼□□移时郁澒洞势巳失寰宇层阴万山吞缥缈荡银潓炉烟混瑶坛烛影昏玄圃压殿阖天门霾磴迷霄路吾心转昭旷况与达人伍兹观壮平生徘徊味独古亭午发丰霖枯槁得恃怙霁景薄暮悬俯仰忽如剖 【 香炉峯蜡蠋峯】 

　　○游太和山归均州公寓有感 

　　鹪鹩悦卑啄鳅鲰善淤潜气机有真感物理良自便嗟予本拙薄谬附风云骞冥心亦九万濩落才莫先日月逝不处偃蹇华其颠纡涂惧后辙循念盈前愆兹邦有灵宅郁与瀛岛连世喧莾吾迫殊未辞所牵日来聊暇豫况执长者鞭追随漫登顿攀云互周旋仰探凌贝阙俯睇穷珠渊携手羡门子拍肩偕彭佺江河倾绪论溪涧开中天乐事岂多取仍逐寰中缘回与各渺邈意阻安复妍烟霞存想象寤寐余蹁蹮驷马带倾覆独鹤何悠然终焉拨往累怡顺以求全 

　　○游太和晚至玉虚宫恨短律不能尽述复赋此以统发其趣 

　　罢游憩玉虚幽境宛在想出门山坡陀树拥路如掌遇真宫门外山合僊关榜入关渐瑰诡峍坑千万丈百里凿天根迭磴造云壤溪直旋倏纡崖夹出俄敞灵崖逐云摧轻舆阻险■〈山莽〉逶迤镇日行历历荫杉橡万松深壑底翠杪覆人上呈奇高下交随意纵横长鸿蒙障景光碧气洒虚爽一岛鸣清溪万谷答幽响僊宫三十六纷列绝凡坱冉冉下笙凤飘飘迓鹤氅灵峯七十二境岐岂周赏选秀踄崔嵬寻奇探嵻■〈山良〉天柱标玄枢神灵□朌蛮瑶梯踏未半江汉俯沆漭三门悬赤霄缥缈惊赫暀十步九欲颠健足力犹强直观顶合翠横转秀分两危升剑莲垂下月?弟玉笋塽余峯不记名葱苍蔚中向远势飞层峦瀛海涨滃泱繁云弄阴晴缥色异形象方丈抱楼台巧砌围璧璗啜芳紫芝泉餐珍班菌饟侧径入紫霄霏微帝居广旗峯俨飞扬星树恍辉朗俄升绝巘亭下瞰复渺茫鳞鳞僊人阁松底琳琅荡阁道下北楼萝木阴映月?莽鸦禾?司金火摇虎观神光爣龙泉冗滴乳梅雾气流沆南岩地崆峒百灵互来往塞壑绣卉罗对涧练屏晃五龙肃玄气重林霾丛簜渊崖积烟古白昼啼魍魉蟠蜓碧嶂登窈窕琼墙广双池天地分五井阴阳放冥搜诵经台尺径刺草莽舍舆步青绿深入意转怆回翔背冈巅迹绝愁螟蟒半岭憩茂木天际霞光□玉虚会僊楼冥升独昭旷琼桥跨金水池亭转回枉僊桃尚遗宫三丰驻龙鞅吾欲借其衣乘风谢区网 

　　○薛永龄母苦节卷 

　　悠悠闺中魂迢迢天上恩天书五花缬益我肝肠裂芜城多秋草愁人迷远道白露凄寒枝是妾梦君时梦回心益苦乌啼帘月午苦心与明月长此清光古 

　　○郧城秋思别嵩少张子六首 

　　山城急暮吹百卉半销落虚枝结悲响独步庭阴薄渺渺鴈驱霜切切蛸鸣阁 
　　蛸吟凄以长客子思故乡余怀巳东海子梦亦南阳单衣感刀尺举目断河梁 
　　河梁不可度急景坐云骛骚屑岁事非飘萧发惊素牕外数流萤云中听鸣羽 
　　鸣羽无定栖行人东复西褰衣就芳侣欢燕遡杯迟徘徊觉心展艰难忘路危 
　　危路收朝雨皓月复三五愧倚珊瑚枝况挹瑶华吐耿耿圆景反黯黯玉绳俯 
　　玉绳杳城隅契托恨相于黄鹤每招子会合是湏臾迟迟子莫发欲发重愁予 

　　○九日寓衡杨子邀登回鴈峯 

　　秋风改商素高天荡虚爽地湿野凉入寒蛸近书幌感兹急景凋旅抱殊戃恍良辰巳重九闭户白云长君子惠好我招携且幽赏言陟回鴈峯曲磴逶迤上遥阴开夕晖送目颇清敞翛然跨飞动悠哉异俯仰城氛万井收江澄水如掌川涂散广甸海岳冥穷壤哀草际寒烟风水逓哀响聊敦黄花期遗此樊笼想徘徊狎清觞挥翰昧才强长歌韵朱丝坐迟溟万象一笑掀长髯巳失天地广 

　　○西园十景 

　　撷芳径 
　　集香亭 
　　静观亭 
　　适闲窝 
　　承霖沼 
　　听泉亭 
　　欵鹤桥 
　　栖云洞 
　　萃胜楼 
　　唤鱼亭 

　　·撷芳径 

　　淑气荡春韶烟花乱溪径岁蕤露含馥氤氲昼欲暝蕙草坐销歇佳期怅何定采采盈金盘所思聊可赠 

　　·集香亭 

　　闲亭含浮阳绪风绕嘉林琼华被回栏丛阴净素琴万族会有托清芬结幽深勿令鸣蟪蛄芳姿易凋零 

　　·静观亭 

　　高斋肃以闲可以屏嚣氛涟漪睇浮鲜碧落送归云栖心境寂寂万有何纭纭意恊巳忘言日夕羲皇君 

　　·适闲窝 

　　云林涵涧凉虚斋荫高木雅爱山中人撷荷制初服谁能营白珪岁宴歌黄独何以终晨夕恭声在深竹 

　　·承霖沼 

　　鸣雨过高林淫淫洗芳原方塘虚以受碧涨带柴门溶??裔天潢回盘盓海气昏鱼龙饫濊泽白日看飞翻 

　　·听泉亭 

　　皛皛分河汉淙淙泻天籁何言美丝竹意巳宫商外月槛衣云寂松磴奔如霈试入巢由耳心神坐中会 

　　·欵鹤桥 

　　泉谷响幽禽襹褷浮素影自爱立溪梁仙姿闲以靓徘徊玉蟾高潇洒金风冷高人互主宾颇觉烦嚣屏 

　　·栖云洞 

　　白云出何心飞来亦悠然霭霭屯崆峒团团亘漫延石坛元气冥■〈山妥〉窦苍枝悬嘘吸得玄牝言咏南华篇 

　　·萃胜楼 

　　危构俯青郊褰??巾旷登临翳翳出烟峤历历数瑶林樵渔散川陆云水澹浮沉清朝一以眺悠然闲素心 

　　·唤鱼亭 

　　甃玉引清流濙洄漾芳荇?鱼?鱼戏锦鳞汕汕跃浮景未负幽人期岂为朱弦警鲰蠓各有乐令人发深省 

　　○楚臬别蜀冈太仆四首 

　　秋江寄别酒言念结良俦与子昔相于吾土共芳□光仪攀白下契托凤台游云泥忽异路未究宿心求 
　　求之不可即伛偻心织织后轨近风云前图邈修翼世故莽相仍同车阻颜色云胡神物交乃恊湘江侧 
　　侧怀惭枉植□倚琼枝蒨未倦道谊敦巳促睽离燕昔绪今复生今欢去仍恋愿言子莫发辀前各郊甸 
　　郊甸变金素落木鸣迅商野日澹芳意百感集清觞努力务明德高下各飞扬子有瑶华调能辞荆汉长 

　　○陈给事侃使琉球 

　　雨结西湖阴木冷吴山烟岁巳伏羣化旅抱当离筵念子鲸海游　皇猷属遐宣君子志四方万里情岂牵且共洲上酌复奏鹍丝弦绪言聆须臾纾襟暂周旋　圣仁本无外中土余颠连瑶囊有谏草道援志所先言归勿迟迟翘首青云軿 

　　○同湛甘泉游丰乐亭次韵 

　　达人有冲抱雅好属秋山偶驻滁阳节慰我宿追攀虚斋聆绪论相对欲忘言旷然恣幽访遵迹问先贤高歌意不尽欲去且盘桓仰凌白云峤俯瞰玉泉蟠驱车忽异路斜日澹江干 

　　○崇德楼八景为马问庵赋 

　　房云捧旭 
　　楚月生明 
　　南山献瑞 
　　北斗调元 
　　彭黄对峙 
　　河泗交流 
　　桑梓清阴 
　　松楸永感 

　　·房云捧旭 

　　伏云抱幽石悠悠寂以闲言从赤龙子驱海润浮寰雨余云亦散缅焉归故山犹悬五色彩迎日丽朝颜 

　　·楚月生明 

　　楚王台上月忆昔照宾筵醴空歌舞罢山青月自悬寒阴结暮霭清影落晴川尚爱幽栖者虚斋鉴静眠 

　　·南山献瑞 

　　南山郁以秀翩翩朱凤翔云霞呈像彩草树映苞光不度昆仑迥言栖君子乡何当隐沦者栽竹万琅玕 

　　·北斗调元 

　　灿灿北斗星累累九万里纷敷主五岳斟酌调天纪如何大东吟风颓有臧否所以清源翁探玄问终始 

　　·彭黄对峙 

　　却老寿彭僊翊汉智黄石僊杳炎祚移岿然峙双迹鸟喧风雨檐鼠宅龙蛇壁君子有达观徘徊感今昔 

　　·河泗交流 

　　大周衍河流陪尾澄泗脉逝者固如斯千秋邈不易??仲瀜会直源迤逦抱幽宅妙晤欲忘言坐对长天碧 

　　·桑梓清阴 

　　幽寻君子庐桑梓阴可息眷言谁之遗所生手自植玉树交清辉缥枝连秀色深培泽自余可以考明德 

　　·松楸永感 

　　松楸荫丘垄下有九原人琼姿巳渝浸黄垆能再春风枝结远思霜叶助伤神不忍登楼望天长入恨新 

　　○书史元敬屋壁四首 

　　小筑寄云林冥冥绿阴绕凿池曲通泉开牖翠分岛试问托长年海上金光草 
　　幽人有高尚皜皜如野鹤冥栖荫茅茨采秀把衡若归来负春暄檐下丹烟落 
　　披襟对沧溟风闲凉可倚天长灏气虚野旷晴岚紫何以寄同心前洲有芳芷 
　　庾公爱明月坐对南楼魄君家屋近楼海月光悬璧登临时啸歌万里长空碧 

　　崔东洲集卷之一 

　　●崔东洲集卷之二 

　　维扬崔桐撰 

　　七言古诗二十首 

　　◆七言古诗二十首 

　　别吕泾野 
　　同盛蜀冈六月观楚藩紫薇双树歌 
　　安化莲里道中 
　　一峯草堂歌 
　　燕峯詹子语予曰昔游岱岳俯视徂徕举足可踏予奇之恨不能偕此乐也为赋燕峯歌 
　　集丰山别业观梅为赋玊龙歌 
　　相逢行赠詹燕峯 
　　赵西津园秋宴歌得寒字 
　　别王生 
　　春冈歌为刘司寇作 
　　别胡缾山还东省 
　　别夏松泉司徒之南京 
　　赠赵国宾尹什邡 
　　赠喻晴江方伯 
　　别火文津授职归隐广陵 
　　鸰原春色歌 
　　赠徐悦中使陕还江阴并问水南张学士 
　　挽李竹梅藩相 
　　寿半渠应翁 
　　寿孙讷斋 
　　秋夜歌拟王勃体 
　　暮秋归兴歌二首拟孟浩然体 

　　○别吕泾野 【 泾野行日有长途之阻】 

　　驱马出郊愁送客黄风吹埃昼不白野狐绥绥啼乌吓道长鸾凤迟云翮欲行不行□思积黯黯燕台日将夕归来戃怳意成阻兰镫不挑坐无语 

　　○同盛蜀冈六月观楚藩紫薇双树歌 

　　紫薇省中庭前种成双薇树虬枝铁干对屈蟠爬搔不受有灵觉 【 其树爬之则花落】 烟缠露湿苔藓攒春风三月吹不醒赤日向天花万团珊瑚错落满身缀幽香飘荡湘江干省中老仙觧爱惜层阶迭砌勤遮阑兴来携我坐其下仰面似捧青瑛盘红光绿荫入杯酒飒飒两耳生微寒彷佛竚足风雨湍六月不敢摇素鸾吾闻此物种自蓬莱始帝遣华国移根此丰神岂留肉眼里他日作龙双飞起黄金殿上侍　天子 

　　○安化莲里道中 

　　渠江舍舟趋莲里草间深入依山岻登登渐高路盈尺飞藤丛棘刺人耳喷泉淙淙乱石斑突兀卧木横道间失脚愁落溪百丈夹面仰看天一弯有时下舆度危磴苔滑仍防踏不正左持右翼步蹜蹜一险百虑心始定日落聊宿舒老家觧衣张榻烹新茶摘柑侑酒问风土面热顿失天之涯明朝更发岂辞苦百里崎岖入溆浦呜呼吾辈乘轩食肉尚艰辛奔逐更有尘下人 

　　○一峯草堂歌 

　　筑堂不必取丹雘俱有青山意可托看山不必纷崖壑一水一石亦可乐东瓯万壑千山中草堂胡为对一峯山人意不在形迹太玄之味生冥空危崖矗矗青屏列爽秀何曾亏日月气结孤冲银汉寒阴生独压丹泉洁五僊窈窕成荒迷九华照耀徒攀跻安似此石脱盘带郁郁特立随云霓山中岁月自来去旧是山人读书处□角何湏歌石烂触云巳见成霖澍中流一柱与山期庙郎不改茅茨时质介能辞巨灵擘节抱岂许愚公移主人昨归草堂息笑对山姿频拂拭简书可畏忽辞去猿耶鹤耶留不得于乎但愿主人秉山德草堂万里生颜色 

　　○燕峯詹子语予曰昔游岱岳俯视徂徕举足可踏予奇之恨不能偕此乐也为赋燕峯歌 

　　燕峯燕峯天上豪白眼看世如毫毛胸藏今古轻刘曹落笔滚滚惊云涛腰下龙泉■〈辟鸟〉鹈膏横被山人荷芰袍顷刻两腋风颾颾飞去岱岳骑金鳌西华北恒手可操太行碣石归囊櫜千山万山如眠羔仰面大笑尘世弢一跃欲踏徂徕高我闻此语空叹褒胡为役役吾生劳安得白日乘天风?寿共君汗漫时游翱一醉长春王母桃 

　　○集丰山别业观梅为赋玊龙歌 

　　玊龙得春翻海底峥嵘麟角排山起朅来下伴琅邪僊千巗万壑清如洗上林未爱护香车精舍惟甘照简书抱檏璘珣围素锦流光错落摇明珠今年二月天气烈十风九雨助奇绝岂逐阳台梦里云还飘姑射峯头雪僊人选胜多古心坐我十亩清溪阴醉眼模糊百遍绕灵物向我如欲吟吸精嗅馥未厌饫酒酣入城几停驭回首苍茫烟雾中只疑神种夜飞去 

　　○相逢行赠詹燕峯 

　　昔年共作琼林客看花跃马长安陌地北天南二十秋相逢楚泽头供白头白相逢气尚雄鹤矶鹦渚春花红画壁挥毫僊子阁楼船听瑟湘灵宫一杯欲尽洞庭水岂止八九云梦吞胸中君泛西湖政成理手携玉册朝　天子予亦翱翔翰墨林重逢又有□□市燕城市上春酒香黄金不惜呼百觞巨杓深衔琥珀暖西山横倚芙蓉长玉珂玱玱傍归路劝君暂留留不住君马莫随官柳行忍听枝头黄鸟鸣 

　　○赵西津园秋宴歌得寒字 

　　秋云低压秋风寒秀色满林枫叶丹空崖老桂似人立晴飔飘拂天香团主家石洞悬空碧帘栊晻映神僊宅翩翩瀛客飞盖来移席池塘采金液天吴分海水一杯盈盈曲遶小蓬莱鲲鸣鼍奏促鲸饮凤凰笑指青云台劝君痛酌休遽发松稍巳相东城月 

　　○别王生 

　　美人爱逐春云游千里观涛东海头扁舟斗酒一长啸天风落鬓生清秋乡心昨夜南图早回首江洲山月小龙剑飞飞那可留令人千里愁芳草 

　　○春冈歌为刘司寇作 

　　我闻鄢陵东冈无□比□□巨镇邦之纪绣壑缥林旷野间回崖复岭中天起芙蓉峍■〈山亢〉非不奇剑戟■〈山昔〉崿形亦伟岂若东冈云雾深百里一□无穷巳此中居者灵气锺紫黛一抺围帘拢对榻青天翥鸾凤当牕白昼行蛟龙具茨巾?干幪御气通丹丘彭祖连僊从兴来笑傲一尊酒横骑鳌背低苍穹年年芳月青阳吐韶华丽景摇玄圃池馆含熏杨柳风琴书沾湿桃花雨深山大泽神物舞挟雨驱风入天宇嘘吸乎翻沧海波等闲优渥中原土神物山中兴不孤何人为貌山中图但愿神物留　帝都乾坤长见阳春敷怨鹤嘲猿何有无 

　　○别胡缾山还东省 

　　胡老仙才气槩雄曲江携我游春风曾期汗漫共三楚云梦何足吞胸中相逢又别长安陌岳烟遥指东天碧还约同登日观峯醉卧大夫松下石 

　　○别夏松泉司徒之南京 

　　忆曾邂逅石头城秦淮照酒摇秋清君再南图我留北朔云燕树何为情桃花片片香风发祖亭冠盖倾朝阙千里瑶光共此心独有凤凰台上月 

　　○赠赵国宾尹什邡 

　　赵温才岂安雌伏碧落双鳬西入蜀忆昔相逢采澧兰觧携又向桑干澳什邡山水天下奇水帘风洞烟霞垂但愿桃花开满县濯缨朗诵程翁诗 

　　○赠喻晴江方伯 

　　岳藩江右雄东南名郡纚纚开十三鲸鲵巳殄碧湖净借君雅望聊停骖凋枯嘘拂春风里棠花灿烂薇花紫谁照中书使相心滕王阁下玻瓈水 

　　○别火文津授职归隐广陵 

　　羡君暂作天门客便忆鲈鱼敛云翮乱落杨花兔麦青归鞭东指淮山碧醉别燕酤觧绮裘桑干烟树入空浮此去吹箫桥上月清光还待玉人游 

　　○鸰原春色歌 【 鸰原春色卷吾友舒梓溪为其门人汪次□题也读之深有感焉】 

　　忆共梓仙朝玉京春风飞马花冥冥埙箎迭奏忘尔我笑对燕酤双玉缾旧日韶华今落落仙人巳夸辽东鹤独有侯芭经尚传缥缃藻翰还如昨侯芭兄弟三紫芝殷懃佩服鸰原题春去春来天地老令人对此长相思 

　　○赠徐悦中使陕还江阴并问水南张学士 

　　桑干秋老玻瓈水送别南州徐孺子仙气关中望使星槎回东海摇青紫愿君莫恋陈蕃榻雉尾云红看腾踏好为殷懃问茂先龙津双剑何年合 

　　○挽李竹梅藩相 

　　少小文欢谪僊子更共湘沅采兰芷爱尔青荧片玉心沧瀛深入麾金紫我亦冥飞谢玉堂花前笑接醉春觞芙蓉城沓谁为主月色空疑落屋梁 

　　○寿半渠应翁 

　　江南十月寒尚轻梅花枝上乾坤生木公得春迓金母双骑紫凤飞天声玉树有孙兰有子仙饴舞奏璚霜蘂借问幽踪何处栖大隐山前半渠水 

　　○寿孙讷斋 

　　清才忆昔孙兴公掷金词赋声何雄承家芳裔尚滚滚南华朗诵蓬瀛东春韶三月光风里乾坤甲子从头始海日山桃照酒红芝田呼鹤丹烟起 

　　○秋夜歌拟王勃体 

　　秋夜歌双鬓皤朔风飘鴈归江沱芜城入望遥星河遥星河岁蹉跎焚鱼稽首辞鳯坡鸣榔东去凌素波幽人还制白鹭蓑碧山深处住云窝芳洲唱踏莎嘉树抚琼柯田翁爱我乘月过乘月过术头瓮酒泛金螺龙楼魂梦断渔梁意绪多寄言春梦婆吾心终薜萝 

　　○暮秋归兴歌二首拟孟浩然体 

　　游子归时朔气清关河露凄南鴈征青徐山尽度芜城回棹湾头歌月明月明历历沧江树照见幽人归隐路渔翁鼓枻招去来笑指东瀛入云雾 
　　田舍秋深熟稻粱鲈鱼正肥蔬菜香逍遥还制芰荷裳白饭新羮其故乡故乡天入沧浪际隔断凡嚣蓬岛地云林瑶草幽事多门抱西郊数峰翠 

　　崔东洲集卷之二 

　　●崔东洲集卷之三 

　　维扬崔桐撰 

　　乐府十八首 
　　赋四首 

　　◆乐府十八首 

　　采莲曲 
　　折杨柳 
　　游女曲 
　　江南弄 
　　君马黄 
　　桑妇词 
　　巫山高 
　　王昭君 
　　陇头流水歌三迭 
　　自君之出矣 
　　雉子曲 
　　帘上燕 
　　乌夜啼 
　　公无渡河 
　　独瀌篇 
　　思亲操 
　　景阳曲 
　　刺促 

　　○采莲曲 

　　双双采莲去曲曲见郎舟洲回郎去远一曲九搔头 

　　○折杨柳 

　　出门折杨柳却忆赠君时分明春在手不是去年枝 

　　○游女曲 

　　杜若风香兰渚西谁家少妇拾春荑鸳鸯惊起一双飞一双飞心事结望遥遥泪垂血 

　　○江南弄 

　　游丝飞絮江南曲江南儿女颜如玉笑入兰汀采柔绿采柔绿欲赠谁行路难长相思 

　　○君马黄 【 庚辰养痾南归】 

　　君马黄宦马白彩韀金??耳丹霄陌丹霄陌阻且长臣马力痡羞骕骦君欲行臣莫前垂首谢君君亦怜 

　　○桑妇词 

　　少小嫁郎君姑教着短裙采桑事蚕织机上锦如云云锦入官家篝灯夜绩麻明年桑叶长未采巳成嗟采桑心独苦泪湿桑中土 

　　○巫山高 

　　巫山高屹屹冥冥云雨低美人春梦断欲问路仍迷台荒悬碧藓祠古绝丹祶寂寞巗花落空余春鸟啼 

　　○王昭君 

　　粉黛淡新妆含泪别君王君王不相识神采射明光沙霾黄碛古雪压白龙长千载琵琶恨令人思不忘 

　　○陇头流水歌三迭 

　　陇水鸣月夜似闻君子声开门只见月的的照长更陇水落清秋寒声散芳草可堪霜树猿听之令人老上陇俯流水长奔何太驶恨渠呜咽吟尽入愁人耳 

　　○自君之出矣 

　　自君之出矣书寄泪横流莫教笺染血翻恐重君愁自君之出矣留得旧衣裳开箧时时看分明君短长 

　　○雉子曲 

　　小麦青大麦长雉双飞桑树旁时哉鸣啄稳照影锦云光结侣羞鸂■〈涑鸟〉朝阳比凤凰羽仪尔戢矰缴尔防鲁恭云巳童子稚狂 

　　○帘上燕 

　　帘上燕为尔怜朱门书还启金钩朝复悬万年枝上鸟凤眠尔独栖栖□屋□帘上燕为尔怜 

　　○乌夜啼 

　　乌啼哑哑霜半销银床萧瑟梧叶飘王娃唤醒鸳鸯梦飞去香魂谁为招 

　　○公无渡河 【 伤己亥风涛之变王翁被溺】 

　　公无渡河河流灏灏不见底中有蛟龙掉长尾得公食之彼之喜公无渡河河流混混奔泥沙参参万石争嵯岈公入不归河为家赤乌双双舞芳洲黄狐死矣亦首丘公之入河谁尔收吁嗟乎公无渡河尔发可晞尔壶莫赍河不可欺吁嗟乎公无渡河 

　　○独瀌篇 【 感风涛变后复遭恶吏】 

　　独瀌深水浑照影不见人影灭何足惜水深能灭身驱车上北山狐狸向我号我欲回车路阻修斑斑有虎当前郊荐草芃芃黄霾蒙蒙逝将何依我心冲冲秋风飘摇鸿鹄高飞岁云暮矣游子不归双龙在箧赠我友生子惠携我与子同行彼美踟蹰我心则忧匪心孔忧与子同舟 

　　○思亲操 

　　思亲操者舜见飞鸟而思其亲也日吾父携桐试艺留都凡三渡南泠矣今复南迁入夜江行有感而作瞻彼江流兮滔滔风凄凄兮水号舟荡漾兮心摇乌鹊翩翻兮云冥冥怀我所生兮仪形杳东顾兮数星心惝怳兮踟蹰胡不归兮岁徂 

　　○景阳曲 

　　长更钟动霜花湿冰咽铜龙漏稀涩鸳鸯魂梦断黄娥双玉阑干半收泣翠靥金钿靓早妆冥冥海日卧龙堂抱衾行近紫绡床分明对面千山隔彩带杯寒成弃掷牛女盈盈银浦流低垂双燕玉搔头空栽荳蔻花先老悞结丁香春复秋 

　　○刺促 【 岳阳道中即事】 

　　刺促何刺促碧梧爱种山之澳双双小凤共徘徊渍阴倒浸潇湘绿朝烟暮月洞庭寒秋老僊娥斑竹湍亭亭玉干倚天立秀色映空牛斗寒 

　　◆赋四首 

　　永思赋 
　　怀逸赋 
　　喜晴赋 
　　祝雪赋 

　　·永思赋 

　　永思赋者东洲崔子为其从弟槐生赋也槐生弱龄丧父囏难成立巳亥秋■〈风贝〉涛大作二母复沦没槐生触景彷徨悲思无极妻女之爱又不暇戚矣东洲子哀之故托槐之辞曰 
　　江流漭潒兮奔莫巳江云黑?合黑?芒兮凝泥泥憀栗孱衷兮吾生欲毁望而不见兮怀二妣双魂逴逴兮随太紫求之溟涬兮渺无埃吾命黔羸兮觅本始芳姿沕穆兮噫谁其是九阂颢穹兮吾欲问之排空扪素兮登彼峛■〈山施〉列缺倒景兮漠峻驰虞泉出倚兮扶桑枝魂其何之兮情彷徨俯躬缩蠋兮中心悹伤回邅结愲兮涕淋浪树之丹棘兮能以忘吾考背弃兮吾生尚孩惸惸愞植兮愁以摧二母勤劬兮毛发皑皑阳侯恣割兮去不回魂乎归来兮谁凭谁依谁所亲故乡之土兮骨肉真青炜升平兮春骀荡幽攡虫?端动兮昭万象乳泓玉蚁兮华轩敞魂胡不归兮生乐享亦炜颂平兮夏恢胎茂树修景兮荫瑶台琉璃屏冷兮冰溜开魂胡不归兮歆寿杯白炜象平兮秋沆砀佩兰饵菊兮炎燀畅风帷月榭兮心神旷魂胡不归兮有丰养玄炜和平兮岁云既除瑞香温玉兮凚冽苏鲜膎珍脆兮歌笑以都魂胡不归兮行莫纡乱曰魂兮魂兮何辰复胡我生兮俾我独青鵩当夷兮雠黄鹄精卫无功兮尚龙屋黄垆夜长兮杳冥北鹤跂遥遥兮空即?足蹙欲涉无梁兮车绝辐詹尹何居兮吾握粟 

　　·怀逸赋 【 丙申子多□思归赋此自广】 

　　念吾生兮鲜逸托觚椠兮搔形探端末兮往帙剔泛言?坒兮幽经抱玄珠兮兀兀倚冰楪兮泠泠杳层霄兮伏翼吞鸿鹄兮气凌溘乃游东观以蜚响捧北辰而展足攀苍龙之蚴蟉照等夷之清渥冀铭勋于景钟架桴枅而檏樕望天阍以泬寥忞蹇步而瑟缩既东南于闽越复辗传于湘浦临虎闱而弗模登凤台以吊古勴三礼以直清岂时贤之比数辙欲纡而力疲食愧浮而无补尔乃倦羽思林老骥怀枥期渊潜以抱愚林栖而景息书巢蜗庐负暄扪膝元化与并烦痾顿失若夫星楂虚兮日涉桂枝丹兮见招祥飙被兮昭旷海月拾兮逍遥荫影木兮敦宿好煮芋石兮盈山庖入溪烟兮摇碧筱步回塘兮夭玉桃弄兰荪兮容与醉琼胎兮昏朝欻乃戏五烟兮羾轶驾衣芙蓉兮彯霞巾携寿光兮佩含景肩岁星兮扣苍精参紫薇之云軿兮遐韵慕黄眉之通方兮达生安濩落兮众缘寂惔希夷兮寤寐清庶昧图之奄拨兮追往昔遂初服以超遥兮吾性情 

　　·喜晴赋 【 楚省久雨一祷而晴赋此志喜】 

　　惟吾人之弗率兮肆　皇穹之莫怜爰降割于无辜兮或陆沉而河尘黄发纡轸而柔孽载号兮嗟絓绩而莫伸胡知夫神之爱吾民兮甚于民之望神侯馨香之俶升兮纷剡剡共载歆庶赫戏之回翔兮载昭德而俯亲何旬月之淋漓兮溘一祷而亨屯雨师缤其返驾兮风伯转轮商羊罢舞兮羲和耀灵俄宫沉者载浮兮鱼鳖觧沦阛埜欣其夷犹兮聿蹇产以纾颦縆鼍鼓之坎坎兮管□奏频旅椒糈以□荐兮桂酒载陈仰剑珥之陆离兮惭匪腆之微禋合舆情之大公兮感昭假之一新惟灵鉴之弗厌兮懋鸿德于大钧睇五政之弗諐兮乃敷翕乎长春十日一风兮五日以霖泽不破块兮暄濯载均百谷有成兮卉木蔚蓁阐妪鞠之无私兮大造有仁 

　　·祝雪赋 【 楚省作】 

　　惟玄运之届缩宰惠气而抑杨爰吁炎而吹冷司懋育以为常雨霡霂而知时雪缤纷而载疆冀殄戾之畅郁丰百谷以耒祥胡斡维之弗经冬伏阴而愆阳怅曜灵之赫赫未三白之瀼瀼嗟二精之违恊十秵稔之恐伤愍元元之何鞠濒泯泯而流亡抑鬼神之扬灵熠光景于下方鉴吾人之靡臧肆凭怒而罚张窃俯循而??虫??虫顾何召而遘殃慨愚氓之无知赏正之弗章□羣工以谢愆申庶长以恳禳藉　皇□之开右示薄阴而冽霜尚恢台之弗渥抱战兢而敢忘惟神明之弗吐闳紫宫而耀光溘霰雪其无垠沾清润之琳琅纾羣生之轸纡兆有年以穰穰庶天人之弗违歌时和而乐康 

　　崔东洲集卷之三 

　　●崔东洲集卷之四 

　　维扬崔桐撰 

　　五言律诗一百一十三首 
　　排律一首 

　　◆五言律诗一百一十三首 

　　简问蒋敬所翁 
　　雪夜闻石熊峰阁老讣 
　　过杨内翰故宅 
　　卧病别刘子 
　　胡原学南改迎养 
　　张司寇初恩志感卷 
　　书杜隐翁屋壁次唐守之韵 
　　别刘载道 
　　西边报捷 
　　同杨弘山曹漫山游姚园 
　　哭姚海山 
　　同章朴庵司空游武当山共十五首 
　　京山喜雨二首 
　　京山观音崖次毛东塘韵二首 
　　灯夕夜行有怀 
　　同张嵩少冲雨至郧阳二首 
　　督学南行辰溪道中会李台南夜酌 
　　辰溪道中述所见 
　　同文沃焦储谷泉游习池回观显佛寺 
　　留别王梦泽书扇 
　　郧阳道中 
　　谪浙月夜偕泉川子登吴山观湖 
　　偕陆俨山蒋东晓游玉泉寺观鱼 
　　偕陆俨山陆体斋登飞来峯绝顶各坐石望湖 
　　净慈寺 
　　红梅 
　　调辰沅过九江高良山 
　　瑞昌亭子山观东坡所书眉山苏轼过此六字 
　　沅州会陈西愚宪学 
　　湘南遇故人 
　　九日同翟青石中丞饮武昌江楼 
　　陈侍御邦敷遇予于辰阳 
　　迁太仆滁州悠然亭坐秋月 
　　九日菊未开 
　　吴园送菊 
　　月夕有怀 
　　滁州亭池秋意 
　　环山亭饯田守迁贵臬 
　　滁阳除夕思二亲 
　　庆贺北上饮陈悟冈清江公署二首 
　　饮凌剑山别业 
　　己亥服方阕又七月三日■〈风贝〉潮丈余海门以东人产荡尽悲感六首 
　　水灾后北上锺令仇簿饯别新砦亭 
　　通州诸大夫饯别宪院有感 
　　夜至如皋黎令邀飮宪院时詹何二广文在坐 
　　饮林东城吏部宅 
　　吴疏山侍御邀予偕林东城饮泰州城楼是日风雨甚恶 
　　维扬刘守曹节推邀饮李园 
　　江都张令缨邀饮葛园 
　　迁祭酒午日同王前峰太学斋居二首 
　　苏助教文母表贞图 
　　送孙三渠之新会 
　　哭崔后渠先生 
　　庚子郊祀同王前峯斋居太学二首 
　　送唐世惠尹武宁 
　　送王楼江知乐清 
　　迁南礼曹舟次仪真会蒋南泠 
　　晓登朝天宫楼阁四首 
　　署南雍至日斋居有怀王前峰二首 
　　署南雍燕坐东厢即事 
　　鸡鸣寺四首 
　　同张龙湖饮张阳峯宗伯水亭二首 
　　再用前韵荅龙湖少宰四首 
　　哭温托翁先生 
　　春游即事 
　　改北礼曹张石川邀登镜光阁二首 
　　三月三日予诞辰 
　　七夕二首 
　　怀亡友江亶爰 
　　送唐信甫令新郑 
　　赠邓应韶尹苍溪 
　　赠黄子南还 
　　梦马西玄有感 
　　闻顾东江先生讣 

　　○简问蒋敬所翁 

　　山斗三台老烟霞八桂城辞荣遂初服素业尚书生竹坞还开径莲峰定结盟相闻不相见怅望若为情 

　　○雪夜闻石熊峰阁老讣 

　　桂石悲遗老俄成变古今蓬瀛清望在蒿里白云深海岳收英气氷霜感岁阴九原那可作翘首几沾襟 

　　○过杨内翰故宅 

　　匹马城阴曲清才忆子云滇山万里隔汉署十年群载酒何人问虚亭落水闻迟迟不忍去回首澹斜曛 

　　○卧病别刘子 

　　不识荆州面于今是故知枕衾违病日天地别君时月冷乌啼急云长马去迟离筵何满眼凄恻重吾私 

　　○胡原学南改迎养 

　　亲远悬南极官轻去上台梁州云万里游子路重来秪拟春晖报非关昼锦开绮筵歌舞罢笑指凤凰台 

　　○张司寇初恩志感卷 

　　过庭违令子曳履重尚书驿使烦牢醴天家为起居□缘沾命再翻忆得思初何以供琼报皋谟愿展舒 

　　○书杜隐翁屋壁次唐守之韵 

　　门对歌樵径舟横带月溪风鸣花出犬目丁树栖鸡开卷从诸子分醅问老妻偶添诗意绪多向竹间题 

　　○别刘载道 

　　海角春仍在旄头气不骄玉门迥猃狁金印拜嫖姚庙筭时西顾天兵岂内销黄云秋渐老好为备临洮 

　　○西边报捷 

　　十年淮悔客忽作故山归岁晚悲长铗天空度少微清风遥鹤氅白石旧渔矶琼树怀君切何时慰渴饥 

　　○同杨弘山曹漫山游姚园 

　　市远芳园净亭虚曲水通能文共曹植识字更杨雄笑入烟霞里移尊竹树东咏归春十里斜日在西峯 

　　○哭姚海山 

　　万里青云器连城白璧姿庙廊名日重衡鉴道无私世路幽冥隔宫清故旧知秋风归旅榇凄恻重吾思 

　　○同章朴庵司空游武当山共十五首 

　　入僊关至紫霄宫二首 
　　紫霄宫道中 
　　雨宿朝天宫山房 
　　雨后夜坐南岩山台 
　　五龙宫道中 
　　登五龙山 
　　诵经台山房 
　　赠檏庵尚书 
　　赴玉虚山行 
　　至玉虚宫 
　　张僊留衣亭 
　　再至玉虚访朴庵同登会僊楼 
　　闻清微宫之胜道侧不能至 
　　闻玉虚岩之胜道僻不暇至 

　　·入僊关至紫霄宫二首 

　　西山园合杳凿翠敞天关龙磴丸丸上鳌峰滚滚攀□披碧树杪忽到紫霄间五月全无暑僊风有静□ 
　　此中真福□不与众宫羣杉宿光连斗峰旗翠掣云风回金锁路龙吐玉泉纹未尽登临兴徘徊问少君 【 山有七星杉展旗峯】 

　　·紫霄宫道中 

　　山行失炎暑风磴发萧萧鸦观丹崖覆梅祠碧气飘问僊知古迹采药识新苗不断松杉路阴阴转石桥 【 朗梅祠乌鸦观】 

　　·雨宿朝天宫山房 

　　风树蛟龙鬪天宫云雨垂曾阴吹不散午景霁仍亏榻借神僊窟檐依鹳鹤枝秋??迷归去路消息问南箕 

　　·雨后夜坐南岩山台 

　　雨霁清宵坐更长月转桥凉生松湿洒光满壑烟销峯拥天枢隔楼虚地轴摇忽闻笙鹤度冉冉列僊朝 

　　·五龙宫道中 

　　塞壑奇松拥呼人恠鸟翔庙岩题黑虎石涧转青羊响荅闻樵语香飘迓羽裳停舆问前路山夹紫云长 【 黑虎庙青羊涧】 

　　·登五龙山 

　　盘旋千仞路此地亦为尊日久涧长晦云低山欲吞冥搜随鸟道小憩借松根爱啜僊源水还筑玉女盆 

　　·诵经台山房 

　　僊子翻经处幽厓住有人径泥深虎迹松瓦盖龙鳞石座留宾古茶蔬剪药新问渠谁是侣惟与白云亲 

　　·赠檏庵尚书 

　　□□僊侣去七十二峯遥阁道攀天壁池泉吸斗杓徘徊丹竃窟唱和紫芝谣巳悟长生术朱颜定不凋 

　　·赴玉虚山行 

　　着处瑶宫敞随山羽客栖云根百里路木杪万重梯人语鸣虚壑鸡声隔远溪桃源知不远欲往路仍迷 

　　·至玉虚宫 

　　已出桃源径回镳更玉虚地宏疑月窟气肃象天居龟负蓬巅石龙缠殿额书灵官五百辈吹笛下云裾 

　　·张僊留衣亭 

　　僊去留亭榭松杉绕径长凤舆何处所蝉虫?免尚衣棠余泽涵金笥清氛凝桂梁时应星斗夜飞动彩霞光 

　　·再至玉虚访朴庵同登会僊楼 

　　避暑入云去言登僊子楼山遮半林日风洒万松秋俯瞰深层殿雄谈到十洲回舆下瑶磴看水更淹留 

　　·闻清微宫之胜道侧不能至 

　　传闻天柱下幽胜更清微峯合天长隔溪寒云不□花岩悬乳石竹坞对琼扉未有凌风翼空成怅望归 

　　·闻玉虚岩之胜道僻不暇至 

　　宫殿藏岩里阴阴千尺深秪容云雾入不受雨晹侵树影涵金锁锺声带碧浔渐非谢公兴双屐倦登临 

　　○京山喜雨二首 

　　岁岁天悭雨村村田稿禾苍生半沟壑赤地是江河甘澍频今夏荒墟更旧歌帝心谁感格无乃　圣功多 
　　云起沉荆树山霾隔楚天蛟龙竟日鬪江汉百川连喜动观风使恩沾望雨田穹苍本仁爱从此卜丰年 

　　○京山观音崖次毛东塘韵二首 

　　古道悬崖下真便驻使旌名贤多胜赏此地岂虚生细草亭阴色灵泉树杪声行吟对晴旭聊得旅愁轻 
　　□客惯寻寺登临石磴长岩姿含雨湿佛顶压泉凉双树摇潭影诸天散宝香因思白社会愁寂远公堂 

　　○灯夕夜行有怀 

　　今夜郢城月寒光较倍新未缘怜火树应故照离人翠管随歌扇香衢散绮尘儿童不愁思喧处漏声濒 

　　○同张嵩少冲雨至郧阳二首 

　　共子郧襄路千山风雨斜江流吞鸟道沙磴没龙騧崔颢空吟鹤张骞亦失槎黄昏憩公署相对即吾家 
　　十日郧山路真成行路难江天一气合舆马万云攒滑磴防颠踬长涂绝羽翰相看一险度各喜报平安 

　　○督学南行辰溪道中会李台南夜酌 

　　孤棹双崖路清江十月波山容明锦树潭影卧寒鼍野泊风烟暮深罍故旧过天涯得李白亭伯意如何 

　　○辰溪道中述所见 

　　素崖如玉裂奇石岸玲珑矶险波翻雪江虚树自风盘涡双棹急回浦断洲通万里初来客贪看尽日中 

　　○同文沃焦储谷泉游习池回观显佛寺 

　　故宅群峯在荒池九曲平偶陪骢马客转动爽鸠情烟色飞花径钟声落日城使君如不醉山水笑经行纡蹊楼转磴奇像佛呈身香气天花□烟光洞草春岩笼棊石冷江引竹泉新徧识襄阳胜无如此蕴真 

　　○留别王梦泽书扇 

　　赤壁回孤棹黄城别晓云情悬梦泽子昔是凤池羣宋玉仍儒雅周南滞典坟今宵杨柳月江笛不堪闻 

　　○郧阳道中 

　　郧阳一日道步步上丹梯石拥江流细云深驿路迷人家藏壑小征马近天嘶似畏初来客西峯日易低 

　　○谪浙月夜偕泉川子登吴山观湖 

　　月下携僊侣空湖夜更幽风间平十里烟散影孤洲龙抱珠眠稳舟行镜未休真堪洗烦想相对一清讴 

　　○偕陆俨山蒋东晓游玉泉寺观鱼 

　　天青双沼净鱼戏若行空客到群初散僧呼队复同锦文清浅底玉尺往来中只恐多年腊风雷尽作龙 

　　○偕陆俨山陆体斋登飞来峯绝顶各坐石望湖 

　　筵敞开蓬顶虚无见远湖天连六桥净波浸一峯孤小坐分苔石高枝挂玉壶此游真绝胜未数辋川图 

　　○净慈寺 

　　净慈僧百岁南宋事能传峻阁青松上澄江白社边林开容鹤径门近打鱼船对此忘机事披襟抱月还 

　　○红梅 

　　爱女清仍丽何夸桃李姿占春初动处留艳半开时香曳含风蘂光摇带雨枝谁嘲玄尚白索笑未嫌迟 

　　○调辰沅过九江高良山 

　　云磴盘空曲风藤拂面垂停车休倦仆落石起惊麋岩亥留雪行迟况暮曦逢僧竹下寺愧尔笑奔驰 

　　○瑞昌亭子山观东坡所书眉山苏轼过此六字 

　　俊逸眉山老名何到此题才高天不爱身远路多迷乱石寒烟里啼猿苦竹西伤心满斜日欲去意迟迟 

　　○沅州会陈西愚宪学 

　　不见元龙久思君梦寐繁风云赴滇海兰芷过湘沅杯酒寒温语山城鼓角喧明朝又云别翘首使君辕 

　　○湘南遇故人 

　　道路忽想见徘徊碧水傍班荆暂尊酒行李一书囊古驿江梅落前村沅芷芳兹行各努力道屈转辉光 

　　○九日同翟青石中丞饮武昌江楼 

　　南楼高百尺江雾满衣裳城压蛟龙窟天虚乌鹊梁兴怜青石老醉共白衣觞长啸频回首千峯云路长 

　　○陈侍御邦敷遇予于辰阳 

　　城雨征袍湿山云去路盘扣阍余谏草过楚握幽兰未拟登楼卧聊成下榻欢　赐环应早晚公论在朝端 

　　○迁太仆滁州悠然亭坐秋月 

　　悠然亭上月此夜烛毫芒影落芙蓉院凉生荷芰塘吟杯临皓魄书幌得余光却忆关山冷愁添思妇长 

　　○九日菊未开 

　　菊巳重阳节花犹此日稀蛩愁仍自语蝶懒不成飞篱下风枝嫩尊前露蕋微何时开烂熳频赏未应违 

　　○吴园送菊 

　　季子仍佳兴秋深菊圃开细分邻许假未惜手曾栽凉意霜犹恋清香蝶趁来相看吟不尽酬女秪深杯 

　　○月夕有怀 

　　关山寒月满河汉澹平流苦益城笳夕悲添邻笛秋客情惟倚槛乡望倦登楼遥忆吹箫处清光亦未收 

　　○滁州亭池秋意 

　　秋苑成萧瑟登临首重搔霜飞惊柳散水落觉荷高暖忆滁翁酒凉生楚客袍有官仍旅况觅纸强挥毫 

　　○环山亭饯田守迁贵臬 

　　言别青云客开尊翠竹园汉庭遥授钺滁老尽攀辕兰芷过三楚风烟到八番养龙池水在白日看飞翻 

　　○滁阳除夕思二亲 

　　游子长为客关河秪见云双亲千里隔一夜两年分世故风尘路乡心鱼鸟群何年制初服栢酒共欢欣 

　　○庆贺北上饮陈悟冈清江公署二首 

　　忆昔曾过地重来共此筵蝉声碧树昼烟色翠篁天崔颢才真媿陈蕃榻下悬还期中夜月醉傍曲栏前 
　　轩敞帘栊静园幽泉石寒池边引鱼钓墙外借山看爱接同乡语浑忘行路难应回九月棹还对菊花团 

　　○饮凌剑山别业 

　　卜筑近村墟阴阴水竹居乱云深户牗垂柳静庭除客醉鸥边席门喧月下车看君有幽意沧海一舟虚 

　　○己亥服方阕又七月三日■〈风贝〉潮丈余海门以东人产荡尽悲感六首 

　　今岁东隅阨伤心北海翻万民葬鱼腹百里化龙门洒血悲亲友无家问子孙寄言当路老早为扣宸阍 
　　尽日蛟龙鬪俄时天地混丈涛从北涨万户总南奔赤子随鱼鳖红流失市村有生知亦死何计觅饔飧 【 北海水夜观如火】 
　　画吼如雷雨旋翻过屋涛儿沉父莫救夫失妇空号梁栋浮轻苇牛羊傍九皋哀哀残喘者谁为赠梯袍 
　　薄命嗟羣鬼求生尽失谋几人能抱树无数任随流形改何从辨骸沉谁为收岂如歼战伐青史亦名留 
　　潮回无绿野禾稿尽黄云夜哭喧新鬼孤行寂故群耒锄农失业鸡犬野无闻皓首时东望沾巾对落曛 
　　礼让平生老仪容何处寻乾坤是棺椁沙砾改衣衾忽漫传犹在惊疑望好音有魂招不返南望涕淫淫 

　　○水灾后北上锺令仇簿饯别新砦亭 

　　锺繇新视篆贤佐亦仇香惜别沾芳燕深情系故乡树云瞻渭北桃雨忆河阳近日多民瘼劳君重感伤 

　　○通州诸大夫饯别宪院有感 

　　清秋开豸阁华燕对狼峯栢雨收残暑台霜起暮锺问灾愁转剧把酒意仍慵抚字湏贤守封章达　九重 

　　○夜至如皋黎令邀飮宪院时詹何二广文在坐 

　　花县深秋燕芹宫二妙同鸟声台月里凤曲渚云东时事悲翻海浮踪愧转蓬话迟频剪烛未惜玉壶空 

　　○饮林东城吏部宅 

　　庭小容旋马庐幽暂卧龙好贤歌杜枤谈剑拂芙蓉城近垂云细杯迟堕日红高人不忍别怅望暮江峯 

　　○吴疏山侍御邀予偕林东城饮泰州城楼是日风雨甚恶 

　　台迥朱楼敞筵高绣幕张炎蒸送云雨爽气洒衣裳柱史停騘马仙即挹署杳凭栏俯寥廓秋色澹河梁 

　　○维扬刘守曹节推邀饮李园 

　　亭敞围深竹筵幽近浅流疏才愧崔蔡时望得□□鹤径朱栏静风庭玉树秋雄谈不觉暮归路野云稠 

　　○江都张令缨邀饮葛园 

　　路出栽桃县欣同藉草缘笑骑山简马聊燕葛强园径曲深红叶亭虚遶碧源酒阑沉野日歌罢彩云悬 

　　○迁祭酒午日同王前峰太学斋居二首 

　　丰树遗炎暑宫墙肃暮阴雨声传碧瓦虹彩抱青衿端坐欣联玉高谈听掷金更阑不知倦灯火北堂深 
　　霁月澄虚院凝云寂广堂兰汤浴芳节麦侯纳新凉晤语仙寮并开情锦瑟张翻思十年事凄恻意何长 

　　○苏助教文母表贞图 

　　结发期偕老伤心恨未亡松姿厉霜节桂子种天香宇宙还元气门阊借耿光士林有歌颂合付史官藏 

　　○送孙三渠之新会 

　　邂逅怜乡彦分携重此行风烟万里路海岳五羊城远意同梅尉忧时独贾生明年报嘉政早达岭南情 

　　○哭崔后渠先生 

　　俊逸崔宗伯中州第一流文章卑汉魏事业望伊周世隔鸡年梦情悬鹤吊秋音书时展玩涕泪不能收 

　　○庚子郊祀同王前峯斋居太学二首 

　　昭代圜丘祀新开周礼文恢弘百圣典冬夏二仪分宫寀陪卿月斋居卧朔云　九重方静默无乃　圣心勤 
　　大报千官肃清斋共此宵璧雍寒淰淰银汉净迢迢燕坐炉熏枭深更蜡炬销明朝骏奔走夙戒受　神尧 

　　○送唐世惠尹武宁 

　　璧水辞文苑花封拜武宁弹琴开白昼飞履入青冥报国新筹略承家旧鼎铭东南有民瘼佳绩奏彤庭 

　　○送王楼江知乐清 【 汝襄】 

　　惜别东瓯尹春辞北斗城□山非客翔履亦王生气壮龙皋跃官廉鴈荡清共君乡约在倾耳听贤声 

　　○迁南礼曹舟次仪真会蒋南泠 

　　故旧高轩过谈诗此暂留借君杨子水停我海翁舟断岸苍烟渡长天白鴈秋徘徊日云暮别去几搔头 

　　○晓登朝天宫楼阁四首 

　　窈窕仙宫晓天空星月微松中丹殿隐烟处碧山围灯火飞巢鹤楼台下羽衣双双玉童子为启北岩扉 
　　峻阁层霄上虚棂万竹傍云峰疑缥缈烟市认微茫岚气寒浸坐晨光澹入堂东瀛浮赤日远景对苍苍 
　　慺敞朝曦满山明宿雾开青龙横山□紫岭抱蓬莱鸟语窓中树风含石上杯帝台令远近回首是三台 【 青龙山名】 
　　东麓登临罢回瞻北极楼钟声四山晓云气万家浮王谢风流尽忠贞祠庙留 【 宫即冶城有卞忠贞墓】 徘徊望关塞朔瘴未全收 

　　○署南雍至日斋居有怀王前峰二首 

　　此日南郊祀遥瞻北斗城一王开典礼万国荐粢盛未遂明禋会空怀献赋情徘徊临壁水孤况向谁倾 
　　穆穆宫墙古阴阴竹树团余清分简帙空翠袭衣冠生意随阳长斋心得静观还思王逸少曾共此宵寒 

　　○署南雍燕坐东厢即事 

　　六馆休鸣铎虚斋此暂留庭闲幽鸟下山近晓烟稠竹色围丹阁松阴护碧流喜无尘事扰图史恣冥搜 

　　○鸡鸣寺四首 

　　晚眺鸡鸣寺迢迢俯玉京万家烟树色十庙鼓钟鸣萝径凭虚上松堂积翠生壮游曾此地陈迹更留情 
　　迭阁丹霞上重门碧树中峰巅标宝塔墙外抱儒宫龙象虚无见金银色相空天开画一幅不与下方同 
　　云构宫如积岩栖屋似悬俯窓疑欲堕踏磴去仍旋势带金城壮清怜璧水连此中真胜境何处觅神仙 
　　宿鸟喧深竹寒烟暝暮台言归路窈窕欲下意徘徊月牗珠光动霜城玉漏催登临兴不尽携榼拟重来 

　　○同张龙湖饮张阳峯宗伯水亭二首 

　　晚燕开云阁移尊更水亭山霏侵坐湿林影上衣青气像亲卿月辉光动客星淹留情不倦相对玉壶氷 
　　双栢临池近幽篁抱槛纡凤声风戛玉龙影月沉珠丽藻张华合疏狂崔颢俱会心逢羙景飞兴入菰蒲 

　　○再用前韵荅龙湖少宰四首 

　　宗伯张冬宴群寮集暮亭桧阴垂槛碧池影浸天青旧好还今雨佳期亦聚星对君双白玉何啻莹玄氷 
　　入园穿窈窕看水俯萦纡洒翰频栽锦高谈碎落珠喜逢明月夜兴与野雪俱拟待春湖涨移舟傍渚蒲 
　　爱客开东馆留欢到小亭冯唐头己白阮籍眼能青绝唱歌春云言归达曙星相过湏百遍何避踏层氷 
　　澄塘怜潋滟远岫对盘纡风树虚生籁霜檐细结珠百年瀛客会二羙锦筵俱回首惊时序春风又绿蒲 

　　○哭温托翁先生 

　　忆昨违师广俄传揜夜台蚕丛万里路鹤驭几时回献纳匡时志文章轶世才相思泪不尽怀抱若为开 

　　○春游即事 

　　春光游淡荡昼景坐氛氲蛱蝶穿萝带鸳鸯弄水纹轻沾桑叶雨深入杏花云小队游人醉香尘远更闻 

　　○改北礼曹张石川邀登镜光阁二首 

　　春晓山楼敞清尊社友招镜含湖影动铃带梵音飘双树围栏碧诸天护佛遥徘徊日云暮尘想觉全消 
　　携榼入东林幽寻松桧阴明珠悬象色宝鉴照禅心桥跨蓬丘近泉通太液深佳期不可负清眺一披襟 

　　○三月三日予诞辰 

　　此曰穪元巳吾生属亥时忘情曲水燕长叹蓼莪诗拜舞儿孙喜劬劳父母知春阳满庭草独步意迟迟 

　　○七夕二首 

　　织锦停仙杼新妆浥露花鸾飞开月镜龙驭度香车翠帐留欢暂银河去路赊分明一本隔回首是天涯 
　　天上双星会人间七夕期桥成占鹊羽盘巧鬪蛛丝岂有天孙怨空劳戍妇悲殷勤献瓜果凉意满金卮 

　　○怀亡友江亶爰 

　　哲人今巳矣身后独声名行古时贤重文奇俗眼惊吴山千里梦汉署十年情独夜怀君切霜秋冷玉绳 

　　○送唐信甫令新郑 

　　才俊雄全楚今成大隗游雷封辞上国云舄入中州黑绶诸侯贵苍生万姓忧功成报　天子廊庙看甄牧 

　　○赠邓应韶尹苍溪 

　　楚人不识王终为世所珍羡君青霄鳬冥入苍溪春扬声云台高刷羽天池新去去勿留滞巴西堪问津 【 苍溪有云台山天池】 

　　○赠黄子南还 

　　送君淮海去凤埜入新凉忧国燕输重归涂楚望长青山停别骑碧草澹斜阳奏最期它日高梧待凤凰 

　　○梦马西玄有感 

　　同年三百辈知巳独怜君梦杳还梁月愁长惨树云行推君实操才许子虚文吟罢频搔首含情到夕曛 

　　○闻顾东江先生讣 

　　宗伯吴中彦文章薄海闻赤心扶社稷紫极会风云早忆江东鲙真空冀北羣生离成死别恸哭向斜曛 

　　◆排律一首 

　　丙申元夕滁阳公燕胡支湖出菩提灯以娱客海南有菩提树相传罗汉所植土人制叶为灯细如蝉翼予奇之为赋二十韵 

　　○丙申元夕滁阳公燕胡支湖出菩提灯以娱客海南有菩提树相传罗汉所植土人制叶为灯细如蝉翼予奇之为赋二十韵 

　　七祖岩前树飞来万叶芳传灯成巧制借彩照迷方裁剪应龙女呵嘘岂鴈王天球围混沌星象缀辉煌本有轻逾縠如无细入芒蜻蜓留羽翼翡翠闪文章经贝元同秀台花疑并妆焚膏辞汉畤衘烛比扶桑宝月悬秋影尼珠弄夜光慈云浮缥渺法雨润葱苍揜媚颜仍古逢元色再阳玲珑开绮牗晻暎拂雕梁练气垂虹饮霞纹俨凤翔青铢西母带紫锦上元囊佛国随杯渡诸天藉筏将华筵开北海仙尉亦南昌奎聚谈三象空乘忆五羊澄心真洗刮献寿助灵长轮毂时旋转丝纶妙展藏词林一题品奚啻重琳琅 

　　崔东洲集卷之四 

　　●崔东洲集卷之五 

　　维扬崔桐撰 

　　七言律诗八十首 

　　◆七言律诗八十首 

　　经筵进讲敬颂二章 
　　进呈实录敬颂一章 
　　庚辰归省观江水逼县有感 
　　狼山五首 
　　登白蒲陈南村楼次王晴川韵 
　　舟宿济宁思亲 
　　游郑园泛舟曲池 
　　九日同陆双石过陈石亭斗园 
　　陪毛励翁门老祀　文庙次韵二首 
　　陪祀祭品 
　　闻梁厚斋阁光讣 
　　别张南溪謪广西 
　　送萧子雍督学南圻 
　　丁亥参议湖藩舟宿彭泽 
　　戊子供陵事寓郢中王子宅观庭竹 
　　同侯方山登王氏亭台 
　　渡宜城河戏简省中诸公 
　　赠申都间北上 
　　郢中灯夕高或山邀敛玄妙观以疾不赴 
　　送吴榕东太常使郢北上 
　　初至太和山麓羽士导登三天门飘然有仙举之意 
　　登太和绝顶谒金殿 
　　太和五龙宫 
　　己丑督学湖藩赴德安试士张犀浦宪长留燕不能奉约 
　　德安道中有怀简省中诸公 
　　冲风发德安饭紫石铺有感 
　　光武宅宅在白水南 
　　雨行襄阳道中 
　　大堤 
　　江上望鹿门 
　　羊叔子庙 
　　隆中草庐 
　　习家池 
　　江上观霞飞 
　　谷城道中似孙南江 
　　再登均州沧浪亭 
　　郧阳道中 
　　郧阳偶会卢师陈同年赋此留别卢陕藩少参病新愈 
　　郧阳晓发回均州喜雨霁 
　　普门寺夜坐有怀 
　　阳春台 
　　杨山人隐居 
　　潜江雨行 
　　黄江 
　　暮泊黄州团风江有感 
　　舟泊团风驿李盘滨宪长见过 
　　黄州赤壁 
　　登赤壁寺阁王稚钦携酒至 
　　归涂晓行 
　　舟过大别山 
　　黄鹤楼 
　　登鹤楼望春即事 
　　鹄矶楚望 
　　春日雨行宿界山公署 
　　饮阳峰张学士幽居 
　　寓江陵杜工部见访 
　　陆氏南村草堂 
　　望洞庭有怀海门寄姜海厓 
　　别何巨卿赴蜀 
　　别少华许太仆 
　　送周泉坡中丞 
　　岳阳楼二首 
　　岳阳试士登院后万竹亭 
　　予巡岳时浦南北涧二宪长饯送千里更遣使远问诗以谢之 
　　谒长沙贾太傅祠以陆双石 
　　雨中望南岳 
　　南岳 
　　九月赴永宿排山观见菊 
　　淑浦道中谒伏波庙 
　　卢溪道中 
　　李台南饯予辰州报恩寺留别二首 
　　长至夜宿常德大龙驿次杨邃翁韵 
　　元夕燕崇本书院次韵 

　　○经筵进讲敬颂二章 

　　朝罢云軿下紫清　龙颜咫尺仰天行虎贲彩仗旌旗肃鹄立仙班剑佩迎霄汉履声趋国老文华经幄引儒英小臣幸荷升平日进讲聊输献纳情 
　　经帏讲罢　圣情倾　天语亲承　赐燕荣风动??茟蒲行玉馔露分仙掌下金茎凤楼春色花飞近鹤篆残熏袖拂轻沾醉从容归路晚　九重回首庆云生 

　　○进呈实录敬颂一章 

　　六馆新成一代编　九重亲御五云軿典模遥献金函重霄汉同曕宝鉴悬锡宠滥沾周镐宴伤心还忆鼎湖年虚传往事留弓剑秪有清氛琰琬传 

　　○庚辰归省观江水逼县有感 

　　十年乡梦水云涯归日残墟欲泛槎野哭有人悲税役春耕无地种桑麻鱼龙水阔通层汉鴈鹜烟深影断沙心折可堪回皓首啸歌酟酒醉渔家 

　　○狼山五首 

　　澹云千顷带江城萧寺閳千倚昼晴亭殿岚飞深树色鱼龙风动送潮声烟中吴舫冲波渡天外虞山对岸横江北江南瞻气象一声长啸尽平生 
　　招提何代布黄金松桧萧森昼亦阴佛拥葆幢丹阁迥塔悬珠影碧潭深风江元气连吴楚绣岭灵光峙古今暇日登临成胜赏沧洲牵引故乡心 
　　迭嶂冥冥雄古郡澄江皛皛浸秋屏台虚鹫岭隋梁迹岩俯龟田卦画灵牛女深宫浮素霭姑苏遥景借余青何当一棹玻璃月倒看芙蓉暎玉缾 
　　混茫银汉千流会嵂屼青螺五岭参巳爱遥阴开海甸更招空翠过江南伤心金地曾兵燹对景瑶觞暂佛龛拟卜夜关成旧约未妨颓日送高谈 
　　危峯森列峙江边淼淼寒流秀色连翠野三秋金壁削青天万顷雪涛悬风烟对岸开南北塔宇逢僧话岁年我亦白频洲上客石楼还拟借高眠 

　　○登白蒲陈南村楼次王晴川韵 

　　小憩元龙百尺楼看山开卷事多幽清怜江海谈仍古闲爱林泉道更优石鼎丹烟凝燕榻竹栏芝雨净云裘何当移广临秋水风月尊前次第收 

　　○舟宿济宁思亲 

　　疏灯凉月宿秋城永夜愁生万里情何处笛声催高短隔船人语话乡频白头菽水违游子黄叶关河秪病身不寝推蓬看天色银河耿耿玉绳横 

　　○游郑园泛舟曲池 

　　危桥曲径护芳塘翠竹苍藤拂槛长独往真成经郑谷胜游何用数高阳兰舟载客移春宴锦瑟随杯醉晚凉笑折花枝相把赠不妨月色在西墙 

　　○九日同陆双石过陈石亭斗园 

　　联镳广陌出词垣重九携琴过斗园对客谈诗怜陆贾开尊下榻得陈蕃坐迟城日斜苔径秋暮槐云护菊轩笑折繁花共君醉忘情相对欲无言 

　　○陪毛励翁门老祀　文庙次韵二首 

　　凤阙春丁承　帝遣虎闱禋祀肃桥门黄流三献文坛迥绛炬双瞻上相尊乐奏金悬和钥舞香闻宝篆俨宸垣礼成子夜喧归骑星斗光摇碧宇繁 

　　○陪祀祭品 

　　碧殿瑶坛松桧深曲栏回砌昼阴阴庶蒸展视徐鸣佩两序追陪幸合簪俎豆百玉崇报典纲常千载系人心元台公暇挥篇翰金玉铿锵太古音 

　　○闻梁厚斋阁光讣 

　　贤科策士怀元弼曾采蒭言读　御前自谢鼎勋归海岳每古剑气动星躔立朝雅量岩廊重推毂高名琰琬传骑鹤忽间仙已去可堪愁入五羊天 

　　○别张南溪謪广西 

　　漠漠风烟万里分燕山杯酒竚残曛乾坤道在应无愧兄弟心传木不群槎泛迥随鲸海月剑雄还倚鳄溪云清时宣室思贤俊会见瑶环早赐君 

　　○送萧子雍督学南圻 

　　凤城花映绣衣裳遥秉文旌指帝乡白简暂辞燕日月青衿新识汉文章风烟极北三春别桃李江南十郡香此去莫教迟奏最　天朝补衮借辉光 

　　○丁亥参议湖藩舟宿彭泽 

　　停舟爱宿陶翁里小酌江头坐月明窓色迥含彭蠡影钟声新报小孤晴薕葭风撼鱼龙宅松栝云围虎豹城偶尔披襟向寥廓可堪回首古今情 

　　○戊子供陵事寓郢中王子宅观庭竹 

　　幽人堂下新移竹颇觉丛丛野意生斜影玲珑秋半壁寒声萧飒月三更费翁应待分龙杖王子还容借凤笙已办数看忘问主不妨随意醉深罂 

　　○同侯方山登王氏亭台 

　　危亭眺望春无极曲径蜿蜓况有台万木云烟□□拥数峯空翠隔城来最怜江近帆樯见更听林喧鹳鹤回巳约良朋情烂熳不须箫管促深杯 

　　○渡宜城河戏简省中诸公 

　　炎天王事驰驱急灯火肩舆夜渡河转觉冲涛凉意动更怜踏石碎声多角惊睡犬山翁起月散虚林野雉过台省故人多暇豫北山吟罢意如何 

　　○赠申都间北上 

　　阳台氷雪岁惊残别路将军巳据鞍山绕双旌金阙迥云随千骑铁衣寒功高岂谓迟封李坛筑真看更拜韩近日潢池戏赤子捷书无惜报平安 

　　○郢中灯夕高或山邀敛玄妙观以疾不赴 

　　幽栖颇爱高詹事芳夕张灯能见招媿我无缘凤箫燕过君遂遣马蹄遥虚疑宝月星桥度更想金枝锦席摇回首川涂各南北几时尊酒共花朝 

　　○送吴榕东太常使郢北上 

　　两捧　帝庭新凤　诏重游□国旧　龙窝周家礼乐瞻依重楚地山河气象多已鞋青丝回锦节且吟白雪当骊歌交游高谊如君几江汉茫茫柰别何 

　　○初至太和山麓羽士导登三天门飘然有仙举之意 

　　危峯渐近擎空柱草树深霾玉洞春云路霏微浮殿阁天门虚敞缀星辰碧箫度曲翻双凤绛节朝元下列真何待来朝凌绝顶此身今已渺飞神 

　　○登太和绝顶谒金殿 

　　凌晓朝元山欲秋登登曲磴到峰头灵池云捧龙眠稳碧柱天衘鸟过愁琼草光摇金像殿翠松寒压玉城楼凭栏楚望层峦外缥缈烟霞瀚海浮 

　　○太和五龙宫 

　　缘萝披竹入仙城漠漠层阴万壑生玉像云霾涵宝气珠林风撼带龙声池分清浊流天地岩改阴晴屡晦明布袜角巾凌绝顶俯看颓日泛沧瀛 【 天池地池】 

　　○己丑督学湖藩赴德安试士张犀浦宪长留燕不能奉约 

　　春朝别友意不惬今夕渡江何处家双旌沾湿况山雨满眼乱红空野花尊酒无缘谢郑驿风流愽物怜张华阁东尚有梅花树消息能教违使车 

　　○德安道中有怀简省中诸公 

　　水田村社散鸣蛙杨柳桥西日欲斜春暮病躯频道路乡愁短发对莺花疏狂岂有山公鉴时序空驰孟愽车回首仙人黄鹄上欲凭谁觅汉江槎 

　　○冲风发德安饭紫石铺有感 

　　德安暮发意促促风动天霾百里沙紫石官渠空细柳碧山故国有余花南来几望仙洲鹤西去犹冲落日鸦乡思庄程何定在幔舆羞过野人家 

　　○光武宅宅在白水南 

　　枣阳县南光武宅白水盘山王气多远客经行春鸟道野人指点旧龙窝荒祠岁腊还香火东汉乾坤几战戈电马云旗今到否望中疏水袅姻萝 

　　○雨行襄阳道中 

　　襄樊江曲经年别双剑仍冲溽暑新远道动逢多雨日离人况是落花春城烟深鏁梁玉关江草偏伤楚客神招隐沧洲怜满地蓑衣欲上钓鱼■〈舟仑〉 

　　○大堤 

　　野云随马大堤长迥带江流曲抱襄巳赋楚薪风亦古岂犹花艳目惊即楼台城压千家市灯火春喧百越樯歌舞铜鞮无觅处秪闻人说岘山羊 

　　○江上望鹿门 

　　隔水清风度落花庞公此处昔为家山虚秀色连疏树岸远斜阳带半沙庐想无基空卧鹿径应留月尚归鸦九原可起吾从女采药同浮汗漫槎 

　　○羊叔子庙 

　　羊侯已去碑不昧涕泪于令尚此亭沙岸渡头春欲老鹿门烟处草余青轻裘晋代风流在岁荐襄翁俎豆馨江汉腴田天漠漠万家歌舞使君灵 

　　○隆中草庐 

　　曲径阴阴万嶂隅问僧今识卧龙庐荒基树古愁春鸟废井泉枯悦野狐炎祚已灰终为汉王图岂失未吞吴纶巾羽扇祠堂在遗迹高名宇宙俱 

　　○习家池 

　　骑马细寻山简路问邻还到习家池伤心亭馆今谁主拍手儿童非昔时鹭起渔洲春寂寂烟昏蛙草水澌澌自怜未觉风流减不醉何因倒接■〈罒离〉 

　　○江上观霞飞 

　　江上霞生春日迟浮空映水巧逶蛇红翻圻岸怜生媚倒就回风忽乱垂远岫欲栖仍不定疏林偶缀亦多时白头何术能餐女客路寨帏有所思 

　　○谷城道中似孙南江 

　　谷城东北山水路不厌频来景复新树中幽鸟有时语溪上小桃无数春涧流俯吸喧倦仆佛阁借眠休病身经行自媿足车马此地唯应乌角中 

　　○再登均州沧浪亭 

　　旧游曾此醉深杯再入春云一上台陕洛关河连楚越郧襄风气抱蓬莱沙鸥孺子歌边起莲塔仙人掌上闻坐爱山灵还识主洞花流出故流回 

　　○郧阳道中 

　　烟尘落日均阳道峻岭深溪百里余已怯紫苔能滑马独怜奇石解迎子江涛矶转奔雷去野燕风斜掠水虚来往自惭前度客东皇应识旧图书 

　　○郧阳偶会卢师陈同年赋此留别卢陕藩少参病新愈 

　　客况萧条谁慰予山城逢女落花余清狂袁绍杯仍在大瘦相如渴未除黄鹤楚云违别路青牛秦谷梦仙车多情岂向交游浅鱼鴈于今定不疏 

　　○郧阳晓发回均州喜雨霁 

　　宿雨愁行险道中薄阴新霁晓城东谷云度水仍含湿柳絮沾泥不受风倦仆屡惊苔滑滑去旌遥指日曈曈太和瑞色迎予碧渐觉蓬莱路可通 

　　○普门寺夜坐有怀 

　　山寺鸣钟春月微岚氛冉冉点春衣风间药圃藤萝寂泉响鱼梁鵩鹜飞取??商暂成良夜坐媿心尚阻碧山归海天吾土虚芳草独往何年愿不违 

　　○阳春台 【 □戊子六月至郢供□事辛卯以试上复至登台怅然兼简商刘诸君子】 

　　树连僊磴青霄路山抱六居白雪台六月昔曾挥汗客乘春今又看花来皛云双阙金城鏁绕郡澄江银汉开我亦高歌非绝唱风流还□郢中才 

　　○杨山人隐居 

　　班白驰驱苦未闲幽居爱尔只青山墙过鹿豕时常补门挂藤萝夜不关坐石巧当留客处钓舟斜出浴鸥湾迟回正忆淮南□张望何因得好颜 

　　○潜江雨行 

　　楚江石圻水倒流冥冥雨多行云愁岸筱垂湿吹不散葛氅怯阴凉欲秋冲风已无乌鹊度乘浪恐有蛟龙浮黄昏双棹指渔火打鼓回船依浅洲 

　　○黄江 

　　黄江雨余落日微风花吹湿沾衣客盘流冲岸已多险啼鸟唤人胡不归漆室有怀鬓欲老桂山入梦心仍违簿书亲汝岂能事懒性于今甘息机 

　　○暮泊黄州团风江有感 

　　团风暮州愁思动忆在扬州芳事饶看水疑浮潮涨海闻箫□上月明桥唯将奔走添衷朽实媿才良慰圣尧坐对南天不成寐断云疏雨总萧条 

　　○舟泊团风驿李盘滨宪长见过 

　　李白过逢江上舟谈诗呼酒共寒流渐予岂觧吟黄鹤羡子真能脱紫裘乌鹊绕林凉月细鱼龙吹浪暮烟愁相看更惜苍茫别烛剪黄昏坐耒休 

　　○黄州赤壁 【 赤壁之战在荆州】 

　　鹤洲渔浦一山横为识坡翁误汝名战火岂经浑谩赋地灵留此待谁盟风含天壁仍悬赤江抱云根不断清秀色瑶光堪远揽明朝还上竹楼城 

　　○登赤壁寺阁王稚钦携酒至 

　　赤壁高阁对江流江草青连苏子洲银汉桥虚愁鹊度珠光塔古抱龙游风云旧物吾仍取词赋仙翁去不留谩约王乔招白鹤夜深还共月明舟 

　　○归涂晓行 

　　雨余断岸江声汹日隐船窓山气昏牵缆人喧唯吠犬傍滩市小未开门簿书颇觉归涂减衾枕聊贪晓卧温起卷湘帘看风色浅沙寒绿满芳荪 

　　○舟过大别山 

　　山色江光清可怜不知流峙自何年根盘古郡真雄楚派合河源直抱燕崔颢楼云渔□外祢衡洲草鹫峯前经行每阻登临兴白首空回日暮天 

　　○黄鹤楼 

　　万迭江山古郡开南天胜槩表楼台龟龙象绕城烟合牛女宫虚汉水来路渺仙云空望鹤草凄洲雨尚怜才踟蹰不尽凭栏意画角天高生暮哀 

　　○登鹤楼望春即事 

　　望春欲对春江水携榼来登江上楼舟子得鱼歌渡口浴鳬飞湿傍沙头山城云散桃花雨茅舍村连芦叶洲巳觉虚无遗万事漫招碧落送双眸 

　　○鹄矶楚望 

　　仙人矶对别山雄矶上楼台缥渺中西去长江接银汉南来五岭跨晴虹人家渔稻回夷俗鹤路云烟抱楚宫多病登临浑谩兴独吟头白向秋风 

　　○春日雨行宿界山公署 

　　千峰尽日阳台雨双剑经年楚驿尘巳分乡愁生白发不须客路有青春乌翻孤树啼沙草风曳寒烟净渚苹暮宿山亭独灯火更谁披豁对吾真 

　　○饮阳峰张学士幽居 

　　城里山林学士居亭虚冉冉乱云垂墙阴野竹寒仍绕门外青山对不移无数定巢驯鸟下有时乘月净琴随开尊许我聊疏豁话旧从容醉未辞 

　　○寓江陵杜工部见访 

　　崔氏草堂幽事多昔曾拄杖少陵过客居江郡今逢汝异代怀人意若何爱我好留诗满壁再来无惜骑鸣珂章台沙市饶春色携榼还湏向薜萝 

　　○陆氏南村草堂 

　　爱汝山家芳树林短墙围竹转幽深窓含雪坞春仍冻屋压云峰昼亦阴邻许过逢唯问秫僧来留偈对鸣琴嗟予僻性生惆怅故国郊居万里心 

　　○望洞庭有怀海门寄姜海厓 

　　洞庭水多浮夕阳渺对长天思故乡海云沙鹤足幽事桂丛瀛岛遥相望愁极已惊蓬鬓改瘦生欲倚竹笻长飞腾拟驭扬州鹤漫跨银河鸟鹊梁 

　　○别何巨卿赴蜀 

　　忆曾跃马共长安兰芷同心更楚官江汉地违情未罄别离天远岁惊残清才定拟燕台召此去能辞蜀道难剑阁草堂词赋在岂容鱼鴈负诗坛 

　　○别少华许太仆 

　　承明忆昔同供奉邂逅天涯又僦车羡子能骑沙苑马媿予真食武昌鱼尊罍秋水仙人阁词赋桃源鸿荐书它日想思繁梦寐觧携何得不踌躇 

　　○送周泉坡中丞 

　　天上霜符万里騘江烟莎雨别离中阶联人座星辰近声动三陲海岳雄尊酒暂留龙剑合仙翁此去鹤楼空盛名共道无虚士拟取清朝第一功 

　　○岳阳楼二首 

　　洞庭形胜雄千古此日登楼兴不孤巳讶乾坤仍混沌更疑荆楚尽虚无鹃啼斑竹堪愁思龙枹奇峰总画图落日冥冥澹云树万家门外有蛮舻 
　　年来旅抱开清汉巴岳湖山迥不群鳌背丹崖冲蜀水鴈边碧落断湘云舟横莎岸人稀度天合烟村日易曛回首江湖更廊庙可堪惆怅范希文 

　　○岳阳试士登院后万竹亭 

　　亭开万竹阴阴里四壁琅玕百尺强旅况对君忘閴??舛市城有此亦潇湘凉含山雨侵苔磴低压湖云覆短墙何日我来还借问龙孙头角几多长 

　　○予巡岳时浦南北涧二宪长饯送千里更遣使远问诗以谢之 

　　清江画舫三人燕野岸微风十里程飞鹭浴鸥偏近客渚兰汀芷拟同盟鹄矶天远僊人阁湘竹烟深帝子城昨夜傒奴致金玉闲缄聊得旅愁轻 

　　○谒长沙贾太傅祠以陆双石 

　　太傅祠堂秋色深江烟城雨暮寒侵风旗尚识经纶气蛩壁疑闻叹息音半夜鬼神前席梦千年俎豆后王心非君泣主能轻死为约灵均问今古 

　　○雨中望南岳 

　　层峯迭磴与云连绝壑丹烟带雨悬开辟有情留此景山川何处更推贤风飘笙磬双虹外树隐楼台匹马前便欲焚鱼一飞去借渠松顶鹤巢眠 

　　○南岳 

　　南岳嵯峨应轸星芙蓉森列矗云青鳌连地轴雄全楚龙抱天源入洞庭坛外雪峯朱草长岩阴丹鼎紫霞零祝融定有僊人隐为借藜灯共着经 【 图经云衡山根通洞庭】 

　　○九月赴永宿排山观见菊 

　　山行窈窕踏晴沙旅宿停骖羽士家万里客情闻落木百年诗鬓对黄花衡峯天隔无回鴈溪竹烟深巳暮鸦漫向僊源觅归路欲凭谁觅犯星槎 

　　○淑浦道中谒伏波庙 【 前有旌忠阁】 

　　伏波庙前林木幽旌忠楼阁缠江流神旗风满英灵在战垒山荒野鬼愁铜柱鼎功悬日月珠车贝锦等蜉蝣云台谩道高千尺不及南荒此报酬 

　　○卢溪道中 

　　长风吹客浮轻槎雪壁夹流寒影斜细泉落石作江水野树酣叶成山花沥润古岩缀钟乳气冥玄洞藏灵蛇隔溪隐隐听鸡犬疑有太上仙人家 

　　○李台南饯予辰州报恩寺留别二首 

　　花台佛日暮寒轻携榼凭高倦眼明满郡烟光浮万井隔江山色抱层城歌催尊俎鹍弦细香泛松萝鴈塔清巳拟良宵眠月影暂留双树听龙吟 
　　梵宫张燕对残曛高谊招携有使君槛外新收千嶂雨尊前遥落五溪云虚堂灯影诸天寂古木寒声独客闻巳惜佳期情烂熳明朝惆怅若为分 

　　○长至夜宿常德大龙驿次杨邃翁韵 

　　蕉黄桂落秪枯蓬古驿萧条寄此踪岁暮尚骑驱坂马长吟真愧卧庐龙一宵旅况侵窓雪万里归心到枕钟晨起喜逢阳至节衣冠遥拜五云重 

　　○元夕燕崇本书院次韵 

　　设醴良宵重楚元张灯瑶院巧仍繁星桥影外烟花落月璧光中戏舞喧蚪漏声沉筵尚改凤箫曲度谱新翻独惭受简才无补但愿湘衢共此尊 

　　崔东洲集卷之五 

　　●崔东洲集卷之六 

　　维扬崔桐撰 

　　七言律诗六十七首 

　　◆七言律诗六十七首 

　　送泉坡宪长乃翁游楚归宁州 
　　青山寺饯客同臬僚泛舟乘月而归 
　　谷泉为储邦抡题 
　　邝台冈侍讲游卢园次韵 
　　送郭雨山之金陵 
　　哭林介立太史时介立居母忧 
　　槎隐 
　　己亥服阕同李竹梅王絅斋游姜海涯园 
　　赏萎园芍药值小雨 
　　雨晴园行 
　　亡友王生仲明初欲请吾女妻其子未果约而仲明卒或劝子负约子不可竟以女归之无何女亦蚤卒夜来梦见生赋此纪感 

　　○送泉坡宪长乃翁游楚归宁州 

　　鹦鹉洲青鄂渚秋丰神爱接地僊游百年肋力辞鸠杖满眼风烟上鹤楼梅岭回槎丹井在栢台飞梦白云幽后车秪恐文王载好为苍生觧钓裘 

　　○青山寺饯客同臬僚泛舟乘月而归 

　　春山曲曲绕花台送客楼船十里来白社溪桥延旧侣青天江汉接行杯林喧鹳鹤颓阳路棹拨鱼龙皓月回倚醉高歌兼二妙风流未数郢中才 

　　○谷泉为储邦抡题 

　　谷口子真幽卜居谷泉寒遶竹西庐云峯倒影仍邻寺月槛凭虚忆坐予渠溜晓看添宿雨溪平时引入春畬栖迟话女风流在把钓何年共鲤鱼 

　　○邝台冈侍讲游卢园次韵 

　　卢家园树碧参差曲槛回塘杖履随性僻不辞时独往地幽真与懒相宜鱼惊扇影潜仍出席趁花阴定复移翘首江流渺无际小舟须泛月明卮 

　　○送郭雨山之金陵 

　　黄鹄矶头春雪飞折梅酤酒把君衣翻闻铁笛离愁切为别琼枝胜事稀江涨楚天云树渺台空帝国凤凰归乡心千里秦淮月漫拂吴钩倚落晖 

　　○哭林介立太史时介立居母忧 

　　十年曾共云霄路别尔相望又十年正忆苦心归白屋忍闻埋骨巳黄泉各飞龙剑终难合细检鱼书可再传回首悲欢皆涕泪万行遥对汝南天 

　　○槎隐 

　　山人为爱水烟幽笑踏僊槎汗漫游风动鱼龙浮几席夜凉河漠傍衾裯看花每为渔郎引载酒应缘胜孙登长啸苏门迥仙母栖迟瀛海年凤驭曲停寒桂月鲛宫春改见桑田铢衣潇洒芳尘外王树扶疏皓发前我亦岁星逄甲子献桃骑鹤到华筵 

　　○己亥服阕同李竹梅王絅斋游姜海涯园 

　　蔷薇红烂柳条斜亭子阴阴梅杏遮蒋诩晚开裁竹径尧夫春度看花车曲栏桥下鱼行水浅浦滩头鸟护沙细酌清吟湏永日故园朋旧岂天涯 

　　○赏萎园芍药值小雨 

　　红药清词忆谢郎北园花更媚君堂带围元自夸□海玉缕无劳数洛阳歌入锦心翻艳曲雨随□□□僊裳投壶举白交欢罄谩遶朱栏醉百觞 

　　○雨晴园行 

　　江头薄暮时雨歇野老怡情独杖藜转爱穿花衣染湿不辞临沼屐侵泥当牕落日双梧上隔槛鸣鸠万竹西吏喜村村农事足便邀邻叟醉东畦 

　　○亡友王生仲明初欲请吾女妻其子未果约而仲明卒或劝子负约子不可竟以女归之无何女亦蚤卒夜来梦见生赋此纪感 

　　不见先生三十年丰神梦里尚飘然雄谈雅韵曾倾坐伟貌修髯不异仙儿女心盟吾肯负死生长恨总无缘觉来细数平生谊鼓角声残涕泪涟 

　　崔东洲集卷之六 

　　●崔东洲集卷之七 

　　维扬崔桐撰 

　　七言律诗八十首 

　　◆七言律诗八十首 

　　庚子迁祭酒次王前峯午日斋居韵 
　　赐藕 
　　赐笋 
　　赐鲥鱼 
　　赐枇杷 
　　赐杨梅 
　　李选部中麓草堂 
　　送胡别驾予敬还北固子敬甞司训沔阳迁南雍助教 
　　次王前峯九日感边警韵 
　　文庙释菜 
　　至日奉陪郊祀 
　　辛丑元日候朝 
　　张适耕 
　　别陆俨山宫詹 
　　别张石川次留别韵石川素好游南归兴颇浩然 
　　辛丑久旱同前峯斋宿北雍唱和四首 
　　辛丑迁南礼部次阳峯宗伯至日有怀韵 
　　徐氏东园仲冬燕集次周约庵韵二首 
　　壬寅西园宴集二首次顾东桥韵 
　　公署三友轩次崔后渠韵 
　　晚登朝天宫东麓亭 
　　再登朝天宫东楼 
　　十庙次张甬川韵 
　　凤凰台 
　　余自乙卯试艺南都凡三主于承恩僧舍辛丑南迁旧僧巳圆寂矣赋此志感 
　　壬寅人日雪 
　　壬寅省中元会次阳峯韵 
　　岁首喜晴次阳峯韵 
　　元夕雨雪饮宋南塘司空宅二首 
　　元夕雪后过灯市赴饮丘集斋宅二首 
　　元夕陈宁阳宅观烟火 
　　午睡起观庭竹 
　　三友轩观春雪 
　　过扬子江心矾山 
　　舟过扬子江观音阁 
　　王克斋勾曲山房 
　　夏松泉中丞平吴寇二首 
　　赠王汝康主政南行便道归省昆山 
　　送王贲轩考绩兼归省舆浦司马 
　　秋夕庭坐得蒲汀翁计 
　　西津 
　　寄寿同年刘平冈兼期其晚子 
　　别杨重南考绩北上归省 
　　挽史鹤霄 
　　服将禫辱吕泾野王克斋王郭二监察俱有荐疏 
　　中秋无月 
　　秋夜园池小坐对云山有怀二亲 
　　重九燕集感边事 
　　槐第下第有作用其韵慰之 
　　得吕泾野书报欲乞休 
　　哭吕泾野 
　　得邹东郭书 
　　别詹广文署邑篆还扬 
　　次郭文麓道长海门风夜阻舟韵 
　　哭马西玄宗伯二首 
　　赠裘子致政还浙 
　　园池独坐琴罢观鱼 
　　过刘碧潭教谕宅 
　　过杨敬斋司训宅 
　　过伍山泉司训宅 
　　立春后约友赏雪 
　　闻北虏之警 
　　丙午北礼部奉安太庙 
　　工曹中秋宴集次韵四首 
　　季秋陵祀 
　　陵祀毕夜还昌平兼怀石潭紫巗二学士 
　　送朱德承令海门时方改邑 
　　予甞与张嵩少雨行郧山怅别有怀 

　　○庚子迁祭酒次王前峯午日斋居韵 

　　斋临璧水开东序坐接僊寮切上台风俗缕金随节候蒹葭倚玉愧趋陪琴书绿意添牕草帘幕清阴满院槐拟相明禋供　圣主　九重心实在蒿莱 

　　○赐藕 

　　藕鲜传出大明宫　天赐甞新到薄躬盘捧冰姿怜皎洁刀分玉片爱玲珑几回寒漱灵池液一味清含华岳风已觉相如苏渴肺秪应万寿祝　重瞳 

　　○赐笋 

　　九重星使下桥门春笋颁传荷　圣恩经阁俯躬遥虎拜璧泉盥手捧龙孙青含阆苑璚瑶色斑带潇湘雨露痕宠荐不堪怀孟母转成凄恻几饔飧 

　　○赐鲥鱼 

　　炎月鲥鱼贡玉京凤肴麟脯岂珍烹驿传冰雪随星使盘下云霄赐月卿苋腹喜沾仙馔味海鲜还带故乡情小臣饱德何称报愿效华封祝　圣明 

　　○赐枇杷 

　　珍果琼浆玉帝餐近臣沾赐　圣恩繁累累珠缀珊瑚干颗颗金倾琥珀盘朱夏远传林壑味玄冬曾耐雪霜寒几回咀嚼轻凡品卢橘葡萄溅齿酸 

　　○赐杨梅 

　　珍果传宣玉禁颁翠笼藤缕下贤关甘芳味比金茎露紫艳灵通绛雪丹始信江淹夸绣壑未多裴氏记庐山怜渠剩有青梅节自合调和鼎鼐间 

　　○李选部中麓草堂 

　　万流回处孤峯畔三麓中间一亩宫龙脉矗云屏削翠鸡声催日海抛红蓬莱影对沧溟阔岱岳光分户牖通地主爱奇今李白百篇斗酒气如虹 

　　○送胡别驾予敬还北固子敬甞司训沔阳迁南雍助教 

　　清朝人物胡安定忆昔同纫楚泽兰已爱贤声鸣俎豆更看披腹露琅玕石头春雨南雍早京口秋潭北固寒此日东南民力竭好销兵甲报平安 

　　○次王前峯九日感边警韵 

　　九日冥冥万井烟一杯遥对寂寥天桂山秋老沧江外榆塞愁深白发前抚景有情随鴈候疏才无计献龙泉异乡同调悲秋客几度赓歌思黯然 

　　○文庙释菜 

　　巍巍清庙神谟肃楚楚师儒朔荐隆环璧四浮星错落绛灯双引日曈昽奉常兔馔供珍品艺馆鸿生萃芑丰奠罢从容东序晓宛然人在太和中 

　　○至日奉陪郊祀 

　　行行灯火星辰上闪闪冠裳烟雾中缥缈钧天诸乐奏絪缊蓬岛万灵通阳回□管开周典封秘金符陋汉功奔走上公仍礼数　圣心耿耿尚苍穹 

　　○辛丑元日候朝 

　　神凝翠幄　龙颜迥仗设金门虎卫雄　万岁天开元旦会千官春拥　大明宫螭头云旆含霜晓殿角风鸦散日红宵旰莫教勤　圣主调和元气在诸公 

　　○张适耕 【 馆生张梓翁】 

　　太平时节适耕翁碧水丹山数亩宫种药圃沾桑柘雨读书台引稻粱风一犁春事啼莺外半榻余闲梦蝶中未道老农无远寄庭栽玉树正青葱 

　　○别陆俨山宫詹 

　　清时何事赋闲居祖帐东门又别疏千仞独看翔凤鸟三江元自有鲈鱼碧山学士岩仍在玄圃僊寮席暂虚　圣主定应劳梦□早占霄汉下征书 

　　○别张石川次留别韵石川素好游南归兴颇浩然 

　　得请南归匹马飞百年芳草愿无违云间翰墨开诗社海上烟波觅钓矶巳有青山迎旧主不妨黑发罢朝衣知君汗漫情何限五岳图成鴈莫稀 【 云间上海邵名】 

　　○辛丑久旱同前峯斋宿北雍唱和四首 

　　璧水晴烟覆槛浓松墀月色入帘空楚云不作阳台雨朔气常飘瀚海风西北关河犹报警东南财赋未输公为霖元老今台省物色无劳版筑中 
　　日团槐影午阴浓坐忆艰虞万国空垤鹳未鸣征妇雨海禽先报鲁门风天忧杞老真多事星驾桑田几奉公病渴喜逢王子敬对君如坐王壶中 
　　乍喜溟溟阴意浓俄惊皎皎复晴空经年不送蛟龙雨万里长吹鹳鹤风宵旴隐忧劳　圣主东南分奠走羣公凭谁挽取银河水一洗焦枯烈日中 
　　竹庭晴对绿阴浓麰麦遥怜畎亩空岂有雷声时送雨每占箕宿夜还风斋心叨共春坊客纪异应劳太史公尚倚明禋勤　圣主甘霖端在感孚中 

　　○辛丑迁南礼部次阳峯宗伯至日有怀韵 

　　日长南景逢佳节忆昔曾陪郊祀坛黼座风云瞻气象琳宫星斗落高寒阳回玄朔蓬壶近乐奏黄锺玉漏残忝窃两都沾　圣泽空惭三礼赋微官 

　　○徐氏东园仲冬燕集次周约庵韵二首 

　　江南佳丽东园最胜日筵开赏更新绕屋碧林巢野鹤隔牕翠岛对幽人未醒梅意含珠蘂半冻泉痕皱玉鳞沾醉徘徊华烛夜挥毫未数兔园春 
　　入门环翠栢屏香穿径疏阴萝带长锦石玲珑当几榻雕栏宛转抱池塘丹霞晚映松巗色白雪晴开竹坞光此日胜游饶乐事尽凭歌管送清觞 

　　○壬寅西园宴集二首次顾东桥韵 

　　西园虚敞饶幽事携榼寻芳更此游鹿苑阴连金粟静凤台寒抱玉泉流三山云雾杯前落万井人烟槛外收不惜劝酬情烂熳巳喧归炬更淹留 
　　迢迢曲磴朱栏护处处幽亭玉树遮巧石雨余苔点缀方塘烟外竹欹斜南州高士能分榻北海芳尊共坐花醉后不知添逸兴欲凌牛斗问仙槎 

　　○公署三友轩次崔后渠韵 

　　梅竹参差翠栢连宛如三友对幽轩交阴小院防遮月倒影方塘喜护天碧映简编清燕坐凉坐枕簟静高眠娇桃艳李飘零尽节抱风霜老更坚 

　　○晚登朝天宫东麓亭 

　　气色皇都春满楼亭分小景亦清幽巳开曲径回旋入更踏虚崖缥缈浮地僻秪容狐月影竹深斜占半林秋隔溪隐隐闻笙磬别有仙踪不易求 

　　○再登朝天宫东楼 

　　楼倚东林紫翠间冥冥长抱五云闲危栏俯见城中市虚牖遥含鸟外山万竹摇光珠露滴双崖流彩玉芝斑登临俗想真堪洗未厌频频蚤叩关 

　　○十庙次张甬川韵 

　　峩峩殿阁倚云间百圣遗容尚可攀松桧十宫仍紫气君臣异代一青山烟笼葆羽龙幢寂香袅金炉凤驭还自是　明玉崇典礼岁时馨祀俨朝班 

　　○凤凰台 

　　今人还上昔人台千载悠悠凤不来歌舞王孙余碧草风云异代秪黄埃南泠江抱金城丽北固天空银汉开几度徘徊欲词赋清新终愧谪僊才 

　　○余自乙卯试艺南都凡三主于承恩僧舍辛丑南迁旧僧巳圆寂矣赋此志感 

　　古剎重来觅旧踪寒烟犹曳几长松虚斋巳寂当年主老衲惟余少日童听法有缘曾结社留题无憾后鸣钟出门惆怅天街暮西日苍苍黯数峯 

　　○壬寅人日雪 

　　一冬无雪暄晴日人日飞飞满帝都万里湖山笼玉字九重楼阁映冰壶苍精未献新春节白瑞先为乐岁铺燕坐小轩成独赏梅花点点送清酤 

　　○壬寅省中元会次阳峯韵 

　　鹓鹭班趋玉佩臣龙蛇旗拥翠华新五云遥祝南山寿层汉同瞻北极辰画省炉烟分　御气锺陵山色緫王春白头荏苒空时序补衮无才愧缙绅 

　　○岁首喜晴次阳峯韵 

　　占年献瑞为黎元正旦新晴万井諠丽日彤楼先散彩轻风佳树半含暄衡玑律应阳和转箫鼓筵开胜事繁　圣治万年常锡庆媿无调燮荅　鸿恩 

　　○元夕雨雪饮宋南塘司空宅二首 

　　雨雪灯宵共怨春胜游谁觧赏偏新阳台疑迓云軿女姑射如回鹤驭宾火树摇光无藉月天街沾润不生尘欢迎宝马何妨湿醉拥油幢莫厌频 
　　灯火元宵锦席张芳邻佳赏属新阳龙膏冉冉丹烟落鳌影重重宝气翔云叶暗垂沉玉漏雪华往舞侑华觞秪缘宋玉多风韵醉客高歌借宠光 

　　○元夕雪后过灯市赴饮丘集斋宅二首 

　　元夕多阴兴味慵放晴今日翠烟重巳怜舆路过灯市更喜诗襟对雪峯九陌花随金騕里五楼城抱玉芙蓉芳尊况有丘迟约痛饮湏■〈扌弃〉达曙钟 
　　灯火皇都艳□宵锦筵烂熳美人招栽花栏榭云犹湿睡鹤池塘雪半消移席醉仍穿竹坞敲冰狂欲泛兰桡何妨列炬归来晚城阙天空下斗杓 

　　○元夕陈宁阳宅观烟火 

　　百巧虚悬彩架标凤箫鸾管燕良宵僊灵葆羽回玄圃楼阁珠帘影赤霄点点花飞星错落双双鹤度雪飘飘共传春色江南丽尽属侯门乐事饶 

　　○午睡起观庭竹 

　　睡起开轩白昼迟行行庭院碧苔滋绝无俗事妨诗兴秪有清襟对竹枝檐日渐移寒影碎山禽交语翠烟垂百年几日能闲适此意凭栏许自知 

　　○三友轩观春雪 

　　六出天龙下帝□□枝□压玉龙回更添清绝偏亲竹欲学春□□点□本是新阳□腊意却疑韶景看花开幽轩徙倚朱栏晓一曲高歌愧郢才 

　　○过扬子江心矾山 

　　中江独立辟双门岸夹羣峯此更尊日月倒悬浮宝地龙蛇深卧抱云根光摇万古岩留雪势激千流轴转坤舟过几回翘望首玉蚪翻处一珠吞 

　　○舟过扬子江观音阁 

　　危崖绝壁悬丹阁户牖玲珑映水开龙象冥冥云树拥鼋鼍滚滚雪涛来山连两岸围金地花落诸天护梵台对此自堪纾旅抱倚篷贪看故徘徊 

　　○王克斋勾曲山房 

　　爱君□筑邻幽境门外三峯对不移棘堵何烦图魏野□川今更有王维万松深处云连屋独鹤鸣时月在池一自龙蛇飞大泽故山迢遰梦佳期 

　　○夏松泉中丞平吴寇二首 

　　折冲尊俎一书生授钺王庭万里城巨舰有神飞水骑穷沙无地走长鲸旗翻北斗风云壮兵洗东吴海岳清自是　圣明纡庙畧坐看臣子奏功成 
　　尘扰吴门妖气横遥麾长剑壮南征羽书捷拟三旬献豸老胸余数万兵江海不愁翻地轴雷霆蚤巳动天声鲸鲵首授标京观日月功高勒鼎铭 

　　○赠王汝康主政南行便道归省昆山 

　　飞花啼鸟满江关彩鹢南游图画间暂许层霄辞□署遥曕片玉映昆山堂开昼锦双亲健袍舞春风五色斑岂谓尚书期不顾霜催白鴈使君还 

　　○送王贲轩考绩兼归省舆浦司马 

　　秣陵清燕及芳菲画舫澄江送客归剑鼓苍龙辞督府堂开司马拜严闱茱萸村畔宜春酒芍药花前戏彩衣奏绩蚤湏朝　北阙承家报国愿无违 

　　○秋夕庭坐得蒲汀翁计 

　　忆在门墙年颇多忍闻君巳梦鱼符玉堂仙去名元重金匮文传道不孤八座经纶占相业两京衡鉴仰师模可堪涕泗清秋夜凉月凄风满竹梧 

　　○西津 【 赵驸马曾孙子凤别号】 

　　僊人曾弄凤凰箫僊派仍悬乌鹊桥河汉泻来通太液蓬莱流出带层霄晴涵官柳春容早碧染宫云御气飘自是主家元一脉　恩波长庆荷　神尧 

　　○寄寿同年刘平冈兼期其晚子 

　　紫薇僊是老人星归卧青山户不扃贾谊爱君仍去国刘歆似父定传经每招邻叟开新社一任渔郎笑独醒习静自堪迟岁月丹砂无藉驻颓龄 

　　○别杨重南考绩北上归省 【 杨南□二曹主事】 

　　乡里衣冠羡不羣朝天剑气动星文过桥车暂回司马华国才应识子云菊月喜开双寿燕　枫宸遥献两曹勋江城白鴈催霜露忍听骊歌送别君 

　　○挽史鹤霄 【 时先君服初阕】 

　　愁予免服仍多病涕泪还余哭史鱼月旦有评人已去烟霞无主社应虚鸡占春梦成长夜鹤吊秋风寂故庐耆旧日稀招不返海天寥阔几嗟歔 

　　○服将禫辱吕泾野王克斋王郭二监察俱有荐疏 

　　棘人尚在栾栾日何事诸公有荐书巳分土苫栖白屋敢期名姓上公交车共推为国求贤切自愧高名得士虚薄劣岂能佑己报愿将忠赤一生摅 

　　○中秋无月 

　　中秋儿女諠瓜饼坐待嫦娥玉镜开未见清辉生海峤却教微雨送阳台兔光寂寞应藏窟桂影模糊不映杯世事阴晴浑不定明宵圆魄好还来 

　　○秋夜园池小坐对云山有怀二亲 

　　月色亭池此暂留文园病骨不禁秋闲阶黄叶生凉思素壁吟蛩入暮愁风木断魂双别泪云山对客几搔头共夸金紫双亲庆□养何由到故丘 


　　○重九燕集感边事 

　　海色萧萧鴈影孤池荷庭树半淍枯尊开苔石怜青锦菊对疏篱尚绿珠愁入塞云鸣宝剑懒开尘匣老阴符且湏酩酊酬佳节呼取高阳旧酒徒 

　　○槐第下第有作用其韵慰之 

　　吾家季子黑貂裘归兴萧条白露秋每爱瑶华能吐凤更看剑气欲吞牛荆开庭榭春还在草梦池塘意巳投他日云龙终有会不湏惆怅仲宣楼 

　　○得吕泾野书报欲乞休 

　　风雨金台忆别时迢迢云树系相思梅花无计传消息玉树何缘慰渴饥锦字忽衔青鸟使沧江仍报白云期海天摇落秋空暮怅望深惭故旧知 

　　○哭吕泾野 

　　故人天上鹤书来为报琼枝昨巳摧剩有文章藏石室独怜梁栋堕金台晦翁命薄焚遗草文子家贫翳野莱万里怀君悬陇月瑶琴寂寞为谁开 

　　○得邹东郭书 

　　别君秋色满离亭又见燕山春草青龙剑各飞劳梦寐鱼书欲寄隔沧溟词垣旧好曾今雨太史何年奏聚星报道平安慰矶渴始知刘向正传经 

　　○别詹广文署邑篆还扬 【 同年詹燕峯侄】 

　　栽遍芜城桃李花还分春雨到天涯传经暂谢青毡席奉檄遥浮碧海槎小阮才华如仲父孔融门第本通家相逢又折河桥柳风满文旌别路赊 

　　○次郭文麓道长海门风夜阻舟韵 

　　冻云垂湿孤村暮仙旆寒生郭泰舟沙鹤迎风偏妬客江鼍鸣雨故牵愁萧条啮土无青野涕泪余民半白头便欲浮槎问真宰东南民瘼为谁由 

　　○哭马西玄宗伯二首 

　　北风吹海故人来天上惊闻玉树摧青鬓早婴司马病苍穹终夺贾生才燕金台上空留骨陇水滩头忆寄梅赖有文章声价重辉光千古照泉埃初闻汝讣疑如梦更得真传泪满襟远道那悬徐墓剑伤情欲破伯牙琴悲凉蓬梗三年别寥落梅花万里心细检音书重拂拭满城风雨助愁吟 

　　○赠裘子致政还浙 

　　功成佐邑赋归与回首贤劳七载余竹径更寻裘仲约桐江况近子陵居愁生海月孤城别春满湖云一棹虚客久异乡成故旧好音无惜寄双鱼 

　　○园池独坐琴罢观鱼 

　　荷亭槐院昼阴阴静坐观鱼独自吟张隐只湏无饵钓陶翁何用有弦琴池围曲槛藜床稳酒送残花竹盏深却忆濠梁真胜事碧山能负白云心 

　　○过刘碧潭教谕宅 

　　桃李阴阴数亩宫偶攀玉树对清风青藜经阁湏刘向绛帐诸生暂马融门带鲸波浮海峤手栽龙竹净帘?木立月??日斜共醉春花烂携榼还期兰浦东 

　　○过杨敬斋司训宅 

　　草玄亭外树成阴奇字频来问子云未厌午牕惊短梦满酤春酒共斜臐桃花院落留莺语芹叶池塘睡鹤群细酌清吟情烂熳剑光深夜动星文 

　　○过伍山泉司训宅 

　　文星爱接伍乔光共约东皇醉一觞绿荫曲穿栖鹳树清流晴映养龙塘风闲石上开朱瑟春满江南隔画墙几度高歌向寥廓自怜幽兴老还狂 

　　○立春后约友赏雪 

　　漠漠同云万里遮喜看瑶雪瑞年华巧穿檐箔添春色故点庭枝作早花仲蔚闭门空漫兴子猷孤棹是谁家明朝约共山亭醉莫惜青鞋踏软沙 

　　○闻北虏之警 

　　塞北清秋彻备疏单于忽破紫储胥冰霜未结黄河水车马先传白羽书汉帜九关悬日月胡笳一夜满郊墟浪传嫖骑悬金印何事天骄警玉除 

　　○丙午北礼部奉安太庙 

　　三殿闳开入紫冥森森松桧绕葱青仗连虎卫千官肃神护龙宫万代灵俎豆荐芳瞻玉几炉烟流彩散彤庭礼成五夜喧归骑仰见微垣带列星 

　　○工曹中秋宴集次韵四首 

　　小圃能容月色寒高情不厌物华阑白毫千丈光堪吸碧宇重轮景爱看乌鹊绕林惊玉树龙蛇眠海抱冰盘莫辞徙倚延幽兴影落高梧未罢欢 
　　中秋月榭动轻寒子夜酣歌燕未阑佳会此宵真胜赏故人明岁几同看谁家箫鼓芙蓉苑客舍尊罍苜蓿盘况有豪吟对词客不妨达曙罄清欢 
　　池馆萧萧竹树寒月华铺地漏声阑弄晴偏向杯前满引醉浑忘客里看桂影拂云开玉宇蟾光生水漾金盘去年今夕人何在别是天涯一度欢 
　　凤城秋意洒清寒月色亭台坐夜阑对酒莫教珠箔揜倚栏还共玉人看光连南极添璀璨白满西山见郁盘却忆塞垣留威者风笳霜笛几人欢 

　　○季秋陵祀 

　　陵寝冥冥王气通幽藏弓剑　七陵同松杉瑞□□天外苹藻明禋玉露中象卫　帝灵悬紫极龙盘□嶂抱玄宫礼臣趋享瞻依切不尽悲凉落叶风 

　　○陵祀毕夜还昌平兼怀石潭紫巗二学士 

　　礼成尊俎彻玄庭鹓鹭回翔下紫冥五夜冠裳侵皓露四郊灯火散繁星天瞻瀛海光微曙路绕蓬山色渐青忆昔连镳双学士往来风景此曾经 

　　○送朱德承令海门时方改邑 

　　华国才名擅汉阳暂劳朱邑令桐乡封章遥捧丹霄下仙履冥飞碧海长筑堵好思鸿鴈集奏功还看凤鸶翔明年莫惜双鱼报新种桑榆几尺强 

　　○予甞与张嵩少雨行郧山怅别有怀 

　　不见南溟十载余天涯何惜寄双鱼江头见柳春魂断枕上逢君夜梦虚曾共楚云招鹤驭更冲郧雨度熊车浪传龙剑离能合尊酒何时一慰予 

　　崔东洲集卷之七 

　　●崔东洲集卷之八 

　　维扬崔桐撰 

　　七言律诗三十八首 

　　◆七言律诗三十八首 

　　哭伦白山 
　　送张德威少参之关中 
　　送南元贞守保宁 
　　昌平道中憩玄福宫 
　　柳亭次徐少湖韵叶巾舍徽人故有柳亭以徒杭而怀旧索诗记之 
　　送钱景山之任南都银台 
　　怀毛励庵阁老 
　　送周石厓督学闽中 
　　秋集镜光阁 
　　送董浔阳奉母南还 
　　怡椿轩次刘春冈韵椿植刑曹公署椿冈父子皆官此曹故有作 
　　寿石桥潘封君 
　　送王鹤泉之任南都 
　　寿唐渔石太宰 
　　丙午斋居即事似少湖 
　　几山归蜀次留别韵 
　　哭徐甥霖 
　　予新居乃先师温托翁故宅重阳雨中对菊有感 
　　送守朴赵中丞归姑孰卜居邦城 
　　赠谢子鲁倅愽平 
　　丁未人日喜晴似礼曹同寅 
　　丁未廷试读卷次韵 
　　次介翁读卷晚宿礼曹用前韵 
　　华盖殿题名　奉天殿传制用前韵 
　　直庐斋宿次介翁璧间韵 
　　寿阎举人母母陕人居扬州 
　　仲夏别介弟格之任江西 
　　清湖别墅 
　　戊申归隐登新邑南楼 
　　得徐少湖书 
　　少川曹守诞辰 
　　戊申久雨中秋无月十六夜小霁间见云际仍张镫命酒步檐赏之 
　　九日刘尹沈倅邀登南楼 
　　重阳后五日集伍山泉宅菊未开 
　　重阳后十日凌剑山送菊 
　　集陈石山司训宅 
　　哭姜海涯姜甞守郴州佐九江 

　　○哭伦白山 

　　榜中独尔年穪少今尔先为地下人生拟百年浑是梦讣传万里恐非真文章汉署论心日杯酒秦淮话旧春海内弟只零落尽不堪南望为沾巾 

　　○送张德威少参之关中 

　　祠部清才张茂先符分薇省借时贤壮游千里金城迥路入三峯华岳天莫遣棠阴虚国计好思菜色济民颠亦知奏最无多日底事徘徊惜别筵 

　　○送南元贞守保宁 

　　雪霁河桥官柳青觧携尊酒暂邮亭麟符入郡开铃阁鹿驭随春度锦屏 【 郡山名】 天险未容难蜀道民忧端拟慰虞庭循良自是吾儒事万里层霄看福星 

　　○昌平道中憩玄福宫 

　　碧殿瑶台槩太清西山灵气抱僊城窓涵风树生秋爽岩度霜锺报晓晴金马暂停聊借榻玉童无语对吹笙明朝又入车尘路记取寻幽此度行 

　　○柳亭次徐少湖韵叶巾舍徽人故有柳亭以徒杭而怀旧索诗记之 

　　僊即素业丹崖里小筑幽栖万柳亭交翠暖烟含翰草飞花晴雪点池萍阴连数亩推窓见响送双鹂徙坐听自入西湖访林隐几回梦绕故山灵 

　　○送钱景山之任南都银台 

　　氷雪新融天路长画船春水入僊乡金函献阙趋鳷鹊彩笔登台赋凤凰江国烟花寻旧约天曹风节有余香　圣明侧席思时俊早见层霄一鹗翔 

　　○怀毛励庵阁老 

　　帝庭早际风云会相业曾悬日月高懋报拟图麟阁像留芳还见凤池毛碧山石室藏余草瀛海琼餐醉寿桃旧日门生今白首师模遥忆振时髦 

　　○送周石厓督学闽中 

　　八闽清淑萃羣英三楚儒宗重此行昔已晦翁传道昧更劳茂叔载文旌宫墙风月堪吟弄桃李阳春自发生会见成勋献鳌禁蛟龙白日听雷鸣 

　　○秋集镜光阁 

　　峻阁清秋入望纡曲栏闲倚俯平芜青林白石心如洗细菊轻鳬兴不孤湖引镜光浮潋滟檐传铃语落虚无徘徊待月东溪晚肯负凉飔下碧梧 

　　○送董浔阳奉母南还 【 编修份】 

　　天恩暂遣丹霄客奉母春归白发僊满路莺花迎画舫到家鱼笋媚琼筵丝纶久代　王言重锦绣争传翰学贤为报北堂萱未老早题名姓上凌烟 

　　○怡椿轩次刘春冈韵椿植刑曹公署椿冈父子皆官此曹故有作 

　　曾闻嘉树八千春灵种呵嘘似有神直节不移龙干古清阴还在鲤庭新天留胜事传今昔物遇名家接缙绅恠底多情大司寇公余吟翫未辞频 

　　○寿石桥潘封君 【 编修晟之翁】 

　　天姥山人老地仙曾栽桃李满樵川爱招白鹤寻支遁为恋丹霞学仲先　龙诰宠光云壑重凤雏清望玉堂悬乾坤甲子回初度月色新秋正寿筵 

　　○送王鹤泉之任南都 【 倢瓯滨宗伯之子】 

　　羡君王谢名家后白下风烟更胜游暂辍含香辞北阙独怜过里近东瓯鲤庭旧业青箱在麟阁余勋玉树收此去好来依日月夕阳花草莫淹留 

　　○寿唐渔石太宰 【 太夫人在养】 

　　斗山望重文章伯衡鉴天曹道不孤世彩七旬开锦席清标六月暎氷壶每亲舜衮听鸣凤还着莱衣学弄雏琪树庭除喧贺客看君堪入列僊图 

　　○丙午斋居即事似少湖 

　　南宫虚敞炎月幽斋居对景聊自休院槐交翠日不到阶鹤一声风欲秋公余雅兴在青简岁暮壮心忘白头湘帘乌几坐长昼倦来就榻疑虚舟 

　　○几山归蜀次留别韵 

　　锦水先生勋业新早看鸣履上星辰腰围白玉冬卿重衘带青宫昼接频翔凤暂教辞　圣主弄雏还喜慰慈亲相如多病仍词赋好洒涛笺寄旧邻 

　　○哭徐甥霖 

　　髫年失父恨零丁孀母艰辛抚女成不堕家声知令子占吾宅相得贤甥南州徐孺应无忝太学何蕃尚擅名客邸讣传肠欲断海天回首若为情 

　　○予新居乃先师温托翁故宅重阳雨中对菊有感 

　　一亩草玄杨子宅卜居仍借老侯芭□惊凄雨新时序况对闲庭旧种花锦水烟波遥别梦玉堂人物擅名家独吟抚景生惆怅何意登临乌帽斜 

　　○送守朴赵中丞归姑孰卜居邦城 

　　羡君展墓归桑梓秋老千客去路遥拂拭□□□□□经过司马旧题桥连矶胜槩堪词赋采石僊踪未寂寥跨鹤早回云外驭听箫还上月明船 

　　○赠谢子鲁倅愽平 【 同年旻子】 

　　曲江曾共东山老并马春风醉玉罂龙剑己飞空斗气凤雏能舞尚家声金台雪旆催行色玉树风姿属妙英佐政黄堂民社寄好摅忠赤报明庭 

　　○丁未人日喜晴似礼曹同寅 

　　尧蓂七叶逢人日瑞霭千门送晓晴暖试雪泉融辇道望迷烟树散僊城不湏剪彩酬时令共拟挥毫颂太平赖有春卿调宝历年年嘉庆献彤庭 

　　○丁未廷试读卷次韵 

　　凤城曙色开阎阖胪引时髦谒　帝庭千载云龙逢景运三台氷鉴共曹卿金吾列仗崇儒重　玉语临轩赐问清甲第岂缘温饱计　圣心霄肝在苍生 

　　○次介翁读卷晚宿礼曹用前韵 

　　台垣晚出栖南省旧种槐阴尚满庭宴接夔龙沾内馔诗成金玉动文卿风传残漏烟花寂月转闲阶枕簟情暂谢諠嚣聊燕寝独怜虚白静中生 

　　○华盖殿题名　奉天殿传制用前韵 

　　贤豪抡选开东阁剑履追陪入内庭光动丹书勤御染名题黄甲捧春卿僊班对列听天语胪响三传下太清穪荷　鸿恩何补报草芧白日羽翰生 

　　○直庐斋宿次介翁璧间韵 【 直庐介翁昔所请者】 

　　山衘沉景凤城西树鏁宫烟暝色齐已听析声传虎旅共依斋阁欲鸡栖屏摇烛影延清话壁烂瑶光认旧题白雪调高聊强和莫教佳会负招携 
　　斋寝良宵双阙西蓬莱路近五云齐风含城角闻鸡早月上庭梧照凤栖　帝宠玉堂传胜事僊才台翰爱留题明朝剑佩趋元会同舞炉烟雨袖携 

　　○寿阎举人母母陕人居扬州 

　　为爱扬州玉蕋花吹箫桥畔驻仙槎风前芳桂飘丹萼庭下幽兰茁紫芽衣拂五铢凌瀣气筵开八袠醉流霞海天指点桑田处始信麻姑岁月赊 

　　○仲夏别介弟格之任江西 

　　池塘春草梦芊芊又折散花赠惠连喜沭　恩光栖省幕肯教清白负家传德星堂在天涯隔 【 崔丹四世同居】 夜雨床虚别思悬莫恋西山南浦胜鴈飞还到五云边 

　　○清湖别墅 

　　别墅湖边卜筑成景幽不数镜湖清光摇碧嶂龙蛇动影倒青天日月行遯迹已疑寰宇隔乐亲更觉世缘轻何年坐我松崖下试听寒泉落石声 

　　○戊申归隐登新邑南楼 

　　南楼登眺贺新成飒飒天风吹昼晴桑柘人家连沃野蓬莱僊驭引沧瀛炎蒸不到朱栏静云雾常栖绣栱轻此兴老夫仍不浅啸歌还待月华明 

　　○得徐少湖书 

　　高情正忆南州士霄汉俄闻锦字投叙分明见汝面论心披豁重予愁天涯人远虚悬榻雪夜溪闲稳系舟林卧独怜成潦倒太平勋业望全收 

　　○少川曹守诞辰 

　　高步丹霄两鬓青专城名染　御前屏中州岳降逢炎月南纪筵开仰寿星瀛海氷桃红暎酒虚堂瑶草绿生庭闾阎歌吹喧童叟拍手狼峯瑞霭零 

　　○戊申久雨中秋无月十六夜小霁间见云际仍张镫命酒步檐赏之 

　　月过三五还堪赏云隙时时出素河未觉清辉今夕减恨霾圆魄半秋多关山闻笛谁愁思镫火开尊且啸歌数倚曲栏劳怅望不禁凉意满松萝 

　　○九日刘尹沈倅邀登南楼 

　　重阳陶令仍幽兴携客登楼景更妍木落高天开海岳檐虚旷野俯云烟未嫌鴈候催蓬鬓且对鸥群醉菊筵笑插茱莄湏满帽管弦百里况丰年 

　　○重阳后五日集伍山泉宅菊未开 

　　菊花巳过重阳节步屧东邻尚未开为爱风霜甘晚节肯随桃李媚春腮累累繁蕋含珠细袅袅斜枝倚竹栽秋杪金钱应烂熳可能携榼许重来 

　　○重阳后十日凌剑山送菊 

　　菊犹绿蕋巳重阳虚负山翁对举觞佳种故人题尺素小盆分我借余芳孟嘉风帽还堪插陶令秋襟未减狂便护暖屏勤爱惜肯教霜露送凄凉 

　　○集陈石山司训宅 

　　遥秉文旌到海滨论心倾盖对吾真巳怜雅尚凌时辈更觉师模近古人下榻留宾驯鹳雀过庭有子见麒麟芹羮鳝馔供杯酒扶醉归来月色新 

　　○哭姜海涯姜甞守郴州佐九江 

　　耆英忽作芙蓉主重我伤悲涕泪双白首论交最知已青灯艹角旧同窓名垂柱籍先多士官有棠阴擅两邦杯酒园亭游谑处怀君情绪若为降 

　　崔东洲集卷之八 

　　●崔东洲集卷之九 

　　维扬崔桐撰 

　　五言绝句诗二十首 
　　七言绝句诗四十六首 

　　◆五言绝句诗二十首 

　　游武当四首 
　　游云梦夕憩公署后园二首 
　　中秋前夕集王玉山宅二首 
　　中秋夕小雨集袁静庵宅二首 
　　别王生二首 
　　别胡瓶山中丞四首 
　　幽兴四首 

　　○游武当四首 

　　七十二僊城琉璃千万宫隅随青鸟去半月紫霞中 
　　遥瞻金碧坛巃嵸云雾里入林憩峯巅峻阁忽松底 
　　嘉木拥虚壑绿霏绕瑶台贪看坐不移烦襟洞然开 
　　冥登天柱峯恍如生羽翮俯见汉江流影影一丝白 

　　○游云梦夕憩公署后园二首 

　　兰舟入云梦霄壤豁如剖身在元气中何啻吞八九 
　　舍舟憩芳林白云隔溪度逍遥诵南华手浣蔷薇露 

　　○中秋前夕集王玉山宅二首 

　　秋半楚山素月酒幽庭彩挥杯坐不辞秪恐清阴改 
　　秋姿满庭绿城霭荫高阁醉月步广阶衣上寒光落 

　　○中秋夕小雨集袁静庵宅二首 

　　楚月如厌客忽揜城东雨聊醉袁绍杯共作秋花主 
　　白露捐蕙芳微阴净菌屋取醉终遥夕蟾蜍爱新浴 

　　○别王生二首 

　　我爱王子乔攀鸿碧海游横吹白玉笙流响满沧洲 
　　长风吹海云暮结江南树欲觅孝廉船天空不知处 

　　○别胡瓶山中丞四首 

　　曾缔牛年约缤纷翰墨羣联镳天上陌飞入杏花云 
　　共子鄂渚滨相携采兰芷一笑澹无言石上秋云起 
　　冥登黄鹤楼直探神僊窟俯窥银汉流天风落明月 
　　握手再相见燕酤共暮春寒温话不尽又作别离人 

　　○幽兴四首 

　　三月醉春风犹嫌春日短莺花尽意吟潇散无人管 
　　六月不知暑深入修篁径卧听落泉声天风吹短鬓 
　　杖藜步秋溪衣染露华湿竚见白云偎野鹤似人立 
　　严月海天寂寒云垂埜低何以净襟抱雪峰丛竹西 

　　◆七言绝句诗四十六首 

　　蜀客索诗兼简余方池馆兄 
　　太和山万松亭 
　　襄阳午行 
　　均州晓行 
　　郧阳春行有感 
　　郧山晚行赋所见 
　　子每爱普门寺舍西竹未造其所今夕角巾步去兴觉潇然 
　　江陵龙山 
　　章华台 
　　监利濯瀴台 
　　石首绣林山昭烈娶孙夫人所 
　　寄寿储太夫人 
　　祁阳道中游乌符观四绝 
　　读洞宾访蒋晖诗 
　　和洞宾韵 
　　自笑用前韵 
　　余草池之留都二首 
　　张札举人入试 
　　赵维举人入试 
　　嘲松 
　　嘲竹 
　　嘲梅 
　　嘲菊 
　　题小景 
　　张石川小画次文衡山韵 
　　夏凉思亲 
　　南都思亲寄林弟 
　　南省槐 
　　松皋阁老扇景三首 
　　刘春冈草堂图 
　　叶省庵归广陵 
　　杨副郎乃翁所作红梅图 
　　西湖五首 
　　吴子归姑苏 
　　张生归霅川省母 
　　正月风雪园坐即事 
　　春暮 
　　别碧潭子 
　　虞医南归 

　　○蜀客索诗兼简余方池馆兄 

　　蜀道风烟促使车赠君惟有一双鱼故人问我为宫在门揜梅花只读书 

　　○太和山万松亭 

　　攀崖蹑磴入僊门仰见瑶宫紫霭屯更上虚擅最高处转惊楼阁万松根 

　　○襄阳午行 

　　三岘山家雨半犁牧儿吹笛尚铜鞮小桃风软过柴店午爨烟中飞竹鸡 

　　○均州晓行 

　　长风吹晓客寒生片细星稀帝子城汉水流烟半明灭马前深草竹■〈鼠留〉声 

　　○郧阳春行有感 

　　忆昔清秋踏雨沙重来短剑触飞花黄云碧草皆愁思何处僊人白鹿车 

　　○郧山晚行赋所见 

　　野人麋鹿自同群闭户山虚长白云菜妇渔翁归路别竹西啼鸟落残曛 

　　○子每爱普门寺舍西竹未造其所今夕角巾步去兴觉潇然 

　　山青沙白寺门连松桂春深万壑前月色半阴苔石路呼僧看竹过西禅 

　　○江陵龙山 

　　悠悠江汉接天还三国争雄虎豹开何意狂夫能落帽至今人只说龙山 

　　○章华台 

　　沙市黄鹂啼暮春落花残雨净轻尘傍人指点章台路烟草微茫认不真 

　　○监利濯瀴台 

　　监利千山风雨多濯缨台下涨寒波停舟细问灵均处更有清流是汨罗 

　　○石首绣林山昭烈娶孙夫人所 

　　孤石盘江江水深英雄残甲铁犹沉当年天地缠兵气安得春风入绣林 

　　○寄寿储太夫人 

　　瑶池西母黄花燕豸绣云霄游子归愧我不能鸡黍约岘山回首紫霞飞 

　　○祁阳道中游乌符观四绝 

　　僊台百尺与云平楼外山围碧玉城偶借石床成小憩隔岩风树万龙声 

　　○读洞宾访蒋晖诗 

　　僊词读罢思悠悠衡未风烟眼底浮安得更闻吹铁笛一声云外万山秋 

　　○和洞宾韵 

　　乾坤阖辟此江山吞吐葫芦一粒丹腰下青蛇人不识灵光长犯斗牛寒 

　　○自笑用前韵 

　　长年作客惯寻山又见酣霜万木丹诩客尚留双屐健且招衡月弄清寒 

　　○余草池之留都二首 

　　岘山曾接草池僊花老春风巳二年此会肯骑矶上鹤共君吹篴弄湘烟 
　　雪压寒云共别觞鹤楼东望凤台长石城此去千峰月照见诗家锦绣肠 

　　○张札举人入试 

　　云满千山银汉斜张骞万里泛僊槎定知牛女传消息飞马春风三月花 

　　○赵维举人入试 

　　清献于今不乏贤江楼别酒万山前为君借取僊人笛鹤背横吹看上天 

　　○嘲松 【 子于四物为五友而嘲之者以日夕狎之故与之谑耳】 

　　独立高寒节不孤风雷时作老龙呼无端也道浮名好留与人穪松大夫 

　　○嘲竹 

　　潇洒泉溪百亩秋只堪清玩伴王猷凤箫莫漫随嬴女吹断春心总是愁 

　　○嘲梅 

　　不逐时芳漫竞春岁寒雪月自相亲秪缘误识孤山老曾傍西湖看醉人 

　　○嘲菊 

　　一秋寥落看花杯满眼芳菲菊又开疑是游人怨春去金钱特地买回来 

　　○题小景 

　　结个茆庵倚玉峯翠梧疏木鏁芙蓉何人踏破蘪芜径疑是君王问卧龙 

　　○张石川小画次文衡山韵 

　　浓阴滩畔木兰桡幽坐渔翁为避嚣一曲白云心共远万峯回首浸春潮 

　　○夏凉思亲 

　　夏日风生竹树幽披襟闲对一林秋江南江北无多路谁寄清凉到白头 

　　○南都思亲寄林弟 

　　家近扬州多故人相逢便问白头亲从教传得平安信不及趋庭见面真 

　　○南省槐 

　　浓绿庭槐省署深黄金花满散清阴试听凉月沉沉夜定有风飘丝竹音 

　　○松皋阁老扇景三首 

　　悬崖绝壑绿阴多更有幽禽响薜萝皛皛晚潮生远浦满船秋色送渔歌 
　　石瘦泉枯百卉藏老梅留得一枝香清风万壑凭谁管尽付诗人入锦囊 
　　雨歇秋风送晚凉小舟横处碧溪长何当携取如渑酒同入菰蒲醉一觞 

　　○刘春冈草堂图 

　　刘向勋各重　帝都草堂遥寄碧山隅桃花柳絮谁为主三月春光看画图 

　　○叶省庵归广陵 

　　楚城二月莺花乱送客江头愁暮阴此去吹箫桥上月想应照见使君心 

　　○杨副郎乃翁所作红梅图 【 文升】 

　　孤山老僊已飞去留得僊花此尚传万颗骊珠春错落清香不断到曾玄 

　　○西湖五首 

　　湖冷山光岸带沙石扉茅屋埜人家短墙不觧遮春色露出早梅开白花 
　　碧湖堤外带方塘傍水人家荫绿杨门揜藤萝春寂寂满园飞蝶菜花黄 
　　春朝过雨送轻寒半落桃花桑叶团多少楼台山色里画船移傍六桥看 
　　四山花鸟弄新晴烟处湖光半遶城醉领春风归去晚松声一路送游人 
　　雪压澄湖千万峯玻璃倒插玉芙蓉野梅亭下呼双鹤转恐春深改旧容 

　　○吴子归姑苏 

　　季子风流归兴新万山啼鸟落花春洞庭水石青林里应有繁阴待主人 

　　○张生归霅川省母 

　　长安游子罢斑衣九乳山虚云自飞买得扁舟五湖去青天笑指白云归 

　　○正月风雪园坐即事 

　　风雪萧萧入早春梅花零落转精神杏桃自道禁寒得偷眼还窥醉饱人 

　　○春暮 

　　海上云生烟雨斜碧桃片片点庭沙黄鹂不觧愁沾湿又听笙歌过别家 

　　○别碧潭子 

　　六月天风海气寒碧霄万里自鹏搏何年骢马扬州陌访旧还能到考盘 

　　○虞医南归 

　　楚月淮云渺去槎上池深处是僊家归来丹鼎添新火坐啸春风落杏花 

　　崔东洲集卷之九 

　　●崔东洲集卷之十 

　　维扬崔桐撰 

　　词三十一首 

　　◆词三十一首 

　　沁园春饯别入觐同年次韵 
　　洞天春送卢涞西司成南行 
　　木兰花慢赠别胡缾山中丞次韵 
　　锦缠道别高子守平凉 
　　画堂春赠陈生伋任休宁 
　　金菊对芙蓉谢孙子贻菊图 
　　洞僊歌赠白沙村尹新乐 
　　风入松赠杨竹窝赞政绍兴 
　　玉漏迟赠王瀛溪守沔阳 
　　水调歌头赠宁夏王凤泉中丞 
　　谒金门赠叶斗问司教上饶 
　　御街行赠宗履庵尹金卿 
　　忆帝京赠王圉山尹单邑 
　　青门引赠史元忠丞河间 
　　玉楼春送张子和考绩还容城 
　　谒金门赠韩右桥贰守高唐 
　　画堂春送许孝卿尹信宜 
　　望仙门送吴子归隐 
　　洞天春送汪子敏任云中理问 
　　鹊桥仙别重之分教泌阳 
　　汉宫春寿钱母 
　　鹊桥僊送冒子尹兴业 
　　戊申三月刘伍陈三广文邀饮黉宫赠沁园春一阕 
　　卜算子送顾子南归寿母 
　　风入松四阕咏四景闲居乐 
　　海棠春赠凌和叔之任贑城 
　　减字木兰花寿松厓翁 
　　渔家傲赠胡子归省 
　　玉联环赠钱平厓副宪之东广 

　　○沁园春饯别入觐同年次韵 

　　四海相逢寒温重叙三十年前锦席高张侯门深处玉巵送暖宝篆凝烟喜芳辰抚景开情群英酬劝此乐进夸李郭僊况太平时节乘闲取醉宾主俱贤酒筹休问留连看昨夜蟾光已半圆念中外萍踪欢娱未几　朝天宴罢宦辙将旋且湏笑语徘徊痛饮一息春宵真可怜为高歌嘤嘤鸣鸟求友诗篇 

　　○洞天春送卢涞西司成南行 

　　辇路新销残雪嫩绿小红时节陌柳纤条未堪折又见高轩别　玉署初盟暂歇望望青霄辙璧水风高石城天渺离情绾结 

　　○木兰花慢赠别胡缾山中丞次韵 

　　肃慎当年地到于今旧事非念尘暗龙庭波翻鸭绿赤子安归好男儿藏利器正扬眉烈烈赋无衣肯使凤凰山下还容豺虎骄肥　节拥熊貔百万师仗钺镇辽西看雄威壮气凌山绝海电马云旗况　圣人临紫极旦华夷一统仰　龙飞见搀枪等闲扫净金城万古长围 

　　○锦缠道别高子守平凉 

　　风斜燕子正春雨凤城东万芳菲竞紫争红使君飞马翠烟重双悬龙剑烈烈气何雄　皂盖朱旛去遥指崆峒觅当年问道何踪想名书白玉屏中待棠阴满地天上报　重瞳 

　　○画堂春赠陈生伋任休宁 

　　春郊净暖燕泥香马嘶娇柳新杨故人东去古邮长把手离觞　满路江山图画迎眸花草文章佐政聊登百里堂紫凤还翔 

　　○金菊对芙蓉谢孙子贻菊图 

　　南省幽闲小斋春暮昏昏睡思方慵惊妙染相贻浣手开封顷刻画堂秋浦冷洒霜姿万蕋玲珑　端详把玩逼人清气白练生凤玉壶金井心胷借彩毫写出造化争雄许梅孤竹瘦此味堪同羞比是春娇芍药何湏对秋水芙蓉自有一家风韵百媚成空 

　　○洞僊歌赠白沙村尹新乐 

　　淮海清才一片昆山玉白眼那堪尘世俗抱奇姿几年气揜虹霓清庙里未就珪璋雕琢　百里荷雷封墨绶铜章熌熌英华纔出璞待从今且湏小展含章应列宿光悬巨鹿奏成功满县种桃花爱白昼鸣琴弦歌比屋 

　　○风入松赠杨竹窝赞政绍兴 

　　城花气醉流莺天涯春又生燕酤欲买倾怀抱能几日又送君行官柳路娇嘶马长亭杯点飞英　东风陌上紫骝轻笑指越江城沃洲天姥黄堂下佐诸侯政报新成试问安民何策鉴湖一片氷清 

　　○玉漏迟赠王瀛溪守沔阳 

　　麦序午云轻正紫陌晴丝飞百尺燕子风斜乱蹴葵红榴赤美人璞抱连城想荆楚还知和璧别天门笑指黄蓬冥冥矫翮　到时烟雨楼开看剑气横虹胸吞梦泽渔父双林试问闾阎命脉万顷沧浪水月应照见使君清白报成功又上金台作客 

　　○水调歌头赠宁夏王凤泉中丞 

　　美人辞我去在五凤楼头百尺晴丝游扬尽牵惹离愁忆昔杏花飞马漫作萍踪鴈迹三十一春秋驿梅消息断玉树阻风流　五云端双阙表凤还游相逢能几　诏传螭尾付边筹系肘累累金印贺兰烨烨霜旓此别又难留待奏肤归也杯酒共瀛洲 

　　○谒金门赠叶斗问司教上饶 

　　金台曲官柳阴生繁绿祖杯风引葵榴馥笑倚荆山玉　九斗光锺奇淑胷满珠玑万斛清风铎振灵山麓唤起蛟龙伏 

　　○御街行赠宗履庵尹金卿 

　　落红浅絮送春阑繁绿暗燕关金塘新涨鳬鹥水翻飞双舄难攀云深泰岳天渺阳峯望望隔人寰　帘垂桃雨舞斓斑风静玉琴闲纤尘不动桑麻长向隅民又开颜丹霄献绩紫凤征书天上使君还 

　　○忆帝京赠王圉山尹单邑 

　　兰苕翡翠弄幽吟河桥浓绿成阴燕酤聊买醉离思不堪禁清标怜楚玉高价重扬金　云拥僊鳬入望深羡子还弹单父琴帘垂白日花暎栖霞试听弦歌百里音飞腾瞻碧落话旧合华簪 

　　○青门引赠史元忠丞河间 

　　雪月金台客又见葵丹榴赤凤城别去佐诸侯瀛海苍烟深处飜云翮　白玉神京邻咫尺保障湏奇策清哦未数松厅别有功名垂竹帛 

　　○玉楼春送张子和考绩还容城 

　　萧萧易水寒千古野草三台谁比数朔氛燕雪不留春百里千家今几户　使君惠爱飞甘雨即松山下清风吐奏功归去下双鳬欢呼满县桃花舞 

　　○谒金门赠韩右桥贰守高唐 

　　凉飙起雨歇凤城如洗霜染芙蓉秋色里君去辞丹扆　何处爱民如子鸣犊寒泉河弥弥君心试把寒泉比一般清见底 

　　○画堂春送许孝卿尹信宜 

　　秋风白露语寒螀燕城别酒香赠君惟有菊枝黄鳬去高凉　琴鼓龙生风雨帘寨山舞鸾凰桃花满县似河阳绩献明堂 

　　○望仙门送吴子归隐 

　　凤城秋老芙蓉水凉飔洒鲈鱼时节薄羮美乡心起　一官依日月拂??央辞青紫狼峯之下江弥弥好洗幽人耳 

　　○洞天春送汪子敏任云中理问 

　　杏花飞马春风昔年曾共而翁清标爱汝尚儿童佐阃又云中　明试鉴悬日月筹边剑倚芙蓉紫塞云闲白登尘静归报　重瞳 

　　○鹊桥仙别重之分教泌阳 

　　霜渡银河秋高金阙白露黄花时节一声旅鴈过南楼愁结处惠连离别　红杏宫墙香芹池馆楚楚青衿云列朱丝宝铎□时髦看威凤层霄奋翮 

　　○汉宫春寿钱母 

　　淑景春浓正莺流燕语暗绿飞红风惹游丝荡漾摇曳晴空绣屏缛彩拥瑶筵瑞霭帘栊道是僊姑毓秀回旋甲子初逢　云帔铢衣轻丽羡凤宾西母桃献东公更喜双鸾并舞玉树丛丛笙歌□里醉琼卮饫荐斑龙看葭□齐声穪愿百年繁祉攸同 

　　○鹊桥僊送冒子尹兴业 

　　灯火江城笙歌锦席暂驻层霄使节曾买燕醪别凤台柳条纤那堪又折　杜海云长梧峰天渺去去双鳬隔越好种桃花满县香旧家声冰清玉洁 

　　○戊申三月刘伍陈三广文邀饮黉宫赠沁园春一阕 

　　杏雨坛前芹风池畔暂驻云軿正燕子泥香莺簧歌软烟消昼永细柳娉婷刘向经余陈蕃榻下清辉相对伍乔星锦筵开招邀仙侣旧好重盟　住期莫放劝酬停看飞絮残红点画屏叹人生踪迹一场春□□吞狐媚空自劳形北会难逢嘉宾良主酒酣起舞剑光青听前村一声渔父笑入沧溟 

　　○卜算子送顾子南归寿母 

　　海日丽芳洲花气暄迟昼白首慈亲正倚门游子归时候　膝下锦衣郎烂舞春风袖鹦鹉杯深绿蚁香愿祝长生寿 

　　○风入松四阕咏四景闲居乐 

　　亭台帘幙鏁重重韶景又东风习懒竹床春梦稳莺唤醒倦眼犹慵短发乌纶斜褁寻幽日傍花丛　碧流桥外小桃红徙倚画栏东玉笋银鲦新更羙好情怀尽付杯中莫笑海翁醉也醉时百感成空 
　　休嫌啼鴂送春归赤日爱迟迟炎熇隔断朱楼外碧梧阴半落蔷薇开卷羲黄静对闭门剥啄人稀　扫溪移坐柳条低鸥浴飐芙蕖冰桃雪藕清酣后晚凉生为报山妻何处海翁供倚数竿风竹亭西 
　　萧萧风雨净年芳白鴈夜啼霜长空明月凉如洗芙蓉老玉露淋浪万里凭虚极目素襟澄彻相当　黄鸡紫蠏味堪甞彩袖舞儿郎银河珠斗中秋燕东篱菊又醉重阳此兴海翁不浅悲秋朱玉虚忙 
　　海天风木万山枯愁冻雀饥乌翠绡帐暖春还在松醪熟不用钱酤氍■〈佥毛〉围楚舞灯火照吴歈　压梅欺竹雪平铺俗想蝢消除凭危拍手呼奇绝乾坤古一□尘无尽日海翁吟弄人游白玉空壶 

　　○海棠春赠凌和叔之任贑城 

　　青归弱柳那禁折柰阳关歌声三阕山碧晓寒轻花醉离情结　使君南去停仙辙正弦歌满城时笻千顷贡漳波试比谁澄澈 

　　○减字木兰花寿松厓翁 

　　凉飔新起清襟千顷连秋水匕裘筵中玉树金芝恳酒红　海天漠漠缥缈丹烟笼□阁鹤驭翩翩家近蓬瀛地上仙 

　　○渔家傲赠胡子归省 

　　腰佩龙泉三尺水横骑白鹤□　天子凤城秋色寒芳芷乡心起青天飞驭凉颷里　菊采黄英和玉蕋满斟金液筵开绮老仙笑颧酡颜□多受祉长年寿酒从今始 

　　○玉联环赠钱平厓副宪之东广 

　　小桃香暖燕风轻翘影飘晴豸袍金佩浮骢缈人别去五羊城　曾教海岳争清霖雨苍生能辞万里天阶远终不负旧声名 

　　崔东洲集卷之十 

　　●崔东洲集卷之十一 

　　维扬崔桐撰 

　　记十三篇 

　　◆记十三篇 

　　方山子记 
　　吴氏祭田记 
　　重建城隍庙记 
　　嵩少山人记 
　　杭州抽分厂题名记 
　　胡安定先生书院记 
　　监察御史杨公祠记 
　　重建国子监典簿厅记 
　　宋文山文忠烈公祠记 
　　新建通州石港察院记 
　　石山楼记 
　　新建泰州东台察院记 
　　宋丞相文文山先生书院记 
　　迁海门县记 
　　修筑捍海堤记 
　　题省轩诗画帙 

　　○方山子记 

　　晋阳侯廷言氏别号方山子方山子偕东洲崔子游荆南山水间语东洲子曰吾迹则寓斯心无日不方山也东洲子质以山之槩曰山奠郡西势接清源南峙孟门殆吾土之胜也而吾固有取焉东洲子曰夫山隐者之宅也子将事夫烟壑云峦鸾吟凤翔挹沆瀣乘清泠散发披襟于广莫之埜心会乎调调刀刀情融乎唱于唱喁兹以取适已乎曰有之吾不能倚于其迹也夫山有用世之灵焉月胎神乳雉飞鹊化肤寸成云霖雨万有补天分乎五色镇区纾乎九光子将应鼓鸣而起跃悬镜照而昭苏巳乎曰有之吾未始溺于其通也夫天下皆山也夫山皆可有也达人至士托意于物是故武陵五曲披图意随姑射老僊驰神雪月子将假一隅之石则鳌峯鹫领皆吾故物南探东陟取无尽藏巳乎曰有之吾未敢以多取也将顾名思义云耳东洲子曰噫嘻予既巳闻命矣敬以直内义以方外易道也夫义斯刚刚斯中正中正为方君子所以终身也时乎初九潜龙勿用则不易乎世不成乎名乐则行之忧则违之确乎其不可拔也时乎九二则龙德正中至柔而动也刚至静而德方重明以丽乎正也介石而不终日也是故立不易方动静惟时时止则止时行则行其道光明也吾子仕甫达而义思止执非下而义不随无所欲而义以仕是深有得于方之义而非以其山也方山子曰唯唯子为我记之吾将服之以终吾方 

　　○吴氏祭田记 

　　霅水吴氏故有祠堂肇事于其先安素翁璋而祭田未议厥嗣太仆簿龙谋于仲兄光禄丞凤各出田为岁典给绍先志也史氏崔子以少卿莅滁龙以实谒且征言为世守问其族指且田数曰胤也蕃田出于仲若季者合五十亩洎同志者余十亩问其统曰统有宗族之政听于斯凡祀齿昭穆事既修仪缀食惩惂讙示恩义焉问其物曰肴实数有正不丰昵不逆荐问其岁入曰入有赢惟昏嫁是佐屈乏是予崔子曰斯举也可不谓能子孙矣乎夫孝子之心爱爱则绎而其遡长孝子之动悫悫则着而其事庀孝子之义周周则辨而其礼肃孝子之情公公则流而其泽咸今人有一亩之宫斗粟之田必思以庇其子若□而子若孙以祀逖罔追懵焉若遗者何心哉或有事焉弗惠弗时以匮为说而啬其享恶用其为孝思哉若或贵加贱富间贫不以毛列甚焉秦越其宗薄恩隆怨休戚不关焉者去禽兽几何哉吴氏之若举也以言其绎则事亡若存以言其事则治物孔明以言其礼则崇本笃伦以言其泽则葛藟之风可以兴吴氏之门嗣是而安得不崇以延乎云仍焉者安忍于目替矣乎苟有德之不类将斁厥规利厥田者宗子当告之曰史氏巳记之石 

　　○重建城隍庙记 

　　海门城隍庙肇建　国初比年江逼邑徙百务草草庙祀尚虚丙寅春邑侯渭南裴君绍宗来莅邑政适当其剧营建卤莽不可岁月者率经改作学宫首新寻谋诸丞王君杰簿潘君惠进耆老于庭而告之曰明有礼乐幽有鬼神　祖制炳蔚宜各受职庙当亟成神其鉴吾与民图修甫数月庙成中殿旁庑前门后寝北若干楹神有道币有亭绘壁缭垣综理整整庙中置神主公案笔砚凛凛如生朔望必就礼之默盟而退越三岁政成民熙今年夏侯以贤能被命内征将别去史氏桐方以养痾归卧海庐耆老王佐周瓒谋其徒谒桐属为庙记以昭侯绩桐按周礼有司民之祭我太祖皇帝勑斯神为鉴察司民城隍京师附享山川郡县咸像祀无乃周官遗意耶甞伏读　圣制神所鉴而简在帝心一语志将以重责畀神司夫君司夫臣以庆及元元至深切也吾侯初政首诵　制词而立之庙迄今心迹凿凿幽明无憾可记也耆老曰侯绩多矣将何如桐曰是当次第记耳侯今德泽将及天下在吾职又当为不一书也姑俟之姑俟之 

　　○嵩少山人记 

　　南溟张子东洲崔子偕游楚于均谷诸名山得大观焉张子语崔子曰吾于楚之游非楚也志在洛也均谷诸名山之观也非均谷也目在嵩也少也吾身之寄若地也诸山也固迹也抑意也吾游也观也意也无日而无吾土吾山也吾固仕也亦无日而非隐也请别号为嵩少山人云崔子曰嗟乎子之隐其诸异乎人之隐也夫吾闻隐者之隐也其游也将有事夫避也其观也将有事夫独也其寄也将有事夫往也吾子之游不泥其地而以其志则天下皆可洛也吾子之观不泥其山而以其目则凡山皆可嵩少也吾子之寄不泥其迹而以其意则无乎其不可寄也鲁之东山之岱宗孔之有也而环夫辙凡有皆孔之有也是达人之隐也嵩岑之丹丘颍水之由非无所有也嵩颍之余非有也是隐者之隐也若子也者无避也亦无不避也非独也亦非不独也非往也亦无不往也其诸异夫人之隐乎嵩少山人跃然喜翔然举击白石而歌日唯嵩之巃嵸兮吾将与俱唯西室之崆峒兮吾与其虚唯溶溶之灵霙兮吾善其攸纡唯夙驾之莫回兮修吾驱既而歌曰嵩有仰兮亦有伏室有宖兮亦有幅云之扬兮爰复微子之忠告兮将安谷崔子从而和之曰中有合矣迹非其离矣几有会矣理为其随矣无固无从矣见群有之怡矣吾云谁之思矣唯山人之时矣 

　　○杭州抽分厂题名记 

　　竹居薛子监浙税岁满当代图名贞石遡前是役者逮竹居凡二人虚其左方以俟来者属记于东洲崔子东洲子曰是不可以无名也哉竹居子曰吾非谓必欲名也计前乎我者有二石焉吾日考之得其是者师之实以为有私淑焉嗣是而弗名将奚傅弗傅焉后乎此者吾之得失将奚考是终焉重吾过而莫之省也东洲子曰噫公矣哉薛子之为心也夫政本之道焉尔道求之心焉尔心惟无欲则授之华靡而不怵试之财货而不旅萃之艰剧而不瞢唯无我则观之物我而无二参之俯仰而不惑征之古今而不御是道也饯□甲兵非为粗道德性命非为精嬗代屈信非为变动静语默非为常孔子曰吾道一以贯之孟子曰仁人心也非谓是与吾求之薛子是役征矣而纾以宽详矣而制无扰省久而废者兴安矣而絮日整察矣而阻获便货矣而义自洁夫是谓无私是谓无我犹惴惴焉欢私我有我之孤前修也无以示之后也后是者莫考于今也自考者莫补其阙也而复是举焉公矣哉薛子之为心也充其心虽用之天下可也薛子甞与予语□学而大益予故即其记名而实以心以求益于后是名者云 

　　○胡安定先生书院记 

　　秦州为故海陵境城西有崛壤曰泰山桐童时甞执经西游间从长者后一登眺焉山有神宇谒者必肃拜祝禧桐心丑之独不为礼计别兹山余四十年矣闻前御史雷君彻其神而虚之嗣是崇正者更置书院□主范文正胡文定二公于其中旁列诸生舍岂非以安定为海陵产实在昔儒宗文正甞监西溪有捍海功矣乎桐心贤若举而未遂一瞻拜也嘉靖戊戌冬十一月舜原杨君瞻以御史按莅海陵首询安定公遗迹得兹山为讲学故处爰立石以识因晋谒二公焉既而叹曰礼贵专专斯颚颚斯感礼厌渎渎斯偒偒斯射乡贤名宦崇当以族错列互举非所以尊师重道右能象功也爰檄有司奉文正公主奠置名宦祠乃专俎豆安定公焉图征言于桐以碑其祠桐也鄙无能为役窃忆斯童时志也为重有感曰上古无传人中古无传事近古无传心地渺风微遂成飘响傀长隽负泯焉莫闻者众矣是故耳感者浅而疑目感者真而传乡里大贤悉诸遗乘诵诸黄发其仪形謦欬宛然百世之下者不减于亲炙也可以列视而莫之崇乎列视而莫之崇是虽生斯土者亦莫知吾乡为孔之鲁孟之邹也何所观法乎安定先生以经术行义名天下景佑初受文正公之知荐定雅乐白衣殿对天子贤之教授吴中诸生爱之如其父兄直讲太学天下宗师之至墙舍不能容是又非丁度之所能阻挠也且今天下后世可忘所宗乎是□君子之于有道者读其书则思见其人入其境则思及其门循其迹则思久其传舜原君之爱道殆不容无是举也舜原冀人也而追慕安定若此乡里之彦瞻依左右者为心当何如耶书院前二堂故题曰经义制事后亭曰后乐今扁其前曰安定书院祠曰安定胡先生祠亭曰观海是役也翼其成者州守朱君簦倅朱君怀干林君廷樟徐君份以征言勤者海门令孟君梅咸有得于舜原之同然者云 

　　○监察御史杨公祠记 

　　寿春古右郡也比年政斁民乖弊端作焉嘉靖戊戌秋七月舜原杨公以监察御史奉命清戎留都北郡爰驻节于寿谓斯为诸郡中土也公所展错一以崇本利物为化间甞省诸民灾见其旱方病稼水或圯城疾疫臶仍民日嗷嗷公曰嗟乎天胡降毒吾民展转若是耶省诸民害见其??佳苇盗兴罗织盈??束公曰嗟乎胡同类之相残亦若是其烈耶省诸风俗见其弦诵日虚士气弗作前修典堕俗礼就淫公曰嗟乎故习尚之去本趋末若是其弗古耶既而曰予得之矣予得之矣灾由戾感害由政召风由倡始是非民之罪也无乃有大蠹矣乎于是乎首迸大蠹揃其逆丑渨涹一荡寿民大悦于是乎祷天以降霖丰隍以固城召医以间疾置义塜以埋死而民灾纾推扶风之故政且捕且宥以弭盗雪地下三年之群寃以拒訮而民害熄标约立程讲学考业授以著述联以同志表以乡贤示以礼节而士风励民风諴寿民复大悦乡老景某□属其徒而告之曰人有虐于汝者汝欲远之乎佥曰然人有德于汝者汝知报之乎佥曰然此夫子之于父母也生也图其形死也铭其行祀也主诸祠将以传诸子孙也果人情乎佥曰然乃今杨使君之莅我寿也捍我灾御我患良我子弟淳我风俗贞父母之保赤子也吾人诵诸口孰与藏诸心藏诸心孰与传诸子孙吾将图所以俎豆之可乎佥曰然乃相率谒州大夫钱君辈以生祠请州大夫辈咸曰然役作无何堂序告成凡若干楹亟走共耆老某庠士侯汝白刘鹤年以碑事谒桐桐为纪其实而重有感曰舜原公被寿之德犹夫诸郡也诸郡愿报之心犹夫寿民之心也是岂二三子之私也哉诗曰岂弟君子民之父母又曰子子孙孙弗替引之舜原公之谓与公山西蒲人讳瞻舜原其别号云 

　　○重建国子监典簿厅记 

　　桐以庚子年三月已酉莅国子祭酒任越三日辛亥偕司业前峯王君从以诸厅洎六馆师生达观学宫焉仰规制省废兴也始诸殿庑斋堂见可以塈垩者十之三次生舍见收考??隹者?门半力?门?夬者苵焉芜秽莫辨地址者桐愀然叹曰是不可以缮理矣乎前峯君曰先是某甞以缮理请命下工曹工曹以节费寝是司空之责也吾不得而为也次各属厅宇至典簿厅焉厅凡若干楹构坒整整閐埴若新桐释然喜曰胡独是之尚无废乎典簿唐牧曰是前祭酒中川王夫子司业内方童夫子之命也督植程度者牧之为也厅故置启圣祠左比年毁厅以益祠址也二夫子乃命牧以废库材治厅损费益阙黾勉成之洎诸斋居器用亦因创庀焉是亦司空之责也二夫子以力尚可为乃自为云耳桐曰嗟乎且柰何哉天下事可以为者由乎巳者也不可以为者由乎人者也吾人亦修夫可以为者耳乃进馆生而告之曰二三子吾不能新尔宫尚冀以新尔心可乎居尔仁路尔义户牖尔礼让以弗堕吾□夕之训能之乎二三子曰唯乃进典簿而戒之曰斧藻其楶而不斧藻其躬君子之耻也典簿有关领之责焉出纳之司焉靖共尔守者何以为也能之乎典簿曰诺佥请镌斯言以为二三子安且成典簿之终 

　　○宋文山文忠烈公祠记 

　　黎令尧勋之治东皋也政和民宜纷弭务简暇则率邑庠师生就安定先生祠讲学焉甞读邑乘至宋文山丞相经皋度海诸诗抚卷叹息曰元胡之祸自有天地以来未有此大变文山之节自有君臣以来未有此达忠当时就义弃市嗢吚丑类犹淫涕洟至今祠庙所在过使浅夫亦知尸祝焉况丞相勤王经历之所遗音尚存此而莫为置祠尊崇则今日所讲何事乃白祠事于巡江御史江右胡使君且以工费由庀请胡君方戒严江防惧民习之不逞也愓然避席曰贤哉令也其务敦民本识大义矣乎树风化暴固吾使者职也其以部下罚金助令乃董振必躬以治东东禅寺隙地嵦爽可宅也遂易地以祠其所中为祠宫凡若干楹前为门凡三楹又前为门滨诸河表曰忠烈祠祠之东西即僧舍为两庑纾民力便香火也有道有墀有垣中外整整定时荐以春秋用图永永俎豆丞相焉甫逾月而工萃教谕吴元曰是役也□令实倡之明使君实成之元辈愿忠孝诸生之心术幸母孤吾先师孔子□此共机也盍记诸乃状其故征言于东洲桐桐曰丞相死之日宋亡巳七年厓山亦亡五年矣而竟求一死以报国共精忠义气非所谓贯日凌霜无所为而为者乎我　朝追谥忠烈坊表教忠以庙食京师所以杨前休风万世也于今去丞相余三百年矣而□浮鸿迹之乡一有感触遂兴敬慕而崇礼之丞相之忠烈殆将与天壤柏始终也哉东皋故有安定祠兹益以文山祠焉为令且师者泮宫戾至之余时登二贤之堂展礼申义以励士气以风颓俗吾乡士庶岂无争自濯磨弃乃凶德日就鼎图者乎否则崇名而弃实喜迹而忘心是上以古人之行求之而下以不肖之心应之非所望于吾乡也 

　　○新建通州石港察院记 

　　两淮煮海地凡为场三十焉淮之南为扬扬之东场实居其十故事郡县咸置御史院所以预致馆也顾独缺于诸场无乃谓其迂且僻耶抑薄其地未或周于置耶是故御史每驻节秪于郡县虽励志勤民躬亲卤壤者不越宿而行已戒仅勿勿趋办焉耳岁癸卯蓉□徐君奉天子命监察两淮鹾政至方勤勤于时巡畴谘剔蠹勑衺是务也且以行部无归为缺典焉运判郭文仰谋诸运使李邦表辈曰先是分司亦无定署比年置署石港石港实诸场中土广轮相比出入四均置院莫若兹土便亟具请于蓉冈君君曰可损部下赎金檄通州知州李充拙授虑事同知欧阳时督其植判官杨廷壐翊其劳于是乎物土方命时日庀材用会庸徒称畚筑均廪直疏水道三越月而院成厥素弗愆院中为公堂后为憩堂为寝为轩堂之前为屏门又前为正门门之外表以二坊堂之左右列耳舍墙垣厨厕閐埴秩秩佥谓是役也吾使君实勤国计兴来许不可以无纪也乃以碑事谒东洲崔子崔子曰吾闻若古勤民君子动有时宅有常朝以兴事由阼升堂严帅厥属昼以作功端居展采俾民勿隳夕以内省就食有所计劳补过日晦节劳定息有寝夙乃兴用无入于惂淫以克兢厥职是故诗称攸跻攸宁为民动也兹院之作也旅有次次旅则职安民可近近民则情得出可时时出则事集所以树德省风阜财康国者蓉冈君之斯举乎余故辞其币而为录其实俾嗣至君子知始作者有深虑焉殆非虚器为也 

　　○石山楼记 

　　休宁东南之埜为林塘林塘壤沃而秀储范声远氏族于斯筑室于斯扁其宾堂曰义乐左右厅曰一乐曰和乐至石山翁者益亢厥宗嗣以堂焉扁曰保和保和之后晚构楼数椽规制视诸构为独隘盖翁之志惧后世云仍日入奓汰啬共晚构昭以俭也翁濒考终授产诸子楼属季子木济焉有为木济谋者谓宜撤楼以务崇本济曰否否津也闻善事其亲者奉以成训考以旧德任以惇固犹惧其陨厥绪也警之以箴砭诵之以晨夕陟降之以羮墙所以明绍述兴来叶也先君子以俭德闻而津也以不德承之不亦远于孝乎虽有巨丽吾能居诸扁其楼曰石山楼殆将顾颜扁为过庭以栋宇为师保也本济日游南雍于余壻保生木为莫逆交不难千里偕保生过余以楼记谒余曰范氏其有子哉古之爱其亲者觅一扇焉犹珍袭而展玩遗一砚焉犹抚摩而涕泣况弛其构而从于违其何以训吾知本济之斯举也瞻扁则思亲思亲则爱楼爱楼则务约务约则保业所以衍令德于勿替者不在兹乎□间林塘有多景焉木■〈山齐〉登斯楼也闻牧歌于萝阜樵唱于深山则思翁之笑语对春野之耕云秋潭之钓月则思翁之嗜乐俯环秀之楼望听泉之阁则思翁之居处面蟠龙之焦石临跃鲤之芳塘则思翁之栖遯孝思为益广将嗣服为日宏引翼为日长是楼之啬业之丰也居之卑道之崇也范氏其有子哉 

　　○新建泰州东台察院记 

　　东台故无察院每御史行部辄就馆于分司分司官则退就于盐课司焉两淮袁运判才谋诸东台场使吴绍曾曰东台实泰州十场中土御史行部道所由出无院以攸跻则旅无宁次事涉苟简非所以崇等威重国计也且通淮二司各置院而泰州独无无乃于综理有缺乎亟以建院故请诸御史云汀齐使君君以为然檄才授其计绍曾督其成于是乎虑事庀材分工董植程功颁直其土方撤故祠以为址其庸徒召募有方无烦诸场其费出运司公帑八百余金其命日始癸卯仲秋其告成是岁孟冬院中为公堂后为寝堂中为轩各四楹左右为耳房各十楹前为中门又前为前门各四楹袁运判谓云汀君之奉□□南也多有懋政建院共一也盍记诸乃以碑事谒东洲桐桐曰天下事共成与否有几焉我　国朝盐课司之设余百七十年矣而院事尚莫之讲何哉上焉者岂无志焉而下不足以承之非几也下焉者非无谋焉而上弗之可非几之云汀君以务内之学摅彪外之治本之以纯笃敷之以激扬励政勤民虚已体物奉使之贤者也运判之能足以周旋绍曾随牒寄迹不负科名亦一时之良也是故上有志焉下克承之克承则志同志同则事集是之谓和会下有谋焉上弗鄙之弗鄙则谋获谋获则事成是之谓嘉逢余所谓有几焉者非耶观一院之作而几于上下交相成则天下之事可以偏才理耶吾今乃知云汀君之政岂曰着在淮海虽达之天下可也云汀君辽阳人讳宗道别号云汀云 

　　○宋丞相文文山先生书院记 

　　监察御史行庵陈使君奉勑督两淮鹾政君克勤攸司周历部所戊申孟秋滨海涉淖抵通之石港焉石港故有宋丞相文先生祠盖丞相由高邮而通渡海遗迹也使君瞻拜展敬企慕徘徊者久之即见其栋宇坾腐且群蒙杂集乃叹曰赵宋三百年仁厚风化至先生面报成天地万古之纲常正气赖先生而不陨知祠宇其神而制不崇则不尊不尊则不敬不敬则不从非所以昭前烈兴嗣学也亟檄有司相土恢院延师授徒用广崇奉焉谓海门刘尹烛善规画也俾虑事授成谓邑簿沈钦敏经理也俾庀材典植谓司帑赢储可取给也命运判冉从儒发金三百有奇于是群司励力奉公勉勿愆素已酉孟夏以就绪谒前为门中为堂后为寝又后为讲习所左右为耳室统若干楹使君为题其院曰忠孝堂曰浩然介刘君暨邑庠师生谒碑事于余余曰桐也不德荒葳之言恶足以辱文山哉既有感于使君命名之义作而叹曰颜斯名者其知道矣乎传曰事君不忠非孝也战阵无男非孝也先生自龆龁时见学宫所祠欧胡诸乡贤咸以忠谥即欣然慕曰没不俎豆其间非夫也弱冠举进士有司奏其廷对忠肝古谊为得人贺及宋事不竞虽敌臣弘范亦以忠孝尽矣为改心劝正气一歌所谓立地维植天柱贯日月系三纲云者是诚浩然磅礴塞宇宙而荡沧溟者也是气也孛罗之怒不能屈柴市之惨不能杀杭潮之盈缩不能阻厓山之■〈风贝〉涛不能溺殆有与胚连元化相流通者要其问学出于孔盂成仁取义之赞其源渊可遡也已使君既恢乃崇奉且图买学田若干亩馆谷十场俊秀其中俾山仰斗瞻童习而壮行焉吾知端其本而作其气者其贞忠茂节岂无文山其人嗣而兴乎使君山东豋州人讳其学葢宿闻邹鲁之风者也 

　　○迁海门县记 

　　海门故东洲镇置县命名肇后周显德中编户百有二十里元至正中以江患北徙礼安境我国朝改隶维扬附诸通损里为三十有七正德中江愈逼西徒余中境嘉靖己亥■〈风贝〉涛溺民土日蹙甲辰汪令有执请损里为十有四会入觐复议改邑益地以闻今天子允厥请命下抚廵时廵抚都御史王公暐廵按御史贾公大亨奉公惟谨抡郡倅陈坦如皋令刘一中辈恊州县相土裁议焉贾代廵牒群属曰邑不迁则民溺治无土则邑虚何地可宅何里可割经度以俟请勿弛攸司录若绩王中丞牒群属曰慎乃始图虑乃作事厥庀几何厥金几何会计以俟请勿弛攸司录若绩群属议曰通州之东四十里海门之西三十里有土曰金沙南襟漕河北负阜埜东有港焉□进鲜厥流入河□其左西□□□曰□灶厥流入河环其右左之南则利和雄镇土山祠宇烟火郁葱峙若辅右之西则狼军五峯茂林乔木联青列秀宛若弼宅金沙一里可以永奠益清干六里可以禆虚出帑金五千六百有奇可以湏费籍新裒旧可二十里抚廵以议闻　制曰可□□□食畚挶甫兴汪令寻以涉任去陈郡倅摄邑篆无何振令廷器至仅朞岁以改任去邑庠教谕刘文荣摄邑篆诸贤代续董振其为先者县治宅厥中学宫宅厥左弘模杰构翼如焕如大规藁创而群工未悉举也刘□烛至时沈簿钦黄幕在羙克一?心令□画廛定衢补遗庀阙诸未集者次第就绪于县治所益者有吏舍有犴禁有土神祠有甬有垣于学宫所益者有启圣祠有敬一亭有生舍有乡贤祠名宦祠有神厨有含秀门县之□□圣谕有□□明旌善有亭阴阳医社有学緫逓有铺后则城隍有庙养济有院僧道有会司讲武有场右则公府有馆宪台有院南则便民预备有仓驻节有亭广通有石桥附廓有三坛议外增置者南城筑楼可门可望□□□坊可仰可兴河渠七桥狛貔祠宇咸取给赎金节议中千金归诸郡帑莫有私也迩乃阛堵相轺蔚然蔽埜有众倓倓若安故土时髦融融濯磨故习占籍者欣欣和会乐观新政工始于乙已讫于庚戌佥谓桐实兹土产能悉改邑颠末以碑事谒桐不敏姑纪其谋且劳者俾百世之下享有荣怀者知所自云 

　　○修筑捍海堤记 

　　淮南之东为维扬维扬属土滨海而为州者有泰有通为县者有如皋有海门煮海诸场丽焉岁常卤水入亩民病伤稼赵宋文正范公司课西溪谋筑场捍海自泰以抵于通沈公起令海门续范堤而东抵吕四二堤蜒蜿可数百里民实頼焉车徒轹蹑积久日圯我朝洪武间■〈风贝〉涛作民大溺嘉靖已亥■〈风贝〉涛作民又大溺光是廵抚诸公甞议　请修筑以迁代薄遽有志焉而功莫果也行庵陈使君至遵海而东谘诣凋瘵愀然叹曰堤以捍海有堤弗治与无堤等民???贝?阽危可??羡缦莫之急耶乃核实以覆　闻既得请而君以当代去东江杨使君至忺忺然曰行庵斯举急民隐也吾当亟成之亟成之乃谋诸郡守韩君一佑俾檄诸属相宜虑事而后授役焉海门负海切迩塩场受割尤剧刘尹烛沈簿钦议曰比邑之场曰吕四曰余东曰余中曰余西曰金沙堤之阙宜补夷宜筑者共为丈二万八百有奇计高可一丈广可二丈工役直金称厥功事乃济御史以授郡守守曰主簿钦其董之场之比通者曰西亭曰石港堤之夷者计为丈三千二百有奇工徒直金计几何曹州守金修筑之议如海门御史以授郡守守曰同知李宜春其董之比如皋者日马塘曰掘港比泰者曰草堰堤之阙者丈几何工徒直金计几何修补之议亦如之御史以授郡守守曰同知张鹤主簿李济其董之议既定乃发漕司帑金万九千有奇两以给群司群司受牒惟谨督植程功无敢翕訿肇役庚戌秋七月阅冬十二月告成东北相望丸丸屹屹如冈如墉可以永赖民大悦知县烛以勒石纪绩请御史谦谦不欲有也问于东洲桐桐曰若古洪水治而两仪位禹服缵而民生粒葢前弗作则弗传后弗继则弗引范公之后沈公引之沈公之后寥寥数百禩无闻焉何哉使是役先已亥而举则咺睢赤子万命岂胥为鱼鳖乎君子谓二御史之功当不在范沈下可泯焉而无纪耶是役也御史不惜费厥直称力民无怨咨故事易功民溺既防三农岁有秋人竞趋作故工不斁且立法保护责归塩緫使更迭岁守小圯辄益土故势可久陈君山东豋州人名其学杨君山东章丘人名选皆甲辰进士 

　　○题省轩诗画帙 

　　斯帙有象有言得象而非言德弗征也得言而遗心誉弗情也观心者亦求诸省忽间耳惟省察惟克治圣功也心弗省弗知弗知也者懵懵尔省弗治弗行弗行也者憧憧尔其何能淑余观斯翁之象古殆有道者乎读颂翁之言确抑有征者乎考翁之素孝□友也义也省而治治而执情闻其不悖者乎余甞□乏玹馆闻夫人之良而弗录焉史氏责也是用表诸帙端且系以词曰吾心有灵觉神与天心通彼昏者凡子汨没漫垢中听为有耳瞶视为有目蒙冥行迷溪壑宁知蹈机罞有美山中人倓如独抱冲所贵知我寡偋栖芳桂丛静观时内省慕曾修圣功洗心融万感约已完天乘山人今已矣迹远道不穷瞻象晤德音因心考厥躬悬知百世下仰止师高风 

　　崔东洲集卷之十一 

　　●崔东洲集卷之十二 

　　维扬崔桐撰 

　　序十九篇 

　　◆序十九篇 

　　赠都台南山胡公抚滇南序 
　　赠胡浦南宪副陟广藩大参序 
　　赠蜀冈盛大夫陟太仆卿序 
　　送俨山陆公参政江西序 
　　贺东旸陈先生被荐序 
　　贺董葵冈大夫内陟序 
　　送姜讷斋少尹致政归西安序 
　　送春埜朱君荣征北上序 
　　庆鹤霄史君寿七袠序 
　　贺潘汝章寿六十序 
　　赠少华许大夫序 
　　赠李国容之任滨州序 
　　送张云从司训沔阳序 
　　送季时贞倅辰阳序 
　　姜氏家谱序 
　　贺凌鸡山任司城序 
　　寿文峯黄大夫六十序 
　　送周约庵司寇南京序 
　　叙蒋南泠集 

　　○赠都台南山胡公抚滇南序 

　　南山胡公始陟贵州左藩伯爱公者曰南山公积劳摅欵功在遐迩余二十年晋登黼右宿归公望也而勤公于远非所以惇有德也公受之未甞有愠色无何得都抚滇南　命爱公者曰公斯峻陟矣惟滇南障徼外壤莫与中藩齿民嚣风犷土驳俗殊肤公之奏殆未易也公闻之未甞有惧色濒行藩臬阃诸寮宷饯公于江之浒东洲桐酌公酒而晋告曰中丞闻天下有逸才如腾黄騕里矣乎夫爱腾黄騕里者将骋之千里乎骋之庭中乎闻天下之器有纯钧巨阙为神物矣乎纯钧巨阙弗利于蒲蕖而神于劘金元?贵木非以其材之异固有所宜矣乎夫滇南固西南百夷也汉通之而弗臣唐縻之而弗守宋外之而弗有夫弗臣也者通以货也弗守也者縻以力也弗有也者有无义也我　国家臣妾而疆土之者有年矣岂无道之招而已哉镇以元功示之威也置以郡县杀其势也统以藩臬一乃归也捐以世官缘其类也察以宪台防其奸也抚以中台怀以德也夫圣王之所以享有夷□非谓其势必洞而羁必诡也固曰制之不逼羁之有感云耳夫远人非可以中国之律律之也是故圣王修其教不违其俗严其度不拂其情和矣而存乎其守来矣而示以其全互其货而弗有损域其土而弗有挠疏其约而弗有纵是故嚣以敦犷以良驳以会殊以同此来享来王无有隐忧圣人之所独也公之器弘弘能受识周周无弛才达达无固天子勤之远烦之剧将腾黄騕里纯钧巨阙夫公也夫奚愠奚惧诸寮宷以予为知言请书之以翊其行 

　　○赠胡浦南宪副陟广藩大参序 

　　蒲南素爱予予迩以试士行浦南偕北涧周子携榼就舟谈笑余十里而别情恋恋也无何邸报浦南陟广西大参余方恨不能遂郊别适盘滨李子暨周子走简数千里抵衡宋征文为赠予欣然忘倦为走笔序曰夫天下事不病于无才而病于有才才劣则举废举废失之缓缓将有举之者才僻则事蠹事蠹失之毒毒必有受之者矣是故举而弗缓能而弗蠹绩有成効民被阴泽非天下之全才孰与于此余于浦南为同乡得其素负旧失既其宷湖臬见其责萃□道盘结日析剔仇瘅憝恩感日颂还逋涤垢戎伍日增敦简厌缛需度日省励节持洁心迹日白予雅重之而愧弗能式也今此之行地逖司剧若非所以处大贤者而实为浦南贺焉夫地逖则风惂风惂之俗民以逞司剧则责庞责庞之政民以逸是故逖土之民存乎柔剧司之政存乎断柔逖以仁断剧以义余见浦南之治湖臬也于兹道盖兼举矣殆不以逞而蠹蠹而毒者也不以逸而缓缓而废者也广土之民其裕矣乎浦南其行矣余将望兹道及于天下也 

　　○赠蜀冈盛大夫陟太仆卿序 

　　蜀冈盛大夫以湖藩左辖陟太仆卿僚宷颂诸公恋恋焉若失矩矱儒弁缟笠之伦颂诸野惓惓焉若靡依怙以桐乡人也且从大夫后属予有言以为别桐曰唯唯吾知所以别大夫矣夫天下士才见于其易而弗节于其变匪介也志利于其顺而或沮于其拂匪达也义悦于其友而弗孚于其民匪实也声越于其远而弗齿于其乡匪征也大夫自家食时力学姱修识者器之官已陟华而安约励操益秉初服是重于乡评者非独子之私也郎礼曹则回斿贡之命而国体尊职御史则无惕时奸而颐使不受两司臬政则罢逸吏是军饷纾夫赋务丕平而山东滇南之氓得以丽陟湖省也居臬台则省刺滋惠民行不距居藩司则弛征急赈多所全活盖得诸寮友之相告者无间于三省之民也积劳外秩屡荐弗获士论迟之大夫曰设官凡以为民也而奚择于内外哉亹亹夙夜以思弗雠于得失澹如也夫近不可诬乡有征则远必流众不可欺疏有感则亲无间变不易安危无惑则常有定逆不易守拂无忤则利见泰必流之政可大无间之誉可久有定之节可立见泰之度可权大夫贤矣居也人所德去也人所难德也养所爱爱也章厥实大夫斯行德将在海内矣岂曰楚众之爱而已哉 

　　○送俨山陆公参政江西序 

　　桐日直史馆获从俨山先生后每见其论学析义闳出鸿蒙邃极杳眇究竟归之大雅一时理学方闻之士莫有加也至于扬搉古今理乱品核政体得失民所欣戚井然若躬其时迹其事而无或漫羡识者以为有用之学焉先生以馆职迁国子司业寻进祭酒恐恐然曰吾其慎若司哉吾惧士习之诡圣猷也居数月卒业多士彬彬乎有木仁祖义之风焉巳而出补延平欣焉就道曰吾敢薄延平哉吾将试之政也至则诎节即工务纾民急政平人和闽中以为得父母焉巳而督学山西改两浙先生曰笃迩举远先王之化也吾奚择于中外于是乎弃浮言?窒屏鈲琐西冀士习知耻于离远道本骎骎还之正焉至教浙士也如西冀浙士之怵于时好者方且智者觉而蒙者怿也无何得江西参政　命先生曰延平之政郡也而未扩之藩吾亟往诸省寮芹泉姚君辈难是别也属桐以言赠桐曰夫学所以明道焉尔政所以行道焉尔君子修其身以事是君也求得其所当为者焉尔是故缀末遗本因陋就寡抗辞为高入异为精僻也是末师而訾正宗骋细智以破大义哗俗射誉自多弗疑谬也抑或乐顺恶逆大授则效小拂则废惑也拘挛章句学不适用谈之若有余试之则不足迂也先生正学以激俗体渊而用裕扬之不亢以堕抑之愈巽以安夫是之谓天下之士天下之士固世所持以为安危者也嗣将登要华秉钧衡　朝廷有所欲兴必曰共事吾有成画某地吾所旬省出其素所积以展之赞翊未谓今日之効勚无所助也先生行矣桐大有俟焉 

　　○贺东旸陈先生被荐序 

　　世恒以文行低昂人物矣顾谓文为声华行可貌饰摭华者每缓其履薄履者亦重其华往往岐文行而二之予谓二者未始不相待而成均之根柢于心焉者也是故上焉者趣永而腴蕴其人为宏渊义醇而体雅其人为浑厚次焉者旨约而摛洁其人为简易格高而味清其人为隽茂藻密而支通其人为淹贯居常持是以砥视古今之士情采具鉴莫之或遁焉甲午岁予甞监试士于湖藩场屋东旸先生以内帘偕事事每见所录文出东旸手者永而若蕴也醇而且雅也予叹曰美哉纚纚乎其行之绪也既撤棘公燕私觌相周旋者浃旬吾见其宏渊而莫涯也浑厚而靡迹也乃叹曰确哉浐浐乎展符其文矣而未得其施也既予以内迁归海墟道东皋而登拜焉入其宫弦诵之风洋洋也接其弟子华实之器累累也乃跃然喜曰施有征矣亟图闻知人人告诸天子而予也力薄弗克逮也无何督学御史闻北江廉厥状以为用职走币驰醴以旌礼焉且上其绩于大庭将侈其施以风诸人人也东皋诸弟子以予雅重先生且有亟图之愿羣以告予予亦喜北江之善□人有以成吾愿也私贺于二三子曰先生之养□中而彪外先生之施树巳以范人先生之声渐迩以扩远今斯大有造于二三子者将不为天下贺矣□吾乃知先生之文行果于有用而宿持以观夫人□果不诬于心学也 

　　○贺董葵冈大夫内陟序 

　　葵冈董大夫以崇用守考绩天官天子以为贤寻擢留都司徒员外郎斯美陟也□之崇川崇川民为色喜既而悒悒尔闻之属吧海□□隅民为色喜既而望重尔闻之学校师弟子□□□既而愐愐尔凌生炅辈奉其师命征言于东洲□□□昭大夫绩而寄厥怀焉东洲子询以故二三子曰□于吾人犹父母之于赤子也赤子可以跬步违父□□始吾守之役于公也尚冀其来也今既不复矣□□固喜其荷斯陟而不能无感于父母之违也东洲子曰董大夫展矣乎为能职者矣夫象承而里嫚者诵也居爱而去遗者暂也迩庥而远窒者浅也□□而公背者私也得莫难于人心思莫难于既去□克难于海邦公莫过于学校情出诸衷者情斯欵□去而思者思为真庥达诸远者庥之深悦□于公者悦之真大夫其何以有此乎甞求之素自大夫之莅崇川也公无封施乡无苛掊门无禾?贞??臾狱无謈惌吏无狺言?皋士无嬉偷是故学者知敦本耕者知乐生讼者不尽辞丽者不舍远盖大夫之欣跃于吾人者三年于兹矣既去而怀之怀而颂之士林珍之海田?需跂之是之谓衷动诸色去不异居远不窒迩佥不间公茂迹之征也大夫其克有终焉吾将以一隅之失喜者为天下喜二三子之愿贺者为天下贺也 

　　○送姜讷斋少尹致政归西安序 

　　予日宦游武林巗云湖月每招呼于六桥三笁间亦云乐矣而海鸥沙鹤之幽不能一夕忘梦寐也无乃越吟楚泣固人情矣乎讷斋之莅吾海门也公余每过我语见其貌頠頠尔有淑人之度焉听其言瀜瀜尔若有沉蕴儁负之时出焉既予北上接内翰孙季泉氐内翰勤勤起居讷斋且曰吾乡宿学也数奇■〈阝尼〉于有司再■〈阝尼〉于铨曹为叹息者莫巳巳予乃知昔有得于讷斋者非羊质也予方抱戚卧海鵩良以得若人为足定交讷斋忽焉怀故乡拂衣谢事去軿幪之氓莫之能留也邑庠广文欧阳君率时彦数辈过予以难别谒予曰是诚不可留也是亦吾畴昔梦寐之情也甞闻赵清献公归老于西安也名其居曰高斋苏子瞻为寄之诗曰功名富贵俱逆旅挂冠而去真秋毫嗟夫功名富贵适也穹隮陆沉时也卓操雅尚道也适也时也属乎天道也属乎已君子亦曰执乎其属已者尔天不可得而忱也讷斋之学而仕仕而隐其有是夫而奚恤夫余是诚不可留也抑闻高斋之隙有三亭焉不识今尚故物否乎讷斋此归果能弄水月歌濯缨终逸老以有此亭否乎先生行矣东洲子将追次坡翁诗为先生贺且纾我畴昔梦寐之怀先生亦母曰清献之所谓高者风斯邈矣自跛促于邯郸之步也 

　　○送春埜朱君荣征北上序 

　　朱春埜以浙省乡荐士署海庠学政予方读礼索居无可与语春埜以道义之爱数过予遂成稔交予见其容度頠雅偡偡娕娕若执榘矱焉无有所辁薄也其文章问学??遂而不炫隽而不■〈曼攵〉闇焉若耻于自售也其教人宽焉詻憓焉笃成人小子欣欣焉日安于民彛而莫知谁为之诱也省试数以文衡聘君不乐就以疾为觧中丞御史诸当涂三劝以币牵督学御史甞疏其贤以献天子君不敢有曰吾媿夫名浮于实也居七年被□命将北上时方归望于君行当隮要华以懋若报也同寅欧君洎门下二三子难其别乃征言于予或曰春埜素恬澹喜晦藏今且令闻日彰仕阶益茂登何邪予曰春埜之晦乃所以为彰也使春埜而有所彰秪取晦焉尔独不闻赤水之玄珠乎必象罔能得之而非离朱吃诟之容力否则恐为卖柜饰耳以春埜之才谞岂不能行以侈尊实以辩显哉而恂恂焉不以先人也盖涵闳之器深秘邃蓄而后能大其施长其享焉春埜令此之行当秉臬职言以展布畴昔其鸿渐矣乎吾窃有以告春埜今之时杰喜功名者以击搏为能务宽厚者以姑息为量是大不然盖国家有元气焉舒长优裕所以养其源也而或缦焉不张又当时一奋振耳即春埜之宿抱将无养以厚而极以肃者乎吾不欲致私喜于春埜而大为世道望也 

　　○庆鹤霄史君寿七袠序 

　　孔子居常论道以寿归诸仁至答鲁哀之问寿则归诸智何与予每爱古之达人有荥启期者衣鹿皮裘鼓瑟而歌以为乐其言曰人生有不免襁褓吾年九十有五处常待终当何忧乎是其中非有见于物我□际而以身安为贵邪今夫亟车之兽介而离山则不免于罔罟之患负极之鲸砀而失水则蝼蚁能苦之故山居不厌高渊潜不厌深物之智也人何独不然古今人怀金睢紫自以为智得矣而或招颠覆何其愚也枕丘栖壑甘藿饫菽之高士恒遐其龄焉非擅轶凡标俗之识其有是哉史君冕之少有志于用世翱游邑庠励学率行吾见其悫而常也私器重之既而曰吾奚为是役役者以逐时哉嚣然去其缳??紧遁迹束菑凿池业耕赋诗课子以自乐扁其居曰鹤霄盖有翛然遗物之志焉今年寿七十仲夏某日实君悬弧之辰徐生国用辈以君寿为德征羣焉属予言以祝觞予曰人生有势乐有义乐势乐者乐去而忧随之义乐者终其身而无所绌随以忧者每伐其天年无所绌者全神而远害有难老之道焉鹤霄君舍荣而抱冲政不欲以难保之乐忧其终所以迟迟厥享者此其俶耳若夫吹呴呼吸熊经鸟伸以为智者岂鹤霄之所贵也哉 

　　○贺潘汝章寿六十序 【 并诗】 

　　予每爱潘安仁少负才颖丽藻名世顾以谄事贾谧竟殒其龄从子正叔以文章擅名备甞艰虞完节归里而竟折诸涂何造物之忌多取也若是哉给世积之弗厚而亦莫克有承也与海门之潘闻有子矣者善草书有隽才宗舜者领乡荐娴诗章并有敦行为淮南长者厥后汝章抱璞潜珍徜徉杯酒若于世故澹如无所縻属然亦不能诎志偶俗岂韩昌黎所谓有托而逃焉者与抑亦根本之厚而克承家声者与今年寿六十社友姚君汝眷辈谒余言为贺余于汝章有内戚不能让故追序世德以着遐享之有自系以栢梁体二十二韵用歌诸寿筵曰东瀛之水深且长盘盓万里环星阊阆风之奥郁■〈山芒〉嵣山中人兮荷芰裳祝余条蘂饫糇粮岳林圩径摇琳琅披襟挥手招何羊击槁泛蚁称羲皇东轩酣卧盈缩忘十龙照腹升扶桑杜洲蘅浦歌折芳烟鸥云鹤相翱翔卷舒甲子六十强菌阁金液高燕张赤麟之脯出丹房梅花点点送清觞庭前玉树森且光安生彭老纷华堂青瞳碧发气昂藏欲骑白鹿游八荒玉堂有客贺知章笑衔鹦鹉同醉乡 

　　○赠少华许大夫序 

　　少华许子督学湖湘召入为太仆卿东洲崔子后其政将入省泉坡周子诸寮友驰简属崔子于襄曰少华子益友也行矣于何丽泽寄情宣悃言有望于吾子崔子道荆襄入武昌黄叟台氓前舆而陈曰许大夫兴学振颓规枉敦薄民之所生也行将不复吾何以尼其辙入城府诸学官弟子再拜而告曰许儒宗陶冶湖学者凡六年兹行夺吾依放也弟子能无难其去崔子退而语少华子且谘其所以得人和者少华子曰饬士之术在严而其本宽也术弗济为击蒙善俗之教在彛伦而其率躬也教弗则为徒令恊共之义在谦而其施则诚也义弗中为无先吾之执其斯巳矣崔子怃焉叹曰吾日与少华子读书秘阁占其能志尚也而未施既吾登鹤楼陟名山泛江汉诵其挥咏信其有文章也而未实既迹其监察留都典兵齐鲁异其多才猷也而非木乃今知其出有道也是人情之为恋恋也虽施之天下可也 

　　○赠李国容之任滨州序 

　　吾乡李国容以太学生谒选铨曹得滨州幕僚知国容者曰国容才富而行端授以郡县倅贰无施不可而得兹选非所以处国容者国容闻之曰钶岂敢薄若官耶顾惧无以为报称耳濒行造东洲子而告曰钶不佞无能以官爵光吾笑兄惴惴焉每图所以无负父兄之教吾先君介庵翁甞缔交于尊翁诚斋太史吾兄国靖亦受爱于执事之门钶辱执事之爱不减于吾兄是于执事有世讲焉滨之行可以无教耶东洲子曰子不□滨之行而独难于所以为滨暂吾知所以勖子矣夫君子有所能为者有所不能为者在家则修其身在官则修其守君子之能为也修其身而名不加焉修其守而势莫行焉君子之所不能为也能为者下圣贤数等者亦可以勉之不能为者虽孔孟亦归之天焉耳是故君子动必榘矱而拂戾不免焉俗谓之塞也君子则曰通也动必诡随而富贵不失焉俗谓之通也君子则曰塞也故曰君子之通塞者或同乎俗者也而所以通塞者离乎俗者也子之不卑小官则夫闳中汪度巳轶乎睢盱侦伺之流且惴惴焉以或负家传是惧充是心则所得者弘矣而何计乎一秩之隆污哉故曰美之所在虽居污辱而世不能贱恶之所在虽处隆峻而世不能贵吾子其试思之 

　　○送张云从司训沔阳序 

　　乡彦张云从得沔阳司训问所以训沔阳于东洲崔子崔子曰师道之不作也久矣蒙哉蒙哉其制命于斯乎援章析句在马融郑玄不能无议焉而先杂后醇横渠之膏皮所为勇撤也是故经师之训肤词师之训詍异师之训禅曲师之训訞俗师之训货今之师也货而巳矣趣斯下矣青青子襟虽有隆德励造之志其如莽蜂越鸡之无能何夫学也者所以施之政者也家也者所以基之国者也吾听子之言矣吶吶尔而未甞无辨焉观子之行矣款款尔而未甞弗衷焉诵子之文矣戫戫尔而未甞不经焉抑子之授诸其乡也其榘度端其櫽栝直其导级勤其牖凿弘乡之子弟固崇吾子为良师也且子之先托庵翁举乡荐训永宁藉藉有令闻焉者也子其弗堕于遗绪矣乎沔阳古称俗务朴厚人性淳和至于今殆文献郡也比年天下之士习诡琐雕虫恐靡靡其濡染而莫之挽乎余日视学全楚甞湔磢其半矣子尚以其传诸先施诸乡者为我成之为我成之 

　　○送季时贞倅辰阳序 

　　辰之为郡也内控诸蛮外蔽武陵岭崖垒嶂川石盘螺古称非人迹所履灵均亦谓入溆浦兮余邅回迷不知吾之所如信夫是故狜狑犵獠之丛集永保溪洞之窈窱殆未易以绳墨约束焉者余日忤时宰之请怀所以中伤而不得乃调余兵备兹土爱余者咸危之余曰否文事武备吾儒分内事且前所谓兵备者非科甲中人耶吾何独难于是比至见其山虽险而实奇水虽澔而实漺兰靃芷馥民醇士雅郁郁彬彬不减名邦善土余以为乐焉时方永保之构隙也余廉以示之恩以怀之威以詟之信以结之公以主之断以成之是故积岁誩詪之狱一朝就孚余乃知天下地无不可居天下事无不可集要之存乎其人焉耳余今去辰余七年矣不识今之辰视昔如何时贞其勉之矣乎或曰时贞甞司城神京讼厘盗弭督植大工绩成蒙赍既迁光禄职励事举当路每以为贤斯行其克济矣乎余甞读辰志判辰者若汪若海之议海内大势杨抗之屏驱蛮夷厥有茂绩鸣当时述异代可式也经曰言忠信行笃敬虽蛮貊之邦行矣时贞固有道者出其素而贰厥守吾固知其当与汪杨并录也 

　　○姜氏家谱序 

　　姜之先世籍西安元至正间有千二之裔震雷者试学录于衢以其安衢也伯子家江山叔季家西安江山日不嗣叔子往嗣之实异地而同宗焉江山故有谱而□安昭穆仅縻系焉岂非以指之繁居之睽而势不能及耶西安之后讷斋子少尹吾邑合二地而统宗成帙以谒东洲太史太史曰嗟夫宗法之弗古也遐矣魏晋隋唐之设中正上谱牒意亦古也而非其取婚媾之隆门阀之昭云尔非谱也五季不讲胡元荒坠故后世之称谱者惟赵宋之欧苏为良传曰天子失礼修之诸侯诸侯失礼修之大夫大夫失礼修之士士失礼修之野今之谱在野者诬且夸诬者贾贵而忘疏夸者饰鄙而就美夫奚取焉是之谓犹弗谱也是故谱有不可以不修也者有不可以苟修也者夫谱谱吾之亲也亲亲仁也持是而贾夫人之贵是为夫人谱也持是而饰夫人之鄙是为一人谱也讷斋子之谱同夫异广夫畧举夫明存夫闇有谱道焉宗法可振也云仍将有所兴乎是故有谱之谱有心之谱心乎谱者孝弟生焉不谱而谱存迹乎谱者悖乱生焉有谱而谱忘姜氏之云仍将以迹耶以心耶 

　　○贺凌鸡山任司城序 

　　鸡山凌子之官司城也地剧务员?云属繁责集躟躟日驰于坲缊中加之以跋扈祠之以奸宄??致剽虣夺之变又有难约束者爱鸡山子者以为鸡山子寔中丞芹溪翁伸子緂纨酉?屯膏之姿莫闲于劻勷轇轕之劳意者将无有不堪矣乎鸡山子曰是之谓爱我□知我者也日吾严君之教昕于龆龁也诵以经史程以日业勤以应对劳以洒扫昕时惴惴若不克习焉既教昕于弱冠也牖以民彛扩以征实约以俭让昕懜懜若不善承焉既教昕于壮大也上之明以君臣之谊次之导以事长之恭下之伸以勤民之仁昕娕娕若无所效力焉今斯昕之勤若职也将以履初习承初训而效厥力也其焉能违之于是乎分剧净员?云理繁任集至凡掣窒难为者稍就约束乡士夫游京师者闻之喜相率以告东洲崔子崔子于鸡山子有戚旧焉为叹赏曰士必有定养而后有定论有定论而后有定守三有定焉则登巍不可崇居卑不可污临??分不可多处约不可少持盈不可倾道远不可渝素定故也鸡山子吾甞闻其家学既听其绪言即其今守谓非廉刿雕琢素有定焉者乎无异乎不难厥官也乡士夫辈以东洲子为知言请书之以为贺且勖其成 

　　○寿文峯黄大夫六十序 

　　岁庚子阳月吉实文峯黄翁六十寿辰厥子洪儒奉妇翁榕东司空公状走京师因国博郑子某征言于东洲崔子盖将阐翁之享且华厥寿筵也东洲子曰六十于古为未稀得数为尚浅而奚以寿为洪儒曰是人子之情也先生其进之既展司空状而终诵焉东洲子跃然喜曰嗟乎文峯之所谓寿予知之矣夫文峯之寿有得之乎未生也者有得之乎既生也者有得之乎传诸心也者有得之乎显诸仁也者有得之乎藏诸用也者吾子之寿若翁以巳寿之寿寿之也吾知夫寿文峯者以所以寿者寿文峯也不观夫翁之世乎滔公发祥迟庵奕奕柳南东山袭芳踵武虽竹岩学士之宅相亦克继成于弗替焉是翁之滋源培根前庥后庇殆有为之先者与生而颖悟约素自持好古绩学峩冠制服是翁于诞降之俶冰质霜操金坚玉栗有引之不随推之不移者与白沙宿儒笃道义而恬势利岭南一人也翁甞从之游焉师门授受干则行健坤则无疆动静有常之义心传素矣残膏剩馥且是以被其后昆抑畴具加之逮夫守诸颍也箴砭政瘼药石土心植仁种义以生其民诗曰乐只君子民之父母乐只君子遐不眉寿翁其有之矣乎莆阳之境有佳胜焉莲峯桃坞燕渊虎溪争奇竞秀之妙真轧八闽而上之翁之投簪而归也枕石愉愉漱泉于于正乃彤一乃视寂乃思而纤芒世故莫挠其精非几于有道者耶是故文峯之所谓寿也未生而天寿其本既生而天寿其姿幼学而师寿其心时显而民寿其报卷藏而静寿其成今斯六十云者殆若行万里者乎方门庭之举踵而其归极可界限耶闽中予旧游地也榕东予故人也予安得寻旧游揖故人入杖履于佳胜之乡试以质吾言为何如 

　　○送周约庵司寇南京序 

　　大中丞周约庵公巡抚大江之北者凡六稔矣以公闳才奇负时望攸属秉钧持衡宜不以常资律圣天子谓淮扬庐凤为畿辅重郡且督漕利涉非通务济变之才不可故铨曹虽甞屡荐晋公而特蒙久任之　命焉今年夏铨曹复以留都司寇荐天子谓留都国朝根本地刑曹实为民司命必若人其可哉桐时方以国子祭酒陟贰留都礼曹道出下邳会今侍御菊坞杨使君于舟次菊坞告诸桐曰约庵公之抚江北也任久政洽剧厘民愉吾之秉节而南也动获就绪无烦击搏者未谓非公泽之被也兹□□□□□□□也哉既偕象冈侍御胡使君计事□□□□□前□象冈曰是举其宜哉巳亥之秋鹾□□□□公缓征散居纾力巳责鱼鳖之遗氓获枕□□□者河堙漕阻人情汹汹公亟疏请浚条陈便□□□以之是不可以无赠也乃相与输款走使征□□□谓桐于公有乡曲雅且联曹有同寅之谊故□□□愚而授之简也桐曰天下之事集于才才有□□顺常而拙于盘错者器之拘也天下之事成于□□有锐于发硎而怠于垂末者德之贰也公筮仕□□于谏垣□陟则效于马政制险则威于筹边抚□则功于台宪固天下之通才无乎不宜者也且历□久而民日安年弥高而声与俱非有天下之定守苍无作辍于久暂邪今兹司寇之行桐窃于南土之□生称庆焉夫所谓刑也者非以杀人也所以生人也非贵乎巳罪而惩其后也贵乎未刑而信诸先也公之去也有留爱焉是斯民之见德而不见威者素矣公之所司犹故土也所守殆犹昨也安忍快情于桁杨钩锯之间任刑而不任德乎吾知公之大有裨于畿辅之治者又将相为终始也圣天子知人之□□□君乐善之诚殆两为无负也哉桐不佞素辱公爱用综其实而归之史 

　　○叙蒋南泠集 

　　诗固难言矣乎诗由心生也自昔宣志敷腴之伦类入偏美而兼善独鲜者何哉诗有大家实原妙识识讹趣异虽白首吟哦竟落岐境此孔门之言诗所以独善商赐也南泠子日与余谈诗都下志务黜靡就□遗俗追古余每以为然计为别余十年矣乃今邂逅江干得检其成集爱其清润古雅洋洋乎读之有余味求之鲜择词焉盖南泠子高才逸韵迥轶等俦且林居积素襟抱洒然有如玉壶秋月绝无埃翳无异其会心知往克履初识也南泠子年未颓其为言未巳篇什不必叙究竟殆有俟云 

　　崔东洲集卷之十二 

　　●崔东洲集卷之十三 

　　维扬崔桐撰 

　　序二十四篇 

　　◆序二十四篇 

　　送少宰王两洲北上序 
　　送张尚里考最北上序 
　　送感斋沈大夫考绩序 
　　送少司徒王克斋改任北曹序 
　　云山祝寿图序 
　　送郑丰湖少参广西序 
　　送大司空朴庵章公使郢北还序 
　　送宗伯介溪严公使郢北上序 
　　送桐山李司谏使郢北上序 
　　送刘养忠少参东藩序 
　　送张嘉夫倅宁海序 
　　送李朝仪令蓬莱序 
　　赠沈景和司教福安序 
　　叙三世赠言录 
　　送黄益光奉役还建阳序 
　　送熊元性平刑浙省序 
　　送张德卿平刑云贵序 
　　送安茱湾任留都光禄卿序 
　　寿范良沙封君序 
　　寿金吾刘敬夫序 
　　叙海门县志 
　　送南元贞守保宁叙 
　　送火文津授职归隐序 
　　贺吕母太恭人七十寿序 

　　○送少宰王两洲北上序 

　　两洲王公以南圻大理卿登北曹少宰濒行列卿群僚醵饯祖左怅莫能留也有恋恋之怀焉佥以赠言谒桐桐于两洲甞周旋闽省有旧好也故不惮以不腆之辞渎诸下从事曰公其遄行也哉君子之有志于天下者宁勤公以后私无□近以迷远公之留也益在友生功在南土公之行也益在朝廷功在天下况铨衡为治道要枢兴替攸系是故庶绩之凝存乎百工安民之绩存乎知人得其人则公路日清而天工熙失其人则清序日秽而邦极隳公之斯擢也其天下之庆矣乎公善人也桐敢以尽言告今之为世道计者必曰边警之当惧也水利之当讲也公储之当实也马政之当修也五听之当慎也群啸之当防也祀事之当明也冗费之当节也斯固未为失计也而有先务焉传曰尧以不得舜为已忧舜以不得禹皋陶为已忧急先务也公日典铨司着有藻识天下人才某也贤某也不肖天下百务某也职之为克举某也职之为不任殆熟筹于胷中矣乎是所以甄能计长狥望责实俾野无沉器朝无覆餗者公之能事也以平生之定筭而大有施于今日则以天下才办天下事翊平　宸衡茂赞邦谟者不在兹乎抑公甞膺冏命则生息蕃登秩宗则神人悦宣藩政则民本实都抚治则陕洛宁总太官则供奉时督江防则海寇殄晋廷尉则民不冤是百工之司巳试之绩咸公所身亲焉者故曰为政在人取人以身其公之谓夫其公之谓夫佥曰子诚知言也吾辈可以别公矣 

　　○送张尚里考最北上序 

　　尚里张君以才御史奉宁既三载制当考绩天曹奏成于　天子濒行诸院僚以赠言属予予谓名实心迹之判久矣上以实求下以名应迹以名显心以实违今之所谓考绩者其诸异乎古也是故考绩之为别有二焉责萃而若虚功崇而弗有简策莫达其悃幅权衡未尽其锱铢者忠也窜端讳真示拙饬巧立邪于正倚私于公者诈也赠言之为别亦有二焉有见而属言因感而纾情清风慰怀白玉昭德者谊也羙溢于誉讇生于援影响于耳闻飞腾于口说者诞也乃尚里君之素余既得之矣日君之司教南平秉衡东藩也余时供奉词林实阅其乡录矣士得隽而文大雅蔚蔚乎以为有藻鉴焉既余代匮北雍遡稽旧勚乃知君之分教六馆也传经严范洋洋乎有留声焉顷余南迁留都日接光仪稔知君之监两关视诸仓督江防折狱弭盗砥节坚操藉藉乎有芳称焉乃今考绩之行也谓非以实而不以名在心而不在迹乎余之为斯言也无亦见迹而缘心非狥名而废实矣乎明天子综核名实黜陟幽明爵禄不吝于大忠斧钺不免于大诈赫赫有临殆日照而雷厉也懋嘉之典舍若人其谁崇之虽然斯固已试之效也今天下民痡于力屈帑缩于财殚兵歉于充虚虏骄于习胜天示变而欲修人有言而未喻要必有所以召之者尚里君能展尺疏而达九重乎传曰至诚而不动者未之有也宣赞风羙羽翊清化诚臣之心也吾于尚里有余望焉 

　　○送感斋沈大夫考绩序 

　　余南迁留都得同年感斋沈君甚欢无何感斋考鸿胪少卿三载绩当北上余为恋恋焉留都列卿羣僚咸难其行属光禄王大夫涵峯告余以赠言请涵□□斋门生也其词曰先生以名进士筮仕刑曹棘棘秉宪输孚不阿既倅黄蕲再守随霍动有治迹为诸州民所归德既长史泾藩执道义为辅翊　天子以为贤用荐者陟今职加四品服于今凡三年矣以先生之才之操峻登显庸腾翥要津亦未为浮也而若是其鉏铻岂所以劝德右功也哉先生不以利回不以屈阻抱直履贞愉愉侃侃殆裕如也斯不为有道矣乎兹行其何以章之余曰邪正存乎人通晦遭乎遇忧乐验乎器惟感斋之抱直履贞此所以鉏铻难入也使感斋而风靡波驰安知其不峻登显庸耶抑安知感斋之滞于登庸适所以为峻显耶景公有马千驷季氏富于展禽而夷齐歌首阳之薇仲尼困陈蔡之粟夫夷齐仲尼之德岂出于景公季氏之下哉通非智得晦非愚失命也然而夷齐仲尼之名亦未甞不居于诸侯大夫之上者理也人惟以富贵为巳物也来则为吾得去则为吾失得之安得而不乐失之安得而不忧夫苟以为外物也则得之吾未甞得焉失之吾未甞失焉何有于乐何有于忧此感斋之所以裕如也今　天子信赏必罚进贤远奸炳炳乎天监在兹也感斋名在时望绩重当衡丕嘉之典顾安知其不申锡于将来乎诗曰乐只君子天子散之又曰乐只君子福禄申之吾当载歌以为祖筵献 

　　○送少司徒王克斋改任北曹序 

　　王公克斋之任少司徒也夙夜戁慎展布维新天子简其贤寻改贰北曹列卿诸僚既侈为词章以赠摄部事直斋屠公洎曹司羣属难克斋之别也复以别言属于桐桐于克斋为两同年爰慕古人惓绿咸规之义奏斝祖筵而告之曰我　国家□古□官六曹分职乃首序吏户者何大都自昔帝王所以□化裕民之道亦曰用人理财而巳矣以理财之责而畀之惟人其艰矣哉夫所谓理财者非利夫财也将以公财也今天下之财征于秋税于夏山之采海之煑垆冶有额商廛有课蚕桑所出机杼所成毕有成制取之非不周也乃今百庀称缩三陲告虚者何无乃有蠹之者乎吾甞闻之矣功伐喜则财蠹无益作则财蠹肉食冗则财蠹夸诩众则财蠹敻削剧则财蠹又甞闻之矣太古之世财在山渊盛古之世财在闾阎中古之世财在公帑叔季之世财在巨滑是故羣蠹之中巨滑为剧百庀之中边陲为急志在天下国家者能无为熟念矣乎是故政和惟公事济惟任克斋兹行以可以得为者毖诸巳不可以得为者谂诸　天子以翼翼于南者摅悃于北以悚悚于始者无諐于终则所以佐成觧恤阜财之休也不将继南熏而载歌矣乎佥曰公日筮仕吉安莅宪臬帡幪之氓永有后思既入陟光禄膺冏命登大常动有治迹中丞江右深仁丰泽妇孺为知名焉国计之司殆素履之往也请授之史以翊成其愿 

　　○云山祝寿图序 

　　予过杨君梦羽见其堂悬一图羣山糺纷凝青列秀气含胚浑云烟缥渺其上下蜿蜒斐亹千熊万状而羣山若沉若浮若有若无若舟游瀚渤鳌运八极飘飘焉荡胷豁目吾以为得一奇观焉回顾梦羽若有郁郁焉者问之曰仪老母明年寿七十矣仪以薄游而北也歌陟岵则于役兴怀望白云则梁公愧心斯图之悬也云山千里咫尺在目以为若顾諟亲颜耳予感而叹曰孝哉梦羽之为心乎触物见理约远为近存无于有昭心以迹固孝子之至情乎且吾为子颂之根溟蒙巾紫青宅五城家十楼麟洲为亩玉树为材与天地相终始者山之灵乎嘘而生吸而敛曳而练彩垂而佩环朝迎星君暮驭王母散而不离断而常合与山相终始者云之灵乎即是以祝母氏可以纾子怀乎曰可矣恨不能躬奉是图为膝下祝也愿为仪广之予曰夫山含泽布气德恊五神有母道焉夫云山泽通气触自肤寸有子道焉故其类也恒相依山静物也其居也不易方云动物也其出入每无常布濩流衍霖雨天下果栖栖于一卷之石乎吾子其懋焉俾常而着卿云之望变而苏天下之暍固云之庆也而非山之德乎梦羽曰子有以进我矣愿登斯言于图颠归以寿母且慰母心 

　　○送郑丰湖少参广西序 

　　郑丰湖以湖臬佥宪陟广西少参东洲崔子语诸客曰丰湖兹行其克官矣乎广藩之氓其庥矣乎客未达曰其人也望其政也达其土也宜客质以故曰吾见大夫之器闳以受大夫之资雅以饬大夫之学典以渊大夫之才轶以贞安得而无望大夫筮仕东平也启斁淳漓青衿有造两秉文衡也川蜀留都拔无遗良既召拜御史观风河东陕洮间紏瘅有声为诸道最佥宪楚臬纾剧谳辜具政肃如也安得而非达夫八桂之壤实比大夫产得其俗旧矣利无庸谘病无庸察缘情以修度因风以明教安得而不宜夫望则施也信信斯从达则出也时时斯流宜则被也安安斯久民之庥也大夫其克官也哉客以语大夫大夫不居也以请益于东洲子东洲子曰诗有之鹿鸣篇曰我有嘉宾德音孔昭古人之望也而其视民也在不恌蒸民篇曰天子是若明命使赋古人之达也而其立本也在翼翼崧高篇曰周邦咸喜戎有良翰古人之宜也而其感召也在惠直斯固大夫之已试而效焉者奚患其不令终臬寮泉坡周公辈以余为知言请叙之以翊大夫于成 

　　○送大司空朴庵章公使郢北还序 

　　夫天下士不难于有轶世之名而难于有轶世之实夫君子岂不屑于有闻也哉独恶夫炳炳者或病于其实焉耳有人焉榘矱其修沉潜其负古心朴貌耻为周容乘夫人若不足核之迹则有余是殆时俗子以为易易者而君子顾有取焉谓其可以责成效而振世漓也朴庵司空将重　命有事于颢陵时方旱魃降毒民鲜嘉生在官稽则急　君命在裕政则先民隐厥责亦艰矣公至告诸藩臬百司曰吾兹行所以钦邻　圣孝也重保厘以式敷休德　献天子之初心也拂民以逞谓　圣孝何吾侪将无务宽德以左右元元矣乎于是乎节供亿已逋责纾靡费掩露殣药疫疠苟可以加于民必寘力焉若慈母之于赤子然民亦谓公为父母也诸所疾苦咸赴诉焉无不若其情者烝黎倚之殆欣欣就役无或携也既又告诸藩臬百司曰吾兹行将以报　献先帝也沓沓从事以遐弃尔司非　天子之心也秪若休命吾侪可以纾是责乎于是乎升望降观鸠材会工裒虚约有惩懦作佚和迩风远遑遑焉若能子之干蛊民亦知公之勤夫公也咸输力焉比期岁而工克济靡有怨诅也入春公将遄归报　天子镇廵诸公属诸司而相告曰用弗以德不可谓名德弗有功不可谓实貌济而言匮此羸氏所以不实夫阳处父也公之名越在海内旧矣兹有事吾土也无恬贤无专誉无选事无愓威言不諐动必经厥辟克佐厥师克宅是不可能也是之谓济有用而振世漓者也恶可以泯焉而无颂于是乎侈为词章以歌之谓桐以愚直受知于公俾摭厥实以叙之将以韪公之令名非徒曰惜别为也 

　　○送宗伯介溪严公使郢北上序 

　　介翁宗伯将重　命莅郢备物　陵寝礼昭祝成归报　天子惟藩惟臬惟阃诸君子遵鸿渚之义喜公之来而惜其去也相率送别江之浒公曰古人惜别重在德言诸君子何以赠劝我藩臬阃咸退焉让曰吾属何能为言哉公之来也拜瞻之下甞获覩朝绅饯赠诸篇矣读兀厓宫詹??水九卿之拜祝相与矍焉告曰厥训棘棘百职备萃使有责矣唯难乃尔哉继读序庵宗伯二难之赞佐愕焉告曰厥音洋洋先公后私使有体矣唯难乃尔哉读俨山司成王道之期矫亭宫谕大用之卜怃焉告曰厥义绎绎体化召顺使有系矣唯难乃尔哉至读群彦之歌章寄情结念宣宠勖成允德音也欣焉告曰厥绪欵疑情义悉至使在舆望矣唯难乃尔哉既见公之御事也触暑驰驱无告劳焉玺册珍翼俨若临焉启藏躬亲诚合义焉斋肃奠告慎有终焉供亿逊谢悯时艰焉弗倦咨询通民瘼焉垂橐以归安约素焉则又相与諠焉诵曰使职之克尽有是哉殆夫人所难矣而公其易之也哉夫大臣也者事君以道已尔道也者聚百羙于其身已尔是故勤以集之敬以宣之诚以基之恪以守之俭以节之谦以受之廉以靖之凡以为君亦为民也猗公其有之矣斯役也式昭　□典式和神人式宣度数式称报思使道之备也斯役也外之克□百司内之克荅朝望下之克裕群生上之克慰　天子使之道其成矣吾属何能为言哉公曰吾何修以任此惟诸君子其终爱焉于是中丞南冈朱公省□林公代巡雪泉唐公咸赋诗唱之藩臬阃□□□□和之桐从诸君后当执楮墨役授简叙之咸愿公之懋厥终而翊　天子以达孝也 

　　○送桐山李司谏使郢北上序 

　　郢之役营　献皇帝陵寝也桐山李司谏实监之逾年而功克成所以佐　天子之孝也兹役也举重费剧岁且弗谷夫举重在克慎费剧在事集因之以时歉在惠绥克慎难矣而事授百工易斁也事集难矣而牒受诸侯易窒也惠绥难矣而效责疲黎易矣也司谏君躬以清肃说以劝激纾以抚摩视以节约□作庀材程效授期靡有失堕于是乎布和遐迩恊猷工司功无愆素君有多劳焉滨行抚镇巡诸君子难其去曰吾失所丽泽藩臬阃诸君子难其去曰吾何□规式百执事氓庶难其去曰吾无所庇倚桐乃进而爵君曰桐山其行矣乎夫桐山今此之丽□一藩之□□之□式一藩之寮也之庇倚一藩之工庶也□□官上之奉法以翊　天子次之守法以诤宰辅次之公法以震百寮天下之望也桐山今此之役去国寥阔不识朝廷政事当匡翼凡几将顺凡几天下人才当汲引凡几摈斥凡几吾民利病当兴凡几当华凡几皆桐山所忧所责者也桐山其行矣平归以一藩之忧且责者告君相亟以天下之忧且责者补遗阙是将万世夫　圣天子之孝也桐山以余言为然浩然揽辔而去 

　　○送刘养忠少参东藩序 

　　麻城刘君养忠宦游两都太宰白岩公司马蓉溪公咸器重之兹以司马郎陟山东少参偕其友姚舜卿辈过予质所以参藩之道余曰夫政巳训在先王矣舜咨十有二牧曰食哉惟时柔远能迩惇德允元而难壬人今之司藩者非古之群牧与而舜之所咨在安民在知人固不得为当世君臣私也今之求安民者在守令求知人者在监察夫守令之秩下其司隘下则制而弗专隘则限而弗流监察之地亢其任暂亢则严而不亲暂则弛而复改秩尊而责重统广而任久者其藩司矣乎重可以专流无所限易亲之严不改之施其藩司之得以庇斯民者乎古之称地广者莫如青冀方今藩辅圻甸疆比势倚不特为股肱而巳也而东人之子巳告劳矣养忠思所以抡长贰而抚缓之矣乎虽然??商发之明欺于奸言貌之察中于谄会敛之能沦于惎暴白之廉易于玷爬搔之爱终于怠旦暮之功泥于远此治效之莫古若者未谓无所召也是故以公为明则淑慝别以诚为察则情伪分以勤为能则民誉升以义为廉则幽显一以仁为爱则久大昭以不息为功则动无恬古之所谓民牧所谓知人安民道不在兹乎养忠唯唯而去吾固知　天子无东顾之忧也 

　　○送张嘉夫倅宁海序 

　　吾乡张嘉夫氏谒选天曹得宁海倅问政于东洲子东洲子曰东牟为海东奥壤文登之县成山召石有秦皇汉武之遗迹焉功德之颂朱鴈之歌斯行可以怀古而感慨也田横五百人栖止之地有名山焉刘会稽之故墟苏子瞻之宦迹尚余遗风焉斯行可以谘故老而得其真也昆仑连秀蓬瀛涳蒙烟城海市之奇诡兹今昔之伟观可以饫赏而朝夕也嘉夫曰仰高临深达人之雅尚也玩物丧志下士之易汨也谟下士也殆将有志于民责焉夫子其何以进我东洲子曰士病夫无志于民耳苟有志焉事可药石物可效法乐而忧忧而乐古人之志也秦之荒漠之荡古今之戒也子怀乎古曷思所以惩于今岂弟其政而弗勤民于远劳者息而行者止非民之父母乎久矣蠢蠢者之沦于恌渝也子能振田之义踵刘之爱广苏之政事文章不可以淑民心而易其俗乎登山之高则仰止而兴仁临海之深则畏溺而不玩仁且慎非司民者之旨要乎嘉夫再拜而别曰命之矣吾知所以治东牟矣 

　　○送李朝仪令蓬莱序 

　　东南佳丽以江淮为最扬之真实江淮大都会吾甞泛江游金陵每偕真之彦李朝仪辈登鸡鸣探雨花俯秦淮望洋大江谈焦金之伟南冷之胜而咏歌终日焉真之东为吾土江至是而益广狼峯刀岭鹤田料角至是而益奇盖朝仪所未历而予甞状厥槩于朝仪目中矣朝仪曰嗟乎南冷而东东洲而比环吾扬者非海邪东牟海市之皛淼崎■〈山矞〉安得披襟散发其际一尽夫大观矣乎今年秋朝仪谒铨天曹会余于金台无何得蓬莱令以行予曰畴昔之言子忘之耶东牟之胜子今擅之矣虽然君子不异其心而有异迹不异其理而有异尚畴昔之谈志也志无巳则继之以啸歌今此之遇行也行有责则重之以政事文登之县犹夫古也唯其辱于秦汉之游也至今民以为厉阶一岛一石之微犹夫古也唯其荣于田之义苏之雅也至今民以为名胜是地之轻重存乎其人吾子知所择焉则蓬莱之可传者不在银城阆苑而在吾子矣 

　　○赠沈景和司教福安序 

　　吾丙子同年沈景和云间之良也两弗第于春官庚辰中乙榜制当得学职士之薄是职者羣以弗欲请景和曰凡命皆官也凡官可以报　天子也吾何敢择遂拜丰城教谕居岁余士率厥教得师氏之学隽于乡闱者凡九人既景和以忧去服阕谒天官改教福安福安土逖且岩垫隘湫斥或谓非所以居有道者景和欣然行无难色同年之仕于朝者数十辈以景和为贤属余以言赠余曰干不与角谋笴不与金锡谋庐不与函谋鏄不与剑谋器也若夫可秦可粤可燕可荆可夷可夏君子之器也是故有道者志不以绌下不以伸扬道不以远抑不以近贞节不以囏违不以夷徼时谓之大器景和之所得大矣奚择于其地抑闻之沃土之民逸而近货逸则淫近货则侈淫侈之俗教易斁埆土之民朴以忧朴则奠忧则思奠思之民教斯敦景和貌古而心确学笃而行孚若与福安之士有期焉者兹行吾固知其宜若职也它日歌誉髦而登峻涂者岂曰九人而巳哉先生自此升矣诸同年喜请书以佐其行 

　　○叙三世赠言录 

　　余同年秋卿郎畅子实始尹无锡锡人颂之图卷盈笥子实出以示余余读之叹曰言秀而愿有圯坯之遗爱矣乎曰吾父某翁昔簿孟津祥符且摄洛阳新安政矣诸邑咸有颂也予请而读之叹曰言舒而重有卓鲁之深思矣乎曰吾大父某翁昔领乡荐尹阳谷阳谷亦有颂也余请而读之叹曰言雄而理有伯禽之流化矣乎夫言生于心赠生于爱爱生于感感生于仁于是乎见上德焉见人心焉是故圯坯之于吴卓鲁之于豫伯禽之于鲁德在人心者也其颂之也固宜然间世得数人焉嗣是落落矣子之祖子且孙代有茂泽地有嘉闻人有懿颂非世德之可纪者乎子实曰非华之德也父之遗也抑祖之遗也吾惧斯言之久而散门?缺弗传华之后莫以训也将辑以成帙袭以世珍何如余怃然曰弗作弗启弗承弗流善哉吾子之继述也夫颂及其身者无忘其身可矣而且及其先无忘其先可矣而图贻诸后子实之子若孙披是帙而念厥祖世厥德而人有颂焉则祖德之流将天下后世也岂曰畅氏一家之庆而巳哉 

　　○送黄益光奉役还建阳序 

　　初黄若益光得贰建阳命乡朝绅曰益光行愿以贞学勤而醇里之良也斯行殆绌矣乎予曰仕在行道职惟其人顾自信何如耳君贰建阳六年于兹矣建阳之来仕者问之曰贤问之其民亦曰贤士或讳于薄民或比于私尚未征也今君以职事北上厥友持所谓东阳十颂集示予予读之迹其政坦如也考其俗恬如也占其民辑如也怃然叹曰益光果贤矣哉士有乡曲之誉而斁于官守者修之弗毅也矩度于显庸而怠弛于邅回者识之弗弘也弗毅之修其实诡乡人将弃之而奚望于民弗弘之识其心携典刑将绳之而奚有于颂益光束修于少壮宦游于暮龄若倦矣而行日笃以卓荦之姿加之以问学虽峻登可也而仅阶末命境亦逆矣而塞无变在官之修符诸乡月旦之评征诸民确乎其自信者也不贤而能之乎或曰孔珪见重于灵运卒贻之羞广人献颂于宋璟璟以近谀辞焉益光之得于乡且民者可继巳乎予田珪也少璟也尊少易迁尊招谀吾信益光之终以其齿建民之情以其职耳益光喜请奉斯言以行 

　　○送熊元性平刑浙省序 

　　吾民任疲极矣毒民者为之也毒民之政横横政之心侈侈心之门货是故上好货而财力屈横民兴而淫衺蹈巧文深而赭衣塞怨譥交而梫沴作毒民者之祸也今年春唯　皇敕宪式序有位右贤绌虐以昭明德犹惧天下之狱或弗能平以重天愆爰简刑曹之良持衡蠲苛务存矜恤疑者予民以称为民父母之意郎中熊元性与浙役焉元性过予别予喜而告之曰夫刑出礼而由入者也礼出诸天先王奉天不敢赦亦不敢易臣子命受于君理受于天守天之法以守君法奉君之德不敢奉君之意奉乎天是以天事君也今　天子责子以平恤意则仁矣子且何如哉夫刑民之命也喜刑为虐而失刑沦之随体情为德而狥情挠于势片言为断而自断失之专??商伏为明而自明流于偏唯平则自义而无随平政之民慝以悦惟刚则见德而难挠刚政之民一以詟惟慎则有执而不专慎政之民从以慑惟公则得情而不偏公政之民服以劝子是之行主夫恤而吾求以全何哉宽以纾其毒猛以济其流纾毒存乎仁济流存乎义先王之训也天之道也 

　　○送张德卿平刑云贵序 

　　比岁天和愆序灾沴荐臻　圣天子有忧之乃召司寇曰无乃刑之不平有以召之乎乃出廷之良平刑四国大理副张君德卿得云贵之役焉余恐德卿难是行也告之曰天下之与民为休戚者惟朝廷朝廷之与民为寿夭者惟刑罚刑罚之易为喜怒者唯远方之吏远方之民以霄汉望　朝廷以神明望　天子以雷霆视官司即有所枉以无所■〈言空〉也每阻焉以自诬拂和戾顺灾沴由生在昔神禹弼服立师薄海之外建长惟五时若有苗已弗即工舜咨十二牧曰柔远能迩盖远方治乱之机恒倚伏焉可忽也哉是故论体者先内而后外识势者裕末以敦本天下一身也圣人以身视天下无尺寸之肤不爱焉而奚择于远哉夫刑以出礼入亦以明礼伸是故先王不敢赦亦不敢易聪明忠爱本巳求情也明罚敕法以义行仁也眚灾肆赦以德昭威也独以从权以近示远也本诸巳是谓有体有体之政物以照仁惟义是谓能执能执之政事不扰威以德是谓无虐虐之政民以纾行惟近是谓无昵无昵之政势无奸吾子屡谳大狱棘棘不阿廷中称平四羙之政具矣　天子不能躬勤诸远而以生杀之柄授之子斯行也在廷之臣咸曰是德卿之能事也云贵之民必将曰是甞有声法廷具有四羙者也所谓望焉而不可见■〈言空〉焉而无所之者当有以慰之矣而况治乱灾祥之攸系也哉抑闻之升高者必简徤步历远者必任良乘天子属子以遐壤殆健步良乘夫子也其行矣哉 

　　○送安茱湾任留都光禄卿序 

　　银台茱湾安君擢南圻光禄卿朝大夫曰茱湾才谞卓越宿有令闻行将借重南邦可贺也诸同年曰茱湾司谏三垣代言银台光陟兹秩为同榜宠可贺也乡士夫曰留都佳丽地也且吾土凤台燕巷清淮星石皆壮游故迹茱湾锦衣昼行山水生色可贺也桐曰然是可贺也顾亦夫人之常耳予甞修　先皇帝实录有以得茱湾矣日在谏坦廷诤谔谔紏弹建白无虑百疏延绥之役若履虎尾卒之义不为阻亢论马昂豪硕落胆此皆未白于人人者予为抚掌而叹曰天下之是非久而后定心迹之忠邪脢而终显有如是夫是故唯达可以观能惟违可以观守唯常可以观德唯变可以观量茱湾之才之绩迟迟有年随牒累秩人情谓何茱湾悠悠自裕曾不以为滞惟厥忠良宜置股肱留都之命　天颜日违莫整启沃茱湾欣欣有得不以为疏是故能见于达易守见于违难德见于常易量见于变难有守则心无竞无竞之心可任重有量则器以宏宏大之器可道远吾以为可贺者良在兹乎乡先生北屏徐司徒辈曰大夫之言贺以公也同年之言贺以义也乡曲之言贺以情也吾子之言贺以心也属桐叙之以送茱湾 

　　○寿范良沙封君序 

　　吾扬号沃土沃且衍者宝应为最应之水亭黛蕴奇环墟抱渚可以栖迟者苑光为最予甞道兹以北舍丹眺远□烟阳景若浮若沉隐隐有亭其滨者宛在□即意□异人焉以当斯胜问之其地为范光良沙翁有也至京师语诸翁子春卿郎时羙时羙曰子得吾君子之迹邪抑心邪吾君子之言曰士当麟鳯□□勿为□□吾病士之□志以有狥也惟资天下□贵者恒自尊余天下之有者恒自裕吾不能多营以招忧也于是乎践真服义田食井饮淑子若孙以坟典耘耨兴至则杖屦意行主宾鱼鸟世故纷华非所好也　天子以韶薄劳推恩如韶秩虽则冠巍服华若初服然盖澹于物而志夫古者与予闻而贤之以为日所谓有异人焉者果若翁也今年翁寿登八袠有六吾乡之仕于朝者选部姚海山辈以翁有子也且贤翁谒予言以为寿余曰良沙翁吾得其素旧矣老子曰乐莫大于无忧富莫大于知足是故乐夫乐者乐不继无乐而营者忧之门也足夫足者足以损无足而营有灾之府也上古之民恒多寿亦惟含真晦迹饱暖喘动而已盖礼律不逼其性欢戚不感其情神以完天以全者也翁静如其迹志如其愿壮如其老宠不能贵隐不能贱逆不能忤顺不能牵太古之遗良也安得而不寿乡士夫曰翁何心哉子能本原之固春卿郎之愿也请叙之俾归以献翁 

　　○寿金吾刘敬夫序 

　　有生之伦漱流枕石龙蛇其迹者是谓草莽之民其为习也恒见素都遶阛阓之流铢营寸贸者是谓市井之民其为习也恒纷□□作随其地也吾犹及□国初之民矩度其修啬乃服食耻为周容今也不然务奓汰鬪靡缛貌若悃而饬行若姱而诡盖守牵于其时也吾扬古称华封东而州者惟泰为近朴敬夫刘翁生而醇雅敦义鲜营有如其俗既秩金吾宦京师其为操也如其泰既老而归泰犹惧嗣子恩之违厥操也每书以濡迹权贵为戒乡居笃伦恤远振乏急邻久而不倦其天性然与今年寿七十乡士夫仕于朝者重其操终始不渝也属余言以贺余曰吾尝得之物理矣橘踰淮而枳蒲柳之姿望秋先零非以其地且时使之邪若夫松邪栢邪不增荣于山壑不萎秀于城廓春冬不能寒燠枓缭不能盛衰故恒寿是故德人者不肆以荣华不卑以隐约志不以形累守不以习迁毁誉不足为欣戚用舍不足为顺逆其天全其理贞故恒寿若翁者殆松栢夫行者也吾知其寿也巳 

　　○叙海门县志 

　　海门志故附诸州亦大较也石湖吴侯以为阙典焉告诸庶寮曰夫志犹夫史也国而弗史其何以国邑无志焉非邑也吾责也夫邑佐姜君观幕张君俊曰莫有翼焉孰与其成责在吾属司教朱君衣欧阳君杲率二三子而跻侯堂曰志可以风教化阙焉曷风责在学校佥以颖墨之职属诸桐桐曰乡先生尹寿昌有遗稿矣而弗竟责在鄙人于是乎袭故有摭舆见统紊昭晦剔芜缀遗列以十纲附以羣目既而叹曰夫志亦难矣非摛采侈馥之难也亦非索赜纫僻之难也而秉理御气事该体范之难也方舆羣书也畧夷坚志也恠吾甞学之矣弗师也辞夸义矫者诬反经鬻笔者疪吾甞学之矣不得而无择也是故吾志疆域焉善土汨矣秪望洋耳其何文之次山水焉邦之胜也而病焉莫得而多矣次风俗焉其先民之遗休乎乃今之莫有恒也安得而疪之次食货焉丰矣乎其有旧也而非矣可以观也次建置焉凡为变三□能无感乎次礼乐焉洋洋乎盛哉古之懿典也次官守焉昭厥良而慎厥兴其严乎亦来者之考也次人物焉民之纪也而权衡之月旦有评矣次古绩焉备厥族耳次词翰焉国之华也吾弗欲泯焉志成而归诸侯侯也弗有以归佥佥也弗有以归桐桐曰颖墨之勤微也倡焉翼焉功也志成而佥责纾桐藉有与焉耳侯之歉歉尔者殆旷如也 

　　○送南元贞守保宁叙 

　　南君元贞以礼曹郎出守巴西僚友徐君子征辈以予贰兹曹于元贞有一日之雅也佥以赠言谒予曰古之扬益比称饶沃所谓财赋甲天下者二土实有焉予扬产也自顷岁纪愆常降焊数千里民力屈矣重以司牧者多有秽德喜谀遗直疲黎嗷嗷宿隐莫达几何其民命之弗阽危耶抑今之益视扬何如天时人事视扬何如是未可知也元贞是行也将何求哉吾以为有三善焉曰饬巳以植本曰容善以尽才曰谘贤以达情盖巳不饬则本堕其何以训善不容则才阂其何以劝贤不谘则情壅其何以政元贞欲持是三物者以周旋奚事于他求哉亦取诸近焉而巳矣吾闻古昔刺史于巴者有薛逢焉惠政洽民闾巷歌之名以子孙示世感焉前修之良也子取而师模之则蹈轨袭芳之余岂无鸣治而向风者乎闻益昌之令有何易于焉惧妨春作引舟任劳为崔刺史所优容亦往事之共羙者也吾子部属之下岂无若人乎成其羙而莫之挠焉则谀者沮而直者售王泽有不流乎梓童景鸾著书立言不就征辟上书数陈灾异亹亹不所殆士之隐而有志于天下者与今兹文明熙治之世抱□而□□者殆彬如也子能礼遇而□图之则积衅痼慝为巧胥豪里之所不欲章者不指诸掌乎明守父母乎其上贤属分敷乎其中民情宣畅乎其下保宁之政吾见其轶今而媲古也况嗣是而泽及天下道岂有二也哉元贞以为何如 

　　○送火文津授职归隐序 

　　吾扬文津火君以太学生谒选天曹然其志尚高洁一合之荣非所好也恳疏乞授职归隐　天子嘉之拜光禄署丞以归亦优典也乡士夫参戎张容庵辈雅善文津群谒于东洲崔子曰士而求名三代以下共之施而责报中材以下之士所不能免是故入赀拜郎助边蒙宠古昔名流尚屑为之文津晦其光而莫之扬虚其位而无所禄非人情之恒也无乃为季世之士所难者乎崔子曰吾甞闻之矣有名之名有不名之名有实之实有似实之实饬智炫羙匿巧延声标之则赫赫括之则愦愦是之谓名之名抱朴敦素黜有示无槩之若不足抑之则日扬是之谓不名之名损巳益物通变达时实则利矣究竟厥归乃不利而利之是之谓实之实舍以尺寸规以寻丈名则利矣究竟厥归乃利而利之是之谓似实之实文津宁赴□以利人不取効以丰巳宁虚秩而苟安不绚俗以干泽然而朝堂崇之士论韪之乡邦荣之高咸姱节辉辉烨烨不求名而名愈章不耀实而实自见子大夫所谓士之所难者非邪抑闻文津生平绩学自爱务义重仁厥翁某俶傥不群克以善富斯举也固谓不负宿养亦庭训有自云 

　　○贺吕母太恭人七十寿序 

　　丙午初冬五日实吕太恭人七旬设帨之辰厥子大夫怀健将称觞致祝于膝下征言于余为恭人寿用章恭人阃懿之素也余质之曰古有廖氏者夫妇同寿堂标世彩闾闬争荣恭人之寿可贺者无乃有是乎对曰否先大夫守抚郡而尽瘁于官母氏年甫三十茕茕嫠居者四十年世称偕老之庆吾母终天之戚也予曰三王之世太和煦燠民无愁苦夭拆之患故恒寿恭人之寿其无愁苦巳乎对曰否吾父仕宦清白裾无宛积母氏自失所天也健也尚龆龁零丁孤苦葬死抚孤布衣蔬食者余二十年而健始成立是愁苦莫甚于吾母也予曰金母抱元颐虚轶尘茹紫液谣白云以迟其天年恭人抑有得于是乎对曰否母氏秉贞守朴敦孝笃慈先大夫之平恕明刑惠泽守□健之绩学登庸官箴是饬皆母氏所相所诲之力□□母氏之修惟实德是务嘘吸杳幻非所好也予曰恭人之所以寿者吾既知之矣夫寿一原诸天二修诸人原诸天者气也修诸人者理也恭人之宜夫寿者有三焉相夫诲子嗣登显辙丰恩懋泽所在着迹皆恭人之仁也夫仁福之基也是谓一宜寿守约履奇苦心劳力氷蘖是操以终其身夫约泰之渐也是谓二宜寿克辞滫瀡咀淡甘薄不汰厥飨而无溷其素夫素道之初也是谓三宜寿德以本之天以翊之天人交孚理与气会不尽之休裕其身以贻之后昆感应之常也嗣是耄耋之寿而臧子孙之炽以昌可涯也哉君子谓恭人之始亨而中入于困天所以成其德也既亨而益隆其享天所以报其成也是日也芝兰盈庭葭莩毕集冠帔峩峩斓彩翩翩恭人顾之冁然而笑其乐何如哉佥请授言于史以施张于燕喜之堂 

　　崔东洲集卷之十三 

　　●崔东洲集卷之十四 

　　维扬崔桐撰 

　　序十五篇 

　　◆序十五篇 

　　嘉靖惟扬志序 
　　贺独醒王翁夫妇双寿序 
　　西津序 
　　贺熊母荣封太夫人序 
　　送少司寇文沃焦考绩序 
　　节义哀挽诗序 
　　贺东明汪邑侯考绩序 
　　赠山溪欧君迁太学愽士序 
　　送藩相鼍江方君序 
　　伍母慈节哀挽序 
　　庆顾母寿百岁序 
　　送杨仲芳任南铨曹主政序 
　　送何周埜任定海序 
　　送杨敬斋教谕金乡序 
　　赠魏东麓陟山西宪副序 

　　○嘉靖惟扬志序 

　　惟扬故有志矣时淹迹改非完书也乡大夫赵具区甞修之矣而年不及究亦未为定论焉郡守双桥朱君谓志事为惟扬门?缺典亟具白于侍御象冈故使君盖图以儒术饬吏事也使君曰嗟乎扬实古名郡志而弗究可但巳乎乃以成绩属郡守郡守延儒萃能公听周庀夙夜事事无何志成驰帙致桐且征言以序志桐展阅再再抚卷而叹曰夫志岂其徒为也哉穷俯仰以备三才综古今以陈故实公是非以定予夺志之义也志而徒为谓之曰诡弗志可也夫志岂其易为也哉必直史以宰其异同必达才以悉其记睹必契载以极其探讨志而易为谓之曰陋将焉用之夫志史之流也自昔先王之经世议制也天下有图职方氏掌焉邦国有志小史掌焉四方有志外史掌焉凡以总于朝廷关乎政教非曰资观羙为也代沿叔季志义微矣而一二守令或用情焉通方者间以为病比其述作者难乎其已任也桐读嘉靖惟扬志乃知今斯之举殆兑于为徒为易矣乎是志也会精尽变理器昭焉存往缀新隆替具焉韪正绌诬声规植焉一邦之信史也是志也蜀冈盛大卿郡之良也实宗主之抡选之庶司文学之群彦实羽翼之遡诸二十一史踵诸宝佑遗志参诸先儒绪论摭诸乡达私录闳致而慎取之孔子谓杞宋不足征文献不足故也今乃知斯举之信为足征也是志也大而太史得之可以备懿典小而学士得之可以资愽考明有司得之可以兴感慨修职守为人臣为人子为人妇者得之可以思尽忠思尽孝思尽节懦者可立顽者可廉今乃知斯举之大有禆于政教也志三十六卷凡例一卷胡使君讳植豫章人朱郡守讳怀干归安人盛大卿讳仪江都人羣执事讳氏具登卷端不复录 

　　○贺独醒王翁夫妇双寿序 

　　人生固有涯也登年八十者朝则杖焉家则珍食焉先王之制所以重老若是者非谓其永年者实所难耶是必耄而贤者也申公子亹曰无亦谓我老耄而舍我不贤而老人将舍之乃若致客千里乐其享而嘉其难者岂□□□而有是耶古之人岂无夫妇偕寿者乎□之□□□焉不传无乃偕贤者或鲜耶冀缺之后有梁鸿庞公焉斯固偕贤者也而未知其皆寿否也独刘宋时有朱百年者寿八十有七其室孔能让蔡会稽之馈时人以比孟光是贤而偕寿矣又未知其子孙之贤否何如也江阴独醒王翁寿八十有一其室徐今年寿八十正月二日实其诞辰仲子抚宦游留都大江之南群宦于留都者咸乐翁之贤而偕寿也且重其有能子也征言于余以嘉其难余曰寿则偕矣贤奚征焉群士大夫曰翁信人也甞有以自纪矣予读其纪首曰余无善可述而多历年齿愧人之疑予于有德也又曰命儿辈录予之平生以求正于有道宁忍耄予而弗规也余曰嗟乎此翁之所以寿也昔卫武公年九十有五矣犹箴儆于国曰自卿以下至于师长士必恭恪于朝朝夕以交戒我后人谓之叡圣翁年八十而犹望人以规安知九十而往不若武公之求交戒耶且考其纪之槩矣先人之庐之墓不敢忘亲亲也丧祭冠昏之必以礼好古也葬其亲而不遗虑于诸兄敬长也不敢以已之长加诸宗子尊统也揜道骼归遗金义以廉也化强暴摈淫巫厚以贞也乐云林以教其后昆遗之安也之数德者仁所□也而翁有之此翁之所以寿也诗称刑于寡妻至于兄弟安知徐之贤淑非翁有以刑之耶且子孙之自徐出者芳兰玉树森如焉是翁有古人之所难而兼古人之□独乐□乎□□□□□□勤于嘉且乐也 

　　○西津序 

　　吾扬日省赵公　国初尚　宝庆大长公主　赐第于　帝居之侧第之西有水水上有桥焉公曾孙金吾德甫徜徉其上意与津会因自号曰西津云德甫狎文墨喜吟咏名卿硕学咸乐为赋西津殆成帙矣东洲崔子南迁留都德甫奉帙以序谒东洲子曰天下之大物水为最天下之水江海为最子扬产也吾扬襟南泠负瀛海舆图大观也子无取焉而拘拘于津无乃昵夫细而昧其远矣乎德甫曰凤也闻天潢之水洑帝台沿丹穴抱五城其源泡泡澒澒其歕熊熊其清漺漺是浮云汉是零沆瀣是产龙蛇金碧是作霖润天下视江海其渄涝也是故尊帝派者称天潢焉夫是津也源通御沟流绕禁籞吾居得而邻之若与吾所自出者有天契焉我　国家故戚天造之后种种也□微绎湮云仍凋落宫墙烬砾者十之九矣而吾世独存凤每过津而思源焉思而感感而惧惧而省省而修诗曰无念尔祖聿修厥德又曰庶几夙夜以永终誉凤实有取焉是将昭远非曰昵细也东洲子曰昔孔子观东流之水语子贡以九德而尚蕴其源吾子能思厥源非有得于圣贤未发之蕴乎思源所以思事亲也思事亲所以思事君也九德之所谓善化必东者子当有之吾今乃知日省公之所以长世也 

　　○贺熊母荣封太夫人序 

　　大司马北原熊公莅尚书任既三载矣制当北上考成绩　天子谓共曹为留都机务要枢　诏母躬觐寻重以貤封锡荫之典诚殊宠也列卿群僚咸为之喜而相告曰北原公秩崇德懋功劢报隆不烦驰赴之勤而优荷多佑其乐矣乎桐曰计公之一身荣矣感矣非其乐也又相告曰公有偕老之妻岐■〈山疑〉之孙焉妻俪夫阶孙蒙祖庇人生之快事也斯不亦可乐矣乎桐曰恩矣感矣非其乐也又相告曰公以已之贵推之以大夫其父夫人其母及其祖且妣焉人情之至愿也斯不亦可乐矣乎桐曰乐矣哉古之孝子食于君而得□□必舍焉以遗亲宾于主而得一果必怀焉以遗□□□君之丰爵羙器以归之其所生其所自出焉天下之至乐孰逾于此虽然公之乐尤有天下之至难者焉古之人有三釡逮亲而为乐三千锺不逮而为□者矣公之堂有寿母焉登年八十有七矣以耄耋之齿而及见其子之贵及遭其身之荣累珠烂绣光彩溢目其□喜当何如是岂人世之易得者耶虽然太夫人之所喜又有大于是者焉吾闻公之光大父有□□翁者雄才宿学敦德直行弘治初甞被征不起肥遯以终其身豫章之人杰也公之先君安贞翁两职郡□动有治迹而未究厥施也即二翁之为人岂不□□翔海泳纾谟树庸以光裕真光若后矣乎而君子之湾固迟□以留之其后也北原公克缵家学筮任谏谨则棘棘不阿莅藩参则泽民宣化登内台则廷白大政纪纲百司陟宗伯则三礼允修邦国用和兴□□则远猷顾画南甸倚重凡公之大有所为者皆一翁之所欲为也乃今崇褒异显丕及三叶者皆二翁之所未获也太夫人有能子焉以荣吾之所匹荣吾之所尊荣吾之所后是其为喜奚止于其身焉而已哉为人子者能大有喜于母氏则其为乐之大又当何如耶况异日之所以喜母氏者可涯也哉石塘太宰东桥司寇辈亦为跃然喜曰是可歌也为之歌采菽有取于天子葵之福禄膍之之义也为之歌閟宫有取于鲁侯燕喜令妻寿母之义也桐曰请授之史以归其子且孙俾歌舞于荣寿之堂 

　　○送少司寇文沃焦考绩序 

　　夫气习可以移人也哉墟沙息耗之异产瘖沃劳佚之异趋夫人之人也器裁而土不因风和而俗不侵教定而议不烦者非夫人之人也予于少司寇沃焦文公之三载考绩也有深感焉沃焦公世居京师京师实声利骈阗地是故出见纷华盛丽而悦入闻夫子之教而乐战二者于胷中在圣门之徒犹不免焉况夫人乎公于予为同年甞同仕京师矣甞与之周旋楚省矣吾见其筮仕刑曹核而不峻断而不憯也参贰藩臬大不难于繁剧细不畧于条末也既予南迁留都闻之涂之人曰文公日尹京兆总粮储敏而平刚而泽南土之中外为肃如也恬如也乃今登佐司寇不礉不缦侃侃易易输谳之中榘犹夫筮仕也且公之秩崇而绩懋矣观其貌娕娕焉不羡乎情听其言退退焉不溢其行也其服饬享御取其安而无所靡燠而无所华也其与人交笃而情爱而诤以心而不以面也嗟夫若公也者得非萃旉舆之真??夷而褒然于气习之外者乎孔子论事君以不欺为本所谓不欺也者非以其一诚为本矣乎故曰民可治友可信上可获者诚身之谓也公之素定固孚诸友征诸民矣今斯之行以敷奏为实言以明试为实功下无窜端匿迹之諐上无得耳失目之非庶几乎虞廷周室之考献矣乎安得天下之士立心制行皆若公天下之臣事君不欺皆若公则风俗何患不正太平之业何患不立致北原熊司马石塘闻太宰东桥顾司寇洎列卿羣僚闻予言而咸喜曰众人之知人也征诸色君子之知人也征诸心若吾子者是之谓以心知沃焦者矣请诵诸祖左以壮公之行 

　　○节义哀挽诗序 

　　余读戈氏节义哀挽诗乃知天下事亨者困之反也而困者未必不为亨成者毁之反也而毁者未必不为成显者晦之反也而晦者未必不为显是故困者毁者晦者时也困而亨毁而成晦而显者理也君子不能违乎时而能主乎理可困而不可困可毁而不可毁可晦而不可晦守其常以通其变节义之谓夫夫节者易之所谓贞贞固足以干事义者易之所谓利利物足以和义君子行此二德者而元亨成矣通庠司训戈君锐出其仲父经母氏洪节义哀挽卷谒东洲子曰锐也生六龄而孤母氏年三十有三而媰居一孤二女形影相吊否既剧巳然而母氏之生而养死而葬锐之入而恃出而师壮而婚二妹之笄而字皆叔父之德也锐非母氏之慈仲父之恩必不能保其终始母氏非仲父之德亦不能安其死生锐图所以报仲父也亦甞执其丧教其子子蚤世矣而复字其孙且念母氏之卒也楚之仕者居者称节焉声诸诗而哀挽之既仲父之卒也楚之仕者居者称义焉声诸诗而哀挽之锐惴惴焉惧其声之不继也将征言于天下以为死者贻不杇何如东洲子曰洪之节忘其身而无辱其特戈之义爱其兄而余及其后非所谓亨其困成其毁者乎而一息之仁恋恋焉未立于前复谋其再数十年之节义鸣诸全楚冀之天下是司训君所以报仲父成母懿也非所谓显厥晦者乎东洲子日督学湖藩每求所以节义二三子而未能也兹有取于戈氏焉岂其爱戈将以风颓俗云 

　　○贺东明汪邑侯考绩序 

　　海门古称沃土唯是负海而襟江也漂卤病稼怒流夺亩五代迄今邑治凡三徙矣謷謷小民歉腹以给公输殚橐以饫污?心吏重以■〈风贝〉涛恣割逋且死者殆居半计为之令者无异其縬缩而莫支也东明汪君以琼崖名宿适莅兹邑爱侯者曰侯以筮仕逢此百艰器虽利如盘错何侯曰否否六沴在天万命在君分灾共患令之责也于是乎推诚布恩洁巳损费轻罚均税抒暴展责骎骎乎踣者兴逋者归也夫何余壤日朘鹾贩横金椎剽间作人情汹汹侯乃周爰遉畧且捍且绥犹惧斯民之竟于阽危也恳疏以改邑乞地请爱侯者曰世俗以避事为智克廥为能损上益下非所以偶时好也盍已诸侯曰否否斯久安之计也彼其标末之细旦夕之谋濡需者之为也人孰仁我毅然必为之而志尚未果也然而瓌声藉藉部使者咸贤之登荐剡者三焉币褒者七焉会侯以三载秩满例当簿绩献　天子邑之君子闻之喜且疑疑其多有异状枳棘之凤将不久栖也野人闻之疑且恐恐父母之是违赤子无所归也邑庠师弟子亦抱君子之疑而无以慰野人之恐也愿质言于东洲崔子东洲子曰吾甞论天下之势矣治乐土易治啬土难甞论天下之才矣得偏才易得纯才难甞论天下之行矣求有始易求克终难东明君之政身任纷猥而处之裕如斯不谓易其难者乎所以易其难者廉且仁为之也廉生明明生察察者恒失则克仁生爱爱生宽宽者恒失则弛察而有度宽而克威斯不谓才之纯者乎且其操逾贞而无所渝政将成而不敢怠斯不谓行之有终者乎兹行也铨司将甄录之廷宁当明扬之于以穆天縡泽大寓而吾穷乡海邦亦将与沾余沥焉岂曰九里之润而已哉舆情于是释然以予言欣相告且日望夫侯之蚤被峻登也 

　　○赠山溪欧君迁太学愽士序 

　　庚子岁余承匮北雍时宫谕东郭邹子方以讲学明道为已任同志者或趋焉既东郭司成南雍馆僚各赋诗以赠渭厓霍子为序其图额谓东郭为阳明王氏之学也至诋阳明为盗儒又闻渭厓不满于宋儒陆象山之学至诋象山为贼莽余甞因论学而袪六馆诸生之惑曰夫学也者本以学夫道也以学道而自异者非也闻其声而巾?取以为病道者亦非也盍求诸言与行而已矣阳明之行吾未暇考也使其言非邪吾当门?缺之果是邪阖当绎之夫何庸于深诋象山之天资超绝有见于上达而无见于下学究其归殆入于佛氏明心见性之说非禅而何考其晚年自悔平生蹈履亦不失为一时名儒又何庸于丑诋壬寅秋余以礼曹侍郎行服卧海庐通庠学正欧阳子数过余吊且慰焉乡之人群告余曰欧阳子有道之士也余察其辞气虽未甞非古诃俗而义不诡圣即其动容虽未甞不言不笑而礼不諐度既廉其学政介而易艺而训洁而惠不激不浇振踣兴顽而动以身先多士为之醉德焉余乃语诸乡人曰欧学正果有道士也其为道以行学也非以言学也无何欧子被命陟南国子愽士庠寮戈许二司训以余甞摄事南雍介其庠彦张生元孙生寅辈以赠言谒余曰师道之不讲也久矣要之在名与实而巳矣所谓名与实吾所谓言与行而巳矣师果以行率人而务其实邪则六馆之士所问学者益诸心所体验者律诸身未有士以实学而天下事不克济者也师或以言欺世而饬夫名邪则六馆之士入承学而退则违口圣读而心实非未有士以名学而天下事不替败者也□友大司成黄泰泉之学富而贞少司成李南渠之学敏而确乃今以欧子之宿养羽翼之吾见师道于是乎光明士尚于是乎丕变矣乎佥请叙斯言为欧子师模勖且以告六馆之师夫师者 

　　○送藩相鼍江方君序 

　　鼍江方君之教谕海门也七年而政成铨曹廉其贤晋登　唐藩教授或告余曰鼍江明经术能文章□士之入点铸者彬彬乎擅文学焉斯陟也其媲休于梁苑之邹枚矣乎余曰否阳乘志存谏正词章殆其细也然乐宾大国而竟无成绩非所望于方君也又曰鼍江恢度饬行恂恂雅雅动以榘度多士得所依放部使者每礼褒焉行将为楚元之穆生矣乎曰否穆生取重于元而示礼于戊即其知微申白莫能尚已而未闻有所建扬非所望于方君也又曰鼍江守默啬神颐和保性于今儿齿壮发可以长年无乃为淮南之八老矣乎曰否方君身以哲全齿以德引要其宿养非有得于静者之贞乎还童杳幻非所以拟伦于君也君闻之偕其僚敬斋杨君山泉伍君率羣弟子而来谒曰愿承所以教藩者余曰子不闻藩职之有成训乎我　太祖高皇帝祖训录成褊　赐诸王令书正殿凛凛乎有敬守之戒焉　成祖文皇帝大颁是编用申前宪业业乎有常守之戒焉犹惧夫久而玩玩而弛也置长史以总之教授以导之凡以笃亲亲树藩屏衍祚长世之经德要道也鼍江兹行欲以子之善善之亦求所以克守夫旧章耳吾闻申叔时教士亹之为传也有所谓明敬戒以道之事明久长以道之信矣子思其职而从事于斯则　二祖敬守常守之典为益笃有所谓明昭利以道之文矣以子之学而从事于斯则文足以经邦而其守章有所谓明等级以道之礼矣以子之行而从事于斯则礼足以敦化而其守定有所谓明慈爱以道之仁矣以子之静养而从事于斯则丰仁厚泽足以寿国脉而其守远彼其雕虫之末技杯酒之去就吐纳之不经乌足以尽子哉邑侯东明汪君素善君请叙斯言张诸祖筵以重其行 

　　○伍母慈节哀挽序 

　　嘉靖乙巳春予方免服栖海庐邑庠司训伍君莼奉其母张慈节哀挽卷谒言于予长跪致情涕悬如下鸣咽若不能辞予曰情哉是可哀也既读其冢嗣兰生状孤危辛苦曲悉平生予曰慈节哉是可章也既读前冈胡太史墓志铭标微昈隐感慨抑扬予曰章哉是可传也既读东塘司马诸君子之挽章巨公羣玉烂然盈帙予曰传哉是可永也夫慈而后能爱爱而后能笃其夫植其孤孝其翁逮具姑节而后能守守而后能苦其心劳其躬勤其业严其训慈非节不固节非慈不行慈生于仁节生于义仁义立而妇道其成矣乎是故自母氏之成妇道也乡之称善事老□恤孤者必曰伍母称善事夫善亨困者必曰伍母是故母之生也一身之哀耳其死也亲戚哀之邦之人哀之天下将哀之百世而下将哀之母之生也数十年之景耳其死也亲戚挽之邦之人挽之天下将挽之百世而下挽之哀之者共鸣其懿挽之者欲回其生是母之否者母之庆母之苦者母之甘母之死者母之生展矣其章也传也永也 

　　○庆顾母寿百岁序 

　　通川顾母寿筭登百乙已岁九月十日寔母氏设帨之辰子姓云仍愉舞皷跃请奉卮膝下为母氏寿比党婣姻欣相告召愿登堂称祝为母氏寿东洲崔子于顾氏有世好焉闻之喜曰母氏之可庆岂曰寿焉而已哉吾求之古人矣昔庄姜贤也讨人为之赋硕□而所配所生无闻焉是可歌者独庄姜也左董陶□之母贤也所生亦贤也而其寿无闻焉是太史所譔述者独其贤也刘宋时朱百年夫妇同寿而且贤史氏称之是贤而偕者也寿仅逾于八袠是史氏之所奇者夫妇之贤也非寿也顾母之寿登百岁也郡庠之诸文学曰寿母吾乡人瑞也且阃懿姆范可仪可乐贤也厥配翁以尚义闻　宪宗朝诏建坊以风俗贤也厥子盘擢桂乡闱以文章鸣亦贤也厥孙瑫辈业太学不堕家声亦贤也皆母氏之相之训也羣告于当涂愿以百岁表坊请乡之耆宿大老重母之愿亦如之羣告于当涂请合金建坊为闾门?千宠埳洎族类尊祖爱母之情亦如之愿合坊并表为祖妣重请诸中丞克斋王公公曰瑞哉建坊其拟闻乎请诸宪学使午山冯公鹾政使云山齐公江防使贞斋韩公咸曰瑞哉亟檄有司以币饩劝嗟夫母氏之可庆果独寿云乎哉古人之所有母氏之所有也母氏之所有古人之所无也诗人之歌古人庠序党里未必咸歌也史氏之称述古人重臣臬使未必并述也而母氏寔兼得之是母氏之寿乃今日之百岁而百岁之可传又后日之莫涯也瑫辈谓余言为可征请书之以华寿筵以贻来许 

　　○送杨仲芳任南铨曹主政序 

　　甞读史至穷视其所不为贫视其所不取每叹李克氏为知言也读董子制册对至廉耻贸乱贤不肖浑淆语未甞不揜卷而叹曰士之所为所取蹈于贸乱不肖而莫之省者非无耻之心为之孽耶故曰不耻不若人何若人有士而至此不亦可哀也哉予门人张子鸣鹤者以乡贡士尹容城丙午入觐会晤于京师予问之曰邑有人焉矣乎对曰吾邑有杨生继盛者于鹤为乡同年自鹤之莅容城也无与于鹤之政亦不至于鳿之室每戒其家人勿以同年故挠君之公居常游京师问业于少湖学士所绩学洁已轶俗雅尚吾爱之重之亦不可得而亲也予闻之喜虽未识若人而嗣日之发舒固得之蓓蕾也今年丁未仲芳举进士高第宴集于南宫见其貌温如也退如也听其言若不能出也确乎其根理而本性也乃益信张尹之言为非谀也它日以语少湖公公曰吾贤若人旧矣子亦贤之则吾免子羽之失矣六月拜南圻吏曹验封主事以行余告之曰士固有修于闾巷而回辙于通衢慎于细故而滥觞于大节者矣是其所为所取未充夫羞恶之心者也所以修之慎之者非其情也吾察子之貌济矣言不匮矣信诸友矣征诸师矣符胜巳之所卜而去胶西之所诮得其要矣自是而防其纷华坚尔榘矱一尔存主固以忠信知子之大有终也 

　　○送何周埜任定海序 

　　吾乡何君周埜以国子生谒选铨曹会厥子璇举丁未进士高第或语周埜曰子举进士则天宠荐承至乐也奚复仕为君曰否天下事惟满则骄惟骄则侈惟侈则逸逸以偾事圣贤之弃也以一得而违其初是满吾子也其何以□是岁六月授四明定海簿以行或语君曰今之仕者以鳬趋狐媚为贤以舐戟执鞭为礼谢闲静而安末秩非所以自尊大也君曰否夫人之所以为尊大者非贵其有巍巍之位而贵其有卓卓之行非贵其有赫赫之显而贵其有明明之德也苟行卓而德明秩虽末焉夫何病于贵否则高矣显矣殒身辱国如后世之董狐何吾唯殚我心竭我诚洁我操举我分苟一事之报君一泽之及物亦毕吾之志也顾安知孰之为尊大而孰之为卑小耶亦安知卑小者之不为尊大而尊大者之不为卑小耶吾乡与厥子同举进士者凡五人李君国华王君师董李君子实辈次君言以告东洲崔子崔子曰贤哉周埜之教子也伟哉周埜之事君也季世之弊家之所训朝之所争高显而已矣周埜不以进士满其子不以末秩怠其职是信乎不以贵为贵而以道为贵者也周埜其知道矣乎自是而子举厥职焉是谓大以成其大君举厥职焉是谓小以成其小上自公卿大夫下至师工徒史咸秉若心焉吾见师师亹亹之风作而太平可立致也周埜其知道矣乎佥请张斯言于祖以广君之志 

　　○送杨敬斋教谕金乡序 

　　敬斋杨君以广省名士贡于　帝庭授吾庠司训时余为国子祭酒见其言讷而貌恭志恬而意古知其有君子资也既余行服林卧者三稔考其居常端修而养重黜巳而乐贤崇道义以淑生徒兴学田以赒匮乏益信其有君子行也是故受知于当涂孚心于士类楚楚青衿彬彬乎有日新之风矣今年秋铨曹廉其贤陟东兖金乡教谕濒行同寅碧潭刘君山泉伍君恋恋焉不能别以为失良友也门墙多士惓惓焉不忍别以为失良师也群造于余以赠言谒余曰金乡圣人之乡也金乡之士圣乡之后也敬斋产于南海仕于淮海去东鲁□廖邈也而其律身其率士皆孔氏之教也乃今入圣人之乡群圣乡之士生平所向慕而不可得者一旦躬游而目覩焉其感悦而懋劢也当何如今天下之士岂曰中国为然虽穷区奥壤师传而童习者皆孔氏之教也况东鲁之士饮泗水而登尼山者化机之易于皷舞也又何如吾闻仕金乡者有刘侯源焉甞置学田矣盖先敬斋而得其心者也不识今此之田有嗣其羙者乎产金乡者信义如范巨卿直亮如郄弘始皆先敬斋而服圣谟者也不识士习于今尚无愧于前修者乎敬夫斯行也以分教而登柄教之重是势可专而志可摅也以教海滨者而教圣乡是不难于其难必易于其易也吾知追古励今之化当大有可观者敬斋其行矣哉 

　　○赠魏东麓陟山西宪副序 

　　杨郡为东南要壤凡所属为州有三为县有七焉比以大沴降毒旱溢荐臻嗷嗷赤子痛吁悲号者无虚岁高邮宝应兴化枕湖庐泽岁凶则取给鱼蚌菱芡以输公充虚旱久取匮殍逋至相半仪真江都为车舟达衢役繁徭剧民独任疲岁凶则蓬垢馁瘠之民多毙于棰掠牵挽之惨泰州如皋之土隆污相等禾黍异性旱溢异宜岁每无完秋民力恒称屈通州泰兴海门襟江负海涛激土啮税存责重民实病焉海门顷以邑改民勤哀鸿尚未集当涂者有忧之抡良司谏东麓魏公守是郡焉公至曰嗟乎吾民之病虽则彼苍示罚无乃为民牧者抚绥之弗共矣乎于是乎薄征缓责发帑散居轻刑均赋嘘喣噢咻者若怜孤子今年丁未天和悔祸谷登民嘻痛以瘳颠以兴缩以赢殚以实闾阎知有生乐者公之赐也　天子以为贤寻峻登西臬副使属下父老群赴于察院诸使君以借寇请而莫能留也时属吏州守胡君民表刘君柰曹君金邑令王若延雷君亨刘君烛谢君谠??商以公事会于扬知公之不可留也属吾邑刘令以赠言谒余盖难其别而欲章其迹也余曰诸君其难于是别乎古之善图治者必内治修而后外攘举□知变者必疆圉静而后中土安政之体要也今天下之势以西北为藩篱东南为室家　天子谓我公既奏绩吾扬东南之要壤无虞矣故陟公于西晋西晋之安中土之安也中土之安吾扬之安也诸君其奚难于是别乎佥请张斯言于祖以勖公之行 

　　崔东洲集卷之十四 

　　●崔东洲集卷之十五 

　　维扬崔桐撰 

　　序十一篇 

　　◆序十一篇 

　　贺刘华峯荷台奖序 
　　寿省庵叶大夫序 
　　贺少川曹大夫膺台奖序 
　　送刘碧潭陟国子愽士序 
　　崔氏族谱序 
　　贺太宜人曹母六袠寿序 
　　贺贞斋韩大夫历膺荐奖序 
　　怀隐庄序 
　　贺旋峯韩侯膺台奖序 
　　赠少川曹大夫入觐序 
　　崇川钱氏族谱序 
　　贺泝泉张君膺台奖序 
　　寿刘母太孺人八十序 
　　赠华峯刘侯入觐序 
　　贺两河沈君被台奖叙 
　　赠少坡黄君入觐序 
　　寿钱瑞夫六袠叙 

　　○贺刘华峯荷台奖序 

　　夫政时有常变非处常者之难也而济变者之为难也民有羸屈非理羸者之难也而振屈者之为难也事有始终非谋始者之难也而成其终者之为难也海门地缩邑改百务攸萃其为时也当其变江啮赋繁版筑告劳其民力也当其屈前令图始草昧未集嗣厥事者任其终予以为吾邑之令有三难亟谂诸太宰石塘翁翁曰吾当为子邑抡良令焉乃得华峯刘侯实精简也侯莅邑无何政通人和庶绩就绪抚臣月梧喻翁廉其贤驰币貤奖华辞侈褒以为属司劝其辞曰资醇谨而公论归才敏达而邑事举非溢羙也寅友沈两河刘碧潭辈欣欣以告余余曰哲哉月梧翁之知人也试考侯之令吾邑也敷政优优恩威并着斯不谓之醇矣乎夙夜忧勤动中榘矱斯不谓之谨矣乎剖决不留庀聚若宿斯不谓之敏矣乎洞鉴民隐明识治体斯不谓之达矣乎筮仕未期民举藉藉缀离□隙兴仆裕疲是故变也如常屈也如羸终也如始斯不谓公论归邑事举矣乎虽然侯政之善岂曰吾邑为然侯甫至监察路使君寻檄侯视篆通州先是州吏失职■〈豸契〉■〈豸俞〉其民人情汹汹侯为均徭谳狱剔??磊刬衺通民德之及受代归邑群为张彩腾欢揄休颂羙者倾城埜是其余润旁敷蜚声远致又月梧翁之所未及知也虽然兹直为侯政之兆耳行将陟要华攎忠臆公归天下之心茂举天下之绩殆究竟之必可期者一州一邑之善足以槩侯也哉佥请叙斯言为侯贺且冀侯之大有成 

　　○寿省庵叶大夫序 

　　省庵叶大夫登年六十淮海降祥寔仲夏十有八日也若子姓若邻比若婣若友喜而称觞贺之东洲崔子辱在婣友五百里外遣仲子述驰贺焉或曰六十非耄耋比寿之何居崔子曰夫所谓寿者非寿其寿也寿其所以寿也诗不云乎正是国人胡不万年所以万年乎人者期万年乎正人也大夫于予为丙子丁丑两同年时大夫少予十年爱其欣欣雅雅器之宏而言之默也既予职史馆大夫职秋曹联班并辔者恒朝夕爱其听以敬而简以情也大夫守兴化予以宪学参政闽藩爱其政善牧而法不随也大夫陟湖臬予调武林再以折狱违当路请兵备辰沅爱其志弥坚而义不屈也大夫有宿隙于上官逊肤归里予亦以昏劣冐荐被论明农获修旧好爱其冲襟逸韵翛如澹如不知寰宇间有曲直事吾取以为师也夫宏默者其真蕴蕴其真者神自全明刑善政者其天存存其天者道日长不随不屈者中无欲不欲其中者世味浅轶世拔流者其情畅畅其情者心常裕皆寿之征也奚为而不可寿问者悦再拜而言曰吾今乃知寿矣亦可以言诗矣吾所谓寿寿乎人者也夫子之谓寿寿乎理者也是知人非南山也而崇大其理者可以山人非川流也而不息其理者可以川人非松栢之承也而日新乎理者可以松可以栢天保诗人以山川松栢为祝者其知道矣乎由是充之先天地而不为少后天地而不为老者其有道之士乎崔子曰然遂次第斯言以质诸叶大夫 

　　○贺少川曹大夫膺台奖序 

　　少川曹大夫甞发觧中州有司录其文以传余得而读之明经极理知其有深造之学焉既而登春官对大廷试政于春曹余得而亲之雅姿渊负入绳履榘知其有用世之道焉无何授守通州以通为吾产也问守之道予曰夫守守乎人者也非守于人者也犹夫令令乎人者也非令于人者也所谓守乎人者时有青守以御防域有警守以遉掫俗有漓守以礼让习有奓守以节制田有征守以??垫规风有断守以法律是故人入吾守而其政舒反是则不然吾以势而民则侮吾以酷而民则携吾以苛而民则譥吾以贿而民则誖吾以法而民则奸是故强者折孱者縬怯者逋无厌者辱是谓守于人而其政弛之二者大夫知所择乎大夫唯唯而别予亦以疏拙归里仅朞月乡之人群谒于予曰吾州日以欣厚闻后是而巷议嚣嚣埜诽諓諓矣何今兹之諴如默如耶日以乐土闻后是而财缩于冣粟虚于囷矣何今兹之裕如嬉如耶日以不宄不讼问后是而暴夫兴诡夫争矣何今兹之竣如詟如耶守吾州者日以尊且逸闻后是而政日弊声日堕矣何今兹之守君子爱之小人归之宪台谢使君闻而亟褒之时誉之独必?虫而获上之奄致耶子曰夫名生乎其政者也政行乎其道者也道原乎其学者也少川大夫吾固知其为有学有道之士也安有得夫道而失所守者乎安有得所守而不必?虫有誉者乎诗曰乐只君子邦家之基基夫邦家者天下之守也有曰乐只君子天子葵之葵于天子者天下之誉也大夫不负所学不违其道而缉熙厥终焉吾见所守所誉将大有望焉岂曰州郡之小试台使之肇获而已哉州寮某庠寮某辈闻斯言而喜请授诸史以华大夫 

　　○送刘碧潭陟国子愽士序 

　　计年视成联师萃友以考德问业者大学之教也端本澄源秩清系重毁誉旦夕者司成所任厅馆之共也呼族类羣辍讲张喙以指瑕人物臧否师长者学子之弊习也嗟乎模范乎成均者其严矣乎碧潭刘于领滇南乡荐教谕海庠阅五稔学劢教成　天子内召为国子愽士刘子以东洲崔子甞承乏是役也问所以师天下之道崔子曰夫道一而已矣而教有二乎哉吾爱子之教静而不欲也一而不眩也易而不戾也且劼劼焉学半于斆弗倦于成也是其师一邑者非所以师天下乎刘子请益崔子曰夫主静则无妄无妄则异物弗溷守一则不昵不昵则劝沮用章循易则有容有容则好恶惟公多欲则志逞志逞则纷华易入可眩则偏主偏主则情诡莫核务戾则贼物贼物则纲纪陵夷之六者召子小人之分也欣以去小人而为君子者亦明乎义利之辨而已矣君子喻于义也是故其为学也为性为心其为业也为国为民其为端也为日为月为麟为凤天下师之则天下赖之皆义之为也小人喻于利也是故其为学也为人为名其为业也为身为家其为异也为彗为孛为狐为蜮天下师之则天下病之皆利之为也不佞如予者其何能师哉吾子甞卒业成均矣盍求之前后乎予者其为教孰为率夫义者乎取而师之所以师天下也亦求予之遗声其为教孰为涉于利者乎取而戒之戒之固吾师也亦所以师天下也是故古昔圣贤辨义利于称尔称汝之微已言未言之际有为无为之分其旨亦精矣子尚精于是学吾见静者安一者贞易者公所以成已成物之道庶几矣乎刘子曰文荣敢不奉以周旋 

　　○崔氏族谱序 

　　吾宗自赵宋南度夜今世居海门吾祖朴庵宗伯翁贻桐宗支一图始八五公至桐凡十世耳吾父诚斋宗伯翁甞手录数简用备湮失而未成帙族叔祖竹鹤翁始仿欧苏谱画图叙世以示后昆桐奉而读之有志于辑续而未暇也叔祖季子见礼复承考志录至十二世以授桐桐??商以明农隙乃综遗考误阐晦核迹举例树风而帙以成尔乃萃吾子姓而告之曰夫谱也者普也惧宗姓之支且携情义之弗咸而思以普之也吾今谱吾族之子父乎某祖乎某始祖乎某则知始祖之爱吾祖吾祖之爱吾父犹吾父之爱吾子也孝思之心能不追诸远乎且知夫人有其父本之由一父也人有其祖本之由一祖也知一父一祖之由出则血脉本相通也疾痛自相关也慈爱之心不缘是而及诸后乎斯谱也岂曰唯是遡本原昭伦叙而劝沮实存焉吾录夫某曰孝则悖逆者沮所以亲父子也录夫某曰忠则尸素者沮所以义君臣也录夫某曰弟则废懿亲者沮所以怡兄弟也录夫某曰节则失身者沮所以贞夫妇也录夫某曰好义则鄙吝者沮所以愽仁恤也录夫某曰显则孱懦者沮所以作士气也谱之为教不亦普矣乎乃若戾是者不录何为亲讳也惧辱吾宗也子姓咸稽首而感泣曰吾辈蠢蠢横目自父之外仅知有祖耳今乃知祖之祖孙之孙矣善之必当为恶之必当去矣敢不敬承谱训 

　　○贺太宜人曹母六袠寿序 

　　己酉孟夏念有九日实曹太母刘宜人设帨之辰通倅??欮泉张子过予日岑也不佞猥佐名邦恒惴惴焉以陨我文僖公家声是惧幸徼庇于吾长少川曹公用免官谤是公于岑有伯仲之义焉公之母吾母也今年齿介六袠敢谒言于君子以为祝何如是日余既有祝言矣而张子固以善言必再请张子吾郡良吏也故不厌其请而为之言曰大夫可谓备百羙以事其亲矣古之善事其亲者有力养有禄养有善养有达养养以力而不及于禄是谓不崇养以禄而不主乎善是谓不祺养以善而不达于人人是谓不广大夫少失严恃而独怙慈帏温清朝夕不可谓不力以大夫之禄奉母氏甘毳可致　宠褒有待不可谓不崇训怠戒奓以道义相成不可谓不祺庭帏之庆黎庶既乐之僚采复共之不可谓不广君子谓大夫之得此殆母氏之贤威成之也甞闻母氏之阃范矣笃伦洁祀所以教孝也孝斯忠损欲安约所以教俭也俭斯廉氷蘖嫠居所以教节也节斯贞睦族宜家所以教义也义斯公恤孤周匮所以教慈也慈斯仁是故大夫之备羙以养而内外无间者殆天所以报刘也今夫匹夫匹妇孝纯行勲者稽诸记载多获奇征况贤如母氏繁祉将申锡焉报刘之日安得而不长或曰母氏信寿矣享矣而鸣岐翁之不年也两髦之感能无悔耶余曰不然有寿之寿有不寿之寿譬诸天地其功用一也而语道者必归诸天盖地之道皆天也孰谓母氏之德非翁之德母氏之享非翁之享乎诗曰至于文王其德靡悔靡悔不在年而在德翁之谓夫遡泉子曰唯唯若夫子之言岂其寿母亦所以寿翁 

　　○贺贞斋韩大夫历膺荐奖序 

　　夫咨暑咨寒好风好雨视导帅以为向悖者烝黎之故常也爱憎任其情隆污殊所尚事悦有难易取舍有公昵当涂者之明蔽也高之则近亢异之则若矫甲可而一非貌翕而中违寮采者之恌愉也嗟夫今之仕者孑然一躯丛萃厥责求其上悦下孚克免官谤者易得也哉贞斋韩侯以才御史守吾扬也绌巧敦朴去苛崇简其剸剧也勤其纾痡也惠其秉宪也仁其敷教也经其防微也周是故扬之属土为州惟三为县惟七合郡元元遵帆率度歌德舞功者熙如也迩乃积誉蜚声遐征上彻都台闻之则月梧喻公■■韩公涵峯王公以为贤宪台闻之则监司路史鹾政谢史江防陈史督储杨史以为贤绳绳焉荐绩貤奖者日覩其荐加也同寅张少府谋诸群倅曰陟高则同戟者分危济川则同舟者分险守之庆倅之庆也若侯者分则朋侪义实师保吾辈其臼?衣厥羙而贺诸乃属江都张尹达通州曹守金以贺言谒于东洲桐桐曰吾有前闻矣民弗洽则治弗张服侯化者合郡焉是得民也上弗知则下弗从嘉侯绩者画一焉是获上也近弗信则远弗扬恊恭者咸称庆焉是信友也侯所以得此匪讇匪诡无将无迎要之本诸一诚耳孟氏所谓至诚而不动者未之有也侯实有之侯之历被崇异积矣久矣而贺自今始盖有待焉不能仆仆举也异目葵心　天子颂德海甸埙箎班署而史不胜书者非其究竟矣乎桐也株守林壑帡幪余休日望之日望之 

　　○怀隐庄序 

　　丁未秋余明农东海朋故凋落无可与语两河沈子??商倅吾土爱其气冲意闻循循雅雅以为可友也两河子亦不惮数过吾庐得闻其滮湖之胜焉无何出其所藏怀隐诗章数卷谒叙言于余余愕且问曰子方筮仕而云怀隐何耶曰钦非敢怀隐也怀先君之隐也先君故号东隐今已矣而杖履之所滮湖存焉钦甞庄其所以怀之见夫庄若见先君也余读其咏夫庄者皆韵人墨客鸣幽吐华璀如铿如累如烂如若吾亲见其载酒往来洒翰淋漓破町畦呼举白而鼓掌击节也读其记夫庄者曰此吾师菁山子之言也状景叙物森焉该泼焉跃若吾躬庥其蒨樾对其圹埌千奇万秀左顾右盻而旷怀于形骸之外也读之终篇有曰庄固以资隐也而仕道亦具焉余乃嘕然喜豁然悟曰东隐翁之所谓隐两河子之所谓怀吾既巳知之矣吾既巳知之矣夫所谓隐者有迹隐有心隐所谓怀者有迹怀有心怀巢深栖密耕春稼秋谢埃轨扬兰枻而睥睨王侯宾主风月者隐者之事也是谓迹隐物即我也我亦物也物我皆天也物与我游我与天游动则干静则坤何藏何显何有何无何损何益何盈何虚隐者之道也是谓心隐庐其庐则思居处乐其乐则思笑语事其事则思嗜好步其步则思游息物有触焉物有思焉孝子之情也是谓迹怀乃若人往而道存迹陈而感新凭其虚静可思入其径义可思履其石介可思临其泉洁可思飞者鸢泳者鱼夭者草乔者木皆天也皆吾与也仁可思是谓心怀东隐翁之隐果迹耶心耶两河子之怀抑迹耶心耶甞闻之原心者考其行见始者要其终两河子之仕吾土也不圂于苛其征也静不諐于度其征也义不慑于害其征也介不忨于货其征也洁老恬幼嬉靡有怨咨其征也仁皆隐之蓄也翁之心也兹不谓隐资于仕者乎嗟夫菁山子之言见其始而冀其终者也余也斯言考其终而终其始者也今乃知翁之隐也非隐也亦仕也子之仕也非仕也亦隐也此隐之所以为高而怀之所以为孝也 

　　○贺旋峯韩侯膺台奖序 

　　旋峯韩侯之莅兴化也克劢攸司治迹茂着交奖于当涂者声藉藉也都台胡公顷复华词貤币以为侯褒将以风诸属焉邑僚魏倅周倅费幕辈以为与有光荣也介贡士赵子信之谒贺言于东洲桐桐曰侯之素吾得之稔矣日予督学三楚会侯翁典教黄庠得以道义相契托焉黄亦人物薮也侯时弱冠就侍翁训烨烨文誉翔翥士林固甞识其蓓蕾以为英物也既侯以元魁闳抱得隽春官敷对　大廷于予有一日之雅乃知其有用世之志焉维杨属邑惟七兴化实为汇区逋积财屈民鲜皋生为之长者缓之则政拙棘之则怨咨重以宿猾弗靖官谤随之宰是哉也亦艰矣侯至叹曰嗟乎民之靡定司牧者为之也于是乎新黉宇以振俊髦表淳卤以立亩极律军灶以防陵虣殛元憝以弭惎戾翊颓持什百废具举且润及旁邑颂德者若画一焉乃知侯之展布果行与志孚者也吾甞槩论天下之才训诸庭而违于国非孝子也学始修而政终斁非忠臣也易克举而难则阂非通才也迩能洽而远弗怀非咸德也民或誉而上不获非茂实也侯之所树立奉以贻则纾以素业征以剧寄达以遐被格以上下君子所谓聚百顺以事君亲者侯实有之不贤而能之乎欲令闻之不章也得乎是可歌也诗曰岂弟君子民之攸暨有曰在彼无恶圶此无斁斯已试之成迹也吾当赋此以歌侯之有俶书曰元首明哉股肱良哉庶事康哉斯非大业之可待者乎吾尚歌此以佐侯之令终 

　　○赠少川曹大夫入觐序 

　　少川曹大夫将以明年庚戍入　觐上计于　天子今年已酉冬戒行仭迩庠彦黄生枢江生一山周生轼朱生渊辈谒赠言于予予曰古者以九载试绩弗绩于六载三载者有待焉盖圣人懋成天下之功而不急于取报也古者以九德观人事六德者阙其三事三德者阙其六均之诏爵论禄焉盖圣人重惜天下之才不欲失之苟癈也乃若凡品不足群年格不能律齐民而遂行视民而既发者谓非异谞卓行能之乎曹大夫之守吾通也仅二载耳甞夷考其立本也氷蘖坚其秉心也水鉴公其养民也烦苛蠲其作人也彛伦笃其剔蠹也惎暴屏其敬狱也穷抑达是故吉哉有常绩用底成闾阎安之老稚歌之当涂者孚且旌之行将群后四朝核迹荐成所以为龙光而表俊又者不在兹乎虽然斯固唐虞明试以功之茂典也今　天子体干烛离日廑民隐正清问垂聪之秋也大夫所以敷奏以言者其能踵默默者以为已事耶通民以马政受疲今兹若少苏矣而直输尚存劳者弗息是无群牧之实而蒙孳息之征者也通郡素号乐土积以污吏恣割朘削孔棘因之岁凶役重民鲜嘉生是袭富庶之声而召科派之害者也通城负海襟江沙寇出没之区也守御虽设而卒骄将弛于城罔闻一有弄潢之虞而江防武夫志在侵掠是驱虎以搏虎也昔郇模郑侠数字之献一图之陈犹欲以至诚悟人主大夫摅中赤而以斯言敷奏焉则言与功而并嘉有大造于吾民者也所谓车服以庸者不再覩于昭代乎黄生辈再拜而喜曰夫子之教大夫之心也大夫奉是以行可以藉手北面矣 

　　○崇川钱氏族谱序 

　　予明农隙方图续谱吾宗修家政焉??商平厓子出所辑钱氏谱示予予读之得其世系凡九叶焉曰■〈山业〉非不欲遡百禩而上之也顾据吾所能知耳惧非信史姑阙如也得其所追崇断自福满而嗣其祀曰是甞中世讼役而莫之祀矣天亲也安敢以人间之得其近世三公有遗像焉曰兹■〈山业〉所及见者也而存之俾云仍仰而侍之犹夫膝下之承欢也得其墓享有田有时有物有属有余惠焉曰均之吾先也均之吾先之子孙也恩义安得而薄诸得其寿且赞厥生铭且表厥死者有群公之诞章焉曰斯先德之信于友垂诸后者也谁能泯之得其官有政可有献懋有　宠焉曰斯先人之训也　天子之命也其能忘乎予为抚卷而叹曰孝哉平厓子之斯举也百善其克备矣孝子之心悫悫斯贞冑不遥援不欲祖人之祖也孝子之心厚厚斯远祀不遗始必求本祖之祖也孝子之心思思斯着像存近世事□如事存也孝子之心仁仁斯普祭时义周敏所尊爱所亲也孝子之心永永斯传文载世羙念尔祖修厥德也孝子之心至至斯征树迹纪荣孝其亲移诸　君也钱氏之后永孝思而昭嗣服其昌大矣乎平厓子拜而请曰■〈山业〉曷以承当谨登诸谱端以命吾宗且贻吾宗之后是谱者 

　　○贺泝泉张君膺台奖序 

　　孔子曰足食足兵民信之矣夫政亦多术矣而圣训惟是之先得非急子惠而严保障耶泝泉子之倅吾通也恊寅联事于少川曹守摅其奇谞济以警敏坚以砥砺动必师诸守而靡有阙遗守亦重其为良佐而莫或挠焉泝泉子弥自忞力不难繁剧谓民非食不生也明乃三务艺乃征输慎乃侵牟而储备克谓民非兵罔卫也预乃闭修严乃侦伺稽乃俘获而暴民弭茂实欻章蔚有时闻江防吉台使廉其贤曰是能固吾强也盍嘉诸监储龚台使廉其贤曰是能勤恤政也盍嘉诸于是乎华词貤币以交褒焉殆将疏其异绩而明扬之也予明农海隅方媿藏厥爱而莫之助也适少川守以贺言谒予曰泝泉子之贤吾得其源渊矣昔房杜以辛苦立门户而承家者莫之振焉致垂成于李懋功崔卢李郑之裔偃然自高司命者不屑贵焉是先有开而后无裕不为世羙之羞也夫泝泉子之先文僖公以文章魁天下正直树名节行谊淑后生忠君爱国之训固厥子若孙耳目之所熟濡世业之所素讲者也泝泉子之善若职也岂其惟忠是务无乃克念祖武而有光厥开也欤此其所为信于民而获乎上者也其贺也固宜 

　　○寿刘母太孺人八十序 

　　已酉正月十日寔刘太母八旬诞辰厥子华峯邑侯偕其伯兄且侄舞斑洗腆为膝下庆海邑人士欢倾城埜愿跻公堂为长龄祝予询其所以寿太母者或曰侯崇德如山深恩如海吾人仰高而思仁临渊而感泽每歉焉不知所以为报也乃今愿太母茹西山之紫芝则寿与山俱杖东海之若木则寿与海俱可乎或曰太母安成产也江右之胜岂曰匡庐彭蠡而已哉若安成之螺用腾彩凤岭表祥毓秀锺灵轩鹜遐举者纪载纷若也吾太母驭娉婷之鹤则与吴女媲休翕烟霞之会则与黄姑匹羙以是而为祝可乎子曰寿称山水古人有之矣其为祝也袭而泛寿称奇诡后世有之矣其为祝也幻而荒盍亦归诸理求诸身矣乎吾稽在昔图志云吉民庞惇故多寿考夫庞惇也者诚之谓也天道惟诚故覆物寿地道惟诚故载物寿人道惟诚故大业寿吾闻母氏之贤矣事姑嫜惟孝承夫子惟恭宜娣姒惟睦成诸子惟义崇俭戒靡贞中惠表有诚之道焉姆仪阃范虽不出阈而实有不容揜者是故侯之莅吾邑也家以治公子以御众不窜端以讳实不饰智以树声巨细必躬凿凿靡阙皆诚之为也母氏之教也是故家庭之庆城埜共之洗腆至情流通疏逖谓非至诚之由动者乎诗曰乐只君子民之父母有曰乐只君子万寿无期吾以为母氏之贤笃生厥子厥子之贤父母吾民允矣其可乐也矣其为寿也固有不山而高不水而渊不事奇诡而得其常者八袠之庆始有俶矣而令终可待也夫邑僚两河沈子庠僚云冈王子山泉伍子石山陈子幕史少坡黄子方图所以寿母氏者而有感于斯言请告诸祝史俾献寿筵以佐侯之燕喜 

　　○赠华峯刘侯入觐序 

　　己酉冬邑侯华峯刘君将入　觐上计于大庭遵今制也邑之人士群谒于予曰邀遮以旌别废置以劝惩者圣人劳聦明以成天功之茂典也诡道以徼免缘力以凌躐者末世悬虚声以希实赏之通弊也是故世之牧斯民者每于岁三屇期淟汨其行巧牟逆朘以荐贿炎门昔人所谓连载而入垂橐而归者匪今斯今也吾邑鲸涛毒民鸿飞未集土既蹙矣财日缩矣我侯戒行伊迩行色萧然不识何以藉手用纾厥咎乎予曰否否若子之言畴昔之??臾溷也独不闻今斯昭明之政乎我皇上体干秉离勑法昭度赏不失贤罚不遗贵是故上而台辅下而百执事惴惴焉恪恭朝夕以光辅休明罔敢蕴利以奸公蔽贤以病国盖旷世而一见也顷将朝会百辟受纪奏成明元首临之良股肱弼之贤铨司稽之公法吏绳之廉者扬污者激功者录旷者绌能者庆懦者让明者登闇者隳所以核名实以树风声者不在兹乎侯之□迹宿在民誉矣斯行也当涂将喜见而嘉之曰是其人得非澡濯厥修有廉可扬者与邑筑就绪有功可录者与抑强振弱有能可庆者与刬奸剔蠹有明可登者与是昔之所弃者今之所崇也子之所忧者侯之所喜也岂其一令之光荣殆百辟之劝也夫两河沈子闻之而喜再拜而谒予曰钦也闻诸蓼萧之诗矣既□君子为龙为光侯之谓也闻诸烝民之诗矣吉甫作诵穆如清风夫子之言乎请授诸史以慰之行 

　　○贺两河沈君被台奖叙 

　　大道之行也赏不择施罚不偏废是故朝无素餐野无沉器人殚厥力而民受庇焉大道之隐也绌陟视流品好恶任性情是故赏不及功罚不及罪人沮其进而民受病焉我国家式序在位公路肃清以甲科为高品乡荐次之庠贡次之史胥又次之葢以是为进阶非以是为殿最也奉法者或莫之察焉凡有所甄奖闻之者曰是必甲科流也否则必巧官者也有所激刺闻之者曰是必非甲科流也否则必简静不阿者也是故天下之居末秩者以时尚所在莫我知也莫不弛若志怠若司甚至奸官箴以自污嗟夫此士气之所以不振而民病之所以日深也两河沈子以名才雅识授倅海邦知倅者曰一命之卑非所以处有道也沈子曰均之事君也奚崇奚卑既莅治爱倅者曰邑徙民痡难乎其举厥职也沈子曰吾择其易孰任其难拎是乎羽翼厥长任艰分剧邑筑吉成檄者交至摄公篆董远植营海堤纾邻灾暴冤狱□江寇诸所委授靡有諐替殆力于奉公而不浮其报者也监察使行庵陈君廉其贤乃褒以华词貤以币牵诚罕举也时华峯刘侯并登荐剡侯不以自多而独为倅喜谒予言以展贺焉予曰伟哉两河子之自爱乎哲哉陈使君之抡才乎两河子不以秩卑而自沮是无所恃而职其所当职者也陈使君不狥俗以蔽贤是无 【 所为】 而举其所当举者也安得为臣子者皆如沈倅之不自弃则天下无不受福之民为监司者皆如陈使君之公且溥则天下无不奏功之吏太平之业不可以立致乎予也斯言岂其贺沈子将为世道贺 

　　○赠少坡黄君入觐序 

　　庙廊之丽必任栋梁以桂檍而四?口秩之小猥以枸樗非备材也大驾之良必驭六飞以骐骥而下乘之末猥以驽骀非备物也藩臬郡县必寄以贤者能者而幕僚纤秩苟非其人亦岂民利也哉今之居幕僚者藩臬为备而州之目县之史皆其伦也我皇明吁谟闳虑设上下以相维俾事必关焉为之幕者其秩也若轻其为责也不亦重乎唯当涂者以其轻而易之也是故居若职者每儢儢焉以自弃长贰虽才而赞翊者莫之恊恭焉欲民之无蠹也鲜矣少坡黄子之幕吾邑也予甞观其绩秩如克举殆甞学问而胸中有权度者也甞察其守澹然不污殆抱朴素而执持有氷蘖者也是故邑之长贰华峯刘侯两河沈倅交相贺曰吾今得良史矣乎海邑之民土蹙而贫治徙而役方嗷嗷也咸欣欣然曰牧有良佐吾民之庆矣乎是故长贰司其纲幕史理其目海邑之治称无蠹焉巳酉冬例当辅侯以行荐计于天子两河子谓贤如黄子不可以无赠也谒言于予予曰黄莆产也八闽之才以莆为最譬如奇山异谷多佳植焉可梁可栋者皆桂檍也譬如天驷之闲无凡品焉可骖可服者皆六飞也乃今黄子逊其大而居夫小焉譬如试尺寸于庙廊充一毛于法驾而小用皆良材也末驭皆良骑也曾谓一邑之赞翊不能为民利而奏成功也哉两河子曰黄幕得此可以壮其行色矣请张诸祖以华之 

　　○寿钱瑞夫六袠叙 

　　岁辛亥孟秋二日寔琼田钱瑞夫六袠诞辰宾筵既张献觞祝寿者子姓秩如贺客绎如东洲崔翁亦与焉舜臣袁生文卿彭生因潘甥衾谒诸东洲翁曰琼田子之平生夫子知之乎意恬而心渝言悫而行笃不塞不阏何思何虑乐彼琼田日偕童冠徜徉杯酒而物我若遗是盖去徤羡而脱坌溷者也夫子能靳言而莫之寿乎东洲翁曰瑞夫之寿吾知之矣夫寿智不得以多取而享其多者忘乎智者也巧不得以丰获而乐其丰者忘乎巧者也忘乎智巧者日与物接而无与物竞是故外若交而中则逸所谓作德日休自植乎天者也务乎智巧者与物为构日与心鬬是外受役而中则劘所谓作伪日拙自伐乎天者也瑞夫之善植乎天者多矣安得而不寿瑞夫感斯言而喜奏觞再拜而请益翁曰瑞夫讳芝而号琼咸寿征也乃为之歌日维东瀛之甫田兮蕴五秀而育琼伟淡成之仙裔兮餐白虹而和九茎安希夷而逍遥兮诞迟迟以茂生袁生起而请曰节屇金流瑞呈南曜正祝祺称寿之秋也恺本初之后也愿借河朔之杯以为寿何如翁曰可哉生乃舞且歌日猗斗杓之西指兮烂南极以表祥溘斑龙之飞驭兮翔玄鹤于清商歈列仙而酌流霞兮挽颓曦而景长彭生亦起而请曰桓彭铿之后也武夷之会台馆鳞崒兹辰坐蜜冠裳姁栩闾闰无减于亭之乐也桓将寿以铿仙之长年何如翁曰可哉生亦舞且歌曰幔云锦□象广庭兮欻真侣之翩跹邈九曲之佳期兮爰嗣羙于琼田卜铿灵之降祥兮顺玄牝而引年是日宾主酬酢諿諿恞恞瑞夫冁冁然笑而玉山欹殆不知西陆之景果旸谷而果崦嵫也 

　　崔东洲集卷之十五 

　　●崔东洲集卷之十六 

　　维扬崔桐撰 

　　墓志铭一十九篇 

　　◆墓志铭一十九篇 

　　赠中宪大夫郧阳知府钱公墓志铭 
　　赠监察御史桧亭钱公墓志铭 
　　江将军墓志铭 
　　勑封安人邵母杨氏墓志铭 
　　孙氏陈孺人墓志铭 
　　陶母宋孺人墓志铭 
　　漳州府知事柳公墓志铭 
　　白母陈氏墓志铭 
　　保西郊墓志铭 
　　大理寺左评事　赠太常寺丞石峯林君墓志铭 
　　勑封承德郎工部都水司主事隅轩李公墓志铭 
　　诰封凌安人曹氏墓志铭 
　　东旸陈君墓志铭 
　　陈处士墓志铭 
　　通议大夫右副都御史凌公墓志铭 
　　龚处士墓志铭 
　　爱山陈翁墓志铭 
　　朱孺人王氏墓志铭 

　　○赠中宪大夫郧阳知府钱公墓志铭 

　　公卒之明年予适自浙归省其子铎奉状过予再拜泣曰己丑岁铎迁肇庆守以吾父老也难其别今果不复见也情事曷伸知吾父莫如君其铭诸予与公相邻比且连姻素受公教爱也铭不能辞公讳盛字以高号贞斋世居维扬通州余东场曾祖伯礼祖忠父遂咸有隐德遂蚤卒公时幼弱祖母朱氏母许氏嫠居家索仍之重繇公莫以为忧也偕其室竭力事二母唯谨比壮商游淮扬间有所经画辄倍息遂饶于财公亦不以自雄也谦谦检饬敦素寡欲动止笑语未甞躁妄淮扬人皆重之家居日惟焚香拜天次及先祠教子孙甚严唯课以读书勤家崇俭守礼有小过辄切责谢而后觧闻人有善行喜如出巳有过恶即面斥里中少年多有畏沮而不敢諐动者公善谋有义气先世戍越嶲往者无生还子孙病之公走京师援例陈言得入戍神武卫弘治间淮南诸塩场逋课万数公为奏蠲其半贫民赖以全活正德壬申嘉靖壬午江湓败民居死者漂野公恻然聚而瘗之里有丧葬嫁娶贫不能举者每佐以财桥梁道路有圯阨者不靳规理公未甞学问性与道合甞戒其子曰吾少孤失学汝辈勉为之他日得一命当报効　朝廷母以家为也又曰人以言行为先行不立言不实何以为人又曰人须要含忍娄师德唾面自干真可师也甞岁夜方命酒门外有恶声出视之乃恶少碎其门矣子姓争欲御之公曰妄人也置弗较无何其人暴死人始服公含忍为有见公初输粟授冠带以铎贵嘉靖甲申封刑部主事配戴氏赠安人癸巳元嗣生　诏推恩公赠中宪大夫郧阳知府戴赠恭人恭人有淑行先公二十二年卒公不再娶亦不置妾侍从唯童子一二人曰毋以晚年败吾德也公生正统壬戌十二月十日卒嘉靖壬辰十一月六日得年九十有一子三长锭邑庠学生中岁卒次镒太学生未仕卒次即铎辛巳进士累官肇庆府知府孙男七蕃蕙芝芳芹藻熏蕃义官芝藻熏太学生蕙芹芳俱蚤卒孙女一适海门许鲁曾孙男三九畴九思九德女三长许聘通州千户王廷扬余尚幼戴初葬海门西十里以啮于江也将以又明年十二月十日葬公于州东四十里马家区南河之原迁戴合葬焉祔以锭镒暨锭配张氏公之言行可式者多不悉志兹志其大者铭曰昆岗良璞不受追琢渊浦巨珍其光自烛逃名而荣辟爵而禄烨烨　天章皇皇后躅匪公之求惟公之淑 

　　○赠监察御史桧亭钱公墓志铭 

　　公讳录字宗政一字宗善号桧亭东洲崔桐家食时奇其多才绩学乐与之游既廉其行事母至孝母甞病笃公露祷请代至割股以疗及没哀毁几绝虽岁远时祀哀泣如初每语及必歔欷涕泗终其身不自寿曰吾父母庆未甞用情也事诸兄惟谨至欲析产谏不可乃慕薛孟甞之义取其荒顿田庐引其老弱奴婢尤友爱其弟钺钺裕于赀有欲挠之者力为植翼抚其子峻视如所出峻成立喜曰吾他日可藉手见吾弟于地下矣桐益多公之为人嘉靖丙戌以国子生授浙江松阳丞县在括苍山中俗犷戾号难治公屡署篆抑豪右裁吏奸百务毕举县尹魏君良弼少许可独器重公县故有银冶盗窃发因剽掠为民患公视其所叹曰此祸穴也命锢筑之火其旁庐以杜觊睨丁亥夏复合闽寇势颇猖獗官兵素无肄而豪家影庇不可爬搜公授檄督乡兵捕之历险道于余里无难色生得其渠魁谕散其党境内以宁公素以科第自期待屡试有司不偶一阶致身非其志也甫两朞遂乞休归就城隅别业沼清流植莲竹日惟投壶赋诗焚香煮茗或觞客其中以取适至于俗态时好一无所迁居常谓其子■〈山业〉曰士不难于能文章取高科而以忠义气节为本教诸子曰不傲不愚共家之业而能达于学义吾愿也■〈山业〉既仕惟以洁身报国为训曰此尔父宿志尔为我终之公修髯伟度约已务施乐善惜才但疾恶过甚故与时龃龉独庠友沈希哲者雅爱公以为知已沈既卒为追念太息不能置公之先世家于通曰福满曰仲德曰大宥者并以笃行称至祖思贞有隐德赀产日饶父叔惠多慧而悫惇厚而才乡评每贤智之母陈氏玅玉性贞淑前母韩氏陈氏庶母朱氏公其行六也室徐氏先公二十三年卒子男六长即■〈山业〉壬辰进士初授江西抚州府推官次■〈山介〉次豳出徐氏豳为公庶第铮后早卒次■〈山直〉次峃次巍习儒业出侧室陈氏女五长适杨儒次国子生顾瑶次陈瑶次许适顾鉴次王夔孙男二曰兆贤聘包氏一尚幼孙女三长云彩许适王一元次云瑞许适张柱次信采公嘉靖甲午年六月二十六日卒距其生成化辛卯二月二十日年六十有四■〈山业〉卜丙申年十一月初九日葬公于狼山乡仓南之原迁母氏合窆焉以桐雅善公征桐铭铭曰德浮于位而其施也侈享不究躬而有留于子笃学懋行斯人之纪惟无憾于俯仰以从其是尔兰尔蕙蔚蔚芳只黄垆天褒瞑目以俟 

　　○江将军墓志铭 

　　江君讳恩字世禄号味泉子嘉靖庚子八月二十九日卒先三日病歹?立属诸子曰吾墓铭必东洲太史吾不朽矣君盖以共太宜人于予曾祖母同出于许有世好也诸子十癸卯某月日葬君于狼山先塜之右奉治命状君行涉南泠抵留都以铭谒读其状曰君之先江右彭泽人元末始祖寿授千户职于伪吴张士诚既知其无能为也归我太祖充龙江奕前锋吴元年从开平王经畧中原有克俺晋朵儿只诸功进昭信校尉洪武二十二年高祖溥始改通州守御所以征迤北及破广西关寨功进千户曾祖逵太宗简进侍卫祖永有智勇甞歼海寇八百人有奇嗣是江防绝警父汉字会同视所篆十五年以仁惠称予曰世载茂德贤有从也铭哉有曰君少补郡庠弟子员学举业于顾进士雄日勤其诲学诗于张弘杰氏亦能领其指授既承父职督卒伍讲武京师暇即日临二王书数纸垂老好学弥笃得奇书辄手录口诵无倦色循循雅雅如书生也予曰武弁中之儒者也铭哉有曰君有志民瘼时上官有议征军户羡丁钱名曰无田屯种者君病其祸贫卒也书十五上不得请会南台御史何君宏甞学正于通嘉君志而语诸屯僚始奏除之改委防秋建白十事其一请浚西亭石港金沙三场河以利农商民以为便淮扬岁不登当道以赒振檄府贰府贰移檄君君木?疌柅奸冐责实剔冗郡灾赖是以纾督运京储力修前阙羡余一无所涴防御海门倭寇指挥有受制恶卒者君命缚之穷其宿愆竟以为戮予曰学而有用儒者所难也铭哉有曰河南海寇夺舟泛江泊狼山君多为方畧获贼舰二男妇三十八名口中有朱姓者茶商也侈赍金装同事者谋杀之以冐赏且利其有强若君不可商竟获免且忧官兵不制有杀无辜以为功者请禁约于江防使江防使称仁焉亟召君特加礼遣督运抵京会乡之周京推元弼死于逆瑾乡士夫畏瑾无敢临视者君独尸其所而告诸京兆尹得给棺敛携榇以归姚海山太常初任工曹将督钞分司瑾伺之迫君觧所乘马以速其行姚祸乃免马至毙不问也北下舟行见一少秀伟踽踽徒行君异之问焉乃下第举子闽觧元林方山也君察其囊虚延入舟同寝食抵扬复计程赆之以别林既显遂为通家交士林称义焉子曰仁且义立人之道也铭哉有曰君日僦馆京师馆人有少妇夜奔君君厉声叱去性不喜俳优痛拒佛老驵质干没之事绝不置齿颊负气尚志不能下人好而折人过人亦不敢犯污寮悍卒有不相能者辄诉于君君为晓析无不心媿而退予曰刚而介者也铭哉有曰君室顾氏封宜人有妇行先君一年卒君生天顺已酉年七十六子三长峯缵世职次岑次一山皆州学生女三长妇凌中丞子兵马昕次妇李通府子进士梦周俱宜人出次妇千户麻宠侧室出孙男八长某次某次尚幼女孙二俱幼子曰是贤而有后者也铭哉铭曰毫素不能以任割干锬不能以代结惟君子之弗器用世所哲有文景焕有武孑孑文摛英华武扬茂烈温温荆壁铮铮锟铁载德后昆用奠永诀 

　　○勑封安人邵母杨氏墓志铭 

　　水部员外郎邵经邦偕其弟进士经济奉翰撰江景孚状谒予请母氏铭翰撰信人也部郎予庚辰所举士暨进士端人也铭何能辞按状安人杨姓讳淑鸾家世籍杭寿官贞之孙崇安司训纲之女封君邵公大峯之妻安人性敏慧少通孝经女诫诸书克执姆训学事观礼无愆父客死京师母孙以忧疾安人焚香吁天刲股以进北妇大峯君君游郡庠安人惧其以治生病学请曰门以内妾任之弗欲烦君也乃黾勉家政勤织纴慎祭祀礼宾客巨细毕举无敢告劳事其舅守恒翁姑周有妇道寒暑先后惟时酏谷甘满惟所欲声色中礼无怠无忤守恒翁每称为贤妇大峯君笃学而介安人奉之如宾客间以事不归安人事女工至夜分以待或当蚤出则废寝达旦子经邦经济幼颖悟遣就学厚礼其傅不为吝甞诲二子曰汝学犹吾女工初无定法要在我心中画出务期于成耳守恒翁卒家匮于数毁勿克襄事安人脱簪珥营墓植木咸从厚姑卒亦如之大峯君学成而数奇家且日索安人匍匐治生承巾栉无戚颜且慰□予曰吾某事巳办某事亦有次第勤汝学□以懈也经邦举辛巳进士授工曹郎两以奉使便归省每戒以清慎奉公勿以窃禄苟养为悦安人约于自奉食无兼味一帛数十年事外舅母徐如其母迄今墓祀不废待冡妇如姑抚媵子如已出祖姑何之女嫠居而毁甥杨荣暨华工艺而贫各赒以奁资兄公钥无子嗣以子钥卒厚葬之其笃义每如此甲申以经邦贵封安人丙戌病痈闻经济举进士喜而瘳既遘寒疾卒五月二十有三日也生于成化戊子得年五十有九子男八某某女三女孙一十某日葬某地铭曰为女孝母为妇宜夫宜言勤业孝及舅姑惟家之利瑞征凤雏王言女嘉　恩茂行孚有享弗竟有垂弗孤明明阃懿千祀寰区 

　　○孙氏陈孺人墓志铭 

　　蜀臬副使孙大夫从一先是佥宪浙臬携其配陈孺人归省安陆居十日孺人疾作几殆语大夫曰舅姑老矣吾且病弗复出子出处当有择也告其舅姑曰妾幸妇名家获被　恩封死足矣但未能终事舅姑顾以不起之疾贻尊者忧可恨也戒其妾李曰抚兹弱息吾奁橐留为婚也遂悒悒而卒嘉靖已丑三月十七日也时予有事于郢往吊之大夫以予旧馆友也述孺人语泣诉子予哀之叹其为贤淑云既大夫奉司徒翁九峯先生命十足岁十二月二十八日葬孺人于鸡笼山祖墓所乃状孺人实征予铭状曰孺人本京师产彭城卫指挥永之女锦衣千户章彦广外孙也大夫侍司徒宦京师先配刘卒因室焉京师俗好侈育女多骄怠孺人蚤失恃居锦衣公宅闻见益慧然雅好约素俗不能移也既归孙司徒公家法严整太夫人内政有度孺人奉以周旋事愈谙练事司徒公太夫人唯谨勖大夫唯以勤学处分家事勤俭且有伦祭祀燕会蔬果殽胾必亲制器具琐物必亲涤待人有礼宗族长幼下逮童仆无弗德孺人者厚处先室刘族事刘夫人如已母而独弗私于陈始大夫无子为置妾得今子庭甚怜之盖孺人幼养有素长习有范且天性聪敏故生有道死不乱至如此三生子弗育存二女长得滞疾次许聘都指挥使蔡洪孙承恩次尚幼弘治庚戌七月四日生得年四十大夫以孺人配已二十三年得其相多矣哀其弗寿且无子也追悼不已子为铭曰弗谓尔不年尔德允全弗谓尔莫嗣一孽尔延鸡笼蟺蜿尔依其先籍籍阃声烺烺幽泉 

　　○陶母宋孺人墓志铭 

　　余分守荆南方趋役　显陵公稽殷积旷谢文墨彭泽旧知陶仲文氏携其子钦夔走安陆以其配铭请余雅爱仲文且哀钦夔之栾栾也勉为叙其状曰孺人讳栢字淑节彭泽右族宋时佐第三女母柯氏孺人性慧淑时佐爱之难其归既以仲文为贤曰是可夫吾女矣遂妻之时舅氏菊本翁老且病亟欲得贤妇一见孺人喜谓其姑柯曰是可室吾子矣无何翁卒孺人相仲文克厚襄事奉柯凡若干年敬事色养毕力饘酉??或不给至脱簪珥为具柯卒孺人躬亲含髟?括时祀孝思唯谨仲文业医家善太素方脉视疾不择施亦不责以报是故荐绅争致之每游吴楚荆扬邹鲁燕赵间孺人代家政巨细整整仲文无内顾也处娣娰有恩待婣族有礼下之童仆婢媵必加善视邻里有贫急者悯然赈之不恡婵储平居薄自奉独慕鸡鸣问顺之义丰于羞宾见仲文多行善义辄自喜惴惴焉每以偕德相勖仲文甚宜之子男五长钦民次欲时次即钦夔次钦中钦皋女一归邑庠生应望孙男四济畴济夏济正济初女三尚幼孺人善教子每遣就外学薪米舟车起居寒燠百虑周□所命唯以忠孝大义不徒事妪煦钦民钦夔治尚书并领壬午乡荐钦中钦皋治礼游邑庠卓有英称钦时业医早折生于成化壬辰仲秋望日以嘉靖丁亥仲冬十有八日卒得年五十有六属纩之夕里闬姆妪哭踊呼号而临者相望盖慈惠所得至如此仲文宝靖节后初居番水五世祖鼎梅　国初举孝廉官彭泽遂占籍次子圭登永乐戊戌进士为监察御史菊本其玄孙也世德有自矣仲文将以嘉靖戊子仲冬某日葬孺人于五柳庄金鱼山之原余以仲文贤也宜有贤匹诸嗣贤也必自贤母且五柳之忠尚孝廉之清泽枉史之风烈当有遗庆孺人之素可征也铭曰母奚弗年厥寿惟贤母奚弗享厥祚有延懿芳千祀茂胤绵绵实母之全金鱼之下可以长眠 

　　○漳州府知事柳公墓志铭 

　　柳公讳聪字天性号静斋其先江西宜春人以戍于通占籍焉高祖曰定二曾祖曰德兴祖曰源父曰广狷静惇恪不堕家声母王氏性贞淑闲姆仪公生而魁梧颖悟甫八岁就业郡学识者奇之成化二十年援例入太学事大父母父母以孝称大父母洎父卒公以母在故饮终养不仕勖公者曰先人之命也公不获巳就铨得漳州府知事公复以母老欲乞休乡大夫曰不可君命也乃之官朞年佐理条晰漳守罗公以为能属公视浦城篆先是县吏专事姑息县多豪侠有洪珍者倔强健讼挟邑长以毒其乡公至得状勑法按治珍遂詟伏自是讼息废举民用小康弘治十八年有剧贼巢于南诏驿御史饶公檄公捕御爱公者以为忧公不难于赴义整旅设伏率兵八百人直捣其巢伏兵夹击贼溃生得渠首七十人余党悉平御史上其功得　诏赏锡公曰贼尚未可玩也复请筑石城修河隍严斥堠以为备境内晏然正德元年盗起南靖县劫公储杀长吏人心汹汹御史何公以公宿望移檄属公公率兵千人临之贼闻公至移垒四十里浃旬悉遁去明年公念母不置且闻弟丧乞老于当道不可乃假入觐以归漳人知其不复也遮道号泣如失慈母既归遂筑居为终养计抚弟侄友爱备至终母之身不忍割爨嫁娶衣食力为之所择其中贤者教之遣入郡学有弗率者庭责以义改即不复念也下至义弟之子孤不能立者亦图□焉嘉靖七年母疾公视汤药昼夜不懈母卒哀□□立丧祭如礼公明于义利之辨取与不苟甞辞州守官田之助即其大节而细可槩矣若夫□业厚畜皆公之余永足以尽公也以嘉靖十四年七月二十三日卒得年六十有八室张氏先公卒子男二长曰文藩府典膳次曰楷冠带义民出侧室王氏女一适刘继远孙男一曰爚郡学生孙女二在幼次许适祝应诏文将以公卒之明年闰十二月三日葬公于城西杜家冈以公与桐父封君编修善奉郡学生祝恩状来征铭且憾奉公之年未及永也桐曰斯乡先生之贤者且世契宜铭也铭曰多公者谓前烈克弘其造爱公者以享龄未及于耋安知夫事君以忠事亲以孝卒志素修从吾所好天也寔长其声奚啻夫乔松之报 

　　○白母陈氏墓志铭 

　　母氏为通州耆隐陈大祥之女曾祖仲亨秋官公家教严整母时室处克遵姆训秋官公以为贤甚爱之始白宗芳室朱氏病且革语宗芳曰继夫子室者其陈氏女乎吾廉其淑行可以母诸孤也朱卒宗芳因室焉既归白孝其姑赵事生送死兼尽情礼尤善抚诸孤不异已出勤勤朝夕期以成立诸孤事之亦不异已母乡闾莫不贤母氏而且智夫朱也母性和惠且俭朴治家节用不事华饰处其家人自伯叔娣娰下至僮仆无弗得其欢心甞以手足之义勖宗芳宗芳遂孝友其兄终其身于贫窭者每赒恤之乡人有持农器来易粟者母曰若人易粟以此贫可知矣与之粟而归其器宗芳垂老析家财以授诸子母曰幼子承业安得与诸兄齿且方就师力学多财适损其志耳于是诸子益知母德之有终也嘉靖甲午十二月七日以疾卒生于成化丁亥十一月十一日得年六十有八子男四长承祖次承宗次承先俱朱出次承业母氏出女二长适成山次适丁兰孙男十有三鹤鹇鹭鸥鹏鹉受采昆鹤鹇州庠生余尚幼女孙七长适张枢余在室曾孙一三省卜丙申年某月某日葬母于狼山乡祖茔之次征铭于史氏桐桐以为妇人之性多嫉忌而善行尤难于继室若母氏者岂易得哉铭曰翼夫子以谊而生者完恤人之遗孤而死者安淑德有此家人所难征诸冥石庶斯誉之弗刋 

　　○保西郊墓志铭 

　　保西郊卒厥孙太学生盘奉其师沈生宪状来征铭予于西郊为故交得其素稔矣为之序曰君讳恺字振之西郊其别号也保之先本燕之宛平人胜国时有名罕者以丞相镇守江阴路会张士诚取吴拒战死之子元善以元帅总镇闽之建宁甞三出奇兵戡定青田寇我太祖高皇帝统一区夏元善归义奉　命徙扬始家于通焉高祖彦阳曾祖孟威祖廷玉父经字克纲强毅果断有先世风母袁氏有妇德君蚤失怙子于继母黄氏既长克尽孝敬父及黄卒丧祭执礼每自咎曰吾生不及养吾母天地间罪人也语辄泣涕淫淫下君壮时甞治家人产动必禀于诸兄一钱尺帛不以私妻子性敏颖喜读书诸史传忠臣义士故实汉唐诸名家诗间能成诵至于医卜阴阳天文地理之术亦旁通焉是以文人墨士多乐交之正德戊辰饥奉　诏输粟进散官君曰吾志在赈恤耳市以自荣非愿也竟不冠带以终其身君生而厚重不喜饮酒不好弄重然诺难喜怒其设施应变事无易剧毕就条理是以诸州守凡有委托靡弗称意卒于嘉靖十七年八月二十八日距其生天顺甲申十月一日得年七十有五室许氏有淑行先君十四年卒君不复娶子男二长嶅早卒次巏授散官孙男六长栋次即盘次梓樟槐一尚幼樟槐俱习举子业女二长适□敦州学生次在室曾孙男一女二皆幼保世有令德其泽不斩君之兄号西河者令曲江有治迹从子嵚领丁酉乡荐■〈山午〉洎从孙木果咸业太学巏卜是年十一月二十六日葬君于永兴乡之原嗟夫西郊之先公以死事国不可谓非忠以义效顺不可谓非智以西郊之才谞岂不能取青紫以自见然大隐而不章亦小用而不固是之谓肖于承家不失为忠且智者非耶铭曰镆邪也试以刮薙庭除也骋以驎骥唯本节之植也施奚择乎其细在达人之为时也诎信夫何系 

　　○大理寺左评事　赠太常寺丞石峯林君墓志铭 

　　正德己卯林公以谏南巡被杖卒后十八年公子逢春奉磁江郑秋官宪状来乞铭予曰嵯乎吾于公为同年同进谏被杖公往矣而吾苟存铭其当为之当为之忆昔南巡　诏下先日廷臣谏者已　诏廷跪矣公欲谏或为公危之公曰吾知谏无益默默其能安乎疏入　诏狱三日廷杖倍于先谏者公竟以不胜卒呜呼痛哉公体素羸时寓公署旁所惸惸与一奴俱奴且蓐疾不能职役使若宜隐忍也而奋然为之既杖升归以公署不宜殡殡于同乡郑秋官源涣所秋官时亦被杖为力疾治丧事京师人无弗哀公者叹息曰忠臣忠臣呜呼时谏者百余人而在公为尤难其不敢谏者出门羞涩拥面京城小儿或揄揶之视公为何如哉公讳公黼字质夫别号石峯少从同里方伯郑公学既学于大学士上蔡李公雅爱静修甞闭处一室端默诵习饮食不关其家人者三年故其学精通经传子史旁及训诂韵切篆籀诸书至于轩素医家术靡不探析公性至孝友居父母丧哀毁蔬粥三年跬履未甞出几筵事其二兄甚谨萧墙之内怡如也中正德丁丑科进士明年授大理寺左评事仅数月庭中称平又平年卒公平居吶吶言若不出口而其临大事遇大变确然不可拔如此谓非学问之功孝友之推耶卒二年今上即位遣官谕祭赠太常寺丞录其子逢春为国子生有司祠之乡贤又割废寺田若干亩以烝甞公公之先世居福唐道山坊既有讳全者始徙居长乐之僊山至公凡七世矣曾祖惠祖福皆不仕父节领乡荐教谕于潜嘉定二学终岐府伴读赠太常寺丞母陈氏有淑行赠安人配徐氏封安人皆以公死忠故得推恩男一人即逢春女一人锦适同邑庠生高廷试公成化丙申九月十五日生卒之年正德已卯四月十八日得年四十四嘉靖癸未十一月晦日逢春葬公于所居西十三都之大马山君子谓学行节义若公铭石不可虚也铭曰学也为道能拂其施出也为君死亦以之　天皇何尤臣职固宜黄垆安哉万祀芳垂 

　　○勑封承德郎工部都水司主事隅轩李公墓志铭 

　　隅轩李公既卒之后四年厥子大夫香服阕至京师奉其乡彭太史状征予铭大夫予庚辰所举士也予故稔闻隅轩公之贤当于古人中求之空谷邈矣渴于相见今其巳焉矣为追悼而叙其实曰公讳枢字问方别号隅轩先世出唐陇西公宪宪之子讳游者刺袁州遂占籍为袁人居宜阳坊其支裔又自宜阳徙分宜居蒻溪曾祖讳楫楫生铎铎生焕号公庵娶谢氏女生公公儿时就外传授以童训故事公曰是籍谵谵资口说耳盍易之传以为奇授小学大学辄能通大义更授以论孟中庸骎骎有明经之志会母氏忧哀毁尫瘠遂废学稍长或劝之学且仕公曰吾以哀母疾幸无死若复力学疾必作适以伤父心且古之所谓达人君子者亦未甞琐琐以爵禄取声为也公庵验其才足以任家政悉委之公亦干蛊有方不以烦尊人事三继母袁黄袁甚孝谨处二弟机杰甚友爱公庵以是为乐每语于人曰吾有子矣自是产日裕以善富右于分宜公庵没公执丧尽礼一凖诸朱氏会祀寝毁公力为修广扁其堂曰敦叙以萃族姓且慕涑水蓝田氏之义创家规立乡约以为训焉公善教子大夫初学举子业督责程范甚严大夫领乡荐举辛已进士拜工部都水主事迁广东按察司佥事改山东迁山西按察司副使每之官公必戒曰清白勤慎以忠君泽民吾志也汝为吾成之幸贻我好消息大夫扬历中外二十年所至有声公之教也公好施喜宾客性狷厉论事凿凿无假借壬午岁今皇帝御极诰封公如子官公益挹损俭让不以自多也晚岁筑数楹于敦叙堂西南题曰隅轩暇则端坐其中焚香读书或对客谈今古有亭亭物表之意乡评以有道归焉大夫屡欲奉公至宦所公曰汝第善乃职吾无溷汝为也以丁酉二月六日卒距其生成化已且得年六十有九卒之日亲戚近远无弗吊且哭者配张氏善妇道封安人生四男长即大夫今补云南按察司副使次秀为仲父后郡庠生次馥次馨邑庠生次馡女一月娇适某孙男五庆余庆毓庆衍庆锺戊戌十月大夫卜葬公于邑西挺秀乡石坡东■〈山斥〉潭头之新原嗟乎今之人多以出处显晦高下人物予独以为显而不迹不若晦而有裨者之贤也以隅轩公之英迈使就进取岂没没居人后者哉然而尚志自珍得非有托而然者耶夷考其笃伦孝友善宗化俗成其子以展厥施是盖不显之显无为而为古人所谓善藏其用者非与是故当于古人中求之也铭曰于戏隅公章维含邪实华其躬用维啬邪有嗣其通为溪为谷自白自雄阐幽镌真永永厥终 

　　○诰封凌安人曹氏墓志铭 

　　安人曹姓出宋勋臣玮之后鲁山知县璠之女户部郎中凌龟田楷之配都御史芹溪公之弟妇也壬申岁以夫贵　诰封安人安人母江氏江氏之母于余曾祖母同出许氏曹许为通右族于余门为世姻故余稔知安人之贤安人生而端庄夙□姆仪　诰封都御史石巗凌公洎太淑人杨氏择以配龟曰公安人事姑嫜甚谨孝其母老而不哀杨淑人宜其温淑每曰是善事我淑人每疾病安入忧见颜色饮食汤药咸出其手江母甞患痈晨夕侍养数月不倦江卒为三年服岁时设位祀之痛江之无子愿以子道为报也龟田公少习举子业安人与共灯火劳供膳具茗必躬必亲龟田公领丁卯乡荐登戊辰进士授南京户部主事迁郎中着有治迹无内顾忧者安人所相也龟田公居石巗公忧以疫卒安人惊痛濒死者几抚其长子炅次旵次昱极辛苦炅邑庠学生旵国子生甞戒之曰吾所以忍死不与汝父俱者为汝诸孤也儿辈其勉之勿堕家声以昱独幼恐失恃无所成立诲之尤严安人性勤俭温厚聪慧过人治家经理周至不敢侈逸处冡介妇甚和睦无所乖忤至揆度事体暗合于理识者贤之辛丑偶疾不可药疾既渐引见诸宗党姻戚与之叙平生为永诀以炅辈未利科目尚念之勤勤且戒以治其后事毋过厚越一日自求栉沐正衣衿而属纩是年六月十日也生于成化辛丑五月二十有四日得年六十有一男三即炅旵昱女一玉卿适国子生顾瑫孙男四飞峯飞峦飞岭飞昆孙女七长慕宜适庠生崔有登次慕顺适庠生朱渊余在室炅辈谓安人半生孤节未获遐□且已之功名汨没不能一奋扬以慰母心光先烈涕洟淫淫莫能为情也余谓若安人之贤节令其始终且诸子之善继述亦人世之不易得者复何憾哉铭曰幽姿天植端修惟则士女承夫翊以华国乃孝乃勤阃模职职淑履贞操实亨其啬秩矣徽音庥其群息千祀斯铭用褒炳德 

　　○东旸陈君墓志铭 

　　嘉靖甲午东旸陈君孟阳以如皋教谕典文衡于楚余时督楚学政偕孟阳同事场屋者凡二旬君校阅精当经艺醇雅余乃知孟阳之才识既余内陟过里道出东皋皋庠弦诵洋洋秀彦彬彬有安定苏湖风焉乃知孟阳之政教无何余以内艰读礼林居与君相比境稔闻君学行卓茕北江闻宪学状其绩而荐之　朝部使者张君惟恕檄君主泗州甓山书院乃知孟阳之有重望君子柯壻郑启谟同领庚子乡荐辛丑春君以父忧阕携之同校艺于春官余谓孟阳当为世大用此举必得隽魁多士也讵意孟阳偶遘疾而不作于京邸讣至余为之涕洟再再非无从也启谟状君平生偕其子来征铭余雅知君义不得辞按状君讳清源字孟阳别号东旸世居福唐三山之东逵君天性孝友弱冠丁内艰哀毁如礼壮岁值家中微君恐遗亲忧也诵读之余力于治生三弟二妹咸为嫁娶父心大慰就职东皋亦为禄养也君虽天分过人进学有声益谦谦自饬与乡人交彰善讳恶无有所拂忤乡评贤之余读状至此揖二子而告之曰子何以东旸君为哀也哉人生所莫重者德行德行所莫先者忠孝君也有此足以不朽矣其它显晦寿夭皆细故也子何以君为哀也哉君治礼经辛卯乡举士曾祖某祖某世有隐德父茔达生知命为乡善士母施氏配马氏承德郎马石岩封君之女子二长即柯次杞侧室邵氏出女二长归启谟次许尚书郎郑白湖之孙孙男二凤鸣凤举君生于弘治乙卯九月二十月一日卒于嘉靖辛丑三月二日得年四十有七铭曰君位弗扬生有德光君年弗长死有德芳克孝克忠终古弗忘引之绳之厥后克昌耿耿贞珉用贲厥藏 

　　○陈处士墓志铭 

　　维扬江都陈处士名■〈日上永下〉字明远别号琴村少喜读书有大志过目经史能通大义既以干蛊夺其业□□愤曰吾先世闽中福渏右族吾祖永泰父克和以元末徙扬皆汨没无以自见吾今无似又不能有所成立忠君显亲心实耻之顾孝友礼义夫人所得为者吾可以坠弃名教耶居常奉□父洎母朱氏甚谨父卒丧祭悉如礼事其伯兄湘潭训导升初昂季果至老敬不衰爱其弟冕甚有恩□兄弟求异产处士偕伯兄力晓以道义必不可始从之处士计伯兄之将出仕也乃卜居郡学之旁奉其母色养几三十年母卒葬祭皆出诸已不以烦昆季处子姓宗族周恤备至贫不能葬者给以棺长不婚娶者助以财乡人义之每叹赏曰贤士贤士嘉靖初有司奉　恩诏荣以冠带养以米肉絮帛庚子二月十有三日以疾卒生于成化辛卯十月十有八日得年七十处士治家勤约不事靡华至待宾客相与燕乐款曲必罄其欢乡人有逋负多置之不问是以卒之日亲朋咸哀之配张氏有妇道先处士卒继室蔡氏处士有子男一人曰栱笃学厉行卒业□均女二人长女慕洁适杨少尹华之子澐洎栱俱张氏出次女慕兰适关桥侧室何氏出孙四人长素学郡庠生早卒次素蕴素履素位孙女一许聘徐桥栱卜壬寅正月三日葬处士于马鞍墩栱之室洎余室同出御史李周公溥之□谓余稔知处士之贤也来征铭铭曰繄处士之进止庸何耻也惟修藏之萃美宅其是也彼浮实之金紫有识鄙也孰与达人之　恩侈无誉毁也留多裕于后祀谓有子也惟贞珉之载旨犹夫史也 

　　○通议大夫右副都御史凌公墓志铭 

　　副都御史凌公卒之明年礼曹遵京职三品例状公治迹以葬祭请天子以公为贤报曰可命有司治葬事翰林院撰文赐祭一坛公子昕辈以墓铭征于桐桐奉读　谕文其畧曰供事累朝莅官三纪贤劳茂绩资望方深又曰图用旧臣讵意沦逝讣音来报良切悼伤桐惕然嗟异曰　圣恩何优渥哉图报称以竟厥施公之志也而今已矣其如　圣眷何哉公讳相字忠甫号芹溪生而体貌丰伟颖敏强记弱冠领弘治乙卯乡荐登已未进士辛酉授山东沂水知县沂水民健讼徭役岁不均公至覆恶树善定额限征无何沂民畏威怀德逋负报足当道□其状寻擢南京广西道监察御史公守正不阿苞苴不入甞论劾不职大臣数十人士论直之辛未迁□□按察司佥事兵备惠□□郡会巨寇大峰嶂李四子等据十四巢为患公躬亲奋击火其巢穴巨寇悉平捷奏　天子赐以金币升俸一级丁丑以内艰服阕补山东佥事戊寅迁辽东行太仆少卿嘉靖癸未迁苑马寺卿公居辽六年清理余丁匿马岁增万计兼署分巡决大狱不为豪右所夺当道廉其才能檄以督修边城负城有山曰十方寺高数十丈广可十里为夷虏驻马所得伺城中虚实公指麾散夷围之境内且谕以吾故地与之立劵示无相背监司奏公绩　赐银牌彩币升俸一级丁亥迁四川右布政使时有芒部之役公督饷有方大军倚之左右有以买木羡金五千私公者公即日移文具白抚巡蜀人咸清其操巳丑迁云南左布政使夷情有积岁难处者公从容筹划动无遗策为当道所器重庚寅迁都察院右副都御史巡抚湖广兼督理军务湖省故有镇守内监及总兵官诸冗员公悉奏革之民赖以苏是岁甘露降嘉禾生黄冈民有一乳三子者表上　诏赐镪币以异其政恊修　显陵工成亦得例赐镪币居二年公以病恳疏乞骸骨得　温旨慰谕不允辞公素短视前任滇南日偶失礼于部使者风其同类追论公公亦疏辨且乞休壬辰得致仕公之先湖湘人元末有万一翁者徙于通遂为通人万一生万七万七生子实子实生仲礼仲礼生守约守约生公祖瑄瑄生云字　　号石巗公父也瑄云俱以公贵赠通议大夫右副都御史祖母某氏母杨氏赠太淑人云生四子长即公次模早卒次楷正德戊辰进士历官郎中次栻公配王氏有妇德戊辰八月十有四日先公卒始封孺人加赠淑人继室翁氏封淑人男五长旸庠生早卒次即昕兵马指挥次琅国子生皆王淑人出次曜次曙庠生洎女三皆侧室出长适江一鱼二幼孙男一飞阁孙女四长适顾宽公为人性至孝石巗公之卒也距今二十余年每岁时荐奠或有所感必哀泣不巳谢政林居日惟涉园登山饮酒赋诗而巳或议及国事亦时动敢为之气其忠爱之诚固有未甞一日忘者以庚子五月二十有五日卒生于成化乙未二月二十有三日得年六十有六平生奏议巳梓行壬寅正月三日昕辈奉　恩旨葬公于天港南王淑人所铭曰狼峯之阳江海之涘维时发祥爰锺吉士皜皜圭璋煌煌金紫在邦忠臣在家孝子维老成人　帝用眷止有宠及先亦荣其死实纪幽藏于昭千祀 

　　○龚处士墓志铭 

　　龚处士名章字汝达其先海陵人元末兵乱东徙通州占籍为通人处士体貌魁梧慷慨有大志以少孤废学不得仕然立心制行每每暗合榘矱有儒生墨士所不能及焉者性孝友义施舍父卒巳余三十年每值忌辰或婚祭必闭门追慕悲涕不已事其母氏陈孝敬兼至其卒也丧祭竭诚曰必如是可以尽吾心也处昆季子姓欢然无所戾抚其寡娣朱轸室薪米之供终其身四十年不为倦甞得石港王姓者遗金数笏久之得其人即归之于是乡评乃知处士有隐君子之行处士之治生虽未能免俗然其胸次轩豁有悠然不羁之趣中岁缭园幽所筑楼其中围以竹树几榻左右置古图史数卷暇则静观独处以自娱乃自号竹楼处士云晚岁喜宾客置乡社会时醉花下徜徉高歌人莫窥其际也于是乡评谓处士得隐君子之乐嘉靖庚子七月二十有七日忽以疾卒濒革诸子问以后事处士曰吾平生无不善心亦无不善事死亦何憾唯诸儿孝汝母勤汝业无忝吾生足矣于是吊者且哀且叹知处士得隐君子之达生于成化甲辰七月二十日年五十有七高祖信卿曾祖敬永乐间工部主事杭州通判祖璲父源处士配钱氏侧室姚氏徐氏生五子长评国学生次议次谦庠学生次让次谟先处士三月卒三女长适顾誾次适国子生凌旭次许聘温理四孙长易次诗次礼一在幼六孙女长许聘胡宰次许徐敏学次许包孝次许陈某二尚幼评辈奉其戚钱贡士相状征铭于东洲崔子崔子曰人生有一善可称君子所不弃处士素取重于月旦是可铭也铭曰德尔行安尔乐广尔达何荣轩冕何辱布褐何长年之必期唯斯名之不拔 

　　○爱山陈翁墓志铭 

　　爱山陈翁以嘉靖辛丑岁三月十七日卒厥子鸾卜壬寅岁某月某日葬翁于逢吉山原启翁配李氏之埢祔焉鸾因予同年陈太史子举人时万持进士陈君凤状以墓铭谒予读其状而叹曰古者士与士言行商与商言数谓民各有职也古今人显者通其仕晦者高其隐谓人各有志也孰谓其有商而仕晦而显者乎按状翁讳景聪字文敏曾祖德忠祖瑜父贤世居上元泉水里以天顺庚辰十一月二十七日生翁翁以陈之中替也乃谋力产以为养商于江右会昌滋殖遂貹实翁虽业末而多行仁义性至孝友笃于伦理每商归恋恋难亲之别一日旅邸感恶梦亟归父果疾巳革矣父卒执丧尽礼每以定省疏旷追愤不巳事其母余氏亦甚谨仲第景通客死会吕翁伤感成疾抚其幼第景明就师婚娶悉为经理甞谋诸族属仿婺源潘氏团拜之礼绘宗祀图岁首暮举行之祭毕而燕昭穆秩秩有古风焉母党乏嗣岁时为奠其墓其娣媰居赡之至老不倦性喜赈施会昌有千户牛姓者罹急难翁捐五百金援之不责偿又朱锺二生翁素善之一生无子为置妾一生卒于南雍无所归为之殡故人吴亮簿吴县得剧疾翁拉医驰视竟起其危县尹以多金为报让弗取惟取白楼吴太宰赠言而巳值岁大歉翁出谷五百斛贷贫民后不克偿逐焚劵有易谷者遗其直涕泗觧衣为质辞其质而贻以谷官租有逋负系及其孥者咸为代之输又为掩道胔粥饥踣闾里重以为德乃若修□道以便徒涉建土谷祠以兴赛祷诸可以泽人者□不致力时王京兆吕别驾辈咸义之檄上元尹宾礼焉翁有制事才达世故善应变甞与汪闲斋少宰陈石峯司马论民间疾苦俗尚美恶二公为叹赏再再甞见一二宪臣部司以克为政者每劝以务从宽大不听后果以克败始服其先见晚岁怡情泉壑力穑课孙自号爱山主人年八十会今天子推建　储恩授以冠服一时名公学士并为歌咏燕贺卒之年八十有二也配即李有淑行先翁十年卒东桥顾司寇为铭其墓继室尹亦先卒生一子即鸾有父风一女归赵葵二孙稷科二女孙长归王材次幼五曾孙思锐思学思敬思义思理三曾孙女皆幼嗟夫爱山翁商者也而士其行晦者也而有显者功是岂可以富翁拘士例之耶铭曰砾有璧耶处溷溷而美中丰之剑耶莫之试而气雄托于货而义以隆逃乎名而实也功吉山巗巗以宅女终 

　　○朱孺人王氏墓志铭 

　　孺人讳淑清为通州守御所武畧将军王君彪之仲女彪之室于余曾祖母同出于许许海门着姓也将军魁岸多智勇卓卓鹤立羣表凡嫁女必抡佳特谓朱君允恭冡嗣盘之仲子方秀而雅也遂妻之朱故凤阳右族避元乱占籍于通至允恭洎盘日益滋殖方字必义正德间输财助□拜职千户温姿雅度有儒者风孺人婉且嬺有阃德其归朱也姑保氏嫠居事之甚谨供甘毳奉匜栉必躬必亲不敢弛逸奉夫子敬惠无留昵每勖之曰欲顺父母必宜兄弟子能是妾亦可以妇矣是以必义之友其诸伯仲相翕三十年不求异而姑亦泄泄焉忘其嫠也孺人善教子严内训长子淮仲渊季治皆相必义延师授以举子业淮渊共充郡庠弟子员台试或不录必戒以弥笃学不欲其一蹶懈志也孙廷相廷卿虽稚齿亦勤以揖让长女适余子官生有继次适国子生顾希夔次适孙桃源子慈每归宁必戒之曰毋忘姆训以贻姑嫜忧为父母羞宗妇曹尹南山女介妇凌正郎龟田女孙并服厥规以雍睦闻孺人生弘治戊申五月二日卒嘉靖庚子十二月二十五日得年五十三必义卜壬寅某月某日葬孺人于某所奉其子之师慈湖张黄门状征铭于东洲崔子崔子以戚故不能让也铭曰显显宗婣韩姞之光敬仲恊吉于飞凤凰母也嗣之厥源孔长有秩徽音朱其克昌幽兰萎矣余此后芳载休贞珉以鉴尔藏 

　　崔东洲集卷之十六 

　　●崔东洲集卷之十七 

　　维扬崔桐撰 

　　墓志铭六篇 

　　◆墓志铭六篇 

　　诰封奉政大夫董公墓志铭 
　　鹤霄史君墓志铭 
　　赠文林郎自轩汪公墓志铭 
　　赠中宪大夫都察院右佥都御史端公封恭人唐氏合葬墓志铭 
　　迪功郎曹公墓志铭 
　　将仕郎潘子芳墓志铭 
　　钱母陈氏墓志铭 
　　奉训大夫海厓姜公墓志铭 
　　节妇火宜扬妻叶氏合葬墓志铭 

　　○诰封奉政大夫董公墓志铭 

　　嘉靖甲辰年五月七日董大夫卒厥子汉中守汉儒将以乙巳年某月某日葬公于藁城干隅先考太学公墓左奉其友永平守孙君应辰状不难数千里谒铭于东洲崔子东洲子读其状恻然悲慨然叹曰日董汉中筮仕吾通政平人和饬躬洁守吾以为必本诸父母然也乃今知其果有自乎孙永平邑人也其为言信可征乎按状叙公之孝友曰公讳廷佐字良臣号甾国考城人耶角时能哀父丧及葬会大雪徒履没股火且久之僵乃苏母范媰居族有利其改节者计强之范竟不为夺公孝养周至以慰母心且友爱其二弟范志由是益坚叙公之用世曰公少游乡校即受知于督学诸公数奇屡蹶于场屋嘉靖癸未以选贡授南宫训导其为教一以敦本崇雅为务旌孝廉诎浮薄士习知所向往督学御史有以威福加诸生者公上书为极论作养士气之道有曰今日气先委靡则异日何望其伏节死义哉僚长有加私怒于寒峻者公以大义谕之后其生果登第居八年科第相踵时谕以为功铨曹廉其贤陟云和教谕公亦倦于仕也寻乞老以子官　诰封奉政大夫南京户部广东司郎中叙公之家教曰汉儒登乙未进士初知通州考绩过家行李萧然公慰之曰贫乏不能自存此是好消息古人之法言也女其勉之及累官南京户部郎中每申前训俾置座隅以自励及守汉中濒行嘱别复以廉洁忠义诲之再再叙公之器识曰公生而丰体美须巧思多艺其高标逸韵耻与世俗低昂简言慎动疆御不能屈奸佞不能謟至于接物温如也甞鬻一骡于涿市误多其直金五两追而还之其立心不欺如此叙公之世曰公配宁氏　诰封太宜人藁城主簿让女有妇德生三子长即汉儒次汉卿庠生蚤卒次汉杰庠学生三女长适崔卿次适庠生范希曾次适庠生李时亨孙男五曰勑曰诏曰诰俱庠生曰论曰讲女孙三曾孙男二曰实芳曰实坚曾孙女六尚幼董之先南宋时有讳俊者为元帅封寿国公自景州徙居藁城俊生文炳为元中书左丞谥忠献文忠为枢密院事追封赵国公谥正献文忠生士珍为太傅谥清献士良为开州尹士恭为御史中丞后数世有曰大老者元末迁考城大老生斆文以明经任宁乡知县改枣强所在有声斆文生英英生继先国子生善楷书精法律未仕而卒配即范氏公所自出也遡其本始盖出自董仲舒云东洲子曰予始谓董汉中之贤本诸甾国乃□知甾国之贤支裔之盛未谓非仲舒夫子开其先也铭曰翁德匪孤煌煌道脉渊源仲舒翁泽匪屯端模肃范诸生在门公禄匪不侈鸿褒丰庆有蔚其子翁乎翁乎生也懿其修死也得其止 

　　○鹤霄史君墓志铭 

　　史君讳轩字冕之家世海门人曾祖某祖某父春并有隐行为乡评重母沈氏君生而颖敏少补邑庠弟子员克励诵习既长不偶飘然有遐举之志乃授　王府典膳逍遥丘林业耕教子于世故澹如也因自号鹤霄云君素善予予每宦游过里君邀予偕二三耆彦投壶举白颇罄交欢壬寅秋予以先大夫忧归就土苫君尚数过予致慰勤勤无何君偶疾不可作矣厥子纪臣辈卜以乙巳年某月某日葬君于某处之原以墓铭谒予予曰鹤霄君隐而德者也吾其能辞铭哉君性敦朴言笑不苟和顺有容有犯不较济贫殡死见义乐为宗族繇役独□其难乡人有负其贷者亦弃劵无所责识者以为有古君子风焉初配崔氏继成氏孙氏生子四长纪勋　王府典膳嗣伯兄后次即纪臣国子生次纪尧早卒次纪禹邑庠生女二长适庠生陈九思次适潘枢孙男四长锐国子生次铎次镕庠生次铨孙女五长适庠生姜烈次适成王?怱次许聘徐允迪次许聘予孙瑞除一尚幼曾孙三俱幼君生于成化庚寅五月二十二日卒于嘉靖癸卯五月十三日得年七十五嗟夫君少与予同业长而同游老而连姻是知君者予也为之铭曰玉也在山不珪不璋玄精守旁珠也在渊不砂不钢其川愈光矧达人之抱冲独鼓风而霄翔生得其真死垂其芳余休遗后昆而煌煌斯可以奠君之永藏 

　　○赠文林郎自轩汪公墓志铭 

　　东门汪君有执以正德己卯乡魁授惟扬海门知县甫三载考绩铨曹以治状闻　天子嘉之诏封文林郎得推恩其父洋如子官母赵妻韩何俱赠封孺人故事外职非治迹卓异者不得推恩斯典盖殊数也东明君以余为海门人雅爱君持其友刑部主事黄君显状谒余曰有执无似生平以立身显亲自期待先考存日亦每以光裕后先属愚兄弟今兹猥承天宠吾先考无遗悔矣自先考之没以已亥正月十一日藁葬于城西十五里崖母山之原墓石尚虚愿征言于下执事按状汪公洋字克深别号自轩其先宁国府旌德县人世有长者德以仗义乐施为海南所推重焉再传至衍公父也早卒母梁嫠居以经术教二子伯曰海仲即公二子愤其父之不年母之苦节也遑遑焉交相饬励以勤学奋身为二亲报会伯氏蚤世公亦蹇连不即显弘治甲寅以陵水庠学生充廷贡正德甲戌授淮安宿迁丞时中贵负势符节络绎夫役汹汹逋窜相踵渠长多以不任被系公慨然曲请宽以限制所赖原兔者甚众居五月闻其母梁讣即呼号就道凡所历俸给弃去莫之顾也服阕北上道出淮宿迁父老竞出迎送恋恋不忍释再任闽之晋江时有执以计偕上春官便道省公公叹曰吾可以去矣丈夫仕宦以得志行道泽及生民为快事今吾碌碌末秩古人谓予不负丞而丞负予将安用之忠君报国当付之后人耳遂乞老偕有执以归公性孝友事其伯兄有礼初不得于嫂胡胡数毁公于伯氏伯氏觉而逐胡公为固请以归伯氏无子公命有执为共烝甞有执重公之义至于今孝思不废如子礼公居官两地家殖不长尺寸林隐十八年惟歌唐人诗以永日暇则偕一二耆旧棊酌笑谈恬如裕如求田问舍之事非所闻也嘉靖丁酉岁十一月十八日以疾卒生于天顺甲申得年七十四赵孺人某年先公卒孺人贤淑克相公继室陈子男二长有容琼州府学生谨厚有父风次即有执孙男三长旦乐会庠生次旭次堤孙女六长适琼山王憼之子某次适陈教谕善行之子某次适文昌林某之子某次适东莞范知县之子某次受聘文昌林监生之子某一幼铭曰谁谓公名之弗扬卓有遗美谁谓公位之弗崇庭有令子母也克承伯也克祀两地哦松蜚声盈耳归政林栖高风山岿赫赫　龙章侯封百里后禄绳绳令终兹始公兮公兮可以不死 

　　○赠中宪大夫都察院右佥都御史端公封恭人唐氏合葬墓志铭 

　　都察院右佥都御史虹川端公廷赦巡抚山东治状懋着　天子以为贤进左副都御史入佐院事同朝方以内台得人为喜未莅任而公母太恭人卒礼曹以恤典请　诏赐谕祭一坛殊恩也公介伻驰状谒于东洲桐曰先公卒日赦甫二岁先母嫠居五十有二年矣念赦六岁时尚乳食闻吾母哭父声今犹在耳父卒儿在襁褓母卒儿在宦途不孝之罪莫大焉惟执事于赦为乡同年宿好可以世讲赦将以某年月日合葬二逝者于白苎山阳愿执事铭诸墓石用垂不朽俾不孝藉是以逭罪戾执事之德也按潜溪宋学士端氏族谱曾司直南州居士传端之先为端木子贡之裔卫人也元末讳邦达者生以良是为五世祖以良弟以善号拙翁者仕元为刑部侍郎　国初拜湖广中书外省参知政事晚岁侨居溧水以良时寓河南酸枣门来依焉既去木从端姓占籍当涂以善生孝思　高庙召见命居江西即南州居士也以良生厚以子宏贵封监察御史宏累官浙江左布政使配张氏封孺人生三子长文赞次文辉次文用字国华号九峯虹川公父也九峯公生而颖悟不群布政公命师事李状元旻高觧元禴为文务古雅不作俗学语童时初就试辄冠时辈廪育邑庠既屡试必登首举质素羸弱重以苦志力业臞臞多病甞侍布政公于浙藩得滞疾颇侵丙午岁复疾而苏布政公乞休归弘治乙卯岁以疾卒九峯公伤过哀是岁□疾作遂不起配太恭人唐氏邑人医学正科宾之季女宾老儒鲜可许必欲得佳壻故以女归九峯公太恭人善事舅姑亦为舅姑所爱重每宦游山东浙江必携九峯公暨恭人以从初九峯公浙藩之恙也太恭人惧其不可活将以帛自尽张孺人闻之亟救止丙午之恙也张孺人亦病痿布政公林居清约家无纪纲仆祗一力供薪水太恭人躬亲药膳艰辛百萃夜复更衣祝天不就寝者四十余日夕乙卯岁太恭人梦履高楼一黄冠皂衣翁持匙盏语之曰救汝三人太恭人食药一匙觉快透毛骨复以食虹川公独九峯公避去不食及寤馨香若有闻九峯公寻以哭布政公而疾作乃不可药之征也时太恭人知其无能为剪股肉三和粥以疗公公若有觉焉谢曰汝心尽矣吾不能食也公既卒太恭人痛所仪之不年念遗孤之未立惸惸支持抚生哭死至老不衰公生于天顺戊寅年三十有八以虹川公贵初赠文林郎监察御史再赠中宪大夫辽东行太仆寺卿三赠右佥都御史太恭人生于天顺丁丑年九十初封孺人再封太恭人三封太恭人子四曰廷辅义官廷佐莆田训导廷相义官廷赦其少息也女一曰慕贞适同□□检校子岐山早寡遵母训守节至老无爽德孙十一曰镐散官鈇钺皆庠学生铨业儒钥钿镃铠鐈□保孙女六并适聘右族曾孙三寿龄寿坚中元铭曰呜呼大夫兰桂其姿胡折而弗滋组绣其章胡欝而弗扬哭父而死道固得其止令妻而寿后事贻其偶　龙恩辉映世克蒙其盛泽在四国有子流其德呜呼大夫穷其通哉替其隆哉孰谓匪自其躬哉 

　　○迪功郎曹公墓志铭 

　　曹氏实姬姓自曹叔肇有茅土遂以国氏奕奕载德□国独久逮赵宋武惠彬以仁武定江南□□□□厥后建炎南渡始家姑熟既避兵居通之余西场遂为通人高祖轸生伯龄轶才廓度缔造恢宏以巨族右于通生子靖领乡荐判大同府性纯厚有长者风靖生伯子琏是为樵云君丰姿伟器家声益展以助边授七品秩次子璠令鲁山瓛令贺从子琰乡贡士盖其先祚渊渊故代有仁贤如此樵云君室常熟汤氏生博字守约是为南山君美资性力经业自以青云可力致也竟不偶就例贡入太学授万年丞能廉勤其政以为民休且翊其令于循良万年实蒙泽焉□母氏服阕改丞上虞上虞多奸政南山觧纷理剧懋有治迹故受知于两省监察使李君循义周君汝员并有嘉褒焉铨曹廉其贤陟宁海令南山性本疏豁驰逐声利非所好也遂投牒去初南山孝事樵云君恋恋不忍舍故踰期十年不谒选必生养死葬□情事而后行从父鲁山贺令之丧皆襄事有礼抚□□皆有恩既归隐守成先业教子读书增饰樵云君□园诛茆亭流环以奇葩嘉树暇则命觞召侣取□□倦每至大醉辄颓然啸歌殆不知天壤间有尘俗事也南山素重义宜俗老孺咸得其欢心虽殊邦远□称倜傥者莫不知有曹南山云生成化甲辰九月□□卒嘉靖丁未二月十三日得年六十四配袁氏□□检校棨之女先南山七年卒卜是年某月某日□□焉子男五大有大亨太学生大同大舆大来俱□□□大同嗣贺令女二长适州学生朱淮次许适□□□姚含早世孙男四昌胤昌祚余幼女五俱在□□□以吾姑为贺令配于吾门有连也状南山行□□□大有辈以墓铭谒余曰南山吾得其素旧矣□□□铭曰赫赫宗周皇皇建侯式廓曹宇用申厥□□□□贻延厥孙谋翼宋之隆义闻载流我　明□□□□□□有□有又□□□直瓜瓞绵绵南山服德孝尔承家忠尔报国惟江之右惟淛之隈民有父母邦本用培未老明农纡驾遄回乐彼茂林可咏可杯静者作朋养恬及纪梦入龙蛇哲人则止智者达生仁者不死谁其嗣之曰有令子 

　　○将仕郎潘子芳墓志铭 

　　吾壻潘桂字子芳别号蟾轩通州东城村人以国子生谒选天曹得东阳簿比归厥父大辅翁暨母姜相继卒子芳抱病躃踊阅数月亦衔哀而卒嘉靖丁未十月三日也初子芳既拜职其友咸骇且问曰子何不谋诸妇翁乞一美官乃小就亦吾辈若耶子芳曰吾翁平生养重自爱不屑干人以私人亦不能于以私且吾自壻翁门服翁之训未甞以细故败翁事况官职有定分怙力竞进非吾志也太宰渔石唐公闻之喜且谓予曰公壻虽少屈东阳金华善地民俗醇厚勉为之适以章公美也子芳亦欣欣受牒以行而今巳矣非命也哉吾女痛子芳德宜遐祉而乃不年也事亲孝处昆季友而不得尽情事于父母也终身勤俭仅得一命而弗及竟也悲号阅岁而莫之巳予慰之曰女母过哀人之生前欲丰行死后欲丰名莽贱贵矣而何加于匹夫盗跖寿矣而何裕于夭折女夫得年四十有八不为夭也逰太学授邑秩不为贱也且以笃行雅操闻为吾所重卒之日吊者无亲疏靡不叹惜亦不为无述也即使位极人臣齿豋耄耋而负国忘公植邪覆正为名教羞贤不肖何如??弓厥兄格弟朴嗣子迁卜戊申十二月朔葬子芳于祖墓吾甚哀之铭曰嗟嗟子芳间气清姿颓风轶翮孝义克敦操持洁白胡裕德而啬年拜官而埋璧无乃彼苍者殆有意焉俾汝生为人所重死为人所惜耶 

　　○钱母陈氏墓志铭 

　　母氏故大学生陈德章之女今大学生钱瑞夫之配瑞夫乃翁倍之雅善德章闻母氏有阃懿请以室瑞夫母氏之母高氏性聦慧睦亲宜俗有丈夫行故母氏之贤酷似所生既归钱克执孝敬姑许氏甚宜之处伯叔暨诸姑家介妇咸有礼视童婢亦有恩推其余爱远逮祖戚若戴陆许翟诸族修旧好无门?缺焉瑞夫性怛易无牟射心母氏欲遂其好也力任家政百备整整不以烦夫子教其子九畴以礼让遣游邑庠卒业成均飨祀宾筵羞实必躬亲务丰洁舅之侧室王氏嫠居或劝之改适王安母氏相依勤业志竟不渝乡有江令子以罪当徒乃鬻女以行母氏哀之亟赎而育诸阃及笄乃嫁之其贤淑大率类此子一人即九畴聘潘氏孙一人祖佑母氏体素豊末岁以痰痿生于弘治己酉三月二十七日卒于嘉靖庚戌十二月二十八日得年六十二卜今辛亥十一月十八日葬于新邑瞿灶港西原九畴以予于母氏有世姻乃谒铭嗟乎予每忆德章翁于予为忘年友学则同师出入必相偶盖连姻而契交游而谊者也巳亥海涛之变二子道善并溺乃今遗息复巳矣安忍其泯焉无闻邪铭曰硕人有歌载遡厥源母氏攸锺世绪可援士女宜家惟孝惟敬翌夫以安淑子以正求仁敦义视故惟新余休旁庇哀此瘅人谓仁者寿享胡中止物者可化懿者不死郁郁西原弥弥河阳藏珍千禩太史纪芳 

　　○奉训大夫海厓姜公墓志铭 

　　余友姜大夫卒越明年将襄事从弟轺率厥孙梦麟辈谒铭于余奉大夫治命也嗟夫大夫于余自少至老以道义相规为益友肝胆相照为知巳友乃余安□铭大夫哉余又安能喑焉使大夫没没无闻也哉大夫通州余东人讳辂字一中别号海厓大父宗□倜傥不羁充海庠廪生未仕卒父惇亦蚤卒母许氏改适大夫方龆龁鲜见躬茕茕只立字于大母李氏少长从父时宜时和怜其有美质遣入邑庠大夫苦志力学夜读焚膏或不给燃薪以代弘治甲子领应天乡荐试春官屡不第正德辛巳拜柳州知州其□政不餙声□务以忠信仁厚取实效□虽山郡士民咸相孚相爱无弗颂大夫者嘉靖丁亥晋九江同知刬哀惎奖善良□□抑操持□白举惜公平不减于治□独以气性执真迩拂理事每面亦辞遽不能为宄?鸟中饴口态卒以是忤郡守弃官东归林居唯教子孙结社友构亭缭□以吟酌自怡亲故有招饮辄往饮必呼骰举白尽醉而罢公仪外足迹□履城□□人交必倾倒中臆虚心服义无忌嫉心亦不作炎凉态盖笃实君子也故子每谈盛德士必归之晚岁以痰痿不良于行者数年竟以是卒庚戌正月十二日也生于成化丁酉十一月十一日得年七十有四娶崔氏性温惠克勤俭子二长廉庠生次烈庠学生俱先卒女三长通曹大宾次适□然次适国学生□□孙五长即梦麟庠生次梦弼梦龙梦旦梦□孙女□适庠学生崔槐梦麟辈卜辛亥十二月十九日奠□夫于新灶运河北原嗟乎大夫长吾三岁每□□□四五时同受业于吾舅盛廷望氏书余言志辄以作好官树功业自期待大夫果任民牧施有忠绩且始终一德不负平生也乃今以痼疾终二子并短世天之右哲人何如哉是未可谌也铭曰伟哉大夫不伪其中无愧于独不虚其官有轶于俗胡子之受于天者莫或亏而天之所以相吾子者未戬谷意者树声悬望岩岩馥馥可以此赎 

　　○节妇火宜扬妻叶氏合葬墓志铭 

　　余日宦游闽浙间闻吾扬江都有火节妇者叶氏女年甫二十有三夫钺卒枕藉草苫泣血三年服阕或风以改节语叶怒且骂晓以贞烈大义即引刀刺面示不可夺余为私识之以谢史职未特书也既余卿佐礼曹职在旌节义以植纲常时叶年未如例尚有待焉巳酉七月二十有九日叶以疾卒厥兄宪副省庵叶大夫状妹平生授其孤原谒铭于东洲余始而悲既而喜曰是余宿志也铭其能辞按状火之曾祖曰恂者为扬州卫千户侯祖晟袭父官父城号乐嫁有隐德于叶之曾祖两淮转运同知思铭暨思铭之子贤贤之子赠刑部主事乐庵翁万为世好乐稼翁为其子钺谒婚于乐庵翁节妇翁女也年十八归□□□其姑□□□□□□以勤业□本勖夫子□□之二弟□□□□□暨诸姑并有礼视仆婢□□□生一子即原甫七月而父卒无何乐稼翁亦卒节妇佐其姑治丧如礼事姑益谨教子益严俾就传亲仁不恡供亿原年未冠与二叔异爨戒以务勒俭择交游端动履率之稼穑三年营宅一区又二年娶妇萧氏又二年为应例入太学君子谓火妇既贞其节且克成子利家是为三难父老学□咸以为贤闻之郡县闻之观风使观风使以制于年也檄郡县姑以节妇书其门贞节颜其堂加饩牵以劝其终士大夫曰是可歌巳群为诗章以鸣之数岁中原举□子曰彦升彦卿彦功节妇延吾日所以不□□从吾夫者以□息未立也今三有孙矣死更何憾但老姑在养未忍长别耳节妇宿有痰疾先夕梦其夫与之语若德其有功于火然既寤悲恸几绝疾大作不可药矣生正德丙寅仲冬十有八日得年四十有四节妇未字时通孝经闲礼度哀哭父丧孝母扶疾以贤母□既字而多有懿德殆天性云钺字宜扬号承庵约□□义不堕家声节妇之相实多原卜辛亥岁仲□□□□日奉母??匛启父穴?之而合葬焉铭曰二十年□□□业昌教子肯堂于夫有光二十年后兰桂芬芳贻谋允臧死亦何妨烈烈孤贞生也氷霜死复同藏世短声长 

　　崔东洲集卷之十七 

　　●崔东洲集卷之十八 

　　维扬崔桐撰 

　　墓表五篇 

　　◆墓表五篇 

　　都察院右佥都御史一泉王君墓表 
　　太学生俞君合葬墓表 
　　广西按察司副使中宪大夫钱君墓表 
　　赠刑部主事叶公封太安人高氏墓表 
　　封蔡节妇姜氏墓表 
　　迪功郎见一盛公墓表 

　　○都察院右佥都御史一泉王君墓表 

　　世有介丈夫秉义励操与时龃龉者可谓穷乎斯固世俗之所穷也君子以为达焉有若风靡波驰终身富贵者可谓达乎斯固世俗之所达也君子以为穷焉余考一泉王君之出处而重有感也夫君清宛人讳德明号一泉余日在史馆君遗其子举人闉问业于余门闻之馆寮曰是其父能文章举甲子乡试戊辰进士主司崔后渠奇其文可以魁天下者也余索其所为文得经义若干首古文若干首果有奇气可□也又闻之朝士大夫曰是其父有异政章章在人耳目者也余求其实筮仕封丘知县刘瑾党廖鹏荼毒河南三司以下咸受指使君独不屈上官以为异已苦以难平之讼君易易理之庚午乡举鹏之子铠冐籍祥符货文士代笔御史辈拟以魁选君发其奸亦取列第六无何给事中陈鼎劾铠除名君声益章既调嘉善宽粮长之积逋均豪猾之隐税兴学校建射圃以振作寒峻且设兵阅武卒成桃源之捷时有御史按浙愤嘉善之不善事也多方挫折君下为屈明年御史败竟免中伤晋户部主事运大同军储不私羡余监临清钞觧税倍昔晋兵部郎中乞养痾家居盖耿介有为而薄于势利者也丁亥余出补藩臬于君不相闻者余十年庚子余氶乏国子祭酒闉来谒闻君已不作四年矣问君末节于闉乃知出守怀庆会岁饥君减征损费贷粟散居多所全活是岁禾麦瓜诸瑞迭见　天子以为贤褒以金币晋太当少卿寻晋右佥都御史巡抚山西大同之变提兵境上为声援劾奏避事文臣纳赂将官者以振风纪且以计得石州巨寇常诚心悉平其党独以治吏太严防奸太密贪夫固侧目伺之会行法宗人竟坐免台臣甞数荐之未及起而卒寔嘉靖丁酉九月十有八日也得年五十有六遡君之世本元学士盘之裔传至明善明善生忠忠生浩浩生恩君父也赠都御史母杨氏赠恭人配郎氏封恭人子男三长即闉次阀郡学生次文印女二长壻指挥谢宸次幼女孙一闉辈卜庚子十月十有二日葬君于宛城之南嗟乎一泉自筮仕至其终棱棱风节动违时好虽数遭拂抑而屹然特立无所沮夺是世人虽欲穷之君亦何往而不达也哉余昔考诸寮友士夫之评既闻诸厥子之言顷读后渠崔宗伯之铭乃信君果介丈夫也 

　　○太学生俞君合葬墓表 

　　俞君维扬江都人也名攻字崇治年五十一岁嘉靖甲申四月三日卒葬某地后十五年为嘉靖戊戌其配毛氏卒九月十七日也壬寅年某月某日出藁葬启君竁祔焉其友若戚迂湖叶大夫蜀冈盛大夫甞为之状而征诸铭矣君子材复以合葬表谒东洲崔子崔子曰吾素菩君之从弟都谏崇礼且叶盛二大夫乡之信人也谀墓之诮吾知免夫按二大夫之状曰君生而秀颖老成父从仕翁奇其必能子也馆谷名士以授之业然而数奇屡弗第乃奉例卒业大司成君性孝友执亲之丧哀毁逾礼处其兄若弟敬且爱怡怡如也兄弟以子姓蕃息请异居君涕泪从之田庐服用仆媵取其下者卜居务近故庐有所事必谘诸兄如昔是以其仲兄敖每以君行淑其子肃乎有刑于之风焉君处里门?干婣党咸有恩周贫振弱不以自德有称贷者辄应之或不能偿辄弃劵勿复责会岁凶多道殣君求而掩之又多置棺以殡所识之莫能举者甞梦一髯丈夫语之曰汝当有两大厄以汝有阴德不汝厄也正德甲戌偕敖之子渡江夜泊大仪津忽群盗入其舟君惊入水大呼曰若属宁尽取吾财毋加害吾幼侄波涛中若有掖之者顷复近舟盗异之遂遁去明年胸发疽滞病不可瘳复梦有语之者曰二个人能办此果得竺姓者愈之盖竺乃二个也君乃思昔梦为有征竟不为厄者神实相焉自是无复仕进志乃选胜于城之西北面山枕水亭池其中环以卉木扁其所曰怡情因以自号云时携一二同志游燕啸咏徜徉移日人莫窥其际也君始配萧氏有懿行先卒继配毛氏江都天祥翁女寿昌尹天秀之犹子也既妇俞每以其姑王不及养为恨事其舅氏从仕翁甚恪事怡情君得妇道君游邑庠则篝灯爚茗资其诵读君游国学则综其家政俾无内顾君病疽则齰涤勤劬誓以靡他是以君重之相敬如宾友者三十年终其身不置婢妾君卒毛痛之几灭性教子勤学力业俾终父志教女必以古列传孝经为阃则宜其伯叔娣娰莫有间言闵恤贫苦亦未甞责报甞雪夜有僵仆于门者毛亟命内之室饮之燠之乃苏及晨以米帛为遣有傅妪者寡且贫厚贻之俾终其节哀其孤孀犹夫巳也生子一即材太学生孙四观光观颐观民一尚幼女孙二长适太学生顾天民次在室俞之先大宁汉人曾大父文友文友生永贵扬州卫中所百户永贵生英字尧卿即君父从仕翁也配王氏生五子敏敖敳牧君居季敏指挥使敖七品散官君叔父某按察副使都谏君父也嗟夫不有邴缺曷章其妇不有孟光曷章其夫怡情君之夫妇维德之行时所鲜俪表之贞珉斯其无朽矣 

　　○广西按察司副使中宪大夫钱君墓表 

　　呜呼此吾友南浦钱君之墓也君讳铎字振之号南浦少时与余同师承托好论心每以显名树绩相期待既余授史职君亦次第荐已卯乡书举辛巳进士即馆余所间语余曰畴昔之约发轫有阶矣唯克考终又吾愿也君累官至宪臬骎骎有轩举展扬之势乃以被论中阻君以为非其罪也竟未白以殒太学生冡嗣藻次嗣熏卜癸卯十二月某日葬君于清斡乡先茔奉其母柩合窆焉谓乃翁于余为龆龁交也谒余以表其墓余曰甞槩论南浦子矣其为人殆有志者与奇所遭非人也按君释褐初会武宗皇帝大行即奉　命纂修庐庆诸郡实录有精核功嘉靖癸未授刑曹主事系囚冬月多僵毙君请为晨设浆粥于今秩之甲申秋以论大政得宽　旨阽危仅免丙戌奉　命论省江南重狱谳??鞫称不冤丁亥陟员外郎时勋戚坐占役伍卒奸法者属君听之权贵或以为请君不可曰法弛自近是国无刑也必以其恶从数辈为戮茂子陟郎中西樵太宰廉其才出知端州端故多庞政君展布心力悉为刬剔端士鲜科目以??吕舍内迁为咎君为白当途十善地并新二庠嗣是登隽果相??垂士论功郡守焉以父忧行服去及阕改湖藩郧阳郧山郡也土硗风夷长吏苦无成绩君务以仁礼为治民渐化德无何陟广西按察副使饬兵府江府江荔浦诸郡三洞窵窅万山■〈山蹇〉嵼蛮虏猺丑怙阻积毒民病焉君至输以悃愊谕以利害严以侦逻威以舟兵于是乎悟者归命悍者□伏且生得大憝数十人戮之以徇土人谓三十余年无此绩也监察使悞以君为不共乃刺君短遂致琭余时以南陟过里君诉余曰吾平生以克终是期乃今以求全中蹶恨无所从■〈言空〉耳知我者吾子也别逾月君讣至矣君敦孝友峻廉隅寡笑语治家俭取舍明交游慎斯其章章闻者独以性简执任已自信不能与时推移此其尤所及也室李氏于余室皆御史周之自出封恭人婉慧慈孝阃德无缺君安焉终其齿不置妾恭人亦敬侍君有冀孟风君卒恭人哭之哀寝食起处无不念在君者未及岁心疾而卒君生成化丁酉十一月十七日卒嘉靖辛丑十二月二十二日年六十五恭人生成化丙申十二月二十三日卒嘉靖壬寅某月某日年六十七生二子即藻熏三孙九德九功九叙三孙女长归通州千户王廷扬蚤卒次聘徐允升次尚幼君之先高祖贵一贵一生忠忠生遂遂生盛号贞斋有隐德能以善富生三子长锭海门庠学生中岁卒次镒太学生未仕卒次即君贞斋以君贵赠中宪大夫郧阳知府君母戴赠恭人君子曰南浦子上焉未甞负其君次焉有以荣所生中焉有以立其身施若未究而志固有定亦未为不遇也臾臣表之谀墓也哉 

　　○赠刑部主事叶公封太安人高氏墓表 

　　湖广按察副使叶君观于东洲桐为丙子丁丑两同年君痛其二亲之不可作也介使驰状来京师以墓表谒曰惟我先赠君刑部主事乐庵翁者讳万字楚荣生成化三年五月十八日卒正德十三年十二月二十二日葬于蜀冈禅智寺之西原则丙申四月庚申日也暨我先封妣太安人高生成化某年七月八日卒嘉靖某年十月七日葬合先君窆则丙午十二月十三日也墓石久虚以待夫子愿为二逝者表用垂不朽桐曰表也者表其德也表夫妇者表合德也桐家食时甞拜翁于竹西堂下安人年六十时甞寿以文是桐知二逝者之素旧矣表安能辞按状叶之先婺州人楼姓以其父卫千户讳贤者出嗣母舅叶思铭后遂姓叶居江都娶于苏生五丈夫子赠翁其第五子也封安人裔出尚书宫保宗选公乃封工部主事钦之女也其世系详于黄雪洲司马盛蜀冈冏卿二志铭亡庸复述己惟翁气和质重雅量直中诚可动物正足表俗安人则淑质端庄言动不苟以礼自闲克循顺轨是则茂禀懿行可合表者一也惟翁竭力事亲所欲必遂临丧守礼哀思成疾安人则敬事舅姑安寝始退衣食亲供进侍不怠是其纯孝敦本可合表者二也惟翁友于伯仲推产让财一钱尺帛无私妻子安人则劝翁退让善处娣娰力勤守俭囊无私畜是其宜家睦亲可合表者三也惟翁庭训严饬务期成立麦舟示义勖以济物安人则延师教子程课责义亲党吊庆必期从厚是则淑后好施可合表者四也为之嗣者有四子三女五孙皆肖德不羣且并拜显褒寿考以终亦难也巳今夫匹夫匹妇一行可述君子取焉况夫妇皆贤其容泯哉二逝者之隐德细行可诵者无能悉表表其章章明者使天下后世知叶氏之门有并美焉过斯墓者亦宜式矣 

　　○封蔡节妇姜氏墓表 

　　蔡母讳妙慧者江都处士晖之女燫之配史馆生圻之母也以嘉靖壬寅八月二十四日卒圻以某年某月某日改葬其先人于某山原奉母柩合而封焉乃虚墓石谒子于南省愿表母平生予曰名实贵符言斯有征母之可表者曷征哉圻涕泗涟涟下出秋曹卿蔡君汝楠状以征其言曰母氏室处时敏颖迥轶羣儿闲阃范力女红凛然以礼自防弟妹中有怠且嬉者每规以正厥母高亦倚以为安焉于是宗党闾里莫不称曰姜有贤女母既归蔡以不及事姑姜为恨事其舅氏藿轩公继姑陈甚谨藿轩公以贡士家食理生无羡陈生诸叔孱弱未立母独任苦辛操井臼具饔飧勤勤怡怡必得其欢而后巳于是闾里郡邑莫不称曰蔡有孝妇弘治辛亥燫以力田过劳年二十八而卒母时少夫一岁哀过泪血病笃亦垂死强之药乃生或欲夺其节母抱圻哭曰吾所不死者以有此孤耳吾嫁姑安归终其身七十八年冰蘗其操如一日于是郡邑邻封无不称曰蔡有节妇燫死圻始八岁舅氏时任大同都司断事母携之从无何舅氏卒家甚贫母以教子为首务圻少颇放逸母痛绳之圻遂改行业儒骎骎有轩举志既长娴文词工六书为名公墨士所器重正德间逆濠变作圻献御贼五策于维扬蒋守瑶嘉靖初御史秦君钺檄圻缉武皇南巡实录寻受知于时宰桂公荐入史馆桂罢相圻为抗疏请皆母之训也于是京师中外莫不称曰蔡有慈母予读之既乃叹曰嗟乎夫人有一行君子无弃焉况全懿乎甞论之百善原于孝母氏仁爱实出天性闻燫死之日舅氏问曰燫死何嘱对曰夫但以先姑久不祀嘱妇以是请舅氏感焉姜遂入祀嗟夫兹非母氏之孝笃其生而及之远者哉惟孝故节惟节故慈为女之贤养固有体矣今日蒙 恩旌节嗣日昌大后昆孝之获报可涯也哉是宜表之以风来祀 

　　○迪功郎见一盛公墓表 

　　呜乎此吾外祖盛公第三迁之墓也公生于宣德己酉五月二十一日卒于弘治辛亥九月二十八日得年六十三初葬于礼安乡故县运河之南吾祖朴庵宗伯翁为表其墓矣江齿土蹙嘉靖元年复迁北原江愈逼厥孙时复迁公暨父叔诸塜于余中张灶港东嘉靖二十七年二月二十一日也遡公之没甲子仅一周耳碑字剥落殆半时复谒予表之予奉读先祖之文感外祖之存没再拜流涕按故表增新迹而言曰公之先祖仲哲父濂字本清世有隐德为海门右族母谢氏成氏公讳英字世杰少游邑庠性豪迈颖悟过人弱延秿廪膳生久不得志于场屋岁贡试天庭得上选公曰吾平生抗志青云不能汨汨居人下乃今庠序毕业矣苟得授一散秩逍遥林丘睥睨卿相不贤于奔走坌溷中耶遂谒铨曹拜軄迪功郎以归隐特构一轩为栖息所扁曰见一因以自号盖取昔人林下何曾见一人义也居常焚香扫地兴至辄端坐弹琴庭畜一鹤琴罢或呼鹤引舞啸咏竟日客至则雄谈高论声彻于外听者唯唯不能出一喆至求田问舍之事不屑为也是以达官□里共贤之称曰盛公盛公乡有不决事每求正于公配潘氏性温惠事公唯谨正德十一年卒得年八十有六子三仪太学生密县簿室李氏姜氏寿八十一俨太学生勤学志科目未遂卒室崔氏潘氏僎庠生蚤卒室戴氏三女长适吾父宗伯公昆赠淑人次适戴浩次适孙蕃孙男四长业太学生隆平训导固安教谕次爵蚤卒次寿次实时曾孙九一元应龙庠生应蛟应魁应期应阳应锺俱业儒二尚幼呜乎公之高尚桐已表诸邑志逸士传中兹复表其墓公庶几不朽矣乎 

　　崔东洲集卷之十八 

　　●崔东洲集卷之十九 

　　维扬崔桐撰 

　　传四篇 
　　说一篇 
　　谥议一篇 

　　◆传四篇 

　　蜀冈先生传 
　　赠光禄寺少卿范公死节传 
　　诰封一品夫人许母李氏传 
　　朝列大夫张君传 

　　○蜀冈先生传 

　　蜀冈先生者扬之江都人也盛姓名仪字德章江都有蜀山故号蜀冈云先生襁抱中即能记诵少长苦志绩学不惮寒暑领戊午乡荐第六人卒业太学两居元选登乙丑进士第先生于古今书无所不读故于天下难易事亦无所不能为观政吏曹时能抗逆瑾不为致书冡宰刚介之声巳藉藉在人及主事礼曹数以外夷进贡事抑权幸王永又执奏不当加赏诱降夷人怒逆瑾铨曹以为贤改监察御史劾天下不职吏若干人具奏民间利病若干条风棱棘棘无所忌避外补山东佥事迁副使历职几十年有巨寇刘宸辈攻城邑杀长吏势甚剧先生募智将骁卒躬亲矢石间多为方畧斩首千余级境内以宁后二年商河盗起复建议官军入城支粮缓不及事请遣官赍银随所至买粮以给贼遂扑灭乃若问赃吏诛权猾宽疑狱理侵渔恤夫役凡可以兴革者不难以身任之东藩之政一时为新服阕改云南典屯政摘发诸卫侵冐粮银吏百余人咸帖然输服无称冤者迁湖广廉使久滞之狱剖决如流守令虽远在数千里悉廉其才否以公举刺时湖省多盗建议置佥事一人专督江防兼理兵备一人驻长沙诸郡嗣是水陆无虞民归德焉迁本省左布政使会　朝廷遣大臣取大木索价征夫一省骚动先生请以买木茨余次第雇役民困稍苏又　显陵之役计费不赀乃赞翊内使崔文务在节省又岁凶民饥人情汹汹乃蠲负已责散储揜骼所全活者甚众先是先生以入　觐可否属吏忤当衡久之始迁太仆卿时甘肃用兵诏觧马二千匹给军先生议每郡四更觧夫事获不扰又议置别库以储露积无何以不偶于俗被论得闲住既以　显陵功诏致仕先生性至孝友学术醇正甞议定曾子庙制应　诏陈言请崇尚周朱厘正文体为士论所韪居官励志清白林居惟旧庐数掾足以容膝薄田数亩足以充虚愉愉焉著书授徒训子力农若不以为窘也对客谈论经史品题今昔人物亹亹不倦语及求田问舍事笑而不答每出城市虽阛阓鄙夫亦曰盛公来矣是吾乡好人好人鸿儒学士称志行端洁者必曰蜀冈先生后生小子称□艺精到者必曰蜀冈先生嗟夫先生之学行才望有此所得亦多矣程之丰禄峻爵于世道无所轩轾者贤不肖何如哉 

　　○赠光禄寺少卿范公死节传 

　　范光禄讳琛字廷献号东山宣城人高祖惠任德冀二州同知祖斯福父晟母施氏光禄状貌魁梧双目炯炯性刚直负气不能为淟涊事少游郡学有文声宿学老儒多所推重督学御史浮梁戴公少可许得光禄试卷大器之成化丁酉中应天乡荐屡试春官不偶弘治癸丑谒选天官得江西清江令以母忧去服阕改令瑞金居数月闽广贼作夜半杀门卒攻城突入时瑞民汹汹窜伏左右有强光禄急去者光禄怒发上指挺然抚膺曰吾去土谁与守吾生平欲丈夫其行而学儿女子以自免于节义谓何遂从民兵数十人迎敌杀贼二十人有奇相持至翌日贼少却薄暮光禄力屈为贼所得挟至宋卒舍所问库藏所有光禄不为屈詈不绝口贼愤遂遇害时乙丑岁正月二日也守臣上其状天子哀之赠光禄寺少卿赐葬祭命有司庙祀立石荫其子麟为国子生光禄家居喜赈恤贫乏为闾里所德治清江平赋兴学廔白疑狱瑞金俗尚行贿公禁之无敢奸者死之年若干 
　　史臣桐曰予读　武宗实录乙丑之寇临江瑞州新淦永新诸郡被毒多矣而守令非无其人以身徇民者周副使宪范知县琛二人耳琛小臣也而能树节炳炳可尚也已使之当涂分阃缓急其可倚也夫菁莪之化琛奚负焉而景风之恩志士将无有所兴乎 

　　○诰封一品夫人许母李氏传 

　　一品夫人者柱国少傅文渊阁大学士松皋许公之配冡宰襄毅公之子妇也夫人姓李氏世为河南洛阳人父祥母邓氏祥与襄毅公并以才名擅一时最相友善襄毅公宪副山东祥以贡士任济南推官修好如故不以司属相临也襄毅公为松皋公谒婚于祥祥雅爱松皋公知其必为大器遂以夫人妻之时合卺济南无何偕夫人归于许一品太夫人高家训严肃夫人孝养舅姑自任勤苦一衣一食必躬必亲太夫人甚宜之松皋公举丙辰进士授大名推官迁监察御史戚族争荣之夫人未甞有矜色松皋公以论事谪知临淄会襄毅公卒行服三年夫人哀毁尽礼殡葬宾祭咸经综理比暮则抱儿潜卧高夫人侧逮晓始觉也既松皋公陟浙臬佥宪副使提学山西参政四川布政浙藩夫人随任念太夫人恋恋不释得一异味辄寄供太夫人曰吾不忍以甘旨自奉也松皋公陟光禄卿至刑户二曹尚书夫人亦由孺人累四封至一品夫人矣尚念太夫人年高还籍省侍以百金买地于城西立舍铸佛为太夫人祈寿考松皋公寻亦乞归养太夫人卒夫人哀痛几灭性盖其至孝出于天性故不为老少穷达所移如此夫人性温淑谦挹处娣娰有礼甞从　皇后亲蚕内苑以伯氏庄敏公一品夫人坐列巳下蹜蹜屡顾不自安命妇中贵廉其故莫不称叹处家甚俭约然好施舍忧居中值岁凶每以布粟褊问亲里贫乏者又置棺百具以给贫不能葬者辛丑年松皋公以冡宰乞休寻复　召典铨衡次年冬夫人得痿疾乙巳渐剧以八月二日卒于京师时公巳登台辅矣距其生成化十年四月二十九日得年七十有二礼曹以讣闻天子哀之遣行人徐洛治葬事赐祭二坛盖殊典也夫人蚤岁生子女凡数乳皆夭折一子??与以父荫累官督府经历陟辰州知府以夫人疾请内职侍养改礼部员外郎办中书事　钦给正四品服女三□□王氏出长适陕西都指挥张荩臣次适山西监生张良士次适洛阳王宪副子生员王阳生孙男二长茂禄蚤折次茂祯夫人卒之日桐往吊焉松皋公涕淫淫下语桐曰夫人平生舅姑严则养而能敬吾性约则俭而不侈乏婢仆则职劳不倦匮赀蓄则安而无怨计匹吾五十五年矣中间遭儿女夭折之苦奔驰悲愁之艰亦备甞矣今吾沐　朝廷厚恩高爵重禄所欲可致而夫人弃予以逝何能为情耶桐曰夫人贤矣贵矣寿矣其有终矣尚何憾乎公之所不已者夫妇之私也夫人之所无憾者义命之公也松皋公曰唯唯若子之言吾亦庶几无憾矣乎遂自为状属桐传之以昭阃懿章　君宠垂不朽云 

　　○朝列大夫张君传 

　　张君讳萱字德晖号颐拙松江上海人也自其先桂五居上海之高阳里得名张家浜张姓始着桂五生玉蟾玉蟾生隐德隐德生志恒恒生述述生熙熙君王父也字民和号梅溪君王母潘俪梅溪有令德君生而简重不喜儿弄弱龄就业于伯兄莱守以英敏见奇比长屡不得志于有司君益励力积学不为疲也竟领弘治戊午乡荐登壬戊进士第筮授鄱阳知县鄱治附饶吏奸民衺号称难治且岁输无艺徭繁力屈民以为病君至一切纾以惠政而抑强蠲污独加严焉邑有滞狱君为疑者谳之滥者勿听刑以平称机兵之役冗食者众君令分番归农以省工费之半俗尚阴阳家说亲死久不殡悉示以法里无留丧焉甫三年以案治一小吏不假借吏遂巧诋君于上官坐当调职至京师时逆瑾方焰朝士多濡足其门君独不往时论高之踰年得嵊县君曰官可改志不可改也嵊之豪右多匿丁田以轻赋君悉括其实无所诡隐学宫时??仕侧大为缮葺以敦岁祀故有五仓散置君聚为一以便民且省斗级费民有露胔者置漏泽园洎义塜戒所在揜埋之诸所营办咸取庀赎金金无入私橐者君抱公履方不能偶俗以称时求以是失使臣意至刺君于　朝然舆论方归望于君铨部亦廉其素得不绌正德庚午改政和政和小邑也比域浙省每为庆元龙泉诸县流民所苦君严令慎防民赖不扰巨室多隐蔽田租致小民有无税之征君曰税以田错制也有征无归毒在巨室为核免之簿书遂正巡按贺御史贤之移文两浙以式先是庠士久诎科第君躬亲课试登荐遂不乏壬申擢守茶陵州州境比江右民杂习悍盗贼多恃党亡匿不可捕诘君类编其族威以连坐民惧盗息山乡豪猾有侵负官物者君置元恶于法民知更行永新民越境占田岁负税余三百石君状其弊白当道责永新吏督征转输以纾民累至若禁市虣均赈恤可以利民者靡弗寘力焉巡抚安成刘公荆山王公交章荐君未及报以母忧去丁丑改潞州州有藩府舆役之扰且民以土紬为累君悉禁之先是岁征无定制右族缘以为奸君善为会计使边输有留轻重相等焉时逆彬势赫赫君不难以身翼患民倚以安巡抚张公嘉其迹特旌异之无何擢湖广佥事去之日民遮道攀泣相率画像建祠以俎豆君君莅湖臬恩威兼着长宝二府报获盗百有四十人君察诬引者众悉原之尤严狱囚瘠死之禁不得令仇家有所中伤时有捕蛇之役君遣囚徒行得无扰良民麻城马政多奸荆厂额外滥税皆厘正其弊当道称其名冠湖臬威加荆岳治迹考最嘉靖壬午擢本省参议主粮储先是侵克积弊边卫尤甚君立法禁处奸无所售卒以直亮不阿忤意巡抚引疾致政既归怡情泉壑谢迹城府构一亭扁曰颐拙日课二子诸孙其中意豁如也君性素友爱喜分施梅溪翁既卒抚二庶弟甚恩岁贮租入余于祠堂以给宗族贫乏者乡人甞负五百余金悉焚劵不责偿其历官居乡动皆可法如此居五年以疾卒时嘉靖丁亥三月十有六日也距其生为天顺巳卯六月二十有八日得年六十有九配陆氏有妇道先君十有八年卒继室孔氏　先圣五十八代孙子男二长鸣谦领正德丙子乡荐次鸣殷女二长适山拱宸次适朱朝宠孙男六长仕郡庠生次儒次俸次化次储孙女三长适郡庠生沈盘次许聘姚??番次幼庚寅年松江府庠生高君行义群请于督学御史冯君表祀乡贤祠墓从其先在曹乌泾之原 
　　论曰士君子立心行巳宁见矢?吾于小人母见罪于君子见矢?吾于小人其一时鉏铻挤绌若有不可堪者而时熙议定卒树风声见罪于君子则生前之窃享不足以赎身后之公诛亦何益哉张大夫尽瘁王事余二十年中间愠于群小迕意上官秩不过朝列以终其身斯不谓口?后生于义功浮于禄者耶然而去鄱则刘进士录为志名宦去嵊则王冡宰华为记嘉政去政和则滕侍御佑为记兴学去茶陵则张太史治为傅循良去潞则崔司成铣为记生祠嗟夫鸿垂硕望若大夫者视婉娧小夫孰显而孰晦耶吾录大夫行而重有感焉 

　　◆说一篇 

　　克斋说 

　　○克斋说 

　　大司徒王翁以克名其斋理儒学士重名绎义为之论者甚悉以巳对礼者其旨精以已对人者其旨谹以克为能者其旨倢测微探眇亹亹纚纚若莫涯涘客有求其是于司徒翁者翁笑而不答客乃谒诸东洲崔子崔子曰夫道渊巳浩巳莫可垠堮巳是故以精求者以精应以谹求者以谹应以倢求者以倢应譬如日月悬天旁窥四顾何照非明千窍百川何地非影是故以万求焉象若颛蒙以一求焉会有归极条分缕析皆可明道也左宜右有皆可行道也子盍考诸司徒翁之素乎洁已静修动中绳墨秉公履直一节不渝斯不亦克巳复礼之义乎排难觧纷抑浮惜费邦储台宪肃纪阜民斯不亦视人为巳万物一体之义乎秩履崇卑事历夷险轶谞儁猷荷负不屈斯不亦克身克职之义乎夫道一而巳矣即翁之行以本其心即翁之心以原其道即翁之道以证其名可以思过半矣客若有得焉退而语诸翁翁曰噫嘻子何有得于是哉子其问诸太初 

　　◆谥议一篇 

　　襄毅潘公谥议 

　　○襄毅潘公谥议 

　　兵部尚书兼右副都御史潘公鉴之卒也天子从礼臣之议俞内阁之拟赠太子太保赐谥曰襄毅盖谥法所谓因事有功果而能断者也公以清姿雅操门?玄才硕负峻擢贤科扬历中外治状之章章者如筮仕廷评则辨孀妇之诬子谳未决之群狱佥事福建则弭惠安南安之剧寇平福州郡武之叛卒兵备贵州则发杨章之秘谲再任信阳则举捕蝗之荒政廉访四川则四指挥揭黄之冤白右辖江西则出纳诈伪之弊革左辖四川则军饷之艰纾巡抚四川则均粮之法行丽江之夷靖擒关南马兴而蜀北以安戮深沟番贼而运道无阻及其共　陵殿之役也则采运八省议蠲派办小民之扰至若量材节费一疏爱国忧民之义溢于词表　太庙之役也理属吏之诬狱抑土官乏滥典及其奏功蒙赏则以优弛疲民为请斯不谓因事有功矣乎夫见利而竞进且害而返巡人情之恒也公直节义气不难艰险知□子之狱揭黄之疑虽犯怒刑曹事涉招毁而坚不可移逆濠之变汀关之防羣僚选愞而挺身独往关南多衅出羣策而卒收其功节费苏民两疏批逆鳞而无所恤斯不谓果而能断矣乎桐考古者以一字为谥一字之褒难也谥以二字自周汉始而二字并美尤难昔贾充晋武之幸臣也死而太常议谥曰荒帝虽易以为武而荒之称卒不可揜唐萧瑀亦贤臣也然端直鲠亮近贞性多猜贰近褊故谥曰贞褊而美恶并形若太保公者可谓名称厥情而具美无憾矣乎抑考公性纯孝昔寓延平闻母施讣匍匐北归妻子在省莫之顾也迁贵州过里见其翁南峯公之哀白也迟回不忍释侍养踰年而后行传曰事君不忠非孝世莅官不敬非孝也战陈无勇非孝也又曰孝弟也者其为仁之本与公既立其本矣夫何有于道生谥以襄毅也实宜 

　　崔东洲集卷之十九 

　　●崔东洲集卷之二十 

　　维扬崔桐撰 

　　祭文十篇 

　　◆祭文十篇 

　　祭大司成鲁先生文 
　　祭东轩张先生文 
　　祈晴文 
　　祭白侍御文 
　　祷雨文 
　　谢雨文 
　　祭陆俨山宫詹文 
　　祭曹邦彦户曹司务文 
　　祭蒲亭文敏公墓文 
　　祭周白川太宰文 

　　○祭大司成鲁先生文 

　　于乎先生鸿声硕负自家食时巳藉藉士林矣既而魁天下游内翰陟师氏名重中外亦有年矣在告岩居望系人心莫不翘首其一起者又余十年矣于乎天之夺先生胡尔其太速也哉惟先生之师模两京也选极海内教纪丕植文陋雕虫学耻章句吕正献公之究心经理足端教化之源杨龟山之学本正传大为诸生慰劳是以东序化弘上庠学振祁祁髦士升堂入室联翩甲第者济济惟人功在斯文殆不细矣使先生翻然再起则黄阁秉均苍生造福又岂浅浅也哉然而台司迭荐而高卧弥坚竟尔东壁受蚀下垆长游可慨巳夫不知者以为先生不遇于天下知者以为非先生之不遇天下之不幸也是大不然夫沃其根者蕃其末深其源者长其流先生道尊业广还元返朴扫八风之舞识两疏之机使顽者廉懦者立一出一处所以沃吾道之根深吾道之源者弘矣功在吾道功在斯民也是先生未为不遇而天下亦大有幸也欤某等追瞻山斗恨远光仪俎豆寄衷东临再再尚飨 

　　○祭东轩张先生文 【 阳峯乃翁】 

　　于乎先生器存家声才暎时贤骞举要衢履洁秉坚羽仪　宸署翊化臬藩懋树嘉政勋策黼筵烟霞心会爰屏世喧闲闲丘林颐和涵玄天锡茂胤以引世传纵横藻翰瀛苑名悬日陈坟典启沃　帝前锡予孔庶紫纨金莲先生逝矣哀彻广埏　帝曰有子昭典载宣乃藏乃祀后祉自天某旨在史馆令子同官爱我教我契托十年今也南游访旧吊邅寄情觞豆江汉茫然尚飨 

　　○祈晴文 

　　雨木泽物然天戾气则为妖水本利人然地胁阳则为灾神之所知也夫民惟邦本谷惟民命有司也者植民命以为本者也而神明也者佑之民以翼有司者也诗曰田祖有神秉畀炎火又曰敬恭神明宜无悔怒盖忧患者在乎人而纾患者望乎神吾民之厄人神共有责焉矣于乎何辜楚之民往岁告旱嗣岁告溢旱溢紏缠降罚实多即今自春徂夏夏徂秋十日九雨雨淫阴伏江湘湖泽淼焉巨浸市阓为河宫饥甿就蒲赢圯墉沉甍襄岸平谷来牟病而昭赐弗蒙禾稼没而有秋何获是将刬我根本而重可哀焉者也意者　大庭弛修靡反乃门?缺而重我神怒与然明明天子洗衷素虑露祷走币用勤弭恤者至矣意者表诚启圣仁爱我　君与而民其阽危胡可以轻试与将无桐等奉公不职贪墨毒克苞苴在门欝诅在圜丝征铢课神心不平垂割有众与然一有于此罪在吾等而顾及之元元何哉有司有罪而贻之民非神之灵也若其无罪而罪吾民非神之仁也惟城隍之神鉴隙方省奉有　明勑若曰罔闻幽明之责谓何惟风云雷雨诸神嘘煦震荡帝命率育若曰罔闻咸亨之德谓何惟山川社稷各有疆域各载厚德德不在物时祀之典谓何神何不飞螭节骋龙舆上告天神下彻地祗挽否为泰转沴为祥云旗拂霄风驭时扬羲和运晖河伯受职土神呈瑞先农恊力则民受嘉生邦本盘石庶乎　皇心载宁百工惟休而神之时荐岁祀亦得世享乎报酬矣谨告 

　　○祭白侍御文 

　　于乎哀哉先生之才修能瓌负紬绎不穷足以翊乎世猷先生之德姱养弗迁任道以朴足以追乎前修先生之器溥謇不苛渊涵不察足以隘乎时俦抱□南趋经营帝丘尽瘁以事知殚虑周以王臣之匪懈固造物之所优而白简方严丹衷甫露溘异化而载休意者至人之不恒羙忌多取俾英华之奄收意者帝爱厥才云征记乎玉楼意者悲氛壤之迫阨轶九垓凌六气渺恬愉而上浮于乎先生人生过隙日月干嬗谁其能留先生之独留者芳声茂绩洋洋纚纚与正气而并遒夫何憾哉然而攀輀执绋荐醴旅羞怆怆而弗忍舍摇摇而若何求殆我同事者之所私不能不临秋飔而抆泪睇冥幢而寄忧也尚飨 

　　○祷雨文 

　　工有常宪帝有显泽赫赫孚命用正厥德嗟嗟楚方岁不顺成匪水则旱民鲜嘉生天之不吊实民之尤民亦何知召之有由惟予群工靡修多阙适见于天开右弗屑火炎南陆东井烮光靡稼不萎靡草不黄淫阳欝蒸札瘥有作施舍彷徨鬼神乃索神灵合天民命依神敢禜敢告暴衷且陈庶寮即祷申之庶长降物展悃神若莫享惟神孔章淑慝是司工有弗率神鉴勿遗弛我民罚润以膏液兴雨祁祁纾忧举阨小民不咨庶正载安神亦表灵含煦之宽尚飨 

　　○谢雨文 

　　天心仁爱施无弃物神享惟诚非馨黍稷民之多艰岁事蜷逼吾工弗逮策励罔克敷袵陈词用蕲庞德皇灵不违降鉴顷刻洒以甘霖洗我沴域蒸黎欢呼悬觧焚熄俯循何修奄受歆格神实秉钧恩威莫测惟神终惠闵兹孔棘汪泽沛仁有流无塞时雨时旸司命任职有生熙熙有穑嶷嶷民工并休邦本是翼尚飨 

　　○祭陆俨山宫詹文 

　　桐与先生产唯限于一水道寔契于同源相闻于总角之年受知于场屋之雅泃沬于风尘之乡邂逅于云龙之会悲凉于离别之秋驰情于鱼鴈之托期我以远大翊我以高明属我以爱子示我以胷臆真道义之师友也桐兹抱痛海庐念及交游谊分虽梦寐食息未甞不在俨山方期天启佳辰再从先生之躅觌德金相联班玉笋相引相翼摅愚诚以上报　天子下究宿学而先生已矣且柰何哉意者天下之至宝为造物老忌不欲久在人间邪抑造物者有意于先生故啬其终以留未罄之休于后人邪呜呼海阔天长瞻望何及徒有肠切声吞遥对南云耳祗遣一□□□心越哀哉尚飨 

　　○祭曹邦彦户曹司务文 

　　嗟乎先生于吾辈同登南圻丙子贤书讣于今余三十年矣日月代嬗亨屯异遇生死殊涂回首畴昔共醉鹿鸣连翩白下之英屈指落落如晨星秋叶存者几何幸而先生筮仕地曹羽翼邦储吾辈三四人亦各以薄秩合簪京署论交话旧少罄平生而先生讵云舍我而逝为情当何如哉念先生学醇行笃言讷貌温惴惴小心不諐榘矱累资积劳已五六稔大夫清陟例在旦夕先生奄尔违荣靡终后禄天之报善人固若是耶意者天于善人生食其报不若死昭其名享厚其躬不若庆垂其后先生盖棺之秋名卿硕士僚友乡曲莫不哀哀叹息羣诵宿贤而令子以奇隽之器寻魁乡荐是先生之令闻益章芳绪有托彼养者之报善人未谓不丰且远也斯可以暝目矣桐等醑羞展悃感倍恒情追叙久要实劳心曲哀哉尚飨 

　　○祭蒲亭文敏公墓文 

　　门生桐等谨奠于文敏李公之墓曰嗟乎先生之成就吾侪也或擢秀南折或连茹冀比媿爨下之凡□幸兼收而并蓄先生之教育吾侪也开我迷途端我法程实恩同乎骨肉岂谊止于师生先生之俯爱吾侪也弛严范而色引展情欵于燕语坐春阳于藤轩剪丙夜之莲炬念师门之睽离纷宦辙而不齐曾岁月之几何成永诀而长违嗟乎先生玉粹金昭祥麟威凤逸韵清标　圣朝梁栋往牒爬罗于蓬观词锋景焕乎仙瀛未屑于絺章绘句才兼夫钱谷甲兵钧秉台衡羮调鼎鼐时属望乎弘摅　帝有湏于亮采夫何彼苍夺我哲人匪小子之私戚关世道之亨屯桐等过董墓而生悲媿玄塜之莫助凄橡隧之秋风叹楷林之朝露德深感倍词切心驰椒浆肃献神共有知 

　　○祭周白川太宰文 

　　嗟乎先生之不可作也真邪非邪英灵正气今安归邪念先生之风范修髯皓发双晴烱然神采整峻动履便旋群以为天下之庆必永其年奉瞻未几胡云已矣谁能舍施先生学醇而古蚤涉道涯静而有养介而不华諌垣抗论台宪绳邪扬历中外一节无瑕萧然廯橐尺寸莫加是之谓有为有守知有国而忘其家先生才长而毅行笃而纯振振君子蹇蹇王臣克敬克戒摅悃一人夙兴夜寐独任苦辛旌别淑慝尽瘁以沦是之谓奉公委质知有君而忘其身先生之未秉铨衡也公论攸归望之如渴既拜新命也舆情翕然朝野共悦彼苍者天胡福之而遽殃予之而寻夺几厥有知孰不为之欷歔哽咽况在同乡旧爱情何能遏嗟乎有酒旅筵有殽旅俎聊寄哀思神其弗比尚飨 

　　崔东洲集卷之二十 

附录： 

东洲集二十卷续集十卷（江苏巡抚采进本） 

明崔桐撰桐字来凤海门人正德丁丑进士官至礼部右侍郎事迹附见明史舒芬传以与芬俱疏谏南巡廷杖故也是集凡诗九卷词一卷文十卷续集诗六卷文四卷江南通志所载卷帙与此相同千顷堂书目作东洲集三十卷续集十卷明史艺文志作东洲集四十卷疑黄虞稷误二十为三十明志据虞稷之目合而计之共为四十卷也（四库全书总目·集部·别集类存目） 

崔桐字来凤海门人正德丁丑进士第三人授编修諌南廵诏跪午门外五日廷杖夺俸嘉靖初諌大礼复逮诏狱再予杖出补湖广叅议备兵辰沅平安化山冦赐金币进南太仆卿建议薛瑄从祀拜礼部左侍郎致仕着东洲正续集（四库全书·史部·地理类·都会郡县之属·江南通志卷一百四十五）




崔东洲集　　（明）崔桐 撰 

　　●目录 

　　序 
　　卷之一　　五言古诗四十二首 
　　卷之二　　七言古诗二十首 
　　卷之三　　乐府十八首　赋四首 
　　卷之四　　五言律诗一百一十三首　排律一首 
　　卷之五　　七言律诗八十首 
　　卷之六　　七言律诗六十七首 
　　卷之七　　七言律诗八十首 
　　卷之八　　七言律诗三十八首 
　　卷之九　　五言绝句诗二十首　七言绝句诗四十六首 
　　卷之十　　词三十一首 
　　卷之十一　　记十三篇 
　　卷之十二　　序十九篇 
　　卷之十三　　序二十四篇 
　　卷之十四　　序十五篇 
　　卷之十五　　序十一篇 
　　卷之十六　　墓志铭一十九篇 
　　卷之十七　　墓志铭六篇 
　　卷之十八　　墓表五篇 
　　卷之十九　　传四篇　说一篇　谥议一篇 
　　卷之二十　　祭文十篇 

　　●崔东洲集序 

　　古谓世之所传不杇者不曰立德立功立言矣乎三者为用虽未始不一而究其言所繇以不杇则德与功实维本焉尔盖蕴之为道德措之为事业发之为文章其机恒相为流通而德有所未崇业有所未广则言斯游游斯滞天下后世其谁与从昔孔子自谓文莫犹人而伤躬行之不易殆知言者哉东公挺生海邦学以为道而纷习弗随以靡焉王德畿握进士及第臬太常卿国子祭酒进两都少宗伯阅三十余年于兹其行也不以为通其止也不以为泥其出人中外无欣戚几微见于颜面凡天培植衮銊诩扬化理与其誉髦之所陶镕郁隐之所宣纾典礼纪纲之所考建率昭昭著人口乘不磨余少时得其所为举子业读之思以见其人而不可得后余举进视政礼部由是朝夕晧其音谛浑然无毫发圭通而公亦寻归于东海迨于今垂三年乃曰杜门以自居纂言以自娱足迹不一至城嚣履公府陶陶然若于世无所预者至其子姓族冑使令之属亦莫不循循煦煦无怙势常态盖若忘其公之居昼锦而海濆之人自非学士大夫之乐有所造就而依归者则不特其疏远与之相安虽甚密且迩亦若不知井里之有卿相公之履道贞教显晦一致类如不　德之崇而业之广旧所为文若诗得六百八十可丽二十卷大之而柌要其析之而品汇彰鬯达乎性情渊源乎道义窥典谟而驰风雅因物赋形无所沿袭盖本其道德事功之所衍敷而湘湏以不杇者庸可以无也邪且传有之曰君子不以人废言夫非其人而出其言苟合乎道斯圣人犹弗弃之而况乎德与功如公者天下后世将必有信其其言而论其世矣其孰能使闇焉而弗章邪于是乎　而之盖将以阐道翊业烨烨乎与地日星同其悠久也夫岂曰与操觚染翰者裨妍润也哉是为序嘉靖庚戌闰六月既望赐进士出身奉训大夫知通州大梁曹金撰 

　　●崔东洲集卷之一 

　　维扬崔桐撰 

　　五言古诗四十二首 

　　◆五言古诗四十二首 

　　七子叙别 
　　别王承恩赴蜀 
　　别汤时敏 
　　同章朴庵司空登太和山大顶观云生 
　　游太和山归均州公寓有感 
　　游太和晚至玉虚宫恨短律不能尽述复赋此以统发其趣 
　　薛永龄母苦节卷 
　　郧城秋思别嵩少张子六首 
　　九日寓衡杨子邀登回鴈峯 
　　西园十景 
　　楚臬别蜀冈太仆四首 
　　陈给事侃使琉球 
　　同湛甘泉游丰乐亭次韵 
　　崇德楼八景为马问庵赋 
　　书史元敬屋壁四首 

　　○七子叙别 

　　三年相契托白日共云骞清时重民社六子谢词垣川涂念异辙欲别且攀辕张镫美清夜凉吹彻熇烦高梧下白露城月澹东轩招邀德星聚命酌聆绪言形忘合尔我眷恋如弟昆开情暂丝竹芳荐旅兰荪烈烈丈夫气岂断儿女魂梓溪抱忠赤矢报天地恩青湖不愁思自爱牧守尊漫山转昭旷壮志凌昆仑梦泽楚中彦落笔云霞屯西玄万人杰笑语如玉温亶爰负奇尚欲骑碧海鲲惭子独蹇劣踪迹暂文园多君采葑意欵欵交爱敦金闺萃晨夕若奏箎与埙云何讵成阻骊驹歌在门明珠媚川晦利器试盘根愿言各努力诎信惟道存仗马饱刍秣龌龊安足论 

　　○别王承恩赴蜀 

　　朝言别子去暮犹执子裾瞀瞀情惝怳相看更踟躇饯赠岂他人心朋义非虚共子十年好供奉承明庐话言罄中臆不隔女与吾佳逢岂常遇沛徂能复俱利器俟盘错具翮烦奋舒君子抱明德涂异辙不纡白露净炎缛高燕集广除雅歌发朱瑟击矢飞金壶密庿列时彦河灭明星疏且以终遥夕世婴一以袪鸡鸣子莫发重予伤蟪蛅 

　　○别汤时敏 

　　念言共子别携手出城闉黄鸟向我鸣求友声连连含凄遵碧草暂此风中筵朱丝促离奏绪言聊为宣自接金闺彦契托交颇妍倾心展言笑胶漆讵为坚壮思时飞越惠我瑶华篇清音蔼孤绝逸兴杳冥骞倚兹白璧光言愿长周旋如何平生爱奄忽成乖牵耿耿搅中曲盈盈情独延驰衷结云幰攒思属尘轩皖城古佳郡避地曾谪僊澄江既??裔荡碧嶂复云烟愿子且昭旷聊此纾心缘龙潜岂岑沕鲲化终溟迁秋风有鸿鴈勿惜向幽燕 

　　○同章朴庵司空登太和山大顶观云生 

　　冥登天柱峯迹远隔下上新旭气澄清万象历历数白云悠然生树瞹意欲雨皑皑浮琼台飘飘零玉羽网曰朱凤翔翻松白鹤舞俄从足下升傍栏手可取凉洒湿萦衣袖拂纷缕缕回首羣冈隈怪状四面吐属蟠缠蛟龙危踞雄凶虎直起市烟腾横流涧缺□或凝壑底平翠峦围半堵高团冠崖额低颓笼□□移时郁澒洞势巳失寰宇层阴万山吞缥缈荡银潓炉烟混瑶坛烛影昏玄圃压殿阖天门霾磴迷霄路吾心转昭旷况与达人伍兹观壮平生徘徊味独古亭午发丰霖枯槁得恃怙霁景薄暮悬俯仰忽如剖 【 香炉峯蜡蠋峯】 

　　○游太和山归均州公寓有感 

　　鹪鹩悦卑啄鳅鲰善淤潜气机有真感物理良自便嗟予本拙薄谬附风云骞冥心亦九万濩落才莫先日月逝不处偃蹇华其颠纡涂惧后辙循念盈前愆兹邦有灵宅郁与瀛岛连世喧莾吾迫殊未辞所牵日来聊暇豫况执长者鞭追随漫登顿攀云互周旋仰探凌贝阙俯睇穷珠渊携手羡门子拍肩偕彭佺江河倾绪论溪涧开中天乐事岂多取仍逐寰中缘回与各渺邈意阻安复妍烟霞存想象寤寐余蹁蹮驷马带倾覆独鹤何悠然终焉拨往累怡顺以求全 

　　○游太和晚至玉虚宫恨短律不能尽述复赋此以统发其趣 

　　罢游憩玉虚幽境宛在想出门山坡陀树拥路如掌遇真宫门外山合僊关榜入关渐瑰诡峍坑千万丈百里凿天根迭磴造云壤溪直旋倏纡崖夹出俄敞灵崖逐云摧轻舆阻险■〈山莽〉逶迤镇日行历历荫杉橡万松深壑底翠杪覆人上呈奇高下交随意纵横长鸿蒙障景光碧气洒虚爽一岛鸣清溪万谷答幽响僊宫三十六纷列绝凡坱冉冉下笙凤飘飘迓鹤氅灵峯七十二境岐岂周赏选秀踄崔嵬寻奇探嵻■〈山良〉天柱标玄枢神灵□朌蛮瑶梯踏未半江汉俯沆漭三门悬赤霄缥缈惊赫暀十步九欲颠健足力犹强直观顶合翠横转秀分两危升剑莲垂下月?弟玉笋塽余峯不记名葱苍蔚中向远势飞层峦瀛海涨滃泱繁云弄阴晴缥色异形象方丈抱楼台巧砌围璧璗啜芳紫芝泉餐珍班菌饟侧径入紫霄霏微帝居广旗峯俨飞扬星树恍辉朗俄升绝巘亭下瞰复渺茫鳞鳞僊人阁松底琳琅荡阁道下北楼萝木阴映月?莽鸦禾?司金火摇虎观神光爣龙泉冗滴乳梅雾气流沆南岩地崆峒百灵互来往塞壑绣卉罗对涧练屏晃五龙肃玄气重林霾丛簜渊崖积烟古白昼啼魍魉蟠蜓碧嶂登窈窕琼墙广双池天地分五井阴阳放冥搜诵经台尺径刺草莽舍舆步青绿深入意转怆回翔背冈巅迹绝愁螟蟒半岭憩茂木天际霞光□玉虚会僊楼冥升独昭旷琼桥跨金水池亭转回枉僊桃尚遗宫三丰驻龙鞅吾欲借其衣乘风谢区网 

　　○薛永龄母苦节卷 

　　悠悠闺中魂迢迢天上恩天书五花缬益我肝肠裂芜城多秋草愁人迷远道白露凄寒枝是妾梦君时梦回心益苦乌啼帘月午苦心与明月长此清光古 

　　○郧城秋思别嵩少张子六首 

　　山城急暮吹百卉半销落虚枝结悲响独步庭阴薄渺渺鴈驱霜切切蛸鸣阁 
　　蛸吟凄以长客子思故乡余怀巳东海子梦亦南阳单衣感刀尺举目断河梁 
　　河梁不可度急景坐云骛骚屑岁事非飘萧发惊素牕外数流萤云中听鸣羽 
　　鸣羽无定栖行人东复西褰衣就芳侣欢燕遡杯迟徘徊觉心展艰难忘路危 
　　危路收朝雨皓月复三五愧倚珊瑚枝况挹瑶华吐耿耿圆景反黯黯玉绳俯 
　　玉绳杳城隅契托恨相于黄鹤每招子会合是湏臾迟迟子莫发欲发重愁予 

　　○九日寓衡杨子邀登回鴈峯 

　　秋风改商素高天荡虚爽地湿野凉入寒蛸近书幌感兹急景凋旅抱殊戃恍良辰巳重九闭户白云长君子惠好我招携且幽赏言陟回鴈峯曲磴逶迤上遥阴开夕晖送目颇清敞翛然跨飞动悠哉异俯仰城氛万井收江澄水如掌川涂散广甸海岳冥穷壤哀草际寒烟风水逓哀响聊敦黄花期遗此樊笼想徘徊狎清觞挥翰昧才强长歌韵朱丝坐迟溟万象一笑掀长髯巳失天地广 

　　○西园十景 

　　撷芳径 
　　集香亭 
　　静观亭 
　　适闲窝 
　　承霖沼 
　　听泉亭 
　　欵鹤桥 
　　栖云洞 
　　萃胜楼 
　　唤鱼亭 

　　·撷芳径 

　　淑气荡春韶烟花乱溪径岁蕤露含馥氤氲昼欲暝蕙草坐销歇佳期怅何定采采盈金盘所思聊可赠 

　　·集香亭 

　　闲亭含浮阳绪风绕嘉林琼华被回栏丛阴净素琴万族会有托清芬结幽深勿令鸣蟪蛄芳姿易凋零 

　　·静观亭 

　　高斋肃以闲可以屏嚣氛涟漪睇浮鲜碧落送归云栖心境寂寂万有何纭纭意恊巳忘言日夕羲皇君 

　　·适闲窝 

　　云林涵涧凉虚斋荫高木雅爱山中人撷荷制初服谁能营白珪岁宴歌黄独何以终晨夕恭声在深竹 

　　·承霖沼 

　　鸣雨过高林淫淫洗芳原方塘虚以受碧涨带柴门溶??裔天潢回盘盓海气昏鱼龙饫濊泽白日看飞翻 

　　·听泉亭 

　　皛皛分河汉淙淙泻天籁何言美丝竹意巳宫商外月槛衣云寂松磴奔如霈试入巢由耳心神坐中会 

　　·欵鹤桥 

　　泉谷响幽禽襹褷浮素影自爱立溪梁仙姿闲以靓徘徊玉蟾高潇洒金风冷高人互主宾颇觉烦嚣屏 

　　·栖云洞 

　　白云出何心飞来亦悠然霭霭屯崆峒团团亘漫延石坛元气冥■〈山妥〉窦苍枝悬嘘吸得玄牝言咏南华篇 

　　·萃胜楼 

　　危构俯青郊褰??巾旷登临翳翳出烟峤历历数瑶林樵渔散川陆云水澹浮沉清朝一以眺悠然闲素心 

　　·唤鱼亭 

　　甃玉引清流濙洄漾芳荇?鱼?鱼戏锦鳞汕汕跃浮景未负幽人期岂为朱弦警鲰蠓各有乐令人发深省 

　　○楚臬别蜀冈太仆四首 

　　秋江寄别酒言念结良俦与子昔相于吾土共芳□光仪攀白下契托凤台游云泥忽异路未究宿心求 
　　求之不可即伛偻心织织后轨近风云前图邈修翼世故莽相仍同车阻颜色云胡神物交乃恊湘江侧 
　　侧怀惭枉植□倚琼枝蒨未倦道谊敦巳促睽离燕昔绪今复生今欢去仍恋愿言子莫发辀前各郊甸 
　　郊甸变金素落木鸣迅商野日澹芳意百感集清觞努力务明德高下各飞扬子有瑶华调能辞荆汉长 

　　○陈给事侃使琉球 

　　雨结西湖阴木冷吴山烟岁巳伏羣化旅抱当离筵念子鲸海游　皇猷属遐宣君子志四方万里情岂牵且共洲上酌复奏鹍丝弦绪言聆须臾纾襟暂周旋　圣仁本无外中土余颠连瑶囊有谏草道援志所先言归勿迟迟翘首青云軿 

　　○同湛甘泉游丰乐亭次韵 

　　达人有冲抱雅好属秋山偶驻滁阳节慰我宿追攀虚斋聆绪论相对欲忘言旷然恣幽访遵迹问先贤高歌意不尽欲去且盘桓仰凌白云峤俯瞰玉泉蟠驱车忽异路斜日澹江干 

　　○崇德楼八景为马问庵赋 

　　房云捧旭 
　　楚月生明 
　　南山献瑞 
　　北斗调元 
　　彭黄对峙 
　　河泗交流 
　　桑梓清阴 
　　松楸永感 

　　·房云捧旭 

　　伏云抱幽石悠悠寂以闲言从赤龙子驱海润浮寰雨余云亦散缅焉归故山犹悬五色彩迎日丽朝颜 

　　·楚月生明 

　　楚王台上月忆昔照宾筵醴空歌舞罢山青月自悬寒阴结暮霭清影落晴川尚爱幽栖者虚斋鉴静眠 

　　·南山献瑞 

　　南山郁以秀翩翩朱凤翔云霞呈像彩草树映苞光不度昆仑迥言栖君子乡何当隐沦者栽竹万琅玕 

　　·北斗调元 

　　灿灿北斗星累累九万里纷敷主五岳斟酌调天纪如何大东吟风颓有臧否所以清源翁探玄问终始 

　　·彭黄对峙 

　　却老寿彭僊翊汉智黄石僊杳炎祚移岿然峙双迹鸟喧风雨檐鼠宅龙蛇壁君子有达观徘徊感今昔 

　　·河泗交流 

　　大周衍河流陪尾澄泗脉逝者固如斯千秋邈不易??仲瀜会直源迤逦抱幽宅妙晤欲忘言坐对长天碧 

　　·桑梓清阴 

　　幽寻君子庐桑梓阴可息眷言谁之遗所生手自植玉树交清辉缥枝连秀色深培泽自余可以考明德 

　　·松楸永感 

　　松楸荫丘垄下有九原人琼姿巳渝浸黄垆能再春风枝结远思霜叶助伤神不忍登楼望天长入恨新 

　　○书史元敬屋壁四首 

　　小筑寄云林冥冥绿阴绕凿池曲通泉开牖翠分岛试问托长年海上金光草 
　　幽人有高尚皜皜如野鹤冥栖荫茅茨采秀把衡若归来负春暄檐下丹烟落 
　　披襟对沧溟风闲凉可倚天长灏气虚野旷晴岚紫何以寄同心前洲有芳芷 
　　庾公爱明月坐对南楼魄君家屋近楼海月光悬璧登临时啸歌万里长空碧 

　　崔东洲集卷之一 

　　●崔东洲集卷之二 

　　维扬崔桐撰 

　　七言古诗二十首 

　　◆七言古诗二十首 

　　别吕泾野 
　　同盛蜀冈六月观楚藩紫薇双树歌 
　　安化莲里道中 
　　一峯草堂歌 
　　燕峯詹子语予曰昔游岱岳俯视徂徕举足可踏予奇之恨不能偕此乐也为赋燕峯歌 
　　集丰山别业观梅为赋玊龙歌 
　　相逢行赠詹燕峯 
　　赵西津园秋宴歌得寒字 
　　别王生 
　　春冈歌为刘司寇作 
　　别胡缾山还东省 
　　别夏松泉司徒之南京 
　　赠赵国宾尹什邡 
　　赠喻晴江方伯 
　　别火文津授职归隐广陵 
　　鸰原春色歌 
　　赠徐悦中使陕还江阴并问水南张学士 
　　挽李竹梅藩相 
　　寿半渠应翁 
　　寿孙讷斋 
　　秋夜歌拟王勃体 
　　暮秋归兴歌二首拟孟浩然体 

　　○别吕泾野 【 泾野行日有长途之阻】 

　　驱马出郊愁送客黄风吹埃昼不白野狐绥绥啼乌吓道长鸾凤迟云翮欲行不行□思积黯黯燕台日将夕归来戃怳意成阻兰镫不挑坐无语 

　　○同盛蜀冈六月观楚藩紫薇双树歌 

　　紫薇省中庭前种成双薇树虬枝铁干对屈蟠爬搔不受有灵觉 【 其树爬之则花落】 烟缠露湿苔藓攒春风三月吹不醒赤日向天花万团珊瑚错落满身缀幽香飘荡湘江干省中老仙觧爱惜层阶迭砌勤遮阑兴来携我坐其下仰面似捧青瑛盘红光绿荫入杯酒飒飒两耳生微寒彷佛竚足风雨湍六月不敢摇素鸾吾闻此物种自蓬莱始帝遣华国移根此丰神岂留肉眼里他日作龙双飞起黄金殿上侍　天子 

　　○安化莲里道中 

　　渠江舍舟趋莲里草间深入依山岻登登渐高路盈尺飞藤丛棘刺人耳喷泉淙淙乱石斑突兀卧木横道间失脚愁落溪百丈夹面仰看天一弯有时下舆度危磴苔滑仍防踏不正左持右翼步蹜蹜一险百虑心始定日落聊宿舒老家觧衣张榻烹新茶摘柑侑酒问风土面热顿失天之涯明朝更发岂辞苦百里崎岖入溆浦呜呼吾辈乘轩食肉尚艰辛奔逐更有尘下人 

　　○一峯草堂歌 

　　筑堂不必取丹雘俱有青山意可托看山不必纷崖壑一水一石亦可乐东瓯万壑千山中草堂胡为对一峯山人意不在形迹太玄之味生冥空危崖矗矗青屏列爽秀何曾亏日月气结孤冲银汉寒阴生独压丹泉洁五僊窈窕成荒迷九华照耀徒攀跻安似此石脱盘带郁郁特立随云霓山中岁月自来去旧是山人读书处□角何湏歌石烂触云巳见成霖澍中流一柱与山期庙郎不改茅茨时质介能辞巨灵擘节抱岂许愚公移主人昨归草堂息笑对山姿频拂拭简书可畏忽辞去猿耶鹤耶留不得于乎但愿主人秉山德草堂万里生颜色 

　　○燕峯詹子语予曰昔游岱岳俯视徂徕举足可踏予奇之恨不能偕此乐也为赋燕峯歌 

　　燕峯燕峯天上豪白眼看世如毫毛胸藏今古轻刘曹落笔滚滚惊云涛腰下龙泉■〈辟鸟〉鹈膏横被山人荷芰袍顷刻两腋风颾颾飞去岱岳骑金鳌西华北恒手可操太行碣石归囊櫜千山万山如眠羔仰面大笑尘世弢一跃欲踏徂徕高我闻此语空叹褒胡为役役吾生劳安得白日乘天风?寿共君汗漫时游翱一醉长春王母桃 

　　○集丰山别业观梅为赋玊龙歌 

　　玊龙得春翻海底峥嵘麟角排山起朅来下伴琅邪僊千巗万壑清如洗上林未爱护香车精舍惟甘照简书抱檏璘珣围素锦流光错落摇明珠今年二月天气烈十风九雨助奇绝岂逐阳台梦里云还飘姑射峯头雪僊人选胜多古心坐我十亩清溪阴醉眼模糊百遍绕灵物向我如欲吟吸精嗅馥未厌饫酒酣入城几停驭回首苍茫烟雾中只疑神种夜飞去 

　　○相逢行赠詹燕峯 

　　昔年共作琼林客看花跃马长安陌地北天南二十秋相逢楚泽头供白头白相逢气尚雄鹤矶鹦渚春花红画壁挥毫僊子阁楼船听瑟湘灵宫一杯欲尽洞庭水岂止八九云梦吞胸中君泛西湖政成理手携玉册朝　天子予亦翱翔翰墨林重逢又有□□市燕城市上春酒香黄金不惜呼百觞巨杓深衔琥珀暖西山横倚芙蓉长玉珂玱玱傍归路劝君暂留留不住君马莫随官柳行忍听枝头黄鸟鸣 

　　○赵西津园秋宴歌得寒字 

　　秋云低压秋风寒秀色满林枫叶丹空崖老桂似人立晴飔飘拂天香团主家石洞悬空碧帘栊晻映神僊宅翩翩瀛客飞盖来移席池塘采金液天吴分海水一杯盈盈曲遶小蓬莱鲲鸣鼍奏促鲸饮凤凰笑指青云台劝君痛酌休遽发松稍巳相东城月 

　　○别王生 

　　美人爱逐春云游千里观涛东海头扁舟斗酒一长啸天风落鬓生清秋乡心昨夜南图早回首江洲山月小龙剑飞飞那可留令人千里愁芳草 

　　○春冈歌为刘司寇作 

　　我闻鄢陵东冈无□比□□巨镇邦之纪绣壑缥林旷野间回崖复岭中天起芙蓉峍■〈山亢〉非不奇剑戟■〈山昔〉崿形亦伟岂若东冈云雾深百里一□无穷巳此中居者灵气钟紫黛一抺围帘拢对榻青天翥鸾凤当牕白昼行蛟龙具茨巾?干幪御气通丹丘彭祖连僊从兴来笑傲一尊酒横骑鳌背低苍穹年年芳月青阳吐韶华丽景摇玄圃池馆含熏杨柳风琴书沾湿桃花雨深山大泽神物舞挟雨驱风入天宇嘘吸乎翻沧海波等闲优渥中原土神物山中兴不孤何人为貌山中图但愿神物留　帝都乾坤长见阳春敷怨鹤嘲猿何有无 

　　○别胡缾山还东省 

　　胡老仙才气槩雄曲江携我游春风曾期汗漫共三楚云梦何足吞胸中相逢又别长安陌岳烟遥指东天碧还约同登日观峯醉卧大夫松下石 

　　○别夏松泉司徒之南京 

　　忆曾邂逅石头城秦淮照酒摇秋清君再南图我留北朔云燕树何为情桃花片片香风发祖亭冠盖倾朝阙千里瑶光共此心独有凤凰台上月 

　　○赠赵国宾尹什邡 

　　赵温才岂安雌伏碧落双鳬西入蜀忆昔相逢采澧兰觧携又向桑干澳什邡山水天下奇水帘风洞烟霞垂但愿桃花开满县濯缨朗诵程翁诗 

　　○赠喻晴江方伯 

　　岳藩江右雄东南名郡纚纚开十三鲸鲵巳殄碧湖净借君雅望聊停骖凋枯嘘拂春风里棠花灿烂薇花紫谁照中书使相心滕王阁下玻瓈水 

　　○别火文津授职归隐广陵 

　　羡君暂作天门客便忆鲈鱼敛云翮乱落杨花兔麦青归鞭东指淮山碧醉别燕酤觧绮裘桑干烟树入空浮此去吹箫桥上月清光还待玉人游 

　　○鸰原春色歌 【 鸰原春色卷吾友舒梓溪为其门人汪次□题也读之深有感焉】 

　　忆共梓仙朝玉京春风飞马花冥冥埙箎迭奏忘尔我笑对燕酤双玉缾旧日韶华今落落仙人巳夸辽东鹤独有侯芭经尚传缥缃藻翰还如昨侯芭兄弟三紫芝殷懃佩服鸰原题春去春来天地老令人对此长相思 

　　○赠徐悦中使陕还江阴并问水南张学士 

　　桑干秋老玻瓈水送别南州徐孺子仙气关中望使星槎回东海摇青紫愿君莫恋陈蕃榻雉尾云红看腾踏好为殷懃问茂先龙津双剑何年合 

　　○挽李竹梅藩相 

　　少小文欢谪僊子更共湘沅采兰芷爱尔青荧片玉心沧瀛深入麾金紫我亦冥飞谢玉堂花前笑接醉春觞芙蓉城沓谁为主月色空疑落屋梁 

　　○寿半渠应翁 

　　江南十月寒尚轻梅花枝上乾坤生木公得春迓金母双骑紫凤飞天声玉树有孙兰有子仙饴舞奏璚霜蘂借问幽踪何处栖大隐山前半渠水 

　　○寿孙讷斋 

　　清才忆昔孙兴公掷金词赋声何雄承家芳裔尚滚滚南华朗诵蓬瀛东春韶三月光风里乾坤甲子从头始海日山桃照酒红芝田呼鹤丹烟起 

　　○秋夜歌拟王勃体 

　　秋夜歌双鬓皤朔风飘鴈归江沱芜城入望遥星河遥星河岁蹉跎焚鱼稽首辞鳯坡鸣榔东去凌素波幽人还制白鹭蓑碧山深处住云窝芳洲唱踏莎嘉树抚琼柯田翁爱我乘月过乘月过术头瓮酒泛金螺龙楼魂梦断渔梁意绪多寄言春梦婆吾心终薜萝 

　　○暮秋归兴歌二首拟孟浩然体 

　　游子归时朔气清关河露凄南鴈征青徐山尽度芜城回棹湾头歌月明月明历历沧江树照见幽人归隐路渔翁鼓枻招去来笑指东瀛入云雾 
　　田舍秋深熟稻粱鲈鱼正肥蔬菜香逍遥还制芰荷裳白饭新羮其故乡故乡天入沧浪际隔断凡嚣蓬岛地云林瑶草幽事多门抱西郊数峰翠 

　　崔东洲集卷之二 

　　●崔东洲集卷之三 

　　维扬崔桐撰 

　　乐府十八首 
　　赋四首 

　　◆乐府十八首 

　　采莲曲 
　　折杨柳 
　　游女曲 
　　江南弄 
　　君马黄 
　　桑妇词 
　　巫山高 
　　王昭君 
　　陇头流水歌三迭 
　　自君之出矣 
　　雉子曲 
　　帘上燕 
　　乌夜啼 
　　公无渡河 
　　独瀌篇 
　　思亲操 
　　景阳曲 
　　刺促 

　　○采莲曲 

　　双双采莲去曲曲见郎舟洲回郎去远一曲九搔头 

　　○折杨柳 

　　出门折杨柳却忆赠君时分明春在手不是去年枝 

　　○游女曲 

　　杜若风香兰渚西谁家少妇拾春荑鸳鸯惊起一双飞一双飞心事结望遥遥泪垂血 

　　○江南弄 

　　游丝飞絮江南曲江南儿女颜如玉笑入兰汀采柔绿采柔绿欲赠谁行路难长相思 

　　○君马黄 【 庚辰养痾南归】 

　　君马黄宦马白彩韀金??耳丹霄陌丹霄陌阻且长臣马力痡羞骕骦君欲行臣莫前垂首谢君君亦怜 

　　○桑妇词 

　　少小嫁郎君姑教着短裙采桑事蚕织机上锦如云云锦入官家篝灯夜绩麻明年桑叶长未采巳成嗟采桑心独苦泪湿桑中土 

　　○巫山高 

　　巫山高屹屹冥冥云雨低美人春梦断欲问路仍迷台荒悬碧藓祠古绝丹祶寂寞巗花落空余春鸟啼 

　　○王昭君 

　　粉黛淡新妆含泪别君王君王不相识神采射明光沙霾黄碛古雪压白龙长千载琵琶恨令人思不忘 

　　○陇头流水歌三迭 

　　陇水鸣月夜似闻君子声开门只见月的的照长更陇水落清秋寒声散芳草可堪霜树猿听之令人老上陇俯流水长奔何太驶恨渠呜咽吟尽入愁人耳 

　　○自君之出矣 

　　自君之出矣书寄泪横流莫教笺染血翻恐重君愁自君之出矣留得旧衣裳开箧时时看分明君短长 

　　○雉子曲 

　　小麦青大麦长雉双飞桑树旁时哉鸣啄稳照影锦云光结侣羞鸂■〈涑鸟〉朝阳比凤凰羽仪尔戢矰缴尔防鲁恭云巳童子稚狂 

　　○帘上燕 

　　帘上燕为尔怜朱门书还启金钩朝复悬万年枝上鸟凤眠尔独栖栖□屋□帘上燕为尔怜 

　　○乌夜啼 

　　乌啼哑哑霜半销银床萧瑟梧叶飘王娃唤醒鸳鸯梦飞去香魂谁为招 

　　○公无渡河 【 伤己亥风涛之变王翁被溺】 

　　公无渡河河流灏灏不见底中有蛟龙掉长尾得公食之彼之喜公无渡河河流混混奔泥沙参参万石争嵯岈公入不归河为家赤乌双双舞芳洲黄狐死矣亦首丘公之入河谁尔收吁嗟乎公无渡河尔发可晞尔壶莫赍河不可欺吁嗟乎公无渡河 

　　○独瀌篇 【 感风涛变后复遭恶吏】 

　　独瀌深水浑照影不见人影灭何足惜水深能灭身驱车上北山狐狸向我号我欲回车路阻修斑斑有虎当前郊荐草芃芃黄霾蒙蒙逝将何依我心冲冲秋风飘摇鸿鹄高飞岁云暮矣游子不归双龙在箧赠我友生子惠携我与子同行彼美踟蹰我心则忧匪心孔忧与子同舟 

　　○思亲操 

　　思亲操者舜见飞鸟而思其亲也日吾父携桐试艺留都凡三渡南泠矣今复南迁入夜江行有感而作瞻彼江流兮滔滔风凄凄兮水号舟荡漾兮心摇乌鹊翩翻兮云冥冥怀我所生兮仪形杳东顾兮数星心惝怳兮踟蹰胡不归兮岁徂 

　　○景阳曲 

　　长更钟动霜花湿冰咽铜龙漏稀涩鸳鸯魂梦断黄娥双玉阑干半收泣翠靥金钿靓早妆冥冥海日卧龙堂抱衾行近紫绡床分明对面千山隔彩带杯寒成弃掷牛女盈盈银浦流低垂双燕玉搔头空栽荳蔻花先老悞结丁香春复秋 

　　○刺促 【 岳阳道中即事】 

　　刺促何刺促碧梧爱种山之澳双双小凤共徘徊渍阴倒浸潇湘绿朝烟暮月洞庭寒秋老僊娥斑竹湍亭亭玉干倚天立秀色映空牛斗寒 

　　◆赋四首 

　　永思赋 
　　怀逸赋 
　　喜晴赋 
　　祝雪赋 

　　·永思赋 

　　永思赋者东洲崔子为其从弟槐生赋也槐生弱龄丧父囏难成立巳亥秋■〈风贝〉涛大作二母复沦没槐生触景彷徨悲思无极妻女之爱又不暇戚矣东洲子哀之故托槐之辞曰 
　　江流漭潒兮奔莫巳江云黑?合黑?芒兮凝泥泥憀栗孱衷兮吾生欲毁望而不见兮怀二妣双魂逴逴兮随太紫求之溟涬兮渺无埃吾命黔羸兮觅本始芳姿沕穆兮噫谁其是九阂颢穹兮吾欲问之排空扪素兮登彼峛■〈山施〉列缺倒景兮漠峻驰虞泉出倚兮扶桑枝魂其何之兮情彷徨俯躬缩蠋兮中心悹伤回邅结愲兮涕淋浪树之丹棘兮能以忘吾考背弃兮吾生尚孩惸惸愞植兮愁以摧二母勤劬兮毛发皑皑阳侯恣割兮去不回魂乎归来兮谁凭谁依谁所亲故乡之土兮骨肉真青炜升平兮春骀荡幽攡虫?端动兮昭万象乳泓玉蚁兮华轩敞魂胡不归兮生乐享亦炜颂平兮夏恢胎茂树修景兮荫瑶台琉璃屏冷兮冰溜开魂胡不归兮歆寿杯白炜象平兮秋沆砀佩兰饵菊兮炎燀畅风帷月榭兮心神旷魂胡不归兮有丰养玄炜和平兮岁云既除瑞香温玉兮凚冽苏鲜膎珍脆兮歌笑以都魂胡不归兮行莫纡乱曰魂兮魂兮何辰复胡我生兮俾我独青鵩当夷兮雠黄鹄精卫无功兮尚龙屋黄垆夜长兮杳冥北鹤跂遥遥兮空即?足蹙欲涉无梁兮车绝辐詹尹何居兮吾握粟 

　　·怀逸赋 【 丙申子多□思归赋此自广】 

　　念吾生兮鲜逸托觚椠兮搔形探端末兮往帙剔泛言?坒兮幽经抱玄珠兮兀兀倚冰楪兮泠泠杳层霄兮伏翼吞鸿鹄兮气凌溘乃游东观以蜚响捧北辰而展足攀苍龙之蚴蟉照等夷之清渥冀铭勋于景钟架桴枅而檏樕望天阍以泬寥忞蹇步而瑟缩既东南于闽越复辗传于湘浦临虎闱而弗模登凤台以吊古勴三礼以直清岂时贤之比数辙欲纡而力疲食愧浮而无补尔乃倦羽思林老骥怀枥期渊潜以抱愚林栖而景息书巢蜗庐负暄扪膝元化与并烦痾顿失若夫星楂虚兮日涉桂枝丹兮见招祥飙被兮昭旷海月拾兮逍遥荫影木兮敦宿好煮芋石兮盈山庖入溪烟兮摇碧筱步回塘兮夭玉桃弄兰荪兮容与醉琼胎兮昏朝欻乃戏五烟兮羾轶驾衣芙蓉兮彯霞巾携寿光兮佩含景肩岁星兮扣苍精参紫薇之云軿兮遐韵慕黄眉之通方兮达生安濩落兮众缘寂惔希夷兮寤寐清庶昧图之奄拨兮追往昔遂初服以超遥兮吾性情 

　　·喜晴赋 【 楚省久雨一祷而晴赋此志喜】 

　　惟吾人之弗率兮肆　皇穹之莫怜爰降割于无辜兮或陆沉而河尘黄发纡轸而柔孽载号兮嗟絓绩而莫伸胡知夫神之爱吾民兮甚于民之望神侯馨香之俶升兮纷剡剡共载歆庶赫戏之回翔兮载昭德而俯亲何旬月之淋漓兮溘一祷而亨屯雨师缤其返驾兮风伯转轮商羊罢舞兮羲和耀灵俄宫沉者载浮兮鱼鳖觧沦阛埜欣其夷犹兮聿蹇产以纾颦縆鼍鼓之坎坎兮管□奏频旅椒糈以□荐兮桂酒载陈仰剑珥之陆离兮惭匪腆之微禋合舆情之大公兮感昭假之一新惟灵鉴之弗厌兮懋鸿德于大钧睇五政之弗諐兮乃敷翕乎长春十日一风兮五日以霖泽不破块兮暄濯载均百谷有成兮卉木蔚蓁阐妪鞠之无私兮大造有仁 

　　·祝雪赋 【 楚省作】 

　　惟玄运之届缩宰惠气而抑杨爰吁炎而吹冷司懋育以为常雨霡霂而知时雪缤纷而载疆冀殄戾之畅郁丰百谷以耒祥胡斡维之弗经冬伏阴而愆阳怅曜灵之赫赫未三白之瀼瀼嗟二精之违恊十秵稔之恐伤愍元元之何鞠濒泯泯而流亡抑鬼神之扬灵熠光景于下方鉴吾人之靡臧肆凭怒而罚张窃俯循而??虫??虫顾何召而遘殃慨愚氓之无知赏正之弗章□羣工以谢愆申庶长以恳禳藉　皇□之开右示薄阴而冽霜尚恢台之弗渥抱战兢而敢忘惟神明之弗吐闳紫宫而耀光溘霰雪其无垠沾清润之琳琅纾羣生之轸纡兆有年以穰穰庶天人之弗违歌时和而乐康 

　　崔东洲集卷之三 

　　●崔东洲集卷之四 

　　维扬崔桐撰 

　　五言律诗一百一十三首 
　　排律一首 

　　◆五言律诗一百一十三首 

　　简问蒋敬所翁 
　　雪夜闻石熊峰阁老讣 
　　过杨内翰故宅 
　　卧病别刘子 
　　胡原学南改迎养 
　　张司寇初恩志感卷 
　　书杜隐翁屋壁次唐守之韵 
　　别刘载道 
　　西边报捷 
　　同杨弘山曹漫山游姚园 
　　哭姚海山 
　　同章朴庵司空游武当山共十五首 
　　京山喜雨二首 
　　京山观音崖次毛东塘韵二首 
　　灯夕夜行有怀 
　　同张嵩少冲雨至郧阳二首 
　　督学南行辰溪道中会李台南夜酌 
　　辰溪道中述所见 
　　同文沃焦储谷泉游习池回观显佛寺 
　　留别王梦泽书扇 
　　郧阳道中 
　　谪浙月夜偕泉川子登吴山观湖 
　　偕陆俨山蒋东晓游玉泉寺观鱼 
　　偕陆俨山陆体斋登飞来峯绝顶各坐石望湖 
　　净慈寺 
　　红梅 
　　调辰沅过九江高良山 
　　瑞昌亭子山观东坡所书眉山苏轼过此六字 
　　沅州会陈西愚宪学 
　　湘南遇故人 
　　九日同翟青石中丞饮武昌江楼 
　　陈侍御邦敷遇予于辰阳 
　　迁太仆滁州悠然亭坐秋月 
　　九日菊未开 
　　吴园送菊 
　　月夕有怀 
　　滁州亭池秋意 
　　环山亭饯田守迁贵臬 
　　滁阳除夕思二亲 
　　庆贺北上饮陈悟冈清江公署二首 
　　饮凌剑山别业 
　　己亥服方阕又七月三日■〈风贝〉潮丈余海门以东人产荡尽悲感六首 
　　水灾后北上钟令仇簿饯别新砦亭 
　　通州诸大夫饯别宪院有感 
　　夜至如皋黎令邀飮宪院时詹何二广文在坐 
　　饮林东城吏部宅 
　　吴疏山侍御邀予偕林东城饮泰州城楼是日风雨甚恶 
　　维扬刘守曹节推邀饮李园 
　　江都张令缨邀饮葛园 
　　迁祭酒午日同王前峰太学斋居二首 
　　苏助教文母表贞图 
　　送孙三渠之新会 
　　哭崔后渠先生 
　　庚子郊祀同王前峯斋居太学二首 
　　送唐世惠尹武宁 
　　送王楼江知乐清 
　　迁南礼曹舟次仪真会蒋南泠 
　　晓登朝天宫楼阁四首 
　　署南雍至日斋居有怀王前峰二首 
　　署南雍燕坐东厢即事 
　　鸡鸣寺四首 
　　同张龙湖饮张阳峯宗伯水亭二首 
　　再用前韵荅龙湖少宰四首 
　　哭温托翁先生 
　　春游即事 
　　改北礼曹张石川邀登镜光阁二首 
　　三月三日予诞辰 
　　七夕二首 
　　怀亡友江亶爰 
　　送唐信甫令新郑 
　　赠邓应韶尹苍溪 
　　赠黄子南还 
　　梦马西玄有感 
　　闻顾东江先生讣 

　　○简问蒋敬所翁 

　　山斗三台老烟霞八桂城辞荣遂初服素业尚书生竹坞还开径莲峰定结盟相闻不相见怅望若为情 

　　○雪夜闻石熊峰阁老讣 

　　桂石悲遗老俄成变古今蓬瀛清望在蒿里白云深海岳收英气氷霜感岁阴九原那可作翘首几沾襟 

　　○过杨内翰故宅 

　　匹马城阴曲清才忆子云滇山万里隔汉署十年群载酒何人问虚亭落水闻迟迟不忍去回首澹斜曛 

　　○卧病别刘子 

　　不识荆州面于今是故知枕衾违病日天地别君时月冷乌啼急云长马去迟离筵何满眼凄恻重吾私 

　　○胡原学南改迎养 

　　亲远悬南极官轻去上台梁州云万里游子路重来秪拟春晖报非关昼锦开绮筵歌舞罢笑指凤凰台 

　　○张司寇初恩志感卷 

　　过庭违令子曳履重尚书驿使烦牢醴天家为起居□缘沾命再翻忆得思初何以供琼报皋谟愿展舒 

　　○书杜隐翁屋壁次唐守之韵 

　　门对歌樵径舟横带月溪风鸣花出犬目丁树栖鸡开卷从诸子分醅问老妻偶添诗意绪多向竹间题 

　　○别刘载道 

　　海角春仍在旄头气不骄玉门迥猃狁金印拜嫖姚庙筭时西顾天兵岂内销黄云秋渐老好为备临洮 

　　○西边报捷 

　　十年淮悔客忽作故山归岁晚悲长铗天空度少微清风遥鹤氅白石旧渔矶琼树怀君切何时慰渴饥 

　　○同杨弘山曹漫山游姚园 

　　市远芳园净亭虚曲水通能文共曹植识字更杨雄笑入烟霞里移尊竹树东咏归春十里斜日在西峯 

　　○哭姚海山 

　　万里青云器连城白璧姿庙廊名日重衡鉴道无私世路幽冥隔宫清故旧知秋风归旅榇凄恻重吾思 

　　○同章朴庵司空游武当山共十五首 

　　入僊关至紫霄宫二首 
　　紫霄宫道中 
　　雨宿朝天宫山房 
　　雨后夜坐南岩山台 
　　五龙宫道中 
　　登五龙山 
　　诵经台山房 
　　赠檏庵尚书 
　　赴玉虚山行 
　　至玉虚宫 
　　张僊留衣亭 
　　再至玉虚访朴庵同登会僊楼 
　　闻清微宫之胜道侧不能至 
　　闻玉虚岩之胜道僻不暇至 

　　·入僊关至紫霄宫二首 

　　西山园合杳凿翠敞天关龙磴丸丸上鳌峰滚滚攀□披碧树杪忽到紫霄间五月全无暑僊风有静□ 
　　此中真福□不与众宫羣杉宿光连斗峰旗翠掣云风回金锁路龙吐玉泉纹未尽登临兴徘徊问少君 【 山有七星杉展旗峯】 

　　·紫霄宫道中 

　　山行失炎暑风磴发萧萧鸦观丹崖覆梅祠碧气飘问僊知古迹采药识新苗不断松杉路阴阴转石桥 【 朗梅祠乌鸦观】 

　　·雨宿朝天宫山房 

　　风树蛟龙鬪天宫云雨垂曾阴吹不散午景霁仍亏榻借神僊窟檐依鹳鹤枝秋??迷归去路消息问南箕 

　　·雨后夜坐南岩山台 

　　雨霁清宵坐更长月转桥凉生松湿洒光满壑烟销峯拥天枢隔楼虚地轴摇忽闻笙鹤度冉冉列僊朝 

　　·五龙宫道中 

　　塞壑奇松拥呼人恠鸟翔庙岩题黑虎石涧转青羊响荅闻樵语香飘迓羽裳停舆问前路山夹紫云长 【 黑虎庙青羊涧】 

　　·登五龙山 

　　盘旋千仞路此地亦为尊日久涧长晦云低山欲吞冥搜随鸟道小憩借松根爱啜僊源水还筑玉女盆 

　　·诵经台山房 

　　僊子翻经处幽厓住有人径泥深虎迹松瓦盖龙鳞石座留宾古茶蔬剪药新问渠谁是侣惟与白云亲 

　　·赠檏庵尚书 

　　□□僊侣去七十二峯遥阁道攀天壁池泉吸斗杓徘徊丹竃窟唱和紫芝谣巳悟长生术朱颜定不凋 

　　·赴玉虚山行 

　　着处瑶宫敞随山羽客栖云根百里路木杪万重梯人语鸣虚壑鸡声隔远溪桃源知不远欲往路仍迷 

　　·至玉虚宫 

　　已出桃源径回镳更玉虚地宏疑月窟气肃象天居龟负蓬巅石龙缠殿额书灵官五百辈吹笛下云裾 

　　·张僊留衣亭 

　　僊去留亭榭松杉绕径长凤舆何处所蝉虫?免尚衣棠余泽涵金笥清氛凝桂梁时应星斗夜飞动彩霞光 

　　·再至玉虚访朴庵同登会僊楼 

　　避暑入云去言登僊子楼山遮半林日风洒万松秋俯瞰深层殿雄谈到十洲回舆下瑶磴看水更淹留 

　　·闻清微宫之胜道侧不能至 

　　传闻天柱下幽胜更清微峯合天长隔溪寒云不□花岩悬乳石竹坞对琼扉未有凌风翼空成怅望归 

　　·闻玉虚岩之胜道僻不暇至 

　　宫殿藏岩里阴阴千尺深秪容云雾入不受雨晹侵树影涵金锁钟声带碧浔渐非谢公兴双屐倦登临 

　　○京山喜雨二首 

　　岁岁天悭雨村村田稿禾苍生半沟壑赤地是江河甘澍频今夏荒墟更旧歌帝心谁感格无乃　圣功多 
　　云起沉荆树山霾隔楚天蛟龙竟日鬪江汉百川连喜动观风使恩沾望雨田穹苍本仁爱从此卜丰年 

　　○京山观音崖次毛东塘韵二首 

　　古道悬崖下真便驻使旌名贤多胜赏此地岂虚生细草亭阴色灵泉树杪声行吟对晴旭聊得旅愁轻 
　　□客惯寻寺登临石磴长岩姿含雨湿佛顶压泉凉双树摇潭影诸天散宝香因思白社会愁寂远公堂 

　　○灯夕夜行有怀 

　　今夜郢城月寒光较倍新未缘怜火树应故照离人翠管随歌扇香衢散绮尘儿童不愁思喧处漏声濒 

　　○同张嵩少冲雨至郧阳二首 

　　共子郧襄路千山风雨斜江流吞鸟道沙磴没龙騧崔颢空吟鹤张骞亦失槎黄昏憩公署相对即吾家 
　　十日郧山路真成行路难江天一气合舆马万云攒滑磴防颠踬长涂绝羽翰相看一险度各喜报平安 

　　○督学南行辰溪道中会李台南夜酌 

　　孤棹双崖路清江十月波山容明锦树潭影卧寒鼍野泊风烟暮深罍故旧过天涯得李白亭伯意如何 

　　○辰溪道中述所见 

　　素崖如玉裂奇石岸玲珑矶险波翻雪江虚树自风盘涡双棹急回浦断洲通万里初来客贪看尽日中 

　　○同文沃焦储谷泉游习池回观显佛寺 

　　故宅群峯在荒池九曲平偶陪骢马客转动爽鸠情烟色飞花径钟声落日城使君如不醉山水笑经行纡蹊楼转磴奇像佛呈身香气天花□烟光洞草春岩笼棊石冷江引竹泉新徧识襄阳胜无如此蕴真 

　　○留别王梦泽书扇 

　　赤壁回孤棹黄城别晓云情悬梦泽子昔是凤池羣宋玉仍儒雅周南滞典坟今宵杨柳月江笛不堪闻 

　　○郧阳道中 

　　郧阳一日道步步上丹梯石拥江流细云深驿路迷人家藏壑小征马近天嘶似畏初来客西峯日易低 

　　○谪浙月夜偕泉川子登吴山观湖 

　　月下携僊侣空湖夜更幽风间平十里烟散影孤洲龙抱珠眠稳舟行镜未休真堪洗烦想相对一清讴 

　　○偕陆俨山蒋东晓游玉泉寺观鱼 

　　天青双沼净鱼戏若行空客到群初散僧呼队复同锦文清浅底玉尺往来中只恐多年腊风雷尽作龙 

　　○偕陆俨山陆体斋登飞来峯绝顶各坐石望湖 

　　筵敞开蓬顶虚无见远湖天连六桥净波浸一峯孤小坐分苔石高枝挂玉壶此游真绝胜未数辋川图 

　　○净慈寺 

　　净慈僧百岁南宋事能传峻阁青松上澄江白社边林开容鹤径门近打鱼船对此忘机事披襟抱月还 

　　○红梅 

　　爱女清仍丽何夸桃李姿占春初动处留艳半开时香曳含风蘂光摇带雨枝谁嘲玄尚白索笑未嫌迟 

　　○调辰沅过九江高良山 

　　云磴盘空曲风藤拂面垂停车休倦仆落石起惊麋岩亥留雪行迟况暮曦逢僧竹下寺愧尔笑奔驰 

　　○瑞昌亭子山观东坡所书眉山苏轼过此六字 

　　俊逸眉山老名何到此题才高天不爱身远路多迷乱石寒烟里啼猿苦竹西伤心满斜日欲去意迟迟 

　　○沅州会陈西愚宪学 

　　不见元龙久思君梦寐繁风云赴滇海兰芷过湘沅杯酒寒温语山城鼓角喧明朝又云别翘首使君辕 

　　○湘南遇故人 

　　道路忽想见徘徊碧水傍班荆暂尊酒行李一书囊古驿江梅落前村沅芷芳兹行各努力道屈转辉光 

　　○九日同翟青石中丞饮武昌江楼 

　　南楼高百尺江雾满衣裳城压蛟龙窟天虚乌鹊梁兴怜青石老醉共白衣觞长啸频回首千峯云路长 

　　○陈侍御邦敷遇予于辰阳 

　　城雨征袍湿山云去路盘扣阍余谏草过楚握幽兰未拟登楼卧聊成下榻欢　赐环应早晚公论在朝端 

　　○迁太仆滁州悠然亭坐秋月 

　　悠然亭上月此夜烛毫芒影落芙蓉院凉生荷芰塘吟杯临皓魄书幌得余光却忆关山冷愁添思妇长 

　　○九日菊未开 

　　菊巳重阳节花犹此日稀蛩愁仍自语蝶懒不成飞篱下风枝嫩尊前露蕋微何时开烂熳频赏未应违 

　　○吴园送菊 

　　季子仍佳兴秋深菊圃开细分邻许假未惜手曾栽凉意霜犹恋清香蝶趁来相看吟不尽酬女秪深杯 

　　○月夕有怀 

　　关山寒月满河汉澹平流苦益城笳夕悲添邻笛秋客情惟倚槛乡望倦登楼遥忆吹箫处清光亦未收 

　　○滁州亭池秋意 

　　秋苑成萧瑟登临首重搔霜飞惊柳散水落觉荷高暖忆滁翁酒凉生楚客袍有官仍旅况觅纸强挥毫 

　　○环山亭饯田守迁贵臬 

　　言别青云客开尊翠竹园汉庭遥授钺滁老尽攀辕兰芷过三楚风烟到八番养龙池水在白日看飞翻 

　　○滁阳除夕思二亲 

　　游子长为客关河秪见云双亲千里隔一夜两年分世故风尘路乡心鱼鸟群何年制初服栢酒共欢欣 

　　○庆贺北上饮陈悟冈清江公署二首 

　　忆昔曾过地重来共此筵蝉声碧树昼烟色翠篁天崔颢才真媿陈蕃榻下悬还期中夜月醉傍曲栏前 
　　轩敞帘栊静园幽泉石寒池边引鱼钓墙外借山看爱接同乡语浑忘行路难应回九月棹还对菊花团 

　　○饮凌剑山别业 

　　卜筑近村墟阴阴水竹居乱云深户牗垂柳静庭除客醉鸥边席门喧月下车看君有幽意沧海一舟虚 

　　○己亥服方阕又七月三日■〈风贝〉潮丈余海门以东人产荡尽悲感六首 

　　今岁东隅阨伤心北海翻万民葬鱼腹百里化龙门洒血悲亲友无家问子孙寄言当路老早为扣宸阍 
　　尽日蛟龙鬪俄时天地混丈涛从北涨万户总南奔赤子随鱼鳖红流失市村有生知亦死何计觅饔飧 【 北海水夜观如火】 
　　画吼如雷雨旋翻过屋涛儿沉父莫救夫失妇空号梁栋浮轻苇牛羊傍九皋哀哀残喘者谁为赠梯袍 
　　薄命嗟羣鬼求生尽失谋几人能抱树无数任随流形改何从辨骸沉谁为收岂如歼战伐青史亦名留 
　　潮回无绿野禾稿尽黄云夜哭喧新鬼孤行寂故群耒锄农失业鸡犬野无闻皓首时东望沾巾对落曛 
　　礼让平生老仪容何处寻乾坤是棺椁沙砾改衣衾忽漫传犹在惊疑望好音有魂招不返南望涕淫淫 

　　○水灾后北上钟令仇簿饯别新砦亭 

　　钟繇新视篆贤佐亦仇香惜别沾芳燕深情系故乡树云瞻渭北桃雨忆河阳近日多民瘼劳君重感伤 

　　○通州诸大夫饯别宪院有感 

　　清秋开豸阁华燕对狼峯栢雨收残暑台霜起暮钟问灾愁转剧把酒意仍慵抚字湏贤守封章达　九重 

　　○夜至如皋黎令邀飮宪院时詹何二广文在坐 

　　花县深秋燕芹宫二妙同鸟声台月里凤曲渚云东时事悲翻海浮踪愧转蓬话迟频剪烛未惜玉壶空 

　　○饮林东城吏部宅 

　　庭小容旋马庐幽暂卧龙好贤歌杜枤谈剑拂芙蓉城近垂云细杯迟堕日红高人不忍别怅望暮江峯 

　　○吴疏山侍御邀予偕林东城饮泰州城楼是日风雨甚恶 

　　台迥朱楼敞筵高绣幕张炎蒸送云雨爽气洒衣裳柱史停騘马仙即挹署杳凭栏俯寥廓秋色澹河梁 

　　○维扬刘守曹节推邀饮李园 

　　亭敞围深竹筵幽近浅流疏才愧崔蔡时望得□□鹤径朱栏静风庭玉树秋雄谈不觉暮归路野云稠 

　　○江都张令缨邀饮葛园 

　　路出栽桃县欣同藉草缘笑骑山简马聊燕葛强园径曲深红叶亭虚遶碧源酒阑沉野日歌罢彩云悬 

　　○迁祭酒午日同王前峰太学斋居二首 

　　丰树遗炎暑宫墙肃暮阴雨声传碧瓦虹彩抱青衿端坐欣联玉高谈听掷金更阑不知倦灯火北堂深 
　　霁月澄虚院凝云寂广堂兰汤浴芳节麦侯纳新凉晤语仙寮并开情锦瑟张翻思十年事凄恻意何长 

　　○苏助教文母表贞图 

　　结发期偕老伤心恨未亡松姿厉霜节桂子种天香宇宙还元气门阊借耿光士林有歌颂合付史官藏 

　　○送孙三渠之新会 

　　邂逅怜乡彦分携重此行风烟万里路海岳五羊城远意同梅尉忧时独贾生明年报嘉政早达岭南情 

　　○哭崔后渠先生 

　　俊逸崔宗伯中州第一流文章卑汉魏事业望伊周世隔鸡年梦情悬鹤吊秋音书时展玩涕泪不能收 

　　○庚子郊祀同王前峯斋居太学二首 

　　昭代圜丘祀新开周礼文恢弘百圣典冬夏二仪分宫寀陪卿月斋居卧朔云　九重方静默无乃　圣心勤 
　　大报千官肃清斋共此宵璧雍寒淰淰银汉净迢迢燕坐炉熏枭深更蜡炬销明朝骏奔走夙戒受　神尧 

　　○送唐世惠尹武宁 

　　璧水辞文苑花封拜武宁弹琴开白昼飞履入青冥报国新筹略承家旧鼎铭东南有民瘼佳绩奏彤庭 

　　○送王楼江知乐清 【 汝襄】 

　　惜别东瓯尹春辞北斗城□山非客翔履亦王生气壮龙皋跃官廉鴈荡清共君乡约在倾耳听贤声 

　　○迁南礼曹舟次仪真会蒋南泠 

　　故旧高轩过谈诗此暂留借君杨子水停我海翁舟断岸苍烟渡长天白鴈秋徘徊日云暮别去几搔头 

　　○晓登朝天宫楼阁四首 

　　窈窕仙宫晓天空星月微松中丹殿隐烟处碧山围灯火飞巢鹤楼台下羽衣双双玉童子为启北岩扉 
　　峻阁层霄上虚棂万竹傍云峰疑缥缈烟市认微茫岚气寒浸坐晨光澹入堂东瀛浮赤日远景对苍苍 
　　慺敞朝曦满山明宿雾开青龙横山□紫岭抱蓬莱鸟语窓中树风含石上杯帝台令远近回首是三台 【 青龙山名】 
　　东麓登临罢回瞻北极楼钟声四山晓云气万家浮王谢风流尽忠贞祠庙留 【 宫即冶城有卞忠贞墓】 徘徊望关塞朔瘴未全收 

　　○署南雍至日斋居有怀王前峰二首 

　　此日南郊祀遥瞻北斗城一王开典礼万国荐粢盛未遂明禋会空怀献赋情徘徊临壁水孤况向谁倾 
　　穆穆宫墙古阴阴竹树团余清分简帙空翠袭衣冠生意随阳长斋心得静观还思王逸少曾共此宵寒 

　　○署南雍燕坐东厢即事 

　　六馆休鸣铎虚斋此暂留庭闲幽鸟下山近晓烟稠竹色围丹阁松阴护碧流喜无尘事扰图史恣冥搜 

　　○鸡鸣寺四首 

　　晚眺鸡鸣寺迢迢俯玉京万家烟树色十庙鼓钟鸣萝径凭虚上松堂积翠生壮游曾此地陈迹更留情 
　　迭阁丹霞上重门碧树中峰巅标宝塔墙外抱儒宫龙象虚无见金银色相空天开画一幅不与下方同 
　　云构宫如积岩栖屋似悬俯窓疑欲堕踏磴去仍旋势带金城壮清怜璧水连此中真胜境何处觅神仙 
　　宿鸟喧深竹寒烟暝暮台言归路窈窕欲下意徘徊月牗珠光动霜城玉漏催登临兴不尽携榼拟重来 

　　○同张龙湖饮张阳峯宗伯水亭二首 

　　晚燕开云阁移尊更水亭山霏侵坐湿林影上衣青气像亲卿月辉光动客星淹留情不倦相对玉壶氷 
　　双栢临池近幽篁抱槛纡凤声风戛玉龙影月沉珠丽藻张华合疏狂崔颢俱会心逢羙景飞兴入菰蒲 

　　○再用前韵荅龙湖少宰四首 

　　宗伯张冬宴群寮集暮亭桧阴垂槛碧池影浸天青旧好还今雨佳期亦聚星对君双白玉何啻莹玄氷 
　　入园穿窈窕看水俯萦纡洒翰频栽锦高谈碎落珠喜逢明月夜兴与野雪俱拟待春湖涨移舟傍渚蒲 
　　爱客开东馆留欢到小亭冯唐头己白阮籍眼能青绝唱歌春云言归达曙星相过湏百遍何避踏层氷 
　　澄塘怜潋滟远岫对盘纡风树虚生籁霜檐细结珠百年瀛客会二羙锦筵俱回首惊时序春风又绿蒲 

　　○哭温托翁先生 

　　忆昨违师广俄传揜夜台蚕丛万里路鹤驭几时回献纳匡时志文章轶世才相思泪不尽怀抱若为开 

　　○春游即事 

　　春光游淡荡昼景坐氛氲蛱蝶穿萝带鸳鸯弄水纹轻沾桑叶雨深入杏花云小队游人醉香尘远更闻 

　　○改北礼曹张石川邀登镜光阁二首 

　　春晓山楼敞清尊社友招镜含湖影动铃带梵音飘双树围栏碧诸天护佛遥徘徊日云暮尘想觉全消 
　　携榼入东林幽寻松桧阴明珠悬象色宝鉴照禅心桥跨蓬丘近泉通太液深佳期不可负清眺一披襟 

　　○三月三日予诞辰 

　　此曰穪元巳吾生属亥时忘情曲水燕长叹蓼莪诗拜舞儿孙喜劬劳父母知春阳满庭草独步意迟迟 

　　○七夕二首 

　　织锦停仙杼新妆浥露花鸾飞开月镜龙驭度香车翠帐留欢暂银河去路赊分明一本隔回首是天涯 
　　天上双星会人间七夕期桥成占鹊羽盘巧鬪蛛丝岂有天孙怨空劳戍妇悲殷勤献瓜果凉意满金卮 

　　○怀亡友江亶爰 

　　哲人今巳矣身后独声名行古时贤重文奇俗眼惊吴山千里梦汉署十年情独夜怀君切霜秋冷玉绳 

　　○送唐信甫令新郑 

　　才俊雄全楚今成大隗游雷封辞上国云舄入中州黑绶诸侯贵苍生万姓忧功成报　天子廊庙看甄牧 

　　○赠邓应韶尹苍溪 

　　楚人不识王终为世所珍羡君青霄鳬冥入苍溪春扬声云台高刷羽天池新去去勿留滞巴西堪问津 【 苍溪有云台山天池】 

　　○赠黄子南还 

　　送君淮海去凤埜入新凉忧国燕输重归涂楚望长青山停别骑碧草澹斜阳奏最期它日高梧待凤凰 

　　○梦马西玄有感 

　　同年三百辈知巳独怜君梦杳还梁月愁长惨树云行推君实操才许子虚文吟罢频搔首含情到夕曛 

　　○闻顾东江先生讣 

　　宗伯吴中彦文章薄海闻赤心扶社稷紫极会风云早忆江东鲙真空冀北羣生离成死别恸哭向斜曛 

　　◆排律一首 

　　丙申元夕滁阳公燕胡支湖出菩提灯以娱客海南有菩提树相传罗汉所植土人制叶为灯细如蝉翼予奇之为赋二十韵 

　　○丙申元夕滁阳公燕胡支湖出菩提灯以娱客海南有菩提树相传罗汉所植土人制叶为灯细如蝉翼予奇之为赋二十韵 

　　七祖岩前树飞来万叶芳传灯成巧制借彩照迷方裁剪应龙女呵嘘岂鴈王天球围混沌星象缀辉煌本有轻逾縠如无细入芒蜻蜓留羽翼翡翠闪文章经贝元同秀台花疑并妆焚膏辞汉畤衘烛比扶桑宝月悬秋影尼珠弄夜光慈云浮缥渺法雨润葱苍揜媚颜仍古逢元色再阳玲珑开绮牗晻暎拂雕梁练气垂虹饮霞纹俨凤翔青铢西母带紫锦上元囊佛国随杯渡诸天藉筏将华筵开北海仙尉亦南昌奎聚谈三象空乘忆五羊澄心真洗刮献寿助灵长轮毂时旋转丝纶妙展藏词林一题品奚啻重琳琅 

　　崔东洲集卷之四 

　　●崔东洲集卷之五 

　　维扬崔桐撰 

　　七言律诗八十首 

　　◆七言律诗八十首 

　　经筵进讲敬颂二章 
　　进呈实录敬颂一章 
　　庚辰归省观江水逼县有感 
　　狼山五首 
　　登白蒲陈南村楼次王晴川韵 
　　舟宿济宁思亲 
　　游郑园泛舟曲池 
　　九日同陆双石过陈石亭斗园 
　　陪毛励翁门老祀　文庙次韵二首 
　　陪祀祭品 
　　闻梁厚斋阁光讣 
　　别张南溪謪广西 
　　送萧子雍督学南圻 
　　丁亥参议湖藩舟宿彭泽 
　　戊子供陵事寓郢中王子宅观庭竹 
　　同侯方山登王氏亭台 
　　渡宜城河戏简省中诸公 
　　赠申都间北上 
　　郢中灯夕高或山邀敛玄妙观以疾不赴 
　　送吴榕东太常使郢北上 
　　初至太和山麓羽士导登三天门飘然有仙举之意 
　　登太和绝顶谒金殿 
　　太和五龙宫 
　　己丑督学湖藩赴德安试士张犀浦宪长留燕不能奉约 
　　德安道中有怀简省中诸公 
　　冲风发德安饭紫石铺有感 
　　光武宅宅在白水南 
　　雨行襄阳道中 
　　大堤 
　　江上望鹿门 
　　羊叔子庙 
　　隆中草庐 
　　习家池 
　　江上观霞飞 
　　谷城道中似孙南江 
　　再登均州沧浪亭 
　　郧阳道中 
　　郧阳偶会卢师陈同年赋此留别卢陕藩少参病新愈 
　　郧阳晓发回均州喜雨霁 
　　普门寺夜坐有怀 
　　阳春台 
　　杨山人隐居 
　　潜江雨行 
　　黄江 
　　暮泊黄州团风江有感 
　　舟泊团风驿李盘滨宪长见过 
　　黄州赤壁 
　　登赤壁寺阁王稚钦携酒至 
　　归涂晓行 
　　舟过大别山 
　　黄鹤楼 
　　登鹤楼望春即事 
　　鹄矶楚望 
　　春日雨行宿界山公署 
　　饮阳峰张学士幽居 
　　寓江陵杜工部见访 
　　陆氏南村草堂 
　　望洞庭有怀海门寄姜海厓 
　　别何巨卿赴蜀 
　　别少华许太仆 
　　送周泉坡中丞 
　　岳阳楼二首 
　　岳阳试士登院后万竹亭 
　　予巡岳时浦南北涧二宪长饯送千里更遣使远问诗以谢之 
　　谒长沙贾太傅祠以陆双石 
　　雨中望南岳 
　　南岳 
　　九月赴永宿排山观见菊 
　　淑浦道中谒伏波庙 
　　卢溪道中 
　　李台南饯予辰州报恩寺留别二首 
　　长至夜宿常德大龙驿次杨邃翁韵 
　　元夕燕崇本书院次韵 

　　○经筵进讲敬颂二章 

　　朝罢云軿下紫清　龙颜咫尺仰天行虎贲彩仗旌旗肃鹄立仙班剑佩迎霄汉履声趋国老文华经幄引儒英小臣幸荷升平日进讲聊输献纳情 
　　经帏讲罢　圣情倾　天语亲承　赐燕荣风动??茟蒲行玉馔露分仙掌下金茎凤楼春色花飞近鹤篆残熏袖拂轻沾醉从容归路晚　九重回首庆云生 

　　○进呈实录敬颂一章 

　　六馆新成一代编　九重亲御五云軿典模遥献金函重霄汉同曕宝鉴悬锡宠滥沾周镐宴伤心还忆鼎湖年虚传往事留弓剑秪有清氛琰琬传 

　　○庚辰归省观江水逼县有感 

　　十年乡梦水云涯归日残墟欲泛槎野哭有人悲税役春耕无地种桑麻鱼龙水阔通层汉鴈鹜烟深影断沙心折可堪回皓首啸歌酟酒醉渔家 

　　○狼山五首 

　　澹云千顷带江城萧寺閳千倚昼晴亭殿岚飞深树色鱼龙风动送潮声烟中吴舫冲波渡天外虞山对岸横江北江南瞻气象一声长啸尽平生 
　　招提何代布黄金松桧萧森昼亦阴佛拥葆幢丹阁迥塔悬珠影碧潭深风江元气连吴楚绣岭灵光峙古今暇日登临成胜赏沧洲牵引故乡心 
　　迭嶂冥冥雄古郡澄江皛皛浸秋屏台虚鹫岭隋梁迹岩俯龟田卦画灵牛女深宫浮素霭姑苏遥景借余青何当一棹玻璃月倒看芙蓉暎玉缾 
　　混茫银汉千流会嵂屼青螺五岭参巳爱遥阴开海甸更招空翠过江南伤心金地曾兵燹对景瑶觞暂佛龛拟卜夜关成旧约未妨颓日送高谈 
　　危峯森列峙江边淼淼寒流秀色连翠野三秋金壁削青天万顷雪涛悬风烟对岸开南北塔宇逢僧话岁年我亦白频洲上客石楼还拟借高眠 

　　○登白蒲陈南村楼次王晴川韵 

　　小憩元龙百尺楼看山开卷事多幽清怜江海谈仍古闲爱林泉道更优石鼎丹烟凝燕榻竹栏芝雨净云裘何当移广临秋水风月尊前次第收 

　　○舟宿济宁思亲 

　　疏灯凉月宿秋城永夜愁生万里情何处笛声催高短隔船人语话乡频白头菽水违游子黄叶关河秪病身不寝推蓬看天色银河耿耿玉绳横 

　　○游郑园泛舟曲池 

　　危桥曲径护芳塘翠竹苍藤拂槛长独往真成经郑谷胜游何用数高阳兰舟载客移春宴锦瑟随杯醉晚凉笑折花枝相把赠不妨月色在西墙 

　　○九日同陆双石过陈石亭斗园 

　　联镳广陌出词垣重九携琴过斗园对客谈诗怜陆贾开尊下榻得陈蕃坐迟城日斜苔径秋暮槐云护菊轩笑折繁花共君醉忘情相对欲无言 

　　○陪毛励翁门老祀　文庙次韵二首 

　　凤阙春丁承　帝遣虎闱禋祀肃桥门黄流三献文坛迥绛炬双瞻上相尊乐奏金悬和钥舞香闻宝篆俨宸垣礼成子夜喧归骑星斗光摇碧宇繁 

　　○陪祀祭品 

　　碧殿瑶坛松桧深曲栏回砌昼阴阴庶蒸展视徐鸣佩两序追陪幸合簪俎豆百玉崇报典纲常千载系人心元台公暇挥篇翰金玉铿锵太古音 

　　○闻梁厚斋阁光讣 

　　贤科策士怀元弼曾采蒭言读　御前自谢鼎勋归海岳每古剑气动星躔立朝雅量岩廊重推毂高名琰琬传骑鹤忽间仙已去可堪愁入五羊天 

　　○别张南溪謪广西 

　　漠漠风烟万里分燕山杯酒竚残曛乾坤道在应无愧兄弟心传木不群槎泛迥随鲸海月剑雄还倚鳄溪云清时宣室思贤俊会见瑶环早赐君 

　　○送萧子雍督学南圻 

　　凤城花映绣衣裳遥秉文旌指帝乡白简暂辞燕日月青衿新识汉文章风烟极北三春别桃李江南十郡香此去莫教迟奏最　天朝补衮借辉光 

　　○丁亥参议湖藩舟宿彭泽 

　　停舟爱宿陶翁里小酌江头坐月明窓色迥含彭蠡影钟声新报小孤晴薕葭风撼鱼龙宅松栝云围虎豹城偶尔披襟向寥廓可堪回首古今情 

　　○戊子供陵事寓郢中王子宅观庭竹 

　　幽人堂下新移竹颇觉丛丛野意生斜影玲珑秋半壁寒声萧飒月三更费翁应待分龙杖王子还容借凤笙已办数看忘问主不妨随意醉深罂 

　　○同侯方山登王氏亭台 

　　危亭眺望春无极曲径蜿蜓况有台万木云烟□□拥数峯空翠隔城来最怜江近帆樯见更听林喧鹳鹤回巳约良朋情烂熳不须箫管促深杯 

　　○渡宜城河戏简省中诸公 

　　炎天王事驰驱急灯火肩舆夜渡河转觉冲涛凉意动更怜踏石碎声多角惊睡犬山翁起月散虚林野雉过台省故人多暇豫北山吟罢意如何 

　　○赠申都间北上 

　　阳台氷雪岁惊残别路将军巳据鞍山绕双旌金阙迥云随千骑铁衣寒功高岂谓迟封李坛筑真看更拜韩近日潢池戏赤子捷书无惜报平安 

　　○郢中灯夕高或山邀敛玄妙观以疾不赴 

　　幽栖颇爱高詹事芳夕张灯能见招媿我无缘凤箫燕过君遂遣马蹄遥虚疑宝月星桥度更想金枝锦席摇回首川涂各南北几时尊酒共花朝 

　　○送吴榕东太常使郢北上 

　　两捧　帝庭新凤　诏重游□国旧　龙窝周家礼乐瞻依重楚地山河气象多已鞋青丝回锦节且吟白雪当骊歌交游高谊如君几江汉茫茫柰别何 

　　○初至太和山麓羽士导登三天门飘然有仙举之意 

　　危峯渐近擎空柱草树深霾玉洞春云路霏微浮殿阁天门虚敞缀星辰碧箫度曲翻双凤绛节朝元下列真何待来朝凌绝顶此身今已渺飞神 

　　○登太和绝顶谒金殿 

　　凌晓朝元山欲秋登登曲磴到峰头灵池云捧龙眠稳碧柱天衘鸟过愁琼草光摇金像殿翠松寒压玉城楼凭栏楚望层峦外缥缈烟霞瀚海浮 

　　○太和五龙宫 

　　缘萝披竹入仙城漠漠层阴万壑生玉像云霾涵宝气珠林风撼带龙声池分清浊流天地岩改阴晴屡晦明布袜角巾凌绝顶俯看颓日泛沧瀛 【 天池地池】 

　　○己丑督学湖藩赴德安试士张犀浦宪长留燕不能奉约 

　　春朝别友意不惬今夕渡江何处家双旌沾湿况山雨满眼乱红空野花尊酒无缘谢郑驿风流愽物怜张华阁东尚有梅花树消息能教违使车 

　　○德安道中有怀简省中诸公 

　　水田村社散鸣蛙杨柳桥西日欲斜春暮病躯频道路乡愁短发对莺花疏狂岂有山公鉴时序空驰孟愽车回首仙人黄鹄上欲凭谁觅汉江槎 

　　○冲风发德安饭紫石铺有感 

　　德安暮发意促促风动天霾百里沙紫石官渠空细柳碧山故国有余花南来几望仙洲鹤西去犹冲落日鸦乡思庄程何定在幔舆羞过野人家 

　　○光武宅宅在白水南 

　　枣阳县南光武宅白水盘山王气多远客经行春鸟道野人指点旧龙窝荒祠岁腊还香火东汉乾坤几战戈电马云旗今到否望中疏水袅姻萝 

　　○雨行襄阳道中 

　　襄樊江曲经年别双剑仍冲溽暑新远道动逢多雨日离人况是落花春城烟深鏁梁玉关江草偏伤楚客神招隐沧洲怜满地蓑衣欲上钓鱼■〈舟仑〉 

　　○大堤 

　　野云随马大堤长迥带江流曲抱襄巳赋楚薪风亦古岂犹花艳目惊即楼台城压千家市灯火春喧百越樯歌舞铜鞮无觅处秪闻人说岘山羊 

　　○江上望鹿门 

　　隔水清风度落花庞公此处昔为家山虚秀色连疏树岸远斜阳带半沙庐想无基空卧鹿径应留月尚归鸦九原可起吾从女采药同浮汗漫槎 

　　○羊叔子庙 

　　羊侯已去碑不昧涕泪于令尚此亭沙岸渡头春欲老鹿门烟处草余青轻裘晋代风流在岁荐襄翁俎豆馨江汉腴田天漠漠万家歌舞使君灵 

　　○隆中草庐 

　　曲径阴阴万嶂隅问僧今识卧龙庐荒基树古愁春鸟废井泉枯悦野狐炎祚已灰终为汉王图岂失未吞吴纶巾羽扇祠堂在遗迹高名宇宙俱 

　　○习家池 

　　骑马细寻山简路问邻还到习家池伤心亭馆今谁主拍手儿童非昔时鹭起渔洲春寂寂烟昏蛙草水澌澌自怜未觉风流减不醉何因倒接■〈罒离〉 

　　○江上观霞飞 

　　江上霞生春日迟浮空映水巧逶蛇红翻圻岸怜生媚倒就回风忽乱垂远岫欲栖仍不定疏林偶缀亦多时白头何术能餐女客路寨帏有所思 

　　○谷城道中似孙南江 

　　谷城东北山水路不厌频来景复新树中幽鸟有时语溪上小桃无数春涧流俯吸喧倦仆佛阁借眠休病身经行自媿足车马此地唯应乌角中 

　　○再登均州沧浪亭 

　　旧游曾此醉深杯再入春云一上台陕洛关河连楚越郧襄风气抱蓬莱沙鸥孺子歌边起莲塔仙人掌上闻坐爱山灵还识主洞花流出故流回 

　　○郧阳道中 

　　烟尘落日均阳道峻岭深溪百里余已怯紫苔能滑马独怜奇石解迎子江涛矶转奔雷去野燕风斜掠水虚来往自惭前度客东皇应识旧图书 

　　○郧阳偶会卢师陈同年赋此留别卢陕藩少参病新愈 

　　客况萧条谁慰予山城逢女落花余清狂袁绍杯仍在大瘦相如渴未除黄鹤楚云违别路青牛秦谷梦仙车多情岂向交游浅鱼鴈于今定不疏 

　　○郧阳晓发回均州喜雨霁 

　　宿雨愁行险道中薄阴新霁晓城东谷云度水仍含湿柳絮沾泥不受风倦仆屡惊苔滑滑去旌遥指日曈曈太和瑞色迎予碧渐觉蓬莱路可通 

　　○普门寺夜坐有怀 

　　山寺鸣钟春月微岚氛冉冉点春衣风间药圃藤萝寂泉响鱼梁鵩鹜飞取??商暂成良夜坐媿心尚阻碧山归海天吾土虚芳草独往何年愿不违 

　　○阳春台 【 □戊子六月至郢供□事辛卯以试上复至登台怅然兼简商刘诸君子】 

　　树连僊磴青霄路山抱六居白雪台六月昔曾挥汗客乘春今又看花来皛云双阙金城鏁绕郡澄江银汉开我亦高歌非绝唱风流还□郢中才 

　　○杨山人隐居 

　　班白驰驱苦未闲幽居爱尔只青山墙过鹿豕时常补门挂藤萝夜不关坐石巧当留客处钓舟斜出浴鸥湾迟回正忆淮南□张望何因得好颜 

　　○潜江雨行 

　　楚江石圻水倒流冥冥雨多行云愁岸筱垂湿吹不散葛氅怯阴凉欲秋冲风已无乌鹊度乘浪恐有蛟龙浮黄昏双棹指渔火打鼓回船依浅洲 

　　○黄江 

　　黄江雨余落日微风花吹湿沾衣客盘流冲岸已多险啼鸟唤人胡不归漆室有怀鬓欲老桂山入梦心仍违簿书亲汝岂能事懒性于今甘息机 

　　○暮泊黄州团风江有感 

　　团风暮州愁思动忆在扬州芳事饶看水疑浮潮涨海闻箫□上月明桥唯将奔走添衷朽实媿才良慰圣尧坐对南天不成寐断云疏雨总萧条 

　　○舟泊团风驿李盘滨宪长见过 

　　李白过逢江上舟谈诗呼酒共寒流渐予岂觧吟黄鹤羡子真能脱紫裘乌鹊绕林凉月细鱼龙吹浪暮烟愁相看更惜苍茫别烛剪黄昏坐耒休 

　　○黄州赤壁 【 赤壁之战在荆州】 

　　鹤洲渔浦一山横为识坡翁误汝名战火岂经浑谩赋地灵留此待谁盟风含天壁仍悬赤江抱云根不断清秀色瑶光堪远揽明朝还上竹楼城 

　　○登赤壁寺阁王稚钦携酒至 

　　赤壁高阁对江流江草青连苏子洲银汉桥虚愁鹊度珠光塔古抱龙游风云旧物吾仍取词赋仙翁去不留谩约王乔招白鹤夜深还共月明舟 

　　○归涂晓行 

　　雨余断岸江声汹日隐船窓山气昏牵缆人喧唯吠犬傍滩市小未开门簿书颇觉归涂减衾枕聊贪晓卧温起卷湘帘看风色浅沙寒绿满芳荪 

　　○舟过大别山 

　　山色江光清可怜不知流峙自何年根盘古郡真雄楚派合河源直抱燕崔颢楼云渔□外祢衡洲草鹫峯前经行每阻登临兴白首空回日暮天 

　　○黄鹤楼 

　　万迭江山古郡开南天胜槩表楼台龟龙象绕城烟合牛女宫虚汉水来路渺仙云空望鹤草凄洲雨尚怜才踟蹰不尽凭栏意画角天高生暮哀 

　　○登鹤楼望春即事 

　　望春欲对春江水携榼来登江上楼舟子得鱼歌渡口浴鳬飞湿傍沙头山城云散桃花雨茅舍村连芦叶洲巳觉虚无遗万事漫招碧落送双眸 

　　○鹄矶楚望 

　　仙人矶对别山雄矶上楼台缥渺中西去长江接银汉南来五岭跨晴虹人家渔稻回夷俗鹤路云烟抱楚宫多病登临浑谩兴独吟头白向秋风 

　　○春日雨行宿界山公署 

　　千峰尽日阳台雨双剑经年楚驿尘巳分乡愁生白发不须客路有青春乌翻孤树啼沙草风曳寒烟净渚苹暮宿山亭独灯火更谁披豁对吾真 

　　○饮阳峰张学士幽居 

　　城里山林学士居亭虚冉冉乱云垂墙阴野竹寒仍绕门外青山对不移无数定巢驯鸟下有时乘月净琴随开尊许我聊疏豁话旧从容醉未辞 

　　○寓江陵杜工部见访 

　　崔氏草堂幽事多昔曾拄杖少陵过客居江郡今逢汝异代怀人意若何爱我好留诗满壁再来无惜骑鸣珂章台沙市饶春色携榼还湏向薜萝 

　　○陆氏南村草堂 

　　爱汝山家芳树林短墙围竹转幽深窓含雪坞春仍冻屋压云峰昼亦阴邻许过逢唯问秫僧来留偈对鸣琴嗟予僻性生惆怅故国郊居万里心 

　　○望洞庭有怀海门寄姜海厓 

　　洞庭水多浮夕阳渺对长天思故乡海云沙鹤足幽事桂丛瀛岛遥相望愁极已惊蓬鬓改瘦生欲倚竹笻长飞腾拟驭扬州鹤漫跨银河鸟鹊梁 

　　○别何巨卿赴蜀 

　　忆曾跃马共长安兰芷同心更楚官江汉地违情未罄别离天远岁惊残清才定拟燕台召此去能辞蜀道难剑阁草堂词赋在岂容鱼鴈负诗坛 

　　○别少华许太仆 

　　承明忆昔同供奉邂逅天涯又僦车羡子能骑沙苑马媿予真食武昌鱼尊罍秋水仙人阁词赋桃源鸿荐书它日想思繁梦寐觧携何得不踌躇 

　　○送周泉坡中丞 

　　天上霜符万里騘江烟莎雨别离中阶联人座星辰近声动三陲海岳雄尊酒暂留龙剑合仙翁此去鹤楼空盛名共道无虚士拟取清朝第一功 

　　○岳阳楼二首 

　　洞庭形胜雄千古此日登楼兴不孤巳讶乾坤仍混沌更疑荆楚尽虚无鹃啼斑竹堪愁思龙枹奇峰总画图落日冥冥澹云树万家门外有蛮舻 
　　年来旅抱开清汉巴岳湖山迥不群鳌背丹崖冲蜀水鴈边碧落断湘云舟横莎岸人稀度天合烟村日易曛回首江湖更廊庙可堪惆怅范希文 

　　○岳阳试士登院后万竹亭 

　　亭开万竹阴阴里四壁琅玕百尺强旅况对君忘閴??舛市城有此亦潇湘凉含山雨侵苔磴低压湖云覆短墙何日我来还借问龙孙头角几多长 

　　○予巡岳时浦南北涧二宪长饯送千里更遣使远问诗以谢之 

　　清江画舫三人燕野岸微风十里程飞鹭浴鸥偏近客渚兰汀芷拟同盟鹄矶天远僊人阁湘竹烟深帝子城昨夜傒奴致金玉闲缄聊得旅愁轻 

　　○谒长沙贾太傅祠以陆双石 

　　太傅祠堂秋色深江烟城雨暮寒侵风旗尚识经纶气蛩壁疑闻叹息音半夜鬼神前席梦千年俎豆后王心非君泣主能轻死为约灵均问今古 

　　○雨中望南岳 

　　层峯迭磴与云连绝壑丹烟带雨悬开辟有情留此景山川何处更推贤风飘笙磬双虹外树隐楼台匹马前便欲焚鱼一飞去借渠松顶鹤巢眠 

　　○南岳 

　　南岳嵯峨应轸星芙蓉森列矗云青鳌连地轴雄全楚龙抱天源入洞庭坛外雪峯朱草长岩阴丹鼎紫霞零祝融定有僊人隐为借藜灯共着经 【 图经云衡山根通洞庭】 

　　○九月赴永宿排山观见菊 

　　山行窈窕踏晴沙旅宿停骖羽士家万里客情闻落木百年诗鬓对黄花衡峯天隔无回鴈溪竹烟深巳暮鸦漫向僊源觅归路欲凭谁觅犯星槎 

　　○淑浦道中谒伏波庙 【 前有旌忠阁】 

　　伏波庙前林木幽旌忠楼阁缠江流神旗风满英灵在战垒山荒野鬼愁铜柱鼎功悬日月珠车贝锦等蜉蝣云台谩道高千尺不及南荒此报酬 

　　○卢溪道中 

　　长风吹客浮轻槎雪壁夹流寒影斜细泉落石作江水野树酣叶成山花沥润古岩缀钟乳气冥玄洞藏灵蛇隔溪隐隐听鸡犬疑有太上仙人家 

　　○李台南饯予辰州报恩寺留别二首 

　　花台佛日暮寒轻携榼凭高倦眼明满郡烟光浮万井隔江山色抱层城歌催尊俎鹍弦细香泛松萝鴈塔清巳拟良宵眠月影暂留双树听龙吟 
　　梵宫张燕对残曛高谊招携有使君槛外新收千嶂雨尊前遥落五溪云虚堂灯影诸天寂古木寒声独客闻巳惜佳期情烂熳明朝惆怅若为分 

　　○长至夜宿常德大龙驿次杨邃翁韵 

　　蕉黄桂落秪枯蓬古驿萧条寄此踪岁暮尚骑驱坂马长吟真愧卧庐龙一宵旅况侵窓雪万里归心到枕钟晨起喜逢阳至节衣冠遥拜五云重 

　　○元夕燕崇本书院次韵 

　　设醴良宵重楚元张灯瑶院巧仍繁星桥影外烟花落月璧光中戏舞喧蚪漏声沉筵尚改凤箫曲度谱新翻独惭受简才无补但愿湘衢共此尊 

　　崔东洲集卷之五 

　　●崔东洲集卷之六 

　　维扬崔桐撰 

　　七言律诗六十七首 

　　◆七言律诗六十七首 

　　送泉坡宪长乃翁游楚归宁州 
　　青山寺饯客同臬僚泛舟乘月而归 
　　谷泉为储邦抡题 
　　邝台冈侍讲游卢园次韵 
　　送郭雨山之金陵 
　　哭林介立太史时介立居母忧 
　　槎隐 
　　己亥服阕同李竹梅王絅斋游姜海涯园 
　　赏萎园芍药值小雨 
　　雨晴园行 
　　亡友王生仲明初欲请吾女妻其子未果约而仲明卒或劝子负约子不可竟以女归之无何女亦蚤卒夜来梦见生赋此纪感 

　　○送泉坡宪长乃翁游楚归宁州 

　　鹦鹉洲青鄂渚秋丰神爱接地僊游百年肋力辞鸠杖满眼风烟上鹤楼梅岭回槎丹井在栢台飞梦白云幽后车秪恐文王载好为苍生觧钓裘 

　　○青山寺饯客同臬僚泛舟乘月而归 

　　春山曲曲绕花台送客楼船十里来白社溪桥延旧侣青天江汉接行杯林喧鹳鹤颓阳路棹拨鱼龙皓月回倚醉高歌兼二妙风流未数郢中才 

　　○谷泉为储邦抡题 

　　谷口子真幽卜居谷泉寒遶竹西庐云峯倒影仍邻寺月槛凭虚忆坐予渠溜晓看添宿雨溪平时引入春畬栖迟话女风流在把钓何年共鲤鱼 

　　○邝台冈侍讲游卢园次韵 

　　卢家园树碧参差曲槛回塘杖履随性僻不辞时独往地幽真与懒相宜鱼惊扇影潜仍出席趁花阴定复移翘首江流渺无际小舟须泛月明卮 

　　○送郭雨山之金陵 

　　黄鹄矶头春雪飞折梅酤酒把君衣翻闻铁笛离愁切为别琼枝胜事稀江涨楚天云树渺台空帝国凤凰归乡心千里秦淮月漫拂吴钩倚落晖 

　　○哭林介立太史时介立居母忧 

　　十年曾共云霄路别尔相望又十年正忆苦心归白屋忍闻埋骨巳黄泉各飞龙剑终难合细检鱼书可再传回首悲欢皆涕泪万行遥对汝南天 

　　○槎隐 

　　山人为爱水烟幽笑踏僊槎汗漫游风动鱼龙浮几席夜凉河漠傍衾裯看花每为渔郎引载酒应缘胜孙登长啸苏门迥仙母栖迟瀛海年凤驭曲停寒桂月鲛宫春改见桑田铢衣潇洒芳尘外王树扶疏皓发前我亦岁星逄甲子献桃骑鹤到华筵 

　　○己亥服阕同李竹梅王絅斋游姜海涯园 

　　蔷薇红烂柳条斜亭子阴阴梅杏遮蒋诩晚开裁竹径尧夫春度看花车曲栏桥下鱼行水浅浦滩头鸟护沙细酌清吟湏永日故园朋旧岂天涯 

　　○赏萎园芍药值小雨 

　　红药清词忆谢郎北园花更媚君堂带围元自夸□海玉缕无劳数洛阳歌入锦心翻艳曲雨随□□□僊裳投壶举白交欢罄谩遶朱栏醉百觞 

　　○雨晴园行 

　　江头薄暮时雨歇野老怡情独杖藜转爱穿花衣染湿不辞临沼屐侵泥当牕落日双梧上隔槛鸣鸠万竹西吏喜村村农事足便邀邻叟醉东畦 

　　○亡友王生仲明初欲请吾女妻其子未果约而仲明卒或劝子负约子不可竟以女归之无何女亦蚤卒夜来梦见生赋此纪感 

　　不见先生三十年丰神梦里尚飘然雄谈雅韵曾倾坐伟貌修髯不异仙儿女心盟吾肯负死生长恨总无缘觉来细数平生谊鼓角声残涕泪涟 

　　崔东洲集卷之六 

　　●崔东洲集卷之七 

　　维扬崔桐撰 

　　七言律诗八十首 

　　◆七言律诗八十首 

　　庚子迁祭酒次王前峯午日斋居韵 
　　赐藕 
　　赐笋 
　　赐鲥鱼 
　　赐枇杷 
　　赐杨梅 
　　李选部中麓草堂 
　　送胡别驾予敬还北固子敬甞司训沔阳迁南雍助教 
　　次王前峯九日感边警韵 
　　文庙释菜 
　　至日奉陪郊祀 
　　辛丑元日候朝 
　　张适耕 
　　别陆俨山宫詹 
　　别张石川次留别韵石川素好游南归兴颇浩然 
　　辛丑久旱同前峯斋宿北雍唱和四首 
　　辛丑迁南礼部次阳峯宗伯至日有怀韵 
　　徐氏东园仲冬燕集次周约庵韵二首 
　　壬寅西园宴集二首次顾东桥韵 
　　公署三友轩次崔后渠韵 
　　晚登朝天宫东麓亭 
　　再登朝天宫东楼 
　　十庙次张甬川韵 
　　凤凰台 
　　余自乙卯试艺南都凡三主于承恩僧舍辛丑南迁旧僧巳圆寂矣赋此志感 
　　壬寅人日雪 
　　壬寅省中元会次阳峯韵 
　　岁首喜晴次阳峯韵 
　　元夕雨雪饮宋南塘司空宅二首 
　　元夕雪后过灯市赴饮丘集斋宅二首 
　　元夕陈宁阳宅观烟火 
　　午睡起观庭竹 
　　三友轩观春雪 
　　过扬子江心矾山 
　　舟过扬子江观音阁 
　　王克斋勾曲山房 
　　夏松泉中丞平吴寇二首 
　　赠王汝康主政南行便道归省昆山 
　　送王贲轩考绩兼归省舆浦司马 
　　秋夕庭坐得蒲汀翁计 
　　西津 
　　寄寿同年刘平冈兼期其晚子 
　　别杨重南考绩北上归省 
　　挽史鹤霄 
　　服将禫辱吕泾野王克斋王郭二监察俱有荐疏 
　　中秋无月 
　　秋夜园池小坐对云山有怀二亲 
　　重九燕集感边事 
　　槐第下第有作用其韵慰之 
　　得吕泾野书报欲乞休 
　　哭吕泾野 
　　得邹东郭书 
　　别詹广文署邑篆还扬 
　　次郭文麓道长海门风夜阻舟韵 
　　哭马西玄宗伯二首 
　　赠裘子致政还浙 
　　园池独坐琴罢观鱼 
　　过刘碧潭教谕宅 
　　过杨敬斋司训宅 
　　过伍山泉司训宅 
　　立春后约友赏雪 
　　闻北虏之警 
　　丙午北礼部奉安太庙 
　　工曹中秋宴集次韵四首 
　　季秋陵祀 
　　陵祀毕夜还昌平兼怀石潭紫巗二学士 
　　送朱德承令海门时方改邑 
　　予甞与张嵩少雨行郧山怅别有怀 

　　○庚子迁祭酒次王前峯午日斋居韵 

　　斋临璧水开东序坐接僊寮切上台风俗缕金随节候蒹葭倚玉愧趋陪琴书绿意添牕草帘幕清阴满院槐拟相明禋供　圣主　九重心实在蒿莱 

　　○赐藕 

　　藕鲜传出大明宫　天赐甞新到薄躬盘捧冰姿怜皎洁刀分玉片爱玲珑几回寒漱灵池液一味清含华岳风已觉相如苏渴肺秪应万寿祝　重瞳 

　　○赐笋 

　　九重星使下桥门春笋颁传荷　圣恩经阁俯躬遥虎拜璧泉盥手捧龙孙青含阆苑璚瑶色斑带潇湘雨露痕宠荐不堪怀孟母转成凄恻几饔飧 

　　○赐鲥鱼 

　　炎月鲥鱼贡玉京凤肴麟脯岂珍烹驿传冰雪随星使盘下云霄赐月卿苋腹喜沾仙馔味海鲜还带故乡情小臣饱德何称报愿效华封祝　圣明 

　　○赐枇杷 

　　珍果琼浆玉帝餐近臣沾赐　圣恩繁累累珠缀珊瑚干颗颗金倾琥珀盘朱夏远传林壑味玄冬曾耐雪霜寒几回咀嚼轻凡品卢橘葡萄溅齿酸 

　　○赐杨梅 

　　珍果传宣玉禁颁翠笼藤缕下贤关甘芳味比金茎露紫艳灵通绛雪丹始信江淹夸绣壑未多裴氏记庐山怜渠剩有青梅节自合调和鼎鼐间 

　　○李选部中麓草堂 

　　万流回处孤峯畔三麓中间一亩宫龙脉矗云屏削翠鸡声催日海抛红蓬莱影对沧溟阔岱岳光分户牖通地主爱奇今李白百篇斗酒气如虹 

　　○送胡别驾予敬还北固子敬甞司训沔阳迁南雍助教 

　　清朝人物胡安定忆昔同纫楚泽兰已爱贤声鸣俎豆更看披腹露琅玕石头春雨南雍早京口秋潭北固寒此日东南民力竭好销兵甲报平安 

　　○次王前峯九日感边警韵 

　　九日冥冥万井烟一杯遥对寂寥天桂山秋老沧江外榆塞愁深白发前抚景有情随鴈候疏才无计献龙泉异乡同调悲秋客几度赓歌思黯然 

　　○文庙释菜 

　　巍巍清庙神谟肃楚楚师儒朔荐隆环璧四浮星错落绛灯双引日曈昽奉常兔馔供珍品艺馆鸿生萃芑丰奠罢从容东序晓宛然人在太和中 

　　○至日奉陪郊祀 

　　行行灯火星辰上闪闪冠裳烟雾中缥缈钧天诸乐奏絪缊蓬岛万灵通阳回□管开周典封秘金符陋汉功奔走上公仍礼数　圣心耿耿尚苍穹 

　　○辛丑元日候朝 

　　神凝翠幄　龙颜迥仗设金门虎卫雄　万岁天开元旦会千官春拥　大明宫螭头云旆含霜晓殿角风鸦散日红宵旰莫教勤　圣主调和元气在诸公 

　　○张适耕 【 馆生张梓翁】 

　　太平时节适耕翁碧水丹山数亩宫种药圃沾桑柘雨读书台引稻粱风一犁春事啼莺外半榻余闲梦蝶中未道老农无远寄庭栽玉树正青葱 

　　○别陆俨山宫詹 

　　清时何事赋闲居祖帐东门又别疏千仞独看翔凤鸟三江元自有鲈鱼碧山学士岩仍在玄圃僊寮席暂虚　圣主定应劳梦□早占霄汉下征书 

　　○别张石川次留别韵石川素好游南归兴颇浩然 

　　得请南归匹马飞百年芳草愿无违云间翰墨开诗社海上烟波觅钓矶巳有青山迎旧主不妨黑发罢朝衣知君汗漫情何限五岳图成鴈莫稀 【 云间上海邵名】 

　　○辛丑久旱同前峯斋宿北雍唱和四首 

　　璧水晴烟覆槛浓松墀月色入帘空楚云不作阳台雨朔气常飘瀚海风西北关河犹报警东南财赋未输公为霖元老今台省物色无劳版筑中 
　　日团槐影午阴浓坐忆艰虞万国空垤鹳未鸣征妇雨海禽先报鲁门风天忧杞老真多事星驾桑田几奉公病渴喜逢王子敬对君如坐王壶中 
　　乍喜溟溟阴意浓俄惊皎皎复晴空经年不送蛟龙雨万里长吹鹳鹤风宵旴隐忧劳　圣主东南分奠走羣公凭谁挽取银河水一洗焦枯烈日中 
　　竹庭晴对绿阴浓麰麦遥怜畎亩空岂有雷声时送雨每占箕宿夜还风斋心叨共春坊客纪异应劳太史公尚倚明禋勤　圣主甘霖端在感孚中 

　　○辛丑迁南礼部次阳峯宗伯至日有怀韵 

　　日长南景逢佳节忆昔曾陪郊祀坛黼座风云瞻气象琳宫星斗落高寒阳回玄朔蓬壶近乐奏黄钟玉漏残忝窃两都沾　圣泽空惭三礼赋微官 

　　○徐氏东园仲冬燕集次周约庵韵二首 

　　江南佳丽东园最胜日筵开赏更新绕屋碧林巢野鹤隔牕翠岛对幽人未醒梅意含珠蘂半冻泉痕皱玉鳞沾醉徘徊华烛夜挥毫未数兔园春 
　　入门环翠栢屏香穿径疏阴萝带长锦石玲珑当几榻雕栏宛转抱池塘丹霞晚映松巗色白雪晴开竹坞光此日胜游饶乐事尽凭歌管送清觞 

　　○壬寅西园宴集二首次顾东桥韵 

　　西园虚敞饶幽事携榼寻芳更此游鹿苑阴连金粟静凤台寒抱玉泉流三山云雾杯前落万井人烟槛外收不惜劝酬情烂熳巳喧归炬更淹留 
　　迢迢曲磴朱栏护处处幽亭玉树遮巧石雨余苔点缀方塘烟外竹欹斜南州高士能分榻北海芳尊共坐花醉后不知添逸兴欲凌牛斗问仙槎 

　　○公署三友轩次崔后渠韵 

　　梅竹参差翠栢连宛如三友对幽轩交阴小院防遮月倒影方塘喜护天碧映简编清燕坐凉坐枕簟静高眠娇桃艳李飘零尽节抱风霜老更坚 

　　○晚登朝天宫东麓亭 

　　气色皇都春满楼亭分小景亦清幽巳开曲径回旋入更踏虚崖缥缈浮地僻秪容狐月影竹深斜占半林秋隔溪隐隐闻笙磬别有仙踪不易求 

　　○再登朝天宫东楼 

　　楼倚东林紫翠间冥冥长抱五云闲危栏俯见城中市虚牖遥含鸟外山万竹摇光珠露滴双崖流彩玉芝斑登临俗想真堪洗未厌频频蚤叩关 

　　○十庙次张甬川韵 

　　峩峩殿阁倚云间百圣遗容尚可攀松桧十宫仍紫气君臣异代一青山烟笼葆羽龙幢寂香袅金炉凤驭还自是　明玉崇典礼岁时馨祀俨朝班 

　　○凤凰台 

　　今人还上昔人台千载悠悠凤不来歌舞王孙余碧草风云异代秪黄埃南泠江抱金城丽北固天空银汉开几度徘徊欲词赋清新终愧谪僊才 

　　○余自乙卯试艺南都凡三主于承恩僧舍辛丑南迁旧僧巳圆寂矣赋此志感 

　　古剎重来觅旧踪寒烟犹曳几长松虚斋巳寂当年主老衲惟余少日童听法有缘曾结社留题无憾后鸣钟出门惆怅天街暮西日苍苍黯数峯 

　　○壬寅人日雪 

　　一冬无雪暄晴日人日飞飞满帝都万里湖山笼玉字九重楼阁映冰壶苍精未献新春节白瑞先为乐岁铺燕坐小轩成独赏梅花点点送清酤 

　　○壬寅省中元会次阳峯韵 

　　鹓鹭班趋玉佩臣龙蛇旗拥翠华新五云遥祝南山寿层汉同瞻北极辰画省炉烟分　御气钟陵山色緫王春白头荏苒空时序补衮无才愧缙绅 

　　○岁首喜晴次阳峯韵 

　　占年献瑞为黎元正旦新晴万井諠丽日彤楼先散彩轻风佳树半含暄衡玑律应阳和转箫鼓筵开胜事繁　圣治万年常锡庆媿无调燮荅　鸿恩 

　　○元夕雨雪饮宋南塘司空宅二首 

　　雨雪灯宵共怨春胜游谁觧赏偏新阳台疑迓云軿女姑射如回鹤驭宾火树摇光无藉月天街沾润不生尘欢迎宝马何妨湿醉拥油幢莫厌频 
　　灯火元宵锦席张芳邻佳赏属新阳龙膏冉冉丹烟落鳌影重重宝气翔云叶暗垂沉玉漏雪华往舞侑华觞秪缘宋玉多风韵醉客高歌借宠光 

　　○元夕雪后过灯市赴饮丘集斋宅二首 

　　元夕多阴兴味慵放晴今日翠烟重巳怜舆路过灯市更喜诗襟对雪峯九陌花随金騕里五楼城抱玉芙蓉芳尊况有丘迟约痛饮湏■〈扌弃〉达曙钟 
　　灯火皇都艳□宵锦筵烂熳美人招栽花栏榭云犹湿睡鹤池塘雪半消移席醉仍穿竹坞敲冰狂欲泛兰桡何妨列炬归来晚城阙天空下斗杓 

　　○元夕陈宁阳宅观烟火 

　　百巧虚悬彩架标凤箫鸾管燕良宵僊灵葆羽回玄圃楼阁珠帘影赤霄点点花飞星错落双双鹤度雪飘飘共传春色江南丽尽属侯门乐事饶 

　　○午睡起观庭竹 

　　睡起开轩白昼迟行行庭院碧苔滋绝无俗事妨诗兴秪有清襟对竹枝檐日渐移寒影碎山禽交语翠烟垂百年几日能闲适此意凭栏许自知 

　　○三友轩观春雪 

　　六出天龙下帝□□枝□压玉龙回更添清绝偏亲竹欲学春□□点□本是新阳□腊意却疑韶景看花开幽轩徙倚朱栏晓一曲高歌愧郢才 

　　○过扬子江心矾山 

　　中江独立辟双门岸夹羣峯此更尊日月倒悬浮宝地龙蛇深卧抱云根光摇万古岩留雪势激千流轴转坤舟过几回翘望首玉蚪翻处一珠吞 

　　○舟过扬子江观音阁 

　　危崖绝壁悬丹阁户牖玲珑映水开龙象冥冥云树拥鼋鼍滚滚雪涛来山连两岸围金地花落诸天护梵台对此自堪纾旅抱倚篷贪看故徘徊 

　　○王克斋勾曲山房 

　　爱君□筑邻幽境门外三峯对不移棘堵何烦图魏野□川今更有王维万松深处云连屋独鹤鸣时月在池一自龙蛇飞大泽故山迢遰梦佳期 

　　○夏松泉中丞平吴寇二首 

　　折冲尊俎一书生授钺王庭万里城巨舰有神飞水骑穷沙无地走长鲸旗翻北斗风云壮兵洗东吴海岳清自是　圣明纡庙畧坐看臣子奏功成 
　　尘扰吴门妖气横遥麾长剑壮南征羽书捷拟三旬献豸老胸余数万兵江海不愁翻地轴雷霆蚤巳动天声鲸鲵首授标京观日月功高勒鼎铭 

　　○赠王汝康主政南行便道归省昆山 

　　飞花啼鸟满江关彩鹢南游图画间暂许层霄辞□署遥曕片玉映昆山堂开昼锦双亲健袍舞春风五色斑岂谓尚书期不顾霜催白鴈使君还 

　　○送王贲轩考绩兼归省舆浦司马 

　　秣陵清燕及芳菲画舫澄江送客归剑鼓苍龙辞督府堂开司马拜严闱茱萸村畔宜春酒芍药花前戏彩衣奏绩蚤湏朝　北阙承家报国愿无违 

　　○秋夕庭坐得蒲汀翁计 

　　忆在门墙年颇多忍闻君巳梦鱼符玉堂仙去名元重金匮文传道不孤八座经纶占相业两京衡鉴仰师模可堪涕泗清秋夜凉月凄风满竹梧 

　　○西津 【 赵驸马曾孙子凤别号】 

　　僊人曾弄凤凰箫僊派仍悬乌鹊桥河汉泻来通太液蓬莱流出带层霄晴涵官柳春容早碧染宫云御气飘自是主家元一脉　恩波长庆荷　神尧 

　　○寄寿同年刘平冈兼期其晚子 

　　紫薇僊是老人星归卧青山户不扃贾谊爱君仍去国刘歆似父定传经每招邻叟开新社一任渔郎笑独醒习静自堪迟岁月丹砂无藉驻颓龄 

　　○别杨重南考绩北上归省 【 杨南□二曹主事】 

　　乡里衣冠羡不羣朝天剑气动星文过桥车暂回司马华国才应识子云菊月喜开双寿燕　枫宸遥献两曹勋江城白鴈催霜露忍听骊歌送别君 

　　○挽史鹤霄 【 时先君服初阕】 

　　愁予免服仍多病涕泪还余哭史鱼月旦有评人已去烟霞无主社应虚鸡占春梦成长夜鹤吊秋风寂故庐耆旧日稀招不返海天寥阔几嗟歔 

　　○服将禫辱吕泾野王克斋王郭二监察俱有荐疏 

　　棘人尚在栾栾日何事诸公有荐书巳分土苫栖白屋敢期名姓上公车共推为国求贤切自愧高名得士虚薄劣岂能佑己报愿将忠赤一生摅 

　　○中秋无月 

　　中秋儿女諠瓜饼坐待嫦娥玉镜开未见清辉生海峤却教微雨送阳台兔光寂寞应藏窟桂影模糊不映杯世事阴晴浑不定明宵圆魄好还来 

　　○秋夜园池小坐对云山有怀二亲 

　　月色亭池此暂留文园病骨不禁秋闲阶黄叶生凉思素壁吟蛩入暮愁风木断魂双别泪云山对客几搔头共夸金紫双亲庆□养何由到故丘 


　　○重九燕集感边事 

　　海色萧萧鴈影孤池荷庭树半淍枯尊开苔石怜青锦菊对疏篱尚绿珠愁入塞云鸣宝剑懒开尘匣老阴符且湏酩酊酬佳节呼取高阳旧酒徒 

　　○槐第下第有作用其韵慰之 

　　吾家季子黑貂裘归兴萧条白露秋每爱瑶华能吐凤更看剑气欲吞牛荆开庭榭春还在草梦池塘意巳投他日云龙终有会不湏惆怅仲宣楼 

　　○得吕泾野书报欲乞休 

　　风雨金台忆别时迢迢云树系相思梅花无计传消息玉树何缘慰渴饥锦字忽衔青鸟使沧江仍报白云期海天摇落秋空暮怅望深惭故旧知 

　　○哭吕泾野 

　　故人天上鹤书来为报琼枝昨巳摧剩有文章藏石室独怜梁栋堕金台晦翁命薄焚遗草文子家贫翳野莱万里怀君悬陇月瑶琴寂寞为谁开 

　　○得邹东郭书 

　　别君秋色满离亭又见燕山春草青龙剑各飞劳梦寐鱼书欲寄隔沧溟词垣旧好曾今雨太史何年奏聚星报道平安慰矶渴始知刘向正传经 

　　○别詹广文署邑篆还扬 【 同年詹燕峯侄】 

　　栽遍芜城桃李花还分春雨到天涯传经暂谢青毡席奉檄遥浮碧海槎小阮才华如仲父孔融门第本通家相逢又折河桥柳风满文旌别路赊 

　　○次郭文麓道长海门风夜阻舟韵 

　　冻云垂湿孤村暮仙旆寒生郭泰舟沙鹤迎风偏妬客江鼍鸣雨故牵愁萧条啮土无青野涕泪余民半白头便欲浮槎问真宰东南民瘼为谁由 

　　○哭马西玄宗伯二首 

　　北风吹海故人来天上惊闻玉树摧青鬓早婴司马病苍穹终夺贾生才燕金台上空留骨陇水滩头忆寄梅赖有文章声价重辉光千古照泉埃初闻汝讣疑如梦更得真传泪满襟远道那悬徐墓剑伤情欲破伯牙琴悲凉蓬梗三年别寥落梅花万里心细检音书重拂拭满城风雨助愁吟 

　　○赠裘子致政还浙 

　　功成佐邑赋归与回首贤劳七载余竹径更寻裘仲约桐江况近子陵居愁生海月孤城别春满湖云一棹虚客久异乡成故旧好音无惜寄双鱼 

　　○园池独坐琴罢观鱼 

　　荷亭槐院昼阴阴静坐观鱼独自吟张隐只湏无饵钓陶翁何用有弦琴池围曲槛藜床稳酒送残花竹盏深却忆濠梁真胜事碧山能负白云心 

　　○过刘碧潭教谕宅 

　　桃李阴阴数亩宫偶攀玉树对清风青藜经阁湏刘向绛帐诸生暂马融门带鲸波浮海峤手栽龙竹净帘?木立月??日斜共醉春花烂携榼还期兰浦东 

　　○过杨敬斋司训宅 

　　草玄亭外树成阴奇字频来问子云未厌午牕惊短梦满酤春酒共斜臐桃花院落留莺语芹叶池塘睡鹤群细酌清吟情烂熳剑光深夜动星文 

　　○过伍山泉司训宅 

　　文星爱接伍乔光共约东皇醉一觞绿荫曲穿栖鹳树清流晴映养龙塘风闲石上开朱瑟春满江南隔画墙几度高歌向寥廓自怜幽兴老还狂 

　　○立春后约友赏雪 

　　漠漠同云万里遮喜看瑶雪瑞年华巧穿檐箔添春色故点庭枝作早花仲蔚闭门空漫兴子猷孤棹是谁家明朝约共山亭醉莫惜青鞋踏软沙 

　　○闻北虏之警 

　　塞北清秋彻备疏单于忽破紫储胥冰霜未结黄河水车马先传白羽书汉帜九关悬日月胡笳一夜满郊墟浪传嫖骑悬金印何事天骄警玉除 

　　○丙午北礼部奉安太庙 

　　三殿闳开入紫冥森森松桧绕葱青仗连虎卫千官肃神护龙宫万代灵俎豆荐芳瞻玉几炉烟流彩散彤庭礼成五夜喧归骑仰见微垣带列星 

　　○工曹中秋宴集次韵四首 

　　小圃能容月色寒高情不厌物华阑白毫千丈光堪吸碧宇重轮景爱看乌鹊绕林惊玉树龙蛇眠海抱冰盘莫辞徙倚延幽兴影落高梧未罢欢 
　　中秋月榭动轻寒子夜酣歌燕未阑佳会此宵真胜赏故人明岁几同看谁家箫鼓芙蓉苑客舍尊罍苜蓿盘况有豪吟对词客不妨达曙罄清欢 
　　池馆萧萧竹树寒月华铺地漏声阑弄晴偏向杯前满引醉浑忘客里看桂影拂云开玉宇蟾光生水漾金盘去年今夕人何在别是天涯一度欢 
　　凤城秋意洒清寒月色亭台坐夜阑对酒莫教珠箔揜倚栏还共玉人看光连南极添璀璨白满西山见郁盘却忆塞垣留威者风笳霜笛几人欢 

　　○季秋陵祀 

　　陵寝冥冥王气通幽藏弓剑　七陵同松杉瑞□□天外苹藻明禋玉露中象卫　帝灵悬紫极龙盘□嶂抱玄宫礼臣趋享瞻依切不尽悲凉落叶风 

　　○陵祀毕夜还昌平兼怀石潭紫巗二学士 

　　礼成尊俎彻玄庭鹓鹭回翔下紫冥五夜冠裳侵皓露四郊灯火散繁星天瞻瀛海光微曙路绕蓬山色渐青忆昔连镳双学士往来风景此曾经 

　　○送朱德承令海门时方改邑 

　　华国才名擅汉阳暂劳朱邑令桐乡封章遥捧丹霄下仙履冥飞碧海长筑堵好思鸿鴈集奏功还看凤鸶翔明年莫惜双鱼报新种桑榆几尺强 

　　○予甞与张嵩少雨行郧山怅别有怀 

　　不见南溟十载余天涯何惜寄双鱼江头见柳春魂断枕上逢君夜梦虚曾共楚云招鹤驭更冲郧雨度熊车浪传龙剑离能合尊酒何时一慰予 

　　崔东洲集卷之七 

　　●崔东洲集卷之八 

　　维扬崔桐撰 

　　七言律诗三十八首 

　　◆七言律诗三十八首 

　　哭伦白山 
　　送张德威少参之关中 
　　送南元贞守保宁 
　　昌平道中憩玄福宫 
　　柳亭次徐少湖韵叶巾舍徽人故有柳亭以徒杭而怀旧索诗记之 
　　送钱景山之任南都银台 
　　怀毛励庵阁老 
　　送周石厓督学闽中 
　　秋集镜光阁 
　　送董浔阳奉母南还 
　　怡椿轩次刘春冈韵椿植刑曹公署椿冈父子皆官此曹故有作 
　　寿石桥潘封君 
　　送王鹤泉之任南都 
　　寿唐渔石太宰 
　　丙午斋居即事似少湖 
　　几山归蜀次留别韵 
　　哭徐甥霖 
　　予新居乃先师温托翁故宅重阳雨中对菊有感 
　　送守朴赵中丞归姑孰卜居邦城 
　　赠谢子鲁倅愽平 
　　丁未人日喜晴似礼曹同寅 
　　丁未廷试读卷次韵 
　　次介翁读卷晚宿礼曹用前韵 
　　华盖殿题名　奉天殿传制用前韵 
　　直庐斋宿次介翁璧间韵 
　　寿阎举人母母陕人居扬州 
　　仲夏别介弟格之任江西 
　　清湖别墅 
　　戊申归隐登新邑南楼 
　　得徐少湖书 
　　少川曹守诞辰 
　　戊申久雨中秋无月十六夜小霁间见云际仍张镫命酒步檐赏之 
　　九日刘尹沈倅邀登南楼 
　　重阳后五日集伍山泉宅菊未开 
　　重阳后十日凌剑山送菊 
　　集陈石山司训宅 
　　哭姜海涯姜甞守郴州佐九江 

　　○哭伦白山 

　　榜中独尔年穪少今尔先为地下人生拟百年浑是梦讣传万里恐非真文章汉署论心日杯酒秦淮话旧春海内弟只零落尽不堪南望为沾巾 

　　○送张德威少参之关中 

　　祠部清才张茂先符分薇省借时贤壮游千里金城迥路入三峯华岳天莫遣棠阴虚国计好思菜色济民颠亦知奏最无多日底事徘徊惜别筵 

　　○送南元贞守保宁 

　　雪霁河桥官柳青觧携尊酒暂邮亭麟符入郡开铃阁鹿驭随春度锦屏 【 郡山名】 天险未容难蜀道民忧端拟慰虞庭循良自是吾儒事万里层霄看福星 

　　○昌平道中憩玄福宫 

　　碧殿瑶台槩太清西山灵气抱僊城窓涵风树生秋爽岩度霜钟报晓晴金马暂停聊借榻玉童无语对吹笙明朝又入车尘路记取寻幽此度行 

　　○柳亭次徐少湖韵叶巾舍徽人故有柳亭以徒杭而怀旧索诗记之 

　　僊即素业丹崖里小筑幽栖万柳亭交翠暖烟含翰草飞花晴雪点池萍阴连数亩推窓见响送双鹂徙坐听自入西湖访林隐几回梦绕故山灵 

　　○送钱景山之任南都银台 

　　氷雪新融天路长画船春水入僊乡金函献阙趋鳷鹊彩笔登台赋凤凰江国烟花寻旧约天曹风节有余香　圣明侧席思时俊早见层霄一鹗翔 

　　○怀毛励庵阁老 

　　帝庭早际风云会相业曾悬日月高懋报拟图麟阁像留芳还见凤池毛碧山石室藏余草瀛海琼餐醉寿桃旧日门生今白首师模遥忆振时髦 

　　○送周石厓督学闽中 

　　八闽清淑萃羣英三楚儒宗重此行昔已晦翁传道昧更劳茂叔载文旌宫墙风月堪吟弄桃李阳春自发生会见成勋献鳌禁蛟龙白日听雷鸣 

　　○秋集镜光阁 

　　峻阁清秋入望纡曲栏闲倚俯平芜青林白石心如洗细菊轻鳬兴不孤湖引镜光浮潋滟檐传铃语落虚无徘徊待月东溪晚肯负凉飔下碧梧 

　　○送董浔阳奉母南还 【 编修份】 

　　天恩暂遣丹霄客奉母春归白发僊满路莺花迎画舫到家鱼笋媚琼筵丝纶久代　王言重锦绣争传翰学贤为报北堂萱未老早题名姓上凌烟 

　　○怡椿轩次刘春冈韵椿植刑曹公署椿冈父子皆官此曹故有作 

　　曾闻嘉树八千春灵种呵嘘似有神直节不移龙干古清阴还在鲤庭新天留胜事传今昔物遇名家接缙绅恠底多情大司寇公余吟翫未辞频 

　　○寿石桥潘封君 【 编修晟之翁】 

　　天姥山人老地仙曾栽桃李满樵川爱招白鹤寻支遁为恋丹霞学仲先　龙诰宠光云壑重凤雏清望玉堂悬乾坤甲子回初度月色新秋正寿筵 

　　○送王鹤泉之任南都 【 倢瓯滨宗伯之子】 

　　羡君王谢名家后白下风烟更胜游暂辍含香辞北阙独怜过里近东瓯鲤庭旧业青箱在麟阁余勋玉树收此去好来依日月夕阳花草莫淹留 

　　○寿唐渔石太宰 【 太夫人在养】 

　　斗山望重文章伯衡鉴天曹道不孤世彩七旬开锦席清标六月暎氷壶每亲舜衮听鸣凤还着莱衣学弄雏琪树庭除喧贺客看君堪入列僊图 

　　○丙午斋居即事似少湖 

　　南宫虚敞炎月幽斋居对景聊自休院槐交翠日不到阶鹤一声风欲秋公余雅兴在青简岁暮壮心忘白头湘帘乌几坐长昼倦来就榻疑虚舟 

　　○几山归蜀次留别韵 

　　锦水先生勋业新早看鸣履上星辰腰围白玉冬卿重衘带青宫昼接频翔凤暂教辞　圣主弄雏还喜慰慈亲相如多病仍词赋好洒涛笺寄旧邻 

　　○哭徐甥霖 

　　髫年失父恨零丁孀母艰辛抚女成不堕家声知令子占吾宅相得贤甥南州徐孺应无忝太学何蕃尚擅名客邸讣传肠欲断海天回首若为情 

　　○予新居乃先师温托翁故宅重阳雨中对菊有感 

　　一亩草玄杨子宅卜居仍借老侯芭□惊凄雨新时序况对闲庭旧种花锦水烟波遥别梦玉堂人物擅名家独吟抚景生惆怅何意登临乌帽斜 

　　○送守朴赵中丞归姑孰卜居邦城 

　　羡君展墓归桑梓秋老千客去路遥拂拭□□□□□经过司马旧题桥连矶胜槩堪词赋采石僊踪未寂寥跨鹤早回云外驭听箫还上月明船 

　　○赠谢子鲁倅愽平 【 同年旻子】 

　　曲江曾共东山老并马春风醉玉罂龙剑己飞空斗气凤雏能舞尚家声金台雪旆催行色玉树风姿属妙英佐政黄堂民社寄好摅忠赤报明庭 

　　○丁未人日喜晴似礼曹同寅 

　　尧蓂七叶逢人日瑞霭千门送晓晴暖试雪泉融辇道望迷烟树散僊城不湏剪彩酬时令共拟挥毫颂太平赖有春卿调宝历年年嘉庆献彤庭 

　　○丁未廷试读卷次韵 

　　凤城曙色开阎阖胪引时髦谒　帝庭千载云龙逢景运三台氷鉴共曹卿金吾列仗崇儒重　玉语临轩赐问清甲第岂缘温饱计　圣心霄肝在苍生 

　　○次介翁读卷晚宿礼曹用前韵 

　　台垣晚出栖南省旧种槐阴尚满庭宴接夔龙沾内馔诗成金玉动文卿风传残漏烟花寂月转闲阶枕簟情暂谢諠嚣聊燕寝独怜虚白静中生 

　　○华盖殿题名　奉天殿传制用前韵 

　　贤豪抡选开东阁剑履追陪入内庭光动丹书勤御染名题黄甲捧春卿僊班对列听天语胪响三传下太清穪荷　鸿恩何补报草芧白日羽翰生 

　　○直庐斋宿次介翁璧间韵 【 直庐介翁昔所请者】 

　　山衘沉景凤城西树鏁宫烟暝色齐已听析声传虎旅共依斋阁欲鸡栖屏摇烛影延清话壁烂瑶光认旧题白雪调高聊强和莫教佳会负招携 
　　斋寝良宵双阙西蓬莱路近五云齐风含城角闻鸡早月上庭梧照凤栖　帝宠玉堂传胜事僊才台翰爱留题明朝剑佩趋元会同舞炉烟雨袖携 

　　○寿阎举人母母陕人居扬州 

　　为爱扬州玉蕋花吹箫桥畔驻仙槎风前芳桂飘丹萼庭下幽兰茁紫芽衣拂五铢凌瀣气筵开八袠醉流霞海天指点桑田处始信麻姑岁月赊 

　　○仲夏别介弟格之任江西 

　　池塘春草梦芊芊又折散花赠惠连喜沭　恩光栖省幕肯教清白负家传德星堂在天涯隔 【 崔丹四世同居】 夜雨床虚别思悬莫恋西山南浦胜鴈飞还到五云边 

　　○清湖别墅 

　　别墅湖边卜筑成景幽不数镜湖清光摇碧嶂龙蛇动影倒青天日月行遯迹已疑寰宇隔乐亲更觉世缘轻何年坐我松崖下试听寒泉落石声 

　　○戊申归隐登新邑南楼 

　　南楼登眺贺新成飒飒天风吹昼晴桑柘人家连沃野蓬莱僊驭引沧瀛炎蒸不到朱栏静云雾常栖绣栱轻此兴老夫仍不浅啸歌还待月华明 

　　○得徐少湖书 

　　高情正忆南州士霄汉俄闻锦字投叙分明见汝面论心披豁重予愁天涯人远虚悬榻雪夜溪闲稳系舟林卧独怜成潦倒太平勋业望全收 

　　○少川曹守诞辰 

　　高步丹霄两鬓青专城名染　御前屏中州岳降逢炎月南纪筵开仰寿星瀛海氷桃红暎酒虚堂瑶草绿生庭闾阎歌吹喧童叟拍手狼峯瑞霭零 

　　○戊申久雨中秋无月十六夜小霁间见云际仍张镫命酒步檐赏之 

　　月过三五还堪赏云隙时时出素河未觉清辉今夕减恨霾圆魄半秋多关山闻笛谁愁思镫火开尊且啸歌数倚曲栏劳怅望不禁凉意满松萝 

　　○九日刘尹沈倅邀登南楼 

　　重阳陶令仍幽兴携客登楼景更妍木落高天开海岳檐虚旷野俯云烟未嫌鴈候催蓬鬓且对鸥群醉菊筵笑插茱莄湏满帽管弦百里况丰年 

　　○重阳后五日集伍山泉宅菊未开 

　　菊花巳过重阳节步屧东邻尚未开为爱风霜甘晚节肯随桃李媚春腮累累繁蕋含珠细袅袅斜枝倚竹栽秋杪金钱应烂熳可能携榼许重来 

　　○重阳后十日凌剑山送菊 

　　菊犹绿蕋巳重阳虚负山翁对举觞佳种故人题尺素小盆分我借余芳孟嘉风帽还堪插陶令秋襟未减狂便护暖屏勤爱惜肯教霜露送凄凉 

　　○集陈石山司训宅 

　　遥秉文旌到海滨论心倾盖对吾真巳怜雅尚凌时辈更觉师模近古人下榻留宾驯鹳雀过庭有子见麒麟芹羮鳝馔供杯酒扶醉归来月色新 

　　○哭姜海涯姜甞守郴州佐九江 

　　耆英忽作芙蓉主重我伤悲涕泪双白首论交最知已青灯艹角旧同窓名垂柱籍先多士官有棠阴擅两邦杯酒园亭游谑处怀君情绪若为降 

　　崔东洲集卷之八 

　　●崔东洲集卷之九 

　　维扬崔桐撰 

　　五言绝句诗二十首 
　　七言绝句诗四十六首 

　　◆五言绝句诗二十首 

　　游武当四首 
　　游云梦夕憩公署后园二首 
　　中秋前夕集王玉山宅二首 
　　中秋夕小雨集袁静庵宅二首 
　　别王生二首 
　　别胡瓶山中丞四首 
　　幽兴四首 

　　○游武当四首 

　　七十二僊城琉璃千万宫隅随青鸟去半月紫霞中 
　　遥瞻金碧坛巃嵸云雾里入林憩峯巅峻阁忽松底 
　　嘉木拥虚壑绿霏绕瑶台贪看坐不移烦襟洞然开 
　　冥登天柱峯恍如生羽翮俯见汉江流影影一丝白 

　　○游云梦夕憩公署后园二首 

　　兰舟入云梦霄壤豁如剖身在元气中何啻吞八九 
　　舍舟憩芳林白云隔溪度逍遥诵南华手浣蔷薇露 

　　○中秋前夕集王玉山宅二首 

　　秋半楚山素月酒幽庭彩挥杯坐不辞秪恐清阴改 
　　秋姿满庭绿城霭荫高阁醉月步广阶衣上寒光落 

　　○中秋夕小雨集袁静庵宅二首 

　　楚月如厌客忽揜城东雨聊醉袁绍杯共作秋花主 
　　白露捐蕙芳微阴净菌屋取醉终遥夕蟾蜍爱新浴 

　　○别王生二首 

　　我爱王子乔攀鸿碧海游横吹白玉笙流响满沧洲 
　　长风吹海云暮结江南树欲觅孝廉船天空不知处 

　　○别胡瓶山中丞四首 

　　曾缔牛年约缤纷翰墨羣联镳天上陌飞入杏花云 
　　共子鄂渚滨相携采兰芷一笑澹无言石上秋云起 
　　冥登黄鹤楼直探神僊窟俯窥银汉流天风落明月 
　　握手再相见燕酤共暮春寒温话不尽又作别离人 

　　○幽兴四首 

　　三月醉春风犹嫌春日短莺花尽意吟潇散无人管 
　　六月不知暑深入修篁径卧听落泉声天风吹短鬓 
　　杖藜步秋溪衣染露华湿竚见白云偎野鹤似人立 
　　严月海天寂寒云垂埜低何以净襟抱雪峰丛竹西 

　　◆七言绝句诗四十六首 

　　蜀客索诗兼简余方池馆兄 
　　太和山万松亭 
　　襄阳午行 
　　均州晓行 
　　郧阳春行有感 
　　郧山晚行赋所见 
　　子每爱普门寺舍西竹未造其所今夕角巾步去兴觉潇然 
　　江陵龙山 
　　章华台 
　　监利濯瀴台 
　　石首绣林山昭烈娶孙夫人所 
　　寄寿储太夫人 
　　祁阳道中游乌符观四绝 
　　读洞宾访蒋晖诗 
　　和洞宾韵 
　　自笑用前韵 
　　余草池之留都二首 
　　张札举人入试 
　　赵维举人入试 
　　嘲松 
　　嘲竹 
　　嘲梅 
　　嘲菊 
　　题小景 
　　张石川小画次文衡山韵 
　　夏凉思亲 
　　南都思亲寄林弟 
　　南省槐 
　　松皋阁老扇景三首 
　　刘春冈草堂图 
　　叶省庵归广陵 
　　杨副郎乃翁所作红梅图 
　　西湖五首 
　　吴子归姑苏 
　　张生归霅川省母 
　　正月风雪园坐即事 
　　春暮 
　　别碧潭子 
　　虞医南归 

　　○蜀客索诗兼简余方池馆兄 

　　蜀道风烟促使车赠君惟有一双鱼故人问我为宫在门揜梅花只读书 

　　○太和山万松亭 

　　攀崖蹑磴入僊门仰见瑶宫紫霭屯更上虚擅最高处转惊楼阁万松根 

　　○襄阳午行 

　　三岘山家雨半犁牧儿吹笛尚铜鞮小桃风软过柴店午爨烟中飞竹鸡 

　　○均州晓行 

　　长风吹晓客寒生片细星稀帝子城汉水流烟半明灭马前深草竹■〈鼠留〉声 

　　○郧阳春行有感 

　　忆昔清秋踏雨沙重来短剑触飞花黄云碧草皆愁思何处僊人白鹿车 

　　○郧山晚行赋所见 

　　野人麋鹿自同群闭户山虚长白云菜妇渔翁归路别竹西啼鸟落残曛 

　　○子每爱普门寺舍西竹未造其所今夕角巾步去兴觉潇然 

　　山青沙白寺门连松桂春深万壑前月色半阴苔石路呼僧看竹过西禅 

　　○江陵龙山 

　　悠悠江汉接天还三国争雄虎豹开何意狂夫能落帽至今人只说龙山 

　　○章华台 

　　沙市黄鹂啼暮春落花残雨净轻尘傍人指点章台路烟草微茫认不真 

　　○监利濯瀴台 

　　监利千山风雨多濯缨台下涨寒波停舟细问灵均处更有清流是汨罗 

　　○石首绣林山昭烈娶孙夫人所 

　　孤石盘江江水深英雄残甲铁犹沉当年天地缠兵气安得春风入绣林 

　　○寄寿储太夫人 

　　瑶池西母黄花燕豸绣云霄游子归愧我不能鸡黍约岘山回首紫霞飞 

　　○祁阳道中游乌符观四绝 

　　僊台百尺与云平楼外山围碧玉城偶借石床成小憩隔岩风树万龙声 

　　○读洞宾访蒋晖诗 

　　僊词读罢思悠悠衡未风烟眼底浮安得更闻吹铁笛一声云外万山秋 

　　○和洞宾韵 

　　乾坤阖辟此江山吞吐葫芦一粒丹腰下青蛇人不识灵光长犯斗牛寒 

　　○自笑用前韵 

　　长年作客惯寻山又见酣霜万木丹诩客尚留双屐健且招衡月弄清寒 

　　○余草池之留都二首 

　　岘山曾接草池僊花老春风巳二年此会肯骑矶上鹤共君吹篴弄湘烟 
　　雪压寒云共别觞鹤楼东望凤台长石城此去千峰月照见诗家锦绣肠 

　　○张札举人入试 

　　云满千山银汉斜张骞万里泛僊槎定知牛女传消息飞马春风三月花 

　　○赵维举人入试 

　　清献于今不乏贤江楼别酒万山前为君借取僊人笛鹤背横吹看上天 

　　○嘲松 【 子于四物为五友而嘲之者以日夕狎之故与之谑耳】 

　　独立高寒节不孤风雷时作老龙呼无端也道浮名好留与人穪松大夫 

　　○嘲竹 

　　潇洒泉溪百亩秋只堪清玩伴王猷凤箫莫漫随嬴女吹断春心总是愁 

　　○嘲梅 

　　不逐时芳漫竞春岁寒雪月自相亲秪缘误识孤山老曾傍西湖看醉人 

　　○嘲菊 

　　一秋寥落看花杯满眼芳菲菊又开疑是游人怨春去金钱特地买回来 

　　○题小景 

　　结个茆庵倚玉峯翠梧疏木鏁芙蓉何人踏破蘪芜径疑是君王问卧龙 

　　○张石川小画次文衡山韵 

　　浓阴滩畔木兰桡幽坐渔翁为避嚣一曲白云心共远万峯回首浸春潮 

　　○夏凉思亲 

　　夏日风生竹树幽披襟闲对一林秋江南江北无多路谁寄清凉到白头 

　　○南都思亲寄林弟 

　　家近扬州多故人相逢便问白头亲从教传得平安信不及趋庭见面真 

　　○南省槐 

　　浓绿庭槐省署深黄金花满散清阴试听凉月沉沉夜定有风飘丝竹音 

　　○松皋阁老扇景三首 

　　悬崖绝壑绿阴多更有幽禽响薜萝皛皛晚潮生远浦满船秋色送渔歌 
　　石瘦泉枯百卉藏老梅留得一枝香清风万壑凭谁管尽付诗人入锦囊 
　　雨歇秋风送晚凉小舟横处碧溪长何当携取如渑酒同入菰蒲醉一觞 

　　○刘春冈草堂图 

　　刘向勋各重　帝都草堂遥寄碧山隅桃花柳絮谁为主三月春光看画图 

　　○叶省庵归广陵 

　　楚城二月莺花乱送客江头愁暮阴此去吹箫桥上月想应照见使君心 

　　○杨副郎乃翁所作红梅图 【 文升】 

　　孤山老僊已飞去留得僊花此尚传万颗骊珠春错落清香不断到曾玄 

　　○西湖五首 

　　湖冷山光岸带沙石扉茅屋埜人家短墙不觧遮春色露出早梅开白花 
　　碧湖堤外带方塘傍水人家荫绿杨门揜藤萝春寂寂满园飞蝶菜花黄 
　　春朝过雨送轻寒半落桃花桑叶团多少楼台山色里画船移傍六桥看 
　　四山花鸟弄新晴烟处湖光半遶城醉领春风归去晚松声一路送游人 
　　雪压澄湖千万峯玻璃倒插玉芙蓉野梅亭下呼双鹤转恐春深改旧容 

　　○吴子归姑苏 

　　季子风流归兴新万山啼鸟落花春洞庭水石青林里应有繁阴待主人 

　　○张生归霅川省母 

　　长安游子罢斑衣九乳山虚云自飞买得扁舟五湖去青天笑指白云归 

　　○正月风雪园坐即事 

　　风雪萧萧入早春梅花零落转精神杏桃自道禁寒得偷眼还窥醉饱人 

　　○春暮 

　　海上云生烟雨斜碧桃片片点庭沙黄鹂不觧愁沾湿又听笙歌过别家 

　　○别碧潭子 

　　六月天风海气寒碧霄万里自鹏搏何年骢马扬州陌访旧还能到考盘 

　　○虞医南归 

　　楚月淮云渺去槎上池深处是僊家归来丹鼎添新火坐啸春风落杏花 

　　崔东洲集卷之九 

　　●崔东洲集卷之十 

　　维扬崔桐撰 

　　词三十一首 

　　◆词三十一首 

　　沁园春饯别入觐同年次韵 
　　洞天春送卢涞西司成南行 
　　木兰花慢赠别胡缾山中丞次韵 
　　锦缠道别高子守平凉 
　　画堂春赠陈生伋任休宁 
　　金菊对芙蓉谢孙子贻菊图 
　　洞僊歌赠白沙村尹新乐 
　　风入松赠杨竹窝赞政绍兴 
　　玉漏迟赠王瀛溪守沔阳 
　　水调歌头赠宁夏王凤泉中丞 
　　谒金门赠叶斗问司教上饶 
　　御街行赠宗履庵尹金卿 
　　忆帝京赠王圉山尹单邑 
　　青门引赠史元忠丞河间 
　　玉楼春送张子和考绩还容城 
　　谒金门赠韩右桥贰守高唐 
　　画堂春送许孝卿尹信宜 
　　望仙门送吴子归隐 
　　洞天春送汪子敏任云中理问 
　　鹊桥仙别重之分教泌阳 
　　汉宫春寿钱母 
　　鹊桥僊送冒子尹兴业 
　　戊申三月刘伍陈三广文邀饮黉宫赠沁园春一阕 
　　卜算子送顾子南归寿母 
　　风入松四阕咏四景闲居乐 
　　海棠春赠凌和叔之任贑城 
　　减字木兰花寿松厓翁 
　　渔家傲赠胡子归省 
　　玉联环赠钱平厓副宪之东广 

　　○沁园春饯别入觐同年次韵 

　　四海相逢寒温重叙三十年前锦席高张侯门深处玉巵送暖宝篆凝烟喜芳辰抚景开情群英酬劝此乐进夸李郭僊况太平时节乘闲取醉宾主俱贤酒筹休问留连看昨夜蟾光已半圆念中外萍踪欢娱未几　朝天宴罢宦辙将旋且湏笑语徘徊痛饮一息春宵真可怜为高歌嘤嘤鸣鸟求友诗篇 

　　○洞天春送卢涞西司成南行 

　　辇路新销残雪嫩绿小红时节陌柳纤条未堪折又见高轩别　玉署初盟暂歇望望青霄辙璧水风高石城天渺离情绾结 

　　○木兰花慢赠别胡缾山中丞次韵 

　　肃慎当年地到于今旧事非念尘暗龙庭波翻鸭绿赤子安归好男儿藏利器正扬眉烈烈赋无衣肯使凤凰山下还容豺虎骄肥　节拥熊貔百万师仗钺镇辽西看雄威壮气凌山绝海电马云旗况　圣人临紫极旦华夷一统仰　龙飞见搀枪等闲扫净金城万古长围 

　　○锦缠道别高子守平凉 

　　风斜燕子正春雨凤城东万芳菲竞紫争红使君飞马翠烟重双悬龙剑烈烈气何雄　皂盖朱旛去遥指崆峒觅当年问道何踪想名书白玉屏中待棠阴满地天上报　重瞳 

　　○画堂春赠陈生伋任休宁 

　　春郊净暖燕泥香马嘶娇柳新杨故人东去古邮长把手离觞　满路江山图画迎眸花草文章佐政聊登百里堂紫凤还翔 

　　○金菊对芙蓉谢孙子贻菊图 

　　南省幽闲小斋春暮昏昏睡思方慵惊妙染相贻浣手开封顷刻画堂秋浦冷洒霜姿万蕋玲珑　端详把玩逼人清气白练生凤玉壶金井心胷借彩毫写出造化争雄许梅孤竹瘦此味堪同羞比是春娇芍药何湏对秋水芙蓉自有一家风韵百媚成空 

　　○洞僊歌赠白沙村尹新乐 

　　淮海清才一片昆山玉白眼那堪尘世俗抱奇姿几年气揜虹霓清庙里未就珪璋雕琢　百里荷雷封墨绶铜章熌熌英华纔出璞待从今且湏小展含章应列宿光悬巨鹿奏成功满县种桃花爱白昼鸣琴弦歌比屋 

　　○风入松赠杨竹窝赞政绍兴 

　　城花气醉流莺天涯春又生燕酤欲买倾怀抱能几日又送君行官柳路娇嘶马长亭杯点飞英　东风陌上紫骝轻笑指越江城沃洲天姥黄堂下佐诸侯政报新成试问安民何策鉴湖一片氷清 

　　○玉漏迟赠王瀛溪守沔阳 

　　麦序午云轻正紫陌晴丝飞百尺燕子风斜乱蹴葵红榴赤美人璞抱连城想荆楚还知和璧别天门笑指黄蓬冥冥矫翮　到时烟雨楼开看剑气横虹胸吞梦泽渔父双林试问闾阎命脉万顷沧浪水月应照见使君清白报成功又上金台作客 

　　○水调歌头赠宁夏王凤泉中丞 

　　美人辞我去在五凤楼头百尺晴丝游扬尽牵惹离愁忆昔杏花飞马漫作萍踪鴈迹三十一春秋驿梅消息断玉树阻风流　五云端双阙表凤还游相逢能几　诏传螭尾付边筹系肘累累金印贺兰烨烨霜旓此别又难留待奏肤归也杯酒共瀛洲 

　　○谒金门赠叶斗问司教上饶 

　　金台曲官柳阴生繁绿祖杯风引葵榴馥笑倚荆山玉　九斗光钟奇淑胷满珠玑万斛清风铎振灵山麓唤起蛟龙伏 

　　○御街行赠宗履庵尹金卿 

　　落红浅絮送春阑繁绿暗燕关金塘新涨鳬鹥水翻飞双舄难攀云深泰岳天渺阳峯望望隔人寰　帘垂桃雨舞斓斑风静玉琴闲纤尘不动桑麻长向隅民又开颜丹霄献绩紫凤征书天上使君还 

　　○忆帝京赠王圉山尹单邑 

　　兰苕翡翠弄幽吟河桥浓绿成阴燕酤聊买醉离思不堪禁清标怜楚玉高价重扬金　云拥僊鳬入望深羡子还弹单父琴帘垂白日花暎栖霞试听弦歌百里音飞腾瞻碧落话旧合华簪 

　　○青门引赠史元忠丞河间 

　　雪月金台客又见葵丹榴赤凤城别去佐诸侯瀛海苍烟深处飜云翮　白玉神京邻咫尺保障湏奇策清哦未数松厅别有功名垂竹帛 

　　○玉楼春送张子和考绩还容城 

　　萧萧易水寒千古野草三台谁比数朔氛燕雪不留春百里千家今几户　使君惠爱飞甘雨即松山下清风吐奏功归去下双鳬欢呼满县桃花舞 

　　○谒金门赠韩右桥贰守高唐 

　　凉飙起雨歇凤城如洗霜染芙蓉秋色里君去辞丹扆　何处爱民如子鸣犊寒泉河弥弥君心试把寒泉比一般清见底 

　　○画堂春送许孝卿尹信宜 

　　秋风白露语寒螀燕城别酒香赠君惟有菊枝黄鳬去高凉　琴鼓龙生风雨帘寨山舞鸾凰桃花满县似河阳绩献明堂 

　　○望仙门送吴子归隐 

　　凤城秋老芙蓉水凉飔洒鲈鱼时节薄羮美乡心起　一官依日月拂??央辞青紫狼峯之下江弥弥好洗幽人耳 

　　○洞天春送汪子敏任云中理问 

　　杏花飞马春风昔年曾共而翁清标爱汝尚儿童佐阃又云中　明试鉴悬日月筹边剑倚芙蓉紫塞云闲白登尘静归报　重瞳 

　　○鹊桥仙别重之分教泌阳 

　　霜渡银河秋高金阙白露黄花时节一声旅鴈过南楼愁结处惠连离别　红杏宫墙香芹池馆楚楚青衿云列朱丝宝铎□时髦看威凤层霄奋翮 

　　○汉宫春寿钱母 

　　淑景春浓正莺流燕语暗绿飞红风惹游丝荡漾摇曳晴空绣屏缛彩拥瑶筵瑞霭帘栊道是僊姑毓秀回旋甲子初逢　云帔铢衣轻丽羡凤宾西母桃献东公更喜双鸾并舞玉树丛丛笙歌□里醉琼卮饫荐斑龙看葭□齐声穪愿百年繁祉攸同 

　　○鹊桥僊送冒子尹兴业 

　　灯火江城笙歌锦席暂驻层霄使节曾买燕醪别凤台柳条纤那堪又折　杜海云长梧峰天渺去去双鳬隔越好种桃花满县香旧家声冰清玉洁 

　　○戊申三月刘伍陈三广文邀饮黉宫赠沁园春一阕 

　　杏雨坛前芹风池畔暂驻云軿正燕子泥香莺簧歌软烟消昼永细柳娉婷刘向经余陈蕃榻下清辉相对伍乔星锦筵开招邀仙侣旧好重盟　住期莫放劝酬停看飞絮残红点画屏叹人生踪迹一场春□□吞狐媚空自劳形北会难逢嘉宾良主酒酣起舞剑光青听前村一声渔父笑入沧溟 

　　○卜算子送顾子南归寿母 

　　海日丽芳洲花气暄迟昼白首慈亲正倚门游子归时候　膝下锦衣郎烂舞春风袖鹦鹉杯深绿蚁香愿祝长生寿 

　　○风入松四阕咏四景闲居乐 

　　亭台帘幙鏁重重韶景又东风习懒竹床春梦稳莺唤醒倦眼犹慵短发乌纶斜褁寻幽日傍花丛　碧流桥外小桃红徙倚画栏东玉笋银鲦新更羙好情怀尽付杯中莫笑海翁醉也醉时百感成空 
　　休嫌啼鴂送春归赤日爱迟迟炎熇隔断朱楼外碧梧阴半落蔷薇开卷羲黄静对闭门剥啄人稀　扫溪移坐柳条低鸥浴飐芙蕖冰桃雪藕清酣后晚凉生为报山妻何处海翁供倚数竿风竹亭西 
　　萧萧风雨净年芳白鴈夜啼霜长空明月凉如洗芙蓉老玉露淋浪万里凭虚极目素襟澄彻相当　黄鸡紫蠏味堪甞彩袖舞儿郎银河珠斗中秋燕东篱菊又醉重阳此兴海翁不浅悲秋朱玉虚忙 
　　海天风木万山枯愁冻雀饥乌翠绡帐暖春还在松醪熟不用钱酤氍■〈佥毛〉围楚舞灯火照吴歈　压梅欺竹雪平铺俗想蝢消除凭危拍手呼奇绝乾坤古一□尘无尽日海翁吟弄人游白玉空壶 

　　○海棠春赠凌和叔之任贑城 

　　青归弱柳那禁折柰阳关歌声三阕山碧晓寒轻花醉离情结　使君南去停仙辙正弦歌满城时笻千顷贡漳波试比谁澄澈 

　　○减字木兰花寿松厓翁 

　　凉飔新起清襟千顷连秋水匕裘筵中玉树金芝恳酒红　海天漠漠缥缈丹烟笼□阁鹤驭翩翩家近蓬瀛地上仙 

　　○渔家傲赠胡子归省 

　　腰佩龙泉三尺水横骑白鹤□　天子凤城秋色寒芳芷乡心起青天飞驭凉颷里　菊采黄英和玉蕋满斟金液筵开绮老仙笑颧酡颜□多受祉长年寿酒从今始 

　　○玉联环赠钱平厓副宪之东广 

　　小桃香暖燕风轻翘影飘晴豸袍金佩浮骢缈人别去五羊城　曾教海岳争清霖雨苍生能辞万里天阶远终不负旧声名 

　　崔东洲集卷之十 

　　●崔东洲集卷之十一 

　　维扬崔桐撰 

　　记十三篇 

　　◆记十三篇 

　　方山子记 
　　吴氏祭田记 
　　重建城隍庙记 
　　嵩少山人记 
　　杭州抽分厂题名记 
　　胡安定先生书院记 
　　监察御史杨公祠记 
　　重建国子监典簿厅记 
　　宋文山文忠烈公祠记 
　　新建通州石港察院记 
　　石山楼记 
　　新建泰州东台察院记 
　　宋丞相文文山先生书院记 
　　迁海门县记 
　　修筑捍海堤记 
　　题省轩诗画帙 

　　○方山子记 

　　晋阳侯廷言氏别号方山子方山子偕东洲崔子游荆南山水间语东洲子曰吾迹则寓斯心无日不方山也东洲子质以山之槩曰山奠郡西势接清源南峙孟门殆吾土之胜也而吾固有取焉东洲子曰夫山隐者之宅也子将事夫烟壑云峦鸾吟凤翔挹沆瀣乘清泠散发披襟于广莫之埜心会乎调调刀刀情融乎唱于唱喁兹以取适已乎曰有之吾不能倚于其迹也夫山有用世之灵焉月胎神乳雉飞鹊化肤寸成云霖雨万有补天分乎五色镇区纾乎九光子将应鼓鸣而起跃悬镜照而昭苏巳乎曰有之吾未始溺于其通也夫天下皆山也夫山皆可有也达人至士托意于物是故武陵五曲披图意随姑射老僊驰神雪月子将假一隅之石则鳌峯鹫领皆吾故物南探东陟取无尽藏巳乎曰有之吾未敢以多取也将顾名思义云耳东洲子曰噫嘻予既巳闻命矣敬以直内义以方外易道也夫义斯刚刚斯中正中正为方君子所以终身也时乎初九潜龙勿用则不易乎世不成乎名乐则行之忧则违之确乎其不可拔也时乎九二则龙德正中至柔而动也刚至静而德方重明以丽乎正也介石而不终日也是故立不易方动静惟时时止则止时行则行其道光明也吾子仕甫达而义思止执非下而义不随无所欲而义以仕是深有得于方之义而非以其山也方山子曰唯唯子为我记之吾将服之以终吾方 

　　○吴氏祭田记 

　　霅水吴氏故有祠堂肇事于其先安素翁璋而祭田未议厥嗣太仆簿龙谋于仲兄光禄丞凤各出田为岁典给绍先志也史氏崔子以少卿莅滁龙以实谒且征言为世守问其族指且田数曰胤也蕃田出于仲若季者合五十亩洎同志者余十亩问其统曰统有宗族之政听于斯凡祀齿昭穆事既修仪缀食惩惂讙示恩义焉问其物曰肴实数有正不丰昵不逆荐问其岁入曰入有赢惟昏嫁是佐屈乏是予崔子曰斯举也可不谓能子孙矣乎夫孝子之心爱爱则绎而其遡长孝子之动悫悫则着而其事庀孝子之义周周则辨而其礼肃孝子之情公公则流而其泽咸今人有一亩之宫斗粟之田必思以庇其子若□而子若孙以祀逖罔追懵焉若遗者何心哉或有事焉弗惠弗时以匮为说而啬其享恶用其为孝思哉若或贵加贱富间贫不以毛列甚焉秦越其宗薄恩隆怨休戚不关焉者去禽兽几何哉吴氏之若举也以言其绎则事亡若存以言其事则治物孔明以言其礼则崇本笃伦以言其泽则葛藟之风可以兴吴氏之门嗣是而安得不崇以延乎云仍焉者安忍于目替矣乎苟有德之不类将斁厥规利厥田者宗子当告之曰史氏巳记之石 

　　○重建城隍庙记 

　　海门城隍庙肇建　国初比年江逼邑徙百务草草庙祀尚虚丙寅春邑侯渭南裴君绍宗来莅邑政适当其剧营建卤莽不可岁月者率经改作学宫首新寻谋诸丞王君杰簿潘君惠进耆老于庭而告之曰明有礼乐幽有鬼神　祖制炳蔚宜各受职庙当亟成神其鉴吾与民图修甫数月庙成中殿旁庑前门后寝北若干楹神有道币有亭绘壁缭垣综理整整庙中置神主公案笔砚凛凛如生朔望必就礼之默盟而退越三岁政成民熙今年夏侯以贤能被命内征将别去史氏桐方以养痾归卧海庐耆老王佐周瓒谋其徒谒桐属为庙记以昭侯绩桐按周礼有司民之祭我太祖皇帝勑斯神为鉴察司民城隍京师附享山川郡县咸像祀无乃周官遗意耶甞伏读　圣制神所鉴而简在帝心一语志将以重责畀神司夫君司夫臣以庆及元元至深切也吾侯初政首诵　制词而立之庙迄今心迹凿凿幽明无憾可记也耆老曰侯绩多矣将何如桐曰是当次第记耳侯今德泽将及天下在吾职又当为不一书也姑俟之姑俟之 

　　○嵩少山人记 

　　南溟张子东洲崔子偕游楚于均谷诸名山得大观焉张子语崔子曰吾于楚之游非楚也志在洛也均谷诸名山之观也非均谷也目在嵩也少也吾身之寄若地也诸山也固迹也抑意也吾游也观也意也无日而无吾土吾山也吾固仕也亦无日而非隐也请别号为嵩少山人云崔子曰嗟乎子之隐其诸异乎人之隐也夫吾闻隐者之隐也其游也将有事夫避也其观也将有事夫独也其寄也将有事夫往也吾子之游不泥其地而以其志则天下皆可洛也吾子之观不泥其山而以其目则凡山皆可嵩少也吾子之寄不泥其迹而以其意则无乎其不可寄也鲁之东山之岱宗孔之有也而环夫辙凡有皆孔之有也是达人之隐也嵩岑之丹丘颍水之由非无所有也嵩颍之余非有也是隐者之隐也若子也者无避也亦无不避也非独也亦非不独也非往也亦无不往也其诸异夫人之隐乎嵩少山人跃然喜翔然举击白石而歌日唯嵩之巃嵸兮吾将与俱唯西室之崆峒兮吾与其虚唯溶溶之灵霙兮吾善其攸纡唯夙驾之莫回兮修吾驱既而歌曰嵩有仰兮亦有伏室有宖兮亦有幅云之扬兮爰复微子之忠告兮将安谷崔子从而和之曰中有合矣迹非其离矣几有会矣理为其随矣无固无从矣见群有之怡矣吾云谁之思矣唯山人之时矣 

　　○杭州抽分厂题名记 

　　竹居薛子监浙税岁满当代图名贞石遡前是役者逮竹居凡二人虚其左方以俟来者属记于东洲崔子东洲子曰是不可以无名也哉竹居子曰吾非谓必欲名也计前乎我者有二石焉吾日考之得其是者师之实以为有私淑焉嗣是而弗名将奚傅弗傅焉后乎此者吾之得失将奚考是终焉重吾过而莫之省也东洲子曰噫公矣哉薛子之为心也夫政本之道焉尔道求之心焉尔心惟无欲则授之华靡而不怵试之财货而不旅萃之艰剧而不瞢唯无我则观之物我而无二参之俯仰而不惑征之古今而不御是道也饯□甲兵非为粗道德性命非为精嬗代屈信非为变动静语默非为常孔子曰吾道一以贯之孟子曰仁人心也非谓是与吾求之薛子是役征矣而纾以宽详矣而制无扰省久而废者兴安矣而絮日整察矣而阻获便货矣而义自洁夫是谓无私是谓无我犹惴惴焉欢私我有我之孤前修也无以示之后也后是者莫考于今也自考者莫补其阙也而复是举焉公矣哉薛子之为心也充其心虽用之天下可也薛子甞与予语□学而大益予故即其记名而实以心以求益于后是名者云 

　　○胡安定先生书院记 

　　秦州为故海陵境城西有崛壤曰泰山桐童时甞执经西游间从长者后一登眺焉山有神宇谒者必肃拜祝禧桐心丑之独不为礼计别兹山余四十年矣闻前御史雷君彻其神而虚之嗣是崇正者更置书院□主范文正胡文定二公于其中旁列诸生舍岂非以安定为海陵产实在昔儒宗文正甞监西溪有捍海功矣乎桐心贤若举而未遂一瞻拜也嘉靖戊戌冬十一月舜原杨君瞻以御史按莅海陵首询安定公遗迹得兹山为讲学故处爰立石以识因晋谒二公焉既而叹曰礼贵专专斯颚颚斯感礼厌渎渎斯偒偒斯射乡贤名宦崇当以族错列互举非所以尊师重道右能象功也爰檄有司奉文正公主奠置名宦祠乃专俎豆安定公焉图征言于桐以碑其祠桐也鄙无能为役窃忆斯童时志也为重有感曰上古无传人中古无传事近古无传心地渺风微遂成飘响傀长隽负泯焉莫闻者众矣是故耳感者浅而疑目感者真而传乡里大贤悉诸遗乘诵诸黄发其仪形謦欬宛然百世之下者不减于亲炙也可以列视而莫之崇乎列视而莫之崇是虽生斯土者亦莫知吾乡为孔之鲁孟之邹也何所观法乎安定先生以经术行义名天下景佑初受文正公之知荐定雅乐白衣殿对天子贤之教授吴中诸生爱之如其父兄直讲太学天下宗师之至墙舍不能容是又非丁度之所能阻挠也且今天下后世可忘所宗乎是□君子之于有道者读其书则思见其人入其境则思及其门循其迹则思久其传舜原君之爱道殆不容无是举也舜原冀人也而追慕安定若此乡里之彦瞻依左右者为心当何如耶书院前二堂故题曰经义制事后亭曰后乐今扁其前曰安定书院祠曰安定胡先生祠亭曰观海是役也翼其成者州守朱君簦倅朱君怀干林君廷樟徐君份以征言勤者海门令孟君梅咸有得于舜原之同然者云 

　　○监察御史杨公祠记 

　　寿春古右郡也比年政斁民乖弊端作焉嘉靖戊戌秋七月舜原杨公以监察御史奉命清戎留都北郡爰驻节于寿谓斯为诸郡中土也公所展错一以崇本利物为化间甞省诸民灾见其旱方病稼水或圯城疾疫臶仍民日嗷嗷公曰嗟乎天胡降毒吾民展转若是耶省诸民害见其??佳苇盗兴罗织盈??束公曰嗟乎胡同类之相残亦若是其烈耶省诸风俗见其弦诵日虚士气弗作前修典堕俗礼就淫公曰嗟乎故习尚之去本趋末若是其弗古耶既而曰予得之矣予得之矣灾由戾感害由政召风由倡始是非民之罪也无乃有大蠹矣乎于是乎首迸大蠹揃其逆丑渨涹一荡寿民大悦于是乎祷天以降霖丰隍以固城召医以间疾置义塜以埋死而民灾纾推扶风之故政且捕且宥以弭盗雪地下三年之群寃以拒訮而民害熄标约立程讲学考业授以著述联以同志表以乡贤示以礼节而士风励民风諴寿民复大悦乡老景某□属其徒而告之曰人有虐于汝者汝欲远之乎佥曰然人有德于汝者汝知报之乎佥曰然此夫子之于父母也生也图其形死也铭其行祀也主诸祠将以传诸子孙也果人情乎佥曰然乃今杨使君之莅我寿也捍我灾御我患良我子弟淳我风俗贞父母之保赤子也吾人诵诸口孰与藏诸心藏诸心孰与传诸子孙吾将图所以俎豆之可乎佥曰然乃相率谒州大夫钱君辈以生祠请州大夫辈咸曰然役作无何堂序告成凡若干楹亟走共耆老某庠士侯汝白刘鹤年以碑事谒桐桐为纪其实而重有感曰舜原公被寿之德犹夫诸郡也诸郡愿报之心犹夫寿民之心也是岂二三子之私也哉诗曰岂弟君子民之父母又曰子子孙孙弗替引之舜原公之谓与公山西蒲人讳瞻舜原其别号云 

　　○重建国子监典簿厅记 

　　桐以庚子年三月已酉莅国子祭酒任越三日辛亥偕司业前峯王君从以诸厅洎六馆师生达观学宫焉仰规制省废兴也始诸殿庑斋堂见可以塈垩者十之三次生舍见收考??隹者?门半力?门?夬者苵焉芜秽莫辨地址者桐愀然叹曰是不可以缮理矣乎前峯君曰先是某甞以缮理请命下工曹工曹以节费寝是司空之责也吾不得而为也次各属厅宇至典簿厅焉厅凡若干楹构坒整整閐埴若新桐释然喜曰胡独是之尚无废乎典簿唐牧曰是前祭酒中川王夫子司业内方童夫子之命也督植程度者牧之为也厅故置启圣祠左比年毁厅以益祠址也二夫子乃命牧以废库材治厅损费益阙黾勉成之洎诸斋居器用亦因创庀焉是亦司空之责也二夫子以力尚可为乃自为云耳桐曰嗟乎且柰何哉天下事可以为者由乎巳者也不可以为者由乎人者也吾人亦修夫可以为者耳乃进馆生而告之曰二三子吾不能新尔宫尚冀以新尔心可乎居尔仁路尔义户牖尔礼让以弗堕吾□夕之训能之乎二三子曰唯乃进典簿而戒之曰斧藻其楶而不斧藻其躬君子之耻也典簿有关领之责焉出纳之司焉靖共尔守者何以为也能之乎典簿曰诺佥请镌斯言以为二三子安且成典簿之终 

　　○宋文山文忠烈公祠记 

　　黎令尧勋之治东皋也政和民宜纷弭务简暇则率邑庠师生就安定先生祠讲学焉甞读邑乘至宋文山丞相经皋度海诸诗抚卷叹息曰元胡之祸自有天地以来未有此大变文山之节自有君臣以来未有此达忠当时就义弃市嗢吚丑类犹淫涕洟至今祠庙所在过使浅夫亦知尸祝焉况丞相勤王经历之所遗音尚存此而莫为置祠尊崇则今日所讲何事乃白祠事于巡江御史江右胡使君且以工费由庀请胡君方戒严江防惧民习之不逞也愓然避席曰贤哉令也其务敦民本识大义矣乎树风化暴固吾使者职也其以部下罚金助令乃董振必躬以治东东禅寺隙地嵦爽可宅也遂易地以祠其所中为祠宫凡若干楹前为门凡三楹又前为门滨诸河表曰忠烈祠祠之东西即僧舍为两庑纾民力便香火也有道有墀有垣中外整整定时荐以春秋用图永永俎豆丞相焉甫逾月而工萃教谕吴元曰是役也□令实倡之明使君实成之元辈愿忠孝诸生之心术幸母孤吾先师孔子□此共机也盍记诸乃状其故征言于东洲桐桐曰丞相死之日宋亡巳七年厓山亦亡五年矣而竟求一死以报国共精忠义气非所谓贯日凌霜无所为而为者乎我　朝追谥忠烈坊表教忠以庙食京师所以杨前休风万世也于今去丞相余三百年矣而□浮鸿迹之乡一有感触遂兴敬慕而崇礼之丞相之忠烈殆将与天壤柏始终也哉东皋故有安定祠兹益以文山祠焉为令且师者泮宫戾至之余时登二贤之堂展礼申义以励士气以风颓俗吾乡士庶岂无争自濯磨弃乃凶德日就鼎图者乎否则崇名而弃实喜迹而忘心是上以古人之行求之而下以不肖之心应之非所望于吾乡也 

　　○新建通州石港察院记 

　　两淮煮海地凡为场三十焉淮之南为扬扬之东场实居其十故事郡县咸置御史院所以预致馆也顾独缺于诸场无乃谓其迂且僻耶抑薄其地未或周于置耶是故御史每驻节秪于郡县虽励志勤民躬亲卤壤者不越宿而行已戒仅勿勿趋办焉耳岁癸卯蓉□徐君奉天子命监察两淮鹾政至方勤勤于时巡畴谘剔蠹勑衺是务也且以行部无归为缺典焉运判郭文仰谋诸运使李邦表辈曰先是分司亦无定署比年置署石港石港实诸场中土广轮相比出入四均置院莫若兹土便亟具请于蓉冈君君曰可损部下赎金檄通州知州李充拙授虑事同知欧阳时督其植判官杨廷壐翊其劳于是乎物土方命时日庀材用会庸徒称畚筑均廪直疏水道三越月而院成厥素弗愆院中为公堂后为憩堂为寝为轩堂之前为屏门又前为正门门之外表以二坊堂之左右列耳舍墙垣厨厕閐埴秩秩佥谓是役也吾使君实勤国计兴来许不可以无纪也乃以碑事谒东洲崔子崔子曰吾闻若古勤民君子动有时宅有常朝以兴事由阼升堂严帅厥属昼以作功端居展采俾民勿隳夕以内省就食有所计劳补过日晦节劳定息有寝夙乃兴用无入于惂淫以克兢厥职是故诗称攸跻攸宁为民动也兹院之作也旅有次次旅则职安民可近近民则情得出可时时出则事集所以树德省风阜财康国者蓉冈君之斯举乎余故辞其币而为录其实俾嗣至君子知始作者有深虑焉殆非虚器为也 

　　○石山楼记 

　　休宁东南之埜为林塘林塘壤沃而秀储范声远氏族于斯筑室于斯扁其宾堂曰义乐左右厅曰一乐曰和乐至石山翁者益亢厥宗嗣以堂焉扁曰保和保和之后晚构楼数椽规制视诸构为独隘盖翁之志惧后世云仍日入奓汰啬共晚构昭以俭也翁濒考终授产诸子楼属季子木济焉有为木济谋者谓宜撤楼以务崇本济曰否否津也闻善事其亲者奉以成训考以旧德任以惇固犹惧其陨厥绪也警之以箴砭诵之以晨夕陟降之以羮墙所以明绍述兴来叶也先君子以俭德闻而津也以不德承之不亦远于孝乎虽有巨丽吾能居诸扁其楼曰石山楼殆将顾颜扁为过庭以栋宇为师保也本济日游南雍于余壻保生木为莫逆交不难千里偕保生过余以楼记谒余曰范氏其有子哉古之爱其亲者觅一扇焉犹珍袭而展玩遗一砚焉犹抚摩而涕泣况弛其构而从于违其何以训吾知本济之斯举也瞻扁则思亲思亲则爱楼爱楼则务约务约则保业所以衍令德于勿替者不在兹乎□间林塘有多景焉木■〈山齐〉登斯楼也闻牧歌于萝阜樵唱于深山则思翁之笑语对春野之耕云秋潭之钓月则思翁之嗜乐俯环秀之楼望听泉之阁则思翁之居处面蟠龙之焦石临跃鲤之芳塘则思翁之栖遯孝思为益广将嗣服为日宏引翼为日长是楼之啬业之丰也居之卑道之崇也范氏其有子哉 

　　○新建泰州东台察院记 

　　东台故无察院每御史行部辄就馆于分司分司官则退就于盐课司焉两淮袁运判才谋诸东台场使吴绍曾曰东台实泰州十场中土御史行部道所由出无院以攸跻则旅无宁次事涉苟简非所以崇等威重国计也且通淮二司各置院而泰州独无无乃于综理有缺乎亟以建院故请诸御史云汀齐使君君以为然檄才授其计绍曾督其成于是乎虑事庀材分工董植程功颁直其土方撤故祠以为址其庸徒召募有方无烦诸场其费出运司公帑八百余金其命日始癸卯仲秋其告成是岁孟冬院中为公堂后为寝堂中为轩各四楹左右为耳房各十楹前为中门又前为前门各四楹袁运判谓云汀君之奉□□南也多有懋政建院共一也盍记诸乃以碑事谒东洲桐桐曰天下事共成与否有几焉我　国朝盐课司之设余百七十年矣而院事尚莫之讲何哉上焉者岂无志焉而下不足以承之非几也下焉者非无谋焉而上弗之可非几之云汀君以务内之学摅彪外之治本之以纯笃敷之以激扬励政勤民虚已体物奉使之贤者也运判之能足以周旋绍曾随牒寄迹不负科名亦一时之良也是故上有志焉下克承之克承则志同志同则事集是之谓和会下有谋焉上弗鄙之弗鄙则谋获谋获则事成是之谓嘉逢余所谓有几焉者非耶观一院之作而几于上下交相成则天下之事可以偏才理耶吾今乃知云汀君之政岂曰着在淮海虽达之天下可也云汀君辽阳人讳宗道别号云汀云 

　　○宋丞相文文山先生书院记 

　　监察御史行庵陈使君奉勑督两淮鹾政君克勤攸司周历部所戊申孟秋滨海涉淖抵通之石港焉石港故有宋丞相文先生祠盖丞相由高邮而通渡海遗迹也使君瞻拜展敬企慕徘徊者久之即见其栋宇坾腐且群蒙杂集乃叹曰赵宋三百年仁厚风化至先生面报成天地万古之纲常正气赖先生而不陨知祠宇其神而制不崇则不尊不尊则不敬不敬则不从非所以昭前烈兴嗣学也亟檄有司相土恢院延师授徒用广崇奉焉谓海门刘尹烛善规画也俾虑事授成谓邑簿沈钦敏经理也俾庀材典植谓司帑赢储可取给也命运判冉从儒发金三百有奇于是群司励力奉公勉勿愆素已酉孟夏以就绪谒前为门中为堂后为寝又后为讲习所左右为耳室统若干楹使君为题其院曰忠孝堂曰浩然介刘君暨邑庠师生谒碑事于余余曰桐也不德荒葳之言恶足以辱文山哉既有感于使君命名之义作而叹曰颜斯名者其知道矣乎传曰事君不忠非孝也战阵无男非孝也先生自龆龁时见学宫所祠欧胡诸乡贤咸以忠谥即欣然慕曰没不俎豆其间非夫也弱冠举进士有司奏其廷对忠肝古谊为得人贺及宋事不竞虽敌臣弘范亦以忠孝尽矣为改心劝正气一歌所谓立地维植天柱贯日月系三纲云者是诚浩然磅礴塞宇宙而荡沧溟者也是气也孛罗之怒不能屈柴市之惨不能杀杭潮之盈缩不能阻厓山之■〈风贝〉涛不能溺殆有与胚连元化相流通者要其问学出于孔盂成仁取义之赞其源渊可遡也已使君既恢乃崇奉且图买学田若干亩馆谷十场俊秀其中俾山仰斗瞻童习而壮行焉吾知端其本而作其气者其贞忠茂节岂无文山其人嗣而兴乎使君山东豋州人讳其学葢宿闻邹鲁之风者也 

　　○迁海门县记 

　　海门故东洲镇置县命名肇后周显德中编户百有二十里元至正中以江患北徙礼安境我国朝改隶维扬附诸通损里为三十有七正德中江愈逼西徒余中境嘉靖己亥■〈风贝〉涛溺民土日蹙甲辰汪令有执请损里为十有四会入觐复议改邑益地以闻今天子允厥请命下抚廵时廵抚都御史王公暐廵按御史贾公大亨奉公惟谨抡郡倅陈坦如皋令刘一中辈恊州县相土裁议焉贾代廵牒群属曰邑不迁则民溺治无土则邑虚何地可宅何里可割经度以俟请勿弛攸司录若绩王中丞牒群属曰慎乃始图虑乃作事厥庀几何厥金几何会计以俟请勿弛攸司录若绩群属议曰通州之东四十里海门之西三十里有土曰金沙南襟漕河北负阜埜东有港焉□进鲜厥流入河□其左西□□□曰□灶厥流入河环其右左之南则利和雄镇土山祠宇烟火郁葱峙若辅右之西则狼军五峯茂林乔木联青列秀宛若弼宅金沙一里可以永奠益清干六里可以禆虚出帑金五千六百有奇可以湏费籍新裒旧可二十里抚廵以议闻　制曰可□□□食畚挶甫兴汪令寻以涉任去陈郡倅摄邑篆无何振令廷器至仅朞岁以改任去邑庠教谕刘文荣摄邑篆诸贤代续董振其为先者县治宅厥中学宫宅厥左弘模杰构翼如焕如大规藁创而群工未悉举也刘□烛至时沈簿钦黄幕在羙克一?心令□画廛定衢补遗庀阙诸未集者次第就绪于县治所益者有吏舍有犴禁有土神祠有甬有垣于学宫所益者有启圣祠有敬一亭有生舍有乡贤祠名宦祠有神厨有含秀门县之□□圣谕有□□明旌善有亭阴阳医社有学緫逓有铺后则城隍有庙养济有院僧道有会司讲武有场右则公府有馆宪台有院南则便民预备有仓驻节有亭广通有石桥附廓有三坛议外增置者南城筑楼可门可望□□□坊可仰可兴河渠七桥狛貔祠宇咸取给赎金节议中千金归诸郡帑莫有私也迩乃阛堵相轺蔚然蔽埜有众倓倓若安故土时髦融融濯磨故习占籍者欣欣和会乐观新政工始于乙已讫于庚戌佥谓桐实兹土产能悉改邑颠末以碑事谒桐不敏姑纪其谋且劳者俾百世之下享有荣怀者知所自云 

　　○修筑捍海堤记 

　　淮南之东为维扬维扬属土滨海而为州者有泰有通为县者有如皋有海门煮海诸场丽焉岁常卤水入亩民病伤稼赵宋文正范公司课西溪谋筑场捍海自泰以抵于通沈公起令海门续范堤而东抵吕四二堤蜒蜿可数百里民实頼焉车徒轹蹑积久日圯我朝洪武间■〈风贝〉涛作民大溺嘉靖已亥■〈风贝〉涛作民又大溺光是廵抚诸公甞议　请修筑以迁代薄遽有志焉而功莫果也行庵陈使君至遵海而东谘诣凋瘵愀然叹曰堤以捍海有堤弗治与无堤等民???贝?阽危可??羡缦莫之急耶乃核实以覆　闻既得请而君以当代去东江杨使君至忺忺然曰行庵斯举急民隐也吾当亟成之亟成之乃谋诸郡守韩君一佑俾檄诸属相宜虑事而后授役焉海门负海切迩塩场受割尤剧刘尹烛沈簿钦议曰比邑之场曰吕四曰余东曰余中曰余西曰金沙堤之阙宜补夷宜筑者共为丈二万八百有奇计高可一丈广可二丈工役直金称厥功事乃济御史以授郡守守曰主簿钦其董之场之比通者曰西亭曰石港堤之夷者计为丈三千二百有奇工徒直金计几何曹州守金修筑之议如海门御史以授郡守守曰同知李宜春其董之比如皋者日马塘曰掘港比泰者曰草堰堤之阙者丈几何工徒直金计几何修补之议亦如之御史以授郡守守曰同知张鹤主簿李济其董之议既定乃发漕司帑金万九千有奇两以给群司群司受牒惟谨督植程功无敢翕訿肇役庚戌秋七月阅冬十二月告成东北相望丸丸屹屹如冈如墉可以永赖民大悦知县烛以勒石纪绩请御史谦谦不欲有也问于东洲桐桐曰若古洪水治而两仪位禹服缵而民生粒葢前弗作则弗传后弗继则弗引范公之后沈公引之沈公之后寥寥数百禩无闻焉何哉使是役先已亥而举则咺睢赤子万命岂胥为鱼鳖乎君子谓二御史之功当不在范沈下可泯焉而无纪耶是役也御史不惜费厥直称力民无怨咨故事易功民溺既防三农岁有秋人竞趋作故工不斁且立法保护责归塩緫使更迭岁守小圯辄益土故势可久陈君山东豋州人名其学杨君山东章丘人名选皆甲辰进士 

　　○题省轩诗画帙 

　　斯帙有象有言得象而非言德弗征也得言而遗心誉弗情也观心者亦求诸省忽间耳惟省察惟克治圣功也心弗省弗知弗知也者懵懵尔省弗治弗行弗行也者憧憧尔其何能淑余观斯翁之象古殆有道者乎读颂翁之言确抑有征者乎考翁之素孝□友也义也省而治治而执情闻其不悖者乎余甞□乏玹馆闻夫人之良而弗录焉史氏责也是用表诸帙端且系以词曰吾心有灵觉神与天心通彼昏者凡子汨没漫垢中听为有耳瞶视为有目蒙冥行迷溪壑宁知蹈机罞有美山中人倓如独抱冲所贵知我寡偋栖芳桂丛静观时内省慕曾修圣功洗心融万感约已完天乘山人今已矣迹远道不穷瞻象晤德音因心考厥躬悬知百世下仰止师高风 

　　崔东洲集卷之十一 

　　●崔东洲集卷之十二 

　　维扬崔桐撰 

　　序十九篇 

　　◆序十九篇 

　　赠都台南山胡公抚滇南序 
　　赠胡浦南宪副陟广藩大参序 
　　赠蜀冈盛大夫陟太仆卿序 
　　送俨山陆公参政江西序 
　　贺东旸陈先生被荐序 
　　贺董葵冈大夫内陟序 
　　送姜讷斋少尹致政归西安序 
　　送春埜朱君荣征北上序 
　　庆鹤霄史君寿七袠序 
　　贺潘汝章寿六十序 
　　赠少华许大夫序 
　　赠李国容之任滨州序 
　　送张云从司训沔阳序 
　　送季时贞倅辰阳序 
　　姜氏家谱序 
　　贺凌鸡山任司城序 
　　寿文峯黄大夫六十序 
　　送周约庵司寇南京序 
　　叙蒋南泠集 

　　○赠都台南山胡公抚滇南序 

　　南山胡公始陟贵州左藩伯爱公者曰南山公积劳摅欵功在遐迩余二十年晋登黼右宿归公望也而勤公于远非所以惇有德也公受之未甞有愠色无何得都抚滇南　命爱公者曰公斯峻陟矣惟滇南障徼外壤莫与中藩齿民嚣风犷土驳俗殊肤公之奏殆未易也公闻之未甞有惧色濒行藩臬阃诸寮宷饯公于江之浒东洲桐酌公酒而晋告曰中丞闻天下有逸才如腾黄騕里矣乎夫爱腾黄騕里者将骋之千里乎骋之庭中乎闻天下之器有纯钧巨阙为神物矣乎纯钧巨阙弗利于蒲蕖而神于劘金元?贵木非以其材之异固有所宜矣乎夫滇南固西南百夷也汉通之而弗臣唐縻之而弗守宋外之而弗有夫弗臣也者通以货也弗守也者縻以力也弗有也者有无义也我　国家臣妾而疆土之者有年矣岂无道之招而已哉镇以元功示之威也置以郡县杀其势也统以藩臬一乃归也捐以世官缘其类也察以宪台防其奸也抚以中台怀以德也夫圣王之所以享有夷□非谓其势必洞而羁必诡也固曰制之不逼羁之有感云耳夫远人非可以中国之律律之也是故圣王修其教不违其俗严其度不拂其情和矣而存乎其守来矣而示以其全互其货而弗有损域其土而弗有挠疏其约而弗有纵是故嚣以敦犷以良驳以会殊以同此来享来王无有隐忧圣人之所独也公之器弘弘能受识周周无弛才达达无固天子勤之远烦之剧将腾黄騕里纯钧巨阙夫公也夫奚愠奚惧诸寮宷以予为知言请书之以翊其行 

　　○赠胡浦南宪副陟广藩大参序 

　　蒲南素爱予予迩以试士行浦南偕北涧周子携榼就舟谈笑余十里而别情恋恋也无何邸报浦南陟广西大参余方恨不能遂郊别适盘滨李子暨周子走简数千里抵衡宋征文为赠予欣然忘倦为走笔序曰夫天下事不病于无才而病于有才才劣则举废举废失之缓缓将有举之者才僻则事蠹事蠹失之毒毒必有受之者矣是故举而弗缓能而弗蠹绩有成効民被阴泽非天下之全才孰与于此余于浦南为同乡得其素负旧失既其宷湖臬见其责萃□道盘结日析剔仇瘅憝恩感日颂还逋涤垢戎伍日增敦简厌缛需度日省励节持洁心迹日白予雅重之而愧弗能式也今此之行地逖司剧若非所以处大贤者而实为浦南贺焉夫地逖则风惂风惂之俗民以逞司剧则责庞责庞之政民以逸是故逖土之民存乎柔剧司之政存乎断柔逖以仁断剧以义余见浦南之治湖臬也于兹道盖兼举矣殆不以逞而蠹蠹而毒者也不以逸而缓缓而废者也广土之民其裕矣乎浦南其行矣余将望兹道及于天下也 

　　○赠蜀冈盛大夫陟太仆卿序 

　　蜀冈盛大夫以湖藩左辖陟太仆卿僚宷颂诸公恋恋焉若失矩矱儒弁缟笠之伦颂诸野惓惓焉若靡依怙以桐乡人也且从大夫后属予有言以为别桐曰唯唯吾知所以别大夫矣夫天下士才见于其易而弗节于其变匪介也志利于其顺而或沮于其拂匪达也义悦于其友而弗孚于其民匪实也声越于其远而弗齿于其乡匪征也大夫自家食时力学姱修识者器之官已陟华而安约励操益秉初服是重于乡评者非独子之私也郎礼曹则回斿贡之命而国体尊职御史则无惕时奸而颐使不受两司臬政则罢逸吏是军饷纾夫赋务丕平而山东滇南之氓得以丽陟湖省也居臬台则省刺滋惠民行不距居藩司则弛征急赈多所全活盖得诸寮友之相告者无间于三省之民也积劳外秩屡荐弗获士论迟之大夫曰设官凡以为民也而奚择于内外哉亹亹夙夜以思弗雠于得失澹如也夫近不可诬乡有征则远必流众不可欺疏有感则亲无间变不易安危无惑则常有定逆不易守拂无忤则利见泰必流之政可大无间之誉可久有定之节可立见泰之度可权大夫贤矣居也人所德去也人所难德也养所爱爱也章厥实大夫斯行德将在海内矣岂曰楚众之爱而已哉 

　　○送俨山陆公参政江西序 

　　桐日直史馆获从俨山先生后每见其论学析义闳出鸿蒙邃极杳眇究竟归之大雅一时理学方闻之士莫有加也至于扬搉古今理乱品核政体得失民所欣戚井然若躬其时迹其事而无或漫羡识者以为有用之学焉先生以馆职迁国子司业寻进祭酒恐恐然曰吾其慎若司哉吾惧士习之诡圣猷也居数月卒业多士彬彬乎有木仁祖义之风焉巳而出补延平欣焉就道曰吾敢薄延平哉吾将试之政也至则诎节即工务纾民急政平人和闽中以为得父母焉巳而督学山西改两浙先生曰笃迩举远先王之化也吾奚择于中外于是乎弃浮言?窒屏鈲琐西冀士习知耻于离远道本骎骎还之正焉至教浙士也如西冀浙士之怵于时好者方且智者觉而蒙者怿也无何得江西参政　命先生曰延平之政郡也而未扩之藩吾亟往诸省寮芹泉姚君辈难是别也属桐以言赠桐曰夫学所以明道焉尔政所以行道焉尔君子修其身以事是君也求得其所当为者焉尔是故缀末遗本因陋就寡抗辞为高入异为精僻也是末师而訾正宗骋细智以破大义哗俗射誉自多弗疑谬也抑或乐顺恶逆大授则效小拂则废惑也拘挛章句学不适用谈之若有余试之则不足迂也先生正学以激俗体渊而用裕扬之不亢以堕抑之愈巽以安夫是之谓天下之士天下之士固世所持以为安危者也嗣将登要华秉钧衡　朝廷有所欲兴必曰共事吾有成画某地吾所旬省出其素所积以展之赞翊未谓今日之効勚无所助也先生行矣桐大有俟焉 

　　○贺东旸陈先生被荐序 

　　世恒以文行低昂人物矣顾谓文为声华行可貌饰摭华者每缓其履薄履者亦重其华往往岐文行而二之予谓二者未始不相待而成均之根柢于心焉者也是故上焉者趣永而腴蕴其人为宏渊义醇而体雅其人为浑厚次焉者旨约而摛洁其人为简易格高而味清其人为隽茂藻密而支通其人为淹贯居常持是以砥视古今之士情采具鉴莫之或遁焉甲午岁予甞监试士于湖藩场屋东旸先生以内帘偕事事每见所录文出东旸手者永而若蕴也醇而且雅也予叹曰美哉纚纚乎其行之绪也既撤棘公燕私觌相周旋者浃旬吾见其宏渊而莫涯也浑厚而靡迹也乃叹曰确哉浐浐乎展符其文矣而未得其施也既予以内迁归海墟道东皋而登拜焉入其宫弦诵之风洋洋也接其弟子华实之器累累也乃跃然喜曰施有征矣亟图闻知人人告诸天子而予也力薄弗克逮也无何督学御史闻北江廉厥状以为用职走币驰醴以旌礼焉且上其绩于大庭将侈其施以风诸人人也东皋诸弟子以予雅重先生且有亟图之愿羣以告予予亦喜北江之善□人有以成吾愿也私贺于二三子曰先生之养□中而彪外先生之施树巳以范人先生之声渐迩以扩远今斯大有造于二三子者将不为天下贺矣□吾乃知先生之文行果于有用而宿持以观夫人□果不诬于心学也 

　　○贺董葵冈大夫内陟序 

　　葵冈董大夫以崇用守考绩天官天子以为贤寻擢留都司徒员外郎斯美陟也□之崇川崇川民为色喜既而悒悒尔闻之属吧海□□隅民为色喜既而望重尔闻之学校师弟子□□□既而愐愐尔凌生炅辈奉其师命征言于东洲□□□昭大夫绩而寄厥怀焉东洲子询以故二三子曰□于吾人犹父母之于赤子也赤子可以跬步违父□□始吾守之役于公也尚冀其来也今既不复矣□□固喜其荷斯陟而不能无感于父母之违也东洲子曰董大夫展矣乎为能职者矣夫象承而里嫚者诵也居爱而去遗者暂也迩庥而远窒者浅也□□而公背者私也得莫难于人心思莫难于既去□克难于海邦公莫过于学校情出诸衷者情斯欵□去而思者思为真庥达诸远者庥之深悦□于公者悦之真大夫其何以有此乎甞求之素自大夫之莅崇川也公无封施乡无苛掊门无禾?贞??臾狱无謈惌吏无狺言?皋士无嬉偷是故学者知敦本耕者知乐生讼者不尽辞丽者不舍远盖大夫之欣跃于吾人者三年于兹矣既去而怀之怀而颂之士林珍之海田?需跂之是之谓衷动诸色去不异居远不窒迩佥不间公茂迹之征也大夫其克有终焉吾将以一隅之失喜者为天下喜二三子之愿贺者为天下贺也 

　　○送姜讷斋少尹致政归西安序 

　　予日宦游武林巗云湖月每招呼于六桥三笁间亦云乐矣而海鸥沙鹤之幽不能一夕忘梦寐也无乃越吟楚泣固人情矣乎讷斋之莅吾海门也公余每过我语见其貌頠頠尔有淑人之度焉听其言瀜瀜尔若有沉蕴儁负之时出焉既予北上接内翰孙季泉氐内翰勤勤起居讷斋且曰吾乡宿学也数奇■〈阝尼〉于有司再■〈阝尼〉于铨曹为叹息者莫巳巳予乃知昔有得于讷斋者非羊质也予方抱戚卧海鵩良以得若人为足定交讷斋忽焉怀故乡拂衣谢事去軿幪之氓莫之能留也邑庠广文欧阳君率时彦数辈过予以难别谒予曰是诚不可留也是亦吾畴昔梦寐之情也甞闻赵清献公归老于西安也名其居曰高斋苏子瞻为寄之诗曰功名富贵俱逆旅挂冠而去真秋毫嗟夫功名富贵适也穹隮陆沉时也卓操雅尚道也适也时也属乎天道也属乎已君子亦曰执乎其属已者尔天不可得而忱也讷斋之学而仕仕而隐其有是夫而奚恤夫余是诚不可留也抑闻高斋之隙有三亭焉不识今尚故物否乎讷斋此归果能弄水月歌濯缨终逸老以有此亭否乎先生行矣东洲子将追次坡翁诗为先生贺且纾我畴昔梦寐之怀先生亦母曰清献之所谓高者风斯邈矣自跛促于邯郸之步也 

　　○送春埜朱君荣征北上序 

　　朱春埜以浙省乡荐士署海庠学政予方读礼索居无可与语春埜以道义之爱数过予遂成稔交予见其容度頠雅偡偡娕娕若执榘矱焉无有所辁薄也其文章问学??遂而不炫隽而不■〈曼攵〉闇焉若耻于自售也其教人宽焉詻憓焉笃成人小子欣欣焉日安于民彛而莫知谁为之诱也省试数以文衡聘君不乐就以疾为觧中丞御史诸当涂三劝以币牵督学御史甞疏其贤以献天子君不敢有曰吾媿夫名浮于实也居七年被□命将北上时方归望于君行当隮要华以懋若报也同寅欧君洎门下二三子难其别乃征言于予或曰春埜素恬澹喜晦藏今且令闻日彰仕阶益茂登何邪予曰春埜之晦乃所以为彰也使春埜而有所彰秪取晦焉尔独不闻赤水之玄珠乎必象罔能得之而非离朱吃诟之容力否则恐为卖柜饰耳以春埜之才谞岂不能行以侈尊实以辩显哉而恂恂焉不以先人也盖涵闳之器深秘邃蓄而后能大其施长其享焉春埜令此之行当秉臬职言以展布畴昔其鸿渐矣乎吾窃有以告春埜今之时杰喜功名者以击搏为能务宽厚者以姑息为量是大不然盖国家有元气焉舒长优裕所以养其源也而或缦焉不张又当时一奋振耳即春埜之宿抱将无养以厚而极以肃者乎吾不欲致私喜于春埜而大为世道望也 

　　○庆鹤霄史君寿七袠序 

　　孔子居常论道以寿归诸仁至答鲁哀之问寿则归诸智何与予每爱古之达人有荥启期者衣鹿皮裘鼓瑟而歌以为乐其言曰人生有不免襁褓吾年九十有五处常待终当何忧乎是其中非有见于物我□际而以身安为贵邪今夫亟车之兽介而离山则不免于罔罟之患负极之鲸砀而失水则蝼蚁能苦之故山居不厌高渊潜不厌深物之智也人何独不然古今人怀金睢紫自以为智得矣而或招颠覆何其愚也枕丘栖壑甘藿饫菽之高士恒遐其龄焉非擅轶凡标俗之识其有是哉史君冕之少有志于用世翱游邑庠励学率行吾见其悫而常也私器重之既而曰吾奚为是役役者以逐时哉嚣然去其缳??紧遁迹束菑凿池业耕赋诗课子以自乐扁其居曰鹤霄盖有翛然遗物之志焉今年寿七十仲夏某日实君悬弧之辰徐生国用辈以君寿为德征羣焉属予言以祝觞予曰人生有势乐有义乐势乐者乐去而忧随之义乐者终其身而无所绌随以忧者每伐其天年无所绌者全神而远害有难老之道焉鹤霄君舍荣而抱冲政不欲以难保之乐忧其终所以迟迟厥享者此其俶耳若夫吹呴呼吸熊经鸟伸以为智者岂鹤霄之所贵也哉 

　　○贺潘汝章寿六十序 【 并诗】 

　　予每爱潘安仁少负才颖丽藻名世顾以谄事贾谧竟殒其龄从子正叔以文章擅名备甞艰虞完节归里而竟折诸涂何造物之忌多取也若是哉给世积之弗厚而亦莫克有承也与海门之潘闻有子矣者善草书有隽才宗舜者领乡荐娴诗章并有敦行为淮南长者厥后汝章抱璞潜珍徜徉杯酒若于世故澹如无所縻属然亦不能诎志偶俗岂韩昌黎所谓有托而逃焉者与抑亦根本之厚而克承家声者与今年寿六十社友姚君汝眷辈谒余言为贺余于汝章有内戚不能让故追序世德以着遐享之有自系以栢梁体二十二韵用歌诸寿筵曰东瀛之水深且长盘盓万里环星阊阆风之奥郁■〈山芒〉嵣山中人兮荷芰裳祝余条蘂饫糇粮岳林圩径摇琳琅披襟挥手招何羊击槁泛蚁称羲皇东轩酣卧盈缩忘十龙照腹升扶桑杜洲蘅浦歌折芳烟鸥云鹤相翱翔卷舒甲子六十强菌阁金液高燕张赤麟之脯出丹房梅花点点送清觞庭前玉树森且光安生彭老纷华堂青瞳碧发气昂藏欲骑白鹿游八荒玉堂有客贺知章笑衔鹦鹉同醉乡 

　　○赠少华许大夫序 

　　少华许子督学湖湘召入为太仆卿东洲崔子后其政将入省泉坡周子诸寮友驰简属崔子于襄曰少华子益友也行矣于何丽泽寄情宣悃言有望于吾子崔子道荆襄入武昌黄叟台氓前舆而陈曰许大夫兴学振颓规枉敦薄民之所生也行将不复吾何以尼其辙入城府诸学官弟子再拜而告曰许儒宗陶冶湖学者凡六年兹行夺吾依放也弟子能无难其去崔子退而语少华子且谘其所以得人和者少华子曰饬士之术在严而其本宽也术弗济为击蒙善俗之教在彛伦而其率躬也教弗则为徒令恊共之义在谦而其施则诚也义弗中为无先吾之执其斯巳矣崔子怃焉叹曰吾日与少华子读书秘阁占其能志尚也而未施既吾登鹤楼陟名山泛江汉诵其挥咏信其有文章也而未实既迹其监察留都典兵齐鲁异其多才猷也而非木乃今知其出有道也是人情之为恋恋也虽施之天下可也 

　　○赠李国容之任滨州序 

　　吾乡李国容以太学生谒选铨曹得滨州幕僚知国容者曰国容才富而行端授以郡县倅贰无施不可而得兹选非所以处国容者国容闻之曰钶岂敢薄若官耶顾惧无以为报称耳濒行造东洲子而告曰钶不佞无能以官爵光吾笑兄惴惴焉每图所以无负父兄之教吾先君介庵翁甞缔交于尊翁诚斋太史吾兄国靖亦受爱于执事之门钶辱执事之爱不减于吾兄是于执事有世讲焉滨之行可以无教耶东洲子曰子不□滨之行而独难于所以为滨暂吾知所以勖子矣夫君子有所能为者有所不能为者在家则修其身在官则修其守君子之能为也修其身而名不加焉修其守而势莫行焉君子之所不能为也能为者下圣贤数等者亦可以勉之不能为者虽孔孟亦归之天焉耳是故君子动必榘矱而拂戾不免焉俗谓之塞也君子则曰通也动必诡随而富贵不失焉俗谓之通也君子则曰塞也故曰君子之通塞者或同乎俗者也而所以通塞者离乎俗者也子之不卑小官则夫闳中汪度巳轶乎睢盱侦伺之流且惴惴焉以或负家传是惧充是心则所得者弘矣而何计乎一秩之隆污哉故曰美之所在虽居污辱而世不能贱恶之所在虽处隆峻而世不能贵吾子其试思之 

　　○送张云从司训沔阳序 

　　乡彦张云从得沔阳司训问所以训沔阳于东洲崔子崔子曰师道之不作也久矣蒙哉蒙哉其制命于斯乎援章析句在马融郑玄不能无议焉而先杂后醇横渠之膏皮所为勇撤也是故经师之训肤词师之训詍异师之训禅曲师之训訞俗师之训货今之师也货而巳矣趣斯下矣青青子襟虽有隆德励造之志其如莽蜂越鸡之无能何夫学也者所以施之政者也家也者所以基之国者也吾听子之言矣吶吶尔而未甞无辨焉观子之行矣款款尔而未甞弗衷焉诵子之文矣戫戫尔而未甞不经焉抑子之授诸其乡也其榘度端其櫽栝直其导级勤其牖凿弘乡之子弟固崇吾子为良师也且子之先托庵翁举乡荐训永宁藉藉有令闻焉者也子其弗堕于遗绪矣乎沔阳古称俗务朴厚人性淳和至于今殆文献郡也比年天下之士习诡琐雕虫恐靡靡其濡染而莫之挽乎余日视学全楚甞湔磢其半矣子尚以其传诸先施诸乡者为我成之为我成之 

　　○送季时贞倅辰阳序 

　　辰之为郡也内控诸蛮外蔽武陵岭崖垒嶂川石盘螺古称非人迹所履灵均亦谓入溆浦兮余邅回迷不知吾之所如信夫是故狜狑犵獠之丛集永保溪洞之窈窱殆未易以绳墨约束焉者余日忤时宰之请怀所以中伤而不得乃调余兵备兹土爱余者咸危之余曰否文事武备吾儒分内事且前所谓兵备者非科甲中人耶吾何独难于是比至见其山虽险而实奇水虽澔而实漺兰靃芷馥民醇士雅郁郁彬彬不减名邦善土余以为乐焉时方永保之构隙也余廉以示之恩以怀之威以詟之信以结之公以主之断以成之是故积岁誩詪之狱一朝就孚余乃知天下地无不可居天下事无不可集要之存乎其人焉耳余今去辰余七年矣不识今之辰视昔如何时贞其勉之矣乎或曰时贞甞司城神京讼厘盗弭督植大工绩成蒙赍既迁光禄职励事举当路每以为贤斯行其克济矣乎余甞读辰志判辰者若汪若海之议海内大势杨抗之屏驱蛮夷厥有茂绩鸣当时述异代可式也经曰言忠信行笃敬虽蛮貊之邦行矣时贞固有道者出其素而贰厥守吾固知其当与汪杨并录也 

　　○姜氏家谱序 

　　姜之先世籍西安元至正间有千二之裔震雷者试学录于衢以其安衢也伯子家江山叔季家西安江山日不嗣叔子往嗣之实异地而同宗焉江山故有谱而□安昭穆仅縻系焉岂非以指之繁居之睽而势不能及耶西安之后讷斋子少尹吾邑合二地而统宗成帙以谒东洲太史太史曰嗟夫宗法之弗古也遐矣魏晋隋唐之设中正上谱牒意亦古也而非其取婚媾之隆门阀之昭云尔非谱也五季不讲胡元荒坠故后世之称谱者惟赵宋之欧苏为良传曰天子失礼修之诸侯诸侯失礼修之大夫大夫失礼修之士士失礼修之野今之谱在野者诬且夸诬者贾贵而忘疏夸者饰鄙而就美夫奚取焉是之谓犹弗谱也是故谱有不可以不修也者有不可以苟修也者夫谱谱吾之亲也亲亲仁也持是而贾夫人之贵是为夫人谱也持是而饰夫人之鄙是为一人谱也讷斋子之谱同夫异广夫畧举夫明存夫闇有谱道焉宗法可振也云仍将有所兴乎是故有谱之谱有心之谱心乎谱者孝弟生焉不谱而谱存迹乎谱者悖乱生焉有谱而谱忘姜氏之云仍将以迹耶以心耶 

　　○贺凌鸡山任司城序 

　　鸡山凌子之官司城也地剧务员?云属繁责集躟躟日驰于坲缊中加之以跋扈祠之以奸宄??致剽虣夺之变又有难约束者爱鸡山子者以为鸡山子寔中丞芹溪翁伸子緂纨酉?屯膏之姿莫闲于劻勷轇轕之劳意者将无有不堪矣乎鸡山子曰是之谓爱我□知我者也日吾严君之教昕于龆龁也诵以经史程以日业勤以应对劳以洒扫昕时惴惴若不克习焉既教昕于弱冠也牖以民彛扩以征实约以俭让昕懜懜若不善承焉既教昕于壮大也上之明以君臣之谊次之导以事长之恭下之伸以勤民之仁昕娕娕若无所效力焉今斯昕之勤若职也将以履初习承初训而效厥力也其焉能违之于是乎分剧净员?云理繁任集至凡掣窒难为者稍就约束乡士夫游京师者闻之喜相率以告东洲崔子崔子于鸡山子有戚旧焉为叹赏曰士必有定养而后有定论有定论而后有定守三有定焉则登巍不可崇居卑不可污临??分不可多处约不可少持盈不可倾道远不可渝素定故也鸡山子吾甞闻其家学既听其绪言即其今守谓非廉刿雕琢素有定焉者乎无异乎不难厥官也乡士夫辈以东洲子为知言请书之以为贺且勖其成 

　　○寿文峯黄大夫六十序 

　　岁庚子阳月吉实文峯黄翁六十寿辰厥子洪儒奉妇翁榕东司空公状走京师因国博郑子某征言于东洲崔子盖将阐翁之享且华厥寿筵也东洲子曰六十于古为未稀得数为尚浅而奚以寿为洪儒曰是人子之情也先生其进之既展司空状而终诵焉东洲子跃然喜曰嗟乎文峯之所谓寿予知之矣夫文峯之寿有得之乎未生也者有得之乎既生也者有得之乎传诸心也者有得之乎显诸仁也者有得之乎藏诸用也者吾子之寿若翁以巳寿之寿寿之也吾知夫寿文峯者以所以寿者寿文峯也不观夫翁之世乎滔公发祥迟庵奕奕柳南东山袭芳踵武虽竹岩学士之宅相亦克继成于弗替焉是翁之滋源培根前庥后庇殆有为之先者与生而颖悟约素自持好古绩学峩冠制服是翁于诞降之俶冰质霜操金坚玉栗有引之不随推之不移者与白沙宿儒笃道义而恬势利岭南一人也翁甞从之游焉师门授受干则行健坤则无疆动静有常之义心传素矣残膏剩馥且是以被其后昆抑畴具加之逮夫守诸颍也箴砭政瘼药石土心植仁种义以生其民诗曰乐只君子民之父母乐只君子遐不眉寿翁其有之矣乎莆阳之境有佳胜焉莲峯桃坞燕渊虎溪争奇竞秀之妙真轧八闽而上之翁之投簪而归也枕石愉愉漱泉于于正乃彤一乃视寂乃思而纤芒世故莫挠其精非几于有道者耶是故文峯之所谓寿也未生而天寿其本既生而天寿其姿幼学而师寿其心时显而民寿其报卷藏而静寿其成今斯六十云者殆若行万里者乎方门庭之举踵而其归极可界限耶闽中予旧游地也榕东予故人也予安得寻旧游揖故人入杖履于佳胜之乡试以质吾言为何如 

　　○送周约庵司寇南京序 

　　大中丞周约庵公巡抚大江之北者凡六稔矣以公闳才奇负时望攸属秉钧持衡宜不以常资律圣天子谓淮扬庐凤为畿辅重郡且督漕利涉非通务济变之才不可故铨曹虽甞屡荐晋公而特蒙久任之　命焉今年夏铨曹复以留都司寇荐天子谓留都国朝根本地刑曹实为民司命必若人其可哉桐时方以国子祭酒陟贰留都礼曹道出下邳会今侍御菊坞杨使君于舟次菊坞告诸桐曰约庵公之抚江北也任久政洽剧厘民愉吾之秉节而南也动获就绪无烦击搏者未谓非公泽之被也兹□□□□□□□也哉既偕象冈侍御胡使君计事□□□□□前□象冈曰是举其宜哉巳亥之秋鹾□□□□公缓征散居纾力巳责鱼鳖之遗氓获枕□□□者河堙漕阻人情汹汹公亟疏请浚条陈便□□□以之是不可以无赠也乃相与输款走使征□□□谓桐于公有乡曲雅且联曹有同寅之谊故□□□愚而授之简也桐曰天下之事集于才才有□□顺常而拙于盘错者器之拘也天下之事成于□□有锐于发硎而怠于垂末者德之贰也公筮仕□□于谏垣□陟则效于马政制险则威于筹边抚□则功于台宪固天下之通才无乎不宜者也且历□久而民日安年弥高而声与俱非有天下之定守苍无作辍于久暂邪今兹司寇之行桐窃于南土之□生称庆焉夫所谓刑也者非以杀人也所以生人也非贵乎巳罪而惩其后也贵乎未刑而信诸先也公之去也有留爱焉是斯民之见德而不见威者素矣公之所司犹故土也所守殆犹昨也安忍快情于桁杨钩锯之间任刑而不任德乎吾知公之大有裨于畿辅之治者又将相为终始也圣天子知人之□□□君乐善之诚殆两为无负也哉桐不佞素辱公爱用综其实而归之史 

　　○叙蒋南泠集 

　　诗固难言矣乎诗由心生也自昔宣志敷腴之伦类入偏美而兼善独鲜者何哉诗有大家实原妙识识讹趣异虽白首吟哦竟落岐境此孔门之言诗所以独善商赐也南泠子日与余谈诗都下志务黜靡就□遗俗追古余每以为然计为别余十年矣乃今邂逅江干得检其成集爱其清润古雅洋洋乎读之有余味求之鲜择词焉盖南泠子高才逸韵迥轶等俦且林居积素襟抱洒然有如玉壶秋月绝无埃翳无异其会心知往克履初识也南泠子年未颓其为言未巳篇什不必叙究竟殆有俟云 

　　崔东洲集卷之十二 

　　●崔东洲集卷之十三 

　　维扬崔桐撰 

　　序二十四篇 

　　◆序二十四篇 

　　送少宰王两洲北上序 
　　送张尚里考最北上序 
　　送感斋沈大夫考绩序 
　　送少司徒王克斋改任北曹序 
　　云山祝寿图序 
　　送郑丰湖少参广西序 
　　送大司空朴庵章公使郢北还序 
　　送宗伯介溪严公使郢北上序 
　　送桐山李司谏使郢北上序 
　　送刘养忠少参东藩序 
　　送张嘉夫倅宁海序 
　　送李朝仪令蓬莱序 
　　赠沈景和司教福安序 
　　叙三世赠言录 
　　送黄益光奉役还建阳序 
　　送熊元性平刑浙省序 
　　送张德卿平刑云贵序 
　　送安茱湾任留都光禄卿序 
　　寿范良沙封君序 
　　寿金吾刘敬夫序 
　　叙海门县志 
　　送南元贞守保宁叙 
　　送火文津授职归隐序 
　　贺吕母太恭人七十寿序 

　　○送少宰王两洲北上序 

　　两洲王公以南圻大理卿登北曹少宰濒行列卿群僚醵饯祖左怅莫能留也有恋恋之怀焉佥以赠言谒桐桐于两洲甞周旋闽省有旧好也故不惮以不腆之辞渎诸下从事曰公其遄行也哉君子之有志于天下者宁勤公以后私无□近以迷远公之留也益在友生功在南土公之行也益在朝廷功在天下况铨衡为治道要枢兴替攸系是故庶绩之凝存乎百工安民之绩存乎知人得其人则公路日清而天工熙失其人则清序日秽而邦极隳公之斯擢也其天下之庆矣乎公善人也桐敢以尽言告今之为世道计者必曰边警之当惧也水利之当讲也公储之当实也马政之当修也五听之当慎也群啸之当防也祀事之当明也冗费之当节也斯固未为失计也而有先务焉传曰尧以不得舜为已忧舜以不得禹皋陶为已忧急先务也公日典铨司着有藻识天下人才某也贤某也不肖天下百务某也职之为克举某也职之为不任殆熟筹于胷中矣乎是所以甄能计长狥望责实俾野无沉器朝无覆餗者公之能事也以平生之定筭而大有施于今日则以天下才办天下事翊平　宸衡茂赞邦谟者不在兹乎抑公甞膺冏命则生息蕃登秩宗则神人悦宣藩政则民本实都抚治则陕洛宁总太官则供奉时督江防则海寇殄晋廷尉则民不冤是百工之司巳试之绩咸公所身亲焉者故曰为政在人取人以身其公之谓夫其公之谓夫佥曰子诚知言也吾辈可以别公矣 

　　○送张尚里考最北上序 

　　尚里张君以才御史奉宁既三载制当考绩天曹奏成于　天子濒行诸院僚以赠言属予予谓名实心迹之判久矣上以实求下以名应迹以名显心以实违今之所谓考绩者其诸异乎古也是故考绩之为别有二焉责萃而若虚功崇而弗有简策莫达其悃幅权衡未尽其锱铢者忠也窜端讳真示拙饬巧立邪于正倚私于公者诈也赠言之为别亦有二焉有见而属言因感而纾情清风慰怀白玉昭德者谊也羙溢于誉讇生于援影响于耳闻飞腾于口说者诞也乃尚里君之素余既得之矣日君之司教南平秉衡东藩也余时供奉词林实阅其乡录矣士得隽而文大雅蔚蔚乎以为有藻鉴焉既余代匮北雍遡稽旧勚乃知君之分教六馆也传经严范洋洋乎有留声焉顷余南迁留都日接光仪稔知君之监两关视诸仓督江防折狱弭盗砥节坚操藉藉乎有芳称焉乃今考绩之行也谓非以实而不以名在心而不在迹乎余之为斯言也无亦见迹而缘心非狥名而废实矣乎明天子综核名实黜陟幽明爵禄不吝于大忠斧钺不免于大诈赫赫有临殆日照而雷厉也懋嘉之典舍若人其谁崇之虽然斯固已试之效也今天下民痡于力屈帑缩于财殚兵歉于充虚虏骄于习胜天示变而欲修人有言而未喻要必有所以召之者尚里君能展尺疏而达九重乎传曰至诚而不动者未之有也宣赞风羙羽翊清化诚臣之心也吾于尚里有余望焉 

　　○送感斋沈大夫考绩序 

　　余南迁留都得同年感斋沈君甚欢无何感斋考鸿胪少卿三载绩当北上余为恋恋焉留都列卿羣僚咸难其行属光禄王大夫涵峯告余以赠言请涵□□斋门生也其词曰先生以名进士筮仕刑曹棘棘秉宪输孚不阿既倅黄蕲再守随霍动有治迹为诸州民所归德既长史泾藩执道义为辅翊　天子以为贤用荐者陟今职加四品服于今凡三年矣以先生之才之操峻登显庸腾翥要津亦未为浮也而若是其鉏铻岂所以劝德右功也哉先生不以利回不以屈阻抱直履贞愉愉侃侃殆裕如也斯不为有道矣乎兹行其何以章之余曰邪正存乎人通晦遭乎遇忧乐验乎器惟感斋之抱直履贞此所以鉏铻难入也使感斋而风靡波驰安知其不峻登显庸耶抑安知感斋之滞于登庸适所以为峻显耶景公有马千驷季氏富于展禽而夷齐歌首阳之薇仲尼困陈蔡之粟夫夷齐仲尼之德岂出于景公季氏之下哉通非智得晦非愚失命也然而夷齐仲尼之名亦未甞不居于诸侯大夫之上者理也人惟以富贵为巳物也来则为吾得去则为吾失得之安得而不乐失之安得而不忧夫苟以为外物也则得之吾未甞得焉失之吾未甞失焉何有于乐何有于忧此感斋之所以裕如也今　天子信赏必罚进贤远奸炳炳乎天监在兹也感斋名在时望绩重当衡丕嘉之典顾安知其不申锡于将来乎诗曰乐只君子天子散之又曰乐只君子福禄申之吾当载歌以为祖筵献 

　　○送少司徒王克斋改任北曹序 

　　王公克斋之任少司徒也夙夜戁慎展布维新天子简其贤寻改贰北曹列卿诸僚既侈为词章以赠摄部事直斋屠公洎曹司羣属难克斋之别也复以别言属于桐桐于克斋为两同年爰慕古人惓绿咸规之义奏斝祖筵而告之曰我　国家□古□官六曹分职乃首序吏户者何大都自昔帝王所以□化裕民之道亦曰用人理财而巳矣以理财之责而畀之惟人其艰矣哉夫所谓理财者非利夫财也将以公财也今天下之财征于秋税于夏山之采海之煑垆冶有额商廛有课蚕桑所出机杼所成毕有成制取之非不周也乃今百庀称缩三陲告虚者何无乃有蠹之者乎吾甞闻之矣功伐喜则财蠹无益作则财蠹肉食冗则财蠹夸诩众则财蠹敻削剧则财蠹又甞闻之矣太古之世财在山渊盛古之世财在闾阎中古之世财在公帑叔季之世财在巨滑是故羣蠹之中巨滑为剧百庀之中边陲为急志在天下国家者能无为熟念矣乎是故政和惟公事济惟任克斋兹行以可以得为者毖诸巳不可以得为者谂诸　天子以翼翼于南者摅悃于北以悚悚于始者无諐于终则所以佐成觧恤阜财之休也不将继南熏而载歌矣乎佥曰公日筮仕吉安莅宪臬帡幪之氓永有后思既入陟光禄膺冏命登大常动有治迹中丞江右深仁丰泽妇孺为知名焉国计之司殆素履之往也请授之史以翊成其愿 

　　○云山祝寿图序 

　　予过杨君梦羽见其堂悬一图羣山糺纷凝青列秀气含胚浑云烟缥渺其上下蜿蜒斐亹千熊万状而羣山若沉若浮若有若无若舟游瀚渤鳌运八极飘飘焉荡胷豁目吾以为得一奇观焉回顾梦羽若有郁郁焉者问之曰仪老母明年寿七十矣仪以薄游而北也歌陟岵则于役兴怀望白云则梁公愧心斯图之悬也云山千里咫尺在目以为若顾諟亲颜耳予感而叹曰孝哉梦羽之为心乎触物见理约远为近存无于有昭心以迹固孝子之至情乎且吾为子颂之根溟蒙巾紫青宅五城家十楼麟洲为亩玉树为材与天地相终始者山之灵乎嘘而生吸而敛曳而练彩垂而佩环朝迎星君暮驭王母散而不离断而常合与山相终始者云之灵乎即是以祝母氏可以纾子怀乎曰可矣恨不能躬奉是图为膝下祝也愿为仪广之予曰夫山含泽布气德恊五神有母道焉夫云山泽通气触自肤寸有子道焉故其类也恒相依山静物也其居也不易方云动物也其出入每无常布濩流衍霖雨天下果栖栖于一卷之石乎吾子其懋焉俾常而着卿云之望变而苏天下之暍固云之庆也而非山之德乎梦羽曰子有以进我矣愿登斯言于图颠归以寿母且慰母心 

　　○送郑丰湖少参广西序 

　　郑丰湖以湖臬佥宪陟广西少参东洲崔子语诸客曰丰湖兹行其克官矣乎广藩之氓其庥矣乎客未达曰其人也望其政也达其土也宜客质以故曰吾见大夫之器闳以受大夫之资雅以饬大夫之学典以渊大夫之才轶以贞安得而无望大夫筮仕东平也启斁淳漓青衿有造两秉文衡也川蜀留都拔无遗良既召拜御史观风河东陕洮间紏瘅有声为诸道最佥宪楚臬纾剧谳辜具政肃如也安得而非达夫八桂之壤实比大夫产得其俗旧矣利无庸谘病无庸察缘情以修度因风以明教安得而不宜夫望则施也信信斯从达则出也时时斯流宜则被也安安斯久民之庥也大夫其克官也哉客以语大夫大夫不居也以请益于东洲子东洲子曰诗有之鹿鸣篇曰我有嘉宾德音孔昭古人之望也而其视民也在不恌蒸民篇曰天子是若明命使赋古人之达也而其立本也在翼翼崧高篇曰周邦咸喜戎有良翰古人之宜也而其感召也在惠直斯固大夫之已试而效焉者奚患其不令终臬寮泉坡周公辈以余为知言请叙之以翊大夫于成 

　　○送大司空朴庵章公使郢北还序 

　　夫天下士不难于有轶世之名而难于有轶世之实夫君子岂不屑于有闻也哉独恶夫炳炳者或病于其实焉耳有人焉榘矱其修沉潜其负古心朴貌耻为周容乘夫人若不足核之迹则有余是殆时俗子以为易易者而君子顾有取焉谓其可以责成效而振世漓也朴庵司空将重　命有事于颢陵时方旱魃降毒民鲜嘉生在官稽则急　君命在裕政则先民隐厥责亦艰矣公至告诸藩臬百司曰吾兹行所以钦邻　圣孝也重保厘以式敷休德　献天子之初心也拂民以逞谓　圣孝何吾侪将无务宽德以左右元元矣乎于是乎节供亿已逋责纾靡费掩露殣药疫疠苟可以加于民必寘力焉若慈母之于赤子然民亦谓公为父母也诸所疾苦咸赴诉焉无不若其情者烝黎倚之殆欣欣就役无或携也既又告诸藩臬百司曰吾兹行将以报　献先帝也沓沓从事以遐弃尔司非　天子之心也秪若休命吾侪可以纾是责乎于是乎升望降观鸠材会工裒虚约有惩懦作佚和迩风远遑遑焉若能子之干蛊民亦知公之勤夫公也咸输力焉比期岁而工克济靡有怨诅也入春公将遄归报　天子镇廵诸公属诸司而相告曰用弗以德不可谓名德弗有功不可谓实貌济而言匮此羸氏所以不实夫阳处父也公之名越在海内旧矣兹有事吾土也无恬贤无专誉无选事无愓威言不諐动必经厥辟克佐厥师克宅是不可能也是之谓济有用而振世漓者也恶可以泯焉而无颂于是乎侈为词章以歌之谓桐以愚直受知于公俾摭厥实以叙之将以韪公之令名非徒曰惜别为也 

　　○送宗伯介溪严公使郢北上序 

　　介翁宗伯将重　命莅郢备物　陵寝礼昭祝成归报　天子惟藩惟臬惟阃诸君子遵鸿渚之义喜公之来而惜其去也相率送别江之浒公曰古人惜别重在德言诸君子何以赠劝我藩臬阃咸退焉让曰吾属何能为言哉公之来也拜瞻之下甞获覩朝绅饯赠诸篇矣读兀厓宫詹??水九卿之拜祝相与矍焉告曰厥训棘棘百职备萃使有责矣唯难乃尔哉继读序庵宗伯二难之赞佐愕焉告曰厥音洋洋先公后私使有体矣唯难乃尔哉读俨山司成王道之期矫亭宫谕大用之卜怃焉告曰厥义绎绎体化召顺使有系矣唯难乃尔哉至读群彦之歌章寄情结念宣宠勖成允德音也欣焉告曰厥绪欵疑情义悉至使在舆望矣唯难乃尔哉既见公之御事也触暑驰驱无告劳焉玺册珍翼俨若临焉启藏躬亲诚合义焉斋肃奠告慎有终焉供亿逊谢悯时艰焉弗倦咨询通民瘼焉垂橐以归安约素焉则又相与諠焉诵曰使职之克尽有是哉殆夫人所难矣而公其易之也哉夫大臣也者事君以道已尔道也者聚百羙于其身已尔是故勤以集之敬以宣之诚以基之恪以守之俭以节之谦以受之廉以靖之凡以为君亦为民也猗公其有之矣斯役也式昭　□典式和神人式宣度数式称报思使道之备也斯役也外之克□百司内之克荅朝望下之克裕群生上之克慰　天子使之道其成矣吾属何能为言哉公曰吾何修以任此惟诸君子其终爱焉于是中丞南冈朱公省□林公代巡雪泉唐公咸赋诗唱之藩臬阃□□□□和之桐从诸君后当执楮墨役授简叙之咸愿公之懋厥终而翊　天子以达孝也 

　　○送桐山李司谏使郢北上序 

　　郢之役营　献皇帝陵寝也桐山李司谏实监之逾年而功克成所以佐　天子之孝也兹役也举重费剧岁且弗谷夫举重在克慎费剧在事集因之以时歉在惠绥克慎难矣而事授百工易斁也事集难矣而牒受诸侯易窒也惠绥难矣而效责疲黎易矣也司谏君躬以清肃说以劝激纾以抚摩视以节约□作庀材程效授期靡有失堕于是乎布和遐迩恊猷工司功无愆素君有多劳焉滨行抚镇巡诸君子难其去曰吾失所丽泽藩臬阃诸君子难其去曰吾何□规式百执事氓庶难其去曰吾无所庇倚桐乃进而爵君曰桐山其行矣乎夫桐山今此之丽□一藩之□□之□式一藩之寮也之庇倚一藩之工庶也□□官上之奉法以翊　天子次之守法以诤宰辅次之公法以震百寮天下之望也桐山今此之役去国寥阔不识朝廷政事当匡翼凡几将顺凡几天下人才当汲引凡几摈斥凡几吾民利病当兴凡几当华凡几皆桐山所忧所责者也桐山其行矣平归以一藩之忧且责者告君相亟以天下之忧且责者补遗阙是将万世夫　圣天子之孝也桐山以余言为然浩然揽辔而去 

　　○送刘养忠少参东藩序 

　　麻城刘君养忠宦游两都太宰白岩公司马蓉溪公咸器重之兹以司马郎陟山东少参偕其友姚舜卿辈过予质所以参藩之道余曰夫政巳训在先王矣舜咨十有二牧曰食哉惟时柔远能迩惇德允元而难壬人今之司藩者非古之群牧与而舜之所咨在安民在知人固不得为当世君臣私也今之求安民者在守令求知人者在监察夫守令之秩下其司隘下则制而弗专隘则限而弗流监察之地亢其任暂亢则严而不亲暂则弛而复改秩尊而责重统广而任久者其藩司矣乎重可以专流无所限易亲之严不改之施其藩司之得以庇斯民者乎古之称地广者莫如青冀方今藩辅圻甸疆比势倚不特为股肱而巳也而东人之子巳告劳矣养忠思所以抡长贰而抚缓之矣乎虽然??商发之明欺于奸言貌之察中于谄会敛之能沦于惎暴白之廉易于玷爬搔之爱终于怠旦暮之功泥于远此治效之莫古若者未谓无所召也是故以公为明则淑慝别以诚为察则情伪分以勤为能则民誉升以义为廉则幽显一以仁为爱则久大昭以不息为功则动无恬古之所谓民牧所谓知人安民道不在兹乎养忠唯唯而去吾固知　天子无东顾之忧也 

　　○送张嘉夫倅宁海序 

　　吾乡张嘉夫氏谒选天曹得宁海倅问政于东洲子东洲子曰东牟为海东奥壤文登之县成山召石有秦皇汉武之遗迹焉功德之颂朱鴈之歌斯行可以怀古而感慨也田横五百人栖止之地有名山焉刘会稽之故墟苏子瞻之宦迹尚余遗风焉斯行可以谘故老而得其真也昆仑连秀蓬瀛涳蒙烟城海市之奇诡兹今昔之伟观可以饫赏而朝夕也嘉夫曰仰高临深达人之雅尚也玩物丧志下士之易汨也谟下士也殆将有志于民责焉夫子其何以进我东洲子曰士病夫无志于民耳苟有志焉事可药石物可效法乐而忧忧而乐古人之志也秦之荒漠之荡古今之戒也子怀乎古曷思所以惩于今岂弟其政而弗勤民于远劳者息而行者止非民之父母乎久矣蠢蠢者之沦于恌渝也子能振田之义踵刘之爱广苏之政事文章不可以淑民心而易其俗乎登山之高则仰止而兴仁临海之深则畏溺而不玩仁且慎非司民者之旨要乎嘉夫再拜而别曰命之矣吾知所以治东牟矣 

　　○送李朝仪令蓬莱序 

　　东南佳丽以江淮为最扬之真实江淮大都会吾甞泛江游金陵每偕真之彦李朝仪辈登鸡鸣探雨花俯秦淮望洋大江谈焦金之伟南冷之胜而咏歌终日焉真之东为吾土江至是而益广狼峯刀岭鹤田料角至是而益奇盖朝仪所未历而予甞状厥槩于朝仪目中矣朝仪曰嗟乎南冷而东东洲而比环吾扬者非海邪东牟海市之皛淼崎■〈山矞〉安得披襟散发其际一尽夫大观矣乎今年秋朝仪谒铨天曹会余于金台无何得蓬莱令以行予曰畴昔之言子忘之耶东牟之胜子今擅之矣虽然君子不异其心而有异迹不异其理而有异尚畴昔之谈志也志无巳则继之以啸歌今此之遇行也行有责则重之以政事文登之县犹夫古也唯其辱于秦汉之游也至今民以为厉阶一岛一石之微犹夫古也唯其荣于田之义苏之雅也至今民以为名胜是地之轻重存乎其人吾子知所择焉则蓬莱之可传者不在银城阆苑而在吾子矣 

　　○赠沈景和司教福安序 

　　吾丙子同年沈景和云间之良也两弗第于春官庚辰中乙榜制当得学职士之薄是职者羣以弗欲请景和曰凡命皆官也凡官可以报　天子也吾何敢择遂拜丰城教谕居岁余士率厥教得师氏之学隽于乡闱者凡九人既景和以忧去服阕谒天官改教福安福安土逖且岩垫隘湫斥或谓非所以居有道者景和欣然行无难色同年之仕于朝者数十辈以景和为贤属余以言赠余曰干不与角谋笴不与金锡谋庐不与函谋鏄不与剑谋器也若夫可秦可粤可燕可荆可夷可夏君子之器也是故有道者志不以绌下不以伸扬道不以远抑不以近贞节不以囏违不以夷徼时谓之大器景和之所得大矣奚择于其地抑闻之沃土之民逸而近货逸则淫近货则侈淫侈之俗教易斁埆土之民朴以忧朴则奠忧则思奠思之民教斯敦景和貌古而心确学笃而行孚若与福安之士有期焉者兹行吾固知其宜若职也它日歌誉髦而登峻涂者岂曰九人而巳哉先生自此升矣诸同年喜请书以佐其行 

　　○叙三世赠言录 

　　余同年秋卿郎畅子实始尹无锡锡人颂之图卷盈笥子实出以示余余读之叹曰言秀而愿有圯坯之遗爱矣乎曰吾父某翁昔簿孟津祥符且摄洛阳新安政矣诸邑咸有颂也予请而读之叹曰言舒而重有卓鲁之深思矣乎曰吾大父某翁昔领乡荐尹阳谷阳谷亦有颂也余请而读之叹曰言雄而理有伯禽之流化矣乎夫言生于心赠生于爱爱生于感感生于仁于是乎见上德焉见人心焉是故圯坯之于吴卓鲁之于豫伯禽之于鲁德在人心者也其颂之也固宜然间世得数人焉嗣是落落矣子之祖子且孙代有茂泽地有嘉闻人有懿颂非世德之可纪者乎子实曰非华之德也父之遗也抑祖之遗也吾惧斯言之久而散门?缺弗传华之后莫以训也将辑以成帙袭以世珍何如余怃然曰弗作弗启弗承弗流善哉吾子之继述也夫颂及其身者无忘其身可矣而且及其先无忘其先可矣而图贻诸后子实之子若孙披是帙而念厥祖世厥德而人有颂焉则祖德之流将天下后世也岂曰畅氏一家之庆而巳哉 

　　○送黄益光奉役还建阳序 

　　初黄若益光得贰建阳命乡朝绅曰益光行愿以贞学勤而醇里之良也斯行殆绌矣乎予曰仕在行道职惟其人顾自信何如耳君贰建阳六年于兹矣建阳之来仕者问之曰贤问之其民亦曰贤士或讳于薄民或比于私尚未征也今君以职事北上厥友持所谓东阳十颂集示予予读之迹其政坦如也考其俗恬如也占其民辑如也怃然叹曰益光果贤矣哉士有乡曲之誉而斁于官守者修之弗毅也矩度于显庸而怠弛于邅回者识之弗弘也弗毅之修其实诡乡人将弃之而奚望于民弗弘之识其心携典刑将绳之而奚有于颂益光束修于少壮宦游于暮龄若倦矣而行日笃以卓荦之姿加之以问学虽峻登可也而仅阶末命境亦逆矣而塞无变在官之修符诸乡月旦之评征诸民确乎其自信者也不贤而能之乎或曰孔珪见重于灵运卒贻之羞广人献颂于宋璟璟以近谀辞焉益光之得于乡且民者可继巳乎予田珪也少璟也尊少易迁尊招谀吾信益光之终以其齿建民之情以其职耳益光喜请奉斯言以行 

　　○送熊元性平刑浙省序 

　　吾民任疲极矣毒民者为之也毒民之政横横政之心侈侈心之门货是故上好货而财力屈横民兴而淫衺蹈巧文深而赭衣塞怨譥交而梫沴作毒民者之祸也今年春唯　皇敕宪式序有位右贤绌虐以昭明德犹惧天下之狱或弗能平以重天愆爰简刑曹之良持衡蠲苛务存矜恤疑者予民以称为民父母之意郎中熊元性与浙役焉元性过予别予喜而告之曰夫刑出礼而由入者也礼出诸天先王奉天不敢赦亦不敢易臣子命受于君理受于天守天之法以守君法奉君之德不敢奉君之意奉乎天是以天事君也今　天子责子以平恤意则仁矣子且何如哉夫刑民之命也喜刑为虐而失刑沦之随体情为德而狥情挠于势片言为断而自断失之专??商伏为明而自明流于偏唯平则自义而无随平政之民慝以悦惟刚则见德而难挠刚政之民一以詟惟慎则有执而不专慎政之民从以慑惟公则得情而不偏公政之民服以劝子是之行主夫恤而吾求以全何哉宽以纾其毒猛以济其流纾毒存乎仁济流存乎义先王之训也天之道也 

　　○送张德卿平刑云贵序 

　　比岁天和愆序灾沴荐臻　圣天子有忧之乃召司寇曰无乃刑之不平有以召之乎乃出廷之良平刑四国大理副张君德卿得云贵之役焉余恐德卿难是行也告之曰天下之与民为休戚者惟朝廷朝廷之与民为寿夭者惟刑罚刑罚之易为喜怒者唯远方之吏远方之民以霄汉望　朝廷以神明望　天子以雷霆视官司即有所枉以无所■〈言空〉也每阻焉以自诬拂和戾顺灾沴由生在昔神禹弼服立师薄海之外建长惟五时若有苗已弗即工舜咨十二牧曰柔远能迩盖远方治乱之机恒倚伏焉可忽也哉是故论体者先内而后外识势者裕末以敦本天下一身也圣人以身视天下无尺寸之肤不爱焉而奚择于远哉夫刑以出礼入亦以明礼伸是故先王不敢赦亦不敢易聪明忠爱本巳求情也明罚敕法以义行仁也眚灾肆赦以德昭威也独以从权以近示远也本诸巳是谓有体有体之政物以照仁惟义是谓能执能执之政事不扰威以德是谓无虐虐之政民以纾行惟近是谓无昵无昵之政势无奸吾子屡谳大狱棘棘不阿廷中称平四羙之政具矣　天子不能躬勤诸远而以生杀之柄授之子斯行也在廷之臣咸曰是德卿之能事也云贵之民必将曰是甞有声法廷具有四羙者也所谓望焉而不可见■〈言空〉焉而无所之者当有以慰之矣而况治乱灾祥之攸系也哉抑闻之升高者必简徤步历远者必任良乘天子属子以遐壤殆健步良乘夫子也其行矣哉 

　　○送安茱湾任留都光禄卿序 

　　银台茱湾安君擢南圻光禄卿朝大夫曰茱湾才谞卓越宿有令闻行将借重南邦可贺也诸同年曰茱湾司谏三垣代言银台光陟兹秩为同榜宠可贺也乡士夫曰留都佳丽地也且吾土凤台燕巷清淮星石皆壮游故迹茱湾锦衣昼行山水生色可贺也桐曰然是可贺也顾亦夫人之常耳予甞修　先皇帝实录有以得茱湾矣日在谏坦廷诤谔谔紏弹建白无虑百疏延绥之役若履虎尾卒之义不为阻亢论马昂豪硕落胆此皆未白于人人者予为抚掌而叹曰天下之是非久而后定心迹之忠邪脢而终显有如是夫是故唯达可以观能惟违可以观守唯常可以观德唯变可以观量茱湾之才之绩迟迟有年随牒累秩人情谓何茱湾悠悠自裕曾不以为滞惟厥忠良宜置股肱留都之命　天颜日违莫整启沃茱湾欣欣有得不以为疏是故能见于达易守见于违难德见于常易量见于变难有守则心无竞无竞之心可任重有量则器以宏宏大之器可道远吾以为可贺者良在兹乎乡先生北屏徐司徒辈曰大夫之言贺以公也同年之言贺以义也乡曲之言贺以情也吾子之言贺以心也属桐叙之以送茱湾 

　　○寿范良沙封君序 

　　吾扬号沃土沃且衍者宝应为最应之水亭黛蕴奇环墟抱渚可以栖迟者苑光为最予甞道兹以北舍丹眺远□烟阳景若浮若沉隐隐有亭其滨者宛在□即意□异人焉以当斯胜问之其地为范光良沙翁有也至京师语诸翁子春卿郎时羙时羙曰子得吾君子之迹邪抑心邪吾君子之言曰士当麟鳯□□勿为□□吾病士之□志以有狥也惟资天下□贵者恒自尊余天下之有者恒自裕吾不能多营以招忧也于是乎践真服义田食井饮淑子若孙以坟典耘耨兴至则杖屦意行主宾鱼鸟世故纷华非所好也　天子以韶薄劳推恩如韶秩虽则冠巍服华若初服然盖澹于物而志夫古者与予闻而贤之以为日所谓有异人焉者果若翁也今年翁寿登八袠有六吾乡之仕于朝者选部姚海山辈以翁有子也且贤翁谒予言以为寿余曰良沙翁吾得其素旧矣老子曰乐莫大于无忧富莫大于知足是故乐夫乐者乐不继无乐而营者忧之门也足夫足者足以损无足而营有灾之府也上古之民恒多寿亦惟含真晦迹饱暖喘动而已盖礼律不逼其性欢戚不感其情神以完天以全者也翁静如其迹志如其愿壮如其老宠不能贵隐不能贱逆不能忤顺不能牵太古之遗良也安得而不寿乡士夫曰翁何心哉子能本原之固春卿郎之愿也请叙之俾归以献翁 

　　○寿金吾刘敬夫序 

　　有生之伦漱流枕石龙蛇其迹者是谓草莽之民其为习也恒见素都遶阛阓之流铢营寸贸者是谓市井之民其为习也恒纷□□作随其地也吾犹及□国初之民矩度其修啬乃服食耻为周容今也不然务奓汰鬪靡缛貌若悃而饬行若姱而诡盖守牵于其时也吾扬古称华封东而州者惟泰为近朴敬夫刘翁生而醇雅敦义鲜营有如其俗既秩金吾宦京师其为操也如其泰既老而归泰犹惧嗣子恩之违厥操也每书以濡迹权贵为戒乡居笃伦恤远振乏急邻久而不倦其天性然与今年寿七十乡士夫仕于朝者重其操终始不渝也属余言以贺余曰吾尝得之物理矣橘踰淮而枳蒲柳之姿望秋先零非以其地且时使之邪若夫松邪栢邪不增荣于山壑不萎秀于城廓春冬不能寒燠枓缭不能盛衰故恒寿是故德人者不肆以荣华不卑以隐约志不以形累守不以习迁毁誉不足为欣戚用舍不足为顺逆其天全其理贞故恒寿若翁者殆松栢夫行者也吾知其寿也巳 

　　○叙海门县志 

　　海门志故附诸州亦大较也石湖吴侯以为阙典焉告诸庶寮曰夫志犹夫史也国而弗史其何以国邑无志焉非邑也吾责也夫邑佐姜君观幕张君俊曰莫有翼焉孰与其成责在吾属司教朱君衣欧阳君杲率二三子而跻侯堂曰志可以风教化阙焉曷风责在学校佥以颖墨之职属诸桐桐曰乡先生尹寿昌有遗稿矣而弗竟责在鄙人于是乎袭故有摭舆见统紊昭晦剔芜缀遗列以十纲附以羣目既而叹曰夫志亦难矣非摛采侈馥之难也亦非索赜纫僻之难也而秉理御气事该体范之难也方舆羣书也畧夷坚志也恠吾甞学之矣弗师也辞夸义矫者诬反经鬻笔者疪吾甞学之矣不得而无择也是故吾志疆域焉善土汨矣秪望洋耳其何文之次山水焉邦之胜也而病焉莫得而多矣次风俗焉其先民之遗休乎乃今之莫有恒也安得而疪之次食货焉丰矣乎其有旧也而非矣可以观也次建置焉凡为变三□能无感乎次礼乐焉洋洋乎盛哉古之懿典也次官守焉昭厥良而慎厥兴其严乎亦来者之考也次人物焉民之纪也而权衡之月旦有评矣次古绩焉备厥族耳次词翰焉国之华也吾弗欲泯焉志成而归诸侯侯也弗有以归佥佥也弗有以归桐桐曰颖墨之勤微也倡焉翼焉功也志成而佥责纾桐藉有与焉耳侯之歉歉尔者殆旷如也 

　　○送南元贞守保宁叙 

　　南君元贞以礼曹郎出守巴西僚友徐君子征辈以予贰兹曹于元贞有一日之雅也佥以赠言谒予曰古之扬益比称饶沃所谓财赋甲天下者二土实有焉予扬产也自顷岁纪愆常降焊数千里民力屈矣重以司牧者多有秽德喜谀遗直疲黎嗷嗷宿隐莫达几何其民命之弗阽危耶抑今之益视扬何如天时人事视扬何如是未可知也元贞是行也将何求哉吾以为有三善焉曰饬巳以植本曰容善以尽才曰谘贤以达情盖巳不饬则本堕其何以训善不容则才阂其何以劝贤不谘则情壅其何以政元贞欲持是三物者以周旋奚事于他求哉亦取诸近焉而巳矣吾闻古昔刺史于巴者有薛逢焉惠政洽民闾巷歌之名以子孙示世感焉前修之良也子取而师模之则蹈轨袭芳之余岂无鸣治而向风者乎闻益昌之令有何易于焉惧妨春作引舟任劳为崔刺史所优容亦往事之共羙者也吾子部属之下岂无若人乎成其羙而莫之挠焉则谀者沮而直者售王泽有不流乎梓童景鸾着书立言不就征辟上书数陈灾异亹亹不所殆士之隐而有志于天下者与今兹文明熙治之世抱□而□□者殆彬如也子能礼遇而□图之则积衅痼慝为巧胥豪里之所不欲章者不指诸掌乎明守父母乎其上贤属分敷乎其中民情宣畅乎其下保宁之政吾见其轶今而媲古也况嗣是而泽及天下道岂有二也哉元贞以为何如 

　　○送火文津授职归隐序 

　　吾扬文津火君以太学生谒选天曹然其志尚高洁一合之荣非所好也恳疏乞授职归隐　天子嘉之拜光禄署丞以归亦优典也乡士夫参戎张容庵辈雅善文津群谒于东洲崔子曰士而求名三代以下共之施而责报中材以下之士所不能免是故入赀拜郎助边蒙宠古昔名流尚屑为之文津晦其光而莫之扬虚其位而无所禄非人情之恒也无乃为季世之士所难者乎崔子曰吾甞闻之矣有名之名有不名之名有实之实有似实之实饬智炫羙匿巧延声标之则赫赫括之则愦愦是之谓名之名抱朴敦素黜有示无槩之若不足抑之则日扬是之谓不名之名损巳益物通变达时实则利矣究竟厥归乃不利而利之是之谓实之实舍以尺寸规以寻丈名则利矣究竟厥归乃利而利之是之谓似实之实文津宁赴□以利人不取効以丰巳宁虚秩而苟安不绚俗以干泽然而朝堂崇之士论韪之乡邦荣之高咸姱节辉辉烨烨不求名而名愈章不耀实而实自见子大夫所谓士之所难者非邪抑闻文津生平绩学自爱务义重仁厥翁某俶傥不群克以善富斯举也固谓不负宿养亦庭训有自云 

　　○贺吕母太恭人七十寿序 

　　丙午初冬五日实吕太恭人七旬设帨之辰厥子大夫怀健将称觞致祝于膝下征言于余为恭人寿用章恭人阃懿之素也余质之曰古有廖氏者夫妇同寿堂标世彩闾闬争荣恭人之寿可贺者无乃有是乎对曰否先大夫守抚郡而尽瘁于官母氏年甫三十茕茕嫠居者四十年世称偕老之庆吾母终天之戚也予曰三王之世太和煦燠民无愁苦夭拆之患故恒寿恭人之寿其无愁苦巳乎对曰否吾父仕宦清白裾无宛积母氏自失所天也健也尚龆龁零丁孤苦葬死抚孤布衣蔬食者余二十年而健始成立是愁苦莫甚于吾母也予曰金母抱元颐虚轶尘茹紫液谣白云以迟其天年恭人抑有得于是乎对曰否母氏秉贞守朴敦孝笃慈先大夫之平恕明刑惠泽守□健之绩学登庸官箴是饬皆母氏所相所诲之力□□母氏之修惟实德是务嘘吸杳幻非所好也予曰恭人之所以寿者吾既知之矣夫寿一原诸天二修诸人原诸天者气也修诸人者理也恭人之宜夫寿者有三焉相夫诲子嗣登显辙丰恩懋泽所在着迹皆恭人之仁也夫仁福之基也是谓一宜寿守约履奇苦心劳力氷蘖是操以终其身夫约泰之渐也是谓二宜寿克辞滫瀡咀淡甘薄不汰厥飨而无溷其素夫素道之初也是谓三宜寿德以本之天以翊之天人交孚理与气会不尽之休裕其身以贻之后昆感应之常也嗣是耄耋之寿而臧子孙之炽以昌可涯也哉君子谓恭人之始亨而中入于困天所以成其德也既亨而益隆其享天所以报其成也是日也芝兰盈庭葭莩毕集冠帔峩峩斓彩翩翩恭人顾之冁然而笑其乐何如哉佥请授言于史以施张于燕喜之堂 

　　崔东洲集卷之十三 

　　●崔东洲集卷之十四 

　　维扬崔桐撰 

　　序十五篇 

　　◆序十五篇 

　　嘉靖惟扬志序 
　　贺独醒王翁夫妇双寿序 
　　西津序 
　　贺熊母荣封太夫人序 
　　送少司寇文沃焦考绩序 
　　节义哀挽诗序 
　　贺东明汪邑侯考绩序 
　　赠山溪欧君迁太学愽士序 
　　送藩相鼍江方君序 
　　伍母慈节哀挽序 
　　庆顾母寿百岁序 
　　送杨仲芳任南铨曹主政序 
　　送何周埜任定海序 
　　送杨敬斋教谕金乡序 
　　赠魏东麓陟山西宪副序 

　　○嘉靖惟扬志序 

　　惟扬故有志矣时淹迹改非完书也乡大夫赵具区甞修之矣而年不及究亦未为定论焉郡守双桥朱君谓志事为惟扬门?缺典亟具白于侍御象冈故使君盖图以儒术饬吏事也使君曰嗟乎扬实古名郡志而弗究可但巳乎乃以成绩属郡守郡守延儒萃能公听周庀夙夜事事无何志成驰帙致桐且征言以序志桐展阅再再抚卷而叹曰夫志岂其徒为也哉穷俯仰以备三才综古今以陈故实公是非以定予夺志之义也志而徒为谓之曰诡弗志可也夫志岂其易为也哉必直史以宰其异同必达才以悉其记睹必契载以极其探讨志而易为谓之曰陋将焉用之夫志史之流也自昔先王之经世议制也天下有图职方氏掌焉邦国有志小史掌焉四方有志外史掌焉凡以总于朝廷关乎政教非曰资观羙为也代沿叔季志义微矣而一二守令或用情焉通方者间以为病比其述作者难乎其已任也桐读嘉靖惟扬志乃知今斯之举殆兑于为徒为易矣乎是志也会精尽变理器昭焉存往缀新隆替具焉韪正绌诬声规植焉一邦之信史也是志也蜀冈盛大卿郡之良也实宗主之抡选之庶司文学之群彦实羽翼之遡诸二十一史踵诸宝佑遗志参诸先儒绪论摭诸乡达私录闳致而慎取之孔子谓杞宋不足征文献不足故也今乃知斯举之信为足征也是志也大而太史得之可以备懿典小而学士得之可以资愽考明有司得之可以兴感慨修职守为人臣为人子为人妇者得之可以思尽忠思尽孝思尽节懦者可立顽者可廉今乃知斯举之大有禆于政教也志三十六卷凡例一卷胡使君讳植豫章人朱郡守讳怀干归安人盛大卿讳仪江都人羣执事讳氏具登卷端不复录 

　　○贺独醒王翁夫妇双寿序 

　　人生固有涯也登年八十者朝则杖焉家则珍食焉先王之制所以重老若是者非谓其永年者实所难耶是必耄而贤者也申公子亹曰无亦谓我老耄而舍我不贤而老人将舍之乃若致客千里乐其享而嘉其难者岂□□□而有是耶古之人岂无夫妇偕寿者乎□之□□□焉不传无乃偕贤者或鲜耶冀缺之后有梁鸿庞公焉斯固偕贤者也而未知其皆寿否也独刘宋时有朱百年者寿八十有七其室孔能让蔡会稽之馈时人以比孟光是贤而偕寿矣又未知其子孙之贤否何如也江阴独醒王翁寿八十有一其室徐今年寿八十正月二日实其诞辰仲子抚宦游留都大江之南群宦于留都者咸乐翁之贤而偕寿也且重其有能子也征言于余以嘉其难余曰寿则偕矣贤奚征焉群士大夫曰翁信人也甞有以自纪矣予读其纪首曰余无善可述而多历年齿愧人之疑予于有德也又曰命儿辈录予之平生以求正于有道宁忍耄予而弗规也余曰嗟乎此翁之所以寿也昔卫武公年九十有五矣犹箴儆于国曰自卿以下至于师长士必恭恪于朝朝夕以交戒我后人谓之叡圣翁年八十而犹望人以规安知九十而往不若武公之求交戒耶且考其纪之槩矣先人之庐之墓不敢忘亲亲也丧祭冠昏之必以礼好古也葬其亲而不遗虑于诸兄敬长也不敢以已之长加诸宗子尊统也揜道骼归遗金义以廉也化强暴摈淫巫厚以贞也乐云林以教其后昆遗之安也之数德者仁所□也而翁有之此翁之所以寿也诗称刑于寡妻至于兄弟安知徐之贤淑非翁有以刑之耶且子孙之自徐出者芳兰玉树森如焉是翁有古人之所难而兼古人之□独乐□乎□□□□□□勤于嘉且乐也 

　　○西津序 

　　吾扬日省赵公　国初尚　宝庆大长公主　赐第于　帝居之侧第之西有水水上有桥焉公曾孙金吾德甫徜徉其上意与津会因自号曰西津云德甫狎文墨喜吟咏名卿硕学咸乐为赋西津殆成帙矣东洲崔子南迁留都德甫奉帙以序谒东洲子曰天下之大物水为最天下之水江海为最子扬产也吾扬襟南泠负瀛海舆图大观也子无取焉而拘拘于津无乃昵夫细而昧其远矣乎德甫曰凤也闻天潢之水洑帝台沿丹穴抱五城其源泡泡澒澒其歕熊熊其清漺漺是浮云汉是零沆瀣是产龙蛇金碧是作霖润天下视江海其渄涝也是故尊帝派者称天潢焉夫是津也源通御沟流绕禁籞吾居得而邻之若与吾所自出者有天契焉我　国家故戚天造之后种种也□微绎湮云仍凋落宫墙烬砾者十之九矣而吾世独存凤每过津而思源焉思而感感而惧惧而省省而修诗曰无念尔祖聿修厥德又曰庶几夙夜以永终誉凤实有取焉是将昭远非曰昵细也东洲子曰昔孔子观东流之水语子贡以九德而尚蕴其源吾子能思厥源非有得于圣贤未发之蕴乎思源所以思事亲也思事亲所以思事君也九德之所谓善化必东者子当有之吾今乃知日省公之所以长世也 

　　○贺熊母荣封太夫人序 

　　大司马北原熊公莅尚书任既三载矣制当北上考成绩　天子谓共曹为留都机务要枢　诏母躬觐寻重以貤封锡荫之典诚殊宠也列卿群僚咸为之喜而相告曰北原公秩崇德懋功劢报隆不烦驰赴之勤而优荷多佑其乐矣乎桐曰计公之一身荣矣感矣非其乐也又相告曰公有偕老之妻岐■〈山疑〉之孙焉妻俪夫阶孙蒙祖庇人生之快事也斯不亦可乐矣乎桐曰恩矣感矣非其乐也又相告曰公以已之贵推之以大夫其父夫人其母及其祖且妣焉人情之至愿也斯不亦可乐矣乎桐曰乐矣哉古之孝子食于君而得□□必舍焉以遗亲宾于主而得一果必怀焉以遗□□□君之丰爵羙器以归之其所生其所自出焉天下之至乐孰逾于此虽然公之乐尤有天下之至难者焉古之人有三釡逮亲而为乐三千钟不逮而为□者矣公之堂有寿母焉登年八十有七矣以耄耋之齿而及见其子之贵及遭其身之荣累珠烂绣光彩溢目其□喜当何如是岂人世之易得者耶虽然太夫人之所喜又有大于是者焉吾闻公之光大父有□□翁者雄才宿学敦德直行弘治初甞被征不起肥遯以终其身豫章之人杰也公之先君安贞翁两职郡□动有治迹而未究厥施也即二翁之为人岂不□□翔海泳纾谟树庸以光裕真光若后矣乎而君子之湾固迟□以留之其后也北原公克缵家学筮任谏谨则棘棘不阿莅藩参则泽民宣化登内台则廷白大政纪纲百司陟宗伯则三礼允修邦国用和兴□□则远猷顾画南甸倚重凡公之大有所为者皆一翁之所欲为也乃今崇褒异显丕及三叶者皆二翁之所未获也太夫人有能子焉以荣吾之所匹荣吾之所尊荣吾之所后是其为喜奚止于其身焉而已哉为人子者能大有喜于母氏则其为乐之大又当何如耶况异日之所以喜母氏者可涯也哉石塘太宰东桥司寇辈亦为跃然喜曰是可歌也为之歌采菽有取于天子葵之福禄膍之之义也为之歌閟宫有取于鲁侯燕喜令妻寿母之义也桐曰请授之史以归其子且孙俾歌舞于荣寿之堂 

　　○送少司寇文沃焦考绩序 

　　夫气习可以移人也哉墟沙息耗之异产瘖沃劳佚之异趋夫人之人也器裁而土不因风和而俗不侵教定而议不烦者非夫人之人也予于少司寇沃焦文公之三载考绩也有深感焉沃焦公世居京师京师实声利骈阗地是故出见纷华盛丽而悦入闻夫子之教而乐战二者于胷中在圣门之徒犹不免焉况夫人乎公于予为同年甞同仕京师矣甞与之周旋楚省矣吾见其筮仕刑曹核而不峻断而不憯也参贰藩臬大不难于繁剧细不畧于条末也既予南迁留都闻之涂之人曰文公日尹京兆总粮储敏而平刚而泽南土之中外为肃如也恬如也乃今登佐司寇不礉不缦侃侃易易输谳之中榘犹夫筮仕也且公之秩崇而绩懋矣观其貌娕娕焉不羡乎情听其言退退焉不溢其行也其服饬享御取其安而无所靡燠而无所华也其与人交笃而情爱而诤以心而不以面也嗟夫若公也者得非萃旉舆之真??夷而褒然于气习之外者乎孔子论事君以不欺为本所谓不欺也者非以其一诚为本矣乎故曰民可治友可信上可获者诚身之谓也公之素定固孚诸友征诸民矣今斯之行以敷奏为实言以明试为实功下无窜端匿迹之諐上无得耳失目之非庶几乎虞廷周室之考献矣乎安得天下之士立心制行皆若公天下之臣事君不欺皆若公则风俗何患不正太平之业何患不立致北原熊司马石塘闻太宰东桥顾司寇洎列卿羣僚闻予言而咸喜曰众人之知人也征诸色君子之知人也征诸心若吾子者是之谓以心知沃焦者矣请诵诸祖左以壮公之行 

　　○节义哀挽诗序 

　　余读戈氏节义哀挽诗乃知天下事亨者困之反也而困者未必不为亨成者毁之反也而毁者未必不为成显者晦之反也而晦者未必不为显是故困者毁者晦者时也困而亨毁而成晦而显者理也君子不能违乎时而能主乎理可困而不可困可毁而不可毁可晦而不可晦守其常以通其变节义之谓夫夫节者易之所谓贞贞固足以干事义者易之所谓利利物足以和义君子行此二德者而元亨成矣通庠司训戈君锐出其仲父经母氏洪节义哀挽卷谒东洲子曰锐也生六龄而孤母氏年三十有三而媰居一孤二女形影相吊否既剧巳然而母氏之生而养死而葬锐之入而恃出而师壮而婚二妹之笄而字皆叔父之德也锐非母氏之慈仲父之恩必不能保其终始母氏非仲父之德亦不能安其死生锐图所以报仲父也亦甞执其丧教其子子蚤世矣而复字其孙且念母氏之卒也楚之仕者居者称节焉声诸诗而哀挽之既仲父之卒也楚之仕者居者称义焉声诸诗而哀挽之锐惴惴焉惧其声之不继也将征言于天下以为死者贻不杇何如东洲子曰洪之节忘其身而无辱其特戈之义爱其兄而余及其后非所谓亨其困成其毁者乎而一息之仁恋恋焉未立于前复谋其再数十年之节义鸣诸全楚冀之天下是司训君所以报仲父成母懿也非所谓显厥晦者乎东洲子日督学湖藩每求所以节义二三子而未能也兹有取于戈氏焉岂其爱戈将以风颓俗云 

　　○贺东明汪邑侯考绩序 

　　海门古称沃土唯是负海而襟江也漂卤病稼怒流夺亩五代迄今邑治凡三徙矣謷謷小民歉腹以给公输殚橐以饫污?心吏重以■〈风贝〉涛恣割逋且死者殆居半计为之令者无异其縬缩而莫支也东明汪君以琼崖名宿适莅兹邑爱侯者曰侯以筮仕逢此百艰器虽利如盘错何侯曰否否六沴在天万命在君分灾共患令之责也于是乎推诚布恩洁巳损费轻罚均税抒暴展责骎骎乎踣者兴逋者归也夫何余壤日朘鹾贩横金椎剽间作人情汹汹侯乃周爰遉畧且捍且绥犹惧斯民之竟于阽危也恳疏以改邑乞地请爱侯者曰世俗以避事为智克廥为能损上益下非所以偶时好也盍已诸侯曰否否斯久安之计也彼其标末之细旦夕之谋濡需者之为也人孰仁我毅然必为之而志尚未果也然而瓌声藉藉部使者咸贤之登荐剡者三焉币褒者七焉会侯以三载秩满例当簿绩献　天子邑之君子闻之喜且疑疑其多有异状枳棘之凤将不久栖也野人闻之疑且恐恐父母之是违赤子无所归也邑庠师弟子亦抱君子之疑而无以慰野人之恐也愿质言于东洲崔子东洲子曰吾甞论天下之势矣治乐土易治啬土难甞论天下之才矣得偏才易得纯才难甞论天下之行矣求有始易求克终难东明君之政身任纷猥而处之裕如斯不谓易其难者乎所以易其难者廉且仁为之也廉生明明生察察者恒失则克仁生爱爱生宽宽者恒失则弛察而有度宽而克威斯不谓才之纯者乎且其操逾贞而无所渝政将成而不敢怠斯不谓行之有终者乎兹行也铨司将甄录之廷宁当明扬之于以穆天縡泽大寓而吾穷乡海邦亦将与沾余沥焉岂曰九里之润而已哉舆情于是释然以予言欣相告且日望夫侯之蚤被峻登也 

　　○赠山溪欧君迁太学愽士序 

　　庚子岁余承匮北雍时宫谕东郭邹子方以讲学明道为已任同志者或趋焉既东郭司成南雍馆僚各赋诗以赠渭厓霍子为序其图额谓东郭为阳明王氏之学也至诋阳明为盗儒又闻渭厓不满于宋儒陆象山之学至诋象山为贼莽余甞因论学而袪六馆诸生之惑曰夫学也者本以学夫道也以学道而自异者非也闻其声而巾?取以为病道者亦非也盍求诸言与行而已矣阳明之行吾未暇考也使其言非邪吾当门?缺之果是邪阖当绎之夫何庸于深诋象山之天资超绝有见于上达而无见于下学究其归殆入于佛氏明心见性之说非禅而何考其晚年自悔平生蹈履亦不失为一时名儒又何庸于丑诋壬寅秋余以礼曹侍郎行服卧海庐通庠学正欧阳子数过余吊且慰焉乡之人群告余曰欧阳子有道之士也余察其辞气虽未甞非古诃俗而义不诡圣即其动容虽未甞不言不笑而礼不諐度既廉其学政介而易艺而训洁而惠不激不浇振踣兴顽而动以身先多士为之醉德焉余乃语诸乡人曰欧学正果有道士也其为道以行学也非以言学也无何欧子被命陟南国子愽士庠寮戈许二司训以余甞摄事南雍介其庠彦张生元孙生寅辈以赠言谒余曰师道之不讲也久矣要之在名与实而巳矣所谓名与实吾所谓言与行而巳矣师果以行率人而务其实邪则六馆之士所问学者益诸心所体验者律诸身未有士以实学而天下事不克济者也师或以言欺世而饬夫名邪则六馆之士入承学而退则违口圣读而心实非未有士以名学而天下事不替败者也□友大司成黄泰泉之学富而贞少司成李南渠之学敏而确乃今以欧子之宿养羽翼之吾见师道于是乎光明士尚于是乎丕变矣乎佥请叙斯言为欧子师模勖且以告六馆之师夫师者 

　　○送藩相鼍江方君序 

　　鼍江方君之教谕海门也七年而政成铨曹廉其贤晋登　唐藩教授或告余曰鼍江明经术能文章□士之入点铸者彬彬乎擅文学焉斯陟也其媲休于梁苑之邹枚矣乎余曰否阳乘志存谏正词章殆其细也然乐宾大国而竟无成绩非所望于方君也又曰鼍江恢度饬行恂恂雅雅动以榘度多士得所依放部使者每礼褒焉行将为楚元之穆生矣乎曰否穆生取重于元而示礼于戊即其知微申白莫能尚已而未闻有所建扬非所望于方君也又曰鼍江守默啬神颐和保性于今儿齿壮发可以长年无乃为淮南之八老矣乎曰否方君身以哲全齿以德引要其宿养非有得于静者之贞乎还童杳幻非所以拟伦于君也君闻之偕其僚敬斋杨君山泉伍君率羣弟子而来谒曰愿承所以教藩者余曰子不闻藩职之有成训乎我　太祖高皇帝祖训录成褊　赐诸王令书正殿凛凛乎有敬守之戒焉　成祖文皇帝大颁是编用申前宪业业乎有常守之戒焉犹惧夫久而玩玩而弛也置长史以总之教授以导之凡以笃亲亲树藩屏衍祚长世之经德要道也鼍江兹行欲以子之善善之亦求所以克守夫旧章耳吾闻申叔时教士亹之为传也有所谓明敬戒以道之事明久长以道之信矣子思其职而从事于斯则　二祖敬守常守之典为益笃有所谓明昭利以道之文矣以子之学而从事于斯则文足以经邦而其守章有所谓明等级以道之礼矣以子之行而从事于斯则礼足以敦化而其守定有所谓明慈爱以道之仁矣以子之静养而从事于斯则丰仁厚泽足以寿国脉而其守远彼其雕虫之末技杯酒之去就吐纳之不经乌足以尽子哉邑侯东明汪君素善君请叙斯言张诸祖筵以重其行 

　　○伍母慈节哀挽序 

　　嘉靖乙巳春予方免服栖海庐邑庠司训伍君莼奉其母张慈节哀挽卷谒言于予长跪致情涕悬如下鸣咽若不能辞予曰情哉是可哀也既读其冢嗣兰生状孤危辛苦曲悉平生予曰慈节哉是可章也既读前冈胡太史墓志铭标微昈隐感慨抑扬予曰章哉是可传也既读东塘司马诸君子之挽章巨公羣玉烂然盈帙予曰传哉是可永也夫慈而后能爱爱而后能笃其夫植其孤孝其翁逮具姑节而后能守守而后能苦其心劳其躬勤其业严其训慈非节不固节非慈不行慈生于仁节生于义仁义立而妇道其成矣乎是故自母氏之成妇道也乡之称善事老□恤孤者必曰伍母称善事夫善亨困者必曰伍母是故母之生也一身之哀耳其死也亲戚哀之邦之人哀之天下将哀之百世而下将哀之母之生也数十年之景耳其死也亲戚挽之邦之人挽之天下将挽之百世而下挽之哀之者共鸣其懿挽之者欲回其生是母之否者母之庆母之苦者母之甘母之死者母之生展矣其章也传也永也 

　　○庆顾母寿百岁序 

　　通川顾母寿筭登百乙已岁九月十日寔母氏设帨之辰子姓云仍愉舞皷跃请奉卮膝下为母氏寿比党婣姻欣相告召愿登堂称祝为母氏寿东洲崔子于顾氏有世好焉闻之喜曰母氏之可庆岂曰寿焉而已哉吾求之古人矣昔庄姜贤也讨人为之赋硕□而所配所生无闻焉是可歌者独庄姜也左董陶□之母贤也所生亦贤也而其寿无闻焉是太史所譔述者独其贤也刘宋时朱百年夫妇同寿而且贤史氏称之是贤而偕者也寿仅逾于八袠是史氏之所奇者夫妇之贤也非寿也顾母之寿登百岁也郡庠之诸文学曰寿母吾乡人瑞也且阃懿姆范可仪可乐贤也厥配翁以尚义闻　宪宗朝诏建坊以风俗贤也厥子盘擢桂乡闱以文章鸣亦贤也厥孙瑫辈业太学不堕家声亦贤也皆母氏之相之训也羣告于当涂愿以百岁表坊请乡之耆宿大老重母之愿亦如之羣告于当涂请合金建坊为闾门?千宠埳洎族类尊祖爱母之情亦如之愿合坊并表为祖妣重请诸中丞克斋王公公曰瑞哉建坊其拟闻乎请诸宪学使午山冯公鹾政使云山齐公江防使贞斋韩公咸曰瑞哉亟檄有司以币饩劝嗟夫母氏之可庆果独寿云乎哉古人之所有母氏之所有也母氏之所有古人之所无也诗人之歌古人庠序党里未必咸歌也史氏之称述古人重臣臬使未必并述也而母氏寔兼得之是母氏之寿乃今日之百岁而百岁之可传又后日之莫涯也瑫辈谓余言为可征请书之以华寿筵以贻来许 

　　○送杨仲芳任南铨曹主政序 

　　甞读史至穷视其所不为贫视其所不取每叹李克氏为知言也读董子制册对至廉耻贸乱贤不肖浑淆语未甞不揜卷而叹曰士之所为所取蹈于贸乱不肖而莫之省者非无耻之心为之孽耶故曰不耻不若人何若人有士而至此不亦可哀也哉予门人张子鸣鹤者以乡贡士尹容城丙午入觐会晤于京师予问之曰邑有人焉矣乎对曰吾邑有杨生继盛者于鹤为乡同年自鹤之莅容城也无与于鹤之政亦不至于鳿之室每戒其家人勿以同年故挠君之公居常游京师问业于少湖学士所绩学洁已轶俗雅尚吾爱之重之亦不可得而亲也予闻之喜虽未识若人而嗣日之发舒固得之蓓蕾也今年丁未仲芳举进士高第宴集于南宫见其貌温如也退如也听其言若不能出也确乎其根理而本性也乃益信张尹之言为非谀也它日以语少湖公公曰吾贤若人旧矣子亦贤之则吾免子羽之失矣六月拜南圻吏曹验封主事以行余告之曰士固有修于闾巷而回辙于通衢慎于细故而滥觞于大节者矣是其所为所取未充夫羞恶之心者也所以修之慎之者非其情也吾察子之貌济矣言不匮矣信诸友矣征诸师矣符胜巳之所卜而去胶西之所诮得其要矣自是而防其纷华坚尔榘矱一尔存主固以忠信知子之大有终也 

　　○送何周埜任定海序 

　　吾乡何君周埜以国子生谒选铨曹会厥子璇举丁未进士高第或语周埜曰子举进士则天宠荐承至乐也奚复仕为君曰否天下事惟满则骄惟骄则侈惟侈则逸逸以偾事圣贤之弃也以一得而违其初是满吾子也其何以□是岁六月授四明定海簿以行或语君曰今之仕者以鳬趋狐媚为贤以舐戟执鞭为礼谢闲静而安末秩非所以自尊大也君曰否夫人之所以为尊大者非贵其有巍巍之位而贵其有卓卓之行非贵其有赫赫之显而贵其有明明之德也苟行卓而德明秩虽末焉夫何病于贵否则高矣显矣殒身辱国如后世之董狐何吾唯殚我心竭我诚洁我操举我分苟一事之报君一泽之及物亦毕吾之志也顾安知孰之为尊大而孰之为卑小耶亦安知卑小者之不为尊大而尊大者之不为卑小耶吾乡与厥子同举进士者凡五人李君国华王君师董李君子实辈次君言以告东洲崔子崔子曰贤哉周埜之教子也伟哉周埜之事君也季世之弊家之所训朝之所争高显而已矣周埜不以进士满其子不以末秩怠其职是信乎不以贵为贵而以道为贵者也周埜其知道矣乎自是而子举厥职焉是谓大以成其大君举厥职焉是谓小以成其小上自公卿大夫下至师工徒史咸秉若心焉吾见师师亹亹之风作而太平可立致也周埜其知道矣乎佥请张斯言于祖以广君之志 

　　○送杨敬斋教谕金乡序 

　　敬斋杨君以广省名士贡于　帝庭授吾庠司训时余为国子祭酒见其言讷而貌恭志恬而意古知其有君子资也既余行服林卧者三稔考其居常端修而养重黜巳而乐贤崇道义以淑生徒兴学田以赒匮乏益信其有君子行也是故受知于当涂孚心于士类楚楚青衿彬彬乎有日新之风矣今年秋铨曹廉其贤陟东兖金乡教谕濒行同寅碧潭刘君山泉伍君恋恋焉不能别以为失良友也门墙多士惓惓焉不忍别以为失良师也群造于余以赠言谒余曰金乡圣人之乡也金乡之士圣乡之后也敬斋产于南海仕于淮海去东鲁□廖邈也而其律身其率士皆孔氏之教也乃今入圣人之乡群圣乡之士生平所向慕而不可得者一旦躬游而目覩焉其感悦而懋劢也当何如今天下之士岂曰中国为然虽穷区奥壤师传而童习者皆孔氏之教也况东鲁之士饮泗水而登尼山者化机之易于皷舞也又何如吾闻仕金乡者有刘侯源焉甞置学田矣盖先敬斋而得其心者也不识今此之田有嗣其羙者乎产金乡者信义如范巨卿直亮如郄弘始皆先敬斋而服圣谟者也不识士习于今尚无愧于前修者乎敬夫斯行也以分教而登柄教之重是势可专而志可摅也以教海滨者而教圣乡是不难于其难必易于其易也吾知追古励今之化当大有可观者敬斋其行矣哉 

　　○赠魏东麓陟山西宪副序 

　　杨郡为东南要壤凡所属为州有三为县有七焉比以大沴降毒旱溢荐臻嗷嗷赤子痛吁悲号者无虚岁高邮宝应兴化枕湖庐泽岁凶则取给鱼蚌菱芡以输公充虚旱久取匮殍逋至相半仪真江都为车舟达衢役繁徭剧民独任疲岁凶则蓬垢馁瘠之民多毙于棰掠牵挽之惨泰州如皋之土隆污相等禾黍异性旱溢异宜岁每无完秋民力恒称屈通州泰兴海门襟江负海涛激土啮税存责重民实病焉海门顷以邑改民勤哀鸿尚未集当涂者有忧之抡良司谏东麓魏公守是郡焉公至曰嗟乎吾民之病虽则彼苍示罚无乃为民牧者抚绥之弗共矣乎于是乎薄征缓责发帑散居轻刑均赋嘘喣噢咻者若怜孤子今年丁未天和悔祸谷登民嘻痛以瘳颠以兴缩以赢殚以实闾阎知有生乐者公之赐也　天子以为贤寻峻登西臬副使属下父老群赴于察院诸使君以借寇请而莫能留也时属吏州守胡君民表刘君柰曹君金邑令王若延雷君亨刘君烛谢君谠??商以公事会于扬知公之不可留也属吾邑刘令以赠言谒余盖难其别而欲章其迹也余曰诸君其难于是别乎古之善图治者必内治修而后外攘举□知变者必疆圉静而后中土安政之体要也今天下之势以西北为藩篱东南为室家　天子谓我公既奏绩吾扬东南之要壤无虞矣故陟公于西晋西晋之安中土之安也中土之安吾扬之安也诸君其奚难于是别乎佥请张斯言于祖以勖公之行 

　　崔东洲集卷之十四 

　　●崔东洲集卷之十五 

　　维扬崔桐撰 

　　序十一篇 

　　◆序十一篇 

　　贺刘华峯荷台奖序 
　　寿省庵叶大夫序 
　　贺少川曹大夫膺台奖序 
　　送刘碧潭陟国子愽士序 
　　崔氏族谱序 
　　贺太宜人曹母六袠寿序 
　　贺贞斋韩大夫历膺荐奖序 
　　怀隐庄序 
　　贺旋峯韩侯膺台奖序 
　　赠少川曹大夫入觐序 
　　崇川钱氏族谱序 
　　贺泝泉张君膺台奖序 
　　寿刘母太孺人八十序 
　　赠华峯刘侯入觐序 
　　贺两河沈君被台奖叙 
　　赠少坡黄君入觐序 
　　寿钱瑞夫六袠叙 

　　○贺刘华峯荷台奖序 

　　夫政时有常变非处常者之难也而济变者之为难也民有羸屈非理羸者之难也而振屈者之为难也事有始终非谋始者之难也而成其终者之为难也海门地缩邑改百务攸萃其为时也当其变江啮赋繁版筑告劳其民力也当其屈前令图始草昧未集嗣厥事者任其终予以为吾邑之令有三难亟谂诸太宰石塘翁翁曰吾当为子邑抡良令焉乃得华峯刘侯实精简也侯莅邑无何政通人和庶绩就绪抚臣月梧喻翁廉其贤驰币貤奖华辞侈褒以为属司劝其辞曰资醇谨而公论归才敏达而邑事举非溢羙也寅友沈两河刘碧潭辈欣欣以告余余曰哲哉月梧翁之知人也试考侯之令吾邑也敷政优优恩威并着斯不谓之醇矣乎夙夜忧勤动中榘矱斯不谓之谨矣乎剖决不留庀聚若宿斯不谓之敏矣乎洞鉴民隐明识治体斯不谓之达矣乎筮仕未期民举藉藉缀离□隙兴仆裕疲是故变也如常屈也如羸终也如始斯不谓公论归邑事举矣乎虽然侯政之善岂曰吾邑为然侯甫至监察路使君寻檄侯视篆通州先是州吏失职■〈豸契〉■〈豸俞〉其民人情汹汹侯为均徭谳狱剔??磊刬衺通民德之及受代归邑群为张彩腾欢揄休颂羙者倾城埜是其余润旁敷蜚声远致又月梧翁之所未及知也虽然兹直为侯政之兆耳行将陟要华攎忠臆公归天下之心茂举天下之绩殆究竟之必可期者一州一邑之善足以槩侯也哉佥请叙斯言为侯贺且冀侯之大有成 

　　○寿省庵叶大夫序 

　　省庵叶大夫登年六十淮海降祥寔仲夏十有八日也若子姓若邻比若婣若友喜而称觞贺之东洲崔子辱在婣友五百里外遣仲子述驰贺焉或曰六十非耄耋比寿之何居崔子曰夫所谓寿者非寿其寿也寿其所以寿也诗不云乎正是国人胡不万年所以万年乎人者期万年乎正人也大夫于予为丙子丁丑两同年时大夫少予十年爱其欣欣雅雅器之宏而言之默也既予职史馆大夫职秋曹联班并辔者恒朝夕爱其听以敬而简以情也大夫守兴化予以宪学参政闽藩爱其政善牧而法不随也大夫陟湖臬予调武林再以折狱违当路请兵备辰沅爱其志弥坚而义不屈也大夫有宿隙于上官逊肤归里予亦以昏劣冐荐被论明农获修旧好爱其冲襟逸韵翛如澹如不知寰宇间有曲直事吾取以为师也夫宏默者其真蕴蕴其真者神自全明刑善政者其天存存其天者道日长不随不屈者中无欲不欲其中者世味浅轶世拔流者其情畅畅其情者心常裕皆寿之征也奚为而不可寿问者悦再拜而言曰吾今乃知寿矣亦可以言诗矣吾所谓寿寿乎人者也夫子之谓寿寿乎理者也是知人非南山也而崇大其理者可以山人非川流也而不息其理者可以川人非松栢之承也而日新乎理者可以松可以栢天保诗人以山川松栢为祝者其知道矣乎由是充之先天地而不为少后天地而不为老者其有道之士乎崔子曰然遂次第斯言以质诸叶大夫 

　　○贺少川曹大夫膺台奖序 

　　少川曹大夫甞发觧中州有司录其文以传余得而读之明经极理知其有深造之学焉既而登春官对大廷试政于春曹余得而亲之雅姿渊负入绳履榘知其有用世之道焉无何授守通州以通为吾产也问守之道予曰夫守守乎人者也非守于人者也犹夫令令乎人者也非令于人者也所谓守乎人者时有青守以御防域有警守以遉掫俗有漓守以礼让习有奓守以节制田有征守以??垫规风有断守以法律是故人入吾守而其政舒反是则不然吾以势而民则侮吾以酷而民则携吾以苛而民则譥吾以贿而民则誖吾以法而民则奸是故强者折孱者縬怯者逋无厌者辱是谓守于人而其政弛之二者大夫知所择乎大夫唯唯而别予亦以疏拙归里仅朞月乡之人群谒于予曰吾州日以欣厚闻后是而巷议嚣嚣埜诽諓諓矣何今兹之諴如默如耶日以乐土闻后是而财缩于冣粟虚于囷矣何今兹之裕如嬉如耶日以不宄不讼问后是而暴夫兴诡夫争矣何今兹之竣如詟如耶守吾州者日以尊且逸闻后是而政日弊声日堕矣何今兹之守君子爱之小人归之宪台谢使君闻而亟褒之时誉之独必?虫而获上之奄致耶子曰夫名生乎其政者也政行乎其道者也道原乎其学者也少川大夫吾固知其为有学有道之士也安有得夫道而失所守者乎安有得所守而不必?虫有誉者乎诗曰乐只君子邦家之基基夫邦家者天下之守也有曰乐只君子天子葵之葵于天子者天下之誉也大夫不负所学不违其道而缉熙厥终焉吾见所守所誉将大有望焉岂曰州郡之小试台使之肇获而已哉州寮某庠寮某辈闻斯言而喜请授诸史以华大夫 

　　○送刘碧潭陟国子愽士序 

　　计年视成联师萃友以考德问业者大学之教也端本澄源秩清系重毁誉旦夕者司成所任厅馆之共也呼族类羣辍讲张喙以指瑕人物臧否师长者学子之弊习也嗟乎模范乎成均者其严矣乎碧潭刘于领滇南乡荐教谕海庠阅五稔学劢教成　天子内召为国子愽士刘子以东洲崔子甞承乏是役也问所以师天下之道崔子曰夫道一而已矣而教有二乎哉吾爱子之教静而不欲也一而不眩也易而不戾也且劼劼焉学半于斆弗倦于成也是其师一邑者非所以师天下乎刘子请益崔子曰夫主静则无妄无妄则异物弗溷守一则不昵不昵则劝沮用章循易则有容有容则好恶惟公多欲则志逞志逞则纷华易入可眩则偏主偏主则情诡莫核务戾则贼物贼物则纲纪陵夷之六者召子小人之分也欣以去小人而为君子者亦明乎义利之辨而已矣君子喻于义也是故其为学也为性为心其为业也为国为民其为端也为日为月为麟为凤天下师之则天下赖之皆义之为也小人喻于利也是故其为学也为人为名其为业也为身为家其为异也为彗为孛为狐为蜮天下师之则天下病之皆利之为也不佞如予者其何能师哉吾子甞卒业成均矣盍求之前后乎予者其为教孰为率夫义者乎取而师之所以师天下也亦求予之遗声其为教孰为涉于利者乎取而戒之戒之固吾师也亦所以师天下也是故古昔圣贤辨义利于称尔称汝之微已言未言之际有为无为之分其旨亦精矣子尚精于是学吾见静者安一者贞易者公所以成已成物之道庶几矣乎刘子曰文荣敢不奉以周旋 

　　○崔氏族谱序 

　　吾宗自赵宋南度夜今世居海门吾祖朴庵宗伯翁贻桐宗支一图始八五公至桐凡十世耳吾父诚斋宗伯翁甞手录数简用备湮失而未成帙族叔祖竹鹤翁始仿欧苏谱画图叙世以示后昆桐奉而读之有志于辑续而未暇也叔祖季子见礼复承考志录至十二世以授桐桐??商以明农隙乃综遗考误阐晦核迹举例树风而帙以成尔乃萃吾子姓而告之曰夫谱也者普也惧宗姓之支且携情义之弗咸而思以普之也吾今谱吾族之子父乎某祖乎某始祖乎某则知始祖之爱吾祖吾祖之爱吾父犹吾父之爱吾子也孝思之心能不追诸远乎且知夫人有其父本之由一父也人有其祖本之由一祖也知一父一祖之由出则血脉本相通也疾痛自相关也慈爱之心不缘是而及诸后乎斯谱也岂曰唯是遡本原昭伦叙而劝沮实存焉吾录夫某曰孝则悖逆者沮所以亲父子也录夫某曰忠则尸素者沮所以义君臣也录夫某曰弟则废懿亲者沮所以怡兄弟也录夫某曰节则失身者沮所以贞夫妇也录夫某曰好义则鄙吝者沮所以愽仁恤也录夫某曰显则孱懦者沮所以作士气也谱之为教不亦普矣乎乃若戾是者不录何为亲讳也惧辱吾宗也子姓咸稽首而感泣曰吾辈蠢蠢横目自父之外仅知有祖耳今乃知祖之祖孙之孙矣善之必当为恶之必当去矣敢不敬承谱训 

　　○贺太宜人曹母六袠寿序 

　　己酉孟夏念有九日实曹太母刘宜人设帨之辰通倅??欮泉张子过予日岑也不佞猥佐名邦恒惴惴焉以陨我文僖公家声是惧幸徼庇于吾长少川曹公用免官谤是公于岑有伯仲之义焉公之母吾母也今年齿介六袠敢谒言于君子以为祝何如是日余既有祝言矣而张子固以善言必再请张子吾郡良吏也故不厌其请而为之言曰大夫可谓备百羙以事其亲矣古之善事其亲者有力养有禄养有善养有达养养以力而不及于禄是谓不崇养以禄而不主乎善是谓不祺养以善而不达于人人是谓不广大夫少失严恃而独怙慈帏温清朝夕不可谓不力以大夫之禄奉母氏甘毳可致　宠褒有待不可谓不崇训怠戒奓以道义相成不可谓不祺庭帏之庆黎庶既乐之僚采复共之不可谓不广君子谓大夫之得此殆母氏之贤威成之也甞闻母氏之阃范矣笃伦洁祀所以教孝也孝斯忠损欲安约所以教俭也俭斯廉氷蘖嫠居所以教节也节斯贞睦族宜家所以教义也义斯公恤孤周匮所以教慈也慈斯仁是故大夫之备羙以养而内外无间者殆天所以报刘也今夫匹夫匹妇孝纯行勲者稽诸记载多获奇征况贤如母氏繁祉将申锡焉报刘之日安得而不长或曰母氏信寿矣享矣而鸣岐翁之不年也两髦之感能无悔耶余曰不然有寿之寿有不寿之寿譬诸天地其功用一也而语道者必归诸天盖地之道皆天也孰谓母氏之德非翁之德母氏之享非翁之享乎诗曰至于文王其德靡悔靡悔不在年而在德翁之谓夫遡泉子曰唯唯若夫子之言岂其寿母亦所以寿翁 

　　○贺贞斋韩大夫历膺荐奖序 

　　夫咨暑咨寒好风好雨视导帅以为向悖者烝黎之故常也爱憎任其情隆污殊所尚事悦有难易取舍有公昵当涂者之明蔽也高之则近亢异之则若矫甲可而一非貌翕而中违寮采者之恌愉也嗟夫今之仕者孑然一躯丛萃厥责求其上悦下孚克免官谤者易得也哉贞斋韩侯以才御史守吾扬也绌巧敦朴去苛崇简其剸剧也勤其纾痡也惠其秉宪也仁其敷教也经其防微也周是故扬之属土为州惟三为县惟七合郡元元遵帆率度歌德舞功者熙如也迩乃积誉蜚声遐征上彻都台闻之则月梧喻公■■韩公涵峯王公以为贤宪台闻之则监司路史鹾政谢史江防陈史督储杨史以为贤绳绳焉荐绩貤奖者日覩其荐加也同寅张少府谋诸群倅曰陟高则同戟者分危济川则同舟者分险守之庆倅之庆也若侯者分则朋侪义实师保吾辈其臼?衣厥羙而贺诸乃属江都张尹达通州曹守金以贺言谒于东洲桐桐曰吾有前闻矣民弗洽则治弗张服侯化者合郡焉是得民也上弗知则下弗从嘉侯绩者画一焉是获上也近弗信则远弗扬恊恭者咸称庆焉是信友也侯所以得此匪讇匪诡无将无迎要之本诸一诚耳孟氏所谓至诚而不动者未之有也侯实有之侯之历被崇异积矣久矣而贺自今始盖有待焉不能仆仆举也异目葵心　天子颂德海甸埙箎班署而史不胜书者非其究竟矣乎桐也株守林壑帡幪余休日望之日望之 

　　○怀隐庄序 

　　丁未秋余明农东海朋故凋落无可与语两河沈子??商倅吾土爱其气冲意闻循循雅雅以为可友也两河子亦不惮数过吾庐得闻其滮湖之胜焉无何出其所藏怀隐诗章数卷谒叙言于余余愕且问曰子方筮仕而云怀隐何耶曰钦非敢怀隐也怀先君之隐也先君故号东隐今已矣而杖履之所滮湖存焉钦甞庄其所以怀之见夫庄若见先君也余读其咏夫庄者皆韵人墨客鸣幽吐华璀如铿如累如烂如若吾亲见其载酒往来洒翰淋漓破町畦呼举白而鼓掌击节也读其记夫庄者曰此吾师菁山子之言也状景叙物森焉该泼焉跃若吾躬庥其蒨樾对其圹埌千奇万秀左顾右盻而旷怀于形骸之外也读之终篇有曰庄固以资隐也而仕道亦具焉余乃嘕然喜豁然悟曰东隐翁之所谓隐两河子之所谓怀吾既巳知之矣吾既巳知之矣夫所谓隐者有迹隐有心隐所谓怀者有迹怀有心怀巢深栖密耕春稼秋谢埃轨扬兰枻而睥睨王侯宾主风月者隐者之事也是谓迹隐物即我也我亦物也物我皆天也物与我游我与天游动则干静则坤何藏何显何有何无何损何益何盈何虚隐者之道也是谓心隐庐其庐则思居处乐其乐则思笑语事其事则思嗜好步其步则思游息物有触焉物有思焉孝子之情也是谓迹怀乃若人往而道存迹陈而感新凭其虚静可思入其径义可思履其石介可思临其泉洁可思飞者鸢泳者鱼夭者草乔者木皆天也皆吾与也仁可思是谓心怀东隐翁之隐果迹耶心耶两河子之怀抑迹耶心耶甞闻之原心者考其行见始者要其终两河子之仕吾土也不圂于苛其征也静不諐于度其征也义不慑于害其征也介不忨于货其征也洁老恬幼嬉靡有怨咨其征也仁皆隐之蓄也翁之心也兹不谓隐资于仕者乎嗟夫菁山子之言见其始而冀其终者也余也斯言考其终而终其始者也今乃知翁之隐也非隐也亦仕也子之仕也非仕也亦隐也此隐之所以为高而怀之所以为孝也 

　　○贺旋峯韩侯膺台奖序 

　　旋峯韩侯之莅兴化也克劢攸司治迹茂着交奖于当涂者声藉藉也都台胡公顷复华词貤币以为侯褒将以风诸属焉邑僚魏倅周倅费幕辈以为与有光荣也介贡士赵子信之谒贺言于东洲桐桐曰侯之素吾得之稔矣日予督学三楚会侯翁典教黄庠得以道义相契托焉黄亦人物薮也侯时弱冠就侍翁训烨烨文誉翔翥士林固甞识其蓓蕾以为英物也既侯以元魁闳抱得隽春官敷对　大廷于予有一日之雅乃知其有用世之志焉维杨属邑惟七兴化实为汇区逋积财屈民鲜皋生为之长者缓之则政拙棘之则怨咨重以宿猾弗靖官谤随之宰是哉也亦艰矣侯至叹曰嗟乎民之靡定司牧者为之也于是乎新黉宇以振俊髦表淳卤以立亩极律军灶以防陵虣殛元憝以弭惎戾翊颓持什百废具举且润及旁邑颂德者若画一焉乃知侯之展布果行与志孚者也吾甞槩论天下之才训诸庭而违于国非孝子也学始修而政终斁非忠臣也易克举而难则阂非通才也迩能洽而远弗怀非咸德也民或誉而上不获非茂实也侯之所树立奉以贻则纾以素业征以剧寄达以遐被格以上下君子所谓聚百顺以事君亲者侯实有之不贤而能之乎欲令闻之不章也得乎是可歌也诗曰岂弟君子民之攸暨有曰在彼无恶圶此无斁斯已试之成迹也吾当赋此以歌侯之有俶书曰元首明哉股肱良哉庶事康哉斯非大业之可待者乎吾尚歌此以佐侯之令终 

　　○赠少川曹大夫入觐序 

　　少川曹大夫将以明年庚戍入　觐上计于　天子今年已酉冬戒行仭迩庠彦黄生枢江生一山周生轼朱生渊辈谒赠言于予予曰古者以九载试绩弗绩于六载三载者有待焉盖圣人懋成天下之功而不急于取报也古者以九德观人事六德者阙其三事三德者阙其六均之诏爵论禄焉盖圣人重惜天下之才不欲失之苟癈也乃若凡品不足群年格不能律齐民而遂行视民而既发者谓非异谞卓行能之乎曹大夫之守吾通也仅二载耳甞夷考其立本也氷蘖坚其秉心也水鉴公其养民也烦苛蠲其作人也彛伦笃其剔蠹也惎暴屏其敬狱也穷抑达是故吉哉有常绩用底成闾阎安之老稚歌之当涂者孚且旌之行将群后四朝核迹荐成所以为龙光而表俊又者不在兹乎虽然斯固唐虞明试以功之茂典也今　天子体干烛离日廑民隐正清问垂聪之秋也大夫所以敷奏以言者其能踵默默者以为已事耶通民以马政受疲今兹若少苏矣而直输尚存劳者弗息是无群牧之实而蒙孳息之征者也通郡素号乐土积以污吏恣割朘削孔棘因之岁凶役重民鲜嘉生是袭富庶之声而召科派之害者也通城负海襟江沙寇出没之区也守御虽设而卒骄将弛于城罔闻一有弄潢之虞而江防武夫志在侵掠是驱虎以搏虎也昔郇模郑侠数字之献一图之陈犹欲以至诚悟人主大夫摅中赤而以斯言敷奏焉则言与功而并嘉有大造于吾民者也所谓车服以庸者不再覩于昭代乎黄生辈再拜而喜曰夫子之教大夫之心也大夫奉是以行可以藉手北面矣 

　　○崇川钱氏族谱序 

　　予明农隙方图续谱吾宗修家政焉??商平厓子出所辑钱氏谱示予予读之得其世系凡九叶焉曰■〈山业〉非不欲遡百禩而上之也顾据吾所能知耳惧非信史姑阙如也得其所追崇断自福满而嗣其祀曰是甞中世讼役而莫之祀矣天亲也安敢以人间之得其近世三公有遗像焉曰兹■〈山业〉所及见者也而存之俾云仍仰而侍之犹夫膝下之承欢也得其墓享有田有时有物有属有余惠焉曰均之吾先也均之吾先之子孙也恩义安得而薄诸得其寿且赞厥生铭且表厥死者有群公之诞章焉曰斯先德之信于友垂诸后者也谁能泯之得其官有政可有献懋有　宠焉曰斯先人之训也　天子之命也其能忘乎予为抚卷而叹曰孝哉平厓子之斯举也百善其克备矣孝子之心悫悫斯贞冑不遥援不欲祖人之祖也孝子之心厚厚斯远祀不遗始必求本祖之祖也孝子之心思思斯着像存近世事□如事存也孝子之心仁仁斯普祭时义周敏所尊爱所亲也孝子之心永永斯传文载世羙念尔祖修厥德也孝子之心至至斯征树迹纪荣孝其亲移诸　君也钱氏之后永孝思而昭嗣服其昌大矣乎平厓子拜而请曰■〈山业〉曷以承当谨登诸谱端以命吾宗且贻吾宗之后是谱者 

　　○贺泝泉张君膺台奖序 

　　孔子曰足食足兵民信之矣夫政亦多术矣而圣训惟是之先得非急子惠而严保障耶泝泉子之倅吾通也恊寅联事于少川曹守摅其奇谞济以警敏坚以砥砺动必师诸守而靡有阙遗守亦重其为良佐而莫或挠焉泝泉子弥自忞力不难繁剧谓民非食不生也明乃三务艺乃征输慎乃侵牟而储备克谓民非兵罔卫也预乃闭修严乃侦伺稽乃俘获而暴民弭茂实欻章蔚有时闻江防吉台使廉其贤曰是能固吾强也盍嘉诸监储龚台使廉其贤曰是能勤恤政也盍嘉诸于是乎华词貤币以交褒焉殆将疏其异绩而明扬之也予明农海隅方媿藏厥爱而莫之助也适少川守以贺言谒予曰泝泉子之贤吾得其源渊矣昔房杜以辛苦立门户而承家者莫之振焉致垂成于李懋功崔卢李郑之裔偃然自高司命者不屑贵焉是先有开而后无裕不为世羙之羞也夫泝泉子之先文僖公以文章魁天下正直树名节行谊淑后生忠君爱国之训固厥子若孙耳目之所熟濡世业之所素讲者也泝泉子之善若职也岂其惟忠是务无乃克念祖武而有光厥开也欤此其所为信于民而获乎上者也其贺也固宜 

　　○寿刘母太孺人八十序 

　　已酉正月十日寔刘太母八旬诞辰厥子华峯邑侯偕其伯兄且侄舞斑洗腆为膝下庆海邑人士欢倾城埜愿跻公堂为长龄祝予询其所以寿太母者或曰侯崇德如山深恩如海吾人仰高而思仁临渊而感泽每歉焉不知所以为报也乃今愿太母茹西山之紫芝则寿与山俱杖东海之若木则寿与海俱可乎或曰太母安成产也江右之胜岂曰匡庐彭蠡而已哉若安成之螺用腾彩凤岭表祥毓秀钟灵轩鹜遐举者纪载纷若也吾太母驭娉婷之鹤则与吴女媲休翕烟霞之会则与黄姑匹羙以是而为祝可乎子曰寿称山水古人有之矣其为祝也袭而泛寿称奇诡后世有之矣其为祝也幻而荒盍亦归诸理求诸身矣乎吾稽在昔图志云吉民庞惇故多寿考夫庞惇也者诚之谓也天道惟诚故覆物寿地道惟诚故载物寿人道惟诚故大业寿吾闻母氏之贤矣事姑嫜惟孝承夫子惟恭宜娣姒惟睦成诸子惟义崇俭戒靡贞中惠表有诚之道焉姆仪阃范虽不出阈而实有不容揜者是故侯之莅吾邑也家以治公子以御众不窜端以讳实不饰智以树声巨细必躬凿凿靡阙皆诚之为也母氏之教也是故家庭之庆城埜共之洗腆至情流通疏逖谓非至诚之由动者乎诗曰乐只君子民之父母有曰乐只君子万寿无期吾以为母氏之贤笃生厥子厥子之贤父母吾民允矣其可乐也矣其为寿也固有不山而高不水而渊不事奇诡而得其常者八袠之庆始有俶矣而令终可待也夫邑僚两河沈子庠僚云冈王子山泉伍子石山陈子幕史少坡黄子方图所以寿母氏者而有感于斯言请告诸祝史俾献寿筵以佐侯之燕喜 

　　○赠华峯刘侯入觐序 

　　己酉冬邑侯华峯刘君将入　觐上计于大庭遵今制也邑之人士群谒于予曰邀遮以旌别废置以劝惩者圣人劳聦明以成天功之茂典也诡道以徼免缘力以凌躐者末世悬虚声以希实赏之通弊也是故世之牧斯民者每于岁三屇期淟汨其行巧牟逆朘以荐贿炎门昔人所谓连载而入垂橐而归者匪今斯今也吾邑鲸涛毒民鸿飞未集土既蹙矣财日缩矣我侯戒行伊迩行色萧然不识何以藉手用纾厥咎乎予曰否否若子之言畴昔之??臾溷也独不闻今斯昭明之政乎我皇上体干秉离勑法昭度赏不失贤罚不遗贵是故上而台辅下而百执事惴惴焉恪恭朝夕以光辅休明罔敢蕴利以奸公蔽贤以病国盖旷世而一见也顷将朝会百辟受纪奏成明元首临之良股肱弼之贤铨司稽之公法吏绳之廉者扬污者激功者录旷者绌能者庆懦者让明者登闇者隳所以核名实以树风声者不在兹乎侯之□迹宿在民誉矣斯行也当涂将喜见而嘉之曰是其人得非澡濯厥修有廉可扬者与邑筑就绪有功可录者与抑强振弱有能可庆者与刬奸剔蠹有明可登者与是昔之所弃者今之所崇也子之所忧者侯之所喜也岂其一令之光荣殆百辟之劝也夫两河沈子闻之而喜再拜而谒予曰钦也闻诸蓼萧之诗矣既□君子为龙为光侯之谓也闻诸烝民之诗矣吉甫作诵穆如清风夫子之言乎请授诸史以慰之行 

　　○贺两河沈君被台奖叙 

　　大道之行也赏不择施罚不偏废是故朝无素餐野无沉器人殚厥力而民受庇焉大道之隐也绌陟视流品好恶任性情是故赏不及功罚不及罪人沮其进而民受病焉我国家式序在位公路肃清以甲科为高品乡荐次之庠贡次之史胥又次之葢以是为进阶非以是为殿最也奉法者或莫之察焉凡有所甄奖闻之者曰是必甲科流也否则必巧官者也有所激刺闻之者曰是必非甲科流也否则必简静不阿者也是故天下之居末秩者以时尚所在莫我知也莫不弛若志怠若司甚至奸官箴以自污嗟夫此士气之所以不振而民病之所以日深也两河沈子以名才雅识授倅海邦知倅者曰一命之卑非所以处有道也沈子曰均之事君也奚崇奚卑既莅治爱倅者曰邑徙民痡难乎其举厥职也沈子曰吾择其易孰任其难拎是乎羽翼厥长任艰分剧邑筑吉成檄者交至摄公篆董远植营海堤纾邻灾暴冤狱□江寇诸所委授靡有諐替殆力于奉公而不浮其报者也监察使行庵陈君廉其贤乃褒以华词貤以币牵诚罕举也时华峯刘侯并登荐剡侯不以自多而独为倅喜谒予言以展贺焉予曰伟哉两河子之自爱乎哲哉陈使君之抡才乎两河子不以秩卑而自沮是无所恃而职其所当职者也陈使君不狥俗以蔽贤是无 【 所为】 而举其所当举者也安得为臣子者皆如沈倅之不自弃则天下无不受福之民为监司者皆如陈使君之公且溥则天下无不奏功之吏太平之业不可以立致乎予也斯言岂其贺沈子将为世道贺 

　　○赠少坡黄君入觐序 

　　庙廊之丽必任栋梁以桂檍而四?口秩之小猥以枸樗非备材也大驾之良必驭六飞以骐骥而下乘之末猥以驽骀非备物也藩臬郡县必寄以贤者能者而幕僚纤秩苟非其人亦岂民利也哉今之居幕僚者藩臬为备而州之目县之史皆其伦也我皇明吁谟闳虑设上下以相维俾事必关焉为之幕者其秩也若轻其为责也不亦重乎唯当涂者以其轻而易之也是故居若职者每儢儢焉以自弃长贰虽才而赞翊者莫之恊恭焉欲民之无蠹也鲜矣少坡黄子之幕吾邑也予甞观其绩秩如克举殆甞学问而胸中有权度者也甞察其守澹然不污殆抱朴素而执持有氷蘖者也是故邑之长贰华峯刘侯两河沈倅交相贺曰吾今得良史矣乎海邑之民土蹙而贫治徙而役方嗷嗷也咸欣欣然曰牧有良佐吾民之庆矣乎是故长贰司其纲幕史理其目海邑之治称无蠹焉巳酉冬例当辅侯以行荐计于天子两河子谓贤如黄子不可以无赠也谒言于予予曰黄莆产也八闽之才以莆为最譬如奇山异谷多佳植焉可梁可栋者皆桂檍也譬如天驷之闲无凡品焉可骖可服者皆六飞也乃今黄子逊其大而居夫小焉譬如试尺寸于庙廊充一毛于法驾而小用皆良材也末驭皆良骑也曾谓一邑之赞翊不能为民利而奏成功也哉两河子曰黄幕得此可以壮其行色矣请张诸祖以华之 

　　○寿钱瑞夫六袠叙 

　　岁辛亥孟秋二日寔琼田钱瑞夫六袠诞辰宾筵既张献觞祝寿者子姓秩如贺客绎如东洲崔翁亦与焉舜臣袁生文卿彭生因潘甥衾谒诸东洲翁曰琼田子之平生夫子知之乎意恬而心渝言悫而行笃不塞不阏何思何虑乐彼琼田日偕童冠徜徉杯酒而物我若遗是盖去徤羡而脱坌溷者也夫子能靳言而莫之寿乎东洲翁曰瑞夫之寿吾知之矣夫寿智不得以多取而享其多者忘乎智者也巧不得以丰获而乐其丰者忘乎巧者也忘乎智巧者日与物接而无与物竞是故外若交而中则逸所谓作德日休自植乎天者也务乎智巧者与物为构日与心鬬是外受役而中则劘所谓作伪日拙自伐乎天者也瑞夫之善植乎天者多矣安得而不寿瑞夫感斯言而喜奏觞再拜而请益翁曰瑞夫讳芝而号琼咸寿征也乃为之歌日维东瀛之甫田兮蕴五秀而育琼伟淡成之仙裔兮餐白虹而和九茎安希夷而逍遥兮诞迟迟以茂生袁生起而请曰节屇金流瑞呈南曜正祝祺称寿之秋也恺本初之后也愿借河朔之杯以为寿何如翁曰可哉生乃舞且歌日猗斗杓之西指兮烂南极以表祥溘斑龙之飞驭兮翔玄鹤于清商歈列仙而酌流霞兮挽颓曦而景长彭生亦起而请曰桓彭铿之后也武夷之会台馆鳞崒兹辰坐蜜冠裳姁栩闾闰无减于亭之乐也桓将寿以铿仙之长年何如翁曰可哉生亦舞且歌曰幔云锦□象广庭兮欻真侣之翩跹邈九曲之佳期兮爰嗣羙于琼田卜铿灵之降祥兮顺玄牝而引年是日宾主酬酢諿諿恞恞瑞夫冁冁然笑而玉山欹殆不知西陆之景果旸谷而果崦嵫也 

　　崔东洲集卷之十五 

　　●崔东洲集卷之十六 

　　维扬崔桐撰 

　　墓志铭一十九篇 

　　◆墓志铭一十九篇 

　　赠中宪大夫郧阳知府钱公墓志铭 
　　赠监察御史桧亭钱公墓志铭 
　　江将军墓志铭 
　　勑封安人邵母杨氏墓志铭 
　　孙氏陈孺人墓志铭 
　　陶母宋孺人墓志铭 
　　漳州府知事柳公墓志铭 
　　白母陈氏墓志铭 
　　保西郊墓志铭 
　　大理寺左评事　赠太常寺丞石峯林君墓志铭 
　　勑封承德郎工部都水司主事隅轩李公墓志铭 
　　诰封凌安人曹氏墓志铭 
　　东旸陈君墓志铭 
　　陈处士墓志铭 
　　通议大夫右副都御史凌公墓志铭 
　　龚处士墓志铭 
　　爱山陈翁墓志铭 
　　朱孺人王氏墓志铭 

　　○赠中宪大夫郧阳知府钱公墓志铭 

　　公卒之明年予适自浙归省其子铎奉状过予再拜泣曰己丑岁铎迁肇庆守以吾父老也难其别今果不复见也情事曷伸知吾父莫如君其铭诸予与公相邻比且连姻素受公教爱也铭不能辞公讳盛字以高号贞斋世居维扬通州余东场曾祖伯礼祖忠父遂咸有隐德遂蚤卒公时幼弱祖母朱氏母许氏嫠居家索仍之重繇公莫以为忧也偕其室竭力事二母唯谨比壮商游淮扬间有所经画辄倍息遂饶于财公亦不以自雄也谦谦检饬敦素寡欲动止笑语未甞躁妄淮扬人皆重之家居日惟焚香拜天次及先祠教子孙甚严唯课以读书勤家崇俭守礼有小过辄切责谢而后觧闻人有善行喜如出巳有过恶即面斥里中少年多有畏沮而不敢諐动者公善谋有义气先世戍越嶲往者无生还子孙病之公走京师援例陈言得入戍神武卫弘治间淮南诸塩场逋课万数公为奏蠲其半贫民赖以全活正德壬申嘉靖壬午江湓败民居死者漂野公恻然聚而瘗之里有丧葬嫁娶贫不能举者每佐以财桥梁道路有圯阨者不靳规理公未甞学问性与道合甞戒其子曰吾少孤失学汝辈勉为之他日得一命当报効　朝廷母以家为也又曰人以言行为先行不立言不实何以为人又曰人须要含忍娄师德唾面自干真可师也甞岁夜方命酒门外有恶声出视之乃恶少碎其门矣子姓争欲御之公曰妄人也置弗较无何其人暴死人始服公含忍为有见公初输粟授冠带以铎贵嘉靖甲申封刑部主事配戴氏赠安人癸巳元嗣生　诏推恩公赠中宪大夫郧阳知府戴赠恭人恭人有淑行先公二十二年卒公不再娶亦不置妾侍从唯童子一二人曰毋以晚年败吾德也公生正统壬戌十二月十日卒嘉靖壬辰十一月六日得年九十有一子三长锭邑庠学生中岁卒次镒太学生未仕卒次即铎辛巳进士累官肇庆府知府孙男七蕃蕙芝芳芹藻熏蕃义官芝藻熏太学生蕙芹芳俱蚤卒孙女一适海门许鲁曾孙男三九畴九思九德女三长许聘通州千户王廷扬余尚幼戴初葬海门西十里以啮于江也将以又明年十二月十日葬公于州东四十里马家区南河之原迁戴合葬焉祔以锭镒暨锭配张氏公之言行可式者多不悉志兹志其大者铭曰昆岗良璞不受追琢渊浦巨珍其光自烛逃名而荣辟爵而禄烨烨　天章皇皇后躅匪公之求惟公之淑 

　　○赠监察御史桧亭钱公墓志铭 

　　公讳录字宗政一字宗善号桧亭东洲崔桐家食时奇其多才绩学乐与之游既廉其行事母至孝母甞病笃公露祷请代至割股以疗及没哀毁几绝虽岁远时祀哀泣如初每语及必歔欷涕泗终其身不自寿曰吾父母庆未甞用情也事诸兄惟谨至欲析产谏不可乃慕薛孟甞之义取其荒顿田庐引其老弱奴婢尤友爱其弟钺钺裕于赀有欲挠之者力为植翼抚其子峻视如所出峻成立喜曰吾他日可藉手见吾弟于地下矣桐益多公之为人嘉靖丙戌以国子生授浙江松阳丞县在括苍山中俗犷戾号难治公屡署篆抑豪右裁吏奸百务毕举县尹魏君良弼少许可独器重公县故有银冶盗窃发因剽掠为民患公视其所叹曰此祸穴也命锢筑之火其旁庐以杜觊睨丁亥夏复合闽寇势颇猖獗官兵素无肄而豪家影庇不可爬搜公授檄督乡兵捕之历险道于余里无难色生得其渠魁谕散其党境内以宁公素以科第自期待屡试有司不偶一阶致身非其志也甫两朞遂乞休归就城隅别业沼清流植莲竹日惟投壶赋诗焚香煮茗或觞客其中以取适至于俗态时好一无所迁居常谓其子■〈山业〉曰士不难于能文章取高科而以忠义气节为本教诸子曰不傲不愚共家之业而能达于学义吾愿也■〈山业〉既仕惟以洁身报国为训曰此尔父宿志尔为我终之公修髯伟度约已务施乐善惜才但疾恶过甚故与时龃龉独庠友沈希哲者雅爱公以为知已沈既卒为追念太息不能置公之先世家于通曰福满曰仲德曰大宥者并以笃行称至祖思贞有隐德赀产日饶父叔惠多慧而悫惇厚而才乡评每贤智之母陈氏玅玉性贞淑前母韩氏陈氏庶母朱氏公其行六也室徐氏先公二十三年卒子男六长即■〈山业〉壬辰进士初授江西抚州府推官次■〈山介〉次豳出徐氏豳为公庶第铮后早卒次■〈山直〉次峃次巍习儒业出侧室陈氏女五长适杨儒次国子生顾瑶次陈瑶次许适顾鉴次王夔孙男二曰兆贤聘包氏一尚幼孙女三长云彩许适王一元次云瑞许适张柱次信采公嘉靖甲午年六月二十六日卒距其生成化辛卯二月二十日年六十有四■〈山业〉卜丙申年十一月初九日葬公于狼山乡仓南之原迁母氏合窆焉以桐雅善公征桐铭铭曰德浮于位而其施也侈享不究躬而有留于子笃学懋行斯人之纪惟无憾于俯仰以从其是尔兰尔蕙蔚蔚芳只黄垆天褒瞑目以俟 

　　○江将军墓志铭 

　　江君讳恩字世禄号味泉子嘉靖庚子八月二十九日卒先三日病歹?立属诸子曰吾墓铭必东洲太史吾不朽矣君盖以共太宜人于予曾祖母同出于许有世好也诸子十癸卯某月日葬君于狼山先塜之右奉治命状君行涉南泠抵留都以铭谒读其状曰君之先江右彭泽人元末始祖寿授千户职于伪吴张士诚既知其无能为也归我太祖充龙江奕前锋吴元年从开平王经畧中原有克俺晋朵儿只诸功进昭信校尉洪武二十二年高祖溥始改通州守御所以征迤北及破广西关寨功进千户曾祖逵太宗简进侍卫祖永有智勇甞歼海寇八百人有奇嗣是江防绝警父汉字会同视所篆十五年以仁惠称予曰世载茂德贤有从也铭哉有曰君少补郡庠弟子员学举业于顾进士雄日勤其诲学诗于张弘杰氏亦能领其指授既承父职督卒伍讲武京师暇即日临二王书数纸垂老好学弥笃得奇书辄手录口诵无倦色循循雅雅如书生也予曰武弁中之儒者也铭哉有曰君有志民瘼时上官有议征军户羡丁钱名曰无田屯种者君病其祸贫卒也书十五上不得请会南台御史何君宏甞学正于通嘉君志而语诸屯僚始奏除之改委防秋建白十事其一请浚西亭石港金沙三场河以利农商民以为便淮扬岁不登当道以赒振檄府贰府贰移檄君君木?疌柅奸冐责实剔冗郡灾赖是以纾督运京储力修前阙羡余一无所涴防御海门倭寇指挥有受制恶卒者君命缚之穷其宿愆竟以为戮予曰学而有用儒者所难也铭哉有曰河南海寇夺舟泛江泊狼山君多为方畧获贼舰二男妇三十八名口中有朱姓者茶商也侈赍金装同事者谋杀之以冐赏且利其有强若君不可商竟获免且忧官兵不制有杀无辜以为功者请禁约于江防使江防使称仁焉亟召君特加礼遣督运抵京会乡之周京推元弼死于逆瑾乡士夫畏瑾无敢临视者君独尸其所而告诸京兆尹得给棺敛携榇以归姚海山太常初任工曹将督钞分司瑾伺之迫君觧所乘马以速其行姚祸乃免马至毙不问也北下舟行见一少秀伟踽踽徒行君异之问焉乃下第举子闽觧元林方山也君察其囊虚延入舟同寝食抵扬复计程赆之以别林既显遂为通家交士林称义焉子曰仁且义立人之道也铭哉有曰君日僦馆京师馆人有少妇夜奔君君厉声叱去性不喜俳优痛拒佛老驵质干没之事绝不置齿颊负气尚志不能下人好而折人过人亦不敢犯污寮悍卒有不相能者辄诉于君君为晓析无不心媿而退予曰刚而介者也铭哉有曰君室顾氏封宜人有妇行先君一年卒君生天顺已酉年七十六子三长峯缵世职次岑次一山皆州学生女三长妇凌中丞子兵马昕次妇李通府子进士梦周俱宜人出次妇千户麻宠侧室出孙男八长某次某次尚幼女孙二俱幼子曰是贤而有后者也铭哉铭曰毫素不能以任割干锬不能以代结惟君子之弗器用世所哲有文景焕有武孑孑文摛英华武扬茂烈温温荆壁铮铮锟铁载德后昆用奠永诀 

　　○勑封安人邵母杨氏墓志铭 

　　水部员外郎邵经邦偕其弟进士经济奉翰撰江景孚状谒予请母氏铭翰撰信人也部郎予庚辰所举士暨进士端人也铭何能辞按状安人杨姓讳淑鸾家世籍杭寿官贞之孙崇安司训纲之女封君邵公大峯之妻安人性敏慧少通孝经女诫诸书克执姆训学事观礼无愆父客死京师母孙以忧疾安人焚香吁天刲股以进北妇大峯君君游郡庠安人惧其以治生病学请曰门以内妾任之弗欲烦君也乃黾勉家政勤织纴慎祭祀礼宾客巨细毕举无敢告劳事其舅守恒翁姑周有妇道寒暑先后惟时酏谷甘满惟所欲声色中礼无怠无忤守恒翁每称为贤妇大峯君笃学而介安人奉之如宾客间以事不归安人事女工至夜分以待或当蚤出则废寝达旦子经邦经济幼颖悟遣就学厚礼其傅不为吝甞诲二子曰汝学犹吾女工初无定法要在我心中画出务期于成耳守恒翁卒家匮于数毁勿克襄事安人脱簪珥营墓植木咸从厚姑卒亦如之大峯君学成而数奇家且日索安人匍匐治生承巾栉无戚颜且慰□予曰吾某事巳办某事亦有次第勤汝学□以懈也经邦举辛巳进士授工曹郎两以奉使便归省每戒以清慎奉公勿以窃禄苟养为悦安人约于自奉食无兼味一帛数十年事外舅母徐如其母迄今墓祀不废待冡妇如姑抚媵子如已出祖姑何之女嫠居而毁甥杨荣暨华工艺而贫各赒以奁资兄公钥无子嗣以子钥卒厚葬之其笃义每如此甲申以经邦贵封安人丙戌病痈闻经济举进士喜而瘳既遘寒疾卒五月二十有三日也生于成化戊子得年五十有九子男八某某女三女孙一十某日葬某地铭曰为女孝母为妇宜夫宜言勤业孝及舅姑惟家之利瑞征凤雏王言女嘉　恩茂行孚有享弗竟有垂弗孤明明阃懿千祀寰区 

　　○孙氏陈孺人墓志铭 

　　蜀臬副使孙大夫从一先是佥宪浙臬携其配陈孺人归省安陆居十日孺人疾作几殆语大夫曰舅姑老矣吾且病弗复出子出处当有择也告其舅姑曰妾幸妇名家获被　恩封死足矣但未能终事舅姑顾以不起之疾贻尊者忧可恨也戒其妾李曰抚兹弱息吾奁橐留为婚也遂悒悒而卒嘉靖已丑三月十七日也时予有事于郢往吊之大夫以予旧馆友也述孺人语泣诉子予哀之叹其为贤淑云既大夫奉司徒翁九峯先生命十足岁十二月二十八日葬孺人于鸡笼山祖墓所乃状孺人实征予铭状曰孺人本京师产彭城卫指挥永之女锦衣千户章彦广外孙也大夫侍司徒宦京师先配刘卒因室焉京师俗好侈育女多骄怠孺人蚤失恃居锦衣公宅闻见益慧然雅好约素俗不能移也既归孙司徒公家法严整太夫人内政有度孺人奉以周旋事愈谙练事司徒公太夫人唯谨勖大夫唯以勤学处分家事勤俭且有伦祭祀燕会蔬果殽胾必亲制器具琐物必亲涤待人有礼宗族长幼下逮童仆无弗德孺人者厚处先室刘族事刘夫人如已母而独弗私于陈始大夫无子为置妾得今子庭甚怜之盖孺人幼养有素长习有范且天性聪敏故生有道死不乱至如此三生子弗育存二女长得滞疾次许聘都指挥使蔡洪孙承恩次尚幼弘治庚戌七月四日生得年四十大夫以孺人配已二十三年得其相多矣哀其弗寿且无子也追悼不已子为铭曰弗谓尔不年尔德允全弗谓尔莫嗣一孽尔延鸡笼蟺蜿尔依其先籍籍阃声烺烺幽泉 

　　○陶母宋孺人墓志铭 

　　余分守荆南方趋役　显陵公稽殷积旷谢文墨彭泽旧知陶仲文氏携其子钦夔走安陆以其配铭请余雅爱仲文且哀钦夔之栾栾也勉为叙其状曰孺人讳栢字淑节彭泽右族宋时佐第三女母柯氏孺人性慧淑时佐爱之难其归既以仲文为贤曰是可夫吾女矣遂妻之时舅氏菊本翁老且病亟欲得贤妇一见孺人喜谓其姑柯曰是可室吾子矣无何翁卒孺人相仲文克厚襄事奉柯凡若干年敬事色养毕力饘酉??或不给至脱簪珥为具柯卒孺人躬亲含髟?括时祀孝思唯谨仲文业医家善太素方脉视疾不择施亦不责以报是故荐绅争致之每游吴楚荆扬邹鲁燕赵间孺人代家政巨细整整仲文无内顾也处娣娰有恩待婣族有礼下之童仆婢媵必加善视邻里有贫急者悯然赈之不恡婵储平居薄自奉独慕鸡鸣问顺之义丰于羞宾见仲文多行善义辄自喜惴惴焉每以偕德相勖仲文甚宜之子男五长钦民次欲时次即钦夔次钦中钦皋女一归邑庠生应望孙男四济畴济夏济正济初女三尚幼孺人善教子每遣就外学薪米舟车起居寒燠百虑周□所命唯以忠孝大义不徒事妪煦钦民钦夔治尚书并领壬午乡荐钦中钦皋治礼游邑庠卓有英称钦时业医早折生于成化壬辰仲秋望日以嘉靖丁亥仲冬十有八日卒得年五十有六属纩之夕里闬姆妪哭踊呼号而临者相望盖慈惠所得至如此仲文宝靖节后初居番水五世祖鼎梅　国初举孝廉官彭泽遂占籍次子圭登永乐戊戌进士为监察御史菊本其玄孙也世德有自矣仲文将以嘉靖戊子仲冬某日葬孺人于五柳庄金鱼山之原余以仲文贤也宜有贤匹诸嗣贤也必自贤母且五柳之忠尚孝廉之清泽枉史之风烈当有遗庆孺人之素可征也铭曰母奚弗年厥寿惟贤母奚弗享厥祚有延懿芳千祀茂胤绵绵实母之全金鱼之下可以长眠 

　　○漳州府知事柳公墓志铭 

　　柳公讳聪字天性号静斋其先江西宜春人以戍于通占籍焉高祖曰定二曾祖曰德兴祖曰源父曰广狷静惇恪不堕家声母王氏性贞淑闲姆仪公生而魁梧颖悟甫八岁就业郡学识者奇之成化二十年援例入太学事大父母父母以孝称大父母洎父卒公以母在故饮终养不仕勖公者曰先人之命也公不获巳就铨得漳州府知事公复以母老欲乞休乡大夫曰不可君命也乃之官朞年佐理条晰漳守罗公以为能属公视浦城篆先是县吏专事姑息县多豪侠有洪珍者倔强健讼挟邑长以毒其乡公至得状勑法按治珍遂詟伏自是讼息废举民用小康弘治十八年有剧贼巢于南诏驿御史饶公檄公捕御爱公者以为忧公不难于赴义整旅设伏率兵八百人直捣其巢伏兵夹击贼溃生得渠首七十人余党悉平御史上其功得　诏赏锡公曰贼尚未可玩也复请筑石城修河隍严斥堠以为备境内晏然正德元年盗起南靖县劫公储杀长吏人心汹汹御史何公以公宿望移檄属公公率兵千人临之贼闻公至移垒四十里浃旬悉遁去明年公念母不置且闻弟丧乞老于当道不可乃假入觐以归漳人知其不复也遮道号泣如失慈母既归遂筑居为终养计抚弟侄友爱备至终母之身不忍割爨嫁娶衣食力为之所择其中贤者教之遣入郡学有弗率者庭责以义改即不复念也下至义弟之子孤不能立者亦图□焉嘉靖七年母疾公视汤药昼夜不懈母卒哀□□立丧祭如礼公明于义利之辨取与不苟甞辞州守官田之助即其大节而细可槩矣若夫□业厚畜皆公之余永足以尽公也以嘉靖十四年七月二十三日卒得年六十有八室张氏先公卒子男二长曰文藩府典膳次曰楷冠带义民出侧室王氏女一适刘继远孙男一曰爚郡学生孙女二在幼次许适祝应诏文将以公卒之明年闰十二月三日葬公于城西杜家冈以公与桐父封君编修善奉郡学生祝恩状来征铭且憾奉公之年未及永也桐曰斯乡先生之贤者且世契宜铭也铭曰多公者谓前烈克弘其造爱公者以享龄未及于耋安知夫事君以忠事亲以孝卒志素修从吾所好天也寔长其声奚啻夫乔松之报 

　　○白母陈氏墓志铭 

　　母氏为通州耆隐陈大祥之女曾祖仲亨秋官公家教严整母时室处克遵姆训秋官公以为贤甚爱之始白宗芳室朱氏病且革语宗芳曰继夫子室者其陈氏女乎吾廉其淑行可以母诸孤也朱卒宗芳因室焉既归白孝其姑赵事生送死兼尽情礼尤善抚诸孤不异已出勤勤朝夕期以成立诸孤事之亦不异已母乡闾莫不贤母氏而且智夫朱也母性和惠且俭朴治家节用不事华饰处其家人自伯叔娣娰下至僮仆无弗得其欢心甞以手足之义勖宗芳宗芳遂孝友其兄终其身于贫窭者每赒恤之乡人有持农器来易粟者母曰若人易粟以此贫可知矣与之粟而归其器宗芳垂老析家财以授诸子母曰幼子承业安得与诸兄齿且方就师力学多财适损其志耳于是诸子益知母德之有终也嘉靖甲午十二月七日以疾卒生于成化丁亥十一月十一日得年六十有八子男四长承祖次承宗次承先俱朱出次承业母氏出女二长适成山次适丁兰孙男十有三鹤鹇鹭鸥鹏鹉受采昆鹤鹇州庠生余尚幼女孙七长适张枢余在室曾孙一三省卜丙申年某月某日葬母于狼山乡祖茔之次征铭于史氏桐桐以为妇人之性多嫉忌而善行尤难于继室若母氏者岂易得哉铭曰翼夫子以谊而生者完恤人之遗孤而死者安淑德有此家人所难征诸冥石庶斯誉之弗刋 

　　○保西郊墓志铭 

　　保西郊卒厥孙太学生盘奉其师沈生宪状来征铭予于西郊为故交得其素稔矣为之序曰君讳恺字振之西郊其别号也保之先本燕之宛平人胜国时有名罕者以丞相镇守江阴路会张士诚取吴拒战死之子元善以元帅总镇闽之建宁甞三出奇兵戡定青田寇我太祖高皇帝统一区夏元善归义奉　命徙扬始家于通焉高祖彦阳曾祖孟威祖廷玉父经字克纲强毅果断有先世风母袁氏有妇德君蚤失怙子于继母黄氏既长克尽孝敬父及黄卒丧祭执礼每自咎曰吾生不及养吾母天地间罪人也语辄泣涕淫淫下君壮时甞治家人产动必禀于诸兄一钱尺帛不以私妻子性敏颖喜读书诸史传忠臣义士故实汉唐诸名家诗间能成诵至于医卜阴阳天文地理之术亦旁通焉是以文人墨士多乐交之正德戊辰饥奉　诏输粟进散官君曰吾志在赈恤耳市以自荣非愿也竟不冠带以终其身君生而厚重不喜饮酒不好弄重然诺难喜怒其设施应变事无易剧毕就条理是以诸州守凡有委托靡弗称意卒于嘉靖十七年八月二十八日距其生天顺甲申十月一日得年七十有五室许氏有淑行先君十四年卒君不复娶子男二长嶅早卒次巏授散官孙男六长栋次即盘次梓樟槐一尚幼樟槐俱习举子业女二长适□敦州学生次在室曾孙男一女二皆幼保世有令德其泽不斩君之兄号西河者令曲江有治迹从子嵚领丁酉乡荐■〈山午〉洎从孙木果咸业太学巏卜是年十一月二十六日葬君于永兴乡之原嗟夫西郊之先公以死事国不可谓非忠以义效顺不可谓非智以西郊之才谞岂不能取青紫以自见然大隐而不章亦小用而不固是之谓肖于承家不失为忠且智者非耶铭曰镆邪也试以刮薙庭除也骋以驎骥唯本节之植也施奚择乎其细在达人之为时也诎信夫何系 

　　○大理寺左评事　赠太常寺丞石峯林君墓志铭 

　　正德己卯林公以谏南巡被杖卒后十八年公子逢春奉磁江郑秋官宪状来乞铭予曰嵯乎吾于公为同年同进谏被杖公往矣而吾苟存铭其当为之当为之忆昔南巡　诏下先日廷臣谏者已　诏廷跪矣公欲谏或为公危之公曰吾知谏无益默默其能安乎疏入　诏狱三日廷杖倍于先谏者公竟以不胜卒呜呼痛哉公体素羸时寓公署旁所惸惸与一奴俱奴且蓐疾不能职役使若宜隐忍也而奋然为之既杖升归以公署不宜殡殡于同乡郑秋官源涣所秋官时亦被杖为力疾治丧事京师人无弗哀公者叹息曰忠臣忠臣呜呼时谏者百余人而在公为尤难其不敢谏者出门羞涩拥面京城小儿或揄揶之视公为何如哉公讳公黼字质夫别号石峯少从同里方伯郑公学既学于大学士上蔡李公雅爱静修甞闭处一室端默诵习饮食不关其家人者三年故其学精通经传子史旁及训诂韵切篆籀诸书至于轩素医家术靡不探析公性至孝友居父母丧哀毁蔬粥三年跬履未甞出几筵事其二兄甚谨萧墙之内怡如也中正德丁丑科进士明年授大理寺左评事仅数月庭中称平又平年卒公平居吶吶言若不出口而其临大事遇大变确然不可拔如此谓非学问之功孝友之推耶卒二年今上即位遣官谕祭赠太常寺丞录其子逢春为国子生有司祠之乡贤又割废寺田若干亩以烝甞公公之先世居福唐道山坊既有讳全者始徙居长乐之僊山至公凡七世矣曾祖惠祖福皆不仕父节领乡荐教谕于潜嘉定二学终岐府伴读赠太常寺丞母陈氏有淑行赠安人配徐氏封安人皆以公死忠故得推恩男一人即逢春女一人锦适同邑庠生高廷试公成化丙申九月十五日生卒之年正德已卯四月十八日得年四十四嘉靖癸未十一月晦日逢春葬公于所居西十三都之大马山君子谓学行节义若公铭石不可虚也铭曰学也为道能拂其施出也为君死亦以之　天皇何尤臣职固宜黄垆安哉万祀芳垂 

　　○勑封承德郎工部都水司主事隅轩李公墓志铭 

　　隅轩李公既卒之后四年厥子大夫香服阕至京师奉其乡彭太史状征予铭大夫予庚辰所举士也予故稔闻隅轩公之贤当于古人中求之空谷邈矣渴于相见今其巳焉矣为追悼而叙其实曰公讳枢字问方别号隅轩先世出唐陇西公宪宪之子讳游者刺袁州遂占籍为袁人居宜阳坊其支裔又自宜阳徙分宜居蒻溪曾祖讳楫楫生铎铎生焕号公庵娶谢氏女生公公儿时就外传授以童训故事公曰是籍谵谵资口说耳盍易之传以为奇授小学大学辄能通大义更授以论孟中庸骎骎有明经之志会母氏忧哀毁尫瘠遂废学稍长或劝之学且仕公曰吾以哀母疾幸无死若复力学疾必作适以伤父心且古之所谓达人君子者亦未甞琐琐以爵禄取声为也公庵验其才足以任家政悉委之公亦干蛊有方不以烦尊人事三继母袁黄袁甚孝谨处二弟机杰甚友爱公庵以是为乐每语于人曰吾有子矣自是产日裕以善富右于分宜公庵没公执丧尽礼一凖诸朱氏会祀寝毁公力为修广扁其堂曰敦叙以萃族姓且慕涑水蓝田氏之义创家规立乡约以为训焉公善教子大夫初学举子业督责程范甚严大夫领乡荐举辛已进士拜工部都水主事迁广东按察司佥事改山东迁山西按察司副使每之官公必戒曰清白勤慎以忠君泽民吾志也汝为吾成之幸贻我好消息大夫扬历中外二十年所至有声公之教也公好施喜宾客性狷厉论事凿凿无假借壬午岁今皇帝御极诰封公如子官公益挹损俭让不以自多也晚岁筑数楹于敦叙堂西南题曰隅轩暇则端坐其中焚香读书或对客谈今古有亭亭物表之意乡评以有道归焉大夫屡欲奉公至宦所公曰汝第善乃职吾无溷汝为也以丁酉二月六日卒距其生成化已且得年六十有九卒之日亲戚近远无弗吊且哭者配张氏善妇道封安人生四男长即大夫今补云南按察司副使次秀为仲父后郡庠生次馥次馨邑庠生次馡女一月娇适某孙男五庆余庆毓庆衍庆钟戊戌十月大夫卜葬公于邑西挺秀乡石坡东■〈山斥〉潭头之新原嗟乎今之人多以出处显晦高下人物予独以为显而不迹不若晦而有裨者之贤也以隅轩公之英迈使就进取岂没没居人后者哉然而尚志自珍得非有托而然者耶夷考其笃伦孝友善宗化俗成其子以展厥施是盖不显之显无为而为古人所谓善藏其用者非与是故当于古人中求之也铭曰于戏隅公章维含邪实华其躬用维啬邪有嗣其通为溪为谷自白自雄阐幽镌真永永厥终 

　　○诰封凌安人曹氏墓志铭 

　　安人曹姓出宋勋臣玮之后鲁山知县璠之女户部郎中凌龟田楷之配都御史芹溪公之弟妇也壬申岁以夫贵　诰封安人安人母江氏江氏之母于余曾祖母同出许氏曹许为通右族于余门为世姻故余稔知安人之贤安人生而端庄夙□姆仪　诰封都御史石巗凌公洎太淑人杨氏择以配龟曰公安人事姑嫜甚谨孝其母老而不哀杨淑人宜其温淑每曰是善事我淑人每疾病安入忧见颜色饮食汤药咸出其手江母甞患痈晨夕侍养数月不倦江卒为三年服岁时设位祀之痛江之无子愿以子道为报也龟田公少习举子业安人与共灯火劳供膳具茗必躬必亲龟田公领丁卯乡荐登戊辰进士授南京户部主事迁郎中着有治迹无内顾忧者安人所相也龟田公居石巗公忧以疫卒安人惊痛濒死者几抚其长子炅次旵次昱极辛苦炅邑庠学生旵国子生甞戒之曰吾所以忍死不与汝父俱者为汝诸孤也儿辈其勉之勿堕家声以昱独幼恐失恃无所成立诲之尤严安人性勤俭温厚聪慧过人治家经理周至不敢侈逸处冡介妇甚和睦无所乖忤至揆度事体暗合于理识者贤之辛丑偶疾不可药疾既渐引见诸宗党姻戚与之叙平生为永诀以炅辈未利科目尚念之勤勤且戒以治其后事毋过厚越一日自求栉沐正衣衿而属纩是年六月十日也生于成化辛丑五月二十有四日得年六十有一男三即炅旵昱女一玉卿适国子生顾瑫孙男四飞峯飞峦飞岭飞昆孙女七长慕宜适庠生崔有登次慕顺适庠生朱渊余在室炅辈谓安人半生孤节未获遐□且已之功名汨没不能一奋扬以慰母心光先烈涕洟淫淫莫能为情也余谓若安人之贤节令其始终且诸子之善继述亦人世之不易得者复何憾哉铭曰幽姿天植端修惟则士女承夫翊以华国乃孝乃勤阃模职职淑履贞操实亨其啬秩矣徽音庥其群息千祀斯铭用褒炳德 

　　○东旸陈君墓志铭 

　　嘉靖甲午东旸陈君孟阳以如皋教谕典文衡于楚余时督楚学政偕孟阳同事场屋者凡二旬君校阅精当经艺醇雅余乃知孟阳之才识既余内陟过里道出东皋皋庠弦诵洋洋秀彦彬彬有安定苏湖风焉乃知孟阳之政教无何余以内艰读礼林居与君相比境稔闻君学行卓茕北江闻宪学状其绩而荐之　朝部使者张君惟恕檄君主泗州甓山书院乃知孟阳之有重望君子柯壻郑启谟同领庚子乡荐辛丑春君以父忧阕携之同校艺于春官余谓孟阳当为世大用此举必得隽魁多士也讵意孟阳偶遘疾而不作于京邸讣至余为之涕洟再再非无从也启谟状君平生偕其子来征铭余雅知君义不得辞按状君讳清源字孟阳别号东旸世居福唐三山之东逵君天性孝友弱冠丁内艰哀毁如礼壮岁值家中微君恐遗亲忧也诵读之余力于治生三弟二妹咸为嫁娶父心大慰就职东皋亦为禄养也君虽天分过人进学有声益谦谦自饬与乡人交彰善讳恶无有所拂忤乡评贤之余读状至此揖二子而告之曰子何以东旸君为哀也哉人生所莫重者德行德行所莫先者忠孝君也有此足以不朽矣其它显晦寿夭皆细故也子何以君为哀也哉君治礼经辛卯乡举士曾祖某祖某世有隐德父茔达生知命为乡善士母施氏配马氏承德郎马石岩封君之女子二长即柯次杞侧室邵氏出女二长归启谟次许尚书郎郑白湖之孙孙男二凤鸣凤举君生于弘治乙卯九月二十月一日卒于嘉靖辛丑三月二日得年四十有七铭曰君位弗扬生有德光君年弗长死有德芳克孝克忠终古弗忘引之绳之厥后克昌耿耿贞珉用贲厥藏 

　　○陈处士墓志铭 

　　维扬江都陈处士名■〈日上永下〉字明远别号琴村少喜读书有大志过目经史能通大义既以干蛊夺其业□□愤曰吾先世闽中福渏右族吾祖永泰父克和以元末徙扬皆汨没无以自见吾今无似又不能有所成立忠君显亲心实耻之顾孝友礼义夫人所得为者吾可以坠弃名教耶居常奉□父洎母朱氏甚谨父卒丧祭悉如礼事其伯兄湘潭训导升初昂季果至老敬不衰爱其弟冕甚有恩□兄弟求异产处士偕伯兄力晓以道义必不可始从之处士计伯兄之将出仕也乃卜居郡学之旁奉其母色养几三十年母卒葬祭皆出诸已不以烦昆季处子姓宗族周恤备至贫不能葬者给以棺长不婚娶者助以财乡人义之每叹赏曰贤士贤士嘉靖初有司奉　恩诏荣以冠带养以米肉絮帛庚子二月十有三日以疾卒生于成化辛卯十月十有八日得年七十处士治家勤约不事靡华至待宾客相与燕乐款曲必罄其欢乡人有逋负多置之不问是以卒之日亲朋咸哀之配张氏有妇道先处士卒继室蔡氏处士有子男一人曰栱笃学厉行卒业□均女二人长女慕洁适杨少尹华之子澐洎栱俱张氏出次女慕兰适关桥侧室何氏出孙四人长素学郡庠生早卒次素蕴素履素位孙女一许聘徐桥栱卜壬寅正月三日葬处士于马鞍墩栱之室洎余室同出御史李周公溥之□谓余稔知处士之贤也来征铭铭曰繄处士之进止庸何耻也惟修藏之萃美宅其是也彼浮实之金紫有识鄙也孰与达人之　恩侈无誉毁也留多裕于后祀谓有子也惟贞珉之载旨犹夫史也 

　　○通议大夫右副都御史凌公墓志铭 

　　副都御史凌公卒之明年礼曹遵京职三品例状公治迹以葬祭请天子以公为贤报曰可命有司治葬事翰林院撰文赐祭一坛公子昕辈以墓铭征于桐桐奉读　谕文其畧曰供事累朝莅官三纪贤劳茂绩资望方深又曰图用旧臣讵意沦逝讣音来报良切悼伤桐惕然嗟异曰　圣恩何优渥哉图报称以竟厥施公之志也而今已矣其如　圣眷何哉公讳相字忠甫号芹溪生而体貌丰伟颖敏强记弱冠领弘治乙卯乡荐登已未进士辛酉授山东沂水知县沂水民健讼徭役岁不均公至覆恶树善定额限征无何沂民畏威怀德逋负报足当道□其状寻擢南京广西道监察御史公守正不阿苞苴不入甞论劾不职大臣数十人士论直之辛未迁□□按察司佥事兵备惠□□郡会巨寇大峰嶂李四子等据十四巢为患公躬亲奋击火其巢穴巨寇悉平捷奏　天子赐以金币升俸一级丁丑以内艰服阕补山东佥事戊寅迁辽东行太仆少卿嘉靖癸未迁苑马寺卿公居辽六年清理余丁匿马岁增万计兼署分巡决大狱不为豪右所夺当道廉其才能檄以督修边城负城有山曰十方寺高数十丈广可十里为夷虏驻马所得伺城中虚实公指麾散夷围之境内且谕以吾故地与之立劵示无相背监司奏公绩　赐银牌彩币升俸一级丁亥迁四川右布政使时有芒部之役公督饷有方大军倚之左右有以买木羡金五千私公者公即日移文具白抚巡蜀人咸清其操巳丑迁云南左布政使夷情有积岁难处者公从容筹划动无遗策为当道所器重庚寅迁都察院右副都御史巡抚湖广兼督理军务湖省故有镇守内监及总兵官诸冗员公悉奏革之民赖以苏是岁甘露降嘉禾生黄冈民有一乳三子者表上　诏赐镪币以异其政恊修　显陵工成亦得例赐镪币居二年公以病恳疏乞骸骨得　温旨慰谕不允辞公素短视前任滇南日偶失礼于部使者风其同类追论公公亦疏辨且乞休壬辰得致仕公之先湖湘人元末有万一翁者徙于通遂为通人万一生万七万七生子实子实生仲礼仲礼生守约守约生公祖瑄瑄生云字　　号石巗公父也瑄云俱以公贵赠通议大夫右副都御史祖母某氏母杨氏赠太淑人云生四子长即公次模早卒次楷正德戊辰进士历官郎中次栻公配王氏有妇德戊辰八月十有四日先公卒始封孺人加赠淑人继室翁氏封淑人男五长旸庠生早卒次即昕兵马指挥次琅国子生皆王淑人出次曜次曙庠生洎女三皆侧室出长适江一鱼二幼孙男一飞阁孙女四长适顾宽公为人性至孝石巗公之卒也距今二十余年每岁时荐奠或有所感必哀泣不巳谢政林居日惟涉园登山饮酒赋诗而巳或议及国事亦时动敢为之气其忠爱之诚固有未甞一日忘者以庚子五月二十有五日卒生于成化乙未二月二十有三日得年六十有六平生奏议巳梓行壬寅正月三日昕辈奉　恩旨葬公于天港南王淑人所铭曰狼峯之阳江海之涘维时发祥爰钟吉士皜皜圭璋煌煌金紫在邦忠臣在家孝子维老成人　帝用眷止有宠及先亦荣其死实纪幽藏于昭千祀 

　　○龚处士墓志铭 

　　龚处士名章字汝达其先海陵人元末兵乱东徙通州占籍为通人处士体貌魁梧慷慨有大志以少孤废学不得仕然立心制行每每暗合榘矱有儒生墨士所不能及焉者性孝友义施舍父卒巳余三十年每值忌辰或婚祭必闭门追慕悲涕不已事其母氏陈孝敬兼至其卒也丧祭竭诚曰必如是可以尽吾心也处昆季子姓欢然无所戾抚其寡娣朱轸室薪米之供终其身四十年不为倦甞得石港王姓者遗金数笏久之得其人即归之于是乡评乃知处士有隐君子之行处士之治生虽未能免俗然其胸次轩豁有悠然不羁之趣中岁缭园幽所筑楼其中围以竹树几榻左右置古图史数卷暇则静观独处以自娱乃自号竹楼处士云晚岁喜宾客置乡社会时醉花下徜徉高歌人莫窥其际也于是乡评谓处士得隐君子之乐嘉靖庚子七月二十有七日忽以疾卒濒革诸子问以后事处士曰吾平生无不善心亦无不善事死亦何憾唯诸儿孝汝母勤汝业无忝吾生足矣于是吊者且哀且叹知处士得隐君子之达生于成化甲辰七月二十日年五十有七高祖信卿曾祖敬永乐间工部主事杭州通判祖璲父源处士配钱氏侧室姚氏徐氏生五子长评国学生次议次谦庠学生次让次谟先处士三月卒三女长适顾誾次适国子生凌旭次许聘温理四孙长易次诗次礼一在幼六孙女长许聘胡宰次许徐敏学次许包孝次许陈某二尚幼评辈奉其戚钱贡士相状征铭于东洲崔子崔子曰人生有一善可称君子所不弃处士素取重于月旦是可铭也铭曰德尔行安尔乐广尔达何荣轩冕何辱布褐何长年之必期唯斯名之不拔 

　　○爱山陈翁墓志铭 

　　爱山陈翁以嘉靖辛丑岁三月十七日卒厥子鸾卜壬寅岁某月某日葬翁于逢吉山原启翁配李氏之埢祔焉鸾因予同年陈太史子举人时万持进士陈君凤状以墓铭谒予读其状而叹曰古者士与士言行商与商言数谓民各有职也古今人显者通其仕晦者高其隐谓人各有志也孰谓其有商而仕晦而显者乎按状翁讳景聪字文敏曾祖德忠祖瑜父贤世居上元泉水里以天顺庚辰十一月二十七日生翁翁以陈之中替也乃谋力产以为养商于江右会昌滋殖遂貹实翁虽业末而多行仁义性至孝友笃于伦理每商归恋恋难亲之别一日旅邸感恶梦亟归父果疾巳革矣父卒执丧尽礼每以定省疏旷追愤不巳事其母余氏亦甚谨仲第景通客死会吕翁伤感成疾抚其幼第景明就师婚娶悉为经理甞谋诸族属仿婺源潘氏团拜之礼绘宗祀图岁首暮举行之祭毕而燕昭穆秩秩有古风焉母党乏嗣岁时为奠其墓其娣媰居赡之至老不倦性喜赈施会昌有千户牛姓者罹急难翁捐五百金援之不责偿又朱钟二生翁素善之一生无子为置妾一生卒于南雍无所归为之殡故人吴亮簿吴县得剧疾翁拉医驰视竟起其危县尹以多金为报让弗取惟取白楼吴太宰赠言而巳值岁大歉翁出谷五百斛贷贫民后不克偿逐焚劵有易谷者遗其直涕泗觧衣为质辞其质而贻以谷官租有逋负系及其孥者咸为代之输又为掩道胔粥饥踣闾里重以为德乃若修□道以便徒涉建土谷祠以兴赛祷诸可以泽人者□不致力时王京兆吕别驾辈咸义之檄上元尹宾礼焉翁有制事才达世故善应变甞与汪闲斋少宰陈石峯司马论民间疾苦俗尚美恶二公为叹赏再再甞见一二宪臣部司以克为政者每劝以务从宽大不听后果以克败始服其先见晚岁怡情泉壑力穑课孙自号爱山主人年八十会今天子推建　储恩授以冠服一时名公学士并为歌咏燕贺卒之年八十有二也配即李有淑行先翁十年卒东桥顾司寇为铭其墓继室尹亦先卒生一子即鸾有父风一女归赵葵二孙稷科二女孙长归王材次幼五曾孙思锐思学思敬思义思理三曾孙女皆幼嗟夫爱山翁商者也而士其行晦者也而有显者功是岂可以富翁拘士例之耶铭曰砾有璧耶处溷溷而美中丰之剑耶莫之试而气雄托于货而义以隆逃乎名而实也功吉山巗巗以宅女终 

　　○朱孺人王氏墓志铭 

　　孺人讳淑清为通州守御所武畧将军王君彪之仲女彪之室于余曾祖母同出于许许海门着姓也将军魁岸多智勇卓卓鹤立羣表凡嫁女必抡佳特谓朱君允恭冡嗣盘之仲子方秀而雅也遂妻之朱故凤阳右族避元乱占籍于通至允恭洎盘日益滋殖方字必义正德间输财助□拜职千户温姿雅度有儒者风孺人婉且嬺有阃德其归朱也姑保氏嫠居事之甚谨供甘毳奉匜栉必躬必亲不敢弛逸奉夫子敬惠无留昵每勖之曰欲顺父母必宜兄弟子能是妾亦可以妇矣是以必义之友其诸伯仲相翕三十年不求异而姑亦泄泄焉忘其嫠也孺人善教子严内训长子淮仲渊季治皆相必义延师授以举子业淮渊共充郡庠弟子员台试或不录必戒以弥笃学不欲其一蹶懈志也孙廷相廷卿虽稚齿亦勤以揖让长女适余子官生有继次适国子生顾希夔次适孙桃源子慈每归宁必戒之曰毋忘姆训以贻姑嫜忧为父母羞宗妇曹尹南山女介妇凌正郎龟田女孙并服厥规以雍睦闻孺人生弘治戊申五月二日卒嘉靖庚子十二月二十五日得年五十三必义卜壬寅某月某日葬孺人于某所奉其子之师慈湖张黄门状征铭于东洲崔子崔子以戚故不能让也铭曰显显宗婣韩姞之光敬仲恊吉于飞凤凰母也嗣之厥源孔长有秩徽音朱其克昌幽兰萎矣余此后芳载休贞珉以鉴尔藏 

　　崔东洲集卷之十六 

　　●崔东洲集卷之十七 

　　维扬崔桐撰 

　　墓志铭六篇 

　　◆墓志铭六篇 

　　诰封奉政大夫董公墓志铭 
　　鹤霄史君墓志铭 
　　赠文林郎自轩汪公墓志铭 
　　赠中宪大夫都察院右佥都御史端公封恭人唐氏合葬墓志铭 
　　迪功郎曹公墓志铭 
　　将仕郎潘子芳墓志铭 
　　钱母陈氏墓志铭 
　　奉训大夫海厓姜公墓志铭 
　　节妇火宜扬妻叶氏合葬墓志铭 

　　○诰封奉政大夫董公墓志铭 

　　嘉靖甲辰年五月七日董大夫卒厥子汉中守汉儒将以乙巳年某月某日葬公于藁城干隅先考太学公墓左奉其友永平守孙君应辰状不难数千里谒铭于东洲崔子东洲子读其状恻然悲慨然叹曰日董汉中筮仕吾通政平人和饬躬洁守吾以为必本诸父母然也乃今知其果有自乎孙永平邑人也其为言信可征乎按状叙公之孝友曰公讳廷佐字良臣号甾国考城人耶角时能哀父丧及葬会大雪徒履没股火且久之僵乃苏母范媰居族有利其改节者计强之范竟不为夺公孝养周至以慰母心且友爱其二弟范志由是益坚叙公之用世曰公少游乡校即受知于督学诸公数奇屡蹶于场屋嘉靖癸未以选贡授南宫训导其为教一以敦本崇雅为务旌孝廉诎浮薄士习知所向往督学御史有以威福加诸生者公上书为极论作养士气之道有曰今日气先委靡则异日何望其伏节死义哉僚长有加私怒于寒峻者公以大义谕之后其生果登第居八年科第相踵时谕以为功铨曹廉其贤陟云和教谕公亦倦于仕也寻乞老以子官　诰封奉政大夫南京户部广东司郎中叙公之家教曰汉儒登乙未进士初知通州考绩过家行李萧然公慰之曰贫乏不能自存此是好消息古人之法言也女其勉之及累官南京户部郎中每申前训俾置座隅以自励及守汉中濒行嘱别复以廉洁忠义诲之再再叙公之器识曰公生而丰体美须巧思多艺其高标逸韵耻与世俗低昂简言慎动疆御不能屈奸佞不能謟至于接物温如也甞鬻一骡于涿市误多其直金五两追而还之其立心不欺如此叙公之世曰公配宁氏　诰封太宜人藁城主簿让女有妇德生三子长即汉儒次汉卿庠生蚤卒次汉杰庠学生三女长适崔卿次适庠生范希曾次适庠生李时亨孙男五曰勑曰诏曰诰俱庠生曰论曰讲女孙三曾孙男二曰实芳曰实坚曾孙女六尚幼董之先南宋时有讳俊者为元帅封寿国公自景州徙居藁城俊生文炳为元中书左丞谥忠献文忠为枢密院事追封赵国公谥正献文忠生士珍为太傅谥清献士良为开州尹士恭为御史中丞后数世有曰大老者元末迁考城大老生斆文以明经任宁乡知县改枣强所在有声斆文生英英生继先国子生善楷书精法律未仕而卒配即范氏公所自出也遡其本始盖出自董仲舒云东洲子曰予始谓董汉中之贤本诸甾国乃□知甾国之贤支裔之盛未谓非仲舒夫子开其先也铭曰翁德匪孤煌煌道脉渊源仲舒翁泽匪屯端模肃范诸生在门公禄匪不侈鸿褒丰庆有蔚其子翁乎翁乎生也懿其修死也得其止 

　　○鹤霄史君墓志铭 

　　史君讳轩字冕之家世海门人曾祖某祖某父春并有隐行为乡评重母沈氏君生而颖敏少补邑庠弟子员克励诵习既长不偶飘然有遐举之志乃授　王府典膳逍遥丘林业耕教子于世故澹如也因自号鹤霄云君素善予予每宦游过里君邀予偕二三耆彦投壶举白颇罄交欢壬寅秋予以先大夫忧归就土苫君尚数过予致慰勤勤无何君偶疾不可作矣厥子纪臣辈卜以乙巳年某月某日葬君于某处之原以墓铭谒予予曰鹤霄君隐而德者也吾其能辞铭哉君性敦朴言笑不苟和顺有容有犯不较济贫殡死见义乐为宗族繇役独□其难乡人有负其贷者亦弃劵无所责识者以为有古君子风焉初配崔氏继成氏孙氏生子四长纪勋　王府典膳嗣伯兄后次即纪臣国子生次纪尧早卒次纪禹邑庠生女二长适庠生陈九思次适潘枢孙男四长锐国子生次铎次镕庠生次铨孙女五长适庠生姜烈次适成王?怱次许聘徐允迪次许聘予孙瑞除一尚幼曾孙三俱幼君生于成化庚寅五月二十二日卒于嘉靖癸卯五月十三日得年七十五嗟夫君少与予同业长而同游老而连姻是知君者予也为之铭曰玉也在山不珪不璋玄精守旁珠也在渊不砂不钢其川愈光矧达人之抱冲独鼓风而霄翔生得其真死垂其芳余休遗后昆而煌煌斯可以奠君之永藏 

　　○赠文林郎自轩汪公墓志铭 

　　东门汪君有执以正德己卯乡魁授惟扬海门知县甫三载考绩铨曹以治状闻　天子嘉之诏封文林郎得推恩其父洋如子官母赵妻韩何俱赠封孺人故事外职非治迹卓异者不得推恩斯典盖殊数也东明君以余为海门人雅爱君持其友刑部主事黄君显状谒余曰有执无似生平以立身显亲自期待先考存日亦每以光裕后先属愚兄弟今兹猥承天宠吾先考无遗悔矣自先考之没以已亥正月十一日藁葬于城西十五里崖母山之原墓石尚虚愿征言于下执事按状汪公洋字克深别号自轩其先宁国府旌德县人世有长者德以仗义乐施为海南所推重焉再传至衍公父也早卒母梁嫠居以经术教二子伯曰海仲即公二子愤其父之不年母之苦节也遑遑焉交相饬励以勤学奋身为二亲报会伯氏蚤世公亦蹇连不即显弘治甲寅以陵水庠学生充廷贡正德甲戌授淮安宿迁丞时中贵负势符节络绎夫役汹汹逋窜相踵渠长多以不任被系公慨然曲请宽以限制所赖原兔者甚众居五月闻其母梁讣即呼号就道凡所历俸给弃去莫之顾也服阕北上道出淮宿迁父老竞出迎送恋恋不忍释再任闽之晋江时有执以计偕上春官便道省公公叹曰吾可以去矣丈夫仕宦以得志行道泽及生民为快事今吾碌碌末秩古人谓予不负丞而丞负予将安用之忠君报国当付之后人耳遂乞老偕有执以归公性孝友事其伯兄有礼初不得于嫂胡胡数毁公于伯氏伯氏觉而逐胡公为固请以归伯氏无子公命有执为共烝甞有执重公之义至于今孝思不废如子礼公居官两地家殖不长尺寸林隐十八年惟歌唐人诗以永日暇则偕一二耆旧棊酌笑谈恬如裕如求田问舍之事非所闻也嘉靖丁酉岁十一月十八日以疾卒生于天顺甲申得年七十四赵孺人某年先公卒孺人贤淑克相公继室陈子男二长有容琼州府学生谨厚有父风次即有执孙男三长旦乐会庠生次旭次堤孙女六长适琼山王憼之子某次适陈教谕善行之子某次适文昌林某之子某次适东莞范知县之子某次受聘文昌林监生之子某一幼铭曰谁谓公名之弗扬卓有遗美谁谓公位之弗崇庭有令子母也克承伯也克祀两地哦松蜚声盈耳归政林栖高风山岿赫赫　龙章侯封百里后禄绳绳令终兹始公兮公兮可以不死 

　　○赠中宪大夫都察院右佥都御史端公封恭人唐氏合葬墓志铭 

　　都察院右佥都御史虹川端公廷赦巡抚山东治状懋着　天子以为贤进左副都御史入佐院事同朝方以内台得人为喜未莅任而公母太恭人卒礼曹以恤典请　诏赐谕祭一坛殊恩也公介伻驰状谒于东洲桐曰先公卒日赦甫二岁先母嫠居五十有二年矣念赦六岁时尚乳食闻吾母哭父声今犹在耳父卒儿在襁褓母卒儿在宦途不孝之罪莫大焉惟执事于赦为乡同年宿好可以世讲赦将以某年月日合葬二逝者于白苎山阳愿执事铭诸墓石用垂不朽俾不孝藉是以逭罪戾执事之德也按潜溪宋学士端氏族谱曾司直南州居士传端之先为端木子贡之裔卫人也元末讳邦达者生以良是为五世祖以良弟以善号拙翁者仕元为刑部侍郎　国初拜湖广中书外省参知政事晚岁侨居溧水以良时寓河南酸枣门来依焉既去木从端姓占籍当涂以善生孝思　高庙召见命居江西即南州居士也以良生厚以子宏贵封监察御史宏累官浙江左布政使配张氏封孺人生三子长文赞次文辉次文用字国华号九峯虹川公父也九峯公生而颖悟不群布政公命师事李状元旻高觧元禴为文务古雅不作俗学语童时初就试辄冠时辈廪育邑庠既屡试必登首举质素羸弱重以苦志力业臞臞多病甞侍布政公于浙藩得滞疾颇侵丙午岁复疾而苏布政公乞休归弘治乙卯岁以疾卒九峯公伤过哀是岁□疾作遂不起配太恭人唐氏邑人医学正科宾之季女宾老儒鲜可许必欲得佳壻故以女归九峯公太恭人善事舅姑亦为舅姑所爱重每宦游山东浙江必携九峯公暨恭人以从初九峯公浙藩之恙也太恭人惧其不可活将以帛自尽张孺人闻之亟救止丙午之恙也张孺人亦病痿布政公林居清约家无纪纲仆祗一力供薪水太恭人躬亲药膳艰辛百萃夜复更衣祝天不就寝者四十余日夕乙卯岁太恭人梦履高楼一黄冠皂衣翁持匙盏语之曰救汝三人太恭人食药一匙觉快透毛骨复以食虹川公独九峯公避去不食及寤馨香若有闻九峯公寻以哭布政公而疾作乃不可药之征也时太恭人知其无能为剪股肉三和粥以疗公公若有觉焉谢曰汝心尽矣吾不能食也公既卒太恭人痛所仪之不年念遗孤之未立惸惸支持抚生哭死至老不衰公生于天顺戊寅年三十有八以虹川公贵初赠文林郎监察御史再赠中宪大夫辽东行太仆寺卿三赠右佥都御史太恭人生于天顺丁丑年九十初封孺人再封太恭人三封太恭人子四曰廷辅义官廷佐莆田训导廷相义官廷赦其少息也女一曰慕贞适同□□检校子岐山早寡遵母训守节至老无爽德孙十一曰镐散官鈇钺皆庠学生铨业儒钥钿镃铠鐈□保孙女六并适聘右族曾孙三寿龄寿坚中元铭曰呜呼大夫兰桂其姿胡折而弗滋组绣其章胡欝而弗扬哭父而死道固得其止令妻而寿后事贻其偶　龙恩辉映世克蒙其盛泽在四国有子流其德呜呼大夫穷其通哉替其隆哉孰谓匪自其躬哉 

　　○迪功郎曹公墓志铭 

　　曹氏实姬姓自曹叔肇有茅土遂以国氏奕奕载德□国独久逮赵宋武惠彬以仁武定江南□□□□厥后建炎南渡始家姑熟既避兵居通之余西场遂为通人高祖轸生伯龄轶才廓度缔造恢宏以巨族右于通生子靖领乡荐判大同府性纯厚有长者风靖生伯子琏是为樵云君丰姿伟器家声益展以助边授七品秩次子璠令鲁山瓛令贺从子琰乡贡士盖其先祚渊渊故代有仁贤如此樵云君室常熟汤氏生博字守约是为南山君美资性力经业自以青云可力致也竟不偶就例贡入太学授万年丞能廉勤其政以为民休且翊其令于循良万年实蒙泽焉□母氏服阕改丞上虞上虞多奸政南山觧纷理剧懋有治迹故受知于两省监察使李君循义周君汝员并有嘉褒焉铨曹廉其贤陟宁海令南山性本疏豁驰逐声利非所好也遂投牒去初南山孝事樵云君恋恋不忍舍故踰期十年不谒选必生养死葬□情事而后行从父鲁山贺令之丧皆襄事有礼抚□□皆有恩既归隐守成先业教子读书增饰樵云君□园诛茆亭流环以奇葩嘉树暇则命觞召侣取□□倦每至大醉辄颓然啸歌殆不知天壤间有尘俗事也南山素重义宜俗老孺咸得其欢心虽殊邦远□称倜傥者莫不知有曹南山云生成化甲辰九月□□卒嘉靖丁未二月十三日得年六十四配袁氏□□检校棨之女先南山七年卒卜是年某月某日□□焉子男五大有大亨太学生大同大舆大来俱□□□大同嗣贺令女二长适州学生朱淮次许适□□□姚含早世孙男四昌胤昌祚余幼女五俱在□□□以吾姑为贺令配于吾门有连也状南山行□□□大有辈以墓铭谒余曰南山吾得其素旧矣□□□铭曰赫赫宗周皇皇建侯式廓曹宇用申厥□□□□贻延厥孙谋翼宋之隆义闻载流我　明□□□□□□有□有又□□□直瓜瓞绵绵南山服德孝尔承家忠尔报国惟江之右惟淛之隈民有父母邦本用培未老明农纡驾遄回乐彼茂林可咏可杯静者作朋养恬及纪梦入龙蛇哲人则止智者达生仁者不死谁其嗣之曰有令子 

　　○将仕郎潘子芳墓志铭 

　　吾壻潘桂字子芳别号蟾轩通州东城村人以国子生谒选天曹得东阳簿比归厥父大辅翁暨母姜相继卒子芳抱病躃踊阅数月亦衔哀而卒嘉靖丁未十月三日也初子芳既拜职其友咸骇且问曰子何不谋诸妇翁乞一美官乃小就亦吾辈若耶子芳曰吾翁平生养重自爱不屑干人以私人亦不能于以私且吾自壻翁门服翁之训未甞以细故败翁事况官职有定分怙力竞进非吾志也太宰渔石唐公闻之喜且谓予曰公壻虽少屈东阳金华善地民俗醇厚勉为之适以章公美也子芳亦欣欣受牒以行而今巳矣非命也哉吾女痛子芳德宜遐祉而乃不年也事亲孝处昆季友而不得尽情事于父母也终身勤俭仅得一命而弗及竟也悲号阅岁而莫之巳予慰之曰女母过哀人之生前欲丰行死后欲丰名莽贱贵矣而何加于匹夫盗跖寿矣而何裕于夭折女夫得年四十有八不为夭也逰太学授邑秩不为贱也且以笃行雅操闻为吾所重卒之日吊者无亲疏靡不叹惜亦不为无述也即使位极人臣齿豋耄耋而负国忘公植邪覆正为名教羞贤不肖何如??弓厥兄格弟朴嗣子迁卜戊申十二月朔葬子芳于祖墓吾甚哀之铭曰嗟嗟子芳间气清姿颓风轶翮孝义克敦操持洁白胡裕德而啬年拜官而埋璧无乃彼苍者殆有意焉俾汝生为人所重死为人所惜耶 

　　○钱母陈氏墓志铭 

　　母氏故大学生陈德章之女今大学生钱瑞夫之配瑞夫乃翁倍之雅善德章闻母氏有阃懿请以室瑞夫母氏之母高氏性聦慧睦亲宜俗有丈夫行故母氏之贤酷似所生既归钱克执孝敬姑许氏甚宜之处伯叔暨诸姑家介妇咸有礼视童婢亦有恩推其余爱远逮祖戚若戴陆许翟诸族修旧好无门?缺焉瑞夫性怛易无牟射心母氏欲遂其好也力任家政百备整整不以烦夫子教其子九畴以礼让遣游邑庠卒业成均飨祀宾筵羞实必躬亲务丰洁舅之侧室王氏嫠居或劝之改适王安母氏相依勤业志竟不渝乡有江令子以罪当徒乃鬻女以行母氏哀之亟赎而育诸阃及笄乃嫁之其贤淑大率类此子一人即九畴聘潘氏孙一人祖佑母氏体素豊末岁以痰痿生于弘治己酉三月二十七日卒于嘉靖庚戌十二月二十八日得年六十二卜今辛亥十一月十八日葬于新邑瞿灶港西原九畴以予于母氏有世姻乃谒铭嗟乎予每忆德章翁于予为忘年友学则同师出入必相偶盖连姻而契交游而谊者也巳亥海涛之变二子道善并溺乃今遗息复巳矣安忍其泯焉无闻邪铭曰硕人有歌载遡厥源母氏攸钟世绪可援士女宜家惟孝惟敬翌夫以安淑子以正求仁敦义视故惟新余休旁庇哀此瘅人谓仁者寿享胡中止物者可化懿者不死郁郁西原弥弥河阳藏珍千禩太史纪芳 

　　○奉训大夫海厓姜公墓志铭 

　　余友姜大夫卒越明年将襄事从弟轺率厥孙梦麟辈谒铭于余奉大夫治命也嗟夫大夫于余自少至老以道义相规为益友肝胆相照为知巳友乃余安□铭大夫哉余又安能喑焉使大夫没没无闻也哉大夫通州余东人讳辂字一中别号海厓大父宗□倜傥不羁充海庠廪生未仕卒父惇亦蚤卒母许氏改适大夫方龆龁鲜见躬茕茕只立字于大母李氏少长从父时宜时和怜其有美质遣入邑庠大夫苦志力学夜读焚膏或不给燃薪以代弘治甲子领应天乡荐试春官屡不第正德辛巳拜柳州知州其□政不餙声□务以忠信仁厚取实效□虽山郡士民咸相孚相爱无弗颂大夫者嘉靖丁亥晋九江同知刬哀惎奖善良□□抑操持□白举惜公平不减于治□独以气性执真迩拂理事每面亦辞遽不能为宄?鸟中饴口态卒以是忤郡守弃官东归林居唯教子孙结社友构亭缭□以吟酌自怡亲故有招饮辄往饮必呼骰举白尽醉而罢公仪外足迹□履城□□人交必倾倒中臆虚心服义无忌嫉心亦不作炎凉态盖笃实君子也故子每谈盛德士必归之晚岁以痰痿不良于行者数年竟以是卒庚戌正月十二日也生于成化丁酉十一月十一日得年七十有四娶崔氏性温惠克勤俭子二长廉庠生次烈庠学生俱先卒女三长通曹大宾次适□然次适国学生□□孙五长即梦麟庠生次梦弼梦龙梦旦梦□孙女□适庠学生崔槐梦麟辈卜辛亥十二月十九日奠□夫于新灶运河北原嗟乎大夫长吾三岁每□□□四五时同受业于吾舅盛廷望氏书余言志辄以作好官树功业自期待大夫果任民牧施有忠绩且始终一德不负平生也乃今以痼疾终二子并短世天之右哲人何如哉是未可谌也铭曰伟哉大夫不伪其中无愧于独不虚其官有轶于俗胡子之受于天者莫或亏而天之所以相吾子者未戬谷意者树声悬望岩岩馥馥可以此赎 

　　○节妇火宜扬妻叶氏合葬墓志铭 

　　余日宦游闽浙间闻吾扬江都有火节妇者叶氏女年甫二十有三夫钺卒枕藉草苫泣血三年服阕或风以改节语叶怒且骂晓以贞烈大义即引刀刺面示不可夺余为私识之以谢史职未特书也既余卿佐礼曹职在旌节义以植纲常时叶年未如例尚有待焉巳酉七月二十有九日叶以疾卒厥兄宪副省庵叶大夫状妹平生授其孤原谒铭于东洲余始而悲既而喜曰是余宿志也铭其能辞按状火之曾祖曰恂者为扬州卫千户侯祖晟袭父官父城号乐嫁有隐德于叶之曾祖两淮转运同知思铭暨思铭之子贤贤之子赠刑部主事乐庵翁万为世好乐稼翁为其子钺谒婚于乐庵翁节妇翁女也年十八归□□□其姑□□□□□□以勤业□本勖夫子□□之二弟□□□□□暨诸姑并有礼视仆婢□□□生一子即原甫七月而父卒无何乐稼翁亦卒节妇佐其姑治丧如礼事姑益谨教子益严俾就传亲仁不恡供亿原年未冠与二叔异爨戒以务勒俭择交游端动履率之稼穑三年营宅一区又二年娶妇萧氏又二年为应例入太学君子谓火妇既贞其节且克成子利家是为三难父老学□咸以为贤闻之郡县闻之观风使观风使以制于年也檄郡县姑以节妇书其门贞节颜其堂加饩牵以劝其终士大夫曰是可歌巳群为诗章以鸣之数岁中原举□子曰彦升彦卿彦功节妇延吾日所以不□□从吾夫者以□息未立也今三有孙矣死更何憾但老姑在养未忍长别耳节妇宿有痰疾先夕梦其夫与之语若德其有功于火然既寤悲恸几绝疾大作不可药矣生正德丙寅仲冬十有八日得年四十有四节妇未字时通孝经闲礼度哀哭父丧孝母扶疾以贤母□既字而多有懿德殆天性云钺字宜扬号承庵约□□义不堕家声节妇之相实多原卜辛亥岁仲□□□□日奉母??匛启父穴?之而合葬焉铭曰二十年□□□业昌教子肯堂于夫有光二十年后兰桂芬芳贻谋允臧死亦何妨烈烈孤贞生也氷霜死复同藏世短声长 

　　崔东洲集卷之十七 

　　●崔东洲集卷之十八 

　　维扬崔桐撰 

　　墓表五篇 

　　◆墓表五篇 

　　都察院右佥都御史一泉王君墓表 
　　太学生俞君合葬墓表 
　　广西按察司副使中宪大夫钱君墓表 
　　赠刑部主事叶公封太安人高氏墓表 
　　封蔡节妇姜氏墓表 
　　迪功郎见一盛公墓表 

　　○都察院右佥都御史一泉王君墓表 

　　世有介丈夫秉义励操与时龃龉者可谓穷乎斯固世俗之所穷也君子以为达焉有若风靡波驰终身富贵者可谓达乎斯固世俗之所达也君子以为穷焉余考一泉王君之出处而重有感也夫君清宛人讳德明号一泉余日在史馆君遗其子举人闉问业于余门闻之馆寮曰是其父能文章举甲子乡试戊辰进士主司崔后渠奇其文可以魁天下者也余索其所为文得经义若干首古文若干首果有奇气可□也又闻之朝士大夫曰是其父有异政章章在人耳目者也余求其实筮仕封丘知县刘瑾党廖鹏荼毒河南三司以下咸受指使君独不屈上官以为异已苦以难平之讼君易易理之庚午乡举鹏之子铠冐籍祥符货文士代笔御史辈拟以魁选君发其奸亦取列第六无何给事中陈鼎劾铠除名君声益章既调嘉善宽粮长之积逋均豪猾之隐税兴学校建射圃以振作寒峻且设兵阅武卒成桃源之捷时有御史按浙愤嘉善之不善事也多方挫折君下为屈明年御史败竟免中伤晋户部主事运大同军储不私羡余监临清钞觧税倍昔晋兵部郎中乞养痾家居盖耿介有为而薄于势利者也丁亥余出补藩臬于君不相闻者余十年庚子余氶乏国子祭酒闉来谒闻君已不作四年矣问君末节于闉乃知出守怀庆会岁饥君减征损费贷粟散居多所全活是岁禾麦瓜诸瑞迭见　天子以为贤褒以金币晋太当少卿寻晋右佥都御史巡抚山西大同之变提兵境上为声援劾奏避事文臣纳赂将官者以振风纪且以计得石州巨寇常诚心悉平其党独以治吏太严防奸太密贪夫固侧目伺之会行法宗人竟坐免台臣甞数荐之未及起而卒寔嘉靖丁酉九月十有八日也得年五十有六遡君之世本元学士盘之裔传至明善明善生忠忠生浩浩生恩君父也赠都御史母杨氏赠恭人配郎氏封恭人子男三长即闉次阀郡学生次文印女二长壻指挥谢宸次幼女孙一闉辈卜庚子十月十有二日葬君于宛城之南嗟乎一泉自筮仕至其终棱棱风节动违时好虽数遭拂抑而屹然特立无所沮夺是世人虽欲穷之君亦何往而不达也哉余昔考诸寮友士夫之评既闻诸厥子之言顷读后渠崔宗伯之铭乃信君果介丈夫也 

　　○太学生俞君合葬墓表 

　　俞君维扬江都人也名攻字崇治年五十一岁嘉靖甲申四月三日卒葬某地后十五年为嘉靖戊戌其配毛氏卒九月十七日也壬寅年某月某日出藁葬启君竁祔焉其友若戚迂湖叶大夫蜀冈盛大夫甞为之状而征诸铭矣君子材复以合葬表谒东洲崔子崔子曰吾素菩君之从弟都谏崇礼且叶盛二大夫乡之信人也谀墓之诮吾知免夫按二大夫之状曰君生而秀颖老成父从仕翁奇其必能子也馆谷名士以授之业然而数奇屡弗第乃奉例卒业大司成君性孝友执亲之丧哀毁逾礼处其兄若弟敬且爱怡怡如也兄弟以子姓蕃息请异居君涕泪从之田庐服用仆媵取其下者卜居务近故庐有所事必谘诸兄如昔是以其仲兄敖每以君行淑其子肃乎有刑于之风焉君处里门?干婣党咸有恩周贫振弱不以自德有称贷者辄应之或不能偿辄弃劵勿复责会岁凶多道殣君求而掩之又多置棺以殡所识之莫能举者甞梦一髯丈夫语之曰汝当有两大厄以汝有阴德不汝厄也正德甲戌偕敖之子渡江夜泊大仪津忽群盗入其舟君惊入水大呼曰若属宁尽取吾财毋加害吾幼侄波涛中若有掖之者顷复近舟盗异之遂遁去明年胸发疽滞病不可瘳复梦有语之者曰二个人能办此果得竺姓者愈之盖竺乃二个也君乃思昔梦为有征竟不为厄者神实相焉自是无复仕进志乃选胜于城之西北面山枕水亭池其中环以卉木扁其所曰怡情因以自号云时携一二同志游燕啸咏徜徉移日人莫窥其际也君始配萧氏有懿行先卒继配毛氏江都天祥翁女寿昌尹天秀之犹子也既妇俞每以其姑王不及养为恨事其舅氏从仕翁甚恪事怡情君得妇道君游邑庠则篝灯爚茗资其诵读君游国学则综其家政俾无内顾君病疽则齰涤勤劬誓以靡他是以君重之相敬如宾友者三十年终其身不置婢妾君卒毛痛之几灭性教子勤学力业俾终父志教女必以古列传孝经为阃则宜其伯叔娣娰莫有间言闵恤贫苦亦未甞责报甞雪夜有僵仆于门者毛亟命内之室饮之燠之乃苏及晨以米帛为遣有傅妪者寡且贫厚贻之俾终其节哀其孤孀犹夫巳也生子一即材太学生孙四观光观颐观民一尚幼女孙二长适太学生顾天民次在室俞之先大宁汉人曾大父文友文友生永贵扬州卫中所百户永贵生英字尧卿即君父从仕翁也配王氏生五子敏敖敳牧君居季敏指挥使敖七品散官君叔父某按察副使都谏君父也嗟夫不有邴缺曷章其妇不有孟光曷章其夫怡情君之夫妇维德之行时所鲜俪表之贞珉斯其无朽矣 

　　○广西按察司副使中宪大夫钱君墓表 

　　呜呼此吾友南浦钱君之墓也君讳铎字振之号南浦少时与余同师承托好论心每以显名树绩相期待既余授史职君亦次第荐已卯乡书举辛巳进士即馆余所间语余曰畴昔之约发轫有阶矣唯克考终又吾愿也君累官至宪臬骎骎有轩举展扬之势乃以被论中阻君以为非其罪也竟未白以殒太学生冡嗣藻次嗣熏卜癸卯十二月某日葬君于清斡乡先茔奉其母柩合窆焉谓乃翁于余为龆龁交也谒余以表其墓余曰甞槩论南浦子矣其为人殆有志者与奇所遭非人也按君释褐初会武宗皇帝大行即奉　命纂修庐庆诸郡实录有精核功嘉靖癸未授刑曹主事系囚冬月多僵毙君请为晨设浆粥于今秩之甲申秋以论大政得宽　旨阽危仅免丙戌奉　命论省江南重狱谳??鞫称不冤丁亥陟员外郎时勋戚坐占役伍卒奸法者属君听之权贵或以为请君不可曰法弛自近是国无刑也必以其恶从数辈为戮茂子陟郎中西樵太宰廉其才出知端州端故多庞政君展布心力悉为刬剔端士鲜科目以??吕舍内迁为咎君为白当途十善地并新二庠嗣是登隽果相??垂士论功郡守焉以父忧行服去及阕改湖藩郧阳郧山郡也土硗风夷长吏苦无成绩君务以仁礼为治民渐化德无何陟广西按察副使饬兵府江府江荔浦诸郡三洞窵窅万山■〈山蹇〉嵼蛮虏猺丑怙阻积毒民病焉君至输以悃愊谕以利害严以侦逻威以舟兵于是乎悟者归命悍者□伏且生得大憝数十人戮之以徇土人谓三十余年无此绩也监察使悞以君为不共乃刺君短遂致琭余时以南陟过里君诉余曰吾平生以克终是期乃今以求全中蹶恨无所从■〈言空〉耳知我者吾子也别逾月君讣至矣君敦孝友峻廉隅寡笑语治家俭取舍明交游慎斯其章章闻者独以性简执任已自信不能与时推移此其尤所及也室李氏于余室皆御史周之自出封恭人婉慧慈孝阃德无缺君安焉终其齿不置妾恭人亦敬侍君有冀孟风君卒恭人哭之哀寝食起处无不念在君者未及岁心疾而卒君生成化丁酉十一月十七日卒嘉靖辛丑十二月二十二日年六十五恭人生成化丙申十二月二十三日卒嘉靖壬寅某月某日年六十七生二子即藻熏三孙九德九功九叙三孙女长归通州千户王廷扬蚤卒次聘徐允升次尚幼君之先高祖贵一贵一生忠忠生遂遂生盛号贞斋有隐德能以善富生三子长锭海门庠学生中岁卒次镒太学生未仕卒次即君贞斋以君贵赠中宪大夫郧阳知府君母戴赠恭人君子曰南浦子上焉未甞负其君次焉有以荣所生中焉有以立其身施若未究而志固有定亦未为不遇也臾臣表之谀墓也哉 

　　○赠刑部主事叶公封太安人高氏墓表 

　　湖广按察副使叶君观于东洲桐为丙子丁丑两同年君痛其二亲之不可作也介使驰状来京师以墓表谒曰惟我先赠君刑部主事乐庵翁者讳万字楚荣生成化三年五月十八日卒正德十三年十二月二十二日葬于蜀冈禅智寺之西原则丙申四月庚申日也暨我先封妣太安人高生成化某年七月八日卒嘉靖某年十月七日葬合先君窆则丙午十二月十三日也墓石久虚以待夫子愿为二逝者表用垂不朽桐曰表也者表其德也表夫妇者表合德也桐家食时甞拜翁于竹西堂下安人年六十时甞寿以文是桐知二逝者之素旧矣表安能辞按状叶之先婺州人楼姓以其父卫千户讳贤者出嗣母舅叶思铭后遂姓叶居江都娶于苏生五丈夫子赠翁其第五子也封安人裔出尚书宫保宗选公乃封工部主事钦之女也其世系详于黄雪洲司马盛蜀冈冏卿二志铭亡庸复述己惟翁气和质重雅量直中诚可动物正足表俗安人则淑质端庄言动不苟以礼自闲克循顺轨是则茂禀懿行可合表者一也惟翁竭力事亲所欲必遂临丧守礼哀思成疾安人则敬事舅姑安寝始退衣食亲供进侍不怠是其纯孝敦本可合表者二也惟翁友于伯仲推产让财一钱尺帛无私妻子安人则劝翁退让善处娣娰力勤守俭囊无私畜是其宜家睦亲可合表者三也惟翁庭训严饬务期成立麦舟示义勖以济物安人则延师教子程课责义亲党吊庆必期从厚是则淑后好施可合表者四也为之嗣者有四子三女五孙皆肖德不羣且并拜显褒寿考以终亦难也巳今夫匹夫匹妇一行可述君子取焉况夫妇皆贤其容泯哉二逝者之隐德细行可诵者无能悉表表其章章明者使天下后世知叶氏之门有并美焉过斯墓者亦宜式矣 

　　○封蔡节妇姜氏墓表 

　　蔡母讳妙慧者江都处士晖之女燫之配史馆生圻之母也以嘉靖壬寅八月二十四日卒圻以某年某月某日改葬其先人于某山原奉母柩合而封焉乃虚墓石谒子于南省愿表母平生予曰名实贵符言斯有征母之可表者曷征哉圻涕泗涟涟下出秋曹卿蔡君汝楠状以征其言曰母氏室处时敏颖迥轶羣儿闲阃范力女红凛然以礼自防弟妹中有怠且嬉者每规以正厥母高亦倚以为安焉于是宗党闾里莫不称曰姜有贤女母既归蔡以不及事姑姜为恨事其舅氏藿轩公继姑陈甚谨藿轩公以贡士家食理生无羡陈生诸叔孱弱未立母独任苦辛操井臼具饔飧勤勤怡怡必得其欢而后巳于是闾里郡邑莫不称曰蔡有孝妇弘治辛亥燫以力田过劳年二十八而卒母时少夫一岁哀过泪血病笃亦垂死强之药乃生或欲夺其节母抱圻哭曰吾所不死者以有此孤耳吾嫁姑安归终其身七十八年冰蘗其操如一日于是郡邑邻封无不称曰蔡有节妇燫死圻始八岁舅氏时任大同都司断事母携之从无何舅氏卒家甚贫母以教子为首务圻少颇放逸母痛绳之圻遂改行业儒骎骎有轩举志既长娴文词工六书为名公墨士所器重正德间逆濠变作圻献御贼五策于维扬蒋守瑶嘉靖初御史秦君钺檄圻缉武皇南巡实录寻受知于时宰桂公荐入史馆桂罢相圻为抗疏请皆母之训也于是京师中外莫不称曰蔡有慈母予读之既乃叹曰嗟乎夫人有一行君子无弃焉况全懿乎甞论之百善原于孝母氏仁爱实出天性闻燫死之日舅氏问曰燫死何嘱对曰夫但以先姑久不祀嘱妇以是请舅氏感焉姜遂入祀嗟夫兹非母氏之孝笃其生而及之远者哉惟孝故节惟节故慈为女之贤养固有体矣今日蒙 恩旌节嗣日昌大后昆孝之获报可涯也哉是宜表之以风来祀 

　　○迪功郎见一盛公墓表 

　　呜乎此吾外祖盛公第三迁之墓也公生于宣德己酉五月二十一日卒于弘治辛亥九月二十八日得年六十三初葬于礼安乡故县运河之南吾祖朴庵宗伯翁为表其墓矣江齿土蹙嘉靖元年复迁北原江愈逼厥孙时复迁公暨父叔诸塜于余中张灶港东嘉靖二十七年二月二十一日也遡公之没甲子仅一周耳碑字剥落殆半时复谒予表之予奉读先祖之文感外祖之存没再拜流涕按故表增新迹而言曰公之先祖仲哲父濂字本清世有隐德为海门右族母谢氏成氏公讳英字世杰少游邑庠性豪迈颖悟过人弱延秿廪膳生久不得志于场屋岁贡试天庭得上选公曰吾平生抗志青云不能汨汨居人下乃今庠序毕业矣苟得授一散秩逍遥林丘睥睨卿相不贤于奔走坌溷中耶遂谒铨曹拜軄迪功郎以归隐特构一轩为栖息所扁曰见一因以自号盖取昔人林下何曾见一人义也居常焚香扫地兴至辄端坐弹琴庭畜一鹤琴罢或呼鹤引舞啸咏竟日客至则雄谈高论声彻于外听者唯唯不能出一喆至求田问舍之事不屑为也是以达官□里共贤之称曰盛公盛公乡有不决事每求正于公配潘氏性温惠事公唯谨正德十一年卒得年八十有六子三仪太学生密县簿室李氏姜氏寿八十一俨太学生勤学志科目未遂卒室崔氏潘氏僎庠生蚤卒室戴氏三女长适吾父宗伯公昆赠淑人次适戴浩次适孙蕃孙男四长业太学生隆平训导固安教谕次爵蚤卒次寿次实时曾孙九一元应龙庠生应蛟应魁应期应阳应钟俱业儒二尚幼呜乎公之高尚桐已表诸邑志逸士传中兹复表其墓公庶几不朽矣乎 

　　崔东洲集卷之十八 

　　●崔东洲集卷之十九 

　　维扬崔桐撰 

　　传四篇 
　　说一篇 
　　谥议一篇 

　　◆传四篇 

　　蜀冈先生传 
　　赠光禄寺少卿范公死节传 
　　诰封一品夫人许母李氏传 
　　朝列大夫张君传 

　　○蜀冈先生传 

　　蜀冈先生者扬之江都人也盛姓名仪字德章江都有蜀山故号蜀冈云先生襁抱中即能记诵少长苦志绩学不惮寒暑领戊午乡荐第六人卒业太学两居元选登乙丑进士第先生于古今书无所不读故于天下难易事亦无所不能为观政吏曹时能抗逆瑾不为致书冡宰刚介之声巳藉藉在人及主事礼曹数以外夷进贡事抑权幸王永又执奏不当加赏诱降夷人怒逆瑾铨曹以为贤改监察御史劾天下不职吏若干人具奏民间利病若干条风棱棘棘无所忌避外补山东佥事迁副使历职几十年有巨寇刘宸辈攻城邑杀长吏势甚剧先生募智将骁卒躬亲矢石间多为方畧斩首千余级境内以宁后二年商河盗起复建议官军入城支粮缓不及事请遣官赍银随所至买粮以给贼遂扑灭乃若问赃吏诛权猾宽疑狱理侵渔恤夫役凡可以兴革者不难以身任之东藩之政一时为新服阕改云南典屯政摘发诸卫侵冐粮银吏百余人咸帖然输服无称冤者迁湖广廉使久滞之狱剖决如流守令虽远在数千里悉廉其才否以公举刺时湖省多盗建议置佥事一人专督江防兼理兵备一人驻长沙诸郡嗣是水陆无虞民归德焉迁本省左布政使会　朝廷遣大臣取大木索价征夫一省骚动先生请以买木茨余次第雇役民困稍苏又　显陵之役计费不赀乃赞翊内使崔文务在节省又岁凶民饥人情汹汹乃蠲负已责散储揜骼所全活者甚众先是先生以入　觐可否属吏忤当衡久之始迁太仆卿时甘肃用兵诏觧马二千匹给军先生议每郡四更觧夫事获不扰又议置别库以储露积无何以不偶于俗被论得闲住既以　显陵功诏致仕先生性至孝友学术醇正甞议定曾子庙制应　诏陈言请崇尚周朱厘正文体为士论所韪居官励志清白林居惟旧庐数掾足以容膝薄田数亩足以充虚愉愉焉着书授徒训子力农若不以为窘也对客谈论经史品题今昔人物亹亹不倦语及求田问舍事笑而不答每出城市虽阛阓鄙夫亦曰盛公来矣是吾乡好人好人鸿儒学士称志行端洁者必曰蜀冈先生后生小子称□艺精到者必曰蜀冈先生嗟夫先生之学行才望有此所得亦多矣程之丰禄峻爵于世道无所轩轾者贤不肖何如哉 

　　○赠光禄寺少卿范公死节传 

　　范光禄讳琛字廷献号东山宣城人高祖惠任德冀二州同知祖斯福父晟母施氏光禄状貌魁梧双目炯炯性刚直负气不能为淟涊事少游郡学有文声宿学老儒多所推重督学御史浮梁戴公少可许得光禄试卷大器之成化丁酉中应天乡荐屡试春官不偶弘治癸丑谒选天官得江西清江令以母忧去服阕改令瑞金居数月闽广贼作夜半杀门卒攻城突入时瑞民汹汹窜伏左右有强光禄急去者光禄怒发上指挺然抚膺曰吾去土谁与守吾生平欲丈夫其行而学儿女子以自免于节义谓何遂从民兵数十人迎敌杀贼二十人有奇相持至翌日贼少却薄暮光禄力屈为贼所得挟至宋卒舍所问库藏所有光禄不为屈詈不绝口贼愤遂遇害时乙丑岁正月二日也守臣上其状天子哀之赠光禄寺少卿赐葬祭命有司庙祀立石荫其子麟为国子生光禄家居喜赈恤贫乏为闾里所德治清江平赋兴学廔白疑狱瑞金俗尚行贿公禁之无敢奸者死之年若干 
　　史臣桐曰予读　武宗实录乙丑之寇临江瑞州新淦永新诸郡被毒多矣而守令非无其人以身徇民者周副使宪范知县琛二人耳琛小臣也而能树节炳炳可尚也已使之当涂分阃缓急其可倚也夫菁莪之化琛奚负焉而景风之恩志士将无有所兴乎 

　　○诰封一品夫人许母李氏传 

　　一品夫人者柱国少傅文渊阁大学士松皋许公之配冡宰襄毅公之子妇也夫人姓李氏世为河南洛阳人父祥母邓氏祥与襄毅公并以才名擅一时最相友善襄毅公宪副山东祥以贡士任济南推官修好如故不以司属相临也襄毅公为松皋公谒婚于祥祥雅爱松皋公知其必为大器遂以夫人妻之时合卺济南无何偕夫人归于许一品太夫人高家训严肃夫人孝养舅姑自任勤苦一衣一食必躬必亲太夫人甚宜之松皋公举丙辰进士授大名推官迁监察御史戚族争荣之夫人未甞有矜色松皋公以论事谪知临淄会襄毅公卒行服三年夫人哀毁尽礼殡葬宾祭咸经综理比暮则抱儿潜卧高夫人侧逮晓始觉也既松皋公陟浙臬佥宪副使提学山西参政四川布政浙藩夫人随任念太夫人恋恋不释得一异味辄寄供太夫人曰吾不忍以甘旨自奉也松皋公陟光禄卿至刑户二曹尚书夫人亦由孺人累四封至一品夫人矣尚念太夫人年高还籍省侍以百金买地于城西立舍铸佛为太夫人祈寿考松皋公寻亦乞归养太夫人卒夫人哀痛几灭性盖其至孝出于天性故不为老少穷达所移如此夫人性温淑谦挹处娣娰有礼甞从　皇后亲蚕内苑以伯氏庄敏公一品夫人坐列巳下蹜蹜屡顾不自安命妇中贵廉其故莫不称叹处家甚俭约然好施舍忧居中值岁凶每以布粟褊问亲里贫乏者又置棺百具以给贫不能葬者辛丑年松皋公以冡宰乞休寻复　召典铨衡次年冬夫人得痿疾乙巳渐剧以八月二日卒于京师时公巳登台辅矣距其生成化十年四月二十九日得年七十有二礼曹以讣闻天子哀之遣行人徐洛治葬事赐祭二坛盖殊典也夫人蚤岁生子女凡数乳皆夭折一子??与以父荫累官督府经历陟辰州知府以夫人疾请内职侍养改礼部员外郎办中书事　钦给正四品服女三□□王氏出长适陕西都指挥张荩臣次适山西监生张良士次适洛阳王宪副子生员王阳生孙男二长茂禄蚤折次茂祯夫人卒之日桐往吊焉松皋公涕淫淫下语桐曰夫人平生舅姑严则养而能敬吾性约则俭而不侈乏婢仆则职劳不倦匮赀蓄则安而无怨计匹吾五十五年矣中间遭儿女夭折之苦奔驰悲愁之艰亦备甞矣今吾沐　朝廷厚恩高爵重禄所欲可致而夫人弃予以逝何能为情耶桐曰夫人贤矣贵矣寿矣其有终矣尚何憾乎公之所不已者夫妇之私也夫人之所无憾者义命之公也松皋公曰唯唯若子之言吾亦庶几无憾矣乎遂自为状属桐传之以昭阃懿章　君宠垂不朽云 

　　○朝列大夫张君传 

　　张君讳萱字德晖号颐拙松江上海人也自其先桂五居上海之高阳里得名张家浜张姓始着桂五生玉蟾玉蟾生隐德隐德生志恒恒生述述生熙熙君王父也字民和号梅溪君王母潘俪梅溪有令德君生而简重不喜儿弄弱龄就业于伯兄莱守以英敏见奇比长屡不得志于有司君益励力积学不为疲也竟领弘治戊午乡荐登壬戊进士第筮授鄱阳知县鄱治附饶吏奸民衺号称难治且岁输无艺徭繁力屈民以为病君至一切纾以惠政而抑强蠲污独加严焉邑有滞狱君为疑者谳之滥者勿听刑以平称机兵之役冗食者众君令分番归农以省工费之半俗尚阴阳家说亲死久不殡悉示以法里无留丧焉甫三年以案治一小吏不假借吏遂巧诋君于上官坐当调职至京师时逆瑾方焰朝士多濡足其门君独不往时论高之踰年得嵊县君曰官可改志不可改也嵊之豪右多匿丁田以轻赋君悉括其实无所诡隐学宫时??仕侧大为缮葺以敦岁祀故有五仓散置君聚为一以便民且省斗级费民有露胔者置漏泽园洎义塜戒所在揜埋之诸所营办咸取庀赎金金无入私橐者君抱公履方不能偶俗以称时求以是失使臣意至刺君于　朝然舆论方归望于君铨部亦廉其素得不绌正德庚午改政和政和小邑也比域浙省每为庆元龙泉诸县流民所苦君严令慎防民赖不扰巨室多隐蔽田租致小民有无税之征君曰税以田错制也有征无归毒在巨室为核免之簿书遂正巡按贺御史贤之移文两浙以式先是庠士久诎科第君躬亲课试登荐遂不乏壬申擢守茶陵州州境比江右民杂习悍盗贼多恃党亡匿不可捕诘君类编其族威以连坐民惧盗息山乡豪猾有侵负官物者君置元恶于法民知更行永新民越境占田岁负税余三百石君状其弊白当道责永新吏督征转输以纾民累至若禁市虣均赈恤可以利民者靡弗寘力焉巡抚安成刘公荆山王公交章荐君未及报以母忧去丁丑改潞州州有藩府舆役之扰且民以土紬为累君悉禁之先是岁征无定制右族缘以为奸君善为会计使边输有留轻重相等焉时逆彬势赫赫君不难以身翼患民倚以安巡抚张公嘉其迹特旌异之无何擢湖广佥事去之日民遮道攀泣相率画像建祠以俎豆君君莅湖臬恩威兼着长宝二府报获盗百有四十人君察诬引者众悉原之尤严狱囚瘠死之禁不得令仇家有所中伤时有捕蛇之役君遣囚徒行得无扰良民麻城马政多奸荆厂额外滥税皆厘正其弊当道称其名冠湖臬威加荆岳治迹考最嘉靖壬午擢本省参议主粮储先是侵克积弊边卫尤甚君立法禁处奸无所售卒以直亮不阿忤意巡抚引疾致政既归怡情泉壑谢迹城府构一亭扁曰颐拙日课二子诸孙其中意豁如也君性素友爱喜分施梅溪翁既卒抚二庶弟甚恩岁贮租入余于祠堂以给宗族贫乏者乡人甞负五百余金悉焚劵不责偿其历官居乡动皆可法如此居五年以疾卒时嘉靖丁亥三月十有六日也距其生为天顺巳卯六月二十有八日得年六十有九配陆氏有妇道先君十有八年卒继室孔氏　先圣五十八代孙子男二长鸣谦领正德丙子乡荐次鸣殷女二长适山拱宸次适朱朝宠孙男六长仕郡庠生次儒次俸次化次储孙女三长适郡庠生沈盘次许聘姚??番次幼庚寅年松江府庠生高君行义群请于督学御史冯君表祀乡贤祠墓从其先在曹乌泾之原 
　　论曰士君子立心行巳宁见矢?吾于小人母见罪于君子见矢?吾于小人其一时鉏铻挤绌若有不可堪者而时熙议定卒树风声见罪于君子则生前之窃享不足以赎身后之公诛亦何益哉张大夫尽瘁王事余二十年中间愠于群小迕意上官秩不过朝列以终其身斯不谓口?后生于义功浮于禄者耶然而去鄱则刘进士录为志名宦去嵊则王冡宰华为记嘉政去政和则滕侍御佑为记兴学去茶陵则张太史治为傅循良去潞则崔司成铣为记生祠嗟夫鸿垂硕望若大夫者视婉娧小夫孰显而孰晦耶吾录大夫行而重有感焉 

　　◆说一篇 

　　克斋说 

　　○克斋说 

　　大司徒王翁以克名其斋理儒学士重名绎义为之论者甚悉以巳对礼者其旨精以已对人者其旨谹以克为能者其旨倢测微探眇亹亹纚纚若莫涯涘客有求其是于司徒翁者翁笑而不答客乃谒诸东洲崔子崔子曰夫道渊巳浩巳莫可垠堮巳是故以精求者以精应以谹求者以谹应以倢求者以倢应譬如日月悬天旁窥四顾何照非明千窍百川何地非影是故以万求焉象若颛蒙以一求焉会有归极条分缕析皆可明道也左宜右有皆可行道也子盍考诸司徒翁之素乎洁已静修动中绳墨秉公履直一节不渝斯不亦克巳复礼之义乎排难觧纷抑浮惜费邦储台宪肃纪阜民斯不亦视人为巳万物一体之义乎秩履崇卑事历夷险轶谞儁猷荷负不屈斯不亦克身克职之义乎夫道一而巳矣即翁之行以本其心即翁之心以原其道即翁之道以证其名可以思过半矣客若有得焉退而语诸翁翁曰噫嘻子何有得于是哉子其问诸太初 

　　◆谥议一篇 

　　襄毅潘公谥议 

　　○襄毅潘公谥议 

　　兵部尚书兼右副都御史潘公鉴之卒也天子从礼臣之议俞内阁之拟赠太子太保赐谥曰襄毅盖谥法所谓因事有功果而能断者也公以清姿雅操门?玄才硕负峻擢贤科扬历中外治状之章章者如筮仕廷评则辨孀妇之诬子谳未决之群狱佥事福建则弭惠安南安之剧寇平福州郡武之叛卒兵备贵州则发杨章之秘谲再任信阳则举捕蝗之荒政廉访四川则四指挥揭黄之冤白右辖江西则出纳诈伪之弊革左辖四川则军饷之艰纾巡抚四川则均粮之法行丽江之夷靖擒关南马兴而蜀北以安戮深沟番贼而运道无阻及其共　陵殿之役也则采运八省议蠲派办小民之扰至若量材节费一疏爱国忧民之义溢于词表　太庙之役也理属吏之诬狱抑土官乏滥典及其奏功蒙赏则以优弛疲民为请斯不谓因事有功矣乎夫见利而竞进且害而返巡人情之恒也公直节义气不难艰险知□子之狱揭黄之疑虽犯怒刑曹事涉招毁而坚不可移逆濠之变汀关之防羣僚选愞而挺身独往关南多衅出羣策而卒收其功节费苏民两疏批逆鳞而无所恤斯不谓果而能断矣乎桐考古者以一字为谥一字之褒难也谥以二字自周汉始而二字并美尤难昔贾充晋武之幸臣也死而太常议谥曰荒帝虽易以为武而荒之称卒不可揜唐萧瑀亦贤臣也然端直鲠亮近贞性多猜贰近褊故谥曰贞褊而美恶并形若太保公者可谓名称厥情而具美无憾矣乎抑考公性纯孝昔寓延平闻母施讣匍匐北归妻子在省莫之顾也迁贵州过里见其翁南峯公之哀白也迟回不忍释侍养踰年而后行传曰事君不忠非孝世莅官不敬非孝也战陈无勇非孝也又曰孝弟也者其为仁之本与公既立其本矣夫何有于道生谥以襄毅也实宜 

　　崔东洲集卷之十九 

　　●崔东洲集卷之二十 

　　维扬崔桐撰 

　　祭文十篇 

　　◆祭文十篇 

　　祭大司成鲁先生文 
　　祭东轩张先生文 
　　祈晴文 
　　祭白侍御文 
　　祷雨文 
　　谢雨文 
　　祭陆俨山宫詹文 
　　祭曹邦彦户曹司务文 
　　祭蒲亭文敏公墓文 
　　祭周白川太宰文 

　　○祭大司成鲁先生文 

　　于乎先生鸿声硕负自家食时巳藉藉士林矣既而魁天下游内翰陟师氏名重中外亦有年矣在告岩居望系人心莫不翘首其一起者又余十年矣于乎天之夺先生胡尔其太速也哉惟先生之师模两京也选极海内教纪丕植文陋雕虫学耻章句吕正献公之究心经理足端教化之源杨龟山之学本正传大为诸生慰劳是以东序化弘上庠学振祁祁髦士升堂入室联翩甲第者济济惟人功在斯文殆不细矣使先生翻然再起则黄阁秉均苍生造福又岂浅浅也哉然而台司迭荐而高卧弥坚竟尔东壁受蚀下垆长游可慨巳夫不知者以为先生不遇于天下知者以为非先生之不遇天下之不幸也是大不然夫沃其根者蕃其末深其源者长其流先生道尊业广还元返朴扫八风之舞识两疏之机使顽者廉懦者立一出一处所以沃吾道之根深吾道之源者弘矣功在吾道功在斯民也是先生未为不遇而天下亦大有幸也欤某等追瞻山斗恨远光仪俎豆寄衷东临再再尚飨 

　　○祭东轩张先生文 【 阳峯乃翁】 

　　于乎先生器存家声才暎时贤骞举要衢履洁秉坚羽仪　宸署翊化臬藩懋树嘉政勋策黼筵烟霞心会爰屏世喧闲闲丘林颐和涵玄天锡茂胤以引世传纵横藻翰瀛苑名悬日陈坟典启沃　帝前锡予孔庶紫纨金莲先生逝矣哀彻广埏　帝曰有子昭典载宣乃藏乃祀后祉自天某旨在史馆令子同官爱我教我契托十年今也南游访旧吊邅寄情觞豆江汉茫然尚飨 

　　○祈晴文 

　　雨木泽物然天戾气则为妖水本利人然地胁阳则为灾神之所知也夫民惟邦本谷惟民命有司也者植民命以为本者也而神明也者佑之民以翼有司者也诗曰田祖有神秉畀炎火又曰敬恭神明宜无悔怒盖忧患者在乎人而纾患者望乎神吾民之厄人神共有责焉矣于乎何辜楚之民往岁告旱嗣岁告溢旱溢紏缠降罚实多即今自春徂夏夏徂秋十日九雨雨淫阴伏江湘湖泽淼焉巨浸市阓为河宫饥甿就蒲赢圯墉沉甍襄岸平谷来牟病而昭赐弗蒙禾稼没而有秋何获是将刬我根本而重可哀焉者也意者　大庭弛修靡反乃门?缺而重我神怒与然明明天子洗衷素虑露祷走币用勤弭恤者至矣意者表诚启圣仁爱我　君与而民其阽危胡可以轻试与将无桐等奉公不职贪墨毒克苞苴在门欝诅在圜丝征铢课神心不平垂割有众与然一有于此罪在吾等而顾及之元元何哉有司有罪而贻之民非神之灵也若其无罪而罪吾民非神之仁也惟城隍之神鉴隙方省奉有　明勑若曰罔闻幽明之责谓何惟风云雷雨诸神嘘煦震荡帝命率育若曰罔闻咸亨之德谓何惟山川社稷各有疆域各载厚德德不在物时祀之典谓何神何不飞螭节骋龙舆上告天神下彻地祗挽否为泰转沴为祥云旗拂霄风驭时扬羲和运晖河伯受职土神呈瑞先农恊力则民受嘉生邦本盘石庶乎　皇心载宁百工惟休而神之时荐岁祀亦得世享乎报酬矣谨告 

　　○祭白侍御文 

　　于乎哀哉先生之才修能瓌负紬绎不穷足以翊乎世猷先生之德姱养弗迁任道以朴足以追乎前修先生之器溥謇不苛渊涵不察足以隘乎时俦抱□南趋经营帝丘尽瘁以事知殚虑周以王臣之匪懈固造物之所优而白简方严丹衷甫露溘异化而载休意者至人之不恒羙忌多取俾英华之奄收意者帝爱厥才云征记乎玉楼意者悲氛壤之迫阨轶九垓凌六气渺恬愉而上浮于乎先生人生过隙日月干嬗谁其能留先生之独留者芳声茂绩洋洋纚纚与正气而并遒夫何憾哉然而攀輀执绋荐醴旅羞怆怆而弗忍舍摇摇而若何求殆我同事者之所私不能不临秋飔而抆泪睇冥幢而寄忧也尚飨 

　　○祷雨文 

　　工有常宪帝有显泽赫赫孚命用正厥德嗟嗟楚方岁不顺成匪水则旱民鲜嘉生天之不吊实民之尤民亦何知召之有由惟予群工靡修多阙适见于天开右弗屑火炎南陆东井烮光靡稼不萎靡草不黄淫阳欝蒸札瘥有作施舍彷徨鬼神乃索神灵合天民命依神敢禜敢告暴衷且陈庶寮即祷申之庶长降物展悃神若莫享惟神孔章淑慝是司工有弗率神鉴勿遗弛我民罚润以膏液兴雨祁祁纾忧举阨小民不咨庶正载安神亦表灵含煦之宽尚飨 

　　○谢雨文 

　　天心仁爱施无弃物神享惟诚非馨黍稷民之多艰岁事蜷逼吾工弗逮策励罔克敷袵陈词用蕲庞德皇灵不违降鉴顷刻洒以甘霖洗我沴域蒸黎欢呼悬觧焚熄俯循何修奄受歆格神实秉钧恩威莫测惟神终惠闵兹孔棘汪泽沛仁有流无塞时雨时旸司命任职有生熙熙有穑嶷嶷民工并休邦本是翼尚飨 

　　○祭陆俨山宫詹文 

　　桐与先生产唯限于一水道寔契于同源相闻于总角之年受知于场屋之雅泃沬于风尘之乡邂逅于云龙之会悲凉于离别之秋驰情于鱼鴈之托期我以远大翊我以高明属我以爱子示我以胷臆真道义之师友也桐兹抱痛海庐念及交游谊分虽梦寐食息未甞不在俨山方期天启佳辰再从先生之躅觌德金相联班玉笋相引相翼摅愚诚以上报　天子下究宿学而先生已矣且柰何哉意者天下之至宝为造物老忌不欲久在人间邪抑造物者有意于先生故啬其终以留未罄之休于后人邪呜呼海阔天长瞻望何及徒有肠切声吞遥对南云耳祗遣一□□□心越哀哉尚飨 

　　○祭曹邦彦户曹司务文 

　　嗟乎先生于吾辈同登南圻丙子贤书讣于今余三十年矣日月代嬗亨屯异遇生死殊涂回首畴昔共醉鹿鸣连翩白下之英屈指落落如晨星秋叶存者几何幸而先生筮仕地曹羽翼邦储吾辈三四人亦各以薄秩合簪京署论交话旧少罄平生而先生讵云舍我而逝为情当何如哉念先生学醇行笃言讷貌温惴惴小心不諐榘矱累资积劳已五六稔大夫清陟例在旦夕先生奄尔违荣靡终后禄天之报善人固若是耶意者天于善人生食其报不若死昭其名享厚其躬不若庆垂其后先生盖棺之秋名卿硕士僚友乡曲莫不哀哀叹息羣诵宿贤而令子以奇隽之器寻魁乡荐是先生之令闻益章芳绪有托彼养者之报善人未谓不丰且远也斯可以暝目矣桐等醑羞展悃感倍恒情追叙久要实劳心曲哀哉尚飨 

　　○祭蒲亭文敏公墓文 

　　门生桐等谨奠于文敏李公之墓曰嗟乎先生之成就吾侪也或擢秀南折或连茹冀比媿爨下之凡□幸兼收而并蓄先生之教育吾侪也开我迷途端我法程实恩同乎骨肉岂谊止于师生先生之俯爱吾侪也弛严范而色引展情欵于燕语坐春阳于藤轩剪丙夜之莲炬念师门之睽离纷宦辙而不齐曾岁月之几何成永诀而长违嗟乎先生玉粹金昭祥麟威凤逸韵清标　圣朝梁栋往牒爬罗于蓬观词锋景焕乎仙瀛未屑于絺章绘句才兼夫钱谷甲兵钧秉台衡羮调鼎鼐时属望乎弘摅　帝有湏于亮采夫何彼苍夺我哲人匪小子之私戚关世道之亨屯桐等过董墓而生悲媿玄塜之莫助凄橡隧之秋风叹楷林之朝露德深感倍词切心驰椒浆肃献神共有知 

　　○祭周白川太宰文 

　　嗟乎先生之不可作也真邪非邪英灵正气今安归邪念先生之风范修髯皓发双晴烱然神采整峻动履便旋群以为天下之庆必永其年奉瞻未几胡云已矣谁能舍施先生学醇而古蚤涉道涯静而有养介而不华諌垣抗论台宪绳邪扬历中外一节无瑕萧然廯橐尺寸莫加是之谓有为有守知有国而忘其家先生才长而毅行笃而纯振振君子蹇蹇王臣克敬克戒摅悃一人夙兴夜寐独任苦辛旌别淑慝尽瘁以沦是之谓奉公委质知有君而忘其身先生之未秉铨衡也公论攸归望之如渴既拜新命也舆情翕然朝野共悦彼苍者天胡福之而遽殃予之而寻夺几厥有知孰不为之欷歔哽咽况在同乡旧爱情何能遏嗟乎有酒旅筵有殽旅俎聊寄哀思神其弗比尚飨 

　　崔东洲集卷之二十 

