　　钦定四库全书

　　集部六

　　石田诗选

　　别集类五

　　明

　　提要

　　臣等谨案石田诗选十巻明沈周撰周有石田杂记已着録此集不标体制不谱年月但分天文时令等三十一类葢仿宋人分类杜诗之例据慈溪张鈇跋葢其友光禄寺署丞华汝徳所编也顾元庆夷白斋诗话载都穆学诗于周尝作节妇诗有青灯泪眼枯句周以礼寡妇不夜哭议灯字未穏是周于诗律不为不细然周以画名一代诗非其所留意又晚年画境弥髙颓然天放方圆自造惟意所如诗亦挥洒淋漓自写天趣葢不以字句取工徒以栖心邱壑名利两忘风月徃还烟云供飬其胸次本无尘累故所作亦不琱不琢自然拔俗寄兴于町畦之外可以意会而不可加之以绳削其于诗也亦可谓教外别传矣都穆南濠诗话称其咏钱咏门神咏帘咏混堂咏杨花咏落花诸聮皆未免索之于句下葢穆于诗所得不深故所见止是也集前有呉寛序称其诗余发为图绘妙逼古人核实而论周固以画之余事溢而为诗非以诗之余事溢而为画寛序其诗故主诗而宾画耳又有李东阳后序东阳与周不相识时已为大学士与周势分悬隔以呉寛尝以写本示之重其为人故越三十年后又补为作之然二序皆为全集而作华汝徳刋此选本时仍而録之非序此本者也

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　石田诗选巻一

　　（明）沈周 撰

　　○天文

　　弘治改元元旦遇雨

　　元旦未及春东风意先苏风来继零雨和润物皆濡助我新天子沛泽弥九区河流亦传清天与圣徳符贤俊日拔庸治道务精图尧舜不异人政化无两途我衰在畎亩感激舞蹈俱告戒各努力勤耕备公租黍穰多充禽渊静无惊鱼上下信影响余生幸于于

　　雪作二首

　　经春十日忽作雪如此纷然门且关瞥见豪华成白屋错加粉饰累青山侵凌广野容无地零乱髙空落自闲兀坐搔头何遣拨梅花寒勒未开颜
　　春雪公然沮春雨莫能为润秪漫漫撒盐差是殊无味执玉徒观不辟寒满地萧条悲乌雀何人徙倚爱阑干冻皴手足须俱折拥被微吟强自寛

　　二月三十日雨中

　　此雨送残月阴云隐有雷草虽宜湿长花亦要晴开沟漫鱼争上泥深马忌来春山只隔眼应待我衔杯

　　三月一日喜晴小步用士弘韵

　　雨春情况闷中谙一日初晴月已三半湿半开花解笑相呼相唤鸟交谈闲行聊乐将谁伴独咏而归也自堪更有余懐成漫酌好风吹面小轩南

　　嘲雨

　　雨泽之所至千里为其方其落万万注河沙数微茫方中髙低田多少落不当髙者少莫润低者多乃殃虽有利物名功过不相偿落之徒劳劳所怨亦穰穰何如一轮月分影不可量一处有一月一月散千光只譬一州城万人住中央一人一觞酒一月照一觞一觞吸一月人醉月无伤月自行中天不惊亦不忙房杜昔为相垂绅坐庙堂天下属黙化熈哉称有唐安石似道辈琐才事更张聚敛以为政戕民隳宋纲君子与小人于焉观否臧我方坐雨厄斐然成此章

　　风雨中戏三郎园樱尽落

　　风风雨雨未开晴忧病忧田白髪生闻道西园尤作恶小僮欢喜拾残樱

　　雨闷

　　乆雨连阴结青天安在哉大由云所子浩及水为灾羣叶无情尽么花借湿开寂然泥淖地苦忆旧人来

　　雨夜自遣

　　需霁寥寥坐夜长呼童转烛更添香澄懐有物嫌诗在聋耳无闻并雨忘头上青天终自出人间白屋暂相当眀朝补漏吾还得手把黄茅作向阳

　　五月十五夜见月映树有作

　　圎月出树东隔看被树罣羣叶相蒙茂光采还透射玉盘虽隐映其魄自整暇脱树渐自髙万里大明奓了了太极圏谁向虚空画坐深已当头其树势斯下小人蔽君子暂尔何足讶树月亦偶当微吟聊譬借

　　中秋湖中翫月

　　爱是中秋月满湖尽贪佳赏亦须臾固知万古有此月但恐百年无老夫鸿鴈长波空眼眦鱼龙清影乱眉须人间乐地因人得莫少诗篇及酒壶

　　钱士弘以东坡船邀泛月病阻因答

　　东坡新船髙似屋两舷开窓三十六昨乘缺月泛昆湖今泛杨湖月方足老夫不及困河鱼到月足时人欠福莫能扶惫踏髙筵马不进兮人累俗翠盘露酒白玉香一饮之縁惜难卜月从水上忆车公还能入户寻幽独枕前只作卧逰人亦有清华烂双目髙吟不寐待回船输却醉乡诗可赎

　　暑中冩雪图

　　六月添衣唤僮子自画雪图茅屋里玉花出笔飞上树惨澹阴山无乃是老生放笔还自笑颠倒炎凉聊戏尔门前有客来借看满眼黄尘汗如雨

　　松庭对雪

　　三白触眼喜欲颠天王继统新改年岂天厌恶下土浊以此雪之同皎然光照眀堂纳祥瑞一平天下知其权疾而蒙藏能过厚卑而令髙如进贤先时上帑宝珠玉今恣四野开琼田何须聚敛自委积过而不拾贪夫悛先时豺虎横食人空山忍饥今可怜威能挟天已阘茸势可炙手还■〈虫连〉蜷老夫忍冻亦惯事草庐安抱牛衣眠庭前孤松有喜色要与老夫相作縁

　　冬日

　　冬日晴可爱温如君子人即之不觉热黙生懐抱春执巻南荣下吾目亦滋神何嫌炙背徒负以献吾君

　　腊月二十八日立春得雨病起漫言

　　小阁棂窓风自推手添香炷拨炉灰残年送病诗中去淑气将春雨里回午案待甞新茁韭阳檐思访欲开梅岁功代谢忙如许似与衰翁逓老来

　　悯日杂言

　　日既去日复来来如赴去如颓来是谁约去是谁推一来一去彼此自禅续无与我与何故使我心惊猜似乎少年有根是汝拔老丑无种是汝栽百年所筭三万六千日自我而数指作枚我今行年已七十歴日二万五千枚所该百而去七大大半又复使我心惊呆虽欲不惊呆猛见霜丝雪缕垂两腮何况人生不满百疾乌捷兎又如此而相催我思天地灵长之气十二万九千六百年然后运穷刼尽荡而为灰吾人亦谓参三才胡乃其气短索不得相追陪凖天地而言人眇尘海之一埃嘅岁月之玩人同古今而一雷我无长绳系日住亦无长戈挥日回亦不知学仙能乆视亦不知托佛能轮回而今而后去之日付一杯来之日付一杯不忧罄其缾耻其罍春暖秋凉山邉水隈访黄菊寻白梅秋月自与吾虑净春云自与吾怀开昼逰之地吾蓬莱夕息之处吾夜台以殇视我吾老大以彭视我吾婴孩信寿夭吾何以外请享此见在不乐胡为哉

　　苦雨寄城中诸友二首

　　一阵接一阵一朝连一朝官仍追旧赋天又没新苗白日不相照浮云那得消君休问饥饱且看沈郎腰
　　新雨似旧雨今年即去年只愁沈垕土或喜梦青天顿顿黄虀瓮家家白鹭田惟应五谷地改纳水衡钱

　　秋雨偶书

　　云暗湖村水漫沙秋堂萧飒类僧家聦明比旧堂堂减老懒随年数数加风扇未愁蕉破叶雨房偏恐稻伤花坐深兀兀多资睡强欲开书候日华

　　中秋赏月与浦汝正诸君同赋

　　少时不辩中秋月视与常时无各别老来偏与月相恋恋月还应恋佳节老人能得几中秋信是流光不可留古今换人不换月旧月新人风马牛壶中有酒且为乐杯廵到手莫推却月圆还似故人圆故人散去如月落眼中渐觉少故人乘月夜游谁我嗔髙歌太白问月句自诧白髪欺青春青春白髪固不及豪卷酒波连月吸老夫老及六十年更问中秋賖四十

　　星堕

　　惟己酉十月五日立冬始鸡后涉黎眀寤者稍稍起有星流西北而从东南止其大如车轮蓬然曳长尾撒星更抛熖遗落相蘂蘂其光白中黄烛地以昼比行旅尽惊仆吠犬鸣鹜雉堕地如炮声引响乆未已床闼皆簸撼约闻三百里七月尝示异不意复有此瞥过视莫谛堕处曷究拟至地当有化其形当何似其堕当何曜其罚当何理窃谓经与纬堕一天缺纪无乃金火余其气互合耳余衍固非正谪罚自有旨菑祥付茫茫不敢扣太史

　　对春雨

　　春雨父母情惠物侔爱子润被发华妍长养助欣喜庭垂存腐蕉土渥芽伊始斋心临散丝清虚及窓几自怆槁飒姿均荣固无理

　　中秋无月歌

　　老年于世百无与待尽光阴而已耳佳时令节或难忘有酒还随大家喜一时过去少一时打筭百年能得几满前童丱倐突弁少者如斯老何恃去年中秋月在城白璧团团酒波里今年中秋月在家买酒邀宾走儿子云漫天黒月失色老子之兴殊败矣老子非月能万古暂借一光何足鄙中秋失月不中秋人固无聊月当耻常时有月我无酒有酒呼月今不起有无无有两难谋要是天公忌全美世途茫茫寓万事顚之倒之亦如此眼中屠贩却封侯意外诗书多饿死便从一月观万变何敢容心必其理感深坐乆欲添衣风急秋髙月如水

　　溧阳道中遇雨

　　浮云接地日无光足力衰迟道路长都是小儿能疾走这场风雨却谁当

　　有竹庄赏月

　　烂拥银盘草屋东白头相赏两三翁青天不老人自老明月正中秋亦中怪底有娥因药误谋诸无妇恐尊空百年各愿身强健此夜年年此燕同

　　八月十七夜待月

　　候月月不出引醪兼话长栁黄延返照苎白应新凉恶璧沉海气待珠开夜光我罍犹未耻愿早贲林堂

　　○时令

　　元日

　　今日之日一年始三百六十年之终云物昭回天杲杲风光澹荡气融融商量栁色緑少许烂漫梅花白大同无事此杯椒栢酒老夫不觉笑颜红

　　四日过有竹荘

　　春早拏舟闻鹊鸣病余勉强竹荘行开年数日匆匆易向老逢人徃徃生阴陇瘦姿松抱冷雪洲芳意草知晴稍通酒■〈角戋〉聊乘兴亦漫诗篇度野情

　　人日喜晴

　　今辰谓人生风日佳可喜七居阳之正宜云造物始占晴协阳吉其兆比君子雾雨忌为阴小人象斯拟君子履于祥岁事无不举小人道用晦顾有菑害倚东皋动春风强健供耒耜持以告吾人毋忧徃时否

　　七日树介

　　千松凛凛清霜戟万竹森森白玉殳无数小儿相怪问老夫搔首但邾娄

　　元夕席上赠冷庵宪副二首

　　石湖乐事漫呉台茅屋今宵也一回上客门前探节到小儿城里买灯来生香竹叶迎春熟活色莲花映火开妆点太平须要此百年常覆掌中杯
　　堂带春星月满台劝君且饮一千回休言美酒消愁得亦被华灯送老来急管繁弦声乍合千门万户夜齐开明年佳节依然在分付春光驻此杯

　　春晴出游

　　天宇及轩霁品物各华研清般约同侪络醑仍击鲜展酌临芳树鸣琴参笑言促羽酬良辰迅光不长延请看刘伶坟酹之莫达泉

　　闲居四时吟

　　白日可形指青春蔑迹寻不应有开花还复有鸣禽何物衰飒翁乐意亦充襟浩然不能遏登临动谣吟谣吟侑杯酌花鸟同山林一畅太和气载鼓康衢音扪心自有会求知非在今
　　赫暑薫永日众皆苦烦酷林庐頼溪次茅茨非厦屋门前荫重栁檐后郁深竹无风气萧爽汗渖免浃肉尚可加白葛喜谢裸裎俗昼静茶瓜余摊书教孙读既倦还偃息梦寐亦清淑
　　秋凉我所爱人情与时宜因念康节言还眷康乐嬉杖屦足济胜出门随所之举睇达遐迩山水陈髙卑洞庭吹白波落木不可持我特覧眀镜因之悲素丝素丝不复玄物变咸有时亟欲学神仙早悯气血衰羡彼南山色青青无老期
　　砉砉风木号靡靡霜草白敝褐气不温坐拥檐间日大儿输租还升斗告既毕区区氓庶勤万一答帝力檐阳歴飞晷倐忽灯火夕光下目尚见展兹编年册其迹类岁功乘除无纪极非徒遣永漏亦足知徃昔

　　上已即兴

　　春旸丽广野和风泛冠裳庶物争敷畅葱葱媚时光縁溪盥清流俯见须眉苍假祓聊复耳所适兹晨良握兰袭清芬偶羽接飞觞沂水不可即道逺徒彷徨

　　春归曲

　　今朝三月三十日问春果是明朝归春归当向何处去春亦不言花乱飞东家蝴蝶已无赖强逐游丝扬落晖青楼粉暗女子嫁朱门鸟啼宾客稀春一去万事非临岐更把一杯酒愁见墙头梅子肥

　　端午漫书【丁酉】

　　周也浑衰惫奔波已不便亲淹■〈石皆〉上殡食仰水中田借贷烦亲戚饥寒罪岁年低头搔白鬓雪涕在青编忧患今如此聦眀不及前私情吾自讼公急众谁怜凋瘵应伤骨劬劳不息肩趋文弃田稚随例劾庸钱违夺虚吾日号呼彻上天诛求家百世政令月三迁简静髙眀度更张小谅权鸟安求茂木鱼乐奔深渊流剽如为衅搔惊孰任愆申商疑实际卓鲁似徒传青艾谁攻病红葵他自妍深居思俊徳分赞仗诸贤莫以威严恃须知忧乐悬厌儿求角黍与俗话蒲鞭积雨殊滂矣浮云亦黯然致婴门限外此意向谁宣

　　端午小酌

　　亲朋满座笑开眉云澹风轻节物宜浅酌未忘非好酒老懐聊乐为乘时堂瓶烂漫葵枝倚奴髻鬅鬙艾叶垂见享太平身七十余年能补几篇诗

　　六月望夕作

　　十年六月十五望昏时月出当巽向初从地中已遭蚀妖蟇大吞魄俱丧辗空渐髙已半露黒气轮光两相荡其色昏昏赤如血荧惑红芒近仍抗老夫茫茫不识占但称怪事惊还怅未闻官府行护典太史岂遗还弗谅不食而食天自愆人未容知未容让不如买酒洗此月一洗千年永无恙

　　立秋夜坐

　　霜毛随叶落搔首忽心惊节物其如我乾坤聊且生谁家无月色何树不秋声好在清哦地戛然庭鹤鸣

　　秋暑夜坐

　　星河垂地夜阑珊坐乆幽懐百事关畏老欲逃如镜里苦尘难脱限人间一亭多竹还妨月二水宜家又欠山世好茫茫谁是足秪除心迹自髙闲

　　秋夜

　　白屋衡门拥堕樵秋懐落落夜寥寥人间箧笥悲纨扇天上楼台款玉箫竹实未生岐鳯老樵书不展塞鸿遥青春虽在潘郎鬓只恐愁多亦易凋

　　九日无菊

　　今日九月九无菊且饮酒明年九月九有菊亦饮酒有花还问酒有无有酒不论花无有好花难开好时节好酒难逢好亲友一杯两杯长在手六印何消金握斗三杯五杯不离口万事莫谈瓶且守瓶云罄矣我即休载欲谋之已无妇天应私我身独在天不全人花乃后迟之眀日兴还存紫蕋青苞得开否倘看烂漫即重阳借酒东墙恼邻叟

　　九日値雨无菊

　　重阳薄酒且沾唇岁患虽烦节物新昨日未知今日雨流年不恕老年人篱花欠事无黄菊江草多愁漫白苹何待齐山始酬醉小孙须办拾头巾

　　和呉匏庵续

　　满城风雨近重阳之作满城风雨近重阳寂寂寥寥破草堂彭泽花枝待晴把云安曲米带生尝梳头髪应吾年白润屋金从别姓黄惭与潘郎续遗句沈郎瘦不似潘郎

　　丁巳除夜

　　数日匆匆岁告终温存惟有此宵同安知媚术先求灶未信空文必送穷诗巻可留还自寿钓竿无恙任为翁茅堂已与年俱旧帘幙沉沉不动风

　　与韩克瞻苏安道守岁

　　杪岁乐合并留恋甫及除不可负竒遇请勿歌归与天地一逆旅所在皆吾庐各念年岁改忽忽不我储相守戒毋寐彻夜亦须臾四序流且既其程惟仅余丑鸡苦无情督曙声喔如隔邻促沽酒一一围地垆传杯相彼此廵次不可虚林静风灭响雨迹良渐疎俯仰百年内几人今夕俱人情与节物揽笔吾当书

　　守岁

　　岁行殊碌碌来往类瓜期越日成新旧关情有仳离画傩俱散后白叟不眠时孤注一年计同人此夜私五穷无术遣百拙信天为举酒鸡鸣际聊申缱绻辞

　　送岁词

　　白粉作白团今夜送岁用千年万年例千家万家共岁去还自来送者徒郑重初谓人送岁终反被岁送人于一岁间过眼几悲痛送岁人不知处岁若处梦我有同室人今年室已空

　　秋日早兴

　　髙斋梧栝凉意好但是雨声妨晏眠一心黙黙百感内万事悠悠孤枕边鸡鸣犬吠物有为昼短夜长天上偏起来盥栉了无作赖此床头秋水篇

　　立春日试笔

　　雪屋萧然折竹间畏风门户鎭须关乡推老大悲年逝人诮迂疎喜事闲土锉拨灰烧冻芋云檐补屦织新菅深居终日无聊赖或为儿嬉一解颜

　　除夜

　　五十三回送岁除世情初熟鬓应疎事能容忍终无悔心絶安排便自如立券毎賖扶病药作缄因借养生书亲羮坐雪肥鲜少索画人来喜馈鱼

　　病余待旦

　　衾铁凌衰飒无眠展转频鸡余千虑枕霜下五更人梦绪不可续窓光浑未眞两童床脚底■〈鼻勾〉睡怕教晨

　　除夜留客

　　客会合时须有酒岁乘除际可无诗乾坤假我为逆旅日月玩人犹小儿黄屡相寻柰新厯白都不剰笑残髭浮生踪迹任流止见面尽强空尔思

　　留客守岁歌

　　请君勿思家相将守除岁谁家守岁同故人惟我与君开此例作诗送岁君有篇买酒餪岁我有钱莫嫌苦与岁留连惜是眀朝已来年本恋岁华还恋客亦惜眀年又南北岁来岁去自无穷客去客来头渐白白头无春风且暎灯花红灯花落处天拂曙君起云归岁亦去归家马蹄急如飞家人阑门谇不归

　　元日四首

　　物华初焕发鄙抱亦生春开岁始今日杖乡无几人蚁醅浮瓮冽鸡彩暎门新笑进三分盏聊娯八十亲
　　贺旦亦随俗筋衰拜莫便鬓毛关燕次厯纪旷生年地气通荄早晴光入户妍小孙看满抱不待众人怜
　　野俗夸占候年芳比昨强值人春立早加闰岁行长话绪及农切杯廵次客忙援时从少饮独后感流光
　　频频逢献岁健日忆儿童有母敢称老无年不愿丰堂光静宜北风气暖知东万扰来吾虑悠悠致静忠

　　元日用长字韵

　　年来隐计自为长簮笏何如书满堂入眼晴云占岁气照门春日动江光传椒老子腾腾醉骑竹儿童故故狂车马东华虽富贵贫穷吾亦爱吾乡

　　初春

　　畨暖畨寒似小儿嫩春天气作娇痴预先办酒等花发醉到花飞亦霎时
　　微黄冉冉桞生姿数日春晴陟有私新水一陂他自暖跳鱼何故却先知

　　灯夕

　　灯火长街閧小儿龙钟老子亦随嬉小儿作閧浑无度老子贪嬉固有时满眼杯盘人尽醉大家箫鼓夜何其金吾不禁销金事莫为春城筭酒资

　　秋夜独坐

　　万事萦思独坐中炉香深处性灵空药如效世黄金贱年莫瞒人白髪公疎竹画窓因借月堕樵惊屋偶乘风且来拂簟寻髙卧梦境浮生一笑同

　　秋宵

　　秋宵殊为老人长展转衾裯夜气凉梦到衰年随血少事寻闻感累心忙慿凌残月空梁鼠干聒西风破壁螀强把清吟诉无赖亦堪延缓及窓光

　　廿五夜恋岁

　　与岁别在迩五日即告终三百六十日漫过已匆匆余此知莫留顷忽迅飘风譬若杯酒阑客散堂欲空强尔拉老兵徘徊乏欢悰把笔构短篇灯前拥衰翁衰翁类岁事微吟搔鬓蓬

　　七月十五日城中晚归

　　晚郭归舟急若何市尘犹恐累渔蓑到家觉得曽风雨两树芭蕉破叶多

　　十月二十八日早自城回

　　短日促解缆起程霜鬓蓬岸姿微雨润人影淡波通一鸟没虚碧数枫留晚红指家浑不逺村过更桥东

　　八月一日病中即事

　　旬时惟有药追陪断不思拈旧酒杯虑静炉香宜夜坐眼酸书巻怯朝开江苹白应松鲈出庭草红催朔鴈来老去苦惊时节换壮心那复傲寒灰

　　石田诗选巻一

　　●钦定四库全书

　　石田诗选巻二

　　（眀）沈周 撰

　　○山川【园池附】

　　舟中望虞山与呉匏庵同赋三首

　　虞山我邻境欲往路非遥比来无好抱风日虚春朝兹藉嘉友兴理舟访岧嶤渐喜苍翠近豁眼岚霏消上有古松杉落落旌幢标其下见行人徃来杂僧樵我坐意亦驰岂伺双屐超何异谢康乐巫湖睡且遨

　　登梁昭明读书台访徐辰翁丹井

　　逺秀目已周复骋登髙足青山不嫌人所取随我欲巍巍古仙坛寂寂奠林麓七桧交云霞灵颷散清馥崇台转磴道攀縁把傍竹同行玉堂彦髙咏应虚谷逍遥东山风已屏歌管俗申纸惊连章谬图仍附轴聊以志倾赏流传亦何卜或恐闻邦人有酒悔无逐

　　留连山中薄暮返棹

　　迟迟二三客黙黙对层岑转柁清川口忽然西日沉常时急归路兹焉迂我心行行望不辍去逺思滋深所思何以冩丹青亦难任不如就明月弹我丘中琴

　　过长荡

　　发迹过长荡识此平生始春流方漫衍旷荡弥十里老葑蔽层云敷芽青拟拟正如一明镜■〈暴皮〉蚀铜绣起西山欲临照掩却螺髻美山亦拗怒去南走太湖涘羣势涌迭浪争捷互排挤我恐先我去挥手喝止止湖山四面好转侧皆可喜此面正佳絶扁舟载西子芳洲有隙地肯卖脱紫绮移家非丹砂所好在山水

　　溪上独坐

　　观生吾自得饱饭荷农功盘石箕双足清流影一翁松乔藤辅徳枫老叶还童好在寻诗地无人杖屦同

　　渔村

　　呉江本泽国渔户小成村枫叶红秋屋芦花白夜门都无三姓住漫可十家存熟酒呼儿女分鱼喧弟昆不忧风雨横惟惮水衡烦鸥趂撑舟尾蟹行穿屋根怡然乐生聚业外复何言

　　经尚湖望虞山

　　日午放船湖上头虞山随船走不休髙云仰见出翠璧飞影下接沧波流青林人家隐山麓鸡鸣犬吠闻中洲鸬鹚羣栖竹叶暗蜻蜓特立荷花秋莲歌渔唱尚互答落景在树犹堪游小舟争渡各先去独逆风波浑不忧

　　宿白马涧

　　湿云载春山晴秀怅莫逢朝来双闼前顿失千巃嵸天地大藏疾何所不包容峯峦皆养晦草木未发蒙芙蓉不敢巧反朴鸿蒙中老眚叵辨物存亡诘儿童昼夜不分明中恐移愚公又虑九疑缩万里来相通争髙或不平出气荡其胷水墨用吾事丹青莫为工

　　大石状

　　望望秦余杭首尾行不了大石突其凥翘然一拳挢山体厚藏骨吐秀此特表正类抱中婴头顶露于褓形大气则散趣足在于小其深虽未即逺观已自好顷来莫能穷继至敢草草循墙道林麓记曲乃遗杳登登觉向峻渐渐驾木杪猊峯据门左呵禁口欲齩有磴沿百级有殿嵌山造并殿跨偃石悬身龙袅矫行人自其下恍惚怖四爪转髙蹐其背股栗身亦掉鎭脑结佛亭所仗力可扰四壁满题句贵贱成杂扫同游惩涉险旋踵促及早次寻岩间寮蜂房互窈窕縁势尽西向局地窄接缭云栈中贯穿所歴平地少山静日自长石瘠人亦槁坐僻觊居安传竒被游搅阳厓诧唇掀阴窦疑目窅虚含风飂飂湿暎云稍稍众绉不可熨乱舋龟拆兆层迭百宝合正绀或厕缥亘此金刚座千古不可剿危椒压屋脊雷雨常怯倒草木亦作怪牢络万藤茑苍松长深根本矮枝节老斜见山桃花微红暎丛筱草异传多药采掇未谙晓欲宿偿三过衾裯悔忘抱既夕气更佳延月象倍皎尚欠一踏雪意先有璚岛情状要细述言语未获巧不期诸■〈山上畾下〉嵬拄腹早韫藁宛然紫芙蓉为我一手拗东坡昔袖去援例我非狡山僧苦着相便觉生烦恼

　　移席茅山东顶徐永年避酒而去作歌嘲之

　　自我来茅山春雾拨不开冥迷五日思困顿当面不见紫翠堆今朝喜有风汛扫两目浩荡天光回秀峯戢戢各拱立伺我道左千戟排苍松为幄碧草荐洼石一一罗尊罍髙天广野寄笑傲芙蓉对面劝我一吸三百杯徐卿不能有此量自椒而窜山之隈隔林大呼谷与应掉首竟去无徘徊却从地上举手谢逺意若诉不得相追陪灰难别易略不恤有乐弗取眞呉呆山禽冲客啄余胔野花点席粘残醅老兵既失老僧在且握石子为阄猜醉来枕藉足力惫扶掖不起相催颓明朝烂漫别办冶游事青山在在似作游人媒乆住山亦许不作谢令推慿我裁截笔作剪信我包括诗为胎请君急急还来看怪事金鳌左股昨夜安在哉

　　雪中登虎山

　　月色风光知几到好竒今补雪中縁急排岩树开髙阁生怕溪山又少年城郭万家羣玉府塔檐千溜半空泉杳茶美酒殊酬酢似此登临亦可传

　　雨中看山寄杨君谦

　　看雨春山中晴日未可及峦华与岭秀濯濯翠流汁水墨间罨画屏风四围立杂花逗余红雅与松共湿低云满窓户似爱幽者入我初作静观并喜得静习纷纷冶游子此景不足给有诗在此境佳句待人拾诗肠倘干燥亦许借润浥持之报杨子正可事屐笠

　　水村图

　　鱼荘蟹舎一丛丛湖上成村似画中互渚断沙桥自贯轻鸥逺水地俱空船迷杨栁人依緑灯隔蒹葭火暎红全与吾家风致合草堂曾有此愚翁

　　天平山

　　天平合在名山志山下祠堂更有名何地定藏司马史此胷谁负范公兵髙屏落日云霞乱杂树交花鸟雀争要上龙门发长啸世人无耳着鸾声

　　光福

　　羣山西奔驻湖尾通川夹山三十里川穷小泺开镜光居民次水屋比比屋上有山屋下水开门波光眼如洗虎山桥畔晚市忙打鼔渔郎卖鲜鲤霜前橘柚万苞黄雨后杨梅千树紫山围水抱开农桑乐土风光眞画里三年潢潦我无家恨不移书亦居此

　　和张碧溪登宝峯韵二首

　　乐事春来要不空直登峯顶路方穷青山始尔三人酒白发泠然万里风城郭周遭江势转莺花烂漫物华同太平无象今成象好在诗篇杖屦中
　　新醅拍拍玉光浮挈榼提壶判醉逰髙帽特寻芳树挂清歌缓共晩云流频来信我何拘忌大胜为官待告休日日乘春知未足翠微还补菊花秋

　　三宿虎丘松巢

　　夕阳系缆有余辉入寺登登曲径微孤塔白云平鸟背疎林黄叶暎僧衣临池吊剑寒泉在扪石寻题古刻稀便欲留诗补三过【三次有图于此】眼花灯影不成挥

　　与沈工侍时旸登大潮山絶顶

　　侍郎不到十年余拉我松行喜并舆客子初疑穿虎豹僧伽髙住自钟鱼龙蛇起陆香山近鵰鹗摩天震泽虚把酒直从峯絶处眼空错认是匡庐

　　泛舟横大江

　　泛舟横大江流止随西东前头望广水后头望连峯客程渺茫茫行云无旋踪霜露沾我衣覧镜饶慽容

　　约客山行先后相失

　　春山同游不同席却被青山笑相隔村蹊宛转马不进来者固迟归亦急问人云去苦不逺如酌稍延当有及空亭鸟下小燕过秪见残花与残核手扪路竹漫刋诗将记后来君可识白云酢汝一杯酒不问老兵何得失

　　山行

　　云壑风泉处处宜诗囊酒榼大家嬉人来人徃春无主日短日长天有时堕胾林亭看蚁竞插花山轿爱蜂随野僧未识登临乐静自关门笑客痴

　　楚江秋晓巻三首

　　天连湘汉水悠悠水色微茫接素秋残月已沈三国恨乱云初散九疑愁南方流落身将老西候萧条客倦逰欲采苹花恨无伴美人迢逓隔沧洲
　　葭菼苍苍白露时萧条江色带微晖平沙鴈逐寒潮起野树鸦随乱叶飞渐见九溪如练净尚怜三戸似星稀不堪昨夜南逰客愁向西风忆受衣
　　梦回江上筭秋程水影迢迢积渐明落木西风连鄂渚乱山髙浪隐湓城钟邉野寺经僧起霜里孤帆估客行徃事独悲前席误不从贾谊问苍生

　　自甲浦道太湖四十里见异香诸山喜而有作

　　清苕达宜兴道湖已成筭仆夫却告难风浪卒莫翫劝我陟山麓正尔免忧患彼此有得失我臆殊未断譬山行见湖昏昏秪浩瀚何如行湖中坐见山秀烂仆尚清决筮得需利在彖毅然促飞橹猛进不复懦探穴有虎子履险获竒观出浦即会胜列障拥一岸遥思揽呉香妄意觅仙幔羣耸西若监巨浸东罔畔天谓湖太淫设此似按摊云涛日冲撞石趾力抵扞输赢各无能两垒对楚汉我行锋镝间便以老命判山疑相慰藉逐逐笑供玩始有舟楫虞尽被山破散山亦有情状要我绮语讃气聚势则附形散脉复贯逺近相衍迤中自存博换虽静有动机万态纷变乱虬龙徐蜿蜒狮猊悍奔窜夷突各不一小大略相半正展芙蓉屏横亘苍玉案晴縠绉日光莫熨锦绣段金庭与玉柱逺弄波影灿歴眼四十程续续青不断平生诧传闻信美非谩谰修辞聊梗槩归忆庶可按

　　岳麓秋清为西涯李阁老题

　　荡摩云汉觉乔然形势雄看岳势连赤帝奠灵天立极紫阳宏地道生贤人凌灏气攀珠斗峯落清湘见玉莲上相旧游今不忘冩懐还复事图传

　　天柱晴云【仝前】

　　一柱巍巍万象超切台接斗见岧嶤命惟说用金为砺天许姚擎玉作标森列宸枫均湛露夤縁野竹上青霄文章变化成何似更倚云霞看冩描

　　黄山游巻为篁墪程宫詹题

　　黄山巍峩四万尺摩天戛日髙莫敌天下之人皆识名土著之人游未极篁墪先生二十年亦自今兹方决策沉沉冬雨作泥淖日日需晴蜡双屐天将试人故作沮拂面犹嫌雪飘白先生一意牢不破十客追随三不逸到山浮云为开路石立伟夫厓左逆梁飞危甃虹不収树翳古湫龙所宅汤泉觱沸幽广下热酒不须敲火石境深渐觉与世逺下界便从风雨隔诸峯六六互出没目抉云踪寄髙歴容成浮丘合居此呼之不出闻笙笛祥符小憩仅四诗天待先生尽苍壁不应止此便返驾请启一行多后役作图何事到野人耳聴安能当目击长安在西但西笑是邪非邪聊水墨更是髙篇不容和茍能挂一还漏百宛陵妙语括嵩胜亦与欧公旷游席欧公不有宛陵无纸尾但留三叹息

　　暮春登虎丘

　　独信微吟人不知山花满地悔来迟乆搘緑树阴中杖仰辨丹崖缺处诗日有闲縁逰始胜老无健步出非宜一回到此一回少怕近清泉见鬓丝汛罨画溪长溪碧衍玉光净树夹两崕俱倒映羣峯树杪髻螺出一一随行似相媵小舟贴水天上坐了见须眉落秋镜溪当比我懐尚澄地固不凡游亦胜舷歌偶尔及沧浪野鸟忽飞鱼忽泳中流手洗白磁■〈舟光〉一勺分清空百病喜闻秋潦转澄莹健在能寻不妨更

　　游张公洞【并引】

　　弘治己未之三月余来宜兴客呉君大本所二十一日大本倡曰张洞果老修眞处古幅地之列吾邦之仙域也必启君一游余笑曰业已订之矣于是理舟载酒从洑溪而南歴罨画溪迤■〈辶里〉四十余里始舎舟陆行望西南诸山髙下层迭丛然莫知所谓洞处诘之樵人指盂山曰此中是已其山于羣山最下而小计其髙不过二十仭心甚易之岂灵区异壤能结乎是哉冉冉曲经田塍间三里许乃抵已暮亟由林麓左行拆而北二百步路次临一穴甚深晦其唇有杂树蔽亏人谓此洞之天窓也转及山椒则洞口在焉呀然向西北且隘有石衡亘于上如门楣然入必俯首上摩小方有刻未暇读门侧置片石楸纹纵横云为仙枰疑好事者设之自兹从石级下度载上载下﨑岖甚疲于老足因小憩旁石瞰下冥冥时岚气滃浡如水涵于中不可儗步隐隐惟见石台耳暝色渐翳迨无所覩乃下山议宿道士张碧溪林馆规以明日补其未足之游夜二鼓雨作檐声浪浪怅然谓必败乃事矣黎明天就霁即蹶起厌浥行湿莽中喜剧兴热却掖猛进冉冉焉足若虚蹑洫洫焉身若渊坠愈下而境愈竒乃及台而昨俯见天窓者今则仰视之日光下映四顾了然下多乱石倾亚有崩跌势洞传孙氏赤乌间霹雳所开天窓可想其迹也台踞洞北趾崇丈余南面而立则三面环见皆石壁壁拔地渐髙而偃如鹏翼鶱空焘下其中■〈空谷〉■〈空谷〉壁之理上下皆庚庚而横理中乳流万株色如染靛巨者么者长者缩者锐者截然而平者菡萏者螺旋者参差不侔一一皆倒悬俨乎怒猊掀吻亷牙利齿欲噍而未合殊令人悚悚乳末余膏溜地积为石■〈木菑〉数长躯离立兀兀色揉青緑可爱西壁下作大裂斜而衍幽而窅内多流石错互初随行小僮误由洞口岐而入忽见蹒跚出于罅处众讶曰何小子之佻达也东壁下一小洞厕门内有石洼滴水满中又一洞正南壁中极黟黒云通半里许余闯之寒气淰淰袭人不可乆竚大本则挟童奴二三辈执炬踉蹡而入觉其挺诣之无难也非但不能抑不敢以老身试其不测惟盘桓台下恣得俯仰之观嗟乎设者不自知其巧而使逰者知之知也有不能尽其知逰也亦有不易者焉余于宜兴二过洞尚相昧今于一识迨老始获之可信境于人间不多设逰于人生不能几遭因引酒独酌心与境融乐与迹超洋洋乎欲参造物者逰谓可遗世而长存不知果翁之得果何如哉时大本自别洞出仍来候余歴言其中石床石灶丹田之异旁之列洞不可殚记余曰毋多诧我我亦有神偕子徃矣大本请记而系以诗诗曰
　　仙山不在髙灵区设中冓包蒙自太古霹雳始与牖闇然不耀地白日已通昼遂亵世逰人我及千载后登顿入地中足与石角鬬飞厓临紫云既掀势还覆仰面欲成压山鬼自司救元气不蒸雨五色变乳溜支本万不齐纂纂簮笋瘦又如人披腹呈此琅玕秀旁扉表云房曲密通欵窦跬步必容炬老胆怯且逗神仙未易求冥探亦何遘矫手采瑶华和饮千日酬聊度三千年儗与石同寿

　　溪上

　　春日熈熈百鸟鸣东溪试步觉芒轻闲来闲徃曾无为时笑时歌自有情止水触风微起縠过云生雨略搀晴邻翁偶揖还相汛道是先生底独行

　　登金山

　　龙宫涌出玉嶙峋乍眼来看极悚神满地莫论无坐处【东坡忽至佛印室中曰内翰何来此间无坐处】中流眞见不羁人【东坡蒜山诗云金山亦是不羁人】墙低树少多容月石瘦花悭晏得春舟楫一江名利路烟波谁谓不生尘

　　史明古曾约同游今已化去

　　胡翁乆忆金焦胜感慨来登独老身生死隔尘空旧约江山如此欠斯人强留诗酒聊三日愁送莺花又一春浩荡烟波莽回首漫将行乐与谁论

　　和西厓李阁老韵留题金山

　　尽有风波怯往还又因名胜使人攀天将白玉浮诸水谁以黄金姓此山欲就一竿渔浩荡更慿双足弄潺湲老僧莫作谁何问只借中泠洗醉颜

　　妙髙台望江

　　一源万里势成三截地分明限北南长堑悠悠天所设奔流浩浩海相函独怜击楫存遗誓可笑投鞭是漫谈头白妙髙方纵目落霞孤鹜晩犹贪

　　饮中冷泉

　　此山有此泉他山无此泉泉名与山名并为天下传山泉两合徳珠璧辉江天宛在水中央天使尘土悬山本一江石泉井从石穿非鬼不可凿人莫知其源黟深贯龙窟不溢亦不骞我乆负渇心始修一啜縁慿阑引小勺氷雪流荒咽载灌肝与肺化作清泠渊沁沁若沆瀣逐逐空腥膻至味谢茗荈亦不从烹煎谬哉康王谷欲胜宜未然未伺鸿渐知但饮必推先由我口舌譬亦获参其玄世多未沾者茫茫尚垂涎满注两大罂载归下江船摇光荡江月泛影云亦鲜分润及乡人七碗同通仙

　　归途欲登惠山时烟雨空蒙众有难色余独奋徃

　　惠山怪我昨径去归来欲登却作雨湿云隔眼失髙翠掉头不顾眞巢父愿治笠屐徃慰谢众虑沾濡吾莫沮我言惠不在天上行不畏难当至耳呼童挈榼客乃从一段竒踪自伊始西湖山色竒空蒙当与此山移此语

　　光禄汝徳

　　发舟自东川行行渺西鹜返照变湖色四浸映浮树轻风泛广水低昻浪相互亦复疎雨零顷耳遂澄霁延杯引丛语殊莫省修路遥睇君子居聊赋停云句欲撷汀洲芳怅然无所遇

　　和呉匏庵姚氏园池四絶

　　宫庶才名天下知旧题留在此园池墨痕蠧尽重翻稿二十年来似梦时
　　蚤起治园晩始归黄昏蝙蝠满堂飞人家夜例开门睡甚矣先生并去扉
　　雨后春池漫石矶樱桃梅子两争肥东风试暖诸生假间就沧浪浣旧衣
　　小小园池尽自清不曾夸大命新名看花看竹多佳客竹与追陪花送迎

　　和匏庵观治园和韵

　　散直乐清燕缓带行园中辟荒自伊始有力适我佣羣砾一何多琐屑错蒿蓬渐理塍与沟脉脉见泉踪作者茍不划奚忧植难丰况喜临皇畿春早气自葱好鸟鸣树颠东方至和风勿去观小道治国将无同

　　水闷

　　破屋如舟只浮住茫茫鱼鳖是比邻频年大块无干土何处巢居着老身万顷汞田春涝富数声雷腹晓飡贫诗书不饱还堪遣开巻时时感昔人

　　图钱氏沁雪石

　　亭前峙竒石兀可当一障沁此万古雪亘地气魄壮蒸云势欲轩得月神更王妙拟轶汍池润未下雪浪刓凿天借巧胷次见洞荡孤立宜有邻雅许修竹傍风雨不敢泐刻名乆无恙宝此一夔足磥砢不多尚贞徳允配主白衣可呼丈我见便欲拜良信米弗诳聊与貌髙古敢有愚公妄

　　谢顾天祥送将乐石

　　一拳竒骨胜仇池落眼眞看玉雪姿急埽秋轩容突兀更栽野竹与扶持已藏东海从深袖便卷沧波答小诗莫道空言尚加拜此懐还托米颠知

　　雨后经西园

　　小园西百步五亩未为悭得雨草皆满无风花自闲尽清全頼水论足尚亏山树艺有余养其如丁者顽

　　登牛头峯和陈永之韵

　　秋坐无所适牛峯期峻攀携手相鱼贯极力凌孱颜东来望城郭北指郁江关凉风振木末叶飘巾屦间俯见行旅人役役徃复还如我二三子逍遥意自闲其中有达徳髙谊薄云山

　　夜登千人石有序

　　四月九日因徃西山薄暮不及行舣舟虚■东趾月渐明遂登千人座徘徊缓步山空人静此景异常乃纪是作
　　一山有此座胜处无胜此羣类尽硗出夷旷特如砥其脚插灵湫敷霞面深紫我谓玛瑙坡但是名差美城中士与女数到不知几列酒即为席歌舞日諠市今我作夜游千载当隗始澄懐示清逸瓶罍眞足耻亦莫费秉烛步月良可喜月皎光泼地措足畏踏水所广无百步旋遶千步起一步照一影千影千人比一我欲该千其意亦妄矣譬佛现千界出自一毫耳及爱林木杪玲珑殿阁倚僧窓或暎红总在蛛网里閴閴万响灭独度跫然履恐有窃观人明朝以僊拟

　　因杨君谦见和复和一首

　　狭径穿山腹盘盘雄歴此吴王三千剑意以是为砥铁髓积广面岁乆色尚紫石槩竒窽窍此以平为美坐阅今古人当不知千几集坐毕一时僔僔嫌如市况乃实不及千名何以始凖彼释氏诞万亿未为耻俗惊少摄多走观信而喜我登纪夜吟其面月如水杨子时莫偕清篇触倡起歴歴到以意不游与游比语语尽括石石举在诗矣使石尚化玉倐忽鬼入耳玩之灵光生戛之雅音倚气复蒸春云诗又在石里瑟缩愧我辞荆棘碍步履自笑邯郸人胡为强追拟

　　君谦又和复答

　　子才五色石补天曾以此余才散为诗或突或如砥今赋千人坐秀句尚红紫谁谓丈人丑贵有幼妇美一篇似难又连篇不觉几谓即事深刻打搨满城市先时漫无文增重信伊始我如呼风鸱悲鸣自堪耻子如希有鸟九万借风喜上掣层霄云下掠沧溟水余力播此石久静当■〈石屈〉起点头有公案悟诗与禅比不然只冥顽一石而已矣我言子无答一言而已耳尚容答千人琅玕杂然倚还招旧时月总照新象里我复就盘陀箕踞脱双履咏言证千人使石无妄拟

　　载和答诸友

　　我阅丘中石■〈畾上力下〉屃特见此天不生亷隅荡矣若加砥但嫌色相在雨洗常出紫坦坦宜坐人喻千溢其美未如清凉达所容不拘几可拔岂万年菱溪笑穿市夫差墓其侧恃固乃经始小类莫试剑脆裂傍可耻夜夜晒明月玩弄少客喜我来发豪吟鹤磵应流水初慿石乘兴亦半因月起百年择一胜颇与赤璧比有石无此月其游亦漫矣有月更有石有诗兼称耳下里和者多声韵妙依倚胷中各磊隗争出言句里何当拉诸君我亦补芒履明年待中秋石逰更堪拟

　　月夕汲虎丘第三泉煑茶坐松下清啜

　　夜扣僧房觅磵腴山童道我吝村沽未传卢氏煎茶法先执苏公调水符石鼎沸风怜碧绉磁瓯盛月看金铺细吟满啜长松下若使无诗味亦枯

　　和马抑之大小干山歌韵

　　大干山小干山宛如両玉浮湖间却疑子产不受弃于水古人髙谊今者行何难山亦有何欲谁与名之干有干于世则有欲磵愧林惭当厚颜君不见寝丘之后有妬谷避恶之人居亦弃又不见广州之间有贪泉好亷之人饮所忌我为别立名寄示双嶙峋大谷大玉小小玉洗尔惭愧开精神老夫十年枵腹水没稻朝惟咽日莫飱霞与云平生饿死事极小俛眉承睫何为人

　　莫厘登髙巻

　　己亥秋文明府天爵访王翰林济之同登莫厘之峯二公各有记予不能同游不知其为胜兹强作图与诗聊复尔耳
　　洞庭雨山浮具区金庭玉柱僊所都翰林王君列僊儒住隔万顷玻璃湖洪涛巨浪相吞屠我欲从之老命虞海东文侯眼孔大视之不与■〈土幻〉堂殊眼中之人不可呼翩然往就乔之鳬文侯文侯实尹呉所治百里山水俱山灵河伯受约束疑为后拥仍前驱髙登莫厘尽竒观云古未始今当无白波青嶂坐可挹红妆细马来敢污两人傲睨万象表但恐笑语天人狙挥毫抚景间杯酌作文竞与山描摹湖山洵美我未识翻意斯文相厚诬縁文作画强鄙夫正如擿埴求其途茫茫意会复有咏长安西笑何其迂有生不游山亦诮手搔白髪吁嗟乎

　　寄题金山

　　金山名天下名大山则小我在童丱时其名已自晓愿登盖有待待待首空皓屡扣土著人挂漏麄可道所亘百亩石江心泊浮岛山中无空处皆以殿阁遶及参能赋者语莫尽其巧我托耳为登聊且厌怅懊譬如山堕梦其境皆梦造梦觉费追随所得未了了有路县不逺有身无大扰从地借健步从天借不老便须逰一年冩此平生抱

　　病中懐西山

　　兀兀安衰疾重帘竹下房日因忙者短夜为老人长荐粥修蔬品抄书■〈菐页〉药方西山行乐地螯酒付谁狂

　　拂水崖

　　只有看山是胜縁青鞋布袜且轻便天収雨脚賖今日我趂花时遣老年絶壁云扶将堕石豁崖风勒下奔泉此来不愤空归去旋构新篇拣竹镌

　　过湖村

　　几家成聚落鸡犬夕阳时人影临流揖帆梢拂树移积禾髙屋脊落叶厚茆茨邻并尤淳厚常通无有私

　　城中夜归

　　尘累茫茫有郁襟思乡就晩发城阴潮来顿长沟渠量船过平穿市井心仆子促程双奋橹人家临水乱鸣砧柴门髙想慈亲倚新月疎星恐夜深

　　崔氏水南小隐

　　一家县水懒通桥寂寂寥寥逺市朝寸地有生耕子姓索居无类画渔樵晩波埀栁供鱼贯春雨髙梧养鳯条莫谓温生同住此不因车马趂人招

　　江山胜覧

　　满地桑蓬属少年出门自赋逺游篇匡庐眞面开屏玉嵩华僊踪倚岳莲野市谁家濯春酒邻船何处访秋弦老予牖下今头白司马山川是梦縁

　　三月九日舟泊虞山下见逰人续续于椒麓间可爱而赋

　　霁色澄虞山正与游人偶一年无多月春三及秋九勿厌倾郭人随俗悦亲友春风若招邀是处闹花栁林华竞妍新无复有恶丑间见丛緑中逺暎红裙妇休云恼山谷点缀亦可取抠趋识壮歩屡顿验皓首下上相追携从髙引衣手尚有散逸流列石自爼豆老夫目中尽未在逐逐走况当气力衰孤坐还可酒

　　云山

　　云是青山旧铅粉一翻妆点一翻新鬓邉白髪偏无赖点着都成老丑人

　　丹阳道中

　　抖擞山邉水际身廿年重踏旧京尘依依残梦丹阳月兀兀轻车白髪人谅自去来无个事趂他花栁未分春关津莫作谁何问诗酒承平一老民

　　钱士弘阻游虞山

　　我悬虞山当一舎曾几寻山止其下见山便怪老足困剑门拂水心空挂诸君生长为山邻终日熟逰非曰乍今朝懊恼有长篇颇被春泥妨不借尽自空蒙雨亦竒抱衾况宿林庐夜开门点火照芙蓉湿翠还堪酒中泻

　　湖上杂言

　　纵目极遐旷水嬉湖中央青山载白波上下相低昻俯首爱云霞零乱随兰桨悠悠遡空冥忽忽超景光宛宛汉皋女落鴈悬微茫可望不可即相思如水长

　　题沈履徳逰湖杂咏巻

　　朝看湖船出暮看湖船还逰人趂日不用拣雨晴雪月何曾间举头看山低头饮唱謌小女桃华颜青山亦来照湖水一镜暎入千螺鬟便可斗酒诗百篇更选絶壁镵其顽青山万古湖万古岁月但与逰人悭昨日逰湖人今日埋青山青山与湖同玩世尽把少年勾引老者删君不见白乐天苏子瞻云公不能再为湖山起虗名空挂湖山间我当把湖酿酒日日醉岂被红尘白髪相欺谩

　　再至虎丘松巢主僧索画用空谷山居韵

　　世谛纷纷扰扰间松巢来诘老僧闲爱山已结峯头屋借画仍看屋里山池影心空和月见岩扉客去倩云关新茶新笋都叨却香积谁云染指还

　　夜行村路中用程篁墩虎丘韵

　　踯躅经墟复歴丘昼时不走夜时逰泥涂我有多岐叹江海谁闲野渡舟着力自家须杖舄发明何许借膏油从知世路不易涉只好归眠旧草楼

　　紫云洞

　　天地不秘宝芙蓉擘空青借问此何居仙人敞云扃翩然招玉童导我探窅冥髙歌振逸响侧足履落星下有古灵湫天光泛清泠酌之不可死阅世齐冥灵

　　石田诗选巻二

　　●钦定四库全书

　　石田诗选巻三

　　（明）沈周 撰

　　○居室【亭馆附】

　　移榻西轩

　　旧榻处幽暗耽睡固有因移之置西轩轩制焕以新其地不函丈虚明易知晨东方动初阳流光先枕茵破我黑甜境夙兴自然勤盥栉能及时亦足劝奴人尚有清夜景月出檐之唇照书仅可读老眼自不眞兹轩所助我迟暮生精神享此一息佳嗒然遗我身

　　瀼西草堂

　　堂在瀼西黄草茨吴乡莫把蜀乡疑地从杜甫名全借图为卢鸿我不辞衣桁夕阳迷翡翠竹坪春水下鸬鹚百壶自醉苏司业未解求人为酒资

　　流波馆为史徳征赋

　　罂湖南泒分两泺翠阜浸波双朶落沙鸥渚鹭雪点镜杨栁芙蓉锦开幕水心有屋驾虚明柱挿玻瓈髙借脚上留客榻枕秋眠下许渔舟带烟泊不须择胜日移亭何数倚晴偏快阁无地楼台笑语凉倒天星斗鱼龙跃门前万顷不入税寸金寸土卑城郭红阑我儗一临流但怯须眉老非昨

　　闲居

　　顚毛脱尽野僧如世好都归一懒除欲博晏眠髙着枕图便老眼大抄书屋须矮小茅须厚窻要清虚竹要疎心与陶翁有相得时歌吾亦爱吾庐

　　湖南草堂为慈溪张廷仪赋

　　清胜之居不可当诗书亦许带农桑近家湖似君王赐买宅赀非録事将山有一屏华翡翠人无半唾辱沧浪开门尽得临流兴何待兰亭始可觞

　　湾东草堂为弟朴赋

　　爱子别业湾之东去家仅在一里中蔽门遮屋树未大矮檐但见麻芃芃频年一意耽诗酒翻然改与耕夫偶赤脚馌饭走细塍戴笠牵牛映新栁时人喃喃讥子愚问翁尽有髙明居何致妻子嫌侧陋何信兄弟专锱铢从人自说渠自好力田养亲殊有道强于逺宦窃斗升手种长腰使亲饱力田养亲乐己多兄弟妻子如子何我与题诗解嘲骂门外雨来虹满河

　　莫氏寿朴堂

　　莫家种朴堂之前人家与树相为年拱宋抱元非一年皇明十围犹郁然望如车葢临绮川张空黛色凌苍烟危柯垂地雷雨妬斮皮露心蝼蚁穿屡逃兵火合灵怪曲赦樵斧谁夤縁虽然所托在竹地似此爱护寜非天天尝戏赭不为病与家同衰即同盛侍郎狼狈以官败大类牺尊灾木性儿孙奕叶今森森立庭便欲空槐阴人于门第望乔木我羡根柢生词林呜呼此家此树不易得李宿应须自封殖作图还儗角弓篇放笔为君三叹息

　　君子堂燕集分韵得上字

　　髙堂俯阛闱所喜得虚敞门内除尘杂幽然山林想左右饶茂木朝禽度幽响雨至微风俱况时当长养朋从非一方各各慕义徃揖让礼度周言谈情慨慷主人金闺彦忘形尚吾党探诗侑深酌请火继嘉赏咏歌清化间允着太平象虽有东封书懐哉不须上

　　登吕山吴氏池亭

　　君家四山秀相傍亭馆依山起池上画栋飞云天影虚日映棂窻摇縠浪美人清歌行玉觞碧藻出鱼风澹荡鴐鹅鸂■〈勑鸟〉似江湖花径临流紫丝障屋阴垒石更学山意未足眞翻假尚掌上芙蓉百疉青李怪牛竒知摒挡主人去后我却来物是人非激悲怅浮生岁月耐有期富贵役心无尽藏老客重游恐未縁惟儗缄书问无恙

　　斋居燕坐

　　斋居过雨净燕坐意良惬习习风吹襟引酒独浅歃劝饮何所有蕉袖舞长叶悦目何所有栀靥笑素颊妬帏了无禁得得自姫妾妄境一粲破眞乐从酒摄眞妄俱茫然且作庄生■〈口答〉

　　题杨君谦南峯行窝

　　逺结游窝怕近城云峯窈窕阻人行草堂一力资谁送桤木三年树自成地吉不妨分佛界山空亦好发书声无心富贵知杨素还恐骅骝入谷鸣

　　登吴汝秀万竹亭

　　有山或无竹有竹或无主主家屋后山竹盛不可数布石接阴行初入问无虎髙跻渐窈窕早露滴冠屦深翠暎人面叶云仰如宇长身森万挺疎密各有序羣居爱不乱君子乐生聚林亭雅中构落箨仍鄣蔀清歌激凉吹按节傍可拊想多径造客题名刻旅旅笋富主食饫太瘦亦自取还能长诗腴彼此有损补十个笑市城寸寸黄金土此地多不贱一一容玉汝

　　竹居

　　宦迹殊汗漫有止必有竹作屋仍竹间麄庇却易足便似黄州楼明年恐南北君子固类聚离之便云俗凡人有此好其人亦如玉书来儌我图漫笔冩秋緑恐无清气骨顾为此君辱

　　补屋篇

　　先人有遗构宇我逾百年坏久莫除雨沾湿床头编欲葺今颇喜卖菜得羡钱构者良似易葺艰方恻然仍感寒薄士卓锥莫夤縁内省既自幸见获受一廛且免歌中露得鱼敢忘筌守成固在人成人尚在天天成人弗修得之复自捐老马强为驹威后终怯鞭梯危自苴补惴惴求瓦全曝湿保后读子孙惟勉旃

　　宿刘邦彦竹东别墅

　　乍认东庄路不眞有桥通市却无邻山穷借看堂中画花尽来寻竹主人烂漫笺麻发新兴留连樱笋送残春与君再见当经岁分付清觞缓缓巡

　　乾坤一草亭为狄天章赋

　　少陵老子旧茨茅小着乾坤气自豪作者有程吾耳耳视之如传世劳劳图书可托斯文在风雨无惊地位髙坐此笑歌三百岁江山屏障一周遭

　　留题苏文辉隠居

　　迢迢觅虚浦依依指青林拉柁沿洄流逾梁路转深遥盼人家处杂户班溪浔地僻罕人事儿童窥客临何须诘君居漫縁清诵寻深檐映疎竹垂帘昼阴阴敛书出肃我为喜卒莫任神通维云久觌面乃始今癯然何巉岩长裾配寛襟愔愔寡言辞志静知虑沉父子自家学禽鱼同隠心鸡黍既云具荐醪复鸣琴欲别不忍即止宿抱裯衾

　　碧梧苍栝之轩吾寝之前有屋甚虚明屋下有一梧一栝并秀于庭因名之云

　　吾轩陋无取頼有此嘉树梧栝各一植当前郁分布正比双国士裒然在宾阼我是轩主人对越自朝莫读书接叶下小酌亦可具徘徊弄华月凉影乱瑶璐疏繁来冷风拂亚湿清露始信昌黎公喜为五楸赋我初作轩时自以偃息故轩树本无因偶合亦有数以树名吾轩以物表所遇树色如得意我亦成其趣栝古枝相摎偃蹇抱贞固梧身耸而拔未可限尺度迟彼鸾与鹄引子来相附时时扫蝼蚁霜皮虑其螙但笑三千年羽化我当去我去空此轩当为谁所住轩亦空此树当为谁所顾存亡俱冥冥天地聊一寓

　　溪亭小景

　　幽亭临水称冥栖蓼渚莎坪只尺迷山雨乍来茆溜细溪云欲堕竹梢低檐头故垒雌雄燕篱脚秋虫子母鸡此段风光小韦杜可能无我一青藜

　　马秋官课农山庄

　　秋官薹笠事东菑虽爱清幽也似痴分肉戏专邻叟社讼田闲剖野人词竹枝雨暗蟏蛸戸豆叶风凉络纬篱知遣床头三百瓮醉中都赋劝农诗

　　杏林书舍为戚宗式赋【父设教子行医】

　　设教开医沸一堂君家父子为仁忙松梢露碧临窓砚杏树华红隔水庄买药僮归门夜月挟书生散路斜阳成才起死心相等用世谁如此计长

　　浦东白诗楼

　　只把清哦换白头骚情选思入冥搜楼居疑与仙人借诗巻当从天地留东海倚涛孤枕夜西山开雨断髭秋最怜老子兴不浅崔颢时时接梦游

　　成趣亭

　　旧闻淮上尚书府别作陶翁成趣园三匝菊松迂引径两交梧竹暗通门亭分啼鸟边头座人倒飞华里许尊莫信平原夸冨贵只凭幽雅继儿孙

　　黄尚节静逸堂

　　记得君家附郭居一堂幽处市声虚緑阴日薄停琴坐白发风凉带雪梳蟢脚漫延窓下酒燕泥时污手中书长郎日以文为业润笔青钱可馔鱼

　　泽居偶书

　　比邻星散絶经过四壁寒光渺渺波私畜牛羊刍牧少官仓鼠雀稻粱多西风布被耽朝卧残月松窻衍夜哦不是老夫能遣拨出门一望奈愁何

　　寰翠堂为韩鎭抚作

　　韩侯京口髙作堂堂后万石山低昂复有潴水方凿塘堂中动摇山水光金焦乃是天富贵巧手移入家中藏帘掀晓日见翡翠笙吹夜月来鸾皇芙蓉夹座酒满觞宛如美人罗四傍韩侯关门醉十日只恐金焦复去江中央

　　十八邻

　　比比托邻并相好逾百年老少虽消息林庐无改迁辛亥壬子岁潢潦割相连滔滔槩吴会垫彼公私田田中不生糓辟术无所传嚼草草亦尽仰面呼髙天惟食累于世不如枝上蝉浑舍相抱哭泪行间饥涎日夜立水中浊浪排胸肩大儿换斗粟女小不论钱驱妻亦从人减口日茍延风雨寻塌屋各各易为船忧厄乆不解岂免疾疫纒死者随河流沈骨鱼龙渊生者乞四方所饱何处边两年非一日几日艰一饘逐逐更逐逐去如飘叶然飘叶或回风故处还周旋一去叵测归归亦何为廛乡土及骨肉岂絶情爱牵厚地莫容居皇天不哀怜四郊类兵变苍莽空人烟盗贼国有讨此祸力难援州司旷恤典势分与民县告诉走无门何况病莫前老夫廪无米亦无广厦千对眼不忍见衷膓惟火然便欲吐我哺纳彼止一咽众口相嗷嗷欲足理莫全故好成乖隔载聚何因縁

　　过友人泽居

　　独据泽中胜遶家金壁堆溪虚水照屋花近树平台倚杖鸟飞过开门月入来无邻恼鹅鸭渔亦莫争隈

　　喜桑氏两通判致政为题杏花书屋图

　　旧有读书处杏花深雨中人归发未白春好树仍红富贵浮生外弟兄吾道同门前千谢令屋下两陶翁

　　冬日过田家

　　门枕碧流尽垂杨列岸齐树中茅暎屋垣外菜分畦噪雀丛晴薄行人影潦溪犬声吹暗窦牛迹匊阴蹊罄折欢迎客盘飱趣馔鸡温言谢郑重勤意效扶携设座蒲重荐防飔壁旋泥奔奔役邻舍拜拜教孙儿滞饮容杯缓延留怕日低性情兼礼数眞至见天倪

　　散木髙居图赠吴元璧

　　旧有茅堂依散木挂冠于此寄髙风鹿柴山水新图里蚁国功名昨梦中闭戸著书今日始拏舟问字逺人通黄州到了休重说桑梓斜阳看醉翁

　　春水船【轩名】

　　我爱君家春水船江湖已赋卜居篇不凭寸地可作屋尽住清溪无税钱凉月荡人檐影下晩波跳梦枕屏前便从画舫斋中看鸂鶒鸬鹚相对眠

　　林堂杂咏

　　再拜逢迎觉不便迟迟筋力且衰年林堂看雨开春酌午枕便风夺夜眠收蜜买茶供岁计晒书烘画合闲縁交游徃徃通朝报荣辱升沈一惘然

　　望洋亭为李知州赋

　　海上髙城压广洋新亭东眺眼苍茫白滔万里登临近青并三山指顾长岁久鱼龙扶地轴秋清鵰鹗送天光邦侯戾止威明肃约束阳侯不敢狂

　　道傍酒馆

　　酒香触路酒旗青去马来车到此停信是利糟名粕酿行人醉煞不曾醒

　　同心堂为渎川王氏赋

　　王氏诸郎有徳馨芝兰玉树倚春庭老偕鬓雪三人白食共炊烟五世青不聴妇言家免祸每书忍字座为铭何当把酒髙堂上为尔临风咏鹡鸰

　　废宅行

　　长洲苑外连云宅青粉垍墙髙廿尺重楼沓阁出参差栁絮中间影朱碧堂前暖霞封画阑渊渊伐鼓催牡丹行人隔墙空叹息富贵无縁容眼看主人但怕客不醉白日未昏教火继歌童掲调尘堕梁舞女失钗金溜地豪华忌久复忌盈时革人亡一梦惊门前车马野花尽地上牛羊无草生老奴发秃双足犹恋遗基葺茅屋半瓯虀粥不疗饥西风满面吞声哭

　　送王理之赴孔林书新庙碑

　　王子嗜字学阖户攻古籀曾莫求人知摸搨乌衫袖发绪到秦封探赜更周狩前年灵光菑再构初观复工讫乃纪载伐石获良琇巨公实修辞摽美书岂后逺檄举王子宪抚识不谬膏车未谋人径作千里就圣徳无假托髙掲有永寿譬虽衮裳贵亦见附绘绣握笔敬在先书法要缔究匪徒求妩媚结体务庄厚老夫爱莫助赠言恃惟旧

　　题王理之草心斋

　　青青坟上草坟下母不起根秪母处生其心发子所子心所以发在母非黄土母徳如阳春恩大无可补永懐天地间不共草荣腐

　　○寺观【庵院附】

　　托嘉本初上人寄题灵谷寺

　　帝阙东来灵谷寺个中但少一寻师千行松下当容杖八徳泉头尚欠诗今日林惭应属我旧时墩姓又从谁轻缣淡墨追空影白发眞游未是迟

　　太仓兴福寺观刘鸾塑观音像

　　古寺阴阴古佛栖壁中波浪海髙低花因触喜偏饶笑鸟解寻声亦乱啼化境慈悲千种相人间影响一镘泥老僧香火如如地时眼来观秪欲迷

　　金山寺吉公房小酌

　　常惜忙未到到来方悟闲过江如隔世入寺不知山风气薄诗骨夕阳浮醉颜古人夸一宿三宿我才还

　　宿吉公永安堂夜静懐澄复留一首

　　清酣散江风展火对不寐澄懐入禅观眞若超世谛自顾衰飒境挂住亦良计江山不厌客诗壁无旷地州人亦可修舟楫日容易笑我雪鸿迹天地堑为寓

　　赵民部梦麟王廷信符用愚诸公携酒会饮涵虚楼民部索诗遂有此作

　　白发萧萧始此来髙楼正倚夕阳台阑凭南面山都出梯到上头江大开自媿衰翁落迟局未容民部不深杯若教却饮天应笑豪杰眼前安在哉

　　聴松庵小酌

　　唤雨林鸠且莫催聴松汲涧要徘徊已知壁画成神物聊与庵僧慨刼灰双鬓雪从忙里出廿年人似梦中来欲归未便忘情得更对青山酢一杯

　　陪吴匏庵载游瑞云观寻道士不遇和前题韵

　　渺渺扁舟入浦云琳宫一到惬前闻春泥夹道萦人迹野水交陂乱鸭羣洞里朝元郭道士城中行乐鲍参军相寻两度俱相失石上留题漫有文

　　别岩天道院

　　琳馆惬清赏楼居俯城阴髙竹间乔柯幽然自山林我本草泽士不谐市俗心能来弗縁招忽去亦莫寻翩翩拂双袖孤云渺秋岑

　　支遁庵

　　千载支郎此说经寒泉幽涧尚纵横莺花浪示春声色水月犹通佛性情嵌石半龛苔寄迹空庭一个鹤留名许询同化无同调只有溪山照眼青

　　游西庵

　　寻僧虽爱茗杯清也要提携有酒罂野色迎人过桥去春风吹面傍花行般游欲及牛羊晩喜悦还随鸟雀晴白发老翁身健在不忧无地度余生

　　买得城东废尼地

　　空闲佛地许儒居敢谓行窝且贮书老子不妨歌十亩小儿还可就三余西邻机杼勤堪劝东圃耰锄拙未疎更喜五溪环合处闭门花栁似村墟

　　放生池上晩坐

　　风来水面细细月下城角徐徐怪是放生池上有人临晩罾鱼

　　留题拂水崖眞公房

　　我家去乌目北鹜仅一饷尝游但东麓拂水渺在望众口诧竒胜翘首作西怅兹来不忌雨晴意晩始放力奋兴亦超履淖老追壮一登还一顿往往手却杖转陟歴乱石嵌突踏云浪豁崖中通泉欲堕风倒抗飒飒成万沫仰喷下而上着面毛骨寒逺立未敢傍直讶功徳水泌沸金刚藏老僧瞰泉住相地风水当天设冠兹山邑人不我诳抱衾虽一宿言拙莫能状乃知南山诗包括自有量重来何岁月此亦还可访

　　过简书记故寮

　　一寮峯絶处一衲一吟身忽尔有生内寂然无此人风翻破经巻云护旧床茵只有青山在如如似佛眞

　　暮投承天习静房与老僧夜酌复和清虚堂韵一首

　　临昏细雨如撒沙城中官府已散衙空林古寺叶满地墙角仅见山茶花系舟未穏促沽酒布帘尚曳河西家老僧开门振髙木宿鸟续续畨鸱鸦松寮竹榻古且静人影凌乱灯含葩殷勤小行颇展敬酾酒莫及先烹茶更添香炷侑清啜坐久不觉蒲牢挝三杯破冻聊尔耳俗虑脱臆如人爬浮生岁月聚散过抚事感老徒兴嗟凈方频来亦夙契敢惜词组偿烟霞

　　游髙道禅居

　　山复冈回静结庐林蹊生处我来初杖欺新緑苔痕里屐践残红雨迹余酒榼临春聊遣拨禅单消日自清虚壁尘怪是游题满教种芭蕉别倩书

　　神乐观留别祖席诸君

　　雨歇南郊风物新神仙宫观拥金银青山一杖付归客玉洞千花留故人犀首不胜无度酒沧浪应待逺游尘扁舟东去须乘急还剰家园数日春

　　题致道观灵迹二首

　　蔵丹地底发金辉半夜通明识者稀坐久老师还急起画符封井鸽先飞
　　桧蛟欲走夜坛雷飞石惊门不敢开明日道人成一笑緑阴仍锁旧楼台

　　游妙明庵

　　早雾未消迷过湖妙明春日步堪迂门悬断岸溪桥接水限比邻野寺孤侍者鸣琴动春鸟长年引席候风乌偶然此集眞鸿迹乘兴还留水墨图

　　过休休庵

　　市闾隘处有祗林怪是沿街客易寻枕聒鼔声嫌县近门垂帘子觉家深焙茶火暖香浮屋桁竹檐晴晓晒衾爱此老僧偏静得尘埃中养出尘心

　　题僧壁二首

　　尘喧俗闹漫悠悠把舌深蔵便罢休人以是非来问我一场鹘突但搔头
　　把舌深蔵万事休放开白眼看云浮是非当面从人问断不摇头与点头

　　保叔傅公得余诗画失去重补

　　花宫寳塔映湖光题墨游踪久已忘屈指岂胜年契阔感人何在画存亡头衰要雪消难得山缺教云补不妨旧梦又将新梦接几时风雨活松堂

　　感宜兴善权寺寥落

　　有客新寻古洞回国山无处问茶杯僧烦籍役兼徒去虎熟禅堂引子来雨烂竹菇春委顿风惊松箨夜摧颓未应灵胜随人往碧殿犹存火篆雷

　　至保叔寺

　　宝石岧嶤耸梵宫古城西畔乱山东荧荧髙叶丹林露袅袅游丝翠壁风下界行人映松竹半空飞鸟拂帘栊故乡迢递独登塔烟水长洲一望中

　　○祠庙【坟墓附】

　　留侯庙和韵

　　博浪还非击鹿秋先生空作聂生流天将小挫宏开业事到丕成细论雠羽翼四人归妙算神仙一着是髙游千年遗庙苹花在日暮相思楚水头

　　谒退庵陈佥宪祠堂

　　少从杖屦记游行今拜祠堂慨死生忽见丹青开惨淡尚怜忠毅郁峥嵘犯颜切切先知祸载籍堂堂后有名眞与吾乡植标榜继声谁作凤凰鸣

　　闻邑中欲立周文襄公祠喜而赋此

　　文襄化去我其鱼满地疲癃九死余永某旧恩骄众鼠宋公新术诳羣狙空闻庙貌图君实又恐人言赋子虚愿见丹青一挥泪更将遗爱壁间书

　　杜东原先生入乡贤祠

　　节孝公然当祀典千年香火见斯人莫由贵子能为地却信穷儒自致身标榜令名贤者位追陪诸老徳之邻奉歌斐语林堂靖再拜祗迎飒有神

　　郭璞墓

　　气散风冲岂可居先生埋骨理何如日中数莫逃兵解世上人犹信塟书漂石龙涎春雾后交沙鸟迹晩潮余祗怜玉立三峯好浮弄江心月色虚

　　古墓

　　堂封千代失嵳峩髙树平来草漫坡白马萧萧行客路黄牛呃呃牧儿歌只今丽石文章少奈尔空山风雨多闻道昭陵亦如此伤情不必问谁何

　　黄黄坟上草

　　黄黄坟上草青青复回春草死有生日土中无起人人心期百年谁存百年身有酒且为乐我爱刘伯伦伯伦亦已矣无酒浇其坟

　　祖坟栽树

　　徳丘松栢旧阴阴斤斧丁丁不满林树尽重栽亦容易不能栽得子孙心

　　为钱世行副宪写虞山先陇图

　　监宪临行尚倚舟陇云阡月要图收一时缩地便行李千里忘家惬宦游不待移书问封树即教开巻见松楸清明官舍梨花酒水墨微踪散逺忧

　　理坟二首

　　官竹园头春日斜手开新土渐成洼观生如寄谁非客视死为归此是家白发暂存知电露青山长卧有烟霞慰劳自假闲诗酒且弄年华与物华
　　卜坟已喜傍云厓未老先曾有此懐鹤表虚名待谁録狐丘宿约与妻偕百年齐里参诸妄一锸泥边打早乖免向君王乞骸骨自山生长自山埋

　　过荒陇醉言

　　老子寻芳挑酒钱乐哉斯丘青嶂边若教即死便埋我更是可生还聴天人间一日过一梦花下百壶酬百年尚将醉墨寄絶壁风雨不洗山苍然

　　纪姚给事归塟

　　惟昔永乐初皇帝治明堂取材苍梧野在楩楠豫章督以给事臣若曰伯善行【叶】公素侃察闻百辟得激扬譬如公输子材悉良不良此行固天简公亦喜自当握节指八桂伐鼔官舲扬惟木弥万山计材不计章昻霄及耸壑乃适于栋梁此处瘴疠地气候日不常公病即不治骨肉悬江东【叶】无人事绥复其魂怅彷徨枯藤束木函一殡六十霜嗟嗟榛鹤辈祖死而后生【叶】但知彼有殡不知在何方坐辄向西南行亦西南望【叶】虽剧返塟心日月何茫茫无财亦无时犹盲者无相【叶】天实使汤公官广得其详书报在全州湘山寺之旁如因曼父母始知墓在防二子读书毕哭踊如初丧榛行不择日即日裹糇粮鹤云兄当住小弟力颇强此榇所不返不复载见兄【叶】出门当严冬雨雪满大荒九溪多鼍鳄鼔涛播舟航五岭饶虎豹磨牙引饥吭鹤行无恐怖孝至胆气刚达彼全州境入寺悲荒凉宛然三门侧有垤记其藏拜之号三遶闻者痛肝肠发幽升輀车奉还万里乡白骨犹载肉乐归所自生【叶】蔼蔼桑梓里郁郁楸梧冈得从先人兆如齐返周塟【叶】况与元配合孤■〈此鸟〉成鸳鸯剑适合延平璧不滞咸阳剑璧不自能良藉人所将呜呼二子者生死有耿光呜呼二子者古义行于今【叶】呜呼二子者颓俗亦可兴【叶】虞山若增髙琴川若增长

　　过席心斋道士墓

　　丘墟寂寂临川上桑海茫茫感蜕余旧用□盘灵霹雳新来剑地入耰锄羽人欲化枫株老仙鹤无言石表虚我愿追求金薤稿碧苔狼籍漫虫书

　　复刘龙洲墓

　　龙洲先生非腐儒胷中义气存壮图重华请过补缺典一疏抗天肝胆麄中原丧失国破碎终日愤懑夜起呼徃筹恢复诣公衮论矛聴盾事大殊芒鞋破袜世途涩蒯缑短剑秋风孤登髙聊且赋感慨江山故在英雄无权门欲招脚版硬顾逐诗朋兼酒徒寻常一饮空百壶卖文赎劵黄公垆酒豪欲便蹈东海故人留昆亦须臾玉山固是埋玉地岁惟三百骨已枯三朝封树载起废人重风节非人驱呜呼人重风节非人驱龙洲龙洲眞丈夫

　　崖山大忠祠

　　落日荒荒下大洋楼船载国此时亡君臣入海仍相合天地移风已失常黒雾不能迷死所白云依旧是仙乡二忠合作三忠祀添设文山一瓣香
　　二公至此不能为力尽堂堂是死时一块肉同今日丧孤儿事属老天知弱流万里难容楫清酤三行欲动旗一殉毅然酬所养厓山堪壮不堪悲

　　曹廷仪哭其师陈味芝墓

　　方寸千里心三年存义丧淮阳一掬泪不顾吴云长此泪乆不落自子忽浪浪嗟哉弯弓辈掩面在道傍

　　题孔太守髙州生祠碑【有序】

　　孔公韶文孔子之后读书有大节初知髙州时西广贼拥众万余近城而寨城尝遭三掠已精壮皆从贼惟存老弱食且尽水又被贼窒其源不给民遑遑日待毙耳公度不可为告天曰某死城中不若死贼所茍一言可革其心则死而生也乃单骑徃喻贼贼驻城北山上望一骑至兵皆蜂集横殳露剑夹于路旁公独行锋刃间更无一从及抵贼寨以利害晓之贼皆感激仍具燕燕公不食遂以所掠校官生徒洎僧道男妇千余人俾从而还约明日皆来归果得七千人余皆散去公复率兵邀其归路既而亦纳欵尽以恩信给之公两广之绩多所助焉
　　民羸食阙官初到壁破城残势莫全独马萧萧戈戟里片言落落死生前身何我恤愁何贼事在人为幸在天众叛尽归非却敌功名不许子仪专

　　谒夏忠靖周文襄新祠

　　水利克修财赋举二公戮力惠吴民祀行今日欣成典爱寓斯邦合妥神肖貌堂堂快星凤功名在在认麒麟山川悠乆贵同徳蕉荔殷勤系后人

　　谒银瓶圣女祠

　　兰槁花不活松拆枝亦伤阿女爷所生还有爷心肠爷亡女即死女死家亦亡银瓶本完物随女井中蔵井水夜夜飞虹光千年不没银瓶娘君不见赵家楼船海南破孤儿又向波中堕

　　庆乐园

　　太师本是椒房亲窃弄何忧天子嗔喜把贰卿酬佞客怒张一网打宗臣台喉给舌不敢劾桃李无言尽门客珠翠夫人杂内嫔烟花甲第齐宫掖转服豪华一梦惊葡萄零落犬无声也知竿首甘心死得与朝廷谢北兵

　　经宋故宫

　　松岭行宫倚夕曛繁华丞相太平君江南喜有文侯命河北愁无灵武军翠阁迥临千涧月珠帘齐卷万山云笙歌如海春风里五国城头可得闻

　　石田诗选巻三

　　●钦定四库全书

　　石田诗选巻四

　　（明）沈周 撰

　　○宗族

　　泛月辞【并序】

　　家君以风痹两年不良行今稍可扶掖出入七月望夕气清天髙神情朗彻因合近局五七人泛舟奉游于谷木川上水月浩然照人如画乃烹鲜酾酒捧觞屡进复造此辞扬声中流歌以佐之客亦宛转齐口相和家君驯及微酣月午始返棹可谓乐矣其辞曰
　　川之迥兮澹无风月初出兮露横空泛楼船兮川上弄明月兮川中鼓兰桨兮扬彼素波光出没兮复见星河清歌激兮觞屡进夜未央兮欢乐多欢乐多兮百忧释百忧释兮除疢疾除疢疾兮安吾亲忘岁年兮游无极

　　七月望奉老母泛舟玩月

　　沙溆生凉璧月秋老亲看月子操舟虽无王守观灯乐也类潘郎禊祀游风动髙荷闻露注星明疎竹乱萤流酒波泛泛清光里但愿年年照白头

　　中秋感懐

　　去岁中秋月吾亲正在堂今年亲不见此月若无光泪眼浑迷雾衰毛半染霜东家共清夜依旧有华觞

　　除夕歌示子侄

　　去之岁来之年一迎一送灯火边迎新送旧大家事觉与老者偏无縁黄鸡未号霜满天一心百感惟愀然小儿自喜时节至催理靴服夸新鲜固知老者已异趣青春似因儿女妍青春悬老不多地白发红颜俱眼前去之岁来之年譬如传马相络绎又如车轮相回旋谁从个里饶不死咽气苦苦修神仙我于所去已五十其来百岁亦倘焉使我五十不为天使我百岁不为延尚有大而去者与来者在我先后计万不计千其间豪杰梦幻耳冥冥漠漠眞堪怜惟有青竹数行墨待来追去各可传劝儿必读床头编莫惜买读吾无钱男儿所立须及早老夫代尔耕春田

　　古木羣乌示鸿儿

　　羣乌小笔聊耳尔岂足贻谋为儿子汝今装袭亦自好泛多题辞大夫士我家孝悌仍力田自此相传逾百年门前大树已合抱今有此鸟巢其颠人云乌来不易得他家岂无树千尺北平乃见猫相乳江洲亦闻犬同食我惭何有于乌乎我自我兮乌自乌汝当力行为己事毋但区区重画图

　　送巽女归徐氏

　　红车緑幰及春明六礼周时汝好行铜镜试妆花髻拙布衣随嫁竹箱轻繁丝缓柱房中乐细鲙深杯堂上羮妇道从今须孝顺恋家不必泪盈盈

　　忆弟妹

　　五人弟妹一胞亲白发于今剰两人半夜鴈声孤枕月起来愁坐不訾身

　　拾遗纸感继南手墨

　　乱苴初拾得旧墨忍重披继烛垂垂际蒙尘漠漠时楚王遗屣念原妇故簪悲掩巻山窻下潸然老泪滋

　　徳韫弟禁酒有作兼咎鸿儿

　　此病都因痛饮中自凭断饮作医功便须眞止从陶令也莫无多学次公醒坐暖宜东阁火酣眠煞忌北窻风重君猛省吾深喜安得聪明及阿鸿

　　喜橒弟开馆

　　家庭人静日迟迟检束青衿渐有规小子方能识痴叔抗颜眞去作人师床头把巻书鱼走窻下开弦野鹤窥训诏有余仍自学知君况是少年时

　　喜芾奎二侄延师教子

　　俗习务浅鄙养子多昩教且云粗识姓便是学之要学岂止识字要在知人道人道重纲常文艺稍加膏爱子若不教护病不医疗往往岁月后歴歴见狠傲孝悌莽无知礼义蔑循蹈辱父辱门第至此徒悔懊此过不在子在父长其暴能教始为爱教成自有效不可吝鞭挞不可恕幼少今年贺美事二侄改俗调令子从师儒诗书发蒙冒此举足髙尚先绪喜可绍譬糓既歴舂白粲脱黄糙又譬金溷沙披汰金乃耀愿言勿中画进进有逺到

　　徐甥子修童赘

　　吴人多男效秦赘赘男与人如接树抱他根本作春色为荣为枯信天赋小儿拜我下堂行双丱垂疏绣襦袴惞惞何省傍人门离家苦动爷娘虑老夫为渠且莞尔儿债眼前寛一歩

　　失孙

　　茫茫得失眞谁使欲问惟应造物知六日流光人属梦千金遗爱泪如丝重来尚结他生愿老去难禁见在悲嗣续百年成底事藁苴空剰此篇诗

　　抱孙

　　干且丰隆骨更竒白头喜抱此孙儿十分事足惟些欠不及婆婆眼见时

　　人日访徐氏妺

　　旷时思觌面引棹不多程未似锺离逺便从人日行提携惟一榼迎拜有诸甥白发团圞话春风缱绻情

　　正月四日喜许氏女得甥

　　汝寡无丁男托命惟一女活世眞废人盲瘖无乃是今年女有育正月利弧矢乃是四日生六日方闻喜得报讶其迟隔县本非迩老夫笑满面贺汝似得子他人视则甥在汝则子比縁情遂亡分慰眼并遗氏在我固称弥因汝喜切已妇人曷持家嫠茕麄有恃身后飨粢盛其气尚有以汝夫在地下不为敖氏鬼譬如委霜草今为春风起复如涸沟鱼一夜漫春水只忧不曾生既生长易矣便须买书本教自孩提始成人无他图读书而已耳

　　悼内

　　结褵四十二星霜贫贱来归贫贱亡秪剰辛勤在麻枲尽知惭愧累糟糠骎骎马齿偕谁老耿耿鳏睛觉夜长浅土不安縁借殡青山愁絶几时藏

　　正月十五日送三女归史氏

　　春王正月及佳期送汝登车甫结褵累重忽轻心自喜爱深将别意还悲逞妆莫漫求珠翠善事须亲到帚箕孝顺由来宜妇道尊嫜况我旧相知

　　哭母

　　都房笑语处肠断忽然空昨日今朝事天翻地覆中痛将双眼血愿染九泉红我母知相忆时时魂梦通

　　哭亲

　　不见堂上亲遗我堂下身有身如枯桑不复知青春人皆依父母我是无依人感恩等天地徒然抱涓尘报养已不迨此身何用存欲死顾有托欲活无精神杲杲白日下冥冥与死邻痛抚心肝肠崩裂不可纫

　　示复儿

　　言语不可茍谨之应免尤使聴人不厌容察实无浮当识寡为吉勿令轻起羞此声心所发心要与声酬

　　十二月一日亡儿附主于祠

　　悲伤未辍泪又及免丧期碌碌有穷日冥冥无尽时破家搘老力瘦骨裹空皮以汝附祖食幽魂安可知

　　○杂流

　　雅士吟

　　雅士居乡党平易以为徳口惟无妄语貌有和乐色温恭一座上四隅皆敬饬他日偶虚位嚣嚣众狂忒如冠在人首寒暖初何益便去若无妨但觉仪观失君子无异人无之无以式

　　贫女吟

　　贫女勿多怨怨多乱心思慕冨不知分厌贫不知时折荆聊约发金钗同一施练布与锦段适暖同一宜贫者岂长贫时至会有期在时不在贫嫁徳不嫁姿请看臼头女终为王者妃

　　溪翁

　　参差榆栁逼门前不剪茅茨不斵椽岁晏鸡豚邻社鼔秋深虾蟹水乡船会羞莼菜量加糁嗔抝荷花误结莲昨日逢渠溪涨后别无言语只忧田

　　牧童谣

　　朝牧牛暮牧牛朝朝暮暮牛放收骑牛吃草抱牛睡牛若渡水我亦泅牛东信东西信西我弗强牛牛自由不劳不饥肥且长背肉秋来平似掌逢春耕田牛得力大凡要用先须养家中大哥气力无一春筑城夏凿渠交秋又点征匈奴我为大哥鼓龙胡

　　从军词

　　（阙）

　　（前阙）屋资无告故人散草中五亩愁荒烟面卢骨立牙齿脱短褐曼胡菅屦穿逢人欲歌豪或在声吞苦泪秋涟涟老人勿悲此世态富贵贫贱本相县薄徒勉强狃势物聚散茫茫云霎然但愿老人有钱复年少此辈明朝还拍肩

　　赠老人

　　泪满双頥雪满顚一身憔悴自应怜座中谁似杨开府莫易逢人话少年

　　屈老

　　长帽西风满面尘相逢怜老不怜贫三杯浊酒浮生事一曲悲歌万感人蝼蚁未知何处骨蜉蝣聊寄不訾身白头对客无聊頼还说莺花少日春

　　地理师

　　洛卜鉴瀍涧虚望知以楚地术有由来世好则往古之子悉心久自视曾杨佀登临启顾瞻富贵随许与山水若呈秀目力无违迕茍有祸福存愿言无妄取

　　白云山樵歌

　　白云山在何处太和峯下紫翠堆边是山中道人玉作斧惯向云根斫琪树束之三万束凡火不能熂却使火龙水虎相煅炼黄婆鼎中七七始成齐小服百年饱大服饱千岁长生之药元酒味永不饥兮永不醉神仙洞里观棋去斧柯烂尽不归来人间甲子须臾事

　　赠接花叟

　　打得旁枝手有神接他生气一畨新自家无限眞消息错借春风与别人

　　遇李生

　　李生生北方膂力矜奰屃桑弓劲如铁轻引左右臂短衣猎南山猛虎俱待毙官衢多骑刼一发尝贯二含笑担其囊辄补酒家费小饮三百杯味薄不足睡夜半挟金饼隔楼调邻妓横行长安中五陵夸结义秋暑满溪合解衣诧能事搥床助谈屑秉烛聴未既众客不敢哗慑此河朔气座无杨开府娓娓当谁为

　　赠隠叟

　　比比人称马少游此生乡里信沈浮东平格语善最乐□老家风贫不忧白战雪中诗敌手黑甜梦外酒扶头子孙富贵曾无望只嘱吾书仔细收

　　赠史痴翁

　　我昔闻痴翁已及三十年不知翁为人名痴胡其然痴本性不慧朦朣百不便今年阖闾城握手在市廛角巾折软罗腰带敝帛纒短屦草猎猎长袖云翩翩温慰未通语辄歌沈醉篇拉翁黄公垆买酒醉圣贤却杯不事饮莫与痴为縁我谓痴所发必恃酒为权无酒痴不成痴酒不可偏云痴岂假酒假酒痴不全我痴抱混沌七窍莫我穿若谓酒使我良马亦俟鞭人以黠教我我自信痴蝉人以嗤我画我画师痴虔手探夹袋中出具置我前水墨乃从事惨淡开云烟大幅及小幅纸影弥山川图成赘言句草次亦及玄市上诸小儿惊骇谓之僊清虚结簪衲莺花亦留连要去不掉头急急箭脱弦无慕豪富门脚版如铁坚此翁所以痴以故囊无钱于人有雌黄常在口角边于人有孝义记注一大编此翁不痴者人焉得知焉吴人多痴呆翁岂吴人传翁云我吴产此病知莫痊我生迨八旬落魄如风顚不知人所毁亦不求人怜种竹欲借地买书常卖田蓬蓬被白发咄咄书青天我顚与翁痴痴顚相比肩约为老兄弟逍遥觅彭钱

　　○僧道

　　老僧

　　精舍沿街似离城一炉柏子送经声闲因累少身俱懒老觉心空死亦轻蕉叶大宜秋雨净竹梢底爱晩云横寻常见客先称病只坐匡床无送迎

　　丹僧

　　深目流光口带髭梵书眞诀鎭相随茅山道士烧丹伴天竺先生授记师毛制氎袍寒日着■〈宁页〉装金碗食时持游踪又逐闲云去沧海重来未有期

　　赠源上人

　　苾蒭闻香十年已尝有寄缄乌有里秪从人家诵巻轴千里何殊相晤语云萍踪迹不可呼眼外之人疑老矣今年秋暑我床榻脾病困顿未能理黄昏短刺堕枕前不倩人扶揽衣起吹灯相照见瘦玉人与清诗正堪儗僧中此老古或有超然已觉今维此翻经石上月纷纷半是微哦细吟耳我持此癖七十年满地江湖俟知己传杯夜屋破蚊蚋且畧无生谈赋比杭州官府尚多贤当面参寥惜无与脚縢之下自有地不作窓蜂苦钻纸斯文有契属老境频往频来自伊始白头接膝无百年人生岁月如流水

　　答僧求画

　　参方归去草鞋穿老屋清斋省旧縁千里絶云行脚债一单安月在家禅蕉留庭户因供字笋熟园林不卖钱何苦要侬粗水墨此心犹落妄尘边

　　和錤古田韵

　　昨晩溪头月色纎老僧相见且和南筭春已及一百五问老今惭七十三桑户日长蚕足食竹堂风暖燕交谈茶麄酒浊无清供竒石铜盘也自堪

　　和僎公韵

　　诗僧随分住市构且三间比屋地俱俗隔帘人自闲道同潭性彻法化石头顽吟思充行脚时时出世寰

　　和嘉本初夜泊枫桥韵

　　风流张继忆当年一夜留题百世传桥带人家斜倚寺月笼沙水淡生烟火知渔子仍村外舟载诗僧又客边我愧不能同此宿却因新韵偶联篇

　　赵头陀

　　山住忘入年众虑摄一定气味渐木石久久同心性面瘠疑饥成肌泽匪浣净覆发短及耳胡槎黒纷劲迩来访人寰迹若无尘境半跏就长冲目瞪神亦凝过旅诘何修百语罔有应中露诧莫偃尚见雪霜更动偶不知动静至不觉静譬观镜中影出入何害镜施食信酒肉大啜蔑羡剰投货畧不顾千金等破甑谓仙人莫究云佛谁敢证块然天地间造化莫命令

　　题芭蕉赠僧

　　山僧心与迹俱闲未限居山及出山长对芭蕉闲不过时留一偈叶中间

　　方水云过竹居

　　翩然学仙子浮游大江东落落三年间始喜一再逢皎皎衣白葛峩峩戴芙蓉造我修竹下自开床头瓮【叶】笑歌杯酌次扬声动泠风劝我事至道玄黙与天通欲学知不易衰颜无故红明朝返笙鹤无方追往踪

　　方道士还冶城

　　僧顺尝有言惠不在天上但行即须到此气何勇壮水云黄冠流诗酒发清旷十年落东海故国隔西望亦云自不归要去谁我障配顺足有余天地纳豪放今日金昌亭风紧秋叶荡留亦无不从去亦无所怅吸我白玉锺仰面月相向酣歌一掉首云鸾渺仙仗

　　全眞道人

　　碧色襕衫雪色须山林城市迹何拘标清自认身如鹤步捷人疑舄是鳬挂搭烟霞诗夹袋浮游云水药葫芦长生唇舌夸能事不敢轻传恐涉诬

　　还俗尼

　　婆夷本欠佛因縁无柰心香起业烟众散珠林还火宅官收宝地作民廛菩提旧念慈云灭欢喜佳期好月圆清净池中生爱水从今都长并头莲

　　宝林褧师八十

　　定里何曾记岁华万縁空是寿生涯千峯健步无笻竹一钵加餐有饭麻心似青莲蔵般若眼将秋月照楞伽问师歴腊今多少不欲通人道吃茶

　　黄道士醉死

　　汝师縁醉死汝死亦师如坟借糟丘筑碑将酒徳书足跳跌后跛面涨疸时虚化去不留影吾诗眞冩渠

　　西山老僧

　　老抱清斋太瘦生雪眉霜鬓使人惊游僧久住同衣食畜鹤长随识性情土■〈土坐〉逼床身暖活纸窻烘日眼晶明此心应与山俱静不是深山养不成

　　寄金白庵

　　白草茨庵白葛衣白头懒剃雪根稀子孙登録俱天上独扫青山待客归
　　一个蒲团一老身莲心清净不知尘更将莲舌话生灭点断冥冥过世人

　　题僧化縁疏

　　忙忙展枕逐鸡栖洗面忙忙鸡又啼傀儡不知提处假髑髅方信活时迷身如革鞠无多气坟认馒头却是泥尽积万金难买命依然一个死阇黎

　　雨中访白庵金公

　　雨戸无人应客挝自遮明眼把楞伽岁年漫度不知腊天地无方何问家鸭脚树髙生茗果虎须蒲乆发仙花一畨相见一难得莫怪赵州频唤茶

　　寻僧不遇

　　幽蹊漫石水纵横逺见孤云与塔平特抱琴来僧已出欲因山竚鹤先行交鸣野鸟嘲风暖乱发林花趂雨晴墙壁淋漓题墨遍诗成懒得更留名

　　烧丹道人

　　眞不能全道强名东铅西汞诧煎烹痴人梦被黄金惑浮世忙因白日生敝屦市廛双草健破冠尘土一瓜横欺心玩弄神仙术欺到死时心始平

　　石田诗选巻四

　　●钦定四库全书

　　石田诗选巻五

　　（明）沈周 撰

　　○古迹

　　泊百花洲

　　效岑参长濠春来水如油吴王昔日百花洲水流花谢三千秋古人行乐今人愁沉沉细雨停孤舟岸上人家灯满楼红帘火影照中流还闻吹箫楼上头客梦不熟翻黄紬翻黄紬夜悠悠拂吴钩赋逺游

　　和张光弼歌风台韵

　　大风起兮云飞扬游子归来寻故乡乡中父老认天子会酒击筑歌慨慷载歌载舞未为央留之十日未为长畅然草木尚有感满眼故旧情何当丈夫志已酬咸阳壮心何用泣数行四海一家何论沛猛徳何法守四方千秋万岁邈在后魂兮不归天地荒髙台已夷烟草黄樵童牧竖谈汉王

　　沧浪亭故址为僧所居

　　一池风月十亭多费价其如四万何今日沧浪休问主百年兴废本同波煎茶又勺吴僧钵濯足空传孺子歌只在城南自清彻车尘马足有谁过

　　郑公钓台

　　徽之歙县富登渡有巨石巍然临湖郑师山子美钓游于此余忠宣廷心篆郑公钓台四字刻于石石上仍作亭扁仰止以重二公之髙风峻节因赋
　　忠宣义死堂堂节死到师山义亦明家国两人均患难干戈满地正纵横聊因心画通相感未必渔竿果可旌何处江湖无此碣几人标榜有髙名龙跳旧刻还堪搨燕贺新亭又喜成岳势不迷人仰徳石痕固在字含贞萧萧风雨鬼神泣汹汹波涛鱼鳖惊一个聘君孤构耳乾坤今许作双清

　　清风岭

　　干戈国之祸使妾骨肉残翁姑与夫男狼虎并一飡妾恨不同死有身何用完有身色所累有色辱之端固知一死万事毕死虽容易就死难长军痴儿徒好色不知妾命死自■〈扌弃〉言挑兵胁不足动俘妇杂守严如犴清风岭白日寒陡崖深江妾命所安啮指出血写石壁字字入石深若刋五十六字码碯瘢丹丘怨血泪泛澜千古万古愿不漫诗成一投死万仭凡笯无计留青鸾区区眇妇人烈烈男子肝纲常一妇强千男偷生忍死皆达官偷生忍死皆达官血诗仰面不敢看

　　登妙髙台

　　登台见青草黙黙感今昔江山本旧观形胜我新识江山不因台流峙天自辟台固为江山亦当为游客徃来相无穷有得与不得坡老莫可呼举酒酬江色

　　登姑苏台

　　把酒吊往迹茫茫几鹿游兴亡两国梦感慨一台秋战叶风仍乱争流江未休倾城美人事残堞暮云愁

　　韩克瞻宿五国城因赋

　　金根濡滞是何年寂寞荒城尚宛然来者无穷还逐鹿归心不死定为鹃黄沙夜冷霜连草青海天低月堕烟孤客此时思往事一和错尽自澶渊

　　读荆公争墩诗

　　荒墩落日草萧萧公我相争已异朝黄土不知今古姓亦无百姓种青苗

　　经赵松雪鸥波亭故址

　　茫茫遗业海桑边感慨因歌溪上篇公子不归鸥自白庶人来住鸟仍玄蘼芜细雨山连郭翡翠斜阳水满川珍重图书独无恙淡烟疎蕋自千年

　　经旧游

　　最无根柢是豪华陌暖风晴又别家种种伤心秋雨里芙蓉只好不看花

　　经陈永之

　　分明经委巷不是昔来时贤者留相忆空家住又谁草蛩悲语在树鹊故巢移仁义一如此令人心未夷

　　宿南浔询丘大佑张子静故居尚逺因作

　　不见二豪谁与游髯张入地伴长丘湖山洵美人何许生死难忘梦在舟诗冢莫寻青草宿钓矶依旧白苹秋清苕百里将双泪老眼西风独横流

　　重修醉翁亭

　　丘亭兀兀倚残碑风雨漫漫刻己夷天地无穷翁尚醉文章不朽石如斯滁山终古当増价太守而今复谓谁振靡扶衰论作者未应韩子独称师

　　登凤凰台

　　江上秋风吹鬓丝古台又落我游时六朝往事青山见四海闲人白鸟知诗巻也充行李货布袍不直酒家资弹无长铗懐无刺浩荡髙歌归去兮

　　○懐古

　　读渔父辞饮酒诗有感

　　展书聊就纸窓明楚晋亡机出一衡大厦隳颓何力起厉阶层沓几时平灵均耿耿独醒死陶令沉沉烂醉生千载文章共肝胆令人长叹莫收声

　　读吴越春秋

　　春日寥寥雨又风小窻开巻兀衰翁斯文斧钺兴亡后故国酰鸡语话中台越还闻走麋鹿墟吴眞见有梧桐更怜胥种皆从剑敌破谋亡一祸同

　　鸿门宴

　　庄剑击伯剑翼一家两人自相贼天当与贤胜人力剑生岂是屠龙客忙忙劳人三举玦座上谋臣面无色谋臣计失失敌国敌县虎口虎不食杯酒之间天解厄此机老增亦何识徒为竖儿滋叹息竖儿竖儿策不长富贵先思归故乡凶暴为徳凶暴亡至死不知仁义王

　　灌夫使酒

　　任侠复尚气平生无俛颜贵戚相引重声名概世间醉酒屡骂座陷胸若无难挺身执父仇疋马突围还豪猾倾颍中纳货相结欢终然使狂药祸发致生残不戒恶旨说无术良可叹

　　韩安世堕车蹇足

　　弘畧济忠厚智亦当世务片辞释国嫌至谊蔼如故相阶属甫陟奉引蹶而步何足以蹇人造物偶其数

　　锺离意不拜赐张恢赃珠

　　清川弗纳浊方枘不纳圆简珠虽云宝秽得名莫全临恩所不拜戒饮惩盗泉志士无茍取炳然昭性天

　　感张宏范逼文丞相招张世杰降

　　萤爝安知日月光叛降可教正人当万生万死不忘宋一贼一仁何讳张大事未亡膏血在老夫堪哭泪洟长敌人那识文丞相铁铸南冠金玉相

　　元佑党人碑

　　熙丰小人用壊政始介甫类从一何众三朝养祸柢元佑用君子四海贺马吕豁然破积晦有若日当午一日十二时午位仅一数十一非其位乃在小人所天意未厌祸善类终遭侮在睽同而异川朔失为迕其辈随以动在咸象于股奸京柄崇寜首以故案举深虞道复长籍党表天下一镌亦莫服凿石竟何补邪正均一罚株连示淆蛊今于岁月后是非目谁瞽譬瞻星与宿经纬森天纪不妨紊彗孛各自粲堪指君子犹元气不能絶其绪但含消长机小人昩其旨虽云诈力大欲絶亦缪矣十步有芳草十室有贤士若使朝廷无曷以维国是不以溷小人同事信难处其势莫两立伤夷至于此小人务辟衅君子务必沮柰何君子少莫胜小人侈恃胜初无人习恶后无主丁秦及贾韩驯至国遭掳一旦中原失小人实为估乃鉴殷之亡先闻九侯脯碑者本悲也我来手重抚

　　冯道二首

　　能臣五姓亦多忙旦暮朝廷傀儡场尽有痴顽塞羞耻了无恩怨涉兴亡送迎数数眞邮督侍从畨畨老楯郎莫怪不能知大义兔园册上秪农桑
　　相公惟旧帝惟新歴享台垣冨贵春竟莫识为何老子终当书作某朝臣厓房恋恋输蜂义梁垒依依愧燕仁功业不知何所有一编青竹漫遗尘

　　读汉髙纪

　　书烧礼乐随之熄长者还生傲慢风四海未嫌骄仲氏一羮还欲共而翁独输留皓鸿矰外莫怪韩彭狗鼎中天统特推三尺定敢于嬴项说英雄

　　莫砟铜雀砚歌【有序】

　　草窓刘先生尝赋铜雀砚歌有云呼儿开匣取长剑砟碎愼勿留其踪读之知先生疾操之心发之于言若是之烈也周懦夫不能不失声于破缶故作诗解其怒而愿有所存也
　　拔剑砟瓦瓦碎何用砟碎于瞒莫为轻重不如掣取太史笔青竹中间削其统老瞒自欲瞒春秋公议所在人焉廋瓦痕虽留汉正朔心实无汉虚尊周愿存此瓦长作砚犹因子墨黥瞒面汉贼明将汉法诛千载烟华渍深谴古云不以人废言言如可存瓦可存识贼鉴乱于人羣瓦无可恶恶在人呜呼莫将人瓦并案罪我为题诗救其碎

　　题中兴颂石刻后

　　有册有册一尺畸启阅重是磨崖碑平原太守气骨壮杀贼余力存毛锥千年白石耀深刻风雨不剥神扶持铜柱莫拔魑魅走铁网欲破珊瑚搘快观书法十数过驯读其语増噫嘻君王爱色不爱国金钱买祸由洗儿长安洛阳要自陷法宫蜀栈谁安危嗣君虽然返旧物以得补失终磷缁此碑颂徳实掲过有家有国留箴规晴窻日搨不辍手来禽青李生蛛丝

　　渊明采菊

　　典午江山醉不攴先生归去自嫌迟寄奴蔓草无容地悭剰黄花一雨篱

　　子陵垂钓

　　一出聊全故旧私急归自信海鸥姿中间亦有君臣谊买菜侯生岂得知

　　和陈惟夤先生姑苏钱塘懐古韵

　　开国乐湖山流观起髙台因有献楣人木眚自兹来侈泰遂亡国卷地惊风埃
　　孙胜有竒占扬风骨亦无他日秦余杭三匝不可呼令人追往梦鸟雀悲烟芜
　　伯业不可乆阖闾行复墓世换悲树叶人灭惊草露吴越互兴亡无足笑百步【右姑蘓】
　　襄邓固宜国李相言莫行偷安昩逺图弹丸荆棘生北来势受敌大江顾南横
　　海气薄宫阙燕幙伤故都正如当道蛇延颈待人屠一枝难茍安展转南飞乌
　　和计适召敌风尘入松关六龙一逋播王气去不还惟余岳坟树枝叶无人攀【右钱塘】

　　读出师表

　　两篇忠告慨慷辞字字中间有涕洟天下二归心属舌隆中三顾道存伊老臣虚已六未解瞒子输才十倍之谨论堂堂诚激烈孤忠痯痯力驱驰转征南北思何逺怆及桓灵语更危开济莫酬徒有策英雄先死却无时天荒大野星俄陨水啮空江石不移不朽文章千载事后人能鉴乃能悲

　　子陵独钓图二首

　　霜落江清木叶空丹青有像是非中羊皮不耻见天子凤徳何曾属画工千古超然此翁迹一衾聊耳故人风能来能去形骸外私莫容窥道自公
　　一宵展足便江湖能去能容两不孤天子教人知友道先生立节为贪夫钓丝袅袅其风在物色寥寥此貌无附义懐仁言已尽菜乎使者亦何愚

　　陶朱公知子

　　见苦惜家难赎死阿翁先见已如神曾家老母尤能事自信参儿不杀人

　　和桑通判吊文文山六歌失火

　　两宫万里塞云黄三闽四广天子忙孤忠老臣老不死膏血几时湔国耻天髙欲诉衍六歌手把怨笔濡天河天河不干怨长在朝廷凌迟家破碎老臣已死稿苴存金玉辉生旧墨痕郁攸小儿那解事纸影虽空有文字传人流世自千年击剑重歌双泪前

　　○时事

　　丁未九月闻哀诏

　　乐青安生今二纪号弓莫尽白头悲帝乡云气神仙逺地道春恩草木知裳绣不曾通藻迹野飡空自切芹私江山无改千秋物明命惟新又一时

　　闻邸报

　　白发穷檐忧老农边尘日日有惊烽诸公谋事谁房相今上筹边似太宗万里长城须法守一丸函谷岂泥封劳来逸待无余说坚壁何妨数十重

　　闻三原王公致政

　　功烈堂堂六十年劳劳萋菲不妨贤至公何待岁与月未定且由人胜天云鸟青山形迹外风尘白璧笑谈边江湖虽逺忧仍近长对南熏忆五弦

　　闻刘兵侍称疾竟归

　　即枕初章便买船要归竟自有归縁谁知原宪曾无病我信张良岂在仙长徃莫维驹皎皎冥飞不下凤翩翩先生此去江湖大眞与鲈鱼长价钱

　　读杨宫詹与屠太宰论事札子

　　（阙二行）气则直读之声沨沨韩论及欧书异代而合踪既可扶国是抑竭朋友忠百年无此言友道从而隆朝廷罚台给株连班直空宰公乞摄旷奏上何匆匆畧弗涉救援于是涉迎逢急彼故缓此意外有牢笼人情鄙兹疏诋讪纷讻讻台为风纪御给本丝纶总朝廷托耳目立法由祖宗官小系则大责重望乃崇愆忒以之律邪佞以之攻从则如水流不从如水壅士气要在养养则其气充折沮失謇谔使之抱喑聋天王本圣明宰公实股肱信之如蓍龟可以定吉凶慷慨能行义岂曰无优容难解者彭王喜怒注宸衷程罪终见释钺幸终弗庸公议皎如日晓及三尺童岂宰顾不谅而弗及童蒙朝廷行是罚名以惩不供因摄以寓援何不鉴触龙乞浆或得酒求鱼庶离鸿言患不至此何患聴弗聪所惜在谏垣两挫一岁中岁来其娓娓履霜怆凌冻不可视朝廷长有拒谏风凤鸟吝不鸣若鸣致时雍匪为羣谏地自树弼亮功其日举传奉逮谏适相同奏名四十员珂马耀长冲胥靡共趋走俛黙不敢颙观者谓不祥道议起如蜂其责将谁归未可谢匪躬当悯时不平亦可悲人穷不鸣岂瓦鸡不应岂木钟岂待七年发救焚必征彸但恐缓不及激切有缄封令人思三原当此热心胸陈乞惟恐后剀切期必从皎皎歌白驹一徃无留踪江湖渺吾忧其言不可终
　　附次韵诗　　屠滽
　　予于弘治丙辰间承乏天曹夏四月十有三日科道官奉旨俱下锦衣卫狱予闻之召四司询科道得罪之由皆曰不知且言诸衙门所进民情封事既得旨例捧到科交收今既下狱无人收领各官既不得领出于外又不可留宿于内闻先朝亦尝有科道官下狱时请命中书等官摄其事予未暇答铨司具其事呈堂时日已至申乃急为转达遂得俞旨是夕台部封事方得人收纳次日予乡姻宫詹杨公致书于予大意言科道官下狱合下即当抗疏请贷如何差官代其事予以不知科道官得罪之由难便请贷及台部封事无人领收事不可缓之故答之次日蚤予乡友掌科吕公下顾问予曰杨公昨有书与合下否予曰有因诵彼此书中大意吕公曰杨公亦以此书送六科科中人皆疑之予笑而不答后与杨公徃还如旧者经十余稔未尝言及此事至今年秋予朝退还邸第忽有客以先生石田名守址别号碧川今升南京吏部尚书致仕名献今任顺天府尹诗集与犬子径者予偶抽一册目之遂见五言古风一首题曰读杨宫詹与屠太宰论事札惊曰异哉读毕不觉大笑因次韵一章名曰解嘲云
　　宦游乆京国学通尤未通见恶必逺避见善常加恭石田乃隠者赋诗亦多任务如何论朝政所论殊不公此札实差谬何谓声沨沨到处任播扬有类衡与纵碧川居论思如何不纳忠致书戒老夫友道皆云隆追思昔年事大明丽长空尧舜喜复出万几任匆匆纳谏眞如流明良喜相逢荆榛委篱落芝术收药笼万姓乐熙皥四方无鞠讻今上初出合庶事元老总九卿集东阁讲官索儒宗先求语言正更论徳学崇人各荐一二不称交相攻老夫荐两杨【一即碧川一乃今元老石斋先生】碧川川流壅为语带乡音不及问学充因之又复荐元老耳若聋欣然用石斋万口称股肱碧川已备知岂肯心懐凶同乡又相亲度量廓有容维时科道官有事忤宸衷一朝下缧绁难便责保庸【天官入统五日保庸安有功也】颠末尚未知焉敢干重瞳台部上民事俞旨俱已蒙日暮无人收厥职谁与供越例送台部又恐触衮龙天曹借中书摄事犹宾鸿此举实旧规碧川岂不聪书来既善道如何报科中彼若击巨石我犹履薄冻今复寄吴下大伤君子风碧川岂为此姻旧情雍雍意必有憸邪假此成已功抑恐入铨者邪正有不同或嫌不超擢或怨非要冲当时吕都谏气节侪何颙亦尝论此辈懐毒犹荓蜂其祸必在后亦或先其躬福善与祸滛循环两无穷莫道此言虚应若丰山钟云衢漫委蛇何必好征彸马周三十贵屡受汉室封崇卑各分定何必萦心胷石田若闻此其言未必从我欲到虎丘携酒追吟踪愿言保遐寿待我谈始终
　　右此和篇葢都宪屠老先生之所示喻者冲和沛博之文裕达含宏之度弗愠不知弗迁所怒蔼然使人知长者之徳如此也周林野迂腐老昩时宜初目杨宫詹之札子将谓其笃于友谊相资成善能警薄返漓于今之世又谬恃三百篇之旨有惩有劝形于里巷而无责于是莽无顾忌循其辞而贯穿以韵然其间凿枘龃龉而有得彼失此之讥愚何容度嗟夫侮嫂氏之毁挝妇翁之诬古犹不免都宪固自谅之矣但周于潞公之所分谤梁公之所为容焉者不能无愧耳敬跋简后庸识其迹之始末云

　　观补官

　　冠冕耀通衢罗绮照芳春珂马等列侯洋洋意气新观者叹且信黄金能贵人黄金本假借观人自失眞穷闾处约子读书苦长勤书声振悲风莫次甑中尘敝褐三十年一绂难贲身问子何事此好义已忘贫

　　拣瓜词时提学公黜诸生貌寝者

　　累累黄台瓜种者欲求售碌碌买食人择美弃其陋大小各随形偏正亦随生滋味在其中包蔵那得明君不见贤妃臼头女又不见贤相跛足子呜呼貌取岂尽瓜外陋安知中自美愿华一脔请君尝滋味分明为君死

　　喜李贞庵致仕

　　九鼎忙忙作人饵头白眼花朝鼓里先生有才足补衮有俸未足充妻子未衰告归急于矢不谋朋友断诸己先生自是不覊人健鹘凌云秋万里君子难进退则易礼义堂堂尽终始太湖可钓亦君鱼阳羡堪畊亦君米出兮处兮乐天私更有文章贲山水

　　闻余司马子俊罢抚边

　　干戈堆里许抽身回首功名剰角巾北敌西羌无外顾青天白日有闲人寻猿栈道家乡蜀走马边墙梦寐秦【公筑边墙于榆林为功最著者】归兴在诗诗在酒杜鹃啼破万花春

　　洪城竒遇

　　林秋官待用张府歴兼素俱因言事被谪既而赐环先后同集张内翰元祯宅因而有作
　　先后萍蓬迹洪城此夜杯星因贤者聚朋自逺方来返驾白驹谷集灵丹凤台文章留健羡千载识竒材

　　盗发

　　小窃虽饥寒巨猾实扇起十百相党羣刀殳弄凶技前邻遭砟关逼货炙妻子后邻发重堤进舟当门舣担负亦公然罄室乃云止稍或有抵牾人戮庐亦毁无何閧西村旋复啸东里通川及要路宵征絶行李检刮空腰纒体至衣裘裭天寒氷载路沟壑何不委家家夜结束老少泣以俟一息茍奠安天明各相喜正念一井闬搔动乃如此江东连江湖固是盗所倚禁弛气则张类滋势难弭有官示以仁得録不之罪恕实长之道无乃延小美有声自此辈识者谓辱已况彼有后言时哉好生理教虎不咥人所性安可使使誉出贤者天下知善士民以静为乐贸贸安生死虽然废赒恤糠核自甘旨去蠧木欣荣除■〈虫戎〉禾茂薿茍以刑不仁诛夘亦非是刑以齐乱民用之不得已如何输租人米驳毙于棰

　　海雠行

　　海东衡沙浮半洋夹亘颇与崇明长鱼盐芦苇货攸聚利启争夺循为常中有兼并两豪族施恃其勇董恃强强之无厌勇乃袭燔庐刮产威靡亢强衔所衂思报偿舞波接战成刘戕县官移寇悚上吏林侯未然筹且量首先号召命不方老豪来归诉雠敌不敢犯法畏有章区区蝼蚁尚顾命拒死不免跷螳螂虽云余类拥其子局蹐秪为雠家防传讹乃烦两重宪地隘岂足鹏轩昻魏公善鎭殊不忙陈公善料殊不扬台按臬监来颉颃所在草木知风霜羣僚从事亦济跄如云翕翕星煌煌于时曜武势大张海日照雪明殳斨五牙艨艟具三百舣岸只待令乃翔诸公在抚不在剿不教而杀谓不祥縁情究迹有可恤驰文徃喻开伥伥开诚布公明而光援其所溺存其亡小大感泣皆奔降纳兵纳船恐弗遑纎飙不动海帖帖游氛一卷天苍苍坑之则肆未免祸拯之且暇曾无伤天王圣明宰臣正今日讵曰无姚房

　　土偶祸

　　锽锽鸣锣彭彭伐鼔复有旗葢亦有戟斧精力骏奔无有老竖整整肃肃什什伍伍绛帕帓首花缯缴股中舆者神像之以土岌乎其冠被以绣组觋者前导跳梁荡舞亟进如驱遄止如阻云神案行于彼灾户惟灾之户鞠躬伛偻小心来迎翁前后姥家无大小一一拜俯击牲化楮荐以醇醹祝神加飨称我神主惟疾惟患我佑我祜觋乃执乩运曰神附击案作声觋曰神怒必汝不虔不明告汝浑舍载拜极哀恳苦觋始作书曰有逋负设通梦寐或聆咒诅牛豕如干等以犬羜鹅鸭及鸡计当蓓蓰汝承其偿其患良愈箕忽辍运少间复举谓以汝故徃恳岳府曲为之解斡生死簿觋之以下如狼如虎从翁臾姥不容有语指日令偿令面神许翁姥局蹐无以经纪质我青苖鬻我小女典我衣裳翦我机杼求我亲戚贷我邻比是日之屇其辈来聚主张督责枚举件数数无亏少物必丰美献事甫成饕彼尊爼酒肉淋漓撑肠拄肚复有苞苴脔胾核糈此辈未出患者为鬼越明之日神复求祀即于东家其作如故哭者在西无警无悟嗤嗤之氓昩乎义理生死系命聴禀有数岂是土偶能夺能与今既无灵不察何俟噍噍羣小附土利已土岂有知羣小实使此事有类河伯取妇有豹为令悉投诸水

　　吴俗火塟

　　火塟壊吴俗沿愚罔知教体魄轻父母死即畀野燎何异炎人■〈歹丂〉亦类仪渠烧古敛以周身致虑防臭暴复棺益之椁厚土事窆焘区区人子敬郑重寓私孝燕师惨掘焚齐人忾敌效子岂忍父母炮烙曾无觉曹侯悯其弊古训不可吊辟园号漏泽丛瘗周四墺士庶尚有言地局寜尽窖其言闻之公击节叹且笑吴愚不聪明耳目涂泥淖譬诸黔娄衾不足我奚校我为名教惜■〈木适〉埴聊盲导虐死茍无亲逆生驯亦要勿谓一爝微大恶由兹造

　　乙丑六月闻哀诏有感

　　八十衰黎死境临来传尺一痛难禁虞渊怆日江湖泪杞国伤天虮虱心负扆周公正思画解民虞舜未亡琴白头病枕茅茨下时梦新君在谅闇
　　愚翁分与世縁疎国恤惊心泣且吁生长太平惟欠死老衰余息尚何如不知伊傅谁调鼎欲梦羲皇我枕书终日无聊思理发雪茎些少亦频梳

　　○述懐

　　病起试酌

　　山尊得酒且髙歌百岁流光已半过病眼看书眞处少老懐追事谬时多发随落叶惊西候门对清江惜逝波今古英雄同一尽浮生不饮复如何

　　病中夜雨起坐

　　药杯香炷与温存养病功夫要闭门布被拥寒书作枕纸窻催曙水临轩枫生赧色知霜辱蕉负争心共雨喧物性人情静观得得来还欲费吾言

　　蚤起

　　养拙藏衰结静窝是非如海隔云萝面前雪影流头乱空里虫丝碍眼多病女从人家落魄老妻淹殡岁蹉跎虚懐昨夜当秋雨恻恻萧萧两奈何

　　理诗草

　　佚老余生愿失子末路悲不幸衰飒年数畸遭祸竒独存朽无倚如木去旁枝剰此破门戸力惫叹叵持屑屑衣食计一一费心思思深气血耗■〈疒肙〉痹引百肢多忘识虑浅耳瞶目兼眵一旦一身内有此众病滋所苦不敢诉常畏老母知小孙蠢不学次儿诞而痴后事不足观百忧无一怡吾性无妄好执善信不疑垂垂垂白乡朝斯还夕斯髙髙冥冥者何物顾相欺似我未蒙祜及有菑害罹滚滚人海中黒白何可劙口亦不能问理亦不能推以死致度外且活是便宜今日尽今日明日岂可期亦复酌我酒亦复吟我诗我诗无好语稿苴从散遗儿在曾裒葺今纸着泪糜抱患天地间空言亦奚为

　　思理衣

　　七十余年一老翁心情鹘突脑冬烘寒衣无妇无人补日日关窻怕北风
　　七十余年一老翁衣穿絮破不堪缝清霜满地无区画扫得芦花莫御冬

　　脱齿行

　　我齿食所系食以系我生齿脱宁不忧其系本非轻近来渐脱二脱者尽之萌既脱不复留留者亦难撑留如泛虚槎脱如凿深坑编生如相辅豁一傍须崩生食原相资今作水火争妨食生必妨死理端可明完业譬大族恃子在守成其子无锢心先荡黄金籝屋售继失居田鬻还絶耕沟瘠谅在眼身家同一倾触类有攸感我赋脱齿行

　　病懐二首

　　衰迟宜静不冝哗事莫堪懐动叹嗟病遣稗书还藉眼老便锡粥又妨牙栽花赁地春无主斫竹开门月过家任是客来难强酒小陪清话一烧茶
　　朱颜与白发掩镜两茫茫天地大梦宅烟花一戏场算忙闲固少并夜日还长吾酒吾诗在桑榆弄末光

　　自述次人韵

　　日髙屋瓦未消霜卧聴秋潮卷石塘九岛迷行鱼性乐一鞭威后马蹄忙独怜诗是吾家物但有竹为君子乡闼外南山今好在时时飞影到清觞

　　病懐

　　膈痰漫漫似春潮伏枕旬余气未调老日易过如短晷病懐难遣厌长宵隔窻忽忽影度鸟鸣瓦萧萧风堕樵药物尚功全断酒庭柯髙挂旧山瓢

　　病中

　　白木匡床草荐柔坐深无寐独搔头明河转影天低树清夜分更月过楼病骨瘦生先觉露老懐虚甚易惊秋七情莫与微躯妬生已知浮死识休

　　舟中有感

　　世縁一向只昏盲静里观心始自明得丧有尘齐后灭是非无种辩时生秋峯长啸兼天迥月阁髙眠彻梦清老矣此身眞长物不知何地着虚名

　　齿落

　　七十三年与我存一时迸落豁开门车空已觉乗无物舌棘犹嫌剰有根顚倒自怜临水漱含胡人笑漏风言数来满口今余几软粥香醪且瓦盆

　　冩懐一首寄张碧溪

　　丧亡火盗岁相兼鬓发髠然瘦骨尖有命穷通天自定无凭祸福事难占闾阎茍活随黄槁衾枕偷安且黑甜海上故人来慰藉不妨一月酒杯拈

　　闲懐用郭天锡韵

　　落魄青衫随草色萧条白发遣年华徒劳梦寐费忧国错认诗书能起家愚去刻舟忙觅剑饥来索饭误炊沙人间亦自有乐地酒遶山巅与水涯

　　早起偶书

　　秋早耿不寐起视天苍凉鲜霞凝髙宇随日赋采光露气浮草木流润及衣裳人事颇无接懐澄知虑忘

　　睡起

　　望七衰翁与懒便眼昏秪好枕书眠算前去是荒唐日喜后来为受用年麄粝饭香莼菜里子孙计逺橘栽边攴藤闲遶花蹊看蝶闹蜂争各要先
　　檐间落叶拥髙秋谬使人推隠者流背有微暄念天子手无漫刺渎诸侯老知丝竹殊堪頼逺为儿孙未免忧身后算应忧未了且来拂壁画丹丘

　　睡起小酌

　　黄鹂啼梦粉墙东帘幕深沈日日风起唤酒杯寻一醉春愁打破落花中

　　齿摇

　　当唇一齿龋将脱根槎枒棘舌妨噍食致忧岂云些动摇苦浮危轶出奈参差疑口常沮枚比眼如碍沙山水失啸歌日夕人叹嗟终知莫附断且怪乆恋车憯憯滋流涎数数抚断槎欲拔涉梭诮希生闻药涂聊存徒为耳卒去何快邪大似狡酷吏作孽闹公衙还如败劣子骛外莫安家但得喷一嚏迸落从谽谺嚼肉补空窾呼酒洗豁厓掀髯扪其余几辈栖残鸦作诗尚有告伴老衍岁华从迈勿以类留二学吕夸湖乡堪养老鲜美多鱼鰕

　　田家咏

　　乆矣居畎亩邈如遗世人地静习虽陋野意还自眞怡怡晨夕间言笑谐四邻有作相告戒鸟鸣知及春犂锄假筋力竭劳供有身身在劳何息顾莫养精神服气能代粒希仙渺无津家业信难易乐以充尧民
　　我亩芜且瘠我陇硗不平发岁奋乃功东作觊西成搰搰低白头秉耒日经营税佣及时毕辛苦勤王程但余秫一斛酒熟欢已盈醉引耕田謌不复忌髙声愿随天风吹吹达九重城刘璋启此调千载遗令名

　　无酒

　　山桃乱开红欲然我宜赏之无酒钱十常九事意不惬百又五日春堪怜谁家竹叶賖烂醉满眼花枝笑醒眠何消苦苦仰司业便可烧茶随玉川

　　老年三病

　　转费揩摩转减光苦无障翳只荒荒俛眉作字仍虚画触鼻看书反差行葢幅绞绡花懵憧隔重云母月微茫从前了了都休说青白甘输与阮郎
　　右眼花
　　苦无聊頼坐新聋终日腾腾兀兀中着味笑堪陪座客劖分痴好作家翁跳江昨夜安秋枕堕叶明朝问朔风非是是非还自有我无闻聴便应空
　　右耳聋
　　风聋虫攻两祸端左车淰淰载梅酸舌都无恙先输敝唇未云亡莫罪寒送药亲朋徒说効劝餐儿女不知难老年饮食非轻事义差今年醉牡丹
　　右齿痛

　　感兴

　　世路多屈曲拙夫从直行勉欲就此轨未忍枉平生不如且裹足静坐羣虑清莫顾蛮与触了不知纷争莫辩夔与蚿多少亦自平持杯洗浮云太虚极髙明

　　病起

　　病骨支笻却下堂瘦颜衰鬓入愁乡黄莺饶舌花饶笑一様春风有别肠

　　冩懐

　　荼毒何堪此老身哭儿哭母白头人海枯两眼惟干血天丧一家俱至亲多病所需常乏药残生未了尚忧贫劳劳筋骨仍婚嫁独对梅花愧世尘

　　邻火幸不及殃

　　城门失火夜深时万幸先生不姓池旧屋尚存还纳客残书不烬可教儿行蔵在我焉无过善恶惟天自有知今日一杯须烂醉白头俱是老便宜

　　（阙六行）

　　拨雨闷【时海盗窃发】

　　乆雨我亦厌涔涔落不公下田何太滥东海更羣凶道路沾濡际干戈蹋茸中楼台虚蜃气波浪假鲸风老者见不忍髙天诉曷通掌杯虽拨闷抑郁尚塡胷

　　秋凉遣病

　　淰淰新凉两月秋病多犹自不梳头馋奴客燕虚支酒懒子书檠假惜油蟋蟀庭除朝露在蟏蛸窻户晩烟收近时江海惞平盗斗下芒星又可忧

　　林居病懐

　　老去不信老自然筋力疎忙縁一懒送病发十朝梳扫地风还叶开窻月晒书秋虫不解静干聒夜凉初

　　石田诗选巻五

　　●钦定四库全书

　　石田诗选巻六

　　（明）沈周 撰

　　○忠孝【节义附】

　　唐琦

　　琦绍兴卫士也髙宗南渡海金琶八追至绍兴李邺为守以城降方与琶八并马行琦从后持一大甓祝曰愿天一击杀两贼甓中马不利被执骂贼不絶口琶八谓曰汝欲何以死曰我愿以布裹灌油焚烧三日示媿降贼之臣也卒焚之其意恐琶八追及髙宗欲以缓其程也乡人异而立庙长檐街国朝赠将军祀之越人能言其事因赋此
　　一甓真如博浪锤事机不偶亦空施降城未分身无用骂贼犹知舌可为膏火愿延三日死海天能信六龙之长檐街上春秋祀李邺魂应媿此祠

　　孝诗六章为颜季栗赋

　　归骨
　　季栗函母骨归自鳯翔负而陆行懐而江行卒全首丘之义作归骨操
　　荷之跋之函歴阻修懐之渉之函经横流生死肉骨兮天既罔求俾我首丘兮岂天固酬
　　惟山有狐惟水有龙实能侮骨其割为朋虽朋其割终不我离微母之灵儿曷能为
　　迎养
　　季栗既迎父归养至视溺清浊以度饮食而虑致疾也作迎养操
　　父还儿迎【叶】越彼西疆既达我宇其喜洋洋亦酌我酒其乐融融惟天之徳维家之庆【叶】
　　惟溲之浊我心惟惕惟溲之湜我心惟怿彼胡然哉孔系于疾爰度爰征爰修饮食以夕以日我心弗忒
　　哀殒
　　季栗以父疾卒哀恸五日夜遂亦不起盖孝之过厚者也作哀殒操
　　嗟嗟违和考实遘痾嗟嗟痾沈衋伤我心鬼神其知兮祈以身代惟考生兮我亦奚爱
　　考无辠兮惄卬实延顾兮致殁怆卬特全茫茫昧昧而理胡然呜呼恫瘝兮五内分裂匪欲自伤兮哀至莫节魂漂漂兮上升气溘溘兮随絶

　　颜氏妇节孝巻

　　人生苦是从军行致之死地而复生何况妇人处闺阁不知关西多少程相从翁姑万里去性命自拟鸿毛轻风原霜碛莽何所嘷狼哮虎心魂惊新妇不敢嗟嫠■〈惸，女代忄〉手扶病姑兼两婴中途姑病不复起一身无蔕犹漂萍归来函骨寻旧路有眼茫茫浑似盲呜呼颜家新妇命薄苦如此只乐节孝传其名

　　崔孝妇

　　孝妇视姑疾转革心彷徨潜以肉代药誓为续命汤存姑若无已剸刀若无伤脔落痛不入人知云未尝皇天助肉神一啖姑下床子澄哭其创掩口使勿扬汝扬义则过违教理非当肢体具父母克全孝之常此盖迫不忍事出仓卒肠复有窆亲地既为豪所攘归璧须大力妇人本何遑拔我金雀钗脱我眀珠珰别壤吉可买抱骨改其蔵愤懑终莫释悒悒致殂亡豹毙尚还文麝死可留香孝妇虽已矣令名身后光

　　周节妇孝感

　　黄氏十九时归周文璧氏二年文璧丧弱惟一女恃有姑患痿痹其状莫比儗有肢如无筋有骨如无髓在床如空中有身如蜕委日夜但冥冥仅有息存尔闻听与触动稍及即厥死荐地方儗歩通问必附耳艰难食溲处不敢托诸婢百药无一效百累丛一已黄氏心烦恼惛惛不知处东家优婆夷怜悯为黄语汝姑溺苦海汝知故何以愆业如丘山宿世所积累须皈大势力南海有大士解难说真言功徳莫思议但要深心持日日要如是一言一拜叩亿又八千数在佛虽有程敬爱无庸纪功深果报近何患患不起黄氏闻是言烦恼生欢喜归室便置像恭敬为拜礼沐浴体投地心观口娓娓亦不知其终亦不知其始亦不知其寒亦不知其暑阅日千八百歴年数得五俄梦见一姥前黄行迤逦心谓是现化称名畧不顾极力欲追即歩歩悬尺只径入一区庐阖户若相拒欵叩发号泣其户豁然启菩萨示妙相金光烁瞻睹头上珠璎珞晃晃复蕋蕋莲目垂慈光宣言启玉齿黄氏前谛听合掌作长跪云汝依吾道悉知悉见已慈悲为我愿岂无嘱付汝循功加精进九日一扶倚七九扶以行前及我处所觉来汗淋淋其言尚在耳悟佛为众生方便指门户信心愈坚牢额破吻俱腐临日试小掖筋骨觉可举屡试屡无难还能歩移跬彳亍诣像前奠香致情旨其炷从空跃踰梁而直下乃着于本人正中顶■〈悤页〉里其声若惊霆其势若击杵身心发震竦百苦悉皆去如风卷天云不复剰粗滓如春活枯草如氷化为水亲党尽来观讃叹世无此姑谢新妇力脱我出死簿新妇答何功菩萨威力故此事闻其甥王纶能覼缕韦虚气治痿若或有仙技黄氏孝治痿专以诚为主格物与布气非诚莫相与孝有致乆旱孝有致水鲤事本出非常未可论常理我特书其孝勃蹊用为砥至今昆山人大书播邑史

　　石节妇

　　吕家有小姑许嫁石家郎石家罹法网合族无留行【叶】里豪复求婚趂此事更张殷懃媒氏蜜为口不知小姑铁作肠誓云生死石家妇有脚不踏他人堂皇天后土悯节义石郎不乆仍还乡流蘓袅袅开洞房春风吹入双鸳鸯百年伉俪只三月眀镜忽破无完光拔我黄金钗脱我眀珠珰东市买棺敛西山买髙冈土中先凿合欢穴怨骨待共他年藏此身已死心未亡身上不着新衣裳有身苦无儿女托养老来依诸弟傍只今含笑入地下七十八年双鬓苍君不见松枯尚有节兰槁还留香节妇之名不可泯当与万世扶纲常

　　贞节为朱孺人题

　　松溪之松贞不变松溪之水清不污松贞水清锺节妇节妇有家溪上住及笄婉娈女于朱松上女萝期永附四七之年分死生女萝茕茕松忽仆三雏眇矣提抱间今各崭然能干蛊晨舂夜织三十年白髪毵毵照荆布少时望老不易到见苦歴劳安末路譬拔金钗投火中火尽烂然金若故烧香暗告泉下人白日知心已无负

　　颜烈妇俞氏义事

　　颜春吴庠生娶俞氏颇渉猎书史有妇道春患瘵不起呼嘱好事舅姑养子女言切而再妇曰一言当终身服行何俟再四乃潜握剪以利锋剚于左目流血满地絶而复苏春责曰何乃如此曰示君信也春遂卒因咏其事一首
　　翦锋刔落玉精神要使亡夫识念真判死不教留好眼示生无复见他人波翻银海伤珠颗血迸金支破月轮表向胥门旧悬处配成忠义激风尘

　　烈妇吟

　　湓渎西浒薛媛卲妇邵吏坐法逮者如虎逮恱薛妩佻语肆侮薛丑其语身雉经誓不辱夫以死眀黄犀辟尘尘不生白玉絶玷玷不成呜呼荒冢乆欲平后人立石题烈名

　　烈女死篇

　　周家女子李家妇未嫁夫家但相许正如一树未开花分眀自有春为主李郎病瘵两年强说道今年畨上床闻来人语多不的口又藏羞难问娘只对寒灯泪如霰为重为轻果谁见此身空负嫁夫名此眼何曽辩郎面阿娘背语泣堂前忖是郎邉凶信传烈妇重义轻一死贞女安心无二天通身示孝衣裳白长练髙经绣房夕在世鸳鸯不得双同到黄泉愿成匹

　　烈女生篇

　　阿娘心悸夜不眠起来顾女如雉悬肉寒气絶强求艾引息微微吹碧烟夺鬼为人天假手天亦怜渠能过厚怕教此义世无知不使其人世无有夫妻未媾本何私分在名存白日知何如死向白日下千载分眀心不欺今载聊因阿娘活枯木暂回根已拨将心化石立郎茔表是郎妻刻妾名

　　叶妇髙节诗

　　节妇邹氏年二十三甫归官桥叶氏子芸仅五十五日芸卒节妇誓死不出房限不与人见其姑谓曰柰火盗疾病何节妇乃约云云后疾草嘱曰吾寝生处以安死必殡此不可容吊者入如生之不接见男子以毕我始终之志言讫而殁享年六十有四余髙其行度越常流逺矣次第其言以着于篇云
　　叶家夫郎邹家妇百年同生誓同死五十五日天夺之一个孤鸾失其侣腹中顾后无男女手中托生有机杼短檠长夜不敢哭白日深沉闭房户老姑谓妇岁月长新妇告姑听我语我身聊奉姑同居我心已与夫同土青天虽髙所不欺白发固逺要自取忧勤患难以静制礼义廉耻在刚主火来胁房我不动委身一焚火莫苦盗来敲门我不惊先身一刎盗何侮病来容药不见医有臂可斫诊不许事虽未及虑早及口既能言身有处世当可重儗金玉家不可少比稷黍临终一着犹可竦笑谓家中诸妪姆老身幸享六十余数尽年穷理宜去纷纷身后惜事乱从此治时先嘱汝房前指限喻如山自我入来无出武房中处乆于我殡魂识依依得其所生前忌接男子面死魄毋令吊人覩人间嫠寡堪作别始末髙眀越今古朝廷未闻乡且颂完徳更宜加藻斧何人有力达太史何人有力达公府呜呼节妇今冥冥其身可腐名弗腐

　　赠韩珍

　　恩以生骨肉义以生抚育韩珍本异姓恩与义两足心肝蓄义血甫有数十斛义气溢皮毛馨馥及衣服主父病京邸危命一线属千里独奋徃倂日走匍匐药物无能为事亟刲股肉股亦割义刃无慑亦无慉虽然不救死揆意义亦笃君臣亦义合徃徃逆乱伏珍乎可珍哉揺毫吾特録

　　咏费彦杰还钗事

　　淮安新城下交易利所在徃来十万人财货溢闾阓道上或有遗一钱尚尔爱老叟费彦杰早行足有碍俯拾黄金钗耀目口发喟乃诘旁居人经此何淑艾众云未始见见秖有舆载恐是帷中脱去此尚未迈费追逾阡陌气喘力良惫止舆问何失曽莫有所■〈乂上心下〉舆女惊其言抚■〈髟上介下〉乃觉謮搴帷出粉黛便即就地拜还钗叟疾走更莫延少话女却叩姓里答云不足芥无姓住亦逺欲知将奚待我亦弗汝询彼此付暧昧此事常有闻但虑斯言躗偶与叟相接询之乃至再叟笑云虽有宜还无可怪呜呼古人事喜见行今辈揆今实为竒蜀日犬乃吠在叟似非难在众则难逮义利寓人情要之得其裁吾诗为叟发庶亦存俗戒

　　蜀国宋承奉好义歌

　　君不见簮折尚有慽缶破还失声可弃复何惜奈有不忍情蜀之内相宋公者儒服聊借貂珰荣翻编展巻日不辍谈仁说义口似天河倾前年构江桥长虹跨彩成双清今年结净居乐哉斯丘手自营费金万余极宏丽空坟一个身长生国初宋学士华国文之精蚕丛生流死且寓山水啮冢见者惊今之内相古王叵感此恻怛思迁更撤我□居为彼佳城万金之重忍一掷折簮破缶无其轻割爱以酬义千人万人无此能割财以徇义千里万里流其名来者有济行人讃叹桥上行逝者有恵枯骨负荷于冥冥何公慷慨乃如此其徳好藉诗书成可笑士良以书禁人读欲使耳目涂聪眀呜呼以公视仇仇乃诈以仇视公公乃诚

　　义商行

　　商程无山川逐利是所征商车无岁月徇义岂其情程君倜傥懐乆矣客辽城前年聘少房镒金酬娉婷娉婷来归际掩面泪纵横谓翁坐逮赇鬻夫未能盈失身驯及妾包羞履君庭彦寛未毕说毅遣诫亟行人妻我可夺人急我可乗酬金弗汝责毁券迹亦平既以赎伉俪复以赎笞搒父子与夫妇载造遂欢迎义利在天地有若水火争达人识所向遐迩腾芳声我闻诘彦寛辗尔无答譍徐云勿多扬我初不为名我即低头拜古谊重光荣讃言欲劝薄拙斐惟勉成

　　常熟张修譔孙女许人为妾杨大尹眀父改妻先贤言氏之子因赋

　　芳兰阽粪壤贞女议少房为计堕媒舌父母惑如簧女子何所知衷心不分眀令尹廉非偶喟为先徳伤割俸资返聘乃币乃篚筐改求大贤后言氏得秀郎贞女与秀郎既婚复有将此事若天斡鬼神与之襄令尹通神眀义气扶纲常摘珠出泥涂炯然开夜光拭璧从埃壒焕尔昭天章富郑自范择言子思激昻结草报治命翰譔当不忘我特歌尹徳词短意则长

　　烈妇杀虎图

　　谁谓绕指柔能化百炼钢谁谓妇女柔杀虎如刲羊有女如鼠恐其虎况能杀虎非不祥脱夫之命岂例此当熊之勇同肝肠寻常针线倦紫鳯卒与虎力争其强虎时顾得不顾失妇心顾存不顾亡手中有刀爱作刀以义淬之无敢当天寒月黒星有光虎血涂地葭苍苍人生有行无枣阳

　　杨氏义塾

　　老重诸孙教还推与众同就于家有塾顾自我求蒙买读书金白供炊廪粟红四方皆竞利此地有文翁

　　分得义庄送李中舎贞伯还朝

　　君不见范公嗜义如饮食范公庇族如羽翼亲疎百口百不忧养生送死皆公力公存公亡犹一日有田供需惠无极伐石纪事庄上头大书特书髙十尺李君车马有行色下马读碑三叹息若见甘棠思召伯若对澧流思禹迹李君亦岂寻常人身小才大气正直博学强记无与敌平歩便当超九棘十年小心职文墨阶次悠悠鬓将白故园已筑梅花庄此意含仁我先识呜呼范公之后多闲田愿君买接东西陌

　　鎭南世节行为黔国公赋

　　黔公坐镇封内清黔公卧治封外平碧鸡金马作门戟复有滇池供洗兵黄牛平把寳刀换春山来劝诸夷耕诸夷爱戴非一日子孙孙子知生成雕题花脚最难服今日推公无孔眀忆昔先公遇髙帝鼾睡龙懐天不惊印如金斗酬百伐帯誓黄河申载盟桓桓祖武看公绳天南别隠一长城金汤虽固尚在法恩信相孚何待征古称仆射如弟兄军中笑歌髀肉生国公自进玛瑙觥醉后还赓出塞行

　　费元诗

　　义事乆不见将谓民风漓有此费元者秦人何可欺嗟嗟逆旅邻平昔昧所知瘐死怜顷暂给饘活其饥傍窥妄讥议将利室中姿邻后愿奴报夫妇自同来元曰非奴利茍利非我为掉头畧不顾天地知吾私至此嫌猜尽君子未尝移所薄既云厚厚者宜过之兄氏没永平讣达肝肠摧哀痛出天性殒絶岂自期或谓不可训若挞阋墙儿斯人今已矣其骨当为芝其魄当为云祥瑞昭眀时况是有贤嗣天报信不差尚有千载后名从青竹垂

　　二姬

　　晚色寒香二姬名也吾友张芳洲无子末聘之者方洲过世服除其长女刘夫人俾诸妾尚丝麻结心独畧二姬曰汝少年岁月悠长当有别处二姬曰蒙先主公取怜日乆虽死不足报况有他意哉遂焚香告天大恸二人互相落发以表其志因赋此以旌之
　　色香寒晚总非宜岂是蟠桃结子时种树园林春寂寂惜花窻户雨丝丝鬓云截誓生同落心石存恩死不移两结青青百年信九京当与主人知

　　荆花春意为彭昉寅之赋

　　我写彭家荆不写田家树彭家兄弟无异言不似田家初有异兄弟原从一气生荆亦同根复同祗花不乱开则聚枝不乱大小附叶不乱上下蔽风吹枝叶动月出形影具有兄弟应求之义次第之序人谓彭家有此兄弟和我谓非此而能致老夫见其祖子孙和顺孝友迨三世无乃气体之孚以和召和曽不戾彭家此树未必有我今写此尚与存劝励尝见他家真有荆树下阋墙兼紾臂饶他漫有好荆树不如好兄弟有好兄弟荆亦贵无好兄弟贱与凡木类我写不写树写其兄弟心之懿兄弟和在心音声容色愉而憙不和名不祥家不利我虽为君写万树不若自裁一树方寸地

　　○闲适

　　睡起自遣

　　书枕悠悠自小康何须断送脚尘忙屛心云气山开画树里檐声雨满堂名利可怜鸡有肋神仙秖累鼠拖肠时时具酒招邻曲闲与桑麻较短长

　　觉老

　　脘膈生痰谢酒觞菜羮麦饭且家常山追旧眺今成懒事喜新闻背已忘春水试竿渔槛净午风丸药鸟窻凉秖须如此成消遣种种尘縁与老妨

　　窻下独坐

　　渐觉年捱七十傍聪明视旧已茫茫有生但恐违温饱凡事无能与短长食力田园聊任拙离羣城郭少知忙新糊窻纸添虚白尚把残书趂日光

　　病起

　　筋力迟迟百懒成关门只好谢逢迎老空求旧无同辈拙不宜时让后生乆坐衣裳知晚露独眠衾枕厌秋更秖余曝背兼扪虱黄草檐头觉称情

　　试笔

　　老大为生未有涯浮云流水淡于懐小垂舞袖人嫌拙寡出言辞我自佳月下古编开棐几雨中髙竹映茅斋无心苦算闲时日任尔新蓂緑满阶

　　睡起

　　欲晴不晴云阁雨欲落未落日挂山道人睡起思如水闲倚长松数鹤还

　　晚歩

　　西林聊独歩树树已栖鸦童笈归村校渔船聚酒家玉痕云映月红缬水眀霞此景偏留恋衰年类日斜

　　早兴

　　清霜被羣叶青黄纷委地病肌粟朝寒烘背俟阳气深坐聊展巻眊矂怯细字岁月逓吾老不谓易以至盛衰理自然微吟不成嘅

　　晩坐

　　春残尚絮袍林屋气萧骚白日若不夜人生亦太劳泥花方失势雨笋漫争髙小酌仍观物新醅惬老饕

　　拟一日复一日

　　一日复一日一朝复一朝青春不用推白发不待招渐见襁者大还催老辈凋借问学仙侣此关果谁超神仙本冥冥其言亦寥寥独有姬孔业天地同遥遥

　　晏起

　　水漫湖田雨漫邨家贫只好不开门诗书衣食外无徳天地君亲中是恩马失未须论得失楚存何可卜亡存百千世故都休问且把心耕教子孙

　　晚出过邻家小酌

　　两旬方一出门外事纷拏鱼促春波浅鸟争林日斜老夫倾竹叶稚子捉杨花小坐聊乗兴犹堪感物华

　　纪梦

　　隠居逺住海邉州山水清标接梦游酒醉又移花下席书多别起竹间楼儿郎习字陟厘纸童子供茶秘色瓯起拥黄紬寻幻境一痕斜月小窻秋

　　憨憨

　　憨憨无复老人懐春日烘门晏始开游衍太平初试杖安排乐事数拈杯世情花党富家发公道燕均贫户来识字不多强不识小篇聊与物追陪

　　贫富吟

　　贫富限世分髙下莫均一富者诧润屋余润及铭笔贫非止赤身躶死至无堲茍云可操致智士岂无术冥然观无物二者何得失

　　闲居

　　残书满屋迹堪埋俯仰宁求与世谐贫贱自安愚者分毁誉何挠老年懐小篇铅椠时时课粝饭虀羮日日斋外慕素空尘梦絶庭前似厌有髙槐

　　○庆寿【生辰附】

　　玉洞仙桃寿傅宫詹曰川

　　傅说本是天上星摄行相事奉青驾老成端谅帝所选韦贤李绩徳不亚譬为舟楫济川用譬为绳墨梓乃架表仪鹤苑统仙班秖讲麟经旷清假左氏文章费纸传温公肖貌令人画洞天开府住有家度索蟠桃觅无价记栽日月降甫申看到云霞接嵩华三千结实岁何长万核裹泥生不罢其人如玉寿如桃八百老彭何足诧

　　赵惟章寿诗

　　葛天之世此心藏万事熈熈不着忙乡认当时非姓郑人疑叔度误呼黄诗供宾客三千竹衣荫儿孙八百桑宅相爱谈吾耳熟固知贤者寿能长

　　卢以和生同岁月日时

　　与君一岁月时日亦相因何止同丁卯休论雌甲辰偶然逢此数勉矣各为人落魄乾坤内吾生岂患贫

　　六旬自咏

　　自是田间快活民太平生长六经旬不忧天下无今日但愿朝廷用好人有万巻书贫富贵仗三杯酒老精神山花笑我头俱白头白簮花也当春

　　寿表兄金懐用七十

　　筋骸可与少年争七十长胡白未成乡里燕毛多让席族中雁行尽呼兄鱼虾细水烟蒲瀼鸟雀深丛雪竹浜乐此闲居尽资寿烧丹辟谷见谁生

　　六十一自寿

　　重逢丁未开新甲过六十年増一年寿是倘来那必得人于末节要求全占鸠挟妇伤今日羡鹤添孙欠此縁亡室同月日生【时未得孙】万事莫论吾母健进将春酒北堂前

　　生辰

　　今朝六十八歴岁知既伙青春不还人七十近在左流光迅昼夜忽忽迸石火我与石火争寄活真螟蜾但愿无疢疾诗骨瘦亦可浮云载富贵过眼頥不朶先人有薄田数口颇纒裹关门事清咏天地自容我

　　生朝自遣

　　门前客到鹤先鸣洒扫茅堂作送迎座举龙钟先有我乡寻侪辈渐无兄眀年七十将来寿今日三杯见在生一幅布巾藤作杖倩谁林下昼闲行

　　写菊寿王学士济之尊翁八十

　　我写东篱第一枝长生岂止纸为期年年上寿百年计日日看花九日时还喜带金同晚色不妨须玉照寒姿莫厘亦是登髙处未必齐山许有诗

　　生朝

　　兹辰始度世眇然留我形良荷生育徳允含天地灵寓品幸称男耘耔充园丁衣裳贲其裸岁月假以龄骎骎及朽腐草木自林垧隙光感多阅倾水莫返瓶承流且云迈数止我自宁

　　生日小酌

　　今晨感我生襁褓迨衰老岁月倐徃来七十何草草譬初同此日天下生不少善恶与昏智贵贱及寿夭各各不可齐鹏鷃皆自好但耻老丑人多为后生藐我母自爱我谕事且讫了儿女自爱我劝我饭加饱朋友自爱我把酒颂且祷我生已万幸际兹世有道拙废固无用农圃亦可保杯酌虽寡嗜些少慰懐抱偃息间行游随意弄花鸟乐哉天地间偷生亦为巧

　　分得清白遗后寿曹时中宪副

　　东家归人买田地西家归人置歌妓先生亦是归来人完名怕着黄金累教儿但守旧茅堂鬼瞰不能低可住先生髙寿却瞰人东田不存西妓去

　　七十喜言五首

　　自知蒲栁望秋零意外惊延七十星膝下还为小顽子籍中已是空闲丁先人蠧巻箱藤白老母鱼羮钓竹青尽把余生享天福亦无惭媿到山灵
　　万万人中数我零为农亦是一微星衣裳无补吾眀主天地徒存此老丁阔水游鱼尾不赤絶云髙鸟影俱青笑看拜极痴儿女已到希年尚乞灵
　　七十回来秋叶零后怜歴岁已晨星不才尽自惭诸已识字聊堪破一丁心事浩随云共白鬓毛难学草回青湖田绕舎粗饘粥鸡骨丰凶屡托灵
　　眼识茫茫齿发零种田还欲候穰星百年云倘行犹未七十为稀幸已丁待月露生秋袷紫仰天风卸暑巾青时修静观心斋里应物虚眀自觉灵
　　七十稀年又九零敢慿虚妄更推星身躯薄劣无壬甲诗草蘩芜合丙丁馔品乆空鱼白白荤柈尚诧韭青青因多歴世多知事非为溪翁性有灵

　　生辰

　　野叟堂堂七十一乾坤坐阅老顽身美人座上笑白发白发镜中催美人且就月庚寻活子莫慿年甲筭生辰丹丘好在吾家里满眼生涯满抱春

　　庚申十一月二十一日生朝作

　　七十四年刚送过今年添作五年来从前饶算没一马向后猜阄知虀枚菜子筋骸强可舞吴儿心性老仍呆人家有地皆桑苎我独贪香却种梅

　　寿萱为邵国贤赋

　　谁家无萱草谁家无老母堂前无孝子萱草亦空有邵家碧玉根孝感生不苟开花作婉容顺叶承左右愁非备养具不足充体口邵子所以种渉孝岂敢后聊寓盆缶春志自超盆缶干禄以代养早已登州守官大功名大封荣日加厚腰带映金葩首翟照春酒如何母不乐乐则自宜寿人生养至此孝果在萱否

　　寿赵与哲七十

　　隠徳堪尊齿亦尊一家风物自桃源鞠躬礼度强筋力随口诗书善话言郡里歌锺大宾席人间玉雪旧王孙七旬黒发期黄发兀兀灵光看独存

　　画松寿大司马三原王公

　　尚书府中松十抱直气贞心不知老关中土厚根柢壮十年间生地之寳上叅云汉不屈身世间草木斯为表用之擎天天乆恃用之柱国国永保伐柯击奸拟顾笏摘叶指佞比尧草朝廷何可一日无百不为多一非少凌霜傲雪古色存苍苍直与秋天杳孔眀庙前有老栢此物亦自因人好大观直谓古今同时固难同贵同道金花玉苓仙所食只在长生不在饱须公采啖三万斛四海苍生期寿考

　　寿张黄门静之

　　千篇诗是纪年筹小算方经六十秋旧接夔龙侍香案新移鸡犬别方洲大观沧海难为水老望瑶京更起楼寿祝如冈错璋字寄君一笑海东头

　　双寿为钱时用赋

　　严算方周甲慈筹稍一先岁年成上下天地与因縁春酒百花下南山双闼前儿郎新举子父母老神仙

　　题松寿崔望宗

　　髙松环翠堂前物材比楩楠寿比椿云盖今看树成日雪头还在手栽人新苞擘玉收苍子灵柢蒸霞验伏神我祝长生写生去墨花吹雨砚池春

　　生日漫言

　　幼时慕八十妄念笑荒唐八十思幼时过事惊渺茫事过三万日人如傀儡忙忙忙到衰老傀儡是末场谬以百年算畸日苦不长虽有六千日长短未可量使长莫如前使短亦不妨固非罹夭阂白发映黄肠生顺与没寜大观理之常今日喜饮酒乐极发悲伤盗跖不在寿颜渊千载光寿亦何足重所耻无流芳耻贫无润身不耻食糟糠耻贱无克家诗书在犹亡腐草举末熖螺田懐余香含灵参天地息存还自强

　　寿华光禄七十

　　寿跻七十古云希七十生男更曰竒天自安排还有数仁能昭报岂无时蟠桃仙种迟宜子椿树灵根老又枝八袠山翁把春酒当筵兼咏弄璋诗

　　紫芝白石寿韩户书

　　地贞知石赋天瑞信芝生大补娲五色骈开汉九茎鲜霞拥华盖龎气结元精磨轧存金砺晶和象紫琼商颜歌烨烂砥柱看峥嵘敢比魏公徳还期

　　寿作朋寿张碧汉六十

　　先生雪胡面如玉公辅隠然观器局丈夫出处自有数功名未在三千牍柰何骏骨老兀硉相者茫茫惟举肉先生掀髯发大笑誓弗回头顾场屋江湖满地气豪杰浮云万里空双目本色风流贺季真着家词赋张平叔吴山越水行有窝烂醉何妨倚丝竹只今仕路成市道黄金不多不推毂先生此梦已脱枕蹇驴破帽曽不辱有时读书至无逸何乃咄咄忧不足此心自许天地知万事奚慿鬼神卜今年换甲迨六十教我画松须屈曲灵根乆世非脆物抑郁风云见畸独我知造化有深意信与之寿吝之禄一千斯年抱贞固牺尊青黄彼菑木

　　○会晤

　　雨夜宿吴匏庵宅

　　雨中客舎苦局促故人招我有尺牍书云竹居可闲坐烹茶剪韭亦不俗得书径徃兴亦豪何虑冲泥污双足开门山林在城市湿緑如云亚羣竹主人罄折故意深道慰契阔须信宿榻上为我设衾枕堂中为我罗酒肉我时肺病已絶饮强举一觞连五六长谈细辨困仆夫灯影檐花乱书屋羡君有弟雅谊同山水光眀信珠玉故事方思卫八家还咏逍遥堂后木人生良会岂易易他日如今又难卜缪图菲语何足记雪泥聊耳知鸿鹄

　　天全徐先生夜过

　　成化七年暑夜天全徐先生过双娥僧寓小酌踏月歌邢惇夫黄知命夜归诗因赋此索先生留题
　　法云夜归黄仲达骑驴髙歌仰眀月天风猎猎吹白袍履常殿后走不迭撰杖负囊无乃媟过市小儿笑口咽何物老子作怪游俗夫岂尔须仙列李图邢诗遂大传邈五百年无四杰先生寻我兴亦豪入更来敲僧户闭栖乌翻树露满叶长彗埽斗芒不折先生呼酒要排热乃云秉烛古有说三花朗咏挂巾篇故事不妨吾载设髙致风流自斗山一游一嬉知不屑先生于此如有言当与双峯共磨灭

　　无锡沈宗贵存耕翁之仲子自弱冠侍翁至余家余年十三见先父以诗画赠存耕经四十九年尚存宗贵所观感而赋此

　　少别老逢情更真中经四十九年春青山昨日先君迹白发而今我辈人世数交游诗作证话生感慨酒淹廵旁观莫怪多留恋求旧原非一面新

　　与客夜坐

　　两年方始一相逢偶集飞鸿雪后踪清话更添新缱绻老身全比旧龙钟弱云弄月微分影细草关春暗转容不复事杯成兀对薫炉频唤小奚供

　　喜程元道见过

　　客子到门西日沈情縁一见一回深逼除岁月悤悤语逺市盘飱草草心积竹丛寒鱼合泽堕樵风急鸟争林白头与世殊疎阔特地因君理旧琴

　　与客夜酌次韵

　　髙台添烛漏初长一握欢声哄夜堂入座眀河斜转影隔云残月淡容光如诗不就君当罚愿酒无多我恐狂非但同年更同道白头生长尚同乡

　　史眀古见访

　　春来开门见新燕故人春来亦相见燕子不肯嫌贫家破屋还劳故人睠烧灯屋下照白胡髙谈雄辨如壮夫且言老境知己少感慨满懐人事殊常当有酒开口笑君来我徃亦须要愿从君言不敢违肯作西飞伯劳东飞燕

　　燕王汝和水月轩

　　青子緑阴还可嬉酒杯无地不相宜夕阳翻席到人面逺水摇山隔目皮今日直须终一日暂时何卜有他时世间乐事寻常得但惜人生多别离

　　劝性甫饮用韵

　　喜君饮酒量不悭百壶五斗曽无艰鬓毛苦短日月老人生自忙天地闲红花的皪雨脚后白鸥浩荡江光间眀朝又拟常熟去典尽春衫方始还

　　会施知州焕伯

　　河洛频年劳宦迹归云倦鸟是休时行藏有道无违易康济存心更事医青草耰锄问农圃白头杯酒话亲知何妨日日相追逐百岁人生会有期

　　谒谦斋少师

　　潭潭府第倚山城故旧何须俟价行阍吏未知穷措大相公自识老门生飡柈夹供丛谈乆铃阁添香燕坐清头白归来济时了义田还复课儿耕

　　李司成至

　　诗书礼乐贤关长贫贱农桑老境人乆荷清篇留巻轴又惊髙谊动车轮梅花欢喜当檐笑栁色殷勤满眼春鸡黍不嫌随草具斯文一味觉情真

　　喜苏文辉见过

　　杪岁风日寒临门讶髙驾晦迹乆不出诣舎此云乍棱层见诗骨孤瘦立秋华筋力驾年纪手策不少借升堂载拜健欢觏饶言话性真具淳朴虑静得闲暇安然丘壑姿可使观者化杯酒亦畧饮深坐且清夜人生属长离大半付悲诧虽获少聚首未足为慰藉我生尚碌碌世谛未由谢何能传隠诀低头事耕稼

　　花朝雨中与王汝和小聚

　　与君将短发惭媿栁条春白日急换岁黄金忙杀人渐怜知已少独觉老懐真把酒不在醉看花聊此晨

　　喜张碧溪至

　　重子杖藜非厌贫秋林红叶颇如春交游未必在杯酒正是老年无故人

　　喜许国用探疾至

　　药炉烟暝膈生痰怪是新春百不堪乐事惜从多病误老懐喜与旧人谈临床细酌更延五系岸孤舟日转三雪里梅花殊未发此情亦似为君含

　　国用持前作至复用韵

　　坐深频涤唾壶痰老态人前觉不堪静观欲从僧去学新闻还待客来谈云凉桐肄髙寻墨雨沃蕉苖长四三今夕喜君申旧好小窻灯影酒中含

　　碧溪见和亦答一首

　　髯翁能饮老无痰风度词华种种堪青紫尽推侪辈拾桑麻聊就野农谈浊醪累举觞成十拙韵连篇和及三此巻一时千载事后人重展笑应含

　　过华光禄适出乃返后遇途半叙话夜深余以丹毒思归遂解缆而东留此以谢失告之过

　　风雨登台值两山相逢复喜半途间得追笑语非虚约更揽髭髯讶老颜水宿极怜舟并住宵征无那病思还图书有日酬清赏莫谓浮生无一闲

　　题山家璧

　　旧过山家今莫记屋头髙荫发新楠三年眼见树如此双鬓情知老不堪欵有杯盘及奴辈话因门户恤丁男病余未似前能酒亦为殷勤入半酣

　　次匏庵雨中留宿

　　野水浮云荡夕光仙舟两宿古溪傍清篇感旧频翻韵浊酒谋邻载过墙烛跋不知春夜乆雨声如为故人长卫家剪韭今传美他日寜无有竹庄

　　走笔留客

　　溪上不碍路溪水如招人好友南海来谈笑气若春我具一尊酒宿昔可以论况逢中秋月成我两嘉宾虽有东辕车我欲方其轮愿因长相留离别勿复言

　　十一月十七日盛仲规乃子干旋见过

　　一冬不作寒阳气殊泮涣昨夜病枕中朔风惊耳观瑟缩朝怕起髙日照海岸枯林尚砉砉喧噪鸦鹊乱门前报剥啄有客立冻鹳且云宵征苦逆楫宿途半扶惫出慰谢郁抱从笑散复云钝舟者家君庸自讪此行亦小钝父子当并案君父有不钝文笔捷飞翰子宜捷其捷未许仍钝贯捷钝姑置之酾酒促烧炭

　　与客夜话

　　老年多病只关门始为寻医偶出村春过寂怜花致事雨来忙见草承恩故人落落星催晓旧话淹淹月报昏酒盏莫教辞潋滟客舟犹喜一壶存

　　夜酌与浦三正姚一丞沈二璞沈三观大聨句

　　亲朋坐多违偶合欢拍塞【正】诗惩夙盟寒夜感众谊息【丞】修辞拟藻摛操毫学蓍扐【周】求应尚同声择知贵合徳【璞】逓简戒羞承记烛期短刻【观大】锱铢罔乞邻纎芥必出臆【正】聨成凖纆纠句拆肖瓜副【丞】例在赏速成罚难恕迟得【周】口吐畧腐陈意命随曲直【璞】或逞觉轩轩或屈耻黙黙【观大】争竒验所豪角胜见乃力【正】不絶亘韩师若画创孟织【丞】何髙不欲跻无古弗祈即【周】从容三达尊姢媚两絶色【璞】淡夸揖让潜赡要排拶轼【观大】蓬阆万水县崤函一丸敕【正】穿凿惜混沌惝恍觌鬼■〈或上鬼下〉【丞】浩荡掀鹏天奰屃压鳌极【周】幽修盼溪梅蹇涩歴蹊棘【璞】穷抽无余思琐拾有遗忆【观大】点指互咄吁支頥相臬兀【正】设醴初假钩流杯反因勒【丞】大都饮文字政不在酒食【周】尚雅髠何呶辞淫完太啬【璞】留连鹊番枝展转鸡振翼【观大】爨慢垆爝消埶困研浆踣【正】衣絮冻逼薄漏水风咽濇【丞】污筵堕衰烬躏地响残核【周】启户霜月正挂树河汉仄【璞】会晤亦寻常风流惟此特【观大】

　　留苏安道

　　东湖雨晴春水生美人载酒湖中行茅堂剪我三夜烛论文说剑言纵横桃花杨栁渥春雨今朝拨棹东湖去呼儿酾酒缓归心春亦未归君且住

　　支硎山麓逢杨君谦

　　林溪相值夕阳邉迹似无官意有仙髙笠冒云宜我画小词磨石信僧镌山逢佳处肩随轿眼落闲时袖出编随后担夫亦殊俗花筐酒榼两头县

　　十二月四日入郭小舟逼坐五客徐舜乐出吴太史所和东坡先生清虚堂诗一韵三篇末章有及余者时天作小雪亦即兴奉同一首

　　长河水落浮浅沙舟小客众蜂喧衙江天翳眼云作色薄有雪意飘微花老夫抱病乆不出岁莫瑟缩难辞家荒郊寒风吹湿苇落雁接翅随翻鸦前林枯条颇封白的歴还疑梅着葩蓬窻欲赏苦乏酒觅火未便仍无茶舟人却信我固吝妇翁枉事伦何挝诗喉无柰渇少润秖累短发空搔爬清虚髙韵不可借聊且试笔开烦嗟匏翁三篇况在侧宛宛玉气生髙霞

　　留金仲和

　　脱叶莫能缀折竹不能连流光背人去一去亦复然酿酒岂无米种米岂无田岂有八十母儿可离膝前膝前亦顷暂老者不少年襄阳虽云乐扶母难登船襄阳铜鞮歌白日花满烟思家总多梦母不在枕邉劝君母子勿相失看取床头子母钱

　　与史西村相值途次遂同载

　　寒云连雁古长洲萍梗微踪此水头幸尔相逢风雨里他人无限徃来舟逺游不尽江湖话多病还惊霜露秋一见一回成一笑老懐离思总悠悠

　　谷旦喜朱性甫至

　　城里髙官尽有衙迂舟却到野人家偶谈山水悲筋力因怪儿童忽岁华白发知春不如草青灯随眼漫生花遣懐慰客非无酒罍耻还当一载賖

　　载会浦东白

　　八年初得载经过喜满云萝入笑歌老尽须颜畧相似记来年岁乆应讹西风蔀屋萧萧叶落日苹江渺渺波虽是病懐须强酒人生良会苦无多

　　与狄天章夜话

　　短棘长荆古道荒时风霎雨世情凉酒杯对面常肝胆缓急从人卒在亡腐鼠与他饥丑得痴蝉招彼黠徒忙约君且卧茆檐下九仭髙云看鳯凰

　　雨中会子旸李太常仍同赴谢氏席

　　萍逢吴越水偶耳合清縁发兴欺沾雨因逢数旷年木兰同小泛樱笋转髙筵去倦不告别归程殊怏然

　　会吴献臣兵备兼谢惠诗

　　野老本孤陋于公荷特怜出门今偶耳倾盖昨同然风雨酬一话诗书当十年永懐非日月髙谊薄云天俯仰少知己遭逢诚胜縁枉推惭极口泛爱悚髙篇貌瘠道腴内官廉徳俭先鹏图协公荐马走愿私鞭文武无愆用崇卑各适权东吴卿月转南徼使星躔道路瞻风节山川照雪鋋府尊严武位幕集杜陵贤懐逺人何迩均仁俗不偏明良惞盛遇衰飒舞林泉

　　黄克明使云南还夜话

　　轺车万里使星孤故国重逢已白须浊酒临灯共风雨新诗满眼见江湖数车薏苡如珠否长柄壶卢有子无【刘道真问陆士衡曰卿自东吴来有长柄壶卢带种来否】问俗论心言不尽钟声半夜唤啼乌

　　侍家父世父与刘完庵西庵文会

　　野寺清尊对鹤羣我来行酒聴论文门前歇马依青栁池上开轩见白云自喜献之同禊事还惭阿买张吾军醉扶老父还家去桑柘秋阴日未曛

　　重逢谢将军

　　十年归鬓雪纷纷桑影榆阴日半曛帅府别开新院落监门还识旧将军行逢战蚁临阶看坐爱歌莺隔树闻耻向太平憔悴尽英雄无地觅髙勋

　　石田诗选巻六

　　●钦定四库全书

　　石田诗选巻七

　　（明）沈周 撰

　　○投赠【寄答附】

　　赠徐遵诲和刘邦彦韵四首

　　祖宗原自有髙勲少小豪雄藐冠军竹里行厨青玉案酒邉官妓茜红裙洛阳纸贵三都出夔府沙平八阵分头白归来惟感慨却惭多病负眀君
　　不徒说剑与谈兵况是文章动两京屡欲上书勤汉室时教扪舌易齐城帆樯逺雁江开楚衾枕清■〈犭员〉路入荆落落长游半天下不知归计几时成
　　细雨春帆破晓开更添新酒事深杯他乡梦寐鸿于陆故国诗篇鳯有台白发不归花亦笑青山急去鸟仍催公侯复始君须记李广原非是死灰
　　断蓬逐逐未能休搔首西风又莫秋曲折旧袍存蜀绣萧条空室去吴钩虚名落枕邯郸梦浊酒浇胷磊磈愁莫谓寻常种瓜者东陵曽是旧封侯

　　因病不预纂修之征用呈馆中诸公

　　纂局冠裳济济然白头多病后诸贤圣功大满先皇纪庶政分参列国编老颕何能出毛遂后堂今合譲彭宣夜来梦秉江淹笔犹在鸾停鹄■〈立寺〉边

　　寄沈工侍时旸

　　乌纱兀兀鬓苍浪物表逍遥岁月长林壑清虚流笑语云霞缥渺入衣裳新开元圃长春地旧是丹丘不死乡还却朝廷有余禄闲慿诗酒傲人忙

　　董良富舟溺有赠

　　君从古润来飘风簸舟楫长年易波浪船底翻落叶君时至濡首衣裳亦厌浥故人多附遗种种寓沉箧拆书欲寻读纸糜闷胶折瓶罍作颠倒余沥水相浃州润名不祥于君有沾湿【叶】三日始获见惊定语尚詟呼酒浇恶懐累觞迨稠迭出门多畏途后进宜慎渉

　　谢李宗渊见访中路有阻

　　斯文乆矣熟芳名书到还知郑重情风雨妬人三日恶江湖负子一舟横闻来无见新翻案兴尽而回古有行筋力未衰扶可拜荆溪展报已非生

　　戏友人寻访不出

　　两山不见云遮眼一犬独鸣花遶邻敢去挥毫题午字悔将握发望时人墙匡寂寂髙槐雨门巷青青细草春知子南还犹有兴扁舟斜日弄芳苹

　　喜施知州焕伯致政

　　乞身章上笑颜开未信吴人果自呆孙冕怕教差致事陶潜真要赋归来松杉野寺滕滕杖蔬果邻家草草杯山水常年旧游伴髙吟清啸有追陪

　　和沈文甫仪宾所寄清虚堂韵诗

　　湖南有洲金作沙国宾翼翼开新衙草堂迭嶂都尉昼名园烂锦杨妃花不矜富贵念贫贱珠唾逺落寒翁家白头老拙后生鄙语言可恶还如鸦如何泛爱使我悚其意过借其辞葩知因宗谊漫好好痛痒岂藉他搔爬我家豚犬皆碌碌惩彼不学胷徒挝尊翁有是子有是健羡不足还成嗟天南引睇数千里飞鸟灭没空云霞

　　寄夏大理季爵

　　钟鼎白发外山林遂迟暮任懐道屈伸玩世云去住乆视天地间百歳在跬歩文章亦寿物垂后永无度眀州山水佳逍遥得真寓清川入渔钓髙屋荫嘉树可望不可即瞻恋存寐寤

　　寄祝惟桢

　　容徳乆契阔南云如逺人每懐依孝友独恨失比邻子弟诗书泽桑麻门户春乐哉无一虑健在有双亲恐禄未充养归来耕有莘

　　赠黄撝之

　　相逢野寺及春残各各苍颜说见难岁月易流嗟物变功名已过觉心寛梨花月枕诗通梦杨栁风杯酒起澜想得金陵山水地自知行乐胜为官

　　薛尧卿场中巻短策长莫録被枉黜

　　峥嵘老气轶长虹傲睨三千鹄士中岂尔门监知李广慿谁榜帖为司空徘徊鹏鳯风斯下漫衍鱼龙纸易穷把镜时时照须鬓怕教愁雪点青铜

　　寄别李知州

　　走币飞笺百里情白头扶病亦须行江湖借石安鸿渐钟鼔当筵愧鹿鸣薄海春风动韦布满堂华月照簮缨扁舟莫怪从宵迈念在庭闱告不成

　　宿城西懐冷庵

　　水宿其如夜思何霜风拂鬓影皤皤语喧杯酒商船近人映楼台市火多川上微波揺缺月城头髙树挂眀河新篇在稿思君教无那无眠只漫哦

　　九日小酌席上赠张碧溪

　　人生重相知正在气谊同踪迹苦辽邈千里念竒逢今日登髙日有酒无菊丛有无不在物斯人吾眼中抚杯叙绸缪揽须感霜蓬嗟哉南海阔息老垂天鹏【叶】亢志堕迂逺末路迷英雄两耳醉发热浩荡倾心胷懐策六十年不肯委无庸忧时切空言嫉邪改欣容不平首民政次第及兵戎万理酌得失万事区私公四座寂不哗但聴声鸣钟白衣照山林窃比廊庙功谁能述成编藏于山之空后人知子云其道亦不穷劝君再饮酒长啸延天风

　　速杨君谦石田记

　　山中有白石广衍得数亩坚瘠不可耕无用实类某朋从从加称遂为石田叟称者非誉辞我亦甘其受杨子许为记其言食已乆徃徃人家见篇篇灿星斗一见一热中意子独我负札剑表心许何况曽出口得非以陋物不足辱録取碑有纪封禅鼔有示猎狩于此逆观文或可假石寿子文侔汉史其传信无朽脱使不多作难保岁月后恃子犹洪钟应随大小扣不应似生吝吝生亏所厚吾石能作言将以子归咎不闻诗所载草木备羣丑不信石终遗不遭点金手遑遑日翘伫拜嘉亦当有

　　寄钱允言

　　虽是经年别寻常见好诗湖南与湖北相望即相思杨栁青霞馆芙蓉碧玉池乾坤知佚老微咏间清巵

　　寄桑通判

　　驱驰一倅厌为州归就髙闲未白头竹箧理诗春草乱槽床听酒夜泉流农桑旧课今家事山水清谈昔宦游因爱两湖风月好近时知买木兰舟

　　奉寄大冢宰三原王公

　　喜见温公载相时衷心如日鬓如丝谦辞髙爵身称老优免常朝帝曰私瞰鬼楼台无地起质神章疏有天知酌量气化人瞻斗平凖安危国倚蓍富贵焜煌看玉带功名登载托金彛超贤拔俊休遗力扶植升平此是基

　　戏人短视

　　朱子阿堵中光晦视昏沈秖坐醉翁短初非五色淫只消理肝木未须刮箆金睇逺野常雾瞻晴天乆阴逢人昧真面而从言语寻欲比亢仓子误名观世音其疾止眊焉岂废聋与瘖体具聊乖用譬如不调琴一向甘懵懂青白非所任把巻睫着字具服倒捉衿对酒妄告止既滟徒拒斟出门皆通衢长迷苍耳林平生絶骑马惴惴在临深尚有能为者千首日细吟我知子不晦其眀在诸心

　　懐张允成表弟

　　歉岁逋租力莫偿一家十口趂流亡小儿胆大轻官事老者年衰重故乡落萚西风何处迹啼螀寒雨几逥肠封书欲寄愁难达空倚江干数雁行

　　文宗儒在告

　　功名大欲渊取之无一足朝廷曷忌吝贤达岂尽禄投林先机鸟清昼托昏宿亲知唁早计风雨顾茆屋关门待白发岁月在松竹逍遥风尘表昨梦破荣辱尚有旧藏书坐课诸子读

　　金陵约史眀古不至

　　仙舟望不到元都近信虚传过太湖如此江山空旧约可胜风雨有长途灯前白发棊声在地上碧桃花事无春已阑珊人尚逺幽禽何苦唤提壶

　　贺刘徳贤冠带

　　富贵侵人五十三乌纱头上忽岩岩馆甥上寿装新带乡友通书署散衔諠竹满堂莺宛宛飞花扑酒燕喃喃嗟予白发巾都折燕贺深杯到老馋

　　赠范希敏

　　膂力衰来背槖驼只于邻并懒经过算年已觉同生少畏死频嗟去日多蜾蠃螟蛉假亲戚乌鸢蝼蚁后干戈于今丁役都无累软饱三杯或自歌

　　赠都良玉

　　乡里同生寿及耆少年笔砚复同师丹山碧水行歌地春暖秋凉醉饱时乐在太平须要飨事于分外莫求知放舟今日西溪上不问衰强比白髭

　　慰人受侮

　　先生无喜亦无嗔黙黙熈熈满抱春已办恕心何忤物尽能虚已自容人卧慿髙枕欺江雨醉把深杯纳世尘向晚不知花在地开门一笑堕头巾

　　谢庭新秀咏芝祝西厓先生生子

　　南岳昭竒产眀时迹亦超地成灵宿孕天与福何儌名重刍荛识贞非草木妖文敷华盖殿柄用紫宸朝衍玉家承庆髙霞代作标仁支看禅续和气属薫陶征桂思燕窦如蓂应帝尧按图他日事祝愿且歌謡

　　奉寄王冢宰

　　万事浮云在目前先生拂袖似神仙余留后禄宜诸子分付髙年属老天亦有邵窝容说讲【公退归设讲西园】曽无范契尽还田【公以子买田千亩尽令赎去】满腔乐地春如海元恺中间第一贤

　　闻杨君谦致政赋此以致健羡十五首

　　当场拂袖便南行一着孤髙更觉清初拟热官移教授思量犹自累瓢声
　　春官司署尽能闲犹道劳形与病关身在早朝霜马上青青残梦是吴山
　　江南微雨杏花春一个渔舟载病身莫信归来示无用钓竿斜日弄丝纶
　　功名出处异于人染指初头便乞身人自诮渠渠自足了官归奉黒头亲
　　神武髙冠挂急流老人之事少年谋江南四百八十寺处处磨碑待记游
　　到手功名赋子虚深山长谷觅安居读书已足功名事更读人间未读书
　　文章的作大家传万变风云笔有权要觅大山藏小史东华香土断无縁
　　茫茫仕隠不同风进退惟人自折衷雁宕村前梅雨里低头畦菜是英雄
　　秋空归鹤楚云髙白晳青山白苎袍多少玉堂金马客待抽身得已霜毛
　　乞闲不与少年宜领得天恩又较迟忙要著书容补世君王会有诏行时
　　新制银杯兴亦豪判将荣辱付陶陶春风观树轩前酒不醉元都观里桃
　　都门祖帐百花飞多见龙钟赋式微较取栁条千万折不曽送一少年归
　　临岐冠盖酒淋漓巻轴通朝满赠诗当是别翻常案子千人描画一人归
　　寤在钟鸣漏尽前恩波特纵五湖船君王自要成廉退陈乞原非例引年
　　碧山勾引歩如飞少日知闲古亦稀只有冯良年颇似又非曽恼督邮归

　　寄王尚文大参

　　逢人毎毎问康宁地逺何由一寄声仕已无心聊翫世栖迟有宅尚依京栁边细水闲临鹤花下深杯独送莺似此逍遥知不老百年诗酒是长生

　　与王优

　　髙歌宛转送新声腔爱频移酒漫倾着水游丝风趠起过墙花影月扶行正须陶写当吾老更为殷懃柰尔情可惜相逢牡丹后栁边聊倩答莺声

　　喜吴吉甫及第

　　吉甫吉甫羇孤子乾坤浮生漫无止丱髫饥渇谁与谋黄金陵前哭亲死破褐犹知裹父书借读空山月中字江邉古寺夜摸碑心记舌翻朝若水聪眀过人道岂穷天将与泰先之否甲子髙科谈笑间亦有神人开梦语当今天子圣且眀贤俊乘时思崛起抟风希鸟天九万试足神驹日千里老翁患难穷茍活且顿烦忧为君喜君不见人间贫贱富贵基范相苏卿乃如此

　　赠沈以节

　　粉奁尘满砚池枯且欵清谈事酒壶好客诸侯何处有通财知已近时无芭蕉夜雪阑新兴蛱蝶春风巻旧图念我平生钓竿手扁舟特为写江湖

　　蜀道兵兴闻徐遵诲徃寻旧业

　　烽火西川万里余扁舟此别意何如衰迟自可加餐饭离乱无由数寄书江上羇愁衣带缓镜中勲业鬓毛疎秋来无那多风雨遥忆成都旧草庐

　　赠海上刘将军

　　少年儒将有髙名说剑谈经四座倾乆处幕宾能草檄旧随童子尽知兵月连夜火沙边堠潮挟秋笳海上城闻说逺人归圣化欲销金甲事春耕

　　奉和陶庵世父留题有竹别业韵六首

　　旧宅西来无一里别成农屋傍长川真堪习静如方外虽可为家尚客边赁地旋添栽秫垄凿池新滀沤麻泉北窻最爱虞山色也似香炉生紫烟
　　散发休休依灌木洗心黙黙对清川一春富贵山花里终日笙歌野鸟邉聊可幽居除风雨还劳长者访林泉留题尚在庭前竹淡墨淋漓带碧烟
　　粝饭麄衣常自足犹胜杜甫客西川老妻课佛清斋里幼女鸣机夜火边几树凉云散髙叶一溪眀月泻寒泉寂寥草座无人伴自起添香看篆烟
　　人爱吾庐吾亦爱秋原风物带晴川兰甘幽约宜阶下竹助清虚要水边只好荫茅同背郭何须蓄石慕平泉苦吟自觉多新病华髪时笼煮药烟
　　比屋千竿见髙竹当门一曲抱清川鸥羣浩荡飞江表鼠辈纵横到枕邉弱有添丁堪应户勤无阿对可知泉春来有喜将于耜自作朝云与暮烟
　　鹤毛鹿迹长交路荇叶苹花亦满川炙背毎临檐日底曲肱时卧树阴邉一区緑草半区荳屋上青山屋下泉如此风光贫亦乐不嫌幽僻少人烟

　　慰吴水部徳征丧子

　　水部先生哭仲儿深情未尽六篇诗涕洟苦苦成何益魂气茫茫无不之沧海沉珠家失寳昆山借玉手书碑兰芽在眼春仍好老力栽培发有时

　　和徐伯仁抱膝偶成韵

　　皂弄仙居未易寻惟闻抱膝有长吟人遐杜曲天仍近径捷终南地不深闲漫安排种瓜事老徒激切佩兰心秋凉春暖悠然处风满髙懐月满襟
　　羊亡已后不须寻妙语时时对酒吟江海浮沉鸥迹逺山林漂渺鳯巢深天违功用金谁砺道合行藏玉汝心千里相思各南北一春风雨入离襟

　　闻谢阁老休致过苏遥寄

　　五十悬车事异常符阶纶阁迥天光千秋国是黄金鉴一夜乡心緑野堂漫赋祁招惟自止旧图负扆敢云忘拔风后起梧桐树四海还瞻老鳯凰

　　鹘打雉赠陶将军

　　猿臂将军臂黄鹘小队搜原笳鼔急驱丛迫薄草木惊野雉冲人马前突漆眸侧睇奋钩脱控拳捩翅筋力遒雉欲逋飞胆先落犀爪攫颅如就缚看人喝采和千声将军厌鹘自摘生刳心剔肝锦毛破五色花袍腥血涴

　　○题号

　　耕乐

　　良家无外慕躬耕修隠徳庚庚东西亩宜禾更宜麦迹劳不自悔志静乃云适茨茅荆溪浒清幽多水石西挹铜官秀右汇太湖碧林春鸟雀鸣邻并戒作息和风拂田穉蕊蕊行复粒儿孙候归来竹户灯火夕引觞漫沾醉偃息就北壁所得还自贺不敢忘帝力

　　宜闲

　　丘壑年来寄隠踪安眠饱食养龙钟日由僮仆知生事家信儿孙理户佣题句园林选修竹盼柯庭院爱孤松白头多少忘归客雪佩霜珂老未慵

　　静处

　　坐对南山日自长且将一静扫浮忙身安懒出谁能遣门设常关亦不妨秋水止潭心共静寒梅隔屋鼻参香未知乍暖初凉候可有闲踪下草堂

　　钝斋

　　髙懐已足见平生利器如何假钝名事不争先譲人做心无着急信天成夔怜踯躅宁忘歩鳖跛蹒跚亦有程如此迟迟吾自得青松看取雪中荣

　　宜闲

　　黄尘不是海特地为人深浮世有穷日劳生无止心从容一樽酒消散五弦琴会得其中趣悠悠万虑沈

　　且闲

　　十载飞尘双足黄谁知屋里有沧浪静时觉得忙时错一日还如两日长行遇好山须命酒坐因芳树便移床白头短杖南塘路我欲来谈华子忘

　　遗斋

　　风云已外违髙翮草莽之中寄贱名江海固非长徃地乾坤聊寄不訾生乌罗礼废人将老白醴恭衰我自平菜本瓜苖虽琐琐栽培于物尚多情

　　蜗殻为史廷直题

　　不知小隠计如何蛮触无争所乐多身外乾坤等虚殻窟中风月是行窝长笺旧稿诗黏壁痴笔新图墨满螺想得盘旋似盘谷白云春梦有仙婆【廷直有姬号白云道人】

　　自寛

　　缚斋如斗白茅茨安仅容身小不卑瞰鬼楼台邻舎得藏蜗天地自家宜门前尘海一帘隔座上山图万里思居漏老夫求不媿与君谈道有来期

　　守庄

　　十角黄牛五母鸡知君旧业在双溪寄人诗简秋裁竹教子书灯夜照藜四畔无争田井井百夫戮力黍萋萋却怜杜甫频移宅才住东村又瀼西

　　拙斋

　　静者斋居惟抱拙机心机事笑人忙譲他好手夸修鳯顾世多岐敢问羊径草不除门自僻林巢可掇鸟相忘老予亦是无能者筑圃何妨住隔墙

　　逸庵

　　逸迹离城市分居雁鹜沙屋中人懒散门外树横斜名漏山公启乡当虞仲家梳头下白雪把钓着乌纱风信北窻取月从东海賖交僧会樱笋儿子托桑麻醉坐自横管春游或命车鸬鹚安野竹蛱蝶选林花观我还观物其生岂有涯

　　竹窻

　　有竹之家亦有窻无人领竹竹难降凉棂却暑风千挺碧扇推秋月一双梦入籁声方倚枕酒参叶色漫开缸知君神观清于玉独自翛然诗满腔

　　月航

　　两头箫鼔游眀月溯此清光拉柁开信我船中都载却从何水上又浮来南飞乌鹊惊鸣榜旁跃鱼龙触洗杯败兴笑他千里雪有人空去复空回

　　聴竹

　　城市岂堪闻潇湘寄耳根此君如有语静者在髙轩灵玉自成韵清风不是諠心通正如洗眀月满秋园

　　可菊

　　东篱不可桃与李只可秋来有菊枝要我将诗收烂漫劝君浇酒放淋漓平生金玉期成汝满把芳香欲寄谁九日簮华白头上风流何减少年时

　　爱鹤

　　平生结好惟鸥鸟彼此能闲两不猜白日一沙秋梦穏碧江千里雪痕开慿谁作色因髙举信我忘机复下来人欲相寻旧盟处钓竿新水夕阳台

　　梦鹤

　　聴鹤仙人骑鹤去后人思鹤已冥冥九皋音响尚在梦百世子孙还姓丁露枕触心秋欲警月轩滋泪夜初醒周公谁谓吾不复瘦影依稀风满庭

　　聴玉

　　竹谓青琅玕其体本虚静风来假之鸣因声乃生聴琮琤复琳琅环佩满三径冥心斋中士声耳两相竞縁声知风端縁风知竹病要知竹有音不待风命令箫竽发天和中律雅而正

　　心耕

　　问心何可耕其地方寸耳何足展东作所劐当何似我试忖度之固非沮溺比曽莫事于铁秉兹灵虚耜搰搰驾仁义役役辟诗礼多譲岂失段不舎亦犹仕积乆验其成孝悌是穈芑象贤各颖秀无复有糠粃生生世所业子孙孙而子奢哉譲田者所得安敢拟

　　醉云

　　长醉无醒日有似云冥迷正頼无心公烂倒同如泥云醉两相忘浑浑抱天倪世上不饮者不能与物齐只可自怡悦勿谕刘伶妻

　　市隠

　　莫言嘉遯独终南即此城中住亦甘浩荡□门心自静滑稽翫世估仍堪壶公溷世无人识周令移文好自惭酷爱林泉图上见生嫌官府酒邉谈经车过马常无数扫地焚香日载三市脯不都供座客户佣还喜走丁男檐头沐发风初到楼角摊书月半含蜗壁雨深留篆看燕巢春暖忌僮探时来卜肆听论易偶见邻家问养蚕为报山公休荐达只今双鬓已毵毵

　　湖南

　　湖南尽是君家物今代风流贺季真青草扁舟落吾手白鸥万里属何人玻瓈倒见波心月翡翠平开雨里春我唱竹枝三十首眀朝相约伴垂纶

　　桥东

　　桥东未与东桥异问讯何劳锦里翁剪取竹竿渔具足拨开荷叶酒船通独临秋水人揺月漫送清歌树引风常笑西邻忧不足白头心事竟谁同

　　听泉

　　若人居城市以耳求聴泉泉不在城中山中乃涓涓终日未忘聴岂在耳根邉若以实境求此泉隔天渊要知泉在心心逺地则偏所谓希声者无聴亦泠然

　　守溪

　　爱是双溪故居好百年遗泽与人俱保雌大觉耼翁胜改姓直嫌栁子愚旧有一隈鱼十顷新招六逸竹千株买书教子非无益菱角鸡头总入租

　　西园

　　为园多半是游嬉傍宅西偏事事宜鯈尾趂花溪宛转莺声隔叶树参差地循五亩横分畛路遶三义曲作篱满面夕阳人已醉还歌飞盖旧游诗

　　乐野

　　近习农功逺市哗一庄沙水别为家墙凹因避邻居竹圃熟多分路客瓜白日帘栊又新燕緑阴门户尽慈鸦我当数过非生者酒满床头不待賖

　　月溪

　　月为大家物何独此溪有千溪一溪月同光无薄厚惟是溪上人雅与月相偶君于此溪外他月能识否逍遥见在境此月随所取【叶】低头弄清华白璧落吾手尚呼酒酹之溪月我三友

　　清溪小隠

　　结庐城郭逺静胜此溪邉鸥鹭分家住烟波入簟眠钓鱼偿酒劵卖藕补佣钱只隔斜阳岸经游须倩船

　　春江

　　爱杀春江日夜流有人结屋住江头门前钓石临黄鹤床下鱼波洗白鸥未识何年变春酒且将吾道付沧洲天光月色溶溶地更好凭虚着小楼

　　松谷

　　幽寻仙地漫托隠饱啖神苓差胜荤树老与人千岁得山空无物两崖分静知夜半传清籁虚爱春深纳白云扫却鸣驺不容迹日长惟有鹤为羣

　　西川二首

　　移家忽要离川东自信何须问卜翁七水大都如屋下一山小半入城中沙鲜近市柈多蛤海气通村井或虹有片闲心无所作画图诗律两争工
　　西川风物新家处一亩之居半亩苔虑怕市喧忙避去便宜山近特移来芙蓉曲渚秋风动雁鹜长波夕照开我亦曽寻偏记得隔林髙有古书台

　　竹鹤为道士作

　　道人种竹复养鹤鹤可看家竹护坛仙骥徃来天上下玉枝消息日平安风前扫叶碧云乱月下鸣秋白露寒物外闲縁消不尽堕毛裁氅箨裁冠

　　野鹤为地师作

　　野鹤自得相白衣玄作裳竦身周宇宙举首见圆方赤县非凡地丹丘不死乡人间好山水岁月与谁长

　　茶坡为刘长宪世熈作

　　使君嗜茶如嗜酒渇肺沃须斛二斗官清无钱致团鳯有力自栽春五亩轻雷震地抽緑芽行歌试采香盈手世间口腹多累人日给时需喜家有还道通灵可入仙非惟却病仍资寿笼烟纱帽躬执爨活火何堪托舆走题诗戏问滋味余得似王蒙及人否

　　香谷

　　惟兰生谷中谷香自兰生如乡处君子遂称君子乡经云香界者因香界亦香愿言固根柢雨露发天芳勿随茅所化岁乆安其常

　　尚古

　　此心何慕慕先贤不与时流作世縁天地忘机推华子诗书有道阅尧年深衣大带人如玉乔树髙云宅似仙闻说虚堂闲素壁一图太极日长悬

　　题吴子润育斋巻

　　落地为男子思以成厥徳蒙象古有训作善固可则念生敢忘养务学必求益诗书在长勤仁义服无斁欲造君子地涵濡匪朝夕雨至无槁苖药至无留疾举措先所存终身蔑差忒

　　古山

　　人事有动静青山无古今髙秋落手板雅调合吾琴风雨付外物烟霞凝道心茫茫天壌内仁者是知音

　　雪樵题金山僧惠铠

　　大江一个黄金山大雪漫山变白玉山中琪树斫作薪塞破寒寮十万束屋中冻衲四大缩烧之不能温手足却烧十日化为水开门一笑春江緑

　　竹庵为毛太守题

　　卓立曽知抱节君百年根柢渭川分羣居族属不易地美质子孙皆有文移榻清临冰簟月积书凉护玉籖云揺环振佩琳琅处未许人间俗耳闻

　　空舟为寳林寺僧题

　　斋舫曽闲六一翁僧居临水与舟同指舟为屋身浮世假屋名舟心太空就地扫云天影上开门见月浪痕中我来把笔闲题壁白发泠然两鬓风

　　晓窻为眀上人赋

　　一个山窻漏幻尘棂棂白映纸痕新岂无夜半闻钟者犹有天眀做梦人自闇闇中劳摸索到堂堂处弄精神我今更与作转语推去关来总任真

　　菜庵

　　嗜淡原非食肉侯圃翁种此托珍羞霜根下筯兼糜烂雨叶堆盘荐齿柔买去固多求益者拔来应少为人谋世间至味君何识三九常充日不忧

　　梅庵僧号

　　老僧开个岁寒坊百树梅花万玉行色落空门空是色香成妙果妙闻香人无入处云遮路夜不开窻月到床他日大方参了义碎中求核也须忙

　　南洲为华中天题

　　湖水中央地可农龟蒙游处有遗踪沙坪接畛田千亩玉溆通桥路几重凭雨阑干闹荷叶跨波亭馆夹芙蓉开门便有阳光入曝背观书好过冬

　　东沧

　　卜居东住鳯麟洲四面玻璃觉屋浮日出不知天在水海空还借地为州鲸风拂钓珊瑚槛蜃月开帘翡翠楼闻与尊翁纪年岁石堂曽下几茎筹

　　○谢答

　　谢项郎中文祥寄笋脯

　　浙雨溢山薮竹萌密无地土人饕顿顿肠胃当厌饫吾蘓少其祖数竿破俗艺有茁重儿孙岂敢屑盘筯知味聊耳耳仅免煮箦茹爱我爱日翁脯腊富裹寄蒸爚得火候法熟野衲治新鲜色莫黯纂纂玉缕脆烘日不过熯着盐未多渍甞之清可珍吃棒元修避余生本骨立滋瘦忘所忌客佳稍出供荐茗聊三四还笑湖州馋不管伤幼稚闻君苦痰疾日食不妨嗜医氏曽有说性可消膈滞能分固知羡推食感念至

　　答眀公送椿芽

　　山僧藜藿肠采拾穷野味灵芽漆园种新摘带雨气盐蒸嫰緑愁日曝微绀瘁裹纸聊搤许珍重不多遗仍传所食法且嘱要精试兼烹必双井水亦惠山二及云性益寿甫与昌阳比香甘流齿頬食过发吁嚱山僧苦薄相折此八千计本昧吾儒言方长仁者忌

　　梦谢人授鹿角胶记莫全篇寤而足此

　　毛龙顶上红茸茁三尺珊瑚长仙蘖根贯神■〈宁页〉不可折扣中五音发清越农皇笑以金刀截骨解支分寸成节湘以玄水桑火爇七日鼎中缄鬼血天精地髓转作□补我玉堂温不热试之匕许膏吻舌酥饴停调气馥烈便尔小活亦大耋更三千年等一瞥

　　谢程篁墩赠龙尾砚

　　篁墩品砚歙居右雅称先生翰墨手先生与砚俱歙产眉子罗纹夸富有椟中种种自懐玉能割一爱到石叟自嫌隅处小有病临出摩挲要难授我云先生岂无药庸贲一铭如砭灸冁然捉笔从背书石上煌煌丽星斗头巾折角与人传此砚因铭名亦乆尚怜龙尾是奇材东坡何以嘲牛后

　　谢宋承奉惠寿木

　　鄙夫今年逾七旬无一用世人嫌嗔读书不成愚固在耕田无收家益贫小儿造化苦翫弄浩荡自谓无懐民何愁白髪不相放生死已譬昼夜循花前笑口几回酒松下无言终古尘也怜狗马有帷盖安少一木藏吾身堂堂七尺我自玉乌鸢蝼蚁谁敢亲青城古杉一千岁天将为我留轮囷宋公借力翦寄逺鲸波万里来犹神质如金石坚可珍其文纠纽腻且匀霞肪晕紫香触手舁入草堂惊四邻自公好施发天性岂以菲薄当其仁鹿皮苍璧殊未称短篇聊诉吾为人

　　谢孙世节惠藜杖

　　孙子悯老蹇惠杖若无杖其轻犹握烟且喜不压掌七尺多臃肿论重仅铢两促节数三十还复有一长敢以照书燃独任探梅徃暑雨地沮洳出逺歩堪强非惟借便健颠踬有所伏何以谢记存小简附拙响

　　葛惟善尝托人求虎跑泉诗附赠潘谷墨铜雀砚墨既不至砚亦云碎因谢此

　　惭愧髙懐记项斯开缄空感十年私墨亡潘谷烟澌外砚破铜台瓦裂时马徳未忘千里惠虎泉终补一篇诗何当握手吴门笑共付浮沈与不知

　　谢友人定正小诗数字

　　手拆朱批笑满腮看加篑土即崔巍妙辞信自我传去后日安知子定来【王俭云后世谁知子定吾文】秋树暎星疎采出夜江容月逺波开古人髙谊相成处风字千年重钓台

　　和计常熟惟中虞山雅集

　　县事颇清暇山椒成雅游羣彦毕追随君子信徽猷林构级石登沿涧俯清流燕赏属邦君名胜况古州连峯横秀野重湖映清秋环列周郭郛棊错衍田畴骋目念逺人鸿迹限南陬贵贱何忘分华篇承逺投宛宛粲白雪髙妙诚寡酬想当豪吟际鲜颷激岑楼继火延落景凭栏攀斗牛兴懐耻不及烟浪空长洲

　　雨中过野翁荘访彦清施先生不遇书此以寄

　　野翁新筑此山荘石子回阶引石梁满地湿云封寿坞隔墙髙树比僧坊扫苔容我来题璧刻竹烦君补和章信与辋川风致合老须裴迪共壶觞

　　与施北野小叙僧寓

　　分旷屡年岁造次临客途蓦然对面疑熟视各惊呼招邀叙僧寓草具聊市沽伸情发谬语纪兴复小图人生类雪鸿踪迹不可拘惜会仍惜别萧然俱白须

　　谢计桃源惠孔雀毙于途以尾至

　　珍禽笼万里未见意先叨饮啄违尘目文章剰俊毫重须论马首轻敢喻鹅毛余采贤郎得留形上绣袍

　　答汪竹坡暑中问疾

　　跬歩蓬门出未能秋来病骨转崚嶒尽多年纪寿自足无好儿孙福不应药物残生随楚老菜饘终日类斋僧恶懐酷暑何排遣逺水孤舟藉友朋

　　送岁歌谢宗道士鼔板

　　打渔鼔唱道情说生说死说功名唱道情打渔鼔说神说仙说今古仙家自有山中乐凡家自有世间忧年头年尾忧不休今夜又当年尾头唱要髙鼔要急主劝宾酬忘拜揖蜡花烁烁白璧光酒波濯濯青袍湿客莫言辞主须醉多情送年恐不及年送去还复来渔鼔声中白髪催白髪不可变莫放掌中杯鼔砰逄杯络绎不知东方之既白旧年已尽客亦散门前又接新年客新年别唱贺新郎送旧迎新渔鼔忙

　　○送别

　　送袁徳淳还太平

　　阊门送别当新暑緑波芳草如南浦袁侯玉雪照离尊言貌温恭心独古谁道今时无古人眼中之人仲山甫天球河图东序物置之市肆岂其所太平作县草创初务在民安心独苦诚格山川及鬼神爱存父母无官府况于朋友急为义援我亲丧离浅土临岐感激一何深黙黙扪心泪如雨

　　与张东海别

　　顺便南安路朱旛刺史舟相逢惊白发未到说黄州细雨传杯落浮云傍席流临岐更挥翰不复有离忧

　　别友

　　青天一眀月白发两扁舟各舟载一月遂生离别愁眀月解随人人去月不留岂月管送行今古长悠悠道路东复西行人几时休一月亦多忙千方相应酬举手谢眀月浩歌过吴洲

　　送程宫谕【因乆雨为言者滥及去位】

　　车马出春眀雨中人独行人从今日去雨是几时晴静阁一杯酒乱闻千树莺故山堪注易天意就先生

　　送韩克赞

　　两月衾裯厌乆眠荷君惠问毎床前频烦药物酬多病郑重舟航动老年落木门墙秋水宅乱山城郭夕阳船扶笻起送迢迢目揽结余情更小篇

　　送程少詹赴召

　　奉玦当春雨春风又赐环行藏吾道重宠辱此心闲六月鶱鹏息三年去鳯还宫詹循故秩陛棘认先班求旧从人望相欢动圣颜拜知髯拂地舞应口呼山抚已文章在重修衮阙间

　　送都元敬赴史西村家塾

　　黄溪雪后烂生光童冠迎船青佩长客子能行秘书监东家好是郑公乡春帷开讲禽鱼动夜观鸣弦水月苍宾主闲时还倡和吴江满地緑新章

　　和文太仆宗儒留别韵

　　人生一离合中奈岁月迈青春与白发秖好増咤喟君子务乆要迹旷心匪懈请喻江中水澹泊味长在兹辰风雨横来鹢钝莫快童子认旧徳殷勤洁尘廨雨亦通人情收脚渐微洒顾我有老母将筐复加拜展烛话夙昔胜与生客对佐酒无兼味情留日须载云天看君逺林壑信我晦清欢满在眼万事不须嘅

　　别李昭

　　秋深四日江村雨阻得行舟不得行烧烛添多夜窻语似天教雨作人情

　　送都元敬赴试

　　新科拔隠沦蓬藋不胜春经术必用世山林还有人九苞看举鳯三浪促潜鳞仙桂凡千树扳花要认真

　　和天全翁留别钱氏祖席

　　谢傅其如不起何画船诗酒晏游多人家两岸闻箫鼔鱼鸟中流识笑歌细雨沾衣萦旧缆春风入面醒微酡夕阳更好东归路草树迢迢拥幔坡

　　送逺行

　　行矣去君侧去去那复留会面谅已难徘徊滋隠忧五里临清川十里陟崇丘转盼路何迥驰心同水流朔风白日暮瘏马局逺歩思君隔浮云岂知我中露流景不我与客鬓已非故酌彼青兕觥聊以慰末路

　　送诸立夫归钱塘

　　昔年记买临安船来与泉石修清縁刘郎史伯及吾弟一船四客如登仙诸君作我南道主湖山笑引肩舆前谈诗酌酒夜不辍吻焦目涩无安眠别来人事等云变旧游一梦惊三年刘郎化鹤招不得吾弟掩玉仍黄泉感懐夙昔有零泪掩巻怕看登临篇殷勤对话杂悲喜买酒取醉愁无钱空斋停火照寒鼠古木翳寺号饥鸢眀朝何苦又分手拂衣长路开风烟朱颜白发倐忽事人生离合真堪怜

　　送周桐村

　　白发乌纱将八十文章谈笑见扬雄风流不减三年别未许尊前称阿翁
　　看到梅花十万株清吟一月住姑苏城中屏障都题遍施与吴人百斛珠

　　送汪廷器重游辽阳

　　三韩亘东北其地次海隅势位何崇髙沙漠蓁莽俱盘郁千万山望有医巫闾山海相交际烽尘称畏途汪君江南产好游司马徒走马日千里寳鞭扬珊瑚风霜切貂裘酒薄不足呼腰下秋水剑复系玉辘轳海鵰落长云檿桑戏强弧于此顾有乐结纳多文儒黄金日绕身大饼掷歌姝歌姝且不惜巨万酬邉需磊落见襟抱中可开江湖一别倐十年玉雪犹伟躯言复寻旧遨径去难色无笑我裹足人牖下秖白须分手各有赠赠我锦■〈毛瞿〉毺我亦聊菲薄短篇侑双壶

　　用清虚堂韵送匏庵少宰服阕还京

　　三年袍幞违风沙归家读礼如退衙长髯已闻数茎白瞳视眀察无纎花乡人廿载旷接见老少瞻拜常填家怡然不烦亦不拒正犹茂木容羣鸦朝廷眷注特虚要匪直鉴藻兼辞葩要仪百辟重徳度如郁须酒渇乃茶騑騑四牡不可缓我亦殷勤当执挝与君一别絶聊頼虮虱颇学嵇康爬衰人载见恐无日差免握手成吁嗟时勤相忆但搔首仰睇天上空云霞

　　送张廷仪

　　杨梅堕地连日雨江上唤舟舟不来黄帽唱歌今拨棹青天白日眼俱开

　　送蘓安道赴祝冬官惟贞馆

　　江程何悠悠泛泛江上舟载彼图与书言徃海上游东海有君子孝友天徳优好爵弗乆縻屺岵重逺游归来寿春酒酒影照白头怡怡家庭间和气闻逺州之子固惞从芝兰味相投匪特自假益尚应童蒙求春风动花栁弦诵溪堂幽可睇不可即含情渺长洲

　　送薛尧卿漫游言登泰山谒孔林而迤■〈辶里〉求仙海上

　　尧卿掉头狂且忙结束东游如子长拟将足迹试天下三月已自储糇粮出门长啸振林木蒯缑短剑秋风凉临岐调我老不及登髙健歩如飞翔岱宗未到已在眼齐鲁指点青微茫书生浩气乆愤激要倚日观攀扶桑秦镌汉刻多漫漶且莫苦苦求其章东封何有许功徳文武未必能张皇惜哉君行差较晚烬后洒泪悲灵光【是年阙里灾】素王有道自六籍固是不死之仙乡羽人丹丘何足问勿以汗漫穷荒唐丈夫汲汲在事业白发须臾成老苍无人荐达自陈列朝廷求贤正无方颇闻北事近扰扰毛锥未抵丈八鎗边头合有班定逺天下岂无张子房山东李白恃必用莫自两生追所亡不然归来且髙卧共吃饱饭歌陶唐

　　送周文襄公乃孙廷器以画像验塑还吉水

　　土田亘江东揆赋亿兆计其多由寸入所在敢遗地太祖太宗时稽敛或未备偫收信长属饕公馂私费习乆遂玩刑忘身殉于利逋迨八百万空牍劳记注岁饷常不及日究常不治文襄应简命妥济受斯寄公知法御患法疏患乃致诲盗在慢藏覂驾在失御尽斥宿渔手令民必躬输升斗举在公庾储复官莅登积充旧典罔耗有攸裕所羡亦不訾陈因年相次户庸及公需凡百资其出于时民乐生朝廷无顾虑斡转一时机扫荡滋深弊如器之阽倾援拯暇不遽革茹谢苛猛振蛊匪敛聚公薨五十年遗政已莫据后继亦多贤措设各有异遡惠不可诬于乆乃有祀庙貌欲追惟岁月蔑省记公姓携绘影按之求肖似外肖衷未然有愧六二比才局负心胸仁义具肝肺智谞周聪眀力量发意气不然是非间耳耳茅三四我喻操镘工斯得谓能事工答毋深求神般不载世我闻发咨嗟时哉则殊势秋风振江介白露草木瘁游子思故乡懐图渺西骛徃矣不可留欲赠言莫既

　　丘侯休致

　　浮云满眼使君行山水无辉日未晴眀日相思何处是甘棠树下独闻莺
　　江山正有漫漫雪行客应无缓缓期越水吴山一千里轻舟归去似来时

　　送吴朝阳都阃之任淛司

　　桃花春水古城濠僧寓遥烦降节旄双鬓相逢惭我老十年不见觉官髙新篇烂漫牛腰巻旧酒淋漓狮子袍南国諠呼迎阃制千兵夹道拥弓刀

　　送钱士弘会试

　　春闱指日忙忙去蹑冻开途岁尚余拂面风尘寒送酒临关霜月晓催车牓头要着渇睡汉阙下当知行秘书五十功名休谓晩老成还聴首传胪

　　送刘国宾

　　刘郎面玉争荷花少年经市果满车金张许史不敢倩鳯皇合徳宾王家平歩为仙五云里甲第藏春天尺只笙謌催醉金叵罗七十紫鸳扶不起冶游昨日过江东细马红妆山水美家人要问山水处生绡搨取苏杭去

　　送朱性甫游西湖

　　西湖我先游君去落我后落后为生人先游托故旧从君未到时说与亦疑谬当以湖洗眼口亦要湖嗽不嗽诗不清一洗目不瞀此湖有大量先后皆纳受固不为君薄亦不为我厚有客有船载有酒有歌侑雨晴无不好浓淡两争秀落日映四山清波照红袖此特众乐耳君宜出其右寻我旧题处佳句多脱漏正自要君拾一一不可宥想见南屏秋倚尔两肩瘦人多诗亦多各各备妍陋湖在诗亦在各各千万寿日日人去来诗能作将候如敔止柷始禅续而迭奏君吟未必尽山水诗苑囿君行报山水我老尚堪又

　　送吴惟谦守叙州

　　云司转阶例不卑藩参臬副皆所宜君今出守古僰国过峡万里天之涯众为君忧君独喜负利要自盘根施我知作郡得专政岂是唯唯因人为叙封况闻广九邑其民既逺杂以夷凿牙穿耳固顽犷抚之恩信当懐来诗书更欲变咮离文翁之任非君谁茘支初红五马到江山亦为人増奇山谷老人有笋赋读赋食笋君还知苦而有味可喻大歴难作事惟其时

　　送王抑夫作县陈留幷柬许倅施焕伯

　　与君桑梓阴相望母党况为兄弟行我之老母姊君母少日拜姨今未忘两家昆季昔数人君我聊存属余长羡君读书事长勤落手新文合时様学资浩荡徳华腴外度舒徐中倜傥我惭白发血气衰君喜青云年力壮北京初还受铜墨风雪充途神转王挈家便欲沿牒去河上敲氷进官舫田园岂是容易别自是县中官署旷惟民不可日无教有爵相担畏人譲北来随地见饥馑未必陈留独无恙不徒口慰要心存莫以茧丝先保障亦闻陈许间未逺尔有肤庵可酬倡故人所在即故乡天涯诗酒生佳况嗟予废置秖牖下枕书昬眠眼脂涨升沈由来自有时已信老懐齐得丧尚期诸辈各努力要在致君尧舜上

　　送朱武选调常徳别驾次李西崖学士韵

　　恩华浩荡纵长游一牒南从楚国投世事未能容我料风波不足使人愁漫消惠饭须佳句先说潮阳尚逺舟廊庙江湖俱宦达天涯持酒看云流

　　送夏徳树告疾归台州

　　尊翁旧着堂堂节令子连章倔强名欲激宰公言过直因忘富贵去偏轻素知眼泪撰不出岂是髭须拂得成拟古数篇看反复极于所学见平生

　　和林郡侯送王敬止赴任琼州韵

　　休云宠辱逓相催信自先生直不回怖鳄莫凭泷吏说蒸羊好待相公来乾坤是处皆容物小大无官不适才早晚春风即吹到海琼花发必先梅

　　送王敬止谪琼州

　　流行坎止世途中万事由天天自公失马未能知祸福辨乌何必在雌雄赐环拟望厓山月用楫当归涨海风白发一杯分袂酒相迎还许送时翁

　　送山阴秦复正谒华光禄

　　瞰荘贤主得佳宾百里清川映緑苹酒榼诗囊尘外物山光水色眼中人石池俯雨鱼苗暖画阁开帘燕子春此地持杯如见忆髙篇儗寄蜡封新

　　送梁道夫还琼州

　　琼岛迢迢候老翁深懐秖博两宵同片帆南浦草仍雨斗酒长亭花又风话俗灯前南海近思亲梦里北堂空情知此别难书问止到衡阳已断鸿

　　○伤悼【送葬附】

　　挽张东海

　　只合留君白玉堂天教醉墨贲南荒衰毛送老归来短遗草随年化后长几欲扁舟诉离别竟成清泪作存亡因寻旧寄闻鹃帖人物伤心堕渺茫

　　病中挽周桐村

　　药物兼旬兀病身挽輀独后北邙尘江湖隔眼灯前泪生死通心梦里人古谊髙懐留健羡遒文细字忆精神他时容展孤坟拜风雨桐村宿草春

　　悼邻叟

　　八旬筋力在举止后生然灌稻畦烟里拨蔬园雪邉生无息肩日死有到头年尚嘱诸孙辈成家莫懒田

　　挽沈东林廷佐

　　乌纱天与老为容白发知因病未笼西序有櫕俄殡雨东林无树不悲风酒边伛偻思遗象诗里推敲失此翁独剰吾家旧题竹一般潇洒月眀中

　　挽范老

　　双目冥冥与气沉有何牵挂子孙心解骖谁补无从泪就布聊为不足衾破屋秋风茅把尽孤坟落日水声深老奴封土辞归后安得松楸作树林

　　悼张静之黄门

　　先皇深宠死难忘魂识还依玉案傍沧海莫知归有鸟白云谁谓去无乡念终在子天终吝世自存诗人自亡忆得西湖觞咏地岂胜清泪月微茫

　　挽嘉定翟孝子允髙

　　烈火见者畏不谋天下同伊人燔庐菑负母走熖中临难切至情全爱出至穷天人斯通昭寻熄从返风金躯兹销化孝闻不可终可耻及泉誓尚尔歌融融

　　挽沈眀徳二首

　　青袍落魄众堪怜每每科场譲少年原宪长贫还有病渊眀一火竟无廛小篇絶笔留孤邸半纸虚名付冷毡魂忆西湖是归路梅花月色尚依然
　　贫图斗禄老仍驱以醉为生以醉殂地下酒垆那复有人间诗鬼不能无千年未信归辽鸟三匝空怜绕树雏寄我诗篇成故物毎因开读便长吁

　　哭文温州宗儒

　　向来作郡梦非祥逺大功名寿未遑造化小儿俄栁肘乾坤遗爱有桐乡丈夫气节存人表老友肝肠剰泪行还信天公着余福当家分付寡辞郎

　　挽程宫詹

　　髙官博学何辞諻顷疾长殂可悼嗟君子不知蝇有恶【恶矢也蝇恶出昌邑王传】小人安信玉无瑕圣眀浩浩汤除网睽极茫茫鬼载车归把遗文殉深葬看从地下发光华

　　登小雅堂哭史眀古

　　筑台髙住似神仙恰好堂成及已年歌哭于斯人忽耳死生无度事茫然青山底处寻遗史白雪从今付絶弦此夜独登惟见月清光依旧石阑前

　　哭刘邦彦二首

　　五十年来托故知秖酬两会便长辞湖山好在无人物风雨空令有涕洟松下骨埋宗长锸梅邉魂和老逋诗瓣香在手身违病月落斜窻起坐时
　　天教行乐住杭州今日湖船似旧不桃怪刘郎来不再诗怜杜甫死方休风流山水仍红拂富贵壶觞到白头最是竹东听雨夜而今空有梦追游

　　挽璋公

　　璋老性灵澈参扣不伺版学苦行亦坚心舒语还简昻昻如乔松秀色照人眼八旬尚健歩有杖倩人撰俄传疾不出不意竟絶馔徃顾问云何示别作微潸答曰生我寓死为生所限限极我何留何惜复何戁举手道谢谢言下仍发莞所究亦超然世迹空一刬旋踵即溘然急若丸走阪此老今已无千辈莫一拣重来但虚堂寒影照灯■〈角戋〉门前挱椤树风叶何反反

　　挽方道士用东坡清虚堂韵

　　学仙不就如炊沙紫府着尔无闲衙长生苦苦累唇舌六十瞥眼风中花江湖漂萍本无蔕一囊书画东西家虚谈火龙配水虎岂见白蝠如乌雅惟于饮酒诧真趣终身落魄犹蘓葩醉魔作祟病已剧酒莫下咽惟需茶长途昨夜忽观化讣至空使吾胷挝皮囊败壊秋草里青山剑穴从谁爬碧云黄鹤渺何许矫首西睇令人嗟我今随生亦随死努力加饭辞飡霞

　　悲溺

　　少小出闾右生长纨袴中珂马越阡陌溢目扬光风青紫恃富取岂信诗书功调笑邻家姬琉璃为酒锺黄金一朝尽云衢付冥鸿勲名悲故镜白发纷秋蓬凄凉西华子落魄东郭翁天寒城濠隈失足探蛟龙沉沉泥中居层冰相蔽蒙家人不得觅尸出冱方融舆归经旧里见者叹穷通穷通不必叹富贵少令终

　　伤阿同

　　阿同年十四蓬垢身短小小心効力多过失比众少每事解人意指使不颠倒以有成人姿私怪通慧早今年忽患痘头面见稍稍周身渐稠密匝肉无空道色白浆不成识者谓难保怆惶十三朝焦黒如火燎我时去城中牵念梦屡造同亦盼我归毎问辄怅懊此意要面别亦自知死兆我归不见同洒泪伤其夭老者正需人何以堪懐抱今与冥顽处愈自觉同好误呼尚疑存转顾惊悄悄送汝瘗东郊细雨滴青草

　　萧萧东海竹挽吴汝辉

　　萧萧东海竹郁郁西山松壤地两隔越生植莫能同颜色各相昧音声或通风精神自冥合宛宛无西东青松一朝催此竹抱孤穷以竹书感慨寄去泪亦从

　　闻陈白沙先生讣

　　生知秖藉两诗酬死惜曽无半面由坦坦徳从周道徃冥冥心与葛天游讲论语托门人録封禅书违使者求万里白沙何处是独临残月水西楼
　　尧夫情性林宗行薄世之师天吝之此老不亡名自在斯文欲铸我何为天长岭海无从涕地老台山有道碑拟把瓣香身莫达绋前空寄助劳辞

　　读吴文定公御祭文

　　徳望文章称科甲官阶寿考更兼之呜呼今日延陵墓不愧当年有道碑天子重伤麟丧鲁吴人私幸鳯生岐白头野老宜先死翻向秋风泣所知

　　挽徐母马氏

　　徐家阿母多慈训懿徳何惭白石刋针眼未漫衣上线胆膏犹腻手中丸秋阴月掩都房橘香木霜凋古畹兰淀紫山头埋玉地贤郎陟着泪汍澜

　　送许贞塟

　　蒿歌引徃绋言出郭南门我来临其窆衰草凄寒原情至时掩泣痛惋不能言百年合有死惜此英妙魂我昔有女萝附此长松根托生相因依绸缪在东昆长松一朝折修蔓絶攀援茕茕委中道有身安用存

　　挽如公

　　如老身无着将来典醉乡号他酒布袋是个臭皮囊积祸必自发为生安可量长眠当不醒殊莫悟存亡

　　挽周原已医判

　　扁舟只近问栖迟玉树惊非旧见时别后正忧如许瘦讣来已尽此生期世多不学畨膺寿天莫容官定有儿头白老亲虽健在封荣那塞丧眀悲

　　挽东禅信公

　　匝顶霜根七十强笑诃诃地佛心肠掀翻赵老茶公案踏破林仙酒道场屋掩云萝秋榻净经残松月夜窻凉我来借宿今无主还拟呼之在醉乡

　　哭金怀用表兄

　　奔波那觉病但见吐车茵一顿可缺食百年无到人何膏起其死有泪出于亲听雨秋堂夜茕茕剰老身
　　近哭孟光死伤多病有因不堪衰族里顿失老成人生气不借谷冥羞空荐苹桥头思健步已负野梅春
　　处世多存厚眼前谁似君老年兄弟行一泪死生分故宅迷秋水新阡拥暮云勒碑吾自任未敢谢无文
　　南亩垫秋水忧懐萦老穷劳生百不足到死一成空身脆如残叶病来加朔风昨宵谈笑是暂落梦魂中

　　栁孺人夫坐事身家俱籍入后放归

　　再造男儿事区区属妇人时当初渉难产入亦俱身心絶寒灰后恩回朽木春嗣禋牲豆洁复夺鹊巢新岂谓□无政犹闻与乱臣栁门存一脉蔗境脱千辛今已不可作潜光在翠珉

　　哭表兄金以宾追及伯氏怀用

　　秋日哭兄犹涕洟穷冬哭弟又涟洏年时大小皆于迈我辈存亡岂可期昨者笑谈今属梦门人编録幸存诗吟踪最忆东桥路青布长巾短杖藜

　　悼刘协中

　　先参负文豪喜子绍前志总角弄古辞绰有髙逺致云敷及泉涌思锐不可挚落笔惊乡达翔声耸朝士聪眀累多病冉冉精神敝玉芝折孤茎吴岳失灵气前后千万年浮生秖暂寄广大班马程发轫聊小试奇才固难生生则天复忌遗章可偿寿尚尔不朽恃初怪语不祥徃徃寓感喟色惨花当萎鸣悲鸟将逝茫茫修短数岂亦容人意不应老钝夫顾为英俊泪

　　挽吴元玉

　　去年憔悴见京城犹自题诗送我行多酒未能无疾病一郎何竟了功名秖今孝义存人口更后声光重墓铭走拜无因致双泪千峯落日大江横

　　挽屈处诚善写竹

　　可庵不可作昆山为之荒将谓青琅玕一夜遭折伤其影落屏障千家留墨光墨以托竹命人短竹自长魂当附竹存未分人琴亡我来吊风雨秋尽堂空凉含情赋清篇因之招鳯凰

　　挽虎丘简书记

　　诗折病中身苦吟终损神青山见在世白发过头人花落三泉雨云荒万顷春惟余石上竹消瘦似清真

　　哭眀古回雪中过莺湖有感

　　不复见安道归哉空雪湖低云接清泪逺浪激长吁骯骯老博士峥峥伟丈夫朝廷虚购玉沧海实遗珠雄辩常翻口衰痕未满须斯人竟微疾我辈强孱躯一邑人皆愕三年梦已殊【其子梦人谓汝父六十少二当死】妙篇留脍炙还与不亡俱

　　挽陈育庵

　　不见先生系所思交游何地觅襟期坐来忽化身无病传是成仙我亦疑剥啄药瓢偷鹤嘴缄縢诗草付蛛丝遥吟旧寄皆珠贝只恐能飞物亦奇

　　挽刘芝田

　　老倦长游雪满颠澄江归理旧芝田侯门裹足无名刺野店扶头有酒钱扪虱正谈天下事逢蛇忽忌梦中年孤儿为问他时计犹指床头捭阖篇

　　和哭母诗

　　泪以泄心液中亦寓邪正媚妇及谗臣沾巾祸斯兴钱子痛慈亲崩衷血随迸哀极衍余音悠悠偶成咏仍须血为书留之示子姓

　　经故人墓

　　故人于此墓石乱水潺潺忙尽剰白骨闲来投碧山雨崩封未厚地瘠树犹悭可柰牛羊篴闻之泪一潸

　　挽韦大年

　　孝义更文章山林隠徳光青春贤者短白发鄙夫长无后心不死有琴人并亡润州如少润玉树殒新霜

　　挽黄节妇

　　守节难保孤难守节要节完保孤要孤安完节坚心肝保孤慎饥寒啼饥号寒白屋破死心灰肝清泪酸黄家之妇李家姜鳯鸾之偶天团圞鳯一死鸾乃单鳯有鸑养于鸾鸑今有文成五色鸾今瞑目已盖棺地下见鳯不愧亦不怍手呈髙节十丈青琅玕

　　石田诗选巻七

　　●钦定四库全书

　　石田诗选巻八

　　（明）沈周 撰

　　○图像

　　屈原像

　　逐迹遑遑楚水长重华虽逺未能忘鲁无君子斯当取殷有仁人莫救亡鱼腹何胜载忧怨鳯笯终不蔽文章忠贞那得消磨尽兰芷千年只自芳

　　题严子陵像

　　闻道先生裹足时曽无一语荅相知后来亦有同衾者再四能歌抱蔓诗

　　题李太白像

　　风骨神仙品文章浩宕人世间金鸑鷟天上玉麒麟江月狂歌夜宫花醉眼春独输萧颕士不见永王璘

　　题杜子美像

　　满地干戈草木秋澷将白髪染穷愁英雄感慨言空在家国艰难盗未收老泪边头哭尧舜此心里许梦伊周草堂依旧成都是日暮门前江水流
　　贫莫容身道自尊先生肝胆照乾坤泪因感事时时有诗不忘君首首存孔雀岂知牛有角杜鹃还识帝遗魂千年珍重丹青在大雅何从着讃言

　　拜岳武穆像

　　松岭离离草露多碧山髙庙独嵳峩天如未丧无三字国自甘亡有一和宛宛丹青尚生气潸潸哭泣付悲歌伍胥不合钱塘殁又见前朝起后波

　　观李贞伯小像

　　浮生百年内谁能毕其期感彼先露人遗影及兹披浩浩傥宕怀炯炯玉雪姿宛宛若启齿黯黯蔑言辞存殁各如梦巻之吁以悲

　　自题小像

　　七十四年我未识我丹青一面是否莫果傍观曰真我随可可以真生假唐临橘颗以假即真物化虫羸真假杂揉奚较琐琐但感白须长者半坠颧卢黡层颐瘦折亸呜呼老矣歳月既伙茂松清泉行歌笑坐逍遥天地一拙自荷

　　孙世节貌陋容请题

　　白头尽是老便宜六十余生天地私学舞固无长袖子出逰还有小车儿緑阴如水微吟处紫袷含风半暖时瘦影任君描冩去百年草木要相思

　　王理之写六十小像

　　王生见我精神熟照写今吾瘦于竹问年初及六十人飨世浑无半分福一味耽农百不便门前湖水涨低田饥来读书不当饭静里安心惟信天风茆雨壁溪堂破贫贱生成今老大隠服还劳郡守遗私篇或辱尚书和草木当衰不复真纸间座上两浮尘是非非是都休辩聊记明时无用人

　　○图画

　　题杜原先生雨景

　　老原作画墨法熟纸上沉沉泼浓緑重林湿叶欲垂地合磵流淙似鸣玉庐山九迭翠不干秋影平吞此长幅借看真怕雨拂面要为时人洗双目滕王珠帘正堪巻董家破屋不可宿出门一笑青天髙犹怪春泥污吾足

　　题赵松雪画马

　　隅目晶荧耳竹批江南流落乗黄姿千金千里无人识笑看胡儿买去骑

　　题画

　　青竹长竿白石矶江风吹雪鬓毛稀秋来尚怪鲈鱼瘦若比吴民太较肥

　　题蕉

　　老去山农白髪饶深帘晴日坐无聊荣枯过眼无根柢戏写庭前一树蕉

　　题画

　　人寻静处深住屋向林中小营窗下数枚雏燕门前一个流莺

　　题小景

　　江山入吾兴随笔散清华峰影分斜日波容写落霞恶桥通市迹喜树隠人家此地如堪买分畦拟种瓜

　　监定米南宫苕溪春晓图敝

　　籖榜米聊因展楮墨依微却难辨皴肤断理慨尘畨涣迹漓踪认余前【作上声】想从潘谷试烟华惜去曽闻用之浅况是澄心体玉疎好事何时不舒巻流传人代多展转物岂能同歳相衍请验周宣告腊辞刻石恃存存尚鲜继烛残生九死后得见似人欢且勉或云标题少芾芾绍兴条识朱犹湎君王法眼赏惟精此笔敢当当不■〈忄典〉烟邪雨耶树色溟洲兮渚兮水光泫眼中未足许清苕平岘衡沙或湘沔翠霓冉冉天苍茫旗影迷空恍逰辇海岳遗灵仙者流我欲招之愧辞謇

　　题画二首

　　扶藜衍风日一路且看山黄鸟緑阴处白羊青草间闗幽凝小步会喜破微颜怪被林僧见谁何能尔闲
　　山家自烟火杳杳离人羣岩树落红雨石窗生白云朋从因偶过世事得新闻逐逐班樵牧幽踪不欲分

　　题画巻寄华光禄

　　尚古老仙心浩然他人沟渠我巨川积义积徳非一日积书积金非一年竒编翻刻惠贫读更制药物疲癃痊髙云茂木郁望族数仭之墙千顷田毵毵白髪披两肩鳯雏抱送荷自天功名染指知薄味山水载酒修闲縁老夫相住县百里蔑面未见惟通笺越茧十丈翻相联索我放笔开风烟谷容山重颇有喻大山长谷惟其贤登堂一笑尚有日还对此巻鸣髙弦

　　渔舟晚钓图

　　新丰酒波堪濯足尘土红污酒波緑粗豪饮客下马来三觥五觥行促促何如并着春江船蒲茸紫立栁黄眠船头对坐杯漫传卖鱼尽可供沽钱夕阳射眼拉柁转江光贴天孤鸟逺

　　题画

　　茆山看过又天平个个芙蓉挿眼青雨骨云臕无不好为谁边画得真成
　　消暑桐阴宜野服倚云山脚洗清泉一双白鹤可为骥直借上天还下天

　　樊节推十二马歌

　　樊侯巻子尺一悭谁能巻里开天闲应闲有骏数十二生气流溢鲛绡间首尾一疋魏公倡子雍一疋未敢望子明十疋汗且奔緫不能超魏之上骅骝騄駬世岂无盐车轣辘嗟已瘏我今自是相牛夫空倚精神来按图图中举肥传干肉骨格全无臕拥玉尾丝不动委长云饱腹日撑三斗粟圉人持控莫敢骑奉养知为骖乗姿呜呼地用须真马千里当教试蹄下

　　感麟作经图为彭抚公作

　　呜呼王迹熄兮伯烜爀名分不正礼义忒孔子忧道徒慽慽感麟不时出乃获因假鲁史尊周徳书王纪元重人极拨乱反正笔任责笔笔削削区淑慝王道以之作绳墨君君臣臣父子得三纲九法一暴白天下懔然畏乱贼匪曰无位政斯绎匪曰空言用斯核千秋万古垂世则由麟而作复麟画言虽画絶道载籍令人口诵心亦格为经为常国命脉安成大彭代是职两贤以奏第一策调元补化奉明辟惟麟有趾仍有定子姓振振永厥泽

　　题画

　　山水正兼秀时秋快登临篁径何森邃迷误若难寻豁然重阿尽阳厓超石林虚亭敞危构择胜面遥岑地髙气自爽神静虑乃沈疎木泛清籁澄川开夕阴令我思合江浩荡舒素心渺有万里波目送双飞禽

　　题畵巻

　　吴之为国水所涵有山平衍无巉巗我家多水少山处怅望翠微心所贪时能借墨补不足数纸连络长畨粘峯峦重复间溪溆杂树列布多枫柟或开大壑浸山足其椒半为浮云含僧庐隠映逺木杪平圯道谷出水南东村西落互亲友畊田凿井同丁男便须芒屦与藤杖听泉采药我亦堪阳冈亭馆谁择胜雅许酒会并棊谈尝闻巴蜀天下险未可一往寻鳬蚕子长之兴浩不浅感此老鬓霜鬖鬖聊因此图识所见卧逰一生还自甘

　　题吴少宰题许道宁秋山晴霭图

　　匏公题句真成畵说到江山妙有声一个道宁消不得老夫只作辋川平

　　题孙君泽山水寄华光禄汝徳

　　众山矗矗如排空左错右互肝肺重岚氛滃地似无足上有树杪浮菁葱两厓擘铁泉迸玉中见百丈垂长虹烟江沉沉纳此泻天影浩荡吞孤篷君泽君泽具此胸我谓圭逺将无同髙堂突兀出竒观巴蜀落眼何时通我家茅堂不称是君家昼锦宜县中因之巻赠报昨辱一轴百里吹长风

　　古中静学写菊旧号铁梅改为菊堂次张碧溪韵

　　近因写菊更新号所寓何妨扁菊堂水墨津梁初问道风霜蹊径晚寻芳梅边短杖都无梦纸上东篱亦可觞有酒有花皆乐事人间无日不重阳

　　题画用东城休字诗韵

　　野人心幽迹亦幽短髪白照湖波秋贤才固不在散地吾道已付于沧洲手中自保一竿玉世上万事如浮沤江湖既远不足问歳月云往谁能留君不见长安得意者朝腰金暮围玉名位岂肯卑微休

　　题畵

　　髙春暝色动北垞返轻舟古木辞羣叶微波映逺洲凉云号一雁夕榜拂双鸥酒散襟裾爽琴清徽玉秋因之写髙致得似晋风流

　　为匏庵临秋山晴霭巻

　　匏系庵中春晡晡拂几试展秋山图烟霏惨淡墨痕里逺濑百折沙萦纡峦容江色开浩荡扁舟雁鹜人惊呼长安药叟造此观气味自是营丘徒其人已化其迹在流世直欲千金沽絶无粉黛假颜色俗眼曽不留须臾庵中主翁谁赏识对我但道今难摹不应莞尔领翁意儗笔逺甚成嗟吁古人妙地学始见已信邯郸非易趋朱繇道子固有说妄意自笑西家愚

　　题春云山色图

　　江上春晴啼竹鸠白云狼籍未全收或教山好忽然去故要树深终日留其意不知何物命老夫还悟此生浮与君浩荡论胸次把笔因之作幻逰

　　题畵

　　髙蹑千仭冈身超傲卑迹下俯见城郭云霞乗履舄欲拉浮丘公相与话畴昔东南有飞鹤目眦入秋白

　　题钓图和韵

　　白髪今吾即故吾此身满地是江湖只饶酒债从人举敢倚渔竿待价沽流水之间心自得浮云以外梦俱无緑阴髙树成箕踞此意凭谁作画图

　　友人索雪图误冩蕉石

　　故人书来索写雪两足楚疮卧如折蕉荫小簟竹飔凉即事便图忘所说旁人笑我妄且迷我自于时乖更戾劝君索骥莫按图长可度兮大可絜世间万事多是非未必覆羮吾手捩

　　题振衣千仭冈

　　阳冈振新浴爽气与秋通鹤氅照片雪鳯翎开太空乾坤两长袖尘土一泠风热恼下方路何人髙蹈同

　　梅花道人临东坡风筱

　　东坡先生好逰戏壁上写竹如写字三竿两竿袅风翠却有渭川千亩势题诗执烛倩官奴白髪红妆两无忌不应诬我抱节君何尝解舞腰肢媚先生调笑皆文章顾与节君生贲光千年故事白石在梅庵载翻新墨香捕风捉影老手健鳯骇鸾惊秋月凉我今拭目艮会堂【沈氏堂名】尚疑耘老亭中央今人古人不相见遗迹宛然人未亡

　　题畵

　　草房仍着薜萝遮地抝林深独一家只道春风吹不到门前依旧有梅花
　　碧树清溪春日长棋枰酒案好商量东风似与人争座早送飞花占石床
　　緑阴如水逼人清隔叶黄鹂坐久鸣一个树根非八座白头箕踞有谁争

　　徐氏云山图

　　老夫发墨为白云忽看一幛千氤氲徐卿新堂虚北壁谁谓不堪持赠君青山为母云作子倒见青山落怀里分明七十二芙蓉汞海卧秋扶不起满堂雨气飒欲流隔帘緑树啼春鸠白云在家亲在眼不倚太行歌逺逰

　　文湖州竹枝

　　笑笑先生有遗竹翛然画法妙兼书千竿水石秋容合一巻风云墨色虚剪伐已逃渔具外收藏今保袜材余他人敢夺王家物旧好重修君子居

　　题畵

　　黄鹤矶头秋水落故人蓦地相逢着十年短鬓话吴霜是非不假论城郭楚江萍实待谁尝老矣吾侬思故乡

　　为王挥使画牡丹

　　王君四月方来苏緑阴满地花已无台红楼紫不可觅笔底春风寻老夫殷绵滴露看活色信手貌出西家姝坐中狂客未解事欲折不成空纸肤去年淮阴七尺雪冻地似恐花根枯此图赠君日日赏一日须倾一百壶

　　题画

　　嫩黄杨栁未藏鸦隔岸红桃半着花开眼阑干接平楚夹洲亭馆跂长沙悠悠鱼泳知人乐故故鸥飞照鬓华如此风光真入画自然吾亦爱吾家

　　吴都阃幛

　　帅府潭潭堂壁上白闲少我一松幛寄将雪茧照眼光笔未成挥意先放徂徕缩地落此间古意萧森立青仗清宵明月待开门白日风云与摩荡将军仰面挥羽扇思静神闲兀相向老夫更活三百年岁岁逢人问无恙

　　题吴瑞卿临王叔明太白山图

　　我家太白图太白于焉备山既得其髙林亦得其邃天童古佛宫盘盘奠坤位佛为山庄严山作佛布施择胜启道场佛子良多智千楼络万阁讶出毘卢技飞甍揭烟霞觚棱日星比金碧足辉映时复交岚翠重峯与复岭附缀喻肝肺云去若撑天云来若无地自天设此观天下若无二松行二十里葢碧相庇方池落天影何年万工治神泉及乐石琐细各具类两溪贯其麓梁圯锁三四逺近羣小山趋拱左右至如家有严尊为从许幼稚路入岐而一宛转仍迤逦包锡走缁流驺骑或官吏刍荛亦络绎明灭见隔树于时及髙秋众叶霜所被青红错颜色岩谷更増贲按图指歴歴如读钴鉧记引纸仅及寻顾有千里势作者王子蒙品髙见超诣出入右丞笔縁踪究其自想居此山中不以岁月计逰观稔心目思到方位置乞我日卧游不用袜紧系我藏三十年吝客未轻示吴生学丹青不但许能事久已知此巻未敢言借视我既察其色一出厌所嗜初见目不收张口叹且悸缔玩废饮食十日得恣意然后敢举毫舒素敬一试搰搰迨三月极儗加精致便欲无我巻后辈岂可易但恐有豪夺亦有造化忌我自袭我巻子亦当自秘

　　吴瑞卿染墨牡丹

　　雨后风晴日杲杲趁此看花花更好浇红要尽三百杯请客不须辞量小野僧栽花要客到急扫风轩破清晓知渠色相本来空未必真成被花恼吴生又与花传神纸上生涯春不老青春展巻无时无姚家魏家何足道

　　题画

　　层岑交乱云歴歴映羣树云山互相依青白媚朝暮下有土著者静居气郁聚修松荫髙宇细草被纡路幽深疑世违时复通杖履鸣禽值客来语歇客还去天机发所乐漠然非人故

　　夏圭山水为华尚古题

　　罱鱼罱鱼复罱鱼聊开聊阖鱼逃逋江湖满地事数罟老鱼为计与利殊此图此野亲卷送因人而投知不虚况闻圭笔是名手其价要论千金沽于渔忘渔价何有于人忘物画可无华君尚古真丈夫以义为利空锱铢堂中看画且酌酒坐对惨淡消金壶左图右史存鉴戒此堂不宜无此图

　　松阴清梦图

　　既醉二百杯坐荫两松树神凝睫自交心冥气斯聚超彼世网外悠悠寻太素生寓大梦宅何尝限寐寤黒甜本无迹怪自我笔露传之一千年亦可示梦具

　　题画

　　髙山矗万仭野木随上天眇眇古招提更出羣木颠觚棱槩星汉窗闼云霞鲜钟鱼有遗音下自泠风传神仙诧拔宅方兹未茫然我但怪飞磴尚与世夤縁

　　写雨景

　　四年坐雨厄今兹愁暵干相将事春作田穉緑已漫耨草助其长纂纂沃以攅金房虽未实粒粒想在盘晚归茅檐下返照尚阑干捉笔写旧雨思痛乃转欢羣木觉翠湿对之成暮寒

　　题画

　　楚江秋浄水沄沄江上青山多白云手把苹花却惆怅无人作伴赛湘君

　　画松

　　老夫惯与松传神夹山倚磵将逼真青云轧天见髙葢苍鳞裹烟呈古身我亦不知松在纸松亦不知吾戏耳吹灯照影蛟起舞直欲排空掉长尾待松千丈岁须干老夫何寿与作縁不如笔栽墨培出一笑何问人间大小年

　　题邉笳十八拍图

　　芦叶传声拍拍鸣画图传拍态如生琰从三姓邕从卓自是人间父子情

　　题钓图

　　谁寄扁舟号隠沦平沙浅濑入秋苹钓竿却是功名具渭水桐江古有人

　　题画

　　虚亭不碍秋落叶直入座可人招不来幽事如何作

　　题画

　　落日江光淡不流平头舫子贴天逰瘿尊酒尽三百斛大醉来题黄鹤楼
　　我本前身鹤上仙人间罚住一千年玉笙尘梦头如雪待得醒来海又田

　　庄仲威家山图

　　图固不尽意莫寄家山清家山在具区湖波如玉明两峯合书屋芙蓉照檐楹笑语水月凉濯足鱼龙惊盈盈隔浦人宛宛望蓬瀛久居不知胜借视子墨盲山水有真趣持归心始平

　　题画寄杨提学应宁

　　我随草木生长洲索居自耻无朋俦于公辱知亦既久十年蔑面无时酬寻常开缄见諌议言语亦得通绸缪终然玉树隔眼物碧云明月心悠悠适来宦辙道桑梓老臂无翼从之逰仙人可望不可致聊以逺梦寻丹丘梦空人逺相忆在因写江山消我忧寄公髙堂我偕拜一日素壁开清秋

　　杨起东出观陈氏旧藏张长史春草帖韩干马图

　　千年健在凭谁抹神骨依然肉尚多此马于今不须问伤哉其奈主人何
　　纸影依微墨色明颠翁气骨尚峥嵘家家门户春风到此草从来不世情

　　任月山紫马

　　霜蹄炯炯映白颠鳯头宛宛鬃一偏黄沙惨淡耸隅目所向万里无风烟青丝络头未受牵一团紫云凝不前此马所见世上少神气徳力无不全子明水监到渥洼眼亲识之手敢传只愁奋迅裂巻去四座错愕心茫然

　　写画赠古景修

　　诚斋古君子肥遯乐丘园古姓仍古心心古古道存簮组知束縳自畏及儿孙野兴时小酌鸣琴侑匏尊或挟种树书兀坐苍松根斋中不尚画青山待开门而我遗此幛无乃辽东豚把之但微笑嗒然无一言

　　写画赠陈惟孝

　　我昨寻虞山君出不在家我归君来寻迹类鸿鴈差把酒牡丹后园林浄无花緑阴亦可爱茗碗浮新芽迟留越信宿谈笑补叹嗟莫易判风袂后会未可涯

　　题画

　　长松落落不受暑鬓影钓丝俱渺然碧江千里未入眼飞过一鸥方可怜

　　梅雪图戏陈廷璧

　　梅雪翁清而穷名阶利窟谁与翁作引书林翰苑自许翁相通硬黄搰搨盘鼓雪絸习习摹尊锺老年好古心独少墨乌衫袖犹儿童自言书法即画法虽不能画颇知其理同邕分斯篆数投我聊博纸上青芙蓉得之欣然便巻去不待题识疾走飞秋蓬正如意不在酒在乎山水中风流欲拟欧阳公今朝雪落号北风冻指屈缩为蛰虫翁来强要图所号趁此梅清雪淡天为容传神正须及此际吹火烘砚松枝红亦云要诗写雪空长句扫破寒云重笑翁爱诗真怪事无乃齐人知瑟工兴来为翁放手作珠光玉色开深冬图成诗就雪未霁西湖剡曲畧见依微踪我不知翁在画翁在诗诗中画中亦各有此翁请翁请翁归去问梅雪我诗与画谁雌雄

　　为越公重题旧作山水图

　　此画寄松院墨涩笔潦草别来三十年衲子尚能保开巻漫发笑可感仍交抱正如故友明卒见含惞悼人生非金石年华岂常好白髪不奈事先此青山老当更三十年与物论寿考题诗报青山彼此托玄造

　　学云林小景

　　灯下秋山影零乱况兼老眼镇模糊笔踪要是存苍润墨法还须入有无自我开帘看翡翠凭谁作钓拔珊瑚倪迂标致令人想步托邯郸转谬迂

　　骑牛图

　　老夫自是骑牛汉一蓑一笠清江岸白髪生来六十年落日青山牛背看酷怜牛背稳如车社酒陶陶夜到家村中无虎豚犬闹平圯小径饶桑麻也无汉书挂牛角聊挂一壶村醑薄南山白石不必謌功名富贵如予何

　　为郭总戎题长江万里图

　　元戎大开寳缯堂紫锦荐几霞幅张手披牛腰之甲巻水墨迤■〈辶里〉踪微茫我从鱼腹吊往古灌口玉垒烟苍凉青城雪山蔽亏处导江之岷不可望三水合流锦官当三娥九顶逓接翠楼观缥缈天中央渝涪城髙宛相峙嘉陵跳江吹枕榜阵迹齿齿石作行风云惨淡开瞿唐黄牛灔滪难舟航青天仰漏一线光峡穷江广见汉阳黄鹤赤璧相低昂庐山五老天下观顺流渐见迎风樯大姑小姑交妩媚何年争嫁彭家郎三山九华连建康南都宫阙何煌煌大明定鼎龙虎合万古巩固皇图昌真州润州列两厢金焦嶪嶻当喉吭直吞天派纳海口有若万邦来会王座中指典皆歴歴绞绡数丈万里长老夫困顿今白首欲往逰之无裹粮徒然感嘅在牖下捕影捉风消热肠心摇摇兮怅彷徨佩有兰兮袭瑶芳江兮汉兮不可度望美人兮天一方少陵东坡二豪者风流在在留文章英雄割据未暇论卧龙独数人中强元戎元戎将之良此巻兼与韬铃藏南征西伐或有事按图索程犹取囊非惟供玩托深旨居安虑危心不忘呜呼居安虑危心不忘

　　松巻为徳韫弟作

　　老夫平生负直气欲一发泄百不遂隠居只作木强人设仕亦为强项吏白头突兀尚不平托之水墨见一二豪来写松三百株一二长身拔于地只嫌纸短手局缩腕间风雨生苍翠东园阿弟看落笔神惊眼骇走魑魅堂中宛宛开徂徕不知老兄作逰戏夜来明月夺江光满巻飞蛟称怪事今年大潦苦浸滛根柢自髙当不忌根柢自髙当不忌区区草木皆憔悴

　　倪云林画

　　爱此倪翁小笔竒淡烟疎墨百年姿中郎已矣虎贲在我自低头人不知

　　题画

　　江草青青江栁新一双飞燕雨如尘轻舟短棹少闲客翠幕红楼多醉人

　　王理之临凤头骢

　　宋家王孙赵仲穆画马尽形神亦足东昆王郎搨其本笔精殊觉惊人目纸间突兀拥肉山俗工纷纷手当缩此疋传是鳯头骢五花满身云簇簇请郎别图唐舞马逆胡教舞不肯服逆胡教舞不肯服大胜污臣食其禄

　　润色旧临倪云林小景

　　迂倪戏于画简到更清臞名家百余禩所惜继者无况有冲淡篇数语弁小图吴人助清玩重价争沽诸后虽有学人纷纷随繁芜崔子强我能依様求胡卢墨涩不成运林惭涧与俱何敢希典刑虎贲实区区丑恶正欲裂卷去不须臾今夕秋烛下载见眼模糊妄意加润色泥涂还附涂崔子岂不鉴爱及屋上乌

　　题画

　　雪里一楼髙万竹楼中人与竹俱清黙然天地凭阑处人不能言假鹤鸣

　　题杂花巻子

　　芳园烂漫百花枝白白红红各有时冶叶娼条均造化和风甘雨入华滋老夫观物逍遥地小笔分春窃弄私日日不妨偷展巻扰人蜂蝶竟何知

　　题画三首

　　诗思凝怀未易裁平台一半夕阳开桃花小间松枝发碧嶂中分緑水来
　　清暑茂林风日好两翁谈屑落髙闲白云故故没行径还絶世人来此山
　　山径萧萧落木疎小桥流水限林庐秋风黄叶少人迹鸡犬不闻惟读书

　　雪景山水

　　眼中飞雪作竒观江山一夜皆玉换前冈坡陀带复岭小约凌兢连断岸水边疎栁似华髪忽有微风与飘散绀宫几簇林影分白鸥一个江光乱老渔蓑笠秪自苦冰拂冻须茎欲断江空天逺迥幽踪只有一竿聊作伴此时此景此谁领亦笑此渔从我玩图成一啸寒战腕万里江山在吾案

　　五十疋马图

　　沙树歴歴沙草荒江上谁开刍牧场马羣所聚凡五十饮秣而俯嘶而昂寐讹浴涉踶且骧或乳或驻或轧疮三纵五横不成行若驓若■〈马真〉青紫黄乌骓赤兎照夜白连钱桃花鬬文章牝兮牡兮未可辩亦莫可识驽与良相骨相肉俱已矣老夫两眼徒茫茫但爱各各无覊缰自纵自得肥而駫肥哉肥哉空老死未试何以知尔长我知马亦待驾御人马两得气始扬请看沟汗流血浆争前欲逐左贤王追风掣电一般走五十之中当有强

　　画玉台山图荅白沙先生陈公甫

　　玉台万仭先生住出语直教天上惊还有遗音满天下儿童个个解称名

　　题松巻

　　寸■〈辶竿〉悠悠至千丈岁月之后乃可望老夫一日春雨中手暖心闲笔初放徂徕合抱三百株生捉龙蛇眠纸上培之以墨土何功根叶不惊神亦王傍人谓我夺造化毕宏伟偃仍相诳一舒一巻风雨生满堂错愕空相向还疑秋子打窗扉亦觉春花扑屏幛久无采録我何嗔自倚胸中意为匠

　　题画

　　髙霞散雨发秋晴放目开怀台上行一队白鸥闲不过也随人去作逢迎

　　仿云林画

　　知迂的是荆闗手聊复从迂写素秋莫道西山无爽气我于东野合低头林墟压叶吹髙帽沙水飞沤掠逺舟一个小亭逍遣得尽将吾道付沧洲

　　题画三首

　　眺逺累登顿林梢拂双鳬江长要天接云懒欲风扶落日在溪山秀色浮眉须台髙兴亦超空謌彻清都
　　流泉无停迹静者临其旁跳珠石触起霏花衣渗凉倾听入希声载潄空膏粱嗒然与心契岂复嗟望洋

　　题张翚画

　　张翁年纪如伏生读书不及绘事精为图亦自有古意长幅短幅求人争老翁之笔随年老墨泼绡上如箒扫横皴六丁凿龙门竖皴溜雨泥墙倒一峰塞天云不流特立万仭芙蓉秋石边白猿乱跳涧木末红泥髙见楼楼头杨花吹碧瓦宛转春江带楼下烟波渺渺古渡长落日行人独骑马似圭似逺是非间人道浓枯复似闗自成髙致那能到我莫临摹觉手顽

　　山水图寄赵民部孟麟

　　萦萦石磴渺林峦百折縁泉草蔓漫穿窈窕来凭柱杖可盘桓处藉阑干洗开山色云生浪錬出秋容树转丹我约金焦逰未得先图一纸寄人看

　　题子昂重江疉嶂巻

　　王孙无运开英雄聊写江山藏画中还从惨淡见旧物似有涕涙含孤忠长篇禹贡与作稿一图万里连提封张韩刘岳果何功入闗萧相将无同王孙本号松雪翁能事错忍营丘公丹青隠墨墨隠水其妙贵淡不数浓萦滩曲濑导巴蜀沓巘长峦连华嵩空蒙野马轧云日浩荡碧縠吹秋风王孙隔此不可从水晶双阙金芙蓉招之千年或一出黄鹤岂不思江东

　　试晬謌题赵魏公画

　　杨花抛银春满盆乳■〈弥上女下〉击汤兰气温沐珠澡璧试新晬翠羽掩风数■〈悤页〉门■〈毛瞿〉毺暖坐麒麟玉阿婆绮语髙堂祝緑弓彤管看探时一掘笑声愚智卜君不见九龄九鹤梦先知天自降生天自竒

　　清溪散步图为徐文序作

　　老去山翁空世情偶因溪好独闲行髙謌激物鸟忽语乐事会心人不争露气溢花沾湿好风澜当日动摇明临流爱濯无尘濯青布披巾况没缨

　　题画

　　我爱碧江浄轻舟点破秋西风捎鬓脚直得不梳头

　　采菱图

　　湖州秋水玉泠泠湖州女儿出采菱梭船荡桨红泼刺阿姊倡歌阿妹应隔溪冶郎骑马过点鞭杀勒霜蹄挫

　　桃源图

　　君不见姬周寛仁天下归又不见嬴秦猛徳天下离秦人避秦秦不知人既移家秦亦移移家去桃源住万树桃花塞行路楚人吹起咸阳炬何曽烧着桃源树老翁尚记未焚书诸孙尽种无租地自衣自食自年年扰无官府似神仙一时落赚渔郎眼犹怪为图与世传

　　朱泽民山水

　　睢阳老人营丘徒意匠妙絶絶代无为留清气在天地便就片纸开江湖长松落叶风细细幽构萦萝倚江住壁虎书鱼荡水光老屋疎茅通雨气老人不归空北山芳杜春风应厚颜微官缚人万事拙安得浮云相往还宦海黄尘迷白髪云壑风泉清入骨思家看畵方兀然叫落西窗子规月

　　洛神巻

　　烦马萧萧驻西日桂旗冉冉曳灵风潜川密约殷勤记流水微辞宛转通佩玉有声山月小袜尘无迹浦云空人间离合须臾事还似髙唐一梦中

　　隋宫图

　　谁云玉树无人续马上还闻夜逰曲君王不自固苞桑却道雍州能破木杨花千里扑离宫富贵浓酣似梦中百队蛾眉皆鬬月千林彩树不惊风悲欢只在循环里莫道征辽偶然耳鹿车载怨重于山人心未惬辽东死一声桃李天下知皇后自将神噐移漳南未顾鼠窃计太原已及龙飞时如何只醉扬州酒酒杯在前兵在后白练天教泄勇寃醉骨沉沉当速朽孤坟寂寞向雷塘秋萤星散已无光惟余二十四桥月独照逰魂归洛阳

　　题小笔山水

　　春日春城未得还笑谈因在酒杯间野人半夜思农事自起吹灯写故山

　　题夏景

　　地静林居无日影紫薇花落暑阑珊两翁白髪棋争后一个黄鹂茶话间雨气欲来泉脉动风飔畧过树阴闲隔溪草阁尤凉浄更拟呼杯看鹤还

　　题画册后

　　八十流年老态多目昬秪好卧云萝墨消古研能闲在纸映明窗奈暖何触物便须随点染观生还复费吟哦这般丑拙难拈出聊自家中遣睡魔

　　写畵寄仇东之

　　茫茫湖海传知次落落文章健羡间肮脏功名何物忌畸零天地一夫闲人遐尚想梁间月地隔聊移纸上山欲问相逢老无日碧云黄鹤自相关题

　　马图和骢马行韵

　　玄云涨体非花骢复知西产匪产东突围破阵奔死命将军假此夸竒功横行絶塞何由致千金始为燕昭至房星不落冀北羣地用全收天下利奋迅时时迸衔铁仰空长嘶紫缰裂朔风吹鬛尾梢云曼缨拂地垂猩血羌奴手控不敢骑天生神物彼亦知今无伯乐空自老末路英雄向谁道

　　题画

　　秋山骨棱层秋树枝槎牙尚有霜余叶点缀如春花缓骑亦足赏何须坐停车行行日将夕微吟酬物华
　　青山本自媚天犹假装饰白云为铅粉林岭弄颜色西湖比西子坡语作戏剧老夫爱莫助图画开幻域

　　○墨迹

　　黄应龙失去思陵勑岳飞杀贼手诏

　　东昆人来言有盗发子帑意非摸金手必是探禊党不然尺一纸何足厌贪掌思陵洒此翰破术勑飞往当时君臣际天地相俯仰知任观哲明眷注加温奬功宠致忌杀忠义果足仗君心在遗墨一读自炳朗矫害证逆桧淊天信欺罔此纸后不传何以暴所枉锢子秘密藏何为世标榜天意流无方假盗理可想留吝恐违天水火事或倘物岂久恋人物亦有精爽使之一人传所见目惟两盗去转相售售售万目赏存未为子欣失未为子惝慰子不平怀诗与发浩荡

　　观徐士亨所藏怀素自序真迹吴匏庵许摹寄速之

　　藏真傥荡人草书如易耳羲献百世师拟步争尺咫长驱并颠旭所至非易矣笔势酒发之将腕兵其指潜锋在浑沦藏力于纎靡恍恍迟速间神妙出生死心以禅观通随物得书旨风云及虺蛇信笔变不止一笔备一变万变万象起固足称草圣多括类书史史迁尝自序此作良有以汗漫逾千言灿烂连数纸初纸记子美曽补龟玉毁山谷亦未见曽遭穆父鄙后人况肉眼狐鼠得疑似丧乱七百年天岂憗遗此今日复何日所遇亦天使未能寻文读且以指画几叹羡及末巻题识惊娓娓名衔十有六尚漏薛刘米西台与祁国绪论甫先启同叔相诺唯公巻特许纪此辈推名流逐逐到余子非惟致赞颂流传悉源委譬羣介辅宾传命以成礼譬征十朋龟信吉无余拟季子肯搨致我诗系其尾南州肯勒石万本播不已不然此纸者孤注安足倚

　　题林和靖手帖用东坡韵

　　我爱翁书得瘦硬云腴濯尽西湖渌西台少肉是真评【坡云书比西台差少肉】数行清莹含冰玉宛然风节溢其间此字此翁俱絶俗开缄见字即见翁五百年来如转烛可怜人物两相求落我掌中珠有足水边孤坟我曽拜土冷烟荒骨难肉当时州吏岁劳问于今祀典谁登録翁固不能知我悲聊对湖山歌楚曲我歌湖山亦不知惟有春鸠呌深竹归来把酒吊双缄犹胜无钱对寒菊

　　速张友山题和靖二帖

　　老去知吟苦新篇忍重烦搔头丝坠地点笔雨临轩小简完双璧长城重五言逋仙当不死字字与招魂

　　録余青阳廷心与郑山子美手札

　　国难仓惶细语笺危城落日大江边干戈一胆公【公同也】生死涕泪千年尚简篇家里识绦如【如柰也】有妇波心抱印若无渊烧香洗手重新録飒觉英灵笔研前

　　题华光禄汝徳石延年古松诗

　　曼卿号诗豪发竒索幽秘对语禽闗乐生香花交树翕然伊洛间妙絶称者亟清放挟滑稽其风如晋靡马逸遭踬坠云赖石学士狂调烟花馆弗愧街司棰落考褫华袍坐啸傲羣耻作诗喻罢进遗韵寓谑旨排闼就钱愚博饮畧汝尔卒与刘潜醉囚巢鳖自儗止酒迨遵戒枯渴遂及死苍笔留松篇心画森规矩古以画观人无乃倒非是躐颜复涉栁亷隅摄神鬼兽柙怒虎兕武库耀戟棨当时朱夫子不学九渊体道徳百代师朱紫曷足訿曼卿贲在外紫阳衷则匪我今罔异同口舌吾过矣拙肘叹莫学聊以指运几縁辞更髙讽谡谩松风起其人当不亡或在蓉城里

　　题杨铁厓先生遗墨

　　铁厓山铁道人戴铁冠吹铁篴铁色一尺面铁衣七尺身元精育此老铁汉铁肝铁胆穷为义士达荩臣百剉不得折突兀而轮囷文章竒倔似生铁戛然有声惊鬼神小语补两汉大语追先秦时流髙价购铁语贵铁不贵金与银不从嵇锻搰搰累俗好不学许耕屑屑称齐民天河借水洗铁冠笑吹铁篴骑玉麟而今观化不在世好在天上参星辰惟余此篇在故纸铁笔不烂二千春

　　○文词

　　题史西村逰杭诗稿

　　珠贝连篇一巻间只疑捆载古杭还候潮路逺肩舆重酬月謌长酒量悭自惜旧逰妨老病且从新句见湖山问天賖取明年健何必因人有厚颜

　　题朱性甫诗稿

　　四十精思成此稿吴乡吟辈未堪侪揠苗岂是时能长啖蔗应知老渐佳虽止百篇诸体备不拘一律大方谐野航秋水空尘迹细屦春风有好怀公道未应无赏识文章安可使沈埋冠端感慨仪曹笔跋尾吹嘘借舫斋已藉二君髙论在赘辞惭愧老夫偕

　　读盛仲规遗诗

　　饭盘苜蓿漫阑干自信书生骨相寒远落荒州悲燕幕老收微禄笑鲇竿一梳坠雪方归国万事浮云又盖棺灯下遗诗不堪读读来句句与风酸

　　题狄秋林诗稿后

　　久别殊惊各老苍宦逰落得此诗囊风情逸朗骎骎晋辞气清平咄咄唐秋雨晴边挹峦秀春江阔处弄天光徳人言在真堪羡鲍老郎当愧末场

　　谢吴匏庵序拙稿

　　且本荒荒语冗陈品题何足动朝绅光堪继烛垂垂跋覆可从瓮漠漠尘牵比及桓宁作我借推于谧信因人咏謌聊耳存闾巷自记尧民与舜民

　　读陶诗二首

　　采菊见南山赋诗临清流偶耳与物会微言适相酬浩荡思惟表其心共天逰江不阻水逝天不碍云浮后人涉雕斵七窍混沌愁掩巻三太息至山莫容丘
　　元气本无声宣和偶宫征沨沨合自然其音无惉懘流之天地间六代激绮靡遡观删余什雅岂不在是后来庶有知韦柳实兴起更后邈无人斯文止于此

　　石田诗选巻八

　　●钦定四库全书

　　石田诗选巻九

　　（明）沈周 撰

　　○花竹【草木附】

　　古梅折枝歌

　　搰蛟不肯居西湖穹窿山中潜作都千年杂与草木处土膏沁骨苍皮麄雪中挛拳冻欲死老腊又仗春风稣今年苦遭斤斧厄左股割落从樵夫幽灵暗泣天亦黑十斛清泪含明珠抱材肯受爨下辱失势岂分沟中污韩湘直费百金买何啻网着青珊瑚挑回市上骇众目儿女争看来喧呼还疑神物有变化白日闭户防逃逋金绳两道锁纽壮禁止更揷碧玉壶主人尚恐莫长守请我冩作流芳图高堂雪壁照清影此屋此图何可无

　　竹堂寺与李敬敷杨启同观梅

　　竹堂梅花一千树晴雪塞门无入处秋官黄门两诗客珂马西来为花驻老翁携酒亦偶同花不留人人自住满身毛骨沁氷影嚼蕋含香各搜句吉祥牡丹清本欠定惠海棠幽亦未只凭坡口诧繁华似恐同花不同趣酒酣涂纸作横斜笔下珠光湿春露只愁此纸卷春去明日重来花在地

　　庆云牡丹

　　三月十日天半晴庆云庵里看春行陶娘李娘俱寂寞鼠姑照眼真倾城老僧却在色界住静笑山花恼客情靓妆倚露粉汗湿醉肉隔纱红晕明吉祥将落旧有恨急借纸面图其生明朝携酒正恐谢亦怕敲门僧厌迎

　　石轴花

　　山行见石轴黄荣大而华一花合羣英径可半尺奢团团缀末干兀兀无傍桠或如罥彩踘或如撑秋瓜烂漫山谷间仙人唾余霞性不利羊食其生天所賖踯躅本山榴又以红见夸且致是非间未暇披金沙谁能别为名美如洛阳花感兹在隐约把玩令人嗟姿容牡丹比但未収姚家蓬荜困遗贤荆布裹贞娃取酒载酹之下山西日斜

　　庆云庵月下观杏花

　　杏花初开红满城我眠僧房闻雨声侵朝急起看晴艶对房两株令眼明还宜夜坐了余兴静免蜂蝶来纷争嫣然红粉本冨贵更借月余添妍清青苹流水未足拟金莲影度双娉婷庭空月悄花不语但觉风过微香生老僧看惯不为意却爱小纸燕脂萦高斋素壁可长有不由零落愁人情

　　都氏赏花

　　太平天子弘新治国艶随年亦烂开心里紫檀藏密印朶头红玉露重台酒嫌未剧劖诗赏花怕难齐着鼓催我与东家同六十白头能此几衔杯

　　九日无菊赏芙蓉芙蓉

　　九日烂尊前篱脚黄花苦未全素谓及时畨落后本开迟者却当先红妆风露秋无价白髪年光醉有縁今许满头还乱揷齐山笑口不须偏

　　妙智庵牡丹

　　我来借看冨贵丛僧房认是赁宅中去年看过今又到花若迟我含春风毵毵白髪虽不称未许花前无我侬慈恩在前妙智后今古乐事将无同古花己见古人醉今花还对今人红一觞一咏雅而乐何用羯鼓敲逄逄冠裳颠倒揷花舞强以筋力追儿童莫教错认白太傅自是颓然田舍翁

　　新栽牡丹开迟有作

　　烂漫东邻醉牡丹也持杯酒待花看却疑有为偏教慢亦料终开底作难贵介莫游知地僻美人初聘怯家寒我无羯鼓相催发祗捻吟髭日凭阑

　　次天全翁雪湖赏梅十二咏

　　台垣赐老荷君王山上篮舆湖上航如此湖山昼游地梅花开遍客还乡
　　少在城中多在乡寻梅犹抵候朝忙新诗似与梅相约诗到成时梅恰香
　　不是春愁鹤髪翁风流人物义熈中遥知觞味清游处小笔湖山似欠侬
　　重峦迭迭水湾湾雪舫寻春醉未还因省玉堂为客夜如今不似梦中山
　　緑尊沽酒出春城春日寻梅湖上行闻道冲风又冲雪旁人不识醉翁情
　　一代文章百代名鼎司纶阁已忘情近来熟理农桑计似谪江南作稼卿
　　湖上寻诗舟去稳尊前赏雪酒行迟优游正是居东日自遣春风人不知
　　梅扑玉缸春酒开雪湖山水重徘徊风流旧属林君复人道先生是载来
　　泛雪呉航胜月槎深深杯色照银沙寒梅锺得平生爱重是江南第一花
　　玉树瑶山画里看乾坤不似酒壶寛醉来草圣三千纸漫使人惊索幼安
　　清游不放酒杯空雪共梅花落酒中玉带朱衣有仙骨画船更在水晶宫
　　黄帽归舟且莫催雪山留客好衔杯梅花况是堪题咏今夜春城判不回

　　赏玉楼春牡丹

　　白头杯酒重临轩喜见名花又一畨春粉腻霞微着晕露红渐玉淡生痕酷怜似醉还饶笑尽是多情尚欠言老者相看聊见在逺谋何暇为儿孙

　　瓶梅

　　铜瓶倚玉枝髹几独看时折柳多何惜临窓少不宜断根聊活计勺水小恩私省得溪桥外追寻老步迟

　　题牡丹图

　　东家牡丹不论叶西家桑柘不论花花前把酒酹红玉一滴谁沾桑叶緑隔墙羯鼓春逄逄人散酒阑花亦空采桑养蚕百筐满子子孙孙衣着暖明年赁地过东墙拔却牡丹多种桑

　　看花吟劝陈世则酒

　　花下一壶酒人与花酬酢树上百枝花花对人婥妁昨日颜色正新鲜今朝少觉不如昨人若无花人不乐花若无人花寂寞看花不是乆逺事人生如花亦难托去年花下看花人今年已渐随花落花且开酒且酌催花鼓板挝芍药醉他三万六千觞我与花神作要约

　　梅花二首

　　莫嫌踪迹发寒穷南国生涯论首功道体不彰存白贲心仁有造属黄中隔烟如梦微微月临水无言脉脉风高尚难招我难逺为君频过小桥东
　　寂寂疎林满地苔自知溪径不容媒沈郎太瘦亦复耳范叔一寒如此哉漫有心膓竟何与本无颜色不须猜老夫气味颇同致岁晚相逢笑口开

　　东阑牡丹为好事者掘去

　　荒庭粗整石阑干始买花栽得牡丹冨贵同心有人爱繁华移手别家看烟根已拨苔犹破雨坎空存土未漫笑抚老懐无所惜固知留到子孙难

　　西园栽花

　　西圃栽花愧老人花枝不似老人身老身虽被花枝笑自有儿孙看好春

　　二十日见菊

　　刺眼新黄见晓枝众皆争早独何迟晚成霜下真能奈静寄篱根不自卑聊补一年秋淡薄追嫌九日事参差老夫谢酒縁多病醒咏还如落帽时

　　玉兰

　　贞蘤无妖艶白贲幽除前杪枝爱兀赘丛玉天匠镌清馥扬逺风标度逸于仙我生具素懐眼谢桃李妍指酒通微辞愿言修净縁

　　栽玉兰

　　玉莲小朶天香树紫石阑前带雨栽自笑老人无料量要将年纪待花开

　　客遗山柿绐为玉兰戏而赋此

　　有遗玉兰栽云花备清馥戒僮植深土殷勤养根玉秋霜己脱叶挺挺条肄秃识者曰山柿盗名饵公欲举世好相欺牖耳多涂目余性易信人指马不知鹿凭阑祗发笑罪遗亦何足谓信止豚鱼未始及草木

　　庭前有疎竹

　　庭前有疎竹楚楚青玉株长身何森竦贯直无曲迂雅净合吾志还爱格清癯不似松与栝蓬郁多髯须风起月作影心耳为之虚十年存保护逺意托笙竽物脆时莫待苍黟根叶殊老朽不足截何以承吹嘘

　　薙草行

　　除草本难尽根子互生成请观耰锄后私得雨露情庭除日夕间众緑复交盈兰蕙皆灭迹萧艾欣得朋中为蚊蚋居蛇蟒亦横行湿积地道敏气恶暑热蒸陷足罥衣裾宾阶苦趋迎毎被客嘲诮爱物实沽名不察僮奴懒亦柰易发生朝来奋一薙顿令心目清聊快顷蹔间未保终絶萌因以悟小人难去类相萦匪特去云难尚有怨诽并从兹谢庭草甡甡漫尔荣

　　青草吟

　　青草年年多白髪日日少青草催白髪似恐人不老髪落白有尽草生青不了我是乐天人梳头对青草

　　悯禾

　　薄禾今兹计狼狈尚栖亩借问胡为尔先时已罹咎五月风雨大潢潦卑莫受田穉俯就没浊浪扼其首排濯潏荡间性命存亦茍天日赫赫出水热烹羣丑一日色已变三日虀在臼我时徃捞观觊活从中剖心存根已拨欲弃难懈手欲拯卒何及怆食内若疚掘土窒渗塍倩车仰邻佑督戽靡日夜救死岂容久并力役老少足絸筋亦纠水面青针芒稍出九死后气力与生意委顿类产妇一一补伤烂行行十八九过时强经营安望如常茂事多于悔祸始畸终变偶七月寻遭风弱本被抝揉折处气当沮虗房但含滫间或见成穗秃秸卧败箒何能毕公租亦莫彀饥口对此发长咨细雨浃昏酉枵腹不堪鼓并欲歌止酒

　　割稻

　　我家低田水没肚五男割稻冻栗股劳劳似共雨争夺稻芽渐向鎌头吐蓬蓬纂纂缀青针稻既生芽禾应腐腐余割得尚欢喜计利当存十之五小家伶仃止夫妇稻烂水深无力取口中之食眼中饱忍见穗头沈着土波间粒粒付鱼雁一年生计空辛苦但忧两口不聊生未暇征租虑官府老翁坐对沈龟哭婆亦号咷向空釡云昏月墨忘关门隔壁咆哮一声虎

　　白茅顾氏种荔核成树有感

　　人传顾家园近有闽荔栽始闻漫竦企果否两莫裁闽呉地殊悬此物胡来哉彼此气各偏炎寒亦难谐淮南不宜橘冀北不宜梅物固产不通性与土相乖耳目自为仇予懐日徘徊问讯昨走奴已遣仍虑绐及返有所挟么枝叶蓑蓑叶次缀小蕾含黄未曽开事固有变理执常哂呉呆兼能述所致妄瘗核偶荄今本已拱把森然畅条枚去岁实垂成隤落惜玫瑰根气恐未充加培如保孩紫苞已在眼香甘早流腮老夫喟有此南气其北来先从草木见造化有脴胎厥初限荒服难与玉食偕渐虞道里近有以滋味媒置堠当未免又见飞尘灰

　　题蕉赠僧

　　山僧心与迹俱闲未限居山及出山长对芭蕉闲不过时留一偈叶中间

　　病中折菊为供

　　忧懐判与菊无私柰此篱根烂漫枝强借陶瓶应秋事因将病眼洗寒姿梦中笑口簮花伴枕上清斋止酒诗小阁纸帘岑寂地药烟零乱鬓丝垂

　　杏花

　　半抱春寒薄染烟一梢斜露曲墙边东家小女贪妆裹听买新花破晓眠

　　病起咏菊

　　试步庭中雨迹晴篱花黄白似相迎病腰徙倚秋分瘦老眼朦胧晚借明南国金夫空倚富东家玉女自含贞一年一度期追慰今怪山杯欠此情

　　咏斋中黄菊

　　宛宛黄金杯虗器莫挹酒造化为鼓铸赋色应西睺漙漙朝露浥宛宛秋苞剖深翫不尽爱欲折还惜手气属萧飒中迟暮以为候病夫萧飒人意味相昵厚顾非儿女花贞固知所负吾斋空四座命作岁寒友

　　草堂前梅桃今春相续试花

　　春色今年贲古台东风续续见桃梅秾华莫惜三杯赏寂寞原非一日培我有好懐随物遣花于老眼尽情开人生最似红芳迹白鬓萧然感緑苔

　　七星桧

　　海虞七星桧宜为羣木冠列生老子宫与邑作竒观广墀气萧森入门凛欲汗乆信天地成沃知雨露灌传植从萧梁其说我恐漫验斗形叵全七既毙其半三株实聊存难执岁月筭各各具一异形容匪词翰西体裂多槁豁然敞三判东体活亦裂筋骸互续断北者蜷而秃袖破舞脱腕叶亦不暇叶干亦不暇干左文皮索绹孤蕝顶留伞槎折象齿跷瘿决鬼目烂疏越复丛穴骳骩仍轩岸蛟挛及婗跛努力不得窜矛长及剑短接战惊楚汉如此纷怪骇耼君不能按知遭几雷厄还屡兵火难生死付冥然造物反被玩君子重贞固顽丑小人谰縁高坐吹箫我欲呼鹤鹳从根觅埋丹浇泉觊红灿长生就其荫永作婆娑伴

　　溪树

　　雨来溪树好翡翠散明珠若若万叶动萧萧羣响俱微风送余沥返照妬深濡浩荡恩波足惟怜爨下枯

　　呉元玉邀赏牡丹分韵

　　百朶香云怕急飞未曽来赏判迟归临轩要约从先定折简频烦恐后违药玉酒船羣客送黄金筵直主人挥添灯不道成深夜起看红妆觉露微

　　块庵陈太常南轩牡丹

　　清卿南轩春有光点缀万緑留红芳临轩撩乱难比数杨家肉屏当面张南都根本元气壮此花盛得当推王天于清高补冨贵人与草木争文章春盘厌筯酒饫口簮缨盍座中飞觞畧无丝竹聒清论澹有风日含新妆嗟予潦倒似伧父布袍也拂春风香白鸥本是世外物参鸾附鹄来翱翔两年叹惜俱作客自家一株烟草荒平章徃事不须较在在有华皆洛阳主人劝客莫辞醉更言此会非寻常为华置像保长在人间风雨当无伤

　　生色海棠

　　粉合臙脂作晓妆冨于颜色吝于香东风不肯全分付相对梅华各断肠

　　和陈玉汝大理乞竹韵

　　僮子才通醉日书长身早见载专车叶留宿雨鸾翎湿鞭走新泥蠖节舒下马题诗添过客借风清暑便邻居夜来半舫斋中月壁影萧萧水墨虗

　　画梧竹

　　画了梧枝又竹枝緑阴如水墨淋漓信人卷去糊窓壁雨雨风风总不如

　　题牡丹

　　名牌新样紫牙刋露重烟深正好看却怪锦云低亚树带风扶上玉阑干

　　荷华燕

　　花供姢姢侑玉巵红妆文字两相宜分香客座须风细倾盖林亭要日迟仙子新开壶里宅佳人旧雪手中丝便应此会同桃李酒政频教罚后诗

　　梨花

　　莹白姿容谢粉铅不教酒洗自婵娟日华暖抱溶溶雪月影凉生淡淡烟深锁春愁归院后静思晓梦凭阑边那堪扫地东风恶抹摋清明又一年

　　落花五十首

　　冨逞秾华满树春香飘瓣落树还贫红芳旣蜕僊成道緑叶初阴子养仁偶补燕巢泥荐宠别修蜂蜜水资神年年为尔添惆怅独是娥眉未嫁人
　　飘飘荡荡复悠悠树底追寻到树头赵武泥涂知辱雨秦宫脂粉惜随流痴情恋酒粘红袖急意穿帘泊玉钩欲拾残芳捣为药伤春难疗个中愁
　　玉勒银罂已倦游东飞西落使人愁急搀春去先辞树懒被风扶强上楼鱼沫欨恩残粉在蛛丝牵爱小红留色香久在沈迷界懴悔谁能倩比丘
　　是谁揉碎锦云堆着地难扶气力颓懊恼夜生听雨枕沈浮朝入送春杯梢傍小剰莺还掠风背差迟鴂又催瞥眼兴亡供一笑竟因何落竟何开
　　十二街头散冶游满街红紫乱春愁知时去去留难得误色空空念罢休朝扫尚嫌奴作贱晚归还有马堪忧何人早起酬怜惜孤负新妆倚翠楼
　　夕阳无頼小桥西春事阑珊意亦迷锦里门前溪好浣黄陵庙里鸟还啼焚追螺甲教香史煎带牛酥嘱膳■〈女奚〉万宝千钿直可惜归来直欲满筐携
　　一园桃李只须臾白白朱朱彻树无亭怪草玄加旧白牎嫌点易乱新朱无方漂泊关游子如此衰残类老夫来岁重开还自好小篇聊复记荣枯
　　供送春愁上客眉乱纷纷地竚多时拟招緑妾难成些戏比红儿煞要诗临水东风撩短鬓惹空晴日共游丝还随蛱蝶追寻去墙角公然隐半枝
　　昨日繁华焕眼新今朝瞥眼又成陈深关羊户无来客漫藉周亭有醉人露涕烟洟伤故物蜗涎蚁迹吊残春门墙蹊径俱寥落丞相知时却不嗔
　　卖叟篮空雨满城鏖芳战艶共纵横挽留不住春无力送去还来风有情莫论漫山便陆续仍怜点地亦轻盈白头花吏闲频埽红粉佳人紧着惊
　　断送韶光入雨声羣芳何力与愁争鹿衔御苑非佳兆马进天闲借美名时不可为伤薄命事因无頼到轻生堪怜堪笑知多少直得吟翁老费情
　　东园重过怅徘徊白乱红纷似剪裁昨日不知今日异开时便有落时催留连空树浑无赖牵惹闲愁却悔来固蔕长生信三朶又非仙顶莫栽培
　　再四追寻何处边石阑干外竹帘前青虫夹堕容相頼黄鸟兼飞得可怜移昨夜灯修故事剰今朝雨泣余妍摧残怅感年年惯将谓今年剧去年
　　马追红雨倦游回春事阑珊意已灰生怕渐多频扫地酷怜将尽数衔杯莽无留恋墙头过私有徘徊扇底来老去罣牵宜絶物白头自笑此心孩
　　抛丛脱当乱如挚总借鸾胶不可黏梨雪冱■〈石皆〉人病酒絮风撩面妾窥帘千林如约垂垂尽一片相先渐渐添欲托丹青着遗爱顿无情思笔难拈
　　处处春光花满烟忽随春去使凄然风前败兴休当立窓下关愁且背眠放怨出宫谁恋主抱香投井死同縁夕阳寂寞江南北吹满西兴旧渡船
　　乐游园里觅芳菲朶莫能全作片飞开日未闲如已谢见时无几惜多违香犹郁土亡妻葬泪不成妆弃妇归正是使人追忆地况来惹鬓复沾衣
　　花欲延春奈子规声声催到緑阴时迟来杜牧惟逢叶深信秋娘空折枝悲溅泪边何忽忽闷低头处共垂垂淹留墙脚■〈艹马〉黄甚蝶已无情蚁有私
　　分香人散只空台红粉三千首不回恶刼信于今日尽痴心疑有别家开节推系树马知过工部移舟燕蹴来忍见愁悰败涂地闭门无语只书灰
　　风诛雨刮太伤神徙倚诗篇咏斩新红泪泄寃啼短命黄金希术铸长春空虚村落今乌有叹惜山林迨赤贫凖拟明年大家酒重看还醉旧游人
　　千树何曽剰半株芳魂惆怅与时殂层层迭迭根头有寂寂寥寥叶底无骚乱又当春结局流亡真要我为图超空独让沾泥句着想留懐自觉输
　　泊紫漂红没住生伤心那止洛阳城美人天逺无家别逐客春深尽族行汝去安能不思汝卿轻还复可怜卿要申遣拨须凭酒醉里忘愁且一程
　　朝来桃李只空园作么伤残问不言渔楫再寻非旧路酒家难认是空村悲歌夜帐虞兮泪醉侮烟江白也魂知道下场如此恶早先立取厌风旛
　　繁华消息寄芳丛翫弄游人转眼空万物死生宁离土一场恩怨本同风株连晓树成愁緑波及烟江有幸红我问老僧求点断数声啼鸟夕阳中
　　笻枝来效小温存片片犹沾宿雨痕路不分明愁唤梦酒无聊頼怕临轩风萍靡靡余流水烟草萋萋感故园尚有断香残粉在何人剪纸一招魂
　　供送春愁上客眉暖风晴日党游丝拟招緑妾还成些戏比红儿煞要诗钿盒检妆余故靥胆瓶和水弃残枝纷争乱竞须臾静似了东窓一局棋
　　闹乱东风又一场出墙桃李苦颠狂不堪小大从于迈无柰郎当舞更长纽缀莫容针线巧粪除徒费帚箕忙倦游尚作寻芳梦酒欠敲门恼漫郎
　　婵娟殂落不须悲李妺桃娘已有儿人散酒阑春亦去红销緑长物无私文章土苴遭衰刼锦绣闾阎惜贱时空记少年簮舞处飘零今已鬓如丝
　　盛时忽忽到衰时一一芳枝变丑枝感旧最关前度客怆亡休唱后庭词春如不谢春无度天使长开天亦私莫怪流连三十咏老夫伤处少人知
　　憔悴黎明出汉宫新愁都向别离丛青山有地埋香质红泪何心泣晓风弦管不堪歌舞尽繁华真较绮罗空天涯春色悲公子玉勒金丸几处同
　　百五光阴瞬息中夜来无树不惊风踏歌女子思杨白进酒才人赋雨红金水送香波共渺玉阶看影月俱空当时深院还重锁今出墙头西复东
　　阵阵纷飞看不真霎时芳树减精神黄金莫铸长生蔕红泪空啼短命春草土茍存流寓迹陌头终化冶游尘大家准备明年酒惭愧重看是老人
　　扰扰纷纷纵复横那堪薄薄更轻轻沾泥寥老无狂相留物坡翁有过名【东坡三咏落梅云留连一物吾过矣】送雨送春长寿寺飞来飞去洛阳城莫将风雨埋寃杀造化从来要忌盈
　　似雨纷然落处晴飘红泊紫莫聊生美人天逺无家别逐客春深尽族行去是何因趂忙蝶问难为说假啼莺闷思遣拨容酣枕短梦茫茫又不明
　　春归莫怪懒开门及至开门緑满园渔楫再寻非旧路酒家难问是空村悲歌夜帐虞兮泪醉侮烟江白也魂委地于今却惆怅早无人立厌风旛
　　芳华别我漫匆匆已信难留留亦空万物死生宁离土一场恩怨本同风株连晓树成愁緑波及烟江有幸红漠漠香魂无点断数声啼鸟夕阳中
　　笻枝侵晓啄芳痕借尔庭阶亦暂存路不分明愁唤梦酒无聊頼怕临轩随风肯去从新嫁弃树难留絶故恩惆怅断香余粉在何人翦纸一招魂
　　卖叟篮空雨满城鏖芳战艳寂无声白头苑吏闲陪扫红粉闺人蓦着惊莫论漫山便麄俗还怜点地亦轻盈乱纷纷处无凭据一局残碁不算赢
　　十分颜色尽堪夸只奈风情不恋家惯把无常玩成败别因容易惜繁华两姫先殒伤呉队【孙武斩呉王二队长】千艶丛埋怨汉斜消遣一枝闲柱杖小池新锦看跳蛙
　　香车宝马少追陪红白纷纷又一回昨日不知今日异开时便有落时催只从个里观生灭再转年头证去来老子与渠忘未得残红収入掌中杯
　　玉蕋霞苞六附全一时分散合无縁风前败兴休当立窓下关愁且背眠田氏义亡同五百【田横死五百义士皆投海而死】唐宫怨放及三千无人相唤江南北吹满西兴旧渡船
　　落柄开权既属春少容迟缓亦谁嗔酷憎好事败涂地若被闲愁殢杀人细数只堪滋眼缬仰吹时欲堕头巾不应扪虱穷檐者荐坐公然有锦茵
　　锦妆林馆绣池台彻底从头今在哉断酒不堪诗并废懒游祗把病相推节推系树马惊去工部移舟燕蹴来烂漫愁踪何地着谢承惟有一庭苔
　　打失园林富与荣羣芳力莫与时争将春托命春何在恃色倾城色早倾物不可长知堕幻势因无頼到轻生闲窓戏把丹青笔描冩人间懊恼情
　　千林红褪已如摰一片初飞渐渐添梨雪冱阶人病酒絮风撩面妾窥帘并伤鸟起余芳尽泛爱鲦争晚浪粘可奈去年生灭相今年公案又重拈
　　昨日才闻叫子规又看青子緑阴时秋娘劝早今方信杜牧来时已较迟脱当不归魂冉冉溅枝空有泪垂垂淹留墙角嫣黄甚暴殄芳菲罪阿谁
　　芳树清尊兴已阑抛阶滚地又成团带烟窓扇棂斜透夹雨檐沟瓦半漫老衲目皮闲作观小娃裙衩戏承欢无端打破繁华梦拥被伤春卧不安
　　乐游园里眼俱空只在今朝事不同错道海棠依旧日生憎楝子下稍风圬人镘上泥柔粉桑妇筐中緑映红便认未开如已谢一般情况寂寥中
　　为尔徘徊何处边赤阑干外碧檐前乱飞万点红无度闲过一莺黄可怜观里又来刘禹锡江南重见李龟年送春把酒追无及留取银灯补后縁
　　东风刮刮剧情吹万玉园林孑不遗席卷横収西楚货国亡空怆后庭词拂红回去思前度搔白看来惜少时莫怪留连五十咏老夫伤处少人知

　　岳王坟上树

　　岳王坟上树武侯庙前柏在坟生南枝在庙根如石不诃无翦伐不朽非培殖冥冥草木者何以通人德二公鬰忠义天地为拍塞天地无发付一夜化两植风云发长噫雷雨作怒击一不忘北兵一不忘曹贼英灵尚凛凛死有斡生力其生虽不辰其死有遗直嗟哉背逆徒未死气先息谙谙蔑蘖余茍有亦荆棘

　　挂兰

　　厚土赋草木去土曷恃生贞丛县孤荄由天匪培成愿学无根槎不作粪壤英令人仰高洁絶地自欣荣矫矫凌空仙碧带侑紫琼谁能亵佩纕灵累空复情德馨不可挹夐含风露清君子务超世浅俗讪钓名区区荆棘辈下视莽纵横

　　墙下野菊

　　墙根野菊自烂漫新黄琐碎无人怜幽芳不扬抱隐德僻地萧条宜养贤聊因杯酒少慰藉三嗅三叹秋风前

　　道上春草

　　春草本无愁有愁因我生千里随我逺始自出门行一步长一苗根从心上萦酒浇根不烂诗遣苗复荣何如闭门坐愁草两忘情

　　南山有高树

　　南山有高树众鸟投其枝树莫有号召鸟集各如期密雨谢沾湿赫日与蔽亏构架亦冝巢哺育久于兹一旦疾风作根柢不能持众鸟蔑依恃分飞更他之他之复高树罔念旧息时老夫感树鸟再三謌附离

　　石湖书院老树

　　范公亭东看古树有身莫可限尺度只凭长大不长长边老婪酣遗丑肚一干朽尽皮肉空一干轮囷叶麄蔽盘根到处走虬蛇风雨不惊知得地坐根纳荫且移时静玩气机成感寓人生安得如此顽不死不用常在世

　　王理之君子林

　　王子爱竹乃祖风个个对屋居城中居然便号君子林以多为称少未通方其树艺心广大十个便与千个同小人固多君子少聚此十辈道足充愿言取直取虚已取节不改固尔穷王子复能手冩竹笔下夭矫看游龙洛阳家家貌司马片纸未见容荆公请常事此勿改业桃李何足涂春红

　　莳菊

　　合瓦团团縳小盆烟丛分莳遶秋轩先教辩叶方知种更虑浇泉太渍根寒送余甘归药笼晚投薄分与柴门开花解向天涯笑游子何时忆故园

　　山茶辞

　　惟兹古株以孤立兮垕土敏树根器固谧兮烨如渥若枝叶孔翕兮奕緑团栾朱荣烂兮岁寒雪霰芳斯发兮众植摇落倮孑孑兮顾彼华滋裒然袭衣兮君子有常小人中非兮外缜内贞羌有此淑行兮材倨不振知受命兮物曲尚利工弗然兮繇弃而完遂生乐天兮敬以为图贤足友予兮山空无人聊与尔居兮

　　雪蕉

　　王维偶冩雪中蕉一种清寒尚未消前度风流思旧观后人影响见新标残黄潦倒漫诗迹破緑离披折扇杓今日蒙翁同鹿梦晓窓呵笔费辞招

　　咏庭前桂

　　庭前有芳桂耸立自孤生时当风露凄顾发黄金荣翘处羣植闹悠悠扬德馨众秽岂不忌气禀莫相能

　　○鸟兽

　　感燕

　　尔燕何巧黠作巢违故常悬赘两桷间凭虗絶依傍何啻幕上危不托枅与杗他垒皆有据负固恃安藏尔尚务速成致败无忖量衔泥互雌雄一日千回翔涂涂苦相附疏渍易剥瓤顷暂二堕落力劳业荒唐觜吻苦啄唼累日不成亡众垒既举雏飞鸣能颉颃见善不悛改愚营故伥伥大拙类蝜小智逞蜣螂愐尔殆有为示险在堂皇凡是肯构者鍳求道则昌拓之平易基卫之仁义墙顺之勿改作缓之勿率忙允作坚久计子孙有余庆物异理则协情激申芜章

　　新燕

　　今年见新燕犹似去年见主人头髪白转多只有乌衣不曽变年去年来来不差分明记得主人家柴门大开风满屋飞出飞入随杨花君不见相国门前车马塞一朝去相车马寂车马寂草萋萋燕子还来梁上栖

　　题莺

　　卖诗卖酒醉春城破尽青衫白髪生四海固无知我者错教啼杀树头莺

　　纵禽

　　秦云越树路悠悠锁掣金笼百怨休中有能言緑衣鸟还呼万岁一回头

　　鬬鸡

　　两势当场备纵擒自家勇敢果谁临胜时固有昻然气挫者都无砺乃心毛锦纷披泥迹污冠英潦倒血痕深老夫罢与人争席戏倚闲窓看鬬禽

　　对鹅与薛尧卿聨句

　　鶂鶂来前除兀立照日影舒翼亸明翎【周】引吭延修颈唼喋类啑藻睥睨忆窥杏【先生尝为贺氏作杏花鹅故云章宪】驯蔑比邻恼逸靡淮堧警定额高赘疣【周】颏领低垂瘿广掌跱何壮寛脰食莫哽【章宪】蹒跚步徐徐蹀■〈爕〉舞挺挺惭羲面发热【周】笑毅齿欲冷持遗意弥厚出哇志亦并【章宪】容貎甚闲暇标格极秀整彘肩羞腯肥【周】鹤骨输瘦■〈疒省〉老饕思属厌大嚼知隽永【章宪】污邪岁苦垫豢汝媿千顷【周】

　　西山有虎行

　　西山人家傍山住唱歌采茶山上去下山日落仍唱歌路黑林深无虎虑今年虎多令人忧遶山搏人茶不収墙东小女膏血流村南老翁空髑髅官司射虎差弓手自隐山家索鸡酒明朝入城去报官虎畏相公今避走

　　又

　　西山有虎动成羣小儿夜啼争撞门众中最猛说白额当昼磨牙当道蹲腥风冲人行不得行人出门便愁食青天白日奈尔何老夫却愁阴类多

　　虎来

　　成化十一年九月讹言虎至争慌惚我谓虎至岂水乡况少荡翳与林樾前村渐报咥老翁西村少年扑见骨未昏家家栅猪犬四邻缓急莫相越昨闻邻子说果见夜闻噭哮竦毛髪起从壁孔稍窥觇恰有微月暎屋缺翻乌骇雀不安树偃草落叶悲风发阔行卓尾自破来意搏不得怒气勃耸躯哆吻首闯地瞋目耽耽两杯凸侵朝出门迹宛在湿泥载途五爪没口中且言尚惊怕转首四顾疑冲突呜呼猛兽猛不知平郊独行无乃忽人稠地局势无比众眼不甘留突兀其中岂无冯妇者攘臂敢前何不蹷弯弧倘有裵将军老命须臾应弦殁不如徙恶南山深安我民心汝安窟

　　杏花燕子

　　杏花初破处新燕正来时红雨里飞去乌衣湿不知

　　送归燕

　　送归燕送归燕秋社今年又一遍明年春社是来时隔不半年仍复见送归燕送归燕似把人家作邮传来时不是慕冨贵去日曽非弃贫贱口喃喃尾涎涎意与主人相眷恋对语殷勤杨柳楼双飞再四梧桐院楼中院中有宾客主人日日开高宴酒杯去手易肺肝酒杯在手革颜面若将燕子比人情燕子年年情不变

　　络纬

　　络纬复络纬辛勤鸣露虫音声作能事终久不成功

　　食蛏

　　海户求鲜食填筐管族繁杴泥深诣窟縁殻暗寻门撱玉容生擿凝酥怯过燔着姜相打合渍酒与温存角耸蛮娃髻纑缠拙妇魂味饕人口腹菑累尔儿孙比类怜吹呴含津忆吐吞庭霜委故蜕沙雨没虚痕荐爽山杯后休将蛎蛤论

　　题凤图

　　真凤眼未见丹青徒假威千年希世出九仞自天飞堂上忽屏幛人间空是非良工勿轻易五色慎毛衣

　　玉泉观鱼

　　石池本清冽映日更明透畜鱼不得藏巨细百尾凑在水若空游一一见肥瘦又若在镜中鳞鬛无差谬旅徃还旅来人饵口即就洋洋得其所何如浴沂秀深契濠上观肯袭如棠陋心赏失归途昏云黯孤岫

　　○器用

　　王将军楼船歌

　　江南古来传绮语江南画船如屋里将军緫卫在江北百乘高车马千里五牙富贵地非宜云海行窝出新理扬川駊騀十丈莲飞橹擘空如迸矢两头箫鼓沸中流两岸行人看如市中间纱幕开暑风左边设图右边史将军受用通南北坐泛西湖与杭比还须笑咏载老夫収取风流追郭李

　　制鬃披巾一首

　　苦暑欲露顶不谨见客恧轻巾思缉鬃求工适良俶沈虑揆之久载难逊未熟岂以庶帽儗角屋系有幅重谓高士饬方作手三沐引缕针肖梭转指徃来续一转一成缔玲珑万目属匀匀布烟华眇眇绚雾縠工云费心思微酒不能赎积功月尚半使我百鸱覆着之若无巾了了顶颅秃尘漏风飔入凉得敬亦足珍収戒童奴常畏爪渖触未效郭漫垫敢就陶亵漉傍诧长仙标孤坐暎修竹

　　陆翁赠箫杖

　　一笻紫竹岁寒条十节中通亦当箫使我弄秋唇有頼累翁归夜手无聊星含古窍声犹滑霞渍长茎色未消老甚出游今得力坐吹明月广陵桥

　　覧镜辞

　　匣中青铜小圆月比月长明又不缺朝朝照我六十年初自丱时今白髪一朝见面一朝亲老少妍媸认得真病来半月不开匣开匣顿然成别人脂胶两眼匡失肉頥褶垂垂颧骨簇傍人虽道言笑是个里故吾何可赎镜神谓我瘦勿惊尔形尚在天有情休文减带固本相抚镜始觉吾心平

　　乌藤杖謌

　　乌皮襞积竹约然瘦骨挺玉修且坚流求怪藤老不死翦送海外谁夤縁洪涛跃过十万里滑似龙鬛疑沾涎惫翁杖之尚溜手扶持颇认儿孙贤傍人笑为数促节百有二十期吾年明朝策雪入梅去桃竹不敢争其权

　　石田诗选巻九

　　●钦定四库全书

　　石田诗选巻十

　　（明）沈周 撰

　　○咏物

　　喻席

　　组织文章七尺身庚庚烟缕碧菅新放开尽自有安地巻动如何又信人舍者相争昧容德管生因割堕偏尘只随野老高眠稳纸帐藜床且任贫

　　雕牙杖头歌

　　象齿截玉三寸强刻划老彭精不爽垂手偻背颅顶光笑颜半破唇吻张坠胷有乳长两囊握之久矣溜而黄杖头兀置■〈菐页〉竿戏较彼井观殊失常蒋生赠我意则良假其久视祝寿昌一步一举无敢忘与铿相生八百霜登山临水吾何妨

　　灯花

　　小草引炎茎来依三尺檠芳菲媚长夜煨烬剰孤荣煤在容占喜书临借发明自家膏馥在浑不藉春生

　　绵花

　　蘤含紫附簇雪藴碧铃深小草存衣被长人谁此心

　　咏帘

　　谁放春云下曲琼一重薄隔万重情珠光荡日春如梦琐影通风笑有声外面令人倍惆怅里边容眼自分明知无縁分难轻入敢与杨花燕子争

　　混堂

　　混堂鸣板日初红懐垢人人向此中君子欲修除祓事小夫翻习裸裎风未能洁己嗟先乱亦复随波惜众同惭德应多汗难濯不容便论水无功

　　鱼■〈盝〉

　　经烟纬雨碧玲珑碌碌微躯逐钓翁虾蟹有缄容括纳鲲鲸无计可牢笼初心未许蔑心得不佞何惭祝姓同骨格自知君子器一时落赚小为功

　　石鼎

　　惟尔宜烹我服从浑然玉斵谢金镕广唇呿哆宁无合枵腹彭亨自有容味在何妨人染指餗存还媿母尸饔老夫饱饭需茶次笑看其间水火攻

　　白燕和袁海潜韵

　　素姿惊眼旧全非百姓寻常识者稀向月似看双练去开帘疑放一鹇归知飡雪液通僊骨解剪霓绡作舞衣定是阿娇钗上玉郄来金屋化双飞

　　萤火

　　闪闪荧荧无定居随风星散满郊墟空名何补昏黄际末照聊承腐烂余阴类滥明如火冷小流乗隙怪窓虗自怜老眼模糊甚纵着囊盛已废书

　　人影

　　身外观身托我成我初生日汝同生谓无亦有终无实假有如无强有名夜壁漫随灯惨淡晓窓偏属镜分明算来惟与鳏夫称老去犹堪作伴行

　　破焦

　　翻手青青覆手黄也随人事作炎凉临阑黙黙低头月满眼萧萧败兴霜舞袖郎当官妓老田衣颠倒醉僧狂明年看受春风宠醉墨重题展贺章

　　杨花二首

　　扑面吹衣雪点晴乱纷纷地亚夫营借风为力终无頼与水何縁却托生看雀啅金新蘂破爱蜂撩玉小团轻踏謌女子空连臂唤不归来信薄情
　　恃何颜色漫狂颠虽取花名未敢怜寒士衣裳思挟纩相公帘幕欲漫天吹嘘不起春泥上撩乱无端老鬓边一种当门小儿子傍风因日弄轻圆

　　咏磨

　　盘盘轧轧更重重功用宜人天下从两象合来分动静一心存处得中庸兼収琐屑才无弃不择麄粱德有容莫道顽身老难运运时还解飨千锺

　　咏苎头饼

　　苘萌方长折作饵糈相仍香剂圆从范青膏软出蒸女工虗郑缟士宴夺唐绫我有伤生感临餐独不胜

　　送门神

　　抱关憔悴两疲兵众欲麾之我漫荣检尔功名惟故纸傍谁门户有长情戟悲雨迹销残画鍪頼虫丝恋絶缨莫向新郎诉恩怨明年今夜自分明

　　咏钱五首

　　个许微躯万事任似泉流动利源深平章市物无偏价泛滥儿童有爱心一饱莫充输白粟五财同用愧黄金可怜别号为赇赂多少英雄就此沈
　　匾匾团团铜作胎能贫能富亦神哉有堪使鬼原非谬无任呼兄亦不来緫尔苞苴莫漫臭终然扑满要遭搥寒儒也办生涯地四壁春苔緑万枚
　　轻形薄质具阴阳乏足能行乏翅翔聚散本由冥数定有无何着老夫忙一缗牵欲人人逐四字编年代代详昨日卖文留短陌免教愚虏诮空囊
　　存亡未了复亡存欲火难烧此利根生化有涯真子母圆方为象小乾坤指挥悉听何须耳患难能排岂藉言自笑白头穷措大不妨明月夜开门
　　三老虽夸济世才亦能为福亦为灾举枚慧眼观穷逹具片虚心摄去来数减至三无足陌铢轻惟五尚称财祇除义士并廉吏万贯填门不易开

　　大樗

　　材气俱偏性亦偏偶乗雨露觉乔然参天无象鸾凰逺借日为阴燕雀便只好沉沟终作断不应当路久妨贤蹶之可宥曽非楮且把功名付爨烟

　　盆水映日圆影上檐可爱而赋

　　盆漪阳采合晶荧圆见檐牙倒影明刚就一圈包太极类从六观究无生照来虗室心光现印入空梁月相成且信茅茨藏白璧尚期知者论连城

　　雪鹤

　　何年白鹤辽东去雪影翩翩唤不归少保画图残粉在令威城郭故人非瑶台夜色迷丹顶珠树春寒失缟衣尘海别来三万日碧云迢逓忆高飞

　　○杂咏

　　书床屏

　　譬筭一百年三万六千日人莫筭其夜数亦与日一日夜循大环吾身处环中日作夜以息补作在息功致息乃有床有床息有位休休一奠枕梦见无懐氏

　　长安桃李花

　　长安桃李花下有万人行人人各有役一人牵一情孜孜彼因利汲汲此为名相逢不相通飞尘暗春城白日夜还晓青春歇复荣黑髪倐皓首絶迹迨无生

　　少年吟

　　气血驾少年作事躁鲜谋任情毎败度惘惘无省修岁月自推移砻世若一磨与人砻气血和平始寡过人智发多歴禽性驯久笼甫及造就时乃知岁月功

　　枕头曲

　　少女重青鬓膏掠不停手临镜时再三呼人问妍丑西家有寡妻日日待白首

　　门前有垂杨

　　门前有垂杨枝叶何靡靡飘花欲及地忽复因风起摇荡少妇心天涯念游子愁多肌肉消不敢临流水

　　风吹枝上花

　　风吹枝上花嫣然发春红吹落忽在地利害同一风妾初托君爱谓妾如花容容在爱先弛不能保其终妾愿化为金亦愿化为石坚久保君心贞固保君德百年在恩爱莫以妾颜色

　　暗纺词

　　贫家纺妇夜妨纱无油点火暗摇车纺多手熟不劳力眼虽不见手明白车摇摇兮夜迢迢今夜不作无明朝来图织布且换米早粥在锅浑舍喜冨家烧蜡满堂红弹丝调竹喧春风纺车嘈嘈只隔壁苦乐两声何不同

　　扊扅歌

　　折扊扅搤伏雌是妾与君相别时凤为炰桂为炊君方宴乐妾正悲百里奚知不知

　　昭君怨和沈工侍韵

　　分入深宫无出时单于今日见蛾眉干戈信仗蛾眉息甘让他人买画师

　　仕女图

　　魫薄窓虚日映楼杏花风荡玉帘钩手擎妆盒偷微笑红脚蛛丝在上头

　　弃妇吟

　　白头吟后我重吟海水何如我恨深外面笙歌里边泪一家恩怨两人心双鸳沙暖春全透孤雁霜寒月半沈毁却鸾钗休认火不知长舌解销金

　　思逺

　　露下芳草歇寒气薄重帏幽处心独惊行念君子衣君子别旣久嗣音亦已稀愁来不成织空对流黄机挥泪如泉水明烛无光辉

　　有所思

　　人生何以悲悲在生别离音尘无通日相见当何时夜风吹林柯误君来庭墀逹旦耿未寐因之有所思

　　薄命妾

　　妇人原附人以貎结君子愿言百年内相生复相死宛宛梁间燕双双同一垒一朝顾新欢分飞别离此新欢如新花比妾真可怜君本不弃妾自无长少年

　　盒子会辞【有序】

　　南京旧院有色业俱优者或二十三十姓结为手帕姊妹毎上节以春檠巧具殽核相赛名盒子会凡得竒品为胜输者罚酒酌胜者中有所私亦来挟金助会厌厌夜饮弥月而止席间设灯张乐各出其技能赋此以识京城乐事也
　　平乐灯宵闹如沸灯火烘春笑声内盒奁来徃鬬芳邻手帕绸缪通姊妹东家西家百络盛妆殽钉核春满檠豹胎间挟鳇氷脆乌揽分搀椰玉生不论多同较竒有品里输无例陪酒呈丝逞竹会心欢襃钞禆金走情友閧堂一月自春风酒香人语百花中一般桃李三千户亦有愁人隔墙住

　　乡有富子费尽至行乞赋此以戒暴殄不守先业者

　　苍毛卢面走■〈峻，走代山〉■〈峻，走代山〉破练秋风裹冻鹑今日泥涂眼前事少年謌舞梦中人口餐未卜墦无祭户税犹存柘已薪寄与富儿休暴殄俭如良药可医贫

　　迎新送旧曲

　　鼍鼓击龙笛吹阿婆接宝新人来新人来旧人去迎新送旧门前路门前路有曲直门前树有短长傍人未说新人强新人绣罗郁金香旧人练布秋风凉初将生死托末路受尽糟糠还下堂下堂畏踏来时路啼鸟飞花撩断肠鸟啼怪道呼姑恶花飞怪道似郎狂寄语新人保恩爱三年五年当见郎

　　弃妇辞

　　弃妇下堂去六亲尽彷徨弃妇无所弃弃之家不祥忆初来嫁时惟家以为庆【叶】搰搰理乱丝为君事流黄札札把长线为君补衣裳虽劳不敢辞虽工不敢扬竭力奉君欢羣小亦莫容【叶】君心岂不谅背憎由舌长黄金亦销铄礼义安足防去去出君门落日照大荒辐脱难复行弦絶难更张事乖理当去但念未分明【叶】割皮以为纸沥血以为浆前书柏舟篇后书緑衣章进君期为悟视听付茫茫复书于太空愿助日月光万古丽元气上下流无方倘或沦君心他时省糟糠

　　王明妃

　　妾颜美如花正可事和亲宫中胜花者留为君侧人君王欲偃武贱妾岂惜身扬扬双蛾眉万里扫胡尘将军叹白髪翘首空麒麟功当赏画师重在画不真

　　讽久客

　　宛丘击鼓滞归人酒盏花枝日日新千里盐资方责楚十年缯筭未収秦关临落月鸡催梦路逆西风马避尘乡信悠悠不堪寄深闺愁絶雁声春

　　北邙行

　　北邙山下哭声苦洛阳城中沸歌舞昨日歌舞城中人今日凄凉山下土山下土无今古白狐寒啸髑髅烟青磷夜灼蓬科雨英雄异代不知名高封大树如掌平丧车辚辚日不絶后人来葬前人穴后来葬者还更多可怜歌舞何日歇

　　长干行

　　与郎同在长干住自小相逢不相忌郎骑竹马到侬家当着爹娘与郎戏不道如今却嫁郎葡萄锦被合欢床处郎不久郎作客去年五月下三湘三湘一去无消息蛱蝶双飞烟草碧春梦依稀兰渚东觉来愁杀石尤风

　　将进酒

　　君不见人生百年驹过隙何况人生不满百又不见来世不可待徃世不可追百年三万六千日日日烂醉君何辞天公那得私人物头上不可扫白髪所以知章眼落井底花太白手捉江中月金莲画炬飞碧烟赵女起舞踏四筵主人劝客连夜饮似恐明朝非少年新丰酒槽滴红露十千一斗亦有数为君典郄紫绮裘不惜更脱珊瑚钩门前杨花如水流入来愁人风满楼将进酒开君愁

　　煑石歌

　　君不见太山之磷可液饮符陵之砂可粒食天与道人作刍豢故有五母及八石云根初截如截肪大拳小拳皆糇粮湘以玄水渍天浆火中三伏芙蓉香青山落庖厨谪星泣锅釡道人饥腹如漏天五色一补齐天年道人之术许我传我为道人开石田

　　三五七言

　　君不来来何时三年一书札万里独相思瑶芳满把凭谁寄明月伤情只自知

　　树下独坐

　　梳懒只被髪逍遥惟任真清朝坐茂树好鸟鸣芳春乐意偶关物天机难语人将诗欲描冩腐烂不能神

　　过都廷襄新居

　　春晓春郊作伴行新居新酒故人迎弱云妬日雨作意细柳偃墙风与情田畷分岐来宅逺渔濂合水逼厨清闭门教子无他事市不闻喧书有声

　　自慰辞【有序】

　　余跻于老境涉忧歴患日弗能堪乃为辞歌以自慰命为自慰辞复绘清逸之图系书之掲壁间对之则悠然之懐顿然而生不自知其溺世虑中也
　　念曜轮之迅迈若驾余而同驰省孩提之犹昨寻衰丑之■〈勿上目下〉斯悯微生之有限乐何少而多悲丧亡疢疾沓忧虞之藂己奚气血之堪持世汶汶而曷超时冉冉而莫追事徃徃而革变不常理瞢瞢而吉凶难必吉自吝而变凶凶自悔而化吉祸福循环得得失失惟吾人者迨老无少迨死无还不如草木之有消息独优得于一气之间凖亭毒之无私何偏颇于义而锢顽纷不齐之不可以度絜又玩寿夭而倒跖颜无乃匿智窅冥使人不得窥其奸已乎哉挢广可以开隘发笑可以破患引壶觞以杼懐寄啸咏于高闲或跂石而孤坐或振策以清般鸟飞鸣而媵余盼芳条之可攀悠然临水畅然登山信造物之逆顺更惘惘而长叹

　　人影

　　爱欲挥杯劝其情有倡随无违起居地尚保死生期明月成三处清波化百时冥然通契谊曽莫假言辞

　　咏醉翁床

　　酒后要息懒假床其制新安排醉乡具康济老夫身兼坐尚似倚半眠尤可人山公不解此倒载马蹄尘

　　石田诗选巻十

　　●石田诗选跋

　　夫诗志之形于声者也志与辞兼至而后可以言诗矣志未至焉则不足以驾御其言辞辞未至焉则不足以抒冩其志意楚骚尚矣唐杜子美所以凌驾百氏者其志则爱君其辞则忠告志与辞俱至也后世诗人学杜者不少不立其志而徒攻其辞吾未见其能杜也石田先生逸民也古之逸民如易所谓不事王侯髙尚其志而先生则不然身在田野乃心罔不在庙堂虽曰遯世无闷而忧时悯俗之志未尝去诸方寸也耳之所闻目之所见凡有感于中则必动于志而形于辞故其为杜不必篇仿句儗而杜固在也以是先生之诗一出而骚人词客袖手拱服矣光禄署丞华公汝徳尚古而右文暇日取先生之诗拔其尤者门分类别合古今诸作得若干首共为十巻题曰石田诗选绣梓以传以鈇尝辱知于先生俾赘言于巻尾嗟夫先生之诗辞志兼得固无可去取焉者殆若制裘然光禄公之所选者皆狐之腋雉之头而羔羊之皮不足为罕矣而愚也尚欲以狗尾续之邪弘治甲子十月慈溪后学张鈇书
