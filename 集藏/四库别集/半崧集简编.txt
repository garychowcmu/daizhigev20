
半崧集简编

原序一
原序二
原序三
原序四
原序五
五七言古诗
五言律
七言律
五言绝
七言绝
骈文
杂文
原跋一
原跋二
原跋三


原序一

　　尝读韩文至孟郊东野，始以其诗鸣。所谓鸣者，非仅鸣于一隅，鸣于一世也。我朝乡会、岁科，文艺取士，兼以诗举；多士涵濡雨化，和其声以鸣盛久矣。岁丙午，余主海东讲席两年，院中课艺欲付梓者，半崧章君申友最多。是岁宾兴，复得其古今体诗初集若干首。嗟乎！半崧之诗，院中游君峰山曾谓『其诗于春有鸟之致、于夏有雷之声、于秋有虫之韵、于冬有风之气』。予曰：『不仅此也。其兴到时，一气卷舒；其语真处，不假修饰；其精炼，炊金爨玉；其细腻，马迹蛛丝』。昔昌黎公得孟郊东野，不胜寄慨；不意予今日于章君亦然。

　　年家友弟岭南鹤峰曾中立书于海东书院。  
　 
原序二

　　半崧夙负诗名，余忘年友也。山山水水、风风雨雨，咏诗唱和有年；其今裒然成集，都为名山大川、岁时伏腊缘情写景，神味渊然，读之令人意远。他日袖是卷于长安逆旅中，自可于酸痛时顿生清快。

　　峰山老友游廷元题。  
原序三

　　古之论诗者多矣，而我朝西泠陈简侯独有禅家之喻。盖以禅道唯在妙悟，诗道亦在妙悟；有妙悟，则无论咏人咏物、写景写情，体制虽殊而莫不透澈玲珑如镜中花、水中月，不可以迹象泥。昔人谓孟浩然学力下韩退之而诗独过之，正以此也。顾其所谓妙悟者，非一味空疏之谓也；必其生平多读书穷理，而祖之以风、雅，宗之以汉、唐，参之以晋、宋、元、明及本朝诸名家，夫而后妙悟顿生，信手拈来，无非是道以自为一家意。知此，可以得章先生之诗矣。

　　先生讳甫，字申友，余本学生采尊人也；以岁贡生名著闽海。性嗜古，天分最高；凡经书子史百家，无不采其精华而酝酿之，而于诗学之源流正变间，尤必极心研究，辨其淄、渑；故不特工于文，而尤工于诗。其所著「半崧集」，余同年退谷谢先生西归时，常谓余言之；久而未得见。是岁秋俸满，将告归，令嗣采携以示余。余维戊辰奉调南来司铎，辛未兼主崇文讲席。窃喜台地自入版图，文教覃敷、儒林辈出，声名文物之盛与腹心埒。今读是集，有体制、有格力、有气象、有兴趣、有音节，五法俱备而不入于俚，正如禅家大乘、小乘之辨；故非独五、七言律波澜壮阔、法度精严，如建大将旗鼓八面受敌，无懈可击。其古诗之苍朴浑成、直截恺恻，寄浓鲜于简淡之中，真有古乐府遗意。至如绝句、骈体、杂作，或以韵格胜、或以词气胜，要皆丽而有则、约而弥该，非出入于六朝诸家不办：此先生之妙悟然也。先生之妙悟，皆从博物洽闻、理会贯通来也，岂一知半解，偶有所触之谓哉！固宜梓是集以公诸世，俾读是集者恍如见其人；并以知令嗣翩翩继起，是其渊源有素也。

　　例授文林郎、台湾府台湾县学教谕熙台梁上春拜撰。  
原序四

　　台阳章申友先生，余外舅之从祖昆弟也。赋才卓荦，博览群书，夙有名称；盖耳熟久之。岁壬申，余以教授奉调东渡，谒先生时聆其言论，因出所编「半崧集」见示。余袖而读之数过，乃知先生之学无所不通，而于诗尤其学焉有得而乐之不厌者也。

　　夫诗之道良难矣，昔人云：『心麤气浮，不可以为诗；格弱调卑、意杂味短、词野字俗、庸腐浅陋、雕凿小巧，皆不可以言诗』；又云：『诗欲清、欲雅、欲深、欲纯，雄浑沉痛、悲壮苍古、优游平淡，各臻其极，方为得之；非十年读书养气，其孰能与于斯』！斯言可谓深得诗之要领者矣。先生之诗，盖本其所学而酝酿出之；故能摆脱畦径，自出新裁，洋洋洒洒摅其胸情，质而不俚、华而不靡。集中凡赠答、咏怀、游览、行旅、哀逝，古体、近体、截句之属靡不精妙；要皆缘情而作，有所触于中、斯有所发于外，温厚和平，不失风人之旨趣者也。先生可谓豪于诗矣。夫台阳，一海隅耳。先生胸襟洒落，有佳山水，无不收入怀中。至于屡试棘闱，航大海、抵三山，凡耳目所经、足迹所到，若鹭门清源、鼓山诸胜，皆抒为囊中佳句；令先生得遍游宇内，访吴越之形胜、历京师之巨观，其篇什之富，当更有倍乎此也。

　　今先生杜门不与外事，课儿孙以自娱；识益达而诗益工，诚乐以终身而不厌者。继自今，其为诗又更何如耶！乙亥秋仲，令嗣与其门人将以是集锓诸梨枣；余不揣固陋，谨附数言而归之。

　　赐进士、文林郎、台湾府学教授温陵愚侄婿黄大龄拜手书。  
原序五

　　诗，缘情起也。余少耽诗歌，长多题咏，老不废吟；六十年来，不知何以一往情深也。尝以人生如吾野先生遍游宇内，随处寄兴，斯亦足矣，惜航海登舟，呕逆辄甚；三次勉赴棘闱后，遂不复西渡。当是时，年三十有二；今老矣，每以足迹不出闽中为憾！所有缘情写景，一任弃去。及门中虑其散佚殆尽，因于断素零缣检得一二，得若干首，编以付梓，请予名集，予维随时感触，如蛩之语秋、鸟之鸣春，发于不自知耳；乌乎诗，乌乎名吾集！无已，谫陋之诮，还吾本来面目；别号半崧，即以是号名集。后之阅是集者，知闽海之东有某某，生平兴怀寄托一系之于时，诚不知其何以一往情深也。

　　嘉庆二十一年（丙子）三月既望，申友章甫自记。  
　 

五七言古诗

　　望木冈山

　　贺施君渭入泮

　　山亭行，题鳌海施厚确遗照

　　暴雨叹

　　哭吴桐亭舅氏

　　蔡母许孺人寿歌（二首）

　　困骥歌

　　吴贞荆偕老照

　　红毛楼观海

　　蔡希敏重卺行

　　门人陈植青入泮

　　王鸿卿烹茗鹤避烟照

　　春江吟，送鸿卿归清溪

　　蔡希敏垂钓照

　　云林松鹤画本

　　韩缉五照

　　瀛海王氏宗祠落成

　　贺陈仲义长郎颎巨入泮

　　寿辛母许太君八秩

　　挽石朴斋

　　送春歌；仿梁元帝春日诗重字体，为蔡希敏归奎海咏别

　　望玉山歌

　　望木冈山

　　台郡东北关，距关卅三里；有山号木冈，盘在乱云里。山头薄云端，山脚围云底；云归山面真，势直摩空起。我从高处望，望中叹观止；眼界放大千，一切皆俯视。罗列凡几山，山山是孙子；允矣少祖山，天生非偶尔。读书要信书，得之于郡纪。见说混沌初，乾坤凿渣滓；为我问化工，此山何时始？山灵浑无语，终古海天峙。

　　贺施君渭入泮

　　表表仙风天宝纪，君才遥继前人美。年少文坛旗鼓争，笔摇五岳云落纸。剑精预卜逄雷知，万丈光芒腾气紫。泮芹一浴水流香，桂碧杏红连枝起。瀛洲桥，长安市；春风得意恣遨游，马上看花凭笑指。

　　山亭行，题鳌海施厚确遗照

　　山居超尘域，山城半离即；距城构山亭，亭在云山侧。亭外护花栏，栏势随迂直；桃、竹、柳、芝兰，面面环亭植。借问谁主人？春花报消息；曰有儒者风，夙优才与德。德是好秉彝，才乃擅奇特；奇才处囊锥，文章应报国。昊才亦爱才，玉楼召记逼；因之降石麒，薪传火不熄。游学鲲沙东，来从鳌海北。学海家有源，还修弟子职（子钰，游予从）；了了读父书，一一罗记忆。持照索予题，其情正孔亟。神交赠以言，敢惜金如墨！信手而疾书，知心了无惑。昔慕荆州名，恨不荆州识；今晤荆州图，幸仗虎头力。点缀尽生机，古道存颜色。可知是淑人，其仪本不忒；偕童不偕冠，天真无粉饰。问讯亦何心？未可机械测。古来容膝安，毋乃太偪仄；今兹抱膝吟，悠悠意自得。消受一事无，坐忘年万亿？乾坤此山亭，浑然无终极。

　　暴雨叹

　　暴雨山头落，排山水势恶；上流勿与争，少立待其涸。

　　哭吴桐亭舅氏

　　天际雪霏白，山头草断青；惊闻山下石，痛矣陨文星！舅氏少寒素，苦学夜聚萤；学成名下士，才高德亦馨。及锋而一试，便已发新硎；献策醇且茂，董、贾对汉廷。胸罗「廿一史」，手次「十三经」；世称真儒者，为后学典型。大业应寿世，长保此真形；胡年六十六，竟把程门扃！愁云何渺渺，悲风何泠泠！昨捧天书至，乃是绯衣灵。遂从天使去，骑鹤上帝庭；也知玉楼竣，召记不教停。其如奇字奥，何处问元亭！后生失仰止，哭对旧书棂。曰先生归也，哀逝不堪听！始信心丧者，倍怆思旧铭。先君同砚席，约计五十龄；相期扶大雅，岳峙与渊渟。我亦弟子痛，兼泪渭阳零；而且儿曹辈，小叩受寸筵。呜呼恩义重，西州即东溟！凄绝策马恸，莫教醉后醒！

　　蔡母许孺人寿歌（二首）

　　钟山何奏歌，降下西王母；圭海何泛舟，载来介寿酒（钟山、圭海，地名）。酒果献奇珍，金桃盘上有；酒后报加餐，饭熟胡麻久。游行健在身，看花开笑口。上寿子若孙，佩瑶又佩玖；锐帨最高悬，无能出其右。朱履醉三千，绅士半亲友。今朝好帨辰，阳月岁一丑；月将十分圆，何止光八九！君须记：葭月前、菊月后，歌以诗、侑以斗；此日共称觞，频年齐拜手。添进廿五筹，便届百龄寿。

　　冬梅岭上始吐葩，冬雪霏霏六出花；冬日吟诗真可爱，恰逢寿母祝龄遐。寿母英锺箕山秀，济阳母德蔑以加；德者获福寿者酬，祝以多三大非夸。我自东方遥望气，婺星烂照海之涯；海人笑指波澄处，天风吹渡挂星查。查中物色几曾见，火枣交梨杯紫霞；霞杯一献歌声起，笙簧箫管和琵琶。白鹤青鸾相对舞，扶下仙姬会君家；君家今日西池会，七旬又进五年华。遥知人瑞长健饭，不须捣药炼丹沙；群公要纪萱堂算，听之龟息视松芽。

　　困骥歌

　　骥称其德自孔氏，骥称率马本杨子；真龙论定古圣贤，万古凡马何曾比。君不见？呈材自天，西极擅美；见非一毛，行可千里。破尘红，追电紫；秦关冀野得意时，一发万夫莫能止。胡为乎伯乐杳然、九方已矣；牝牡骊黄，皮相尔尔！顾影自惭伏枥号，蹉跎岁月伊胡底！一年颓废又一年，可怜困骥今若此！骥乎、骥乎命何如？老大竟堕盐车里！骥乎、骥乎心莫悲，黄金台筑为谁始！尔骨还售五百金，死后生前总一理；但能死后骨留香，赫赫生前枉如彼。鹏不飞兮群鸟嗤，鹤不舞兮群鸡耻；得时炎附失时凉，世路悠悠本大抵。纵然要作不平鸣，其奈肝胆向谁是？我今为作「困骥歌」，歌诗者权作知己；知己夫物亦有然，是岂区区感恩已！闻歌肮脏嘶一声，昂昂又欲空群起。

　　吴贞荆偕老照

　　山屏云峭壁，松楸翠欲滴；间有地行仙，坐忘山中历。当年意气豪，禹浪千层激；跨鹤上扬州，万里关山笛。物色出风尘，归来清于涤；笑彼名锁缠，碌碌长途覝。譬如驽马痴，恋栈终伏枥。谁似画中人，行乐无捣惄；更有中馈贤，黾勉鸡鸣惕！福本自德求，吉仍从惠迪；兰桂立森森，好花随意摘。旨酒晋爵来，难老歌永锡。古有齐眉称，迄今声未寂；今看偕老图，相与岁华历。道子妙写生，印印如准的；他年故事添，合与梁鸿敌。

　　红毛楼观海

　　红毛楼上面面空，海上奇观入望中；我辈登楼楼上望，茫茫大半是朝东。鹿耳门兮鲲身线，收尽南天百谷雄。

　　蔡希敏重卺行

　　昨宵天上双星灿，今夕人间花烛烂；人间花烛烂天红，河桥莫漫隔西东！天河桥上接天台，前度仙郎今又来；来时仙乐再吹弹，依旧声声奏合欢。旧时弦断今时联，瀛海巧联奎海缘。若问菱花郎已试，画眉深浅可曾记？记来添画远山笔，认取破题还第一。罗帷幅幅绣鸯鸳，六六仙娥七七郎（时郎年四十九、娘三十六）。七七衍虚四十九，其中妙用君知否？六六春宫三十六，天根月窟往来复。是谁作合故迟迟，大造瑞应此大奇。

　　门人陈植青入泮

　　读书不为名，今人与古比；读书亦为名，都从采芹始。少小从予游，及门推质美；果处囊中锥，颎脱便如此。尔看马空群，一发直千里；勿以着初鞭，而画半途止！古来范子期，重任秀才起；小就而大成，吾将拭目俟！

　　王鸿卿烹茗鹤避烟照

　　看鹤盘松顶，煮茗月明天；此间得佳趣，翁真地上仙！心清非学佛，坐久不参禅；养气游天地，造化一炉烟。

　　春江吟，送鸿卿归清溪

　　杜鹃啼破绿杨烟（用杨兴宗句），别苦不教柳色妍；同是萱零苫块者，江亭挥手倍凄然！追思异地萍踪合，清溪、瀛水两相连；臭味投兮肝胆照，荆州识在廿年前。风雨无间清课事，敲棋煮酒又茶煎；父事降为兄事列，从来好友本忘年。鹿岛波平春水绿，故人西望买归船；万里晴航送君去，清风明月惹情牵。天涯此后谁知己？殊嗜酸咸且自怜。珍重窗西时剪烛，心交记取海云边。

　　蔡希敏垂钓照

　　乾坤清气得来难（用元遗山句），万里江湖一钓竿；有时钓得巨鳌起，千金难买钓人滩。吾闻渭滨之水、富春山，山高风古水流湾；画中人也景中意，别有天地非人间（用李青莲句）。

　　云林松鹤画本

　　鹤擅九皋鸣，松推百木长；品格并高超，漫言一无雨。类聚物且然，相于非勉强；画意妙倪迂，清标亦吾党。

　　韩缉五照

　　写生道子妙传神，妙手逢君更写真；清标品格清华景，管领风光得意春。春花春柳满春庭，随意摇红随意青；茶烟缕缕清课罢，香风绕遍读书亭。闲情偶寄画桥南，环桥流水水拖蓝；个中相喻无言处，坐对盘松鹤梦酣。琴心怜取美人心，石上横陈百衲琴；且将一曲「春光好」，留赠知音月下吟。

　　瀛海王氏宗祠落成

　　万物本天生，人生由祖始；不有寝庙成，何以修禋祀！我读生民诗，直溯厥初起；多君廑孝思，追远不容已。先是家闽漳，太原久受氏；壮游海之滨，居然稽山士。作庙祀其先，大义肩综理；就中卜地灵，创建于仁里。朝山面瀛东，东方来气紫；背海枕城垣，固与金汤比。构就观厥成，佥曰轮奂美。尊祖而鸠宗，昭穆洽伦纪；无忝尔所生，用进厥考妣。祭品洁而清，苹蘩采沼沚；春露又秋霜，僾忾俨怙恃。一脉血气通，贯在筵与儿；遥知水有源，衍派长如此。俎豆百世馨，匪直云礽止！

　　贺陈仲义长郎颎巨入泮

　　君家惊座奇今古，君学承家谁与伍！扫军笔阵擅横行，不傍垣墙自辟户。宝光烛起海天东，知是珊枝罗水浒；鲲鹏倏忽化神奇，云翼摩空争快睹。

　　寿辛母许太君八秩

　　秋山秋水净无烟，玉露如珠累累圆；天酒酿成寿酒好，萱堂晋爵海中天。海天环屿奇六六，生长女宗岂偶然！陇西壶范高阳秀，甲子重翻二十年。有时数霞落天半，有时玩鹤戏海边；绕膝舞庭森玉树，兰馨桂馥相映妍。昨夜湖西浮瑞气，流光万顷到瀛壖；晓望五云三岛现，长生歌曲奏金仙。是日天书来介寿，岁星岁岁烂华筵；登堂拜母无量佛，笑说三万又六千。

　　挽石朴斋

　　海天昏黑海雷吼，破浪鲸鲵秋夜走；罗岳石摧百尺巅，瀛壖惊睹落星斗。曩时清诲几过从，略分言情忘年友。投我木李、投我桃，至今尚未报瑶玖；忽骑箕尾比列星，可是星宫悬已久？不然德者福之基，应享三万六千寿；如何人瑞地行仙，仅称「六十有六叟」？人语传来半信疑，十分遥望伤八九；二百里外来讣音，岁辰、月戌时在酉。其日乘鸾上碧霄，何时化鹤归黄耇？任呼返魄与招魂，一意星回帝左右。霜寒露冷又风酸，「天问」无辞空搔首；楚些哀遍思旧铭，白马素车我敢后。啼鹃溅血泪星星，献以冥镪祭以酒；大梦长眠杳九泉，人琴感叹知耶否？石之火矣电之光，古往今来谁不朽；生顺死安两无惭，如此羽化何所负！芙蓉城里是故家，莫说其乡无何有！

　　送春歌；仿梁元帝春日诗重字体，为蔡希敏归奎海咏别

　　春花春月闹春嬉，阳春烟景十分奇；报道故人春去也，春江风便送春宜。春城廿载瀛洲客，春宵剪烛话心知；投囊争富吟春句，煮酒频敲春夜棋。今春忽买归舟紧，得意春归信乐之；也知此去春台乐，其奈留春系我思！留春无奈饯春去，鹿岛春澄三月时。春草曾题江淹赋，春柳曾吟李白诗；古来多少伤春别，今日春三忍别离！别春思春春知否？暮云春树不胜悲！春水盈盈秋水兴，春情宛在水之湄；春潮有信君须记，重看来春返棹期！

　　望玉山歌（「志」云：『大武峦山后障，三峰并列，终岁雪封如纱笼香篆。冬日晴明，乃得见；顷则云雾复合』。又陈梦林记云：『山北与水沙连内山错』）

　　天苍苍，海茫茫；武峦后，沙连旁：半空浮白，万岛开张；非冰非水，非雪非霜。老翁认得真面目，云是「玉山发异光」。山上宝光山下照，万丈清高万丈长；晴云展拓三峰立，一峰独耸镇中央。须臾变幻千万状，晶莹摩荡异寻常。四时多隐三冬见，如练、如瀑、如截肪：骇目惊人不一足，莫辨璧圆与圭方。我闻辉山知韫玉，又闻采玉出昆冈；可求犹是人间宝，争似此山空瞻望。当时有客痴山凿，自恃雄心豪力强；岂知愈入愈深处，归于无何有之乡。嗟乎玉山愿望几曾见，我今何幸愿为偿！偿来愿望亦造化，多谢山灵不可忘。山灵归去将谁说，依旧囊纱而篆香；大璞自然天地秘，未知韫椟何处藏！且将一片余光好，袖来宝贵入诗囊。  
　 
五言律

　　读李尔冲遗稿

　　与郑君弼游鹭江诸胜

　　与韩奎垣话南川近状

　　放洋

　　枫亭阻雨

　　帆口阻风

　　次韵苏斋「再来草」（三首）

　　读「汤卿谋集」（四首）

　　写怀

　　中秋出闱，夜游三山

　　与施乃庚、郭乃承、李尔冲登乌石山

　　游小西湖

　　暮春夜与吴焕章、邱瑞岚、邱桂芳、唐英臣、侯鹏九壶春楼小集

　　李尔冲招同王晴岚、王光五、陈光远、李瑾卿夜集小斋

　　月夜听僧智辉与李尔冲和「平沙落雁」操

　　西屿灯（屿在澎岛，三十六屿之一。琴川蒋太守造塔设灯，捐俸置资，俾舟人夜渡认灯收澳；至今赖之）

　　草草亭夜奕

　　贺陈朝修入泮

　　读李平甫「送穷诗」感咏

　　读李尔冲遗稿

　　检君遗稿读，添我泪痕频。诗骨遒唐、宋，文心尚汉、秦。如何名下士，竟谢学中人！可怜玉楼记，还催去后身。

　　与郑君弼游鹭江诸胜

　　选胜肩舆转，搜奇屐齿通；云深藏野寺，树古老秋风。眼入青霄里，心雄碧海中。归途霞返照，散满鹭江红。

　　与韩奎垣话南川近状

　　投荒垂老者，万死一生间；白发三千里，黄沙百二关。冲开烟瘴塞，踏破岭云悭；闻道天涯健，相期海外还！

　　放洋（台、厦水程，大小两洋俱横流。自鹿耳门抵澎为小洋，属台界；由澎抵厦为大洋，属厦界。环澎有三十六屿）

　　鹿岛驶飞航，横冲大、小洋；耳闻催发棹，背指远离乡。风便波无力，潮平月有章；澎峰奇六六，画界水中央。

　　枫亭阻雨

　　云锁枫亭驿，风狂雨过溪；乱流争赴壑，涨浪欲无蹊。沙压桥吞石，崖悬马滑泥；行行都且止，不是为途迷。

　　次韵苏斋「再来草」（三首）

　　过江山县

　　晨装过异县，策马历虬松；酒力霜威减，峙情雪意浓。石头排鼎时，柳眼睡烟重；记取江山胜，行行度晚冬。

　　立春日独酌

　　四时今第一，独酌且言欢。节莫忙中过，途经险处盘。催人霜鬓老，容我酒肠宽；几日班联上，朝天又正冠。

　　将抵都门

　　程途计廿旬，倏忽物华新；旅馆浑宾主，悭囊破友亲。一庭森玉树，万里慰劳人。直上长安道，行看九陌春。

　　读「汤卿谋集」（四首）

　　我爱卿谋品，萧然谢俗喧：神登幽士梦，韵醉美人魂；托兴唯湘草，知心只亦园。茶香清课外，淡永每无言。

　　我想卿谋学，飘然盖世奇：笔空千载史，语镇百年碑；缥缈仙风引，幽深鬼境知。陈言刊一切，不屑寄人篱。

　　我叹卿谋命，凄然实不犹：功名艰北阙，贫病托南楼；眼贮三船泪，心量十斛愁。那堪妻子辈，相继竟归休！

　　我读卿谋传，巍然擅盛名：天教五不幸，人异百无成；大业垂今古，微躯任死生。青华仙籍录，身后有余荣。

　　写怀

　　病久如曾愈，愁多不觉添；依然姜性辣，敢比谏书严。但拙蝇头逐，休生雀角嫌。请看时序变，犹自有凉炎。

　　中秋出闱，夜游三山

　　七艺今朝满，三秋此夜分；游人多异地，试客尽同群。灯烂光欺月，歌高响遏云；榕城好风景，随处挹清芬。

　　与施乃庚、郭乃承、李尔冲登乌石山

　　闻道乌山好，相邀踏翠微；近城无市气，入寺有禅机。百道阶泉古（五代王氏筑百道阶，阶边有泉），千重锦绣围；登临贪景胜，戴月乃言归。

　　游小西湖

　　西湖如画意，点染水之涯；地与三山古，时来六月嘉。摇波红雾皱，转棹绿阴斜；四望楼亭畔，新荷面面花。

　　暮春夜与吴焕章、邱瑞岚、邱桂芳、唐英臣、侯鹏九壶春楼小集

　　笑我招携者，都非与世宜；春风三月酒，夜雨一楼诗。话以同心絮，创忘剜肉医；随时行乐好，趁未鬓成丝。

　　李尔冲招同王晴岚、王光五、陈光远、李瑾卿夜集小斋

　　良朋欣雅集，夜饮共招携；胜会追陶、谢，风流擅阮、嵇。吟诗敲砚北，剪烛话窗西；不觉星河耿，声声五夜鸡。

　　月夜听僧智辉与李尔冲和「平沙落雁」操

　　步月访禅家，挥弦对碧纱；俨然来远雁，相与落平沙。着指频频印，关情故故斜；曲终尘俗洗，并不点些些。

　　西屿灯（屿在澎岛，三十六屿之一。琴川蒋太守造塔设灯，捐俸置资，俾舟人夜渡认灯收澳；至今赖之）

　　黑夜东洋里，红灯西屿头；摇风围塔定，照水共波流。一岛浮光现，千航认影收；安澜纪功德，长荷使君庥。

　　草草亭夜奕

　　草草凉亭上，敲棋兴不禁；四围星度接，数着月光侵。先后关生死，兴亡尽古今。局终分黑白，胜负了无心。

　　贺陈朝修入泮

　　奎璧烂华文，才名已属君；骥驰应马率，鹤立肯鸡群？乍出竿头日，看梯石上云；遥知横笔阵，扫却万人军。

　　读李平甫「送穷诗」感咏

　　穷鬼枉劳送，读书儿本寒（平甫诗有「送去送来还复语，君家犹有读书儿」句）；未开花富贵，且报竹平安。到老仍余拙，投闲便得欢；万般供一笑，放眼海天宽。  
　 
七言律

　　鲫潭月夜泛舟

　　春游靖海寺

　　四十书怀

　　秋日仰峰晚眺

　　游竹溪寺（山门古名小西天）

　　登龟山

　　宿冈山岩

　　游打鼓山

　　江亭夜坐（二首）

　　寿耘庐薛明府（二首）

　　法华寺怀古（古梦蝶园旧址，蒋金竹太守布山门景胜，凿池造龙舟，建半月楼观美人竞渡；今废矣）

　　赤嵌城怀古（荷兰借牛皮地，筑砖城；郑氏至，遁去。后归版图）

　　五妃庙

　　感事

　　酒旗，次沈晴岚韵

　　次苏斋「再来草」元韵（十三首）

　　次海东书院山长宋荔卿「归粤西兼赴礼闱留别」元韵（四首）

　　感叹

　　哭门人郑君怀

　　无题诗，和吴松涛（四首）

　　入厦门港

　　登鹭州

　　白鹿洞

　　虎溪岩

　　日光岩

　　万石岩

　　醉仙岩

　　夜泊铜山，越日与郭瑟江、陈卜五、魏以甫上宝智寺

　　门人施钰入泮（有序见「骈文」）

　　秋日怀鹭州方玉华

　　因病省试不果，书以志勉

　　予因愁病值生辰，易号「半花颠」

　　次海东书院山长曾鹤峰「和程明府秋声六咏」元韵

　　送汇亭何夫子由明府擢淡司马升任潮州太守（二首）（代）

　　甲子五十书怀

　　闻苏斋还京谢恩、复守台郡，次韵二律

　　苏斋抵任台郡，因忆丙午台变保城有感

　　望芦川早发

　　寿一峰张宗师

　　和「郡斋夜赏海棠」（二首）

　　丙午林逆之变予募义堵御，戊申中堂福公奉命平台志庆

　　柬吴焕章（四首）

　　门人郭绍芳秋闱获隽（二首）

　　宿五通亭

　　东西塔

　　清源洞

　　九日登赐恩岩

　　弥陀岩

　　过万安桥

　　濑溪夜渡

　　丁巳秋，年兄林炜如悬弧；时长郎达卿偕弟静有台、厦游泮双喜（二首）

　　甲戌暮春，读吴桐井「哭淦儿诗」；忆去年三月翔儿殇，泪次其韵

　　送茂才张如春以将军幕凯旋西渡归陕右

　　追和陈紫峰先生「游紫帽凌霄塔诗」元韵

　　追和罗一峰先生「五峰诗」元韵

　　台郡八景

　　贺李碧云入泮

　　柬郭瑟江

　　次韵学使庆蕉园「五色蝶」（五首）

　　李尔冲、杜对海招访山庄友人

　　与郭乃承夜集晓镜斋话旧，越日送归温陵

　　送耘庐薛司马入觐（四首）（有序见「骈文」）

　　送郑启三归南坂兼应潮州何太守聘（二首）

　　次韵「中秋郡署红梅早开」（二首）

　　寿郡守苏斋（二首）

　　送别陈朝修（二首）

　　柬游峰山

　　六十春咏

　　登屴剻峰（鼓山绝顶）

　　游涌泉寺

　　喝水岩（岩下有仙床忘归石）

　　与施乃庚、郭乃承、游诚伯、李尔冲宿鼓山延客堂

　　乙丑洋匪勾引山贼围台城，平后志庆（二首）

　　挽文峰林公升定海总戎、留台弹压，疾终官署，子澹斋扶榇内渡归蓝田（二首）

　　次广文吴友山「台阳怀古杂咏」元韵

　　哭景若兄

　　送杨梦莲从伯爵许军门东征凯旋加功归晋水

　　甲戌九月二十一夜，予方有秋兴，适奎垣以诗见贶，清话更阑，迭次其韵，感赋二律

　　寿吴母刘太君七十（二首）

　　与广文黄淡川话旧

　　戊申春，与诗人吴奇文、邱瑞岚、邱桂芳夜集袖琴亭，刻烛分咏，拈得中庸语大为题；同人以莫载从何说起，予窃以天地人物该之，率成一律

　　鲫潭月夜泛舟

　　十里寒潭净碧流，歌声风送月明舟；云山倒挂千层画，天水交融一色秋。宿鹭连拳围玉镜，跃鱼喷味碎金球。江亭上下随波去（琴川蒋太守结彩亭于舟上，名江上水心亭），人在冰轮转处游。

　　春游靖海寺

　　郭外寻春踏翠峰，榴环古寺尚留踪（古名榴环寺）；北园梦断萦花蝶（寺系郑氏北园旧址），东海归来贮钵龙。面面豁开圆觉路，声声敲破指迷钟；谈禅半日闲分我（琴川蒋太守建洞天半日闲亭），洞在诸天第几重！

　　四十书怀

　　壮时直欲气凌云，十载消磨坠俗氛；世故中年犹见恶，名山大业尚无闻。蝇头不解谋寻尺，驹隙还须惜寸分；若待桑榆收也晚，几曾霞照烂天文！

　　秋日仰峰晚眺

　　万象森罗晚眺中，茫茫海阔与天空。马蹄投驿忙行客，牛背还村认牧童。风势送云归岫白，霞光带日返江红；静观白乐乾坤大，点缀秋容各不同。

　　游竹溪寺（山门古名小西天）

　　西天即在海东关，记此沙门旧日颜。竹径缝云围世界，溪桥渡水出人间。梵音了却忙中闹，鸟语吟余静里闲。解到拈花微笑去，暮霞斜挂斗魁山。

　　登龟山

　　晓上孤城最上峦，山亭小筑白云端；撑天雪饱松枝古，匝地霜侵石骨寒。海鹤啸风千顷渺，林猿啼月五更残。登临领取东南胜，放眼凌虚四望宽。

　　宿冈山岩

　　山外连云云外山，云岩古剎谢尘寰。零星木石相牵引，断续藤萝且附攀。避客兔归三窟里，谈禅僧现十方间。浮生因果谁参破，夜半钟声梦觉关。

　　游打鼓山

　　千尺悬崖一隙通，长蛇盘在水流中（「志」云：『秀起海边，势若长蛇』）；归云入洞山屏展，破浪回潮海气空。西望飞帆参石佛（「志」云：『西有石佛，舟人经此鸣金、焚纸钱』），南游采果问仙翁。搜奇恰好三春最，四面拖蓝万点红。

　　江亭夜坐（二首）

　　江亭背立海城关，围住鲲沙七线湾；蜃阁消归山外水，渔灯分占水中山。众星罗野珠千点，孤月当空玉一环。短笛划然长啸起，歌声直遏碧云间。

　　更上层楼兴未阑，涛声数过几沙滩。亭亭目极三千界，扇扇窗开十二栏。酒醉那知瓶报罄，棋敲不觉漏催残。泠然如在诸天宿，梦立瀛洲最上峦。

　　寿耘庐薛明府（二首）

　　理学承家不世同，春官早擅出群雄；文章昔着江之左，政绩今标海以东。洗出寸心澄水白，栽开满县烂花红。称觞恰好浓秋露，天酒絪缊造化功。

　　八月浮来贯月查，载添健饭进胡麻；应时南极悬云上，奉使东方到水涯。千载班名联玉笋，百年帖字艳金花。天心久为苍生计，霖雨长留泽万家。

　　法华寺怀古（古梦蝶园旧址，蒋金竹太守布山门景胜，凿池造龙舟，建半月楼观美人竞渡；今废矣）

　　法华景胜几时荒，剩水残山惹恨长！蝶化空寻高士梦，龙归不斗美人妆。通幽纵曲高低径，随喜难分上下方。旧事风流何处问？月楼无语自凄凉！

　　赤嵌城怀古（荷兰借牛皮地，筑砖城；郑氏至，遁去。后归版图）

　　赤嵌之筑始红彝，沙碛空余旧日基；自恃雄心来鹢首，枉教狡计借牛皮。南关镇海经三世，北阙朝天又几时！霸业兴亡都是梦，砖城久已兆先知（按「嵌」字入仄韵二十七「感」，作开张山貌；又入平韵十五「咸」，作岩。「嵌」世多用仄；而翰林编修万经骈体文序孙司马元衡「赤嵌集」，有「城列赤嵌，官纡黄绶」句，则用平，今从之）。

　　五妃庙

　　真姬并命海之涯，化血啼鹃落日斜；奇节直符天地数，幽贞谁比帝王家！要求同死冰添冷，肯使孤生玉点瑕！魂气争光魁斗上，空山馨荐不胜嗟（庙在城南魁斗山前）！

　　感事

　　花化世事变于棋，局外休将局内嗤！秋雁凭空还篆字，春蚕未死尚缠丝。美人歌泣千金值，壮士恩仇一剑知。风雨际天应悔错，留根芳草可全欺！

　　酒旗，次沈晴岚韵

　　青帘摇影杏花红，疑是天星落照中；引到游情携阮杖，招留醉态倒山骢。孤村晓挂初晴日，深巷香飘不定风。少妇当垆遥望处，板桥驴背认归童。

　　次苏斋「再来草」元韵（十三首）

　　病起

　　小春倦倚北窗边，虚度阳和好景天；篱菊别情慵对酒，岭梅索句待题笺。采薪毕竟应无恙，擎柱由来岂偶然！寿世有丹先寿己，何须买药觅壶悬。

　　岁暮寄里中亲友

　　海内天涯共岁徂，故乡忆得异乡无？霏霏雨雪伤今我，仆仆风尘悔始吾！祗剩空囊都是沚，且拈寸管未全枯。维桑与梓余霞照，可有天星烂寿榆？

　　读放翁「清时有味是归来」句志感

　　清时有味是归来，几度风霜老大回；耐冷犹存三径菊，冲寒且看一庭梅。但将世态琴心淡，莫把人情剑气猜！好是故园森玉树，灵芝秀草又新栽。

　　腊尽日书怀

　　归乡终岁掩云关，雅爱幽居不市阛。来日逢春随处好，频年送腊几时还！破痴要解拈花笑，觉悟曾闻点石顽。万态升沉浑是梦，千金难买一身闲。

　　入闽省口占

　　三山父老半闽侯，记得弦歌几度秋！八面金汤终古在，万家烟火较前稠。纵无旧宦留青眼，尚有故交共白头。榕树环阴都是荫，休嫌鸿指再来投！

　　出仙霞岭

　　登峰造极踏仙霞，帝座天中烂日华。云路鹤盘谁作主，雪痕鸿印即为家。分关劈断双流水，越岭冲开六出花。遥望长安西北去，几番落驿夕阳斜！

　　渡钱塘江

　　乘风发棹渡钱塘，过客何须费揣量；一自潮头回射弩，至今江上稳飞航。云山遥展图中画，烟水新磨镜面妆。武肃灵光何处现？流波终古送斜阳。

　　苏州小除夕咏怀

　　姑苏佳节异寻常，客地繁华亦兴狂。送腊且容驴背懒，逢春暂息马蹄忙。笙簧歌曲斑烂舌，诗酒风流锦绣肠。可是吴宫金粉剩，烟花无处不台廊！

　　高邮舟次

　　孤舟夜泊一劳人，六十年来半苦辛；水水山山多异地，风风雨雨又新春。炎凉世态随时变，离合乡心结梦真。要破愁城应酒力，倾杯且莫负良辰！

　　清江浦除夕书怀

　　清江浦上宦游人，待渡河干恰值春。今夕思乡千里远，来朝改岁一番新。依依柳絮曾垂岸，点点梅花不染尘。此去晴光行处好，漫嗟坎坷尚缠身！

　　自哂

　　自哂身名滞野蒿，天山踏遍不胜劳；冷风十载携双袖，毒瘴千重敌一袍。幸荷君恩涵海阔，获宽臣罪戴天高。丝纶再付持竿者，得水还看钓巨鳌。

　　题粤西老馆万选堂璧

　　长安久建粤西堂，好憩同人走马忙。自昔曾来膺凤诏，而今还仰锡龙章。轩诗雅爱吟花胜，壁剑高悬射斗芒。云里帝城今即是，天风时度御炉香。

　　梦觉口占

　　走遍天涯匹马轻，黑甜乡里也频惊；梦中蝶翅机终幻，觉后羊肠路始平。肝胆谁怜磨剑气？头颅自顾老诗情。灯花未落炉烟剩，且把心香一缕萦。

　　次海东书院山长宋荔卿「归粤西兼赴礼闱留别」元韵（四首）

　　小春佳景饯分离，兆应春宫酒满卮。马帐正吟留别句，鳣堂恰好落成时（适修海东书院落成）。曾开讲席宏来学，忽买归舟动去思。自计西旋旋北上，文章报国寸心知。

　　尊酒论文海外缘，儿曹师事已年年；真能有术金都化，直欲无瑕璧乃全。骥骋凭教奋平地，鹤盘端合响遥天。力扶大雅相期切，侪辈应思策简编。

　　老大久已业荒荒，闻道先生返故乡；下里敢联高曲妙，小言愧和大声长。南来吾道传薪火，北上公交车饱剑霜。便挂云帆闽海去，波臣效顺渡重洋。

　　声价由来十倍论，君才早自擅雄浑；空群万马行文势，扫阵千军落笔痕。赤帜任凭坛上拔，红绫看取阁中存。泥金好寄春潮信，飞渡佳音到鹿门！

　　感叹

　　衰年落拓海天东，一任洪炉造化工。睡眼那分棋黑白，平心不买剑雌雄。人传已死归前辈，我愧余生剩此翁！名士由来都画饼，庸才敢恨踏虚空！

　　哭门人郑君怀

　　才亦犹人命不遭（用李笠翁句），奄然赍志任悲号！自惭古道裁吾党，相长今兹失汝曹。千里几曾来负笈，三余谁复共焚膏！诗文灵气归何处？肠断当年落笔豪。

　　无题诗，和吴松涛（四首）

　　吹落天香惹醉魂，寻香爱绕美人村；杨妃粉黛三千妬，崔氏风流五百冤。自露芳心抽翠钿，相期絮语待黄昏。怪他摇动行春影，掩却梨花深院门。

　　溪水流来出若耶，清溪倒映绣窗纱。凌波罗袜缠千缕，拜月湘裙折九华。乌鹊桥头催递柬，鹦哥院后唤煎茶。香风送到氤氲使，细贴云鬟并蒂花。

　　宝匣分明卸晚妆，无劳怅望宋家墙；朱绳可是缫蚕茧？红袖居然睡海棠。莫断云轩遥玉女，谁游台洞误仙郎！别君遗枕君须记，几度阳台认楚襄。

　　铜壶滴尽露华清，轻揭珠帘送月明。有觉梦中嬴薄幸，无波影里解多情。卖花已断穿花蝶，折柳仍牵织柳莺。回首江楼金粉剩，板桥流水自盈盈。

　　入厦门港

　　买棹扬帆鹿耳间，茫茫背指竹城关；横流只见天连水，入港依然地载山。到岸人争先捷足，登程客解旧愁颜；回头历过风波险，驿路行装万象闲。

　　登鹭州

　　鹭州四面印沧沙，南北东西此上楂。江石中流支砥柱，海田闹市走生涯。风前歌棹频依岸，月下渔灯半是家。领取登临新景胜，依稀桑梓旧繁华。

　　白鹿洞

　　六合悬崖别洞天（中有六合洞），探幽个里了尘缘。凿空石室来参佛，敲破山门试问禅。面海碧收千顷浪，近城翠接万家烟。斜阳返照楼中画，满幅云霞挂鹭川。

　　虎溪岩

　　峰回路转别乾坤，缥缈灵岩谢俗喧。踏破岭云山起面，敲开僧洞石分门。寒桥曲折通幽径，危塔崚嶒出短垣。流水渡花何处去？隔溪清浅是仙源。

　　日光岩

　　山庄禅院水云乡，买渡登临踏上方；拍岸有声凌万顷，因风无定转千航。露华浸石寒秋浦，岛势回潮送夕阳。柔橹摇归移洞去，隔江烟树半苍茫。

　　万石岩

　　迭嶂层峦万石生，幽岩构结岂虚名！鸟吟空谷偷诗调，水滴寒桥淡画声。四面溪山皆旧迹，几间楼阁半新成。搜奇引入桃源胜，疑是仙津路可行。

　　醉仙岩

　　仙翁一去不知还，曾化元机在此山；石洞打开方外景，桃溪笑画酦醉颜。痴思羽客当年事，消受僧家半日闲。梦觉迷津如渡我，瀛洲宛在鹭洲间。

　　夜泊铜山，越日与郭瑟江、陈卜五、魏以甫上宝智寺

　　一幅飞航扇碧澜，因风夜泊此铜峦；浮洲蟹舍围沙岸，滨海鱼庄护石栏。塔势随波移棹橹，钟声入梦到江干。来朝踏上莲花界，回首迷津渡几滩。

　　门人施钰入泮（有序见「骈文」）

　　肩吾以后读书身，初服儒冠物色新；自命匪奢天下任，相期无负古之人！巧凭玉尺裁量准，愧度金针刺绣神！海鹤异时参杏燕，乘轩笑指榜龙津。

　　秋日怀鹭州方玉华

　　若兰臭味醉心香，几度逢秋几断肠！每欲葭苍还倚玉，那堪露白又为霜。独锺我辈情千缕，所谓伊人水一方。遥想相思同此恨，鲲沙鹭渚两茫茫！

　　因病省试不果，书以志勉

　　半世功名未遇时，文章得失寸心知。不才敢恨输先着，多病偏教落后期。驴背鸡声凭献策，葭苍露白但吟诗。三年且把毛锥琢，休道囊中未处之！

　　予因愁病值生辰，易号「半花颠」

　　我今别号「半花颠」，总为愁多剧可怜！顶露狂非张旭圣，目茫疾甚退之贤。添筹此地虽环海，炼石何时竟补天？且伴儿孙一场戏，谈禅说鬼话神仙。

　　次海东书院山长曾鹤峰「和程明府秋声六咏」元韵

　　蛩声

　　惆怅西风落叶秋，虫吟四壁倚科头；三更迭唤将谁诉？万籁孤鸣若有由。■〈口惠〉唳应添机妇怨，凄清不管旅人愁。钟残漏尽挑灯起，几度嘈嘈尚未休。

　　雁声

　　横空结阵渡江干，惊断霜秋月夜寒。边塞三千啼别远，雄关百二唳飞难。平沙苦诉金风剪，极浦悲号玉露团。宿水呼群频叫落，声声细听试凭栏。

　　笳声

　　悲秋羌笛夜闻来，月下风嘶塞上台；汉使声声胡地恨，刘郎曲曲雁门哀。拍时血染征袍泪，触处魂伤旅梦回。无限关情都恼杀，不堪怨听落疑猜！

　　捣衣声

　　秋宵万籁尽销沉，忽听霜寒几度碪；断续撼来惊旅梦，高低捣去碎乡心。风前远送江头响，月下频敲石上音。更有一番肠断处，浣纱溪女自微吟。

　　芦荻声

　　日暮荒村浅水游，荻芦响处不胜愁！几回吹到藏鸥渚，数阵敲来宿鹭洲。摇落深滩寒月夜，拍衣古岸舞风秋。飞声杂入渔歌里，付与江边一叶舟。

　　落叶声

　　送汇亭何夫子由明府擢淡司马升任潮州太守（二首）（代）

　　琴堂月印海天东，鹤梦清携两袖风；学本杨州夸水部，治如蜀郡化文翁。珊瑚网起连江碧，桃李花开满县红。药笼采来芝桂品，惭将溲勃附其中！

　　春风碧水使君舟，载出双龙五马游；半刺乍临台北上，一麾遥接岭南头。潮民何幸瞻韩至，海国空怀借寇留！此去贤良二千石，的应进秩觐神州。

　　甲子五十书怀

　　百年半度散材人，虚掷光阴五十春！服政到头赊后望，知非回首愧先民！鼠虫谁幻浮生梦，牛马凭呼现在身。且看贞元轮甲子，风光又是一番新。

　　闻苏斋还京谢恩、复守台郡，次韵二律

　　冲烟踏雪破风尘，垂老还京剩此身；十一年中三至者，万千里外再来人。携囊贮句虽云富，托钵偿逋未了贫。若问个中无限意，新衔自署「更生臣」。

　　双清心迹不沾尘，宦海茫茫自在身。大任仔肩留健者，苍生引领出斯人。蹇驴北上谁周急，驿马南驰不患贫。要地由来关廑念，闽疆重与腹心臣。

　　苏斋抵任台郡，因忆丙午台变保城有感

　　十一更舟五采旛，登台齐拜使君门。长途老马知前驿，熟道轻车认故辕。终是旧勋膺主眷，的应新任报君恩。一麾悬照当空镜，海日何曾蔽覆盆！

　　二十年前宦海东，回头汗马几人同？山河伊昔保无害，童叟到令传有功。运甓肯辞宏景瘁，据鞍不减伏波雄。桑榆霞照休言晚，天半还标万丈红。

　　望芦川早发

　　三更残月五更鸡，迭促晨装上马蹄；掩映酒旗茅店北，微茫田舍石桥西。风声动柳闻中觉，雪意藏梅望里迷。毕竟芦川何处是？还须买渡问前溪。

　　寿一峰张宗师

　　岐西闲气蔚洪蒙，圣代名臣岳降中；布化原从分陕左，流膏直到极闽东。五庠礼教裁吾党，四邑弦歌颂我公。傍得门墙桃李种，滋培长荷作霖功。

　　和「郡斋夜赏海棠」（二首）

　　烛影摇光照影浓，卷帘斜看到残钟；宵深不滴怀人泪，睡足偏娇悦己容。着雨新妆红袖妒，含烟旧梦黑甜逢。花身本是神仙品，品出瑶台第几重？

　　脂痕匀染露华浓，百宝栏干五夜钟。漫说无香偏独恨，应怜有色为谁容。题词已借今宵宿，置酒宁期异日逢，名友花宜名友赏，居然昌阁会重重。

　　丙午林逆之变予募义堵御，戊申中堂福公奉命平台志庆

　　渠魁枉自外生成，化日光天妄肆横；死徙村墟皆鬼啸，变迁市井不鸡鸣。漆头纵待三年送，悬首宁逃一怒征！我拔义旗同奏凯，羽书飞报亦干城。

　　柬吴焕章（四首）

　　匏系丹霞困五穷，飘零瀛岛又谁同！才无世用艰锥出，癖不时趋笑瑟工。伯乐未来空冀北，管宁直欲老辽东。悠悠海外寻知己，苏子徒怀六一翁！

　　自命原争最上流，腰金曷不上扬州！睇巢梁燕几穿眼，钻纸窗蝇未出头。棋酒纵知留谢屐，风霜不悔敝苏裘。羊肠鸟道皆危险，何处康庄得意游！

　　九十春光半过期，催人岁月鬓成丝；放颠斗里禅逃酒，索句囊中鬼啸诗。天亦奈何呼「不管」，地犹有缺怆「焉知」！可怜河上同歌曲，莫怪嵇康报信迟！

　　铁骨支寒拥鼻吟，桃溪误约莫重寻！三生业债偿花月，两袖清风梦鹤琴。若献三朝知楚璧，还思一饭报韩金。据鞍不落他人后，老大休灰壮士心！

　　门人郭绍芳秋闱获隽（二首）

　　天孙锦织渡瀛桥，瀛岛天章亦锦标（台亦牛女分野）。笔本家传妆五色，烛仍官限试三条。朱衣夜静头方点，赤鲤雷鸣尾已烧。报听霓裳云外奏，仙风吹曲桂香飘。

　　讲席谈经课事修，几曾倜傥擅英流。独能淬剑磨风雨，便觉凌霄射斗牛。豹变早经成七日，鹏抟休止奋三秋。来春走马长安陌，伫看翩翩得意游。

　　宿五通亭

　　卖拙行装去路赊，西风匹马走天涯；晚村野店浓烟锁，古渡横舟落日斜。游惯不知身是客，心虚且暂寺为家；功名枕上华胥境，漫唱鸡声彻晓霞。

　　东西塔

　　人工奇绝直神工，宝塔巍然晋水中；五级当时连上下，双峰终古峙西东。分排寺闼摩天起，长镇泉关拔地雄（塔在泉郡开元寺）。梯石螺旋旋到上，登临眼尽八闽空。

　　清源洞

　　踏上清源第一梯，名山高结与天齐；苍松夹道疑无路，怪石开门忽有蹊。五色云霞楼外过，万家烟火望中迷。登峰造极应如此，俯视人间眼尽低。

　　九日登赐恩岩

　　赐恩岩上闹登高，裙屐风流逸兴骚；胜会可能还落帽？佳游何必不题糕！溪山一带供诗料，萸菊双清动酒豪。想到当年飞雁箭，空中神射属谁曹？

　　弥陀岩

　　弥陀佛空凿何年，可是沙门别洞天？竖起有山云峭壁，倒流无岸石飞泉（岩有瀑布泉）。孤亭特立空中界，半日分闲世外缘。俯仰放开观世眼，千寻崖下几桑田。

　　过万安桥

　　山川大类洛阳观（唐宣宗微行到此，曰：『山川之胜，大类我洛阳』），雄冠中州镇万安（「泉志」云：『东、西塔及蔡忠惠万安桥，为海内冠』）。鳌驾几时填海缺（王十朋诗：『人行跨海金鳌背』），鲸奔当日卷天寒（史载：『万安桥绝海而济，往来畏其险』。「雕龙赋」云：『鼓长鲸而翻赑屃』）。三千石骨工交磴（宋蔡襄「万安桥碑」云：『桥长三千六百丈』。又「宋史」载：『襄立石为梁』），廿一潮头约倒澜（「闽书」载：『桥未兴时，深不可址。忠惠为檄，使隶捧书海神；隶醉眠水边，视檄换一「醋」字。隶急白忠惠，大喜曰：「神许我二十一日酉时寻址」。海潮旬余不至，桥遂成』）。读罢手书忠惠记，垂虹终古跨江干（「志」载：『万安桥在洛阳江，宋蔡忠惠公襄造；自为记，手书勒石』）。

　　濑溪夜渡

　　记得坡公心赏事，清溪曾说「妙行舟」；谁知此地深夜渡，更胜当年浅水游。明月有情随棹转，好风无计奈歌留。醉中点点渔灯梦，数过溪南几画楼。

　　丁巳秋，年兄林炜如悬弧；时长郎达卿偕弟静有台、厦游泮双喜（二首）

　　撷藻流香蔚翠岚，鲲沙、鹭岛闹歌酣；连镳争奋群空北，列宿欣占极耀南。金友玉昆方陆二，阳乔阴梓等苏三。双齐文福推奇特，盛事真堪播美谈。

　　万丈文光达上台，秋高直射斗牛来。导河西授传家钵，学海东抡华国才。十载砚穿磨日月，双锋匣出鼓风雷。是龙露角观初变，拔浪端应夺锦回。

　　甲戌暮春，读吴桐井「哭淦儿诗」；忆去年三月翔儿殇，泪次其韵

　　亡儿痛绝已经年，捧读君诗更黯然！同是哭殇悲白发，那堪知爱隔黄泉！墨痕苦记来生后（殓时，长兄以墨染肘为记，嘱其再生），吟韵追思未死前（儿七岁，善吟诗；临死前夕，尝朗读数章）。随汝妹魂何处去？坛南社左海城边（旬日后，幼妹亦亡；二冢在南坛前）。

　　送茂才张如春以将军幕凯旋西渡归陕右

　　三春烟景满江红，鹿岛潮平扇好风；入幕才参专阃内，归帆人在拥旄中。一时萍水情缘合，千古文章气味通。知己休忘在海内，天涯原说比邻同。

　　追和陈紫峰先生「游紫帽凌霄塔诗」元韵

　　闲心谁被白云留，抱素真人耽景幽（抱素即云静）。不解六花何薄燠，偏教五月或先秋。名山自感名人赠，胜地犹怀胜会游。若问前贤读书处，古元室上小丹邱（凌霄塔南有古元室，室下有小丹邱，吴云静炼丹处。紫峰先生与弟让，读书其中）。

　　追和罗一峰先生「五峰诗」元韵

　　石屋容人五百优（山上有石室，可容五百人），搜奇应此恣遨游；堆云合碧天光染，浴日流红海气浮。灵草何人问消息，空山无历纪春秋。清高谁并吟诗客，啸破烟岚立上头。

　　台郡八景

　　安平晚渡

　　江干多是老渔翁，款乃声声晚渡东；落日流光知海阔，余霞倒影觉天空。浮槎未上津头月，鼓棹齐回午后风。到岸争先停夜泊，糊模雉堞暮烟中。

　　沙鲲渔火

　　沙鲲七线锁台湾，天险东南设此关；无数渔舟连海岸，几家烟火出江间。风摇萤点参差碎，浪拍星光错落圜。夜半烹鱼眠醉梦，不知身在水中山。

　　鹿耳春潮

　　黄山潮水发源长，奔撼雄关势莫当；好是三春鸣鹿耳，漫夸八月吼钱塘。涌时真觉银峰立，落处非关铁弩张。一自东鲸归海去，晴帆万里不波扬。

　　鸡笼积雪

　　积素江城望眼赊，天然琼岛水之涯；谁云海外三冬景，却少云中六出花？逊白梅魂尘不染，断青山色玉无瑕。朝霜夜月浑留影，一片寒光万里遐。

　　东溟晓日

　　耀灵渡海出东关，溟色苍茫曙色斑；黑雾拓开新世界，红云捧照旧河山。火珠吐浴青波里，金镜磨悬碧落间。笑造秦桥过不得，神鞭石血苦维艰。

　　西屿落霞

　　夕照衔山影渐无，丹霞斜渡入澎湖；相随鹜鸟飞沙际，忽断虹桥落海隅。五色文章天上降，九光锦绣水中铺。晚来风送轻帆过，云里行舟古画图。

　　澄台观海

　　置身高踞澄台上，放眼遥空碧海中；不使一层楼尚隔，真夸千里目能穷。龙门倒射沧溟日，蜃气消沉岛屿风。浩淼流波归巨壑，茫茫大半是朝东。

　　斐亭听涛

　　瀛岛官亭绕翠浓（亭在学道署内），凭栏听得怒涛冲；是真万顷潮惊弩，却似千竿竹化龙。面海多风因激浪，离山无树不关松。尾闾东泄无涯际，声在流波第几重？

　　贺李碧云入泮

　　瀛桥环翠藻芹乡，年少翩翩列上行；宝剑匣鸣随异彩，灵芝甲折便奇香。气华曾润诗书腹，品贵原生锦绣肠。秋月春风凭管领，看花莫惜马蹄忙！

　　柬郭瑟江

　　相投臭味订兰金，卌载知交岁月深；病去尚能支瘦骨，兴来且莫老灰心！典衣沽酒江头醉，索句携敲马上吟。重访梅桥休负约！一天春事共搜寻。

　　次韵学使庆蕉园「五色蝶」（五首）

　　半幅罗裙妙化希，绿阴草际任翻飞；蓝拖软翅风摇拍，翠染香须雨湿衣。伴柳略扶三起瘦，偎苔细贴一分肥。寻春不惜多情错，蕙径烟中尚未归（青蝶）。

　　宝厨钱化莫嫌希，栩栩生机款款飞。拾佩佳人妆绣幙，寻芳公子妒金衣。二分蔬叶和烟暖，百合花身带雨肥。爱伴密官为使者，春风得意忍言归（黄蝶）。

　　曾闻卢肇捉来希，点染胭脂两翅飞。笑拥慕香随采袖，争看生媚曳罗衣。桃腮对舞谁分艳，杏脸双栖欲斗肥。未了风流冤业债，花房惯宿几时归（赤蝶）。

　　罗浮仙洞出尘希，物化天然雅淡飞。梅瓣三更清入梦，梨痕一色冷侵衣。轻盈凤子心俱素，秀媚春驹态未肥。最爱何郎贪粉面，玉腰无奈惜花归（白蝶）。

　　庄周幻梦记应希，一片糊模上下飞；偶织莺捎迷黑夜，猝逢燕接误乌衣。幸春捉影浑来去，卷铁寻踪乱瘦肥。好待雨晴风定后，卖花认取带香归（黑蝶）。

　　李尔冲、杜对海招访山庄友人

　　故人新筑读书轩，薄有图书古意存；醇若饮醪交有味，淡如对菊落无言。远山作势青排闼，曲水多情绿绕村。散步连吟分野色，渔歌樵答又黄昏。

　　与郭乃承夜集晓镜斋话旧，越日送归温陵

　　老大离情更黯然，东游几日便西旋！每难晤面惟分水，最易谈心亦来年。半榻偿余诗酒债，一灯话尽古今缘。晨兴又是江头别，惆怅飞航各一天。

　　送耘庐薛司马入觐（四首）（有序见「骈文」）

　　小阳春色赴神京，司马翩翩此壮行。膏泽九年流海峤，颂声四起满江城。北驰驿路七千里，西渡舟程十一更。山水也知循吏好，风光到处管逢迎。

　　台南、台北尽棠阴，爱树相思古亦今。千帐祖筵惟饯水，一肩宦橐只囊琴；几番物色仁侯意，满幅诗章寒士心。海国他年迎竹马，重来记取旧讴吟。

　　声声唱出是骊歌，缇轼催行奈挽何！鹿岛云山新别绪，鲲沙烟水旧恩波。广培秋桂三枝馥，早植春花一县多。儿辈亦参门下士，心铭讵止口碑过！

　　特达循良第一贤，晨兴辨色入班联；星辰绚烂三台拱，云日瞻依五采连。催进九重宫漏箭，携来两袖御炉烟。天威咫尺天颜喜，迭锡宸章龙凤笺。

　　送郑启三归南坂兼应潮州何太守聘（二首）

　　异地相逢结友生，十年前已识韩荆；追思倚玉三千日，忽买归船十一更。鹿耳有门犹镇海，鲲身无线不缠城；山川也解伤离别，忍唱阳关第四声。

　　水天一色送飞鸿，报道西旋趁好风。是日裁诗惭刻翠，异时剪烛怅摇红！挥毫帖比双钓贵（素工书法，临别赠予楷、行二幅），增价声真十倍崇。此去岭南新物色，心知记否话瀛东？

　　次韵「中秋郡署红梅早开」（二首）

　　不是寻春踏雪时，暗香偏着冷香吹；桥头恨看三冬晚，岭上输开十月迟。疏影微酣高士梦，新妆半醉美人姿。这间生意何先茁，试问姮娥可得知？

　　一抹胭脂作意开，认桃辨杏任疑猜；漫随竹外斜枝未，肯似林中半树纔？索笑有情应赠句，怜香无语且倾杯。平分秋色官梅早，特为调羹鼎鼐来。

　　寿郡守苏斋（二首）

　　十年化被十闽东，扇海曾熏鼓俗风；选璞琢开千嶂白，网珊罗起一江红（原任学政）。即戎齐效三军力，奏凯频加百战功（军功加臬锡翎）。造福苍生咸托命，天教矍铄老来雄。

　　驿马南驰万里临，瀛壖重荫使君阴；河山如故环城郭，父老相随认鹤琴。甘露两朝天子德，寒冰一点老臣心。白云岳降诚非隅，嘘气长施傅说霖。

　　送别陈朝修（二首）

　　伊人家在水云乡，偶合萍踪到海疆；我愧非师徒日长，君真好友可年忘（时未从予游）。相投臭味黏胶漆，共溯元胎认梓桑。从此金兰添簿录，芳名告祖又焚香。

　　数晨数夕几多时？四月相逢十月离。书担催装儒者具，香奁细检美人思（时在郡纳宠同归）。前途一去经年别，后会重来隔岁期。记话春宵寻旧约，安排银烛待敲诗！

　　柬游峰山

　　霞北浮查到海东，才名早已树黉宫；诗吟初盛三唐上，文在东、西两汉中。学可大成嗤画虎，技非小就陋雕虫。白头莫坠青云志，焦尾终知爨后桐！

　　六十春咏

　　老天开泰亦阳三，奈我官骸渐不堪。吾辈几曾周甲子，故人半已尽丁男。羊肠竟转输豪侠，马齿徒加益恧惭！幸得于乡初曳杖，且分野色过桥南。

　　登屴剻峰（鼓山绝顶）

　　摩空屴剻势巍然，晓发松涛景欲仙；穷目几忘山立地，到头真觉石擎天。眼中白日江干起，足下青云洞口连；绝壁无梯归觉险，千盘螺转尚崖悬。

　　游涌泉寺（寺在鼓山屴剻峰，天风海涛，松阴夹道；有灵源洞、喝水岩、通宵路、白云廨院诸胜）

　　屴剻峰高寺涌泉，松阴翠粒破晴烟；灵源有隙能开窍，喝水无声不闹禅。石鼓风鸣青嶂外，通霄路在白云边。人间亦有蓬莱景，到此登临即是仙。

　　喝水岩（岩下有仙床忘归石）

　　鼓峰胜迹未曾非，奇绝灵岩世外希；一自闹禅随喝去，至今流水尚忘归。道经有得空生化，法到无边静入微。我辈欲知当日事，仙床石上是真机。

　　与施乃庚、郭乃承、游诚伯、李尔冲宿鼓山延客堂

　　宿得山房万念清，不贪势利不贪名；微茫梵语空中味，潇洒松涛世外声。觉破长眠钟报晓，醒余痴梦漏残更。即今点化思回首，误落人间巳半生！

　　乙丑洋匪勾引山贼围台城，平后志庆（二首）

　　妖氛突起海城边，海上氛迷山上连；枭鸟痴思巢据地，鲸鱼妄想网疏天。七旬锁住三军堞，百战焚烧八面烟。义愤同仇民力并，云梯摇撼任狂颠。

　　上将提师鹿岛边，旌旗簇拥彩航连；蜃楼纵幻应沉水，鸟道虽高不碍天。万丈电光追走险，四郊烽火断飞烟。山河表里终无恙，笑杀么小丑颠！

　　挽文峰林公升定海总戎、留台弹压，疾终官署，子澹斋扶榇内渡归蓝田（二首）

　　壮猷元老障东宁，竟厌红尘怆泪零！越岛眼穿新建节，瀛壖肠断旧思铭。中流报折擎天柱，上界催回镇海星。鼓角风号寒剑佩，军容犹自肃威灵。

　　云帆高挂镇军旛，简命煌煌没亦尊；孤子辕开号返魄，群僚江祭送归魂。骑鲸北上遥前路，化鹤西旋认故园。护榇波臣知效顺，轻舟飞渡海天门。

　　次广文吴友山「台阳怀古杂咏」元韵（六首）

　　半月江城随月鼍（台湾形胜「半月沉江」），鲲沙、鹿岛并罗罗（水口有鹿月门、鲲身线）；中原地尽梯航接，边塞天闲锁钥多。东拂扶桑先吐日，西连弱水不回波。前王犹未开荒服，化外羌苗漫逞戈！

　　红毛据海镇王城，蛮语「埋冤」旧日名（原漳、泉土音，读「台湾」字与「埋冤」同；故改台湾城为安平镇）；错认打猫为射虎，惊占来鳄即奔鲸。若寻战垒经烧劫，或泛仙槎可步瀛。借地牛皮何处是？渔翁指点渡安平。

　　乘水雄师纫甲鼍，恢恢网岂漏疏罗！江山总要还来旧，财宝凭教载去多。万里封侯归靖海（施将军平台，封靖海侯），重洋朝译不扬波。辟开日月洪蒙处，大武真堪擅止戈。

　　珊树环村竹绕城，「承天」古郡允更名（古名承天府）。北流直下沉渊獭，东去终消拔浪鲸。四省屏藩围岛屿，万家烟火出蓬瀛。东西早晚飞航便，风信天然水道平（台地风信，早东、晚西）。

　　丰年不待兆鸣鼍，地道菁华万宝罗；西北通津财货足，东南望气土田多。海疆辟国二千里，澎岛分流卅六波。终古海邦输贡赋，来王宁复指天戈？

　　章天云汉照边城，星野双分牛女名。七日蔚文成变豹，百川倒峡吸长鲸。由来观海难为水，即此登台便是瀛。士气蒸蒸看日上，弦歌长唱泰阶平。

　　哭景若兄

　　晋水衣冠早擅名，宏开纱帐列江城；马群拟奋空千驷，雁阵惊号落一声。家学相承惭汝弟，风流顿尽哭吾兄！诗文要与商讹处，惆怅生前未了评。

　　送杨梦莲从伯爵许军门东征凯旋加功归晋水

　　鹤翅摩天海外游，才名今已播瀛洲；几曾阃内参麾拥，独与行间驻笔筹。万丈将星回旧舍，十分春色送行舟。遥知白马金鞍跨，父老争看绣帽头。

　　甲戌九月二十一夜，予方有秋兴，适奎垣以诗见贶，清话更阑，迭次其韵，感赋二律

　　悲秋搔首不胜簪，万籁无声秋气沉；世味尝来寒士淡，人情阅至老儒深。半生事业羞双鬓，千古文章共寸心。吾党风流云散后，几曾夜话到于今！

　　记得花枝各一簪，同门回首愧渊沉（乾隆戊戌，予与奎垣同受知一峰张夫子，迄今同人零落过半。奎垣与予先后膺岁荐，予老大落拓，感慨系之）；笔枯自觉横军涩，绠短焉能汲古深（奎垣诗有『文章老是精神到，诗律细由识力深』句；予惭奚似）！苦教儿孙如有志，学权子母又何心！谈天数及周天度，可获贞元起自今（予年六十，奎垣诗有『定知甲子贞元转』句）？

　　寿吴母刘太君七十（二首）

　　晓日神山现海滨，仙姬岛上认前身；请看歌乐传公子，原是然蔾照老人。七十北堂开宴始，三千东阁赋诗频。苍松翠柏围帘幙，垂荫长盘太古春。

　　鹤翎梳看水云滨，熟饭胡麻自在身；寿母的应留健者，弄孙真可乐安人。即今海屋添筹便，终古桑田种秫频。六出雪花来进酒，年年送腊又逢春。

　　与广文黄淡川话旧

　　而舅于予乃弟兄，才华早已耳声名；桂蟾秋月香闽峤，桃李春官烂帝城。两地隔江遥系念，一时航海话关情。瀛东道立尊师训，晋秩端应荷宠荣。

　　戊申春，与诗人吴奇文、邱瑞岚、邱桂芳夜集袖琴亭，刻烛分咏，拈得中庸语大为题；同人以莫载从何说起，予窃以天地人物该之，率成一律

　　何年气母大生成，语大无嫌肆大声；日月星辰天上系，江淮河汉地中行。传人立定千秋史，号物包罗万汇情。往古来今囊一笔，化工消息付诗评。  
　 

五言绝

　　清流港

　　清流港

　　是港号清流，渔人无到港；今兹倏尔来，或者闻持蚌！  
　 
七言绝

　　紫云洞

　　试剑石

　　台邑八景

　　哭仲山叔（二首）

　　井亭夜市

　　哭父（十二首）

　　哭母（六首）

　　午日观龙舟竞渡

　　自题琴棋书小照

　　登鹿耳门远眺

　　仙姬送桂图，为王芳圃弄璋志喜

　　挽亡友李瑾卿（八首）

　　望云顶岩

　　从鹿洞过虎溪

　　梦蝶园怀古

　　读黄莲士「凤山拜黄吾野墓诗」感咏

　　紫云洞

　　洞里幽泉澈底清，流澌总在石中行；潺潺不泻人间去，尽日闲吟世外声。

　　试剑石

　　火光迸裂直凌空，百战都从一试中；神物已随龙化去，石痕犹带古时雄。

　　台邑八景

　　鹿耳连帆

　　鹿耳雄关障百川，晴帆连贯水中天；好风早晚东西便，送尽今来古往船（鹿耳门水口风信：早东，便出船；晚西，便入船）。

　　鲲身集网

　　渔父鲲沙傍海居，环流连络势相于；归来有客休弹铗，举网谁家不得鱼！

　　雁门烟雨

　　蒙蒙洒落雁门前，几度风吹断复连；好景居然山水画，一重雨意一重烟。

　　鲫潭霁月

　　月印寒潭扫却云，水光月色两无分；渔舟夜唱天心处，风送歌声镜里闻。

　　金鸡晓霞

　　东方既白唱金鸡，天半朱霞晓望齐；锦绣千端云外织，层层挂在海峰西。

　　赤嵌夕照

　　赤嵌巧筑海天中，万水孤悬一镇雄；雉堞斜阳翻照影，满城烟火落江红。

　　香洋春耨

　　香洋一片耨春时，有事西畴不敢迟；漫说夏耘今尚早，乱苗恶莠妙先期。

　　旗尾秋搜

　　逢秋旗尾斗戎功，木落山沉马首雄；此日大搜宜此地，天然赤帜战金风。

　　哭仲山叔（二首）

　　六十三年老典型，海天一夕陨文星；西风瑟瑟寒琴剑，肠断啼鹃血泪零。

　　记得趋承愧比儿，兴宗远大日相期；只今犹未驰千里，空负龙文错爱时！

　　井亭夜市

　　井亭夜景闹如何，交易然灯几度过；不是日中违古制，海关□市晚来多。

　　哭父（十二首）

　　惊号无状恨无穷，恸绝椿摧瀛岛东！昨晚春游归大梦，一场春梦一生空（正月十三晚，父春游归，笑语极欢。夜饮睡；越早，无疾而终）！

　　愈呼返魄愈无知，惊报亲朋半信疑；恨却药汤全未奉，枉生养老读书儿！

　　人言坐脱是仙归，无疾而终世所希；哀死慰生都以此，问天搔首是耶非？

　　一方灵几一孤檠，半起幽风半灭明；更苦夜号添母痛，几回泣血忍吞声！

　　灯月无情烂不收，来朝佳节更悲愁；五城若弛金吾禁，魂在诸天何处游（是日约孙曹元夕率游竹马戏，是夜遽逝，痛哉）！

　　万般惟觉读书珍，回首如闻夜读频；到老不知勤学苦，终身总是学中人。

　　承家十二世儒门，少教儿曹老孙孩；翻觉放翁藏本少，检书何止一箱存（自泉南元魁传家至父，凡十二世书香）。

　　航海当年险海隅，盖棺今尽道真儒；也知正寝蒙天报，其奈椎心怙已无（乾隆乙酉科，父闱毕归泊澎，飓作；恍见神光。舟覆时，救脱登岸；人称善报云）！

　　六经都是手亲裁，三箧亡书苦记来；手泽不堪频抚卷，一回朗诵一回哀（父质鲁，力学。舟覆，失文集十多卷；归，手录不差）！

　　每把双闱动辄思，肯因白首坠青云？伤心遗训随流水，空树文坛早冠军（父攻举子业，至老不倦。逝前数日，尝曰：『来年壬子科，当航海同赴棘闱』）。

　　顿尽名心愿已虚，显扬望后又何如？未能禄养荣封典，有子空教读父书！

　　斑斑血洒哭诗章，六十二年胡遽亡！生我靡瞻今已矣，长眠遥在白云乡。

　　哭母（六首）

　　自从失怙泪痕零，待罪萱堂仅五龄；大化忽催归大暮，呼天怆地不堪听！

　　亡母非如亡父时，曾经问卜亦求医；而今始觉阴阳数，药石无功卦象知（父无疾而终，尝以未及医卜为憾。母则染病旬余，卜筮不吉，医药罔效）。

　　一去幽冥百事非，朔风摇撼冷慈帏；声声泣下星星血，肠断今朝又靡依！

　　育儿善病近中年，七十延龄亦有天；尽道寿高休恸绝，但思鞠我便凄然！

　　十丈莲花礼佛开，音容恍惚下莲台；儿孙妇女环坛哭，只管魂游不管哀。

　　奈怙何兮奈恃何，终天饮恨几时过！无端展起葩经读，恼杀风人赋「蓼莪」！

　　午日观龙舟竞渡

　　红旗掣电鼓轰雷，画鹢飞凫竞渡来；夺锦吟诗人去后，是龙谁复出群才？

　　自题琴棋书小照（有引见「杂文」）

　　浴月飞泉上竹梢，挑灯起草又棋敲；夜阑鼓罢移情曲，万里秋光一草茅。

　　登鹿耳门远眺

　　孤悬一岛水中央，极目烟波万顷长；沙外数条将断线，云间几幅未归航。

　　仙姬送桂图，为王芳圃弄璋志喜

　　妾住云楼佩玉琼，金风敲落桂花声；连枝结子君须记，认取灵根出太清。

　　挽亡友李瑾卿（八首）

　　君平矜躁我狂疏，好友忘形两不妨；记得竹窗凉夜里，风风雨雨话联床。

　　追寻旧事订心知，少小交游老大期；来岁君年纔及壮，不应便是了凡时！

　　鹿岛分舟送远行，舟南舟北不胜情；可怜望断帆樯影，即是离群判死生（癸卯科，予西渡赴闱，瑾卿送予至鹿耳门；别时，舟分南北，遂成永诀，伤哉）！

　　屈指还乡数夕晨，那知哀逝已三旬！香魂久着金风去，犹是思归话旧人。

　　我滞归船泊鹭洲，君危频问我归不？不堪遗语传身后，肠断心伤恼石尤（予东归阻风鹭洲，十一月回家；闻瑾卿九月卒。往哭，其家人述临终频问予归之语，益增悲痛）！

　　君斋几案绝尘埃，芗泽摩挲日几回；冷落主人何处去，笔床茶臼不胜哀！

　　天书一夜到瀛东，催促君回守故宫；闻道魂消芳不散，前身应是侍书童。

　　回首评花醉月时，频将银烛剪催诗；今宵吟尽思君句，可得魂归可得知？

　　望云顶岩

　　绝顶名岩结佛区，诸峰罗列势全趋；云中楼阁烟中树，一幅天生万变图。

　　从鹿洞过虎溪

　　鹿洞行云过虎溪，双峰竞秀望中迷；游山要有论山识，到此名山试品题。

　　梦蝶园怀古（李茂春先生航海，筑园于城南外，号梦蝶园）（二首）

　　蝶梦芳心处士知，春风归去几多时！游人记得当年事，半月楼前一酒旗。

　　物化虚空万象悬，蘧蘧栩栩散云烟；满园都是华胥界，何处香魂覝醉眠？

　　读黄莲士「凤山拜黄吾野墓诗」感咏（吾野先生工诗善书画，时称三绝。遍游宇内，名振京华）

　　处士声名书画诗，凤山宿草几多时！黄公独拜先生墓，三绝风流七字碑（莲士诗有『凤山无数累累冢，独拜先生七字碑』句）。  
　 
骈文

　　重修台郡文庙序（嘉庆辛酉年）

　　建敬圣亭疏（嘉庆丁已年）

　　送耘庐薛司马入觐序

　　重修水仙宫序（嘉庆丁已年）（代）

　　送崇文书院山长熙台梁广文归榕城序

　　南清周邑侯七十寿序

　　杨涵庵挽文

　　台阳形胜赋

　　蔡母许儒人七十五寿序

　　重修义民祠序（嘉庆丙寅年）（代）

　　选定同人赠和斋诗序

　　杨母林儒人挽文

　　吴贞荆五十二寿序

　　门人施钰入泮诗序

　　重修台郡文庙序（嘉庆辛酉年）

　　恭惟先师垂教，神灵丕着学宫；圣代崇儒，祀典首尊文庙。煌煌国典，王号追封；奕奕天章，御书特笔。台郡圣庙躔牛度女，双星倬云汉之章；枕北面南，六子首坎离之用。斗宿聚奎，灵气魁现山头（庙对城南外魁斗山）；嵌城学海，文澜印浮水面。五庠毓秀，四邑锺英：此圣庙建立之功，亦列宪兴修之效也。历稽「郡志」，大规模以肃观瞻；载咏碑文，新气象而隆崇奉（康熙二十四年，周巡道昌、蒋郡守毓英建殿庑、祠池。三十九年，王巡道之麟建明伦堂。五十一年，陈巡道滨建祠阁、学廨、斋舍。五十七年，王郡守珍移建泮池。五十八年，梁巡道文煊修。乾隆十年，庄巡道年、褚郡守禄重修。十四年，廪生侯世辉等捐资，呈请改建殿庑、门堂、祠阁、廊库、池坊、宅舍，铸造祭器、乐器。十六年，杨巡道开鼎重修。四十二年，蒋护理道元枢重修，建祭器。五十六年，杨郡守廷理重修）。

　　今者鼠穿鸟啄，蚀侵科斗之文；日炙雨淋，剥落铜盘之古。夫金声玉振，何资楹桷辉煌；而宗庙百官，自必宫墙美富。爰襄盛典，复壮大观。自官而士、而民，咸奋兴以从事；由殿而庑、而库，俾次第以成功。朔、望荐馨，登其堂而车服礼器如故；春秋肸飨，游其门而钥翟乐舞维新。小大从公，擅青云之选三千士；文章报国，膺丹诏之封亿万年。

　　建敬圣亭疏（嘉庆丁已年）

　　书谁造始？飞龙承卦画之奇；字孰创先？仓颉仿奎光之象。结绳既废，削简遂兴。上世以前，形成科斗；中天而后，代有文章。六体并垂，皆牖世觉民之具；五音悉叶，尽发蒙振聩之资。故秦火虽焚，犹存真本；而鲁垣未凿，光耀灵光。缄金匮之函，曾传自昔；捧玉房之笈，尤烈于今。我朝云汉章天，经畬贮库；台郡文澜扇海，翰墨流香。然断简残篇，未了芸签辟去；单词片纸，不无脉望餐余。篆、隶纷投，草、真散佚：始也粘窗糊壁，随飞花舞絮以落尘；终焉淫雨飘风，杂鼠粪牛溲而俱秽。是尊崇固不少，而玩忽亦自多。种种亵遗，难于枚举；时时感触，能不伤心！ 

　　爰奉帝君榜谕之文，追维宣圣梦中之示。昔日前贤重道，庵颜「惜字」之名；今朝后学尊师，亭署「敬圣」之号。建非一处，随时可获寸笺；拾匪片时，触处堪收累牍。虫蛇亥豕，泥土拔升；帝虎鲁鱼，洪炉造化。归万殊于一本，责有专司；藏三箧与五车，秘无轻泄。但恐饥呼而煮者，终难暄负以曝之；特普告于同人，祈相传为盛事。悭囊并破，巨鼎齐擎；造端固属儒林，共济无分士庶。计年资以重典，给月费而课工；立焚沐之规条，定春秋为祭送。斯时也，香烧兰麝，通界上之三清；水涤缥缃，净寰中之五浊。银钩铁画，珍奇宝若琳琅；鸟迹龙章，典重尊于彝勺。敬奉虽非邀福，精诚自获降祥。行见黄阁史修，编记其书廿一；丹墀策对，纵横之字三千。

　　送耘庐薛司马入觐序

　　粤自三载政行考绩，垂诸虞典；六廉计上分科，载在「周官」。伊古名臣，代传彼美；迄今循吏，人颂我公。锺江左之英，文名第一；衍河东之派，甲族无双。步蟾撷秋桂之枝，走马捷春官之榜。早抛白纻，几时纔服儒冠？旋宴红绫，是月遂登仕版。华年释褐，才空冀北之群；壮岁垂绅，绩着闽南之峤。烹鲜可试，制锦奚惭！下车即重采风，罗珊瑚于铁网；扃户而严课士，刮沙砾以金篦。栽成一县之花，敷遍万家之泽。堂真悬镜，吏畏如神；庭可张罗，民怀若父。自然见惠，曾贾姓以名儿；不必事宽，俨郑卿之众母。器原自利，何须试以盘根；却必能批，乃可称其游刃。忽来洋匪，突煽村愚：枭鸟巢山，拥作蚁屯之势；鲸鱼吼海，吐生蜃幻之氛。漫云小丑跳梁，几等渠魁肆害。公乃军机交赞，露布特书。义帜一呼，率雄师而破阵；民心肆应，坚众志以成城。盖与守之既知，虽即戎而亦可。已而山河无恙，儿童谣土铁之奇；雉堞依然，父老庆金汤之固。烽烟南息，凯唱北旋。酬百战之勋，赐来鱼袋；下九重之诏。捧读龙章。分守海门，鹿港与鲲沙并重；兼粽屯隘，南寮偕北社俱清。洵风化之特隆，极民番之咸服。天颜有喜，君命来宣。报史驾之将乘，争拥油车攀住；知仙丹之莫挽，重期竹马迎来！舆颂兴歌，民真有四；口碑载道，里不计千。解佩留贻，弥恋甘棠之荫；持杯奉饯，正明白水之清。效顺波臣，送晴帆于十一更以外；行春仙吏，驰驿骑于七千里而遥。爰诣神京，遂趋帝阙。旌旗拂柳，催漏箭以随班；黼黻生香，携炉烟于满袖。请看端僚并列，已膺半刺之司；定知宠命迭颁，即属三公之望。一章小序，四律并成。

　　重修水仙宫序（嘉庆丁已年）（代）

　　万川之会，有感斯通；百谷之王，无诚不格。台郡水仙宫，建自康熙丁未，立于西定下坊。坐镇海关，环鲲身之七线；扬灵水府，通鹿耳之一门。西渡飞航，神周十一更以外；东游发棹，威临卅六屿而遥。新庙宇以钦崇，极声灵之赫濯。自来创造，递嬗兴修；乃者柱础污泥，鼪鼯穿穴。由今思昔，尚存有样葫芦；继长增高，非等无基楼阁。某等安澜志庆，沐利涉之深恩；清晏纪休，荷神光之普照。倾摧目击，修茸情殷。独扛之鼎难支，众腋之裘易集。工程累万，土木盈千；聿焕新猷，重开胜概。璇宫宛在，羡此时之闲紫流丹；贝阙依然，俨当日之雕楹刻桷。龙堂宏敞，鲛室辉煌；河伯效灵，冯夷听令。春潮有信，望洋澄蜃结之楼；秋水无尘，向若息鲸奔之浪。

　　送崇文书院山长熙台梁广文归榕城序

　　王者化行，首崇建学；圣人道立，特重尊师。国朝德布寰中，恩流海外。台以山高故号，图画天开；湾因水曲而名，蓬莱地近。服教余百年之久，辟疆拓千里而遥：固资师傅以甄陶，而望学宫为坊表也。

　　熙台老夫子，龙岗毓秀，马渎诞奇。景祖武之流芳，才高廷对；读父书而济美，学本家传。早采碧芹，青衫纔服；旋攀丹桂，白纻遂抛。应礼闱而选鸿都，誊仕版而登凤沼。尝闻俎豆，最宜翰墨场中；雅爱啸歌，恰称词章圃里。卅载擅名博士，客自耐寒；百僚尊号广文，官休薄冷。夫策名天府，岂民社之未优；而成业海源，乃儒林之初试。先是龙浔敷教，曾插缥缃；继而仙苑毓英，亦吟苜蓿：济济增宫墙之廓，祁祁化城阙之风。鼍鼓传声，久廑彼都西望；鸾旗生色，何期吾道东来！木铎振时，无蒙不发；金钟撞处，有叩皆鸣。瞻弟子之环宫槐市下，因时讲学；列生徒而设帐绛纱中，以次传经。不唯雅擅鸿儒，恍百城之高拥；抑且无惭山长，俨四院之宏开。韩退之继晷焚膏，晨兴而入；胡安定歌风肄雅，夜尽乃归。凤锦裁成，琼尺无私于己；鸳机绣出，金针竟度与人。熏桃李于蓬壶，坐风一月；植桂芝于瀛岛，化雨四时。渺渺修途，正殷来学；迢迢别路，忽动去思。

　　忆当时发箧担囊，三年且住；奈今日携琴卷笛，一苇竟航。骊曲歌新，江亭讴旧。先生行矣，订他日以重来；小子听之，忍前途而遽去。用趋祖席，共挽文旌；佩教泽而弗谖，望征途之倏发。蜃楼平海，载明月以共船；雁字排天，随好风而送棹。从此龟山席上，长留文炳之虎皮；预知伯起堂前，定验瑞符于鳣服。

　　南清周邑侯七十寿序

　　福何由锡，德作之基；寿以云酬，仁操其券。粤稽仙吏，屡庆遐龄；历溯名臣，频加纯嘏。故龙门寺传纪年之盛，而资圣堂列画象之奇也。

　　南清周邑侯，衍派岐阳，分封巩洛。承同公之旧泽，世受国恩；阐太极之真传，道宗家学。仕版誊六曹之选，自鼻祖以开先；科名列千佛之经，至耳孙犹启后。乔梓立擎天之柱，棣华集联萼之编。佳儿玉笋班联，犹子金花帖报：比盖崧高闲气，秀特萃于汝南；岳降奇才，群直空乎冀北。遍搜六库，曾耽黄卷之亲；独冠一军，早擅碧芹之采。遂和声乎盛世，旋献策于天朝；宣木铎之音，扣金钟之响。博士从吾始也，郑广文醉一马之归；先生自此升乎，杨教授应三鳣之兆。聿观新政，县栽桃李之花；顿起颂声，邑纪雉桑之异。人方忧旱，共殷降雨之情；天亦鉴诚，大遂作霖之愿。才已独超乎百里，最宁待报以三年！爰颁北阙宸章，特简东瀛首邑。逢羽书之旁午，理军务而裕如。猛以济宽，克副慈君之号；廉而生智，不虚明府之称。信德政之覃敷，自亨衢之备历。桂子华堂舞彩，六律齐宣；兰孙绮席称觞，七贤并献。庆设弧在门左，乐进秩于朝阶。曳杖而前，初颁上国；添筹以进，笑说古稀。

　　序属九秋，时维五日。九蒸阳气，咏日月之并明；五握中权，叶地天之交泰。鹤林寺里，女正催花；彭泽县前，人先送酒。佩萸征瑞，定如贾氏之言；餐菊养生，不减彭翁之算。仰天中之福降，星见老人；极人世之寿高，公真健者！ 

　　杨涵庵挽文

　　夫天地为庐，光阴过客。浮沤溘露，回头便作空花；石火电光，转瞬遂成往局。宋玉招魂之赋、士衡哀逝之词，有由来矣！然而浮生无不敝之形骸，硕彦有长垂之功业。或勒名于钟鼎，或书爵于简编；则其生也顺、死也安，岂当时则荣、没则已！鸣呼，当此而无愧者，其涵庵先生乎！

　　先是，宏农衍派，浙右锺灵；岳降既符，星临自异。凛四知之清白，绍三相之经纶。开赈厂以活人，泽及万夫之众；建学宫以造士，功垂百世而遥。所以教子成名，特简一麾之命；及身锡爵，群夸五马之荣。牙笏满床，芝兰盈圃。四世同堂之盛，夫岂徒哉！八旬进秩之余，若犹未也。乃忽捐馆舍，遂谢尘寰！白玉楼成，天催召记；黄金屋锁，人赴修文：竟大梦以难醒，终长眠而不觉。石碑坠泪，此时骑六月之鲸；华表还乡，何日化千年之鹤？云山缥渺，凄然岵陟之瞻；风木哀号，痛矣椿摧之叹！嗟使君之骨立（子冶堂，知台湾府事），怆慈父而神伤！姚江立思旧之铭，瀛岛歌楚些之句。虽天南地北，未能临榇致哀；而白马素车，谁不望风洒泪！大抵托生佛国，难免星沉；也知隶籍仙家，定当羽化。烂诸天之云路，归主蓉城；坐大地之蒲团，化身菩树。

　　台阳形胜赋

　　维瀛岛之遐陬，本闽方之旧俗；自风涛、石鼓以发源，历白■〈亩犬〉、关潼而成局。地邻日本，围四省之屏藩；野度女牛，归双星之统属。台何以号？山峙其高；湾曷由名？水流而曲。皇初而降，谁开日月鸿蒙？明季以来，方凿乾坤渣滓。我国家简命特颁，靖海侯兴师而起；王化覃敷，民风醇美。用标形胜之宏，乃入版图之纪。

　　东则城筑永康，里归新化。木冈浮翠以至今，柳岸拖蓝而如昨。龙潭钓月，山河影入轮中；猴洞啸风，花果香流谷下。罗汉无佛，却分内外两门；角带有围，俨结丝罗一贯。

　　西则水滨远眺，泽畔吟行；浮雄关之重镇，通晚渡于安平。鹿耳一门，约春潮之信到；鲲身七线，连渔火之灯明。珊网交枝，宝气高腾卅六屿；清风过隙，水道横流十一更。

　　南则凤曾纪瑞，龟亦沐仁；半屏列画，打鼓罗珍。六根庄，簇诸番之村舍；二层桁，画两邑之界垠。岗山累石成岩，兔多凿窟；淡水隔溪唤渡，客过问津。而且弥陀有港而不寺，观音空山而无神；莲池潭如开君子蕊，兰波岭恍结素心人。

　　北则金包黄，玉山白；沙连青、火山赤。纱帽环山，旗竿立石；燕雾巢成，鸡笼雪积。云既蔚以成岚，川亦流而为泽。东、西螺，判随金木以命名；南、北投，分配坎离而隶籍。虎尾溪，锁诸邑之门屏；鹿子港，通淡防之舫舶。

　　夫两洋设天险之关，真觉浮天绝顶；而万岛拔地雄之势，漫夸益地献图。烟火星罗碁布，云山锈错锦铺。既来王而来享，岂可有而可无！谁谓倚斐亭以听涛，未销边瘴；登澄台而观海，迥异通都也哉！爰为歌曰：『浴东溟之晓日兮，落西屿之晚霞；极地灵之磅礡兮，蒸士气之英华。采风海国兮，典册天家；请将以瀛洲之入贡兮，颂圣德之靡涯』！

　　蔡母许儒人七十五寿序

　　尝披歌颂，盛称燕喜之荣；载咏诗章，特重鸾回之庆。蔡母许孺人者，推其所出，三唐登骚雅之坛；比及于归，两宋上端明之殿。夙娴则内，素凛女箴。妻道有终，本两仪而四象；妇功无忝，连双壁于二难。擅誉桥门，声价重斗南之选；驰名璧水，才华空冀北之群。舞采振振，扶鸠济济；披簿悉谢庭之宝树，点头尽梁案之神驹。大母含饴，绕栏围之十二；慈孙献果，报桃熟之三千。爰卷虾须，共梳鹤发。时维十月，古稀初度五年；旦正七星，中澣适逢四日。菊篱犹艳，黄花铺满地之金；梅岭已开，白雪霏连天之玉：小春佳景，上寿良辰。当岁星奉使之时，正寿母祝龄之会。群公介爵，恰逢古栢之荣；多士歌诗，齐卫灵萱之茂。登筵以上，欣看锦帨红光；曳杖而来，笑指罘罳绿字。西域茁千年之草，东瀛垂五采之云。甲子重翻，纔纪一十五之历；春秋递衍，定符三万六之期。

　　重修义民祠序（嘉庆丙寅年）（代）

　　夫庙堂必建，神灵方有式凭；祠宇不修，祀典何由罔替！矧下民忠上，取义舍生；既成英烈于一时，宜报馨香以千载也。

　　台郡义民祠者，乾隆丙午腊，因林逆犯关之变，值台城受困之危，双梧杨司马倡义，首先与民共守；爰申奏折，特降纶音：荣生已受加功，恤死尤隆致祭。奉祀始戊申之岁，建祠立镇北之方。宸翰煌煌，旌义悬高堂之匾；神威赫赫，黎民荷进主之荣。

　　有勇知方，曾传自昔；尊君亲上，尤烈于今。上年冬，海寇肆凶，村愚助逆：鼓鲸鲵之浪，黑雾迷天；嘶狼虎之风，黄沙卷地。虽皇威暨讫，金汤永固万全；而天险森罗，矢石环攻八面。幸耘庐薛邑侯，奉蕉园庆廉访：谕义兵以迅发，动民志于素孚。拔帜合围，愤修戈之恐后，冲锋破阵，奋制梃以争先。今大将军赛，西渡扬麾，王命授专征之寄；东来秉钺，天戈雄直指之威。雷鼓一声，大搜蛟窟；火珠万点，立毁乌巢。某等忝与三军，回思百战：见夫直摧螳斧，誓灭贼于同仇；偶中猬锋，甘捐躯而报国。欲隆崇祀，因切修祠。岁远就荒，每漂风而淫雨；年湮弗葺，将栋折而榱崩。请缙绅捐倡于前，祈士庶乐输以继。增其旧址，焕厥新猷。奕奕常昭，栋宇偕河山俱古；洋洋如在，英灵与日月争光。没于王事之勤，游魂虽变；祀以国朝之典，朽骨犹香。

　　选定同人赠和斋诗序

　　古诗歌咏三千，大抵缘情以起；后学品题廿四，多由即景而生。可知纸上烟云，非归乌有；岂曰空中楼阁，都属虚无！此诗之作也有由来，而序之传焉恶可已！

　　而和斋者，当年星聚，原有贤人；今日薪传，亦称学者。夙列茂才之选，每怀懿德之求。联芳开棣萼之华，漫说多儿异乳；继绪通瓜绵之瓞，居然犹子同胞。修乘采风，心清似水；建亭敬字，墨惜于金。夫旷代感怀，盛事历千年之久；熏人善气，风声度百里而遥。矧时地之相同、复雨风之无间，有不数晨夕而动讴吟耶？

　　爰有同人，是真知己；与居善室，共筑骚坛。曲自称高，直遏青云之响；和休云寡，齐联白雪之吟。或叶律而谐音，声声入古；或裁红而军碧，色色生新。玉本无瑕，何须锥琢；金原有耀，转望沙披。吾党赠歌，老夫编次。骈词弁简，窃登风雅之场；锦组联丝，补入金兰之簿云尔。

　　杨母林儒人挽文

　　呜呼！彤管遗音之叹，香奁绝调之悲。捣药素娥，应归碧汉；传言玉女，讵恋红尘！杨母林孺人，双桂英姿，九龙佳种；厥配鳣堂之室，于归雀馆之家。女箴与母德交修，妻道偕妇功并着。既无惭其淑性，应长锡以遐龄。胡为乎药石罔功，枉蓄三年之艾；兵符莫辟，空悬五日之蒲！机梭断续命之丝，丹灶冷回春之火。玉台妆罢，访仙子以何从；金屋锁空，寻真姬而不得。月冷兮，珠帘谁卷？云深兮，环佩莫闻。作赋招魂，怅乘鸾而竟去；求香返魄，痴驭鹤以犹来：婺星之精彩黯然，壶范之音容杳矣！唯是连枝结蕊，早敷玉树之荣；舞袖含饴，备享金闺之福。还联飞而鹊起，定奋翮以鹏抟；生有余荣，死无遗憾。场中礼佛，现十丈之莲花；界上登仙，游七层之宝塔。云间奏乐，宏开瑶岛之筵；泉路飘香，参列菩提之座。

　　吴贞荆五十二寿序

　　南吕调来，奏闻仙乐；东方报到，捧读天书。看秋色之平分，乍团月殿；庆年华之初度，正献霞觞。吾友贞荆，公子翩翩，渤海之丰裁如昨；名流表表，瀛洲之闲气特锺。少本英奇，壮而倜傥；文韬兼擅，武略尤娴。雄拔帜以登坛，才超最上；驰挟鍭而破的，势据无前。鹰扬报奋于九秋，豹变遂成乎七日。连镳走马，直上神京；鼓棹扬帆，来归梓里。值军兴之旁午，赞成一将之功；酬义愤之贤劳！拔出千夫之长。匪唯杰者，且号端人。望重于金，品清似玉；才德既推夫两美，门庭咸集厥千祥。吹伯仲之埙箎，雁行携手；理丝桐于琴瑟，鸿案齐盾。济美宫墙，璧府与桥门并峻；联芳庠序，游龙偕翼虎争奇。薪传之积无穷，瓜瓞之锦未艾：盖繁祉之膺良有以，而遐龄之锡匪偶然也。曩时北阙承恩，供辰于北；今日南闽祝嘏，见极在南。桂阙生香，先飘四日；系词衍数，初进二年。于时绮席宏开，彤弧高挂。盘中献果，罗置冰桃、雪藕之珍；堂上敲诗，竞裁锦字、银章之艳。或赋春华丽体，大自非夸；或吟秋实雅言，质而有味。仆也，忝叨知己，雅倡同人。自惭马齿徒加，却喜鹤翎堪羡。饮醇卅载，淡如君子之交；序次一章，直仿风人之赋。添筹纪算，莫量海阔之遥；介爵频年，定极山高而上。

　　门人施钰入泮诗序

　　伊古文章盖世，盛称两汉东、西；从来诗赋擅场，艳斗六朝金粉。尔乃天宝之仙风，未渺石渠之家学。犹传柳馆焚膏，蔾曾窥蠹；莲塘校字，墨可饱鱼。既磨铁砚乎三余，自脱颎锥于一试。晋材易用，随地咸宜；鲁泮从游，得时则驾。璧府澜翻千顷紫，芹乡日上百竿红。有志凌云，倍切琢磨美玉；虚心成竹，转求鼓铸精金。去夏投囊入室，赋莺鸣之什；今春负笈登堂，修雉执之仪。字本无奇，却效亭前载酒；音谁共赏？偏来海上寻琴。唯期青出于蓝，共扶大雅；冰寒乎水，母囿小成！跃鲤浪之三千，抟鹏程于九万！今日渔师初献，报来铁网之登；他年宫女争看，齐唱金门之启。骚坛增价，讲席生光；用序厥由，并诗以勖。  
　 
杂文

　　游清源洞记

　　重修崇文书院文昌阁记

　　游火山记

　　数霞小引

　　吴桐亭先生小传

　　题陈文川十八友照

　　希敏小照

　　游卿鲫潭记

　　先考妣行略

　　自题琴棋书小照引

　　晓镜四吟引

　　郡守蒋金竹太史游龙潭记

　　游清源洞记

　　清源洞者，闽南第一山也。周围数十里，耸峙百余丈。云根插天，故又号「齐云」。环山之岩六六，类皆肖状；而名概以「清源」者，统所宗也。记少时父老云：北山上纯阳、紫泽二洞，传有仙真飞升事。中之杖蔾泉，味甘洁；当年以水名山，是之取尔。吾乡搢绅先生读书山房，登云梯而上鹏程，由此其选；盖自唐、宋迄今代，不乏人也。

　　庚子春，屐游兹山；千峰竞翠、万景争妍，疑此身画中行焉。时山灵引胜，应接不暇。峰回路转间，忽闻流水潺湲，自吟世外；声即而视之，孔泉也。沿流而上，怪石当关，苍松夹道若锁钥然。俄而僧出云间方丈里；茶话毕，自云年稀古矣，传灯至此几十世，备悉兹山巅末。其上洞蜕岩者，裴仙人尸解处也；其下洞丹灶者，蔡真人修炼所也。且遥指山半，欧阳先生石砚在焉。余若左右峰、东西岩诸胜，某也创、某也修、某也游；兴废年日、姓氏、里居，心了了而语凿凿。余以古今事传闻异辞，俱弗深考；唯是一二仙踪未泯，则父老所谈飞升事，不诬也。因思乡先生读书其中，如欧阳公首先登甲，旧址虽存，风流邈矣；其它名湮没而不彰者，何可胜道！相与感慨系之。陟其巅，坐盘石。俯瞰三台直下，雉堞、人烟星罗碁布；昔人所谓「八闽形胜无双地，天生镇山岂偶然」哉。遂放眼闽海之东，琉球、日本恍惚浮沉，烟水苍茫不可涯际。旷然曰：『渺沧海之一粟，摄尺五之天根；万山第一，登峰造极观止矣』！

　　已而，山僧告予以阳斜。少顷，白云封洞，予唯唯下山。过半山亭，憩少许；回首浮图古剎，已落昏黄外矣。樵客喁于，相率而归。临歧，东指曰：『过此里许，即城阍也。请辞于是』。背山麓，渡石桥，竟望江村行歌而去。

　　重修崇文书院文昌阁记

　　台文昌阁二：一在郡首学朱子祠后，体若卦象。一在崇文书院讲堂，如坤道然。相距里许，大约高低、长短、广狭尺寸同。层数三，上祀神像，位面南；取「文明」之义也。都人士朔望瞻礼，以时肄业。觉罗太守建为造士所者，在此不在彼也。绛帐风清，珊瑚网起；乡先生之上云程九万里，由此其选：彬彬乎称盛事也。

　　去腊朔风摇撼，颓是阁过半。今春太守课文院内，顾而恻然曰：『阁之不兴，神何式凭！且岁届大比，无以为诸生鼓励地』。捐俸为绅士倡。卜吉鸠工，因旧址新之，三阅月而竣。予偕同人登是阁，气象万千，与学中阁射斗聚奎，彼此辉映；而下视讲堂，春风坐化、尊酒论文，犹依依昔日盛事也。同人谓太守重兴，功不在觉罗公下。太守为谁？武源进士孙公景燧也。是日何日？乾隆丙午四月二十有八也。

　　游火山记

　　古罗距关东南二十五里，有山最奇曰火山。火从坑出，亦名火坑。石径嶕峣，肩舆艰焉；重溪九九，夏、秋间尤难履游：盖搜奇若是难也。

　　乾隆壬子冬，予北行；晡后迷途，沿溪东步，望山庄投宿。闻老翁读书声，意三家村学究也。听不了了；奇哉！似读「汉书」然。扣扉，翁出，有处士风；揖我。茅亭颜曰「亭亭」，昭其洁也。亭中题诗，大类吾野派。薄有图书，云是三、两山童，不时训厥蒙也。询其姓氏、里居、年纪一切；翁曰：『葛姓，号任天；少如来四岁。未尝诣郡，癖耽北价葫芦中书，不识制艺何物。海上来，居赤山保百余年矣』。予曰：『保以山传，山以赤名；郡乘火山，毋乃近是』？翁曰：『盍往观焉』！

　　诘朝邀游；尾其后，几不及。予健羡曰：『矍铄哉！是翁』！唯是四望无烟，窃谓所见异辞、所闻异辞、所传闻又异辞，心殊悒怏。俄而翁艮其趾，告予曰：『此火坑也』。坑上古木苍然，水泉涌出，不见火。翁曰：『火亦出此。投以枝立焚，蒸饭且熟。但琉磺气耳，日间无色，何疑焉；夜则光，虽淋雨不熄』。噫！水火同空，奇矣！木生火上，抑又奇矣！夫论乾坤六子，坎、离最大，木次之。故天一生水，地六成之；地二生火，天七成之；天三生木，地八成之。不知旡母几经亿万年，郁结而泄此奇也。

　　「洪范」载：『炎上润下，曲直性固判然』。西堂曰：『日月并出天必坠，岳渎同行地必陷』。是山何以阴阳无别，水流而火不灭、火炽而木自生耶？翁曰：『水火同空，易卦「既济」之义也；木生火上，星学「通明」之局也』。予曰：『其然，岂其然乎』？翁曰：『必求其故，则凿矣。君子于其所不知，盖阙如也』。

　　用记其奇之最，以补广舆所不载，且以俟天下万事之格物、穷理、致知者。

　　数霞小引

　　客构别墅于海城深处，予名其亭曰「数霞」。客曰：『霞乌乎数』？愚谓：『「坐照芳心数落霞」，诗人得意处也。且海城宛若赤城出，海曙标天半；轩轩之举，九光五色、气象万千。如之何勿数』？

　　吴桐亭先生小传

　　先生吴氏，名必达，字章士；桐亭，其号也。台郡恩贡。年六十六，卒。

　　初，家贫力学；舞勺时，通「十三经」，受知学使杨太史。湛深经术，有博士声。执经问难者众，教泽广；学者至今赖之。性介如。兄弟怡怡；事父母，必躬必亲，传有山谷涤器事。庚午岁秋闱，先生与焉；母忧，故父弗敢与闻。归，抚棺恸绝，救苏者数。当是时，年甫十四也。少成若性如此。

　　题陈文川十八友照

　　琴，情友。棋，智友。剑，侠友。笔，才友。墨，益友。砚，端友。纸，文友。茶，清友。香，臭味友。书帖，法友。古画，游友。图书，镇定友。尘尾，潇洒友。池鱼，活泼友。石床，凉快友。竹枕，直率友。折枝入瓶，韵友。架上鹦鹉，清谈友。

　　予读孟子书，以友天下之善士为未足。又尚论古之人，旷然曰：『与今为友，不若与古为偶；与古为偶，不若与天为徒。友量无穷，若之何其自既也』！丁未夏，读史山房，倦睡北窗。晚后凉风，吹起一庭皓月；得句云：『偶到清风都是伴，赊来明月不须钱』。文川持照索句至，谓『是十八友写照也』。予覝其友不得；文川曰：『君可风月为伴，我何妨琴棋为友。必求其人以实之，则凿矣』！予恍然曰：『琴棋一切，皆天生好友。与古今来骚人学士结知己，无友之友，何处非友！会诸子而集百家，悬是照于百尺楼上与造物游，谓之与古为偶也可，谓之与天为徒也亦无不可』。

　　希敏小照

　　松阴之下，有客翩翩；寻最乐处，品第一泉。横琴洞府，诸天泠然。坐石不拜，略异米颠；偕童不冠，半学点贤。非道非释，儒者风焉。

　　游卿鲫潭记

　　台，古赤嵌城也。背山面海，形胜不一。而搢绅先生、骚人墨客登临啸咏，则距城东北五里许之鲫鱼潭为最。

　　日者春风扇和，有鼓俗意。主人陈君偕友往游（时掌潭务者，陈姓也），小奚肩琴棋诗酒为临流觞咏具。行数里，流水潺潺；陈君曰：『此潭水分流界也』。沿流造馆，先邑侯章公士凤「青山不老，缘水长流」壁书在焉。少憩，破烟萝、穿屋舍、过虹桥，将四围绕，遍见夫云烟之乱也、林木之古也。零星错出者，山阁水亭也；望之清涟而无极、不时点缀于天空海阔之中者，鸥鹭忘机也。未几，晚云归洞，万峰露顶；渔翁告予以薄暮，将有事于钓月。离岸登舫，随流上下；水月天光，一色万顷。呼夜杯，发棹歌。遥望岸东一带，间有灯光点点、半明不灭者，约几十户。渔翁曰：『若者蟹舍、若者渔庄，是我钓人居也』。因详及潭中景兴废巅末。且云『春游最佳，月夜尤胜』。

　　今夕得时之游，不可不记。今夕何夕？乾隆甲辰三月既望也。偕游者谁？王君襜如、苏君希提、林君芳亭暨主人陈君植华，合予五焉。

　　先考妣行略

　　呜呼！生我鞠我，竟去不孝逝也！抱恨终天，忍述吾考妣耶？忍不追述吾考妣耶？

　　先考讳廷刚，字叔健，号潜夫；邑增生也。先是，恒久公宦闽，籍泉南；大氐公元魁，科第传芳。至先考，书香凡十二世；先大母刘太孺人出。三岁，生母卒。先大父成均庄朴公娶继母陈太孺人，父事之若生母然。继母生弟三：廷恪、廷彬、廷穆。父笃友于，得继母欢。大父又生四弟廷镇，庶母石太孺人出。当是时，大父年六十四矣，虑无以为成立地；父先意安置店屋，为庶母弟计且周。大父曰：『幼子有赖，老人无患矣』。怡养天和，寿七十四，后继母十三年卒。父哀毁骨立，丧葬各尽心力。一室内蔼然孝弟，四十余年无间。性和厚，与人不校；佥曰：『有古人风』。终身不入公门，尝于斋壁题诗曰：『尘埃净扫爱吾庐，三两山童半读书；天放余闲容我拙，友怜多病耐予疏。慵看柳絮和风落，待种梅花带月锄。似此学成安分诀，无须山海问樵渔』。质鲁力学，「四子」、「六经」、今古文词研穷底蕴，蝇头注解；示不孝曰：『书理经义，先儒阐发无遗，何赘焉！惟是聚讼纷纷，不善学者茫无涯际；标其要旨，便于探讨』。编有「四书捷解」，存为家课。弱冠后，补弟子员。越三年，科试首录，为台学冠。无廪缺，仅补增；父晏如也。三赴棘闱。乙酉，归舟泊澎遭飓。黑夜间，片刻神光。父见舟迫岸，将覆，攀索登岸而光灭，舟覆；人为善报云。归日，以读书、为善诲儿孙，为承先启后计。不孝入泮食饩，父曰：『吾族代有科名，当力图进取，毋自画焉』！庚子，率不孝赴闱。癸卯、丙午，不孝奉命再赴，两荐未售。父以屡荐，是将入彀矣；毋馁焉！辛亥端月朔，示不孝曰：『汝父且健，来年壬子再与汝赴闱』。望前二日，与孙曹言灯节事，笑语极欢。夜饮，卷睡；熟意此一睡也，竟达旦长眠矣。母与不孝暨妇女、孙曹惊号无状，汤药奉不入口，遂坐脱矣。呜呼！我罪伊何，百身莫赎！痛哉！痛哉！

　　母吴孺人，例赠修职郎安悫公次女、郡恩贡生桐亭公胞姊。十九，归先考；四十年来相敬如宾，事翁姑以孝。大父好坐夜，听儿孙读书；母奉事毕，乃睡。继母性嗜洁；母每晨兴，整理家务为妯娌倡：其尽妇道以博亲欢如此。教子义，待下慈；治家有节，与人从厚。亲朋有吉凶告乏者，勉力周之，并为安置一切。殁后，吊者曰：『今而后，无复有代理婚嫁、丧葬事矣』。言且泣下。育不孝后，得血疾，死而复苏者数；医二年，痊。父遭飓时，旦夕号哭，日与不孝、仆婢辈海口问信，夜礼佛不寐；二十余天杳无音信，泪不欲生。夜梦醒，恍见大士示指三。越三日，父安信到；人为精诚所感也。体弱多病，兼以父殁哀伤，日渐衰惫；不孝迭补药力，稍喜健饭。孰意乙卯冬，寒痰壅盛，日深一日。逝日早，见不孝、妇女、孙曹环泣，曰：『汝父遭飓，再生三十余年。汝母血疾时若亡，汝曹茕茕数岁，成立未卜；今再生四十余年，得观妇女、儿孙而逝，皆天赐也。汝曹母坠家声；吾从汝父于地下，目且瞑矣。毋以恸为』！痛哉！痛哉！

　　父生于雍正庚戌年六月二十七日申时、卒于乾隆辛亥年正月十四日已时，享年六十有二；例赠修职郎。母生于雍正己酉年十月二十五日寅时、卒于乾隆乙卯年十一月十三日已时，享年六十有七；例赠孺人。男二：长不孝甫，己未科岁贡生；次硕肤，未娶卒。女一淑慎，适郑君添。妇三：长太学林敦朴公长女，次刘位东公四女、廪生岱山公胞侄女，又次张派盛公长女。孙男四：长采，邑增生；次庆，继硕肤嗣，附童子试；三凤，幼读；四翔，幼卒。孙妇，军功七品衔陈公登瀛长女、郡廪生连魁胞姊。孙女五：长明珠，适太学林公朝阳长男、岁贡生中书科中书光禄寺署正衔朝英公胞侄邑庠生琼；次瑶琼，适郡恩贡生朱公鐄四男炳，附童子试；三绣宝、四绣帘、五绣幙，俱未字。曾孙二：长桂林；次杏林，继翔嗣。俱幼读。余未艾。

　　鸣呼！不孝初膺岁荐，未能禄养显荣。父无疾而终，擗蛹呼怆，待罪奉母犹止五年已焉哉！靡瞻靡依。回思二十年前菽水承欢，音容已杳，言行如昨。古人于其亲殁，追维嘉言懿行，不能自已；笔之楮简，传之子孙。今考妣士品、壶范，有不可没于后者；谨追述以示后嗣。后之搢绅先生秉笔君子有采焉，则光及存殁者多矣。

　　不孝男甫述，年姻侄恩贡生朱鐄填讳。

　　自题琴棋书小照引

　　琴、棋、书、画，韵事也。丁未秋，蒋子光贵来自榕城，欲为予图照。予以了无善状，何图之有？蒋子曰：『文章千古，我不敢知。论韵事，君学琴、书而精于棋；若以余之画画君之琴、棋、书，他日图成，即以是图为琴、棋、书、画图也可』。予曰：『信斯言也，是不可不藉君以补予缺』。

　　晓镜四吟引

　　林子芳亭，恬澹士也。己酉春，筑小斋，为餐霞觞月地。虚室生白，须弥纳芥；邻禅关，关不通风：盖儒、释之分界久矣。是岁，予西渡不果，客是斋。斋面东，晓日东升，状若镜然；遂颜以「晓镜」。芳亭曰：『镜则镜矣，奚取于晓』？予曰：『由晓而度周天三百六十有五，眼界茫茫，是何等分量』！芳亭首肯，谓『镜中景，惟镜中人知之』。相与即景而吟。

　　郡守蒋金竹太史游龙潭记

　　贵阳太史蒋金竹，守闽漳，调台郡；司寇蔡公诸绅士序云：『虎渡双江，远接鹿门之水；丹霞片屿，遥连赤嵌之城』。词林赖公赠诗云：『玉堂花下旧仙班』；盖「风流太守雅，不俗吏自安」。尝言人生如鸿指鹤迹，随处寄托。豪于兴建，宦台尤多。公余之暇，每乐于龙潭是游；古人所谓「水不在深，有龙则灵」乎！

　　环潭渔樵耕牧，于是乎在。辛卯花月望，构山亭水阁；钓艇秋千，歌舞与民同乐，熙熙焉如登春台云。隔岸虹桥飞渡、红雾绿阴，有苏堤烟柳意。潭中张纱幔画舫，扇扇窗开，似米家船然；名公、巨卿、绅士相与临流觞咏。于时百花绣簇，四面锦铺；鱼鸟飞跃，都供幽赏。太守管领物胜，袖山图之古、磨水镜之平，未之竟也。暮霭巳横落照中矣，兴复不浅。张灯水面，万点星罗；洗爵更盏，不醉无归。人海争观，讶为蜃楼缥缈。顷月浸水心，画舫随流上下，歌声遏云如奏钧天；仙吏宛在月中游也。

　　已而村鸡报晓，好风送客；太守归矣，游者亦散。予以风流韵事，诘朝而笔之于书。  
原跋一

　　诗学源流派茫茫，春风坐我列门墙；初示近体五、七律，次及长短古歌行。命意炼格选词韵，调我一片叶宫商。自从学步骚坛上，古学屡邀幸擅场。先生期我冰寒水，愧未入室未升堂；今疏笔研懒吟□，毋乃重负先生望。先生诗才擅隽捷，八叉七步成佳章；先生诗学豪渊博，书仓武库富缥湘。上祖风、骚追汉、魏，集成直欲网三唐；历代化家兼采录，镕青炉火发异光。奇外搜奇奇绝处，惊人泣鬼超寻常。万窍号来供一啸，笑学辟支陋滥觞。有时横扫千军笔，勇如阵马与风樯；有时幻入非非想，光怪陆离作作芒。生平吟惯乃性癖，耸肩断须老不忘。所著各体皆工妙，美不胜收洵别肠。去年手编「半崧集」，拟欲付梓犹未遑；天教诗人迟之久，好添佳句长吉囊。遥知贵纸争传诵，是真后学之津梁；锓之梨枣寿之世，留传海外一瓣香。

　　门人郭绍芳顿首拜跋。  
　 
原跋二

　　钰性耽诗，未舞象，即多购名人诗集；见佳句，辄心焉喜之。丙寅，受学明经东庄陈先生，始领诗中意味。厥后东渡，仰止高山，究之正变源流，茫无涯际；实未敢以知诗自许也。

　　半崧章夫子，烟云过眼，星宿罗胸；诗逼唐音，文参汉席。早岁擅名上序，望立邓公之重；中年献策内廷，学臻董子之醇。种树流芳，棠枝遥接；传薪觉后，绛帐宏开：洵度绣之金针，亦叩鸣之木铎也。钰未经航海，已仰斗山；比及登瀛，谬投沙砾。坐春风之煦，沐化雨之湛；幸点丹炉，遂荣泮璧。相期正大，曾惠序文；自顾荒芜，曷胜歉悚！弗克冰寒于水，敢忘德重如山！

　　今春夫子命校诗集，钰维砚田久疏，且恐且愧。不揣谫陋，附书简末，俾读是集者知夫子数十年学业功深；并知钰之先后得力师门而裁成于夫子，其来有自。至是集之高妙，搢绅先生详之，无事管窥之见存焉。

　　岁在柔兆困敦寎月上已后三日，受业门人晋江施钰敬跋于郡之旅次。  
　 

原跋三

　　窃维三百篇上接赓歌，十九首遥追风雅。风流递衍，都具别肠；正变互参，统归名手。

　　半崧先生，闽泉旧族，渤澥鸿儒。独步词场，家传占草飞书之妙；置身仙籍，人在蓬壶瀛岛之间。气自飘飘，楮墨极烟云之变；势真浩浩，文章大沧海之观。坐拥百城，筑仓藏富；笑量寸烛，击钵擅豪。少每缘情，老多托兴：彩毫里四时百物，风月皆朋；秘籍中万壑千岩，江山有主。耳声名之洋溢，群推苏斛泉流；快闻见之合符，漫说吴枫江冷。兴怀西望，领诲东来。罗百颗之鲛珠，俨读木华赋海；幻千重之蜃阁，如吟郭璞游仙。当年佳句贮囊，工裁花骨；今日新词发箧，艳羡锦心。集花萼以编成，选珍虎观；买绣丝而纂就，价重鸡林。红杏尚书，一字卓闹春之古；青莲学士，三章传入乐之音。

　　嘉庆丙子仲春上澣二日，门人朝修陈青藜识。  
附录

　　半崧集目录

　　卷一

　　五七言古诗

　　望木冈山立春吟山居高士吟烂柯咏东观读未见书贺施君渭入泮山人笑渡行壮夫剑箭行山亭行题鳌海施厚确遗照暴雨叹岁慕感咏松鹿图（二首）哭吴桐亭舅氏蔡母许孺人寿歌（二首）橘园小隐困骥歌吴贞荆偕老照红毛楼观海蔡希敏重卺行苏武牧羊图鷕鹆图门人陈植青入泮王鸿卿烹茗鹤避烟照春江吟送鸿卿归清溪客持图索句图中日出潮上童子吹箫当潮而立画工以是箫世号品箫同音附会名为「当朝一品指日高升图」予即其实景题之示采儿玉堂春图柳蝉画扇蔡希敏垂钓照四仙酣睡图卖愁谣云林松鹤画本韩缉五照瀛海王氏宗祠落成贺陈仲义长郎颎臣入泮瀑布晓妆寿辛母许太君八秩挽石朴齐题松石照送春歌仿梁元帝春日诗重字体为蔡希敏归奎海咏别袖中有东海望玉山歌河鲤化龙歌

　　卷二

　　五言律

　　庚戌元日即句（二首）示儿孙春兴读李尔冲遗稿荒村借宿与郑君弼游鹭江诸胜与韩奎垣话南川近状放洋感兴（二首）过节孝坊过节妇坊过烈女坊枫亭阻雨帆口阻风幽居次韵苏斋「再来草」（三首）读「汤卿谋集」（四首）写怀村居晚兴中秋出闱夜游三山次韵「重阳即景」与施乃庚郭乃承李尔冲登乌石山游小西湖买隐贫士叹暮春夜与吴焕章邱瑞岚邱桂芳唐英臣侯鹏九壶春楼小集寒夜口占癸酉冬夜翔儿入梦哭成一律冬夜不寐草堂即句李尔冲招同王晴岚王光五陈光远李瑾卿夜集小斋抚「水仙」操月夜听僧智辉与李尔冲和「平沙落雁」操西屿灯七月夜雨即景暮春罗峰友人招游即事时予有归思草草亭夜奕客读陆放翁「临川道中」诗「醉饱休相避堪羞甚乞墦」感赋一律探幽贺陈朝修入泮

　　读李平甫「送穷诗」感咏

　　卷三

　　七言律（上）

　　鲫潭月夜泛舟春游靖海寺四十书怀水仙花（二首）秋日仰峰晚眺游竹溪寺登龟山宿冈山岩游打鼓山论古（十二首）江亭夜坐（二首）春夜愁妇吟寿耘庐薛明府（二首）法华寺怀古赤嵌城怀古五妃庙感事雪球酒旗次沈青岚韵次苏斋「再来草」元韵（十三首）次韵海东书院山长宋荔卿「归粤西兼赴礼闱留别」（四首）感叹哭门人郑君怀无题诗和吴松涛（四首）入厦门港登鹭州白鹿洞虎溪岩日光岩万石岩醉仙岩夜泊铜山越日与郭瑟江陈卜五魏以甫上宝智寺观音图门人施钰入泮迩来各典礼属予诗文笔墨日烦书以谢之兰菊秋日怀鹭州方玉华因病省试不果书以志勉自笑久病书怀（二首）予因愁病值生辰易号「半花颠」次韵海东书院山长曾鹤峰「和程明府秋声六咏」杂诗平韵（三十首）送汇亭何夫子由明府擢淡司马升任潮州太守（二首）（代）甲子五十书怀闻苏斋还京谢恩复守台郡次韵二律苏斋抵任台郡因忆丙午台变保城有感（二首）春日咏怀望芦川早发

　　卷四

　　七言律（下）

　　寿一峰张宗师和「郡斋夜赏海棠」（二首）老废吟即事戏题落花丙午林逆之变予募义堵御戊申中堂福公奉命平台志庆柬吴焕章（四首）门人郭绍芳秋闱获隽（二首）宿五通亭东西塔清源洞九日登赐恩岩弥陀岩过万安桥濑溪夜渡丁已秋年兄林炜如悬弧时长郎达卿偕弟静有台厦游泮双喜（二首）甲戌暮春读吴桐井「哭淦儿诗」忆去年三月翔儿殇泪次其韵送茂才张如春以将军幕凯旋西渡归陕右追和陈紫峰先生「游紫帽凌霄塔诗」元韵追和罗一峰先生「五峰诗」元韵台郡八景丙寅除夕夜坐有感贺李碧云入泮春城送别论诗（九首）柬郭瑟江秋兴次韵学使庆蕉园「五色蝶」（五首）李尔冲杜对海招访山庄友人与郭乃承夜集晓镜斋话旧越日送归温陵送耘庐薛司马入觐（四首）送郑启三归南坂兼应潮州何太守聘（二首）次韵「中秋郡署红梅早开」（二首）寿郡守苏斋（二首）送别陈朝修（二首）秋夜吟读李谪仙「春夜宴桃李园序」有感排闷元夕即景（二首）赠友纳宠（四首）柬游峰山六十春咏晓镜四吟登屴剻峰游涌泉寺喝水岩与施乃庚郭乃承游诚伯李尔冲宿鼓山延客堂乙丑洋匪勾引山贼围台城平后志庆（二首）挽文峰林公升定海总戎留台弹压疾终内署子澹斋扶榇内渡归蓝田（二首）春楼夜话塾课即事次广文吴友山「台阳怀古杂咏」元韵（六首）哭景若兄送杨梦莲从伯爵许军门东征凯旋加功归晋水甲戌九月二十一日夜予方有秋兴适奎垣以诗见贶清话更阑迭次其韵感赋二律寿吴母刘太君七十（二首）贺新婚与广文黄淡川旧话戊申春与诗人吴奇文邱瑞岚邱桂芳夜集袖琴亭刻烛分咏拈得中庸语大为题同人以莫载从何说起予窃以天地人物该之率成一律

　　卷五

　　五言绝

　　夜读问蝶（二首）野寺病鹤岁暮客居有感清流港秋夕怀友弹琴竹影题兰若二画壁

　　七言绝

　　四时闺思醉西施胜娇莲紫云洞试剑石台邑八景读桃源记迷途逢野叟邀宿田家午睡闻蝉五色蝶苏长公赏心十六事哭仲山叔（二首）蟹（二首）渔樵耕牧（四首）仙翁沽酒图井亭夜市兰亭怀古哭父（十二首）哭母（六首）午日观龙舟竞渡七夕连雨题黄壁山水西施泛湖图（二首）东郊春兴自题琴棋书小照自题水墨山水照（二首）武陵桃登鹿耳门远眺西成即事妆楼春夜宴（集句）香闺春夜思（集句）暮春吟题香奁集后柳溪泛舟图仙姬送桂图为王芳圃弄璋志庆抚琴听者知音海滨即景梨花半截美人图挽亡友李瑾卿（八首）望云顶岩从鹿洞过虎溪雨中待渡图睡春吟饯春吟瓶桃即句探梅水墨牡丹（四首）梦蝶园怀古（二首）读黄莲士「凤山拜黄吾野墓诗」感咏纪梦和友「春觞赠歌」（集句）和友「春睡梦觉」（集句）钓叟

　　卷六

　　骈文

　　重修台郡文庙序建敬圣亭疏送耘庐薛司马入觐序赠友纳宠序重修水仙宫序送崇文书院山长熙台梁广文归榕城序南清周邑侯七十寿序杨涵庵挽文台阳形胜赋蔡母许孺人七十五寿序重修义民祠序选定同人赠和斋诗序杨母林孺人挽文吴贞荆五十二寿序门人施钰入泮诗序

　　杂文

　　游清源洞记重修崇文书院文昌阁记游火山记哭翔儿文数霞小引吴桐亭先生小传题陈文川十八友照钟馗食鬼赞希敏小照游鲫鱼潭记先考妣行略关夫子赞祭大魁星文（集句）财神赞（集句）自题琴棋书小照引晓镜四吟引郡守蒋金竹太史游龙潭记  
　
