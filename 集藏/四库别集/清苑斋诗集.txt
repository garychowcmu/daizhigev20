清苑斋诗集 （宋）赵师秀 撰 

钦定四库全书 

　　集部四 

　　清苑斋诗集 

　　别集类三 

　　宋 

　　提要 

　　臣等谨案清苑斋诗集一巻宋赵师秀撰师秀字紫芝号灵秀永嘉人太祖八世孙绍熙元年进士浮沈州县终于髙安推官永嘉以诗名者有徐照徐玑翁巻与师秀同号四灵四灵皆学晚唐然大抵多得力于武功一派専以炼句为工而句法又以錬字为要如诗人玉屑载师秀冷泉夜坐诗楼钟晴更响池水夜知深一聫后改更字为聴字改知字为观字病起诗朝客偶知承送药野僧相保为持经一聫后改承字为亲字为字为密字可以知其门径矣又梅磵诗话杜小山问句法于师秀答曰但能饱吃梅花数斗胸次玲珑自能作诗云云故其诗主于野逸清瘦以矫江西之失而开寳遗风则不复沿溯也陈振孙书録解题载师秀集二巻别本天乐堂集一巻今皆未见此本仅一巻而题曰清苑斋集未审即天乐堂集之别名与否又东瓯续集载师秀诗六首瀛奎律髓载师秀诗三首今并附録集末题曰拾遗似乎别有天乐堂集而玉屑所论冷泉夜坐及病起二首称曰天乐者今又皆载此集中或即天乐堂集亦未可知也厉鹗宋诗纪事又称师秀有清苑斋集有天乐堂集分为二种而所録皆此集之诗则鹗亦未见天乐堂集矣古书散佚阙所不知可也 

　　乾隆四十五年三月恭校上 

　　总纂官 臣纪昀 臣陆锡熊 臣孙士毅 

　　总校官 臣陆费墀 

　　钦定四库全书 

　　清苑斋诗集 

　　（宋）赵师秀 撰 

　　哀山民 

　　忆君初病时仓皇造君榻知为寒所中胫痹连左胛蒋子丹有神三日能屈伸五日扶杖立十日行逡巡于时数相见谈娱靡曾倦啜茶犹满瓯改诗忽盈卷君亦疑勿药春和可为乐仙家桃最红同践天台约多愁积如山令君心不闲残痾故未去涩啬肠腑间岳僧有烈剂倒箧得余惠服之汗翻浆事与东流逝啼妻无完裙弱子犹哀麕诗人例穷苦穷死更怜君君如三秋草不见一日好根荄霜霰侵萎絶嗟何早哭君日无光思君月照床犹疑君不死猛省欲颠狂昨者君未疾相过不论日晴窗春翦蒲寒炉夜煨栗石阶苔藓中犹有旧行踪忧心不能寐无梦得相逢君诗如贾岛劲笔斡天巧昔为人所称今为人所宝石峯云有地葬从朋友议须求侍郎铭难见山民字平生翁与徐南去久无书不知闻信后涕泪当何如写池烟水暮宛是西川路虚言楚客招终感向生赋 

　　后哀 

　　交交谷鸟哀郁郁涧松折山民无还期春物失怡悦平生感斯人难以常理说共智已则愚忽巧众亦拙芳名信可垂在世何寂灭含凄为卜兆窀穸利兹月行当宿草生当使我泪歇未知百年后谁复耕此穴寄言苦吟者勿弃摄生诀 

　　和陈水云湖庄韵 

　　粼粼水增波迭迭云弄影昔夸春径妍今爱秋塘静芳筵集宾彦清宴除艳靓时当新雨余苍翠献林岭既忻冲抱舒复快逺目骋仰嘉锺鼎人而乃眷箕颍深营察髙趣雅咏发沈景独使和者难一夕愁欲瘿 

　　敬谢章泉赵昌甫二十韵 

　　耆旧半凋落在者如晨星与翁别豫章十见草木青人生几堪别梦寐生羽翎迢迢玉溪波近时尝再经携家事多难所至那得停山中空望来日夕不掩扃岂独负兹约尺书亦沈冥逢人问消息但喜言康宁堕来两卷什一以慰飘零感此故意宏不我迹以形文章出晚岁字画犹壮龄诵之西湖滨惊动孤山灵翁卷游崆峒一已烦邮铃幸翁良未衰吾党存典型遥闻曾入郛谅为韩与丁郡斋待且久几宿涧上亭今春少晴时涧水应泠泠归来安穏否熏风入林垧愿言爱玉骨逍遥卧殊庭会面虽未期忽聚江湖萍 

　　官田之集翁聘君失期陈伯寿赋诗率尔次韵 

　　好水不厌阔好风不厌凉况有十顷荷荷风媚波光主人昔谓予此境不可忘举觞集羣英期以朝未央清欢遣丝竹善谑停优倡快若鱼脱网适比鸳在梁搴芳衣履湿饮渌肌骨香操觚赋相联妙续楚九章苦吟堕饥蝉巧咏发轻簧常胜或倒戈突出或擅场或﨑而遽蹴或抑而载扬所欠独巨翁不使人意强孱衲尔何为竭飒立在旁有间众稍黙谈辨忽汪洋夕风亦损荷万事付巨量 

　　九客一羽衣泛舟分韵得尊字就送朱几仲 

　　人生苦行役不定如车辕况各异乡井忽此同酒尊此尊岂易同意乃有数存西湖雪未成两山翠相奔山根日照树花放林逋村野馔具蘼藿一饱厌百飱有客何多髯吐气邻芳荪慷慨念时事所惜智者昏砭疗匪无术讳疾何由论北望徒太息归与寻故园哆然黄冠师笑请子勿喧东南守太乙此宿福所屯吾子且饮酒酒冷为子温 

　　哭徐玑五首 

　　君早抱奇质获与有道亲微官漫不遇泊然安贱贫心夷语自秀一洗世士陈使其养以年鲍谢焉足邻 
　　昔吾与君游嫌疏不嫌数自为贫窭驱十载九离索前年会京都（一作师）勖我返林薄吾贫未得归君死不可作 
　　思君气实充不与短折类血死匪无由恐是服椒罪君于药自深何独此乎昧岂不闻仙人饵菖得千歳 
　　平生于所学常若丧其敏临池书未成池水黒已尽传来叶岭帖遂与兰亭近凡兹究极功亦足损肝肾 
　　道晖爱江蓠吾子思单老生念死不灭应会沅湘道空山独灵舒闭户守枯槁风雪将岁阑凋零此怀抱 

　　次韵赵正字蟹 

　　嗔尔横行为多足割尔两螯如割玉怜尔有甲不自卫评尔一身黄胜肉吴江十月天霜寒吴人微尔不举飡萑蒲勿讶束尔急与虎争强能上山 

　　桐柏观 

　　山深地忽平缥缈见殊庭瀑近春风湿松多晓日青石坛遗鹳（一作鹤）羽粉壁剥龙形道士王灵寳（一云林灵素）轻强满百龄 

　　杨柳塘寄徐照 

　　因贫为逺别已是十三程尽日行山色逢人问地名近书无便寄新句与谁评想尔寒宵雨思予亦梦成 

　　赠孔道士 

　　生来还姓孔何不戴儒冠诗好逢人诵琴清只自弹访师行郡逺爱竹透庵寒见说丹炉内黄金化不难 

　　舟行寄翁十 

　　舟轻风色好波面去迢迢取尔诗重读令吾病欲销江禽停晚树涧水入秋潮已觉怀人极分携始一朝 

　　缙云县宿 

　　亲知因别久具酒劳经过古邑居人少春寒入夜多雨香仙地药烛动石桥波稍觉离家逺乡音一半讹 

　　进贤道中 

　　半月逢梅雨初晴客意消莺声临野水松影卧新苗少憩休舆卒闲行过板桥平生无饮分空愧酒旗招 

　　冷泉夜坐 

　　众境碧沉沉前峰月正临楼钟晴听响池水夜观深清净非人世虚空是（一作见）佛心却寻来处宿风起古松林 

　　筠州郡庠山亭 

　　一来髙处望逺近尽秋容秀气归才子清风属钓翁溪晴分别港山阙见他峯独忆良宵月无由宿此中 

　　延禧观（一作寺） 

　　寂寞古仙宫松林常有风鹤毛兼叶下井气与云同背日苔砖紫多年粉壁空相传陶县令曽住此山中 

　　抚栏 

　　抚栏惊岁月久住欲如何水国花开早春城人上多病令诗懒作闲喜客频过听说边庭事时贤策在和 

　　寄赵昌父 

　　逃名逃未得几载住章泉便使重承诏多应不议边髙风时所系新集世方传忆就江楼别雪晴江月圆 

　　赠张亦 

　　相逢楚泽中语罢各西东天下方无事男儿未有功边风吹面黒市酒到肠空早作归耕计吾舟俟尔同 

　　赠达西堂 

　　秋水数枝莲在师房一边固应通净理不复念生缘旧愿酬初满灵方许尽传闲询曽住寺如梦已茫然 

　　送汤干 

　　能文兼悟性前是惠休身为选来京邑因吟访野人所居纔隔水不见忽经旬何事云归速儒官拜敕新 

　　石门僧 

　　石门幽絶甚独有一禅僧寺废余钟在房高过客登山蜂成苦蜜崖溜结空氷如此冬寒月他人住岂能 

　　秋色 

　　幽人爱秋色祗为属吟情一片叶初落数联诗已清瘦便藤杖细凉觉葛衣轻门外萧萧径今年菊自生 

　　简同行翁灵舒 

　　久晴滩碛众舟楫后先行终日不相见与君如各程水禽多雪色野笛忽（一作作）秋声必（一作若）有新诗句溪流合譲清 

　　信州草衣寺 

　　芙蕖四五枝寂寞在空池难见草衣士空看宴坐碑香烟思盛日诗句记游时欲问苔中鹤长松自不知 

　　灵山阁见二徐友旧题句 

　　一面见溪水三边皆翠微晚来虚槛外秋近白云飞重至恰身老同吟感客非灵山自如画依旧隔斜晖 

　　秋屏作 

　　凡有栏干处秋来徧徃还就中惟此地全得见西山雁落遥沙小人登废垒闲因怜一州景皆在夕阳间 

　　送沈荘可 

　　清事贫人占斯言恐是虚与花方作谱为米又持书时节寒相近山林拙未除西江波浪急送子一愁予 

　　送周端常之建康 

　　髙名闻已久方策有文雕接得诗人信知从谏议招住遥劳枉刺去速恨移桡何处逢黄菊秋风故六朝 

　　赠易道士 

　　仙帔画霞雪多年侍玉宸古于庄子貌贵似吕公身诗好当开板丹灵不化银旧山新筑观惟梦得归频 

　　送辉上人再住空相 

　　忽然闻受请铁锡指秋风寺在寒城里州居野水中生缘抛未尽旧讲续应终不用相寻别浮云去住同 

　　寄薛景石 

　　虚牕风飒然独卧听残蝉家务贫多阙诗篇老渐圆清秋添一月故里别三年最忆君门首黄花匝野泉 

　　送徐玑赴永州掾 

　　二水鸿飞外君今问去程家贫难释宦身逺易成名入署梅花落过汀蕙草生莫因饶楚思词体失和平 

　　岩居僧 

　　开扉在（一作坐）石层尽（一作终）日少人登一鸟过寒木数（一作几）花摇翠藤茗煎氷下水香炷佛前灯吾亦逃名者何因似此僧 

　　安仁道中 

　　行尽沿溪路天寒岁又除欲消氷似雪初长麦如蔬于世无成事何时有定居等缘贫所役为仕媿为渔 

　　壕上 

　　逺近人家住过桥路尽通野田行瘦马浅渚聚群鸿地静微泉响天寒落日红若非身作吏不道是城中 

　　月夜怀徐照 

　　月色一庭深迢遥千里心湘江连底见秋客与谁吟寒入吹城角光凝宿竹禽亦知同不寝难得梦相寻 

　　送倪道士之庐山 

　　近方辞地肺本自住天台有鹤相同出无云作伴回道房随处借诗板逐时开又说庐山去闲看瀑布来 

　　送邓汉卿 

　　我亦将归者先行极羡君惟因交已久颇觉意难分江满帆侵树山髙烧入云他年有书札彼此访耕耘 

　　徐孺子宅 

　　今识髙眠处沧波是切邻已知难即鹿惟有独潜鳞草（一作苹）长过荷叶藤深失树身闲思昔微子犹自得称仁 

　　德安道中 

　　餐余行数步稍觉一身和蚕月人家闭春山瀑布多莺啼声出树花落片随波前路东林近惭因捧檄过 

　　徐灵晖挽词 

　　在生贫不害早丧可嗟吁天下黄金有人间好句无魂应湘水去名与浪仙俱平日惟躭茗坟前种几株 

　　太平山读书寄城中诸友 

　　野人无别事故得坐空林黄卷还铺日青莲未悟心铎音山殿静萤影石池深不敢邀芳屣因闲傥一寻 

　　大龙湫 

　　一派落虚空如何画得同髙风吹作雨低日射成虹西域书曽说先朝路始通或言龙已去幽处别为宫 

　　宿徐灵晖山舎 

　　分坐桥边石同归原上村窥灯禽出树闻语仆开门雪后挑蔬洁更深贳酒浑极知髙卧久吾贱不能伦 

　　鴈荡（一作山）宝冠寺 

　　行向石栏立清寒不可云流来桥下水半（一作疑）是洞中云欲住逢年尽因吟过夜分荡阴当（一作无）絶顶一鴈未（一作不）曽闻 

　　赠约老 

　　一径入深竹数楹临古沟更无人共住极喜客来游白髪长垂（阙）新茶绿满瓯自言门外寺皆是老僧修 

　　送薛子舒赴华亭船官 

　　竹笼盛书去遥知官事闲水程春有雨海岸晓无山奥理渐摩后清名护养间坐曹观剡木意与易相关 

　　翠岩寺 

　　石岩看不见翠色自重重春雨生松叶山风响铁钟碑顽工费墨草嫩绿添茸住院吴僧老相迎忆旧逢 

　　送黄叔向谒杨伯子 

　　尝闻事将坛何得复儒冠口诵新诗句身呈旧箭瘢赏因贫未受愁拟醉相寛当仗湖州牧应怜志士寒 

　　答叶司理 

　　寂寞坐髙斋兵来与讯偕喜看君子画癯似我形骸颇欲征陈作遥知动逺怀梦魂思一遇风雨暗长淮 

　　薛氏（一作薛师石）瓜庐 

　　不作封侯念悠然逺世纷惟应种瓜事（一作日）犹被读书分野水多于地春山半是云吾生嫌已老学圃未（一作不）如君 

　　送徐道晖游湘水 

　　春尽雨霏霏春寒犹在衣人寻香草去鴈背逺峰归潇水添湘阔唐碑入宋稀应知名与姓题写遍岩扉 

　　刘隠君山居 

　　嫌在城中住全家入翠微开松通月过接竹引泉归虑淡头无白诗清貌不肥必无车马至犹掩向岩扉 

　　官舍初成 

　　为宅傍城墙先求夏日凉凿池容众水栽竹断斜阳官是三年满身无一事忙不知何补报安坐恐难当 

　　会景轩 

　　此中非一景欲状固难名江近秋阴早山多晓气清断云分树泊饥鹤下田行别拟深更至虚空看月明 

　　和朱子发韵兼简青龙诸友二首 

　　巷南与巷北相去路无多以我常孤坐劳君数见过望山嫌夕霭听雨想春波稍俟晴明日相携一醉过 
　　虽说京华住西湖岂不清病多妨野兴贫甚损诗情挿柳观春意粘碑隔市声松江几闲客日夕听波鸣 

　　桃花寺 

　　旧有桃花树人呼寺故名石幽秋鹭上滩远夜僧闻汲井连黄叶登台散白云烧丹勾漏令无处不逢君 

　　送蒋节推赴岳阳 

　　君山那可上四面是层波此地风烟古前人赋咏多征帆冲鴈字官舍近渔歌况尔真修者回仙必见过 

　　大慈道 

　　青苔生满路人迹至应稀小寺鸣钟晚深林透日微野花春后发山鸟涧中飞或有相逢者多因采药归 

　　送汤主簿 

　　扶起阶前菊秋霖苦未休更逢千里别早白一年头客借程文看儿分赐服收还家有新兴佳句入书邮 

　　送潘景参赴利路帐干 

　　蜀道如天远携家难计程不从三峡过免听几猿声戍密野花少栈虚山雨鸣同年同寂寞此去子成名 

　　水际 

　　水际移居晚薫风绿满汀密萍妨下钓髙柳碍观星忙是僧相过闲惟雨可听寻思非久计终忆自柴扃 

　　扶栏 

　　强起扶栏立新寒陡见侵钟声诸寺晓柳荫半池阴病久方凭艾贫深或梦金湖边好风日孤负几登临 

　　葛翁小阁 

　　树色对疎棂横陈一片清微风杨叶下斜日竹梢明此老无尘事双姝亦道情客来怜素壁题句不题名 

　　柳下书斋 

　　转曲认幽栖斋名壁上题柳遮船步水草出瓦沟泥养静抛书册销闲倚杖藜谁知凤城外宛是武陵溪 

　　赠陈宗之（一云赠卖书陈秀才） 

　　四围皆古今永日坐中心门对官河水檐依绿（一作柳）树阴每留名士饮屡索老夫吟最感书烧尽时容借检寻 

　　谢耕道犂春图 

　　春雨年年有良田岁岁无何因将此事须要画为图野水寒初退平林绿半敷长谣谢沮溺未必子知吾 

　　栗禁 

　　宵长非一梦欲记已微茫照镜枯于腊梳头落似霜病疴如退愈贫窭又商量所嗜惟崖栗今年不敢尝 

　　卢申之载酒舟中分韵得明字 

　　闲人闲处住载酒荷髙情小舍寜容客同舟却向城弄花忘昼暑忧国念秋晴归路虽无月银河亦自明 

　　送真直院出使江东 

　　一节铸黄金翩然别禁林几于言事日已作去朝心有识愁虽结无惭喜自深江边瞻使者谁不敬曽参 

　　千日 

　　千日方过半何因便得还就令凡事易不及一身闲种术怜官地登城忆自山苦吟无爱者写在户庭间 

　　赠汤巾 

　　黄金榜内人枉刺忽相亲怪得名差异吟来句极新独眠秋寺雨罕踏帝城尘何限髙科客因容不重身 

　　赠张亦 

　　一别无书信相逢各老苍山川烽外逺岁月梦中长空橐成诗草单衣涴酒香因言滚溪宴同忆旧时狂 

　　徐先辈挽词 

　　岂谓声名早翻成不遇非赋曾天子见诗有世人知忽种松三尺终乖桂一枝幽芳谁与志御史念埙箎 

　　徐侍郎挽词 

　　少赞经纶业周家已卜年谤兴无白日心在有青天迁谪还迎母艰危复用贤未令吾道泰星陨灌城边 

　　访韩仲止不遇题涧上 

　　隔涧竹扉深苍童引客寻虽然乖晤语犹自见园林野蔓时妨步山蝉亦好吟石根泉数斗清响应人心 

　　龟峰寺 

　　石路入青莲来游出偶然峰髙秋月射岩裂野烟穿萤冷粘椶上僧闲坐井边虚堂留一宿宛似鴈山眠 

　　贵溪夜泊寄赵昌甫 

　　蓍草占秋动逢秋早得归本非为事迫不欲与心违波净孤萤度宵凉数叶飞逺怀髙卧者微月闭松扉 

　　送赵判官 

　　三岁莲花幕何曽仕者同开墙通野客分树借江鸿与世如无味于民自有功神仙今已近不畏引帆风 

　　春晚即事 

　　一身来作吏白日算徒劳尘土侵衣重年光如鬓牢春深禽语改溪落岸沙髙柳下垂钩者吾今媿尔曹 

　　沈洞主 

　　案上阴符巻应逢骊母传无言过永日不食度终年云覆烧丹灶花浮洗药泉时闻有玄虎来礼洞门前 

　　和鲍县尉 

　　留僧秋阁上身自伴僧闲潄齿临寒水焚香对逺山野禽偷果去童子借经还余兴成诗句髙题屋柱间 

　　停帆 

　　舟过梢人屋停帆去未能野梅皆是刺滩水不为氷里数讹难凖官称俗可憎欲登岩石坐有吏复无朋 

　　严州潇洒亭 

　　髙榭出禅关人家向下看千峰春隔雾数里夜闻滩偶至因成宿前游亦值寒州人多有咏何不见方干 

　　喜徐道晖至 

　　嗜茶身益瘦兼恐欲通仙近作诗全少闲成画亦传潇江风雪渡岳石姓名镌自接来消息朝朝问客船 

　　小舟 

　　小舟随处去幽意日相亲野草妨荷叶轻鸥似逸人闲思此湖水曽洗几京尘甚欲营渔屋空虚未有因 

　　林逋墓下 

　　梅花千树白不是旧时村倾我酤来酒酹君仙去魂短碑藤倚蔓空塜竹行根犹有归来鹤清时欲与论 

　　寄徐县丞 

　　自尔为官去吾扉亦返关池成逢夜雨篱坏出秋山岁事登禾稼朝纲去草菅题书寄漳水専俟好诗还 

　　示五峰僧 

　　峯形如掌翠相（一作回）环头白山僧引客看积叶坏（一作堆）来泥径滑斜阳移去石桥寒近闻瀑布寻还逺易得菖蒲采极难分我（一作有）一峯于此住与师相聚愿辞官 

　　答徐灵囦 

　　弊庐补葺虽劳力且得幽闲住此身旧友误称吟笔长诸亲争笑罢官贫近檐竹密妨巢雀当戸花疎见路人所虑久晴田事废今闻髙下雨皆匀 

　　寄徐丞病 

　　不窥园经一月更无人迹损青（一作苍）苔池（一作沙）禽引子衔鱼去野蔓开花上竹来亦欲鬓毛休似雪争如丹汞只为灰秋风昨夜吟寒雨有梦南游到海回 

　　送奭上人抄化 

　　冒寒独向何方去为建灵山阁未能诗卷带呈看疏客药炉留借共房僧夕阳岸上行枯叶瀑布岩前听拆氷事到有缘随处应回来金碧入云层 

　　陈待制湖楼（一云陈水云与造物游之楼） 

　　何处飞来缥缈中人间惟有画图同两层帘幙垂无地一片笙箫起半空岩（一作岸）竹倒添秋水碧渚莲平接夕阳红游人未得蒙庄旨虚倚栏干面面风 

　　送翁卷 

　　入山已送山民归旧庐子今复去我何如渐成老大难为别早占清闲未是疎小雨半畦春种药寒灯一盏夜修书有人来问陶贞白说与华阳何处居 

　　呈蒋薛二友（一云呈蒋肖韩薛师石） 

　　中夜清寒入缊袍一杯山茗当香醪鸟飞（一作禽翻）竹叶霜初下人立梅花月正髙无欲自然心似水有营何止事如毛春来拟约萧闲伴重（一作同）上天台看海涛 

　　万年寺 

　　万年山木有千年石路阴深到缭垣几片闲云谁是主一条流水不知源土栽芍药尤胜木僧说猕猴极畏猿夜半空堂诸境寂微闻钟梵亦成喧 

　　暮春书怀寄翁十 

　　帝里逢春雨不干纔晴数日又春还桐华半落官河水榆叶全遮客舍山未悔阔疎令事去最怜乏絶坏身闲菖蒲九节今堪采思尔逍遥涧谷间 

　　移居谢友人见过 

　　赁得民居亦自清病身于此寄飘零笋从坏砌砖中出山在邻家树上青有井极甘便试茗无花可插任空瓶巷南巷北相知少感尔诗人逺扣扃 

　　和人韵赠北山僧 

　　又得相逢闲寺里凡人多笑太无营谁知见事心先懒未说寻幽足已轻二月春风添树色一山夜雨失泉声谢师更作重眠约来徃云消两日晴 

　　再游北山和韵 

　　或行或坐水边亭处处春风户不扄飞絮伴人衰鬓白逺山学我道衣青迢遥更入烟霏去髣髴如曽梦寐经恐是前生林处士晚年不饮至今醒 

　　寄赵楚州 

　　承明虽妙古云劳小借林边却自豪韩信所封兵尚劲刘伶曽住酒应髙牵来宝马通言语放去琱弓落羽毛别有异时人忆处万株杨柳绿春壕 

　　多景楼晚望 

　　落日栏干与鴈平徃来疑有旧英灵潮生海口微茫白麦秀淮南迤逦青逺贾泊舟趋地利老僧指瓮说州形残风忽送吹营角声引边愁不可听 

　　姑苏台作 

　　何人可与话登临徙倚危栏日又沈千古苍茫青史梦一年迢逓故乡心天无雨雪梅花早地有波涛鴈影深为是夫差旧台榭愁来不敢越人吟 

　　病起 

　　身如瘦鹤已伶俜一卧兼旬更有零朝客偶知亲送药野僧相保密持经力微尚觉衣裳重才退难邀笔砚灵惟有爱花心未已遍分黄菊插空瓶 

　　简孙正字 

　　空斋兀兀难消日况入中年睡亦疎洗釜煮蔬留客饭巻帘移菊看人锄秋衣因病全更衲晓鬓迎寒半脱梳多谢贵交芸阁里许令随意借官书 

　　借居湖上 

　　出仕归来贫似旧借园偶近画桥居纵观不用春携酒清坐何妨夜读书港小只通闲客棹树低多碍故人车向时城里缘尘土久欲湖边住岁余 

　　送古壶与人 

　　小壶纯素无文采验是殷商物至今损处怕教凡手触铸时应有吉星临久藏厚土金声尽微贮清泉翠色深持赠髙人安几席为勾古意入新吟 

　　赠邓汉卿 

　　单独一身长不定亦无书巻得相随忙过人世当闲日老遇朝廷用少时冲雪自言行路苦看松长恨买山迟萧萧白髪寒灯下写就诗篇欲寄谁 

　　孤山寒食 

　　二（一作三）月芳菲在水边旅人消困亦随缘晴舒蝶翅（一作羽）初匀粉雨压杨花未放绵有句自题闲处壁无钱难买（一作上）贵时（一作家）船最怜隐者髙眠地日日春风是筦弦（一云时有山禽当管弦） 

　　叶侍郎送红芍药 

　　雕栏迎夏发竒葩不拟分来野客家自洗铜瓶插欹侧暂令书巻识奢华旧游尚忆扬州梦丽句难同谢朓夸应被花嗔少风味午窗相对一杯茶 

　　寄茅山温尊师 

　　几度题诗寄入山不知何处得书看莓苔石上秋吟苦星斗坛中夜拜寒鹤改新名呼未至碑逢断刻打应难忆师每欲寻师去芝术栽成自可飡 

　　会宿再送子野 

　　又承出郭到贫家一度分携鬓易华自说印书春可寄独惭阙酒夜难賖眠迟古鼎销残火吟苦寒缸落细花羸病不能亲送别梦魂先立渡头沙 

　　京华病后 

　　久在京华损道心故人谁与念升沈春楼卧病燕相伴湖寺题诗僧为吟三月不逢家信至一茎新有鬓丝侵早知諌猎非时节只有山中自养金 

　　过弋阳 

　　三月三番过弋阳吾生辛苦莫思量磨圆滩石几年浪丹尽江枫昨夜霜已算中途当度臈更怜抵舍未为乡高眠旧有山中约只欠青螺道士方 

　　题方兴化精舍 

　　晴檐方听夜淋浪晚送儒臣别建章但欲有言扶国是不嫌无计作身防轻舟过处猿频断旧宅开时菊正黄心事对床应细语得归如此亦何妨 

　　数日 

　　数日秋风欺病夫尽吹黄叶下庭芜林疎放得遥山出又被云遮一半无 

　　玉清夜归 

　　岩前未有桂花开观里闲寻道士来微雨过时松路黒野萤飞出照青苔 

　　池上 

　　朝来行乐向秋池池上秋深病不知一树木犀供夜雨清香移在菊花枝 

　　题四圣观（阙）道士诗巻 

　　一观桃花红似锦两堤杨柳绿于云游人只是游晴昼烟雨朝昏尽属君 

　　白石岩 

　　谁炷清香礼少君数声金磬梦中闻起来闲把青衣袖裹得阑干一片云 

　　再过吴淞 

　　江边无处觅天随又趂斜阳过渺弥远爱柳林霜后色一如春至欲黄时 

　　山路怀翁巻 

　　困尝苦茗不论杯天气纔晴又有雷寂寞小亭看草坐晚风时复堕青梅 

　　采药径 

　　十载仙家采药心春风过了得幽寻如今纵有相逢处不是桃花是绿阴 

　　午困 

　　午困因书又见寻自添茶鼎候微吟病身未觉春风暖柳色无端日日深 

　　约客 

　　黄梅时节家家雨青草池塘处处蛙有约不来过夜半闲敲棋子落灯花 

　　○拾遗 

　　秋日游栖霞庵 

　　乘兴入孤村神凝秋水间菊开嫌径小荷尽觉池寛林影悬崖屋钟声何处山清游殊未倦初日照松关 

　　一真姑 

　　忽然能不食饮水度中年此事知难伪令人信有仙形容无血色衣袂（一作服）有香烟听说瑶池路分明（一作犹如）在目前 

　　秋夜偶成（一作书） 

　　此生漫与蠧鱼同白髪难收纸上功辅嗣易行非（一作无）汉学玄晖诗变有唐风夜长灯烬挑频落秋老蛩（一作虫）声听不穷多少故人天禄贵肯（一作犹）将寂寞叹扬雄 

　　夜宿江浦闻元八改官寄此 

　　君游丹陛已三迁我泛沧浪亦二年剑佩晓趋双凤阙烟波夜宿一渔船交亲尽在青云上乡曲都抛白日边若报生涯应笑杀结茅栽芋种畬田 

　　赠写竹上人归湘（一云赠元长老归自湘中） 

　　白髪半头寒未剃形容消（一作清）瘦异寻（一作于）常为人作画衣添墨（一作黒）对客围棋爪独（一作甚）长不染世尘（一作间）如菡萏只留胷次着潇湘住山亦是（一作自）年来懒竹阁门前借一房 

　　润陂山（一有上字）作 

　　一山太半皆楮（一作槠）叶絶顶闲寻得径微无日谩劳携纸扇有风偏（一作犹）怯去绵衣野花可爱移难活啼鸟多情夜即飞惟与寺僧居渐熟煮茶深院待人归 

　　右诗六篇从东瓯续集补 

　　录秋日偶书（方万里云为筠州推官时作） 

　　官事何曽晓闲名苦要签大书公吏恐直语众人嫌俸少贫如故医慵病却添秋风墙下菊相对忆陶潜 

　　十里（方万里云此赴高安推官时诗未至郡十里所作） 

　　乌纱巾上是黄尘落日荒原更恐人竹里怪禽啼似鬼道旁枯木祭为神亦知逺役能添老无奈高眠不救贫此地到城惟十里明朝难得自由身 

　　寄新吴友人 

　　每于楼上立远远望新吴春至山疑长江空雨似无怀才人尽爱多病体常癯若治东游策舟行与子俱 

　　右诗三篇从瀛奎律髓补录 

　　清苑斋诗集
