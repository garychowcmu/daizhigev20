
李太白诗集注

清 钱塘王琦撰


草堂集序  〈李阳氷撰〉
李白字太白陇西成纪人凉武昭王暠九世孙蝉聨珪组世为显著中叶非罪谪居条支易姓与名然自穷蝉至舜五世为庶累世不大曜亦可叹焉神龙之始逃归于蜀复指李树而生伯阳惊姜之夕长庚入梦故生而名白以太白字之世称太白之精得之矣不读非圣之书耻为郑卫之作故其言多似天仙之辞凡所著述言多讽兴自三代以来风骚之后驰驱屈宋鞭挞扬马千载独歩唯公一人故王公趋风列岳结轨羣贤翕习如鸟归鳯卢黄门云陈拾遗横制颓波天下质文翕然一变至今朝诗体尚有梁陈宫掖之风至公大变扫地并尽今古文集遏而不行唯公文章横被六合可谓力敌造化欤天寳中皇祖下诏征就金马降辇歩迎如见绮皓以七寳床赐食御手调羮以饭之谓曰卿是布衣名为朕知非素蓄道义何以及此置于金銮殿出入翰林中问以国政潜草诏诰人无知者丑正同列害能成谤格言不入帝用疏之公乃浪迹纵酒以自昏秽咏歌之际屡称东山又与贺知章崔宗之等自为八仙之游谓公谪仙人朝列赋谪仙之歌凡数百首多言公之不得意天子知其不可留乃赐金归之遂就从祖陈留采访大使彦允请北海髙天师授道箓于齐州紫极宫将东归蓬莱仍羽人驾丹丘耳阳氷试弦歌于当涂心非所好公遐不弃我乗扁舟而相顾临当挂冠公又疾亟草藁万卷手集未修枕上授简俾予为序论关雎之义始媿卜商明春秋之辞终惭杜预自中原有事公避地八年当时著述十丧其九今所存者皆得之他人焉时寳应元年十一月乙酉也

李翰林别集序  〈乐史撰〉
李翰林歌诗李阳冰纂为草堂集十卷史又别收歌诗十卷与草堂集互有得失因校勘排为二十卷号曰李翰林集今于三馆中得李白赋序表赞书颂等亦排为十卷号曰李翰林别集翰林在唐天寳中贺秘监闻于明皇帝召见金銮殿降步辇迎如见绮皓草和蕃书思若悬河帝嘉之七寳方丈赐食于前御手调羹于是置之金銮殿出入翰林中其诸事迹草堂集序范传正撰新墓碑亦略而详矣史又撰李白传一卷事又稍周然有三事近方得之开元中禁中初重木芍药即今牡丹也得四本红紫浅红通白者上因移植于兴庆池东沈香亭前会花方繁开上乘照夜车太真妃以步辇从诏选梨园弟子中尤者得乐一十六色李龟年以歌擅一时之名手捧檀板押众乐前将欲歌之上曰赏名花对妃子焉用旧乐辞焉遽命龟年持金花笺宣赐翰林供奉李白立进清平调辞三章白欣然承诏旨由若宿酲未解因援笔赋之其一曰云想衣裳花想容春风拂槛露华浓若非羣玉山头见会向瑶台月下逢其二曰一枝红艳露凝香云雨巫山枉断肠借问汉宫谁得似可邻飞燕倚新妆其三曰名花倾国两相欢长得君王带笑看解释春风无限恨沈香亭北倚阑干龟年以歌辞进上命棃园子弟略约调抚丝竹遂促龟年以歌之太真妃持颇棃七寳杯酌西凉州蒲萄酒笑领歌辞意甚厚上因调玉笛以倚曲每曲偏将换则迟其声以媚之太真妃饮罢敛绣巾重拜上自是顾李翰林尤异于诸学士会高力士终以脱靴为深耻异日太真妃重吟前辞力士曰始以妃子怨李白深入骨髓何翻拳拳如是邪太真妃因惊曰何翰林学士能辱人如斯力士曰以飞燕指妃子贱之甚矣太真妃颇深然之上尝三欲命李白官卒为宫中所捍而止白尝有知鉴客并州识汾阳王郭子仪于行伍间为脱其刑责而奬重之及翰林坐永王之事汾阳功成请以官爵赎翰林上许之因而免诛翰林之知人如此汾阳之报徳如彼白之从弟令问常目白曰兄心肝五脏皆锦绣邪不然何开口成文挥翰雾散尔传中漏此三事今书于序中白有歌云吟诗作赋北牕里万言不及一杯水葢叹乎有其时而无其位呜呼以翰林之才名遇玄宗之知见而乃飘零如是宋中丞荐于圣真云一命不沾四海称屈得非命欤白居易赠刘禹锡诗云诗称国手徒为尔命压人头不奈何斯言不虚矣凡百有位无自轻焉撰集之次聊存梗槩而巳时在绕溜州中咸平元年三月三日


凤尾竹客手录李太白诗集注卷一
钱塘王琦撰

大鹏赋并序
[庄子北冥有鱼其名为鲲鲲之大不知其几千里也化而为鸟其名为鹏鹏之背不知其几千里也怒而飞其翼若垂天之云是鸟也海运则将徙于南冥南冥者天池也齐谐者志怪者也谐之言曰鹏之徙于南冥也水击三千里抟扶揺而上者九万里去以六月息者也汤之问棘也是已穷髪之北有冥海者天池也有鱼焉其广数千里未有知其修者其名为鲲有鸟焉其名为鹏背若泰山翼若垂天之云搏扶揺羊角而上者九万里絶云气负青天然后图南且适南冥也斥鷃笑之曰彼且奚适也我腾跃而上不过数仞而下翱翔蓬蒿之间此亦飞之至也而彼且奚适也此小大之辩也]
余昔于江陵见天台司马子微谓余有仙风道骨可与神逰八极之表因着大鹏遇希有鸟赋以自广此赋已传于世往往人间见之悔其少作未穷宏达之旨中年弃之及读晋书覩阮宣子大鹏赞鄙心陋之遂更记忆多将旧本不同今复存手集岂敢传诸作者庶可示之子弟而已其辞曰
[唐时江陵郡即荆州也隶山南东道大唐新语司马承祯字子微隠于天台山自号白云子有服饵之术则天中宗朝频征不起睿宗雅尚道教稍加尊异承祯方赴召无何苦辞归乃赐宝琴花帔以遣之淮南子廓四方拆八极髙诱注八极八方之极也神异经昆仑山有大鸟名曰希有南向张左翼覆东王公右翼覆西王母背上小处无羽一万九千里西王母岁登翼上之东王公也其鸟铭曰有鸟希有緑赤煌煌不鸣不食东覆东王公西覆西王母王母欲东登之自通阴阳相须唯会益工杨修答临淄侯笺修家子云老不晓事强着一书悔其少作晋书阮修字宣子尝作大鹏赞曰苍苍大鹏诞自北溟假精灵鳞神化以生如云之翼如山之形海运水击扶摇上征翕然层举背负太清志存天地不屑雷霆鷽鸠仰笑尺鷃所轻超然髙逝莫知其情韵会将与也]
南华老仙发天机于漆园吐峥嵘之髙论开浩荡之竒言征至怪于齐谐谈北溟之有鱼吾不知其几千里其名曰鲲化成大鹏质凝胚浑脱鬐鬛于海岛张羽毛于天门刷渤澥之春流晞扶桑之朝暾燀赫乎宇宙凭陵乎昆仑一鼓一舞烟朦沙昏五岳为之震荡百川为之崩奔
[唐书天宝元年诏封庄子为南华真人史记庄子者蒙人也名周尝为蒙漆园吏其学无所不阚然其要本归于老子之言故其著书十余万言大抵率寓言也正义曰括地志云漆园故城在曹州寃句县北十七里庄周为漆园吏即此按其城古属蒙县陆徳明庄子音义齐谐人姓名郭璞江赋类胚浑之未凝李善注胚胎浑混尚未凝结木华海赋巨鳞挿云鬐鬛刺天李善注鬐鱼背上鬛也増韵凡鱼龙颔旁小鬐皆曰鬛司马相如子虚赋浮渤澥颜师古曰渤澥海别枝也司马贞曰案齐都赋海旁曰渤断水曰澥也淮南子日出于旸谷浴于咸池拂于扶桑是谓是明楚词暾将出兮东方照吾槛兮扶桑王逸注谓日始出东方其容暾暾而盛貌东方有扶桑之木其髙万仞日下浴于汤谷上拂其扶桑爰始而登照耀四方牛弘乐府扶桑上朝暾萧士赟曰燀赫旧作烜赫荘子曰惊扬而奋鬐白波若山海水震荡声侔鬼神燀赫千里世本作烜字由传冩者作炟字之误人不能解遂作烜字今厘正之初学记四方上下谓之宇往古来今谓之宙或谓天地为宇宙左传凭陵我城郭杜预注凭迫也博物志地部之位起形髙大者有昆仑山广万里髙万一千里神物之所生圣人仙人之所集也出五色云气五色流水其泉南流入中国名曰河也其山中应于天最居中八十城布绕之中国东南隅居其一分说苑五岳泰山东岳也霍山南岳也华山西岳也常山北岳也嵩山中岳也诗小雅百川沸腾谢灵运诗岓岸屡崩奔吕向注水激其岸崩颓而奔波也峥嵘音撑横胚音坯澥音蟹暾音吞燀音阐平声]
尔乃蹶厚地掲太清亘层霄突重溟激三千以崛起向九万而迅征背嶪太山之崔嵬翼举长云之纵横左逥右旋倏阴忽明厯汗漫以天矫羾阊阖之峥嵘簸鸿蒙扇雷霆斗转而天动山揺而海倾怒无所抟雄无所争固可想象其势髣髴其形
[形髙诱淮南子注太清元气之清者也抱朴子上升四十里名曰太清太清之中其气甚刚霄近天云气天有九重故曰层霄孙绰天台山赋或倒影于重溟李善注重溟海也韵会勃起曰崛起天台山赋落五界而迅征吕向注迅疾也尔雅石戴土谓之崔嵬淮南子徙倚于汗漫之宇髙诱注汗漫无生形形生元气之本神也故卢敖见若士者言曰吾与汗漫期于九垓之上是也郭璞江赋吸翠霞而夭矫扬雄甘泉赋登掾栾而羾天门苏林注羾至也淮南子排阊阖钥天门髙诱注阊阖始升天之门也夭矫飞腾貌峥嵘髙峻貌庄子云将东逰过扶摇之野而适遭鸿蒙陆徳明音义鸿蒙自然元气也一云海上气也崛音掘羾音贡]
足萦虹蜺目耀日月连轩沓拖挥霍翕忽喷气则六合生云洒毛则千里飞雪邈彼北荒将穷南图运逸翰以傍击鼓奔飙而长驱烛龙衔光以照物列缺施鞭而启途块视三山杯观五湖其动也神应其行也道俱任公见之而罢钓有穷不敢以弯弧莫不投竿失镞仰之长吁
[春秋元命苞虹蜺者阴阳之精雄曰虹雌曰蜺初学记凡虹双出色鲜盛者为雄雄曰虹暗者为雌雌曰蜺木华海赋翔雾连轩长波涾拖张铣注连轩飞貌李周翰注涾拖延长貌张协七命翕忽挥霍云逥风列刘良注并飞走乱急也王肃家语注天地四方谓之六合郭璞客傲蔼若邓林之会逸翰翰鸟羽也奔飙风疾也山海经西北海之外赤水之北有章尾山有神人面蛇身而赤直目正乗其暝乃晦其视乃明不食不寝不息风雨是谒是烛九阴是为烛龙郭璞注离骚曰日安不到烛龙何曜诗含神雾曰天不足西北无有阴阳消息故有龙衔精以往照天门中云谢惠连雪赋若烛龙衔耀照昆山扬雄羽猎赋霹雳列缺吐火施鞭应邵曰霹雳雷也列缺天隙电光也史记海中有三神山名曰蓬莱方丈瀛洲仙人居之初学记周官扬州其浸五湖案张勃吴録五湖者太湖之别名以其周行五百余里故以五湖为名又虞翻云太湖有五道别谓之五湖或说以太湖射贵湖上湖洮湖滆湖为五湖按国语吴越战于五湖直在笠泽一湖中战耳则知或说非也鹖冠子至人不遗动与道俱庄子任公子为大钩巨缁五十犗以为饵蹲乎会稽投竿东海旦旦而钓期年不得鱼已而大鱼食之牵巨钩錎没而下骛扬而奋鬛白波若山海水震荡声侔鬼神燀赫千里任公子得若鱼离而腊之自制河以东苍梧以北莫不厌若鱼者史记正义帝王纪云帝羿有穷氏未闻其姓何先帝喾以上世掌射正至喾赐以彤弓素矢封之于锄为帝司射厯虞夏羿学射于吉甫其臂长故以善射闻飙音标弧音胡]
尔其雄姿壮观坱轧河汉上摩苍苍下覆漫漫盘古开天而直视羲和倚日以旁叹缤纷乎八荒之间掩映乎四海之半当胸臆之掩昼若混茫之未判忽腾覆以逥转则霞廓而雾散
[贾谊鵩鸟赋坱圠无垠扬雄甘泉赋忽軮轧而无垠颜师古注軮轧逺相映也坱圠軮轧音义俱同初学记天河谓之天汉亦曰河汉庄子天之苍苍其正色耶其逺而无所至极耶晋书天了无质仰而瞻之髙逺无极眼瞀精絶故苍苍然也楚词路漫漫其修逺兮此用其字对上天体苍苍而言葢谓天地之形漫漫阔逺无有穷极之意艺文类聚徐整三五厯记曰天地混沌如鸡子盘古生其中万八千岁天地开辟阳清为天阴浊为地盘古在其中一日九变神于天圣于地天日髙一丈地日厚一丈盘古日长一丈如此万八千岁天数极髙地数极深盘古极长后乃有三皇山海经东南海之外甘水之间有羲和之国有女子名曰羲和方浴日于甘渊羲和帝俊之妻生十日郭璞注羲和葢天地始生主日月者也广雅日御谓之羲和贾谊过秦论囊括四海并吞八荒之心颜师古曰八荒八方荒忽极逺之地也尔雅九夷八狄七戎六蛮谓之四海郑康成周礼注四海犹四方也庄子古之人在混芒之中陆徳明注混混芒芒未分时也坱轧音近央札]
然后六月一息至于海湄欻翳景以横翥逆髙天而下垂憩乎泱漭之野入乎汪湟之池猛势所射余风所吹溟涨沸渭岩峦纷披天吴为之怵栗海若为之躨跜巨鳌冠山而郄走长鲸腾海而下驰缩殻挫鬛莫之敢窥吾亦不测其神怪之若此葢乃造化之所为
[嵇康琴赋俯阚海湄吕向注海湄海畔也欻忽也翳景蔽遮日月之景也司马相如上林赋过乎泱漭之野张揖曰山海经所谓大荒之野也如淳曰大貌也谢灵运诗溟涨无端倪李周翰注溟涨皆海也王襃洞箫赋雷霆輘輷佚豫以沸渭李善注埤苍曰沸渭不安貌刘良注沸渭声踊跃不定貌又洞箫赋颽风纷披山海经朝阳之谷神曰天吴是为水伯其为兽也八首人面八足八尾背青黄怵栗恐惧貌初学记海神曰海若王延寿鲁灵光殿赋虬龙腾骧以蜿蜒颔若动而躨跜李善注躨跜动貌左思吴都赋巨鳌赑屃首冠灵山吕向注巨鳌大龟也灵山海中蓬莱山而大鳌以首戴之冠犹戴也刘劭赵郡赋巨鳌冠山陵鱼吞舟古今注鲸鱼者海鱼也大者长千里小者数十丈一生数万子常以五六月就岸边生子至七八月导从其子还大海中鼓浪成雷喷沫成雨水族惊畏皆逃匿莫敢当者其雌曰鲵大者亦长千里眼为明月珠张衡思玄赋玄武缩于壳中欻音忽翳音意翥音注沸音费怵音出鲸一音擎]
岂比夫蓬莱之黄鹄夸金衣与菊裳耻苍梧之玄凤耀彩质与锦章既服御于灵仙久驯扰于池隍精卫殷勤于衔木鶢鶋悲愁乎荐觞天鸡警晓于蟠桃踆乌晰耀于太阳不旷荡而纵适何拘挛而守常未若兹鹏之逍遥无厥类乎比方不矜大而暴猛每顺时而行藏参玄根以比寿饮元气以充肠戏旸谷而徘徊冯炎洲而抑扬萧本作御服缪本作勤苦缪本作曙
[西京杂记始元元年黄鹄下太液池上为歌曰黄鹄飞兮下建章羽肃肃兮行蹡蹡金为衣兮菊为裳唼喋荷荇出入蒹葭自顾菲薄媿尔嘉祥按太液池中起三山以象瀛洲蓬莱方丈故曰蓬莱黄鹄也陈子昂诗葳蕤苍梧凤嘹唳白露蝉又诗昆山见玄鳯岂复虞云罗说文隍城池也有水曰池无水曰隍山海经发鸠之山有鸟焉其状如乌文首白喙赤足名曰精卫其鸣自詨是炎帝之少女名曰女娃逰于东海溺而不反化为精卫常衔西山之木石以湮于东海国语海鸟曰爰居止于鲁东门之外三日臧文仲使国人祭之展禽曰今兹海其有灾乎夫广川之鸟兽恒知而避其灾也是岁也海多大风冬暖庄子昔者海鸟止于鲁郊鲁侯御而觞之于庙奏九韶以为乐具太牢以为膳鸟乃眩视忧悲不敢食一脔不敢饮一杯三日而死述异记东南有桃都山上有大树曰桃都枝相去三千里上有天鸡日初出照此木天鸡则鸣天下之鸡皆随之鸣河图括地象桃都山有大桃树盘屈三千里上有金鸡日照则鸣淮南子日中有踆乌髙诱注踆犹蹲也谓三足乌晰明也后汉书帝知羣寮拘挛章怀太子注拘挛犹拘束也玄根道之本也卢谌诗处其玄根廓焉靡结李善注玄道也张衡玄图曰玄者无形之类自然之根作于太始莫与为先尚书分命羲仲宅嵎夷曰旸谷孔安国传曰旸明也日出于谷而天下明故称旸谷隋书东曰旸谷日之所出西曰蒙汜日之所入十洲记炎洲在南海中地方二千里去北岸九万里亦多仙家鹄音斛鶢鶋与爰居同踆音逡又音蹲晰音浙挛闾员切恋平声旸音阳]
俄而希有鸟见谓之曰伟哉鹏乎此之乐也吾右翼掩乎西极左翼蔽乎东荒跨蹑地络周旋天纲以恍惚为巢以虚无为场我呼尔逰尔同我翔于是乎大鹏许之欣然相随此二禽已登于寥廓而斥鷃之辈空见笑于藩离
[吴都赋包括于越跨蹑荆蛮地络者地之脉络谓山川之属天纲者天之纲维谓南北二极不动之处鲍照逰思赋仰尽兮天经俯穷兮地络汉书玉衡杓建天之纲也司马相如难蜀父老文焦朋巳翔乎寥廓而罗者犹视乎薮泽颜师古注寥廓天上寛广之处陆徳明庄子音义斥小泽也本亦作尺鷃鷃雀也今野泽中鹌鹑是也古赋辩体太白葢以鹏自比而以希有乌比司马子微赋家宏衍巨丽之体楚骚逺逰等作巳然司马班扬犹尚此此显出庄子寓言本自宏阔太白又以豪气雄文发之事与辞称俊迈飘逸去骚颇近跨蹑音夸捻络音落寥廓音聊扩]

拟恨赋
[古恨赋齐梁间江淹所作为古人志愿未遂抱恨而死者致慨太白此篇段落句法葢全拟之无少差异酉阳杂俎李白前后三拟文选不加意辄焚之惟留恨别赋今别赋已亡惟存恨赋矣]
晨登太山一望蒿里松楸骨寒宿草坟毁浮生可嗟大运同此于是仆本壮夫慷慨不歇仰思前贤饮恨而没昔如汉祖龙跃羣雄竞奔提剑叱咤指挥中原东驰渤澥西漂昆仑断蛇奋旅扫清国步握瑶图而倐升登紫坛而雄顾一朝长辞天下缟素
[元和郡县志泰山一曰岱宗在兖州干封县西北三十里蒿里山在干封县西北二十五里一统志泰山在泰安州北五里亭禅山在泰安州西南五里一名嵩里山上有蒿里祠古蒿里曲蒿里谁家地聚敛魂魄无贤愚葢古时蒿里为茔墓之所故言塟埋处多借蒿里为名犹之九原北邙也礼记朋友之墓有宿草而不哭焉郑康成注宿草谓陈根也何逊诗行路一孤坟路成坟欲毁庄子其生也若浮其死也若休何晏景福殿赋乃大运之攸戾李周翰注大运天运也刘孝标辩命论覩汤武之龙跃后汉书四方锋起羣雄竞逐史记髙祖曰吾以布衣提三尺剑取天下此非天命乎字林叱咤发怒也左传晋楚治兵遇于中原扬雄长杨赋横巨海漂昆仑李善注漂摇荡之也渤澥昆仑已见大鹏赋注史记髙祖以亭长为县送徒郦山到丰西泽中止饮夜乃解纵所送徒曰公等皆去吾亦从此逝矣徒中壮士愿从者十余人髙祖被酒夜径泽中令一人行前行前者还报曰前有大蛇当径愿还髙祖醉曰壮士行何畏乃前抜剑击斩蛇蛇遂分为两径开行数里醉因卧后人来至蛇所有一妪夜哭人问何哭妪曰人杀吾子故哭之其人曰妪子何为见杀妪曰吾子白帝子也化为蛇当道今为赤帝子斩之人以妪为不诚欲笞之妪忽不见后人至髙祖觉后人告髙祖髙祖乃心独喜自负汉书叙传爰兹发迹断蛇奋旅神母告符朱旗乃举诗大雅国步斯频毛传云步行也徐陵檄周文躬膺宝厯嗣奉瑶图艺文类聚汉旧仪曰皇帝祭天紫坛帷幄杨升庵曰汉行宫用紫泥为坛齐梁郊祀歌所谓紫坛也战国策天下缟素小尔雅缯之精者曰缟缟之粗者曰素叱尺栗切嗔入声咤丑亚切嗏去声澥音蟹漂音飘缟音杲]
若乃项王虎鬬白日争辉拔山力尽葢世心违闻楚歌之四合知汉卒之重围帐中剑舞泣挫雄威骓兮不逝喑恶何归
[史记项羽本纪项王军壁垓下兵少食尽汉军及诸侯兵围之数重夜闻汉军四面皆楚歌项王大惊曰汉皆已得楚乎是何楚人之多也起饮帐中有美人名虞常幸从骏马名骓常骑之于是项王乃悲歌慷慨自为诗曰力拔山兮气葢世时不利兮骓不逝骓不逝兮可奈何虞兮虞兮奈若何歌数阕美人和之项王泣数行下左右皆泣莫能仰视于是项王乃上马骑直夜溃围南出驰走平明汉军乃觉之令骑将灌婴以五千骑追之项王至东城自度不得脱乃自刎而死淮阴侯传项王喑恶叱咤千人皆废索隐曰喑恶懹怒气也骓音追喑于禁切因去声恶乌路切汗去声]
至如荆卿入秦直度易水长虹贯日寒风飒起逺雠始皇拟报太子竒谋不成愤惋而死
[战国策燕太子丹质于秦亡归见秦且灭六国兵已临易水恐其祸至荆轲见太子太子曰丹之私计以为诚得天下之勇士使于秦劫秦王使悉反诸侯之侵地不可因而刺杀之此丹之上愿唯荆卿留意焉荆轲许诺燕国有勇士秦武阳年十三杀人人不敢忤视乃令秦武阳为副太子宾客知其事者皆白衣冠以送之至易水上既祖取道髙渐离击筑荆轲和而歌为变征之声士皆垂涙涕泣又前而为歌曰风萧萧兮易水寒壮士一去兮不复还复为羽声慷慨士皆瞋目髪尽上冲冠于是荆轲遂就车而去终已不顾至秦秦王见燕使者咸阳宫荆轲奉樊于期之头函秦武阳奉地图匣以次进至陛秦武阳色变振恐羣臣怪之荆轲顾笑武阳前为谢曰北蛮夷之鄙人未尝见天子故振慑愿大王少假借之起取武阳所持图奉之秦王发图图穷而匕首见因左手把秦王之袖而右手持匕首揕之未至身秦王惊自引而起袖絶拔剑剑坚不可立抜环柱而走卒惶急不知所为左右乃曰王负剑王负剑遂拔以击荆轲断其左股荆轲乃引匕首以提秦王不中中柱秦王复击轲轲被八创自知事不就倚柱而笑箕踞以骂曰事所以不成者乃欲生劫之必得约契以报太子也左右前斩荆轲如淳史记注列士传曰荆轲发后太子自相气见虹贯日不彻曰吾事不成矣后闻轲死事不立曰吾知其然也飒悉合切音撒]
若夫陈后失宠长门掩扉日冷金殿霜凄锦衣春草罢緑秋萤乱飞恨桃李之委絶思君王之有违
[汉书孝武陈皇后擅宠骄贵十余年而无子又挟妇人媚道颇觉上遂穷治之使有司赐皇后策罢退居长门宫楚辞虽萎絶其亦何伤兮哀众芳之芜秽王逸注萎病也絶落也]
昔者屈原既放迁于湘流心死旧楚魂飞长楸听江风之袅袅闻岭狖之啾啾永埋骨于渌水怨怀王之不收
[楚辞章句屈原与楚同姓仕于怀王为三闾大夫同列大夫上官靳尚妒害其能共譛毁之王乃疏屈原屈原执履忠贞而被谗衺忧心烦乱不知所愬乃作离骚经是时秦昭王使张仪谲诈怀王令絶齐交又使诱楚请与俱会武闗遂胁与俱归拘留不遣卒客死于秦其子襄王复用谗言迁屈原于江南屈原放在山野复作九章援天引圣以自证明终不见省不忍以清白久居浊世遂赴汨渊自沈而死楚辞渔父云屈原既放游于江潭葢原所迁之地在江之南湘水经由之处也又九章云望长楸而太息兮涕滛滛其若霰王逸注长楸大梓也言顾望楚都见其大道长树悲而太息涕下滛滛如雨霰也又九歌云袅袅兮秋风王逸注袅袅秋风揺木貌又九歌云猿啾啾兮狖夜鸣刘逵三都赋注异物志曰狖猿类露鼻尾长四五尺树上居两则以尾塞鼻建安临海北有之韵会渌水清也张衡东京赋渌水澹澹太白诗中多用渌水字疑本此或有改作緑水者非是袅音鸟狖音又渌音緑]
及夫李斯受戮神气黯然左右垂泣精魂动天执爱子以长别叹黄犬之无縁
[史记二世二年其李斯五刑论腰斩咸阳市斯出狱与其中子俱执顾谓其子曰吾欲与若复牵黄犬出上蔡东门追逐狡兔岂可得乎遂父子相哭而夷三族]
或有从军永诀去国长违天涯迁客海外思归此人忽见愁云蔽日日断心飞莫不攅眉痛骨抆血沾衣
[江淹别赋写永诀之情又云抆血相视李善注抆拭也抆音刎沾音詹]
若乃错绣毂填金门烟尘晓沓歌钟昼諠亦复星沈电灭闭影潜魂
[楚辞车错毂兮短兵接王逸注错交也韵会毂者居轮之正中而为辐之所凑也填塞也满也扬雄解嘲厯金门上玉堂应劭注金门金马门也韵会沓合也国语女乐二八歌钟二肆韦昭注歌钟歌时所奏]
已矣哉桂华满兮明月辉扶桑晓兮白日飞玊颜灭兮蝼蚁聚碧台空兮歌舞稀与天道兮共尽莫不委骨而同归
[酉阳杂俎旧言月中有桂扶桑巳见大鹏赋注宋玉神女赋苞温润之玉颜鲍照芜城赋委骨穷尘李善注委犹积也]

惜余春赋
天之何为令北斗而知春兮逥指于东方水荡漾兮碧色兰葳蕤兮红芳试登髙而望逺极云海之微茫魂一去兮欲断泪流颊兮成行吟清风而咏沧浪怀洞庭兮悲潇湘何余心之缥缈兮与春风而飘扬
[鹖冠子斗柄东指天下知春何休公羊传注昏斗指东方曰春指南方曰夏指西方曰秋指北方曰冬荡漾水揺动貌楚辞七諌上葳蕤而防露王逸注葳蕤盛貌广韵葳蕤草木花垂貌韵会江水出荆山东南流为沧浪之水括地志云水出嶓冢山为沮为瀁为沔为汉至均州为沧浪之水楚辞渔父歌曰沧浪之水清兮可以濯吾缨沧浪之水浊兮可以濯吾足一统志洞庭在今岳州府城西南禹贡九江孔殷注云即洞庭也沅渐元辰叙酉澧澬湘九水皆合于此故名九江又九江沅澬湘最大皆自南而入荆江自北而过洞庭潴其间名为五潴战国策云秦与荆战大败之取洞庭五潴是也毎岁六七月间岷峨雪消水暴自荆江逆入洞庭清流每为之改色潇水源出九疑山南流至三江口东北与迤水合又东北流至永州府城外北流至湘口会于湘湘水源出广西兴安县阳海山西北流至永州与潇水合曰潇湘至衡阳与蒸水合曰蒸湘至沅州与沅水合曰沅湘会众流以达洞庭蕤儒追切音緌]
飘扬兮思无限念佳期兮莫展平原萋兮绮色爱芳草兮如剪惜余春之将阑每为恨兮不浅
[楚辞与佳期兮夕张尔雅大野曰平广平曰原后人合称之以谓旷野之地说文绮文缯也颜师古曰即今之细绫也韵会阑晚也又尽也衰也绮音起]
汉之曲兮江之潭把瑶草兮思何堪想逰女于岘北愁帝子于湘南恨无极兮心氲氲目眇眇兮忧纷纷披卫情于淇水结楚梦于阳云
[张衡南都赋游女弄珠于汉皋之曲楚辞屈原既放逰于江潭汉曲谓汉水湾曲处江潭谓湘江深汇处瑶草草之珍美者故以美玉喻犹琪花玉树之谓江淹诗云瑶草正翕赩诗周南汉有游女不可求思太平寰宇记岘山在襄州襄阳县南十里楚辞帝子降兮北渚目眇眇兮愁余王逸注帝子谓尧女也尧二女娥皇女英随舜不反堕于湘水之渚因为湘夫人眇眇好貌氲氲聚而不散之意诗卫风淇水在右源泉在左巧笑之瑳佩玉之傩鲍照诗发郢流楚思涉淇兴卫情太平御览襄阳有耆旧传曰楚襄王与宋玉逰于云梦之野将使宋玉赋髙唐之事望朝云之馆上有云气崪乎直上忽而改容须臾之间变化无穷王问宋玉曰此何气也对曰所谓朝云者也昔者先王游于髙唐怠而昼寝梦一妇人暧乎若云皦乎若星将行未至如浮如倾详而视之西施之行王悦而问焉对曰我夏帝之季女也名曰瑶姬未行而亡封于巫山之阳台精魂为草实为灵芝媚而服焉则与梦期所谓巫山之女髙唐之姬闻君游于髙唐愿荐枕席王因幸之去而辞曰妾在巫山之阳髙丘之岨旦为朝云暮为行雨朝朝暮暮阳台之下早旦视之果如其言故为立庙号朝云焉江淹诗相思巫山渚怅望阳灵台一统志阳台山在夔州府巫山县北髙百尺上有阳云台遗址阳云台即阳台也岘胡典切贤上声今人作砚音读者非氲于云切酝平声]
春每归兮花开花巳阑兮春改叹长河之流速送驰波于东海春不留兮时巳失老衰飒兮逾疾恨不得挂长绳于青天系此西飞之白日若有人兮情相亲去南国兮往西秦见逰丝之横路网春辉以留人沈吟兮哀歌踯躅兮伤别送行子之将逺看征鸿之稍灭醉愁心于垂杨随柔条以纠结望夫君兮咨嗟横涕泪兮怨春华遥寄影于明月送夫君于天涯
[上林赋驰波跳沬傅玄诗岁暮景迈羣光絶安得长绳系白日楚辞若有人兮山之阿韵会踯躅住足也鲍照诗居人掩阖卧行子夜中饭江淹诗云边有征鸿楚辞望夫君兮未来苏武诗努力爱春华莫忘欢乐时李善注春华喻少时也踯躅音掷逐纠音九]

愁阳春赋
东风归来见碧草而知春荡漾惚怳何垂杨旖旎之愁人天光青而妍和海气緑而芳新野彩翠兮阡眠云飘飖而相鲜演漾兮夤縁窥青苔之生泉缥缈分翩绵见逰丝之萦烟魂与此兮俱断醉风光兮凄然
[江淹别赋春草碧色上林赋纷容萧蔘旖旎从风张揖曰旖旎犹阿那也王粲柳赋览兹树之丰茂纷旖旎以修长韵会旖旎柔弱貌鲍照诗天色浄緑气妍和楚辞望逺兮阡眠广韵阡眠广逺也陆机诗林薄沓阡眠吕延济注阡眠原野之色说文演长流也演漾水流而动貌吴都赋夤縁山岳之岊韵会夤縁连络也旖旎音衣尼又去声作〈脱一字〉柅读妍音近延演音衍夤音寅]
若乃陇水秦声江猿巴吟明妃玉塞楚客枫林试登髙而望逺痛切骨而伤心春心荡兮如波春愁乱兮如雪兼万情之悲欢兹一感于芳节
[后汉书郡国志陇州有大阪名陇坻刘昭注三秦记其坂九逥不知髙几许欲上者七日乃越髙处可容百余家清水四注下郭仲产秦川记曰陇山东西百八十里登山岭东望秦川四五百里极目冺然山东人行役升此而顾瞻者莫不悲思故歌曰陇头流水分离四下念我行役飘然旷野登髙望逺涕零双坠艺文类聚宜都山川记曰峡中猿鸣至清山谷传其响泠泠不絶行者歌之曰巴东三峡猿鸣悲猿鸣三声泪沾衣明妃即昭君也晋人以文帝讳昭君改明君后人又改为明妃艺文类聚琴操曰王昭君者齐国人也颜色皎洁闻于国中献于孝元帝讫不幸纳积五六年昭君心有怨旷伪不饰其形容元帝每厯后宫疎畧不过其处后单于遣使者朝贺元帝陈设倡乐令后宫妆出昭君怨恚日久乃便循饰善妆盛服光晖而出俱列坐元帝谓使者曰单于何所愿乐对曰珍竒怪物皆悉自备唯妇人丑陋不如中国乃令后宫欲至单于者起坐昭君喟然越席前曰妾幸得备在后宫粗丑卑陋不合陛下之心诚愿得行帝大惊悔之良久太息曰朕巳误矣遂以与之昭君至单于心思不乐乃作怨旷思惟歌曰秋木萋萋其叶萎黄有鸟处山集于苞桑养育毛羽形容生光既得升云逰倚曲房离宫絶旷身体摧藏志念抑冗不得颉颃虽得餧食心有徊徨我独伊何改往变常翩翩之燕逺集西羌髙山峩峩河水泱泱又父兮母兮道里悠长呜乎哀哉忧心恻伤谢庄舞马赋桑玉塞而归宝玉塞谓玉门闗乃入西域之路昭君入胡之路未必由此盖借作边闗字用耳楚辞宋玉怜哀屈原忠而斥弃愁懑山泽魂魄放佚厥命将落故作招魂欲以复其精神延其年寿其卒章曰湛湛江水兮上有枫目极千里兮伤春心王逸注言湛湛江水浸润枫木使之茂盛伤巳不蒙君惠而身放弃曽不若树木得其所也或曰水旁林木中鸟兽所聚不可居也髙唐赋登髙望逺使人心悴枚乗七发陶阳气荡春心刘绘诗心中乱如雪宁知有所思刘铄诗徘徊去芳节梁元帝纂要春节曰芳节]
若有一人兮湘水濵隔云霓而见无因洒别泪于尺波寄东流于情亲若使春光可揽而不灭兮吾欲赠天涯之佳人
[陆机诗尺波岂徒旋古赋辨体先用连绵字以起下句之意是学九辨第一首若乃以下则是梁陈体]

悲清秋赋
登九疑兮望清川见三湘之潺湲水流寒以归海云横秋而蔽天余以鸟道计于故乡兮不知去荆吴之几千
[史记正义括地志云九疑山在永州唐兴县东南一百里太平御览湘中记曰九疑山在营道县九山相似行者疑惑因名九疑盛弘之荆州记曰九疑山盘基数郡之界连峯接岫竞秀争髙含雾卷霞分天隔日隋书五行志巴陵南有地名三湘太平寰宇记湘潭湘乡湘源是为三湘岳州府志三湘浦在临湘县南四十五里湘中记曰湘水至清深五六丈下见底了了石子如樗蒲白沙如雪霜赤岸如朝霞湖岭之间湘水贯之几水皆会焉无出湘之右者与潇水合则曰潇湘与蒸水合则曰蒸湘与沅水合则曰沅湘故谓之三湘琦按湘水源出广西桂林府东北流至湖广永州府城西潇水自南来会焉至衡州府城东蒸水自西南来会焉又北流环长沙府城东北至湘阴县违青草湖而入于洞庭凡行二千五百余里大小诸水会入者颇众若沅水则不与湘会而自入于洞庭虽沅湘之称起自屈平但双举二水并未言其会同相合也三湘之名恐未必由此广韵潺湲水流貌庾信麦积崖佛龛铭鸟道乍穷羊肠忽断李善文选注南中八志曰交趾郡治龙编县自兴古鸟道四百里以其险絶兽犹无蹊惟上有飞鸟之道耳后人称髙峻之径曰鸟道本此]
于时西阳半规映岛欲没澄湖练明遥海上月念佳期之浩荡渺懐燕而望月
[西阳谓西落之日其半为峯所蔽仅见其半如半规然谢灵运诗逺峯隠半规谢惠连诗分袂澄湖阴古赋辨体澄湖练明遥海上月与赤壁赋人影在地仰见明月语意同谓之倒语若云遥海上月澄湖练明仰见明月人影在地语意一顺意味大减琦按太白故乡在西蜀而荆吴则其东也燕地居北越地居南葢登髙而徧览四方之意翻作雨层抒写便觉变幻不可测澄音丞]
荷花落兮江色秋风袅袅兮夜悠悠临穷溟以有羡思钓鳌于沧洲无修竿以一举抚洪波而増忧归去来兮人间不可以托些吾将采药于蓬丘
[楚辞九歌袅袅兮秋风又九辨袭长夜之悠悠木华海赋翔天沼戏穷溟穷溟即庄子所云穷髪之北溟海也汉书古人有言曰临渊羡鱼不如退而结网列子龙伯之国有大人举足不盈数步而暨五山之所一钓而连六鳌阮籍为郑冲劝晋王笺临沧洲而谢支伯登箕山以揖许由沧洲谓沧海中之洲渚也楚辞招魂归来归来不可以托些朱子注些说文语辞也沈存中云即今夔峡湖湘及南北江獠人凡禁呪句尾皆云些乃楚人旧俗十洲记蓬邱蓬莱山也对东海之东北岸周回五千里古赋辩体太白诸短赋雕脂镂冰是江文通别赋等篇步骤]

剑阁赋
[原注送友人王炎入蜀通志地理畧剑阁在剑州普安县界今谓之剑门左思蜀都赋縁以剑阁阻以石门刘逵注剑阁谷名自蜀通汉中道一由此背有阁道在梓潼郡东北一统志剑阁在剑州北三十里两岸峻拔凿石架阁而为栈道连山絶险故谓之剑阁秦司马错由此道伐蜀]
咸阳之南直望五千里见云峯之崔嵬前有剑阁横断倚青天而中开上则松风萧飒瑟<风日>有巴猿兮相哀旁则飞湍走壑洒石喷阁汹涌而惊雷
[通典京兆郡咸阳县东十五里有故咸阳城秦所都也三辅黄图咸阳在九嵕山渭水北山水俱在南故名咸阳今文士槩指秦地曰咸阳也说文<风日>大风也韵会飋<风日>风貌江洪诗飋<风日>夕风髙<风日>音聿]
送佳人兮此去复何时兮归来望夫君兮安极我沉吟兮叹息视沧波之东注悲白日之西匿鸿别燕兮秋声云愁秦而瞑色若明月出于剑开兮与君两乡对酒而相忆
[鲍照观漏赋波沉沉而东注日滔滔而西属曹植诗白日忽西匿古赋辩体其前有上则旁则等语是揫敛上林两都铺叙体格而裁入小赋所谓天吴与紫鳯颠倒在短褐者欤故虽以小赋亦自浩荡而不伤俭陋葢太白天才飘逸其为诗也或离旧格而去之其赋亦然]

明堂赋并序
[按新旧唐书及通鉴隋无明堂季秋大享常寓雩坛唐髙祖太宗时寓于圆丘髙宗永徽二年勅令所司与礼官学士考〈脱一字〉故事造立明堂于是太常博士柳宣依郑玄义以为明堂之制当为五室内直丞孔志约据大戴礼及卢植蔡邕等义以为九室诸儒纷争互有不同干封二年二月诏以制造明堂宜及时起作于是大赦天下改元为总章分万年县置明堂县示必欲立之而议者益纷然乃下诏率意班其制度至取象黄琮上设鸱尾其言益不经而明堂亦不能立则天临朝儒者屡上言请创立明堂则天以髙宗遗意乃与北门学士议其制尽弃羣言垂栱三年春毁东都之干元殿以其地立明堂为三层下层象四时各随方色中层法十二辰上层法二十四气凡髙二百九十四尺广三百尺明堂以下圜绕施铁渠以为辟雍之象四年正月明堂成号万象神宫证圣元年正月为火所焚又令重造规模率小于旧制其上施一金涂铁鳯髙二丈后为大风所损更为铜火珠羣龙奉之天册万岁二年三月重造明堂成号为通天宫玄宗开元五年幸东都将行大享之礼以武太后所造明堂有乖典制遂依旧拆改为干元殿讫唐之世季秋大享皆寓圆丘太白此赋葢在开元五年未复改干元殿以前所作者也考赋中所言多系书传所载古时规模制度与则天所造明堂或有不同葢身在逺方闻其事而赋之固未亲至东都得之目见以古准今约当如是以修词焉耳]
昔在天皇告成岱宗改元干封经始明堂年纪总章时缔构之未集痛威灵之遐迈天后继作中宗成之因兆人之子来崇万祀之丕业盖天皇先天中宗奉天累圣纂就鸿勲克宣臣白美颂恭惟述焉其辞曰
[册府元龟唐髙宗上元元年八月皇帝称天皇皇后称天后以避先帝先后之称旧唐书髙宗本纪麟徳三年春正月戊辰朔车驾至泰山顿是日亲祀昊天上帝于封祀坛以髙祖太宗配享巳巳帝升山行封禅之礼庚午禅于社首祭皇地祗以太穆太皇太后文徳皇太后配享壬申御朝觐坛受朝贺改麟徳三年为干封元年干封三年二月丙寅以明堂制度厯代不同汉魏以还弥更讹舛遂増损古今新制其图下诏大赦改元为总章元年初学记太山五经通义云一曰岱宗言王者受命易姓报功告成必于岱宗也岱者代也东方万物始交代之处宗长也言为羣岳之长左思魏都赋缔构之初李善注缔结也韵会十万为亿十亿为兆左传天子曰兆民诸侯曰万民诗大雅庶民子来万祀万年也南都赋弥万祀而无衰司马相如封禅文天下之壮观王者之丕业颜师古注丕大也周易先天而天弗违后天而奉天时孔颖达正义先天而天勿违者若在天时之先行事天乃在后不违是天合大人也后天而奉天时者若在天时之后行事能奉顺上天是大人合天也]
伊皇唐之革天创元也我髙祖乃仗大顺赫然雷发以首之于是横八荒漂九阳扫叛换开混茫景星耀而太阶平虹蜺灭而日月张
[革命谓改革天命创元谓创造基业之始刘琨劝进表抗明威以摄不类仗大顺以肃宇内楚辞夕晞予身兮九阳王逸注九阳谓天地之涯也汉书项氏畔换颜师古注畔换强恣之貌犹言跋扈诗大雅皇矣篇有曰无然畔援子华子混茫之初是名太初此喻隋季扰乱有若混沌茫昧之世也史记天精而见景星景星者徳星也其状无常常出于有道之国孟康注精明也有赤方气与青方气相连赤方中有两黄星青方中有一黄星凡三星合为景星宋书景星大星也状如半月生于晦朔助月为明太平御览孙氏瑞应图曰景星者星之精也先后月出于西方王者不私人以官使贤者在位则见佐月为明汉书愿陈泰阶六符以观天变孟康注泰阶三台也每台二星凡六星应劭注黄帝泰阶六符经曰泰阶者天之三阶也上阶为天子中阶为诸侯公卿大夫下阶为士庶人上阶上星为男主下星为女主中阶上星为诸侯三公下星为卿大夫下阶上星为元士下星为庶人三阶平则阴阳和风雨时社稷神祗咸获其宜天下大安是为太平三阶不平则五神乏祀日有食之水润不浸稼穑不成冬雷夏霜百姓不宁故治道倾长杨赋玉衡正而太阶平晋书虹蜺日旁气也斗之乱精主惑心主内滛主臣谋君天子诎后妃颛妻不一]
钦若太宗继明重光廓区宇以立极缀苍颢之颓纲淳风沕穆鸿恩滂洋武义烜赫于有截仁声馺〈踏去足加马〉乎无疆
[书尧典钦若昊天周易大人以继明照于四方书顾命昔君文王武王宣重光蔡沈注武犹文谓之重光犹舜如尧谓之重华也张衡东京赋区宇乂宁班固答宾戏超忽荒而躆颢苍颜师古注颢颢天也元气颢汗故曰颢天其色苍苍故曰苍天晋书振千载之颓纲落周孔之绳网榖梁传疏上下无序纲纪颓壤故曰颓纲北史扇之以淳风浸之以太和贾谊鵩赋沕穆无穷兮胡可胜言颜师古注沕穆深微貌李善注沕穆不可分别也汉书匈奴传大化神明鸿恩博洽汉郊祀歌福滂洋迈延长颜师古注滂洋饶广也羽猎赋仁声惠于北狄武义动于南邻吕向注武义武事也萧士赟曰按诗赫兮咺兮当作烜又按尔雅释诗者曰赫兮烜兮者威仪也郭璞注云貌光宣陆徳明音义曰赫火格反烜吁逺反烜者光明宣着唐宋以前诗之咺字皆作烜今作咺者縁宋朝旧讳故改耳诗商颂海外有截郑笺曰截整齐也四海之外率服截尔齐整广韵馺〈踏去足加马〉马行也喻仁声之流行如马行之疾速也周易牝马地类行地无疆馺〈踏去足加马〉音飒踏]
若乃髙宗绍兴佑统锡羡神休旁臻瑞物咸荐元符剖兮地珍见既应天以顺人遂登封而降禅将欲考有洛崇明堂惟厥功之未辑兮乗白云于帝乡天后勤劳辅政兮中宗以钦明克昌遵先轨以继作兮扬列圣之耿光
[甘泉赋〈血阝>胤锡羡拓迹开统应劭注锡与也羡饶也言神明饶与福祥也又甘泉赋拥神休尊明号晋灼注休美也言见佑护以休美之祥也长杨赋方将俟元符李善注元符大瑞也周易汤武革命顺乎天而应乎人东京赋登封降禅则齐徳乎黄轩薛综注登谓上太山封土降谓下禅梁父也辑集也古字通用庄子千岁厌世去而上仙乗彼白云至于帝乡书尧典钦明文思孔安国传钦敬也郑玄云敬事节用谓之钦照临四方谓之明诗周颂克昌厥后三国志敷弘大猷光济先轨书立政以觐文王之耿光]
则使轩辕草图羲和练日经之营之不彩不质因子来于四方岂殚税于万室乃准水臬攅云梁罄玉石于陇坂空瓌材于潇湘巧夺神鬼髙穷昊苍听天语之察察拟帝居之将将虽暂劳而永固兮始圣谟于我皇
[汉书上欲治明堂奉髙旁未晓其制济南人公玉带上黄帝明堂图孔安国书传云重黎之后羲氏和氏世掌天地四时之官汉书郊祀歌练时日候有望颜师古注练选也诗大雅经始灵台经之营之庶民攻之不日成之经始勿急庶民子来广韵殚尽也周礼匠人建国水地以县置〈上执下木〉以县视以景郑康成注于四角立植而县以水望其髙下髙下既定乃为位而平地〈上执下木〉古文臬假借字于所平之地中央树八尺之臬以悬正之视之以其景将以正四方也何晏景福殿赋制无细而不协于规景作无微而不违于水臬又曰涣若云梁之承天张銧注梁髙如云虹之状通典天水郡有大坂名曰陇坻亦曰陇山三秦记其坂九逥上者七日乃越颜师古汉书注陇坻谓陇坂即今之陇山也班固西都赋因瓌材而究竒吕延济注瓌美也图经潇水去陵零县三十里源出九疑山至永与湘水合湘水在陵零县北十五里其原自全来与潇水合二水合流谓之潇湘甘泉赋配帝居之悬圃兮西京赋仰福帝居薛综注帝居谓太微宫五帝所居福犹同也言长安宫上与之法矣诗大雅乃立应门应门将将毛传云将将严正也瓌音规]
观夫明堂之宏壮也则突兀曈昽乍明乍蒙若大古元气之结空巃嵸颓沓若嵬若嶪似天阃地门之开阖
[突兀髙也说文曈昽日欲明也子虚赋巃嵸崔巍郭璞注巃嵸崔嵬皆髙峻貌西京赋状嵬峩以岌嶪张铣注嵬峩岌嶪髙壮貌甘泉赋天阃决兮地垠开颜师古注天阃天门之阃也嵸音竦又音宗]
尔乃划岝〈上山下额〉以岳立郁穹崇而鸿纷冠百王以垂勲烛万象而腾文窙惚恍以洞启呼嵌岩而傍分又比乎昆山之天柱矗九霄而垂云
[増韵划剖也木华海赋启龙门之岝〈上山下额〉李善注岝〈上山下额〉髙貌司马相如长门赋正殿嵬以造天兮鬰并起而穹崇鲁灵光殿赋彤彤灵宫岿〈上山下罪〉穹崇又羌瓌谲而鸿纷刘良注鸿大也纷多也言竒异之壮大而多也孝经钩命诀地以舒形万象咸载潘岳藉田赋阊阖洞启甘泉赋嵌岩岩其龙鳞韵会嵌岩山险貌河图玉版昆仑山天中柱也神异经昆仑之山有铜柱焉其髙入天所谓天柱也围三千里圆如削韵会矗耸上貌沈约诗托慕九霄中张铣注九霄九天仙人所居也按道书九霄之名谓赤霄碧霄青霄绛霄黅霄紫霄练霄玄霄缙霄也一说以神霄青霄碧霄丹霄景霄玉霄琅霄紫霄大霄为九霄划音画岝音宅〈上山下额〉音额窙音哮嵌音近龛矗音触]
于是结构乎黄道岧嶤乎紫微络句陈以缭垣辟阊阖而启扉峥嵘〈上山下曾〉嶷粲宇宙兮光辉崔嵬赫奕张天地之神威
[谢朓诗结构何迢逓李善注结构谓结连构架以成屋宇也晋书黄道日之所行也半在赤道外半在赤道内李善文选注七畧曰王道师天体地而行是以明堂之制内有太室象紫微宫南出明堂象太微西都赋周以钩陈之位李周翰注钩陈星名卫紫微宫今离宫别卫以取象焉鲁灵光殿赋髙门拟于阊阖张载注阊阖天门也王者因以为名西都赋临峻路而启扉张铣注启开也扉门扉也岧嶤峥嵘〈上山下曾〉嶷崔嵬并言山之髙峻借以喻室之髙峻也岧音条〈上山下曾〉音层]
夫其背泓黄河垠濑清洛太行郄立通谷前廓逺则标熊耳以作掲豁龙门以开闗点翠彩于鸿荒洞清阴乎羣山及乎烟云卷舒忽出乍没岌嵩喷伊倚日薄月雷霆之所鼓荡星斗之所伾扢挐金龙之蟠蜿挂天珠之硉矹
[萧本作兀广韵泓水深也垠岸也韵会濑说文水流沙上也师古曰濑疾流也又湍也元和郡县志洛水在洛阳县西南三里河南县北四里郭璞山海经洛水出于上洛冡岭山东北经弘农至河南巩县入河潘岳籍田赋清洛浊渠引流激水元和郡县志太行山在怀州河内县北二十五里河南志太行山在怀庆府城北其山西自济源东北接河内修武辉县林县至磁州界绵亘数十里其间峯谷岩洞景物万状虽各因地立名实太行一山也为中州巨镇曹植洛神赋背伊闗越轘辕经通谷陵景山李善注华延之洛阳记曰城南五十里有大谷旧名通谷史记正义括地志云熊耳山在虢州卢氏县南五十里水经注洛水之北有熊耳山双峦竞举状同熊耳东京赋太室作镇掲以熊耳薛综注掲犹表也归田録西京龙门山夹伊水上自端门望之如双阙故谓之阙塞一统志阙塞山在河南府城西南三十里一名伊阙亦名阙口大禹疏龙门伊水出其门汉服虔谓南山伊阙是也俗名龙门山鸿荒大荒也谓旷逺之地也史记正义括地志云嵩山亦名太室山亦名外方山山在洛州阳城县北二十三里元和郡县志伊水在河南县东南十八里郭璞山海经注伊水出上洛卢氏县熊耳山东北至河南洛阳县入洛广韵扢磨也隋唐佳话明堂始微于西南倾工人以木于中荐之武后不欲人见因加为九龙盘糺之状其圆葢上本施一金鳯至是改鳯为珠羣龙捧之东京赋龙雀蟠蜿韵会挐说文持也又牵引也蟠蜿龙蛇动也郭璞江赋巨石硉矹以前郄广韵硉矹不稳貌垠音银扢音滑蟠音盘蜿音剜硉勒没切论入声]
势拔五岳形张四维轧地轴以盘根摩天倪而创规楼台崛岉以奔附城阙崟岑而蔽亏珍树翠草含华扬蕤目瑶井之荧荧拖玉绳之离离〈扌致>华盖以傥漭仰太微之参差
[淮南子横四维而含阴阳又曰东北为报徳之维西南为背阳之维东南为常羊之维西北为号通之维髙诱注四角为维也初学记纂要曰东西南北曰四方四方之隅曰四维说文轧辕也初学记河图括地象曰昆仑者地之中也地下有八柱柱广十万里有三千六百轴互相牵制名山大川孔六相通北堂书钞河图括地象云昆仑之山横为地轴庄子和之以天倪陆徳明注倪李云分也崔云或作霓际也天倪谓天之边际也鲁灵光殿赋隆崛岉乎青云刘良注隆崛岉极髙貌子虚赋岑崟参差日月蔽亏思玄赋慕厯阪之嵚崟张铣注嵚崟髙貌左思魏都赋珍树猗猗曹摅诗严霜凋翠草南都赋芙蓉含华吴都赋羽毛扬蕤说文蕤草木花垂貌鲍照诗参差玉绳髙掩映瑶井没瑶井玉井也晋书玉井四星在参左足下主水浆以给厨博雅荧荧光也太平御览春秋元命苞曰玉衡北两星为玉绳玉之为言沟刻也瑕而不掩折而不伤宋均注曰绳能直物故名玉绳沟谓作器甘泉赋〈扌致>北极之嶟嶟应劭注〈扌致>至也说文〈扌致>刺也甘氏星经华葢十六星在五帝座上正吉帝道昌星邪倾凶陆机感时赋望八极之曭漭普宇宙而寥廓傥漭即曭漭广大之貌史记正义太微宫垣十星在翼轸北天子之宫庭五帝之座十二诸侯之府也张衡灵宪太微为五帝之庭明堂之房春秋合诚图太微其星十二四方轧音揠倪音厓又音霓崛音倔岉音物崟音吟岑音近层荧音萤傥他曩切汤上声]
拥以禁扃横以武库献房心以开凿瞻少阳而举措采殷制酌夏步杂以代室重屋之名括以辰次火木之数壮不及奢丽不及素层檐屹其霞矫广厦郁以云布掩日道遏风路阳乌转影而翻飞大鹏横霄而侧度
[禁扃禁门也西京赋武库禁兵薛综注武库天子主兵器之宫也史记索隐春秋说题辞云房心为明堂天王布政之宫晋书天文志房四星为明堂天子布政之宫也心三星天王正位也中星曰明堂天子位鲁灵光殿赋承明堂于少阳汉书少阳者东方也考工记夏后氏世室堂修二七广四修一五室三四步四三尺九阶四旁两夹牕白盛门堂三之二室三之一郑康成注夏度以步令堂修十四步其广益以四分修之一则堂广十七步半堂上为五室象五行也三四歩室方也四三尺以益广也木室于东北火室于东南金室于西南水室于西北其方皆三步其广益之以三尺土室于中央方四步其广益之以四尺此五室居堂南北六丈东西七丈代室即世室也唐以太宗讳改世为代也又考工记殷人重屋堂修七寻堂崇三尺四阿重屋郑康成注重屋者王宫正堂若大寝也其修七寻五丈六尺放夏周则其广七寻七丈二尺也五室各二寻蔡邕明堂论夏后氏曰世室殷人曰重屋周人曰明堂春秋合诚图明堂在辰已者言在水火之际辰水也已火也水生数三火成数七故在三里之外七里之内汉书广夏之下细旃之上师古注广夏大屋也夏厦通用西都赋星罗云布汉书日有中道中道者黄道一曰光道北至东井去北极近南至牵牛去北极逺东至角西至娄去极中张协七命阳乌为之顿羽李善注春秋元命苞曰阳成于三故日中有三足乌乌者阳精张铣注阳乌日中乌也扃音駉屹鱼乞切银入声]
近则万木森下千宫对出熠乎光碧之堂炅乎琼华之室锦烂霞驳星错波沏飒萧寥以飕飗窅阴郁以栉宻含佳气之青葱吐祥烟之郁嵂
[十洲记有墉城金台玉楼相鲜如流精之阙光碧之堂琼华之室韵会熠盛光也广韵炅光也鲁灵光殿赋霞驳云蔚木华海赋激势相沏刘良注沏浪相拂也锦烂霞驳者言其鲜丽如锦彩之焕烂云霞之斑驳也星错波沏者言其布列如天星之错落水波之迭起也呉都赋与风摇扬〈风幼〉浏飕飗张铣注飕飗风声也韵会窈深逺也通作窅马融长笛赋宻栉叠重李善注宻栉宻如栉也论衡王莽时谒者蘓伯阿能望气使过舂陵城郭郁郁葱葱及光武到河北与伯阿相见问曰卿前过舂陵何用知其佳气也伯阿对曰见其郁郁葱葱耳尔雅青谓之葱淮南子青葱苓茏江总诗几遇祥烟初郭璞江赋时郁律其如烟李善注郁嵂烟上貌玉海洛阳宫阙疏偃师去宫四十三里望朱爵玉阙德阳其上郁律与天连熠音逸炅音憬飕音搜窅音杳]
九室窈窕五闱聨绵飞楹磊砢走栱夤縁云楣立岌以横绮彩桷攒栾而仰天皓壁昼朗朱甍晴鲜赪栏各落偃蹇霄汉翠楹回合蝉聨汗漫沓苍穹之絶垠跨皇居之大半逺而望之赫煌煌以辉辉忽天旋而云昏迫而察之粲炳焕以照烂倏山讹而晷换蔑蓬壶之海楼吞岱宗之日观
[三辅黄图大戴礼云明堂九室考工记云明堂五室称九室者取象阳数也五室者象五行也郭璞尔雅注窈窕闲隙也说文窈深逺也窕深肆极也韵会闱宫中之门也增韵宫中相通小门西京赋缭垣绵聨薛综注绵聨犹连蔓也鲁灵光殿赋万楹丛倚磊砢相扶李善注磊砢壮大貌李周翰注磊砢参差不齐貌栱柱头斗栱也夤縁连络也吴都赋夤縁山岳之岊西京赋绣栭云楣薛综注楣梁也吕延济注云楣画云饰之说文桷榱也椽方曰桷韵会栾曲枅木也柱上横木承栋者谓之枅曲枅谓之栾说文甍屋栋也广韵赪赤色也西都赋神明郁其特起遂偃蹇而上跻李善注偃蹇高貌吴都赋蝉聨邱陵刘逵注蝉聨不絶貌汗漫空中元气弥布之处详见大鵩赋注苍穹天也梁书感誓苍穹张华鹪鹩赋或托絶垠之外李善注絶垠天边之地也何晏景福殿赋备皇居之制度汉书今汉有天下太半韦昭曰凡数三分有二为太半有一分为少半景福殿赋逺而望之若摛朱霞而曜天文迫而察之若仰崇山而戴垂云博雅煌煌光也说文晷日影也拾遗记三壶海中三山也一曰方壶则方丈也二曰蓬壶则蓬莱也三曰瀛壶则瀛洲也形如壶器此三山上广中狭下方皆如工制犹华山之似削成水经注应劭汉官仪云泰山东南山顶名曰日观鸡一鸣时见日始欲出长三丈许故以名焉磊音垒砢音祼栱音拱夤音寅甍音萌赪音柽晷音癸]
猛虎失道潜虬蟠梯经通天而直上俯长河而下低玉女攀星于网户金娥纳月于璇题藻井彩错以舒蓬天牕赩翼而衔霓扶标川而罔足拟跟絓而罢跻要离欻矐而外丧精视冰背而中迷
[失字当是夹字之讹猛虎夹道谓刻为猛虎以夹立道上潜虬蟠梯谓镂作虬龙以蟠绕梯侧也楚辞章句有角曰龙无角曰虬谢灵运诗潜虬媚幽姿蔡邕明堂论通天屋径九丈阴阳九六之变也高八十一尺黄钟九九之实也二十八柱列于四方亦七宿之象也楚辞网户朱缀王逸注网户绮文镂也雍録网户者刻为连文逓相缀属其形如网也宋玉曰网户朱缀刻方连是也既曰刻则是雕木为之其状如网耳鲍照诗璇题纳行月吕向注璇玉也题椽头也甘泉赋璇题玉英应劭注题头也榱椽之头皆以玉饰言其英华相爥也西京赋蒂倒茄于藻井薛综注藻井当栋中交木方为之如井干也梦溪笔谈屋上覆橑古人谓之绮井亦曰藻井又谓之覆海今令文中谓之鬬八呉人谓之罳顶唯宫室祠观有之海録碎事藻井屋栋之间为井形而加水藻之饰所以压火灾也胡三省通鉴注风俗通云殿堂象东井刻为荷菱荷菱水物所以厌火杜佑曰汉宫殿率号屋仰为井皆画水藻莲芡之属以厌火何晏景福殿赋缭以藻井编以綷疏又王文考灵光殿赋圆渊方井反植荷蕖葢为方井而画荷蕖其上也鲁灵光殿赋天牕绮疏张载注天牕高牕也西京赋突倒投而跟絓说文跟足踵也毛苌诗传跻升也韵会矐失明也要离事用此处不合恐误精视亦未详虬音求赩音奭又音赫跟音根絓音卦欻音忽]
亘以复道接乎宫掖坌入西楼是为昆仑前疑后丞正仪躅以出入九夷五狄顺方面而来奔
[韵会亘横亘也广韵通也增韵延袤也史记乃作复道韦昭曰复道阁道也韵会宫掖宫旁舍也司马相如赋坌入曽宫之嵳峩张楫注坌并也汉书济南人公玉带上黄帝时明堂图明堂中有一殿四面无壁以茅葢通水水圜宫垣为复道上有楼从西南入名曰昆仑天子从之入以拜祀上帝焉尚书大传古者天子必有四邻前曰疑后曰丞左曰辅右曰弼天子有问无以对责之疑可志而不志责之丞可正而不正责之辅可扬而不扬责之弼其爵视卿其禄视次国之君礼记昔者周公朝诸侯于明堂之位天子负斧依南乡而立三公中阶之前北面东上诸侯之位阼阶之东西面北上诸伯之国西阶之西东面北上诸子之国门东北面东上诸男之国门西北面东上九夷之国东门之外西面北上八蛮之国南门之外北面东上六戎之国西门之外东面南上五狄之国北门之外南面东上九采之国应门之外北面东上四塞世告至此周公明堂之位也后汉书夷有九种曰畎夷于夷方夷黄夷白夷赤夷元夷风夷阳夷礼记正义东方谓之夷者风俗通云东方人好生万物抵触地而生夷者抵也其类有九依东夷传九种一曰元兎二曰乐浪三曰高骊四曰满饰五曰鳬臾六曰索家七曰东屠八曰倭人九曰天鄙北方曰狄者风俗通云父子嫂叔同穴无别狄者辟也其行邪辟其类有五李巡注尔雅云一曰月支二曰秽貊三曰匈奴四曰单于五曰白屋复音福掖音亦坌房刎切焚上声躅音逐]
其左右也则丹陛崿崿彤庭煌煌列宝鼎敌金光流辟雍之滔滔像环海之汤汤辟青阳启总章廓明台而布元堂俨以太庙处乎中央发号施令采时顺方
[薛道衡隋高祖颂序趋事紫宸驱驰丹陛韵会陛升堂之阶也西都赋玉阶彤庭李善注汉书曰昭阳舍中庭彤朱而殿上髹漆张铣注彤赤色也以丹漆饰庭旧唐书万岁通天元年铸铜为九州岛鼎既成置于明堂之庭各依方位列焉神都鼎高一丈八尺受一千八百石冀州鼎名武兴雍州鼎名长安兖州鼎名日观青州鼎名少阳徐州鼎名东源扬州鼎名江都荆州鼎名江陵梁州鼎名成都其八州鼎高一丈四尺各受一千二百石司农卿宗晋卿为九鼎使都用铜五十六万七百一十二斤鼎上图写本州岛山川物产之象仍令工书人著作郎贾膺福等分题之左尚方署令曹元廓图画之鼎成自元武门外曵入令宰相诸王南北牙宿卫兵十余万人并仗内大牛白象共曳之则天自为曳鼎歌令相倡和九鼎初成欲以黄金千两涂之纳言姚璹曰鼎者神器贵于质朴无假别为浮饰臣观其状先有五采辉焕错杂其间岂待金色为之眩耀乃止大戴礼明堂外水曰辟雍艺文类聚桓谭新论曰王者作圆池如璧形实水其中以圜雍之名曰辟雍言其上承天地以班教令流转王道周而复始独断天子曰辟雍谓流水四面如璧以节观者李善文选注三辅黄图曰明堂辟雍水四周于外象四海也毛苌诗传滔滔流貌汤汤水盛貌班固辟雍诗乃流辟雍辟雍汤汤蔡邕明堂论明堂者天子太庙所以崇祀其祖以配上帝者也东曰青阳南曰明堂西曰总章北曰玄堂中曰太室人君南面向明而治故虽有五名而主以明堂也其正中皆曰太庙取其宗祀之貌则曰清庙取其正室之貌则曰太庙取其尊崇则曰太室取其向明则曰明堂取其四门之学则曰太学取其四面周水环如璧则曰辟雍异名而同事其实一也书冏命发号施令罔有不臧高诱淮南子注明堂王者布政之堂上圆下方堂四出各有左右房谓之个凡十二所王者月居其房告朔朝厯颁宣其令宋均礼含文嘉注明堂者布政之宫在国之阳三室四面十二法十二月也天子孟春上辛于南郊总受十二月之政还藏于祖庙月取一政颁于明堂也蔡邕明堂月令论天子发号施令祀神受职毎月异礼故谓之月令所以顺阴阳奉四时効气物行王政也成法具备各从时月藏之明堂所以示承祖考神明不敢泄渎之义崿音谔汤音商]
其阃域也三十六户七十二牖度筵列位南七西九白虎列序而躨跜青龙承隅而蚴蟉
[大戴礼明堂凡九室一室而有四户八牖三十六户七十二牖考工记周人明堂度九尺之筵东西九筵南北七筵堂崇一筵五室凡室二筵尔雅东西墙谓之序邢昺疏云此谓室前堂上东厢西厢之墙也所以序次分别内外亲疏故谓之序也尚书顾命云西序东向敷重底席东序西向敷重丰席及礼经毎云东序西序皆谓此也沈括笔谈今谓两廊为东西序非也序乃堂上东西壁在室之外者躨跜动貌详见大鹏赋注上林赋青龙蚴蟉于东厢李善注蚴蟉龙行貌蚴于九切忧上声蟉音栁]
其深沈奥宻也则赤熛掌火招拒司金灵威制阳叶光摧阴坤斗主土据乎其心
[南齐书按礼及孝经援神契并云明堂有五室天子毎月于其室聴朔布教祭五帝之神配以有功德之君艺文类聚黄图曰明堂者明天地之堂也所以顺四时行月令宗祀先王祭五帝故谓之明堂尚书帝命验帝者承天立五府以尊天重象苍曰灵府赤曰文祖黄曰神斗白曰显纪黒曰元矩郑康成注天有五帝集居太微降精以生圣人故帝者承天立五帝之府是为天府唐虞之天府夏之世室殷之重屋周之明堂皆同矣其苍帝灵威仰之府名灵府周曰青阳其赤帝赤熛怒之府名文祖火积光明文章之祖故名文祖周曰明堂其黄帝含枢纽之府名曰神斗斗主也土精澄静四行之主故谓神斗周曰太室其白帝白招拒之府名显纪纪统也金精断割万物以成故谓之显纪周曰总章其黒帝叶光纪之府名曰元矩矩法也水精元昧能权轻重故谓元矩周曰元堂据此本文坤斗当是神斗之讹熛音飘叶音协或作汁亦读为协]
若乃熠耀五色张皇万殊人物禽兽竒形异模势若飞动瞪眄睢盱明君暗主忠臣烈夫威政兴灭表示贤愚
[缪本作表贤示愚此言室中图画之象韵会熠耀鲜明貌书康王之诰张皇六师正义云皇大也鲁灵光殿赋齐首目以瞪眄徒〈脱二字〉以狋狋又曰鸿荒朴畧厥状睢盱广韵瞪直视貌说文眄邪视也睢仰目也盱张目也熠音揖耀音耀瞪音橙眄音勉睢音挥盱音吁]
于是王正孟月朝阳登曦天子乃施苍玉辔苍螭临乎青阳左个方御瑶瑟而弹鸣丝展乎国容辉乎皇仪傍瞻神台顺观云之轨俯对清庙崇配天之规钦若肸蠁维清缉熙崇牙树羽荧煌葳蕤纳六服之贡受万邦之籍张龙旗与虹旌攒金戟与玉戚延五更进百辟奉珪瓒献琛帛颙昻俯偻俨容迭迹乃洁菹醢修粢盛奠三牺荐五牲享于神灵太祝正辞庶官精诚鼓大武之隐辚张钧天之铿鍧孤竹合奏空桑和鸣尽六变齐九成羣神来兮降明庭葢圣王之所以孝治天下而享祀窅冥也
[春秋春王正月正义云正是时王所建故以王字冠之言是今王之正月也广韵曦日光也淮南子孟春之月天子衣青衣乗苍龙服苍玉建青旗东宫御女青色衣青采鼔琴瑟朝于青阳左个以出春令高诱注马七尺已上曰龙明堂中方外圜通达四出各有左右房谓之个犹隔也东出谓之青阳南出谓之明堂西出谓之总章北出谓之元堂是月天子朝日告朔行令于左个之房东向堂北头室也甘泉赋四苍螭兮六素虬吕向注苍螭苍龙也凡称龙者皆马也言龙美之也班固东都赋究皇仪而展帝容吕延济注言尽帝王之容仪也太平御览礼统曰所以置灵台者何以尊天重民备灾御害豫防未然也夫王者当承顺天地御节阴阳也夏所以为清台何明明相承太平相续故为清台殷为神台周为灵台何质者具天而王天者称神文者具地而王地者称灵是其易也后汉书建初三年正月宗祀明堂礼毕登灵台望云物左传清庙茅屋杜预注清庙肃然清静之称也正义曰清庙者宗庙之大称孝经昔者周公郊祀后稷以配天宗祀文王于明堂以配上帝上林赋肸蠁布写颜师古注肸蠁盛作也李善注司马彪曰肸过也芬芳之过若蠁之布写也吕延济注肸蠁天中游气也言香气发越积浮而似之诗周颂维清缉熙文王之典郑笺曰缉熙光明也又周颂设业设虡崇牙树羽毛传曰业大板也所以饰栒为悬也捷业如锯齿或曰画之植者为虡横者为栒崇牙上饰卷然可以悬也树羽置羽也正义曰设其横者之业又设其植者之虡其上刻为崇牙因树置五采之羽以为之饰又云虡者立于两端栒则横入于虡其栒之上加于大板侧着于栒其上刻为崇牙似锯齿捷业然故谓之业牙即业之齿矣以其形卷然得挂绳于上故言可以悬也树羽置羽者置之于栒虡之上角汉礼器制度云为龙头及颔曰衔璧璧下有旄牛尾礼记夏后氏之龙簨虡殷之崇牙周之璧翣郑康成注簨虡所以悬钟磬也横曰簨饰之以鳞属植曰虡饰之以赢属羽属簨以大板为之谓之业殷又于龙上刻画之为崇牙以挂悬紞也周人画缯为翣载以璧垂五采羽于其下树于簨之角上饰弥多也正义曰殷之崇牙者谓于簨之上刻画木为崇牙之形以挂钟磬皇氏云崇牙者崇重也谓刻画大板重迭为牙杜氏通典乐悬横曰簨竖曰虡饰簨以飞龙节趺以飞亷钟虡以鸷兽磬虡以鸷鸟上则树羽旁悬流苏周制也悬以崇牙殷制也饰以博山后代所加也何晏景福殿赋流羽毛之葳蕤张铣注葳蕤羽毛美貌周礼邦畿方千里其外方五百里谓之侯服其贡祀物又其外方五百里谓之甸服其贡嫔物又其外方五百里谓之男服其贡器物又其外方五百里谓之采服其贡服物又其外方五百里谓之卫服其贡材物又其外方五百里谓之要服其贡货物郑康成注此六服去王城三千五百里相距方七千里公侯伯子男封焉书周官六服羣辟罔不承德正指此六服又益稷篇云弼成五服则指甸侯绥要荒五服也诗周颂龙旗阳阳正义云龙旗者旗上画为交龙左思魏都赋虹旌摄麾以就卷李周翰注虹旌画为虹者公羊传朱干玉戚以舞大夏何休注戚斧也以玉饰斧礼记遂设三老五更羣老之席位焉郑康成注三老五更各一人也皆年老更事致仕者也天子以父兄养之示天下之孝弟也名以三五者取象三辰五星天所因以昭明天下者独断天子父事三老者适成于天地人也兄事五更者训于五品也更者长也更相代至五也能以善道改更已也取首妻男女完具者古者天子亲袒割牲执酱而馈三公设几九卿正履使者安车软轮送迎而至其家天子独拜于屏其明旦三老诣阙谢以其礼过厚故也又五更或为叟叟老称与三老同义也通典大唐制仲秋吉辰皇帝亲养三老五更于太学所司先奏定三师三公致仕者用其徳行及年髙者一人为三老次一人为五更诗大雅百辟卿士媚于天子礼记王制赐圭瓒然后为鬯郑康成注圭瓒鬯爵也又祭统君执圭瓒康成注圭瓒祼器也以圭璋为柄又明堂位灌用玉瓒大圭康成注瓒形如盘容五升以大圭为柄是谓圭瓒又康成毛诗笺圭瓒之状以圭为柄黄金为勺青金为外朱中央矣诗鲁颂来献其琛毛传曰琛寳也诗大雅颙颙卬卬如圭如璋毛传曰颙颙温貌卬卬盛貌郑笺曰体貌则颙颙然敬顺志气则卬卬然高朗史记一命而偻再命而伛三命而俯服虔注偻伛俯皆恭敬之貌也刘孝标广絶交论趋走丹墀者迭迹此言俯偻者状其鞠躬将事迭迹者状其骏奔在庙礼记水草之菹陆产之醢郑康成注水草之菹芹茒之属陆产之醢蚳蝝之属榖梁传天子亲耕以供粢盛范宁注黍稷曰粢在器曰盛左传为六畜五牲三牺以奉五味杜预注五牲麋鹿麕狼兎三牺祭天地宗庙三者谓之牺东都赋于是荐三牺效五牲礼神祗懐百灵周礼太祝掌六祝之辞以事鬼神示祈福祥求永贞唐书百官志太祝六人正九品上祭祀则跪读祝文左传祝史正辞信也杜预注正辞不虚称君美也正义曰正其言辞不欺诳鬼神是其信也书皋陶谟无旷庶官郑康成周礼注大武武王乐也武王伐纣以除其害言其德能成武功也上林赋隐辚郁〈山垒〉是言堆垄不平之貌此作乐声用未详或者即殷辚之讹甘泉赋振殷辚而军装颜师古注殷辚盛貌也史记赵简子疾五日不知人七日寤语大夫曰我之帝所甚乐与百神游于钧天广乐九奏万舞不类三代之乐其声动人心按淮南子九野之名中央曰钧天钧天之乐谓天乐也东都赋钟鼔铿鍧广韵铿鍧钟鼔声相杂也周礼孤竹之管空桑之琴瑟郑康成注孤竹竹特生者空桑山名述异记东海畔有孤竹焉斩而复生中为管周武王时孤竹之国献瑞笋一株空桑生大野山中为琴瑟之最者空桑也周礼凡六乐者一变而致羽物及川泽之示再变而致嬴物及山林之示三变而致鳞物及邱陵之示四变而致毛物及坟衍之示五变而致介物及土示六变而致象物及天神凡乐圜钟为宫黄钟为角太簇为征姑洗为羽靁鼓靁鼗孤竹之管云和之琴瑟云门之舞冬日至于地上之圜丘祭之若乐六变则天神皆降可得而礼矣郑康成注变犹更也乐成则更奏也书益稷箫韶九成正义曰成谓乐曲成也郑云成犹终也每曲一终必变更奏故经言九成传言九奏周礼谓之九变其实一也公羊传疏郑氏云乐备作谓之成王应麟曰节奏俱备谓之成备而更新谓之变邢昺孝经疏按史记云黄帝接万灵于明庭明庭即明堂也子华子黄帝之治天下也百神出而受职于明堂之庭孝经昔者明王之以孝治天下也刘峻辨命论未达窅冥之情未测神明之数窅冥幽逺之意螭音鸱肸音迄蠁音响琛音郴菹音趄鍧音轰窅音杳辟音璧]
然后临辟雍宴羣后阴阳为庖造化为宰餐元气洒太和千里鼓舞百寮赓歌于斯之时云油雨霈恩鸿溶兮泽汪濊四海归兮八荒会哤聒乎区宇骈阗乎阙外羣臣醉德揖让而退
[书益稷羣后德让广韵庖食厨也贾公彦周礼疏宰者调和膳修之名周易保合太和书皋陶谟百僚师师孔传曰僚官也又书益稷皋陶拜手稽首扬言乃赓载歌曰元首明哉股肱良哉庶事康哉孔传曰赓续也赵岐孟子注油然兴云貌楚辞九叹波淫淫而周流兮鸿溶溢而滔荡汉书泽汪濊辑万国颜师古注汪濊言饶多也司马相如难蜀父老文威武纷纭湛恩汪濊颜师古注汪濊深广也说文哤杂语也聒讙语也马融长笛赋哤聒其前后李善注哤聒杂声也寓即宇字籀文从禹王勃游武担山寺序龙镳翠辖骈阗上路之游古今注阙观也古每门树两观于其前所以标表宫门也其上可居登之则可逺观故谓之观人臣将朝至此则思其所阙故谓之阙其上皆丹垩其下皆画云气仙灵竒禽怪兽以昭示四方焉韵会阙说文门观也葢为二台于门外作楼观于上上图下方以其县法谓之象魏象治象也魏者言其状巍巍然高大也使民观之因谓之观两观双植中不为门阙而为道故谓之阙醉徳即诗所谓饱徳之义洒所蟹切筛上声濊音秽哤音厖阗音田]
而圣主犹夕惕若厉惧人未安乃目极于天耳下于泉飞聪驰明无逺不察考鬼神之奥推阴阳之荒下明诏班旧章振穷乏散敖仓毁玉沉珠卑宫颓墙使山泽无间往来相望帝躬乎天田后亲于郊桑弃末反本人和时康建翠华兮萋萋鸣玉銮之鉠鉠逰乎升平之圃憩乎穆清之堂天欣欣兮瑞穰穰巡陵于鹑首之野讲武于骊山之旁封岱宗兮祀后土掩栗陆而苞陶唐遨逰乎崆峒之上汾水之阳吸沆瀣之精英黜滋味之馨香贵理国其若梦几华胥之故乡
[自遨逰以下至故乡三十五字缪本作遂邀崆峒之礼汾水之阳吸沆瀣之精黜滋味而贵理国其若梦华胥之故乡三十字]
于是元元澹然不知所在若羣云从龙众水奔海此真所谓我大君登明堂之政化也
[周易君子终日干干夕惕若厉无咎王弼注终日干干至于夕惕犹若厉也太玄经目上于天耳下于渊东都赋申旧章下明诏礼记命有司发仓廪赐贫穷振乏絶郑玄注振犹救也史记敖仓天下转输久矣臣闻其下乃有藏粟甚多正义曰敖仓在郑州荥阳县西十五里石门之东北临汴水南带三皇山秦时置仓于敖山上故名敖仓东都赋捐金于山沈珠于渊上林赋颓墙填壍使山泽之民得至焉刘良注颓崩也言崩去苑墙以通山泽之利东都赋躬三推于天田修帝籍之千亩吕延济注天田天子之籍田也何休公羊传注礼天子亲耕东田千亩诸侯百亩后夫人亲西郊采桑以供粢盛祭服躬行孝道以先天下东都赋遂令海内弃末而反本背伪而归真上林赋建翠华之旗颜师古注翠华之旗以翠羽为旗上葆也说文萋草盛也言旗上之翠羽萋萋然如草色之鲜缛也楚辞鸣玉鸾之啾啾王逸注鸾鸾鸟也以玉作之着于衡东京赋鸾声哕哕和铃鉠鉠薛综补注鸾在衡和在轼皆以金为铃也鉠鉠小声玉銮即玉鸾字异而义同也汉书受命于穆清颜师古注穆美也言天子有美徳而政化清也甘泉赋粟穰穰兮委如山颜师古注穰穰多也唐会要贞观式令春秋仲月命使巡陵春则扫除枯朽秋则芟薙繁芜据此巡陵乃公卿事文则借为天子谒陵之称矣汉书自井十度至栁三度谓之鹑首之次秦之分也一统志骊山在陜西临潼县东南二里因骊戎所居故名山之麓温泉所出唐书开元元年十月癸卯讲武于骊山骊山固唐时讲武之地也周易正义女娲氏没次有大庭氏柏黄氏中央氏栗陆氏骊连氏赫胥氏尊卢氏混沌氏皥英氏有橤氏朱襄氏葛天氏阴康氏无懐氏凡十五世皆袭庖牺氏之号也庖包古字通用邢昺论语疏书传云尧年十六以唐侯升为天子遂以为号或谓之陶唐氏书曰惟彼陶唐世本云帝尧为陶唐氏韦昭云陶唐皆国名犹易称殷商也案经传契居商故汤以商为国号后盘庚迁殷故殷商双举厯捡书传未闻帝尧居陶而以陶冠唐葢以二字为名所称或单或复也庄子黄帝立为天子十九年令行天下闻广成子在于崆峒之上故往见之又曰尧治天下之民平海内之政往见四子藐姑射之山汾水之阳窅然丧其天下焉楚辞飡六气而饮沆瀣王逸注陵阳子明经言冬饮沆瀣者北方夜半气也张衡思玄赋餐沆瀣以为粻注云沆瀣夕霞也吕向注沆瀣露气也列子黄帝昼寝梦游于华胥氏之国华胥氏之国相传在弇州之西台州之北不知斯齐国几千万里葢非舟车足力之所及神逰而巳其国无师长其民无嗜欲自然而巳不知乐生不知恶死故无夭殇不知亲巳不知疏物故无爱憎不知背逆不知向顺故无利害都无所爱憎都无所畏忌入水不溺入火不热斫挞无痛伤指摘无疴痒乗空如履实寝虚若处床云雾不硋其视雷霆不乱其听美恶不滑其心山谷不踬其步神行而巳黄帝既寤怡然自得召天老力牧太山稽告之曰朕闲居三月斋心服形思有以养身治物之道弗获其术疲而睡所梦若此今知至道不可以情求矣朕知之矣朕得之矣而不能以告若矣又二十有八年天下大治几若华胥氏之国后汉书下为元元所福章怀太子注元元谓黎庶也史记索隠战国策云制海内子元元髙诱注元元善也又按姚察云古者谓人云善人也因善为元故云黎元其言元元者非一人也顾野王云元元犹喁喁可怜爱貌未安其说聊记异也长杨赋海内澹然李善注澹安也李周翰注谓晏然无事也汾音焚沆下党切杭上声瀣音械]
岂比夫秦赵吴楚争髙竞奢结阿房与丛台建姑苏及章华非享祀与严配徒掩月而凌霞由此观之不足称也况瑶台之巨丽复安可以语哉敢扬国美遂作辞曰
[史记秦始皇以为咸阳人多先王之宫庭小吾闻周文王都丰武王都镐丰镐之间帝王之都也乃营作朝宫渭南上林苑中先作前殿阿房东西五百步南北五十丈上可以坐万人下可以建五丈旗周驰为阁道自殿下直抵南山表南山之巅以为阙为复道自阿房渡渭属之咸阳以象天极阁道絶汉抵营室也阿房宫未成成更欲择令名名之作宫阿房故天下谓之阿房宫水经注丛台六国时赵王之台也郡国志曰邯郸有丛台故刘劭赵郡赋曰结云阁于南宇立丛台于少阳也一统志丛台在广平府邯郸县北赵灵王所筑因其丛杂而名吴越春秋吴王起姑苏之台三年聚材九年乃成髙见三百里吴地记姑苏台在吴县西南三十五里阖闾造经营九年始成其台髙三百丈望见三百里外作九曲路以登之左传楚子成章华之台杜预注台今在华容城内水经注离湖在华容县东七十五里湖侧有章华台台髙十丈基广十五丈左邱明楚筑台于章华之上故韦昭以为章华亦地名也王与伍举登之举曰台髙不过望国之氛祥大不过容宴之俎豆葢讥其奢而諌其失也太平寰宇记章华台在荆州江陵县东三十里按渚宫故事云楚灵王所筑台形三角孝经孝莫大于严父严父莫大于配天淮南子晩世之时帝有桀纣为旋室瑶台象廊玉床新序纣作瑶台疲民力殚民财]
穹崇明堂倚天开兮巃嵸鸿蒙构瓌材兮偃蹇坱莽邈崔嵬兮周流辟雍岌灵台兮赫奕日喷风雷宗祀肸蠁王化弘恢镇八荒通九垓四门启兮万国来考休征兮进贤才俨若皇居而作固穷千祀兮悠哉
[司马相如长门赋欝并起而穹崇李善注穹崇髙貌羽猎赋鸿蒙沆茫颜师古注鸿蒙沆茫广大貌巃嵸瓌材偃蹇俱巳见前注坱莽广逺寥廓之意上林赋过乎泱漭之野杜甫八哀诗征尘昏坱漭泱漭坱莽其义同也封禅书上畅九垓下泝八埏服虔注该重也天有九重东都赋登灵台考休征刘良注休美也征应也张载剑阁铭作固作镇左思魏都赋虽踰千祀而怀旧藴于遐年古赋辨体太白明堂赋从司马杨班诸赋来气豪辞艳疑若过之论其体格则不及逺甚葢汉赋体未甚俳而此篇与大猎赋则悦于时而俳甚矣晦翁云白有逸才尤长于诗而其赋乃不及魏晋斯言信夫穹音芎从音宗瓌音规垓音该]

大猎赋并序
白以为赋者古诗之流辞欲壮丽义归博逺不然何以光赞盛美感天动神而相如子云竞夸辞赋厯代以为文雄莫敢诋讦臣谓语其畧窃或褊其用心子虚所言楚国不过千里梦泽居其大半而齐徒吞若八九三农及禽兽无息肩之地非诸侯禁淫述职之义也上林云左苍梧右西极考其实地周袤纔经数百
[班固两都赋序赋者古诗之流也李善注毛诗序曰诗有六义二曰赋故赋为古诗之流也子夏诗序动天地感鬼神莫近于诗司马相如子虚赋臣闻楚有七泽臣之所见葢特其小小者耳名曰云梦云梦者方九百里乌有先生曰齐东渚巨海南有琅琊观乎成山射乎之罘浮渤澥逰孟诸邪与肃慎为邻右以汤谷为界秋田乎青邱彷徨乎海外吞若云梦者八九其于胷中曽不蔕芥上林赋亡是公曰夫使诸侯纳贡者非为财币所以述职也封疆画界者非为守御所以禁淫也从此观之齐楚之事岂不哀哉地方不过千里而囿居九百是草木不得垦辟而民无所食也周礼一曰三农生九榖郑康成注郑司农云三农平地山泽也玄谓三农原泽及平地也左传子驷请息肩于晋杜预注以负担喻也上林赋独不闻天子之上林乎左苍梧右西极丹水更其南紫渊经其北文颕注苍梧郡属交州在长安东南故言左尔雅云西至于豳国为西极在长安西故言右汉书武帝广开上林东南至宜春鼎湖御宿昆吾旁南山西至长杨五柞北绕黄山濵渭而东周袤数百里师古曰袤长也袤音茂]
长杨夸逺设网为周阹放麋鹿其中以搏攫充乐羽猎于灵台之囿围经百里而开殿门当时以为穷壮极丽迨今观之何龌龊之甚也但王者以四海为家万姓为子则天下之山林禽兽岂与众庶异之而臣以为不能以大道匡君示物周博平文论苑之小窃为微臣之不取也今圣朝园池遐荒殚穷六合以孟冬十月大猎于秦亦将曜威讲武扫天荡野岂荒滛侈靡非三驱之意耶臣白作颂折中厥美其辞曰
[杨雄长杨赋序上将大夸逺人以多禽兽命右扶风发民入南山西自褒斜东至弘农南驱汉中张罗网罝罘捕熊罴猪虎豹狖玃狐猫兔麋鹿载以槛车输长杨射熊馆以网为周阹纵禽兽其中令逺人手搏之自取其获上亲临观焉是时农民不得收敛雄从至射熊馆还上长杨赋李善注李竒曰阹遮禽兽围阵也扬雄羽猎赋帝将惟田于灵之囿虎落三嵕以为司马围经百里而为殿门吴都赋龌龊而算张铣注龌龊局小貌阹音区史记天子以四海为家汉书宣帝纪奉承祖宗子万姓陈书太建六年诏王者以四海为家万姓为子一物乖方夕惕犹厉缪本作淫荒西都赋耀威灵而讲武事周易王用三驱失前禽正义曰三驱之礼先儒皆云三度驱禽而射之也三度则已又汉书田狩有三禽之制颜师古注三驱之礼一为干豆二为宾客三为充君之庖也楚辞令五帝以折中王逸注折犹分也分明言是与非也赋意谓分之而求其中惟兹所颂美较胜古人也]
粤若皇唐之契天地而袭气母兮粲五叶之葳蕤惟开元廓海寓而运斗极兮总六圣之光熙诞金徳之淳精兮潄玉露之华滋文章森乎七曜兮制作参乎两仪括众妙而为师明无幽而不烛兮泽无逺而不施慕往昔之三驱兮顺生杀于四时
[庄子狶韦氏得之以契天地伏羲氏得之以袭气母陆徳明音义挈司马云要也得天地要也崔云成也司马云袭入也气母元气之母也崔云取元气之本叶世也自髙祖至玄宗凡五世葳蕤草木盛貌喻言其粲美如草木之盛也尔雅北戴斗极为空桐邢昺疏斗北斗也极者中宫天极星其一明者太乙之常居也以其居天之中故谓之极极中也北斗拱极故曰斗极长杨赋髙祖奉命顺斗极运天阙李善注服虔曰随天斗极星运转也雒书曰圣人受命必顺斗极宋均尚书中〈脱一字〉注曰顺斗机为政也六圣者髙祖太宗髙宗武后中宗睿宗也玄宗诞生于八月故以金德玉露颂言也古诗縁叶发华滋初学记日月五星谓之七曜河图括地象易有太极是为两仪两仪未分其气混沌清浊既分伏者为天偃者为地傅玄洪业篇神圣参两仪刘琨表陛下明并日月无幽不烛]
若乃严冬惨切寒气凛冽不周来风玄冥掌雪木脱叶草解节土囊烟阴火井冰闭是月也天子处乎玄堂之中凔八水兮休百工考王制兮遵国风乐农人之闲隙兮因校猎而讲戎
[凛冽寒气严猛之意传咸神泉赋六合萧条严霜凛冽春秋正义易纬通卦验云立冬不周风至史律书不周风居西北主杀生月令孟冬之月其神玄冥谢庄月赋木叶微脱国语本见而草木节解韦昭注本氐也谓寒露之后十日阳气尽草木之枝节皆理解也宋玉风赋盛怒于土囊之日李善注土囊大穴也盛弘之荆州记曰宜都佷山县有山山有穴口大数尺为风井土囊当此之类也华阳国志临卭县有火井夜时光映上照民欲其火光以家火投之顷许如雷声火焰出通耀数十里以竹筒盛其光藏之可拽行终日不灭鲍照诗氷闭寒方壮月令孟冬之月天子居〈脱一字〉堂左个郑康成注〈脱一字〉堂左个北堂西徧也说文凔寒也三辅黄图闗中八水皆出入上林苑霸水出蓝田谷西北入渭浐水亦出蓝田谷北至霸陵入霸泾水出安定泾阳开头山东至阳陵入渭渭水出陇西首阳县鸟鼠同穴山东北至华阴入河丰水出鄠县南山丰谷北入渭镐水在昆明池北牢水出鄠县西南入潦谷北流入渭潏水在杜陵从皇子陂西北流经昆明池入渭骆宾王诗五纬连影集星纒八水分流横地轴许景先诗千门望成锦八水明如练皆谓此八水也吕氏春秋霜始降则百工休髙诱注霜降天寒朱漆不坚故百工休不复作器东都赋若乃顺时节而搜狩简车徒以讲武则必临之以王制考之以风雅李善注礼记王制曰天子诸侯无事则岁三田田不以礼曰暴天物诗国风驺虞驷铁是也诗小雅车攻吉日是也左传春搜夏苗秋狝冬狩皆于农隙以讲事也汉书成帝纪行幸长杨宫从外客大校猎如淳曰合军聚众有幡校撃鼔也周礼校人掌王田猎之马故谓之校猎颜师古曰如说非也此校谓以木自相贯穿为阑校耳校人职云六廐成校是则以遮阑为义也校猎者大为栏校以遮禽兽而猎取也军之幡旗虽有校名本因部校此无豫也上林赋天子校猎李竒曰以五校兵出猎也李周翰注校猎谓出校队而猎也凔音创]
乃使神兵出于九阙天仗罗于四野征水衡与林虞辨土物之众寡千骑飙扫万乗雷奔梢扶桑而拂火云兮括月窟而捜寒门赫壮观于今古嶪揺荡于乾坤此其大畧也而内以中华为天心外以穷髪为海口豁咽喉以洞开吞荒裔而尽取大章按步以来往夸父振策而奔走足迹乎日月之所通囊括乎阴阳之未有 [陆机辩亡论神兵东驱奋寡犯众九阙即九门也谢朓郊祀曲整跸游九阙清箫闻八埏汉书水衡都尉武帝元鼎二年初置掌上林苑应劭注古山林之官曰衡掌诸池苑故称水衡张宴注主都水及上材苑故曰水衡周礼有山虞泽虞皆掌山泽之官今称林虞者变文言之也扶桑在东方日出之地详见大鹏赋注长杨赋西压月窟服虔注月窟月所生也大人赋轶先驱于寒门应劭注寒门北极之门也庄子穷髪之北李注云髪毛也司马彪注北极之下无毛之地也咽喉谓险要扼塞之地李尤函谷闗铭函谷险要襟带咽喉潘岳西征赋胸中豁其洞开荒裔荒服诸裔之地班固燕然山铭铄王师兮征荒裔方言裔外国之总名郭璞注边地为裔亦四夷通以为号也淮南子禹乃使大章步自东极至于西极二亿三万三千五百里七十五步使竖亥步自北极至于南极二亿三万三千五百里七十五步髙诱注大章竖亥善行人皆禹臣也列子夸父不量力欲追日影逐之于隅谷之际渇欲得饮赴饮河渭河渭不足将走北饮大泽未至道渇而死弃其杖尸膏肉所浸生邓林邓林弥广数千里焉张协七命夸父为之投策策杖也颜延之诗振策睠东路贾谊过秦论囊括四海之意张晏注括结囊也言其能包含天下也刘良注括盛也犹囊盛而结之飙音标夸音夸]
君王于是撞鸿钟发銮音出鳯阙开宸襟驾玉辂之飞龙厯神州之层岑逰五柞兮瞰三危挟细柳兮过上林攅髙牙以总总兮驻华葢之森森于是擢倚天之剑弯落月之弓昆仑叱兮可倒宇宙噫兮増雄河汉为之却流川岳为之生风羽毛扬兮九天绛猎火然兮千山红
[礼记正义尚书传曰天子将出撞黄钟之钟右五钟皆应入则撞蕤宾之钟左五钟皆应羽猎赋撞鸿钟建九旒尔雅翼有虞氏之辂谓之鸾车亦曰鸾辂明堂月令春则乗之蔡邕称以金为鸾鸟悬铃其中施于衡为迟速之节崔豹古今注亦以为五辂衡上金雀者朱鸟也口衔铃铃谓之銮礼云衡前朱雀或谓朱雀者鸾鸟以前有鸾鸟故谓之鸾鸾口有铃故谓之銮事一而义异然则鸟之鸾主形铃之銮主声铃之为銮亦以象鸾鸟之声为名耳史记建章宫其东则鳯阙髙二十余丈水经注汉武故事曰凤阙髙二十丈闗中记曰建章宫圆阙临北道有金鳯在阙上髙丈余故号鳯阙也何逊诗宸襟动时豫岁序属凉氛释名天子所乗曰玉辂以玉饰车也东都赋登玉辂乗时龙南都赋驷飞龙兮骙骙李善注飞龙言疾也河图括地象昆仑东南地万五千里名曰神州中有五岳地图帝王居之江淹诗四睇乱层岑吕延济注层髙也岑峰也三辅黄圗五柞宫汉之离宫也在扶风盭厔宫中有五柞树因以为名五柞皆连抱上枝覆荫数亩甘泉赋攀璇玑而下视兮行逰目乎三危张铣注言台髙可攀北斗下视三危山史记正义括地志云三危山上有三峯故曰三危俗亦名卑羽山在沙州炖煌县东南三十里上林赋登龙台掩细柳郭璞注细柳观名也在昆明池南西京赋斜界细柳薛综注细栁在长安西北潘岳诗桓桓梁征髙牙乃建李善注牙牙旗也薛综东京赋注兵书曰牙旗者将军之旗古者天子出建大牙旗竿上以象牙饰之故云牙旗甘泉赋齐总总撙撙其相胶葛兮颜师古注总总撙撙聚貌也古今注华葢黄帝所作也与蚩尤战于涿鹿之野常有五色云气金枝玉叶止于帝上有花葩之象故因而作华葢也宋玉大言赋方地为车圆天为葢长剑耿耿倚天外吴都赋羽毛扬蕤吕延济注羽毛旌旗类扬动也蕤羽毛好貌楚辞指九天以为正王逸注九天谓中央八方也淮南子天有九野中央曰钧天东方曰苍天东北方曰变天北方曰玄天西北方曰幽天西方曰皓天西南方曰朱天南方曰炎天东南方曰阳天班固燕然山铭玄甲耀日朱旗綘天猎火纵火焚草莱以驱禽兽也柞音昨瞰苦滥切音勘噫音呃又音荫]
乃召蚩尤之徒聚长戟罗广泽呵雨师走风伯棱威耀乎雷霆烜赫震于蛮貊陋梁都之体制鄙灵囿之规格而南以衡霍作襟北以岱恒作阹夹东海而为壍兮拖西冥而流渠麾九州岛之珍禽兮逥千羣以坌入联八荒之竒兽兮屯万族而来居
[艺文类聚龙鱼河图曰黄帝摄政时有蚩尤兄弟八十一人并兽身人语铜头铁额食沙石子造立兵仗刀戟大弩威震天下诛杀无道不仁不慈万民欲令黄帝行天子事黄帝仁义不能禁止蚩尤仰天而叹天遣玄女下授黄帝兵信神符制伏蚩尤帝因使之主兵以制八方蚩尤殁后天下复扰乱黄帝遂画蚩尤形像以威天下天下咸谓蚩尤不死八方万邦皆为蹑伏风俗通飞廉风伯也玄冥雨师也捜神记风伯者箕星也雨师者毕星也龙鱼河图太白星主兵凶其精下为雨师之神荧惑星主司非其精下为风伯之神扬雄河东赋呵雨师于西东汉书威棱憺乎邻国李竒曰神灵之威曰棱潘朂册魏公九锡文棱威南迈术以陨溃烜赫已见大鹏赋注梁都当是梁邹之讹东都赋制同乎梁邹义合乎灵囿章怀太子注鲁诗传曰古有梁邹者天子之田也三辅黄图灵囿文王囿也灵者言文王之有灵徳也在长安县西四十二里衡山南岳也又谓之岣嵝山唐时属江南道衡州衡阳县霍山南岳之副也又谓之天柱山唐时属淮南道舒州怀宁县岱岱宗也即泰山唐时属江南道衡州衡封县泰山为东岳而此云北者以天下大势计之泰山不在正东而近于东北故云北也恒山北岳也汉时避文帝讳改称常山唐时属河北道定州恒阳县襟字以下文作阹为壍流渠例之当是襟字之讹方言襟格也类篇今竹木格葢篱落之属若以襟带义解之与文义不合上林赋江河为阹郭璞注因山谷遮禽兽为阹苏林曰阹猎者圜阵遮禽兽也说文阹旅山谷为牛马圏也广韵壍遶城水也西溟西海也渠沟渠也书依獒珍禽竒兽不育于国坌入并入也详见明堂赋注阹音区坌焚上声壍七艳切籖上声]
云罗髙张天网密布罝罘绵原峭格掩路蠛蠓过而犹碍蟭螟飞而不度彼层霄与殊榛罕翔鸟与伏兔
[鲍照舞鹤赋掩云罗而见羁吕延济注云罗言罗髙及云也易林行触天网马死牛伤郑康成礼记注兽罟曰罝罘鸟罟曰网罗吴都赋峭格周施吕向注峭髙也格张网之木也郭璞尔雅注蠛蠓小虫似蚋喜乱飞列子江浦之间生么虫其名曰蟭螟羣飞而集于蚊睫勿相触也栖宿去来蚊勿觉也离朱子羽方昼拭眦扬眉而望之弗见其形触俞师旷方夜摘耳俛首而听之弗闻其声晏子春秋东海有虫巢于蚊睫再乳再飞而蚊不为惊臣婴不知其名而东海渔者命曰焦冥上林赋腾殊榛张揖注殊榛异枿也颜师古注殊榛特立株枿也张守节注尔雅曰木丛生为榛也殊异也西京赋超殊榛薛综注殊犹大也汉书上覆飞鸟下不见伏兔罝音嗟罘音孚又音浮峭音俏蠛音灭蠓音蒙又上声榛音臻又锄臻切音近神]
从营合技弥峦被冈金戈森行洗晴野之寒霜虹旗电掣卷长空之飞雪吴骖走练宛马蹀血萦众山之联绵隔逺水之明灭使五丁摧峯一夫拔木下整髙颓深平险谷摆桩栝开林丛喤喤呷呷尽奔突于埸中
[西京赋弥皋被冈薛综注弥犹覆也谢朓诗翠葆随风金戈动日刘向九叹褰虹旗于玉门梁简文帝金錞赋野旷尘昏星流电掣论衡颜渊与孔子俱上鲁太山孔子东南望吴阊门有系白马引颜渊指以示之曰若见吴阊门乎曰见之孔子曰门外何有曰有如系练之状汉书贰师将军广利斩大宛王首获汗血马来应劭注大宛旧有天马种蹋石汗血汗从前肩膞出如血号一日千里西京赋缭垣绵聨四百余里薛综注绵聨犹连蔓也张铣注绵聨不絶貌蹀音迭华阳国志时蜀有五丁力士能移山举万钓楚辞招魂一夫九首拔木九千些王逸注言丈夫一身九头强梁多力从朝至暮拔大木九千枝也韵会摆开也拨也桩杙也类篇栝木杖也吴都赋諠哗喤呷韵会喤呷众声桩音庄栝音忝呷呼甲切喊入声]
而田疆古冶之畴乌获中黄之党越峥嵘猎莽苍喑呜哮?风旋电往脱文豹之皮抵玄熊之掌批狻手猱挟三挈两既徒搏以角力又挥锋而争先行甝号以鹗睨兮气赫火而敌烟拳封猯肘巨狿枭羊应叱以毙踣<豸契>貐亡精而坠巅或碎脑以折脊或歕髓而飞涎穷遐荒荡林薮扼土狛殪天狗脱角犀顶探牙象口扫封狐于千里捩雄虺之九首咋腾蛇而仰吞拖奔兕以郄走
[晏子春秋田开疆古冶子事景公以勇力搏虎闻赵岐孟子注乌获古之有力人也能移举千钧孙奭孟子疏皇甫士安帝王世说云秦武王好多力之士乌获之徒并皆归焉秦王于洛阳举周鼎乌获两目血出西京赋乃使中黄之士李周翰注中黄国名其俗多勇力尸子中黄伯曰予左执太行之猱而右搏雕虎庄子适莽苍者三月而反司马彪注莽苍近郊之色崔氏注草野之色韵会喑大呼也陆机辨亡论哮之羣风驱李周翰注哮虎震声言兵勇呌之声若虎之震声也说苑晋文公时翟人有献封狐文豹之皮者说文抵侧手撃也尔雅翼熊类大豕人足黒色春出冬蛰轻捷好縁髙木见人自投而下亦以革厚而筋驽用此自快故称熊轻鸟伸方冬蛰时惟自舐其掌故其掌特美鲁灵光殿赋玄熊蚺〈虫炎〉以龂龂韵会批手撃也狻有二义一音酸乃狮子之类尔雅狻麑如虦猫食虎豹者是也一借用音俊又音逡又音诠乃狡兔之名战国策东郭逡者海内之狡兔也或作〈夋兔>亦有作狻者此赋与猱类用而继之以挟三挈两是可用之于幺么之兽而难以试之雄猛之狮当作兔解为当陆机诗疏猱猕猴也楚人谓之沐猴老者为玃长臂者为猿说文挟俾持也挈悬持也西都赋脱角挫脰徒搏独杀章怀太子注徒空也谓空手搏杀之也尔雅曰暴虎徒搏也张协七命举戈林竦挥锋电灭尔雅甝白虎宋书接冲拔距鹰瞵鹗视言猎徒勇徤其声猛如虎之号其视精如鹗之睨也广韵貒野豚也字林貒兽似豕而肥西京赋鼻赤象圏巨狿薛综注巨狿麆也怒走者为狿郭璞尔雅注狒狒枭羊也山海经曰其状如人面长唇黒身有毛反踵见人则笑交广及南康郡山中多有此物大者长丈许俗呼之曰山都尔雅<豸契>貐类貙虎爪食人迅走述异记<豸契>貐兽中最大者龙头马尾虎爪长四百尺善走以人为食遇有道君即隠藏无道君即出食人淮南子云台之髙堕者折脊碎脑汉书力扼虎颜师古注扼谓捉持也说文狛如狼善驱羊古赋辨体狛似狼有角韵会殪杀也山海经西山经曰阴山有兽焉其状如狸而白首名曰天狗其音如榴榴可以御凶大荒西经曰大荒之中金门之山有赤犬名曰天犬其所下者有兵郭璞注周书云天狗所止地尽倾余光烛天为流星长十数丈其疾如风其声如雷其光如电吴楚七国反时吠过梁国者是也埤雅犀形似水牛大腹卑脚脚有三蹄黑色三角一在顶上一在额上一在鼻上鼻上者即食角也亦有一角者犀亦絶爱其角堕角即自埋之交州记曰犀有二角鼻上角长额上角短或曰三角者水犀也二角者山犀也尔雅翼象南越之大兽兽之最大者形体特诡三岁一乳其身倍数牛而目不踰豕鼻长六七尺大如臂其牙长一尺每雷震必仓卒间似花暴出逡巡隠没其齿岁脱犹爱惜之掘地而藏焉削木为伪齿潜往易之觉则不藏故处楚辞蝮蛇蓁蓁封狐千里些雄虺九首往来儵忽吞人以益其心些王逸注封狐大狐也大狐健走千里雄虺一身九头捩紾也咋啮也郭璞尔雅注腾蛇龙类也能兴云雾而逰其中通志畧兕如野牛青色重千斤一角长三尺余形如马鞭柄其皮坚厚可制铠陈琳与魏文帝书骇鲸之决细网奔兕之触鲁缟哮音嘐音喊抵音止猱奴刀切恼平声甝音酣鹗音谔貒音彖踣音匐与仆字同<豸契>音札貐音与歕音喷狛音粕殪音意捩音列虺音毁咋音贲]
君王于是峩通天靡星旃奔雷车挥电鞭观壮士之効获顾三军而欣然笑曰夫何神抶鬼摽之骇人也又命建蘷鼓励武卒虽躏轹之已多犹拗怒而未歇集赤羽兮照日张乌号兮满月戎车轞轞以陆离彀骑煌煌而奋发鹰犬之所腾捷飞走之所蹉蹶攫麏麚之咆哮蹂豺貉以挂格膏锋染锷填岩掩窟观殊材与逸羣尚挥霍以出没
[蔡邕独断天子冠通天冠后汉书通天冠髙九寸正竖顶少邪却乃直下为铁卷梁前有山展筩为述乗舆所常服唐书礼乐志通天冠者冬至受朝贺祭还燕羣臣养老之服也二十四梁附蝉十二首施珠翠金博山黒介帻组缨翠缨玉犀簮导琦按子虚赋靡鱼须之桡旃靡字本此靡偃也方猎而偃其旗者即王制天子杀则下大绥之义广韵旃曲柄旗以招众士也羽猎赋立厯天之旗曳捎星之旃吕向注言旗旃之髙厯拂于天星也扬雄河东赋奋电鞭骖雷辎颜师古注淮南子云电以为鞭策雷以为车轮雄用此言也羽猎赋神扶电撃颜师古注言所抶撃如鬼神雷电也李善注埤苍曰抶笞撃也广韵摽击也山海经东海中有流波山其上有兽状如牛苍身而无角一足出入水则必风雨其光如日月其声如雷其名曰夔黄帝得之以其皮为鼓撅以雷兽之骨声闻五百里以威天下汉书魏氏武卒衣三属之甲操十二名之弩负矢五十个置戈其上冠胄带剑赢三日之粮日中而趋百里中试则复其户利其田宅上林赋徒车之所躏轹郭璞曰躏践也轹蹍也西都赋蹂躏其十二三乃拗怒而少息李善注拗犹抑也家语白羽若月赤羽若日子虚赋左乌号之雕弓右夏服之劲箭史记索隠张揖云黄帝乗龙上仙小臣不得上挽持龙髯髯抜堕黄帝弓羣臣抱弓而号故名弓乌号见封禅书及郊祀志又韩诗外传云弓工之妻曰此弓是泰山南乌号之柘案淮南子云楚有柘桑其材坚劲乌栖其上将飞枝劲复起摽呼其上伐取其材为弓因曰乌号古史考风俗通皆同此说也诗小雅戎车啴啴韵会轞车声通作槛诗国风大车槛槛毛诗曰槛车行声也上林赋先后陆离颜师古注陆离分散也史记彀骑万三千索隠曰如淳云彀骑张弓之骑也毛诗传煌煌明也楚辞白鹿麏麚兮或腾或倚朱子注麏麞也按韵会麏即麕字埤雅麞麕也齐人谓麕为麞麞如小鹿而美或曰麞性善惊葢麕鹿皆徤骇而麕胆尤怯饮水见影辄奔道书曰麞鹿无魂又曰麞鹿白胆善怖为是故也说文麚牡鹿以夏至解角埤雅豺似狗而长尾白颊髙前广后其色黄季秋取兽四面陈之以祀其先世谓之豺祭兽故先王〈脱一字〉之以田貉似狸善睡其营窟与驩皆为曲穴以避雨旸亦以防患殊材逸羣指兽之健捷者而言挥霍谓飞走乱急也旃音饘抶音叱摽音鳔躏音吝轹音厯拗音郁轞音槛彀音姤麏音均麚音加貉音鹤锷音谔]
别有白猸飞骏穷竒貙牙若错剑鬛如丛竿口吞殳鋋目极枪橹碎琅弧攫玉弩射猛彘透奔虎金镞一发旁迭四五虽凿齿磨牙而致伉谁谓南山白额之足覩
[白猸飞骏俱未详山海经邽山其上有兽焉其状如牛猬毛名曰穷竒音如嘷狗是食人尔雅貙<豸曼>似狸郭璞注今山民呼貙虎之大者为貙豻邢昺疏字林云貙似狸而大一名<豸曼>韵会说文貙<豸曼>似狸者能捕兽祭天陆佃云虎五指为貙吴都赋干卤殳鋋张铣注殳鋋戈类也广韵殳兵器长一丈二尺无刃鋋小矛也枪〈脱一字〉也橹大盾也琅弧玉弩者以玉石饰弧弩之上为观美也鲁灵光殿赋奔虎攫拏以梁倚尔雅金镞翦羽谓之鍭邢昺疏镞箭头也魏文帝诗发机若雷电一发连四五长杨赋凿齿之徒相与磨牙而争之服虔曰凿齿齿长五尺似凿亦食人伉即抗也古字通用晋书周处传以南山白额虎为三害之一白额虎葢虎之老者力雄势猛人所难御今以凿齿磨牙之怪兽尚能与之相抗而不惧彼南山白额虎又焉在目中耶深状猎士之勇猸音眉貙音枢〈满去氵加豸〉音〈满去氵加月〉殳音殊琅音郎]
总八校捜四隅驰専诸走都卢趫乔林撇絶壁抄獑猢揽貊〈左豸右国〉囚鼬鼯于峻崖顿豰貜于穹石养由发箭竒肱飞车巧<目舌>更嬴妙兼蒱且坠鸀鳿于青云落鸿雁于紫虚捎鸧鹄漂鸬〈左渠右鸟〉弹地庐与神居斩飞鹏于日域摧大凤于天墟龙伯钓其灵鳌任公获其巨鱼穷造化之谲诡何神怪之有余
[汉书中垒校尉屯骑校尉步兵校尉越骑校尉长水校尉胡骑校尉射声校尉虎贲校尉凡八校尉皆武帝初置通典汉武帝初置中垒屯骑步兵越骑长水胡骑射声虎贲等校尉为八校文献通考汉八校尉领禁卫诸军皆尊显之官吴越春秋勇士専诸堂邑人也碓颡而深目虎膺而熊背汉书地理志有都卢国颜师古注都卢国人劲捷善縁髙故张衡西京赋曰乌获扛鼎都卢寻橦又曰非都卢之轻趫孰能超而究升也西域传作巴俞都卢之戏李竒曰都卢体轻善縁者也广韵趫縁木也韵会撇畧也引也抄与钞同说文钞叉取也徐铉曰今俗别作抄上林赋獑胡豰蛫张揖曰獑胡似狝猴头上有髦腰以后黒薛综西京赋注獑猢猿类而白腰以前黒在木表陆机诗疏猿之白腰者为獑胡獑胡骏捷于狝猴其鸣噭噭而悲太平御览蜀地志曰僰道有兽名獑猢似猴而四足短为兽竒捷常在树上歘然腾跃可一百五十步若迅乌之飞取此皮为狐白之用盈百方成说文揽撮持也刘逵三都赋注貊兽毛黒白臆似熊而小以舌舐铁须臾便数十斤出建宁郡章怀太子后汉书注南中八郡志曰貊大如驴状颇似熊多力食铁所触无不拉广志曰貊色苍白其皮温暖〈脱一字〉音义俱无考说文囚系也郭璞尔雅注鼬似鼦赤黄色大尾啖鼠江东呼为鼪埤雅鼬鼠健于捕鼠今俗谓之鼠狼郭璞尔雅注鼯鼠状如小狐似蝙蝠肉翅翅尾顶胁毛紫赤色背上苍艾色腹下黄喙颔杂白脚短爪长尾三尺许飞且乳亦谓之飞生声如人呼食烟火能从髙赴下不能从下上髙西都赋超回壑越峻崖顿僵也仆也史记索隠郭璞曰豰似鼬而大腰以后黄一名黄腰食狝猴尔雅貜父善顾郭璞注貑貜也似狝猴而大色苍黒能攫持人好顾盼邢昺疏大猨也说文貜母猴也上林赋触穹石张揖注穹石大石也汉书养由基楚之善射者也去杨叶百歩百发百中杨叶之大加百中焉可谓善射矣博物志竒肱国民能为飞车从风逺行汤时西风至吹其车至豫州汤破其车不以视民后十年东风至乃复作车遣反其国去玉门闗四万里战国策更嬴与魏王处京台之下谓魏王曰臣为王引弓虚发而下鸟魏王曰射可至此乎更嬴曰可有间雁自东方来更嬴以虚发而待之王曰然则射可至此乎更嬴曰此孽也其飞徐而鸣悲飞徐者故疮痛也鸣悲者久失羣也故疮未息惊心未忘闻铉音烈而髙飞故疮陨也淮南子蒲且子之连鸟于百仞之上髙诱注蒲且子楚人善弋射者蒱蒲通用史记正义鸀鳿郭云似鸭而大长颈赤目紫绀色辟水毒晋灼汉书注属玉水鸟似鵁鶄韵会捎取也掠也子虚赋双鸧下颜师古注鸧鸧鸹也今闗西呼为鸹鹿山东通谓之鸧鄙俗名为错落错落者言鸧声之急耳又谓之鸹将鸹鹿鸹将皆象其鸣声也史记正义司马彪云鸧似雁而黒亦呼为鸧括韩诗外传云胎生也按本草鸧者水鸟也食于田泽洲渚之间大如鹤青苍色亦有灰色者顶无丹两颊红长颈髙脚羣飞尔雅谓之麋鸹闗西呼曰鸹鹿山东呼曰鸧鸹南人呼曰鸧鸡江人呼为麦鸡天将霜鸧先知而鸣不过旬日而霜下鹄者今谓之天鹅禽经云鹄鸣哠哠故谓之鹄身大于雁羽毛白泽所谓鹄不日浴而白也亦有黄鹄丹鹄其翔极髙而善步所谓黄鹄一举千里是也湖海江汉之间皆有之漂当作摽击也埤雅鸬鹚水鸟似鶂而黒一名鷧嘴曲如钩食鱼入喉则烂其热如汤其骨主哽及噎葢以类推之者也此鸟吐而生子神农书所谓鸬鹚不卵生口吐其雏独为一异是也杨孚异物志云鸬鹚能没于深水取鱼而食之不生卵而孕雏于池泽间既胎而又吐生多者生七八少生五六相连而出若丝绪焉水鸟而巢髙树之上上林赋烦鹜鷛〈脱一字〉汉书作庸渠郭璞曰庸渠似鳬灰色而鸡脚一名章渠颜师古曰庸渠即今之水鸡也弹当作殚尽也魏都赋天宇骇地庐惊木华海赋惟神是宅亦祇是庐刘良注宅居也言神祗之所居处长杨赋东震日域颜师古注日域日所出之处也大凤非瑞鸟之凤也若是瑞鸟之鳯则下文有解鳯凰与鸑鷟之语而此又云摧大鳯不但重复兼亦自相矛盾考杨升庵字说引通史缴大鳯于青邱戮修蛇于洞庭大鳯作大风云云是古书先有以大风为大鳯者而太白因之欤淮南子云尧之时猰貐凿齿九婴大风封狶修蛇皆为民害尧乃使羿诛凿齿于畴华之野杀九婴于凶水之上缴大风于青邱之泽下杀猰貐断修蛇于洞庭擒封豨于桑林夫大风与猰貐凿齿封豨修蛇并称是亦物类中之凶怪者而髙诱注云大风风伯也能坏人屋舍则又以为神名矣风俗通云飞亷风伯也汉书音义应劭曰飞亷神禽能致风气者也晋灼曰身似鹿头如爵有角而蛇尾文如豹文岂大风即飞亷之神鸟而因以讹为风伯欤姑广其说以俟知者升庵又引内典鳯当作凤中从马非鳯凰之鳯然凤字他书不载恐未足据海赋北洒天墟李善注尔雅曰北陆天墟今尔雅本云北陆虚也与李所引不同龙伯国人钓得六鳌详见悲清秋赋注任公子获东海大鱼详见大鹏赋注东京赋瑰异谲诡薛综注谲诡变化也校音效趫音跷撇音僻獑音谗貊音麦鼬音又豰音忽貜音觉鸀音烛鳿音玉捎音筲鹄音斛墟音区]
所以喷血流川飞毛洒雪状若乎髙天雨兽上坠于大荒又似乎积禽为山下崩于林穴阳乌沮色于朝日阴兔丧精于明月思腾装上猎于太清所恨穹昊于路絶而忽也莫不海晏天空万方来同虽秦皇与汉武兮复何足以争雄
[子虚赋获若雨兽揜草蔽地梁元帝晋安寺碑铭峰下阳乌林生阴兔阳乌详见明堂赋注枚乗七发如三军之腾装李善注装束也封禅书肇自颢穹生民颜师古注颢穹皆谓天也颢言气颢汗也穹言形穹窿也礼斗威仪君乗土而王其政太平则河海夷晏海晏天空见天地清平之意诗鲁颂淮夷来同]
俄而君王茫然改容愀然有失于居安思危防险戒逸斯驰骋以狂发非至理之弘术且夫人君以端拱为尊玄妙为寳暴殄天物是谓不道乃命去三面之网示六合之仁巳杀者皆其犯命未伤者全其天真虽剪毛而不献岂割鲜以焠轮解鳯凰与鸑鷟兮旋驺虞与麒麟获天宝于陈仓载非熊于渭濵
[上林赋天子茫然而思颜师古注芒然犹罔然也又上林赋愀然改容超若自失李善注郭璞曰愀然变色貌左传书曰居安思危思则有备有备无患老子驰骋田猎令人心发狂道徳指归论窅然独存玄妙独处尚书暴殄天物害虐烝民礼王制无事而不田曰不敬田不以礼曰暴天物正义曰田猎不以其礼杀伤过多是暴害天之所生之物也史记汤出见野张网四面祝曰自天下四方皆入吾网汤曰嘻尽之矣乃去其三面祝曰欲左左欲右右不用命乃入吾网诸侯闻之曰汤徳至矣及禽兽毛苌诗传面伤不献剪毛不献正义曰面伤不献者谓当面射之剪毛不献者谓在旁而逆射之二者皆为逆射不献者嫌诛降之意子虚赋割鲜染轮李竒曰鲜生也染擩也切生肉擩车轮盐而食之也吕向注鲜牲也谓割生之血染于车轮也又子虚赋脟割轮焠韦昭曰焠谓割鲜焠轮也郭璞曰焠染也颜师古注焠亦揾染之意言脔割其肉揾车轮盐而食之埤雅鳯神鸟也俗呼鸟王羽虫三百六十而鳯为之长鸿前麟后蛇颈鱼尾鹳颡鸳思龙文龟背燕颔鸡喙五色备举出东方君子之国翱翔四海之外过昆仑饮砥柱濯羽弱水暮宿风穴见则天下大安宁旧云鳯凰其翼若干其声若箫不喙生虫不折生草不羣居不旅行不罹罗网非梧桐不栖非竹实不食非醴泉不饮诗曰鳯凰鸣矣于彼髙冈梧桐生矣于彼朝阳此之谓也陆玑诗疏雄曰鳯雌曰凰其雏为鸑鷟说文鸑鷟鳯属神鸟也江中有鸑鷟似鳬而大赤目张华禽经注鳯之小者曰鸑鷟五彩之文三岁始备埤雅驺虞尾参于身白虎黒文西方之兽也王者有至信之徳则应不践生草食自死之肉传曰白虎仁即此是也夫其色见于白其文见于黒又义兽也而名之曰虎则宜只以杀为事今反不履生草食自死之肉葢仁之至也故序诗者曰仁如驺虞则王道成也山海经曰驺虞五采毕具尾长于身乗之日行千里陆玑诗疏麟麕身牛尾马足黄色圆蹄一角角端有肉音中钟吕行中规矩逰必择地详而后处不履生虫不践生草不羣居不侣行不入陷阱不罹罗网王者至仁则出史记索隠张揖云雄曰麒雌曰麟其状麋身牛尾狼蹄一角郭璞云麒似麟而无角京房传云麟有五采腹下黄色羽猎赋追天宝应劭注天宝陈宝也晋灼注天宝鸡头而人身太康记曰秦文公时陈仓人猎得兽若彘而不知其名道逢二童子曰此名〈米费〉弗述〈米费〉弗述亦语曰彼二童子名为宝鸡得雄者王得雌者霸陈仓人舍〈米费〉弗述逐二童子化为雉雌止陈仓化为石雄如楚止南阳捜神记吕望钓于渭阳文王出游猎占曰今日猎得一狩非龙非螭非熊非罴合得帝王师果得太公于渭之阳与语大悦同车载而还焠音近翠鸑音岳鷟音浞]
于是享猎徒封劳苦轩行炰骑酌酤韬兵戈火网罟然后登九霄之台宴八纮之圃开日月之扃辟生灵之戸圣人作而万物覩览搜岐与狩敖何宣成之足数哂穆王之荒诞歌白云之西母
[西都赋陈轻骑以行炰腾酒车以酙酌说文炰毛炙肉也酤一宿酒也萧士赟曰韬藏也火焚也以示不用意炰音庖酤音顾九霄详见明堂赋注淮南子九州岛之外乃有八殥方千里八殥之外乃有八纮亦方千里髙诱注纮维也维落天地而为之表故曰纮也说文扃外闭之闗也徐曰古人言外户是也周易圣人作而万物覩左传成有岐阳之搜杜预注周成王归自奄大搜于岐山之阳岐山在扶风美阳县西北诗小雅建旐设旄搏兽于敖美宣王田猎之诗也东京赋〈脱一字〉兽于敖既琐琐焉岐阳之狩又何足数薛综注敖郑地今之河南荥阳也谓宣王所狩之地岐阳岐山之阳谓成王所狩之地穆天子传吉日甲子天子宾于西王母乃执白圭元璧以见西王母好献锦组百纯组三百纯西王母再拜受之乙丑天子觞西王母于瑶池之上西王母为天子謡曰白云在天山陵自出道里悠逺山川间之将子无死尚能复来天子答之曰予归东土和洽诸夏万民平均吾顾见汝比及三年将复而野纮音洪扃音近穷搜音搜]
曷若饱人以淡泊之味醉时以淳和之觞鼓之以雷霆舞之以阴阳虞乎神明狃于道徳张无外以为罝琢大朴以为杙顿天网以掩之猎贤俊以御极若此之狩罔有不克使天人晏安草木繁殖六宫斥其珠玉百姓乐于耕织寝郑卫之声却靡曼之色天老掌图风后侍侧是三阶砥平而皇猷允塞岂比夫子虚上林长杨羽猎计麋鹿之多少夸苑囿之大小哉
[虞乐也狃习也公羊传王者无外盖谓普天之下莫非王者之土无有内外之分也韵会杙说文橜也本作弋今作杙所以格兽曹植与杨徳祖书吾王于是设天网以该之顿八纮以掩之北史儒林传隋文膺期纂厯平一寰宇顿天网以掩之贲旌帛以礼之史记节事以时诸产繁殖韵会繁殖滋生也周礼以阴礼教六宫郑康成注妇人称寝曰宫宫隐蔽之言后象王立六宫而居之正寝一燕寝五又曰诏王后率六后之人郑康成注六宫之人夫人以下分居后之六宫者旧唐书开元二年六月内出金玉锦绣等服玩令于正殿前焚之所谓六宫斥其珠玉在当时实有其事矣然玩全节文义槩是奬劝其当然之词非颂美其巳行之政不当作实事解礼记郑卫之音乱世之音也汉书目不视靡曼之色靡细也曼泽也靡曼之色谓色之美者也髙诱淮南子注黄帝云梦见两龙挺白图即帝以授于河之都天老曰天其授帝图乎黄帝乃斋河洛之间至于翠妫泉大卢鱼折溜而至泛白图兰菜朱文以授黄帝舒受之史记正义帝王世纪曰黄帝梦大风吹天下之尘垢皆去帝寤而叹曰风为号令执政者也垢去土后在也天下岂有姓风名后者哉于是依占而求之得风后于海隅登以为相晋书职官志案黄帝时风后为侍中于周为常伯之任三阶即三台星也三阶平则天下大安详明堂赋注魏都赋长庭砥平喻言其平如砥也魏书帝道休明皇猷允塞皇猷皇道也允信也塞满也言皇道信塞满于天下也砥音纸又音底]
方将延荣光于后昆轶玄风于邃古拥嘉瑞臻元符登封于太山篆徳于社首岂与乎七十二帝同条而共贯哉
[延施及也荣荣名也光光华也即长杨赋所谓延光比荣之意后昆后代也书仲虺之诰垂裕后昆轶过之也玄风玄妙之风宋书将洒玄风于四区道斯民于至徳楚辞遂古之初谁传道之王逸注遂往也邃古遂古义同班固典引以望元符之臻章懐太子注元大也符瑞也长杨赋俟元符以禅梁父之基增泰山之髙延光于将来比荣于往号汉书管仲曰古者封泰山禅梁父者七十二家而夷吾所记者十有二焉昔无怀氏封泰山禅云云虙羲封泰山禅云云神农氏封泰山禅云云炎帝封泰山禅云云黄帝封泰山禅云云颛顼封泰山禅云云帝喾封泰山禅云云尧封泰山禅云云舜封泰山禅云云禹封泰山禅会稽汤封泰山禅云云周成王封泰山禅于社首风俗通封太山封者立石髙一丈二尺刻之曰事天以礼立身以义事父以孝成名以仁四守之内莫不为郡县四夷八蛮咸来供职与天下无极人民蕃息天禄永得祭上玄尊而爼生鱼坛广十二丈髙三尺阶三等必于其上示増髙也刻石纪号着已绩也或曰金泥银绳印之玺下篆徳谓篆刻于石以颂功徳也应劭曰社首山名在博县元和郡县志社首山在兖州干封县西北二十六里汉书夫帝王之道岂不同条共贯欤轶音逸邃音粹]
君王于是回蜺旌反銮舆访广成于至道问大隗之幽居使罔象掇玄珠于赤水天下不知其所如也
[上林赋拖霓旌张揖注析羽毛染以五采缀以缕为旌有似虹蜺之气也西都赋乗銮舆备法驾庄子黄帝立为天子十九年令行天下闻广成子在于空同之上故往见之曰我闻吾子达于至道敢问至道之精吾欲取天地之精以佐五谷以养人民吾又欲官阴阳以遂羣生为之奈何又庄子黄帝将见大隗乎具茨之山方明为御昌寓骖乗张若謵朋前马昆阍滑稽后车至于襄城之野七圣皆迷无所问途适遇牧马童子问途马曰若知具茨之山乎曰然若知大隗之所存乎曰然黄帝曰异哉小童非徒知具茨之山又知大隗之所存陆徳明注大隗或云大司神名也又庄子黄帝游乎赤水之北登乎昆仑之邱而南望还归遗其玄珠使知索之而不得使离朱索之而不得使吃诟索之而不得乃使象罔象罔得之黄帝曰异哉象罔乃可以得之乎陆徳明注赤水在昆仑山下又庄子吾闻至人尸居环堵之室而百姓猖狂不知其所如往古赋辩体大猎赋与子虚上林羽猎等赋首尾布叙用事遣辞多相出入又曰太白天才英卓所作古赋差强人意但俳之蔓虽除律之根故在虽下笔有光焰时作竒语只是六朝赋尔隗音危]

春夜宴从弟桃花园序
夫天地者万物之逆旅也光阴者百代之过客也而浮生若梦为欢几何古人秉烛夜逰良有以也况阳春召我以烟景大块假我以文章会桃李之芳园序天伦之乐事羣季俊秀皆为恵连吾人咏歌独惭康乐幽赏未巳髙谈转清开琼筵以坐花飞羽觞而醉月不有佳作何伸雅懐如诗不成罚依金谷酒数
[魏文帝与呉质书古人思秉烛夜逰良有以也江淹诗烟景抱空意蘅杜缀幽心大块天地也见三卷注天伦兄弟也见十五卷注宋书谢恵连幼而聪敏年十岁能属文族兄灵运深相知爱谢朓诗琼筵妙舞絶桂席羽觞陈羽觞巳见前注左思呉都赋飞觞举白刘良注飞觞行觞疾如飞也成公绥洛禊赋列樽罍飞羽觞石崇金谷诗序遂各赋诗以叙中懐或不能者罚酒三斗]

暮春江夏送张祖监丞之东都序
吁咄哉仆书室坐愁亦已乆矣毎思欲遐登蓬莱极目四海手弄白日顶摩青穹挥斥幽愤不可得也而金骨未变玉颜已缁何常不扪松伤心抚鹤叹息误学书剑薄游人间紫微九重碧山万里有才无命甘于后时刘表不用于祢衡暂来江夏贺循喜逢于张翰且乐船中
[宋书乐志旋驾耸汛青穹荘子挥斥八极神气不变郭象注挥斥犹縦放也说文缁黒色也谢朓诗薄游苐从告紫微天子所居之宫以拟天之紫微垣而名也后汉书祢衡传刘表及荆州士大夫先服其才名甚宾礼之后侮慢于表表耻不能容以江夏太守黄祖性急故送衡与之祖亦善待焉晋书会稽贺循赴命入洛经呉闾门于船中弹琴张翰初不相识乃就循言谈便大相钦悦问循知其入洛翰曰吾亦有事北京便同载即去而不告家人]拭泪生氤氲明年若更征边塞愿作阳台一段云
[嚬蛾蹙眉也古诗同心而离居忧伤以终老江淹诗袖中有短书愿寄双飞燕古诗中有尺素书吕向注尺素绢也古人为书多书于绢汉书车师前国王治交河城河水分流绕城下故号交河去长安八千一百五十里元和郡县志交河县本汉车师前王庭也贞观十四年于此置交河县交河出县北天山水分流于城下因以为名按新唐书陇右道有西州交河郡都督府贞观十四年平髙昌以其地置开元中改曰金山都督府天寳元年改为郡有县五一曰交河县自县北出四百余里至北庭都护府府有瀚海军清海军神山镇沙钵城即勒城等处十守捉其地水皆北流入碛及入夷播海楚词蹇谁留兮中洲王逸注中洲洲中也水中可居者为洲刘孝绰诗未见青丝骑徒劳红粉妆杜审言诗红粉楼中应计日燕支山下莫经年毛诗正义漏刻谓置箭壶内刻以为节而浮之水上令水漏而刻下以记昼夜昏明之度数也十六国春秋胡据盗发张骏墓得真珠帘箔南都赋宴于兰堂吕延济注兰者取其芬芳也沈约为竟陵王发讲疏星罗寳幄云开梵篷飞燕外传赵媫妤奏书于后奉五色同心大结一盘谢朓诗琼筵妙舞絶法苑珠林苏合香续汉书曰大秦国合诸香煎其汁谓之苏合广志曰苏合香出大秦国或云苏合国国人采之笮其汁以为香膏乃卖其滓与贾客或云合诸香草煎为苏合非自然一种物也傅子曰西国胡言苏合香者兽所作也中国皆以为怪鲍令晖诗临当欲去时复留相思枕刘孝威诗红巾向后结金簮临鬓斜胡三省通鉴注富贵之家帨巾率以胭脂染之为真红色唐之遗俗也阳台云用巫山神女语见二卷注嚬音贫缄音兼戍音恕塞音赛]

少年行
君不见淮南少年游侠客白日球猎夜拥掷呼卢百万终不惜报雠千里如咫尺少年游侠好经过浑身装束皆绮罗兰蕙相随喧妓女风光去处满笙歌骄矜自言不可有侠士堂中养来久好鞍好马乞与人十千五千旋沽酒赤心用尽为知已黄金不惜栽桃李桃李栽来几度春一回花落一回新府县尽为门下客王侯皆是平交人男儿百年且乐命何须徇书受贫病男儿百年且荣身何须徇节甘风尘衣冠半是征战士穷儒浪作林泉民遮莫枝根长百丈不如当代多还徃遮莫姻亲连帝城不如当身自簮缨看取富贵眼前者何用悠悠身后名
[珊瑚钩诗话摴蒱今谓之呼卢取纯色而胜之之义以名之耳说文八尺谓之咫徐陵与裴之横书文辞简略礼等平交三国志先轸丧元王蠋絶脰殒身徇节前代美之徇谓以身从物也鹤林玉露诗家用遮莫字葢今俗语所谓尽教是也渔隠丛话艺苑雌黄云遮莫俚语犹言尽教也自唐以来有之故当时有遮莫你古时五帝何如我今日三郎之说然词人亦稍有用之者杜诗云久〈左扌右弃〉野鹤如霜鬓遮莫邻鸡下五更李太白诗云遮莫枝根长百丈不如当代多还徃遮莫亲姻连帝城不如当身自簮缨汉书陈万年传即蒙子公力得入帝城严沧浪曰此诗只数句类太白余皆浅近浮俗决非太白所作萧士赟曰末章十二句辞意廹切似非太白之作巨眼者必能辨之]

长歌行
[按乐府诗集长歌行乃相和歌平调七曲之一乐府古题要觧长歌行古辞青青园中葵朝露待日晞言荣华不久当努力为乐无至老大乃伤悲也曹魏文帝西山一何髙言仙道洪蒙不可识如王乔赤松皆空言虚词迂怪难信当观圣道而已晋陆士衡逝矣经天日复言人运短促当乗闲长歌不与古文合太白此篇乃与古意相符]
桃李得日开荣华照当年东风动百物草木尽欲言枯枝无丑叶涸水吐清泉大力运天地羲和无停鞭功名不早着竹帛将何宣桃李务青春谁能贳白日富贵与神仙蹉跎成两失金石犹销铄风霜无久质畏落日月后强欢歌与酒秋霜不惜人倐忽侵蒲桞
[说文涸竭也广雅日御谓之羲和竹帛已见五卷注说文贳贷也世说頋悦与简文同年而发早白简文曰卿何以先白对曰蒲桞之姿望秋而落松柏之姿经霜愈茂涸音鹤贳音世或音赦]

长相思
日色欲尽花含烟月明如素愁不眠赵瑟初停鳯凰柱蜀琴欲奏鸳鸯弦此曲有意无人传愿随春风寄燕然忆君迢迢隔青天昔时横波目今作流泪泉不信妾肠断归来看取明镜前
[王勃诗狭路尘间黯将暮云开月色明如素吴均诗赵瑟鳯凰柱吴醥金罍尊杨齐贤曰鳯凰柱刻瑟柱为鳯凰形也鲍照诗蜀琴抽白雪汉书匈奴传贰师引兵还至速邪乌燕然山颜师古注速邪乌地名也燕然山在其中燕音一千反后汉书窦宪传遂登燕然山去塞三千余里刻石勒功纪汉威德是知燕然山为汉北极逺之地又唐时有燕然州寄在灵州回乐县界是突厥九姓部落所处见刘昫唐书地理志傅毅舞赋目流睇而横波李善注横波言目邪视如水之横流也王筠诗泪满横波目]

猛虎行
[一作猛虎吟按乐府诗集王僧虔技録相和歌平调七曲内有猛虎行古辞云饥不从猛虎食暮不从野雀栖野雀安无巢游子为谁骄盖取首句二字以命题也]
朝作猛虎行暮作猛虎吟肠断非闗陇头水泪下不为雍门琴旌旗缤纷两河道战鼓惊山欲倾倒秦人半作燕地囚胡马翻衔洛阳草一输一失闗下兵朝降夕叛幽蓟城巨鳌未斩海水动鱼龙奔走安得宁
[陇头歌陇头流水鸣声幽咽遥望秦川肝肠断绝详见二卷注说苑雍门子周以琴见孟尝君孟尝君曰先生鼓琴亦能令文悲乎雍门子周曰臣之所能令悲者穷穷焉固无乐已臣一为之徽胶援琴而长太息则流涕沾襟矣今若足下千乗之君也虽有善鼓琴者固未能令足下悲也然臣之所为足下悲者事也夫声敌帝而困秦者君也连南面之约南面而伐楚者又君也天下未尝无事不从则横从成则楚王横成则秦帝楚王秦帝而报雠于弱薛譬之摩萧刀而伐朝菌也必不留行矣天下有识之士无不为足下寒心者千秋万岁之后庙堂必不血食矣髙台既以坏曲池既以渐坟墓既以下而青廷矣婴儿竖子樵采薪荛者蹢躅其足而歌其上众人见之无不愀焉为足下悲之曰夫以孟尝君尊贵乃可使若此乎于是孟尝君泫然泣涕承睫而未陨雍门子周引琴而鼓之徐动宫征微挥羽角切终而成曲孟尝君涕浪污増欷而就之曰先生之鼓琴令文若破国亡邑之人也家语旌旗缤纷下蟠于地韵会缤纷杂乱之貌一曰盛也两河道谓河南河北两道也太平御览三秦记曰荆轲入秦为燕太子报仇把秦王衣袖曰寜为秦地鬼不为燕地囚通鉴天寳十四载十一月安禄山发所部兵及同罗奚契丹室韦凡十五万众反于范阳引兵而南步骑精鋭烟尘千里鼓噪震地时海内久承平百姓累世不识兵革猝闻范阳兵起逺近震骇所过州县望风瓦觧十二月陷东京丙戌髙仙芝将五万人发长安上遣宦者边令诚监其军屯于陕会封常清战败帅余众至陕谓仙芝曰潼闗无兵若贼豕突入闗则长安危矣陕不可守不如引兵先据潼闗以拒之仙芝乃帅见兵西趣潼闗贼寻至官军狼狈走无复部伍士马相腾践死者甚众至潼闗修完守备贼至不得入而去临汝弘农济阴濮阳云中诸郡皆降于禄山边令诚入奏事具言仙芝常清挠败之状且云常清以贼摇众而仙芝弃陕地数百里上大怒遣令诚赍勅即军中斩仙芝常清太白意以仙芝不战而走损伤士马既一输矣明皇不责以桑榆之效而按以失律之诛非又一失着乎盖髙将本非孱帅弃灵寳而守潼闗旧史谓贼骑至闗已有备不能攻而去仙芝之力也是其策亦非谬计自出军至被戮仅仅十八日驱乌合之兵当鸱张之虏为日无多徒以宦者一言而遽弃干城之将太白盖深以为非矣又按通鉴十二月常山太守颜杲卿起兵命崔安石等徇诸郡云大军已下井陉朝夕当至先平河北诸郡先下者赏后至者诛于是河北诸郡响应凡十七郡皆归朝廷其附禄山者唯范阳卢龙宻云渔阳汲邺六郡而已杲卿起兵裁八日守备未完史思明蔡希徳引兵撃诸郡之不从者所过残灭于是广平巨鹿赵上谷博陵文安魏信都等郡复为贼守朝降夕叛幽蓟城皆指此事旧注引史思明归降复叛事非是]
颇似楚汉时翻覆无定止朝过博浪沙暮入淮阴市张良未遇韩信贫刘项存亡在两臣暂到下邳受兵略来投漂母作主人贤哲栖栖古如此今时亦弃青云士有策不敢犯龙鳞窜身南国避胡尘寳书玉剑挂髙阁金鞍骏马散故人昨日方为宣城客掣铃交通二千石有时六博快壮心遶床三匝呼一掷
[潜夫论留侯张良韩公族姬姓也秦始皇灭韩良散家赀千万为韩报仇击始皇于博浪沙中误椎副车秦索贼急良乃变姓为张匿于下邳遇神仙黄石公遗之兵法及沛公之起也良徃属焉史记韩信淮阴人也钓于城下诸母漂有一母见信饥饭信竟漂数十日信谓漂母曰吾必有以重报母母曰吾哀王孙而进食岂望报乎汉五年信为楚王至国召所从食漂母赐千金韦昭曰以水击絮为漂晋书熊逺传刘项存亡在此一举韩非子夫龙之为虫也可扰狎而骑也然其喉下有逆鳞径尺人有婴之则必杀人人主亦有逆鳞说之者能无婴人主之逆鳞则几矣春秋考异邮孔子使子夏等十四人求周史记得百二十国宝书说苑襄成君衣翠衣帯玉剑唐时官署多悬铃于外有事报闻则引铃以代传呼掣曵也掣铃即引铃也汉书郡守掌治其郡秩二千石景帝中二年更名太守册府元龟二千石者今之刺史也史记闘鸡走狗六博蹋鞠索隠曰王逸云博着也行六棋故云六博说文簙局戏也六箸十二棋也古者乌胄作簙晋书刘毅于东府聚摴蒱太掷一判应至数百万余人并黒犊以还惟刘毅次掷得雉大喜蹇衣遶床叫谓同坐曰非不能卢不事此耳邳音批掣音彻]
楚人每道张旭竒心蔵风云世莫知三吴邦伯皆頋盼四海雄侠两追随萧曹曾作沛中吏攀龙附鳯当有时溧阳酒楼三月春杨花茫茫愁杀人胡雏緑眼吹玊笛呉歌白纻飞梁尘丈夫相见且为乐槌牛挝鼓会众宾我从此去钓东海得鱼笑寄情相亲
[宣和书谱张旭苏州人官至长史初为尝熟尉时有老人持牒求判信宿又来旭怒而责之老人曰爱公墨妙欲家蔵无他也老人因复出其父书旭视之天下竒笔也自是尽其法旭喜酒呌呼狂走方落笔一日酒酣以发濡墨作大字既醒视之自以为神不可复得尝言初见担夫争道又闻鼓吹而知笔意及观公孙大娘舞剑然后得其神其名本以颠草至于小楷行书又复不减草字之妙其草字虽竒怪百出而求其源流无一点画不该规矩者或谓张颠不颠者是也后之论书凡欧虞褚薛皆有异论至旭无非短者水经注吴后分为三世号三吴吴兴吴郡会稽也书召诰命庶殷侯甸男邦伯孔传曰邦伯方伯即州牧也史记曹参者沛人也秦时为沛狱掾而萧何为主吏居县为豪吏矣汉书攀龙附鳯并乗天衢溧阳县以在溧水之阳而名本汉旧县属丹阳郡唐时属江南道之宣州晋书白纻舞按舞辞有巾袍之言纻本吴地所出宜是吴舞也晋俳歌又云皎皎白绪节节为双吴音呼绪为纻疑白纻即白绪也七略汉兴鲁人虞公善雅歌发声尽动梁上尘史记魏尚为云中守五日一椎牛飨宾客军吏舍人说文椎撃也韵会挝撃也荘子任公子投竿东海旦旦而钓按是诗当是天宝十五载之春太白与张旭相遇于溧阳而太白又将遨游东越与旭宴别而作也于时禄山叛逆河北河南州郡相继陷没故有旌旗缤纷两河道战鼓惊山欲倾倒之句髙仙芝所率之兵多闗中子弟今既败走半为贼所擒虏故有秦人半作燕地囚之句又唐书李泌传言贼掠子女玉帛悉送范阳是又燕地囚之一证也东京既陷则胡骑充斥徧于郊坼故有胡马翻衘洛阳草之句明皇聴宦者之谗不责仙芝以孟明之效而即加以子玉之诛是贼再胜而官军再败也故有一输一失闗下兵之句常山太守颜杲卿起兵讨贼河北十七郡皆归朝廷及常山破败河北诸郡复为贼守故有朝降夕叛幽蓟城之句禄山方炽未能授首天下将帅疲于奔命故有巨鳌未斩海水动鱼龙奔走安得寜之句以下泛引张韩未遇之事以起已之懐长策而见弃当时窜身南国流寓宣城书剑萧条仅寄壮心于六博宜其有肠断泪下之悲矣张旭以下六句皆是美旭之词旭尝为常熟尉故以沛中豪吏比之而赏其胷藏风云知其必有遇合之时也溧阳酒楼指其相会之地三月杨花记其相遇之时丈夫相见且为乐槌牛挝鼓会众宾想见一时在会诸人多有四海雄侠非握龊俦伍倾心倒意其乐宜矣而太白如此又将有东越之游故曰我从此去钓东海得鱼笑寄情相亲以示眷念不忘之意诗之大旨最为明晰杨萧二氏以秦人半作燕地囚为西京破后之事一输一失闗下兵为哥舒翰灵宝败绩潼关失守朝降夕叛幽蓟城为史思明奉表归降已复背叛此皆十五载春三月以后事引证殊欠甄确或谓天宝十五载以前长安未破则与秦人半作燕地囚之句不合河北十七郡虽归朝廷而幽州乃范阳郡蓟州乃渔阳郡二州实为贼守则与朝降夕叛幽蓟城之句不合似未可以旧说为非也琦按刘昫唐书髙仙芝领飞骑彍骑及朔方河西陇西应赴京兵马并召募闗辅五万人继封常清出潼闗进讨是其兵多秦人也既败之后半为燕人囚执据此引证有何不合至于河北一道俱为禄山所管辖之地故举其大势而言曰幽蓟又按唐书地理志河北道盖古幽冀二州之境蓟字或是冀字之讹亦未可定若必据文责实则思明之以幽蓟降也在至徳二载之十二月其叛也在干元元年之十月相去一年朝降夕叛之句与此亦不相合而与杲卿起兵八日之间而诸郡降叛相寻则甚当矣况思明背逆之时在太白流夜郎之后诗中并无一语言及而窜身南国作客宣城正天寳十五载时事乃歴歴言之故予断以为是年所作而无疑耳或曰张旭生卒诸书皆无考何以知是时尚在而与白相遇耶琦按长史有干元二年帖见山谷集中据此诗推之则其时尚在可知矣至萧氏訾此诗非太白之作以为用事无伦理徒尔肆为狂诞之词首尾不相照脉络不相贯语意斐率悲欢失据必是他人诗窜入集中者苏东坡黄山谷于懐素草书悲来乎笑矣乎等作尝致辨矣愚于此篇亦有疑马今细阅之其所谓无伦理肆狂诞者必是楚汉翻覆刘项存亡等字疑其有髙视禄山之意而不知正是伤时之不能收揽英雄遂使逆竖得以苍狂耳何为以数字之辞而害一章之意耶至其悲也以时遇之艰其欢也以得朋之庆两意本不相碍首尾一贯脉络分明浩气神行浑然无迹有识之士自能别之盼普患切攀去声盻音系眄音免三字音既不同义亦各别世多混书非也槌与追同传追切音锤挝职瓜切音髽]

去妇词
古来有弃妇弃妇有归处今日妾辞君辞君遣何去本家零落尽痛哭来时路忆昔未嫁君闻君却周旋绮罗锦绣段有赠黄金千十五许嫁君二十移所天自从结髪日未几离君缅山川家家尽欢喜孤妾长自怜幽闺多怨思盛色无十年相思若循环枕席生流泉
[张衡四愁诗美人赠我锦绣段李善文选注蔡伯喈女赋曰当三春之嘉月将言归于所天列女传妇人未嫁则以父母为天既嫁则以夫为天方宏静曰去妇词本五言诗自从二字必衍文也后又云自从离别久岂得重用苏武诗结髪为夫妇李善注结发始成人也谓男年二十女年十五时笄冠为义也琦按古人结发事君结发与匈奴战之类皆谓髪初起胜冠笄时后人专指夫妇之少年偕婚者曰结髪盖祖用苏诗耳广韵缅逺也王筠诗幽闺多怨思停织坐娇春傅玄怨歌行情思如循环忧来不能遏刘琨扶风歌据鞍长叹息泪下如流泉缅音勉]
流泉咽不扫独梦闗山道及此见君归君归妾已老物情恶衰贱新宠方妍好掩泪出故房伤心剧秋草自妾为君妻君东妾在西罗帏到晓恨玉貌一生啼自从离别久不觉尘埃厚常嫌玳瑁孤犹羡鸳鸯偶岁华逐霜霰贱妾何能久寒沼落芙蓉秋风散杨桞以此顦顇颜空持旧物还余生欲何寄谁肯相牵攀
[酉阳杂俎不再交者虎鸳与玳瑁也桂海虞衡志玳瑁形如龟鼋軰背甲十三片黒白斑文相错鳞差以成一背其边裙闽阙啮如锯齿无足而有四鬛前两鬛长状如檝后两鬛极短其上皆有鳞甲以四鬛棹水而行尔雅翼鸳鸯鳬属也雄名为鸳〈此鸟〉名为鸯〈此鸟〉雄未尝相舍飞止相匹人得其一则其一思而死其大如鹜其质杏黄色头戴长白毛垂之至尾尾与翅俱黒谢朓诗岁华春有酒说文霰稷雪也初学记雨与雪杂下曰霰剧音极瑁音妹霰音线]
君恩既断绝相见何年月悔倾连理杯虚作同心结女萝附青松贵欲相依投浮萍失绿水教作若为流不叹君弃妾自叹妾縁业忆昔初嫁君小姑纔倚床今日妾辞君小姑如妾长回头语小姑莫嫁如兄夫
[江总诗未眠觧着同心结欲醉那堪连理杯焦仲卿诗新妇初来时小姑始扶林今日被驱遣小姑如我长萧士赟曰此篇是頋况弃妇辞也后人添増数句窜入太白集中语俗意重斧凿之痕班班可见]

李太白诗集注卷六
凤尾竹客手录李太白诗集注卷七
钱塘王琦撰

襄阳歌
落日欲没岘山西倒着接〈上四下离〉花下迷襄阳小儿齐拍手拦街争唱白铜鞮旁人借问笑何事笑杀山公醉似泥鸬鹚杓鹦鹉杯百年三万六千日一日须倾三百杯遥看汉水鸭头绿恰似葡萄初酦醅此江若变作春酒垒曲便筑糟丘台千金骏马换小妾笑坐雕鞍歌落梅车旁侧挂一壶酒凤笙龙管行相催咸阳市中叹黄犬何如月下倾金罍
[岘山接〈上四下离〉白铜鞮山公醉俱见五卷襄阳曲注汉官仪一日不斋醉如泥岘胡典切贤上声鞮音题杨齐贤曰鸬鹚水鸟其颈长刻杓为之形太平广记鹦鹉螺旋尖处屈而朱如鹦鹉觜故以为名殻上靑绿斑大者可受二升殻内光莹如云母装为酒杯竒而可玩薛道衡诗同倾鹦鹉杯琅嬛记金母召羣仙宴于赤水坐有碧玉鹦鹉杯白玉鸬鹚杓杯干则杓自挹欲饮则杯自举故太白诗云鸬鹚杓鹦鹉杯非指广南海螺杯也谢氏诗源亦载此事说颇新僻然他书未有言及者恐是因太白诗语而伪造此事未可知也郑康成一饮三百杯见三卷注颜师古急就篇注春草鸡翘鳬翁皆谓染采而色似之若今染家言鸭头绿翠毛碧云博物志西域有蒲萄酒积年不败彼俗云可十年饮之醉弥日乃解演繁露钱希白南部新书曰太宗破高昌收马乳蒲萄种于苑中并得酒法仍自损益之造酒绿色长安始识其味太白命蒲萄之酒以为绿者葢本此也庾信春赋石橊聊泛卜萄酦醅广韵酦醅酘酒也醅酒未漉也韵会酘谓之酦又云酘重酿酒也然则酦醅者其重酿之酒而未漉者欤诗国风为此春酒论衡纣沉湎于酒以糟为丘以酒为池韩诗外传桀为酒池可以运舟糟丘足以望十里独异志后魏曹彰性倜傥偶逢骏马爱之其主所惜也彰曰予有美妾可换惟君所选马主因指一妓彰遂换之风俗通谨案世本随作笙长四寸十三簧像凤之身正月之音也咸阳市中叹黄犬李斯事详拟恨赋注诗国风我姑酌彼金罍孔颕达正义罍制韩诗说金罍大夫器也天子以玉诸侯大夫皆以金士以梓毛诗说金罍酒器也诸臣之所酬人君以黄金饰尊大一硕金饰龟目葢刻为云雷之象鹚音慈酦音拨醅音坏罍音雷]
君不见晋朝羊公一片石龟头剥落生莓苔泪亦不能为之堕心亦不能为之哀淸风朗月不用一钱买玉山自倒非人推舒州杓力士铛李白与尔同死生襄王云雨今安在江水东流猿夜声
[世说注晋诸公赞曰羊祜在南夏呉人悦服称曰羊公莫敢名者晋书羊祜乐山水每风景必造岘山置酒言咏终日不倦卒时年五十八襄阳百姓于岘山祜平生游憇之所建碑立庙岁时享祭焉望其碑者莫不流涕杜预因名为堕泪碑朝野佥载温子升作韩陵山寺碑庾信见而写其本南人问信曰北方文字何如信曰惟有韩陵山一片石堪共语韵会莓苔也世说嵇叔夜之为人也岩岩若孤松之独立其醉也傀俄若玉山之将崩新唐书地理志舒州同安郡隶淮南道土贡酒器鐡器又韦坚传有豫章力士甆饮器茗铛釜楚襄王与宋玉游于云梦之台望高唐之观其上独有云气王以问玉玉对以巫山神女旦为朝云暮为行雨事详见一二卷注莓音梅铛音撑]

南都行
[文选有张衡南都赋李善注挚虞曰南阳郡治宛在京之南故曰南都按南阳是光武旧里卽位之后建都洛阳以南阳为别都谓之南都]
南都信佳丽武阙横西关白水真人居万商罗鄽阛高楼对紫陌甲第连靑山此地多英豪邈然不可攀陶朱与五羖名播天壤间丽华秀玉色汉女娇朱颜淸歌遏流云艶舞有余闲遨游盛宛洛冠葢随风还走马红阳城呼鹰白河湾谁识卧龙客长吟愁鬓斑
[张衡南都赋尔其地势则武阙关其西桐栢揭其东李善注武阙山为关而在西弘农界也后汉书王莽簒位忌恶刘氏以钱文有金刀故改为货泉或以货泉字为白水真人宋书王莽忌恶汉而钱文有金乃改铸货泉以易之旣而光武起于舂陵之白水乡货泉之文为白水真人也元和郡县志后汉世祖宅在随州枣阳县东南三十里宅南三里有白水东京赋所谓龙飞白水也汉书南阳其俗夸奢上气力好商贾蜀都赋市鄽所会万商之渊赵岐孟子注〈厂墨〉市宅也说文阛市垣也刘孝绰诗纡余出紫陌迤逦度靑楼汉书霍光传赏赐甲第一区释常谈好宅谓之甲第甲者首也史记越世家范蠡怀其重宝间行以去止于陶以为此天下之中交易有无之路通为生可以致富矣于是自谓陶朱公秦本纪晋献公灭虞虏百里奚以为秦穆公夫人媵于秦百里奚亡秦走宛楚鄙人执之缪公闻百里奚贤欲重赎之恐楚人不与乃使人谓楚曰吾媵臣百里奚在焉请以五羖羊皮赎之楚人遂许与之当是时百里奚年已七十余缪公释其囚与语国事三日缪公大悦授之国政号曰五羖大夫史记集解素王妙论曰范蠡南阳人史记正义百里奚南阳宛人水经注百里奚宛人也于秦为贤大夫所谓迷虞智秦者也又曰宛城南三十里有一城名三公城城侧有范蠡祠蠡宛人祠卽故宅也后汉书光烈阴皇后讳丽华南阳新野人初光武适新野闻后美心悦之后至长安见执金吾车骑甚盛因叹曰仕宦当作执金吾娶妻当得阴丽华更始元年遂纳后于宛当成里列子薛谭学讴于秦靑未穷靑之技自谓尽之遂辞归秦靑勿止饯于郊衢抚节悲歌声振林木响遏行云谢朓诗宛洛佳遨游春色满皇州古诗驱车策驽马游戏宛与洛李周翰注宛南阳也洛洛阳也曹植诗轻裾随风还汉书地里志南阳郡有红阳侯国张景阳七命驾红阳之飞燕骖唐公之骕骦一统志淯水在南阳府城东三里俗名白河其源出自嵩县双鸡岭东南流经南阳新野会梅溪洱灌湍水留山黄渠栗鸦泗潦刁等河与泌水合流南至襄阳入汉江三国志诸葛亮字孔明躬耕陇亩好为梁父吟先主屯新野徐庻谓先主曰诸葛孔明者卧龙也将军岂愿见之乎汉晋春秋亮家于南阳之邓县在襄阳城西二十里号曰隆中出师表所谓臣本布衣躬耕南阳是也鄽音纒阛音环陌音麦]

江上吟
[一作江上游]
木兰之枻沙棠舟玉箫金管坐两头美酒樽中置千斛载妓随波任去留仙人有待乗黄鹤海客无心随白鸥屈平词赋悬日月楚王台榭空山丘兴酣落笔摇五岳诗成笑傲凌沧洲功名富贵若长在汉水亦应西北流
[楚辞桂棹兮兰枻王逸注枻船旁板也韵会枻楫也一曰柂刘逵蜀都赋注木兰大树也叶似长生冬夏荣常以冬花其实如小柿甘美南人以为梅其皮可食述异记汉成帝与赵飞燕游太液池以沙棠木为舟其木出昆仑山食其实入水不溺沈约诗金管玉柱响洞房穆天子传献酒千斛郭璞山海经赞安得沙棠制为龙舟聊以逍遥任波去留呉书郑泉博学有竒志而性嗜酒其闲居毎曰愿得美酒满五百斛船以四时甘脆置两头反复没饮之惫卽住而啖肴膳酒有斗升减随卽益之不亦快乎太白诗意葢出于此萧士赟曰黄鹤楼在鄂州西南隅黄鹤山上南齐志云仙人子安乘黄鹤过此一统志黄鹤楼在武昌府城西黄鹤矶上世传仙人子安乘黄鹤过此又云费文祎登仙驾黄鹤返憩于此唐阎伯珵作记以文祎为信或者又引述异记谓驾鹤之宾是荀叔伟后人误作费文祎今按述异记荀瓌字叔伟尝东游憇江夏黄鹤楼上望西南有物飘然降自霄汉俄顷已至乃驾鹤之宾也鹤止戸侧仙者就席羽衣虹裳宾主欢对已而辞去跨鹤腾空而灭是言叔伟于此遇驾鹤之仙非谓驾鹤之仙卽叔伟也又或以与蜀汉之大将军费祎字文伟者其姓字相同遂驳其旣为降人郭循所害何以又能登仙驾黄鹤返憩此楼夫古今同姓名者甚多安得谓此二人卽是一人以此相难更属孟浪列子海上之人有好鸥鸟者每旦之海上从鸥鸟游鸥鸟之至者百住而不止班孟坚离骚经序屈原之文弘博丽雅为辞赋宗后世莫不斟酌其英华则象其从容自宋玉唐勒景差之徒汉兴枚乗司马相如刘向扬雄骋极文辞好而悲之自谓不能及也刘歆荅扬雄书是悬诸日月不刋之书也楚王台榭若章华台阳云台之类皆楚君所尝游憩者郑康成礼记注阇者谓之台有木者谓之榭是榭乃台上有屋者也琦按仙人一聨谓笃志求仙未必卽能冲举而忘机狎物自可纵适一时屈平一聨谓留心著作可以传千秋不刋之文而溺志豪华不过取一时盘游之乐有孰得孰失之意然上聨实承上文泛舟行乐而言下聨又照下文兴酣落笔而言也特以四古人事排列于中顿觉五色迷目令人骤然不得其解似此章法虽出自逸才未必不少加惨淡经营恐非斗酒百篇时所能构耳枻以制切音曵榭音谢]

侍从宜春苑奉诏赋龙池桞色初靑听新莺百啭歌
[雍录天宝中卽东宫置宜春北苑唐诗纪事龙池兴庆宫池也明皇潜龙之地长安志龙池在跃龙门南本是平地自垂拱载初后因雨水流潦成小池后又引龙首渠支分漑之日以滋广至神龙景云中弥亘数顷澄澹皎洁深至数丈尝有云气或见黄龙出其中本以坊名池俗呼五王子池置宫后谓之龙池]
东风已绿瀛洲草紫殿红楼觉春好池南桞色半靑靑萦烟袅娜拂绮城垂丝百尺挂雕楹上有好鸟相和鸣间关早得春风情春风卷入碧云去千门万戸皆春声是时君王在镐京五云垂晖耀紫淸仗出金宫随日转天回玉辇绕花行始向蓬莱看舞鹤还过茝若听新莺新莺飞绕上林苑愿入箫韶杂凤笙
[谢朓诗紫殿肃阴阴江总诗红楼千愁色西京赋雕楹玉磶吕延济注雕刻也楹柱也张骏东门行鸠鹊与鵹黄间关相和鸣史记作建章宫度为千门万戸镐京紫淸俱见三卷注又紫淸似谓紫微淸都之所天帝之所居也五云五色云也宋书云有五色太平之应也又曰若云非云若烟非烟五色纷缊谓之庆云潘岳籍田赋天子乃御玉辇李善注玉辇大辇也通典辇秦为人君之乗汉因之以雕玉为之方径六尺或使人挽或驾果下马雍录唐东内大明宫宫南端门名丹凤门北三殿相沓皆在山上至紫宸又北则为蓬莱殿殿北有池亦名蓬莱池三辅黄图未央宫有芷若殿西都赋作茝若芷茝古字通用又三辅黄图汉武帝建元三年开上林苑东南至蓝田宜春鼎湖御宿昆吾旁南山而西至长杨五柞北绕黄山濒渭水而东周袤三百里离宫七十所皆容千乗万骑尚书箫韶九成凤凰来仪孔传曰韶舜乐名言箫见细器之备公羊传疏郑注云箫韶舜所制乐宋均注乐说云箫之言肃舜时民乐其肃敬而绍尧道故谓之箫韶或云韶舜乐名舜乐者其秉箫乎说文笙十三簧象凤之身也梁简文帝诗行潦承椒奠按歌杂凤笙镐音浩茝音止]

玉壶吟
烈士击玉壶壮心惜暮年三杯拂剑舞秋月忽然高咏涕泗涟凤凰初下紫泥诏谒帝称觞登御筵揄扬九重万乗主谑浪赤墀靑琐贤朝天数换飞龙马勅赐珊瑚白玉鞭世人不识东方朔大隐金门是谪仙西施宜笑复宜嚬丑女效之徒累身君王虽爱蛾眉好无奈宫中妒杀人
[世说王处仲每酒后辄咏老骥伏枥志在千里烈士暮年壮心不已以如意击吐壶壶口尽缺诗国风涕泗滂沱毛传曰自目曰涕自鼻曰泗凤凰诏见五卷注太平寰宇记龙右记云武都紫水有泥其色亦紫而粘贡之用封玺书故诏诰有紫泥之美东汉会要汉旧仪曰玺皆玉螭虎纽凡六玺皆以武都紫泥封之班固两都赋序雍容揄扬着于后嗣李善注揄引也扬举也尔雅谑浪笑傲戏谑也汉书元后传曲阳侯根骄奢僭上赤墀靑琐孟康注靑琐以靑画戸边镂中天子制也如淳注门楣格再重如人衣领再重里者靑名白靑琐天子门制也颜师古注孟说是靑琐者刻为连琐文而以靑涂之也又梅福传涉赤墀之涂应劭注以丹掩泥涂殿上也李善文选注说文曰墀涂地也礼天子赤墀也胡三省通鉴注仗内六廐飞龙廐最为上乗马元微之诗自注学士初入例借飞龙马锦绣万花谷学士新入院飞龙廐赐马一匹银闹鞍装辔何逊诗玉羁玛瑙勒金络珊瑚鞭史记东方朔行殿中郎谓之曰人皆以先生为狂朔曰如朔者所谓避世于朝廷间者也古之人乃避世于深山中时坐席中酒酣据地歌曰陆沉于俗避世金马门宫殿中可以避世全身何必深山之中蒿芦之下金马门者宦署门也门旁有铜马故谓之金马门王康琚诗小隐隐林薮大隐隐朝市梁简文帝鸳鸯赋亦有佳丽自如神宜羞宜笑复宜嚬庄子西施病心而嚬其里之丑人美之亦捧心而嚬详见二卷注]

豳歌行上新平长史兄粲
[舆地广记邠州古豳国西魏置豳州后周及隋皆因之炀帝初州废义宁二年复置豳州唐开元十三年以字类幽改作邠焉天寳三载以为新平郡唐制州之佐职有长史一人上州者从五品上中州者正六品下下州则不设其位在别驾之下司马之上如今之通判是也]
豳谷稍稍振庭柯泾水浩浩扬湍波哀鸿酸嘶暮声急愁云苍惨寒气多忆昨去家此为客荷花初红桞条碧中宵出饮三百杯明朝归揖二千石宁知流寓变光辉胡霜萧飒绕客衣寒灰寂寞凭谁暖落叶飘扬何处归吾兄行乐穷曛旭满堂有美颜如玉赵女长歌入彩云燕姬醉舞娇红烛狐裘兽炭酌流霞壮士悲吟宁见嗟前荣后枯相翻覆何惜余光及棣华
[太平寰宇记古豳地在邠州三水县西南三十里有古豳城在龎川水西葢古公刘之邑卽此城也国都城记豳国者后稷之曽孙曰公刘始都焉豳谷名也与故栒邑城相去约五十余里汉志注云豳乡是也何大复雍大记豳谷在邠州东北三十里故三水县公刘立国处陜西通志三水废城在邠州三水县东五里故豳谷谢朓诗稍稍枝早劲吕向注稍稍树枝劲强无叶之貌陶潜归去来辞眄庭柯以怡颜郭璞山海经注泾水出安定朝那县西笄头山东南经新平扶风至京兆高陵县入渭诗地理考泾水出原州百泉县泾谷东南流至泾州临泾保定二县又东南流至邠州之宜禄新平永寿三县又东北流至京兆之醴泉高陵云阳三县以入渭僧寳月诗君不见孤雁关外发酸嘶度越扬空城郑康成一饮三百杯见三卷注后汉书每郡置太守一人二千石三国志起烟于寒灰之上生华于已枯之木广韵曛日入也又黄昏时旭日旦出貌初学记日初出日旭古诗燕赵多佳人美者颜如玉呉均诗燕姬及赵女挟瑟夜经过晋书羊琇性豪侈屑炭和作兽形以温酒洛下豪贵咸竞效之江总玛瑙盌赋翠羽流霞之杯史记甘茂之亡秦奔齐逢苏代代为齐使于秦甘茂曰臣得罪于秦惧而逃遁无所容迹臣闻贫人女与富人女会绩贫人女曰我无以买烛而子之烛光幸有余子可分我余光无损子明而得一斯便焉今臣困而君方使秦而当路矣茂之妻子在焉愿君以余光振之诗小雅常棣之华鄂不韡韡郑笺曰承花者鄂不当作拊拊鄂足也鄂足得华之光明则韡韡然盛兴者喻弟以礼敬兄兄亦以荣覆弟恩义之显亦韡韡然泾音京嘶音西棣音弟]

西岳云台歌送丹丘子
[尔雅华山为西岳在今陕西西安府华阴县南十里高数千仞石壁层迭有如削成上有芙蓉落雁玉女三峰又有八卦池太乙池白莲池菖蒲池二十八宿池细辛坪玉女洗头盆老君洞仙棊台苍龙岭日月崖仙掌岩诸胜所谓云台者乃其东北之峰也两巘竞高四面悬絶崔嵬独秀有若台形下有穴昔有人入此穴出东方山而行云经黄河底闻上有流水之声]
西岳峥嵘何壮哉黄河如丝天际来黄河万里触山动盘涡毂转秦地雷荣光休气纷五彩千年一淸圣人在巨灵咆哮擘两山洪波喷流射东海三峯却立如欲摧翠崖丹谷高掌开白帝金精运元气石作莲花云作台云台阁道连窈冥中有不死丹丘生明星玉女备洒扫麻姑搔背指爪轻我皇手把天地戸丹丘谈天与天语九重出入生光辉东求蓬莱复西归玉浆傥惠故人饮骑二茅龙上天飞
[癸辛杂识五岳惟华岳极峻直上四十五里遇无路处皆挽鐡絙以上有西岳庙在山顶望黄河一衣带水耳郭璞江赋盘涡毂转凌涛山頺李善注涡水旋流也张铣注盘涡言水深风壮流急相冲盘旋作深涡如毂之转尚书中候尧卽政七十载修坛河洛仲月辛日昧明礼备至于日稷荣光出河休气四塞郑玄注荣光五色从河水中出休美也四塞炫耀四方也拾遗记黄河千年一淸至圣之君以为天瑞西京赋缀以二华巨灵赑屃高掌逺跖以流河曲厥迹犹存薛综注巨灵河神也华山对河东首阳山黄河流于二山之间古语云此本一山当河河水过之而曲行河之神以手擘开其上以足踏离其下中分为二以通河流手足之迹于今尚在遁甲开山图曰有巨灵胡者徧得坤元之道能造山川出江河太平寰宇记名山记云华岳有三峯直上数千仞基广而峰峻自下小岑迭秀迄于岭表有如削成今博山香炉形实象之华山记太华山削成而四方直上至顶列为三峯其西为莲花峯峯之石窳隆不一皆如莲叶倒垂故名是峯曰莲花其南曰落雁峯上多松桧故亦曰松桧峯白帝宫在其间俯眺三秦旷莽无际黄河如一缕水缭绕岳下其东峯曰朝阳峯峯之左胁中有一峯状甚秀异如为东峯所抱者曰玉女峯乃东峯之支峯也世之谈三峯者数玉女而不数朝阳非矣山之东北则为仙人掌卽所谓巨灵掌也岩壁黒色石膏自璺中流出凝结成痕黄白相间逺望之见其大者五岐如指好竒者遂传为巨灵劈山之掌迹掌长三十丈许五指参差中指直冠峯顶长二十丈唐王涯作太华仙掌辩谓太华之首峯有五崖比壑破岩而列自下逺望之偶为掌形俗传则曰巨灵劈剖掌迹犹存贾氏谈录华岳掌其色丹紫正如肉色毎太阳对照则尽见之及日暮则渐隐而不见樵者曰仙掌者葢絶地之上羣壑聚会之所石色頳然望之适类于掌耳其说皆辟巨灵掌迹之讹似矣而犹不得其体状明王履游华山坐玉女峯东北岩上细察而后得之乃曰王涯所辨似得于传闻未甞如吾之近观也葢山石本黑膏出于璺从上澑下作淡黄微白色间之黒壁中上则五岐下则片属岐者如指属者如掌复有细澑无数杂五岐间自远望之细者不见惟见其大者故五岐如指耳宁有五崖比壑破岩而列哉且膏所澑处比比皆有岂惟此掌为然此掌之外日月岩最多其次则东峰西壁近于杨氏石室者其色状与此掌漏痕不殊但彼不类物形故不以为异而见称耳枕中书金天氏为白帝治华阴山真蒙名山记李白诗石作莲花云作台今观山形外罗诸山如莲瓣中间三峯特出如莲心其下为云台峯自远望之宛如靑色莲花开于云台之上也郭璞山海经注太华山有明星玉女持玉浆得上服之卽成仙道险僻不通诗含神雾云神仙传麻姑手爪似鸟蔡经见之心中念曰背大痒时得此爪以爬背当佳也王逺已知经心中所言卽使人牵经鞭之曰麻姑神人也汝何忽谓其爪可爬背耶汉武帝内传王母命侍女法安婴歌元灵之曲曰天地虽廓寥我把天地戸李善文选注史记齐人为谚曰谈天衍刘向别录曰邹衍之所言五德终始天地广大书言天事故曰谈天列仙传呼子先者汉中关下卜师也老寿百余岁临去呼酒家老妪曰急装当与妪共应中陵王夜有仙人持二茅狗来至呼子先子先持一与酒家妪得而骑之乃龙也上华阴山常于山上太呼言子先酒家母在此云涡音窝擘音劈]

元丹丘歌
元丹丘爱神仙朝饮颍川之淸流暮还嵩岑之紫烟三十六峰常周旋长周旋蹑星虹身骑飞龙耳生风横河跨海与天通我知尔游心无穷
[水经颍水出颍川阳城县西北少室山郦道元注山海经曰颍水出少室山地理志曰出阳城县阳干山今颍水有三源岐发右水出阳干山之颍谷其水东北流中水导源少室通阜东南流径负黍亭东与右水合左水出少室南溪东合颍水河南通志嵩山居四岳之中故谓之中岳其山二峯东曰太室西曰少室南跨登封北跨巩邑西跨洛阳东跨宻县绵亘一百五十余里少室山颍水之源出焉其山有三十六峰曰朝岳曰望洛曰太阳曰少阳曰石城曰石笋曰檀香曰丹砂曰钵盂曰香炉曰连天曰紫霄曰罗汉曰七佛曰来仙曰淸凉曰寳胜曰瑞应曰璚璧曰紫葢曰翠华曰药室曰紫微曰白道曰帝宇曰卓剑曰白云曰金牛曰明月曰凝璧曰迎霞曰玉华曰寳柱曰繋马曰白鹿曰灵隐星虹字出刘孝标辨命论星虹枢电昭圣德之符然彼是用春秋元命苞大星如虹下流华渚女节梦意感生朱宣事太白则指星宿虹霓而言文同而义殊矣颍音颕岑音近层]

扶风豪士歌
[按唐书地理志关内道扶风郡本岐州也至德元载更郡名曰凤翔二载复名扶风郡萧士赟曰此太白避乱东土时诗扶风乃三辅郡意豪士亦必同时避乱于东吴而与太白衔杯酒接殷勤之欢者]
洛阳三月飞胡沙洛阳城中人怨嗟天津流水波赤血白骨相撑如乱麻我亦东奔向吴国浮云四塞道路赊东方日出啼早鸦城门人开扫落花梧桐杨桞拂金井来醉扶风豪士家扶风豪士天下竒意气相倾山可移作人不倚将军势饮酒岂顾尚书期雕盘绮食会众客吴歌赵舞香风吹原尝春陵六国时开心写意君所知堂中各有三千士明日报恩知是谁抚长剑一扬眉清水白石何离离脱吾帽向君笑饮君酒为君吟张良未逐赤松去桥边黄石知我心
[天津桥名驾洛水上详见二卷注陈琳诗君独不见长城下死人骸骨相撑拄说文撑邪柱也史记死人如乱麻司马相如长门赋浮云郁而四塞韵会赊逺也诗辩坻扶风豪士歌方叙东奔忽着东方日出二语竒宕入妙此等乃真太白独长萧士赟曰言道路艰阻京国乱离而东土之太平自若也鲍照诗握君手执杯酒意气相倾死何有江总诗太山言应可转移辛延年诗昔有霍家奴姓冯名子都依倚将军势调笑酒家胡汉书陈遵嗜酒每大饮宾客满堂輙关门取客车辖投井中虽有急终不得去甞有部刺史奏事过遵值其方饮刺史大穷候遵沾醉时突入见遵母叩头自白当对尚书有期会状母乃令从后阁出去刘祯瓜赋承之以雕盘幕之以纤絺何逊诗玉盘传绮食论衡齐之孟尝魏之信陵赵之平原楚之春申待客下士招会四方各三千人江晖诗恐君不见信抚剑一扬眉古艶歌行语卿且勿眄水淸石自见淸水白石何离离卽水淸石见之意萧氏注以淸水喻目白石喻齿恐未是高士传黄石公者下邳人也遭秦乱自隐姓名时人莫知者张良易姓为长自匿下邳歩游沂水圯上与黄石公相遇黄石公故坠履圯下顾谓良曰孺子取履良素不知谁谔然欲欧之为其老人也强忍下取履因跪进焉公以足受笑而去良殊惊公行里所还谓良曰孺子可教也后五日平明与我期此良愈怪之复跪曰诺五日平明良往公已先在怒曰与老人期何后也后五日早会良鸡鸣往公又先在复怒曰何后也后五日早会良夜半往有顷公亦至喜曰当如是乃出一编书与良曰读是则为王者师矣后十三年孺子见我济北榖城山下黄石卽我矣遂去不见良旦视其书乃太公兵法良异之因讲习以说他人皆不能用后与沛公遇于陈留沛公用其言辄有功后十三年从高祖过济北榖城下得黄石良乃寳祠之及良死与石并葬焉史记汉六年正月封功臣封张良为留侯留侯乃称曰家世相韩及韩灭不爱万金之资为韩报仇强秦天下振动今以三寸舌为帝者师封万戸位列侯此布衣之极于良足矣愿弃人间事欲从赤松子游耳乃学辟谷导引轻身撑抽庚切音瞠赊音奢]

同族弟金城尉叔卿烛照山水壁画歌
[按唐书地理志京兆兴平县本名始平景龙二年中宗送金城公主降吐蕃至此改曰金城至德二载更名兴平延州敷政县本名固城武德二年徙治金城镇更名金城天寳元年更名敷政兰州五泉县咸亨二年更名金城天寳元年复名五泉兰州广武县干元二年更名金城凡金城更名者有四处未知孰是李季卿三坟记先侍郎之子曰叔卿字万天质琅琅德光文蔚识度标迈弱冠以明经擢国授荐邑虞乐二尉魏守崔公沔洎相国晋公甲科第之进等举之转金城尉吏不敢欺]
高堂粉壁图蓬瀛烛前一见沧洲淸洪波汹涌山峥嵘皎若丹丘隔海望赤城光中乍喜岚气灭谓逢山阴晴后雪回溪碧流寂无喧又如秦人月下窥花源了然不觉淸心魂秖将迭嶂鸣秋猿与君对此欢未歇放歌行吟达明发却顾海客扬云帆便欲因之向溟渤
[楚辞仍羽人于丹丘王逸注丹丘昼夜常明也太平御覧孔灵符会稽记曰赤城山土色皆赤岩岫连沓状似云霞悬澑十仞谓之瀑布飞流洒散冬夏不竭山谷絶涧峥嵘无底长松葛藟幽蔼其上方舆胜覧赤城山在台州天台县北六里一名烧山其上石壁皆如霞色望之如雉堞然故人以此名山天台山志赤城山天台山之一小山也石皆赤色壁立如城韵会岚山气也新唐书地理志会稽郡有山阴县以其在会稽山之北故名水经注山阴县川明土秀亦为胜地故王逸少云从山阴道上犹如镜中行也谢朓诗下属带回溪吕延济注回曲也花源谓武陵之桃花源见二卷注任昉诗迭嶂易成响重以夜猿悲刘良注迭嶂重山也明发见二卷注马融广成颂张云帆鲍照诗穿池类溟渤李善注溟渤二海名郭璞山海经注渤海海岸曲崎头也岚卢含切音婪嶂音帐]

白毫子歌
淮南小山白毫子乃在淮南小山里夜卧松下云朝飡石中髓小山连绵向江开碧峰巉岩渌水回余配白毫子独酌流霞杯拂花弄琴坐靑苔绿萝树下春风来南窗萧飒松声起凭崖一听淸心耳可得见未得亲八公携手五云去空余桂树愁杀人
[王逸楚辞序招隐士者淮南小山之所作也昔淮南王安好古招懐天下俊伟之士自八公之徒咸慕其德而归其仁各竭才智著作篇章分造辞赋以类相从故或称大山或称小山其意犹诗有大雅小雅也古今注淮南王淮南小山之所作也淮南服食求仙徧礼方士遂与八公相携俱去莫知所往小山之徒思恋不已乃作淮南王之曲焉琦按上句之淮南小山本楚辞序以赞美白毫子之才下句之淮南小山则指白毫子隐居之地而言白毫子葢当时逸人严沧浪以为太白呼八公为白毫子非矣列仙传卭疏者周封史也能行气炼形煮石髓而服之谓之石锺乳神仙传王烈独之太行山中忽闻山东崩地殷殷如雷声烈往视之乃见山破石裂数百丈两畔皆是靑石石中一穴口径阔尺许中有靑泥流出如髓烈取泥试丸之须臾成石如投热蜡之状随手坚凝气如粳米饭嚼之亦然烈合数丸如桃大用携少许归与嵇叔夜曰吾得异物叔夜甚喜取而视之已成靑石撃之〈缺二字〉如铜声叔夜卽与烈往视之断山已复如故烈曰叔夜未合得道故也按神仙经曰神山五百年辄开其中石髓出得而食之寿与天相毕烈前得者必是也谢灵运诗洲萦渚连绵刘良注连绵不絶貌论衡项曼都曰有数仙人将我上天口饥欲食仙人辄饮我以流霞一杯每饮一杯数月不饥水经注淮南王刘安折节下士笃好儒学养方术之徒数十人皆为俊异焉多神仙秘法鸿寳之道忽有八公皆须眉皓素诣门希见门者曰吾王好长生今先生无住衰之术未敢相闻八公咸变成童王甚敬之八士并能錬金化丹出入无间乃与安登山埋金于地白日升天余乐在器鸡犬舐之者俱得上升淮南王招隐士桂树丛生兮山之幽]

梁园吟
[一作梁苑醉酒歌一统志梁园在河南开封府城东南一名梁苑汉梁孝王游赏之所]
我浮黄河去京阙挂席欲进波连山天长水阔厌逺涉访古始及平台间平台为客忧思多对酒遂作梁园歌却忆蓬池阮公咏因吟渌水扬洪波
[谢灵运诗挂席拾海月木华海赋波如连山汉书梁孝王大治宫室为复道自宫连属于平台如淳注平台在大梁东北离宫所在也颜师古注今其城东二十里所有故台基其处寛博土俗云平台也水经注晋灼曰平台在城中东北角亦或言兔园在平台侧如淳曰平台离宫所在今城东二十里有台寛广而不甚极高俗谓之平台予按汉书梁孝王传称王以功亲为大国筑东苑方三百里广睢阳城七十里大治宫室为复道自宫连属于平台三十余里复道自宫东出扬州之门左阳门卽睢阳东门也连属于平台则近矣属之城隅则不能是知平台不在城中也梁王与邹枚司马相如之徒极游于其上故齐随郡王山居序所谓西园多士平台盛宾邹马之客咸在伐木之歌屡陈是用追芳昔娯神游千古故亦一时之盛事谢氏雪赋亦云梁王不悦游于兔园今也歌堂沦宇律管埋音孤基块立无复曩日之望矣元和郡县志平台在宋州虞城县西四十里左传宋皇国父为宋平公所筑汉梁孝王大治宫室为复道自宫连属于平台三十余里与邹枚相如之徒并游其上卽此也阮籍咏懐诗徘徊蓬池上还顾望大梁渌水扬洪波旷野莽茫茫走兽交横驰飞鸟相随翔是时鹑火中日月正相望朔风厉严寒阴气下微霜羁旅无俦匹俛仰怀哀伤]
洪波浩荡迷旧国路远西归安可得人生达命岂暇愁且饮美酒登高楼平头奴子摇大扇五月不热疑淸秋玉盘杨梅为君设呉盐如花皎白雪持盐把酒但饮之莫学夷齐事高洁昔人豪贵信陵君今人耕种信陵坟荒城虚照碧山月古木尽入苍梧云梁王宫阙今安在枚马先归不相待舞影歌声散渌池空余汴水东流海
[按史记魏公子无忌封信陵君仁而下士士无贤不肖皆谦而礼交之不敢以其富贵骄士士以此方数千里争往归之致食客三千人诸侯以公子贤多客不敢加兵谋魏后夺晋鄙兵进撃秦军秦军解去遂救邯郸存赵又率五国之兵破秦军于河外乗胜逐秦军至函谷关抑秦兵秦兵不敢出当是时公子威震天下太平寰宇记信陵君墓在开封府浚仪县南十二里艺文类聚归藏曰有白云出自苍梧入于大梁汉书枚乗淮阴人游梁梁客皆善属词赋乗尤高司马相如成都人为武骑常侍非其好也是时梁孝王来朝从游说之士邹阳枚乗之徒相如见而说之因病免客游梁得与诸侯游士居一统志汴河旧自荥阳县东经开封府城南又东合蔡河名蒗菪渠又名通济渠东注泗州下入于淮作梁园歌而忽间以信陵数语意谓以信陵之贤名震一世至今日而墓域且不克保况梁孝王之贤不及信陵其歌台舞榭又焉能保其常在乎此文章衬托法不是为信陵致慨乃是为梁王释恨并自已解愁以见不如及时行乐之为得也故下遂接以沉吟此事泪满衣云云]
沉吟此事泪满衣黄金买醉未能归连呼五白行六博分曹赌酒酣驰晖歌且谣意方逺东山高卧时起来欲济苍生未应晚
[招魂菎蔽象棊有六簙些分曹并进遒相廹些成枭而牟呼五白些王逸注投六箸行六棊故为六簙也倍胜为牟五白簙齿也言已棊已枭当成牟胜射张食棊下兆于屈故呼五白以助投也呉曾漫録五木之戏其四为玉采贵也其八为珉采贱也五木之中有采曰白葢五木俱白也楚词成枭而牟呼五白枭二为珉采牟者胜也欲胜其枭必呼五白也海录碎事六博用十二棊分黑白各半掷之分曹赌酒分为二曹以赌酒之胜负也谢朓诗驰晖不可接李善注驰晖日也诗国风我歌且谣毛传曰曲合乐曰歌徒歌曰謡世说谢公在东山朝命屡降而不动后出为桓宣武司马将发新亭朝士咸出饯送高灵时为中丞亦往相祖先时多少饮酒因倚如醉戏曰卿屡违朝旨高卧东山诸人每相与言安石不肯出将如苍生何今亦苍生将如君何谢笑而不荅]

鸣皋歌送岑征君
[原注时梁园三尺雪在淸泠池作元和郡县志鸣皋山在河南府陆浑县东北十五里河南通志鸣皋山在河南府嵩县东北五十里一名九皋山昔有白鹤鸣其上故名太平寰宇记淸泠池在宋州宋城县东北二里梁孝王故宫有钓台谓之淸泠台今号淸泠池神州古史考淸泠池在归德府城东梁园内]
若有人兮思鸣皋阻积雪兮心烦劳洪河凌兢不可以径度冰龙鳞兮难容舠邈仙山之峻极兮闻天籁之嘈嘈霜崖缟皓以合沓兮若长风扇海涌沧溟之波涛玄猿緑罴舔舕崟岌危柯振石骇胆栗魄羣呼而相号峰峥嵘以路絶挂星辰于岩〈上山下敖〉
[楚辞若有人兮山之阿四愁诗何为懐忧心烦劳西都赋带以洪河泾渭之川吕向注洪河大河也甘泉赋驰阊阖而入凌兢服虔注凌兢恐惧也颜师古注凌兢者言寒凉战栗之处也冰龙鳞者冰有锯齿参差如鳞也韵会舠小船也形如刀诗曽不容刀释名云二百斛以上曰艇三百斛曰刀庄子子游曰地籁则众窍是已人籁则比竹是已敢问天籁子綦曰夫吹万不同而使其自已也天籁谓空中因风气作声不假物而成者也埤苍嘈嘈声众也鲍照诗霜崖土膏谢朓诗合沓与云齐吕向注合沓高貌袁宏三国名臣赞洪飙扇海二溟扬波上林赋玄猿素雌李善注玄猿猿之雄者玄色也西京杂记熊罴毛有绿光皆长二尺者直百金舔舕吐舌貌木华海赋戛岩〈上山下敖〉释名山多小石曰〈上山下敖〉〈上山下敖〉尧也毎石尧尧独处而出见也缟音稿崟音吟舔音餂舕音演]
送君之归兮动鸣皋之新作交鼔吹兮弹丝觞淸泠之池阁君不行兮何待若返顾之黄鹄扫梁园之羣英振大雅于东洛巾征轩兮歴阻折寻幽居兮越巘〈上山下鄂字去阝〉盘白石兮坐素月琴松风兮寂万壑
[苏武诗黄鹄一逺别千里顾徘徊庾信诗黄鹄一反顾徘徊应凄然史记梁孝王筑东苑方三百余里招延四方豪杰自山以东游说之士莫不毕至江淹别赋金闺之诸彦兰台之羣英孔丛子巾车命驾郑玄周礼巾车注巾犹衣也李善文选注轩车通称也巾征轩者以帷蒙征车之上也谢灵运诗连嶂迭巘〈上山下鄂字去阝〉李善注巘〈上山下鄂字去阝〉崖之别名谢庄月赋素月流天白帖琴曲有风入松乐府诗集琴集曰风入松晋嵇康所作也巘语蹇切年上声崿音谔]
望不见兮心氛氲萝冥冥兮霰纷纷水横洞以下渌波小声而上闻虎啸谷而生风龙藏溪而吐云冥鹤淸唳饥鼯嚬呻块独处此幽默兮愀空山而愁人
[谢惠连雪赋氛氲萧索李善注氛氲盛貌毛苌诗传霰暴雪也郑笺曰将大雨雪始必微温雪自上下遇温气而抟谓之霰久而寒胜则大雪矣淮南子虎啸而谷风至龙举而景云属管辂别传龙者阳精以潜为阴幽灵上通和气感神二物相扶故能兴云虎者阴精而居于阳依木长啸动于巽林二气相感故能运风谢朓诗独鹤方朝唳饥鼯此夜啼韵会唳鹤鸣也按本草鼯鼠鸟名一名〈儡字去亻下加鸟〉鼠一名夷由一名飞生鸟状如蝙蝠肉翅连尾大如<鱼春>鸢毛紫色好夜飞但能向下不能向上恒夜鸣鸣声如人呼湖岭山中多有之氛音分又音焚氲于云切酝平声唳音丽愀音悄又音秋]
鸡聚族以争食凤孤飞而无邻蝘蜓嘲龙鱼目混珍嫫母衣锦西施负薪若使巢由桎梏于轩冕兮亦奚异于夔龙蹩躠于风尘哭何苦而救楚笑何夸而却秦吾诚不能学二子沽名矫节以耀世兮固将弃天地而遗身白鸥兮飞来长与君兮相亲
[尔雅翼蝘蜓似蜥蜴灰褐色在人家屋壁间状虽似龙人所玩习故淮南云禹南济于江黄龙负舟禹视龙犹蝘蜓龙亡而去比之蝘蜓言不足畏扬子云执蝘蜓而嘲龟龙葢陋之也一名守宫又名壁宫特善捕蝎俗号蝎虎李善文选注雒书曰秦失金镜鱼目入珠郑玄曰鱼目乱珍珠尚书大传黄帝妃嫫母于四妃之班最下貌甚丑而最贤心毎自退高诱淮南子注嫫母古之丑女呉越春秋越王使相者于国中得苎萝山鬻薪之女曰西施郑旦郑玄礼记注桎梏今械也在足曰桎在手曰梏庄子蹩躠为仁踶跂为义广韵蹩躠旋行貌一曰跛也巢由以隐居自乐为志夔龙以行道济时为志若使巢由羁身于轩冕之中与夔龙废弃于风尘之内无异是皆不适其志愿也战国策吴与楚战于栢举三战入郢棼冒勃苏曰吾披坚执锐赴强敌而死此犹一卒也不若奔诸侯于是赢粮潜行上峥山踰深溪跖穿膝暴七日而薄秦王之朝鹤立不转画吟宵哭七日不得告水浆无入口瘨而殚闷旄不知人秦王闻而走冠带不相及左捧其首右濡其口勃苏乃苏秦王身问之子孰谁也棼冒勃苏对曰臣非异楚使新造执丘棼冒勃苏吴与楚战于栢举三战入郢寡君身出大夫悉属百姓离散使下臣来告亡且求救秦王遂出革车千乘卒万人属之子蒲子虎下塞以东与呉人战于浊水而大败之左太冲诗吾慕鲁仲连谈笑却秦军详见二卷注晁补之曰李白天才俊丽不可矩矱然要长于诗而文非其所能也赋近于文故白大鹏赋辞非不壮不若其诗盛行于世至鸣皋歌一篇本末楚辞也而世误以为诗因为出之其畧曰蝘蜓嘲龙鱼目混珍嫫母衣锦西施负薪此谆谆放屈原卜居及贾谊吊屈原语而白才自逸荡故或离而去之云楚辞后语曰白天才絶出尤长于诗而赋不能及晋魏独此篇近楚辞然归来子犹以为白才自逸荡故或离而去之亦为知言云蝘音偃蜓音殄嫫音模蹩匹减切篇入声又音别躠音萨又音屑]

鸣皋歌奉饯从翁淸归五崖山居
忆昨鸣皋梦里还手弄素月淸潭间觉时枕席非碧山侧身西望阻秦关麒麟阁上春还早著书却忆伊阳好靑松来风吹古道绿萝飞花覆烟草我家仙翁爱淸真才雄草圣凌古人欲卧鸣皋絶世尘鸣皋微茫在何处五崖峡水横樵路身披翠云裘袖拂紫烟去去时应过嵩少间相思为折三花树
[太平寰宇记鸣皋山在河南府伊阳县东三十五里伊阳县本陆浑地唐先天元年十二月割陆浑县置伊阳县在伊水之阳去伊水一里张衡诗侧身西望涕沾裳太平御览汉宫殿疏曰麒麟阁萧何造以藏秘书画贤臣宋书沈仪笃学有雄才以儒素自业北齐书才雄气猛英畧葢世法书要录弘农张芝高尚不仕善草书精劲絶伦家之衣帛必先书而后练临池学书池水尽黒每书云匆匆不暇草书人谓之草圣宋玉讽赋主人之女翳承日之华披翠云之裘水经嵩高为中岳在颍川阳城县西北郦道元注尔雅曰山大而高曰嵩合而言之为嵩高分而名之为二室西南为少室东北为太室三花树卽贝多树也齐民要术嵩山记曰嵩寺中忽有思惟树卽贝多也昔有人坐贝多树下思惟因以名焉汉道士从外国来将子于西山脚下种极高大今有四树一年三花]

劳劳亭歌
金陵劳劳送客堂蔓草离离生道旁古情不尽东流水此地悲风愁白杨我乗素舸同康乐朗咏淸川飞夜霜昔闻牛渚吟五章今来何谢袁家郎苦竹寒声动秋月独宿空帘归梦长
[原注在江宁县南十五里古送别之所一名临沧观太平御览舆地志曰丹阳郡秣陵县新亭陇上有望逺楼又名劳劳亭宋改为临沧观行人分别之所一统志劳劳亭在应天府治西南吴时置古诗白杨多悲风萧萧愁杀人韵会舸大船也谢灵运诗可怜谁家郎绿流乗素舸康乐卽灵运以其袭封康乐公故世称之曰谢康乐孙绰天台山赋朗咏长川胡震亨曰淸川飞夜霜疑引谢诗今谢集无此句或亡之耳世说注续晋阳秋曰袁虎少有逸才文章絶丽曾有咏史诗是其风情所寄少孤而贫以运租为业镇西谢尚时镇牛渚乗秋佳风月率尔与左右微服泛江会虎在运租船中讽咏声旣淸会辞又藻拔非尚所曾闻遂往听之乃遣问讯荅曰是袁临汝郎诵诗卽其咏史之作也尚佳其率有兴致卽遣要迎谈话申旦自此名誉日茂竹有淡竹苦竹二种茎叶不异以其笋味之苦淡而名此诗大意太白自夸山水之趣旣同康乐而吟咏之妙又不减袁宏惜无相赏之人与之谈话申旦空帘独宿殊觉寂寥两事并用各不相妨杨注谓康乐乃谢灵运邀袁虎者乃谢尚疑太白误作一事用者非也舸音歌又音哿]

横江词六首
[太平寰宇记横江浦在和州歴阳县东南二十六里孙策自寿春欲经畧江东扬州刺史刘繇遣将樊能于縻屯横江孙策破之于此对江南岸之采石往来济渡处隋将韩擒虎平陈自采石济亦此处也]
其一
人道横江好侬道横江恶一风三日吹倒山白浪高于瓦官阁
[胡三省通鉴注吴人率自称曰侬幽怪录上元县有瓦棺寺寺上有阁倚山瞰江万里在目亦江湖之极境游人弭棹莫不登眺江南通志升元阁在江宁城外一名瓦官阁卽瓦官寺也阁乃梁朝所建高二百四十尺南唐时犹存今在城之西南角扬吴未城时正与越台相近长干之西北也唐以前江水逼石头李白诗白浪高于瓦官阁以此]
其二
海潮南去过寻阳牛渚由来险马当横江欲渡风波恶一水牵愁万里长
[唐时江南西道有九江郡卽江州也治浔阳县天寳元年改名浔阳郡干元初复为江州今为江西之九江府江水经其中下至扬州入海方舆胜覧牛渚山在太平州当涂县北三十里山下有矶古津渡也与和州横江渡相对隋师伐陈贺若弼从此北渡六朝以来为屯戍之地陆放翁入蜀记采石一名牛渚与和州对岸江面比瓜州为狭故隋韩擒虎平陈及本朝曹彬下江南皆自此渡然微风輙浪作不可行刘宾客云芦苇晚风起秋江鳞甲生王文公云一风微吹万舟阻皆谓此矶也太平府志牛渚矶屹然立江流之冲水势湍急大为舟楫之害元和郡县志马当山在江州彭泽县东北一百里横入大江甚为险絶往来多覆溺之惧太平御覧九江记曰马当山高八十丈周回四里在古彭泽县北一百二十里其山横枕大江山象马形回风急击波浪涌沸舟船上下多怀忧恐山际立马当山庙以祀之]
其三
横江西望阻西秦汉水东连扬子津白浪如山那可渡狂风愁杀峭帆人
[汉水出汉中之嶓冡山至汉口与岷江合流东至扬州为扬子江入海胡三省通鉴注扬子津在今眞州扬子县南是往来横渡处]
其四
海神来过恶风回浪打天门石壁开浙江八月何如此涛似连山喷雪来
[文苑英华作东方舆胜覧天门山在太平州当涂县西南三十里又名蛾眉山夹大江对峙东曰博望西曰梁山水经注钱塘县东有定已诸山皆西临浙江水流于两山之间江川急浚兼涛水昼夜再来来应时刻常以月晦及望尤大至二月八月最高峨峨二丈有余木华海赋波如连山]
其五
横江馆前津吏迎向余东指海云生郎今欲渡縁何事如此风波不可行
[太平府志采石驿在采石鎭濵江卽唐时之横江馆也在明为皇华驿按唐书百官志津尉掌舟梁之事永徽后废津尉置津吏上关八人中关六人下关四人无津者不置梁简文帝诗采菱渡头拟黄河郎今欲渡畏风波范德机云絶句一句一絶乃其大本其次句少意多极四咏而反复议论此篇气格合歌行之风使人咏叹而有无穷之思乃唐人所长也诸家诗非不佳然视李杜气格音调特异熟读自见]
其六
月晕天风雾不开海鲸东蹙百川回惊波一起三山动公无渡河归去来
[日晕主雨月晕主风木华海赋鱼则横海之鲸突扤孤游噏波则洪涟踧踖吹涝则百川倒流山谦之丹阳记江宁县北十二里濵江有三山相接卽名为三山旧时津济道也永乐一统志三山在应天府西南五十七里下临大江三峰排列故名古乐府公无渡河公竟渡河]

金陵城西楼月下吟
金陵夜寂凉风发独上高楼望吴越白云映水摇空城白露垂珠滴秋月月下沉吟久不归古来相接眼中稀解道澄江净如练令人长忆谢玄晖
[江淹别赋秋露如珠谢玄晖晚登三山还望京邑诗余霞散成绮澄江净如练]

东山吟
[一作醉过谢安东山原注土山去江宁城三十五里晋谢安携妓之所太平寰宇记土山在升州上元县南三十里按丹阳记晋太傅谢安旧隐会稽东山因筑土像之无岩石故谓土山也有林木台观娯游之所安常请朝中贤士子姓亲属会宴于此江南通志东山在江宁府城东南三十里一名土山晋谢安先隐居会稽东山旣出心尝思忆因筑土为山拟之寄怀欣赏晋书云谢安于土山营墅楼馆林竹甚盛每携中外子侄往来游集卽此地也]
携妓东土山怅然悲谢安我妓今朝如花月他妓古坟荒草寒白鸡梦后三百岁洒酒浇君同所欢酣来自作靑海舞秋风吹落紫绮冠彼亦一时此亦一时浩浩洪流之咏何必奇
[晋书谢安虽受朝寄然东山之志始末不渝毎形于言色及鎭新城尽室而行造泛海之装欲须经畧粗定自江道还东雅志未就遂遇疾笃怅然谓所亲曰昔桓温在时吾惧不全忽梦乘温舆行十六里见一白鸡而止乘温舆者代其位也十六里止今十六年矣白鸡主酉今太岁在酉吾病殆不起乎乃上疏逊位寻薨杨齐贤曰自安至太白时三百余岁耳一本作五百非是世说桓公伏甲设馔广延朝士因此欲诛谢安王坦之王甚遽问谢曰当作何计谢神意不变谓文度曰晋祚存亡在此一行相与俱前王之恐状转见于色谢之寛容愈表于貌望阶趋席方作洛生咏讽浩浩洪流桓惮其旷远乃趣解兵]

僧伽歌
[太平广记僧伽大师西域人姓何氏唐龙朔初来游北土隶名于楚州龙兴寺后于泗州临淮县信义坊乞地施标将建伽蓝于标下掘得古香积寺铭记并金像一躯上有普照王佛字遂建寺焉景龙二年中宗皇帝遣使迎师入内道场尊为国师寻出居荐福寺尝独处一室其顶上有一穴恒以絮塞之夜则去絮香从顶穴中出烟气满房非常芳馥及晓香还入顶穴中又以絮窒之师尝濯足人取其水饮之痼疾皆愈一日中宗于内殿语师曰京师无雨已是数月愿师慈悲解朕忧迫师乃将瓶水泛洒俄顷阴云骤起甘雨大降中宗大悦诏赐所修寺额以临淮寺为名师请以普照王字为名盖欲依金像上字也中宗以照字是天后庙讳乃改为普光王寺御笔亲书以赐焉至景龙四年三月二日端坐而终中宗卽令于荐福寺起塔供养俄而大风歘起臭气满长安中宗问曰是何祥也近臣奏曰僧伽大师化缘在临淮恐是欲归彼处故现此变中宗心许其臭顿息顷刻之间竒香馥烈卽以其年五月送至临淮起塔供养中宗问万回师曰僧伽大师何人万回曰是观音化身也如法华经普门品云应以比丘身得度者卽见比丘身而为说法此卽是也传灯録泗州僧伽大师世谓观音大士应化也但此土有缘之众乃谓大师自西国来唐高宗时至长安洛阳行化歴吴楚间身执杨枝混于缁流或问师何姓答曰我姓何又问师是何国人师曰我何国人寻于泗上欲构伽蓝因宿州民贺跋氏舍所居师曰此本为佛宇令掘地果得古碑云香积寺卽齐李龙建所剏又获金像众谓然灯如来师曰普光王佛也因以为寺额景龙二年中宗遣使迎大师至辇毂深加礼异命住大荐福寺三年三月三日大师示灭伽具牙切音茄]
眞僧法号号僧伽有时与我论三车问言诵咒几千徧口道恒河沙复沙此僧本住南天竺为法头陀来此国戒得长天秋月明心如世上靑莲色意淸凈貌棱棱亦不减亦不増瓶里千年舍利骨手中万岁胡孙藤嗟予落泊江淮久罕遇眞僧说空有一言忏尽波罗夷再礼浑除犯轻垢
[三车谓羊车鹿车牛车也法华经长者告诸子言羊车鹿车牛车今在门外可以游戏汝等于此火宅宜速出来注云羊车喻声闻乘鹿车喻缘觉乘牛车喻菩萨乘俱以运载为义方便设施旧说声闻不能化他如羊不顾后羣故以羊车譬声闻乘缘觉是法行人从他如法少自推义多故以鹿车譬缘觉乘鹿不依人故也或云譬鹿犹有回顾之慈菩萨慈悲化物如牛之安忍运载故以牛车譬菩萨乘琦谓当是以三兽之力有大小三车之所载有多寡喻三乘诸贤圣道力之浅深耳恒河西域中水名释典谓西域香山顶上有无热恼池四方流出四水其东方之水谓之殑伽河卽恒河也广四十里水中之沙微细如麫佛说法之处皆与此河相近故常取以为喻云如恒河中所有沙数盖言其数之极多非算数所能知者耳刘昫唐书天竺国卽汉之身毒国或云婆罗门地也在葱岭西北周三万余里其中分为五天竺一曰中天竺二曰东天竺三曰南天竺四曰西天竺五曰北天竺地各数千里城邑数百南天竺际大海北天竺拒雪山四周有山为壁南面一谷通为国门东天竺东际大海与扶南林邑邻接西天竺与罽宾波斯相接中天竺据四天竺之会其都城周围七十余里北临禅连河云法苑珠林西云头陀此云抖擞能行此法卽能抖擞烦恼去离贪着如衣抖擞能去尘垢是故从喻为名锦绣万花谷头陀梵语云杜多汉言抖擞谓三毒如尘坌眞心此人能振掸除去故今讹称头陀陈永阳王解讲疏戒与秋月共明禅与春池共洁华严经菩提心者犹如莲花不染一切诸罪垢故僧肇维摩诘经注天竺有靑莲花其叶修广靑白分明世说孙兴公见林公棱棱露其爽心经是诸法空相不生不灭不垢不净不减不增魏书佛旣谢世香木焚尸灵骨分碎大小如粒击之不坏焚亦不焦或有光明神验胡言谓之舍利弟子收奉置之寳瓶竭香花致敬慕法苑珠林舍利者西域梵语此云骨身恐滥凡夫死人之骨故存梵本之名舍利有三种一是骨舍利其色白二是髪舍利其色黒三是肉舍利其色赤是佛舍利椎打不碎是弟子舍利椎击便破矣杨齐贤曰胡孙藤乃藤杖手所执者后汉书西域传淸心释累之训空有兼遣之宗章怀太子注不执着为空执着为有兼遣谓不空不有虚实两忘也鸠摩罗什维摩诘经注佛法有二种一者有二者空若常在有则累于想着若常在空则舍于善本若空有迭用则不设二过犹日月代明万物以成胡三省通鉴注释氏以面陈悔过为忏波罗夷者华言弃谓犯此罪者永弃佛法边外法苑珠林云波罗夷者此云极重罪是也轻垢罪者比重减轻一等凡玷污净行之类皆是据梵网轻重戒有十犯者得波罗夷罪轻戒有四十八犯者为轻垢罪广川书跋僧伽传蒋颖叔作其谓李太白尝以诗与师论三车者误也诗鄙近知非太白所作世以昔人类在集中信而不疑且未尝深求其言而知其不类予为之校其年始知之太白死在代宗元年上距大足二年壬寅为六十年而白生当景龙四年白生九岁固不与僧伽接然则其诗为出于世俗而复不考岁月殆湼其服者托白以为重而儒者信之又増异也忏义鉴切搀去声]

白云歌送刘十六归山
楚山秦山皆白云白云处处长随君长随君君入楚山里云亦随君渡湘水湘水上女萝衣白云堪卧君早归
[通鉴地理通释湘水出全州淸湘县阳朔山东入洞庭北至衡州衡阳县入江楚辞被薜荔兮带女萝方弘静曰太白赋新莺百啭与白云歌无咏物句自是天仙语他人稍有拟象即属凡辞]

金陵歌送别范宣
石头巉岩如虎踞凌波欲过沧江去钟山龙盘走势来秀色横分歴阳树四十余帝三百秋功名事迹随东流白马小儿谁家子泰淸之岁来关囚金陵昔时何壮哉席卷英豪天下来冠葢散为烟雾尽金舆玉座成寒灰扣剑悲吟空咄嗟梁陈白骨乱如麻天子龙沉景阳井谁歌玉树后庭花此地伤心不能道目下离离长春草送尔长江万里心他年来访南山皓
[张勃吴录刘备曾使诸葛亮至京因观秣陵山阜乃叹曰钟山龙蟠石头虎踞帝王之宅也景定建康志石头山在城西二里按舆地志环七里一百步缘大江南扺秦淮口去台城九里自六朝以来皆守石头以为固以王公大臣领戍军为鎭其形胜葢必争之地也一綂志石头山在应天府西二里蜀汉诸葛亮云石头虎踞是也陆放翁入蜀记望石头山不甚高然峭立江中缭绕如垣墙凡舟皆由此下至建康故江左有变必先固守石头真控扼要地也元和郡县志钟山在润州上元县西北十八里按舆地志古金陵山也邑县之名由此而立吴大帝时蒋子文发神异于此封为蒋侯改山曰蒋山宋复名钟山江表上已常游于此为众山之杰六朝事迹锺阜图经云在县东北周回六十里高一百五十八丈东连靑龙山西临靑溪南自锺浦下入秦淮北接雉亭山汉末秣陵尉蒋子文逐盗死于钟山呉大帝为立庙封曰蒋侯大帝祖讳锺因改名曰蒋山按丹阳记云京师南北并连山岭而蒋山岧嶤嶷异其形象龙实作扬都之镇诸葛亮尝至京观秣陵山阜云钟山龙蟠葢谓此也杨齐贤曰和州歴阳郡治歴阳县建康图经西至本府界十里自界首至和州八十三里从采石而济葢南北往来要津又曰按纪年自孙权定都建邺传四主五十九年而晋并之元帝渡江传十一主一百三年而宋代之宋传八主六十年而齐代之齐传七主二十四年而梁代之梁传四主五十六年而陈代之陈传五主三十三年而隋并之凡三十九主三百三十五年萧士赟曰按史书自呉大帝建都金陵后歴晋宋齐梁陈凡六代共三十九主此言四十余帝者并其推尊者而混言之也自呉大帝黄武元年壬寅岁至陈祯明三年已酉共三百六十八年吴亡后歇三十六年只三百三十二年此言三百秋者举成数而言耳按六代建都之岁只三百三十二年杨氏于宋齐梁交代之岁各重数一年故误为三百三十五也白马小儿谓侯景隋书大同中童谣曰靑丝白马寿阳来其后侯景破丹阳乗白马以靑丝为羁勒梁书太清二年八月侯景举兵反十月已亥景自横江济于采石辛亥景师至京三年三月攻陷宫城南齐书元嘉七年太一在八宫关囚恶岁南史侯景矫诏禅位将登太极殿丑徒数万同共吹唇唱吼而上后汉书雷震四海席卷天下章怀太子注席卷言无余也江淹恨赋丧金舆及玉乗谢庄孝武宣贵妃诔金缸暧兮玉座寒曹植酒赋或扬袂屡舞或扣剑淸歌陈书后主闻兵至从宫人十余出后堂景阳殿将自投于井袁宪侍侧苦谏不从后阁舍人夏侯公韵又以身蔽井后主与争久之方得入焉及夜为隋军所执六朝事迹景阳井台城中景阳宫井也按南史隋克台城陈后主与张丽华孔贵嫔俱入井隋军出之故杜牧之诗云三人出眢井谓此也其井有石栏上多题字旧传云栏有石脉以帛拭之作臙脂痕或云石脉之色类臙脂故云陈书后主毎引宾客对贵妃等游宴使诸贵人及女学士与狎客共赋新诗互相赠荅采其尤艶丽者以为曲词被以新声选宫女有容色者以千百数令习而歌之分部迭进持以相乐其曲有玉树后庭花临春乐等大指所归皆美张贵妃孔贵嫔之容色也其畧曰璧月夜夜满琼树朝朝新通典玉树后庭花堂堂黄鹂留金钗两臂垂并陈后主所造恒与宫中女学士及朝臣相唱和为诗太乐令何胥采其尤轻艶者以为此曲南山皓谓汉之四皓四皓在秦时始入蓝田山后又入地肺山汉时匿终南山终南山广八百余里横亘关中南面故亦谓之南山凡蓝田地肺诸山亦南山之支脉矣四皓事详后廿二卷注]

李太白诗集注卷七



凤尾竹客手录李太白诗集注卷八
钱塘王琦撰

秋浦歌十七首
其一
秋浦长似秋萧条使人愁客愁不可度行上东大楼正西望长安下见江水流寄言向江水汝意忆侬不遥传一掬泪为我达扬州
[唐池州有秋浦县其地有秋浦水故取以立名隶江南西道江南通志大楼山在池州府城南六十里自称我为侬呉语也小尔雅两手谓之掬不方鸠切音近浮掬音菊]
其二
秋浦猿夜愁黄山堪白头青溪非陇水翻作断肠流欲去不得去薄游成久游何年是归日两泪下孤舟
[江南通志黄山在池州府城南九十里高百余丈清溪在池州府城北五里源出考溪与上路岭水合流经郡城至大江陇头歌陇头流水鸣声幽咽遥望秦川肝肠断絶谢灵运诗薄游似邴生]
其三
秋浦锦駞鸟人间天上稀山鸡羞渌水不敢照毛衣
[太平寰宇记歙州土产駞鸟郡国志云翎下靑黄相映若垂绶其状如蜀鸡背如朱祥符新安图经駞鸟一名楚雀尤爱其羽中矰弋则守死不动海录碎事駞鸟出秋浦如吐绶鸡博物志山鸡有美毛自爱其色终日映水目眩则溺死]
其四
两鬓入秋浦一朝飒已衰猿声催白发长短尽成丝
[陆放翁曰李太白往来江东池州所赋尤多如秋浦歌十七首及九华山清溪白笴陂玉镜潭诸诗是也秋浦歌云秋浦长似秋萧条使人愁又云两鬓入秋浦一朝飒已衰猿声催白发长短尽成丝则池州之风物可见矣然观太白此歌高妙乃尔则知姑熟十咏决为赝作也杜牧之池州诸诗正尔观之亦清婉可爱若与太白诗并读醇醨异味矣]
其五
秋浦多白猿超腾若飞雪牵引条上儿饮弄水中月
[新序子独不见夫玄猿乎从容游戏超腾往来]
其六
愁作秋浦客强看秋浦花山川如剡县风日似长沙
[一统志秋浦在池州府城西南八十余里阔三十里四时景物宛如潇湘洞庭九域志剡县在越州会稽郡东南一百八十里唐时潭州治长沙县亦谓之长沙郡隶江南西道潇湘洞庭皆在其境内剡音闪]
其七
醉上山公马寒歌宁戚牛空吟白石烂泪满黑貂裘
[山公骑马事见五卷襄阳曲注艺文类聚琴操曰宁戚饭牛车下叩角而商歌曰南山矸白石烂生不逢尧与舜禅短布单衣裁至骭长夜冥冥何时旦齐桓公闻之举以为相战国策苏秦说秦王书十上而说不行黒貂之裘敝]
其八
秋浦千重岭水车岭最奇天倾欲堕石水拂寄生枝
[一统志水车岭在池州府齐山胡震亨曰贵池志县西南七十里有姥山又五里为水车岭陡峻临渊奔流冲激恒若桔槔之声旧注以为在齐山者误名医别录寄生松上杨上枫上皆有形类一般但根津所因处为异则各随其树名之生树枝间根在枝节之内叶圆靑赤厚泽易折旁自生枝节冬夏生四月花白五月实赤大如小豆处处皆有蜀本草诸树多有寄生茎叶并相似云是乌鸟食一物子粪落树上感气而生叶如橘而厚软茎如槐而肥脆]
其九
江祖一片石靑天扫画屏题诗留万古绿字锦苔生
[一统志江祖山在池州府城西南二十五里有一石突然出水际其高数丈上有仙人迹名曰江祖石]
其十
千千石楠树万万女贞林山山白鹭满涧涧白猿吟君莫向秋浦猿声碎客心
[首四句皆迭二字葢仿古诗中靑靑河畔草一体唐本草石楠叶似〈艹网〉草凌冬不凋关中者叶细江以南者叶长大如枇杷颜师古汉书注女贞树冬夏常靑未尝凋落若有节操故以名焉]
其十一
逻人横鸟道江祖出鱼梁水急客舟疾山花拂面香胡
[胡震亨曰贵池志城西六十里李阳河出李阳大江中流有石槎牙横突为拦江罗叉二矶罗叉今本作逻人误琦按鸟道是高山峭岭人迹稀到之处而逻叉横其间今以水中矶石当之亦恐未是又鱼梁论其迹亦当在池州注者或以徽州之鱼梁当之不知徽州之水南流入于浙江池州之水北流入于安庆大江源流各异未可混也逻郎佐切罗去声又音罗]
其十二
水如一疋练此地卽平天耐可乗明月看花上酒船
[论衡见其上若一匹练状练熟素缯也田汝成曰杭人言寜可曰耐可音如能汉书扬越之人耐暑注与能同李太白诗耐可乗明月又耐可乗流直上天皆读如能郑康成礼记注耐古书能字也]
其十三
渌水净素月月明白鹭飞郎听采菱女一道夜歌归
[尔雅翼呉楚风俗当菱熟时士女相与采之故有采菱之歌以相和为繁华流荡之音]
其十四
炉火照天地红星乱紫烟〈赤皮〉郎明月夜歌曲动寒川
[炉火杨注以为炼丹之火萧注以为渔人之火二火俱不能照及天地其说固非胡注谓山川藏丹处毎夜必发火光所在有之舆地纪胜宣州有朱砂山石窍中毎发红色其大如月又赤溪神龙初有赤气冲天诏凿之溪水尽赤第难定其所咏何处此解亦未是琦考唐书地理志秋浦固产银产铜之区所谓炉火照天地红星乱紫烟者正是开矿处冶铸之火乃足当之郎亦即指冶夫而言于用力作劳之时歌声远播响动寒川令我闻之不觉愧赧葢其所歌之曲适有与心相感者故耳〈赤皮〉字当属已而言旧注谓〈赤皮〉郎为呉音歌者助语之词或谓是土语呼其所欢之词俱属强解〈赤皮〉乃版切难上声面惭而赤也亦作赧义同]
其十五
白发三千丈缘愁似个长不知明镜里何处得秋霜
[起句奇甚得下文一解字字皆成妙义洵非仙才那能作此]
其十六
秋浦田舎翁采鱼水中宿妻子张白鹇结罝映深竹
[图经本草白鹇出江南雉类也白色而背有细黒文可畜西京赋结罝百里薛综注罝网也罝咨邪切音嗟]
其十七
桃波一步地了了语声闻闇与山僧别低头礼白云
[本集二十卷内有清溪玉镜潭宴别诗注云潭在秋浦桃胡陂下是桃波乃桃陂之讹无疑矣闇默也闇音阴又音庵]

当涂赵炎少府粉图山水歌
[唐时宣城郡有当涂县隶江南西道少府县尉之称清波杂志古治百里之邑令附其俗尉督其奸故令曰明府尉曰少府懒眞子令呼明府故尉呼少府以亚于县令]
峨睂高出西极天罗浮直与南溟连名工绎思挥彩笔驱山走海置眼前满堂空翠如可扫赤城霞气苍梧烟洞庭潇湘意渺绵三江七泽情洄沿惊涛汹涌向何处孤舟一去迷归年征帆不动亦不旋飘如随风落天边心摇目断兴难尽几时可到三山巅西峰峥嵘喷流泉横石蹙水波潺湲东崖合沓蔽轻雾深林杂树空芊绵此中冥昧失昼夜隐几寂听无鸣蝉长松之下列羽客对座不语南昌仙南昌仙人赵夫子妙年歴落靑云士讼庭无事罗众宾杳然如在丹靑里五色粉图安足珍眞山可以全吾身若待功成拂衣去武陵桃花笑杀人
[四川通志峨眉山在嘉定州峨眉县南一百里两山相对状如峨眉故名周围千里高八十里有石龛一百十二大小洞四十南北有台重岩复涧莫测远近为蜀山第一佛刹以千百计昔西竺僧谓其高出五岳秀甲九州岛为震旦国第一山元和郡县志罗浮山在循州博罗县西北二十八里罗山之西有浮山葢蓬莱之一阜浮海而至与罗山并体故曰罗浮高三百六十丈周回三百二十七里峻天之峰四百三十有二庄子南溟者天池也李洪范曰广大窈冥故以溟为名谢灵运诗空翠难强名薛应旗浙江通志赤城山在台州天台县北六里土皆赤色状似云霞望之如雉堞然右有玉京洞道书第六洞天也苍梧烟用苍梧白云事见七卷注洞庭潇湘俱见一卷惜余春赋注三江之名不一以岷山之江为中江嶓冡之江为北江豫章之江为南江此说禹贡之三江也或以松江钱塘江浦阳江为三江或以松江东江娄江为三江此说呉越之三江也或以岷江为西江澧江为中江湘江为南江此说岳阳之三江也此诗从画意泛说不必定指一处子虚赋楚有七泽后只称云梦一泽其六皆未详所在谢灵运诗水涉尽洄沿逆流而上曰洄顺流而下曰沿三山蓬莱方丈瀛洲三仙山也谢灵运诗石浅水潺湲李善注潺湲水流貌吕延济注潺湲水声谢朓诗兹山亘百里合沓与云齐吕向注合沓高貌谢朓诗阡眠起杂树吕延济注阡眠远望貌芊绵卽阡眠也王弼易注造物之始始于冥昧鲍照芜城赋凝思寂听水经注汉成帝时九江梅福为南昌尉后一旦舍妻子去九江传云得仙武陵桃花见二卷注沿音延]

永王东巡歌十一首
[刘昫唐书永王璘玄宗第十六子也天寳十四载十一月安禄山反范阳十五载六月玄宗幸蜀至汉中郡下诏以璘为山南东路及岭南黔中江南西路四道节度采访等使江陵郡大都督七月璘至襄阳九月至江陵召募士将数万人恣情补署江淮租赋山积于江陵破用巨亿因有异志肃宗闻之诏令归觐于蜀璘不从十二月擅引舟师东下甲仗五千人趋广陵璘生于宫中不更人事其子襄城王〈亻易〉勇而有力握兵权为左右眩惑遂谋狂悖]
其一
永王正月东出师天子遥分龙虎旗楼船一举风波静江汉翻为鴈鹜池
[骆宾王荡子从军赋楼船一举争沸腾汉书严助传陛下以四海为境九州岛为家八薮为圃江汉为池太平御覧图经曰梁孝王有雁鹜池周围四里梁王所凿王筠诗日照鸳鸯殿萍生雁鹜池萧士赟曰咏永王出师而表之以天子遥分龙虎旗夫子作春秋书王之意也百世而下未有发明之者鹜有木务二音]
其二
三川北虏乱如麻四海南奔似永嘉但用东山谢安石为君谈笑静胡沙
[汉书音义应劭曰三川今河南郡也韦昭曰有河洛伊故曰三川也晋懐帝永嘉五年刘曜陷洛阳百官士庶死者三万余人中原衣冠之族相率南奔避乱江左天寳十四年安禄山起兵北地遂破两京士君子多以家渡江东与永嘉时事极相似]
其三
雷鼓嘈嘈喧武昌云旗猎猎过寻阳秋毫不犯三呉悦春日遥看五色光
[荀子雷鼓在侧而耳不闻杨倞注雷鼓大鼓声如雷者鲍照诗嘈嘈晨鼓鸣李善注埤苍曰嘈嘈声众也上林赋靡云旗张揖注画熊虎于旒为旗似云气鲍照诗猎猎晓风遒吕延济注猎猎风声武昌县名唐时属鄂州江夏郡东至寻阳郡六百里寻阳亦县名唐属江州寻阳郡以在寻水之阳故名后汉纪邓禹佐命位冠诸臣尝言曰我尝将百万众秋毫不犯未尝妄杀一人子孙必当大兴范成大呉郡志三呉之说世未有定论十道四番志以呉郡及丹阳呉兴为三呉又以义兴呉兴及呉郡为三呉郡国志谓呉兴义兴呉郡为三呉又云丹阳亦曰三呉元和郡国图志亦曰呉郡与呉兴丹阳为三呉郦道元注水经云建中阳羡周嘉上书以县远赴会至难求得分置遂以浙江西为呉东为会稽后分为三号三呉呉兴呉郡会稽其一焉越絶书军上有气五色相连与天相抵此军应不可攻攻之无后南史王僧辩传贼望官军上有五色云]
其四
龙盘虎踞帝王州帝子金陵访古丘春风试暖昭阳殿明月还过鳷鹊楼
[一统志南京古金陵之地自周末时已有王气秦始皇谓东南有天子气诸葛亮谓龙蟠虎踞眞帝王之都卽此地也谢朓诗金陵帝王州南齐书羊贵嫔居昭阳殿西范贵妃居昭阳殿东隋书侯景作乱遂居昭阳殿一统志昭阳殿乃太后所居在台城内呉均诗春生鳷鹊楼是皆谓金陵之昭阳殿鳷鹊楼也旧注以为在长安者非是]
其五
二帝巡游俱未回五陵松栢使人哀诸侯不救河南地更喜贤王远道来
[时玄宗在蜀肃宗卽位灵武故云二帝巡游俱未回五陵高祖太宗高宗中宗睿宗之陵也唐会要高祖葬献陵在京兆府三原县界太宗葬昭陵在京兆府醴泉县界高宗葬干陵在京兆府奉天县界中宗葬定陵在京兆府富平县界睿宗葬桥陵在京兆府奉先县界杨齐贤曰河南洛阳也时禄山据洛阳]
其六
丹阳北固是呉关画出楼台云水间千岩烽火连沧海两岸旌旗绕碧山
[唐时江南东道有丹阳卽润州也领丹徒丹阳金坛延陵四县今为镇江府太平寰宇记北固山在润州丹徒县北一里南徐州记云城西北有别岭斜入江三面临水高数十丈号曰北固刘祯京口记云回岭入江悬水峻壁旧北顾作固字梁高祖云作镇作固诚有其语然北望海口实为壮观以理而推宜改为顾望之顾舆地志云天淸景明登之望见广陵城如在靑霄中相去鸟道五十余里方舆胜覧北固山在镇江府州北一里回岭下临长江其势险固卽府治所据及甘露寺基建康实录梁武帝幸京口登北固楼改名北顾]
其七
王出三江按五湖楼船跨海次扬都战舰森森罗虎士征帆一一引龙驹
[周礼东南曰扬州其川三江其浸五湖贾公彦疏按禹贡云九江今在庐江寻阳南皆东合为大江扬州所以得有三江者江至寻阳南合为一东行至扬州入彭蠡复分为三道而入海故得有三江也韵会徐按江出岷山至楚都名南江至浔阳为九道名中江至南徐州名北江入海琦按禹贡以岷江之委为中江汉水之委为北江三江仅有其二郑康成以彭蠡之水为南江以备三江之数其说近是而驳者纷纷然详其水道辨其大小则诸说未免近讹不可为据若他书所称三江之名亦多各随地而分与禹贡周礼所记之三江不必相同学者或据其一说而争以相难其何以异于扣盘扪烛之见也欤玉海五湖在苏州西四十里太平寰宇记太湖者以其广大名之又名五湖韦昭三呉郡国志云太湖边有游湖莫湖胥湖贡湖就太湖为五湖又云胥湖蠡湖洮湖滆湖就太湖为五也又云天下如此者五虞仲翔川渎记云太湖东通长洲松江水南通乌程霅溪水西通义兴荆溪水北通晋陵滆湖水西南通嘉兴韭溪水凡五道谓之五湖徐陵陈王九锡文驰御楼船直跨沧海左传凡师一宿为舍再宿为信过信为次释名释船篇上下重床曰舰四方施板以御矢石其内如牢槛也周礼虎士八百人郑玄注虎士徒之选有勇力者徐陵诗白马号龙驹雕鞍名镂衢舰音槛]
其八
长风挂席势难回海动山倾古月摧君看帝子浮江日何似龙骧出峡来
[谢灵运诗挂席拾海月古月胡字隐语也出十六国春秋见四卷注晋书武帝纪咸寜五年十一月大举伐呉遣龙骧将军王浚广武将军唐彬率巴蜀之卒浮江而下]
其九
祖龙浮海不成桥汉武寻阳空射蛟我王楼舰轻秦汉却似文皇欲渡辽
[祖龙秦始皇也事见二卷注水经注三齐畧记曰始皇于海中作石桥海神为之竖柱始皇求与相见神曰我形丑莫图我形当与帝相见乃入海四十里见海神左右莫动手工人潜以脚画其状神怒曰帝负约速去始皇转马还前脚犹立后脚随奔仅得登岸画者溺死于海汉书武帝纪元封五年冬行南巡狩自寻阳浮江亲射蛟江中获之陈书楼舰马步直指临川胡三省通鉴注楼舰卽楼船两面施重板列战格故谓之楼舰文皇帝卽太宗也刘昫唐书太宗本纪贞观十九年二月庚戌上亲统六军发洛阳四月癸卯誓师于幽州城南因大享六军以遣之五月丁丑车驾渡辽萧士赟曰合十一篇观之此篇用事非伦句调鄙俗伪赝无疑识者必能辨之]
其十
帝宠贤王入楚关扫淸江汉始应还初从云梦开朱邸更取金陵作小山
[尔雅楚有云梦郭璞注今南郡华容县东南巴丘湖是也邢昺疏周礼荆州其泽薮曰云瞢郑注云云瞢在华容禹贡云云土梦作乂又昭二年左传楚子与郑伯田于江南之梦又定四年楚子涉雎济江入于云中杜预云南郡枝江县西有云梦城江夏安陆县东南亦有梦城或曰南郡华容县东南有巴丘湖江南之梦也云梦一泽而每处有名者司马相如子虚赋云云梦者方九百里则此泽跨江南北亦得单称云单称梦瞢卽梦也郑樵注江北为云江南为梦云今之玉沙监利景陵等县是梦今之公安石首建寜等县是太平寰宇记云梦泽在安州安陆县东南阔数里南接荆襄谢朓诗黄旗映朱邸李善注史记曰诸侯朝天子于天子之所立宅舍曰邸诸侯王朱户故曰朱邸方舆胜览钟山在今上元县东北十八里舆地志古曰金陵山小山用淮南王小山事然借作山岭用与古说不同邸音底]
其十一
试借君王玉马鞭指挥戎虏坐琼筵南风一扫胡尘静西入长安到日边
[太平御览语林曰诸葛武侯与司马宣王在渭濵将战宣王戎服莅事使人视武侯素舆葛巾持白羽扇指麾三军皆随其进止宣王闻而叹曰可谓名士谢朓诗端仪穆金殿敷敎藻琼筵日边杨萧二注皆引晋明帝不闻人从日边来之语以为后人称帝都为日边因此琦按晋书陆云传已有云间陆士龙日下荀鸣鹤之对似不始于东晋盖日为君象故邦畿之地有日边日下之名耳渔隐丛话蔡寛夫诗话云太白之从永王璘世颇疑之唐书载其事甚畧亦不明辨其是否独其诗自序云半夜水军来寻阳满旌旃空名适自误廹胁上楼船徒赐五百金弃之若浮烟辞官不受赏翻谪夜郎天太白岂从人为乱者哉葢其学本出纵横以气侠自任当中原扰攘时欲藉之以立奇功故其东巡歌有但用东山谢安石为君谈笑静胡沙之句其卒章云南风一扫胡尘静西入长安到日边亦可见其志矣大抵才高意广如孔北海之徒固未必有成功而知人料事尤其所难议者或责以璘之猖獗而欲仰以立事不能如孔巢父萧颕士察于未萌是矣若其志亦可哀矣]

上皇西巡南京歌十首
[天宝十五载六月安禄山兵破潼关帝出幸蜀七月庚辰帝次蜀郡八月癸巳皇太子卽皇帝位于灵武尊帝曰上皇天帝至德二载十月丁巳皇帝复京师癸亥遣太子太师韦见素迎上皇天帝于蜀郡十二月丙午上皇天帝至自蜀郡戊午大赦以蜀郡为南京蜀地于天下近西而谓之南京者以其在长安之南故也]
其一
胡尘轻拂建章台圣主西廵蜀道来剑壁门高五千尺石为楼阁九天开
[三辅黄图建章宫有神明台应德琏有侍五官中郎将建章台集诗庾肩吾有过建章故台诗张载剑阁铭惟蜀之门作镇作固是曰剑阁壁立千仞吕延济注剑阁言其峰如剑其势如阁元和郡县志大剑鎭在剑州普安县东四十八里本姜维拒锺会垒也去开远戍东十一里其山峭壁千丈下瞰絶涧飞阁以通行旅老学庵笔记剑门关皆石无寸土]
其二
九天开出一成都万戸千门入画图草树云山如锦绣秦川得及此间无
[汉书地理志蜀郡有成都县然唐时统谓蜀郡为成都鲁灵光殿赋千门相似万戸如一胡三省通鉴注秦地四塞以为固渭水贯其中渭川左右沃壤千里世谓之秦川]
其三
华阳春树似新丰行入新都若旧宫桞色未饶秦地绿花光不减上阳红
[华阳国志蜀志云地称天府原曰华阳是称蜀地为华阳其来旧矣或以唐书地理志蜀郡有华阳县有新都县为实指二县而云不知华阳县旧名蜀县至干元二年始更名至德中尚无此称而新都以旧宫相比则非实指二县可知若夫德阳乃汉州之郡名南至蜀郡百里玄宗未尝驻跸于此何得以新丰相拟耶西京杂记太上皇徙长安居深宫凄怆不乐高祖因左右问其故以平生所好皆屠贩少年酤酒卖饼斗鸡蹴踘以此为欢今皆无此故以不乐高祖乃作新丰移诸故人实之太上皇乃悦高祖旣作新丰并移旧社衢巷栋宇物色惟旧士女老幼相携路首各知其室放牛马鸡鸭于通途亦竞识其家匠人呉寛所营也移者皆悦其似而德之故竞加赏赠月余致累百金萧士赟曰肃宗卽位灵武尊明皇为太上皇故用此事上阳宫名见二卷注]
其四
谁道君王行路难六龙西幸万人欢地转锦江成渭水天回玉垒作长安
[天子驾六书称若朽索之驭六马汉书袁盎传今陛下骋六飞是也何休公羊传注天子马曰龙高七尺以上称车驾为六龙其义疑出于出或谓取时乘六龙以御天之义又或谓韩非子黄帝驾象车而六蛟龙春秋命歴序有神人右耳苍色大肩驾六龙出辅号曰神农六龙字义本此者非也锦江卽岷江也刘逵蜀都赋注谯周益州志曰成都织锦旣成濯于江水其文分明胜于初成他水濯之不如江水也太平寰宇记濯锦江卽蜀江水至此濯锦锦彩鲜润于他水故曰濯锦江九域志笮桥江水亦名濯锦江俗云以此水濯锦鲜明渭水出今临洮府渭源县之鸟鼠山东流遶西安府城之北西安府卽唐之西京也又东流至华阴县入于河凡秦地诸水若灞若浐若泾若沣若镐若潏若涝若彪莫不入之而后同归于河故秦中诸水惟渭为大元和郡县志玉垒山在彭州导江县西北二十九里蜀都赋曰包玉垒而为宇方舆胜览玉垒山在茂州汶川县东四里出璧玉名山志玉垒山在成都府灌县众峰丛拥远望无形惟云表崔嵬稍露山石莹洁可为器亦碔砆之类]
其五
万国同风共一时锦江何谢曲江池石镜更明天上月后宫亲得照蛾眉
[汉书终军传今天下为一万里同风剧谈录曲江池本秦世隑洲开元中疏凿遂为胜景其南有紫云楼芙蓉苑其西有杏园慈恩寺花卉环周烟水明媚都人游翫盛于中和上已之节彩幄翠帱匝于堤岸鲜车健马比肩撃毂上已卽赐宴臣僚京兆府大陈筵席长安万年两县以雄盛相较锦绣珍玩无所不施百辟会于山亭恩赐太常及教坊声乐池中备彩舟数只唯宰相三使北省官与翰林学士登焉毎岁倾动皇州以为盛观入夏则菰蒲葱翠桞阴四合碧波红蕖湛然可爱好事者赏芳晨翫淸景聨骑携觞亹亹不絶长安志升道坊龙华尼寺南有流水屈曲谓之曲江其深处下不见底司马相如赋云临曲江之隑州葢其所也华阳国志武都有一丈夫化为女子美而艶蜀王纳为妃不习水土欲去王必留之乃为东平之歌以乐之无几物故蜀王哀念之乃遣五丁之武都担土为妃作冢葢地数亩高七丈上有石镜太平寰宇记蜀王妃冡上有一石厚五寸径五尺莹彻号曰石镜]
其六
濯锦淸江万里流云帆龙舸下扬州北地虽夸上林苑南京还有散花楼
[岷江过成都为锦江至三峡为峡江至汉口为汉江至扬州为扬子江东流入海汉书地理志禹贡岷山在西徼外江水所出东南至江都入海过郡七行二千六百六十里此云万里者葢侈言其流之远耳左思诗振衣千仞冈濯足万里流马融广成颂张云帆施蜺帱方言南楚江湘凡船大者谓之舸龙舸画龙于大舟之首及两旁者也上林苑见七卷注一统志散花楼在成都府城东北隅杨齐贤曰成都志宣华苑城上有散花楼隋蜀王秀所立]
其七
锦水东流绕锦城星桥北挂象天星四海此中朝圣主峩眉山上列仙庭
[太平御览成都记曰府城本呼为锦城秦灭蜀张仪所筑也毎面各三里周回十二里高七丈华阳国志蜀郡有七桥直西门郫江中冲坮桥西南石牛门曰市桥城南曰江桥南渡流曰万里桥西上曰夷里桥亦曰笮桥从冲坮桥西出折曰长升桥郫江上西有永平桥长老传言李冰造七桥上应七星太平寰宇记汉州雒县七星桥昔秦李冰开江置七星桥桥各一铁锁上应七星故世祖谓呉汉曰安军宜在七星间谓五星日月云李膺记一长星桥今名万里二圆星桥今名安乐三玑星桥今名建昌四夷星桥今名笮桥五尾星桥今名禅尼六冲星桥今名永平七曲星桥今名升仙华阳国志犍为郡南安县有峨眉山山去县八十里孔子地图言有仙药名山洞天福地记峨眉山周围三百里名灵陵太妙之天在蜀嘉州]
其八
秦开蜀道置金牛汉水元通星汉流天子一行遗圣迹锦城长作帝王州
[水经注秦惠王欲伐蜀而不知道作五石牛以金置尾下言能屎金蜀王负力令五丁引之成道秦使张仪司马错寻路灭蜀因曰石牛道韵会汉水出兴元府嶓冡山至汉阳为漾水至武都为汉水一名沔水地理今释漾水出今陜西汉中府寜羌州北嶓冡山东至汉中府南郑县南为汉水汉水元通星汉流者言其所出高远如从星汉而来卽水从银汉落及黄河之水天上来意也琦按兴元府卽今汉中府为自秦入蜀咽喉要道金牛峡在沔县西一百七十里是五丁开道引石牛之处嶓冡山在沔县西一百二十里为汉水发源之所皆属汉中地首二句用此见蜀地自昔与中国隔远未尝为帝王巡幸以反起下文今得天子一行遂成都邑之美也一行犹一游一豫之意旧注以僧一行奏谶语当行万里事解之非是]
其九
水渌天靑不起尘风光和暖胜三秦万国烟花随玉辇西来添作锦江春
[三辅黄图项籍灭秦分其地为三以章邯为雍王都废丘司马忻为塞王都栎阳董翳为翟王都高奴谓之三秦通典三秦今关中秦川也玉辇见七卷注]
其十
剑阁重关蜀北门上皇归马若云屯少帝长安开紫极双悬日月照乾坤
[陆机诗胡马如云屯越骑亦星罗潘岳西征赋厌紫极之闲敞李善注紫极星名王者为宫以象之曹植上表曰情注于皇居心存乎紫极严沧浪曰以中一句对上二句以下一句收上三句是一法十首皆于萧条奔寄中作壮丽语是为得体举秦蜀形势不忘故都是为用意屯音豚]

峨眉山月歌
峨眉山月半轮秋影入平羌江水流夜发淸溪向三峡思君不见下渝州
[杨齐贤曰峨眉山在嘉州峨眉县罗目鎭平羌江在嘉州龙游县县中有平羌山资州淸溪县干德五年省入内江内江在州东九十八里资州东至昌州二百二十八里昌州南至渝州三百里自渝州明月峡至夔州西陵峡四千里巴峡明月峡巫峡是为三峡萧士赟曰图经平羌江在雅州严道县东北城下至嘉州亦号平羌江一统志平羌江在雅州城北旧传羌夷入宼诸葛亮于此平之故名]

峨眉山月歌送蜀僧晏入中京
[唐书肃宗本纪至德二载十二月以蜀郡为南京凤翔郡为西京西京为中京胡三省曰以长安在洛阳凤翔蜀郡太原之中故为中京]
我在巴东三峡时西看明月忆峨眉月出峨眉照沧海与人万里长相随黄鹤楼前月华白此中忽见峨眉客峨眉山月还送君风吹西到长安陌长安大道横九天峨眉山月照秦川黄金师子乘高座白玉麈尾谈重玄我似浮云滞呉越君逢圣主游丹阙一振高名满帝都归时还弄峨眉月 
[通典唐武德二年分夔州秭归巴东二县置归州后为巴东郡三峡峨眉俱见上首注元和郡县志江夏城西临大江西南角因矶为楼名黄鹤楼太平寰宇记黄鹤楼在鄂州江夏县西二百八十步昔费祎登仙毎乘黄鹤于此楼憩驾故号为黄鹤楼陆放翁入蜀记黄鹤楼旧传费祎飞升于此后忽乘黄鹤来归故以为楼号为天下絶景崔颢诗最传而太白奇句得于此者尤多今楼已废故址亦不复存问老吏云在石镜亭南楼之间正对鹦鹉洲犹可想见其地据此则南宋之初基址已不可考今之所立后人想象其处而为之者也胡三省通鉴注自大散关以北达于岐雍夹渭川南北岸沃野千里谓之秦川法苑珠林龟兹王造金师子座以大秦锦褥铺之令鸠摩罗什升而说法释氏要覧智度论问云何名师子座为佛化作为实师子为金银木石作耶荅云是号师子座非实也佛为人中师子凡佛所坐若床若地皆名师子座夫师子兽中独歩无畏能伏一切佛亦如是于九十六种外道一切人天中一切降伏得无所畏故称人中师子世说王夷甫容貌整丽妙于谈玄恒捉白玉柄麈尾与手都无分别重玄卽老子玄之又玄之义晋书索袭传味无味于恍惚之间兼重玄于众妙之内严沧浪曰是歌当识其主伴变幻之法题立峨眉作主而以巴东三峡沧海黄鹤楼长安陌秦川呉越伴之帝都又是主中主题用月作主而以风云作伴我与君又是主中主回环散见映带生辉眞有月映千江之妙巧转如蚕活变如龙回身作蠒嘘气成云不由思议造作殢音腻]

赤壁歌送别
[元和郡县志赤壁山在鄂州蒲圻县西一百二十里北临大江其北岸卽乌林与赤壁相对是周瑜用黄葢策焚曹公舟船败走处故诸葛亮论曹操危于乌林是也杨齐贤曰盛宏之荆州记蒲圻县沿江一百里南岸赤壁周瑜黄葢乘大舰破魏武兵于乌林乌林赤壁东西一百六十里也予尝往来江汉间研求赤壁所在正在今鄂州上流八十里与百人山相对江边石皆赤色故号为赤壁矶东坡赋所谓东望夏口西望武昌非曹公之赤壁也一统志赤壁山在武昌府城东南九十里唐元和志在蒲圻县西一百二十里图经云在嘉鱼县西七十里其地今属嘉鱼宋苏轼指黄州赤鼻山为赤壁按刘备居樊口进兵逆操遇于赤壁则赤壁当在樊口之上又赤壁初战操兵不利引次江北则赤壁当在江南亦不应在江北今江汉间言赤壁者五汉阳汉川黄州嘉鱼江夏惟江夏之说合于史]
二龙争战决雌雄赤壁楼船扫地空烈火张天照云海周瑜于此破曹公君去沧江望澄碧鲸鲵唐突留余迹一一书来报故人我欲因之壮心魄
[通鉴孙权以周瑜程普为左右督将兵与刘备并力逆曹操进与操遇于赤壁时操军众已有疾疫初一交战操兵不利引次江北瑜等在南岸部将黄葢曰操军方连船舰首尾相接可烧而走也乃取蒙冲斗舰数十艘载燥荻枯柴濯油其中裹以帷幕上建旌旗豫备走舸繋于其尾先以书遗操诈云欲降时东南风急葢以舰最着前中江举帆余船以次俱进去北军二里余同时发火火烈风猛船往如箭烧尽北船延及岸上营落烟炎张天人马烧溺死者甚众瑜等率轻锐继其后雷鼓大震北军大坏操引军从华容道步走汉书彭越传两龙方斗且待之项羽传羽使人谓汉王曰天下匈匈徒以吾两人愿与王挑战决雌雄母徒罢天下父子为也宋书高祖本纪因命纵火烟焰张天左传古者明王伐不敬取其鲸鲵而封之以为大戮杜预注鲸鲵大鱼名以喻不义之人呑食小国后汉书转相招结唐突诸郡唐突犯触也楞严经摧碎心魄]

江夏行
[唐时鄂州亦谓之江夏郡有江夏县属江南西道今之武昌府江夏县是]
忆昔娇小姿春心亦自持为言嫁夫壻得免长相思谁知嫁商贾令人却愁苦自从为夫妻何曾在乡土去年下扬州相送黄鹤楼眼看帆去远心逐江水流只言期一载谁谓歴三秋使妾肠欲断恨君情悠悠东家西舍同时发北去南来不逾月未知行李游何方作个音书能断絶适来往南浦欲问西江船正见当垆女红糚二八年一种为人妻独自多悲恓对镜便垂泪逢人只欲啼不如轻薄儿旦暮长追随悔作商人妇靑春长别离如今正好同欢乐君去容华谁得知
[黄鹤楼见峨眉山月歌注莫愁乐古辞闻欢下扬州相送楚山头探手抱腰看江水断不流演繁露今人谓出行资装为行李琦按杜氏左传注行李行人也后人多据之而訾以行装为行李者为非是方密之云使人行必有装郑当时之治行孟子之治任是已则以行李为随行之物何不可耶胡震亨注能善也呉音有此太平寰宇记南浦在鄂州江夏县南三里离骚云送美人兮南浦其源出京首山西入大江秋冬涸竭春夏泛涨商旅往来皆于浦停泊以其在郭之南故曰南浦古乐府胡姫年十五春日独当垆详见三卷注沈约诗洛阳繁华子长安轻薄儿江淹诗君行在天涯妾身长别离胡震亨曰太白江夏行及长干行并为商人妇咏而其源似出西曲葢古者呉俗好贾荆郢樊邓间尤盛男女怨旷哀吟清商诸西曲所由作也第其辞五言二韵节短而情有未尽太白往来襄汉金陵悉其人情土俗因采而演之为长什一从长干上巴峡一从江夏下扬州以尽乎行贾者之程而言其家人失身误嫁之恨盼归远望之伤使夫讴吟之者足动其逐末轻离之悔虽其才思足以发之而踵事以增华自从西曲本辞得来取材固有在也凡太白乐府皆非泛然独造必参观本曲之辞与所借用之曲之词始知其源流之自点化夺换之妙不独此二篇为然聊发凡资读者触解云]

怀仙歌
一鹤东飞过沧海放心散漫知何在仙人浩歌望我来应攀玉树长相待尧舜之事不足惊自余嚣嚣直可轻巨鳌莫载三山去我欲蓬莱顶上行
[十洲记沧海岛在北海中地方三千里去岸二十一万里海四面绕岛各广五千里水皆苍色仙人谓之沧海也楚辞望美人兮未来临风怳兮浩歌巨鳌事见四卷注]

玉眞仙人词
[胡震亨曰玉眞公主睿宗女也太极元年出家为道士筑观京师以居魏颢言太白为公主所荐达而太白亦有客公主别馆诗此词岂其所献于公主者欤]
玉眞之仙人时往太华峰清晨鸣天鼓飙歘腾双龙弄电不辍手行云本无踪几时入少室王母应相逢
[元和郡县志太华山在华州华阴县南八里云笈七籖九眞高上宝书神明经曰扣齿之法左相扣名曰打天钟右相扣名曰槌天磬中央上下相扣名曰鸣天鼓若卒遇凶恶不祥当打天钟三十六遍若经凶恶辟邪威神大咒当槌天磬三十六遍若存思念道致眞招灵当鸣天鼓以正中四齿相扣闭口缓颊使声虚而深响也汉武帝内传东方朔昔为太上使令到方丈助三天司命收录仙家朔到方丈但务游戏了不共营和气擅弄雷电激波扬风风雨失时阴阳错迕谢灵运诗弄波不辍手玩景岂停目元和郡县志少室山在河南府告成县西北五十里登封县西十里高十六里周回三十里颍水源出焉太平广记西王母者九灵太妙龟山金母也位配西方母养羣品天上天下三界十方女子之登仙者得道者咸所隶焉飙音标歘音忽]

淸溪行
淸溪淸我心水色异诸水借问新安江见底何如此人行明镜中鸟度屏风里向晚猩猩啼空悲远游子
[一作宣州淸溪淸溪在池州已见本卷首页注中元和郡县志新安江自歙州黟县界流入桐庐县东流入浙江萧士赟曰图经淸溪属宣城新安卽今徽州在唐为歙州在隋为新安郡凡水发源于徽者皆曰新安江自歙者出黟山自休宁者出率山自绩溪者出大嶂山自婺源者出浙山自浙江泝休宁为滩三百六十沈约有新安江水至淸浅见底诗陈释惠标咏水诗舟如空里泛人似镜中行江淹诗夜闻猩猩啼详见三卷注]

詶殷明佐见赠五云裘歌
[杨齐贤注五云裘者五色绚烂如云故以五云名之]
我吟谢朓诗上语朔风飒飒吹飞雨谢朓已没靑山空后来继之有殷公粉图珍裘五云色煜如晴天散彩虹文章彪炳光陆离应是素娥玉女之所为轻如松花落金粉浓似锦苔含碧滋远山积翠横海岛残霞飞丹映江草凝毫采掇花露容几年功成夺天造
[谢朓观朝雨诗朔风吹飞雨萧条江上来原注谢朓宅在当涂靑山下江南通志靑山在太平府城东南三十里齐宣城太守谢朓尝筑室山南又名谢公山有谢公井臼云泉帝王世纪西戎渠捜国服禹之德献其珍裘卢谌诗崇台非一干珍裘非一腋魏文帝诗丹霞蔽日彩虹垂天锺嵘诗品文体相辉彪炳可翫淮南子五彩争胜流漫陆离高诱注陆离美好貌谢庄月赋集素娥于后庭李周翰注嫦娥窃药奔月月色白故云素娥太上飞行九神玉经凡行玉淸之道出则诸天侍轩给玉童玉女各三千人行上清之道出则五宿侍卫给玉童玉女各一千五百人行太淸之道则五帝侍卫给玉童玉女各八百人江淹诗闺草含碧滋张铣注碧滋谓草色翠而滋繁颜延年诗积翠亦葱芊朓音眺煜音叶掇都活切端入声]
故人赠我我不违着令山水含淸晖顿惊谢康乐诗兴生我衣襟前林壑敛暝色袖上云霞收夕霏
[谢灵运石壁精舍还湖中诗昏旦变气候山水含淸辉林壑敛暝色云霞收夕霏李善注霏云飞貌言裘上所画具此诗意]
羣仙长叹惊此物千崖万岭相萦郁身骑白鹿行飘飖手翳紫芝笑披拂相如不足夸鹔鹴王恭鹤氅安可方瑶台雪花数千点片片吹落春风香为君持此凌苍苍上朝三十六玉皇下窥夫子不可及矫手相思空断肠
[曹植诗忽逢二童颜色鲜好乘彼白鹿手翳芝草广韵翳隐也奄也鄣也西京杂记司马相如以所著鹔鹴裘就市人杨昌贳酒张华禽经注鹔鹴鸟名其羽可为裘以辟寒世说孟昶未达时家在京口尝见王恭乘高舆披鹤氅裘于时微雪昶于篱间窥之叹曰此真神仙中人鹤氅析鹤羽而为衣也鲍照诗胡风吹朔雪千里度龙山集君瑶台里飞舞两楹间张铣注瑶玉也以玉饰台也萧士赟曰曰三十六玉皇卽所谓三十六天帝也详见三卷注矫手举手也陆机诗矫手顿世罗氅昌两切昌上声]

临路歌
[按李华墓志谓太白赋临终歌而卒恐此诗卽是路字葢终字之讹胡震亨以为拟琴操之临河歌非是]
大鹏飞兮振八裔中天摧兮力不济余风激兮万世游扶桑兮挂石袂后人得之传此仲尼亡兮谁为出涕
[木华海赋迤延八裔李善注八裔犹八方也严忌哀时命衣摄叶以储与兮左袪挂于搏桑王逸注袪袖也言已衣服长大摄业储与不得舒展德能宏广不能施用东行则左袖挂于榑桑无所不覆也琦按诗意谓西狩获麟孔子见之而出涕今大鹏摧于中天时无孔子遂无有人为出涕者喻已之不遇于时而无人为之隐惜太白尝作大鹏赋实以自喻兹于临终作歌复借大鹏以寓言耳]

古意
君为女萝草妾作兔丝花轻条不自引为逐春风斜百丈托远松纒绵成一家谁言会面易各在靑山崖女萝发馨香兔丝断人肠枝枝相纠结叶叶竟飘扬生子不知根因谁共芬芳中巢双翡翠上宿紫鸳鸯若识二草心海潮亦可量
[兔丝女萝见四卷注]

山鹧鸪词
[按教坊记山鹧鸪是曲名郑谷诗座中亦有江南客莫向淸风唱鹧鸪知山鹧鸪者乃当时南地之新声鹧音蔗鸪音姑]
苦竹岭头秋月辉苦竹南枝鹧鸪飞嫁得燕山胡鴈壻欲衔我向鴈门归山鸡翟雉来相劝南禽多被北禽欺紫塞严霜如剑戟苍梧欲巢难背违我心誓死不能去哀鸣惊叫泪沾衣
[江南通志苦竹岭在池州原三保李白尝读书于此太平广记鹧鸪呉楚之野悉有岭南偏多臆前有白圆点背上间紫赤毛其大如野鸡多对啼南越志云鹧鸪虽东西回翔然开翅之始必先南翥水经注山海经曰鴈门之水出于鴈门之山鴈出其间在高桞北高桞在代中其山重峦迭巘霞举云高连山隐隐东出辽塞禽经首有彩毛曰山鸡张华注山雉长尾尤珍护之林木之森郁者不入恐触其尾也雨则避于岩石之下恐滞湿也久雨亦不出而求食死者甚众水经注鵕〈义鸟〉山鸡也光采鲜明五色眩耀利距善斗博物志翟雉长尾雨雪降惜其尾栖高树杪不敢下食往往饿死紫塞苍梧俱见三卷注胡震亨曰意当时有劝白北依谁氏者而白安于南不欲去托为鹧鸪之言以谢之其作于客云梦及岳阳之日乎琦按此诗当是南姬有嫁为北人妇者悲啼誓死而不肯去太白见而悲之故作此诗]

歴阳壮士勤将军名思齐歌并序
歴阳壮士勤将军神力出于百夫则天太后召见奇之授游击将军赐锦袍玉带朝野荣之后拜横南将军大臣慕义结十友卽燕公张说馆陶公郭元振为首余壮之遂作诗
[唐时歴阳郡卽和州也隶淮南道葢古扬州之域勤将军之名不载史册然考许浑集有题勤尊师歴阳山居诗序云师卽思齐之孙然则其名亦震耀一时者矣杨升庵述希姓引之作勒思齐者误也通典游击将军为五品以上武散官张说字道济洛阳人武后时为相玄宗时再为相封燕国公郭元振名振魏州人以字显睿宗时为相封馆陶县男后又封代国公]
太古歴阳郡化为洪川在江山犹郁盘龙虎秘光彩蓄泄数千载风云何霮〈上雨下对〉特生勤将军神力百夫倍
[捜神记歴阳之郡一夕沦入地中而为水泽今麻湖是也述异记和州歴阳沦为湖昔有书生遇一老姥姥待之厚生谓姥曰此县门石龟眼血出此地当陷为湖姥后数往视之门吏问姥姥具荅之吏以朱点龟眼姥见遂走上北山顾城遂陷焉鲁灵光殿赋云覆霮〈上雨下对〉吕延济注霮〈上雨下对〉繁云貌霮徒感切潭上声〈上雨下对〉音兑]

和卢侍御通塘曲
君夸通塘好通塘胜耶溪通塘在何处远在寻阳西靑萝袅袅挂烟树白鹇处处聚沙堤石门中断平湖出百丈金潭照云日何处沧浪垂钓翁鼓棹渔歌趣非一相逢不相识出没绕通塘浦边淸水明素足别有浣纱呉女郎行尽绿潭潭转幽疑是武陵春碧流秦人鸡犬桃花里将比通塘渠见羞通塘不忍别十去九迟回偶逢佳境心已醉忽有一鸟从天来月出靑山送行子四边苦竹秋声起长吟白雪望星河双垂两足扬素波梁鸿德耀会稽日宁知此中乐事多
[施宿会稽志若耶溪在会稽县南二十五里北流与镜湖合郑樵尔雅注白鹇似鸽而大白色红脸可爱江淹诗碧鄣常周流金潭恒澄澈吕延济注潭水澄澈下有金沙故曰金潭陶潜诗鼓棹路崎曲棹楫也在舟之旁拨水以进舟者也一说短者曰楫长者曰棹梁简文帝诗绿潭倒云气靑山衔月规武陵桃花见二卷注庄子郑有神巫曰季咸列子见之而心醉鲍照诗居人掩闺卧行子夜中饭王褒洞箫赋扬素波而挥连珠吕向注素白也后汉书梁鸿东出关与妻子居齐鲁之间有顷又去适呉依大家皋伯通居庑下为人赁舂毎归妻为具食不敢于鸿前仰视举案齐眉伯通察而异之曰彼庸能使其妻敬之如是非凡人也琦按梁鸿所适之地在今苏州而云会稽者葢其地古属呉国秦属会稽郡汉仍其旧不改至后汉顺帝永建四年始分置呉郡鸿在肃宗朝尚未有吴郡之名史臣本古国名而言故曰吴与上齐鲁一例通称太白则指其本时之郡而言故曰会稽似乎乖异而实不相妨也棹直敎切巢去声浣音换]

李太白诗集注卷八



凤尾竹客手录李太白诗集注卷九
钱塘王琦撰

赠孟浩然
吾爱孟夫子风流天下闻红颜弃轩冕白首卧松云醉月频中圣迷花不事君高山安可仰徒此揖清芬
[唐书孟浩然襄州襄阳人少好节义喜拯人患难隐鹿门山年四十乃游京师尝于太学赋诗一座叹服无敢抗张九龄王维雅称道之维私邀入内署俄而玄宗至浩然匿床下维以实对帝喜曰朕闻其人而未见也何惧而匿诏浩然出帝问其诗浩然再拜自诵所为至不才明主弃之句帝曰卿不求仕而朕未尝弃卿奈何诬我因放还采访使韩朝宗约浩然偕至京师欲荐诸朝会故人至剧饮欢甚或曰君与韩公有期浩然曰业已饮遑恤他卒不赴朝宗怒辞行浩然不悔也张九龄为荆州辟置于府府罢开元末病疽背卒南史眷恋松云轻迷人路三国志徐邈为尚书郎时科酒禁而邈私饮至于沉醉校事赵达问以曹事邈曰中圣人达白之太祖太祖甚怒鲜于辅进曰平日醉客谓酒清者为圣人浊者为贤人邈性修慎偶醉言耳诗小雅高山仰止景行行止中圣之中本作去声读恊音当读平声]

赠从兄襄阳少府皓
[一作晤唐书地理志山南东道襄州有襄阳县]
结发未识事所交尽豪雄郄秦不受赏击晋宁为功小节岂足言退耕舂陵东归来无产业生事如转蓬一朝乌裘敝百镒黄金空弹剑徒激昂出门悲路穷吾兄青云士然诺闻诸公所以陈片言片言贵情通棣华傥不接甘与秋草同
[汉书李广传结髪与匈奴战颜师古注言始升冠即在战阵也鲁仲连不肯令赵尊秦为帝秦将闻之为却军五十里平原君欲封之鲁仲连不肯受详二卷注朱亥从魏公子无忌袖铁锥锥杀晋鄙夺其军以救邯郸存赵详见三卷注晋书阮浑少慕通达不修小节元和郡县志舂陵故城在随州枣阳县东南三十五里曹植诗吁嗟此转蓬居世何独然杨齐贤曰蓬花北土有之团栾如球风起则随地而转不能自止战国策苏秦说秦王书十上而说不行黑貂之裘敝黄金百斤尽韵会国语二十四两为镒赵岐孟康皆曰二十两郑玄曰三十两汉书不自激昂乃反涕泣左传召穆公思周德之不类故纠合宗族于成周而作诗曰常棣之华鄂不〈韦华〉〈韦华〉凡今之人莫如兄弟杜预注常棣棣也鄂鄂然花外发不〈韦华〉〈韦华〉言〈韦华〉〈韦华〉以喻兄弟和睦则强盛而有光辉〈韦华〉〈韦华〉然]

淮海对雪赠傅霭
[一作淮南对雪赠孟浩然禹贡淮海惟扬州谓扬州之域北至淮东南至海也后人称扬州曰淮海本此]
朔雪落呉天从风渡溟渤海树成阳春江沙皓明月兴从剡溪起思绕梁园发寄君郢中歌曲罢心断絶
[后四句一作剡溪兴空在郢路歌未歇寄君梁父吟曲尽心断絶鲍照诗胡风吹朔雪又穿池类溟渤江总诗海树一边出云山四面通世说王子猷居山阴夜大雪眠觉开室命酌酒四望皎然因起彷徨咏左思招隐诗忽忆戴安道时戴在剡即便夜乘小船就之经宿方至造门不前而返人问其故王曰吾本乘兴而行兴尽而返何必见戴一统志剡溪在绍兴府嵊县治南一名戴溪即晋王徽之雪夜访戴逵处谢惠连雪赋岁将暮时既昏寒风积愁云繁梁王不悦游于兔园乃置旨酒命宾友召邹生延枚叟相如末至居客之右俄而微霰零宻雪下王乃歌北风于卫诗咏南山于周雅授简于司马大夫曰抽子秘思骋子妍词侔色揣称为寡人赋之新序客有歌于郢中者其为阳春白雪国中属而和者数十人鲍照诗涕零心断絶剡音闪]

赠徐安宜
[唐时淮南道楚州有安宜县上元三年以其地得定国寳十三枚因改元寳应仍改安宜县为寳应县徐葢为安宜令者也]
白田见楚老歌咏徐安宜制锦不择地操刀良在兹清风动百里惠化闻京师浮人若云归耕种满郊岐川光净麦陇日色明桑枝讼息但长啸宾来或解颐青橙拂戸牖白水流园池游子滞安邑懐恩未忍辞翳君树桃李岁晚托深期
[白田安宜地名楚老楚地父老也江南通志白田渡在寳应县南门外左传子皮欲使尹何为邑子产曰少未知可否子皮曰愿吾爱之使夫往而学焉夫亦愈知治矣子产曰人之爱人求利之也今吾子爱人则以政犹未能操刀而使割也其伤实多子有美锦不使人学制焉大官大邑身之所庇也而使学者制焉其为美锦不亦多乎杜预注制裁也宋书刘道产之在汉南歴年踰十惠化流于樊沔公羊传京师者何天子之居也京者何大也师者何众也天子之居必以众大之词言之杨齐贤注浮人流人也王僧达诗麦陇多秀色郑康成毛诗笺啸蹙口而出声也汉书诸儒为之语曰无说诗匡鼎来匡说诗解人颐如淳注使人笑不能止也李陵诗游子暮何之安邑即安宜也吴均诗懐恩未忍去非无江海心繄惟也又发语声左传繄我独无说苑阳虎得罪于鲁北见简子曰自今以后不复树人矣简子曰夫树桃李者夏得休息秋得其实焉树蒺藜者夏不得休息秋得其刺焉今子之所树蒺藜也自今以来择人而树之毋已树而择之繄音伊]

赠任城卢主簿潜
[萧本少潜字唐书地理志河南道兖州有任城县唐官制县令之佐有主簿其位在丞之下尉之上京县二人从八品畿县上县者正九品中县下县者从八品各一人]
海鸟知天风窜身鲁门东临觞不能饮矫翼思凌空钟鼓不为乐烟霜谁与同归飞未忍去流泪谢鸳鸿
[庄子昔者海鸟止于鲁郊鲁侯御而觞之于庙详见大鹏赋注扬雄解嘲矫翼厉翮李周翰注矫举也南齐书孝感烟霜]

早秋赠裴十七仲堪
逺海动风色吹愁落天涯南星变大火热气余丹霞光景不可回六龙转天车荆人泣美玉鲁叟悲匏瓜功业若梦里抚琴发长嗟裴生信英迈屈起多才华歴抵海岱豪结交鲁朱家复携两少妾艳色惊荷葩双歌入青云但惜白日斜穷溟出宝贝大泽饶龙蛇明主傥见收烟霄路非赊时命若不会归应炼丹砂
[一作知飞万里道勿使岁寒嗟南星南方之星也大火心星也初昏之时大火见南方于时为夏若转而西流则为秋矣郭璞尔雅注大火心也在中最明故时候主焉江淹诗丹霞蔽阳影刘良注丹霞赤云也曹植诗白日西南驰光景不可攀六龙见三卷注天车即日车也荆人卞和泣玉事见四卷注孔子曰吾岂匏瓜也哉焉能系而不食何晏注匏瓠也言瓠瓜得系一处者不食故也吾自食物当东西南北不得如不食之物系滞一处王粲诗摄衣起抚琴后汉书至于扶翼王运皆武人屈起章懐太子注屈起犹勃起也音其勿反禹贡海岱惟青州孔传曰东北据海西南距岱史记鲁朱家者与高祖同时鲁人皆以儒教而朱家用侠闻所藏活豪士以百数其余庸人不可胜言然终不伐其能歆其德诸所甞施惟恐见之振人不赡先从贫贱始家无余财衣不完采食不重味乘不过軥牛专趋人之急甚已之私既阴脱季布之厄及布尊贵终身不见也自关以东莫不延颈愿交焉鲍照诗会得两少妾说文葩花也韵会赊逺也木华海赋翔天沼戏穷溟又曰岂徒积大颠之寳贝左传深山大泽实生龙蛇葩普巴切怕平声]

赠范金乡二首
[唐书地理志河南道兖州有金乡县]
其一
君子枉清盼不知东走迷离家未几月络纬鸣中闺桃李君不言攀花愿成蹊那能吐芳讯惠好相招携我有结緑珍久藏浊水泥时人弃此物乃与燕石齐摭拭欲赠之申眉路无梯辽东惭白豕楚客羞山鸡徒有献芹心终流泣玉啼祇应自索漠留舌示山妻
[淮南子狂者东走逐者亦东走东走则同所以东走则异抱朴子此亦东走之迷忘葵之甘也络纬见三卷注汉书桃李不言下自成蹊颜师古注蹊谓径道也言桃李以其花实之故非有召呼而人争归趋来往不絶其下自然成径以喻人懐诚信之心故能潜有所感也颜延年诗君子吐芳讯感物测子衷谢瞻诗烟煴吐芳讯李周翰注芳讯芳言也诗国风惠而好我左传招携以礼史记周有砥砨宋有结緑梁有悬黎楚有和璞此四寳者立之所生良工之所失也曹植诗妾若浊水泥燕石见二卷注说文摭拾也应玚诗良遇不可值伸眉路何阶后汉书往时辽东有豕生子白头异而献之行至河东见羣豕皆白懐惭而还尹文子楚客担山雉路人问何鸟也担雉者欺之曰鳯凰也路人曰我闻鳯凰今真见之汝贩之乎曰然则十金勿与请加倍乃与之将欲献楚王经宿而鸟死路人不遑惜金惟恨不得以献楚王国人传之咸以为真鳯凰贵欲以献之遂闻楚王王感其欲献于已召而厚赐之过于买鸟之金十倍嵇康絶交书野人有快炙背而美芹子者欲献之至尊虽有区区之意亦已疎矣卞和泣玉见四卷注文心雕龙思不环〈脱一字〉索莫乏气史记张仪尝从楚相饮已而楚相亡璧门下意张仪曰仪贫无行此必盗相君之璧共执张仪掠笞数百不服醳之其妻曰嘻子无读书游说安得此辱乎张仪谓其妻曰视吾舌尚在否其妻笑曰舌在也仪曰足矣摭音炙]
其二
范宰不买名弦歌对前楹为邦黙自化日觉冰壶清百里鸡犬静千庐机杼鸣浮人少荡析爱客多逢迎游子覩嘉政因之听颂声
[淮南子弦歌鼓舞縁饰诗书以买名誉于天下老子我无为而民自化鲍照诗清如玉壶冰古诗札札弄机杼机杼织具也机以转轴杼以持纬书盘庚今我民用荡析离居孔颕达正义播荡分析蜀志费袆传丞相亮南征还羣寮于数十里逢迎公羊传什一行而颂声作矣何休注颂声者太平歌颂之声杼音纻]

赠瑕丘王少府
皎皎鸾鳯姿飘飘神仙气梅生亦何事来作南昌尉清风佐鸣琴寂寞道为贵一见过所闻操持难与羣毫挥鲁邑讼目送瀛洲云我隐屠钓下尔当玉石分无由接高论空此仰清芬
[唐书地理志河南道兖州有瑕丘县汉书梅福字子真九江寿春人为郡文学补南昌尉后去官归寿春至元始中王莽专政福一朝弃妻子去九江至今传以为仙晋书梁国张伟志趣不常自隐于屠钓瀛洲海中三山之一详见四卷注]

东鲁见狄博通
去年别我向何处有人传道游江东谓言挂席度沧海却来应是无长风
[按唐书宰相世系表博通梁公狄仁杰之曾孙戸部郎中光济之孙谢灵运诗挂席拾海月宋书宗悫传愿乘长风破万里浪]

见京兆韦参军量移东阳二首
[按唐书地理志京兆府京兆郡本雍州属关内道婺州东阳郡属江南东道日知录唐朝人得罪贬窜逺方遇赦改近地谓之量移旧唐书玄宗纪开元二十年十一月庚午祀后土于脽上大赦天下左降官量移近处二十七年二月己巳加尊号大赦天下左降官量移近处量移字始见于此]
其一
潮水还归海流人却到呉相逢问愁苦泪尽日南珠
[庄子子不闻夫越之流人乎陆徳明注流人有罪自流徙者也吴都赋渊客慷慨而泣珠刘渊林注俗传鲛人从水中出曾寄寓人家积日卖绡绡者竹孚俞也鲛人临去从主人索器泣而出珠满盘以与主人洞冥记吠勒国去长安九千里在日南人长七尺被发至踵乗犀象之车乗象入海底取寳宿于鲛人之舍得泪珠则鲛人所泣之珠也庾信拟连珠日南枯蚌犹含明月之珠]
其二
闻说金华渡东连五百滩全胜若耶好莫道此行难猿啸千溪合松风五月寒他年一携手揺艇入新安
[一统志五百滩在金华府城西五里滩之最大者俗传舟行挽牵五百人方可渡若耶溪在绍兴府城南二十五里下与镜湖合西施采莲欧冶铸剑于此新安江一名青溪出徽州自歙县经淳安县界至严州府城南合婺港东入浙江广韵艇小船也艇音挺]

赠丹阳横山周处士惟长
[唐书地理志润州丹阳郡有丹阳县本曲阿天寳元年更名太平御覧山谦之丹阳记曰丹阳县东十八里有横山连亘数十里传云楚子重至于横山是也江南通志横山在江宁府江宁县东南一百二十里高淳县东二十里其山四方望之皆横故曰横山亦名横望山太平府志横山在当涂县东六十里高二百丈周八十里穹窿嵁峻苍翠亘天际四望皆横故名横山与江宁溧水接壤丹阳湖在其南春秋楚子重伐吴所至之地]
周子横山隐开门临城隅连峰入戸牖胜槩凌方壶时枉白纻词放歌丹阳湖水色傲溟渤川光秀菰蒲当其得意时心与天壤俱闲云随舒卷安识身有无抱石耻献玉沉泉笑探珠羽化如可作相携上清都
[方壶方丈也海中三神山之一见明堂赋注白纻词见四卷注江南通志丹阳湖在江宁府高淳县西南三十里太平府当涂县东南七十里以湖之中流分界其源有三徽州高淳宁国广德诸溪皆汇之通为三湖一曰石臼一曰固城一曰丹阳而丹阳最大葢总名也周围三百余里鲍照诗穿池类溟渤谢灵运诗菰蒲冒清浅本草苏颂曰菰根江湖陂泽中皆有之生水中叶如蒲苇刈以秣马甚肥春末生白芽如笋即菰菜也又谓之茭白生熟皆可啖甜美其中心如小儿臂者名菰手作菰首者非矣宼宗奭曰菰乃蒲类河朔边人止以饲马作荐八月开花如苇结青子合粟为粥食甚济饥李时珍曰蒲丛生水际似莞而褊有脊而柔二三月生苗八九月收叶以为席亦可作扇软滑而温张协诗清风激万代名与天壤俱抱石献玉用卞和事见四卷注庄子人有见宋王者锡车十乗以其十乗骄穉庄子庄子曰河上有家贫恃纬萧而食者其子没于渊得千金之珠其父谓其子曰取石来鍜之夫千金之珠必九重之渊而骊龙颔下子能得珠者必遭其睡也使骊龙而寤子尚奚微之有哉今宋国之深非直九重之渊也宋王之猛非直骊龙也子能得车者必遭其睡也使宋王而寤子为赍粉矣羽化成仙而去也清都上帝所都见二卷注]

玉真公主别馆苦雨赠卫尉张卿二首
[按唐书公主列传玉真公主睿宗之第十女也始封崇昌县主太极元年出家为道士以方士史崇玄为师改称玉真公主筑玉真观于京师俄进号上清玄都大洞三景师天寳三载上言先帝许妾舍家今仍叨主第食租赋愿去公主号罢邑司归之王府玄宗不许又言妾高宗之孙睿宗之女陛下之女弟于天下不为贱何必名系主号资汤沐然后为贵请入数百家之产延十年之命帝知主意乃许之薨寳应时古楼观紫云衍庆集玉真公主与金仙公主俱入道今楼观南山之麓有玉真公主祠堂存焉俗传其地曰邸宫以为主家别馆之遗址也然碑志湮没图经废舛惟开元中戴璇楼观碑有玉真公主师心此地之语而王维储光羲皆有玉真公主山庄山居之诗则玉真祠堂为观之别馆审矣因尽录唐人题咏刻之祠中元佑二年岁在丁卯七月望日河东薛绍彭题所谓别馆疑即此地是欤埤雅雨久曰苦雨唐书百官志卫尉寺卿一人从三品少卿二人从四品掌器械文物]
其一
秋坐金张馆繁阴昼不开空烟迷雨色萧飒望中来翳翳昏垫苦沉沉忧恨催清秋何以慰白酒盈吾杯吟咏思管乐此人已成灰独酌聊自勉谁贵经纶才弹剑谢公子无鱼良可哀
[汉书功臣之后惟有金氏张氏亲近宠贵比于外戚左思诗朝集金张馆暮宿许史庐尚书益稷下民昏垫谢灵运诗久痗昏垫苦张铣注昏雾垫溺也言病此霖雨之苦也论衡人死血脉竭竭而精气灭灭而形体朽朽而成灰土史记冯体弹其剑而歌曰长铗归来乎食无鱼翳音衣垫音店]
其二
苦雨思白日浮云何由卷稷卨和天人阴阳乃骄蹇秋霖剧倒井昏雾横絶巘欲往咫尺涂遂成山川限潨潨奔澑闻浩浩惊波转泥沙塞中途牛马不可辨饥从漂母食闲缀羽陵简园家逢秋蔬藜藿不满眼蟏蛸结思幽蟋蟀伤褊浅厨灶无青烟刀机生绿藓投筯解鹔鹴换酒醉北堂丹徒布衣者慷慨未可量何时黄金盘一斛荐〈木宾〉榔功成拂衣去揺曳沧洲旁
[卨即契字东都赋统和天人公羊传为其骄蹇左传凡雨自三日已往为霖楚辞皇天滛溢而秋霖韵会剧尤甚也传玄诗霖雨如倒井韵会巘山峯也骆宾王诗薄烟横絶巘轻冻涩回湍韵会潨水会也鲍照诗蹀蹀寒叶离潨潨秋水积庄子秋水时至百川灌河泾流之大两涘渚涯之间不辨牛马陆德明注辨别也言广大故望不分别也漂母见六卷注广韵缀连补也穆天子传天子东游次于雀梁蠧书于羽陵汉书司马迁传粝梁之食藜藿之羮颜师古注藜草似蓬也藿豆叶也史记正义藜似藿而赤表本草纲目藜处处有之即灰藋之红心者茎叶稍大河朔人名落藜南人名臙脂菜亦曰鹤顶草皆因形色名也嫩时亦可食昔人谓藜藿与膏梁不同老则茎可为杖诗国风蟏蛸在戸埤雅释虫云蟏蛸长踦萧梢长踦之貌因以名云郭璞曰今小蜘蛛长脚者俗呼喜子亦如蜘蛛布网垂丝着人衣当有亲客至荆州河内之人谓之喜母陆玑诗疏蟋蟀似蝗而小正黑有光泽如漆有角翅一名蛬一名蜻蛚楚人谓之王孙幽州人谓之趣织督促之言也里语曰趣织鸣懒妇惊是也太平御覧古今注曰苔藓空室无人行则生或紫或青一名圆藓一名绿钱一名绿藓西京杂记司马相如以所著鹔鹴裘就市人杨昌贳酒南史刘穆之传诸葛长人有异谋穆之厚为之备谓所亲曰贫贱常思富贵富贵必践危机今日思为丹徒布衣不可得也穆之少时家贫诞节嗜酒食不修拘捡好往妻兄家乞食多见辱不以为耻江氏后有庆会属令勿来穆之犹往食毕求〈木宾〉榔江氏兄弟戏之曰〈木宾〉榔消食君乃常饥何忽须此及穆之为丹阳尹将召妻兄弟妻泣而稽颡以致谢穆之曰夲不匿怨无所致忧及至醉穆之乃令厨人以金盘贮〈木宾〉榔一斛以进之潨音丛缀音拙又音赘蛸音梢藓音癣]

赠韦秘书子春
[唐书百官志秘书省有监一人少监二人丞一人秘书郎三人校字郎十人正字二人未详子春为省中何职]
谷口郑子真躬耕在岩石高名动京师天下皆籍籍斯人竟不起云卧从所适茍无济代心独善亦何益惟君家世者偃息逢休明谈天信浩荡说剑纷纵横谢公不徒然起来为苍生秘书何寂寂无乃羁豪英且复归碧山安能恋金阙旧宅樵渔地蓬蒿巳应没却顾女几峯胡颜见云月徒为风尘苦一官已白发气同万里合访我来琼都披云覩青天扪虱话良图留侯将绮里出处未云殊终与安社稷功成去五湖
[高士传郑朴字子真谷口人也修道静黙世服其清高成帝时大将军王鳯以礼聘之遂不屈扬雄盛称其徳曰谷口郑子真耕于岩石之下名振京师雍录谷口在云阳县西四十里郑子真隐于此汉书国中口语籍籍颜师古注籍籍喧聒之意鲍照诗云卧恣天行三国志管宁传环堵荜门偃息穷巷史记齐人颂曰谈天衍雕龙奭裴骃注刘向别录曰邹衍之所言五徳终始天地广大书言天事故曰谈天庄子有说剑篇世说谢公屡违朝旨高卧东山诸人每相与言安石不肯出将如苍生何元和郡县志女几山在河南府福昌县西南三十四里一统志女几山在河南宜阳县西九十里唐李贺集杜兰香神女上升遗几在焉故名曹植上诗表忍垢茍全则犯诗人胡颜之讥江淹为萧领军拜侍中刺史章寰海顺典琼都咸光又淹齐太祖诔杳郁逺域清丽琼都世说卫伯玉为尚书见乐广与中朝名士谈议命子弟造之曰此人人之水镜也见之若披云雾覩青天晋书桓温入关王猛被褐诣之一面谈当世之事扪虱而言旁若无人绮里季见四卷注呉越春秋范蠡乃乗扁舟出三江入五湖人莫知其所适萧本自徒为风尘苦以下五聨另作一首发字作须叶下韵也今按此诗一气贯注不能断乙通作一首为是故校从古本]

赠韦待御黄裳二首
其一
太华生长松亭亭凌霜雪天与百尺高岂为微风折桃李卖阳艶路人行且迷春光扫地尽碧叶成黄泥愿君学长松慎勿作桃李受屈不改心然后知君子
[因话录御史台三院一曰台院其僚曰侍御史众呼为端公二曰殿院其僚曰殿中侍御史众呼为侍御三曰察院其僚曰监察御史众呼亦曰侍御太华即华山也王应麟诗地理考太华山在华州华阴县南八里刘桢诗亭亭山上松吕向注亭亭高貌]
其二
见君乗骢马知上太行道此地果摧轮全身以为寳我如丰年玉弃置秋田草但勖冰壶心无为叹衰老
[魏武帝诗北上太行山艰哉何巍巍羊肠坂诘屈车轮为之摧后汉书桓典拜侍御史是时宦官秉权典执正无所回避常乗骢马京师畏惮为之语曰行行且止避骢马御史说文骢马青白杂毛也世说世称庾文康为丰年玉稚恭为荒年谷鲍照诗清如玉壶冰骢音聪]

赠薛校书
我有吴越曲无人知此音姑苏成蔓草麋鹿空悲吟未夸观涛作空郁钓鳌心举手谢东海虚行归故林
[按唐书百官志弘文馆有校书郎二人集贤殿书院有校书四人秘书省有校书郎十人著作局有校书郎二人崇文馆有校书郎二人司经局有校书四人皆九品古今注吴趋曲吴人以歌其地也陆机诗四坐并清听听我歌吴趋刘良注趋歩也此曲呉人歌其土风也吴越春秋吴宫为墟庭生蔓草汉书伍被传子胥谏吴王吴王不用乃曰臣今见麋鹿游姑苏之台也枚乗七发将以八月之望与诸侯逺方交游兄弟并往观涛乎广陵之曲江钓鳌见四卷注]

赠何七判官昌浩
有时忽惆怅匡坐至夜分平明空啸咤思欲解世纷心随长风去吹散万里云羞作济南生九十诵古文不然拂剑起沙漠收竒勲老死阡陌间何因扬清芬夫子今管乐英才冠三军终与同出处岂将沮溺羣
[庄子匡坐而弦司马彪注匡正也后汉书清河孝王庆常夜分严装衣冠待明章懐太子注分半也汉书张良传后五日平明与我期此南齐书一朝啸咤事功可立汉书伏生济南人也故为秦博士孝文时求能治尚书者天下无有闻伏生治之欲召时伏生年九十余老不能行于是诏太常使掌故晁错往受之史记名冠三军水经注南阳叶方城邑西有黄城山是沮溺耦耕之所朱异诗虽有遨游美终非沮溺羣惆音抽又音俦咤丑亚切嗏去声]

读诸葛武侯传书懐赠长安崔少府叔封昆季
[按唐书地理志京兆府有长安县]
汉道昔云季羣雄方战争霸图各未立割据资豪英赤伏起颓运卧龙得孔明当其南阳时陇亩躬自耕鱼水三顾合风云四海生武侯立岷蜀壮志吞咸京何人先见许但有崔州平余亦草间人颇懐拯物情晚途值子玉华发同衰荣托意在经济结交为弟兄无令管与鲍千载独知名
[季末也杨炯诗汉氏昔云季中原争逐鹿宋书芟夷鲸鲵驱骋羣雄晋书肇兹王业光启霸图陆机辨亡论割据山川跨制荆吴淮南子齐桓晋文五霸之豪英也后汉书光武先在长安时同舍生强华自关中奉赤伏符曰刘秀发兵捕不道四夷云集龙鬬野四七之际火为主魏书入匡颓运出剿元凶蜀志诸葛亮字孔明琅琊阳都人也躬耕陇亩好为梁父吟身长八尺每自比于管仲乐毅时人莫之许也惟博陵崔州平颍川徐元直与亮友善谓为信然时先主屯新野徐庻谓先主曰诸葛孔明者卧龙也将军岂愿见之乎先主曰君与俱来庻曰此人可就见不可屈致也将军宜枉驾顾之由是先主遂诣亮凡三往乃见先主于是与亮情好日宻关羽张飞等不悦先主解之曰孤之有孔明犹鱼之有水也愿诸君勿复言羽飞乃止孔明出师表臣本布衣躬耕南阳后汉书崔瑗字子玉早孤锐志好学尽能传其父业与扶风马融南阳张衡特相友好又文苑列传华发旧德章懐太子注华发白首也史记管仲少时尝与鲍叔牙游鲍叔知其贤管仲贫困尝欺鲍叔鲍叔终善遇之不以为言已而鲍叔事齐公子小白管仲事公子纠及小白立为桓公公子纠死管仲囚焉鲍叔遂进管仲以身下之]

赠郭将军
将军少年出武威入掌银台护紫微平明拂剑朝天去薄暮垂鞭醉酒归爱子临风吹玉笛美人向月舞罗衣畴昔雄豪如梦里相逢且欲醉春晖
[唐时凉州亦谓之武威郡隶陇右道大明宫图紫宸殿侧有右银台门左银台门紫微天子所居之宫也天有紫微宫王者象之故亦谓之紫微艺文类聚日将暮曰薄暮左传嚋昔之羊子为政杜预注畴昔犹前日也晋书刘琨与范阳祖纳俱以雄豪著名]

驾去温泉宫后赠杨山人
[萧本缺宫字唐书京兆府昭应县有宫在骊山下贞观十八年置咸亨二年始名温泉宫天寳六载更曰华清宫治汤井为池环山列宫室又筑罗城置百司及十宅]
少年落魄楚汉间风尘萧瑟多苦颜自言管葛竟谁许长吁莫错还闭关一朝君王垂拂拭剖心输丹雪胷臆忽蒙白日回景光直上青云生羽翼幸陪鸾辇出鸿都身骑飞龙天马驹王公大人借颜色金章紫绶来相趋当时结交何纷纷片言道合唯有君待吾尽节报明主然后相携卧白云
[汉书郦食其家贫落魄无衣食业北史杨素少落拓有大志不拘小节按扬雄解嘲何为官之拓落也颜师古曰拓落不耦也落拓葢倒用以取新耳楚战国时楚王所据之地汉汉水之濵江淹恨赋闭关却扫塞门不仕鲍照诗白日回清景后汉书光和元年始置鸿都门学生章怀太子注鸿都门名也于内置学时其中诸生皆勅州郡三公举召能为尺牍词赋及工书鸟篆者相课试至千人焉翰林志唐制学士初入院赐中廐马一匹谓之长借马渔隐丛话唐学士例借飞龙廐马唐书兵志其后禁中增置飞龙廐汉书西域传大宛国多善马马汗血言其先天马子也颜师古注大宛国有高山其上有马不可得因取五色母马置下与集生驹皆汗血因号曰天马子云傅玄诗寄言飞龙天马驹吕氏春秋王公大人从而礼之北山移文纽金章绾墨绶李善注金章铜印也宋书太宰太傅太保丞相司徒司空大司马大将军太尉凡将军位从公者骠骑车骑将军凡诸将军加大者征镇安平中军镇军抚军前左右后将军征虏冠军抚〈脱一字〉龙骧将军皆金章紫绶梁书萧子恪与弟子范等甞因事入谢高祖在文德殿引见之从容谓曰望卿兄弟尽节报我耳魄音薄]

温泉侍从归逢故人
汉帝长杨苑夸胡羽猎归子云叨侍从献赋有光辉激赏揺天笔承恩赐御衣逢君奏明主他日共翻飞
[雍录汉世之谓侍从者以其职掌近君也行幸则随从在宫则陪侍故总撮凡最而以侍从名之武帝诏严助曰君厌直承明之庐劳侍从之事长杨羽猎子云献赋事详大猎赋注庾信诗校猎长杨苑陈书后主即位雅尚文词每臣下表疏及献上赋颂者躬自省覧其有辞工则神笔激赏加其爵位南齐书圣照玄覧断自天笔杨齐贤曰太白为宫词明皇赏赐以宫锦袍]

赠裴十四
朝见裴叔则朗如行玉山黄河落天走东海万里写入胷懐间身骑白鼋不敢度金高南山买君顾徘徊六合无相知飘若浮云且西去
[世说裴令公有儁容仪脱冠冕粗服乱头皆好时人以为玉人见者曰见裴叔则如玉山上行光映照人杨齐贤注黄河出昆仑山在唐吐蕃中隶大羊同国极西为最高其流入中国势犹从天而落也楚辞乗白鼋兮逐文鱼]

赠崔侍御
黄河三尺鲤本在孟津居点额不成龙归来伴凡鱼故人东海客一见借吹嘘风涛傥相因更欲凌昆墟
[缪本下多何当赤车使再往召相如二句水经注尔雅云鳣鲔也出巩穴三月则上度龙门得度则为龙矣否则点额而还白氏六帖大鲤鱼登龙门化为龙不登者点额暴腮矣太平广记龙门山在河东界禹凿山断如门一里余黄河自中流下两岸不通车马毎暮春之际有黄鲤鱼逆流而上得上者便化为龙林登云龙门之下毎歳季春有黄鲤鱼自海及诸川争来赴之一岁中登龙门者不过七十二初登龙门即有云雨随之天火自后烧其尾乃化为龙矣其龙门水浚箭涌下流七里深三里出三秦记水经注魏土地记曰梁山北有龙门山大禹所凿通孟津河口广八十歩岩际镌迹遗功尚存尚书正义孟津孟是地名津是津处在孟地置津谓之孟津杜预云盟津河内河阳县南孟津也在洛阳城北都道所凑古今常以为津武王渡之近世以来呼为武济卢思道孤鸿赋剪拂吹嘘长其光价山海经海内昆仑之墟在西北帝之下都昆仑之墟方八百里高万仞初学记楚国先贤传曰神龙朝发昆仑之墟暮宿于孟诸超腾云汉之表婉转四渎之里墟音区]

述德兼陈情上哥舒大夫
[唐书哥舒翰其先葢突骑施酋长哥施部之裔能读左氏春秋汉书通大义疏财多施予故士归心为大斗军副使迁左卫郎将吐着盗边与翰遇苦拔海吐蕃枝其军为三行从山差池下翰持半段枪迎击所向辄披靡名葢军中擢授右武卫将军副陇右节度为河源军使翰尝逐虏马惊陷于河吐蕃三将欲刺翰翰大呼皆拥矛不敢动救兵至追杀之拜鸿胪卿为陇右节度副大使踰年筑神威军青海上吐蕃攻破之更筑于龙驹岛翰相其川原宜畜牧谪罪人二千戌之由是吐蕃不敢近青海天寳八载诏翰以朔方河东羣牧兵十万攻吐蕃石堡城数日未克捽其将高秀岩张守瑜将斩之秀岩请三日期如期而下遂以赤岭为西塞开屯田备军实加特进赐赉弥渥十一载加开府仪同三司久之封凉国公兼河西节度使进封西平郡王胡三省通鉴注唐中世以前率呼将帅为大夫白居易诗所谓武官称大夫是也]
天为国家孕英才森森矛戟拥灵台浩荡深谋喷江海纵横逸气走风雷丈夫立身有如此一呼三军皆披靡卫青谩作大将军白起真成一竖子
[晋书裴楷尝目锺会如观武库森森伹见矛戟在前庄子不可纳于灵台注心也晋书桓温挺雄豪之逸气韫文武之竒才史记项羽纪于是项王大呼驰下汉军皆披靡卫青传天子使使者持大将军印即军中拜车骑将军青为大将军诸将皆以兵属大将毕白起传白起者郿人也善用兵事秦昭王平原君传毛遂曰白起小竖子耳率数万之众兴师以与楚战一战而举鄢郢再战而烧夷陵三战而辱王之先人刘世教曰按此诗述徳有之而无陈情之词疑有闗文胡震亨以为上大帅只此数言亦太潦草不如杜之长律为得体者非也]

雪谗诗赠友人
嗟余沉迷猖獗已久五十知非古人常有立言补过庶存不朽包荒匿瑕蓄此烦丑月出致讥贻媿皓首感悟遂晚事往日迁白璧何辜青蝇屡前羣轻折轴下沉黄泉众毛飞骨上凌青天萋斐暗成贝锦粲然泥沙聚埃珠玉不鲜洪焰烁山发自纤烟沧波荡日起于微涓交乱四国播于八埏拾尘掇蜂疑圣猜贤哀哉悲夫谁察予之贞坚
[丘迟与陈伯之书沉迷猖獗以至于此淮南子蘧伯玉年五十而知四十九年非左传太上有立徳其次有立功其次有立言虽久不废此之谓不朽又曰能补过者君子也周易包荒用冯河王弼注能包含荒秽受纳冯河者也左传瑾瑜匿瑕杜预注匿藏也虽美玉之质亦或居藏瑕秽郑康成礼记注瑕玉之病也说文瑕玉小赤也毛苌诗传月出刺好色也在位不好徳而悦美色焉李陵诗皓首以为期埤雅青蝇粪尤能败物虽玉犹不免所谓蝇粪点玉是也葢青蝇善乱色故诗人以刺谗尔雅翼说者以青蝇点白为黑点黑为白自昔相传如此今青蝇之行好遗矢于物上遇物之洁者则见论衡曰清受尘白受垢青蝇所污常在练素此所谓点白为黑也汉书丛轻折轴羽翮飞肉颜师古注言积载轻物物多至令车轴毁折而鸟之所以能飞翔者以羽翮扇扬之故也淮南子积羽沉舟羣轻折轴诗小雅萋兮斐兮成是贝锦彼谮人者亦已太甚毛传曰萋斐文章相错也贝锦锦文也郑笺曰锦文者文如余泉余蚳之贝文也兴者喻谗人集作已过以成于罪犹女工之集采色以成锦文说文涓小流也诗小雅谗人罔极交乱四国封禅书下泝八埏孟康注八埏地之八际也张銧注八埏八方也家语孔子厄于陈蔡从者七日不食子贡以所赍货窃犯围而出告籴于野人得米一石颜回仲由炊之于壊屋之下有埃墨堕甑中颜回取而食之子贡自升望见之不悦以为窃食也以告孔子子曰吾信回之为仁久矣虽汝有云弗以疑也其或者必有故乎吾将问之召颜回曰畴昔予梦见先人岂或启佑我哉子炊而进饭吾将进焉对曰有埃墨堕饭中欲置之则不洁欲弃之则可惜回即食之不可祭也孔子曰然乎吾亦食之颜回出孔子顾二三子曰吾之信回也非特今日也二三子由此乃服之琴操尹吉甫周上卿也有子伯竒伯竒母死更娶后妻生伯邦乃谮伯竒于吉甫曰见妾有美色然有欲心吉甫曰伯竒为人慈仁岂有此也后妻曰试置妾空居中君登楼而察之后妻知竒仁孝乃取毒蜂缘衣领伯竒前掇之于是吉甫大怒放伯竒于野宣王出游吉甫从伯竒乃作歌感之于宣王宣王曰此放子词吉甫乃收伯竒射杀后妻陆机诗掇蜂灭天道恰尘惑孔颜埃音哀烁式灼切音铄]
彼人之猖狂不如鹊之强强彼妇人之淫昏不如鹑之奔奔坦荡君子无悦簧言擢发续罪罪乃孔多倾海流恶恶无以过人生实难逢此织罗积毁销金沉忧作歌天未丧文其如予何
[诗国风鹑之奔奔鹊之强强郑笺曰奔奔强强言其居有常匹飞则相随之貎孔颕达正义曰言鹑则鹑自相随奔奔然鹊则鹊自相随强强然各有常匹不乱其类何晏论语注坦荡荡寛广貌诗小雅巧言如簧孔颕达正义巧为言语结构虚辞速相待合如笙中之簧声相应和史记须贾曰擢贾之发以续贾之罪尚未足按续赎古通用诗小雅谋夫孔多祖君彦为李宻檄洛州文罄南山之竹书罪无穷次东海之波流恶难尽左传人生实难其有不获死乎汉书众口铄金积毁销骨颜师古注美金见毁众共疑之数被烧炼以至销铄江淹上建平王书积毁销金积谗磨骨吕向注言毁谗之深能销磨金石之坚刘铄诗沉忧怀明发张铣注沉深也孔子曰天之未丧斯文也匡人其如于何何晏注如予何者犹言奈我何也天之未丧斯文则我当传之匡人欲奈我何]
姐已灭纣褒女惑周天维荡覆职此之由汉祖吕氏食其在旁秦皇太后毐亦滛荒螮蝀作昏遂掩太阳万乗尚尔匹夫何伤辞殚意穷心切理直如或妄谈昊天是殛子野善听离娄至明神靡遁响鬼无逃形不我遐弃庻昭忠诚
[史记殷本纪纣好酒滛乐嬖于妇人爱妲己妲己之言是从周武王率诸侯伐纣纣兵败走入登鹿台衣其寳玊衣赴火而死周武王遂斩纣头悬之白旗杀妲己周本纪幽王嬖爱褒姒褒姒生子伯服幽王竟废申后及太子以褒姒为后伯服为太子褒姒不好笑幽王欲其笑万方故不笑幽王为熢燧大鼓有冦至则举烽火诸侯悉至而无寇褒姒乃大笑幽王说之为数举烽火其后不信诸侯亦不至申侯与缯西夷犬戎攻幽王幽王举烽火征兵兵莫至遂杀幽王骊山下虏褒姒尽取周赂而去后汉书天维陵弛民鬼惨怆西京赋振天维薛综注维纲也左传葢言语漏泄则职汝之由杜预注职主也史记吕后纪吕太后称制以辟阳侯审食其为左丞相不治事令监宫中如郎中令食其故得幸太后常用事公卿皆因而决事说苑秦始皇帝太后不谨幸郎嫪毐封以为长信侯为生两子毐専国亊寖益骄与侍中左右贵臣俱博饮酒醉争言而鬬瞋目大叱曰吾乃皇帝之假父也窭人子何敢乃与我亢所与鬬者走行白皇帝皇帝大怒毐惧诛因作乱战咸阳宫毐败始皇乃取毐四肢车裂之取其两弟囊扑杀之取皇太后迁之于萯阳宫郑玄礼记注螮蝀谓之虹孔颖达正义虹是阴阳交会之气纯阴纯阳则虹不见若云薄漏日日照雨滴则虹生毛苌诗传元气广大则称昊天李善文选注子野师旷字晓音曲者纒子董无心曰离娄之目察秋毫之末于百歩之外可谓明矣诗国风旣见君子不我遐弃毛传遐逺也褒愽毛切音包作薄侯切抔音读者非食其音异基毐音霭]

赠参寥子
[参寥子当时逸士其姓名无考葢取庄子之说以为号也庄子玄冥闻之参寥参寥闻之疑始崔云皆古人姓名或寓之耳无其人李云参高也高邈寥旷不可名也]
白鹤飞天书南荆访高士五云在岘山果得参寥子肮脏辞故园昻藏入君门天子分玉帛百官接话言毫墨时洒落探玄有竒作着论穷天人千春秘麟阁长揖不受官拂衣归林峦余亦去金马藤萝同所攀相思在何处桂树青云端
[陆机演连珠南荆有寡和之歌李善注南荆谓楚也水经注京房易飞候曰何以知贤人隐师曰视四方常有大云五色具而不雨其下贤人隐矣舆地广记襄阳县有岘山羊祜与邹湛甞登之今堕泪碑在焉赵台诗肮脏倚门边章懐太子注肮脏高亢悻直之貌陆机孝侯周处碑汪洋延阙之旁昻藏寮采之上诗大雅告之话言鲍照四贤咏陵令无人事毫墨时洒落世说何平叔注老子始成诣王辅嗣见王注精竒乃神服曰若斯人可与论天人之际矣因以所注为道德二论梁简文帝诗千春谁与乐三辅黄图汉宫殿疏云麒麟阁萧何造以藏秘书处贤才也呉均诗山中自有宅桂树笼青云金马门名见二卷注骯下党切杭上声脏音葬]

赠饶阳张司戸燧
[缪本作璲唐时深州亦谓之饶阳郡属河北道系上州上州之佐有司戸参军事二人从七品下]
朝饮苍梧泉夕栖碧海烟宁知鸾鳯意逺托椅桐前慕蔺岂曩古攀嵇是当年媿非黄石老安识子房贤功业嗟落日容华弃徂川一语已道意三山期着鞭蹉跎人间世寥落壶中天独见游物祖探元穷化先何当共携手相与排冥筌
[陆玑诗疏梓实桐皮曰椅史记司马相如少时其亲名之曰犬子相如既学慕蔺相如之为人更名相如颜延年诗交吕既鸿轩攀嵇亦鳯举嵇谓嵇康也黄石公见七卷注三山见一卷注后汉书费长房者汝南人曾为市掾市中有老翁卖药悬一壶于肆头及市罢輙跳入壶中市人莫之见惟长房于楼上覩之异焉因往再拜奉酒脯翁知长房之意其神也谓之曰子明日可更来长房旦日复诣翁翁乃与俱入壶中唯见玉堂严丽旨酒甘肴盈衍其中共饮毕而出翁约不听与人言之后乃就楼上候长房曰我神仙之人以过见责今毕当去庄子浮游乎万物之祖物物而不物于物文子虚无恬愉者万物之祖也陈子昂诗探玄观羣化颜延年诗开冬眷徂物残悴盈化先江淹诗一时排冥筌李善注筌捕鱼之器言鱼之在筌犹人之处尘俗今既排而去之超在尘埃之外李周翰注冥理也筌迹也椅音衣协音借读音倚蔺音吝嵇音奚筌音诠]

赠清漳明府侄聿
我李百万叶柯条布中州天开青云器日为苍生忧小邑且割鸡大刀伫烹牛雷声动四境惠与清漳流弦歌
[缪本少聿字唐时清漳县隶河北道之洺州南濵漳水因以为名宾退录明府汉人以称太守唐人以称县令]
咏唐尧脱落隐簪组心和得天真风俗犹太古牛羊散阡陌夜寝不扃戸问此何以然贤人宰吾土举邑树桃李垂阴亦流芬河堤绕渌水桑柘连青云赵女不冶容提笼昼成羣缲丝鸣机杼百里声相闻讼息鸟下阶高卧披道帙蒲鞭挂檐枝示耻无扑抶琴清月当戸人寂风入室长啸无一言陶然上皇逸白玉壶冰水壶中见底清清光洞毫发皎洁照羣情赵北美嘉政燕南播高名过客覧行謡因之诵德声
[萧士赟曰史老子传老子者姓李氏名耳字伯阳谥曰耼正义云玄妙内篇云李母懐胎八十一载逍遥李树下乃剖左腋而生生而指李树因以为姓唐以老子为祖白与聿皆帝室之胄故用李树事叶世也柯条犹枝分〈脱一字〉别之义颜延年诗仲容青云器史记子游为武城宰孔子过闻弦歌之声莞尔而笑曰割鸡焉用牛刀水经清漳水出上党沾县西北少山大黾谷南过县西又从县南屈东过渉县西屈从县南东至武安县南黍窖邑入于浊漳嵇康琴赋雅昶唐尧终咏微子吕向注唐尧微子操名也说文组绶属其小者以为冕缨萧士赟曰隐簪组谓隐于簪组之间即吏隐之意晋书委和履顺以保天真郑玄礼记注唐虞以上曰太古宋书余粮栖亩戸不夜扃葢东西之极盛也说文扃外闭之闗也周易冶容诲滛正义云女子妖冶其容谢灵运诗虚馆絶诤讼空庭来鸟雀北山移文〈脱一字〉帙常摈说文帙书衣也后汉书刘寛迁南阳太守吏人有过但用蒲鞭罚之示辱而已絶不加苦南史崔景真为平昌太守有惠政常悬一蒲鞭而未尝用说文抶笞击也郑玄诗谱序诗之兴也谅不于上皇之世正义云上皇谓伏羲三皇之最先者故谓之上皇鲍照诗清如玉壶冰后汉书燕南垂赵北际中央不合大如砺班固幽通赋考遘愍以行謡初学记尔雅曰声比于琴瑟曰歌徒歌曰謡亦谓之咢韩诗章句曰有章曲曰歌无章曲曰謡扃音駉杼音纻帙音侄抶音叱]

赠临洺县令皓弟
[原注时被讼停官唐时临洺县隶河北道之洺州以北濵洺水为名]
陶令去彭泽茫然大古心大音自成曲但奏无弦琴钓水路非逺连鳌意何深终期龙伯国与尔相招寻
[晋书陶潜为彭泽令素简贵不私事上官郡遣督邮至县吏白应束帯见之潜叹曰我岂能为五斗米折腰拳拳事郷里小人即解印去县乃赋归去来性不解音而畜素琴一张弦徽不具每朋酒之会则抚而和之曰但识琴中趣何劳弦上声老子大音希声龙伯国人一钓而连六鳌见四卷注]

赠郭季鹰
河东郭有道于世若浮云盛徳无我位淸光独映君耻将鸡并食长与鳯为羣一击九千仞相期凌紫氛
[后汉书郭太字林宗太原介休人也司徒王琼辟太常赵典举有道并不应卒于家同志者共刻石立碑蔡邕为文既而谓卢植曰吾为碑铭多矣皆有惭德唯郭有道无媿色耳汉书莫能望陛下清光楚辞将与鸡鹜争食乎韵会将与也春秋后语宋玉曰鳯凰上击九千里翱翔乎窈冥之上刘桢诗鳯凰集南岳徘徊孤竹根于心有不厌奋翅凌紫氛]

邺中赠王大劝入高鳯石门山幽居
[邺中即邺郡唐时属河北道又谓之相州后汉书高鳯传鳯南阳叶人后教授业于西唐山中注曰山在今唐州湖阳县下言石门山事庾信作高鳯赞有石门云度铜梁雨来云云后人注者亦未详其地在何处岂石门山即西唐山之异名耶]
一身竟无托逺与孤蓬征千里失所依复将落叶并中途偶良朋问我将何行欲献济时策此心谁见明君王制六合海塞无交兵壮士伏草间沉忧乱纵横飘飘不得意昨发南都城紫燕枥上嘶青萍匣中鸣投躯寄天下长啸寻豪英耻学琅邪人龙蟠事躬耕富贵吾自取建功及春荣我愿执尔手尔方达我情相知同一已岂唯弟与兄抱子弄白云琴歌发清声临别意难尽各希存令名
[鲍照芜城赋孤蓬自征吕向注孤蓬草也无根而随风飘转者贾谊过秦论履至尊而制六合曹植诗四海无交兵陆机诗沉忧萃我心张铣注沉深也郑樵通志光武以南阳为别都谓之南都沈约诗绿帻文照曜柴芜光陆离李善注尸子曰我得民而治则马有紫燕兰池吕延济注紫燕良马陈琳荅东阿王笺秉青萍干将之器吕延济注青萍剑名也北史投躯万死之地以邀一旦之功后汉纪琅邪阳都人诸葛亮字孔明躬耕陇亩好为梁父吟习凿齿通诸葛论诸葛武侯龙蟠江南托好管乐有匡汉之望孝经士有争友则身不离于令名]

赠华州王司士
淮水不絶波澜高盛德未泯生英髦知君先负庙堂器今日还须赠宝刀
[唐时华州又谓之华阴郡属关内道系上州上州之佐有司士参军事一人从七品下晋书王导传初导渡淮使郭璞筮之卦成璞曰吉无不利淮水絶王氏灭其后子姓繁衍竟如璞言傅亮修张良庙教盛徳不泯义存祀典尔雅髦选也俊也郭璞注俊士之选也士中之俊如毛中之髦也邢昺疏毛中之长毫曰髦晋书王祥传吕虔有佩刀工相之以为必登三公可服此刀虔谓祥曰茍非其人刀或为害卿有公辅之量故以相与]

赠卢征君昆弟
明主访贤逸云泉今已空二卢竟不起万乗高其风河上喜相得壶中趣每同沧洲即此地观化游无穷木落海水清鳌背覩方蓬与君弄倒影携手凌星虹
[后汉书黄宪初举孝亷又辟公府友人劝其仕宪亦不拒之暂到京师而还竟无所就年四十八终天下号曰征君后世征君名始此萧注以卢征君即是卢鸿考唐书及他书所载鸿事都不言其有弟同隐恐此卢又是一人神仙传河上公者莫知其姓字汉文帝时公结草为庵于河之濵帝读老子经颇好之有所不解数事时人莫能道之闻时皆称河上公解老子经义乃使赍所不决之事以问公曰道尊德贵非可遥问也帝即幸其庵躬问之帝曰普天之下莫非王土率土之濵莫非王臣子虽有道犹朕民也公即抚掌坐跃冉冉在虚空中去地数丈俛而荅曰予上不至天中不累人下不居地何臣民之有帝下车稽首公乃授素书二卷与帝曰予注此经以来一千二百余年凡传三人连子四矣言毕失所在壶中见本卷注庄子吾与子观化而化及我我又何恶焉陈子昻诗平生倦游者观化久无穷鳌背方蓬见四卷注倒影见二卷注星虹见七卷注]

赠新平少年
韩信在淮阴少年相欺凌屈体若无骨壮心有所凭一遭龙颜君啸咤从此兴千金荅漂母万古共嗟称而我竟何为寒苦坐相仍长风入短袂内手如懐冰故友不相恤新交宁见矜摧残槛中虎羁绁鞴上鹰何时腾风云抟击申所能
[韩信为淮阴少年所辱见三卷注张缵让尚书仆射表吐言如伤屈体无骨汉书高祖为人隆准而龙颜应劭曰颜頟颡也漂母事见六卷注鲍照诗猜恨坐相仍古善哉行自惜袖短内手知寒张华诗挟纩如懐冰汉书猛虎处深山百兽震恐及其在穽槛之中摇尾而求食积威约之渐也鲍照诗昔如鞴上鹰刘良注鞴以皮蔽手而臂鹰也班固荅宾戏振拔洿涂跨腾风云羁音鸡绁音屑鞴音钩]

赠崔侍御
长剑一杯酒男儿方寸心洛阳因剧孟托宿话胷襟但仰山岳秀不知江海深长安复携手再顾重千金君乃輶轩佐余叨翰墨林高风摧秀木虚弹落惊禽不取回舟兴而来命驾寻扶揺应惜力桃李愿成阴笑吐张仪舌愁为庄舄吟谁怜明月夜肠断听秋砧
[汉书剧孟者洛阳人也周人以商贾为资剧孟以侠显曹植诗一顾千金重何必珠玉贱李充诗愿尔降玉趾一顾重千金风俗通周秦常以岁八月遣輶轩之使求异代方言还奏籍之藏于秘室按太白作崔公泽畔吟诗序有中佐宪车之语是崔甞以事为使副故曰君乃輶轩佐作轩辕者非是张协诗寄辞翰墨林张铣注翰笔也谓寄文辞于笔墨之林言林者谓多也李康运命论木秀于林风必摧之李善注秀出也刘良注木高出于林上者故风吹而先折也隋袁朗诗危弦断客心虚弹落惊禽用战国策更嬴事见四卷注回舟用王子猷访戴安道事见本卷注世说嵇康与吕安善每一相思千里命驾庄子抟扶揺而上者九万里详后上李邕诗注桃李用说苑赵简子事与张仪舌俱见本卷注史记越人庄舄仕楚执珪有顷而病楚王曰舄故越之鄙人也今仕楚执珪富贵矣亦思越否中谢曰凡人之思故在其病也彼思越则越声不思越则楚声使人往听之犹尚越声也王粲登楼赋庄舄显而越吟笑吐张仪舌喻谈笑之美愁为庄舄吟喻思家之切韵会砧捣缯石也輶音由砧音斟]

走笔赠独孤驸马
[唐书玄宗女信成公主下嫁独孤明初学记驸马都尉汉武置也掌御马歴两汉多宗室及外戚与诸公子孙任之至魏何晏以主壻拜驸马都尉其后杜预尚晋宣帝女高陆公主拜驸马都尉王济尚晋文帝女常山公主拜驸马都尉后代因晋魏以为恒每尚公主则拜驸马都尉通典唐驸马都尉从五品皆尚主者为之开元三年八月勅驸马都尉从五品阶宜依令式仍借紫金鱼袋天寳以前悉以仪容美丽者充选]
都尉朝天跃马归香风吹人花乱飞银鞍紫鞚照云日左顾右盼生光辉是时仆在金门里待诏公交车谒天子长揖蒙垂国士恩壮心剖出酬知已一别蹉〈施去方加足〉朝市间青云之交不可攀傥其公子重回顾何必侯嬴长抱关
[薛道衡诗卧驰飞玉勒立马前银鞍吴均诗朱轮玳瑁车紫鞚连钱马韵会鞚马勒也曹植与吴质书左顾右盼谓若无人汉书哀帝纪待诏夏贺良等应劭注诸以才技征召未有正官故曰待诏又东方朔传朔上书高自称誉上侓之令待诏公交车颜师古注公交车令属卫尉上书者所诣也旧唐书翰林院天子在大明宫其院在右银台门内在兴庆宫院在金明门内若在西内院在显福门内若在东都华清宫皆有待诏之所其待诏有词学经术合炼僧道卜祝术艺书奕各别院以廪之日晚而退其所重者词学战国策豫让曰智伯以国士遇臣臣故以国士报之江淹袁叔明传友人袁炳与余有青云之交非直衔杯酒而已史记信陵君传魏有隐士曰侯嬴年七十家贫为大梁夷门监者公子数厚遗之不肯受公子于是乃置酒大会宾客坐定公子从车骑虚左自迎侯生侯生摄敝衣冠直上载公子上坐不让又谓公子曰臣有客在市屠中愿枉车骑过之公子引车入市侯生下见其客朱玄睥睨故久立与其客语微察公子公子颜色愈和乃谢客就车至家公子引侯生坐上坐偁赞宾客酒酣侯生谓公子曰嬴乃夷门抱闗者也而公子亲枉车骑自迎嬴于众人广坐之中不宜有所过今公子故过之然嬴欲就公子之名故久立公子车骑市中过客以观公子公子愈恭市人皆以嬴为小人而以公子为长者能下士也于是罢酒侯生遂为上客鞚苦贡切空去声]

赠嵩山焦炼师并序
[孔帖道士修行徳高思精者谓之炼师]
嵩山有神人焦炼师者不知何许妇人也又云生于齐梁时其年貌可称五六十常胎息絶谷居少室庐游行若飞倐忽万里世或传其入东海登蓬莱竟莫能测其往也余访道少室尽登三十六峰闻风有寄洒翰遥赠
[汉武内传王真字叔经上党人习闭气而吞之名曰胎息习〈口敕〉舌下泉而咽之名曰胎食真行之断谷二百余口肉色光美力并数人抱朴子得胎息者能不以口鼻嘘吸如在胞胎之中则道成矣少室山有三十六峰详见七卷注]
二室凌青天三花含紫烟中有蓬海客宛疑麻姑仙道在喧莫染迹高想已绵时餐金鹅蘂屡读靑苔篇八极恣游憩九垓长周旋下瓢酌颍水舞鹤来伊川还归东山上独拂秋霞眠萝月挂朝镜松风鸣夜弦潜光隐嵩岳炼魄栖云幄霓裳何飘飖鳯吹转绵邈愿同西王母下顾东方朔紫书傥可传铭骨誓相学 
[初学记嵩高山者五岳之中岳也戴延之西征记云其山东谓太室西谓少室相去十七里嵩其总名也谓之室者以其下各有石室焉少室高八百六十丈上方十里与太室相埒但小耳述异记少室山有贝多树与众木有异一年三放花其花白色香美俗云汉世野人将子种此麻姑已见四卷注杨升庵曰金鹅蘂桂也艺文类聚临海记曰郡东南有白石山高三百余丈望之如雪山上有湖古老相传云金鹅所集八桂所植陈子昻潘尊师碑颂道逢真人升玄子授以宝书靑苔纸淮南子八纮之外乃有八极初学记九天之外次有九垓垓阶也言其阶次有九山海经颍水出少室山郭璞注今颍水出河南阳城县干山东南经颍川汝阴至淮南下蔡入淮吕氏春秋许由遂之箕山之下颍水之阳耕而食终身无经天下之色太平御覧琴操曰许由无有杯器常以手掬水人见由无器以一匏瓢遗之由操饮饮讫挂瓢于树风吹树瓢动歴歴有声由以为烦扰遂取捐之伊川舞鹤用王子晋事已见五卷注薛道衡诗惊鸿出洛水翔鹤下伊川左传辛有适伊川杜预注伊川伊水也北山移文春萝罢月卢照邻五悲文萝月寡色风泉罢声宋之问诗夜弦响松月朝楫弄苔泉后汉书潜光隐耀世嘉其高太微灵书每月朔望晦日七魄流荡交通鬼神制检还魄之法当此夕仰眠伸足掌心掩两耳令指相接于项上闭息七遍叩齿七通心存鼻端白气如小指大须臾渐大冠身上下九重气忽变成两靑龙在两目中两白虎在两鼻孔中朱雀在心上苍龟在左足下灵蛇在右足下两玉女着锦衣手把火光当两耳门毕咽液七过呼七魄名尸狗伏矢雀婴天贼非毒除秽臭肺即呪曰素气九还制魄邪奸天兽守门娇女执〈脱一字〉炼魄和柔与我相安不得妄动看察形源若有饥渇听饮月黄日丹谢恵连诗寂寥云幄空李周翰注幄帐也楚辞靑云衣兮白霓裳丘迟诗驰道闻鳯吹吕延济注鳯吹笙也博物志汉武帝祭祀名山大泽以求神仙之道时西王母遣使乗白鹿告帝当来乃供帐九华殿以待之七月七日夜漏七刻王母乗紫云车而至于殿西南面东向头上戴七种靑气郁鬰如云时东方朔窃从殿南厢朱鸟牖中窥母母顾之谓帝曰此窥牖小儿尝三来盗吾桃帝乃大怪之由此世人谓方朔神仙也汉武内传地真素诀长生紫书真诰道有青要紫书金根众文云笈七〈脱一字〉紫书紫笔缮文也垓音该]

口号赠杨征君
[原注此公时被征诗题有口号始于梁简文帝和卫尉新渝侯巡城口号庾肩吾王筠俱有此作至唐遂相袭用之即是口占之义萧本作口号赠征君鸿而注云见前赠卢征君题注葢以为即卢鸿矣未详是否注中被征一作被召]
陶令辞彭泽梁鸿入会稽我寻髙士传君与古人齐云卧留丹壑天书降紫泥不知杨伯起早晚向关西
[陶令事已见九卷注梁鸿事见八卷注隋书髙士传六卷皇甫谧撰又髙士传二卷虞盘佐撰册府元龟嵇康为中散大夫撰髙士传三卷鲍照诗云卧恣天行又照诗妍客逐丹壑紫泥用以封壐书者见七卷注后汉书杨震字伯起弘农华阴人少好学受欧阳尚书于太常桓郁明经博覧无不穷究诸儒为之语曰〈脱一字〉西孔子杨伯起]

上李邕
[旧唐书李邕广陵江都人少知名开元中为陈州刺史十三年玄宗车驾东封回邕于汴州谒见累献词赋甚称上旨由是颇自矜衒张说为中书令甚恶之俄而陈州赃污事发贬为钦州遵化尉累转括淄滑三州刺史上计京师邕素负美名频被贬斥皆以邕能文养士贾生信陵之流执事忌胜剥落在外人间素有声称后进不谦京洛阡陌聚观以为古人或传眉目有异衣冠望风寻访门巷又中使临问索其新文复为人阴中竟不得进天寳初为汲郡北海二太守尝与左骁卫兵曹栁绩马一匹及绩下狱吉温令绩引邕议及休咎厚相赂遗词状连引勅就郡决杀之时年七十余]
大鹏一日同风起抟揺直上九万里假令风歇时下来犹能簸却沧溟水时人见我恒殊调见余大言皆冷笑宣父犹能畏后生丈夫未可轻年少
[庄子鹏之徙于南冥也水击三千里抟扶摇而上者九万里陆德明注司马云上行风谓之扶摇尔雅云扶摇谓之风郭璞云暴风从下上也唐书礼乐志贞观十一年诏尊孔子为宣父萧士赟曰此篇似非太白之作]

赠张公洲革处士
[杨齐贤曰张公洲在上元县琦按景定建康志张公洲在城西南五里周围三里湖广通志张公洲在武昌府城南二十里晋隐士张公灌园处因名是有二张公洲观诗中所云楚人云汉水则是谓武昌之张公洲而非在上元者矣]
列子居郑圃不将众庶分革侯遁南浦常恐楚人闻抱瓮灌秋蔬心闲游天云每将瓜田叟耕种汉水濵时登张公洲入兽不乱羣井无桔槔事门絶刺绣文长揖二千石逺辞百里君斯为真隐者吾党慕淸芬
[列子子列子居郑〈脱一字〉四十年人无识者国君卿大夫视之犹众庶也韵会将与也南浦即张公洲以在城之南故曰南浦庄子孔子逃于大泽衣裘褐食抒栗入兽不乱羣入鸟不乱行鸟兽不恶而况人乎又庄子子贡南游于楚反于晋过汉阴见一丈人方将为囿畦凿隧而入井抱瓮而出灌搰搰然用力甚多而见功寡子贡曰有械于此一日浸百畦用力甚寡而见功多夫子不欲乎为圃者仰而视之曰奈何曰凿木为机后重前轻挈水若抽数如泆汤其名曰槔为〈脱一字〉者笑曰吾闻之吾师有机械者必有机事有机事者必有机心机心存于胷中则纯白不备纯白不备则神生不定神生不定者道之所不载也吾非不知羞而不为也陆德明注槔桔槔也说文桔槔汲水器也史记刺绣文不如倚市门二千石谓太守百里君谓县令]

李太白诗集注卷九



凤尾竹客手录李太白诗集注卷十
钱塘王琦撰

秋日炼药院镊白发赠元六兄林宗
[韵会镊箝也音与涅同]
木落识岁秋瓶冰知天寒桂枝日已绿拂雪凌云端弱龄接光景矫翼攀鸿鸾投分三十载荣枯同所欢长吁望青云镊白坐相看秋颜入晓镜壮发凋危冠穷与鲍生贾饥从漂母餐时来极天人道在岂吟叹乐毅方适赵苏秦初说韩卷舒固在我何事空摧残
[淮南子见一叶落而知岁之将暮覩瓶中之冰而知天下之寒陶潜诗弱龄寄事外潘岳诗投分寄石友李善注阮瑀为魏武与刘备书曰披懐解带投分寄意分犹志也庄子去其危冠杨缙诗壮发危冠下匕首地图中史记管仲曰吾始困时尝与鲍叔贾分财利多自与鲍叔不以我为贪知我贫也史记燕昭王问伐齐之事乐毅对曰齐霸国之余业也地大人众未易独攻也王必欲伐之莫如与赵及楚魏于是使乐毅约赵惠文王别使连楚魏令赵嚪秦以伐齐之利诸侯害齐愍王之骄暴皆争合从与燕伐齐燕昭王悉起兵使乐毅为上将军赵惠文王以相国印授乐毅乐毅于是并护赵楚韩魏燕之兵以伐齐破之济西按史记苏秦列传其游说六国先说燕文侯二说赵肃侯三说韩宣惠王四说魏襄王五说齐宣王六说楚威王今引乐毅适赵苏秦说韩二事皆言功业未成就之意]

书情赠蔡舍人雄
尝高谢太傅携妓东山门楚舞醉碧云吴歌断清猿暂因苍生起谈笑安黎元余亦爱此人丹霄冀飞翻遭逢圣明主敢进兴亡言白璧竟何辜青蝇遂成寃一朝去京国十载客梁园猛犬吠九关杀人愤精魂皇穹雪寃枉白日开昏氛泰阶得夔龙桃李满中原倒海索明月凌山采芳荪媿无横草功虚负雨露恩迹谢云台阁心随天马辕
[世说谢安在东山畜妓简文曰安石必岀既与人同乐不得不与人同忧刘孝标注宋明帝文章志曰安纵心事外疎畧常节每畜女妓携持游肆苍生事已见七卷注封禅书以浸黎元吕延济注黎元百姓也王粲诗苟非鸿鵰孰能飞翻范云诗遭逢圣明后来栖桐树枝王僧达诗聊讯兴亡言陈子昂诗青蝇一相点白璧遂成寃梁园梁地也在唐为汴州今为开封府其地有汉梁王之园太白在天寳中游梁最久故诗中屡以梁园为言宋玉九辩岂不郁陶而思君兮君之门以九重猛犬狺狺而迎吠兮关梁闭而不通招魂虎豹九关啄害下人谢灵运诗盛明荡氛昏孟康汉书注泰阶三台也每台二星凡六星晋书三台三公之位也在人曰三公在天曰三台文心雕龙倒海探珠谢灵运诗浥露馥芳荪江总诗徐步采芳荪汉书终军传军无横草之功颜师古注言行草中使草偃卧故云横草也后汉书臣愿与坐云台之下考试图国之道又樊晔与光武少游旧建武初征为侍御史迁河东都尉引见云台玉海五行志云台周家所造图书术籍珍玩寳怪所藏东京赋南则前殿云台洛阳记云台高阁十四间高诱淮南子注台高际于云故曰云台迹谢云台阁心随天马辕即身在江湖心存魏阙之意]
夫子王佐才而今复谁论曾飙振六翮不日思腾鶱我纵五湖棹烟涛恣崩奔梦钓子陵湍英风缅犹存徒希客星隐弱植不足援千里一回首万里一长歌黄鹤不复来清风奈愁何舟浮潇湘月山倒洞庭波投汩笑古人临濠得天和闲时田亩中搔背牧鸡鹅别离解相访应在武陵多
[汉书刘向称董仲舒有王佐之材虽伊吕无以加后汉书南阳何颙名知人见荀彧而异之曰王佐才也层飙高风也古诗昔我同门友高举振六翮韵会翮鸟之劲羽也韩诗外传鸿鹄一举千里所恃者六翮耳葢鸟翅之劲者左右各六飞时全藉其力铩其六翮则不能飞矣说文鶱飞貌国语越灭吴返至五湖范蠡辞于王曰君王勉之臣不复入越国矣遂乗轻舟以浮于五湖莫知其所终极谢灵运诗圻岸屡崩奔章懐太子后汉书注顾野王舆地志曰桐庐县南有严子陵渔钓处今山边有石上平可坐十人临水名为严陵钓坛也广韵缅逺也艺文类聚会稽典录曰严遵字子陵与世祖俱受业长安建武五年下诏征遵设乐阳明殿命宴会暮留宿遵以足荷上其夜客星犯天子宿明旦太史以闻上曰此无异也昨夜与严子陵俱卧耳左传其君弱植孔颕达正义周礼谓草木为植物植谓树立君志弱不树立也潇湘洞庭见惜余春赋注一统志秦望山在杭州府城南一十里山东南有罗刹石横截江涛后更名镇江石五代开平中为潮沙所没钱塘县志浙江一名罗刹江取风涛险恶意江中有罗刹石风涛至此倍险唐郡守仲秋设祭迎潮于此史记屈原懐石自投汨罗以死应劭注汩水在罗故曰汨罗也史记索隐荆州记云长沙罗县北带汨水去县四十里是原自沉处北岸有庙也楚辞章句汩水在长沙罗县下注湘水中通典岳州湘阴县北有汩水即屈原懐沙自沉之处俗谓之罗江庄子庄子与惠子游于濠梁之上庄子曰鯈鱼岀游从容是鱼乐也惠子曰子非鱼安知鱼之乐庄子曰子非我安知我不知鱼之乐通典濠州锺离县有濠水即庄惠观鱼之处庄子若正汝形一汝视天和将至淮南子交被天和食于地徳唐时之武陵郡即朗州也属山南东道鶱音轩汨音觅]

忆襄阳旧游赠马少府巨
[唐时之襄阳郡即襄州也属山南东道济阴郡即曹州也属河南道]
昔为大堤客曽上山公楼开窗碧嶂满拂镜沧江流高冠佩雄剑长揖韩荆州此地别夫子今来思旧游朱颜君未老白发我先秋壮志恐蹉跎功名若云浮归心结远梦落日悬春愁空思羊叔子堕泪岘山头
[一作何时共携手更醉岘山头襄阳郡城外有大堤有岘山已见五卷注晋时山简为襄阳太守山公楼是其遗迹今亡所在韵会嶂山之高险者増韵山峰如屏障者韩荆州名朝宗开元中为荆州长史太白谒见长揖不拜详见后与韩荆州书及魏颢李翰林集序太平御览荆州图记曰羊叔子与邹润甫尝登岘山叹曰自有宇宙便有此山由来贤达登此逺望如我与卿者多矣皆湮没无闻念此令人悲伤润甫曰公徳冠四海道嗣前哲令闻令望必与此山俱传若润甫軰当如公语耳后参佐为立碑着故望处百姓每行望碑莫不悲感杜预名为堕泪碑嶂音帐]

对雪献从兄虞城宰
[唐时宋州睢阳郡有虞城县隶河南道]
昨夜梁园里弟寒兄不知庭前看玉树肠断忆连枝
[梁园已见七卷注玉树雪中树也苏武诗况我连枝树与子同一身]

访道安陵遇葢寰为子造真箓临别留赠
[唐时徳州平原郡有安陵县隶河北道隋书道经者云其受道之法初受五千文箓次受三洞箓次受洞玄箓次受上清箓箓皆素书纪诸天曹官属佐吏之名有多少又有诸符错在其间文章诡怪世所不识受者必先洁斋然后赍金环一并诸贽币以见于师师受其贽以箓授之仍剖金环各持其半云以为约弟子得箓缄而佩之寰音环]
清水见白石仙人识青童安陵葢夫子十岁与天通悬河与微言谈论安可穷能令二千石抚背惊神聪挥毫赠新诗高价掩山东至今平原客感激慕清风学道北海仙传书蘂珠宫丹田了玉阙白日思云空为我草真箓天人惭妙工七元洞豁落八角辉星虹三灾荡璇玑蛟龙翼微躬举手谢天地虚无齐始终黄金满高堂答荷难克充下笑世上士沉魂北罗酆昔日万乗坟今成一科蓬赠言若可重实此轻华嵩
[古艶歌行语卿且勿盼水清石自见太平广记汉元寿二年八月己酉南岳真人赤君西城王君及诸青童并从王母降于茅盈室晋书郭象能清言太尉王衍每云听象语如悬河泻水注而不竭汉书昔仲尼没而微言絶颜师古注精微要妙之言耳汉武帝内传此元始天王在丹房之中所说微言鲍照诗奇声振朝邑髙价服乡村平原客谓平原郡中宾客北海仙谓北海高天师如贵太白于齐州请高天师授道箓故葢寰为之书造真箓也西升经遂徧歴九天上升上清白阙丹城蘂珠宫梁丘子黄庭内景经注蘂珠上清境宫阙名也真灵位业图有太和殿寥阳殿蘂珠宫黄庭外景经丹田之中精气微梁丘子注脐下三寸是也黄庭内景经肺部之宫似华葢下有童子坐玉阙梁丘子注玉阙者肾中白气上与肺连也云笈七签太微黄书八卷素诀乃含于九天元母结文空胎歴岁数劫以成自然之章太皇中岁成洞真金真玉光八景飞经元始天王名之为八景飞经广生太真名之为八素上经青真小童名之为豁落七元隋书道经者云元始天尊所说之经亦禀元一之气自然而有非所造为亦与天尊常在不灭天地不壊则藴而莫传劫运若开其文自见凡八字尽道体之奥谓之天书字方一丈八角垂芒光辉照耀惊心眩目虽诸天仙不能省视楼炭经天地有三灾变一者火灾变二者水灾变三者风灾变法苑珠林二十小劫中间有小三灾次第轮转一疾疫灾二刀兵灾三饥馑灾刘昭后汉书补璇玑者谓北极星也晋书天文志魁四星为璇玑杓三星为玉衡三灾荡璇玑谓斗神覆护三灾不能为害也王康琚诗与物齐终始李善注孙卿子曰生人之始也死人之终也颜延年诗美价难克充真诰罗酆山在北方癸地山高二千六百里周围三万里其山下有洞天在山之中周围一万五千里其上其下并有鬼神宫室山上有六洞洞中有六宫辄周围千里是为六天鬼神之宫也注云此即应是北酆鬼王决断罪人住处白帖罗酆山之洞周一万五千里名曰北帝死生之天皆鬼神所治五帝之宫考谪之府也荀子赠人以言重于金石珠玉]

赠崔郎中宗之
[崔佑甫齐昭公崔府君集序公嗣子宗之学通古训词高典册才气声华迈时独步仕于开元中为起居郎再为尚书礼部员外郎迁本司郎中时文国礼十年三入终于右司郎中年位不充海内叹息按唐书崔宗之乃宰相日用之子袭封齐国公好学寛博有风检与李白杜甫以文相知]
胡鴈拂海翼翱翔鸣素秋惊云辞沙朔飘荡迷河洲有如飞蓬人去逐万里游登高望浮云彷佛如旧丘日从海旁没水向天边流长啸倚孤剑目极心悠悠岁晏归去来富贵安可求仲尼七十说歴聘莫见收鲁连逃千金珪组岂可酬时哉苟不会草木为我俦希君同携手长往南山幽 
[鲍照诗胡鴈巳矫翼初学记梁元帝纂要曰秋曰素秋张华诗星火既夕忽焉素秋李周翰注西方色白故曰素秋沙朔谓朔方沙漠之地薛道衡高祖文皇帝诔运天策于帷扆播神威于沙朔北史洎乎有魏定鼎沙朔商子飞蓬遇飘风而行千里江淹诗渺然万里游鲍照诗复得还旧丘吕向注旧丘旧里也楚辞目极千里兮伤春心诗国风悠悠我心楚辞岁既晏兮孰华予王逸注晏晚也淮南子孔子欲行王道东西南北七十说而无所偶论衡孔子不能容于世周流游说七十余国未甞得安鲁连逃千金详见二卷注左思诗吾慕鲁仲连谈笑却秦军功成耻受赏高节卓不羣临组不肯〈脱一字〉对珪寜肯分]

赠崔咨议
[唐书百官志王府官有咨议参军事一人正五品上掌吁谋议事]
騄骥本天马素非伏枥驹长嘶向清风倏忽凌九区何言西北至却走东南隅世道有翻覆前期难预图希君一剪拂犹可骋中衢
[张衡南都赋騄骥齐镳李善注騄骥骏马名也穆天子传八骏有赤骥騄耳魏武帝诗老骥伏枥志在千里楚辞招魂往来倏忽王逸注倏忽疾急貌史记初天子发书易云神马当从西北来庾肩吾诗渥水岀腾驹湘川实应图来从西北道去逐东南隅九区剪拂俱见三卷天马歌注中衢犹中道也淮南子犹中衢而致尊耶傅玄正都赋洒奔驷于中衢]

赠升州王使君忠臣
[唐书地理志江南道升州江寜郡至徳二载以润州之江寜县置上元二年废太平寰宇记安禄山乱肃宗以金陵自古雄据之地时遭艰难不可县统之因置升州仍加节制实资镇抚时方艰弊力难兴造因旧县宇以为州城禄山平后复废州依旧为县]
六代帝王国三吴佳丽城贤人当重寄天子借高名巨海一边静长江万里清应须救赵策未肯弃侯嬴
[杨齐贤曰唐升州吴晋宋齐梁陈所都东极于海西带长江胡三省通鉴注汉置吴郡吴分吴郡置吴兴郡晋又分吴兴丹阳置义兴郡是为三吴郦道元曰世谓吴郡吴兴会稽为三吴杜佑曰晋宋之间以吴郡吴兴丹阳为三吴谢朓诗江南佳丽地北史足下宿当重寄早预心膂侯嬴事见三卷注]

赠别从甥高五
鱼目高太山不如一玙璠贤甥即明月声价动天门能成吾宅相不减魏阳元自顾寡筹畧功名安所存五木思一掷如绳系穷猨枥中骏马空堂上醉人喧黄金久已罄为报故交恩闻君陇西行使我惊心魂与尔共飘飖雪天各飞翻江水流或卷此心难具论贫家羞好客语拙觉辞繁三朝空错莫对饭却惭寃自笑我非夫生事多契阔积蓄万古愤向谁得开豁天地一浮云此身乃毫末忽见无端倪太虚可包括去去何足道临岐空复愁肝胆不楚越山河亦衾帱云龙若相从明主会见收成功解相访溪水桃花流 
[鱼目鱼之目睛似珠者也明月珠夜光珠也俱见二卷注说文玙璠鲁之寳玉孔子曰美哉玙璠远而望之奂若也近而视之瑟若也左传阳虎将以玙璠敛杜预注玙璠美玉也晋书魏舒字阳元少孤为外家宁氏所养宁氏起宅相宅者曰当岀贵甥舒曰当为外祖成此宅相三国志注江表传曰公瑾文武筹畧万人之英世说桓宣武与袁彦道摴蒱袁彦道齿不合遂厉色掷去五木元革五木经摴蒱古戏其投有五故白呼为五木以木为之因谓之木今则以牙角尚饰也演繁露古惟斵木为子一具凡五子故名五木后世转而用石用玉用象用骨故列子谓之投琼律文谓之岀玖世说穷猿奔林岂暇择木唐陇右道有陇西郡按通典渭州禹贡曰导渭自鸟鼠同穴即其地也春秋为羌戎之居秦置陇西郡以居陇坻之西为名唐为渭州亦谓之陇西郡领襄武陇西渭源障四县沈约诗短翮屡飞翻班固东都赋春王三朝章懐太子注三朝元日也谓岁之朝月之朝日之朝李善注三朝岁首朔日也然此诗所谓三朝即三日之义与东都赋所言不同鲍照诗今朝见我颜色衰意中错莫与先异左传成师以出闻敌强而退非夫也杜预注非丈夫也诗国风死生契阔毛传云契阔勤苦也夏侯湛东方朔画赞明济开豁包含宏大庄子号物之数谓之万人处一焉此其比万物也不似毫末之在于马体乎又云反复终始不知端倪又曰自其异者视之肝胆楚越也自其同者视之万物皆一也诗国风抱衾与裯毛传曰衾被也禂襌被也郑笺曰裯床帐也孔颕达正义郑既以衾为被不宜复云襌被也汉世名帐为裯葢因于古故以为床帐溪水桃花用武陵桃花源事见二卷注玙音余璠音烦帱音俦]

赠裴司马
翡翠黄金缕绣成歌舞衣若无云间月谁可比光辉秀色一如此多为众女讥君恩移昔爱失宠秋风归愁苦不窥邻泣上流黄机天寒素手冷夜长烛复微十日不满匹鬓蓬乱若丝犹是可怜人容华世中稀向君发皓齿顾我莫相违
[按唐书百官志刺史之僚佐有司马一人位在别驾长史之下上州者从五品下中州者从五品上下州者正六品上古白头吟皑如山上雪皎若云间月宋玉登徒子好色赋此女登墙窥臣三年至今未许也梁元帝诗网缀流黄机李善文选注环济要畧曰间色有五绀红缥紫流黄也礼记正义皇氏云正谓青赤黄白黒五方正色也不正谓五方间色绿红碧紫駵黄是也黄是中央正駵黄是中央间中央为土土克水水色黑故駵黄之色黄黑也駵黄即流黄之义曹植诗谁为发皓齿]

叙旧赠江阳宰陆调
[唐时淮南道之扬州有江阳县]
太伯让天下仲雍扬波涛清风荡万古迹与星辰高开吴食东溟陆氏世英髦多君秉古节岳立冠人曹风流少年时京洛事游遨腰间延陵剑玉带明珠袍我昔斗鸡徒连延五陵豪邀遮相组织呵吓来煎熬君开万丛人鞍马皆辟易告急清宪台脱余北门厄间宰江阳邑剪棘树兰芳
[一本自腰间延陵剑以下作骖驔红阳燕玉剑明珠袍一诺许他人千金双错刀满堂青云士望美期丹霄我昔北门厄摧如一枝蒿有虎挟鸡徒连延五陵豪邀遮来组织呵吓相煎熬君披万人丛脱我如狴牢此耻竟未刷且食绥山桃非天雨文章所祖托风骚苍蓬老壮发长策未逢遭别君几何时君无相思否鸣琴坐高楼渌水净窗牖政成闻雅颂人吏皆拱手投刃有余地回车摄江阳错杂非易理先威挫豪强下俱相同又缪本特峻秀作时峻季狴牢作貔牢托风骚作记风骚]
城门何肃穆五月飞秋霜好鸟集珍木高才列华堂时从府中归丝管俨成行但苦隔远道无由共衔觞江北荷花开江南杨梅鲜挂席候海色乗风下长川多酤新丰醁满载剡溪船中途不遇人直到尔门前大笑同一醉取乐平生年
[汉书周太王长子太伯次曰仲雍次曰公季公季有圣子昌太王欲传国焉太伯仲雍辞行采药遂奔荆蛮公季嗣位至昌为西伯受命而王故孔子美而称曰太伯可谓至徳也已矣三以天下让民无得而称焉太伯初奔荆蛮荆蛮归之号曰句吴太伯卒仲雍立至曽孙周章而武王克殷因而封之陆机诗太伯导仁风仲雍扬其波晋书激清风于万古厉薄俗于当年鲍照诗谁令乏古节张铣注古节古人高尚之节陆机诗吴实龙飞刘亦岳立华阳国志谷口子真秉箕颍之操湛然岳立谢灵运诗仲春喜游遨新序延陵季子将西聘晋带寳剑以过徐君王僧孺诗落日映珠袍斗鸡徒详见二卷注五陵豪见五卷注汉纪邀遮前后危殆不测辟易见二卷注潘正叔诗回迹清宪台李善注汉官仪曰御史为宪台袁宏三国名臣赞思树芳兰剪除荆棘李善注芳兰以喻君子荆棘以喻小人晋书贺循歴试二城刑政肃穆嵇康琴赋华堂曲宴张揖上林赋注梅杨其实似谷子而有核其味酸岀江南齐民要术杨梅临海异物志云其子大如弹丸正赤五月熟似梅味甜酸谢灵运诗挂席拾海月洛神赋浮长川而忘反说文酤买酒也新丰酒见四卷注广韵醁美酒也剡溪船用王子猷访戴安道事详见九卷注醁音录]

赠从孙义兴宰铭
天子思茂宰天枝得英才朗然清秋月独岀映吴台落笔生绮绣操刀振风雷蠖屈虽百里鹏鶱望三台退食无外事琴堂向山开绿水寂以闲白云有时来河阳富奇藻彭泽纵名杯所恨不见之犹如仰昭回
[唐时常州晋陵郡有义兴县属江南东道谢朓诗茂宰深遐睠王僧孺文天枝峻宻帝叶英芬操刀用子产语见九卷注潘尼诗蠖屈固小往晋书三台六星两两而居起文昌列抵太微一曰天柱三公之位也在人曰三公在天曰三台主开徳宣符也西近文昌二星曰上台为司命主寿次二星曰中台为司中主宗室东二星曰下台为司禄主兵所以昭徳塞违也诗国风退食自公杨齐贤曰宓子贱为单父宰弹琴不下堂而单父治故后世以宰之室为琴堂张恊诗荒庭寂以闲山岫峭且深晋书潘岳才名冠世岀为河阳令岳美姿仪辞藻絶丽尤善为哀诔之文卢照邻诗知君振奇藻晋书陶潜为镇军建威参军谓亲朋曰聊欲弦歌以为三径之资可乎执事者闻之以为彭泽令在县公田悉令种秫谷曰令吾常醉于酒足矣诗大雅倬彼云汉昭回于天朱传曰云汉天河也昭光也回转也言其光随天而转也鶱音轩]
元恶昔滔天疲人散幽草惊川无恬鳞举邑罕遗老誓雪会稽耻将奔宛陵道亚相素所重投刃应桑林独坐伤激扬神融一开襟弦歌欣再理和乐醉人心蠧政除害马倾巢有归禽壶浆候君来聚舞共讴吟农夫弃蓑笠蚕女堕缨簪欢笑相拜贺则知惠爱深
[书康诰元恶大憝晋书巨猾滔天帝京危急潘岳西征赋牧疲人于西夏殷仲文解尚书表洪波振壑川无恬鳞元恶滔天二联指上元中宋州刺史刘展举兵为乱连陷扬润升苏湖濠楚舒和徐庐诸州凡三月始平其事详后二十七卷注常州与苏湖扬润四州地界相接其乱离不遑安处槩可知矣春秋繁露大夫蠡大夫种大夫庸大夫睪大夫车成越王与此五大夫谋伐吴遂灭之雪会稽之耻宛陵即宣城也唐时宣州宣城郡理宣城县本汉之宛陵县地太白原注亚相李公重之以能政中丞李公免罢以移官葢铭以刘展称兵避难奔走失官因二公而复职者也唐时御史台有大夫一员正三品中丞二员正四品亚相谓御史大夫独坐谓中丞海录碎事御史大夫谓之亚相葢御史大夫汉时位为宰相之副故唐人谓之亚相庄子庖丁为文惠君解牛手之所触肩之所倚足之所履膝之所踦砉然向然奏刀騞然莫不中音合于桑林之舞乃中经首之会陆徳明注桑林司马云汤乐名崔云宋舞乐名投刃应桑林言其治民之材如投刃得法绰然有余地也后汉书光武特诏御史中丞与司隶校尉尚书令会同并专席而坐故京师号曰三独坐激扬激浊扬清也潘岳西征赋开襟乎清暑之馆弦歌用子游宰武城事因免罢移官故曰再理也汉书张禹传后堂理丝竹管弦如淳曰今乐家五日一习乐为理乐世说注名士传曰阮咸字仲容陈留人太原郭奕见之心醉不觉叹服庄子牧马小童曰夫为天下者亦奚以异乎牧马者哉亦去其害马者而已矣曲礼女子许嫁缨孔颕达正义妇人质弱不能自固必有系属故恒系缨缨有二时一是少时常佩香缨二是许嫁时系缨何以知然者内则云男女未冠笄紟缨郑以为佩香缨不云缨之形制又昏礼主人入亲说妇缨郑注云妇人十五许嫁笄而礼之因着缨明有系也葢以五采为之其制未闻又内则云妇事舅姑紟缨郑云妇人有缨示系属也以此而言故知有二缨也]
歴职吾所闻称贤尔为最化洽一邦上名驰三江外峻节贯云霄通方堪远大能文变风俗好客留轩葢他日一来游因之严光濑
[蜀志卫继敏达夙成学识通博进仕州郡歴职清显后汉书牟融以司徒茂才为丰令视事三年县无狱讼为州郡最晋书郑衺为黎阳令吏民悦服太守班下属城特见甄异为诸县之最史记索隐韦昭云三江谓松江钱塘江浦阳江今按地理志有南江中江北江是为三江其南江从会稽吴县南东入海中江从丹阳芜湖县东北至会稽阳羡县东入海北江从会稽毘陵县东北入海太平寰宇记郡国志云禹贡三江呉郡南松江钱塘江浦阳江是也峻节高节也颜延年诗峻节贯秋霜李善注贯连也汉书通方之士不可以文乱颜师古注方道也梁书尚书令沈约当朝显贵轩葢盈门水经注自桐庐县至于潜凡十有六濑第二是严陵濑濑带山山下有石室汉光武时严子陵之所居也故山及濑皆即人姓名之山下有盘石周围十数丈交枕潭际葢陵所游也]

草创大还赠柳官廸
天地为橐钥周流行太易造化合元符交媾腾精魄自然成妙用孰知其指的罗络四季间绵微无一隙日月更岀没双光岂云只姹女乗河车黄金充辕轭执枢相管辖摧伏伤羽翮朱鸟张炎威白虎守本宅相煎成苦老消烁凝津液髣髴明窗尘死灰同至寂捣冶入赤色十二周律厯赫然称大还与道本无隔白日可抚弄清都在咫尺北酆落死名南斗上生籍抑予是何者身在方士格才术信纵横世途自轻掷吾求仙弃俗君晓损胜益不向金阙游思为玉皇客鸾车速风电龙骑无鞭策一举上九天相携同所适
[老子天地之间其犹橐钥乎河上公注天地空虚和气流行万物自生其空虚犹橐钥也参同契乾坤者易之门户众卦之父母坎离匡廓运毂正轴牝牡四封以为槖钥覆冒阴阳之道又曰易有周流屈伸反复又曰易谓坎离坎离者乾坤二用二用无爻位周流行六虚往来既不定上下亦无常陆倕新刻漏铭入神之制与造化合符吕延济注造化谓阴阳也符同也参同契观夫雌雄交媾之时刚柔相结而不可解得其节符非有工巧以制御之本在交媾定制始先陈子昂诗精魄相交媾参同契自然之所为兮非有邪伪道惟斯之妙术兮审订不诳语又曰坎戊日精离已月光日月为易刚柔相当土王四季罗络始终天地媾其精日月相撢持蟾蜍与兔魄日月气双明又曰河上姹女灵而最神得火则飞不见埃尘彭晓注河上姹女者真汞也见火则飞腾抱朴子丹砂可为黄金河车可作银子得其道可以仙身轭辕端横木驾马领者也龙虎经神室有所象鸡子为形容五岳峙潜洞际会有枢辖淳于叔通大丹赋升熬于甑山兮炎火张设下白虎倡导前兮苍液和于后朱雀翱翔戏兮飞扬色五采遭遇网罗施兮压止不得举嗷嗷声悲泣兮如婴儿慕母颠倒就汤镬兮摧折伤毛羽俞琰注朱雀火也萧士赟曰老者炼丹火候之老嫩也参同契形体为灰土状若明窗尘捣冶并合之驰入赤色门固塞其际会务令致完坚炎火张于下昼夜声正勤始文使可修终竟武乃陈候视加谨慎审察调寒温周旋十二节节尽更须亲气索命将絶休死亡魄魂色转更为紫赫然成还丹清都见二卷注北酆见本卷注搜神记南斗注生北斗注死后汉书穷折方士黄白之术章懐太子注方士有方术之士也阙谓朝廷之门阙金阙犹金门也真灵位业图有玉皇道君太平广记木公亦云东王父亦云东王公葢青阳之元气百物之先也冠三维之冠服九色云霞之服亦号玉皇君居于云房之间以紫云为葢青云为城仙童侍立玉女散香真僚仙官巨亿万计各有所职皆禀其命而朝奉翼卫故男女得道者名籍所隶焉出仙传拾遗太平御览尺素诀曰太微天帝登白鸾之车媾音垢姹丑雅切嗏去声]

赠崔司户文昆季
双珠岀海底俱是连城珍明月两特达余辉旁照人英声振名都高价动殊邻岂伊箕山故特以风期亲惟昔不自媒担簦西入秦攀龙九天上忝列岁星臣布衣侍丹墀密勿草丝纶才微惠渥重谗巧生缁磷一去已十年今来复盈旬清霜入晓鬓白露生衣巾侧见绿水亭开门列华茵千金散义士四座无凡宾欲折月中桂持为寒者薪路旁已窃笑天路将何因垂恩傥邱山报徳有微身
[唐时州之属吏有司户参军事上州二人从七品下中州一人正八品下下州一人从八品下三国志注孔融与韦康父端书曰前日元将来渊才亮茂雅度弘毅伟世之器也昨日仲将又来懿性贞实文敏笃诚保家之主也不意双珠近岀老蚌甚珍贵之魏文帝与锺繇书不损连城之价事详四卷注礼记圭璋特达郭璞诗圭璋虽特达吕延济注特达美貌古诗照乗有余辉长杨赋遐方疏俗殊邻絶党之域颜师古注邻邑也高士传许由字武仲阳城槐里人也隠于沛泽之中尧让天下于许由由于是遁耕于中岳颍水之阳箕山之下终身无经天下色许由没葬箕山之巅亦名许由山在阳城之南十余里尧因就其墓号曰箕山公神以配食五岳风期犹风度也注见三卷列子鲁有儒生自媒能治之管子自媒之女丑而不信史记虞卿蹑蹻担簦徐广曰簦长柄笠音登笠有柄者谓之簦列仙传东方朔者平原厌次人也久在吴中为书师数十年武帝时上书说便宜拜为郎至眧帝时时人或谓圣人或谓凡人作深浅默显之行或忠言或戏语莫知其旨至宣帝时初弃郎以避世乱置帻官舍风飘之而去后见于会稽卖药五湖智者疑其岁星精也汉书俯视兮丹墀孟康注丹墀赤地也通典汉省中以朱漆地故谓之丹墀宋书明光殿以胡粉涂壁画古贤烈士以丹朱饰地谓之丹墀汉书宻勿从事不敢告劳颜师古注宻勿犹黾勉礼记王言如丝其岀如纶郑玄注言言岀弥大也纶今有秩啬夫所佩也孔颕达正义王言初岀微细如丝及其岀行于外言更渐大如纶也言纶粗于丝潘岳寡妇赋荷君子之惠渥刘良注荷恩惠之厚也任昉诗经途不盈旬谢灵运诗连榻设华茵张铣注茵褥也酉阳杂爼旧言月中有桂西京赋要羡门乎天路墀音池缁音支磷音邻]

赠溧阳宋少府陟
李斯未相秦且逐东门兔宋玉事襄王能为高唐赋尝闻绿水曲忽此相逢遇扫洒青天开豁然披云雾葳蕤紫鸾鸟巢在昆山树惊风西北吹飞落南溟去早懐经济策特受龙颜顾白玉栖青蝇君臣忽行路人生感分义贵欲呈丹素何日清中原相期廓天步
[唐时宣州有溧阳县属江南西道李斯事见一卷拟恨赋注高唐赋见二卷注绿水曲见四卷注晋书尚书令卫瓘见乐广而奇之命诸子造焉曰此人之水镜见之莹然若披云雾而覩青天也子虚赋错翡翠之葳蕤吕延济注葳蕤羽毛貌鸾鸟见二卷注南溟南海也见八卷注青蝇见九卷注北史司马子如传子如初为懐朔镇省事与齐神武相结托分义甚深刘璠传我与府侯分义巳定杨齐贤曰丹素心也左传晋楚治兵遇于中原诗小雅天步艰难沈约法王寺碑因斯而运斗枢自兹而廓天步]

戏赠郑溧阳
陶令日日醉不知五柳春素琴本无弦漉酒用葛巾清风北窗下自谓羲皇人何时到栗里一见平生亲
[郑名晏为溧阳令与上篇宋少府陟俱详见二十九卷溧阳濑水贞义女碑铭序宋书陶潜少有高趣尝着五柳先生传以自况曰先生不知何许人不详姓氏宅边有五柳树因以为号焉性嗜酒而家贫不能恒得亲旧知其如此或置酒招之造饮辄尽期在必醉既醉而退曽不吝情去留为彭泽令解印绶去职赋归去来江州刺史王弘欲识之不能致也潜常往庐山弘令潜故人龎通之赍酒具于半道栗里要之潜有脚疾使一门生二儿轝篮舆既至欣然便共饮酌俄顷弘至亦无忤也潜性不解音声而畜素琴一张无弦每有酒适辄抚弄以寄其意郡将候潜值其酒熟取头上葛巾漉酒毕还复着之尝言五六月北窗下卧遇凉风暂至自谓是羲皇上人太平寰宇记栗里原在庐山南当涧有陶公醉石苏武诗愿子留斟酌叙此平生亲任昉诗何由乗此竹直见平生亲]

赠僧崖公
昔在朗陵东学禅白眉空大地了镜彻回旋寄轮风揽彼造化力持为我神通晚谒太山君亲见日没云中夜卧山月拂衣逃人羣授余金仙道旷劫未始闻冥机发天光独朗谢垢氛虚舟不系物观化游江濆江濆遇同声道崖乃僧英说法动海岳游方化公卿手秉玉麈尾如登白楼亭微言注百川亹亹信可听一风鼓羣有万籁各自鸣启闭八窗牖托宿掣雷霆自言歴天台搏壁蹑翠屏凌兢石桥去恍惚入青冥昔往今来归絶景无不经何日更携手乗杯向蓬瀛 
[元和郡县志朗陵山在蔡州朗山县西北三十里太平寰宇记朗陵故城汉为县所治在今蔡州朗山县西南三十五里晋武帝封何曽为朗陵公即此城也白眉空疑是当时释子之名犹禅宗所称南泉愿临济元赵州谂之类杨注引蜀志马良白眉事非矣了者了然分明之意楞严经观诸世间大地山河如镜鉴明来无所粘过无踪迹法苑珠林依华严经云三千大千世界以无量因缘乃成且如大地依水轮水依风轮风依空轮空无所依然众生业感世界安住故智度论云三千大千世界皆依风轮为基又新翻菩萨藏经云诸佛如来成就不思议智故而能行知诸风雨相知世有大风名乌卢博迦乃至众生诸有觉受皆由此风所摇动故此风轮量高三拘卢舍于此风上虚空之中复有风起名风云轮此风轮量高五拘卢舍于此风上虚空之中复有风起名瞻薄迦此风轮量高十踰缮那如是次第轮上六万八千拘胝风轮之相如来应正等觉依止大慧悉能了知维摩诘经维摩诘即入三昧现神通力示诸大众太山君主太山之神也广博物志东岳太山君领羣神五千九百人主治死生百鬼之主帅也太山君服青袍戴苍璧七称之冠佩通阳太平之印乗青龙金光明经如来之身金色微妙后世称佛有金仙之号以此隋书天地之外四维上下更有天地亦无终极然皆有成有败一成一败谓之一劫楞严经我旷劫来心得无碍沈约千佛颂千觉俯应逓叩冥机庄子宇泰定者发乎天光谢灵运诗兼抱济物性而不缨垢氛李善注垢滓也氛气也庄子泛若不系之舟虚而遨游者也魏书独浩然而任己同虚舟之不系鲍照诗回风起江濆说文濆水涯也周易同声相应同气相求沈约为齐竟陵王解讲疏肃萃僧英敬敷慧典傅亮文殊师利菩萨赞业化游方罔识厥津晋书王衍妙善玄言唯谈老庄为事每执玉柄麈尾与手同色世说孙兴公许玄度共在白楼亭共商畧先往名达林公既非所闗听讫云二贤故自有才情刘孝标注会稽记曰白楼亭在山阴临流映壑也水经注浙江又东北径重山西山上有白楼亭亭本山下县令殷朗移置今处升陟远望山湖满目也微言已见前访道安陵诗注中世说谢太傅未冠始岀西诣王长史清言良久去后茍子问曰向客何如尊长史曰向客亹亹为来逼人王屮头陀寺碑文行不舍之檀而施洽羣有刘良注羣有谓万物韵会凡孔窍机括皆曰籁庄子人籁则比竹是已地籁则众窍是已天籁则人心之自动者是已孙绰天台山赋跨穹隆之悬磴临万丈之絶冥践莓苔之滑石搏壁立之翠屏李善注悬磴石桥也顾恺之启蒙记注曰天台山石桥路径不盈尺长数十步步至滑下临絶冥之涧翠屏石桥之上石壁之名也孔灵符会稽记曰赤城山上有石桥悬渡有石屏风横絶桥上边有过径裁容数人甘泉赋驰阊阖而入凌兢服虔注凌兢恐惧貌王逸九思増逝兮青冥注云青冥太清也法苑珠林宋京师有释杯渡者不知族姓名氏常乗木杯渡水因而为目初见在冀州不修细行神力卓越世莫能测其由来尝于北方寄宿一家家有一金像渡窃去家主觉而追之见渡徐行走马逐而不及至孟津河浮木杯于水凭之而渡无假风棹轻疾如飞俄而渡岸达于京师]

游溧阳北湖亭望瓦屋山懐古赠同旅
[一作赠孟浩然景定建康志瓦屋山在溧阳县西北八十里周回二十里高一百六十七丈山形连亘两崖稍陡起宛如屋状李白尝游溧阳望瓦屋山懐古赋诗即此地]
朝登北湖亭遥望瓦屋山天清白露下始觉秋风还游子托主人仰观眉睫间目色送飞鸿邈然不可攀长吁相劝勉何事来吴关闻有贞义女振穷溧水湾清光了在眼白日如披颜高坟五六墩崒兀栖猛虎遗迹翳九泉芳名动千古子胥昔乞食此女倾壶浆运开展宿愤入楚鞭平王凛冽天地间闻名若懐霜壮夫或未达十步九太行与君拂衣去万里同翱翔
[游子数句言游客仰观主人辞色见其仰视飞鸟意不在宾客故长吁相劝何事来至此地目色送飞鸿是暗用卫灵公仰视蜚雁色不在孔子事巳见四卷注越絶书子胥至溧阳界中见一女子撃絮于濑水之中子胥曰岂可得托食乎女子曰诺即发簟饭清其壶浆而食之子胥食已而去谓女子曰掩尔壶浆毋令之露女子曰诺子胥行五步还顾女子自纵于濑水之中而死一统志溧水在应天府溧阳县西北四十里一名濑水萧士赟曰栖猛虎谓坟如猛虎之状犹马鬛封之谓也琦谓坟势崒兀有若猛虎是写遥望中拟似之景耳以马鬛封为比恐未足据此诗贞义女之坟唐时尚存当在瓦屋山下今则不可考矣木华海赋吹炯九泉李善注地有九重故曰九泉谢灵运诗道消结愤懑运开申悲凉吴越春秋吴王入郢伍胥乃掘平王之墓岀其尸鞭之三百左足践腹右手抉其目诮之曰谁使汝用谗谀之口杀我父兄岂不寃哉傅咸神泉赋六合萧条严霜凛冽陆机文赋心懔懔以懐霜]

醉后赠从甥高镇
马上相逢揖马鞭客中相见客中怜欲邀击筑悲歌饮正值倾家无酒钱江东风光不借人枉杀落花空自春黄金逐手快意尽昨日破产今朝贫丈夫何事空啸傲不如烧却头上巾君为进士不得进我被秋霜生旅鬓时清不及英豪人三尺童儿唾廉蔺匣中盘剑装〈鱼昔〉鱼闲在腰间未用渠且将换酒与君醉醉归托宿吴专诸
[史记荆轲嗜酒日与狗屠及高渐离饮于燕市酒酣以往高渐离击筑荆轲和而歌于市中相乐也巳而相泣旁若无人汉书陈万年传倾家自尽文献通考唐制取士之科有秀才有明经有进士有俊士太平御览南越志曰〈鱼昔〉鱼南越谓之环雷鱼长二丈其鳞皮有珠文可以饰刀剑琦按〈鱼昔〉鱼古谓之鲛鱼今谓之沙鱼以其皮为刀剑鞘者是也廉颇者赵之良将以勇气闻于诸侯将兵数有功封安平君蔺相如亦赵人赵王使奉和氏璧入秦卒完璧归赵赵王以为贤大夫使不辱于诸侯拜为上大夫又从赵王与秦王会渑池归国以相如功大拜为上卿位在廉颇之右吴越春秋专诸堂邑人也伍胥之亡楚如吴时遇之于涂因相其貌碓颡而深目虎膺而熊背戾于从难知其勇士阴而结之欲以为用〈鱼昔〉音鹊鱄与专同]

赠秋浦柳少府
秋浦旧萧索公庭人吏稀因君树桃李此地忽芳菲摇笔望白云开帘当翠微时来引山月纵酒酣清辉而我爱夫子淹留未忍归
[唐时秋浦县隶江南西道之池州树桃李用潘岳事详见后三首注中尔雅山未及上翠微郭璞注近上旁坡邢昺疏谓未及顶上在旁陂陀之处名翠微一说山气青缥色故曰翠微也潜确居类书凡山远望之则翠近之则翠渐微故山色曰翠微亦曰山腰汉书乃罢歴下守备纵酒颜师古注纵放也放意而饮酒说文酣酒乐也阮籍诗明月耀清辉]

赠崔秋浦三首
其一
吾爱崔秋浦宛然陶令风门前五杨柳井上二梧桐山鸟下听事檐花落酒中懐君未忍去惆怅意无穷
[陶令五柳事巳见本卷注元行恭诗惟余一废井尚夹两株桐盐铁论曽子倚山而吟山鸟下翔北堂书钞益部耆旧传景放为益州太守维恩洽畅有鸠巢于听事胡三省通鉴注听他经切听受也中庭曰听事言受事察讼于是也汉晋皆作听事六朝以后始加厂作廰何逊诗燕子戏还飞檐花落枕前听音汀]
其二
崔令学陶令北窗常昼眠抱琴时弄月取意任无弦见客但倾酒为官不爱钱东皋多种黍劝尔早耕田
[一作东皋春事起种黍早归田北窗卧无弦琴倛陶潜事巳见本卷注阮籍奏记方将耕于东皋之阳输黍稷之税以避当涂之路张铣注东皋藉所居之东也泽畔曰皋]
其三
河阳花作县秋浦玉为人地逐名贤好风随惠化春水从天汉落山逼画屏新应念金门客投沙吊楚臣
[白帖潘岳为河阳令种桃李花人号曰河阳一县花庾信春赋河阳一县并是花晋书裴楷风神高迈容仪俊爽博涉羣书特精义理时人谓之玉人又晋书王藴为竟陵太守有惠化百姓歌之杨齐贤曰水从天汉落指九华山之瀑布也汉书贾谊为长沙王太傅既以谪去意不自得及渡湘水为赋以吊屈原屈原楚贤臣也被谗放逐作离骚赋遂自投江而死谊追伤之因以自谕谢灵运诗投沙理既廹如邛愿亦愆投弃也谓弃之于长沙正用谊事]

望九华山赠青阳韦仲堪
[太平寰宇记九华山在池州青阳县南二十里旧名九子山李白以九峯有如莲花削成改为九华山因有诗曰天河挂绿水秀岀九芙蓉今山中有李白书堂基址存焉又按顾野王舆地志云其山上有九峯千仞壁立周围二百里高一千丈岀碧鸡之类刘禹锡曰九华山在池州青阳县西南九峰竞秀神采奇异昔予仰太华以为此外无奇爱女几荆山以为此外无秀今见九华始悼前言之容易也元和郡县志青阳县西南至池州七十里本汉泾县地天寳元年洪州都督徐辉奏于吴所立临城县南置属宣州在青山之阳故名永泰二年隶池州]
昔在九江上遥望九华峰天河挂绿水秀岀九芙蓉我欲一挥手谁人可相从君为东道主于此卧云松
[郭璞山海经注九江在浔阳南江自浔阳而分为九皆东会于大江书曰九江孔殷是也通典九江在浔阳郡之西北此诗所谓九江则指池州之江也以其承九江之下流故亦冒九江之称左传若舍郑以为东道主]

李太白诗集注卷十



凤尾竹客手录李太白诗集注卷十一
钱塘王琦撰

赠王判官时余归隐居庐山屏风迭
[一统志屏风迭在庐山自五老峰而下九迭如屏游宦纪闻九迭屏风之下旧有太白书堂有诗曰吾非济代人且隐屏风迭]
昔别黄鹤楼蹉跎淮海秋俱飘零落叶各散洞庭流中年不相见蹭蹬游吴越何处我思君天台绿萝月会稽风月好却遶剡溪回云山海上岀人物镜中来一度浙江北十年醉楚台荆门倒屈宋梁苑倾邹枚苦笑我夸诞知音安在哉大盗割鸿沟如风扫秋叶吾非济代人且隐屏风迭中夜天中望忆君思见君明朝拂衣去永与海鸥羣
[黄鹤楼见八卷注隋书扬州于禹贡为淮海之地说文蹭蹬失道也方舆胜覧天台山在台州天台县西一百十里艺文类聚名山畧记曰天台山在剡县即是众圣所降葛仙公山也世说注会稽郡记曰会稽郡多名山水峰崿隆峻吐纳云雾松栝枫栢擢干竦条潭壑镜彻清流泻注王子敬见之曰山水之美使人应接不暇太平寰宇记剡溪在越州剡县南一百五十步一源岀台州天台县一源岀婺州武义县即王子猷雪夜访戴逵之所也一名戴溪初学记舆地志曰山阴南湖萦带郊郭白水翠岩互相映发若镜若图故王逸少曰山阴路上行如在镜中游梦梁録浙江在杭州东南谓之钱塘江内有浙山正居江中潮水投山下曲折而行楚台楚地之台若章华阳云之类荆门谓荆州之地唐时为江陵郡今湖广之荆州府是也其地有荆门山故文士取以为称梁苑古睢阳之地唐时为宋州睢阳郡之宋城县今河南归徳州是也其地汉梁孝王之苑囿在焉故文士以梁苑称之屈原宋玊皆生于荆州邹阳枚乗皆客梁孝王引此以喻当时两州之文士大盗指安禄山史记项羽乃与汉王约中分天下割鸿沟而西者为汉鸿沟而东者为楚应劭曰在荥阳东南二十里文颕曰于荥阳下引河东南为鸿沟以通宋郑陈蔡曹卫与济汝淮泗会于楚即今官渡水也十六国春秋荡平残胡如风扫叶海鸥用列子事见二卷注蹭音寸蹬音邓剡音闪]

在水军宴赠幕府诸侍御
月化五白龙翻飞凌九天胡沙惊北海电扫洛阳川虏箭雨宫阙皇舆成播迁英王受庙畧秉钺清南边云旗卷海雪金戟罗江烟聚散百万人弛张在一贤霜台降羣彦水国奉戎旃绣服开宴语天人借楼船如登
[永王军中汉书莫府省文书晋灼曰将军职在征行无常处所在为治故言莫府也或曰卫青征匈奴絶大莫大克获帝就拜大将军于幕府中故曰莫府莫府之名始于此也颜师古曰二说皆非也幕府者以军幕为义古字通单用耳军旅无常居止故以帐幕言之亷颇李牧市租皆入幕府此则非因卫青始有其号]
黄金台遥谒紫霞仙卷身编蓬下冥机四十年寜知草间人腰下有龙泉浮云在一决誓欲清幽燕愿与四座公静谈金匮篇齐心戴朝恩不惜微躯捐所冀旄头灭功成追鲁连
[十六国春秋慕容熈建始元年太史丞梁延年梦月化为五白龙梦中占之曰月臣也龙君也月化为龙当有臣为君者后汉书电扫羣孽风行巴梁楚辞恐皇舆之败绩王逸注皇后也舆君之所乗十六国春秋华夏大乱皇舆播迁梁书大齐圣主之恩规上党英王之然诺隋书亲承庙畧远振国威赵次公杜诗注兵谋谓之庙畧葢谋于七庙之中也诗商颂有虔秉钺东京赋云旗拂霓薛综注熊虎为旗其高至云故曰云旗也礼记一张一弛文武之道也汉书百万之众不如一贤霜台御史台也御史为风霜之任故曰霜台颜延年诗水国周地险谢朓辞随王笺契阔戎旃从容燕语李周翰注戎兵也旃旌也陈子昻诗昔君事胡马予得奉戎旃国语饮酒宴语相亲也天人邯郸淳美曹植语见五卷注楼船见四卷注太平御覧燕昭王为郭隗筑台今在幽州燕王故城中土人呼为贤士台亦谓之招贤台又谓之黄金台东方朔非有先生论积土为室编蓬为户越絶书欧冶子干将凿茨山泄其溪取铁英作为铁剑三枚一曰龙渊二曰太阿三曰工布龙泉即龙渊也唐人避高祖讳改称龙渊曰龙泉庄子说剑篇上决浮云下絶地纪史记紬史记石室金匮之书索隐曰石室金匮皆国家藏书之处隋书经籍志有太公金匮二卷后汉书蒙被朝恩负荷重任陆机诗不惜微躯退汉书昴曰髦头胡星也追鲁连言将如鲁连功成身退不受爵赐而去也详见二卷注]

赠武十七谔并序
门人武谔深于义者也质木沉悍慕要离之风潜钓川海不数数于世间事闻中原作难西来访余余爱子伯禽在鲁许将冒胡兵以致之酒酣感激援笔而赠
马如一匹练明日过吴门乃是要离客西来欲报恩笑开燕匕首拂拭竟无言狄犬吠清洛天津成塞垣爱子隔东鲁空悲断肠猿林回弃白璧千里阻同奔君为我致之轻赍涉淮源精诚合天道不媿逺游魂 
[艺文类聚韩诗外传曰颜回望吴门焉见一匹练孔子曰马也然则马之光景一匹长耳故后人呼马为一匹要离事见五卷注史记燕太子丹预求天下之利匕首说文赤狄本犬种元和郡县志洛水在河南府洛阳县西南三里西自苑内上阳之南弥漫东流宇文恺作斜堤束令东北流潘岳籍田赋清洛浊渠引流激水天津洛水浮桥名已见二卷注后汉书天设山河秦筑长城汉起塞垣所以别内外异殊俗也鲍照诗追虏穷塞垣张铣注塞垣长城也庾信五张寺经藏碑昔为畿服今成塞垣世说桓公入蜀至三峡中部伍中有得猿子者其母缘岸哀号行百余里不去遂跳上船至便即絶破视其腹中肠皆寸寸断公闻之怒命黜其人庄子林回弃千金之璧负赤子而趋或曰为其布欤赤子之布寡矣为其累欤赤子之累多矣弃千金之璧负赤子而趋何也林回曰彼以利合此以天属也陆徳明音义林回司马云殷之逃民之姓名广韵赍装也玊篇赍行道所用也通志地理畧淮水源在唐州桐栢县河南志淮渎在南阳府桐栢县西二十五里源岀胎簪山流经息阳确山真阳息县固始会沂泗东入于海晋书邓攸没于石勒石勒过泗水攸乃斫坏车以牛马负妻子而逃又遇贼掠其牛马步走担其儿及其弟子绥度不能两全乃谓其妻曰吾弟早亡惟有一息理不可絶止应自弃我儿耳幸而得存我后当有子妻泣而从之其后妻不复孕卒以无嗣时人义而哀之为之语曰天道无知使邓伯道无儿] 

赠闾丘宿松
阮籍为太守乗驴上东平剖竹十日间一朝风化淸偶来拂衣去谁测主人情夫子理宿松浮云知古城扫地物莽然秋来百草生飞鸟还旧巢迁人返躬耕何惭宓子贱不减陶渊明吾知千载后却掩二贤名
[唐时舒州有宿松县属淮南道世说注文士传曰阮籍放诞有傲世情不乐仕宦晋文帝亲爱籍恒与谈戏任其所欲不廹以职事籍常从容言曰平生常游东平乐其土风愿得为东平太守文帝悦从其意籍便骑驴径到郡皆坏府舍诸壁鄣使内外相望教令清寜十余日便复骑驴去谢灵运诗剖竹守沧海李善注汉书曰初与郡守为竹使符说文曰符信剖置以竹分而复合吕延济注凡为太守皆剖竹使符也家语宓不齐字子贱仕为单父宰有才智仁爱百姓不忍欺孔子美之南史陶潜字渊明为镇军建威参军谓亲朋曰聊欲?歌以为三径之资可乎执事者闻之以为彭泽令不以家累自随公田悉令吏种秫稻妻子固请种粳乃使二顷五十亩种秫五十亩种粳宓当作虙音服读作宻音者非]

狱中上崔相涣
胡马渡洛水血流征战场千门闭秋景万姓危朝霜贤相燮元气再欣海县康台庭有夔龙列宿粲成行羽翼三元圣发辉两太阳应念覆盆下雪泣拜天光
[旧唐书崔涣传天寳十五载七月玄宗幸蜀涣迎谒于路抗词忠恳皆究理体玄宗嘉之以为得涣晚即日拜黄门侍郎同中书门下平章事扈从成都肃宗灵武即位八月与左相韦见素同平章事房管崔圆同赍册赴行在时未复京师举选路絶诏涣充江淮宣慰选补使以收遗逸惑于听受为下吏所鬻滥进者非一以不称职闻乃罢知政事除左散骑常侍兼余杭太守江东采访防御使说文燮和也书周官论道经邦燮理阴阳十六国春秋海县分裂天光分耀傅玄诗繁星依青天列宿自成行李周翰注列宿二十八宿也六韬王者帅师必有股肱羽翼以成神威元圣大圣也书汤诰聿求元圣三元圣谓玄宗肃宗广平王也两太阳亦谓玄宗肃宗也抱朴子是责三光不照覆益之内也吕氏春秋吴起雪泣而应之高诱注雪拭也汉书夫日者众阳之宗天光之贵东京赋登天光于扶桑吕向注天光日也]

中丞宋公以吴兵三千赴河南军次寻阳脱余之囚参谋幕府因赠之
[旧唐书天寳十五载六月以监察御史宋若思为御史中丞即其人也脱太白囚执事详见二十六卷及三十一卷中唐时浔阳郡又谓之江州隶江南西道]
独坐清天下专征出海隅九江皆渡虎三郡尽还珠组练明秋浦楼船入郢都风高初选将月满欲平胡杀气横千里军声动九区白猿惭剑术黄石借兵符戎虏行当剪鲸鲵立可诛自怜非剧孟何以佐良图独坐
[谓御史中丞与司隶校尉尚书令会同得专席而坐也详见十卷注后汉书范滂为清诏使登车揽辔慨然有澄清天下之志春秋元命苞赐弓矢得专征赐斧钺得诛白虎通好恶无私执意不倾赐以弓矢使得专征后汉书宋均迁九江太守郡多虎暴数为民患常募设槛穽而犹多伤害均到下记属县曰夫虎豹在山鼋鼍在水各有所托今为民害咎在残吏而劳动张捕非忧恤之本也其务退奸贪思进忠善可一去槛穽除削课制其后传言虎相与东游渡江孟尝迁合浦太守郡不产谷实而海出珠寳与交趾比境常通商贩贸籴粮食先时宰守并多贪秽诡人采求不知纪极珠遂渐徙于交趾郡界于是行旅不至人物无资贫者死饿于道尝到官革易前弊求民病利曽未岁余去珠复还百姓皆反其业商货流通称为神明左传使邓廖帅组甲三百被练三千以侵吴杜预注组甲被练皆战备也组甲漆甲成组文被练练袍贾逵曰组甲以组缀甲车士服之被练帛也以帛缀甲步卒服之史记江陵故郢都西通巫巴东有云梦之饶汉书地理志南郡江陵故楚郢都楚文王自丹阳徙此北史选将练兵赢粮聚甲隋书突厥候月将满辄为冦钞刘渊林三都赋注吴越春秋越有处女出于南林之中越王使使聘问以剑戟之事处女将北见于越王道逢老翁自称袁公问处女吾闻子善为剑术愿一观之女曰妾不敢有所隐惟公试之于是袁公即跳于林竹槁折堕地处女即接末袁公操本以刺处女女应节入三入因举杖击之袁公即飞上树化为白猿遂引去李峤诗绛营韬将畧黄石请兵符史记如姬盗晋鄙兵符与公子孔颕达左传正义节为兵符秋浦楼船九区黄石鲸鲵剧孟俱巳见前注郢音颕]

流夜郎赠辛判官
昔在长安醉花柳五侯七贵同杯酒气岸遥凌豪士前风流肯落他人后夫子红颜我少年章台走马着金鞭文章献纳麒麟殿歌舞淹留玳瑁筵与君自谓长如此寜知草动风尘起函谷忽惊胡马来秦宫桃李向明开我愁远谪夜郎去何日金鸡放赦回
[羣辅录平阿侯王谭成都侯王商红阳侯王音曲阳侯王根高平侯王逢时并以元后弟同日受封京师号曰五侯并奢豪富侈招贤下士谷永楼护皆为贵客潘岳西征赋窥七贵于汉庭李善注七贵谓吕霍上官赵丁傅王也梁书气岸疎凝情途狷隔汉书张敞无威仪时罢朝会走马过章台街孟康注在长安中臣瓒曰章台下街也初学记三辅黄图曰未央宫东有麒麟殿藏秘书即扬雄校书之处也宋之问诗歌舞淹留景欲斜石关犹驻五云车刘桢瓜赋布象牙之席薫玳瑁之筵后汉书设后北虏稍强能为风尘章懐太子注相侵扰则风尘起张骏薤露行三方风尘起猃狁窃上京函谷见二卷五卷注萧士赟曰子见以桃李向明开为公卿归禄山非也是指同时侪类因兵兴之际不次被用为人桃李我独遭谪也向明者向阳花木之义舆地广记唐贞观十六年开山洞置夜郎县为珍州治李白流夜郎即此唐书地理志贞观十六年开山洞置珍州并置夜郎丽皋乐源三县后为夜郎郡隶黔中道元和二年州废地改属溱州旧唐书凡国有赦宥之事先集囚徒于阙下命卫尉树金鸡待宣制讫乃释之]

赠刘都使
东平刘公干南国秀余芳一鸣即朱绂五十佩银章饮冰事戎幕衣锦华水乡铜官几万人诤讼清玉堂吐言贵珠玉落笔回风霜而我谢明主衔哀投夜郎归家酒债多门客粲成行高谈满四座一日倾千觞所求竟无绪裘马欲摧藏主人若不顾明发钓沧浪
[都使未详何官诗中有饮氷事戎幕之句葢幕职也当是兼衔若都水监使者之类耳三国志东平刘桢字公干太祖辟为丞相掾属着文赋数十篇史记不鸣则已一鸣惊人易干凿度天子三公九卿朱绂诸侯赤绂广雅绂绶也汉书韦贤传黼衣朱绂四牡龙旗颜师古注朱绂为朱裳画为亚文也亚古弗字也故因谓之绂汉书百官公卿表凡吏秩比二千石以上皆银印青绶颜师古注汉旧仪云银印背龟钮其文曰章谓刻曰某官之章也宋书银章青绶庄子今吾朝受命而夕饮冰陆机诗予固水乡士李善注水乡谓吴也唐书地理志宣州南陵县武徳四年隶池州州废来属后析置义安县又废义安为铜官治孔丛子吐言则天下之士莫不属耳目世说注神犹渊镜言必珠玉西京杂记淮南王安着鸿烈二十一篇自云字中皆挟风霜左传投诸四裔以御螭魅杜预注投弃也孔融诗归家酒债多门客粲成行晋书肆一醉于崇朝飞千觞于长夜成公绥啸赋悲伤摧藏李善注摧藏自抑挫之貌明发犹明晨也详见二卷注绂音拂]

赠常侍御
安石在东山无心济天下一起振横流功成复潇洒大贤有卷舒季叶轻风雅匡复属何人君为知音者传闻武安将气振长平瓦燕赵期洗清周秦保宗社登朝若有言为访南迁贾
[傅亮修张良庙教夷项定汉大拯横流吕向注横流谓乱也淮南子盈缩卷施与时变化萧士赟曰叶世也季叶犹季世也孔融论盛孝章书惟公匡复汉室史记赵奢传秦军军武安西秦军鼓噪勒兵武安屋瓦尽振后奢子括长平之战无振瓦事而庾信哀江南赋云碎于长平之瓦周书云瓦震长平则赵分为二兵出函谷则韩裂为三未详本何书太白此句葢承二书之说而云耳不本史记也又武安将似指白起以起封武安君故也取以喻时之将帅燕赵皆为禄山所据故期其洗清周地谓洛阳在唐为东京秦地谓长安在唐为西京宗庙社稷在焉故欲其保护安石东山事详见七卷注贾谊南迁事详见十卷注]

赠易秀才
少年解长剑投赠即分离何不断犀象精光暗往时蹉跎君自惜窜逐我因谁地远虞翻老秋深宋玊悲空摧芳桂色不屈古松姿感激平生意劳歌寄此辞
[步光之剑陆断犀象见四卷注吴志虞翻性疏直数有酒失孙权积怒非一遂徙翻交州虽处罪放而讲学不倦门徒常数百人在南十余年年七十卒宋玉九辩悲哉秋之为气也]

经乱离后天恩流夜郎忆旧游书懐赠江夏韦太守良宰
[唐时江夏郡乃鄂州也属江南西道按方舆胜覧以赠此诗之韦太守为韦景骏未知何据]
天上白玉京十二楼五城仙人抚我顶结发受长生误逐世间乐颇穷理乱情九十六圣君浮云挂空名天地赌一掷未能忘战争试涉霸王畧将期轩冕荣时命乃大谬弃之海上行学剑翻自哂为文竟何成剑非万人敌文窃四海声儿戏不足道五噫出西京临当欲去时慷慨泪沾缨叹君倜傥才标举冠羣英开筵引祖帐慰此远徂征鞍马若浮云送余骠骑亭歌钟不尽意白日落昆明
[五星经天上白玉京黄金阙抱朴子昆仑山上有五城十二楼应劭汉书注昆仑玄圃五城十二楼仙人之所常居杨齐贤曰自秦始皇至唐玄宗中国传绪之君凡九十有六华阳国志陈登曰雄姿杰岀有霸王之畧吾敬刘玄徳庄子古之所谓隐士者非伏其身而勿见也非闭其言而不岀也非藏其知而不发也时命大谬也史记项籍少时学书不成去学剑又不成项梁怒之籍曰书足以记名姓而已剑一人敌不足学学万人敌后汉书梁鸿因东出关过京师作五噫之歌曰陟彼北芒兮噫顾覧帝京兮噫宫室崔嵬兮噫人之劬劳兮噫辽辽未央兮噫肃宗闻而非之求鸿不得乃易姓运期名耀字侯光与妻子居齐鲁之间晋书彬彬藻思绰冠羣英祖帐祖席时所设之帐幕杜审言诗祖帐连河阙军麾动洛城陆机诗牵世缨时网驾言远徂征骠骑亭玩诗意当在长安杨注以骠骑亭为谢安建者恐误国语女乐二八歌钟二肆三辅黄图汉昆明池武帝元狩四年穿在长安西南周围四十里西南夷传曰天子遣使求身毒国市竹而为昆明所闭天子欲伐之越隽昆明国有滇池方三百里故作昆明池以象之以习水战因名曰昆明池三辅旧事曰昆明池地三百三十二顷图曰上林苑有昆明池周围四十里陜西通志昆明池在西安府城西南三十里]
十月到幽州戈鋋若罗星君王弃北海扫地借长鲸呼吸走百川燕然可摧倾心知不得语却欲栖蓬瀛弯弧惧天狼挟矢不敢张揽涕黄金台呼天哭昭王无人贵骏骨緑耳空腾骧乐毅傥再生于今亦奔亡蹉跎不得意驱马过贵乡逢君听弦歌肃穆坐华堂百里独太古陶然卧羲皇征乐昌乐馆开筵列壶觞贤豪间青娥对烛俨成行醉舞纷绮席清歌绕飞梁欢娱未终朝秩满归咸阳祖道拥万人供帐遥相望一别隔千里荣枯异炎凉
[东都赋元戎竟野戈鋋彗云说文鋋小矛也扬雄羽猎赋焕若天星之罗张铣注言如天星之罗列也陈琳玛瑙勒赋骈居列峙焕若罗星按唐书安禄山传天寳元年以禄山为平卢节度使押两番渤海黒水四府经畧使三载代裴寛为范阳节度仍领平卢军则经畧威武清夷静塞恒阳北平高阳唐兴横海平卢卢龙十一军及榆关守捉安东都护府兵十三万有奇皆其所统幽蓟妫檀易恒定漠沧营平十一州之地皆其所治矣幽州以北尽与禄山所谓君王弃北海扫地借长鲸也宋书弯弧跃马务是畋游楚辞挟长矢兮射天狼王逸注天狼星名以喻贪残又楚辞思美人兮擥涕而竚眙战国策郭隗对燕昭王曰古之人君有以千金求千里马者三年不能得涓人言于君曰请求之君遣之三月得千里马马已死买其骨五百金反以报君君大怒曰安事死马而捐五百金涓人对曰死马且买五百金况生马乎天下必以君能市马马今至矣于是不能期年千里马之至者三今王诚欲致士先从隗始于是昭王为隗筑宫而师之乐毅自魏往驺衍自齐往剧辛自赵往士争凑燕水经注桃林中多野马造父于此得骅驑緑耳盗骊之乗以献周穆王使之驭以见西王母荀子骅驑騹骥纤离緑耳此皆古之良马也说文骧马之低昻也西京赋乃奋翅而腾骧元和郡县志魏州有贵郷县太平御覧陆绩别传曰太守王朗命为功曹风化肃穆郡内大治嵇康琴赋华堂曲宴郑玄礼记注唐虞以上曰太古元和郡县志魏州有昌乐县通典三十里置一驿其非通途大路则曰馆薛道衡诗佳丽俨成行江淹诗绮席生浮埃颜师古汉书注绮文缯也即今之所谓细绫也列子韩娥东之齐匮粮过雍门鬻歌假食既去余音绕梁欐三日不絶高诱淮南子注日旦至食时为终朝秩满俸满也汉书公卿大夫故人邑子设祖道供帐东都门外颜师古注祖道饯行也骆宾王诗一朝殊语黙千里异炎凉]
炎凉几度改九土中横溃汉甲连胡兵沙尘暗云海草木摇杀气星辰无光彩白骨成丘山苍生竟何罪函关壮帝居国命悬哥舒长戟三十万开门纳凶渠公卿奴犬羊忠谠醢与葅二圣出游豫两京遂丘墟
[国语能平九土韦昭注九土九州岛之土也谢灵运诗天地中横溃李善注横溃以水喻乱也抱朴子白骨成山虚祭布野史记索隐颜师古曰今桃林县南有洪澑涧水即古之函关按山形如函故称函关余详二卷五卷注陈后主诗山河壮帝居唐书哥舒翰传天寳十四载禄山反封常清以王师败帝乃召见翰拜太子先锋兵马元帅以田良丘为军司马萧昕为判官王思礼钳耳大福李承光高元荡苏法鼎管崇嗣为属将火拔归仁李武定浑萼契苾以本部隶麾下凡河陇朔方奴刺等十二部兵二十万守潼关师始东先驱牙旗触门堕注旄竿折众恶之天子御勤政楼临送诏翰以军行过门无下百官郊饯旌旗亘二百里明年禄山遣子庆绪攻关翰击走之贼将崔干佑守陜郡仆旗鼓羸师以诱战觇者曰贼无备可图也帝信之使者趣战项背相望翰窘不知所出六月引而东恸哭出关次灵寳西原与干佑战大败翰自变量百骑絶河还营羸兵纔八千至潼津收散卒复守关干佑进攻于是火拔归仁等绐翰出关执以降贼械送洛阳京师震动由是天子西幸魏乐府贼众如犬羊北史谗谄甘心忠谠息义三国志注遂集矢石于其宫殿而二京为之丘墟]
帝子许专征秉旄控强楚节制非桓文军师拥熊虎人心失去就贼势腾风雨惟君固房陵诚节冠终古仆卧香炉顶飡霞〈左口右敕〉瑶泉门开九江转枕下五湖连半夜水军来寻阳满旌旃空名适自误廹胁上楼船徒赐五百金弃之若浮烟辞官不受赏翻谪夜郎天夜郎万里道西上令人老扫荡六合清仍为负霜草日月无偏照何由诉苍昊良牧称神明深仁恤交道
[王勃龙懐寺碑蜀王秀以文昭建国帝子专征梁书授以上将任以专征书牧誓王左杖黄钺右秉白旄以麾庾信诗置酒仍开幕麾军即秉旄说文控引也荀子秦之鋭士不可以敌桓文之节制汉书至于齐桓晋文之兵可谓入其域而有节制矣尚书如虎如貔如熊如罴后汉书岑彭传晨夜倍道兼行二千余里径拔武阳使精骑驰广都去成都数十里势若风雨所至皆奔散唐时房陵郡属山南东道即房州也刘孝标世说注终古往古也逺法师庐山记东南有香炉山孤峰秀起游气笼其上则氤氲若香烟白云映其外则炳然与众峰殊别又记云众岭中第三岭极高峻太史公东游登其峯而遐观南眺五湖北望九江东西肆目若陟天庭焉嵇康诗岂若翔区外飡琼潄朝霞陶潜诗于我若浮烟元和郡县志夜郎西北至上都五千五百五十里曰万里者甚言其远也徐干诗峩峩高山首悠悠万里道君去日已逺郁结令人老十六国春秋扫荡万里今其时也礼记日月无私照北史崔士谦授江陵总管荆州刺史外御强敌内抚军人风化大行号称良牧汉书班伯为定襄太守郡中震栗咸称神明]
一忝青云客三登黄鹤楼顾惭祢处士虚对鹦鹉洲樊山霸气尽寥落天地秋江带峨眉雪川横三峡流万舸此中来连帆过扬州送此万里目旷然散我愁纱窗倚天开水树緑如发窥日畏衔山促酒喜得月吴娃与越艶窈窕夸铅红呼来上云梯含笑出帘栊对客小垂手罗衣舞春风宾跪请休息主人情未极覧君荆山作江鲍堪动色清水出芙蓉天然去雕饰逸兴横素襟无时不招寻朱门拥虎士列戟何森森剪凿竹石开萦流涨清深登楼坐水阁吐论多英音片辞贵白璧一诺轻黄金谓我不媿君青鸟明丹心 
[黄鹤楼见八卷注昭明文选祢衡鹦鹉赋序黄祖太子射宾客大会有献鹦鹉者举酒于衡前曰祢处士今日无用娱宾窃以此鸟自远而至明慧聪善羽族之可贵愿先生为之赋使四座咸共荣观不亦可乎衡因为赋笔不停缀文不加点太平寰宇记鹦鹉洲在大江东江夏县西南二里西过此洲从北头七十步大江中流与汉阳县分界后汉书云黄祖为江夏太守时祖长子射大会宾客有献鹦鹉于此洲故得名元和郡县志樊山在鄂州武昌县西三里谢玄晖诗曰钓台临讲阅樊山开广宴谓此也太平御覧江夏图经云樊山西陆路去州一百七十三里出紫石英山东数十步有冈冈上甚平敞青松緑竹常自蔚然其下有寒溪夏时凛然常有寒气故谓之寒溪有蟠龙石王勃江寜饯宴序霸气尽而江山空皇风清而市朝改三峡记峨嵋积雪经时不散峨嵋山乃岷山之一支也峰峦高峻上极寒冷冬春积雪虽经风日不能消释入夏始得融泮流入岷江经三峡而下清流为之变色胡三省通鉴注江水自巴东至夷陵其间有广溪峡巫峡西陵峡谓之三峡一曰三峡西峡归峡巫峡七百里中两岸连山畧无阙处隐天蔽日自非日中夜分不见日月广韵楚以大船曰舸陆放翁入蜀记至鄂州泊税务亭贾船客舫不可胜计衔尾不絶者数里自京口以西皆不及李太白赠江夏韦太守诗曰万舸此中来连帆过扬州葢此地自唐为冲要之地王勃采莲赋吴娃越艶郑婉秦妍说文吴楚之间谓好曰娃后汉书入则乱发坏形出则窈窕作态章懐太子注窈窕妖冶之貌也方言美心为窈美状为窕铅粉也红朱也谢惠连诗升月照帘栊李周翰注栊窗也说文栊房室之疏也乐府杂録舞者乐之容也有大垂手小垂手或如惊鸿或如飞燕乐府诗集大垂手小垂手皆言舞而垂其手也吴均曲云垂手忽迢迢飞燕掌中娇罗衫恣风引轻带任情摇又云舞女出西秦蹑影舞阳春且复小垂手广袖拂红尘礼记客跪抚席而辞江鲍江淹鲍照也锺嵘诗品谢诗如芙蓉岀水江淹诗敢不自雕饰王僧达诗清气溢素襟虎士出周礼已见八卷注中华古今注戟以木为之后世刻为无复典型赤油韬之亦谓之廸戟亦谓之棨戟王公以下通用以为前驱唐五品以上皆施棨戟于门唐书百官志凡戟一品之门十六二品及京兆河南太原尹大都督大都护之门十四三品及上都督中都督上都护上州之门十二下都督下都护中州下州之门各十衣幡坏者五岁一易之薨卒者既葬追还汉纪季布立然诺之信时人为之语曰得黄金百镒不如季布一诺阮籍诗谁言不可见青鸟明我心宋书重披丹心冒昧以请祢乃里切音你或作祧音读者误舸音歌又音哿娃音蛙]
五色云间鹊飞鸣天上来传闻赦书至却放夜郎回暖气变寒谷炎烟生死灰君登鳯池去勿弃贾生才桀犬尚吠尧匈奴笑千秋中夜四五叹常为大国忧旌斾夹两山黄河当中流连鸡不得进饮马空夷犹安得羿善射一箭落旄头
[岁华纪丽刘向别録曰燕地寒谷不生五谷邹衍吹律吕以暖之温风至五谷生因名黍谷史记韩安国坐法抵罪蒙狱吏田甲辱安国安国曰死灰独不复然乎田甲曰然即溺之居无何梁内史阙汉使使者拜安国为梁内史起徒中为二千石通典魏晋以来中书监令掌赞诏命记会时事典作文书以其地在枢近多承宠任是以人固其位谓之鳯凰池焉史记桀之犬可使吠尧汉书车千秋无他材能学术又无伐阅功劳特以一言悟主旬月取宰相封侯世未尝有也后汉使者至匈奴单于问曰闻汉新拜丞相何用得之使者曰以上书言事故单于曰苟如是汉置丞相非用贤也妄一男子上书即得之矣左传今王室实蠢蠢焉吾小国惧矣然大国之忧也战国策诸侯不可一犹连鸡之不能俱止于栖亦明矣左传将饮马于河而归楚辞君不行兮夷犹王逸注夷犹犹豫也桀犬喻贼将若史思明辈千秋喻宰相若苗晋卿王玙辈两山太华山首阳山夹黄河之二山也连鸡喻当时诸节度使辈汉书昴曰旄头胡星也]

江夏使君叔席上赠史郎中
鳯凰丹禁里衔出紫泥书昔放三湘去今还万死余仙郎久为别客舍问何如涸辙思流水浮云失旧居多惭华省贵不以逐臣踈复如竹林下而陪芳宴初希君生羽翼一化北溟鱼
[鳯凰衔诏事已见五卷注潜确居类书天子所居曰禁以丹涂壁故曰丹禁亦曰紫禁元和郡县志武都有紫水泥亦紫汉朝封玺书用紫泥即此水之泥也三湘详见悲清秋赋注庄子周昨来有中道而呼者周顾视车辙中有鲋鱼焉曰我东海之波臣也君岂有升斗之水而活我哉潘岳秋兴赋独辗转乎华省晋书阮咸任达不拘与叔父籍为竹林之游北溟有鱼其名为鲲详见大鹏赋注]

博平郑太守自庐山千里相寻入江夏北市门见访却之武陵立马赠别
[萧本作晋唐时博平郡即博州也隶河北道武陵郡即朗州也隶山南东道元和郡县志庐山在江州浔阳县东三十二里本名鄣山昔有匡俗字子孝隐沦潜景庐于此山汉武帝拜为大明公俗号庐君故山取号周环五百余里]
大梁贵公子气葢苍梧云若无三千客谁道信陵君救赵复存魏英威天下闻邯郸能屈节访博从毛薛夷门得隐沦而与侯生亲仍要鼓刀者乃是袖锤人好士不尽心何能保其身多君重然诺意气遥相托五马入市门金鞍照城郭都忘虎竹贵且与荷衣乐去去桃花源何时见归轩相思无终极肠断朗江猿
[归藏曰有白云出自苍梧入于大梁史记信陵君传公子留赵闻赵有处士毛公藏于博徒薛公藏于卖浆家公子欲见两人两人自匿不肯见公子闻所在乃闲步往从此两人游甚欢公子留赵十年不归秦日夜岀兵东伐魏魏王患之使使往请公子公子恐其怒之诫门下有敢为魏王使通者死毛公薛公往见公子曰秦攻魏魏急而公子不恤使秦破大梁而夷先王之宗庙公子当何面目立天下乎语未及卒公子立变色告车趣驾归救魏魏王以上将军印授公子公子率五国之兵破秦军于河外乗胜逐秦军至函谷关秦兵不敢岀当是时公子威振天下其用夷门隐士侯生策使朱亥袖铁椎椎杀晋鄙夺其军进击秦兵以救邯郸存赵事详见三卷注江淹诗延陵轻寳剑季布重然诺五马见六卷注梁简文帝诗金鞍照龙马虎竹见五卷注楚辞荷衣兮蕙带桃花源在武陵详见二卷注梁昭明太子诗相思无终极长夜起叹息方舆胜覧朗水在常徳府武陵县其水西南自辰锦州入郡界经郡城入大江谓之朗江]

江上赠窦长史
[长史已见七卷注]
汉求季布鲁朱家楚逐伍胥去章华万里南迁夜郎国三年归及长风沙闻道青云贵公子锦帆游戏西江水人疑天上坐楼船水净霞明两重绮相约相期何太深棹歌摇艇月中寻不同珠履三千客别欲论交一片心
[史记季布为气任侠有名于楚项籍使将兵数窘汉王及项羽灭高祖购求布千金敢有舍匿罪及三族季布匿濮阳周氏周氏曰汉购将军急迹且至臣家将军能听臣臣敢献计即不能愿先自刭季布许之乃髠钳季布衣褐衣置广柳车中并与其家僮数十人之鲁朱家所卖之朱家心知是季布乃买而置之田诫其子曰田事听此奴必与同食朱家乃乗轺车之洛阳见汝阴侯滕公滕公心知朱家大侠意季布匿其所待间果言如朱家指上乃赦季布又史记楚平王囚伍奢而召其二子伍尚遂归伍胥弯弓属矢岀见使者曰父有何罪以召其子为将射使者还走遂岀奔吴章华台详见一卷注台在楚地伍胥自楚岀奔故曰去章华也华阳国志夜郎郡夜郎国也属县二千户杨齐贤曰池州雁〈脱一字〉下八十里有长风沙江南通志长风沙在安庆府东六十里李白泊此作长干行阴铿诗平湖锦帆张南史樊猛领青龙八十艘为水军于白下游奕以御隋六合兵湖广通志西江水在安陆府景陵县境乃襄江之一脉沈佺期诗人疑天上坐鱼似镜中悬西京赋齐栧女纵棹歌李善注棹歌引棹而歌也说文艇小舟也史记春申君客三千余人其上客皆蹑珠履]

赠王汉阳
[唐沔州汉阳郡有汉阳县属江南西道]
天落白玉棺王乔辞叶县一去未千年汉阳复相见犹乗飞鳬舄尚识仙人面鬓发何青青童颜皎如练吾曽弄海水清浅嗟三变果惬麻姑言时光速流电与君数杯酒可以穷欢宴白云归去来何事坐交战
[后汉书王乔者河东人显宗世为叶令乔有神术每月朔望常自县诣台朝帝怪其来数而不见车骑宻令太史伺望之言其临至辄有双鳬从东南飞来于是侯鳬至举罗张之但得一双舄焉乃诏上方诊视则四年中所赐尚书官属履也后天下玉棺于堂前吏人推排终不动摇乔曰天帝独召我耶乃沐浴服饰寝其中葢便立覆宿昔葬于城东土自成坟其夕县中牛皆流汗喘乏而人无知者百姓乃为立庙号叶君祠神仙传麻姑云接待以来见东海三为桑田向到蓬莱水又浅于往日陶潜诗一生复能几倐如飞电惊又贫富常交战道胜无戚颜惬音怯]

赠汉阳辅録事二首
其一
闻君罢官意我抱汉川湄借问久疎索何如听讼时天清江月白心静海鸥知应念投沙客空余吊屈悲
[唐时刺史属官司马之下有録事参军事上州者从七品中州者正八品下州者从八品有録事皆从九品每县亦有録事在丞尉之下则流外官也风俗通贾谊为长沙太傅既之官内不自得及渡湘水投吊书曰阘茸尊显佞谀得志以哀屈原离谗邪之咎亦因自伤为邓通等所愬也投沙详见十卷赠崔秋浦第三首注]
其二
其二鹦鹉洲横汉阳渡水引寒烟没江树南浦登楼不见君君今罢官在何处汉口双鱼白锦鳞令传尺素报情人其中字数无多少祗是相思秋复春
[潜确类书云鹦鹉洲在湖广汉阳渡之上祢衡尝作鹦鹉赋后埋玉于此故名洲虽跨汉江而尾连黄鹤矶故图经属武昌郡云秋水涨盛时隐没不见至水落乃岀一统志汉阳渡在汉阳府城东南浦在武昌府城南三里汉口在大别山北即汉水与涢水合流入江处胡三省通鉴注汉口汉水入江之口其地在鄂州汉阳县东大别山下杨升庵曰古乐府尺素如残雪结成双鲤鱼要知心里事看取腹中书据此诗古人尺素结为鲤鱼形即缄也文选客从远方来遗我双鲤鱼即此事也下云呼皃烹鲤鱼中有尺素书亦譬况之言非真烹也五臣及刘履谓古人多于鱼腹寄书引陈涉罩鱼倡祸事证之何异痴人说梦]

江夏赠韦南陵冰
[唐宣城郡有南陵县隶江南西道]
胡骄马惊沙尘起胡雏饮马天津水君为张掖近酒泉我窜三巴九千里天地再新法令寛夜郎迁客带霜寒西忆故人不可见东风吹梦到长安寜期此地忽相遇惊喜茫如堕烟雾玉箫金管喧四筵苦心不得申长句昨日绣衣倾緑樽病如桃李竟何言昔骑天子大宛马今乗欵段诸侯门赖遇南平豁方寸复兼夫子持清论有似山开万里云四望青天解人闷人闷还心闷苦辛长苦辛愁来饮酒二千石寒灰重暖生阳春山公醉后能骑马别是风流贤主人头陀云月多僧气山水何曽称人意不然鸣笳按鼓戏沧流呼取江南女儿歌棹讴我且为君搥碎黄鹤楼君亦为吾倒却鹦鹉洲赤壁争雄如梦里且须歌舞寛离忧
[汉书孝惠高后时冒顿濅骄骄矜傲之意晋书石勒年十四随邑人行贩洛阳倚啸上东门王衍见而异之顾谓左右曰向者胡雏吾观其声视有奇志恐将为天下之患驰遣收之会勒已去汉书狂夫鸣謼于东崖匈奴饮马于渭水唐时张掖郡甘州也酒泉郡肃州也俱属陇右道通典张掖郡西到酒泉郡四百二十里三巴详见四卷注太白虽流夜郎然甫至三巴而遇赦故曰我窜三巴九千里江淹恨赋迁客海上汉书百官公卿表侍御史有绣衣直指岀讨奸猾治大狱颜师古注衣以绣者尊宠之也沈约诗忧来命緑樽汉书桃李不言下自成蹊史记大宛多善马马汗血言其先天马子也后汉书乗下泽车御欵段马章懐太子注欵犹缓也言形段迟缓也南平谓南平太守李之遥也开云望青天用卫瓘美乐广语已见八卷注寒灰重暖用韩安国语已见本卷注山公醉后骑马事见五卷注杨齐贤曰头陀寺在鄂州宋大明五年建天竺言头陀此言抖擞抖擞烦恼也元和郡县志头陀寺在鄂州江夏县东南二里陆放翁入蜀记头陀寺在鄂州城之东隅石城山方舆胜覧头陀寺在黄鹤山上自南齐王屮作碑遂为古今名刹谢灵运诗鸣笳发春渚李周翰注笳箫也楚辞〈阝敕〉钟按鼔造新歌些刘良注按犹撃也蜀都赋吹洞箫发棹讴刘渊林注棹讴鼓棹而歌也黄鹤楼见八卷注鹦鹉洲见前首注华阳国志孙权遣周瑜程普水军三万助先主拒曹公大破公军于赤壁焚其舟船曹公引归杨齐贤曰赤壁矶与百人山对峙在今鄂州上流八十里]

赠卢司户
秋色无远近出门尽寒山白云遥相识待我苍梧间借问卢耽鹤西飞几岁还
[水经注邓徳明南康记曰昔有卢耽仕州为治中少栖仙术善解云飞每夕辄凌虚归家晓则还州尝于元会至朝不及朝列化为白鹤至阁前回翔欲下威仪以石掷之得一只履耽惊还就列内外左右莫不骇异]

赠从弟南平太守之遥二首
[唐时南平郡即渝州也先名巴郡天寳元年更名隶剑南道]
其一
少年不得意落魄无安居愿随任公子欲钓吞舟鱼常时饮酒逐风景壮心遂与功名疎兰生谷底人不锄云在高山空卷舒汉家天子驰驷马赤车蜀道迎相如天门九重谒圣人龙颜一解四海春彤庭左右呼万岁拜贺明主收沉沦翰林秉笔回英盼麟阁峥嵘谁可见承恩初入银台门著书独在金銮殿龙驹雕镫白玉鞍象床绮席黄金盘当时笑我微贱者却来请谒为交欢一朝谢病游江海畴昔相知几人在前门长揖后门关今日结交明日改爱君山岳心不移随君云雾迷所为梦得池塘生春草使我长价登楼诗别后遥传临海作可见羊何共和之
[史记郦生家贫落魄无以为衣食业庄子任公子投竿东海钓得大鱼见大鹏赋注三国志芳兰生门不得不锄司马相如赤车驷马事见四卷注郑玄礼记注天子九门路门也应门也雉门也库门也皋门也城门也近郊门也远郊门也关门也列子夫子始一解颜而笑彤庭天子之庭以朱漆饰之也详见明堂赋注梦溪笔谈唐翰林院在禁中乃人主燕居之所玉堂承明金銮殿皆在其间应供奉之人自学士以下工伎羣官司隶籍其间皆称翰林如今之翰林医官翰林待诏之类是也谢朓诗俯仰流英盼初学记汉西京未央宫中有麟阁亦藏秘书即扬雄校书之处也石林燕语唐翰林院在银台门之北玉海两京记大明宫紫宸殿北曰蓬莱殿其西曰还周殿还周西北曰金銮殿殿旁坡名金銮坡又云金銮殿在蓬莱正西微南徐陵诗白马号龙驹吴均诗白玉镂衢鞍绮席见十一卷注畴昔前日也见九卷注三国志由夷逸操山岳不移南史谢惠连年十岁能属文族兄灵运嘉赏之云每有篇章对惠连辄得佳语尝于永嘉西堂思诗竟日不就忽梦见惠连即得池塘生春草大以为工尝曰此语有神助非吾语也按池塘生春草句乃灵运登池上楼诗故曰长价登楼诗灵运又有登临海峤初发强中作与从弟惠连可见羊何共和之诗一首临海晋时郡名即今台州也羊何谓泰山羊璇之东海何长瑜与灵运惠连以文章赏会共为山泽之游镫丁邓切登上声]
其二
其二东平与南平今古两步兵素心爱美酒不是顾专城谪官桃源去寻花几处行秦人如旧识出户笑相迎
[太白自注南平时因饮酒过度贬武陵李善文选注臧荣绪晋书曰阮籍拜东平相不以政事为务沉醉日多晋书阮籍闻步兵厨人善酿有贮酒三百斛乃求为步兵校尉江淹诗素心正如此李善注素本也专城谓县令得专主一城政事者也古陌上桑词三十侍中郎四十专城居桃源在武陵详见二卷注]

赠潘侍御论钱少阳
绣衣柱史何昂藏铁冠白笔横秋霜三军论事多引纳阶前虎士罗干将虽无二十五老者且有一翁钱少阳眉如松雪齐四皓调笑可以安储皇君能礼此最下士九州岛拭目瞻清光
[汉书王贺为武帝绣衣御史逐捕魏郡羣盗坚卢等党与通典汉武帝时侍御史又有绣衣直指者出讨奸猾理大狱而不常置初学记汉官仪曰侍御史周官也为柱下史冠法冠一名柱后以铁为柱言其审固不挠常清峻也魏畧曰帝尝大会殿中御史簪白笔侧阶而坐上问左右此为何官何主左右不对辛毗曰此为御史旧时簪笔以奏不法今者直备官但眊笔耳陆机孝侯周处碑汪洋延阙之旁昂藏寮采之上虎士出周礼见八卷注吴越春秋吴阖闾请干将作名剑二枚干将妻断发剪爪投于炉遂以成剑阳曰干将阴曰莫耶阳作龟文阴作漫理又子虚赋建干将之雄戟张揖注干将韩王剑师雄戟胡矛有〈角巨〉者干将所造则戟亦可称干将矣说苑公子推行年十五而相荆仲尼闻之使人往视还曰廊下有二十五俊士堂上有二十五老人仲尼曰合二十五人之智智于汤武并二十五人之力力于彭祖以治天下其固免矣乎史记四皓保护太子事见四卷注谢瞻诗定都护储皇三国志四海延颈八方拭目]

赠柳圆
竹实满秋浦鳯来何苦饥还同月下鹊三绕未安枝夫子即琼树倾柯拂羽仪懐君恋明徳归去日相思
[陆玑诗疏鳯凰一名鶠非梧桐不栖非竹实不食非醴泉不饮魏武帝短歌行月明星稀乌鹊南飞绕树三匝何枝可依琼树即琼枝也以璆琳琅玕为实鳯凰食之详见二卷注中谢灵运诗倾柯引弱枝攀条摘蕙草]

流夜郎半道承恩放还兼欣克复之美书懐示息秀才
黄口为人罗白龙乃鱼服得罪岂怨天以愚陷网目鲸鲵未翦灭豺狼屡翻覆悲作楚地囚何由秦庭哭遭逢二明主前后两迁逐去国愁夜郎投身窜荒谷半道雪屯蒙旷如鸟岀笼遥欣克复美光武安可同天子廵剑阁储皇守扶风扬袂正北辰开襟揽羣雄胡兵岀月窟雷破关之东左扫因右拂旋收洛阳宫回舆入咸京席卷六合通叱咤开帝业手成天地功大驾还长安两日忽再中一朝让寳位剑玺传无穷媿无秋毫力谁念矍铄翁弋者何所慕高飞仰冥鸿弃剑学丹砂临炉双玉童寄言息夫子岁晚陟方蓬
[家语孔子见罗雀者所得皆黄口小雀问之曰大雀独不得何也罗者曰大雀善惊而难得黄口贪食而易得黄口雀之初生其吻尚带黄色者也东京赋白龙鱼服见困豫且事详六卷注王融策秀才文为网罗之目尚简李周翰注目网孔也梁书宗社缀旒鲸鲵未翦曹冏六代论扫除凶逆翦灭鲸鲵李周翰注鲸鲵大鱼吞食小鱼者以喻不义人也鲍照诗边尘屡翻覆吴越春秋申包胥乃之于秦求救楚昼驰夜趋足踵跖劈裂裳裹膝鹤倚哭于秦庭七日七夜口不絶声二明主谓玄宗肃宗太白前事明皇被谗遭逐后值肃宗坐累远流所谓两迁逐也庾信哀江南赋序予乃窜身荒谷公私涂炭杨素诗在昔天地闭品物属屯蒙屯蒙者艰难蒙晦之义楞严经远离三有如鸟岀笼剑阁入蜀之险道已见前注时明皇幸蜀故曰天子廵剑阁至徳元载七月改扶风为鳯翔郡二载二月肃宗幸鳯翔至十月两京克复始自鳯翔还长安驻兵扶风者凡十月故曰储皇守扶风初学记荆州星占曰北辰一名天关一名北极北极者紫宫太一座也此以喻天子之位晋书张宾谦虚敬慎开襟下士士无贤不肖造之者莫不得尽其情后汉书邓禹传于今之计莫如延揽英雄旧唐书郭子仪传二年九月从元帅广平王率蕃汉之师十五万进收长安回纥遣叶护太子领四千骑助国讨贼子仪与叶护宴狎修好誓平国难相得甚欢子仪与贼将安守忠李归仁战于京西香积寺之北王师结阵横亘三十里贼众十万阵于北回纥以竒兵岀贼阵之后夹攻之贼军大溃自午至酉斩首六万级贼将张通儒守长安闻归仁等败夜奔陕郡翌日广平王入京师老幼百万夹道欢呼涕泣而言曰不图今日复见官军广平王休士三日率师东趣十月安庆绪遣严庄悉其众十万来赴与张通儒同抗官军屯于陜西负山为阵子仪以大军击其前回纥登山乗其背遇贼潜师于山中与斗过期大军稍却贼分兵三千人絶我归路子仪麾回纥令进尽杀之师驰至其后于黄埃中发十余矢贼惊顾曰回纥来实时大败僵尸徧山泽严庄张通儒走归洛阳遂与安庆绪渡河保相州子仪奉广平王入东都陈兵于天津桥士庶欢呼于路肃宗纪至徳二载十月癸亥上自鳯翔还京遣太子太师韦见素入蜀迎上皇丙寅至望贤宫得东京捷书上大喜丁卯入长安士庶涕泣拜忭曰不图复见吾君十二月丙午上皇至自蜀上至望贤宫奉迎上皇御宫南楼上望楼辟易下马趋进再拜蹈舞称庆上皇下楼上匍匐奉上皇足涕泗呜咽不能自胜遂扶侍上皇御殿亲自进食自御马以进上皇上马又躬揽辔而行止之后退上皇曰吾享国长久吾不知贵见吾儿为天子吾知贵矣上乗马前导自开远门至丹鳯门旗帜烛天彩棚夹道士庻抃舞路侧皆曰不图今日再见二圣百僚班于含元殿庭上皇御殿左相苗晋卿率百辟称贺上皇诣长乐殿谒九庙神主即日幸兴庆宫上请归东宫上皇遣高力士再三慰譬而止十二月甲子上皇御宣政殿授上传国玺上于殿下涕泣而受之史记席卷天下包举宇内字林叱咤发怒也汉书五载而成帝业国语夫成天地之大功者其子孙未尝不章虞夏商周是也蔡邕独断大驾则公卿奉引大将军参乗太仆御属车八十一乗备千乗万骑在长安岀祀天于甘泉备之西京赋云大驾幸乎平乐之馆吕延济注大驾天子驾也葢后人泛指天子之驾为大驾易解终备日再中乌连嬉仁圣岀握知时封禅书新垣平言臣候日再中居顷之日却复中周易圣人之大寳曰位西京杂记汉帝相传以秦王子婴所奉白玉玺髙帝斩白蛇剑后汉书武威将军刘尚撃武陵五溪蛮夷深入军没马援因复请行时年六十二帝愍其老未许之援自请曰臣尚能披甲上马帝令试之援据鞍顾盼以示可用帝笑曰矍铄哉是翁也章懐太子注矍铄勇貌又逸民传扬雄曰鸿飞冥冥弋者何篡焉言其违患之远也章懐太子注篡字诸本或作慕法言作篡宋衷曰篡取也鸿高飞冥冥薄天虽有弋人何所施巧而取焉喻贤者隐处不罹暴乱之害也方蓬方丈蓬莱海中二神山也]

赠张相镐二首
[时逃难病在宿松山作萧本缺病字旧唐书张镐博州人风仪魁岸廓落有大志涉猎经史好谈王霸大畧天寳末自褐衣拜左拾遗玄宗幸蜀镐自山谷徒步扈从肃宗即位玄宗遣镐赴行在所镐至鳯翔奏议多有弘益拜諌议大夫寻迁中书侍郎同中书门下平章事时方兴军戎帝注意将帅以镐有文武才业命兼河南节度使持节都统淮南等道诸军事及收复两京加镐银青光禄大夫封南阳郡公以本军驻汴州招讨残孽]
其一
神器难窃弄天狼窥紫宸六龙迁白日四海暗胡尘昊穹降元宰君子方经纶澹然养浩气歘起持大钧秀骨象山岳英谋合鬼神佐汉解鸿门生唐为后身拥旄秉金钺伐鼓乗朱轮虎将如雷霆总戎向东廵诸侯拜马首猛士骑鲸鳞泽被鱼乌悦令行草木春圣智不失时建功及良辰丑虏安足纪可贻帼与巾倒泻溟海珠尽为入幕珍冯异献赤伏邓生歘来臻庶同昆阳举再覩汉仪新
[东京赋巨猾间舋窃弄神器薛综注神器帝位也天狼谓狼星也见十一卷注曹植卞太后诔龙飞紫宸奄有九土蠡海集天子之居曰紫宸六龙驾日车者也详见三卷注晋书昔者幽后不纲胡尘暗于戏水封禅书肇自昊穹生民颜师古曰昊穹皆谓天也颢言气颢汗也穹言形穹隆也王融曲水诗序元宰比肩于尚父中铉继踵于周南李善注元宰冢宰也周易云雷屯君子以经纶北史陛下不以刘裕歘起纳其使贡唐书张镐兴布衣不数年位将相独孤及唐故洪州刺史张公镐遗爱颂隐居南山葢三十期天寳十四年始褐衣召见由是一命左拾遗再命右补阙修国史三命侍御史四命諌议大夫五命中书侍郎同中书门下平章事起布衣二年绾相印佐王业明扬之盛耀动古今于时至徳二载也周书英谋电发神斾风驰汉书项羽至戏西鸿门闻沛公欲王闗中独有秦府库珍寳亚父范増劝羽击沛公飨士旦日合战羽季父项伯素善张良良时从沛公项伯夜以语良良与俱见沛公因伯自解于羽明日沛公从百余骑至鸿门谢羽自陈封秦府库还军霸上以待大王闭关以备他盗不敢背徳羽意已解范増欲害沛公赖张良樊哙得免唐书肃宗本纪至徳二载五月丁已諌议大夫张镐为中书侍郎同中书门下平章事八月甲申张镐兼河南节度使都统淮南诸军事十一月张镐率四镇伊西北庭行营兵马使李嗣业陜西节度使来瑱河南都知兵马使嗣吴王祗克河南郡县班固涿邪山祝文杖节拥旄钲人伐鼔任昉宣徳皇后令拥旄司部李周翰注拥持也旄旌旗之属以麾众者也古今注大将军岀征特加黄钺者以铜为之黄金涂刃及柄不得纯金得赐黄钺则斩持节将陆云吴故丞相陆公诔金钺镜日云旗绛天册府元龟天寳元年正月一日改元诏曰文宣垂训事必正名黄钺古者以金为饰金者应五行之数布肃杀之威去金称黄理或未当其黄钺宜改为金钺符威武之意焉诗小雅伐鼔渊渊又大雅如雷如霆徐方震惊魏书奉律总戎廓寜淮右羽猎赋乗巨鳞骑鲸鱼史记智者不失时王者不絶世诗大雅仍执丑虏通鉴司马懿与诸葛亮相守百余日亮数挑战懿不岀亮乃遗懿巾帼妇人之服懿怒上表请战亮曰彼本无战情所以固请战者以示武于其众耳胡三省注刘昭注补舆服志公卿列侯夫人绀缯帼葢妇人首饰之称独孤及张公镐遗爱碑眘选乃僚必国之良有若博陵崔贲昌黎韩洄赵郡李惟岳北海王士华河间邢宙河东裴孝智陇西李道皆卿材也以嘉言硕画参公军事晋书谢安与王坦之尝诣桓温论事温令郄超帐中卧听之风动帐开安笑曰郄生可谓入幕之宾矣后汉纪萧王至中山羣臣上尊号王不听诸将固请王召冯异问以羣臣之议异曰三王背叛更始败亡天下无主宗庙之忧在于大王宜从众议上以安社稷下以济百姓王曰我昨梦乗赤龙上天觉悟心中悸动此何祥也异再拜贺曰此天命发于精神心中悸动大王重慎之至也会诸生强华自长安奉赤伏符诣鄗羣臣复请曰受命之符人应为大今万里合信周之白鱼焉足比乎符瑞昭晰宜答天神以光上帝六月己未即皇帝位于鄗后汉书邓禹传禹闻光武安集河北即杖策北渡追及于邺光武见之甚欢汉书王莽传莽遣大司空王邑驰传之洛阳与司徒王寻发众郡兵百万平定山东邑至洛阳州郡各选精兵牧守自将定会者四十二万人余在道不絶车甲士马之盛自古岀师未尝有也六月邑与寻发洛阳欲至宛道岀颍川过昆阳昆阳时已降汉汉兵守之二公纵兵围昆阳世祖悉发郾定陵数千人来救昆阳寻邑易之自将万余人行阵敕诸营皆按部毋得动独迎与汉兵战不利大军不敢擅相救汉兵乗胜杀寻昆阳中兵岀并战邑走军乱天风蜚瓦雨如注水大众崩壊号謼虎豹股栗士卒奔走各还归其郡后汉书光武帝纪时三辅吏士东迎更始见诸将过皆冠帻而衣妇人衣诸于绣镼莫不笑之或有畏而走者及见司隶僚属皆欢喜不自胜老吏或垂涕曰不图今日复见汉官威仪歘音忽]
昔为管将鲍中奔吴隔秦一生欲报主百代期荣亲其事竟不就哀哉难重陈卧病宿松山苍茫空四邻风云激壮志枯槁惊常伦闻君自天来目张气益振亚夫得剧孟敌国空无人扪虱对桓公愿得论悲辛大块方噫气何辞鼓青苹斯言傥不合归老汉江濵
[韵会将与也管鲍事见三卷注曹植求自试表事父尚于荣亲吕向注荣亲谓爵禄名誉太平寰宇记舒州宿松县本汉皖县地元始中为松滋县属庐江晋武平吴以荆州有松滋县遂改为宿松县左思诗荆轲饮燕市酒酣气益振史记条侯时乗六乗传会兵荥阳至洛阳见剧孟喜曰七国反吾乗传至此不自意全又以为诸侯已得剧孟剧孟今无动吾据荥阳以东无足忧者晋书桓温入关王猛披褐诣之一面谈当世之事扪虱而言旁若无人庄子大块噫气其名为风宋玉风赋风生于地起于青苹之末]
其二
[一作书懐重寄张相公]
本家陇西人先为汉边将功畧葢天地名飞青云上苦战竟不侯当年颇惆怅世传崆峒勇气激金风壮英烈遗厥孙百代神犹王十五观竒书作赋凌相如龙颜惠殊宠麟阁凭天居晚途未云巳蹭蹬遭谗毁想象晋末时崩腾胡尘起衣冠陷锋镝戎虏盈朝市石勒窥神州刘聪劫天子抚剑夜吟啸雄心日千里誓欲斩鲸鲵澄清洛阳水六合洒霖雨万物无凋枯我挥一杯水自笑何区区因人耻成事贵欲决良图灭虏不言功飘然陟方壶惟有安期舄留之沧海隅
[唐书宗室世系表李氏岀自嬴姓其后有仲翔为河东太守征西将军讨叛羌于素昌战没葬陇西狄道东川因家焉仲翔生伯考陇西河东二郡太守伯考生尚成纪令尚生广前将军广二子长曰当户次曰敢郎中令关内侯敢生禹禹生丞公河南太守丞公生先蜀郡北平太守先生长宗渔阳丞长宗生君况博士议郎太中大夫况生本郎中侍御史本生次公巴郡太守西夷校尉次公生轨魏临淮太守司农卿轨生隆长安令积弩将军隆生艾晋骁骑将军魏郡太守艾生雍济北东莞二郡太守雍生二子长曰伦次曰柔北地太守柔生弇前凉天水太守武卫将军安西亭侯弇生昶凉太子侍讲昶生暠西凉武昭王兴圣皇帝云云太白为兴圣皇帝九世孙故以广为祖李陵报苏武书陵先将军功畧葢天地义勇冠三军刘良注先将军广也功绩谋畧甚大可葢于天地道徳指归论名在青云之上史记李广尝与望气王朔燕语曰自汉击匈奴广未尝不在其中而诸部校尉以下材能不及中人然以击胡军功取侯者数十人广不为后人然无尺寸之功以得封邑者何也岂吾相不当侯耶且固命也尔雅太平之人仁丹穴之人智大蒙之人信崆峒之人武郭璞注地气使之然也史记正义括地志云崆峒山在肃州福禄县东南六十里又云笄头山一名崆峒山在原州高平县西百里按通典原州平高县有崆峒山岷州溢乐县有崆峒山肃州福禄县有崆峒山是有三崆峒山也惟岷州汉时属陇西郡张景阳诗金风扇素节李善注西方为秋秋主金故秋风曰金风也诗大雅贻厥孙谋世说见子嵩在其中常自神王汉书蜀有司马相如作赋甚弘丽温雅杨齐贤曰龙颜惠殊宠言召见之时御手调羮步辇降迎事也刘琨表猥蒙天恩光授殊宠鲍照诗层阁肃天居刘良注高阁肃然天子之居谢灵运诗崩腾永嘉末逼廹太元始吕延济注崩腾破坏貌梁书衣冠毙锋镝之下老幼粉戎马之足晋书孝懐帝纪永嘉五年六月癸未刘曜王弥石勒同冦洛川王师频为所败死者甚众丁酉刘曜王弥入京师帝开华林园门岀河阴藕池欲幸长安为曜等所追及曜等遂焚烧宫庙逼辱妃后百官士庻死者三万余人帝蒙尘于平阳刘聪以帝为会稽公左传右抚剑左援带后汉书斯诚雄心尚武之几先志翫兵之日徐陵册陈王九锡文屠猰〈狂字去王换俞〉于中原斩鲸鲵于蒙汜后汉书时冀州饥荒盗贼羣起乃以范滂为清诏使按察之滂登车揽辔有澄清天下之志左思诗俯仰生容华咄嗟复凋枯广雅区区小也史记毛遂曰公等録録所谓因人成事者也十六国春秋勉思良图自求多福蓬壶蓬莱也见明堂赋注安期舄已见二卷注又南方草木状番禺东有涧涧中生菖蒲皆一寸九节安期生采服仙去但留玉舄焉]

闻谢杨儿吟猛虎词因有此赠
同州隔秋浦闻吟猛虎词晨朝来借问知是谢杨儿
[同州隔秋浦谓同在池州而所隔者祗一秋浦之水也秋浦水在池州府城西南八十里见八卷注]

宿清溪主人
夜到清溪宿主人碧岩里檐楹挂星斗枕席响风水月落西山时啾啾夜猿起
[清溪在池州详见二卷注楚辞猿啾啾兮狖夜鸣吕延济注啾啾猿声]

系寻阳上崔相涣三首
其一
邯郸四十万同日陷长平能回造化笔或冀一人生
[史记白起越韩魏而攻强赵北坑马服诛屠四十余万之众尽之于长平之下流血成川沸声若雷遂入围邯郸论衡秦将白起坑赵降卒于长平之下四十万众同时皆死沈炯自长安还至方山怆然自伤诗秦军坑赵卒遂有一人生]
其二
毛遂不堕井曽参寜杀人虚言误公子投杼惑慈亲白璧双明月方知一玉真
[西京杂记赵有两毛遂野人毛遂堕井而死客以告平原君平原君曰嗟乎天丧予矣既而知野人毛遂非平原君客也战国策曽子处费费人有与曽子同名族者而杀人人告曽子母曰曽参杀人曽子之母曰吾子不杀人织自若有顷焉人又曰曽参杀人其母织尚自若也顷之一人又告之曰曽参杀人其母惧投杼踰墙而走说文杼机之持纬者也萧士赟注太白引此自况其遭诬耳杼音纻]
其三
虚传一片雨枉作阳台神纵为梦里相随去不是襄王倾国人
[庾信诗何劳一片雨唤作阳台神旧注此一首恐非上崔相亦恐非太白之作]

巴陵赠贾舍人
[唐时巴陵郡即岳州也隶江南西道唐书贾至字幼邻擢明经第解褐单父尉从玄宗幸蜀拜起居舍人知制诰歴中书舍人至徳中坐小法贬岳州司马寳应初召复故官]
贾生西望忆京华湘浦南迁莫怨嗟圣主恩深汉文帝怜君不遣到长沙
[史记贾生年少通诸子百家之书文帝召以为博士超迁一岁中至太中大夫后亦疏之不用其议乃以为长沙王太傅贾生既辞往行闻长沙卑湿自以寿不得长又以谪去意不自得及渡湘水为赋以吊屈原长沙在洞庭湖之南去巴陵又远五百五十里]

李太白诗集注卷十一



凤尾竹客手录李太白诗集注卷十二
钱塘王琦撰

赠别舍人弟台卿之江南
[按旧唐书永王璘传云璘以薛缪李台卿蔡珦为谋主其即此台卿欤太白之见辟于永王璘想斯人为之累也]
去国客行远还山秋梦长梧桐落金井一叶飞银床觉罢揽明镜鬓毛飒巳霜良图委蔓草古貌成枯桑欲道心下事时人疑夜光因为洞庭叶飘落之潇湘令弟经济士谪居我何伤潜虬隐尺水着论谈兴亡客遇王子乔口传不死方入洞过天地登真朝玉皇吾将抚尔背挥手遂翱翔
[一作携手凌苍苍淮南王篇后园凿井银作床金瓶素绠汲寒浆庾肩吾诗银床落井桐韵会井干井上木栏也其形四角或八角又谓之银床皆井栏也史记明月之珠夜光之璧以闇投人于道路人无不按劔相眄者何则无因而至前也楚辞洞庭波兮木叶下谢灵运诗末路値令弟又诗潜虬媚幽姿说文虬龙子有角者水经注仙人王子乔碑曰王子乔者盖上世之真人闻其仙不知兴何代也博闻道家或言颍川或言产蒙抱朴子李少君有不死之方]

醉后赠王歴阳
书秃千毫诗裁两牛腰笔踪起龙虎舞袖拂云霄双歌二胡姬更奏远清朝举酒挑朔雪从君不相饶
[淮南道有歴阳县隶和州歴阳郡晋书虽秃千兔之翰聚无一毫之筋蘓颂曰诗裁两牛腰言其卷大如牛腰也梁武帝书评王右军字势雄强如龙跳天门虎卧凤阙故歴代寳之永以为训宁戚歌清朝饭牛至夜半清朝犹清晨也鲍照诗日月流迈不相饶]

赠歴阳褚司马时此公为稚子舞故作是诗也
北堂千万寿侍奉有光辉先同稚子舞更着老莱衣因为小儿啼醉倒月下归人间无此乐此乐世中稀
[艺文类聚列士传曰老莱子孝养二亲行年七十婴儿自娱着五色采衣尝取浆上堂跌仆因卧地为小儿啼或弄乌鸟于亲侧]

对雪醉后赠王歴阳
有身莫犯飞龙鳞有手莫辫猛虎须君看昔日汝南市白头仙人隐玉壶子猷闻风动窗竹相邀共醉杯中緑歴阳何异山阴时白雪飞花乱人目君家有酒我何愁客多乐酣秉烛游谢尚自能鸜鹆舞相如免脱鹔鹴裘清晨鼔棹过江去千里相思明月楼
[荘子疾走料虎头编虎须几不免虎口哉神仙传壶公者不知其姓名汝南费长房为市掾忽见公从逺方来入市卖药常悬一空壶于屋上日入之后公跳入壶中人莫能见惟长房楼上见之知非常人乃日日自扫公座前地及供馔物公受而不辞积乆长房犹不懈亦不敢有所求公知长房笃信谓长房曰至暮无人时更来长房如其言即往公语房曰见我跳入壶中时卿便可效我跳自当得入长房依言果不觉巳入入后不复是壶惟见仙宫世界楼观重门阁道公左右侍者数十人公语房曰我仙人也昔处天曹以公事不勤见责因谪人间耳卿可教故得见我王子猷居山阴夜大雪眠觉开室命酌酒详见九卷注王僧孺诗半饮杯中緑古诗昼短苦夜长何不秉烛游晋书王导辟谢尚为掾始到府通谒导以其有胜会谓曰闻君能作鸜鹆舞一坐倾想寜有此理否尚曰佳便着衣帻而舞导令坐者抚掌撃节尚俯仰在中旁若无人西京杂记司马相如以所著鹔鹴裘就市人杨昌贳酒陶潜诗鼓棹路﨑曲吴均诗相思自有处春风明月楼太平寰宇记江陵县湘东苑有明月楼颜之推诗云屡陪明月宴将军扈羲所造又鲍照吴歌夏口樊城岸曹公却月楼鹆音育]

赠宣城宇文太守兼呈崔侍御
[唐时宣州亦谓之宣城郡隶江南西道今之寜国府也]
白若白鹭鲜清如清唳蝉受气有本性不为外物迁饮水箕山上食雪首阳巅回车避朝歌掩口去盗泉岧嶤广成子倜傥鲁仲连卓絶二公外丹心无间然
[隋书食货志是岁翟雉尾一值十缣白鹭鲜半之登封县志箕山在县东南二十五里髙大四絶其形如箕山北为黄城许由隐处也又名许由山颍水自山阴东流而去世称箕颍虚岩幽壑茂草平林即当盛暑亦无炎蒸之气旁为弃瓢岩昔许由隐箕颍间以手掬水饮之人遗一瓢得以操饮饮讫挂木上风吹歴歴有声由以为烦弃之岩下故名弃瓢岩洗耳泉在其公元和郡县志首阳山在河南府偃师县西北二十五里太平寰宇记首阳山在偃师县西北三十五里阮籍诗云歩出上东门北望首阳岑下有采薇士上有嘉树林山上有夷齐祠诗国风采苓采苓首阳之巅食雪事无考汉书邑号朝歌墨子回车晋灼曰纣作朝歌之音朝歌者不时也颜师古曰朝歌殷之邑名也淮南子云墨子非乐不入朝歌水经注盗泉出卞城东北卞山之阴尸子曰孔子至于胜母暮矣而不宿于盗泉渇矣而不饮恶其名也故论语撰考谶曰水名盗泉仲尼不〈口敕>即斯泉矣淮南子曽子立廉不饮盗泉广成子鲁仲连俱见二卷注岧嶤喻其品之髙迈倜傥美其才之不羁三国志管寜徳行卓絶海内无偶唳音例]
昔攀六龙飞今作百炼铅懐恩欲报主投佩向北燕弯弓緑弦开满月不惮坚闲骑骏马猎一射两虎穿回旋若流光转背若双鸢胡虏三叹息兼知五兵权鎗鎗突云将却掩我之妍多逢〈左巢右刀〉絶儿先着祖生鞭据鞍空矍铄壮志竟谁宣蹉跎复来归忧恨坐相煎无风难破浪失计长江邉危苦惜颓光金波忽三圆时游敬亭上闲听松风眠或弄宛溪月虗舟信洄沿颜公二十万尽付酒家钱兴发每取之聊向醉中仙过此无一事静谈秋水篇
[六龙巳详八卷注百炼铅言其柔铅性不能刚经百炼则益柔矣袁淑诗投佩出甘泉吕延济注投佩谓去官也虞世南诗緑沈明月弦张华诗腾超如激电回旋如流光白帖后魏托跋翰从太宗游白登东北有双鸢飞鸣于上太宗命左右射之莫能中鸢旋飞稍高翰因而自射之二箭下双鸢太宗嘉之赐御弓矢以旌之号曰射鸢都尉郑康成周礼注郑司农云五兵者戈殳戟酋矛夷矛又云车之五兵郑司农所云者是也歩卒之五兵则无夷矛而有弓矢晋书刘琨与祖逖为友闻逖被用与亲旧书曰吾枕戈待旦志枭逆虏常恐祖生先吾着鞭其意气相期如此后汉书马援披甲上马据鞍顾盼以示可用帝笑曰矍铄哉是翁也宋书宗悫曰愿乗长风破万里浪李峤诗穷纪送颓光汉书月穆穆以金波颜师古注言月光穆穆若金之流波也李善文选注宣城郡图经曰敬亭山在宣城县北十里南史陶弘景特爱松风庭院皆植松每闻其响欣然为乐一统志宛溪在寜国府城东源出峄阳山其流清澈陶潜诗虚舟纵逸棹谢灵运诗水渉尽洄沿洄逆水而上也沿顺水而下也宋书颜延之在寻阳与陶潜情欵后为始安郡经过日日造潜每往必酣饮致醉临去留二万钱与潜潜悉送酒家稍就取酒荘子有秋水篇]
君从九卿来水国有丰年鱼盐满市井布帛如云烟下马不作威氷壶照清川霜眉邑中叟皆美太守贤时时慰风俗往往出东田竹马数小皃拜迎白鹿前含笑问使君日晩可回旋遂归池上酌掩抑清风弦曽标横浮云下抚谢眺肩楼髙碧海出树古青萝悬
[唐以太常光禄卫尉宗正太仆大理鸿胪司农太府为九卿见通典颜延年诗水国周地险云烟多貌陈植诗文钱百亿万采帛若烟云鲍照诗清如玉壶氷陆机诗清川含藻影谢朓为宣城太守有游东田诗后汉书郭伋为并州牧始至行部到西河美稷有童儿数百各骑竹马道次迎拜伋问皃曹何自逺来对曰闻使君到喜故迎伋辞谢之及事讫诸儿复送至郭外问使君何日当还伋谓别驾从事计日当告之行部既还先期一日伋为违信于诸儿遂止于野亭须期乃入艺文类聚谢承后汉书曰郑弘为临淮太守行春有两白鹿随车夹毂而行弘怪问主簿黄国鹿为吉凶国拜贺曰闻三公交车轓画作鹿明府当为宰相后弘果为太尉谢朓诗巳有池上酌复此风中琴李周翰注池上酌谓酌酒池上也萧士赟曰曽标言其标致之髙也]
光禄紫霞杯伊昔忝相传良图扫沙漠别梦绕旌旃富贵日成踈愿言杳无縁登龙有直道倚玉阻芳筵敢献绕朝策思同郭泰船何言一水浅似隔九重天崔生何傲岸纵酒复谈玄身为名公子英才苦迍邅鸣凤托髙梧凌风何翩翩安知慕羣客弹剑拂秋莲
[后汉书李膺独持风裁以声名自髙士有被其容接者名为登龙门章懐太子注以鱼为喻也龙门河水所下之口在今綘州龙门县辛氏三秦记曰河津一名龙门水险不通鱼鳖之属莫能上江海大鱼薄集龙门下数千不得上上则为龙也世说魏明帝使后弟毛曽与夏侯玄共坐时人谓蒹葭倚玉树左传士会乃行绕朝赠之以策杜预注策马挝临别授之马挝并示已所策以展情后汉书郭泰字林宗游于洛阳始见河南尹李膺膺大竒之遂相友善于是名震京师后归乡里衣冠诸儒送至河上车数千两林宗惟与李膺同舟而济众宾望之以为神仙楚辞圜则九重孰营度之王逸注言天圆而九重孰营度而知之乎十六国春秋子陵颉颃于光武君平傲岸于蜀肆纵酒纵适而饮酒也史记田广与郦生日纵酒晋书苻融谈玄论道虽道安无以出之左思诗英雄有迍邅由来自古昔韵会迍邅难行不进之貌马融广成颂栖鳯凰于髙梧鲍照诗岂念慕羣客咨嗟恋景沉]

赠宣城赵太守悦
赵得寳符盛山河功业存三千堂上客出入拥平原六国扬清风英声何喧喧大贤茂远业虎竹光南藩错落千丈松虬龙盘古根枝下无俗草所植惟兰荪
[史记赵世家简子告诸子曰吾藏寳符于常山上先得者赏诸子驰之常山上求无所得毋〈血阝>还曰巳得符矣简子曰奏之母〈血阝>曰从常山上临代代可取也简子于是知母〈血阝>贤以为太子简子卒母〈血阝>代立是为襄子遂兴兵平代地平原君传平原君赵胜者赵之诸公子也诸子中胜最贤喜宾客宾客盖至者数千人相赵惠文王及孝成王三去相三复位封于东武城虎竹谓铜虎符竹使符汉时郡守分其半与之详见五卷塞下曲注东方朔七諌闻南藩乐而欲往王逸注南国诸侯为天子藩蔽故称藩也此用其字以称宣城宣城在南藩故曰南藩世说庾子嵩目和峤森森如千丈松虽磊砢有节目施之大厦有栋梁之用沈约诗今守馥兰荪刘良注兰荪香草也诗意以千丈松喻平原君兰荪喻赵太守谓英豪之后其子孙自多俊异也]
忆在南阳时始承国士恩公为柱下史脱绣归田园伊昔簪白笔幽都逐游魂持斧佐三军霜清天北门差池宰两邑鹗立重飞翻焚香入兰台起草多芳言夔龙一顾重矫翼凌翔鹓赤县扬雷声强项闻至尊惊飙摧秀木迹屈道弥敦出牧歴三郡所居猛兽奔
[唐时之南阳郡即邓州也属山南东道战国策豫譲曰智伯以国士遇臣臣故以国士报之史记张苍秦时为御史主柱下方书索隐曰周秦皆有柱下史谓御史也所掌及侍立恒在殿柱之下故老聃为周柱下史汉书苍自秦时为柱下御史通典侍御史于周为柱下史老聃尝为之秦时张苍为御史主柱下方书亦其任也章懐太子后汉书注武帝置绣衣御史通典魏置御史八人当大会殿中御史簪白笔侧陛而坐帝问左右此何官何主辛毗曰此为御史旧时簮笔以奏不法当如今者直备位但眊笔耳淮南子南至交趾北至幽都汉书天兵四临幽都先加颜师古注幽都北方谓匈奴太平寰宇记晋地道记曰幽州因幽都以为名山海经有幽都之山今列于北荒矣郑樵尔雅注幽都即幽州在今燕北史勍寇游魂于北狡贼负险于南汉书武帝末军旅数发郡国盗贼羣起绣衣御史暴胜之使持斧逐捕盗贼以军兴从事诛二千石以下潘岳诗驱役宰两邑政绩竟无施埤雅鹗性好跱故每立更不移处所谓鹗立义取诸此汉书御史中丞在殿中兰台掌图籍秘书外督部刺史内领侍御史通典御史所居之署后汉以来谓之御史台亦谓之兰台寺谢朓诗平生一顾重通典大唐县有赤畿望〈脱一字〉上中下七等之差京都所治为赤县京之旁邑为畿县其余则以戸口多少资地美恶为差胡三省通鉴注唐制凡置都其郭下县为赤县余县为畿县通鉴辩误唐之西京以长安万年为赤县东都以河南洛阳为赤县后汉书董宣为洛阳令时湖阳公主苍头白日杀人因匿主家吏不能得及主出行而以奴骖乗宣于夏门亭候之叱奴下车因格杀之主即还宫诉帝帝使宣叩头谢主宣不从强使顿之宣两手据地终不肯俯帝因敕强项令出荀子天子者势位至尊无敌于天下陆机诗惊飙蹇反信李康运命论木秀于林风必摧之陈子昻诗清凈道弥敦后汉书刘昆迁弘农太守先是崤黾驿道多虎灾行旅不通昆为政三年仁化大行虎皆负子渡河庾信诗昆阳猛兽奔]
迁人同卫鹤谬上懿公轩自笑东郭履侧惭狐白温闲吟歩竹石精义忘朝昏顦顇成丑士风云何足论猕猴骑士牛羸马夹双辕愿借羲和景为人照覆盆溟海不震荡何由纵鹏鹍所期要津日倜傥假腾鶱
[左传卫懿公好鹤鹤有乗轩者杜预注轩大夫车也孔颕逹正义服虔曰车有藩曰轩史记东郭先生乆待诏公交车贫困饥寒衣敝履不完行雪中履有上无下足尽践地道中人笑之东郭先生应之曰谁能履行雪中令人视之其上履也其履下处乃似人足者乎王微诗讵忆无衣苦但知狐白温吕向注狐白谓狐腋之白毛以为裘也陆机诗玄冕无丑士三国志注世语曰司马宣王辟周泰泰频丧考妣祖九年居丧宣王留缺待之至三十六日擢为新城太守宣王为泰会使尚书锺繇调泰君释褐登宰府三十六日擢麾葢守兵马郡乞儿乗小车一何驶乎秦曰诚有此君名公之子少有文采故守吏职猕猴骑土牛又何迟也广雅日御谓之羲和抱朴子是责三光不照覆盆之内也列子终髪之北有溟海者天池也有鱼焉其广数千里其长称焉其名为鲲有鸟焉其名为鹏翼若垂天之云其体称焉世岂知有此物哉大禹行而见之伯益知而名之夷坚闻而识之古诗何不策高足先据要路津吕向注要路津谓仕宦居要职者亦如进髙足居于要津则人出入由之广韵鶱飞举貌]

赠从弟宣州长史昭
[按宣州在唐为上州上州之长史为从五品官]
淮南望江南千里碧山对我行倦过之半落青天外宗英佐雄郡水陆相控带长川豁中流千里泻吴会君心亦如此包纳无小大揺笔起风霜推诚结仁爱讼庭垂桃李宾馆罗轩葢何意苍梧云飘然忽相会才将圣不偶命与时俱背独立山海间空老圣明代知音不易得抚剑増感慨当结九万期中途莫先退
[唐时之淮南道江南道皆古扬州之境中隔一江江之北为淮南江之南为江南汉书河间贤明礼乐是修为汉宗英三国志孙贲传时策巳平吴会二郡又朱桓传使部伍吴会二郡知吴会者是吴郡与会稽也然此诗所称吴会专指吴地而言葢在春秋战国时为吴会在秦汉为会稽郡后又分为吴郡合而言之曰吴会也归藏启筮曰有白云出自苍梧入于大梁荘子抟扶揺羊角而上者九万里吴会之会古外切音脍相会之会本音]

于五松山赠南陵常赞府
[南陵县唐时隶江南西道之宣州一统志五松山在池州铜陵县南五里铜陵在唐为南陵县之铜官治南唐时始分置铜陵县隶升州宋改隶池州容斋随笔唐人呼县丞为赞府]
为草当作兰为木当作松兰幽香风逺松寒不改容松兰相因依萧艾徒丰茸鸡与鸡并食鸾与鸾同枝〈扌东〉珠去沙砾但有珠相随逺客投名贤真堪写懐抱若惜方寸心待谁可倾倒虞卿弃赵相便与魏齐行海上五百人同日死田横当时不好贤岂传千古名愿君同心人于我少留情寂寂还寂寂出门迷所适长铗归来乎秋风思归客
[谢灵运诗蒲稗相因依长门赋罗丰茸之游树李善注丰茸众饰貌说文砾小石也谢灵运诗欢娱写懐抱史记范睢传秦昭王遗赵王书曰范君之仇魏齐在平原君之家王使人疾持其头来不然吾举兵而伐赵赵孝成王乃发卒围平原君家急魏齐夜亡出见赵相虞卿虞卿度赵王终不可说乃解其相印与魏齐亡又田儋传汉灭项籍立为皇帝田横与其徒属五百余人入居海岛中高帝闻之以为田横兄弟本定齐齐人贤者多附焉今在海中不収恐后为乱乃使使赦田横罪而诏之横乃与其客二人乗传诣洛阳未至三十里至尸乡廐置自刭令客奉其头从使者驰奏之高帝为之流涕拜其二客为都尉发卒二千人以王者礼塟田横既塟二客穿其塜旁孔皆自劲下从之髙帝闻之乃大惊以田横之客皆贤吾闻其余尚五百人在海中使使召之至则闻田横死亦皆自杀于是乃知田横能得士也战国策齐人有冯暖者贫乏不能自存使人属孟尝君愿寄食门下左右以君贱之也食以草具居有顷倚柱弹其剑歌曰长铗归来乎食无鱼孟尝君曰食之比门下之客居有顷复弹其铗歌曰长铗归来乎出无车孟尝君曰为之驾比门下之车客后有顷复弹其剑铗歌曰长铗归来乎无以为家孟尝君使人给其食用无所乏茸音戎砾音力]

自梁园至敬亭山见会公谈陵阳山水兼期同游因有此赠
[一统志梁园在开封府城东南一名梁苑汉梁孝王游赏之地敬亭山在寜国府城北十里江南通志陵阳山自石埭县西北迤〈辶里〉而来三峯连亘东接宣州西二峯下有黄鹤池昔窦子明跨鹤飞升于此有丹池即子明錬丹处]
我随秋风来瑶草恐衰歇中途寡名山安得弄云月渡江如昨日黄叶向人飞敬亭惬素尚弭棹流清辉氷谷明且秀陵峦抱江城粲粲吴与史衣冠耀天京水国饶英竒潜光卧幽草会公真名僧所在即为寳开堂振白拂高论横青云雪山扫粉壁墨客多新文为余话幽栖且述陵阳美天开白龙潭月映清秋水黄山望石柱突兀谁开张黄鹤乆不来子安在苍茫东南安可穷山鸟飞絶处稠叠千万峰相连入云去闻此期振策归来空闭关相思如明月可望不可攀何当移白足早晚凌苍山且寄一书札令予解愁颜
[江淹诗瑶草正翕赩张载诗下车如昨日江淹诗弭棹阻风雪李善注弭止也范云诗岱山饶灵异水国富英竒后汉书商山四皓有园公夏黄公潜光隐耀世嘉其高十六国春秋佛图澄天竺人也本姓帛氏少出家清真务学诵经数百万言石虎倾心事澄乃下书曰和尚国之大寳荣爵不加高禄不受荣禄匪顾何以旌徳法华经手执白拂侍立左右雪山扫粉壁谓画雪山于粉壁之上墨客多新文谓文墨之客多以新文赞美之会公葢工于绘事者也宋书幽栖穹谷外缘两絶杨齐贤曰白龙潭在宣州世传窦子明弃官学遒钓得白龙放之于此因名白龙潭江南通志黄山在徽州歙县西北二百八十里寜国府大平县南三十里山当二郡之界髙一千三百七十丈盘互三百里旧名黟山唐天寳间勅改今名以图经称为轩辕栖真之所故也上多古木灵药其泉香美清温冬夏不变沐浴饮之百疾皆愈有三十六峯三十六泉石柱山在寜国府旌徳县西六十里双石挺立而一巨石承之名豹子尖列仙传陵阳子明者铚乡人也好钓鱼于旋溪钓得白龙子明惧解钓拜而放之后得白鱼腹中有书教子明服食之法子明遂上黄山采五石脂沸水而服之三年龙来迎去止陵阳山上百余年山去地千余丈大呼山下人令上山半告言溪中子安当来问子明钓车在否后二十余年子安死人取葬石山下有黄鹤来栖其冢邉树鸣呼子安云陆机诗振策渉崇丘按辔遵平莽张铣注振举也策鞭也法苑珠林前魏太武时沙门昙始甚有神异常坐不卧五十余年足不渉履跣行泥秽中奋足便凈色白如面俗呼曰白足阿练古诗客从逺方来遗我一书札张铣注札笔也按颜师古汉书注札木简之薄小者也古时未有纸故书于札以为笔者恐未是]

赠友人三首
其一
兰生不当戸别是闲庭草夙被霜露欺红荣巳先老谬接瑶华枝结根君王池顾无馨香美叨沐清风吹余芳若可佩卒岁长相随
[陈琳诗嘉木凋緑叶芳草殱红荣楚辞折疎麻兮瑶华王逸注瑶华玉华也古诗冉冉孤生竹结根泰山阿史记优哉游哉维以卒岁]
其二
袖中赵匕首买自徐夫人玉匣闭霜雪经燕复歴秦其事竟不捷沦落归沙尘持此愿投赠与君同急难荆卿一去后壮士多摧残长号易水上为我扬波澜凿井当及泉张帆当济川廉夫惟重义骏马不劳鞭人生贵相知何必金与钱
[史记太子豫求天下之利匕首得赵人徐夫人匕首取之百金乃装为遣荆卿索隐曰徐姓夫人名谓男子也余详四卷结客少年场注西京杂记高祖斩白蛇剑刃上常如霜雪]
其三
慢世薄功业非无胸中画谑浪万古贤以为儿童剧立产如广费匡君懐长策但苦北山寒谁知道南宅岁酒上逐风霜鬓两邉白蜀主思孔明晋家望安石时来列五鼎谈笑期一掷虎伏避胡尘渔歌游海濵敝裘耻妻嫂长剑托交亲夫子秉家义羣公难与邻莫持西江水空许东溟臣他日青云去黄金报主人
[嵇康司马相如赞长卿慢世越礼自放诗国风谑浪笑傲三国志孙策与周瑜同年独相友善瑜推道南大宅以舎策升堂拜母有无通共梁元帝诗滩声下溅石猿鸣上逐风又云长条垂拂地轻花上逐风诸葛孔明详见九卷注谢安石详见七卷注刘孝标辨命论开东阁列五鼎汉书音义张晏曰五鼎食牛羊豕鱼麋也诸侯五卿大夫三战国策蘓秦说秦王说十上而说不行墨貂之裘敝去秦而归至家妻不下纴嫂不为炊父母不与言长剑托交亲用冯暖事详见本卷注荘子荘周家贫往贷粟于监河侯监河侯曰诺我将得邑金将贷子三百金可乎荘周曰周昨来有中道而呼者周顾视车辙中有鲋鱼焉周问之曰鲋鱼来子何为者耶对曰我东海之波臣也君岂有升斗之水而活我哉周曰诺我且南游吴越之王激西江之水而迎子可乎鲋鱼忿然作色曰吾失我常与我无所处吾得升斗之水然活耳君乃言此曾不如早索我于枯鱼之肆]

陈情赠友人
[延陵有寳剑价重千黄金观风歴上国暗许故人深归]
来挂坟松万古知其心懦夫感逹节壮士激青衿鲍生荐夷吾一举致齐相斯人无良朋岂有青云望临财不茍取推分固辞譲后世称其贤英风邈难尚论交但若此有道孰云丧多君骋逸藻掩映当时人舒文振颓波秉徳冠彝伦卜居乃此地共井为比邻清琴弄云月美酒娱冬春薄徳中见捐忽之如遗尘英豪未豹变自古多艰辛他人纵以踈君意宜独亲奈何成离居相去复几许飘风吹云霓蔽目不得语投珠冀有报按剑恐相拒所思采芳兰欲赠隔荆渚沉忧心若醉积恨泪如雨愿假东壁辉余光照贫女
[新序延陵季子将西聘晋帯寳剑以过徐君徐君观剑不言而色欲之季子为有上国之使未献也然其心许之矣致使于晋顾返而徐君死于楚于是脱剑致之嗣君从者止之曰此吴国之寳非所以赠也延陵季子曰先日吾来徐君观吾剑不言而其色欲之吾为有上国之使未献也虽然吾心许之矣今死而不进是欺心也爱剑伪心廉者不为也遂脱剑致之嗣君嗣君曰先君无命孤不敢受剑于是季子以剑带徐君墓树而去徐人嘉而歌之曰延陵季子兮不忘故脱千金之剑兮挂坟墓鲍照诗我方歴上国诗国风青青子衿毛传曰青衿青领也学子之所服史记管夷吾者颍上人也少时尝与鲍叔牙游鲍叔牙知其贤管仲贫困尝欺鲍叔鲍叔终善遇之不以为言巳而鲍叔事齐公子小白管仲事公子纠及小白立为桓公公子纠死管仲囚焉鲍叔进管仲管仲既用任政于齐齐桓公以霸九合诸侯一匡天下管仲曰吾始困时常与鲍叔贾分财利多自与鲍叔不以我为贪知我贫也徐勉诗壮思如泉涌逸藻似云翔颜延年诗舒文广国华张铣注舒其文章周礼大司徒职云五家为比遂人职云五家为邻郑玄注郑司农云田野之居其比伍之名与国中异制故五家为邻玄谓异其名者示相变耳释名五家为伍以五为名也又谓之邻邻连也相连接也又曰比相亲比也汉书徙入舎祭灶请比邻周易君子豹变古诗同心而离居离骚飘风屯其相离兮帅云霓而来御王逸注回风为飘飘风无常之风以兴邪恶之象也云霓恶气也以喻佞人史记明月之珠夜光之璧以闇投人于道路人无不按剑相眄者何则无因而至前也陆机诗沉忧萃我心张铣注沉深也诗国风行迈靡靡中心如醉魏武帝诗惋叹泪如雨列女传齐女徐吾者齐东海上贫妇人也与邻妇李吾之属会烛相从夜绩徐吾最贫而烛数不属李吾谓其属曰徐吾烛数不属请无与夜徐吾曰一室之中益一人烛不为暗损一人烛不为明何爱东壁之余光不使贫女得蒙见爱之恩长为妾役之事使诸君常有惠施于妾不亦可乎李吾莫能应遂复与夜终无后言]

赠从弟冽
楚人不识凤重价求山鸡献主昔云是今来方觉迷自居漆园北乆别咸阳西风飘落日去节变流莺啼桃李寒未开幽关岂来蹊逢君发花萼若与青云齐及此桑叶緑春蚕起中闺日出布谷鸣田家拥锄犁顾余乏尺土东作谁相携傅说降霖雨公输造云梯羌戎事未息君子悲涂泥报国有长策成功羞执珪无由谒明主杖策还蓬藜他年尔相访知我在磻溪
[太平广记楚人有担山鸡者路人问曰何鸟也担者欺之曰凤凰也路人曰我闻凤凰乆矣今真见之汝卖之乎曰然乃酬十金弗与请加倍乃与之方将献楚王经宿而鸟死路人不遑恤其金惟恨不得以献王国人传之咸以为真凤而贵宜欲献之遂闻于楚王王感其欲献巳也召而厚赐之过买凤之价十倍出笑林太平寰宇记漆园城在曹州寃句县北五十里荘周为吏之所城北有荘周钓台又濠州定逺县有漆园在县东三十里其地东西南北约方三百歩唐天寳中尚有漆树一二十株野火燔烧其树在故县村西一百歩即楚国荘周为吏之处今为陇畆一统志漆园在凤翔府定逺县东三十里即荘生为吏之处又云漆园城在山东曹县西北五十里荘生为漆园吏即此又云漆园城在大名府东明废县东北二十里今名漆园村内有荘子庙葢荘周为吏之所据二书漆园有三此所云者当指曹州漆园也史记桃李不言下自成蹊何逊诗伊我念幽关夫君思赞务谢瞻诗花萼相光饰吕延济注花萼喻兄弟也禽经鸣鸠戴胜布榖也张华注扬雄曰鸤鸠戴胜生树穴中不巢生尔雅曰鵖鸰戴鵀即首上胜也头上尾起故曰戴胜农事方起此鸟飞鸣于桑间云五榖可布种也故曰布榖又云此鸟鸣时耕事方作农人以为候广韵锄田噐也犁垦田噐也尚书平秩东作孔安国传岁起于东而始就耕谓之东作汉书方东作时应劭注东作耕也颜师古注春位在东耕者始作故曰东作尚书说命若岁大旱用汝作霖雨淮南子公输天下之巧士作云梯之械设以攻宋高诱注云梯攻城具高长上与云齐故曰云梯左传使吾子辱在泥涂乆矣吕氏春秋得伍员者爵执圭高诱注周礼侯执信圭言爵之为侯也又高诱淮南子注楚爵功臣赐以圭谓之执圭比附庸之君也汉书迁为执珪张晏注侯伯执珪以朝位比之后汉书遂杖策归乡里水经注磻溪中有泉谓之兹泉泉水潭积自成渊渚即吕氏春秋所谓太公钓兹泉也今人谓之凡谷石壁深高幽篁邃宻林嶂秀阻人迹罕及东南隅有石室葢太公所居也水流次平石钓处即太公垂钓之所其投竿跪饵两膝遗迹犹存是有磻溪之称也其水清冷神异北流十二里注于渭通典扶风郡虢县有磻溪太公钓鱼于此磻音盘]

赠闾丘处士
贤人有素业乃在沙塘陂竹影扫秋月荷衣落古池闲读山海经散帙卧遥帷且躭田家乐遂旷林中期野酌劝芳酒园蔬烹露葵如能树桃李为我结茅茨
[江南通志沙塘陂在宿松城外唐闾丘处士筑别业于此李太白有诗赠之云云吴越春秋禹廵行四渎与益夔共谋行到名山大泽召其神而问之山川脉理金玉所有鸟兽昆虫之类及八方之民俗殊国异域土地里数使益疏而记之名之曰山海经谢灵运诗散帙问所知刘良注散帙谓开书帙也说文帙书衣也按古时书卷必有帙包之如裹袱之类或以细竹为帘袭以薄缯藏古书畵家尚存此制江淹诗泛琴卧遥帷宋玉讽赋炊雕胡之饭烹露葵之羮尔雅翼古者葵称露葵今摘葵必待露解语曰触露不搯葵日中不剪韮各有宜也按本草葵一名露蔡今谓之滑菜古人以为常馔四时皆可食六七月种者为秋葵八九月种者为冬葵正二月种者为春葵有紫茎白茎二种大叶小花花紫黄色其实大如指头皮薄而扁今人不复食种者亦鲜汉书茅茨不剪颜师古注屋葢曰茨茅茨以茅覆屋也释名屋以草葢曰茨茨次也次草为之也帙音侄]

赠钱征君少阳
白玉一杯酒緑阳三月时春风余几日两鬓各成丝秉烛惟须饮投竿也未迟如逢渭水猎犹可帝王师
[古诗昼短苦夜长何不秉烛游投竿谓投竿于水而钓也周文王猎于渭水之阳遇太公望载与俱归立为师见四卷注杨齐贤曰少阳年八十余故方之太公]

赠宣州灵源寺仲浚公
敬亭白云气秀色连苍梧下映双溪水如天落镜湖此中积龙象独许浚公殊风韵逸江左文章动海隅观心同水月解领得明珠今日逢支遁高谈出有无
[敬亭山苍梧白云已见本卷注一统志双溪在寜国府城下二水合流释子中能负荷大法者谓之龙象翻译名义大论云那伽或名龙或名象是五千阿罗汉诸罗汉中最大力以是故言如龙如象水行中龙力最大陆行中象力最大中阿含经佛告邬陀夷若沙门等从人至天不以身口意害我说彼是龙象胡三省通鉴注江郢阳]

赠僧朝美
水客凌洪波长鲸涌溟海百川随龙舟嘘吸竟安在中有不死者探得明月珠髙价倾宇宙余辉照江湖苞卷金缕褐萧然若空无谁人识此寳窃笑有狂夫了心何言说各勉黄金躯
[吴都赋长鲸吞航修鲵吐浪刘渊林注异物志曰鲸鱼长者数千里小者数十丈雄曰鲸雌曰鲵或死于沙上得之者皆无目俗言其目化为明月珠水经注北眺巨海杳冥无极天际两分白黑方别所谓溟海者也海赋鱼则横海之鲸突兀孤游茹鳞甲呑龙舟噏波则洪连踧踖吹涝则百川倒流淮南子龙舟鹢首浮吹以娱髙诱注龙舟大舟也刻为龙文以为饰也隋书波斯多金缕织成楞严经汝之心灵一切明了若汝现成所明了心实在身内谢朓诗遂铄黄金躯陈子昻诗之子黄金躯如何此荒域诗言水客泛舟大海舟为长鲸所嘘吸遂遭溺没其中乃有不死者反于海中得明月之珠卷而藏之不自眩耀人亦不识以喻人在烦恼海中为一切嗜欲所汩没醉生梦死飘流无极乃其中有不昧本来者反于烦恼海中悟得如来法寳其价则倾乎宇宙其光则照乎江湖卷而懐之不自以为有而若空无者然人皆不能识此寳而惟我能识之夫心既明了更无言说可以酬对惟有劝勉珍重此躯而已盖人身难得六道之中以人道为最是此躯之重等于黄金未可轻忽故曰各勉黄金躯也又按后汉书西方有神名曰佛其形长丈六尺而黄金色各勉黄金躯者是勉以修道成佛之意]

赠僧行融
梁有汤惠休常从鲍照游峩眉史懐一独映陈公出卓絶二道人结交凤与麟行融亦俊发吾知有英骨海若不隐珠骊龙吐明月大海乗虗舟随波任安流赋诗旃檀阁纵酒鹦鹉洲待我适东越相携上白楼
[宋书时有沙门释惠休善属文辞采绮艶徐湛之与之厚善世祖命使还俗本姓汤位至扬州从事史鲍照有秋日示休上人及答休上人诸诗卢藏用陈子昻别传友人赵贞固鳯阁舎人陆余庆殿中侍御史毕构监察御史王无竞亳州长史房融右史崔泰之处士郭袭微道人史懐一皆笃岁寒之交崔颢赠懐一上人诗法师东南秀世实豪家子削发十二年诵经峩嵋里是史懐一为峩嵋僧也三国志管寜徳行卓絶海内无偶西京赋海若游乎玄渚薛综注海若海神也荘子夫千金之珠必在九重之渊而骊龙颔下陆徳明注骊龙黑龙也谢灵运诗溟涨无端倪虚舟有超越李周翰注轻舟而进曰虚舟沈佺期香山寺诗旃檀晓阁金舆度鹦鹉晴林彩仗分元和郡县志鹦鹉洲在鄂州江夏县西南二里东越即会稽也施宿会稽志府城卧龙山南旧传有白楼亭今遗址无所考诗用支道林事详见十卷赠僧崖公注骊音离]

赠黄山胡公求白鹇并序
[张华禽经注白鹇似山鸡而色白行止闲暇黄山志白鹇性耿介难畜雄采而文素角玄英二角壮时隆起出英上有时靡缩盖因气鼓而后壮也觜爪皆赤其羽末黒文如洒戢若縁裻又如界地锦惟尾挼二茎无缁文斑如也志中亦载李白向黄山胡公求白鹇事以胡公名晖未详何据存之以广异闻]
闻黄山胡公有双白鹇盖是家鸡所伏自小驯狎了无惊猜以其名呼之皆就掌取食然此鸟耿介尤难畜之予平生酷好竟莫能致而胡公辍赠于我惟求一诗闻之欣然适会宿意因援笔三叫文不加点以赠之
请以双白璧买君双白鹇白鹇白如锦白雪耻容颜照影玉潭里刷毛琪树间夜栖寒月静朝歩落花闲我愿得此鸟翫之坐碧山胡公能辍赠笼寄野人还
[孔颕逹礼记正义素锦白锦也白鹇毛羽白质黑邉有似锦文故曰白如锦虞骞诗泠泠玉潭水山海经昆仑墟之北有琪树]

登敬亭山南望懐古赠窦主簿
敬亭一回首目尽天南端仙者五六人常闻此游盘溪流琴高水石耸麻姑坛白龙降陵阳黄鹤呼子安羽化骑日月云行翼鸳鸾下视宇宙间四溟皆波澜汰絶目下事从之复何难百岁落半途前期浩漫漫强食不成味清晨起长叹愿随子明去炼火烧金丹
[元和郡县志敬亭山在宣州宣城县北十二里即谢朓赋诗之所阮籍诗仙者四五人逍遥宴兰房江南通志琴高山在寜国府泾县北二十里昔琴高于此山修炼得道故名有隐雨岩是其控鲤上升之所岩下有炼丹洞洞旁有钓台台下流水即琴溪也每岁上巳前后数日溪中出小鱼谓之琴鱼传为仙人药渣所化九域志宣州宣城郡有花姑山亦谓之麻姑山昔麻姑修道于此上升有仙坛在焉江南通志麻姑山在寜国府城东三十五里峰峦竒秀作镇郡东昔麻姑修道于此飙举有仙坛丹灶剑池石棊枰钓鱼台天游亭诸迹水经注水出阳陵山下径陵阳县西为旋溪水昔县人阳子明钓得白龙处后三年龙迎子明上陵阳山山去地千余丈后百余年呼山下人令上山半与语溪中子安问子明钓车所在后二十年子安死山下有黄鹤栖其塜树常鸣呼子安荘子乗云气骑日月而游乎四海之外张协诗雨足洒四溟李善注四溟四海也曹植诗盛年处房室中夜起长叹抱朴子夫金丹之为物烧之愈乆变化愈妙黄金入火百炼不消埋之毕天不朽服此二药炼人身体故能令人不老不死一统志丹台在陵阳山中峰之半平夷可容数人相传窦子明尝炼丹其上]

经乱后将避地剡中留赠崔宣城
[剡中即剡县唐时为越州会稽郡之属邑隶江南东道宣城县为宣州宣城郡之属邑隶江南西道]
双鹅飞洛阳五马渡江徼何意上东门胡雏更长啸中原走豺虎烈火焚宗庙太白昼经天颓阳掩余照王城皆荡覆世路成奔峭四海望长安嚬眉寡西笑苍生疑落叶白骨空相吊连兵似雪山破敌谁能料我垂北溟翼且学南山豹崔子贤主人欢娱每相召胡床紫玉笛却坐青云叫杨花满州城置酒同临眺忽思剡溪去水石逺清妙雪昼天地明风开湖山貌闷为洛生咏醉发吴越调赤霞动金光日足森海峤独散万古意闲垂一溪钓猿近天上啼人移月邉棹无以墨绶苦来求丹砂要华髪长折腰将贻陶公诮
[晋书五行志孝懐帝永嘉元年二月洛阳东北歩广里地陷有苍白二色鹅出苍者飞翔冲天白者止焉陈留董养曰歩广周之狄泉盟会地也白者金色国之行也苍为胡象其可尽言乎是后刘元海石勒相继乱华太安中童谣曰五马游渡江一马化为龙后中原大乱宗藩多絶惟琅琊汝南西阳南顿彭城同至江东而元帝嗣统矣史记索隐张揖云徼塞也以木栅水为蛮夷界颜师古汉书注徼犹塞也东北谓之塞西南谓之徼塞者以障塞为名徼者取徼遮之义晋书石勒年十四随邑人行贩洛阳倚啸上东门王衍见而异之顾谓左右曰向者胡雏吾观其声视有竒志恐将为天下之患张载诗季叶丧乱起盗贼如豺虎唐书安禄山陷两京宗庙皆焚毁汉书太白经天天下革政孟康注谓出东入西出西入东也太白阴星出东当伏东出西当伏西过午为经天晋灼注日阳也日出则星亡昼见午上为经天文献通考肃宗至徳二载七月巳酉太白昼见经天至于十一月戊午不见歴秦周楚郑宋燕之分谢瞻诗颓阳照通津夕阴暧平陆颓阳落日也艺文类聚桓谭新论曰关东鄙语曰人闻长安乐出门向西笑后汉书举首嚬眉之感汉书欲令乆连兵无决列女传南山有玄豹雾雨七日而不下食者何也欲以泽其毛而成文章也故藏而逺害王粲诗愿我贤主人与天享巍巍胡三省通鉴注胡床今谓之交床其制本自虏来隋恶胡字改曰交床唐犹谓之胡床今之交椅是也十六国春秋凉州人胡据盗发张骏墓得赤玉箫紫玉笛薛方山浙江通志剡溪在绍兴府崃县南一名戴溪溪有二源一出天台一出武义西南流至东阳入剡南北流入上虞界以达于江晋王徽之雪夜由此溪访戴逵世说人问顾长康何以不作洛生咏荅曰何至作老婢声刘孝标注洛下书生咏音重浊故云老婢声释名山鋭而长曰峤贾公彦周礼疏汉法丞相中二千石金印紫绶御史大夫二千石银印黄绶县令六百石铜印墨绶南史陶潜为彭泽令郡遣督邮至县吏白宜束带见之潜叹曰我不能为五斗米折腰向乡里小儿即日解印绶去职赋归去来以遂其志徼音教]

献从叔当涂宰阳冰
[唐江南西道宣州有当涂县宣和书谱李阳冰字少温赵郡人官至捋作少监善词章留心小篆迨三十年初见李斯峄山碑与仲尼延陵季子字遂得其法乃能变化开合自名一家推原字学作笔法论以别其点画又尝立说谓于天地山川得其方圆流峙之形于日月星辰得其经纬昭回之度近取诸身逺取万类幽至鬼神情状细至于喜怒之舒惨莫不毕载后人不足以明此于是误谬滋多义理扫地虽李斯之博雅以束为朿蔡邕之知书以豊作丰故孔壁之余文汲冢之旧简所存无几幸天未丧斯文宗旨在巳其自许慎至是作刋定说文三十卷以纪其学人指以为苍颉后身方时颜真卿以书名世真卿书碑必得阳冰题其额欲以擅连璧之美盖其篆法妙天下如此议者以虫蚀鸟迹语其形风行雨集语其势太阿龙泉语其利嵩髙华岳语其峻实不为过论有唐三百年以篆称者惟阳冰独歩]
金镜霾六国亡新乱天经焉知髙光起自有羽翼生萧曹安〈山儿〉屼耿贾摧欃枪吾家有季父杰出圣代英虽无三台位不借四豪名激昻风云气终恊龙虎精弱冠燕赵来贤彦多逢迎鲁连善谈笑季布折公卿
[北堂书钞尚书考灵曜云秦失金镜鱼目入珠注曰金镜喻明道也汉书王莽以戊辰直定即真天子位定有天下之号曰新后溪书亡新侈僭渐以即真荘子乱天之经逆物之情萧何曹参佐汉髙以平天下耿弇贾复辅光武以定乱离屼不安也详三卷注中尔雅彗星为欃枪郭璞注亦谓之孛言其形孛孛如帚彗春秋含汉孳三公在天法三台九卿法北斗汉书列国公子魏有信陵赵有平原齐有孟尝楚有春申皆藉王公之势竞为游侠鸡鸣狗盗无不宾礼皆以取重诸侯显名天下搤掔而游谈者以四豪为称首周易云从龙风从虎孔颕逹正义龙是水畜云是水气故龙吟则景云出是云从龙也虎是威猛之兽风是震动之气亦是同类相感故虎啸则谷风生是风从虎也礼记二十曰弱冠孔颖逹正义二十成人初加冠礼体犹未壮故曰弱也左太冲诗吾慕鲁仲连谈笑却秦军详见二卷注史记单于尝为书嫚吕后吕后大怒召诸将议之上将军樊哙曰臣愿得十万众横行匈奴中诸将皆阿吕后意曰然季布曰樊哙可斩也夫高帝将兵四十余万众困于平城今哙奈何以十万众横行匈奴中面欺且秦以事于胡陈胜等起今疮痍未瘳哙又面谀欲动摇天下是时殿上皆恐太后罢朝遂不复议匈奴事霾音埋欃初衔切插平声音同欃枪音撑]
遥知礼数絶常恐不合并惕想结宵梦素心乆已冥顾惭青云器谬奉玉樽倾山阳五百年緑竹忽再荣高歌振林木大笑喧雷霆落笔洒篆文崩云使人惊吐辞又炳焕五色罗华星秀句满江国髙才掞天庭
[任昉诗平生礼数絶式瞻在国桢李周翰注礼数絶谓交道相得虽品命有异不为礼数王粲诗何惧不合并颜延年诗仲容青云器江淹诗共惜玉樽暮三国志注魏氏春秋曰嵇康寓居河内之山阳县与陈留阮籍河内山涛河南向秀耤兄子咸琅邪王戎沛人刘伶相与友善游于竹林号为七贤按阮籍叔侄与嵇康为竹林之游不知是何年而康之死在魏景元二年以后顺数而下至唐肃宗上元二年共得五百年竹林之游相去亦不过在此时博物志薛谭学讴于秦青未穷青之旨遂辞归秦青乃饯于郊衢抚节悲歌声振林木响遏行云鲍照飞白书势铭轻如游雾重似崩云昭明太子锦带书笔阵引崩云之势魏文帝诗丹霞夹明月华星出云间上天垂光采五色一何鲜蜀都赋摛藻掞天庭吕向注掞犹盖也掞舒瞻切闪去声]
宰邑艰难时浮云空古城居人若薙草扫地无纤茎惠泽及飞走农夫尽归耕广汉水万里长流玉琴声雅颂播吴越还如太阶平
[说文薙除草也陈书两藩甿庶扫地无遗宋书政事修理惠泽沾被后汉书恩信寛泽仁及飞走诗国风汉之广矣不可泳思称汉水曰广汉本此而非陇西之广汉郡也当涂之江与汉水殊逺然汉水之下流亦由当涂而过诗意取子贱弹琴而单父治之意谓玉琴之声与长流万里汉水之声相应盖亦倒装句法也太阶平详见一卷明堂赋注薙音雉又音替]
小子别金陵来时白下亭羣凤怜客鸟差池相哀鸣各拔五色毛意重太山轻赠微所费广斗水浇长鲸弹剑歌苦寒严风起前楹月衔天门晓霜落牛渚清长叹即归路临川空屏营
[图经白下亭在上元县北景定建康志旧志白下亭驿亭也旧在城东门外李白献从叔当涂宰阳冰诗曰小子别金陵来时白下亭留别金陵诸公诗曰五月金陵西祖予白下亭又云驿亭三杨树正当白下门按此亭在府西盖新旧各在一处旧志所指是其新者耳诗国风燕燕于飞差池其羽郑笺曰差池其羽谓张舒其尾翼也苦寒行古清商曲也因行役遇寒而作元和郡县志博望山在宣州当涂县西三十五里与和州对岸江西岸山曰梁山两山相望如门俗谓之天门山山上皆有却月城宋车骑将军王〈脱一字〉谟所筑牛渚山在宣州当涂县北三十五里山突出江中谓之牛渚圻古津渡处也旧唐书牛渚山一名采石在当涂县北三十五里大江中后汉书夙夜屏营章懐太子注屏营彷徨也屏府盈切音并]

书懐赠南陵常赞府
[南陵赞府已见本卷注]
岁星入汉年方朔见明主调笑当时人中天谢云雨一去麒麟阁遂将朝市乖故交不过门秋草日上阶当时何特达独与我心谐置酒凌歊台欢娱未曽歇歌动白纻山舞回天门月问我心中事为君前致辞君看我才能何似鲁仲尼大圣犹不遇小儒安足悲云南五月中频丧渡泸师毒草杀汉马张兵夺秦旗至今西二河流血拥僵尸将无七擒畧鲁女惜园葵咸阳天下枢累岁人不足虽有数斗玉不如一盘粟頼得契宰衡持钓慰风俗自顾无所用辞家方未归霜惊壮士髪泪满逐臣衣以此不安席蹉跎身世违终当灭卫谤不受鲁人讥
[太平广记东方朔未死时谓同舎郎曰天下人无能知朔知朔者惟太王公耳朔卒后武帝得此语召太王公问之曰尔知东方朔乎对曰不知公何所能曰颇善星厯帝问诸星皆具在否曰诸星具在独不见岁星十八年今复见耳帝仰天叹曰东方朔生在朕旁十八年而不不知是岁星哉图经凌歊台在当涂县城北黄山上宋武帝南游尝登此台因建离宫焉太平寰宇记黄山在太平州当涂县西北五里上有宋凌歊台周围五里一百歩高四十丈石碑现存白苎山在当涂县东五里本名楚山桓温领妓游此山奏乐好为白苎歌因改为白苎山天门山巳见上首注江淹诗小儒安足为关中之地古秦地也故谓关中兵旗曰秦旗唐书天寳十载四月壬午剑南节度使鲜于仲通及云南蛮战于西洱河败绩大将王天运死之十三载六月剑南节度留后李宓及云南蛮战于西洱河死之按西洱河即叶榆河也出云南大理府之点苍山汇为巨湖周三百里亦曰西洱海传云以形如人耳故名三国志注汉晋春秋曰诸葛亮至南中所在战捷闻孟获者为夷汉所服募生致之既得使观于营阵之间问曰此军何如获对曰向者不知虚实故败今蒙赐观营阵若祗如此即定易胜耳亮笑纵使更战七纵七擒亮犹遣获获止不去曰公天威也南人不复反矣列女传鲁漆室邑之女过时未适人当穆公时君老太子幼女倚柱而啸其邻人妇从之游谓曰何啸之悲也子欲嫁耶吾为子求偶漆室女曰嗟乎吾岂为不嫁不乐而悲哉吾忧鲁君老太子幼邻女笑曰此乃鲁大夫之忧妇人何与焉漆室女曰不然昔晋客舍吾家系马园中马逸驰走践吾葵使我终岁不食葵今鲁君老悖太子少愚奸伪日起夫鲁国有患者君臣父子皆被其祸祸及众庶妇人独安所避乎吾甚忧之子乃曰妇人无与者何哉邻妇谢曰子之所虑非妾所及三年鲁果乱齐楚攻之鲁连有冦男子战斗妇人转输不得休息袁淑诗秦地天下枢李善注枢要也汉书加安汉公号曰宰衡应劭注周公为太宰伊尹为阿衡采伊周之尊以加莽也后人称宰相为宰衡本此旧唐书天寳十二载八月京城霖雨米贵令出太仓米十万五减价粜与贫人十三载秋霖雨积六十余日京城垣屋颓壊殆尽物价暴贵人多乏食令出太仓米一百万石开场贱粜以济贫民歊音嚣]

赠汪伦
李白乗舟将欲行忽闻岸上踏歌声桃花潭水深千尺不及汪伦送我情
[杨齐贤曰白游泾县桃花潭村人汪伦常酝美酒以待白伦之裔孙至今寳其诗按通鉴唐记阎知微为虏踏歌胡三省注蹋歌者连手而歌蹋地以为节也一统志桃花潭在寜国府泾县西南一百里深不可测唐汝询曰伦一村人耳何亲于白既酝酒以候之复临行以祖之情固超俗矣太白于景切情真处信手拈出所以调絶千古后人效之如欲问江深浅应如逺别情语非不佳终是杞栁杯桊]

李太白诗集注卷十二



凤尾竹客手录李太白诗集注卷十三
钱塘王琦撰

安陆白兆山桃花岩寄刘侍御绾
[一作春归桃花岩贻许侍御太平寰宇记白兆山在安州安陆县西三十里一统志白兆山在徳安府城西三十里下有桃花岩及李太白读书堂绾乌板切弯上声]
云卧三十年好闲复爱仙蓬壶虽冥絶鸾凤心悠然归来桃花岩得憩云窗眠对岭人共语饮潭猿相连时升翠微上邈若罗浮巅两岑抱东壑一嶂横西天树杂日易隠崖倾月难圆芳草换野色飞萝摇春烟入逺构石室选幽开山田独此林下意杳无区中縁永辞霜台客千载方来旋
[鲍照诗云卧恣天行拾遗记蓬壶蓬莱也埤雅猿不践土好上茂木渇则接臂而饮尔雅翼猿好攀援其饮水辄自髙崖或大木上累累相接下饮饮毕复相収而上翠微者山未及顶上而在旁坡陀之处详见十卷注太平寰宇记广州增城县东有罗浮山浮水出焉是为浮山与罗山并体故曰罗浮非羽化莫有登其极者崄尖之峰四百四十有二同归于罗山上则三峰争竦各五六千仭其穴冥然莫测其极北通句曲之山茅君内传云第七洞名朱明耀真之天璇房瑶室七十冇二〈脱一字〉崿穹窿自然云竦尔雅山小而髙岑邢昺疏山形虽小而髙嵚崟者名岑也韵会嶂山峰如屏障者谢灵运诗缅邈区中縁张凤翼注区中世间也縁尘縁也霜台御史台也详十一卷注]

淮南卧病书怀寄蜀中赵征君蕤
[唐书地理志淮南道寿州寿春郡本淮南郡天寳元年更名唐书艺文志赵蕤字太宾梓州人开元中召之不赴有长短要术十卷北梦琐言赵蕤者梓州盐亭人博学钤韬长于经世夫妻俱有节操不受交辟撰长短经十卷王霸之道见行于世四川志赵蕤盐亭人隠于梓州郪县长平山安昌岩博考六经诸家同异着长短经十卷明王霸大畧其文亦申鉴论衡之流凡六十三篇又注关朗易传明皇屡征之不就李白甞造其庐访焉]
吴会一浮云飘如逺行客功业莫从就岁光屡奔迫良图俄弃捐衰疾乃绵剧古琴藏虚匣长劔挂空壁楚怀奏锺仪越吟比庄舄国门遥天外乡路逺山隔朝忆相如台夜梦子云宅旅情初结缉秋气方寂歴风入松下清露出草间白故人不可见幽梦谁与适寄书西飞鸿赠尔慰离析
[谁适魏文帝诗西北有浮云亭亭如车葢惜哉时不遇适与飘风会吹我东南行行行至吴会潘岳诗人居天地间飘若逺行客左传晋侯观于军府见锺仪问之曰南冠而絷者谁也有司对曰郑人所献楚囚也使税之问其族对曰泠人也公曰能乐乎对曰先父之职官也敢有二事使与之琴操南音范文子曰乐操土风不忘旧也杜预注南音楚声王粲登楼赋庄舄显而越吟详见九卷赠崔侍御诗注初学记王褒益州记曰司马相如宅在州西笮桥北百步许李?云市桥西二百步得相如旧宅今海安寺南有琴台故墟太平寰宇记益部耆旧传云相如宅在少城中笮桥下北百余步是也有琴台在焉今为金花寺成都志相如琴台在城外浣花溪之海安寺南今为金花寺元魏伐蜀下营于此掘堑得大瓮二十余口葢所以响琴也太平御览成都记曰成都县南百步有扬雄宅今草玄亭遗迹尚存太平寰宇记子云宅在益州少城西南角一名草玄堂一统志扬雄宅在成都府城内西南内有草玄堂及墨池今成都县治即其地也江淹诗寂歴百草晦李善注寂歴凋疎貌谢灵运诗路阻莫赠问云何慰离析何晏论语注不可聚会曰离析]

寄弄月溪吴山人
尝闻龎徳公家住泂湖水终身栖鹿门不入襄阳市夫君弄明月灭影清淮里髙踪邈难追可与古人比清扬杳莫覩白云空望美待我辞人间携手访松子
[后汉书龎公者南郡襄阳人也居岘山之南未甞入城府夫妻相敬如宾荆州刺史刘表数延请不能屈乃就候之后携其妻子登鹿门山因采药不反章怀太子注襄阳记曰司马徳操年小徳公十岁兄事之呼作龎公故俗人谓龎公是徳公名非也鹿门山旧名苏岭山建武中襄阳侯习郁立神祠于山刻二石鹿夹神道口俗因谓之鹿门庙遂以庙名山也泂湖事无所考证孟浩然诗亦有闻就龎公隠移居近泂湖之句按郦道元水经注蔡洲大岸西有洄湖停水数十畆长数里广减百步水色常緑杨仪居上洄杨颙居下洄与蔡洲相对在岘山南广昌里云云与后汉书岘山之南相合岂泂湖即洄湖之讹欤然道元不言洄湖为徳公所居而以渔梁洲为徳公所居则又未敢据也谢灵运山居赋广灭影于崆峒许遁音于箕山傅咸诗岂不企髙踪麟趾邈难追诗国风有美一人清扬婉兮毛苌传清扬眉目之间松子赤松子也详见六卷注又抱朴子赤松子以玄虫血渍玉为水而服之能乗烟上下真诰我之所师南岳松子松子为太虚真人左仙公]

秋山寄卫尉张卿及王征君
何以折相赠白花青桂枝月华若夜雪见此令人思虽然剡溪兴不异山阴时明发怀二子空吟招隠诗
[卫尉卿见九卷注沈约诗月华临静夜夜静灭氛埃晋书王徽之甞居山阴夜雪初霁月色清朗四望浩然独酌酒咏左思招隠诗忽忆戴逵逵时在剡便夜乗小船诣之经宿方至造门不前而反人问其故徽之曰本乗兴而来兴尽而返何必见安道耶明发犹明早也详见二卷注]

望终南山寄紫阁隠者
[史记正义括地志云终南山一名中南山一名太乙山一名南山一名橘山一名楚山一名秦山一名周南山一名地肺山在雍州万年县南五十里图书编终南乃关中南山西起陇鳯东踰商洛绵亘千里有余其南北亦然随地异名总言之则曰南山耳西安志紫阁峰乃终南山之一峰也详见五卷注]
出门见南山引领意无限秀色难为名苍翠日在眼有时白云起天际自舒卷心中与之然托兴每不浅何当造幽人灭迹栖絶巘后汉书昔人之隠遭时则放声灭迹巢栖茹薇张协七命发絶巘
[遡长风张铣注絶巘髙峰也巘语蹇切年上声]

夕霁杜陵登楼寄韦繇
[元和郡县志杜陵在京兆府万年县东南二十里胡三省通鉴注自汉宣帝起杜陵邑至后汉为县属京兆隋迁京城并杜陵入大兴县唐改大兴曰万年]
浮阳灭霁景万物生秋容登楼送逺目伏槛观羣峰原野旷超缅关河纷错重清晖映竹日翠色明云松蹈海寄遐想还山迷旧踪徒然迫晚暮未果谐心胷结桂空伫立折麻恨莫从思君达永夜长乐闻疎钟
[张协诗浮阳映翠林吕向注浮阳日光也谢灵运诗浮阳灭清晖楚辞坐堂伏槛临曲池些王逸注槛楯也鲍照诗绮肴纷错重楚辞结桂枝兮延伫王逸注延长也伫立也结木为誓长立而望也楚辞折疏麻兮瑶花将以遗兮离居谢灵运诗行觞奏悲歌永夜继白日徐陵玉台新咏序厌长乐之疎钟三辅黄图长乐宫本秦之兴乐宫也髙皇帝始居栎阳七年长乐宫成徙居长安城三辅旧事宫殿疏皆云兴乐宫秦始皇造汉修饰之周回二十里]

秋夜宿龙门香山寺奉寄王方城十七丈奉国莹上人从弟幼成令问
[河南通志龙门山在河南府城西南三十里两山对峙东曰香山西曰龙门石壁峭立伊水出其间故又名伊阙左氏传晋赵鞅纳王使女寛守阙塞服虔谓南山伊阙是也杜预注洛阳西南伊阙口也而今谓龙门矣壁间石佛大小数百皆后魏及唐时所凿香山寺在龙门山上后魏时建白居易修香山寺记洛阳四郊山水之胜龙门首焉龙门十寺游观之胜香山首焉唐山南东道之唐州有方城县]
朝发汝海东暮栖龙门中水寒夕波急木落秋山空望极九霄迥赏幽万壑通目皓沙上月心清松下风玉斗横网戸银河耿花宫兴在趣方逸欢余情未终凤驾忆王子虎溪怀逺公桂枝坐萧瑟棣华不复同流恨寄伊水盈盈焉可穷
[刘琨诗朝发广莫门暮宿丹水山枚乗七发南望荆山北望汝海李善注汝称海大言之也郭璞山海经注汝水出南阳鲁阳县大盂山东北至河南梁县东南经襄城颍川汝南至汝阴褒信县入淮梁简文帝诗夕波照孤月九霄即九天也详见明堂赋注玉斗即北斗色明朗如玉故曰玉斗纲户门扉上刻为方目如罗网状若今之隔亮也楚辞网户朱缀刻方连些详见明堂赋注初学记天河亦曰银河谢朓诗秋河曙耿耿吕延济注耿耿明净也花宫佛寺也佛说法处天雨众花故诗人以佛寺为花宫何逊诗鳯驾启千羣王子谓仙人王子乔一统志虎溪在九江府城南晋僧恵逺送客过此虎輙鸣号因名道书以虎溪山为七十二福地之一鲍照诗容华坐销歇棣华详见七卷注王子以喻王方城逺公以比国莹上人棣华谓幼成令问二弟水经注伊水出南阳县西蔓渠山东北过伊阙中又东北至洛阳县南北入于洛元和郡县志伊阙山在河南府伊阙县北四十五里两山相对望之若阙伊水流其间故名古诗盈盈一水间脉脉不得语]

春日独坐寄郑明府
燕麦青青逰子悲河堤弱栁郁金枝长条一拂春风去尽日飘扬无定时我在河南别离久那堪对此当窗牖情人道来竟不来何人共醉新丰酒
[邢昺尔雅疏蘥一名雀麦一名燕麦本草云生故墟野林下苗似小麦而弱实似穬麦而细在处有之本草纲目燕麦野麦也燕雀所食故名宗奭曰苗与麦同但穂细长而疎唐刘梦得所谓莬葵燕麦揺荡春风者也河堤弱栁郁金枝言弱柳之枝似郁金之黄也本草郁金生蜀地及西戎苗似姜黄花白质红末秋出茎心而无实其根黄赤梁元帝诗试酌新丰酒遥劝阳台人]

寄淮南友人
红颜悲旧国青岁歇芳洲不待金门诏空持寳劔游海云迷驿道江月隠乡楼谁作淮南客因逢桂树留
[陈子昂春台引迟美人兮不见恐青岁之还遒杨齐贤曰青岁犹青春也汉书东方朔传待诏金门稍得亲近三辅黄图东方朔主父偃严安徐乐皆待诏金马门淮南王招隠士词桂树丛生兮山之幽攀援桂树兮聊淹留]

沙丘城下寄杜甫
[杨齐贤曰赵有沙丘宫在巨鹿此沙丘当在鲁琦按在巨鹿者乃沙丘台赵于其地作宫故有沙丘宫非沙丘城也太平寰宇记莱州掖县有沙丘城殷纣所筑始皇崩处夫纣所筑始皇崩处古今皆指在巨鹿者是不云在莱州乐史所证亦误据此诗而约其地当与汶水相近唐书杜甫字子美襄阳人少贫不自振客吴越齐赵间李邕竒其才先往见之举进士不中第困长安天寳十三载玄宗朝献太清宫飨庙及郊甫奏赋三篇帝竒之使待制集贤院擢河西尉不拜改右卫率府胄曹参军至徳二年拜右拾遗出为华州司户参军严武节度劔南东西川表为参谋检校工部员外郎]
我来竟何事髙卧沙丘城城邉有古树日夕连秋声鲁酒不可醉齐歌空复情思君若汶水浩荡寄南征
[庄子鲁酒薄而邯郸围谢朓诗婵娟空复情一统志汶水其源有三一发泰山之旁仙台岭一发莱芜县原山之阳一发莱芜县寨子村至泰安州静封镇合马名曰堑汶西南流与徂徕山之阳小汶河合又西南流注洸河入济按水经有五汶北汶嬴汶柴汶浯汶牟汶名虽有五而其流则同]

闻丹丘子于城北山营石门幽居中有髙凤遗迹仆离羣逺怀亦有栖遁之志因叙旧以寄之
春华沧江月秋色碧海云离居盈寒暑对此长思君思君楚水南望君淮山北梦魂虽飞来会面不可得畴昔在嵩阳同衾卧羲皇緑萝笑簪绂丹壑贱岩廊晚涂各分析乗兴任所适仆在雁门关君为峨嵋客心悬万里外影滞两乡隔长劔复归来相逢洛阳陌陌上何喧喧都令心意烦迷津觉路失托势随风翻以兹谢朝列长啸归故园
[古诗同心而离居忧伤以终老礼记予畴昔之夜郑玄注畴发声也昔犹前也嵩阳嵩山之阳羲皇犹云自谓是羲皇上人鲍照诗妍容逐丹壑汉书游于岩廊之上文颍曰岩廊殿下小屋也晋灼曰廊堂边庑岩廊谓岩峻之廊也韵会岩廊殿旁髙庑也太平寰宇记雁门关在宪州东南六十里属天池县雁门乡其关东临汾水西倚髙山接岚朔州一统志雁门关在山西马邑县东南七十里东西山岩峭拔中有路盘旋﨑岖絶顶置关南通代州元和郡县志峨嵋山在嘉州峨眉县西七里蜀都赋云抗峨眉于重阻两山相对望之如峨眉故名此山亦有洞天石室髙七十六里吴均诗陌上何喧喧匈奴围塞垣谢灵运诗脱冠谢朝列潘岳诗长啸归东山] 
故园恣闲逸求古散缥帙久欲入名山婚娶殊未毕人生信多故世事岂惟一念此忧如焚怅然若有失闻君卧石门宿昔契弥敦方从桂树隠不羡桃花源髙风起遐旷幽人迹复存松风清瑶瑟溪月湛芳樽安居偶佳赏丹心期此论 
[徐陵玉台新咏序开兹缥帙散此缃编后汉书向长字子平隠居不仕建武中男女娶嫁既毕敕断家事勿相关当如我死于是遂肆意与同好北海禽庆俱游五岳名山不知所终沈约诗早欲寻名山期待婚嫁毕谢灵运诗中饮顾宿心怅焉若有失淮南王招隠士桂树丛生兮山之幽桃花源见二卷注刘孝绰诗华茵藉初卉芳樽散绪寒湛床减切巉上声澄也又直禁切沈去声投物水中也又子禁切音浸浸也]

淮阴书怀寄王宋城
[一作宗城缪本作宗成唐书地理志淮南道楚州淮阴郡有淮阴县河南道宋州睢阳郡有宋城县]
沙墩至梁苑二十五长亭大舶夹双橹中流鹅鹳鸣云天扫空碧川岳涵余清飞鳬从西来适与佳兴并眷言王乔舄婉娈故人情复此亲懿会而增交道荣沿洄且不定飘忽怅徂征暝投淮阴宿欣得漂母迎斗酒烹黄鸡一餐感素诚予为楚壮士不是鲁诸生有徳必报之千金耻为轻缅书羁孤意逺寄棹歌声
[按通典宋城县即汉睢阳县其地有汉梁孝王兎园平台雁鹜池长亭即斥堠也古制十里一长亭二十五长亭则二百五十里矣唐书释音舶大舟橹与橹同鹅鹳鸣谓舟人喧<目舌>有似鹅鹳之声耳王乔舄详见十一卷注后汉书婉娈龙姿章懐太子注婉娈犹亲爱也谢庄月赋亲懿莫従李善注亲懿懿亲也左氏传富辰曰兄弟虽有小忿不废懿亲杜预曰懿美也沿逆流而上也汨顺流而下也陆机诗驾言逺徂征漂母事已见六卷注按太白因在淮阴故用淮阴古事为喻所谓楚壮士者正指韩信而言杨氏以淮阴侯传中辱信少年当之未是史记叔孙通使征鲁诸生三十余人谢庄月赋羁孤逓进李善注羁孤羁客孤子也西京赋纵棹歌李善注棹歌引棹而歌也舶音白娈音恋]

闻王昌龄左迁龙标遥有此寄
[唐书王昌龄字少伯江寜人第进士补校书郎又中宏辞迁汜水尉不护细行贬龙标尉以世乱还乡里为刺史闾丘晓所杀昌龄工诗绪密而思清时谓王江宁云汉书周昌传吾极知其左迁颜师古注是时尊右而卑左故谓贬秩位为左迁唐书地理志黔中道叙州潭阳郡有龙标县]
杨花落尽子规啼闻道龙标过五溪我寄愁心与明月随风直到夜郎西
[通典五溪一辰溪二酉溪三巫溪四武溪五沅溪今黔中道谓之五溪又云五溪中地归汉以后列代开拓今播州涪川夜郎义泉龙溪溱溪等郡地]

寄王屋山人孟大融
[河南通志王屋山在懐庆府济源县西北九十里接山西平阳府垣曲县及泽州阳城县界山有三重其状如屋或曰以其山形如王者车葢故名或曰山空其中列仙居之其内广阔如王者之宫也其絶顶曰天坛山峰突兀即济水发源处常有云气覆之轮困纷郁雷雨在其下相传古仙灵朝会之所其东峰曰日精其西峰曰月华道书谓之清虚小有洞天唐司马承祯修道于此]
我昔东海上劳山飡紫霞亲见安期公食枣大如瓜中年谒汉主不惬还归家朱颜谢春晖白髪见生涯所期就金液飞步登云车愿随夫子天坛上闲与仙人扫落花
[太平寰宇记莱州即墨县有大劳山小劳山按郡国志云吴王夫差登之得灵寳度人经晏谟齐记云太山虽言髙不如东海劳昔郑康成领徒于此山髙二十五里周回八十里在县东南三十八里山东通志劳山在莱州府即墨县东南六十里海滨山有二其一髙大曰大劳山其一差小曰小劳山二山相聨又名牢盛山秦始皇登牢盛山望蓬莱即此处颜延年诗本自餐霞人李周翰注餐霞仙者之流真诰九华真妃曰日者霞之实霞者日之精君惟闻服日之法未知餐霞之精也夫餐霞之经甚秘致霞之道甚易此谓体生玉光霞映上清之法也史记李少君曰臣常游海上见安期生安期生食巨枣大如瓜抱朴子金液太乙所服而仙者也合之用古秤黄金一斤并用玄明龙膏太乙旬首中石氷石紫游女玄水液金化石丹砂封之百日成水真经云金液入口则其身皆金色郭璞诗翘手攀金梯飞步登玉阙洛神赋载云车之容裔刘良注神以云为车]

忆旧游寄谯郡元参军
忆昔洛阳董糟丘为余天津桥南造酒楼黄金白璧买歌笑一醉累月轻王侯海内贤豪青云客就中与君
[唐时所称谯郡即亳州也隶河南道]
心莫逆回山转海不作难倾情倒意无所惜
[天津桥在河南县北洛水上详见二卷注蜀都赋乐饮今夕一醉累月庄子子桑户孟子反子琴张三人相与为友曰孰能相与于无相与相为于无相为孰能登天游雾挠挑无极相忘以生无所终穷三人相视而笑莫逆于心遂相与友]
我向淮南攀桂枝君留洛北愁梦思不忍别还相随相随迢迢访仙城三十六曲水回萦一溪初入千花明万壑度尽松风声银鞍金络到平地汉东太守来相迎紫阳之真人邀我吹玉笙飡霞楼上动仙乐嘈然宛似鸾凤鸣袖长管催欲轻举汉中太守醉起舞手持锦袍覆我身我醉横眠枕其股当筵意气凌九霄星离雨散不终朝分飞楚关山水遥余既还山寻故巢君亦归家度渭桥
[淮南王招隠士攀援桂枝兮聊淹留李善文选注凡草木花实荣茂谓之明枝叶凋伤谓之晦早延年诗银鞍何煜爚陌上桑古辞骢马金络头唐时汉东郡即随州也隶山南东道汉中郡即梁州也本名汉川天寳元年始更名汉中隶山南西道紫阳先生于随州苦竹院置飡霞楼详见三十卷紫阳碑铭毛苌诗传自旦及食时为终朝史记索隠渭桥有三所一在城西北咸阳路曰西渭桥一在东北髙陵路曰东渭桥其中渭桥在故城之北]
君家严君勇貔虎作尹并州遏戎虏五月相呼渡太行摧轮不道羊肠苦行来北凉岁月深感君贵义轻黄金琼杯绮食青玊案使我醉饱无归心时时出向城西曲晋祠流水如碧玉浮舟弄水箫鼔鸣微波龙鳞莎草緑兴来携妓恣经过其若杨花似雪何红糚欲醉宜斜日百尺清潭写翠娥翠娥婵娟初月辉美人更唱舞罗衣清风吹歌入空去歌曲自绕行云飞
[周易家人有严君焉父母之谓也书牧誓朂哉夫子尚桓桓如虎如貔如熊如罴于商郊陆玑诗疏貔似虎或曰似熊一名执夷一名白狐其子为〈脱一字〉辽东人谓之白罴唐书百官志开元十一年太原府置尹及少尹以尹为留守少尹为副留守旧唐书开元十一年改并州为太原府史记正义抬地志云太行山在怀州河内县北二十五里有羊肠坂又云羊肠坂道在太行山上南口怀州北口潞州李善文选注羊肠其山盘纡如羊肠魏武帝诗北上太行山艰哉何巍巍羊肠坂诘屈车轮为之摧北凉即张掖郡按汉武帝始置张掖郡魏晋时隶凉州及沮渠蒙逊立国于此号为北凉以凉州五郡张掖在其北也唐时为甘州又谓之张掖郡然上文言并州太行下文言晋祠中间忽言北凉不合当是北京之讹耳葢天寳之初号太原为北京也张衡诗何以报之青玉案李善注玉案君所凭依刘良注玉案美器可以致食扬升庵曰古诗青玉案即盘也今以为桌非矣孟光举案即举盘也若桌安事举乎琦案周礼玉人案有十二寸史记髙祖过赵赵王自持案进食万石君对案不食皆指棜禁之类而言不谓几案也元和郡县志晋祠一名王祠周唐叔〈脱一字〉祠也在太原府晋阳县西南十二里山西通志唐叔虞祠在太原府太原县西南十里悬瓮山之麓乃晋水发源处今谓之晋祠叔虞始受封为唐侯后改国号曰晋祠亦以名魏地形志云晋阳有晋王祠即此水经注山海经曰悬瓮之山晋水出焉今在县之西南昔智伯之遏晋水以灌晋阳其川上〈脱一字〉后人踵其遗迹蓄以为沼沼西际山枕水有唐叔虞祠水侧有凉堂结飞梁于水上左右杂树交荫希见曦景至有淫朋密友羁游宦子莫不寻乐契集用相娱慰于晋川之中最为胜处汉武帝秋风辞箫鼓鸣兮发棹歌潘岳诗滥泉龙鳞澜埤雅夫须莎草也可以为笠又可以为簔疎而无温故字从沙广韵婵娟好恣态貌髙唐赋更唱迭和赴曲随流列子秦青抚节悲歌声振林木响遏行云貔音近皮]
此时行乐难再遇西游因献长杨赋北阙青云不可期东山白首还归去渭桥南头一遇君酇台之北又离羣问余别恨今多少落花春暮争纷纷言亦不可尽情亦不可极呼儿长跪缄此辞寄君千里遥相忆
[扬雄从成帝至射熊馆还上长杨赋详见一卷大猎赋注汉书萧何治未央宫立东阙北阙颜师古注未央殿虽南向而上书奏事谒见之徒皆诣北阙公交车司马亦在此焉是以北阙为正门陶潜诗帝乡不可期太平寰宇记酇县汉县属沛郡古今地名即酇亭是也舆地志云魏以酇县属谯郡汉封萧何为酇侯茂陵书云何封国在南阳姚崇曰两县同作酇字南阳酇音赞沛郡酇音嵯班固泗水亭髙祖碑云文昌四友汉有萧何序功第一受封于酇以韵而言则非南阳者音赞也锦绣万花谷酇有二县音字多乱其属沛郡者音嵯属南阳者音赞此所云酇台者属于谯郡当作嵯音读唐仲言曰歴叙旧游之事凡合而离者四焉在洛则我就君游适淮则君随我往并州戎马之地而携妓相遇西游落魄之余而不忘晤对叙事四转语若贯珠絶非初唐牵合之比]

月夜江行寄崔员外宗之
飘飖江风起萧飒海树秋登舻美清夜挂席移轻舟月随碧山转水合青天流杳如星河上但觉云林幽归路方浩浩徂川去悠悠徒悲蕙草歇复聴菱歌愁岸曲迷后浦沙明瞰前洲怀君不可见望逺增离忧
[崔宗之事见十卷注江总诗海树一边出鲍照诗登舻眺淮甸李善注李斐曰舻船前头刺棹处也谢灵运诗挂席拾海月广韵瞰视也楚辞思公子兮徒离忧瞰音勘]

宿白鹭洲寄杨江宁
朝别朱雀门暮栖白鹭洲波光揺海月星影入城楼望美金陵宰如思琼树忧徒令魂作梦翻觉夜成秋緑水解人意为余西北流因声玉琴里荡漾寄君愁
[太平御览丹阳记曰白鹭洲在县西三里隔江中心南边新林浦西边白鹭洲洲上多聚白鹭因名之唐书地理志江南东道有上元县本江寕县肃宗上元二年更名上元隶升州江宁郡六朝事迹晋咸康二年作朱雀门新立朱雀浮航在县城东南四里对朱雀门南渡淮水亦名朱雀桥地志云朱雀门北对吴都城宣阳门相去六里又云朱雀门晋都城南门也按晋作新宫立三门于南面正中曰宣阳与朱雀门相对吴均诗思君甚琼树不见方离忧]

新林浦阻风寄友人
[一作金陵阻风雪书懐寄杨江寜景定建康志新林浦在城西南二十里阔三丈深一丈长十二里源出牛头山西七里入大江秋夏胜五十石舟春冬涸一统志新林浦在应天府西南二十里一名新林港]
潮水定可信天风难与期清晨西北转薄暮东南吹以此难挂席佳期益相思海月破圆景菰蒋生緑池昨日北湖梅开花已满枝今朝白门栁夹道垂青丝岁物忽如此我来定几时纷纷江上雪草草客中悲明发新林浦空吟谢朓诗
[潮水昼夜再来其大小早晏依期而至不爽时刻故人谓之潮信艺文类聚日将暮曰薄暮谢灵运诗挂席拾海月楚辞与佳期兮夕张谢灵运诗图景早已满梁书渎中并饶菰蒋尔雅翼菰者蒋草也生水中叶如蔗荻江东人呼为茭草刈以饲马甚肥其苗有茎梗者谓之菰蒋至秋则为菰米徐爰释问晋大兴三年始创北湖筑长堤以壅北山之水东自覆舟山西至宣武城六里宋元嘉中有黒龙见因改名玄武湖江南通志玄武湖在江宁府太平门外一名蒋陵湖晋元帝始名北湖宋文帝改名习武湖元嘉中又名玄武湖白门栁详见四卷杨叛儿注庾信诗岸栁被青丝诗小雅劳人草草毛传云草草劳心也谢朓有之寅城出新林浦向板桥浦诗] 

寄韦南陵氷余江上乗兴访之遇寻颜尚书笑有此赠
南船正东风北船来自缓江上相逢借问君语笑未了风吹断闻君携妓访情人应为尚书不顾身堂上三千珠履客瓮中百斛金陵春恨我阻此乐淹留楚江滨月色醉逺客山花开欲燃春风狂杀人一日剧三年乗兴嫌太迟焚却子猷船梦见五柳枝已堪挂马鞭何日到彭泽长歌陶令前
[唐时江南西道有南陵县隶宣州宣城郡唐书肃宗即位颜真卿拜工部尚书兼御史大夫干元二年拜浙西节度使身犹我也魏晋后多自称曰身史记春申君客三千余人其上客皆蹑珠履金陵春酒名也唐人名酒多以春杜子美诗云闻道云安曲米春韩退之诗且须勤买抛青春刘梦得诗鹦鹉杯中若下春白乐天诗注云杭州酿酒趁梨花时熟号为梨花春国史补云酒则有荥阳之土窟春富平之石冻春剑南之烧春裴铏传竒有松醪春之类诗国风一日不见如三岁兮王子猷乗船访戴安道陶渊明宅邉有五栁树及为彭泽令俱己见前注]

题情深树寄象公
肠断枝上猿泪添山下樽白云见我去亦为我飞翻
[格物论猿性急而肠狭哀鸣则肠俱断而死]

北山独酌寄韦六
巢父将许由未闻买山隠道存迹自髙何惮去人近纷吾下兹岭地闲諠亦冺门横羣岫开水凿众泉引屏髙而在云窦深莫能准川光昼昏凝林气夕凄紧于焉摘朱果兼得养玄牝坐月观寳书拂霜弄瑶轸倾壶事幽酌顾影还独尽念君风尘游傲尔令自哂
[一作安知世上人名利空蠢蠢韵会将与也偕也世说支道林就深公买印山深公曰未闻巢由买山而隠南史刘虬以江陵西沙洲去人远乃徙居之说文岫山穴也殷仲文诗风物自凄紧米果谓果中之米色者耳萧注以为火枣异名未是老子谷神不死是谓玄牝玄牝之门是为天地根河上公注宣天也在人为鼻牝地也于人为口夫五炁从鼻归五藏出入于口也江淹诗寳书为君掩李善注道学传曰夏禹撰真灵之玄要集天官之寳书李周翰注寳书真经也琴下系弦之柱谓之轸或以玉为之故曰瑶轸陶潜诗倾壶絶余沥又饮酒诗序偶有名酒无夕不欢顾影独尽忽焉复醉岫音就]

寄当涂赵少府炎
晚登髙楼望木落双江清寒山饶积翠秀色连州城目送楚云尽心悲胡雁声相思不可见回首故人情
[当涂少府俱见八卷注]

寄东鲁二稚子
吴地桑叶緑吴蚕已三眠我家寄东鲁谁种龟阴田春事已不及江行复茫然南风吹归心飞堕酒楼前楼东一株桃枝叶拂青烟此树我所种别来向三年桃今与楼齐我行尚未旋娇女字平阳折花倚桃边折花不见我泪下如流泉小儿名伯禽与姐亦齐肩双行桃树下抚背复谁怜念此失次第肝肠日忧煎裂素写逺意因之汶阳川
[在金陵作蚕将蜕輙卧不食古人谓之俯荀卿蚕赋三俯三起事乃大己是也后人谓之眠本草蚕三眠三起二十七日而老是也水经注龟山北即龟阴之田也春秋定公十年齐人来归龟阴之田是也太平广记李白自幼好酒于兖州习业平居多饮又于任城县构酒楼日与同志荒宴客至少有醒时邑人皆以白重名望其里而加敬焉刘琨诗据鞍长叹息泪下如流泉刘桢诗起坐失次第一日三四迁郑康成礼记注素生帛也颜师古急就篇注素谓绢之精白者即所用写书之素也汶水已见本卷注]

独酌清溪江石上寄权昭夷
[似缺一祖字清溪江租石俱在池州注见八卷秋浦歌下]
我携一樽酒独上江祖石自从天地开更长几千尺举杯向天笑天回日西照永愿坐此石长垂严陵钓寄谢山中人可与尔同调
[苏武诗我有一尊酒欲以赠逺人严陵钓台详见二卷注]

禅房怀友人岑伦
[太白自注时南游罗浮兼泛桂海自春徂秋不返仆旅江外书情寄之一统志罗浮山在广东惠州府博罗县西北三十里即道书十大洞天之一昔有山浮海而来博于罗山合而为一故曰罗浮又曰博罗南越志山髙三千六百丈周回三百余里岭十五峰三十二其峰之秀者曰飞云玉鹅麻姑仙女会真会仙锦绣玳瑁洞之幽者曰金沙石白朱明黄龙朱陵黄猿水帘蝴蝶大小二石楼登之可望沧海楼前一石门方广可容几席二山相接处有石磴状如桥梁名曰铁桥桥端两石柱亦曰鐡柱人迹罕到又有跳鱼石伏虎石阿耨池夜乐池卓锡泉皆兹山之竒胜唐六典注桂水出桂州临源县歴昭富梧三州界入郁水江淹诗文轸薄桂海李善注南海有桂故曰桂海是以南海为桂海太白所云桂海虽袭其文而实则指桂州之桂水也亦犹枚乗七发称汝水为汝海其义一也]
婵娟罗浮月揺艶桂水云美人竟独往而我安能羣一朝笑语隔万里欢情分沉吟彩霞没梦寐羣芳歇归鸿度三湘逰子在百越边尘染衣劔白日凋华髪春气变楚关秋声落吴山草木结悲绪风沙凄苦颜朅来已永久颓思如循环飘飘限江裔想象空留滞离忧毎醉心别泪徒盈袂坐愁青天末出望黄云蔽目极何悠悠梅花南岭头空长灭征鸟水阔无还舟寳劔终难托金囊非易求归来傥有问桂树山之幽
[广韵婵娟好恣态貌三湘见一卷悲清秋赋注通典自岭而南当唐虞三代为蛮夷之国是百越之地亦谓之南越古谓之雕题汉书髙帝纪从百粤之兵服虔注非一种若今言百蛮也谢灵运诗览物起悲绪何逊行经孙氏陵诗朅来已永久年代暧微微蜀都赋殆而朅来相与刘渊林注朅去也韵会朅去也又发语辞长门赋遂颓思而就床李善注颓怀也淮南子注喙江裔髙诱注裔邉也汉书太史公留滞周南不得与从事楚辞思公子兮徒离忧诗国风行迈靡靡中心如醉鲍照诗安能行叹复坐愁楚辞目极千里兮伤春心南岭即大庾岭在广东南雄府其上多梅亦曰梅岭史记髙祖使陆贾赐尉陀印为南越王尉陀赐陆生槖中装直千金宋之问诗不求汉使金嚢赠葢用其事也淮南王招隠士桂树丛生兮山之幽朅邱谒切音近掲]

李太白诗集注卷十三



凤尾竹客手录李太白诗集注卷十四
钱塘王琦撰

庐山謡寄卢侍御虚舟
[太平寰宇记庐山在江州南髙三千三百六十丈周回二百五十里其山九迭川亦九派郡国志云庐山迭嶂九层崇岩万仭山海经所谓三天子鄣亦曰天子都也周武王时匡俗字子孝兄弟七人皆有道术结庐于此仙去空庐尚存故曰庐山李华三贤论范阳卢虚舟幼真质方而清贾至有授卢虚舟殿中侍御史制云勅大理司直卢虚舟闲邪存诚遯世颐养操持有清亷之誉在公推干蛊之才可殿中侍御史云云殆其人也]
我本楚狂人凤歌笑孔丘手持緑玉杖朝别黄鹤楼五岳寻仙不辞逺一生好入名山游庐山秀出南斗旁屏风九迭云锦张影落明湖青黛光金阙前开二峰长银河倒挂三石梁香炉瀑布遥相望回崖沓嶂凌苍苍翠影红霞映朝日鸟飞不到吴天长登髙壮观天地间大江茫茫去不还黄云万里动风色白波九道流雪山好为庐山谣兴因庐山发闲窥石镜清我心谢公行处苍苔没早服还丹无世情琴心三迭道初成遥见仙人彩云里手把芙蓉朝玉京先期汗漫九垓上愿接卢敖逰太清 
[髙士传陆通字接舆楚人也好养性躬耕以为食楚昭王时通见楚政无常乃佯狂不仕时人谓之楚狂孔子适楚接舆游其门曰凤兮凤兮何如徳之衰也来世不可待往世不可追也天下有道圣人成焉天下无道圣人生焉方今之时仅免刑焉福轻乎羽莫之知载祸重乎地莫之知避己乎己乎临人以徳殆乎殆乎画地而趋迷阳迷阳无伤吾行却曲却曲无伤吾足山木自冦也膏火自煎也桂可食故伐之漆可用故割之人皆知有用之用而不知无用之用也孔子下车欲与之言趋而避之不得与之言楚王闻陆通贤遣使者持金百镒车马二辆徃聘曰王请先生治江南通笑而不应使者去夫负釡甑妻载纴噐变名易姓游诸名山食桂栌实服黄精子隠蜀峨眉山寿数百年俗传以为仙云湖广通志黄鹤楼在武昌府城西南隅黄鹤矶上周省齐曰宋陈令举庐山记旧志云汉武帝过九江筑羽章馆于屏风迭下临相思涧今五老一峰迭石如屏嶂葢其故地水经注庐山之北有石门水水出岭端有双石髙竦其状若门因有石门之目焉水导双石之中悬流飞瀑近三百步许散漫数十步上望之连天若曳飞练于霄中矣寻阳记曰庐山上冇三石梁长数十丈广不盈尺杳然无底查晦余曰元李洞言三石梁在开先寺西黎崱言在五老峰上或云在简寂观及上霄紫霄二峰间桑乔庐山记事则竟以为无如竹林之幻境众说纷然莫知所指今三迭泉在九迭屏之左水势三折而下如银河之挂石梁与太白诗句正相脗合非此外别有三石梁也后人必欲求其地以实之失之凿矣释慧逺庐山记其山大岭凡七重〈脱一字〉基周回垂五百里其南岭临宫亭湖下有神庙七岭会同莫有升之者东南有香炉峰游气笼其上氤氲若香烟西南有石门山其形似双阙壁立千余仭而瀑布流焉其中鸟兽草木之美灵药芳林之竒所称名代扬齐贤曰庐山记山南山北瀑布无虑十余处香炉峰与双劔峰在瀑布之旁水源在山顶人未有穷者或曰西入康王谷为水帘东为开先禅院之瀑布杨炯诗重岩窅不极迭嶂凌苍苍尚书九江孔殷孔安国注江于此州界分为九道尚书音释九江溽阳记云一曰乌白江二曰蜯江三曰乌江四曰嘉靡江五曰畎江六曰源江七曰廪江八曰提江九曰箘江张须元缘江〈脱一字〉云一曰三里江二曰五州江三曰嘉靡江四曰乌土江五曰白蚌江六曰白乌江七曰箘江八曰沙堤江九曰廪江参差随水长短或百里或五十里始于鄂陵终于江口会于桑落洲太康地记曰九江刘歆以为湖汉九水入彭蠡泽也太平寰宇记浔阳记云九江在浔阳去州五里名白马江是大禹所疏会于桑落洲上下三百余里合流昔秦皇汉武并登庐山以望九江也按太史公曰予南登庐山观禹疏九江淮南子曰禹凿江而通九路应劭曰江自寻阳分为九郭璞江赋曰流九派于寻阳自西汉迄东晋皆言大江至寻阳分为九江寻阳记缘江图又备列其名而朱子九江辩独辟之不从其说林少颖曰九江之名与地势久逺不可强通然各自别源而下流入江则可以意臆也当由水道通塞离合古今各异之故斯言当矣艺文类聚宫亭湖邉旁山间有石数枚形圆若镜明可以鉴人谓之石镜太平寰宇记石镜在东山悬崖之上其状团圆近之则照见形影一统志石镜峰在南康府西二十六里有一员石悬崖明净照人见影隠见无时谢灵运诗攀崖照石镜即此谢灵运有登庐山絶顶望诸峤诗抱朴子还丹服一刀圭百日仙也朱鸟鳯凰翔覆其上玉女至旁广弘明集烧丹成水银还水银成丹故曰还丹黄庭内景经琴心三迭舞胎仙梁丘子注琴和也迭积也存三丹田使和积如一枕中书元始天王在天中心之上名曰玉京山山中宫殿并金玉饰之淮南子卢敖逰于北海经乎太阴入乎玄阙至于蒙榖之上见一士焉深目而玄鬓涙注而鸢眉丰上而杀下轩轩然方迎风而舞顾见卢敖慢然下其臂遯逃乎碑下卢敖就而视之方倦龟殻而食蛤梨卢敖与之语曰惟敖为背羣离党穷观于六合之外者非敖而已乎敖幼而好逰至长不渝周行四极惟北阴之未〈脱一字〉今卒覩夫子于是子殆可与敖为友乎若士者〈脱一字〉然而笑曰吾与汗漫期于九垓之外吾不可以久驻若士举臂而竦身逐入云中髙诱注卢敖燕人秦始皇召以为博士使求神仙亡而不反汗漫不可知之也九垓九天之外瀑音仆]

下寻阳城泛彭蠡寄黄判官
[唐时浔阳郡即江州也隶江南西道元和郡县志彭蠡湖在江州都昌县西六十里按彭蠡湖今江西之鄱阳湖是也在南昌府城东北一百五十里饶州府城西四十里南康府城东五里九江府城东南九十里四州诸水皆入焉周围四百五十里春水涨时茫无涯畔足配洞庭又北歴星子都昌徳化湖口注于大江]
浪动灌婴井寻阳江上风开帆入天镜直向彭湖东落影转疎雨晴云散逺空名山发佳兴清赏亦何穷石镜挂遥月香炉灭彩虹相思俱对此举目与君同
[元和郡县志江州城古之溢口城也汉髙帝六年灌婴所筑建安中孙权经此城自标井地令工掘之正得古井铭曰汉六年颍阴侯开卜云三百年当塞塞后不满百年当为应运者所开权以为己瑞井极深大江中风浪井水輙自动陆放翁入蜀记泛彭蠡口四望无际乃知太白开帆入天镜之句为妙彭湖即彭蠡湖也石镜香炉俱见上首注]

书情寄従弟邠州长史昭
[唐书地理志关内〈脱一字〉邠州新平郡义宁二年折北地郡之新平三水置邠故作豳开元十三年以字类幽改长史详见七卷注]
自笑客行久我行定几时緑杨已可折攀取最长枝翩翩弄春色延伫寄相思谁言贵此物意愿重琼蕤昨梦见惠连朝吟谢公诗东风引碧草不觉生华池临玩忽云夕杜鹃夜鸣悲怀君芳岁歇庭树落红滋
[楚辞结幽兰以延伫延伫长立也陆机诗玉颜侔琼蕤张铣注琼蕤玉花也锺荣诗品谢氏家録云康乐每对惠连輙得佳话后在永嘉西堂思诗竟日不就寤寐间怱见惠连即得池塘生春草故常云此诗有神助非吾语也楚辞蛙黾逰乎华池王逸注华池芳华之池也埤雅杜鹃一名子规苦啼啼血不止一名怨乌夜啼逹旦血渍草木凡鸣皆北向啼苦则倒悬于树说文所谓蜀王望帝化为子嶲今谓之子规是也华阳风俗録杜鹃大如鹊而羽鸟声哀而脗有血春至则鸣临海异物志杜鹃至三月鸣昼夜不止芳岁犹芳春也鲍照诗泉涸甘井竭节徙芳岁残]

寄王汉阳
[唐时江南西道有汉偒县隶沔州汉阳郡]
南湖秋月白王宰夜相邀锦帐郎官醉罗衣舞女娇笛声諠沔鄂歌曲上云霄别后空愁我相思一水遥
[此诗是泛沔州城南郎官湖之后所作王宰谓汉阳令王公郎官谓尚书郎张谓详见二十卷诗序后汉书郎官上应列宿出〈脱一字〉百里唐之沔州即汉阳郡今为汉阳府唐之鄂州即江夏郡今为武昌府二郡相对中间隔江七里]

春日归山寄孟浩然
朱绂遗尘境青山谒梵筵金绳开觉路寳筏渡迷川岭树攒飞栱嵒花覆谷泉塔形标海日楼势出江烟香气三天下钟声万壑连荷秋珠已满松密葢初圆鸟聚疑闻法龙参若护禅媿非流水韵叨入伯牙弦
[缪本作孟六浩然胡震亨曰玩诗意乃偕一显者游禅寺和诗疑题有误按孟六浩然恐是孟赞府之讹萧本作月朱绂详见十一卷注陈子昻诗山水开精舎琴歌列梵筵法华经国名离垢琉璃为地有八交道黄金为绳以界其侧法苑珠林涉迷津于〈脱一字〉识微尘之数易穷返觉路于初心僧祗之期难满翻释名义功徳施论云如欲济川先应取筏至彼岸己舍之而去韵会筏说文海中大船广韵大曰筏小曰桴方言〈脱一字〉谓之筏编竹木浮河以运物南土名篺北土名筏三天即三界也谓欲界色界无色界玉策记千岁松四邉被起上杪不长望而视之有如偃葢法苑珠林舍衘国祗树精舍众集之时猕猴飞鸟羣类数千悉来聴法寂寞无声事竟即去各还所止犍椎适鸣已复来集吕氏春秋伯牙鼓琴钟子期聴之志在流水钟子期曰善哉乎鼓琴汤汤乎若流水骆宾王诗成风郢匠斵流水伯牙弦]

流夜郎永华寺寄浔阳羣官
朝别凌烟楼暝投永华寺贤豪满行舟宾散予独醉愿结九江流添成万行泪写意寄庐岳何当来此地天命有所悬安得苦愁思
[凌烟楼宋临川王造鲍照凌烟楼铭序云伏见所制凌烟楼栖置崇迥延澉平寂即秀神皇因基地势东临吴甸西眺楚关奔江永写鳞岭相葺重树穹天通原尽日九江己见本卷注湛方生诗彭蠡纪三江庐岳主众阜吕氏春秋晏子曰鹿生于山命悬于厨今婴之命有所悬矣]

流夜郎至西塞驿寄裴隠
[西塞驿当在西塞山边元和郡县志西塞山在鄂州武昌县东八十五里太平御览江夏风俗记曰西塞山髙一百六十丈周回三十七里峻崿横江危峰断岸长波阻以东注髙浪为之西翻袁宏东征赋云沿西塞之峻崿是也]
扬帆借天风水驿苦不缓平明及西塞已先投沙伴回峦引羣峰横蹙楚山断砯冲万壑会震沓百川满龙怪潜溟波候时救灾旱我行望雷雨安得沾枯散鸟去天路长人愁春光短空将泽畔吟寄尔江南管
[裴隠疑亦当时逐臣故用贾谊投沙事谢灵运诗投沙理既廹详见十卷赠崔秋浦诗注广韵砯水击山岩声也国语水之怪曰龙罔象韦昭注龙神兽也非常所见故曰怪曹植诗天路安可穷楚辞屈原既放游于江潭行吟泽畔颜色憔悴形容枯槁谢朓诗要取洛阳人共命江南管砯披氷切音烹]

自汉阳病酒归寄王明府
去岁左迁夜郎道琉璃砚水长枯槁今年敇放巫山阳蛟龙笔翰生辉光圣主还聴子虚赋相如却欲论文章愿扫鹦鹉洲与君醉百场啸起白云飞七泽歌吟渌水动三湘莫惜连船沽美酒千金一掷买春芳
[史记周昌传髙祖曰吾极知其左迁索隠曰地道奠右右贤左贱故谓贬秩为左迁演繁露古人得罪下迁者皆曰左迁太白无官而用左迁字葢借作窜逐字用史记通夜郎道为置吏甚易徐陵玉台新咏序琉璃砚匣终日随身通典夔州巫山县有巫山及髙丘山即楚辞所谓巫山之阳髙丘之岨也史记蜀人杨得意为狗监侍上上读子虚赋而善之曰朕独不得与此人同时哉得意曰臣邑人司马相如自言为此赋上惊乃召问相如相如曰有是然此乃诸侯之事未足观也请为天子游猎赋赋成奏之上许令尚书给笔札相如以子虚虚言也为楚称乌有先生者乌有此事也为齐难无是公者无是人也明天子之义故空藉此三人为辞以推天子诸侯之苑囿其卒章归之于节俭因以讽諌奏之天子天子大说太平御览江夏记曰鹦鹉洲在荆北黄祖为江夏太守宾客大会有献鹦鹉于此洲者故以为名荆州记曰江夏郡城西临江有黄鹤矶有鹦鹉洲七泽见七卷注三湘见一卷注]

望汉阳栁色寄王宰
汉阳江上栁望客引东枝树树花如雪纷纷乱若丝春风传我意草木度前知寄谢弦歌宰西来定未迟
[沈约诗杨柳乱如丝绮罗不自持]

江夏寄汉阳辅録事
谁道此水广狭如一匹练江夏黄鹤楼青山汉阳县大语犹可闻故人难可见君草陈琳檄我书鲁连箭报国有壮心龙颜不回眷西飞精卫鸟东海何由填鼓角徒悲鸣楼船习征战抽劔步霜月夜行空庭徧长呼结浮云埋没顾荣扇他日观军容投壶接髙宴
[録事详见十一卷注杨齐贤曰唐鄂州江夏郡治江夏县黄鹤楼在郡城之东南与汉阳县大别山相望止隔一水陆放翁入蜀记鄂州西与汉阳相对止隔一水人物草木可数三国志太祖以陈琳阮瑀为司空军谋祭酒管记室军国书檄多琳瑀所作战国策燕将攻聊城人或谗之燕将惧诛遂保守聊城不敢归田单攻之岁余士卒多死而聊城不下鲁连乃为书约之矢以射城中遗燕将燕将因罢兵倒韣而去故解齐国之危救百姓之死仲连之说也精卫衔西山木石以填东海详见一卷大鹏赋注唐六典凡诸道行军皆给鼓角通典军城及野营行军在外日出日没时挝鼓千搥三百三十三搥为一通鼓音止角音动吹十二声为一迭角音止鼓音动如此三角三鼓而昏明毕史记楼船十万师应劭曰作大船船上施楼故曰楼船晋书陈敏率万余人脟与甘卓战未获济顾荣以白羽扇挥之敏众溃散后汉书祭遵为将军取士皆用儒术对酒设乐必雅歌投壶]

早春寄王汉阳
闻道春还未相识走傍寒梅访消息昨夜东风入武昌陌头杨柳黄金色碧水浩浩云茫茫美人不来空断肠预拂青山一片石与君连日醉壶觞

江上寄巴东故人
汉水波浪逺巫山云雨飞东风吹客梦西落此中时觉后思白帝佳人与我违瞿塘饶贾客音信莫令希
[唐时巴东郡即归州也隶山南东道汉水巫山白帝瞿塘俱见前注杨齐贤曰白帝城在夔州瞿塘关山上下瞰滟滪堆一统志白帝城在四川夔州府治东公孙述据蜀自称白帝更号鱼复曰白帝城]

江上寄元六林宗
霜落江始寒枫叶緑未脱客行悲清秋永路苦不达沧波眇川汜白日隠天末停棹依林峦惊猿相叫聒夜分河汉转起视溟涨阔凉风何萧萧流水鸣活活浦沙净如洗海月明可掇兰交空怀思琼树讵解渇朂哉沧洲心岁晚庶不夺幽赏颇自得兴逺与谁豁
[陆云诗永路隔万里尔雅水决复入为汜邢昺疏凡水决之岐流复还大水者名汜说文汜水别复入水也一曰汜穷渎也江淹诗白日隠寒树谢庄月赋气霁地表云敛天末曹植上责躬应诏诗表夜分而寝张铣注夜分夜半时也谢灵运诗溟涨无端倪诗国风北流活活广韵活活水流声韵会浦水滨也风土记云大水有小口别通曰浦魏武帝诗明明如月如何可掇李善注掇拾取也李峤诗桂友寻东阁兰交聚北堂李陵诗思得琼树枝以解长渇饥汜音祀活音括]

寄从弟宣州长史昭
尔佐宣城郡守官清且闲常夸云月好邀我敬亭山五落洞庭叶三江犹未还相思不可见叹息损朱颜
[唐官制毎州有长史一人位在别驾之下司马之上乃太守之佐职也宣州又谓之宣城郡隶江南西道唐书宣州宣城县有敬亭山楚辞洞庭波兮木叶下水经注巴陵城跨冈岭滨阻三江巴陵西对长洲其洲南临湘浦北对大江故曰三江也三水所会亦或谓之三江口矣一统志三江在岳州府城下岷江为西江澧江为中江湘江为南江皆会于此故名]

泾溪东亭寄郑少府谔
[一统志赏溪在宁国府泾县西一名泾溪源出石埭攴流出太平县流至泾县南陵宣城踰芜湖入于江泾音京]
我游东亭不见君沙上行将白鹭羣白鹭闲时散飞去又如雪点青山云欲往泾溪不辞逺龙门蹙波虎眼转杜鹃花开春已阑归向陵阳钓鱼晚
[江南通志龙门山在寜国府太平县西北四十里林麓幽深岩壁峭拔中有石窦若门产茶及诸药草虎眼转谓水波旋转有光相映若虎眼之光刘禹锡诗汴水东流虎眼文是也杜鹃花一名红踯躅一名山石榴一名映山红处处山谷有之髙二三尺春时蘂叶齐出一枝数萼花色红丽二三月中徧满山谷烂然若火入夏方歇韵会〈脱一字〉晚也太平寰宇记陵阳山在泾县西南百三十里石埭县北三里按舆地志陵阳令窦子明于溪侧钓鱼一日钓得白龙子明惧而放之又数年钓得一白鱼剖其腹中乃有书教子明服饵之术三年后白龙来迎子明遂得上升溪环遶山足今有仙坛祭醮不絶]

宣城九日闻崔四侍御与宇文太守游敬亭余时登响山不同此赏醉后寄崔侍御二首
[潜确居类书响山在宣城县当鳌峰之前两崖对峙下瞰响潭潭上有钓台]
其一
九日茱萸熟插鬓伤早白登髙望山海满目悲古昔逺访投沙人因为逃名客故交竟谁在独有崔亭伯重阳不相知载酒任所适手持一枝菊调笑二千石日暮岸帻归传呼隘阡陌彤襜双白鹿宾从何辉赫夫子在其间遂成云霄隔良辰与美景两地方虚掷晚从南峰归萝月下水壁却登郡楼望松色寒转碧咫尺不可亲弃我如遗舄
[艺文类聚风土记曰茱萸橄也九月九日熟色赤可采时也太平御览风土记曰九月九日律中无射而数九俗尚此日以茱萸气烈成熟可折其房以插头言辟恶气而御初寒投沙用贾谊谪长沙事以谕崔四侍御见十卷赠崔秋浦注后汉书崔骃字亭伯涿郡平安人博学有伟才尽通古今训诂百家之言善属文少游太学与班固传毅同时齐名晋书刘隗岸帻大言意气自若胡三省曰岸帻帻微脱额也毛诗正义以帏障车之旁如裳为容饰故或谓之帏裳或谓之童容其上有盖四旁垂而下谓之幨章怀太子后汉书注襜帷也车上施帷以屏蔽者白帖刺史彤幨皂葢束幡谢承后汉书郑玄为临淮太守行春有两白鹿随车夹毂而行谢灵运诗序天下良辰美景赏心乐事四者难并卢照邻五悲文萝月寡色风泉罢声古诗不念携手好弃我如遗迹]
其二
九卿天上落五马道旁来列戟朱门晓褰帷碧帐开登髙望逺海召客得英才紫绶欢情洽黄花逸兴催山从图上见溪即镜中回遥羡重阳作应过戏马台
[周弘正诗将军天上落童子弃繻来五马太守事详见六卷注旧唐书唐制三品以上门皆列棨戟后汉书贾琮为冀州刺史旧典传车骖驾垂赤帷裳迎于州界及琮之部升车言曰刺史当逺视广聴纠察美恶何有反垂帷裳以自掩塞乎乃命御者褰之百僚闻风自然竦震唐制二品三品得服紫绶详见五卷注太平寰宇记戏马台在彭城县南三里项羽所筑戏马于此宋武北征至彭城遣长史王虞等立第舍于项羽戏马台起斋作阁桥度池重九日公引宾佐登此台令将佐百僚赋诗以观志作者百余人独谢灵运诗最工云季秋边朔苦旅雁达霜雪凄凄阳卉腓皎皎寒潭洁良辰感圣心云旗兴暮节鸣笳戾朱宫兰巵献时哲饯宴光冇孚和乐隆所缺云云太白诗意盖谓崔侍御重阳之作过于谢公戏马台之诗也]

寄崔侍御
宛溪霜夜聴猿愁去国长如不系舟独怜一雁飞南海却羡双溪解北流髙人屡解陈蕃榻过客难登谢朓楼此处别离同落叶明朝分散敬亭秋
[宛溪在寜国府城东双溪以二水合流而名环遶宁国府城而北去敬亭山在宁国府城北俱见前注贾谊鵩赋汜兮若不系之舟江南通志谢公楼在宁国府城内郡治之后因山为基即谢朓为宣城太守时之髙斋地一名北楼唐咸通间刺史独孤霖改建易名迭嶂楼后汉书徐穉传陈审为太守以礼请署功曹稺不就之既谒而退蕃在郡不接宾客唯穉来特设一榻去则悬之]

泾溪南蓝山下有落星潭可以卜筑余泊舟石上寄何判官昌浩
[江南通志泾溪在寜国府泾县西南一里一名赏溪其源有三一出石埭县舒姑泉一出太平黄山一出绩溪下有赏溪桥沙堤其西为新河蓝山在泾县西五十里髙千仭李白诗蓝岑耸天壁突兀如鲸额即此落星潭在泾县西五十里蓝山下晋有陈霸兄弟捕鱼于此见一星落潭中故名]
蓝岑耸天壁突兀如鲸额奔蹙横澄潭势吞落星石沙带秋月明水揺寒山碧佳境宜缓棹清辉能留客恨君阻欢游使我自惊惕所期俱卜筑结茅炼金液
[宋之问诗崖口众山断嵚崟耸天壁木华海赋横海之鲸突杌孤游李善注突杌髙貌谢灵运诗山水含清晖清晖能娱人鲍照诗结茅野中宿炼金液详见十三卷寄王屋山人孟大融注]

早过漆林渡寄万巨
西经大蓝山南来漆林渡水色倒空青林烟横积素漏流昔吞翕沓浪竞奔注潭落天上星龙开水中雾峣岩注公栅突兀陈焦墓岭峭纷上干川明屡回顾因思万夫子解渇同琼树何日覩清光相欢咏佳句
[落星潭见上首注胡震亨曰注公疑是左公隋末左难当筑城栅拒辅公祏于泾与大蓝山近江南通志晋陈焦墓在泾县五城山左三国志永安四年安吴民陈焦埋之六日更生穿土中出按安吴县名旧属宣城郡隋时并入泾县子虚赋交错纠纷上干青云宋之问诗放溜觌前淑连山纷上干李陵诗思得琼树枝以解长渇饥]

游敬亭寄崔侍御
[一作登古城望府中奉寄崔侍御]
我家敬亭下辄继谢公作相去数百年风期宛如昨登髙素秋月下望青山郭俯视鸳鹭羣饮啄自鸣跃夫子虽蹭蹬瑶台雪中鹤独立窥浮云其心在寥廓时来一顾我笑饭葵与藿世路如秋风相逢尽萧索腰间玉具劔意许无遗诺壮士不可轻相期在云阁
[元和郡县志敬亭山在宣州宣城县北十二里即谢朓赋诗之所朓诗云兹山亘百里合沓与云齐隠沦既己托灵异居然栖上干蔽白日下属带回溪交藤荒且蔓樛枝耸复低云云韵会蹭蹬困顿也汉书焦明已翔于寥廓颜师古注寥廓天上寛广之处李善文选注寥廓髙逺也陆机诗取笑葵与霍魏文帝诗秋风萧瑟天气凉汉书赐以玉具剑孟康注标首镡卫尽用玉为之颜师古注镡剑口旁横出者也卫剑鼻也意许无遗诺用延陵季子事己见十二卷注十六国春秋振缨云〈脱一字〉耀价连城梁元帝与萧挹书握兰云阁解绂龙楼云阁犹云台也]

三山望金陵寄殷淑
[太平寰宇记三山在升州江宁县西南五十七里周回四里其山孤絶面东西絶大江舆地志云其山积石滨于大江有三峰南北接故曰三山旧为吴津所谢玄晖晚登三山还望京邑诗云灞涘望长安河阳视京县白日丽飞甍参差皆可见余霞散成绮澄江静如练即此地也]
三山怀谢朓水澹望长安芜没河阳县秋江正北看卢龙霜气冷鳷鹊月光寒耿耿忆琼树天涯寄一欢
[太平寰宇记卢龙山在升州上元县西北二十里周回五里西临大江按旧经晋元帝初渡江北地尽为虏冦所有以其山连石头为固关塞以卢龙名焉六朝事迹卢龙山图经云在城西北十六里周回五里髙三十六丈东有水下注平陆西临大江旧经云晋元帝初渡江到此见岭山连绵接石头城真江上之关塞似北地卢龙因以为名一统志狮子山在应天府西二十里与马鞍山接晋元帝初渡江见此山绵连以拟北地卢龙山故易名卢龙山〈脱一字〉鹣楼名详见八卷永王东巡歌注琼树已见前二首注]

自金陵泝流过白壁山翫月达天门寄句容王主簿
[江南通志白壁山在太平府城北三十里有三峰中峰最峻赤壁在其北一统志无白壁山而有白壁水葢字误也太平府志白壁山一名石壁在郡治北二十五里化洽乡滨江三峰中拔起如垩有石似龟状俗名龟山传言上有白玉采之者众遂絶李白与崔宗之乗舟月夜自金陵泝流过白壁山玩月白衣宫锦袍坐舟中两岸观者如堵白笑傲自若旁若无人今按白诗秋月照白壁皓如山阴雪十字殆不可方真兴会所到也一统志天门山在太平府城西南三十里二山夹大江东曰博望西曰梁山对峙如门亦名峨眉山又曰东梁山西梁山唐书地理志江南东道升州江寜郡有句容县唐制毎县设主簿一人九品官京县则二人八品官]
沧江泝流归白壁见秋月秋月照白壁皓如山阴雪幽人停宵征贾客忘早发进帆天门山回首牛渚没川长信风来日出宿雾歇故人在咫尺新赏成胡越寄君青兰花惠好庶不絶
[广韵泝逆流而上也世说王子猷居山阴夜大雪眠觉开室命酌酒四望皎然诗国风肃肃宵征一统志牛渚山在太平府城北二十五里下有矶曰牛渚矶去采石矶近一里旧为险要备御之地亦名燃犀浦鲍照诗洲回风正悲江寒雾未歇陶弘景答谢中书书晓雾将歇猿乌乱鸣胡地在北越地在南成胡越葢言其隔逺而不能相见之意后汉纪形神不接虽兄弟亲戚可仝之于吴越]

寄上吴王三首
[按唐书吴王祗太宗第三子吴王恪之孙张掖郡王琨之子袭封嗣吴王出为东平太守安禄山反河南陈留荥阳灵昌相继陷祗募兵拒战玄宗壮之累迁陈留太守持节河南道节度采访使歴太仆宗正卿其为庐江太守无考葢史失载也]
其一
淮王爱八公携手緑云中小子忝枝叶亦攀丹桂丛谬以词赋重而将枚马同何日背淮水东之观土风
[神仙传淮南王刘安好方术之士于是有八公诣门皆须眉皓白门吏先密以白王王使〈脱一字〉人自以意难问之曰我王乃欲求延年长生不老之道今先生年已耆矣似无驻衰之术八公笑曰闻王尊礼贤士故逺致其身何以年老而逆见嫌耶王必若见少年则谓之有道皓首则谓之庸叟薄吾老今则少矣言未竟八公皆变为童子年可十四五角髻青丝色如桃花门吏大惊走以白王王闻之足不履跣而迎登思仙之台执弟子之礼北面叩首八童子乃复为老人后雷被伍被诬告称安谋反天子使宗正持节治之八公曰可以去矣即白日升天八公与安所踏山石皆陷成迹左传公族公室之枝叶也杨齐贤曰太白兴圣皇帝九世孙与唐同出故云忝枝叶淮南王招隠士攀援桂枝兮聊淹留沈约诗〈脱一字〉侧青莎被岩间丹桂丛南方草木状桂有三种叶如柏叶皮赤者为丹桂叶似柿叶者为菌桂叶似枇杷叶者为牡桂邹阳誎吴王书臣所以歴数王之朝背淮千里而自致者非恶臣国而乐吴民也窃髙下风之行尤说大王之义]
其二
坐啸庐江静闲闻进玉觞去时无一物东壁挂胡床
[后汉书南阳太守〈脱一字〉瑨委功曹岑晊郡为谣曰南阳太守岑公孝弘农成瑨但坐啸唐庐江郡即庐州也隶淮南道傅毅舞赋溢金罍而列玉觞李善注玉觞玉爵也三国志注魏畧曰襄潜为兖州时甞作一胡床及其去也留以挂柱]
其三
英明庐江守声誉广平籍洒扫黄金台招邀青云客客曾与天通出入清禁中襄王怜宋玉愿入兰台宫
[谢朓诗广平聴方籍李善注王隠晋书曰郭袤为中郎散骑常侍会广平太守缺宣帝谓袤曰贤叔大匠浑垂称于平阳魏郡蒙惠化且卢子家王子〈脱一字〉继踵此郡欲使世不乏贤故复相屈在郡先以徳化善为条教百姓爱之上谷郡图经黄金台在易水东南十八里燕昭王置千金于台上以延天下之士三辅黄图汉宫中谓之禁中谓宫中门阁有禁非侍卫通籍之臣不得妄入宋玉风赋楚襄王游于兰台之宫宋玉景差侍]

李太白诗集注卷十四



凤尾竹客手录李太白诗集注卷十五
钱塘王琦撰

秋日鲁郡尧祠亭上宴别杜补阙范侍御
[唐时鲁郡即兖州也隶河南道元和郡县志尧祠在兖州瑕丘县南七里洙水之右通典武太后垂拱中置补阙拾遗二官以掌供奉讽諌自开元以来尤为清选唐书百官志门下省有左补阙六人中书省有右补阙六人从七品酉阳杂俎众言李白惟戏杜考功饭颗山头之句成式偶见李白祠亭上丘别杜考功诗今録首尾曰我觉秋兴逸谁言秋兴悲山将落日去水共晴空宜烟归碧海夕雁度青天时相失各万里茫然空尔思按成式此则谓杜考功即子美也然子美未甞为考功且与太白同游时尚为布衣未登仕籍而诗题又微有不同疑成式所见另是一本]
我觉秋兴逸谁云秋兴悲山将落日去水与晴空宜鲁酒白玉壶送行驻金羁歇鞍憩古木解带挂横枝歌鼓川上亭曲度神飙吹云归碧海夕雁没青天时相失各万里茫然空尔思
[一本无歌鼓川上亭二句其下増入南歌忆郢客东啭见齐姬清波忽淡荡白雪纷逶迤一隔范杜游此欢各弃遗三韵潘岳秋兴赋善乎宋玉之言曰悲哉秋之为气也萧瑟兮草木摇落而变衰憀栗兮若在逺行登山临水送将归曹植诗白马饰金羁后汉书多聚声乐曲度比诸郊庙章怀太子注曲度谓曲之节度也曹植诗神飙接丹毂李周翰注飙疾风也胡震亨曰太白愪押宜字如山将落日去水与晴空宜月色不可尽空天交相宜又诡浪偏相宜置酒正相宜春风与醉客今日乃相宜凡五用而前两韵尤佳]

别鲁颂
谁道太山髙下却鲁连节谁云秦军众摧却鲁连舌独立天地间清风洒兰雪夫子还倜傥攻文继前烈错落石上松无为秋霜折赠言镂寳刀千岁庶不灭
[鲁连事详见二卷注书武成公刘克笃前烈江淹诗故人赠寳劔镂以瑶华文庾信诗山精镂寳刀]

别中都明府兄吾兄
诗酒继陶君试宰中都天下闻东楼喜奉连枝会南陌愁为落叶分城隅渌水明秋日海上青山隔暮云取醉不辞留夜月雁行中断惜离羣
[唐时河南道有中都县本平陆县天寳元年更名隶兖州鲁郡贞元十四年改隶郓州东平郡陶潜为彭泽令见前注苏武诗况我连枝树与子同一身吕向注兄弟如木连枝而同本萧综诗昔朋旧爱各东西譬如落叶不更齐]

梦游天姥吟留别
[太平寰宇记天姥山在越州剡县南八十里名山志云山有枫千余丈萧萧然后吴録云剡县有天姥山传云登者闻天姥歌謡之响谢灵运诗云暝抵剡中宿明登天姥岑髙髙入云霓还期那可寻即此也一统志天姥峰在台州天台县西北与天台山相对其峰孤峭下临嵊县仰望如在天表姥音母]
海客谈瀛洲烟涛微茫信难求越人语天姥云霞明灭或可覩天姥连天向天横势拔五岳掩赤城天台四万八千丈对此欲倒东南倾
[十洲记瀛洲在东海中地方四十里大抵是对会稽去西岸七十万里上生神芝仙革又有玉石髙且千丈出泉如酒味甘名之为玉醴饮之数升輙醉令人长生洲上多仙家风俗似吴人山川如中国也太平广记章安县西有赤城山周三十里一峰特髙可三百余丈海録碎事顾野王舆地志云赤城山有赤石罗列长里余遥望似赤城云笈七籖天台山髙一万八千丈洞周围五百里名上玉清平之天即桐柏王真人所理葛仙翁炼丹得道处上应台宿故曰天台在台州天台县楚辞康回冯怒地何故以东南倾]
我欲因之梦吴越一夜飞渡镜湖月湖月照我影送我至剡溪谢公宿处今尚在渌水荡漾清猿啼脚着谢公屐身登青云梯半壁见海日空中闻天鸡千岩万转路不定迷花倚石忽已暝熊咆龙吟殷岩泉憟深林兮惊层巅云青青兮欲雨水澹澹兮生烟列缺霹雳丘峦崩摧洞天石扇訇然中开青冥浩荡不见底日月照耀金银台霓为衣兮风为马云之君兮纷纷而来下虎鼔瑟兮鸾回车仙之人兮列如麻忽魂悸以魄动怳惊起而长嗟惟觉时之枕席失向来之烟霞 
[薛方山浙江志鉴湖又曰镜湖在会稽县西南三十里故南湖也图经曰后汉马臻为太守创立鉴湖在会稽山阴二县界元和郡县志剡溪出越州剡县西南北流入上虞县界为上虞江南史谢灵运寻山陟岭必造幽峻岩嶂数十重莫不备尽登蹑甞着木屐上山则去其前齿下山去其后齿灵运诗共登青云梯青云梯谓山岭髙峻如上入青云故名述异记东南有桃都山上有大树曰桃都枝相去三千里日初出照此木天鸡则鸣天下之鸡皆随之鸣淮南王招隠士虎豹鬬兮熊罴咆广韵咆嘷熊虎声髙唐赋水澹澹而盘纡说文澹水摇也扬雄校猎〈脱一字〉霹雳列缺吐火施鞭应劭曰霹雳雷也列缺天隙电光也通雅列缺电光也阳气从云决裂而出故曰列缺郭璞诗但见金银台傅玄吴楚歌云为车兮风为马西京赋总会仙倡戏豹舞罴白虎鼓瑟苍龙吹箎太平御覧太微天帝登白鸾之车上元夫人步元曲忽过紫微垣真人列如麻说文悸心动也咆音庖訇音薨悸音忌]
世间行乐亦如此古来万事东流水别君去兮何时还且放白鹿青崖间须行即骑访名山安能摧眉折腰亊权贵使我不得开心颜
[楚辞骑白鹿而容与江淹诗猿啸青崖间摧眉低首也折腰曲躬也陶潜不能为五斗米折腰已见前注范徳机云梦吴越以下梦之源也以次诸节梦之波澜也其间显而晦晦而显至失向来之烟霞梦极而与人接矣非太白之胷次笔力亦不能发此枕席烟霞二句最有力结语平衍亦文势当如此]

留别曹南羣官之江南
[谷梁传宋公曹人邾人盟于曹南范寗注曹南曹之南鄙唐人谓曹州为曹南]
我昔钓白龙放龙溪水旁道成本欲去挥手凌苍苍时来不关人谈笑游轩皇献纳少成事归休辞建章十年罢西笑揽镜如秋霜闭劔琉璃匣炼丹紫翠房身佩豁落图腰垂虎鞶嚢仙人借彩凤志在穷遐荒恋子四五人徘徊未翱翔东流送白日骤歌兰蕙芳仙宫两无从人间久摧藏范蠡脱句践屈平去怀王飘飖紫霞心流浪忆江乡愁为万里别复此一衔觞淮水帝王州金陵绕丹阳楼台照海色衣马揺川光及此北望君相思泪成行朝云落梦渚瑶草空髙唐帝子隔洞庭青枫满潇湘怀归路绵邈覧古情凄凉登岳眺百川杳然万恨长却恋峨眉去弄景偶骑羊
[陵阳子明于旋溪钓得白龙解而放之详见十二卷注不关人犹云不由人也两都赋序朝夕论思日月献纳韩诗外传田子为相三年归休三辅黄图武帝作建章宫度为千门万户桓谭新论人闻长安乐则出门西向而笑西京杂记杂厕五色琉璃为劔匣十洲记又有墉城金台玉楼相鲜如流精之〈脱一字〉光碧之堂琼华之室紫翠丹房锦云烛日朱霞九光西王母之所治也道经凡欲修行大洞真经三十九章雌一玉检五老寳经元母简十二上愿佩神虎金虎符豁落七元流金火铃神仙传王逺冠逺逰冠朱衣虎头鞶嚢五色绶带劔通典按汉代着鞶嚢者侧在腰间或云鞶嚢或云绶嚢然则以此嚢〈脱一字〉绶也或盛或散各有其时汉书抚宁遐荒刘琨诗抱膝独摧藏吕向注摧藏忧伤也范蠡屈平俱见二卷注脱句践谓脱身辞句践而去也魏书神与理宜形随流浪太平寰宇记淮水发源于华山在丹阳姑熟之界西北流经建康秣陵二县之间萦纡京邑之内至于石头入江绵流三百余里景定建康志祥符江宁图经曰淮水去县一里其源从宣州东南漂水县乌刹桥西入百五十里丹阳记云建康有淮源出华山入江舆地志云秦始皇巡会稽凿山阜此淮即所凿也亦名秦淮金陵山即钟山也在唐之升州上元县西北一十八里丹阳谓润州其地即古时丹阳郡唐天寳初亦改称丹阳郡朝云瑶草髙唐见一卷注梦渚即云梦之渚也范云诗阳台雾初解梦渚水裁渌山海经洞庭之山帝之二女居之是常游于江湖澧沅之风交潇湘之浦是在九江之间出入必以飘风暴雨楚辞湘夫人云帝子降兮北渚目眇眇兮愁子袅袅兮秋风洞庭波兮木叶下招魂湛湛江水兮上有偑日极千里兮伤春心搜神记葛由蜀羌人也周成王时好刻木作羊卖之一旦桑木羊入蜀中蜀中王侯贵人追之上绥山绥山多桃在峨眉山西南髙无极也随之者不得还皆得仙道]

留别于十一兄逖裴十三游塞垣
[萧颖士莲〈脱一字〉散序友生于逖张南容在大梁唐诗纪事于逖独孤及李白皆有诗赠之葢天寳间诗人也]
太公渭川水李斯上蔡门钓周猎秦安黎元小鱼〈夋兔>兎何足言天张云卷有时节吾徒莫叹羝触藩于公白首大梁野使人怅望何可论既知朱亥为壮士且愿束心秋毫里秦赵虎争血中原当去抱关救公子裴生覧千古龙鸾炳天章悲吟雨雪动林木放书辍劔思髙堂劝尔一杯酒拂尔裘上霜尔为我楚舞我为尔楚歌且探虎穴向沙漠鸣鞭走马凌黄河耻作易水别临岐涙滂沲
[太公钓于渭水李斯牵黄犬出上蔡东门逐狡兎俱见一卷注封禅书以浸黎元吕延济注黎元百姓也说文〈夋兔>狡兎也周易羝羊触藩嬴其角孔颖达正义藩藩篱也史记各兴军聚众虎争中原吴质答魏太子笺摛藻下笔鸾龙之文奋矣李善注鸾龙鳞羽之有五彩故以喻焉艺文类聚琴操曰曽子耕太山之下天雨雪冻旬日不得归思其父母作梁山歌史记为我楚舞吾为若楚歌三国志吕蒙年十五六窃随邓当击贼当顾见大惊归以告蒙母母恚欲罚之蒙曰贫贱难可居脱误有功富贵可致且不探虎穴安得虎子太平御覧春秋后语曰荆轲将行太子及宾客知其事者二十余人皆白衣冠以送之至易水上既祖取道髙渐离击筑荆轲和歌为濮上声士皆流涕诗国风涕泗滂沱〈夋兔>音俊又音逡又音诠羝音低]

留别王司马嵩
[按唐书百官志王府官属及都督都护刺史之佐职皆有司马有从四品正五品从五品正六品従六品之不同不知嵩为何官]
鲁连卖谈笑岂是顾千金陶朱虽相越本有五湖心余亦南阳子时为梁甫吟苍山容偃蹇白日惜颓侵愿一佐明主功成还旧林西来何所为孤劔托知音鸟爱碧山逺鱼游沧海深呼鹰过上蔡卖畚向嵩岑他日闲相访丘中有素琴
[鲁连谈笑而却秦军平原君以千金为寿鲁连辞而去范蠡乗扁舟以游于五湖止于陶为陶朱公诸葛亮躬耕南阳好为梁父吟俱见前注左传彼皆偃蹇杜预注偃蹇骄傲也郭璞客傲庄周偃蹇于漆园李斯臂苍鹰出上蔡东门详见三卷行路难注十六国春秋王猛少贫贱以鬻畚为业甞货畚于洛阳有一人贵买其畚而云无直自言家去此无逺可随我取直猛利其贵而从之行不觉远忽至深山其人止猛且住树下当先启道君来须臾猛进见一老公踞胡床而坐须发悉白侍从十许人有一人引猛曰大司马可进猛因进拜老公曰王公何縁拜也乃十倍偿畚直遣人送之既出顾视乃嵩髙山也春秋经传集解畚以草索为之筥属陆云登遐颂北食中岳鋉形嵩岑左思诗岩穴无结构丘中有鸣琴畚音本]

夜别张五
吾多张公子别酌酣髙堂聴歌舞银烛把酒轻罗霜横笛弄秋月琵琶弹陌桑龙泉解锦带为尔倾千觞
[汉书诸公闻之皆多袁盎颜师古注多犹重也梁元帝诗银烛含朱火金炉对寳笙宋书傅玄琵琶赋曰汉遣乌孙公主嫁昆弥念其行道思慕故使工人裁筝筑为马上之乐欲从方俗语故曰琵琶取其易传于外国也风俗通曰以手琵琶因以为名杜挚云长城之役弦鼗而鼓之未详孰是乐府杂録琵琶古曲有陌上桑水经注晋太康地理志曰西平县有龙泉水可以砥砺刀劔特坚利故有坚白之论矣是以龙泉之劔为楚寳也]

魏郡别苏明府因北游
魏都接燕赵美女夸芙蓉淇水流碧玉舟车日奔冲青楼夹两岸万室喧歌钟天下称豪贵逰此毎相逢洛阳苏季子劔戟森词峰六印虽未佩轩车若飞龙黄金数百镒白璧有几双散尽空掉臂髙歌赋还卭落魄乃如此何人不相从逺别隔两河云山杳千重何时更杯酒再得论心胷
[唐时魏郡即魏州属河北道西京杂记卓文君姣好眉色如望逺山脸际常若芙蓉尚书正义河内共县淇水出焉东至魏郡黎阳县入河史记苏秦者东周洛阳人也说赵肃侯一韩魏齐楚燕赵以从亲以畔秦赵王乃饰车百乗黄金千镒白璧百双锦绣千纯以约诸侯于是六国从合而并力焉苏秦为从约长并相六国喟然叹曰使我有洛阳负郭田二顷岂能佩六国相印乎裴骃注谯周曰苏秦字季子鲁〈脱一字〉钱神论空手掉臂何所希望谢朓诗还卭歌赋似史记司马相如家徒四壁立与文君俱之临卭还卭盖用此事也又史记郦食其家贫落魄无以为衣食业]

留别西河刘少府
[唐时西河郡即汾州属河东道]
秋髪已种种所为竟无成闲倾鲁壶酒笑对刘公荣谓我是方朔人间落几星白衣千万乗何事去天庭君亦不得意髙歌羡鸿冥世人若酰鸡安可识梅生虽为刀笔吏缅怀在赤城余亦如流萍随波乐休明自有两少妾双骑骏马行东山春酒緑归隠谢浮名
[左传予髪如此种种予奚能为杜预注种种短也世说王戎弱冠诣阮籍时刘公荣在坐阮谓王曰偶有二斗美酒当与君共饮彼公荣者无预焉二人交觞酬酢公荣遂不得一杯而言语谈戏三人无异或有问之者阮答曰胜公荣者不得不与饮酒不如公荣者不可不与饮酒惟公荣可不与饮酒初学记汉武帝内传曰西王母使者至东方朔死上以问使者对曰朔是木帝精为岁星下游人中以观天下非陛下之臣法言鸿飞冥冥弋人何篡焉庄子其犹酰鸡与郭象注酰鸡者瓮中之蠓蠛梅生谓梅福福尝为南昌尉故以比刘少府史记尧年少刀笔吏耳正义曰古用简札书有错谬以刀削之故号曰刀笔吏汉书萧何曹参皆起秦刀笔吏颜师古注刀所以削书也古者用简牍故吏皆以刀笔自随也洞天福地记赤城洞周围三百里名上玉清平之天在台州唐兴县详见七卷注]

颍阳别元丹丘之淮阳
吾将元夫子异姓为天伦本无轩裳契素以烟霞亲甞恨廹世网铭意俱未伸松柏虽寒苦羞逐桃李春悠悠
[旧唐书载初元年析河南伊阙嵩阳三县置武临县开元十五年改为颍阳隶河南府淮阳郡即陈州也属河南道]
市朝间玉颜日缁磷所共重山岳所得轻埃尘精魄渐芜秽渐老相凭因我有锦囊诀可以持君身当餐黄金药去为紫阳宾万事难并立百年犹崇晨别尔东南去悠悠多悲辛前志庶不易逺途期所遵已矣归去来白云飞天津
[韵会将与也谷梁传兄弟天伦也范晔注兄先弟后天之伦次陆机诗世〈脱一字〉婴我身古诗含意俱未伸汉武帝内传帝见王母巾器中有一卷书盛以紫锦之嚢帝问此书是仙灵方耶抱朴子仙药之上者丹砂次则黄金周氏冥通记第一紫阳左真人治葛衍山周君第二紫阳右真人治嶓冢山王君崇展犹诗所谓崇朝谓从旦至食时也天津桥名在河南见二卷注]

留别广陵诸公
忆昔作少年结交赵与燕金羁络骏马锦带横龙泉寸心无疑事所向非徒然晚节觉此疎猎精草太玄空名束壮士薄俗弃髙贤中回圣明顾挥翰凌云烟骑虎不敢下攀龙忽堕天还家守清真孤洁励秋蝉炼丹费火石采药穷山川卧海不关人租税辽东田乗兴忽复起棹歌溪中船临醉谢葛强山公欲倒鞭狂歌自此别垂钓沧浪前
[唐时广陵郡即扬州也属淮南道曹植诗白马饰金羁龙泉剑名已见前注谢灵运诗晚节值众贤李周翰注晚节暮年也汉书扬雄传时雄方草太玄有以自守泊如也论衡扬子云作太玄经造于助思极杳冥之深非庶几之才不能成也蝉出自土壤升于髙木之上吟风饮露不见其食故郭璞蝉赞虫之精洁可贵惟蝉潜蜕弃秽饮露恒鲜宋书或终身隠处不关人事谢朓诗言税辽东田李善注魏志曰管宁闻公孙度令行海外遂至于辽东皇甫谧髙士传曰人或牛暴宁田者宁为牵牛饲之其人大惭西京赋齐栧女引棹歌晋书山简出镇襄阳优游卒岁惟酒是耽诸习氏荆上豪族有佳园池简毎出游嬉多之池上置酒辄醉名之曰髙阳池时有儿童歌曰山公出何许往至髙阳池日夕倒载归酩酊无所知时时能骑马倒着白接罗举鞭向葛强何如并州儿强家在并州简爱将也]

广陵赠别
玉瓶沽美酒数里送君还系马垂杨下衔杯大道间天边看緑水海上见青山兴罢各分袂何须醉别颜

感时留别从兄徐王延年从弟延陵
[按旧唐书延年乃髙祖第十子徐王元礼之后元礼子茂茂子璀璀之子则延年也开元二十六年封嗣徐王除员外洗马天寳初拔汗那王入朝延年将嫁女与之为右相李林甫所奏贬文安郡别驾彭城长史坐赃贬永嘉司士至徳初为余杭郡司马卒]
天籁何参差噫然大块吹玄元包槖钥紫气何逶迤七叶运皇化千龄光本支仙风生指树大雅歌螽斯诸王若鸾虬肃穆列藩维哲兄锡茅土圣代罗荣滋九卿领徐方七步继陈思
[庄子子綦曰汝闻人籁而未闻地籁汝闻地籁而未闻天籁夫子游曰敢问其方子綦曰夫大块噫气其名为风是唯无作作则万窍怒号通典干封元年追号老君为太上玄元皇帝老子天地之间其犹槖钥乎史记索隠列异传老子西游关令尹喜望见其上有紫气浮关老子果乗青牛而过说文逶迤邪去貌唐自髙祖至肃宗凡七帝诗大雅文王孙子本支百世毛传曰本本宗也支支子也神仙传老子之母适至李树下而生老子生而能言指李树曰以此为我姓诗国风螽斯羽诜诜兮宜尔子孙振振兮郑笺曰凡物有阴阳情欲者无不妬忌惟螽斯不尔各得受气而生子故能诜诜然众多后妃之徳如是则宜然也埤雅螽斯虫之不妬忌一母百子者也故诗以为子孙众多之况一名舂黍亦或谓之春箕草木疏云蝗类青色长角长股股鸣者也或曰似蝗而小股黒有文五月中以股相切作声闻数步者是也江东谓之蚱蜢朱子集传螽斯一生九十九子诗纪苏氏曰螽斯一生八十一子数虽不同言其多子则均也说文虬龙子无角者尔雅穆穆肃肃敬也诗大雅价人惟藩毛传曰藩屏也后汉书诸王封者受茅土归以立社稷礼也独断天子太社以五色土为坛皇子封为王者受天子之社土以所封之方色东方受青南方受赤他如其方色苴以白茅授之各以其所封方之色归国以立社故谓之受茅土后汉书陶谦传是时徐方百姓殷盛榖食甚丰胡三省通鉴注古语多谓州为方故八州八伯谓之方伯书曰惟彼陶唐有此冀方诗曰徐方不庭是也世说文帝甞令束阿王七步中作诗不成者行大法应声便为诗曰煮豆持作羮漉枝以为汁萁在釡下然豆在釡中泣本是同根生相煎何太急帝深有惭色东阿王即曹植也太和三年徙封东阿王六年以陈四县封为陈王思者其谥也噫音衣逶音威迤音夷]
伊昔全盛日雄豪动京师冠劔朝凤阙楼船侍龙池鼔钟出朱邸金翠照丹墀君王一顾盼选色献蛾眉列戟十八年未曾辄迁移大臣小喑呜谪窜天南垂长沙不足舞贝锦且成诗佐郡浙江西病闲絶趋驰阶轩日苔藓鸟雀噪檐帷时乗平肩舆出入畏人知北宅聊偃憩欢愉恤惸嫠差言梁苑地烜赫耀旌旗
[后汉书窦融传赏赐恩宠倾动京师史记建章宫其东则凤阙髙二十余丈索隠曰三辅黄图云武帝营建章起凤阙髙二十五丈三辅故事云北有图阙髙二十丈上有铜凤凰故曰凤阙也唐六典注兴庆宫即今上潜龙旧宅也初上居此第其里名协圣讳所居宅之东有旧井忽涌为小池周袤纔数尺常有云气或见黄龙出其中至景龙中潜复出水其沼寖广时即连合为一未半岁而里中人悉移居遂鸿洞为龙池马演繁露后世诸侯王及达官所居之屋皆饰以朱故曰朱门又曰朱邸西京赋青琐丹墀李善注汉官典职曰以丹溙地故曰丹墀吕向注丹墀阶也以丹漆涂之太平御覧天子赤泥殿下曰丹墀唐制嗣王郡王皆列棨戟于门李涪刋误凡戟天子二十四诸侯十通典天寳六年四月敕改仪制令嗣王郡王门十六戟后汉书郡处南垂不闲典训潘岳西征赋厯敝邑之南垂刘良注南垂南界也广韵垂疆也汉书长沙定王发以其母微无宠故王卑湿贫国应劭曰景帝后二年诸王来朝有诏更前称寿歌舞定王但张袖小举手左右笑其拙上怪问之对曰臣国小地狭不足回旋帝乃以武陵零陵桂阳益焉诗小雅萋兮双兮成是贝锦彼谮人者亦已太甚大臣小喑鸣谪窜天南垂言其为李林甫所奏而遭贬谪也彭城在南方故曰天南垂长沙不足舞谓为长史不足展其才也贝锦且成诗谓又以赃而贬永嘉也司马为郡守之辅佐故曰佐郡余杭郡即杭州也其地在浙江之西世说谢中郎甞着白纶巾肩舆径至扬州南齐书豫章文献王嶷自以地位隆重深懐退素北宅旧有田园之美乃盛修理之汉书梁孝王筑东苑方三百余里广睢阳城七十里大治宫室为复道自宫连属于平台三十余里得赐天子旌旗从千乗万骑出称警入言跸拟于天子惸音穷嫠音离]
兄弟八九人吴秦各分离大贤达机兆岂独虑安危小子谢麟阁雁行忝肩随令弟字延陵凤毛出天姿清英神仙骨芬馥茝兰蕤梦得春草句将非惠连谁深心紫河车与我特相宜金膏犹罔象玉液尚磷缁伏枕寄宾馆宛同清漳湄药物多见馈珍羞亦兼之谁道溟渤深犹言浅恩慈
[欧阳建诗古人达机兆策马游近关三辅黄图麒麟阁萧何造以藏秘书处贤才礼记兄之齿雁行又曰五年以长则肩随之世说王敬伦风姿似父作侍中加授桓公公服从大门入桓公望之曰大奴固自有凤毛北齐书北平王贞武成第五子也沈审寛恕帝常曰此儿得我凤毛广韵茝香草字林云靡芜别名说文蕤草木花垂貌谢灵运梦见其弟惠连遂得池塘生春草之句大以为工详见十一卷注紫河车丹药也详见二卷注穆天子传天子之珤玉果璇珠烛银黄金之膏郭璞注金膏亦犹玉膏皆其精汋也张衡思玄赋沛以罔象李善注罔象即彷象也楚词吮玉液兮止渴王逸注玉液琼蘂之精气刘桢诗予婴沈痼疾窜身清漳滨溟渤海也见七卷注馥音伏茝音止]
鸣蝉游子意促织念归期骄阳何火赫海水烁龙龟百川尽凋枯舟檝阁中逵策马揺凉月通宵出郊圻泣别目眷眷伤心步迟迟愿言保明徳王室伫清夷掺袂何所道援毫投此辞
[尔雅翼蟋蟀似蝗而小正黑有光泽一名蛬一名蜻蛚一名促织以夏生秋初鸣其声如急织故幽州谓之促织其时正织之候故以戒妇功春秋说题辞曰趣织为言趣织也织兴事遽故趣织鸣女作兼又里语曰趣织鸣懒妇惊诗意言鸣蝉促织之候已动游子之意而念归期矣因天旱水涸舟楫阻阁故策马于凉月之下乗夜而留别也春秋考邮异旱之为言悍也阳骄蹇所致也说文赫大赤貌诗国风施于中逵毛苌传逵九达之道也谢朓诗停琴伫凉月灭烛聴归鸿谢灵运诗旅馆眺郊岐楚辞九叹志蛩蛩而懐顾兮魂眷眷而独逝王逸注眷眷顾貌诗曰眷眷怀顾诗国风行道迟迟傅咸诗王度日清夷刘良注夷平也诗国风遵大路兮掺执子之袪兮毛传曰掺〈脱一字〉也袪袂也郑笺曰欲〈脱一字〉持其袂而留之檝音接与楫同圻音畿掺所斩切衫上声]

别储邕之剡中
借问剡中道东南指越乡舟从广陵去水入会稽长竹色溪下緑荷花镜里香辞君向天姥拂石卧秋霜
[唐时江南东道有剡县隶越州会稽郡剡音闪太平御覧郡国志曰天姥山与括苍山相连石壁上有刋字科斗形髙不可识春月樵者闻箫鼔笳吹之声括耳元嘉中遣名画写状于〈脱一字〉扇即此山也施宿会稽志天姥山在新昌县东南五十里东接天台〈脱一字〉顶峰西北聨沃州山上有枫千余丈〈脱一字〉藏经云沃洲天姥福地也]

留别金陵诸公
海水昔飞动三龙纷战争钟山危波澜倾侧骇奔鲸黄旗一扫荡割壤开吴京六代更霸王遗迹见都城至今秦淮间礼乐秀羣英地扇邹鲁学诗腾颜谢名五月金陵西祖余白下亭欲寻庐峰顶先绕汉水行香炉紫烟灭瀑布落太清若攀星辰去挥手缅含情
[剧秦〈脱一字〉新海水羣〈脱一字〉李善注海水喻万民羣飞言乱三龙蜀吴魏也太平寰宇记蒋山在升州上元县东北十五里周回六十里面南顾东东逹青龙〈脱一字〉门等山西临青溪〈脱一字〉山南面有锺浦水流下入秦淮北连雉亭山按舆地志云蒋山古曰金陵山县之名因此而立汉舆地图名钟山吴大帝时有蒋子文发神验于此封子文为蒋侯改曰蒋山谢朓诗奔鲸自此曝颜延年诗襟卫徙吴京吴京金陵也以吴人所都故曰吴京景定建康志古都城按官苑记〈脱一字〉大帝所筑周回二十里一十九步在淮水北五里晋元帝过江不改其旧宋齐梁陈皆都之舆地志曰晋琅邪王渡江镇建业因吴旧都修而居之宋齐而下宫室有因冇革而都城不改东南利便书曰孙权虽据石头以扼江险然其都邑则在建业歴代所谓都城也东晋宋齐梁因之虽时有改筑而其经画皆吴之旧初学记孙盛晋阳秋曰秦始皇东逰望气者云五百年后金陵有天子气于是始皇于方山掘流西入江亦曰淮今在润州江宁县土俗号曰秦淮太平寰宇记丹阳记云始皇凿金陵方山其断处为渎即今淮水经城中入大江是曰秦淮史记邹鲁滨邾泗犹有周公遗风俗好儒备于礼汉书邹鲁守经学宋书颜延之与谢灵运俱以词采齐名自潘岳陆机之后文士莫及也江左称颜谢焉所著并传于世郑玄仪礼注将行而饮酒曰祖萧士〈脱一字〉曰图经白下亭在上元县西北庐峰即庐山也江西通志庐山在南康府治北二十里九江府城南二十五里脉接衡阳由武功来古南障山也髙三千三百六十丈或云七千三百六十丈凡有七重周回五百里山无主峰横溃四出嶤嶤嵺嵺各为尊髙不相拱揖异于武当太岳诸名山出风降雨抱异怀灵道书称为第八洞天香炉峰在开先文殊寺后其形圆耸如炉山南山北皆见峰上常出云气有似香烟故名太平寰宇记庐山瀑布在山东亦名白水源出髙峰挂流三百许丈逺望如匹布故名瀑布刘琨诗挥手长相谢]

口号
食出野田美酒临逺水倾东流若未尽应见别离情
[口号即口占也详九卷注]

金陵酒肆留别
风吹栁花满店香吴姬压酒唤客甞金陵子弟来相送欲行不行各尽觞请君试问东流水别意与之谁短长
[渔隠丛话诗眼云好句须要好字如李太白诗吴姬压酒唤客甞见新酒初熟江南风物之美工在压字]

金陵白下亭留别
驿亭三杨树正当白下门吴烟暝长条汉水啮古根向来送行处回首阻笑言别后若见之为余一攀翻
[杨齐贤曰白下亭在今建康东门外]

别东林寺僧
东林送客处月出白猿啼笑别庐山逺何烦过虎溪
[一统志东林寺在庐山晋僧〈脱一字〉逺与同门慧永居西林学徒日众别居林之东谢灵运为凿池种莲杨齐贤曰庐山在江州南三十里东林西林二寺在山之南五里许小岭可到两寺相邻规制广袤若一大县水石深怪古迹无穷东林是逺法师所居三门内有小渠名虎溪逺师送客未尝过溪西林是永法师所居规制稍不及东林莲社髙贤传逺法师居东林其处流泉匝寺下入于溪每送客过此辄有虎号鸣因名虎溪后送客木尝过独陶渊明陆静修至语道契合不觉过溪因相与大笑世传为三笑图]

窜夜郎于乌江留别宗十六璟
[唐淮南道有乌江县隶和州歴阳郡按浔阳记载九江之名一曰乌白江三曰乌江张须元縁江图载九江之名四曰乌土江六曰白乌江太平寰宇记引浔阳记云九江在浔阳去州五里名曰乌江是大禹所疏知此诗所谓乌江者指浔阳江耳非和州之乌江县也胡震亨曰旧注以太白娶许相圉师女谓诗题别宗十六为误今按诗中斩鳌翼娲皇三入凤凰池是言相武后又是入相三次者而圉师为髙宗相又只入相一次与此不合此正是宗楚客耳安得谓赠别其后人为误哉白凡四娶始娶许终娶宗皆相门女见魏颢白集序中旧注失考往往如是]
君家全盛日台鼎何陆离斩鳌翼娲皇炼石补天维一回日月顾三入凤凰池失势青门旁种瓜复几时犹会众宾客三千光路岐皇恩雪愤懑松柏含荣滋我非东床人令姊忝齐眉浪迹未出世空名动京师适遭云罗解翻谪夜郎悲拙妻莫邪剑及此二龙随惭君湍波苦千里逺从之白帝晓猿断黄牛过客迟遥瞻明月峡西去益相思
[晋书三台六星三公之位也在人曰三公在天曰三台汉书鼎三足三公象初学记环济要畧曰三公者象鼎三足共承其上也后汉书位登台鼎楚辞长余佩之陆离许慎云陆离美好貌淮南子往古之时四极废九州岛裂天不兼覆地不兼载于是女娲炼五色石以补苍天断鳌足以立四极髙诱注三皇时天不足西北故补之师说如此鳌大龟天废顿以鳌足柱之楚辞曰鳌戴山抃其何以安之是也宋玉大言赋壮士愤兮絶天维晋书荀朂守尚书令朂久在中书专管机事及失之甚惘惘怅怅或有贺之者朂曰夺我凤凰池诸君贺我耶三辅黄图广陵人邵平为秦东陵侯秦破为布衣种瓜青门外世说郗太傅在京口遣门生与王丞相书求女壻丞相语郗信君往东厢任意选之门生归白郗曰王家诸郎亦皆可佳闻来觅壻咸自矜持惟有一郎在东床上坦腹卧如不闻郗公曰此正好访之乃是逸少因嫁女与焉后汉书梁鸿每归妻为具食不敢于鸿前仰视举业齐眉江淹诗旷哉宇宙恵云罗更四陈吴越春秋干将者吴人也与欧冶子同师俱能为剑阖闾使作二枚一曰干将一曰莫耶莫耶干将之妻也干将作剑采五山之鐡精六合之金英天伺地阴阳同光百神临观天气下降而金铁之精不销沦流于是干将不知其由莫耶曰子以善为剑闻于王使子作剑三月不成其有意乎干将曰吾不知其理也莫耶曰神物之化须人而成今夫子作剑得无得其人而后成乎干将曰昔吾师作冶金铁之类不销夫妻俱入冶炉中然后成物至今后世即山作冶麻绖葌服然后敢铸金于山今吾作剑不变化者其若斯耶莫耶曰师知铄身以成物吾何难哉于是干将妻乃断髪剪爪投于炉中使童男童女三百人鼓槖装炭金铁乃濡遂以成剑阳曰干将阴曰莫耶阳作龟文阴作漫理一统志白帝山在四川夔州府城东五里峡中视之孤特甚峭北缘马岭接赤甲山公孙述据蜀殿前井中常有白龙出因称白帝山亦以名水经江水又东径黄牛山郦道元注下有滩名黄牛滩南岸重岭迭起最外髙崖间有石如人负刀牵牛人黒牛黄成就分明既人迹所絶莫得究焉此岩既髙加以江湍纡回虽途径信宿犹望见此物故行者謡曰朝发黄牛暮宿黄牛水路迂深回望如一矣太平寰宇记黄牛山在南郑县西南五十里山有石黄色逺望如牛故曰黄牛山山下有黄牛川十道记云黄牛川有再熟之稻土人重之益州记曰明月峡在巴县东峡前南岸壁髙四十丈其壁有圆孔形如满月因以为名杨齐贤曰白帝城隶夔州黄牛峡隶峡州明月峡隶渝州娲音戈懑草本切门上声]

留别龚处士
龚子栖闲地都无人世喧栁深陶令宅竹暗辟强园我去黄牛峡遥愁白帝猿赠君卷施草心断竟何言
[陶渊明宅邉有五栁树甞为彭泽令详见前注世说王子猷自会稽经吴门闻顾辟强有名园刘孝标注顾氏谱曰辟强吴郡人歴郡功曹平北参军范成大吴郡志辟强园自东晋以来传之池馆林泉之胜号吴中第一辟强姓顾氏晋唐人题咏甚多陆羽诗云辟强旧林园怪石纷相向陆龟蒙云吴之辟强园在昔胜概敌皮日休云更葺园中景应为顾辟强本朝张伯玉云于公门馆辟强园放荡襟懐水石间今莫知遗迹所在考龟蒙之诗则在唐为任晦园亭今任园亦不可考矣唐诗纪事吴门有辟强园按陆龟蒙诗吴之辟强园在昔胜槩敌前闻富修竹后说纷怪石张南史诗深竹闲园暗辟强益其地饶修竹多怪石往往见于题咏黄牛白帝已见前首注尔雅卷施草拔心不死邢昺疏卷施草一名宿葬拔其心亦不死也按离骚云朝搴毗之木兰兮夕揽中洲之宿葬王逸云草冬生不死者楚人名之曰宿葬]

赠别郑判官
窜逐勿复哀惭君问寒灰浮云本无意吹落章华台逺别泪空尽长愁心已摧二年吟泽畔顦顇几时回
[通典春秋时楚章华台在复州监利城内方舆胜覧江陵府有章华台杜预云在今南郡华容城中华容即今监利楚辞卜居云屈原既放三年不得复见渔父云屈原既放游于江潭行吟泽畔颜色顦顇形容枯槁]

黄鹤楼送孟浩然之广陵
故人西辞黄鹤楼烟花三月下扬州孤帆逺影碧山尽唯见长江天际流
[杨齐贤曰黄鹤楼以黄鹤山而名在鄂州通典广陵郡今之扬州陆放翁入蜀记太白登黄鹤楼送孟浩然诗云征帆逺映碧山尽唯见长江天际流葢帆樯映逺山尤可观非江行久不能知也]

将游衡岳过汉阳双松亭留别族弟浮屠谈皓
[通鉴地理通释衡岳在潭州衡山县西三十里衡州衡阳县北七十里有五峰曰紫葢天柱芙蓉石广禀祝融一统志双松亭在湖广汉阳府秋兴亭东册府元龟浮屠正号曰佛陀其声相近皆西方言华言译之则谓浄觉]
秦欺赵氏璧却入邯郸宫本是楚家玉还来荆山中符彩照沧溟清辉凌白虹青蝇一相点流落此时同卓絶道门秀谈玄乃支公延罗结幽居剪竹绕芳丛凉花拂户牖天籁鸣虚空忆我初来时蒲萄开景风今兹大火落秋叶黄梧桐水色梦沅湘长沙去何穷寄书访衡峤但与南飞鸿 
[史记赵惠文王时得楚和氏璧秦昭王闻之遗赵王书愿以十五城易璧赵王遣蔺相如奉璧西入秦秦王坐章台见相如相如奉璧奏秦王秦王大喜传以示美人及左右相如视秦王无意偿赵城乃前曰璧有瑕请指示王王授璧相如因持璧却立椅柱怒髪上冲冠谓秦王曰臣观大王无意偿赵王城邑故臣复取璧大王必欲急臣臣头与璧俱碎于柱矣秦王恐其破璧乃辞谢召有司按图指从此以往十五都予赵相如度秦王特以诈佯为予赵城实不可得乃谓秦王曰赵王送璧时斋戒五日今大王亦宜斋戒五日秦王遂许斋五日相如乃使其从者衣褐怀璧从径道亡归赵秦王曰今杀相如终不能得璧也而絶秦赵之欢卒廷见相如〈脱一字〉礼而归之楚人卞和得玉璞于荆山两献楚王两刖其足见四卷注礼记气如白虹天也孔颖达正义云白虹谓天之白气言玉之白气似天白气也陈子昻诗靑蝇一相点白璧遂成寃埤雅青蝇粪尤能败物虽玉犹不免所谓蝇粪点玉是也三国志管宁徳行车絶海内无偶太平广记支遁字道林本姓关氏陈留人或云河内林虑人年二十五出家每至讲肄善标宗会而章句或有所遗时为守文者所陋谢安闻而喜之曰此乃古人之相马也略其玄黄而取其骏逸于时殷浩王羲之等并一代名流皆着尘外之狎鲍照诗延萝倚峰壁吴均诗剪竹制山扉庄子汝闻地籁而未闻天籁天籁乃虚空之际自然音响易纬通卦验夏至景风至大火心星也落犹下也心星于夏月昏时当南方之位入秋则下而西流矣汉书〈脱一字〉九疑浮沅湘颜师古注沅水出牂牁湘水出零陵二水皆入江一统志湘江至沅州与沅水合曰沅湘古长沙郡秦始皇置在古荆州之域唐时之长沙已陵衡阳零陵江华桂阳邵阳连山八郡皆其地也衡山及沅湘二水俱在境中萧琛诗相思将安寄怅望南飞鸿峤音轿沅音元又音阮]

留别贾舍人至二首
[贾至见十一卷注]
其一
大梁白云起飘飖来南洲徘徊苍梧野十见罗浮秋鳌抃山海倾四溟扬洪流意欲托孤凤从之摩天逰凤苦道路难翱翔还昆丘不肯衔我去哀鸣惭不留逺客谢主人明珠难暗投拂拭倚天剑西登岳阳楼长啸万里风扫清胷中忧谁念刘越石化为绕指柔
[归藏启筮有白云出自苍梧入于大梁山海经南方苍梧之丘苍梧之渊其中有九疑山舜之所葬在长沙零陵界中郭璞注山左零陵营道县南其山九溪皆相似故云九疑古者总名其地为苍梧也葢古所称苍梧之野其地甚广凡九疑山前后数百里粤西湖南之地兼跨而有之若汉之所置苍梧郡视古之苍梧野为狭唐之所置苍梧郡视汉之苍梧郡则又狭皆祇在粤西一隅而长沙零陵非其所统矣或者据史记本纪舜崩于苍梧之野葬于江南九疑是为零陵因崩葬各纪其地疑苍梧九疑不在一处者非也舜葬于苍梧之野盖〈脱一字〉兮先已记之矣名山志罗浮山在广东増城博罗二县之境本二山也在西者为罗山在东者为浮山二山合体故总称罗浮旧记曰山髙三千六百丈周围二百七十七里旧说浮山从会稽来博于罗山故又称博罗今罗浮山上独有东方草木或云浮山乃蓬莱之一岛尧时洪水浮至依罗山而止焉二山断处有石磴相聨接状如桥梁号曰鐡桥竒禽灵卉不可胜纪楚辞鳌戴山抃王逸注鳌大龟也击手曰抃列仙传曰有巨灵之鳌背负蓬莱之山而抃沧海之中尔雅翼天问曰鳌戴山抃何以安之抃者两手相击也言鳌以首戴山傥用前两手相击则山上之仙圣何以安乎张衡思玄赋登蓬莱而容与兮鳌虽抃而不倾吕延济注言巨鳌浮蓬莱山虽抃击而不倾侧太白引此葢以喻禄山之乱也张协诗两足洒四溟李善注四溟四海也王〈脱一字〉诗鹳鹄摩天游邢昺尔雅疏昆仑山记云昆仑山一名昆丘史记明月之珠夜光之璧以暗投人于道路人无不按劔相眄者何则无因而至前也王褒诗白璧求善价明珠难暗投宋玉大言赋长剑耿耿倚天外岳阳风土记岳阳楼城西门楼也下瞰洞庭景物寛阔唐开元四年中书令张说除守此州每与才士登楼赋诗自尔名著刘越石诗何意百炼刚化为绕指柔吕延济注百錬之鐡坚刚而今可绕指自喻今破败而至柔弱也琦按贾之谪在岳阳去罗浮甚逺而太白行迹亦未尝至广惠〈脱一字〉何云徘徊苍梧野十见罗浮秋又太白旅寓岳州约计只一二年而贾之谪在至徳中召还故官在寳应初约计首尾亦不至十年之久所云十见更指何人耶恐是他人之作而误入集中者否则笔字之讹欤
其二
秋风吹胡霜凋此檐下芳折芳怨岁晚离别凄以伤谬攀青琐贤延我于此堂君为长沙客我独之夜郎劝此一杯酒岂唯道路长割珠两分赠寸心贵不忘何必儿女仁相看泪成行
[刘昭后汉书补宫合簿青琐门在南宫卫瓘注吴都赋曰青琐户边青镂也一曰天子门内有楣格再重襄青画曰琐章怀太子后汉书注青琐谓刻为琐文而以青饰之也西京赋青琐丹墀吕向注青琐窗也以青饰之吴都赋青琐丹楹刘渊林注琐户内边以青画为琐文吕延济注靑琐门窗栾刻为琐文染以青色割珠事无考曹植诗无乃儿女仁]

渡荆门送别
渡逺荆门外来从楚国游山随平野尽江入大荒流月下飞天镜云生结海楼仍怜故乡水万里送行舟
[通典荆门山后汉岑彭破田戎于此公孙述又遣将任满拒吴汉作浮桥处在今峡州宜都县西北五十里水经云江水东楚荆门虎牙之间荆门山在南上合下开若门虎牙山在北石壁危江间有白文类牙故以为名荆门虎牙二山即楚之西塞杨齐贤曰荆门军有山名荆门蜀之诸山至此不复见矣史记海旁蜃气象楼台国史补海上居人时见飞楼如缔构之状甚壮丽丁龙友曰胡元瑞谓山随平野尽江入大荒流此太白壮语也子美诗星随平野阔江入大荒流二语骨力过之予谓李是昼景杜是夜景李是行舟暂视杜是停舟细观未可槩论]

闻李太尉大举秦兵百万出征东南懦夫请缨冀申一割之用半道病还留别金陵崔侍御十九韵
[通鉴上元二年五月以李光弼为河南副元帅太尉兼侍中都统河南准南东西山南东荆南江南西浙江东西八道行营节度出镇临淮汉书遣终军使南越说其王欲令入朝比内诸侯军自请愿受长缨必羁南越王而致之阙下军遂往说越王越王聴许请举国内属后汉书班超曰昔魏绛列国大夫尚能和辑诸戎况臣奉大汉之威而无铅刀一割之用乎]
秦出天下兵蹴踏燕赵倾黄河饮马竭赤羽连天明太尉杖旄钺云骑绕彭城三军受号令千里肃雷霆函谷絶飞鸟武关拥连营意在斩巨鳌何论鲙长鲸恨无左车畧多愧鲁连生拂劔照严霜雕戈鬘胡缨愿雪会稽耻将期报恩荣半道谢病还无因东南征亚夫未见顾剧孟阻先行天夺壮士心长吁别吴京金陵遇太守倒屣欣逢迎羣公咸祖饯四座罗朝英初发临沧观醉栖征虏亭旧国见秋月长江流寒声帝车信回转河汉复纵横孤凤向西海飞鸿辞北溟因之出寥廓挥手谢公卿
[家语由愿得白羽若月赤羽若日史记师尚父左杖黄钺右把白旄以誓谢灵运诗云骑乱汉南吕向注云骑言多如云也唐之彭城郡即徐州也隶河南道旧唐书李光弼拜太尉充河南淮南山南东道荆南等副元帅侍中如故出镇临淮史朝义乗邙山之胜冦申光等十三州自领精骑围李岑于宋州将士皆惧请南保扬州光弼径赴徐州以镇之遣田神功击败之浙东贼首袁晁攻剽郡县浙东大乱光弼分兵除讨克定江左人心乃安光弼未至河南也田神功平刘展后〈脱一字〉〈脱一字〉于扬府尚衡殷仲卿相攻于兖郓来瑱旅距于襄阳朝廷患之及光弼轻骑至徐州史朝义退走神功遽归河南尚〈脱一字〉殷仲郷来瑱皆惧其威名相继赴阙又云光弼御军严肃天下服其威名每申号令诸将不敢仰视元和郡县志函谷故城在陜州灵寳县南十里秦函关城汉弘农县也西征记曰函谷关城路在谷中深险如函故以为名其中劣通行路东西四十里絶岸壁立岩上柏林阴映谷中殆不见日关去长安四百里日入则闭鸡鸣则开秦法也东自殽山西至潼津通名函谷号曰天险所谓秦得百二也史记集解应劭曰武关秦南〈脱一字〉通南阳文颖曰武关在析西百七十里弘襄界太平寰宇记武关在商州商洛县东南九十里春秋时少习也左氏传曰将通于少习以聴命注少习商县武关是也三国志树栅连营七百余里史记赵王成安君陈余闻汉且袭之也聚兵井陉口号称二十万广武君李左车说成安君曰愿足下〈亻段〉臣竒兵三万人从间路絶其辎重足下深沟髙垒坚营勿与战不至二十日而两将之头可致于戏下成安君不聴韩信引兵出井陉口斩成安君泜水上禽赵王歇信乃令军中毋杀广武君有能生得者购千金于是有缚广武君而致戏下者信乃解其缚东乡坐西乡对师事之鲁连事见二卷注图语穆公横雕戈出见使者韦昭注雕镂也戈戟也庄子说劔篇垂冠缦胡之缨司马彪曰缦胡之缨谓粗缨无文理也会稽耻见十卷注亚夫剧孟事见三卷注杨齐贤曰吴京建康也十六国春秋宋繇每闻儒士在门常倒屣出迎停寝政事引谈经籍汉书丞相为祖道颜师古注祖者送行之祭因宴饮焉左传郑六卿饯宣子于郊杜预注饯送行饮酒也太平寰宇记临沧观在劳劳山上有亭七间名曰新亭吴所筑宋改为临沧观周顗与王导等当春日登之会宴顗曰风景不殊举目有江山之异即此处也谓之劳劳亭古送别之所胡三省曰临沧观在江寜县南十五里世说注丹阳记曰征虏亭太安中征虏将军谢石立此亭因以为名胡三省通鉴注征虏亭在方山南自玄武湖头大路北出至征虏亭史记斗为帝车运于中央临制四方晋书斗为帝车取乎运动之义也魏文帝诗天汉回西流三五正纵横汉书焦明已翔于寥〈脱一字〉颜师古注寥廓天上寛广之处]

别韦少府
西出苍龙门南登白鹿原欲寻商山皓犹恋汉皇恩水国逺行迈仙经深讨论洗心句溪月清耳敬亭猿筑室在人境闭关无世諠多君枉髙驾赠我以微言交乃意气合道因风雅存别离有相思瑶瑟与金樽
[史记集解关中记曰东有苍龙阙北有玄武阙吴均诗已蔽苍龙门元和郡县志白鹿原在京兆府万年县东二十里亦谓之霸上汉文帝葬其上谓之霸陵王仲宣诗曰南登霸陵岸回首望长安即此也太平寰宇记白鹿原在蓝田县西六里按三秦记云周平王东迁之后有白鹿游此原是以得名长安志白鹿原在万年县东南二十里自蓝田县界至浐水川尽东西一十五里南接终南北至灞川尽南北一十里亦谓之灞上雍録白鹿原者自南山分支而下行乎蓝田县以及汉城之东古志云原接南山西北入万年界抵浐水其东西可十五里南北可二十里也商山四皓见四卷注江南通志句溪在宁国府城东五里溪流回曲形如句字源出笼丛天目诸山东北流二百余里合众流入江李白诗洗心句溪月葢谓其清也隋书宣城郡宣城县有敬亭山陶潜诗结庐在人境而无车马喧章怀太子后汉书注多重也汉书仲尼没而微言絶江淹诗瑶瑟讵能阙]

南陵别儿童入京
白酒新熟山中归黄鸡啄黍秋正肥呼童烹鸡酌白酒儿女嬉笑牵人衣髙歌取醉欲自慰起舞落日争光辉逰说万乗苦不早着鞭跨马涉逺道会稽愚妇轻买臣余亦辞家西入秦仰天大笑出门去我辈岂是蓬蒿人
[陶潜诗归去来山中山中酒应熟诗小雅无啄我黍汉书朱买臣家贫好读书不治产业常刈薪樵卖以给食担束薪行且诵书其妻亦负担相随数止买臣毋歌讴道中买臣愈益疾歌妻羞之求去买臣笑曰我年五十当富贵今已四十余矣汝苦日久待我富贵报汝功妻恚怒曰如公等终饿死沟中耳何能富贵买臣不能留即聴去史记淳于髠仰天大笑冠缨索絶]

别山僧
何处名僧到水西乗舟弄月宿泾溪平明别我上山去手携金策踏云梯腾身转觉三天近举足回看万岭低谑浪肯居支遁下风流还与逺公齐此度别离何日见相思一夜暝猿啼
[江南通志水西山在宁国府泾县西五里林壑邃密下临泾溪旧建寳胜崇庆白云三寺浮屠对峙楼间参差碧山浮烟咫尺万状晋葛洪刘遗民唐李白杜牧之皆常游憩于此寳胜寺即水西寺白云寺即水西首寺崇庆寺即天宫水西寺也泾溪在泾县西南一里下流至芜湖入江孙绰天台山赋振金策之铃铃李善注金策锡杖也云梯谓山中磴道梯之而上如入云中故曰云梯法苑珠林沙门支遁字道林陈留人也神宇隽发为老释风流之宗神僧传释慧逺本姓贾氏雁门楼烦人也少为诸生博综六经尤善老庄性度弘伟风鉴朗拔虽宿儒英逹莫不服其深致后闻沙门释道安讲波若经豁然而悟投簪落〈脱一字〉委命受业既入乎道厉然不羣常欲总摄纲维以大法为己任唐诗品彚云七言排律唐人不多见如太白别仙僧髙适宿田家等作虽聨对精密而律调未纯终是古诗体段]

赠别王山人归布山
王子析道论微言破秋毫还归布山隠兴入天云髙尔去安可迟瑶草恐衰歇我心亦怀归屡梦松上月傲然遂独往长啸开岩扉林壑久已芜石道生蔷薇愿言弄笙鹤岁晚来相依
[三国志注管辂别传曰何尚书神明精微言皆巧妙巧妙之至殆破秋毫孙绰太尉庾亮碑微言散于秋毫玄风畅乎徳音诗小雅岂不怀归]

江夏别宋之悌
楚水清若空遥将碧海通人分千里外兴在一杯中谷鸟吟晴日江猿啸晚风平生不下泪于此泣无穷
[刘桢诗烟峯晦如昼寒水清若空陆放翁入蜀记自鹦鹉洲以南为汉水水色澄澈可鉴太白云楚水清若空葢言此也]

李太白诗集注卷十五



凤尾竹客手录李太白诗集注卷十六
钱塘王琦撰

南阳送客斗酒勿为薄寸心贵不忘坐惜故人去偏令游子伤离颜怨芳草春思结垂杨挥手再三别临岐空断膓
[古诗斗酒相娱乐聊厚不为薄谢眺诗坐惜红妆变刘铄诗挥手从此辞张铣注挥手举手辞别也]

送张舍人之江东
张翰江东去正值秋风时天清一鴈逺海阔孤帆迟白日行欲暮沧波杳难期吴洲如见月千里幸相思
[晋书张翰为大司马东曺掾因见秋风起乃思吴中菰菜莼羮鲈鱼脍曰人生贵得适意何能羁宦数千里以要名爵乎遂命驾而归杨素诗千里悲无驾一见杳难期颜延年诗振楫发吴洲谢庄月赋隔千里兮共明月]

送王屋山人魏万还王屋
[唐诗纪事魏万后名颢上元初登第始见李白于广陵白曰尔后必着大名于天下无忘老夫与明月奴因尽出其文命颢集之详见三十一卷魏颢序中]
王屋山人魏万云自嵩宋沿吴相访数千里不遇乗兴游台越经永嘉观谢公石门后于广陵相见美其爱文好古浪迹方外因述其行而赠是诗
[萧本作面一作见王屋山人魏万云自嵩歴兖游梁入吴计程三千里相访不遇因下江东寻诸名山徃复百越后于广陵一面遂乗兴共过金陵此公爱竒好古独往物表因述其行李遂有此作]
仙人东方生浩荡弄云海沛然乗天游独徃失所在魏侯继大名本家聊摄城卷舒入元化迹与古贤并十三弄文史挥笔如振绮辩折田巴生心齐鲁连子西渉清洛源颇惊人世喧采秀卧王屋因窥洞天门
[以上美万之爱文好古而隠居王屋之事汉武内传东方朔一旦乗龙飞去同时众人见从西北上冉冉仰望良乆大雾覆之不知所适左传晋侯赐毕万魏以为大夫卜偃曰毕万之后必大万盈数也魏大名也以是始赏天启之矣又左传聊摄以东姑尤以西杜预注聊摄齐西界也平原聊城县东北有摄城路史聊摄故博平是今聊城东北三十里有故摄城或以聊摄为一城误一统志聊城在东昌府城西北十五里摄城在博平县西南二十里太平御覧鲁连子曰齐之辩士田巴辩于徂丘议于稷下毁五帝罪三王訾五伯离坚白合同异一日而服千人有徐劫者其弟子曰鲁连谓徐劫曰臣愿得当田子使之不敢复谈徐劫言之田巴曰走弟子年十二耳然千里驹也愿得侍议于前可乎田巴曰可于是鲁连徃见曰臣闻堂上之粪不除郊草不芸白矢交前不救流矢何者急者不救缓者非务今楚军南阳赵伐髙唐燕人十万之众在聊城而不去国亡在旦暮先生将奈何田巴曰无可奈何鲁连曰危不能为安亡不能为存则无贵学士矣今臣将罢南阳之师还髙唐之兵却聊城之众所贵谈说者为若此也若不能者如先生之言有似枭鸣出声而人皆恶之愿先生勿复谈也田巴曰谨受教明日见徐劫曰先生之驹乃飞兔騕〈上马下衣>也岂特千里哉于是杜口易业终身不复谈潘岳藉田赋清洛浊渠引流激水史记正义括地志曰洛水出商州洛南县西冢岭山东北流入河楚词采三秀兮山间王逸注三秀谓芝草也元和郡县志王屋山在河南府王屋县北十五里周围一百三十里髙三十里尚书禹贡底柱析城至于王屋是也太平寰宇记王屋山在泽州阳城县南五十里仙经云王屋山有仙宫洞天广三千里号小有清虚洞天山髙八千丈广数百里太行析山为佐命中条古钟为辅翼三十六洞小有为羣洞之尊四十九山王屋为重山之最实不死之灵乡真人之洞境也名山洞天福地记王屋洞周围一万里名小有清虚之天在东都]
朅来游嵩峰羽客何双双朝携月光子暮宿玉女窻鬼谷上窈窕龙潭下奔潨东浮汴河水访我三千里逸兴满吴云飘飖浙江汜挥手杭越间樟亭望潮还涛卷海门石云
[横天际山白马走素车雷奔骇心颜缪本作雪以上叙其自嵩宋沿吴相访之事大人赋回车朅来兮絶道不周通雅朅来何来也元和郡县志嵩髙山在河南府登封县北八里亦名方外山东曰太室西曰少室嵩髙其总名即中岳也山髙二十里周围一百三十里艺文类聚仙经云嵩髙山东南大岩下石孔方圆一丈四方北入五六里有大室髙三十余丈周围三百歩自然明烛相见如日月无异中有十六仙人云月光童子常在天台时亦徃来此中人非有道不得望见五色线图经云嵩山有玉女窗汉武帝于窗中见玉女谢綘游嵩山书云进窥玉女窗捣衣白石诚异窗则亡是玉女窗在宋时巳无之矣元和郡县志鬼谷在河南府告成县北五里即六国时鬼谷先生所居也一统志鬼谷在河南府登封县北五里史记蘓秦洛阳人师事于齐而习于鬼谷即此史记集解徐广曰颍川阳城有鬼谷尉迟汾状嵩髙灵胜诗自注九龙潭在寺侧崇崖对耸壁立千仞九曲分蓄〈脱一字〉黒不测一统志龙潭在登封县东二十五里嵩顶之东九潭相接其深莫测登封县志九龙潭在太室东岩山巅有水流下激冲成潭盈坎而出复作一潭共有九潭逓相灌输水色洞黒其深无际崖〈上山下鄂字去阝〉险峻波涛怒激登临者至此輙凛然生畏焉有石记戒人游龙潭者勿语笑以黩龙神神怒则有雷恐毛苌诗传潨水会也说文小水入大水曰潨玉海汴河葢古莨荡渠也首受黄河水隋开浚以通江淮漕运兼引汴水亦曰通济渠一统志汴河源出荥阳县大周山合束溹须郑四水东南至中牟县北入于黄河聂心汤钱塘县志钱塘江在县之东南本名浙江虞喜云潮水投浙江下折而曲一云江有反涛水势折归故云浙江卢肇曰浙者折也葢取其潮出海屈折而倒流也一名折河山海经云禹治水至于折河又名曲江枚乗七发曰观涛于广陵之曲江今名钱塘江其源发黟县曲折而东以入于海潮水昼夜再上奔腾冲撃声撼地轴陆机诗愿假归鸿翼翻飞浙江汜挥手以手指画也杭谓杭州余杭郡古时为越国西境越谓越州会稽郡古时为越国都城二郡中隔浙江江之北为杭州江之南为越州咸淳临安志樟亭驿晏公舆地志云在钱塘县旧治之南五里今为浙江亭西溪丛语浙江夹岸有山南曰龛北曰赭二山相对谓之海门岸狭势逼涌而为涛枚乘七发观涛于广陵之曲江其始起也淋淋焉若白鹭之下翔其少进也浩浩溰溰如素车白马帷葢之张陵赤岸篲扶桑横奔似雷行潨音丛]
遥闻会稽美一弄耶溪水万壑与千岩峥嵘镜湖里秀色不可名清辉满江城人游月边去舟在空中行此中久延伫入剡寻王许笑读曹娥碑沉吟黄绢语天台连四明日入向国清五峰转月色百里行松声灵溪恣沿越华顶殊超忽石梁横青天侧足履半月
[以上叙其乗兴游台越之事太平寰宇记若耶溪在越州会稽县东南二十八里世说顾长康从会稽还人问山川之美顾云千岩竞秀万壑争流草木蒙笼其上若云兴霞蔚施宿会稽志镜湖在会稽县东二里故南湖也一名长湖又名太湖通典云东汉永和五年太守马臻始筑塘立湖周三百一十里溉田九千余顷人获其利王逸少有云山阴路上行如在镜中游镜湖之得名以此舆地志云山阴南湖萦帯郊郭白水翠岩互相暎发若镜若图延伫迁延企望之意楚辞延伫乎吾将返元和郡县志剡县西北去越州一百八十五里晋书会稽有佳山水名士多居之孙绰李充许询支遁等皆以文义冠世并筑室东土与王羲之同好太平寰宇记曺娥碑地志云余姚有孝女曺娥父泝涛而死娥年十四号痛入水因抱父尸出而死县令度尚使门生邯郸子礼为碑文后蔡邕过读碑乃题八字曰黄绢幼妇外孙虀臼此碑今在上虞县水濵世说魏武尝过曺娥碑下杨修从碑背上见题作黄绢幼妇外孙虀臼八字魏武谓修曰解否答曰解魏武曰卿未可言待我思之行三十里魏武乃曰吾已得令修别记所知修曰黄绢色丝也于字为絶幼妇少女也于字为妙外孙女子也于字为好虀臼受辛也于字为辞所谓絶妙好辞也魏武亦记之与修同太平寰宇记天台山在台州西一百一十里临海记云天台山超然秀出山有八重视之如一凡髙一万八千丈周围八百里又有飞泉悬流十仞似布登真隠诀注云此山在桐柏山后四明山东南三百里启蒙记注云天台山去天不逺路经油溪水深险清泠前有石桥路径不盈尺长数十丈下临絶冥之涧惟忘其身然后能跻跻者梯岩壁援萝葛之茎度得平路见天台山蔚然绮秀列双岭于青霄上有琼楼玉阙天堂碧林醴泉仙物毕具也晋隠士帛道猷得过之获醴泉紫芝灵药今石桥名相山又道书所谓玉堂天台山其山八重视之如一中有金庭不死之乡许迈与王逸少书云自山阴至临海多有金庭玉堂仙人芝草也四明山在越州余姚县西南一百里会稽记云县南有四明山髙峰轶云连岫蔽日孙绰天台赋序云渉海则有方丈蓬莱登陆则有四明天台寕波府志四明山发自天台屹峙于郡治之坤隅上有二百八十峰绵亘明越台三州之境为三十六洞天之一九域志景徳寺旧名国清寺隋焬帝在藩日为智顗禅师所建唐会昌五年废大中五年再建栁公权书额时以齐州灵岩荆州玉泉润州栖霞台州国清为四絶天台山志国清寺在天台县北十里旧名天台寺昔智者大师初入天台游歴山水宿石桥有一老僧谓之曰仁者若欲造寺山下有皇太子寺基舍以仰给智者曰正如今日草舍尚难当于何时能办此寺老僧曰今非其时三国成一大势力人能起此寺寺若成国即清当呼为国清寺后将灭时复标杙山下又画殿堂为图以作様式后晋王命司马王弘依圗造寺髙厂秀丽方之释宫呼为国清寺五峰在国清寺侧其峰有五正北曰八桂东北曰灵禽东南曰祥云西南曰灵芝西北曰映霞前有双涧合流南注大溪凿字岩在县北三里岩上有万松径三字相传昔时由岩至国清寺大松成列今无矣灵溪在县北十五里福圣观前今县东三十里亦有灵溪葢其名适类也孙绰赋云过灵溪而一濯疏烦想于心胸华顶峰在县东北六十里乃天台第八重最髙处髙一万八千丈周围一百里少晴多晦夏有积雪中有黄金洞石色光明登降魔塔东望沧海弥漫无际号望海尖可观日之出没下瞰众山如龙虎蟠踞旗鼓布列之状草木薫郁殆非人世天台九峰崒嵂犹如莲花此为华心之顶故名华顶鲍照诗明涧子沿越飞萝子系牵王屮头佗寺碑文东望平皋千里超忽吕向注超忽远貎侧足者言石桥险狭仅可侧足而行半月喻石桥弯环之状]
眷然思永嘉不惮海路赊挂席歴海峤回瞻赤城霞赤城渐微没孤屿前峣兀水续万古流亭空千霜月缙云川谷难石门最可观瀑布挂北斗莫穷此水端喷壁洒素雪空蒙生昼寒却思恶溪去宁惧恶溪恶咆哮七十滩水石相喷薄路创李北海岩开谢康乐松风和猿声搜索连洞壑径出梅花桥双溪纳归潮落帆金华岸赤松若可招沈约八咏楼城西孤岧嶤岧嶤四荒外旷望羣川会云卷天地开波连浙西大乱流新安口北指严光瀬钓台碧云中邈与苍岭对 
[以上叙其自台州泛海至永嘉徧游缙云金华诸名胜之事唐之永嘉郡即温州也隶江南东道谢灵运诗挂席拾海月太平寰宇记赤城山在天台县北六里孔灵符会稽记云赤城山土色皆赤状似云霞登真隠诀云此山下有洞在三十六小洞天数其山是赤城丹洞周回三百里名上玉清平天也孙绰天台赋云赤城霞起以建标瀑布飞流而界道又述异记云赤城山一峯特髙可三百丈丹壁烁日一统志孤屿山在温州府城北有东西二峯峰上各有塔薛方山浙江通志永嘉县北曰孤屿山在永宁江中东西两峰相峙唐之缙云郡即处州也隶江南东道太平寰宇记处州缙云县有缙云山名山记云孤石干云髙可三百丈黄帝炼丹于此郡国志云缙云有瀑布日照如晴虹风吹如细雨即此山方舆胜覧石门洞在处州青田县西七十五里两峰壁立髙数十丈相对如门因名有瀑布直泻至天壁凡三百尺自天壁飞洒至下潭凡四百尺有亭曰喷雪道书载青田山元鹤洞天即此薛方山浙江通志处州青田县有石门山在石葢山之西十里两峰对峙如门中有洞曰石门洞道书所谓元鹤洞天乃三十六洞天之第三十也西南髙谷有瀑布泉自上潭奔流至天壁三十余丈自天壁至下潭四十余丈旧在榛莽间至刘宋时永嘉守谢灵运性好游覧始觅此洞说文蒙微雨也元和郡县志处州丽水县有丽水本名恶溪以其湍流岨崄九十里间五十九瀬名为大恶开皇中改为丽水皇朝因之以为县名太平寰宇记恶溪出处州丽水县东北大瓮山西南二百一十五里至括州城下谢灵运与从弟惠连书云出恶溪至大江水清如镜舆地志云恶溪道间九十里而有五十九瀬两岸连云髙岩壁立诸书皆云五十九滩而此云七十滩所未详也太白自注李公邕昔为括州开此岭路唐书李邕传开元二十三年起为括州刺史后歴淄滑二州刺史上计京师出为汲郡北海太守时称李北海又太白自注恶溪有谢康乐题诗处方舆胜覧谢公岩在好溪上亦名康乐岩一统志谢公岩在缙云县南十里一名康乐岩谢灵运游宴之地王褒洞箫赋玄猿悲啸搜索乎其间李善注捜索徃来貌梅花桥今无考当在梅花溪之上薛方山浙江通志金华县东石碕岩髙十余丈俯瞰大溪岩下有洞曰梅花洞又名梅花溪双溪在金华县南一曰东港一曰南港东港之源出东阳之大盆山过义乌合众流西行入县境又合杭慈溪白溪东溪西溪坦溪玉泉溪赤松溪之水经马铺岭石碕岩下与南港会南港之源出缙云之黄碧山过永康武义入县境又合松溪梅溪之水经屏山西北行与东港会于城下故曰双溪又名〈脱一字〉溪西行受白沙溪桐溪盘溪之水入于兰溪会衢水北折于桐江同新安之水东流于浙江放于海元和郡县志金华山在婺州金华县北二十里赤松子得道处太平寰宇记金华县有赤松涧赤松子游金华山以火自烧而化故山上有赤松之祠涧自山而出故曰赤松涧薛方山浙江通志金华县北有赤松山相传黄初平叱石成羊处初平号赤松故山以是名后人为之立祠名赤松宫一统志八咏楼在金华府治西南隅南齐太守沈约建有登台望秋月会圃临春风秋至愍衰草寒来悲落桐夕行闻夜鹤晨征听晓鸿解佩去朝市被褐守山东八咏诗金华府志南齐隆昌元年沈约以吏部郎岀为东阳太守题八诗于楼琦按自太白诗外崔颢有题沈隐侯八咏楼诗及严维明月双溪水清风八咏楼之句八咏之名葢不始于宋矣庄子南溟者天池也通志新安江一名清溪岀徽州自歙经淳安县界至严州府城南东入浙江富春山在严州桐庐县西三十五里一名严陵山清丽竒絶号锦峰绣岭前临大江乃汉严子陵钓处也人称为严陵瀬有东西二钓台各髙数百丈西征记云自桐君而西羣山蜿蜒如两蛇对走于平野之上三江之水并流于其间惊波间驰秀壁双峙上有严子陵钓台孤峰特操耸立千仭奔走名利汩没尘埃者一过其下清风袭人毛髪竖立使人有遗世独立之意又西曰七里滩太平寰宇记严子陵钓台在桐庐县南大江侧坛下连七里瀬按东观汉记云光武与子陵友旧及登位望之陵隠于孤亭山垂钓为业时知天文者奏毎日出常有客星同流帝曰严子陵耳访得之陵不受封今郡有台并坛亦谓严陵瀬一统志钓台在严州府城东五十里东西二台各髙数百丈汉严子陵垂钓处避暑録话严陵滩东西二钓台各在山巅与滩不相及突然石出峰外畧如台上平可坐数十人因以名耳薛方山浙江通志苍岭在台州仙居县西北九十里髙五千丈周回八十里界于缙云重冈复径随势髙下其险峭峻絶为东浙之最行者病焉又云处州缙云县有括苍山一名苍岭图经载十六洞天括苍为第十名成徳隠真洞天周三百里东跨仙居南控临海吴录云括苍山登之俯视雷雨髙一万六千丈棠溪赤溪管溪三水分流环遶其下屿音序]
稍稍来吴都徘徊上姑苏烟绵横九疑漭荡见五湖目极心更逺悲歌但长吁回桡楚江濵挥策扬子津身着日本裘昂藏出风尘五月造我语知非佁儗人相逢乐无限水石日在眼徒干五诸侯不致百金产吾友扬子云弦歌播清芬虽为江宁宰好与山公羣乗兴但一行且知我爱君
[以上叙其自姑苏至广陵相见之事刘渊林三都赋注吴都者苏州是也通典苏州春秋吴国之都也自阖闾后并都于此艺文类聚吴地记曰吴王阖闾十一年起台于姑蘓山因山为名西南去国三十五里春夏游焉后夫差复髙而饰之越伐吴遂见焚太史公云余登姑苏望五湖五湖去此台二十余里吴地记姑蘓台在吴县西南三十五里阖闾造经营九年始成其台髙三百丈望见三百里外作九曲路以登之宋范至能曰与客登蘓台山顶正平有坳堂藓石可列坐相传为吴故宫闲台别馆其前湖光接松陵独见孤塔之尖少北点墨一螺为昆山其后西山竞秀攒青丛碧与洞庭林屋相宾大约目力踰百里具登髙临逺之胜按登姑蘓以望五湖自是实景若九疑远在湖广南垂相去数千里岂目力所能及或者设为想象之辞耳否则是其所望见之山其时亦有冒九疑之名者因指而入咏亦未可定陆羽慧山寺记曰慧山古华山也顾欢吴地记云在吴城西北一百里其山有九陇俗谓之九陇山或曰九龙山或曰鬬龙山九龙者言山陇之形若苍虬缥螭合沓然鬬龙者相传隋大业末山上有龙鬬六十日因名此山当太湖之西北隅萦竦四十余里惟中峰有丛篁灌木余尽古石嵌崪而巳凡烟岚所集发于萝薜今石山横亘浓翠可掬周柱史伯阳谓之神山岂虚言哉九疑或是指此耳江南通志五湖在吴郡西南三十余里禹贡谓之震泽周礼谓之具区左氏谓之笠泽史记谓之五湖今之太湖也其大三万六千顷东西二百余里南北一百二十里延袤五百余里湖中有七十二山跨蘓湖常三州北有百渎纳建康常润数郡之水南有诸溇纳宣歙临安苕霅诸溪之水东南巨浸无大于此广韵桡楫也韵会棹之短者吴越人呼为桡江南通志扬子津在扬州府城南十五里一名扬子渡唐髙宗永淳间扬子县也旧时建康有四津横江为建康之西津扬子为建康之东津太白自注裘则朝卿所赠日本布为之朝卿事详见后二十五卷注史记正义倭国武皇后改曰日本国在百济国隔海依岛而居凡百余小国太平寰宇记倭有名日本自云国在日边因以为称葢恶旧名也陆机周孝侯碑昻藏僚采之上五月虽纪时节亦是暗用披裘公事耳广韵佁儗不前也儓儗痴貌韵会佁儗固滞貌田汝成曰言人进退不果曰佁儗扬子云谓杨利物太白有江宁宰杨利物画赞即是此人陆机文赋诵先人之清芬世说山季伦为荆州时出酣畅人为之歌曰山公时一醉径造髙阳池日暮倒载归酩酊无所知复能乗骏马倒着白接〈上四下离〉举手问葛强何如并州儿桡音饶佁儗音炽义儓儗音贷碍]
君来几何时仙台应有期东窗绿玉树定长三五枝至今天坛人当笑尔归迟我苦惜逺别茫然使心悲黄河若不断白首长相思
[以上叙其还山而相别也一统志天坛山在懐庆府济源县西一百二十里王屋山北山峯突兀其东曰日精西曰月华絶顶有石坛名清虚小有洞天旦有五色影夜有仙灯按天坛山即王屋山中之一峰也黄河若不断白首长相思此是倒装句法谓白首相思若黄河之水絶无断絶时耳]

送当涂赵少府赴长芦
[唐时有二长芦一是长芦县隶河北道之沧州一是长芦镇在淮南道扬州之六合县南二十五里陆放翁入蜀记曰发真州过瓜歩山望长芦寺楼墖重复江面渺弥无际殊可畏李太白诗云维舟至长芦目送烟云髙是也则谓是六合之长芦也]
我来扬都市送客回轻舠因夸楚太子便覩广陵涛仙尉赵家玉英风凌四豪维舟至长芦目送烟云髙揺扇对酒楼持袂把蟹螯前途傥相思登岳一长谣
[唐书地利志扬州广陵郡隶淮南道广韵舠小船也枚乗七发楚太子有疾吴客徃问之客曰将以八月之望与诸侯远方交游兄弟并徃观涛乎广陵之曲江陶弘景瘗鹤铭丹阳仙尉江阴真宰汉梅福为南昌尉人传以为仙去称尉曰仙尉本此汉书以信陵平原孟尝春申四君为四豪详见十二卷注世说毕茂世云一手持蟹螯一手持酒杯拍浮酒池中便足了一生赵景真与嵇茂齐书昔李叟入秦及闗而叹梁生适越登岳长谣夫以嘉遁之举犹懐恋恨况乎不得巳者哉李善注老子之叹不为入秦梁鸿长謡不由适越且复以至郊为及闗升邙为登岳斯葢取意而畧文也太白引用取义又异于此可窥古人用事之法]

送友人寻越中山水
闻道稽山去偏宜谢客才千岩泉洒落万壑树萦回东海横秦望西陵遶越台湖清霜镜晓涛白雪山来八月枚乗笔三吴张翰杯此中多逸兴早晚向天台
[晋书夏统传先公惟寓稽山朝会万国周书齐宪王传兴稽山之会总盟津之师称会稽山为稽山本此锺嵘诗品钱塘杜明师夜梦东南有人来入其馆是夕谢灵运生于会稽旬日而谢玄亡家以子孙难得送灵运于杜治养之十五方还都故名客儿世说顾长康从会稽还人问山川之美顾曰千岩竞秀万壑争流鲍照诗千岩盛阻积万壑势萦回水经注秦望山在州城正南为众峰之杰陟境便见史记云秦始皇登之以望南海自平地以取山顶七里悬磴孤危径路险絶攀萝扪葛然后能升山上无草木当由地迥多风所致施宿会稽志秦望山在会稽县东南四十里旧经云众岭最髙者水经注浙江又径固陵城北昔范蠡筑城于浙江之濵言可以固守谓之固陵今之西陵也有西陵湖亦谓之西城湖湖西有湖城山东有夏架山湖水上承妖皋溪而下注浙江嘉泰会稽志西陵城在萧山县西一十二里方舆胜览西兴渡在萧山县西十二里本名西陵吴越武肃王以非吉语改曰西兴述异记勾践延四方之士作台于外而馆之今会稽山有越王台一统志越王台旧在种山东北越王勾践登眺之所宋汪纲复建在山之西麓太平御览王羲之云每行山阴道上如镜中游王献之望镜湖澄澈清流泻注乃云山川之美使人应接不暇八月枚乗笔用七发中八月观涛事已见前首注晋书张翰吴郡吴人也任心自适不求当世曰使我有身后名不如实时一杯酒]

送族弟凝之滁求婚崔氏
与尔情不浅忘筌巳得鱼玉台挂寳镜持此意何如坦腹东床下由来志气疎遥知向前路掷果定盈车
[唐时滁州隶淮南道筌与荃同庄子荃者所以在鱼得鱼而忘荃蹄者所以在兔得兔而忘蹄言者所以在意得意而忘言吾安得夫忘言之人而与之言哉陆徳明注荃七全反崔音孙香草也可以饵鱼或云积柴水中使鱼依而食焉一云鱼笱也世说温公丧妇从姑刘氏家值乱离散唯有一女甚有姿慧姑以属公觅婚公宻有自婚意荅曰佳婿难得但如峤比云何姑曰丧乱之余乞粗存活便足慰吾余年何敢希汝比却后少日公报姑曰巳觅得婚处门第粗可婿身名宦尽不减峤因下玉镜台一枚姑大喜既婚交礼女以手披纱扇拊掌笑曰我固疑是老奴玉镜台是公为刘越石长史北征刘聪所得晋书太尉郄鉴使门生求女壻于王导导令就东厢徧观子弟门生归谓鉴曰王氏诸少并佳然闻信至咸自矜持惟一人在东床坦腹食独若不闻鉴曰此正佳壻耳访之乃羲之也遂以女妻之世说注语林曰潘安仁至美每行老妪以果掷之蒲车筌音诠]

送友人游梅湖
送君游梅湖应见梅花发有使寄我来无令红芳歇暂行新林浦定醉金陵月莫惜一雁书音尘坐胡越
[初学记始兴有梅湖北堂书钞地里志云梅湖者昔有梅筏沉于此湖有时浮出至春则开花流满湖矣玩诗内新林浦金陵月之句此地当与金陵相近太平御览荆州记曰陆凯与范蔚宗善自江南寄梅花一枝诣长安与范并赠诗曰折梅逢驿使寄与陇头人江南无所有聊赠一枝春胡三省通鉴注新林浦去今建康城二十里西値白鹭洲诗人用雁书悉本汉书苏武传中诳匃奴事非实有其事也胡越者胡在北越在南以喻间隔而不相闻之意]

送崔十二游天竺寺
[咸淳临安志天竺寺者余杭之胜刹也飞来峰者武林之竒巘也晋时梵僧慧理指此山乃灵鹫之一小岭不知何年飞来至此挂锡置院初曰翻经隋开皇中法师真观广之改为天竺寺按杭州天竺寺有三上天竺寺创自石晋天福间道翊禅师得异木刻以为大士像吴越忠懿王即其地创佛庐奉之号天竺观音看经院者是也中天竺寺创自宋太平兴国元年吴越王即寳掌禅师道场旧趾改建号崇寿院者是也下天竺寺创自隋开皇中真观法师即慧理之翻经院改建号南天竺寺者是也上中二寺皆唐以后所建其始亦无天竺寺之名唐之天竺寺乃今之下天竺也]
还闻天竺寺梦想懐东越每年海树霜桂子落秋月送君游此地巳属流芳歇待我来岁行相随浮溟渤
[杭州春秋时为越地而在东方故曰东越与史汉称东瓯为东越者不同咸淳临安志旧俗所传月坠桂子惟天竺素有之唐天寳中寺前一子成树今月桂峰在焉刺史白居易诗云宿因月桂落醉为梅榴开注云天竺尝有月中桂子落又东城桂诗云子堕本从天竺寺根盘今在阖闾城注云旧说杭州天竺寺每岁秋中有月桂子坠又刺史卢公辅诗云逺客偏求月桂子老僧不志石莲花刘铄诗屡见流芳歇鲍照诗穿池类溟渤溟溟海渤渤海也]

送杨山人归天台
客有思天台东行路超忽涛落浙江秋沙明浦阳月今游方厌楚昨梦先归越且尽秉烛欢无辞凌晨发我家小阮贤剖竹赤城边诗人多见重官烛未曽然兴引登山屐情催泛海船石桥如可度携手弄云烟
[王屮头陀寺碑文东望平皋千里超忽吕向注超忽逺貌元和郡县志浙江在杭州钱塘县南一十二里庄子云浙河即谓浙江葢取其曲折为名江涛每日昼夜再上尝以月十日二十五日最小月三日十八日最大小则水渐涨不过数尺大则涛涌髙至数丈每年八月十八日数百里士女共观舟人渔子泝涛触浪谓之弄涛浦阳江在婺州浦阳县西北四十里出桑溪山岭东入越州诸暨县施宿会稽志浦阳江源出婺州浦阳北流一百二十里入诸暨县溪又东北流由峡山直入临浦湾以至海俗名小江一名钱清江古诗昼短苦夜长何不秉烛游小阮谓阮籍之侄阮咸也后人谓侄曰小阮本此谢灵运诗剖竹守沧海太平寰宇记赤城山在台州天台县北六里文献通考唐李嘉佑别名从一赵州人天寳七年进士为秘书正字袁台二州刺史善为诗绮靡婉丽有齐梁之风时以比吴均何逊云唐诗纪事李嘉佑上元中尝为台州刺史大歴间刺袁州与严维刘长卿冷朝阳友善嘉佑有送从叔阳氷寄从弟纾及侄端诗葢三子之族也艺文类聚谢承后汉书曰巴祗为扬州刺史与客坐暗暝之中不燃官烛太平御览会稽典录曰陈修字奉迁乌伤人也为豫章太守修性清洁履约恭俭十日一炊不然官烛南史谢灵运寻山陟岭必造幽峻登蹑尝着木屐上山则去其前齿下山则去其后齿晋书谢安尝与孙绰等泛海风起浪涌诸人并惧安吟啸自若舟人以安为悦犹去不止风转急安徐曰如此将无归耶舟人承言即回众咸服其雅量法苑珠林天台悬崖峻峙峰岭切天古老相传云上有徃时精舍得道者居之虽有石桥跨涧而横石断人且莓苔青滑自终古以来无得至者]

送温处士归黄山白鹅峰旧居
[方舆胜览黄山旧名黟山在徽州歙县西北一百二十八里髙一千一百八十仞郡志其山有摩天戛日之髙宣歙池饶江等州山并是此山之支脉矣诸峰有如削成烟岚无际雷雨在下其霞城洞室岩窦瀑泉则无峰不有信灵仙之窟宅山势西北中坼望之类太华山有峯三十六其水源亦三十六溪二十四洞十有二岩八水流而下合扬之水为浙江之源第四峯有泉沸如汤常涌朱砂世传黄帝尝命驾与容成子浮丘公同游合丹于此其后又有仙人曹阮之属琦按黄山图白鹅峰在石门峰乌泥岭之间志云吟啸桥在白鹅岭下名最着钱百川曰李白有送温处士归黄山白鹅峰诗今白鹅峰不在三十六峰之列葢三十六峰皆髙七百仞以上其外诸峯髙二三百仞者不与焉白鹅峰亦诸峰之一也]
黄山四千仭三十二莲峰丹崖夹石柱菡蓞金芙蓉伊昔升絶顶下窥天目松仙人錬玉处羽化留余踪亦闻温伯雪独徃今相逢采秀辞五岳攀岩歴万重归休白鹅岭渴饮丹砂井鳯吹我时来云车尔当整去去陵阳东行行芳桂丛回溪十六度碧嶂尽晴空他人还相访乗桥蹑彩虹
[黄山志江以南诸山最黄山其髙四千仞按黄山诸峯最髙者志称九百仞止矣四千仞者大都自山麓平地而准拟之诸书皆言黄山之峰三十有六而白诗只言三十有二葢四峰唐以前未有名也山志云羣峰耸秀罗列当前曰青鸾曰朱砂曰天都曰老人曰钵盂尽作莲花莲蘂状嵇康琴赋丹崖崄巘青壁万寻广韵菡蓞荷花未舒也邢昺尔雅疏今江东人呼荷花为芙蓉说文未发为菡蓞巳发为芙蓉埤雅荂曰芙蓉秀曰菡蓞乐府子夜歌玉藕金芙蓉按山志莲花峰在朱砂峯北髙九百仞石蘂中尊千叶簇簇如瓣并峙诸山皆及肩而止无敢争髙者汪晋榖云峰巍然中立环视万峯面面皆莲而此峰为众莲母石柱峰在棊石峯西北髙七百九十仞亭亭独上刺日撑霄其形俨如天干芙蓉峰在松林峰西髙七百五十仞巃嵸峭拔如菡蓞一枝向天而开青天削出芙蓉惟此足当之是莲花石柱芙蓉皆黄山峰名而诗意则谓黄山三十二峰皆如莲花丹崖夹峙中植立若柱然其顶之圆平者如菡蓞之未舒其顶之开敷者如芙蓉之已秀未尝专指三峯而言也太平寰宇记杭州于潜县有天目山上有两湖若左右目故名天目也山极髙峻上多美石泉水名茶咸淳临安志天目山在临安县西五十里髙三千九百丈周回八百里有三十六洞为仙灵所居水经注于潜县北天目山山极髙峻崖岭竦迭西临后涧山上有霜木皆是数百年树谓之翔鳯林山志引郡国志云浙江天目山髙一万八千丈仅及黄山之麓葢地势自髙而下有如建瓴黄山上峙于髙原天目峭拔乎卑壤以卑拟髙则天目之顶仅及黄山之趾太白所谓升絶顶而下窥天目松者良有以也鲍照诗至哉錬玊人处此长自毕山志錬丹峰髙八百七十仞相传浮丘公錬丹峯顶经八甲子丹始成黄帝服七粒不藉云霭升空游戏石室内丹灶杵臼俨然尚存峰前有晒药台台下深黝不可测羽化谓仙人解形而去也庄子温伯雪子适齐反舍于鲁仲尼见之而不言子路曰吾子欲见温伯雪子乆矣见之而不言何耶仲尼曰若夫人者目撃而道存矣亦不可以容声矣太白借其名以喻温处士若所谓河东郭有道吾友扬子云洛阳苏季子笑对刘公荣之类集中甚多皆借古人之名以谓今人而黄山志遽以伯雪为温处士之名失其解矣楚辞采三秀兮山间王逸注三秀芝草也庄子归休乎君予无所用天下为苕溪渔隠丛话汤泉多作硫黄气浴之则袭人肌肤惟新安之黄山是朱砂泉图经云黄山东峯下有朱砂汤泉热可点茗春时即色微红江南通志黄山朱砂泉自朱砂峰来依岩连二小池上池莹澈广可七尺深半之毫髪可鉴泉出石底累累如贯珠不絶气馝馞若汤酌之甘芳葢非他硫黄泉比也浴者垢旋流出纤尘不留令人心境清廓气爽体舒相传沉疴者澡雪立差丘迟诗驰道闻鳯吹水经注中山卫叔卿居华山中尝乗云车驾白鹿见汉武帝元和郡县志陵阳山在宣州泾县西南百三十里陵阳子明得仙处谢惠连诗行行道转逺去去情弥迟枚乗七发依絶区兮临回溪李周翰注回溪曲涧也山志天桥在炼丹台一名仙人桥一名仙石桥为黄山最险两峰絶处各出峭石彼此相抵有若笋接接而不合似续若断登者莫不叹为竒絶若图经载唐开元中见于錬丹峰侧长三十余丈近代谓见于莲花峰西南又谓有采药人宿桥下闻桥上笙歌声天明觅桥不见皆虚诞不信石桥固真境非幻境也方拱干游黄山记过狮子峰登清凉台瞰天桥如长虹亘于岩上下而亲至桥侧三尺合成两石如桥柱一石覆之柱下无所著可以绳度上脊不盈五寸下大闳如都城闉俯视鸣弦泉恰覆之不知去此四十里也乗桥蹑彩虹葢指天桥如彩虹耳又武夷山记武夷君于八月十五日大会村人于武夷山上置幔亭化虹桥通山下是以彩虹为桥可以乗蹑者又一说也菡音憾蓞谈上声]

送方士赵叟之东平
长桑晚洞视五藏无全牛赵叟得秘诀还从方士游西过获麟台为我吊孔丘念别复懐古澘然空泪流
[方士谓方术之人史记封禅书燕齐海上之方士传其术唐书地理志河南道有郓州东平郡史记扁鹊者渤海郡郑人也姓秦氏名越人少时为人舍长舍客长桑君过扁鹊独竒之常谨遇之长桑君亦知扁鹊非常人也出入十余年乃呼扁鹊私坐间与语曰我有禁方年老欲传与公公毋泄扁鹊曰敬诺乃出其懐中药与扁鹊饮是以上池之水三十日当知物矣乃悉取其禁方书尽与扁鹊忽然不见殆非人也扁鹊以其言饮药三十日视见垣一方人以此视病尽见五脏症结特以诊脉为名耳索隐曰长桑君隐者葢神人也正义曰五藏谓心肝脾肺肾也庄子庖丁曰始臣解牛之时所见无非牛者三年之后未尝见全牛也方今之时臣以神遇而不以目视左传西狩于大野叔孙氏之车子鉏商获麟以为不祥以赐虞人仲尼观之曰麟也然后取之史记正义括地志曰获麟堆在郓州巨野县东十二里春秋哀十四年经云西狩获麟国都城记云巨野故城东十里泽中有土台广轮四五十歩俗云获麟堆去鲁城可三百余里一统志获麟台在巨野县东南五十里即西狩获麟之所后人于此筑台]

送韩凖裴政孔巢父还山
[旧唐书孔巢父冀州人字弱翁早勤文史少时与韩凖裴政李白张叔明陶沔隐于徂徕山时号竹溪六逸永王璘起兵江淮闻其贤以从事辟之巢父知其必败侧身潜遁由是知名徳宗幸奉天迁给事中河中陜华等州招讨使寻兼御史大夫充魏博宣慰使遇害]
猎客张兔罝不能挂龙虎所以青云人髙歌在岩戸韩生信英彦裴子含清真孔侯复秀岀俱与云霞亲峻节凌逺松同衾卧盘石斧氷潄寒泉三子同二屐时时或乗兴徃徃云无心出山揖牧伯长啸轻衣簮昨宵梦里还云弄竹溪月今晨鲁东门帐饮与君别雪崖滑去马萝径迷归人相思若烟草歴乱无冬春
[诗国风肃肃兔罝毛传曰兔罝兔罟也成公绥啸赋坐盘石潄清泉李善注声类云盘大石也魏武帝苦寒行担囊行取薪斧氷持作糜陶渊明归去来词云无心以出岫尚书正义曲礼曰九州岛之长曰牧王制曰千里之外设方伯八州八伯然则牧伯一也伯者言一州之长牧者言牧养下民郑玄曰殷之州牧曰伯虞夏及周曰牧后人称太守曰牧伯本此帐饮谓于旷地张帐而饮也别赋帐饮东都送客金谷王融诗雪崖似留月萝径若披云鲍照诗忧来无行伍歴乱如覃葛]

送杨少府赴选
大国置衡镜凖平天地心羣贤无邪人朗鉴穷清深吾君咏南风衮冕弹鸣琴时泰多美士京国会缨簪山苗落涧底幽松出髙岑夫子有盛才主司得球琳流水非郑曲前行遇知音衣工剪绮绣一误伤千金何惜刀尺余不裁寒女衾我非弹冠者感别但开襟空谷无白驹贤人岂悲吟大道安弃物时来或招寻尔见山吏部当应无陆沉
[庾信代人乞致仕表出拥干旄入参衡镜陆机诗朗鉴岂逺假吕延济注朗明也鉴镜也淮南子舜为天子弹五弦之琴歌南风之诗而天下治仪礼天子衮冕负斧依左传衮冕黻珽杜预注衮画衣也冕冠也孔颕逹正义画衣谓画龙于衣也毛苌诗传衮冕者君之上服也任昉诗时泰玉阶平左思咏史诗鬰鬰涧底松离离山上苗以兴起世胄蹑髙位英俊沉下僚之意太白反而用之以喻因才器使髙下各得其宜也陆机诗长秀被髙岑淮南子西北方之美者有昆仑之球琳琅玕焉髙诱注球琳琅玕皆美玉也吕氏春秋伯牙鼔琴锺子期听之志在流水锺子期曰善哉乎鼓琴汤汤乎若流水史记郑卫之曲动而心淫汉书王吉与禹贡为友世称王阳在位禹贡弹冠言其取舍同也毛苌诗传白驹大夫刺宣王也宣王之末不能用贤贤人有乗白驹而去者其末章云皎皎白驹在彼空谷生刍一束其人如玉母金玉尔音而有遐心传云空大也晋书山涛为吏部尚书前后选举周徧内外而并得其才涛所奏甄拔人物各为题目时称山公启事庄子是陆沉者也郭象注人中隐者譬无水而沉也]

对雪奉饯任城六父秩满归京
龙虎谢鞭策鹓鸾不司晨君看海上鹤何似笼中鹑独用天地心浮云乃吾身虽将簪组狎若与烟霞亲季父有英风白眉超常伦一官即梦寐脱屣归西秦窦公敞华筵墨客尽来臻燕歌落胡雁郢曲回阳春征马百度嘶游车动行尘踌躇未忍去恋此四座人饯离驻髙驾惜别空殷懃何时竹林下更与歩兵邻
[郑康成毛诗笺饯送行饮酒也唐书地理志河南道兖州鲁郡有任城县抱朴子麟不吠守鳯不司晨维摩诘经是身如浮云须臾变灭韵会将与也蜀志马良字季常兄弟五人并有才名乡里为之谚曰马氏五常白眉最良良眉中有白毛故以称之魏志崔林为幽州刺史曰刺史视去此州如脱屣宁当相累耶胡三省曰履不蹑根曰屣言脱之易耳韵会敞开也古乐府有燕歌行李善文选注歌录曰燕地名犹楚宛之类乐府古题要解燕歌行晋乐奏魏文帝秋风萧瑟天气凉别日何易会日难二篇言时序迁换而行役不归佳人怨旷无所诉也客有歌于郢中者其曲弥髙其和弥寡详见二卷注落胡雁谓其声之精妙能令飞鸟感之而下集回阳春谓其音之美善能令阳气应之而潜动江淹别赋驱征马而不顾见行尘之时起晋书阮咸狂逹不拘与叔父籍为竹林之游]

鲁郡尧祠送吴五之琅琊
尧没三千岁青松古庙存送行奠桂酒拜舞清心魂日色促归人连歌倒芳樽马嘶俱醉起分手更何言
[太平寰宇记尧祠在兖州瑕丘县东南七里通典鲁郡今兖州琅琊郡今沂州楚辞奠桂酒兮椒浆王逸注桂酒切桂置酒中也江淹诗何用苦心魂刘孝绰诗芳樽散绪寒谢瞻诗分手东城闉]

鲁郡尧祠送窦明府薄华还西京
[时乆病初起作]
朝策犁眉騧举鞭力不堪强扶愁疾向何处角巾微服尧祠南长杨扫地不见日石门喷作金沙潭笑夸故人指絶境山光水色青于蓝庙中往往来撃鼓尧本无心尔何苦门前长跪双石人有女如花日歌舞银鞍绣毂徃复回簸林蹶石鸣风雷逺烟空翠时明灭白鸥歴乱长飞雪红泥亭子赤栏干碧流环转青锦湍深沉百丈洞海底那知不有蛟龙蟠
[十六国春秋姚襄所乗骏马曰黧眉騧日行千里说文騧黄马黑喙也黧黒也黧眉騧则黄马而黒眉者矣古犁黧字通用胡三省通鉴注幅巾以横幅为之角巾则巾之有角者郭林宗遇雨巾一角垫则角巾也梁简文帝诗枝中水上春并归长杨扫地桃花飞荀子青出于蓝而青于蓝王勃诗银鞍绣毂盛繁华西京赋荡川渎簸林薄李周翰注荡簸谓摇动张恊七命齀林蹶石扣拔幽丛李善注蹶动揺之貌谢灵运诗空翠难为名]
君不见绿珠潭水流东海绿珠红粉沉光彩绿珠楼下花满园今日曾无一枝在昨夜秋声阊阖来洞庭木落骚人哀遂将三五少年軰登髙逺望形神开生前一笑轻九鼎魏武何悲铜雀台
[洛阳伽蓝记昭仪寺有池京师学徒谓之翟泉后隠士赵逸云此地是晋侍中石崇家池池南有緑珠楼于是学徒始悟经过者想见绿珠之容也太平寰宇记洛阳县石崇宅有緑珠楼今谓之狄泉是也孔颕逹春秋正义易纬通卦验云秋分阊阖风至王叔斋籁记阊阖风一名盲风又曰飂风亦曰泰风起自成天之阊阖门从西方来楚辞洞庭波兮木叶下髙唐赋登髙望逺使人心悴魏志建安十五年冬作铜雀台陆机吊魏武帝文魏武帝遗令曰吾婕妤妓人皆着铜雀台于台堂上施八尺床张繐帐朝晡上脯糒之属月朝十五輙向帐作伎汝等时时登铜雀台望吾西陵墓田]
我歌白云倚窗牖尔闻其声但挥手长风吹月渡海来遥劝仙人一杯酒酒中乐酣宵向分举觞酹尧尧可闻何不令皋繇拥篲横八极直上青天扫浮云髙阳小饮真琐琐山公酩酊何如我竹林七子去道赊兰亭雄笔安足夸尧祠笑杀五湖水至今憔悴空荷花尔向西秦我东越暂向瀛洲访金阙蓝田太白若可期为余扫洒石上月
[上林赋于是酒中乐酣颜师古注酒中饮酒中半也乐酣奏乐洽也沈约诗月落宵向分紫烟鬰氛氲皋繇即皋陶字异音同本汉书古今人表汉书太公拥篲颜师古注篲者所以扫也水经注襄阳侯习郁依范蠡养鱼法作大陂陂长六十歩广四十歩又作石伏逗引大池水于宅北作小鱼池池长七十歩广十二歩西枕大道东二邉限以髙堤楸竹夹植莲芡覆水是游宴之名处也山季伦之镇襄阳毎临此池未尝不大醉而还恒言此是我髙阳池故时人为之歌曰山公出何去径至髙阳池日暮倒载归酩酊无所知尔雅琐琐小也玉篇酩酊醉甚也羣辅录魏歩兵校尉陈留阮籍字嗣宗中散大夫谯嵇康字叔夜晋司徒河内山涛字巨源建威参军沛刘伶字伯伦始平太守陈留阮咸字仲容散骑常侍河内向秀字子期司徒琅琊王戎字浚冲魏嘉平中并居河南山阳共为竹林之游世号竹林七贤何延之兰亭始末记兰亭者晋右将军会稽内史琅琊王羲之所书之序也右军聮绵美胄萧散名贤雅好山水尤善草隶以晋穆帝永和九年暮春三月三日宦游山阴与太原山统孙绰广汉王彬之陈郡谢安髙平郄昙太原王藴释支遁并其子凝之徽之操之等四十有二人修祓禊之礼于山阴之兰亭挥毫制序兴乐而书用蚕茧纸鼠须笔遒媚劲健絶代更无凡二十八行三百二十四字字有重者皆构别体就中之字最多乃有二十许个变转悉异遂无同者其时乃有神助及醒后他日更书数十百本终无及者右军亦自珍爱寳重此书留付子孙杨齐贤曰五湖太湖也东越会稽也灜洲金阙事详见四卷登髙丘而望逺海注太平寰宇记蓝田山在蓝田县西三十里一名玉山一名覆车山郭缘生述征记云山形如覆车之象也按后魏风土记云山巅方二里仙圣游集之所刘雄鸣学道于此下有祠甚严灞水之源出于此图书编太白山在郿县东南闗中诸山莫髙于此上有鐡铸山神牌三有湫池虽三伏亦凝氷山巅常有积雪不消盛夏视之犹烂然故以太白名有鬼谷即鬼谷子授苏秦押阖术处篲音遂]

金乡送韦八之西京
客自长安来还归长安去狂风吹我心西挂咸阳树此情不可道此别何时遇望望不见君连山起烟雾
[按唐书地理志河南道兖州鲁郡有金乡县鲍照诗连山渺烟雾长波迥难依]

送薛九被谗去鲁
宋人不辨玉鲁贱东家丘我笑薛夫子胡为两地游黄金消众口白璧竟难投梧桐生蒺藜绿竹乏佳实凤凰宿谁家遂与羣鸡匹田家养老马穷士归其门蛾眉笑躄者宾客去平原却斩美人首三千还骏奔毛公一挺剑楚赵两相存孟尝习狡兔三窟頼冯谖信陵夺兵符为用侯生言春申一何愚刎首为李园贤哉四公子抚掌黄泉里借问笑何人笑人不好士尔去且无喧桃李竟何言沙丘无漂母谁肯饭王孙 
[宋人得燕石以为玊而藏之详见二卷注沈约辩圣论当仲尼在世之时世人不言为圣人也伐树削迹干七十君而不一値或以为东家丘或以为丧家犬五臣文选注鲁人不识孔子圣人乃曰彼东家丘者吾知之矣言轻孔子也国语众口铄金韦昭注铄消也众口所毁虽金石犹可消之也太平御覧风俗通曰众口铄金俗说有美金于此众人咸共诋訾言其不纯卖金者欲其售因取煅烧以见真此为众口铄金史记明月之珠夜光之璧以暗投人于道路人无不按剑而眄者何则无因而至前也郑康成毛诗笺鳯凰之性非梧桐不栖非竹实不食淮南子田子方见老马于道喟然有志焉以问其御曰此何马也其御曰此故公家畜也老罢而不为用出而鬻之曰少而贪其力老而弃其身仁者弗为也束帛以赎之罢士闻之知所归心矣史记平原君家楼临民家民家有躄者盘散行汲平原君美人居楼上临见大笑之躄者至门请曰臣不幸有罢癃之疾而君之后宫临而笑臣臣愿得笑臣者头平原君笑应曰诺躄者去平原君曰竖子乃欲以一笑之故杀吾美人不亦甚乎终不杀居岁余宾客门下舍人引去者过半平原君怪之曰胜所以待诸君者未尝敢失礼而去者何多也门下一人前对曰以君之不杀笑躄者以君为爱色而贱士士即去耳于是平原君斩笑躄者美人头自造门进躄者因谢焉门下乃复稍稍来诗周颂骏奔走在庙郑笺曰骏大也孔颕逹曰大者多而疾来之意后汉书骏奔郊畤章懐太子注骏疾也史记秦之围邯郸赵使平原君求救合从于楚约与食客门下有勇力文武备具者二十人偕得十九人门下有毛遂者前自赞于平原君曰愿君即以遂备员而行矣平原君至楚与楚合纵日出而言之日中不决毛遂按剑歴阶而上谓平原君曰纵之利害两言而决耳今日出而言纵日中不决何也楚王叱曰胡不下吾乃与而君言汝何为者也毛遂按剑而前曰王之所以叱遂者以楚国之众也今十歩之内王不得恃楚国之众也王之命悬于遂手吾君在前叱者何也楚地方五千里持戟百万此霸王之资也以楚之强天下弗能当白起小竖子耳率数万之众兴师以与楚战一战而举鄢郢再战而烧彝陵三战而辱王之先人此百世之怨而赵之所羞而王勿知恶焉合从者为楚非为赵也楚王曰唯唯诚若先生之言谨奉社稷以从毛遂谓楚王之左右曰取鸡狗马之血来毛遂奉铜盘而跪进之楚王曰王当歃血而定从次者吾君次者遂遂定从于殿上楚使春申君将兵赴救赵战国策冯暖为孟尝君収债于薛矫命以债赐诸民因烧其劵长驱到齐孟尝君见之曰债毕収乎曰収毕矣以何市而反暖曰君云视吾家所寡有者臣窃计君所寡有者以义耳窃以为君市义孟尝君不恱期年孟尝君就国于薛民扶老携幼迎君道中孟尝君顾冯暖曰先生所为文市义者乃今日见之冯暖曰狡兔有三窟仅得免其死耳今有一窟未得髙枕而卧也请为君复凿二窟西游梁谓梁王曰齐放其大臣孟尝君诸侯先迎之者国富而兵强于是梁王遣使者聘孟尝君梁使三反齐王闻之遣太傅谢君曰寡人不祥沉于谄谀之臣开罪于君寡人不足为也愿君顾先王之宗庙反国统万人乎冯暖戒孟尝君曰愿请先王之祭器立宗庙于薛庙成还报君曰三窟已就君始髙枕为乐矣孟尝君为相数十年无纤芥之祸冯暖之计也信陵君用侯生计窃兵符夺晋鄙兵救赵详见三卷注史记李园阴飬死士欲杀春申君国人颇有知之者朱英谓春申君曰世有无望之福又有无望之祸今君处无望之世事无望之主安可以无无望之人乎春申君曰何谓无望之福曰君相楚二十余年矣虽名相国实楚王也今楚王病旦暮且卒而君相少主因而代立当国如伊尹周公王长而反政不即遂南而称孤而有楚国此所谓无望之福也春申君曰何谓无望之祸曰李园不治国而君之仇也不为兵而养死士之日乆矣楚王卒李园必先入据权而杀君以灭口此所谓无望之祸也春申君曰何谓无望之人曰君置臣郎中楚王卒李园必先入臣为君杀李园此所谓无望之人也春申君曰李园弱人也仆又善之且又何至此朱英知言不用恐祸及身刀亡去后十七日考烈王卒李园果先入伏死士于棘门之内春申君入棘门死士夹刺春申君斩其头投之棘门外李善文选注服虔左氏传注曰天玄地黄泉在地中故言黄泉论衡其死也葬之黄泉之下史记桃李不言下自成蹊沙丘在鲁地详见十三卷注漂母事见六卷注]

单父东楼秋夜送族弟沈之秦
[太白自注时凝弟在席单父县名唐时属河南道宋州睢阳郡单音善父音甫]
尔从咸阳来问我何劳苦沐猴而冠不足言身骑土牛滞东鲁沈弟欲行凝弟留孤飞一雁秦云秋坐来黄叶落四五北斗巳挂西城楼丝桐感人弦亦絶满堂送客皆惜别卷帘见月清兴来疑是山阴夜中雪明日斗酒别惆怅清路尘遥望长安日不见长安人长安宫阙九天上此地曽经为近臣一朝复一朝发白心不改屈平憔悴滞江潭亭伯流离放辽海折翮翻飞随转蓬闻弦虚坠下霜空圣朝久弃青云士他日谁怜张长公
[史记说者曰人言楚人沐猴而冠耳张晏曰沐猴狝猴也汉书蓼太子以为汉廷公卿列侯皆如沐猴而冠耳言其虽着衣冠但微似人形无他才能也狝猴骑土牛又何迟也是周泰答锺繇语详见十二卷赠宣城赵太守诗注王粲诗丝桐感人情为我发悲音世说王子猷居山阴夜大雪眠觉开室命酌酒四望皎然曺植诗君若清路尘楚辞屈原既放游于江潭行吟泽畔颜色憔悴后汉书崔骃字亭伯为窦宪主簿前后奏记数十切指长短宪不能容稍疎之因察骃髙第出为长岑长骃自以逺去不得意遂不之官而归章懐太子注长岑县属乐浪郡其地在辽东曺植诗转蓬离本根飘飖随长风何意回颷举吹我入云中髙髙上无极天路安可穷类此游客子捐躯逺从戎闻弦虚坠用战国策更嬴引弓虚发而下鸟事详见大猎赋注史记张释之传其子曰张挚字长公官至大夫免以不能取容当世故终身不仕]

送族弟凝至晏堌单父三十里
雪满原野白戎装出盘游挥鞭布猎骑四顾登髙丘兔起马足间苍鹰下平畴喧呼相驰逐取乐销人忧舍此戒禽荒征声列齐讴鸣鸡发晏堌别雁惊涞沟西行有东音寄与长河流
[淮南子周视原野髙诱注广平曰原郊外曰野书五子之歌盘游无度孔安国传盘乐游逸也又五子之歌外作禽荒鲍照诗选色徧齐岱征声匝卭越说文讴齐歌也魏书东平郡范县有涞沟山东通志单县东门外有涞河源出汴水晋时所开北抵济河南通徐沛元以后渐湮惟下流入沛者仅存水道吕氏春秋夏后氏孔甲作破斧之歌实始为东音]

鲁城北郭曲腰桑下送张子还嵩阳
送别枯桑下凋叶落半空我行懵道逺尔独知天风谁念张仲蔚还依蒿与蓬何时一杯酒更与李膺同
[古乐府枯桑知天风李善注枯桑无枝尚知天风说文懵不明也髙士傅张仲蔚者平陵人也与同郡魏景卿俱修道徳隐身不仕明天官博物善属文好诗赋常居穷素所处蓬蒿没人闭门养性不治荣名时人莫识惟刘龚知之懵音夣]

李太白诗集注卷十六



凤尾竹客手录李太白诗集注卷十七
钱塘王琦撰

送鲁郡刘长史迁弘农长史
[鲁郡卽兖州弘农郡卽虢州俱属河南道为上州上州刺史别驾之下有长史一人从五品]
鲁国一杯水难容横海鳞仲尼且不敬况乃寻常人白玉换斗粟黄金买尺薪闭门木叶下始觉秋非春闻君向西迁地卽鼎湖邻宝镜匣苍藓丹经埋素尘轩后上天时攀龙遗小臣及此留惠爱庻几风化淳鲁缟如白烟五缣不成束临行赠贫交一尺重山岳相国齐晏子赠行不及言托阴当树李忘忧当树萱他日见张禄绨袍懐旧恩
[抱朴子寸鲋游牛迹之水不贵横海之巨鳞谢世基诗伟哉横海鳞壮矣垂天翼史记黄帝采首山铜铸鼎于荆山下鼎旣成有龙垂胡髯下迎黄帝黄帝上骑羣臣后宫从上者七十余人龙乃上去余小臣不得上乃悉持龙髯龙髯拔堕堕黄帝之弓百姓仰望黄帝旣上天乃抱其弓与龙髯号故后世因名其处曰鼎湖其弓曰乌号通典弘农郡湖城县故曰胡汉武帝更为湖县有荆山黄帝铸鼎于荆山其下曰鼎湖卽此也太平广记黄帝铸十五镜其第一横径一尺五寸法满月之数也以其相差各校一寸路史黄帝范十有二镜六乳四兽变异得以占焉罗萃注应十有二次随有得者以占日蚀刻分无差抱朴子黄帝陟王屋而授丹经路史黄帝回驾王屋启石函发玉笈得九鼎飞灵神丹诀汉书强弩之末力不能入鲁缟颜师古注缟素也曲阜之地俗善作之尤为轻细说文缣并丝缯也琦按二句相承而言上句旣用缟字则下句不当又用缣字疑缣乃兼字之讹也六书故二丈为端二端为匹为两为兼兼匹两之义一也今人犹以匹为兼是五兼者为五匹欤郑玄周礼注十个为束又仪礼注凡物十曰束胡三省通鉴注唐制帛以十端为束今止五匹故不成束也后汉书德重山岳泽深河海晏子春秋曽子将行晏子送之曰君子赠人以轩不若以言吾请以言乎以轩乎曽子曰请以言晏子曰婴闻之君子居必择邻游必就士择居所以求士求士所以避患也婴闻汩常移质习俗移性不可不慎也说苑树桃李者夏得休息秋得其实焉树蒺藜者夏不得休息秋得其刺焉诗国风焉得谖草言树之背毛传曰谖草令人忘忧徐勉萱草赋惟平章之萱草欲忘忧而树之上言长史以鲁缟五匹见赠下言已无所荅而效晏子以言赠行托阴当树李二句卽所赠之言葢勉以树人之义李以喻人之有德能可以庇荫者萱以喻人之有才华可以欣赏者也史记范睢旣相秦秦号曰张禄而魏不知魏闻秦且东伐韩魏使须贾于秦范睢闻之为微行敝衣闲步至邸见须贾须贾意哀之留与坐饮食曰范叔一寒至此哉乃取一绨袍以赐之索隠曰绨厚缯也音啼葢今之絁也正义曰绨袍今之麄袍]

送族弟单父主簿凝摄宋城主簿至郭南月桥却回栖霞山留饮赠之
[唐河南道宋州睢阳郡有宋城县在郭下有单父县在州之东北一百四十九里一统志栖霞山在兖州单县东四里单县卽旧时单父县也单父音善甫]
吾家青萍剑操割有余闲徃来纠二邑此去何时还鞭马月桥南光辉岐路间贤豪相追饯却到栖霞山羣花散芳园斗酒开离颜乐酣相顾起征马无由攀
[青萍剑名操割用子产未能操刀而使割语俱详九卷注韵会纠督也又察也周礼大司徒纠万民音与九同陶潜诗斗酒开芳颜江淹别赋驱征马而不顾]

鲁郡东石门送杜二甫
[居易录孔博士东塘言曲阜县东北有石门山卽杜子美诗题张氏隠居所谓春山无伴独相求刘九法曹郑瑕丘石门宴集所谓秋水清无底者是也李太白有石门送杜二甫诗何时石门路更有金樽开亦其地山麓今尚有张氏庄相传为唐隠士张叔明旧居张葢与太白孔巢父辈同隠徂徕称竹溪六逸者也山不甚髙大石峡对峙如门故名中有石门寺寺后曰涵峰峰顶有泉流入溪涧徃徃成瀑布]
醉别复几日登临徧池台何时石门路重有金樽开秋波落泗水海色明徂徕飞蓬各自逺且尽手中杯
[元和郡县志泗水源出兖州泗水县东陪尾山其源有四四泉俱导因以为名一统志泗水源发陪尾山四泉并发循泗水县北八里始合为一西经曲阜县贯兖州府城下至济寜分流南北南流入徐州境北流入会通河水经注邹山记曰徂徕山在梁甫奉高慱三县界犹有美松亦曰尤来之山一统志徂徕山在泰安州东南四十里上有紫原池玲珑山独秀峰天平东西三寨商子飞蓬遇飘风而行千里]

鲁郡尧祠送张十四游河北
猛虎伏尺草虽藏难蔽身有如张公子肮脏在风尘岂无横腰剑屈彼淮阴人撃筑向北燕燕歌易水濵归来泰山上当与尔为邻
[唐书地理志河北道葢古幽冀二州之境有孟懐魏慱相卫贝澶邢洺惠镇冀深赵沧景德定易幽涿灜莫平妫檀蓟营二十九州岛后汉书注肮脏髙亢悻直之貌淮阴用韩信为淮阴少年所辱详见三卷注水经注太子丹遣荆轲刺秦王宾客知谋者皆素衣冠送之于易水之上荆轲起为寿歌曰风萧萧兮易水寒壮士一去兮不复还髙渐离撃筑宋如意和之为壮声士皆髪冲冠为哀声士皆流涕陶潜诗老夫有所爱思与尔为邻]

杭州送裴大泽时赴庐州长史
西江天柱逺东越海门深去割辞亲恋行忧报国心好风吹落日流水引长吟五月披裘者应知不取金
[唐时杭州余杭郡属江南东道庐州庐江郡属淮南道汉书庐江郡灊县天柱山在南三国志灊中有天柱山髙峻二十余里道险狭歩径裁通一统志霍山在庐州府六安州西南九十里一名衡山一名天柱汉武帝南廵至盛唐以南岳衡山逺阻乃移岳神于霍而祀焉又名南岳山山顶有天池龙湫风洞岳井诚心崖凌霄树咸淳临安志海门在仁和县东北六十五里有山曰赭山与龛山对峙潮生出其间辍耕録浙江之口有两山焉其南曰龛山其北曰赭山葢峙于江海之会谓之海门论衡延陵季子出游见路有遗金当夏五月有披裘而薪者季子呼薪者曰取彼地金采薪者投鎌于地瞋目拂手而言曰何子居之髙视之下仪貌之壮语言之野也吾当夏五月披裘而薪岂取金者哉季子谢之请问姓氏薪者曰子皮相之士也何足语姓氏遂去不顾]

灞陵行送别
送君灞陵亭灞水流浩浩上有无花之古树下有伤心之春草我向秦人问路岐云是王粲南登之古道古道连绵走西京紫阙落日浮云生正当今夕断旸处骊歌愁絶不忍听
[太平寰宇记灞陵在咸阳县东北二十五里水经注灞水歴白鹿原东卽灞川西故芷阳矣是谓之灞上汉文帝葬其上谓之灞陵上有四出道以泻水在长安东南三十里故王仲宣赋诗云南登霸陵岸回首望长安王粲字仲宣以西京扰乱乃之荆州依刘表作七哀诗卽南登霸陵岸回首望长安一首汉书王式曰客歌骊驹主人歌客无容归服虔曰骊驹逸诗篇名见大戴礼客欲去歌之其辞曰骊驹在门仆夫具存骊驹在路仆夫整驾骊音离]

送贺监归四明应制
[册府元龟贺知章为秘书监授银青光禄大夫天寳三载因老疾恍惚不醒若神游洞天三清上数日方觉遂有志入道乃上疏请度为道士归舍本乡宅为观玄宗许之仍拜其子典设郎曽为会稽郡司马使侍飬御制诗以赠行皇太子以下咸就执别御制诗并序云天寳三年太子宾客贺知章鍳止足之分抗归老之疏解组辞荣志期入道朕以其夙有微尚年在迟暮用循挂冠之事俾遂赤松之游五月五日将归会稽遂饯东路乃命六卿庻尹大夫供帐青门崇行迈也岂惟崇德尚齿抑亦励俗劝人无令二疏独光汉册乃赋诗赠行云遗荣期入道辞老竟抽簪岂不惜贤达其如髙尚心环中得秘要方外散幽襟独有青门饯羣英怅别深又云筵开百壶饯诏许二疏归仙记题金箓朝章换羽衣悄然承睿藻行路满光辉按诗纪载知章之归越也诏令供帐束门外百僚祖饯于长乐坡自李适以下作诗送之今诗存者三十七首太白其一也]
乆辞荣禄遂初衣曽向长生说息机真诀自从茅氏得恩波寜阻洞庭归瑶台含雾星辰满仙峤浮空岛屿微借问欲栖珠树鹤何年却向帝城飞
[楚辞进不入以离尤兮退将复修乎初服制芰荷以为衣兮集芙蓉以为裳王逸注初服初始洁清之服也太玄真人传茅盈仙去与家人及亲戚辞归句曲二弟闻之弃官还家汉元帝永光元年渡江求兄于东山遂与相见兄曰卿已老矣欲难可补纵得真诀适可成地上主者耳水经注太湖中有大雷小雷三山亦谓之三山湖又谓之洞庭湖呉地记扬州记曰太湖一名震泽一名洞庭拾遗记须弥山旁有瑶台十二各广千歩皆五色玉为台基梁武帝诗瑶台含碧雾罗幕生紫烟列子渤海之东中有五山其根无所连着常随潮波上下徃还详见四卷注仙峤浮空葢用其事淮南子昆仑中有珠树玉树璇树不死树在其西论衡海外西南有珠树焉神仙传苏仙公得道数岁之后升云而去后有白鹤来止郡城东北楼上或挟弹弹之鹤以爪攫楼板似漆书曰城郭是人民非三百甲子一来归我是苏公弹我何为峤音轿]

送窦司马贬宜春
[按唐时宜春郡卽袁州也隶江南西道为上州上州刺史长史之下有司马一人从五品]
天马白银鞍亲承明主欢鬬鸡金宫里射雁碧云端堂上罗中贵歌钟清夜阑何言谪南国拂剑坐长叹赵璧为谁点隋珠枉被弹圣朝多雨露莫厌此行难
[陈后主诗照耀白银鞍鬬鸡中贵俱见二卷注歌钟见拟恨赋注史记赵惠文王时得楚和氏璧陈子昻诗青蝇一相点白璧遂成寃搜神记隋侯出行见大蛇被伤中断疑其灵异使人以药封之蛇乃能去因号其处为断蛇丘岁余蛇衔明珠以报之珠盈径寸纯白而夜有光明如月之照可以烛室故谓之隋侯珠亦曰灵蛇珠又曰明月珠庄子今且有人于此以隋侯之珠弹千仞之雀世必笑之是何也则其所用者重而所要者轻也]

送羽林陶将军
将军出使拥楼船江上旌旗拂紫烟万里横戈探虎穴三杯拔剑舞龙泉莫道词人无胆气临行将赠绕朝鞭
[唐书百官志左右羽林军大将军各一人正三品将军各三人从三品掌统北衙禁兵督摄左右厢飞骑仪仗楼船水军所载之船也详见四卷注东都赋羽旄扫霓旌旗拂天不探虎穴安得虎子用吕蒙语详见十五卷注龙泉剑名卽龙渊也见十一卷注绕朝鞭见十二卷注唐仲言曰此篇全是律体疑龙泉下脱一聨]

送程刘二侍御兼独孤判官赴安西幕府
[按旧唐书封常清传开元末安西四镇节度使夫蒙灵詧判官有刘眺独孤峻葢其人也程则无考通鉴唐纪安西节度抚寕西域统龟兹焉耆于阗疎勒四镇治龟兹城兵二万四千册府元龟周礼六官六军并有吏属大则命于朝廷次则皆自辟除春秋诸国有军司马尉候之职而未有幕府之名战国之际始谓将帅所治为幕府唐节度使之属有副使一人行军司马一人判官二人掌书记一人参谋五员随军四人自是正为幕府之职皆奏请有出身人及六品以下正员官为之]
安西幕府多才雄喧喧唯道三数公绣衣貂裘明积雪飞书走檄如飘风朝辞明主出紫宫银鞍送别金城空天外飞霜下葱海火旗云马生光彩胡塞尘清计日归汉家草绿遥相待
[汉书侍御史有绣衣直指颜师古注衣以绣者尊宠之也西京杂记枚皋文章敏疾扬子云曰军旅之际戎马之间飞书驰檄用枚皋紫宫卽紫微宫天子所居也见二卷注金城长安城也见五卷注通典安西郡西至踈勒镇守使军三千里去葱岭七百里凉州异物志葱岭水分流东西西入大海东为河源火旗谓旗之赤似火云马谓马之多似云梁简文帝诗悲笳动胡塞]

送侄良携二妓赴会稽戏有此赠
携妓东山去春光半道催遥看若桃李双入镜中开
[一统志东山在绍兴府上虞县西南四十五里晋太傅谢安居此今絶顶有谢公调马路白云明月二亭遗迹曹植诗南国有佳人容华若桃李王逸少云山阴路上行如在镜中游详见十一卷注]

送贺宾客归越
[旧唐书天寳三年十二月乙酉太子宾客贺知章请度为道士还乡三载正月庚子遣左右相以下祖别贺知章于长乐坡赋诗赠之法书要録贺知章字维摩会稽永兴人太子洗马德仁之孙少以文辞知名工草隶书进士及第歴官礼部侍郎集贤学士太子右庶子兼皇子侍读检校工部侍郎集贤学士太子宾客庆王侍读知章性放善谑晚年尤纵无复规检年八十六自号四明狂客毎兴酣命笔好书大字或三百言或五百言诗笔惟命问有几纸报十纸纸尽语亦尽二十纸三十纸纸尽语亦尽忽有好处与造化相争非人工所可到也天宝二年以年老上表请入道归乡里特诏许之重令入阁储皇以下拜辞上亲制诗序令所司供帐百僚饯送赐诗叙别知章表谢手诏荅曰卿儒才旧业德着老成方欲乞言以光东序而乃髙蹈世表归心妙门虽雅意难违良深耿叹眷言离祖是用赠诗宜保松乔慎行李也儿子辈常所执经故令亲别尊师之义何以谢为仍拜其子典设郎曽子为朝散大夫本郡司马以伸侍飬通典皇太子宾客四人掌调护侍从规諌凡太子有宾客之事则为上齿葢取象于四皓焉资位闲重其流不杂]
镜湖流水漾清波狂客归舟逸兴多山阴道士如相见应写黄庭换白鹅
[始通典越州会稽县有镜湖野客丛书西清诗话曰太白诗山阴道士如相见应写黄庭换白鹅按晋书右军写道德经换道士鹅非黄庭也仆观陶谷跋黄庭经曰山阴道士刘君以鹅羣献右军乞书黄庭经此是也]

送张遥之寿阳幕府
[唐书地利志淮南道有寿州寿春郡中督都府本淮南郡天寳元年更名按寿春之名本自战国史记楚世家考烈王徙都寿春正义曰寿春在南寿州寿春县是也寿阳之名起自东晋通典东晋以郑皇后讳改寿春曰寿阳宜春曰宜阳富春曰富阳凡名春者悉改之唐时名寿春而太白用寿阳葢袭用旧名耳史记索隠凡将军谓之幕府者葢兵门合施帷帐故称幕府崔浩曰古者出征为将帅军还则罢理无常处以幕帟为府署故曰幕府]
寿阳信天险天险横荆关苻坚百万众遥阻八公山不假筑长城大贤在其间战夫若熊虎破敌有余闲张子勇且英少轻卫霍孱投躯紫髯将千里望风颜朂尔效才畧功成衣锦还
[太平寰宇记寿阳城临淝水北有八公山山北即淮水自东晋至今常为要害之地十六国春秋苻坚锐意欲取江东遣征南大将军阳平公融督骠骑将军张蚝抚军大将军苻方卫军将军梁成等率步骑二十五万号称三十万为前锋坚发长安戍卒六十余万骑二十七万前后千里旗鼓相望众号百万晋遣谢石为征虏将军征讨大都督与前锋都督谢玄西中郎将桓伊辅国将军谢琰等水陆七万相继来拒坚与融登寿春城望之见晋兵部阵严整将士精锐又望见八公山上草木皆以为晋兵顾谓融曰此亦劲敌何谓弱也怃然始有惧色谢玄谢琰桓伊等以精卒八千涉渡淝水撃之仍进决战于淮水南融驰骑畧阵马倒为晋军所杀军遂大败江南通志八公山在寿州城北五里淝水之北淮水之南汉淮南王安与其宾客八公俱登此山学仙今山有淮南王庙图安及八士像山以八公名葢本于此苻坚望晋兵见八公山草木皆旌旗状即此山也三国志刘备以枭雄之姿而有关羽张飞熊虎之将江表传战如熊虎不惜躯命葢本于牧誓如虎如貔如熊如罴之义汉书张耳传吾王孱王也孟康注冀州人谓懦弱为孱鲍照诗投躯报明主紫髯将军是孙会稽详见四卷注南史栁庆逺出为雍州刺史帝饯于新亭谓曰卿衣锦还乡朕无西顾忧矣孱士连切音近残]

送裴十八圗南归嵩山二首
[地理今释嵩山在河南府登封县北十里西接洛阳县北接巩县东接开封府宻县界绵亘一百五十里]
其一
何处可为别长安青绮门胡姬招素手延客醉金樽临当上马时我独与君言风吹芳兰折日没鸟鹊喧举手指飞鸿此情难具论同归无早晚颍水有清源
[三辅黄圗长安城东出南头第一门曰霸城门民见门色青名曰青城门庙记曰霸城门亦曰青绮门洞冥记有青雀羣飞于霸城门乃改为青雀门乃更修饰刻木为绮橑雀去因名青绮门风吹芳兰折喻君子被抑不得伸其志也日没鸟雀喧喻君闇而谗言竞作也晋书郭瑀隠于临松薤谷张天锡遣使者孟公明持节以蒲轮玄纁备礼征之公明至山瑀指翔鸿以示之曰此鸟安可笼哉遂深逃絶迹举手指飞鸿葢用其事以明巳将去之意谢灵运诗风潮难具论颍水出嵩岳之少室山详见七卷注呉均诗济水有清源桂树多芳根刘履注清源水初出清浅处也]
其二
思君颍水緑忽复归嵩岑归时莫洗耳为我洗其心洗心得真情洗耳徒买名谢公终一起相与济苍生
[高士传许由尧召为九州长由不欲闻之洗耳于颍滨世说谢公屡违朝旨高卧东山诸人每相与言安石不肯出将如苍生何]

同王昌龄送族弟襄归桂阳二首
[一作同王昌龄崔国辅送李舟归彬州唐时桂阳郡即彬州也隶江南西道]
秦地见碧草楚谣对青樽把酒尔何思鹧鸪啼南园予欲罗浮隠犹懐明主恩踌躇紫宫恋孤负沧洲言终然无心云海上同飞翻相期乃不浅幽桂有芳根
[名山洞天福地记罗浮洞周围五百里名朱明耀真之天在恵州博罗县八十里太平寰宇记罗浮山本是蓬莱山之一峰浮在海中与罗山合因名之山有洞通勾曲又有璇房瑶室七十二所裴渊广州记云罗浮二山隐天惟石楼一路可登矣増韵踌躇犹豫也紫宫天子所居之宫以比天之紫微垣故曰紫宫吴均诗桂树多芳根太白虽用其句然诗意则用淮南招隐士桂树丛生山之幽也]
其二
尔家何在潇湘川青莎白石长江边昨梦江花照江日几枝正发东窗前觉来欲往心悠然魂随越鸟飞南天秦云连山海相接桂水横烟不可涉送君此去令人愁风帆茫茫隔河洲春潭琼草緑可折西寄长安明月楼
[潇水出湖广道州之九疑山湘水出广西桂林之海阳山至永州城西而合流焉自湖而南二水所经之地甚广至长沙湘阴县始逹青草湖注洞庭与岷江之流合故湖之北汉沔是主不得谓之潇湘若湖之南皆可以潇湘名之此诗送人归桂阳而言尔家何在潇湘川止是约畧所近之地而言之耳其实潇湘之水在桂阳之下不能逆流而经桂阳也楚辞青莎杂树兮薠草靃靡按莎草有二一是雀头香其叶似幽兰而絶细耐水旱乐蔓延虽拔心陨叶弗之能絶今之香附子是也一是夫须可为衣以御雨今谓之蓑衣诗云南山有台台即此草是也水经注桂水出桂阳县北界山山壁高耸三面特峻石泉悬注瀑布而下北径南屏县而东北流届锺亭右会锺水通为桂水也故应劭曰桂水出桂阳东北入湘按桂水出彬州桂东县之小桂山下流合于耒水耒水至衡州府城北始与潇湘合徐彦伯诗云生阴海没花落春潭空自伤琼草緑讵惜铅粉红莎音梭]

送外甥郑灌从军三首
其一
六博争雄好彩来金盘一掷万人开丈夫赌命报天子当斩胡头衣锦回
[演繁露博用六子楚词谓之六博采本是采色之采指其文而言也如黑白之以色别雉犊之以物别皆采也投得何色其中程者胜因遂名之为采今俗语凡事小而幸得者皆以采名之义葢起此也宋书刘毅家无儋石之储摴蒱一掷百万]
其二
丈八蛇矛出陇西弯弧拂箭白猿啼破胡必用龙韬策积甲应将熊耳齐
[十六国春秋陇上人作壮士之歌曰丈八蛇矛左右盘十荡十决无当前说文弧木弓也淮南子楚王有白猿王自射之则抟矢而熈使养由基射之始调弓矫矢未发而猿拥柱号矣太公六韬有龙韬后汉书赤眉忽遇大军震惊不知所为乃遣刘恭乞降积兵甲宜阳城西与熊耳山齐]
其三
月蚀西方破敌时及瓜归日未应迟斩胡血变黄河水枭首当悬白鹊旗
[左传齐侯使连称管至父戌葵丘时而往曰及瓜而代汉书枭故塞王欣头栎阳市颜师古注枭悬首于木上也史记武王以黄钺斩纣头悬太白之旗白鹊旗未详]

送于十八应四子举落第还嵩山
[通典开元二十九年始于京师置崇玄馆诸州置道举生徒有差谓之道举举送课试与明经等京都各百人诸州无常员习老庄文列谓之四子荫第与国子监同唐会要开元二十九年正月十五日于玄元皇帝庙置崇玄学令习道徳经庄子文子列子待习成后每年随举人例送名至省准明经考试通者准及第人处分]
吾祖吹橐钥天人信森罗归根复太素羣动熙元和炎炎四真人摛辩若涛波交流无时寂杨墨日成科夫子闻洛诵夸才才故多为金好踊跃乆客方蹉跎道可束卖之五寳溢山河劝君还嵩丘开酌盼庭柯三花如未落乗兴一来过
[杨齐贤曰吾祖老子也老子云天地之间其犹橐钥乎又云万物芸芸各复归其根归根曰静列子太素者质之始也白虎通始起先有太初后有太始形兆既成名曰太素混沌相连视之不见聴之不闻潜夫论太素之时元气窈冥形兆未成淮南子偃其聪明抱其太素旧唐书天寳元年庄子号为南华真人文子号为通元真人列子号为冲虚真人庚桑子号为洞虚真人其四子所著书改为真经班固答宾戱驰辩如涛波摛〈脱一字〉如春华颜师古注大波曰涛摛布也庄子副墨之子闻诸洛诵之孙陆徳明音义李云副墨可以副贰元墨也洛诵诵通也苞落无所不通也崔云皆古人姓名或寓言耳无其人也庄子大冶铸金金踊跃曰我必为镆鎁大冶必以为不祥之金归去来辞引壶觞以自酌盼庭柯以怡颜吕向注柯树枝也初学记汉世有道士从外国将贝多子来于嵩髙西脚下种之有四树与众木有异一年三花白色香异摛音痴]

送别
寻阳五溪水沿洄直入巫山里胜境由来人共传君到南中自称美送君别有八月秋飒飒芦花复益愁云帆望逺不相见日暮长江空自流
[萧士赟曰巫山介乎夔峡二州之间峡有青溪赤溪緑萝溪湌茫溪姜师溪为峡之五溪葢谓别者由寻阳上五溪而入巫山也乃子见指为武陵五溪恐失诗意武陵五溪由沅合湘潴于洞庭至岳阳而后入江与巫峡地势不相聨属所引非武陵五溪明矣按诗句五溪当在寻阳然无所考据按一统志五溪水在池州青阳县西二十里源出九华山五溪龙溪池溪漂溪双溪兰溪合流北入大江寻阳或是青阳之误未可知杨氏以武陵之五溪萧氏以巫峡之五溪当之恐皆非是沿谓顺水而下也洄谓逆水而上也王勃诗槛外长江空自流]

送族弟绾从军安西
[通典安西都护府本龟兹国也大唐明庆中置东接焉耆西连疏勒南邻吐蕃北拒突厥]
汉家兵马乗北风鼓行而西破犬戎尔随汉将出门去剪虏若草收竒功君王按剑望边色旄头巳落胡天空匈奴系颈数应尽明年应入蒲桃宫
[汉书项籍传我引兵鼔行而西必举秦矣颜师古注鼓行谓撃鼔而行无畏惧也国语穆王将征犬戎韦昭注犬戎西戎也文献通考犬戎西戎之别名在荒服汉书昴曰旄头胡星也贾谊传陛下何不试以臣为属国之官以主匈奴行臣之计请必系单于之颈而制其命吴均诗匈奴数欲尽仆在雁门关三辅黄圗蒲桃宫在上林苑西汉哀帝元寿三年单于来朝以太岁厌胜所在舍之即此宫也]

送梁公昌从信安王北征
[萧本缺王字册府元龟开元二十年正月以朔方节度副大使礼部尚书信安郡王祎为河东河北两道行军副大总管知节度事率兵讨契丹率戸部侍郎裴耀卿诸副将分道统兵出范阳之北大破两蕃之众擒其酋长余党窜入山谷]
入幕推英选捐书事逺戎高谈百战术郁作万夫雄起舞莲花剑行歌明月宫将飞天地阵兵出塞垣通祖席留丹景征麾拂彩虹旋应献凯入麟阁伫深功
[世说郄生可谓入幕宾也史记外黄徐子谓太子曰臣有百战百胜之妙术汉书音义晋灼曰古长剑首以玉作井鹿卢形上木作山形如莲花初生未敷时吴均诗玉鞭莲花剑六韬武王问太公曰凡用兵为天阵地阵奈何太公曰日月星辰斗柄一左一右一向一背此谓天阵丘陵水泉亦有前后左右之利此谓地阵塞垣边墙也后汉书秦筑长城汉起塞垣杨齐贤曰丹景日也张衡思玄赋前祝融使举旄兮自注尚书曰右秉白旄以麾案执旄以指麾也秦汉以来即以所执之旄名曰麾谓麾幢曲盖者也范寗榖梁传注麾旌旛也古今注麾所以指麾武王右秉白旄以麾是也乘舆以黄诸公以朱刺史二千石以纁沈佺期诗天人开祖席朝寀候征麾刘子玄诗将军献凯入歌舞溢重城通鉴汉纪甘露三年上以戎狄宾服思股肱之美乃图画其人于麒麟阁法其容貌署其官爵姓氏霍光张安世韩增赵充国魏相丙吉杜延年刘德梁丘贺萧望之苏武凡十一人皆有功德知名当世是以表而扬之明着中兴辅佐列于方叔召虎仲山甫焉陈子昂诗单于不敢射天子伫深功]

送白利从金吾董将军西征
[唐书百官志左右金五卫上将军各一人大将军各一人将军各二人]
西羌延国讨白起佐军威剑决浮云气弓弯明月辉马行边草緑旌卷曙霜飞抗手凛相顾寒风生铁衣
[后汉书西羌之本出自三苗姜姓之别也其国近南岳及舜流四凶徙之三危河关之西南羌地是也濵于赐支至于河首绵地千里南接蜀汉徼外蛮夷西北鄯善车师诸国所居无常依随水草地少五榖以产牧为业唐时则槩指吐蕃为西羌延迁延也史记白起者郿人也善用兵料敌合变出竒无穷声震天下荘子天子之剑上决浮云下絶地纪孔丛子子高游赵平原君客有邹文李节者与子髙相善及将还鲁诸故人诀旣毕文节送行三宿临别文节流涕交頥子髙徒抗手而巳分背就路李善文选注抗手举手而拜也古木兰辞朔气传金柝寒光照铁衣]

送张秀才从军
[国史补进士通称谓之秀才]
六驳食猛武耻从驽马羣一朝长鸣去矫若龙行云壮士懐逺略志存解世纷周粟犹不顾齐珪安肯分抱剑辞髙堂将投霍冠军长策扫河洛宁亲归汝坟当令千古后麟阁着竒勲
[诗国风隰有六驳毛苌传驳如马锯牙食虎豹孔颖逹正义释畜云驳如马锯牙食虎豹郭璞引山海经云有兽名驳如白马黒尾锯牙音如虎食虎豹然则此兽名驳而已言六驳者王肃曰言六据所见而言也北史张华原为兖州刺史先是州境数有猛兽为暴自华原临政州东北七十里甑山中忽有六驳食猛兽咸以为化感所致萧士赟曰猛武当作猛虎唐国讳虎故以武易之楚辞将随驽马之迹乎楚辞章句驽钝马也后汉书情从逺略志辟四方史记伯夷叔齐义不食周粟谢灵运诗弦髙犒晋师鲁连却秦军临组乍不绁对珪寜肯分李善注史记曰平原君欲封鲁连连不肯受左太冲咏史诗曰临组不肯绁对珪不肯分据仲连文虽不见分珪之事古者分爵皆随其爵之轻重而赐之珪璧执以为瑞信今仲连不受齐赵之分爵明其不肯分珪也吴均诗仆本幽并儿抱剑事边陲史记霍去病为剽姚校尉斩首虏二千二十八级及相国当戸斩单于大父行籍若侯产生捕季父罗姑比再冠军以千六百戸封去病为冠军侯扬子法言孝莫大于宁亲诗国风遵彼汝坟郑康成周礼注水涯曰坟汝坟谓汝水之涯也后汉书郡国志汝阴本胡国注曰诗所谓汝坟也又应奉传赞二应克聪亦表汝坟盖凡汝水之濵皆可谓之汝坟矣麟阁巳见前注此诗当作于禄山宼陷洛阳之后]

送崔度还吴度故人礼部员外国辅之子
幽燕沙雪地万里尽黄云朝吹归秋雁南飞日几羣中有孤鳯雏哀鸣九天闻我乃重此鸟彩章五色分胡为杂凡禽鸡鹜轻贱君举手捧尔足疾心若火焚拂羽泪满面送之吴江濆去影忽不见踌躇日将曛
[唐书艺文志崔国辅应县令举授许昌令集贤直学士礼部员外郎坐王鉷近亲贬竟陵郡司马唐书品彚崔国辅吴郡人孙万寿诗被甲吴江濆濆音焚]

送祝八之江东赋得浣纱石
[太平御览孔晔会稽记曰句践索美女以献吴王得诸暨苎罗山卖薪女西施郑旦先教习于土城山山边有石云是西施浣纱石太平寰宇记诸暨县有苎罗山山下有石迹云是西施浣纱之所浣纱石犹在]
西施越溪女明艶光云海未入吴王宫殿时浣纱古石今犹在桃李新开映古查菖蒲犹短出平沙昔时红粉照流水今日青苔覆落花君去西秦适东越碧山清江几超忽若到天涯思故人浣纱石上窥明月
[广韵楂水中浮木也江总诗古查横近涧危石耸前洲何逊诗野岸平沙合连山逺雾浮王屮头陀寺碑文东望平皋千里超忽吕向注超忽逺貌]

送侯十一
朱亥巳撃晋侯嬴尚隐身时无魏公子岂贵抱关人余亦不火食游梁同在陈空余湛卢剑赠尔托交亲
[朱亥侯嬴事详三卷注庄子孔子穷于陈蔡之间七日不火食吴越春秋楚昭王卧而寤得吴王湛卢之剑于床不知其故乃召风胡子而问曰寡人卧觉而得寳剑不知其名是何剑也风胡子曰此谓湛卢之剑五金之英太阳之精寄气托灵出之有神服之有威可以折冲拒敌然人君有逆理之谋其剑即出故去无道以就有道今吴王无道杀君谋楚故湛卢入楚]

鲁中送二从弟赴举之西京
鲁客向西笑君门若梦中霜凋逐臣髪日忆明光宫复羡二龙去才华冠世雄平衢骋高足逸翰凌长风舞袖拂秋月歌筵闻早鸿送君日千里良会何由同
[一作送族弟锽桓谭新论人闻长安乐则出门向西而笑雍録汉有明光宫三一在北宫与长乐宫相连者武帝太初四年起卽王商之所指借欲以避暑者也别有明光宫在甘泉宫中亦武帝所起发燕赵美女三千人充之至尚书郎主作文书起草更直于建礼门内则近明光殿矣建礼门内得神仙门神仙门内得明光殿省中皆胡粉涂壁以丹漆地谓之丹墀尚书郎握兰含鸡舌香奏事此明光殿约其方向必在未央正宫殿中不与北宫甘泉设为竒玩者比则臣下奏事之地也按太白所用正指明光殿而借用宫字以趁韵耳世说谢子微见许子将兄弟曰平舆之渊有二龙焉谢灵运诗平衢修且直古诗何不策髙足李善注高上也亦谓逸足也汉书高祖纪乗传诣洛阳如淳注律四马高足为置传四马中足为驰传四马下足为乘传江淹诗桂水日千里因之平生懐陈子昂诗蜀山余方隐良会何时同]

奉饯高尊师如贵道士传道箓毕归北海
道隐不可见灵书藏洞天吾师四万刧歴世递相传别杖留青竹行歌蹑紫烟离心无逺近长在玉京悬
[道箓详见十卷注唐时北海郡卽青州也肄河南道老子道隐无名河上公注道潜隐使人无能指名也庄子道不可闻闻而非也道不可见见而非也太平御覧后圣道君列记曰刻以紫玊为简青金为文龟母按笔真童拂筵玉童结编名曰灵书度人经此二章并是诸天上帝及至灵魔王隐秘之音皆是大梵之言非世上常辞言无韵丽曲无华宛上天所寳秘于玄都紫微上宫依玄科四万劫一传后汉书费长房随从壶公入深山长房辞归翁予一竹杖曰骑此任所之则自至矣旣至可以杖投葛陂中长房乘杖须臾来归以杖投陂顾视则龙也玊京详见五卷注]

金陵送张十一再游东吴
张翰黄花句风流五百年谁人今继作夫子世称贤再动逰吴棹还浮入海船春光白门柳霞色赤城天去国难为别思归各未旋空余贾生泪相顾共凄然
[张翰诗青条若总翠黄花如散金胡三省通鉴注白门建康城西门也西方色白故以为称古杨叛曲暂出白门前杨柳可藏鸦台州府志赤城山在天台县北六里一名烧山石皆霞色望之如雉堞因以为名孙绰赋所谓赤城霞起而建标是也支遁天台山铭序曰往天台山当由赤城为道而神邕山图亦以赤城山为天台南门石城山为西门也汉书贾谊自伤为傅无状常哭泣]

送纪秀才游越
海水不满眼观涛难称心卽知蓬莱石却是巨鳌簪送尔逰华顶令余发舄吟仙人居射的道士住山阴禹穴寻溪入云门隔岭深緑罗秋月夜相忆在鸣琴
[初学记玄中记曰东海之大者有巨鳌焉以背负蓬莱山周围千里巨鳌巨龟也一统志华顶峯在天台县东北六十里周围百余里高万丈絶顶东望沧海俗名望海尖草木熏郁都非人世夏有积雪王粲登楼赋荘舄显而越吟见九卷注艺文类聚孔晔会稽记曰县东南十八里有射的山逺望的的有如射的故谓之射的射的之西有石室可方二丈谓之射室传云羽客之所游憇土人常以此占谷食贵贱射的明则米贱暗则贵谚曰射的白斛一百射的玄斛一千又云孔灵符会稽山记曰射的山西南水中有白鹤常为仙人取箭曾刮壤寻索遂成此山也书断王羲之性爱鹅山阴昙壤村有一道士养好者十余王清旦乘小船往看之意大愿乐乃告求市易道士不与百方譬说不能得之道士言性好道乆欲冩河上公老子缣素早办而无人能书府君若能自屈书道德经各两章便合羣以奉羲之停半日为冩毕笼鹅而归大以为乐方舆胜覧禹穴在绍兴府龙瑞宫之侧东莱云大石中断成罅殊不古殆非司马子长所探也辍耕録会稽阳明洞天在秦望山后禹庙之西南云卽古禹穴越之胜境也诸峰环耸郁盘空曲施宿会稽志会稽山与宛委相接宛委山即禹穴号阳明洞天按旧经引吴越春秋东南天柱号宛委乃禹藏书处在会稽山南三里则宛委别一山也水经注山阴县南有玉笥竹林云门天柱精舍并疏山创基架林裁宇割涧延流尽泉石之好施会宿稽志云门山在会稽县南三十里按旧经云晋义熈二年中书令王子敬居此有五色云见诏建寺号云门山有谢敷宅何公井好泉亭王子敬山亭永禅师临书阁]

送长沙陈太守二首
其一
长沙陈太守逸气凌青松英主赐五马本是天池龙湘水逥九曲衡山望五峯荣君按节去不及逺相从
[唐长沙郡即潭州也隶江南西道十六国春秋张谧幼有逸气太守陆云见而异之庾信春赋马是天池之龙种水经注衡山东南二面临映湘川自长沙至此江湘七百里中有九背故渔者歌曰帆随湘转望衡九面艺文类聚湘中记曰遥望衡山如阵云沿湘千里九向九背乃不复见通鉴地理通释衡岳在潭州衡山县西三十里衡州衡阳县北七十里有五峯曰紫葢天柱芙蓉石廪祝融子虚赋按节未舒索隐曰郭璞云言顿辔也司马彪云按辔而行得节故曰按节]
其二
七郡长沙国南连湘水濵定王垂舞袖地窄不廽身莫小二千石当安逺俗人洞庭乡路逺遥羡锦衣春
[按唐时潭州长沙郡衡州衡阳郡永州零陵郡连州连山郡道州江华郡彬州桂阳郡邵州邵阳郡此七郡者在秦汉时皆长沙故地定王舞袖事详见十五卷注汉时太守秩二千石通典岳州巴陵县有洞庭湖]

送杨燕之东鲁
关西杨伯起汉日旧称贤四代三公族清风播人天夫子华阴居开门对玉莲何事歴衡霍云帆今始还君坐稍解颜为我歌此篇我固侯门士谬登圣主筵一辞金华殿蹭蹬长江边二子鲁门东别来巳经年因君此中去不觉泪如泉
[后汉书杨震字伯起弘农华阴人少好学明经博覧无不穷究诸儒为之语曰关西孔子杨伯起永宁元年代刘恺为司徒延光三年代刘恺为太尉震子秉延熹五年代刘矩为太尉秉子赐熹平二年代唐珍为司空五年代袁隗为司徒光和五年拜太尉赐子彪中平六年代董卓为司空其冬代黄琬为司徒兴平元年代朱隽为太尉自震至彪四世太尉徳业相继与袁氏俱为东京名族云三公旧本或有作五公者杨注以三公为是按后汉书诸袁事汉四世五公陈子昂梓州司马杨君神道碑迨震秉彪赐四代五公光烈昭于汉室盛徳充于海内李颀诗汉家名臣杨徳祖四代五公享茅土五公谓太傅太尉司徒司空大将军也杨氏四世但为三公未有登太傅大将军之位不知诸书何以言之然其语则巳所本末可以为误也太平寰宇记华州华阴县以在太华山之阴故名之华山有莲花峯以形似莲花故名玉莲葢指此或谓指玉女莲花二峯而言或谓华山记云山顶有池生千叶莲花服之羽化昌黎诗所谓太华峯头玉井莲花开十丈藕如船玉莲似指玉井莲也史记正义括地志云衡山一名岣嵝山在衡州湘潭县西四十一里太平寰宇记霍山一名衡山一名天柱山在寿州六安县南五里尔雅霍山为南岳注云即天柱也汉武帝以衡山辽逺谶纬皆以霍山为南岳故祭其神于此今其土俗皆呼南岳大山黄庭内景玉经曰霍山下有洞房二百里司命君之府也有西北东南二门其中有五香芝飞华金瓶之寳神瞻灵瓜食之者得仙江南通志霍山在庐州府霍山县西北五里汉武帝南巡以衡山逺阻移祭此山又名南岳山马融广成颂张云帆施蜺帱列子夫子始一解颜而笑三辅黄图未央宫有金华殿刘琨诗据鞍长叹息泪下如流泉]

送蔡山人
我本不弃世世人自弃我一乗无倪舟八极纵逺柂燕客期跃马唐生安敢讥采珠勿惊龙大道可暗归故山有松月迟尔翫清晖
[韵会倪极际也郭璞江赋凌波纵柂释名船其尾曰柂柂拖也后见拖曳也且弼正船使顺流不使他戾也玉篇柁正船木也设于船尾与舵同一作柁战国策燕客蔡泽天下骏雄弘辩之士也史记蔡泽者燕人也游学于诸侯小大甚众不遇而从唐举相曰若臣者何如唐举熟视而笑曰先生曷鼻巨肩魋颜蹙齃膝挛吾闻圣人不相殆先生乎蔡泽知唐举戏之乃曰富贵吾所自有吾所不知者寿也愿闻之唐举曰先生之寿从今以往者四十三岁蔡泽笑谢而去谓其御者曰吾持粱刺齿肥跃马疾驱懐黄金之印结紫绶于腰揖让人主之前食肉富贵四十三年足矣荘子千金之珠必在九重之渊而骊龙颔下详见九卷注曹植诗迟奉圣颜李善注迟犹思也吕向注迟待也倪音涯柂徒可切驮上声]

送萧三十一之鲁中兼问稚子伯禽
六月南风吹白沙吴牛喘月气成霞水国郁蒸不可处时炎道逺无行车夫子如何渉江路云帆袅袅金陵去高堂倚门望伯鱼鲁中正是趋庭处我家寄在沙丘旁三年不归空断肠君行既识伯禽子应驾小车骑白羊
[晋书惠帝元康中京洛童谣曰南风起吹白沙遥望鲁国何嵯峨千岁髑髅生齿牙埤雅风俗通曰吴牛望月而喘言使之苦于日是故见月而喘葢伤禽惊于虗弦疲牛望月而喘物之惮怯见似而惊有如此者傅玄苦热诗呼吸气郁蒸程晓诗平生三伏时道路无行车战国策王孙贾之母曰汝朝出而晚来则吾倚门而望家语伯鱼之生也鲁昭公以鲤鱼赐孔子荣君之贶故因名鲤而字伯鱼沙丘详见十三卷注世说注卫玠龆龀时乗白羊车于洛阳市上咸曰谁家璧人]

送杨山人归嵩山
我有万古宅嵩阳玉女峯长留一片月挂在东溪松尔
[元和郡县志嵩髙山古河南府告成县西北二十三里登封县北八里亦名外方山东曰太室西曰少室嵩高总名即中岳也山髙二十里周回一百三十里]
去掇仙草菖蒲花紫茸岁晚或相访青天骑白龙
[登封县志太室二十四峯有玉女峯峯北有石如女子上有大篆七字人莫能识江淹赤虹赋掇仙草于危峯镌神丹于崩石神仙传嵩山石上菖蒲一寸九节服之长生抱朴子菖蒲须得生石上一寸九节以上紫花者尤善谢灵运诗新蒲舍紫茸李善注仓颉篇曰茸草貎然此茸谓蒲花也广博物志瞿武后汉人也七岁絶粒服黄精紫芝入峨眉山天竺真人授以真诀乗白龙而去]

送殷淑三首
[颜真卿元静先生广陵李君碑真卿与先生门人中林子殷淑遗名子韦渠牟尝接采真之游绪闻含一之徳云云是即此人也]
其一
海水不可解连江夜为潮俄然浦屿阔岸去酒船遥惜别耐取醉鸣榔且长謡天明尔当去应有便风飘
[韵会浦水濵也屿海中洲也刘渊林吴都赋注屿海中洲上有石山也潘岳西征赋鸣榔厉响李善注说文云榔髙木也以长木叩船为声所以惊鱼令入网也一说榔船板也船行则响谓之鸣榔骆宾王诗鸣榔下贵洲沈佺期诗鸣榔晓帐前是也若太白此篇送客非观渔停舟饮酒非挂帆长行所谓鸣榔者当是击船以为歌声之节犹叩舷而歌之义]
其二
白鹭洲前月天明送客回青龙山后日早出海云来流水无情去征帆逐吹开相看不忍别更进手中杯
[六朝事迹白鹭洲图经云在城西南八里周回十五里对江寜之新林浦景定建康志青龙山在城东南三十五里周回二十里髙九十丈又溧阳县界别有青龙山]
其三
痛饮龙笻下灯青月复寒醉歌惊白鹭半夜起沙滩

送岑征君归鸣皋山
[唐书地理志河南府陆浑县有鸣皋山]
岑公相门子雅望归安石奕世皆夔龙中台竟三拆至人达机兆髙揖九州岛伯奈何天地间而作隐沦客贵道能全真潜辉卧幽邻探元入窅默观化逰无垠光武有天下严陵为故人虽登洛阳殿不屈巢由身余亦谢明主今称偃蹇臣登髙覧万古思与广成邻蹈海寜受赏还山非问津西来一揺扇共拂元规尘
[按岑参感旧赋序云国家六叶吾门三相矣江陵公为中书令辅太宗邓国公为文昌右相辅髙宗汝南公为侍中辅睿宗相承宠光继出辅弼逮乎武后临朝邓国公由是得罪先天中汝南公又得罪朱轮翠毂如梦中矣按唐书岑文本邓州棘阳人祖善方后梁吏部尚书父之象隋邯郸令贞观中文本歴官中书令封江陵县子从子长倩永淳中累官兵部侍郎同中书门下平章事垂拱中拜文昌右相封邓国公为来俊臣所诬陷斩于市文本孙羲累官至同中书门下三品景云间进侍中封南阳郡公羲兄献为国子司业弟仲翔陜州刺使仲休商州刺使兄弟子姓在清要者数十人羲叹曰物极则反可以惧矣然不能抑退坐豫太平公主谋诛籍其家晋书谢安字安石自幼有公辅之望杨齐贤曰奕世累世也晋书天文志永康元年三月中台星坼占曰台星失常三公忧赵王伦寻废杀贾后斩司空张华欧阳建诗古人达机兆孔安国尚书传牧牧民九州岛之伯晋书桓玄曰父为九州岛伯儿为五湖长桓谭新论天下神人五一曰神仙二曰隐沦谢灵运诗既枉隐沦客荘子子之道狂狂汲汲诈巧虚伪事也非可以全真也又曰至道之精窈窈冥冥至道之极昏昏默默淮南子上游于霄雿之野下出于无垠之门髙诱注无垠无形状之貎袁宏后汉纪伏见太原周党使者三聘乃肯就车陛下亲见诸庭党伏而不谒偃蹇自髙逡巡求退后汉书偃蹇反俗章懐太子注偃蹇骄傲也严子陵广成子及鲁仲连欲蹈东海事俱见二卷注晋书庾亮虽居外镇而执朝廷之权既据上流拥强兵趣向者多归之王导内不能平常遇西风尘起举扇自蔽徐曰元规尘污人窅音杳]

送范山人归泰山
[地理今释泰山在今山东济南府泰安州北五里]
鲁客抱白鹤别余往太山初行若片雪杳在青崖间髙髙至天门日观近可攀云生望不及此去何时还
[抱朴子欲求芝草入名山带灵寳符牵白犬抱白鸡以白盐一斗及开山符檄着大石上续博物志陶隐居云学道之士居山宜养白鸡白犬可以辟邪后汉书祭祀志马第伯封禅仪记曰是朝上太山至中观去平地二十里南向极望无不覩仰望天闗如从谷底仰视抗峯其为髙也如视浮云其峻也石壁窅窱如无道径遥望其人端如行朽兀或如白石或如雪乆之白者移过树乃知是人也初学记太山记云盘道屈曲而上凡五千余盘经小天门大天门仰视天门如从穴中视天窻矣自下至古封禅处凡四十里山顶西岩为仙人石闾东岩为介丘东南岩名日观日观者鸡一鸣时见日始欲出长三文所]

李太白诗集注卷十七



凤尾竹客手录李太白诗集注卷十八
钱塘王琦撰

送韩侍御之广徳
[缪本徳字下多一令字唐书地理志江南西道宣城郡有广徳县本绥安县至徳二载更名广徳]
昔日绣衣何足荣今宵贳酒与君倾暂就东山赊月色酣歌一夜送泉明
[汉书侍御史有绣衣直指出讨奸猾治大狱颜师古注衣以绣者尊宠之也汉书高帝纪尝从王媪武负贳酒颜师古注贳赊也陶渊明尝为彭泽令故用之以拟韩侍御也野客丛书海録碎事谓渊明一字泉明李白诗多用之不知称渊明为泉明者盖避唐高祖讳耳犹杨渊之称杨泉非一字泉明也齐东野语高祖讳渊渊字尽改为泉杨升庵曰今人改泉明为泉声可笑贳始制切音世又神夜切音射义同]

送通禅师还南陵隐静寺
我闻隐静寺山水多竒踪岩种朗公橘门深杯渡松道人制猛虎振锡还孤峰他日南陵下相期谷口逢
[太平府志隐静寺在繁昌县东南二十里隐静山一名五峰寺山有碧霄桂月鸣磬紫气行道五峰寺当五峰之会巑岏拱合林木幽竒古涧委折殷雷轰地相传寺为杯渡禅师所建飞锡定基江神送木现诸神异寺外有十里松径传云禅师手植或曰距寺二里许有双松对峙势若虬龙者卽师手泽又尝取新罗五叶松种寺西迄今尚存旧志又言寺有朗公橘杯渡所携频伽鸟一双皆晋宋遗迹又有木米盐酱等池言剏寺时诸物皆从此出云旧额云江东第二禅林按御昌县南唐时析南陵分置在唐时尚属南陵释氏要覧智度论云得道者名为道人余出家未得道者亦名道人法苑珠林晋沙门于法兰髙阳人也尝夜坐禅虎入其室因蹲床前兰以手摩其头虎奋耳而伏数日乃去沈约法王寺碑振锡经行祗林晏坐锡释家所执锡杖一名徳杖一名智杖有金环绕之作锡锡声行时以节歩趋者]

送友人
青山横北郭白水遶东城此地一为别孤蓬万里征浮云游子意落日故人情挥手自兹去萧萧班马鸣
[鲍照芜城赋孤蓬自振惊砂坐飞浮云一往而无定迹故以比游子之意落日衔山而不遽去故以比故人之情诗小雅萧萧马鸣左传有班马之声杜预注班别也主客之马将分道而萧萧长鸣亦若有离羣之感畜犹如此人何以堪]

送别
斗酒渭城邉垆头醉不眠梨花千树雪杨叶万条烟惜别倾壶醑临分赠马鞭看君颍上去新月到应圆
[水经注长安故咸阳也汉高帝更名新城武帝元鼎三年别为渭城在长安西北渭水之阳史记正义括地志云咸阳故城亦名渭城在雍州北五里今咸阳县东十五里太平寰宇记故渭城在今县东北二十二里渭水北卽秦之杜邮其城周八里秦自孝公至始皇皆都于此城武帝元鼎三年更名渭城后汉省并地入长安故此城存史记集解韦昭曰炉酒肆也以土为堕邉高似炉汉书注如淳曰酒家开肆待客设酒炉故以炉名肆臣瓒曰卢酒瓮也师古曰二说皆非也卢者卖酒之区也以其一边高形如鍜家炉故取名耳非卽谓火炉及酒瓮也初学记醑首酒也玉篇醑美酒也正字通俗呼醨为尾酒醑为头酒河南道颍川汝阴郡有颍上县太平寰宇记颍上县以地枕颍水上游为名沧浪诗话太白诗斗酒渭城边垆头醉不眠乃岑参之诗误编入按文苑英华亦以此诗为岑参作题云送杨子岑集亦载之]

江上送女道士禇三清游南岳
[南岳衡山也在今湖广衡州府衡山县西北三十里接衡阳县及长沙府界]
吴江女道士头戴莲花巾霓衣不湿雨特异阳台云足下逺游履凌波生素尘寻仙向南岳应见魏夫人
[太平御覧登真隐诀曰太元上丹灵玉女戴紫华芙蓉巾巫山神女旦为朝云暮为行雨朝朝暮暮阳台之下详见二卷注洛神赋践逺游之文履曵露绡之轻裾凌波微歩罗韈生尘吕向注逺逰履名歩于水波之上如生尘也南岳魏夫人传魏夫人者晋司徒剧阳文康公舒之女名华存字贤安幼而好道静默恭谨志慕神仙味真耽〈脱一字〉欲求冲举吐纳气液摄生夷静住世八十三年以晋成帝咸和九年歳在甲午太乙元仙遣飙车来迎夫人乃托剑化形而去位为紫虚元君领上真司命南岳夫人比秩仙公使治天台大霍山洞台中主下训奉道教授当为仙者男曰真人女曰元君]

送友人入蜀
见说蚕丛路﨑岖不易行山从人面起云傍马头生芳树笼秦栈春流遶蜀城升沉应已定不必问君平
[蚕丛蜀王之先详见三卷蜀道难注李善文选注通俗文曰板阁曰栈史记去輙烧絶栈道索隐曰栈道阁道也音士谏反包恺音士版反崔浩云险絶之处傍凿山岩而施板梁为阁按入蜀之道山路县险不容坦行架木而度名曰栈道以其自秦入蜀之道故曰秦栈水经注成都县有二江双流郡下故扬子云蜀都赋曰两江珥其前者也高士传严遵字君平蜀人也隐居不任尝卖卜于成都市日得百钱以自给卜讫则闭肆下帘以著书为事徐而庵曰山从二句是承上崎岖不易行五字勿作好景会]

送李青归华阳川
伯阳仙家子容色如青春日月秘灵洞云霞辞世人化心养精魄隠几窅天真莫作千年别归来城郭新
[胡三省通鉴注华阳川在虢州华阳山南雍胜畧华阳水在汉中府褒城县西二十五里源出牛头山南流与汉水合萧本作南叶阳川误列仙传老子姓李名耳字伯阳陈人也生于殷时为周柱下史转为守藏史积八十余年史记云二百余年时称隐君子江淹诗隐沦驻精魄荘子南郭子棊隐几而坐陆徳明音义隐凭也丁令威歌去家千年今始归城郭如故人民非]

送舍弟
吾家白额驹逺别临东道他日相思一梦君应得池塘生春草
[魏志曹休闲行北归见太祖太祖谓左右曰此吾家千里驹也吾家白额驹卽吾家千里驹之意而改用李氏事耳晋书武昭王讳暠字玄盛姓李氏汉前将军广之十六世孙也尝与太史令郭黁及其同母弟宗繇同宿黁起谓繇曰君当位极人臣李君有国土之分家有騧草马生白额驹此其时也吕光末京兆段业自称凉州牧以炖煌太守孟敏为沙州刺史署京盛效榖令敏寻卒护军郭谦等以玄盛温毅有惠政推为炖煌太守玄盛初难之宗繇言于玄盛曰君忘郭黁之言即白额驹今生矣玄盛乃从之谢灵运梦见从弟惠连得池塘生春草句详见十一卷注]

送别
水色南天逺舟行若在虚迁人发佳兴吾子访闲居日落看归鸟潭澄羡跃鱼圣朝思贾谊应降紫泥书
[得书字汉书贾谊为长沙王太傅后歳余帝思谊征之紫泥用之以封玺书见七卷注]

送鞠十少府
试发清秋兴因为吴会吟碧云敛海色流水折江心我有延陵剑君无陆贾金艰难此为别惆怅一何深
[新序延陵季子将西聘晋带寳剑以〈脱一字〉徐君详见十二卷注汉书陆贾有五男出所使越槖中装卖千金分其子子二百金令为生产]

送张秀才谒高中丞并序
余时系寻阳狱中正读留侯传秀才张孟熊藴灭胡之策将之广陵谒高中丞余喜子房之风感激于斯人因作是诗以送之
[史记世家第二十五为留侯世家曰留侯传葢变称也旧唐书高适者渤海蓚人也为谏议大夫负气敢言上皇以诸王分镇适切諌不可及永王叛肃宗闻其论谏有素召而谋之适因陈江东利害永王必败上竒其对以适兼御史大夫扬州大都督府长史淮南节度使诏与江东节度来瑱率水部兵平江淮之乱会于安州师将渡而永王败适喜言王霸大畧务功名尚节义逄时多难以安危为已任然言过其实为大臣所轻]
秦帝沦玉镜留侯降氛氲感激黄石老经过沧海君壮士挥金槌报雠六国闻智勇冠终古萧陈难与羣两龙争鬬时天地动风云酒酣舞长剑仓卒解汉纷宇宙初倒悬鸿沟势将分英谋信竒絶夫子扬清芬胡月入紫微三光乱天文高公镇淮海谈笑却妖氛采尔幕中画戡难光殊勲我无燕霜感玉石俱烧焚但洒一行泪临岐竟何云
[尚书帝命验桀失玉镜用其噬虎郑康成注玉镜谓清明之道史记留侯世家留侯张良者其先韩人也秦灭韩良悉以家财求客刺秦王为韩报仇以大父父五世相韩故良尝学礼淮阳东见沧海君得力士为铁椎重百二十斤秦皇帝东游良与客狙击秦皇帝博浪沙中误中副车秦皇帝大怒大索天下求贼甚急良乃更姓名亡匿下邳尝从容歩游下邳地上有一老父衣褐至良所直堕其履圯下顾谓良曰孺子下取履良愕然欲殴之为其老强忍下取履父曰履我良业为取履因长跪履之父以足受笑而去良殊大惊随目之父去里所复还曰孺子可教矣后五日平明与我会此良因怪之跪曰诺五日平明良往父已先在怒曰与老人期后何也后五日早会五日鸡鸣良往父又先在复怒曰后何也后五日复早来五日良夜未半往有顷父亦来喜曰当如是出一编书曰读此则为王者师矣后十年兴十三年孺子见我济北榖城山下黄石卽我矣遂去不复见旦日视其书乃太公兵法也项羽本纪项羽兵四十万在新丰鸿门沛公兵十万在霸上范増说项羽急击勿失项伯者项羽季父也素善张良乃夜驰之沛公军私见张良具告以事欲呼张良与俱去毋从俱死良曰沛公有急亡去不义不可不语良乃入具告沛公出要项伯入见沛公奉巵酒为寿约为婚姻曰愿伯具言臣之不敢倍徳也项伯许诺谓沛公曰旦日不可不蚤自来谢旦日从百余骑来见项王至鸿门谢项王因留沛公与饮范増出召项庄谓曰若入前为寿寿毕请以剑舞因击沛公于坐杀之庄则入为寿寿毕曰军中无以为乐请以剑舞项王曰诺项庄拔剑起舞项伯亦拔剑起舞常以身翼蔽沛公庄不得击张良至军门见樊哙哙曰今日乏事何如良曰甚急项庄拔剑舞其意常在沛公也哙曰此迫矣臣请入与之同命哙郎带剑拥盾入军门须臾沛公起如厕因招樊哙出于是遂去令张良留谢汉四年项王与汉约中分天下割鸿沟以西者为汉鸿沟而东者为楚项王巳约乃引兵解而东归汉欲西归张良陈平说曰汉有天下大半诸侯皆附之楚兵罢食尽此天亡楚之时也不如因其饥而遂取之今释弗击此所谓养虎自遗患也汉王听之汉书音义沧海君晋灼曰海神也如淳曰秦郡县无沧海或曰东夷君长也颜师古曰二说并非葢当时贤者之号也琦按史记汉书载博浪沙事并云铁椎惟水经注云张良为韩报仇于秦以金椎击秦始皇不中中其副车骆宾王诗金椎许报韩葢出于此汉书张良传赞闻张良之智勇以为其貎魁梧竒伟反若妇人女子卢谌诗智勇冠当代史记彭越传两龙方鬬且待之说文酣酒乐也应劭曰不醉不醒曰酣晋书月为胡王陈书陈寳应起兵沙门惠标作五言诗以送之曰匹马犹临水离骑稍引风好看今夜月当入紫微宫陈书文参礼乐武定妖氛谢瞻诗婉婉幕中画广韵戡胜也克也太平御覧邹衍事燕惠王尽忠左右谮之王系之仰天而哭夏五月天为之降霜书胤征火炎昆冈玉石俱焚戡音堪]

寻阳送弟昌峒鄱阳司马作
[缪本作岠鄱阳唐时郡名卽饶州也隶江南西道为上州有司马一人从五品]
桑落洲渚连沧江无云烟寻阳非剡水忽见子猷船飘然欲相近来迟杳若仙人乗海上月帆落湖中天一覩无二诺朝欢更胜昨尔则吾惠连吾非尔康乐朱绂白银章上官佐鄱阳松门拂中道石镜回清光揺扇及于越水亭风气凉与尔期此亭期在秋月满时过或未来两乡心巳断吴山对楚岸彭蠡当中州相思定如此有穷尽年愁
[太平寰宇记桑落洲在舒州宿松县西南一百九十四里江水始自鄂陵分〈氵爪〉为九于此合流谓之九江口此洲与江州寻阳县分中流为界一统志桑落洲在九江府城东北过江五十里昔江水泛涨流一桑于此因名王子猷乗船往剡溪访戴安道详见九卷注魏征诗季布无二诺侯赢重一言宋书谢惠连幼有才悟而轻薄不为父方明所知灵运尝自始寜至会稽造方明过视惠连大相咨赏谓方明曰阿连才悟如此而尊作常儿遇之韵会绂绶也増韵印组也章印章也朱绂银章详见十一卷赠刘都使诗注凡除官到任谓之上官司马州之佐职江西通志松门山在南昌府城西比二百十五里枕鄱湖之东两岸悉生松遥望如门故名上有石镜光可照人谢康乐诗攀崖照石镜牵叶入松门是也太平寰宇记于越渡在余干县西南一百二十歩置津吏主守四时不絶于越亭在余干县东南三十歩屹然孤立古今游者多留题章句焉江西通志于越亭在饶州府余干县羊角山文公谈苑云前瞰琵琶洲后枕思禅寺林麓森郁千峰竞秀唐初张彦俊建通鉴地理通释彭蠡在江州浔阳县括地志在县东南五十里六典注一名宫亭湖在南康军星子县南江州彭泽县西地理志在豫章郡彭泽县西郡县志在都昌县西六十里与浔阳县分湖为界禹贡扬州彭蠡旣潴卽江汉所汇之泽合江西江东诸水跨豫章饶州南康军三州之地]

饯校书叔云
少年费白日歌笑矜朱颜不知忽巳老喜见春风还惜别且为欢徘徊桃李间看花饮美酒听鸟临晴山向晩竹林寂无人空闭关
[晋书阮咸任达不拘与叔父籍为竹林之游闭关犹闭门也江淹恨赋闭关却扫塞门不仕]

送王孝亷觐省
彭蠡将天合姑苏在日边寜亲候海色欲动孝亷船窈窕晴江转参差逺岫连相思无昼夜东注似长川
[江西志鄱阳湖在南昌府城东北一百五十里卽禹贡之彭蠡也一名宫亭湖一名扬澜湖跨南昌饶州南康三郡合上流诸水入焉周围数百里阔四十里长三百里毎春夏之间江汉水涨则彭蠡之水郁不得流而逆回倒积遂成巨浸弥渺数百余里无复畔岸逮夫二水渐消则彭蠡之水始出大江循南岸而行与二水颉颃趋海韵会将与也鲍照登大雷岸与妹书长波天合杨齐贤曰姑苏苏州吴郡以其近东海日出之地故云日边法言孝莫大于寜亲世说张凭举孝亷出都负其才气谓必参时彦欲诣刘尹乡里及同举者共笑之张遂诣刘清言弥日因留宿至晓刘曰卿且去正当取卿共诣抚军张还船同侣问何处宿张笑而不荅须臾真长遣传敎觅张孝亷船同侣惋愕]

同吴王送杜秀芝举入京
秀才何翩翩王许回也贤暂别庐江守将游京兆天秋山宜落日秀水出寒烟欲折一枝桂还来雁沼前
[按诗题当是送杜秀才赴举入京芝字疑讹庐江郡名卽庐州也隶淮南道通典雍州开元三年改为京兆府凡周秦汉晋西魏后周隋至于我唐并为帝都晋书郄诜曰臣举贤良对策为天下第一犹桂林之一枝昆山之片玉西京杂记梁孝王筑免园园中有雁池池间有鹤洲鳬渚其诸宫观相连延亘数十里竒果异树瑰禽怪兽毕备王与宫人宾客弋钓其中]

洞庭醉后送绛州吕使君杲流澧州
[湖广志洞庭湖在岳州西南绵跨八百里绛州又谓之绛郡隶河东道澧州在澧水之阳又谓之澧阳郡隶山南东道在京师东南一千八百九十三里]
昔别若梦中天涯忽相逢洞庭破秋月纵酒开愁容赠剑刻玉字延平两蛟龙送君不尽意书及雁回峰
[中华古今注晋时斗牛间常有紫气张华知是剑气乃以雷焕为丰城令焕到县掘县狱深得剑两枚一送与张华一焕自佩后华死子韪佩过延平津跃入水使人寻之乃见化为龙也雷焕卒子亦佩之于延平津亦跃入水化为龙矣方舆胜覧回雁峰在衡阳之南雁至此不过遇春而回故名或曰峰势如雁之回湖广志回雁峰在衡州府城南里许相传雁不过衡阳至此而回然闻桂林间尚有雁声知此说非矣或谓峰之形势如雁回转者是也南岳周环八百里回雁为首岳麓为足云]

与诸公送陈郎将归衡阳并序
[按唐书百官志左右十四卫及太子左右六率府皆有郎将乃五品官也衡阳唐时郡名卽衡州隶江南西道]
仲尼旅人文王明夷茍非其时圣贤低眉况仆之不肖者而迁逐枯槁固非其宜朝心不开暮髪尽白而登高送逺使人増愁陈郎将义风凛然英思逸发来下曹城之榻去邀才子之诗动清兴于中流泛素波而径去诸公仰望不及连章祖之序惭起予輙冠名贤之首作者嗤我乃为抚掌之资乎
[京氏易传易曰旅人先笑后号咷又曰得其资斧仲尼为旅人固可知矣周易明入地中明夷内文明而外柔顺以蒙大难文王以之周易集解郑玄曰夷伤也日出地上其明乃光至其入地明则伤矣故谓之明夷日之明伤犹圣人君子有明徳而遭乱世抑在下位则宜自艰无干政事以避小人之害也荀爽曰明在地下为坤所蔽大难之象文王君臣相伤故当大难也王弼易注文王明夷则主可知矣仲尼旅人则国可知矣高唐赋登高望逺使人心悴晋书左思赋三都初陆机入洛欲为此赋闻思作之抚掌而笑与弟云书曰此间有伧父欲作三都赋须其成当以覆酒瓮耳及思赋出机絶叹伏以为不能加也遂辍笔焉王羲之与谢万书语田里所行故以为抚掌之资其为得意可胜言即]
衡山苍苍入紫冥下看南极老人星回飙吹散五峰雪往往飞花落洞庭气清岳秀有如此郎将一家拖金紫门前食客乱浮云世人皆比孟尝君江上送行无白璧临岐惆怅若为分
[方舆胜覧南岳一名衡山在衡山县西三十里晋因山以名郡湘中记度应斗衡位值离宫故曰衡山又名霍山南岳记衡山者朱陵之灵台太虚之寳洞上承翼轸钤总万物故名衡山下踞离宫统摄火乡故号南岳赤帝馆其岭祝融宅其阳逮于轩辕以潜霍二山副焉长沙记衡山轩翔耸拔九千余丈尊卑参差七十二峰岩洞溪涧泉石之胜交错其中又有数十洞十五岩三十八泉二十五溪九池九潭六源八桥六井三穿三漏此最著者七十二峰最大者五祝融紫葢云蜜石廪天柱而祝融为最高水经注湘水又北径衡山县东山在西南有三峰一名紫益一名石廪一名容峰容峰最为竦杰自逺望之苍苍隐天故罗含云望若陈云自非清霁素朝不见其峰丹水涌其左醴泉流其右山经谓之岣嵝山为南岳也史记天官书狼北地有大星曰南极老人老人见治安常以秋分时候之于南郊晋书老人一星在弧南一曰南极常以秋分之旦见于景春分之夕而没于丁见则治平主寿昌魏书发响九皋翰飞紫冥谢灵运诗回飙流轻雪陆机谢平原内史表懐金拖紫退就散軰后汉书圣恩横加猥赐金紫章怀太子注汉官仪曰二千石金印紫绶也史记孟尝君在薛招致诸侯宾客及亡人有罪者皆归孟尝君孟尝君舍业厚遇之以故倾天下之士食客数千人无贵贱一与文等吕氏春秋郈成子为鲁聘于晋过卫右宰谷臣止而觞之酒酣而送之以璧]

送赵判官赴黔府中丞叔幕
[册府元龟赵国珍天寳中为黔府都督本管经畧等使国珍有武畧习知南方地形在五溪凡十余年中原兴师惟黔中封境无虞通鉴黔中节度使赵国珍本牂牁夷也胡三省注赵国珍牂牁别部充州蛮酋赵君道之裔杨国忠兼剑南节度以国珍有方畧授黔中都督护五溪十余年天下方乱其所部独寜所谓黔府中丞者卽其人欤中丞是其兼衔耳唐书地理志黔州黔中郡下都督府本黔安郡天寳元年更名黔音琴]
廓落青云心结交黄金尽富贵翻相忘令人忽自哂蹭蹬鬓毛斑盛时难再还巨源咄石生何事马蹄间绿萝长不厌却欲还东山君为鲁曽子拜揖高堂里叔继赵平原偏承明主恩风霜推独坐旌节镇雄藩虎士秉金钺蛾眉开玊樽才高幕下去义重林中言水宿五溪月霜啼三峡猿东风春草绿江上候归轩
[宋玉九辩廓落兮羁旅而无友生吕延济注廓落空寂也韵会蹭蹬困顿也晋书山涛字巨源河内懐人也州辟部河南从事与石鍳共宿涛夜起蹴鍳曰今为何等时而眠耶知太傅卧何意鍳曰宰相三不朝与尺一令归第卿何虑也涛曰咄石生无事马蹄间耶投传而去未二年果有曹爽之事又晋书谢安虽受朝寄然东山之志始末不渝毎形于言色史记曽参南武城人孔子以为能通孝道故授之业作孝经平原君赵胜者赵之诸公子也诸子中胜最贤喜宾客宾客至者数千人汉时御史中丞与司隶校尉尚书令会同得专席而坐详见十卷注旧唐书天寳中縁边御戎之地置八节度使受命之日赐之旌节谓之节度使得以专制军事外任之重无比焉新唐书百官志节度使辞日赐双旌双节行则建节竖六纛入境州县筑节楼迎以鼔角虎士有力之士详见八卷注诗商颂有虔秉钺秉执也陆云吴故丞相陆公诔金钺镜日云旗绛天晋书阮咸任达不拘与叔父籍为竹林之游谢灵运诗水宿淹晨暮吕延济注水宿宿舟中也通典黔中古蛮夷之国春秋战国皆楚地秦惠王欲楚黔中地以武关外易之卽此是也通谓之五溪注云五溪谓酉辰巫武沅五溪也水经注宜都记曰自黄牛滩东入西陵界至峡口一百许里山水纡曲两岸高山重嶂非日中夜半不见日月絶壁或千许丈其石彩色形容多所像类林木高茂畧尽冬春猿鸣至清山谷传响泠泠不絶所谓三峡此其一也白帖荆州记曰巴东三峡猿长鸣至三声闻者莫不垂泪南齐书凡车有幡者谓之轩]

送陆判官往琵琶峡
水国秋风夜殊非逺别时长安如梦里何日是归期
[方舆胜覧琵琶峡在巫山对蜀江之南形如琵琶此乡妇女皆晓音律杨升庵曰太白诗天山三丈雪岂是逺行时又曰水国秋风夜殊非逺别时岂是殊非变幻二字愈出愈竒孟蜀韩琮诗晚日低霞绮晴山逺画眉青青河畔草不是望乡时亦祖太白句法]

送梁四归东平
玉壶挈美酒送别强为欢大火南星月长郊北路难殷王期负鼎汶水起垂竿莫学东山卧参差老谢安
[东平唐时郡名卽郓州也隶河南道六经天文编夏氏曰仲夏之月初昏之时大火见于南方正午之位史记阿衡欲干汤而无由乃为有莘氏媵臣负鼎爼以滋味说汤致于王道越絶书伊尹负鼎入殷遂佐汤取天下春秋正义释例曰汶水出泰山莱芜县西南经济北至东平须昌县入济行水金鉴述征记云泰山郡水皆名汶今县界有五汶皆源别而流同其原山之汶水西南流经干封县治南去县三里又西南流九十里入郓州中都县按五汶者曰北汶小汶柴汶牟汶其一则经流也谢安髙卧东山见七卷注]

江夏送友人
雪点翠云裘送君黄鹤楼黄鹤振玉羽西飞帝王州凤无琅玕实何以赠逺游徘徊相顾影泪下汉江流
[江夏唐时郡名卽鄂州也属江南西道宋玉讽赋翳水日之华披翠云之裘杨齐贤曰黄鹤楼在鄂州图经云费文祎得仙驾黄鹤憩此鲍照舞鹤赋振玉羽而临霞琅玕实见二卷注]

送郄昻谪巴中
[按羊士谔诗集有诗题云干元初严黄门自京兆少尹贬巴州刺史云云诗下注云时郄詹事昻自拾遗贬清化尉黄门年三十余且为府主与郄意气友善赋诗高会文字犹存又李华杨骑曹集序刑部侍郎长安孙公逖以文章之冠为考功员外郎精试羣材君与南阳张茂之京兆杜鸿渐琅琊颜真卿兰陵萧颖士河东柳芳天水赵骅顿丘李琚赵郡李〈上山下鄂字去阝〉李颀南阳张阶常山阎防范阳张南容高平郄昻等连年登第]
瑶草寒不死移植沧江濵东风洒雨露会入天地春予若洞庭叶随波送逐臣思归未可得书此谢情人
[江淹诗瑶草正翕赩李善注瑶草玉芝也琦按诗家用瑶草谓珍异之草耳未必专指玉芝而言楚辞洞庭波兮木叶下]

江夏送张丞
欲别心不忍临行情更亲酒倾无限月客醉几重春藉草依流水攀花赠逺人送君从此去回首泣迷津
[孙绰天台山赋藉萋萋之纤草李善注以草荐地而坐曰藉]

赋得白鹭鸾送宋少府入三峡
白鹭拳一足月明秋水寒人惊逺飞去直向使君滩
[三峡详见八卷注水经注江水东经羊肠虎臂滩杨亮为益州刺史至此舟覆惩其波澜蜀人至今犹名之为使君滩太平寰宇记使君滩在万州东二里大江中昔杨亮赴任益州行船至此覆没故名一统志使君滩在荆州夷陵州西一百十里]

送二季之江东
初发强中作题诗与惠连多惭一日长不及二龙贤西塞当中路南风欲进船云峰出逺海帆影挂清川禹穴藏书地匡山种杏田此行俱有适迟尔早归旋
[谢灵运有登临海峤初发强中与从弟惠连诗刘履曰强中地名今滹山下有强口疑卽此也世说谢子微见许子将兄弟曰平舆之渊有二龙焉杨齐贤曰西塞山在鄂州陆放翁入蜀记晩过道士矶石壁数百尺色正青了无窍穴而竹树迸根交络其上苍翠可爱自过小孤临江峰嶂无出其右矶一名西塞山卽玄真子渔父辞所谓西塞山前白鹭飞者李太白送弟之江东云西塞当中路南风欲进船必在荆处作故有中路之句张文潜云危矶挿江生石壁劈青玉殆为此山写真又云已逢妩媚散花峡不怕艰危道士矶葢江行推马当及西寨最为湍险难上谢灵运诗灭迹入云峰太平御覧九土文括畧曰会稽山有一石穴委曲黄帝藏书于此禹得之施宿会稽志阳明洞天在会稽县宛委山龙瑞宫旧经云三十六洞天之十一洞也洞外飞来石下为禹穴传云禹藏书处一云禹得玉匮金书于此薛方山浙江通志宛委山上有石匮壁立中有孔穴号阳明洞卽旧经所谓三十六洞天之十一洞也夏禹发之得赤珪如日碧珪如月又于中得金简玉字之书悟百川之理贺知章纂山记曰黄帝号委宛穴为赤帝阳明之府于此藏书大禹始于此穴得书复于此穴藏之人因谓之禹穴匡山卽庐山也庐山记匡续结庐于山故号匡庐山神仙传董奉还豫章庐山下居不种田日为人治病亦不取钱重病愈者使栽杏五株轻者一株如此数年计得十余万株郁郁成林乃使山中百禽羣兽游戏其下卒不生草常如芸治杏子熟于林中作一草仓示人曰欲买杏者不须报奉但将谷一器置仓中卽自徃取一器杏去常有人置榖少而取杏多者林中群虎出吼逐之大怖急挈杏走路旁倾覆至家量杏一如榖多少或有人偷杏者虎逐之到家啮至死家人知其偷杏乃送还奉叩头谢过乃却使活韵会迟待也谢灵运有南楼中望所迟客诗云临江迟来客是也诗小雅言旋言归复我邦族谢灵运诗三载期归旋迟音治]

江西送友人之罗浮
[艺文类聚罗浮山记曰罗浮者盖总称罗罗山也浮浮山也二山合体谓之罗浮在增城博罗二县之境旧说罗浮高三千丈有七十二石室七十二长溪神明神禽玉树朱草]
桂水分五岭衡山朝九疑乡关眇安西流浪将何之素色愁明湖秋渚晦寒姿畴昔紫芳意巳过黄发期君王纵疎散云壑借巢夷尔去之罗浮我还憩峨眉中阔道万里霞月遥相思如寻楚狂子琼树有芳枝
[通与桂州临桂县有离水一名桂江水源多桂不生杂树汉书南有五岭之戍颜师古注西自衡山之南东穷于海一山之限耳而别标名则有五焉裴氏广州记曰大庾始安临贺桂阳揭阳是为五岭邓徳明南康记曰大庾岭一也桂阳骑田岭二也九真都龎岭三也临贺萌渚岭四也始安越成岭五也戴凯之竹谱五岭之说互有异同余往交州行路所见兼访旧老考诸古志则今南康始安临贺为北岭临漳寜浦为南岭五都界内各有一岭以隔南北之水供通南越之地南康临贺始安三郡通广州寜浦临漳二郡在广州西南通交州或赵佗所通或马援所并厥迹在焉故陆机诗伐鼓五岭表道九真也徐广杂记以剡松阳建安康乐为五岭其谬逺矣俞益期与韩康伯以晋兴所统南移大营九冈为五岭之数又其谬也初学记南岳衡山朱陵之灵台太虚之寳洞上承冥宿铨徳钧物故名衡山下踞离宫摄位火乡赤帝馆其岭祝融托其阳故号南岳周旋数百里高四千一十丈东南临湘川自湘川至长沙七百里九向九背然后不见元和郡县志九疑山在道州延唐县东南一百里九山相似行者疑惑故名杨齐贤曰唐安西大都护府初治西州后徙治高昌故地又徙治龟兹而故府复为西州交河郡按文义安西字疑讹指为陇右道安西大都护府者恐未是陶潜祭从弟文流浪无成惧负素志畴昔昔日也已见前注江淹诗终觌紫芳心李善注紫芳紫芝也尔雅黄发寿也郭璞注黄发发落更生黄者邢昺疏舍人曰黄发老人发白更黄也曹植诗王其爱玉体俱享黄髪期张铣注黄发期谓寿考也北山移文诱我松桂欺我云壑通典嘉州峨眉县有峨眉山列仙传陆通者云楚狂接舆也好养生食槖卢木实及芜菁子游诸名山在蜀峨眉山上世世见之歴数百年仙去]

宣州谢朓楼饯别校书叔云
[一作陪侍御叔华登楼歌江南通志迭嶂楼在寜国府郡治后卽谢朓为宣城太守时之高斋地一名北楼亦称谢公楼唐咸通间刺史独孤霖改建易今名]
弃我去者昨日之日不可留乱我心者今日之日多烦忧长风万里送秋雁对此可以酣高楼蓬莱文章建安骨中间小谢又清发俱懐逸兴壮思飞欲上青天覧明月抽刀断水水更流举杯消愁愁更愁人生在世不称意明朝散发弄扁舟
[陆机诗长风万里举庆云郁嵯峨后汉书窦章传是时学者称东观为老氏藏室道家蓬莱山章懐太子注言东观经籍多也蓬莱海中神山为仙府幽经秘録并皆在焉东汉建安之末有孔融王粲陈琳徐干刘桢应〈王易〉阮瑀及曹氏父子所作之诗世谓之建安体风骨遒上最饶古气锺嵘诗品论谢惠连云小谢才思富捷恨其兰玉夙凋故长辔未骋卢思道卢记室诔丽词泉涌壮思云飞散发科头也扁舟特舟也俱见二卷注]

宣城送刘副使入秦
君卽刘越石雄豪冠当时凄清横吹曲慷慨扶风词虎啸俟腾跃鸡鸣遭乱离千金市骏马万里逐王师结交楼烦将侍从羽林儿统兵捍吴越豺虎不敢窥大勋竟莫叙巳过秋风吹秉钺有季公凛然负英姿寄深且戎幕望重必台司感激一然诺纵横两无疑伏奏归北阙鸣驺忽西驰列将咸出祖英寮惜分离斗酒满四筵歌笑宛溪湄君携东山妓我咏北门诗贵贱交不易恐伤中园葵昔赠紫骝驹今倾白玉巵同驩万斛酒未足解相思此别又千里秦吴眇天涯月明关山苦水剧
[按唐书百官志节度使之下有副使一人同节度副使十人又安抚使观察使团练使防御使之下皆有副使一人]
陇头悲借问几时还春风入黄池无令长相思折断緑杨枝
[晋书刘琨字越石少得隽朗之目与范阳祖纳俱以雄豪著名在晋阳尝为胡骑所围数重城中窘廹无计琨乃乗月登楼清啸贼闻之皆凄然长叹中夜奏胡笳贼又流涕歔欷有懐土之思向晓复吹之贼并弃围而走刘越石有扶风歌朝发广莫门暮宿丹水山左手弯繁若右手挥龙渊云云凡九首其横吹曲今逸不存或指吹胡笳而言恐未的张衡思玄赋超踰腾跃絶世俗世说注晋阳秋曰祖逖与刘琨俱以雄豪著名年二十四与琨同辟司州主薄情好绸缪共被而寝中夜闻鸡鸣俱起曰此非恶声也史记所将卒斩楼烦将五人李竒曰楼烦县名其人善骑射故以名射士为楼烦取其美称未必楼烦人也张晏曰楼烦胡国名汉书羽林掌送从武帝太初元年置名曰建章营骑后更名羽林骑费〈上日下永〉诗家本楼烦俗召募羽林儿上元中宋州刺史刘展举兵反其党张景超孙待封攻陷苏湖进逼杭州为温晁李藏用所败见后二十八卷注刘副使于时亦在兵间而功不得録故有统兵捍呉越豺虎不敢窥大勋竟莫叙巳过秋风吹之句诗商颂有虔秉钺南齐书秉钺出关凝威江甸季公谓季广琛旧唐书上元二年正月温州刺史季广琛为宣州刺史充浙江西道节度使十六国春秋英姿迈古艺业超时戎幕节度使之幕府羊祜让开府表伏闻恩诏拔臣使同台司注台司三公也汉书贯高此固赵国立名义不侵为然诺者也北阙是上书奏事之徒所诣者见十三卷注北史鸣驺清路盛列羽仪章懐太子后汉书注驺骑士也诗大雅韩侯出祖出宿于屠江南通志宛溪在寜国府城东世说谢安在东山畜妓毛苌诗传北门刺仕不得志也言卫之忠臣不得其志耳古诗采葵莫伤根伤根葵不生交结莫羞贫羞贫交不成汉书高帝纪上奉玉巵为太上皇寿应劭曰巵饮酒礼器也古以角作受四升晋灼曰音支颜师古曰巵饮酒圆噐也韩非子今有白玉之巵而无当庾信荡子赋关山惟月明郭仲产秦川记陇山东西百八十里登山岭东望秦川四五百里极目冺然山东人行役至此而顾瞻者莫不悲思故歌曰陇头流水分离四下念我行役飘然旷野登高望逺涕零双堕刘三省通鉴注宣州当涂县有黄池镇一统志黄池河在太平府城南六十里东接固城河西接芜湖县河入大江南至黄池镇北至宣城县界江南通志黄池河在池州当涂县南七十里宁国府城北一百二十里一名玉溪郡东南之水皆聚此出大江河心分界南属宣城北属当涂]

泾川送族弟錞
[太白自注时卢校书草序常侍御为诗]
泾川三百里若耶羞见之锦石照碧山两边白鹭鸶佳境千万曲客行无歇时上有琴高水下有陵阳祠仙人不见我明月空相知问我何事来卢敖结幽期蓬山振雄笔绣服挥清词江湖发秀色草木含荣滋置酒送惠连吾家称白眉媿无海峤作敢阙河梁诗见尔复几朝俄然告将离中流漾彩鹢列岸丛金羁叹息苍梧鳯分栖琼树枝清晨各飞去飘落天南垂望极落日尽秋深暝猿悲寄情与流水但有长相思
[泾川卽泾溪也在泾县西南一里唐时隶宣城郡源出石埭流经南陵宣城踰芜湖入大江通典宣州泾县有泾水越州会稽县有若耶溪江南通志琴溪在宁国府泾县源岀自宁国诸山与溪头水合西过琴高山下乃名琴溪传是仙人琴高控鲤之地一统志望仙亭在陵阳山中峰之半相传汉窦子明升仙之地有唐天寳间所建仙坛宫陵阳祠卽仙坛宫也卢敖详见十四卷注学者称东观为道家蓬莱山见前二首注绣衣御史见十一十二卷注蓬山振雄笔谓卢校书草叙也绣服挥清词谓常侍御作诗也马氏五常白眉最良见十六卷注谢灵运有登临海峤与从弟惠连诗与子别山阿含酸赴修畛中流袂就判欲去情不忍李陵与苏武诗携手上河梁游子暮何之刘良注河梁桥也魏书中山王熙之镇邺也知友才学之士袁翻李琰李神儁王诵兄弟裴敬宪等咸饯于河梁赋诗告别吴均诗有客告将离赠言重兰蕙子虗赋浮文鹢张揖注鹢水鸟也画其像于船首宋之问太平公主山池赋文虹桥兮彩鹢舟陆机云赋翼灵鳯于苍梧起滞龙于潢汗琼树枝见二卷注垂边也]

五松山送殷淑
秀色发江左风流奈若何仲文了不还独立扬清波载酒五松山颓然白云歌中天度落月万里遥相过抚酒惜此月流光畏蹉跎明日别离去连峰郁嵯峨
[杨齐贤曰五松山在宣州南陵江左江南也详见十二卷注晋书殷仲文南蛮校尉顗之弟也少有才藻美容貌]

送崔氏昆季之金陵
[一作秋夜崔八丈水亭送崔二]
放歌倚东楼行子期晓发秋风渡江来吹落山上月主人出美酒灭烛延清光二崔向金陵安得不尽觞水客弄归棹云帆卷轻霜扁舟敬亭下五两先飘扬峡石入水花碧流日更长思君无歳月西笑阻河梁
[刘铄诗罗帐延秋月吕向注延引也马融广成颂张云帆施蜺帱孟康汉书注扁舟特舟也唐书地理志宣州宣城县有敬亭山郭璞江赋觇五两之动静韵会綄船上候风羽楚人谓之五两]

登黄山凌歊台送族弟溧阳尉济充泛舟赴华阴
[杨齐贤曰太白自注时在当涂卽今之太平也黄山在城北凌歊台在其上太平府志黄山在郡治北五里高四十丈山如初月形旧传浮丘公牧鸡于此亦名浮丘山上有宋孝武避暑离官及凌歊台遗址陆放翁入蜀记凌歊台正如鳯凰台之类特因山巅为之宋高祖所营面势虚旷高出氛埃之表南望青山龙山九井诸峰如在几席稍西江中二小山相对云东梁西梁也北戸临和州新城楼橹歴歴可辨葢自絶江至和州财十余里溧阳宣州县名隶江南东道华阴郡名卽华州隶关内道歊音嚣]
鸾乃鳯之族翱翔紫云霓文章辉五色双在琼树栖一朝各飞去鳯与鸾俱啼炎赫五月中朱曦烁河堤尔从泛舟役使我心魂凄秦地无草木南云喧鼓鼙君王减玉膳早起思鸣鸡漕引救关辅疲人免涂泥宰相作霖雨农夫得耕犂静者伏草间羣才满金闺空手无壮士穷居使人低送君登黄山长啸倚天梯小舟若鳬雁大舟若鲸鲵开帆散长风舒卷与云齐日入牛渚晦苍然夕烟迷相思在何许杳在洛阳西
[张华禽经注鸾者鳯凰之亚始生类鳯乆则五彩变易高诱淮南子注翱翔鸟之高飞翼上下曰翱直刺不动曰翔琼树鳯所栖食之树见二卷古诗第四十首注中郭璞诗朱羲将由白李善注朱羲日也左传秦于是输粟于晋自雍及绛相继命之曰泛舟之役旧唐书天寳六载自五月不雨至秋七月乙酉以旱命宰相台寺府县録系囚死罪决杖配流徒以下特免庚寅始雨九载三月时乆旱制停封西岳五月庚寅以旱録囚徒葢天寳时京师之旱见于史者有二未详此诗作于何年后汉书其旱也公卿官长以次行雩礼求雨反拘朱索社伐朱鼔春秋繁露求雨开神山神渊积薪夜击鼓噪而燔之文章正宗神农求雨书祈而不雨则积薪击鼔而焚神山章懐太子后汉书注漕水运也鲍照诗家世宅关辅李善注关关中也汉书曰右扶风左冯翊京兆尹是为三辅潘岳西征赋牧疲人于西夏书说命若岁大旱用汝作霖雨江淹别赋金闺之诸彦李善注金闺金马门也王逸九思縁天梯兮北上登太乙兮玉台宜都记俯临大江如萦带焉视舟如鳬雁矣通典宣州当涂县有牛渚圻亦谓之采石险固可守处杨齐贤曰华阴在洛阳之西]

送储邕之武昌
黄鹤西楼月长江万里情春风三十度空忆武昌城送尔难为别衔杯惜未倾湖连张乐地山逐泛舟行诺谓
[武昌县鄂州之属县也隶江南西道]
楚人重诗传谢朓清沧浪吾有曲寄入棹歌声
[潜确居类书黄鹤山在武昌府城西南俗呼蛇山一名黄鹄山昔仙人王子安骑黄鹤憩此地志云黄鹤山蛇行而西吸于江其首隆然黄鹤楼枕焉其下卽黄鹤矶庄子帝张咸池之乐于洞庭之野谢朓诗洞庭张乐地潇湘帝子游史记楚人谚曰得黄金百斤不如得季布一诺南齐书谢朓善草隶长五言诗沈约常云二百年来无此诗也西京赋齐栧女纵棹歌]

李太白诗集注卷十八


凤尾竹客手录李太白诗集注卷十九
钱塘王琦撰

詶谈少府
一尉居倐忽梅生有仙骨三事或可羞匈奴哂千秋壮心屈黄绶浪迹寄沧洲昨观荆岘作如从云汉游老夫当暮矣蹀足惧骅骝
[太平御覧梅福于是弃南昌尉去妻子入洪崖山得道为神仙代代有人见或于玉笥山中逢之汉书天子我监登我三事颜师古注三事三公之位谓丞相也田千秋以一言悟主旬月取宰相封侯匈奴讥之见十一卷注颜师古汉书注丞尉职卑皆黄绶唐六典注荆山在襄州荆山县岘山在襄州襄阳县诗经集传云汉天河也在箕斗二星之间其长竟天曹粹中曰汉之在天似云而非云故曰云汉汉书造父善御习马得骅骝騄耳之乗颜师古注骅骝言其色如华之赤也颜延年赭白马赋望朔云而蹀足张铣注蹀足疾行也蹀音迭]

詶宇文少府见赠桃竹书筒
[苕溪渔隐丛话桃竹叶如棕身如竹宻节而实中犀理瘦骨天成拄杖也岭外人多种此胡三省通鉴注桃竹桃枝竹也今江南有之]
桃竹书筒绮绣文良工巧妙称絶羣灵心圆映三江月彩质迭成五色云中藏寳诀峨眉去千里提携长忆君
[寳诀仙书也唐书地理志剑南道嘉州罗目县有峨眉山]

五月东鲁行荅汶上翁
五月梅始黄蚕凋桑柘空鲁人重织作机杼鸣帘栊顾余不及仕学剑来山东举鞭访前涂获笑汶上翁下愚忽壮士未足论穷通我以一箭书能取聊城功终然不受赏羞与时人同西归去直道落日昏阴虹此去尔勿言甘心如转蓬
[机杼见九卷注帘栊见十一卷注史记燕将攻下聊城聊城人或纔之燕燕将惧诛因保守聊城不敢归齐田单攻聊城歳余士卒多死而聊城不下鲁连乃为书约之矢以射城中遗燕将燕将见鲁连书泣三日乃自杀聊城乱田单遂屠聊城归而言鲁连欲爵之鲁连逃隐于海上曰吾与富贵而诎于人宁贫贱而轻世肆志焉杨齐贤曰阴虹指林甫国忠軰昏蔽其君转蓬蓬草之随风旋转者详见九卷注]

早秋单父南楼詶窦公衡
白露见日灭红颜随霜凋别君若俯仰春芳辞秋条太
[太平广记崔圆开元二十三年应将帅举科又于河南府充乡贡进士其日正于福唐观试遇敕下便于试场中唤将拜执戟参谋河西军事应制时与越州剡县尉窦公衡同场并坐亲见其事公衡之名位畧见于此单父音善甫]
山嵯峨夏云在疑是白波涨东海散为飞雨川上来遥帷却卷清浮埃知君独坐青轩下此时结念同所懐我闭南楼看道书幽帘清寂若仙居曽无好事来相访頼尔高文一起予
[梁简文帝长沙宣武王碑秋条下叶春卉含芳江淹诗錬药瞩虗幌泛瑟卧遥帷卢炎诗青轩明月时谢灵运诗结念属霄汉孤影莫与谖汉书扬雄家素贫嗜酒人希至其门时有好事者载酒肴从游学江淹诗高文一何绮]

山中问荅
问余何意栖碧山笑而不荅心自闲桃花流水窅然去别有天地非人间

荅友人赠乌纱帽
领得乌纱帽全胜白接〈上四下离〉山人不照镜稚子道相宜
[中华古今注武徳九年太宗诏曰自今以后天子服乌纱帽百官士庻皆同服之广韵接〈上四下离〉白帽也归去来词稚子侯门]

詶张司马赠墨
上党碧松烟夷陵丹砂末兰麝凝珍墨精光乃堪掇黄头奴子双鸦鬟锦囊养之懐袖间今日赠余兰亭去兴来洒笔会稽山
[唐时上党郡卽潞州也属河东道夷陵郡卽峡州也属山南东道江淹扇上彩画赋粉则南阳铅泽墨则上党松心晁氏墨经古用松烟石墨二种石墨自晋魏以后无闻松烟之制尚笑汉贵扶风渝麋终南山之松晋贵九江庐山之松唐则易州潞州之松上党松心尤先见贵曺植诗墨出青松烟齐民要术合墨法墨一斤好胶五两鸡子白去黄五颗朱砂一两麝香一两都合调下鐡臼中宜刚不宜泽捣三万杵杵多益善双鸦鬟谓头上双髻色黒如鸦也晁氏墨经凡蓄故墨亦利频风日时以手润泽之时置于衣袖中弥善水经注会稽山阴县湖口有亭号曰兰亭亦曰兰上里太守王羲之谢安兄弟数往造焉太守王廙之移亭在水中晋司空何无忌之临郡也起亭于山椒极高尽眺矣太平寰宇记兰亭在山阴县西南二十七里舆地志云山阴县西有兰渚渚有兰亭王羲之所谓曲水之胜境制序于此元和郡县志会稽山在越州会稽县东南二十里]

荅湖州迦叶司马问白是何人
青莲居士谪仙人酒肆藏名三十春湖州司马何须问金粟如来是后身
[湖州唐时隶江东南道为上州上州之佐职有司马一人从五品下通志氏族畧迦叶氏西域天竺人唐贞观中有泾原大将试太常卿迦叶济司马殆其裔族欤杨齐贤曰青莲居士太白自号也五色线净名经义钞梵语维摩诘此云净名般提之子母名离垢妻名金机男名善思女名月上过去成佛号金粟如来严沧浪曰因问人为迦叶故作此荅不则诞妄矣]

荅长安崔少府叔封游终南翠微寺太宗皇帝金沙泉见寄
[唐书长安县南五十里太和谷有太和宫武徳八年置贞观十年废二十一年复置曰翠微宫笼山为苑元和中以为翠微寺元和郡县志太和宫在长安县南五十五里终南山太和谷武徳八年造贞观十年废二十一年以时熟公卿重请修筑于是使将作大匠阎立德缮理焉改为翠微宫今废为寺雍録翠微宫武徳八年改名太和在终南山上贞观二十一年改翠微宫寝名含风殿苏文忠诗曰植立含风广殿用此也太宗于此宫上仙杨大年谈苑曰宫在骊山絶顶太宗尝避暑于此后改为寺寺亦废法苑珠林今上皇帝恭膺寳位祥祚惟新思罔极于先皇濡惠津于羣品鼎湖之驾邈矣不追长陵之魂悠然滋永聿与净业标树福田先帝所幸之宫翠微玉华并舍为寺供施殷厚縁设雕华据此所称今上皇帝是指高宗而言则唐书所云元和中为翠微寺者非矣又诸书皆云在终南山而谈苑云在骊山者又非矣太白诗题亦其一证金沙泉湮没无可考]
河伯见海若傲然夸秋水小物昧逺圗宁知通方士多君紫霄意独往苍山里地古寒云深岩高长风起初登翠微岭复憩金沙泉践苔朝霜滑弄波夕月圆饮彼石下流结萝宿豁烟鼎湖梦渌水龙驾空茫然早行子午关却登山路逺拂琴听霜猿灭烛乃星饭人烟无明异鸟道絶往返攀崖倒青天下视白日晚旣过石门隐还唱石潭歌渉雪搴紫芳濯缨想清波此人不可见此地君自过为余谢风泉其如幽意何 
[庄子秋水时至百川灌河泾流之大两涘渚涯之间不辨牛马于是河伯欣然自喜以天下之羙为尽在巳顺流而东行至于北海东面而视不见水端于是河伯始旋其面目望洋向若而叹曰野语有之曰闻道百以为莫已若者我之谓也吾非至子之门则殆矣吾长见笑于大方之家北海若曰井蛙不可以语于海者拘于虚也夏虫不可以语于氷者笃于时也曲士不可以语于道者束于教也今尔出于涯涘观于大海乃知尔丑陆徳明注若海神也汉书通方之士不可以文乱颜师古注方道也旧唐书太宗纪贞观二十三年四月已亥幸翠微宫五月已巳上崩于舍风殿鼎湖龙驾黄帝升天事见三卷注以喻太宗上仙也唐书地理志长安县南有子午关汉书王莽以皇后有子孙瑞通子午道子午遒从杜陵直絶南山径汉中颜师古注子北方也午南方也言通南北道相当故谓之子午耳今京城直南山有谷通梁汉道名子午谷又宜州西界庆州东界有山名子午岭计南北直相当此则北山是子南山是午共为子午道元和郡县志子午关在长安县南一百里王莽通子午道因置此关也一统志子午谷在西安府城南一百五里子午关在子午谷中汉平帝时置关广雅搴取也史记注臣瓒曰拔取曰搴江淹诗终觌紫芳心李善注紫芳紫芝也]

詶崔五郎中
朔云横高天万里起秋色壮士心飞扬落日空叹息长啸出原野凛然寒风生幸遭圣明时功业犹未成奈何懐良图郁悒独愁坐杖策寻英豪立谈乃知我崔公生民秀缅邈青云姿制作参造化托讽含神祇海岳尚可倾吐诺终不移是时霜飙寒逸兴临华池起舞拂长剑四坐皆扬眉因得穷欢情赠我以新诗又结汗漫期九垓逺相待举身憩蓬壶濯足弄沧海从此陵倒景一去无时还朝游明光宫暮入阊阖关但得长把袂何必嵩丘山
[颜延年赭白马赋望朔云而蹀足楚辞心飞扬兮浩荡淮南子周视原野原野谓平原旷野之地也刘琨诗功业犹未建夕阳忽西流楚辞曽歔欷予郁悒兮王逸注郁悒忧也后汉书邓禹卽杖策北渡扬雄解嘲或立谈而封侯颜延年诗仲容青云器实禀生民秀李善注青云言髙逺也后汉书崔瑗之称平子曰数术穷天地制作侔造化楚辞蛙黾游乎华池淮南子若士曰吾与汗漫期于九垓之外吾不可以乆驻详见十四卷注蓬壶蓬莱也详见明堂赋注倒景见二卷古诗第二十首注王褒九懐朝发兮葱岭夕至兮明光王逸注暮宿东极之丹峦也又逺游注云丹丘昼夜常明九懐云夕宿乎明光明光即丹丘也阮籍诗朝起瀛洲野日夕宿明光淮南子俶真训排阊阖沦天门高诱注阊阖始升天之门也又地形训西方曰西极之山曰阊阖之门高诱注阊大也阖闭也大聚万物而闭之故曰阊阖之门]

以诗代书荅元丹丘
青鸟海上来今朝发何处口衔云锦字与我忽飞去鸟去凌紫烟书留绮窗前开缄方一笑乃是故人传故人深相勖忆我劳心曲离居在咸阳三见秦草緑置书双袂间引领不暂闲长望杳难见浮云横逺山
[玉佩金珰经元始天王与大帝乗碧霞流飙辇上登九玄之崖有青鸟来翔口衔紫书集于玉轩汉武帝内传盛以云锦之囊李善文选注古曰鸿颂曰兹亦耿介矫翮紫烟古诗交疏结绮窻李善注说文曰绮文缯也此刻镂象之蜀都赋列绮窗而瞰江吕向注绮窗雕画若绮也说文勖勉也诗国风乱我心曲韵会懐抱曰心曲楚辞折疏麻兮瑶华将以遗兮离居]

金门荅苏秀才
[扬雄解嘲歴金门上玉堂应劭注金门金马门也]
君还石门日朱火始改木春草如有情山中尚含緑折芳媿遥忆永路当自勖逺见故人心平生以此足巨海纳百川麟阁多才贤献书入金阙酌醴奉琼筵屡忝白云唱恭闻黄竹篇恩光照拙薄云汉希腾迁铭鼎傥云遂扁舟方渺然我留在金门君去卧丹壑未果三山期遥欣一丘乐玄珠寄罔象赤水非寥廓愿狎东海鸥共营西山药栖岩君寂灭处世余龙蠖良辰不同赏永日应闲居鸟吟檐间树花落窗下书縁溪见緑筱隔岫窥红蕖采薇行笑歌眷我情何巳月出石镜间松鸣风琴里得心自虚妙外物空颓靡身世如两忘从君老烟水 
[张华诗朱火青无光张恊诗钻燧忽改木吕向注改木谓改其钻火之木也楚辞折芳馨兮遗所思陆云诗永路隔万里谢灵运诗百川赴巨海三辅黄图汉宫殿疏云麒麟阁萧何造以藏秘书处贤才也巨海二句是正喻对写句法言麟阁之广集才贤犹巨海之受纳百川甚言其多也金阙天子之门阙犹金门也谢朓诗复酌琼筵醴张铣注琼筵天子宴羣臣之席言琼者珍美言之醴酒也白云唱卽白云在天山陵自出一篇西王母与穆天子相唱和者详见大猎赋注穆天子传曰日中大寒北风雪有冻人天子作诗三章以哀民曰我徂黄竹口员閟寒帝收九行嗟我公侯百辟冢卿皇我万民旦夕勿忘我徂黄竹口员閟寒帝收九行嗟我公侯百辟冢卿皇我万民旦夕无穷有皎者骆翩翩其飞嗟我公侯口勿则迁居乐甚寡不如迁土礼乐其民天子曰余一人则滛不皇万民口登乃宿于黄竹江淹诗宵人重恩光云汉天河也云汉希腾迁犹致身青云之上意也礼记夫鼎有铭铭者自名也自名以称扬其先祖之美而明着之后世者也杨齐贤曰扁舟言功成名遂身退如范蠡乗扁舟泛五湖也鲍照诗妍容逐舟壑史记海中有三神山名曰蓬莱方丈瀛洲神仙居之汉书叙传渔钓于一壑则万物不奸其志栖迟于一丘则天下不易其乐庄子黄帝游乎赤水之北遗其玄珠乃使象罔象罔得之详见大猎赋注李暠述志赋寄玄珠于罔象李善文注注寥廓髙逺也列子海上之人有好鸥鸟毎旦之海上从鶠鸟游鸥鸟之至者百往而不止魏文帝诗西山一何高高高殊无极上有两仙童不饮亦不食与我一丸筑光耀有五色沈约诗若蒙西山药颓龄倘能度周易尺蠖之屈以求信也龙蛇之蛰以存身也说文筱小竹也谢灵运诗緑筱媚凊涟广韵山有穴曰岫红蕖荷华也诗国风陟彼南山言采其薇未见君子我心伤悲朱传曰薇似蕨而差大有芒而味苦韵会说文薇似藿菜之微者也陆机曰山菜也茎叶皆似小豆蔓生味如小豆藿可作羹项氏曰今之野豌豆苗也蜀谓之巢菜方弘静曰月出石镜间松鸣风琴里言月出石若镜风入松若琴也琦谓石镜风琴葢是苏秀才山中之地名耳若如方氏所解恐大家未必有有此句法颓靡颓壊靡散之义岫音袖靡音米]

詶坊州王司马与阎正字对雪见赠
游子东南来自宛适京国飘然无心云倐忽复西北访戴昔未偶寻嵇此相得愁颜发新欢终宴叙前识阎公汉庭旧沉郁富才力价重铜龙楼声高重门侧宁期此
[唐武徳二年析鄜州之中部鄜城二县置坊州取马坊为名隶关内道州有司马一人从六品唐书百官志司经局正字二人从九品上掌校刋经史按寳刻丛编天寳中太子正字阎寛撰襄阳令卢僎徳政碑未知卽此阎正字否]
相遇华馆倍游息积雪明逺峰寒城锁春色主人苍生望假我青云翼风水如见资投竿佐皇极
[宛郎南阳县地在周时为申伯国战国时为韩之宛邑秦为宛县至后魏时改上陌县后周改上宛县隋改南阳县唐因之隶邓州王子猷雪夜乗小船访戴安道见九卷注世说嵇康与吕安善毎一相思千里命驾汉书上尝急召太子出龙楼门张晏曰门楼上有铜龙若白鹤飞廉之为名也谢朓诗平明振衣坐重门犹未开吕向注重门帝宫门也书洪范建用皇极孔安国传皇大也极中也凡立事当用大中之道]

詶中都小吏携斗酒双鱼于逆旅见赠
[唐时河南道郓州东平郡之中都县本平陆县隶兖州天宝元年更名贞元十四年改隶郓州今为山东之汶上县]
鲁酒若琥珀汶鱼紫锦鳞山东豪吏有俊气手携此物赠逺人意气相倾两相顾斗酒双鱼表情素双鳃呀呷鳍鬛张跋剌银盘欲飞去呼儿拂机霜刃挥红肌花落白雪霏为君下筯一餐饱醉着金鞍上马归
[元和郡县志汶上北去中都县二十四里行水金鉴尚书说云汶水五源皆出袭庆奉符县界至东北中都县贳巨泽入济史记少年豪吏如萧曹樊哙等鲍照诗意气相倾死何有史记蔡泽传披腹心示情素广韵鳃鱼颊也木华海赋犹尚呀呷李善注呀呷波相吞吐之貎鳍鬛鱼之翅也在背上曰鳍在鳃下曰鬛野客丛书拨剌者划烈震激之声善诱文拨剌上音钵下音辣鱼掉尾声谢灵运赋鱼水深而拔剌杜子美诗船尾跳鱼拨剌鸣曰跋剌曰拔剌曰拨剌字虽少异其义同也刘勰新论白羽相望霜刃竞接张恊七命命支离飞霜锷红肌绮散素肤雪落太白意本于此谓其红者如花白者如雪也广韵霏雪貎晋书任恺一食万钱犹云无可下筯处呷呼甲切喊入声]

詶张卿夜宿南陵见赠
[南陵宣州之属县也隶江南西道]
月出鲁城东明如天上雪鲁女惊莎鸡鸣机应秋节当君相思夜火落金风高河汉挂戸牖欲济无轻舠我昔辞林丘云龙忽相见客星动太微朝去洛阳殿尔来得茂彦七叶仕汉余身为下邳客家有圯桥书傅说未梦时终当起岩野万古骑辰星光辉照天子与君各未遇长策委蒿莱寳刀隐玉匣绣涩空莓苔遂令世上愚轻我土与灰一朝攀龙去〈圭黾〉黾安在哉故山定有酒与尔倾金罍
[莎鸡秋夜鸣声尤急札札不止详见四卷注惊犹趣织鸣〈脱一字〉妇惊之意江淹丽色赋秋梭鸣机梁武帝诗鸣机罢秋日谢灵运诗已复谢秋节火大火也卽心星至秋则落而西流详见五卷注白怙秋风曰金风广韵舠小船也客星犯帝座严子陵事见二卷注晋书天文志太微天子庭也五帝之座也十二诸侯府也任昉诗浚冲得茂彦夫子值狂生吕向注王戎字浚冲为吏部尚书得李茂彦为吏部郎戎以礼待之左思诗金张籍旧业七叶珥汉貂汉书张汤传张氏自宣元以来为侍中中常侍诸曹散骑列校尉者十余人张良匿于下邳歩游沂水圯上遇黄石公受书见七卷注太平御覧帝王世纪曰武丁思建良辅梦天赐贤人姓傅名说乃使工写其像求诸天下见筑者胥靡衣褐带索役于虞虢之间傅岩之野是为傅说登以为相淮南子此傅说之所以骑辰尾也高诱注言殷王武丁梦得贤人使工写其象旁求之得傅说于傅岩遂以为相为高宗成八十一符致中兴死托精于辰尾之星一名策也汉书攀龙附鳯并乗天衢国语鼃黾之与同陼韦昭解鼃黾虾蟆也颜师古急就篇注鼃一名蝼蝈色青小形而长股尔雅在水者黾郭璞注耿黾也似青蛙大腹一名土鸭金罍酒器也见七卷注邳音批圯音夷黾音猛]

詶岑勋见寻就元丹丘对酒相待以诗见招
[世传颜鲁公所书西京千福寺多寳佛塔碑乃天寳十一载所建其文为南阳岑勋所撰疑卽此人勋古勋字]
黄鹤东南来寄书写心曲倚松开其缄忆我肠断续不以千里遥命驾来相招中逢元丹丘登岭晏碧霄对酒忽思我长啸临清飙蹇余未相知茫茫緑云垂俄然素书及解此长渴饥策马望山月途穷造阶墀喜兹一会面若覩琼树枝忆君我逺来我欢方速至开颜酌美酒乐极忽成醉我情旣不浅君意方亦深相知两相得一顾轻千金且向山客笑与君论素心
[诗国风乱我心曲郑笺曰心曲心之委曲也世说嵇康与吕安善毎一相思千里命驾楚辞蹇将憺兮寿宫王逸注蹇词也葢发语声也李陵诗思得琼树枝以觧长渇饥江淹诗愿一见颜色不异琼树枝李周翰注琼树玉树也在昆仑山故难见言君行之逺思见之难不异琼树枝也]

荅从弟幼成过西园见赠
一身自潇洒万物何嚣諠拙薄谢明时栖闲归故园二季过旧壑四邻驰华轩衣剑照松宇宾徒光石门山童荐珍果野老开芳樽上陈樵渔事下叙农圃言昨来荷花满今见兰苕繁一笑复一歌不知夕景昏醉罢同所乐此情难具陈
[缪本作论谢灵运王子晋赞王子爱清净区中实嚣谊陶潜诗华轩盈道路刘孝绰诗芳樽散绪寒郭璞诗翡翠戏兰苕李善注兰苕兰秀也张铣注苕枝鲜明也古诗欢乐难具陈苕音条]

詶王补阙惠翼庄庙宋丞泚赠别
[诗题疑有舛错按睿宗子申王撝开元八年薨谥惠庄太子宋泚必为惠庄太子陵庙丞者也翼则王补阙之名耳惠翼当作翼惠为是]
学道三十春自言羲皇人轩葢宛若梦云松长相亲偶将二公合复与三山邻喜结海上契自为天外宾鸾翮我先铩龙性君莫驯朴散不尚古时讹皆失真勿踏荒溪波朅来浩然津薜带何辞楚桃源堪避秦世廹且离别心在期隐沦詶赠非炯诫永言铭佩绅
[宋书陶潜尝言五六月北卧下卧遇凉风暂至自谓是羲皇上人韵会将与也三山蓬莱方丈灜洲也见大鹏赋注颜延年诗鸾翮有时铩龙性谁能驯李善注许慎曰铩残羽也朴散谓淳朴之风散失也王绩游北山赋荷衣薜带藜杖葛巾薜带用屈原语屈原旣为楚所放逐迁于沅湘之间作九歌其山鬼一章云被薜荔兮带女萝葢指山鬼而言此用其意指屈原以薜茘为带矣桃源在武陵见一卷注朅发语声详见十三卷注班固幽通赋又申之以炯戒颜师古曰炯明也论语子张书诸绅何晏注绅大带也邢昺疏子张以孔子之言书之绅带意其佩服母忽亡也以带东腰垂其余以为饰谓之绅朅音杰薜音佩]

詶裴侍御对雨感时见赠
雨色秋来寒风严清江爽孤高绣衣人萧洒青霞赏平生多感激忠义非外奬祸连积怨生事及徂川往楚邦有壮士鄢郢翻扫荡申包哭秦庭泣血将安仰鞭尸辱巳及堂上罗宿莽颇似今之人蟊贼陷忠谠渺然一水隔何由税归鞅日夕听猿愁懐贤盈梦想
[绣衣御史所服见十一十二卷注江淹恨赋郁青霞之奇意李善注青霞奇意志意高也谢灵运诗客心非外奬李善注奬劝也江淹诗得失非外奬张铣注得失由心非外物所能奬劝壮士谓伍胥按史记伍子胥者楚人也父曰伍奢为太子太傅楚平王信费无极之谗杀伍奢及其子尚伍子胥奔吴阖闾以为行人与谋国事九年悉兴师伐楚乗胜而前五战遂至郢时平王已卒子昭王出奔伍子胥求昭王不得乃掘楚平王墓出其尸鞭之三百然后已于是申包胥走秦告急求救于秦秦不许申包胥立于秦庭昼夜哭七日七夜不絶其声秦哀公怜之曰楚虽无道有臣若是可无存乎乃遣车五百乗救楚击吴通鉴地理通释鄢故城在襄州率道县南九里今襄阳府宜城县郢城在荆州江陵县东北六里林氏曰江陵郢也襄阳鄢也蟊贼皆害苗之虫也食根曰蟊食节曰贼又诗诂蟊贼一虫以禾将黄而虫害之故曰蟊贼取以喻谗恶之人楚辞夕揽中洲之宿莽王逸注草冬生不死者楚人名之曰宿莽谢朓诗无由税归鞅李周翰注税息也鞅驾也]

詶崔侍御
严陵不从万乘游归卧空山钓碧流自是客星辞帝坐元非太白醉扬州
[严子陵事见二卷注]

翫月金陵城西孙楚酒楼达曙歌吹日晚乗醉着紫绮裘乌纱巾与酒客数人棹歌秦淮往石头访崔四侍御
[景定建康志旧传秦始皇时望气者言五百年后金陵有天子气于是东游以厌之乃凿方山断长垄为渎入于江是曰秦淮按实録注本名龙藏浦其水有二源一发自华山经句容西南流一发自东庐山经溧水西北流入江寕界二源合自方山埭西注大江分〈氵爪〉屈曲不类人工疑非秦皇所开或曰方山西渎直属上山三十里是秦开又凿石硊山西而疏决此浦因名秦淮江南通志秦淮在江寕府上元县东南以秦始皇所开故曰秦淮有二源一出句容县之华山一出溧水县之东庐山合流由方山埭北流西入通济水门南经武定镇淮饮虹三桥又西出三山水门沿石城以达于江胡三省通鉴注石头城在今建康城西二里张舜民曰石头城者天生城壁有如城然在清凉寺北覆舟山上江行自北来者循石头城转入秦淮六朝事迹吴孙权沿淮立栅又于江岸必争之地筑城名曰石头尝以腹心大臣镇守之舆地志云环七里一百歩在县西五里去台城九里南抵秦淮口今清凉寺之西是也诸葛亮论金陵地形云锺阜龙盘石城虎踞真帝王之宅正谓此也]
昨翫西城月青天垂玉钩朝沽金陵酒歌吹孙楚楼忽忆绣衣人乘船往石头草裹乌纱巾倒披紫绮裘两岸拍手笑疑是王子猷酒客十数公崩腾醉中流谑浪掉海客喧呼傲阳侯半道逢吴姫卷帘出揶揄我忆君到此不知狂与羞月下一见君三杯便回桡舍舟共连袂行上南渡桥兴发歌緑水秦客为之揺鸡鸣复相招清宴逸云霄赠我数百字字字凌风飙系之衣裘上相忆毎长謡
[鲍照翫月城西门廨中诗始见西南楼纤纤如玉钩绣衣御史所服详见十一十二卷注紫绮紫色绫也古诗紫绮为上襦王子猷雪夜乗舟访戴安道事见九卷注诗国风谑浪笑傲应劭汉书注阳侯古之诸侯也有罪自投江其神能为大波后汉书王霸至市中募人市人皆大笑举手邪揄之章懐太子注说文曰歋〈疒解〉手相笑也歋音弋丈反痴音踰或音由此云邪揄语轻重不同广韵桡楫也緑水古歌曲见四卷注桡音饶]

江上荅崔宣城
[唐时宣州有宣城县隶江南西道]
太华三芙蓉明星玉女峰寻仙下西岳陶令忽相逢问我将何事湍波歴几重貂裘非季子鹤氅似王恭谬忝燕台召而陪郭隗踪水流知入海云去或从龙树绕芦洲月山鸣鹊镇钟还期如可访台岭荫长松
[一统志太华山在陜西华阴县南一十里卽西岳也以西有少华山故此曰太华白虎通云西方太阴用事万物生华故曰华山是山削成四方髙五千仞有芙蓉明星玉女三峰苍龙岭黑龙潭白莲池日月崖及仙掌石月之胜陶令谓陶潜潜尝为彭泽令以喻崔宣城战国策李兑送苏子黑貂之裘黄金百镒苏子得以为用西入于秦季子苏秦字也见史记注晋书王恭尝披鹤氅裘渉雪而行孟昶窥见之叹曰此真神仙中人也燕台郭隗见二卷注芦洲旧注指为樊口之芦洲按鲍照还都道中诗昨夜宿南陵今旦入芦洲是芦洲当在南陵之下若樊口之芦洲旧传为伍子胥所渡处其地乃在武昌与南陵宣城殊逺恐未是元和郡县志鹊头镇在宣州南陵县西一百一十里即春秋时楚伐吴败于鹊岸是也沿流八十里有鹊尾洲吴时屯兵处孙绰游天台山赋茍台岭之可攀亦何羡于层城又曰藉萋萎之纤草荫落落之长松氅昌两切昌上声隗五委切危上声]

荅族侄僧中孚赠玉泉仙人掌茶并序
余闻荆州玉泉寺近清溪诸山山洞往往有乳窟窟中多玉泉交流其中有白蝙蝠大如鸦按仙经蝙蝠一名仙鼠千歳之后体白如雪栖则倒悬葢饮乳水而长生也其水边处处有茗草罗生枝叶如碧玉惟玉泉真公常采而饮之年八十余歳颜色如桃花而此茗清香滑熟异于他者所以能还童振枯扶人寿也余游金陵见宗僧中孚示余茶数十片拳然重迭其状如手号为仙人掌茶葢新出乎玉泉之山旷古未觌因持之见遗兼赠诗要余荅之遂有此作后之高僧大隐知仙人掌茶发乎中孚禅子及青莲居士李白也
[方舆胜覧玉泉寺在荆门军当阳县西南二十里玉泉山陈光大中浮屠知顗自天台飞锡来居此山寺雄于一方殿前有金龟池一统志玉泉寺在荆州当阳县西三十里隋大业间建清溪山在南漳县临沮城界内其山髙峻东有泉潜确居类书玉泉山在当阳泉色白而莹又曰珠泉泉南为天台智者道场卽阕帝遣鬼工所造抱朴子千岁蝙蝠色如白雪集则倒悬脑重故也述异记荆州清溪秀壁诸山山洞往往有乳窟窟中多玉泉交流中有白蝙蝠大如鸦按仙经云蝙蝠一名仙鼠千载之后体白如银栖卽倒悬葢饮乳水而长生也太白此序所谓余闻者葢本之此本草拾遗乳穴水近乳穴处流出之泉也人多取水作饮酿酒大有益其水浓者称之重于他水煎之上有盐花此真乳液也说文茗茶芽也郭璞尔雅注茶树小如栀子冬生叶可煮作羮饮今呼早采者为茶晚取者为茗吕温南岳弥陀寺承逺和尚碑开元二十三年至荆州玉泉寺谒兰若真和尚郎玉泉真公也蝙音鞭
常闻玉泉山山洞多乳窟仙鼠如白鸦倒悬清溪月茗生此中石玉泉流不歇根柯洒芳津采服润肌骨丛老卷緑叶枝枝相接连曝成仙人掌似拍洪崖肩举世未见之其名定谁传宗英乃禅伯投赠有佳篇清镜烛无盐顾惭西子妍朝坐有余兴长吟播诸天
[郭璞诗左挹浮丘袖右拍洪崖肩薛综西京赋注洪崖三皇时伎人新序齐有妇人极丑无双号曰无盐女赵岐孟子注西子古之好女西施也佛书言三界共有三十二天自四天王天至非有想非无想天总谓之诸天]

詶裴侍御留岫师弹琴见寄
君同鲍明逺邀彼休上人鼓琴乱白雪秋变江上春瑶草緑未衰攀翻寄情亲相思两不见流泪空盈巾
[岫音就鲍照字明逺与休上人以诗相赠荅见十二卷注锦绣万花谷内有徳智外有胜行在人之上名上人初学记琴歴曰琴曲有幽兰白雪乐府诗集谢希逸琴论曰刘涓子善歌琴制阳春白雪曲琴集曰白雪师旷所作商调曲也唐书乐志曰白雪周曲也张华博物志曰白雪者太帝使素女鼓五十弦瑟曲名也]

张相公出镇荆州寻除太子詹事余时流夜郎行至江夏与张公相去千里公因太府丞王昔使车寄罗衣二事及五月五日赠余诗余荅以此诗
[萧本缺相字旧唐书肃宗以张镐不切事机遂罢相位授荆州大都督府长史寻征为太子宾客职官志东宫官属有太子宾客四员正三品太子詹事一员正三品太府寺有丞四人从六品上]
张衡殊不乐应有四愁诗惭君锦绣段赠我慰相思鸿鹄复矫翼鳯凰忆故池荣乐一如此商山老紫芝
[张衡四愁诗序张衡不乐久处机宻阳嘉中出为河间相时天下渐与郁郁不得志为四愁诗四思曰美人赠我锦绣段云云扬雄解嘲矫翼厉翮矫翼举翼也李善文选注晋中兴书曰荀勖徙中书监为尚书令人贺之乃发恚曰夺我鳯凰池卿诸人何贺我耶慎蒙名山记商山在陜西商州东九十里一名楚山一名商洛山汉四皓隐处四皓采芝操莫莫高山深谷逶迤晔晔紫芝可以疗饥]

醉后荅丁十八以诗讥予搥碎黄鹤楼
[阎伯理黄鹤楼记州城西南隅有黄鹤楼图经云昔赀袆登仙尝驾黄鹤还憩于此遂以名楼]
黄鹤高楼巳搥碎黄鹤仙人无所依黄鹤上天诉玉帝却放黄鹤江南归神明太守再雕饰新图粉壁还芳菲一州笑我为狂客少年往往来相讥君平帘下谁家子云是辽东丁令威作诗调我惊逸兴白云遶笔前飞待取明朝酒醒罢与君烂漫寻春晖
[汉书黄霸为颍川太守吏民咸称神明汉书严君平卜筮于成都市得百钱足自养则闭肆下帘而授老子搜神后记丁令威本辽东人学道于灵墟山杨升庵曰李白过武昌见崔颢黄鹤楼诗叹服之不复作去而赋金陵鳯凰台其后禅僧用此事作一偈曰一拳搥碎黄鹤楼一脚踢翻鹦鹉洲眼前有景道不得崔颢题诗在上头旁一游僧亦举前二句而缀之曰有意气时消意气不风流处也风流又一僧云酒逢知巳艺压当行原是借此一事设辞非太白诗也流传之乆信以为真宋初有人伪作太白醉后荅丁十八诗黄鹤高楼巳搥碎一首乐史编太白遗诗遂收入之近世觧学士作吊太白诗云也曾搥碎黄鹤楼也曽踢翻鹦鹉洲殆类优伶之语太白一何不幸耶按太白江夏赠韦南陵诗原有我且为君搥碎黄鹤楼君亦为吾倒却鹦鹉洲之句要是设言之辞而玩此诗则真有搥碎一事矣要之禅僧偈语本用赠韦诗中语非醉荅丁十八一诗本禅僧之偈而伪撰也升庵因彼而疑此殆亦目睫之见也夫]

荅裴侍御先行至石头驿以书见招期月满泛洞庭
[方舆胜覧汪彦章石头驿记云自豫章絶江而西有山屹然并江而出者石头渚也阻江负城十里而近胡三省通鉴注石头驿在豫章江之西岸]
君至石头驿寄书黄鹤楼开缄识逺意速此南行舟风水无定准湍波或滞留忆昨新月生西檐若琼钩今来何所似破镜悬清秋恨不三五明平湖泛澄流此欢竟莫遂狂杀王子猷巴陵定近逺持赠解人忧
[古乐府破镜飞上天古时三五明月满张铣注三五谓十五日也王子猷用乗舟访戴事见九卷注巴陵县名属岳州古巴丘也洞庭湖在其地]

荅高山人兼呈权顾二侯
虹霓掩天光哲后起康济应运生夔龙开元扫氛翳太微廓金镜端拱清遐裔轻尘集嵩岳虚点盛明意谬挥紫泥诏献纳青云际谗惑英主心恩疏佞臣计彷徨庭阙下叹息光阴逝未作仲宣诗先流贾生涕挂帆秋江上不为云罗制山海向东倾百川无尽势我于鸱夷子相去千余歳运阔英达稀同风遥执袂登舻望逺水忽见沧浪枻高士何处来虚舟渺安系衣貌本淳古文章多佳丽延引故乡人风义未沦替顾侯达语默权子识通蔽曽是无心云俱为此留滞双萍易飘转独鹤思凌厉明晨去潇湘共谒苍梧帝
[杨齐贤曰虹霓指太平公主軰哲后指玄宗晋书虹蜺日旁气也斗之乱精汉书夫日者众阳之宗天光之贵潘尼释奠颂于穆伊何思文哲后书蔡仲之命康济小民开元玄宗卽位所改年号晋书天文志太微天子庭也五帝之座也尚书考灵曜秦失金镜注曰金镜喻明道也端拱谓端居拱手犹垂拱无为之义晋书阮孚传正应端拱啸咏以乐当年耳遐裔逺方也张华鹪鹩赋鹍鸡窜于幽险孔翠生乎遐裔隋书涓流赴海诚心屡竭轻尘集岳功力葢微裴骃史记集觧序譬嘒星之继朝阳轻尘之集华岳紫泥古人用之以封诏书详七卷注班固两都赋序朝夕论思日月献纳仲宣王粲字也作七哀诗南登灞陵岸回首望长安汉书贾谊上疏陈政事曰臣窃惟事势可为痛哭者一可为流涕者二江淹诗旷哉宇宙间云罗更四陈史记范蠡事越王句践句践以霸而范蠡称上将军以为大名之下难以乆居乃浮海出齐变姓名自谓鸱夷子皮耕于海畔鲍照诗登舻眺淮甸李善注李裴曰舻船前头刺棹处也谢朓诗早玩华池阴复鼔沧浪枻广韵枻檝也沧浪枻用楚辞渔父事详六卷注谢灵运诗虚舟有超越李周翰注轻舟而进曰虚舟杨齐贤曰通蔽通塞也汉书太史公留滞周南双萍喻权顾二侯独鹤喻高山人班固覧海赋遵霓雾之掩荡登云涂以凌厉博雅凌驰也广韵凌歴也汉书息夫躬传鹰隼横厉颜师古注厉疾飞也凌厉犹横厉也方舆胜覧湘水自阳海发源至零陵与潇水会二水合流谓之潇湘吴均诗欲谒苍梧帝过问沅湘姬苍梧帝谓虞舜枻音裔]

荅杜秀才五松山见赠
[萧本缺山字旧注五松山南陵铜玩西五六里]
昔献长杨赋天开云雨欢当时待诏承明里皆道扬雄才可观勅赐飞龙二天马黄金络头白玉鞍浮云蔽日去不返总为秋风摧紫兰角巾东出商山道采秀行歌咏芝草路逢园绮笑向人两君解来一何好闻道金陵龙虎盘还同谢朓望长安千峯夹水向秋浦五松名山当夏寒铜井炎炉歊九天赫如铸鼎荆山前陶公矍铄呵赤电回禄睢盱扬紫烟此中岂是久留处便欲烧丹从列仙爱听松风且高卧飕飕吹尽炎氛过登崖独立望九州岛阳春欲奏谁相和闻君往年游锦城章仇尚书倒屣迎飞笺络绎奏明主天书降问回恩荣肮脏不能就珪组至今空扬高蹈名夫子工文絶世竒五松新作天下推吾非谢尚邀彦伯异代风流各一时一时相逢乐在今袖拂白云开素琴弹为三峡流泉音从兹一别武陵去去后桃花春水深
[汉书扬雄传孝成帝时客有荐雄文似相如者召雄待诏承明之庭从至射熊馆还上长杨赋聊因笔墨之成文章故藉翰林以为主人子墨为客卿以讽颜师古注承明殿在未央宫长杨宫名也在盭厔县中有射雄馆李善曰诸以才术见知直于承明待诏卽见故曰待诏焉唐制学士出入院例赐飞龙廐马一匹天马御廐之马也俱详九卷注古乐府青丝系马尾黄金络马头吴均诗白玉镂衢鞍黄金马脑勒文子日月欲明浮云蔽之丛兰欲秀秋风败之商山采芝见本卷注楚辞采三秀兮山间王逸注三秀谓芝草也汉书汉兴有园公绮里季夏黄公角里先生此四人者当秦之世避而入商洛深山以待天下之定也金陵之地钟山龙蟠石城虎踞详见七卷注谢朓诗晚登三山还望京邑诗灞涘望长安河阳视京县秋浦水名在池州秋浦县依此水立名详八卷注唐书地理志南陵有铜官冶元和郡县志铜井山在南陵县西南八十五里出铜一统志铜官山在铜陵县南十里又名利国山山有源泉冬夏不竭可以浸铁煮铜旧尝于此置铜官场韵会歊炎气也元和郡县志荆山在虢州湖城南卽黄帝铸鼎之处列仙传陶安公者六安铸冶师也数行火火一旦散上行紫色冲天公伏冶下求哀须臾赤雀止冶上曰安公安公冶与天通七月七日迎汝以赤龙至期赤龙至大雨而安公骑之东南上一城邑数万人众共送视之皆与辞诀云矍铄勇健貎汉光武称马援语见十一卷注左传禳火于玄冥回禄杜预注回禄火神庄子而睢睢而盱盱郭象注睢睢盱盱跋扈之貎初学记小风曰飕水经注风飕飕而飗飗虞蹇诗清风送凉气薄暮荡炎氛新序客有歌于郢中者为阳春白雪国中属而和者数十人而巳锦城卽属郡成都府城详三卷八卷注通鉴天寳五载以剑南节度使章仇兼琼为戸部尚书寳刻丛编章仇兼琼鲁郡任城人官至戸部尚书殿中监谥曰忠三国志蔡邕才学显著贵重朝廷常车骑填巷宾客盈坐闻王粲在门倒屣迎之粲至年旣幼弱容状短小一坐尽惊邕曰此王公孙也有异才吾不如也韵会络绎连属不絶也赵台诗肮脏倚门边章懐太子注肮脏高亢悻直之貌晋书袁宏字彦伯有逸才文章絶美曾为咏史诗是其风情所寄少孤贫以运租自业谢尚时镇牛渚秋夜乗月率尔与左右微服泛江会宏在舫中讽咏声旣清会辞又藻拔遂驻听乆之遣问焉荅曰是袁临汝郎诵诗卽其咏史之作也尚倾率有胜致卽迎升舟与之议论申旦不寐自此名誉日茂尚为安西将军豫州刺史引宏参其军事邢邵遗辛术书足下今能如此可谓异代一时乐府诗集琴集曰三峡流泉晋阮咸所作也武陵桃花见二卷注歊音嚣睢音辉盱音吁飕音授骯杭上声脏音葬]

至陵阳山登天柱石詶韩侍御见招隐黄山
[杨齐贤曰陵阳山在泾县西南百里乃窦子明钓得白龙放之之处按地志陵阳山在池州府石埭县之北宁国府宣城县之西三峰连接迤〈辶里〉屈盘天柱石是其山之一峰也洪焱祖新安续志新安广録云郡西北黄山有三十六峰也宣池接境岩岫秀丽可爱仙翁释子多隐其中山有汤泉色红可以澡瀹一统志黄山在寜国府太平县南三十里昔黄帝与浮丘仙人炼丹于此山当宣微二郡界有三十二峯三十六源二十四溪十八洞八大岩]
韩众骑白鹿西往华山中玉女千余人相随在云空见我传秘诀精诚与天通何意到陵阳游目送飞鸿天子昔避狄与君亦乘骢拥兵五陵下长策驭胡戎时泰解绣衣脱身若飞蓬鸾鳯翻羽翼啄粟坐樊笼海鹤一笑之思归向辽东黄山过石柱巘崿上攒丛因巢翠玉树忽见浮丘公又引王子乔吹笙舞松风朗咏紫霞篇请开蘂珠宫歩纲绕碧落倚树招青童何日可携手遗形入无穷
[神仙传刘根字君安如华阴山中见一人乗白鹿车从者十余人左右玉女四人执采旄之节皆年十五六余再拜稽首求乞一言神人乃告曰尔开有韩众否荅曰实闻有之神人曰我是也嵇康诗目送归鸿手挥五弦后汉书桓典拜侍御史常乗骢马京师畏惮五陵谓献陵昭陵干陵定陵桥陵也详见八卷注过秦论振长策而御宇内任昉诗时泰玉阶平绣衣御史之服详见十一十二卷注枚乗七发飞鸟闻之翕翼而不能去吕延济注翕敛也陶潜诗乆在樊笼里复得返自然谢灵运诗连嶂迭巘〈上山下鄂字去阝〉李善注巘〈上山下鄂字去阝〉崖之别名甘泉赋翠玉树之青葱列仙传王子乔者周灵王太子晋也好吹笙作鳯凰鸣游伊洛之间遇道士浮丘公接以上蒿高山萧士赟曰紫霞篇卽黄庭内景经也经曰上清紫霞虚皇前太上大道玉晨君闲居蘂珠作七言散化五行变万神是为黄庭曰内篇梁丘子注蘂珠上清境宫阙名也真诰使经师授以方诸洞房歩网之道真灵位业图栢成子髙汤时退耕修歩纲之道度人经道言昔于始青天中碧落空歌注云始青天乃东方第一天有碧霞徧满是云碧落真灵位业图龚仲阳幼阳兄弟二人受道于青童君庄子广成子曰余将去汝入无穷之门以游无极之野琦按太白武昌宰韩君碑云云卿文章冠世拜监察御史朝廷呼为子房李翱韩夫人韦氏墓志铭礼部郎中云卿好立节义有大功于昭陵其事迹史传不载观此诗所谓天子昔避狄与君亦乗骢拥兵五陵下长策驭胡戎之句相合韩侍御之为云卿殆无疑矣但太白未尝作侍御何以云与君亦乗骢耶岂他人之作误采入集抑字句少有讹谬欤巘语蹇切年上声〈上山下鄂字去阝〉音谔]

詶崔十五见招
尔有鸟迹书相招琴溪饮手迹尺素中如天落云锦读罢向空笑疑君在我前长吟字不灭懐袖且三年
[水经注仓颉本鸟迹为字取其孳乳相生故文字有六义焉一统志琴溪在寜国府泾县东北二里溪侧有石台相传琴高控鲤之所古诗呼儿烹鲤鱼中有尺素书木华海赋云锦散文于沙汭之际张铣注云锦朝霞也古诗置书懐袖中三岁字不灭]

荅王十二寒夜独酌有懐
昨夜吴中雪子猷佳兴发万里浮云卷碧山青天中道流孤月孤月沧浪河汉清北斗错落长庚明懐余对酒夜霜白玉床金井冰峥嵘人生飘忽百年内且须酣畅万古情
[王子猷居山阴夜大雪眠觉开室命酌酒忽忆戴安道详九卷注谢庄月赋素月流天沧浪犹沧凉寒冷之意广雅太白谓之长庚曹宪音释金星也晨见东方为启明昏见西方为长庚床井栏也玉床金井者言其美丽之饰如玉如金也陆机叹逝赋时飘忽其不再]
君不能狸膏金距学斗鸡坐令鼻息吹虹霓君不能学哥舒横行青海夜带刀西屠石堡取紫袍吟诗作赋北窗里万言不直一杯水世人闻此皆掉头有如东风射马耳
[艺文类聚庄子谓惠子曰羊沟之鸡三岁为株相者视之则非良鸡也然而数以胜人者以狸膏涂其头尔雅翼鬬鸡私取狸膏涂其头辄鬬无敌此非有厌胜特是狸能捕鸡异鸡闻狸之气则畏而走左传季郈之鸡斗季氏介其鸡郈氏为之金距高诱曰金距施金芒于距也梁简文帝鸡鸣篇陈思助鬬协狸膏郈昭妒敌安金距玄宗好鬬鸡时以鬬鸡供奉者若王准贾昌之流皆赫奕可畏详见二卷注旧唐书哥舒翰天寳七载筑神威军于青海上吐蕃至攻破之又筑城于青海中龙驹岛吐蕃屏迹不敢近青海吐蕃保石堡城路遥而险久不拔八载以朔方海东监牧十万众委翰总统攻石堡城翰使麾下将高秀岩张守瑜进攻不旬日而拔之上録其功拜特进鸿胪员外卿与一子五品官赐物千匹荘宅各一所加摄御史大夫太平广记哥舒翰为安西节度控地数千里甚着威令故西鄙人歌之曰北斗七星高哥舒夜带刀吐蕃总杀尽更筑两重濠胡三省通鉴音注石堡城本吐蕃铁仞城也宋白曰石堡城在龙支县西四面悬崖数十仞石路盘屈长三四里西至赤岭三十里荘子鸿蒙拊脾雀跃掉头]
鱼目亦笑我请与明月同骅骝拳局不能食蹇驴得志鸣春风折杨黄华合流俗晋君听琴枉清角巴人谁肯和阳春楚地犹来贱竒璞黄金散尽交不成白首为儒身被轻一谈一笑失颜色苍蝇贝锦喧谤声曽参岂是杀人者谗言三及慈母惊
[张恊诗瓴甋夸玙璠鱼目笑明月明月谓明月珠也穆天子传天子之骢赤骥盗骊白义踰轮山子渠黄华骝緑耳郭璞注华骝色如华而赤今名马缥赤者为枣骝枣骝赤也离骚仆夫悲予马懐兮蜷局顾而不行王逸注蜷局诘屈不行貎广韵局不伸也拳局与蜷局局义同汉书驣驾罢牛骖蹇驴兮颜师古注蹇跛也荘子大声不入里耳折杨皇华则嗑然而笑陆徳明注折杨皇华皆古歌曲也韩非子晋平公曰音莫悲于清征乎师旷曰不如清角平公曰清角可得而闻乎师旷曰不可昔日黄帝合鬼神于太山之上驾象车而六蛟龙毕方并辖蚩尤居前风伯进扫雨师洒道虎狼在前鬼神在后腾蛇伏地鳯凰覆上大合鬼神乃作清角今主君徳薄不足听之听之将恐有败平公曰寡人老矣所好者音也愿遂听之师旷不得已而鼓之一奏之有玄云从西北方起再奏之大风至大雨随之裂帏幕破爼豆堕廊瓦坐者散走平公恐惧伏于廊室之间晋国大旱赤地三年平公之身遂瘙病巴人阳春事见二卷注竒璞用卞和献玉事见四卷注司马彪诗卞和潜幽冥谁能证竒璞苍蝇即青蝇也诗小雅营营青蝇止于樊岂弟君子无信谗言又萋兮斐兮成是贝锦彼谮人者亦已太甚新序昔者曾参之处郑人有与曽参同名姓者杀人人告其母曰曽参杀人其母织自若也顷然一人又来告之其母曰吾子不杀人有顷一人又来告其母投杼下机踰墙而走夫以曽参之贤与其母信之也然三人疑之其母惧焉]
与君论心握君手荣辱于余亦何有孔圣犹闻伤鳯麟董龙更是何鸡狗一生傲岸苦不谐恩疎媒劳志多乖严陵高揖汉天子何必长剑拄颐事玉阶达亦不足贵穷亦不足悲韩信羞将绛灌比祢衡耻逐屠沽儿君不见李北海英风豪气今何在君不见裴尚书土坟三尺蒿棘居少年早欲五湖去见此弥将钟鼎疎
[史记孔子将西见赵简子至于河而闻窦鸣犊舜华之死也曰窦鸣犊舜华晋国之贤大夫也赵简子未得志之时须此两人而后从政及其已得志杀之乃从政丘闻之也刳胎杀夭则麒麟不至郊竭泽涸渔则蛟龙不合阴阳覆巢毁卵则鳯凰不翔何则君子讳伤其类也夫鸟兽之于不义也尚知避之而况乎丘哉乃还息乎陬乡作为陬操以哀之又孔子尝叹鳯鸟之不至悲西狩之获麟或指此二事而言亦可也十六国春秋王堕为宰相着匪躬之节性刚峻疾恶雅好直言右仆射董荣以佞幸进疾之如仇毎于朝见之际畧不与言或谓之曰董尚书贵幸一时无比公宜降意接之堕曰董龙是何鸡狗而令国士与之言乎荣闻而惭恨会有天变荣言于苻生曰天谴甚重宜以贵臣应之乃杀堕龙荣之小字也鲍照诗傲岸平生中不为物所裁宋玉神女赋交希恩踈不可尽畅楚辞心不固兮媒劳严子陵事注见二卷说苑大冠若箕长剑拄颐史记韩信为淮阴侯居常鞅鞅羞与綘灌等列后汉书祢衡来游许下是时许都新建贤士大夫四方来集或问衡曰盍从陈长文司马伯达乎对曰吾焉能从屠沽儿耶唐书李邕字泰和扬州江都人开元二十三年起为括州刺史后歴淄滑二州刺史上计京师邕早有名重义爱士乆斥外不与士大夫接旣入朝人间传其眉目瓌异至阡陌聚观后生望风内谒门巷填隘中人临问索所为文章具进上以谗媢不得留出为汲郡北海太守天寳中左骁卫兵曹参军栁绩有罪下狱邕尝遗绩马宰相李林甫素忌邕因傅以罪就郡杖杀之邕虽诎不进而文名天下时称李北海卢藏用尝谓邕如干将镆耶难与争锋但虞其伤缺耳后卒如言邕资豪放不能治细行所在贿谢田游自肆终以败云江邻几杂志李白诗君不见裴尚书古坟三尺蒿棘居问修唐书吕缙叔云是漼又云是冕宋次道云是检校官与李北海作对非龌龊人也琦按玄宗朝裴耀卿为尚书左仆射裴光庭为吏部尚书裴漼为吏部尚书裴伷先为工部尚书裴寛为戸礼二部尚书裴敦复为刑部尚书凡六裴尚书太白所指称未知何人考裴敦复以平海贼功为李林甫所忌贬淄川太守与李邕皆坐栁绩事同时杖死今与李北海并称或者正指其人而言似为近之若裴冕之为尚书左仆射则又在肃宗时矣]

李太白诗集注卷十九


凤尾竹客手录李太白诗集注卷二十
钱塘王琦撰

游南阳白水登石激作
朝渉白水源暂与人俗踈岛屿佳境色江天涵清虚目送去海云心闲游川鱼长歌尽落日乗月归田庐
[南阳唐时郡名卽邓州也隶山南东道方舆胜覧枣阳有白水卽白河一统志淯水在南阳府城东三里俗名白河石激在南阳府城东三里淯水环流为一城之胜可以御水患而障城郭其坚完甃石犹在]

游南阳清泠泉
[一统志丰山在南阳府东北三十里下有泉曰清泠泉]
惜彼落日暮爱此寒泉清西辉逐流水荡漾游子情空歌望云月曲尽长松声
[萧子范诗暝景促西晖]

寻鲁城北范居士失道落苍耳中见范置酒摘苍耳作
[居易録鲁城北有范氏庄卽太白访范居士失道落苍耳中者琦按杜甫有与李十二白同寻范十隐居诗云李侯有佳句往往似阴铿予亦东蒙客怜君如弟兄醉眠秋共被携手日同行更想幽期处还寻北郭生入门高兴发侍立小童清落景闻寒杵屯云对古城何来吟橘颂谁欲讨莼羹不愿论簪笏悠悠沧海情疑卽此人也埤雅荆楚记曰卷耳一名珰草亦云苍耳丛生如盘今人以叶覆麦作黄衣者所在有之尔雅翼卷耳菜名也幽冀谓之〈衤亶〉菜雒下谓之胡枲江东呼为常枲叶青白色似胡荽白花细茎可煮为茹滑而少味又谓之常思菜伧人皆食之又以其叶覆曲作黄衣其实如鼠耳而苍色上多刺好着人衣今人通谓之苍耳]
雁度秋色逺日静无云时客心不自得浩漫将何之忽忆范野人闲园飬幽姿茫然起逸兴但恐行来迟城壕失往路马首迷荒陂不惜翠云裘遂为苍耳欺入门且一笑把臂君为谁酒客爱秋蔬山盘荐霜棃他筵不下筯此席忘朝饥酸枣垂北郭寒瓜蔓东篱还倾四五酌自咏猛虎词近作十日欢逺为千载期风流自簸荡谑浪偏相宜酣来上马去却笑高阳池
[江淹诗饮马出城濠吕延济注壕城池也壕濠古字通用说文陂阪也宋玉讽赋翳承日之华披翠云之裘齐民要术藏棃法初霜后卽收本草陶弘景曰酸枣今出山东间云卽山枣树子似武昌枣而味极酸东人噉之以醒睡苏颂曰酸枣今近汴洛及西北州郡皆有之野生多在坡坂及城垒间似枣木而皮细其木心赤色茎叶俱青花似枣花八月结实紫红色似枣而圆小味酸梁书滕昙恭母杨氏患热思食寒瓜本草陶弘景言永嘉有寒瓜甚大可藏至春史记秦昭王佯为好书遗平原君曰寡人闻君之高义愿与君为十日之饮鲍照诗从风簸荡落西家诗国风谑浪笑傲高阳池用山简事见五卷注]

东鲁门泛舟二首
其一
日落沙明天倒开波揺石动水萦回轻舟泛月寻溪转疑是山阴雪后来
[一统志东鲁门在兖州府城东王徽之常居山阴夜雪初霁月色清朗忽忆戴逵逵时在剡便夜乗小船诣之详见十三卷注]
其二
水作青龙盘石堤桃花夹岸鲁门西若教月下乗舟去何啻风流到剡溪
[剡音闪]

秋猎孟诸夜归置酒单父东楼观妓
[杜预春秋经传集解孟诸宋大薮也在梁国睢阳县东北元和郡县志孟诸泽在宋州虞城县西北十里周回五十里俗号盟诸泽单父音善甫]
倾晖速短炬走海无停川冀餐圆丘草欲以还颓年此事不可得微生若浮烟骏发跨名驹雕弓控鸣弦鹰豪鲁草白狐兔多肥鲜邀遮相驰逐遂出城东田一扫四野空喧呼鞍马前归来献所获炮炙宜霜天出舞两美人飘飖若云仙留欢不知疲清晓方来旋
[鲍照诗倾晖忽西下郭璞诗圆丘有竒草李善注外国图曰圆丘有不死树食之乃寿吕向注圆丘山名竒草芝草也陆机愍思赋乐来日之有继伤颓年之莫纂诗周颂骏发尔私郑笺云骏疾也东京赋雕弓斯彀薛综注雕弓谓有刻画也汉书逢蒙列眦羿氏控弦颜师古注控引也羽猎赋滛滛与与前后要遮说文炰毛炙肉也韵会钱氏曰凡肉置火中曰炮近火曰炙应玚诗公子敬爱客乐饮不知疲]

游泰山六首
[一作天寳元年四月从故御道上泰山史记正义泰山一曰岱宗东岳也在兖州博城县西北三十里山东通志泰山在济南府泰安州北五里一曰兖镇周围一百六十里自山下至絶顶四十余里上有石表巍然传是秦时无字碑]
其一
四月上泰山石平御道开六龙过万壑涧谷随萦回马迹遶碧峰于今满青苔飞流洒絶巘水急松声哀北眺〈上山下鄂字去阝〉嶂竒倾崖向东摧洞门闭石扇地底兴云雷登高望蓬瀛想象金银台天门一长啸万里清风来玉女四五人飘飖下九垓含笑引素手遗我流霞杯稽首再拜之自媿非仙才旷然小宇宙弃世何悠哉
[旧唐书开元十三年十月辛酉东封泰山发自东都十一月丙戌至兖州岱宗顿已丑日南至备法驾登山仗卫罗列山下百余里诏行从留于谷口上与宰臣礼官升山庚寅祀昊天上帝于上坛有司祀五帝百神于下坛礼毕藏玉册于刲祀坛之石磩然后燔柴燎发羣臣称万岁传呼自山顶至岳下震动山谷宋书天子所御驾六其余副车皆驾四按书称朽索御六驾逸礼王度记曰天子驾六袁盎谏汉文驰六飞魏时天子亦驾六六龙之义本此余见八卷注鲍照诗千岩盛阻积万壑势回萦孙绰天台山赋瀑布飞流以界道张恊七命发絶巘遡长风絶巘高峰也鲍照诗合沓〈上山下鄂字去阝〉嶂云郭璞诗神仙排云出但见金银台山东通志上泰山屈曲盘道百余经南天门东南三天门至絶顶高四十余里左思诗长啸激清风郭璞诗升降随长烟飘飖戏九垓张铣注九垓九天也抱朴子项曼都入山学仙十年而归家曰仙人以流霞一杯与我饮之輙不饥渴汉武内传王母曰虽当语之以至道殆恐非仙才也巘语蹇切年上声崿音谔嶂音帐垓音该]
其二
清晓骑白鹿直上天门山山际逢羽人方瞳好容颜扪萝欲就语却掩青云关遗我鸟迹书飘然落岩间其字乃上古读之了不闲感此三叹息从师方未还
[楚辞仍羽人于丹丘王逸注人得道身生羽毛也朱子注羽人飞仙也抱朴子仙人目瞳正方神仙传李根瞳子皆方按仙经云八百岁人瞳子方也徐干中论苍颉视鸟迹而作书尔雅闲习也荀子多见曰闲]
其三
平明登日观举手开云关精神四飞扬如出天地间黄河从西来窈窕入逺山凭崖覧八极目尽长空闲偶然值青童緑发双云鬟笑我晚学仙蹉跎凋朱颜踌躇忽不见浩荡难追攀
[水经注应劭汉官仪云泰山东南山顶名曰日观鸡一鸣时见日始欲出长三丈许故以名焉北山移文扃岫〈脱一字〉掩云关云关者云气拥蔽如门关也初学记泰山记云黄河去泰山二百余里于祠所瞻黄河如带若在山趾]
其四
清斋三千日裂素写道经吟诵有所得众神卫我形云行信长风飒若羽翼生攀崖上日观伏槛窥东溟海色动逺山天鸡已先鸣银台出倒景白浪翻长鲸安得不死药高飞向蓬瀛
[南岳魏夫人传夫人入洛阳山中清斋五百日读大洞真经颜师古急就篇注素谓绢之精白者卽所用写书之素也楚辞坐堂伏槛临曲池些东溟东海也海色晓色也俱见二卷注天鸡见一卷大鹏赋注谢灵运诗张组眺倒景列筵〈脱一字〉归潮李善注游天台山赋曰或倒景于重溟王彪之游仙诗曰逺游絶尘雾轾举观沧溟蓬莱荫倒景昆仑罩层城并以山临水而景倒谓之倒景此篇倒景正作此解与二卷中所用倒景故自不同蓬莱灜洲在渤海中有不死药金银为宫阙详见四卷注]
其五
日观东北倾两崖夹双石海水落眼前天光遥空碧千峰争攒聚万壑絶凌歴缅彼鹤上仙去无云中迹长松入霄汉逺望不盈尺山花异人间五月雪中白终当遇安期于此炼玉液
[缅思貎歳华纪丽泰山冬夏有雪安期生古之仙人见二卷注江淹诗道人读丹经方士炼玉液张铣注玉液玉膏也]
其六
朝饮王母池暝投天门关独抱緑绮琴夜行青山间山明月露白夜静松风歇仙人游碧峰处处笙歌发寂静娱清辉玉真连翠微想象鸾鳯舞飘飖龙虎衣扪天摘匏瓜怳惚不忆归举手弄清浅误攀织女机明晨坐相失但见五云飞
[山东通志王母池在泰山下之东南麓一名瑶池水极甘冽瀵沸潾瀞不竭不盈乡人取水禜雨颇验张载诗美人遗我緑绮琴李周翰注緑绮琴名傅玄琴赋序曰司马相如有緑绮蔡邕有焦尾皆名噐也尔雅疏山未及顶上在旁陂阪之处名翠微楚辞遂儵忽而扪天隋书匏瓜五星在离珠北史记索隐荆州占云匏瓜一名天鸡在河皷东匏瓜明则岁大熟古诗河汉清且浅相去复几许史记正义织女三星在河北天纪东天女也五云五色云也见七卷注]

秋夜与刘砀山泛宴喜亭池
[砀山县名唐时隶河南道宋州睢阳郡刘葢为砀山令者也江南通志宴喜台在徐州砀城县东五十歩台上有石刻三大字相传唐李白笔砀音荡]
明宰试舟楫张灯宴华池文招梁苑客歌动郢中儿月色望不尽空天交相宜令人欲泛海只待长风吹
[华池郢中歌见二卷注梁苑客见七卷注]

携妓登梁王栖霞山孟氏桃园中
[一统志栖霞山在兖州单县东四里世传梁孝王尝游此]
碧草巳满地柳与梅争春谢公自有东山妓金屏笑坐如花人今日非昨日明日还复来白发对緑酒强歌心已摧君不见梁王池上月昔照梁王樽酒中梁王已去明月在黄鹂愁醉啼春风分明感激眼前事莫惜醉卧桃园东
[陈后主诗三春桃照李二月柳争梅谢安在东山畜妓见十卷注黄鹂今谓之黄莺儿见六卷注]

与从侄杭州刺史良游天竺寺
[唐时杭州隶江南东道州有天竺寺乃今之下天竺寺详见十六卷注咸淳临安志下竺灵山寺在钱塘县西十七里隋开皇十三年僧真观法师与道安禅师建号南天竺寺唐永泰中赐今额淳佑志云大凡灵竺之胜周回数十里而岩壑尤美实聚于下天竺灵山寺自飞来峯转至寺后岩洞皆嵌空玲珑莹滑清润如虬龙瑞鳯如层华吐萼如皱縠迭浪穿幽透深不可名貎林木皆自岩骨拔起不土而生传言兹岩产玉故腴润能育焉其间唐宋游人题名不可殚纪一统志下天竺寺在杭州府城西十五里晋咸和中建寺前后有飞来莲花诸峰合涧跳珠诸泉梦谢流杯月桂诸亭游人多至其间]
挂席凌蓬丘观涛憩樟楼三山动逸兴五马同遨游天竺森在眼松风飒惊秋覧云测变化弄水穷清幽迭嶂隔遥海当轩写归流诗成傲云月佳趣满吴洲
[十州记蓬丘蓬莱山也梦梁録樟亭驿卽浙江亭也在跨浦桥南江岸浙江通志樟亭在钱塘县旧志南五里后改为浙江亭今浙江驿其故址也三山谓蓬莱方丈瀛洲三神山见四卷注五马古太守事见六卷注杨齐贤曰自西湖入天竺寺路夹道皆古松其地名曰九里松灵隐天竺同在一处皆由松门而进颜延年诗振楫发吴洲]

同友人舟行
楚臣伤江枫谢客拾海月懐沙去潇湘挂席泛溟渤蹇予访前迹独往造穷发古人不可攀去若浮云没愿言弄倒景从此錬真骨华顶窥絶冥蓬壶望超忽不知青春度但怪緑芳歇空持钓鳌心从此谢魏阙
[楚辞湛湛江水兮上有枫目极千里兮伤春心王逸注言湛湛江水浸润枫木使之茂盛伤已不蒙君惠而身放弃曽不若树木得其所也宋书谢灵运小字客儿故诗人多称为谢客其游赤石进帆海诗有云扬帆采石华挂席拾海月李善注临海水土物志云海月大如镜色白正圆常生海边其尖柱如搔头大本草陈藏器曰海月蛤类也似半月故名水沬所化史记屈原作懐沙之赋于是懐石遂自投汨罗以死溟渤海也注见七卷楚辞蹇谁留兮中洲王逸注蹇辞也庄子穷发之北有冥海者天池也倒景见本卷游太山第四首注方舆胜覧华顶峯在天台县东北六十里葢天台第八重最高处高一万丈絶顶东望沧海俗名望海尖草木薫郁殆非人世孙绰所谓渉降信宿迄乎仙都是也絶冥逺海也十州记蓬壶蓬莱也王屮头陀寺碑文东望平皋千里超忽吕向注超忽逺貎钓鳌事见四卷注淮南子身处江湖之上而神游魏阙之下高诱注魏阙王者门外阙也所以用悬教民之书于象魏也巍巍高大故曰魏阙]

下终南山过斛斯山人宿置酒
[元和郡县志终南山在雍州万年县南五十里太平寰宇记终南山在郿县南三十里雍録终南山横亘关中南面西起秦陇东彻蓝田凡雍岐郿鄠长安万年相去且八百里而连绵峙据其南者皆此一山也通志氏族畧代北复姓有斛斯氏其先居广牧世袭莫勿大人号斛斯部因氏焉]
暮从碧山下山月随人归却顾所来径苍苍横翠微相携及田家童稚开荆扉緑竹入幽径青萝拂行衣欢言得所憩美酒聊共挥长歌吟松风曲尽河星稀我醉君复乐陶然共忘机
[翠微山岭之色详十卷注沈约诗荆扉新且故李周翰注荆扉以荆为门扉也]

朝下过卢郎中叙旧游
君登金华省我入银台门幸遇圣明主俱承云雨恩复此休浣时闲为畴昔言却话山海事宛然林壑存明湖思晓月迭嶂忆清猿何由返初服田野醉芳樽
[刘孝绰诗歩出金华省遥望承明庐蔡梦弼杜诗注按汉宫阙记金华殿在未央宫白虎观右秘府图书皆在焉故王思逺逊侍中表云奏事金华之上进议玉台之下后世以门下省名金华省葢出此也雍録翰林院在大明宫右银台门内稍退北有门榜曰翰林之门鲍照诗休浣自公日休浣犹休沐也汉律吏五日得一休沐言休息以洗沐也杨升庵曰唐制十日一休沐故韦应物诗云九日驱驰一日闲白乐天诗云公假日三旬是也杜预左传注畴昔犹前日也任昉诗迭嶂易成响重以夜猿悲楚辞退将复修吾初服刘孝绰诗芳樽散绪寒]

侍从游宿温泉宫作
羽林十二将罗列应星文霜仗悬秋月霓旌卷夜云严更千戸肃清乐九天闻日出瞻佳气葱葱绕圣君
[温泉官注见九卷汉书武帝太初元年初置建章营骑后更名羽林骑颜师古注羽林宿卫之官言其如羽之疾如林之多也一说羽所以为王者羽翼也按唐制左右羽林军各置大将军一人将军三人凡八将无所谓十二将也而开元天寳之时天子禁兵有十六卫其左右卫左右金吾卫总谓之四卫若左右骁卫左右武卫左右威卫左右领军卫左右监门卫左右千牛卫十二卫谓之杂卫疑所谓十二将者指十二杂卫之主将而言以其专掌禁卫当爪牙御侮之任与汉之羽林骑相似故曰羽林十二将也晋书羽林四十五星在营室南一曰天军主军骑又主翼王也杨升庵曰唐武徳中置十二军皆取天星为名以万年道为参旗军长安道为鼔旗军富平道为玄戈军醴泉道为井钺军同州道为羽林军华州道为骑官军宁州道为折威军岐州道为平道军幽州道为招揺军麟州道为苑游军泾州道为天纪军宜州道为天节军太白葢用其事琦按通典会要诸书分阕中之众为十二卫取象天官为名号乃武徳二年事五年卽废乆矣杨说虽创揆之作者之心恐未必用此典故上林赋拖霓旌张揖注析羽毛染以五采缀以绻为旌有似虹蜺之气也西京赋重以虎威章沟严更之署薛综注严更督行夜鼔也唐会要清乐九代之遗声其始卽清啇三调是也并汉魏以来旧曲乐噐制度并诸歌章古调与魏三祖所作者皆备于史籍自晋氏播迁其音分散不存于内地苻坚灭凉始得之传于前后二秦及宋武定关中收之入于江南隋平陈获之隋文听之善其节奏曰此华夏正声也因更损益去其哀怨考而补之乃置清商署总谓之清乐至炀帝乃立清乐西凉等九部隋室丧乱日益沦缺天后朝犹有六十三曲新唐书礼乐志清商伎者隋清乐也有编钟编磬独弦琴撃琴瑟秦琵琶卧箜篌筑筝节鼓皆一笙笛箫箎方响跋滕皆二歌二人吹叶一人舞者四人梦溪笔谈先王之乐为雅乐前世新声为清乐后汉书望气者苏伯阿为王莽使至南阳遥望见舂陵郭唶曰气佳哉郁郁葱葱]

邯郸南亭观妓
[邯郸县名唐时隶河北道之磁州]
歌鼓燕赵儿魏姝弄鸣丝粉色艶日彩舞袖拂花枝把酒领美人请歌邯郸词清筝何缭绕度曲緑云垂平原君安在科斗生古池座客三千人于今知有谁我辈不作乐但为后代悲
[潘岳笙赋萦纒歌鼓网罗钟律韵会姝美色也颜师古急就篇注筝亦瑟类也本十二弦今则十三苕溪渔隐丛话艺苑雌黄云世人言度曲者多作徒故切谓歌曲也张平子西京赋云度曲未终云起雪飞子美陪李梓州泛江诗翠眉萦度曲云鬓俨成行皆作徒故切读考之前汉元帝纪赞云帝多才艺善史书鼓琴吹洞箫自度曲被歌声应劭注自隐度作新曲因持新曲以为歌声也颜注度音大各切则与张平子杜诗所言度曲异矣而臣瓒注则云度曲谓歌终更授其次则又误以度曲为歌曲夫度曲虽有两音若读元帝纪止可作大各切唐书段安节善乐律能自度曲其意正与元帝纪相合琦按太白诗意自应作徒故切读而杨注引自度曲解之非是緑云垂卽响遏行云之意古今注虾墓子曰蝌蚪形圆而尾尖尾脱卽脚出颜师古急就篇注科斗一名活东一名活师卽虾蟆所生子也未成虾蟆之时身及头并圆而尾长渐乃变耳史记平原君喜宾客宾客葢至者数千人又曰平原君得敢死之士三千人古诗为乐当及时何能待来兹愚者爱惜费但为后世〈左口右虽〉姝音枢]

春日游罗敷潭
[缪本缺日字王阮亭曰罗敷谷水在华州]
行歌入谷口路尽无人跻攀崖度絶壑弄水寻回溪云从石上起客到花间迷淹留未尽兴日落羣峰西
[说文跻登也]

春陪商州裴使君游石娥溪
[原注时欲东游遂有此赠游缪本作归商州古商国也在晋为上洛郡在西魏为洛州在后周为商州在唐亦谓之商州或为上洛郡地有商山洛水依此立名属关内道使君太守之称石娥溪当在仙娥峰下按雍胜畧商畧陜西通志仙娥峰在商州西十里峰之麓有西岩洞壑幽邃下临丹水古称栖真之地李白尝游此有诗曰暂出城东边遂游西岩前横天耸翠壁喷壑鸣红泉云云是石娥溪卽仙娥峰下之溪也所谓红泉者其卽丹水欤]
裴公有仙标拔俗数千丈澹荡沧洲云飘飖紫霞想剖竹商洛间政成心巳闲萧条出世表冥寂闭玄关我来属芳节解榻时相悦褰帷对云峰扬袂指松雪暂出东城边遂游西岩前横天耸翠壁喷壑鸣红泉寻幽殊未歇爱此春光发溪旁饶名花石上有好月命驾归去来露华生翠苔淹留惜将晚复听清猿哀清猿断人肠游子思故乡明发首东路此欢焉可忘
[世说注向秀别传曰秀字子期河内人少为同郡山涛所知又与谯国嵇康东平吕安善并有拔俗之韵谢灵运诗剖竹守沧海商洛详见题注郭璞客傲无岩穴而冥寂无江湖而放浪王屮头陀寺碑玄关幽键感而遂通张铣注玄幽谓道之深邃也关键皆所以闭距于门者宋南平王铄诗徘徊去芳节梁元帝纂要春节曰芳节后汉书陈蕃为乐安太守郡人周璆高洁之士前后郡守招命莫肯至唯蕃能致焉特为置一榻去则悬之搴惟后汉贾琮事见十四卷注颜延年诗山明望松雪谢灵运诗铜陵映碧涧石磴泻红泉孔子歌巾车命驾将适唐都江淹诗风光多树色露华翻蕙阴苏武诗征夫懐逺路游子恋故乡汉书韩信传北首燕路颜师古曰首谓趣向也音式究反鲍照诗首路或参差投驾均逺托]

陪从祖济南太守泛鹊山湖三首
[唐时齐州隶河南道本谓之齐郡天寳元年更名临淄郡五载十月又更名济南郡一统志泺水自大明湖东北流注华不注山下汇为鹊山湖又东北入于济伪齐刘豫自城北导之东行为小清河而水不及鹊山湖矣山东志鹊山湖在济南府城北二十里]
其一
初谓鹊山近宁知湖水遥此行殊戴访自可缓归桡
[隋书齐郡歴城有鹊山一统志鹊山在济南府城北二十里俗云每岁七八月间乌鹊翔集于此又云扁鹊尝于此炼丹王子猷乗船访戴安道见九卷注方言楫谓之桡或谓之棹桡音饶]
其二
湖阔数十里湖光揺碧山湖西正有月独送李膺还
[郭林宗与李膺同舟而济见十二卷注]
其三
水入北湖去舟从南浦回遥看鹊山转却似送人来
[杨齐贤曰南浦在鹊山湖之南]

春日陪杨江宁及诸官宴北湖感古作
[扬名利物为润州江寜令李善文选注药游苑晋时药〈脱一字〉元嘉中筑堤壅水名为北湖六朝事迹晋元帝大兴三年始创为北湖筑长堤以遏北山之水东至覆舟山西至宣武城太平寰宇记玄武湖在升州上元县西北七里周回四十里东西两〈氵爪〉下水入秦淮春夏深七尺秋冬四尺灌田百顷徐爰释问曰湖本桑泊晋元帝大兴中创为北湖宋筑堤南抵西塘以肄舟师也又京都记云从北湖望钟山似宫亭湖望庐岳也按安帝元嘉二十三年筑堤以堰水为此]
昔闻颜光禄攀龙宴京湖楼船入天镜帐殿开云衢君王歌大风如乐丰沛都延年献佳作邈与诗人俱我来不及此独立钟山孤杨宰穆清风芳声腾海隅英僚满四座粲若琼林敷鹢首弄倒景蛾眉缀明珠新弦采梨园古舞娇吴歈曲度绕云汉听者皆欢娯鸡栖何嘈嘈沿月沸笙竽古之帝宫苑今乃人樵苏感此劝一觞愿君覆瓢壶荣盛当作乐无令后贤吁
[南史颜延之字延年孝武登阼以为金紫光禄夫夫汉书攀龙附鳯并乗天衢帐殿天子行幸野次连帐以为殿也沈约诗帐殿临春籞帷宫绕芳荟左思白发赋开论云衢史记高祖还归过沛留置酒沛宫悉召故人父老子弟纵酒发沛中儿得百二十人教之歌酒酣高祖撃筑自为歌诗曰大风起兮云飞扬威加海内兮归故乡安得猛士兮守四方令儿皆和习之汉书高祖沛丰邑中阳里人也应劭曰沛县也丰其乡也孟康曰后沛为郡而丰为县按颜延年有应劭观北湖田收诗所谓献佳作者未知是此诗否抑另有其诗而今逸之欤唐六典注蒋山一名钟山在润州江寜县诗大雅吉甫作颂穆如清风淮南子龙舟鹢首高诱注鹢大鸟也画其像着船头故曰鹢首也曹植洛神赋缀明珠以耀躯唐会要开元二年上以天下无事听政之暇于梨园自教法曲必尽其妙谓之皇帝梨园弟子唐书礼乐志玄宗旣知音律又酷爱法曲选坐部伎子弟三百教于梨园声有误者帝必觉而正之号皇帝梨园弟子宫女数百亦为梨园弟子居宜春院北梨园楚辞吴歈蔡讴奏大吕些梁元帝纂要呉欹曰歈王粲诗管弦发徽音曲度清且悲吴质荅东阿王书耳嘈嘈而无闻刘良注嘈嘈喧甚也博雅笙以匏为之十三管宫管在左方竽象笙三十六管宫管在中央宋书笙随所造不知何代人列管匏内施簧管端宫管在中央三十六簧曰竽宫管在左旁十九簧至十三簧曰笙其它皆相似也汉书樵苏后爂颜师古注樵取薪也苏取草也覆瓢壶犹倾尊倒瓮之意陶潜诗取欢当作乐]

宴郑参卿山池
尔恐碧草晚我畏朱颜移愁看杨花飞置酒正相宜歌声送落日舞影回清池今夕不尽杯留欢更邀谁
[杜甫诗参卿休坐幄荡子不还家耿湋送郭参军诗人传府公政记室有参卿皆谓参军也疑唐时有此称谓]

游谢氏山亭
沦老卧江海再欢天地清病闲乆寂寞歳物徒芬荣借君西池游聊以散我情扫雪松下去扪萝石道行谢公池塘上春草飒已生花枝拂人来山鸟向我鸣田家有美酒落日与之倾醉罢弄归月遥欣稚子迎
[因谢氏山亭故用灵运池塘生春草之句作映带]

把酒问月
青天有月来几时我今停杯一问之人攀明月不可得月行却与人相随皎如飞镜临丹阙緑烟灭尽清辉发但见宵从海上来宁知晓向云间没白兔捣药秋复春嫦娥孤栖与谁邻今人不见古时月今月曽经照古人古人今人若流水共看明月皆如此唯愿当歌对酒时月光长照金樽里
[原注故人贾淳令予问之木华海赋朱〈脱一字〉緑烟傅玄拟天问月中何有白兔捣药独异志羿烧仙药药成其妻姮娥窃而食之遂奔入月中曹操短歌行对酒当歌人生几何]

同族侄评事黯游昌禅师山池二首
[一作弟唐书百官志大理寺有评事八人从八品下]
逺公爱康乐为我开禅关萧然松石下何异清凉山花将色不染水与心俱闲一坐度小劫观空天地间
[莲社高贤传谢灵运为康乐公主孙袭封康乐公至庐山一见逺公肃然心服乃卽寺筑台翻湼盘经凿池种白莲时逺公诸贤同修浄土之业因号白莲社歴代三寳记卽立禅闗于闲旷地法苑珠林代州东南五台山古称神仙之宅也山方三百里巉岩崇峻有五髙台上不生草唯松柏茂林森于谷底地极严寒多雪号曰清凉山经中明文殊将五百仙人往清凉山说法卽斯地也所以古来求道之士多游此山遗窟灵迹卽目极多胡三省通鉴注五台在代州五台县山形五峙相传以为文殊示现之地华严经疏云清凉山者卽代州鴈门五台山也歳积坚冰夏仍飞雪曽无炎暑故曰清凉五峰耸出顶无林木有如垒土之台故曰五台释迦方志按索河世界一大劫中千佛出世寻夫劫波之号不可以时数推之假以方石芥城推为一期之中舍四大中劫谓成住壊空也如从十歳増至八万复从八万至于十歳经二十反为一小劫二十小劫为一成劫以年筭之则经八千万万亿百千八百万歳也止为一小劫耳隋书每佛灭度遗法相传有正象末三等淳漓之异年歳逺近亦各不同末法已后众生愚钝无复佛教而业行转恶年寿渐短经数千百载间乃至朝生夕死然后有大水大火大风之灾一切除去之而更立生人又归淳朴谓之小劫每一小劫则一佛出世法华经大通智胜佛破魔军已垂得阿耨多罗三藐三菩提而诸佛法不现在前如是一小劫乃至十小劫结跏趺坐身心不动偈曰世尊甚希有一坐十小劫身体及手足静然安不动湼盘经观一切法本性皆空僧肇维摩诘经注二乗观空惟在无我大乗观空无法不在]
其二
客来花雨际秋水落金池片石寒青锦疎杨挂緑丝高僧拂玉柄童子献双梨惜去爱佳景烟萝欲暝时
[法华经是时天雨曼陀罗花摩诃曼陀罗花曼殊沙花摩诃曼殊沙花而散佛上及诸大众弥陀经七寳池底纯以金沙布地梁元帝诗飘花拂叶度金池玉柄谓麈尾]

金陵鳯凰台置酒
置酒延落景金陵鳯凰台长波写万古心与云俱开借问往昔时鳯凰为谁来鳯凰去已乆正当今日回明君越羲轩天老坐三台豪士无所用弹弦醉金罍东风吹山花安可不尽杯六帝没幽草深宫冥緑苔置酒勿复道歌钟但相催
[法苑珠林白塔寺在秣陵三井里晋升平中有鳯凰集此地因名其处为鳯凰台六朝事迹鳯凰山宋元嘉中鳯凰集于是山乃筑台于山椒以旌嘉瑞在府城西南二里今保宁寺是也方舆胜覧鳯凰山在建康府城南二里余保宁寺是也鳯凰台故基在寺后萧本作出江淹诗徘徊践落景羲轩伏羲轩辕也韩诗外传黄帝卽位施惠承天一道修徳惟仁是行宇内和平未见鳯凰惟思其象夙寐晨兴乃召天老而问之曰鳯象何如天老对曰夫鳯象鸿前麟后蛇颈而鱼尾龙文而龟身燕颔而鸡喙戴徳负仁抱忠挟义小音金大音皷延颈奋翼五彩备明举动八风气应时〈脱一字〉食有质饮有仪往卽文始来卽嘉成惟鳯凰能通天祉应地灵律五音覧九徳天下有道得鳯象之一则鳯过之得鳯象之二则鳯翔之得鳯象之三则鳯集之得鳯象之四则鳯春秋下之得鳯象之五则鳯没身居之黄帝曰于戏允哉朕何敢与焉于是黄帝乃服黄衣戴黄冕致斋于宫鳯乃蔽日而至黄帝降于东阶西面再拜稽首曰皇天降祉不敢不承命鳯乃止帝东园集帝梧桐食帝竹实没身不去章怀太子后汉书注帝王世纪曰黄帝以风后配上台天老配中台五圣配下台谓之三公明君越羲轩二句乃一章上下关键处上以承鳯凰今日当来之故下以起豪士无所用而置酒取乐之由金罍酒噐详七卷注六帝六代帝王也古诗弃捐勿复道国语歌钟二肆韦昭注歌钟歌时所奏]

秋浦清溪雪夜对酒客有唱鹧鸪者
[秋浦县名唐时隶池州清溪在其北详八卷注乐府诗集山鹧鸪羽调曲也]
披君貂襜褕对君白玉壶雪花酒上灭顿觉夜寒无客有桂阳至能吟山鹧鸪清风动窗竹越鸟起相呼持此足为乐何烦笙与竽
[张衡诗美人赠我貂襜褕颜师古急就篇注襜褕直裾禅衣也谓之〈衤詹〉褕者取其襜襜而寛裕也桂阳者唐时郡名卽郴州也隶江南西道越鸟卽鹧鸪也以越地最多故谓之越鸟襜音近占褕音史]

与周刚清溪玉镜潭宴别
[缪本作青原注潭在秋浦桃胡陂下予新名此潭桃胡陂缪本作桃树陂周必大泛舟游山録清溪水正碧色下浅潭数里至玉镜潭水自南来触岸西折弯环可喜潭深裁二三丈李白诗云溪水正南奔回作玉镜潭实録也江南通志玉镜潭在池州府城西南七十里过白面渡汇为秋浦李白诗回作玉镜潭澄明洗心魂卽此宋陈应直刻玊镜潭三大字于石上潜确居类书玉镜潭上有桃胡陂一名桃花陂]
康乐上官去永嘉游石门江亭有孤屿千载迹犹存我来游秋浦三入桃陂源千峰照积雪万壑尽啼猿兴与谢公合文因周子论扫崖去落叶席月开清樽溪当大楼南溪水正南奔回作玉镜潭澄明洗心魂此中得佳境可以絶嚣喧清夜方归来酣歌出平原别后经此地为予谢兰荪
[南史谢灵运袭封康乐公出为永嘉太守一统志石门山在温州府城北薛方山浙江通志温州府北山说者谓为郡主山有石崖悬瀑高百余丈潴为二潭名曰水际又曰石门山太平寰宇记孤屿在温州城北四里永嘉江中渚长三百丈阔七十歩屿有二峰谢康乐有登石门最高顶诗又有登江中孤屿诗陶隐居解官表席月涧门横梁云际江南通志大楼山在池州府城南六十里韵会荪香草淘隐居云荪生溪侧有名溪荪者极似石菖蒲而叶无脊]

游秋浦白笴陂二首
[江南通志白笴堰在池州府城西南二十五里李白诗何处夜行好月明白笴陂卽其地也笴音哿又音杲又音秆]
其一
何处夜行好月明白笴陂山光揺积雪猿影挂寒枝但恐佳景晚小令归棹移人来有清兴及此有相思
[萧士赟曰末句有字依孟子音又去声一本竞改作又字非也]
其二
白笴夜长啸爽然溪谷寒鱼龙动陂水处处生波澜天借一明月飞来碧云端故乡不可见肠断正西看

宴陶家亭子
曲巷幽人宅高门大士家池开照胆镜林吐破颜花緑水藏春日青轩秘晩霞若闻弦管妙金谷不能夸
[照胆镜用西京杂记咸阳方镜事详四卷注借言池水之清照人若镜也五灯会元世尊在灵山会上拈花示众是时众皆默然唯迦叶尊者破颜微笑石崇金谷诗叙予以元康六年从太璞卿出为使持节监青徐诸军事征虏将军有别庐在河南县界金谷涧中或髙或下有清泉茂林众果竹柏药草之属莫不毕备又有水碓鱼池土窟其为娱目欢心之物备矣时征西大将军祭酒王诩当还长安余与众贤共送往涧中昼夜游宴屡迁其坐或登髙临下或列坐水濵时琴瑟笙筑合载车中道路并作及住令与鼓吹逓奏遂各赋诗以叙中怀或不能者罚酒三斗感性命之不永惧凋落之无期故具列时人官号姓名年纪又写诗着后后之好事者其覧之哉太平寰宇记郭縁生述征记曰金谷谷也地有金水自太白原南流经此谷晋卫尉石崇因卽川阜而造制园馆]

在水军宴韦司马楼船观妓
[缪本下有永王军中四小字]
揺曵帆在空清流顺归风诗因鼓吹发酒为剑歌雄对舞青楼妓双鬟白玉童行云且莫去留醉楚王宫
[鲍照诗摇曳髙帆举艺文类聚俗语曰桓玄作诗思不来辄作鼔吹旣而思得云鸣鹄响长阜叹曰鼓吹固自来人思]

流夜郎至江夏陪长史叔及薛明府宴兴徳寺南阁
绀殿横江上青山落镜中岸回沙不尽日映水成空天乐流香阁莲舟扬晚风恭陪竹林宴留醉与陶公
[徐陵孝义寺碑绀殿安坐莲花飬神说文绀深青扬赤色也华严经百万天乐各奏百万种法相续不断宋之问诗香阁临清汉丹梯隐翠微沈君攸诗平川映晓霞莲舟泛浪华莲舟采莲舟也扬者随风揺荡之义晋书阮咸任逹不拘与叔父籍为竹林之游陶公谓陶潜以喻薛明府扬音恙]

泛沔州城南郎官湖并序
[唐时沔州隶江南西道又谓之汉阳郡有汉阳汊川二县湖广通志郎官湖在汉阳府城内]
干元歳秋八月白迁于夜郎遇故人尚书郎张谓出使夏口沔州牧杜公汉阳宰王公觞于江城之南湖乐天下之再平也方夜水月如练清光可掇张公殊有胜槩四望超然乃顾白曰此湖古来贤豪游者非一而枉践佳景寂寥无闻夫子可为我标之嘉名以传不朽白因举酒酹水号之曰郎官湖亦由郑圃之有仆射陂也席上文士辅翼岑静以为知言乃命赋诗纪事刻石湖侧将与大别山共相磨灭焉
[唐诗纪事张谓登天寳二年进士第奉使长沙作长沙风土记大歴间为礼部侍郎唐诗品彚张谓字正言河南人旧唐书鄂州江夏县本汉沙羡县地属江夏郡江汉二水会于州西春秋谓之夏汭晋宋谓之夏口宋置江夏郡治于此隋不改武徳四年改为鄂州一统志唐史皆称鄂州为夏口梁元帝诗昆明夜月光如练上林朝花色如霰毛苌诗传掇拾也广韵酹以酒沃地也元和郡县志李氏陂在郑州管城县东四里后魏孝文帝以此陂赐仆射李冲故俗呼为仆射陂周回十八里又云鲁山一名大别山在沔州汉阳县东北一百歩其山前枕蜀江北带汉水湖广通志大别山在汉阳府城东北半里汉江西岸禹贡内方至于大别卽此一名翼际山又名鲁山山之阴有锁穴卽孙皓以鐡索截江处酹音类]
张公多逸兴共泛沔城隅当时秋月好不减武昌都四坐醉清光为欢古来无郎官爱此水因号郎官湖风流若未减名与此山俱
[武昌孙权尝建都于此故曰武昌都秋月似用庾亮南楼谈咏竟坐事详见二十二卷武昌夜饮懐古诗注晋书羊佑传公德冠四海道嗣前哲令闻令望必与此山俱传末句借用其语]

陪侍郎叔游洞庭醉后三首
[元和郡县志洞庭湖在岳州巴陵县西南一里五十歩周回三百六十里]
其一
今日竹林宴我家贤侍郎三杯容小阮醉后发清狂
[袁宏竹林名士传阮咸字仲容籍之兄子也与籍俱为竹林之游汉书昌邑王传清狂不惠苏林曰凡狂者阴阳脉尽浊今此人不狂似狂者故言清狂也或曰色理清徐而心不慧曰清狂清狂如今白痴也琦按诗人所称多以纵情诗酒之类为清狂与汉书所解殊异]
其二
船上齐桡乐湖心泛月归白鸥闲不去争拂酒筵飞
[广韵桡楫也桡音饶]
其三
刬却君山好平铺湘水流巴陵无限酒醉杀洞庭秋
[广雅刬削也北梦琐言湘江北流至岳阳达蜀江夏潦后蜀涨势高遏住湘波让而退溢为洞庭湖凡阔数百里而君山宛在水中秋水归壑此山复居于陆岳阳风土记君山在洞庭湖中昔人有诗云四顾疑无地中流忽有山正此谓也夏秋水涨皆巨浸不可以陆行往杨齐贤曰君山在洞庭东距巴陵四十里登岳阳楼望之横陈其前君山之后乃大湖渺茫无际直抵沅澧鼎三州通典岳州巴陵县汉下隽县地古巴丘也有君山洞庭湖刬音产]

夜泛洞庭寻裴侍御清酌
日晩湘水緑孤舟无端倪明湖涨秋月独泛巴陵西遇憩裴逸人岩居陵丹梯抱琴出深竹为我弹鹍鸡曲尽酒亦倾北窻醉如泥人生且行乐何必组与珪
[文献通考巴陵县有湘水有洞庭湖潜确居类书湘江在长沙府城西水至清彻谢灵运诗溟涨无端倪李周翰注端倪犹崖际也谢朓诗卽此陵丹梯李善注丹梯谓山也吕延济注丹梯谓山髙峰入云霞处嵇康琴赋鹍鸡游弦李善注古相和歌有鹍鸡曲李周翰曰琴有鹍鸡鸿鴈之曲后汉时人语一日不斋醉如泥汉书人生行乐耳须富贵何时]

陪族叔邢部侍郎煜及中书贾舍人至游洞庭五首
[旧唐书干元二年鳯翔七马坊押官为盗劫掠平人天兴令谢夷甫擒杀之其妻进状诉寃诏监察御史孙蓥推之蓥直其事其妻又诉诏令御史中丞崔伯阳刑部侍郎李煜大理卿权献为三司讯之与蓥同妻论诉不巳侍御史毛若虚言伯阳等有情不能质定刑狱伯阳贬端州髙要尉权献贬郴州桂阳尉煜贬岭下一尉贾至见十一卷注]
其一
洞庭西望楚江分水尽南天不见云日落长沙秋色逺不知何处吊湘君
[杨齐贤曰岷江自西来至岳杨楼前与洞庭之水合而东行潭州长沙郡在洞庭上流三百余里史记秦始皇问博士曰湘君何神博士曰闻之尧女舜之妻列女传二妃死于江湘之间俗谓之湘君]
其二
南湖秋水夜无烟耐可乗流直上天且就洞庭赊月色将船买酒白云边
[耐可犹言若可也详八卷注]
其三
洛阳才子谪湘川元礼同舟月下仙记得长安还欲笑不知何处是西天
[潘岳西征赋贾生洛阳之才子谓贾谊也贾至亦何南洛阳人故以谊比之后汉李膺字符礼与郭林宗同舟而济见十二卷注用此以拟李煜二人俱谪官故用桓谭新论中人闻长安乐出门向西笑之语以致其思望之情]
其四
洞庭湖西秋月辉潇湘江北早鸿飞醉客满船歌白苎不知霜露入秋衣
[卢照邻诗霜氛落早鸿白苎清商调曲也苎是呉地所产故旧说以为吴人之歌始则田野之作后乃大乐用焉一云卽子夜歌也在吴歌为白苎在雅歌为子夜余见四卷注]
其五
帝子潇湘去不还空余秋草洞庭间淡扫明湖开玉镜丹青画出是君山
[楚辞帝子降兮北渚王逸注帝子谓尧女也尧二女娥皇女英随舜不反葬于湘水之渚因为湘夫人元和郡县志君山在岳州巴陵县西三十里青草湖中昔秦始皇欲入湖观衡山遇风浪至此山止泊因号焉或云湘君所游止故名之也方舆胜覧君山在洞庭湖中方六十里亦名洞庭之山昔帝之二女居之曰湘夫人又曰湘君所游故名君山一统志君山在岳州府城西南十五里洞庭湖中状如十二螺髻]

楚江黄龙矶南宴杨执戟治楼
五月分五洲碧山对青楼故人杨执戟春赏楚江流一见醉漂月三杯歌棹讴桂枝攀不尽他日更相求
[水经注江中有五洲相接故以五洲为名宋孝武帝举兵江中建牙洲上有紫云荫之卽是洲也胡三省通鉴注五洲当在今黄州江州之间蜀都赋吹洞箫发梓讴刘渊林注棹讴鼓棹而歌也淮南王招隐士攀援桂枝兮聊淹留]

铜官山醉后絶句
我爱铜官乐千年未拟还要须回舞袖拂尽五松山
[陆游入蜀记隔荻港卽铜陵界逺山崭然临大江者卽铜官山海録碎事铜官山在宣州海録碎事五松山在宣城南陵]

与南陵常赞府游五松山
[原注山在南陵铜井西五里有古精舍南陵县隶宣州容斋随笔唐人呼县丞为赞府潜确居类书舆地纪胜五松山在铜陵县南铜官西南山旧有松一本五枝苍鳞老干翠色参天]
安石泛溟渤独啸长风还逸韵动海上髙情出人间灵异可并迹澹然与世闲我来五松下置酒穷跻攀征古絶遗老因名五松山五松何清幽胜境美沃洲萧飒鸣洞壑终年风雨秋响入百泉去听如三峡流剪竹扫天花且从傲吏游龙堂若可憩吾欲归精修
[世说谢太傅盘桓东山时与孙兴公诸人泛海戏风起浪涌孙王诸人色并遽便唱使还太傅神情方王吟啸不言舟人以公貎闲意悦犹去不止旣风转急浪猛诸人皆喧动不坐公徐云如此将无归舟人卽承响而回于是审其量足以镇安朝野溟渤海也见七卷注胡震亨曰观此诗是五松非山本名乃太白所名亦如名九华也太平寰宇记沃洲山在越州剡县东七十二里施宿会稽志沃洲山在新昌县东三十二里晋白道猷法深支遁皆居之戴许王谢十八人与之游号为胜会亦白莲社之比也唐白乐天山院记云东南山水剡为面沃洲天姥为眉目山有灵湫杖锡泉飬马坡放鹤峰皆因支道林得名吴虎臣漫録云沃州天姥号山水竒絶处自异僧白道猷来自西天竺赋诗云连峰数十里修林带平津茅茨隐不见鸡鸣知有人晋宋之世隐逸为多诗大雅逝彼百泉通鉴地理通释三峡广溪峡巫峡西陵峡也广溪为三峡之首昔禹凿以通江所谓巴东之峡东至西陵七百里萧飒风雨百泉三峡皆状五松涛声之美法华经时诸梵天王雨众天花香风时来吹去萎者更雨新者郭璞诗漆园有傲吏江南通志龙堂精舍在南陵县五松山李白与南陵常赞府游此有诗沃音屋]

宣城清溪
[琦按清溪在池州秋浦县北五里而此云宣城清溪者葢代宗永泰元年始析宣州之秋浦青阳及饶州之至徳为池州其前固隶宣城郡耳]
清溪胜桐庐水木有佳色山貎日高古石容天倾侧彩鸟昔未名白猿初相识不见同懐人对之空叹息
[太平寰宇记睦州桐庐县汉为富春县地吴黄武四年分富春置此县耆老相传云桐溪侧有大桐树垂条偃葢荫数畆逺望似庐遂谓为桐卢县也吴均与朱元思书自富阳至桐庐一百里许竒山异水天下独絶]

与谢良辅游泾川陵岩寺
乘君素舸泛泾西宛似云门对若溪且从康乐寻山水何必东游入会稽
[唐诗纪事谢良辅登天寳十一年进士第徳宗时刺商州为团练所杀江南通志泾溪在宁国府泾县西南一里岩陵教寺在泾县西七十五里隋时建泾川卽泾溪也谢灵运诗可怜谁家郎縁流乗素舸方舆胜覧云门寺在会稽县南三十一里今名雍熙为州之伟观昔王子敬居此有五色祥云诏建寺号云门杨齐贤曰若耶溪云门寺在越州会稽县南宋书谢灵运出为永嘉太守郡有名山水灵运素所爱好出守旣不得志遂肆志游遨徧歴诸县动踰旬朔民间辞讼不复关懐所至辄为诗咏以寄其意舸音哿泾音京]

游水西简郑明府
天宫水西寺云锦照东郭清湍鸣回溪緑竹遶飞阁凉风日潇洒幽客时憩泊五月思貂裘谓言秋霜落石萝引古蔓岸笋开新箨吟翫空复情相思尔佳作郑公诗人秀逸韵宏寥廓何当一来游惬我雪山诺
[按江南通志有水西寺水西首寺天宫水西寺皆在泾县西五里之水西山中天宫水西寺者本名陵岩寺南齐永平元年淳于棼舍宅建上元初改天宫水西寺大中时重建宋太平兴国间赐名崇庆寺凡十四院其最胜者曰华严院横跨两山廓庑皆阁道泉流其下东京赋飞阁神行薛综注阁道相通不在于地故曰飞韵会箨笋皮也颜师古汉书注寥廓天上寛广之处广弘明集按文殊师利般湼盘经云佛灭度后四百五十年文殊至雪山中为五百仙人宣说十二部经讫还归本土入于湼盘案地理志西域传云雪山者卽葱岭也其下三十六国先来属秦汉以葱岭多雪故号雪山焉文殊往化仙人卽其处也]

九日登山
[玩诗义当是偕一宗室为宣城别驾者于九日登其所新筑之台而作诗题应有缺文]
渊明归去来不与世相逐为无杯中物遂偶本州岛牧因招白衣人笑酌黄花菊我来不得意虚过重阳时题舆何俊发遂结城南期筑土接响山俯临宛水湄胡人叫玉笛越女弹霜丝自作英王胄斯乐不可窥赤鲤涌琴髙白龟道氷夷灵仙如彷佛奠酹遥相知古来登髙人今复几人在沧洲违宿诺明日犹可待连山似惊波合沓出溟海扬袂挥四座酩酊安所知齐歌送清觞起舞乱参差宾随落叶散帽逐秋风吹别后登此台愿言长相思
[晋书陶潜为彭泽令郡遣督邮至县吏白应束帯见之潜叹曰吾不能为五斗米折腰拳拳事乡里小人卽觧印去县乃赋归去来刺史王弘以元熈中临州甚钦迟之后自造焉潜称疾不见旣而语人曰我性不狎世因疾守闲幸非洁志慕声岂敢以王公纡轸为荣耶弘每令人候之宻知当往庐山乃遣其故人龎通之等赍酒先于半道要之潜旣遇酒便饮酌野亭欣然忘进弘乃出与相闻遂欢宴穷日弘后欲见辄于林泽间候之至于酒米乏絶亦时相赡陶渊明诗天运茍如此且进杯中物艺文类聚续晋阳秋曰陶潜甞九月九日无酒出宅边菊丛中摘菊盈把坐其侧久之望见白衣人至乃王弘送酒也卽便就酌醉而后归梦梁録九为阳数其日与月并应故号曰重阳北唐书钞谢承后汉书曰同景为豫州刺史辟陈蕃为别驾不就景题别驾舆曰陈仲举座也不复更辟蕃惶惧起视职方舆胜覧响山在宣城县南五里一统志响山在寜国府城南五里下俯宛溪权徳舆记响山两崖耸峙苍翠对起其南得响潭焉清泚可鍳潆洄澄淡霜丝乐噐上弦也韵会胄裔也系也嗣也列仙传琴髙者赵人也以鼔琴为宋康王舍人行涓彭之术浮游冀州涿郡之间二百余年后辞入涿水中取龙子与弟子期日皆洁斋待于水旁设祠果乗赤鲤来出坐祠中旦有万人观之留一月余复入水去山海经从极之渊深三百仞维氷夷恒都焉氷夷人面乗两龙郭璞注冰夷冯夷也淮南云冯夷得道以潜大川卽河伯也穆天子传所谓河伯无夷者竹书作冯夷字或作冰也河图括地象冯夷恒乘龙车驾两龙白龟事未详楚辞河伯云乗白鼋兮逐文鱼与汝游兮河之渚白龟殆白鼋之讹欤广韵酹以酒沃地也木华海赋波如连山太白本其语而倒用之谓连山似惊波遂成奇语谢朓诗合沓与云齐吕向注合沓髙貎说文酩酊醉也卢照邻诗客散同秋叶人亡似夜川晋书孟嘉为征西桓温参军温甚重之九月九日温燕龙山僚佐毕集时佐吏并着戎服有风至吹嘉帽堕落嘉不之觉温使左右勿言以观其举止嘉良乆如厕温令取还之命孙盛作文嘲嘉着嘉坐处嘉还见卽荅之其文甚美四坐嗟叹]

九日
今日云景好水緑秋山明携壶酌流霞搴菊泛寒荣地逺松石古风扬弦管清窥觞照欢颜独笑还自倾落帽醉山月空歌懐友生
[流霞酒名按抱朴子项曼都言仙人以流霞一杯与我饮之辄不饥渴今故拟之以为名耳楚辞章句搴手取也寒荣犹寒花也陶渊明诗一觞虽独进杯尽壶自倾]

九日龙山饮
九日龙山饮黄花笑逐臣醉看风帽落舞爱月留人
[九域志太平州有龙山晋大司焉桓温尝于九月九日登此山孟嘉为风飘帽落卽此山也太平府志龙山在当涂县南十里蜿蜒如龙蟠溪而卧故名旧志载桓温以重九日与僚佐登山孟嘉落帽事或云孟嘉落帽之龙山当在江陵而元和志寰宇记皆云是此山疑必温移镇姑孰时事也淮南子季秋之月菊有黄花髙诱注菊色不一而专言黄者秋令在金以黄为正也史正志菊谱菊草属也以黄为正所以盘称黄花]

九月十日卽事
昨日登髙罢今朝更举觞菊花何太苦遭此两重阳
[岁时杂记都城重九后一日宴赏号小重阳菊以两遇宴饮两遭采掇故有太苦之言]

陪族叔当涂宰游化城寺升公清风亭
[太平府志古化城寺在府城内向化桥西礼贤坊吴大帝时建基趾最广宋孝武南廵驻跸于此増置二十八院唐天寳间寺僧清升能诗文造舍利塔大戒坛建清风亭于寺旁西湖上铸铜钟一李白铭之今尽废宋知州郭纬以东城雄武之地改迁化城寺撤其西北之地为城守而存其余为西庵凡西庵至西北两城隅皆古化城寺基也]
化城若化出金牓天宫开疑是海上云飞空结楼台升公湖上秀粲然有辩才济人不利已立俗无嫌猜了见水中月青莲出尘埃闲居清风亭左右清风来当暑阴广殿太阳为徘徊茗酌待幽客珍盘荐雕梅飞文何洒落万象为之摧季父拥鸣琴徳声布云雷虽游道林室亦举陶潜杯清乐动诸天长松自吟哀留欢若可尽劫石乃成灰
[法华经导师以方便力于险道中过三百由旬化作一城是时疲极之众心大欢喜我等今者免斯恶道前入化城生安稳想寺之立名葢取此义神异经中央有宫以金为墙有金榜以金镂题三齐界记海上蜃气时结楼台名海市维摩诘经维摩诘深达实相善说法要辩才无滞智慧无儗又云菩萨观众生如智者见水中月昭明丈选序飞文染翰则卷盈乎缃帙说苑宓子贱治单父弹鸣琴身不下堂而单父治法苑珠林支遁字道林本姓闗氏陈留人或云河东林虑人幼而神理聪明秀彻王羲之覩遁才藻惊絶罕俦遂披衿觧带留连不能已乃请住灵嘉寺意存相近又投迹剡山于沃洲小岭立寺行道僧众百余尝随禀学晋书陶潜为彭泽令在县公田悉令种秫榖曰令吾常醉于酒足矣清乐前代新声也见本卷注诸天释氏所称三十二天也见十九卷注王绩荅冯子华书松柏羣吟搜神记汉武帝凿昆明池甚深悉是灰墨无复土举朝不觧以问东方朔朔曰臣愚不足以知之可试问西域人帝以朔不知难以移问至后汉明帝时西域道人来洛阳时有忆方朔言者乃试以武帝时灰墨问之道人云经云天地大劫将尽则劫烧此劫烧之余也]

李太白诗集注卷二十



凤尾竹客手录李太白诗集注卷二十一
钱塘王琦撰

登锦城散花楼
[太平寰宇记锦城华阳国志云成都万里桥南岸道西有城故锦官也命曰锦里杨齐贤曰成都记府城亦呼为锦官城以江山明丽错杂如锦也散花楼在摩诃池上蜀王秀所建春明退朝録成都府有散花楼]
日照锦城头朝光散花楼金窗夹绣户珠箔悬银钩飞梯绿云中极目散我忧暮雨向三峡春江绕双流今来一登望如上九天游
[梁简文帝诗纲戸珠缀曲琼钩太平寰宇记三峡谓西峡巫峡归峡俗云巴东三峡巫峡长清猿三声泪沾裳即禹所疏以导江也絶峻万仞瞥见阳光不分云雨左思蜀都赋带二江之双流刘渊林注蜀守李氷凿离堆穿两江为人开田百姓享其利水经注成都县有二江双流郡下故扬子云蜀都赋曰两江珥其前者是也风俗通曰秦昭王使李氷为蜀守开成都两江溉田万顷元和郡县志成都府双流县北至府四十里本汉广都县也隋仁寿元年避炀帝讳改为双流因县在二江之间仍取蜀都赋云带二江之双流为名也皇朝因之]

登峨眉山
[四川通志峨眉山去嘉州峨眉县百里自白水寺登山初二十里有石磴可陟又二十里多无路以木为梯行三二里方踏实地又二十里有雷洞始到光相寺则峨眉絶顶也其上树木禽鸟多与平地异天气尤不同九月初巳下雪居者皆绵衣絮衾山上水煑饭不熟饭食皆从白水寺造上]
蜀国多仙山峨眉邈难匹周流试登览絶怪安可悉青冥倚天开彩错疑画出泠然紫霞赏果得锦囊术云间吟琼箫石上弄寳瑟平生有微尚欢笑自此毕烟容如在颜尘累忽相失傥逢骑羊子携手凌白日
[青冥青而暗昧之状楚辞据青冥而摅虹兮盖谓天为青冥也太白借用其字别指山峯而言与楚辞殊异江淹诗泠然空中赏李周翰注泠然轻举貌武帝内传帝以王母所授五真圗灵光经及上元夫人所授六甲灵飞十二事自撰集为一卷及诸经图皆奉以黄金之箱封以白玉之函以珊瑚为轴紫锦为囊安着栢梁台上沈约诗象筵鸣寳瑟周礼乐噐圗雅瑟饰以寳玉者曰寳瑟颜延年诗嘉运既我从欣愿自此毕南史阮孝绪曰庻保促生以免尘累列仙传葛由者羌人也周成王时好刻木羊卖之一旦骑羊入西蜀蜀中王侯贵人追之上绥山山在峨眉山西南髙无极也随之者不复还皆得仙道陈子昂诗携手登白日逺游戏赤城]

大庭库
[太平寰宇记大庭氏库髙二丈在曲阜县城内县东一百五十歩路史大庭氏之膺箓也都扵曲阜故鲁有大庭氏之库昔者黄帝斋扵大庭氏之馆兹其所矣罗苹注库在鲁城中曲阜之髙处今在仙源县内东隅髙二丈]
朝登大庭库云物何苍然莫辨陈郑火空霾邹鲁烟我来寻梓慎观化入寥天古木朔气多松风如五弦帝圗终冥没叹息满山川
[左传昭公十八年宋卫陈郑皆火梓慎登大庭氏之库以望之曰宋卫陈郑也数日皆来告火杜预注大庭氏古国名在鲁城内扵其处作库髙显故登以望气左传凡分至启闭必书云物杜预注云物气色灾变也荘子安排而去化乃入于寥天一郭象注入于寂寞而与天为一也宋之问诗笙歌入玄地诗酒坐寥天宋书帝图凝逺瑞羙昭宣]

登单父陶少府半站台
[山东通志半站台在旧单县城东北隅相传陶沔所筑单县即唐时之单父县也隶宋州单父音善甫]
陶公有逸兴不与常人俱筑台像半月迥向髙城隅置酒望白云商飙起寒梧秋山入逺海桑柘罗平芜水色渌且明令人思镜湖终当过江去爱此暂踟蹰
[陆机诗岁暮商飙飞吕延济注商飙秋风也江淹去故鄊赋穷阴匝海平芜带天平芜庶草丰茂遥望平坦若剪者也镜湖在会稽山阴两县界其水清澈澄明若镜故名详见六卷注]

天台晓望
天台邻四明华顶髙百越门标赤城霞楼栖沧岛月凭髙逺登览直下见溟渤云垂大鹏翻波动巨鳌没风潮争汹涌神怪何翕忽观竒迹无倪好道心不歇攀条摘朱实服药炼金骨安得生羽毛千春卧蓬阙
[台州府志天台山在天台县北三里自神迹石起至华顶峯皆是为一邑诸山之总称按陶弘景真诰曰髙一万八千丈周围八百里山有八重四面如一十道志谓其顶对三辰或曰当牛女之分上应台宿故曰天台登真隠诀曰处五县中央为余姚句章临海天台剡县也顾野王舆地志云天台山一名桐栢山众岳之最秀者也徐灵府记云天台山与桐栢接而少异神邕山圗又采浮屠氏说以为阎浮震旦国极东处又号灵越孙绰赋所谓托灵越以正基是也华顶峯在天台县东北六十里乃天台山第八重最髙处可观日月之出没东望大海弥漫无际寜波府志四明山在府西南一百五十里为郡之镇山由天台发脉向东北行一百三十里涌为二百八十峯周围八百余里绵亘于寜之奉化慈溪鄞县绍之余姚上虞嵊县台之寕海诸境上有方石四面有穴如窗通日月星辰之光故曰四明山太平寰宇记赤城山在天台县北六里孙绰天台山赋赤城霞起以建标李善注支遁天台山铭序曰徃天台山当由赤城为道径孔灵符会稽记曰赤城山石色皆赤状似云霞天台山圗曰赤城山天台之南门也建标立物以为表识也溟渤海也见七卷注大鹏巨鳌俱见一卷注刘琨诗朱实陨劲气王逸楚辞注人得道身生羽毛也梁简文帝诗千春谁舆乐王勃诗芝〈厂墨〉光分野蓬阙感规模]

早望海霞邉
四明三千里朝起赤城霞日出红光散分辉照雪崖一餐咽琼液五内发金沙举手何所待青龙白虎车
[楚辞章句凌阳子明经言春食朝霞者日始出赤黄气真诰日者霞之实霞者日之精君惟闻服日之法未知餐霞之精也夫餐霞之经甚秘致霞之道甚易此谓体生玉光霞映上清之法也南岳魏夫人传有冉酣琼液而叩棺参同契金砂入五内雾散若风雨太平广记沈羲吴都人学道扵蜀中能消灾除病救济百姓功德感天天神识之羲与妻贾共载诣子妇卓孔寜家道逢白鹿车一乗青龙车一乗白虎车一乗从者皆数十人骑皆朱衣仗矛带剑辉耀满道问羲曰君是沈羲否羲愕然不知何等答曰是也何为问之骑人曰羲有功于民心不忘道自少小以来履行无过受命不长年寿将过黄老今遣仙官来下迎之侍郎薄延之乗白鹿车是也度世君司马生青龙车是也送迎使者徐福白虎车是也须臾有三仙人羽衣持节以白玉简青玉册丹玉字授羲遂载羲升天]

焦山望松寥山
[一统志焦山在镇江府城东北九里江中后汉焦先隠此因名旁有海门二山王西樵曰海门山一名松寥夷山即孟浩然诗所云夷山对海濵者也鲍天锺丹徒县志焦山之余支东出分峙于鲸波弥淼中曰海门山唐诗称松寥称夷山即此]
石壁望松寥宛然在碧霄安得五彩虹架天作长桥仙人如爱我举手来相招

杜陵絶句
南登杜陵上北望五陵间秋水明落日流光灭逺山
[胡三省通鉴注杜陵在长安南五十里西都赋南望杜霸北眺五陵章懐太子注杜霸谓杜陵霸陵在城南故南望也五陵谓长陵安陵阳陵茂陵平陵在渭北故北眺也]

登太白峯
西上太白峯夕阳穷登攀太白与我语为我开天闗愿乗泠风去直出浮云间举手可近月前行若无山一别武功去何时复更还
[一统志太白山在陜西武功县南九十里山极髙上恒积雪望之皓然谚云武功太白去天三百山下军行不得鸣鼔角鸣则疾风暴雨立至上有洞即道书第十一洞天又有太白神祠山半有横云如瀑布则澍雨人常以为候验语曰南山瀑布非朝即暮萧本作见尔雅山西曰夕阳山东曰朝阳邢昺疏日即阳也夕始得阳故名夕阳诗大雅公刘云度其夕阳豳居允荒是也庄子列子御风而行泠然善也郭象注泠然轻妙之貌泠音零]

登邯郸洪波台置酒观发兵
我把两赤羽来游燕赵间天狼正可射感激无时闲观兵洪波台倚剑望玉闗请缨不系越且向燕然山风引龙虎旗歌钟昔追攀击筑落髙月投壶破愁颜遥知百战胜定扫鬼方还
[原注时将游蓟门元和郡县志洪波台在磁州邯郸县西北五里邯音寒赤羽谓箭之羽染以赤者国语所谓赤羽之矰是也又六韬注飞鳬赤茎白羽以鐡为首电景青茎赤羽以铜为首皆矢名楚辞举长矢兮射天狼王逸注天狼星名江淹诗倚剑临八荒括地志玉门关在沙州寿昌县西北一百十八里终军自请愿受长缨必羁南越王而致之阙下详十五卷注后汉纪永元二年窦宪耿秉自朔方出塞三千里斩首大获铭燕然山而还国语歌钟二肆韦昭注歌钟歌时所奏颜师古急就篇注筑形如小瑟而细颈以竹击之通典筑不知谁所造史籍惟云髙渐离善击筑汉髙帝过沛所击释名曰筑以竹鼔之也似筝细项按今制身长四尺三寸项长三寸围四寸五分头七寸五分上阔七寸五分下阔六寸五分后汉书祭遵为将军对酒设乐必雅歌投壶周易髙宗伐鬼方三年克之汉书外伐鬼方以安诸夏颜师古注鬼方絶逺之地一曰国名晋书夏曰熏鬻殷曰鬼方周曰猃狁汉曰匈奴]

登新平楼
去国登兹楼懐归伤暮秋天长落日逺水净寒波流秦云起岭树胡鴈飞沙洲苍苍几万里目极令人愁
[新平郡名即邠州也隶闗内道王粲登楼赋登兹楼以四望兮聊暇日以销忧楚辞目极千里兮伤春心]

谒老君庙
先君懐圣徳灵庙肃神心草合人踪断尘浓鸟迹深流沙丹灶灭闗路紫烟沉独伤千载后空余松栢林
[宋书灵庙荒残遗象陈昧列仙传闗令尹喜与老子俱游流沙化胡服巨胜实莫知其所终太平御覧闗令内传曰真人尹喜周大夫也为闗令少好学善天文秘纬登楼四望见东极有紫气西迈喜曰应有异人过此乃斋戒扫道以俟之及老子度闗喜先戒闗吏曰若有翁乗青牛薄板车者勿听过止以白之果至吏白愿少止喜带印绶设师事之道老子重辞之喜曰愿为我著书说大道之意得奉而行焉于是着道徳经上下二卷文苑英华以此诗为玄宗过老子庙诗而以先君为仙居丹灶灭为丹灶没三字不同]

秋日登扬州西灵塔
[太平广记扬州西灵塔中国之尤峻特者唐武宗未拆寺之前一年天火焚塔俱尽白雨如泻旁有草堂一无所损]
寳塔凌苍苍登攀览四荒顶髙元气合标出海云长万象分空界三天接画梁水揺金刹影日动火珠光鸟拂琼檐度霞连绣栱张目随征路断心逐去帆扬露浩梧楸白霜催橘柚黄玉毫如可见于此照迷方
[楚辞将往观乎四荒王逸注荒逺也十洲记钟山有金台玉阙亦元气之所合天帝居治处也孝经钩命决地以舒形万象咸载三天谓欲界天色界天无色界天也法华经起七寳塔长表金刹伽蓝记寳塔五重金刹髙耸胡三省通鉴注刹柱也浮图上柱今谓之相轮旧唐书火珠大如鸡卵圎白皎洁光照数尺状如水精正午向日以艾蒸之即火燃张协七命翠观岑青雕阁霞连沈约明堂登歌雕梁绣栱丹楹玊墀楚辞白露既下百草兮掩离披此梧楸韵会梧桐色白叶如青铜有子肥羙可食楸说文梓也通志曰梓与楸相似尔雅以为一物误矣陆玑谓楸之疏理白色而生子者为梓齐民要术谓白色有角为梓无子为楸皆不辨楸梓梓与楸自异生子不生角说文柚条也似橙而酢史记正义小曰橘大曰柚树有刺冬不凋叶青花白子黄赤二树相似非橙也法华经尔时佛放眉间白毫相光照东方万八千世界靡不周遍下至阿鼻地狱上至阿迦咤天鲍照佛影颂玊毫遗觌柚音右]

登金陵冶城西北谢安墩
[太白自注此墩即晋太傅谢安与右军王羲之同登超然有髙世之志余将营园其上故作是诗太平寰宇记冶城在今上元县西五里本吴铸冶之地因以为名元帝太兴初以王导乆疾方士戴洋云君本命在申申地有冶金火相铄不利遂使范逊移冶于石城东髑髅山处以其地为园多植林馆徐广晋记成帝适司徒府游观冶城之园即此也六朝事迹谢安墩在半山报寜寺之后基址尚存谢安与王羲之尝登此超然有髙世之志世说王右军与谢太傅登冶城谢悠然逺想有髙世之志王谓谢曰夏禹勤王手足胼胝文王旰食日不暇给今四郊多垒宜人人自效而虚谈废务浮文妨要恐非当今所宜谢荅曰秦任商鞅二世而亡岂清谈致患耶] 
晋室昔横溃永嘉遂南奔沙尘何茫茫龙虎鬬朝昏胡马风汉草天骄蹙中原哲匠感颓运云鹏忽飞翻组练照楚国旌旗连海门西秦百万众戈甲如云屯投鞭可填江一扫不足论皇运有返正丑虏无遗魂谈笑遏横流苍生望斯存冶城访古迹犹有谢安墩凭览周地险髙标絶人喧想象东山姿缅懐右军言梧桐识嘉树蕙草留芳根白鹭映春洲青龙见朝暾地古云物在台倾禾黍繁我来酌清波扵此树名园功成拂衣去归入武陵源
[南史中原横溃衣冠道尽按晋书懐帝永嘉五年刘曜王弥入洛阳帝开华林园门出河阴藕池欲幸长安为曜等所追及曜等遂焚烧宫庙逼辱后妃百官士庶死者三万余人衣冠之族相率而奔避乱江左书费誓马牛其风孔颕逹正义风放也牝牡相诱谓之风然则马牛风佚因牝牡相逐而遂至放佚逺去也汉书胡者天之骄子也左传南国蹙韵会蹙廹也殷仲文诗哲匠感萧辰组练战服也见十一卷注陆机诗胡马如云屯晋书苻坚载记坚鋭意荆扬将谋入寇引羣臣会议坚曰以吾之众旅投鞭扵江足断其流谢安传时苻坚强盛疆埸多虞诸将败退相继安遣弟石兄子玄等应机征讨所在克捷坚后率众号百万次扵淮淝京师震恐玄入问计安夷然无惧色答曰巳别有旨玄不敢复言乃令张玄重请安遂命驾出山墅亲朋毕集方与玄围碁赌别墅安常碁劣扵玄是日玄惧便为敌手而又不胜安顾谓其甥羊昙曰以墅乞汝遂游渉至夜乃还指授将帅各当其任玄等既破坚有驿书至安方对客圉碁看书既竟即摄放床上了无喜色碁如故客问之徐答曰小児辈遂以破贼既罢还内过户限心喜甚不觉其屐齿之折其矫情镇物如此诗大雅仍执丑虏晋书索琳传氷嘉荡覆海内横流世说谢公在东山朝命屡降而不动诸人每相与言安石不肯出将如苍生何颜延年诗水国周地险河山信重复谢灵运诗想象昆山姿缅邈区中縁左传宴扵季氏有嘉树焉宣子誉之太平寰宇记白鹭洲在江寕县西三里大江中多聚白鹭因名之杨齐贤曰白鹭洲在金陵城下秦淮之外一统志青龙山在应天府东南三十五里江南通志青龙山在江寜府上元县东三十里山产石甚良土人取为碑础通雅晓日为朝暾谢灵运诗晓见朝日暾李周翰注暾日初出貌武陵源陶渊明所记者见二卷注又述异记武陵源在吴中山无他木尽生桃李俗呼为桃李源源上有石洞洞中有乳水世传秦末丧乱吴中人于此避难食桃李实者皆得仙则又一武陵源也暾音吞]

登瓦官阁
[杨齐贤曰瓦官寺碑云江左之寺莫先扵瓦官晋武时建以陶官故地故名瓦官讹而为棺或云昔有僧诵经扵此既死葬以虞氏之棺墓上生莲花故曰瓦棺中有瓦棺阁髙二十五丈唐为升元阁景定建康志古瓦官寺又为升元寺在城西南隅晋哀帝兴寜二年诏移陶官扵淮水北遂以南岸窑地施僧慧力造瓦官寺旧志曰瓦棺者非也据俗说云瓦棺寺之名起自西晋时长沙城隅陆地生青莲两朶民以闻官掘得一瓦棺见一僧形貌俨然其花从舌根生父老云昔有一僧不说姓名平生诵法华经百余部临死遗言以瓦棺葬之遂以寺名为瓦棺本此其说颇渉误诞纵有此事亦在长沙与此无与也不知陶官为瓦官而易官为棺殆附会而为之说耳方舆胜览升元寺即瓦棺寺也在建康府城西隅前瞰江面后据重冈最为古迹李主时升元阁犹在乃梁朝故物髙二百四十尺李白诗所谓日月隠檐楹是也今西南隅戒坛乃是故基]
晨登瓦官阁极眺金陵城钟山对北户淮水入南荣漫漫雨花落嘈嘈天乐鸣两廊振法鼔四角吟风筝杳出霄汉上仰攀日月行山空霸气灭地古寒阴生寥廓云海晚苍茫宫观平门余阊阖字楼识鳯凰名雷作百山动神扶万栱倾灵光何足贵长此镇吴京
[一统志钟山在应天府东北山周回六十里汉秣陵尉蒋子文逐盗死扵此呉大帝立庙因改蒋山舆地志蒋山古曰金陵山一名北山其山磅礴竒秀比诸山特髙杨齐贤曰淮水即秦淮源扵句容溧水两山间自方山合流至建邺贯城中而西以达扵江太平寰宇记升州江寜县有淮水北去县一里源从宣州东南溧水县乌刹桥西流八百五十里舆地志云秦始皇廵会稽凿断山阜此淮即所凿也故名秦淮水孙盛晋春秋亦云是秦所凿王导令郭璞筮即此淮也又称未至方山有直渎行三十里许以地形论之淮水发源诘屈不类人工则始皇所掘宜此渎也丹阳记云建康有淮源出华山流入江徐爰释问云淮水西北贯都舆地志云淮水发源扵华山在丹阳姑孰之界西北流径建康秣陵二县之间萦纡京邑之内至扵石头入江绵亘三百许里上林赋曝扵南荣郭璞曰荣南檐也应劭曰荣屋檐两头如翼也沈括笔谈荣屋翼也今谓之两徘徊又谓之两厦阿弥陀经彼佛国土常作天乐昼夜六时雨天曼陀罗花天乐者天人所作音乐清畅嘹喨微妙和雅一切音声所不能及雨花者诸天扵空中散花供飬若雨之从天而下故曰雨花埤苍嘈嘈声众也法华经今佛世尊欲说大法雨大法雨吹大法螺击大法鼔孙绰天台山赋法鼔琅以振响李周翰注法鼔钟也真西山曰风筝檐铃俗呼风马児杨升庵曰古人殿阁檐棱间冇风琴风筝皆因风动成音自谐宫商元微之诗鸟啄风筝碎珠玉髙骈冇夜听风筝诗僧齐已有风琴引王半山有风琴诗此乃檐下鐡马也今人名纸鸢曰风筝非也寥廓寛广貌景定建康志按宫苑记晋成帝修新宫南面开四门最西曰西掖门正中曰大司马门次东曰南掖门最东曰东掖门南掖门宋改阊阖门陈改端门江南通志按宫苑记鳯凰楼在鳯台山上宋元嘉中建甘泉赋抗浮柱之飞榱兮神莫莫而扶倾颜师古注言举立浮柱而驾飞榱其形危竦有神扵冥寞之中扶持故不倾也鲁灵光殿赋神灵扶其楝宇歴千载而弥坚后汉纪鲁恭王好宫室起灵光殿甚壮丽鲁灵光殿赋序鲁灵光殿者盖景帝程姬之子恭王余之所立也恭王始都下国好治宫室遂因鲁僖基兆而营焉吴京谓金陵之地见五卷注]

登梅冈望金陵赠族侄髙座寺僧中孚
[太平寰宇记梅岭冈在升州江寜县南九里周迥六里舆地志云在国门之东晋豫章太守梅〈脱一字〉家扵冈下故民名之景定建康志梅岭冈在城南九里长六里髙二丈上有亭为士庶逰春之所江南志聚寳山在江寜府城南聚寳门外其东岭为雨花台山麓为梅冈晋豫章内史梅赜家扵此旧多亭榭自六朝迄今为士人游览胜地髙座寺在江寜府雨花台梅冈晋永嘉中建名甘露寺西竺僧尸黎宻据髙座说法世谓髙座道人葬此故名或云晋法师竺道生所居]
钟山抱金陵霸气昔腾发天开帝王居海色照宫阙羣峰如逐鹿奔走相驰突江水九道来云端遥明没时迁大运去龙虎势休歇我来属天清登览穷楚越吾宗挺禅伯特秀鸾鳯骨众星罗青天明者独有月冥居顺生理草木不翦伐烟窗引蔷薇石壁老野蕨吴风谢安屐白足傲霜韈几宿一下山萧然忘干谒谈经演金偈降鹤舞海雪时闻天香来了与世事絶佳游不可得春去惜逺别赋诗留岩屏千载庻不灭 
[江南通志钟山在江寕府东北一曰金陵山一曰蒋山一名北山一名玄武山俗名紫金山周围六十里髙一百五十丈诸葛亮对吴大帝云钟山龙蟠指此曹植诗壮哉帝王居佳丽殊百城书禹贡荆州九江孔殷孔安国注江扵此州界分为九道按今之九江仅有其名九脉之迹邈不可见盖川渎之形不能无变迁故也详见十四卷注但金陵去九江甚逺即使唐时水脉未改然登梅岗而望九江亦岂目力之所能及诗人夸大之辞多过其实徃徃若此矣何晏景福殿赋乃大运之攸戾李周翰注大运天运龙虎势谓龙蟠虎踞之势金陵之地古为吴地其西为楚其南为越吴风谓吴人风俗晋书谢安傅玄等既破苻坚有驿书至安还内过户限心喜甚不觉其屐齿之折谢安屐是借用其事神僧传释昙始闗中人出家以后多有异迹足白扵面虽洗渉泥水未尝沾湿天下咸称白足和尚长安人王胡其叔死数年忽见形将胡遍游地狱示诸果报谓曰已知因果应当奉事白足何练胡遍访众僧惟见始足白扵面因而事之北史郦道约好以荣利干谒偈释氏韵辞也佛所说之偈谓之金偈华严经雨众天花天香天末香]

登金陵鳯凰台
[江南通志鳯凰台在江寕府城内之西南隅犹有陂陀尚可登览宋元嘉十六年有三鸟翔集山间文彩五色状如孔雀音声谐和众鸟羣附时人谓之鳯凰起台于山谓之鳯凰台山曰鳯台山里曰鳯凰里珊瑚钩诗话金陵鳯凰台在城之东南四顾江山下窥井邑古今题咏惟谪仙为絶唱]
鳯凰台上鳯凰游鳯去台空江自流吴宫花草埋幽径晋代衣冠成古丘三山半落青天外一水中分白鹭洲总为浮云能蔽日长安不见使人愁
[吴宫谓孙权建都时所造宫室景定建康志三山在城西南五十七里周回四里髙二十九丈舆地志云其山积石森欝滨于大江三峯排列南北相连故号三山陆放翁入蜀记三山自石头及鳯凰台望之杳杳有无中耳及过其下则距金陵才五十余里史正志二水亭记秦淮源出句客溧水两山自方山合流至建业贯城中而西以达扵江有洲横截其间李太白所谓二水中分白鹭洲是也一统志白鹭洲在应天府西南江中陆子新语邪臣之蔽贤犹浮云之障日月也刘后村曰古人服善李白登黄鹤楼有眼前有景道不得崔颢题诗在上头之语至金陵乃作鳯凰台诗以拟之今观二诗真敌手棋也瀛奎律髓太白此诗与崔颢黄鹤楼相似格律气势未易甲乙此诗以鳯凰台为名不过起两句已尽之矣下六句乃登台而观望之景也三四怀古人之不见五六七八咏今日之景而慨帝都之不可见登台而望所感深矣田子艺曰人知李白鳯凰台鹦鹉洲出扵黄鹤楼不知崔颢乂出扵龙池篇沈诗五龙二池四天崔诗三黄鹤二去二空二人二悠悠歴歴萋萋李诗三鳯二凰二台又三鹦鹉二江三洲二青四篇机抒一轴天锦灿然各用叠字成章尤竒絶也赵宧光曰诗原引沈佺期龙池篇云龙池跃龙龙巳飞龙德先天天不违池开天汉分黄道龙向天门入紫微邸第楼台多气色君王鳬雁有光辉为报寰中百川水来朝此地莫东归崔颢笃好之先拟其格作雁门胡人歌云髙山代郡东接燕雁门胡人家近邉解放胡鹰逐塞鸟能将代马猎秋田山头野火寒多烧雨里孤峯湿作烟闻道辽西无闘战时时醉向酒家眠自分无以尚之别作黄鹤楼诗云昔人已乗黄鹤去此地空余黄鹤楼黄鹤一去不复返白云千载空悠悠晴川歴歴汉阳树芳草萋萋鹦鹉洲日暮乡关何处是烟波江上使人愁然后直出云〈脱一字〉之上视龙池直俚谈耳李白压倒不敢措词别题鹦鹉洲云鹦鹉来过吴江水江上洲传鹦鹉名鹦鹉西飞陇山去芳洲之树何青青?开兰麝香风暖岸夹桃花锦浪生迁客此时徒极目长洲孤月向谁明而自分调不若也扵心终不降又作鳯凰台云鳯凰台上鳯凰逰鳯去台空江自流吴宫花草埋幽径晋代衣冠成古丘三山半落青天外二水中分白鹭洲总为浮云能蔽日长安不见使人愁然后可以雁行无媿矣按前后五篇并古风也而后人以龙池题作篇鴈门题作歌遂入之古体黄鹤鹦鹉鳯凰入之近体非也弇州元瑞亦举崔颢雁门胡人歌沈佺期龙池篇谓当与黄鹤同调不当一置之律二置之古也按黄鹤诗调取之龙池格取之雁门李之拟崔鹦鹉取其格鳯凰取其调徐栢山谓李白鹦鹉洲诗全效崔颢黄鹤鳯凰非其正拟也予则以为论字句鹦鹉逼真论格调则鹦鹉卑弱略非鳯凰黄鹤敌手当时太白既赋鹦鹉不慊而更转髙调调故可以相颉颃而语稍粗矣二诗皆本之崔然鹦鹉不敢出也又曰黄鹤鳯凰相敌在何处黄鹤第四句方成调鳯凰第二句即成调不有后句二诗首唱皆浅穉语耳调当让崔格则逊李颢虽髙出不免四句巳尽后半首别是一律前半则古絶也邵氏闻见后録欧阳公每哦太白三山半落青天外二水中分白鹭洲之句曰杜子美不道也予谓约以子美律诗青天外正可以白鹭洲作偶]

望庐山瀑布二首
[太平御览周景式庐山记曰白水在黄龙南数里即瀑布水也土人谓之白水湖其水出山腹挂流三四百丈飞湍扵林峯之表望之若悬素注水处石悉成井其深不测也]
其一
西登香炉峯南见瀑布水挂流三百丈喷壑数十里歘如飞电来隠若白虹起初惊河汉落半洒云天里仰观势转雄壮哉造化功海风吹不断江月照还空空中乱潨射左右洗青壁飞珠散轻霞流沫沸穹石而我乐名山对之心益闲无论潄琼液且得洗尘颜且谐宿所好永愿辞人间
[一作集谱宿所好永不归人间白居易庐山草堂记匡庐竒秀甲天下山山北峯曰香炉峯太平寰宇记香炉峯在庐山西北其峯尖圎烟云聚散如博山香炉之状沈约诗掣曵泻流霞奔飞似白虹诗经集传潨水会也上林赋触穹石张揖注穹石大石也]
其二
日照香炉生紫烟遥看瀑布挂前川飞流直下三千尺疑是银河落九天

望庐山五老峯
[太平御覧浔阳记云庐山北有五老峯扵庐山最为峻极横隐苍穹积石巉巗迥压彭蠡其形势如河中虞卿县前五老之形故名太平寰宇记五老峯在庐山东悬崖突出如五人相逐罗列之状方舆胜覧五老峯在庐山五峯相连故名浮屠老子宫皆在其下潜确居类书五老峯在庐山顶东南自府治北望森然如施帟幕者是也商丘漫语曰自下望之状如离立其上相距甚逺不相聨属巉峭壁立数千仞轩轩然如人箕踞而窥重湖又如五云翩翩欲飞旧有李太白书堂江西通志五老峯在南康府城北三十里为庐山尽处石山骨立突兀凌霄如五人骈肩然悬岩峭壁难扵登陟云雾卷舒乃郡之发脉山也李白尝筑居扵此]
庐山东南五老峯青天削出金芙蓉九江秀色可揽结吾将此地巢云松
[芙蓉莲花也山峯秀丽可以比之其色黄故曰金芙蓉也乐府子夜歌玉藕金芙蓉晋书安帝隆安中百姓忽作懊憹之歌其曲曰草生可揽结女児可揽撷方舆胜覧圗经李白性喜名山飘然有物外志以庐阜水石佳处遂徃逰焉卜筑五老峯下有书堂旧址后北归犹不忍去指庐山曰与君再会不敢寒盟丹崖绿壑神其鍳之杜甫诗匡山读书处头白好归来或以为绵之匡山]

江上望皖公山
[唐书地理志舒州懐寜县有皖山太平御覧汉书地理志曰皖山在灊山与天柱峯相连其山三峯鼎峙迭嶂重峦拒云概日登陟无由山经曰皖山东面有激水冬夏悬流状如瀑布下有九泉井有一石床可容百人其井莫知深浅若天时亢旱杀一犬投其中即降雷雨犬亦流出方舆胜覧皖山在安庆府淮寕县西十里皖伯始封之地江南通志皖山一名皖公山在安庆府潜山县与潜山天柱山相连三峯鼎峙为长淮之扞蔽空青积翠万仞如翔仰摩层霄俯瞰广野瑰竒秀丽不可名状上有天池峯峯上有试心桥天印石瓮岩状如瓮人不可到有石楼峯势若楼观皖音近缓]
竒峯出竒云秀木含秀气清宴皖公山巉絶称人意独逰沧江上终日淡无味但爱兹岭髙何由讨灵异黙然遥相许欲往心莫遂待吾还丹成投迹归此地
[扬雄校猎赋扵是天清日晏颜师古注晏无云也陆游入蜀记北望正见皖山太白江上望皖公山诗巉絶称人意巉絶二字不刋之妙也老子道之出口淡乎其无味甄鸾笑道论神仙金液经云金液还丹太上所服而神今令烧水银还复为丹服之得仙白日升天求仙不得此道徒自苦耳]

望黄鹤山
[萧本作楼误太平御覧江夏图经云黄鹤山在鄂州江夏县东九里其山断絶无连接旧传云昔有仙人控黄鹤扵此山故以为名梁湘东王晋安寺〈石单〉云黄鹤从天而夜响是也苕溪渔隠丛话鄂州城之东十里许其髙耸而秀者是为黄鹤山一统志黄鹤山在武昌府城西南一名黄鹤山世传仙人骑黄鹤过此因名]
东望黄鹤山雄雄半空出四面生白云中峯倚红日岩峦行穹跨峯嶂亦冥宻颇闻列仙人于此学飞术一朝向蓬海千载空石室金灶生烟埃玉潭秘清谧地古遗草木庭寒老芝朮蹇余羡攀跻因欲保闲逸观竒徧诸岳兹岭不可匹结心寄青松永悟客情毕
[鲍照诗青冥揺烟树穹跨负天石陈子昻诗石林何冥宻幽洞无留行清谧犹清静也江淹诗金灶炼神丹谢灵运昙隆法师诔茹芝术而共饵披法言而同卷楚辞蹇谁留兮中洲王注蹇辞也谓发语声说文跻登也谧音宻]

鹦鹉洲
鹦鹉来过吴江水江上洲传鹦鹉名鹦鹉西飞陇山去芳洲之树何青青烟开兰叶香风暖岸夹桃花锦浪生迁客此时徒极目长洲孤月向谁明
[胡三省通鉴注鹦鹉洲在江夏江中祢衡作鹦鹉赋扵此洲因以为名洲之下即黄鹄矶陆游入蜀记鹦鹉洲上有茂林神祠逺望如小山洲盖祢正平被杀处按鹦鹉洲在汉阳府城西南二里大江中尾直黄鹄矶明季为水冲没遂不可见卢照邻五悲鳯凰楼上陇山云鹦鹉洲前吴江水艺文类聚秦川记曰陇西郡有陇山山东人升此而頋瞻者莫不悲思哀伤通典天水郡有大阪名曰陇坻亦曰陇山楚辞采芳洲兮杜若王逸注芳洲香草丛生水中之处洛阳伽蓝记春风动树则兰开紫叶梁简文帝诗春衫湔锦浪瀛奎律髓太白此诗乃是效崔颢体皆扵五六加工尾句寓感叹是时律诗犹未甚拘偶也]

九日登巴陵置酒望洞庭水军
[旧注时贼逼华容县书经集传东陵巴陵也今岳州巴陵县也地理今释东陵即巴丘山一名天岳山今湖广岳州府城是其遗址一统志巴丘山在岳州府城南一名巴蛇塜羿屠巴蛇于洞庭积骨为丘故名是巴陵即巴丘山也洞庭湖在岳州府城西南元和郡县志岳州有华容县去州一百六十里]
九日天气清登髙无秋云造化辟川岳了然楚汉分长风鼔横波合沓蹙龙文忆昔传逰豫楼船壮横汾今兹讨鲸鲵旌斾何缤纷白羽落酒樽洞庭罗三军黄花不掇手战鼔遥相闻剑舞转颓阳当时日停曛酣歌激壮士可以摧妖氛握齱东篱下渊明不足羣
[楚汉谓楚地之山及汉水也髙唐赋长风至而浪起昭明文选上行幸河东祠后土頋视帝京欣然中流与羣臣饮燕上欢甚乃自作秋风辞曰泛楼船兮济汾河横中流兮扬素波箫鼔鸣兮发棹歌李善注作大船上施楼故号曰楼船鲸鲵大鱼之恶者以喻盗贼详八卷注家语白羽若月赤羽若日旌旗缤纷下盘扵地剑舞停曛用虞公挥戈回日事已见三卷注谢宣逺诗颓阳照通津南史清妖氛扵灨石灭沴气扵雩都史记郦生传皆握齱好苛礼应劭曰握齱急促之貌韦昭曰握齱小节也陶渊明诗采菊东篱下悠然见南山萧士赟曰用武之时儒生必轻太白此言其以渊明自况乎齱音近促]

秋登巴陵望洞庭
清晨登巴陵周览无不极明湖映天光彻底见秋色秋色何苍然际海俱澄鲜山青灭逺树水绿无寒烟来帆出江中去鸟向日邉风清长沙浦霜空云夣田瞻光惜颓髪阅水悲阻年北渚既荡漾东流自潺湲郢人唱白雪越女歌采莲听此更肠断凭崖涙如泉
[谢灵运诗空水共澄鲜地理今释洞庭湖在今湖广岳州府巴陵县西南北接华容安郷二县西南接常徳府龙阳县东南接长沙府湘阴县界为湖南众水之汇长沙浦谓自长沙而入洞庭之水古云夣泽跨江之南北自岳州外凡江夏汉阳沔阳安陆徳安汉阳荆州皆其兼亘所及艺文类聚宋玉小言赋曰楚襄王登阳云之台命诸大夫景差唐勒宋玊等并造大言赋赋毕而宋玊受赏曰有能为小言赋者赐之云夣之田瞻光瞻日月之光阅水阅逝去之水后汉书马援传徂年已流壮情方勇楚辞帝子降兮北渚江淹诗北渚有帝子荡漾不可期汉书河荡荡兮激潺湲颜师古注潺湲激流也郢人白雪见二卷注刘琨诗泪下如泉流]

与夏十二登岳阳楼
[方舆胜覧岳阳楼在岳州郡治西南西面洞庭左頋君山不知创始为谁唐开元四年中书令张说出守是邦与才士登临赋咏自此名著]
楼观岳阳尽川迥洞庭开鴈引愁心去山衔好月来云间连下榻天上接行杯醉后凉风起吹人舞袖回
[岳阳谓天岳山之阳楼依此立名洞庭一湖正在楼前浩浩荡荡茫无涯畔所谓巴陵胜槩尽在是矣下榻用陈蕃礼徐穉周璆事见十四二十卷注沈约诗宾至下尘榻王勃文徐孺下陈蕃之榻下字本此传杯而饮曰行杯]

登巴陵开元寺西阁赠衡岳僧方外
[唐会要天授元年十月二十九日两京及天下诸州各置大云寺一所开元二十六年六月一日并改为开元寺胡三省通鉴注开元寺今诸州间亦有之盖唐开元中所置也]
衡岳有开士五峯秀真骨见君万里心海水照秋月大臣南溟去问道皆请谒洒以甘露言清凉润肌髪明湖落天镜香阁凌银阙登眺餐惠风新花期启发
[通典衡山在今衡阳郡湘潭县释氏要覧开士经音疏云开逹也明也解也士则士夫也经中多呼菩萨为开士前秦苻坚赐沙门有徳解者号开士李雁湖曰妙法莲花经跋陀罗等与其同伴十六开士云云开士者能自开觉又开他心菩萨之异名也传灯録惠可大师返香山终日宴坐经八载于寂黙中见一神人谓曰将欲受果何滞此耶翊日觉头痛如刺其师欲治之空中有声曰此乃换骨非常痛也师视其顶即如五峯秀出矣法华经如以甘露洒除热得清凉维摩诘经上方界分过四十二恒河沙佛土有国名众香佛号香积其界一切皆以香作楼阁初学记梁元帝纂要曰春风曰惠风]

与贾至舍人于龙兴寺剪落梧桐枝望〈氵邕〉湖
[岳阳风土记龙兴观故基在太平寺东旧有西阁为登览之胜〈氵邕〉湖在州南春冬水涸昔人谓之干湖水经谓之滃湖秋夏水涨即渺弥胜千石舟通阁子镇元和郡县志〈氵邕〉湖一名滃湖在岳州巴陵县南一十里一统志〈氵邕〉湖在岳州府城东南五里赵冬曦〈氵邕〉湖诗序巴丘南〈氵邕〉湖者盖沅湘澧汩之余波焉兹水也沦汇洞庭澹澹千里夏潦奔注则泆为此湖冬霜既零则涸为平野按尔雅云水反入为〈氵邕〉斯名之作有由焉耳]
翦落青梧枝〈氵邕〉湖坐可窥雨洗秋山凈林光澹碧滋水闲明镜转云绕画屏移千古风流事名贤共此时
	
挂席江上待月有怀
待月月未出望江江自流倐忽城西郭青天悬玉钩素华虽可揽清景不同逰耿耿金波里空瞻鳷鹊楼
[鲍照翫月城西诗始见西南楼纎纎如玉钩陆机诗安寝北堂上明月入我牖照之有余辉揽之不盈手谢眺诗金波丽鳷鹊刘良注金波月也鳷鹊馆名]

金陵望汉江
汉江回万里<氵爪>作九龙盘横溃豁中国崔嵬飞迅湍六帝沦亡后三吴不足观我君混区宇垂拱众流安今日任公子沧浪罢钓竿
[郭璞江赋流九派乎浔阳应劭汉书注江自庐江浔阳分为九详见十四卷注谢灵运诗天地中横溃江赋长波浃渫峻湍崔嵬张铣注崔嵬湍髙貌六帝呉晋宋齐梁陈六代之帝水经注呉后分为三世号三呉吴兴吴郡会稽也东京赋区宇乂寕书武成垂拱而天下治孔颕达正义说文云拱敛手也垂拱而天下治谓所任得人人皆称职手无所营下垂其拱故美其垂拱而天下治也战国策秦王垂拱而取西河之外鲍彪注垂衣拱手言无所事也任公子投竿东海钓得大鱼详见大鹏赋注因众派安流水无巨鱼故任公子之钓竿可罢喻言江汉寜静地无巨寇则王者之征伐可除也]

秋登宣城谢朓北楼
[一统志北楼在寕国府治北南齐守谢朓建江南通志陵阳山在寕国府城南冈峦盘屈三峯秀拔为一郡之镇上有楼即谢朓北楼李白所称江城如画者]
江城如画里山晚望晴空两水夹明镜双桥落彩虹人烟寒橘柚秋色老梧桐谁念北楼上临风怀谢公
[宣州圗经宛溪句溪两水遶郡城合流有鳯凰济川二桥开皇时建江南通志宛溪在寜国府城东跨溪上下有两桥上桥曰鳯凰直城东南秦和门外下桥曰济川直城东阳徳门外并隋开皇中建]

望天门山
天门中断楚江开碧水东流至北回两岸青山相对出
[图经天门山在太平州当涂县西南二十里又名蛾眉山二山夹大江对峙东曰博望西曰梁山]
孤帆一片日邉来
[至北缪本作直北一作至此毛西河曰因梁山博望夹峙故江水至此一回旋也时刻误此作北既东又北既北又回已乖句调兼失义理]

望木瓜山
早起见日出暮见栖鸟还客心自酸楚况对木瓜山
[一统志木瓜山在常徳府城东七里李白谪夜郎过此有诗云云又江南通志木瓜山在池州府青阳木瓜铺杜牧求雨处今尚有庙二处皆太白常游之地未知孰是千金翼方木瓜实味酸]

登敬亭北二小山余时客逢崔侍御并登此地
送客谢亭北逢君纵酒还屈盘戱白马大笑上青山回鞭指长安西日落秦闗帝郷三千里杳在碧云间
[按客字上似缺一送字一统志敬亭山在寕国府城北十里一统志谢公亭在寕国府治北即谢朓送范云之零陵处汉书田广与食其日纵酒颜师古注纵意而饮酒]

过崔八丈水亭
髙阁横秀气清幽并在君檐飞宛溪水窗落敬亭云猿啸风中断渔歌月里闻闲随白鸥去沙上自为羣
[宛溪水敬亭山俱见前注]

登广武古战场怀古
[水经注郡国志荥阳县冇广武城城在山上汉所城也髙祖与项羽临絶涧对语责羽十罪羽射汉祖中胸处也后汉书注西征记曰有三皇山或谓三室山山上有二城东者曰东广武西者曰西广武各在一山头相去二百余歩其间隔深涧汉祖与项籍语处元和郡县志东广武西广武二城各在一山头相去二百余歩在郑州荥泽县西二十里汉髙与项羽俱临广武而军今东城冇髙坛即是项羽坐太公扵上以示汉军处一统志古战场在开封府广武山下即楚汉战处]
秦鹿奔野草逐之若飞蓬项王气盖世紫电明双瞳呼吸八千人横行起江东赤精斩白帝叱咤入闗中两龙不并跃五纬与天同楚灭无英圗汉兴有成功按剑清八极归酣歌大风伊昔临广武连兵决雌雄分我一杯羮太皇乃汝翁战争有古迹壁垒颓层穹猛虎啸洞壑饥鹰鸣秋空翔云晓列阵杀气赫长虹拨乱属豪圣俗儒安可通沉湎呼竖子狂言非至公抚掌黄河曲嗤嗤阮嗣宗
[史记蒯通曰秦失其鹿天下共逐之扵是髙材捷足者先得焉张晏曰以鹿喻帝位也项羽垓下歌力拔山兮气盖世史记项羽本纪闻项羽亦重瞳子又羽本纪籍与江东子弟八千人渡江而西汉书待诏夏贺良等言赤精子之谶应劭注髙祖感赤龙而生自谓赤帝之精陈子昻诗复闻赤精子提剑入咸京斩白帝事详一卷拟恨赋注史记索隠叱咤发怒声通典平王东迁洛邑以岐酆之地赐秦襄公乃为秦地至孝公作为咸阳筑冀阙徙都之故谓之秦川亦曰闗中地闗中记曰东自函闗今弘农郡灵寳县界西至陇闗今汧阳郡汧源县界二关之中谓之闗中东西千余里史记汉王之入关五星聚东井东井者秦分也先至必霸西京赋髙祖之始入也五纬相汁以旅扵东井李善注五纬五星也宋书英圗武畧事驾前古髙诱淮南子注八极八方之极也汉髙帝沛宫歌大风起兮云飞扬威加海内兮归故乡详见二十卷注项羽本纪汉王引兵渡河复取成皋军广武就敖仓食项王巳定东海来西与汉俱临广武而军相守数月项王为髙爼置太公其上告汉王曰今不急下吾烹太公汉王曰吾与项羽俱北面受命懐王曰约为兄弟吾翁即若翁必欲烹而翁则幸分我一杯羹项王怒欲杀之项伯曰天下事未可知且为天下者不頋家虽杀之无益祗益祸耳项王从之楚汉乆相持未决丁壮苦军旅老弱罢转漕项王谓汉王曰天下匈匈数岁徒以吾两人耳愿与汉王挑战决雌雄母徒苦天下之民父子为也汉王笑谢曰吾寜闘智不能闘力扵是项王乃即汉王相与临广武间而语汉王数之项王怒欲一战汉王不聴项王伏弩射中汉王史记秦楚之际月表拨乱诛暴平定海内卒践帝阼成扵汉家淮南子康乐沉湎髙诱注沉湎滛酒也韩诗薛君章句夫饮之礼齐颜色均众寡谓之沉闭门不出谓之湎广韵嗤笑也三国志注阮籍字嗣宗魏氏春秋曰籍尝登广武观楚汉战处乃叹曰时无英雄使竖子成名]

李太白诗集注卷二十一
凤尾竹客手录李太白诗集注卷二十二
钱塘王琦撰

安州应城玉女汤作
[旧注荆州记云尝有玉女乘车投此泉元和郡县志淮南道安州有应城县东北至州八十里艺文类聚盛弘之荆州记曰新阳县惠泽中有温泉冬月未至数里遥望白气浮蒸如烟上下采映状若绮疏又有车轮双辕形世传昔有玉女乗车自投此泉今人时见女子姿仪光丽徃来倐忽一统志玉女泉在湖广德安府应城县西五十五里其泉热沸野老相传玉女炼丹之地]
神女殁幽境汤池流大川阴阳结炎炭造化开灵泉地底烁朱火沙旁歊素烟沸珠跃明月皎镜涵空天气浮兰芳满色涨桃花然精览万殊入潜行七泽连愈疾功莫尚变盈道乃全濯缨掬清泚晞髪弄潺湲散下楚王国分浇宋玉田可以奉廵幸奈何隔穷偏独随朝宗水赴海输微涓
[贾谊鵩赋天地为炉兮造化为工阴阳为炭兮万物为铜古诗朱火然其中青烟扬其间说文歊气出貌沈约诗洞彻随清浅皎镜无冬春吕向注皎镜清明如镜也淮南子承天地之和形万物之殊子虚赋楚有七泽水经注温泉能瘥百病周易地道变盈而流谦楚辞沧浪之水清兮可以濯吾缨谢眺诗寒流自清泚说文泚清也楚辞与汝沐兮咸池晞汝髪兮阳之阿王逸注晞干也谢灵运诗且申独狌意乗月弄潺湲宋玉小言赋楚襄王登阳云之台令诸大夫景差唐勒宋玉等曰有能为小言赋者赐之云梦之田宋玉曰无内之中微物潜生比之无象言之无名云云王曰善赐以云梦之田禹贡江海朝宗于海孔安国传二水入海有似于朝百川以海为宗宗尊也孔颕达正义周礼大宗伯诸侯见天子之礼春见曰朝夏见曰宗郑云朝犹朝也欲其来之早也宗尊也欲其尊王也朝宗是人事之名水无性识非有此义以海大而江汉小以小就大似诸侯归于天子假人事而言之也张正见诗康衢飞驶羽大海滴微涓萧士赟曰寄兴谓士不幸居于僻逺之乡虽抱王佐之才而无由自达身在江湖心存魏阙而已悲夫烁音铄歊音嚣]

之广陵宿常二南郭幽居
绿水接柴门有如桃花源忘忧或假草满院罗丛萱暝色湖上来微雨飞南轩故人宿茅宇夕鸟栖杨园还惜诗酒别深为江海言明朝广陵道独忆此倾樽
[萧本作南顾壮居误广陵郡名卽扬州也唐时隶淮南道桃花源见二卷注述异记萱草一名紫萱又呼为忘忧草呉中书生呼为疗愁草稽中散飬生论云萱草忘忧诗小雅杨园之道毛传曰杨园园名]

夜下征虏亭
船下广陵去月明征虏亭山花如绣颊江火似流萤
[景定建康志征虏亭在石头坞东晋太元中创]

下途归石门旧居
[题下似缺别人字按太平府志横望山在当涂县东六十里春秋楚子重伐呉至于横山卽此山也实为金陵朝对之山真诰称其石形瓌竒洞穴盘纡陶隐居尝栖迟此地炼丹故有陶公读书堂石门古祠灰井丹炉诸遗迹书堂今为澄心寺石门山水尤竒盘道屈曲沿道而入峭壁二里夹石参天左拥右抱罗列拱揖髙者抗层霄下者入衍奥中有玉泉嵌空渊渊而来春夏霖潦奔驰秋冬澄流一碧萦绕如练观诗中所称隠居山寺陶公炼液石门流水诸句知石门旧居葢在其处矣]
呉山髙越水清握手无言伤别情将欲辞君挂帆去离魂不散烟郊树此心鬰怅谁能论有愧叨承国士恩云物共倾三月酒岁时同饯五侯门羡君素书常满案含丹照白霞色烂余尝学道穷冥筌梦中徃徃游仙山何当脱屣谢时去壶中别有日月天俛仰人间易凋朽锺峯五云在轩牖惜别愁窥玉女窗归来笑把洪崖手
[虞炎时聚学从烟郊栖遁事环荜五侯见十一卷注神仙传王烈入河东抱犊山中见一石室中有素书两卷按古人以绢素写书故谓书曰素书含丹者书中之字以朱写之白者绢色丹白相映烂然如霞矣江淹诗一时排冥筌闵赤如注冥理也筌迹也言理迹双遣也一说冥幽也筌迹也冥筌道中幽冥之迹也汉书郊祀志天子曰诚得如黄帝吾视去妻子如脱屣耳颜师古注屣小履脱屣者言其便易无所顾也列仙传王子乔乗白鹤驻山头举手谢时人数日而去灵台治中録施存鲁人学大丹之道三百年十炼不成唯得变化之术后遇张申为云台治官常悬一壶如五升器大变化如天地中有日月如世间夜宿其内自号壶天人谓曰壶公名山洞天福地记钟山周回一百里名朱湖太生之天在润州上元县五云五色云也见七卷注玉女窗在嵩山见十六卷注洪崖三皇时伎人得仙者广愽物志青城山洞周回二千里昔洪崖先生服琅玕之华而隐代为青城真人筌音诠]
隐居寺隐居山陶公炼液栖其间灵神闭气昔登攀恬然但觉心绪闲数人不知几甲子昨来犹带氷霜颜我离虽则岁物改如今了然识所在别君莫道不尽欢悬知乐客遥相待
[因话録宣州当涂隐居山岩卽陶贞白炼丹所也炉迹犹在后为佛舎左传晋悼夫人食舆人之城杞者綘县人或年长矣无子而徃与于食有与疑年使之年曰臣小人也不知纪年臣生之岁正月甲子朔四百又四十五甲子矣其季于今三之一也]
石门流水徧桃花我亦曾到秦人家不知何处得鸡豕就中仍见繁桑麻翛然逺与世事间装鸾驾鹤又复逺何必长从七贵游劳生徒聚万金产挹君去长相思云游雨散从此辞欲知怅别心易苦向暮春风杨栁丝
[桃花流水鸡豕桑麻比之秦人之桃源也详见二卷注庄子翛然而徃翛然而来陆德明音义翛音萧徐音叔李音悠向云翛然自然无心而自尔之义郭崔云徃来不难之貌江淹别赋驾鹤上汉骖鸾腾天七贵见十一卷注庾信诗惜无万金产东求沧海君挹卽揖也古字通用]

客中作
兰陵美酒鬰金香玉椀盛来琥珀光但使主人能醉客不知何处是他乡
[萧本作客中行唐时沂州之丞县春秋时鄫国也后魏于此置兰陵郡隋废郡为兰陵县唐武德四年改曰丞县在沂州西一百八十里元和郡县志兰陵县城在沂州丞县东六十里史记荀卿适楚春申君以为兰陵令正义云兰陵县属东海郡今沂州丞县有兰陵山梁书鬰金出罽宾国花色正黄而细与芙蓉花里被莲者相似国人先取以上佛寺积日香稿乃粪去之贾人从寺中征顾以转卖与他国也香谱鬰金香魏畧云生大秦国二三月花如红蓝四五月采之其香十二叶为百草之英]

太原早秋
岁落众芳歇时当大火流霜威出塞早云色渡河秋梦遶边城月心飞故国楼思归若汾水无日不悠悠
[太原郡卽并州也唐时隶河东道张衡定情歌大火流兮草虫鸣图书编大火心星也以六月之昏加于地之南至七月之昏则下而西流矣唐六典注汾水出忻州歴太原汾晋綘蒲五州入河太平寰宇记汾水出静乐县北管涔山东流入太原郡界塞音赛]

奔亡道中五首
其一
苏武天山上田横海岛边万重关塞断何日是归年
[唐书地理志伊州伊吾县在大碛外南去玉门闗八百里东去阳关二千七百三十里有折罗漫山亦曰天山刘删苏武诗食雪天山近思归海路长葢以天山为匃奴地耳其实苏武囓雪及牧羊之处不在天山也史记汉灭项籍汉王立为皇帝田横惧诛与其徒属五百余人入海居岛中韦昭曰海中山曰岛正义曰按海州东海县有岛山去岸八十里]
其二
亭伯去安在李陵降未归愁容变海色短服改胡衣
[后汉书崔骃字亭伯为窦宪主簿出为长岑长自以逺去不得意遂不之官而归汉书李陵败降匃奴大将军霍光左将军上官桀素与李陵善遣陵故人陇西任立政等三人至匃奴招陵立政等至单于置酒赐汉使者李陵卫律皆侍坐后陵律持牛酒劳汉使博饮两人皆胡服椎结梦溪笔谈窄袖短衣长靿靴皆胡服也窄袖利于驰射短衣长靴便于渉草]
其三
谈笑三军却交游七贵疎仍留一只箭未射鲁连书
[左太冲诗吾慕鲁仲连谈笑却秦军详见二卷注七贵见十一卷注鲁连射书聊城见十四卷注]
其四
函谷如玉关几时可生还洛阳为易水嵩岳是燕山俗变羌胡语人多沙塞颜申包惟恸哭七日鬓毛斑
[函谷详见五卷注后汉书班超乆在絶域年老思土上疏曰臣不敢望到酒泉郡但愿生入玉门关帝乃征超还章懐太子注玉门关属敦煌郡今沙州是也长安三千六百里关在敦煌县西北通志地理略洛水出商州上洛县经虢州河南入河史记正义易水出易州易县东流过幽州归义县东与嘑沱河合通志地理略中岳嵩山在河南告成县隋书渔阳郡无终县有燕山太平御覧隋图经云燕山在易县东南七十里左传呉入郢昭王在随申包胥如秦乞师曰呉为封豕长蛇以荐食上国虐始于楚寡君失守社稷越在草莽使下臣告急秦伯使辞焉曰子姑就馆将图而告对曰寡君越在草莽未获所伏臣何敢卽安日依于庭墙而哭日夜不絶絶声勺饮不入口七日秦哀公为之赋无衣九顿首而坐秦师乃出太白意谓函谷之地已为禄山所据未知何日平定得能生入此关洛川嵩岳之间不但有同边界而风俗人民亦且渐异华风已之所以从永王者欲效申包恸哭乞师以救国家之难耳自明不敢有他志也其心亦可哀矣]
其五
淼淼望湖水青青芦叶齐归心落何处日没大江西歇马傍春草欲行逺道迷谁忍子规鸟连声向我啼
[广韵淼大水也子规卽杜鹃鸟鸣声哀苦若云不如归去逺客闻之心为凄恻淼音藐]

郢门秋懐
[郢门卽荆门也唐时为峡州夷陵郡其地临江有山曰荆门上合下开有若门象故当时文士槪称其地曰荆门或又谓之郢门西通巫巴东接云梦歴代常为重镇]
郢门一为客巴月三成弦朔风正揺落行子愁归旋杳杳山外日茫茫江上天人迷洞庭水鴈度潇湘烟清旷谐宿好缁磷及此年百龄何荡漾万化相推迁空谒苍梧帝徒寻溟海仙巳闻蓬海浅岂见三桃圆倚剑増浩叹扪襟还自怜终当游五湖濯足沧浪泉
[呉均诗别离未几日髙月三成弦楚辞九辨萧瑟兮草木揺落而变衰刘向九叹日杳杳以西倾后汉书仲长统欲卜居清旷以乐其志梁昭明太子陶靖节集序处百龄之内居一世之中庄子若人之形万化而未始有极也呉均诗欲谒苍梧帝过问沅湘姬十洲记蓬莱山对东海之东北岸周回五千里外别有圆海绕山圆海水正黒而谓之溟海也无风而洪波百丈不可得徃来上有九老丈人九天真王宫葢太上真人所居惟飞仙能到其处耳神仙传麻姑云向到蓬莱水又浅于徃日汉武故事东郡送一短人长五寸衣冠具足上疑其精召东方朔至朔呼短人曰巨灵阿母还来否短人不对因指谓上王母种桃三千年一结子此儿不良已三过偷之失王母意故被谪来此上大惊始知朔非世中人也江淹诗倚剑临八荒宋之问诗扪心空自怜洞庭潇湘五湖沧浪俱见前注]

至鸭栏驿上白马矶赠裴侍御
[一统志鸭栏矶在岳州临湘县东十五里呉建昌侯孙虑作鬪鸭栏于此白马矶在岳州巴陵县境湖广通志白马矶在岳州临湘县北十五里]
侧迭万古石横为白马矶乱流若电转举棹扬珠辉临驿卷缇幕升堂接绣衣情亲不避马为我觧霜威
[刘公干诗明月照缇幕李善注缇丹色也绣衣用汉书绣衣直指事见十一卷注避马用后汉书桓典事见九卷注御史为风霜之任故曰霜威缇音题]

荆门浮舟望蜀江
[胡三省通鉴注荆川在峡州宜都县其地有荆门山故后人因以广称其境皆曰荆门耳]
春水月峡来浮舟望安极正是桃花流依然锦江色江色绿且明茫茫与天平逶迤巴山尽遥曳楚云行雪照聚沙雁花飞出谷莺芳洲却已转碧树森森迎流目浦烟夕扬帆海月生江陵识遥火应到渚宫城
[通典渝州巴县有明月峡其山上石壁有圆孔形如满月故以为名方舆胜覧明月峡在重庆府巴县石壁髙四十丈有孔若明月庾信枯树赋临风亭而唳鹤对月峡而吟猿汉书沟洫志来春桃花水盛必羡溢颜师古注月令仲春之月始雨水桃始华葢桃方花时旣有雨水川谷氷泮众流猥集波澜盛长故谓之桃花水耳韩详传云三月桃花水通典蜀郡成都县有锦江按锦江卽蜀江也成都人织锦既成取此水濯之则色更鲜丽故又谓之锦江说文逶迤邪去貌通典峡州夷陵郡巴山县北有山曲折似巴字因以为名鲍照诗揺曳髙帆举昭明太子锦带书啼莺出谷争传求友之声说文森木多貌后汉书冯衍传游精宇宙流目八纮谢灵运诗扬帆采石华通典荆州江陵县故楚之郢地秦分郢置江陵县今县界有渚宫城方舆胜览江陵府有渚宫郡县志楚别宫也左传楚子西沿汉泝江将入郢王在渚宫见之今之城楚船官地也梁元帝名以渚宫一统志渚宫在江陵故城东南楚建梁元帝卽位渚宫卽此陆放翁曰杜子美晓看红湿处花重锦官城李太白蜀江绿且明用湿字明字可谓夺化工之巧世未有拈出者又放翁入蜀记曰与儿辈登堤观蜀江乃知李太白荆门望蜀江诗江色绿且明真善状物也]

上三峡
巫山夹青天巴水流若兹巴水忽可尽青天无到时三朝上黄牛三暮行太迟三朝又三暮不觉鬓成丝
[唐书地理志夔州巫山县有巫山一统志巫峡在夔州府巫山县东三十里卽巫山也与西陵峡归峡并称三峡连山七百里略无断处自非亭午夜分不见日月巴水谓三巴之水经三峡中者而言太平御览三巴记曰阆白二水合流自汉中至始寜城下入涪陵曲折三回如巴字故曰巴江经峻峡中谓之巴峡卽此水也太平寰宇记峡州夷陵县有黄牛山盛弘之荆州记云南岸重岭叠起最外髙崖间有石状如人负刀牵牛人黒牛黄成就分明此岩旣髙加以江湍纡回虽途经信宿犹望见之行者歌曰朝发黄牛暮宿黄牛三朝三暮黄牛如故]

自巴东舟行经瞿唐峡登巫山最髙峯晚还题壁
[巴东卽归州也唐时隶山南东道方舆胜览瞿唐峡在夔州东一里旧名西陵峡乃三峡之门两崖对峙中贯一江望之如门陆放翁入蜀记瞿塘峡两壁对耸上入霄汉其平如削成视天如匹练方舆胜览巫峡在巫山县之西水经注云杜宇所凿以通江水圗经云此山当抗峰岷峨偕岭衡岳凝结翼附并出青霄谓之巫山有十二峰上有神女庙阳云台髙百二十丈]
江行几千里海月十五圎始经瞿唐峡遂歩巫山巅巫山髙不穷巴国尽所歴日边攀垂萝霞外倚穹石飞歩凌絶顶极目无纤烟却顾失丹壑仰观临青天青天若可扪银汉去安在望云知苍梧记水辨瀛海周游孤光晚歴览幽意多积雪照空谷悲风鸣森柯归途行欲曛佳趣尚未歇江寒早啼猿松暝已吐月月色何悠悠清猿响啾啾辞山不忍听挥策还孤舟
[山海经西南有巴国郭璞注今三巴是杜元凯左传注巴国在巴郡江州县通典巴国今清化始寜咸安符阳巴川南宾南浦是其地也文献通考重庆府古巴国谓之三巴郭璞诗翘手攀金梯飞步登玉阙上林赋触穹石张揖注穹石大石也后汉书和熹邓皇后尝梦扪天荡荡正青若有锺乳状乃仰〈口敕〉饮之章怀太子注扪摸也归藏启筮有白云出自苍梧入于大梁史记驺衍以为儒者所谓中国者于天下乃八十一分居其一分耳中国名曰赤县神州赤县神州内自有九州岛禹之序九州岛是也不得为州数中国外如赤县神州者九乃所谓九州岛也于是有禆海环之人民禽兽莫能相通如一区中者乃为一州如此者九乃有大瀛海环其外天地之际焉鲍照诗孤光独徘徊呉均诗疎峰时吐月任昉竟陵文宣王行状清猿与壶人争旦张铣注清猿谓猿鸣声清也楚辞猿啾啾兮狖夜鸣]

早发白帝城
朝辞白帝彩云间千里江陵一日还两岸猿声啼不尽轻舟巳过万重山
[杨齐贤曰白帝城公孙述所筑初公孙述至鱼复有白龙出井中自以承汉土运故称白帝改鱼复为白帝城按白帝城在夔州奉节县与巫山相近所谓彩云正指巫山之云也水经注自三峡七百里中两岸连山略无阙处重岩叠嶂隠天蔽日自非亭午夜分不见曦月至于夏水襄陵沿泝阻絶王命急宣有时朝发白帝暮宿江陵其间千二百里虽乗奔御风不加疾也毎至晴初霜旦林寒涧肃常有髙猿长啸属引凄异空谷传响哀啭乆絶故渔者歌曰巴东三峡巫峡长猿鸣三声涙沾裳]

秋下荆门
霜落荆门江树空布帆无恙挂秋风此行不为鲈鱼鲙自爱名山入剡中
[荆门已见前注晋书顾恺之为殷仲堪参军仲堪在荆门恺之尝因假还仲堪特以布帆借之至破冡遭风船败恺之与仲堪笺曰地名破冡直破冡而出行人安稳布帆无恙艺文类聚世说曰张季鹰辟齐王东曹掾在洛见秋风起因思呉莼菜羮鲈鱼鲙曰人生贵适志耳何能从宦数千里以要名爵遂命驾便归俄而齐王败时人皆谓之见机而作广慱物志剡中多名山可以避灾故汉晋以来多隠逸之士沃州天姥是其处]

江行寄逺
刳木出呉楚危槎百余尺疾风吹片帆日暮千里隔别时酒犹在已为异乡客思君不可得愁见江水碧
[周昜刳木为舟孔颕达正义舟必用大木刳凿为之故云刳木也萧士赟曰张骞乗槎乃刳全木为之今沅湘中有此名为〈舟同〉艚船呉均诗悲衔别时酒槎锄加切音近茶]

宿五松山下荀媪家
[五松山在池州铜陵县南五里详见二十卷注汉书注文颕曰幽州及汉中皆谓老妪为媪孟康曰媪母别名音乌老反颜师古曰媪女老称也]
我宿五松下寂寥无所欢田家秋作苦邻女夜舂寒跪进雕胡饭月光明素盘令人惭漂母三谢不能餐
[杨恽报孙会宗书田家作苦宋玉讽赋为臣炊雕胡之饭烹露葵之羮本草陶弘景曰菰米一名雕胡可作饼食苏颂曰菰生水中叶如蒲苇其苗有茎梗者谓之菰蒋草至秋结实乃雕胡米也古人以为美馔今饥岁人犹采以当粮葛洪西京杂记云菰之有米者长安人谓为雕胡菰之有首者谓之绿节李时珍曰雕胡九月抽茎开花如苇〈艹刁〉结实长寸许霜后采之大如茅针皮黒褐色其米甚白而滑腻作饭香脆杜甫诗波漂菰米沉云黒卽此周礼供御乃六谷九谷之数管子书谓之雁膳漂母见六卷注]

下泾县陵阳溪至涩滩
[一统志涩滩在寜国府泾县西九十五里怪石峻立如虎伏龙蟠]
涩滩鸣嘈嘈两山足猿猱白波若卷雪侧石不容舠渔子与舟人撑折万张篙
[诗国风谁谓河广曽不容刀郑笺不容刀喻狭小船曰刀孔颖达正义刘熙释名云二百斛以上曰艇三百斛曰刀江南所谓短而广安不倾危者也李君实谓末二句断非太白语]

下陵阳沿髙溪三门六刺滩
三门横峻滩六刺走波澜石惊虎伏起水状龙萦盘何惭七里瀬使我欲垂竿
[李善文选注甘州记曰桐庐县有七里瀬瀬下数里至严陵瀬太平寰宇记七里瀬卽富春渚也避暑録话严陵七里瀬在洞下二十余里两山耸起壁立连亘七里土人谓之泷讹为笼言若笼中因谓初至为入泷旣尽为出泷泷本音闾江反奔湍貌以为若笼谬也七里之间皆滩瀬今因沈约诗误为一名非是严陵滩最大居其中方舆胜览七里滩距沈州四十余里与严陵濑相接谚云有风七里无风七十里]

夜泊黄牛闻殷十四呉吟
[江南通志黄山在太平府城西北五里相传浮丘翁牧鸡于此又名浮丘山此诗所谓及下首鸡鸣发黄山正是其处在太平州当涂县与徽州寜国二郡界内之黄山名同而地异矣]
昨夜谁为呉会吟风生万壑振空林龙惊不敢水中卧猿啸时闻岩下音我宿黄山碧溪月听之却罢松间琴朝来果是沧洲逸酤酒提盘饭霜栗半酣更发江海声客愁顿向杯中失
[呉会呉地也详见十二卷注说文酤买酒也会音脍]

宿鰕湖
鸡鸣发黄山暝投鰕湖宿白雨映寒山森森似银竹提携采铅客结荷水边沐半夜似天开星河烂人目明晨大楼去冈陇多屈伏当与持斧翁前溪伐云木
[张景阳诗森森散雨足森森雨散貌鲍照登大雷岸与妹书栈石星饭结荷水宿太白古诗有采铅清溪濵时登大楼山之句疑与此诗是一时之作黄山在池州府城南九十里大楼山在池州府城南七十里清溪在池州府城北五里鰕湖当与之相去不逺]

西施
西施越溪女出自苎萝山秀色掩今古荷花羞玉颜浣纱弄碧水自与清波闲皓齿信难开沉吟碧云间勾践征絶艶扬眉入呉关提携馆娃宫杳渺讵可攀一破夫差国千秋竟不还
[太平御览越王谓大夫种曰孤闻呉王淫而好色惑乱沉湎不领政事因此而谋可乎乃使相者于国中得苎萝山鬻薪之女曰西施郑且饰以罗縠教以容歩习于土城临于都巷三年学成而献于呉呉王大恱施宿会稽志苎萝山在诸曁县南五里舆地志云诸曁县苎萝山西施郑旦所居其方石乃晒纱处十道志云勾践索美女以献呉王得之诸曁苎萝山卖薪女西施山下有浣纱石一统志浣浦在诸曁县治东南一名浣渚俗传西子浣纱于此曹植诗时俗薄朱颜谁为发皓齿沈约诗扬眉一含睇〈女便〉娟好且修呉地记胥葬亭东二里有馆娃宫呉人呼西施作娃夫差置今灵岩山是也范石湖呉郡志砚石山在呉县西三十里上有馆娃宫方言曰呉有馆娃宫今灵岩寺卽其地也山有琴台西施洞砚池翫花池山前有采香径皆宫之故迹]

王右军
右军本清真潇洒在风尘山阴遇羽客要此好鹅宾扫素写道经笔精妙入神书罢笼鹅去何曽别主人
[晋书王羲之起家秘书郎征西将军庾亮请为参军累迁长史亮临薨上疏称羲之清真有鉴裁为右军将军会稽内史性爱鹅山阴有一道士飬好鹅羲之徃观焉意甚悦因求市之道士云为我写道德经当举羣相赠耳羲之欣然写毕笼鹅而归甚以为乐孔稚圭北山移文潇洒出尘之想郑玄礼记注素生帛也江淹别赋渊云之墨妙严乐之笔精蔡邕篆书势体有六篆妙巧入神古诗新声妙入神]

上元夫人
上元谁夫人偏得王母娇嵯峨三角髻余髪散垂腰裘披青毛锦身着赤霜袍手提嬴女儿闲与凤吹箫眉语两自笑忽然随风飘
[太平御览茅君传曰王母遣侍女郭宻香与上元夫人相闻茅固问王母不审上元夫人何真也曰三天真皇之母上元之髙真统领十万玉女之名箓者也及上元夫人来闻云中箫鼓声龙马嘶鸣既至从者甚众皆女子齐年十六七容色明逸多服青绫之衣光彩夺目上元夫人年未笄天姿絶艶服赤霜之袍披青毛锦裘头作三角髻余髪散垂之至于腰戴九晨夜月之冠鸣六山火藻之佩曳凤文琳华之绶执流黄挥精之剑入室向王母拜王母坐止之呼与同坐嬴女儿谓秦穆公女弄玉见六卷注刘孝威诗窗疏眉语度纱轻眼笑来阮籍诗魂气随风飘]

苏台览古
旧苑荒台杨栁新菱歌清唱不胜春只今惟有西江月曽照吴王宫里人
[范成大吴郡志姑苏台旧图经云在吴县西三十里续图经云三十五里一名姑胥一名姑余史记正义云在吴县西南三十里横山西北?姑蘓山上山水记云阖闾作春秋游焉又云夫差作台三年不成积材五年乃成造九曲路髙见三百里越絶书云阖庐造九曲路以游姑胥之台吴越春秋言阖庐昼游苏台葢此台始基于阖庐而成于夫差庶可以合传记之说]

越中览古
越王句践破吴归义士还家尽锦衣宫女如花满春殿只今惟有鹧鸪飞
[许本作乡萧本作啼史记越败吴越王句践欲迁吴王夫差于甬东吴王自刭死越王灭吴诛太宰嚭以为不忠而归义士吴舒扈以为战士传写之讹谓越人安得称义士云云未知是否]

商山四皓
[雍胜畧商山去商州东南九十里一名楚山一名商洛山形如商字汤以为国号郡以为名汉四皓隠处盛弘之荆州记曰商州上洛县有商山其地险阻林壑深邃四皓隐焉]
白髪四老人昻藏南山侧偃蹇松云间冥翳不可识云窗拂青霭石壁横翠色龙虎方战争于焉自休息秦人失金镜汉祖升紫极阴虹浊太阳前星遂沦匿一行佐明两歘起生羽翼功成身不居舒卷在胷臆窅冥合元化茫昧信难测飞声塞天衢万古仰遗迹
[髙士传四皓者皆河内轵人也或在汲一曰东园公二曰甪里先生三曰绮里季四曰夏黄公皆修道洁己非义不动秦始皇时见秦政暴虐乃退入蓝田山而作歌曰莫莫髙山深谷逶迤晔晔紫芝可以疗饥唐虞世逺吾将安归驷焉髙葢其忧甚大富贵之畏人不如贫贱而肆志乃共入商洛隐地肺山以待天下定及秦败汉髙闻而征之不至深自匿终南山不能屈已汉纪上欲废太子吕后闻之使留侯为太子计留侯曰上有所不能致者四人曰东园公夏黄公甪里先生绮里季皆逃在山中然上髙之今令太子卑辞安车迎此四人来以为客时随入朝则一助也吕后从其计四人果米年皆八十须眉皓白故谓之四皓及燕置酒太子侍四人从上怪而问之四人前对各言姓名上乃惊曰吾召公等不奉诏今侍太子者何四人对曰陛下喜骂轻士臣等义不受辱故亡今闻太子仁孝爱人敬士天下莫不延颈愿为太子死者臣等故来上曰烦公等幸卒调护太子四人退上召戚夫人指示曰吾欲易太子彼四人者为之辅羽翼已成难揺动也太子遂定陆机周孝侯碑昻藏寮采之上后汉纪太原周党偃蹇自髙详十七卷注鲍照登大雷岸与妹书左右青霭表里紫霄广韵霭云状班固答宾戏分裂诸夏龙战虎争尚书考灵曜秦失金镜注曰金镜喻明道也紫极王者所居之宫曹植表情注于皇居心注乎紫极春秋潜潭巴虹出日旁后妃阴胁主杨齐贤注阴虹以喻戚夫人晋书心三星天王正位也中星曰明堂天子位前星为太子后星为庶子周易明两作离大人以继明照于四方虞翻注两谓日月也作成也日月在天动成万物故称作矣或以日与火为明两作也卢谌诗日磾效忠飞声有汉汉书攀龙附鳯并乗天衢]玄

过四皓墓
[太平寰宇记四皓墓在商州上洛县西四里雍胜畧四皓墓在商州西四里金鸡原]
我行至商洛幽独访神仙园绮复安在云萝尚宛然荒凉千古迹芜没四坟连伊昔錬金鼎何年闭玉泉陇寒唯有月松古渐无烟木魅风号去山精雨啸旋紫芝髙咏罢青史旧名传今日并如此哀哉信可怜
[商洛谓商山洛水之间详二十卷注江淹别赋錬金鼎而方坚李善注錬金为丹之鼎也贾公彦周礼疏魅人面兽身而四足好感人山林异气所生为人害说文魅老精物也抱朴子山精之形如小儿而独足走向后喜来犯人人入山若夜闻人音声大语其名曰跂知而呼之即不敢犯人也一名热内亦可兼呼之又有山精如鼓赤色亦一足其名曰晖异苑玄中记山精如人一足长三四尺食山蟹夜出昼藏鲍照芜城赋木魅山鬼野鼠城狐风嘷雨啸昏见晨趋紫芝巳见前首注江淹上建平王书俱启丹册并图青史李善注汉书有青史子音义曰古史官记事]

岘山懐古
[湖广通志岘山在襄阳府城南十里欧阳公记曰岘山临汉上望之隐然葢诸山之小者而其名特着于荆州襄沔记曰岘山南五百歩东临汉水上有羊祜碑汉武坛]
访古登岘首凭髙眺襄中天清逺峰出水落寒沙空弄珠见游女醉酒懐山公感叹发秋兴长松鸣夜风
[岘首谓岘山之巅鲍照诗晨登岘山首后人因之遂谓岘山曰岘首孟浩然岘首晨风送马戴白云登岘首皆本此襄中襄阳也张衡南都赋游女弄珠于汉皋之曲李善注韩诗外传曰郑交甫将南适楚遵彼汉皋台下乃遇二女佩两珠大如荆鸡之卵山公醉酒见十五卷注]

蘓武
蘓武在匈奴十年持汉节白雁上林飞空传一书札牧羊邉地苦落日归心絶渇饮月窟水饥飡天上雪东还沙塞逺北怆河梁别泣把李陵衣相看泪成血
[汉书天汉元年武帝遣蘓武以中郎将使持节送匈奴使留在汉者因厚赂单于既至匈奴单于欲降之幽武置大害中絶不饮食天雨雪武饿啮雪与旃毛并咽之数日不死匈奴以为神乃徙武北海上无人处使牧羝羝乳乃得归别其官属常惠等各置他所武仗汉节牧羊卧起操持节毛尽落初武与李陵俱为侍中武使匈奴明年陵降昭帝即位数年匈奴与汉和亲汉求武等匈奴诡言武死后汉使复至匈奴常惠夜见汉使敎使者谓单于言天子射上林中得雁足有系帛书言某等在某泽中使者如惠语以让单于单于视左右而惊谢汉使曰武等实在于是李陵置酒谓武曰今足下还归扬名于匈奴功显于汉室虽古竹帛所载丹青所画何以过子卿泣下数行因与武诀匈奴召会武官属前巳降及物故凡随武还者九人武留匈奴凡十九岁始以强壮出及还须发尽白颜师古汉书髙祖本纪注节以毛为之上下相重取象竹节因以为名将命者持之以为信长杨赋西厌月窟东震日域李陵与苏武诗携手上河梁游子暮何之李陵与苏武书此陵所以仰天搥心而泣血者也]

经下邳圯桥懐张子房
子房未虎啸破产不为家沧海得壮士椎秦慱浪沙报韩虽不成天地皆振动潜匿游下邳岂曰非智勇我来圯桥上懐古钦英风惟见碧流水曽无黄石公叹息此人去萧条徐泗空
[按唐书地理志河南道有下邳县初隶泗州临淮郡元和中改隶徐州彭城郡水经注沂水于下邳县北西流分为二水一水经城东屈从县南注泗谓之小沂水水上有桥徐泗间以为圯昔张子房遇黄石公于圯上卽此处也汉书注服虔曰圯音颐楚人谓桥曰圯说文东楚谓桥为圯按庾信呉明彻墓志铭圯桥取履早见兵书则圯桥之称唐之前早巳有此误矣一统志圯桥在邳州城东南隅年乆湮没元和郡志下邳县有沂水号为长利池池上有桥卽黄石公授张良素书之所邳音批圯音夷汉书张良字子房其先韩人也大父开地相韩昭侯宣惠王襄哀王父平相厘王悼惠王悼惠王三十三年平卒卒二十岁秦灭韩良少未宦事韩韩破良家僮三百人弟死不葬悉以家财求客刺秦王为韩报仇以五世相韩故良尝学礼淮阳东见沧海君得力士为鐡椎重百二十斤秦皇帝东游至慱浪沙中良与客徂撃秦皇帝误中副车秦皇帝大怒大索天下求贼急甚良乃更名姓亡匿下邳良尝闲从容歩游下邳圯上有一老父衣褐至良所直堕其履圯下顾谓良曰孺子下取履良愕然欲殴之为其老乃强忍下取履因跪进父以足受之笑去良殊大惊父去里所复还曰孺子可教矣后五日平明与我期此良因怪跪曰诺五日平明良徃父巳先在怒曰与老人期后何也去后五日早会五日鸡鸣徃父又先在复怒曰后何也去后五日复早来五日良夜半徃有顷父亦来喜曰当如是岀一编书曰读是则为王者师后十年兴十三年孺子见我济北谷城山下黄石卽我已遂去不见旦日视其书乃太公兵法赵景真与嵇茂齐书龙睇大野虎啸六合吴舒鳬曰张良传云不爱万金之资为韩报仇强秦天下振动太白正用其语刻本改为天地皆震动天地何震动之有耶]

金陵三首
其一
晋家南渡日此地旧长安地卽帝王宅山为龙虎盘金陵空壮观天壍凈波澜醉客回桡去呉歌且自欢
[晋元帝南渡江于金陵卽位遂都之钟山龙蟠石头虎踞诸葛武侯称为帝王之宅详七卷金陵歌注隋书陈祯明三年隋师临江后主从容言曰齐兵三来周兵再来无勿摧败彼何为者都官尚书孔范曰长江天壍古以限隔南北今日北军岂能飞渡耶颜师古汉书注楫谓棹之短者也今呉越之人呼为桡桡音饶]
其二
地拥金陵势城回江水流当时百万户夹道起朱楼亡国生春草王宫没古丘空余后湖月波上对瀛洲
[艺文类聚徐爰释问略曰建康壮十余里有钟山旧名金陵山汉末金陵尉蒋子文讨贼战亡灵发于山因名蒋侯祠故世号曰蒋山谢眺诗逶迤带緑水迢遰起朱楼初学记建叶有后湖一名玄武湖景定建康志玄武湖亦名蒋陵湖亦名秣陵湖亦名后湖在城北二里周回四十里东西有沟流入秦淮深七尺灌田一百顷一统志玄武湖在应天府太平门外周回四十里晋名北湖宋元嘉未有黒龙见故改名今称后湖]
其三
六代兴亡国三杯为尔歌苑方秦地少山似洛阳多古殿呉花草深宫晋绮罗并随人事灭东逝与沧波
[小学绀珠六朝呉东晋宋齐梁陈皆都建业景定建康志洛阳四山围伊洛瀍涧在中建康亦四山围秦淮直渎在中故云风景不殊举目有河山之异李白云山似洛阳多许浑云只有青山似洛中谓此也太平寰宇记丹阳记云出建阳门望钟山似出上东门望首阳山也]

秋夜板桥浦泛月独酌懐谢眺
[水经注江水经三山又湘浦出焉水上南北结浮桥渡水故曰板桥浦太平寰宇记板桥浦在升州江寜县南四十里五尺源出观山三十七里注大江谢玄晖之宣城出新林浦向板桥诗云江路西南永归流东北鹜天际识归舟云中辨江树]
天上何所有迢迢白玉绳斜低建章阙耿耿对金陵汉水旧如炼霜江夜清澄长川泻落月洲渚晓寒凝独酌板桥浦古人谁可征玄晖难再得洒酒气填膺
[谢眺诗玉绳低建章李善注春秋元命苞曰玉衡北两星为玉绳星宋书永光元年以石头城为长乐宫以北邸为建章宫南齐书谢眺字玄晖陈郡阳夏人少好学有美名文章清丽江淹恨赋置酒欲饮悲来填膺李善注填满也]

过彭蠡湖
谢公入彭蠡因此游松门余方窥石镜兼得穷江源前赏迹可见后来道空存而欲继风雅岂惟清心魂云海方助兴波涛何足论青嶂忆遥月绿萝愁鸣猿水碧或可采金膏秘莫言余将振衣去羽化出嚣烦
[史记正义括地志云彭蠡湖在江州浔阳县东南五十二里谢灵运入彭蠡湖口诗攀崖照石镜牵叶入松门三江事多徃九〈氵爪〉理空存灵物吝竒怪异人秘精魂金膏灭明光水碧缀流温李善注张僧鉴浔阳记曰石镜山东有一圆石悬崖明净照见人形顾野王舆地志曰自入湖三百三十里穷于松门东西四十里青松遍于两岸吕向注金膏仙药也水碧水玉也此江中有之豫章古今记松门在豫章北二百里江水遶山上有松柏太平寰宇记松门山在洪州南昌县北水路二百一十五里其山多松遂以为名北临大江乃彭蠡湖口山有石镜光明照人太平广记幽明录曰宫亭湖邉傍山间有石数枚其圆若镜明可鉴人谓之石镜后有行人过以火燎一枚今不复明山海经耿山多水碧郭璞注亦水玉类西溪丛语子尝见墨子道书大药中有水脂碧洪炎杂家引旧书云宫亭湖中有孤石介立周回一里竦直百丈上有玉膏可采岂非水碧耶金膏见十五卷注左思诗振衣千仞冈濯足万里流道家谓升仙曰羽化]

入彭蠡经松门观石镜缅懐谢康乐题诗书游览之志
[旧注二篇或同或异故并録之]
谢公之彭蠡因此游松门余方窥石镜兼得穷江源将欲继风雅岂徒清心魂前赏逾所见后来道空存况属临泛美而无洲渚喧漾水向东去漳流直南奔空蒙三川夕回合千里昬青桂隐遥月绿枫鸣愁猿水碧或可采金精袐莫论吾将学仙去冀与琴髙言
[书禹贡嶓冡导漾东流为汉又东为沧浪之水过三澨至于大别南入于江东汇泽为彭蠡孔安国书传泉始出山为漾水东西流为沔水至汉中东流为汉水通志略汉水名虽多而实一水说者纷然其原出兴元府西县嶓冢山为漾水东流为沔水又东至南郑为汉水有褒水从武功来入焉又东左与文水会又东过西城旬水入焉又东过郧乡县南又屈而东南过武当县又东过顺阳县有淯水自虢州卢氏县北来入焉又东过中庐别有淮水自房陵淮山东流入焉又东过南漳荆山而为沧浪之水或云在襄阳卽为沧浪之水又东南过宜城有鄢水入焉又东过鄀敖水入焉又东南臼水入焉又东过云杜而为夏水有郧水入焉又东至汉阳触大别山南入于江班云行一千七百六十里孔颕达左传正义释例云漳水出新城沶乡县南至荆山东南经襄阳南郡当阳县入沮通志略漳水出临沮县东荆山东南至当阳县右入于沮临沮今襄阳南漳县当阳今隶荆州军一统志漳江源出临沮县南至荆州当阳北与沮水合流入大江谢眺诗空蒙如薄雾三川三江也按三江孔安国班固郑玄韦昭桑钦郭璞诸说不一惟郑云左合汉为北江右合彭蠡为南江岷山居其中为中江今考江水发源蜀地最居上流下至湖广汉江之水自北来会之又下至江西则彭蠡之水自南来会之三水合流而东以入于海所谓三江既入也禹贡旣以岷江为中江汉水为北江则彭蠡之水为南江可知矣苏东坡谓岷山之江为中江嶓冡之江为北江豫章之江为南江葢本郑说也谢灵运诗州岛骤回合王僧达诗黄沙千里昏木华海赋金精玉英填其里李善注穆天子传河伯曰示汝黄金之膏郭璞曰金膏其精汋也琴高事见二十八卷注]

庐江主人妇
孔雀东飞何处栖庐江小吏仲卿妻为客裁缝君自见城乌独宿夜空啼
[古词孔雀东南飞五里一徘徊古乐府汉末建安中庐江府小吏焦仲卿妻刘氏为仲卿母所遣自誓不嫁其家逼之乃投水而死仲卿闻之亦自缢于庭树时人伤之为诗云尔张华禽经注乌之失雌雄则夜啼]

陪宋中丞武昌夜饮懐古
清景南楼夜风流在武昌庾公爱秋月乗兴坐胡床龙笛吟寒水天河落晓霜我心还不浅懐古醉余觞
[元和郡县志鄂州江夏郡有武昌县西至州一百七十里世说庾太尉在武昌秋夜气佳景清佐吏殷浩王胡之之徒登南楼理咏音调始遒闻函道中有屐声甚厉定是庾公俄而率左右十许人歩来诸贤欲起避之公徐云诸君少住老子于此处兴复不浅因便据胡床与诸人咏谑竟坐琦按世说晋书载庾亮南楼事皆不言秋月而太白数用之岂古本秋夜乃秋月之讹抑有他传是据欤]

望鹦鹉洲懐祢衡
[一统志鹦鹉洲在武昌府城南跨城西大江中尾直黄鹤矶乃黄祖杀祢衡处衡尝作鹦鹉赋故遇害地得名海录碎事黄祖杀祢衡埋于沙洲之上后人因号其洲为鹦鹉洲以衡尝为鹦鹉赋故也二说不同今并録之]
魏帝营八极蚁观一祢衡黄祖斗筲人杀之受恶名呉江赋鹦鹉落笔超羣英锵锵振金玉句句欲飞鸣鸷鹗啄孤凤千春伤我情五岳起方寸隐然讵可平才高竟何施寡识冒天刑至今芳洲上兰蕙不忍生
[后汉书祢衡少有才辩而尚气刚傲好矫时慢物建安初来游许下孔融深爱其才数称述于曹操操欲见之衡素相轻疾自称狂病不肯徃而数有恣言操懐忿而以其才名不欲杀之闻衡善撃鼓乃召为鼓吏孔融退而数之因宣操区区之意衡许徃融复见操说衡狂疾今求得自谢操喜勅门者有客便通待之极晏衡乃着布单衣疎巾手持三尺梲杖坐大营门以杖棰地大骂吏白外有狂生坐于营门言语悖逆请牧案罪操怒谓孔融曰祢衡竖子孤杀之犹鼠雀耳顾此人素有虚名逺近将谓孤不能容之今送与刘表视当何如于是遣人骑送之刘表及荆州士大夫先服其才名甚宾礼之后复侮慢于表表耻不能容以江夏太守黄祖性急故送衡与之祖亦善待焉祖长子射为章陵太守尤善于衡射时太会宾客人有献鹦鹉者射举巵于衡曰愿先生赋之以娯嘉宾衡揽笔而作文无加点辞学甚丽后黄祖在蒙冲船上大会宾客而衡言不逊顺祖惭乃诃之衡更熟视曰死公云等道祖大怒令五伯将出欲加棰衡方大骂祖恚遂令杀之射徒跣来救不及乃厚加棺敛衡时年二十六梁简文帝诗千春谁与乐三国志纠虔天刑章厥有罪楚辞采芳洲兮杜若严沧浪曰才髙识寡断尽祢衡李榕村曰首二句向皆错解玩通章诗意所痛惜于衡者深矣虽有才髙识寡之言然至目为孤凤则操与祖皆鸷鹗之羣耳起句葢言魏武经营天下而视之直作蝼蚁观者唯一祢衡也如此营字方有照应一字方有着落且下句鄙薄黄祖何故起处张大曹操乎]

宿巫山下
昨夜巫山下猿声梦里长桃花飞渌水三月下瞿塘雨色风吹去南行拂楚王髙丘懐宋玉访古一沾裳
[巫山桃花水瞿塘已见前注宋玉髙唐赋妾在巫山之阳髙丘之阻楚词哀髙丘之无女王逸注楚有髙丘之山或云髙丘阆风山上也旧说髙丘楚地名也太平寰宇记巫山县有髙都山江源记云楚词所谓巫山之阳髙丘之阻髙丘葢髙都也]

金陵白杨十字巷
[六朝事迹白杨路图经云县南十二里石山冈之横道是也]
白杨十字巷北夹湖沟道不见呉时人空生唐年草天地有反复宫城尽倾倒六帝余古丘樵苏泣遗老
[湖当作潮一统志潮沟在应天府上元县西四里呉赤乌中所凿以引江潮接青溪抵秦淮西通运渎北连后湖六朝事迹舆地志湖沟呉大帝所开以引江潮建康实録云其北又开一渎北至后湖以引湖水今俗呼为运渎其实自古城西南行者是运渎自归蒋山寺门前东出至青溪者名潮沟其沟向东巳湮塞西则见通运渎按实録所载皆唐事距今数百年其沟日益淹塞未详所在今府城东门外西抵城濠有沟东出曲折当报寜寺之前里俗亦名潮沟此近世所开非古潮沟也三国志注九州岛春秋曰马腾韩遂之败樊稠追至陈仓遂与稠曰天地反复未可知也六帝谓六代开国之帝也汉书樵苏后爂颜师古注樵取薪也苏取草也]

谢公亭
[原注葢谢眺范云之所逰海録碎事谢公亭在宣州太守谢玄晖置范云为零陵内史谢送别于此故有新亭送别诗方舆胜览谢公亭在宣城县北二里名胜志谢公亭在江南寜国府宣城县北郭外齐太守谢眺送别处旧图经谓是眺送范云之零陵内史处]
谢亭离别处风景每生愁客散青天月山空碧水流池花春映日窗竹夜鸣秋今古一相接长歌懐旧游

纪南陵题五松山
[一作南陵五松山感时赠别山名铜坑村五里五松山在南陵已见二十卷注胡震亨曰此是咏古或感兴诗也旧本题作纪南陵题五松山误]
圣达有去就潜光愚其德鱼与龙同池龙去鱼不测当时板筑辈岂知傅说情一朝和殷人光气为列星伊尹生空桑捐庖佐皇极桐宫放太甲摄政无愧色三年帝道明委质终辅翼旷哉至人心万古可为则时命或大谬仲尼将奈何鸾凰忽覆巢麒麟不来过龟山蔽鲁国有斧且无柯归来归去来宵济越洪波 
[晋书郭瑀传潜光九皋懐真独逺史记君子盛德容貌若愚韩诗外传傅说负土而板筑以为大夫其遇武丁也李善文选注郭璞三苍解诂曰板墙上下板筑杵头铁〈上水下臼〉也书说命若岁大旱用汝作霖雨若作和羮尔惟盐梅庄子傅说得之以相武丁奄有天下乗东维骑箕尾而比于列星陆德明音义崔云傅说死其精神乗东维托龙角乃为列宿今尾上有傅说星水经注昔有莘氏女采桑于伊川得婴儿于空桑中言其母孕于伊水之濵梦神告之曰臼水出而东走母明视而见臼水出焉告其邻居而走顾望其邑咸为水矣其母化为空桑子在其中有萃氏女取而献之命飬于庖长有贤德殷以为相曰伊尹也史记伊尹为有莘媵臣负鼎爼以滋味说汤致于王道汤任以国政汤崩伊尹立太丁之子太甲太甲旣立不遵汤法乱德于是伊尹放之于桐宫伊尹摄行政太甲居桐宫三年悔过自责反善于是伊尹乃迎太甲而授之政委质有二解左传策名委质孔颕达曰质形体也拜则屈膝而委身体于地以明敬奉之也章懐太子后汉书注委质犹屈膝也国语委质为臣无有二心韦昭解质贽也士贽以雉委质而退史记索隐服虔注左氏云古者始仕必先书其名于策委死之质于君然后为臣示必死节于其君也依前二说作哲音读依后二说作至音读庄子时命大谬也详十一卷注家语孔子自卫入晋至河闻赵简杀窦犨鸣犊舜华乃临河而叹曰丘闻之刳胎杀天麒麟不至其郊覆巢破卵凤皇不翔其邑何则君子违伤其类也遂还息于陬孔子龟山操予欲望鲁龟山蔽之手无斧柯奈龟山何乐府诗集琴操曰龟山操孔子所作也季桓子受齐女乐孔子欲諌不得退而望鲁龟山作此曲以喻季氏若龟山之蔽鲁也元和郡县志龟山在兖州泗水县东北七十里陆贾新语有斧无柯何以治之]

夜泊牛渚懐古
[原注此地卽谢尚闻袁宏咏史处太平寰宇记牛渚山在太平州当涂县北三十五里突出江中谓为牛渚矶古津渡处也舆地志云牛渚山昔有人潜行云此处通洞庭旁达无底见有金牛状异乃惊怪而出牛渚山北谓之采石按今对采石渡口上有谢将军祠淮南记云呉初以周瑜屯牛渚晋镇西将军谢尚亦镇此城袁宏时寄运船泊牛渚尚乗月泛江闻运船中讽咏遣问之卽宏诵其自作咏史诗于是大相叹赏详见七卷劳劳亭注]
牛渚西江夜青天无片云登舟望秋月空忆谢将军余亦能髙咏斯人不可闻明朝挂帆席枫叶落纷纷
[木华海赋维长绡挂帆席李善注刘熈释名曰随风张幔曰帆或以席为之故曰帆席也沧浪诗话律诗有彻首尾不对者盛唐诸公有此体如孟浩然诗挂席东南望青山水国遥舳舻争利渉来徃接风潮问我今何适天台访石桥坐看霞色晚疑是赤城标又水国无边际之篇又太白牛渚西江夜之篇皆文从字顺音韵铿锵八句皆无对偶赵宧光曰律不取对如李白牛渚西江夜云云孟浩然挂席东南望云云二诗无一句属对而调则无一字不律故调律则律属对非律也近有诗家窃取古调作近体自以为髙者终是古诗非律也中晚之律毎取一贯而下已自失欵况今日之以古作律乎杨用修云五言律八句不对太白浩然有之乃是平仄穏贴古诗也杨谬以对为律亦浅之乎观律矣古诗在格与意义律诗在调与声韵如必取对则六朝全对者正自多也何不卽呼律诗乎律诗之名起于唐律诗之法严于唐未起未严偶然作对作者观者慎勿以此持心方能得一代作用之旨王阮亭曰此诗色相俱空政如羚羊挂角无迹可求画家所谓逸品者也]

姑熟十咏
其一 姑熟溪
[太平寰宇记姑熟溪在太平州当涂县南二里姑熟卽古县名此水经县市中过故溪卽因地以名之也江南通志姑熟溪在太平府当涂县南二里一名姑浦合丹阳东南之余水及诸港来会过宝积山入大江周必大泛舟游山録姑熟溪水色绀碧与河流不相杂陆放翁入蜀记姑熟溪土人谓之姑溪水色正绿而澄澈如镜纎鳞徃来可数溪南皆渔家景物幽竒]
爱此溪水闲乗流兴无极漾楫怕鸥惊垂竿待鱼食波飜晓霜影岸叠春山色何处浣纱人红颜未相识
其二 丹阳湖
[元和郡县志丹阳湖在宣州当涂县东南七十九里周围三百余里与溧水县分湖为界六朝事迹丹阳湖图经云在溧水县西八十里与太平州当涂县分界唐李白甞游此湖酷爱其景乃张帆载酒纵意徃来而作诗曰湖与元气连风波浩难止云云太平府志丹阳湖在府城东南跨多福黄池积善湖阳等乡徽池寜国广德诸州之水汇之与江寜之髙淳潥水皆以湖心为界东西七十五里南北九十里太平之巨浸也]
湖与元气连风波浩难止天外贾客归云间片帆起龟游莲叶上鸟宿芦花里少女棹轻舟歌声逐流水
其三 谢公宅
[太平寰宇记青山在太平州当涂县东三十五里齐宣城太守谢眺筑室及池于山南其宅阶址尚存路南砖井二口天宝十二年改为谢公山江南通志谢眺宅在太平府东南青山之椒南齐谢眺守宣城时建别宅于此今为保和庵路旁有井名谢公井陆放翁入蜀记青山南小市有谢玄晖故宅基今为汤氏所居南望平野极目而环宅皆流泉竒石青林文筱真佳处也]
青山日将暝寂寞谢公宅竹里无人声池中虚月白荒庭衰草徧废井苍苔积惟有清风闲时时起泉石
其四 陵歊台
[方舆胜览凌歊台在太平州城北黄山上宋武帝南游尝登此台乃建离宫焉江南通志陵歊台在太平府当涂县黄山有石如案髙可五尺顶平而圆宋武帝建宫避暑处周必大泛舟游山録出北门五里余登陵歊台台在黄山上本不髙而望甚逺西南卽青山却顾采石天门及溧阳和州诸山皆在目中歊音嚣]
旷望登古台台髙极人目叠嶂列逺空杂花间平陆闲云入窗牖野翠生松竹欲览碑上文苔侵岂堪读
[王筠诗开窗延叠嶂丘希范与陈伯之书杂花生树羣莺乱飞谢瞻诗夕阴暧平陆尔雅大野曰平高平曰陆]
其五 桓公井
[一统志桓公井在太平府城东五里白纻山晋桓温所凿]
桓公名已古废井曾未竭石甃冷苍苔寒泉湛孤月秋来桐暂落春至桃还发路逺人罕窥谁能见清澈
[按广韵湛与沉同音皆直深切兼引汉书从俗浮湛句于湛字下葢沉湛古通用也]
其六 慈姥竹
[艺文类聚丹阳记曰江寜县南四十里有慈母山积石临江生箫管竹王褒洞箫赋所称卽此竹也其竹圆致异于众处自伶伦采竹嶰谷其后惟此干见珍故歴代常给乐府俗呼为鼓吹山李善文选注江图曰慈母山此山竹作箫笛有妙声太平府志慈姥山在当涂县北四十里积石俯江岸壁峻絶风涛汹涌估舟尝依此以避其山产竹圆体而疎节堪为箫管声中音律姥音母]
野竹攒石生含烟映江岛翠色落波深虚声带寒早龙吟曽未听凤曲吹应好不学蒲栁凋贞心常自保
[龙吟用马融笛赋中语见五卷注凤曲用箫史事见六卷注晋书顾悦之曰蒲栁常质望秋先零蒲栁今之水杨也其叶昜凋落]
其七 望夫山
[太平寰宇记望夫山在太平州当涂县北四十七里昔有人徃楚累岁不还其妻登此山望夫乃化为石其山临江周围五十里髙一百丈]
颙望临碧空怨情感离别江草不知愁岩花但争发云山万重隔音信千里絶春去秋复来相思几时歇
[广韵颙仰也]
其八 牛渚矶
[江南通志牛渚山在太平府城西北三十五里山下有矶曰牛渚矶与采石矶相属亦名燃犀浦晋温峤燃犀照水族于此太平府志牛渚矶在当涂县采石山下江滣有石柱髙丈许突兀峭壁间相传古有金牛见此故名后汉志丹阳疆域独称南有牛渚孙呉东晋毎宿重兵其地]
絶壁临巨川连峰势相向乱石流洑间回波自成浪但惊羣木秀莫测精灵状更听猿夜啼忧心醉江上
[韵会洑水洄也异苑晋温峤至牛渚矶闻水底有音乐之声水深不可测传言其下多怪物乃燃犀角而照之须臾见水族覆火竒形异状或乗车马着赤衣帻其夜梦人谓曰与君幽明道隔何意相照耶诗国风忧心如醉]
其九 灵墟山
[方舆胜览灵墟山在当涂县南十里一统志灵墟山在太平府城东北三十五里世传丁令威学道飞升于此山椒坛址犹在山有洞后有井大旱不竭]
丁令辞世人拂衣向仙路伏炼九丹成方随五云去松萝蔽幽洞桃杏深隐处不知曾化鹤辽海归几度
[搜神后记丁令威本辽东人学道于灵墟山后化鹤归辽集城门华表柱时有少年举弓欲射之鹤乃飞徘徊空中而言曰有鸟有鸟丁令威去家千年今始归城郭如故人民非何不学仙冢累累遂髙上冲天今辽东诸丁云其先世有升仙者但不知名字耳江南通志丁令威辽东人为泾县令游姑熟乐灵墟山泉石幽秀炼丹于此丹成翔虚去抱朴子第一之丹名曰丹华第二之丹名曰神符第三之丹名曰神丹第四之丹名曰还丹第五之丹名曰饵丹第六之丹名曰炼丹第七之丹名曰柔丹第八之丹名曰伏丹第九之丹名曰寒丹凡服九丹欲升天则去欲且止人间亦任意皆能出入无间不可得而害之矣五云见七卷注]
其十 天门山
[太平寰宇记天门山在太平州当涂县西南三十里有二山夹大江东曰慱望西曰天门按郡国志云天门山亦名蛾眉山楚获呉艅艎于此两山相对时人呼为东梁山西梁山舆地志云慱望梁山东西隔江相对如门相去数里谓之天门宋孝武诏曰梁山层岫云峙流同海岳天表象魏以旌国形仍以二山立阙故曰天门焉太平府志天门山在郡西南三十里亦称东梁山与和州西梁山夹大江对峙自江中逺望色如横黛修妩静好宛宛不异蛾眉故又名蛾眉山]
迥出江上山双峰自相对岸映松色寒石分浪花碎参差逺天际缥缈晴霞外落日舟去遥回首沉青霭
[栁顾言诗浃迭浪花生江淹诗虗空起青霭崦嵫生暮霞苏东坡曰过姑熟亭下读李白十咏疑其浅近孙邈云闻之王安国此乃李赤诗秘阁下有赤集此诗在焉白集中无此赤见桞子厚集自比李白故名赤其后为厕鬼所惑而死今观其诗只如此可以比李白则其人心恙已乆非厕鬼之罪也陆放翁入蜀记李太白集有姑熟十咏予族伯父彦逺尝言东坡自黄州还过当涂读之抚手大笑曰膺物败矣岂有李太白作此语者郭功父争以为不然东坡笑曰恐是太白后身所作耳盖功父少时诗句俊逸前辇或许之以为太白后身功父亦遂以自负故东坡因是戏之或曰十咏及归来乎笑矣乎僧伽歌懐素草书歌太白旧集本无之宋次道再编时贪多务得之遇也]

李太白诗集注卷二十二




凤尾竹客手录李太白诗集注卷二十三
钱塘王琦撰

与元丹丘方城寺谈玄作
茫茫大梦中惟我独先觉腾转风火来假合作容貌灭除昏疑尽领畧入精要澄虑观此身因得通寂照朗悟前后际始知金仙妙幸逢禅居人酌玉坐相召彼我俱若丧云山岂殊调清风生虚空明月见谈笑怡然清莲宫永愿恣游眺
[荘子且有大觉而后知此其大梦也释家以此身为地水火风四大假合而成坚者是地润者是水暖者是火动者是风楞严经凈极光通逹寂照含虗空却求观世间犹如梦中事湛然常定之谓寂莹然不昧之谓照寂其体也照其用也体用不离寂照双遣即是定慧交修止观互用之妙谛维摩诘所说经法无有人前后际断故华严经虽知诸法无有前际而广说过去虽知诸法无有后际而广说未来虽知诸法无有中际而广说现在金仙谓佛释成时曰李白诗云朗悟前后际始知金仙妙束文人如稻麻竹苇吐不出此十字]

寻髙凤石门山中元丹丘
寻幽无前期乘兴不觉逺苍崖渺难渉白日忽欲晚未穷三四山已歴千万转寂寂闻猿愁行行见云收髙松来好月空谷宜清秋溪深古雪在石断寒泉流峯峦秀中天登眺不可尽丹丘遥相呼顾我忽而哂遂造穷谷间始知静者闲留欢达永夜清晓方言还
[中天半天也穷谷深谷也永夜长夜也]

安州般若寺水阁纳凉喜遇薛员外乂
[安州唐时隶淮南道又谓之安陆郡般若读若百惹释言般若华言智慧也寺依此立名]
翛然金园赏逺近含晴光楼台成海气草木皆天香忽逢青云士共解丹霞裳水退池上热风生松下凉吞讨破万象搴窥临众芳而我遗有漏与君用无方心垢都已灭永言题禅房
[修然犹悠然也荘子翛然而往翛然而来详见二十二卷注金园寺中园圃也须逹长者欲买祗陀太子园为佛住处太子戏言金布满地中即当卖与须逹遂出金饼布地周满园中厚及五寸广惟十里买此园地奉施如来起立精舍后人用金园事本此王褒诗帯楼疑海气含葢似浮云庾信诗天香下桂殿仙梵入伊笙谢朓七夕赋厌白玉而为饰霏丹霞而为裳大般若经云何有漏法佛告善现世间五藴十二处十八界四静虑四无量四无色定所有一切堕三界法是名有漏法荘子行乎无方郭象注随物转化也四十二章经心垢灭尽净无瑕秽维摩诘所说经心垢故众生垢心净故众生净妄想是垢无妄想是浄颠倒是垢无颠倒是浄取我是垢不取我是浄]

鲁中都东楼醉起作
昨日东楼醉还应倒接〈上四下离〉阿谁扶上马不省下楼时
[按唐书河南道有中都县本平陆县天寳元年更名接〈上四下离〉帽也用山公醉归事见五卷注三国志龎统传向者之论阿谁为失]

对酒醉题屈突明府廰
陶令八十日长歌归去来故人建昌宰借问几时回风落呉江雪纷纷入酒杯山翁今已醉舞袖为君开
[按通志氏族畧屈突氏乃代北复姓也本居玄朔后徙昌黎孝文改为屈氏至西魏复为屈突陶潜归去来辞序予家贫耕殖不足以自给幼稚盈室瓶无储粟亲故多劝予为长吏家叔以予贫苦遂见用于小邑于时风波未静心惮逺役彭泽去家百里公田之利足以为酒故便求之及少日眷然有归与之情自免去职仲秋至冬在官八十余日因事顺心命篇曰归去来辞唐时江南西道有建昌县隶洪州豫章郡]

月下独酌四首
其一
花间一壶酒独酌无相亲举杯邀明月对影成三人月既不解饮影徒随我身暂伴月将影行乐须及春我歌月徘徊我舞影零乱醒时同交欢醉后各分散永结无情游相期邈云汉
其二
天若不爱酒酒星不在天地若不爱酒地应无酒泉天地既爱酒爱酒不媿天巳闻清比圣复道浊如贤贤圣既已饮何必求神仙三杯通大道一斗合自然但得酒中趣勿为醒者传
[孔融与曹操论酒禁书天垂酒星之耀地列酒泉之郡晋书轩辕右角南三星曰酒旗酒官之旗也主宴享酒食汉书酒泉郡武帝太初元年开应劭注其水若酒故曰酒泉也颜师古注相传俗云城下有金泉泉味如酒艺文类聚魏畧曰太祖禁酒而人窃饮之故难言酒以浊酒为贤人清酒为圣人晋书孟嘉好酣饮愈多不乱桓温问嘉酒有何好而卿嗜之嘉曰公未得酒中趣耳胡震亨曰此首乃马子才诗也胡元瑞云近举李墨迹为证诗可伪笔不可伪耶琦按马子才乃宋元佑中人而文苑英华已载太白此诗胡说恐误]
其三
三月咸阳城千花昼如锦谁能春独愁对此径须饮穷通与修短造化夙所禀一樽齐死生万事固难审醉后失天地兀然就孤枕不知有吾身此乐最为甚
[梁元帝诗黄龙戍北花如锦洛阳伽蓝记春风扇桞花树如锦淮南子轻天下细万物齐死生同变化]
其四
穷愁千万端美酒三百杯愁多酒虽少酒倾愁不来所以知酒圣酒酣心自开辞粟卧首阳屡空饥颜回当代不乐饮虚名安用哉蟹螯即金液糟丘是蓬莱且须饮美酒乘月醉髙台
[晋书毕卓尝谓人曰得酒满数百斛船四时甘味置两头右手持酒杯左手持蟹螯拍浮酒船中便足了一生矣金液见五卷注糟丘见七卷注]

春归终南山松龙旧隠
我来南山阳事事不异昔却寻溪中水还望岩下石蔷薇縁东窗女萝遶北壁别来能几日草木长数尺且复命酒樽独酌陶永夕
[地理今释终南山在今陕西西安府长安县南五十里东至蓝田县西至凤翔府郿县绵亘八百余里韩诗陶畅也]

冬夜醉宿龙门觉起言志
[通志河南府河南县有〈脱一字〉塞山俗曰龙门太平寰宇记阙塞山左氏传晋赵鞅纳王使女寛守阙塞服虔谓南山伊阙是也杜预注洛阳西南伊阙口也俗名龙门]
醉来脱寳剑旅憩髙堂眠中夜忽惊觉起立明灯前闲轩聊直望晓雪河氷壮哀哀歌苦寒鬰鬰独惆怅傅说板筑臣李斯鹰犬人歘起匡社稷宁复长艰辛而我胡为者叹息龙门下富贵未可期殷忧向谁写去去泪满襟举声梁甫吟青云当自致何必求知音
[古乐府有苦寒行因行役遇寒而作傅说板筑见廿二卷注李斯鹰犬见三卷注韵会?暴起也陈琳为袁绍檄豫州文举师扬威并匡社稷阮籍诗感物懐殷忧李善注韩诗曰耿耿不寐如有殷忧诗国风以写我忧毛传曰写除也梁甫吟见三卷注史记范睢传不意君能自致于青云之上]

寻山僧不遇作
石径入丹壑松门闭青苔闲阶有鸟迹禅室无人开窥窗见白拂挂壁生尘埃使我空叹息欲去仍徘徊香云徧山起花雨从天来已有空乐好况闻青猿哀了然絶世事此地方悠哉
[华严经乐音和悦香云照耀楞严经实时天两百寳莲花青黄赤白间错粉糅]

过汪氏别业二首
其一
游山谁可游子明与浮丘迭岭碍河汉连峯横斗牛汪生面北阜池馆清且幽我来感意气搥炰列珍羞扫石待归月开池涨寒流酒酣益爽气为乐不知秋
[列仙传陵阳子明上黄山采五石脂沸水而服之黄山圗经黄帝与容成子浮丘公合丹于此山故有浮丘容成诸峯斗牛谓南斗牵牛二星史记正义呉地斗牛之分野谢灵运诗卜室倚北阜刘良注阜陵也]
其二
畴昔未识君知君好贤才随山起馆宇凿石营池台星火五月中景风从南来数枝石榴发一丈荷花开恨不当此时相过醉金罍我行值木落月苦清猿哀永夜逹五更呉歈送琼杯酒酣欲起舞四座歌相催日出逺海明轩车且徘徊更游龙潭去枕石拂莓苔
[杜预左传注畴昔犹前日也书尧典日永星火以正仲夏蔡沈集传星火东方苍龙七宿火谓大火夏至昏之中星也淮南子清明风至四十五日景风至史记律书景风居南方景者言阳气道竟故曰景风王叔斋籁记景风一曰凯风又曰熏风亦曰巨风起自赤天之暑门从南方来谢灵运诗行觞奏悲歌永夜继白日金罍酒噐也详七卷注楚辞呉歈蔡讴奏大吕些王逸注歈讴皆歌也歈音于莓音梅]

待酒不至
玉壶系青丝沽酒来何遅山花向我笑正好衔杯时晩酌东窗下流莺复在兹春风与醉客今日乃相宜

独酌
春草如有意罗生玊堂阴东风吹愁来白髪坐相侵独酌劝孤影闲歌面芳林长松尔何知萧瑟为谁吟手舞石上月膝横花间琴过此一壶外悠悠非我心
[一作本无情一本云春草遍野绿新莺有佳音落日不尽欢恐为愁所侵独酌劝孤影闲歌面芳林清风寻空来岩松与共吟手舞石上月膝横花下琴〈脱一字〉此一壶外悠悠非我心缪本第一句作春草变緑野第七句作碧松尔何知四字不同楚词秋兰兮蘼芜罗生兮堂下王逸注环其堂下罗列而生陶渊明诗挥杯劝孤影素问松吟髙山虎啸岩岫张正见诗松吟欲舞风]

友人会宿
涤荡千古愁留连百壶饮良宵宜清谈皓月未能寝醉来卧空山天地即衾枕

春日独酌二首
其一
东风扇淑气水木荣春晖白日照绿草落花散且飞孤云还空山众鸟各已归彼物皆有托吾生独无依对此石上月长醉歌芳菲
[南史衡阳王义季传阳和扇气播厥之始陆机诗蕙草饶淑气张铣注淑善也陶潜诗万族各有托孤云独无依谢灵运诗暝还云际宿弄此石上月]
其二
我有紫霞想缅懐沧洲间且对一壶酒澹然万事闲横琴倚髙松把酒望逺山长空去鸟没落日孤云还但恐光景晚宿昔成秋颜
[缪本作悲广韵缅逺也缅音勉]

金陵江上遇蓬池隐者
[太白自注时于落星石上以紫绮裘换酒为欢地理广记开封县有蓬池亦曰蓬泽故卫国之匡地竹书纪年云梁惠王发逄忌之薮以赐民即此太平寰宇记蓬池在开封府尉氏县北五里按述征记云大梁西南九十里尉氏县有蓬池阮籍诗云徘徊蓬池上回顾望大梁即此也隐者盖居于其间故因以为号江南通志落星冈在应天府西北九里一名落星墩又曰落星石景定建康志落星冈一名落星墩在城西北九里周回二十六里髙一十二丈又江寕县西五十里临江亦有落星冈李白尝于落星石以紫绮裘换酒为欢此地也]
心爱名山游身随名山逺罗浮麻姑台此去或未返遇君蓬池隠就我石上饭空言不成欢强笑惜日晩绿水向雁门黄云蔽龙山叹息两客鸟徘徊呉越间共语一执手留连夜将乆解我紫绮裘且换金陵酒酒来笑复歌兴酣乐事多水影弄月色清光奈愁何明晨挂帆席离恨满沧波
[广东通志麻姑峯在罗浮山之南其前有麻姑台下有白莲池池水注朱明洞罗浮山志冲虗观西南有石峯峭拔名曰麻姑峯旁有岩曰麻姑台树石清幽其上常有彩云白鹤仙女集焉晋唐以来人多有见之者景定建康志雁门山在城东南六十里周回二十里髙一百二十五丈西连彭城山南连大城山北连陵山山势连绵类北地雁门故以为名舆地志云山东北有温泉可以浴饮之能治冷疾江南通志雁门山在江寕府上元县东南六十里太平寰宇记岩山在升州江寕县南四十五里其山岩险故曰岩山宋孝武改曰龙山六朝事迹鸡笼山寰宇记云在城西北九里舆地志云鸡笼山在覆舟山之西二百余歩其状如鸡笼因以为名宋文帝元嘉中改为龙山以黒龙尝见真武湖此山此山正临湖上因以为名今去县六里又景定建康志龙山在城西南九十五里周回二十四里髙一百二十丈太平州当涂县北有水以其山似龙形因以为名木华海赋维长绡挂帆席]

月夜听卢子顺弹琴
闲夜坐明月幽人弹素琴忽闻悲风调宛若寒松吟白雪乱纎手绿水清虚心锺期乆已没世上无知音
[释居月琴曲谱录有悲风操寒松操白雪操白帖阳春白雪绿水悲风幽兰别鹤并琴曲名风俗通伯子牙方鼔琴锺子期听之而意在髙山子期曰善哉乎巍巍若泰山顷之间而意在流水子期曰善哉乎汤汤若江河子期死伯牙破琴絶弦终身不复鼔以世无足为知音者也]

青溪半夜闻笛
[青溪当作清溪在江南池州府城西北五里其地在唐时为秋浦县]
羌笛梅花引呉溪陇水情寒山秋浦月肠断玊关声
[羌笛见四卷注杨齐贤曰梅花引曲名乐府诗集梅花落夲笛中曲也古歌陇头流水分离四下念我行役飘然旷野详见愁阳春赋注玉关见四卷注]

日夕山中忽然有懐
乆卧青山云遂为青山客山深云更好赏弄终日夕月衔楼间峯泉潄阶下石素心自此得真趣非外借鼯啼桂方秋风灭籁归寂缅思洪崖术欲往沧海隔云车来何迟抚已空叹息
[〈脱一字〉礼善沟者水潄之鼯飞生鸟也见七卷注初学记风吹万物有声曰籁广韵缅逺也神仙传卫叔卿与数人博戏其子度世曰是谁也叔卿曰洪崖先生魏武帝诗乘驾云车骖驾白鹿古诗轩车来何迟借音积缅音勉]

夏日山中
懒揺白羽扇躶袒青林中脱巾挂石壁露顶洒松风
[北堂书钞语林云武侯乘素舆执白羽扇羽猎赋布乎青林之下]

山中与幽人对酒
两人对酌山花开一杯一杯复一杯我醉欲眠卿且去明朝有意抱琴来
[宋书陶潜性嗜酒贵贱造之者有酒輙设潜若先醉便语客我醉欲眠卿可去其真率如此]

春日醉起言志
处世若大梦胡为劳其生所以终日醉頺然卧前楹觉来盼庭前一鸟花间鸣借问此何时春风语流莺感之欲叹息对酒还自倾浩歌待明月曲尽已忘情
[宋书颜延之得酒必頺然自得]

庐山东林寺夜懐
[江西通志东林寺在庐山之麓晋太元九年慧逺建此山仪形九叠峻竦天絶而寺之所居尤尽林壑之羙背负炉峰旁帯瀑布清流环阶白云生栋别营禅室最居深静凡在瞻礼神气为之清爽慎蒙名山记庐山有东林寺寺始于晋慧逺法师谢灵运为凿池种莲师与隐者十八人同修浄土社缁素咸在谓之莲社师送客至虎溪而止常与陶渊明陆修静谈不觉过溪共笑而反今三门内屋于桥上水淹塞云即虎溪旁稻田中有莲数本即莲池也出寺有大溪度石桥或云此为虎溪我寻青莲宇独往谢城阙霜清东林钟水白虎溪月天]
我寻青莲宇独往谢城阙霜清东林钟水白虎溪月天香生虚空天乐鸣不歇宴坐寂不动大千入毫髪湛然冥真心旷劫断出没
[陈子昂诗闻道白云居窈窕青莲宇杨齐贤曰青莲宇梵宫也楚词章句谢去也阿弥陀经彼佛国土常作天乐维摩诘经舍利弗言忆念我昔会于林中宴坐树下释氏要覧宴坐又作燕坐燕安也安息貌也李善文选注大千者谓一三千界下至阿毗地狱上非想天为一世界千世界为小千世界千小世界为中千世界千中世界为大千世界法苑珠林须菩提答阿难曰我念一时入于三昧此大千世界〈脱一字〉广若斯置一毛端往来旋转如陶家轮南史帝问大僧正慧念曰见不可思议事不慧念答曰法身常住湛然不动楞严经一切众生从无始来生死相续皆由不知常住真心韵会梵书以一世为一劫谢灵运山居赋析旷劫之微言说象法之遗旨]

寻雍尊师隐居
羣峭碧摩天逍遥不记年拨云寻古道倚树听流泉花暖青牛卧松髙白鹤眠语来江色暮独自下寒烟
[萧本作拔列仙传老子乘青牛车去入大秦玉策记千歳之鹤随时而鸣能登于木其未千歳者终不集于树上也色纯白而脑尽成丹杨齐贤曰青牛花叶上青虫也有两角如蜗牛故云按青牛白鹤不过用道家事耳不必别作创解]

与史郎中钦听黄鹤楼上吹笛
[湖广通志黄鹤楼在武昌府城西南隅世传仙人乘黄鹤过此因名雄据江山为楚会大观]
一为迁客去长沙西望长安不见家黄鹤楼中吹玉笛江城五月落梅花
[江淹恨赋迁客海上乐府诗集梅花落本笛中曲也]

对酒
劝君莫拒杯春风笑人来桃李如旧识倾花向我开流莺啼碧树明月窥金罍昨日朱颜子今日白髪催棘生石虎殿鹿走姑苏台自古帝王宅城阙闭黄埃君若不饮酒昔人安在哉
[十六国春秋石虎飨羣臣于太武前殿佛圗澄殿上褰衣而行吟曰殿乎殿乎棘子成林将壊人衣虎令发石下而视之有棘子生焉汉书伍被传子胥諌呉工呉王不用乃曰臣今见麋鹿游姑蘓之台也鲍照芜城赋直视千里外唯见起黄埃李善注埃尘也又鲍照诗壮士皆死尽余人安在哉]

醉题王汉阳廰
我似鹧鸪鸟南迁懒北飞时寻汉阳令取醉月中归
[张华禽经注广志云鹧鸪似雌雉飞伹徂南不北也异物记云鹧鸪白黒成文其鸣自呼象小雉其志懐南不北徂也]

嘲王歴阳不肯饮酒
地白风色寒雪花大如手笑杀陶渊明不饮杯中酒浪抚一张琴虚栽五秼桞空负头上巾吾于尔何有
[陶渊明畜素琴一张宅邉有五柳树见十卷戏赠郑溧阳诗注陶渊明诗若复不快饮空负头上巾]

独坐敬亭山
众鸟髙飞尽孤云独去闲相看两不厌只有敬亭山
[江南通志敬亭山宁国府城北十里古名昭亭山]

自遣
对酒不觉暝落花盈我衣醉起歩溪月鸟还人亦稀
[韵会暝夕也]

访戴天山道士不遇
犬吠水声中桃花帯露浓树深时见鹿溪午不闻钟野竹分青霭飞泉挂碧峯无人知所去愁倚两三松
[西溪丛语绵州图经云戴天山在县北五十里有大明寺开元中李白读书于此寺又名大康山即杜甫所谓康山读书处也一统志大匡山在绵州彰明县北三十里一名康山亦名戴天山王筠诗日坂散朱雰天隅敛青霭陆机诗飞泉潄鸣玉唐仲言曰今人作诗多忌重叠右丞早朝妙絶古今犹未免五用衣冠之议如此诗水声飞泉树松桃竹语皆犯重吁古人于言外求佳今人于句中求隙失之逺矣]

秋日与张少府楚城韦公藏书髙斋作
日下空亭暮城荒古迹余地形连海尽天影落江虚旧赏人虽隔新知乐未疎彩云思作赋丹壁问藏书查拥随流叶萍开出水鱼夕来秋兴满回首意何如
[谢朓诗山川隔旧赏朋僚多雨散楚词乐莫乐兮新相知彩云作赋用宋玉赋朝云事是赞其才思之美韵会楂水中浮木也]

秋夜独坐懐故山
小隐慕安石逺游学子平天书访江海云卧起咸京入侍瑶池宴出陪玊辇行夸胡新赋作谏猎短书成但奉紫霄顾非邀青史名庄周空说剑墨翟耻论兵拙薄遂踈絶归闲事耦耕顾无苍生望空爱紫芝荣寥落暝霞色微茫旧壑情秋山绿萝月今夕为谁明
[王康琚诗小隐隐林薮大隐隐朝市谢安石髙卧东山见七卷注向于平肆意游五岳名山见十三卷注楚词逺游者屈原之所作也其词曰悲时俗之廹阨兮愿轻举而逺游鲍照诗云卧恣天行穆天子传天子觞西王母于瑶池之上潘岳籍田赋天子乃御玉辇夸胡用扬雄赋长杨事见一卷大猎赋注史记司马相如常从上至长杨猎是时天子方好自撃熊彘驰逐野兽相如上疏諌之梁简文帝赋升紫霄之丹地排玉殿之金扉青史见二十二卷注庄子说剑篇赵文王喜剑剑士夹门而客三千余人日夜相撃于前死伤者歳百余人如是三年国衰诸侯谋之太子悝患之募左右曰孰能说王之意止剑士者赐之千金左右曰庄子当能太子乃使人以千金奉庄子庄子弗受太子乃与见王王曰夫子所御杖长短何如曰臣有三剑唯王所用有天子剑有诸侯剑有庻人剑今大王有天子之位而好庻人之剑臣窃为大王薄之吕氏春秋墨子为守攻公输般服而不肯以兵知髙诱注公输般在楚楚王使设云梯为攻宋之具墨子闻而往说之楚王曰公输般天下之巧工也寡人使攻宋之城何为不得墨子曰使公输般攻宋之城臣请为宋守之备公输般九攻之墨子九却之又令公输般守备墨子九下之不肯以善用兵见知于天下也墨子名翟鲁人也周礼二耜为耦贾公彦疏二耜为耦者两人各执一耜若长沮桀溺耦而耕也礼记命农计耦耕事修耒耜具田噐陈澔注耦谓二人相耦也通鉴谢安少有重名前后征辟皆不就寓居会稽以山水文籍自娯虽为布衣时人皆以公辅期之士大夫至相谓曰安石不出当如苍生何四皓歌莫莫髙山深谷逶迤晔晔紫芝可以疗饥宋之问诗镜愁玄髪改心爱紫芝荣]

忆崔郎中宗之游南阳遗吾孔子琴抚之澘然感旧
[崔宗之见十卷注唐书地理志山南道邓州南阳郡有南阳县文献通考琴有一十八様究之雅度不过伏羲大舜夫子灵开云和五等而已夫子様长三尺六尺四分说畧古琴惟夫子列子二様皆肩垂而阔非若今耸而狭也惟此二様乃合古制或以夫子様周遍皆作竹节様非古制]
昔在南阳城唯飡独山蕨忆与崔宗之白水弄素月时过菊潭上纵酒无休歇泛此黄金花颓然清歌发一朝摧玉树生死殊飘忽留我孔子琴琴存人已没谁传广陵散但哭邙山骨泉戸何时明长归狐兎窟
[萧本作扫太平寰宇记独山在南阳县西三十里一统志豫山在南阳府城东北十五里孤峯峭立俗名独山下有三十六陂白水即淯水也见二十卷游南阳白水诗注通典南阳郡菊潭县有菊水傍水居人饮此水多寿也太平寰宇记菊水出南阳县东石涧山一名菊溪水或云水出石马峯峯如马焉其水重于诸水盛弘之荆州记云源旁悉生芳菊被崖浸潭涧流滋液其水极甘香谷中有三十余家不复穿井仰饮此水上寿百二十歳中寿百余其七十八十者犹以为夭菊能轻身益气令人乆寿于此有征矣一统志菊潭在南阳府内乡县西北源出析谷东石涧山或曰出石马峯水旁生甘菊水极甘馨有数十家惟饮此水寿多至百歳之上其菊茎短花大其味甘美异于他菊人多収其种传于四方纵酒出史汉田儋传颜师古曰纵放也放意而饮酒也陶潜诗泛此忘忧物世说嵇中散临刑东市神气不变索琴弹之奏广陵散曲终曰袁孝尼尝请学此散吾靳固不与广陵散于今絶矣太平寰宇记芒山一作邙山在河南县北十里一名平逢山亦郏山之别名也都城所枕杨佺期洛城记云北山连岭修亘四百余里实古今东洛九原之地也又戴延之西征记云西岸东垣亘阜相属伊尹苏秦张仪扁鹊田横刘寛杨修孔融呉后主蜀后主张华嵇康石崇何晏陆陲阮籍羊祜皆有冡在此山一统志北邙山在河南府城北十里山连偃师巩孟津三县绵亘西百余里东汉诸陵及唐宋名臣坟多在此琦按邙山即崔葬处隋炀帝秦孝王诔仲秋卜宅将归泉户张孟阳诗狐兎窟其中芜秽不复扫]

忆东山二首
[施宿会稽志东山在上虞县西南四十五里晋太傅谢安所居也]
其一
不向东山乆蔷薇几度花白云还自散明月落谁家
其二
我今携谢妓长啸絶人羣欲报东山客开关扫白云

望月有怀
清泉映疎松不知几千古寒月揺清波流光入窗户对此空长吟思君意何深无因见安道兴尽愁人心
[王子猷雪夜访戴安道详九卷注]

对酒忆贺监二首并序
太子宾客贺公于长安紫极宫一见余呼余为谪仙人因解金龟换酒为乐怅然有懐而作是诗
[本事诗李太白初自蜀至京师舍于逆旅贺知章闻其名首访之既竒其姿复请所为文出蜀道难以示之读未竟称叹者数四号为谪仙解金龟换酒与倾尽醉期不间日由是声誉光赫金龟葢是所佩杂玩之类非武后朝内外官所佩之金龟也杨升庵因杜诗有金鱼换酒之句偶尔相似遂谓白弱冠遇贺知章在中宗朝未改武后之制云云考武后天授元年九月改内外官所佩鱼为龟中宗神龙元年二月诏文武官五品以上依旧式佩鱼袋当是时太白年未满十龄何能与知章相遇于长安又知章自开元以前官不过太常博士品居从七于例亦未得佩鱼杨氏之说殆未之考也]
其一
四明有狂客风流贺季真长安一相见呼我谪仙人昔好杯中物今为松下尘金龟换酒处却忆泪沾巾
[名山洞天福地记四明山周围一百八十里名丹山赤水之天在明州唐书贺知章字季真越州永兴人性旷夷善谈说陆象先尝谓人曰季真清谈风流吾一日不见则鄙吝生矣证圣初擢进士超拔羣类科累迁太常博士开元十三年迁礼部侍郎兼集贤院学士一日并谢迁太子右庻子充侍读徙工部肃宗为太子知章迁宾客授秘书监晚节尤诞放遨嬉里巷自号四明狂客及秘书外监每醉輙属词笔不停书咸有可观未始刋饰善草隶陶潜诗天运茍如此且尽杯中物释昙迁诗我住邗江侧终为松下尘]
其二
狂客归四明山阴道士迎敇赐镜湖水为君台沼荣人亡余故宅空有荷花生念此杳如梦凄然伤我情
[唐书贺知章天寳初病梦游帝居数日寤乃请为道士还郷里诏许之以宅为千秋观而居又求周宫湖数顷为放生池有诏赐镜湖剡川一曲既行帝赐诗皇太子百官饯送擢其子僧子为会稽郡司马赐绯鱼使侍养幼子亦听为道士卒年八十六施宿会稽志唐贺秘监宅在会稽县东北三里八十歩今天长观是琦按窦蒙述书赋注贺知章天宝二年以年老上表请入道归乡里特诏讦之知章以羸老乘舆而往到会稽无几老终九年冬十二月诏曰故越州千秋观道士贺知章神清志逸学富才雄挺会稽之羙箭藴昆冈之良玊故飞名仙省侍讲龙楼愿追二老之竒踪克遂四明之狂客允恊初志脱落朝衣驾青牛而不还狎白〈脱一字〉而长往舟壑靡息人琴两亡推旧之懐有深追悼宜加缛礼式屐哀荣可赠兵部尚书据此书及唐书本传知章归后无几即迁化矣乃许鼎撰通和祖先生墓志云贺监得摄生之妙近数百年不死荷笈卖药如韩康伯近在天台山升〈脱一字〉徧于人听元和已亥先生遇之谓曰子寛中柔外可以语至道也后十歳遇尔于小有乃授断谷丹经徐铉序云贺监以天寳二年始得还乡既而天下多事遂与世絶止于呉越故老亦不能知其所终是皆以知章仙去耶读此诗所云今为松下尘又云人亡余故宅无稽之口可以杜矣]

重忆一首
欲向江东去定将谁举杯稽山无贺老却棹酒船回
[将与也稽山谓会稽山]

春滞沅湘有怀山中
[史记浩浩沅湘兮正义曰说文云沅水出牂牁东北流入江湘水出零陵县海山北入按二水皆经岳州而入大江也后人以沅湘为岳州之异称沅音原又音阮]
沅湘春色还风暖烟草绿古之伤心人于此肠断续予非懐沙客但美采菱曲所愿归东山寸心于此足
[史记屈原乃作懐沙之赋于是懐石遂自投汨罗以死尔雅翼楚之风俗当菱熟时士女相与采之故有采菱之歌以相和为繁华流荡之极招魂云渉江采菱发阳阿阳阿者采菱之曲也沈约诗所愿从之游寸心于此足]

落日忆山中
雨后烟景绿晴天散余霞东风随春归发我枝上花花落时欲暮见此令人嗟愿游名山去学道飞丹砂
[谢朓诗余霞散成绮]

忆秋浦桃花旧游时窜夜郎
桃花春水生白石今出没揺荡女萝枝半挂青天月不知旧行径初拳几枝蕨三载夜郎还于兹炼金骨
[埤雅蕨初生无叶可食状如大雀拳足又如其足之蹷也故谓之蕨尔雅翼蕨初生如小皃拳紫色而肥杨升庵曰黄山谷诗蕨芽初长小儿拳以为竒句然太白已有不知行径下初拳几枝蕨之句山谷落第二义矣]

李太白诗集注卷二十三



凤尾竹客手录李太白诗集注卷二十四
钱塘王琦撰

越中秋懐
[越中唐时之越州又谓之会稽郡隶江南东道]
越水遶碧山周回数千里乃是天镜中分明画相似爱此从冥搜永懐临湍游一为沧波客十见红蕖秋观涛壮天险望海令人愁路遐迫西照岁晚悲东流何必探禹穴逝将归蓬丘不然五湖上亦可乗扁舟
[孙绰天台山赋序逺寄冥搜李善注搜访幽冥也梁简文帝诗红蕖间青琐紫露湿丹楹越地左绕浙江江有涛水昼夜再上枚乗七发曰观涛于广陵之曲江正谓此江也汉书司马迁传上会稽探禹穴张晏曰禹巡狩至会稽而崩因葬焉上有孔穴民间云禹入此穴水经注会稽山东有硎去庙七里深不见底谓之禹井云东游者多探其穴也诗国风逝将去女适彼乐土朱传云逝徃也十洲记蓬丘蓬莱山也国语范蠡乗轻舟以泛于五湖莫知其所终极史记范蠡乃乗扁舟浮于江湖变名易姓适齐为鸱夷子皮之陶为陶朱公]

效古二首
其一
朝入天苑中谒帝蓬莱宫青山映辇道碧树揺烟空谬题金闺籍得与银台通待诏奉明主抽毫颂清风归时落日晚蹀躞浮云骢人马本无意飞驰自豪雄入门紫鸳鸯金井双梧桐清歌弦古曲美酒沽新丰快意且为乐列筵坐羣公光景不可留生世如转蓬早达胜晚遇羞比垂钓翁
[天苑禁苑也唐书大明宫在禁苑东南西接宫城之东北隅长千八百步广千八十步曰东内本永安宫贞观八年置九年曰大明宫以备太上皇清暑百官献赀以助役髙宗以风痹厌西内湫湿龙朔三年始大兴葺曰蓬莱宫咸亨元年曰含元宫长安元年复曰大明宫上林赋辇道纚属颜师古注辇道谓阁道可以乗辇而行者也谢朓诗既通金闺籍李善注金闺即金门也应劭汉书注曰籍者为尺二竹牒纪其年纪名字物色悬之宫门案省相应乃得入也唐大明宫有银台门详六卷注通鉴玄宗即位始置翰林院宻迩禁廷延文章之士下至僧道书画琴棊数术之工皆处之谓之待诏胡三省注唐天子在大明宫翰林院在右银台门内在兴庆宫院在金明门内若在西内院在显福门内若在东都及华清宫皆有待诏之所其待诏者有词学经术合炼僧道卜祝术艺书弃各别院以廪之日晚而退其所重者词学谢荘月赋抽毫进牍以命仲宣李善注毫笔毫也诗大雅吉甫作诵穆如清风韵会蹀躞行貌浮云骢见四卷注紫鸳鸯见二卷注金井见三卷注梁元帝诗试酌新丰酒谢灵运诗列筵皆静寂吕延济注列筵谓四座也转蓬见九卷注南史张缵年二十二累迁尚书吏部郎俄而长兼侍中时人以为早达垂钓翁谓吕尚年八十钓于渭濵始遇文王蹀躞音迭燮]
其二
自古有秀色西施与东邻蛾眉不可妬况乃效其矉所以尹媫妤羞见邢夫人低头不出气塞黙少精神寄语无盐子如君何足珍
[西施效矉见二卷注东邻见四卷注史记武帝时幸夫人尹媫妤与邢夫人同时幸有诏不得相见尹夫人自请武帝愿望见邢夫人帝许之即令他夫人饰从御者数十人为邢夫人来前尹夫人前见之曰非邢夫人身也帝曰何以言之对曰视其身貌形状不足以当人主矣于是帝乃诏使邢夫人衣故衣独身来前尹夫人望见之曰此真是也于是乃低头俛而泣自痛其不如也史记日者传伏轼低头卒不能岀气颜氏家训公私宴集谈古赋诗塞黙低头欠伸而已无盐丑妇见四卷注媫音接妤音于]

拟古十二首
其一
青天何厯厯明星如白石黄姑与织女相去不盈尺银河无鹊桥非时将安适闺人理綂素游子悲行役瓶氷知冬寒霜露欺逺客客似秋叶飞飘飖不言归别后罗带长愁寛去时衣乗月托宵梦因之寄金徽
[当作微古诗众星何厯厯厯厯行列貌太平御览尔雅云河鼓谓之牵牛又古歌云东飞伯劳西飞燕黄姑织女时相见黄姑者即河鼓也为吴音讹而然锦绣万花谷牵牛谓之河鼓声转而为黄姑也初学记天河亦曰银河白帖淮南子乌鹊填河以成桥而渡织女中华古今注鹊一名神女俗云七日填河成桥颜师古汉书注纨素今之绢也柳恽诗念君方逺游贱妾理纨素吕氏春秋见瓶水之氷而知天下之寒旧唐书贞观二十二年契苾回纥等十余部落相继归国太宗各因其地土择其部落置为州府以回纥部为瀚海都督府仆骨为金微都督府云云新唐书金微都督府以仆固部置隶安北都护府萧士赟曰此篇伤穷兵黩武行役无期男女怨旷而不得遂其室家之情感时而悲者焉哀而不伤怨而不诽真有国风之体此晦庵所谓圣于诗者与]
其二
髙楼入青天下有白玉堂明月看欲堕当窻悬清光遥夜一美人罗衣沾秋霜含情弄柔瑟弹作陌上桑弦声何激烈风卷绕飞梁行人皆踯躅栖鸟去回翔但写妾意苦莫辞此曲伤愿逢同心者飞作紫鸳鸯
[古诗黄金为君门白玉为君堂江总诗并胜余人白玉堂长门赋悬明月以自照兮遥夜长夜也楚辞靓杪秋之遥夜陌上桑古相和歌曲详六卷注歌声绕梁见十一卷注鲁灵光殿赋飞梁偃蹇以虹指韵会踯躅住足也踯躅音掷逐]
其三
长绳难系日自古共悲辛黄金髙北斗不惜买阳春石火无留光还如世中人即事已如梦后来我谁身提壸莫辞贫取酒会四邻仙人殊恍惚未若醉中真
[傅玄诗岁暮景迈羣光絶安得长绳系白日唐书尉迟敬徳传王曰公之心如山岳然虽积金至斗岂能移之又唐人诗身后堆金柱北斗疑当时俚语有此刘勰新论人之短生犹如石火炯然以过法苑珠林石火无恒焰电光非乆停]
其四
清都緑玉树灼烁瑶台春攀花弄秀色逺赠天仙人香风送紫蘂直到扶桑津耻掇世上艳所贵心之珍相思传一笑聊欲示情亲
[楚辞造旬始而观清都朱子注清都列子以为帝之所居也左思蜀都赋晖丽灼烁刘渊林注灼烁艳色也刘良注灼烁光彩貌鲍照诗朝日灼烁发园华拾遗记昆仑山傍有瑶台十二各广千步皆五色玉为台基抱朴子上士举形升虚谓之天仙木华海赋翔阳逸骇于扶桑之津吕延济注扶桑之津日出之处]
其五
今日风日好明日恐不如春风笑于人何乃愁自居吹箫舞彩凤酌醴鲙神鱼千金买一醉取乐不求余逹士遗天地东门有二疏愚夫同瓦石有才知卷舒无事坐悲苦块然涸辙鲋鲋
[古本作鱼萧氏以鱼字重上一韵当作鲋音蒲无疑今从之吹箫致凤用萧史事见六卷注嵇康诗鸾觞酌醴神鼎烹鱼说文醴酒一宿熟者曹植诗玉尊盈桂酒河伯献神鱼汉书疏广为太傅兄子受为少傅太子每朝因进见太傅在前少傅在后父子并为师傅朝廷以为荣在位五岁广谓受曰吾闻知足不辱知止不殆功遂身退天之道也今仕宦至二千石宦成名立如此不去惧有后悔岂如父子相随出关归老故乡以寿命终不亦善乎受叩头曰从大人议即日父子俱称病满三月赐告广遂称笃上疏乞骸骨上以其年笃老皆许之加赐黄金二十斤皇太子赠以五十斤公卿大夫故人邑子设祖道供帐东都门外送者车数百两辞决而去及道路观者皆曰贤哉二大夫广既归乡里日令家供具设酒食请族人故旧宾客与相娱乐涸辙鲋用荘子事见二十卷注]
其六
运速天地闭胡风结飞霜百草死冬月六龙颓西荒太白出东方彗星扬精光鸳鸯非越鸟何为眷南翔惟昔鹰将犬今为侯与王得水成蛟龙争池夺凤凰北斗不酌酒南箕空簸扬
[周易天地闭贤人隠月令孟冬之月天气上腾地气下降天地不通闭塞而成冬六龙谓天子大驾详八卷注汉书太白出西方失其行夷狄败出东方失其行中国败宋书太白出东方利用兵西方不利晋书彗星所谓扫星本类星末类彗小者数寸长或竟天见则兵起大水主扫除除旧布新有五色各依五行本精所主史臣按彗本无光傅日而为光故夕见则东指晨见则西指在日南北皆随日光而指顿挫其芒或长或短光芒所及则为灾唐书干元三年四月丁已有彗星见于东方在娄胃间色白长四尺东方疾行厯昴毕觜觽参东井舆鬼柳轩辕至右执法西凡五旬余不见闰四月辛酉朔有彗星出于西方长数丈至五月乃灭娄为鲁胃昴毕为赵觜觽参为唐东井舆鬼为京师分柳其半为周分二彗仍见者荐祸也曹植诗愿随越乌飜飞南翔陈琳檄文谓其鹰犬之才爪牙可任韵会将与也魏书杨大眼传时将南伐李冲典选征官用为军主大眼顾谓同僚曰吾之今日所谓蛟龙得水之秋自此一举终不复与诸君齐列矣晋中兴书荀朂徙中书监为尚书令人贺之乃发恚曰夺我凤凰池卿诸人何贺我耶诗小雅惟南有箕不可以簸扬维北有斗不可以挹酒浆孔颖达正义云言惟此天上其南则有箕星不可以簸扬米粟其北则有斗星不可以〈脱二字〉其酒浆运速天地闭喻国家否运之至如四运将终之时天地之气亦为之闭塞不通胡风结飞霜喻禄山起兵为害百草死冬月喻人民遭乱而死六龙颓西荒喻明皇西幸蜀中太白出东方彗星扬精光谓仰观天象昭昭可察灾害不知何日可除鸳鸯非越鸟何为眷南翔谓已非南人而向南奔走疑太白于此时偕妇同行故用鸳鸯为喻此诗其作于流夜郎之前耶惟昔鹰将犬今为侯与王谓出身微劣不过效鹰犬之用而能得尺寸之功以致身髙位者多也得水成蛟龙谓将帅郭子仪李光弼一流争池夺凤凰谓宰相房管张镐一流北斗不酌酒南箕空簸扬伤已无人荐逹如彼天星之中北斗虽有斗名而不可用之以酌酒南箕虽有箕名而不可用之以簸扬米糓徒有髙才不为人用其自悲之意深矣萧氏以为太白从永王时作诗讽其勤王而王不从故作是诗者非也]
其七
世路今太行回车竟何托万族皆凋枯遂无少可乐旷野多白骨幽魂共销铄荣贵当及时春华宜照灼人非昆山玉安得长璀错身没期不朽荣名在麟阁
[刘孝标广絶交论世路崄巇一至于此太行孟门岂云嶃絶太行山路最为险峻见五卷注陶潜诗万族各有托魏许昌碑表白骨既交辉于旷野苏武诗努力爱春华李善注春华喻少时也古读曲歌千叶红芙蓉照灼緑水边韩诗外传玉出于昆山说文璀玉光也鲁灵光殿赋下岪嶎以璀错汉宣帝图画功臣于麒麟阁详四卷注璀取纬切催上声]
其八
月色不可扫客愁不可道玉露生秋衣流萤飞百草日月终销毁天地同枯槁蟪蛄啼青松安见此树老金丹宁误俗昧者难精讨尔非千岁翁多恨去世早饮酒入玉壶藏身以为寳
[岁华纪丽秋露白故曰玉露楚辞白日晼晚其将入兮明月销铄而灭毁蟪蛄寒蝉也详五卷注费长房见老翁卖药市罢輙跳入壶中详九卷注]
其九
生者为过客死者为归人天地一逆旅同悲万古尘月兔空捣药扶桑已成薪白骨寂无言青松岂知春前后更叹息浮荣何足珍
[列子古者谓死人为归人夫言死人为归人则生人为行人矣左传保于逆旅杜预注逆旅客舍也孔颕逹正义逆迎也旅客也迎止宾客之处也荘子悲夫世人直为物逆旅耳傅玄拟天问月中何有白兔捣药楚辞章句东方有扶桑之木其髙万仞日下浴于汤谷上拂其扶桑爰始而登照曜四方]
其十
仙人骑彩凤昨下阆风岑海水三清浅桃源一见寻遗我緑玉杯兼之紫琼琴杯以倾美酒琴以闲素心二物非世有何论珠与金琴弹松里风杯劝天上月风月长相知世人何倐忽
[十洲记昆仑山三角其一角正北干辰之辉名曰阆风巅神仙传麻姑云接待以来见东海三为桑田向到蓬莱水又浅于往日桃源见二卷注江淹诗素心正如此李善注方言曰素本也]
其十一
渉江弄秋水爱此荷花鲜攀荷弄其珠荡漾不成圆佳期彩云重欲赠隔逺天相思无由见怅望凉风前
[吴均诗愿君早旋反及此荷花鲜楚辞与佳期兮夕张]
其十二
去去复去去辞君还忆君汉水既殊流楚山亦此分人生难称意岂得长为羣越燕喜海日燕鸿思朔云别乆容华晚琅玕不能饭日落知天昏梦长觉道逺望夫登髙山化石竟不返
[古诗行行重行行与君生别离鲍照诗人生不得常称意吴越春秋胡马望北风而立越燕向日而熙谁不爱其所近悲其所思者乎酉阳杂爼紫胸轻小者是越燕尔雅翼越燕小而多声颔下紫巢于门楣上谓之紫燕亦谓之汉燕颜延之赭白马赋眷西极而骧首望朔云而蹀足张衡南都赋珍羞琅玕充溢圎方李周翰注琅玕玉名饮食比之所以为美初学记刘义庆幽明録曰武昌北山上有望夫石状若人立古传云昔有贞妇其夫从役逺赴国难携弱子饯送此山立望其夫而化为石因以为名焉]

感兴八首
其一
瑶姬天帝女精彩化朝云宛转入梦宵无心向楚君锦衾抱秋月绮席空兰芬茫昧竟谁测虚传宋玉文
[瑶姬见一卷惜余春赋注宋玉髙唐赋见二卷古诗第五十八首注诗国风锦衾烂兮江淹诗绮席生浮埃]
其二
洛浦有宓妃飘飖雪争飞轻云拂素月了可见清辉解佩欲西去含情讵相违香尘动罗袜渌水不沾衣陈王徒作赋神女岂同归好色伤大雅多为世所讥
[楚辞九叹迎宓妃于伊雒王逸注宓妃神女盖伊洛水之精也史记索隠如淳曰宓妃伏羲女溺死洛水遂为洛水之神曹植洛神赋序黄初三年余朝京师还济洛川古人有言斯水之神名曰宓妃感宋玉对楚王说神女之事遂作斯赋髣髴兮若轻云之蔽月飘飖兮若流风之回雪愿诚信之先逹解玉佩以要之凌波微歩罗袜生尘皆赋中语也陈王即曹植植以太和六年封陈王萧士赟曰髙唐神女二赋乃宋玉寓言以成文章洛神赋则子建拟之而作后世之人如痴子听人说梦以为诚有其事太白知其托词而讥其伤大雅可谓识见髙逺矣宓当作虙即古伏字后人有作宓者误也或作密音读更非]
其三
裂素持作书将寄万里懐眷眷待逺信竟岁无人来征鸿务随阳又不为我栖委之在深箧蠧鱼壊其题何如投水中流落他人开不惜他人开但恐生是非
[后汉书范式传裂素为书以遗巨卿李善文选注纂文曰书缣曰素东观余论古者谓使为信故逸少帖云信遂不取答真诰云公至山下又遣一信见告谢宣城传云荆州信去倚待陶隠居帖云明旦信还仍过取反凡言信者皆谓使人也近世犹有此语故虞永兴帖云事已信人口具而今之流俗遂以遣书馈物为信故谓之书信而谓前人之语亦然不复知魏晋以还所谓信者乃使之别名耳江淹诗逺心何所慕云边有征鸿郑康成毛诗笺雁者随阳而处孔安国尚书传随阳之鸟鸿雁之属孔颕达正义日之行也夏至渐南冬至渐北鸿雁之属九月而南正月而北左思蜀都赋所云木落南翔氷判北徂是也日阳也此鸟南北与日进退随阳之鸟故称阳鸟古人谓书籖为题传所云隋唐藏书皆金题玉躞是矣此所云题者乃书札面上手笔封题之处]
其四
芙蓉娇緑波桃李夸白日偶蒙春风荣生此艳阳质岂无佳人色但恐花不实宛转龙火飞零落互相失讵知凌寒松千载长守一
[守一不变其常也萧士赟曰按此篇已见二卷古诗四十七首必是当时传写之殊编诗者不能别姑存于此卷观者试以首句比并而论美恶显然识者自见之矣注己见前不复重出]
其五
十五游神仙仙游未曾歇吹笙吟松风泛瑟窥海月西山玉童子使我炼金骨欲逐黄鹤飞相呼向蓬阙
[江淹诗泛瑟卧遥帷张铣注泛瑟抚瑟也魏文帝诗西山一何髙髙高殊无极上有两仙童不饮亦不食灵寳经炼骨成金]
其六
西国有美女结楼青云端蛾眉艳晓月一笑倾城欢髙节不可夺炯心如凝丹常恐彩色晚不为人所观安得配君子共乗双飞鸾
[古诗君亮执髙节晋书张华曰臣先帝老臣中心如丹江淹诗彩色世所重琦按此篇与二卷中古诗之二十七首互有同异想亦是其初藳编诗者不审遂重列于此耳注已见前者不复重出]
其七
朅来荆山客谁为珉玉分良寳絶见弃虚持三献君直木忌先伐芬兰哀自焚盈满天所损沉冥道所羣东海有碧水西山多白云鲁连及夷齐可以蹑清芬
[朅来详见十三卷懐友人岑伦诗注说文珉石之美者鲍照诗泾渭不可杂珉玉当早分萧士赟曰此篇已见二卷古风之三十六首但有数语之异是亦当时初本传写之殊编诗者不忍弃两存之耳注已见前者不复重出]
其八
嘉谷隠丰草草深苗且稀农夫既不异孤穗将安归常恐委畴陇忽与秋蓬飞乌得荐宗庙为君生光辉
[书吕刑农殖嘉榖说文禾嘉谷也二月始生八月而熟得时之中故谓之禾诗大雅茀厥丰草陶潜诗草盛豆苗稀曹植诗黍稷委畴陇农夫安所获萧士赟曰此篇比兴之诗刺时贤不能引类拔萃以为国用者与嘉榖隠丰草草深苗且稀喻贤人在野混于常人之中农夫既不异孤穂将安归农夫见谷之在草而不别异之犹贤者见贤之在野而不荐引之也常恐委畴陇忽与秋蓬飞喻在野之贤唯恐老之将至与草木俱腐也乌得荐宗庙为君生光辉在野之贤冀在位之贤引而进之以羽仪朝廷也嗟乎士懐才而不遇千载读之犹有感激穂音遂]

寓言三首
其一
周公负斧扆成王何夔夔武王昔不豫剪爪投河湄贤圣遇谗慝不免人君疑天风拔大木禾黍咸伤萎管蔡扇苍蝇公赋鸱鸮诗金縢若不启忠信谁明之
[逸周书成王嗣幼弱未能践天子之位周公摄政君天下弭乱六年而天下大治乃会方国诸侯于宗周大朝诸侯明堂之位天子之位负斧扆南面立礼记明堂位昔者周公朝诸侯于明堂之位天子负斧依南乡而立郑康成注负之言背也斧依为斧丈屏风于户牖之间周公于前立焉孔颕达礼记正义天子当依而立者依状如屏风以绛为质髙八尺东西当户牖之间绣为斧文也亦曰斧依故觐礼曰天子设斧依于户牖之间左右凡天子兖冕负斧依郑注云依如今绨素屏风也有绣斧文所以示威也尔雅云牖户之间谓之扆郭注云窻东户西也依此诸解是设依于庙堂户牖之间天子见诸侯则依而立负之而南面以对诸侯也扆依古字通用书舜典夔夔斋栗孔安国传夔夔悚惧貌尚书既克商二年王有疾弗豫二公曰我其为王穆卜周公曰未可以戚我先王公乃自以为功为三坛同墠为坛于南方北面周公立焉植璧秉珪乃告太王王季文王公归纳册于金縢之匮中王翼日乃瘳武王既丧管叔及其羣弟流言于国曰公将不利于孺子周公乃告二公曰我之弗辟我无以告我先王周公居东二年则罪人斯得于后公乃为诗以贻王名之曰鸱鸮王亦未敢诮公秋大熟未获天大雷电以风禾尽偃大木斯拔邦人大恐王与大夫尽弁以启金滕之书得周公所自以为功代武王之说王执书以泣曰昔公勤劳王家惟予冲人勿及知今天动威以彰周公之徳惟朕小子其亲迎我国家礼亦宜之王出郊天乃雨反风禾则尽起岁则大熟史记蒙恬列传昔周成王初立未离襁褓周公旦负王以朝卒定天下及成王有病甚殆周公旦自揃其爪以沈于河曰王未有识是旦执事有罪殃旦受其不祥乃书而藏之记府及王能治国有贼臣言周公旦欲为乱乆矣王若不备必有大事王乃大怒周公旦走而奔于楚成王观于记府得周公旦沈书乃流涕曰孰谓周公旦欲为乱乎杀言之者而反周公旦鲁世家亦载此事太白此诗盖合二事而互言之萧士赟曰此惧谗诗也隠括金縢之事以申其意扆隠绮切衣上声同倚]
其二
遥裔双彩凤婉娈三青禽往还瑶台里鸣舞玉山岑以欢秦娥意复得王母心区区精卫鸟衔木空哀吟
[卢思道诗丰茸鸡树宻遥裔鹤烟稠毛苌诗传婉娈少好貌山海经三青鸟皆西王母使也详六卷注瑶台玉山皆西王母之居见五卷注江淹诗愿乗青鸟翼径出玉山岑秦娥谓秦穆公女弄玉也见六卷注精卫衔木填海见一卷大鹏赋注萧士赟曰此刺当时出入宫掖取媚后妃公主以求爵位者彩凤青禽以比佞幸瑶台玉山以比宫掖秦娥以比公主王母以比后妃精卫衔木以比小臣懐区区报国之心尽忠竭诚而不见知其意微而显矣裔音曳]
其三
长安春色归先入青门道緑杨不自持从风欲倾倒海燕还秦宫双飞入帘栊相思不相见托梦辽城东
[雍录青门在汉都城为东面南来第一门即邵平种瓜之地也谢惠连诗升月照帘栊说文栊房室之疏也秦置辽西辽东二郡因在辽水之西东而名在唐时辽西为柳城郡及北平郡之东境辽东为安东都护府之地外与奚契丹室韦靺鞨诸夷相接皆边城也有兵戍之萧士赟曰此闺思诗也良人从军滔滔不归感时触物而动懐人之思者欤绿杨海燕以起兴也婉然国风之体所谓圣于诗者此哉]

秋夕旅懐
凉风度秋海吹我乡思飞连山去无际流水何时归目极浮云色心断明月晖芳草歇柔艳白露催寒衣梦长银汉落觉罢天星稀含悲想旧国泣下谁能挥

感遇四首
其一
吾爱王子晋得道伊洛濵金骨既不毁玉颜长自春可怜浮丘公猗靡与情亲举手白日间分明谢时人二仙去已逺梦想空殷勤
[王子晋浮丘公事详见五卷凤笙篇注子虚赋扶舆猗靡张铣注猗靡相随貌阮籍诗猗靡情欢爱萧士赟曰此诗盖有所懐托二仙而言也]
其二
可叹东篱菊茎疎叶且微虽言异兰蕙亦自有芳菲未泛盈樽酒徒沾清露辉当荣君不采飘落欲何依
[陶潜诗采菊东篱下]
其三
昔余闻姮娥窃药驻云发不自娇玉颜方希炼金骨飞去身莫返含笑坐明月紫宫夸蛾眉随手会凋歇
[淮南子羿请不死之药于西王母姮娥窃以奔月髙诱注姮娥羿妻羿请不死药于西王母未及服之姮娥盗食之得仙奔入月中为月精也左思诗列宅紫宫里李周翰注紫宫天子所居处]
其四
宋玉事楚王立身本髙洁巫山赋彩云郢路歌白雪举国莫能和巴人皆卷舌一惑登徒言恩情遂中絶
[萧本作感宋玉髙唐赋言巫山彩云及对楚王问言客有歌于郢中为阳春白雪其曲弥髙其和弥寡俱详二卷注登徒子好色赋大夫登徒子侍于楚王短宋玉曰玉为人体貌闲丽口多微辞又性好色愿王勿与出入后宫王以登徒子之言问宋玉玉曰体貌闲丽所受于天也口多微辞所学于师也至于好色臣无有也王曰子不好色亦有说乎有说则止无说则退班媫妤诗弃捐箧笥中恩情中道絶萧士赟曰太白此篇借宋玉事以申巳意也]

翰林读书言懐呈集贤诸学士
[唐书百官志开元十三年改丽正修书院为集贤殿书院五品以上为学士六品以下为直学士宰相一人为学士知院事常侍一人为副知院事又置判院一人押院中使一人玄宗常选耆儒日一人侍读以质史籍疑义至是置集贤院侍读学士侍讲直学士其后又增置修撰官校理官待制官留院官知校讨官文学直之员又云学士之职本以文学言语被顾问出入侍从因得参谋议纳谏诤其礼尤宠而翰林院者待诏之所也唐制乗舆所在必有文词经学之士下至卜医伎术之流皆直于别院以备宴见而文书诏令则中书舍人掌之自太宗时名儒学士时时召以草制然犹未有名号干封以后始号北门学士玄宗初置翰林待诏以张说陆坚张九龄等为之掌四方表疏批答应和文章既而又以中书务剧文书多壅滞乃选文学之士号翰林供奉与集贤院学士分掌制诏书勅开元二十六年又改翰林供奉为学士别置学士院专掌内命凢拜免将相号令征伐皆用白麻其后选用益重而礼遇益亲至号为内相又以为天子私人凡充其职者无定员自诸曹尚书下至校书郎皆得预选]
晨趋紫禁中夕待金门诏观书散遗帙探古穷至妙片言茍会心掩卷忽而笑青蝇易相点白雪难同调本是疎散人屡贻褊促诮云天属清朗林壑忆逰眺或时清风来闲倚栏下啸严光桐庐溪谢客临海峤功成谢人间从此一投钓
[谢荘宋孝武宣贵妃诔收华紫禁李善注王者之宫以象紫微故谓宫中为紫禁李延济注紫禁即紫宫天子所居也汉书东方朔传待诏金门稍得亲近说文帙书衣也谢灵运诗散帙问所知散帙者解散其书外所裹之帙而翻阅之也陈子昻诗青蝇一相点白璧遂成寃盖青蝇遗粪白玉之上致成点污以比谗谮之言能使修洁之士致招罪尤也白雪曲名其曲弥髙其和弥寡见二卷注章华太子后汉书注桐庐县南有严子陵渔钓处今山边有石上下可坐十人临水名曰严陵钓坛也谢客即谢灵运客是其小名详十六卷注灵运有登临海峤诗张铣注临海郡名峤山顶也]

浔阳紫极宫感秋作
[旧唐书开元二十九年正月制两京诸州各置玄元皇帝庙天寳二年三月改西京玄元庙为太清宫东京为太微宫天下诸郡为紫极宫方舆胜览江州紫极宫去州二里即今天庆观苏东坡曰李太白有浔阳紫极宫感秋诗紫极宫今天庆观也道士胡洞微以石本示予盖其师卓玘之所为]
何处闻秋声翛翛北窗竹回薄万古心揽之不盈掬静坐观众妙浩然媚幽独白云南山来就我檐下宿懒从唐生决羞访季主卜四十九年非一徃不可复野情转萧散世道有飜覆陶令归去来田家酒应熟
[谢朓诗飒飒满池荷翛翛荫窗竹古塘上行边地多悲风树木何翛翛皇娥歌万象回薄化无方陆机诗揽之不盈手老子众妙之门谢灵运诗幽独赖鸣琴陶潜诗白云宿檐端张衡思玄赋感蔡子之慷慨从唐生以决疑用唐举相蔡泽事见十七卷注史记司马季主者楚人也卜于长安东市淮南子蘧伯玉年五十而知四十九年非陶潜问来使诗归去来山中山中酒应熟翛音宵]

江上秋懐
餐霞卧旧壑散发谢逺游山蝉号枯桑始复知天秋朔雁别海裔越燕辞江楼飒飒风卷沙茫茫雾萦洲黄云结暮色白水扬寒流恻怆心自悲潺湲泪难收蘅兰方萧瑟长叹令人愁
[餐霞吞食霞气仙家修炼之法详十三卷注散发不冠而发披乱也张华诗散髪重阴下谢灵运撰征赋眷转蓬之辞根悼朔雁之赴越淮南子游于江浔海裔髙诱注裔边也越燕今之紫燕已见本卷注楚辞横流涕兮潺湲王逸注潺湲流貌郭璞尔雅注杜蘅似葵而香邢昺疏本草唐本注云杜蘅叶似葵形如马蹄故俗云马蹄香生山之阴水泽下湿地根似细辛白前等山海经云天帝山有草其状如葵其臭如蘪芜名曰杜蘅可以走马食之已瘿是也]

秋夕书懐
[一作秋日南游书懐]
北风吹海雁南渡落寒声感此潇湘客凄其流浪情海懐结沧洲霞想游赤城始探蓬壶事旋觉天地轻澹然吟髙秋闲卧瞻太清萝月掩空幕松霜结前楹灭见息羣动猎微穷至精桃花有源水可以保吾生
[初学记名山畧记云赤城山一名烧山东卿司命君所居洞周围三百里上有上玉清平天详见七卷注拾遗记蓬壶蓬莱也陶潜诗日入羣动息荘子至精无形桃花源见二卷注]

避地司空原言懐
[一统志司空山在安庆府太湖县西北一百六十里山极髙峻山半有洗马池即古司空原李白尝避地于此太平寰宇记司空山在舒州太湖县东北一百三十里]
南风昔不竞豪圣思经纶刘琨与祖逖起舞鸡鸣晨虽有匡济心终为乐祸人我则异于是潜光皖水濵卜筑司空原北将天柱邻雪霁万里月云开九江春俟乎太阶平然后托微身倾家事金鼎年貌可长新所愿得此道终然保清真弄景奔日驭攀星戏河津一随王乔去长年玉天宾
[左传晋人闻有楚师师旷曰不害吾骤歌北风又歌南风南风不竞多死声楚必无功杜预注歌者吹律以咏八风南风音微故曰不竞也太白借用作晋朝南渡兵力不竞解晋书祖逖与刘琨俱为司州主簿情好绸缪共被同寝中夜闻荒鸡鸣蹴琨觉曰此非恶声也因起舞论曰祖逖散糓周贫闻鸡暗舞思中原之燎火幸天歩之多艰原其素懐抑为贪乱者矣太白乐祸之论盖本于此梁书髙祖覩海内方乱有匡济之心曹植诗潜光养羽翼进趣且徐徐太平寰宇记皖水在舒州懐宁县西北自寿州霍山县南流入经县北二里又东南流二百四十里入大江谓之皖口一统志皖水在潜山县北下流会潜水经府城西逹大江江南通志太白书堂在太湖县司空山李白避地于此有卜筑司空原之句韵会将与也唐六典注霍山一名天柱在舒州懐宁县自汉以来为南岳通典舒州懐宁县有灊山一名天柱山方舆胜览天柱峯在皖山髙三千七百丈周三百五十里山东有瀑布汉武帝尝登此山即司元洞府九天司命真君所主也江南通志天柱山在安庆府潜山县与潜山连其峯最髙突出众山之上峭拔如柱屹然为尊道书谓之司元洞天汉武帝尝登封于此以代南岳山有魏左慈炼丹故迹九江在浔阳见十四卷注长杨赋玉衡正而泰阶平详一卷明堂赋注江淹别赋炼金鼎而方坚李善注炼金为丹之鼎也广雅日御谓之羲和陈子昻诗还丹奔日驭却老饵云霞河津谓天河之津王乔有三一是上古之仙人或称王子乔或称王乔楚辞中累引之见十二卷注一是周灵王之太子晋亦称王子乔见五卷注一是后汉时河东人为叶县令者见十一卷注玉天道家所谓玉清境之天天寳君所治即清微天也又王绩诗三山银作地八洞玉为天逖音剔皖音近缓]

上崔相百忧章
[原注时在浔阳狱崔相即崔涣详十一卷注按太白为宋中丞自荐表云避地庐山遇永王东巡胁行中道奔走却至彭泽具巳陈首前后经宣慰大使崔涣及臣推覆清雪寻经奏闻此诗及万愤词皆作于是时]
共工赫怒天维中摧鲲鲸喷荡扬涛起雷鱼龙陷人成此祸胎火焚昆山玉石相磓仰希霖雨洒寳炎煨箭发石开戈挥日回邹衍恸哭燕霜飒来微诚不感犹絷夏台苍鹰搏攫丹棘崔嵬豪圣凋枯王风伤哀斯文未丧东岳岂颓穆逃楚难邹脱吴灾见机苦迟二公所咍骥不骤进麟何来哉星离一门草掷二孩万愤结缉忧从中催金瑟玉壶尽为愁媒举酒太息泣血盈杯台星再朗天网重恢屈法申恩弃瑕取材冶长非罪尼父无猜覆盆傥举应照寒灰 
[列子共工氏与颛顼争为帝怒而触不周之山折天柱絶地维成公绥天地赋共工赫怒天柱摧折宋玉大言赋壮士愤兮絶地维鲲北溟大鱼也鲸亦海中大鱼俱见大鹏赋注汉书枚乗传福生有基祸生有胎书胤征火炎昆冈玉石俱焚广韵磓落也韵会煨烬也西京杂记李广猎于冥山之阳见卧虎射之没矢饮羽进而视之乃石也其形类虎退而更射镞破干折而石不伤予尝以问扬子云子云曰至诚则金石为开班固幽通赋李虎发而石开淮南子鲁阳公与韩构战酣日暮援戈而挥之日为之反三舍李善文选注淮南子曰邹衍尽忠于燕惠王惠王信谮而系之邹衍仰天而哭正夏而天为之降霜史记桀召汤而囚之夏台已而释之索隠曰夏台狱名广雅狱犴也夏曰夏台殷曰羑里周曰囹圄汉书郅都迁为中尉是时民朴畏罪自重而都独先严酷致行法不避贵戚列侯宗室见都侧目而视号曰苍鹰颜师古曰言其鸷击之甚周易寘于丛棘虞翻注狱外种九棘故称丛棘孔颖逹正义谓囚执之处以丛棘而禁之也初学记春秋元命苞曰树棘槐听讼于其下棘赤心有刺言治人者原其心不失赤实事所以刺人其情令各归实槐之言归也情见归实尔雅翼棘有赤白二种丹棘即赤棘也陈子昻诗终古代兴没豪圣莫能争又云丘陵徒自出贤圣几凋枯杨齐贤注豪圣周公也遭流言之变王道凋枯故幽以下诸诗伤哀之礼记孔子早作负手曳杖逍遥于门歌曰泰山其颓乎梁木其壊乎哲人其萎乎子贡闻之曰泰山其颓则吾将安仰梁木其壊哲人其萎则吾将安放夫子殆将病也盖寝疾七日而没初学记泰山五岳之东岳也汉书楚元王以穆生白生申公为中大夫穆生不嗜酒元王每置酒常为穆生设醴及王戊即位常设后忘设焉穆生退曰可以逝矣醴酒不设王之意怠不去楚人将钳我于市称疾卧申公白生强起之曰独不念先王之徳欤今王一旦失小礼何足至此穆生曰易称知几其神乎君子见几而作不俟终日先王之所以礼吾三人者为道之存故也今而忽之是忘道也忘道之人胡可以乆处岂为区区之礼哉遂谢病去申公白生独留王戊稍滛暴乃与吴通谋二人諌不聴胥靡之衣之赭衣使杵臼雅舂于市邹阳齐人也仕吴以文辩著名吴王以太子事怨望称疾不朝阴有邪谋阳奏书谏吴王不纳其言于是邹阳知吴不可说去之梁从孝王游广韵咍笑也宋玉九辩骥不骤进而求服兮家语叔孙氏之车士曰子鉏商采薪于大野获麟焉折其前左足载以归叔孙以为不祥弃之于郭外使人告孔子曰有麏而角者何也孔子往观之曰麟也胡为来哉胡为来哉反袂拭面涕泣沾襟叔孙闻之然后取之子贡问曰夫子何泣尔孔子曰麟之至为明王也出非其时而见害吾是以伤焉鲍照舞鹤赋忽星离而云罢李善注星离分散也楚辞九思心结縎兮折摧博雅结縎不解也江淹诗白露滋金瑟清风荡玉琴晋书三台六星两两而居起文昌列抵太微三公之位也在人曰三公在天曰三台老子天网恢恢踈而不漏说文恢大也台星再朗谓崔相之明察能照见幽微天网重恢冀其赦已之罪丘迟与陈伯之书主上屈法申恩吞舟是漏陈琳为袁绍檄豫州文收罗英雄弃瑕取用史记公冶长齐人字子长孔子曰长可妻也虽在缧绁之中非其罪也以其子妻之抱朴子是责三光不照覆盆之内也三国志起烟于寒灰之上生华于已枯之木鲸音琴磓音堆煨音近威絷音执咍呼来切海平声恢音魁瑕音遐]

万愤词投魏郎中
海水渤潏人罗鲸鲵蓊胡沙而四塞始滔天于燕齐何六龙之浩荡迁白日于秦西九土星分嗷嗷凄凄南冠君子呼天而啼恋髙堂而掩泣泪血地而成泥狱户春而不草独幽怨而沈迷兄九江兮弟三峡悲羽化之难齐穆陵关北愁爱子豫章天南隔老妻一门骨肉散百草遇难不复相提携树榛拔桂囚鸾宠鸡舜昔授禹伯成耕犂徳自此衰吾将安栖好我者恤我不好我者何忍临危而相挤子胥鸱夷彭越醢酰自古豪烈胡为此繄苍苍之天髙乎视低如其听卑脱我牢狴傥辨美玉君收白珪
[木华海赋天纲浡潏李善注浡潏沸涌貌桓子新论曰夏禹之时洪水浡潏鲸鲵以喻不靖之人详八卷注此以指禄山作乱也李善文选注蓊聚也书尧典浩浩滔天禄山自范阳起逆遂据燕地燕与齐接壤故兼言之曰始滔天于燕齐也淮南子注言日乗车驾以六龙详三卷注以喻明皇幸蜀也蜀在秦之西故曰秦西国语能平九土韦昭曰九土九州岛之土也淮南子何谓九州岛东南神州曰农土正南次州曰沃土西南戎州曰滔土正西弇州曰并土正中冀州曰白土西北台州曰肥土正北济州曰成土东北薄州曰隠土正东阳州曰伸土左思蜀都赋九土星分万国错峙左传晋侯观于军府见锺仪问之曰南冠而絷者谁也有司对曰郑人所献楚囚也使税之召而吊之再拜稽首问其族对曰伶人也使与之琴操南音公语范文子文子曰楚囚君子也萧士赟曰髙堂喻朝廷也按世之称父母多曰髙堂太白诗中絶无思亲之句疑其迁化乆矣考汉书贾谊传曰人主之尊譬如堂羣臣如陛众庶如地故陛九级上亷逺地则堂髙陛亡级亷近地则堂卑髙者难攀卑者易陵理势然也萧氏以髙堂为喻朝廷其说近是梁书抱痛圜门含愤狱户刘公干诗沈迷簿领书回回自昏乱文献通考九江在江州之西北详十四卷注四川通志巫峡在巫山县东三十里与西陵峡归峡并称三峡上自夔州下至归州夷陵州凡七百里中皆三峡之地羽化如仙人之化生羽翼盖谓弟兄天各一方欲如飞仙之轻举逺逝而相聚会不能得也唐书地理志沂州沂水县北有穆陵闗山东通志穆陵闗在沂水县北一百二十里古齐闗也一统志穆陵闗在青州大岘山上左传齐桓公曰赐我先君履南至于穆陵即此又元和郡县志穆陵闗在黄州麻城县西八十八里在穆陵山上是穆陵闗有二处而太白所称者则齐地之穆陵关也盖是时伯禽尚在东鲁未归耳豫章郡名唐时属江南西道又谓之洪州在浔阳郡之南疑太白卧庐山时家室寓此流夜郎寄内诗曰南来不得豫章书可见后汉书公卿所举率党其私所谓放鸱鸮而囚鸾凤荘子尧治天下伯成子髙立为诸侯尧授舜舜授禹伯成子髙辞为诸侯而耕禹徃见之则耕在野禹趋就下风立而问焉曰昔尧治天下吾子立为诸侯尧授舜舜授予吾子辞为诸侯而耕敢问其故何也子髙曰昔尧治天下不赏而民劝不罚而民畏今子赏罚而民日不仁徳自此衰刑自此立后世之乱自此始矣夫子阖行耶无落吾事俋俋乎耕而不顾说苑吴王赐子胥属镂之剑曰子以此死子胥乃自刺杀吴王取子胥尸盛以鸱夷浮之江中汉书比干剖心子胥鸱夷应劭曰吴王取马革为鸱夷盛子胥而沈之江鸱夷榼形颜师古曰鸱夷即今之盛酒鸱夷幐髙诱吕览注革囊之大者为鸱夷史记索隠韦昭云以皮作鸱鸟形名曰鸱夷鸱夷皮榼也服虔云用马革作囊以裹尸投之于江史记汉诛梁王彭越醢之盛其醢徧赐诸侯广韵繄辞也韵会繄语助也荘子天之苍苍其正色耶吕氏春秋天之处髙而听卑初学记狴牢者亦狱别名家语孔子为鲁司冦有父子讼者夫子同狴执之王肃注狴狱牢也诗小雅白圭之玷尚可磨也琦按太白集中称其兄者五人新平长史粲也襄阳少府皓也虞城宰锡也中都明府某也徐王延年也称其弟者十七人金城尉叔卿也临洺令皓也舍人台卿也南平太守之遥也宣州长史昭也单父主簿凝也鄱阳司马昌岠也溧阳尉济也京兆参军令问也不言职位者延陵也冽也幼成也况也襄也绾也錞也浮屠谈皓也大抵皆从兄弟也此诗所云兄九江兮弟三峡与下文爱子老妻并言似指其亲兄弟而言上有兄下有弟则太白乃其仲欤然兄弟之名则无可据姑表出之以俟淹博者之详考潏音聿繄音近衣狴边逑切音箆又音批珪与圭同]

荆州贼乱临洞庭言懐作
[通鉴干元二年八月襄州将康楚元张嘉延据州作乱刺史王政奔荆州楚元自称南楚霸王九月张嘉延袭破荆州荆南节度使杜鸿渐弃城走沣朗郢峡归等州官吏闻之争潜窜山谷十一月康楚元等众至万余人商州刺史充荆襄等道租庸使韦伦发兵讨之驻于邓之境招谕降者厚抚之伺其稍怠进军击之生擒楚元其众遂溃得其所掠租庸二百万缗荆襄皆平]
修蛇横洞庭吞象临江岛积骨成巴陵遗言闻楚老水穷三苗国地窄三湘道岁晏天峥嵘时危人枯槁思归阻丧乱去国伤懐抱郢路方丘墟章华亦倾倒风悲猿啸苦木落鸿飞早日隠西赤沙月明东城草闗河望已絶氛雾行当扫长呌天可闻吾将问苍昊
[淮南子尧乃使羿断修蛇于洞庭髙诱注修蛇大蛇吞象三年而出其骨之类元和郡县志昔羿屠巴蛇于洞庭其骨若陵故曰巴陵孔安国尚书传三苗之国在洞庭右彭蠡在荒服之例去京师二千五百里通典岳州古苍梧之野亦三苗国之地青草洞庭湖在焉二湖相连青草在南洞庭在北注云凡今长沙衡阳诸郡皆古三苗之地三湘详一卷悲清秋赋注楚辞岁既晏兮孰华予王逸注晏晚也鲍照舞鹤赋岁峥嵘而愁暮李善注广雅曰峥嵘髙貌岁之将尽犹物之髙也通典江陵郡今之荆州春秋以来楚国之都谓之郢都西通巫巴东接云梦亦一都会也楚辞惟郢路之辽逺左思魏都赋临淄牢落鄢郢丘墟吕延济注丘墟谓居人少也方舆胜览江陵府有章华台晋杜预云在今南郡华容城中华容即今监利水经注洞庭湖水广圆五百余里日月若出没于其中方舆胜览洞庭湖在巴陵县西西吞赤沙南连青草横亘七八百里岳阳风土记赤沙湖在华容县南夏秋水泛与洞庭洪通杜甫道林岳麓诗所谓殿角插入赤沙湖也一统志赤沙湖在洞庭湖西夏秋水泛与洞庭为一涸时惟见赤沙旧记云洞庭南连青草西亘赤沙七八百里又谓之三湖初学记盛弘之荆州记云巴陵南有青草湖周回数百里湖南有青草山因以为名一统志青草湖一名巴丘湖北连洞庭南接潇湘东纳泪罗之水每夏秋水泛与洞庭为一水涸则此湖先干青草生焉琦按城草恐是青草之讹然青草在南而诗云东青草则又未敢定也江淹诗皇晋遘阳九天下横氛雾张铣注氛雾喻乱贼也王延寿鲁灵光殿赋承苍昊之纯殷张载注苍昊皆天之称也春为苍天夏为昊天]

览镜书懐
得道无古今失道还衰老自笑镜中人白发如霜草扪心空叹息问影何枯槁桃李竟何言终成南山皓
[史记桃李不言下自成蹊南山四皓见二十二卷注]

田园言懐
贾谊三年谪班超万里侯何如牵白犊饮水对清流
[汉书贾谊为长沙傅三年有鵩飞入谊舍止于坐隅谊既以谪居长沙长沙卑湿谊自伤悼以为寿不得长乃为赋以自广后汉书班超行诣相者曰祭酒布衣诸生耳而当封侯万里之外超问其状相者指曰生燕颔虎头飞而食肉此万里侯相也后使西域西域五十余国悉皆纳质内属封超为定逺侯淮南子宋人好善者家无故黑牛生白犊髙士传许由尧召为九州长由不欲闻之洗耳于颍濵时其友巢父牵犊欲饮之见由洗耳问其故对曰尧欲召我为九州长恶闻其声是故洗耳巢父曰子若处髙岸深谷人道不通谁能见子子故浮游欲闻求其名誉污吾犊口牵犊上流饮之诗意谓仕宦而不得志如贾谊一流得志如班超一流皆羁旅异方不如巢许隠居独乐安歩田园之为善也其旨深矣]

江南春懐
青春几何时黄鸟鸣不歇天涯失乡路江外老华发心飞秦塞云影滞楚闗月身世殊烂漫田园乆芜没岁晏何所从长歌谢金阙
[一作归埤雅黄鸟亦名黎黄其色黎黑而黄也鸣则蚕生韩子曰以鸟鸣春若黄鸟之类其善鸣者也阴阳运作推移时至气动不得不尔故先王以候节令华发见九卷注岁晏见本卷注楚辞章句谢去也金阙犹金门长歌谢金阙见不复有仕进之意]

听蜀僧浚弹琴
蜀僧抱緑绮西下峨眉峯为我一挥手如听万壑松客心洗流水遗响入霜钟不觉碧山暮秋云暗几重
[緑绮司马相如之琴也见二十卷注唐书地理志嘉州罗目县有峨眉山嵇康琴赋伯牙挥手李善注挥动也流水见十六卷注山海经丰山有九钟焉是知霜鸣郭璞注霜降则钟鸣故言知也]

鲁东门观刈蒲
[埤雅蒲水草也似莞而褊有脊生于水涯柔滑而温可以为席]
鲁国寒事早初霜刈渚蒲挥鎌若转月拂水生连珠此草最可珍何必贵龙须织作玉床席欣承清夜娱罗衣能再拂不畏素尘芜
[陆倕诗江闗寒事早夜露伤秋草梁简文帝诗渚蒲变新节方言刈钩自闗而西或谓之钩或谓之〈釒廉〉颜师古急就篇注钩即鎌也形曲如钩因以名云蜀本草龙刍丛生茎如綖所在有之俗名龙须草可为席谢朓咏席诗但愿罗衣拂无使素尘弥鎌音亷]

咏邻女东窗海石榴
[太平广记新罗多海红并海石榴唐赞皇李徳裕言花名中带海者悉从海东来]
鲁女东窗下海榴世所稀珊瑚映緑水未足比光辉清香随风发落日好鸟归愿为东南枝低举拂罗衣无由一攀折引领望金扉
[潘岳安石榴赋似长离之栖邓林若珊瑚之映绿水古诗清商随风发潘岳诗引领望京室王延寿鲁灵光殿赋排金扉而北入张铣注扉门扉也]

南轩松
南轩有孤松柯叶自绵羃清风无闲时萧洒终日夕阴生古苔绿色染秋烟碧何当凌云霄直上数千尺
[绵羃枝叶稠宻而相覆之意羃音宻]

咏山樽二首
[前一首一作咏柳少府山瘿木樽]
其一
蟠木不雕饰且将斤斧疎樽成山岳势材是栋梁余外与金罍并中涵玉醴虚惭君垂拂拭遂忝玳筵居
[汉书蟠木根柢轮囷离竒颜师古注蟠木屈曲之木也金罍酒器见七卷注张衡思玄赋噏青岑之玉醴兮吕向注玉醴玉泉也嵇康琴赋玉醴涌其前吕延济注玉醴玉浆也味如酒此诗之意则以玉醴为酒也江总诗玳筵欢趣宻]
其二
拥肿寒山木嵌空成酒樽悔无江海量偃蹇在君门
[荘子吾有大树人谓之樗其大本拥肿而不中绳墨甘泉赋嵌岩岩其龙鳞颜师古注嵌开张貌嵌丘衔切音近龛]

初出金门寻王侍御不遇咏壁上鹦鹉
[一作勅放归山留别陆侍御不遇咏鹦鹉]
落羽辞金殿孤鸣托绣衣能言终见弃还向陇西飞
[御史绣衣见十一卷注张华禽经注鹦鹉出陇西能言鸟也]

紫藤树
紫藤挂云木花蔓宜阳春宻叶隠歌鸟香风留美人
[笔谈黄环即今之朱藤也叶如槐其花穗悬紫色如葛花可作菜食火不熟亦有小毒京师人家园圃中作大架种之谓之紫藤花者是也实如皁荚蜀都赋所谓青珠黄环者黄环即此藤之根古今皆种以为庭槛之饰]

观放白鹰二首
其一
八月边风髙胡鹰白锦毛孤飞一片雪百里见秋毫
其二
寒冬十二月苍鹰八九毛寄言燕雀莫相啅自有云霄万里髙
[苏武诗寒冬十二月晨起距严霜鹰一岁色黄二岁色变次赤三岁而色始苍矣故谓之苍鹰八九毛者是始获之鹰剪其劲翮令不能逺举扬去啅众口貌太白借用作嘲诮意此诗河岳英灵集以为髙适之作题云见薛大臂鹰作适集亦载此诗啅音捉]

观博平王志安少府山水粉圗
[唐河北道博州博平郡有博平县]
粉壁为空天丹青状江海游云不知归日见白鸥在博平真人王志安沈吟至此愿挂冠松溪石磴带秋色愁客思归坐晓寒
[南史萧视素为诸暨令到县十余日挂衣冠于县门而去释常谈休官谓之挂冠西汉冯萌见王莽簒逆乃曰不去祸将及身遂觧冠挂于城东门而去韵会磴登渉之道也磴音镫或作嶝音义同]

题雍丘崔明府丹灶
美人为政本忘机服药求仙事不违叶县已泥丹灶毕瀛洲当伴赤松归先师有诀神将助大圣无心火自飞九转但能生羽翼双鳬忽去定何依
[唐河南道汴州陈留郡有雍丘县瀛洲海中仙山见十五卷注赤松子古仙人见二卷注抱朴子古之道士合作神药必入名山山神必助之为福药必成又云一转之丹服之三年得仙二转之丹服之二年得仙三转之丹服之一年得仙四转之丹服之半年得仙五转之丹服之百日得仙六转之丹服之四十日得仙七转之丹服之二十日得仙八转之丹服之十日得仙九转之丹服之三日得仙魏文帝诗服药四五日身轻生羽翼风俗通俗说孝明帝时尚书郎河东王乔迁为叶令乔有神术每月朔尝诣台朝帝怪其来数而无车骑宻令太史候望言其临至时常有双鳬从南飞来因伏伺见鳬举罗但得一双舄耳使尚方识视四年中所赐尚书官属履也]

观元丹丘坐巫山屏风
昔游三峡见巫山见画巫山宛相似疑是天边十二峯飞入君家彩屏里寒松萧飒如有声阳台微茫如有情锦衾瑶席何寂寂楚王神女徒盈盈髙咫尺如千里翠屏丹崖粲如绮苍苍逺树围荆门厯厯行舟泛巴水水石潺湲万壑分烟光草色俱氲氛溪花笑日何年发江客听猿几岁闻使人对之心缅邈疑入髙丘梦彩云
[太平寰宇记巫山县有巫山盛弘之荆州记云沿峡二十里有新崩滩至巫峡因山而名也首尾一百六十里旧云自三峡取蜀数千里恒是一山此盖好大之言也惟三峡七百里两岸连山畧无缺处重岩迭嶂隠天蔽日自非亭午夜分不见日月所谓髙山寻云怒湍流水絶非人境神女庙在峡之岸四川省志巫山在夔州巫山县东三十里形如巫字有峯十二曰望霞翠屏朝云松峦集仙聚鹤净坛上升起云栖鳯登龙望圣也此十二峯者不聚一面乃江绕此山周遭有十二峯绘者不得不彚为一图耳阳台山在巫山县治西北髙丘山亦在其间髙唐赋载巫山神女与楚王梦遇自言妾在巫山之阳髙丘之岨旦为朝云暮为行雨朝朝暮暮阳台之下是也后人立神女庙于山下今谓妙用真人祠楚辞瑶席兮玉瑱王逸注瑶玉为席汤惠休诗锦衾瑶席为谁芳南史萧贲善画于扇上图山水咫尺之内便觉万里为遥荆门在巫山之下流巴水在巫山之上流一统志荆门山在湖广荆州宜都县西北五十里大江南与虎牙相对水经注巴水出晋昌郡宣汉县巴岭山西南流厯巴中经巴城故城南李严所筑大城北西南入江四川通志巴江在重庆府巴县东北阆水与白水合流曲折三回如巴字因名巴江琦谓诗中所云巴水似指巴地所经之水而言不专谓曲折三回之巴江也广韵潺湲水流貌氛氲祥气也谢灵运诗缅邈区中縁张诜注缅邈髣髴也]

求崔山人百丈崖瀑布图
[天台山志百丈岩在天台县西北二十五里崇道观西北与琼台相望峭险束隘四山墙立下为龙湫翠蔓蒙络水流声潨然盘涧绕麓入为灵溪由髙视下凄神寒骨]
百丈素崖裂四山丹壁开龙潭中喷射昼夜生风雷但见瀑泉落如潨云汉来闻君写真图岛屿备萦回石黛刷幽草曾青泽古苔幽缄傥相传何必向天台
[韵会瀑飞泉悬水也潨水会也徐陵玉台新咏序南都石黛最发双蛾韵会黛说文画眉墨也本作黱今作黛荀子王制篇南海则有羽翮齿革曽青丹干焉杨倞注曽青铜之精可绘画及化黄金者出蜀山越崖又正论篇加之以丹矸重之以曾青杨倞注曾青铜之精形如珠者其色极青故谓之曾青谢惠连诗盈筐自予手幽缄候君开李延济注幽宻缄封也瀑音仆潨音丛]

见野草中有名白头翁者
[名医别録白头翁处处有之近根处有白茸状似白头老翁故以为名唐本草白头翁其叶似芍药而大抽一茎茎头一花紫色似木槿花实大者如鸡子白毛寸余皆披下如纛头正似白头老翁故名焉陶言近根有白茸似不识也]
醉入田家去行歌荒野中如何青草里亦有白头翁折取对明镜宛将衰鬓同微芳似相诮留恨向东风

流夜郎题葵叶
惭君能卫足叹我逺移根白日如分照还归守故园
[左传鲍荘子之智不如葵葵犹能卫其足杜预注葵倾叶向日以蔽其根]

莹禅师房观山海图
真僧闭精宇灭迹含逹观列障图云山攒峯入霄汉丹崖森在目清昼疑卷幔蓬壶来轩窗瀛海入几案烟涛争喷薄岛屿相凌乱征帆飘空中瀑水洒天半峥嵘若可陟想象徒盈叹杳与真心冥遂谐静者翫如登赤城里揭渉沧洲畔即事能娱人从兹得萧散
[谢灵运诗灭迹入云峯韵会障歩障也广韵幔帷幔也拾遗记蓬壶蓬莱也瀛海大海也见十二卷注初学记海中山曰岛海中洲曰屿登真隠诀云赤城山下有丹洞在三十六洞天数其山足丹韵会褰裳渡水由膝以下曰掲屿音序]

白鹭鸶
白鹭下秋水孤飞如坠霜心闲且未去独立沙洲傍

咏槿二首
[前首咏槿次首乃咏桂也二本各有误处识者定之本草衍义木槿花如小葵淡红色五叶成一花朝开暮敛湖南北人家多种植之以为篱障韵会槿木名尔雅榇也其花朝生暮落一名日及一名蕣华盖取一瞬之义]
其一
园花笑芳年池草艳春色犹不如槿花婵娟玉阶侧芬荣何天促零落在瞬息岂若琼树枝终岁长翕赩
[缪本作〈女便〉广韵婵姢好姿态貌〈女便〉姢美貌又云舞貌江淹诗终岁如琼草红华长翕赩又曰瑶草正翕赩吕向注翕赩茂郁貌婵音禅〈女便〉音近骈赩音释又音赫]
其二
世人种桃李多在金张门攀折争快捷方式及此春风暄一朝天霜下荣耀难乆存安知南山桂绿叶垂芳根清阴亦可托何惜树君园
[汉书盖寛饶传上无许史之属下无金张之托颜师古注许氏史氏有外属之恩金氏张氏自托在于近狎也离骚夫唯快捷方式以窘歩王逸注捷疾也径邪道也]

白胡桃
红罗袖里分明见白玉盘中看却无疑是老僧休念诵腕前推下水精珠
[初学记沈懐逺南越志云海中有火珠明月珠水精珠]

巫山枕障
巫山枕障画髙丘白帝城边树色秋朝云夜入无行处巴水横天更不流
[巫山在巫山县白帝城在奉节县俱在夔州之东髙丘在巫山之阳巴水即巫山下所经之水俱见前注]

南奔书懐
[一作自丹阳南奔道中作]
遥夜何漫漫空歌白石烂宁戚未匡齐陈平终佐汉搀抢扫河洛直割鸿沟半厯数方未迁云雷屡多难天人秉旄钺虎竹光藩翰侍笔黄金台传觞青玉案不因秋风起自有思归叹主将动谗疑王师忽离叛自来白沙上鼓噪丹阳岸宾御如浮云从风各消散舟中指可掬城上骸争爂草草出近闗行行昧前筭南奔剧星火北寇无涯畔顾乏七寳鞭留连道傍翫太白夜食昴长虹日中贯秦赵兴天兵茫茫九州岛乱感遇明主恩颇髙祖逖言过江誓流水志在清中原拔剑击前柱悲歌难重论 
[孟子疏三齐记云齐桓公夜出迎客宁戚疾击其牛角髙歌曰南山粲白石烂生不遭尧与舜禅短布单衣适至骭从昏饭牛薄夜半长夜漫漫何时旦桓公乃召与语恱之遂以为大夫楚辞靓杪秋之遥夜遥夜长夜也史记陈平曰臣事魏王魏王不能用臣说故去事项王项王不能信人其所任爱非诸项即妻之昆弟虽有竒士不能用平乃去楚闻汉王之能用人故归大王尔雅彗星为欃枪曹植武帝诔欃枪北扫举不浃辰史记项羽乃与汉王约中分天下割鸿沟而西者为汉鸿沟而东者为楚书大禹谟天之厯数在汝躬孔安国传厯数谓天道也正义云厯数谓天厯运之数帝王易姓而兴故言厯数为天道云雷用周易屯卦义其卦以震遇坎故取象云雷其义以乾坤始交而遇险难故名屯屯难也魏畧邯郸淳诣临淄侯植归对其所知叹植之才以为天人周书王左杖黄〈脱一字〉右秉白旄以麾虎竹铜虎符竹使符也见五卷塞下曲注诗大雅价人维藩大宗维翰黄金台见二卷注青玉案见十三卷注张翰为齐王冏东曹掾因秋风起思吴中菰菜莼羮鲈鱼脍遂命驾而归见三卷注文献通考真州本唐扬州扬子县之白沙镇胡三省通鉴注今真州治所唐之白沙镇也时属广陵郡扬州府志白沙洲在仪真县城外濵江地多白沙故名按南史南齐于白沙置一军即此左传越子为左右句卒使夜或左或右鼓噪而进按唐书地理志江南东道润州又谓之丹阳郡领丹徒丹阳金坛延陵四县鲍照诗宾御纷飒沓左传楚疾进师车驰卒奔乗晋军桓子不知所为鼓于军中曰先济者有赏中军下军争舟舟中之指可掬也又左传华元夜入楚师登子反之床起之曰寡君使元以病告曰敝邑易子而食析骸以爂杜预注爂炊也魏书陆真传东平王道符反于长安杀雍州刺史鱼元明闗中草草洛阳伽蓝记洛中草草犹不自安左传蘧伯玉遂行从近闗出谢惠连诗倚伏昧前筭晋书明帝纪王敦将举兵内向帝宻知之乃乗巴滇骏马微行至于湖阴察敦营垒而出有军士疑帝非常人又敦方昼寝梦日环其城惊起曰此必黄须鲜卑奴来也于是使五骑物色追帝帝亦驰去马有遗粪輙以水灌之见逆旅卖食妪以七寳鞭与之曰后有骑来可以此示也俄而追者至问妪妪曰去巳逺矣因以鞭示之五骑传玩稽留遂乆又见马粪冷以为信逺而止不追汉书荆轲慕燕丹之义白虹贯日太子畏之卫先生为秦画长平之事太白食昴昭王疑之应劭曰燕太子丹质于秦始皇遇之无礼丹亡去厚养荆轲令西刺秦王精诚感天白虹为之贯日也苏林曰白起为秦伐赵破长平军欲遂灭赵遣卫先生说昭王益兵粮为应侯所害事用不成其精诚上达于天故太白为之食昴昴赵分也将有兵故太白食昴食者干厯之也晋书祖逖为奋威将军豫州刺史渡江中流击楫而誓曰祖逖不能清中原而复济者有如大江词色壮烈众皆慨叹江淹恨赋拔剑击柱吊影惭魂琦按此篇首引宁戚陈平盖以自况思得见用于世之意搀抢扫河洛直割鸿沟半谓禄山反逆覆陷两京河北河南半为割据天人谓永王璘至徳元载七月上皇制以永王璘充山南东路岭南黔中江南西路四道节度使江陵大都督出镇江陵所谓天人秉旄钺虎竹光籓翰也侍笔黄金台传觞青玉案不因秋风起自有思归叹谓在永王军中虽蒙礼遇而早动思归之志当是察其已有逆谋不可安处矣太白之于永王璘与张翰之于齐王冏事畧相类故引以为喻惜乎其不能如翰之勇决洁身早去致遭污累也璘以季广琛浑惟明冯季康为将及淮南采访使李成式与河北招讨判官李铣合兵讨璘季广琛召诸将谓曰吾属从王至此天命未集人谋已堕不如及兵锋未交早图去就死于锋镝永为逆臣矣诸将皆然之于是季广琛以麾下奔广陵浑惟明奔江宁冯季康奔白沙所谓主将动谗疑王师忽离畔也自来白沙上鼓噪丹阳岸宾御如浮云从风各消散言军中扰乱宾幕奔逃之状璘与成式将赵侃战新丰而败非水战也璘至鄱阳郡司马陶备闭城拒之璘怒命焚其城非乆攻也其曰舟中指可掬城上骸争爂甚言其挠败之形有若此耳草草出近闗行行昧前筭南奔剧星火北冦无涯畔顾乏七寳鞭留连道傍翫自言奔走匆遽之状太白夜食昴长虹日中贯喻已为国之精诚可以上干天象秦赵兴天兵茫茫九州岛乱感遇明主恩颇髙祖逖言过江誓流水志在清中原明已之所以从璘者实因天下乱离四方云扰欲得一试其用以扩清中原如祖逖耳非敢有逆志也拔剑击前柱悲歌难重论自伤其志之不能遂而反有从王为乱之名身败名裂更向何人一为申论拔剑击柱慷慨悲歌出处之难太白盖自嗟其不幸矣萧士赟曰此篇用事偏枯句意倒杂决非太白之作果真灼见其为非太白之诗耶抑为太白讳而故为此言耳搀初衔切插平声抢音撑与欃枪同]

李太白诗集注卷二十四



凤尾竹客手录李太白诗集注卷二十五
钱塘王琦撰

题随州紫阳先生壁
[唐时随州又谓之汉东郡属山南东道紫阳先生见二十九卷汉东紫阳先生碑铭]
神农好长生风俗乆巳成复闻紫阳客早署丹台名喘息飡妙气步虚吟真声道与古仙合心将元化并楼疑出蓬海鹤似飞玉京松雪窗外晓池水阶下明忽耽笙歌乐颇失轩冕情终愿惠金液提携凌太清
[史记正义括地志云厉山在随州随县北百里山东有石穴曰神农生于厉乡所谓列山氏也春秋时为厉国艺文类聚真人周君传曰紫阳真人周义山字委通汝阴人也入蒙山遇羡门子乗白鹿执羽盖仗青毛之节侍从十余玉女乃再拜叩头乞长生要诀羡门子曰子名在丹台玉室何忧不仙抱朴子闭藏喘息又曰粗气是喘息之气也楚辞飡六气而饮沆瀣兮异苑陈思王逰山忽闻空里诵经声清逺遒亮解音者则而写之为神仙声道士效之作步虚声乐府古题要解步虚词道观所唱备言众仙缥缈轻举之羙陈子昻诗古之得仙道信与元化并玉京详五卷注又一统志玉京洞在赤城山道书十大洞天之第六晋许迈尝居此与王羲之书云自山阴至临海多有金庭玉堂仙人芝草谓此庾信诗玉京传相鹤太乙授飞龟颜延年诗山明望松雪金液仙家上药详十三卷注楚辞若王侨之乗云兮载赤霄而逰太清]

题元丹丘山居
故人栖东山自爱丘壑美青春卧空林白日犹不起松风清襟袖石潭洗心耳羡君无纷喧髙枕碧霞里

题元丹丘颍阳山居并序
[唐河南府有颍阳县本武林县载初元年析河南伊阙嵩阳置开元十五年更名颍阳]
丹丘家于颍阳新卜别业其地北倚马岭连峯嵩丘南瞻鹿台极目汝海云岩映郁有佳致焉白从之游故有此作
[元和郡县志马岭山在河南府宻县南十五里清水所出一统志鹿台山在南阳府汝州北二十里有台状若蹲鹿枚乗七发南望荆山北望汝海李善注汝称海大言之也一统志汝水源出嵩县分水岭经流郏县合扈涧长桥等水戴液团造等溪东流入淮]
仙游渡颍水访隠同元君忽遗苍生望独与洪崖羣卜地初晦迹兴言且成文却顾北山断前瞻南岭分遥通汝海月不隔嵩丘云之子合逸趣而我钦清芬举迹倚松石谈笑迷朝曛益愿狎青鸟拂衣栖江濆
[通鉴谢安虽为布衣时人皆以公辅期之士大夫至相谓曰安石不出当如苍生何薛综西京赋注洪崖三皇时伎人陆机文赋诵先人之清芬江淹诗青鸟海上逰李善注吕氏春秋曰海上有人好青者朝至海上而从青逰青至者前后数百其父曰闻汝从青逰盍取来吾欲观之其子明旦至海上羣青翔而不下刘良注青鸟海鸟也琦按此诗所谓青鸟当是用此事然考今吕氏春秋本青作蜻而注以为蜻蝏小虫与李氏所引不同疑今本之讹也诗意谓颍阳别业固尽丘壑之羙而巳之所好更在江湖是以欲与青鸟相狎而栖息江濆范传正称太白偶乗扁舟一日千里或遇胜境终年不移逸情所寄不即此可见欤]

题瓜州新河饯族叔舍人贲
[胡三省通鉴注扬州江都县南三十里有瓜洲镇正对京口北固山所谓新河即今之瓜洲运河是也]
齐公凿新河万古流不絶丰功利生人天地同朽灭两桥对双阁芳树有行列爱此如甘棠谁云敢攀折呉关倚北固天险自兹设海水落斗门潮平见沙汭我行送季父弭棹徒流恱杨花满江来疑是龙山雪惜此林下兴怆为山阳别瞻望清路尘归来空寂蔑
[萧本作灭复第二韵恐误旧唐书玄宗纪开元二十六年润州刺史齐澣开伊娄河于扬州南瓜州浦又齐澣传开元二十五年迁润州刺史润州北界隔大江至瓜步沙尾纡汇六十里船绕瓜步多为风涛所漂损澣乃移其漕路于京口埭下直渡江二十里又开伊娄河二十五里即逹扬子县自是免漂损之患岁减脚钱数十万迄今利济焉风俗通召公当农桑之时重为所烦劳不舍乡亭止于棠树之下聴讼决狱百姓各得其所寿九十余乃卒后人思其徳美爱其树而不敢伐诗甘棠之所作也宋文帝诗极望周天险留察浃神京新唐书江南送租庸调物以岁二月至扬州入斗门木华海赋云锦散文于沙汭之际李善注毛苌诗传曰芮崖也芮与汭通左传集解水之隈曲曰汭说文汭水相入也泬水从空穴絶出也或疑广韵韵会诸书屑薛韵中无汭字当以泬为是者按江淹拟古诗赤玉隠瑶溪云锦被沙汭昨发赤亭渚今宿浦阳汭皆作爇音读与设絶灭雪别字相叶何疑于此诗耶江淹诗弭棹阻风雪李善注弭止也鲍照诗胡风吹朔雪千里度龙山阮籍阮咸叔侄与嵇康等寓居河内山阳共为竹林之逰见十二卷注曹植诗君若清路尘谢灵运诗各勉日新志音尘慰寂蔑寂蔑犹寂寞也汭而拙切音爇泬音血弭音米]

洗脚亭
[诗乃送行之作题内似有缺文]
白道向姑熟洪亭临道旁前有呉时井下有五丈床樵女洗素足行人歇金装西望白鹭洲芦花似朝霜送君此时去回首泪成行
[白道大路也人行迹多草不能生遥望白色故曰白道唐时多用之郑谷白道晓霜迷韦荘白道向村斜是也通典宣州当涂县城即晋姑熟城也胡三省通鉴注姑熟前汉丹阳春榖县地今太平州当涂县即姑熟地县南二里有姑熟溪西入大江陆游曰姑熟城在当涂北床井栏也傅玄秋胡行遂下黄金装梁简文登山马诗间树识金装景定建康志白鹭洲在城之西与城相望周回十五里江南志白鹭洲在江寜县西南大江中]

劳劳亭
[景定建康志劳劳亭在城南十五里古送别之所呉置亭在劳劳山上今顾家寨大路东即其所江南通志劳劳亭在江寜府治西南]
天下伤心处劳劳送客亭春风知别苦不遣栁条青

题金陵王处士水亭
[原注此亭盖齐朝南苑又是陆机故宅江南通志南苑在江寜府城外瓦棺寺东北方舆胜览陆机宅图经云在上元县南五里秦淮之侧有二陆读书堂在焉]
王子躭玄言贤豪多在门好鹅寻道士爱竹啸名园树色老荒苑池光荡华轩北堂见明月更忆陆平原扫拭青玉簟为余置金尊醉罢欲归去花枝宿鸟喧何时复来此再得洗嚣烦
[法书要録王羲之性好鹅山阴有一道士养好鹅十余王清旦乗小船故往意大愿乐乃告求市易道士不与百方譬说不能得道士乃言性好道乆欲写河上公老子缣素早办而无人能书府君若能自屈书道徳经各两章便合羣以奉羲之便住半日为写毕笼鹅以归世说王子猷尝行过呉中见一士大夫家极有好竹主巳知子猷当往乃洒埽施设在廰事坐相待王肩舆径造竹下讽啸良乆王微诗长想凭华轩吕延济注轩楼上钩栏也华者有华饰文彩也陆机诗安寝北堂上明月入我牖照之有余辉揽之不盈手晋书陆机传成都王颖以机参大将军军事表为平原内史]

题嵩山逸人元丹丘山居并序
白乆在庐霍元公近游嵩山故交深情出处无间嵒信频及许为主人欣然适会本意当冀长往不返欲便举家就之兼书共游因有此赠
[庐山在今江西九江南康二府界内霍山在今江南庐州界内嵩山在今河南登封洛阳巩宻四县界内详见前注嵒古岩字]
家本紫云山道风未沦落沉懐丹丘志冲赏归寂寞朅来逰闽荒扪涉穷禹凿夤縁泛潮海偃蹇陟庐霍凭雷蹑天窗弄景憩霞阁且欣登眺美颇惬隠沦诺三山旷幽期四岳聊所托故人契嵩颍髙义炳丹艧灭迹遗纷嚣终言本峯壑自矜林湍好不羡市朝乐偶与真意并顿觉世情薄尔能折芳桂吾亦采兰若拙妻好乗鸾娇女爱飞鹤提携访神仙从此錬金药
[紫云山在绵州彰明县西南四十里峯峦环秀古木樛翠地里书谓常有紫云结其上故名冈来自北为天仓为龙洞其东为风洞为仙人青龙洞为露香台其西为慕頥为白云洞其南为天台为帝舜洞为桃溪源为天生桥有道宫建其中名崇仙观观中有黄箓寳宫世传为唐开元二十四年神人由他山徙置于此宫之三十六柱皆檀木铁绳隠迹在焉此山地志不载宋魏鹤山作记载集中太白生于绵州所谓家本紫云山者盖谓是山欤梁书道风素论坐镇雅俗楚辞仍羽人于丹丘兮留不死之旧乡朅来详见十三卷注闽今福建地在唐时为建州福州泉州漳州汀州五郡之地东瓯与闽地相连接在唐时为温州台州处州三郡之地秦时立闽中郡合东瓯在内至汉始分东瓯以立东海王太白生平未尝入闽而温台处三州则逰歴多见于诗歌疑此诗所谓闽荒者指东瓯之地而言也说苑禹凿龙门辟伊阙平治水土左思呉都赋夤縁山岳之岊三山谓海中三神山左传四岳三涂杜预注四岳东岳岱西岳华南岳衡北岳恒盖古称四岳不兼中岳在内后世兼中岳而言故称五岳也嵩山颍水详见九卷注史记扁鹊传窃闻髙义之日乆矣书梓材惟其涂丹雘孔颕达正义雘是采色之名有青色者有朱色者炳丹雘即炳若丹青之义颜延年诗芬馥歇兰若李周翰注兰若香草幽兰杜若也金药金丹上药也雘屋角切汪入声]

题江夏修静寺
[原注此寺是李北海旧宅李邕为北海太守以文字名天下时人称为李北海详十九卷注]
我家北海宅作寺南江濵空庭无玉树髙殿坐幽人书带留青草琴堂羃素尘平生种桃李寂灭不成春
[三齐记郑元教授于不期山山下生草形如薤长尺余坚韧异常士人名曰康成书带韵会羃覆也羃音觅]

题宛溪馆
吾怜宛溪好百尺照心明何谢新安水千寻见底清白沙留月色緑竹助秋声却笑严湍上于今独擅名
[江南通志宛溪在寜国府东水至清澈新安江在徽州府其源有四一出歙之黟山一出休寜之率山一出绩溪之大鄣山一出〈脱一字〉源之浙岭四水皆逹歙浦会流至严州合金华水入浙江为滩凡三百六十水至清深浅皆见底一统志七里滩在严州桐庐县西一名严陵濑即汉严光垂钓处]

题东溪公幽居
杜陵贤人清且亷东溪卜筑岁将淹宅近青山同谢朓门垂碧栁似陶潜好鸟迎春歌后院飞花送酒舞前檐客到但知留一醉盘中祗有水晶盐
[雍録杜陵在长安东南二十里韵会淹乆留也滞也乆也方舆胜覧青山在当涂县东南三十里齐宣城太守谢朓筑室于山南遗趾犹存絶顶有谢公池唐天寳间改为谢公山山下有青草市一名谢家市南史陶潜少有髙趣宅邉有五柳树故尝着五栁先生传盖以自况梁书中天竺国有真盐色正白如水精魏书太宗赐崔浩御缥醪酒十斛水精戎盐一两金楼子胡中白盐产于山崖映日光明如水精胡人以供国厨名君王盐亦名玉华盐]

嘲鲁儒
鲁叟谈五经白髪死章句问以经济策茫如坠烟雾足着逺逰履首戴方山巾缓步从直道未行先起尘秦家丞相府不重褒衣人君非叔孙通与我本殊伦时事且未逹归耕汶水滨
[曹植洛神赋践逺逰之文履荘子宋钘尹文作华山之冠以自表注云华山上下均平作冠象之表己心均平也后人所谓方山冠盖出于此秦家丞相谓李斯史记李斯传丞相谬其说绌其辞乃上书请诸有文学诗书百家语者蠲除去之令到三十日弗去黥为城旦始皇可其议收去诗书百家之语以愚百姓汉书隽不疑褒衣博带盛服至门上谒颜师古注襃大裾也言着褒大之衣广博之带而说者乃以为朝服垂褒之衣非也史记叔孙通说上曰臣愿征鲁诸生与臣弟子共起朝仪于是叔孙通使征鲁诸生三十余人鲁有两生不肯行曰今天下初定死者未〈脱一字〉伤者未起又欲起礼乐礼乐所由起积徳百年而后可兴也吾不忍为公所为公所为不合古吾不行公徃矣无污我叔孙通笑曰若真鄙儒也不知时变遂与所征三十人西说文汶水出琅邪朱虚东泰山东入潍桑钦说汶水出泰山莱芜西南入泲褒音包]

惧谗
二桃杀三士讵假剑如霜众女妬蛾眉双花竞春芳魏姝信郑袖掩袂对懐王一惑巧言子朱颜成死伤行将泣团扇戚戚愁人肠
[晏子以二桃杀三士见三卷梁甫吟注魏文帝诗欧氏寳剑何为低昻白如积雪利若秋霜离骚众女嫉予之蛾眉兮謡诼谓予以善淫战国策魏王遗楚王美人楚王悦之夫人郑袖知王之悦新人也甚爱新人衣服玩好择其所喜而为之宫室卧具择其所善而为之爱之甚于王王曰郑袖知寡人之悦新人也其爱之甚于寡人此孝子之所以事亲忠臣之所以事君也郑袖知王以巳为不妬也因谓新人曰王爱子美矣然恶子之鼻子见王则必掩鼻新人见王因掩其鼻王谓郑袖曰新人见寡人则掩其鼻何也郑袖曰妾不知也王曰虽恶必言之郑袖曰其似恶闻王之臭也王曰悍哉令劓之无使逆命班婕妤怨歌行新制齐纨素皎洁如霜雪裁为合欢扇团团似明月出入君懐袖动揺微风发常恐秋节至凉风夺炎热弃捐箧笥中恩情中道絶]

观猎
太守耀清威乗间弄晚辉江沙横猎骑山火绕行围箭逐云鸿落鹰随月兔飞不知白日暮欢赏夜方归
[庾信诗山火实时燃山火猎者烧草以驱逼禽兽之火也抱朴子飞〈矢敫〉堕云鸿沉纶引鲂鲤]

观胡人吹笛
胡人吹玉笛一半是秦声十月吴山晓梅花落敬亭愁闻出塞曲泪满逐臣缨却望长安道空懐恋主情
[汉书杨恽传家本秦也能为秦声杨齐贤曰古者羌笛有落梅花曲舆地广记宣州宣城县有敬亭山古今注横吹胡乐也张博望入西域传其法于西京惟得摩诃兠勒二曲李延年因胡曲更造新声二十八解魏晋以来二十八解不复具存世用者黄鹤陇头出关入关出塞入塞折杨栁黄覃子赤之阳望行人十曲塞音赛]

军行
骝马新跨白玉鞍战罢沙场月色寒城头铁鼓声犹震匣里金刀血未干
[史记集解徐广曰赤马黒髦曰骝呉均诗白玉镂衢鞍黄金马脑勒胡三省通鉴注唐人谓沙漠之地为沙场]

从军行
百战沙场碎鐡衣城南巳合数重围突营射杀呼延将独领残兵千骑归
[晋书匈奴传其四姓有呼延氏卜氏兰氏乔氏而呼延氏最贵]

平虏将军妻
平虏将军妇入门二十年君心自不悦妾宠岂能专出解床前帐行吟道上篇古人不吐井莫忘昔纒绵
[古乐府王宋者平虏将军刘勲妻也入门二十余年后勲悦山阳司马氏女以宋无子出还于道中作诗二首曰翩翩床前帐张以蔽光辉昔将尔同去今将尔同归缄藏箧笥里当复何时披又曰谁言去妇薄去妇情更重千里不吐井况乃昔所奉逺望未为遥踟蹰不得并程大昌曰千里不吐井况乃昔所奉谓尝饮此井虽舍而去之千里知不复饮矣然犹以尝饮乎此而不忍吐也况昔所尝奉以为君子者乎陆机诗畴昔之逰好合纒绵]

春夜洛城闻笛
谁家玉笛暗飞声散入春风满洛城此夜曲中闻折栁何人不起故园情
[折杨栁古曲名见前四首注]

嵩山采菖蒲者
神人多古貌双耳下垂肩嵩岳逢汉武疑是九疑仙我来采菖蒲服食可延年言终忽不见灭影入云烟喻帝竟莫悟终归茂陵田
[神仙传汉武上嵩山登大愚石室起道宫使董仲舒东方朔等斋洁思神至夜忽见有仙人长二丈耳出头巅垂下至肩武帝礼而问之仙人曰吾九疑之人也闻中岳石上菖蒲一寸九节可以服之长生故来采耳忽然失人所在帝顾侍臣曰彼非复学道服食者必中岳之神以喻朕耳为之采菖蒲服之经三年帝觉闷不快遂止时从官多服然莫能持乆惟王兴闻仙人教武帝服菖蒲乃采服之不息遂得长生邻里老少皆云世世见之竟不知所之谢灵运山居赋广灭影于崆峒许遁音于箕山汉书武帝纪后元二年二月丁夘帝崩于五柞宫三月甲申葬茂陵臣瓒曰茂陵在长安西北八十里田即后人所谓墓田也卢照邻诗花月茂陵田]

金陵聴韩侍御吹笛
韩公吹玉笛倜傥流英音风吹绕钟山万壑皆龙吟王子停凤管师襄掩瑶琴余韵渡江去天涯安可寻
[广韵倜傥不羁也江淹横吹赋出天下之英音景定建康志钟山一名蒋山在城东北一十五里马融笛赋近世双笛从羌起羌人伐竹未及巳龙鸣水中不见巳截竹吹之声相似列仙传王子乔者周灵王太子晋也好吹笙作凤皇鸣沈约诗沃若动龙骖参差凝凤管家语孔子学琴于师襄子襄子曰吾虽以撃磬为官然能于琴江淹诗金箫哀夜长瑶琴怨暮多倜音惕]

流夜郎闻酺不预
[汉书文帝纪赐酺五日服虔曰酺音蒲文颕注酺音步汉律三人以上无故羣饮酒罚金四两今诏横赐得令聚会饮食五日也颜师古注酺之为言布也王徳布于天下而合聚饮食为酺服音是也唐时无三人羣饮之禁所谓赐酺者盖聚伎乐年髙者得赐酒食耳唐书至徳二载十二月赐民酺五日此诗当是至徳二载所作]
北阙圣人歌太康南冠君子窜遐荒汉酺闻奏钧天乐愿得风吹到夜郎
[北阙见五卷注诗国风无巳太康毛传曰康乐也魏明帝野田黄雀行百姓讴吟咏太康南冠君子用左传锺仪事见二十四卷注汉书韦贤传抚寜遐荒遐荒谓逺方荒僻之地钧天乐用赵简子事见一卷注]

放后遇恩不沾
天作云与雷霈然徳泽开东风日本至白雉越裳来独弃长沙国三年未许回何时入宣室更问洛阳才
[首二句暗用周易雷雨作解君子以赦过宥罪意史记正义倭国西南大海中岛居凡百余小国在京师南万三千五百里武后改倭国为日本国韩诗外传成王之时有越裳氏重九译而至献白雉东风白雉二句言逺人皆蒙恩泽之意史记贾生名谊洛阳人也为长沙王太傅三年有鸮飞入贾生舍止于座隅楚人命鸮曰服贾生既以谪居长沙长沙卑湿自以为寿不得长伤悼之乃为赋以自广后岁余贾生征见孝文帝方受厘坐宣室因感鬼神事而问鬼神之本贾生具道所以然之状至夜半文帝前席既罢曰吾乆不见贾生自以为过之今不及也三辅黄圗宣室未央前殿正室也庾信诗欣兹河朔饮对此洛阳才]

宣城见杜鹃花
蜀国曾闻子规鸟宣城还见杜鹃花一叫一回肠一断三春三月忆三巴
[子规一名杜鹃蜀中最多春暮则鸣闻者凄恻杜鹃花处处有之即今之映山红也以二三月中杜鹃鸣时盛开故名三巴巴郡巴西巴东也详见四卷注太白本蜀地绵州人绵州在唐时亦谓之巴西郡因在异乡见杜鹃花开想蜀地此时杜鹃应巴鸣矣不觉有感而动故国之思杨升庵引此诗以为太白是蜀人非山东人之一证或以此诗为杜牧所作子规诗非也]

白田马上闻莺
黄鹂啄紫椹五月鸣桑枝我行不记日误作阳春时蚕老客未归白田巳缲丝驱马又前去扪心空自悲
[陆机诗疏黄鸟黄鹂留也或谓之黄栗留幽州人谓之黄莺一名仓庚一名啇庚一名鵹黄一名楚雀齐人谓之搏黍关西谓之黄鸟一云鹂黄当椹熟时来在桑间故里语曰黄栗留看我麦黄椹熟不亦是应节趋时之鸟也椹本作葚桑实也生青熟则紫色埤雅蚕足于叶三俯三起二十七日而老宋之问诗越俗鄙章甫扪心空自怜椹音甚]

三五七言
秋风清秋月明落叶聚还散寒鸦栖复惊相思相见知何日此时此夜难为情
[杨齐贤曰古无此体自太白始本草纲目慈乌北人谓之寒鸦以冬月尤盛也沧浪诗话以此诗为隋郑世翼之诗臞仙诗谱以此篇为无名氏作俱误]

杂诗
白日与明月昼夜尚不闲况尔悠悠人安得乆世间传闻海水上乃有蓬莱山玉树生緑叶灵仙毎登攀一食驻玄髪再食留红颜吾欲从此去去之无时还
[列子蓬莱山在渤海之东其山髙下周旋三万里其顶平处九千里其上珠玕之树皆丛生华实皆有滋味食之皆不老不死所居之人皆仙圣之种孙绰天台山赋玄圣之所逰化灵仙之所窟宅江淹诗玄髪巳改素]

寄逺十二首
其一
三鸟别王母衔书来见过肠断若剪弦其如愁思何遥知玉窗里纎手弄云和奏曲有深意青松交女萝写水山井中同泉岂殊波秦心与楚恨皎皎为谁多
[三鸟三青鸟西王母使也见六卷相逢行注鲍照伤逝赋离若剪弦梁简文帝诗何时玉窗里夜夜更缝衣旧唐书如筝稍小曰云和文献通考云和琵琶如筝用十三弦施柱弹之足黄钟一均而倍六声其首为云象因以名之非周官云和琴瑟之制也又唐清乐部有云和筝盖其首象云与云和琴瑟之制同矣]
其二
青楼何所在乃在碧云中寳镜挂秋水罗衣轻春风新妆坐落日怅望金屏空念此送短书愿因双飞鸿
[江淹诗袖中有短书愿寄双飞燕李周翰注短书小书也]
其三
本作一行书殷勤道相忆一行复一行满纸情何极瑶台有黄鹤为报青楼人朱颜凋落尽白髪一何新自知未应还离居经三春桃李今若为当窗发光彩莫使香风飘留与红芳待
[何逊诗欲寄一行书江淹去故乡赋愿使黄鹤兮报佳人楚辞将以遗兮离居江淹诗瑶色行应罢红芳几为乐]
其四
玉筯落春镜坐愁湖阳水闻与阴丽华风烟接邻里青春巳复过白日忽相催但恐荷花晚令人意巳摧相思不惜梦日夜向阳台
[白帖甄后面白泪双垂如玉筯刘孝威诗谁怜双玉筯流面复流襟古西门行何能坐愁拂郁湖阳县本汉旧县唐时隶唐州淮安郡阴丽华汉光武帝之后南阳新野人见七卷南都行注自新野至湖阳道里逺近不及百里所谓风烟接邻里也阳台见二卷注]
其五
逺忆巫山阳花明渌江暖踌躇未得往泪向南云满春风复无情吹我梦魂断不见眼中人天长音信短
[此诗与乐府大堤曲相同惟首三句异耳编者重入注巳见前者不复再出]
其六
阳台隔楚水春草生黄河相思无日夜浩荡若流波流波向海去欲见终无因遥将一点泪逺寄如花人
其七
妾在舂陵东君游汉江岛百里望花光往来成白道一为云雨别此地生秋草秋草秋蛾飞相思愁落晖何由一相见灭烛解罗衣
[通典汉舂陵故城在今随州枣阳县东本草别録云芎藭叶名蘼芜苏颂曰四五月生叶似水芹胡荽蛇床辈作丛而茎细其叶倍香江东蜀人采以作饮七八月开碎白花古诗上山采蘼芜下山逢故夫白道注见本卷洗脚亭注江淹扇上彩画赋促织兮始呜秋蛾兮载飞子夜四时歌开窗秋月光灭烛解罗裳]
其八
忆昨东园桃李红碧枝与君此时初别离金瓶落井无消息令人行叹复坐思坐思行叹成楚越春风玉颜畏销歇碧窗纷纷下落花青楼寂寂空明月两不见但相思空留锦字表心素至今缄愁不忍窥
[阮籍诗嘉树下成蹊东园桃与李淮南王篇金瓶素绠汲寒浆释寳月诗莫作瓶落井一去无消息鲍照诗安能行叹复坐愁又鲍照诗容华坐销歇江总诗横波翻泻泪束素反缄愁]
其九
长短春草緑縁阶如有情卷葹心独苦抽却死还生覩物知妾意希君种后庭闲时当采掇念此莫相轻
[艺文类聚南越志曰寜乡县草多卷葹拔心不死江淮间谓之宿莽]
其十
鲁缟如玉霜笔题月支书寄书白鹦鹉西海慰离居行数虽不多字字有委曲天末如见之开缄泪相续泪尽恨转深十里同此心相思千万里一书值千金
[颜师古汉书注缟缯之精白者也鲁缟鲁地所作之缯详十七卷注月支汉时西域国名史记汉书皆作月氐史记正义氐音支凉甘肃瓜沙等州本月氐国之地汉书云本居敦煌祁连间是也后人皆作月支初学记南方异物志曰鹦鹉有三种青者大如乌臼一种白大如鹅鸮一种五色大于青者交州巴南皆有之桂海虞衡志白鹦鹉大如小鹅亦能言羽毛玉雪以手抚之有粉粘着指掌如蛱蝶翅用白鹦鹉寄书竒而未详所本谢荘月赋气霁地表云敛天末缟音稿]
其十一
美人在时花满堂美人去后余空床床中绣被卷不寝至今三载闻余香香亦竟不灭人亦竟不来相思黄叶落白露湿青苔
其十二
爱君芙蓉婵娟之艳色若可飡兮难再得怜君氷玉清迥之明心情不极兮意已深朝共琅玕之绮食夜同鸳鸯之锦衾恩情婉娈忽为别使人莫错乱愁心乱愁心涕如雪寒灯厌梦魂欲絶觉来相思生白髪盈盈汉水若可越可惜凌波步罗袜羙人羙人兮归去来莫作朝云暮雨兮飞阳台
[西京杂记卓文君姣好脸际常若芙蓉广韵婵娟好貌陆机诗鲜肤一何盛秀色若可飡鲍照舞鹤赋抱清迥之明心阮籍诗朝餐琅玕实西京杂记赵飞燕女弟在昭阳殿遗飞燕鸳鸯被陈子昻诗闻有鸳鸯绮复有鸳鸯衾韵会婉娈美好也古诗盈盈一水间脉脉不得语曹植洛神赋凌波微步罗袜生尘云雨阳台见二卷注]

长信宫
月皎昭阳殿霜清长信宫天行乗玉辇飞燕与君同更有欢娱处承恩乐未穷谁怜团扇妾独坐怨秋风
[汉书赵飞燕姊弟从自微贱兴踰越礼制寝盛于前班倢伃失宠稀复进见赵氏姊弟骄妬倢伃恐乆见危求供养太后长信宫上许焉三辅黄圗长信宫汉太后常居之按通灵记太后成帝母也后宫在西秋之象也秋主信故宫殿以长信为名西京杂记赵飞燕女弟居昭阳殿李徳林诗天行肃辇路沈炯诗玉辇迎飞燕金山赏邓通班倢伃诗新制齐纨素鲜洁如霜雪裁为合欢扇团团似明月出入君懐袖动揺微风发常恐秋节至凉飙夺炎热弃捐箧笥中恩情中道絶按汉书成帝逰于后庭尝欲与班倢伃同辇载倢伃辞曰观古圗画圣贤之君皆有名臣在侧三代末主乃有嬖女今欲同辇得无近似乎上善其言而止太白翻其事而用之言飞燕与君同辇而行化实为虚畦径都别]

李太白诗集注卷二十五



凤尾竹客手录李太白诗集注卷二十六
钱塘王琦撰

长门怨二首
[乐府古题要解长门怨为汉武帝陈皇后作也后长公主嫖女字阿娇及卫子夫得幸后退居长门宫愁闷悲思闻司马相如工文章奉黄金百斤令为解愁之词相如作长门赋帝见而伤之复得亲幸者数年后人因其赋为长门怨焉]
其一
天回北斗挂西楼金屋无人萤火流月光欲到长门殿别作深宫一段愁
[宋之问诗地隠东岩室天回北斗车金屋见四卷注]
其二
桂殿长愁不记春黄金四屋起秋尘夜悬明镜青天上独照长门宫里人
[沈约诗恩畅兰席欢同桂殿鲍照诗髙墉宿寒雾平野起秋尘长门赋悬明月以自照兮徂清夜于洞房吕向注月在空如悬也]

春愁
白马金羁辽海东罗帷绣被卧春风落月低轩窥烛尽飞花入户笑床空
[卢思道诗白马金羁侠少年辽海即古辽东郡地方千有余里南临大海故文人多称辽海梁简文帝序愁赋玩飞花之入户看斜辉之度寮萧子范诗落花徒入户何解妾床空]

代赠逺
妾本洛阳人狂夫幽燕客渇饮易水波由来多感激胡马西北驰香鬃摇緑丝鸣鞭从此去逐虏荡邉陲昔去有好言不言乆离别燕支多美女走马轻风雪见此不记人恩情云雨絶啼流玉筯尽坐恨金闺切织锦作短书肠随回文结相思欲有寄恐君不见察焚之扬其灰手迹自此灭
[元和郡县志河北道易州易县有易水一名故安河出县西寛中谷周官曰并州其浸涞易燕太子丹送荆柯易水之上即此水也陶濳诗渇饮易水流曹植诗白马饰金羁聫翩西北驰广韵鬃马鬛也谢灵运诗鸣鞭适大河左传虔刘我邉陲广韵陲邉也燕支山见四卷注玉筯见本卷注武后璇玑圗序符坚时秦州刺史扶风窦滔妻苏氏名蕙字若兰知识精明仪容秀丽然性近于急颇伤嫉妬滔拜安南将军留镇襄阳不与偕行苏悔恨自伤因织锦为回文五采相宣莹心辉目纵广八寸题诗二百余首计八百余言纵横反复皆为文章才情之妙超今迈古名曰璇玑圗读者不能悉通苏氏笑曰徘徊宛转自为语言非我家人莫之能解遂发苍头赍至襄阳滔覧之感其妙絶迎苏氏于汉南恩好愈重古有所思曲闻君有他心拉杂摧烧之摧烧之当风扬其灰]

陌上赠美人
[一云小放歌行一首在第三此是第二篇]
骏马骄行踏落花垂鞭直拂五云车美人一笑褰珠箔遥指红楼是妾家
[真诰赤水山中学道者朱孺子八月五日西王母遣迎即日乗五色云车登天庾信步虚词东明九芝盛北烛五云车五云车仙人所乗者此盖夸美言之]

闺情
流水去絶国浮云辞故关水或恋前浦云犹归旧山恨君流沙去弃妾渔阳间玉筯夜垂流双双落朱颜黄鸟坐相悲緑杨谁更攀织锦心草草挑灯泪斑斑窥镜不自识况乃狂夫还
[张协诗流波恋旧浦行云思故山元和郡县志居延海在甘州张掖县东北一百六十里即居延泽古文以为流沙者其沙风吹流行故曰流沙通典沙州古流沙地其沙风吹流行在郡西八十里太平御覧流沙在玉门关外唐书西域传吐谷浑西北有流沙数百里地理今释流沙在今陜西嘉峪关外索科鄂模以北东至贺兰山西至废沙州界几南北千余里东西数百里其沙随风流行堕处有之渔阳古北戎无终子国也战国时属燕秦于其地置渔阳郡二汉及隋因之唐为幽州地开元十八年析幽州置蓟州后谓蓟州为渔阳郡玉筯见前注]

代别情人
清水本不动桃花发岸旁桃花弄水色波荡摇春光我悦子容艳子倾我文章风吹緑琴去曲度紫鸳鸯昔作一水鱼今成两枝鸟哀哀长鸡鸣夜夜达五晓起折相思树归赠知寸心覆水不可收行云难重寻天涯有度鸟莫絶瑶华音
[緑绮琴司马相如之琴也曲度犹度曲谓隠度作新曲俱见二十卷注紫鸳鸯疑即所度之曲名焦仲卿妻诗中有双飞鸟自名为鸳鸯仰头相向鸣夜夜逹五更左思呉都赋相思之树刘渊林注相思大树也材理坚邪斫之则文可作器其实如珊瑚歴年不变东冶有之三国志注覆水不可收也楚辞折疎麻兮瑶华将以遗兮离居王逸注瑶华玉华也谢朓诗恵而能好我间以瑶花音]

代秋情
几日相别离门前生稆葵寒蝉聒梧桐日夕长鸣悲白露湿萤火清霜零兎丝空掩紫罗袂长啼无尽时
[广韵稆自生稻也广雅葵菜也尝倾叶向日不令照其根蔡邕月令章句寒蝉应阴而鸣鸣则天凉故谓之寒蝉也兎丝蔓草也多生荒野古道中蔓延草木之上有茎而无叶细者如线粗者如绳黄色子入地而生初生有根及纒物而上其根自断盖假气而生亦一异也稆音吕]

对酒
蒲萄酒金叵罗呉姬十五细马驮青黛画眉红锦靴道字不正娇唱歌玳瑁筵中懐里醉芙蓉帐里奈君何
[史记大宛左右以蒲萄为酒富人藏酒至万余石乆者至数十岁不败太平寰宇记蒲萄酒西域有之前代或有贡献及贞观中破髙昌收马乳蒲萄实于苑中种之并得其酒法太宗自损益之造酒酒成凡有八色芳香酷烈味兼醍醐既颁赐羣臣京师始识其味北齐书神武宴僚属于坐失金叵罗窦泰令饮酒者皆脱帽于租珽髻上得之邵氏闻见后録近世以洗为叵罗若洗岂可置之髻上未知叵罗是何物唐六典注陇右诸牧监使毎年简细马五十匹进其翔麟凤苑廏别简粗壮敦马一百匹与细马同进按此知所谓细马乃骏马之小者耳中华古同注梁天监中武帝诏宫人作白妆青黛眉韵会青黛似空青而色深本草青黛从波斯国来今以太原并庐陵南康等处染淀瓮上沫紫碧色者用之昭明太子七契身托玳瑁之筵鲍照诗七彩芙蓉之羽帐九华蒲萄之锦衾叵音颇]

怨情
新人如花虽可宠故人似玉犹来重花性飘扬不自持玉心皎洁终不移故人昔新今尚故还见新人有故时请看陈后黄金屋寂寂珠帘生网丝
[江总诗故人虽故昔经新新人虽新复应故金屋见四卷注]

湖边采莲妇
小姑织白纻未解将人语大嫂采芙蓉溪湖千万重长兄行不在莫使外人逢愿学秋胡妇贞心比古松
[韵会将与也古今注芙蓉一名荷花生池泽中实曰莲花之最秀异者列女传洁妇者鲁秋胡子妻也既纳之五日去而官于陈五年乃归未至家见路旁妇人采桑秋胡子悦之下车谓曰若曝采桑吾行道逺愿托桑荫下飡下赍休焉妇人采桑不辍秋胡子谓曰力田不如逢丰年力桑不如见国卿吾有金愿以与夫人妇人曰嘻夫采桑力作纺绩织纴以供衣食奉二亲养夫子吾不愿金所愿卿无有外意妾亦无淫泆之志收子之赍与笥金秋胡子遂去至家奉金遗母使人唤妇至乃向采桑者也秋胡子惭妇曰子束髪辞亲往仕五年乃还当所悦驰骤扬尘疾至今也乃恱路旁妇人下子之粮以金与之是忘母也忘母不孝好色淫泆是污行也污行不义夫事亲不孝则事君不忠处家不义则治官不理孝义并忘必不遂矣妾不忍见遂去而东走投河而死范云寒松诗凌风知劲节负雪见贞心]

怨情
美人卷珠帘深坐嚬蛾眉但见泪痕湿不知心恨谁

代寄情楚辞体
君不来兮徒蓄怨积思而孤吟云阳一去以逺隔巫山緑水之沉沉留余香兮染绣被夜欲寝兮愁人心朝驰余马于青楼怳若空而夷犹浮云深兮不得语却惆怅而懐忧使青鸟兮衔书恨独宿兮伤离居何无情而雨絶梦虽往而交踈横流涕而长嗟折芳洲之瑶花送飞鸟以极目怨夕阳之西斜愿为连根同死之秋草不作飞空之落花
[云阳当作阳云楚辞九辨蓄怨兮积思心烦憺兮忘食事子虚赋于是楚王乃登阳云之台孟康注云梦中髙唐之台宋玉所赋者言其髙出云之阳也按诗意正暗用髙唐赋中神女事知云阳乃阳云之误为无疑也曹摅诗薄暮愁人心楚辞九歌朝驰余马兮江皋夕济兮西澨又云君不行兮夷犹王逸注夷犹犹豫也沈约诗衔书必青鸟嘉客信龙镳又九歌将以遗兮离居傅玄诗昔君与我兮形影潜结今君与我兮云飞雨絶又九歌横流涕兮潺湲又云采芳洲兮杜若王逸注芳洲香草丛生水中之处又九歌折疎麻兮瑶花王逸注瑶花玉花也谢灵运诗瑶花未堪折李周翰注瑶花麻花也其色白故比于瑶此花香服食可致长寿故以为美刘琨诗夕阳忽西流]

学古思边
衔悲上陇首肠断不见君流水若有情幽哀从此分苍茫愁边色惆怅落日曛山外接逺天天际复有云白雁从中来飞鸣苦难闻足系一书札寄言叹离羣离羣心断絶十见花成雪胡地无春晖征人行不归相思杳如梦珠泪湿罗衣

思边
[一作春怨]
去年何时君别妾南园草緑飞蝴蝶今岁何时妾忆君西山白雪暗秦云玉关去此三千里欲寄音书那可闻
[张景阳诗蝴蝶飞南园西山即雪山又名雪岭上有积雪经夏不消在成都之西正控吐蕃唐时有兵戍之杜子美诗西山白雪髙西山白雪三城戍正指此地玉关详见三卷注]

口号呉王美人半醉
[口号即口占也详九卷注]
风动荷花水殿香姑苏台上见呉王西施醉舞娇无力笑倚东窗白玉床
[徐陵诗荷开水殿香十六国春秋石虎正会殿上施白玉床流苏帐按吴王即为庐江太守之呉王也以其所宴之地比之姑苏以其羙人比之西施乃席上口占以寓笑谑之意耳若作咏古味同嚼蜡]

折荷有赠
涉江翫秋水爱此红蕖鲜攀荷弄其珠荡漾不成圆佳人彩云里欲赠隔逺天相思无因见怅望凉风前
[红蕖红荷也此篇即前卷拟古之第十一首只五字不同]

代美人愁镜二首
其一
明明金鹊镜了了玉台前拂拭皎氷月光辉何清圎红颜老昨日白发多去年鈆粉坐相误照来空凄然
[太平御覧神异经曰昔有夫妻将别破镜人各执半以为信其妻与人通镜化为鹊飞至夫前夫乃知之后人因铸镜为鹊安背上自此始也女红余志淑文所寳有对凤垂龙玉镜台淑文名婉姓李氏贾充妻韵会鈆粉胡粉也以鈆烧炼而成故曰鈆粉鈆音沿与铅同]
其二
美人赠此盘龙之寳镜烛我金镂之罗衣时将红袖拂明月为惜普照之余辉影中金鹊飞不灭台下青鸾思独絶藁砧一别若箭弦去有日来无年狂风吹却妾心断玉筯并堕菱花前
[萧子显诗明镜盘龙刻簮羽凤凰雕刘孝威诗琼筵玉笥金缕衣抱朴子三光以普照着明艺文类聚宋范泰鸾鸟诗序曰昔罽宾王结罝峻卯之山获一鸾鸟甚爱之欲其鸣而不能致也乃饰以金笼享以珍羞对之愈戚三年不鸣其夫人曰尝闻鸟见其类而后鸣何不悬镜以映之王从其意鸾覩影悲鸣哀响冲霄一奋而絶刘昭后汉书注补鸾凤类而色青乐府古题要解古词藁砧今何在藁砧砆也盖妇人谓其夫之隠语也玉筯泪也江总诗红楼千愁色玉筯两行垂飞燕外传七出菱花镜一奁埤雅羣说镜谓之菱花以其面平光影所成如此庾信镜赋云照壁而菱花自生是也尔雅翼昔人取菱花六觚之象以为镜]

赠段七娘
罗袜凌波生网尘那能得计访情亲千杯緑酒何辞醉一面红妆恼杀人
[曹植洛神赋凌波微步罗袜生尘]

别内赴征三首
其一
王命三征去未还明朝离别出呉关白玉髙楼看不见相思须上望夫山
[望夫山见二十二卷注]
其二
出门妻子强牵衣问我西行几日归归时傥佩黄金印莫见苏秦不下机
[初学记卫宏汉旧仪曰列侯黄金印龟纽文曰印丞相将军黄金印龟纽文曰章新书天子之相号为丞相黄金之印战国策苏秦说秦王书十上而说不行去秦而归至家妻不下纴嫂不为炊父母不与言]
其三
翡翠为楼金作梯谁人独宿倚门啼夜坐寒灯连晓月行行泪尽楚关西
[郭璞诗翘手攀金梯]

秋浦寄内
我今寻阳去辞家千里余结荷见水宿却寄大雷书虽不同辛苦怆离各自居我自入秋浦三年北信踈红颜愁落尽白髪不能除有客自梁苑手携五色鱼开鱼得锦字归问我何如江山虽道阻意合不为殊
[寻阳郡唐时之江州也隶江南西道鲍照登大雷岸与妹书吾自发寒雨全行日少加秋潦浩汗山溪猥至渡泝无邉险径逰厯栈石星饭结荷水宿旅客辛贫波路壮阔始以今日食时仅及大雷涂发千里日踰十晨严霜惨节悲风断肌去亲为客如何如何太平寰宇记舒州望江县有大雷池水西自宿松县界流入雷池又东流经县南去县百里又东入于海江行百里为大雷口又有小雷口宋鲍明逺有登大雷岸与妹书乃此地唐时秋浦县隶江南西道之池州梁苑在唐为河南道宋州之宋城县鱼书详十一卷注]

自代内赠
寳刀裁流水无有断絶时妾意逐君行纒绵亦如之别来门前草秋巷春转碧扫尽更还生萋萋满行迹鸣凤始相得雄惊雌各飞游云落何山一往不见归估客发大楼知君在秋浦梁苑空锦衾阳台梦行雨妾家三作相失势去西秦犹有旧歌管凄清闻四邻曲度入紫云啼无眼中人妾似井底桃开花向谁笑君如天上月不肯一回照窥镜不自识别多憔悴深安得秦吉了为人道寸心
[巷当是黄字之讹估客商人也古乐府有估客乐大楼山在池州府城南唐为秋浦县地阳台行雨盖言惟梦中得相见耳事见二卷注宗楚客三为宰相曲度曲之节奏俱详十五卷注陆机诗髣髴眼中人井底桃即四卷桃李出深井之意今庭中天井是也萧子显诗桐生井底叶交加太平广记秦吉了容管亷白州产此鸟大约似鹦鹉嘴脚皆红两眼后夹脑有黄肉冠善效人言语音雄大分明于鹦鹉以熟鸡子和饭如枣饲之桂海虞衡志秦吉了如鹦鹉绀黒色丹咮黄距目下连项有深黄文项毛有缝如人分髪能人言比于鹦鹉尤慧大抵鹦鹉声如儿女吉了声则如丈夫出邕州溪洞中]

秋浦感主人归燕寄内
霜凋楚关木始知杀气严寥寥金天廓婉婉緑红潜胡燕别主人双双语前檐三飞四回顾欲去复相瞻岂不恋华屋终然谢珠帘我不及此鸟逺行歳巳淹寄书道中叹泪下不能缄
[月令仲秋之月杀气浸盛江淹诗杀气起严霜刘良注杀气寒气也陈子昻诗金天方肃杀白露始专征尔雅翼胡燕比越燕而大臆前白质黒章其声亦大巢悬于大屋两榱间其长有容匹素者谓之蛇燕谢灵运诗华屋非蓬居吕向注华画饰也]

送内寻庐山女道士李腾空二首
[方舆胜覧延真观在南康军城北四十里旧名昭徳唐女真李腾空所居腾空宰相李林甫之女庐山志蔡寻真侍郎蔡某女也李腾空宰相李林甫女也幼并超异生富贵而不染遂为女冠同入庐山蔡居屏风迭之南李居屏风迭之北学三洞法以丹药符箓救人疾苦至三元八节会于咏真洞以相师讲贞元中九江守许浑以状闻昭徳皇后赐以金帛土田巳而蜕去门人收簮简瘗之乡俗岁时祭祀不絶昭徳崩许浑入朝因乞赐观额以昭追奉诏以咏真洞寻真观腾空所居为昭徳观]
其一
君寻腾空子应到碧山家水舂云母碓风扫石楠花若恋幽居好相邀弄紫霞
[白居易诗有何处水边碓夜舂云母声及云碓无人水自舂之句自注云庐山中云母多故以水碓捣炼俗呼为云碓本草衍义石楠叶似枇杷叶之小者而背无毛正二月间开花冬有二叶为花苞苞既开中有十余花大小如椿花甚细碎每一苞约弹许大成一球一花六叶一朶有七八球淡白緑色花罢去年叶尽脱渐生新叶诗人玉屑诗体有借对孟浩然厨人具鸡黍稚子摘杨梅太白水舂云母碓风扫石楠花少陵竹叶于人既无分菊花从此不须开是也碓音对]
其二
多君相门女学道爱神仙素手掬青霭罗衣曳紫烟一往屏风迭乗鸾着玉鞭
[一作不着鞭多犹重也鲍照与妹书左右青霭表里紫霄韵会霭云集貌屏风迭在庐山见十一卷注霭哀上声]

赠内
三百六十日日日醉如泥虽为李白妇何异太常妻
[后汉书周泽为太常洁清循行尽敬宗庙常卧病斋宫其妻哀泽老病窥问所苦泽大怒以妻干犯斋禁遂收送诏狱谢罪当世疑其诡激时人为之语曰生世不谐作太常妻一岁三百六十日三百五十九日斋一日不斋醉如泥]

在浔阳非所寄内
闻难知恸哭行啼入府中多君同蔡琰流泪请曹公知登呉章岭昔与死无分﨑岖行石道外折入青云相见若悲叹哀声那可闻
[后汉书陈蕃传或禁锢闭隔或死徙非所晋书曹摅传狱有死囚岁夕摅行狱愍之曰卿等不幸致此非所后人以囹圄为非所本此刘长卿有非所留系闻长州军笛声亦用其字后汉书陈留董祀妻者同郡蔡邕女也名琰字文姬祀为屯田都尉犯法当死文姬诣曹操请之时公卿名士及逺方使驿坐者满堂操谓宾客曰蔡伯喈女在外今为诸君见之及文姬进蓬首徒行叩头请罪音辞清辩旨甚酸哀众皆改容操曰诚实相矜然文状已去奈何文姬曰明公廏马万匹虎士成林何惜疾足一骑而不济垂死之命乎操感其言乃追原祀罪江西通志呉章山在九江南康二府之界西去九江府城三十里南去南康府城四十五里与庐山相接岭路峻隘宋孔武仲吴章岭诗云庐山北转是呉章岩草纷纷静有香或云昔有吴章者居此故名或谓呉障山以其为呉之障也周必大泛舟游山録上呉章岭乱石聱牙颇亦险峻岭脊分江东西两路界过界便见五老峯是为山南韵会﨑岖山险也琰以冉切音近兖]

南流夜郎寄内
夜郎天外怨离居明月楼中音信疎北雁春归看欲尽南来不得豫章书
[古诗同心而离居忧伤以终老一统志章山在湖广徳安府城东四十里古文以为内方山左传吴自豫章与楚夹汉旧圗经云豫章即今之章山唐李白娶安陆许氏逮流夜郎妻在父母家有寄内诗云南来不得豫章书亦言安陆之豫章也琦按魏颢序太白始娶于许终娶于宗则此时之妇乃宗也因寓居豫章故云一统志犹以流夜郎时妇为许相之女以豫章为徳安府之豫章山俱误]

越女词五首
其一
长干呉儿女眉目艳星月屐上足如霜不着鸦头袜
[江南通志长千里在江寜府城南五里梁武帝诗容色玉耀眉如月晋书五行志初作屐者妇人头圆男子头方圆者顺之义所以别男女也至太康初妇人屐乃头方与男无别则知古妇人亦着屐也]
其二
呉儿多白晳好为荡舟剧卖眼掷春心折花调行客
[史记齐桓公与蔡女戏船中夫人荡舟桓公止之不止卖眼即楚骚目成之意梁武帝子夜歌卖眼拂长袖含笑留上客调嘲笑也世说康僧渊目深而鼻髙王丞相毎调之]
其三
耶溪采莲女见客棹歌回笑入荷花去佯羞不出来
[缪本作肯云笈七籖若耶溪在越州会稽县南]
其四
东阳素足女会稽素舸郎相看月未堕白地断肝肠
[唐书地理志婺州东阳郡有东阳县越州会稽郡有会稽县俱隶江南东道白地犹俚语所谓平白地也按谢灵运有东阳溪中赠答二诗其一曰可怜谁家妇緑流洗素足明月在云间迢迢不可得其一曰可怜谁家郎緑流乗素舸但问情若何月就云中堕此诗自二作点化而出舸音歌]
其五
镜湖水如月耶溪女如雪新妆荡新波光景两竒絶
[镜湖在会稽山阴两县界若耶溪在会稽县东南北流入于镜湖详见六卷注]

浣纱石上女
[一统志浣纱石在若耶溪侧是西施浣纱之所或云在苎萝山下]
玉面耶溪女青蛾红粉妆一双金齿屐两足白如霜
[古诗娥娥红粉妆南越志军安县女子赵妪着金箱齿屐]

示金陵子
金陵城东谁家子窃聴琴声碧窗里落花一片天上来随人直渡西江水楚歌吴语娇不成似能未能最有情谢公正要东山妓携手林泉处处行
[通鉴谢安毎逰东山常以妓女自随]

出妓金陵子呈卢六四首
其一
安石东山三十春傲然携妓出风尘楼中见我金陵子何似阳台云雨人
其二
南国新丰酒东山小妓歌对君君不乐花月奈愁何
[梁元帝诗试酌新丰酒遥劝阳台人陆放翁入蜀记早发云阳过新丰小憩李太白诗云南国新丰酒东山小妓歌又唐人诗云再入新丰市犹闻旧酒香皆谓此地非长安之新丰也然长安新丰亦出名酒见王摩诘诗至今居民市肆颇盛]
其三
东道烟霞主西江诗酒筵相逢不觉醉日堕厯阳川
[左传若舍郑以为东道主唐书地理志淮南道和州厯阳郡有厯阳县]
其四
小妓金陵歌楚声家僮丹砂学凤鸣我亦为君饮清酒君心不肯向人倾
[丹砂太白奴名见魏颢李翰林集序中学凤鸣谓吹笙也梁武帝凤笙曲朱唇玉指学凤鸣]

巴女词
巴水急如箭巴船去若飞十月三千里郎行几歳归
[唐之渝州涪州忠州万州等处皆古时巴郡地其水流经三峡下至夷陵当盛涨时箭飞之速不是过矣]

哭晁卿衡
[萧本作行旧唐书日本国开元初遣使来朝因请儒士授经诏四门助教赵元黙就鸿胪寺教之所得锡赍尽市文籍泛海而还其偏使朝臣仲满慕中国之风因留不去改姓名为朝衡仕歴左补阙仪王友衡留京师五十年好书籍放归乡逗遛不去上元中擢衡为左散骑常侍镇南都护新唐书朝衡歴左补阙仪王友多所该识乆乃还天寳十二载朝衡复入朝云云王维有送秘书晁监还日本国诗序赵〈脱一字〉有送晁补阙归日本诗储光羲有洛中贻朝校书衡诗葢晁字即古朝字朝衡晁衡实一人也新旧唐书俱不言衡终于何年据太白是诗则衡返棹日本而死矣岂上元以后事耶抑得之传闻之讹耶]
日本晁卿辞帝都征帆一片遶蓬壶明月不归沉碧海白云愁色满苍梧
[唐书日本古倭奴也去京师万四千里直新罗东南在海中岛而居国无城郭聨木为栅落以草茨屋左右小岛五十余皆自名国而臣附之后稍习夏音恶倭名更号日夲使者自言国近日所出以为名或曰日本乃小国为倭所并故冒其号使者不以情故疑焉拾遗记蓬壶蓬莱也水经注东北海中有大洲谓之郁洲山海经所谓郁山在海中者也言是山自苍梧徙此云山上犹有南方草木崔季珪之叙述初赋言郁洲者故苍梧之山也心悦而怪之闻其上有仙人石室也乃往观见一道人独处休休然不谈不对顾非巳及也即其赋所云吾夕济于郁洲者也一统志淮安府海州朐山东北海中有大洲谓之郁洲又名郁洲一名郁州山一名苍梧山或云昔从苍梧飞来]

自溧水道哭王炎三首
[说文溧水出丹阳溧水县元和郡县志溧水在宣州溧水县南六里江南通志溧水一名濑水在溧阳县西北上承丹阳湖东流为宜兴之荆溪入太湖旧名永阳江又名中江一统志王炎宣城人与李白为友尝逰蜀及死白诗挽之]
其一
白杨双行行白马悲路傍晨兴见晓月更似发云阳溧水通吴关逝川去未央故人万化尽闭骨茅山冈天上坠玉棺泉中掩龙章名飞日月上义与风云翔逸气竟莫展英圗俄夭伤楚国一老人来嗟龚胜亡有言不可道雪泣忆兰芳
[谢灵运庐陵王墓下诗晓月发云阳落日次朱方李善注越絶书曲阿为云阳县任昉哭范仆射诗一朝万化尽犹我故人情江淹恨赋烟断火絶闭骨泉里太平寰宇记茅山在句容县南五十里本名句曲山其山形如句字三曲昔茅山君得道于此后人遂名焉其山接句容金坛延陵三县界玉棺汉王乔事见十一卷注赵景真与嵇茂齐书表龙章于裸壌李善注龙衮龙之服也章章甫之冠也陆云南征赋雄声泉涌逸气风亮汉书王莽传遣谒者持安车印绶即拜楚国龚胜为太子师友祭酒胜不应征不食而死龚胜本传胜死有老父来吊哭甚哀既而曰嗟乎薫以香自烧膏以明自销龚生竟夭天年非吾徒也遂趋而出莫知其谁谢灵运诗楚老惜兰芳吕氏春秋呉起雪泣而应之髙诱注雪拭也]
其二
王公希代寳弃世一何早吊死不及哀殡宫巳秋草悲来欲脱剑挂向何枝好哭向茅山虽未摧一生泪尽丹阳道
[言吊死而不及其新哀之时殡宫之上巳生秋草盖言乆也与左传赠死不及尸吊生不及哀句同意异陆机诗哀鸣兴殡宫论衡延陵季子过徐徐君好其剑季子以当使于上国未之许与季子使还徐君巳死季子解剑带其冡树御者曰徐君已死尚谁为乎季子曰前已心许之矣可以徐君死故负吾心乎遂带剑于冡树而去溧水在两汉时乃丹阳郡之地故曰丹阳道]
其三
王家碧瑶树一树忽先摧海内故人泣天涯吊鹤来未成霖雨用先夭济川材一罢广陵散鸣琴更不开
[淮南子绛树在其南碧树瑶树在其北世说王戎云太尉神姿髙彻如瑶林琼树自然是风尘表物陶侃别传侃丁母忧在墓下忽有二客来吊不哭而退仪服鲜异知非常人遣随视之但见双鹤冲天而去书说命若济巨川用汝作舟楫若岁大旱用汝作霖雨晋书嵇康将刑东市顾视日影索琴弹之曰昔袁孝尼尝从吾学广陵散吾毎靳固之广陵散于今絶矣初康尝游乎洛西暮宿华阳亭引琴而弹夜分忽有客诣之称是古人与康共谈音律辞致清辩因索琴弹之而为广陵散声调絶伦遂以授康仍誓不传人亦不言其姓氏]

哭宣城善醸纪叟
纪叟黄泉里还应醸老春夜台无晓日沽酒与何人
[一作题戴老酒店云戴老黄泉下还应醸大春夜台无李白沽酒与何人老春是纪叟所醸酒名唐人名酒多带春字陆机诗送子长夜台李周翰注坟墓一闭无复见明故云长夜台后人称夜台本此沈约伤美人赋忽沦躯于夜台卢照邻诗夜台无晓箭朝奠有虚尊]

宣城哭蒋征君华
敬亭埋玉树知是蒋征君安得相如草空余封禅文池台空有月词赋旧凌云独挂延陵剑千秋在古坟
[一统志蒋华墓在敬亭山华唐人尝与李白游白诗曰敬亭山下墓知是蒋征君世说庾文康亡何扬州临葬云埋玉树着土中使人情何能巳已史记相如既病免家居茂陵天子曰司马相如病甚可往从悉取其书若不然后失之矣使所忠往而相如已死家无书问其妻对曰长卿固未尝有书也时时著书人又取去即空居长卿未死时为一卷书曰有使来求书奏之无他书其遗札言封禅事所忠奏其书天子异之汉书武帝好神仙相如上大人赋欲以讽帝反缥缥有凌云之志延陵剑见前三首注]

自广平乗醉走马六十里至邯郸登城楼览古书懐
[广平唐时郡名即洺州也隶河北道邯郸县名初隶洺州代宗永泰中改隶磁州邯郸音寒单]
醉骑白花骆西走邯郸城扬鞭动栁色写鞚春风生入郭登髙楼山川与云平深宫翳绿草万事伤人情相如章华巅猛气折秦嬴两虎不可斗廉公终负荆提携袴中儿杵臼及程婴空孤献白刃必死耀丹诚平原三千客谈笑尽豪英毛君能颕脱二国且同盟皆为黄泉土使我涕纵横磊磊石子岗萧萧白杨声诸贤没此地碑版有残铭太古共今时由来互衰荣伤哉何足道感激仰空名赵俗爱长剑文儒少逢迎闲从博徒游帐饮雪朝酲歌酣易水动鼓震丛台倾日落把烛归凌晨向燕京方陈五饵策一使胡尘清
[毛苌诗传白马黒鬛曰骆呉均诗聊为路旁人写鞚长楸北韵会鞚马勒也史记蔺相如传以相如功大拜为上卿位在廉颇右廉颇曰我为赵将有攻城野战之大功蔺相如徒以口舌为劳而位居我上吾羞不忍为之下宣言曰我见相如必辱之相如闻不肯与会每朝时常称病不欲与廉颇争列相如出望见廉颇引车避匿舎人相与谏相如曰公视亷将军孰与秦王夫以秦王之威而相如廷叱之辱其羣臣独畏廉将军哉顾强秦之不敢加兵于赵者徒以吾两人在也今两虎共鬬其势不俱生吾所以为此者以先国家之急而后私仇也廉颇闻之肉袒负荆至相如门谢罪曰鄙贱之人不知将军寛之至此也卒为刎颈之交索隐曰负荆者荆楚也可以为鞭其章台见秦王事见十五卷注秦夲纪孝王曰昔伯翳为舜主畜畜多息故有土赐姓嬴今其后世亦为朕息马朕其分土为附庸邑之秦使复续嬴氏祀号曰秦嬴赵世家屠岸贾攻赵氏于下宫杀赵朔灭其族赵朔妻成公姊有遗腹走公宫匿赵朔客曰公孙杵臼谓朔友人程婴曰胡不死程婴曰朔之妇有遗腹幸而男吾奉之即女也吾徐死耳居无何而朔妇免身生男屠岸贾闻之索于宫中夫人置儿绔中祝曰赵宗灭乎若号即不灭若无声及索儿竟无声程婴谓公孙杵臼曰今一索不得后必且复索之奈何二人谋取他人婴儿负之衣以文葆匿山中程婴出谬谓诸将曰谁能与我千金吾告赵氏孤处许之发师随程婴攻杀杵臼与孤儿然赵氏眞孤乃反在居十五年晋景公疾卜之大业之后不遂者为祟景公问韩厥厥知赵孤在乃曰大业之后在晋絶祀者其赵氏乎具以实告景公与韩厥谋立赵孤召而匿之宫中诸将入问疾景公因韩厥之众以胁诸将而见赵孤赵孤名曰武遂攻屠岸贾灭其族及赵武冠为成人程婴乃谓赵武曰昔下宫之难我非不能死我思立赵氏之后今赵武既立为成人复故位我将下报赵宣孟与公孙杵臼遂自杀毛遂脱颖见十六卷及二十六卷注说文磊众石也太平寰宇记邯郸县有石子冈隋图经云歴陵城西十里有石子冈实山也而髙大有冢如砚子世谓之砚子冢是赵简子家古诗驱车上东门遥望北郭墓白杨何萧萧松柏夹广路诸贤另指当时贤豪死葬于石子冈者故下丈以太古今时双承言之谢灵运诗碑版谁闻传史记信陵君传公子闻赵有处士毛公藏于博徒薛公藏于卖浆家公子欲见两人两人自匿不肯见公子公子闻所在乃间徒歩从此两人游甚欢易水在燕地去邯郸甚逺用之此处恐误元和郡县志丛台在磁州邯郸县城内东北隅陶潜诗提剑出燕京汉书贾谊传及欲试属国施五饵三表以系单于颜师古注贾谊书谓赐之盛服车乘以壊其目赐之盛食珍味以壊其口赐之音乐妇人以壊其耳赐之髙堂邃宇仓库奴婢以壊其腹于来降者上以召幸之相娯乐亲酌而手食之以壊其心此五饵也骆音洛鞚苦贡切空去声磊音儡] 

金陵新亭
[方舆胜覧新亭在建康府城南十五里江南通志新亭在江寜府城西南十五里俯近江渚一名中兴亭]
金陵风景好豪士集新亭举目山河异偏伤周顗情四坐楚囚悲不忧社稷倾王公何慷慨千载仰雄名
[晋书过江人士毎至暇日相邀出新亭饮宴周顗中座而叹曰风景不殊举目有江山之异皆相视流涕惟王导愀然变色曰当共戮力王室克复神州何至作楚因相对泣耶众收泪而谢之顗音以]

庭前晚开花
西王母桃种我家三千阳春始一花结实苦迟为人笑攀折唧唧长咨嗟
[汉武内传七月七日王母至侍女以玉盘盛仙桃七颗大如鸭卵形圆青色以呈王母母以四颗与帝三颗自食桃味甘美口有盈味帝食辄收其核王母问帝帝曰欲种之王母曰此桃三千年一开花三千年一结实中夏地薄种之不生帝乃止]

月夜金陵懐古
苍苍金陵月空悬帝王州天文列宿在霸业大江流渌水絶驰道青松摧古丘台倾鳷鹊观宫没凤皇楼别殿悲清暑芳园罢乐游一闻歌玉树萧瑟后庭秋
[谢朓诗江南佳丽地金陵帝王州三辅黄图驰道天子所行道也今之中道宋书大明五年初立驰道自阊阖门至于朱雀门又自承明门至于元武湖六朝事迹宋孝武帝作驰道自阊阖北出承明抵元武湖十余里为调马之所也古丘谓六代时陵墓鳷鹊观六朝所建宫室今不可考景定建康志案宫苑记凤凰楼在凰台山上宋元嘉中建有凤凰集此为名晋书太元二十一年春正月造清暑殿景定建康志清暑殿在台城内晋孝武帝建殿前重楼复道通华林园爽垲竒丽天下无比虽暑月常有清风故以为名太平寰宇记乐游苑在覆舟山南北连山筑台观苑内起正阳林光等殿六朝事迹乐游苑舆地志云在晋为药园宋元嘉中以其地为北苑更造楼观后改为乐游苑宋孝武大明中造正阳林光殿于内侯景之乱焚毁畧尽陈天嘉六年更加修葺陈亡遂废其地在覆舟山南去县六里隋书陈祯明初后主作新歌词甚哀怨令后宫美人习而歌之其辞曰玉树后庭花花开不复久时人以歌谶此其不久兆也]

李太白诗集注卷二十六
〈终〉





