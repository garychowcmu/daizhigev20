　　钦定四库全书

　　集部六

　　仰节堂集

　　别集类五

　　明

　　提要

　　臣等谨案仰节堂集十四巻明曹于汴撰凡文十一巻诗三巻前有髙攀龙冯从吾序于汴尝从二人讲学故也攀龙序谓其文足以定羣嚣明学术诗足以畅天机流性藴从吾序谓其非沾沾以文章名家而撡觚自豪之士无不退避三舍于汴亦尝为从吾作理学文鹄序曰闗中少墟冯先生辑诸大家举子艺百数十首以式多士命曰理学文鹄不命以举业而命曰理学何也见理学举业之非二也云云故于汴之诗文亦在理学举业之间或似语録或似八比盖平生制行髙洁立朝风节凛然震耀一世逺者大者志固有在原不以笔札见长从吾序所谓非沾沾以文章名家者为得其实观是集者谓之文以人重可矣集初刻于首善书院甲申板毁于兵康熙癸卯其外孙景望蘧购得残本其门人吕崇烈鸠乡人醵金重刋即此本也

　　乾隆四十六年七月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●仰节堂集原序

　　夫学性而已矣夫性善而已矣何以证性善也今人钦钦焉目明耳聪手恭足重心空空而无适于斯时也彻内外非天乎天非性乎性非善乎以其为人之本色无纎毫欠缺无纎毫污染而谓之善也循是而动不违其则之谓道故学莫难于见其本色见本色斯见性矣程子以学者须先识仁而谓不须防检不须穷索夫学岂可废防检穷索欲人识防检穷索之非本色辨其非本色者则知其本色知其本色则防检穷索皆本色也吾见曹真予先生于长安中终日钦钦目明耳聪手恭足重叩其中空空而无适也可以证性矣夫性空言之则无朕也实证则有象也先生非其象乎故先生居乡孚乡立朝孚朝告君者足以定羣嚣明国是告友者足以明学术阐道奥见于咏歌者足以畅天机流性藴所谓循是而动不违其则之道也此之谓性此之谓善知先生者知斯集知斯集者知先生根本枝叶无二物也时天启四年六月二十六日锡山友弟髙攀龙顿首拜撰
　　昔明道先生作字甚敬曰非是要字好即此是学余以为作文亦然非是要文好即此是学若作文甚敬行必顾言吾得之真予曹先生云先生全集梓成余读之喜甚邹鲁嫡传濂洛正脉其在斯乎言言有理言言不苟而又言言有作意它不具论即如题南皋先生教言数语杂之秦汉古文辞中亦不多得寸山起雾勺水兴波赏心哉观止矣蔑以加矣先生以千古絶学自任固非沾沾以文章家名者而作文又甚敬乃尔即世所称操觚自豪之士宁不避三舍退哉先生虽谆谆讲学而非其人不轻发一语即得其人亦不轻发一语易云拟之而后言议之而后动拟议以成其变化先生以之故其著作虽间有应酬而誉必有试独为余文似又轻誉余窃愧之而或谓善信如乐正子孟子进之以美大圣神夫美大圣神而可易言乎哉其期望不得不如此子惟勉之可耳焉用愧犹记前岁少宰缺庙堂误起余而借重先生陪先生特膺简在余方为铨衡得人喜而先生再三力辞竟不税冕行夫铨衡重任也少宰美秩也他人争之若骛而先生弃之若凂此其髙风峻节即古之人宁数数见哉先生之学以躬行二字为宗而辞少宰一节尤为躬行之大者读先生集当因言而求于言之外不然而徒艳羡其文辞浮慕其理致出口入耳忘厥躬行即先生所谓没齿务学终属半涂终日亹亹犹漫道者也岂惟负先生亦且自负或曰薛文清公与先生皆晋产也文清终身学问只是一敬字先生学问渊源葢有所自余曰然青出于蓝而青于蓝氷出于水而寒于水自古记之矣天启乙丑七月既望关中冯从吾撰

　　●重刻仰节堂文集序

　　余师真予曹先生仰节堂文集行世已久余曽得一部朝夕讽诵不能释手且当时家藏户珍者不鲜甲申之后十失八九己丑兵燹运城极厄无论片墨不存并其原板不可问矣奈何一日先生之外孙景君字望蘧者忽遇此集于安邑市上盖几与败絮残楮相为没灭耳景君急购之若惊若喜见余而道其繇来余乃仰天谢曰先生之灵不泯天地鬼神为之呵护也欤于是聚而谋诸弘运书院之友诸友曰硕果之存危哉相与鸠金而为重刻以图不朽刻成诸友属余序余曰比邻夏有司马温公集河津有薛文清公集合仰节堂集可谓三大文章矣自此汾洓重清条霍更翠其关风化人心讵浅微哉然而重刻之友亦与咸休太史公谓苍蝇附骥而行千里余于斯亦云门人吕崇烈顿首题于弘运书院中时康熈二年岁在癸卯六月吉

　　●钦定四库全书

　　仰节堂集巻一

　　（明）曹于汴 撰

　　○序

　　江西乡试录后序

　　臣不敏副江西典试之役既告竣当有言夫兹地习谭圣学而诸以比士来者亦大概以作圣之功三致意焉臣安能更端以告士士不圣人之学而谁学乎学圣人者心其心行其行言其言举子制艺亦言其言者也方其湛重渊之思抉九天之秘鲁邹觌面莘岐倾怀里巷屑越之语乌能有此不谓圣人口吻可乎哉第孔孟伊周启口容声罔非是物而诸士匪临场羔鴈鲜不为里巷屑越之语者要在充其类耳讵宁惟言士亦尝心圣人之心矣行圣人之行矣寻常食息大圣如斯虽在梏亡犹涵至性忽怆臆于颠连忽赧颜于尔汝忽庄容于宾祭忽灼知于着揜其于圣心圣行隙露全露乍合乍离者皆是方其离时一毛万山当其合时百世同室亦在充其类耳充之者言有常也行有常也心有常也夫一脔知五鼎跬步知千里业有其言何不常其言业有其行何不常其行业有其心何不常其心言之实者其言常行之实者其行常心之实者其心常其心实无有不实其心常无有不常无不实者至诚也无不常者不息也充类者致其曲而诚也夫沧浪之咏充之綦隆臻居室之能充之天地察孩提之爱充之仁义达岂以士也而荧荧随熄涓涓自封弗克充满优入圣域哉夫观天者以昭昭察地者以撮土学圣者以一隅故棘内可信棘外一绪可窥全体非过也士诚有此倪也然而由圣倪跻圣极则亦有辨矣臣北产也既壮而渡江北之所闻恪守实蹈尺步绳趋居多焉渡江所闻顿解根宗圆通开广居多焉或相背而各往或相疑而交辩顿解者曰何为琐琐滞滞拘挛格式眼瞳不瞭足趾竟隘恪守者曰何为艶悟忘修驾大弃细以名节不足检以踈纵为无碍臣窃谓二者之言可相济也俱不可废也夫恪守之士斤斤于门外者也顿解之士扬扬于门内者也门内之论终不能胜顾乌得决去藩篱便其情态躬为嚆矢遗人口实道之闇也殆与有责焉夫障缘愈添本真益昧尔先达之重戒者戒之良是贿赂干请任情执见尔先达之明纠者纠之亦良是尔多士两存之一切谨严一切脱化三百三千何思何虑九经九德无臭无声以此为心以此为行以此为言渊源孔孟证可伊周岂不伟与不然胶于师说岐于门户其为辞也诐诐辞不足辱兹录而况生于其心发于其行害且更烈何圣学之足云岂所望于多士哉

　　崇贤录序

　　盱山士绅以宋刘刚烈父子及李博士应列祀典状建议于邑侯许君得诺先是三公显灵于漕直指苏公树坛于直指董公兹议乃兴建祠以祀就祀为会用阐圣学感三公而思济美匪直报之俎豆已尔爰述其经制始卒之详成录问序于余夫宋距今歴年累百英爽犹存追崇不諠今人之性不隔于古人故不諠也古人之性不隔于天地故犹存也然则天人一而已矣东西南北之人古人今人一而已矣而人或自封一局者何欤不达鬼神之情状付之曰乌有亦自封也则何不可自封者门其门户其户名其名利其利歩武几许胡不藩之剖而家之大乎吁嗟此君子之所不为也刘氏父子身其身乎宋与我何有而自糜于锋刃李氏而身其身皇皇于圣学之翼也何为直指邑侯而身其身何有于亡人何有于盱而举之祠祀盱士绅而身其身翕然不忘于昔贤何为而又何会讲之殷殷也是皆根于性也不可得而隔也故不容已也彼自封一局者亦何尝隔而以为若有畛焉若有域焉是幻见也如梦中之画界倐然而醒画界安在诸君子仰止于斯知其无幻见矣幻见于讲互有辩幻见于行互有规幻见于幽隠之衷三公在上不笑且怒几希吁嗟谓三公不笑且怒是以为无神也奚以祀以为有神也尚念旃哉

　　冯少墟先生集序

　　夫道生人失其所以为道则失其所以为人矣谁甘于失其人而每失其道弗思耳道贯于血气之质弗相离也离道而抱空质焉与土梗何殊乎是道也其大无外或狭而小之其宻无间或辍而断之其粹无滓或点而蔑之是故学为急焉学也者恢廓而使之大绵聨而使之宻涤荡而使之粹也道不待学而有而非学无以保其有非学无以复其有非共学无以公其有故孔子蚤岁志学没齿不厌也然学亦难言矣性天之奥本中有本胡以彻之知见之纷岐中有岐胡以析之习情之锢忽醒忽迷胡以觉之是用连朋讲究互参证以求至当相夹持而防堕落故孔子以不讲为忧也夫道需学学需讲有不啻饥之食寒之衣者而讲学顾罹世訾非尽世之尤也不学之士患在不讲讲学之士患在不副或亦艶为美称儋簦聊聚朝朝问路岁岁不越阈譬露背而谈九容挥玉尘而称俭素于我乎何有故孔门之训无行不与夫惟相与以行则学为真讲而万世宗之无斁也少墟冯先生沈潜圣学践履笃至问业之士如云而先生惟有教以阐扬剀实卫道谨严盖亦以行为讲以行为学者也道不在兹哉昔有问楚侗先生以天命之性者先生方欲训解其人曰意公自言其性耳先生为之矍然慕冈先生会友于白下凝然相对或曰冯公何无讲座上曰此人浑身是讲其亦旨于论讲矣于汴不肖仰先生之行有年兹诵其讲道之集若而巻而窥君子之慥慥也敬缀数语志向往

　　理言什一序

　　夫人之所以为人理而已矣里巷庸众对谈之语未尝不谓理云理云然究其精微则峩冠而皓首或不识为何物亦可诧也古先圣贤以理为行亦以理为言言为后人设也而究心者寡安望有窥于理而能齐其行乎知一张先生有味于先正阐理之言摘而录之时时研讨问发以所见遂至成帙命之曰理言什一嗟乎风会之下也士之所趋者流俗污世竞利逐时之习而已即沈涵典籍之中穷年兀兀藉其可禆进取已耳又不然左史英华晋唐膏馥辉润笔毫留连光景已耳闻所谓理言者如奏古乐不终场思睡矣亦有口诵注脚漫谓了了实则锢蔽此又訑訑之见耳先生之志大矣哉其造理之邃制行之卓宜也得其所以为人者矣人之彻内彻外动容启喙孰能外此譬彼鱼然能为顺水能为逆水而不能外于水人亦何为不理之顺也乎虽然什一云者以言言之也理无所谓什者一而已矣亦无所谓一呜呼微哉微哉非究心于理何足以语此

　　质言序

　　彻天彻地亘古亘今一理而已矣人得理以生恻隠羞恶恭敬是非真诚其质也以此见之行则为质行宣之言则为质言其为残忍无耻傲慢昏愦虚诈之行与言者非其质矣故曰人之生也直直其质也故曰君子质直海陵心斋先生崛起末俗之中独完其质而流遗风以启后人灵台唐君私淑先生之教兴学祠内敦行慎言跻八旬无倦乡里薫之缙绅褒之曰不失其质者也彼有逊圣哲为夐絶甘沈染于习气者反以习气为质者乎辟之人面有本来色相乃至抹墨涂朱盘舞剧戏久假不归不知真面掩朱墨之内也然一洗刷真者立露又岂借面于人哉人心之质亦若是予不类少失其质时稍觉其非是顾与贤人君子相讲劘其质輙露几希或涉世味恣嗜纵情则质复隠而反以非是者为质盖至今伥伥也辟如剧戏之人登场逐队乐事方浓若以其抹涂之面为固然不复知丑场终意尽对众鉴形则有哑然自笑而洗刷不遑耳纪生常新陈生魁类辈受业于唐君而彚梓其质言欲因言以求质者则必日亲师友相切相磋守其恻隠羞恶恭敬是非真诚之质必不至抹涂其面而以非是者为质矣不类他日游海陵走祠下将以鉴吾之所质当有以洗刷我

　　读易梦觉序

　　秦莲勺先生史公学易有年沛然彻悟录其所得成编为巻者九命曰梦觉何觉乎觉我之为易也何录乎将觉世以共觉也殷阿衡云予天民之先觉者也予将以斯道觉斯民也夫易六十四卦括于干之一卦三百八十四爻括于干之一爻广大无垠森罗悉备我命如是我性如是我心如是我身如是万邦亿姓遐陬僻隅昆虫草木共是不知我之如是是睡梦方沈不可言觉业觉其如是我固干也遐陬僻隅昆虫草木连贯相关矧夫切而近焉者乎而不欲其共觉乎此梦觉之所由编也读是编者谓公逢时不偶归田研究立言觉世栖山林者当如是然阿衡觉民乃在三聘幡然之后何也大行穷居寄迹殊象自觉觉人心念惟一心斋先生不云乎唐虞君臣只是讲学执中十六字莫非呼人之寐也世见孔夫子周流未遇归而删述乃谓达则道行穷则道明或遂以内圣外王分别为两宁知其周流十二国时未尝不为明计也故曰欲明明德于天下即如公曩觉世以谠言今觉世以读易宁有异耶泰运复亨征车且至大觉斯民譬天光之焕幽陬尽朗彖称干元大明不在兹乎余盖有深望焉

　　四书说意序

　　圣贤之书圣贤之言也圣贤之言发于圣贤之意圣贤之意动于圣贤之心有其心则知其意有其意则知其言知其言则能说之说之者说其意也说其意者以意逆之也不以意逆而徒揣摩其言而已终不可肖今天下士人其于四书盖童而习之矣然至白首或不达其意吾无其意安窥其意吾无其心意从何来李放桃花其可得乎稷竹东任先生着四书说意说孔孟曽思之意洞然详尽何以臻此余未睹其人而闻其行清贞端谨年且望九而不倦于勤跬步必绳诸义可以识其心矣不失其无意之初也不失其同圣贤之初也以圣贤之心说圣贤之意与自说其意何殊乌得不了了读是说者勿徒以说视之亦以意逆之吾之意与先生之意投乃与圣贤之意投而先生说圣贤之意者吾亦可了了然在能有其心有其心斯能有其意李放桃花之谓乎心水也意波也江海波池沼波洪纎悬异有同然者吁嗟心学可不讲哉正心尽心养心存心四书顾不谆谆哉

　　四书疑问序

　　或有问于余曰吾读莲勺史先生之疑问而窃疑焉夫先生积学功邃神游于孔曽思孟之间黙契道真何疑之有吁此未知疑之不可无也孔夫子自述云四十而不惑是其四十之前何尝自谓无惑儒者四十之后尚未可当夫子四十之前动云吾既知之矣居之不疑如何其可也善哉乎先生以疑自居而长安诸君子复有未能信未能疑真疑真信之惓惓也疑则问问则成其学学则信然则既信矣当无复疑乎是匪可易言也虞帝之圣奚啻于信而问察之好不置夫岂自处了了而姑为是咨询也夫子不惑矣而假年以学蕲免过之大者又岂自信无过而漫求免也世人谓惟圣无过此殊不然到得圣过转多耳譬百里之侯不任咎于封外天下之宰讵委责于遐荒故彼能是是亦足为一长之士也圣人而有足时乎不足则不敢驾言信乌得不问且学也是故读四书者疑焉而已读疑问者转疑焉而已伯玉未五十时几不觉四十九年之非傥亦尝自疑也而罔歇于问也乃克自觉乎夫学难于有睹而有睹非可尽学也疑以生问问以成信转信转问没齿焉而已矣则兹编之所开者宏也余不敏丛疑如织当图航大河之津陟华岳之岭抠衣请问矣

　　银台政纪序

　　窃尝谓当官致治之要有二尊令甲修职掌而已矣国家建一官则有一官之成宪几经筹量而后布为章程者鉴于成宪而精神毕注于此罔敢頺废斯于职不溺一职不溺则一官之事理顾或蔑弃典故惰窳职守世之不治无惑也安节先生歴官中外有年所至輙讲求旧章设诚而行之鸿猷骏业炳焉比自留卿奏满甫入都门天子简之银台则首询掌故而掾史无以应先生曰奚而持循以修职业于是广搜旁采要例科条灿然悉具某事也训典之当举莫或湮之某事也训典之所禁莫或循之政乃大饬汴不敏睹先生之为纳言而知奉职者当如是也睹政纪而知先生之尽职有所据也职巨职细诸百执事畴不有成法在畴不有官守在即古称名臣杰士跻世綦隆亦无他竒第各不亏其职分以无戻于宪典足矣虽然方策昭垂由心制之先生编纂而躬行由心运之脱无是心乎即令条教盈案将藐焉背之以驰世之不治自若耳然则当官致治又自有本也欤盖信哉其有本也

　　冯慕冈先生语录序

　　昔有士人十数相遇于崆峒之阳衣冠甚都吐辞隽永主人肃之各授采笺冀承清论须臾俱就录而成编览者珍袭何异程朱比肩哉居顷之叙及生平或曰吾鞅掌日久崇膴不我及奈何或曰时情未可拂将造贵人之门或曰田无妨求舍无妨问不者何以遗子孙主人惊汗吐舌是与录中之语殊不类人与言可相背而驰耶因思前代以诗赋取人未免靡丽之习国朝定以经义周情孔思淋漓笔颖制非不善迨其后也仅借梯荣下不必顾行为文上不闻因文问行若谓举子业固应尔尔大人先生乃登坛讲道彚语为录评驳古先抉剔造化非法言不言宜亦非法行不行是以髙贤大良罕不从事躬修今若此将令异日观语录者亦若观举子艺乎是可叹也于是新安戴生以所辑慕冈语录视余余交公知公扬言于众曰是固非凭耳入流之于肺肝非仅口出履之以实践其通籍二十余载茅茨犹故秉宪于楚兢兢奉职百务俱兴直触横珰脱全楚于水火禁诏狱累年讲晰益邃兹录所载狱中为多盖以自砥亦将觉人尘态光华无所觊觎其亦可尚也乎主人乃逌然而喜因叙次所谈弁之简首

　　冯慕冈先生年谱序

　　昔在孔门无不从事学问及语好学仅推颜氏之子好学诚难言矣何况叔世知学为艰安问好哉然弗好则可作可辍可信可疑学之无成者多矣慕冈冯子孜孜于学以好自许尝语余云吾好学如好好色盖自觉其深嗜不可解者其家亦云公曽对巻研思大雨水入户及座下不动家人惊呼之方出讵不有真好哉何以征之征于其学之进也余初会于都门再会于盱三会于淮泗又会于都门五通问于圜室度度非复阿蒙年有进焉非好何以致此譬饥之好食终果腹也寒之好衣终蔽体也好故有成也故夫子思颜子亦曰吾见其进士将学颜子学何不好其好冯子殚精于好可谓善学颜子向令天假之年不知所进何似然亦不虚其年矣其年可谱谱之足为学士模其门下士戴君任当冯子逝后门户荒凉交游星散之日搜罗雠较为之着谱裹糗重趼间关累千里问序于余此亦好学之报也聊缀数言阐扬其好以俟尚论者知其生平窽要云

　　重刻我真语畧序

　　绛郡公笪我真大夫甫莅堂皇輙以兴学维风为第一义进多士而诱掖之观其语畧盖其初为铅山侯以教铅士而铅士刻之者也多士以传写为艰重付梨枣问序于余余与大夫同游久此语亦习阅其人恂谨其学有本原故其语精切而醒人其歴官行政裒然有成绩仕绛未半期口碑业徧四境多士若其化乃崇其语耳第未知多士之梓之也将诵其语乎抑语其语乎践其语乎语其语者大夫曰仁亦非仁无谈大夫曰义亦非义无谈宛然有道口颊也盛矣践其语者业共谈仁非仁无由业共谈义非义无行俨然有道步武也尤盛矣顾余所望在此不在彼盖尝闻海濵一先生出所著语录示诸人士人士争捐赀锓之梓最后一人以赀来主者弗纳其人恚甚奈何拒我主者曰尔既应试列名矣乌用此先生闻之叹曰将令我不暇给耶士林传为笑柄吾晋士风推鲁罕从事于讲讲则矩蹈而绳约之弗敢越轶宁失之方不至失之圆兹之剞劂语畧者固非公不至室者也子大夫其忻允

　　理学文鹄序

　　关中少墟冯先生辑诸大家举子艺百数十首以式多士命曰理学文鹄不命以举业而曰理学何也见理学举业之非二也皇制罗俊秀之士于庠序俾其研究理奥心绎而躬廸之期于凑泊融贯可通于世用顾上之人无由知也则令摅所学于文艺其文肖其所学乃因文而知其人擢以科第简以官秩而收治平天下之效举业之制岂不善哉习之敝也学不必理文亦不必理帖括剿袭糚点色泽以博进取回视所为文真成敝帚无一字可济于世此举业之赝也清修之士从而厌薄之讲聚阐理自谓理学或遂谢举子艺以为髙诵法孔子而甘蹈其所谓果失则均焉兹集出而举业在是理学亦在是举业而不本之理学虽极工巧而识者亦窥其微庸人之腹终不能仿圣人之口亦未有理学彻而文不精者孔孟周程之文不在兹乎固可睹已彼不达于理而觊成章譬酰缶而欲泻酒味固不似也吁嗟不达于理而文之饰滔滔皆是厌薄而不屑为者宜其髙矣此理学之所以不明也

　　鲲伯诗选序

　　夫世之治也士大夫惟公室之恤迨其念不越身计不逾家漠然不知有国而世乃衰风之醇也无不尚朴者凿醇而漓则缛丽秾纎以相矜尚而已士大夫不能报国而至衰其国不能维风而至敝其风亦足忸矣顾非所论于藩潢家也彼其离腹堕地所睹宫殿之巍锦绣之烂禄豢终其齿惟丝竹之为娯裘马之为豪已尔而又格于功令无当官从政之责治不任绩乱不任咎乌能约其躬而国之虑也王孙鲲伯有异焉足未尝过城闉而闻庙堂有善政不啻欲跃者抑或民有隠天有灾乱有萌不啻额之蹙者居恒自奉殊简虽座上时有客而不类征逐燕饮竞水陆而侈缯彩无鬬侯鲭夸赵舞之态其精神固有所注也若人而为贵戚卿乎安有惟田之求舍之问金玉之辇为不可知之子孙计而治理日圯民生日困外讧日炽内衅日积而金瓯无阙之天下且有怀问鼎之思厪方蹶之忧者乎窃谓鲲伯足尚也或曰若晤其人乎曰否何以知之以诗知之其诗慷慨激烈殷殷国是忠义之肝胆流于吟讽如将天问而云排焉而萧寂清约之致时时宣露经云诗言志又云诗可以观公之志形于篇什吾因篇什而观其人知其关于治乱醇漓之大也乃三叹而书其集之首以为序

　　孔庙礼乐考序

　　夫髙下未判有自然之中阴阳未荡有自然之和天地之礼乐本于兹矣人得之为性则亦有自然之中焉有自然之和焉中固未有不秩如者和固未有不雍如者圣人若是途人亦若是第中和之性不能无所蔽其不形而为乖戾者寡矣故圣人以性之中制为礼俾人人遵其礼而各复其性之中以性之和制为乐俾人人遵其乐而各复其性之和辟之于水制之者由源而发为流也遵之者缘流而得其源也得其源者得其性也得其性则中和合一礼乐匪二后世不究其源安问其流孔子礼乐之宗也其庙祀之典尚不免于舛废况其它乎夫磬折式里自鲜愆动鸣銮锵玉当无躁心袒背而歌濮上必纳于邪礼乐岂细故可忽漫言哉楚儒瞿睿夫氏慨然欲以兴之乃推广观察周淑远氏之意为孔庙礼乐考稽引宏远核订精严阐发幽奥皎然不啻列眉意若曰诸诵法孔子游其门观其礼闻其乐肌肤固邪秽涤矣又若曰请自兹始举庙廊闾巷承讹袭陋敝礼淫乐一反之隆古合诸天地世教其兴民性其复矣故礼行而民志定乐作而神人格夫论礼而不遗民也论乐而不遗人也则圣人之制礼乐瞿氏之考礼乐意固可想是书成而陈令尹锓梓以永之与瞿周之意又何殊焉

　　七克序

　　昔者鲁邹之立训知天知人之说盖屡言之学莫要于知天矣知天斯知人知人者知其性也共戴一天共秉一命共具一性可知也泰西距中华八万里逖矣龎君顺阳者七克各一巻中华之士讽其精语为之解頥此何以故其性同也傲妬悭忿迷食色惰善七者情之所流吾性所无率其性焉未有肯任其流者中华泰西之所不能异也谓傲妬之可长悭忿之可持食色之可迷善之可惰岂天之降性尔殊哉平旦而憬然见君子而厌然闻善言而快然其憬然厌然快然者性为政情顺听矣性如堂皇仆隶之所不得扰也性不为主杂情炽堂皇无主仆隶登矣性灵一觉杂情濯濯堂主一升羣仆寂寂故知人之性者化其情者也化人之情者自尽其性而已矣自尽其性者自化其情者也化其情者知天而已矣上天之载声臭且无知天之人纎欲俱絶讵令七者之潜伏流溢也乎哉而克之其乌容已于时龎君梓其编及半索序于余漫书此以复之

　　滕县救荒事宜序

　　余治农渠阳之坞干所赵公以救荒事宜四巻示余盖其二十年前尹滕时起沟中瘠而生全之既试之猷也久而未尝示人顾乌可不传之宇内俾司牧者有所型范而赡养元元之众乎余受而卒业则见其规画详尽构思肫恳于神于人于上于下凡可为民请命靡不举也以粟以粥以金钱以蔬果以药饵凡可拯民于阨靡不备也逺近有程给散有法普遍而不淆综核而不漏委任而无宄拮据巡省而忘瘁直令饿者餐惫者起卖者赎流去者归流来者如家病死者有葬嗷嗷者宁汹汹者戢而又制器垦芜兴农积粟已往为鉴将来有储想其据堂皇抚黔赤轸饥困切痌瘝寸心欲呕双鬓欲皓潸涙不知几挥盖其视民生若鹄而精神毕注于斯也洵民之父母哉是以滕民颂之久而不忘朝论韪之晋陟铨部夫公之殚其职也如是则必以是望人矣顾簿书习炽爱养意踈人未必如是之殚职也则未免信口绳之而怨谤乃至然公则无愧于职矣且士人秋春二闱艺文各十九首而国家贲弓旌之典锡青紫之荣何爱此十九首者而隆重若此为其绩学已素必能代主养民也而民之隶其下者未至而望焉既至而迓焉稽首阶墀莫敢仰视鞭朴诟谇无敢反唇出入乗于民之肩竭蹷供养无敢违者虽耄孺妇女闻宰官之过其里企足引领冀一窥见颜色焉又何爱于异乡之书生而尊荣若此为其必能养我也顾或秦越相视痛苦不相关平时既不为之备荒年坐视其死亡岂非负民并负国也哉若公者可谓两无负矣忆曩岁宦于淮北有语余者曰经游滕县相隔半尺许便自迥异余心识之继被征北上入其疆田头皆树树外为墙墙外又树树外为坦道出境而止其田无不垦谷无不硕无草莠之杂楚楚若一姓者然不觉心折公之孳孳民事盖不遗余力也无何公亦离任越数年东省告荒或谓余曰滕县以树木之利民得济于饥此则公救荒于行后而公亦不知兹卷亦所不载余记所覩闻乃尔遂题于简端

　　读史断章序

　　夫理断事之衡也心烛理之镜也欲掩心之障也欲深心昏心昏理隠遇事当前苍素无以别非事之难断也既失其衡曷凭而度之况乎千百世之前史编所载其人杳如也其事之端委茫如也摛辞之笔或至眩真评议之口遂为成说冀以剖断不爽不更难乎孝廉姚君仲美天成修洁濯濯尘表曩在壮龄缘侍养北堂不晷刻离遂谢公交车累科不赴荏苒皓首竟絶仕进抚台金溪呉公疏荐未报而君恬处■〈亩犬〉亩数椽容膝无榱栋之羡裋褐蔽躬无文绣之愿藜藿充腹无鼎烹之嗜此于世味捐除盖尽心灵安得不露理奥安得不彻居常閴户读史神游掌指考得失之原察心曲之幽策成败之数独抒心见不袭人吻积久成帙一日鹾台上谷刘公晋接间询其近功出斯编以视刘公頥解题曰读史断章檄刻以传且命为序分运乌程史公忻然授梓匪具精莹曷来赏识余辱交于君知其屏除欲染非旦夕矣心莹理洞断事炳炳有固然者乃弁数语俾读兹编者知其根因而读史者知所准则焉

　　三台奏议序

　　昔子舆子尚论古人以伊尹为圣之任后世易视此任每谓有所不足其髙视尹者又谓其任不可几及近儒剖之曰任以所遇而言盖圣贤当事未有不任而清和自存其中藉令夷惠阿衡其任亦同大抵名臣良相彪炳史册者罔有不任国制士人筮仕曰任某职其之官曰赴任迁转曰离任岂异人任而一日当官乌可一日不副其任然而天下不治则以任事者之鲜也简命颁之当宁职掌载之典章而或以利害怵心当任不任义当言而巻舌理当前而缩趾职务乌得不隳祸乱乌得不作也以予窥于今日司马拱阳孙公所称任事之臣哉公曩以治行髙等任南台侍御时柄臣用事力能坠人于渊公抗疏纠弹风裁闻天下其留都豪贵行行且止独畏公一人迨后改任北台正色辇毂间值羣阴方炽戈戟攅攻公八面应之直气执言终无所慑遭其齮龁无悔顷岁泰运复亨帝庸旧硕公秉钺西秦藩府巨蠧凭依城社梗宪虐众公毅然绳之法藩王百计荧奏卒不能挠公若曰此皆吾任吾不任而谁任岂其姑依违退避博人之欢保已之禄而已诸疏具在他疏可类按也傥人人如公无论职巨职细事到思任安有唯唯画诺悠悠玩愒视责任若弁髦丛脞庶务流毒邦家也公今知遇日隆晋贰枢卿则夫东西烽燧方棘中原萑苻潜窥兹任匪眇而公必有所自任矣将士淑慝兵机兴厘明目张胆议之朝堂沥诚竭智告之君上情面怨讪安能撼公盖封疆公之家垣兵政公之家政劲骨直节固饶任之而海宇盘石在其仔肩耳岂不并驾古先哲人而阿衡之业伫当属之矣

　　赠运庠广文景岳康君育才馆造士序

　　或有问于余曰鹾直指李君缉敬集三藩隽士于育才馆而督课之复时聚于传是堂专为科第计乎余曰否其敦聘广文康君景岳司教事专为训以文辞乎余曰否世之盛也举业理学合于一师以是教弟子以是学上以是登之科第而任之职乃能廉于躬忠于主慈于民而天下以治迨其衰也忘其初制师之教弟子之学主司之抡选总不越于文辞曰以是梯青紫而已终身唔咿不知理学为何物间闻理学之谭从而非笑之以为作伪以为好名吁亦但为其真者耳为其实者耳然不讲则真安在实安在贸贸何之亦不得之数矣纵博一第跻膴仕而世味薫人如舟无柁安望廉忠慈爱保世之不乱乎直指生理学之乡灼见于此乃绻绻于铸士俾其文行双修直彻本体庶由体适用而世终藉也而又以据皋坐者非仅仅文辞之士所能型范知康君自关中来从少墟先生讲学久以黄甲之英恬居芹序可以为人师遂藉之主教而君以天成朴茂沈酣理域洞烛玄微绳趋矩蹈罔有越踰望之识其为端人就之坦易可挹扣之而无隠不剔也士乃蒸蒸若于化竞自澡濯向于圣学同志有录可按也会直指骢马南诸士解馆以归乃质余言为广文赠余惟人生而明德具焉昭昭如也其于义利善恶得失祸福之介无不了然者比其染于风习迷于欲念乃不知义之为崇利之为卑不知从善之足乐从恶之足忧道充德富本得也而嗤其失堕实损名本失也而侈为得奢躬陵物祸之媒也而罔知逺守身善世福之聚也而罔知趋是非眩焉从违乖焉病其身而病天下所谓载胥及溺也揆厥所由以不知理学而仅没没于文辞之藻缋也学则明不学则闇以理则为圣学不以理则为俗学俗学之昏人终无开眼出头日此广文之所以无负直指有造士类也乃书此以赠广文且以朂多士

　　育才馆同志录序

　　昔有友人会余于都下谭志甚悉首辨志次立志次持志终以成志辨若问岐立若树表持若执玉志乃竟成而总不越于孟子舆之尚志于仁志居于义志由必也志学志期于矩从心不踰之谓成按鹾李直指本晦罗三藩髦士于育才馆立科条厪教育馆祀尧舜禹率之对越馆距城数里而逺复于城内孔庙之东创弘运书院传是堂时挈诸生游其中阐明圣学士蒸蒸奋若谓明师在上良朋在列所不辨志以至成志者非夫爰彚其姓名字贯为同志录同志居仁同志由义自同志于学也粤稽尧舜以志成帝禹以志成王皋夔稷契益以志成赞襄孔孟以志成开继或同志一堂或同志千古尔多士同其志即谓同诸圣喆之志可也以斯缔交亦以斯久要盖直指之志如斯尔多士不相渝斯为不负余嘉其志更嘉其同乃题数语拭目以观其成

　　传是堂合编序

　　夫道以学明亦或以学之偏焉而不明故学必有分非以一登坛讲论仅优于不事学者便可谓明道也学不足以明道矻矻亹亹何为故子思薄贤知而道中庸孟子舍夷惠而学孔子学固有正传也大江之右有南皋邹先生学孔子之学彻悟立本弘大无边而仁体盎然盖初诵其书继会其人而知之洵所谓传之正者柱史李本晦氏与同里而从游久蚤得其传按歴三藩所至兴会阐学竟日不倦会录其所语语成巻帙余得而卒业大槩南皋之学也即孔子所传之学也亦即唐虞以来相传之学也比付之剞劂而奏议序纪书答文告胥萃命以传是堂合编若曰皆是物也从昔名世硕人对君戒众序述书问何者不本于学不本于学者巵言耳奚以格上喻下孚友而垂逺壁经所载陈谟布告尚矣端木东里以辞命安邦而杏坛所纪固撰着之衡也故学以入道何不贯道以应用何不臧谓编中诸项皆柱史之学可矣余归自京师方抱疴杜门亟赴会于是堂官师绅士耆民俱集问难互发无微不抉窥其直露本根不规规边隅以自域其视人无不可亲蔼蔼沁入羣心故曰南皋之学也斯为正学而道由以明明斯传矣士君子之学原为道计其于道为明计明道为传计将令千圣如存万年永揭实式赖之学不当如是哉乃识数语以告夫共学者知辨宗云

　　赠鹾台侍御缉敬李公祖育才传是序

　　李侍御缉敬奉命来按鹾约躬贞度百务俱兴尤嘉惠风教轺车所至輙兴会明学罗所得三藩之隽士于城北育才馆昕夕课训复念城中无聚讲所创传是堂而时时携之游阐千圣之秘期百世之业其一段谦冲慈蔼之度浃入众心士无不若于化者会瓜期且届而侍御兼有归志诸士将祖帐东门而难于别谓余盍为言余惟古昔多治学明也叔季多乱学不明也士狃于帖括工于鞶帨仅借为青紫之梯终身读圣书不知圣学为何物如是者不明或从事讲学矣而泥于畛域锢于意见曲而不全局而不彻如是者亦不明由前之说将染于流俗势利之陋固足以殃民而蠧世由后之说虽其斤斤自好优于俦伍然亦未能充满分量颣潜而不自觉亦以学为世病学可不辨哉吾乡先正文清生平笃学直至性天之通文成倡道南昌直指良知廓清障碍其门下二王辈剔发无遗而邹氏则前有文庄今有南皋俱得其传盖江右多君子法堂相望环听如云譬则五都之市必有佳珍而终岁刮磨精光乃露冝其然也侍御产于其乡甫离襁褓即立父师友朋之侧众美跃如圣真卓尔耳于斯目于斯若呼茶呼饭以为常是以入之深而得之正也窃谓侍御于吾邦厥功甚巨廸多士以入道众着于圣人之学矣盖皇朝育士士人业举原是如斯而囿于辞章溺于名利非其初也兹之启聩发蒙跻诸圣域是功在士类犹之乎学也而千里之差起于毫厘孔孟之学自有滴泒正传既揭周行乃显是功在斯道然在道亦在士也为士亦为世也士既得未曽有其可忘乎夜光在野耰人挥锄弗顾不知寳也或拾之归未能什袭旋亦遗忘犹之不知寳也余望诸士终侍御之训勿曰流俗可安勿曰小成可限期尽其才务传其是将文清文成以下比肩何有马首虽南不殊函丈之聚遂书此以朂多士以别侍御

　　仰节堂集巻一

　　●钦定四库全书

　　仰节堂集巻二

　　（明）曹于汴 撰

　　○序

　　安邑县志序

　　昔者窃闻之一家之政六曹具焉家必任用人吏也必有经费户也必有四礼文事礼也必防冦盗戢外侮兵也必有束禁夏楚刑也必有田庐器用工也六者一有弗饬不谓善齐积家成邑积邑成郡积郡成藩积藩成天下六者一有弗饬不谓善治平地域有广狭几务有繁省而政无两岐是故百里之长协寮帅属吏事修明天曹之邦治户有蓄贮室无离析地曹之邦教崇祀优贤一道同俗春曹之邦礼诘戎除械有备无虞夏曹之邦政刑期无刑奸豪不逞秋曹之邦禁城髙池深封洫服舍有章冬曹之邦事岂不关系重巨建树显奕哉鸟得而忽诸然古昔经世宰物莫不设有方策载其典制而周官一书独为明备上揆下守前宪后鉴由来遐矣繄我皇朝庙廊有会典诸司有职掌有条例史局有史而郡邑志乗权舆于斯焉邑志虽藐诸项俱该不可缺也余邑于余省称剧二百数十余年乃独缺志前侯汝阳呉公临清邢公尝欲着之而未竟今侯上谷耿公明作庶政宣上意惬羣情肇未曽有顷督学吕公行部谕及爰命不佞从司马先生之后及诸文学开局编纂考纪载于羣书访遗踪于耉老听评驳于舆论踰百日而志成为巻者十大端不越六事惧不核也亦惧不详也第若不公而胸臆之凭不直而爱憎之比德意云何洵所未敢夫一亩之宅百十指之众谁不按籍据谱思为之理安有籍四境谱庶姓肯屑越也者侯之斯举视邑如家窥其一斑异日推治行髙等简之津要宰天下如此邑矣道固非远术固无多也

　　刻御边集序

　　夫用兵者驱千万人効死乃能制胜千万人之心至不齐死人之所甚恶也非精诚贯结岂克臻此乎自使贪使诈之说出而介胄之士或不知有仲尼夫贪未有人不怨者诈未有人不疑者纵令殱巨寇树勋名要亦杂霸之习得不偿失呉起诸人可鉴也况其下者仅成危败天下国家何赖焉李子明晦研穷理学有年其修身应世期不愧屋漏迩者感东倭之横有深虑于衷凡中外之情形防御之胜算搜罗闻见彚而为集不佞读之竟篇雅重其志念夫用兵呼吸变化莫可端倪诚不谓此集遂尽将畧而将畧亦不尽明晦然可得其槩矣因付之梓亦怀安攘之思者所乐观也明晦呈芬字集凡四巻

　　春秋房四书同门稿序

　　窃尝谓古者学而后仕后世不学而仕兴治之难易所由分也然后世岂果未学哉失其所以学耳孔曽思孟之书童而习之经几讲授经几研究摛而为文亦诣深趣夫至摛为文诣深趣也庶几觌当年之面游圣神之天矣措之于治何有顾以此为登进之阶梯云尔绾绶临民鲜回视灯窗之业者若谓当官涉世别有术焉有仍为孔曽思孟之谈目以迂远而不切于事情其术弥工悖初学弥甚而治乃弥不古若国家肇立甲令以经学训士以经学取士岂仅欲耗精神于土苴哉弗思耳赵韩王非知学者稍稍能用论语亦足兴王定治况挈其根宗明体达用其建树岂寻常可埒辟之于医穷轩岐之奥妙着为方论固将起疴寿人也主家敦请玄纁既陈砭针且施指其笥中藏巻曰兹不过羔鴈今者之恙操何术以治之人有不胡卢者乎顷谬从校士之役得士若而人各出其四书义稿选彚梓之余读之喜诸士业已学矣积有良方矣系之肘后往治天下焉虽与三代比隆可也

　　春秋房同门经稿序

　　昔仲尼论君子所怀曰德曰刑夫怀德足矣而刑何为乎德辟周行刑辟岩险以约之有不得不履周行者先正云春秋圣人律令也又云春秋夫子之刑书士宜何如怀焉况业是称专门构为文义如按律例成爰书抚巻悚悚乌容已乎全经不具论论首数段元年之述戒不仁也即位之削戒不忠孝也盟蔑之恶戒不诚也克段之贬戒不爱也吾而仁乎忠孝乎诚且爱乎读之坦坦不然则夫子之笔若为我设敢不怀哉余不敏先为理官日检律例治爰书书成未尝不心惕也坐堂皇之上奋笔谳牒某坐不仁某坐不忠某坐不孝某坐不诚某坐不爱夫安知吾之仁忠孝诚爱何如也古先哲王立法垂宪以有形警之亦以无形警之或法及而人见或法及而我见法及而警焉者细人法未及而警焉者君子怀以言乎其隠微也迩从恺阳先生后以春秋荐扬多士士按圣经为文矣其用怀若何行且筮仕治民按律例为爰辞其用怀又将若何嗟乎箕子未囚也比干未戮也三桓未贵也通乎是可与论怀可与论刑可与论德矣

　　刘公宰邢给由录序

　　夫人生于亲用于君事于民观法于后人亲胡以不忝君与民胡以不负后胡以佑且启也光前者以裕后者也治民者以获上者也民之不治君将不可获何以徼光宠于亲而作法于后然则民可忽哉匪治民无以报君无论前后矣友兄豫吾筮仕邢台政成民悦既三载考上上天子勑嘉之貤封其亲乃裒纪始末录而存之曰聊以示后人录成授其友曹子卒业适冡子本唐捷乡书偕计南宫是又将继志理民者曹子乃以重民之说为友兄朂其子语有之仁者人也举天下之人言不能一天下之人仁之歉也顾不得驭人之权则仁之用不广孔子所以栖栖皇皇愿得君以治民也以究其仁以成其为一人而已矣豫吾之仕邢也邢之四封之众计日而冀其至其得觐其丰采者相述相告有喜容不者亦询诸人曰是何容貌齿籍殆将生养我侪者真如手足爪髪通气于心腹矣豫吾登其堂莅其民民之弗食若其枵腹民之弗衣若其露肘境之左一人疾若左臂之木也境之右一人疾若右臂之痛也日调摄休养粱肉药石靡不具举又若心腹之气贯于肢体盖以四境为一人岂私肥甘以餍三寸之喉聚绮罗以华七尺之躯自小其人者哉今且晋西台荐陟鼎铉又将一四海之人矣故曰有大人之事其仁大则其人大也然则徼荣于君非幸也我弗二于民君乃弗二于我而并弗二于吾亲究其仁而成其为一人也本唐为其后人将何以承之亦岂徒以得君为显亲哉顾在其仁民如何耳

　　养心录序

　　养心录者复元辛子以其学道所得录之成书者也坚贞之力精诣之语不可枚述其大者在以圣人必可为夫丈夫何畏有为若是圣人同类从昔谈之近世名贤每谓满街皆圣人世人髙于视圣卑于视已望之而心已震焉其学圣人之学者未尝不慷慨思齐以为舜何人也予何人也有为者亦若是至论及不思而得不勉而中亦未免逊于圣焉夫果圣人不思而众人不能不思圣人不勉而众人不能不勉相距何啻径庭焉安在其满街皆圣人乎解之者曰患不知思耳思之熟可至不思患不知勉耳勉之熟可至不勉果尔何不云满街皆可至圣人而直以为皆圣人目之也不观之孩提乎其知爱亲也不思不勉也不观之稍长乎其知敬长也不思不勉也不观之乍见孺子入井乎其怵惕恻隠也不思不勉也满街之人非孩提则稍长非壮者则老者孩提稍长既不思不勉而爱敬壮而老者又不思不勉而恻隠于孺子之入井是以曰满街皆圣人也顾乍见恻隠譬发一叶于枝干亦以知爱知敬原含真性于本根耳理本相因机无二致故曰非由外铄也或又曰圣人不思不勉事事如斯若众人者偶触而得之乌得比而同之哉譬诸匹夫怀抱良璧虽其迷懵不自知而连城在握谓不可与富人同语不可也然则不思而得不勉而中人之本然也同然也养心者还其本然同然而已矣是为圣人也已矣

　　泰西水法序

　　惟上帝好生既生人则为之生食食出于地艺于人人有遗能地乃有遗利食乃不足其不足恒以旱干天泽既不可徼则渠塘溉灌急焉顾亦罕所讲究而西北之乡尤未闲习土髙泉寡井有浅深甘鹻大段不得水之用即有用之者工力繁浩不偿所费然大禹疏治沟洫必于冀州建都之域不至独遗今胡以一望冈卤岂阡陌开后因仍堕废遂谓水泉之利若靳于此方田家终岁悬悬占云盼雨雨愆其期立视苖稿猥云天实为之人力无可奈何枵腹菜面辗转为沟中之瘠而已矣太史玄扈徐公轸念民隠于凡人事之可兴靡不采罗阅泰西水器及水车之法精巧竒絶译为书而传之规制具陈分秒有度江河之水井泉之水雨雪之水无不可资为用用力约而收效广盖肇议于利君西泰其同侪共终厥志而器成于熊君有纲中华之有此法自今始粤稽曩昔盛世首重民食而田器亦有司存周礼稻人掌稼蓄水止水荡水均水舍水泻水俱有经画今也牧民之宰簿书不遑过陇亩问桑麻亦未多睹他何论哉虽前人树艺之方载于月令诸编上不倡下不谙也食胡以足窃意冬曹当以此书颁之直省而方岳之长宜宣告郡邑仿而行触类而长尚何患粒食之难乎夫士人谈及参赞逊为圣神若无敢望涯涘者不知此类事即赞化育井田坏而经界湮虽猝不能言复然崇重农功固王道之先也不图于是而欲睎踪隆古之治必弗可觊已且安有尊处民上坐享民膏不为民生熟计忍令其饥以死此岂天之意也哉

　　治本书序

　　夫井田行废古今之关也隆古之时家均以田人食其力乐苦不至悬异风尚因之不漓后世反此安望至治然非但田之不井也野多旷土土有遗利公私乏盖藏之积凶荒无拯济之具饥寒之苦在民危乱之祸在国有由来矣今之牧民者相向叹惋未尝不曰风俗日偷征纳日逋然富之教之有先后焉为之用之亦有先后焉胡不思也戴肩吾有感于是采古今农桑树畜之言彚而成书四十余巻命曰治本牧民者得是书而推行之可以兴民之利矣夫文王岐周之治要亦于农蚕鸡彘时加意焉不此之务而区区于簿书之间抑末也其或率作补助之无方仅一传宣聊示文具即云民不我从则过也又或夺其时倾其业斯民也奔走繁扰之不遑而曰尔胡不勤农亦过也噫古之人当官一日多人蒙福今之人当官一日多人蒙扰欲兴利于斯民者其始于不扰哉

　　九族类鉴序

　　族而曰九析之也乎不如是则尊卑疏近不分奚而施其恩义九而曰族仍合之也不论尊卑疏近而恩义蔼然贯也一身之中四其肢五其官五六其脏腑十二其经络百其骸何啻云九然而疾痾痛痒无不相关不相关者木人也九族之痛痒相关亦然而相关者鲜茫茫大众大槩木而已矣仁人视之不胜其怜焉此九族类鉴之所由着也着之者谁师文周君也君盖慨末俗之日漓叹同气之不辑以家为型陶冶六宇援古证今法戒咸备而类鉴成焉为纲者六为目者五十有八首曰立宗壸阈以内秩如矣次曰睦族凡此同支肫如矣次曰教子圣功浚于蒙泉次曰事亲百行肇于一本次曰训内防其厉之阶也次曰治生殖其谷之原也其义精其辞剀其指陈人情物理婉以尽玩之令人色动而頥解心悦而情勃有不觉其木之苏而仁之浃者窃谓此书可置之座右人人为箴焉一家之九族睦则为齐万家之九族睦则为治天下家家九族睦则为平道有二乎哉君之所造逖矣乃题数语于简端且将告于吾家之九族俾共遵奉而各告其九族则愿诸天下之家家

　　贺冯少墟先生六袠序【丙辰嘉平月】

　　人人有真体浩浩乎无涯悠悠乎无尽与天地同其大与天地同其久一身处两仪之中譬一指聨四体之内有精流神贯之浑融无一毫半息之睽隔不待智者可知也然或自生结碍乃与天地之大不相肖而其可大者自在或自生断息乃与天地之久不相肖而其可久者自在夫其可大者可久岂不天地同寿哉无奈结碍断息者众也则以尘情障于内习见锢于外耳而寿乃独归之仁者仁者无结碍无断息之谓也故以天地为一体万古之前万古之后天地之体如是仁者之体亦如是顾不寿哉古之圣贤或六十而顺或六十而化顺则无逆化则无窒无逆无窒故浩浩悠悠同流于天地少墟先生寿届六旬门下士不远千里质余言为贺以祝无疆夫先生肩任斯文躬行粹德研入圣神之微动为士林之鹄出则赤衷谠议揭国是而肃官常处则继往开来立天心而植民命大道昭宣风行海宇自无结自无断自抵于顺自抵于化自大自久自符于天地之寿宁俟祝乎诸人士戴履于霄壤之间步趋于几杖之次先生陶其情镕其习谁不剖其结缉其断先生不贰于天地多士不贰于先生共无涯共无尽体仁之化何其宏寿域何其广也抑人亦有言不负此日方为得此日彼静恬自适之夫且诩日长似岁况有道之儒日跻而天游月异岁不同乎故日月不至仁则日月成虚三月不违仁而三月非旷志学从心一息通于今古垂宪万世尼山之圣常存先生龆年敏学以逮今日窥其功力盖瞬息之有养衡其造诣偕六甲以俱崇夫是之谓六旬哉由斯而耆耋耄期颐至于无疆年且弥髙德将弥卲夫是之谓耆之谓耋之谓耄之谓期颐之谓无疆哉完其真体乃为其寿岂仅仅与寻常校年论齿已耶是则可贺也谨西向再拜而言贺

　　杨氏七孝芳声序

　　淮阴杨氏通叅公为其封母董孺人病笃惶迫莫可为计祷于天刲股为羮食之得愈公之子博士君忆沿同配谢孺人复因公病刲股公之孙把总于庠亦为父忆沿刲股于邦亦公之孙于郊妻许公之孙妇适陆率履者公之孙女一为母潘一为祖母某姓一为父忆木皆刲股乃谢孺人为处女十四岁时业为母于及既嫁又为博士君各刲股矣而博士君为诸生时已有孝子之称于是缙绅戚友交美之或旌以扁或赠以诗文曰同心纯孝曰奕世忠孝曰德行文学曰孝子名士曰孝顺之门亦有未及旌扬者盖有待也诸生于升亦公之孙而博士君之子也将梓其诗文以传而求序于不佞时不佞且北行徒行送百二十里示恳也余以其刲股者七命曰七孝芳声云因七人而槩杨氏之门因刲股而槩七人之孝耳借谓其孝止于刲股则通叅公之清修崇望出处有声果何物乎而其余可推矣又谓孝止于七人则于升之奔走不遑求显其先果何物乎而其余又可推矣洪惟我太祖以孝治天下而刲股一事不在旌表之列非薄之也不欲以难事为民倡且虑其毁伤灭性重违亲意也顾孝子当亲之疾凡可救疗不惮为之斯时也不知有旌而遑知有不旌夫民心积染或至路人其亲区区财利校量尔我一语不相能或至反唇彼其白刃自残视肤肉若瓦砾濒死无顾岂可易及哉善乎卢子守恭之言曰以身疗亲身犹亲自治自夫惟以身为亲身故能刲股故能竭力故无以有已故不失身以辱亲通叅公可作或以余言为不谬矣

　　送修吾李先生巡抚江北序

　　江北为留京门户二陵所居实国家重地狼山直当日本东海冲釡山顷縁东方用武频岁戒严顾滨海延袤二千里大港可出入者无虑数十而兵不满二万犀利之器无储何以为御然通泰盐徒拥盖建旄而僭称号颍亳桀盗鸣鼓露刃而诟有司捕盐缉盗之役阳食于官而阴以贼为利而诸豪猾不逞者时出飞语谓某且梗运河而剽漕粟某且溃诸堤而灌城市于是当事者蒿目深惟为一切増兵足饷计然兵饷取诸民者也而其民何如哉田沈于水一望成巨汇其一二髙原之乡亦遂鞠为茂草郊野之民委身为驵侩日求米升许以餬口中人之产无五日之粟而重以河工之迭兴大木之鳞集班军漕卒之奔命榷使盐珰之驿骚有司者惟催科箕会是急求免目前民以为不见徳也不相亲而相雠脱有缓急何恃焉故议者欲风励羣僚崇重民事力沟洫以治水而转害为利巡行补助易蒿莱为膏壤于凡蠧政妨民之习一力更始使野土无旷家有盖藏不扰于公而暇于私然后计里为仓因仓为学因学明约因约练武以通上下之情若元气之流盎内治外威于斯焉在他日南方有事吾将批其吭北方有事吾将击其尾左提右挈据重势而奠国家盘石之安顾不庥乎然此惟抚台可为之而今抚台修吾李先生则其人也窃谓天下无难为之地无难为之事无难为之时亦无不能为之人其人之不为者则以我心据其中而失其所以为者也李先生欲无我者知其大有为耳公起家地曹时执政握重权立能生杀人将寘言者于危法公抗章申论遭左谪不悔岂计得失利害者哉既观察三省扬歴两京为今大理大都无以豪贵骫法者无以私昵幸福者无以盘错卼臲众所缩手而两可依回者故政成人服所在垂永利其视营营显膴问田舍急妻子不啻羞之方督学晋中一旦念其亲辄弃官归无异脱遗当在齐鲁值荒疫匹马走饿病万夫中饭药之殆不知有身每见其推毂忠义之士然其言曰忠义以自尽耳而矜已诩人何为嗟乎此足观公矣不有其利且不有其名殆庶几无我也持此治天下无难而于一方何有盖尝论之州县之吏以百里为我者也一郡之守以州县为我者也司道之长以列郡为我者也抚台之尊合道郡州县为我者也故邑无循令则郡有惭德府事修和而后宪司无忝抚台之精神包罗流贯于上下其政方举有一阏隔皆为未充公其以无我者师帅江北俾道府州县皆忘其我而共成一我政其兴哉民其康哉国家藉兹地为重又何疑焉

　　送许绳斋公祖入贺万寿序

　　绳斋许公湛心若氷植躬成矱蚤岁刺吾晋之泽郡一窥其丰采稔闻政教业弁冕仕籍既扬歴金紫飘飘岩栖者若而年诸簪绅过其庐无不式者当宁采庭臣议起宪晋宁公再三辞不获允乃西视事宿窦故俗为之一涤吏未有不洒然者事未有不厘然者民未有不帖然者世之为政以簿书公之为政以身也今岁春大计羣寮铨臣疏举廉异吏以风有位海内不数数公褎然其间是秋届圣天子万寿之辰公将赍表入贺郡大夫祖帐郊关质余言为赠夫圣节告期万国执玉冠盖相望若公者真入贺人哉旅驰旅见拜舞嵩呼贺之文也忠诚恳恻如爱亲年贺之实也于以究其实公谁逊焉夫寿君者寿国君所御也寿国者寿民国所由立也寿民者好生者也好生者尽其性者也尽其性者无所以阂之阂之者其出有系其处有牵居荣若艶遇膏若沾性本虚而实之性本达而隔之君民何有乎公之挺然有执脱然无营处荣如蜡视膏如凂澄澄乎滓之汰也恢恢乎篱之剖也此性体之初也与众通者也性与众通之生乃与众共之奚而不好故视民若子立其命焉视国若家永其脉焉对一夫而不敢忘君行一令而不敢忘君此之谓视君如元首世之元首乎君也以分公之元首乎君也以性以分则不敢废其文以性则不容遏其实嗟乎天之不得不髙地之不得不下理也人生于天地而斯理咸具虽在童孺遇长则肃故曰义之于君臣有性焉真性露则爱君笃矣是行也天颜日迩赤念愈殷稽首阙前凝精帝座天子万年而后喜可知也缛节云乎哉维天之鉴圣寿与齐介景福焉踰冈陵焉草野逺臣罔效华封之祝窃忻虎拜之虔敬为吾君庆

　　贺于虹蛟公祖两台交荐序

　　虹蛟于公以东堂握篆纲振纪张三尺山嶷四壁氷凛不佞侧观风采喟然兴叹曰时哉鹾政由此举乎既而盐台曽公按台汪公相继报命佥登荐剡不佞迭窥清评辄复嘉喜曰时哉百城此其鹄乎盍观诸天焉腊深冱极阳律飞葭乃气淑而彚畅长夏番庶商音应候则霜严而众结假令有春无秋大造亦几穷矣迩时鹾地何如哉地固近寳闾左通神如风斯靡人未能自制其情也煦煦咻燠之辄不无修其睚眦梗令次且嗟乎一人御宇万里倾怀惟是法度聨络智无庸谋勇无庸角也有其弛之莫或张之奚所恃亦奚所不至哉于公以劲气直节挺挺明作不怨之辞不恩之树不绕指之习不唯唯诺诺之拘骫法踰格令甲存焉商民始而駴中而服终乃定阳鱎固可阻也白额固可戮也乌足异者吏奉刀笔如刻木靡所施其黠至于愿休闲行其庭迹稀喧絶顾不伟欤故斯时不可无公盖天道也不可无两台之荐亦天道也匪公则法且湮匪荐则羣工无所嚆矢而法亦湮公之禆益兹土讵寻常效官奉职已耶迹厥注措适中其会者也故曰时也时者圣神所不违也夏之不得不忠也商之不得不质也周之不得不丈也仲尼当周之季不得不文胜之厌也时焉而已矣唐之藩镇宋之边患始以因循竟成壅溃不识时者也故动阳于六杪运阴于九极易之为道不越乎时以济穷而成不匮者也鹾之广文诸士质言赠公夫缝掖之谈治法出焉治能外于时乎乃以此为复而并以为公赠

　　赠呉中麓父母入觐序

　　往岁中麓呉父母补选吾邑当事者若以为难地焉而公慨然易之余窥其言论丰采私为吾邑称庆既则及中途而玩胥畏威甫入境而闾阎饮和上下不由掾喙运之独断徭赋不必往案要之便民谳牒不恣雀角归之式宪蔼然进赤子于几杖而休息均调之民于是帖席穷乡僻陬垂白之叟谓及其未毙而出之于壑余亲闻之而邻封遥逖之人企足引首思睹其颜色每一行部至于拥道此其地之难易何如也然其故难言之矣且民情之善良者无论即有一二故染亦大都外憍虚而中柔脆张之则张伏之则伏轹之则惫绥之则苏法易行也恩易入也公得其机矣兹以修觐届候先期戒途而簪绅孺耄之谣颂者缱绻者难其往而盼其还者巷若沸而心如结而公之介幕若谭君边君封君茹厥德意受厥成绩莫不采谣颂而揄扬焉其僚采之间耳目最真精神最迩有不容已尔夫谣颂也缱绻也若沸而如结也气所通也气也者一体也一体也者父母也请陈父母之说先儒云干称父坤称母而人秉天地之性则父母之道谁人不具顾所用如何尔或用之一家或用之百里或用之千里或用之天下性一而已随处而显施非易地而増减故汉讃循吏诗戒具瞻无异术也若乃胡越分岐痛痒罔与是荆棘生膝下而同室反唇也公尝向余语曰吾行实事者嗟乎实哉实哉干得实以父坤得实以母人得实以备乾坤之性实则通文则隔古昔之治以实叔季之治以文循吏也具瞻也实焉足矣公非久处百里天下之大且利藉焉是行也铨鉴之司当最其父母之绩以报当宁余故推本其性而谓由于实三君其以为然乎

　　送潘子孟深贰刺胶州序

　　天为民立君君为民立百司庶僚职巨职细不同总之各尽其职以安民而成治譬之目视耳听手持足行以成此一身而已矣乃或以内外正佐风宪有司之异而厌薄其官濡延岁月以为弗获建树而职以内曽不克尽是目不能视而顾憾其弗得听足不能行而以不获持为歉也岂不惑哉潘子孟深为中丞熙台先生之孙少承家学攻儒业入太学博洽善诗辞不难一第而竟不偶选授胶之贰刺或者以不尽其长惜之夫长亦何地不可酬哉会计当而委吏非虚茁壮长而乘田无负惟其如是故为司寇而鲁大治今人但知薄委吏不为而不知其无孔子会计之当即委吏亦且溺职纵授之司冦亦何以治焉夫一州之中有刺史主之而其僚属或司捕司农司戎司教化不一而足借令捕者戢民之寇盗农者丰民之蓄积戎者使民知兵教化者使民仁且让不亦一郡至理乎若捕者不省关农者不履亩则非官之不能尽其人而人之不能尽其官也孟深第尽其所司为良贰刺而已他非当计

　　贺邑贰尹定宇贾父母擢尹余庆序

　　夫世之治不治由民之安不安民之安不安由仕之职不职仕之职不职由学之明不明古者学而后仕是以其职举民赖以安而措世于上理晩世之仕者罕由于学非无学也帖括辞章以为工课利禄华膴以为期许非古之所谓学也一登仕版鲜有轸民之隠者岂啻不轸其隠且朘其脂膏焉辇金载玉自不之丑亲戚邻右亦鲜为之丑也其资微位下者尤甚前途近而掊克若不遑也元元奚藉焉迩值四裔之警旱荒之灾有识者且谓揭竿斩木之变若在眉睫焉吁嗟朝廷之设官岂期至于此乎关西冯仲好先生倡学造士厥意良逺定宇贾君实出其门以明经来丞吾邑催征其职也初至掾史以羡金进麾之不纳邑人以为诧奈何有视金若凂之丞也继从事直指之台职司捕有讼者具缗钱为爰书费亦麾之邑人尤以为诧奈何有视金若凂之捕官也于是声藉藉起署邑篆又署临汾篆猗氏篆廉靖加毖垂白老人私议于闾谚有之署官如刼奈何有视金如凂之署官也予闻而重之然不以为异彼其讲学关西之日澄澈其心灵坚定其操守久矣知爱其身而不肯沦于可丑矣固将轩轩磊磊答亿兆报朝廷维斯世千秋不朽宁肯令此腻垢者点其皎皎乎哉君不阿上官之左右初时不见知顾茂实奚掩竟知之既而直指荐于朝主爵者擢余庆令尹吾邑之庆将移于余庆余庆之庆也夫主爵乃得人若是主爵之庆也夫海内闻风清吏且蒸起海内之庆也夫初时忽有讹传谓升信不的众乃哗是将致汶汶者揶揄矣夫夫亦仅至此乎已而升信确交相庆者倍于前索文于予以贺故事为贺文者须糚点媺事其衷不鬯予则深知君握管一挥而就甚慊也此亦予之庆也夫

　　赠张莲汀寅丈南归序

　　世有砥躬修行之士不知者曰此跖也可以谓之跖乎彼固不自跖也世有贪荣嗜利之夫不知者曰此夷也可以谓之夷乎彼亦不自夷也真夷真跖在人之自知外之毁誉不与焉寅丈张莲汀氏以保定贤能荐调淮安董治河事比初至予迓之舟中见其绘河图为屏心敬其贤必谨于职业者也及理大工综核有方畧曽半夜遇大风雨席庐尽圮万夫大哗几偾事一言定之往岁运道水涸舟不能寸移主司者束手君倡议塞义安口而四百万漕粟尽北矣其才识勋劳大约类此然从事理学其讲谈多心见此其立身出政之本也君宫保之子澹素若出韦布其家学有自此又其本也毎向余言世路多崎岖图归田以教子孙予曰君才当用世且当事者怜才安能遂君之图乃主议者以不理之口投闲乎君夫君之所图果遂矣顾其遂君之图者非所以为名也然君亦有真徜徉泉石之间游酣诗书之府明学范俗佑启后人此乃多才多勋求归田之莲汀也非主议者听不理之口投闲之莲汀也君亦自知何如耳何恤乎人言

　　送刘生本唐西还序

　　刘生将还之前一日曹子过焉问所学对曰方从事忍字乃翁豫吾年兄亦首肯谓其言果不诬也善乎哉刘生之笃于学也夫色之于目声之于耳味之于口臭之于鼻安佚之于四肢环向而相饵而我之欲心竞心嗔心矜心习心方且沸如汤飞如蓬躁如技痒忍何容易故一时不忍或贻百岁之羞一念不忍或起滔天之祸故君子忍小以就大忍妄以就真忍童心俗气以就圣躅贤轨盖终身以之也夫众人之不忍何也懦也懦则物强而我弱君子之能忍何也勇也勇则我大而物小故天行健君子自强勇之谓也然勇可习乎夫媿怀内生赤发于面斯时也其气扬故两军对垒虽有羸夫辱之则奋故曰知耻近勇夫言耻而知先之耻生于知也亦有褎衣聚谈甘辞仁义不知暴弃之可嗤流俗相仍驾言从众不知尘情之可鄙故学先于求知而知何以求焉水之照以清心之灵以虚知生于内者也对鉴而知我之妍丑对圣哲之范师友之良而知我之善恶知藉于外者也知则耻矣耻则勇矣勇则忍矣夫虞帝殷相古之大圣也则亦动之忍之増益之于未降大任之先而克胜其任矣动则知之谓也耻之谓也动则忍矣动忍则増益矣刘生将求増益以待大任乌得不动忍之兢兢

　　贺张硕人乌台旌节序

　　硕人景氏余年友奉常公之女十六龄时为天部张公之子妇公子素抱羸恙不数日别室静摄荏苒三月而捐世去人谓硕人于公子即眉目亦未稔也然而矢志从一既不获身殉则寂守閴阁玉逊莹氷逊洁石逊坚迨今三十余载嗣子有室嗣女有家门阀不坠埒天部他公子若光大者万口啧啧谓公子有妻天部有妇奉常公有女宗亲颂于庭邻里讃于闾于是鹾直指念山张公采羣议而旌焉隆以镪币额其门曰苦节可风云粤稽易之坤彖曰利贞又曰安贞吉又曰利永贞不贞何以为坤德贞而不安非贞也贞而不永亦非贞也伊其劲节如斯可不谓贞乎确然无二可不谓安乎垂老节成可不谓永乎贞而安安而永坤元不在兹乎洵可以风矣凡厥有生谁无贞性惟无所风贸贸不识所之故春风过而众物荣秋风起而万彚肃风之所关讵不大哉兹者硕人为风四国为草诸凡闺闼之媛瞻望感叹方知翠钿罗绮非华也刺绣挑描非巧也惟是贞节坚凝乃为两间之正气一代之完人而步武芳踪当亦不乏孰非风之所鼓抑闻道肇居室化先闺范诗首二南书崇沩汭岂徒为壸内人哉有妇之贞以风为子则不贰于亲以风为臣则不贰于君以风为弟则不贰于兄以风为朋则不贰于友若曰彼女也且松筠其节我士也岂萎薾其行故曰男儿负刚气莫愧女郎身然则硕人之所风广矣苦在一身而风化被于千万人苦在百年而令名流于千百世是以蚤谢铅华不辞落寞固守之定亦识之卓也虽然苦节之云旁人睨之耳硕人奚苦焉彼其宁心一醮之不忘坦然成性异日见夫于地下香骨如银其视无贞之妇方且兴怜兴慨曰斯人也不人而禽何苦乃尔盖视失节极大以节为甘故曰苦节之云旁观之说耳昔闻公子蚤负异才未弱冠入黉序辄擅词坛之牛耳天假之年必当巍科膴仕封妻光显彼一时也硕人冠帔铿锵里妇企踵而夸羡胁肩而尊奉然无以显其贞亦无以树之风政不出于阈外名不闻于四方但赫然荣耀已耳以今校彼孰大孰小盖亦有天意焉天若谓世态之靡如澜之倒不有以风究将何极障大河者必坚土护名花者岂朽木风斯世者非若人之俦与而谁与是以宁夺其荣而置之苦藉其节而用以风耳然则直指之褒旌固奉若天意也宗亲邻里之旅贺亦动于天也硕人以节风直指观风仍以硕人风天以硕人及直指风余不敏以不文之辞扬其风且厚望吾里之人勿负此风

　　辛母陶夫人七旬寿言序

　　陶夫人者赠尚书一闲公六世孙女裔出于晋靖节先生蚤称孝女适辛称贤孝妇生子为慈母子复元笃于圣学乃曩者夫人能忍贫俾竟儒业乏膏继晷令爇香以照致有今日当路交旌焉勉之曰勿自满峩冠者罕此识也秋仲初寿七旬辛子门下士乐辛子之有寿母相与歌颂之辛子乐其母寿乐门人之歌颂其母而母以歌颂而益乐且益寿也俱天理人情之至也诸士质余言为引辛子亦以简来昔者赵冡宰吉亭公语余于京师士大夫之家多寿母歴数之信然茂树繇生坤气必厚抑以贵事志适气固理有然乎然犹以势分论也况生子而贤且以贤事又当何如兹夫人之所以寿也古之论大孝者曰德为圣人生子而圣且以圣事更当何如固亦尽人之子尽人之母也诸士颂夫人之寿必述其徳亦必及其子之德述其德则德其德矣各德其德各事其事子各事其事亲各寿其寿洋洋金石之颂交相应也洵乐乎哉此亦夫人所欲也

　　宁公异政序

　　天壤间目之可睹耳之可闻足之可至谓之明目所不可睹耳所不可闻足所不可至谓之幽明有尽幽无尽通于明不通于幽犹局曲之见也古之君子不媿屋漏惟是环吾前后昭布森列莫非鬼神无时无地无敢不敬故不至有媿而学士家或以厌世人徼福之陋漫云何鬼神之有孔夫子盛德之训何以说焉几何不纵肆于屋漏也胡不观明轩宁公公为髙宻侯祷雨雨至忧雹雹止忧蝗蝗去夫非鬼神之所为欤一念潜孚捷于桴鼓鬼神之显如是公盖无不敬者无不敬则吾心之神凝以吾心之神通鬼神故随感随应也凡人以形用者有及有不及以神用者无不入以形用者声音笑貌不能信孺子以神用者六通四辟用之于明格豚鱼用之于幽动天地彼以隠微之中莫予视指邪辟暗滋不知鬼神在旁歴歴洞悉吁其亦可愧也夫其亦可惧也夫

　　仰节堂集巻二

　　●钦定四库全书

　　仰节堂集巻三

　　（明）曹于汴 撰

　　○引

　　张时庵先生八十寿册引

　　岁庚申春仲念六时庵先生张公寿届八旬复元辛君摛辞成册走书质言俾弁之首顾余不敏其奚以寿公请谈寿乎世人以气为身不以理为身不知身者也乃以身之所歴为年不以理之所贯为年夫所贯何极是寿之说也如以所歴而已公之宰容也五六年所耳然公之树勋于容及容人之思公迨今未艾也五六年已乎其守沧也六七年所耳然公之树勋于沧及沧人之思公亦迨今未艾也六七年已乎其司南计部二千石秦蜀十四年所耳然南人秦人蜀人之思公迨今未艾也十四年已乎比归林麓不为世俗缛丽态明学讲道淑世维风夫道何极之有哉可以窥公之年矣客有难予者曰果尔则人人在道中人人皆寿何以必得其寿独归有圣德者余曰此觉不觉之异耳复元云乎哉愚夫愚妇各具圣人体段一觉悟焉如醉梦得醒自尔手舞足蹈然则人人皆圣所乏者觉觉之则圣人人皆寿亦所乏者觉觉之则寿觉此身从无极二五中来有不与无极二五共不艾哉不则不可言觉公固觉之先者哉请以是为公寿

　　仙掖貤封诗引

　　春曹介泉卫君之前主上党教事也化行绩茂铨司以翰林待诏迁之盖久悬不除者致旨严勘然终以君雅称此迁而准授不为例越三岁则竟以是迁移赠其大人徐川翁如其官于是闾里欢动谓造物者殆若有意存焉夫久悬之缺介泉岂觊得之主爵者于应除应否靡不了了而何为除所不除天子业知为旷典不难夺之而特恩眷注不啻荣介泉而卒至荣徐川翁始终凑合若此则翁之砥躬绩学以谨厚没齿而介泉承其世范益醇修宜于迩遐天将昌其阀而扬其光铨司虽欲不以是官授之而天子虽欲靳之有不可得者然种徳者食报厚积者巨发天虽欲不以是佑其父子亦不可得也乃世或谓通显可力致而图之以术是与天抗也又或不求诸已而求诸天甚且咎天之不我福是仇天也则胡不以翁观焉翁之赠也诸达人先生歌诵以诗成巻题曰仙掖貤封而不佞引于首盖深感于天人之际见翁之得此非偶尔也

　　○题跋

　　题文公朱先生经济文衡

　　朱先生之学茧丝牛毛而未尝不廓大远搜旁稽而未尝不简要履绳蹈尺而未尝不透悟世之外于先生者曰何其不廓大也不简要也不透悟也是不谙其所到而枉之者其归于先生者曰先生茧丝牛毛已也逺搜旁稽履绳蹈尺已也是割其所到而枉之者由前之人犹可言也犹后之人不可言也故舎朱从陆与辟陆从朱总之不知先生盖儒贤之从事于学入门不必同及抵堂奥未尝或异傥未窥其堂奥第望门而评隲焉乌足以尽余年友张华东氏尊信先生寳其文衡昕夕披玩楮敝墨渝重加装演不忍释手其嗜之若此盖亦游先生之堂奥者矣可不谓千载知己乎哉

　　题南皋先生教言

　　尝闻邹先生之论学矣曰行路曰到家曰开眼曰未开眼夫既未到家则虽没齿务学终属半途既未开眼则虽终日亹亹犹漫道也余曩诵先生之书迩聆先生之讲大抵髙坐堂室双眸朗朗之谈意其阅歴之久艰苦之尝叅究体验积有功力乃臻于是乎士人无其功力骤而闻之未必见信纵或信之亦仅为幽玄妙论闻未曽有足以悦耳而解颐非真能信也果其听受而出仿效而履质之饬躬御物一一相肖方为真信耳讵易得哉浙堇父王君录先生之言成帙余受而卒业谬题数语期与学者共信焉然则当如何亦曰第行行不已求开不已会有到时

　　题贞裕堂集

　　贞裕堂集集呉母太恭人之褒扬于上下自诰勑以及传志记序诗咏文辞贞言其节裕言其子若孙之彬彬贤且贵贞以启裕裕以起贞兹集也以章母懿亦以风世教母之子安节先生为汴师寄示汴命以言谨拜手卒业有槩于衷夫犹子未继先十年而矢节已坚是洵贞也抚襁褓之子德成爵显绳绳未央是洵裕也第当其直志从一艰苦不二之日贞在是裕亦在是贞于母身可覩裕若有待而见焉耳善乎塘南先生之言节义根于性也夫天下有裕于性者哉世或以险夷乐苦自撼之自怵之乃不无隘焉呉母于境之可撼可怵扫若祛雾荡若焚毛亭亭无倚浩浩无碍孰贞于母亦孰裕于母讵待先生登第甫称裕乎窃恠夫士之不知贞者不知裕也夫本包六合罗万象而营营于数十亩之宫竞富鬬丽谓裕于居本髙无上贵无偶而屑屑焉夜睨台曜昼傍侯门谓裕于贵本前无始后无终而斤斤于百年之内玩流光奉口体幸而皓首谓裕于寿裕其非裕不裕其可裕不贞者如是故君子亦贞而已贞则裕矣太恭人贞于家先生贞于国家国迹也贞不囿于迹不囿于迹之谓裕故贞无所待裕亦无所待然孝子不忘其先则呉氏之后固待太恭人而裕裕无所囿则后之裕皆其裕兹贞裕堂所以有集也

　　题刘孺人苦贞录

　　江右直指以刘孺人赖氏孀节奏于天子钦命旌之士大夫形诸歌颂其子伸集为帙曰苦贞录夫孺人苦哉苦于形而不苦于心者也以不贞为苦以贞为不苦者也世不能辨苦何以辨贞然刘子念其母艰辛拮据状其苦之也则宜余亦蚤孤共余母守贫贫未若刘氏之甚而亦艰于甘旨余或食于富贵之家或举箸踌躇不能入口既登仕版无他长独不敢轻费人钱安知其不似吾一钱之难彼以一钱为母子命岂其不如我也刘子仕矣不忘母子之苦当亦知民间母子之苦孺人以贞而成其子之贞刘子以贞而显其母之贞俾其先君子有妻有子端在是乎嗟夫孺人艰于初贵于终刘子之怀可抒而其先君子又艰于年安得起九原而禄养之则刘子之不能举箸入口当有时时动者抑亦没齿而已矣此又余与刘子同者也挥笔至此泪潸潸不可遏遂止

　　题抑斋卢公夫妇传

　　余尝言天下多清有司而鲜穷乡官夫既辇载而富则所云氷澄玉洁如荐剡及口誉者何为乎故清之真者难也咎在不知俸廪之外不宜更有所取不知朝廷之禄原以供其在任之用非并其任后身后俱有赡也平生闻山东曹楚石谈及此守及此曽晤一客自叹其禄薄谓到家何所用窃不然之理淮日过诸生卢守恭之庐其庐社学也萧然四壁因思其父抑斋翁扬歴二十余载致位中丞所遗后人如此可不谓清之真者哉既读翁夫妇传则翁夙承家学澹素棱峻不知有权相奚知有其官一裘不凂殁于国事而江夫人闺阁丈夫叱明珠簮珥之遗真抑斋妻也彼固谓食君之食事君之事事一日事食一日食子孙何劳焉而以君之官为其囊箧乎我朝诸僚俸禄载在典制虽善节省亦难多余苟无妄取即公卿无大富薛文清宰相回籍中途而窘罗一峯状元及第客至无米不为异也世以薛罗为竒絶则卢公可易覩哉然使守恭不甘于贫窭而行告于通家世籍故吏门生宜当有所获而不之为也亦真抑斋子也约其躬而扬其先者也不然予何以知卢公之清之真哉翁夫妇懿美备于传中清特其一节予感于此而聊题之乃尔

　　题张绿汀年兄主教华阴巻

　　孟子曰圣人与我同类者夫人亦在乎为之而已人之所以异于禽兽者几希其视圣人甚近视禽兽亦甚近无两可住足之处世人俗眼则视圣人甚逺视禽兽亦甚远究则圣人之远者果远矣而彼虽欲远禽兽不知其日近也明眼者知其两近故汲汲皇皇祈以异于禽兽而齐于圣人其视人亦皆两近故汲汲皇皇悲人之穷而共立共达也余不肖每念及此未尝不生惧焉夫圣人者不失赤子之心者也赤子之心人人皆有则人人皆圣戕伐之后人人有平旦则人人可圣第令旦昼如平旦不致梏亡何至与禽兽近哉自为者保平旦之气为人者共保平旦之气其斯而已矣夫平旦之气以息而生以夜而息则其故可想矣故圣人主静静也者不以时不以地不以枯寂心之体也赤子之初也旦昼之梏不静耳不静而胡以御动禽兽不远无惑矣年友张绿汀氏自为为人期之乎圣人主教华阴以人之圣不圣责诸己以己之圣不圣自责也同心之友题巻赠别余无能为言则以孟子之言衍而书诸巻书既凛凛转自惧矣

　　题孙生庐墓克孝册

　　孙生昔为其祖母庐墓迩复庐其嫡母墓三年毕士绅艶称之制歌成册问序于曹子曹子曰将颂诸乎抑祝之也行者启于途匪若居者止于室是故必有祝俾及其所期孙生竟庐墓之孝将居于斯耶抑自此启行耶语云孝弟也者其为仁之本与谓行仁自孝弟始夫曰本则有干有枝有花有实曰始则有终干枝花实之无终而曰吾从事于始矣而可乎行道者未有萦萦其既行之武者有期而至者在也孙生庐墓之孝固其既举之武当亦忘之必有所期必有所终必有所止以居矣乃题数语以祝焉

　　题谭生十畧

　　谭生同节笃志圣学考订仲尼年谱正诸家之讹皆据所见发明之为洙泗考畧居常开巻藉以尚友志顾不远哉既又以生平所读之书各加纂编自李耼释迦天文地理古今政事文艺方术皆为畧以淑其身心而宏其应用余得以逐一涉猎嘉其窥览之博思致之邃也或谓其言有与孔子不合者虽然予尝有云善学者虽巷语野讴亦切实际不善学者虽三坟二典徒益支撑顾同节之学如何耳士人童而读学庸论孟言言圣训然思以是博富贵虐取穷民谁予违者凌傲乡邻谁予抗者予读书得第人也嗟乎吾夫子乃令人如是耶则虽日诵夫子书何益乃王文成公遇市人斗詈亦谓之讲学士诚好学无往非益也且人不闻鸡鸣乎彼以唱晓为事者也不闻犬吠乎彼以守夜为事者也鸡犬之声非以有为而发故主人善饲之亦然诃打之亦然是之谓率性然则闻其声得其益不浅也同节意若斯乎其语之会中诸生当知所以求益矣

　　题海阳别意巻

　　繄我皇明真儒辈出讲明圣学而大江以西尤称盛焉不佞游其地晤其人聆其谈读其书未尝不咨嗟三叹曰文在兹乎惺鲁胡君南昌名士所从学皆巨公硕儒讲贯有年北游河洛踰中条驻辔郇封吾党之士执经请质函丈之间常满不佞间询之云若从胡先生讲学乎曰否吾辈第从讲书耳嘻讲学讲书有二乎伊其据案横册第一云大学之道尚不谓之讲学乎讲一而已以学听之学在是矣以书听之书焉己耳听之以学则将契诸心体诸身词组只言可达神化听之以书或且入于耳出于口时习二字亦属想象其劳劬同其费月日同身心之讲圣贤为伍一息成千载之业口耳之学皓首矻矻所造不越里巷士宜何所择焉胡君马首欲南多士绻绻制巻为别聊题其端乃尔夫胡君所讲未諠也其勿仅付口耳昕夕修证如获珍馔吾饱吾腹方为我有俾江右硕儒闻之曰吾道北矣不亦可乎

　　题胡君遗爱册

　　夫共世而居者共气而生交相爱而已或以爱施或以爱报各不容己顾其责在施者有其施有其报未有有其施无其报者也应旸胡将军爱军士军士爱将军生而歌颂之殁而俎豆之士绅艶称焉厥子敬明彚之为册以视余余想其当年之交相爱也形骸化而精神贯上不曰我可饱尔可饥我可暖尔可寒我可甘尔可苦爱之则愿共饱共暖共甘也下不曰我可饱可暖可甘尔可忘爱之则不忘之而歌颂之俎豆之也斯何其翕如雍如协气遍满乎余读遗册恍挹淑美而嘉爱不遑况共阃而交爱一何鬯哉敬明世父之官欲继父志则亦继其爱耳夫爱不靳于禽鱼草木况同类而为人爱不遗于千百世况生同时爱不啬于山隅海陬掉臂不相识之人况相临而事使何弗爱焉我爱彼彼何弗爱我焉上下交相爱天下事何弗可为哉然亦知有施而已勿计其报无其报者必无其施者勿疑

　　芸窗纪愚跋

　　昔人云言之不文行之不远奚取于文而行之文以载道文行则道行也如以文而已矣虽行之远奚禆汴素不能文其读诸家所为文亦多不能卒巻然独有慕乎督抚禇公之文抒写胸臆根极至理其赠人不忘箴规其论事则经纶如指诸掌读之可知其人必树勲流声卓荦朝野者也得其一二而自淑焉可以无过然则道固在是匪文焉已也公以纪愚自命盖不欲以文自居也圣门惟颜子如愚愚故空空故近道彼机智百出其衷空焉否乎其于道何啻千里即文工鞶帨君子不欲观之矣

　　公余漫兴跋

　　夫意动而为言言成声而为诗诗以抒性灵泄积臆也故曰诗可以观乃有标新鬬异抽黄对白俯仰流光荏苒情窦敲推几失常度性情因而成苦是亦不可以已耶汴素承乏淮阴其于督抚禇公为属吏读公所为诗及词若干首大都忠爱孝节之念随感而发于以匡时动众其意油如也公之性情可观矣夫诗家若以沈约杜甫为孔子逐声咻响铢两而较之曰此为诗此非诗其论当自有在乃所愿学不在此谓作诗若公之忠爱孝节可以法己夫论诗若听言其言端方而醇悫此其人何如也其言绮丽而浮靡其人又何如也故立言者蕲于不失其为人听言者蕲于得其人通乎是可以论公诗矣

　　玉笥山房集跋

　　浙冲倩刘子至予馆奉其翁电仲先生玉笥山房集示余余受而恭玩卓契实诣见乎辞矣则海门周先生题其端谓先生少业举子艺穷年不倦忽夜半闻鹤鸣怃然有感随弃其所业而业此其听鹤之偈亦载集中大要于有声无声三致意焉时余座上二三友人因共相辨剖鹤之鸣也为有声乎为无声乎将谓其无则其声至今存也东海西海南海北海俱闻之十世百世千世万世俱闻之而何况当时呉山之上戞然而嘹呖乎将谓其有则鹤喉空空如人耳空空如呉山空空如当时寂寂而何况今日安所执捉然则有而未尝有乎无而未尝无乎是真有也是真无也有为真有则东海西海南海北海十世百世千世万世无间于此声吾安得间之而此声之中有林林森森者何间于我我乌得不同卷同舒同动同静喜同喜忧同忧理同理乱同乱也无为真无吾安得滞之为柴栅泥之为渣滓而不洗之退之藏之宻之也夫耳惟无声乃能受声惟其洗之退之藏之宻之而后能与林林森森者同巻同舒同动同静喜同喜忧同忧理同理乱同乱借令巻舒动静忧喜理乱之不同吾方柴栅之塞渣滓之锢也扫除荡涤之不遑鹤与我何与焉而何必其声之有无之辨剖之哓哓也遂书之简末付冲倩以质于先生或以其当日之所闻俾我共闻矣

　　刘世子夏卿传跋

　　余读刘夏卿传未尝不掩巻太息有逖思焉世胄之家生而崇膴不竞华鬬缛足为美谈夏卿具孝友忠信之行志古人彻易理是不可嘉羡乎其薄桓文不行王道罪季孙阻孔子之行王道尤非三代以下可多得也世之龌龊淟涊者无论借令布置周宻动有作用有不以为才乎颖识风生揣摩无遗有不以为智乎挺肩张胆一意摧强有不以为力乎处处流惠人人见德有不羣然而推贤乎然大段霸术之余耳事功固集元气实斵谁能纯衷直行无机无械至正大公无偏无党神运而人不知功成而身不宰斯之谓王道盖亦未见其人也学术不明匪朝伊夕世故多艰罅漏千百孟氏以驩虞为小补今以小补为大奇则以贸贸汶汶不求禆补者众也噫九原不作吾谁与归

　　杨明宇都尉荣壤集跋

　　盖余读都尉公伏阙诸疏泪未尝不潸潸下也嗟乎臣事君子事亲不当如是耶子有不可致之亲而臣有不可得之君耶世以杨封翁子尚帝女为艶称然不以贵戚故妨废子职徼异数之俞旨徒跣扶葬衣衰食粝三年则昔今戚畹一人而已不则黄金绕身何如父子相对之贫哉诸孙玉立帝女出者业已五允征隆盛而可钦者在肃雝损贵荣馈食之礼此都尉以克闲致而实翁以贻谷臻也夫翁之得孝于子也都尉之得顺于帝女也圣天子俞都尉之孝愿也皆以性通者也性沦浑无间前不以后隔上不以下隔外不以内隔故父子志同男女道合君臣情洽然而世每暌焉则不以性聨而以形阏也形则七尺之外若山川若秦越乌能通乎尽斯人之性讵有不孝者哉水共一池故东摇而西动人共一性故此感而彼应封翁孝而都尉纉其孝都尉孝而圣帝帝女遂其孝或发以性之所有故真或符以性之所有故速日之远也珠对之而火生月之远也鉴向之而水起不知其所以然而其所以然者固已了了可目视而耳听也夫性綂天下孝綂百行然则人人可通事事可通尽民尽物奚之而有间者乃缀数言于末简以旌仰止之思

　　薛文清公行实录纂跋

　　文清夫子吾明之大儒也产于吾乡若此其甚近也然论其世而师友之者则亦鲜矣夫子学圣人而未尝不欲人之共学不学夫子是自外于圣人之学也圣人人也自外于圣是自外于人也而可乎稷竹东任公纂着夫子之行实成录将授剞劂氏公之人人欲人人学夫子也学夫子者学圣人也学圣人者人其人也志顾不伟哉吁嗟兹录出而吾乡之文清夫子接踵矣是公之大造吾乡以迨天下后世也

　　读李如真先生集

　　夫圣学之不明也逊圣人而不敢居也谚有之众人是圣人何逊焉甘为众人者无论其自好者则曰将为贤人焉非不硁硁非不翩翩而真儒每难于睹善治每难于臻世所号为贤人者或至为世病非尽名浮于质也贤人以知见用事而圣人无知见以知见用事或见己而遗人或举一而废百见一隅而遗其全见一时而遗万世甚且名根利蔕滋其中执态褊行横其外无知见则内不见己外不见人如天之覆如地之载如日月代明四时错行孟子达此故曰圣人与我同类者圣人先得我心之同然者耳乃所愿则学孔子盖尝浏览今古事功不同者学术不同也学术不同者学圣学贤不同也如真李先生教人曰宁学圣人毋宁学贤人有味乎其言之哉其临终训子弟曰人不可以知见用事嗟乎兹其学圣人之要也夫亦其学圣有得也夫余读其集有深契焉乃题于末俟学者辨之

　　书江汝修梦莲巻

　　人与莲花无问安得不爱莲人与元公更无间安得元公独爱莲举世何人不赏花皆是不容自己与当年意思无别徒艶髙踪于千古自不着察自不充满耳元公常存莲香不断若谓隔越数百年不可面晤或谓可以寤对不可寐接抑谓梦中乍聚醒后如失俱有间之见也故曰孔子梦周是其真处总之无间无间之体因欲而掩欲尽乃露中既无梗相痛相怜江汉秋阳推而逊之不得皜皜前无歇地孔子大圣江汉濯秋阳暴吾侪末学大海涤尘烈焰鍜滓可也欲根欲蔓庶其可荡用爱宏尚友远寤寐通矣汝修梦莲南皋先生题以无欲真宗且以江汉秋阳为孔门心法谬付数语请质焉大槩寤时谁不分明于寐时想汝修不但梦竒也

　　书知非语

　　绛李子命其所著曰知非语伯玉五十知非渊明亦曰觉今是而昨非顾是非何常之有由赐之所是颜闵之所非由赐之所非颜闵之所是夷惠之所是孔子之所非夷惠之所非孔子之所是君子孜孜进学月有异焉月之是非异也岁不同焉岁之是非不同也日新者日知其非也日日新者日日知非也日日知非者日日知也譬镜之照未磨时一妍媸既磨时一妍媸磨之又磨又一妍媸

　　书刘冲倩饮水携云巻

　　水泠泠可饮云霭霭可携此意人多不识顾或水未当前云未出岫而望望焉庶几遇之是云水之牵吾也水既饮水且逝矣云既携云亦散矣犹依依口颊襟袖间是吾之牵云水也虽然刘生所饮水今为画中水所携云今为画中云妙乃是画中原来着不得

　　书存阴说

　　浙刘生昔着问世狂言欲存阳也兹复为存阴说不欲抑阴之极也持以观余余曰阳拟君子阴拟小人固有是言然一阴一阳总之天道不闻贵昼而贱夜何至轩阳而轾阴夫非尽人之徒与而阴之耶而小人之耶而姑存之而已耶均是人也同生于干道则同为阳纯阳无论昨非而今是则昨阴而今阳是非半则阴阳半纵百非一是亦五阴一阳可喜之复也谁其可菲圣主当阳羣贤夹日午天之下向荣足快抑阴岂其时乎且二气絪缊洋洋无间日出而万方俱昼日入而万方俱夜若曰某地多阴某地多阳尤达天者之所不道然则虽无此说亦奚不存也

　　书权书止观

　　语云权非圣人不能用而圣人亦不轻以权许人即学人可与立犹未遽与以权也何也水止成照学无止奚以观无观则冥冥奚以权是以难也昔贤以春秋为仲尼之权书权生于观观生于止通乎是可以诵此书矣潘生曽缙世业春秋录其所得命曰权书止观其知用心于止也乎止则观观则可与权虽然余尝有言贤有止圣无止圣无观故无止学未至于无止犹然未可与权也

　　题薛文清公像

　　文清先生临终题诗云七十六年无一事此心惟觉性天通通字未完而絶先生学问所得在此生平读书为此尚论先生之学者以此学先生者当如此

　　书治病要语

　　余曩阅绛藩东壁公所自撰墓志铭服其达于生死赋小诗赞之比观辛复元氏所为公传更悉诸懿行复元向余言公晚年孳孳于学公之孙诚一奉公命从辛子游能忘其贵而笃于道一气锺耶庭训耶俱可窥矣诚一手公所著治病要语示余以仁义礼智信五字为基胪列十要而叅以素问本草及诸家方诀为巻十二盖寿天下之书也诚一曰吾祖初着此书计巻四十继减为二十又继减为十二此亦先正所称目减而近于放下之旨矣世人能捐伎俩埒此者亦鲜即此是学即此是道冝其达于生死况以下区区世味乌能动乎吁嗟睎公者且从生死以下勿动

　　书济世灵枢

　　宗侯东壁公既以医声于时全活无量厥孙诚一复纉其传有抱疴望拯者晰如洞垣余及家人辈或失调摄延之治疗刻期奏效以所著济世灵枢观余悉医道肯綮将以公之世跻万方寿域也念不忘世世期于济此学道有得匪仅仅攻医术者比盖其学直探大本是以宇宙同视也学局皮肤者虽亦斤斤而潜伏冷念不自觉知学彻神髓藩篱乃破疾痛相关矣又尝纂前人既效之方成帙曰肘后秘方既以公世何以云秘前人之之郑重而秘藏者也何秘乎遇则传不遇则不传也遇而传言言济世之资不遇而传轻则耳畔之飘风甚则明珠之投暗矣吁此所以遇合之难而世之罕覩其济也

　　书自渡语

　　自渡语诚一自题其语也渡曰自非人之所能与也未渡而望洋自望也不克渡而溺自溺也既渡而登岸自登也师不能得之徒父不能得之子天亦不能得之人或不知在溺甚且安其溺长年怜之大声疾呼听之漠然甚且怫然将如之何故渡者自渡也虽然未渡之先一自而已既渡之后无非自者无不渡故禹急已溺之思伊切内沟之耻完其自渡而已矣

　　仰节堂集巻三

　　●钦定四库全书

　　仰节堂集巻四

　　（明）曹于汴 撰

　　○记

　　婺源朱氏蔵书楼记

　　宋朱文公故有楼蔵书自为碑记既罹兵火夷为民居胜国时建婺源学宫适卜其地今仍之皇朝崇重文公之学其经书传注等书家传户诵屡厪天语勑禁违悖载在令甲然公遗书犹众学士或未全睹茂才崇沐公之十三世孙也深虑散逸将至学脉湮芜乃尽搜遗书为部若干为巻若干倾囊剞劂之高义儒绅朱光禄吾弼汪宪副国楠呉中翰养春辈助赀竣业继复建楼以贮厥地亢爽厥制壮丽典守之寄模印之费俱有经画匪家学是章实关世教远抵都门质余言为记余闻昔有士人千里从师师悉出经史期在尽授初讲一语其人稽首请退浃月不至师问之对云向所聆躬行未彻敢炫多乎当世称其善学何必载籍之种种虽然圣贤觉世之心至无穷也如国医好生蓄材聚方惟患不备文公不云乎恐人未悟故如此言又如彼言此处既言彼处又言其谆谆者其惓惓者耳试阅诸编近循食息之常逺穷天地之秘上遡洪荒之始下暨世代之变总括根宗之会细分枝节之详费昭名物之赜隐超声臭之表尺尺寸寸自是浑融本本原原不踰跬歩第令学者各随才力藉为津筏至于道焉而已可不谓广大悉具精微无渗者乎而士或徒矜充栋目不及窥或记诵虽勤身心无得譬则珠玉盈前懵为乞丐之子亦有身不升堂雌黄堂上逐声起障未行诋途譬则海陆错陈妄言无可下箸也之两人者校之初聆一语矻矻躬行奚翅星渊岂文公著书之意抑岂贤胤蔵书之意

　　淮北堤工记

　　出淮郡新城迤北抵安东河淮之所经行歳苦淹漫先是万厯九年义官歙人鲍越捐资填路建亭造桥树柳穿井行路之人称便府县义之其得为义官以此迨十九年水更泛滥前路日就圯越劝民筑堤捍水愿输米千斛以助工时无应者事遂寝然从此室庐田园沉没于水众不聊生贸贸焉思逃徙矣越乃告诸山阳令尹何君申筑堤之议何君恺悌爱民者也躬督视而劝相之越则日夜拮挶计田授工其力不能具饔餐者资助之不克竣其功者为竣之堤计广二丈至五丈高五尺至丈余各随其地宜计长一万三千七百余丈越所代竣二百五十余丈所资助百六十余金经始于二十五年正月至次年四月告成堤形如环众乃安处其中所垦田千余顷二麦大获称乐土矣众谓非越则此工无由举非令尹则越无以行其议而民不免于流亡遂树坊曰何公堤云夫堤之未筑众罹其害堤之既筑众享其利此于建堤者何与乃汲汲皇皇若斯乎用是知天下之人本同一气其甘苦悲愉无不相关譬如十指虽分而同为一体故睹颠连之状而拯救之者勃乎不容已由是充之即圣贤大公无我之道岂有他哉窃恠夫闾左贾竖崇奉钱神者校利害于铢两等人已于氷炭利之所集匪惟不以及人而且瘠人以自肥凡可以术笼力陷无不为也亦有处丰养侈之人刺甘衣轻一费万钱而茕独无告之众枵腹露肘曾不得其一盼甚者深蔵厚殖若将为千年之计而父母不得利其有兄弟不得沾其惠族戚邻里不得望其余此其心之迷惑譬如麻木之人养其一指忘其九指而不知也麻木者有时而愈其十指之病无不痛楚迷惑者有时而悟其四海之内有困苦不得所者将悲悼救济之不遑矣然则斯役也固足为迷惑者劝哉令尹洛阳人余同年进士名际可闻百姓为树坊命撤去盖欲辞其名耳然业已人人口碑讵能辞乎

　　学易堂记

　　皇朝号曰大明岂不诚然乎哉夫道世所由立也道在今时不啻中天之日矣粤稽三五之世及三代之盛以迨鲁邹传授之际原原本本枝枝叶叶炳炳烺烺可按也汉儒承煨烬之余搜罗训诂功不可磨间亦莫达其奥旨有宋诸儒阐发昭朗可谓无遗而或割损全体亦有之焉高皇帝天纵圣神凝道立极而当日儒臣尚鲜能奉扬休美嗣后名儒軰出论著宏富如入五都之市万寳毕陈严于歩武之细彻于声臭之先博而有要大而有统周行之坦咸宜云汉之倬高掲成见习闻之表真脉呈焉马勃败皷之遗尊生藉焉是为渊渊是为浩浩率循无斁不流于茫荡不局于邉隅有从心无违心有尽性无抝性不以尊圣者悖圣不以法天者乖天不以维世者祸世千载一时不在兹乎夫道载于六经而会之于易析枝叶则三百八十有四迭互流转至于无穷探原本则无辞有画无画有易杳乎微矣道明则经明经明而道益明也有孚丁子能世其先人之学读易文园余毎逰其园登其堂或令笔录或令口谈櫽括儒先之撰业已有岁虽余衰昧犹未能研窥测而彷佛大都真成明备乃为书学易堂三字仍为之记而序述如斯盖自幸得生于明盛之时云

　　平陆县创凿兴文渠碑记

　　叅知政事詹公巡方河东植纲振纪饬吏庇民靡不具举其大者扬励风敎兴起誉髦更用绻绻按部虞城登高遥览挹傅说诸贤圣之高踪神与逰焉已而慨前修之不作愿多士之彚征徘徊瞻顾意者山河淑气聚散不恒欤抑何今昔人不相及也乃命邑令魏君引涧析渠环遶城邑畅厥地灵魏君良尹明作于治者遂广谋详度庀材鸠工凿渠导涧高者穿洞卑者筑堤由城北流入县治徧及公署泮宫通衢委巷疏通足以破窒聨络蔚乎有章旋出城外灌田三百畆许复于邑之艮方甃砖石为崇台上竖楼阁严祀汉关将军有镇定之象耸拔之义其资民耕饮惬人逰眺固无俟论经始于万厯甲辰七月之望越月工竣夫取河役之余基取古道之隙费不靡民无扰顿成胜迹魏君以兴文命渠而属余为记夫豪杰之兴天所笃哉地所锺哉人所奋哉天道万古不变者也人心三代永直者也或陵谷不能无迁则地气有时而乖乎公率作僚吏牖士之天树人之轨而犹不忘怀于风气盖亦嘉惠文教罔所弗用焉耳然天如是其不变也人如是其常直也而地复如是其称胜也虞之人士有不嫓休先哲道崇业茂其曷以对此徳意夫傅说负上圣之质不难版筑以约其躬草野之中何与天下事而舟楫盐梅辄复储诸豫谁能恬之于守不以米盐脂润撼其膺谁能身任天下不以参两位育遗之逺斯傅说比肩矣善乎关将军之言曰心在人日在天谁能俾吾之心如天之日昭朗精融不杂微滓洋溢贯彻不间一髪斯恬于守矣斯不忘天下矣斯动天遇主勋猷彪炳光被山川矣请因令尹以质诸公而为虞之人士效区区焉詹公名思虞庚辰进士常山人魏君名学征乙酉乡进士咸阳人

　　安定祠碑记

　　安定胡先生子孙散逸江淮凡八支淮阴一支则自洪武二年名子英者先生八世孙也占籍山阳世守谱像隆庆元年间庠士王汝舟辈请于郡守黄公议以联城明徳书院改为安定书院以祀先生迨万厯二十四年正月余署府篆张生东周辈以旧祠荒圯请移于府城西北隅积薪庵盖前郡守倪公所建空闲可用随请于督抚爱所褚公得允乃令仓大使胡九江修葺之未几堂君蓝田张公至命竣前工迨五月告完移先生像于其中扁曰崇正祀树坊曰安定祠祠正堂三间寝堂三间门一间是年冬十二月余复摄府越明春偕寅僚忠所蔡君暨山阳尹何君修祀事于祠下因行文何尹议定春秋二祀歳以为常命工勒石记其始末仍迁旧祠碑于此不忘前人好徳之雅云呜呼仲尼云见贤思齐入是祠者尚亦惕然思哉

　　节孝祠碑记

　　宋节孝徐先生及其考妣墓在淮城东三里许旧有祠有司歳时祀之今歳清明前余命中军官宋承祖增高其墓而展祭焉承祖曰山阳县治之左为先生故里不可无祠复相与叹息谓先生之后无人谁主蒸尝者次日承祖率诸生熊志中辈请建祠且请以义民官鲍越董其事余乃处金若干发承祖令兴工踰数日来曰偶得先生石像又数日来曰得山阳县民徐有益者先生之十九代孙也余遂请于直指懐云陈公心铭周公给有益衣巾充奉祀生而命置先生之像于祠议立会祭享凡为孝子者得入会夫先生徳行文章具有众美而其究归于节孝故以节孝称然节亦所以成孝也则一孝足以尽先生矣顾孩提之童无不知爱其亲而独先生以孝显何哉则以失其本心者众也嗟乎凡人之溺妻子躭货利败名检甘邪僻无亦私此血肉之躯耳然亦知此躯所自来乎父兮生我母兮鞠我拊我畜我长我育我顾我复我出入腹我虽大圣至孝无能酬亲恩而无歉者奈何忍迁于物而忘之过先生之里而猛自省焉必将怆然其不寜矣祠计堂三楹大门二门各一楹得二石狮于民间乃宋时先生之宅故物置之门下

　　孟烈孝祠碑记

　　蒲之佣民孟端妻邵氏思蚤寡不欲夺其志抱幼女亥陨于井八歳女熙坠从之既出尸母犹抱亥熙抱母闾巷悲感年友绿汀张君辉其里人也为之传诵诸王公卿大夫士共揄扬之荐达天朝旌其门且为建祠树坊迁墓手录各檄牒传咏授余而以祠记属焉余披玩怆然洒泣曰异哉圭窦妇婴乃至此乎然妻不负夫子不负母适得其正此常也非异也世有背夫之妻忘亲之子则为异耳末俗以异为常得不以常为异哉夫重渊百尺赴之如归激湍絶命固结不解是孰为之气也即理也循其性之自然之谓道也斯时也精灵粹湛罗贯干元所谓夫妇知能可以埓圣赤子未失斯为大人或有岐言理气析列圣凡高谈性命薄视庸常盖亦未之思己夫大道浑沦人人具足日用皆是第不知耳顾惟不知乃为真用也何也知见起于校量校量乃生蹊径假令邵知死夫之为烈而后死之熙知死母之为孝而后从之亦何能直截凝一毫无顾望夹杂也而章缝士人几席跬歩或弃大道而不用奚取于载籍极博或用之而犹知之亦不免利蔕名根其视烈孝何如乎故学无他亦于忠孝廉节日用不知斯已矣故不识不知为顺则不学不虑为仁义呜呼讵易言哉祠建景虞门下计堂四楹中阿居邵熙亥左右侍大门一楹建坊额贞烈祠二门一楹外东西小屋二居良妪一以司涓除启闭东隅井一便自食创于郡刺史川南郭公元柱成于邺郡孙公好古歴万厯戊戌庚子方竣云

　　孔节妇祠碑记

　　节妇姓谢氏大河卫军舍雩之女嫁山阳民孔椿一载而孀抚遗腹子金以居有杜言者谋娶之不从强之节妇投溺于河尸逆流烈女祠旁时已越旬余面颜如生金号泣鸣其寃于上困苦不为阻言竟坐斩死于狱观风诸部院屡旌节妇之墓与门堂君蓝田张公以乡贤祠左隙地给金建祠祀其母不佞重节妇而多金之不忘母也褒以匾授金冠带列于乡饮之席嗟乎生子者报曰男则其喜倍男固优于女也丈夫而猥琐则妾妇之妇人而才智则丈夫之丈夫固嘉名也乃节妇不背夫而士或背亲背君背兄弟背友嗜荣畏穷偷生忍辱以为得计由节妇观之不亦羞乎遂三叹而书诸石以告夫进此祠者

　　赵烈妇祠碑记

　　烈妇姓侯氏安邑李店村侯良宰女蚤孤育于伯父转育于所亲年十四为冯村赵良进妻贫为人佣越两月而良进病侍养甚谨又三月而良进卒其母辈将令别适烈妇自缢以死时万厯甲午歳之仲夏明经葵南张君表其闾孝廉化域王君表其墓铨部朴庵刘君题以辞盐台侍御璇石曾公诔以诗移檄鹾司发锾建祠一所堂四楹大门二楹植木主而祀乡甿谓可忽玩或寝住其中余结茅其邻瞻拜感叹恐其乆而湮废为之塑像以肃观者夫贫家幼妇非有保姆之敎习见之素五月之夫强半在疚未尝享其餍饱而一醮不忘甘死如饴与其败节而偷生寕一死以全节视改节为甚耻视保耻为甚急生且可捐况区区末利岂与廉耻校重轻哉乃有图利欲之便安厌礼义之拘检丧耻不顾闻烈妇之风当亦忸焉泚其背矣爰述芳踪勒之贞珉藉以维世云

　　增建观音庙碑记

　　或有问于余曰观音救苦有诸曰有之然救其可救者耳救难有诸曰有之亦救其可救者耳有人于此敦孝克弟循理守义不幸而罹于苦难神将急救之抑或举动虽愆出于失误不系有心苦难及焉神亦救之亦或显有罪过似在弗宥悔心未冺尚可更新苦难之遭神亦救之神明好生众生可悯用是拯济倘有良心斵灭甘从邪枉逞暴戾为得计懐谲诈而罔人怙慝不悛省改无日天网昭昭赏善罚恶有常理焉斯人之苦天苦之也斯人之患天患之也观音固慈不与天左乌得而救诸吁嗟强家骗室未尝不奉神像甚且攫金而还刲羊报祭神方怒笑彼昏不知尚冀免祸而幸福其可得乎哉秪见其愚而已矣吾巷观音庙肇自国初屡经重修碑志详载迩歳圯漏殆甚里耆辈捐赀募众庀材集工增建巍焕先时神殿一间香亭三间大门一间今则神殿三间卷棚三间通过一间大门三间大都别树非故即俱谓创建可也庙后又创殿一间以祀地蔵是役也首事十人勤慎不遑而郭君某尤为拮据故甫逾时而工竣谋伐贞珉以识始末问记于余余乃述观音之所救与否以告焚拜于此者愿栗栗共洗心云

　　一乐堂记

　　河东龙泉董公笃行之士蒲坂绿汀张先生从其仲子振祖之请题公之堂曰一乐盖取孟夫子之语公夫妻康寿五子森立雍雍一堂之上洵可乐也夫孟夫子第言俱存耳无故耳未尝计其贤与否岂以家庭之间恩常掩义俱存足乐矣无故足乐矣何敢必其皆贤然公之夫妻诸子则皆贤者公孜孜砥行偶有误辄内讼不寜期于澡涤而后己里人故有博奕风训而化之积习顿革仲子潜志圣真问学四方其弟徒歩从之其兄徒歩省之俱人之所难可不谓皆贤哉藉令孟夫子谈及此又当以为何如乐也王天下势分之极且不与天伦之乐况区区田畴之广宫室之美囊箧之富官爵之荣岂足挂公桥梓之齿颊乎惟其贤乃共乐其乐而不羡世俗之乐然则贤者而后乐此故不必计其贤与否而贤可知也不然双亲垂白兄弟鴈行者岂少哉而世味薫心不以为乐可若何此或孟夫子意也或亦张先生意也

　　修社学记

　　万厯丁酉春余署淮安府事卢生守恭以所居社学倾圯请修乃为处数金修葺之未几告竣卢生请为记夫是区区之役乌足记者虽然余有言徃歳李槠山先生逰淮浦宋正吾丈见其子求为之师槠山怃然曰予固不若渠胡以训之谓赤子方纯朴而渐长者渐琢其真何所禆益赤子此槠山自治之严也亦可以知训蒙之方矣第令保其初而已耳夫童蒙譬立通衢靡所向徃有人焉引之周行则周行矣引之羊肠则羊肠矣圣人之学周行也势利之学羊肠也卢生何以敎童蒙当自能辨之

　　仰节堂记

　　先大人以万厯四年之春构书舍一区命曰云津书舍为间者三前敞以会讲后分为静室慕陶靖节邵康节二先生高致题曰仰节堂俾不肖辈学习其中慈训殷矣迨六年春大人厌世去不肖不能治生产渭弟长成犹未授室遂废此舍为之完娶事时则十五年冬及十九年不肖叨举于乡次年成进士毎怀仍建以不冺先绪未能也第于三十六年冬以刑科右给谏奉差过里制堂舍二匾掲于住屋以见未忘而已今岁始庀材建造彷佛当年规制移匾悬之私衷方少寜帖嗟乎先人创业燕翼良逺不肖捐废之日俄顷数语间耳比欲再构则宦逰二十余载仅克复焉兴废难易之辨岂不章章可镜哉爰识数语以告后人且使知此畨工役所由起念也万厯四十四年丙辰二月十八日

　　游西山记

　　余寄京二载且半毎闻谈西山之胜不能一徃拱阳年丈屡约同逰余屡改期及今月三日乃行自广寜门出迤逦而西草树葱茏尘襟渐爽流盼颜解鞍马无劳一行三十余里抵南禅古寺大縁和尚出迎寺殿阁门宇俱损漏其新葺仅殿三楹廊六楹然寛敞豁人心目北有小斋暂憩出寺后登山踞坐榖黍一望如油因思天地生生之徳其大矣乎又念后稷播种之功感感不已山后有山森树烟霭远眺堪嘉良乆乃下经观音阁睹大像三首六臂相与叹讶夫此以像寓意亦四目四聪之说耳继而歴诸果园蔬圃井邉树下清幽可人僧持戒不设酒拱阳讽之得白酒一壶共酌迨晚归寝室时大縁之檀越唐邀游金山约以明晨中夜闻雨声洒洒遂高卧晏起及起则山色经雨青翠大异前夕忻然称赏乃跨马縁山北行见羣刹或据山麓或山半或山头朱墙碧树掩映缥缈大縁指云某寺某寺然不能遍登也抵一庵曰静妙石墙永巷将入门门者大击云板主人肃客顾瞻殿宇及殿后大珰之冡俱壮丽延入廊房以为止此廊耳入则更有大宅连楹列栋颇兴民膏之思一茶而起行乱石中狭若山穷蓦然径出旋绕至香山寺寺前大木连抱水声淙淙蝉语清越不似城市所闻殿宇俱依山势层迭攀援而上经数殿转入方丈进一轩题曰来青轩今皇御笔也主者谈驾幸之详甚悉轩前高峯右峙层峦左衍此山之胜或未踰此主僧护守草木繁茂无寸不青复思世人愚冥得罪天地者亦自不鲜而天地生养不厌盖信乎生生之徳大也大縁携有果盒拱阳预命仆夫备酒盘桓少时出门犹徙倚石桥玩水观鱼方行赴寺曰碧云者主僧以讼他出其头陀启殿迟迟乃由左廊直入观所谓卓锡泉者殊清漪汇为小池泉邉古栁一株池内有荷池外修竹数百琳琅可爱仆夫仍酌前酒二三啜由中而出览沼中金玳鱼活泼甚伙乃赴金山之约至则唐越及主僧夔江在彼迟予辈之来也寺右有小轩团坐之日且西驰此一日之行其朱墙碧树掩映缥缈不能遍登者无不似初出南禅时也轩临清涧逺瞻平野左有羣峰遶左而行穷水源至一石洞亦幽致过洞抵一楼据高逺览逸兴益剧见逰人两两山僧独歩当无机心出楼后縁山歩进山径纔二尺许抵华岩寺寺不大然有小洞三二俱幽邃倚槛回首见石壁在屋后绿赤垂垂下寺抵一池其形如壶土人呼为揑钵湖水清甚就地坐垂足池内去水不盈尺秋高不可濯第袭其清气耳日已沉冥主人进巨觥醺然而归时见灯光出树间忽闻各梵钟皷之音不觉击节抵寺仍坐前轩夜色苍欝漏深乃寝迨晓主人相留固辞而回经功徳寺殿宇俱废第唐越建一小宅养花其中少坐縁河堤行大柳千章西湖之莲可十里其花已凋谢悔不早来忽覩一二朶亦足酬此一行既而过万寿寺门今上祝厘之处也大縁谓内有奇石请入观之予不敢天威不违颜咫尺谅哉第入邻寺延庆观布袋和尚画像不为六贼所动颇有所得大縁别而西唐越东予与拱阳东南渐觉喧闹逼耳尘土扑面至寓殊困倦隔日不能苏岂方逰时筋力劳惫彼时不觉而此时方觉耶抑尘喧败人佳趣陡尔成惫耶抑尘游山游亦俱劳事不可差视耶然方在山也则二年之尘若隔世今仍在尘也则三日之山亦若隔世信不可大差别矣复忆生长晋中故多山河少年偕计走霍山三日方可出乗高四望万壑千峰汾流激岸雷轰霆震彼时不以为奇也西山暂徃乃恋恋至是倦尘氛之扰而后知幽栖之乐耳呜呼天下事多如此辛丑八月七日书

　　游龙门记

　　里居一载聴客谈龙门之胜为之驰想是月旬有一日偕一峯李君并辔北游薄暮抵弘芝栖迟田野萧寺摩抚古碑业觉洒然十三登孤山东偏之栢林甫及山麓见恠石纵横若蹲狮若伏象若欹鼎若倚案万栢森欝柯交根走状若龙螭与狮象狎卧因而小憩疑在世外矣仰顾山巅有楼突兀如在霄汉由西径歩上为风伯雨师之庙殿前有亭亭前为门横以栏楯则先所仰顾以为楼者也凭栏南眺百里目前万顷平畴红绿相间庙中人谓余曰今犹雾霭耳其晴日禹都鹾海歴歴可指然已大恢廓矣李君闻宗室守正者耕耨其下下山访之回视余以为仙也无何守正遣人邀余余辞焉至再乃赴其社有泉双注颇植花卉白牡丹成丛亦足嘉赏北望山岩又若大虎抝项伸爪将饮甘泉之象李君浮白余亦忻釂迨晩回山皎月东升六宇浮朗林隙露白树杪平铺幽色可人鸟声清婉余于此时兴不浅李君豪剧醉叫几忘其险凌晨而起月尚挂空苍林若洗愈觉妙好畅然而北日中至文清公墓下再拜瞻眺感叹典刑既出祠门将倚坊上马大风忽起悚然屏息歩走十丈许是风之来不可知然谓先生风之亦可也十五拜子夏子祠其裔孙殊贫时余饥甚渠不能具一熟水胡无周之者逮晚至神前村去龙门尚三二里或谓且歇于此余志方锐策马趋之傍山东南凿石为磴其缺处聨以栈道盘曲而上拜于神禹殿前见其两山断峙大河北来缅懐疏凿之功古栢森立雉堞回环右有危峯横揷中流上凌碧落甃砖石为楼所谓吞吐云雷者峯下架木若桥覆之以屋悬浮水面去水可百尺扁曰飞阁以暮未遽登也慿堞流盼月光射波若冶金泛涌舟人欵乃声动山谷徘徊漏深方就卧次早乃陟云雷楼身在空中但目力所及谁障之者大观哉不知山下之人仰视此楼中人又何如仙也下此遶入飞阁容膝之外四顾洪波虽谓水击三千何不可焉阁前刳板为窦悬以辘轳余为木朽地峻不欲窥之犹存岩墙之戒乎经西亭出庙后度小桥更成幽寂巉岩壁削恠石离列石隙童树点青缀绿北祀后土右有大石龛悬泉滴滴榜曰鸣玉贵在万古不息滴滴自奇也龛中寒肃不可乆留濒河小亭共坐地逺喧稀坦懐渊舒动固不若静耶入山已静犹羡乎此静趣固无穷耶岩头羣鸽为巢缯缴不及嘉其知止循东廊入东亭游人词翰俱集拂拭读之又东复高峻有亭南向亦堪览胜北皆巨石好事者镌大字于其上仍入庙中得文清公之记于碑其阴为湛甘泉先生之笔更不虚此逰也过午大风作激涛怒号飞沙弥漫石岩撼震想汉寿汾阳诛伐冦虏之日挥戈大战万骑奋呼当亦肖是輙又神旷动固不异静耶抑动中自寓静耶既晚为主司者所知驺从羣拥为我走村人备饩廪意固甚嘉然余盂菽足饱安用劳人为次晨遂还立马峨嵋犹举鞭指顾挹揽烟云也方游时以未获泾野先生之记为憾北溪路翁授余以稿可以为慊遂呼笔识之时万厯甲辰三月二十日

　　合阳县兴复阿衡书院记

　　合阳为古有莘国传志所载甚核伊尹耕于其野故邑之学宫南百歩许有阿衡书院一区不知创自何时万厯间县令王邦才更为常平仓书院之名遂湮客歳代篆苏按检锐意复之扁其堂曰志尹未几呉令尹来按检行其事未竣邑绅康国学时为运庠掌教乃请于鹾台李直指移檄竟兴复之举萃诸人士讲学其中旷典一新阐扬圣道洵盛事哉夫书院以阿衡名固欲诸人士逰于斯者志尹之志也尹志云何志在觉民故曰以先知觉后知以先觉觉后觉一夫不被其觉若已推而内之沟中尹为圣之任而其任固在此斯其为学之准也然则据皋鸣鼓簪佩俱集问答互发遂可谓之觉民矣曰未也夫亦先自觉耳故尹曰予天民之先觉者也非予觉之而谁也不则我不昭昭胡以使民昭昭然则见非不高也解非不晰也闻见非不博且富也遂可先觉自命众亦从而先觉之矣曰亦未也盖有印证焉伊尹乐尧舜之道非其义也非其道也禄之以天下弗顾也系马千驷弗视也一介不以与人一介不以取诸人尹之觉不可窥测不可模拟然必有莹然内湛觉其不可顾不可视不可取予者乃如是之严也故觉民者使之于辞受取予觉其有不可而勿欲勿为而任先觉者必于辞受取予之不可觉之尤蚤持之尤坚焉尹所以为真觉而阿衡事业由此出也非仅仅曰予既知之而实行不必符之谓也斯固古之先正创建书院而今之诸君子又从而恢复之意乎会讲其中者亦当知所从事矣书院西向大门一间二门三间两角门各一间正堂三间旁号舍各五间后堂三间旁厢舍各三间门外有池数十畆湍汇澄泓可以种莲称胜览云李君名日宣江西吉水人进士苏君名州俊山西曲沃人举人呉君名霖直隶蠡县人举人康君名姬鼎进士

　　重修志道书院置田供赡碑记

　　昔在壬辰余筮仕淮之司理寻摄府篆建书院一所于郡学之东时督漕为禇爱所先生允余之议且捐百金未几工竣余议二名以请曰志道曰学孔先生命题志道书院而颜其堂曰学孔堂余乃共诸人士明学其中距今三十余载矣先是郡大夫刘彬予氏詹见吾氏亦有增葺而岁月既深日就倾圯顷年山阳孙侯振生以东鲁大方师牧兹地于凡保障安戢维风剔蠧靡不厘饬而尤加意文事处金四百余更新焕美爰萃誉髦课文讲业既着成绩剞有课艺约说诸编而仍虑膏火无资恐致间辍复处金百五十余置田五十顷零召佃取租岁得金百四十余给子衿之肄于斯者供会之需区画俱有条理士类忻忻奋跃余闻之亦逌然喜也余方得告在籍赖鹾廵李缉敬侍御建弘运书院于吾里亦买田取租供赡会事余时时聨朋聚讲而山阳之举一时符合豪杰所见果尔相同余不敏枌社之乡旧逰之处学会并起南北应求讵不可愉快哉夫道不离人可离非道离道非人志道乌容缓道会于孔子士不学孔何名志道淮之多士尚无负侯至念哉侯山东莘县人壬戌进士名肇兴

　　侍御缉敬李公生祠记

　　先是侍御李缉敬氏奉命按鹾事且竣循例疏请避其尊族少司马得代以去绅士商民思之不置醵金庀材议建祠尸祝焉谋已定则告之余余曰是必胜地而后可恒念鹾池之胜海内称竒但以地隶公家悬有厉禁匪寻常可以逰衍乃于城之南池之北卜充爽之区向离剏祠甃以崇楼海条一带揽诸几席以奉侍御订期对越因而聚会青林翠巘环列为屏池光如镜一碧万顷春云秋雨朝旭晚霞虞庭解阜之歌洋洋宛在固无俟交叅互答而恍侍御在坐畅千仞之高风濯灵襟以絶滓不亦愉快乎哉窃尝谓世无善治由士不学道不学道则不爱人不爱上乃负上不爱下乃负下滔滔波逝何所底止侍御缵承家学师范名儒日有孳孳故其持斧而来也内絶私营外无贵态不啻留人之蓄而且捐已之有藩篱剖而蔼蔼肺腑输之人人席不暇暖周爰蚤遍三藩事至忘疲前箸毎勤五夜蠧弗任其乆习不难一旦之涤疴议不嫌于肇兴直欲百年之永振用是商讴于阛阓旅颂于津梁王人息慿社之奸暴客慑干城之武其大者轺车所至辄明学以作人而兹地建书院以弘运启三圣之扃钥开士类之蔀蒙廪养世世科条章章其风无穷则其泽无穷其泽无穷则其思无穷兹祠之建固所以寓思也地胜而祠与之俱胜祠胜而地因之増胜然毕竟以人胜也抚今追徃仁贤所寄遂成名迹奕世不磨亦有华栋犹新鞠为茂草牧竖之所踯躅行道之所揶揄如兹之洵可祠也祠将永而弗替也不亦鲜其埓哉乃为之记以劵之异日祠计大门三间二门三间正楼三间卷棚三间厢厨六间外房二间以居洒扫者侍御名日宣江西人进士维时同运邓公全悌广西人乡进士判运史公名躬盛浙江人进士赵公名九真直隶人乡进士共襄盛举而史公以署篆董事乐趋尽士民而乔县尹国栋肩理克成俱应载之石

　　万泉侯懐洙范公去思碑记

　　于都哉此万泉士甿思其侯范公而树之碑也何以碑寄其思也碑存侯存思亦存也碑可磨思不可磨也去思碑寰中不乏鲜此比此真思亦真可思也思侯者万人碑侯者万口奚取数尺之碑为无碑亦思有碑胜无碑是以碑之树也父老垂白者谓从髫到今所闻覩福我邑者罕此侯渉歴他疆域者亦谓罕埓其侯也余之所耳而目者亦如是忆曩时阅荐牍或偶无公姓名咨嗟为不平夫旁观之咨嗟较当局之许可孰逊兹擢郡丞而大司马王新城公荐侯监大军东征又孰与此足鹄仕籍矣昔公初下车时值旱蝗为祟忧色可掬单骑行村坞谁饶于种劝假无种者种种而稔众不至馁贫而仕者给以俸曰可鬻炭为俯仰资妇女亦给俸俾织纴自给其衙舍则萧然讼者例输纸榖尽蠲之爱养为例是若何例也征赋如数辄止耗羡若将凂焉审编徭役酌虚盈汰除絶户丁钱故二百七十减百五省厥繁累不优于罔剂量而第额云额云者乎嘉恵衿士兴起文学贤书祥开相映刦冦屯聚练兵抢攘藉以寜敉边事告棘受令募兵若马他地里甲绎骚独帖然而事集马首之东知可了兵事无难也葢其潜心大道行谊自凛尚慈缓刑入人肌肤人乌能已于思余素慕侯未获识荆濒行顾我衡宇言动鬯爽授所著史纂二帙仅其一斑然经世有谱矣侯名文源直隶定兴人选贡士余既从士甿之请为之记以阐众思仍系以诗俾大众时歌焉介山峩峩兮不为高匪山不高侯不可望兮我心实劳槛流浩浩兮不为深匪流不深维侯有泽兮实沁我心

　　○说

　　睦族善俗说

　　昨张生以睦族善俗为问俱切问也夫乡党与我日相亲近家人尤为骨肉至戚也此何难于睦且善者今之不睦于族不善于俗者特以见人不是不见己不是耳已有小善则徳色而人之厚恩或揜于小眚人有小失则切齿而已之大过则饰以偏见此之谓不平我不平而人岂能平之所以家乡之间多成嗔恨职此故也昔有仕者其兄落魄日喧竞周之数十金仍不悛彼乃咎其兄里人亦咎其兄而直其弟然予以为非其兄之尤也胡不以其富与兄共而朝夕敬事之如其兄犹不悛乃始可直其弟耳又有厚价以拓其产者其邻欲售之者辄再倍其直于是售之者若不及而彼犹恐非其人之愿也则详慰而后成易然其邻犹有与之争斗者人皆咎其邻而直其人然予以为非其邻之尤也胡不以其富周其邻人相聚相爱如其邻犹相忤乃始可咎其邻耳由斯以推施人者虽厚必忘施于人者虽薄勿忘也忤于人者虽大勿校忤人者虽小必咎也故主人勿咎盗咎我之致盗况其它乎故曰天下国家无皆非之理圣贤不怨不尤惟反己自修而已故在邦无怨在家无怨和气在宇宙间无嗔恨也不见不是在人也

　　共学说

　　童子张三光能为文家贫不能延师余为备贽求熊子师之无以为居给之官房命事其父其父应聘亦诸生也来致谢曰幸有所栖止兼得聚训生徒求示之言余逊辞夫余官于淮淮之人有教之之责若子不知学与余躬不学同推之淮人莫不皆然吾自毕其责之不遑岂知为若子而厚之耶夫余与若子有间者形耳乃其气无间推之天下人莫不皆然人自不睹耳故士不知学贼其身者也学不知共亦贼其身者也故不仁为痿痹张生以为然乎其聚训生徒亦必有道矣

　　质学说

　　释心体者曰虚灵虚故灵也灵则无恶也亦无善也有一焉则塞矣无外也亦无内也寄于一焉则滞矣谭子同节曰数年以前日记其善而善未真继复日记其过而过未寡即斯语也若以为未得者夫记之者有之也不塞焉足矣同节又曰迩年以来一念未起敛神丹元一念初起毎懐济物过处稍细善处稍真即斯语也殆有得焉者盖校之规规善恶业有操柄抑亦忘其内忘其外忘其丹元忘其敛致其虚而极焉乎夫物之济也如饥之食胃虚则能食心虚则能济物第求虚而已矣同节又曰名利之根未斩也以奔苦京尘博广文之官侘傺踟蹰卜之曹月川以学职为理学之冠曾不再覩今之广文率为虚位上之人亦率以虚位视之胡以自见仅以升斗牵耳绎斯语也又若不得于衷者夫学不在赴选亦不在逃选月川之学不以为教职而显亦不以不为教职而不显不系于上人之知不知亦不系于志之行不行而自见与否食禄与否不与焉此皆其外迹耳摄行相事鲁国大治而后为孔子非孔子矣圣孔子者曰摄相事鲁国治非知孔子矣君百里而王天下世以此证圣耳非圣所在也遯世不见知不悔世亦以此证圣耳亦非圣所在也夫谭子虚其衷以逰世选而喜不可选而怒不可不选而怒不可不选而喜不可间关千里犹踰阈也选不选知不知见不见食禄不食禄举箸落箸也而要之必为月川选亦有济不选亦有济知则以不负为济不知则以不悔为济三十辐圆转逓前何与我也安所睹名利而校之何也无所有故无所不有虚故灵灵故无徃不通也故无所有之谓圣然谭子之学歳有进益不以自局而问于我所谓虚矣而余费辞如此将无渉于有也乎哉聊识之更竢他日共相考也

　　贫富说

　　鲍子君杰曩有厚赀性喜施予逢人之乏辄周之诸可修建堤路桥亭之类以便利人以捍卫人以资益人倾囊无靳数十年如一日也有客至京曹子询其起居客曰鲍子贫矣然上下钦其徳义声动遐迩邑里有不平咸请就质无不心输者曹子叹曰夫君杰今方富哉世有蓄财逺地者有蓄财内府者孰为富曰内府者富近于我而有济也然镪贷盈屋田园连陌犹在此身之外惟积徳充义则贯串身心之内是真我之有也千人交口而诵未易罄也顾不富欤库蔵之中千箱万槖吏胥主之而不敢言富以其未得用耳世之富人盈腹罩体之外虽有赢财何所用之及其限穷气散粒米寸帛毫金颗珠亦不能用夫惟徳义则百年之内用之以不忝千载之后用之以不朽是真我之有也嗟乎齐景千驷秋草同萎夷齐饥死万古不磨谁富谁贫哉鲍子昔饶于财今饶于徳夫徳鬼神所敬圣哲所宗财乌能等之散财而成徳可谓识所重矣彼孔方者吾奴耳善用之乃成吾徳不善用之而奴为政乃俾我缩项龌龌丧心诡昧校牙筹而忘疲梦粪秽而色喜自少至老无一善状达人君子视而怜悯焉夫夫也乞丐之子乎乃无一长也是则真贫也已余殊念君杰而隔于逺乃为贫富说以寄之如面谈云

　　矢神说

　　淮孝亷李子霖雨于丁未之孟夏朔日寓都门斋心发愿誓告于神其畧曰血诚悔罪吁天鉴照一顺亲心凡母意念所加或黙相拂母教训所及或明相违者神罚之一报君宠凡异日徇已便不轸民艰饰虚文不务实政者神罚之一酬师恩凡在言行不以君子自处负师玉成至意者神罚之一体人情凡家庭之间妻子无心相左一意苛求置以冷落者神罚之一宏雅量凡渉世偶受不平不能含容时露躁心浮气者神罚之曹子闻而敛袵曰善哉进修恳切一至此乎昔修徳之君子或曰可与人言或曰可与天知世两高之而儒者曰可与天知其至矣乎天则无可掩也无可眩也无可阿也故曰天眼极明天耳极聪天算极周天网极宻人有机变天有乗除天有诛罚人无躱闪故古之圣人惟天之畏也故曰上帝临女母贰尔心夫世人溺情恣习罔知畏天神怒而不知鬼笑而不悟彼固忘天天未尝忘彼也则亦时鉴之而行罚焉孰与矢罚于天蹈正戒邪其于罚也免矣夫隆师取友以严惮我以夹持我然师有时而不在其上友有时而不在其侧天则无刻无地无内无外不与我俱其严惮夹持顾不宻哉时时对越惕若凛若非僻之念何自而萌邪秽之行何自而作真性湛然无徃不宜兹上圣之至徳也于是李子问徳之所由入曹子曰夫是足矣奚言哉虽然仲尼论获上治民信友悦亲归之诚身归之明善明者常觉诚者常一斯为合天矣遂笔以示勿忘而并以告淮之同志云尔

　　仰节堂集巻四

　　●钦定四库全书

　　仰节堂集巻五

　　（明）曹于汴 撰

　　○墓志铭

　　显考累赠征仕郎刑科右给事中云津曹府君显前妣赠孺人乔氏显妣封太孺人张氏合葬墓志铭

　　余祖之家安邑厥初不可考西郊有塜累累约历代甚逺莫详讳位自胜国时七世祖讳天祥方有可稽六世祖讳本道高祖讳端曾祖讳玘祖讳司民配祖妣孺人贺氏外曾祖讳袖女生三子一女考居长讳希舜字伯孝别号云津初配前妣孺人乔氏外祖讳苹女蚤卒继配妣太孺人张氏外祖讳健甫女考卒于万厯之六年敬庵张先生志生殁行实于墓慕冈冯先生记神道之碑迨四十有二年十月六日戌时妣卒距生嘉靖十有四年八月十日午时寿八十岁卜以次年十有一月十有二日启考之圹合二妣祔葬焉谨再砻石并藏诸幽考之孝友瑰节文章邃诣有二先生胪列在不敢复赘惟是忆不肖幼时见余考为诸门下士讲授案无帙册亹亹如注闻昔受学于祖考每夜灭烛背诵尽一册以为常所遗阅过经书点撺之迹甚恭评注纚纚率出人意表未冠为博士弟子辄不为干有司之事或怂惥祖考俾强之祖考亦不强也常见当路折节过庐舍考野服出迓清茗共谈浩如也或托之文字当路误以为讹令更之亦竟不更然与人极冲蔼少年辈至迂道以避惮其谦敬内恧也而至今绅佩中轸世懐昔之感盖又种种云彼时不肖騃未能窥测秘奥然濒属纩时为不肖论生死之故若论他人然旣不能语犹回首有所示岂以死生摇念者况货贿丰啬势位崇卑何足挂吾考齿颊哉余妣出望族相余考矻矻壸内政事上抚下不毫毛自暇逸不肖及见其事我祖妣未尝不适厥意而外祖妣万终九十七龄之寿其安享何异于出丈夫子考逝后不肖辈孱然莫能自树四女俱在室季子季女且仅数岁而稚妣殚力茹苦门户体貌赖之不陨喜施予赡亲戚倾箧洗囊不靳外祖妣性毅诸女馈食若以巾帕包裹则不纳从母有适李者外祖家怜其扃閴乗墙饷之輙掷还妣凝重真有此风固有所锺孕亦男子所难也比不肖通仕籍迎至淮阴者一至京都者再所教以毖饬内外言言金石蚤岁处妯娌以贫见睥睨旣贵则报之极厚每食与共周旋其存殁曲尽呜呼考妣之徳若此乃致不肖叨抵今日天固借此竖子以博主荣耳初以不肖理官之满徼恩勑命赠考文林郎直隶淮安府推官封妣太孺人继以不肖给事吏垣值册立东朝赠考征仕郎吏科给事中赠前妣孺人仍封妣太孺人继又以不肖右给事刑垣值上圣母徽号赠考征仕郎刑科右给事中前妣仍赠孺人妣仍封太孺人呜呼不肖最庸闇何能以寸长尺伐得之君加之亲苍苍之意固不欲余考以绩学砥行余妣以秉淑励贞仅终于黉舍夫妇故曰借此竖子以博主荣而已顾不肖子职多乖慈恩罔报腼眉宇于寰中抱愆尤而莫遣余考当年旣未供一菽一水余妣处孀闱几四十载亦未能代忧代瘁及当暮景复多旷违前岁补牍数十乞谢吏科而归过蒙圣主晋少常卿予归省觐实称异遇方图侍聚遽罹永捐睠兹黄壤掩我亲形噫不肖之肉宁堪充爼也耶前妣无出妣生子三长即于汴娶封孺人侯氏次于淮邑庠生继叔考讳希禹之嗣娶路氏次于渭儒士冠带娶马氏女四长适周安止次适庠生杨可畏次适举人刘定民次适董正学孙男三汴出者曰良聘杨氏淮出者曰吉运庠生初娶乔氏继娶梁氏曰泰儒士娶薛氏孙女七汴出者长适庠生景永徽次聘于李必元淮出者长适庠生张仕禄次适庠生姚懿徳渭出者长适张觐辰次适庠生马尔循次尚幼曾孙男三吉出者惺泰出者呐慎渭及长女及渭出适张之孙女刘壻景孙壻俱先母而卒铭曰修林环互余考妣之墓皇命昭宣地灵呵护维静以幽旣安且固竣封兮还步裂心兮还顾步复顾兮可奈何泪流不到重泉路

　　处士知一先生张公墓志铭

　　知一先生姓张氏讳九霞字凌汉知一其号又号云巅山人世籍平阳之蒲坂居首阳之东谭郭里五世祖讳敬以洪武初迁居大涧乃号涧张氏而籍仍谭郭高祖讳寛曾祖讳邻祖讳辂父太公讳尚质两娶皆严氏前严为潮之女生公是为太孺人公之长嗣辉余与同辛夘乡书雅慕公高致屡欲登见未果而闻讣矍然伤悼旣而年友梁用修以其所为状致长君之嘱俾余为铭置诸幽因相与道公之素初年好丹鼎铅汞之术比览太极图读其说及读西铭正蒙二程紫阳文清各语録憬然动于中遂破灶焚方书散诸言黄白之士日夜孳孳潜心孔孟之学有得则拈笔録焉槩见于理言什一山居杂记其句云至有看他未有时又云了尘须是要同尘嗟乎大道之晦不着不察久矣或亦据席高谈意见纷起崇有与躭无角立同尘与遗世分驰有者拘挛无者枯灭同者淄染遗者捐弃孰能合已发于未发即经世为出世实孔门之正印巨儒所艰窥而公以两言道尽可不谓迈人之学识哉盖公少负颕质沉重寡言笑澹于世味十三解声诗十五不为末俗之谈是后值太公遭家难拮据左右遂停诵习而太公竟弗宁宇去适于蜀公以茕茕孱弱外捍里人之凌轹者俾不得逞内操作水薪奉母以养祖母刘至佣书里册以襄祖母葬事诸艰备经始能受室生子不圮其门然如太公无耗何一日太孺人泫然曰汝父客蜀十有五载冉冉桑榆之景矣不则已枯之骨委于异土乎扶掖而来幸已不则舆榇归丘陇惟汝图之公伏泣不能仰视曰痛父良苦向不敢奔呼逺觅者非不念之第以母之膝下仅此只孑之躯耳今妇能事母又延一线之续此身可置于长途上问皇天下穷后土不得吾父儿弗归矣泣拜徒步以西挈赀不盈百钱而往甚毅道遇一士宋姓者感其孝赠之金授之治生术公乃陟秦岭穿子午道直抵于泸不可得越滇南歴撒蒙中庆澄江大理诸路三易寒暑跋涉五万里又不可得惶急吁天愿濒死一见贸贸反泸复遇宋于道为占曰会即见太公因就旅次日将晡一叟从外入雪鬓丹颜向客语生平似蒲中人熟听则太公也持之而号观者叹讶遂迎以归夫形容变易跬步谁何茫茫大地安所讯诘而相继入次父吐生平儿得聆之何竒也两遇宋士又何竒也其懐亲之念直彻苍旻神鬼冥冥驱排合凑而父子一体若逆若赴譬之血奔而肝动气激而肺举理有固然无足怪者公旣聚太公太孺人于一堂乃令长君就外傅以竟未就之业日稽其所课或月夕躬为抄经作其勤励太孺人及见其孙列学宫而太公享鹿鸣之贺公之振家而养志也太公还里之后垂四十载寿跻九旬公以七十余龄之人荣养哀葬十八年暌违之日父之所厄儿之所爱似有假之以酬焉者而前是丧母成疾丧继母如母孝不匮也公缔交不遗贫贱富显所在耻为磬折即被征请亦罕徃焉而声名益重兢兢畏法非矩矱不敢蹈人或有微瑕亦不敢令公知一日遇解某横加诟詈则笑而受之不与计直曲曰若丧心将自毙吾方彼怜也明日解死其量其明复如是尝面数一少年之非甚厉迨暮而私为虑衣食辄至泪下方其面折时亦以用爱耳其赎人己鬻之痴女及闻鬻哑女者觅市三日多其直买而畜焉恐他人苦之不遂其生也释兎舍鱼犬马之死葬以藁焉徃而不爱买哑女俾仲嗣养之勿厌薄亦所以寓教也晚岁怡情山水吟弄翩翩无事闭户焚香正襟危坐冥心古典客至摘蔬供具共话桑麻或散步青野优游自适忽构剧疾无儿女身家之语整衣冠且逝犹为长君辩理先气后之说为非是呜呼是守正而终矣夫目触鼻吸皆气也无臭者安往一点胎凝形性并至胡先胡后固可察也学舍相望缝衣如云而校勘宗旨乃当年束书之人亦足明学之鹄矣想其亲亲日久精专神一而又履嚣用静涉迩探遐大慎细矜炼情见性秋宇澄而月鉴皎腊冱极而春风回所谓自得之也非人之所能为也借令汨没于利欲之中血气愦愦方在痿木且不能通之亲安能通之道通于道者通于天矣公生嘉靖己丑冬十有一月二十有二日卒万厯癸夘秋九月七日年七十有五以寿膺官非其所愿者潜处而行修可谓曰士故以处士题也配孺人范氏乡耆景山女生男二长即辉娶史氏寿官熞女继韩氏庠士廷佐女次熿娶王氏处士楠女女一适洪业先公卒孙男四昶初聘孟进士希孔女暹初聘孟庠士一愿女旭初晟初俱幼孙女六一适王乡进士三钦子浚元一适马儒士晓子腾骧一字杨时荐子庠士升三幼辉率诸子孙葬公于涧之东南太公墓之昭其期为万厯三十三年夏四月十一日铭曰人生原诸亲也生生道为根也不遗不畔根原敦也宁于兹丘而可焉者君也

　　湖广按察司佥事慕冈冯公墓志铭

　　葢余之得交于慕冈冯公也在壬辰同第之后云公端凝沉静言若拟动若议窥其意向必为圣人而后己闻有阐扬圣学及志行端良者竭蹷师友之终岁讲究如不及然絶不为口耳炫露之习曾会学淮浦累月其同事谓余曰吾未尝闻慕冈之有言也又会学京师累年其同事谓余曰吾未尝闻慕冈之有言也余以间质公所学公曰吾日日有领略焉葢心研躬体期之乎自得以故月异而岁不同己亥年谓余曰吾其正月之氷乎固自觉将泮而大进乃在幽狱时曲畅旁通未尝有所窒碍比出狱将游歴四方尽交天下士参验取益忽以病终悲哉其门下士戴子任跋渉来都下以志铭属余嗟乎即无戴子至余自不容己于言公讳应京字可大慕冈其号先世自开封迁广州有永祥者洪武间从戎南都隶籍泗州卫定居盱眙凡三传曰方寳寳生暠暠生赠承徳郎兵部主事昆冈公世登是为公父官顺徳训导祀名宦祠盱眙以乡贤祀者也配赠安人陈氏生公京邸甫八岁而赠公卒于官伶仃还里逾年始就小学路拾遗钱持以告母曰当询其主还诸年十四读宋儒程子遗书忻然有会志圣道自此始十五充博士弟子十八升增广生继乃廪于公督学直指至必旌其行众口食贫竭力旨甘以娱母尝居泗一夕忽心动曰母必有疾亟归果然药之愈六试省闱辛夘登贤书壬辰成二甲进士观吏部政輙辞坊金不以烦里闬时哱冦方炽守臣多求去公上疏请降资为边方尹尉练兵戡乱未许是秋以老母假归次年安人卒哀毁几絶苫块蔬食不入内舍者三年丙申除户部主事督饷蓟边穷险隘究兴替谘方略创户部职掌及经武考诸编丁酉东倭不靖转兵部主事虞患殚谋倒囊延士以资当事大都公食衣不厌麄菲而日夜皇皇为天下虑非以接欵豪杰则考订典籍毎自外归必呼笔识其所得之人与所闻善言行以为常己亥秋满奉勑授阶褒赠二尊人驰书祭告乃分田二区业陈刘二甥赡其两姊夫世之贵人自贵耳谁复念先人遗血如公者且父事其师而周其师之子与父执之子俾皆有室有业焉是年擢副职方即庚子擢佥宪湖广备兵武汉黄旣下车亟行部延见吏士问利弊一以厚民生兴教化为务首举乡约保甲社仓三事其崇贤奬节息讼弭盗惩淫斥异缮城葺祠除道疏川利农通商诸徳政槩见于蓄艾编中先是楚苦税监陈奉之荼毒者二年公入境其焰颇戢已复狂逞辛丑春公乃上疏劾其不法九大罪而税监诬蔑之疏亦至诏降公官寻削籍寻逮系公初闻降报即解组登舟士民閧然哭声震原野苇舸攀追夹岸号呼者信宿不絶争绘像尸祝之建生祠若干所及在途闻逮系报遣妻子东还而单骑赴中都龙兴寺候逮冲襟愉色谈道不斁黎明即起诵高皇帝御制文集或询楚事曰尽臣职耳非有意为之也械入金吾署中税监亦见撤于是楚民不啻更生而公且罹刑鞫禁诏狱薄海之内咸谓公以一身易全楚之命烈日争光而全楚世世感之刺骨顾公于楚事偶然耳儒者以无事为本体以有事为应迹而世人能观人于有事不能观人于无事假令以楚事槩公则谓公为楚事揜亦可也公在圜室倡诸同系儒绅紬绎孔圣心宗讨论皇朝典故或闭关静存者几三月余时有契悟忘忧跃喜而经世实用编成大抵尊崇圣祖备体用之全归信紫阳析儒禅之异平生精力多见于此甲辰奉诏释还杜门简出足不涉公府率族众举祖先之祀田夫举乡社之约而祖祠义田剏焉邑之仓学坛壝兴焉萧然蓬户之中纂述不辍暇则课少年歌诗习礼习射一日忽谓门人曰吾夜梦闻二语云其流行者光辉而其所以流行者散也我将去矣越旬日腹疾作谓亲友曰百年顷刻耳宇宙即吾家万物吾同气所谓我身是私身也生死公于天吾何得私宰之病三日剧宻存不发一语丙夜恭坐漏下五更而逝面色如生天地晦冥者十许日逺近悲悼是为万厯三十四年丙午正月二十日距生嘉靖三十四年乙夘五月二十一日年仅五十有二楚以名宦祀而盱眙祀乡贤祠夫世之仕者非无可纪之绩然于道无窥不隘则杂其或从事学问驰心旷逺遗落世事亦焉用此若公者其学有用其政有根操履粹白精神流盎学当如是也已配张氏封安人备有令徳人以此观公之家政子二长霆公以兄之子为子者娶陈氏继杨氏次霦侧室李氏出娶霍丘选贡周允升女霦之生也公曰吾有嗣可致身于国矣及能读书公曰令读五经俟年十五观其志果端人也则授以举子业为国用不则否嗟乎此之为心事岂寻常可埒哉孙男四尧征尧□尧□皆霆出尧会霦出孙女一霆出尧征娶庠生亢时雨女余皆幼墓在邑西之灵山葬以癸丑年十月廿有□日铭曰众视圣若惊而思与之颃思与之颉众谈学若艳而如饥之哺如渴之啜厥学有成是谓正学可宗为辙呜呼公固自信吾亦信公以传信于来哲

　　刘介达先生墓志铭

　　余尝诵电仲刘公山房集听鹤十二偈知其深于道者为之序其歾也厥嗣余弟子塙偕其弟述公行实告于京邸余为志而铭之刘氏汉长沙定王后代有显人宋咸淳进士讳汉臣子讳廷玉以明经辟扬州别驾孙讳文质以才干辟山阴幕乐其山水乃占籍文质孙讳子华征为大兴同知孙讳谔登洪武丁丑进士第三人三传讳某某生龙洤公讳枨醇厚好济人急难数千金产尽倾焉初配姚氏太守讳世儒女继配韩氏方伯讳阳女孙讳某女生公讳焀字电仲别号玉笥蚤慧勤习于学文成惊四座顾无録入乡校者时以萧索故客游四方韩母勉之诗云家贫无奈子分行独倚柴门计返程勿恋洛阳些个富越王桥畔暮云生世有如是母其子不隽伟乎旣而龙洤公累于族之户役几罹遣则刺股攻苦至呕血谓匪是无以免其父竟首録于当路而出龙洤公于阨然不以贫故履当路之庭况嗫嚅富人前竭力养二亲且赡二弟教之婚之宁令其子后余闻古人云兄弟亲之子也孝弟一而已二乎哉癸酉秋闱业为分试鉴拔首荐之与主者左乃曰留解下科母小就遂七试不售命也左者留者造物为政公从是毕精课子题聫云今古乾坤皆是友父兄子弟自相师世有如是父家学不光大乎桥梓聚一竹屋耳提口授延朋论文不问宵昼王孺人典镜典絮以佐之着视舌编集最三千余篇及儿训上下巻考天体星厯舆地之纪十议郊庙宗藩史谏兵律之条亦十策河运御敌三论祸福同异伦谊十二辩国风刺恶春秋书法七题太极皇极律吕洪范十三经衍义诸子传史二十二又着野史十二巻理路纵横八巻持忍说贞女戒事核当世之务理抉千古之秘渊乎宏矣伯子入国学次举于乡季廪于庠未央也然渉世得一忍字卫生得一节字齐家得一俭字由博反约数字不啻足矣故取予必谨然诺不负与人无纎芥之隙而不随俗左右委婉果勇胥合焉世有胸贮千巻不得一字之用奚益其教子以名节为藩以噉名陨实为戒季幼稍抗礼先达輙督责荆请匪仅仅诲以帖括云尔晚年絶意仕进督学使者优之冠带不受遨游诸名胜登峻临流访交吊古栽花种树称觞酬节多出世之咏出世之行动云假合葢亦志于眞也方嘉尚有用道学而谓无用者为假为伪岂以假合遗落者乎又欲创义塜别贤愚立义学分亲疎甓里衢置祭田厥志未竟然欲立欲达欲仁得仁念起足褒矣其捐田葬姊之适王者并葬其舅姑而遗稿有大宗谱母族韩谱祖母族徐谱及祭仪奠章亦证其志愿非虚殁日之晨犹手书宗约致之族长旣而欵宾方罢坐中堂呼诸孙辈糚灯为乐目上视遂逝族戚友人私谥介达督鹾直指扁以理学精传生前海内交知赠言赞颂集视与编存笥公禀赋爽敏有入道之基而进机有二阅歴艰苦动忍备至譬金百炼精光斯发一也好规不好颂自题云年过知非乞言自励必期洗瘢摘瑕直刺吾骨而后快人以词组相及终夜诘责不能帖席曰何因有是学人未入眞空地未必杖击虚空自恕者日坠自责者日崇二也文成祠诸儒聚讲时赴探讨奥趣其会道亦有二尝谓槠山遗世士吾师其能用海门用世士吾师其能闇是知道无偏也李周二先生无偏也而公之学亦无偏也所以超超尘俗之表卓然为高士也生嘉靖乙巳四月二十一日午时殁万厯庚戌正月十九日巳时年六十有六配王氏某女子三长国子生塙更名在庭娶庠生吴一麟女次举人埁更名永基丙辰进士娶礼部儒士胡世杰女次廪生垸己酉贡士娶散官何鎭女孙男五锡恩垸出聘乐安余尹伦女孙锡龄锡蕃埁出锡蕃嗣塙锡朋锡履俱塙出孙女四锡顺塙出字余尹伦孙某锡淑埁出字王龙溪先生曾孙庠生侨锡懿字庠生王彰之子某锡惠俱垸出葬之期为某年月日墓在某处铭曰芰衣为穷彩衣为通世眼何蒙吾自有人人自有眞至大至尊硕儒襟期妙道渊窥得数不竒勒石幽宫敬藉芳踪百世以风

　　张文学见羲公墓志铭

　　夫天不可以人移而可以理度以理度天是以理度理其机为顺以人移天其机逆而数不敌也故天不受移焉天心赋为人心人心所凝天心所凝也人心所运天心所运也天心不受欺人心亦不受欺不受欺故不可欺以人欺人隔以形体且云不可其神通也况吾之神明朗朗内烛讵能欺诸葢进士张子翼明以若翁见羲公行状观余俾为志余诵之感焉公绩学博雅蜚声艺苑累试于乡不偶分校者竒其巻为图决售于中庸墨义中增润数句力荐之直指直指辄于增处涂之曰殊觉多此仅畀乙榜兹非天不可以人移耶方其增句时有揶揄于旁者耶若曰之人也数不应尔何为者乎直指之涂有佐之者耶若相弄抑相醒耶公尝以次子启明嗣其叔某之子大原遵父命为叔仁义着其乡族不可令无后旣而或齮龁之乃曰焉有仁义者而天斩其祀乎闻大原妾有娠必产子遂召启明还无何大原殁而遗腹果举子视所料不毫髪爽非所谓天可理度者耶公训诲诸子动云心不可欺夫心乌乎可欺哉不欺心者不欺天也不欺天乃通于天而何不可度之不欺心则万事有本亦乌乎不善公固孝于亲对宾客侍立终日无倦色毎旦问寝问毕方赴馆治业父病祷天祈代因攻医术而精之居丧哀毁骨立竟以悲郁甫释服而卒友于诸弟父语以析产輙潸然垂泣不获已则寡取焉睦于族于戚于乡叔珩产荡尽乃谋诸父父曰与之粟对曰男有负郭田三百畞可使沾足且以赡其子孙出劵与之父喜训族之子赈族之饥姻媾之贫老者养之如吴如华若而人丧葬之窘乏者赙之如曹如白若而人婚娶之逾期者助之如西如秦若而人囊箧萧索而有入随以周人急谁谓贫穷济人难不啻易易耳公伟貌美髯磊磊流辈中人有过毎面折之而中实无他膓游览山川称觞赋啸寄兴渊逺其视尘世荣华浮沤流影之无异乡曲妇女亦知其人可不谓人杰也乎公讳易世为中都宿州人祖讳某治田泡浍间父讳某稍加开广因籍永城公遂为永庠诸生母某氏以嘉靖辛亥六月生公距卒万厯癸夘八月寿仅五十有三岁以河患故艰于得地越七年庚戌厥子成进士卜地某处以是年某月日移葬焉天所以报公固当在是曩者之图一第也蚤矣配吴氏子男四长即进士翼明任湖广麻城县尹娶指挥闫纯女次启明蚤卒娶贡士成大器女次箴明娶庠生高等女次际明亦蚤卒女二长适指挥吕某之子戴渭次适乡进士郭某之子昌明孙男四京尹京麟翼明出京封启明出京元箴明出铭曰我通我塞天为政不丑不荣人为政人以符天心为政修士达此备媺行余铭厥幽为世镜

　　定陶县尹大墅贾公墓志铭

　　忆昔岁遇大墅贾公于都下其人惇悫而夷鬯迩有脍炙公之诗者为余诵之辄又想见其人不可得寻闻公遘病其长嗣方理眞定弃官奔省仅一面遂成永诀悲哉无何长君以状来俾余为志藏诸墓余弗忍读其状况忍为志邪然不可辞公讳赠字士言别号大墅世为阳城福民里人高大父讳旺曾大父讳璘大父讳志儒以行义载县志中父讳缓亦节烈好义母潘孺人生五男子公其季幼颕慧读书目过不忘十五为邑庠士慷慨负逺志益肆宏览好古文诗歌尝戏笔为淇山午梦诸小传太宰王公阅而惊异俾其移精举子艺则博大深奥竒气溢出毎试为诸生冠当路辟西席髦士藉讲授者不遑也在古艳称三鳯更艳白睂时则以当公伯仲且以当公云七举不偶迨辛夘贡士之期首贡丁制公以次贡应贡然不能为懐欲以贡让不获则赙以贡金之半督学者修吾李先生不轻许可天下士顾抗手褒称厚徳卜其嗣之昌茂葢时长君登乡书矣后果成进士今进秩司空部人谓公之食报先生之言若左劵然公曩闻南宫之捷则盈满自勑遇物益逊及筮仕司理手书政训千余言迪以平恕清勤之道或隔屏听问断刑勿得稍苛比闻擢部复移书戒勿过望第恐人负官则公固有佑启后人袤其福者乎先是丙申谒选训太原征文之檄踵至一夕草十三启寅僚推其精敏夫士操觚能为丽语鲜不沾沾气得琐饰声容而公以眞素洽士士亲之如父兄先后邑令无不饮醇钦义时就谈咏两台交荐于朝迁郿县宰归里为太翁寿窥其稍衰乃恋恋踌蹰不忍行居三月太翁果长逝假令听从劝驾者违亲而往此恨曷其有极哉然犹三年悲恸遇高年輙动于中凄其推食若弗获复食其父然吁孝矣癸夘服阕补定陶单车之任陶故瘠邑更水灾为沴众方艰食防乱莫如弭盗则重缉捕止盗莫如缓征则停催科赎锾关何急事矧斯际耶则令息讼畚锸繁兴劳费焉支则议蠲河夫至二千然匪赈而馁者终弗可苏则亟请之上得请则置里老诸人于异处命各报贫而复核无漏仍匹马躬饭之全活万有余人若是可以兴教矣则乡有约孝弟力田有谕摛辞谆布俗用丕变任甫浃季而厝施乃至此竟以督赈时劳瘁冲寒荏苒不起等死耳死于民事不愈于死妇子之侧者哉公澹约自奉长君于治所为制一羊裘而紬其縁则怒大寒在途终不加诸体顾纔有赢羡即以助戚友婚丧不给者弗靳也与人交蔼蔼披肺腑或有邪动复面嫉无隐乡闾有竞咸就质輙据直为之平解长幼佥服而爱焉堂室之壁揭所得格语嘉事固以示诸子而寓其严训抑可觇其崇尚匪徒颉华掇腴藻其笔者也着子史摘抄舜泽丛谈等书及文稿百余首生嘉靖二十有一年十有一月二十有九日卒万厯三十有二年五月七日年仅六十有三初配乐氏生女一适杨元继张氏以长嗣贵封孺人生男三之鳯即长嗣工部主事娶张氏仪宾鹄女之龙生员娶徐氏省祭官朝宠女之鹏儒士聘张赟女女一适生员陈炣孙男二益黙益亷俱龙出墓在祖茔北阳高泉之原葬之期为卒之年十有一月八日闻公赴定陶时长君谓公坦懐不逆而难末俗之多欺跽而陈世态反复状公曰逆诈是先自诈也吾惟率吾素以诚结之而已究且士氓吏隶靡不信其衷者夫世之簪绅或称明智大都以能逆为觉耳人之径寸如人之眸毫芒入焉则闇安所容逆机乎机心一萌色泽已异彼且从而﨑岖我我何说之辞又安所平其情哉公平生士行五载人师三月良尹固本于此非偶而已也铭曰洞厥中直厥躬言何蔚徳何丰奄以去峩以封百千■〈礻冀〉仰高风

　　王龙田先生墓志铭

　　先生颕异磊落不可羁束事有不当意輙侃侃以大义裁之或遇一可矜又眷眷不胜情殊不类其激昻善诗辞第要于泄其胸臆不规规格律虽事举子业顾亦未之求工葢宁瑟母竽也性不能较赢缩而喜施好宾用是家计日萧索至饘粥弗继然倜傥不减于初犹时时延知友倾罂相款蕲一日之噱笑也或者曰负其儁才而不以博青紫耗其积而贫是甘抑何谋之拙也余窃谓人生荣悴造物者潜握其机纵先生回其眞性而龌龊淟涊以逐时尚亦未必遽享丰美且方其负朝暄饱藜藿景物佳天地阔获句而自赏大叫而狂歌即处甚丰美亦乌能加此乐哉今已矣将与膏粱纨缯含珠玉而殂者同化为飘风而朽为土壤乃其旅寄之日能翩翩自适而不令此形骸心志缚絷荡漾于名利之场中夜而彷徨晨兴而四顾也独为得胜算矣噫嘻此先生之高世而余所以深痛其亡也铭曰有行有归四野累累兮月咏风哦所获旣多兮华表崇崇作我羣蒙兮

　　孝义张仲子北溪曁配李氏合葬墓志铭

　　仲子者余之内弟张光射也惟思其字别号北溪孝义若斯人乃无忝于男子之称故谥以孝义而子之张氏为安邑望族国初讳仲荣者自猗氏移籍于此再传讳从三传讳斌锦衣卫千户四传讳佑赠南京太常寺卿五传讳琎进士御史六传讳■〈艹洍〉解元二府七传讳健甫是为余外祖初配王孺人生子二次子寿官讳极是为余舅继配万孺人生子一女五先封母为次女舅配傅孺人生子三女一次子为光射葢余不惟戚之而实贤之时时与之游其殁也殊伤恸不啻连城璧碎不可再得云仲子孝于二亲余舅游歴之处预授金于主人曰吾父到则具食饮舅挈友以至如家焉稍稍逺行必具饍以从虑所市弗洁爱敬于昆弟欢洽顾瞻不私其有值二亲之丧独力董葬事余外祖母之丧亦然其伯母与其嫂之丧代其兄及从兄棺殓礼窆尤人所难也乡族戚友有所需辄给之亦或相负终不校偷儿攫其金所司将穷治恐波及无辜止勿究未尝研博士家业而挟策稽古涣然有解其谨饬恬雅无竞无忤之度儒生且逊家之人曰吾族一北溪邦之人曰吾乡一北溪邑侯吴公旌其门曰孝友可风督学周公旌以敦伦尚义直指刘公旌以孝友端良或欲请给冠带则力谢辞仲子良贵乃尔奚赖峩冠为余方为图表扬将觊自辇毂下檄以风世而仲子已矣悲哉生无间言殁有同悼此亦杰然殊絶之人矣初配李氏耆士琎女先仲子卒余曾述仲子之行有曰其内子化之毎食与妯娌共葢实録焉李氏得翁姑之悦而雍和于壸内仲子之成厥徳亦其克相之力也继配王氏庠生廷宠女仲子生嘉靖戊午九月五日酉时卒万厯壬子十有一月二十有九日亥时年五十有五李氏生嘉靖辛酉三月二十有四日未时卒万厯己酉六月六日亥时年五十子三长君聘蚤卒次君选娶郭氏次君爱娶马氏女二长聘于马尔从次聘于王嗣眞俱李出以乙夘十有一月十有八日合葬于北郊之祖茔余方襄先封母大事草土愦愦非搦笔时而谊不能自己輙为叙其梗槩昔人谓志铭为谀墓中人若仲子者乃字字无愧而余亦窃比于撰郭有道之碑之不愧矣铭曰吁嗟仲子洵孝洵义听舆人言称情而谥比屋如鳞鲜窥其二泣勒兹铭以告万世

　　刘孺人曹氏墓志铭

　　孺人曹氏者河南佥宪刘公讳得寛子孝亷讳定民之配余之三妹也孝亷先卒旣葬圹有志矣今岁天启壬戌正月二十一日子时孺人亦卒孤子际皥将以是冬□月□日奉孺人柩并孝亷之初配李氏继配马氏合袝于圹而余为之志先赠君讳希舜配先封母张生男三女四二弟俱亡妹之亡者二余以长兄洒泣挥毫志弟志妹斯不亦乾坤惨怛事哉忆赠君见背余与诸弟妹茕茕孤苦三妹方在稚弱比余交于刘共笔研之席时刘犹为茂才来委禽焉余遂主令归之刘君治家严明妹年甫十四葢初犹易之继乃称终乃极隆重妹于壸政有调度扃钥毖饬罔所渗漏丝头韦屑必储校刘前时岁费减三之二然馔饮精絶馈遗丰腆刘君好嘉客坐上时时谈咏猝有宾至未尝无珍具亦不知其如何撙节所用器具恒若新视之则数十年前物也刘君诸弟之母之子孝爱无斁罔不忻洽以为贤旣而刘君感恙痀瘘不能屈伸承事搊扶漏初下抵二鼓方得一转身如是者频岁未尝有倦色刘君闺闼间无不慊其意藉之以頥养更不关心家务得不废其学迨稍稍能下榻移步遂登庚子乡书计偕入都门泣谓余曰君妹于我有再造之恩累科不第黯然长往往时遗句云相报再生图重可知也惜其未通仕籍徼一尺之纶以报孺人耳此后孺人居孀寡课子抚孙不坠其门阀其体健厚无恙忽报病腹满竟至不起悲哉孺人聪慧识大体孝于封母左右维护一果必供推及六亲无不周至可谓女中丈夫矣余因是知妇徳之关于家者大也无制之家一日之费有制之家足供累日有制之家一日之腆无制之家累日未睹费约而常若有余费奢而常若不足则主内政者不同耳若孺人者可以式矣世衰俗漓女子不闻训语比为人妇骄侈惰敖乌识理家仅能安静无华膏沐整洁輙啧啧称良矣敢望其它乎吁嗟此非细事也距生隆庆己巳十一月二日亥时年仅五十有四子男一即际皥运庠生娶路氏二尹君常女女一适郡幕郭君民卫子庠生世墉先卒孙男一重光聘孝亷路君行义女孙女四一适司训路君康孙庠生应元子庠生连步一聘于庠生乔国标子某二尚幼婚嫁俱名门云铭曰欷歔妹氏从尔夫子安女止令闻不已百千亿■〈礻冀〉其永宁只

　　茂才张子叔艮墓志铭

　　呜呼此叔艮张子之墓余年友郡丞辉世称渌汀先生者之子从学于余而夭且夭于竒祸余安忍把笔为之志也乎余窃嗜学道有年毎慨士人沾沾于帖括藻缋以徼名利世风之滔滔也思得志道之士相与阐述先圣之统苦难获其人幸而有叔艮及稷山陈子国贤皆可维正学而皆死张子之年尤少而死最惨安能已于恸忆昔岁游蒲访余年友则以叔艮见时甫四岁耳举止若老成应对如流闻其告人曰圣人不难学余心竒之年十二充博士弟子有声庠序中娴文辞工书翰孝二尊人值嫂诞辰衣冠趋拜有命免入犹拱肃门外他可推也随郡丞抵都下乃师事余比余还里则时侍余于别墅尝问为学之要余语以四字一曰任二曰奋三曰恒四曰成若有当于其心也者而甚喜余曾因事斥呵之次日拜谢曰感吾师之斥呵我也旣别去以书来曰无以报师惟从事任字余深慰自忖曰吾今可以死呜呼岂期叔艮先死且死于盗乎距其舍数里许偕同侪会文暮归遇盗叔艮死于刃郡丞惊怛成病虽罪人有获然至今不知的因不得大舒其愤奚望病之蚤瘳呜呼可恨哉不但为其死恨为学恨也然亦无如之何也已叔艮讳旭初生某年某月某日卒之日为某年某月某日年仅若干初聘杨氏未婚而卒今从葬继娶郭氏以兄子某为子郭之节可终叔艮亦可目瞑矣葬之期某年某月某日铭曰亘古才难千里一士士不长年道将谁恃昔在圣门且恸未止今日何日晨星尔尔吁嗟生乎何遽罹此漠漠荒丘寒流泚泚吁嗟生乎何遽瘗此

　　李母赠孺人罗氏累赠孺人曹氏合葬墓志铭

　　葢旷戎部声和氏为李侍御罗曹二母状自述执笔时泪潸心裂作而复辍比侍御属余以志而畀是状余一读亦輙陨泣不可为懐置状于案越日取阅复陨泣不能已仍置状状中载慈孝绻恳态自足动尽人之子而最怆人者则舍女存前孤之事也罗孺人遗二孤次曰日新曹母初举一女女与新同患疹俱厉医者谓是不能两全仅可存一问所欲孺人云乌能为已出捐前人之孤乃移女别箦手抱新不置尽解簪珥救免得不死而女竞殇中夜相顾悬泪在睫不敢失声恐惊抱中儿噫嘻遐想此时何啻万刃攒心而为前孤割所痛此古人所鲜何论今人丈夫所难何论妇人余所以悲之深也按唐西平忠武王之裔为江右吉水李氏世有显人迨博士赠君祀四学敬吾先生讳□初配罗孺人讳□里之泉溪人文恭公族女父讳溢娶母刘氏而生贞静寡言笑习姆训父钟爱甚闻敬吾先生秀颕娴文事乃许字及笄归焉翁东皋公持家严重然以得孺人喜其子之得内助病且革以善事其子嘱孺人赏鉴乃尔而孺人果于壸政靡不饬居恒无疾言遽色旣慈且介宜于长少贤之者交口佐先生事其尊人养生丧死无憾当罹丧初或揶揄先生之牖若谓将不振先生与孺人对泣而矢期于励学孺人操作随之届督学试遂首诸生有有道之品题逺近师迎自此始罗翁客楚刘媪遘笃疾属纩时以槖中金付孺人乃偕先生曰外族封贮俟翁翁归还之女不染母之有宇内岂有两也顾不永于年曹孺人继之为政讳出庐陵唐东望族武惠王五十二世孙父东湖公讳本母郭氏亦汾阳王裔也孺人蚤慧庄毅不埒常女稍长勤女红东湖公毎惜其不为男男则亢宗矣期遇快壻甫许配会先生失罗孺人有富室婺以厚赀相啖兾得侍巾栉先生据义不可东湖公闻之曰是眞吾女匹也遂允伉俪骤自温膴为贫儒妇不怼也躬操馈纺有提瓮出汲风先生得不辍其缺学逺游设绛帐而孺人肩数口之家撙什伍之入弗致乏絶不牵先生内盼难矣即异时先生屡戹于棘院谢馆谷閴处岑寂有加其子且束贽从师结社缔友皆孺人拮据支撑以机杼对吾伊又难矣堂有继姑有病叔事养无间迨继姑捐世值先生旅寓都门而典衣襄大事更难矣死事罗孺人每饭必炷香供之曰我为其后何敢忘亦难矣遗孤有室遗女有家内之食指众外之应用繁曾遇歉岁粮粃粟野芝婉饲诸孤艰辛备尝然虽甚窘不言贷而人有急则忘其口而周之尤难矣其嫁遗女之日乃生侍御之三日从草坐起治奁不就枕先生相劳苦不斁也曰虑人以无母女易吾女也竟以头岑嗽喀终其齿惫焉不愈难哉先生以明经谒选训临汝继谕上高萧然蓿盘孺人督僮仆艺蔬茹淡如常时先生故亷称之为徳友士或具瓜果輙云我为秀才妇未尝杯水荐官师今得无愧葢犹若泰焉者世之食厚禄忘其初较是何如侍御举于乡则劝先生致政偕归焉归而子妇森立能于其家葢至此似甫肩息颜解云素不喜榜笞人亦不忍闻其声壸以内和蔼可知也旣而强侍御再赴南宫及归舟阻小孤怔怔心动彷徨望祷有乞一帆风愿捐数岁语薄暮风果作二日抵章门则有病报踉蹡奔险又三日抵舍犹得母子抱首强起啜粥曰儿积念所致越一日而瞑悲哉葢尝反复考论二母懿行后先劵合虽以阅世乆近不无详简而足耀千秋无二其曹母之与先生则又多同符者先生深于道训子以忠孝寡欲以畏天认已而母训子六字曰正直忠厚勤俭初之临汝手纺轴授诸妇戒以勿忘侍御登第先生闻捷高卧曰莫卜所成而先是母闻乡书之报亦不色喜先生之庭偶有踞虎先生行吟而入虎突逸而出不为害土屋雨圮傅于枕不伤而孺人中夜随月独纺人谓其地多祟而无怖室一梁蠧似有呼而起者而梁折适当坐处其为鬼神呵护亦同斯亦竒矣侍御满中舍考貤恩考妣后遇覃恩两母俱赠食报于天又同也日者谓曹母不宜子而先生于其舍女存前孤之日决其有子果不爽则天固有可必耳罗孺人生嘉靖某年月日卒隆庆某年月日年仅若干曹孺人生嘉靖某年月日卒万厯某年月日寿若干子三长日升娶周氏继娶亦周次日新娶周氏俱冠带儒士罗孺人出次日宣即侍御曹孺人出娶周氏封孺人副龚氏曹氏女一适郭生文华罗孺人出孙男五长垓次埏俱某出次坤某出次某次某日宣出孙女一日升出两母合葬之吉为某年月日兆居某处某山某向铭曰浩浩长江淑气龎厚贤喆如林缵前开后西平武惠文恭之家厥男厥女茂实芳华或干之健或坤之贞宜尔闺闼肃肃雍雍或先篝灯志学成始或继鸣鸡克终登仕皭然义利岂睇囊金沾沾阿堵愧彼惏心慈爱所锺何分人我属毛可捐天应泪堕庆深且逖大泽龙生旣承家学亦赞国成遡流知源敬铭母氏谁铭先生俟子邹子我辞不斐好徳则同亿万斯载仰止高风

　　湖广郧阳府同知渌汀张公墓志铭

　　渌汀张公为诸生时与余同砚席复同登辛夘乡书曾同官于都下即有暌违亦互访于庐互问以邮筒莫逆之交至于没齿公以天启三年十二月二十七日卒其壻杨生手为状请志铭于余余岂忍搦笔耶葢乆而勉成之公之先世为蒲州潭郭里人国初讳敬者徙居大涧里遂为涧张氏曾祖讳某祖九十翁讳某父知一先生讳某配母某氏生子二公其长体貌伟厚而庄窥览宏博娴于文事甫入郡庠輙执牛耳着四书臆见读书日记闻见随録衿子从之如云师道严重视世之向弟子称名称生及字号弟子所絶无者遐迩绅佩求诗文书翰者踵相接比登科令闻益懋然孳孳检躬有改过彰善二语实允蹈之其教人以居敬穷理为要性至孝昕夕侍大父及父之室欢笑雍雍漏下二三鼓方就寝大父捐馆舍号踊恸甚大母亟谕慰犹屏伏饮泣州人称张氏有孙事大母如大父父过其牖拱立以俟度父就坐方就坐父病焚香吁天有增父寿十年愿减一纪之祷丁父艰余赴吊时且小祥见其犹寝苫柩次葢茹素不入内者终三年其事母承颜聚顺不命之退不敢退冬寒立侍不移至于瘃爱弟如手足抚二侄如己子父存日曾以食指众令析爨垂涕不忍从弟被诬于长安星驰而徃必出狱而始慰蒲俗侈则着四礼约约从俭躬自倡之有烈妇邵孝女熈亥力为揄扬建祠树坊着烈孝集以风世而刘氏敦子道妇道亦为阐之或游庙宇非其鬼不拜同行者拜之挺不为动或值当拜众拜于上独趋而拜于下家固无厚蓄遇贫人求济者必曲周之不居间当路而里人薛罹大辟之枉竟为暴白邻人寻隙诟噪不与较且加礼焉其人化而易行六上春官不售念母年高乃谒选华阴谕板舆迎养子侄从行一时孝感致学使存问馈遗督通省士于正学书院仍议建太华书院着四知会约及士戒与冯司空少墟先生讲明圣学着语録秦之士民尸祝顶礼晋擢成均升郧阳贰守寻署府篆署竹山县篆苏惫剔宄兴学明约而行户官价等项俱革有欵十二有辩十如招抚流移修举废坠厘正风俗缉获叛亡驱逐衙奸革除常例奉行保甲辩理寃枉及贪肆之辩酷暴之辩狡伪之辩惰慢之辩耗蠧之辩昏庸之辩木痹之辩要皆凿凿经世吁谟也以故还竹山日军民攀号之声彻满山谷独署府则有异焉王百户以军饷百金寄府库当事者以为未寄百户惶迫无之将自裁公代之补完然竟不悦于当事坐以老疾致政归萧然悬罄不能具饘粥三院延主河中书院教事而公亦病矣贫与病合其病且苦不无揶揄者而肖子茂才死于盗愈病愈贫诸艰备经荏苒数载终不起窃尝谓人情多岐天道有定公之在官在田不谐于世固宜其尔顾福善如天何为畀以苦病复畀以竒祸考其生平无一足以致此胡为乎来哉天之有定安在抑天本不可测亦付之不可测而已矣悲夫距生嘉靖三十六年十一月三日寿六十有七娶史氏某女继韩氏某女子三昶初史出娶孟氏继杨氏旭初州庠生聘杨氏黾初未聘俱韩出女五一适儒士王浚元一适儒士马腾骧一适州庠生杨升俱史出一适儒士贾允醇一未字俱韩出孙男二鲁帜邹帜俱某出而某继某嗣葬之期天启五年某月某日其窀穸居大涧祖茔之次铭曰铭公之学旣博且藻初工文蓻继研圣道铭公之行洵厚且醇厥履无咎厥衷綦真铭公之政所至成烈造士士兴牧民民悦呜呼素襟千古黄壤一封滔滔斯世赖有流风明高宻侯

　　明轩宁公配孺人王氏合葬墓志铭

　　明轩宁公卒于万厯三十有五年闰六月二十有三日葬矣迨四十有一年七月二十有三日而配王孺人亦卒厥嗣献可辈以次年三月十有八日启公之圹而奉孺人合窆焉先是公之葬也直指史公为之志贰府张公表其墓业纚纚详之顾孺人之淑行何可不闻于后厥嗣手状观余几于一字一泪余至不忍读何得辞以不文葢昔宋庄敏公直指吾晋时竒公之才为之选婚邑士大夫以王应遂得孺人为配至今闾里艳称之公下帷治举子艺家徒四壁立孺人匪第无怨言能节缩自将斡旋补缀诸可代其拮据佐其勤苦靡不竭殚不烦公内顾且当公指公得以肆力于学什九外游聫朋讲贯友至有缁衣剪髪风人人得欢而公亦业日精声日茂家计藉之渐饶创起屋宇而又能周人之急不以无为解报人之施不以久而遗忘公领乡书之秋孺人先尝出粟如干石助耕捷音至而乡人喜可知也公筮仕宰百里风以子民言毎问所平反公殁而右目以泣丧明其敦妇谊乃尔孺人慧颕而方严言色无疾遽蚤有女徳于婴童时比为新妇壸内政立办事太夫人孝鸡鸣起盥沐治具以养病则不离于侧不假手左右其养祖夫人亦然无不能之贤之以女若孙女欢视之其母遘恙晨兴步候忘其女之痘也处妯娌独肩其劳无龃龉语能以逊忍待谇言者得其和割所有以周王氏之兄弟生养死葬且恤其子遇婢仆以恩戒家人勿得虐无不感而力于役亦无敢欺者其自奉则缟衣蔬食为常敦朴而服勤不置私槖即公间有所授仍储而还之不则以给甥壻辈遇子女綦慈而教则严口授以诗书居恒曰天理曰阴隲曰平等曰忠厚诚实不絶于口噫嘻兹孺人禔躬之本也亦所以佐夫子及训子有成之本也世无论男女第于数言中得一二诵而维之足以无忝于生而孺人通达若此顾不可风哉宁之家世详于公志孺人之父讳孟达乡人推为长者母高氏以嘉靖三十年九月十有八日生孺人寿仅六十有二卒之日族党戚识无不挥泣也子二俱庠士献可娶杜献诚娶薛女四适高寯张之翰薛士最聂兰馨孙男绵祚维祚绍祚诸亦详于公志惟是綋祚诚出者二孙女可诚各出者前志未及兹当并载云铭曰有刑于家有相于室维徳之俪兮宜于而乡显于而国昌而之裔兮生也齐芬殁也聨玉敬铭以锲兮

　　明义官小川吕公墓志铭

　　吕氏世居安邑运城里仁坊国初因乱有徙蒲坂者有徙临晋者万厯间临晋族来认宗以家乗未详寻寝蒲竟未相闻城之南郊有二大茔一为孝子茔即邑志所载孝子讳完者迤西一茔最上为公曾祖讳失传次右为公祖讳徳配许氏生子四长即公父讳万里配张氏生子二长讳国祯次公讳国祚字云永号小川以捐助边饷两台给以义官生而质直无饰言貌如其心九岁被塾师醉夏楚伤股遂废读旣壮勤力南畆厚粪其田不以旱涝有间商游唐邓羣商多以赀托曰某善守而有信居家毎有所寄曾有人寄金闻其人病持金至则不能言但目座旁一亲公度其意在此亲随以金予毎有举动辄证以大明律念母蚤亡年七旬言及犹流涕痛兄之卒几于自陨训儿读书夜阑及晨起必坐以督之尤谆谆告以立身扬名为孝遣儿师事余毎归必令述所闻改容静听谬谦以私淑征志向矣因长女守节常诫以古道躬劬劳以适其意生平苦胥吏追呼示儿曰傥获半职其愼念此晩年絶迹商贾甘意清俭日游娱田园人羡其高致其天眞自得处人犹罕能窥之属纩时令妇女逺执儿手言诀葢尝迹公之素履其足述者有二其一脱去阛阓怡志园林其一遣子学道期之继徃夫世人役役骛于名利即号为冠绅之士未尝不薄其见处之位望望前途有如不及扬歴所至毎云苦海致位公卿犹谓茶苦曾有身居揆府自谓穷民无归他可知也嗜进贪荣至于老死虽有台池仅窥图画不辱不殆一丘一壑脱然无累亦良鲜焉而况经商之侣昼夜执牙筹矻矻不足安有捐去刀锥徜徉泉石岂非豪杰之见欤俗之教子取科第而已博得华膴厚其囊槖大我门庭侈我车马雄于里闬讵不大快其有从事道学不以为冷寂则以为忤时讪詈且加谁肯从臾然浮荣有尽转盼成虚慷慨系之腐草埒之此何异以掌上之珠置诸涂炭孰与教以好修之流光逺哉昔余为淮吏春秋仲月循其旧典致祭于孝子徐仲车先生其父之墓相距数十武相礼者导余至其前致恭而后去兹亦教子之报已而况不但为仲车者乎吕子勉旃公生于嘉靖三十八年七月二十日酉时卒于崇祯三年六月十九日午时寿七十二岁以五年十一月初二日葬于祖茔之右元配郭氏从礼配节妇周氏女子男一即崇烈恩选天启元年贡士娶马氏运庠生之杰女女三长适朱廷试即守节者直指有旌次适广文李英才先卒三系侧室贺氏出适李中明贺后公一年卒葬于祖茔之西孙女六长字湖广岳州府同知南公拱极之孙邑学生之彦子大亨次字陜西巩昌府同知李公圭之孙举人贞倓子■〈羽各〉三未字四蚤逝五字巡抚延绥都察院右佥都御史胡公志夔之孙举人承裕子遂封六字两浙运使苏公养蒙之孙广西庆逺府推官希辙子九埏铭曰公之存翩翩然适也公之去当亦翩翩然适也而子学道余度其有成九原可慰是以知其适也

　　仰节堂集巻五

　　●钦定四库全书

　　仰节堂集巻六

　　（明）曹于汴 撰

　　○祭文

　　祭王心斋先生文

　　于惟先生崛起海濵刚果真切必为圣人竟缵斯文卓哉先觉不揣愚蒙谬懐圣学风靡习积乍开乍昬趋跄祠下仰止芳芬虔具牲醴再拜陈辞于惟先生牖之翼之

　　祭慕冈年兄文

　　万厯三十四年五月五日慕冈先生冯兄既病故百余日矣安邑年弟曹于汴衔哀沥臆自京寄奠曰呜呼徃岁余里居犹相闻问谭我出处今春自家入都私念当有询请每条画于衷云三月初忽闻凶耗其言诧异至谓被戕嘻岂其妄耶亟思访其的然嗫嚅不欲启口业不可以奈何迟一日入余之耳余犹一日可遣也间于坐次闻客谈则云谓戕者妄其物故真嘻妄则俱可妄耳亦置不听既而谈者多且其人自泗来余心觉其真然竟是传语庶几其犹妄乎无何西太至曰朱一鳯以书来讣嘻岂不果真也哉五内如捣悬其像伏而欷歔寻且时坐其傍以为未死呜呼兄与余同年同门余宦兄之邻郡间过兄之草庐未尝不质疑炙范至移晷不能去近离逺别亦未尝不缄言开我其奥妙余未能臻然砭余病痛则没齿不諠焉兄之向道极蚤求道极切研道极沉见道极真体道极实志跻圣域虑周天下月有得而岁有进其仕于楚以一身博万人之命恬处囹圄殚思著述精阐圣祖晰剖儒禅乃更大进满其造诣何古之哲人不可鴈行者余得浴化承诲或亦寡过而毫芒自效何捐我而去乎谁与掖我之靡呼我之瞶濯我之垢乎此余所以哭也呜呼生也卫道岂死而遗明也忧世岂幽而忘不遗不忘犹有牖余之衷者矣明晦北来相与咨嗟追悼于其旋也附以瓣香哽咽陈辞告诸柩下兄其鉴飨

　　祭刘朴庵兄文

　　惟表里之河山何崚嶒而澄澈独于公乎锺粹凛终身之介节甫弱冠已跻贤科校绳枢之贫士而无别迨五旬登第于南宫仍跨蹇西还而终养高堂之华髪继典钱榖皭不受涅再入天曹筐篚谢絶不矫矫以自彰而寒氷美玉俱让其洁又喜施与故恒匮竭辞主爵之荣如脱遗萧然回故里而秋毫无蔑布袍歩陇畆之间疏为餔而水为啜野老不识其为贵人天下望之如泰山嶻嶭忽罹脾疾荏苒朞月乃自制数金之棺床头陈列及属纩犹莞尔微笑遂成永诀箧内惟敝衣数事蘘底无金银之屑且遗命勿焚楮镪葢不惟清于人间而亦将清于九天之阙呜呼立懦廉顽之师既逺谁踵其辙若公者岂非超然振世之豪杰至孝天植至友轶伦包罗今古挥洒辞林兼精武事可荡羣氛义有可徃奋不顾身倘竟其用当有赫奕建树而胡遽沉沦余悲乡邦之失良友慨庙堂之殒贤臣相与聚叹雪涕缤纷若乃门户荒凉二孤在抱室幼女孀而甑且生尘则又念公之私而不能不咨嗟怆神

　　祭知一张先生年伯文

　　嗟大道之乆闇纷曲径之多岐或真性之不冺亦日用而罔知圣不讲以为忧众居之而不疑于齐民乎焉异愧抱筴而吾伊既成名而抛巻程与朱其为谁文清之■〈尸外立内〉伊迩草封法座而畴依惟先生之崛起仰前修以为师或授余以格语闻空谷之音而歔欷匪若人之徒与世道毁而谁持矧有子以述继文炯炯而在兹挹高风以一奠神洋洋乎鉴斯

　　祭宋正吾公祖文

　　维万厯四十三年岁次乙卯夏六月之十日安邑曹于汴方伏苫块闻叅藩正吾先生宋老公祖之讣为位而奠挥泣陈辞曰昔岁公起自田间宪我晋阳余闻而深用庆焉非谓金紫之荣足以荣公也非谓世好之谊足依日月之光也惟是以世乏真儒乃无善治学道一脉关系匪浅而俗鲜志学恬不为念则日觊问学君子易士人之耳目心志挽之濂洛泗洙其庶几化行俗美天地之心生民之命可立三五盛时可复睹也昔宦淮阴奉公謦欬其嗜道甚笃一别几二十年而公之孜孜不厌有如一日都门再晤凝然端定渊然沉毅洵足以鹄士人而翼圣真是以为吾晋得公贺也公巾车抵署辄与同志当路以兴起斯文为任将一世利藉岂直吾晋之一方为幸哉公亷于律躬精于修政癯然抱恙则时以将休致示余而余每殷殷请留徃岁以赍捧行佥谓公将不来而犹窃望其来也迩时询北来音耗或谓行当还任则甚慰忽报使者及门意公必有书到匆匆启函则公子弟讣书也呜呼悲哉夫阐扬圣学作新人士苍苍者天岂有不愿而何为夺公之速殆不可解常谓人之大不幸在不知学而贫贱饥寒不与焉公去而不复呼瞶不复发蒙不幸者何众岂直余一人之不幸哉居忧抱病荏苒委顿仅存喘息惨惨乾坤能复堪闻此变耶公生平无愧去亦何憾遗孤虽幼能世其学天必有以报公矣河山遥阻慿棺未能无次之辞聊以写哀公其鉴之

　　祭鲍中素先生文

　　呜呼弟之得交于公也二十余年所每窥公峻洁之操劲挺之力高明之识淹博之学温蔼之衷窃依依归向暌违旬月辄虑鄙吝之萌也或寓邸促膝或胜地话心从无一字计官爵升沉荣禄得失及互有私嘱惟以维国是培善类修职业之兢兢相朂而已矣迨壬子冬弟以无当于世而求去公亦以人之不容之也而求去犹于萧寺送弟行寻亦南矣此后天各一方鳞羽且稀况望一对颜色乎当是时世网甚固林园亦甚适盖皆若将终焉公曾寄弟字云相思之极安知无相见时比庚申时局复更弟叨备起数次年公亦起私念固可如约不则亦可通问葢弟犹次且里中未果于行乃移书洪桂渚先生托致意于公趣公之出乆而乏回音则桂渚长去矣既闻公入朝乃致书于公述托洪转致之意亦乆而乏回音则公亦长去矣呜呼痛哉相继云亡如我邦国何如弟愚昧何今岁四月十日弟方入都门闻公灵柩尚在旅舍出于望表自念十二日见朝毕当赴几筵一哭及朝罢仆夫告余云灵柩于十一日行矣惊怛无措岂死后隔棺一拜亦不可几幸耶呜呼痛哉公造诣精深勋猷宏巨声闻流播恤赠优隆所谓可死者耶公昔与陈赤石先生同遗弟书公去后不三月赤石亦去弟竟未获一面总令人凄楚九原相聚想如平生睠今外患内忧景象如斯岂以已成别世遂漠然乎抑亦念我不世出之圣主亦一慨乎抑岂无所以启弟之愚者乎呜呼痛哉弟从诸冠绅后致束刍矣悲衷如缕不能自遏聊陈不文之诔再效渍鸡之奠若谓此遂足以写哀则犹未也公其鉴焉

　　祭邹南皋先生文

　　天启壬戌晤总宪南皋先生于帝城是年余忝佐宪未到任而先生奉旨归次年余亦得告还里问讯不絶寻闻先生之讣怆然惊恻乃沥诚为诔寄大江之西而奠之曰惟去圣之辽邈嗟正学之荒蓁不学者固甘厌废其学者或意见之斤斤辟画地以自隘逊神妙而逡巡误天下亦毎出于君子谁知学术系理乱之根如有会圣学者斯万类之洪钧以愚窥于先生洵度越于等伦秉聪明之夐絶艰难歴而体验真直彻于未发之秘日用悉徳性之循安排绌而任天以动藩篱剖而肫肫其仁愚曩仅诵其书顷年乃幸炙之亲辱先生不我弃若谓可与深论顾酬应之鞅掌尚有蓄而未遑尽询倐南北之分袂犹赖邮筒而问闻俄长去之讣至顿凄切而怆神呜呼悲哉先生之著述满世而高足者能继其芬文在兹而未丧知浩然以还苍旻遥寄诔而一奠拟微悃之藉申安能揄扬乎高美聊以见吾学之有遵

　　祭张生旭初文

　　维年月日师曹某致祭于贤年侄旭初茂才之灵曰痛哉尔之去也苦哉余闻尔之去也前月卄一日闻尔大变惊恻不知攸措然犹不敢信走使询访瞪目而望其为讹也顷之有的耗痛哉苦哉尔生善人之家何乃夭死况死于盗乎尔恂谨无可招怨贫乏无可诲盗何为死于盗之刃乎余不自揣每懐得友以明此学蒿目而求者若而年明颕沉静如尔者指不多屈近者尔以书寄余欲从事任之一字私心慰藉不可言喻今已矣夫是余之徳薄福薄匪特尔一身之厄也夫求任道之人于今世极难耳未任谁任既任而复畔者有之昔余求友而或未得曾有句云天意未终厌会当惬所思或既得之则云吾今可以死今日之祸天厌余也夫吾岂可以死乎哉痛哉尔之去也苦哉余遭尔之去也岂气运衰薄不克毓贤俊辟彼土力之瘠不能成嘉榖也乎尔父年高尔祖母年又高尔常切切在膺者将如之何吁嗟此尔一家之厄而厄岂止此乎余哀尔而不知当何以哀也余恨戕尔者而不知当何以恨也余沥余衷而不知当何以沥也痛哉苦哉复何言哉

　　仰节堂集巻六

　　●钦定四库全书

　　仰节堂集巻七

　　（明）曹于汴 撰

　　○议

　　防倭议

　　为东封报竣倭撤无期乞严饬海防以戒不虞事近蒙宪牌会议防倭事宜职素浅闇非其人也虽然沿海道里之险夷兵卒船马之多寡业尝画图贴说各营将领之才品投揭具呈矣其将之可恃者冀任之不然者调停之将得其人则扼险练兵造船制器战守机宜俱当聴之岂不愈于操觚而空谈哉惟是兵寡当增而增兵又艰于饷则有司者宜有所处然江北民力竭矣增之闾阎势不可支增之商税商惫已极近查得庙湾税银岁可得五七千可养兵五百及议留赃罚歳可得万金可养兵一千此外无有也夫增兵千五所增几何况倭讧境土商旅絶黎庶困二项之银可随取随足乎则选乡兵练壮勇留班军清屯卫诚计之得者也而说者犹虑其扰民未必可用矣然则增兵亦诚难哉且淮城之众计日而籴无半月之积城守不通溃将自内所忧乏饷岂独披坚荷戈者乎今日之计诚无完策矣职书生也幼读孔孟之书谓圣贤之道必可行古人之事必可法七年蓄艾未为迟也亡羊补牢不为晚也夫古者兵民不分有事隶伍无事归农即此人也后世民苦于征役不能仍为兵则兵与民为二竭民财以养兵故民困财尽不胜其供故兵亦困乃今日又有异者兵之中又分为二则卫所之军与招募之兵是已何今之为民者三也倭丑狂谋边陲告警皇皇无可为备逮戎马逼临势必调客兵以御之倭一敌也客兵又一敌也幸而成功死亡过半矣幅■〈巾员〉千里比屋百万似不患无兵而竟无兵似不患无饷而竟无饷其失有三官失其职也民失其所也政失其实也何谓官失其职国家设官亦甚备矣姑不枚举辟如官以治农者所当行阡陌治沟洫课耕获议牛种垦荒芜教积贮此外非其职也官以巡捕者所当日练兵壮夜走通衢重关击柝讥察奸宄缉防盗贼此外非其职也尹县者以县为家者也守郡者以郡为家者也佐贰之职皆其职也职之内尽与不尽赏罚行焉职之外则否今则农官不知农捕官不知捕或贤而赏之不以其能农能捕也或不肖而罚之不以其不农不捕也推之各职莫不皆然彼但役役于奔走簿书溺其职矣夫官不必同无不职在安民者官失其职民将焉赖奈之何不穷且困也何谓民失其所夫今之民亦大苦矣积敝相沿不但苦之者以为当然而被苦者亦以为固然有苦而知其苦者有苦而不知其苦者追征敲扑明显易知者不暇殚述樵渔之微无不隶名于上粪秽之贱无不抽税于官有知一笔一墨之有倚墙以伺者乎有知一纸一薪之有杜门以窜者乎有知寸许箸佥之累及画工乎有知指许楮花之苦及花匠乎环向而执役者诚知其劳而此人之衣若履若噐具亦知其累及数家乎一署之内一日之间废生业而愁苦者不知其几况乎四境之远蔀屋之众亦有临食而思其饥举衣而念其寒者乎嗟乎此其间难言矣天下多急于获上而缓于恤下天下清有司常多而穷乡官不多奈之何不穷且困也何谓政失其实夫冉求之志止于足民实能足民者也季路之志在于足兵实能足兵者也今则不然上之责有司与有司之自许似乎无所不能而究则由求之贤不多见焉则政务铺张而鲜实效也辟如保民一册岂非循良首务哉今日曰开荒若干明日曰招抚若干今日曰修社学几处明日曰讲乡约几次果开耶招耶修与讲耶则田野何以不辟而教化何以不兴无乃饰目前之文具费一畨之公移乎上以督责行下以依准应下不以虚饰为媿上不以相欺为尤推之年终诸册大抵类是上下相蒙泽不下究奈之何不穷且困也夫民方救生不遑疾视长上安所征饷而又安得藉之为兵兵食不足职是之故夫古者天子巡狩亦于土地田野之间省耕省敛耳台台代天巡行谓宜风励各官存恤亿姓斩削繁苛一意休养一事而益于民则举勿以善小而不为一事而损于民则革勿以恶小而为之大约以孟子之田里树畜庠序孝弟为主而参以时宜因乎土俗修政以实辨官以职必令家给人足上下相悦乃以见行保甲寓以选兵略仿四时讲武教之戎事未有不勇且知方者何虑兵不足哉夫居今而言古渉于迂矣惟以胞与之风微故官民秦越功名之习炽故真意不流也请乞台台阐明圣人之学以倡有位之士道在人心原自未冺在有所鼓之耳夫急则治标缓则治本今当事急之秋而卑职为此缓辞惟以诸所条议业皆胪列而陈故敢以本之说进否则因仍敝陋日深一日会睹此生灵之涂炭矣

　　结民心荐竒才议

　　为感时激衷恳乞申饬有司固结民心以防不虞并荐奇才以备折冲事职方患疟困卧阅邸报见朝殿火灾为臣子者只得以天心仁爱为言顾一火再火宫阙为墟若以不必然之兆揆之良可深虑虽甚不忍言而亦安得晏然已乎迩者矿役大兴名山深谷发掘殆遍占以洪范主有旱干之灾旱则盗起其祸固不但倭患而已夫淮阴南北之咽喉运道京师之命脉无论江南江北有弄兵潢池者必不能忘情兹土且也颍寿之积盗通泰之海贼睥睨而思逞岂不可危哉夫于无事之时为有事之备则事举及其有事而后图之亦已晚矣夫有司受君之荣食民之奉脱一旦有变此身焉徃又岂容束手待毙误天下事贻万世笑乎其途有二提兵剿贼反乱为治上也坚城死守张许争烈次也二者非民何赖焉乃今之有司之于民何如也只如近行乡兵一节岂不甚善乃多废阁不行非不可行也所以奉行不实耳夫善变法者法变而民不知善得民者令出而民不违傥其捐损威重躬歴闾阎晓以祸福约日刻期以示信舍舆就马以示劳挈糗饮水以示不扰民有不忻然从者乎此其一端耳治民者感化在平时抚养在积乆投醪可以得士挟纩可以动众问疾吊死可以兴越灭呉理势固然有不爽者今之有司以文移簿书为急务以催征搏击为风裁秦越其民民亦秦越之家无葢蔵饥劳不息风教不行情意乖忤非旦夕矣脱有缓急此必不济之数也伏愿台台特行申饬俾其大破积习加意抚字解其繁苛课其农桑劝以蓄贮作其忠义倡以勇敢练其武艺四境之内孰饥孰寒何害何利夜而思之昼而图之若养赤子若治家业不必声闻惟求实益夫父母爱子岂谆谆然告之耶而子未有不知者其精通也有司爱民如子民焉有不附者由是比屋皆兵民财皆饷守则有不拔之威战则有直前之勇所谓常胜在我计无出于此者葢百姓之转移视有司而有司之转移又视台台也然此责守令耳用师之要先于择将得一良将愈于十万师顾非常之贤不可以资格拘古有筑坛拜将而惊三军者诚知其人可任重也今有颍州武生李呈芬者力能举重射能决拾智能审机然此犹武弁所易能者乃其忠信节义非礼不行雅慕圣贤竭赤军国闻江西有道学裹粮求之得李槠山而师之笃行不怠此亦今时所仅见者也夫使贪使诈不获已耳若其不贪不诈而且勇可不谓豪杰之士哉伏愿台台召而试之若其可用委以一面必当有所树立地方幸甚

　　开荒议

　　前蒙委查州县开荒事宜继阅邸报则业蒙具题设専官增盐引以垦荒芜行见赤地尽成膏腴灾黎尽成殷富诚地方无穷之福也惟当拱候经理乐观厥成然职奉委行州县查报荒田良乆无报者近有一二来报殊无多田问之则上之人原欲查无主之田招人开种而収其获以充公家之急本处荒田皆有主不便报也此葢有司不达本指故此疑虑然亦不可不申明也夫江北荒田为欵不同有人户见在而荒者有人户逃移而荒者其内又各不同其见在之户或欲耕而不能则贫农也或能耕而不为则惰农也其逃移之户或乆无踪迹或犹在近处或里逓族邻种其田而佃其粮银或佃其粮银而未耕田或无人可佃而其粮银全逋又或有昔沉于水而今出今沉于水而可望复露或与河滩湖岸相连而莫辨或鞠为茂草而鬻薪以为营或汇为池塘而取鱼以自活且不但民田有荒而屯田灶田亦然诸如此类其绵亘诚甚广者若夫无主之田官可自耕而自获者则海濵所淤湖波所退高冈沙卤等处固当清丈募开而収其入然亦有数不可拘于此也今既奏请皇恩大行开辟必当一槩经画兴起农事赈助之鼓舞之招徕之稽察之掌印治农等官减去驺从挈带糇粮巡行于阡陌之间集其父老相其地宜给牛给种为塘为堰稻麦随宜粮差缓科务令有利无害使无业者有业不耕者勤耕居者丰足逃者乐归归者得所因而建树社仓即仓以为社学即学以明乡约即约而寓讲武且其沟洫经界之中不特可藉御侮而亦可兼治河一事而数善备焉岂非根本之上计乎若但求无主之田官耕官获而已则官与民隔矣行之而善仓廪可得丰盈岂云无补行之不善则官户侵陵小民失业皆基于此宋之公田岂非明鉴夫足食以足兵从古言之然所谓足食者岂仅仅令荷戈之士饱食而已乎伏惟台台为乆远之计造生民之命必有成画伏乞于颁布章程之时明示羣寮以足民之意将见闾阎乐业亲上急公皇图巩固矣

　　仰节堂集巻七

　　●钦定四库全书

　　仰节堂集巻八

　　（明）曹于汴 撰

　　○尺牍

　　与邹南皋先生

　　今之学人何多岐也分析门户回避字様昔辨朱陆业既无谓今别薛王亦似不必提起空无等字不论是非辄云此禅此禅禅者曰我不儒安用禅为儒者曰我不禅儒若斯已乎迩言至善何必吹疵妙论市童吾师安可弹驳先贤见门户见知解亦必见我而不觉也遂令同世同生有许多不欲见之人不欲见之事不欲见之书不欲穷之理未免狭而不广偏而不全滞而不透支而不根是以畛域多情懐淡戈矛起同室且尔况能彼人吾人禽命吾命草生吾生乎哉然不能彼人吾人禽命吾命草生吾生必不能同室相爱非不爱也不能满也我塞乎中其余能几于今不攘且安乎彼人吾人而爱吾人者无所不用其极矣攘之安之亦无所不用其极矣辟彼流水原头之浚支泒之防必有分四海之放必有由也可仅曰彼猖狂自恣决去藩篱吾但固我藩篱而已安问藩篱外事然吾儒藩篱不与天同大哉何可惩噎而废食也某于道无窥私心窃疑敢质之老先生乞明显开示仍示进学入道之方可胜冒昧引望之至

　　答李赞宇

　　杨止庵之疏厌士人之宗罗近溪而深辟佛老以维吾儒甚嘉意也近溪之学亦有所得而不无圹洋其徒宗其所得足矣而并誉其所失以为是则误矣止庵摘其失而不録其得则其徒将不服大抵理一而已矣而异者异之老异于佛佛异于老佛老异于儒而儒之中有苍素云泥不同者惟善学则视市井小儿之言与孔子合符何论二氏第有诧异其行泥滞其辞谈无相而反有其相甚至削髪面壁合掌者谓色即空而又欲离一切色甚至絶弃名教离父母亲戚者其流多弊则彼固自异矣亦安得不异之夫反之心而然推之千万人之心而同然不问其出于何氏无不可为训者反之心而不然推之千万人之心而不然亦不问其出于何氏无可为训者若絶弃名教无礼乐纲常此则吾之心不然人之心亦不然空于渣滓邪秽而不空于纲常伦理此必人己之心皆然者学者可知所从事矣疏内尚行尚言之分及谓不当任情执见贿赂干请党同伐异则确然之论世教所赖不浅使者催报卒卒答附以复惟年兄高见邃诣自有定论幸乞指教

　　又答李赞字

　　夫道无之非是无人弗足讲学以明道也士农工贾皆学道之人渔牧耕读皆学道之事隆古无讲学之名其人皆学故无名也国家以文学取士天下学校无虑千百章缝之士无虑万亿葢令其日讲所谓时习所谓孝弟所谓性命仁义而以淑其身待天下之用也乃人心不古遂有口耳活套掇拾粉饰以为出身之媒师以是教上以是取恬不为异非其质矣而于立身行政毫无干涉于是君子厌薄其所为而聚徒讲道人遂以道学目之若以为另是一种岂不惑哉然讲学之中亦或有言然而行不然而藉是以干贵人捷仕径者而其名为道学也是有口耳活套之实而更美其名人谁能甘之则羣起而相攻而讲者益寡道益晦矣大抵所学出于实则必闇然自修不论大节细行一一不肻放过虽力量不同未必尽无疵而不自文以误人也所学出于名则有张大其门面而于其生平未纯处亦曲为言说而谓其为道夫夷之隘不害其清惠之不恭不害其和然亦何必曰此隘此不恭正道之所在而陋孔子于下风乎罗近溪逢人问道透彻心体岂不可尚而阔略处亦诚其病乃学者得其阔略以为可便其私也而或多不覊诚有如止庵疏所谓贿赂干请任情执见等说是其坐女子于懐而乱之而犹侈然薄鲁男子不为也而可乎但今因止庵之疏而遂禁其讲是因噎废食夫此学乃乾坤所由不毁何可一日废也似更当推广而俾千百学校亿万章缝无不讲以及农工商贾无不讲才是而其机则自上鼓之若得复辟召之典罗致四方道学仿程子学校之议布之天下以主道教于一切乡学社学之众渐次开发而申饬有位之士以兴学明道为先图其学则以躬行实践为主随其人之根基引之入道或直与天通或以人合天或直臻悟境或以修求悟夫天人合一修悟非二舍天而言人舍悟而言修则浅矣近时学者知皆及此然言天矣而人尚未尽言悟矣而修且未能世岂有能致中而不能致和能正心而不能修身者哉则不可不戒也大抵果能合天则必益尽其人事果能真悟则必益尽其真修尧舜文王孔子何人也而兢兢业业望道未见徙义改过葢没齿以之也弟浅陋不能窥道毫毛其于所谓人所谓修百孔千疮故谬陈如此葢就弟根基云尔非所论大识见大造诣者也惟年兄辱教之万幸万幸

　　答卢生守恭

　　远承手教深感相念不忘也细读佳诗更窥研究之力恨不得会聚商之生虑浅昧无以相发明乃以原札致诸冯慕冈年兄蒙其徃复订正今俱録奉阅幸与同志裁思仍牖我之愚也祝祝慕冈第一书并诗云读卢生三教诗有感而赋曾向三家遍问津一源分泒若燕秦到头谁复论同异发轫先须识主宾好为商王嗟故国何妨周室数顽民千花共树慿君赏李放桃枝岂是真卢生诸什具见雅志但三家宗同教异学者自孔门入则经世有用自仙释入恐未得其精先得其脱略故当辨之佛书云桃树上不开李花安有混为一之理然诵帖括学干禄孔氏之异端也又不若二氏近理矣学孔惟明明徳于天下自有终身不能尽者今俗学未见孔面无惑乎杂二氏也二氏好处乃孔家明徳半面耳但识主宾不妨博采惟老公祖教之不类答书云细玩主宾之说足为指南不致眩他岐矣但此当逺寄卢生尚有可剖析者桃树不开李花是矣然由老之虚由佛之无不可经世乎夫惟其为桃故不能李吾不为桃为李何花不开孔子者非桃非李者也杨子为我故不兼爱墨子兼爱故不为我岂知能爱者方为为我能为我方为真爱彼其有所举有所废耳俗学未见孔面信然信然顾崇梵修以儌福利藉清空以排俗情侈高逺以便踈纵此岂见佛面老面者耶破镜非镜明徳有半面乎文成公曰三教所差毫髪耳毫髪则千里也其差安在惟年兄指示弟与卢生共赖发蒙不尽慕冈第二书云辱教甚深殊用惕然思省昨诗及启殊草草不畅谨述近日意见台台细斧正之或问老佛虚无与吾儒同异王龙溪曰文成公有言老氏说到虚圣人岂得于虚上加得一毫实佛氏说到无圣人岂能于无上加得一毫有老氏从养生上来佛氏从出离生死上来却在本体上加了些子意思便不是他虚无的本色吾人今日未用屑屑在二氏身分上辨别同异先须理会吾儒本宗明白二氏毫厘始可得而辨耳京思从养生来者乃老氏恐人不向道始借长生引人即道家规中指南序亦曰示人回光返照一法耳出离轮回亦佛引人向道之意至虚无本色老佛却得之深原未尝加了些子意思此与孔子原自无别即阳明此段议论犹是救学者非出本心秘语语因人变化各有当也阳明所得全自六祖来彼看到源头处原无毫厘之差然如此说者为学佛老而念头少差者言非正指厥教主而言也如此则京可无说于卢生矣京所争者不在三家之心宗而在三家之教门吕东莱曰吾儒未尝言空而空行乎其中空行乎其中乃心宗之同也未尝言空乃教门之异也孔子曰中人以上可以语上以下则不可佛老専语上者也孔子不为也天下惟中人最多中人之学毎毎不得其精微先得其形似且就中人所得之形似较之学佛老者先谢事逺尘矣学孔子者先谨九容明五伦矣谢事远尘之人君亲不得其奔走之力而九容谨五伦明即次贤拘格式下士假名义犹有劳于君亲有利于民物也惟上智之士或由一而贯万或自博而趋约千溪万径皆可适国不见孔教之为独优二氏之为独偏然上智世不一二即王龙溪在阳明弟子中最称利根受圆通之教之益而不无圆通之害向使束于孔教致谨乎礼所成就当不止此而后学观化当不至侈高逺以便疎纵如今日诸士所为也自佛入中国有竹林诸贤以荡晋室有梁武宋徽诸君以荡列朝五帝三王制礼作乐以范围天下之法一切解脱至于今礼壊乐崩古礼不复古乐不作其害不可胜叹佛氏有三千威仪八万细行岂其不才如此惟彼西畨原无中国文物学者一入其教不觉与之俱化假有童子于此教之曰手容恭足容重目容端头容直彼立乎吾前俨然正人矣教之曰冬温夏凊昏定晨省彼承事亲侧蔼然孝子矣孔子之教岂不万万贤于佛老哉京所争者入门之涂而已且如今乾坤何等时哉其下者瘠百姓以肥已是三教之罪人矣其贤者或拘孔子格式则夙夜在公履绳蹈矩省察克治此禅家不以为上乗而实社稷之柱石也或入佛老窠臼则通昼夜而惺惺齐人我而平等非不光明广大然问之以朝廷之典章多所未谙问之以将吏之臧否多所未究随波逐流认为无碍爱国勤民认为有着即千岁不化于国何益哉此皆从末流受敝之轻重以较最初立教之优劣寕为孔不为二氏也庄子笑孔子取已陈刍狗教天下此正孔子苦心立教处故曰民可使由之不可使知之不可者非不能也早使之知恐彼猖狂自恣矣子夏教人洒扫应对正下学上达法门种桃而桃种李而李不为桃不为李而无所不可为所谓有始有卒者其惟圣人乎圣人则忘言匪直不言同异矣望老公祖批驳数次开京恍惚之见示之至当之论幸甚不类答书云承教详论三氏宗同教异并二氏流弊及儒教之益自是确论但教生于宗者也宗同矣而教何以异文成谓毫髪之差固为学者然既谓之差亦岂无说夫孔子根枝全树而二氏据其根者也孔子出世以经世而二氏出世者也枝不在根之外经世不在出世之外安得谓之差然根也而无枝出世也而无经世安得无差三教之说不知起自何人夫道语其异不啻千万故孔子之门自分四科何止于三语其同亦一而已矣故途人之言无异孔子何得有三教而至于三也吾儒之罪也譬彼文武原非两途两途之分也文官之罪也又譬之汉高御宇一统中华昭烈偏安乃成鼎足夫论语二十篇言言仁命而记者曰罕言此言出而根与枝出世与经世始分矣夫道家长生而吾儒岂爱速死佛家出生死而吾儒岂宜沾滞避禅者如主翁私财自弃各房之物不敢道一空字溺禅者又若荡子出逃仇视故土不肯道一实字俱执一之害也子夏教门人洒扫应对本自不差但下学上达孔子一口全道而小子圣人商费分别子游能不疑乎窃谓真老真佛生于今日果行其教自当不外于吾儒彼不可以可道可名自偏以空而不色自偏也真孔子生于今日必谨容明伦亦必一切解脱所谓大莫载小莫破庸徳庸行无声无臭一以贯之也以此为宗以此为教何如夫宗二氏者其心何心也合三教者其心亦何心也不可不察也夷之合墨儒而孟子亦不许则三教可易言合哉此尚望年兄细教以裨益生与卢生也慕冈第三书云来教云真老真佛生于今日果行其教自当不外于吾儒真孔子生于今日必谨容明伦亦必一切解脱教而至于三也吾儒之罪也斯至言矣无容复赘敬谢教惟日体认之而已不类答书云昨侈口而谈觊年兄砭正之也承谕甚媿夫论上见上容易堕落人故实体之为难体认二字敬佩谢并望督诲不一

　　与谭生大礼等两会

　　惟天下治乱系之风俗风俗美恶系之教化风俗不教不善教化不讲不行故不佞每懐教士民而不能也幸多贤之识明足以明此教志定足以永此教心仁足以广此教乃得兴起雅会一讲先圣之学而就中启发不佞者实多且巨能不感乎仍望终相匡扶俾不陨坠则厚幸矣前时承同节手翰谓致书梁盛阳辩共发编语呵呵阳明之良知甘泉之体认大君子之言世之辩者尚未息喙我軰区区曾不出先贤之唾弃乃至相辩耶令大方闻之当絶倒矣再勿乃尔又致疑于看喜怒哀乐未发气象谓看未发之气象于已发此以事证心之意所见亦是然所谓看未发者原非分为两截事第令人考其源头耳得其源头岂与支流为二乎即如未发本无喜本无怒而有所喜怒也何为故有所非和即非中也无心为中乃为和也心不可以有无言则未发已发自非两气象但求之已发不如求之于未发为得其要领也且其语气原自明显曰未发之谓中看未发作何气象欲人识得中而已矣近不佞对李松厅座师论静书语颇类此今録商之李座师来书云学问落脚工夫自止静中得之先儒所谓看未发时气象与静中养出端倪者似落第二义不佞报书云夫静者万化之根也终日视而目常静终日言而口常静干行不息而天常静酬酢万变而心常静是即中庸所谓中孔子所以无意必固我孟子所以不动心率是物也周子得之故曰圣人主静静之一语岂啻落脚工夫究竟当不越此延平白沙所谓静中则以时言非静根之静也然所谓观未发气象者亦谓中之体静本无喜怒本无哀乐故虽终日喜怒哀乐而不以我是谓动不离静和不离中则未发已发岂二气象哉所谓养出端倪者亦谓収摄精神静根萌见乃可以披露全体复还大始顾端倪全体自非两截也二儒之说似因扰扰尘喧者心常纷乱故令其静中体认本真耳云云同节尚与诸贤裁思当有以教我会中近时人数及有无进益俱寄字以慰悬望诸友一一道意并致秦州王子不尽

　　复贾泰岩

　　前承老年丈大教俱近里着已之谈年来仅闻此耳谨拜谢弟窃睹讲学者研注脚之纎毫辩门户之同异高入无际深入无极语竟日不了及对景实行又大谬不然者窃惑之噤不敢发声承老年丈教言乃知道学自有在也弟亦窃谓学不在高远即若论语中自头一句起但行得一句生平之事毕矣又不然俱任心以行心所羞耻者不为生平之事毕矣老年丈以为然否弟为有司日贸贸风尘中尚有可羞可耻之事或忍心为之假若查盘处或据人虚文以了前件又或奉上司命令那移日月实憧憧不寕不知老年丈当此作何如处将径情直行毫不假借耶抑委曲迁就以为此小节不足拘泥耶夫枉尺直寻亦委曲之流弊耳一字不实将不谓之枉其心乎幸惟老年丈赐教顾年兄过淮命弟致书老年丈附言请教惟垂示不一

　　复冯慕冈

　　湖广用武之地西连蜀畨多土司北连河陜多游民东并江西有陈友谅之遗孽有鄱阳湖之羣盗中原有事此亦吃紧处也年兄分廵则当逐地廵行考察官吏上城操练与按台一体江北惟带溪曲公如此弟以为得体然必奬率府州县实心为民事事修举仅廵行以考其成而已则学校仓庾阡陌孤贫乡约无不在所廵之中然跟随官吏人食二鸡子百姓亦将椎骨故省事之为急也尝谓古人省事今人多事古天子廵狩今按台不能徧廵则亦民之苦繁苛也弟愚不能裨益遵原札登答于后外具兴革録二册奉览此有司事与风宪不同然有司一切収放买办挂搭滥税残害之弊略载一二亦所当知而类推也诸容面悉
　　事上　有依阿者有径情者依阿者固不足论其径情亦无以济事必也正而和直而敬其庶乎
　　接下　有崖岸者情意不通有扶同者法纪不肃有辞怨辞难而俾下官任之者有炎凉其态而俾乡贡夺气者有嗫嚅含糊而俾人揣摩者俱积习之害也则正大光明方严真恳而已矣其吏快各役则最难以息其奸闻其良则亦不假以权不慿其言文书经目事干陵人卖法者必罪已耳
　　练兵　兵无实数士无实艺操无实益非旦夕矣必以渐整刷之设法点查间取比试弟曾于操毕収营之际人给一帖遂查出空名数百又尝于过堂之时忽试数人遂得其不能之实又尝欲令众兵出城百十里演埋伏及丘陵水泽之阵若常如此庶可一变然激励将官则其本也隆其体貌不折辱之严其法令不姑息之
　　制器　修城制噐价多则委官克落少则噐不精然虽少亦克修城亦然俱委官大利益也尝见费银万千毫不足藉则亦不躬不亲不如其家事可恨之甚傥贬其威重亲临省试当不至此至于収蔵弓矢堆积湿地刀铳铁蚀不加揩磨累沙泥以增濠沙坠而濠复平城垣小壊不修乆乃大估十金买马忽称老瘦变价不及一二金有实政者自不如是
　　弭盗　民饥寒乃为盗此不俟论然使县捕官廵其一县府捕官总廵之盗何从生今则捕官不出庭户兵壮高卧其家盗之纵横何怪其然江北河下弟曾具哨船设兵廵逻鼓炮相闻惜乎其无实行也保甲之法甚善然非良有司行之亦祗增一畨扰耳至于囹圄近亦弛玩不可不谨也
　　息讼　刁民之诬告也明知其不能直特欲牵害耳若被告不至于害彼何利而为之其被告之害则追呼之扰也妇女之出也岁月之延也贪污之取也其良有司自不至此弟常不问人罪人亦少告状乆则状辞不文问之其讼师行矣诬告必反坐此正条也然准状既多则不胜其反故少准之为优也大抵教行则讼夫媿为人上之责也
　　贤否　贤否最不易知势必假于人此人非贤者不肯言其言亦不实则识拔贤者开诚以问之可也大抵有司之才能一露于言动再露于辞详吾再或背审告状等人以探之询于有行之乡绅参诸各官之评掲亦自有难揜者然知之不若教之其教之法则善言勉谕设法查考使之不肯为恶不敢为恶可也楮爱老以辞详观有司刘晋老虽小官必与言俱可法也

　　复苏弼垣

　　承命开赴任太守事宜谨据见闻谬列上呈惟年丈裁夺
　　一同僚差人下书迎接发回书有礼则収之
　　一州县差人迎接送礼其礼发回不収或发一回帖加副启或以无大封筒但发批若有顺人发一票免接免送礼更便其旧规应用夫马不在此论
　　一接到人夫酌量留者留先发者先发命吏房开一切见上接下待士夫各仪注仍须审问虑其或不确也
　　一入境即系属县亦不行香讲书以未到任也其县官既见过免其赴府叅谒
　　一凡将见境内一切院道部将领等衙门俱细问旧规
　　一到任毕即命逺来州县回免其伺候行香仍分付励精相成省约相谅之意或仍令候行香亦可
　　一开示门牌查取旧案叅以意见及晓谕属官吏书及下民等告示斟酌行之其马票另刻
　　一一切贺礼不収其同僚公下程収之其贽礼酌换答之
　　一初政寜缓勿急寜细勿疎
　　一遇左右以严肃为主
　　一清查未完以后时时留意总置一簿
　　一投上司公文必过目虽下程等项亦间一视
　　一待同僚属吏不论科贡俱一律
　　一革弊以渐
　　一清免一切繁事勿以事小而忽之辟如投结状之类何益
　　一衙门令严静其仓库牢狱养济院等有关系者俱一阅
　　一士夫投书嘱托勿曲狥勿峻絶
　　一非甚紧急不差人下州县
　　一优礼过客
　　一一切以便民为主初到必多劝化恳恻言语亦间行威严
　　一一切以速为贵其匆忙旁午之中留心防欺
　　一属官于言动得其近似公移得其大槩宻访民情当无逃者
　　一属官贺节预免
　　一各县政事不必一律在合时宜
　　一上下之间情法兼尽
　　一天平法马等秤各门锁钥间一看验
　　一乡里可见者方见不则辞之
　　一但遇士夫有识者及民间父老即问民疾苦求所以苏之

　　上刘晋川先生

　　前承台台大教归而体究惛懵无进祇觉多过耳今开欵请教惟乞垂示可胜倾仰之至
　　一研究道理费一畨思索或稍露端绪而此夜梦寐反不安果思索非乎亦所露仅成见解终非知体耳如何而可
　　一是非毁誉到前毎凝定以处之以冀不动然两腋傍两耳根津津气上则气自动矣此时欲収摄已成强制矣如何而可
　　一行取报到不作张皇喜态然思之非也贤才向用何分人已因取我而作漠然之状是有我也何不以人视我则其态出于做作非中节之情矣如何而可
　　一尝见途次搢绅以夹板运书籍示人以非货也斯不流于好名乎若径以箱笼运之连绵多摃慿人谓是金是玉恐隐微之间亦不能胜也如何而可

　　简刘朴庵

　　马少轩兄天分夐絶生平无诳言无愁色无机心其五内坦坦外露少有志伊傅周召之业复欲穷濓洛关闽之学其下者亦欲追韩范富欧藉令得圣人为之依归所就当不可量乃弟先其一科登榜君易衣同其弟入宴观盛事忘其我矣既与诸弟析爨少所取则筮仕广文为禄仕计弟子员遇汴于京邸啧啧叹服不容口教化可知矣既成进士偶以假寐候其座主独迟同事者教以托辞则笑而谢之竟直述假寐状座主异之居常慨然思有所建树于世天不假年何哉至今搢绅有问汴之良友必屈指少轩不能以既死而忘之诚重之也忆数年前谈海内高士者晋中少轩朴庵山东李惟青今少轩惟青乃俱去伤哉然则铭少轩之墓者非朴庵其谁焉

　　复瞿慕川

　　于汴最庸陋然闻海内高贤则精神归徃不能遏止或不蒙弃斥立之宇下得承一二謦欬则喜跃以为不世之遭也向者江右之役李槠山先生顾我于棘院继谒张斗津先生朱守约先生于其庐已而陟匡庐读阳明先生遗咏逰白鹿洞想朱陆二先生之高致既过大江肃谒先生而阍者不我拒而道驾复枉顾于寓邸纚纚深谈细入无垠博极无际于汴数年倾仰一旦躬逢顾不快哉别后拜阙里庙墓登泰岱万山撮土耳观日之出竒状难喻昔人云死生犹昼夜世人未知深信傥于日观峯头指点便自亲切以上俱兹役所获奉告以自庆云尊谕当大兴教化诚然诚然世道非教化何所不至哉张方伯夙闻其人陈令尹幸一晤接史直指雅重先生固当尔尔敬义堂扁向者邹茂才相约渠至南都径求善书者书之即列敝衔寄上何渠犹未就也礼乐考序当托周郇野寄奉请教尊体既违和冯兄之吊可缓劳困跋涉亦非冯兄意也陈君回任正值计客纷集匆冗之际草率报候伏望垂鉴

　　仰节堂集巻八

　　●钦定四库全书

　　仰节堂集巻九

　　（明）曹于汴 撰

　　○尺牍

　　复冯慕冈

　　承手教示以知人之方及州县贤者敬谢指示河淮大工人力已用什七八淮口青黄顿分寿伍之间无水亦明效也乃贵郷犹有遗议至画积水图以动观者谓祖陵之水未消髙堰犹然为梗也此其见稍偏淮扬之人折之曰彼援祖陵为辞耳此其见亦偏泗人不以祖陵为言谁问泗者淮扬之言不信于盱泗疑其偏也盱泗之言不信于淮扬亦疑其偏也故君子大公无我泗人淮人何异焉然则髙堰可拆乎曰拆则不利于淮扬亦不利于盱泗不拆则遗害于盱泗亦遗害于淮扬何也巨浸茫茫一旦决之淮扬且为壑淮水南行失其故道清口将为陵运道中隔入海入江无途则壅缓如故岂有加于清口之宣泄哉此所谓拆之两不利也堰障而水聚泗盱实受其祸川壅而溃淮祸更惨此所谓不拆两遗害也为今之计则有料理黄坝新河加堤防决俾不壅淤永成顺流岁辟清口尽此积沙而后已去年辟七十丈矣多多益善他日淮水将不及髙堰之下焉能为有亡哉大抵淮黄至此俱称尾闾而顾此顾彼关系重大诚难为力当事者当无忘今之大工不则无以励人心而集羣力诸有司当不以为劳而益用劻勷若治其家积水然则事济矣其相机相地营度事宜在主者为之又新河下流有数决口闻所决籍家河深阔可以成渠下海不妨因而顺之但期于水之有归在此犹在彼耳他如萧丰之上黄水出黄堌者十之六七徐吕之间浅且胶舟傥一旦全徙运道不通且逼近祖陵肘腋不可不虑此亦一吃紧事也弟今寓徐老年丈何日可至容一晤请益也

　　复冯宪卿

　　泰州为心斋先生之里遗风未央唐先生阐其教王生绳其武以门下之英颕逰其地与诸贤相切劘千古事业端在此矣近得同节书举门下所谓无天无人自在之说相质正夫此实太虚夲体顾实际何如耳得今翰乃知有为而发门下固求实际者非茫茫空荡者比矣根心之说亦是此意诚得学问头脑孟子曰根于心施于四体四体不喻心于何有故曰一正百正百正一正一亦心也百亦心也门下与同节探讨精进其谓之何承教髙赵叶丁梁潘王等及令弟诸友力学可喜可羡世教当终赖之惟一一致意并致意唐先生及王生不佞孤陋荒废幸相扶持不尽

　　简晋栢阳

　　春闱后读老年丈佳巻谓当九万图南也不意仍迟一科天所以厚其诣大其发也然在兄在弟亦何殊异哉朝廷用士将以劳之辟如一大担长兄先荷之弟且就逸然终有一劳耳闻年丈发愤益力更卜逺到但不知所学者博一进士而已耶士为秀才则忘其为童生不知秀才之荣也为春元则忘其为秀才不知春元之荣也为进士亦然科名到手便成见在种种责任方费料理君王如天兆民如婴国事如毛小人如鬼众口如酷吏青史如地狱丰绩宏声言何容易不为之奚取尔也弟为穷秀才食粗醉浊殊无苦一行作吏卑卑无树居常点检汗颜欲泪髪髭为白则不学无术不预之过也年丈灯窓多暇早备为妙弟辱知爱乃琐谈若是然亦知年丈他日不至如弟之不预也诸惟鍳照二兄四兄致意不一

　　复潘生以忠

　　韩侯解入刻足慰千古乃不佞荒言亦附不朽幸甚媿甚门下主张会事条理精详更用羡藉士君子达则行道济时处则明学善俗莫非政也书曰敬敷五教在寛寛则涵之以养需之以渐造之以器无大无小使其乐为之日迁善而不自知然有身教有言教身教者树之以表先之以劳使其观感而自化言教者呼其瞶发其蒙警其怠鼓其奋彼方鋭于善不妨以直彼若苦于教不妨以婉讳其过使其可改扬其善使其更进大要于事亲从兄亲戚朋友饮食衣服耕读交易行坐言笑之间不背天理而止矣语云教亦多术又曰成物以智孟子好货好色之对最善成物者也孔子以无违告樊迟以鸣鼓而攻命小子成物不倦者也诸惟类推不佞拭目以观化成之美矣会中不暇一一惟遍致意为望

　　简谭同节

　　元友到得手札欲卜诸梦寐梦而不梦及欲念念通人以验息息在道俱髙邃之思也然不佞窃谓梦可卜也可俟也不可为也工夫自在梦前耳念念通人亦可卜也可俟也不可为也修道如决淤淤尽而万川汇一不淤之决而欲通众流此海若之所咲也故曰剖破藩篱即大家工夫在为大家之前耳才觉通人便属尔我此岂可措手哉冒谬之谈无足采録但不可虚远问乃尔不佞不学作诗然或自病自呻遂成小语无足观也洙泗考畧转致一儒者其言亦有异同然人各有见亦未为碍候全刻再与之议惟鍳

　　复鲍君杰

　　贤友以上乗相问甚嘉意也一向布施济人而上乗即在此中不在此外但自思量其一切布施有望报之心否要人知而称誉之否其或人不知人不感亦懊悔否行此善事亦颇自负否及见人有徳色否有一于此虽罄产济人亦落最下若无此等心便是最上乗也又施财亦须分辨有厚薄有缓急其中当施不当施当多当寡俱有天然之则若合于此虽不施亦为上乗若不合于此虽罄产与人亦落最下惟君杰讲求体认之新堤建闸极妙得会簿见会会有人不佞喜不自胜此诸贤维持之力也不尽

　　复谭同节

　　逺辱佳诗又相质疑幸感幸感不佞虑纰谬之见无以相发也乃以来翰求冯年兄慕冈答之今具于后冯兄之意大抵谓近时学问非以举业规名利则习禅图自在二者俱非也学者惟从事五经六艺实体实用乃为圣学惟同节共诸友留心体贴可也共发语向承梁子晋及李明晦俱有批窜待从容商量削正前嘱勿传布者正谓此耳贵乡少雨可虑会中不皇一一惟致意来问云叶中兴言性体常定不因怒迁不因过贰梁兆明言怒即是性过即是性云云慕冈曰怒能观理故不迁过能复善故不贰过即性谬矣不因过贰亦无必复于无过之意习禅说谈夲体与好学不相应来问云大礼两会梁兆明于祠下明曰昨会子似色喜今似色愠何也礼曰窥及当下即了不觉喜恐终身不了不觉愠云云慕冈曰终身无日无当下了当下尽之矣或喜或愠乃所值不同当下顺应应之得宜乃谓之了空荡非了手来问云冯世明自泰回谓予近月以来只觉自在无天无人无有为而为无无为而为大礼曰名利心不可有为国为民心不可无不可有要做圣人之心须做此不要圣人之心云云慕冈曰喜自在便是禅病常戒慎方是圣学一日十二时中宜动则动宜止则止宜语则语宜黙则黙皆出乎自然如贼至则剿除之贼不至相安无事有无两字皆下不得要不要皆说不得来问云江凖言性无生死能生死一切大礼曰性何生何死何是非成败而世有以此对待者人为之也识神所藴而性体初无之也云云慕冈曰性浑然自有条理对待非人为也识神即性不可看体用为两来问云赵有年谓人之学昼观妻子夜卜梦寐大礼曰梦乃识神非性真也夲性真体无梦也礼毎悚惕于此旦必告天冀上天之天开聪明之天云云慕冈曰动静云为只循天理则妻子自化梦寐自灵必欲分别识与性却是痴人说梦扇摇则有风扇大则风大风非扇有乎知扇则知性何必苦苦求上天要了生死即是妄想妄想陋识也来问云鲍越谓我一生作功徳事闻此外有上乗工夫大礼曰根在性命则为上乗世人剽古人尘言寳而含之空有大言反不如实布云云慕冈曰有余则推之无人徳我之望此即上乗恶古人尘言恐为饿夫须因言得意推以布施来问云先生翰示曰更得如张三光軰童生十数人教以五经正义以延道脉云云慕冈曰五经之学破今世之弊习夲生前面为禅说牵纒纵说得天花乱坠止做得一和尚后条宗五经之教厌科举之习乃透乎道矣五经体认得透则禅说不攻自破冯兄诸说俱系实地工夫非空荡者比大抵古人近思今人逺思古人勉不足今人尽有余中庸不可能所由忽跬歩而骛千里也孔颜传心在四勿惟诸友熟思之

　　复赵干所

　　承教以一念不起为安身立命自是至言亦自是究竟弟向为鼓噪诸生而发亦第谓其不知扵道理着脚耳但于名利营营耳危其身弃其命而已矣然浅言之则多行不义固非安身立命深言之则行一不义而得天下遯世不见知而悔亦非安身立命也身为何物也七尺云乎哉命为何物三寸气在云乎哉知身则能安身知命则能安命故进学在致知人何尝无知蔽之者暗镜何尝不明垢之者昏致知者复其知而已矣有竞十间门面者夜不能寤昼不能食忽而知有广居天様大也粲然一笑遗其所争如糠粃今世士子锢于习染了不知有至大者在而谓功名富贵可以置身其间至荣至艳岂非置夜光之珠于尘秽哉何啻镜之蒙垢何得不昏诸丑不觉至于鼓噪视若极得意事矣可怪也一念不起者止也常止则常知常知则常止止者黙乎知者识乎黙者直向内而已谬谈如斯惟老年丈髙明裁正焉幸甚

　　复婺源赵大尹青石

　　恭承翰教亹亹真切仰窥深造来谕真心不凿智故不设便自反无愧诚哉是言古圣人亦奚加此但士人或以非心为心以不真为真故或以负心为不负耳夫果真心不凿以迹而晦何妨亦不云以仁得过矣非不得过不见其以仁得过而惟见我之未仁也故视世路常坦不见夫有羊肠也者又安见有崄巇之甚者乎是以君子戒慎恐惧俾真心之不凿真心在我如安舆如巨舰渡山浮海如履平地奚崄焉夫不见世之崄也庻其仁乎不佞与门下无半面之晤辄敢喋喋如此惟是荘诵教言非寻常竿牍之语不觉倾吐其愚冀获砭正开我蓬塞

　　复李肖溪

　　札谈谆亹良慰私懐齿及荒序更令人愧虽然所云月异岁不同道无尽也孔子十五固已顿异岂俟十年一异哉其曰一日克复又甚直截如此不佞迂闇之质当此衰暮之年于世无当自忖未能有为谬叨起数已走力赍疏叩阍告休尚未得报辱奨借逾涯非所能荷又来翰谓因论水之清浊而或者谓水性不同且谓人性不同窃谓水之性一而已人之性亦一而已水经卤而咸经硫而温卤硫不同水未尝不同也颇似人身衣锦则暖衣芦则寒岂原有寒暖之身乎性非气质不载人人有气质人人有性气质杂揉于五行不可胜算而性无有异以气质之性义理之性双提并论似有不必执气质而疑性尤属不可如金在矿砂砂有重轻金有隐现而金奚殊焉又颇如夜光之珠函于纱縠之中则气质清者类是函于布楮之中则气质浊者类是而珠何不同之有孔子曰性相近相近二字对相逺而言亦圣人口气之婉也非谓有不同也今只论有无而已向行道之人语之曰圣人有性众人无性定不以为然既已有矣一粒即全丹也一隙即全明也一息即千古也乌能以为有不同乎吁性之不明尽性者寡也傥不之求尽乎即喋喋于同异吾辈亦漫谈耳鄙见未知是否

　　○赞

　　孔子手书赞

　　道泄先天羲皇一画累牍连篇靡轶于阈尼山六籍万载章程矧遗手笔不寳如璜士也撡觚钦其手法士也希圣遵其心法心法伊何罔越于正昔贤有言心正笔正

　　孔子手植桧赞

　　尼圣植教万古常存尼圣植桧亦万古常存教之兴替世运攸系桧之荣枯亦世运攸系教系于世是或可知也桧系于世是不可知也圣不可知之谓神惟不可知斯为圣神

　　陈楚英先生像赞

　　壁立修容电翕双瞳寒铁生风望之心折对之偻躬是忠烈孙公乎忠节许公乎抑忠愍杨公乎或告我曰貌未必同貌不同而浩气同不畏强御同不怖死同不死同扶持国法如山同宪百世而起萎薾同呜呼三公其公公其三公
　　古人云死生大矣然则得失升沉其小者也先生执法忤权之死不怵不摇于大何论其小世人且勿摇于小耳浮名细利辄憧憧而曰我可以死其然乎余既赞先生因三叹附此

　　慕冈先生像赞

　　形魄有徃丹青冩神众皆曰兹殊未肖而余视之若真忧时之色可掬凝道之思犹存倐栗栗以如秋倐蔼蔼以如春岂先生之精随余之目以聚余将见于羮墙况其峩冠而垂绅谓先生为既殁余之失此友也则亦浅之乎其论斯人

　　自题小像

　　画成自顾为之莞尔吾不期汝髯龎亦尔将草木同腐耶不当其尔

　　四旬七又题小像

　　兹其为尔也乎其非尔也乎尔若斯已乎其不若斯已乎尔不既皓然乎尔不睹乎

　　○铭

　　素帐铭长至前题

　　采帐过华余厌其靡青帐近闇简帙艰窥乃素其帐芸窓是宜旭日相荡洞若玻璃端居草榻黄巻任披捜罗彚品宜契轩羲闇则为阴明为阳相阳徳光明君子所尚表里莹然无人我障纎私匪匿八荒同旷似启重门千目慿望有坦然心无厌然状适兹在兹余省余衷傥有微翳荡以劲风晶晶朗朗如彼太空干元用九是钦是崇惟干之九肇于潜龙浮情憍气敢不磨砻干干惕若明示要功圣言如蔡万古开蒙履长期届一阳遄通复兮防剥维阳是洪乃敬铭此用借检躬

　　仰节堂集巻九

　　●钦定四库全书

　　仰节堂集巻十

　　（明）曹于汴 撰

　　○表策

　　拟史臣钦承上命重録太祖髙皇帝御制文集进呈表【万厯三十四年江西程】

　　嘉靖二十四年某月日具官臣某等钦奉上命重録太祖髙皇帝御制文集恭进者伏以贻谋鳯藻揭道统于穹霄绳武鸿编印真传于正脉幸寓管中之目窃窥言外之心丕显其文大成之集臣等诚欢诚忭稽首顿首窃惟道之大原出于天圣以斯文立之极天则涵于浑沌而耀之玄黄圣则卦肇羲图而中传尧命或道在而位亦在四代扬其芬或言行而道亦行六经振其响自絶续罕闻于宸扆而微言仅守于儒绅虽江河之逝如斯然蹊径之纷亦眩大晦之后必有大明圣统之垂自归圣祖方规恢于机务辄挥洒之淋漓顷刻烟云词组羣工谁赞纵横球璧十行万里皆惊不知者谓讲艺投戈犹娴文墨其知者谓乗时御箓合奉章程孰识其包干元坤始于胸中运月窟天根于笔下三五代以前之作者二千年未有之圣人七曜森罗固难于殚述一毛绚彩请举其大都如云以神役心以心役神而辨茧丝者非细如云躯以神修神以躯使而戒狼疾者逊精如云非心不道道夲无心而世猥判之为两如云以学为夲以操为辅而众胡漫尔无分如云体之无上守之无为而求道求觉近在眉睫如云相之非相体之非体而执有执无逺隔丘山彼叔季之君岂乏耽文鲜登津筏故辞章之富虽堪折轴不类分毫真万泒之昆仑为羣言之溟渤当年学士以周鼎喻古乔岳喻髙颂天者殆不可名惟我文皇谓天地之心帝王之度知父者果莫如子恭惟皇帝陛下离照重华贲文成化圣作物覩决诸河渎之清业继统承揆以庭帏之孝敬与一挈其纲领直拟商盘箴有五剖厥精微洞开孔室曩者训録告成鳌禁而丝纶复下鸾坡由列庙之典章迄昔人之经史铅椠仍分乎秦颕牙籖再贮之奎垣盖取鉴于前徽亦式昭乎家法臣等首诵髙皇之制足征大道之彰恍瞻初日之光乍醒半生之梦千年緑字烂烂于今万古玄珠的的在是因思庙廊之上奚羡酉岩汲冢成宪遵而有余簪佩之中何须坚白异同圣学由来自炳法其徳则道凝师其人乃政举如履氷以飨帝则百神用歆戴星而临朝则庶事靡脞赏功官徳则尸素之风销赤子苍生则陈红之积裕三条兴教不殊雨化之育英五事从戎安用云飞而思猛仁以执法则贯宿敛芒制罔饰华则夏宫并俭信乎大事小事由之而美存不愆不忘率之而过寡谨用辨其鱼豕一宵顿映藜辉袭以缥缃五位俨陈蓍卜讵但蔵之中秘周室永念仪刑抑将见诸躬行汉家自有制度伏愿懋始终之典学谨陟降以绍庭■〈施，冉代也〉厦经筵为韦为弦命朝朝进讲章缝学子归极会极令在在阐扬道坦坦而周行宁諠祖徳统绵绵而世衍永奠皇图臣等【云云】以闻

　　荐举策【丙午江西程】

　　夫创业之主阅歴久而至理莹操虑深而广智出其意不可湮也其制不可阙也然或存其制失其意制存若外涂意去若中蠧天下乃病其制而其意晦又或制有所偏存有所偏废存者逊于众志而未必可独因废者逆于众志而未必可独革天下乃不识其制而意更晦愿治者思其初意还其初制转衰而盛之善物也繄我皇朝制度宏备学宫屋比衿韦之士不可胜计若曰三代之学以明伦也君子之学以致道也初意如是官聨棊布簪笏之臣亦不可胜计若曰君之立官以为民也君子之仕以行义也初意如是第今之从学从政者可惑焉总角之子甫入郷塾授以孝经似当讲唯诺疾徐之节矣然其家谓此子业儒门户攸资其父负戴于路子可不问其师诱之勤习动称华膴蒙泉不亦浊乎是入小学之日即乱小学之日也既进胶庠对越尼父所宜辨明新之工夫别义利之轻重躬学躬习躬悦躬乐试则敷其所得于文仕则达其所文于政耳顾广求帖括日工雕绘袒裼而玩齐明之句离亲而诵逺逰之章书自书人自人曽不思国家何赖于我而穷年作养且薪槱之録也是入大学之日即乱大学之日也及其致身科名邑里交庆而或乃谓栋楹宜拓食奉宜华址并郷邻利吞都市狰狞仆从嗫嚅公庭贺者在闾诅者盈衢渠方夸诩谓兀兀积学竟抵于成夫学之成也谓道明徳立岂以温饱豪侈谓之成乎是学成之日即学败之日也昔人学古将以入官学如敝帚仕将焉藉乎自非抱明颕之资保浑朴之禀操刀而辄善割居今而思企古用能巍树匡时之勋光映名臣之録稍不检饬风靡波荡盖亦不鲜矣毎见初通仕籍问土地之肥瘠访弥缝之世套罕有感主恩之难报惧民隐之难瘳者而又吏胥逢以故习家人憎其独洁则谓汶汶之荣享也桓桓之逞臆也容容之固位也炫炫之博称也闪闪之趂时也讵以四境为家而不广其百年难保之家以万姓为子而不私其满籯不守之子丑莫丑于厚获悔莫悔于负时其乖谬逺矣有良牧焉听断明讼谳息催科善逋负充酬应周逺迩悦贤声勃起何于家给人足礼备乐和仁渐义摩逊之为未遑阙焉若异任岂簿书期会遽为尽职是似近而犹逺也其或阨于下僚沈于冷署长日咄咄罔可事事第抱关亦有常业乗田要在茁长果可仅拥虚器锁局养时则居卑而闇其体也卑者以一身为亷而尊者以众亷为亷卑者以一署为理而尊者以众理为理若不问其职细职巨职纲职纪职近职逺自亷自理而已则居尊而闇其体也诸如此类治胡以兴岂皇祖之初意哉盖建学者制也而意不在春华之饰任官者制也而意不在虚文之蒙然采春华者掇科而责秋实于素日必不得之数也拔虚文以登隽而试实政于他年亦必不得之数也我皇祖立法创制殚竭睿思岂其虑不及此嗟乎皇祖筹之审矣诚知制科抡文非可专恃而荐举辟召章章可镜也龙兴草昧之初宏张罗网豹隐蒿莱之彦俱荷玄黄则有孝弟力田贤良方正聪明正直才识兼人诸科其所重者荐而征之不欲其试而媒之也旁求之使四出劝驾之章日至礼贤之馆济济髦儒金马之门彬彬耆硕继虽制科颁式而乍行乍辍虽三途并进而荐举居先由癸丑以及癸酉犹纶音之屡播焉大抵郑重端良之英菲薄辞章之士故大儒接踵名世比肩淳龎熈皡之治盛于洪武之间迨后科举渐重既明示以右文科独重甲更右文之大过荐举乃止众乃不尚徳而深计之臣不忘建白或旷时一举则海内以为美谈士林以为芳韵四方无论试论江右逺歳无论试论近年则荐征之典吴临川而后犹及于新城之邓安福之刘南昌之章四君子者学足明先王之道才可裕应世之猷或诣深为粹品或调髙多伟行虽雌黄之口善善不长不免厚责副于盛名穷索瘢于洗垢独计其志存于道乎亦庻几得学之所在而不仅以猎荣为学矣向使显用其身展抒其抱随其根器不必于建树之皆同宜将有所自效裨补于天下非聊且于充位徒以逐世而已矣但世方竽之好谁复瑟之问故令其鸿冥之逺飘然鹭序之外耳傥申明典制俾内外当事之人博询推荐或驰使征聘或有司敦遣与制科之士相兼并任有数善焉上之所好靡不象指上好以文乃极风云之变态上好以行宁无澡涤之深功响应必捷善良必众其善一鞶帨之工原不益成败之数故朝登仕版暮可弁髦业以行收乌容捐弃弃则立露其短其善二与其糊名易书以下求上孰若懐瑾握瑜以上求下既无枉已之风可致正人之效其善三先资在藻丽则拾人之渖灿于笔楮间足矣月旦在真修而可窃人之行为已之行乎纵令其行然而心不然犹愈于无其行者其善四父母无不爱子者操觚足以梯荣故驱之攻苦以冀通显修身可以儋爵谁肯不教之孝义于家甘令惰窳尤足基化也其善五吾伊业举者方组其言道徳禔躬者则缮其性一实一浮如蓬在麻孰无夲心不趋于实其善六文士逢时多恣睢之状端人在列必矩矱之遵凖则植焉清议明焉黜陟行焉可以丕变其善七其艺校之司衡其政计之铨吏不相蒙也虽有不肖主者借口荐其行而行不副何说之辞严行连坐之条谁敢不慎其举其善八士非科目不进而朴茂不华者终成沦落荐举既行杞梓皮革之良广捜并畜野无遗贤其善九行之既久人有君子之行户有可封之俗可以一复成周三物之旧其善十此非肇为之说也祖制所垂也祖意所重也百年之锢习一新四海之人心俱挽居学校则明经修行何但文为服官僚则济世安民原有实诣一举而三举一媺而三媺者也不然望士学之正日考校焉祗精其技耳求吏治之兴日督过焉祗理其末耳虽家置一铎岁一大计胡可得哉

　　仁体策【丙午江西程】

　　仁人之用仁举诸我以加诸彼乎曰非然也有彼我则有封域有封域则有急缓有急缓则有校量其卑者易入于纳交声誉之伪其髙者亦回而不直滓而不粹暂而不恒亏而不满夫湛然而仁具油然而仁兴奚暇校量哉昔先哲之谈仁也曰仁心之徳也而泥之者乃于心之内更求徳焉非徳不足以见仁也者不知心矣不知心焉知仁故曰仁人心也言心而不言徳而泥之者乃于仁之内更求心焉非心不足以见仁也者不知人矣不知人焉知仁故曰仁者人也言仁而不言心嘻至矣若理若气若形若性若身若心贯通矣浑合矣吾以七尺之躯四体五官成其为人而仁固即此而在乌能使不仁加之顾所谓人者七尺而已耶四体而已耶五官而已耶一膜之外何与我哉非孔子之所谓人也故曰中国一人率土而居皆人也皆一人也辟如毛髪缤缤纷纷聨为一身然则圆首象天者方趾象地者同七尺者同四体者同五官者固一人也莫髙莫深有知无知竒形异状曽可谓一人哉亦非孔子之所谓人也故曰仁者以天地万物为一体嘻详矣天若彼其穹窿不可极也吾之体亦穹窿不可极地若彼其辽杳不可竟也吾之体亦辽杳不可竟万物若彼其纎巨不可纪也吾之体亦纎巨不可纪天不二于地地不二于天天地不二于万物天地万物不二于我试喻之惟兄与弟共胞而生谁不谓一体乎天之生亦有自地之生亦有自万物之生亦有自生天者谁生地者谁生万物者谁岂其有生天者有生地者有生万有不齐之物者若是乎尸之者之众必不然矣天也地也万有不齐之物也我也其生之所自一也鸿蒙未辟之始有合而无分形象既判之后似分而实合不覩夫一气氤氲亘于六字天运于是地处于是物生于是万相呼也万相吸也万相屈也万相伸也万相巻也万相舒也有其吸也必有来也来于何所有其呼也必有徃也徃于何所谓我之一呼一吸不与天地万物之气相来徃而与穹窿辽杳纎巨不可纪之处有毫芒之间可乎哉故灵明各具天不独丰人不独啬人不独得物不独阙其中通也一阴乍动一阳来复倐忽弥漫周于天地贯于万物亦其中通也疾痾痛痒相连相关不但父母兄弟推之一切莫不皆然亦以其中通也而或者乃曰母啮子痛则常闻之焉有物痛而亦痛嗟乎母啮子痛世未必皆其人也然则父母非一体耶此其体之木也木则无不木也不木则无所木也入其室父母兄弟环向而处不知其昵也出而游阛阓之中遇其父母兄弟则昵之之郡城焉遇其邑之人则昵之之会城焉遇其郡之人则昵之之都城焉遇其省之人则昵之之海外异邦焉遇中国之人则昵之之圹洋之野木石鹿豕之为丛遇似人者而昵之矣方其未昵也木也及其既昵也不木也且光风霁月何与于我而忻狂■〈风贝〉阴霾何与于我而惨水光山色何与于我而喜荒原颓壁何与于我而凄花芳卉荣何与于我而赏红瘁緑凋何与于我而惜鸟鸣鱼泳何与于我而乐鸿断鹃啼何与于我而叹则风月水石花卉禽鱼固有通于我者我乃忻之惨之喜之凄之赏之惜之乐之叹之耳奈何日日周游时时茂对人忻亦忻人惨亦惨以目为赏以目为惜语云我乃行之不得我心不自察耳察则不木不察则木故窥以道眼则他山之圯可通于钟乌得逺视之无情之草可飞为萤乌得顽视之而何况同类欲不洒罪人之泣而潸然不宁欲不耻沟中之纳而恫然悼念欲不悯一民之饥溺而怆然剥肤障以尘情则父子可异庾蔵兄弟可分甘苦而何况踈逖号呼之声鼓吹之供也血髓之竭囊箧之充也水陆之捜朶頥之抉也顾中外之界限人物之差等仁人未尝无别此以别之者体之也中得其所外亦得其所也尽人之理亦尽物之理也分殊者脉络之分理一者公溥之量故蛇龙归菹圣王之爱物而庸众不解但谓祛民之害仕元明学鲁斋之大用而世儒过贬则以遇主之非然征伐可废乎刑诛可弛乎仁人未尝不严此以严之者体之也仁与不仁辨之以心不辨之以迹除莠剔蠧以杀机为生织花铩鹤以生机为杀故砭灼不废于肌肤夏楚不靳于爱子虞庭四罪鲁国肆眚周王一怒宋公不阨孰一体孰非一体必有分矣夫以天地万物为体则体大以四体为体则体小以天地万物之体为人则人大以四体之体为人则人小大体者能巻为放流衍于众小体之中而众小体不能隔也四体之木则知疗之天地万物之体之木则不知疗弗思故也夫千万世之上此天地也有万物焉千万世之下此天地也有万物焉天道无穷地道无穷物生无穷吾心亦无穷徃圣之絶学未辍于念而万世之太平辄营于中仲尼之生千古不夜尧舜之心至今犹存即其体存也故曰会人物于一身通古今于一息区区补葺于百年之间君子以为犹木也顾所谓天地万物者苍然已乎隤然已乎赜然已乎精与之注也神与之浃也可见者不可见者可闻者不可闻者莹彻无碍六通四辟契于至微合于无眹握造化之机缄达鬼神之情状体物之至仁也故曰建诸天地而不悖质诸鬼神而不疑区区补葺于耳目之及君子以为犹木也天地之参犹三之也万物之灵犹二之也合之为一大何以加焉天地未位万物未育吾体之木未疗耳自木自疗自位自育我为谁彼为谁胡可遏哉有所委焉而仁之弗居自弃其身者也有所损焉而自私以利割左股而益右股者也有所隘焉而爱之未广养其一肢而忘其众肢者也盍法诸天地无遗覆也无遗载也不以天地为一体者必不以万物为一体不以万物为一体者必不以一物为一体故不怜窗草便可兴戎生理隔髪乾坤可毁何也体一而已人一而已故仁以为己任古之成仁者如此

　　仰节堂集巻十

　　●钦定四库全书

　　仰节堂集巻十一

　　（明）曹于汴 撰

　　○约言

　　明学会约

　　世之不治道之不明也道之不明学之不明也谓学止于诵读者非谓学外于诵读者非谓峩冠博袖便是学人非学何可不明哉学明则道明人之所以为人世之所以为世也曾之于徳思之于善俱先于明可绎也余不敏藉诸友兴会明学冀匡不逮而为之仪注毎月初四十九辰刻赴会所候齐至先师像前四拜一躬分班对揖端坐澄心随意质论或道域若何登进或习疚若何惩艾或圣贤某语觉体验未能符合或日用某事觉处置未能停当诸如此类互问互剖总不越于自身若所讲未投气平意蔼且待熟思需以异日或沉黙半晌或雅歌鸣琴涵养灵明渐収长益会毕仍向先师一揖
　　一躬揖让而别爰列数条用期共守
　　一尚实天道人道不踰一诚徒侈讲学之名不务躬行之实欺人乎欺已乎欺天乎焉用羣居枉劳唇■〈勿上口下〉其必实践闇修徙义改过期言行之相顾勿假伪之遗羞
　　一立夲士君子有弗学学则直透根宗了彻心性若水之由源而沛流若木之由夲而达枝不为补凑之计而为枢轴之运悠然顺适讵不轻快唐虞执中孔致中当是斯意其亟图之
　　一广量为天所生便当肖天为圣之徒便当法圣小成小就大人弗为故孟氏不由夷惠直承洙泗辟之于射必有正鹄射不望鹄艺何由精是在立志何如耳然圣实非髙勿同俗眼学久自知
　　一谨庸道不在逺家常茶饭皆是也依庸为圣尽伦为至胡可忽诸尚于子臣弟友冠婚丧祭取子约乐语黙进退范之规矩若寻常伦物漫不毖饬而谈髙说妙如腹无盂餐口诵珍错何关饥饱
　　一虚受虚为夲体一物不着奚所不茹文望未见孔云何有何况承学成心成见扫荡勿留众善因而外来天光亦且内启若坚持边辞分别门户躱避字様总之障蔽是谓自封非进机也
　　一主静静非静地静时之谓静地静时易于求静固所须也然必应时习存动中习定终日纷纭酬接而凝然者不动则我常御物物不挠我焉徃不宜
　　一适用孔门弟子频频问政故论士则不辱君命而不达于政者无取诵诗近世名贤亦曰做秀才时以天下为己任今时制科亦有策论经世之具胡可不讲稽古筹今豫图于知尔之前斯体用合一之学也
　　一有成农夫耕作觊于収获耕而无获何取胼胝业既有初猛力精进绵宻不断期学之成倘或进鋭退速或间作间辍迁于异物废于半涂校诸未学之人更是可惜彼原未有所获此则几获重寳而失之也其慎旃哉

　　志道书院约言

　　不佞司理淮阴叨署府篆请于督抚褚公爱所先生建书院一所于府学之东以居诸士而肄之业公批允且发百金为工助比成拟二名以请曰学孔曰志道公命用志道遂题以志道书院而颜其堂曰学孔堂后堂曰慎独号舍十区为明新格致诚正修齐治平右有方池池中有亭曰日新左为射圃右坊曰兴文由亭以达者左坊曰观徳以达射圃者夫志道者志大学之道也大学之道明徳新民格致诚正修齐治平之道也斯道也孔子之道也士何可无此志志斯学矣其要只在慎独夫志道据徳依仁游艺一时俱在道艺匪二何况徳仁当下即是没齿无容斁孔子十五志学七十不厌故曰发愤不知老故君子持其志终身焉弗畔于道乃述命名之意以为记即以与诸士约科条具是矣

　　叙安定祠会约

　　不佞既为祠祀安定胡先生因商诸谭生大礼冯生世明集诸生于其中归依大儒以讲圣人之学命大礼为会约而不佞申言于首夫诸生讲学之会立自今日然则未会之先诸生果不在圣学中而不佞反黒为白变石为玉前后顿异乎曰非然也诸生日日行圣学日日习圣学会之有讲特欲其着且察耳诸生当清明之时无心应事其和平公正与孔子分量不减分毫第其蹔吐萌芽随被摧折遂不能叅天合抱矣然谓叅天合抱为木而萌芽非木则非也今日之会所以养萌芽而叅天完其为木而已矣顾培壅灌溉种木者可以用力乃其中盎然生意虽甚工巧者安能益之故学问之道唯诸生深造以自得之非人之所能为也嗟乎风流波荡人懐我心贪名嗜利之习胶固而不可解有能割难舍之欲任圣道之大使民命永存乾坤不毁非天下之大勇将谁望焉诸生勉之

　　节孝祠会约序

　　徐仲车先生以孝子显于宋迨今数百余年其风不冺淮之人士多以孝子称者不佞建先生祠于其里诸孝子徘徊祠下益蒸蒸思奋焉惟其有之是以亲切若此也乃命卢生守恭鲍生越辈立会定约聚诸人士讲孝而为之序曰人子之身生于父母如草木之枝业生于根夲爱其枝叶而伤其根夲则枝叶枯矣尚得为爱乎故人苟爱其身则必爱其亲矣然自顶至踵皆父母精血所遗也故子身即亲身而爱其亲者则必爱其身矣昔之言孝者曰身体髪肤受之父母不敢毁伤曽子有疾启手启足以免于毁伤为幸然所谓毁伤者非止于残壊之谓一举手而悖于理伤其所受之手矣一举足而悖于理伤其所受之足矣由斯以推目视非礼之色伤所受之目矣耳听非礼之声伤所受之耳矣口出非礼之言伤所受之口矣心懐非礼之念伤所受之心矣故曰战战兢兢如临深渊如履薄氷言守身若斯之难也故曰不失其身而能事其亲者有矣未有失其身而能事其亲者也故曰舜其大孝也与徳为圣人然则无圣人之徳者其为孝也小矣故三皇以孝皇五帝以孝帝三王以孝王伊尹周公以孝相孔子以孝师君子以孝别于小人人类以孝别于禽兽可漫视乎哉或曰论孝及于圣人孝之至矣会中多市廛之民岂易能乎是不然圣人之孝特赤子之孝耳赤子孕于母腹母呼亦呼母吸亦吸爱之始也出胎未有不啼者其爱违也得母未有不安者其爱得也是故匪爱以言匪爱以知精所注也气所贯也神所凝也不可得而名也是造化之灵机也冲融而无参杂圆满而无渗漏故曰仁也仁者草木之子种也子种有仁则千花万叶千荄万株生生不穷人心有仁则尽人尽物尽天尽地亦生生不穷故曰大人者不失其赤子之心者也大舜五十而慕不失其赤子之慕而已矣尔诸士民会讲之时潜心黙思谁不尝为赤子谁不原有爱父母之真心昔何以爱今何以不爱昔何以爱之真今何以不真无乃知识开血气动应接繁视听乱妻情子念胶其中流俗滛朋薫其外遂至失其故态耳由是憬然悟跃然兴销其邪心还其真心守其身以爱其亲如赤子之初而止斯为至孝矣斯善学圣人者矣

　　文昌阁会约序

　　举业之制初场试以经书义二场三场试以论策等篇令士子研究经书体验于身心诵明徳则自明诵时习则自习诵仁义则自仁自义诵易则干干诵诗则无邪诵书则执中诵春秋则正心诵礼记则母不敬由是发之于文以圣贤之肺肝效圣贤之口■〈勿上口下〉必亲切而有味而又观其后场论事论理条荅判断可以窥学识之优深世务之练习即如策守令则必如何清如何慎如何勤如何生养如何教化考古证今确有成筭授之以政举而措之耳一切欵项莫不皆然兹顾不可得士哉无奈假举业之多也口尧而心跖记套以干时科名满世界善治不多睹而理学之士遂厌举业则以假者之取厌非举业之尤也嗟乎乡学太学尚非理学之所乎讲孔讲孟尚非讲学之事乎业举而不知理学是秉耒畎畆而谓农家别有一流也惑之甚矣夫野逸不知学仅遗议于郷里衿士不知学将流祸于邦家何也典制既不可废荐征又难常得他日析圭从政终在渠辈若不回心向道世事何所底止生灵何所依頼故君子于此尤殷殷属望焉董生偕其诸友会文于文昌阁有约有序大槩明举业理学之一贯余为申之若此语不云乎以文会友以友辅仁仁者仁其身以仁天下也诚知辅仁会文何碍不知辅仁会文何用文与仁有二乎哉

　　讲书约言

　　余不佞占毕垂老于道罔窥诸贤不以为暗昧而相与阐孔孟诸圣贤之旨若将代诸圣贤泄其胸臆者心口拟议之间或庻一睹其藩藉书藉讲自开自印睠三益之在列觊大业之堪臻古人久约不忘今可觌面无语聊着数条于左卑之无甚髙论亦不多及贵在实行耳一遇会日各宜早赴揖让序长幼而坐或持论前次所讲或随便商确徳谊肃候人齐开讲相剖相长以求至当讲完仍揖让序长幼而散荘敬雍蔼即此是学校之听讲更为得力
　　一记诵剿袭非不燃灯午夜汲汲穷年然身心无所享用精力徒成耗惫何如实研理趣直探夲根开我灵明划然透悟发为文艺真切痛快自是出人头地至于时务边防河道农桑学校之类或稽简籍或询前辈确有成算可裨寔用异日经世举而措之力省益宏岂不得哉举业初制原是如此乃或谓举业与理学为二其说悮矣但举业自有真耳真者逸假者劳真者乐假者苦真者大假者小真者树立伟假者树立卑真者百发百中纵不得中亦不湮没假者有中有不中若不中便将冺冺
　　一燕居独处敛气归寂凝神学止务令宁一不致浮游此存养入门第一义上下古今歩趋贤圣摹古人之气象以范我之气象想古人之心事以检我心事圣性人人具足云开天逺玅道不离目前至浅至奥志坚气鼓一日千秋尘世荣枯不足当其一瞬奈之何终此身而可不一尝味也
　　一圣贤垂训如路之有程率而行之方能逺到束身入道大端有四一曰孝孝为百行之首爱木者谁不培根爱身者岂可忘夲劬劳恩重捐躯难酬急图顺事勿贻后悔二曰义义为根躬之矩取与行止节操凛然勿逐营营致有点污三曰俭服食用度宁朴勿华华则童心朴则髙雅保徳保福胥由之是四曰让人世百年电光石火小忿小利让彼何妨君子不争所就者大以上数欵倘不佞有所违悖愿诸贤不吝直言俾得省改仍望互相规劝一道同风良会难逢惟无辜负

　　鹰扬会约

　　窃睹倭警渐棘戎事方殷必将得其人而后兵可精而将品寥寥识者忧之淮城指挥千百户武举武生应袭不下百人其中多矫健而有力者聪颕而有才智者端良而有行者特以积习相沿或役于奔走或甘于纨袴其不读韬畧不谙弓马者盖亦多矣乃请于督抚褚公兴起武会备币张筵请在籍都阃周君尺为会主以见任坐营都司及内中军等为会宾仍设会纪会赞会掌羣官生于韩淮阴祠为会所订期习武量行资给稽核奨荐冀人人贾勇干城有赖爰议科条如左
　　一定志语云心坚石亦穿故志之所至气必至焉古之名将岂有种乎亦为之而已矣方今边海多事庙堂之上拊髀思贤机不可失愿诸官生立定志向有始有终勿为虚应勿事委靡但稍稍自谓不能是自弃也
　　一虚心语云谦受益故海纳百川斯成其大凡一人有一人智识若合十百人之智识于一巳岂不大智乎愿诸官生恭以事师和以处友勿讳已短勿忌人长凡所论议黙存勿忘智慧自生临事无窒矣
　　一砥行夫文武二途原自不逺而今将权似落事多掣肘或亦有所致之也愿诸官生敦尚端亷爱惜名节勿泥积习勿贪小利务令青天白日上下相信夫上信我则可以展布无牵制矣下信我则号令行无违抗矣功业不成者未之有也
　　一勤业夫业精于勤故曰惟勤有功夫博奕可度时光而骑射亦可度时光闲谈亦谈而谈兵亦谈究其成就不啻天渊愿诸官生鼔动精神从事夲业不但功成名立为竒男子且匡辅国家是忠也光及祖宗是孝也何惮而不为乎
　　一省心尝观南塘论将先于心术盖凡人之邪谬败度由于情欲溺之习俗染之失其夲心也若于清夜之际常加点检必有悚然不自安者乗是一念因而奋发便知此身为顶天履地之身必不甘于荒淫颓废事事合于道义乃为豪杰之士矣
　　一相成夫两泽相依其水不涸故良友相资不至于败今大众同集此岂偶然所赖规劝切磋共致逺大良非眇小愿诸官生同心同徳若有怠玩不法婉辞以导之有负气不协尽心以解之有小嫌则容之庻此会其永永乎夫大将者聨千万人为一人方可以制胜若一会之中而不相成就何取于会乎

　　仰节堂集巻十一

　　●钦定四库全书

　　仰节堂集巻十二

　　（明）曹于汴 撰

　　○五言古诗

　　题徐翼所年伯素履图说十二首

　　人以官拓产伊产以官落何能卑小官而不清献若世情难与偕所贵在空橐贻谋亦有良一经不为薄
　　右庭闱受业
　　曩未采芹日芸窓现鬼魑移居免覆压人谋讵及斯毋乃人四旁有鬼相依随愼旃涤厥衷谁云可射思
　　右泮宫发轫
　　昔人羡一鹗况乃双桂芳贺者交于闾若为共荣光或亦怙其贵邻里转彷徨徐翁仍往役吾以酬吾乡
　　右兄弟联登
　　天逺不咫尺宫阙髙嶙峋徘徊耸瞻视兹地致吾身致身未为报丁寜启后人而勿忘此日应更念吾君
　　右率子瞻天
　　曾闻南方强情与北方异吾不虐其人渠亦不为祟贪将故生衅馘杀自网利一札平畨书千里免兵燹
　　右持节平番
　　千章出万壑躬先不畏苦神为画良筹梦里频开剖人恐遗之累输金不啻土神人不可格何不于斯睹
　　右奉诏抡材
　　从昔论事主以人为上臣一人曾无几安得百千人若得人千百便是百千身守蜀蜀人化兹意良独眞
　　右持衡校士
　　余闻古圣人出入剑为佩奈何悬蓬矢慑志黄云塞挥毫睨武夫武夫殱巨憝扬戈沧海中不比龊龊态
　　右靖海扬戈
　　从昔有事使从昔有君臣不闻君负臣惟闻臣负君试覩龙章锡皇恩被两亲负曝还自暄何以报王春
　　右奕世承恩
　　余诵闻胪说林泉见一人有子朝通籍若翁暮乞身不縁寄寸赤岂释负千钧侃侃嘱报国吾亦怵吾神
　　右待漏闻胪
　　昆弟俱白首兰桂何翩翩读罢七训语霞觞欣流传亲亲共长长风世以家先莫道赋归去经纶更灿然
　　右归田课孙
　　舆人皆曰贤跻诸鹿鸣席先生曰予眊检身转惕惕惟其检厥身兹筵得上客知非不为非伯玉映今昔
　　右宾筵介寿

　　和冯慕冈年兄五诗

　　臣工壅主泽万姓苦如焚怨气干天怒重罚夺良臣譬如家有谴贤子应邅迍有士颈如雪一朝系黒组一组活万人巨珰亦去楚木械更不恶木械眞有灵能令三湘众滂沱涕泗横能令夏畦子忸怩颜可憎能令忠烈士芳名齐岱恒亦或唁其忠亦或贺其祸烈士意如何脉脉不可揣引袂时揜饰吾君那械我
　　右械系吟
　　昔闻头象天无乃非骨肉我生髪未燥郑重忻修沐郑重固郑重小帽如冠玉乌纱贵且荣乃至忘初服我首生于天可黝亦可华我冠制于君可帽可乌纱皇恩自浩阔髠钳不汉家易冠以小帽不殊纯易麻帽下头颅直一举戴旻苍上士薄斯语不冠忧惶惶中士契斯语不冠乐洋洋下士嗤斯语不冠胡凉凉相契不相薄毋寜幸相嗤贤人解其冠天下无寜时
　　右易帽吟
　　缧绁南来若有得语音充朗貌颜和萧寺候逮四十日御制披观三两过方窥大道萃皇祖果觉殷忧増慧多百歩衡门亦可入为彰法纪荅恩波
　　右龙兴寺候逮
　　十椽草屋破生尘户外时闻索债人有妾抱子俱稚齿阿兄赖嫂絶微颦千里缄衣不堕泪九秋披葛已忘身珍重针缕莫轻视病妻凭我且悬鹑
　　右寄衣
　　昔闻尧阶指佞草想是今时珥笔人慢道草多佞全歇当应佞伙草不神果如谳狱系皋士何独悲囚痛夏君安得无佞亦无草尧皇皋佐乐长春
　　右祭皋陶

　　题首善书院

　　维皇建有极日月丽霄汉借问极云何至善谁容畔此善来自天大寳逾琼瓘主之为师模阐之为性案为之圣者徒积之庆可断帝京天下首千方支体贯坦坦王路遵蒸蒸登于岸明善善以明洵其乐且衎先觉觉斯民构馆斆学半将期实行修寜啻缛文烜登其门崔嵬升其堂轮奂入其室深幽敬止何敢玩不学善乃湮不善世乃乱谁兮匪天民勿作如是观

　　感懐

　　喜夷怒则跖人跖我则夷肉糜吾胡饱羮藜尔岂饥甘可使为苦妍可使为媸味不主于口色非目所司有物盘其间强横踰穷竒变化若牛鬼播弄如儿嬉突起千寻障何论目如离能幻舌如马食蜜胡甘之吾生患此物敬奏主君知明灯照奥窔峭壁捍边陲刚刃晃似雪诛翦靡孑遗口目贺且泣从前何太痴夷跖自有真饥饱莫相岐

　　杂诗二十二首

　　周道榛莽交凭谁询济渡劳劳古人心蔬水澹啜餔赤日掲中霄六宇撤其锢我行不可求殷勤悲日暮二竖勿相凌会当振其歩
　　其二
　　昊天制厥命万类共相竢命之贵绾组命之贱秉耜命之厌膏粱命之乏糠粃命之健超乘命之惫床笫命之为彭叟命之为殇子命之彛鼎垂命之秋草萎智人达其窍素位坦如砥愚蒙罔有窥营营良苦耳
　　其三
　　栢干何挺挺藤枝一何柔傲霜秋赏菊倾阳夏誉榴有赏应有咎毁誉总堪休谁能代之喜谁能代之愁旷懐观物理触景聊优游
　　其四
　　桃花殊绰约举俗艶其芳弥空连锦幄落地纷红糚誉口若市沸恋赏奔如狂孤竹生涧畔掉臂一何凉为语涧畔竹韶丽堪相将飞霜千仞壁聊此共岚光
　　其五
　　好鸟鸣高枝声如管弦流池水尺有咫鱼跃何悠悠人生欲无涯忽忽起蜃楼不见青春子两鬓倐成秋呼酒酬今日勿为明朝忧
　　其六
　　少年种多疚中岁相侵寻病久更惜日观时感慨深感慨千里外杳杳懐同心奋袂欲策蹇乘风凌高岑望望不可即潸然涕沾襟
　　其七
　　草根共木皮藉以延岁年疢疾应由我修短固在天便欲御风去其如至情牵留往总不易寒风凄枕边韦编苦难读平生愧众愆且乘尚健日问膳高堂前
　　其八
　　缾罂罕储粟谬懐挥千金蓬门有贫客原田乏澍霖帯钩固无几解以酬知音秋气正萧瑟勿厌桮中斟
　　其九
　　秋日犹溽暑秋风亦已凉披襟南轩下无语叹流光暑余岂遽谢凉至时则当时乎天弗违人生胡彷徨螗蝉当此日深树噪夕阳
　　其十
　　中宵忘在病披衣睇月辉铮铮匣中铁寒光交青帏鲸鲵百丈强盍往奋一挥否否且寜卧意广百年微
　　其十一
　　昨晨一齿落今晨目茫茫两体似共期衰岁行相将胡不当壮盛勉学如不遑此君否大嚼落齿应未妨目茫阻诵读何以覩虞唐世态多变幻﨑岖繁眦眶便可昬昬然且免窥雌黄
　　其十二
　　有斐谁氏子楚楚青春姿藐藐予云圣施施我旣知日入坐叹息支言良自嗤世季匪旦暮皇皇乎何为三秋月中桂一芥尘上枝生民天未厌会当惬所思
　　其十三
　　追日毙于渇说难亦已沦事有不可为三闾悴江濵善哉陶靖节漉酒以葛巾茅檐坐扪澄懐赖昔人达士临川上流坎良循循
　　其十四
　　黄金辞暮夜关西畏四知清节励严霜芳名千古垂家人共氷蘗欢诃今莫知亦闻薛夫子出都杖其儿二家秉峻徳遐风念在兹
　　其十五
　　苏卿处漠北突厥为比邻毡雪为食饮不忘君亲伦晨起整衣冠仁礼向具陈初陈嬉以讶再陈怒以嗔侏■〈亻离〉生相习华言褎不闻吁尔焉用道物生固难均
　　其十六
　　骨骸植丘山对面燕楚异赤心赤逾日谁剖谁以视纵令枯其舌如簧应不翅所以抱心人幽懐付掬泪吾师固有言当是诚未至
　　其十七
　　孔方何丑类昔人誉为兄或亦名之奴差似称厥情仍为奴中贼残狡恣纵横渠能离至戚因之失良朋渠去凋人颜渠来躁人膺内险藏岩谷外狞耸刀兵幻忽安可诘举世堕其坑便移絶交檄勿致扰吾庭
　　其十八
　　平生不了事凭此数行书抱病逾一载方寸成荒墟短檠未能亲药饵时则茹解组归田里所懐寜此知厥虑匪朝暮那不惜居诸
　　其十九
　　大事如小事有事如无事神闲气自融华岳土垤峙万类穹窿间太空只如是因物付以物天下本无事
　　其二十
　　向若官为家生计了不植归来无所栖南邻聊以即半间昼延宾半间夜燕息祖先无祠宇言念伤胸臆置主室之隅一过一恻恻几欲谋构树踟蹰乌能亟谋身拙似鸠勿谓将谋国
　　其二十一
　　乌用叹寂寂呼童访所思跨蹇拟行迈河柳緑烟丝且尽此日欢勿问食无糜女婴眞大痴奚事咄咄为宫袍况可典讵至饿尔肌
　　其二十二
　　浩歌复浩歌人世奈心何心心山海隔心心筹算多相隔生睊忿多算少安和我生灵万类寸心更靡它胡为翻自苦憧憧起干戈吾将驱此心委诸东流波不分秦与楚不知唯与阿可使眉无促可使鬓无皤百年能几日浩歌复浩歌

　　有感二首

　　有口翕如箕同室戈矛起痛哉髪星星失人亦失已日日顾金人吁嗟胡为矣刺舌闻古人刻骨戒相拟讼言伊何时除夕岁庚子
　　古人重知几知乃微之谨或罹发诸声胡不窥诸隐下石伊何尤落井良自陨世方崇背憎何为相沓噂来者如可追刻肤时自抆

　　上李大兰先生四首

　　夫子起南国开蒙厪辙环翩翩西山陲鸣佩双玉珊一为仁道言揷架徒矜繁攫灵自银汉大河无飞澜相看谁可拟朱鳯矫翾翾
　　蜗蛮逐白日世味尘懐锁世氛非故吾吾生自有我么■〈麻外骨内〉小厥躬吾道得无堕勋华躅匪遥嫓芳讵云叵问予何尔知抠衣趋皋坐
　　畴昔珍燕石秋萤诩相映法堂启秘藤灵珠惊照乘人道匪逺人千蹊总幻径贤人人之贤圣人人之圣三叹嘉斯言泠然破初瞢
　　郁郁坛中杏依依河畔栁栁丝千万条不绾杏坛绶悠悠感中懐心蓬将无茂何以冩我思训言当共守吾道诚在迩象罔秪丰蔀

　　感事一首【万厯辛丑四月八日】

　　外吏五十三内吏二十一一朝下征书趋蹡依红日朝绅为结绶朂哉勉为臣年余综核审试罢官僚分浃岁忽喧动部曹奉俞纶皇恩自浩荡忘久秪成忻余犹在寥廓应非终沉沦羁栖二三载胡不事明君胡不环膝下以奉暮年亲亲年日以迈臣力日以迍力为君王惜年为老亲珍年力如可驻疾徐何足论

　　春日

　　春日上帘栊芳树禽声暖南檐余皓雪北戺露苔藓晨兴独徘徊乡思愁缱绻离亲动数年途路阻且逺振羽乘天风回翔悲在羂控告声为枯谁能开其键乡语空谷音家书金璧羡梦魂何愦愦抚枕惟辗转室人讶不吐将占舌复卷道旁车辚辚有来亦有遣睇瞻可若何吟罢泪欲泫

　　得家音

　　马上逢来使急问庭帏事先听报平安纔看平安字四体慊然舒欢极仍涕泗淮安送母回经今岁五易虽知丰硕颜其如年若驶思归为阿母不然忍遗世不归为阿母不然胡所嗜虚名误徽纆浪迹成泥懘年年春明外距家千里二天门更万里晓日光易被去留几踌躇究将跨蹇逝

　　买竹

　　搜囊忽莞尔犹存买竹钱是日雪似掌交映疎窓前一睹叹强项崛峭笼寒烟再睹殊潇洒劲气郁轩轩戛击流清响动中自静专冽泉度幽壑乔峯倚逺天坐对肩为耸晨夕相留连骨亦为之挺肠亦为之湔赵蔺汉长孺前身何疑焉感此延新益漫赋高轩篇

　　谢任竹东诗扇

　　望望稷王山熠熠岚光紫中有好修人九十武公似禔躬絶氛埃罗胸富经史世德绍先徽尚友薛夫子我欲从之游室遐人则迩双鲤愧木桃瑶篇突而视下以轸时艰上而忧国是予为贫生干不以我为訾从兹懐袖间馥郁逾兰芷清风时披拂泠然荡予滓髙谊啻云铭寿公式多士

　　挽赵公子并何烈妇【有引】

　　余同年赵干所丈之子邑学生任贤蚤负美质学道于少墟冯先生其为制艺毎冠多士未第而天副室何氏自经以殉嗟乎烈妇乃得从夫去公子乃得烈妇同去复何憾顾余不能无悼尔
　　皓雪晓山寒棱棱赵氏子抱琴入长安一鼔清尘耳冯门称高足拟畅六经旨刚肠有父风萎薾不啻耻以是范厥躬刑室亦以是忽忽去修文何媛继而死觅死再且三竟死芳逾芷死此百年身不死者万祀我读烈妇传涕泪不能止世态頺波流赖兹为柱砥

　　挽董烈妇

　　何烈妇三水人三水又有董氏适赵公之孙诸生一鳯一鳯卒董氏投千尺涧以死死在六月而何烈妇之死以七月一时双烈竒哉并挽之
　　世人畏世险谈险而指咋死生贵得所岂在坦与阨烈妇觑深涧不异处华箦肌骸愿如粉眞成屑琼璧瓦全居绣帏何殊丛刃镝想当飞身时天帝为之格天帝为之格人谁不痛衋

　　赠别绛庠苏小泉广文还秦

　　天下无眞儒因之无善治昔人轸此忧兴学以为亟圣逺言旣微士风亦岁异终身学校中不问学校字泰运转河汾小泉振铎至卫道如保躬造士如呼寐一朝西其辕皇皇起众喟西方有美人法堂树赤帜行矣共阐扬斯文应日炽遗训芹泮间有士掲而示大道终在兹谁兮甘自弃

　　游祥宇李公园

　　胜地堪游览素心况主人崇台祛障碍清涧涤氛尘面面长林簇叶叶窥吾眞本为躭幽寂转与人世亲不知各意适但见飞觥频

　　归徳沈孝女

　　孝女坚孀节盖棺骨似银未闻再醮妇能为不死人淡浓盼转合燕越趾移分或共严霜烈或随腐草湮男儿负刚气莫愧女郎身

　　赠旷声和

　　悠悠叹世路﨑岖日侵寻官常有坠举民情无古今不见循良尹云阳爱戴深犹忆分符日汉吏蚤盟心三年报上最枫陛貤纶音谁云有盘错良堪证士林

　　都下见西山

　　忽忽见西山千峯螺黛簇宛若对中条当年景可掬临眺重徘徊屛营撼衷曲不见故山云何况云下屋寸肠折大刀拟上陈情牍

　　赠别胡生敬明守戎

　　世非道不世人非道不人武非道不武文非道不文斯道入无间斯道广无垠谁能甘蜗缩但饱七尺身殷勤嘱明眼认取此身眞到得眼明日万彚备于君主人不自主大患在逡巡眞形谁信取磅礴贯乾坤

　　送别戴肩吾

　　七月凉风来雨罢蔬苖广戴子访吾庐陇畔谈今曩不道生计微但询学问长手持李翁言作圣示吾往珠玉挥四壁坐玩襟期爽送子远行游归视吾禾穰子行懐自佳天宇秋正敞

　　癸丑村居杂诗六首

　　秋雨送新凉一朝遍四隩旣入贵人堂亦来寒士谷亦滋荒陬草亦实良畴榖世眼过分析造物笑拘蹙云霞布长空山川罗禹服锦绣满乾坤不禁万人目隔篱羡他人枉自隘其腹如爱袖中藏不容珍在椟达人自大观恢恢剖边幅我生从何来请君且三复
　　其二
　　浩浩复浩浩天地有至寳此寳人人具人何不自保先贤闵世愚持钵效丐讨堪叹悠悠子愒日甘就槁枕璞以为石长饥羡一饱一朝悟其眞应悔悟不早谁云藐七尺巍峩陵苍昊舜年眞未央颜渊同寿考黄金北斗齐校如一芥草此寳匪难寻昭昭在大道
　　其三
　　林扃静无事萱帏寿且康阿男得师表薫陶望善良秋序且将半黍榖渐登场邻人挈酒至共邀明月光醉眠不掩戸花影纷藜床抚此欲一笑野子何徜徉试问道旁人孰与声利场
　　其四
　　山居何所有林泉欵长日篱圃杂蔬香梨枣垂垂实笑言对古人案头聨卷帙比壤有清士过从挹其苾舍此欲何之世口过于蜜
　　其五
　　好雨连朝足阶前寸寸青禽鱼若忭跃草树亦峥嵘向来忧旱者亦已动歌声相将坐桑下杯酒话生平纵无榖盈廪菜根固可烹天公不弃物安用烦胸膺
　　其六
　　土台峻若丘伐木构为榭俯窥千树杪飕飕风在下萦回观四山苍翠罨如画吾道足至乐景光不需价兰亭别彭殇右军久已化何事电光中区区争谮骂吾欲洗吾耳红尘已尽谢

　　送别刘年兄豫吾

　　陌上杨栁枝烟氛凄且楚何能折赠君赠君行以语不愿相游扬但愿相期许迅鹗方徘徊未可戢其羽一鹗终逾百暂折未为沮隐显总君恩事业无来去古人亦有言当为岂此举大鹏息溟池一奋排天宇若过少墟氏停骖试问取

　　有懐

　　美人在何处乃在恒山峯荡胸罗晓日钓海垂长虹苍松十万丈万里摇天风我欲从之游藤萝翳行踪昼望月为白夜望日为红殷殷不成寐珍重梦魂通

　　张无翼茂才索诗

　　南山有薇蕨北山有薜萝胡不餐且衣念兹寒馁多衣冠纷叹惋关市聨网罗是以贤达士孶孶如拯痾元方施未竟季方更砻磨研精羲氏画梦寐尼山阿所志润埏垓澄源洪其波

　　苇棚诗

　　癸卯得告还里赁住室浅苦暑乃买苇箔数巻缚棚以广屋檐甫及半已觉洒然既成则宻不蔽风疎不漏日郁同邃厦灿若花阴度夏无虑即使岁一新之不过岁用百余钱终吾之世费不数千徼禄足办无难也不亦快乎
　　结苇为高棚清幽障暑酷袒背卧藜床稚子供脱粟有时爇檀兰古编可朗读托身六合中风光到处足还期招所知兹乐谁能独

　　青苔

　　阶除经积雨匝地铺莓苔隐隐青痕薄茸茸黛色堆举足忍相踏移榻为频来化工裁制巧藻缋漫追陪相对境幽寂悠尔好懐开

　　懐公周廷诸友

　　美人隔沧海何当驾苇舸所隔在山岳吾将攀藤萝高居云冥冥瞻望可奈何梦接以为期庶几涤烦疴

　　拟卜居朴庵诸君附近寓懐二首

　　晨兴跨欵段徘徊欲何之所之緑树外纳履话幽思凉风生懐袖麦饭甘如饴暮还约复往将子当吾徯
　　其二
　　野旷襟期爽入望惟青林时伴耘瓜侣踞地谈昔今情投言俱质礼简坦吾心悠尔酌村酿醺然互清吟城市勿见招于斯胶漆深

　　吊赵烈妇

　　言遡河之浒聊以鉴清漪有美赵氏妇殉义委郊圻赴死亦良难厥志耻中移铢视千金体华膴寜啻媸初心岂弗皦一饱成脱遗孤坟何郁郁逝波亦弥弥徘徊正秋暮怅望涕涟洏

　　陶村送别友人

　　相逢何造次一夕成分岐但念相逢喜不念行当离河梁携手处别恨摧肝脾怅余卧孤馆寒风袭人肌鸡鸣天未晓君马已南驰古道木叶脱不似送来时嘉言永不忘于以沃吾思

　　赠梁思轩年丈在

　　昔称贤母宾至剪其髪孰与携其儿迢逓山河越迢逓伊何为维以交贤哲蒲坂萃儁髦张孟声华勃朝鼓虞弦风夕采雷山蕨不闻三迁者笈囊出里阀梁郎感此意天池会迅发

　　招子荣

　　春气正和煦径草緑参差暖日融懐抱相对何熈熈天心固如是达人观化时观化凭谁语子荣共襟期不负良士言大道惧多岐

　　闗侯

　　心如天上日此义罕人知共诵将军语更鲜窥其陲能心将军心八极荡藩篱侯心炯万世心心映不移赫赫中天日光被永如兹

　　与胡上舍

　　佩兰亦良馥何必青云枝大鹏几千里网罟安所施圆方中天地赤手援四维尊爵一仁备良贵千载垂乘田职不卑匹夫百世师请看征贤诏西下锦江陲

　　示戒

　　我爱孟子书论孝万年鹄斗狠父母危纵欲父母僇所以处乡党勉效恂恂■〈属〉出入气常下惟恐与人触博奕歌舞地不以入我瞩独有士人行难成而易蹙我愿诸子孙尊生如执玉吾能秉谦恭谁不爱敬笃骂人人亦骂辱人取人辱娼门譬火坑陷人逾鸩毒妖态厉杀锋痴蝇逐臭肉保身须养心珍惜凌霄足百行孝为原芳名千古矗

　　沈頥贞年伯祀乡贤

　　杰士埀荣名身后纷尸祝或拜九原人或拜三尺木懿哉沈太翁孝义生死笃急难匪求知千金不入瞩道高祀乃崇声徽起人肃伊其未祀时固与诸贤族

　　挽张年伯母

　　张郎寿其父念不忘其母寿父既承欢念母转凄苦宫袍岂不华不及北堂舞空有紫泥章灰飞一抔土人生值亲存晨昬可莽卤

　　曲江李年伯

　　先贤维大道羣蒙赖以启白沙宗自然甘泉认天理李翁阐其学传心在克己克己乃无外吾身岂稊米谁云仕不达懦夫色欲起丹綍下天衢皇言烂于绮吾方处尘网茫茫目有眯斯人如可作从之若脱屣

　　懐思庸先生

　　思翁秉先觉逢人指大道教者何殷殷听者亦草草兹道匪易窥尘情锢难扫吁嗟年复年不殊秋卉槁先生悲羣蒙忧心应如捣谁能究斯业九天慰此老

　　读斛山遗稿

　　忠臣濒百死贞心不少移幽室絶曙色断食甘长饥逢辰曝囚板畅懐哦新诗眞成骨似铁宁愁命如丝圣恩今浩荡掖垣何委蛇虽然靳圜转霆威固重施愧无感格术停阁亦焉悲

　　咏乔丹山先生

　　丹翁敦信义恤孤矢不负三品归来日弗忍私其有歴扬二十年共道畜丰厚甫及垂老时脆甘啬于口身去肉未寒莫能赡厥后清风拂乡闾谤言眞枉咎寄语月旦人评隲胡可苟

　　送刘友南还

　　名实分先后穷通若白皁或簪缨于朝或以岩穴老岩穴厌纷埃簪缨薄枯槁达人自大观时行匪二道时行何寥廓刘子眼相青公卿虚左席皎皎玉壶氷挥麈阐秘奥心胸罗繁星一朝辞燕市南去渡沧江剑光寒夜月烟雨迷潇湘干行如走丸氤氲何南北把臂竟无言勿忘相开廸

　　游北园

　　为躭远寂地留连十日此高台属望遥幽禽清人耳雨过千林青日落万山紫草生堪悟仁木秩可窥礼传觞抒衷言策蹇访高士野老罕机心羣儿无侈靡田头禾黍稠缟綦足妻子阴晴趂民时天行允在是何当鼓此风淳朴移城市相将还太古于于胡不美

　　吊丁文堂先生

　　余诵文园集独嗜緑茵辞幽居抱至趣情深自华滋譬之天成卉盘礴空良师因知贵得我得我发乃竒玩言思若人徘徊为凄其若人有孝子已矣勿复悲

　　徐鸣卿得告南还赋赠

　　古道氷犹合出门色转舒谁种棘为林畏此刺人裾倚鞍令缱绻中夜几踌躇有懐不可吐愿言爱居诸

　　题史武麟年兄怡怡堂

　　史氏今名阀祥光何炎炎伯子友于弟相将乐以恬友于极百爱拊畜顾复兼仲子亦珪玉克恭如所严怡怡辟堂构飞白髙朱檐惟以为箴铭出入相顾瞻百年期缱绻谁能中道嫌岂其躬町畦内子靡私奁繄予亦有弟予弟亦有兄感此史氏义请陈兄弟情十指聨于手两手聨胸膺乌得强分别而云若炭氷世人重意气斗酒呼同盟一同不复忘世讲踰兰蘅孰与产同腹亲切亦焉増急难懐兄弟胡不读鹡鸰父母遗桮桊睨盻肺肝折那知兄弟身父精母之血父爱爱何疑父敬敢弗敬犬马犹且然矧其所毓孕弟愚噪厥兄父耳惨堪听兄怒目其弟母懐痛欲涕兄饱弟腹饥八珍成泪堕弟暖兄身寒披锦心如剜吁嗟世人懵利重亲乃轻利不殊粪秽焉将骨肉衡伊其癖金赀矻矻后人遗胡厚我之子独薄亲之儿或以小怨始惉惉竟没齿何如怒不藏予喜象亦喜大都夫之心灰于妇之口朱陈秦晋人渠于我何有我思古风醇埙箎拟季昆让产不自殖让金不自珍或尊为天子楼阁美芳芬或贵跻台鼎参问勤朝昬矢众良难折健儿解崇伦斗兄怆不武形迷性自眞盗亦钦友爱弗忍相邅迍草木折何知紫荆条枯存于戏后视今诚犹今视昔千年万年后史氏辉简籍

　　熊念塘年丈终养毕谒选任婺源

　　君亲恩则同忠孝固一理吾君之臣万吾亲之子几所以一日养三公不可拟人子处襁褓父母歩一顾儿有一宵别亲应终夜寤渐长渐相离如叶之辞树大离乃为仕长年动以数熊子天下贤孝爱切肝脾成名年不少尺组莫相縻归去环膝下菽水亦依随虽然五载欢百年无憾遗孝道有终始事君当在兹作令文公里瞻对无忸怩其友为曹生三年离其母匪以捐七尺匪以干五斗亲年一何速客夜一何久褰裳盼修途徘徊未能剖重感熊子义涕泪交于胸云中亦有鹤陌上亦有蓬人生懐其亲为熊勿为侬

　　晋松阳乃翁年伯中丞公七袠

　　予友晋伯氏叔子予同科共季对春闱伯也先鸣珂时予栖燕市朝暮相劘切伯翁寄书来幸予亦窥阅首举娄公戒唾面宜自干无心与有心侵我只欢然定当勿侵人有往必有还衣寜用其故屋寜居其小马寜跨其弱趋事寜凌晓吾当坎轲日国事必殚心吾当隆盛时罔敢骄于人好友须缔结缔结勿以财时事戒轻议嘱事口莫开权门不可慢权门不可近游士亦屏絶一刺良重愼为吾具寿言须入不仕语尔第吾起官似尔为营取守静听自然逺到卜于汝一读一三叹黄髪之言芳喜不倦于教是宜阀阅昌伯翁懋勋业天署达龙荒赠言遍京国不乏锦堂章组之用为寿维以发潜光抑将告仕籍式遵永靡忘

　　寄别张警庵

　　平生不解泣今日泪频挥一泣赵郎去二泣呉郎归三泣张倅罢颜色逺相违张倅才激昻弯弓两石强清操不纎翳直性无回肠尔行自慷慨我懐自皇皇徘徊乏双翼随尔共飞翔

　　汪中台年伯祀名宦乡贤

　　从昔辨仕学朝野迥然分朝野亦寄迹根宰一天君汪公祀上谷还祀汝水濵绾绶何曅曅入里何恂恂抑或雄于乡何谈树功勲吾将质夫子聊取鉴人伦

　　赠王金旸计部回南寿其兄复姓孔氏

　　仲尼躬大道天下一家也岂不有同宗一家之亲者天下阐其学譬如共陶冶同宗绳厥武亲若在膝下伯鱼何异闻诗礼之言雅金旸出孔氏传神异土苴赠翁垂令徳昆弟如韶夏食指纷同鼎末俗睇兹寡季也念伯氏万里寿玉斚复姓追本支先圣自歆嘏繄予钦其芬翰墨为之洒谓疎非所亲胡为思如泻大道在金旸吾言当不假

　　懐昔吟八首

　　懐昔吟懐同里之先贤也贤不尽于吟吟未尽其美聊据所知以窃仰止云尔甲辰四月廿有一日夜
　　李尚文先生【讳素通政使】
　　李公建媺猷掖垣振遐轨弥天知琐郎到今黄髪李千载有余芬煌煌征国史愚忝踵故署三叹不能已
　　张九云先生【讳岫都御史】
　　清白信清白日逺扬辉光片札世人珍乞米帖同芳堂堂八座尊候俸制母裳邻翁售以宅昕夕为彷徨流传聊彷佛峙岳悬春旸所叹文昭后高丘柏已戕天道不可问人生惟允臧孤鳯鶱云汉谁与之颉颃
　　张讷庵先生【讳芮大学士】
　　张翁秉操古朴懐而直躬逆珰炽虐焰劲柯迥靡风学士一长揖拜跪羞羣公左去岂不得鳌禁留髙踪史官谓未识他人何弗懵升沉俱往迹忻瞻芳誉丛
　　胡东渠先生【讳谐叅议】
　　胡公凝粹徳赵璧楚白珩守道抗宰辅宦贫感同升拂袖耕北野高标映日晶等闲钦令闻盗亦为心倾杳杳青天阔何縁请执经
　　谢朝制先生【讳诰员外郎】
　　谢公当孝亷骢马宪台扣五日百雉兴冦退万家救筮仕秉清法供亿省帝狩归来遗世氛贵宦罕能觏村墟契胡公城居翟叟厚访胡芒履趋访翟坐圭窦寥寥将百年此风不可又
　　刘思庸先生【讳弼寛府同知】
　　言念思庸翁未老遽焉之执谦鲁恭士邃语匡衡诗当年聆一二服膺犹在兹懊予匪善问未穷珠薮竒颇解理痿木墓杨空潇澌凄切向谁语残灯照泪垂
　　杜勿坞兄【讳可久举人】
　　予昔在髫龄及窥勿坞子蚤岁歩青云磊磊终贫士六月被大布放歌悲世否奋毫落琼珠孤鹤鸡羣耻狂饮不惧疾厌病輙祈死龌龊市上儿岂直上下笫英风不可追心热为背泚
　　马少轩兄【讳邦瑞行人】
　　人亦谁无心心各隔胸肤少轩心外露坦坦浑边隅忘机汉阴叟欢笑歩春雩孔门肇毋欺若人之徒欤忍见璠玙质委置蓁莽区

　　赠别戴生

　　秋日长安来春日江淮去尔身有去来尔心无行住识得尔心时八荒寸地具识得尔心时万行一模铸识得尔心时乃见违心处吾心那可违谈心泪如注

　　感怀六首

　　夜光纷沧海网罟亦良难夜光无择照海底如人间人间自多夜夜乃光之求含光数问夜抑足用为羞太公无耋寿渭濵一老渔披裘翁为谁怅然叹区区
　　其二
　　或居昆山麓触目尽珍竒炊玉以为食纫贝以为衣或居荒裔区触目尽魍魑倛面叫以啸阴风凄以悲所居乃不同相憎徒成痴山鬼亦趫跳聊以解我頥
　　其三
　　伯竒父不怜颜路子不寿牛也忧兄弟顗兮空良友买臣未终贱室人谢丝萝版筑不入梦髙宗如说何相遇良偶然不尔偶不遇天且莫之为委心复奚虑
　　其四
　　晋史寇诸葛宾王武瞾贼汉髙不灭楚耳余为比翼汉髙自万乗勿劳幸不耳孔明胡所尤天命如斯矣临危悲黄狗拜相感微时岂知死与贵石光忽灭澌
　　其五
　　天亦有昼夜天亦有生死有开必有阖有成必有圮东海有时涸西岳有时平日有时不暄月有时不明荣光镌金石彼时阿谁知相逢且相乐勿为空嗟咨
　　其六
　　贫家斗有余而常啬于升富贵千不足万亿何时盈驰驱百歳间憧憧撼心膺临去犹长叹亦或目不瞑愁魔一何强以此竟死生谁能殄此魔浩气排青云吾道自至富吾道自不贫不縁知足乐不足复何论荣公乐三事假物以自歆至乐无所假至乐无可寻

　　会友有谈归赋寄

　　弧矢怀四方安能事一室万厦庇士寒冻死亦不恤有弟贫且耕予咎弟何失有妻病且愦月老系之匹我忧年踰强大道犹闇窒我忧民木苏烽烟方急疾吁嗟忧何为采菊酬秋日不见鬓边丝那能再如漆

　　寄寿徐封君

　　徐翁玉南先生长嗣戎部君鸣卿自北南行奉寄以诗为寿
　　淮水之南北时与鸣卿晤一晤一倾怀琼树凝清露世艶扬州鹤而乃类寒素云是严若翁积金当见怒翁才大崒嵂六籍蚤能富回首谢青云惟以盟鸥鹭名理佩前哲孝道永孺慕昆弟乐且耽千年愧尺布九族惇以睦不殊奏大頀玮行嗜如炙鸿名亦若赴邻里熏之良种徳已成圃谊髙戒吉甫中岁不再妇课子为通儒探摉破训诂理郡露竒颕芳猷罕能步寰宇珍明珠灵渊应可遡烂烂紫泥书曰以报是父家庆流徳光国威藉戎务当是趋庭日干橹灿武库皇华飞绛节五月长江渡过里拜慈闱和气生门户久予栖京邸寸肠感乌哺夜诵春晖吟朝上乞身疏辛楚归未得供张惭道祖去去乎鸣卿华堂袅香雾为翁举霞觞为予歌此赋黑髪拥诸孙如川绵寿祚

　　寄报沈湛源博士

　　虎丘山上月碣岭亦辉光人生能不别所怀遥相望未拜寄来书先拜宾鸿翔容颜不盈尺一语一琳琅丈夫重掀揭枕流亦已凉长剑烂星斗谁思匣中藏把剑相怜惜无言但涕滂

　　寄报何霁懐京兆

　　客从吴江来遗我尺素书长跪读君书问君何为欤韬辉官若弃食贫田无余门前环碧水座上集琼琚颜倡孟闵诺易始书之初鸣琴对樽酒一笑意渊如何当置其间孰与梦华胥

　　送曾公祖南巡广西

　　送君河之浦不折垂杨枝杨枝几尺强千丈系离思别离复何道光辉日在兹顾惭漆室伏喜君骢马驰春明万里隔况乃南溟陲六飞匪代狩谁与听民咨

　　读朝制先生诗语

　　新凉整冠服简编事校雠端诵谢公语言言在清修潜心窥颜孔普乐为民谋谁与膏其槖击鲜杂歌讴九原可以作执杖相遨游何如餍药石吾病行将瘳

　　咏耿敬亭年伯

　　昔行大河涯徘徊砥柱下砥柱高百寻黄流任奔泻崚嶒不妩媚不乏妩媚者羣籁亦交发如奏郑与雅众喙匪可缄嗟咨谁能舍巍巍寒嵯峨而今安在也

　　王绅字朝用千戸

　　王绅跨羸马挥鞭驱万人万人岂不武伏窜丧其神亦闻高轩者咋舌为逡巡人豪何矫矫可以拥三军怪哉抱谁语滴酒讵能申

　　世界吟

　　世界多缺陷斯言未为确家家日月明处处川原扩崇高贵者荣清闲贱之乐多财多受享少货少计较周易凭羑里苏节赖沙漠长寿贺歴年化去如解缚坦途夸砥平峭石赏岩壑谮毁声焉住谁短长鳬鹤见在总充盈一榻亦廓落岂不闻芥子不异须弥博

　　莫相憎吟

　　鳯麟天之产蛇蝎亦天生谁不秉至情杂纷縁五行世衰鲜教化遂致终懵懵抑以天道逺难测者冥冥不有不肖子积慝家无倾怙恶傥知悛奚至贯满盈利名或滥被只因干泽宏辟彼甘澍降荆棘亦敷荣一瞬总归尽忽忽电光明相逢幸相怜切愿莫相憎

　　咏寓邸四槐

　　所居燕市里茂树緑阴浓当年曽手植重到已凌空郁郁幂夏日飕飕撼天风好鸟来栖止交语如商宫公余时一憩不异故山中故山共农叟木榻坐林丛爱兹若彷佛亦可荡吾胸都城多华屋欢情偏尔锺欢乐讵敢极侧耳长乐钟

　　癸亥冬得告西还途次漫赋

　　昨岁长安来今岁西山去道旁相睥睨来往一何遽修途旅枕寒暴客郊原聚岂不感君恩绻绻不可住君臣谊自高行藏别有据凭将遅遅行聊以答吾遇
　　又
　　忆得一纪前新年寓井陉今日逢元日依然旧馆亭君恩频予告授餐烦居停山川似有縁一笑酌春觥健儿挟弧矢飞骑堪怡情却懐汉猛士赤帜拔坚城谁当靖东海泰运转边庭
　　又
　　寿阳暂税驾昌黎诗在墙读罢行十里狂风尘沙扬咫尺不可辨仆夫冻且僵踉蹡投旅舍草榻卧残缸兼之我疾作中夜起彷徨行路昔称难况乃鬓如霜方知倦飞鸟原来各忖量
　　又
　　林皋余十载鸥鹭久缔盟昼营与夜梦不离读与耕天子思遗履起我贰常卿俾之赞风纪俾之佐铨衡有怀埒刍荛拟将披腹呈忽忽仍归去秋毫报未曾官忝真成窃惭深涕泪零所愿二三子圣学共阐明货利不可嗜宠荣勿去争树人将在此慎莫藐予听

　　赠别李本晦侍御

　　吾身若虚空气形凝未聚浮荣与浮名奚所凭而住所以达观人不以萦其虑虚空何边涯茫无析别处所以大心人似千花共树离亭我送君杯酒莫踌躇君固河东留我已江西去搥碎匡庐山面面两相觑但会虚空身肯令沾飞絮
　　又
　　我昔弱冠时不揆慕往圣谁其示我学吾与渠共命浮沉数十年简帙窥先正元公及纯公金溪有子静江门果自然姚江揭大柄泰州简而要二溪之言莹垂老逢吉水一睹真率性率性匪等闲须理融欲凈岂乏为义人戕性滋世病不思勉而始不思勉以竟归去告先生当不我为佞

　　平房成

　　窄屋苦炎热新构屋四楹屋头不用瓦甃砖坦以平直西丈有五向南三丈横前时宅基狭于今不啻弘夏喜新凉入冬应暖日融屋里常居处屋头时一登吟余抱膝坐饭后遶栏行采云疑相迩皓月若增明吾此堪頥老欲拟菟裘营

　　归田园

　　田园二载别重到理蒿莱虽然吾年老尚堪歴陇崖比舍旧农侣斗酒来追陪及时播嘉榖引水灌新栽乘凉就茂树踞地席青苔昼永眠深洞朗吟荡胸怀童子为治食搴蔬向篱隈两盂腹已果千锺安用哉最喜延三益妙道相取裁善言踰琼璧良士杞梓才不藉好修士谁与奠埏埃

　　○七言古诗

　　久旱祷雨有应

　　利珰凿地脉名山不能云闗市纷豺虎戾气彻苍旻去年六月书不雨迨今河汉飞红尘昔闻土养人今见人食土饥来去何之凄凉空败堵父子忍仳离白骨暴如莽饿夫十八万枵然聚畿辅路逢榷利人不言而敢怒我皇恻恻躬祷桑以实不以文煌煌厘弊无异除新法剔奸何啻烹弘羊颂声成轰雷喜气成灵澍虽然草始青鼓腹若大餔家家机杼鸣处处禾黍布公家固不贫万里尽外库君不见从来大乱兴毎自荒年起民饥则流流则聚一夫掲竿大事圮迩来景象亦如此不有甘霖胡恃矣

　　漫歌行

　　白浪如山海若怒万石之舟一粟沦几人方竞渡几人方问津亦闻炎荒成白骨徘徊铜柱颜为忻白骨枯不灵辛苦谁为陈中心有所驱四体不相仁周道有华堂桂栋栢为梁琼玖为茵席椒兰何芬芳苦乐一以殊归去畴踟蹰为谢行役子勿劳相招呼

　　从征行

　　十载从征战白刃如饴面衔镞天寒日暮沙场宿饮血枕髑髅云黑阴鬼哭百殆适不危千虑繁心目跫然喜客至踉蹡相征逐首问功高官爵荣次问黄金富千斛吁嗟乎利锢人乃若此今人重利重于死

　　贾玉行

　　贾人贾玉交琳琅栖栖楚客何彷徨秪知三献终当售谁知两足刖堪伤苏秦贾舌以舌死丈夫未遇盍括囊苏秦死齐不存怀璧为罪胡璧珍尼父游遨七十二价不可求但可俟

　　濯徳歌

　　一纬错一疋恶纎尘能障玉壶冰尺雾犹堪翳太清宣尼濯德精弥精荡以江汉之砰磅涤髓沥肠中外莹毛可以吹疵何生畴为濯之时衾影我独知急遽共流离畴为濯之具上帝时汝顾翼翼恐以惧

　　愼防歌

　　寸心有刀锋刀锋森如麻亦有水与火焚溺夐无涯抑亦工变幻朝人暮为蛇忽以阴忽以晴忽以鳯舞忽以鸮鸣忽以虎啸忽以鼠惊当其未变时羊肠望路岐及其变已成千寻泻建瓴本来面貌果如何凭君认取莫蹉跎刀锋水火原无有愼防勿令微成多

　　近观歌

　　近以观远人以观天我以观物后以观前小以亲巨偏以观全麄以观细显以观玄枝头一珠露万古包鸿蒙鸿蒙不縁腐草隔仍向秋萤见化工一呼天地始一吸天地终所以圣王不下榻康民阜物成丰功

　　大同歌

　　农人农贾人贾文人文武人武左贾右农谁与通功轩文轾武谁与御侮瞽师典乐刖夫司阍智愚迭役孰去孰存乾坤何磅礴为蟨为蛩蛩周主昌君义殷士掲臣忠山青云霭白草緑花舒红东家圣老于行西家愚没于市无用费平章亦各毕其事

　　哀丁生宾

　　茂才丁公子卒余往吊或曰是年少者可长揖夫丁子孝悌人也余虽老敢不拜乎谨再拜诗以哀之
　　丁郎皎皎玉为姿灵輀忍睹赴郊圻斯人厌世一何蚤斯世可无寜馨儿克孝两亲悌厥长肯忘根本伤同枝若兄先去悲无歇镕金为主相奉持锦袭眞容时左右千里间闗不暂遗嗟余平生罕窥此何不住世挽风靡谁不孝悌本至性谁将此道不陵夷尔可赎兮我身百伤懐为尔泣涟洏

　　良良歌

　　吾族老仆曹寜其子良良垂髫时以摇箕为生毎得毫厘则为父母具美味稍长佣工其父母不乏酒肉嗟乎兹非孝子乎哉未可忽也
　　曹寕夫妇病且老有子良良行孝道苦筋竭力得毫厘奉养双亲常温饱我虽峩冠为朝臣睹此美行感怀抱世上岂乏峩冠人上天下地能论讨妻罗子绮愁不足不为父母添布袄嗟尔良良是我师愿尔多寿多财宝

　　寿何年伯

　　年兄何旭如氏叙年伯父母行实命为诗庆上寿谓年伯洞经世出世二通玩易睦族种树灌园伯母礼奉观音宜于尊卑教子三事一米一菜不忘君亲各善不可殚述聊就其诸语稍加错综以寓请质之意冀得画一之归
　　世人世出谁为可经世以世不以我九族既惇百亩耕以斯出世以斯经三语课儿清慎勤一米一蔬君父恩里闬旄倪生忻心何妨俯首诵观音封君孺人徳何闳仲子言之感我膺仲子鸣珂朝珥笔世胡以经胡以出亦有钦崇大士者一米何有空天下大道难窥请以扣抑以扣言为之寿

　　沈孟威年兄乃堂伯母节寿歌

　　孟威索句寿其母子孝母贞两俱睹孝将寸草报三春贞如劲栢凌千古孝道从来重显亲不亏厥体显为真体分大小谁与辨不亏其大几何人贞母徳寿天与齐笔匪如椽将焉题孟威孟威以忠孝南极北堂绚紫泥

　　挽熊太孺人

　　人羡孺人诞贵子扶摇万里纡青紫我羡孺人诞子贤玉峯千丈倚中天有子不肯置王家百年不诀亦焉嗟贤郎几上思亲书正是萱帏无恙初肠枯舌烂归不去西风洒泪可何如奚童反命恸欲死东村母子方治耜长号奔去天冥冥相看谁不泣横膺噫嘻乎翟冠鼎养今已矣永终慈誉惟贤耳

　　揭晓前一日有友索歌歌此

　　春风晓入曲江曲西山客子但呼醁座上有高士相看惊侧玉为君发长歌有口不食弹铗粟御垆携馥度玉堂故园烟柳竞新黄谁能轩轾此乾坤万里足徜徉渭滨一丝系九鼎当年未遇垂孤艇手持盐梅上丹毂梦怀不入岩前筑生不愿扣角鸣呜呜悬车前弩亦区区人生容膝俱长物勿用扰扰逐隙驹为君歌君浮白君才崒嵂追謋砉仰视长天流浩碧

　　咏知一张年伯似緑汀年丈

　　知一先生胸如日直从造化窥灵根加纩不忧身且去方忧吾道蓁其门校勘理气授冡嗣双瞑浩浩归九原兹念固已达浑沌下通万亿剖篱藩匪修匪证匪克悟纷纷离析愧支言冡嗣孝廉真大孝号天踊地昼为昬先生有神应注瞩绵绵道脉绳绳孙张君孝亲孝以道理气不裂孔颜存我学愦愦赖发觉他年寸地夜可暾

　　赠别刘冲倩

　　刘生索赋诗欲赋无可赋吾喜刘生来悟言如祛雾聊于歳月间回头试一顾不行何用言不行不为悟忽忽将百年抑以将求副歳月不副犹可图百年不副眞堪怖眼前自有相副时转盼休成千里路

　　仰节堂集巻十二

　　●钦定四库全书

　　仰节堂集巻十三

　　（明）曹于汴 撰

　　○五言律诗

　　会胡慕东掌科于泓芝驿

　　匹马绵山道相逢似梦柯光仪昔若此世事今如何不尽班荆意聊占补衮歌邮亭倘予忆今夜宿烟坡

　　清明

　　岁岁清明日家家哭垄头昔人一旦去存者千年忧野闇浮云色田分涧水流九原如可作应更为予谋

　　与北溪表弟

　　十载还乡曲青山竹树饶旦评新得客花老旧分条未许嗔浓丽刚成惯寂寥珪璋张仲弟酬对肯连宵

　　寿陈丈五十

　　今是知天日天心果若何麒麟云里下貔虎座中多佩解青萍诺杯残白雪歌灯前窥侠骨好去靖戎倭

　　访刘友不遇和其除夕韵

　　岁岁除将去乃成千万年浑沦不岁改机窍几人研世谓迎春后情殊守夜前子寅丑异建况味岂应迁

　　和米山人除夕诗

　　最是阴阳巧更翻作岁华痴心刚被弄皱面为相加旅旅思乡梦城城检厯家林园犹濯濯谁看此中花

　　梦逰河津遇苏石水醒识其状【甲辰四月十七】

　　梦里逢知友怜予髭白生草茵相枕藉村酿若生平惜去马鞍解伤时襟泪横龙门冈阜上乍醒使人惊

　　乙巳七月再逰西园二首

　　四野青犹昨重来病若加报君空谏草为母惜年华皓月邀临榻红尘懒过家休休还自适到处足烟霞
　　其二
　　遭逢亦已足胡不笑颜酡杰士时连袂逸情入放歌三生由命铸四壁奈吾何强起加餐饭萱堂双鬓皤

　　刘定余先生园亭植杏以肖杏坛招饮花前贶诗扇赋谢四首

　　何处园无杏何园杏不花一时成圣迹千古艳竒葩烂漫尼山宅芬芳制府家行行来西郭如渉泗洙涯
　　其二
　　八九东蒙士传灯祗一仁有懐窥孔室着意认王春生趣年年盛天心的的真此时无一酌那不负东君
　　其三
　　谁把春容铸红糚向晓开尔怜寜待语吾与勿须猜解佐牺罇兴知经羯鼓催朱栏厪爱护不遣雨风摧
　　其四
　　宴罢七人起篮舆徧挿枝顿令鹾海坞恍歩上林时一色色无间众香香更竒愿凭风九万布散满天涯

　　○七言律诗

　　和冯少墟先生勉学诗

　　寻春莫待赏春时春色何縁过緑枝世路由来曽未险人情祗是自生痴合天为我方成我顺帝不知乃是知大道见前凭认取相将良友叩明师

　　平藩太宇宗侯遗诗步韵以谢二首

　　百丈鲸鲵未戢鳞家家鼾睡大河濵关心独有天潢客借箸能廽沙碛春四野磷交辽海卒千年泪落楚江臣孝陵王气忻如昨且向月明理钓纶
　　风动云流镇日闲非非寄向蠧鱼间从无奇字烦挥麈觅得玄珠欲破颜腊尽便知氷是水岩居莫爱画中山汾阴高士多精语何日青牛晓度关

　　懐淮阴士民二首

　　士庶雍雍佐郡时七年一调不嫌迟瘝官难补惟心折落日相催尽泪垂万万千千遮道左三三两两别京师于今赤子天涯外目断长淮无限思
　　两考一官疾似梭成功为问竟如何従教去后心犹赤剩枉今畨鬓已皤未报主知颜汗赧难瞒我处泪滂沱摄行大治何人也到此令人感慨多

　　步韵报卢茂才桥梓并致诸友二首

　　断梗飘飘倚日邉每逢貂使夜为年空劳青眼窥亲舍几向红尘觅性天到底袖藏辞绶草也知囊乏买山钱丹心一片从来热忍过西山酌冷泉
　　济济冠绅集讲堂言成铿韵歩成芳主张潘氏教无类孝义卢家斐有章岁若虚浮空髪短学无实地秪心长谭冯诸子吾知否夜夜心旌自北翔

　　谒韩侯庙

　　辟榖仙人踪迹杳就烹国士血痕斑翔同孤鳯真竒絶泪洒千秋岂等闲谁向浮生能繋日未随腐草便开颜徘徊相羡尔能死不死淮阴市井间

　　志感【有引】

　　海云曰不求人知而求天知不求天知而求自知不求自知而求无知一峯曰保身所以尽忠也保身所以尽孝也善哉二君之言服之于膺诗以感之
　　良朋终日镇相随何幸蓬心获善辞纔道君亲双泪陨难将冷暖倩人知尘藩雾锁单身出月窟春融一笑窥到得个中全扫却这畨认取太初时

　　村居

　　薄薄村醪常满瓮采来野菜亦盈筐因躭月色眠高岭为逐花阴移小床每以避寒扃户牖未曽触暑汗衣裳岚光竟日相留恋不识人间有短长

　　赠冯少墟先生西还得扉字【壬戌冬仲】

　　名贤旬日再言归我贵由来知自希枫陛黄麻需后召函关紫气绕初衣斯文终古无加损国史千年有是非计到家山春咫尺缤纷囊笈满程扉

　　步韵谢别太宇贤藩二首

　　三月河汾剩物华行行行到献王家清江云护龙眠穏碧汉风高鴈阵斜﨑路忘劳因旰食尘襟乍净有春茶光仪未许溪桥隔栁飐青枝梅放花
　　牛耳词坛孰与京留连端为迟行程几年相忆双鱼赤一日躬逢四眼明错落奚囊刚喜极咨嗟嫠纬却愁生全凭一醉浇离绪到向东人呼酒觥

　　龙逄冢

　　下马高坟泪欲零忍闻忠荩被严刑秋风惨惨天为老夏厯茫茫骨尚馨一死犹期成主悟九州岛岂意共身倾英魂彷佛来相嘱莫道吾王不圣明

　　魏豹城

　　野老溪邉说魏侯荒原曽此树琼楼秦王殿上珠光照薄后宫中贵气収故垒惟闻残镞出遗沟犹自淡烟浮兴亡千古堪凭吊何事蜂衙喧未休

　　赠别徐明衡天部以请赠薛西原先生得谪

　　南州高士出皇都阴雨三旬汇若湖一旦铨郎辞墨绶满朝台谏伏青蒲尔懐圣主恩犹渥众羡西原徳不孤再弼盛明他日事眼前吾道在匡庐

　　和吕豫石天部儆学诗十首

　　睿思讲罢讲何思请更参详率性时膝下瞻依宁俟虑井邉怵惕那容迟也知研究堪穷髓絶胜踈浮但撩皮祗是不思原圣脉入门争可让些儿
　　等闲莫把意为心纔说寻心无可寻固在一腔难问际虽然万备不容针匪凭轴在空轮饰觅得丹来徧地金千古斋心颜氏子聪明黜尽只潜沉
　　古徳相传只此明十分明是十分行愦昏决事终成暝想象为知仅是名明照应须莫浪指躬行切忌不完成醒来幻梦一齐歇若个为明若个诚
　　身外逰丝总赘疣营营何事不如休可怜暇日翻成扰却把直肠硬作钩甘饮自捐着屐血锦衣人笑顶冠猴原来至足属吾道尘网牵人可尽勾
　　勿用区区叹徳孤茫茫寜匪尽人夫试询干父皆男也可道街氓不圣乎有我一堂分肺腑同人千圣点头颅阳和未到氷难解愿挈良朋共勉图
　　世上何人号最贫裹装七尺小为人旁联六合斯真体贯彻千秋是大身纔割禽鱼便是痿不疼荒徼岂名仁只休封闭如蜗缩纵有高谈未许真
　　眼前突兀耸尼山终日徘徊盍去攀起念便分生死介是谁能立兽人间殷殷防错常询路战战临深为过关老我流光增郑重中宵耿耿未能闲
　　吾性原従未有孩五常百行甫成才太初太始须叅也一欲一为可漫哉身濯江流纔是洁眼迷跬步未云开曽观乡党十篇否检点衣裳饮馔来
　　莫讶崇高圣与神为神为圣甫为人希天即在希贤日由义难于行义循洒扫曾闻神所入心精即是圣之真果然此道一而已孟氏当年既示津
　　每诧儒绅见有邉得诗深喜已窥全明幽合贯方成世费隠都融可论天进学还须独有得殢人每以故相传元公试向询无极不语只消抺去圏

　　仰节堂集巻十三

　　●钦定四库全

　　书仰节堂集卷十四

　　（明）曹于汴 撰

　　○五言絶句

　　省躬诗

　　燕子语梁间天籁各自发家童勿垂帘出入任飞越
　　又
　　风従水上过文成风不知水亦不自文观者乃文之
　　又
　　人信勿自信人疑还自疑不疑不成信闇然为襟期
　　又
　　人不幸不及相看成自惊莫讶醉人醉未饮不为醒
　　又
　　蒿莱谁不厌斸尽又还生田不茂黍稷未许不青青
　　又
　　圣人时而言一发千钧弩终朝审其机含章缄不吐
　　又
　　小鉴鉴以面巨鉴鉴以身不比明月光岂识干与坤
　　又
　　或计在一时或计在一世或计在万年经营应自异
　　又
　　我全而人毁毁者当自怒而我乃怒之芸人忘其故
　　又
　　利根千万丈漆坚细若丝谁知絶利日刚是利生时
　　又
　　鉴空水之止纎尘不揜光人心尘无许顿尔成昏茫
　　又
　　血气相驱役真成傀儡身不知伏火处那知已成焚
　　又
　　宿爱不能断宿嗔不能断营营阶序间何时登彼岸
　　又
　　请益居其虚受益居其愚请益而益至真能不怒无
　　又
　　画史先盘礴一择敌化工万事未当前胡不虚其中
　　又
　　孟子善养气此气即此理禀气人人知理则逺言取
　　又
　　万人各一生万生各一遂圣人遂万生于巳取不匮
　　又
　　遇兰馥我衣遇棘刺我裳人生随所遇何必苦相伤
　　又
　　御人与御事难易迥然分人心不我洽吾事亦邅迍
　　又
　　世变人崇鬬几筵列战锋鸡肋谁我弱箝口莫相冲
　　又
　　昨夕尘情浊惉惉结不舒梦中冯伯子命我勿区区
　　又
　　良贾以虚殖殖多更邃藏祗縁寸铢两囊箧日周章
　　又
　　不百炼不劲大任阿谁举大道大如许众生众如许
　　又
　　举世俱予圣千年颜孟无向明争似暗明便辍功夫
　　又
　　何不学幼子笑罢忘其喜不风犹作波人称为祸水
　　又
　　天大不漏细罗三垣列宿不难大如天抑恐多疎漏
　　又
　　喋喋以益人疑于炫所有人方陈其益虽逆且顺受
　　又
　　过不可不悔一悔便消释药过病还生撼摇苦此鬲
　　又
　　恩过翻成怨非关怨者尤阳和阴不节炎夏竟何流
　　又
　　休因得意处忘却懊懐时自吐寜堪食刚肠莫再移
　　又
　　偶睹丑人丑归来泪暗弹丑予无处着为尔何成寛
　　又
　　行不离阶前言乃万里去负儋果几何千钧勿浪语
　　又
　　困来寜退休倦容勿对客勿易吐肝胆而令辞气廹
　　又
　　徳义早安排十三年前语今日初度日惭愧汗如雨
　　又
　　过喜气多扬过忧貎亦啬理情如调羮味过讵堪食
　　又
　　寻常躏径草容易扑流萤怙强终不觉尔弱乃相陵
　　又
　　长呼据竿头他人焉置足环瞻匪尔荣将以尔为鹄
　　又
　　阳过常畏人阴过不畏已人目当其丽吾目当其鄙
　　又
　　小怒不能惩大怒且相袭大怒旬日连小怒时刻戢
　　又
　　羊肠鲜覆辙密语多兴戎风波翻齿颊氷炭罗心胸
　　又
　　勿恃沾沾恩恩为怨之府勿恃煦煦亲亲为疎之薮
　　又
　　贞士不易悦曲士不易结胡为乎营营空尔成劳拙
　　又
　　逢比荣万年桀辛辱千古吊罢莫谈忠恸泪方如雨
　　又
　　治世非一手乱世非一足南渡主多寃羣工俱食肉
　　又
　　矶流向滂湃风树影参差神气清寜日声容和顺时
　　又
　　参芎自不恶藜芦亦何尤丈夫同气味白首愿同逰
　　又
　　萤火未成日不信草能飞望夫躯化石石躯有无知
　　又
　　家有轩辕镜镜貎分于此去者影常留来者胡以竢
　　又
　　漏语乱之阶转喉若发机机动靡不走促膝成噬脐
　　又
　　谓我不如斯人其谁我谅是何人之殉不怜我之丧
　　又
　　蚁鬬如雷震病耳亦时闻人谁同此耳相述徒殷勤
　　又
　　周行松桂罗狭径多蓁莽遇莽方廽足何如询路口
　　又
　　燕居如对客客至不更容仓惶多掩饰藉是以自攻
　　又
　　怒毁成愎谏喜誉若争怜借将颔下气増取面前妍
　　又
　　乍面成乍煦易诺旋易悔孰与少踟蹰犹令直道在
　　又
　　谁将一粒珠弃之于中野谁将一寸长人前夸诩者
　　又
　　吾将益人善因之攻人瑕区区亦疏耳如煑水灌花
　　又
　　阳刚散之始物生肇自坤石冷能藏火火烈秪成焚
　　又
　　折旋不足处百拜尽成虚减寸不为丈凛凛贯终初
　　又
　　人情诞固诞评章密似毛评人如评鬼双泪落青袍
　　又
　　大济肇于忍大怼肇于忍一忍不复辨刚道是愚蠢
　　又
　　先朝肇大礼羣议竞纷然文成问不答聊尔咏青天
　　又
　　千里难一师百拜难一语诟言感如饴相成出相龉
　　又
　　口虚而内实欲入闭之门空洞絶伎俩是为百益原
　　又
　　天雨之润禾倾盆不如细侈口相开陈知应匪求济
　　又
　　知人真不易咨询失亦频勿谓凭高客勿谓听密人
　　又
　　人亦何容辱人亦何容欺我否而人可貌诺而中携
　　又
　　义手成经济揖授何森然欹侧谈条理沉醉说醒言
　　又
　　眼净微成巨三年贯虱心羊羮与鸡距戈甲起缤纷
　　又
　　制念如缚鹿一排而一抵无念乃无缚正襟堕支体
　　又
　　雄辩如求胜直穷亦似争纔胜负者逺纔争大道崩
　　又
　　刘戒释文义潘不议论予无乃谈学圣勿越各身躯
　　又
　　何事须明心神通无更有一朝心其心宇宙在吾手
　　又
　　何事赏巴曲何事唱阳春既成立语式更得聴言人
　　又
　　时或率天性分明大道行无端翻自悔苦媚世间情
　　又
　　意左莫投足言违急敛唇訾人如齿剑扬已如投焚
　　又
　　诸有不能无诸无不能有灵性一何灵无无仍有有
　　又
　　些个失人意愁肠百迭萦却诧元城子梅州鼾睡声
　　又
　　谈忠多负主论孝未酬亲呴濡才似髪相负便生嗔
　　又
　　不作井中泥輙鸣床上琴匡人何予有况为废讴吟
　　又
　　惟敬能生乐恣睢成闷懐寻常莫造次戎好笑中来
　　又
　　支言亦有根根深不在口任尔三百缄根动口自剖
　　又
　　尔窥事迟迟喜怒勿遽发尔处事疎疎经理须密切
　　又
　　卒然輙舛错检点已千里改是胡以预造次必于此
　　又
　　大木充栋梁全帛美裳衣若不中绳墨环观叹竒稀
　　又
　　飞云流逺浦旭光荡风林去住儵不滞可拟达者心
　　又
　　一字歉于中四座俱回首惕兮敬靡忘勿以为细咎
　　又
　　无谓楚可疑赵孟自坦坦无谓汉可信留侯戈已返
　　又
　　知几者不辱况令辱相续征色不自喻是之谓走肉
　　又
　　一水满不容一水满欲施海若乃汪汪二水小如巵
　　又
　　何故多遗忘知因心不存水澄物自照垢逺鉴靡昏
　　又
　　心胸藏衅郄誉之以为讥岐路相违左合之乃成离
　　又
　　戚休掣电来得丧迅雷起心澄目不摇凭言了生死
　　又
　　养气如养虎虎哮制则难养心如养龙龙变以能蟠
　　又
　　天下极难事取土益高陵千秋华岳顶帝座几人登
　　又
　　保心如保印印去能吏拙事心如事亲常令安且悦
　　又
　　事不问巨小身在思有济庸庸偶其间何殊匏之系
　　又
　　以言教者雠以言教者讪几席笑谈间好师成大患
　　又
　　常定亦常觉常觉亦常定泗濵获要言吾以止吾性
　　又
　　吾亦完其我夭寿我何关人毁与人夺似隔几重山
　　又
　　有物弥天地至密至恢恢放非由近去巻不逺方归
　　又
　　宗圣终无愆遵王道如砥人心真圣君从心何不理
　　又
　　不识严僮仆能无畏影衾心开双目朗匝地鬼神森
　　又
　　心意由来别心性亦分明不窥真性面终是气纵横
　　又
　　杰人千仞壁卓见亦横中方识不闻覩穆然洵圣功
　　又
　　事因忙处错中道在従容拟议为言动免令愆戾丛
　　又
　　止止还止止休休休坐驰兀兀固在此浪浪将何之
　　又
　　魄我魂仍我梦胡不我由夜梦原従昼云何不静修
　　又
　　闻鸡频问夜非是爱辛勤老至光阴少那能不惜阴
　　又
　　匪拟人相重不嫌人我轻察言知不足従此日兢兢
　　又
　　古人惜寸阴寸寸必有事古不専诵书所事果何事
　　又
　　名利真成祟英雄奈尔何清江平似席倐忽起风波
　　又
　　问路非行路年年在户庭果然行路客问罢即登程
　　又
　　不欺人功浅功深絶自欺自欺寜易絶还在欺人时
　　又
　　何处窥刚徳应于众聒时初心原不恶底事为人移
　　又
　　不慑于巨祸不怵于殊荣不眩于久昵白首鲜能行
　　又
　　饮毒十年前毒发十年后智人慎举匕懵人悼成疚
　　又
　　日照不择地雨润无遗草吾心藏仁机嫉恶亦能槁
　　又
　　饱食卧北窗多少恩难补征人捍邉陲农夫劳畎畆
　　又
　　利荣无冀想推挽絶偏私杳杳高风在执鞭我愿之
　　又
　　请看鼓楫人江海如平地由来此世途各自分难易
　　又
　　莫视圣者高自高更局促暑葛寒以绵人人赞化育
　　又
　　天心最憎机人心能照机试观海上客何事不忘机
　　又
　　积风风乃厚强信终成疑相逢纔半面便道遇锺期
　　又
　　乡愿万寻坑白头跳不出图个世人称年年囚鬼窟
　　又
　　点检従前事感应如桴皷勿云方寸幽天公于此睹
　　又
　　常凭未发天好令直如弦忽忽初念转照照却惺然
　　又
　　朝暮相煎急谁人会个休通来一寸血点点逐浮沤
　　又
　　着力因求得得后何庸力无力却有力绵绵自消息

　　和邹南皋先生寄示三诗

　　土坼田分畛氷消水共池怪来关切甚原未隔毫丝
　　右共一家
　　耳目若可镕见闻何所住春色满乾坤画树非真树
　　右文字障
　　不道西山高却道日将晏谁知夹日乌阳光犹自烂
　　右四大假

　　刘冲倩诞初子锡朋

　　刘子今方赤相看不尔如他年年似我忆取尔之初

　　刘冲倩定嗣长子锡蕃

　　主器遵而祖荆花好振先彛伦天叙就而祖即而天

　　刘冲倩诞次子锡履

　　多孙若祖忻双郎忻若父有弟忻若兄异日三无负

　　○七言絶句

　　独坐

　　蓬莱弱水是何处悠然独坐小斋中分明天地共浩浩岂必烟海逐空蒙

　　和友讲道

　　道无堂奥亦无门何处入来何处存举足求门足便是眼前沦浑更无痕

　　赏牡丹

　　花前逸兴欲倾杯为问此心何处来物理若还不我与等闲那得笑颜开

　　坐思

　　万军接刃斗纷纭旗皷惟闻将帅尊若道此心更有主又令将帅主何人

　　吴安节先生贻诗步韵以谢

　　茫茫今古道常存眼底抛除谁是尊一座堂皇天様大无端又向小分门
　　夏庭锧斧亦遭逢爼豆关祠代代同却道头颅刚直甚悔将主过博臣忠

　　新月

　　访客登临百尺楼纎痕遥共薄云流如轮皓魄分明在举世争言月似钩

　　癸丑村居杂诗

　　东邻西舎总淳龎后圃前厅尽植桑莫道农家成寂寞茂林好鸟奏笙簧
　　坐卧高楼万户低山屏阑楯两相齐眼前尘障开除尽暮雨朝烟入品题
　　澍雨昨宵涨小池晓来庭院緑参差儿童报道蔬堪摘便好邀宾赏岁时
　　得请归来恩许闲细窥书巻饱看山四郊却道无禾黍又为饥人不解颜
　　五旬无雨垄苗枯少女谁家挽辘轳也爱深闺幽静好半因饥馁半田租
　　才愁溽暑忽秋凉人世谁同天运长好展襟期酬令序四山云物晓苍苍
　　高台四望野连天风月于兹岂有邉三尺匡床纷计算还知世界几千千
　　田叟邀来为解蓑饮君浊酒为君歌莞然一笑还相问昨夜月明诗几多
　　村小不盈数十家回回相见问桑麻稚儿未任犁锄力也向溪头解种瓜

　　闻报书懐四首【丁巳】

　　钝质生来故不竒科名官位总逾涯若人刚好投闲地犹费夕郎夜草辞
　　郑重多贤辅圣君不才自合老烟云儿童课罢书堂寂种竹栽花日又曛
　　利锁名缰久若遗无端犹尔浪猜疑而今想在相抛却正是茅檐穏睡时
　　尘世繁劳不上肩山中长夏日如年千秋未了遗编在且喜蝇头也会看

　　初任司理到任日吏用印报云升授吏科给事中虚套取喜何必乃尔走笔题其上

　　休饰虚章报吏科纵成真取便如何眼前羞作瞒心事莫把津华觊望多

　　梁燕重来二首【行取候命】

　　万里都门春复春雕梁燕垒又更新呢喃相向如相讶不是燕人是晋人
　　年年作客客华堂归燕殷勤话暖凉飞过回廊还对语主人何事鬓成霜

　　藤

　　嫩枝柔干倩相扶未信终成矮地铺当是老龙离玉阙昂头藏角隠平芜

　　竹

　　偶因月上横疎影不为霜来发劲枝休把贞操漫相拟还须些个自然时

　　迎春花

　　轻黄不似首春时果是青青但此枝欲识花无与花有且言春去竟何之

　　葵花

　　自白自黄还自红赏不加喜折不恫若教着意才倾日花若能言应笑侬

　　榴

　　共道榴花结子多百花阶下共森罗滔滔万泒归沧海胡不中原絶水波

　　落花

　　凭栏逰冶惜芳菲阵阵风来片片飞多恼多情总向外本来纔着便忘机

　　咏垂杨似座中友

　　为甚枝枝向下垂不刚不劲耐风吹相逢为尔频倾酒记得十年赠别时

　　题北园十五首

　　楚弱刘强东逝波铜山金谷总消磨啼莺莫向窗前枕无限荣华正梦柯
　　七尺身躯一粒沙年来病竖苦相加吾将一笑攀明月白玉京中别有家
　　昨夜狂风万水号如従三峡聴江涛垂云隔在应凭取飞入天门兴转豪
　　风高犹自怯衣单华岳峯头四望寛万国洪垆悲正炽银潢泻却与清寒
　　采药时従陌上还床头欹枕看青山一腔热火风吹去欲向忙人卖个闲
　　梦里分明玉帝旁骑龙驾虎任翱翔逥头世界些儿大不是争蜗是怒螳
　　万里黄河一线流茫茫大地水中沤非非是是莫相聒一夜西风欲白头
　　石桥桥畔濯沧浪高栁阴浓足午凉野老班荆情共适无人识是琐垣郎
　　累累高冢傍河涯古碣苔封半欲欹惟是银珰曽不拜百年处处口为碑【时逰张氏坟】
　　十里郊原信步逰每逢嘉树且休休旌旗却忆长安道潇洒终应此日优
　　陇头小坐说当年逐牧随农过緑阡人是旧人穷亦得乌沙难道漆同坚
　　半生炊黍未全醒羸体相看便不寜非是贪官非爱寿个中不了为惺惺
　　春老园花秋近枝黄昏相对泪交颐如天事大关情切惟有清风明月知
　　盂水昨宵梦化金灵台帝主窒吾心杨家夜却寻常事蚁穴能令江汉深
　　岸裂澜狂涨若湖且沉且起赖残壶中流力尽波仍急尼父空中笑欲扶

　　避暑姚馆漫题【乙巳】

　　邸报传来莫叹呀长安从昔此纷拏飞霜堕雪皆天意到得东风自放花
　　草有千般花万丛形形色色也难同负心唾面都由彼不向人间竞楚弓
　　千年华表草中埋八百籛翁亦去来抛却金环总一律尽他二竖莫徘徊

　　南逰八首

　　庐山面目何为真我来问取山头人山人住惯等平地脉脉无言锄白云
　　为观瀑布登高阁悬流百仞空中落山僧不见雪花飞指点岩头说旱涸【时瀑无水】
　　文殊台上惟月明水中有石声铿鍧这畨公案凭谁剖还是石声是水声
　　白鹿无踪古洞幽仍登絶岭豁双眸紫阳笑指条山曲一様淙淙涌碧流
　　千丈神妖繋铁柱年来逃向灵台住凭遣千兵擒不来不持寸刃驱将去
　　一溪緑水一林松五栁先生宅此中天遣生成晋处士非将饥饿博高踪
　　佛子金身三丈五袒肩垂手观下去莫恠当年着眼高等闲岂识羣生苦
　　访仙台上石崔嵬人道餐霞去不回果向深山更深处温良何故进丹来

　　会堂和杨晋庵先生勉学诗七首

　　此道何时不大明青霄无奈片云生几廽欲扫扫不得不扫凭谁代若行
　　为是为非我自明每従暗里泪痕生会堂度度得良药欲策驽绵勉强行
　　同此天真同此明宛如一镜罗羣生烦君提我迷途里沂水河邉好共行
　　还得原来恁地明无邉真趣自生生何须着力相防检水自流兮云自行
　　眉宇薫人乍欲明须防鄙吝别来生利名根蒂缚人急口说难凭且去行
　　颐解蓬开未是明譬如撃石火光生可怜撃罢依然石到此令人猛欲行
　　果然明尽却无明到得真明万照生千古良知孩提子孩提刚是任天行

　　鸢飞鱼跃

　　鸢鱼吟罢此心开色色如斯莫更猜窗草驴鸣同意思古人纔是诵诗来

　　和张霁春谈棊诗

　　茫茫今古大棊枰兴败输赢局局争毕竟有时双歇手回头一笑枉生情

　　仰节堂集巻十四 
