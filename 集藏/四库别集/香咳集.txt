　香咳集选存·四
　　方芳佩，字芷斋，号怀蓼，浙江钱塘人。方宜照女中丞汪芍坡新室，著有《在璞堂稿》。
　　忆西湖
　　清凉世界水精宫，亚字阑干面面风。今夜若教身作蝶，只应飞入藕花中。
　　王德宜，号云芝，江苏华亭人。王绍曾，女，钱塘汪农室方芳佩媳。著有《黔中吟》。
　　游观音阁
　　松柏青青倚涧隈，一峰影转画图开。双虹倒向天心出，乱瀑争从木杪回。未免溪山耽视听，若无人我是如来。了然莫作非非想，翠竹黄花总误猜。
　　何采，字若霞，浙江山阴人。著有《绣佛阁集》。
　游仙诗
　　海外有飞仙，千载炼形骨。记曾手七宝，修治古明月。无名群真班，不住金银阙。游戏乘绿云，往来甚飘忽。昨夜东南风，吹我向西北。西北乃何处，仿佛众香国。道旁盎大花，折之簪鬓侧，相逢鸾佩人，一笑不相识。
　　王琼瑶，江苏常熟人，佥宪王材任女孙徐某室，著有《任余漫草》。
　　次韵早秋杂兴
　　长堤杨柳叶初凋，空对秋风倦舞腰。小院露寒虫咽砌，官洒潮上水平桥。诗书尽可供吟咏，针线何妨遣暮朝。最喜嫩凉宵渐近，闲吟不叹夜无聊。
　　陆青存，字若筠，浙江钱塘人。吴孔皆继室，早寡，著有《森玉堂诗集》。
　　寄长女
　　西风吹泪洒窗纱，回首乡关哪是家。纵使一身贫彻骨，愿留清节对梅花。
　　吴雯华，字昙素，江苏吴县人。贡生叶舒璐景鸿室，著有《有秀阁吟草》。
　　归舟
　　归舟傍午泛匆匆，短棹轻帆趁晚风。数点飞鸦残照外，一声清磬夕阳中。山光远近和烟紫，渔火参差映水红。闲倚逢窗遥望处，湾湾新月近垂虹。垂虹，亭名。
　　张昂，字玉霄，浙江钱塘人。孝廉张步青女，洪文蔚室。著有《承启堂吟稿》。
　　冷泉亭
　　此地风光自古今，落花流水任登临。泉声清静秋偏好，山势崔巍午亦阴。亭牖遥看千黛绿，松杉时拂乱云侵。俗尘到此方消息，直欲相携上碧岑。
　　严蕊珠，字绿华，江南吴江人。著有《露香阁诗草》。
　　春日杂咏
　　帘锁炉香尽日垂，曲阑低亚坐题诗。慈亲指点桃花笑，忆否当年靧面时。粘天芳草翠平铺，三月江南似画图。小立溪边春■■，水中人影万花扶。薄寒天气掩窗纱，九十春光已半赊。戏剪彩幡庭畔立，教他常护未开花。如烟小雨润苔衣，花坞风酣蛱蝶飞。杨柳多情又多事，绾将春到放春归。
　　陈素，字云有，浙江海甯人，查砚北室，著有《花角楼吟抄》。
　　春暮
　　怅望春归促，凭阑百感生。乱红铺曲径，小雨弄新晴。园笋多成竹，杨花尽作萍。韵华还一瞬，愁思倩谁平？
　　王玉如，云南昆明人，廉使孙春岩侧室。
　　喜弟至
　　既见翻疑误，凝眸各审详。九年云出岫，一夕雁成行。别后沧桑换，途中日月长。旧容惊半改，乡语欢全忘。对月秋垂泪，听猿夜断肠。逢人问消息，觅便寄衣裳。剪烛心方慰，回头意转伤。自余离故土，赖尔奉高堂。感逝餐应减，思儿鬓恐霜。弟能支菽不，妹可护温凉。闻已调琴瑟，曾无弄瓦璋。当年送我处，今日遇君场。彼此皆如梦，依依两渺茫。
　　孙云风，字碧梧，浙江钱塘人。孙春岩长女，程某室。
　　媚香楼歌
　　媚香楼，明末秦淮妓李香君之妆楼也。香君初为归德侯生聘妾，被选入宫，媚香楼竟废。
　　秦淮烟月板桥春，宿粉残脂腻水滨。翠黛红裙竞妆裹，垂杨勾惹看花人。
　　香君生小貌无双，新筑红楼唤媚香。春影乱时花弄月，风帘开处燕归梁。
　　盈盈十五春无主，阿母偏怜小儿女。弄玉虽居引凤台，萧郎未遇吹箫侣。
　　公子侯生求燕好，输金欲买红儿笑。桃花春水引渔人，门前系住游仙棹。
　　奄党纤儿想纳交，缠头故遣狡童招。哪知西子含颦拒，更比东林结社高。
　　楼中刚耀双星色，无奈风波生顷刻。易服徙悲阿软行，重房难把台卿匿。
　　天涯从此别情浓，锦字书凭若个通。桐树巳曾凄彩凤，绣鞋争肯放游蜂。
　　困愁久已抛歌扇，教坊忽报君王选。啼眉拥髻下妆楼，从今风月凭谁管？
　　柘枝旧谱唱当筵，部曲新翻燕子笺。总为圣情怜腼腆，桃花宫扇赐帘前。
　　天子不知征战苦，风前且击催花鼓。阿监潜传铁锁开，美人犹在琼台舞。
　　银箭声残火尚温，君王匹马出宫门。西陵空见宫人泣，南内谁招帝子魂。
　　最是秦淮古渡头，伤心无复媚香楼。可怜一片清溪水，犹向门前呜咽流。
　　山行
　　客思西风里，车尘暮霭间；虫声黄叶路，人语夕阳山。鸟去一何速，我行犹未还。临溪羡渔者，幽意独闲闲。
　　孙云鹤，字兰友，孙春严次女。
　　宝剑篇
　　宝剑遗编在，挑灯击节吟。恩仇千古事，湖海一生心。气逼秋霜冷，光腾夜月沉。从军应有愿，慷慨答知音。
　　朱德容，字赵璧，浙江会稽人，祁奕禧室。
　　游山
　　寂寞佳山水，楼台薜荔间。野桥分竹路，高树绕溪湾。径曲留琴语，杯宽破客颜。夕阳钟磬外，犹有暮云闲。
　　温慕贞，浙江鸟程人，朱时发室，早寡。著有《隐砚楼诗》。
　　过宋氏园
　　残花摇曳一帘风，几点莓苔衬落红。最爱壁间图画好，平台栈道与山同。
　　温廉贞，慕贞妹，长兴王静甫室，早寡，诗附《隐砚楼诗》后。
　　小江道中
　　极目春田外，离离草正肥。新帘邀过客，嫩柳趁残晖。远寺钟声细，幽溪水浪微。推篷闲望处，雏鸟傍林飞。
　　翁珠楼，字静如，江南吴县人，周五瑞室。
　　初秋
　　暑收爽气透帘栊，翠竹青梧映碧空。镇日楼头看不厌，荷花香杂木稚风。
　　何莲鱼，浙江钱塘人。
　　悲秋四首次韵选二
　　经霜秋叶半林黄，晓阁迎寒爱日光。刺绣不须思巧妙，凭阑只许见凄凉。双飞新凤有无事，十斛明珠曾否量。每恨红颜招俗累，至今贻笑苎萝香。
　　梦裹依稀到玉京，醒来倚枕结幽情。拨残炉火甘无事，焚尽诗笺怕有名。篱菊秋荣风色冷，井梧夜落月光晶。自怜寂寞添愁绪，敢怨邻家砧杵声。
　　赵邠，字周初，号藕庄居士，浙江仁和人，汪上林室。著有《兰阁遗诗》。
　　四时闺怨词
　春愁满目踏花归，倦倚阑干泪湿衣。安得将身比杨柳，漫天作絮逐云飞。斜日晖晖映绿杨，蝉声聒耳引愁长。北窗徙倚空岑寂，孤负松风一枕凉。落叶萧萧霜满天，征衣裁就不成眠。秋怀别绪凭谁见，寒月窥人到枕前。云暗关河雪压滩，行人此夕渡桑乾。忧煎似火虽消却，鸭冷灯残不觉寒。
　　吴静，字定生，江苏昭文人，项肇基室，早寡。著有《饮冰集》。
　　咏史
　　不学何须诋霍光，托孤寄命报先王。匡张孔马多经术，青史于今若个芳。更有名儒莽大夫，紫阳书法胜南狐。当年奇字人争问，曾识纲常二字无。
　　葛秀英，字玉贞，江苏吴县人，无锡秦淡园侧室，著有《淡香楼诗抄》。
　　立秋
　　久苦炎威逼，欣逢夏令终。秋来梧叶里，人醉藕花中。玉露溥清晓，罗云淡碧空。甘霖仰望切，坐待满秋风。
　　张佩兰，字筼书，江苏江都人，真州汪文锦室。
　　课儿夜读
　　纺绩更深伴未眠，不辞辛苦对青毡。看他把卷能忘倦，未免私心半爱怜。
　　钱蕙，字凝湘，江苏吴县人，别驾钱珍南女，徐■室。著有《兰余小草》。
　　吴山别墅漫成
　　竹篱三迳远尘氛，涧柳垂垂挂夕曛。诗思闲中多健句，兰芽午后发清氛。窗临青蟑留寒月，路绕丹崖人乱云。山野不知名利事，笑人车马自纷纭。
　　归湘，字溶溶，江苏常熟人。
　　春日郊居
　　竹翠沙平回绝尘，澄江荇暖鸭知春。门前车马应嫌僻，镜里莺花不笑贫。几阵疏风飘柳絮，一番瘦雨净苔茵。年来种得桃千树，偷仿仙源学避秦。
　　碧纱摇落印芭蕉，花里烹泉卷素涛。昨夜雨深催芍药，连朝日丽熟樱桃。柳丝拂路绿阴乱，麦陇翻云翠浪高。一曲洞箫良夜静，清风明月任翔翱。
　　吴柔之，字小裴，浙江钱塘人。明府吴小谷玉墀女，狄小同室。
　　寄外
　　伊人踪迹又天涯，小别无端感岁华。千里迢遥此寒夜，一般清瘦共梅花。孤桐入爨声难辨，美玉求沽愿久赊。不为封侯缘底事，纪游诗卷向谁夸？
　　毕慧，字智珠，江苏镇洋人，毕秋帆女。
　　游龙吟山馆作
　　龙山寒屋势玲珑，积翠纷纷落晓红。小阁恰宜围竹树，好花无奈隔帘栊。雨来云渐床头起，径仄门从水上通。还向凌霄台顶望，抱城遍插画屏风。
　　王静淑，字玉隐，号隐禅子，浙江山阴人。宗伯王季重长女，陈树勷室，早寡，著有《清凉集》、《青藤书屋集》。
　　秋日■居
　　空斋度永夜，高卧一床秋。苔老浑无色，溪清不欲流。尘随红叶扫，心付懒云收。萧瑟同征雁，更深万籁休。
　　王端淑，字玉映，王秀重次女，宛平诸生丁睿子圣肇室，著有《玉映堂集》。
　　代外赠别毛大可
　　西冷月落板桥霜，衰柳长堤只自伤。几日穷愁兼别怨，一帆秋日带斜阳。浮云影逐离亭路，归雁声凄旅夜妆。学芙蓉江上去，黯然回首恨茫茫。
　　张灵，字湘人，江南吴县人，教谕沈蓉渔起凤侧室。
　　胥江送别夫子
　　吹笛向江楼，春风起暮愁。何人折杨柳，江水自孤舟。薄俗无青眼，高堂有白头。临行重怅望，空作稻粱谋。
　　沈■，字蕙孙，号散花，江苏长洲人，沈薲渔女，著有《绣余集》。
　　阻风黄浦和孟韩韵
　　帆影落波光，迢迢水一方。潮声飞雨白，风色挟沙黄。海日生蓬岛，江篱蓑楚裳。骚人无限意，高咏独苍茫。
　　唐在东，江西南昌人，余姚阵太守元侧室。
　　答夫子见寄
　　一曲骊歌歌未已，征夫雨雪三千里。三干里路未云遥，妾梦同钓西江水。
　　商采，字云衣，浙江会稽人，诸生罗萼青室。著有《花间草绿窗集》。
　　落花
　　绝色由来薄命同，惜春情绪怨春风。谁怜歌舞当筵盛，不觉芳华人镜空。海阔天空愁去路，雨沉云散泣深宫。人间惯听闲鶗鴂，何处雕轮驻锦丛？
　　走马回塘细草齐，有情常自逐春啼。且教天上看成雪，敢恨人间踏作泥。红板数条村径杳，青烟一片酒旗低。纷纷蜂蝶还无数，翠阁朱楼路已迷。
　　共道韵华上已佳，一上生负踏青鞋。四垂忽见云如幕，千尺何妨酒似淮。人号可怜偏日暮，月如无恨自天涯。流莺百啭含情甚，不为春光善遣排。
　　淡淡斜阳欲暮时，看花犹自惜归迟。余香不信全消日，瘦影重疑未放枝。草满长堤劳远望，山围故国剩相思。清尊短拍年年事，肠断深闺尚未知。
　　胡云英，字小霞，浙江会稽人，赵连城室。著有《环梅小住遗草》。
　　秋夜坐雨答环梅主人
　　谯鼓咚咚漏暗传，评诗读画不成眠。一灯听雨悉如海，半榻分秋夜似年。此日尚埋和氏璧，几时先着祖生鞭。梧桐窗外鸡声咽，滴破银河倍惘然。
　　姚蕴生，江苏金山人，观察姚培和女，昆山载明府鸣球室。著有《秋琴阁诗钞》。
　　楼中即目次大侄女韵
　　断虹收宿雨，野色卷帘浮。风起孤村暮，烟深远树秋。山光明日脚，帆影破潮头。想得凭阑处，吟情一倍幽。
　　陈兰徵，江苏上海人，国学曹承烈室。
　　咏雪
　　敲窗片片大于叶，朔风怒吼庭堆雪。天际浓云冻不流，山头飞鸟归应绝。访友溪边棹自携，冲寒驴背花亲折。楼台金碧景全迷，惟有青松顶不灭。登高远望空茫然，四射寒光惊电掣。乱飘浅石没泥涂，隐入窗纱簇花缬。孙光小令谢家诗，当日形摹总纤屑。此时相赏耐严寒，却恐流光去如瞥。眼前清景不可失，痛扫陈言非臆说。古人白战号出奇，我亦何尝持寸铁。
　　许德馨，字如兰，号仙霞，江苏江都人。
　　湖上遇雨
　　霏霏细雨拂长堤，十里烟浓树色迷。行尽竹西亭下路，杏花云落乱莺啼。
　　姚秀英，字云卿，江南吴县人，太史谢蕴山启昆侧室。
　　游百花洲
　　小院墙低习柳长，绮罗香散绿池塘。花洲一曲吴江梦，仿佛风回响■廊。
　　刘淑，字芳愫，江苏荆谿人，东乡吴兰雪嵩梁室。著有《惠风阁诗草》。
　　咏芍药
　　殿春花好放偏迟，红到庭西第几枝。不肯移栽妆阁畔，嫌他名字是将离。
　　沈淑英，浙江乌程人。诗附见《黛吟草》
　　绝句
　　眉蹙经年不暂开，已将心事等寒灰。小鬟不解人衷曲，报道穿帘双燕来。
　　沈淑兰，浙江乌程人，淑英妹，著有《黛吟草》。
　　写恨
　　愁云怨雨怯晨钟，情短情长总属空。此别料应难再见，他生可许更相逢。断弦不问求凰调，破镜谁怜别鹄■。多少痴呆临福地，驱魔贝叶胜青锋。
　　李赤虹，字玉文，江南昆山人，徐明府楫室。著有《梦蕉诗抄》。
　　采石矶眉亭和夫子韵
　　蛾眉亭畔大江流，极目风烟散不收。游宦十年双短鬓，还家千里一扁舟。徽茫远近天回岸，出没参差波泛鸥。惟有青山似螺黛，夕阳闲锁古今愁。
　　邵氏，山东商河人，李某室。
　　闰七夕
　　今夕复何夕，相逢分外欢。前言犹在耳，别泪未曾乾。天上填桥易，人间寄镜难。秋闺千里月，寂寞倚阑干。
　　周■缓，字室桢，广东海阳人。
　　春水
　　碧波新涨大江头，两两浮鸥傍客舟。妾意亦如江上水，红尘不染自东流。
　　吴氏，安徽无为州人，谢鹤樵室。著有《梅阁小草》。
　　岁暮
　　鸟啼霜落不知寒，剪烛传杯夜欲阑。冰魄光华窥几席，水仙香味袭盘餐。村荒车马经过少，岁迫亲朋聚会难。笑向东床觅佳句，良宵莫作等闲看。
　　胡慎仪，字采齐，号石兰，直隶大兴人，骆■室。著有《石兰诗抄》。
　　侍蒋太夫人滕王阁小燕
　　章城何意遇仙俦，会向江楼纪胜游。一片夕阳红蓼岸，数声渔笛白苹洲。西山雨过岚光碧，南浦风翻雪浪浮。自愧暂依乔荫下，敢同兰桂占先筹。
　　胡慎容，字玉亭，号卧云，采齐妹，会稽鸿炟室。著有《红鹤山庄诗》。
　　窥采齐姊晓妆
　　徘徊明镜漫凝神，个里伊谁解效颦。一树梨花一溪月，隔窗防有断魂人。
　　女郎词
　　相呼同伴到帘帷，偷看新来客是谁。又恐被人先瞥见，却从纨扇隙中窥。
　　徐裕馨，字兰蕴，浙江钱塘人，相国文穆公女，孙程尧文室。著有《蕴兰诗草》。
　　画眉
　　柳梢扶上晓风柔，梦醒雕阑语示休。莫向碧纱窗畔唤，美人犹是未梳头。
　　江元照，江苏丹徒人，汪筱园女弟张某室。
　　渡河
　　不尽苍茫感，登舫破浪行。潮吞高岸失，山锁晚云轻。空阔鱼龙气，奔腾风雨声。自嗟无寸胆，虚遣梦魂惊。
　　王碧莹，山东长山人，赵载庭室。
　　寒食
　　芳草青青柳放芽，东风摇曳几枝花。宵灯不乞邻家火，春月如波浸碧纱。
　　陈坤维，浙江人，见《樊榭山房续集》。
　　丁已又九月九日，厨下乏米，手检元人百家诗，付卖以供饘粥之费。手不忍释，因赋一律。
　　典及琴书事可知，又从架上检元诗。先人手泽飘零尽，世族生涯落魄悲。此去鸡林求易得，他年邺架借应痴。亦知长别无由见，珍重还思伴我时。
　　王瑞贞，江苏嘉定人，诸生王绂女。
　　偶感
　　小窗无伴日悠悠，几度拈针懒复休。试问梅花何事瘦，临风应带去年愁。
　　吴凤仪，字淑英，号香楣，江苏嘉定人，诸生朱锦生室。著有《香楣小草》。
　　舞婢
　　门巷凄清绝俗讹，蠹鱼窠里寄生涯。不堪三迳将芜后，常自抛书扫落花。
　　舒映棠，字静娟，浙江仁和人，李英室。
　　重过虎跑寺
　　为爱只园胜，重寻旧径游。泉声疑带雨，树色尽含秋。山鸟如相识，溪云亦解留。菩提心事在，长此乐林邱。
　　张绣佛，字抱珠，江苏青浦人，金山姚惟迈室。著有《职思居诗草》。
　　游横云山馆
　　一径穿林入，双扉面水开。有山都抱屋，无砌不封苔。云气萦山袖，风光落酒杯。到来尘境隔，何必向蓬莱。
　　许燕珍，字俨琼，号静舍，安徽合肥人，明府许其卓三女，无为州诸生汪人镇室。著有《黹余小草》。
　　春草
　　暖风如扇拂柴门，随意迷离发故根。得句谢塘应有梦，多情白传最销魂。青连山郭谁家树，绿到江南何处村。一抹芊绵生气满，裙腰斜掩没烧痕。
　　深院千层未忍删，落花红衬晓莺还。萋萋入画帘栊卷，漠漠浮烟悲翠间。■■记曾行曲水，踏青准拟过春山。蒙葺却爱无人处，蝶粉蜂黄数点斑。
　　绕遍天涯寒食过，年来底事感蹉跎。门余南陌春情懒，送去西陵别恨多。杜宇啼残当画永，鹧鸪飞老奈愁何。油车试听诸儿女，解唱韶光缓缓歌。
　　平命袍衤肖迥连村，仲蔚荒园雨到门。风动遥堤波乱影，泥沾野径燕留痕。斜遮苏小坟前路，远伴明妃塞上魂。采采汀洲愁日暮，清棼盈把袭兰荪。
　　孙淡霞，江苏华亭人，青浦曹策彝室，早寡。著有《焚余草》。
　　闲居
　　欲避嚣尘此卜居，昼长添线乐何如。松窗日瘦闲临画，薤簟风清倦枕书。只为课儿丸苦胆，每缘绣佛品佳蔬。卷帘偶向庭前望，一角晴山落草庐。
　　潘冷香，浙江乌程人。
　　柳絮
　　曲尘风起欲何之，水北花南弄影时。拟托微波惊蝶梦，半和江雨惹蛛丝。乍添别思飞难定，旋引归心落故迟。痴绝嬉春小儿女，忽忽捉向手中吹。
　　陈广逊，字静斋，广东顺德人，何文宰室。著有《静斋小稿》。
　　卜居北郊
　　杜陵佳句耐冥搜，真觉江村事事幽。一沼绿波供涤砚，半竿红日照梳头。已忘世态同蕉鹿，得少诗情对鹭鸥。习气消除浑不尽，明窗点笔画沧洲。
　　杨琼华，号长白，女史汉军镶黄旗人，杨重英女，满洲明新室。
　　戊申七月缅甸送家严还，朝恩旨垂奖有驾苏武而上之谕，恭录一首。廿载凄迟寄缅僧，累臣心迹玉壶冰。九重明诏称苏武，万古讹言说李陵。地坼金沙云尽瘴，大开铜壁铁为绳铁绳桥名。白头辛苦蜻蜓驿，痛哭迎亲恨未能。
　　董雪晖，江苏华亭人，姚廷銮室。
　　戊辰春暮重过王园有感
　　旧迹重游路未迷，寒烟漠漠草萋萋。一湾流水花初落，几处垂杨鸟乱啼。访竹每怜幽径曲，看云不厌晚山低。当年旧侣今何在，倚遍雕栏日又西。
　　高幽贞，字朴素，浙江山阴人。
　　嘲不识字
　　小小毛君重若山，两头倒执按中间。及观识字人多累，不识字人反得闲。
　　应世婉，字淑君，号蓉江，浙江仁和人，明府吴玉墀室。著有《濑玉亭稿》。
　　暮春和韵
　　百花开过草如烟，月色窥帘分外妍。独倚栏杆延伫久，不禁清露湿华尖。
　　王素娟，字冰蟾，四川蒲江人，著有《镜阁秋声集》。
　　和雪君见示之作
　　香飞金粟一枝枝，正值刘纲偕隐时。怪我病魔偏作敌，怜君书癖又成痴。松庭共影惊风片，竹槛茶烟乱雨丝。五字联吟聊共赏，深闺谁道不相宜。
　　桂兰玉，字蕴辉，江苏南汇人，诸生鲍彬室。
　　立春日雪和闺秀曹采荇韵
　　青■节届颂年华，扑面寒光春欲赊。不是蓝田皆种玉，非关琼树尽开花。烹茶味美传陶宅，咏絮才高忆谢家。驴背垂鞭吟客少，陇梅早放一枝斜。
　　霍双，字贞秋，直隶东光人。
　　寒食
　　人倚雕阑竹倚衣，女桑遥听子规啼。陌头杨柳休攀折，系住春光不许归。
　　顾莹，字素光，号青湄，江苏长洲人，顾潜夫女，无锡华惟蕃室。著有《青湄遗草》。
　　咏梅
　　潇丽丰姿自出尘，天涯难寄一枝春。殷勤分付东风道，留取清香待主人。
　　杭澄，字清之，号筠圃，浙江仁和人，杭堇浦世骏女，弟赵万憬室，早寡。
　　春日寄怀湛堂
　　晴烟漠漠柳丝丝，肠断春江是别时。千里相思两行泪，三年光景几篇诗。生涯似兔初营窟，踪迹如蝉不定枝。却怪天涯久留滞，何年得遂鹿门期。
　　沈蕙玉，字畹亭，江苏震泽人，贡倪倪弁江室。著有《聊一轩诗存》。
　　同声歌
　　少小属闺闼，感君意缠绵。聘以明月珠，迎以黄金鞯。结离自今夕，誓好永百年。采兰涉秋水，荐藻奉华筵。合欢裁作被，朱丝操所弦。虽无兰蕙姿，向日呈芳妍。一身皆君有，寸心私自怜。何用答嘉惠，持以充豆笾。在天莫为云，雨落难上天。在地莫为影，日暮愁弃捐。婉变保素志，跬步称比肩。
　　陈佩，字怀玉，安徽天长人，陈于豫女，江都江宾客昱室。著有《闺房集》。
　　讯程夫人病
　　病魔淹忽到春深，闺阁相关意不禁。半榻茶烟人寂寂，一帘花影尽沉沉。难言憔悴非诗累，最感侵苓费橐金。绿绮尘生知久闭，拂弦聊与破烦襟。
　　郑镜蓉，字玉台，福建晋安人，郑荔卿方坤女，闽县陈道敦室。
　　夏晓
　　绿树环庭外，荷含晓露深。轩窗清若水，松竹密成阴。隙月窥残梦，疏星动晓禽。碧帆风远送，凉气逼衣襟。
　　徐媛，江南华亭人，徐十峰女。著有《绣余草》。
　　月下
　　仰视天无星，俯视月如霜。月正人影短，月斜人影长。
　　苏■
　　咏怀次初观韵
　　逝水韶华又几旬，倚窗赢得两闲身。移花自是关心事，觅句生憎败意人。春梦无凭成一笑，世情提启即长颦。原缺一联
　　梁青笏，字芳白，江南无锡人，著有《红云楼集》。
　　旧县渡河
　　暄色驱车疾，搴帘望眼空。河凝沙渚白，山入夕阳红。野圃人嬉岁，荒原雁落风。不禁回首望，烟树暮云中。
　　许权，字宜■，江西江州人，进士崔念陵谟室。著有《问花楼集》。
　　七夕
　　七月七之夕，家家望斗牛。神仙不可见，凉风何飕飕。我疑天孙之巧转近拙，东西断隔难飞越。一年一度一分离，千古银河响幽咽。不须乞巧向天孙，若赐巧多愁欲绝。君不见东家力田妇，耕馌常相随，旦暮共苦乐，白首不分离。又不见西邻有才女，夫婿上玉堂，终年不相见，怅望悲河梁。玉露无声夜清悄，盘中盼断蛛丝达。不知巧思落谁家，只恐巧多人易老。寄语人间痴女儿，甯为其拙毋为巧。
　　玩月
　　一种月团圆，照愁复照欢。欢愁两不着，清影上栏杆。
　　蒋葵，字冰心，江苏泰州人。
　　月下梅影
　　轻笼淡月异浓妆，欲赋暂无白雪香。却到夜深人静后，一枝移影入回廊。
　　蒋蕙，字玉洁，冰心妹。
　　雨夜梦与冰心女兄话旧醒来拈韵
　　幽窗闲卧不胜愁，梦逐娇痴旧地游。绣阁牵衣欣聚首，妆台倚膝倩梳头。惊魂五夜萧疏雨，分袂残更寂寞楼。枕上伤心无数泪，晓来甯忍一舒眸。
　　钱纫蕙，字秋芳，号清荫居士，江苏吴县人，太史钱中谐女，元和许子逊廷荣室。著有《清荫阁集》。
　　度梨关
　　迨递逾梨岭，肩与胜两骖。雄关限闽越，幽境极东南。地暖常多雨，云开忽作风。乡关望不极，聊复上岩龛。
　　香咳集选存·五
　　许孟昭，字景班，江苏元和人，许子逊女，明经沈之源室。
　　秋夜曲
　　金剪生寒夜漏长，玉人纤手懒缝裳。素娥偏耐秋光冷，来照鸳鸯瓦上霜。
　　锺令嘉，字守箴，江西余干人，蒋苕生士铨母。著有《柴车倦游集》。
　　腊日寄铨儿
　　北地寒威重，怜伊客里身。音书差慰我，贫贱莫骄人。失路皆由命，安时即报亲。师言当服习，莫负诲谆谆。
　　汝妹依邱嫂，幽窗共食眠。穿针才学绣，识字不成篇。闺诫粗知听，童心未尽蠲。归期甯解卜，时刻掷金钱。
　　心情怜下第，约略似前番。官道应攀柳，家庭己树萱。恃才防暗忌，交友戒多言。结习还当扫，新诗莫诉冤。
　　梦尔天涯路，肩与往复频。师方为讲学，客岂是依人。司马题桥志，双亲属望身。尔翁坟上草，今已四回春。
　　季娴，字静■，江苏泰兴人，主事季寓庸女，李长昂室。著有《雨泉龛集》。
　　得天中弟讯
　　怜尔关山隔，书从塞北来。黄天弥大野，白草遍荒台；风动豺狼啸，天高鸿雁哀。登高应有赋，何日共衔杯？
　　蒋氏，江苏吴县人，进士蒋元葵女。
　　落花
　　春梦无凭冷夕阳，万花飘落最堪伤。马嵬坡远空垂泪，金谷楼高枉断肠。吹去未能忘故态，飞来犹自带余香。东皇早去铅华尽，蜂蝶徒劳过粉墙。
　　谷，江苏南汇人，观察程霁严室。著有《寓书楼遗稿》。
　　润州
　　落木风高气欲秋，呜呜吹角古城头。荒烟夜拂藏春坞，残月虚涵望海楼。百战余威存故垒，六朝遗恨咽寒流。当窗唯有三山色，吞吐云霞万古留。
　　姚益鳞，字竹筠，号绣严，浙江乌程人，严林溪兆荪室。著有《吟香楼草》。
　　闰七夕
　　微云依约接银河，一月佳期两度过。倘把重逢欢较昔，翻教添得别愁多。
　　吴荔娘，字绛卿，福建莆田人，青阳陈豹章侧室。著有《兰陂剩稿》。
　　题吴兴女士严静甫墨竹
　　绣阁遥邻墨妙亭，开帘煤麝动芳馨。晴窗书破洪儿纸，谁识金銮未十龄。琅玕袅袅影纵横，千尺寒梢一笔成。我看丹青先比较，此郡风韵却输卿。
　　任婉，字静宜，江苏江都人，王子庄室。
　　初春即事
　　篆霭湘帘润，波光曲抱楹。山云含雨气，林鸟变春声；茗熟琴心古，花香蝶梦清。半窗风动处，松子落棋枰。
　　钱敬淑，字师令，江苏江甯人，谈允谦室。
　　泊浦子口
　　残年泊归棹，问酒郭西亭。雪圃芹芽白，江醪竹叶青。夕阳新别路，衰草古离情。隔岸寒山色，寒凄望旧京。
　　杜若，字耀眉，号默溪，江南金匮人，诸生雷咸室。著有《牛衣倡和稿》。
　　春晓
　　一枕梅花晓梦清，晨光苍莽逗前楹。却怜小婢贪春睡，自启纱窗听早莺。
　　孙廷桢，字绣墨，浙江仁和人。
　　宝石山庄送简斋先生还山
　　才得谒高贤，愁逢饯别筵。山光环几翠，花影拂钗妍。绛帐明朝还，骊歌此夕编。愧侬无彩笔，也共试吟笺。
　　陈麟瑞，字若兰，浙江海盐人，著有《绿窗闲咏闺词》百首。
　　闺词
　　垂柳依依绿影生，芰荷亭馆设楸枰。局中弹出纵横势，笑问檀郎若个赢。春闺三月养吴蚕，南陌攀桑满竹篮。为避行人回步急，不知髻上坠牙簪。
　　陆诵芬，字心香，江南青浦人，诸生蒋士铭室。著有《花韵阁诗稿》。
　　春日
　　春林日暖试莺梭，杏子梢红醮碧波。多少画楼帘不卷，雨线风片恼人多。
　　黄嘉，字季雅，江苏上元人。
　　小园
　　嫩日闲园爽，空阶秀竹孙。乱滕穿石罅，老树立云根。水漾青浮榻，山涵翠到门。耽吟怜幼女，待字未成婚。
　　赵兰好，字梦，瑶浙江钱塘人。
　　秋日思乡
　　胜迹龙山已倦游，伤心何日返归舟。愿随潮水秋风力，飞过钱塘古渡头。
　　戴韫玉，字西斋，浙江乌程人，观察载卯君女，陈半江淞室。著有《西斋遗稿》。
　　夜坐
　　残妆半卸怯轻寒，暮惕银灯刺彩鸾。怪煞侍儿都睡去，独留明白照栏干。
　　袁机，字素文，浙江钱塘人，袁简斋三妹，著有《素文女子遗稿》。
　　秋夜
　　不见深秋月影寒，只闻风信响阑干。闲庭落叶知多少，记取朝来着意看。
　　袁杼，字绮文，浙江钱塘人，袁简斋四妹，松江口思永室，早寡，著有《楼居小草》。
　　摇寄简斋兄
　　长路迢迢江水寒，萧萧梅雨客衣单。无言但劝归期早，有泪多从别后弹。新暑乍来应保重，高堂虽老幸平安。青山寂寞云烟里，偶倚栏杆忍独看。
　　袁棠，字云扶，浙江钱塘人，袁香亭妹，扬州汪楷亭室。著有《绣余吟盈书阁遗稿》。
　　寄二兄香亭
　　鹏稆人与白云齐，君独年年借一枝。闻道故交多及第，更怜归客尚无期。琴书别后遥相忆，雪月窗前寄所思。常对芙蓉染衣镜，堪嗟侬不似男儿。
　　左如芬，字信芳，安徽桐城人，孝廉左鹤岩女，进士姚非庵室。著有《■芷阁诗稿》。
　　庚子七夕夫子应试江甯诗以赠别
　　清江风静浪初平，身逐孤帆一片轻。天上恰当欢聚日，人间偏有别离情。蛩吟幽砌闺心碎，月落寒汀旅梦惊。为嘱天门须射榜，桂花香处好逢迎。
　　陆素心，字兰■，浙江平湖人，陆耕南女，徐雪庐室。著有《碧云轩诗抄》。
　　山居和外韵
　　林雨霁新绿，白云飞满庭。松风千树寂，山色一楼青。风渚多畦菜，铜坑有茯苓。相将对泉石，共读羽人经。
　　冷玉娟、字珊珊，山东莱阳人，吴川令胶州宋世远侧室。著有《珂月集》、《砚炉阁集》。
　　短歌行
　　姊氏将嫁，晨起■装，怅鸽影之分飞，叹鸾音之寡和。绣窗风过，谁同静夜添香？妆阁尘生，独对浓春开镜。间关一去，渺渺云山，迢递相寻，凄凄云梦，怆焉如割。写以短歌，从来临别神伤，况更同怀情切。不须折柳，便已沾襟。
　　劝姊酒，为姊歌，姊心竟若何？关河远迢递，岁月易蹉跎。从今肠断连理树，清泪如流下逝波。
　　揽罗衣，■姊泪，凝眸空相视。骨肉有深情，情深翻觉累。此心转恨不成灰，无怜无爱无憔悴。
　　顾姊影，检姊装，无语自悲凉。解我双鸳袖，覆尔薄罗裳。萧萧车马三秋道，料峭风寒不可当。
　　赠姊言，姊记取，世事姊知否？花露但崇朝，月华难耐久。好将花月付流年，一寸冰心永不朽。
　　钱琳，字昙如，浙江钱塘人，福建布政使钱玙沙琦女，同邑秀才汪海树室。
　　绿蝴蝶和实庭兄韵
　　分明么凤是前身，相赏宜开绿酒樽。飞近杨花春有影，倦栖芳草梦无痕。画将眉妩疑轻黛，翠接罗浮欲断魂。可是仙家裙一幅，幻形飞出碧云根。
　　刘世坤，字同秀，湖南衡阳人。
　　寄外
　　飘零两载动相思，记得离筵共对时。含泪未曾倾别酒，背人先己问归期。兰闺有梦云山阻，绣榻无心针线迟。寄语茂陵游冶客，莫教重唱白头诗。
　　黄卷，字册仙。
　　七夕同袖池舟中作
　　七月七日小舟迎，一种离愁付绿灵。不信渡河今夜事，蓬窗携手看双星。
　　庄贲孙，字宜三，江苏阳湖人，宫詹庄澹庵女，孙师俭室。著有《悟香阁集》。
　　园居秋兴
　　背背临流构草堂，身闲长得看人忙。白苹红蓼依秋水，黄菊丹枫送夕阳。随意烟霞供笑傲，忘机鸥鸟共徜徉。年来诗思浑消尽，试墨还抄肘后方。
　　曹我闻，江南江阴人，丹徒张誉晴室
　　雪霁
　　冻雀喧喧报晓晴，朝曦红影上窗横。深林风定梅花瘦，老屋寒添纸账清。吟客未归驴背远，旅人初发马蹄轻。劫来小阁闲凭眺，依旧青山绕故城。
　　徐瑶，字佩玉，江苏常熟人，周采山室。著有《佩玉诗钞》。
　　芭蕉
　　芳心常卷月寒天，绿烛无烟火未燃。只恐夜深弹细雨，莫教移植绣床前。
　　硕塔哈，满洲人。
　　和姊白晓月题壁韵
　　右怨别诗，妾姊白晓月氏作也。初姊距妾家本数武而近，以故得朝夕会。凡有感触辄成诗，诗辄示妾。戊戌岁以中秋对月作见示，且索和，中有边塞征人意，深闺思妇情。妾亦口号成律，有“物随秋渐老，人与月同孤”句。越明年，渠良人远戌去。今年夏，妾夫子亦从军徂闽，芝房寂寞，锦帐生寒，秋月春花，徒伴一窗萧瑟。曩者中秋对月句，斯其识欤。嗟夫！通于才而穷于命，丰于貌而啬于时者，古今来指不胜屈。妾才若貌，固远弗逮姊氏万一，其时命不偶，未之稍稍上下。今读渠壁间韵，不禁泣数行下，因呜咽握管，次原韵成三绝句。
　　帐冷衾寒怨阿谁，柳烟花雨总成悲。怕看春草当窗绿，别后珠帘尽日垂。塞外马嘶青海夜，闺中人动白头悲。可怜别后庭前柳，一样黄昏带月垂。领略春光今共谁？杜鹃声里最堪悲。香闺梦绕沙场月，曾见征人亦泪垂。
　　周仲姬，字淑和，号二如，福建澄海人，明经周彬女，龙溪诸生李尧封室。著有《二如居诗集》。
　　山村
　　远眺寒山麓，平云接暮村。归鸦迷落日，残杵动黄昏。月迥依林树，川迥绕石门。重看城郭外，亦自有乾坤。
　　沈绮，字素君，江苏常熟人，诸生沈■女，殷墫室。著有《环碧轩诗》。
　　大风泊舟色山
　　石脚插波心，东西水冲击。我来风正号，浪花大如席。万顷波腾来，触此崖腹窄。拗怒不得聘，咆哮相斗格。飞珠溅青林，迸雪洒丹壁。砰訇走雷声，震荡动心魄。少焉月东上，风定湖亦碧。
　　和艾圃三兄秋日江村杂兴
　　春水响潺潺，渔舟日往还。江空月出早，树静鸟归闲。潮到将吞岸，云飞欲动山。夜来风雨过，花落满前湾。
　　锺睿姑，字文贞，安徽芜湖人。
　　同甯师游冶父山
　　无梁殿冷石门秋，铸剑池空水不流。苔藓照人心自古，满天量雪落峰头。树裹湖光一镜开，水晶宫外有楼台。散花不到谁摩室，亲捧云珠供佛来。
　　廖淑筹，字寿竹，福建侯官人，仪曹郎许雪村均室。著有《琅玕集》。
　　秋日琅玕书屋限韵
　　丹枫如染接詹齐，高卷疏帘一雁低。几阵好风深院过，秋声多在树林西。
　　沈氏，字里未详，周青原室。
　　思归
　　东风吹恨几时消，春水连天又长潮。自笑不如梁上燕，一年一度也归巢。
　　李心敬，字一铭，江苏上海人，李宗袁女，常熟归观察朝煦室。著有《小窗杂咏》。
　　蠹余草寄外
　　满江树色晓阴阴，别恨离情两不禁。好景每从愁里过，新诗多向梦中吟。聊将锦字传千里，漫托鱼笺诉寸心。一望天涯渺无际，思君空有泪沾襟。
　　归懋仪，字佩珊，江苏常熟人，归朝煦女，上海李学璜室。著有《绣余小草》。
　　赠曹四姑于归
　　闻道云英下九天，翠眉新妇倍生妍。定知茂苑无双士，始配瑶华第一仙。玉镜晓妆花并笑，金樽夜泛月同圆。徵兰他日符佳梦，应见云芝茁玉田。
　　范龄，字柏年，江苏吴县人，范志长女，著有《荒洲吟草》。
　　山楼晚眺
　　几家茅屋疏林外，一径幽花落日闲。野老不知身入画，踏残黄叶下秋山。
　　范德，字恕成，范志次女，戴师点室。著有《蓉洲诗草》。
　　晚步小圃
　　遥蜂翠润初消雪，绮陌烟轻半入云。月在梅梢风在柳，可怜春色已三分。
　　方静，字畹香，安徽桐城人，庐江许正斋室。著有《友兰阁馈余集》。
　　忆旧东诸姊妹三首
　　少小随肩长各方，儿时胜事尚难。忘碧纱窗拥书千卷，沉水烟笼被一床。春到楼头人共绣，诗联花底句生香。闲来笑语双亲侧，谁解桃夭惹恨长。
　　却嫌井臼误埙虎，盼得甯家慰所思。聚首浑忘男女累，欢谈尽是别离辞。花怜客到香偏远，月爱人归影故迟。竹屋松窗姜被暖，绝胜昧旦闻鸡时。
　　和光未久忽秋阴，霜雪无端折大椿。鸦阵惊风悲失序，燕泥经雨泣钱春。即逢好会人俱老，纵使重归迹已陈。白首不堪怀往事，诗成一字一酸辛。
　　薛琼，字素仪，江南长洲人，李崧室。
　　寒食
　　一样莺花二月天，饧箫声里兴萧然。三旬九食吾家事，不独今朝是禁烟。
　　黄荃，字逸佩，江南太仓人，黄奉倩女，王路室。著有《蕉隐居集》。
　　春夜雅集
　　碧天如洗露华清，独理残妆照短檠。茅舍忽惊喧笑入，春风忽称佩环轻。愧无鲑菜延佳客，剩有琴书洽旧盟。相对不知银箭急，柳梢日落各含情。
　　富梦琴，字隐清，号隐兰，江南江甯人，无为州邢苍友室。著有《绣暇草》。
　　纺绩叹
　　豆蔻篱边秋肃肃，秋虫彻夜鸣相续。吚哑故作纺车声，似为寒衣特催促。有时嘈杂疑急雨，有时凄切若私语。暗逐清风韵抑扬，隔窗惊起贫家女。抛梭怅然无限情，碧纱皓月动愁听。机中定织百尺练，枉为他人作针线。可知造物甚不均，逸者逸兮辛者辛。富儿安坐衣盈■，等闲闻之曾寒心。
　　孔丽贞，字蕴光，山东曲阜人，世袭博士孔毓埏女，历城载文湛室。著有《藉兰阁草》
　　暮春怀刘氏表姊
　　闲庭梧影静，曲径落花铺。地僻微风响，天空片月孤。新诗怀旧侣，短楮寄长途。不识清宵立，犹思小阁无。
　　朱灵珠，江南华亭人，明府廖古檀景文室。
　　青琴阁即景
　　翠袖薄寒侵，临风思不禁。书声良夜永，月影小楼深。芳树垂红豆，幽花吐碧浔。谁家年少妇，辛苦捣青砧。
　　廖云锦，字织云，江南青浦人，廖古檀女，华亭马某室，早寡。著有《仙霞阁诗草》。
　　梅花
　　谁人为筑避风台，传影能教顷刻开。赚出绣帘诸女伴，弓鞋忍露立春苔。
　　陈淑■，字绣庄，浙江上虞人，诸生陈志学女，山阴戴某室，早寡。著有《绣庄诗草》。
　　晚思
　　弱质怯春寒，名花带月看。惜花兼惜影，不忍倚栏杆。
　　李■，字婉兮，江苏吴县人，李漫翁其永女，诸生陆昶室。著有《琴归楼小制》。
　　送梅■之白下
　　踌躇江畔别愁深，落月苍苍曙色侵。笑我只堪谋斗酒，怜君惟有载囊琴。秋风矮屋三条烛，夜雨寒窗十载心。想到归期真可负，桂枝香里细听吟。
　　汤朝，字蕉云，江苏金坛人，长兴沈子慕室。著有《蕉云诗集》、《笙罄同音集》。
　　詹冰
　　寒鸟晴囗北风烈，鸳鸯瓦上消残雪。寸心凝结迥绝尘，敲作玉钗贻丽人。丽人晓起妆台倚，孤光照耀菱花裹。愿簪云髻永承恩，谁知入手翻成水。
　　柯锦机，浙江青田人。
　　送外应试
　　剑匣书囊自检详，冬裘夏葛赋行装。西风忽送来朝别，明月休沉此夜光。见说诗文容易作，须知家感最难防。莫夸司马题桥柱，富贵何如守故乡。
　　王■，字稚影，号月函，浙江仁和人。
　　懒猫
　　山斋空豢小狸奴，性懒应惭守敝庐。深夜持斋声寂寂，寒天媚灶睡遽遽。花阴满地闲追蝶，溪水当门食有鱼。赖是鼠嫌贫不至，不然谁护五车书。
　　黄淑畹，字纫佩，福建晋安人，黄莘田女，林春起室。
　　题杏花双燕图
　　艳阳天气试轻衫，媚紫娇红正斗酣。记得春明池馆静，落花风裹话呢喃。夕阳亭院曲池东，语燕时飞扇底风。不管春来与春去，双双长在杏花中。
　　梅史，字玉卿，浙江海盐人，陈墨侬孝治室。著有《红豆山房集》。
　　闲吟寄夫子滇南
　　眼前景物与心违，蝶达芳丛恋晚晖。小胆虚疑常怯影，细腰纤弱不成围。桃花掩映人难好，蕉叶分明梦可依。又是一番疏雨过，落梅声里送春归。
　　不耐凝妆下玉梯，春心久作沾絮泥。蝶缘善媚珍遗蜕，麝为生香悔噬脐。别院灯残台漏转，倚楼吟罢月轮低。刘郎莫恨蓬山远，只恐重来路欲迷。
　　雁写新秋字满天，锦书何日慰娟娟。寻知故剑终归匣，多恐愁魂易花烟。听雨更栽千个竹，选花常爱一枝莲。倩他绘素图魔女，费尽奁中十万钱。
　　宫中学士羡新衔，怨女吟成■隔凡。赵氏至今完白璧，江洲应自湿青衫。花残琼树妖姬曲，香冷隋堤绣锦帆。渐愧月华诗思浅，聊凭双鲤达瑶函。
　　江洙，字碧岑，号小维摩，江苏甘泉人，侨寓苏州。著有《小维摩集》。
　　送半客之上江兼订来春偕往之约
　　长江滚滚路漫漫，九月西风作意寒。骨相痴屯随分好，性情简朴入时难。仰人乞舍知非计，审膝求容亦易安。话到分携须命酒，一钩残月促筵欢。
　　青山列座酒盈觞，病待春风好去乡。两口累身殊不厌，一瓢行脚更无方。艰辛涉水缘饥迫，惭愧劳生试药忙。只要此心澄若水，人间何地不清凉。
　　张采■，江苏丹徒人，张誉星女，进士储兆丰室。著有《松阴阁吟稿》。
　　艾衲亭古松歌
　　眼前突兀见髯叟，屹立庭隅独又手。又如大壑潜虬龙，之而爪鬣寒冰封。岁华阅历见根底，俯视群材无与齿。长将一片碧空云，化作清阴覆亭子。孤亭静夜如深山，寒涛飞籁相潺■。风声雨声听不辨，时有老鹤盘空还。
　　汪缵祖，字嗣徽，浙江仁和人，方伯汪芍坡新女，同邑别驾汤燧室。著有《侍萱吟》。
　　风雨过广信和夫子韵
　　行尽家乡路，西江第一程。酒■风影乱，兰浆雨丝轻。城郭寒烟远，沙鸥掠水迎。湘南何处是？旅梦喜还清。
　　盛丽珠，字川媚，江苏长洲人，新安郑元苍侧室。
　　江月
　　冰轮涌出金波洁，照耀乾坤光不竭。笑指长江风浪平，■娥倒现波心月。
　　徐蕙文，字素存，安徽桐城人，同邑孙循徽室。
　　谼山漫兴
　　十亩阴藏一径斜，眠牛山下雨如麻。夕阳芳径延孤座，断崦寒云罨几家。尽有鸟啼将落月，杳无人问未开花。茶柯麦穗分丛绿，最爱芄芄带晚霞。
　　陈氏
　　归舟即事
　　风静归帆稳，清光满目前。一湖沉淡月，双浆破轻烟。夺跃鱼堪羡，飞鸣雁可怜。五峰名胜地，不得久留连。
　　赵淑，字艳贞，浙江钱塘人，赵菊坡女弟。
　　春日遣兴
　　晓梦初回嫩日含，年来心性未除憨。爱书小字抽金管，为按新歌断玉簪。乱噪松枝占鹊喜，细驮花蕊笑蜂贪。空闺静掩黎云瘦，桑绿邻家已育蚕。
　　刘氏，湖南攸县人。
　　寄外
　　残风残雨总翔有，一曲平沙调不成。镜有明心同色笑，雁无人字只闻声。良宵月仗清樽伫，瘦骨衣图白■轻。莫赋湘灵思太切，一泓烟水泪千泓。
　　徒爱名花气不群，难将心事托行云。魂当悲后销何极，语次欢前俗亦文。薄命有谁知瘦影，黄昏无计挽斜曛。遥怜岁岁湖山畔，故写湖山意问君。
　　孔兰英，浙江桐乡人，秀才汪鞠友圣清室。著有《爱日轩诗草》。
　　病后试笔
　　药炉茶灶小楼东，一月清闲罢女红。常为贪眠憎百舌，每因多病怕春风。才非咏絮人终俗，诗不言愁句亦工。短什还教邻女解，知音只合在闺中。
　　曹贞秀，字墨琴，江苏长洲人，广文王惕甫芑孙室。
　　题葛玉贞《澹香楼集》
　　青元吕里悟前因，六甲灵飞拜玉真。跨虎不来同写韵，去随南岳卫夫人。曼珠小宛盛题词，淮海新编又一时。何日九龙封墓版，我当书志葬西施。
　　汪纫，字畹姝，号香隐，浙江仁和人，方伯汪芍坡次女，金山王御室。著有《■音集》。
　　春晓即事
　　纸帐筠床绝点埃，梦回初日上窗来。薰衣侍女频催起，笑说园桃已尽开。
　　于洁，汉军镶红旗人，观察鳌沧来图女，弟宗室魁明室，早寡。
　　寄兄沧来
　　织尽人间寡女丝，三更涕泪一灯知。近来焚却从前稿，不为怀兄不作诗。
　　吴师韫，字慧■，江苏如皋人，事故方村女，钱塘施盘室。著有《蕉雨轩焦》。
　　芭蕉
　　天赐诗人绿玉笺，临池汪拂墨池烟。每于风雨潇潇夜，长送秋声到枕边。
　　彭孙婧，字娈如，浙江海盐人，袁骏孙女，兄明府陈龙孙室。著有《盘城游草》。
　　夜闻弦索
　　寒缸挑尽已三更，何处歌声恼客情。残月纸窗眠不稳，照人离恨太分明。
　　李学温，字兰贞，直隶任邱人，太史李中简女，舒其绂室。
　　落叶
　　西风方动叶黄时，寒影萧萧作意吹。晓月不遮砧乡院，晚烟犹恋鹊巢枝。忽惊似雨敲窗急，惟爱如花花径迟。剩有幽窗小横幅，春林无羔碧参差。
　　潘夫人，福建进士潘仲徽室，见《香草斋诗话》。
　　寄夫
　　暮雨沉沉不肯休，知君今夜宿谁楼？遥知楚水吴山外，旅况闺情一样愁。
　　申元善，字清修，江苏上海人，桂能室。
　　杨花
　　似雪如花一色迷，随风飘荡各东西。只愁着地无归处，陌上人来踏作泥。
　　王炜，字辰若，江南太仓人，海盐诸生陈光宰室。著有《燕誉楼稿》。
　　西冷闲咏
　　澄江回抱古城斜，一片烟云接永嘉。为爱好山聊驻足，偶依高树便成家。湖光潋艳侵行笈，竹影参差带落花。闻道故人将卜隐，短衣双挽鹿门车。
　　汪是，字贞庵，安徽歙县人，广文吴之騄侧室。著有《余香草》。
　　古体留别
　　结发事夫子，日月如转■。妇职岂云供，中宵聊佐读。但惜别离苦，倡和多悲曲。宦游近故乡，幸得侍盥沐。艰难历三岁，有无共饘粥。二竖久缠绵，余生真桎梏。君贫妾复病，天意亦何酷！疲躯难自持，冉冉待空木。松柏夸岁寒，恩情乃愈笃。奉君不克终，冥报可能续。
　　香咳集选存·六
　　冯履端，字正则，江苏南汇人，丁岵瞻室。
　　南湖别业呈夫子
　　小筑幽深一不湄，青畦碧树望参差。新丰鸡犬频来往，香茗文章旧倡随。娇女摘花晨露湿，奚童驱犊夕阳迟。先生倘欲逃空谷，冀缺余风尚可思。
　　颜氏，号恤纬老人，山东曲阜人，考工颜修来光敏女，孔兴＜火阜＞室，早寡。著有《晚香堂集》。
　　病中不寐
　　曙雁成行过，群鸡远近鸣。一灯明复灭，双杵断还清。眼倦花初合，肌寒栗欲生。拥衾难假寐，残漏咽荒城。
　　袁倩，字蝶仙，江南长洲人，顾益斋侧室。著有《蝶仙遗草》。
　　晓起遣兴
　　半床初睡足，抱日倚帘斜。鹊占巢争树，蜂驮蕊闹衙。山光分野墅，春色到邻家。心事凭谁语，衔杯细啜茶。
　　方筠信，安徽桐城人，左文全室，早寡。著有《含贞阁集》。
　　检先夫遗草
　　鹦鹉才高屈数奇，未开箧笥泪先垂。平生映雪囊萤力，不见腾蛟起凤时。狱底龙埋光讵掩，墓门鹤返事难期。九原应悔呕心血，百卷文章待付谁？
　　张静，字秋山，江南华亭人，奉贤庄与偕室。著有《清闺集》。
　　春雨
　　春云浓似墨，移雨过园林。花迳红初减，苔垣碧渐深。轻寒添翠幌，余润人瑶琴。不尽迎暄感，应知寸草心。
　　陆易迁，江苏上元人，指挥徐大年室。著有《绿窗偶吟》。
　　题漂母祠
　　古今多少明眸客，不及青山老妇心。一饭岂殊黄石履，淮阴只解报千金。
　　王琼，字碧云，号爱兰，江苏丹徒人，王柳村女，第著有《爱兰书屋初刻》。
　　赠比邱尼
　　仙子传来古雪篇，步虚声裹绛云连。遥知静对梅花月，鹤听禅经立晚烟。
　　扫径
　　菊残三径嫩徘徊，枫叶飘丹积满苔。正欲有心呼婢扫，哪知风过替吹开。
　　蒋绣徵，字蕙芳，江苏华亭人，陆长庚室。著有《瀚心处诗抄》。
　　送兄金兰之广西
　　画声残酒半酣，张灯小市驾行骖。堂前菽水毋多虑，客裹风霜苦未谙。路转东吴劳远梦，驿经西粤辨乡谈。清贫自信传家惯，不待临歧话再三。
　　毛珏，字仲瑛，江苏长洲人，诸生金凤翔室。
　　新晴
　　雨歇千林后，晴开五月天。断霞明极浦，新绿上平田。野水失溪岸，远山横暮烟。忽闻高阁外，几树已鸣蝉。
　　金兑，字湘芷，江苏长洲人，金凤翔女。
　　秋日杂兴
　　无事柴门识静机，初晴树上挂蓑衣。花间小燕随风去，也向云霄渐学飞。
　　张粲，字疏影，江南江甯人，农部许承钦侧室。著有《适燕吟》。
　　对镜忆冰绡姊
　　昔年共绣对青江，倚槛回看玉一双。今日镜中惟瘦影，含情不忍向寒窗。
　　孔继瑛，字瑶圃，浙江桐乡人，沈廷先室，观察沈启震母。
　　梅花
　　雅淡偏宜雪，横斜合有诗。月明清梦远，风冷暗香迟。庚岭春先占，秦楼笛漫吹。江南空有信，有解寄相思。
　　江峰清，字半岚，号梅谷，湖南衡阳人，罗某室。
　　纪梦
　　添香永昼小游仙，路入蓬壶别有天。洞口云深无犬吠，山头鹤懒伴松眠。棋闲静对余花落，果熟新偷异味鲜。留得清音鸾啸在，一回吟赏一■然。
　　汪璀，字催弟，浙江为程人，德清徐以坤室。著有《修竹吾庐诗草》。
　　嘲柳
　　却笑陶彭泽，空传五柳名。看他风过处，腰折善逢迎。
　　张氏，湖北潜江人。
　　绝句
　　病废机梭老废蚕，牙签湘帙兴犹耽。唐诗汉赋全收卷，日向纱窗读二南。
　　吴氏，江西南城人，杨曰鲲母。著有《悟雪草堂诗抄》。
　　寄怀文山弟
　　冷过黄梅节，庭花几度删。艰难思弟妹，迢递望乡关。别味浓于酒，归心绕若环。麻姑山下睡，夜夜梦中还。
　　董白，字小宛，号青莲，江苏如皋人，冒辟疆侧室。
　　绿窗偶成
　　病眼看花愁思深，幽窗独坐弄瑶琴。黄鹂亦似知人意，柳外时时送好音。
　　陈玉瑛，号左芬，侍史福建侯官人司马郭复堂起元母，著有《兰居诗草》。
　　送别
　　欲别难为别，吞声古渡头。妾心如此水，相送下渝州。
　　张皖江，字莲芳，江南吴县人，秀才朱德垣室。
　　送春
　　九十韶光蓦地催，花飞一片点苍苔。春风情似秋云薄，百啭流莺唤不回。墙外东风力巳微，留春无计思依依。多情最是寻香蝶，恋着残红不忍飞。
　　孙凤台，字仪，九江南昆山人，孙垲桴大登女，吴宗万室。著有《水南绣余草》。
　　瓶梅
　　向暖初开第一枝，折来妆阁手中持。横斜疏影纱窗上，画出孤出处士诗。
　　陈淑兰，字蕙卿，江南江甯人，诸生邓宗洛室。著有《化凤轩诗稿》。
　　病中作
　　风雨深闺伏枕时，万重心绪惹愁思。自怜尺二腰围减，尚是瞒郎不使知。
　　谢随园夫子诗序
　　果然含笑过新年公来札云使兰笑而遇新年也，已得名传太史篇。侬作门生真有幸，碧桃花裹彩云边。
　　孔继坤，字芳洲，浙江桐乡人，嘉兴高明府士敦室。著有《听竹楼偶吟》。
　　病起
　　徒倚窗纱意惘然，芳春常伴药炉边。绝怜病卧经三月，孤负韶华又一年。蛱蝶飞来浑似梦，柳花飘尽不成绵。风光满眼增惆怅，剩有离情付小笺。
　　姚益敬，字元吉，浙江乌程人，姚玉裁世钰女，进士董丰垣室。著有《芬陀利居小稿》。
　　力疾作书寄外因题纸尾
　　尺书初题罢，轻罗泪未乾。离愁不堪寄，聊复报平安。
　　方可，字青君，居里未详，著有《白沙翠竹集》。
　　松径
　　长松一迳交，幽阴互拏攫。静听松风吹，响疑松子落。人迹且不到，炎气何处着？
　　钱孟钿，字冠之，号浣青，江南武进人，钱文敏公维城女，山西观察崔龙见室。著有《浣青诗草鸣秋合籁》。
　　青门柳枝词
　　渭城风物又经春，嫩绿初齐客里新。记得大堤和雨折，泥他青眼盼行人。花未飞绵叶剪蓝，风吹无力起眠三。旧游最有难忘处，一路依依近汉南。折赠谁家怅别难，藏鸦时节絮初残。何当系艇扬州郭，一种青青雨后看。花落江潭客未归，轻阴漠漠拂帘衣。哪堪烟雨催春去，深巷人家燕子飞。
　　庄素磐，江苏武进人，济南太守庄学坡钧女，太史崔景俨室，钱孟钿媳，著有《蒙楚阁诗草》。
　　新月
　　帘卷西风小院门，玉阶凉动近黄昏。蛾眉一曲横天半，疑是嫦娥指爪痕。
　　杜芳英，字菊隐，江苏新阳人，常熟殷昆兰室。
　　寄梅溪兄
　　湖光山色丘于油，二月春风好放舟。不是词人金粉笔，六朝烟景倩谁收？
　　王竹素，字寄岩，江苏吴县人，掖县赵琳侧室。著有《玉兰轩藏稿》。
　　寄石寅夫子
　　佛龛香篆誓如初，茹素恒甘嫩甲蔬。烽火隔江鱼雁少，泪痕濡墨答君书。孤灯低焰晚风轻，渐渐书窗雨二更。此际有心同叶碎，小芭蕉上一声声。
　　郭芬，字芝田，安徽全椒人，孝廉汪存南履荃室。著有《望云阁诗集》。
　　山居秋暝
　　空山微雨歇，秀色晚来昏。凉意泉中静，秋声竹外喧。渔歌归远浦，樵唱入孤村。对此清幽趣，穷通休更言。
　　吴瑛，字若华，浙江平湖人，少宰吴树屏嗣爵女，屈恬波室。著有《芳荪书屋存稿》。
　　新磨镜
　　宝镜朦胧减旧清，一朝磨洗倍晶莹。云开夜月秋毫见，雨过菱花色相明。阅世兴亡疑有眼，辨人好丑总无声。玉台妆罢时时拂，莫使浮尘又暗生。
　　陈素安，字定林，浙江仁和人，观察沈世焘室。著有《生秋阁吟稿》。
　　卖花
　　房栊寂寂闭春愁，未放雕梁燕出楼。应怪卖花人太早，一声声似促梳头。
　　刘运福，安徽宣城人，刘楷女，诸生梅琢成室。著有《焚余草》
　　天逸阁望敬亭
　　名山属望处，霁色正当楼。野树逢天碧，孤云达塔浮。泉声双镜落，岚气一窗收。素抱丹邱志，无缘作胜游。
　　顾蕴玉，字绛霞，江南昆山人，顾芥亭女，彭希涑室。著有《芸晖阁吟草》。
　　四时佳景词
　　满目江英似景，一溪弱柳如烟。香暖佳人罗袖，花阴深处秋千。
　　水阁晚凉初霁，荷香入座生风。云外轻雷渐远，一钩新月朦胧。
　　翠袖烟含宿雨，露丛风递幽香。满地月明如水，半窗竹影摇凉。
　　岭上寒催枫叶，庭前香送梅梢。昨夜纸窗风紧，朝来雪满晴郊。
　　徐七宝，字雅闲，安徽歙县人，诸生徐芳沅女，字曹榜，迎娶前一日卒。
　　伤心吟
　　挑尽寒灯暗复明，隔窗初断远村更。玉楼若使能怜我，金屋依然可唤卿。但祝鸾胶期再世，何须獭髓怨三生。吟笺检点焚将尽，不向人间留姓名。
　　寂寥人醉未调琴，谁为求凤卜好音。妆阁巳拖青镜影，夜台应抱白头吟。薄缘似月还同缺，旧梦如云不可寻。回望夕阳松裹屋，空留苍翠万峰阴。
柴源，字瀚如，浙江仁和人，给事柴禹门女，孙宇奇室。著有《映雪堂集》。
　　同子妇自蜀之滇南
　　一官远系倚闾思，汝更情深举案时。且整安车离剑栈，还携古剑到昆池。山环绝寒边筹重，风刮飞尘驿望迟。计到滇南春色好，待看丛竹长孙枝。
　　张秀，字惠中，湖广人，德州通政参议孙子未勷侧室。著有《落霞堂存草》。
　　初秋村居漫成
　　昨夜峰头雨，飞流壮怒涛。翠微伤远月，秋色入平皋。萧瑟临涡水，悲凉论楚骚。兰台当日事，千古欲为曹。
　　陈氏，号爽轩，江南江都人，黄皂圃室。著有《和鸣集》。
　　采兰
　　地僻少四邻，镇日柴门闭。雉草与栽花，生来性相契。独有一株兰，晓暮时相艺。今朝开几枝，芳气袭我袂。眷恋不忍离，割爱冠花髻。
　　于素安，字兰窗，江苏金山人，诸生于暄女，娄县王鋆发室。
　　秋燕
　　幽风七月火西流，底事空堂暑尚留。不是三更桐叶响，几疑今夜未曾秋。
　　姚瑛玉，安徽桐城人。
　　泳园纪游
　　村坞云遮取径斜，垂杨一带暗窗纱。风迥树杪惊凄鸟，水绉波纹聚落花。山色全归残照里，晚烟平罩野人家。闲心共话当年事，看汲流泉煮建芽。
　　周浓兰，字素芳，江苏长洲人，明府周姚熊女，李大桢室。著有《浣云楼诗草》。
　　病起
　　斗室垂帘日影迟，药炉烟袅细如丝。病来妨却看花眼，开尽棠梨总不知。
　　蒋氏，号锦楼，安徽歙县人，王某室。著有《锦楼诗草》。
　　秋思
　　嫩凉初透雨斑斑，一径残烟独掩关。天府列星临薄命，人寰无药驻红颜。填空横海千年恨，剩托乡心午梦间。牢落半生成底事，又将平眼看秋山。
　　石学仙，江南如皋人，进士石为崧女，沙又文室。著有《冰莲绣阁诗抄》。
　　答吴门女子感怀
　　兰思蕙怨惺惺语，柳絮春风字字新。自古伤心同此病，深愁多付有才人。
　　江韫玉，字兰雪，浙江归安人，金若川室。著有《兰雪诗草》。
　　采莲曲
　　霞光欲敛湖光绿，红藕风微散芳馥。木兰舟里石榴裙，擢歌声出横塘曲。就中有女殊娟娟，陆离羽佩珍珠钿。欲采不采娇无力，停桡暗羡鸳鸯眠。鸳鸯比翼空凝伫，翠袖临波淡容与。泪珠不共露珠希，侬心较似莲心苦。苦心脉脉有谁知，满湖凉月殢相思。彩云天远何由到，妾颜如花能几时？
　　龙循，字素文，安徽望江人，吴元安室。著有《双清阁稿》。
　　春日散步
　　雨过苔痕滑，风清花欲燃。松高青蔽日，林远绿依天。山岛时来去，孤云独往还。微茫堪咏处，天外数峰悬。
　　石氏，号慈石老人，湖广湘潭人，明府张顾堂力行母。
　　七十生辰作
　　余就养四儿力行官舍，四载于兹。今七十年朝，力行荟萃所乞寿言。歌以侑觞，老妇何幸，得为大人先生齿录？顾其词类多侈颂，愧不敢当。枨触余怀，若有不能自已于言者，因仿杜少陵寓同谷县诗体，作歌七首。第七句即用其语，少陵以飘流鸣感，而余亦数十年来备尝荼蘖之境，词不相袭，遇亦近之，吾子孙能喻此意，庶几知所勉焉。
　　忆昔忆昔初作妇，■髿白发娱太母。舅扶鸠杖晨上堂，捧羹小步君姑后。秋风猎猎动地来，萱凋椿瘁养何如？鸣呼一歌兮歌已哀，孝子有后栽者培乡人称先舅为张孝子。
　　夫子夫子天下才，兴酣摇笔驱风雷。江东米价了不知，摩挲彝鼎颜为开。文章独憎杜甫命，生死惟托刘伶杯。鸣呼二歌兮歌始放，燕楼风月秋自爽燕楼，先夫子书室名。
　　秋荼秋荼味孰知，晨餐夕啗甘如饴。黄泉碧落拟相逐，留意哀此诸孤痴。良人遗恨目未暝，覆巢欲堕■撑支。鸣呼三歌兮歌三发，容易成家力早竭。
　　昊天昊天生我劬，母氏教绩父授书。女子有行安得养，楼头凝泪瞻亲庐。显扬恨非巾国事，无暇誓守白璧躯。鸣呼四歌兮歌四奏，保身敢添门楣旧。
　　有妹有妹矢从一，女而不妇老于室。青灯红泪五十年，博得乌头耿■日。蜾蠃负子教诲劳，他年九地心堪质。呜呼五歌兮歌正长，相思不见天茫茫。妹幼字曾氏，所事者不幸而夭。妹年才十九，誓不再适。力请于母氏，衣素哭奠曾氏子之墓，归扃一室，励志守贞。母怜之，与田数亩，以给其养。今妹年六十有余矣，方得嗣子，相依朝夕。悲夫穷哉！向余就养力行官舍，邀妹不果行，白首天涯。每一念及，辄为泪下也。
　　我来就养愁转剧，鞭朴声中簿书积。从容肆应良复难，圣主深仁在保赤。官名父母须慈祥，家有子孙要蕃硕。呜呼六歌兮歌思迟，筵前肴酒民膏脂。予季鞅掌闽海边，诸孙文战留湘川。人生何必麋鹿聚，所求无添绳其先。我家祖德方绵绵，我今老健天所怜。呜呼七歌兮悄终曲，蟾窟风香落金粟。
　　吴禹英，字次成，安徽全椒人。
　　奉酬余夫人
　　四十年来掷水流，江山异地镇相留。风帆消息牵新梦，云树纷披拥旧愁。月破疏棂侵病发，居潜僻巷少行允许骢。诗魂巳逐家乡外，短笛长吟尽欲勾。
　　席佩兰，字韵芬，号浣云，江苏昭文人，孙子潇室。著有《长真阁诗稿》。
　　夫子报罢诗以慰之
　　君不见杜陵野老诗中豪，谪仙才子声价高。能为骚坛千古推巨手，不待制科一代名为标。夫子学诗杜与李，不雄即超无绮靡。高唱时时破碧云，深情渺渺如春水。有时放笔声悲愤，腕下疑有工部鬼。或逞挥毫逸兴飞，太白至今犹未死。丰此墙彼理或然，不合天才有如此。今春束装上长安，自言如芥拾青紫。飘然几阵鲤鱼风，归来依旧青山耳。囊中行卷锦绣堆，呼灯转读纱窗底。燕晋山河赴眼前，春秋风月藏诗裹。人间试官不敢收，让与李杜为弟子。有唐重诗遗二公，况今不以诗取士。作君之师守君学，有才如此足传矣。闺中虽无卓识存，颇知乞怜为可耻。功名最足累学业，当时则荣殁则已，君不见古来圣贤贫贱起。
　　古镜
　　一片秦时月，清光万古新。对君原是我，知尔阅多人。难使年华驻，翻嫌面目真。深藏如不露，何处着纤尘。
　　病怀
　　坐废晨梳倦废眠，病人心事困人天。桃花流水刚三月，柳絮因风又一年。偶检药方翻绣谱，暂开帘押放炉烟。绿纱窗口屏山角，最爱清阴最恼蝉。
　　春游
　　放桨如飞落日迟，并船相见好花枝。春游学得新兴髻，明日梳头更人时。
　　葛覃，字文娥，江南长洲人，著有《还读斋稿》。
　　遣兴
　　燕语莺啼午梦惊，篆烟袅袅绕帘轻。病余不耐吟芳草，却展红笺记药名。
　　吴兰，字兰儒，江苏荆溪人，中书吴澍女，薛瀚生室。著有《凝碧轩诗稿》。
　　萱草
　　欲到花前慰寂寥，春愁无那似春潮。阶前种遍忘忧草，不信侬愁尚未消。
　　李坛，浙江平湖人，观察高衡室。著有《生香乐意斋稿》。
　　陆园
　　扫墓回舟晚，重经陆氏园。曲滕遮小院，密竹绕长垣。花落飞红点，角游动碧痕。寻幽留半刻，过塔已扃门。
　　吴湘，字筠仙，浙江石门人，嘉定诸生许锡曾室。著有《贻清阁诗稿》。
　　采莲曲
　　雨过银塘夜色凉，摘来莲子怕空房。风回欲采还停手，为有鸳鸯叶底藏。
　　许德瑗，字素心，号竹轩，福建晋江人，许石泉女，何某室，早寡。著有《疏影楼稿》。
　　酬胡卧云姊见赠元韵
　　年来无梦到尘氛，只有情牵向卧云。杨柳风微春试茗，梧桐月冷夜论文。莫言回首东西别，且喜联床上下分。拥卷每嗟知已少，半生深尉得逢君。
　　黄璞，字石辉，浙江钱塘人，陆艾山维新室。著有《棣华诗草》。
　　吴夫子
　　桃李正浓华，暄风亦和畅。琴五静且好，钟鼓乐且壮。幸已见君子，将何以为祝。愿持双玉环，殷勤结指上。温润已如斯，举止恒相傍。名兮人所贵，学兮名所仗。云霄自有阶，何必劳怅望。丈夫有大志，襟怀当倜傥。
　　丁瑜，字静娴，浙江长兴人，进士，庄眉锡室。著有《皆绿轩诗集》。
　　西湖秋感
　　忆别西冷怅远游，疏烟淡月梦中留。一声断雁云中落，数点轻鸥水上浮。拨草漫寻苏小墓，挑灯重赋水明楼。东风转眼年年恨，此日风光已破秋。
　　纪琼，字蕴玉，湖北汉阳人，陈鹤订继室。著有《绣余草》。
　　重阳后一日作
　　节过重阳冷，情牵别绪长。愁来惊落叶，老去恋秋光。白蝶萧萧过，黄花淡淡香。倚阑还独语，谁信九回肠。
　　商可，字长白，浙江会稽人，太守商宝意盘女，早卒。著有《昙花一现集》。
　　斗蟀蟋作
　　谁教护■两争雄，白帝余威到草虫。可惜旌兼壁垒，指挥都是小儿童。
　　戴叔，字联珍，江苏常熟人，闺秀席兰枝女。
　　怀赵絮庭表姊
　　疏帘月影上迟迟，画阁挑灯有所思。最是令人忘不得，相看欲别未行时。
　　鲍之兰，字畹芳，江苏丹徒人，鲍步江皋长女，何桂桥礼室。
　　久不得都中书
　　帘帷风暖暮春初，与古相亲与俗疏。几卷残编陈短榻，半峰晴翠落衡庐。愁同溪水流难定，心似蕉窗卷未舒。沙鸟群飞空惹恨，何时钓得锦鳞鱼。
　　鲍之蕙，字仲姒，号■香，鲍步江次女，张舸斋铉室。著有《清娱阁合稿》。
　　扬州湖上迟月
　　试灯风细夜潮平，曲岸维舟待月生。垂柳和烟欹水影，乱鸦如雨入林声。山轿客散车尘定，画舫灯红鼓吹清。却忆板舆花下过，湖光应识旧时情乙己秋，侍先慈都门归经此。
　　鲍之芬，字佩芳，号浣云，鲍步江三女，广文徐秀亭彬室。
　　秋日病中寄怀骆佩香夫人
　　忆人何处赋登楼，风雨蕉窗黯客愁。世外容君轻似鹤，霜枫江上又吟秋。
　　屈秉筠，字婉仙，江南常熟人，赵子梁室。著有《蕴玉楼集》。
　　残菊
　　忽忽重阳后，飘零又一年。独留高士节，不受俗人怜。荒径下斜日，破篱生野烟。自怜憔悴影，相对暮秋天。
　　覃光瑶，字玉芳，湖南武陵人，覃咫宸女，著有《玉芳诗》。
　　幽居用贾岛韵
　　滚滚红尘外，闲闲绿树村。月生花印榻，风动竹敲门。好鸟夸山色，寒泉诉石根。萧然人境远，相对欲忘言。
　　戴兰英，字瑶珍，浙江嘉兴汪某室，早寡。著有《瑶珍吟草》。
　　春日杂兴
　　苔痕一望绿初交，新茁兰芽课婢浇。得句怕忘随手录，消闲无计借书钞。海棠带雨含红泪，乳燕寻泥补旧巢。细响忽惊春梦醒，隔窗铁马听轻敲。
　　卢元素，字净香，江苏江都人，钱玉鱼东侧室。
　　同仙霞女史虹桥春泛
　　隋堤柳色最堪怜，绿到扬州三月天。双桨红桥桥下路，数声啼鸟一溪烟。
　　卫融香，字绀雪，江苏长洲妓，著有《绀雪诗草》。
　　秋日怀韦生
　　江城秋气入萧森，碎尽相思两地心。岁月无情催黑发，关河有泪哭黄金。薜萝争乱芙蓉色，络纬愁兼蟋蟀吟。寄语君平情未断，章台杨柳尚阴阴。
　　范云，字双玉，江苏甘泉妓。
　　泛湖
　　轻桡尚碧渚，泛泛得幽寻。款语微花笑，新凉荐夕阴。歌从邻舫至，酒向故人深。莫讶归途晚，前溪月满林。
　　尤瑛，字锺玉，江苏上元妓。
　　秋思
　　月昃墙阴粉蝶回，一双新缔海棠开。芊芊细草休重绿，秋遍天涯人未来。
　　郑如英，字无美，小名妥娘，江苏江甯妓。
　　雨中送期莲生
　　执手难分处，前期问板桥。愁从风里长，魂向别时销。客路云兼树，妆楼暮与朝。心旌谁复定，幽梦任摇摇。
　　乔容，字云生，江苏江宁妓。著有《落霞词》。
　　步韵答所赠诗
　　憔翠妆前梦未消，春风处处傍君轺。自怜弱质和花瘦，且喜同心向月标。未许白头吟司马，岂堪红袖舞双乔。巫云一片江干远，留却愁眉不忍描。
　　赵彩姬，字今燕，江苏江甯妓。
　　燕来
　　独坐掩罗帏，愁看双燕飞。思君不如燕，一岁一来归。
　　陈素素，江苏扬州妓，著有《二分明月集》。
　　和天水先生见赠韵
　　临邛曾爱酒家图，得见相如果甚都。岂惜琴心通一笑，不知曾聘茂陵无。
　　沈雅，字倩扶，江苏华亭妓。
　　题破水道人梅花书屋图
　　闲凭鸟儿耽幽僻，想见高人静坐情。窗外梅花窗内月，与君心事一般清。
　　沈稚，字偏红，倩扶妹。
　　题破水道人梅花书屋图
　　春天小阁梅开日，绣模轻风月上时。想是满身花月影，夜扶残醉起题诗。
　　锺清，字素娘，江苏仪徵人。
　　赠吴生鹿源
　　红豆教歌似馆娃，可怜今日在天涯。郎船若打真州过，八字桥边妾有家。傍着桐阴种绿蕉，望江楼下曲阑招。他时闺阁无人见，好谱新词吹玉箫。
　　林秋香，小名奴儿，江南人。
　　题画扇答讯
　　昔日章台舞细腰，任君攀折短长条。如今写入丹青里，未许东风再动摇。
　　冯香，字静容，江南昆山妓。
　　次韵答尤西堂大史
　　扫眉才子忽停车，鹦鹉传言到妾家。三日名香留坐褥，五云彩笔照窗纱。青山肯惜红颜薄，翠袖容扶乌帽斜。珍重春风数相访，小庭新树枇杷花。
　　湘烟，姓未详，江苏上海妓，诗见《上海诗钞》。
　　送别
　　丹凤楼头新月明，黄龙浦口暮潮生。赠君一掬无痕泪，常作红蕤枕上声。
　　王丽娟，小名金儿，山东济南妓，著有《香国小草》。
　　寄人
　　别后容光瘦似花，无聊独自倚窗纱。萧条门巷从君去，春色何尝到妾家。
　　徐■，字雪■，浙江嘉兴妓。
　　秋怨
　　独处善怀，凉秋易怨，兼以病骨支离，而永好中绝。彤管在御，聊代谖苏以写幽忧云尔，非敢议盘中作也。
　　自许恩情百岁同，哪堪弃置任秋风。开帘见月还羞月，似笑齐纨笥箧中。露华点砌舞衣单，人在空房怯倚栏。记得与欢相傍处，夜来风雨不知寒。枕拉啼痕两自知，空床无语只疑痴。鹦歌不解伊人远，只管窗前唤画眉。锦簟孤栖灯拖青，薰笼斜倚漏三更。西风欲破人愁寂，吹入芭蕉作蕉作雨声。萧五还同落叶蝉，输他吸露饱风烟。乍拚身试相思昧，检点腰肢足可怜。
　　蔡闰，字小秋，山西代州妓。
　　送别
　　银灯焰短金垒歇，欲语离情舌如结。今夜萧萧一阵霜，明朝马上看黄叶。
　　许玉筠，字畹珍，号玉峰，女史，江苏昆山人，著有《花晴阁吟草》。
　　清明
　　扫尽梨花独掩门，深沉院落自黄昏。小楼厌听纷纷雨，不是行人也断魂。
　　朝霞，姓未详，江苏上元妓，后为尼，名曙光，著有《红于词》。
　　送人
　　秋风江上送君舟，落叶江枫总别愁。解缆不知人去远，凭栏犹倚夕阳楼。
　　陈翠云，江南无锡妓。
　　呈座客
　　小驻华轩日欲斜，论心且尽一杯茶。多君情似桃潭水，可肯殷勤戴落花。
　　文娥，江南华亭妓。
　　赋答沈上舍南疑
　　几缕炉烟荡晚风，敛衣闲立小庭东。生憎蝴蝶偏多事，拂落山樱满地红。绿窗无事嫩捣筝，小卷鲰须又听莺。客到不须鹦鹉报，隔溪吹送踏歌声。
　　洪梦黎，字蕊仙，号白云道人，江南江阴妓。著有《白云遗稿》。
　　我我齐赏梅
　　愁来万事压眉端，忽睹梅开意自闲。我欲问花花问我，相逢夜半不知寒。
　　陆瑶仙，囗囗囗囗妓
　　寄所知
　　料峭春寒夜，相思寐不成。鸟声如话旧，花影最关情。密意凭谁寄，闲愁逐草生。愿君早怜取，相与订深盟。
