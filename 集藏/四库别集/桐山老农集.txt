　钦定四库全书

　　集部五

　　桐山老农集

　　别集类四

　　元

　　提要

　　（臣）等谨按桐山老农集四巻元鲁贞撰贞字起元自号桐山老农开化人集中万青轩记自称曲阜人盖曲阜其祖贯也贞生当元末明初是集中文作于元者皆题至正年号其入明以后惟题甲子有栗里抗节之思焉凡文三巻诗一巻诗不出元末之格且间有累句盖非所长其文亦闻见颇狭或失考正如武安王庙记迎神词中有兰佩下兮桂旗扬乗赤兎兮从周仓句考周仓之名不见史传是直以委巷俚语镌刻金石殊乖大雅然人品既髙胸怀夷旷一切尘容俗状无由入其笔端故称臆而谈自饶清韵譬诸深山幽谷老柏苍松虽不中绳规而天然有出尘之意其故正不在语言文字间矣

　　乾隆四十三年六月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　桐山老农集巻一

　　（元）鲁贞 撰

　　○记

　　江山修学复田记

　　天生斯民不能以自治也故生圣人以治之圣人不能以独治也故设官以飬而敎之建后稷敎之稼穑以飬其生而升其俊秀于学建学校以明人伦使复其性而贡其贤能于王当是之时升于学者不使耕也而凡庸不与焉则飬之得其人也敎之于学者必先王之道而异端不与焉则敎之得其道也由是大道明焉异端息焉风化成焉人材出焉三代圣王所以尽夫代天子民之责者其在此矣自秦以来若汉之文景海内富庶屡赐民租知飬民矣而不知飬士也若唐之太宗大召名儒増广生员知飬士矣而不知敎也迨宋河南二程子倡明正学紫阳朱子又发挥之然后圣人之道晦而复明昭若日月知所敎矣而当时不知用也是以大道泯而异端起风俗薄而人材靡迨及我朝上自京师下至州县莫不有学学有生徒有廪膳而又表章程朱之学以为敎于天下则其飬与敎岂不超乎唐宋而追踪三代欤江山为县在衢上游学在县之西旧有田若干为豪民据者十之二所入微而飬士之资有所不给至正六年监县多尔济侯来视学事怪生徒之不集也教谕刘奎进曰田夺于豪民故无以为飬也侯于是召郑明等而语之俾复其田未几詹侯来尹斯邑遂力追复之于是郑明周子颜等归田四十五亩鱼塘蔬圃不与是数而学之廪遂丰明年郡人周撝新主学事请曰栋宇欹挠楹桷頺陊风雨震撼之朝夕若不能支詹侯喟然叹曰此吾事也乃即咨之邑长苏赉满而悉之邑士郑文明周德垕及闻侯之言欣然助之又率邑之士民岀镪供役于是撤朽易新去缺更全涂之以黝垩补之以砖瓦讲诵之室庖湢之所凡学之具各有所葺理乃命敎谕招集生员邑之羣彦森然来萃廪之以所复之租充然而足而是邑之士始得其飬矣遂明先王之道以敎之其书易诗书春秋子史百家其理仁义礼智信其事君臣父子夫妇日用之间诵读以习之思虑以通之昼为而宵得瞬飬而息存而是学之士始得其敎矣友人徐君来道詹侯之事求为之记辞不获尝记今年春贞游江山时见其诸山雄壮怪石突起衡云疑其必有卓然之士特立劲气与山石相荡摩者及至其学读朱子所为二记然后知贤哲之生不偶然也又疑朱子所谓深藏不市者岂至于今未之见邪然今不异于古安知其不生于朱子之时而生于今日也邑之群士既得所飬则相与服侯之敎益励于学而山石蕴畜之气将必有所泄矣岂非教化大行而人材由是岀焉然则詹侯之功不可忘也是宜为记詹侯名道愈字齐之好学而文所至有善政武夷人也

　　苍崖记

　　予性好山水尝欲得僻地负山面溪卜居其间以自适而未能一日程仲武来语予曰参今岁假馆广信之玉邑南山南山东山曰东青有大坂皆田也北曰据山山半有古人饮马池旁有松林高际天翠入云霄之上居之者朱德华也德华之会大父敬轩先生前宋之乡贡进士也居前有溪东来北去停青涵碧有舟可渔有缨可濯得山水之胜矣德华尝因仲武求予记之昔东汉公理居有良田广宅背山临流者其若是欤唐李愿居盘谷宅幽而势阻者又若是欤予虽未见南山胜槩而仲武之来者三遂想象而为之记予尝与仲武之兄仲原约逰少华其时当一观也又为歌曰苍兮萦兮草木之青青崚兮嶒兮石罅之层层草木之青青山之青也石罅之层层山之厓也厓之上子之居之有琴有书歌斯聚斯蒙帝力而不知厓之西有田一方兮子其农之种之有酒一盛兮子其福之告之忘人世之盛衰优兮游兮其无忧兮休兮留兮其无求兮安得化予之两臂以为羽乘风以行览南山之胜槩以契予所好于平生桐山老农鲁贞记

　　万青轩记

　　予避乱之九年岁在庚子始结屋于梧板之平安坞以居四围皆山也因名之曰万青一元之气行乎宇宙之间节而为四曰春夏秋冬春于行属木于色为青于人为仁山之青青者木也色也生气之周流乎四时者仁也吾尝燕坐乎是室中前有椿桂楩柟后有松栢杉桧左有桑柘兰蕙右有篁竹梧桐青者翠者碧者绿者凝欲流者莹生彩者润飞雾者交映乎吾室峰之耸者列而侍冈之环者拱而抱峦之秀者拥而卫似黛似髻似檝似帜似屛似葢似幄似帏交接乎吾目不间四时此青之所以为万也山之气为云为衣为狗为箱异变百端而山之青青者黯如暗如昏如风之生度林樾激岩壑起于天末入于林中荐清爽荡纷浊而向之异变百端者散而莫之见也而山色之青青者自如予因悟草木之青不间于春夏秋冬者犹吾之仁贯乎礼义智也云岀而卷乎山之青犹吾之欲起而揜乎仁也风生云散而山复其青者犹吾学之至而欲尽理明也正合朱子瓮牖之诗之意吾以名吾轩山色之悦吾目犹生意之悦吾心子至日曲阜鲁贞书

　　居厚堂记

　　君子之居也择其里之仁者而已三代盛时比屋可封奚里之为择王道衰浇风作川谷异制生民异习而圣人有择里之言孟母三迁为是故也曾子之不入胜母里也墨子之回车朝歌也其名之不美贤者犹违而去之况居其里之不仁者乎若圣人则不然夫子为中都宰四方则之九夷之陋亦欲居之所过者无不可变之俗也使圣人为政于天下则复斯世于三代而还比屋可封之俗奈何其不然也后之君子居其乡而人号之曰君子居其里而人称之曰孝弟者非俗之移其人而人之移其俗也虽不至于化亦可谓善居其里者也吾县东沙程本德名里壬辰癸巳之变故庐毁丙申岁始创屋于居之南儒家坞扁曰居厚堂因其名而取之也今族叔鲁仲良来求记而不辞也夫本德因名而字堂因堂而修德德成而乡里化之号其里为居厚如君子孝弟者岂不美哉是为记癸丑四月望日书

　　光风霁月堂记

　　予游江阳客郑卿家因得识其县之士友而不及识周叔载后七年盗起衢守崔侯鎭御开化叔载尝从予时避宼山中又不及识叔载遂以为歉忽徐景顺持手巻来曰此光霁堂诗也叔载取黄山谷所称周子者名其堂求予之发挥也观其堂皋董二君记之矣予复何言虽然予不识叔载而叔载求予文皋董亦有未言者予固不辞也予闻光风宋玉所谓转蕙者也夫风无形色之可求而谓之光者葢春风也春风吹拂万象生色则光矣霁月者无所云夫月有形象之可见而谓之霁者葢明月也明月在天云翳不起则霁矣是天地间之光风霁月也若夫恻隠之发亲亲仁民而爱物者动之端仁之施也自明其德万善具四德全者静之基德之明也是人心之光风霁月也以吾心之光霁合天地之光霁黄氏可以谓善言德行矣今叔载之名堂也其有意于周子之学乎茍有意焉四端之发则扩而充之以求仁旧染之污则日日新之以明德而后周子之光霁可几也不然以是名堂而无以称之则风有时盲月有时晦而光霁之名虚矣循其名以求其实使是名不为虚设予有望于叔载焉予不识叔载因堂名而想其人叔载不识予读予文而知其可以神交于千里之外何必相识而后为不歉也

　　江仲和墓田记

　　墓祭非古也而亲之遗体在是因其遗体之在是也为之室屋以奉之为之牲酒以祀之置人以守之给田以赡之葢后人以义起之也以义起之而不悖于礼所以因承之久而不可废也予尝与江仲和铭其父之墓矣一日告予曰予将于先人墓下营生穴作庵以奉先祖以下之亲拨三都所有田若干亩于庵中付亲派子孙收掌永为子孙修葺庵宇之资他派无与焉子为我书其事刻之石以示后人予谓仲和之志可谓嘉矣一念之顷不忘其亲割田造屋为久远之计于其生之日已完矣世之人徃徃汨于尘俗不知为身之计死之日子孙或不能继遂为馁鬼者视仲和不侔矣夫墓祭后人起而合于义者也仲和之为如此可嘉矣故书而俾之刻石云

　　师俭堂记

　　予尝闻婺之浦江有义门者郑氏合族以居九世不分思欲见其人求其所以不分之故未得也至正甲午夏友人程思齐为予道其事且致郑君之言曰同心堂之傍新作燕居之堂名曰师俭求予为之记也思其人而不见今乃得记其堂之成亦足以慰其所思矣尝读汉史功臣表云大侯不过万家小者五六百户其后数倍富厚如之子孙骄逸遂至失国又读萧何传言何不广田宅尝曰子孙贤师吾俭不贤毋为势家所夺然后知骄之不如俭也何佐高帝定天下何求不得而为此言诚以田宅之不足恃也人莫不欲田宅而不可以多也多则生骄而为子孙之累是故不若以俭舜禹大圣人也舜称禹曰克俭于家俭者治家之法萧何之言葢有所本矣遗之以田宅者以利言也遗之以俭者以德言也以利未有不废者也以德未有不昌者也以利若彼以德若此后之人可以鉴矣今观郑氏家范男子衣资岁一给女子笄饰止于银食不过鱼肉豆乳衣不过绫罗纻丝是能俭也守先业至于九世是子孙之贤也与汉功臣子孙骄而失国者正相反也则郑君之名堂深得师萧何意所以九世不分者由是其故也予又闻唐公艺九世不分以其能忍也今郑氏九世不分岂非以其能俭欤予因喜闻而乐记以慰予之思

　　修开化县学记

　　上即位之明年诏有司申敎化励学校时汴梁张侯潜令开化几载朔望率诸生拜殿下退揖诸生坐且申敎曰孝子事父当然曰忠臣事君当然曰义以别夫妇曰信以交朋友曰友以笃兄弟学以明伦者若是期毋弛也诸生益趋于学敎谕缙云施登请曰敎则然矣而兹学修未十载瓦脱不蔽风雨墙壁日隤剥庖舍塌委地门戸牕楯器用顿缺不究不图惧不能妥神处学者张侯曰然谋之监县塔布台主簿讷古伯典史孙复元皆赞其成命诸生分任斯役输木佣工咸乐趋之遂彻其瓦之破者增其缺者易枋桷之朽者涂丹垩之移落者甃地之隆陷者建厨屋二筑墙堵十有九檠二十又四爼十有二钟鼓各一几二勺篚五凡学之具器故所无者悉具春秋释奠莫不精恪承事神人以和学是用兴噫明教饰学张侯于斯可谓能称诏旨矣凡在学者不愈当懋勉于行谊以无负孝悌忠信之教乎吾见泮林多好音城阙无佻达而贤才因之益盛者风俗以之弥醇免罝棫朴之歌将复见于今日何莫非我侯盛徳之所致欤爰系之以诗曰
　　生民之初颛蒙睢盱僛僛若酣颠倒走趋孰醒而作呼使之觉笃生圣人为之木铎何以觉之为君为师上帝降衷下民秉彛顺保性命不顺失性曰知惟行曰行惟敬用应不违静涵无为内直外方左右其宜为善若欲惟恐不得如馁于中而嗜饮食去恶若耕磔其螣螟如决悬疣恐累尔形时迁物化曾无日夜今尔不学岁月如谢张侯曰咨咨尔人斯示尔训辞其勉于兹庙象奕奕张侯所葺弘敞清谧明舒睠翕圭衮紞纮想象如生我读其书如闻其声神既有宇士亦有处既宇既处爰得其所吉蠲惟丁戒尔思成荐祼伏拜执事在庭粢盛凿矣牲牷腯矣笾豆樽爵备其物矣磬镛笛笙八音谐鸣金宣玉収条理大成神亦格止电颷其雨薄天际云洋洋临汝张侯曰咨咨尔人斯修废举祀其愼无隳士服兹教则思其效其效维何维忠与孝圣人在天锡类填填尔士惟贤天子万年

　　又

　　吾邑有近道之俗者二民生山谷间无繁盛丽华之见无声色臭味之娱男子耕稼妇人蚕绩朝作而暮息勤生而安业故其习多务本其秀民知读书识道理爱亲戚敬宾客睦邻里非法之事惧不敢为一有顽犷无耻背弃礼法者岀则摈而不与之处故其质多尚义夫子曰齐一变至于鲁鲁一变至于道俗有美恶治有难易圣人变之固自有次第哉然圣人之治不常有也于是乎学校兴焉所以化其气质之偏而归之中庸之道是亦圣人之敎也以吾邑之俗而施学校之敎吾知其变而之道不难矣县有学在治之东风欹雨穿倾危漏腐栋桡瓦缺岌若弗支监县察迪克齐始署县事实至正九年也一日谒庙下顾学舍之弊已极以为不可不修也遂捐俸为倡敎谕亦有所助于是命学之儒人刘谦益等十有一人分修大殿讲堂两庑仪门四斋诸人莫不承役撤朽败易新美众工聿兴损者以完废者以举檐栋雄丽瓴甓坚致敎谕来求记辞屡不获则为之言曰兹学之修监县之惠也若夫敎之使至于道则师之责也在易坎之六四纳约自牖言导人者当自其明处而通之则其入也易矣夫民质之近道亦若牖之通明也今之为敎由其习之务本也而敎之以孝其父母弟其兄长所以为仁之本扩而充之而仁不可胜用矣由其质之尚义也而敎之以出入徃来必由之道所以趋义之路扩而充之而义不可胜用矣所谓因其俗之美而变之易者葢如此兹学之士能由是一变而至于道则监县之惠终矣师之责尽矣况吾邑山水清竒风土高厚将必生豪杰者出而明圣贤之道岂但俗之美而已哉是为记

　　又

　　辛丑六月初三日步侯来知开化县时兵火之余百里之内鞠为瓦砾荆棘之所生狐狸之所穴居人迯山谷间行一二十里无人烟举目萧然以孔埠邮亭为县治侯招谕迯亡使其复业丁宁恳至人感其诚亦有归者明年夏耆老请回元治者屡十月初六日侯率吏卒回县署事开瓦砾锄榛莾浚县前池深八九尺先是池湮而县残破至是人喜曰池已深自是当太平相率而归縳屋以居又明年修文庙易其朽腐支其倾斜明伦堂草架欹危以易新柱直上承栋草架倚柱为力不复有欹危之患棂星门缺陷廊庑湿朽斋舍委塌一皆修理比昔有加于是延训导以敎大小学生徒弦诵之声琅然也学之士子相与买石求文以纪其事尝谓圣人之道在天下不为尧存不为桀亡本无废也而或至于废者时使之然耳当干戈未息之时人心危疑之际而能将已废之学舍葺而新之集已散之生徒聚而敎之可谓能哉人之学也求以为己非以为人也知有未至思以致之行有未力思以勉之心有未诚思以实之性有未复思以明之昼为而宵省瞬飬而息存求名师亲益友所以为己也善轻于羽而莫知载恶重如山而莫知违理明如鉴而莫知见欲暗如漆而莫知去巧言思以悦人曲学足以阿世踽踽凉凉自以为是而不求其本心之德是皆为人也夫子尝语子夏曰女为君子儒无为小人儒说者曰君子儒为己小人儒为人诸生旣学于兹学务为君子儒无为小人儒以负步侯作兴新学之意侯维扬人也名从信字仲实有善政词讼虽繁剖决如流皆当于理合于人人称之曰自吾生长兹邑未有无欲而公字我小民如步侯者又孝奉于二亲皆宜书是为记

　　重建开化县记

　　太平兴国八年始置开化县逮今几四百年维扬步尹来知县事时人民迯散草砾杂揉池湮道塞狐鼠居之以孔埠邮亭为治所市井逼迫吏卒无所容明年秋君率吏胥回县以学前为治所隘甚移寺旁空屋浚池通道锄草莾去瓦砾召民复业又明年民咸归作室渐复旧观遂与丞簿议建县治议定君登山择木不惮劳得合抱梁柱一十有二与凡堪用木二千会起夫筑城免有本都城役俾斫木出山人皆趋之命徐应龙徐泰潘理源董工木旣出九月九日乙亥天大雨水涨遂运木承流竟毕到县基明日丙子兴工七都有张氏没官屋甚雄木未足君又亲徃不惮劳拆屋下瓦取木于山者六千十六日天又大雨水涨木瓦乘水而下若有神助二十九日乙未立木一瓦之上一木之斵必亲视其可否自朝至暮斧斤之声不辍十二月屋成公堂高壮房宇敞焕深广雅丽称古子男居八月癸卯入县署事吏抱文书左右立卒一人执杖鞠躬喏于前众卒后应皷三作一卒唱曰某时然后设几理钱谷听词讼一言出口百里奔命可谓逸矣兴大工用大众无一触肌蹷趾人趋之神助之亦君之诚所感也邑老人徐贞虞文张诚胡晖来请记辞不获则为之言曰君子之劳也所以为逸也若农夫之治田赤日淫雨无不在田除螟螽去稂莠不惮其劳至于西成则千仓万箱而至于殷富昔之劳者所以为后之逸也今君之建县不惮其劳而享其逸犹农夫之勤而有秋也士之仕也以其材易天下之飬也天下之爵禄以待天下之材也今君之劳于治者以其材享其逸者受其飬也庭无留讼狱无滞囚野无不辟之田里无夜警之盗规粮以兴学排田以定役以其材易百里之飬而人咸曰宜不然居其职而怠其事享其逸而惮于劳上之人无倚任下之人无所取正则非所谓以其材易天下之飬者余固无取焉因老人之请而为之记俾刻之石以不忘君之德君名从信字仲实维扬人县丞刘洹字伯威信人也簿尉刘伯颜字仕弘燕山人也

　　武安王庙记

　　和州李侯为开化之九月令行禁止百里之内恩威兼济囹圄生尘人复旧业百废并举于是始作武安庙于县之东隆栋凌空飞檐缭雾高堂爽垲二亭对峙西曰三义所以明神之与刘张友善也东曰一览所以览山川之胜也庙之两旁翼以屋二间庙之后种桑百株开田五亩命邻人收其岁入以为朝夕香灯之资神像旣设俨然若临工不及民费必己出求记于予余闻君子之用其勇也有义存焉视敌国若匹夫刀剑如林直前而不顾可谓勇矣委身于人择其可事者而事之所谓义也东汉之末天下大乱豪杰并起曹操最强孙权次之蜀之先主屡战屡败孰不以为不如曹与孙也故荀彧司马懿周瑜吕蒙之徒委身事之为致其勇英雄之见则不同若关张氏是也关张之意以为大丈夫不出则已出则必择其主茍非其主而事是不义也曹操汉之逆贼也孙权汉之叛臣彼荀马周吕之徒以之为主而致其勇而不知事非其主之为非义也先主虽弱事之则中兴汉室岂非义哉此其所见甚大而非荀马周吕之徒之所及也神姓关字云长河东解人也与涿郡张飞从先主于平原寝则同床恩若兄弟稠人广坐中侍立终日相与周旋不避艰险守下邳为操所擒杀颜良于万人中以报操复归先主取襄威震华夏操欲迁都以避其鋭其为勇也其为义也视荀马周吕之徒何啻神龙之与蝘蜓也蜀人往往立庙以祀之宋祥符七年解州盐池水干召龙虎山张天师治之天师符神往数日盐池水赤神斩蛟持其首出水中盐池复故诏立庙坚泉山赐额曰义勇封武安王兹土毎遇盗贼临境水旱疾疫祷辄应惟神生而义勇没而为神助国救民义也斩盐池蛟勇也惟义与勇死生以之其庙食也宜哉今侯之立庙岂曰为神亦所以为民也侯名大芳字名逺和州人亷而明刚而决故能为政如前所云旣论其事复作迎送神词使歌以祀神歌曰
　　东风兮吹雨芳草兮靃靡极目兮千里思夫人兮信美设芳馨兮以俟登平皋兮远望驰情兮浩荡髯未来兮何所聊踌躇兮延竚髯之来兮变阴阳兰佩下兮桂旗扬乘赤兎兮从周仓据金鞍兮以腾骧击鼓兮其彭考钟兮其镗五音奏兮铿锵玉盏兮琼浆牲牢兮毕张币帛兮盈筐盍将进兮中堂神之享兮降康
　　右迎神
　　会中堂兮享灵修幨剡兮淹留折桂枝兮山阿采杜蘅兮中州冀少延兮龙辀睠兹土兮夷犹灏气兮四浮神倐返兮白雾收令险路兮无颇使风波兮安流表髙举兮山之上祯祥纷兮而来下云霏霏兮承宇电闪闪兮旁午轰雷兮迭怒降甘霖兮膏黍稌岁旣成兮神之功仰灵佑兮冲融
　　右送神

　　日新斋记

　　族侄善初名其读书之斋曰日新求予记之予谓人之沐浴其身以去垢犹人之为善以去恶故必日日新之又日新之则天理在我人欲可去矣夫汤一圣人也尚铭其盘如此况学者乎子思子曰人一能之己百之人十能之己千之善初勉乎哉

　　桐山老农集卷一

　　●钦定四库全书

　　桐山老农集卷二

　　（元）鲁贞 撰

　　○序

　　送刘县丞子光道光远序

　　常山县丞刘彦英溧水人也予尝识其兄彦敬于松江俯仰十年事予闲居山中今年二月七日予适出郊外及归彦英来访不及见也谕以诗又知彦敬之有弟也寒食后二日二客过家问之则彦英嗣也丰神清爽逈然非庸众人与之语温乎其有伦也粲乎其有理也光远盛修龄之壻也修龄与予为同年然则予与光道光远有通家之好焉人之生子得一以绍箕裘足矣况二子皆有才美耶于以见刘氏之多贤子弟也古人之所谓难兄难弟者今于刘氏见之其来见我也无所能犹将进之况有学有文乎予闻道若康庄然人之由也求以止夫所止之处也若旁岐他径荆棘蒙蔽山石交加求至于所止之处不蹉则跌其至也岂不难哉又有欲适越而北辕欲适燕而南辕虽行役穷年求至适所止之处不可得也学者由致知力行以求圣人之道是由康庄以求止夫所止之处何其易也由百家诸子以求圣人之道是由旁岐他径以求止夫所止之处虽至亦难矣由佛老异端以求圣人之道是由适越而北辕适燕而南辕不可至也必矣二子由予言而求圣人之道而不至乎所止之地者予不信也又闻百川赴壑而至于海非其不已也曷以至于海也试以是思之光道光逺之见我得以叙通家之笃焉故书以赠之

　　送计希孟序

　　君子之出处有义存焉其出也其处也莫非义也伊尹之就桀也义也桀不能以用天命之去耶天命旣去则独夫也其就汤也伐独夫以安天下亦义也管子从子纠出奔君臣之分未定也不死事仇未害于义也相桓公匡天下亦义之可为也夫以出为当出不若以义度之而出也以处为当处不若以义度之而处也出亦义也处亦义也君子之出处亦如是而已浮梁计希孟介宗旸不远百里访予于梧板之草舍曰近年盗起尝以民兵从元戎征讨军败幸免今路稍通将归而读书故山不复出矣求夫子一言归为乡里父兄道也时天雨雪不止留于家三日希孟求不已宗旸又为请因为之言曰希孟之从军义今归故山不复出可嘉矣茍有用子者起而从之管仲之所以相桓公也又何以不出为哉恐其未达于斯也故以前贤之出处合于义者告之

　　古今文典序

　　太乙肇判天地万物之理不能以自明惟其言能宣之人惟能言而不知其理犹不言也圣人知其理而能言之而后天地万物之理昭晰于天下而人文之由始也伏羲画卦而易作二帝授受而书兴太史观风而诗集夫子正王道而春秋成言出而理明不饰而自文所以为天地立心为生民立命为万世立天极也自是而后理必学而后明言必饰而后文葢有圣人开之于前也若曾子子思孟子能饰其言以明其理亚夫经者也自是而变于是乎有若左氏之雍容庄生之飘逸战国之明辨贾谊之雄伟太史公之质实皆能饰其言者言能明其道而古文亡矣是虽未足以明理而能达其所言之意者也变若东汉若三国若六朝文不能饰其言言不能明其道而古文亡矣至唐韩愈氏出文能饰其言言能明其理宋欧阳子和之而后大行复还前人之盛然恨其明理者少而达意者多也若柳子厚若二苏若曽子固皆致饰其言以为文而违其意所能言者明理虽未而文足以继乎前人予暇日自五经而下取凢作者编为古今文典谓之古文者非谓上古也以其奇辞异体人所不能道如天球河图而不可数见者也自愼到止怪石供凡若干篇为古文典谓之今文者非谓今日也以其叙事论理人所不能无者也如盆盂衣服人资以用而不可缺者也自絶秦王止曽子固凢若干篇为今文典典故法也欲学者以为法也甚矣文之难也自孟子以下至于今日二千余年间号为能者止此十许人耳是二百余年而得一人也若唐之韩子则三百年矣夫以三百年有一人何其少也惟其少也是以难也规矩周宻体制备具后有作者如匠石之能循规矩也或曰作者众矣今曰止此十许人者若过矣然文不足以饰其言言不能以达其意上不能以承乎古下不能以垂于后非吾之所谓文故不取也吾之所取止于此矣复乎前人之美则予之所望也有能由是而求作文之标凖若屈原之离骚别为一集则程朱之文学自当读之兹以取文故不及也言必饰而后文不饰不可以为文欲饰其言必由于学而文所由以作也文旣作者世之饰其言者何其多也然皆达其意之所欲言而不能以明理而四维之文于是乎息矣

　　赠方平叔序

　　方平叔与予居相近年十一丧母十二丧父邻人许妻以女遂衣服食其家年二十四一旦如有所感弃家入广遇师授以雷法拜萨九阳于罗浮闻金丹之秘归而道法显呼召雷雨立至王公贵人多敬之赠以物輙不受人有急则救援之或随身带镪遇贫困者与之无吝色人皆号之曰方神仙又今将逰江湖求九阳未尽之旨征言于予予谓人惟有欲也故不能学道子女玉帛人之所欲而平叔无所欲可以学道矣又闻金丹之秘于九阳之徒矣怪世之言金丹者知药物而不知火候自复而干由庚甲歴一阳至九阳进阳火也自姤而坤自申而已由一阴至于六阴退阴符也所谓年中用月月中用日日中用时时中用刻者也子行江湖遇知音者而问之其言与斯言合者是眞知金丹者也子其参焉师焉苟有言者不合于斯言也是人也亦妄言耳子遂去之而勿与之言可也夫以子之不欲而求之之切也其必有所遇以终九阳之旨于是书以为是行之赠

　　送程子长北逰序

　　程君子长气刚而方学粹而文性好逰常踰淮涉江南至浙之右近处江之左览江山而得其胜择人物而交其逰不以为足复谋于予曰吾以为逰赵乎夫赵多感慨悲歌之士感慨则志不固悲歌则志不立吾固不往吾以为逰齐乎夫齐太公之故国也尊贤尚功流而为覇故其地人多诈吾意其余风犹在吾又不往吾以为逰秦乎夫秦弃礼义尚勇力今吾冠章甫衣缝掖无所用之吾又不往吾以为逰郑乎桑间之音靡靡之乐夫子之所放也而以我为愿闻郑声者乎吾固不愿闻郑声者也而吾又不往是逰也舍京师无适己京师风雨之所交也文献之所宗也四方之所辏也无悲歌以感之无变诈以惑之无勇力以威之无郑声以荡之遇则能使吾贵如瑚琏通则能使吾明如秉烛尊则能使吾重如九鼎进则能使吾荣如春华然则舍京师无适己子以为如何子闻之曰智者不懐才以狥人仁者不藏道以忘世夫能有为之为才人求之我舍之非知也人舍之我求之非知也夫道将以共由之也己由之而不能使人由之非仁也天下不由之而已不去之非仁也嗟乎贵君明君重君荣君在人君贵君明君重君荣在君在人者君无与焉在君者君其愼之其逰也岂不绰绰哉予往嗜学而不能馆于人好逰而不能求于人旣无他能又苦家贫用是常不能遂其志君居则人敬以为师出则人慕以为友予是以不及君君自计有余矣又何以谋于予也

　　送涅古栢主簿序

　　至元二年冬十月部使者至衢衢去开化百五十里民之耄耋相扶携造使者庭举主簿涅君之能曰君自始政至今不怠道路桥梁无不理者夏饥君赈恤有方民无菜色使者未之然也至常山常山邻县民不于其官之称而称君至开化民之举君益众使者由是然之案牍稽延以君故无所问复戒勉于政愼厥终邑人鲁贞曰此可以见人情之所与也茍不与虽刑驱势迫不肯从设有从者非其情也且君何以得是于人哉其志确其行直其志确故不为贿动其行直故不为私挠确而且直虽神鬼其顺之矣况人乎且人之所以举君者公耳公者人之所同也夫民岂难治哉得其情则喜逆之则怨为政者亦惟得人情而已彼为政者而人不与者逆乎人情者也太上得民心其次得民情其次不失人情然则君之得是于人者盖不失人情也使君异时调他县他县之政愈于今升台省台省之政愈于他县是为不负邑人之所举是为不负部使者之所与也

　　送徐仁可之上海典史序

　　友人徐仁可世业儒以儒者之业博大难成也去而从吏今为上海县典史将行求赠言于予夫仁可求言岂徒以耀于人盖将闻善言以自益也试为仁可诵所言夫常人之情不刚则柔刚则折柔则屈未有得刚柔之正者也子独不见夫金乎愈炼而色愈明愈乆而质愈坚诚天下之至刚也至于范以为器或方或员细如丝曲如钩薄如纸常如人意是刚而能柔也故刚而不折子又不见夫水乎激之则溅上决之则注下东则东西则西是物之至柔者也至其溃山岳突堤防当之者摧触之者倾孰之能御是柔而有刚也故柔而不屈知其说者斯得刚柔之正矣仁可操刀笔日久阅歴世故日深其于处己治人固已素定于胷中岂假予言而自勉焉若夫刚近于躁柔近于僻毫厘之差则失之愈远岂但折屈而已哉故为仁可诵之使时以是自考则得刚柔之正矣

　　送郑道源之金陵序

　　酿黍以为酒曲糵之和有常剂矣而其味之或甘或冽或辛或旨则非人之所能必也调水以为羮醎之以盐酸之以梅期于适口而已然而欲甘而甘欲酸而酸则固人之所能必也阴阳之相荡而人生焉矣然而不能必其昬明强弱也犹酿乎酒之不能必其旨列欤人生而各有所业欲儒者为儒欲吏者习吏欲农者务农欲商者从商欲工者学工犹调羮之能必其醎酸欤然而人之昬明强弱之不齐惟儒者能变之农吏工贾不能也人而不为儒犹弃稻粱而嗜穅秕也夫为人莫如儒宜其世之人举皆以为儒也而其从农从吏从工从贾者何其多也惟其不为儒也反群聚而笑之者有之矣予尝求其故矣彼窃儒之名而无其实者听其言诚儒也察其貌又儒也问其行则非也其为世之訾笑儒也世固有儒者而人未之知也夫儒者以其所能必之志而变其不能必之天穷理则知可至矣力行则徳可进矣守之以诚则道在我矣行之以恕则善及人矣是儒者之能也特患人之不知耳苟知之则将为之为之不暇又奚暇乎笑往年玉山郑复初笃学力行由进士为德兴丞为处州录事勇于行义不畏强御不顾利害卒为豪有力者噬去人无贤愚闻者莫不为之扼腕然后知世之以儒为訾笑者笑窃儒之名者也非笑夫儒者也乡人郑道原受业复初之门于四书于书旣吮嚼而啜其味于诗于文又咀嗫而尝其腴忽别予将逰于金陵求一言以自壮夫为学之方修已之要道原得之复初深矣予何足以及之然朋友有切磋之义大江之东复初之乡也金陵又复初所尝逰也必有见而知之者道原往益求郑氏之学如口之于味则能变化气质为儒者毋徒曰儒以取世之訾笑哉是则予之切磋之义也

　　送徐起潜之同古市巡检序

　　静江古桂林也其地极中国之南多荒茅篁竹丛薄深林其境与蛮獠相邻其风土与中州殊其田瘠其民不常徉狂而狼贪其山皆卓然拔出伏至地耸造天峯峦四面骈立若笋其居颛颛依险阨控御一乖輙群聚而剽窃警罗诚谨则雉兎遂入夷岛中其气候不齐天雨即蒸湿稍暖故瘴热无论四气雾袭人身烦寃溃乱其仕者往往无久居志毎自解弛去而巡捕官为甚致有假故不行者横塘徐君由晦庵书院山长秩满调静江福泉县同古巡检命下即戒途且征言于予以自壮予固不惜夫言也横塘日煅戈砥戟矫箭跃马从卒三十人周旋溪洞涧谷间以求盗而获之则戢暴之法不如是也饥得食寒得衣老弱得飬使之各得其欲而自不为盗是守令之责也非巡检之所得为也凢人之情就利去害爱荣恶辱无彼此之异也议者猥曰蛮性忿鸷易变难复不深究切之所以仁之也示之以向背申之以信义所以懐之也自负固不服率令即掩袭而搜擒之所以威之也与其生事以自戕孰若相安于无事彼固将去其轻悍忘其险阻以从我也今之人所以惮去故旧而适远方者何中无所飬而外累于物也茍有所飬于中随其所飬而安虽炎乡穷僻犹不足以累之也横塘用予言以弭盗以处身而盗不息身不泰者予不信也

　　吴氏及幼方序

　　余九岁时读书家塾有医者吴恭甫年七十余其身矮小龎睂白须髪手执桄榔杖布衣而皂绦见予出对曰俊杰今看鲁两生予应声曰英雄昔传汉三杰恭甫喜后三年予出疹父石溪翁夜往石井请吴仲高服其药而透仲高恭甫子也余症未解仲高命其子舜卿来治药病愈予得子又孙遇病必服其药家去年孙宣遇出疹服得新药愈夏予冐岚气气逆喘甚得新曰沙也以绳刮之红点如沙针刺指甲缝出血黑服药而愈予今七十三见得新父子曾孙五世矣而予可谓老也于是知恭甫之有后而医道之日以行而子孙日以昌也予虽老而著书不知年之日加也恭甫兄庆甫刋及幼方以济人値乱板亡得新勉其子以家学复锓板以继前人美可也乱后人家多废而予与德新独存可不知其所自邪

　　桐山老农集卷二

　　●钦定四库全书

　　桐山老农集卷三

　　（元）鲁贞 撰

　　○杂着

　　题赵章泉诗后

　　未乱前程希茂携赵章泉诗二纸求予书其后置之箧笥中未及归而盗起又十年矣予家所藏书为之一空暇日拾所遗简册中惟此诗尚存欲访希茂归之而已亡一日徐文渊至予家书程公谨所赋万青轩诗予因思此诗可以归之公谨盖公谨于希茂为一家而其尊人紫崖先生尝与章泉逰故也诗者吟咏性情优游和平优游不迫至于用字生涩炼句强硬使人读之激唇刺吻而无味此宋末诗人之失亦其习之然也然此诗所谓忘寝宵兴不废简编者可见古人为学虽老而不辍也吾徒见之当可以自警故书以复其巻于公谨焉

　　赠龙文

　　夫何少华之峻高兮参列星而为侔埶广大而盘踞兮气滛溢而上浮凌昊空之岌嶪兮廓回环以绸缪建雄标于鸿蒙兮起太虚而独抽层峰涌而流跃兮翠草烂而不收储元精而下注兮产琼液于灵湫石嶙峋以硱磳兮若缭垣之四周森骈交于矗起兮阴霏微而欲流白玉以为底兮蓄清泉之幽幽映峭壁而揺荡兮罗织纹之潏潏视若浅而实深浸澄潭之积雪玉色交以映人兮絶纎埃之清洁雨弥旬而不涨兮日流金而不竭极莹净而无瑕兮含内柔之明彻诞白颗之轇轕兮接素彩于明月发寒威之凛冽兮解人世之炎热信兹山之精神兮奚至斯而融结惟神龙之育质兮禀纯阳之昭晰象干道之变化兮谅潜飞之有节集众美于厥躬兮块独处此贝阙妙感通之无方兮亘万古而不灭望天津之浩洋兮波弥漫而无涯神物杂沓乎其中兮涵星宿之光辉若东海之最巨兮积太阴以浸之蓬壶欝其中峙兮环弱水之逶迤群仙往来乎其上兮折三花而娱嬉龙皆外而勿居兮处此山之清奇山有似乎蓬壶兮水有似乎天池故神龙之自处兮孰大小之能窥惟无求于欲兮廓澹然而无为世有求于吾龙兮愿作雨以润穑歳八月之旱兮众祷祠之以惕召屛翳以先驱兮丰隆奔而效职雷塡塡而先后电闪闪以交织戒风伯以清尘雨师群以相逆沃焦土以沛泽兮忽烦熇之屛迹锡农夫以西成兮实神龙之大德闻兹美而遂往兮吾将凭虚而附翼揽予辔而南行兮御清风之扬扬盻少华之巍巍兮随飞云以翱翔至黄石而一息兮旦予将至于仙乡近灵境而止宿兮肃予中而清静久离群而自晦兮不与世以相竞悯人生之须臾兮老冉冉以来迎阐九阳之绪言兮知金丹之延命歴火候之周天兮凢十月而入圣质兹闻于神龙兮庶修行之有定上寥寥而混茫兮下肃肃而凝莹日杳杳而无见兮耳寂寂而无听叩灵洞而陈词兮惟神龙其予应

　　故高节书院山长徐公墓志铭

　　夫人之为学内之修诸身外之修诸政修之身者我之所可必施之政者非我所能必虽不能必茍能行之于家则家犹国也君子之观人见其能治家则知其能治国也予尝求之今之人得故高节书院山长徐公焉衢之徐葢偃王之后也韩子所谓散之徐扬二州之间者公讳某字某五代末有讳荣者仕至中奉大夫始居开化之芹川八世孙飞习文武艺宋理宗时贡补文武二学试武举挽二石弓弓折以此见黜遂不仕号白云处士次子丙承信郎浙东路分有子二人长绍中漕武为进勇未及受郎官而卒次懿和初乌江县尉有子六人公其次子进勇无子以公为后未几一兄亡一弟出继同居者四人处事一以乌江为法事母孔氏至孝温凊定省未尝少懈兄弟将析家产公合得半因喟曰吾独有家产之半彼三弟者何以为飬遂于其田十取其四以其六归之三弟又以所得若干为飬母之资令幼弟司其出入一无所问又谓三弟曰吾产旣厚凡官府之供给亲戚之往来尔无预也居常怡怡无间言乡党称其孝弟待人接物以信人有急难则救之有匮乏则周之逋有负不能偿者则免之人怀其惠欲有所为则人争趋之里有争来就公决公为剖其是非咸悦服以解其为人沈黙寡言寛而有容大德间有以茂材荐公者省除常山县敎谕秩满调余姚州高节书院山长将之任以丁父忧旣终其丧不复为仕进计筑宅于故庐之西偏以居又葺二庐以居二子竹木花果交植屋之前后可以娱目可以悦心菽粟鸡豚足以供祭祀采山钓水足以待宾客三弟子侄足以供使令优游自适足以乐天年所谓为政其在斯与予闻人有善行而不得用于时者子孙必昌公子曰兰曰华与予逰好学而文其兄弟众多予虽未获尽见而皆向学子孙之昌未艾也公生宋壬申没于后至元辛巳年七十葬于大石潭祖垄之右父即进勇祖即路分曾祖即白云处士娶刘氏子四人女二人孙八人华以公之行求予铭遂述其事而为之铭曰
　　人之有为而不用时于其一家见之设施由小觇大国亦如之以公之材而止于斯岂非命耶为善者报有子有孙诗书攸好曰兰曰华前唱后和兄弟众多不弱一个将有显者以大其家人定胜天斯其匪夸石潭之阜草鬰松茂伐石刻诗以期厥后

　　故遂安县主簿孔世广墓志铭

　　孟子有言君子之泽五世而斩葢为常人言耳若圣人之泽虽百世犹未艾也岂止五世而已哉今观孔君之行尤信君讳灏字世广去先圣五十有三世去宋御史中丞讳道辅九世中丞之孙讳传随高宗渡江赐居衢州赠中奉大夫生端问奉新县丞奉新生璹漳州录事录事生摅铜陵县丞君之曾祖也铜陵生应发武宁知县君之祖也武宁生绍字成叔君之父也少工词赋有声宋末官从政郎工刑部架阁元初革命以先生为西安县达噜噶齐不任再辟清节书院山长又不任娶徐氏先没再娶王氏生三男幼则君也君早孤奉母以孝闻由孔氏恩例得宁国路学正转政和县苦竹寨巡检丁内艰服阕海宁州儒学敎授宪司帅阃以掾辟不就家居时四方盗起江浙叅知苏天爵揔兵过衢选主西安簿转饷给军有功升江山县尹寻勑授将仕佐郎建德路遂安县主簿莅政数月治有成绩忽婴微疾遂至大故思朴自护丧以归君幼聪敏嗜学心事坦夷外无崖岸虽有闻不自大恭俭慈仁生于至元甲午八月十有二日终于至正乙未九月三日年六十二娶刘氏安康郡侯之孙男三人思朴思模思森女二人孙男一人克喆以明年丙申十二月庚申葬于西安县之西溪源铜陵墓侧刘氏生于壬寅七月二十一日没于乙亥十二月初八日年五十八附葬西溪之源思朴以君之行实来乞铭贞与孔氏交三世矣遂不辞谨述其事而论之曰自圣人至君五十有三世矣而君之兄弟皆彬彬有学食禄于时以世其家所谓圣人之泽虽万世犹未艾者也铭曰
　　三衢孔氏自中奉始曲阜太末二宗对峙代有显人不替厥绪圣人之泽百世不已惟遂安君克绍厥美设教县庠县庠以举转饷给军其绩愈伟由是而升佐政百里为治有方建立纲纪天命有定一疾遽死呜呼痛哉九京莫起西溪之源厥土刚只卜葬于兹附以刘妣圣人之泽譬诸流水出为溪涧潴为沼沚将有潴者其在孙子其在孙子作诗以企

　　程道夫墓志铭

　　予尝铭则明之墓矣后十有九年程容以其父道夫之行来求铭则明弟也道夫兄也旣铭其弟不铭其兄不可道夫姓程氏讳寜其先成王时庶子伯爵于广平程国国亡后复以为氏至晋镇东将军元潭守新安居歙之黄墩卄九世孙伯之徙居开化之龙山道夫其裔孙也道夫儿时有大人志及长勤俭理家能称父母之意父母终丧祭以礼服阕人意道夫必分兄弟而食乃相语吾兄弟既不分于亲在之日今乃分于亲终之后乎各以所有共为出入或以役事当诣县若府兄弟互往事己不私留财县令以其友爱之笃也名其堂曰怡怡以表之故庐毁复创新居高明清垲置琴棋图史其中前后植花木毎当春芳绕砌秋月笼轩命斚歌风埙箎互和宾亲至则欵之尽欢教子姓以礼义敦柔行端确闺门严族姓和喜怒不形虽甚恚能容里人争斗公为折中皆得其平公生于某年某月终于家年七十公与弟生同气死不忍异穴与弟合葬遯山之冈子三人容起挺孙六人曾孙三人时至正八年九月庚申也父器祖伯从曾祖埏吾闻汉时姜肱弟兄友爱常同卧起而田氏不忍析产庭下荆树复荣世降俗薄有视兄弟如路人者有如冦雠者闻道夫之风可以愧矣此予之所以既铭其弟又铭其兄也铭曰
　　乡邻有斗披髪相救胡今兄弟相视若冦至于急难乃等嬉戱妇有后言反唇而稽天伦之斁如波之靡颓逸溃散不可陈只不有知者孰为作新龙山程氏兄弟二人弟敬其兄兄友其弟兄语弟从弟行兄继邑有令尹名堂怡怡表于乡里俾民效之民之效之自程氏始彼不弟者胡不愧死吉日良时卜云其臧兄弟合葬遯山之冈伐石作诗用昭厥美咨尔后人毋坠成绪

　　代方平叔祭江宁县尹郑邦宁文

　　惟公抱有用之才蕴有为之志处富而好礼结交而尚义见敏而明气刚而智待宗族以和周贫困以利接人以诚而宾客欢待下以诚而家事治乐道以飬高怀仁而慕义为善若不足独立而不惧谓宜室家之胥庆而享寿之耆頥岂期一疾而命止于斯谓宜有位而能禄岂知世道艰而不得见之设施呜呼痛矣哉某等萍梗之踪东西无依一旦相见遂结新知意气之同有若蓍龟朝夕居处欣戚同之公乎奈何九京之归哀动于中有泪涟洏生也倐忽薤露生悲白杨萧踈寒风凄其想象音容邈不可追公乎有灵来举予巵尚飨

　　谒武夷精舍祭文

　　维昔圣贤继天立极厥綂承承而靡有惑于皇宣圣乃集大成孟受思业孔道以明自是而降大音絶响异言啾哓千岐并往道则如砥夫岂人远胡然却行不畏日晚遐哉邈矣谁绍絶学帝实惠民是生先觉周发其微伊洛达之先生嗣兴推而廓之猗欤先生笃实刚明深探详辨黙契力行悠然千载独会于心述经立言绍于斯今谚所谓祥景星鳯凰至于用世曷有曷亡生以为命不如稻粱一或有违孰不遑遑有炳遗训至理孔彰贻尔来者饥饔渴浆兹溪之曲岿然厦屋有寝有堂公手所筑贞来再拜瞻仰太息遗墨在梁犹见颜色神倐来逰千崖以秋风生涧响云行山幽神聿其归栋雨霏霏烟鎻岩扄鹤唳林悲酌溪之泉酹以遗像侑以诗歌庶几来享

　　吊严子陵祭文

　　岁己未之仲冬兮予舟行乎严瀬经先生之钓矶羗四顾而兴慨冐埀堂以逰目兮览山川之胜槩豅束而湍激兮沙与石而相磕山岋岋以旁围兮水渺渺而来会頵石矗以造天兮奔云结而为盖叩先生之遗迹兮恍髙风之犹在昔炎刘之中叶兮薫与莸之杂揉偭通衢而不骋兮反彳亍于蓁莾捐兰芷于笥外兮羗以为不芳也撷萧榝以充佩兮曰此为良也大厦之倾兮非一木之可支江河之竭兮岂线流之能输道之不行兮时不可为也遂全身以远害兮亦先生之宜也迨故人之龙飞兮复炎祚于旣灭胡顿然而忘之兮曾不屑于一谒怀珎以自潜兮诡迹以自絶曁旁求之旣遍兮始为君而一至何狂态之犹故兮感天象之呈异终然衮冕之荣兮不易山林之志退复从于初服兮不求闻逹于斯世皇天之生贤哲兮固将以之而觉斯民举皆封已以高尚兮又何赖乎斯人昔夫子之遑遑兮亦岂其有他故见赤子之呱呱兮将为之乳哺彼沮溺之并耕兮曾不足以语此而楚狂之过门兮又何歌之为訾是以圣人之道兮贵时中而后止周天下而不遇非圣人之眞情岂忍遽弃乎斯世兮曰吾道之不行使先生而悟兹兮胡为而至斯哉将猋举以响应兮策奇勲于云台奈何其不然兮独高尚之不可回虽不周于古道兮抑亦可以为清矣彼射郄以抵巇兮惟恐容身之无所惟先生之高视兮曾何足以芥蔕万锺之不屑兮又何有于成败斯其所以为先生兮虽千载犹未沫苟致君于当时兮未必芳名之如斯重曰前先生之避世兮吾无能以议为后先生之独善兮爰结辞以问之

　　祭叶蟾心文

　　叹人生之须臾兮时旣往而不返质萎弱而莫恃兮旦遒忽而遂晚叹浊世之纷污兮竞蚊蚋之纵横羗欝结之无解兮独欿切而屛营夜漫漫而不寐兮气涫■〈沸上鬲下〉而若惊志惝惘而不舒兮愧独此而劳生愿逍遥以远举兮从赤松而登仙服醇粹以保神兮长恬愉以引年去埃之烦寃兮超众患之牵纒何兹愿之未果兮遭尘网之拘挛美高人之化羽兮若有得乎自然坐寥寂而遂徂兮形枯槁而日朘远末路之汶汶兮去故乡之翩翩舍嗜欲之怦怦兮离形智之翾翾乘太虚之鸿蒙兮与坱圠以周旋漠清静以廓落兮澹无为而不迁彷佛至乎清都兮造阆风而留连神浩荡而娱嬉兮凌天池而孤骞保厥美而不放兮仍丹丘之绵绵惟高人之在世兮当觐君之龙颜被紫衣之披披兮带黄金之珊珊绾墨绶于会昌兮留遗爱于南寰旣致仕而飬高兮日徜徉于溪山忽云疾而遽亡兮呌浮云而不闻瞻高风而太息兮涕交頥之沄沄林萧条而无声兮野旷荡又无人风飒飒而申寒兮严霜下此秋旻众芳黯黯而将谢兮値鹈鴂之悲鸣白日晼晼而遂西兮列星出而极明月去望而销铄兮夜逴逴而已冥悲蕙华之旖旎兮从风雨以飘零华纷委以变色兮枝萎黄而樛横听蟋蟀之呻唫兮雁缤缤而南征痛高人之日远兮中瞀乱之幽幽羞蕙肴之■〈王岂〉■〈王岂〉兮奠桂酒之浏浏采兰英以为蔬兮屑琼枝以为糇兹陈辞之耿介兮灵庶几而少留尚飨

　　桐山老农集卷三

　　●钦定四库全书

　　桐山老农集卷四

　　（元）鲁贞 撰

　　○诗

　　△歌行

　　庚子梦徐竹隠

　　竹隠于予长十岁长者是兄小者弟埀老结交不论晚同心何啻花同蒂挽舟鉴湖探禹穴天衣云门逰相继观松龙井泉泠泠回首飞潮喧海澨自兹别去已七年秋水盈盈不可厉大地红尘扑面来遥望涂山眼为昧兄归竹隠无恙否弟窜深山诚拙计忽然清夜入我梦相对无言意弥契访子延我坐中堂问讯之余方欲憩蘧蘧而觉知是梦月照梅花闻鹤唳

　　可憎翁歌

　　君不见黄石东皇元有客可憎翁白髪未白耳半聋棱棱骨肉貌中古独行踽踽前贤风又不见君翁之踪有时傲睨呼清樽长歌短咏天地中醉来未觉酡颜红幅巾革带不足贵一生取予何其公有财不肯轻恤匮有诗不肯轻干贵渠自渠兮侬自侬清风明月十亩屋乐莫乐兮情亲同是以风俗薄往往杨公鸣呼为可憎翁翁亦不为错翁之可憎翁己知人知憎翁翁不疑憎兮元是爱之本爱兮元是憎之基一憎一爱在人耳请君呼酒歌斯须

　　雪墨题诗

　　天女织花飞玉屑下顾陶泓驻瑶辙玄英射月兎颖湿化作龙蛇形曲折字字冩出天花香黑白混合成文章虞庭赓歌相颉颃封上琅函达玉皇

　　寄炼师方善可

　　青霞道士人不识呼叱风雷指顾间月满秋山骑鹤去云生晓洞斩龙还拾荆煑石能医病炼汞成金好驻颜我每喜交方外士几时相与扣玄关

　　雪

　　瀛海仙妃骑白鳯夜栖十二琼楼冻雪缕银丝织龙水花影满天韶色里梦入昆山夺玄圃老蛇张髯鹤起舞盆捧明珠寿王母神云卷春留太古回首乾坤色界空玉龙嘶□□□□

　　松花饼

　　苍龙吐涎结黄玉并刀开云落香肉莲房夜酿百花膏腻琼胶粉神功劳金盆捧月疲蟾舞飞入黄庭惊姹女幻出明珠照仙子汞叶铅枝织花雨松花之饼能休粮道人得此眞奇方缄封远寄令我餐后天而老凋三光

　　△古选

　　重阳留唐山

　　皦皦天气晶熈熙日华动云消石厓露风过林叶閧唐山逢九日菊蕊无由供生平不嗜酒岂待白衣送登临山水间轻裘薄寒中蕴眞思方惬览胜目自纵良朋偶然出谈笑杂嘲讽更辱信宿留情亲意弥重暌违念合屛浮生惊若梦何当长致屈杯盆晨夕共

　　宿泰康寺

　　山行已八日不觉足生茧弛担憩僧堂叙旧接语软夙昔怀道心故遇相知展山高秋气凉林静锺声衍松竹交繁阴云雾互舒巻焚香鹊噪檐听经鹿下岘大道本无为飞光自流转相与嗜道腴至味足咀吮始知方外交外物自可遣何如湛秋潭诛茅在云巘

　　拟上张使君

　　括苍有仙人手持白玉节指挥日月下甘霖遍江浙岂惟苏畎亩亦喜洗炎热左顾流福星右盼飞翔雪翩然骑紫鳯八纮尽超越直上青云端开关朝帝阙

　　△五言律

　　中秋夜月

　　中秋今夜是分外月新明大地山河影五行金水精阴云何处至天阙几时清终被风吹散寒光照四更

　　久雨

　　一雨五十日春光浑不知有天皆渗漏无地不淋漓孤鹤迷空渚群蛙闹浅池因思盛衰理天地有还期

　　迁梧坂四首

　　三载离家乆一时为此留树高风衮衮山近日浮浮簟枕优吾老诗书为子谋不知穹壤内兵甲几时休
　　日下文机寨云生梧坂村人家连树暗客路到溪分鬂色愁中改吾侪乱后存边州正格斗天际暮云昬
　　同居三十载丧乱自分违旧宅依然在荒郊不可归物华还似昔人事已知非安得吾昆弟金钱共采薇
　　旧友程刘许时还到我家论文嫌晷短惜日畏年加相见浑无厌劳生未有涯吾衰方著述安得笔生花

　　△七言律

　　甲午再寄徐竹隠

　　分明竹下立多时侍立前头是令儿白饭满匙翻玉粒黄花泛酒饮金巵浙东旧雨三年别江北春云千里思鸡唱觉来元是梦披衣起冩寄君诗

　　次刘用晦约逰少华韵

　　近山惟有此山尊飬鹤仙人玉一群前约已过休落帽后期直上好书云也知乗兴寻仙侣絶胜偷生避哨军莫若来春风雨过杖藜闲访玉宸君

　　挽程思斋

　　记得中秋过我居欲谋一馆授诗书论交如子情尤宻闻讣令人恸有余作赋乡闱曾奏捷修文地下是新除九京一去不复返花落鹃啼春梦虚

　　余宗旸来访値雪留三日次韵

　　谁散珠玑北斗南下方台殿玉华含千山万山树生色一日二日客停骖烹茶自是陶谷爱啮毡惟有苏武堪大厦何由庇寒士休说中原斗战酣

　　次程仲京韵

　　避地曾来银岭居识荆已是二年余梅花开白蒙赓韵橘子埀金辱寄书新似跃金归大冶清如流水出方诸珎藏箧笥时开玩坐想高风玉不如

　　次虞伯生韵

　　红尘扰扰漾人身我欲去寻祁孔宾为问挂瓢箕水上何如持钓渭江滨风烟满目青山暗岁月惊心白髪新小阁琴声有深意知音毕竟是何人

　　辛丑栽菊与去年同

　　春花多在树头开不比秋花篱下栽黄白参差晚色靓紫红炫耀曙光回去年有客携樽到今日无人送酒来更觉花前增好景风吹丹叶下苍苔

　　上王黙庵分宪

　　登车慷慨志澄清戢暴安民政有声道上豺狼俱已遁草中狐兎毎先惊风生白简乌台肃日照皇华绣斧明好佐明时清四海苍生从此乐升平

　　永年堂

　　高堂四面爱清辉中有仙人虎兕姿玉树临风凝骨骼氷壶出壑耀须睂弯弓马上曾穿札横槊军前解赋诗手种甘棠期勿伐成阴蔽芾使人思

　　寄吴佥宪

　　又持玉节过柯城一道苍生覩福星愧我穷经头已白遇公倾盖眼尤青渚蒲水荇迎舟滑野草山花拂袂馨回首金华高万仭峯前日暮碧云停

　　和宪使王公韵

　　宫柳扶踈满眼青金溪南出去途平风生衣袂草香细日转邮亭花影横使者乘骢巡郡邑大君有命在京城此行深应疲民望一雨还令枯稿生
　　积雨初收岚影昏瞳蒙日色照袍温观风使者下山邑迎马皇华炫晚村远近水光明翠黛参差禽语发幽园青春自好民疲甚到处莫敎狼虎存

　　挽门人

　　曾向东风嘱早归雁回霜浦忽传悲若非九地修文日定是三天作记时陟岵尚怜诸子幼望云翻起二亲思平生友爱多零落目极乡闾泪满衣

　　游少华山题金沙庙

　　此是登山第四程淡烟笼日漏微明千畴■〈禾罢〉稏黄云合万壑松杉翠雨声旧约屡更犹未定尘缘不顾始成行高峯突起层霄上明发跻攀礼玉清

　　题少华山

　　今朝同陟最高峯鸟道萦纡一线通上界星辰来鹤驭下方雷雨出龙宫地临高爽仙踪古人在清闲俗虑空浊世干戈犹未息便当学道此山中

　　咏十二岁妓

　　思凡不肯住瀛洲降谪人间十二秋歌落梁尘樱口小舞回扇影柳腰柔惟同秋月春风笑未识朝云暮雨愁渐觉微红潮脸薄更乘半醉按凉州

　　△五言絶

　　塔山

　　天低云有影日午塔无阴极目三秋望登高万里心

　　△七言絶

　　次董仲可寄韵二首

　　四十年前会董仙秋风回棹浙江前如今满目风尘暗祗有山中可晏然
　　其二
　　忽辱新诗寄小轩骊珠颗颗照东园何当共剪东园韭却对青山论道源

　　送邑吏杨德茂二首

　　刀笔从来有异声琴堂赞画合人情常山令尹明如镜又抱文书镜里行
　　其二
　　相逢正好又相违分袂沙头折柳枝三迭阳关歌未了斜风吹雨日西时

　　桐山老农集卷四
