　　钦定四库全书　　　　　集部五
　　静春堂集　　　　　　　别集类四【元】
　　提要
　　【臣】等谨案静春堂集四卷元袁易撰易字通甫长洲人不求仕进部使者拟荐于朝谢不应行中书省署徽州府石洞书院山长旋亦罢归居呉淞具区之间筑堂曰静春聚书万卷手自校定或掉舟载笔牀茶灶古器防于江湖赵孟頫尝为画卧雪图称易与龚璛郭麟孙为呉中三君子是集乃易殁之后其子泰所编延祐四年龚璛为之序推之甚至然以王安石拟之殊不相类卷末有厉鹗防拟以黄陈亦未尽然易诗吐言天防于陈与义为近与黄庭坚之镕铸劖削陈思道之深刻瘦硬其门径实各别也有元作者绮缛居多易诗虽所传无防而风骨遒上固足以高歩一时龚璛等所作集序墨迹至明正统中尚存呉讷题其卷末深致向徃葢其人品诗品均有动人遐想者矣乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀










　　钦定四库全书　　　　　集部五
　　静春堂诗集目录　　　　别集类四【元】
　　卷一
　　过泰伯庙
　　游灵岩
　　酬汤师言昆山冬夜见寄
　　寄承天寺书记
　　水仙花
　　过定慧院寻陈舜咨不见
　　诸友约游虎丘不及往
　　游苏子美沧浪故园
　　登开元寺阁观浮海石佛
　　金鳯花
　　寄钱徳钧徳钧时在钱塘
　　赠竹径
　　梅隠院观鱼
　　寄汤师言倩徳钧书数诗故章末及之
　　寓西隠庵师贤与唐月心相过分韵得然字赠日者余竹深
　　胡西轩道院竹石
　　题陆义斋香逺亭
　　送汤师言赴杭
　　送潘鹤臞归侍母
　　题束季博适安斋
　　送王沂父常州学正
　　赠昆山儒医张生
　　赠禽衍陆生
　　过长安堰
　　杭州客楼开炉日作
　　送汤师言番江书院山长
　　乆出还家梅花已谢
　　和师言见寄
　　卷二
　　杭州道中言怀
　　重午客中
　　寄呉中诸友
　　钱徳钧
　　萧子中
　　汤师言
　　唐希贤月心
　　赵明仲
　　冯景说
　　和送春韵
　　和月心韵
　　送赵明仲番江书院长仆时自石洞书院归首夏村居杂兴七絶
　　八月一日雨后赋兼寄城中诸友
　　呈信州孟能静摠管
　　题钱徳钧水村图子昂仲賔二公作竹石于后题渡海罗汉像
　　冬日感兴并怀徳钧师言月心
　　杭州长至日防戴师奭张仲賔
　　次日雪中再用前韵
　　正月十六日与徳钧子敬翼之洎儿子震游束季博山园赋诗五首
　　病目废书雨中独卧偶赋
　　湖上即事多怀月心之辞
　　题扇
　　唾壶
　　灯檠
　　麈尾
　　铁如意
　　白海青
　　寄孔退之
　　卷三
　　上张大学士
　　春日雪中
　　春日自城南归防二友观书人散后作
　　春日游废园
　　和师言游南园韵
　　送孔退之
　　送蔡松江之饶州石洞书院
　　送楼山长之石洞交代
　　与师言客钱塘凡三月余师言归后作诗奉寄寒食日南山招饮马塍醉为马坠
　　与南山伯祥防饮湖中暮归书所见
　　自钱塘归寄诸友
　　自杭还呉访徳钧因留论文过午归途过竹间道院
　　送屠存博去嵗客杭一年多与存博游故诗意及之
　　邀师言过城南隠居不肯来已而雪作并寄姚子敬
　　题钱翼之所藏华岳山水图
　　次师言月夜见寄韵
　　春雨漫兴
　　和师言首夏襍兴并用书怀
　　雨后寄陆小山
　　和小山雨中见寄
　　和师言穷居即事韵
　　再次前韵
　　题画
　　来禽
　　
　　黄葵
　　杏花
　　题钱仲昭家菊坡图
　　卷四
　　新嵗郊居即事
　　村居即事
　　寄陆冶僊
　　和小山夏夜独坐
　　因公事留驿中遂登姑苏台晚望
　　秋夜怀友
　　和翼之秋怀
　　再和
　　赠周生
　　戯调月心
　　送府判常仲寛
　　送赵显之检校
　　挽陈彻堂
　　陈仲渊别室
　　别南山上人
　　独坐懐黄子乆
　　郊居寓目随事辄题得诗九首
　　和师言病中止酒见寄韵
　　题赵明仲鄱阳行藁后
　　春日对雪即事寄师言
　　次月心见寄书懐
　　三月一日过南园报师言诸友
　　再用韵
　　和师言残春漫兴韵






　　静春堂诗集原序
　　予读今文诗不知其为今人者唯于吾通甫为然通甫没十余年矣意者亦古矣而犹今也今斯人岂易得哉世之为诗者学古人欲其似出已意欲其新两端而已然似者多蹈袭新者常崖异唯其似而非似也新而非新也得之浑然又未知古人已意孰先孰后也始可言诗耳一自士去科举之业例无不为诗北音伤于壮南音失之浮诗文不同宜极于古故今人于宋诗少所许可仅取王半山以其逼唐也然半山岂肯及唐而止三司与宋次道选诗尽在目中矣至于中夜禅悟集句趁胡笳拍则不啻自其口出一大家数造诣迥别殆未可以浅窥若唐人近接六朝凌鲍谢何必多逺挹西汉师苏李更不疑实致如此使如今人悬拟风雅不过局蹐四言如韦孟自陈束晳补亡曽何系于删后重轻哉声闻以时寖异感发在人则同每况愈下固不可心逺而力不逮亦不可予于通甫既曰古之人岂必以半山枉通甫譬诸登峯造极循循来径尚于此乎见之也古人所甞有者皆有今人所当无者必无灵杰百出清婉明丽抑古谓酷令人爱者非耶忆通甫与予交上下古今一返诸性情之正予固望其鸣国家之盛横经石洞归而不复出静春堂手挍万卷筑修亭遂志焉属其仲子泰辑遗编托予序死者如可作也顾焉得如通甫者与之评通甫名易姓袁氏呉郡人延祐庚申日南至髙邮龚璛序








　　钦定四库全书
　　静春堂诗集卷一　　　　　元　袁易　撰过泰伯庙
　　孤城下白日昃景射枌榆与客上河梁河水寒弥弥岿然呉泰伯灵琐瞰其址升堂閴无人白云在亷陛淳风暨南服妾妇知敬止禋祀何寂寥庙食不饛簋至徳贵辞让千乘犹敝屣岂伊常人情箪食形愠喜吾甞悯僚光同室操剑匕神孙且沦薄流俗重已矣伯也谅有灵愿言振頽靡踪企龙徳懿化慕麟趾
　　游灵岩
　　绪风散林薄泄露开岩扄兹晨惬清穆旷怀延杳冥九折度峻壁微行穷絶陉夫差昔戾止锵锵驻和铃华旗一以建缤纷朝百灵花飘磴道白树入端闱青呉娃煽方处越甲蔽长坰千秋魂魄归过沛涕亦零呜呼重华后格鬭何由宁秦宫委蔓草汉阙流寒萤惟应金仙姿空山屹亭亭摩足耀八极象教垂千龄
　　酬汤师言昆山冬夜见寄
　　清昊悬白日灵景焕八荒维时星昴中賔饯由朔方夕曛落草头寒谷晦苍苍之子在天末江湖阻且长济盈恐濡轨欲往悲无梁风吹昆冈裂念子单衣裳短札俄枉辱髙情何慨慷一辞三致意再歌婉成章要我数日期我怀増惋伤数日讵可玩百年亦易量焉能【缺】耿耿契濶如参商
　　寄承天寺书记【号此山】
　　赤城亘苍穹实维仙圣宅上人释门秀灵气载营魄浮杯渡三呉爰止双峨石白云亦何心皓鹤时敛翮禅扄清呗余宴坐羣动寂断除前后际洞彻天人赜我生游彀中忧勤【缺】怵惕北风过环堵落叶平地尺中宵念室家嵗晚冻馁廹鬓髪能几何顾为儿女白明当絶尘机从师振金防
　　水仙花
　　疾风吹长林急雪集丛竹飞仙从何来翩然贲空谷初逢恍若惊庄视矧敢黩黄裳韫华藻素服立幽独昔闻贤达流沧波振遐躅太白御鲸背灵均葬鱼腹永伤骨为土缅想人如玉贞魂千秋后流落依草木吾将佩幽芳采采不盈掬
　　过定慧院寻陈舜咨不见
　　城东古招提遗构何代作薜萝施栏楯流尘翳丹雘岌岌垝垣仆袅袅危柱弱举头瞻金像古屋苍防落恭闻西方教冥念贵恬漠班荆防双树蔽芾亦可托迩来列万刹中天峙飞阁隆防竞宏丽至道愈衰薄爱兹遗古意每过必枉防故人志云卧斯焉甘旅泊儒墨岂磷缁寄食共藜藿踟蹰不及见心期怅何邈白云东北飞缥缈带皓鹤缅怀肥遁姿清风在寥廓
　　诸友约游虎丘不及往
　　原畴拥危阜冈峦带重闉扪萝稍曲折身已跻嶙峋径蟠太古石嵓栖百代云昔王侈厚葬宏模难具陈玉匣闭鳬胫珠襦被龙文重险疲卒伍三泉愁鬼神雄图乍不灭伯心寜肯冺遗基委劲越余孽开嬴秦金精既荡潏剑气亦沈湮薄游羡良友览物酬芳春龙收灵雨旦虎啸清风晨升髙望八极酒酣气亦振俯仰视遗迹飘忽如埃尘登临勿重叹兹欢信可珍
　　游苏子美沧浪故园
　　昊穹积长隂寒日光炯碎虚步少城隅物色入遐睇苏侯故台沼芜没今谁记依依故址存惨惨回飚厉谷传魑魅啸地失神灵卫伊人百夫特文采倾当世立朝罹网罗抱影投荒裔皁淹天马逸韝困秋鹰鸷空余意气雄摩荡山岳锐生存且飘泊身后何嗟异下泉虽冥冥精爽不可閟孤城千载归秋风九皋唳
　　登开元寺阁观浮海石佛
　　招提控城闉飞阁峙千尺白日转棼輴朱霞覆檐隙升髙览万象目潜动魄天惊泱漭悬地觉虚无辟阁中两金像竒姿斵山石当年浮巨海泛泛来中国未闻积水厚能负万钧力瞽俗昧津至人示灵迹区区拯世心于道讵无益危坐睨隋唐浩刼一朝夕槛前飞鸟逝户外流水疾九衢冠葢埸浮埃浩如积车马何时闲丹梯展良觌
　　金鳯花
　　灌木振凄风庶草浥零露懔秋兆摇落孤花表贞素萝生古径隂回立虚垣暮芳蕤五色明幽丛九苞聚弱质抱殊姿髙标秉修誉阿阁谁为容轩除自成趣鳯徳谅未衰春荣亦何慕
　　寄钱徳钧徳钧时在钱塘
　　骥騄动长嘶髙鸿托孤影丈夫四方志焉能恋乡井忆昨行迈初严装在俄顷决眦雪壑明矫睇云路永子行不我过数日怀耿耿曩与子成言窃比韩与邴清风塞寥廓髙谊破溟涬明知忽遐遗蒙谷谁予儆嗣宗诗酒放叔夜交游屏冲襟忆晤言夙暮发深省载瞻呉洲月遥瞩孤山岭平生故旧心丹霄共光景
　　赠竹径
　　青士抱竒节名与髙人齐髙人爱入谷对之忘朝饥千载嵇阮林往者六逸谿俗人欲径造白日苍云迷今君在城郭种竹下成蹊比邻任来往不遣捶藩篱我自用家法此意人得知
　　梅隠院观鱼
　　窈窕转微径萧森见只园宻林已亭午宿雾始髙骞地迥烦想灭景虚遐眺延陞阶启朱牖頫槛视清泉素鱮散苹藻文鲂媚漪涟水光忽破碎缤纷鬐鬛翻无机蕴至乐物微讵可捐伊余值良友追逐相聮翩观化聊假日达生终忘年匪慕惠施辨愿承庄叟言
　　寄汤师言倩徳钧书数诗故章末及之
　　逺报平安如见君草生官舍不嫌贫山寒猨狖时相命江濶蛟螭夜有神诗句只添风土异酒杯莫放鬓毛新欲知别后嵇康嬾一纸书题亦倩人
　　寓西隠庵师贤与唐月心相过分韵得然字
　　浪走黄尘只自怜惠询前约竟茫然偶栖兰若耽幽趣转欲沧洲寄暮年草草诗篇书柿叶萧萧鬓髪乱茶烟他时我醉君休去净扫禅斋共榻眠
　　赠日者余竹深
　　吾宗昔日丹阳尹不问主人过竹所奋然长啸振林樾满谷笙簧翠蛟舞我生嗜好颇相似千古清风慙鼻祖余君谈天气吐虹白眼看人坐箕倨吾甞匹马造堂阶隔墙过酒延我语知君旁舍竹如云借问林园得窥否君言我居安得此但有蓬莱绕环堵竹林嵇阮太廹窄避世虽深触憎怒要当胷中有千畮世人那得知其处猗猗丛菉比君子维其似之美无度再歌淇澳为君饮醉倒犹能骑马去
　　胡西轩道院竹石
　　灵石越微云髙篁啸飞雨解襟散幽寂清心见琳宇道人方燕坐碧鲜照巾屦客来但对面庄视不得语如观温伯雪目击破千虑清风何方来泠然入窓户羣籁起虚谷众妙防灵府飘飖紫鳯鸣萧瑟骊虬舞伊余堕尘网憧憧困驰骛神栖方外乆梦绕云卧屡永愿继壶公终当效巢父
　　题陆义斋香逺亭
　　汉广不可泳江永不可方遐观贞女游矫若惊鸿翔兹花亦如之曲池抱明妆绛袖冰雪质翠衣云锦章褰裳欲往从宛在水中央修姱冶容灭闲都纎态昌倚槛回眺乆頫轩流涕长徘徊初月升厌浥零露瀼漠漠递幽馥悠悠播微芳相彼亦何心因风为飘扬
　　送汤师言赴杭
　　烜赫忠臣裔飞腾秀士英孝亷敦素履经术继家声邑校为官小儒风借尔行礼还周六典人见鲁诸生省署交章上天衢濶步亨溟池鲲速化丹穴鳯长鸣夙昔论襟谊殷勤结弟兄云泥惭异趣胶漆动深情敢望追王吉宁希荐祢衡湖山有竒句傥许寄柴荆
　　送潘鹤臞归侍母
　　冉冉虞渊月回光照我衣萧萧大堤马送客长鸣嘶穷冬霜雪繁陟冈行旅稀子何意浩荡归心如奋飞王粲故乡志江淹南浦悲丈夫各有适聚散焉可期子有白头亲天寒守重闱蟏蛸悬户牖知子行当归举觞慈顔和升轩福履绥士生食万钟髙堂色养违何如衡门下菽水欢逶迤羡子敦懿义家声良不亏闲居富词藻札翰时相贻
　　题束季博适安斋
　　萧萧虚楹暮冉冉飞云入纷纷车马尘悠悠讵能及凭轩亦何有竹树相蒙翳鸡鸣境逾廓鹤唳林更寂人生贵是身夫岂不愿适胡为悔吝端往往在祍席庄生叹坐忘陶令嗟形役兹理信无暌非君谅谁识
　　送王沂父常州学正
　　丰草被长堤春波转微绿江淹南浦情悠然在吾目吾乡二三友交谊天伦笃尔来数暌阻旦旦歌伐木陆生既髙骞子亦展遐躅连游阳羡区并泛荆溪曲是邦号多士文风素云淑矧兹二贤教时雨新沾沐恭闻淑化原其机系庠塾呜呼季子风千祀今可复若予迟暮姿冥栖滞穷谷经素昧义漫费百回读寜希兼善才实愧闻见独载瞻双鳯翔髙天引遐瞩
　　赠昆山儒医张生生携洛阳耆英图云图中名焘者某之始祖也
　　园公深谷隠巢父中林居生逢嘉运启尚拘曲士模岂若洛中叟抱材自卷舒诚着金铉职忠禆绣衮谟功成遂投绂身退斯悬车逍遥天地中优防日月徐相顾发皓白胥防情怡愉既应徳星聚亦彰南极符一时聚冠葢千祀存画图老成则已矣典型犹宛如张子有仍孙韬名仓扁徒种杏白云表莳药青山隅利物贵兼济秉心良不渝咸俾迨尔祖永膺眉夀俱
　　赠禽衍陆生
　　徴士士龙之子孙天马为驹气深厚逸才致逺谁能羁少年气已干牛斗尔来狼狈一緼袍豪荡肯居狐貉后文豹深藏雾雨蒙潜蛟终作风雷吼相徉防市昔倾葢执雉定交欢握手燕坐谈天试相诘系蛇掉尾还应首众人乃欲攘其羭无异醯鸡喧瓮缶獬冠蝉弁戯推许鼠目麞头惭老丑嗟予退处操如蚓分与穷猿擅林薮虫飞蝠伏各有时万物行藏信非偶文章藻绘亦安用画虎不成徒类狗宁为牧猪隠蒱博虽非待兔聊株守豻袖无堪厠朝列鹿门政可安农畆君不见千秋麟阁笑猕猴乌用丹青传不朽
　　过长安堰
　　霜落天清木叶零我劳王事赋宵征三更灯火鱼龙动千里星河雁鹜鸣大舶低昂衔尾进扁舟来往一身轻抱闗恐有髙人隠野客低头愧送迎
　　杭州客楼开炉日作
　　袖长起舞朱楼窄壶缺聴歌绿酒寒故国莼应归日老小春花在客中看江山信美终心折风月横陈惜鬓残千古流传王粲赋令人登览动愁端
　　送汤师言番江书院山长
　　风土迢迢呉苪邑送君还忆旧羁栖芝山拥郭苍龙卧番水粘云白雁低逺道故因劳梦想一官那得限东西野花芳草江南路千里秋风入马蹄
　　乆出还家梅花已谢
　　手携长镵斵苍苔杂树无多取次栽斟酌何郎才思减梅花谢了却归来
　　梅花谢了却归来不见繁枝雪作堆桃李向来羞欲死而今红白满园开
　　梅花谢了却归来风里残英旋面回我似穰侯迟见事当时合筑避风台
　　和师言见寄【仆时丧制中】
　　千仞岗头亦振衣尘中只伴白驹驰功名到手终安用忧患凌人竟大竒陶令田园松菊废王裒冡墓栢杨悲新诗纵写髙情极得似相看减梦思

　　静春堂诗集卷一
　　钦定四库全书
　　静春堂诗集卷二　　　　　元　袁易　撰杭州道中言怀
　　涉世恒多故谋身转益迂马周聊逆旅阮借岂穷途鹭宿依船尾枫凋落酒壶逺行憀栗意对此不能无白雾笼舟楫青山失画图往来迷咫尺收敛忽斯须野旷连飞鹘江清映浴鳬还将明媚色且复慰征途堤栁欹招缆汀花笑入舟髙歌鳬鹄起濶视水云流牢落江淹恨飘零庾信愁都将付尊酒短发得禁秋忧患看飘瓦浮沉任转蓬题诗霜叶赤对酒烛花红嵇阮情何旷陶韦意未穷前贤负髙兴不必万人同
　　重午客中
　　往恨湘累逺他乡楚俗同流传存吊祭汨没见英雄竹叶于人绿榴花此日红未须嗟旅泊吾道岂终穷湖上冥冥雨和愁细似尘翠岚沾玉麈清润逼纶巾他日看浓抹兹晨效浅颦遂谙山水意有为若留人令节殊方客虚楼暮雨时何心吟铸镜余发欲成丝昌歜谁浮玉芳醪且满巵今朝羁旅思更用独醒为
　　寄呉中诸友
　　钱徳钧
　　风雨萧斋里鸡鸣夜向晨简编心力尽灯火鬓毛新余地知游刃何人解斵轮烦君毋割席转漂暂埃尘
　　萧子中
　　并马春风陌髙歌夜雨床追游前梦失漂泊此身忙绿酒西湖色冰肌六月凉难招髯似防来对玉成行
　　汤师言
　　卓行拘常调微官更数移君怀同弃屣吾道叹如丝濩落材髙世飞腾命与时晚成梁栋器剰破十年迟
　　唐希贤月心
　　枉防招寻宻髙谈谑浪俱他乡怀楚奏何日揽桓须白月垂文练青天落酒壶看君话心事余子尽﨑岖
　　赵明仲
　　共话巴山雨曽题华岳秋儒官虽寂寞公子足风流即拟同呉咏焉知效楚囚江南新作赋寄尔恐添愁
　　冯景说
　　之子华簪裔箪瓢只晏如为郎应驻辇延客愧无车早托襟期合能容礼法疎一灯何日共料理读残书
　　和送春韵
　　浩歌击折玉妃簪独立东风思一襟桃蕚带云归洞口栁花因雨老墙隂睡乡化蝶三春梦客路闻鸥万里心犹有茂林觞咏处激湍不改晋时音
　　和月心韵
　　陋室仅容书满榻髙车遂讶席为门溪山卜地闗心近风雨翻江入梦繁乌雀浪传佳客喜龙蛇新见醉啼痕何时重对萧萧竹细影参差过酒樽
　　送赵明仲番江书院长仆时自石洞书院归
　　诗酒欣欣同里社宦游那复共山川一朝奉檄虽云喜千里担簦只自怜羡子飞腾端在此顾余来往独翛然番江官暇无余事还许重来弄钓舡
　　首夏村居杂兴七絶
　　江花留我澹相娯沙鸟侵人狎易呼乘兴觥船时独往置身尘网欲何须
　　穿迳幽篁破嫩苔绕池涨绿泼新醅黧黄梢蝶惊还起翠碧窥鱼去复来
　　问舍求田计已迟江乡别业漫委蛇舂鉏属玉明人眼只比辋川无好诗
　　迟暮耽书愧斵轮抛书聊憇梦中身翛然一榻谁相过只有清风似故人
　　湾碕流水转微澜隠见游鯈荇藻间濠上难穷千古意栁隂聊得片时闲
　　泛泛防防渺渺波烟消日出聴渔歌江天物色无人共城郭风尘柰我何
　　绿树荆扉晚更幽鲈鱼菰菜近堪求故人有兴能寻我但覔呉淞欲尽头
　　八月一日雨后赋兼寄城中诸友
　　今我不乐思出游宿酒昏昏仍嬾惰安得凉飚破烦郁竹头抢地桐隂妥纨扇那能脱腕挥纱巾不觉酣眠堕谁唤飞云起天末政用此时持赠我渴龙掉尾下饮江列缺为右丰隆左蜿蜒初若弥六合变灭忽复成么麽长江收曀净千顷落日着山县半笴白衣苍狗觉虚无孤鹜断霞明细琐人生万事风雨散苦欲控抟无一可嗟予学道良已晚阅世忘忧今亦颇西畴防防碧参差南埭芙蓉红婀娜聊寻清景日追逐别复川原秋澹沱故人城郭尚留连何时共鼓呉淞柁
　　呈信州孟能静总管
　　设官重邦牧宣化驰皇风师师汉百僚独推黄与龚金章映紫绶非材焉所蒙君侯上宰裔树立何穹崇神驹籋云雾威鳯下椅桐昔在英妙日已谒明光宫髧髦拜玉陛秀骨回重瞳帝并持一麾往哉懋汝功屡考上治最野辟蕃春农及兹三锡命厚恩零露浓上饶古名郡穰穰庶物丰诛求入豪吏税敛或缺供朱旛一戾止起如转蓬坐闻襦袴歌喧呼走儿童侯甞过呉下五马声厐厐吾友具朗鉴揖侯广坐中褚裒得孟嘉千载事畧同伊予慕清裁欲见嗟何从自怜七尺躯仰愧髙飞鸿
　　题钱徳钧水邨图子昂仲賔二公作竹石于后
　　无多茅屋沧波绕一半青山竹树遮宛似吾乡荒寂地直疑割我白鸥沙
　　枝叶翛然长带雨坡陀幽处欲飘云故将竹石期贞士二子风流最絶羣
　　题渡海罗汉像
　　锡飞自有天龙防杯渡能令海若趋屑屑往来应自笑区区变幻欲何须
　　冬日感兴并怀徳钧师言月心
　　日带寒隂暝云含雪意稠饥乌啼欲下鸣雁去安投物态闗身近年光入鬓流低头频览镜勋业付悠悠散帙蟫鱼走挑灯黠鼠窥温寻经嵗读感激长年悲糟粕求理芝兰借故知三冬开万卷须访董生帷短褐黄埃积髙堂绛帐开东西成契濶嵗月转低徊青稍还衰栁红初注小梅城南有幽事兴发可能来之子数相顾谈谐写我忧每怜髙谊激端向古人求玉斚流泉酒青旗瞰水楼邀君兴飞动己解鹔鹴裘
　　杭州长至日防戴师奭张仲賔
　　贞元朝士今遗老南渡王孙不乏贤二妙聮翩今拱璧一官留落尚无氊笑谈政用迎阳复汲引悬知到日邉挥翰玉堂如问我短蓑黄犊乱春烟
　　长歌弹铗日为年昼晷何堪一线添归艇有时终入手清尊对客漫掀髯云隂欲落平垂地山色相新稍近檐人散凭髙聊发兴半空楼阁雨纎纎
　　次日雪中再用前韵
　　嵗晚敝裘惭乆客雪中僵卧愧髙贤强呼竹叶开金琖细看杨花糁白氊列壑含春人未觉一江趋海势无邉若为乗兴寻安道十幅蒲帆破暮烟
　　故人要我乆忘年我亦相逢意气添欲唤娉婷歌白雪恰惊防缀入苍髯留连冰柱烦诗笔零乱天花入帽檐待取明朝残酒醒越山重看翠眉纎
　　正月十六日与徳钧子敬翼之洎儿子震游束季博山园赋诗五首
　　我爱山园好芳堂隠薜萝野云栖不去风叶扫还多暂憇忘城郭长謡咏涧阿不嫌频啓钥重过意如何我爱山园好幽篁积翠重防令栖彩鳯勿遣化苍龙清影参差乆髙标邂逅逢未须猜迳造聊复效吾宗我爱山园好峯岚絶垢氛石痕常积雨洞穴细飘云醉卧移时醒晨游送夕曛数椽吾拟卜半席可能分我爱山园好清池漾细涟幽花欹半笑野鹜睡相聮每醉容山简因诗忆惠连更期春雨歇来对碧溅溅我爱山园好兼怀地主贤兴同招隠赋文继补亡篇坐纳千峰秀无如一壑专斯游偶不见欲去意悠然
　　病目废书雨中独卧偶赋
　　澹墨秋隂暗满川髙山丛竹乱风烟淋浪稍觉天瓢泻飞洒还惊瀑布悬病睫朦胧妨逺眺闲身衰谢竟谁怜只应造物谙疎懒乞与萧斋聴雨眠
　　迟暮耽书只叹嗟更怜阿堵着昏花形容未怕参军笑方术徒烦坐客夸缃帙暂抛尘烂熳青灯故照发苍华衰慵目断今如此知复何年究五车
　　村径无人喧鸟雀衡门积雨散逢蒿频拈药褁封题懒独处藜床偃卧髙幻翳本空终扫灭秋容新沐试游遨为凭汤慰相料理欲数青冥玉兔毫
　　湖上即事多怀月心之辞
　　月转山横湖水明星河倒影玉壶冰故人天末难持寄来倚髙楼第四层
　　浙东山色渡江青眼底新诗向此成天尽云低看鹘落日斜风细待潮生
　　顾盼江湖左右分呉山飞雨越山云兹游览结风烟秀独自题诗转忆君
　　卷地杨花作雪飞来时弄色尚依依不知华发添青镜漫道缁尘染素衣
　　送罢东风身是客午窓半对紫玫瑰家山枕上分明见何处浓香唤梦回
　　拄腹芬芳万卷余剧谈痛饮亦时须怜君独抱诗笺注颇忆城南旧酒徒
　　题扇
　　千古钱塘佳丽地名花一朶满城春樊川已老何堪赋苏小虽亡更有人
　　飞燕惊鸿拟未真飘飘真欲似行云入舟山色羞眉黛隔岸榴花避舞裙
　　倚扇风流已絶羣西湖小却欲飞云不知身是杭州客一曲清歌带酒闻
　　唾壶
　　同抱尊罍质蒙将沃盥俱敢论才不器得近唾成珠弃置枵然大提携醉后须长歌空击缺牢落壮心孤
　　灯檠
　　雁足形模小犹存汉制微低悬花烬宻故照鬓毛稀岂忍捐墙角何须对烛围露萤干死后嵗晚澹相依
　　麈尾
　　王谢风流物翩然落手中谈方亹亹旧掷莫怱怱拂席青蝇避障尘白羽同空言移晋鼎千载累清风
　　铁如意
　　犀玉夸纎巧那堪缓急须晶荧同剑锷玩弄避瑚谁解麾戎垒徒能击唾壶持将拟诸葛碌碌笑狂夫
　　白海青
　　尚方有赐江浙省臣白海青者杭州人士美以歌诗徴余同赋
　　渺渺东溟刷羽翰乍随天马万人观孤飞雪防青云破一击秋生玉宇寛赐予岂将追雁鹜驰驱直欲辨枭鸾江南明月虽同色梦想瑶阶白露漙
　　寄孔退之
　　昔从茂苑观为政江动云飞五月秋已识威名弥属望相看谈笑更风流才华只解逢人说薄劣真惭与子游遥对青山忆丰度几回独倚仲宣楼











　　静春堂诗集卷二
　　钦定四库全书
　　静春堂诗集卷三　　　　　元　袁易　撰上张大学士
　　玉节飘飘拂锦韀宫袍犹带御炉烟承恩始觉词臣贵问俗争迎使者先近侍鸣珂依日月南游染翰动山川更须一试调元手烂熳为霖下九天
　　春日雪中
　　萧斋聴寒雨出户霰已集飞英防砌销绿苔稍沾湿纷纷渐填委势若包原隰冥观隂阳妙欲张故先歙定知陈荄下已有春风入
　　危坐愁苦思急雪鸣窓櫺碧筠助萧瑟音响有余清啾啾寒雀聚肃肃髙鸿惊抚物易感兴浊醪时一倾独酌谁寤歌闲襟徒自盈
　　穷居散书帙闭门风雪中圣贤有遗意眇邈殆难通千秋纸上尘欲论谁与同掩卷且须卧时聆响幽丛孤怀偶便静敢慕髙人踪
　　春日自城南归防二友观书人散后作
　　花栁垂垂放风烟澹澹晴路长闲信马春浅未闻莺心与游丝逺兴随吹笛生欲携尊酒去对取乱山倾二仲能相过惭非蒋诩居麈毛频落饭螙叶乱翻书胶合精神际珠生咳唾余骊驹惜轻赋幽兴晚萧疎
　　春日游废园
　　种花移竹为谁营过眼风烟只暗惊试数旧题竒石少尚论他日曲池平垂杨卧水僛僛舞细草侵堦故故生偶与春光共流转绿尊对此竟须倾
　　和师言游南园韵
　　竹里亭台纳翠光席邉泉石坐仙乡惊飞水鸟争鱼出吹尽林花草自香谁把洞箫吟嶰谷似聴邻笛在山阳讽君诗句云烟动转觉苍崖晚更苍【是日坐上有吹洞箫者】
　　送孔退之
　　笑谈玉麈清风起手滑冰壶雪片虚信宿暂疎情已恶数州相望意何如江淹别恨苍茫外阮籍穷途潦倒余目送故人犹作客明朝怀抱向谁舒
　　送蔡松江之饶州石洞书院
　　寂歴双峯弦诵室遗书长共白云扄絶怜皓首窥章句不似青山见典型随牒非才心自愧同僚得子眼还醒鳣堂防有千人聴细聴传家旧石经
　　送楼山长之石洞交代
　　昔贤遗绪何寥濶欲振髙风愧不能深喜君才逾十倍岂徒吾事得交承钱塘倾盖江湖动南浦扬帆曙色凝行矣莫辞千里逺百年礼乐待君兴
　　与师言客钱塘凡三月余师言归后作诗奉寄
　　灯花犹记别时红为报君归我亦东岂意黄尘迷瘦马尚淹青眼送飞鸿羣山积雪清相射千树寒梅望欲空何逊扬州才思减试烦妙语唤春风
　　寒食日南山招饮马塍醉为马坠
　　钱塘西湖天下竒寒日清明风日美山开锦绣身入画舟近丝簧春入耳上人发兴流俗表携客看花古塍里委蛇微径出荒芜缭绕重峦当燕几逺寻桃萼失红霞稍觉风光在流水赏心尚及答芳晨倾盖何期遇知己晋人禊事得同然介子髙风嗟已矣山悬落日为人欢酒尽青尊遮客起坠马常吟杜甫词坠车今悟庄周防养生被戮几自解以酒得全探妙理今我不乐复何为人生如斯良有几鹫峰苍翠尚招邀已分青鞋从此始
　　与南山伯祥防饮湖中暮归书所见
　　绛袖维舟并清湖满镜愁目成千里近曲罢数峯留寄语凭青鸟知机避白鸥东隣窥宋乆邂逅亦风流风尘天际客管道邉楼良夜苦无月殊乡应更愁精深钟子聴潇洒逺公游颇念羁栖否飞花防敝裘
　　自钱塘归寄诸友
　　苍崖环抱汀洲口臯亭蜿蜒绕其后势如奔马赴平川辔衔约住惊回首折旋起复固多态跋涉往来看亦乆不烦山色笑相迎今日扁舟落吾手旷野萧萧残雪净长堤活活春流走鸣橹宁嫌乱鵞鹜挂帆似欲穷牛斗飚风忽怒当夜分天毕定知为月守纵横雨脚散书卷澎湃波声撼窓牖未须戯侮出恶剧已厌奔驰谢衰朽钱塘留住春复秋千首髙吟负花栁雕镌拟效西子颦刻划肯堕无盐丑角端羞与蛮触伍胷次不妨云梦九秋毫得丧良可笑百嵗风灯定何有已矣归乗下泽车悠然更泻新丰酒数尺白鱼鬐欲奋三寸黄柑香半剖迩来梦境过眼空愈识天公于我厚垂虹在望渺烟水倦翼知还认林薮汤君文妙不加防唐子酒酣初抚缶亦知晤语渐有涯逺来相就还能否若人折简不可招寄与篇诗换琼玖
　　自杭还呉访徳钧因留论文过午归途过竹间道院
　　城郭尘埃傍马飞此中何地顿能竒萧萧残雪鸦翻急漠漠平田鹭下迟水带冰凘流窸窣路随篱落转逶迤直疑身在宜城畔野店山桥映酒旗
　　晓蹋雪泥寒未解暮归沮洳稍沾裳己惊康乐春生笔更伴弥明睡倚墙共话只添眉睫喜相看莫问鬓毛苍从今来往城南道藜杖东风百草香
　　送屠存博去嵗客杭一年多与存博游故诗意及之
　　百尺朱楼花照天十分金盏酒如泉共聴风雪当今夕却话湖山记往年身世薄游那可料鬓毛相顾各堪怜慙无贺老风流趣苦欲淹留更系船
　　邀师言过城南隠居不肯来已而雪作并寄姚子敬
　　嵗云暮矣冻雨零南山宻云如环城闭门读书华发生坐与嵗月俱峥嵘哀鸿昼啼各相命吾亦求友纾吾情街衢扬尘纷莫扫一笑相逢几絶倒丈夫意气胶在漆白璧明珠岂为寳城南浊醪贱如土地僻丛梅似繁缟割鲜那得效膏粱接防聊将慰枯槁具区美菜葅半绿大谷雪梨寒更好苦邀鞭辔不可回念子取别何草草归来怀抱为谁开竒事咄咄令人猜初惊竹树声槭槭旋觉庭户光皑皑飞絮散盐儿女语雪车冰柱犹堪咍惠连赋笔亦何事徒借司马烦邹枚法当对此但饮酒慎勿刻划琼与瑰明朝东风土膏释百鸟喧啾破幽寂杖藜禅榻烟绕鬓问栁湾碕春动色东郭履穿君莫叹北海尊深我安惜一时防合犹少靳百年胶轕终何益思君定卜晏子邻书声灯光夜穿壁焉能终日心拳拳长倚城南望城北
　　题钱翼之所藏华岳山水图
　　窓含逺岭绵绵树门对清江个个船此景吾庐朝暮有画中忽见絶堪怜
　　次师言月夜见寄韵
　　暮烟销尽月东出明镜团团飞上天欲向青冥穷逺目不堪光彩照华颠金尊翠勺期何夕紫绮乌纱忆少年诗句唤醒千古梦南楼风物故依然
　　春雨漫兴
　　日日春隂只欲眠强寻南陌复东阡犹残碧树花多少莫惜金尊酒十千象管乌丝题往事玉箫锦瑟负华年愁来只对西山坐卷起疎帘翠接天
　　江上平芜望欲迷江邉宻雨细如丝冥冥白昼飞花急漠漠青林度鸟迟春事又当三月暮人生那得百年期谁能苦惜纒头锦唤起娇娆舞柘枝
　　积雨厌厌愁断肠暂晴犹得见春阳频来幽鸟当窓语半落闲花度水香彩笔雕零诗漫兴金杯摇荡酒生光悠悠心绪浑抛却付与游丝共短长
　　和师言首夏襍兴并用书怀
　　四月家家抟黍鸣东冈南埭半隂晴春兼落絮随流水风引游丝入太清浮世时时尘事接荒郊日日暮山横能来相就同鸡黍垅上何辞暂辍耕
　　栁花如雪填门巷不到先生绛帐深伏枥暂淹千里足耽书闲寄百年心乍抛酒盏愁侵鬓忽枉诗篇兴满襟只欲笼将鹅自去看君醉墨写来禽
　　百年未放鬓毛斑更复求谁似我顽山鬼吹灯风雨里渔人争席水云间采苹聊出经南涧攀桂因留赋小山薄劣敢同髙士趣身如飞鸟倦知还
　　雨后寄陆小山
　　飞雨鸣檐似决渠髙歌终日意何如但知书尽五车读那问家无儋石储尚忆堂阶曽系马近传釡灶欲生鱼解頥只拟寻匡鼎满腹穷愁得破除
　　闭门十日萧萧雨裹饭何人问子桑孤坐性便松桂冷髙歌声出薜萝长忽贻短札愁仍破更读新书喜欲狂安得从君共清啸只应容我据胡床
　　和小山雨中见寄
　　滑滑泥中啼野禽东阡南陌复霖霪入空漠漠连平楚竟夕冥冥失故岑仲蔚门前荒草合子真谷口乱云深栖迟不作干时计空蕴经纶一寸心
　　江永浮天接混茫无船可买系篱傍欲窥七泽穷三楚但见一云连八荒绛帐髙堂深莫到苍崖逺树郁相望访君不待帆樯具河广犹传苇可杭
　　和师言穷居即事韵
　　城郭烟花裹屋庐萧然谁识范莱芜借居种竹怜君达筑室移山笑我愚坐乆眼看乌几绽醉来头向墨池濡壮心纵复都销尽末害狂歌击唾壶【来诗有壮心触事渐消磨之句】雨声连夕乱鸣檐野色今朝稍入帘绿树成围黄鸟度青天欲尽白波粘熊经嬾戱愁危坐鹊语无凭喜谩占若话浮名身外事画蛇无足不须添
　　野水侵扉水满坡萧萧铁砚乆慵磨忽传翡翠鲸鱼句惊见瑚碧树柯深喜交情期管鲍敢将诗律鬭隂何倩谁写向髙堂壁醉后长歌复短歌
　　再次前韵
　　浮生处处可为庐胜境非人地亦芜笠泽昔因髙士重冉溪曽为放臣愚怜君噪吻哦诗苦笑我枯肠借酒濡若问神仙醉乡近枉寻圆峤与方壶
　　醉里花枝拂帽檐醒来花落鸟窥帘林园秉烛须行乐日月煎胶可解粘梦鹿生涯身转误维鱼嵗事兆难占长江安得成春酒痛饮杯干自可添
　　北窓无梦到銮坡寸墨寜堪盾鼻磨任性只应同社栎怡顔聊复眄庭柯琴从得趣无乆酒可忘忧如醉何诗句粗疎君莫笑江湖付与竹枝歌
　　题画
　　来禽
　　离离玉井露光漙移得精神画里看更待秋风红颗烂墙隂狼藉鸟衔残
　　
　　故侯一日声名隠翠蔓千年采摘频为问金盘供错落何如秋圃卧轮困
　　黄葵
　　忆昔茙葵花下饮金杯春艶绿鬟欹只今花似金杯侧独对西风咏折枝
　　杏花
　　拟赋春风碎锦枝含毫无句入支頥赵村当日花千树白傅风流大好诗
　　题钱仲昭家菊坡图
　　红紫纷纷总后尘十年陶令可相亲不知坡上秋多少展卷霜风欲拂人【仲昭居风宪故云】











　　静春堂诗集卷三
　　钦定四库全书
　　静春堂诗集卷四　　　　　元　袁易　撰新嵗郊居即事
　　白日无遗照青春入敝庐屠苏惭后饮桃梗伴闲居荒僻逢迎少衰慵拜起徐占年聴鸡卜吾得把犁鉏云叶开清旭霜花散积隂稍欣回冻泽已觉变鸣禽物化争流疾天机静玩深东风渐相顾来往补疎林岸帻江臯乆移笻野望新草倾将落日树里欲回春暖晒随阳羽晴翻在藻鳞自今还往数鱼鸟亦相亲
　　村居即事
　　亭皋独立看云移并觉青山入杖藜汀草路穷争地出水禽日落向人啼百年小饮身如寄万象横陈句嬾题驱使风光诗烂熳令人苦忆浣花溪
　　村北村南鸣水车直疑树杪着浮槎因居泽国忧农事强起江天管物华当户漫栽彭泽栁何田宜种邵平悠悠作计全疎懒倒罢清尊又日斜
　　睡起西山翠作堆蜿蜒浑欲傍人来政愁尘土无诗句已觉风烟扑酒杯清景弥年供啸傲浮生何事苦低徊谁能共此悠然意冉冉斜阳白鸟回
　　寄陆冶僊
　　寄语云间陆士龙近来谈笑与谁同圆机往往论千古浊酒时时判一钟闻道新居营水竹颇胜穷巷散蒿蓬驱驰城郭还知否江水桃花昨夜风
　　和小山夏夜独坐
　　宻竹通风细新荷贴水圆林塘涵倒景河汉转髙天有兴栖霞外无愁到酒邉何烦百钱卜已悟小行年屋角天河白寻源去匪遥只应广寒阙共此可怜宵北斗回空濶清风起泬寥骞槎何处覔吾欲泛轻舠胶漆存吾道髙情宿昔同神交怀阮借夜饮忆元忠两地牛鸣近何时马首东酒酣君勿去待我浩歌终卧石云粘袖乘舟月入蓬物华归目睫诗句愈头风有喜成三益毋劳叹五穷昔贤倾意气安用万人同漫浪鸥为侣行藏鹢退飞秋侵蒲栁质月满薜萝衣零露浓如泻闲云薄未归思君共挥麈相对澹忘机漏水催传箭繁星拱建杓菰蒲终夜响鲂鱮傍人跳篇什何多兴风光颇困嘲胡床谈咏处着我醉喧嚣夜乆琴书冷楼髙枕簟清微风过梧叶故作雨来声浊酒悠然酌新诗向此成残杯犹在手鼻息已雷鸣髙卧北窓里无因梦益州行吟风满袖醉舞月窥楼倒载惭山简清歌无杜秋逺游须借问何地可埋忧浪迹供多病牢愁伴独醒歌长聊自舞诗好欲谁聴老马元西极游鹍且北溟赖君时慰我喜变发星星
　　因公事留驿中遂登姑苏台晚望
　　古驿西风起中含水国秋官闲公馆静鸟下吏人休移簟微凉入登台晚兴留乱蝉当槛急众木抱城稠天迥抟苍鹘山横走翠虬虚无疑地尽突兀并云浮絶景嗟才窘微吟怯语遒烟霏生变态鸥鹭傲冥搜初月清如湿残霞散不收似乘牛渚舫若在武昌楼娃馆今荒草呉宫只废丘按图非旧迹访古莫深愁苹浦渔歌断枫根鬼唱幽掠檐闻鹤警照席数萤流止舍惭昭子投亭愧褚裒疎顽能稍稍漂转付悠悠兹宇阅人乆伊谁似我俦途穷翻一笑鬓短耐千忧世故从飘瓦浮生等置邮三更星斗落万事入搔头
　　秋夜怀友
　　平生故旧谁知我潦倒襟期子畧同纵酒只拚千日醉读书少忍十年穷嵗华晼晚欺霜髩物色凄凉入井桐未用相看叹摇落古来江汉有秋风
　　屋角阑干北斗垂谁家长笛夜深吹月流河汉天机急秋到山川木叶知老去潘生聊漫赋向来宋玉不胜悲四时代谢浑闲事有底穷愁入两眉
　　和翼之秋怀
　　衡门无马迹露草有虫鸣楼上谁家女穿针闻笑声胡床歌处穏长笛醉来横此际得吾子掀髯纱帽倾
　　再和
　　千林羣鸟静两地一牛鸣月里山河影风前鼓角声川原秋浩荡云物暮纵横此夕【原缺五字】　且细倾
　　赠周生
　　人生身幸一丘足豫卜佳城也是贤甚欲与君论此事只今未办买山钱
　　戯调月心
　　药囊近说蛛丝绕酒戒兼闻翠袖开绛帐生徒何日了秋花池阁唤人来
　　淡月微云相与清思君诗句卧中庭谁谓西风不解意墙根吹散读书萤
　　南园花竹清如洗每到徘徊不拟还办取拍浮三百斛醉乡堂上破除闲
　　南荡东陂烂熳秋问君底事不来游身如槁木书堆案相伴螙鱼何日休
　　扣门载酒可容来怀抱相看得好开只恐彭宣惊女乐后堂丝竹一时回
　　送府判常仲寛
　　鱼鳞邑井古勾呉地控东南拥具区别乘向来犹半刺连衔况复共分符雄藩专辖劳参佐属邑安居罢呌呼去日翛然旧行旅但添霜雪上髭须
　　凝神万事优游里文翰如山不惮烦乆淹朱绂从千骑垂上青云更二藩祖道攀船歌宛转秋风卷斾看飞翻胸中歴歴知民瘼台阁从容好细论
　　送赵显之检校
　　宪府昔淹从事衫携书又问淛河帆湖山楼阁秋千仞省闼文符日几函稍纠掾曹疏冗剧时要賔客上嶃岩兰台只恐催轺转崖石今题是旧衔
　　挽陈彻堂
　　累世仍簪绂髙名被搢绅贰车回步勇真馆宿心亲凋落嗟前哲参陪阻后尘襄阳耆旧传纪述付何人髙贤遂如此忽忽死生分竟失昆冈玉只残太华云人间空作诔地下定修文不谓贞元老今为马鬛坟黄壤千年墓瑶芝一夜霜病初传稍稍身已去堂堂有子翁堪瞑知生我亦伤白头流辈尽谁表郑公乡
　　陈仲渊别室
　　一桁朱帘护绮疏数拳苍石蔓寒蒲汝南市上尘如雾谁见仙人隠玉壶
　　粉垣宻掩竹脩脩时见清风舞翠虬若讶此君嫌俗客只开三径纳羊裘
　　冰壶玉盘粲烱烱清泉堕石寒泠泠羞将白发三千丈来对灵苖一寸青
　　方瞳绿发照寒碧冉冉云气生裳衣不辞乞汝服食法但恐石上龙蛇飞
　　琴中流水澜翻落画里秋山杂防来【原缺四字】傍脩竹卧看饥鹤啄莓苔
　　别南山上人
　　扰扰人间万事非相从时得扣机林堂酒半月到席竹院棊残云满衣浮世情缘虽已觧丈夫意气忍轻违费家池上沾巾处此道今无古亦稀
　　折松为麈论如流落尽松花语未休岂但近公如白雪便应着我寄沧洲粗疎颇慕嵇康懒薄劣难追惠逺游他日重寻黄叶寺碧云吟罢不胜愁
　　独坐怀黄子乆
　　衡门处穷巷蓬蒿散空垣卧起但书帙往来寡车辕独謡谁与和风叶一骚怨茅櫩日可爱南窓明更喧苍筠送脩影忽作蛇龙翻人生耳目娯岂在声色间欣然防心处欲写竟忘言
　　良友多隔濶邈若参与商众中见快士蔚然江夏黄词章发华藻眉目婉清扬如瞻晨星辉吐寒芒相逢车马邉俗尘不可障欲申慷慨怀告别复怱忙具区薮泽深髙天云露长愿为双鸿鹄与子俱飞翔
　　郊居寓目随事辄题得诗九首
　　雨洗万象出暄和风日新鸥声新命侣山色暮迎人絶江捕寒鱼赤鯶巨莫逃鲦鲿翻有神腾出如银刀杂英浑末吐弱栁不胜垂独得春风意黄金撚作丝罢钓坐盘石水清石粼粼鉴影见毛发吾今非昔人春风号树穴达曙箫笳声残梅几防雪犹复照人明把酒清江上扁舟送夕晖行云杯里度白鸟镜中飞决决堰根水跳珠终日鸣班荆坐忘返中有激湍声干鹊构危巢拾薪来往飞拮据有余闲犹报行人归人生百忧集心役鬓毛斑烟雨江南岸舂鉏尔许间
　　和师言病中止酒见寄韵
　　怜君止酒婴何疾犹复题诗枉故交三月青春看又破数茎白发若为抛已鉏宿草留微径肯踏泥途过逺郊唤取载眉开一醉鼓簧调暖玉笙匏
　　题赵明仲鄱阳行藁后
　　新诗别后顿能竒笔势翩翩直欲飞但怪衣巾清气袭尽持山郭白云归应刘沦落词人少徐庾雕镌雅道微拂拭朱弦谁共聴似君髙趣眼中稀
　　春日对雪即事寄师言
　　落梅和雪作团飞鬭舞回风不自持岂但燕鸎寒敛翼顿令桃李澹无姿梁园赏罢须重赋水部题残更有诗料理物华烦妙笔唤回春色乞花枝
　　次月心见寄书怀
　　世故婴我怀俗念令人老解忧聊用酒人讥有何好君诗出竒瑰瑚间瑶草宛如对长髯清谈吾絶倒藜床膝穿穴卧起繙故书僵立困僮仆传抄愁小胥兀兀竟何事新妇闭一车敢慕陈元龙豪气犹未除今日风日好嘉辰嗟离羣小桃繁似火江水碧于云我独掩闗卧无客为书裙但闻松风号萧爽如秋旻【小斋有松数株】
　　三月一日过南园报师言诸友
　　素李花繁不见天绿杨气暖欲生烟飞泉潄口清如玉细草留人輭胜绵
　　数日春隂一日风海棠只拟向来红南园昨暮浑成雪犹赖相看是醉中
　　栁花吹破百花休及此吾当秉烛游辛苦虞卿缘底事满窓白日照穷愁
　　再用韵
　　崇桃积李照青天乳燕鸣鸠隔暖烟漫道游丝髙百尺只应春思更绵绵
　　落花池馆鸟呼风狼籍蔷薇半丈红何处飞来双燕子与人相对寂寥中
　　清谈难覔许文休欵段聊追马少游办取拍浮三万斛莫令酒尽作春愁
　　和师言残春漫兴韵
　　登临特地起长嗟烟树依依减物华嵗去只添新白发春归犹问续开花嬾为二顷求田计悉送千钱留酒家端肯忘机同钓席乱鸥如雪满平沙
　　城东云木翠相望城里飞尘自在忙万顷江波摇鸭绿百壶春酒泻鹅黄野禽忽送尊前曲水荇时飘镜里香只少红妆同防舫清溪白石聴鸣榔















　　静春堂诗集卷四
　　静春堂诗集原防
　　静春诗似黄陈学杜徃徃以苍硬盘郁出之当是去宋未遥不染元人纎靡之习耳八月一日雨后七古一篇意气摆脱才情奔放具体大苏矣钞本多讹字改定觉眼界爽朗谁云误书思之更是一适邪丁未七月二十七日半村学人厉鹗记










