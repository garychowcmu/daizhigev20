
　　钦定四库全书

　　集部五

　　丽则遗音

　　别集类四

　　元

　　提要

　　（臣）等谨案丽则遗音四巻元杨维桢撰维桢东维子集不载所作古赋铁崖文集中亦仅有土圭莲花漏记里鼓车三作而他赋槩未之及是集为赋三十有二首皆其应举时私拟程试之作乃维桢门人陈存礼所编而刋板于钱塘者至正二年维桢自为之序其后渐佚不传明史艺文志中备録维桢著述书目亦无是集之名明末常熟毛晋偶得元乙亥科湖广郷试荆山璞赋一册而是集实附巻末始为重刋以行其荆山璞赋五首并缀録于后以存其旧元代设科例用古赋行之既乆亦复剽窃相仍末年尤甚如刘基龙虎台赋以场屋之作为世传诵者百中不一二也维桢才力富健回风驰霆击之气以就有司之绳尺格律不更而神采迥异遽拟诸诗人之赋虽未易言然在科举之文亦可云巻舒风云吐纳珠玉者矣

　　乾隆四十六年十二月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●丽则遗音序

　　皇朝设科取赋以古为名故求今科文于古者葢无出于赋矣然赋之古者岂易言哉扬子云曰诗人之赋丽以则词人之赋丽以淫子云知古赋矣至其所自为赋又蹈词人之淫而乖风雅之则何也岂非赋之古者自景差唐勒宋玉枚乘司马相如以来违则为已逺矧其下者乎余蚤年学赋尝私拟数十百题不过应场屋一日之敌尔敢望古诗人之则哉既而误为有司所采则筐箧所有悉为好事者持去近至钱塘又有以旧所制梓于书坊卒然见之葢不异房桐卢之见故物于破瓮中也且过以则名而吾同年黄子肃君又赘以评语益表刻画之过读之使人惶焉不自胜也因述赋之比义古诗而不易于则者引于编首且用谢不敏云至正二年壬午春正月会稽杨维桢撰

　　●钦定四库全书

　　丽则遗音巻一

　　（元）杨维桢 撰

　　哀三良

　　访西戎之霸国兮厯岐丰之故疆过槖泉之古墓兮敬有吊乎三良曰子车氏之伯叔兮实百夫之称特既委质以事君兮虽杀身其不惜然君子有不死兮死不以其私贵以义而制命兮矧命乱而不治感一语以自信兮誓九土以同归哀三仲之称良兮异乎颗之从违何嗣子之弗君兮又驱良而无遗百七十人之同死兮不啻俑而腐之虽戎索之陋风兮亦秦人之家法伤王灵之不振兮肆诸侯之専杀后骊山之从事兮海鳬鸟以深藏诏后宫以从死兮知秦徳之不长呜呼戏哉古无殉死兮秦实不仁良不可赎兮徒百其身黄鸟兮嘤嘤哀良之死兮不如无生临深宂兮宂已平霜露■〈疒朁〉兮天无情些吾文而敬吊兮激天籁而悲鸣

　　怀延陵

　　延州季札吾圣人予其贤又表其墓太史迁发其仁心慕义无穷其知札矣近代传经者独以为圣人贬札咎札不为季厯而效子臧以致辞国生乱吁是说也颛计利害而不计义之所在尚为知春秋者哉札自以诸樊为义适而不敢奸国则知札与州于皆庶也寿梦欲越三长嫡而立一季庶所谓乱嗣不祥者也而况三伯仲俱无太伯仲雍之奔季子弃室而畊者正也及夷末卒而欲致位于札札之见微固已逆料光僚之必悖于其后故刚执始终之志又札之明也季子之道正而明而谓圣人贬之乎春秋书名固有羙例而慿以为善恶之断求经之陋者也三传有因札进呉之说其名札者成尊于上也谓名为贬得乎余作怀延陵辞因复置辨使谈经者不失圣人之旨则不枉乎季子之道者也
　　昔三呉之开国兮实周先之长宗曰端委以自律兮聿荆夷而不从嗟后之人弗率兮将自同于启戎去诸姬以日逺兮十有四叶而称王【叶雄】夫何乗之逆徳兮又锺之以顺嗣既博物又闳览兮仍约中而通理识周之所以东兮基之所以南圣之所以憾兮徳之所以惭类北学于周公孔子兮羌不让夫东郯过齐晋之大邦兮警贪功与好直鲁宗卿之岌岌兮忧好善而不择辨钟声于戚邸兮危夫人之燕巢受衣纻于侨之赠兮盖驩然若神交故受授于非其所受兮律千钧于一髪茍奸国于不义兮宁子臧之附节巢既陨乎诸樊兮阍荐戕乎戴吴天将启乎季子兮抑剪丧其夷孤悲上国之使归兮赖先祀之犹有在也乱之生则有由兮进鱄诸而退以待也鸱夷载于江中兮逰鹿上乎荒宫问七王以何在兮歌至徳之遗风遵闾门以彳亍兮感特书之题窆也矢吾辞以白心兮比徐君之县剑也

　　吊伍君

　　吾读伍贠事未尝不悲贠处父兄之不幸而讫至倒行逆施盖大不获已者而世多之以为名不可也当员急于反雠遂不顾急售呉光而进鱄诸杀人之父以报己之父彼州于之子则将何所报哉此贠失也而况父兄痛仇费无极也无能有兵于费而鞭墓以仇君益失也然贠能用吴以复父兄之雠而又为夫差复父之雠之死不畔以毕志于其所事则忠为有余矣惜其君不终用逆料后日沼呉之祸徒以表其言之明故予作哀贠辞虽过其孝而多其忠云
　　窃独悲夫谗人之丧邦兮甚楚子之熊居【平王】朝呉已去兮继出蔡朱何嗣子师之不幸兮与谗而为伍君一过已多兮【夺妇】遂及城父【杀建】嗟奢二子兮一死一生死不可以莫之就兮生不可以莫之行脱身东走兮乃至吴鄙吴新有君兮【光】楚日以骇【叶喜】不三年其克报兮继入郢于州来胡罪人之斯失兮而不■〈火替〉夫厉阶誓包胥以必复兮鞭王灵以为垂犯雠天之弗韪兮曾不异夫斗怀【怀曰平王杀吾父我杀其子不亦可乎辛曰君讨臣臣谁敢雠之君命天也若死天命将谁雠必犯是余杀汝】当鱄诸之进士兮始已失其策也知反雠之急兮行之倒而施之逆也吾犹尚论其孤忠兮保先君之嗣也栖越子于会稽兮洒灵姑之耻也【越灵姑浮戈击阖庐卒于郢夫差使人立于庭茍出入必谓已曰夫差而忘越王之杀而父乎则对曰不敢忘】何甘馈之豢吾兮忘腹心之巨毒也黄池业乎成霸兮忽姑蔑之在目也刭七士以何益乎知贠【贠一作人】亡而国随廹甬东之乞死兮始地下之惭知己矣乎国以人而张兮亦以人而亡始谗费之祸国兮终嬖嚭之乱邦荃不察夫忠贞兮矧外迷而内荒访胥山之遗庙兮声烈烈以称王怒涛忽其殷足兮些灵马于横江

　　吊望诸君

　　吾观战国之相雄兮曷有庶几乎王者之师惟夫子之出其时兮而不轨于众驰当其合秦赵于济西兮拓汶篁以蓟植下连城之破竹兮曾何有乎莒墨在兵法有脱兎兮胡三年之及拒岂其力之不能兮抑要功于弗举昔穆子之在鼔兮城可获而弗为必食竭而力尽兮然后取■〈哉，鸟代口〉鞮以归观夫子之持重兮方戒令于钞掠曰封墓以表闾兮有孟津之遗略新王不以间入兮岂成名于小慧托微罪以去国兮遂垂身于上计后吾不可以逆虑兮纷成败而智愚去千秋而尚友兮曰有人乎草庐誓之死以鞠躬兮伤日中而蒙汜援夫人以征昔兮増长悲于不已

　　悲舒王

　　伟夫子之得君兮若阿衡之于成汤众方疾歩而竞趍兮意迟迟而不行幡然一起兮景星鳯皇材博而利兮论髙而强志坚而不拔兮行不挠而愈刚赤舄几几兮尊之以师臣四海呼舞兮南方圣人俾三代以同风兮匪尧舜则不以陈洗经学之污陋兮与读法而咸新经固有其造兮政岂祈于厉民举周官之剿说兮胡独忌夫春秋宜天有变而弗畏兮人有谗而易售【平】听鸣鸮以为鳯兮唾穷麟以为跛牂松柏老而剪弃兮喜植榆之骤长激长河使昆仑兮岂滔天之能当瑟一觧而弦絶兮抱征角以自伤何夫子得君之専兮烈又如是其卑也曰事必待于自明兮岂明良之相知也至要君之蹇浅兮乃以亷耻而自京帝托勃其有人兮知夫子反身之未诚览嘉佑之闳辨兮乃成之以知言吾令鹈鴂以些魂兮荐吾悲于九泉

　　吊陈了翁

　　彼绍圣其何时兮惟党人之蔽滋邪与正不两立兮君子常屈乎其时执往论而为国是兮【熈丰荆党】被以不孝之伪名【元佑温党】惇身服乎狙险兮申二蔡以为朋何夫子之弗党兮曰在彼为举知固知蹇蹇之为予患兮甘茹毒其如饴嗟夫子之寡师兮将以殱其渠魁仗尊尧以为义兮阽余身于抵摧【尊尧集以卞为罪魁】观泰陵【徽宗】之英识兮亦听聪之易寤也何操舟之倒榜兮谓长梁其不可渡也邅余道夫九江兮旦又济夫南康顾穷飞其曷逝兮纷网罗之髙张嗟公道之不立兮今之人又数化【指蔡薿軰】初既要予以陆狄【一作秋】兮又何倒戈以前御誓嫉邪以死直兮虽颠越其非所辱审取舍以干干兮生有重夫所欲南北裂其有萌兮知夫人之祸世三十年之来征兮卒符言于前筮吾尝爱元城【刘器之】之为刚兮夫子又李杜之齐名慕危节以感激兮些千秋其若生

　　忧释

　　天之何为使聪明而无信兮明畏之无神贤不必福兮寿不必仁不义而富兮好礼而贫跖以考终兮圣泣袂于踣麟冶绁身于非罪兮冉疾于哲人曾日食以万资兮汲九餟于旬之期郎三叶而不遘兮七世或袭其遗饱侏儒欲死兮长九尺者饥司造亏羡兮偏既反而曰迪逆其犹景响兮吾壹不知恵从之所归匪仁吾弗依兮匪谊吾弗据培徳植之翘翘兮顾俟时乎吾将茹夫何好修者见殃兮曰告予以不淑饥馑降丧兮艰我水菽三釡需飬兮风拔庭木言陟于圮兮背树随覆填孰哀其岸狱兮娈孰恤其困饥恶青蝇之伺物兮肆射工而含机纷硕鼠之贪婪兮亦既乐苌楚之无知曾欷歔而仛傺兮适穷困吾此时也鲜民之不如无生兮何久处乎此罹也吾令箕伯叱风兮溘乎余将逝也指阊阖以开闗兮跪敷衽于帝也愍夜田以贷恩兮货车子以可假感寄辇以泄私兮亦逃资于昼火畀怀鸠以荐休兮赂铜钩又为祸漫铸山以禳饿兮抑富私而不果彼苍茫以无端兮固遭遇之无恒既克定其谁憎兮谅靡人而弗胜逢逆境以顺受兮乃先民之所程褊不怨夫漂瓦兮汒耳外之蜚声吾何为不豫兮其无以心而累形曰相训而助信兮吾将俟乆于天人之监明谇曰棘人栾栾条其啸兮不自先后雧百蓼兮轮根屈盘别利器兮事会胶轕见贞士兮怵迫应物好恶眊兮窟若囚拘岂识道兮夷险迁乗鳣变化兮泰宇泊然吾何疑于袃葪兮

　　乞巧【效栁仪曺】

　　杨子振衣内湢蹀足外庭龙火廹汜纎阿弦晶天髙无云仰见明星倬彼云汉复道其昂两宿东西脉脉相望己而童子有请于前者曰今夕七七天女红织帝命嫔于河西而河鼔是匹神官役乌填者簉翼两旗既褰七襄攸■〈日厄〉是以人间之世穹楼开张杂组经纬瓜果招灵蛛丝格瑞可寿可嗣可富可贵心开目眀手便足利凡有所求靡不如意先生以拙累官曷不随而祠之乎杨子闻言将信将疑爰命童子轝峻几荐洁巵列爪牙插竹绥仰叩灵匹俯沥凡辞再拜稽首称臣而晋告于天之孙曰切念微臣某寔病至拙灵匕莫针神机莫抉冥心顽尸倥■〈亻蒙〉■〈亻窟〉屼謇言赘行脔巻臲卼他人有心百慧横生举一反三推纵逹衡算无遗策筹无不成臣独不然闗聡塞明利在而趍害萌而背首鼠两端观望进退动辄得宜歩无狼狈臣独不然手礓足碍周容以为度诡随以为迁鸢肩以立羔膝以前低头出跨矫笑承拳破怒而嬉枘凿相便臣羞见之执方愈坚柔和熟软滑稽宛转突梯炙膏截截善谝移易是非售佞若蹇簧口电舌听者舞抃臣欲効之喉若有键人之巧宦鑚隙寻岐频要银艾时更色衣意匠所发随触其机右官左调我独差池特行兮遭媢皎志兮逢疑法吏蘖事以赇是非翻手升降我执弗依甘即曲罚以为世嗤彼寔盗跖乃名之为随夷凡此拙疾更仆不了窃闻天孙司天之巧幸逄欢旦仰瞻姣姣乞与余恩实臣蒙之再造也辞讫收声屏息俯伏以听命寥廓中若有所令曰朂哉某我巧不可加于汝亦犹汝拙不可加诸人也相汝下民滛巧滋新至徳有世填填瞋瞋道术相忘野鹿标薪烦告渎训巧于说言非以泄民之天者耶刑罗宪网巧于法术非以贼民之质者耶雕龙骋马巧于谭辩非以离民之欵者耶搥仁提义巧于文章非眩民以多方者耶■〈雷鬼〉谗魃贪巧于机械非沦胥民以败者耶是以知诈渐毒民极佻巧盱盱以为诞琐琐以为狡相诪相张相敓相矫世巧靡究帝心是懆我之所有岂自秘实获罪于帝无所事祷朂哉其保尔之拙庶近大道杨子闻灵音覤而惧少焉怡而悟于是再拜稽首祗承灵命退而引酒以自歌歌曰彼木者樗不才而自如兮彼兽者狙恃巧而卒自屠兮巧者自巧吾不知其巧愚者自愚吾不知其愚兮游无为兮为途休无用兮为居吾不知抱朴翁之徒还真子之徒兮

　　丽则遗音巻一

　　●钦定四库全书

　　丽则遗音巻二

　　（元）杨维桢 撰

　　禹穴

　　会稽山为南镇见周职方至于今祀典不废人以不见禹贡为疑禹贡书治水起止自扬州止于震泽故会稽与淛河皆不登载禹穴在会稽山见皇览又见太史书人以塟衣冠为疑考帝少康封庶子于会稽以奉守禹之祀则禹穴在会稽无疑也真诰以禹醉钟山而仙去此异说之谬也又以穴藏禹治水秘策者尤谬故辨其说以为赋
　　追太史之东游兮蹑夏后之巡踪过会稽之巨镇兮登宛委之神峰曰羣圣之所栖兮辟阳明之洞府问东巡之故陵兮固已失其■〈穴上之下〉所绕古屋之云气兮瞻衮冕之穹窿雷霆掣夫铁锁兮梅之梁兮已龙愀空山其无人兮挂长松之落日枕荒草之阡眠兮栖专车之朽骨忽白日其有烂兮射五色之神晶窥神迹于一窦兮眩太阴之窈冥世以为衣冠之圹兮神书之窦也圭璧出乎畊土兮彼巨石者不可扣也曰玉匮之发书兮遽囦沦而天飞赖余策以泪鸿兮复韫椟以閟之夫以四载之跋履兮亦云行其无事锡玄圭以告成兮始龟文之来瑞何诞者之夸毗兮异九畴而不经使穴书之不泄兮夫岂汩陈其五行观连天之巨石兮妙斧凿之无痕南笥削乎其玉立兮东娥接其雷奔涂峰归其西北兮执玉帛者万亿夫既游而遂息兮吾又何疑乎窀穸绵祀典之常尊兮石岂泐乎一拳妄钟山之金酒兮又何附会于妖仙噫嘻南望苍梧兮东上会稽九疑■〈氵顷〉洞兮窆石凄迷秦之望兮低佪悲沙丘兮不西客有酾酒荒宫而和之以歌曰稽之镇兮南之邦纷万国兮来梯航若有人兮东一方酌予菲兮荐予芳舞大夏兮象徳泳东海兮西江

　　镐京

　　有西都宾问于北都主人曰昔宗周之经邑也眷我西土实惟作京烝哉武王遹观厥成主人亦尝闻其说乎主人曰未也愿宾摅土怀之素发古思之幽博我以王道弘我以宗周宾曰唯唯夫姬徳之兴也始于后稷封自邰土长于公刘克笃前祜去邰即豳躬服劳苦太王肇迹艰难岐下国人怀归从之如雨文王述业有此武功既伐于崇遂邑于丰武集大统奄有四方迁都卜宅于昔有光肇造区夏世有哲王受此丕基王配于京【叶居良】大哉王之受命而都之也俯协白鳞之符仰寤赤乌之祯承以天命之眷正以宝龟之灵越丰水之东而宅是镐京实以继十六王而始居开八百年之太平考其地势为古雍州为今京兆函崤二华之踞其左褒斜陇坻之界其右终南太一之表其前洪河泾渭之带其后天邑亢爽惟神皋之所托上腴广衍乃奥区之所受于是辨方位建国鄙经厯九轨城隅九雉左祖右社面朝后市翼翼巍巍四方所视若其五十封族八百分邦壮我屏翰守我井疆维城盘石根深本强使天下轮运而辐辏宜其绵世瓞于乆长想夫跄跄之僚鸳趍簉羽肃肃之后骏奔踵武执珪执纁贡球贡纻九夷之长八蛮之主赆贽聨络膜拜伛偻楛矢来于肃慎獒兽献于西旅纷重舌而九译佥来王而顺序于时开明堂临辟雍旒冕宻勿衣冠会同盛礼兴乐于论鼓钟庭实千品旨酒万锺舞掉八佾歌洋九功漏泽霈甘雨仁声逐祥风此镐京之盛槩而非曩日岐丰之可以比隆矣迨夫成王五迁卜维洛食土中是据土圭攸测风雨交会贡赋均适协周召之经营朝万方之玉帛迁殷顽兮是处务密迩乎王室何酆鄗之复还固未忘于故邑嘅厯世之十二念万物之失生观鱼藻之兴刺将不乐乎镐京日嬖色以自纵乃遂焉而逄殃【叶英】吾已知宗周之不竞而辙一东于王城矣宾之言未已而主人喟然叹息曰客诚好古之流欤惜乎信耳而遗目也子能知古昔之西京而未知今日之北京也皇矣上帝求民之莫【叶陌】大哉至哉乾坤元徳作我父母天开地辟乃眷北頋此维与宅盖自帝尧都召公拓迹慕容不能称此土完颜不能据兹域惟圣人之应符环众星而拱极累迭圣之洪基贻万叶之燕翼若其前滹沱后居庸雪山峙其西太行屹其东拊上谷为脊膂控中夏为腹胸曾不恃乎岩险与襟带未足拟诸其形容盖其光宅四表仁深草木厯开八百狭周基之兴龙形得百二悼秦关之失鹿八方士女同后妃节俭之风万里衣裳比公子信厚之族故城郭之大在无外之寰■〈宀禹〉宫室之美在可封之比屋使汉亰之赋赋之而未尽虽周镐之歌歌之而不足宾幸生乎元世夫何信耳而遗目宾乃■〈忄典〉墨不言惵然下意逡巡辟席谢罪而退

　　黄金台

　　怀美人兮天一方曰燕然兮故邦耿寒照兮析木黯云芜兮武阳瞻崇台之千尺兮敬吊昭王南山松柏兮度材孔良载捄载■〈木豕〉兮厥土燥刚上干澒洞兮下镇鸿厖出没尘雾兮蔽亏景光増黄金之改观兮耸具瞻乎四旁吾不知壮丽之所出兮曰聘士之遑遑嗟甘棠之子孙兮胡﨑岖于蛮貊锺哙之之遗祸兮受强齐之控扼嗜若虓虎兮威若震霆蹇吾冲之嗣祚兮哀力单而势轻吊遗黎之疾苦兮衔前人之愤烈思英雄以共奋兮庶国耻其可雪千金一掷兮聘席之珎尺璧非宝兮宝于仁人市遗骨以招骏兮缤龙媒其奋趾剧不召而自至兮邹闻风而亦起毅委质以骏奔兮争来轻于千里盖一诚之感激兮固非诱金之所饵也宝鼎九庙兮金城四壁大邦怀势兮小邦畏力振吾旅于临淄兮廹穷寇于莒墨齐器设于寜台兮故鼎返于磨室洒九亰之宿愤兮诚一时之伟绩也呜呼鹿之台以贿败兮瑶之台以侈亡云梦荡乎游盘兮姑苏鸩乎内荒戏马鄙于刓印兮铜雀泣乎分香哀章华与望海兮踵神明与柏梁编以金玉兮络以绮组罗列垂棘兮错落玄圃国士一空兮祸国之府想昭王之清风兮増激古之慨慷去千载如一日兮金之台至今其有耿光呜呼噫嘻望碣石兮山嵳嵳凉风萧萧兮易水波访故址兮何在招望诸兮悲歌易可竭兮碣可磋髙台之风兮不可磨

　　泰畤

　　有西都宾问于北京主人曰盖闻大汉元鼎之纪当世宗武皇之二十有三年也冀州脽壤文鼎获焉渥洼之水天马出焉越五年天子感神异若望见太乙之神修■〈礻亶〉天文而泰畤立焉主人亦尝闻其制而识其故已乎主人曰未也宾曰鄜畤之制虽始于秦人而五畤之名实备于汉氏也五色之气虽已神于孝文而白麟之获实始应于武帝也维五年之冬月实维建子朔曰辛巳而冬至在是盖天以宝鼎神策授皇帝朔而又朔终而复始此千载之殊值也天子于是建泰畤临甘泉取干位郊上玄衣尚黄玉尚瑄尔其为制也圜坛突峙仰法紫垣方觚旁角八风外宣祔以五帝之佐环以羣臣之偏尊以太一之■〈礻亶〉祭以特牲之颛于时天姥练日雨师荡尘百辟显相千官骏奔九旗彗列万乗云屯羽林佽飞之警跸相如曼倩之草文李协律之谱乐太史谈之纪神赵代秦楚无相夺伦麟鳯龟龙诸福毕臻天子于是次皇邸莅竹宫庭燎既张玄冕致恭望拜太一俨若见其犹龙夕夜明于西向揖朝采于大东是时恒有神光异气上属于空云马风车交迎并从抃羣后舞羣童呼万岁歌九功盖云合而雷同至今郊祀之志封禅之颂登载其仪容后世虽有作者蔑以过大汉五叶之隆矣主人曰异哉余之所闻也余闻天子祀天于圜丘祀地于方泽圜丘在国之阳方泽在国之北配祖于冬至祀天之时配父于季秋飨帝之夕故有虞氏禘黄帝而郊喾周人禘喾而郊稷未闻祠贵神于干位夸景光之赫奕其为礼也陶匏其器藁秸其席黄锺太蔟之律大羮玄酒之食贵一徳之享天馨非在乎黍稷此报本反始之盛举岂滛昬之得以比迹也彼元鼎之好异诡天神以见之信亳人之鬼道立泰祝之滛祠袭垣平之所妄甚黄蛇之可疑日不拜于东郊亵天神与地祗贻后嗣之故事岂万世之攸仪冝乎异时甘泉罢泰畤隳畤木既拔竹宫亦披天实谴夫悖礼神何取夫格思方今圣天子将有事乎南郊采礼于宗伯讲乐于咸池子不观光乎上国严簿之盛而过侈女乐仙坛龙马骍驹之属为衡谭之所訾者不亦卑乎宾乃怃然避席曰鄙人不学幸闻髙议明乎郊社之礼禘尝之义吾知治国之易也

　　麒麟阁

　　壮西京之翼翼兮观宫阙之穹窿欎云雨以上出兮见杰阁之横空层覆隔乎光景兮虚棂敞乎八风聨天禄之北兮翼未央之东肇鄼侯之经始兮继武皇之重规获独角之竒兽兮遂被号为扁题怀皇度以増大兮至甘露之丕承曩单于之崛强兮今匍匐而来庭呼万岁而称臣兮实雪耻于白登予何修而至此兮实赖予之股肱既崇爵以报功兮复审象以庋之俨洋洋乎在上兮耸具瞻之在兹来逺人之快覩兮曾不啻鳯麟之与景星后予生以尚论兮将某某以指评若博陆之称首兮胡独氏而不名宠之以殊礼兮乃冠屦之自凌何末路之少恩兮顾寡妻之弗刑伟金城之老臣兮实汉家之叔虎富平龙■〈名页〉之论功兮追平婴之智武丙魏洋乎其有声兮并谋谟以济世何毅者之不弘兮或含弘而不毅阳城宗国之良兮建平比功于朱虚少府得乎易学兮仅以筮而幸之太傅贞而不挠兮失保躬之明哲謇穹庐之老使兮纷独有此姱节嗟丹青之所画兮何以过吾子卿何列序之特卑兮曽未谂其殿升自属国之见薄兮吾以恨霍氏之不情曰黄于与朱尹兮又遗弃夫丹青伤灵修之杂伯兮实未尽乎典刑呜呼我思古之明良兮冩圣经之画工文谟武烈去之千载兮犹若见其声容逮书之以旗常兮铭之以鼎钟叹忠信之已薄兮重轮奂之尊崇虽子云之追颂兮敢三代其同风粉墨忽其萧瑟兮曽岁月之去几矧恩失于保终兮名先阁而已毁迨永平之追迹兮继云台之崚嶒洎天策之怀功兮兀烟阁之凌兢或椒房之掩羙兮或逆徳之齐名纷杂糅夫芳秽兮羌有玷兮丹青呜呼麒麟燕麦兮铜驼棘荆曰台曰阁兮云烟灭冥吾将求亮天功于二十二人之目兮耿不没之寒星

　　鳯凰池

　　客有鞚玉虬兮驾蜚鸾访西方之羙人兮西之池兮名丹曰鳯鸟下浴兮暎北海之豢龙吾终疑其慌■〈忄冈〉兮曽何托其遗风焉遑遑以更索兮贵空闻而贱睹邅吾道夫天路兮觐钧天之帝所帝服齐于中宫兮缤五采其来仪餐琳琅以为实兮饮醴泉以为池中心抱乎至忠兮足履文而尾武非七徳之兼修兮曷应治乎下土咨尔鳯之寥寥兮何乆不至乎此池也池托尔其一非兮羌治忽之所系也鳯告余以臆兮岂托我之无池自阿阁之失垒兮遥矰缴而去之虞韶成而止庭兮姬徳盛而鸣岐忽巢覆而卵破兮去孟亏已逺而曰鸾台与鳯阁兮嫓吾池于天上茍雝雝其不集兮虽名官而实丧鲁之鳯惟丘兮奈遭时之徳衰汉之鳯袭雄兮胡隠见之失宜鹖集府以欺世兮鸾复指以自误也池既失于夺之兮彼又蹲而不去也志不啻乎鹪鹩兮茍一枝以自安固醴泉玉实以饮食兮又何异吓腐于鹓鸾故寜翔千仞以髙举兮览徳辉而后下朝吾鸣于昆仑兮夕吾饮乎砥柱彼太液与唐中兮侈千门而万宫托黄金以铸我兮使转枢而翔风七十丈之别风兮窃空名其何益继髙台之兴废兮资骚人之感激天目屹其飞舞兮跨形胜乎一方嗟地褊而徳薄兮吾何栖乎此冈幸帝运之一开兮瑞式符于天老拓灵沼以为池兮吾盍出兮有道客乃歌曰池之水兮澄澄鳯千年兮一鸣鳯兮鳯兮协圗出而河清载歌曰鳯鸟兮冥冥池千年兮一清池兮资尔鳯之一鸣

　　曺娥碑

　　昔湘累之徇国兮甘以死而伤生身虽殒而心不惩兮同楚埜为国殇夫何娥之眇躯兮亦前修之允蹈彼忘死以为贞兮兹捐躯以为孝惟娥之烈烈兮曽稚年之未笄当吾父之善泅兮习婆娑以为戏阳侯忽其不仁兮哀曾波之垫溺娥呱呱以哀鸣兮旬七日而罔食扣龙之宫不得其户兮化精卫而莫为力俨见父于重渊兮奋轻身于踊擗呜呼惟仁足以残肌兮刚足以锢志诚足以开金石兮孝足以动乎天地风涛为之折裂兮蛟鼍为之四奔抱父尸以卬出兮俨肤髪之犹存噪江头之长老兮泣孤舟之过客抱遗骸以祭告兮异鲍生之刻木【叶墨】嫱完父于伤槐兮姢代父于醉津缇萦氏之上言兮除肉刑于特恩曰予中人之可企兮匪拔俗而絶伦嗟娥之为教兮习絺葛以为红岂师傅之夙诏兮诵烈女之遗风惟纯诚之天出兮奋百代而独立宜庙貌之永存兮表双阡于江邑迨元嘉之元祀兮得贤长于八厨属邯郸以秉笔兮树穹石于龟趺追古雅以述作兮比西亰而莫踰深石阴之旌语兮信赞羙其非誉夫何后宗人之孟徳兮过灵祠以驻马摩道傍之残碑兮感外孙与幼妇三十里之挍智予曽何足以为师昧纲常之大节兮絜长短之廀辞彼小儿之舐犊兮又何尤于徳祖酌大江以为酒兮■〈扌监〉江花以为晡些英英之孝娥兮及遑遑之瞒甫彼主将其可夺兮劲吾衷其莫御顾激清流于东江兮洗遗污于邺土呜呼铜雀麋鹿兮西陵狐鼠耿孝魄之长存兮照江月兮千古

　　磨崖碑

　　招猗玕之聱叟兮访古迹于岐阳瞻穹崖之桀立兮摩万仞之青苍俨鬼灵其呵护兮曰颂中兴于大唐观其森钩错画兮蚊龙蟠拏严辞宻义兮日光玉华燕许既仆兮韩李未葩去雅未逺兮光价倍加当天寳之末路兮豢■〈衤朋〉儿于虎穴弄渔阳之剽兵兮积潼闗之战骨蹇青骡以西狩兮疲马嵬之苟活钊既犯于怒锋兮环又何尤乎污血嗟灵武之收兵兮何履位之仓皇祚殆危于赘斿兮机不间于毫芒茍执温清之小节兮不匹马而北方则千麾而万■〈方与〉兮肯复致忠于耄荒咨李郭之猷谋兮徇巡逺之大节成王翼其小心兮尚书奋其英烈羌收复之不时兮伟四三之俊杰拥夹道之黄髪兮复见唐之日月瑞黄河之清流兮凯京师之汗血迎上皇以来归兮嘑长庆之欢声歘南内其不祥兮起膝下之天兵使权臣其鼠变兮何李父之贷刑嗟豺虎于厥家兮又何律君臣于虏廷此残碑之堕泪兮与涷雨而交零至考颂以论体兮垢磨石之小疵用鲁史之笔法兮寄清庙之歌诗挈大唐之罪案兮异琼琚之赏辞宜后来之墨客纷石刻之是非也乱曰己矣乎国不贵于无难兮难贵圗于未形五王持兵兮唐室再兴胡封豕之复豢兮撼蟠李其几倾幸六圣之遗祚兮复銮舆于两京穹厓齐天兮侔徳武丁臣结作颂兮佐唐光明呜呼休哉配迹风雅兮制作如经绘日月之重光兮垂天人之休声晞吉父以作颂兮又何羡乎臣结之铭

　　丽则遗音巻二

　　●钦定四库全书

　　丽则遗音卷三

　　（元）杨维桢 撰

　　太公璜

　　客有游乎东海之疆渭水之阳考申吕之封裔兮见大风之泱泱夫惟老渔之人兮蹇齫齿而番髪逝辟地于危邦兮纷独守此姱节岁月不我与兮哀朕时之不当彼神鱼之出水兮孰从孕夫瑞璜自夏后氏之名珍兮实取形于半璧曰大国之是锡兮非夫人之茍得何直钩之寓意兮乃珍物之见贻具神工之成刻兮知剞劂之莫施曰姬受命兮吕佐之功之成兮报在齐惟良弼之间生兮天固有所赉也韣吾珍而不耀兮时固有所待也五百祀之膺会兮龙云而虎风尚父之望兮望吾先公元龟示兆兮非彲非熊倾一见于大搜兮神合而道同跻后载而西归兮登师臣于三事尔无腼色兮我无贰志人无间言兮总百寮于极位锡公衮之被服兮觧朝歌之鼓刀迈洗耳之废义兮配审象之神交货通九府兮兵衍六韬一戎定治兮鹰扬牧郊自师文而傅武兮洎幼冲之左翼勒景襄之殊勲兮铭昆吾之伟绩首营丘之报功兮兼五侯之封域信神物之开先兮协蓍蔡而冈忒嗟神鱼之久化兮吾固莫质其是非吾独悲夫符命之兴兮袭刘李之伪【一作纬】辞谶梁而梦邓兮纷卜鬼而稽疑彼梦臧之旷议兮又恍■〈忄冈〉其奚知虽其神道之托兮不既治道之贼也吾固知评璜刻九字之书兮不若佩尚父丹书二十字之刻也谇曰苍姬受命兮吕佐旌玉璜示兆兮吾何慿取人以身兮圣有经放勲示法兮扬仄陋而明明
　　尚书中候载玉璜之刻曰姬受命吕佐旌徳合昌旌者理也又一云姬受命吕佐之报在齐艺文类聚又谓剖鲤腹得书文曰吕望封于齐

　　正考父鼎

　　客有孔林子问于铁崖先生曰人知三代传鼎定于郏鄏以卜世而亦知吾圣祖仲尼氏之有世鼎乎先生曰未也客曰自夏后氏之明徳也铸金九鼎以象九州岛恊于上下以承天休桀有昏徳鼎迁弗留殷纣弗率继迁于周孰知吾圣人之后也而有孔丘虽祚灭于宋而祖庙有鼎实重于迁洛而见非于义士之流者也当弗父何之嗣国也曰既嫡而且贤轻千乘于一芥兮授之弟而弗传及我正考父又甘佐戴与武宣位极人臣让徳益虔庙有重器金耳玉铉于是而鬻于是而饘寳共俭以愈力恐禄食之过諐既偻伛而益俯走循墙而若蹎铭斯文以不坠实贻谋于万年有明徳者必逹符臧纥之知言吾犹惜鲁人之善知而不善用使必逹之效仅见于夹谷之归田他日郜大鼎之纳庙又徒以寄忠愤于鲁轨之编岂非天乎先生愀然曰伤哉辞能知孔鼎者知其一而犹未知其二也余闻鼎之于易也其时义大矣哉革既变而法立志有在也革既变而无制乱之待也考父氏之知革也故制器立法以成乎志也饘鬻于是者若不足以餬余口而逹明徳于后者实足以鬺上帝也灭于宋而奔鲁者若不足以容一时而师于鲁以凖天下者实足以开万代也是其鼎也大其大而与天同其函重其重而与地同其载也故九鼎乎百王者可轩而可姒也楚子旅之所不能问而鬼臾区之所不能对也辨其名于周汉者不得以入其佞托万子孙于山甫者不得以袭其诡也兹孔氏之世鼎若是而又何必仲尼之当世也客乃憙而起为之颂曰周客续殷尹我东土礼物既修文献攸聚圣人七祖曰正考父伤礼之衰追道卨武商颂既作删诗特取惟兹有铭重鼎大吕一命再命曰偻曰伛以餬余口亦莫余侮作羹何人覆餗公所染指朶頥甘蹈镬斧维祖之孙有逹在下万帝王师光鼎于祖予小子某学礼于俎载晞奚斯式颂于鲁

　　孔子履

　　按晋书武库火累代之寳及吾先圣履汉髙斩蛇剑王莽头并焚焉人以为履丁厄数不知履可焚而履之道虽万刦火不可焚也且圣人之履与逆臣之馘并室同珍司马氏失芳臭之辨矣宜火之焚馘而有以累履也乡挍命赋以孔子履谨再拜而为之赋曰
　　繄尼山之降圣实礼服之攸师冠天圜而肖象屦地方而取仪曰大圣之所履岂逺异夫文綦惟玉趾之所托遂有贵于后来吾想履之几几协周公之赤舄或过庙之躩如或去邦而削迹或审歩于矍圃或迟行于故国羌是履之必俱随仕止与久速去之五百年兮厯嬴刘而典午赤帝子之手剑新室氏之首虏何并室而同珍失媺恶之去取俾簒逆之余烈累神明之歩武吾又哀司马氏之逆徳而何尤其武库也呜呼履之器可灺兮其则永存履之迹可屈兮道万世而长伸故放四海以布轨极后土以蹑跟严尺寸而不颇垂百圣之所遵行帝道而帝履素臣而臣又何与汉三尺而共吊悲玉石而同焚彼有衒文豹于干溪结色丝于鳯陵争霸者之遗迹背王法之绳绳编明珠以飬客偕长剑而上廷羌偭规而改错匪先民之攸程织仲子以傲禄纳东郭以矫名葛既褊于魏俗革又变于赵灵提岭上之只景翥云间之双鳬进圯桥之所堕逐黄石之有无是又佛老氏之诞幻奚啻霄壤之殊途匪圣之堂吾何升匪圣路其吾何趍虽瞠若乎其后兮矢吾行之弗渝也谇曰青絇赤繶履之造兮由仁行义履之道兮履可化兮道不可槁兮非履之寳惟道以为寳兮展矣君子亦允蹈兮

　　斩蛇剑

　　先是台人杨景义甞有是赋仆心壮之故复拟其制以为后赋
　　昆吾之钢赤堇之英【叶汪】火乌之色彗鸡之芒兹非赤帝子之剑而开卯金氏之王者乎当殷髙宗有事鬼方寔有神剑传太上皇佩之以逰丰城之冈睠兹神室潜示鬼工【叶扛】尔其合娲皇聚祝融走风伯檄雷公星流枉矢电掣妖虹晔晔煜煜氲氲瀜瀜霍然雾散飒然风从上皇于是而解佩而汉家之剑于是乎擅其雄尔乃粤砥敛白鹈膏莹彤飞蜿蜒于秋水出夭矫于九重紫焰惨淡若烟生于火树金镮错镂疑血颔于骊龙掩夜光于龙泉太阿追飞形于画影腾空剸蛟螭于水裔戮罔象于江中夸侠槩于赵客试利技于猿翁登盟坛以结信赐尸革以害忠泥切蓝田之玉肉断南山之铜曾何足以尽其用而辱其锋也哉故是器也天有所必授神有所不争襓以百寳之椟欵以七星之铭精神自利孚尹旁升紫气贯斗夜槖龙鸣耻匹夫之跃冶期真主以通灵茍大枋之一失寜灭迹于丰城彼白蛇之当道肉已带夫鲍腥夫何督亢之匕不能剚而博浪之椎不能撄必斯剑之一拔号鬼母之冥冥叱咤风云礔礰雷霆洗澒尘于九宇开塞雾于三精四百年之基由是而唘而三尺之业于是乎成是宜陈之西序与赤刀而同位藏之武库与黄钺以同名填宗社之守器传厯代之同荣呜呼白蛇兵白马刑汉佞兴汉贼成感忠臣之疾视誓志士之结缨诛床前之昵昵戮投阁之兢兢斩千里之青草落中原之黄星悼是剑之不可请也徒忠愤之填膺自灵金之府虚归晋人之武库胡逆顺之罔辨与莽馘以同附宜烟焰之属天累圣人之遗屦余犹喜是器之
　　尚灵曰冲屋而去也赋已于是复招之以辞曰寳剑归来乎毋上天扶正直提颠连寳剑归来乎毋下土昭声明偃威武寳剑归来乎毋四方诛凶佞旌忠良大一统制八荒于千万年奉我王
　　玉麈载蜀寳剑当安史黄巢之乱时剑皆生黒烟属天此寳剑之灵也然则晋人以逆馘与寳剑同藏武库之火安知非剑所致耶

　　承露柈

　　按汉武故事建章宫作承露盘髙二十丈以铜为之上有仙人掌擎玉杯以取云表之露夫仙人之事庄士所不道吾独恠汉公卿未有议露柈之非者至魏亦建于芳林园曹植且有铭遂若习为故事余补汉人之缺为承露盘赋极其盛而约之以正云
　　当汉兴之七十有余载也为五叶之武皇国富兵强威武载扬北伐匃奴南平氐羌东定獩貊西通康郎珍贡集于宗庙讴歌叶于乐章繇是封泰山塞宣房立辟雍开明堂寳鼎既出芝房荐芳海効巨鱼渥洼龙骧白麟朱鴈交走并翔符瑞来备天休滋章神人见而呼我以万岁方士进而唘我以休粮尔乃作柏梁造铜柱神明通天千门万户太液开池神洲移屿望翠蓬兮东方叹弱水兮中沮念青精之可饥忆龙根之可脯枣如瓜而漫闻李如瓶而曷覩于是仙人有掌承露有盘擢金茎于双立奠玉杯之特安取灵液于云表和玉屑于晨餐殆将洗腥腐于肉食度生死于玄闗当其宵润彤帘曙寒金索树瘖玄蝉池警皜鹤凉风生于玉阶灏气薄乎罗幕感节序之易流伤形容之非昨岂知三危清坠百尺髙潴融若丹汞错若旒珠盘缀玲珑疑清眸之泣鲛室杯倾滴沥如明水之泫方诸痼者服之身痿兮载起老者饮尔颜朽兮还朱同吉云之色味异姑射之空虚天子于是幸建章及柏梁冯玉几进霞觞邀西母之青使驻上元之瑶装歌法兴玄灵之曲鼓飞琼泠虚之簧酌我以天酒挹我以神浆配丹丘之寳瓮陋莱山之彩囊徧赐羣臣流恩汪洋羣臣于是再拜上千万寿天颜不老凋三光泰元神策一十二万九千六百兮开皇祚于无疆则是盘也非徒戒武皇之滛欲寔将以资大汉之灵长者乎呜呼仙掌折玉杯缺岳图既灰蟠核未茁海童不归嵩呼亦歇感铜仙之自吊堕鈆涙于永别望修门兮空歌白云之乡瞻茂陵兮孰返秋风之辙向非轮台悔祸富民轸忧则彼孤髙之盘不倾汉家之大器而沆瀣之液不莩汉兵之积髅而武皇之雄其又不为龙死镐池而鲍臭沙丘者乎吾犹悼当时公孙丞相夏侯始昌仓军安乐相如寿王皆无益于正救而殿上小儿且以不儒不老杂谲诞而逢迎则知燕齐妖妄之士岂独五利与文成呜呼安得起阿衡太公之辈于斯盘也与之刻丹书之刻铭日新之铭以一洗武皇多欲之病也哉

　　铜雀瓦

　　金华刘仲车得是瓦于里甿体半存且废复完以胶漆背有铜台字左右篆铭有涪翁记云艾城王文叔为洺川守得此于深水允谓古匪谬故予为赋之
　　客有陶唐氏甄名来自邺下与会稽楮先生论交先生曰子辞髙而卑去合而分偃傲雨露譤避风云将涵泳圣涯哜嚅道真其出处得失之大故亦可得而闻乎甄曰唯唯惟汉建安大将军操挟天子威芟夷羣盗瞻彼雒京宫室咸烧睠兹邺土新厥层构殆将追始志于谯东谈诗书而训甲胄也予泥涂之人稼穑是利大钧有造适用于器以为太柔则坯太刚则甈和我以丹铝济我以火齐不剥脱不砥砺而出我于成剬繇是蹑云梯登金雀翼觚棱以特峙轶埃壒之混浊与燕黄金以争髙吾之承魏恩者亦不薄矣先生愀然曰枉而抟寜直而蟠蹈海絶秦畊野傲燕彼卧龙所不事石羯所不为非许月旦所评之奸乎子不登明堂上灵台则已而何立鼎峙乎中州冒九锡于其间凌霄汉其若此故不如监门而抱闗甄曰马既负乘雀亦告灾嗟我鸳侣碎砾飞灰有幸不幸璜沉璧埋觧予逃难谩何取材陵迁谷易甘遯不谐越八百其厯而起我于深水之涯太守拾遗如获渭潭太史审象如见傅岩青黄沟断律吕爨焦千年瓦砾一日琼瑶陶弘通谱扑满絶交歙眉包羞端眼献嘲直笔如杠钦锷淬铓泓然所蔵咳唾成章诛奸不死发徳弥光非吾斯文之一大昌乎先生哑尔曰大节一折万事瓦裂云斩其佞苏泣其别吾子既创髙危宜悟明哲毁身削名埋照食渫又何聘几席之贵资笔削之直老忠义之研磨将何辞于孟徳子殆为铜台之罪案于颡独无泚而面独无墨乎甄色如土不敢作声扣之复鸣曰甄实顽钝未周规矩多寿斯累懐璧而贾阅西陵之传舍仅四纪而弗有舍金华之仙伯复流落乎谁手忽暗投乎渠农孰为甋而为玖分甘与破甑同弃而老■〈爽瓦〉同朽投胶漆以自坚又为卯金氏之友也先生蹵然曰汝补陋于尺天孰与同文于天下也卖耻于于故国孰与尸解于九土也取吊于骚人孰与忘言于老圃也义士絶餐孰回西山故侯不名孰夺东陵为子计者野鸡拔尾林鹿閟声又何起缺足于半士志折胁于客卿魏既失之而弗能有黄既得之而弗能留自谓求田而问舍又崛强而依刘徒知三献以为寳未知一毁而解仇者欤已矣乎器以名而累形兮名以盗而乱实非夫人之具眼兮孰封黥而谢躄岂掷地而金声兮犹未忘于瓦砾削欵识与瘗文兮庶还初而返质甄乃蹷然而起退而徼中书生纪先生之纂述

　　八阵图

　　遐哉邈乎蚕丛故墟剑阁峥嵘兮石栈萦纡车不得而运兮马不得以驱非王业之所基兮徒抗险乎中都帝中山之苖裔兮乃独厄此斗隅黄星射乎宋野兮强猘狺乎江之东伟伏龙之感激兮起左顾乎隆中允识时之俊杰兮吞余子于一空图八阵以用武兮秘先天而独得六十四之成算兮本马图之全画三十二之岐分兮妙阴阳之互宅天地冲轴兮风云盘辟龙飞鸟逝兮蛇蟠虎翼挠之无迹兮运之无方进退不愆兮出没靡常竒不失于正正兮恠不越于堂堂伏至动于至静兮寓能柔于能刚喻以常山之蛇势兮曾未测其望洋巴之水兮砯崖折壁峡之涛兮风霆礔礰彼箕张而翼布兮曾不转其鬼石非神物之阴卫兮孰万夫之捍力想貔貅之对垒兮指白羽之一麾运纵擒于掌握兮算不出于八竒贼之望而走兮甘巾帼之受雌按渭濵之所屯兮实鼎国之王师自风后之有图兮肆獯蚩之赫伐逮尚父之六弢兮佐牧野之黄钺孙吴马之剽掠兮徒生灵之肉血鄙败事于腐儒兮彼谯生其又何法兹八阵之独觉兮轶轩皇与大老曰流马与木牛兮又神机之所造歘中营之告变兮哀夫人之夺蚤讫黄芒以当天兮掩炎精之皜皜呜呼西望岷峨兮南泝锦江山川相缪兮地老天荒歌梁父兮酾吾觞招谪仙兮呼子长访鱼复之砂碛兮吊广都之战场虽武无用于今之时兮亦以发吾文之气刚

　　铁箭

　　事见临安志箭今在杭城外南新桥北大若杵然镞首出土面人撼之可动而不可拔也父老云掘土深则箭随土陷培以土则随土以髙此其神异也
　　絶折水之横江兮睇天目之游龙挟访古之硕生兮憇予以龙阳之新宫忽临睨夫夷堑兮巨镞磸乎其若舂故老指以告予予曰钱王之铁箭也若鼎水之号弓兮羌至今犹睠睠也方开平之四禩兮新沙筑以成堤阳侯不受吾职兮将沼国而鲸鲵王冯冯以赫怒兮阅羣彀于水犀愤一矢以加遗兮敌海若使不西奠西民于衽席兮实神姒之功齐观周棠以存召兮过汉渠而想白矧兹矢之未亡兮留全吴之霸泽吾想矢之经工兮实取乎赤堇之铜奋神槌乎丰隆兮鼓神鞲于祝融聿是矢之跃冶兮豁月星之晦蒙资要离以衅血兮誓干莫其争锋于是服以百寳之室兮发以千钧之弩乘风云以奋旅兮揺白月之大羽射长矢于天狼兮诛宏昌若鼷鼠裹山林以锦绨兮迎父老以球马霸吴越而奄有兮允一时之雄武也吾尝观勍涛于江上兮愁鬼愤之依慿噪旗鼓以北下兮陈昆阳之千兵波跃橹如庆忌兮浪擘山如巨灵纷望景而辟易兮羌孰得而与京兹持满而一激兮心金石以贯之海若为予退舍兮岂人力之能回【叶为】乃知卓山而泉涌援戈而转日一沉勇之激兮羌不速而疾也彼汉皇之武畧兮决瓠子以兴歌楗淇园之竹落兮终虑殚而为河彼秦王之雄发兮传虏箭以肆夸脱突厥之虎穴兮危长矢其几何故知吴越之铁箭兮可与贯隼之肃楛东房之垂竹厯百世而不磨也客有些酒江上而和之以歌曰三箭兮天山壮士归兮汉闗一箭兮海帖左江右湖兮按以万堞占斗气兮江之干泣鬼母兮雷霆拔山逐飞剑兮剑上天些故国兮三千年【父老云此矢则龟目红矣】

　　丽则遗音巻三

　　●钦定四库全书

　　丽则遗音卷四

　　（元）杨维桢 撰

　　狩麟

　　获麟之说诸家不同或谓秦西兴之瑞或谓汉受命之符或谓夫子将殁之征或谓夫子经成之祥修母致子之说盖陋矣近代传经者遂比于韶成之鳯夫以麟为应经而出是麟之灵也出而见获灵何在焉故公羊以为异而杜氏谓春秋感麟而作经因以为终其理为长吾夫子固尝叹鳯鸟不至葢叹道之穷而帝王之瑞不出也大野之麟胡为乎来哉因猎而获则是麟混于羣兽而为虞人之所擒耳获之云者悼之之辞也悼之者悼其出非时而为虞人之所擒也故圣人感之作春秋絶笔于获麟之句所感而作因以为终故获麟后二岁而孔子卒矣何瑞之足云乎王通氏谓以天道终者即此意也故今亦不能外是说而为赋
　　昔素王之作经也其感乎麟之瑞乎且天之未丧斯文兮鳯鸟已不至也天之将丧斯文兮麟又胡为而出【叶吹】也于嗟麟兮祥乎异也吾闻玄枵之精首四之灵抱至仁之性拔不类之形心兮好生趾兮不踶角兮不触顁兮不抵音纯美兮协律吕歩周旋兮中规矩出惟应期兮居必择所不犯擭穽兮不罹网罟稽之在古或游于苑或争于囿或出于郊或在于薮匪家所蓄不世而有仁主在位灵兽来扰【叶受】繄王风之下降彼潜形其已久嗟嗟玄圣衰姬绂麟负一角而困世蹇蹩■〈薛〉于风尘削迹于卫兮伐木于宋接淅于齐兮絶粮于陈雒龟不出兮仪鸟不至周公无梦兮亚圣陨身验天道兮如彼察人事兮如此道不行兮吾其已矣仁哉麟哉胡为来哉生不逢圣虚其应出非其时失其归西狩之获世所疑反袂拭面涕沾衣春秋制作亶在兹彼以为底文成之祥兮何见踣于鉏商也以为悼将殁之征兮岂乐天之称圣也圣逹乎其位兮麟实瑞乎后皇圣出非其时兮麟遂异乎素王彼大野之所获兮又何异夫犬羊谇曰时之治麟为瑞吁嗟麟兮时之否麟为异吁嗟麟兮为春秋之所起为春秋之所止吁嗟麟兮

　　神羊

　　按异物志东北之荒有兽名獬豸状如羊而一角性至忠见人斗则触不直者闻人论则咋不正者古以任法吏比之予独悼髙元礼所教其奴侯思止之言而有以不学辱豸者因感而为赋
　　异矣哉毛族之中有至忠之表至直之风青衣翠羽突角孤峰骨如立铁心如渥丹【叶东】耳通脑而匪鹗首卬定而非熊食必择夫芳荐栖必偶夫孤松歩不罹于机擭鸣实中乎金舂盖甞出乎轩辕之世而用乎放勲之宫帷薄以之而取肃狴犴以之而折中迨乎芉国获兹神羊秦夺后服■〈目昜〉乎尔肱故任法吏象之则冠为恵文班为押纲朱绣乎衣裳铁石乎肝肠甘摧身以立勇担碎首以全刚佞山触而必折狠石碎而莫当龙鳞敢于批逆薤本严于拔强故其断如咎繇决如弦章【齐桓狱臣】刺如葛【丰】鲍【永】按如纲【张】滂【范】髙台为之震电白简为之飞霜皇纲以之正国法以之张斯无愧任法兽之称号而有以立恵文冠之颜行故是兽也上应乎法星地尊乎柏府其扬若鹰其视若虎【晋崔鸿为中丞号老虎】名配乎皂雕【王志愔号皂雕御史】号侪吾骢马【桓典号骢马御史】显则麟仪而鳯师隠则狐号而鳅舞彼其峻酷有鸷硕贪有鼠貂不足兮狗续鹰既苍兮虎乳麋耗我谷禄流离我子女又有志枭兮声鳯行獍兮躯麟懐狼子之性诡驺虞之仁杂糅我邪正回惑我伪真法虽严于疾恶帝实难于知人非尔一触兮枉直之行辨一咋兮正谲之论分则壬人何由而胆落善类何由而气伸呜呼蝉之戴也仅取其洁貂之服也徒尚其温曷比兹兽匡正义存此其仪在位而比徳载于图而絶伦者也夫何不识字之有讥为任法臣之所辱遂有自截尔角自涂尔目【郭彰尝言刘暾御史曰我能截君角】踞南床而成痴【南床曰痴床言至此者皆骄傲而痴也】毦白笔以自福【辛毗曰御史簮白笔以奏不法今直备位但眊笔而已】名或移于白兎【王弘义事】檄或过于狼毒【同上酷吏事】是不悖吾豸之辨紫朱而失吾豸之明直曲者乎乱曰皇天开乎正气兮比叶气而生嘉草为指佞兮兽为触邪莽师【刘歆】卖国兮李父【辅国】悖家金谷拜尘兮【石潘】柿林聚污【王任叔文】何尔兽之弗如兮乃心异乎匪他冠铁柱兮峩峩循吾绳兮不颇虽不量凿以正枘兮矢余心其不阿

　　些马

　　杨子至钱清之明年旧乘马老而不任遣奴钱塘市壮马奴得贾胡马济江中流阴雾四合风浪猝作舟如扬箕奴与马几溺幸而济奴归语主曰主福得良骏良骏几累仆意者西域异种神物所忌恐非主廏中物也至则格应于图诚良骏也在度为騋在岁为■〈马八〉身如织文蹄如截铁首卬渴乌耳插卓锥尾如流彗目如方诸主人赏其神骏抖其风尘命奴洗马西江之濆马临流振而嘶嘶而踊已而泳于中流莫知所逝奴告主人主人蹢躅西江上皇皇焉计无得而挽则自咤曰鹾官贱役也良骏天骨也驾天骨于贱役之地使屈首丧气若跛牂累狗宜骏之见水泳而去主者不得有也主人悲不自己乃辞而些之曰吁嗟骏乎汝其麋没九渊填于海鳅之空乎抑越景超光以返于房星之宫乎将升昆仑抑负瑞图化荥河之龙乎其将觐湘累以从其忠乎毋亦皜车白乘随革尸之愤忽徃忽来于江中乎又辞曰灵竒俶傥生渥流肉鬉星尾文龙虬协图特出兮应世求嗟我何幸兮逢沙丘逝八极兮隘九州岛观阊阖兮歴玉台以遨游忽泳水兮为龙为龟【叶丘】重澜驰逐兮奴不善泅盐车坎■〈土禀〉兮为骏愁逝一跃兮释累而离尤吁嗟奫沦兮蓄恠幽三角八尾兮狶鬛牛头嵓牙嚃口兮嚪海舟嗟尔骏兮纷逢仇骏不归来乎贻我忧超越倒景兮乗云浮骏兮来归乎江险不可以久留

　　骂虱

　　杨子自铁崖山中客钱塘初宿市舍胁未暖席有物■〈口集〉身若芒刺然已而■〈口集〉肉皆起瘾■〈疒轸〉十指爬搔不得停搔讫即成疮痏亟命童秉烛枕褥间了无一物复睡则■〈口集〉如故遂挈胡床露坐待旦明日问舍长舍长曰此璧虱也当兹旱气熇然城中舍皆是物问何状命童剔床笫空出之虱非虱蚤非蚤以爪掐之其臭令人呕恶杨子叹曰异哉有是物也昔玉溪生荆舒老人先后为嫉虱之作而未有指斥是物者岂其潜于昔而出于今抑其幸见漏于指斥也余既楚其毒乃作文骂之曰
　　维尔虱之种类不一也在狗类蝇在牛豕类蟢在人处缁而白处白而缁者其么若蚁不知又有尔类皤腹而轻身纎足而劲觜或青或绀或黄或紫白昼潜蔵昬黒坌起脱走如珠狙刺如矢使人胁不得以帖席肱不得以曲几追踪捕痕若亡若存遁景朽空灭迹宻纹汤沐所不能攻掌指所不得扪但见肉斑磷其成瘭肤窒栗其生龟【音亲】怒床几而欲剖避衾褥而欲焚呜呼尔虱兮蜂则有虿兮蜂可祛蝎则有螫兮蝎可诛嗟尔么类孰能屠腾蛇神兮殆即且即且狡兮制蟊蛛嗟尔么类又谁呿咨大化之好生恐一物之弗纾胡尔恶之兼毓为吾人之毒荼饱膏血之毒觜资肥腯之臭躯吾将上告司造殄尔类非无辜也辞毕是夜梦有被玄衮裹绛幅而至者若有辞曰吾即见骂尔文者辞义既严敢不退避然吾小毒小臭尔亦知世有大毒大臭者乎奸法窃防妨化圮政剥人及肤残人至命阚若豺虎盩甚枭獍此非大毒大臭者乎为国之病而司臬不屏其或分民曲直任国是非义无避位仁不让师则丹书是絓皂椟见遗彼大毒臭又何惮不为乎且吾起伏适节消息乘机白露洒空劲风吹衣蝉脱而退莫知予之所归子试絜夫大毒者毒无已时大臭者臭无穷期孰为可詈不詈乎子不穷南山之竹以为辞而詈予琐琐不已戏乎于是杨子增愤加怖涕泗不支霍然而觉不知虱之所之

　　秬鬯

　　曰若稽古列山氏兮农用天下百榖利兮彼美灵苖非虋芑兮一稃二米独异秠兮圣人有贵取为醸兮和以鬰金涗醆盎兮汁献【音莎】出香芬其畅兮臭以逹阴鬯实尚兮酌彼黄流辉玉瓉兮社壝禜门累瓢展兮凡祼【读曰埋】凡疈【乎逼反】有概散兮或严大肆共其渳兮掌以鬯人美洁诚兮孚于上下通三灵兮思昔公旦卣有命兮词曰明禋礼何盛兮召公维翰继受厘兮文侯捍艰亦受赉兮晋侯再拜敢畔君之赐兮彼魏公九锡何休命之悖兮吁嗟秬鬯生世世兮荐徳报功我思古之制兮

　　蓍草

　　予比年以来丧讼病患交侵并集毗陵孟侯宗镇屡为予布策蓍之无以谢不敏退而作蓍赋且复作忧释以自广此又予之心蓍也
　　客有灵氛手执筳兮恵而告我草之灵兮上蔡之野少室阳【叶刑】兮孕毓阴阳葆元精兮仁风旁翼甘露零兮神龟下守紫雾腾兮烨烨炜炜盈百茎兮辟易神奸赞幽明兮收厥枯荄复精气兮择贤而畀稽疑志兮韬以纁帛皁囊閟兮纳于椟中北床置兮楗策定数发贞悔兮粤若定策肇义皇兮厯代是寳假有常兮相乎灵龟孰短长兮涂山之兆夏后王兮百榖之筮周室昌兮国家将兴必有祥兮神几发动亦孔彰兮大哉圣人参天地兮鬼神吉凶不相悖兮何智有所不胜人有所不逮兮画方者矩画圆者规兮嗟彼枯茎物有所济兮尔有大疑谋及筮兮我闻其言如醉醒兮我有太疑所未明兮请索藑茅为余正兮盗跖考命颜阏生兮阳虎据位孔卒行兮或弱冠司衮而七十食牛兮或三叶皓首而七世珥貂兮或死减以赂而宫以幽兮或捐印俱走而阁以投兮姣好嫫女恶孟娵兮寳器康瓠掷天璆兮玄秬焚弃钩吻以为羞兮吁嗟乎斡流回冗纷推迁兮祸福去就我不知其然兮于是灵氛端策为余占兮卦遇玄鸟曰道无慊兮汝独修洁众皆贪婪兮毋■〈敬上弓下〉尔直而园尔亷兮天其未定天懵懵兮亦既有定靡弗胜兮逍遥自然与道息兮毋惑所不通确守而则兮占言惟吉玄鸟白兮再拜吉占服之无斁乎

　　琴赋

　　天台蔡仲玉以琴访予水南山北楼希音跫然而无近世新声之变葢蔡君力执古道而深造乐情者也于其别也作琴赋以赠
　　伐孤桐兮龙门斩灵梓兮泗濵配美木兮阴阳绳朱丝兮君臣准遗则兮泰皥比正律兮伶伦成緑绮之雅制于以御夫至人葢其理中和复精真宣八风明彛伦感天地动鬼神桑濮不能间其邪而郑卫不能入其滛者也夫自虞歌既杳襄教不宣东市絶调髙山毁弦黄锺摈弃正始沈焉鼃咬迁变下俚嗑焉叹人器兮俱丧孰能传其不可传吾子佩焦尾象前贤蹴子野排田连起千载而非后追太古而无前得非瘖万雌而雄鸣蔼凡翅而孤骞者耶尔其觚酒登炉薫爇僎清风介朗月拂素云挥白雪朱弦既丝玉指作■〈貔，扌代豸〉宫羽相宣角征参发雅韵依永长歌赴节愉焉欵欵凄焉屑屑荡焉裔裔菀焉咽咽绎焉如萦擸焉如折汜焉如沸刜焉如竭焕若春温■〈雨上汸下〉若甘霖粲若荣葩萧若枯林髙者拔焉而峻下者浊焉而沉急者矢焉而激缓者纡焉而深央央坎坎哕哕愔愔铿铿磕磕栗栗淋淋如冷泉漱涧籁动谷鸣如巫山夜雨陇水秦声如村翁野老之嬉笑如莺喉鹆语之吚嘤如大风飘瓦而軯磕如胥涛鼓噪而漰渹至若详其曲引则优柔温淳长飬恢浑郁乎南风之薫也融怡和顺溥博沉浚洋乎流水之润也怆怳坎■〈土禀〉怵恻怛憯戚乎履霜之惨也憔悴虺尵彷徨低徊摧乎别鹤之哀也其忧也深其思也长其乐不滛其哀不伤涤烦决塞导和飬康惩躁寛鄙立懦摧刚可谓至徳之精音而三叹于一唱者矣已而中声五降均曲成阕簉弄向阑敏手暂辍银蟾在天星汉明灭主寳颓然仰视空阔于是命酒起舞而为之歌曰搴芳洲兮芙蓉拏扁舟兮苇丛渺极浦兮千里望逺岫兮横空吾将与子泝洞庭歴九峰登玉霄攀阆风招渔父之徃棹兮探湘灵之遗踪访遐奏于渭子兮引髙吟于泰容窥人寰而曽举兮托遗响兮无穷举天籁以成吾音兮写余心之太冲又何有乎亏成兮三尺之桐

　　杖赋

　　余今年初度踰强年之二已有子贡倦而愿息之心故吏四明魏■〈革长〉得铁灵杖以寿余因感而赋酒余且命■〈革长〉歌之以自强
　　伊珍木之托根兮乃在儋崖之山孕祝融之火徳兮食炎海之醎次得大椿之春秋兮曾不计年之几千絜其长兮恊八尺之度围其大兮倍径寸之圜爰有至人制其自然不雕不削朴全其天触头角兮豸起铿指甲兮金宣争青藜之吐焰陋邛竹之中干临葛陂而未化配九节以不刓空而掷之若雷公掣火逐乌尾之蜿蜒握而即之若飞仙缩剑袖青虵之连蜷故假其威可以折冲乎外侮论其寿可以窃比乎铜仙昔太师之谢疾【孔光】赐灵寿以优贤迨元老之褒崇【杨彪】亦延年之宠颁自非髙年与硕徳尊更老之衣冠若盗声之处士【樊英】曾何足以上烦兹珍木之自重不与鸠玉以同班茍所杖之非人固不如随策于鲁连顾斯杖之纳交适先生之觧官当先生今年之初度去杖乡之期尚十有九年胡尔杖之介寿相世歩之多艰先生方倦游而欲息复贾勇而挽前鄙丈人之荷莜招太乙而吹烟或梯之以奔月或跨之以入渊或采桃核于西昆之池或摘菡萏于太华之巅凌万里于一息歘曾举于九闗排阊阖以自许誓持危而扶颠托六尺以不负心寸铁以同坚兹铁灵之为杖微斯人其孰専既托先生之金石长与君兮周旋重为歌曰杖兮杖兮尔之生也劲且良又灵且寿兮神隠显之不常山中之人兮寿而康今何日兮杖以自强与尔杖兮相羊鬼工避射兮豺虎避伥与尔杖兮灵长崆峒齐道兮南极齐光与尔杖兮既安且臧慎勿见水踊跃去变为干将

　　丽则遗音卷四

　　●附録

　　荆山璞赋　　谢一鲁

　　吾尝挟秋空之飞仙夜跻太华之危巅闯牛斗之消息覩神光之烨然白气殊虎丘之金精红光异古狱之龙泉温其瑞霭之明润无乃荆山竒璞之寳烟乎是山也派分南北之条脉界龙门之河侔大行之演迤嫓王屋之嵳峩北揖翠于贺兰西鉴白于蓬皤锺玄黄之磅礴萃阴阳之至和孕粹质于山骨晦美材于嵓阿状假色于蜡丸纹布爪于仙娥斥抵鹊之轻议陋种石之传讹也方其深韬神彩匪衒精瑛土不泉而泽润木不春而敷荣抱雕琢之全器飬天真之混成不求知于隋卞价黙重于连城保厥美以待聘类有道之仪形及至王命征材哲匠搜竒罄昆冈之异产摭蓝邑而无遗乃穷其幽乃陟其危忽至珍之神遇烂光华之陆离威暴嬴其莫攘资万镒其焉输付良工而制器甘磨砻之靡辞湛秋水之无痕莹春氷之不疵什袭珍上方之玺五瑞辑邦国之圭亦比徳于君子■〈王将〉环佩其相随按歩趋之节奏则肆夏而中采齐若乃瑚琏璋瓉之器苍璧黄琮之类或饰朝觐之盛仪或洁郊社之明祀华治世之文物擅庙廊之至贵于是琅玕厚颜玟瑰懐媿夜光明月南金火齐皆立下风而不可与并议也呜呼物以质美而见珍士以材徳而登崇想荆行之育秀实楚玉之攸锺咸韫椟而需时岂抱泣于途穷嗟碔砆之下材费琢磨之微功忝蓝田之双璧追玉树之遗风乘寳贤之盛际岂信美而不庸倘玉人之一顾庶观光于羣玉之峰

　　孔浍
　　繄荆山之精兮锺南慧之地灵大和坱圠兮至寳以生伟兹璞之孕瑞兮后祗协而储祯嗟一巻之未剖兮妙腹藴而天成蔵瑰竒于山骨兮羌匪琼而匪瑛若一规之浑沦兮含太极于素形春阳动地兮若燠而栗凉飙掠木兮若振而声火流石裂兮崖屋借荫林谷凝冱兮托温以荣云兴而白虬昼见日出而晴烟晓蒸铲彩薄昆冈之焰含辉失夜光之明山晖而暖翠欲滴木润而寒梢拥青璆琳琅玕晦形而隠质瑶琨琬琰遁魄而韬英苟是璞之不遇终兹山而镇寜幸卞和之赏识跻兹璞而上升璞遇和而益重和遇璞而弗轻肯韫椟而缇袭愿持献于明廷错碔砆而莫辨奄掷地而铿鍧嗟再献而再刖仰泫泣而拊膺蹇至璞之我厄羞持此而焉征矢予心而弗渝益抱璞而兢兢感嗣主之见知致良工而起惊剖一殻之鸿蒙判玉石于衡平谐明识之一顾寔价重于连城呜呼和不自寳故献厥君楚不此寳惟寳善人谓此寳之遇邪故楚得以归乎赵谓此寳之不遇邪故赵得以反乎秦嗟秦城之不偿赖相如之至人复全璧以我归寜久屈而终信猗欤我元一视同仁所寳惟贤多士彬彬明廷列圭璋之闻望朝着锵珂佩之搢绅玉堂之风月如画奎章之瑶阁飞云昂昻瑚琏之器煌煌席上之珍登贤能于天府征黎献于海濵各懐材以自见孰抱璞而隠沦愚生斯世琢磨日新惟善贾以待沽保厥美于忠贞外璞质而弗章内玉徳而存诚际明良之嘉会登风云之要津叫阊阖之九重披琅玕以自陈

　　文逢原
　　客有仰观干象俯辨坤方睇翼轸之沦精知至寳之韬光歩熊绎之故墟凛寳气之厖凉朝发轫于方城夕弭节乎荆之阳擿鬼神之奸秘唘山泽之天蔵眩神光之霍晖得美璞于崇冈观其阳纹综错阴缦缊絪瑶草藉其虹光碧藓晕其龙鳞散余彩之庚庚凝孚尹之缤缤信太和之精粹锺元气之真淳毓自异于璠玙夫岂混于矼珉超楚产而夐絶匪砮丹之与邻韬至美以内藴焕明徳之外新昭闻望之颙颙俨文质之彬彬浑兮太朴温其阳春阐珍烛乎岷嶓之■〈宁页〉流液溅乎江沱之濵以之为圭璧可辑瑞于皇家以之为瑚琏可荐禧于明神蓝田之质不为丽垂棘之璧未为珍是宜旷千载而亦遇夫岂轻售而自陈者哉于是拭之以玄纁之宻丽濯之以沧浪之清漪重之以什袭藉之以重缇闻楚王之贵寳也厯郢都而献之王方杂百寳以零乱眩众目之盱眙寸珠照乘兮错落尺璧连城兮陆离竞华藻于锱铢角纎巧于毫厘勃然頋谓羣臣曰彼可谓懐朴以自售而献芹之无知吾观其所献者特浑然而圭角不露朴然而质实无竒得非相与为欺乎乃具宪章爰勑有司锡之以踊拒之以辞客乃益允信以自寳终不忍于遐遗望君门而再献责愈严而愈危于是喟然而叹戚然而噫曰吾寜混迹碔砆乎抑将自衒其瑾瑜乎吾寜韫匮蔵诸乎抑将待贾沽之乎物固各有所遇兮遇固各有其时鉴至寳于未遇兮匪知音其为谁遂抱璞沉吟矢之以诗曰璞楚产兮岳示炳灵坤珍萃兮纷此内美浑然天成徳无媿兮玉以比徳蹇余好修不遐弃兮抱彼璞兮或三献兮为国之瑞兮

　　范琮
　　繄荆山之蜒蜿而特起兮奠南服之名州鬰至和之轮囷兮锺美璞于岩幽洞孚尹之旁射兮光陆离之暳暳外虽质而中则富兮岂碔砆之同类发竒祥于道侧兮良何玉之久湮茍获用于瑚琏兮亦斯璞之称情爰见遇于和氏兮涕淋浪而悼兹曰昔至寳之不没兮今何困于涂泥乃三沐而三薫兮暨什袭以珍蔵彼燕石而犹或偶兮人何易此以为常遂斋沐以上献兮冀君王之见知何玉人之匪识兮咸或谓此为瓦砾之资纷招尤而获罪兮重兹玉之不幸乃捐泪而长抚兮抱终古之深恨岂尔质之匪良兮嗟予命之弗时琨珸进而砆石用兮反诮尔以为玼差吉日以再献兮庶或伸于一遇茍愚心之信修兮虽三刖其亦何顾懐兹玉以长迈兮乃复叩乎君之门吾固知衒玉求售之匪正兮将竭忠而欲言倘兹玉之足征兮庶臣心之为泰也茍一献而遽舍兮予不忍为此态也切独感此厥故兮岂会遇之有期信昭质之未亏兮夫何惧而自悲彼鱼目之混真兮嗟莫察其非是暨夜光之载照兮人孰不以此为贵嗟余生之未晚兮方佩玉以夷犹倘获知于夫子兮亦斯璞之是投乃歌曰峩峩荆山奠南服兮辉辉良璞光烨煜兮人不尔知尔无自伤兮吾将偕子朝明光兮

　　陈孟宾
　　夫何荆山绵亘几千里兮连沃壤之陂陀储天地之精英兮孕元气之至和噫璞玉之珍寳兮独异产乎其阿涵孚尹之美质兮尚温润而缜宻吐白虹之蜿蜒兮与天光而射激谅非璠而非玙兮异连城之双璧岂昆冈之所产兮配齐王之万镒彼翩翩之卞氏兮道安适而逢之泫然为之太息兮尔何横弃乎此欷妄珍蔵而什袭兮愿与子而同归吾将献之元侯兮为国家之重器何灵修之不察兮竟莫别其为瑞悲再献而再刖兮虽信美其焉能喻将曰彼之昬昬兮亦乃子之不悟赖后王之继作兮寜觉彼之非天得致身而上逹兮歩府库以周旋因文章以刻画兮友六玺以相先厯秦汉以至今兮羌厯世而几年重声价于九鼎兮与镇圭以为伍观上国之光华兮献图书于天府虽一时之孔厄兮曽何足为轻重之累也旷千载而独存兮乃知显晦之各有遇也嗟物理之用舍兮岂臆度之可量昔韫于荆山之野兮方困迤于榛荒顾自同于瓦砾兮孰有望于君子之堂匪卞和之一顾兮则终然而遁蔵今荆州之广土兮山犹此山川岳发其鬰积兮岂惟玉之温然锺抱璞之竒材兮产席珍之诸贤溘埃风而上征兮将自献于天闉与前贤千载而增光兮使荆山并日月以昭县爰作诗以载歌兮庶永久而流传诗曰倬彼荆山鬰穹窿兮吁嗟璞兮山所锺兮猗欤我皇徳配天兮不寳逺物惟寳贤兮恩泽旁敷被万国兮盖将勒荆山之石兮于以颂亿万载之功徳

　　丽则之名其殆伤今之赋之不古乎观其三良以下追逐屈宋殆如铁厓之崭絶峭刻人固未易于攀缘也然而叶律铿锵立格古雅而陈意正大诚有可则者埸屋之士果能彷佛其歩趋吾知斯文之复古矣至正癸未正月二日金华胡助跋于吴山铁岭

　　始余读东维子集正讶不载一赋复简铁厓文集仅有土圭莲花漏记里鼔车三作亦未见其豁逹气韵既得元乙亥科湖广乡试荆山璞赋一册末载亷夫拟赋三十有二篇标其首曰丽则遗音古赋程序其同年进士黄子肃评马真能祖骚而宗汉奚止除完颜之粗儣洗宋末萎弱之气而已耶扬雄云词人之赋丽以则真无媿矣犹恨太常无逸图二程文未得见耳海虞毛晋识

　　丽则遗音附録

