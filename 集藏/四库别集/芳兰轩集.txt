芳兰轩集



钦定四库全书 
　　
集部四 

　　芳兰轩集 

　　别集类三 

　　宋 

　　提要 

　　臣等谨案芳兰轩集一巻宋徐照撰照字道晖一字灵晖永嘉人与徐玑翁巻赵师秀并有诗名时称永嘉四灵照自号曰山民故其集又曰山民集赵师秀清苑斋集有哀山民诗可以为证而陈振孙书録解题独称照自号天民未知何据当属传刻之讹也四灵以晚唐之体一变西江余派皆尝游叶适之门故适作照墓志称其有诗数百琢思尤奇皆横絶歘起冰悬雪跨使读者变踔憀慓肯首吟叹不能自已然无异语皆人所知也人不能道耳所以推奬之者甚至而呉子良荆溪林下偶谈则谓适虽不没其所长而亦终不满之故其跋刘潜夫诗巻又有进乎古人而不已何必四灵之语后人不知以为水心崇尚晩唐者误也盖四灵之诗虽镂心鈢肾刻意雕琢而取径太狭终不免破碎尖酸之病照在诸家中尤为清瘦如其寄翁灵舒诗中楼髙望见船句方回以为眼前事道着便新又冬日书事诗中梅迟思闰月枫逺误春花句回亦以为思字误字当是推敲不一乃得之是皆集中所称佳句要其清隽者在此其卑靡者亦即在此风会升降之际固有不能自掩者矣照集原本三巻此本祇一巻不知何人所并又从瀛奎律髓得诗六首东瓯诗集得诗二首东瓯续集得诗一首并列为补遗附之于后焉 

　　欤乾隆四十六年正月恭校上 

　　总纂官 臣纪昀 臣陆锡熊 臣孙士毅 

　　总校官 臣陆费墀 

　　钦定四库全书 

　　芳兰轩集 （宋）徐照 撰 

　　

　　自君之出矣三首 

　　自君之出矣心魂逺相随折破唐人绢经经是双丝 
　　自君之出矣玉琴生尘垢莲子种成荷曷时可成藕 
　　自君之出矣懒妆眉黛浓愁心如屋漏点点不移踪 

　　春日曲 

　　中妇扫蚕蚁挈篮桑叶间小姑摘新茶日斜下前山 

　　莫愁曲 

　　莫愁石城住今来无莫愁只重石城水曽泛莫愁舟 

　　三峡吟 

　　山水七百里上有青枫林啼猿不自愁愁落行人心 

　　蝗飞髙 

　　战士尸上虫虫老生翅翼目怒体甲硬岂非怨气激栉栉北方来横遮遍天黒戍妇闻我言色变气咽逆良人进战死尸骸委砂砾昨夜魂梦归白骑暁无迹因知天中蝗乃是尸上物仰面久迎视低头泪双滴呼儿勿杀害解系从所适蝗乎若有知飞入妾心臆 

　　猛虎行 

　　猛虎出林行咆哮取人食居人虑虎至荆棘挂墙壁虎乃爱其身惊遁不近侧人兮弗如虎甘心堕荆棘 

　　妾薄命 

　　初与君相知便欲肺肠倾只拟君肺肠与妾相似生徘徊几言笑始悟非真情妾情不可收悔思泪盈盈 

　　古怨曲 

　　易得君知音难得君知心纵然恩义短寜使言语深渴饮贪泉水倦息恶木阴傥渉不美名曷可销烦襟 

　　李夫人 

　　延年有妹颜如花十四选入君王家翡翠结帘玉镂床君王一时无蹔忘朝朝出入芙蓉殿莫道妾身出微贱妾生未久身入泉上天何不与妾年君王爱妾言不死逐夜宫中唤方士 

　　废居行 

　　北风萧萧战马鸣边人走尽空户庭黄金埋藏禾米弃路上逐日长饥行子西父南弗相守仰面看日啼无声生身不合属中土自昔无时无战争柔桑椹熟生野蛾良田芜没平成坡一路几州尽荒废处处战骨平草多传报将军殄强侮取得山河归汉主残生只愿还本乡难保后裔无兵祸促 

　　促词 

　　促促复促促东家欢欲歌西家悲欲哭丈夫力耕长忍饥老妇勤织长无衣东家铺君不出户父为节级儿抄簿一年两度请官衣每月请米一石五小儿作军送文字三旬一轮怨辛苦 

　　征妇思 

　　年半为郎妇郎去戍采石又云戍濠梁不得真消息半年无信归独自守罗帏西风吹妾寒倩谁寄郎衣姑老子在腹忆郎损心目愿郎征战早有功生子有荫姑有封 

　　青鸠词 

　　劳劳复劳劳生人半行客今人行古道古道有行役相逢莫等闲相离易疎隔殷勤红杏花彻宵对芳席明年花开人东西青鸠食花旧处啼 

　　灉湖作 

　　灉湖春来水拍天秋来水涸成干田盈虚不可保富贵于人岂长好 

　　何所归 

　　笭箵下后湾彴畧下前浦游鳞栖身更何所 

　　柳叶词 

　　嫩叶吹（一作因）风不自持浅黄微緑映清池玉人未识分离恨作（一作苦）折向堂前学画眉 

　　越鱼吟 

　　越鱼生水中専食水上禽禽又安知鱼鱼自生机心越鱼早来人钓得人却放之反不食 

　　分题得渔村晩照 

　　渔师得鱼绕溪卖小船横系柴门外出门老妪唤鸡犬收敛蓑衣屋头晒卖鱼得酒又得钱归来醉倒地上眠小儿啾啾问煮米白鸥飞去芦花烟 

　　送翁诚之 

　　又作巴陵县南州旧有声未凭湘水緑能似长官清笛冷君山月帆轻夏浦晴五言多好句颜杜减诗名 

　　宿翁灵舒幽居期赵紫芝不至 

　　江城过一宿秋气入宵浓蛩响移砧石荧光出瓦松月迟将近晓角尽即闻钟人起行庭际思君恨几重 

　　赠江心寺钦上人 

　　客至启幽户笋鞋行曲廊潮侵坐禅石雨润读经香古砚传人逺新篁过塔长城中如火热此地独清凉白下 

　　白下 

　　严州近﨑岖昔未经年丰山米贱溪涸石苔腥一月无新句千岑役瘦形人家今畏虎未晩户先扄 

　　赠刘明逺 

　　一生嫌世俗不向市中居既是未攀桂却堪同钓鱼疾除禅老药诗答野人书又说成丹鼎吾生愧不如 

　　送尘老入广化米开田 

　　行李冲氷雪途程半是船去从人乞米归要海成田遇景因开画思茶自掬泉好风名舶■〈舟卓〉相候立江边 

　　送朱严伯 

　　好别无愁思风霜一岁残去因贫事迫归有暮年安逺水维舟晩青山遶舍寒有谁怜静者得句不同看 

　　途中 

　　只影微阳外青山自鬰盘未经千里逺欲寄一书难堠碣苔侵字鱼塘水过栏西风吹树叶不问客衣单 

　　还旧山作 

　　云驳天初霁携儿下短篷数茎归鬓白一袖俗尘空日子差潮候秋容在蓼丛江神应念我平穏不生风 

　　宿寺 

　　古殿清灯冷虚廊叶扫风揜闗人迹外得句佛香中鹤睡应无梦僧谈必悟空坐惊窗欲晓片月在林东 

　　题江心寺 

　　两寺今为一僧多外国人流来天际水截断世间尘鸦宿腥林径龙归损塔轮却疑成片石曾坐谢公身 

　　题罗隠故居 

　　片水静无尘青山是四邻上天如有意此地着诗人吟得物俱尽罚令生世贫因来寻古迹只见石为麟 

　　题桃花夫人庙 

　　一树桃花发桃花即是君空池临野水何处觅行云事迹樵人说炉香过客焚雨添碑上藓难读古诗文 

　　送李伟归黄山 

　　心和无白髪长带一琴行几路到君屋数峰当郡城妻儿贫自乐丹药岁烧成未必圣明代终令隠姓名 

　　懐如顺上人 

　　西湖湖上寺一别二三年旧住房长闭新栽树已圆空多相忆梦不得寄来篇喜见邻僧说归期是腊前 

　　访观公不遇 

　　卧犬闻人出门当青栎林固知多不在自逺欲相寻宵短余香印邻踈出磬音昨来曾寄茗应念苦吟心 

　　哭居尘禅师 

　　今朝闻实信一只海船遥此世永相隔何僧可与交茶从秋后尽门絶月中敲昨夜山家梦亲曾到石桥 

　　衰柳 

　　风吹无一叶不复翠成窠枝脆经霜气根空入水波寒栖江鹭早暗出野萤多废苑荒堤外人嗟旧迹过 

　　鹭鸶 

　　一点白如雪顶黏丝数茎沙边行有迹空外过无声髙柳巢方穏危滩立不惊每看闲意思渔父是前生 

　　登歙山寺 

　　石径半欹倾山头路始平歩因花树息吟忘寺僧迎一面门无水东隅路入京青峰三十六霜晓见分明 

　　渔家 

　　阿翁年纪老生计在纶丝野水无人占扁舟逐处移数鳞新柳串一笛小儿吹有酒全家醉公卿要识谁 

　　山中即事 

　　着屐上崔嵬呼儿注瓦杯千岑经雨后一鴈带秋来野艇乗湖发山园逐主开余生落樵牧门巷少尘埃 

　　题道上人房老梅 

　　香有竹风知无尘杂野姿为怜新白髪重记旧题诗藓带龙鳞剥蜂沾蠧屑垂不来三十载半树是孙枝 

　　送翁诚之赴阙 

　　我亦清湘去何年可会君贫惟诗送别愁觉酒难醺郊祀随天仗台占识瑞云定知分美郡音问欲相闻 

　　石门瀑布 

　　一派従天下曾经李白看千年流不尽六月地长寒洒木跳微沫冲崖作怒湍人言深碧处常有老龙盘 

　　宿永康 

　　路有三千里春容若未浓浅塘饥鹭下晴霭市烟冲孤望生遥思频过记昔踪宿程知近县闻打法灯钟 

　　题衢州石壁寺 

　　岸石横生脉平林一里溪众船寒渡集髙寺逺山齐残磬吹风断眠禽压竹低自嫌昏黒至难认壁间题 

　　题信州祥符寺 

　　氷溪清絶地谁拟此身来寺古逢僧老山髙见水回岩花寒未拆风霭薄难开塔下看碑石因寻跨鹤台 

　　题信州赵昌甫林居 

　　谱接江西派声名过浙间弃官从早岁买屋向深山文集通僧借渔舟载鹤还待予归旧里又得到柴闗 

　　路逢杨嘉猷赴官严州 

　　诗合诚斋意难将片石镌相逢因在道惜别未移船野步僧同坐宵吟吏废眠思君还有梦前到钓台边 

　　过鄱阳湖 

　　港中分十字蜀广亦通连四望疑无地孤舟若在天龙尊收巨浪鸥小没苍烟未渡皆惊畏吾今已帖然 

　　题芗林 

　　秪为登山逺当门迭石为人来嗟故迹景胜入名诗立鹤髙过槛欹花半在池百年庭际木新长挂冠枝 

　　宿吉州永庆寺 

　　古邑溪边寺吟人爱寂寥少僧斋室废乞食钓乡遥钟韵含霜气楼檐近斗杓汉时铜铸佛瞻礼到今朝 

　　题浯溪 

　　知是漫郎宅舟中闻寺钟小溪通正港髙石压羣峰緑木成春荫荒台见古踪唐碑三十本独免野苔封 

　　永州书懐 

　　嗜茶疑是病羸瘦见诗形天断征鸿过河多香草青兴髙贫不觉身逺事皆经归路当游岳僧言极可聴 

　　夜聴黄仲立弹广陵 

　　月色照君琴移床出木阴数声广陵水一片古人心投剑功无补冲冠怒亦深纵能清客耳还是乱时音 

　　鴈 

　　今春北归鴈秋至又南征冷避燕闗雪暖逢湘水晴连行冲烧断并食杂鸥行沙上无矰弋相呼一夜鸣 

　　湖中别邓该 

　　隔水鹧鸪鸣一汀香草生自怜为客久谁忍送君行后会期何日归途喜乍晴它春科甲上必欲见题名 

　　筠州送赵院判归九江 

　　相逢今半月夜雨厌同闻逺地长为客还家极羡君诗低劳尽写茶美许重分一马冲寒去庐峰正雪云 

　　移家鴈池 

　　不向山中住城中住此身家贫儿废学寺近佛为邻雪长官河水鸿惊钓渚春夜来游岳梦重见日东人 

　　送翁灵舒游边 

　　孤剑色磨青深谋秘鬼灵离山春值雪忧国夜观星奏凯边人悦翻营战地腥期君（一作他时）归幕下何石可书铭 

　　怀赵紫芝 

　　一别一百日无书直至今几回成夜梦独自废秋吟小雪衣犹绤荒年米似金知音人亦有谁若尔知心 

　　赠九华李丹士 

　　长记零陵郡共看江上峯一生轻世事几处认仙踪转式驱雷电封泥伏虎龙三千三百里今日又相逢 

　　送奭上人化缘 

　　専志事皆成期师此一行阁盛灵物像碑载施人名江阔风催渡村深雪废程暂劳曾共说终可送闲情 

　　白石岩 

　　一石入遥天千峰迭在前人行不到处仙去未多年窦暗云生像檐斜日照泉皇朝宣赐物弟子尚能传 

　　题薛景石瓜庐 

　　何地有瓜庐平湖四亩余自锄畦上草不放手中书人逺来求字童闲去钓鱼山民山上住却羡水边居 

　　寿昌道中 

　　碣字芙蓉驿喜行行不难路侵沧海过人得异山看圆石蚝黏满平途鹭立寒一游期一月回日必冬残 

　　龙湫瀑布 

　　飞下数千尺全然无定形电横天日射龙出石云腥壮势春曾看寒声佛共聴昔人云此水洗目最能灵 

　　灵峰 

　　我来无一语闲认昔游踪谁种路旁树却遮山上峯潭干沈石露人立去禽冲樵说仙桥险因思在上封 

　　石门庵 

　　庵是何年作其中住一僧苍崖从古险白日少人登众物清相映吾生隠未能夜来新过虎抓折树根藤 

　　题夏景清湘中阁 

　　湘中山与水自古有人云此是曽游地今来尽属君残风吹岸草空庙入江云却忆还乡梦清猿半夜闻 

　　题翁巻山居二首 

　　十年前有约今却在城居羡尔能携子深山自结庐引泉移岸石栽药就园蔬见说髙林外樵人聴读书 
　　空山无一人君此寄闲身水上花（一作禽）来逺风中叶（一作风前树）动频虫行黏壁字茶煮落巢薪若有髙人至何妨不裹巾 

　　病中作 

　　一行三步歇屋漏坐频移妻欲藏茶鼎僧能施药资邻园梅尽发河岸草生迟天解怜贫病难令不作诗 

　　未回车 

　　山川匪遥逺行人未回车欲语昨宵梦忽接今朝书啼鸟在屋上绿草生庭除仰看日月光照知子衿裾 

　　谢徐玑恵茶 

　　建山惟上贡采撷极艰辛不拟分竒品遥将寄野人角开秋月满香入井泉新静室无来客碑黏陆羽真 

　　中夕 

　　中夕独依依闲行未掩扉水边山出月松上雨沾衣棹响初如近荧光渐欲稀不甘尘内事长与此心违 

　　题丁少瞻林园 

　　州分低岭外来向此园行路改初栽树堂成未有名药苗如草长岩溜入池清欲识怀君意时闻鹤一鸣 

　　访僧居 

　　客至无他事房门不厌敲好山原带郭损屋旋铺茅静砌生灵药髙林出逺郊水禽多不见春暖渐营巢 

　　永州寄翁灵舒 

　　古郡百蛮边苍梧九点烟去家疑万里归计在明年风顺眠聴角楼髙望（一作坐）见船筠州当半道长得秀（一作寄）诗篇 

　　能仁寺 

　　寺置有碑传观音岩石前殿髙灯焰短山合磬声圆窗静吹寒雪春鸣落夜泉清游人岂识谓不似秋天 

　　题李商叟半村壁 

　　一径苍苔合连年不出门风髙松有韵溪满石无痕不自知名重令人觉道尊更忧征诏至移室向深村 

　　挽王大夫 

　　两任身为郡里中如不知民归清净化家似困穷时秦木凄秋韵湘云结暮姿若无遗爱在何得后人思 

　　詶翁常之 

　　半掩柴门一径深山中免见（一作久谢）俗尘侵愁因有酒春生面老不饶贫雪满簮旧井逺（一作泉）通幽谷水翠（阙三字）小窗阴（一云翠藤新长草堂阴）扁舟莫负林间约好把清诗（一作好寄新题）慰此心 

　　赠从善上人 

　　骨气清泠无片尘即应僧可是前身诗因圆解堪呈佛棋与禅通可悟人扫地就凉松日少煮茶消困石泉新不能来住城中寺去买青山约我邻 

　　山中寄翁巻 

　　忽看春至复春还门外烟云没野山吟有好怀忘瘦苦贫多难事壊清闲柳花未散色全緑杜宇乍啼声更蛮闻到扫松溪雨后梦随溪雨到岩闗 

　　送尘老归旧房 

　　数间茅屋残山外片石崚增树影交给假两旬秋易尽相寻一舍路非遥盆栽怪木縁能画池养嘉鱼不入庖闻道水松三百步梦随流水到溪桥 

　　猿皮 

　　路逢巴客卖猿皮一片蒙茸似黒丝常向小窗铺坐处却思空谷聴啼时弩伤忽见痕犹在笛响谁夸骨可吹古树团团行路曲无人来作野宾诗 

　　会饮鲍使君池亭 

　　案上一琴书数巻不须此处有笙歌厌居城市观天小喜到君家见月多叶满地飞随步履鹤于人熟聴吟哦明朝也向山中去手把松枝养太和 

　　宿翁巻书斋 

　　一山秋色同谁看又复相寻出郭来邻竹种成髙碍月井泉汲少近生苔忽惊寒事砧初动不辨晨光户尽开君爱苦吟吾喜聴世人谁更重清才 

　　题永州唐徳明竹园 

　　渭川千亩空闻说得似君家亦是难畦仆不知生鳯实野翁祗欲乞渔竿忽惊残粉飘苍雪最喜幽声胜逺滩六月火云飞不尽谁知此处独清寒 

　　同刘孝若野步 

　　杖履相従步野田坐临阶戺和诗篇要看隔水人家菊试借繋门渔父船且缓归舟知有月不生酒兴为无钱寒来莫问家中事纔得身闲即是仙 

　　詶赠徐玑 

　　每到斋门敲始应池禽双戱动清波爱闲却道无官好住僻如嫌有客多字学晋碑终日写诗成唐体要人磨山民百事今全懒祗合烟江着短蓑 

　　髙山寺晩望 

　　石路近门方不险刺桐踈处见僧归小坡重迭无平屋四月阴寒尚夹衣山到道州髙莫比水分湘口緑相围暮云不隔东南望一片遥兼白鸟飞 

　　观所养鸂鶒 

　　一身文采异常流却使闲身不自由永日翠篱相并睡岂无魂梦到沧州 

　　题赵运管吟篷 

　　飞尘难到碧波中波上烟云尽不同吟断不知惊鹭起汀花一半在船篷 

　　舟上 

　　小船停桨逐潮还四五人家住一湾贪看晓光侵月色不知云气失前山 

　　闻水 

　　灯光难照客怀开忽聴寒声响似雷天气无风树无叶道州半夜水流来 

　　杜甫坟 

　　耒阳知县非知己救厄无踪岂忍闻若更声名可埋没行人定不吊空坟 

　　题赵明叔新居 

　　社坛侧近地图寛所作园池在此间十万人家城里住少闻人有对门山 

　　题张提举西野 

　　渡头风景如前日谁种桃花在两边未晩人家门户闭鹭鸶闲立钓鱼船 

　　怀赵紫芝翁灵舒 

　　紫芝别我天台去翁十深山自结茅但见春愁随日长不知庭叶蔽禽巢 

　　采兰曲 

　　门前春水清如罗采兰船小长经过未须折兰喜相赠见此自令忧思多 

　　李溪曲别郑遇 

　　七十二滩声共闻一朝路向李溪分梅花无情动春梦未好忆家先忆君 

　　寄家书作 

　　屋头桑叶大如钱知是吴蚕第一眠逺水忽来潇岸没家书却寄道州船 

　　○拾遗 

　　题钓台 

　　当时廊庙去此地也成空草木多年换儿孙近代穷无言伤末俗久立慕髙风梅福神仙者新知是妇翁和翁 

　　灵舒冬日书事三首 

　　石缝敲氷水凌寒自煮茶梅迟思闰月枫逺误春花贫喜苗新长吟怜鬓已华城中寻小屋岁晩欲移家 
　　秀句出寒饿从人笑我清步溪波逐影吟竹鸟譍声酒里安天命（一作运）春边见物情畊桑都不事何处可营生 
　　十日南山雪今朝又北风烧冲岩石断梅映野堂空难语伤时事无成愧老翁一生吟思味独喜与君同 

　　寄筠州赵紫芝推官 

　　府后岩峦众何时访古仙井甘邻室共钟逺雪风传病去茶难废诗多石可镌蜀江春未动犹得缓归船 

　　赠不食姑 

　　衣以青为色谓如天骨青近年全不食饮水自通灵心信生狂语清羸改俗形半空仙乐奏曾向静中聴 

　　右诗六篇从瀛奎律髓补录 

　　赠徐玑 

　　一舸寒江上梅花共别离不来相送处愁有独归时去梦千峰逺为官三岁期思君何可见新集见君诗 

　　赠溪上翁 

　　生事付诸儿日髙睡起迟本无尘内事亦有鬓边丝逺取泉烹茗新移棘补篱晚来持钓去一犬自相随 

　　右诗二篇从东瓯诗集补録 

　　山中 

　　世事已无营翛然物外形野蔬僧饭洁山葛道衣轻扫叶烧茶鼎标题记药瓶敲门有宾客稚子会相迎 

　　右诗一篇从东瓯续集补録 

　　芳兰轩集
