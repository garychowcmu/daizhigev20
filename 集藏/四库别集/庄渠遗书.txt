《庄渠遗书》　（明）魏校


钦定四库全书 

　　集部六 

　　庄渠遗书 

　　别集类五 

　　明 

　　提要 

　　臣等谨案庄渠遗书十六巻明魏校撰校有周礼沿革传已着録校欲行周礼于后世其说颇为迂阔所著六书精藴欲以古篆改小篆而所列古篆又多杜撰尤为纰缪然校见闻较博学术亦醇故是集文律谨严不失雅正考据亦具有根柢无忝于儒者之言其御礼问经义诸条亦多精确惟郊祀论一篇谓见于经者独有南郊无北郊而以社当地祇之祭不知大司乐方丘之文与圜丘相对圜丘为郊天方丘为祭地可知未闻祭社于泽中之方丘且于夏至之日也又祭法瘗埋于泰折祭地也与燔柴于泰坛祭天之文相对皆北郊祭地之显证校乃引周礼阴祀用黝牲驳祭法祭地用骍犊为附会不知周礼为一朝之制礼记则杂述旧典不能强合先儒辨之甚明无庸横相牵合自生纠结也 

　　乾隆四十六年閠五月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　庄渠遗书巻一 

　　（明）魏校 撰 

　　○奏疏 

　　讲详郊祀大礼疏 

　　提督四夷馆太常寺卿臣魏校谨奏为昧死应诏陈言讲详郊祀大礼事臣闻礼惟圣人为能飨帝惟孝子为能飨亲祭非物自外至者也自中出生于心者也心惕而奉之以礼昔我太祖髙皇帝祀天圜丘祀地方丘厥后合祀于南郊遂为定制其心必大有不安者矣是故不惮变古肆我皇上以上下之分阴阳之义将复太祖初制改定厥制其心亦必大有不安者矣是故不惮变祖然则如之何而心乃安曰心天心也空空无我精义入神而毋容私焉合乎天心则心乃安今圣制前定断以不疑而犹询羣臣亲降纶綍俾各陈所见闻盖欲如帝舜之朕志先定询谋佥同鬼神其依龟筮协从武王之汝则有大疑谋及卿士谋及庶人谋及卜筮也臣愚不佞既弗能曲学阿世亦罔敢面从退言窃念先王制礼宫室也主中溜冕服也尊黼黻饮食也尚元酒太羮皆莫能忘其始矧太祖实始开创我国家一旦闻议变祖戚戚痛伤厥心口嗫嚅弗忍发黙而勿言乎又念三代而下圣人之心学不明儒以训诂溺心而六经成糟粕厯代每有制作则诸儒持论各挟胜心宁悖经而弗敢悖传记宁违先圣而弗敢违其经师名为聚讼世又下衰文献通考复掇诸儒糟粕成书眩惑心目窒天聪明弊也久矣天挺皇上志欲度越古今一则若稽先王二则若稽先王惜乎羣臣未能因心以广治酌古而通诸今日我皇上之诏行亲蚕于北郊也乃举千百年之旷典而羣臣弗能推明周礼使我皇上之慊于志而但引用文献通考袭汉魏之旧仪若应故事者臣诚惜之欲举周礼开广圣心会得痟首之疾弗果今兹郊祀大礼臣愚过虑诚恐羣臣不深惟圣经之醇祖训之重详究制作本旨洞达幽明而轻易变易既非先王之典而徒取祖宗成法纷更之则我皇上之心滋有大不安者矣惟我皇上之更定郊祀何心也惕然动于中惟欲内尽于已而外顺于道也乃天心也皇天后土实鉴此心祖宗在天之灵实鉴此心非敢狭小祖宗制度也非敢示天下为美观自作则也天地祖宗实鉴知之臣既推原我皇上之心复述臣一人前后所见异同着为郊祀论二篇以开明我皇上之心务求本诸身征诸庶民考诸三王而不谬建诸天地而不悖质诸鬼神而无疑百世以俟圣人而不惑则改之而心安改之可也改之而心未安弗改可也谨写成二本一乞留备御览一下礼部看详臣不胜恐惧之至为此具本亲赍奏闻伏候勅旨 

　　郊祀论上 

　　臣少有志古礼常论郊祀其言曰天地分祭合祭之议久矣愚请折诸孔子孔子赞易曰大哉干元至哉坤元在礼曰郊社禘尝尊无二上巍巍上帝与皇地示并列既非所以尊天荡荡皇地示厌于上帝而不得独全其尊又岂所以尊地哉虽然孔子赞易曰干天也故称乎父坤地也故称乎母在礼王者父事天母事地宜若可以合祀然夫天地絪缊以气化也男女媾精以形化也上帝皇地示之尊岂若父母之以夫妇牉合邪或疑分祀天地周礼文繁也夏殷而上其礼简质今无所于稽安知其不合祀哉夫唐虞秩宗典三礼与周礼大宗伯掌建邦之天神人鬼地示之礼以佐王建邦国先后一揆天地合祀则渎矣臣昔所论著云尔尝语友人李承勋莫能难也而戒臣持论太早自信太过言若逆臣耳者厥后臣学颇进益知义理无穷不敢傲然自贤又从而考诸周礼大宗伯以禋祀祀昊天上帝以实柴祀日月星辰以槱燎祀司中司命飌伯雨师皆序天神也以血祭祭社稷五祀五岳以狸沈祭山林川泽以疈辜祭四方百物皆序地示也初未尝言皇地示考诸尚书丁巳用牲于郊牛二祀天也越翼日戊午乃社于新邑牛一羊一豕一祭社稷也亦未尝及皇地示汤之伐夏也昭告于上天神后武王厎商之罪告于皇天后土亦未尝及皇地示臣又徧考传记曰祀帝于郊所以定天位也祀社于国所以列地利也且郊特牲而社稷太牢于郊曰大报焉于社曰美报焉兆于南郊就阳位也则曰郊以明天道君南乡于北牖下答阴之义也则曰社以神地道而终之曰尊天而亲地也亦皆不言皇地示周礼封人设王社壝大祝建邦国先告后土古人造字地土也社土示也诸儒释社曰五土之神故以社为小而欲别立北郊祭地以对南郊祀天其言无所考证具五土者各止山林川泽丘陵坟衍原隰而言也后土者总大地全体而言也乃知皇地示即后土异称如昊天上帝一称天皇大帝也其名本出纬书而礼家因以南北二郊对此亦纬书而礼家引之以释经传耳按周礼大司乐凡乐圜钟为宫黄锺为角太簇为征姑洗为羽靁鼓靁鼗孤竹之管云和之琴瑟云门之舞冬日至于地上之圜丘奏之若乐六变则天神皆降可得而礼矣凡乐函钟为宫太簇为角姑洗为征南吕为羽灵鼔灵鼗孙竹之管空桑之琴瑟咸池之舞夏日至于泽中之方丘奏之若乐八变则地示皆出可得而礼矣说者误解冬至祀天于圜丘夏至祀地于方泽此南北郊之议所自出也不知圣经总言神祗各以类应故曰天神皆降地示皆出求天神当于阳生求地示当于阴生凡神皆坛其象圜凡示皆坎其象方经又言凡祀神示者以冬日至致天神人鬼以夏日至致地示物鬽亦泛言阴阳感格之道非専谓冬至夏至日也以经考之六经皆无南北郊惟此一章又出于诸儒之误训其不足征也明矣况大司乐分乐之言后世皆莫能晓其义止当阙疑阙殆故曰尽信书不如无书祭法谓燔柴于泰坛祭天也瘗埋于泰祈祭地也用骍犊凡传记言南北郊者亦惟此一章按周礼阳祀用骍牲阴祀用黝牲今槩言骍犊附会显然以经正传之讹则言南北郊者无足征矣复请折诸孔子曰郊社之礼所以祀上帝也朱子释曰郊祀天社祭地不言后土省文胡氏又谓古者祭地于社犹祀天于郊后世不当崇地抗天周礼禋祀昊天上帝血祭社稷而别无地示四圭有邸舞云门祀天两圭有邸舞咸池祭地而别无祭社则以郊对社可知矣臣所考郊祀礼制圣经贤传皆可征但礼必有义臣求之而未得也虚中以俟之盖学不可以不思而思之道贵乎切近贵乎优游不可强迫也其后臣学鞭辟近里天聪明若有开者始悟人称上天下地者皆徇名言未造实际者也天地浑是一体正如我身上帝至灵正如我心百神正如我身百体魂魄后土亦我体魄之大者耳人之灵安得有二也故杨震谓天知地知子知我知而程子曰天地无二知渊哉言也岂惟天地一体人与天地亦浑然同体形骸虽各间隔而一气相贯通人但知躯殻内是吾身而不知通宇宙是吾身故好名好胜作好作恶种种私妄縁躯殻生若天地万物一体则能廓然无我痒痾疾痛举切吾身矣地不可以对天故以社配郊则可以北郊对南郊则大不可惟心无对上帝至尊岂有对邪圣质髙明试以臣言黙加体验将洞然贯天人矣地不可与天对夏至亦不可与冬至对圣人扶阳抑阴一阳之始生也圣人重之故曰复其见天地之心乎若有对则是复见天心姤见地心也贞下起元在一岁冬至子月为复在一日夜半子时为复在人心静中养出生生善端也是故圣人之学在求仁而求仁之功在主静今夫制律者候黄锺治厯者正日躔皆始于冬至也臣今所见如此昔者蘧伯玉行年五十而知四十九年之非行年六十而六十化未尝不始于是之而卒以为非也今臣生四十八年矣尚觊有进安知后之视今不犹今之视昔乎孔子曰夏礼吾能言之祀不足征也殷礼吾能言之宋不足征也圣人之心其慎重也如是矧我皇上孝子慈孙之心哉臣不肖又安敢纵言及于礼哉 

　　郊祀论下 

　　臣昔尝论日月不当配天其言曰按礼家谓郊祀天而主日配以月释者以天体广大而日着明故以为主是未知上帝临汝陟降在兹也天之神洋洋乎无所不在圣人终日对越上帝复立之郊以萃之是曰合涣之道今曰主日吾未知郊之祭也大报天乎报日乎配之以月吾未知主祀者其天乎其日乎盖因迎长日一言误而生误也日生于东月生于西王者春分朝日秋分夕月祀有常经则祀上帝不必配以日月也万物本乎天人本乎祖故王者以祖配天在日月则无取于斯义矣既配以祖又配以日月在正位则亵而不严在配位则混而无别非所以尊帝而重祖也臣昔又尝论百神不当从祀于郊其言曰郊之祭也大报天也非以索百神也则祀上帝不当又祀百神凡兹百神载在祀典已有常经则祀上帝不必又祀百神也禋祀当极精诚若敬有所分岂曰精意以飨或曰上帝降格则百神景从岂可阙百神之祀王者躬荐于上帝百神则分遣乎羣臣曷为其不可哉曰信斯言也是以上帝为有象也方士者流其言诞漫谓钧天上帝所居而百神各有官府皆可名言故丛而祀之佛氏入中国其法普同供养而古礼始淆矣且郊之日庶民犹弗命而聴上矧羣臣乎今惟主祭者専一而羣臣敬有分散非复上下一体之义矣臣又论祀天祀上帝不可分其言曰按孝经郊祀后稷以配天宗祀文王于明堂以配上帝孝莫大乎严父严父莫大于配天则周公其人也礼家因谓冬至大报天季秋大飨上帝而未知其非孔子之言也夫上帝天之主宰天以全体言譬则身也上帝以主宰言譬则心也身外岂别有心周礼禋祀昊天上帝今分天与上帝为二而祭之于义何居古之祀天扫地行事今于明堂曾谓上帝至尊反就人鬼以飨乎周公相成王尊崇文王配天乃严祖也非严父也谓周公严父配天是无君也况配天必以祖以其功徳与天同也如曰严父而已矣罔非天胤曷为丰昵哉臣又尝论五帝之祀非古其言曰大宗伯禋祀昊天上帝小宗伯兆五帝于四郊凡祭祀之联事皆首言五帝大神大示亦如之是盖文误否则诸侯去籍后所增也礼家谓东方苍帝威灵仰南方赤帝赤熛怒中央黄帝含枢纽西方白帝白招拒北方黑帝叶光纪与昊天上帝为六夫天人一理民无二王孰谓天有六帝乎慨自周之末造诸侯僭天子位在藩臣而胪于郊祀然犹不敢尽同天王故鲁郊祈榖实祀苍帝秦作西畴实祀白帝其后增畤以祀黄帝赤帝青帝盖闻诸国僭礼而并祠之■〈忄间〉然有招八州朝同列之志矣是时北方诸侯无僭郊者故阙黑帝汉髙曰是待我也乃备五帝之祀诸儒莫知其源流故议论纷如也臣昔所论著云尔厥后考求国家典故见我太祖论及大祀甚严必有精意黙感者则战栗不敢发口孔子戒学者毋轻议礼臣自后不敢轻言臣今所言者亦礼之文也非本也皇上所言修徳法祖亲贤爱民礼之本也皇上则既知之矣臣复何言书曰知之非艰行之惟艰愿我皇上笃行之耳乃若禋祀之义臣请为皇上详言之古之祀天也以器则陶匏以席则藁秸以牲则特以位则不坛扫地而祭是何心也诚以昊天罔极顾万物莫可报之故略吾外心而竭吾内心是曰精诚之极非祭时发之也乃积之于平时也其心平时恒曰天之爱民也甚矣岂其使吾一人肆于民上昔者禹也菲饮食而致孝乎鬼神恶衣服而致美乎黻冕卑宫室而尽力乎沟洫吾饮食菲矣特牲而心安吾衣服恶矣陶匏藁秸而心安吾宫室卑矣扫地而心安其或志不在民厚自奉养也而薄于天心其安乎周公之训曰至治馨香感于神明黍稷非馨明徳惟馨臣敢稽首以献 

　　乞褒崇先圣疏 

　　为褒崇先圣事臣惟孔子万世帝王宗师厯代崇徳报功固已渐次修举国朝尤为加隆尚有千古阙典未及举行端有待于陛下也昔者周封微子于宋以奉殷后孔子系宋子孙自正考父适鲁始为鲁人孔子周流四方而逢掖居鲁章甫居宋惓惓二国不忘者以鲁父母之邦而宋其祖宗根本之地也鲁于今为曲阜县孔氏子孙家焉宋于今为归徳州臣所至考按图志始知微子庙尚存尝有孔还乡莫能纪其世矣汉梅福请封孔子后以奉殷祀不报后世褒封为衍圣公宋乱从髙宗渡江建家庙于衢遂分为南北二宗北宗在曲阜者太祖俾袭封衍圣公南宗在衢者守臣建言孝宗官为世袭五经博士诚以先圣子孙所居故国家致其隆厚矧先圣祖宗所自出之处乃独未有表章之者臣所谓千古之阙典端有待于陛下也昔者宋儒朱子居于建宁而其先徽人也国朝以其讲道有功集诸儒之大成故两处皆沾恩典况孔子集羣圣之大成垂宪万世有天下者凡可以崇徳报功尤当无所不用其极伏乞陛下深惟先圣道配天地亘古及今特勑礼部表章选孔氏子孙贤者一人来归宋之故墟援衢之例官为世袭五经博士建立家庙俾世守之因守视微子之庙以岁时徃省殷汤之陵庶几有以上慰先圣在天之灵千百年阙典陛下一旦举行实可以作则万世也陛下天挺英资臣因奏事敢有所献窃惟古之帝王务学必务求师伏愿陛下能自得师于千古以孔子为宗万几之暇庄诵孔子遗训毋若书生章句讲说每读一言俨如亲聴圣教务求反之于身曰朕何以能若是乎其所告诫则曰朕得无有是乎察之念虑之微验之政事之着曰朕之所为有合于圣训否乎以陛下之聪睿循此用功日慎一日则孔子之道陛下亲得其传矣孔子之道何道也尧舜相传之道也陛下为尧舜之君则天下之穷民皆将鼓舞而乐尧舜之泽臣不胜大愿縁系褒崇先圣事理未敢擅便为此具本颛差承差赍捧奏闻伏候勑旨 

　　复姓疏 

　　为复姓事礼曰万物本乎天人本乎祖陛下以孝治天下臣生斯时敢忘本始臣故李姓髙祖恕刲股救母乡人称为庄渠李孝子娶髙祖母金氏生臣曾祖琳兄弟四人于行为二魏士珣之妻与髙祖母兄弟也无子养琳为子因改姓魏髙祖李恕系长洲县二十二都十一啚魏士珣系昆山县三保三十二啚两家国初洪武各占民籍至今曾祖琳寛厚有徳长者实始昌大厥家魏氏遂为士族士珣夫妇甚赖之后庶出有子曾祖亦不复归宗子孙居于昆山易世之后迷所自出因与昆山李姓为婚厥后宗兄李方始大合族为谱族之人晓然咸知尊祖敬宗臣父封主事奎雅意复姓弗果臣登进士厯官中外从弟庠由太学入官皆有籍于朝不敢轻改臣敢追述先志爰具家世源流上达天聴乞勑吏部移文原籍官司体勘是实具奏改正贴黄户部改附册籍庶几子孙相承不昧本原为此具本差家人魏悦赍捧奏闻伏候勑旨 

　　乞休疏一 

　　为乞恩休致以保名节以延寿命事臣昔官南京刑部正徳九年钦蒙召为兵部职方郎中臣以患病再疏乞恩放回原籍调治正徳十五年钦升前职越明年夏勑书及门适当陛下龙飞之始臣不自度其不肖黾勉赴官教无根原事无渐次疾恶过甚奨善太轻不能宣扬陛下之风教嘉靖二年五月初十日臣父封主事魏奎不幸在家病故万里阻隔至六月二十七日臣始闻讣匍匐奔丧不孝之罪上通于天不可复赎臣今免丧居常自念士之立身惟忠与孝臣今无可用力以报臣父惟有致命庶几以报吾君耳奈臣禀气甚薄自少多病兢业自持仅保无事少有纵肆疾病交攻殆者数矣天常扶持而全安之臣于病中黙观天人之际凡所以诱臣之衷而启其为善警臣之躬而禁其为恶者盖无所不至臣实弗克勤徳慢天弃天及遭大故又弗克自怨自艾立坚固志用勇猛功而乃过求安逸揆厥所由皆因心无定主一念之善暂或顺天随复汩没一念之恶固已逆天又复浸淫是故善日以消恶日以积天始絶意于臣数降臣以灾疾也心者神明之主百病之所由生也致病惟心治病惟心臣昧于心学弗克奠安天君十二官交失其职百邪侵焉目眩而损其明耳鸣而壅其聪风寒外袭则戟肺痒喉饮食内伤则洞泄下迫此其显发之证也乃若伏藏之证尚多有之臣毎回光返照内自五脏六腑外达于四肢百骸无一而不受病者非天絶臣臣自絶于天耳天之所弃人亦弃之至于过恶上闻皇恩浩大曲加优容不忍捐弃臣感恩图报固当死生以之但臣元气多耗神爽易揺若复知进而不知退则必决其性命之精一不成而万有余丧矣臣自不能谨疾保身恒以死生存亡为虑其语近于不祥岂宜上尘圣听窃尝闻之人劳苦则呼天疾痛则呼父母陛下天地父母也故臣有疾痛劳苦吁而陈之陛下以自乞其不肖之身伏乞陛下悯臣多病察臣不才特勑吏部容臣休致庶几保完名节优游以延其天年臣未死之前尚当肄习古礼咏歌古诗以少助陛下太平之化臣不胜感激惶惧之至为此具本差家人魏悦赍捧谨具奏闻伏候勑旨 

　　乞休疏二 

　　为乞恩休致以保余生事臣先任广东按察司副使嘉靖二年五月初十日臣父不幸在家病故至六月二十七日臣始闻讣匍匐奔还原籍守制嘉靖四年九月终服阕臣该赴部聴用因患虚怯等证抱病踰年不能起复至京一曕天日之表嘉靖六年二月二十七日接到吏部急字八百六十八号文凭一道复除今职窃念臣斗筲庸才已试罔效蒲栁弱质因病早衰自遭忧患以来病久成痼圣恩浩大起臣于闲废之中再加任使臣当竭力图报死生以之奈臣血气已惫精神已亏风寒外袭则戟肺痒喉湿热内攻则洞泄下迫耳鸣目眩鼻衂齿龋此其显发之证也臣每静中澄神黙照内自五脏六腑外达九窍百骸无一不受病者莫大之患可畏之势伏而将发念之可为寒心从容燕养访求医药自辅尚可保全余龄若更奔走于宦途劳瘁于戎事必至摧丧其生矣伏乞圣明广天地生生之徳不忍一物失所悯臣多病察臣不才特勑吏部容臣闲住俾得尽其天年陛下圣徳龙飞方举尧舜之政臣幸得为尧舜之民与康衢击壤之童叟共乐太平臣不胜大愿为此具本差家人魏悦赍捧奏闻伏候勑旨 

　　乞休疏三 

　　为恳乞天恩保全衰病事臣昔任广东按察司副使提督学校丁父忧服阕嘉靖六年正月内复除江西按察司副使整饬赣州兵备臣病甚不能赴官奏蒙圣恩钦准致仕本年十二月初四日接到吏部急字九百六十四号文凭一道复除今职疏逺小臣一岁之中再蒙陛下收用悯臣不堪戎务既曲赐于保全念臣尝司文衡复改授以新命臣感恩思奋义激于中誓将捐躯报国奈臣受病深痼藴积有年心火上炎肾水下渗因循弗治则阴阳不相为用几于废人骤而治之又恐元气愈削幸蒙寛恩得以优游田里正欲寻访医药考求病源未及施治而恩命忽降自天臣孱然病躯遽起奔走从事内揺其精外劳其形岂惟旧疾弥増必且变生他证陛下虽欲恵养生活之不可得已况臣昔者典学岭南祇奉勑谕思以崇正学迪正道于一方躬行弗逮学无本原教无等节疾恶太过奨善太轻怨讟并丛于身大贻斯文之玷陛下明见万里察臣事虽有过心本无他复有中州典学之命臣自揣不称人其谓何已试罔功再命祇辱伏乞陛下廓天地生生之徳为臣造命特勑吏部容臣仍旧致仕安分自守颐养天真臣幸而生全于尧舜之世当与击壤父老共歌太平私效华封之祝臣愚不胜惓惓为此具本颛差家人魏悦赍捧奏闻伏候勑旨 

　　乞休疏四 

　　为自陈不职乞赐罢黜以消天变事臣闻王者父事天母事地今天地降灾沴以警动我国家譬则父母谴怒发于声色也陛下恐惧修省躬祷于南郊正如人子负罪引慝祇载以见父母也前期微雨洒尘庶几父母之悦怿矣及祷之日风乃大作云散雨收似父母之怒犹有未解者阳亢已极雨泽愆期飞蝗蔽天赤地千里其势且复见矣以陛下之精诚岂宜有是臣尝反复思之窃以为致今日之灾者良由羣臣不能皆以陛下之心为心独使至尊焦劳而上下情志否隔也今欲体天地交泰之道以和召和则莫若亲接羣臣使之各举其职有事皆得面陈欲羣臣各举其职则莫若精择其人进贤而退不肖臣备员理官获从九卿之后既弗能寛大仁厚务持天下之平又弗能忠谠直谅极言天下之事不肖之当黜无以踰臣诗云天之方蹶无然泄泄臣诚有之不敢逃罪伏望圣明早赐罢黜臣不胜恐惧待罪之至 

　　乞休疏五 

　　为患病不能供职乞以原职放归事伏蒙圣恩升臣太常寺卿提督四夷馆闻命自天俯偻在地瞻仰魏阙病不能兴窃念臣八月十九日执事于山川坛感冒风寒翕翕躁热臣以元气之虚也不敢用药发散静以镇之浃旬而愈遂出朝叅无何复感风寒视前稍重臣静以镇之如初再浃旬而愈十月初二日臣执事于悼灵皇后陵积伤劳倦夹以感触寒邪身发壮热委顿而归臣愚执徳不坚轻信庸医不求责病源不叅合色脉拘执局方用药发散太过邪气脱若去体而元气索然不絶如线坐令轻病变重重病变危呻吟床笫间万念俱已灰冷惟报国一念炯然如丹而筋力不堪驰驱矣方将上疏请乞骸骨而宠命忽临委臣以象译之事崇臣以礼乐之司臣感戴之深固已刻骨忠诚所激誓将捐躯奈何力不从心病势反复沉痼调理弗痊伏乞圣慈悯臣蒲栁之质察臣樗栎之材特勑吏部容臣以原职放回原籍休致俾得从容燕养保全其天年是迓续臣命于天也臣不胜大愿为此具本令家人魏悦抱赍奏闻伏候勑旨 

　　乞休疏六 

　　为多病恳求休致以保余生事臣昔冬伤于寒汗之过剂发泄真气太多主蛰封藏不固今春气升无以为发生之本上盛下虚罢极易乏风气乗于颠病从俞入遂得痟首之疾久而不愈移于中焦脾土受伤转输失职饮食虽纳不能运化滞而生痰风痰羁绊肠胃之间兀兀欲吐发而为眩运立则欲僵坐则欲偃以病在告者数矣逮夏火气炎上痰饮迷漫心包络间恍惚善忘甚则愦愦不省人事静自思维势难久生嗟臣之甫弱冠也慨然有懐唐虞何幸斯今躬逢尧舜在上逺泝精一之传臣不幸乃抱狗马病不获随麟凤之在郊寒谷自隔于阳春靡草独枯于盛夏岂非命邪天地之大也何所不容父母之慈也惟忧厥疾伏愿圣明廓天地包容之量推父母愍念之恩特勑吏部放臣致仕俾得生还故乡狐正丘首傥未即死尚得以沐浴膏泽咏歌太平以续康衢击壤之謡也臣下情不胜哀恳之至为此具本令家人魏悦抱赍奏闻伏候勑旨 

　　乞休疏七 

　　为病困再乞天恩放回休致以保余生事臣以多病上疏乞骸骨生还荷蒙天恩不忍捐弃臣不胜犬马恋主之诚病小愈即诣阙祇谢供职不料触冒暑热忽尔霍乱阴阳不得升降气絶复苏既而呕逆上吐暴注下迫病势虽少杀而荣气若脱腹■〈木号〉然空矣良以时值赫曦大火炽然若蒸而臣内有湿热相火合而成病故其势熛悍可畏今死生尚未敢知幸而不死非静养数年决不能完复也古语有之曰人穷则反本故劳苦倦极未尝不呼天疾痛惨怛未尝不呼父母今臣之病力气奄奄若存若亡呼天天髙弗闻呼父母父母逺谁为之恤肆惟我皇在上克寛克仁其于羣臣盖之如天勤而抚之若父母臣敢暂息呻吟吁于陛下之前伏乞圣慈悯臣沉痼之疾察臣危迫之情曲赐保全放臣休致俾得生还故乡从容燕养以保全其天年皆陛下大造之恩也臣不胜至愿为此具本専差家人魏悦赍捧奏闻伏候勑旨 

　　患病不能面辞疏 

　　为患病不能面辞事臣蒙天地大徳赐臣骸骨生还时值天暑可静而不可动未敢就涂今将逺离思欲一瞻天日之表然后退伏田野随击壤父老讴歌太平不料臣病惫甚首颤目昏身弱足痿不能诣阙面辞特令家人扶掖下阶遥望阙门叩首致谢迤逦舆病而行尚赖陛下之福生还故乡虽不敢献野人之芹尚当私效封人之祝为此具本令家人魏悦抱赍奏闻伏候勑旨 

　　○经筵讲章 

　　康诰讲章一 

　　已汝惟小子乃服惟弘王应保殷民亦惟助王宅天命作新民 
　　这是武王告康叔以明徳之事而举新民以终之已是语将尽而意未尽之词乃是汝服是事弘是广应是和武王告康叔先发叹词纔说道汝年虽小而责甚重今日至难化者殷民然民心不和实由君徳未广汝之事惟在广上徳意使包涵徧覆如天地之大则殷民谁不鼓舞相庆如依父母之安乎是能辅助我一人以安宅天命而作新民心矣盖天之视聴在民民心既安则天命自安民之则效在君君徳既新而后民徳可新也是知天命系乎民心民心系乎君徳而君徳又系乎臣下之交修故武王于康叔一则望其弘王二则望其助王也夫武王圣人何待于康叔之弘与助而谆谆命之者圣不自圣弗自用而用人也臣尝论之明徳新民乃武王全体大用之学是学也武王得之于文王文王得之于帝尧克明峻徳以亲九族九族既睦平章百姓百姓昭明协和万邦黎民于变时雍此帝尧全体大用之学也武王论新民必曰惟弘王论明徳必曰弘于天益之赞尧首曰帝徳广运孔子谓惟天为大惟尧则之盖帝王法天者也此心不能弘大便与天不相似岂复有全体大用之学哉我皇上聪明天纵有圣人之资庄敬日强有圣人之志宜乎上帝用休下民祇若以享圣人之治矣然而未尽然者其故何哉臣愚愿我皇上深念保天命在安人心安人心在修圣徳修圣徳又在恢弘圣心廓然大公如天之无私覆如地之无私载如日月之无私照虚以受人则万善咸备谦以受益则万福攸同岂惟成尧舜文武之徳又将享尧舜文武之寿所谓太和在唐虞成周宇宙间者再于今日身亲见之矣四海苍生不胜欣愿之至 

　　康诰讲章二 

　　王曰呜呼封敬明乃罚人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀 
　　这是武王告康叔以敬慎刑罚的道理呜呼是先叹息封是呼康叔的名皆所以警动其心而使之聴也敬明乃罚这一句是纲人有小罪以下这几句是目眚是不知误犯终是明知故犯式尔是有意为之灾是不幸适尔是无意为之这都是分别其情之轻重也刑罚本非得已不可不尽心必须以敬为主事事务要推究分明庶几情真罪当乃可加刑但立法有经常用法有权变方能尽得人情且如有人犯着小罪的论法虽轻推究其情不是误犯乃是故犯非人作孽乃自作孽公然出于有心这等人奸恶可恶最能败常乱俗不可不杀之以示惩戒此即帝舜之刑故无小也又如有人犯着大罪的论法虽重推究其情不是故犯乃是误犯非自作孽乃天降灾偶然出于无心及到官府又能输情服罪这等人昏愚可矜宜从寛恤而不可杀之此即帝舜之宥过无大也是知凡欲定罪必须得情若欲得情必须明理若欲明理必须存心故武王提出个敬字来说舜典所谓钦哉钦哉惟刑之恤哉正此意也臣尝考之皋陶曰天讨有罪五刑五用哉可见人君用刑只是代天行道人臣用刑又是代君行道固不当有私恶亦不当有私好必须大公至正合得民心方纔合得天心仰惟皇上事天如事亲时时对越爱民如爱子念念哀怜更愿以公平广大之心布恺悌慈祥之政戒法吏之深刻而重循良删法令之繁苛而务寛大使春生之徳每行于秋杀之中阳舒之恩常溢乎阴惨之外和气充塞国祚灵长吕刑云一人有庆兆民赖之其宁惟永臣愚不胜惓惓 

　　说命讲章 

　　惟天聪明惟圣时宪惟臣钦若惟民从乂惟口起羞惟甲胄起戎惟衣裳在笥惟干戈省厥躬王惟戒兹允兹克明乃罔不休 
　　这是商书说命篇傅说戒髙宗法天以治民的言语天是上天圣字指人君说宪字解做法字傅说说道天髙髙在上未尝有耳以聴凡世间的事无一件不闻得未尝有目以视凡世间的事无一件不见得此无他只是一个至公无私而已人君为天之子凡事皆取法于天如惇典庸礼命徳讨罪悉体天而行亦出于至公无私则人君聪明与天为一矣钦若是敬顺从乂是顺治人君既能法天聪明一出于公则羣臣必体此心自然同寅协恭而祇承于帝百姓必体此心自然心悦诚服而从欲以治矣羞是羞辱甲胄是兵器戎是兵衣裳是五等章服干戈是兵器傅说又说人的言语所以文身本不起羞但出得轻易则未免反起羞辱人的甲胄所以卫身本不起戎但动得轻易则未免反兴祸乱此二者虽以为已要当虑其患于人也衣裳所以命有徳要当谨于箧笥不可有所轻予干戈所以讨有罪要当严于自治不可有所轻动此二者虽以加人要当审其用于已也允是信休是美傅说又说言语甲胄衣裳干戈这四件是法天聪明的条目王惟戒此四者之患笃信于此使心不蔽于私而能明焉则言动赏罚各得其当朝廷政治无不大公至正而极其休美矣傅说以此告髙宗可谓善于责难而得相道者与臣尝考之皋陶陈谟曰天聪明自我民聪明武王誓师曰天视自我民视天聴自我民聴则知帝王致治无非法天以顺人心耳仰惟皇上聪明天纵而圣不自居徳业日新而心若未至盖真欲追古帝王之盛非徒慕髙宗中兴而已也尤愿时味傅说之言勑天之命始终此心声为律而身为度刑当罪而赏当功则与天合徳而覆帱之下罔有不尊亲者矣孔子曰惟天为大惟尧则之惟圣明留意焉 

　　孟子讲章 

　　先生以利说秦楚之王秦楚之王悦于利以罢三军之师是三军之士乐罢而恱于利也为人臣者懐利以事其君为人子者懐利以事其父为人弟者懐利以事其兄是君臣父子兄弟终去仁义懐利以相接然而不亡者未之有也先生以仁义说秦楚之王秦楚之王悦于仁义而罢三军之师是三军之士乐罢而悦于仁义也为人臣者懐仁义以事其君为人子者懐仁义以事其父为人弟者懐仁义以事其兄是君臣父子兄弟去利懐仁义以相接也然而不王者未之有也何必曰利 
　　孟子心学精密洞察天理人欲之几微故随事剖判天理在一边人欲在一边以决取舍同一罢兵息民也若人臣以利开导君心从人欲那边则其害至于丧邦人臣以仁义开导君心从天理这边则其效至于兴邦句句皆是实事非空言也后世读之者乃只作一场话说在纸上讲求皆知重仁义而轻利及到事上理会却顾利而不顾仁义故臣尝谓三代而上是天理世界三代而下是人欲世界君臣父子兄弟夫妇朋友之间一为利害所昏则皆弃其天性举世滔滔也自非聪明睿知如我皇上之达天徳安能救此陷溺之人心哉何以知皇上之达天徳也臣因明伦一事而知之昔我皇上入继大统羣臣咸请不得复顾私亲是天下为重天性为轻也是未免于懐利去仁义以事亲也圣心不安至欲归藩以养圣母是诚何心也大舜惟欲顺父母视弃天下若敝蹝之心也扩而充之不可胜用矣故万世纲常卒赖皇上而大定昔之议礼者亦皆悔悟感叹跂望皇上与之更始一事若此推之事事皆然都要辩别个天理人欲去利而惟仁义是从则何三代之不可复也惜乎有君无臣每议一事辄顾忌利害之私而反以仁义为迂阔使我皇上天徳不克施于政事之间立人之道曰仁与义所以扶持宇宙者在是所以奠安生民者在是利人之私也人各私其私中国所以为夷狄人类所以为禽兽也惟愿皇上为世道作主更博求同心同徳之人光辅太平但今専以科举取士资格用人多是贪慕爵禄口谈仁义实则利害根着于心必须多方访求不次拔擢乃可以得真才也先儒曰有天徳便可语王道其要只在谨独更愿皇上内省心术之微一念动处察其公于天下邪私为一身邪公于天下者此天理也顺而充之私于一身者此人欲也逆而遏之复察羣臣之心术观其发言行事志在天下国家与或専为身谋与志在天下国家者必君子也任之勿贰専为身谋者必小人也去之勿疑又有托为名髙而实懐利者此则小人之尤去之尤不可不速者也但愿皇上之心常与上帝合羣臣之心咸与皇上合则于行王道也何有臣愚不胜惓惓敬诵所闻以献 

　　庄渠遗书巻一 

　　●钦定四库全书 

　　庄渠遗书卷二 

　　（明）魏校 撰 

　　○讲义 

　　发明心箴 

　　臣惟圣王心学不传也久矣陛下始孳孳讲求理学亲注范浚心箴臣不胜大庆敢提剟要义以献圣学枢机全在此心有个主宰故谓之天君箴内所谓惟口耳目手足动静投间抵隙为厥心病一心之微众欲攻之其与存者呜呼几希此只为无主宰故耳若此心作得主宰则百体皆守位禀命岂能病心惟作不得主宰则百体皆逐物妄行众欲纷然来诱心始不胜其病矣今欲就百体上一一防检诚恐茫无下手处莫若收摄用功提起此心来作主宰件件皆有着落孟子所谓先立乎其大者则其小者不能夺也箴末所谓君子存诚克念克敬天君泰然百体从令正是此个功夫也语意繁悉莫若只道个敬夫敬何以用功若外面徒把捉则方寸愈不定迭若里面纔急迫则四体俱不舒泰皆未免别以一心治此一心臣尝谓心是吾身主宰敬是吾心自做主宰处只要常存畏底意思一言不敢轻发一事不敢轻为务合道理此千圣相传心法也臣又闻之古人恭曰笃恭敬曰笃敬沉潜蕴蓄全在内里用功不轻发泄于言语文字上则厚而有力髙宗所以恭黙思道而心与天通也伏愿陛下体而行之臣他日更提四箴之要与此互相发明御制十六字箴卓尔之见一贯之唯希圣君子朂哉勿伪 

　　进颜曾二章讲义 

　　颜渊喟然叹曰仰之弥髙钻之弥坚瞻之在前忽焉在后 
　　学圣人第一先要立志颜子纔学便要做圣人想象圣道甚易做来做去始觉其难仰之弥髙进得一级又有一级钻之弥坚透得一层又有一层瞻之在前功夫慢些又赶不上忽焉在后功夫紧些又反失之颜子真要做到圣人故见其不可及而汲汲以求之也臣愿陛下立志断断要学古先圣王念兹在兹真个去做觉得这事也不及古先圣王那事也不及古先圣王如此方有进处便是颜子仰钻瞻忽时也若空在言语文字上求不见得圣王难及处却是虚骄意气不得谓之志矣 
　　夫子循循然善诱人博我以文约我以礼 
　　志既定第二便要求作圣亲切功夫颜子初用功未免髙逺夫子教以博文约礼就日用平实处用功臣愿陛下立志如天之髙循序用功如地之实只守夫子之教纔得用功不差 
　　博文是要开明此心若徒寻章摘句未免支离破碎反自窒塞聪明讲官解说数行启沃亦少愿陛下亲读圣人之经将紧要处就自已身上体贴玩味务要依他践行暇时观史惟于治乱兴亡大处留意不宜多记损心有得有疑面召辅臣讲官从容顾问大臣有事常亲召对必令称古先圣王所行为今准则特勑公卿举海内贤者于朝陛下与之相亲讲明圣学久之胸中豁然大明矣 
　　约礼是要防制此心陛下崇髙极矣富贵极矣可欲满前此心易得自肆臣愿陛下以礼制心恭敬撙节退让而毋敢或骄视聴言动都就规矩准绳上行凡饮食衣服器用之类与夫■〈执上目下〉御之人都立有品节限制少有过差大臣匡拂言官捄正不惮速改初虽矫揉久渐纯熟矣周礼天官一篇最是周公格王精义后世人主私意不便皆莫能行天将有待陛下也 
　　欲罢不能既竭吾才如有所立卓尔虽欲从之末由也巳 
　　作圣功夫第一怕差既不差第二又怕间断颜子深悦圣道尽心力而求之自不容于间断昔时想象圣人道理无处捉摸今分明确实昭昭就在眼前而无可用力只待涵养纯熟自到圣人地位而道理在我矣夫礼义之悦我心犹刍豢之悦我口臣愿陛下优柔厌饫以礼义养心笃信之深必能笃好笃好之深必能笃行功夫常接续而不间断矣 
　　子曰参乎吾道一以贯之曾子曰唯 
　　曾子事事要学圣人见得圣人事事俱好不知都从心上发来夫子恐其功夫太繁因示以总要处吾心浑然一理是个统宗会元日用万事都只从此流出譬如千枝万叶总是根上一个生气贯通曾子平日笃实用功言入于耳即悟于心不觉其应诸口也若使素无积累功夫虽闻夫子至言亦只作一场话说而已 
　　子出门人问曰何谓也曾子曰夫子之道忠恕而已矣门人见圣人有许多道理今却说一以贯之疑而不信曾子因门人未曾用功不可语以上达道理因举下学功夫以告之盖忠恕是一贯下学的功夫一贯是忠恕上达的道理元无二致圣人之心天理流行学者之心不免被人欲隔住必须一个恳笃实心逐事上推去私意间隔使道理常得流通一个忠做出千万个恕来及到纯熟便是一以贯之也臣惟乾坤之道易简而已矣夫子一以贯之乃乾坤易简之理曾子忠恕便是易简功夫陛下一日万几若只于零碎上用功而不知有总会的道理殆不胜其难且繁而与造化圣人不相似矣臣愿陛下常存一个实心推之千般万般政事都要以公灭私且如爱己则切爱人则缓此是私意间隔必须推那爱己的心去爱他人必不肯咈百姓以从己之欲矣责人则明责己则昏此是私意间隔必须反那责人的心来责自已必能有言逆于汝心而求诸道矣此乃圣门仁术也 

　　总论 

　　臣惟孔子万世帝王宗师颜曾二子亲学圣人而得其宗者也其功夫皆同曰诚而已矣陛下所谓朂哉勿伪可谓深契颜曾之心夫于穆不已天也至诚无妄圣也诚信不欺贤也故曰贤希圣圣希天若何谓之无伪但求实践不务空言其必为善如渴思饮如饥思食其必不为恶如寒畏氷如热畏汤此之谓无伪口说身不行昭昭则信节其为善惟恐人不知冥冥则惰行其为不善惟恐人知如金淆铁如粟杂秕此之谓有伪陛下中心不欺君徳修矣更须鉴别羣臣辨其孰诚孰伪以此而示好恶以此而定取舍则臣徳亦修矣伊尹所谓咸有一徳也夫百官亦众矣陛下岂能人人而察之宜法乾坤易简之理首鉴别三四辅臣又与辅臣鉴别六七大臣使大臣各鉴别其僚属责以访求海内人才引进忠良拔去邪佞故曰进贤受上赏蔽贤蒙显戮今君臣势隔情不相通陛下亦何由鉴别宜体天地交泰之道尊礼辅臣置诸左右朝夕纳诲宣召大臣访以政事夫召见犹有时请复祖宗旧制特许大臣有事请见诣左顺门报名召入便殿从容面相可否则大臣进见无时弥得相亲矣次及侍从台谏外暨监司郡守或不时召问或传谕咨访不惟可察羣臣忠邪陛下亦得以周知天下之故矣臣又恐天威严重羣臣一时震布失容有懐莫吐伏愿陛下假以温颜略去形迹使人人皆得自尽此我太祖所谓君臣同游尧舜所以明四目达四聪之道也臣愚惓惓发明皆古帝王圣贤心法伏惟圣明采纳见诸躬行天下幸甚 

　　皇极讲义 

　　五皇极皇建其有极敛时五福用敷锡厥庶民惟时厥庶民于汝极锡汝保极 
　　洛书九数五居中央参天两地而成五数之统会也在天下则王居中央在一身则心居中央故禹陈九畴配以皇极道之统会也皇建其有极者天下惟君最尊惟道理最大君不能尽这道理天下何所宗名虽至尊实与凡庶何异故周公曰其惟王位在徳元必须君心略无偏邪行出来的事事尽善大中至正更无以加与天下做个样子易所谓大观在上中正以观天下论语所谓为政以徳譬如北辰居其所而众星拱之也五福一曰寿二曰富三曰康宁四曰攸好徳五曰考终命天道所以佑善也人君所行不善天弗降福于其身岂能福及天下皇极之君克享天心一身全备五福又推以福天下之民体天行道善则以福锡之劝民为善惟时厥庶民都趋向这道理又与君保守这道理皇极之君徳尊位隆又有福善大权故能鼓舞天下无一人不为善则亦无一人不受福诗所谓羣黎百姓徧为尔徳书所谓一人有庆兆民赖之也 
　　凡厥庶民无有淫朋人无有比徳惟皇作极 
　　庶民在下无位者人在上有位者淫朋比徳皆所谓私意偏见道本天下公理人惟各有私心相与阿其所好结成朋党自昔人君深恶朋党而欲去之忿疾愈甚交结愈深虽震以雷霆之威而不能去今能使庶民无有淫朋羣臣无有比徳朋党不待禁而自消惟在人君建立大中至正之道有以深服人心易所谓涣其羣礼所谓一道徳而同风俗也君心若有偏邪身先自陷于党邪人迎合附和真为朋党者不能觉悟反猜疑正人以为朋党天下之祸从此始矣 
　　凡厥庶民有猷有为有守汝则念之不协于极不罹于咎皇则受之而康而色曰予攸好徳汝则锡之福时人斯其惟皇之极 
　　皇极之君以盛徳居尊位人仰之如天之不可阶而升必须广大包容俯而就之如天之下覆万物方能委曲成就人才庶民之中有猷有为有守此乃中人以上之资人君固当常念在心不合于极亦不陷于咎此中人之资人君亦当受之而不可弃诸度外弃则流于恶矣人才造就得成见于貌而有安和之色发于言而有好徳之诚人君那时锡之以福则是人归于皇极甚速矣 
　　无虐茕独而畏髙明 
　　茕独庶民之至微者未必无一长可取不可慢易凌忽之使其有言不能自达情不得伸伊尹所谓匹夫匹妇不获自尽民主罔与成厥功也髙明大臣之有才望者亦安能每事尽善不可严惮顾忌而不戒之春秋责备贤者之义也人君之心当平如秤不得偏有轻重也 
　　人之有能有为使羞其行而邦其昌凡厥正人既富方榖汝弗能使有好于而家时人斯其辜于其无好徳汝虽锡之福其作汝用咎 
　　国家所赖惟在贤才羣臣之中有能有为者其才固可用矣人君更须鼓舞作兴使进其行则才徳兼全必能保我子孙黎民国家自然隆盛若有才而无徳心术不良用之多生事喜功反败壊国家元气矣人君代天养民凡厥治事之臣皆代君养民必须厚养以禄保全其廉耻节义之心方可责其为善若仰不足以事父母俯不足以畜妻子饥寒切身如诗所谓室人交徧摧我则惟贤者为能至死不变中人而下必将丧其所守而陷于罪戾矣士风既壊嗜利无耻不复知徳之可好于此辈无好徳之人而锡之以福使其在位则必贻祸于民是乃人君自用咎恶之人不得辞其过矣人君不能体恤爱养羣臣其流弊必至于此故易曰圣人养贤以及万民 
　　无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直会其有极归其有极 
　　皇极之君以身帅天下又敷布其言以风动天下之民偏不中也陂不平也作好作恶有意而为之不能循其自然之理也党不公也反倍常也侧不正也是皆生于人之私心王义王道王路皇极所当行也荡荡平平正直皇极之体也是乃所谓天下公理公则一致私则万殊公私不容并立故反复叹咏人当去其私心一遵乎皇极当行之道私心既去则皇极公平广大之体本来如是人固有之会其有极者收摄天下之人于极也归其有极者尽纳天下之人于极也至是则天下之人皆在道理中矣敷言如诗之体言有尽而意无穷悉从圣人广大胸襟流出故其感人也深后世人主无圣人广大胸襟而欲模拟言语设教意味浅促岂能触发人心之天机也 
　　曰皇极之敷言是彝是训于帝其训 
　　敷言在昔先王所传箕子述之又更端赞说皇极之敷言是乃蒸民常理是乃垂世大训非君之训乃上帝之训也盖道理本出乎天人君之心纯是道理与天同徳口里说出话来便是代天说话可见人君一身终日是代上帝作事口代天言手代天工赏是天命罚是天讨敢有一毫私意于其间 
　　凡厥庶民极之敷言是训是行以近天子之光曰天子作民父母以为天下王 
　　庶民于君圣凡虽极悬絶道理本同皇极之君其徳光被天下庶民因极之敷言是训常诵于口是行常践于身亦得明其明徳以近天子道徳之光华故皆感戴君父成就之大恩不觉赞叹极其尊亲之辞亲之则曰父母尊之则曰天下王王也者言为天下所归往也大抵皇极之建不建君心有天理人欲也皇极之行不行世道有君子小人也此是总要处不必于烦碎上用功只要就此辨别得明执持得定常存天理为主随事克去人欲之私使小人道消君子道长天下太平矣自古皇极之君惟有尧舜禹汤文武人生其时幸而得为皇极之民下此虽英雄如汉髙祖唐太宗宋太祖皆自不免惭徳岂能表正万邦今上天锡聪明尊为天子更愿徳为圣人布昭大中至正之道宇宙俱在吾皇太和元气中上下并受其福率土之民何幸躬逢其盛 

　　御札 

　　朕闻讲以洪范第七畴之二段曰驿曰克者蔡传以驿为金兆克为土兆似有未安既心有疑须问于博学髙见卿其为朕详明指说来闻 
　　仰惟皇上因讲官说经未安问及微臣臣不觉手舞足蹈自庆于心曰上真可以为尧舜矣书曰好问则裕自用则小易曰君子学以聚之问以辩之尧稽于众舍己从人舜好问而好察迩言乐取诸人以为善皇上每读经史有得有疑辄赐宣问则何尧舜之不可及也请因圣问所及而陈之夫义理有当汲汲讲求者有当阙疑而不必讲者盖讲求义理正欲实践履于身而见诸行事故当汲汲乃若文义有不可通者则当阙之而不必解若穿凿牵强则反汩乱吾心之虚明有害于圣学矣故孔子曰多闻阙疑慎言其余又曰吾犹及史之阙文也古人卜龟之法今已失传但以大义推之先王每事尽合造化夫造化之所以为造化者不越乎阴阳五行而已筮法贞悔既属阴阳则卜法雨霁蒙驿克分属五行可知周礼经卦皆八其别则六十有四悉从阴阳变化出来经兆皆百有二十其颂千有二百悉从五行变化出来但不知五行如何分属汉儒去古未逺尚不敢质言注疏但言今之用龟横者为土立者为木斜向径者为金背向径者为火因兆而细曲者为水不知与此五者同异何如后儒奈何必欲穿凿牵强立说今但当阙于所不知皇上所当知者先王终日对越在天奉顺天道人事既尽遇有所疑又以卜筮质诸鬼神若亲聴命于天慎重如是此则不可不知者也仰惟皇上圣质超越古今正宜廓大胸襟讲求圣王心学之要开天聪明不宜屑屑于文义间凿破混沌臣窃见讲官所说多滞于小小浮泛文义而于帝王全体大用之实罕有发明自昔辅臣専用此术蒙蔽莫肯求贤今幸天启圣心超然黙契千载不传之学但一己之聪明有限天下之义理无穷伏愿皇上益务谦虚不自满假二三辅臣尤宜开导所不及不可徒为称美之言无益圣徳而反阻圣学之进上臣事君以人特勑在京三品以上官弁科道官各先举学问渊源操履笃实堪以讲明帝王心学者疏一二姓名上闻不称则连坐举主以后容其陆续访求事下吏部看果得人则请会内阁辅臣推择置之讲筵轮备顾问皇上与之从容讲究每论经义必问以今当如何行或访时政必问以此事与古合否贤才日侍左右启沃必多圣心洞开得以博通天下义理而施诸政事之间其视局局于数臣中解说数行文义者相去万万矣此乃今日作圣第一急务臣愚不胜惓惓 

　　冬至进易卦月令讲义 

　　臣惟圣心澹然无欲可以对越天地更愿黙观造化之原臣因冬至有感谨述经义大者以献 
　　易曰复其见天地之心乎 
　　天地之大徳曰生十月纯阴天地生物之心闭藏而不可见及乎十一月冬至一阳萌动始露端倪交春遂发生万物矣一岁之运则十一月冬至为复一日之运则夜半子时为复皆从静中生出动来人心培养之深善端初发亦如是也 
　　雷在地中复先王以至日闭关商旅不行后不省方 
　　阳气奋发而成雷冬至一阳尚微潜藏地中未动先王法之是日上下各务安静以养微阳 
　　礼记曰是月也日短至阴阳争诸生荡君子斋戒处必掩身身欲宁去声色禁嗜欲安形性事欲静以待阴阳之所定 
　　日短至者冬至夜六十刻昼四十刻为极短自此乃渐长也争者阴方盛阳欲起也诸生者万物之出机荡者欲动未动之意湛然纯一之谓斋肃然警惕之谓戒君子无时不敬有事则敬愈至也处必掩身者寒气伤人不可轻有触冒医经所谓君子固密不伤于寒也身欲宁者医经所谓无扰乎阳也去声色者恐耳目交于物引动其心也禁嗜欲者医经所谓冬不藏精春必病温故君子逺絶欲事也安形性者内静其心外静其身内外交相养也事欲静者百官皆安常守位不得有所兴作劳民动众也待阴阳之所定者顺阳之生使阴邪不得阻也 
　　臣惟天地生生之徳贯乎四时而春气融融生意盎然独盛尝体验之分明吾人仁底意思也皇上常念天地春生之徳博大寛舒恻怛慈爱可以覆帱四海而无难但此生意不始于春而始于冬隆冬闭藏极于严密虽一阳萌动微露端倪而全体隐然蕴蓄不泄至春熏蒸之久生意充周虽阴崖寒谷亦透矣故帝王之学莫大乎求仁而求仁之功莫先乎主静伏愿皇上收敛此心截断浮泛思虑沉潜藴蓄不轻发泄于言语文字间使天地生生之徳浑然在我随其发处扩而充之以不忍人之心行不忍人之政天下无一夫一妇不在吾皇春风和气中矣此乃圣学渊微之妙旷千载而不传臣敢稽首以献 

　　孟子讲义 

　　凡有四端于我者知皆扩而充之矣若火之始然泉之始达茍能充之足以保四海不能充之不足以事父母 
　　孟子心学渊微指出恻隠羞恶辞让是非的道理又教人以察识扩充功夫凡有四端在我者本与圣人同其不能作圣者只因不能察识虽有发见连自家也不知随发随蔽若能察识知得这是善端就这一念推而广之便可充满全体人人可以作圣也正如火之始然虽未燎原已有燎原之势泉之始达虽未赴海已有赴海之势但要常接续他故茍能用力充之则吾心道理通达流行四海亦无难保茍不能用力充之则吾心道理窒塞阻碍虽父母亦不能事矣臣惟孟子学己到圣人处全在察识扩充上用功三代以下往往做不到圣人者只因将这道理祇在纸上讲求不在心上体验弗能察识既被人欲遮蔽弗能扩充又被人欲拦阻如何济得天下苍生今四海困穷极矣天生皇上以救斯民也臣愿皇上勿牵滞于文义将圣贤说的就见诸行通学问政事而为一先王恻隠之心亲亲而仁民仁民而爱物其功徳覆冒万世皇上一念亲亲昔者蔽于羣议郁遏几数年未能扩是心也既而一旦开悟遂定万世纲常能扩是心也事事若此则四海何难保哉愿因亲亲之心推之以仁民今天下小民困于赋役穷亦甚矣而大臣多务因循小臣専事承奉莫肯为皇上实心爱民者况生民之膏血日削而国家之用度日增皇上虽有爱民之心事事阻碍民亦不被其泽必须扩充仁心以行仁政痛节用度广求贤才俾天下得大苏息乃可以望太平也先王羞恶之心匪以为名伊尹耻其君不为尧舜若挞于市思天下之民匹夫匹妇有不与被尧舜之泽者若已推而纳之沟中彼为人臣尚尔况皇上为人君者哉其发愤当如何也先王辞让之心徳盛而益恭位尊而愈谦愿我皇上从不敢自足之心而扩之虚懐以纳谏好问而不自用舍己从人羣臣有称美者明示以谦抑至情使进忠直谠言以匡不逮先王是非之心昭若日月愿我皇上因其所明通其所蔽常于正大处推广而毋察细微常在道理上推广而毋任术数凡用一人必先辩其人之心术任贤勿贰去邪勿疑凡行一政必先究其事之利弊利则兴之弊则除之慎重而勿轻改延访羣臣使之直言圣躬过失朝政阙遗生民休戚咸得上闻览观前代治乱兴亡以考今日所行之得失久之圣心豁然大明矣臣惟孟子之学尧舜以来相传之学也仰惟皇上卓然有尧舜之资而羣臣多章句书生莫能以尧舜之学启沃皇上臣愚不胜惓惓敬诵所闻以献 

　　大学讲义 

　　若有一个臣断断兮无他技其心休休焉其如有容焉人之有技若已有之人之彦圣其心好之不啻若自其口出寔能容之以能保我子孙黎民尚亦有利哉 
　　君之职惟论一相而已若得一个好辅相大臣则羣臣个个都好那大臣须是断断诚悫务实而不务名始终表里如一别无技能材干可见此正是他不可小知而可大受处盖论大臣与论羣臣不同羣臣须要有才可用大臣只要善用人不须自家有才也其心休休者蔼然易直慈良如青天白日可见如春风和气可亲也其如有容者度量汪汪恩怨俱忘小大并蓄能容受得许多也见人之有才能就如自已有的一般未尝嫌人之长形己之短见人之彦圣有徳不独口里说他好其中心着实爱他处甚于口之所言这个大臣能容得天下之才徳如此人君求得这等人而信用之则能保其子孙世世为君黎民百姓个个安乐其利无穷然非这个大臣一身能如此由他好贤乐善荐得天下许多有才徳的人都来辅佐朝廷为上为徳为下为民故能致天下太平也此是三代以上人君为治第一件大事故孔子笔之于书曾子又引来以释大学平天下之义真万世之法也仰惟皇上英哲天纵卓然三代以上之君而治弗能及三代以上者患在有君无臣耳必须求三代以上这等的大臣使之引荐今日海内贤者聚于朝廷相与讲明三代以上之学而施诸政事则三代以上之治可坐而复也人才甚难何由知其可比三代以上辅佐臣有一譬喻国之有妬臣如家之有妬妇千方百计只是要独専其宠阻絶胜己者使不得近前耳臣愿皇上亲命大臣各举其所知若能荐胜己者此休休有容之臣也胜己者不荐惟荐其不若己者此娟嫉之人也一忠一邪自难逃圣鉴之下矣 

　　论语讲义 

　　子曰鄙夫可与事君也与哉其未得之也患得之既得之患失之茍患失之无所不至矣 
　　人臣事君凡有三様人君皆不可不知一様是忠正之人其善易知也一様是奸邪之人其恶亦易知也惟有一様庸鄙之人虽无才徳可观亦无过恶可举却能蠧害天下国家故孔子特指出此様人来以戒万世鄙夫可与事君也与哉是设为疑辞教人儆省以见此様人甚不可与他同心协力辅佐朝廷也只因这様人识趣卑陋惟一身富贵权利是图方其未得之先躁急心热奔竞干求惟患不能得之固不肯为天下国家谋及其既得之后世味深入于心躭恋不忍舍去惟患其或失之又岂肯为天下国家谋哉人而至于茍患失之则朝夕为躭位固宠之计其初不过避嫌顾望缄黙取容又恐其保不得则又窥测上意以事逢迎阿徇时好以立声誉又恐其保不得则又嫉贤妬能以杜人之进市恩张威以揽君之权旧时丧不尽之良心至此壊尽到得利害切身则虽弑父与君亦将无所不至矣孔子此言明白正大可为万世切戒而自古及今庸人常据髙位窃重禄者盖因此様人多能谨畏自守而以和柔悦人故人君不觉而信用之也然则如之何曰人君正心以照临百官不取其顺从而取其能匡弼不取其循黙而取其能敢言不取其尚同而取其能特立则正人日进庸人日退矣 
　　季子然问仲由冉求可谓大臣与子曰吾以子为异之问曾由与求之问所谓大臣者以道事君不可则止 
　　时俗但知有才望的便是大臣故举仲由冉求为问孔子抑之以大臣甚难称也所谓大臣者必其以平日所学之道开悟君心辅养君徳君所行合于道邪则将顺之君所行弗合于道邪则匡救之惟以尧舜责难于君而弗肯曲学阿世凡世俗所谓功利所谓权术皆弗敢陈于吾君之前吾道得行天下之福也君不我聴吾道不得行则当奉身而退以全吾出处之义虽禄以万锺弗顾也此即礼记所谓道合则服从不可则去始终一出于道盖古之大臣类如此不惟可为万世大臣事君之法亦可为万世人君观大臣之法皇上欲求大臣更不必问其才但察其孰能以道自重而轻富贵孰能格君心之非孰能引君于当道则自黙识之矣 
　　子路问事君子曰勿欺也而犯之 
　　子路问人臣事君的道理孔子告以勿欺也而犯之勿欺是要尽吾诚心犯之是要行吾直道诚心直道此万世人臣事君之法亦万世人君取臣之法皇上欲鉴别羣臣必取其忠信不欺者臣而欺君罪莫大焉然欺亦有差等一曰大奸包藏凶恶变乱是非荧惑主聴此欺伪也二曰积弊茍且成风相率为文具莫肯务实此欺慢也三曰过悞心本无邪而谋国或未审荐人或未察因而败事者是亦不免于欺妄也然欲臣之不欺其机亦在上而已皇上推诚任贤则羣臣自不忍欺矣讲学明理则羣臣自不能欺矣公聴并观则羣臣自不敢欺矣厯代人君深恶人臣之欺而莫能禁者其弊有三一曰壅蔽上情不能下宣下情莫能上达故欺蔽易生也二曰猜疑上以术防下下亦以术待上故欺蔽愈多也三曰苛察小事欲致详大事反多废故欺蔽益甚也人君其尊如天其威如雷霆人臣有犯颜敢谏者皆效忠于君忘身殉国者也人君宜大开言路以招来之言而当则嘉纳以奨其善言或不当亦优容以宥其狂庶几君身有过失朝政有阙遗人人皆欲尽言于上矣古语曰兴王赏谏臣又曰杀谏臣者必亡其国岂非万世之法鉴哉 

　　列女传讲义 

　　列女传曰古者妇人姙子寝不侧坐不边立不跸不食邪味割不正不食席不正不坐目不视邪色耳不聴淫声夜则令瞽诵诗道正事如此则生子形容端正才过人矣 
　　列女传者汉儒刘向采辑上古贤圣妇人事迹作为传记以教后世此章是说胎教之道言古者正见后世之不然姙子懐胎也寝必以正不斜其身坐必以正不偏其身立必以正不偏任一足正味乃食不正之味不食后世好用炙煿之物尤为有害割肉不方正不食设席不端正不坐小者如此大者可知目不视不正之色耳不聴不正之声昼时所接皆正到那夜静之时又令瞽目妇人审于音者讽诵古诗道说古昔正事古人胎教无一不出于正如此故其生出子来形容端正才徳自不凡矣盖子在胞胎时精气神未定与母气相流通母感于善则善母感于恶则恶此自然之理也臣惟胎教之法旷千载而不传矣猗欤圣母诞育我皇暗合古人胎教以故圣徳夙成今万国臣民咸愿我皇早生圣嗣为天下本臣愚惓惓伏愿皇上以古者胎教之法亲诲后宫懐孕在身常正了此心不得起一妄念事事依着正道而行更助以雅乐胚胎未生时圣质已具此万世无疆之休也臣诚不胜欣愿之至 

　　内则讲义 

　　内则曰凡生子择于诸母与可者必求其寛裕慈恵温良恭敬慎而寡言者使为子师 
　　内则礼记篇名内治之法则此章是说蒙养之道凡国君初生子时选择诸嫔御中与凡可任其事者寛量大能容也裕性缓不迫也慈仁而爱人也恵有恩及物也温和厚也良易直也恭庄重也敬者主一无适之谓慎小心谨畏也寡言静黙也此妇人之全徳盖得坤道之纯者必求此等妇人使为子师盖赤子初生时纯一无伪虽未能言然形既生矣神发知矣其知识亦渐渐开全在人保养着他则能完其天真先王所以慎重之至那时便为之立师后世多忽略反引壊了他到得出就外傅时不知己杂了多少人伪此古今一大限隔也臣惟子未生在胞胎时譬则天地混沌子既生在孩提时譬则天地开辟之初若胎教不至是凿破了混沌何以保全天地之纯蒙养弗至是初开辟时便壊了亦不复成造化矣小学首载此二条深得先王正始精意臣惓惓悃诚惟欲为国家亿万年计故敢稽首献此逺谟臣愚更望皇上特勑太医院检録姙妇饮食起居禁忌及安胎便产方法豫晓后宫斯亦保合太和之一助也俟皇嗣诞生臣更选集礼经先王蒙养之事详悉以闻 

　　孟子讲义 

　　孟子曰知者无不知也当务之为急仁者无不爱也急亲贤之为务 
　　知者聪明过人其于天下事固能无所不知然若要件件零碎去做将那不要紧的事混着要紧的如理乱丝抽不得个头绪一齐乱了知者正不然识得个先后缓急之序何者当为何者不当为只拣紧要的做仰惟皇上一日二日万几圣躬亦劳矣若不急所先务而徒日亲朝政览泛常之奏章日御经筵讲碎琐之文义虽勤何补今夫应天下万事者此方寸也不执简御烦而以烦治繁汩吾神明耗吾真元则方寸且弗能治矣臣瞻望天颜每觉圣体清癯缕缕血诚惟愿我皇上急所先务凝精完神以固齐天之寿今日所当急者三一曰明实学谓将圣人切要言语实践诸身而发挥于政事不可效书生寻章摘句及操笔为文辞也二曰识大体谓恭己南面以天下事分任百官而责其成效今未免君行臣职大臣行小臣之职也三曰接羣臣谓亲召见延访不惟可以明习天下之事亦得周知人才也 
　　仁者以天地万物为一体固无一物不在吾所爱中然吾只一身天下有许多人无縁个个亲得须就许多人中急急求其贤者亲之使为我转去亲爱许多百姓那时纔得恩恵周流若只知爱人不知求贤教那个不好的人去残害百姓便与自家残害他一般不得谓之仁矣仰惟皇上至仁恻怛盎然天地生物之心而小民未被其泽者百官有司多非其人往往阻碍隔住也臣愿皇上急亲贤之为务如何可以得贤一曰破去资格而开荐举之门二曰深恶媢嫉而崇推让之风特勑羣臣人各举其所知大臣各举胜己自代宋儒程明道尝上养贤札子乃王道第一急务也臣敢稽首并録其言以献伏惟圣明俯赐采纳 

　　论语讲义 

　　因不失其亲亦可宗也 
　　此二句文义颇难晓盖古今人言语不同请举今人语以况因是依托他做主人家宗是尊敬他在门下盖古之为臣者与今之为臣者不同古者人臣得亲近君便思量何以报国惟有荐贤是一大事只管去广询博访那疎逺之臣有好人来到京师观国之光便去延访接引他到家欵待昔闻其名今又会面晓得他真个是贤便荐拔他也得亲近于君那引荐的终身出其门下同心报国不敢有负所举近臣徒士固当如此那逺臣却要自重他虽来延接我却不可轻往茍非其人后必贻玷必须择其道徳可亲的纔依托他为主他日便被他荐引我亦可以终身出入其门而无愧盖彼之荐我为公不为私我之依他以道不以势孟子所谓观近臣以其所主观逺臣以其所为主谚云门内有君子门外君子至门内有小人门外小人至甚切论也后世公卿大臣不务荐贤故亦不肯接士士之恬退自重者皆耻往来其门惟有奔竞之徒趋走门下谗谄面谀不公荐于朝而私相汲引此古今世道升降一大关系也伏愿皇上特勑公卿大臣各存至诚至公之心以荐贤报国为一大事凡大臣进退専视其所荐之多寡公私则公卿大臣皆肯询访人才谦恭下士期为国家得贤矣 

　　御札 

　　连日风霾继作朕心忧恐必有其由卿可为朕言之无隐 
　　臣惟风霾者阴邪蔽遮太阳下土不得仰其照临象君心有所蒙蔽未解也似云非云弗能为霖雨以泽下土象人君有徳恵阻而弗行也天气髙亢而不下交地气隔絶不得上达则变而为风霾象人君深居九重弗与羣臣相接则壅蔽所由生也皇上欲息风霾则今日至大至急者莫先于君臣相亲皇上亲接羣臣则为天地交之泰和气所以致祥也皇上不亲接羣臣则为天地不交之否乖气所以致戾也臣祇承圣谕先述大义以对复发明圣人希天之学续当奏闻 

　　天说 

　　一帝王之学终日对越在天以其迪知天命也今夫人君郊见上帝其心肃恭曷敢萌一邪念以上帝降临之也及居深宫临■〈执上〉臣则不免惰慢便是亵天吁可畏也人皆以苍苍者为天故相隔逺不知吾心中有天日鉴在兹是故一念善邪则上帝用休一念恶邪则上帝震怒不可欺也乃若好名以为善弗出于诚是未免以天为可欺也诗云上帝临汝毋贰尔心书曰先王懋敬厥徳克配上帝愿我皇上请事斯语 
　　一帝王之量必也与天同大无所不包乃克肖天纔狭隘急迫便与天不相似如何而能与天同大亦惟廓然大公胸中空洞无物事来顺理以应事已往则释然不复留滞于心譬如天体太虚时作云雨既散则太虚复如初矣书曰无偏无党王道荡荡无党无偏王道平平言与天同也若私有作好私有作恶渣滓宿留胸中阻隔凝滞殆不胜其小矣孔子曰惟天为大惟尧则之愿我皇上如尧法天则帝徳广运如尧矣 
　　一古之帝王恭己南面如天运于上而无为惟择人以任众职责其成而已我皇上劳心焦思以忧万姓而膏泽不下及民由未尝择人所以委任责成之道未至也是故古者君逸臣劳今者君劳臣逸愿我皇上执要御烦日召三四辅臣暨六七大臣面议政事察其某也贤某也不贤贤则任而勿疑不贤则亟去之更求贤者然后使分择天下人材各举其职则天下之贤恢恢乎有余裕矣帝王之治莫急于求贤大臣事君莫大于荐贤报国皇上面勑大臣各举所知召而察之叅以台谏之公议审以辅弼之平章则贤才彬彬而出矣 
　　一天道下济而光明皇上不接羣臣则其人之贤不肖皆无由而知若亲接羣臣则可以辩别贤不肖咨访既多亦得以明习天下之故矣伏愿皇上先亲辅臣次大臣以次渐及羣臣其亲辅臣也每朝日讲毕留与论道面质所得所疑每日调旨进呈后召见面相可否不时召见或并召或独召皆勿拘廷试后总召见大臣谕以有事许不时请见面议仍以时宣召如吏部问以若何用人户部问以若何理财或独召或与侍郎并召亦皆勿拘讲官日轮一人以备顾问羣臣之中大臣有荐其贤者必召见访以政事因察其人台谏有大事亦得召见今日感召和气鼓动人心莫急于此愿我皇上速为施行 

　　御札 

　　朕每观书见论祭义曰祫曰禘但不知其义何谓卿可指陈之使朕得闻其旨 
　　伏承问及禘祫之旨臣愚何足以知仰惟皇上圣孝达天徳固已黙契古圣人制礼之原复欲讲求其名义此尧舜好问好察之盛心也臣敢稽古经传异同择其可征者以对 
　　礼记大传曰礼不王不禘王者禘其祖之所自出以其祖配之赵匡曰禘王者之大祭也王者既立始祖之庙又推始祖所自出之帝祀之于始祖之庙而以始祖配之朱子曰以始祖配祭而不及羣庙之主不敢亵也臣惟太庙祭始祖子孙千百世不忘孝心固得伸矣但祭不及始祖而上则孝心伸有不尽故又推广始祖孝心追禘其所自出其义至为深逺人之祭祖考也声容相接则其情易通今推而至于始祖所自出世代辽隔邈不相亲自非仁孝诚敬到那极处何由感通然则如之何愿我皇上常斋厥心致其精诚之极 
　　右论禘礼 
　　春秋公羊传曰大祫者何合祭也其合祭奈何毁庙之主陈于太祖未毁庙之主皆升合食于太祖臣按祫有二有大祫有时祫天子七庙太祖百世不迁自太祖而下亲尽则祧祧则不祭故时祫惟迁六庙之主于太庙至于大祫则凡已毁庙未毁庙之主咸在而合食焉盖子孙之于逺祖恩虽无穷义则有止故亲尽则不免祧然其恩终有不能忘者故又制为大祫之礼而后可以伸其孝心也臣愿皇上常念祖宗一脉相传以至于今则报本追逺之诚自笃矣 
　　右论祫礼 
　　臣按禘祫之礼不明也久矣古者天子有禘有祫诸侯有祫而无禘周衰诸侯祫祭其祖僭拟王者禘礼行之是故禘祫之礼始混后人从而附会之曰禘者谛也审谛昭穆也盖因误以传误耳诗云禴祠蒸尝此四时祭名也记礼者误以禴为禘后之人推其说而不通则曰此夏殷礼也是又因误而生误矣众言殽乱折诸圣臣尝考订周礼而着其说曰古者天子祭祀之礼有六一曰禘大祭也周礼所谓以肆献祼享先王也禘莫重于祼孔子尝叹禘自既灌而往者吾不欲观之矣二曰祫合祭也周礼所谓以馈食享先王也祫莫重于食故春秋传曰升合食于太祖二者其礼极隆故谓之间祀三曰祠春祭也周礼所谓以祠春享先王也四曰禴夏祭也周礼所谓以禴夏享先王也五曰尝秋祭也周礼所谓以尝秋享先王也六曰蒸冬祭也周礼所谓以蒸冬享先王也四者其礼少杀故谓之常祀四时惟春特祠各行礼于庙夏秋冬则合祀之故又谓之时祫 
　　右总论祭礼 

　　御札 

　　朕闻卿禘祫之义论朕惟禘祭王者所重之祭我圣祖之制何无此举古之王天下者尝有此祭者几君朕欲闻之朕又闻郊祭曰祀天宗祀于明堂曰祀上帝夫上帝即天之主宰何为焉又古者祭天地于圜丘方丘取冬夏二至以为阴阳之始又有合祀之说不知皆起何时也卿其言之 
　　伏读圣谕臣瞿然而惊作而叹曰我皇上真圣人之资也郊禘之礼不明也久矣自昔章句俗儒终身学之往往牵制于文义而不能晓今我皇上闻言即悟涣然不逆于心纔一二言便了大义自非聪明睿知超越古今曷克臻此诚千载之奇逢也更得博求二三名儒有实学者以备顾问朝夕启沃明乾坤易简之理发圣贤心学之要述生民困苦之状陈帝王经世之略圣心洞然开悟天下事可运之掌从头整顿一畨此真大圣人作为出于寻常万万者也臣不胜愿望之至 
　　禘固王者大祭然此乃守成之君推隆创业之祖特制此礼在创业时却未有此礼可行故我太祖止立亲庙追帝四世祖考所谓礼时为大也古之行禘礼者唐虞不可闻矣前三代夏商周也皆尝行此礼而商周之礼不可通于今后三代汉唐宋也汉未尝行此礼惟唐宋行之然不尽合于古以诸儒论议纷纷也 
　　右答禘礼之问 
　　虞书肆类于上帝周礼以禋祀祀昊天上帝其言明而有征孝经乃谓郊祀后稷以配天宗祀文王于明堂以配上帝是分昊天与上帝而二之朱子刋误尝辩其非圣谕谓上帝即天之主宰可谓一言以蔽之矣天人一理上帝神明正如人身浑合中间一点灵处岂可分而为二也 
　　右答祀天祀上帝之问 
　　礼家谓冬至祭天于圜丘夏至祭地于方丘然考之周礼不合大宗伯以禋祀祀昊天上帝以血祭祀社稷初未尝以皇地祗与昊天上帝并称宋儒胡宏考定古礼谓先王祭天于郊祭后土于社而已人与造化一体臣每论学必推之造化论造化必反诸身验之天地浑浑一气正如吾人之身只有一个主宰独运岂有两个主宰并持故知分祭天地之说非也乃若天地合祭比诸夫妇同牢始于王莽其言不经后世因而未改耳不特此也后世训诂为学始于汉儒科举取士始于隋炀帝资格用人始于拓跋魏之崔亮君臣不相接始于秦二世之聴赵髙皆非先王之旧也 
　　右答天地分祭合祭之问 
　　臣自少有志古礼尝与同志讲求今幸躬逢圣明何忍黙而不献诚以天下事有缓急今四海困穷所在人相残食此岂功成制礼治定作乐时邪若欲润色太平为事则是以礼乐为虚文矣我皇上岂务虚文者臣愚惓惓惟愿皇上恢廓大度收用天下豪杰共图太平是乃今日急务制度文物在所可缓况今学士大夫知礼者甚少知乐者絶少徒使皇上劳心焦思谁与讨论哉宜勑下礼部博求能通礼乐者荐之来京使之考求先王遗法以备他日任使仰惟皇上钦明仁孝固性之于天但圣体清癯臣缕缕血诚窃以为今日第一义莫大于保护圣躬焉耳皇上思虑太多励精太急故于不急之章奏无益之文义亦或留神恐非养徳养身之道也易曰干以易知坤以简能易简而天下之理得矣臣敢稽首以献 

　　御札 

　　昨卿以为奏所以因尽忠爱云朕思虑太多励精太急或于无益文义亦不免留神夫此等之为委的何益但朕不能自知所图之宜卿当就是三者明白实指庶朕有所知改勿惮疑可也 
　　臣闻诗书称尧舜禹汤之盛惟在乎好问好察舍己从人闻善则拜改过不吝兹承圣谕仰见我皇上胸中廓然无我渴于闻善勇于改过真尧舜禹汤之用心也臣不胜欣跃庆幸之至谨条析以对 
　　一臣疑我皇上思虑太多者窃窥圣容血颇不华于色心脾二经受病为多盖思虑最伤心脾也甚则饮食少进舌不知味睡卧不宁血不归经非保合太和之道也然思虑多亦有二病其一苦心太过终日汲汲强思其所不当思此一病生于好胜人其一游心不定终日营营虽思而自不知其所思此一病生于不立己书云思曰睿睿作圣帝王心学全在于思今乃反为心害者盖天下之事有万其多茫然致思不知从何处下手故孟子论心之官则思思则得之而必曰先立乎其大者盖天下万事其主宰全在心此是个根本归一处此心有个主宰则当思而思不当思而不思便有个纲领可挈思此一事更勿以他事参之便有个端绪可寻此乃干以易知之理千圣相传心法也臣敢稽首以献 
　　一臣谓我皇上励精太急者今天下万事不理其大势如人之身四肢百骸筋脉皆缓弛而不举此其致病必有本因救病当有渐次若不详察而一旦遽求速效就一肢一节上整顿便欲如无病人非徒无益必且大伤元气故书称明作有功必曰惇大成裕易称用冯河必曰包荒愿我皇上恢宏圣度包罗天下于胸中讲求得一个规模次第将天下运量得转亲接羣臣日倡率之使各修举其职则可以恭己无为而待物之自为矣虞书有云临下以简御众以寛此帝王之徳与天同度者也臣敢稽首为今日献 
　　一臣谓我皇上于无益文义亦或留神者人心本灵人性元善只因有所蒙蔽圣贤为之指示出来字字句句都是说我自家身上道理自圣学之不传有等腐儒不知切己体验反没溺于文义间或寻摘章句将圣贤言语解释一畨是谓训诂之学或掇拾话言将圣贤言语缀辑一畨是谓辞章之学臣一言以蔽之曰此皆放其心而不知求者也皇上日御经筵而讲官所说多是纒绕文义其于帝王经世之大用圣贤立教之宗旨罕所发明皇上时或亲洒宸翰恐亦未免有意于文辞其于帝王经天纬地之文殆未可同日语也臣尝自叹又复自庆曰圣王之不作二千余年矣今我皇上天挺英哲卓然古圣王之资惜乎羣臣未有以古圣王之学启沃我皇上者臣蒙厚恩尝窃私恨虽然自古未闻借才异代以四海之广岂无一二人潜心圣贤之实学可以启沃上心者乎但患求之之道不至耳伏乞圣明留意臣不胜欣愿之至 

　　庄渠遗书巻二 


　　●钦定四库全书 

　　庄渠遗书巻三 

　　（明）魏校 撰 

　　○书 

　　复王济美 

　　久不闻问积有驰情忽蒙惠书感慰无量稔闻令亲有志为己之学此固仆所愿交也而乃过聴于涂欲执弟子礼相见仆恶乎敢当恶乎敢当仆鄙人也生二十四年始获闻敬斋先生之学而轻弱之质终莫能自强乃圣门一罪人耳二三年来頼天之灵得一二同志朝夕以所闻切磋似若粗见为学端绪而栽培未厚体验未真茫乎其无所得间以质诸髙明之士则议论又多不同而蔽锢之深终亦莫能弃此而从彼也夫师者传道受业而解惑也今以言乎道则未闻以言乎业则未修以言乎惑则斯未能信三者无一焉岂敢轻为人师也哉荀子曰务学不如务求师师严然后道尊杨子曰师者人之模范也模不模范不范为不少矣夫模范不足而为人师则不严不严则道不尊道不尊则师之礼自我而废矣愿以鄙意达诸令叔翁先生以谢来命之辱抱病家居不获晋谒以叙契阔之情惟东望怅然而已 

　　与张常甫 

　　病卧穷乡久不获闻故人动定朝夕悬仰不忘近者送敦夫因得与朱守忠邂逅询以年兄起居始知为玉堂元老所留尚未得遂便养初志即欲作书奉讯而小舟楮墨弗便此心歉然今忽忽又二旬矣曩承谕纂辑春秋周礼注疏祇以备遗忘便检阅而已决不至于狥外为人此足以窥高明之所存而浅陋未免为过虑也然揆以愚见终有未安夫圣贤所说许多道理本自具于吾心只因世人迷而弗知故圣贤为之指示今读圣贤之书便当寻向自已身上体贴做去若滞于言语文字间则是逐末忘本矣明道先生有言学只要鞭辟近里着已而已纂辑之事纵无狥外为人之意亦恐未免分却向里工夫况古之圣贤其学皆深造自得不得已而著书皆从广大胸中流出昔和靖谓伊川践履尽一部易其作易传只是因而冩成试观其书何等亲切有味愚见如此高明其自择焉 

　　与王纯甫 

　　敦夫北来有书奉上想已达左右矣别一二日得尊兄维扬所慰书读之不胜兢惕近来觉得平时虽号讲学只是悠悠泛泛度日间断处多以故全无得力仔细点检病痛皆因不能立志之罪天理人欲不并立譬如越王勾践复雠直湏卧薪尝胆方做得成赵宋晏安江沱漫只说恢复毕竟不曾取得中原一块土此有志无志之辨也存养省察工夫固是学问根本亦湏发大勇猛心方做得成就若全不曾发愤只欲平做将去可知是做不成也敦夫谓只因心不痛切故工夫不觉散漫了此言良有味也三复来教直是痛快吃实用功者自别南北参商去尊兄声容日逺所愿时惠药石之言匡警不逮使得免于小人之归则校之受赐也大矣一得之愚亦不敢不自竭也朋友之职所系甚重今人多欠缺了直湏视人之恶便知自已底恶一般自家要为善便湏要大家都为善方能不废朋友之职也传闻人言尊兄对客间亦谈及诗文骎骎有好意此固未必然但恐不知不觉留下了些种子他日终会发也昔过太平门见有老父与一十四五岁童子并走争先因窃自叹吾辈旣有志于道而与诗人文士辈争长则何以异于此老父哉向托敦夫寄语不知曾道及否士夫议尊兄在仪部时颇觉放寛一步不及在府学时方知穷困能坚人之志熟人之仁愚意窃以为未然禅教中魁杰人犹能如龙如虎世间富贵功名缚他不住以尊兄之卓立岂以箪食万锺而贰其心哉为此议者殆浅之乎其为丈夫矣然在尊兄则闻人之言便当内省诸已不可谓他说我不着而忽之也来谕谓弱的人终不济事而病某之逐人面上说一般话深有取于崇志之刚此论甚精切但某之茍且处则校亦有罪焉耳古人学问笃实孝则真个是孝弟则真个是弟故与之交游者自然有个感发处今与渠交二年矣只因自家不曾实用功夫祇以空言讲说故不能有所感发况又资其多闻所讲者又未必全是切己说话自家犹自拖泥带水安能救拔得水里底人静言思之良以自愧 

　　与查原博 

　　病卧穷乡久不获闻故人动定朝夕悬仰不忘缅想尊兄亦未能无离索之叹也校家居简出有时散步田野间但见村落萧条望之别有一般凄惨气象询之父老咸谓有司苛政日朘月深部使者无可赴愬惟泣而吁天耳呜呼哀哉呜呼痛哉观一方如此则四方可知矣尊兄今方佥宪八闽纲纪列郡仁民爱物之心素所抱负正宜大为一方造福但恐行部所至未能遍歴穷乡小民寃号之声未必得而尽闻也愁苦之状未必得而尽见也所愿广视博聴以通达下情激浊扬淸以兴起吏治正己以先之赏信罚必毋为大利害所动摇朝廷数十万生灵不忍使之困于贪官污吏之手将见威名赫于上下德泽流于遐迩异时显庸于朝由此而遂澄淸天下岂不大为朋友之光哉因风曷胜欣愿之至正己之道无他请无忘旧日所学当意向有散缓时力量有退屈时但向自已心上体究古人因甚发愤忘食自家因甚只恁宴安古人因甚见义必为自家因甚不免退缩猛着精彩看来看去便自有个奋发振作的意只此便是得力处亦便是着力处便宜于平日以义理浸灌涵泳此心令其栽培深固则临事愈觉着力矣诗云采葑采菲毋以下体浅陋之见高明其自择焉 

　　与裴大典 

　　尊兄自离南都荐绅之士啧有后言葢未知尊兄之心而徒摭其迹以生谤议耳平时交游之士亦不能自解于人言此则莫能晓其故斯管鲍之所以难遇也因忆曩在南都时交游有闻尊兄之过肯相规者终亦嗫嚅而不发葢亿尊兄必不乐受尽言也当时深以为非妄意人当少壮时多激昻自进中年以后此个意气渐衰因循汩没忽焉而若忘者众矣尊兄天资生得来谦下寡过今年已过中而进学之心精神鼓舞不倦此诚何处得来深可敬畏不知何以得此于士夫间也静言思之终莫能晓朋友之职视人之过便如已过一般暇时輙为尊兄追省其过最后忽若有得焉但浅陋之识不足以窥高明亦未知其是否也请试陈之尊兄其自择焉窃谓自古中行之士甚难其次必湏刚毅自立孔门惟颜子可当中行自曾子以至子思孟子气质皆偏于刚然其所以传圣人之道则皆得刚毅之力也文公谓世衰道微人欲横流不是刚毅的人亦立脚不住伊川因论曾子易箦亦谓后人虽有好言语终被气象卑不类道皆为此也尊兄天资谨厚固是近于中行但终觉少个刚毅的意以故日用之间或未免有容易放过去处更愿尊兄常常涵泳刚毅气象公私利义之间猛着精神直穷到底剖判得明便与一刀两断不令牵惹粘连异时养成天徳之刚当此世界人欲横流之时壁立万仭一毫污染不得矻如中流砥柱岂不大为吾道之光哉文公论陈忠肃公一言一行未尝不推而决诸义利取舍之间惟其析而精之也入毫芒故其扩而充之也塞宇宙门人有问义利之辨者文公谓但心以为近利处即便舍却异时精义入神只有割舍不尽的不消虑其割舍过甚此言于吾辈深有益也狂瞽之言率尔轻发尊兄幸毋忽焉 

　　答方时鸣 

　　曩闻执事以复命徃京师久稽奉询敦夫来访始闻从者已还南台继辱来教何慰如之承需改亭箴记深荷不鄙校后进无似执事折辈行而与之交岂敢爱数语但以愚意有未安者不敢不自竭也子曰已矣乎吾未见有过而内自讼者也执事一旦忽觉前日之过而奋然欲改之此其悔悟必有深切恳恻处又恐此个意思久则或至于忘故复以改名亭庶几目见而神受之则此心戚然萌动其能改过必矣凡此等处正如人有病负痛一般虽使自家言语形容亦说不得决非他人所能形容纵使十分摸写得似亦只是添得一重障碍与自家心地上实功元无分毫之益且如执事日用间要为一事觉得过差便与截断莫为只消改之一字已是多了此处岂容他人着得力也又有旣知其过欲改而未能处此却是天理人欲交战之机必须猛着精彩提起自讼意思当下便自退聴矣他人言语到这里亦使不着也愚见若斯非敢违命千万亮察永淸以言得罪其于世故闗系匪轻执事抗章申救甚切此诚忠爱所发但未知天意何如耳 

　　答周以发 

　　左迁之事当置之度外况公论如彼其昭昭也达人大观无物不可执事谅已悠然于懐矣岂俟余之赘言哉尝谓今之士大夫得一阶半级则以为喜失一阶半级则以为忧譬如鸟在笼中纵令底下直飞至顶上许大世界终无出日曷为寘欣戚于其间邪且如以人誉而得官此吾命该得耳因人毁而失官此吾命该失耳彼何能损余孔子曰公伯寮其如命何孟子曰臧氏之子焉能使予不遇哉正此意也贫富贵贱此皆吾分宜尔人固莫能逃彼谮人者自喜其计之得行殊不知自君子观之但自添得一个小人之名耳其何能困吾直可付之一笑承以出处见询深荷不鄙但愚意以为君命不可违未拜而归不几于不受君命矣乎之任数月以后惟高志所欲为其谁曰不可请裁之 

　　与李一淸 

　　前岁余病殆纯甫入问曰病中觉有进否余对他说前次病中使令人不如意輙怒此番觉得心气稍平不怒矣前次病中急欲病好其实无益祗增病耳今次只一味调理药石不管责效病亦自易好纯甫曰此二事大难得后纯甫病余入问复以此二事告之纯甫深以为然今复举似吾兄以效献芹之意伏惟采而纳之不为无补于病云 

　　寄李立卿一 

　　承示别后于笃实上用功深觉有得力处此即大学之所谓毋自欺也以高明之才而又自治深切如此虽造于圣贤不难矣闻之曷胜欣仰之至又谓沈潜终做不得此则未敢闻命岂谦光之谈邪夫沈潜在我不沈潜亦在我或是尊兄薄沉潜而不为岂有欲为而不能之理窃意高明才识旣优气势又盛事来挥霍得下应付得行不知不觉多于好处蹉了徃徃心有未宻察理有未精使在他人便敢撑驾说去更不可告以善言今高明自知阙却沈潜工夫此正百尺竿头更进一步处也今乃逡巡欲为不为甘伏批退相似无乃自画矣乎须知纔晓得不能沈潜便是能沈潜本领只在吾心一转移间耳尊兄试于日用间体验便自可见 

　　二 

　　静中来承惠书深自刻责多过谦之辞此葢尊兄盛德之所存其视浅浅丈夫万万矣尊兄所处当于古人中求之校安敢不以古道而处尊兄近者得于道路之言未知虚实夫为人上者安能每事尽善正宜广询博问以通达下情校以尊兄之心为心故有所闻不敢不告庶几可禆见闻之所不及传闻邑宰中有贪暴害民为两浙之最者欲弃印绶而逃尊兄聴王汝霖之言追令考满公论淸议不归怨于汝霖而归罪于尊兄以昔者仰望之隆故今者责望之备也兹事不识诚有之否更请尊兄于此益振风裁去泰去甚不可有一分狥人情之心以激扬浊世使朝廷数百里生灵不为暴官污吏所困则德泽流于遐迩威名赫于上下他日澄淸海内亦举此而措之耳校又闻之直道难行正人未易合葢自古已然矣今尊兄当上下难为之时宜有窒碍行不得处而亦若顺利然岂盛德之所感化大才之所斡旋固非浅近所易测识邪抑亦不无一二迁就其间思欲补偏救弊随时以立功名邪孔孟之在当时也其心汲汲未尝忘天下而终其身不肯枉尺而直寻今之人事未至不可为便欲枉寻而直尺故与圣贤作为天地悬隔此正公私利义之辨王伯纯驳之分更愿尊兄将此二端日用之间常自勘验务令直截分明壁立千仭以大为吾道之光幸甚幸甚尊兄常以笃实得力处印证若于此处纔有放过便不得为笃实者矣狂瞽之言率尔轻发尊兄其毋忽焉 

　　与王纯甫 

　　旧岁与敦夫语每愧深厚恳恻处不及古人敦夫谓此难勉强须是本原上涵养出端倪来校自体验知学以来聪明开发似亦胜前而徳性深厚恳恻处终觉多愧临事时分明见得天理当如此吾心亦欲如此而蔽固之深不能得发见且如过墟墓当兴哀也而未必有恻怛之意遇穷困虽可愍也而未必如疾痛在身心与理打成两片无如之何纔急廹求之便往往至于暴气尊兄用功亲切此等处涵养得当自不同上古气化浑厚民生甚淳自少至长涵育在善教中自然有深厚恳恻气象后世气化渐漓人生禀质多驳自少至长艮心斵丧处多转使人薄故生于今之世而欲其深厚恳恻如古之人非百倍其功不可也但未知功夫当何如用耳尊兄于此体验必有得力处愿以教我幸甚幸甚 

　　与徐郡守朝仪 

　　不腆敝郡屈吾年兄为守下车之初仁声布于遐迩小民自庆何幸复见康平之治一二父老咸欣欣相谓曰吾今庶几其有瘳乎朝夕引领以望善政而年兄方且不自满假延礼士大夫询访得失人孰不乐告以善哉校忝同年深欲一见备陈吴氓昔日穷苦之状今日仰望之情而病体在告未能入城此懐徒耿耿耳乃蒙数数存问近者偶送故人次于吴门之外又辱干旌贲临勤勤下问属有他客至不获尽所言然盛意不可虚辱也窃观年兄善政可纪者甚多然皆随事补益如愚见更欲年兄举一郡而甄陶之以恳恻爱民之心施刚果济时之政壁立万仭凛乎不肯动摇凡世之所谓毁誉利害者一切不少芥蔕胸中自为国为民外了无他念正身以先之使寮属莫敢不出于正延见长吏询访士民俾之悉陈利弊毋隠规模先定次第罢行俾吴氓悉蒙至治之泽集一郡之长以治一郡之事异时功徳在人固将庙食百世矣由此而宰制天下亦举是道而措之焉耳年兄大度士也故校敢进其狂言惟年兄裁之 

　　咨毛希秉 

　　汝病新愈又有骨肉之悲殆天拂乱汝也汝宜自寛毋益旧病人心平时易散漫疾病哀苦中却觉致一发得来直是痛切验得何如此念久渐散缓他念便生常是重者先发试自省察便见此亦是为学一个关捩子也 

　　与胡永淸 

　　自兄之赴诏狱也士大夫知与不知咸谓祸且不测汹汹传闻为兄食不下咽寝不安枕者亦屡矣复闻圣恩寛大将归故乡立卿相约候兄西湖之上喜不可言讵意今复有辽左之谪耶然原吾兄初心固将以死殉国今尚为轻典不待排遣胸中固当泰然也计吾兄不能忘情者令尊丈倚闾之望耳夫孝莫大于显亲吾兄此行其为荣亲多矣定省常礼曾何足云况吾兄今在万里外此身安而后亲之心安能勿以思亲鬰鬰成疾乃所以慰其亲也呜呼天于豪杰之士其生之也难故其成之也常若有以相之辽左之谪正孟子所谓天将降大任于是人也若复因循废学是为弃天学焉而不务大成亦非所以承天意也窃观吾兄之学志于经世故其所讲者皆切于事功却于自家身上未必着力夫学所以变化气质涵养德性吾兄自念积学以来材能知识当大胜前德性气质与未学时果能大进否天下国家之本在身吾兄有志天下国家且试点检自家身上还有病痛否明道曰不有躬无攸利不立已后虽向好事犹为化物不得以天下万物挠已已立后自能了当得天下万物文公曰今公有掀然飞扬之心以为治国平天下可指诸掌不知自己身上有多少病痛在他人心放犹放得近公却更放得逺今吾兄谪居无事愿将圣贤之言切已体验卓然就身心上用功以吾兄之才而能笃志于圣贤之学则亦何逺之不可到哉尊体近来何如养德养身元无二理孔门之学只是求仁天地间氤氤氲氲一个生理充满流行于四时而春气融融尤易体验分明吾人一个仁底气象也人能求仁常存得个善底意思便与天地万物血脉相通胸中和气自然充满天地好气亦相凑泊孔颜之乐正以是耳夫子所以谓仁者寿也且如秋气严凝便有一般淸高气象固亦自好终是肃杀又如地气高寒便不生物和暖便生物人常存得温和恻怛之意便自然可爱然求仁莫外乎敬今之持敬者多拘廹故觉累坠不快活血气且不得舒畅如何得道理发生不知敬是吾心自做主宰处不消苦着力只略绰提撕便是文公所谓觉得心放心便在了可谓发千圣不传之妙矣伊川有言惟是动容貌整思虑则自然生敬又曰中心斯须不和不乐则鄙诈之心入之矣此与敬以直内同理谓敬为和乐固不可然敬须和乐只是心中无事也吾兄试将孔门出门如见大宾使民如承大祭等语优游涵泳就自己身上体贴去做做来做去自当有妙悟处知敬则知仁矣躬所未逮姑诵所闻明者幸毋以人废言辽左高寒愿自爱 

　　与邵思抑 

　　贵体多恙殆不必过忧天将降大任于是人也必先使之备尝险阻吾辈旣无大阨穷患难宴安酖毒易以溺人惟有疾痛犹足动心忍性若复因此舒肆是自放倒其为弃天大矣吾兄旣已识得此意愿常提撕耸拔则进德孰御焉 

　　与王纯甫 

　　吾兄立徳足以显亲行状之文自当传诸不朽间有一二可疑者敢有请于执事如叙生祖母孙其辞不无回护而意则彰矣孝子慈孙之心无乃有未安邪舜后母之顽只是他人见得如此舜则负罪引慝至诚为之设或告曰汝母不慈舜将愀然不忍闻也今未知吾兄所以致隆于生祖母者果能如其所以事嫡祖母者乎万一有所未至则于大伦无乃有未尽乎嫡祖母生祖母称谓皆据吾兄立文而叔父独称同产弟瑄其后再见皆斥名之无乃失恭顺之礼乎兄弟之子犹子也吾兄能事之犹父乎处偏待下等语无乃使人疑夫继母之不以慈处吾兄乎舜之负罪引慝肯为是言乎凡此愚意皆所未安出示思抑亦寘疑焉故敢有请愿吾兄反求诸心寜过于厚不可过于薄也友人有过吏部望见吾兄者谓兄傲然之色可掬也不知何以得此声于梁楚间哉又有谓吾兄天资直是峻截但伤于少恩者其然邪其未然邪仰慕深切故有所闻悉以见告吾兄其自察焉文公尝言五峰善思然思过处亦有之曩承寄性与天道说实出于精思然过亦甚矣似与昔致知易简说犹是一模脱出也更愿虚心逊志以求先儒之言且母自信太过吾兄家业素贫非勤苦则无以为养贤兄弟七人而兄为之长想各有分职俾之治生但人情喜佚而恶劳见他人显者力能润亲戚而吾兄已贵乃独常使甘贱贫势将有甚难处者想吾兄恳恻一念有以动之亦何难之不易也 

　　与邵思抑 

　　校屛居僻壤间无严师畏友先后夹持间中易得坠堕思欲取友于四方因循未果乃蒙故人不我遐弃惠然先施侍数日受益良深濒行复申之以药石之诲敢不敬蚤夜以期无负吾兄之盛心未审别后若何进修想高明之资当一日千里也校窃谓人若真有希圣希贤之志则其日用所学决须下希圣希贤功夫若乃交无益之友观无益之书谈无益之言作无益之事不惟不暇为亦且不屑为也更愿高明以此猛省有则痛絶之庶几用志不纷得以其全力而向于道则何圣贤之不可为也 

　　与余子积 

　　近会周世亨极称吾兄居家有守居官有为不胜叹服又谓兄量颇褊隘嫉恶太深好作诗讥刺人恶其然邪其弗然邪许台仲来访云在余子华处得会吾兄反复论性衮衮千余言子华色忤而辩愈力气象刚劲朴实良可敬爱诗云朋友攸摄摄以威仪容貌辞气之间尽有麤疎不耐点检处仰慕深切故有所闻不敢不悉以告吾兄论性著述成书恐只是明理之学更愿就性情上实用功夫方为已有人一日间喜怒哀乐不知发了多少其中节也常少其不中节也常多虽无所喜怒哀乐时而喜怒哀乐之根已自先伏于其间承问已发未发之旨自愧欠缺处多不敢率尔奉答愿与吾兄共进此道来谕政繁少暇不得以书册相亲窃意日用之间书册之外恐亦无处不可用功也 

　　与李立卿 

　　故人入凾谷久不闻起居第切驰仰海内穷困极矣日望吾兄大用匡济时艰才高者多怨名重者见毁阅邸报忽见弹文及闻缙绅飞语深为世道隠忧吾兄素有器量凡世之毁誉荣辱一切不以动心此自资质有大过人处今胸中自应泰然也易曰山上有水蹇君子以反身修德更愿吾兄深自修省自念虑之萌以至言语之发及乎政事之施不使小有不正及毫髪之不诚则彼之攻我者皆吾之药石也吾友夏惇夫尝言温公相元佑有旋乾转坤之功只是积得诚意久能感格上下之心若専靠才力为之能干得多少事许崇志尝言豪杰之才未用须善韬晦常如在匣太阿若先发露锋芒安能济得大事此言深有味也吕仲木马伯循韩汝节居家何为愿屈已下贤广集众善勤攻已阙思抑来访云永清在辽左甚适家亦平安但未知何日得赐环耳 

　　复毛希秉 

　　来问种种诸疑只是一疑大抵人心是个主宰更无主宰之者敬只是吾心自做主宰处略绰提撕当体便在本不须大段着力义理吾心固有若常涵泳自然便有滋味悦心病中若欲恬养只此养德飬身之道已备初做亦未免生习久自熟汝每有闻徃徃当下亦能领会只因不曾时习久之此个意思依旧昏塞遗忘却只管要求契悟处又欲别寻路径所以用力多而见功寡常抱不决之疑也今莫若习持敬功夫就放去收来处体验知有欛柄入手此是生死路头此处得力则其余功夫皆可次第而举矣人持敬拘迫固难久然亦不可寻个和乐敬中自有和乐心庄则体舒若要寻和乐便自知和而和如何得不放倒饮食亦自有恰好处过与不及皆不可但与其过也寜不及耳 

　　与张巡抚 

　　禹稷三过其门而不入孔子贤之禹思天下有溺者由已溺之稷思天下有饥者由已饥之是以若是其急也恭惟明公以天子大吏奉玺书镇绥东南一夫不获时公之辜其任禹稷之任也其心禹稷之心也兹者天毒降灾于吴氓俾不获康食自冬十月至夏五月雨小民枵腹捍田曰天其悯我乎今则已矣不可复为矣心絶志悲哭声徧野待毙而已小民奄奄有死之心毋生之气老弱相呴甘为饿莩壮者非徙则死耳等死耳聚而为盗以逭死焉祸自此兴而乱自此作胜而杀之吾民肝脑涂地矣是何异于驱之杀人而又杀之也焉有仁人在位而忍视其民死也呜呼数百万生灵大命将絶迓续厥命犹幸而頼明公一人耳呜呼闾阎窭人憔悴万状上之人固弗得而尽见也寃号达旦上之人固弗得而尽闻也厥或有流涕痛哭以告者其能信邪公若临敝境亲覩兹患固将寝不安席食不下咽凡可以活民者虽殚竭心力固不惮为之矣綂内细民引领望公至曰微公其谁活我此亦禹稷过门不入之时也人之言曰今上下困穷以赈济则公帑竭以劝借则私廪空戛乎其难矣然则坐视其死乎凡事豫则立及今讲求岂尽无策及今措置岂尽无财伏愿下令先慰吾民曰所不与吾民奏请蠲免赈贷者有如天日用安定之遏其思乱之志早以哀痛血诚奏闻朝廷之上先祈蠲免之恩次乞赈贷之惠截留上供纲运查理侵盗钱粮不足则丐朝廷接济一请不聴则至于再再请不聴则至于三朝廷必不忍遂弃东南也国家内帑空虚有司之力诚有限量然皇上天地父母之心固无终穷一闻湖广水灾遂捐百万吾蘓独非王民乎蕞尔吴壤地利能几何而国家征取以巨亿计小民乐岁不得一饱竭力上供今百五十年矣是世世忠孝有功于国家甚大也今兹岁凶朝廷岂忍坐视数百万生灵饥死而不一救之邪天聴虽高公为国大臣沥诚以告万无不从也昔也以一方而当天下之赋今也以天下之大而救一方亦罔不济荒政在人禹稷救之岂一手足之为烈哉郡县亲民之官也明公布徳施惠非郡县孰与致之民乎愿先简别守令以提其纲然后立科条具寮属选委贤能而汰其才不胜任者黜其志不在民者所至延见问民疾苦可使及今讲画荒政以观其材他日因之以责实此唐虞询事考言之法也孟子曰好善优于天下明公诚能召问父老询访士夫下而羣黎亦各周爰咨诹所期闾阎之情尽达郡县郡县之情尽达明公而公达诸朝廷之上广集众思兼总羣议画为条品次第施行他日举而措之天下亦运之掌耳其于一方何有语云活千人者后必有封伏愿明公仰思国家付托之隆俯痛生灵困苦之极一念恳恻感格天人于以迓续数百万生灵未絶之命吾见功德在人庙食百世天将报公寿考胡福庆流子孙无穷矣岁在庚午吴会大饥怨气熏蒸疫乃大作小民死者百余万人饿莩满野尸阗于川时逆瑾擅朝有司惧罪而立视其死耳未亡之民仅存喘息比岁恒歉而征敛日益烦苛东南膏血竭矣今兹岁凶设又弗救是真所谓周余黎民靡有孑遗矣抑校愿复有言焉今兹水患岂惟天时亦人事耳书曰三江旣入震泽底定今东江则湮矣淞江经流也其下壅弗宣泄故吴之南偏岁被水患娄江东迤北汇为阳城昆承诸湖旧有白茅塘受之以泄于江而塞也久矣故吴之北偏岁被水患吴地边高而中下昔人象为盘盂一有淫雨水势弥漫四望成湖吾民之不为鱼亦幸而已非大疏白茅及瀹淞江下流则水患曷其有极邪此大势也细论各处今田无高卑荡然漂没矣救而仅存必圩小而岸阔坚者也其溃而不可救必圩大而岸善崩者也设令平时修筑圩岸分其大圩以为小圩高筑堤岸广阔坚牢虽有大水民力亦尚可支岂若今滔天之患也哉昔文公南康东浙救荒咸以兴水利为请谓为务一两得范文正公守乡郡请修水利以救荒今与其俟民之饥然后丐国家百万之粟以延残喘俾坐而食焉敦若力请于朝早捐数十万之财大兴水利岂惟拯一时之艰实百万年无疆之大利也病卧闾阎久不敢陈论当世之务兹者目击愁苦耳闻呻吟心怛焉如割一二父老泣而告曰我公未来闻公仁声公旣戾止闻公仁言今饿且死其有仁政以活吾民乎吾情莫能上达乡士大夫弗为我昂首道一言于上固吾侪小人命卒之时也禹闻善言则拜校是以忘其鄙陋敢采舆人之言达于钧聴情迫词切伏惟明公寛其僣易举而施行之斯民幸甚斯世幸甚 

　　与胡永淸 

　　人有回自辽左者细询吾兄起居似犹有故吾气象以高明之才之志而久置之阨穷放弃之余使得大肆其力于学岂非天将降大任于吾兄邪愿吾兄祇承天意毋自失焉所问子积易春秋疑义不知彼答云何昔有请于文公先读二经者先生极言二经难读劝令先读四书其教人徃徃称是今髙明之学将以为已乎将以为人乎若欲切已为学莫若先取四书循序读之不待考索不费说辞句句切于日用反复讽诵身心便觉肃然涵泳思惟义理渊源自见意味深长此于高明变化气质涵养德性之功当大有助易春秋非不切已但此乃圣人妙用深奥精微觉得于今日身心大段阔逺况象数失传事迹难信大费考索辞说故文公尝谓四书功夫少得效多六经功夫多得效少高明其择之缓急先后之间必当有辨 

　　复桂子实 

　　恭惟高明难进易退之节夙为缙绅所钦昔者见不可而退今者见可而进其于出处大义揆之精矣而犹博谋逺及浅陋走也不敏何足以知之来命祗辱左右去国日久万里造朝固将一望主上颜色不知尔时闻乘舆已出否乎百司除日进拟画可而行不知高明姓名曾彻行在否徃岁孟夏邵思抑来访出示吾兄前所寄书时从者北上久矣道逺无由奉答其于瞻仰徒切惓惓岁莫会许台仲询知吾兄改尹湖之属邑吾儒泽民之功敛而施之于百里固当沛然也 

　　与胡永淸 

　　久矣不闻故人起居曷胜惓惓之至令子来馆半年矣气象无能改于其初深用惭负然其质颇有过人者虽旣往弗可追矣而犹有望其将来也祸患天所以相吾兄不知比来用功复何所得读易私记从令子借观皆叅取先儒之说间附已意得之为多但圣人精蕴恐不止此吾兄之学所以超然过人者只为勇于力行故所见虽浅却是切实更能深造涵泳圣言反求诸已则所至岂可量邪若琐琐滞于文义间非惟不能补救其所短恐亦不能成就其所长也 

　　与夏惇夫 

　　与故人别又三年矣伏承指教区区立志用功宜有一日千里之势而今岁只如是人明岁亦只如是人何也当时思之不得其说迩者深自修省始知平日学问全未有得力处只因大段欠刚故志气易得散漫工夫作彻无常有退无进思欲振迅一洗旧习而未能尊兄不我遐弃时惠警策之言俨如严师畏友之在其左右庶不堕落小人之归幸甚幸甚 

　　复周充之 

　　相望千里邈无会晤之期曷胜瞻仰近世一种学议论直截高妙能耸拔人然反求诸躬未免知卑礼崇约文博礼若与圣人之道不相似然昔者常辱吾兄面命及别后寄诗二章骎骎乎觉已先入其说矣故校不惮谆复累献所疑而吾兄嘿无一语见教岂鄙言不合尊意遂置不省耶今承来谕似有督过之意谓校有所隐而弗言岂校之心邪道乃天下公理正当相与讲明而固守之不有益于彼必有益于我此校之心也诚意讲章累承下问谨条一二所疑録具别纸 

　　别纸 

　　诚意一章乃圣贤吃紧为人处文公章句或问说得十分痛切吾兄只合将紧要处提掇示人令有深省处今翻腾许多说话累千百言泛而不切章末添说敬添说扩充又出一段新意愈觉拖枝带叶未免将持守之功为讲说之资前书所疑意偏枯而词蔓衍不审尊意云何人不能诚意只是自不肯诚禁止自欺务求自慊正是实下手处欺是自欺慊是自慊故君子必慎其独此是诚意一个闗捩子也今谓毋自欺以下是释诚意之义直至慎独纔是下手工夫未免将圣贤吃紧意思说得全散缓无力了小人揜餙谓是天命之善不可冺灭故其端复萌此说出于东莱甚巧似非究极之论葢天理人欲只在几微之间正要人精察明辨小人见君子若发一点羞恶之心欲改其不善而从善这纔是天理复萌若惶恐被人知要揜其不善而着其善则全是人欲此非羞愧自为不善乃羞愧人知其不善也何处得有天理来又何其几迭为消长之有 

　　与余子积 

　　吴门之会侍教连日极荷警发受赐多矣窃窥尊兄精神丰采大不如曩时以案牍劳形所致也精太用则竭神太用则絶愿保合冲和明道云节嗜欲定心志便是天气下降地气上跻鲁斋云万般补养皆虚伪只有操存是要规旨哉言也吾兄其敬聴之祸乱频起寻就灭亡伯安之功社稷攸頼思虑先见喟然益懐永清也朱子晩年定论近始见之似不计年之先后论之异同但合已意即收载之耳永淸辽左书回亦深疑之今亦无论其它如载答何叔京书所谓因良心发见之微猛省提撕使心不放便是做工夫本领此正中年以前未定之论与中和旧说相同者也文公论心学凡三变如存斋记所谓心之为物不可以形体求不可以闻见得惟存之之久则日用之间若有见焉此则少年学禅见得昭昭灵灵意思及见延平尽悟其失后会南轩始闻五峰之学以察识端倪为最初下手处未免阙却平时涵养一节工夫别南轩诗所谓惟应酬酢处特达见本根答叔京书尾谓南轩入处精切皆谓此也中和旧说论此尤详其后自悟其失改定已发未发之论然后体用不偏动静交致其力功夫方得浑全此其终身定见也祭南轩文始所同哜而终所共弃其此类也夫大抵先生自其初年固已卓然有志圣学然未免为言语文字分却工夫至于中年以后方有一定规模今日正当因先生已定之论而反证其未定者庶几有所持循也愚见如此未知然否高明幸有以教之 

　　与尹令 

　　久不觌面政声日闻小民咸欣欣然望大惠之且及已也而仰首以俟昆邑幸甚曩者获见执事孳孳好善虚襟受言思欲竭愚虑以禆万一顾疾病之弗间弗获一登使君之庭此心恒惓惓也乃者窃观闾阎窭人相聚疾首蹙额苦于丁田银征敛太急势如倒悬而里胥尤甚破家者踵相继矣问之言与泪下且谓邻封皆无之亦非经常之赋不以咎贰尹而独致憾于使君譬若人子有患难为之父母者恬然不一引手救则怨慕之心固其所也况贰尹实受命于使君哉催科之政须通计诸色财赋乃知缓急今贰尹専委一事矧尝受纲运之累势必以严刑驱之小民危迫之情当何如也伏愿明使君以父母之心为心亟罢前令停免丁田之征如不可停亦请使君亲任其事寛与之期轻示之罚使阖境疾首蹙额之人莫不欢忻鼓舞以戴盛德岂不休哉 

　　与王纯甫 

　　舎弟尝觌盛德之光但自幼失学不复能道左右精进之功以助鞭策懐仰之渴何可言也闻已复补选曹柄用伊迩世道人材愿精入思议豫加访求也惇夫久不得书子积永淸源甫皆得相会否思抑数通书伯潜起居何如崇志想数得相会校离羣索居汩没荒废已甚病中涵泳仁体觉得胸中渐有一般融融意思和气发生天地万物血脉不至断絶若私欲一萌便有一般邪气与和气相反只提起涵泳意邪气自消若不遏之于微邪气一盛和气便都消铄尽了待觉得又须重新整顿起来日用应事时若浑厚包涵慈祥恺悌便与此个意思合若急暴残刻昏纵便与此个意思相反静时易持动时难保日用工夫最难得合一因思明道先生识得此理以诚敬存之及求义理栽培充拓得去数语然后恍然觉有个下手处平日每愧不能深厚恳恻只因不曾做得此等工夫耳相望千里深恨不得就正于高明今特举似数语愿兄决其是非也 

　　答陈应和 

　　别后缅懐氷蘗之姿隠隠心目寮友咸望吾兄有令子承来谕乃复差池天命固有迟速邪昔窦禹钧蒙神告以无子而殀盍行阴德禹钧如其言凡可以济人者无不为之其后神复告以有子而寿世所传诵灵椿一株老丹桂五枝芳者也范文正公记其本末以劝后之人校蒙友爱敢以禹钧为祝今执事位望日崇呴沬成雨露叱咤成风雷茍一以慈祥恺悌为主如先哲所谓临政不合着心惟于恕上着心则人之蒙被徳泽多矣天锡祚胤当不啻如禹钧也诗云先民有言询于蒭荛执事其择之承寄测景台量天尺感感 

　　与胡永淸 

　　别后悠悠我思日以勤只我兄还朝机会奚若语默去住云何重云蔽日率土忧疑谁抉浮障以扶东明乎闻上居宫中澹然无他玩好惟勤读书阳德之亨庶其在此但圣躬微弱恐劬苦或非所宜古者教世子必以礼乐日用间转移变化引续资培之功妙不可言圣学失传后世専以书册为务其泛而不知要者反以溺心疲精劳神天机窒而不发深足叹嗟有能切已体验者所得固亦无穷但専靠此则易入于枯稿偏滞于天地生生之机不相凑泊今日忠爱吾君之深者宜莫若劝以修习先王礼乐遗法以养圣心充长善端导迎和气有不知所以然而然者矣自古国家败亡多起于朋党之祸今其势遂成彼此愈激愈甚似有鬼神交斗其间者愿吾兄以至诚大公之心消融其隙一以爱君为念且置旧事勿陈释前忿生后福否则甚于唐季牛李之覆辙吾兄不可一日立于朝矣子积思抑皆有书劝吾兄坚卧勿起为嘉靖完人葢忧兄忠愤激烈虽虑善以动或动非厥时耳故人意良厚高明择焉可也 

　　答湛元明 

　　校天地间一弃人尚蒙垂念懐我以好音惭悚惭悚怨艾之余颇觉此心出入徃来若有路径放去收回在握其机恨未得面质也闻南雍弦歌盈耳猗欤伟欤但古人咏诗随事取义妙在动发天机且更唱迭和彼此相成则可以引续善念恐不必拘以五伦也 

　　与王济美 

　　盛德久未拜谢荣行过我病卧于床弗获请教别后积有驰情粮役一疏譬如拯溺救焚亦足小试康济之策但恐终归有司文具耳嗟乎兹事本末甚长更仆未易数自古岂有建都于北荒弃地利全仰给于东南者乎亦岂有数千里馈粮而无通融之术者乎二者已足坐耗天下加以冗食冗费漫无纪极而又有坐食之冗兵赋役烦苛风俗移靡有司者又从而侵牟之四海所以困穷也安得吾君从头整顿一番使人歌舞尧舜之泽不然涂炭未涯也 

　　与余子积 

　　思抑转致尊教意恳然可掬不惟苦口亦苦心矣不肖安敢不自力以终贻故人羞耶闻诸立卿云吾兄少衰矣其然乎其未然乎兄松柏之质受气厚完而犹若是矧蒲栁之质耶岁莫一友过我见校凝尘满室泊然处之叹曰学以神明厥徳吾所居必洒扫涓洁虚室以居尘嚣不杂则与乾坤清气相通斋前杂树花木时观万物生意深夜独坐或启扉以漏月光至昩爽时恒觉天地万物淸气自逺而届此心与相流通更无窒碍今室中芜秽不治弗以累心贤于玩物逺矣但恐于神爽未必有助也校慕古人居家简重不以事物经心友人曰人心须完宻一事不可放过学而不事事则踈漏处必多应事时必缺陷了道理吾见清高虚静之士多矣久之未有不堕落者一阴一阳之谓道今喜静厌动正如有阴无阳不成造化矣校闻言耸然又曰生生之谓易吾辈学皆枯稿偏滞如何得生良由不习先王礼乐之教耳今礼壊乐崩而三百篇固在学者祇玩其文所得浅蹙若朝夕讽咏命童子歌之与同志更唱迭和节以钟磬鼗鼔和以琴瑟笙箫则感触天机自不容已更能相与舞蹈妙处尤不可言大抵善念非引续则不能深长恶念非消融则不能荡涤先王礼乐之教所以诱人入于善而不自知也校愚不足与此而深有味其言吾兄长校岂止一格所见当又别也愿益以教我校平日学不得力只因此心收聚时少游散时多悔艾之余颇觉此心出入徃来若有机窍放去甚速收回亦速而持乆甚难临别请问友人徐指示曰其机在目校闻之跃然而喜深恨不得面质于吾兄也 

　　答李立卿 

　　辛未之春送兄大江之浒以笃实沈潜为赠别后六载兄过余东海之滨窃见兄议论宏阔气诩发扬因以自满相戒后复劝以毋为出匣太阿念之宛其如昨不知为别十有一年矣缅想德业日懋但未知收敛向里摄于宻微处何如天地混沌而后开辟闭藏而后发生今天下困穷极矣大司冦之擢天固将大用吾兄愿完养厚畜以大厥施也人心通窍于舌是以能言多言之人此心奔迸外出未言舌常有动意故其畜聚恒浅应用易疎古语塞兑固灵根可谓识其机括但与其箝制于外不若收敛于中验之放去收转之间而心之存亡攸系当自有着力处也兄昔议论英发故敢以此为献校自少亦颇有志于学昏惰无成良由勇而无刚不能畜其全力此心收聚时少游散时多善日以消恶日以积今方自怨自艾下士晩闻道聊以拙自修不知终能寡过否也兹承下问且称辛未丙子二年每见学每加进惭负曷胜 

　　答王纯甫 

　　校也处义弗精頼兄裁割犂然当于愚心此由心体麤疎故应用照察弗到殆天假良便救此轻脱也承教效法于坤惟平实乃能广大劝于人情物理用功且自谓更尝差多观省加宻足占吾兄别后精进其赐不啻韦弦也但觉英气时复逼人岂刚大发越固难自掩邪近每读象山讲学之书明白正大深叹其卓识超然妙契圣传但辞气轩轾窃疑其犹有虚气骄志存乎其间恐去渊骞尚逺不识吾兄以为何如天道渊乎微哉校岂能窥测但所以厚吾之生玉吾于成者徃徃而是校也弃天甚多故每惭惧耳海内名士甚多校所甚服者惟陈生激衷及吾兄为最万望时赐教言鞭策不逮至恳至恳 

　　答黄起亨 

　　久不挹碧梧翠竹之姿时入懐抱鉴湖风月无恙否云霞出海其乐何如校多病杜门聊以拙自修时出观化俯仰宇宙氤氲寥廓欣然会心物我俱忘观来书似犹以旧事芥蔕愿开拓万古心胸虚名在人间世譬犹闲云在天浮沤在海聚散起灭何常之有语曰达人大观无物不可狂言何如常甫久不闻起居烦叱姓名致意 

　　与胡永淸 

　　别后又两月矣瞻仰曷胜惓惓窃慕君子爱人以德故昔敢以不进则退之言奉献左右吾兄视太公出将武公入相之年尚自逺在而遽有赵孟之偷此校之所深忧也自兹以往将敬端士而畏之矣畏之则疎而亵狎之人进矣虽好谠言或姑置之矣置则人不复言道古今而誉盛德者多矣一心之微众欲攻之其与存者呜呼几希韩相国休广平曲江流亚也素善挺之而恶嵩佞晩年乃曰严太苦劲萧较软美此恐必有受病根源不可放过也吾辈三四人情同骨肉子积最为苦口校不敢后也愿吾兄闲中涵濡圣贤遗训维持此心至恳蔡西山发挥武侯六十四陈图奉以备览玉髓经二册容抄毕纳还欲借一二书册希付舍弟就彼抄毕送还天气严凝惟冀善自保燮不具 

　　二 

　　正岁天运一新恭惟吾兄年弥高德弥劭法天行以自强至祝至祝岁莫承赐箴砭之益敢忘大惠韩魏公有言谏主于理胜而以至诚将之告于人亦当尔校所以深服子积吾兄恳恻之心也旧讲学未合退而反求极有警省处但未知吾兄曾细察否校平生学苦不得力困则又求今亦安敢自执第因此颇易着力当下操舍便明虽然又惧其差毫厘缪千里也则常以孔颜之言自勘惜也卑弱不能猛进耳有所疑録具别纸来谕病立卿论治颇似少年纵横时而无真实恳恻畏天命悲人穷之意至哉言矣责善朋友之道海内人物如立卿论治能几交游能几人吾兄不可放过论治不合且姑置之惟发其恻怛之心此为正其根本又当握其枢机立卿恻怛未至只为易言以故蓄积不深轻于漏泄但恐吾兄有所咈意则先动气此却当自责矣子积书云夏间有书附希曾会间烦一问之书绅与铭盘迹相迩也实相逺也吾兄尝察之否乎请遂言之子张务外其心茫无着落夫子说与言行鞭辟就身上用功言行俱从心发出忠信笃敬功夫自内做向外来又恐未言未行时疎漏继之曰立则见其参于前也在舆则见其倚于衡也工夫至此浑无罅隙矣明道先生黙识此意故曰学只要鞭辟近里着已而已可谓妙契圣心子张当时书绅亦甚感发但此意思却浅蓄德不深与夫子所谓内自讼默而识之工夫何如譬如今人铭斋及书座隅初亦有警久而玩焉漫为陈迹矣汤之铭盘自是圣心恳恻又书此以置左右目睹则怵于心假令子张书绅同此一模流出却是渊骞位中人矣文者非他是出于人之心也心安从生是出于天地之风气也故文格不能不与时高下虽同时或不能齐吾兄试观孟子之雄辩与子思之渊悫何如文公之详明与伊川之简重何如是皆超出风气者而犹不能尽免又如明道醇和而气脉却促伊川有拙直处而气脉却长皆有所闗系校论文格其感深矣噫岂惟文哉平生守拙诗文皆屏絶不为日讽咏三百篇间或未识作者之意因旁采汉魏以及盛唐其调每下汉初语意尚浑涵魏晋渐觉发露其后费雕琢矣冲澹闲逺之趣为之顿衰慨然有感古今风气淳漓不同学问之淳漓亦异窃不自量志期返朴还淳来谕谓校辞不能达意诚然诚然校旣不屑后世语言而学逺愧于古心声所发正自不免堕在风气卑弱中吾兄豪杰眼力逈别虽然兄亦不免择合而受弗及相与究竟所疑虽小事上皆可触悟也 

　　答胡郡守孝思 

　　正岁敷和天地交泰敢贺君子道长岁莫承教爱恐劳执事不敢造谢而别十事郡人称诵快然而喜更愿持以信必吴氓幸甚射以观德固男子所有事但黑王相公所处亦似有理公谓何如仲木世方仰如泰山北斗愿且毋出其书君子当爱人以德谨具别纸请教久闻仲木先生笃信好学海内推重校尝恨弗获熏觌盛德因请叩学问渊源以自砥砺岂天警校之惰俾无縁亲仁邪乃今何幸承示仲木演释诸书受教多矣厚重老成言语前后可质其曰此与志学次第却异曰知格物则下七者皆知曰学者当革旧染之污不然血肉之躯焉能学贯天人曰此知行并进之旨若曰先知而后行等到几时行得却是后世以博洽为知矣曰若先立乎其大者则他好自换不得至哉言乎虽然有疑亦不敢隠今未敢琐科条以请若曰读易人惧为恶玩图人易从善曰学者果能识此当日就到颜子欲罢不能之境曰为文不可谓艺易修辞立其诚曰气能入虚则能尽性虚能实气则能践形其然与其未然与校意更欲进此言之则惭负不言则就正无繇窃惟千万世而下学者只当以夫子为师读论语如聴圣人亲诲恁地去行务要体贴来做工夫当自不暇自不屑语言假如当时有一弟子退将夫子教言敷演解说众必骇闻夫子旣我师诸弟子虽前辈长者且缓之待我求得路径已定却将他学圣人様子勘验自家我若未是舍而从之彼如与师训未合亦岂敢遵信虽则如此又当极其尊让不敢轻有赞訾却似判断一般不肖平生常苦学不得力困则又求浅陋之见今亦何敢自信但觉颇易着力不识高明以为何如愿因执事以为阶就正于有道者 

　　与高汝白 

　　日拜疏陈谢后久不闻起居王时行云见吾兄于白鹿洞忿心释然以消信乎盛德之感人深矣校困学无朋常思海内贤者以自鞭辟窃惟孟子心学渊微其大要有三端发于善邪顺而导之恶邪逆而折之夹杂邪因而转移之齐宣王不忍易牛人常有是念孟子教以察识扩充可保四海梁惠王问利国亦人常情孟子明炳几先知此隙一开末流不可复制其善恶两岐如好乐之类一于导之恶将伏藏一于折之善且弗萌孟子为之拨转使向于善者专则恶自消日用间循此用功颇觉得力求诸夫子之教则有当着力者有无所容力者浑若造化涵育熏陶嗟乎善念固当扩充必兼培壅引续则愈深长恶念固当遏絶更当荡涤消融则自脱落故夫子教人妙在感触其天机使不容已提撕警觉使此意思常新颜子称循循善诱可谓妙体圣心校辈去圣久逺谓宜笃信以求深造愚陋之见敢请质于高明曲者思就绳病者欲求砭愿不我遐弃幸甚幸甚 

　　与金士惇 

　　仆回承谆谆之诲隔千里如面谈谨当佩服人从京回咸道士惇忠厚笃信不容口至诚有以动之也嗟乎人惟心宻乃能谨微每谨于微天徳成矣此士惇所长但事亦有当执体要者若过于烦碎琐屑不免郑重周章则与乾坤易简或不相似传闻在京师宻于交际徃来之礼独振颓风但縁此日不暇给仆夫亦为之告劳其主勤瘁可知矣古之圣贤或不如是士惇必曰此礼也吾身虽劳吾心常安愚则谓尊贤之等与亲疎之杀天实叙之故虽朋友之中交谊厚薄亦不能齐礼文隆杀因之以异矧非朋友而泛交者乎礼有相趣也相揖也相问也相见也而后及于朋友焉今士惇槩欲从厚恐其势有所难行吾人与天地叅宇宙间事业当干者何限乃困精力于此尧舜之急先务或未然乎天地大化圣贤心学一动一静相乘而静常为主今终日劳吾之形恐其汩吾之神也校昔居南都寡于交际失之不及今乃以劝士惇噫过犹不及惟欲士惇归于中耳何如何如 

　　答余子积 

　　得永清立卿书始知吾兄滇南之擢怅然有懐共惜贤者逺去立卿又谓兄徳愈进而身愈健少慰朋友之忧想兄处此裕如也三月朔始领吾兄所寓希曾书如渴得饮日所述友人之言高妙超絶其所自得为多近考之圣门不尽合以其略稽古之功也贾太傅有致火致日之譬读之爽然吾兄疑之良是但其鞭辟得力处亦当取以自辅也承谕其机在目此乃四勿之一尚缺其三兄得无有未察乎校静中默观五脏六腑闗系隠隠如歴落然始知此心通窍于目而能视通窍于耳而能聴通窍于舌而能言通窍于百体而能运动此心若走作数者皆其透漏之路也而口之透漏为多日尝举塞兑固灵根请教虽然口之透漏岂若目之透漏为甚也葢诸窍总闗于目此心之放皆縁境而生圣学枢机旣从此放出却从此收入至为简易兄谓目尚闭时心亦放去此辩似精切但未知纔举念时便已着境暗处透漏与明处透漏亦总一般惟瞽目之人透漏开悟其机乃在于耳而不在目愿兄默而体之更以见教承诲出处之义词婉而意确深感厚爱之情令嗣进修何如天气渐暑愿兄从容静养自爱 

　　复高汝白 

　　承谕出处此故人相爱之情也校实天之废才分当杜门以求寡过今闻潢池有警若上章弗允势不免扶病而西病不可强则徐图之耳逺承教言平正悫实读之心开目明因而转移天机妙处在此日用得力最多高明曰否所谓长得一格则见又别也虽然愿于起念处更加研别何如以易体之吉凶易辨正惟悔吝难免以善恶交互耳大抵人心立得个主宰则全体浑然在此随发处研审则其应用灿然支离空寂均之有偏然其差处皆于毫厘而其后不复自觉我辈讲学异同正宜各相救正以浅陋窥之高明似欲以立本与研几处相混不识果然否也便中得常赐教幸甚幸甚 

　　与霍渭先 

　　别后有懐高风退而赋隰桑以见志不识以何日觐天颜对上第一义安出信向何如倘有未合愿益存诚潜思以求感悟天下之事若从愤世嫉邪起端未免偏于肃杀必也从太和中发出则四时之气咸备而春生常为之主乃可合徳造化也近读春秋窥圣人拨乱反正次第只是识得轻重缓急分明而寛大从容故能不动声色而事自治耳纯甫金玉君子执事与之渐摩必有日新之益也病中言不能悉 

　　与胡纯 

　　主上英资天挺而上下扞格不得大有为久矣今令尊为御史大夫而逊庵为太宰此诚挽回世道一机但闻上好明察遣人四出罗事汝宜痛自谨饬常念曰吾父今受天下重任吾守礼法可以增父之光岂惟天下咸受厥赐吾一家亦福泽无穷矣若稍纵肆上累吾父岂惟坠厥家声将天下之怨咸归焉闭门敛踪迹缩首避名势此吾侄今日事也举业虽久荒废但汝天资过人闲中尚能温习乎 

　　十四事赠胡永淸 

　　一开悟君心妙在因机顺导上好读书就于书上开导劝以勿滞训诂务求体而行之自然圣德日进无疆一今日第一义莫大于通君臣扞格之情先劝吾党将顺圣美释上之疑劝上先延访大臣时赐召对不惟明习天下之事又可以察羣臣忠邪一今日得君莫如五六君子而士大夫指为党人不知自陥于党今欲消释党祸莫若劝五六君子各以公天下为心日以善道辅主士大夫将自愧服若不免于轻且激则将愈疑天下之心一宜劝上爱护精神延广嗣续或讽或规因事劝之则言易入仍简贤士大夫知医者入侍调护圣躬朝廷一日二日万几岂能徧览章奏宜劝上以执体要务为大明勿事小明一今日急务在荐贤宜破资格开荐举更相推让以兴人才特敇大臣先举所知者人各以类举所未知试以唐虞询事考言之法大臣进退重在荐贤蔽贤庶几肯屈已询访一圣上英资将大有为而今日因循之弊已极宜劝上面敇大臣各陈所当兴革大事次第罢行以救天下穷困大臣不胜任别求贤者代之务在推诚委任以责成功一宜劝上恢宏圣度勿使有所芥蔕于心一宜劝上畏天常察天之灾变恐惧修省一言官章奏宜置籍以考之少其员则可以妙选选有捷法许羣臣尽言时政得失择其能直谏识治体者拔擢之仍责台谏有阙自举而严不称之罚一上雅意重守令此诚安民之本但外轻已极宜立法变通若汉宣帝表二千石补九卿唐明皇选卿监出守皆可行也古之守令有君道焉今特仆道耳若非重其职久其任天下何由太平一河运之塞殆亦天意有大兴革与其求中策下策莫若劝上广兴北方地利搬籴减漕此为上策一他日兵革终起于边宜深留意要在选有威望大臣修明纪纲慎勿以吏事制戎事一周公理财自王宫后宫始今上恭俭宜劝以四分制国用之法立会计之书琐科条冗费尽革以寛民天下孰不歌舞圣徳一宦官之祸皆起于壅蔽若君臣同游则不动声色而自消矣 

　　与胡永淸李立卿 

　　别后有怀如渴校已扶病入汴抗颜复临诸生有腼面目所至当为国求才噫使科举而得人也虽奔走空皮骨固乐为之今徒劳何补北上闻圣徳淸明深为世道庆但小民未沾膏泽有触于日则怵然我心吾兄身侍五云俯念百亿万苍生命堕颠涯受辛苦其恳恻又当何如也黄河淸今上生今黄河复淸前星其将耀乎愿赞君相布寛洪恻怛之政以迓天休自京口入汴感慨良多録具别纸请教过归徳乃宋故墟因上褒崇先圣之奏篇终效野人献芹未知可否幸改教天气正温愿若时调燮保合太和不具 

　　与霍渭先 

　　别后有懐如渴尝一奉书不识已达左右否明良相逢千载竒遇愿从容镇定顺机开悟圣心天下事立一大规模却次第从头整顿慎勿因一事触激如治乱丝而棼之 

　　也与郭尹 

　　张柱史南还寓书奉问想已达下执事矣吾苏民力久竭内实雕弊而外被富庶之虚名若吾昆则又加以纲纪久废小民尤为嗷嗷以易象之蛊之时也过此不可为矣明公之来殆天愍斯人之穷特遣福星以迓续厥命也公初下车谤言日至多不根之言校验于众曰吾尝识其人也是故能茹刚吐柔不激不随者也嚣嚣之言殆噬腊肉而遇毒乎且雨露雪霜造化亦并行而不悖茍当矣虽震之以雷霆亦不为过但不可常耳既而家中附书至极言神明之政数十年所未有众始信愚言之不诬也虽然愚意更愿明公若持衡秉权因物轻重一付之无心校狂直且恃昔者故旧之情率尔言此不知高明以为何如天气正温静处春生动处春一家春散万家春敢以为祝 

　　与唐虞佐 

　　维时春意融融充盎宇宙万物茁然以萌此天地之盛德气象也然其根乃从隆冬冱寒之时闭藏极于严宻夫然后熏蒸酝酿盛大流行是故圣门之学莫大于求仁而求仁之功必先于主静吾兄以易名家其于乾坤端倪阅之熟矣校敢以所见质之高明噫天下之事惟简可以治繁未有以繁治繁者也惟静可以制动未有以动制动者也不识高明以为何如 

　　二 

　　来谕奬借太甚惶恐无所容昔者随时之疑殆出浅之为丈夫者然必举似吾兄葢生今之时若与世俗絜长短易坠堕了人若以古人与自家较量便觉得不可及处甚多方有发愤进步处也承示枫山行状愚意颇未满其诸未免于辞胜乎 

　　与张常甫 

　　承谕明刑弼教此非俗吏之所能也昔居刑曹几陆沉于案牍乃今复为廷尉平仰视皋陶如在天上葢皋陶之学以天为主其心纯乎天徳凡事俱是代天有为今也胸中私意填塞如秤失星乃欲强持天下之平岂能酌其轻重也愧甚愧甚年兄不弃时赐教言以警昏惰至恳至恳 

　　与钱元抑 

　　昔居星溪之上久坐室中时出而适野旷然得大观焉天文四垂为宇浑浑乎六合一家也日星升沈云霞巻舒干端坤倪轩豁呈露时至则草木欣欣向荣气反则归根复命可以覩造化之全功焉一自入朝庭户之间所见咫尺神爽每为之不怡然犹匏系于此者吾皇天挺英哲校食芹而美冀欲一献之也老兄丰神潇洒望之如画图中人翛然有出尘之趣久与之处则此心惓惓惟欲人为君子惟恐人不为君子大有助于名教也诗云皎皎白驹在彼空谷生刍一束其人如玉毋金玉尔音而有遐心每令人一唱三叹令嗣令侄进学何如天气渐向热惟冀若时保燮天元不具 

　　与方思道 

　　神交半生乃今始得一见又交一臂而失之怅惋怅惋公固天下竒才也自古脱略细故人阔绰能干大事虽然愿公为在匣太阿毋为出匣太阿古语云自胜之谓强收视之谓明返聴之为聪公于日用间其藴蓄也恒多其发泄也恒少所进讵可量哉谚有之曰狂夫之言明者择焉敬以葑菲为献 

　　与徐用中 

　　承谕朱陆之学此以能问于不能以多问于寡之盛心也正欲面质所疑无何而执事行矣请卒言之天地气化浑厚则开文明浇薄则开巧伪故学湏完养本源渐次开天聪明故曰大人者不失其赤子之心此正气化浑厚未开时也文公广大刚健笃实明睿此固作圣之资且精力超絶今古使其自少便从根原上培养开廓起来如颜学孔可以优入圣域今未免为多才多艺所使用志或分几于凿开混沌潜龙以不见成徳愚深惜文公见之太早也象山振古豪杰其学超然默契根原而气质太麤譬如浑金未经锻炼渣滓尚多也愚生也晩其于二先生曽不能为役非敢妄议短长特欲求正于高明耳 

　　答程本虚 

　　闻汝已开阃千里生灵命脉系于汝身有罹锋刃者仁人所宜惨怛也昔所论学非是支离乃伤于急迫非可久之道耳见元城必能正之李守备松死于王事守廵逃责反归罪焉忠魂谁与昭雪闻其逐妾有子而悍妻蔽之官与小叔袭此一脉寜忍使之絶乎今汝建牙岭西自是天意莫若先收养其子徐勘其事白诸抚巡奏请于朝以録其忠以继其后兹乃激劝一大事也本虚其尽心焉 

　　与胡永淸 

　　圣恩寛大吾兄得以从容燕飬保全其天年疾其有瘳乎虽然有心病有身病吾兄之身病亦心病有以重之吾兄恁地聪明其于死生已能了悟而于疾病常过忧始也因鬰致病今复因鬰增病何明于大而暗于小乎曷若坦懐任之死则死耳纵种种危急终不以汩吾胸中之和心泰则神怡神怡则身康不求却病而自郄矣何如何如校方寻遂初赋非久当会吾兄三江五湖间也 

　　与顾惟贤 

　　古人明我明德于天下者自国始国自家始家自我身始要修我身又自正心始葢天下国家之本在身而心乃我身主宰此已是说到尽头处乃学之綂宗会元也下面三转甚紧正是提掇个起头处教人先儒不免说得散了如何是欲正其心者先诚其意葢万事都归一于心而心却发出两路善恶岐焉诚意是管归一路也如何是欲诚其意者先致其知葢善恶各有来路善是从心体明处发来恶便是从暗处发来吾若觉得是恶又是明处但通体暗只有这些子明须着开大致知是要推明破暗开而大之也如何又说致知在格物葢心体本明暗处是有物蔽我良知也故心与物交若心做得主以我度物则暗者可通若舎已逐物物反做主明者可塞故功夫起头只在先立乎其大者孟子所谓权然后知轻重度然后知长短物皆然心为甚王请度之书所谓若虞机张往省括于度则释皆此意也愚见如此未知果能弗畔矣夫愿吾兄反复思之还以一言定其可否至恳至恳 

　　答桂子实 

　　惟公素自任以天下之重遭逢圣明托以心膂知靡不为其于死生且不遑恤矧世间一切利害得丧曾何足芥蔕于胸中乎宠辱不惊殆未足为执事道也必也蹇之反身修德泰之包荒夬之壮于頄咸可以备弦韦之助也言乃心声出言或疎得无存心之未宻乎志惟气帅气盛过猛得无持志之未定乎更尝既深观省加熟此言殆为弗试之药矣令嗣执弟子礼甚恭校不敢安亦不敢让乃知家法所渐久矣今日从耕帝籍倦不能兴伻回力疾布此言不能悉 

　　与陈宗献 

　　一别忽已改岁其于瞻仰曷胜惓惓嗟乎世道相交大抵以貌而省斋甚真法家相承率主于刻而省斋独恕宜天之昌其后也省斋行无何而三法司纷多故矣众咸服省斋之知几且处之无迹也校多病求还钓矶天之弃才不可强也幸托林泉交物少故于情性得功多省斋迩来佩韦其益奚若此养德养身第一义也维时春气氤氲生意充盎宇宙蔼然吾人之仁也若忿怒躁急时便觉无此气象省斋验之何如 

　　答李立卿 

　　承教多矣诗调文体视昔皆有进岂笔墨蹊径亦时为之邪慨自天地旣辟不知翻覆几多纔有今人许多文艺直是无端吾人只当返朴还淳以回造化痛定録读之恻然当时治兵目击元元涂炭朝夕苦心事定后追思便觉疮痍满眼故略陈抚定方略而于出竒制胜处皆不忍言也呜呼仁哉奏篇善因事以为功真救时之长策但其间亦有见得太敏不及深思处略救得些便放过了浅见若斯不识高明以为奚若 

　　答胡永淸 

　　吾兄袖却活国手段也须康济自身若被病纒缚不求摆脱非豪杰矣人年老则气衰其性宜缓而反疎急于壮年者脾土受制肝木自甚也凡见此证不可不过为之防怡神养性便是无上药方也何如何如 

　　答夏惇夫 

　　吾兄闻谤自修此盛徳事也校多病自救不暇安能发药于兄乎虽然请试言之吾兄天资甚美纯正有余而刚大若有不足从容涵养固成就其所长而勇猛奋发所以补助其短者尚觉有所未至也以故人情物理研究或未精断制或未当况今精神又非少壮时比照管自是不能到矣徃事今不必论只问新功何如愿常提撕莫放颓惰时以古圣贤鞭策自家愚见若此未知是否吾兄择焉可也 

　　答黎世谦 

　　别后闻汝备尝险阻人不能堪固天所以玉汝也南方松栢不历氷霜几与凡卉无异大丈夫岁寒之节正须受得催挫挺拔出羣纔有根器可致逺大 

　　答周道通 

　　三复书陈谊甚高惓惓诲我以道且欲晓之人人甚盛心也顾浅陋何以克堪拜命之辱虽然执事旣以古道敦我岂敢唯唯以负执事嗟乎上天之载无声无臭惟潜龙近之汲汲欲立言皆声臭也欲成名者也慨自孔孟旣没惟明道深得其传正以完养不轻发耳今所纂辑表扬不知呈似明道还首肯否道本天下公理人惟各有私心不免因同异以为取舍何由廓然大公诗云采葑采菲无以下体浅陋之言高明其择之 

　　答聂郡守文蔚 

　　日论此心出入闗窍与收摄功夫至易至简而守之为难到这里一字也着不得须屛絶一切见解扫除许多语言只就放去处收回得这欛柄入手精彩当自逈别也虎行如病鹰立如睡皆畜其力而全刚生焉纔轻易发泄便觉浮泛无力矣谚云愚者千虑必有一得又云狂夫之言圣人择焉高明其毋以人废言 

　　答邹谦之 

　　日瞻仪刑消释鄙吝受益孔多虽然窃有疑也古人不云乎克已最难兄之言学若易易者纔一开口便有一副当见成话头恐拦阻了进修实功却治不得真病校敢谓之葛藤愿兄希颜之愚为曾之鲁截断言语文字之累于操存舍亡处着实用力到謇讷不能出口时纔是大进也塞兑固灵根此机括何如 

　　答沈景明 

　　逺承寓书奬借太过愧甚不敢当愧甚不敢当窃念校平生无他长惟好善而已昔官留都体羸多病常杜门自修或告曰某善士也则忘病亟徃见之至则所见不如所闻若此者屡矣而终不悔以故前后得益友数人德业相劝过失相规今故旧半凋落而校亦且衰矣追思徃年恍若隔世聪明不及于曩时道徳日负于初心每用愤叹恭惟执事迈徃之资年富力强仕优而学谓宜博求四方善士与相渐摩他日德业进修不可量也欣愿欣愿维时天气溽暑大火炽然若蒸静为躁君惟寜定可以逺热善自保爱不具 

　　答施聘之 

　　慨自天涯一别十载于兹缅懐故人宛其如昨云翰飞堕若挹丰神何日坐我水晶宫沃闻高论也吾兄天才逸发利器百未一施遭谗中废凡在交游皆不觉为兄五岳起方寸隠然讵能平吾兄旷达襟懐吞吐云梦者八九曾不芥蔕壮哉壮哉吾身安从生出于天地天地会有壊时矧于吾身譬一浮沤起灭于海乃绊却虚名生许多畔援歆羡达人大观可发一笑也天气溽暑火老候浊愿加调摄保固天元不具 

　　答吕仲木 

　　三复寓书温恭退让俨如登君子之堂而式瞻仪刑有溢于言语之外者矣噫圣虽学作兮所贵者资当今之世先生其人也虽然尝览易觧诸书及应酬之作似非作圣之功惟善人能受尽言故有懐不敢隠嗟乎大道散为天下裂也久矣辞章训诂皆易以溺心必也一洗而空之颛意孔颜返朴还淳以回造化诗云帝谓文王无然畔援无然歆羡诞先登于岸敬为高明诵之 

　　与王直夫 

　　陈元诚过余山中坐林泉间商量旧学其人超然絶尘如鳯鸾翔于千仞语校曰学者立志湏能如伯夷饿死西山乃可入道又曰学者自期待当以圣贤克责当以禽兽乃能拦截得人欲紧严又曰学者须判别臭腐神竒超乎万物之表与天者游则淸明在躬汩于私骸堕落利欲坑堑则满体皆血肉腥臊矣又曰人能勘破生死置之度外则名利不须设闗矣又曰后世口说身不行却是把讲字代学字圣门何尝有此又曰天地万物皆我之师胡为専泥古人糟粕校深有味其言敬以告执事高明以为何如 

　　与穆伯潜 

　　初闻调命为兄怅然胡善类之多蹇邪旣乃释然曰兹天所以大造吾兄也兄笃实沈潜神明内藴造圣之资也而縻于文字之官不无滞于词章训诂是故莹矣而未光今得超然一脱斯累荡涤而照彻之日新之盛德固有匪夷所思者矣钦仰钦仰维时火老■〈亻侯〉浊金气肃杀一番玉宇澄淸阳气潜蔵于黄宫实基于此愚故曰圣门之学惟在乎求仁求仁之功莫大乎主静若非摧陷廓淸亦未有能静者也浅陋之见愿高明是正之 

　　与邱以义提学 

　　轺车所过多士欣欣信从感动之机亦旣有隠于中矣鼓之舞之丕变厥旧固有引领而望之者矣愿高明加之意焉日承枉驾获瞻仪刑信孚谦恭固有不言而化者矣承谕尝从事于作敬功夫此圣学第一义也但愚意窃谓心是吾身主宰敬只是吾心自做主宰处若有所添却是别寻一心来治此心其势必至拘廹血气不得舒畅天理其能流行乎书曰虽畏勿畏虽休勿休礼曰虚中以治之其言最为要妙可久可大之功也躬所未逮姑诵所闻高明取节焉可也暑中奔走校文形神劳止今旣竣事端居无为天淸地寜复还吾旧其乐只且天王补心丹方药奉助含飬元神鉴纳是荷赵子常春秋集传十五巻闻已求得之不胜欣慕愿録全帙见惠葢自昔说春秋者多凿惟子常论著有所据依若更向上求之则圣人经世之志可得也 

　　与聂郡守文蔚 

　　旧岁免烖因会计不早定故实惠不及小民今岁有诏漕运折色若干甚大惠也闻会计在迩愿早定画一之规揭示各邑乡村使愚夫皆可与知千里之内谁不歌舞盛徳可泉每定烖数輙先期出票晓示小民胥吏虽有神奸不及措手公明察如神亦岂无遗照但愿每事执要而毋好详则吴民蒙福多矣 

　　二 

　　承惠南轩节要读之警发良多但删取大意终未能知尚觉有冗泛语安得暇日相与商量数条庶几究极归一处也今先举第一条求教太极二字圣人赞易始言之论语中未尝举以教人今费许多说辞旣云太极所以形性情之妙又云明动静之藴似皆推测而未得要之皆葛藤也窃意南轩天资高爽英迈超越常伦而下手功夫一时求未端的故文公表其墓称先生之学始皆极于高逺而卒反就平实今掇其未定之学示人正恐疑误后学也浅见若此不识高明以为何如 

　　与闻静中 

　　大河横流厥有砥柱大火铄金淸风泠然宇宙间少此様人不得吾兄确乎自守人莫可得而亲疎卓哉愿兄益求所未至相望数千里何以赠之刚大二言敢以献于执事 

　　答吕仲木 

　　昔者不度进其狂言吾兄应之如响斯答有若无实若虚今于吾兄见之矣虽然愚意终愿吾兄从今伊始尽断训诂辞章而超然深造圣域也维时春气微温生意盎然萌动充鬰且久太和满盈于宇宙间蔼然吾人之仁也然其原乃自冬气闭藏严宻中来夏首连山商首归藏此圣学第一义也静处春生动处春一家春散万家春敢以为祝 

　　答欧阳崇一 

　　两承教言恍如亲聆故人謦欬深感惓惓厚情或告我曰崇一移疾南还矣以故久不答书今乃知传者误也克已最难近年讲学者固多英才然言之太觉易易似与圣门讷言敏行相反执事今为师匠尤宜先行其言而后从之也校卧病衡门日惟震无咎而忧悔吝所谓下士晩闻道聊以拙自修高明幸有以振我 

　　答薛侨 

　　承谕疗痔几殆此固轻信庸医得毋乃欲速之心使之乎噫天下事皆若是矣三折肱成良医因是警惕进徳何可量也令兄遭变固有定力然此举终未免轻从此惕厉乃天将降大任于是人也若颇徳色则阻进修矣何如何如令兄乐闻善言想不以为忤也传闻改官水部终日勤劳象山轮管库三年其学大进曰这方是执事敬亦尝以此自验否仕宦易夺人志切宜牢立脚跟骨少肉多终易颓塌也何如何如 

　　庄渠遗书巻三 


　　●钦定四库全书 

　　庄渠遗书巻四 

　　（明）魏校 撰 

　　○书 

　　与顾禹锡 

　　荣行侦候失期弗及攀送中心缺然莅政已久民情事体应副得何如传曰如保赤子心诚求之虽不中不逺矣校昔少年入官懵于民情事体此心恻怛惟恐有寃人也不惮屈已求教于前軰长者识与年长渐觉展拓得开虽然每至疑狱未尝不寝食俱废而为之反复思惟也校愚钝所经厯如此髙明之资固不在此例然或者亦可少禆万分也岭南之事盗贼为重愿宻与程叅戎谋之使胸中常有一定经画而又随时善为之区处诗云谋夫孔多是用不集发言盈庭谁敢执其咎古今以此偾事者多矣程金玉君子其言决可信也 

　　与程本虚 

　　闻汝赤心为国只欲救安苍生甚善甚善于赫上帝实鉴此心吾知其必助信矣但恐立本不固世俗功名富贵之念乘间发生起来其初只是些儿不曽斩截其后便突兀渐大恰如漫天云雾一般矣宜常自猛省不知不觉容易丧了初心也 

　　与薛侨 

　　闻汝南征跂余望之久矣及过余而余乃在海上归而怅然收钞细务何足以溷汝然洁廉惠爱使行旅欣欣然咸愿出于其涂则其益亦非小也不宁惟是缙绅过者日得相亲其善者可为吾法其不善者可为吾鉴且得广询博访开拓胸襟人有未同勿强聒与之讲学我之虚憍与谦抑与只接物间亦自可验也昔曽寓一书至京师不识己达左右否惟中恺悌君子而为奸民所诬愿为世道计力扶公论幸甚幸甚便中草此尚容后布 

　　与李子庸 

　　缅惟吾兄孝心纯笃夙丧慈母哀恫终身弗吊昊天胡今夺先公之遽曾不慭遗以慰孝子之思未审自罹荼毒气体何似校卧病空谷中山川阻修既弗获趋吊比于执绋之役又弗克以时奉慰下忱曷胜惓惓素帛一匹奉致几筵少充赙仪鉴纳是荷嗟乎吾兄纯孝今而后无可以报二亲矣惟专勤精进自致其身于圣贤则可以显亲为圣贤之亲启圣太中所以流光百世也传曰大孝尊亲吾兄之力足以企此故为执事诵之昔者承谕今之讲圣学者其说似若易简与世俗之支离者不同夷考其行顾反不逮噫非吾兄之力学不能为此言也昔者舜戒禹以人心惟危孔子告颜子以克已颜亦自病仰鑚瞻忽之难而今之讲学者其说太易易然只因不曽真切用功日用间虽有窒碍处不自知也夫子曰为之难言之得无讱乎又曰其言之不怍则为之也难只此二说真伪判矣浅陋之见髙明以为何如 

　　与霍渭先 

　　别久瞻仰髙风曷胜引领闻寓书懋贞自言死期且至属以墓铭想天佑吉人病今有瘳矣嗟乎自古岂有不死之人哉而众庶每生故常怛化吾兄达生如此足以占洒落胸襟矣死生大事既己勘破此闗则人间世宠辱利钝又何足以芥蔕哉虽然校犹有疑也吾兄既齐死生其于身后名何有而奚以墓铭为哉干之姤曰不易乎世不成乎名遯世无闷不见是而无闷此其超然为何如也吾兄之力足以企此故为执事诵之 

　　别纸 

　　崆峒集奉览其文学史记学选最后学子惜其未尝反而求之六经也盖晩而与校论学自悔见道不明且曰昔吾汩于辞章今而厌矣静中时恍有见意味逈其不同则从而録之校曰録后意味何如献吉黙然良久惊而问曰吾实不自知纔札记后意味渐散不能如初何也校因与之极言天根之学须培养深沈切忌漏泄因问平生大病安在曰公才甚髙但虗志与骄气此害道之甚者也献吉曰天使吾早见二十年讵若是哉 

　　与李敉 

　　令先公安厝不知卜以何日是新阡穴是附旧茔山川阻修吾病不获执绋言之痛心汝少不更事凡事只遵照令先公旧规咨禀于令堂及谋于族中诸尊长易曰藉用白茅无咎宁过于谨畏毋得轻忽也待人接物常宜谦恭此须出于诚笃若里面骄肆视人莫己若而外面作如此声音笑貌却是诈矣傲固凶德诈尤贼德之大者近世讲学好说大话欺人固为可恶然俗学卑陋沈溺科举中只要做好官不思量做好人尤可厌鄙也令郎长养想能行久矣慎勿姑息太过爱之适以害之胡纯家贫族中尊长又多聒扰尽能撑持静庵有子矣余杰骄惰惯了闻甚不肖未免为讱斋身后忧柰何柰何 

　　答王直夫 

　　承谕持敬主静恐流于禅随事磨砺又恐无本今且从事四勿愚谓此三言者若实用功则固合一也人之一心贯串千事百事若不立个主宰则终日营营凡事都无统摄不知从何处用功又有兀坐以收放心事至不管是自隔絶道理如何贯串得来如愚见日用间不问有事无事常存此心有个主宰在此事来就此事上用功直截依着道理行莫要被私欲遮障纒绕如此纔能贯串得过夫子赞易曰敬以直内义以方外而又曰六二之动直以方也愚见如此不识髙明以为何如 

　　答季明德 

　　承示学问主宰全在忠信而其枢机自不妄语始若匪鞭辟功深何以能如是钦仰钦仰但观论学二书言之又太易易似与圣贤讷言敏行相反恐非所谓立诚也大抵吾兄天资过人不患见不能及只患守不能坚不患不能发挥只患不能检束诗云采葑采菲毋以下体惟髙明择之 

　　答欧阳崇一 

　　纯甫闻至南雍甚为吾道喜但未知彼此能虚心相从否迩来讲学者众吾道其复兴乎但往往好为空言与晋清谈何异昔者禹陈克艰舜不敢当而归之尧皋陈知人安民禹叹虽尧犹难只此可见唐虞气象若在后世便只管说去更不顾行矣回狂澜于既倒障百川而东之繄吾兄是望 

　　与王纯甫 

　　嗟夫世道之衰极矣人才至于今每下则以科举壊之也而迩来讲学者众天其将兴斯文乎而又往往好为大言太朴愈散徒长骄肆不知天意终当何如而兄适为大司成此诚一大机会也愿兄以兴起斯文为已任夫子循循善诱人所愿惓惓汲引使人才丕变一畨慎毋髙亢自居则物情不通多士无縁兴起以吾兄之才之行而不笃意于斯文校将何望焉崇一贤寮也而讲学似讷行敏言者愿兄积诚以动之则所助必多矣 

　　答利宾 

　　仕宦而能庙食百世者惟守令为然耳以实惠易及民也汝莫嫌自才短亦莫怨他民顽只要积一个诚若真能爱民如子民亦真爱我如父母矣切忌不可用术民至愚而神争以诈术应我一不成而万有余丧矣才髙之人往往坐此而败况才短者乎行有不得者皆反求诸已汝但忧诚之未至不忧民之未孚也嗟乎今世吏道多污此与盗贼何别岂尽亡羞恶之心哉良由义利大界限不明便因循堕落至此汝素能立身决为清白吏无疑然亦不可不常励志中心如自固外物岂能侵卓立故也谁道百炼钢化作绕指柔颓塌故也承问纪儿迩来多病今小瘳矣只为才髙易肆也诗云温温恭人如集于木惴惴小心如临于谷旨哉言乎 

　　答徐伯仁 

　　慨自圣学不明吾民久不蒙至治之泽矣汝小试一邑毋曰民寡是即孔门之为邦也若诚心恻怛子恵我民民欣戴之真如父母只此便是三代矣所示乡约谕民条章俱惇本善俗忧深思逺之事但须先有一叚诚意感孚于民然后因机导之庶几不为文具言不必文亦不必繁只须直说使妇人孺子皆可通晓保障一节上下恐难行此实有聨络气势而隐然无迹乃善耳海盐吴布政昻循良吏也地近凡事可以咨询天气渐热愿靖共自 

　　爱答林相 

　　故人贻我书恍如对面语甚慰甚慰今学者立脚跟不定只为义利大界限不能直截分明汝能固穷凛凛松栢之操足以风励诸生更须直以师道为己任先求诸我身合于圣贤者益勉之背于圣贤者亟惩创之鞭辟近里着已朝夕以古之学诲诸生振起俗学之卑陋使各以圣贤自期待读圣贤之书句句就自己身上体认践行气质有长处则与成就其美短处则与匡救其偏信吾者交相切磋疑信且半者更相诱掖弗信者姑俟之其尤弗率教者勿遽怒之姑惟教之不悛而后警之必自引咎自警省待之如初庶其改之阳信而阴自恣者宜照察之勿为所欺察而知之容蓄勿露又有一种好髙自大以圣贤自命而实虗志骄气使之者此不必轻与辩论须就其日用行事处细与点检彼若自觉过差肯实用功夫却尽可望也义利辨别贵严又须浑厚不露圭角乃善虗以受人谦以自牧此不是强为须真个欿然不敢自是不敢自足乃能日新耳 

　　与王纯甫 

　　闻将移疾归寓书问候无何而留别书至矣天假邱壑匪欲以安佚遗兄固将望之以完养厥德大庇斯民耳愿勿虗送日月昔岁校梦孙真人问余养生之道答以饭后当为言之既而悔过请教真人赠余茯苓盈斛其中有如贯珠者余顿还赤子乍有知识以前真境吾兄在旁真人呼将与语未及而觉校于养生茫然弗知何故乃有斯梦兄昔抱竒疾究心于此愿有以教我 

　　与刘汝楠 

　　子曰才难不其然乎匪天不降才良由人多不能自成其才耳故人佐郡无以相告惟曰天下之寳当为天下惜之校昔少年筮仕刑曹人情物理懵然不通惟恻怛忧民之寃毎讯一重狱必梦先祖告诫以故日惕一日不敢任血气轻易棰挞人有愬不平者虽甚喧聒必尽其辞时多病或厌则自责曰问事兢挽须谁能即瞋喝盍不推是心此皆拙者所经厯故为髙明诵之 

　　与闻人提学 

　　顷承使节辱于敝邑考校士类惟公惟明而复崇奬实才表章遗烈甚盛德也畴不祗服但彭烈妇入祠一节尚以传文未详致厪明虑而未允某等义不容黙輙敢诵其所闻昔烈妇之丧其夫也其时家业陵夷无以糊口而舅姑并没茕茕靡依虽存夫兄六人雅不读书识礼况有赘姑意若氷炭而居烈妇度物审时灼见其有不可久存之势而秉心塞渊又笃守夫亲没不复归宁之节且知其兄介庵郑公之贤真可以托其孤是故以义自裁先托其孤于舅氏然后从容就死死出于正夫岂泥爱夫妇而忍情于母子间哉尝闻其遣婢抱子以适舅氏时饮乳其子出而复召召更乳之抚摩良久如是者三恋恋然而不舍诀则其托孤处死实出于万万不得已之情可以质诸鬼神而无疑也使当其时家虽贫而舅姑未亡亡矣而其家守礼或烈妇之兄弗存存而未必贤孤不可托如是而死犹为可訾今既自全其烈而又善遗其孤孤卒頼舅氏以有立及今子孙为良医于藩府则烈妇之奇节逺识殆无间然矣比之见祠三贞岂相上下彼既已尸而祝之烈妇乃不得爼豆于其间其于缺典为何如也某等不佞谨稽诸旧乘叅以故老之言直陈如是伏惟执事详而察之俯赐俞允若夫郑节妇之孀居七十三年白瓯自保始终一节可与秋霜烈日争严者执事固已谅之矣不敢赘辞亦惟早赐施行使一节一烈隆然并祠匹夫匹妇有所观感其有功于名教岂小小哉某等辱在下风不任惓惓瞻望之至 

　　与闻静中 

　　戴司冦亦近时名卿也御属严然乏知人之鉴诸曹浊甚而多髙才上之人倚信焉负其势刼持同寮使从已胡希曾以一廉处羣污中上下交徧摧之屹不易节既而胡永清李立卿至部中若増而重才高足以压制小人也及得余子积张时峻善类益多而朋党分矣校入官时小人道消久遂不复有党今吾兄为司冦子部多贤昔是昔非又何足论但希曽一时矫廉之功不可忘也故为吾兄诵之校观近世士大夫争以文学议论相髙而莫肯事事何异于晋人之清谈哉矧所谓学当务有本有用若诗文已耳则适足以长傲竟何益哉吾兄有志于世道人才愿于此加意 

　　答黄汝玉 

　　闻汝出宰江阴且喜相去伊迩政声可日闻也吾尝谓今世仕宦堪以庙食百世者惟守令则然令尤亲民矣然旷百世仅仅一二见者何哉卑者汩利髙者骛名而实惠及民者寡耳汝为人父母其毋谓民顽毋歉才短民之顽与勿庸忿之姑惟劝之才之短也勤以补拙问以求助毘陵有毛司谏者吾友也唐音者吾徒也皆可问也推类而广之邑中荐绅乡闾父老皆可问也屈已以求之虗心以察之皆有益于我也守已洁廉爱民恳恻推此道也蛮貊可行也矧文献之邦邪 

　　答沈一之 

　　校昔妄谓学须反求诸已然非笃信圣人或能自误以故一遵圣贤之言就自已身上体贴去做见到的然处方敢自信虽然犹恐易差也兹承来谕厌时学之自髙可谓确论吾兄笃信矣更愿于反求处加之功何如何如承问祔祭事校讵能裁决哉但既下问不敢不尽其愚窃闻礼时为大顺次之勋固宗子今既未立后而吾兄以尊行权摄遽使之当尊则非其时亦且为不顺但当随其叔父祔食俟立后再议耳 

　　答林相 

　　小儿苍颜而颀才髙而竒遽尔短折此吾不德获谴于天又不善教所致也怨艾莫追矣所幸小孙风骨颇异校虽不德祖宗积善也久其发于兹乎来谕比拟大非其伦固以寛吾不知陷吾于恶惶恐无地所示条约乡约甚善甚善但条约所论功夫须体会为一纔是立本纔是易简否则只是凑合也反求诸心还能虗否若有意气在便易外驰江右礼俗吾甚爱之慕之乡约须与俗约并行更与乡士大夫讲究宗法谱法欲大合族必立宗子族长族尊族正相辅而行乡约亦须立尊盖礼俗须是士大夫倡率则上行而下效也保伍法更宜讲究只就乡约中黙寓军法不可明言义总之名亦不必立在临时命之耳性理节太草草明道先生遗言最切于后学吾尝与陆伯载叹说三代而下命脉实在此欲提掇出示人未遑也周礼沿革传乃吾未成之书尚觊有进序文传出甚是不安宜毁之吾友静庵忠义奋发死生以之不合则亟奉身而退屹有大臣之节承示周太卿可继静庵不胜欣仰惜无縁一见也吾气体尚如旧不必逺念 

　　与郑窒夫 

　　别久不获望见颜色寤寐有懐时见一二大篇侃侃正论金玉尔相铁石尔肠伟哉伟哉毎叹天下固多英才无端被铜狄引却一辈训诂词章又绊了一軰故判然成古今虽然是皆为风气所驱者也若夫豪杰之士自当超出风气不作三代以下人物爱莫助之聊致祝望之意 

　　与应元忠 

　　吾兄天挺英才也任真而行喜佛学之空旷一似缺却鍜炼功夫今天降拂抑将有大造于吾兄也承谕古人进德多在莫年以卫武公蘧伯玉为法卓越如此敬服敬服更愿奋厥大勇如夫子之发愤忘食孟氏之所谓动心忍性增益所不能始得百尺竿头进步耳从今何以验勤惰哉但就日用间忿怒处或着实体察或是德性上发来或是血气上发来此一大证见也佛学与圣学其差毫厘而天壤易处愿精察之若不叅透此闗终被达磨踏在脚底做不得振古人豪也校不幸丧子今复丧孙此天谴否德欲丧吾也昔者汰不尽之污秽今欲一切浄尽之而畏天以终身吾兄不弃愿时有以振我广右之事承谕乃知其精详足见忧国忧民赤心但孙方伯昔尝同寮似是同年吴德翼軰人今若此可骇也 

　　答王纯甫 

　　参侄会试特令请教门下后以陆路寓书竟弗得达校甲午丧子以达破忧以敬易哀今春复丧孙尔时百念俱忘恍若见性始悟释老之幻圣贤若可企及而连续为难校之否德天实厌之或大警之敢不一洒胸中污秽畏天以终身未知何日得以乐天也海内同志莫如吾兄神交数千里外愿常有以振我嗣续之计方此图之未知天肯宥吾否敦夫久不得书维时溽暑愿靖共自爱 

　　与王郡守克敬 

　　承问四事此吴中膏肓之病小民所由困穷也明公欲从新整顿一畨吴侬孰不歌舞盛德校虽不敏聴于下风不胜欣幸矧承执事下问敢不罄其一得之愚第恐匹夫匹妇不获尽其情则事终未善已命二三子博访民情土俗所宜俟有成说乃敢以告丈量一事今且就绪矣采集士民舆论先以上闻其弊根最盘错者各圩总数与各圩细数不同总数常多细数常少然有一简易法可破又便于民盖总数之多者乃书手作弊专为做荒欲多免粮也细数之少却是小民毎年还粮实数今但据细数查对各圩还粮原数不欠即己就将总数差处改正不惟弊革且不扰民况侯在吾苏功德甚大庙食百世今苏民无长少咸谓明公百年难遇欲望公复为况侯所为特抄况侯奏减苏州重额田粮疏稿奉上此外惟愿明公提纪纲惜精神督各县可也代各县不可也小事海涵大事斧断静若泰山动若轰雷昔者尝面告矣更愿加意幸甚 

　　吊费主事懋贤 

　　日令先公趋朝校卧病弗克出迓心殊不安则又自解曰公康强固无恙有如解组南还逺候江浒未为晩也讵意薨逝太速辛巳一别遂为永诀邪毎数归期遣人侦候一日张允清报云鹅湖公丧且至矣亟扶病出吴门问诸邮传杳无消息允清又云传者妄耳返棹未数日复遣人侦候则云灵柩已过矣山川阻修多病弗克一往吊哭衋伤我心毎念筮仕初即蒙令先公以范文正期待今日月逾迈道德日负于初心俯仰惭愧自度无可以报令先公矣惟愿少湖文星抗志高明超然如在天表不以一毫尘滓累心赤诚以报国朴素以承家使天下咸称愿曰卓哉此子乃鹅湖公之善教也校忝通家与有光矣币一匹奉充赙仪聊以将逺忱鉴纳是荷 

　　与钱治征 

　　承顾愧无以为忠告惟是守已爱民不替初心再三致此意更愿令尊谆谆分付随去仆从此行不是乐地乃是险地慎守则迁乔木疎失则入幽谷昔人有言万分廉介不过小善半点贪污便成大恶士大夫不但当以此检律自已亦当以此防范家人也 

　　答唐应德 

　　别后恒切向往闻杜门读书圣贤之书既以妨于心学弗读然则所读者乃诸子百家之书或后世类书文集不知以此求放心邪聊遮眼邪若遮眼谓之玩物丧志否邪此为格物致知邪多闻多见邪譬诸取友将求胜已者邪同己者邪长吾游心汩吾照心不可不精察也闻尝以读书为业次此恐未合于圣门近世诡圣之言多出于好人而一向差却便至于此愿与勘破庶可相切磋若不知不觉被留下些种子他日能为害也 

　　答冯用先 

　　校也生今而好古志大而才疎固天所弃也日故人过我偶因事论事是何足以言经纶人从心上起经纶必也养得此心笃厚恳切可以对越神明庶几感格上下所至响应才识意气小小能解耳大学云如保赤子心诚求之虽不中不逺矣未有学养子而后嫁者也今人多学养子不知只患未诚心果真切自能求民所疾苦也世岂有赤子号而慈母嬉嬉者乎天久晴明利于收获乐民之乐更愿忧民之忧不备 

　　答方时举 

　　伻来知尊体常欠和失于问候校浅之为丈夫矣乃蒙长者下问欲消鄙吝之萌愧甚愧甚敢述其所闻人间世最难透者是死生一闗透得此闗一切顺逆得丧又何足道必须提起此心方纔照勘得破若逐事物滚何由超然也宋太祖诗云未离海底千山暗纔到中天万国明浅见若此不识髙明以为何如 

　　答王纯甫 

　　郑壻书回述吾兄闻校丧子丧孙意沮色惨兹承数千里致慰且有枫山之祝深感厚情校昔少年筮仕时有王举人诊校脉曰他日类枫山宁非素定邪今不敢望其寿但愿天早赐一线是天赦吾也承教简略数言而有无穷之意虽然窃有疑焉喜怒哀乐未发性本空也发而皆中节其应亦未尝不空圣人体用一原也世人不无潜伏故有前尘妄动故有縁影是故不可无戒惧慎独之功释氏厌人欲之幻并与天性不可解于心者而欲灭之将乍见孺子入井怵惕真心与内交要誉恶其声之妄心同谓尘影则与圣贤之学霄壤矣吾兄志大才大而作用处不免孤髙得无少偏乎愿更加察也 

　　答唐应德 

　　逺承书问感荷无涯开门授徒无乃省事中又添却一事谁始为举业作俑知耗了人多少精神心中添了多少葛藤蔓说纵斩絶之犹恐牵纒况可引惹乎若欲因此转移人才却是先以欲勾牵后令入佛智也文公谓举业是一厄诗文是一厄簿书是一厄校谓只此三厄埋没了天下多少人才愿应德卓乎万物之表莫以此等撄心若谓此是业次是指寻花问栁与力穑同也愚见如此不识髙明以为何如 

　　与彭通判 

　　闻名久矣日承过我望见颜色知为古貌古心君子人也王事有程期雨中不能留客中心阙如屡欲为阳羡之游拟从容承教属家中多故未遑此情恒惓惓也闻有子夏之悲老景遭此旅懐其何以堪缅惟石屋古朴之姿朝着中着不得仕途中着不得自当于山林中求之昔者为七十二峯主人亦是暂主若千峰玉立万壑鸣璆天将尽畀之延清风明月为主宾昔人有言幸托林泉交物少故于情性得功多又云秋光好似宦情薄山色不如归兴浓校与应德雅欲久留相亲吾侪之幸也吾乡之幸也岂不惜贤达其如髙尚心毎用此怏怏溽暑在迩愿为道自爱 

　　与邵子存 

　　呜呼令先公髙才服善乐从人言忧国忧民出于恻怛勤俭之德仪刑于家真一时正人也而今已矣呜呼伤哉闻葬度已后期弗获比于执绋之役中心缺然令先公正人汝为冢嗣必也执礼遵仪使死者有知乎生者不愧死者愈安乃可谓孝今不免俯徇俗态令先公难瞑目矣大丈夫冻死则冻死饿死则饿死方能堂堂立天地间若开口告人贫要人怜我以小惠呴沫我子存汝自猛省若此得无为贱丈夫乎义助一事汝今颇悔否一则遮没了朝廷厚恩二则壊令先公清德三则汝还要做人否官府切不可轻身出入以事干之子存汝自猛省他日做官把朝廷公法来做私情心下还过得么大廵闻是令先公门人忠厚之至此声一出求托汝者必多妬忌汝者必多况又是大比之年汝宜絶足不进察院大廵必愈重汝两司必自敬汝若不能自持出则譊譊轻言入则琐琐有所请托则汝必不成人令先公不享汝食矣令伯父想不我信不敢轻致书以全交也相见为我致敬 

　　答欧阳崇一 

　　岁莫王汝中过我自咎只于宛转世情和合议论上用功不曽收敛停蓄校闻之悚然受教多矣今承来教亦如之信行斯言则昔日讲学异同皆不必论矣日用间行事疑碍必多凡所切磋皆实事求是矣世之变也君子自以为有余其治也自以为不足敬为吾道贺校遭百罹天大儆之而亦牖之幸于性情有得力处学问之道无他其用功在复性其收功在定性然不知定性则亦不能复性矣 

　　与王汝中 

　　别久瞻仰如渇每欲懐以好音而无南归之便兹值良便病中不能作书昔承教时毎见自讼只于和合议论宛转世情上用功不曽收敛停蓄至哉言也假令圣贤复生所以箴砭汝中者亦无以加此矣但愿益以此言鞭辟近里着已笃吾赤诚讷讷不能发口纔发口便觉惭愧萌生如此方是内自讼也何如何如 

　　答欧阳崇道 

　　嗟夫嗟夫东吴民力竭矣外被富庶之名内实罢敝区区弹丸黒子之地而当天下之半其何以堪物不极不返今兹天遣福星固将大活此一方之民也幸甚幸甚愿以周文襄王端毅为法开拓心胸集众人耳目为耳目乃能尽民间利弊一二罢行之迩来吏道贪残猫与鼠同卧忽闻有所劾治打草惊蛇自此亦当严惮矣王守竭力为吴氓赋役二事岂便谓能解倒悬亦且得伸一口气而困于多言微公主之又只作一场话说矣恐终为人所阻愚见赋当寛民更莫増科壹以便民为主匪专革弊役当少优士大夫不惟杜其多言亦国家待贤之礼也别久瞻仰如渇天假良会旌节旬宣吴中校适以病不获晋谒道生灵困苦之状与其仰望之情伻来忽蒙惠书重之以腆贶感荷无涯承念嗣续匪公之厚德直道安肯为此言铭刻铭刻校夭子三人矣自度精力稍胜前而有所不足方寻医问药为补此一叚造化未知天意如何 

　　答聂丹徒 

　　病中久不闻尊叔父起居恒切懐仰忽承执事书如觌颜面校也进道不勇日月将不待人执事方富年谓宜立志如天之崇而循序用功如地之实上以古圣贤为我师胡乃执礼过恭下问于校得无借听于聋乎闻命祗辱傥髙明不以人废言日用间有得力处及疑碍打不过处相与商量不敢不尽其愚也今日至难为者莫如县令然仕宦庙食百世者亦惟守令为然校毎见从政者始未尝不忧勤渇欲闻善久而识达世故寖异于初以一邑惟吾独尊虚美者多不得闻其过也此乃恒人之情髙明决不为此然不敢不以告也 

　　与聂郡守文蔚 

　　天厌否德丧子丧孙怨艾之余始知病根俱縁不勇虚底天理不能胜实底人欲天故大儆之今敢不自淬励畏天以终身自量精力未衰寡欲而博施傥天赦吾尚可以得子也僻居穷乡无由通起居曷胜懐仰令侄遣使至敬附此书所愿大进此道敏行讷言以静御动屈以尺蠖未也蛰之以龙蛇何如何如 

　　答胡郡守孝思 

　　多病久疏故人伻来忽承书问恍然若覩丰神承谕行事必近于王钦仰钦仰嗟夫王道之不明也久矣其故何邪王道之不行也久矣其故何邪此无他阙却天德也若笃吾赤诚上下谁不响应如不吾信请观温公当时岂无才过于温公者乎至于感动天人则邈乎不及逺矣温公尝谓刘忠定公云天人元无两个道理只因有这躯殻须着思诚又云自不妄语始卓哉言乎圣人复起不能易矣敬为公诵之 

　　与薛君采 

　　校虽未及识执事而神交久矣王令下车蒙寄声惓惓校何以得此哉昔尝获见老子解集窃意执事黙而好深沉之思天资本自近道第从前似尝役心于辞章后乃落其华而就实习心或犹未忘声利天下所趍知动执事不得但未知思虑尚能不累心否圣虽学作兮所贵者资执事既有其资矣愿益笃志圣学如易所谓知崇礼卑者不崇则不能超然不卑则不能去切已之实病诗云采葑采菲毋以下体故敢效其区区古之善修黄帝老子者今莫知其若何用功矣凡涉训诂者前后自不相入一章之中亦首尾衡决独执事之书贯若一也虽然校生也固不固则不能叩执事之微言明道有云此言论道非所以论为道也不知此书是欲发明道理是欲指示人功夫令循循有入处若欲教人下手愿提掇一二言而毋费辞乃真迷者之指南也天气渐寒愿若时深根宁极不具 

　　答顾禹锡 

　　校老且衰矣乃承下问勤勤得毋借聴于聋乎闻命祗辱执事年富力强谓宜大肆力于圣贤之学所进讵可量乎昔人有言文章一小技于道未为尊岂直未尊而已邪溺志妨功其为害道大矣承谕欲斩絶之甚善甚善但恐心于重处发熟处难忘罅漏未易塞耳又云读经史无所得此固谦谦之辞然亦未知若何读之博吾见闻邪反求诸心邪此通塞之机圣学俗学之辨也管见如此不识髙明以为何如 

　　复王道思 

　　昔承下问校尝诵其所闻随问以答穷所未逮惭负实多不谓髙明乃能听受志向有加于前欣慕欣慕所愿立决定志用刻苦功勿认意气为志勿以大言盖之虚台此心不在本位克已最难事事不肯放过犹未免有错也管见若此未知髙明以为何如王纯甫心学渊深人品超卓屈己以亲之当有益也 

　　复胡郡守孝思 

　　伻回尝复书请教王亚叅过又承寓书询及周礼沿革传成否惓惓好善之心公之盛德也此书尚未成自量精神未衰欲完养以觊有进耳承寄秦安志笔力雅健追古作者自非博学髙才讵能若是加之以端重及常有恂恂之意则当于古人中求之矣见海漕策为之骇然校虽不敢隃度然此天下大势亦可以理推后世水官失其职也久矣而考工记数语尚存有曰凡沟逆地阞谓之不行水属不理孙谓之不行又曰凡沟必因水势凡阞必因地势善沟者水潄之今倡议者不知曽察其地脉否曽度其水势駃否书云海濵广斥世所传千里长沙即其地也既是浮沙则涨没不常开通未几淤塞随至劳费将无穷况河运必须所至有居民濒海之地恐不能兴旺也伻回急不尽所欲言若他有长策出人意表者便中愿亟还教校所欲急闻也 

　　慰罗达夫 

　　杜门幽居如卧空谷故人如达夫非不寤寐有懐而无由一通起居庆门有大凶变欲奉慰者数矣竟以乏便而止负罪负罪达夫孝心天至其于哀痛固当倍百蓰恒情虽然孝有逺者大者所愿抑损至情俯从先王之礼笃志好学成身成亲达夫自致于圣贤则亲为圣贤之亲启圣太中所以流光百世也达夫昔奔丧过姑苏时校闻之也后不及往吊人颇传闻言论风旨如愚之固陋更愿达夫于自圣作圣处精察之绢一匹奉充赙仪千里微诚藉此以将鉴纳是荷 

　　与陈原习 

　　昔见吾兄自言渇欲得人规过虽然如校之直亦无开口处他人弥难矣此恐有个病原愿反求之泛泛以求亦未必得愿精求之求得后却取别纸开看何如何如 

　　答王时行 

　　一别十有六年遐想吾兄进德甚勇其于瞻仰曷胜惓惓今兹承寄三天悟易说髙明所见固自卓尔不群虽然吾兄豪杰之才也根本不帖帖地鞭辟近里着己固尝用力其于致力或未遑伊川有云立言贵涵蓄不使知德者厌无德者惑何时得一见相与剖天根月窟之秘以阐心易邪 

　　答路宾阳 

　　南都一别十有六年而始会于淮阳今又十有余年矣故人之书屡至校乡居如卧空谷非惟不得候望颜色亦无由可通起居恒切懐仰承谕着实之益只此一言不胜私喜乃知故人进德修业加于曩多矣毎叹交游中别之十年或二十年比再见之声誉日隆才识日进而完然赤子之心非复曩之时矣如吾兄所称古人脚踏实地做者何可得哉何可得哉但所指功名快捷方式者则恐未然凡立功名者上虽有愧于道德必不决性命之情以饕富贵也今边备大可寒心吾兄昔在上谷必能洞知其利弊不知若何处分乃可以销国家莫大之虑中州在今日视他镇为晏然一有事则截然为砥柱国家任用意当在此二处俱求一图盖欲知山川脉络也惟时天气渐温盎然吾人仁底气象扩而充之六合同春也愿若时调爕以迓天休不具 

　　答唐应德 

　　总总中承赙并示之教言无任感荷久失致谢人心元神昭昭灵灵收敛停蓄因其真机引而伸之触类而长之自有无穷之妙校未之能也亿而屡中校亦弗屑焉应德迩来作何功夫想日精进此学须见得收功处则发端不差应德髙明一洒支离之陋岂非大快事却觉似好洁者又未免别生出弊端专内遗外日用间分本末作两叚事如此又仍是支离也愚见如此然与否与 

　　与胡中丞孝思 

　　校尝谓今日事最大而势甚难处者宜莫如黄河久欲请于执事以乏良便而止兹因便风敢布一言黄河变迁亦多故矣要其迹多在今山东愿选于属官中沈实而有文学者得数人指授以方畧令循行迁徙处考古证今画为一图令他日治河者有所冯据以发其独智岂非千古之一快哉图成早得赐教至恳至恳 

　　与王纯甫 

　　校每见讲学者往往未老而衰无收结处因内自猛省觉有多少牵绊在自治不痛切长恶容奸天安得不与之大败露毛髪耸然吾兄刚大之资逈与校异但恐用功处亦未能大副天也吾軰今俱是五十以上人若不致力更待何时愿赐砥砺共进此道 

　　复沈一之 

　　承教衰年宜有接助校岂敢不屑为但不知耳执事若肯见教幸甚幸甚近体大学颇窥圣学之枢机至易至简说者自生繁难阳明盖有激者也故翻禅学公案推佛而附于儒被他说得太快易耸动人今为其学者大抵髙抬此心不复在本位而于义利大界限反多依违明眼人观之亦自易破静夫若实用功今虽路错毕竟肯回头也只怕不肯切实克已耳 

　　答邓鲁 

　　别后屡得故人书噫汝之惓惓于吾亦犹吾之惓惓于汝也圣虽学作兮所贵者资汝资固自近道但未尝死中求生勇猛用一畨功来天理人欲不容并立要须誓不与贼戴天乃可决胜耳 

　　与吕仲木 

　　小儿短折两承惠书深感通家之谊近见诗乐谱惓惓哉吾兄好古之心意未尝不欲推今世为唐虞也猗与伟与但此生不知而作吾兄盛德善不必其自已出也而乐取诸人亟为之刋行为之奏请毋乃未深察与吾兄心体至虚至平试因校言而少加察将恶之矣盖其术本不能误人而借重于道德名贤反足以误后学也乐之道圆而神其妙全在散声矣此天籁所以混融也散声多者不可损少者不可益天然而然或传开元诗乐直以一声叶一字文公深疑之此殆神解谨奉采苹谱一篇试求知音者布之八音何如何如 

　　答胡孝思 

　　承谕隶楷兴而篆废壊愚谓废则由之壊则当罪斯篆古人天然之妙悉从广大胸中流出传久而讹六王毕四海一李斯适当同文之任乃以小智穿凿妄改古文此与荡灭先王法度同一轨辙也李阳冰作篆髙古上配李斯真可雄视百代但其妄作殆有甚焉只如谦卦一字而数体此何为哉好竒逞恣故也尚可以语心画也哉愚意欲考定六经一复古文之旧但校既多病又无同志者彼此商量以故事竟落落难合也昔所寄六书愿一一正其纰缪至恳至恳便中草此容俟后布 

　　与何子时 

　　故人逺在万里诗云一日不见如三月兮矧别已数载我思当如之何昔之大儒自少卓然欲学圣人卒其所成就尚不能自满其意吾人学已后时若不立决定志勇猛用功日复一日必大负于初心矣元诚心学光洁勿欺志行卓尔不羣汝与之相切磋必大有益也 

　　与王纯甫别纸 

　　子言之十室之邑必有忠信如丘者焉不如丘之好学也汉唐笃行者固不乏人列之于德行则不可恐所学未是孔颜之学也兄称管幼安为潜龙且谓去舜一间如此岂但优于冉闵乎恐未免通人之蔽也 
　　论孟子处语意卓絶但不免有过处校尝叹颜孟之学固自不同亦由不幸不及孔门使得亲炙夫子则许多英气不知不觉暗消常自以为不足矣纯公最淳厚而其言露圭角处亦时有之校每见此惕然内省盖吾人去圣弥逺尤宜于虚志骄气上磨砻黙思圣人德容以求融释脱落也有若言行气象似孔子恐其学未免求之于外曽子谓江汉以濯之秋阳以暴之此真知圣人心学者也以此观文中子不是从本原上学只是从外面安排续经非吴楚僣王但气象自陋耳 
　　一贯忠恕之论深悟圣贤宗旨但以忠为正心事恕为修身事此犹未免小疵圣人之心浑然天理周流无间吾人被人欲间隔必须发个真实恳恻底心逐事事上打透故忠恕不是两个功夫通大学格物至平天下都包了大要只是一个活底敬也 
　　婴儿哺乳一叚妙甚 
　　正心修身体用之说甚当而意未完诚意正心修身一节宻似一节诚对伪言似容得恶在恶是万善之鬼贼故曰毋自欺正对偏言是过不及有所说得重本体受他累也修只是检点恐发用处不觉有偏之其所说得轻大偏已去防有小偏也到齐家治国平天下更不说节序都只从身上说起而闗纽归诚意 
　　相望千里会晤无由有不合处千万一一批示 

　　与林相 

　　自汝之别吾旦夕念汝亦旦夕忧汝汝之才可以大受可以深造而今则未且道何以故汝自思之吾欲与汝下一语曰放心以逺易曰闻言不信汝必信未及则又为汝下一语曰汝喜事以为功为所牵引汝信乎汝疑之乎古语其心之出有物采之又曰与接为构日以心鬬又曰心卧则梦偷则自行使之则谋又曰心于重处发熟处难忘皆至言也夫学以定性为极然不见性亦无由定矣且道如何见性莫引陈言直举心所自得处说达夫曽有谢书未知已达否答王纯甫书録具别纸 

　　答甘钦采 

　　两得故人书惓惓于讲学此吾兄乐善不倦之盛心也敬服敬服林广文往有书奉复想达左右矣嗟乎学之不讲也久矣今而讲学者日以众道其复明矣夫虽然谈道者一何多也而实体道者一何寡也谈若太易易然道其不明矣夫吾軰欲学圣人不求诸人生而静秪就孩提有知识后说起又不察性之欲与物欲则是以念念流转者为主无端生出许多议论来听其言不曰且圣矣夷考其行犹是凡夫且虚抬此心不在本位日用间真病痛却都放寛校为此惧深愿诸君子以拙自处把世间一切名利底心斩絶浄尽立志如天之崇循序用功跬步皆踏实地但诸君子自占地步已髙又有喜同恶异之心莫肯退聴大学指授知止此是千圣渊源且道止是如何若于此悟入则功夫有个起处便有个究竟处若由大路然校作六书精藴于此有相发明者谨奉数字请教録具别纸固陋之见不识髙明以为何如 

　　答邹谦之 

　　久别惄如饥渇兹行天假良会校闻也晩又复无縁得京口书曷胜驰仰承命欲校为下顶门一针恶校何人乃敢校何人乃敢来教自病常照常流是必因用以遡体又病无成佛作祖志与应付僧较短量长是必发其真心超凡以入圣不暇为葛藤如此是已针着百会真穴想周身血气都掣动瞑眩一畨精神大变换矣钦仰钦仰每见吾兄所作文字明白疏爽而力稍轻今停蓄收敛也久气象必深沈言语必简当非惟不当以故吾相待亦且絶笔不肯为人役矣何以故学佛者说我不是应付僧他直把来作黄叶飘飘看又不看作葛藤也出处犹语黙死生犹出处只在反求我心莫要粘带莫被牵引便常超然明道云外面有些罅隙便走又云理无大小其要只在慎独敬为吾兄诵之诗云采葑采菲无以下体髙明毋以人废言 

　　答霍渭先 

　　承西樵寄大学原中庸原其间发明固多亦尽有合商量者此是继千圣絶学须从实经歴处说但未有命不敢献所疑兄子缜东还承吾兄寄所辨子静之书今上其船者多矣而兄独否卓哉卓哉目睹秋毫者不能自见其睫善乎兄之下问也此不自满假之心也敬以所闻对象山振古豪杰也然而学未近道客气累之也吾兄之辨自察客气何如慎勿自恕象山直指人心虽则能耸动人能救拔人而无实下手处如四勿三省之类惜也呌噪己甚上焉者厌下焉者惑中焉者为其所驱若先读晦翁书乍而读此若惊若怪不为无助若先读明道书有得然后及此则固不暇过而问焉矣孟子雄辩犹被英气害事况子静乎假令孟子亲炙孔门叅于颜愚曽鲁之间固将薫为太和当欿然自觉不足矣吾辈去圣弥逺谓宜追慕盛德仪容使麤心浮气脱然融释不作孟子以下人物何如何如 

　　答王长沙子正 

　　使君为政未久坦夷之心洁白之操愚夫愚妇或能知之荐绅先生乃闻有不乐欲相料理者东海病夫久不管人间是非未知其事有无然在使君正好自煅炼吾辈若透却名利闗人安能轩轾我纵毁我誉我万方我只消不见不闻便都了却我若是真金尽教他做烈火傥还有些查滓却藉他做洪炉猛煎熬一过是添我多少精神虽然此犹是小小闗头若还透得生死大闗更脱洒在承雅爱不觉率尔发其狂言髙明以为何如校欲致书请问于邓守不得阶愿求故人为之先容天气渐寒阳德潜藏于黄宫惟冀若时保固天真不具 

　　与王纯甫 

　　蒙阴令言邑去今武城太逺难于寓书子游弦歌武城在其邑中二十里弟子周士淹回録吾兄大学解语意卓絶受教多矣但恐天资髙未尝用过苦功夫来说得易易耳愚见録似别纸请教纰缪处毋吝一一是正至恳至恳老子解渇欲一见之千圣相传俱是教人反朴还淳夫子老子说得尤切生于衰世故也不如此何以挽回造化但老子说得未免矫枉过正耳后世目为异端非惟不知老子恐于圣门宗旨亦未必知矣 

　　别纸 

　　大学功夫复性而已矣明我明德吾性自足元不须増添只要去其昏蔽此一言已尽矣新民者明我明德于人也变文言之者人性亦不须我増添只因壊了却要我变化他明明德有个机窍识得则功夫有着落夫何故只为这道理就在当人血气上发出来容易被他遮蔽日用间试自省察血气用事常多其始就是人欲中剔括出天理久之天理纔做得主虽然何敢恃也那去不尽的人欲刬不洁浄少纵则复张皇矣教人者若分我人则无含弘之量有忿疾之心只把做自家事反求所未至则意恳恻亦易感动他止至善者定性也此是究竟处吾兄见得甚髙至善者非他明德之本体也明德是他发出来的本来面目性初萌动处难于名言谓之曰善冲漠无朕妙不容言故谓之至善此本然之善不与恶对中庸所谓喜怒哀乐之未发谓之中上天之载无声无臭也大学先言明明德新民而后及止至善何故先从知止说起此欲人见性也知止是欲学者悟入处定静安虑煞有功夫吾兄说得轻了虽则见得吾性本静若血气德性未能合一此心依旧牵惹得动正是云駃月运舟行岸移必须用执持功夫校故曰执持而后静谓之定不执持而自定谓之静学至于静至矣何以又言安曰此兼境言是处皆静谓之安如何又有虑在此又兼有事言所谓动亦静也到此动静合一乃为真止学者若不知止非圣人之学也初学何能知故圣经惓惓本末之辨教人反求诸身传文提出知本甚恳切 
　　新亲古字互用大学新民作亲书亲逆作新易大传易知则有亲读作新纔与可久语脉相贯古书似此甚多若不识古文古韵便多窒碍校谓新民是明我明德于人之变文只以明明德于天下一言证之自见壹是句犹云同此也否则与皆字重所厚正是良心亲切处与中庸思修身不可以不事亲同意传文容后请教 

　　答喻吴江时 

　　书至知故人在邻邑喜甚喜甚噫割鸡得无用牛刀乎校多病杜门忘世久矣虽然毎闻守令一善政则喜动颜色其不善则蹙额久之何也民吾同胞故休戚若在已也故人之来吴江数十万生灵今而后得所矣前政足以为鉴其先有张明道者足以为法张尝及吾门其人学佛无世俗一副当名利心故平易安静民依之如父母然视卓鲁尚未及必也淳公乎扶沟晋城此真故人之师也伻回先此奉复 

　　答陈元诚 

　　可琛至得元诚书未论言语何如只温醇气象自蔼然溢于言外病我叙文自信太过无虚心屈已之意又疑吾近日学问见得佛老与圣人同大为我惧说到此可谓苦心矣深感深感校且老丧子丧孙罹此大难而志不少衰惟恐惧修省此无他欲自致于圣贤也古无自足之圣贤校今去圣贤甚逺何敢自足邪佛老之学自少年见得与圣贤别今更见得同则是中道而叛圣人也老子又不可与佛并言乃若是处虽出于佛亦不可弃但恐实陷溺而不自觉如此则全頼元诚救正也书尾静修之言引而不发昔闻元诚论静云一念不生既不执持又不茫昧三件犯着一件便不是今人多赖动为静此正是元诚心学渊微处故能发胸中所藴然此是就已静上说不知未到此地位如何用功纔得到此既到此地位还有功夫用否千万极言毋吝指教疑义録具别纸愿一一订其是非 

　　别纸 

　　纯甫气魄甚大人品孤髙然学似信佛势己不可反虽然吾犹欲其反之故校答书引用佛语而折衷以吾儒之言使知佛学纵有妙处亦不出于圣人佛所谓尘指妄念也必先有这种因时纔发出来故曰前尘此语亦自好但起念都说是前尘动得是处也说是縁影则大谬矣精藴中辨佛处亦尽多 
　　翻篆而楷凡楷本从篆翻因取便失了本义自宋来好古者毎毎欲正之但欠精详耳字莫备于小篆昔尝读之毎觉其未安自思古人若如此岂不自然何故却如此蓄疑不敢发后忽见古文乃与吾意暗合又有旧时思量未到忽见古文豁然开我心见得既多乃敢说李斯是小智穿凿造古文者其心大以宻故凡学问之功经纶之法造化之秘触处自然发出来非吾强说吾但识得与他发挥或因而附已意耳六书若止象形则不足以尽变第三巻字下曽畧为之分别体例就象形论须会之以神毋泥其形乃得天然之真稽实待虚以此言易己落第二义以后六书亦不如此 
　　混沌是对开辟言此是先天一之所由起有一而未形到开辟初有一自此有二而万生矣这都属后天吾心一念不生时便是混沌 
　　当其无有器之用此是老子语妙甚与圣人亦同大抵造化从无立有从微至着故学问要反本研几 
　　大抵有质纔有文文胜则丧质人知文胜之弊而不知尽去其文之弊恣睢自用与夷狄禽兽同如秦是己老子夫子俱生周末文盛时俱有志于反朴还醇挽回造化夫子说得平正老子便觉矫枉并不满于先王惹得后来处士横议秦人出来一切扫去文遂不成世界矣容再思之十一元也到十便反元方好再起百千万一如之凡事皆如此此承反于一而言无此句意亦足今除之 
　　知道无中边而不知内为主则茫无下手处知内为主而不知道无中边则隘故曰此心学之全功也 
　　天文左右前皆动也惟北辰不动人身背亦如之故曰天根之学本易艮背之旨 
　　日行迟月行疾正是天象示人君逸臣劳之义先儒反之然于天终不合也内经云心藏神又有神阙神庭穴妙甚虽然此神明升降往来之道也非神之宅也诸脏皆实而心独虚故神都焉元诚涵养精深必有超悟处愿开其天天发亮则太和元气尽泄不成造化矣惟其体眩团聚光耀只在日月上发故天元全人体内幽只开窍于目露泄神光目为之使故人之天元全闭口勿言则于求放心甚易上文言心之全体都奔在 
　　舌上舌不言亦有动意故下即引此句欲其闭口以固此心即仁者其言也讱修辞立其诚之意若嫌其是仙家语改曰善根何如 
　　电光以下语意本出文公因嫌五峰之学不务涵养本原只要执发见一端便张皇作用故有急迫助长之病明道见汤瓶便知阴阳消长之理见石坛湿便知天地升降之理爕字大则为调和阴阳小则为调和饮食字意故有抽添火候之言初不就修炼上说但修炼家不能外耳 

　　二 

　　卢可琛回有书奉寄想已达左右矣可琛行后始得见所与二三子书真切恳到深造自得之言也但所答梁生说却未免支离岂欲游戏翰墨邪校雅不欲元诚作诗书意似不谓然夫诗之有律犹文之有骈俪终是俳体古人决不屑此未论三百篇只如枚乘阮籍陶渊明皆涵蓄有余味亦可陶天真也虽然此犹是掠下说黙而成之不言而信何暇假此乎 

　　与吕仲木 

　　吾兄出处闗时运之盛衰凡在朝野莫不太息愚意独推诸天道术为天下裂也久矣天将大有厚于吾兄使得专一于聚精会神之学反本而复其初挽回世道在此世俗酬应之作一切罢絶之何如与其俯狥人情孰与恭黙以承天意诗云帝谓文王无然畔援无然歆羡诞先登于岸又云帝谓文王予懐明德不大声以色不长夏以革不识不知顺帝之则敬为吾兄诵之山中静极深造黙成自得当益渊悫愿时有以教我至恳至恳昔承赐先叔父母薶铭校具书拜谢愿有过必告有疑必请以此为谢不识曽达左右否 

　　答邓鲁 

　　各在天一涯忽得汝书若从天而降何喜如之虽然其喜也乃不胜其忧也又不胜其惧也吾将苦口言之乎汝闻言必未我信虽然汝亦知吾苦心乎呜呼后世英才不为少矣往往没溺于身毒之教只为自家立脚不住为其所驱一遇棒喝师遂失其故吁可叹哉亦可鄙哉昔者汝也好说光景今并撤开胸襟中滞碍若小释者然而流荡难反矣只为无实功故被新学耸动又去凑合佛学谓与圣人同圣人之教以三纲五常为主佛教欲絶灭三纲五常还可谓之同乎慈湖侮圣贤大无忌惮而汝好之何邪所示对竹数言大是脱空晋之清谈未必如是今之讲学能切实用功者无如陈元诚试就正之何如新学大抵敏言讷行先利后义说得太易易然髙抬此心不在本位所行不复可检点明眼人决不能瞒也试一省看何如余具别纸 

　　答张希虞 

　　往古来今人生何限矣其存也能不与禽兽同归者几何其没也能不与草木同腐者几何此无他皆因志不立及用功不精专也天理人欲势不两立果能誓不与贼俱生以死决胜则何人欲之难除也古人一日千里士别三日当刮目相待矧三岁邪明年必得会晤当豫拭目以须也 

　　答王宗尹 

　　别汝多年无日不思汝何也以汝为学不无偏滞而肯朴实用功若此自能求所未至故吾常望汝大进惜道逺无由一见之忽承遣人存问始知从政于杭甚为杭人喜今之为民父母者往往学养子而未必心诚求之心一不真万事悉为虚文痒疴疾痛岂复闗于吾身汝素以毋自欺为学此言似不必告汝恐汝执着已见而不能尽民之情则所求者未必能中耳古之圣贤超乎万物之表禄之以天下不足为荣困于泥涂不足为辱后人胸次小纔为卑官便道受人气不过不由进士科便道志不得大行此其自期待何浅浅也汝万万不屑此然微芥蔕于心亦能损吾天德也杭郡多事终日在大忙中应物而不与俱往守正而不主故常足以验吾学力苏杭宻迩风便愿数懐我以好音 

　　与沈一之 

　　子程子有言不学便老而衰读故人莫春书飒然有衰意何邪吾人学不大进只为被凡心绊却故天心不纯拙者所见不知髙明以为奚若端峰遗范当自有亲切人言恐不足为重轻汲汲似犹有好名意何如何如 

　　与吕仲木 

　　王子崇西行老母病不及奉书其后托可泉转致不知曽达左右否天下之望在兄一人传闻吾兄颇有衰意惕然动心程子有云不学便老而衰吾兄完养有道人言谅非真然亦可助内省三代而下学圣人甚难甚难者但知识神之为神不知全其元神也前书举文王必如是乃能纯乎天德管见若此能不畔否愿就正于髙明迩来作何功夫想益深造自得愿有以振德我 

　　吊欧阳崇一 

　　罗达夫过我闻知令先公遘疾心常悬悬今岁林相来则闻吾兄已奉丧南还矣缅惟孝心纯至其于哀恫固当倍百恒情未审自罹荼毒气体何似哀毁灭性圣有明戒所愿强加饘粥辅养精神孝莫大于尊亲愿吾兄务其逺者大者笃厚恳恻致其身为圣贤则显亲为圣贤之父启圣太中所以流光百世也山川阻修病体羸弱弗克趋吊中心缺然素纱一匹奉充赙仪鉴纳是荷 

　　与李司业汝立 

　　别汝忽忽十年矣古人有言士别三日刮目相待矧十年邪其所树立造就当何如也欣羡欣羡吾山林之日虽长媿无所得惟是死生闗畧看得破人间一切虚名浮利直是悠悠胸中差觉无事耳 

　　与黄宗贤 

　　承惠寄云中疏藁足以占经济大畧矣钦仰钦仰窃惟执事所抱负者天德王道也其中语意颇觉抑扬得毋犹有人者在邪或恐郢书而燕说之此则愚之固也虽然不固不足以发执事之疑而助其观省哲人断国信于蓍龟云中事势竟当何如执事沈几先物必有以洞照之矣惟时天气渐暑愿恬养自爱 

　　答应元忠 

　　胡纯过我言吾兄以事在杭承来教愤世疾邪已甚势若五岳起方寸隐然讵能平嗟夫直道难容坐令正人困兹多口虽然兹乃天之降祸邪将天福之邪吾兄超迈之资本自天植不知所以切之磋之琢之磨之果能副天之玉汝于成否邪今兹纷纷毋乃天将大警动之邪吾兄何不奋厥大勇以其愤世疾邪者自发愤自憎疾于性情上实用功夫大学之至善中庸之无声无臭此吾兄归宿之地也诗云采葑采菲无以下体愿勿因人废言 

　　与王汝中 

　　昔在山中梦汝中偕伯载访我校谓伯载曰汝中言甚恳切而学不加进何哉无何汝中果至消息亦大矣但所谓不进者阴阳相反乃神灵托以告余谓校不进也敢不自惕未知汝中内省以为何如大学功夫定性而已矣此心容易牵动何由止止汝中游道大广讲说过多康节有云亦恐因而害天性所愿羞涩其言毋使口滑慎择所与交以辅吾仁凝然如山亭亭湛乎如水澄澄其于进德何可量也 

　　与崔子锺 

　　留都一别且也三十余年矣遐想年兄进德日以精深欣仰欣仰校也下士晩闻道聊以拙自修而又未能也亦太不勇矣近世讲学者日以多道其复明矣乎道其复行矣乎吁忧方大耳虚志骄气欲一蹴至圣人而言行判若两截此恐即是谈天衍弥天道安之流耳近见序文深斥陆学愚意陆学且未可非彼其功夫虽麤却是实做也浅见如此不识髙明以为何如 

　　与周行之 

　　吴氓亦尝荐臻荒年然未有若今兹歉岁细民敖敖不欲生若此其甚也今幸麦熟茍延乡人有为令于山东者谈彼中烖荒尤甚乃若河南则口不忍道耳不忍闻痛心痛心吴中粮额太重虽良有司尽心法终不能尽善虽然若匪尽心小民受害那复可言昔者南昌况侯奏减七十余万石郡是以再造其后戸部持三十余万石古额不肯蠲除贾似道公田之类是也周文襄公设法随粮起耗使轻者不失其为轻而重者折为轻赍以救其困其后派折之弊百出则以等则太多也王端毅公复更其法随田起耗重者差觉减轻而派折之弊终莫能革天水胡侯始验粮均派昔之神奸不刬自除而轻重复不均文安王侯乃为之牵摊其耗愚夫愚妇可使戸知凡沙痩水深者则为之量减其法视前政最善而弊不无者有司度田未必实也此非法弊乃是人弊若得良有司踏实永有利而无害矣宋人争差役雇役利害议论孔多今吴中实利雇役而有司以差役为名其害百端大抵官得其一而私费其四五甚则有破家者矣王侯始立雇役之法小民式歌且舞今更欲讲求便于小民而复士大夫亦既有成画矣二者皆吴中永久之利而言人人殊盖或未究其本末也吾兄素善秤亭天下之事非忧国忧民无所用其心其于乡邦利弊固已烛照而数计之矣乃闻深不满于二法校且疑之未得其说敢请问于左右以求至当之归病卧衡门瞻仰故人如渇无由一通起居兹因小壻王一诚卒业南雝附此问讯 

　　答崔子锺 

　　自阳明之说行而慈湖之书复出祸天下殆天数邪年兄与湛年兄辞而辟之意则甚善但名未正耳何谓名曰慈湖之书逆天侮圣人之书也昔孟子名杨朱曰无君名墨翟曰无父慈湖之行未必能过墨与杨而邪说则甚以其为佛学也校尝谓佛氏无天今慈湖既已叛圣人而从佛亲为之奴矣而又呵佛骂祖阳主圣教欲髙出一层其敢于侮圣人之言者盖学狠和尚棒喝禅宗呵佛骂祖家法无天莫大焉此书不焚不知颠了无限后生校毎思之未尝不为痛心疾首也承教漫及此 

　　与郭水部 

　　一别十年忽承干旌访我于野愧无以告之窃谓讲学不必多言只在自知实病痛处方可真切磋心不可有游思身不可有惰气游思多则神明散惰气胜则嗜欲滋斯言或可充韦弦之用也 

　　答熊恱之 

　　吾兄忠赤之忱洁白之操因心自然有大过人者来谕恳恳忧国惟恐不能保晩节是忧善哉言矣世之治也君子自以为不足其亡也若有余使在位者皆能持是心太平可望也海贼盘根虽久然无难拔者近日之事本只该捕盗事势相激遂致用兵主兵者权轻兵法不立遂至败北贼徒追我师但触下体不敢伤上体盖欲自开后门也以故我军死者甚少但船与兵仗尽为所得今闻汤总兵且来若能整肃军法而无张大其事激彼民攻彼冦宁漏有罪而不忍杀无辜开其党自相斩捕不日可平也传闻逺方不知贼巢虚实多信流言又有生事之人造为征乱语吾兄膺留守重任必能静以镇之但恐此中事情言人人殊未有能得其的者故敢敢以告亦烦与抚公及操江公一言先定庙筭呜呼兵动于外福生于内庙筭若善不知是救多少生灵庙筭不善不知多少生灵肝脑涂地也呜呼士大夫要干大事者必须视民如痛肉一般自然上帝黙佑易于成功若有要避祸及立功底心便是逆了上帝帝乃震怒功何由成况此贼本不多人今日平之易于反掌若张大其事奏闻于朝万一朝廷谓冦盗不足与轻动兵端流祸岂有极也私忧过计故发此迂言诗云采葑采菲无以下体吾兄其留意焉 

　　与王宪副克敬 

　　传闻有尊恙或以为疟也或以为滞下也皆不可知所可知者必焦劳吾民所致也公之于吾苏可谓良工心独苦矣天佑吉人想勿药有喜校适有兄子之丧不获躬候谨遣人问安总兵何日至其人智勇不问可知矣未知仁与信何如其严何如易曰师贞丈人吉子曰必也临事而惧好谋而成愿公与之深语其人若锐于立功不可也专于杀戮不可也不严于立军法期期不可也兵能分而不能合能合而不能分不可也合数百恶少为曹人有必死之心我军虽众不可见利直前而不顾后患也必也上下文武合为一心首去贪酷之吏严偾军之诛贼必破胆开贼生路凡互相斩捕者有赏解散其徒者免罪来首自归者充军非贼首但解散及来归者俱赦不罪故曰上兵伐谋其次伐交百战百胜不如不战而屈人兵也凡用兵有机今日事势固须调兵不若乘其机激沙民使用命又不若乘沙民之机谕沙贼使自归昔者唐髙仁厚出兵五日而平蜀冦数万只是一个诚心爱人开贼生路而已校书生不知兵哀元元之无辜聊陈管见助庙筭之万一惟髙明择焉可也 

　　与余烋 

　　昔者得汝书吾意汝先公葬也久矣汝弟焕至亟问之涕泣而对乃知未也吾责之曰大孝尊亲汝弗能矣其次弗辱汝弗能矣其下能养乃父何尝一日享汝兄弟之奉哉身后暴露且也十有三年矣若此与无子何别昔者何子平有故不得葬尚自谓我情事未伸天地间一罪人耳况无故而不葬罪将安逃礼过时而不葬主丧者不释服今汝兄弟俱释衰绖从吉施施焉于于焉与他人同是可忍也孰不可忍也正以名教则汝兄弟不可复入学校之门矣虽然此责在汝尤重何也以汝为兄一家之长也呜呼乃父学为大儒官至少宰身后暴露不得安其体魄孤魂漂漂其竟何依汝兄弟恬然安焉是夷貊之道非复诗礼之家矣亦独何心焕求吾作墓志铭吾平生未尝为此昔者静庵葬胡纯来求铭墓逊庵葬李敉来求铭墓叔父之葬吾弟苦欲吾自铭皆辞不作今老矣岂可独为令先公破此例邪虽然吾心戚戚不忍也欲为汝兄弟转求陆伯载文章巨公也不然转求周尚书伯明汝父同年也问行状及事实皆无之岂能以空文作志邪念汝弟千里逺来又惧汝兄弟以无埋铭为辞差池葬事故不得已以吾所知者代汝作圹记庶几不误葬期呜呼祖父有善而弗能传谓之不孝焕幼不能知汝长当知可即条録嘉言善行请文于立德立言之君子以图不朽吾日夜望之记録成当遄寄我焕又言兄子圭长成今游邑庠矣吾闻之甚喜庶几克肖乃祖哉欲绳祖武在行不在文在立志在勤用功不专在才力圭勉之哉圭字朝信已当故不着于字说 

　　与王资穆 

　　闻资穆今岁不得与于宾兴人皆称屈虽然天难忱斯安知天意不大警资穆使百尺竿头更进一步邪大丈夫自视何如显扬其亲岂在一第今秋榜已挂事又属阴矣天公毎张此一叚公案令人自参人竟不悟枉自劳攘许多诗云上天之载无声无臭仪刑文王万物作孚又云帝谓文王无然畔援无然歆羡诞先登于岸人能反求以此自照勘则于世味得失自然轻矣资穆今用何功夫读书有得有疑可寄我一商量否 

　　与邹谦之 

　　伯载诵吾兄书乐与四方讲学者接此吾兄惓惓盛心也虽然讲学者众世道固甚可喜而亦甚可忧何也讲而不学者众也是以讲为学者也行必顾言义必胜利吾兄亦尝省其私乎髙明今方为人师匠一言一行后进楷模愿以圣门讷言敏行为主人心多动则不能自还明道有言只外面有些罅隙便走又曰人心縁境出入亦不自知敬为吾兄诵之 

　　答陈元诚 

　　岁莫林烈至得元诚书改岁而刘叔宪所寄书亦至一念未起时语意超妙足见元诚心学渊微但他语不无滞处来谕相见乎离非藏乎离此固元诚独得处然道理未有不可通于人者更思之何如神阙神庭语出内经心藏神亦内经语也心之神明无乎在而无乎不在也无乎不在而有在也静则气母归根动则神机发见故疑其在彼而不知实在于心虽有在也而无迹也鄙见如此不知髙明以为何如 

　　答林烈 

　　士淹回道汝意极恳恳学患心不真此心若真何事不可成来书人鬼之语甚切此是善恶已动念时功夫更自体验善恶未动念时有功夫否人心立极虽有间断处亦好接头否则终日向学不免散而无统也 

　　答苏驾部 

　　校不才多病天所弃也亦天逸之使为闲民也康节有云满眼清才在朝着病夫无以系安危故人天方向用宜积赤诚以待机会老杜有云艰危须仗济时才又云独使至尊忧社稷诸公何以答升平故人不可不勉也承问复古手叚噫有三代而上之学术斯有三代而上之人才有三代而上之人才斯有三代而上之功业今圣贤经天纬地之学具存后之人只向方圆上测规矩而不肯就规矩上出方圆非古道不可复也泥古之迹不能神而明之也校于古人不能为役而志不敢自小者亦欲学古之道竭吾才以求之也维时雨淫害稼暑至而不至气郁以蒸他日交秋火必不肯退位岁气胜复何时而已邪故人愿自燮理吾身阴阳毋为偏气所沴也 

　　与唐应德 

　　此行天将有大造于应德也应德天植忠义而于消息盈虚之理或未深察其微故天牖之使操心也危而虑患也深他日出而任世道之责可以万全不轻于一掷矣天平数语极其苦心当时一似死肉顽不之省过后始警惧真至理诚言也铭感不敢忘铭感不敢忘闻欲秋凉过我敬洒扫先人之庐以俟近日读诗欲以雅颂之音销铄群慝闻兀崖有诗解应德若有之便中愿早寄示 

　　与唐音 

　　得书自觉学未探本原甚善甚善乘此戚然大有警于心百尺竿头务求进步处乃不枉此一生耳麐入学举业想日有进但恐德业日忘日逺不患妨功惟患夺志斯言宜惓惓服膺髙汝白幼时其叔父教之以举业叹曰便做到状元三年一个何足慕哉及长登进士第其叔父以书戒之曰此何足喜吾正忧汝从此不免堕坑可置一簿记毎日过差寄我汝白自谓我终日侍傍何不相信如此试问其仆答曰比在家渐不同矣因此而惧乃置簿记过过不可胜书因此大惧刻苦用功若汝白之学与其叔父之教可以为法矣 

　　与林相 

　　跂余望汝久矣徐亚参樾过我始知汝已回嘉禾抱病未出则未知为旧病与新病与语非医不能治汝之病虽然亦尝黙而思之凡病之作十二官必有不得其职者矣心为天官何莫不由之是故致病在心治病亦在心茍能握其枢旋乾转坤在兹秋凉望早过我重为轻根静为躁君轻则失根躁则失君溽暑中验之尤得力也许台仲暨钱采之沈静夫曽相见否李参过嘉禾特附此信百凡作县事可尽告之是固有志为民者也 

　　与王宗尹 

　　在杭三载上下信之无异辞足以见毋自欺之效虽然愿嗛焉其毋自足也足则怠且骄虽有自欺亦不自知矣由世俗希旷观之啧啧满人口固当由古之人观之此诚不足以当尧舜之万分一也嗟乎尧舜其犹病诸是诚何心也乃天德也吾以尧舜之道望汝故不以颂而以规汝前书媿不能如羔羊大夫而欲为兎罝野人意则甚善语或滞矣羔羊名大夫也兎罝自是十乱中人昔者文王举大颠闳天于兎罝诗人因而咏歌其事肃肃者诚敬之极功也施于中林而终始表里一致矣春秋传论举冀缺而曰敬者德之聚能敬必有德盖其源流如此李参受万宰令过杭欲得一见故人问为政临民之道此可与言者也闻曽太平多善政并烦述以告参 

　　与闻静中 

　　昔三原王公在留都其志未尝一日不在天下国家故无一日不与贤士大夫来往尝一日出有狂夫向之呼万岁入部延属僚谘之娄驾部曰昔张忠定公行军三军呼万岁公曰止勿言即回衣冠坐厅上戒阍人谢宾客勿通反复思得数策明早请娄驾部语之娄不答公乃问曰当时忠定何以处之曰亟下马呼万岁公喟然叹曰吾軰安能及古之人彼仓卒应变而有余吾无事终日思而不足其好善如此吾兄为国柱石为缙绅楷模其志与三原公先后一致也但未知门下士孰可为吾兄师者孰可为吾兄友者又孰可为汲引而长养成就之者天下事大可忧惟此一着可以应急可以定倾可以任重保大吾兄愿加之意焉 

　　与周行之 

　　日李康惠公为刑部属见素林公为佥都谓李曰昔三原王公在南都其志未尝一日不为天下国家故无一日无贤士大夫往来门下今吾门何寥寥岂吾不能屈已邪何贤者之不至也李因问曰公今所交何人曰司冦张公实太宰杨应宁司諌杨方震请各问所长曰某长于某请各问所短曰某短于某请问公所长林逊谢请问公所短林因虚心问焉曰承勋毎侍教所闻惟节义文章而未尝及学问公所长在是所短其亦在是乎林大叹服前辈风度如此愿吾兄以三原公见素为法屈已下贤博求人才以自帮助亦因而汲引成就后生斯固吾兄成已成物之功也乡别于岭南校谓子庸曰吾兄毎言无适而非道若见得无适而是道则学大进矣亦尝与吾兄有言不识尚可为韦弦之助否肃斋公既去前所行二政势必动揺他日小民复受弊而追思其利弥觉多事矣 

　　与方叔贤 

　　校以空言乡学天厌否德丧子丧孙春秋传所谓于是有隐慝焉敢不惕然内省吾兄昔也无子而今有子兹乃天佑善人愿兄丕惟进德以祗承天意恭惟吾兄平生最髙处全在服善故曰圣虽学作兮所贵者资今位日崇望日隆万一好善之心或不如初则虽有过人莫肯告矣吾兄昔寓锡山校惮暑失此良会今乃阔焉数年南望天一方曷胜乡往卫武公年九十有五矣犹作抑戒以自儆且使国人交儆我吾兄之年视武公尚壮其心亦犹武公之心也不知迩来作何功夫承惠大学原中庸原受益多矣可疑处亦往往有之以未得尊命故未敢言尝有书答纯甫论大学録求是正 

　　与陈元诚 

　　近读诗以雅颂之言销铄群慝觉于性情有功安得日薫元诚咏歌舞蹈天机更当流动盈满也读大小雅至于宣王之诗未尝不喟然而叹曰周其遂衰乎或曰宣王中兴之主也胡不责平王而下反追咎宣王邪噫宣王之于周固若下弦之月矣惟患其亏也而可自盈乎哉一时君臣其德精明而乏天地深厚气象中有一事便形于咏歌文公论周世宗一言极好曰为善须教显显地做盖至于鲁颂则无可言矣其真文而不惭者与所以胥而为亡秦也斯意不知髙明以为何如 

　　与罗达夫 

　　达夫别我去清风明月犹疑见达夫丰神夫子尝叹才难吾辈所当猛省如达夫者何处得来而未免有我人见不肯舍已以从圣人顾欲率圣人之言从已毋乃担阁其才乎校尝谓更不必问才如何只因犯了孟子所谓不能尽其才谁能如颜子之既竭吾才也昔者之举忠义则有之语道则未尽韩魏公最名有胆任大事死生以之然深服范文正公察乎消息盈虚之理富文忠公视文正为麤然虑不万全不发日语次见达夫未深省故黙不言达夫聪悟絶人今当洞识之矣庄生一言极好易之者皥天不宜深有合于易道也李参受万宰令附此以讯起居参平生居家有守今居官亦欲有为未知得行其志否袁与吉相去逺近若何若有所闻愿有以教之 

　　庄渠遗书巻四 


　　●钦定四库全书 

　　庄渠遗书巻五 

　　（明）魏校 撰 

　　○说 

　　体仁说 

　　天地太和元气氤氤氲氲盈满宇内四时流行春意融融蔼蔼尤易体验盎然吾人仁底气象也人能体此意思则胸中和气骎骎发生天地万物血脉相贯充郁之乆及其应物浑乎一团和气发见所谓丽日祥云也 
　　冬气闭藏极于严宻故春生温厚之气充郁薫蒸阴崖寒谷亦透学而弗主静何以养吾仁涵养可以熟仁若天资和顺不足于刚毅可更于义上 
　　用功否曰阳之收敛处便是阴仁之断制处便是义静中一念萌动纔渉自私自利便觉戾气发生自与和气相反不能遏之于微戾气一盛和气便都消铄尽了湏重接续起来但觉纔是物欲便与截断斩其根芽此便是精义工夫也 
　　天之主宰曰帝人之王宰曰心敬只是吾心自做主宰处今之持敬者不免添一个心来治此心却是别寻主宰春气融融万物发生急廹何縁生物把捉太紧血气亦自不得舒畅天理其能流行乎 
　　整齐严肃莫是先制于外否曰此正是由中而出吾心纔欲检束四体便自竦然矣外既不敢妄动内亦不敢妄思交养之道也 
　　木必有根然后千枝万叶可从而立水必有源然后千流万派其出无穷人湏存得此心有个主宰则万事可以次第而治 
　　古人藴蓄深厚故发越盛大今人容易漏泄于外何由厚积而逺施学者当深玩黙成气象 
　　浑厚则开文明浇薄则开巧慧学湏涵养本原 
　　穷理所以开天聪明支离以求之是自凿破混沌也 
　　天地浑浑一大气万物分形其间实无二体譬若百果累累总是大树生气贯彻又如鱼在水中内外皆水也人乃自以私意间隔岂复能与天地万物合一乎 
　　持敬易间断常如有上帝临之可乎曰上帝何时而不鉴临奚待想象也日月照临如目斯覩风霆流行如息相呴今吾一呼一吸未尝不与大化通也是故一念善上帝必知之一念不善上帝必知之天命有善无恶故善则顺天恶则逆天畏天之至者尝防未萌之恶小人无忌惮是弗以上帝为有灵也 
　　天地气化初极浑厚开盛则文明乆之渐以浇薄盛极则有衰也圣人生衰世常欲返朴还淳以回造化故大林放问礼之本质是从里面渐发出来文是外面发得极盛圣人欲人常存得这些好意思在里面令深厚恳恻有余若只务外面好看却是作伪也 
　　道体浩浩无穷人被气质限住罕能覩其纯全若只据己见持养将去终是狭隘孤单难得展拓湏大着心胸广求义理尽合天下聪明为我聪明庶几规模阔大气质不得而限量之 
　　理者气之主宰理非别有一物在气为主只就气上该得如此处便是理之发用其所以该得如此则理之本体然也通宇宙全体浑是一理充塞流行随气发用在这里便该得如此在那里又该得如彼千变万化不同人见用有许多遂疑体亦有许多不知只是一理所为随在而异名耳本体更无余二也 
　　纯粹至善者理也气有弗善理亦末如之何斯乃气强而理弱乎曰否理该得如此而不能自如此其能如此皆气为之也气能如此而不能尽如此滞于有迹运复不齐故也 
　　夫理冲漠无朕无者不可分裂所以一也浑沦惟一一者不可二杂所以纯也气有形故可分愈分则愈杂美恶分若有万不齐矣 
　　理气合则一违则二春气氤氲盎乎其和此天地之仁也秋气晶明肃乎其清此天地之义也何处分别是理是气春宜温厚而弗温厚秋宜严凝而弗严凝此非理该如此乃是气过不及弗能如此孟子曰配义与道此是理该如此而气能如此所谓合则一也孔子曰回也其心三月不违仁心而违仁判为両物弗复合一所谓违则二也 
　　或问孝之根源莫是一体而分该得孝否曰此只是当然不容已处曰岂天命自然乎曰怎得便会自然如此天地生生只是一团好气聚处便生人具此生理各有一团好意思在心父母吾身所由以生也故恻怛慈爱于此发得尤恳切其本在是也 
　　万物出于五行五行一气所分也万物出于五常理一而已何以亦分为五邪或曰理不可分木之气合此理而为仁金之气合此理而为义因气而分也曰五常者非他五行之理也杂气而言之无乃混而无别乎或曰木得此理为仁金得此理为义曰然则理空虚无一物因气旋生此五者出来或曰木之理曰仁金之理曰义曰然则一理包此五者五行各得理之一偏请问如之何曰只是一理在木为仁在金为义或曰一理之发在子为孝在臣为忠其分殊也五常乃未发之理其本亦殊邪曰五行之静气亦各异故尝为之说曰理具于气未发则五行通体而总为五常已发则五行异用而散为万行孝出于仁忠出于义脉络固相贯也 
　　用志不分以其全力而向于道志不恳笃工夫散漫无成 
　　礼主于敬譲其心耸然如有畏退然如弗胜然后仪文斯称今之矜严好礼者但知自尊自重直行已意而已此乃客气所使非复礼之本然矣 
　　思虑万起万灭如之何曰此是本体不纯故发用多杂功夫只在主一但觉思虑不齐便截之使齐立得个主宰却于杂思虑中先除邪思虑以次除闲思虑推勘到底直与斩絶不得放过乆之本体纯然是善便自一念不生生处皆善念矣 
　　天地定位各止其所气交而和万物乃生男女者阴阳之大义也和气滥则为滛气狥欲忘返何以异于禽兽之雌雄牝牡相逐哉呜呼世俗以男女之交本起于欲其别乃圣人立此以防故闺门之隐床笫之安天命至此每易缺陷诗首闗睢其劝深矣 
　　圣贤冲然无欲学者当自不见可欲始一念动以人欲根勘何从而来照见众欲性中元无俱从躯殻上起秽我灵台众欲不行天理自见 
　　德性之知意味与闻见之知逈别识得此理涵泳黙体诸已然后意味深长 
　　抗志髙明超然如鸾凤翔于天表一为富贵所缚栖栖笼中之鸟俛首受制于人矣 
　　朴素恬淡其近道矣乎世味渐浓人伪薫灼尽铄其天真矣 
　　天命有元亨利贞故人性有仁义礼智人性有仁义礼智故人情有恻隐羞恶辞譲是非纯粹至善本来如是其有不善又从何来曰此只是出于气质性本善然不能自善其发为善皆气质之良知良能也气质能为善而不能尽善性即太极气质是阴阳五行所为气运纯驳不齐故气禀合下便有清浊厚薄浊则遮蔽不通薄则承载不起便生出不善来性惟本善故除却气质不善便纯是善性惟不能自善故变化气质以归于善然后能充其良知良能也 
　　人性元善当其恶时善在何处曰善自常在不灭只因气质反了这善便生出恶善之本体不得自如若能翻转那恶依旧是善 
　　吾性元是圣人只被气质自害学而弗至于圣却是随气质所使志反听命于气也 
　　或曰人生而静气未用事其性浑然至善感于物而动气得用事故其情有善有不善曰如是则体用二原矣性善情亦善静时性被气禀夹杂先藏了不善之根故动时情被物欲污染不善之萌芽纔发存养于静黙消其不善之根省察于动纔觉不善之萌芽便与锄治积习乆之本体浑然是善发用处亦粹然无恶矣 
　　一理散为万事常存此心则全体浑然在此而又随事精察力行之则其用灿然各有着落 
　　虚灵主宰是之谓心其理气之妙合与气形而下莫能自主宰理自然无为岂有灵也气之查滓滞而为形其精英为神虚通灵爽能妙是理为主气得其统摄理亦因是光明不蔽变化无方矣 
　　或穷孝之节目曰俱从根源处来只如昏定晨省人子昼常侍亲而夜各就寝父母弗安置岂能自安既寝而兴便思问候父母安否皆出于吾心至爱自不容己曰如是只湏就根本上用功曰这却是分本末作両叚事天理合如此而吾不能如此正为私意蔽隔当培根原又就节目上穷究到根原处去其不如此者而求其当如此者则私意不得蔽隔天理常流通矣 
　　人各私其私天地间结成一大块私意人君完养厥徳盎然天地生物之心又求天下恺悌相与举先王仁政行之悉破羣私合为天下大公 
　　天子当常以上帝之心为心兴一善念上帝用休而庆祥集焉兴一恶念上帝震怒而灾沴生焉感应昭昭也昔人谓人君至尊故称天以畏之却似举一大者来吓人君盖未廸知帝命也 
　　人君尊师重傅而其大臣推贤譲能上下习而成风穆乎唐虞气象 
　　治天下湏得见大规模又识其先后次第乃可以言治人君当明乾坤易简之理天下之贤才岂能人人而知之邪君惟论一相相简大寮俾各自置其属人得举其所知而效之于上则无遗贤所谓干以易知也天下之政岂能事事而亲之邪君恭己于上委任于相相分任于百司而责其成功上好要而百事详所谓坤以简能也 
　　治天下者当以公天下为心然后能尽用天下之善人君谦虚听纳于上博谋诸羣臣以及庶民延见天下民牧命内外之官各不惮屈己以务咨访转闻于上求天下之贤者集于朝俾之朝夕讲求天下之事灿然毕陈然后兼总条贯画为科品次第施行 
　　眇哉人形固与万物蠢蠢者同生也而巍乎与天地并立良由禽兽厥心蠢塞人心虚灵能全得这道理若虚灵者暗塞背却道理营营躯殻之私天君之尊逐物奔放清明之都邪秽污浊填满则是天地间生出能思量能说话能作奸伪一个巧于为恶之灵虫反不若禽兽之蠢虫矣 
　　鸟兮弗可为凤兽兮弗可为麟异类也人与圣人同类其形同也则其心同其心同也则其性人与圣人同也然而有弗同者圣人无欲人有欲矣谓圣人不可学自贼贼人者也然则马胡以弗能使为骥乎曰马之蠢其气弗能自变也人为制其踶啮而已至灵之谓人乃亦弗能自变化其气质邪 
　　学以希圣为志则日用所讲明践履皆当求作圣之功常以此勘验决不至陷于训诂词章矣 

　　祠堂图说 

　　祠堂之制前为同堂而分其后以为四室祭位则同享于堂自曽祖而下皆统于尊而暂屈以顺祖考之心祠位则各奠于室由祢而上皆得南向而有常尊以申子孙之敬室之中其东为昭第一室又东为昭第二室其西为穆第一室又西为穆第二室室各有小门昭穆既定昭常为昭穆常为穆子孙亦以为序易世昭主升祔则昭迁而穆不动穆主升祔则穆迁而昭不动如髙祖而昭则居东第一室曽祖居西第一室祖居东第二室祢居西第二室髙祖而穆则居西第一室曽祖居东第一室祖居西第二室祢居东第二室春则特祀于室夏秋冬三时则合而享之于堂其位则统于髙祖之尊正其南向曽祖而昭则西向而居左之第一位祖居右之第一位祢居左之第二位而西之第二位空焉曽祖而穆则东向而居右之第一位祖居左之第二位祢居右之第二位而东之第一位空焉祠位异室故昭穆但分左右而无所嫌祭位同堂故左右当分尊卑而有所避祠以奉神于平日则所申之日常多祭以礼神于一时则所屈之时常少庶几尊尊亲亲之义咸尽矣谨列数图而各系其义于后 
　　（图略） 
　　按古之庙制以中为尊故太庙居中左昭右穆以次而列今四代之位自西而东则非以中为尊矣宗庙之制辨其昭穆为先今既以西为上则昭穆之法皆不可行恐于世代难辨故郑子上问以西为上之制朱子曰此也不是古礼又曰今公私之庙皆为同堂异室以西为上之制而无左昭右穆之分一有递迁则羣室皆动而新死者当入于其祢之故室矣此乃礼之大节与古不同而为礼者犹执祔于祖父之文似无意义然欲遂变而祔于祢庙则又非爱礼存羊之意与其依违牵制而均不免为失礼曷若献议于朝尽复公私之庙皆为左昭右穆之制而一洗其谬之为快乎今谨述朱子之意拟为二图 
　　（图略） 
　　或曰祠堂既序昭穆则当以左右为分今并南向何也曰此縁子孙之心以尊祖考也天子诸侯得祭其始祖故以太庙居中羣庙从左右之列士庶人惟祭四代而不及始祖乃虚其中而以祖考分列左右则皆不得申其尊矣如以髙祖居中曾祖而下从左右之列则于髙祖尊矣而曾祖祢终亦未得申其尊也况髙祖亲尽则亦当迁而乃居始祖百世不祧之位其心恐亦未安则所以尊髙祖者亦未为至也又况尊尊亲亲湏当両尽自谊而言之有髙祖而后有曾祖有曾祖而后有祖有祢其分固有尊卑也自恩而言之由祢以及其祖由祖以及曾祖髙祖其情不无隆杀也若惟髙祖正位祖考昭穆相向则人子终身不得以南面奉其亲矣岂能安于心乎故因古礼而变之四代皆为南向以申子孙之敬祖考各居室中而不相见又得以各全其尊非惟子孙之心安而祖考之心亦安矣 
　　（图略） 
　　按古者袷祭于室始祖既正东向之位则羣昭皆列于北牖下羣穆皆列于南牖下虽父子相对而不以为嫌以有始祖之尊统之也今既莫统于尊而犹四代并列则父子祖孙相并窃惟祖考之心必大有所不安矣子孙而以非礼礼其祖考于心岂能自安邪今放古义拟为二图于后 
　　（图略） 
　　或问四代并祭必统于髙祖之尊何也曰此縁祖考之心而义起之也自子孙观之则四代皆吾之祖考自祖考观之则其分固有尊卑不敢僣踰其尊也故必统之于髙祖曽祖而下皆从昭穆之列然后祖考之心始安耳然则曽祖昭则空西之第二位曽祖穆则空东之第一位亦有所征乎曰征之朱子而已矣今列其图说于后 
　　（图略） 
　　中庸或问四时之祫不陈毁庙之主则高祖有时而在穆其礼未有考焉意或如此则高之上无昭而特设位于祖之西祢之下无穆而特设位于曾之东也 

　　地理说 

　　盖校葬先君子始读地理书惛惛莫知其为何说俗师皆能眩余然因是而天下大势颇知之矣则举似堪舆家亦莫知余为何说也而见谓诞谩易曰天与水违行天文起于东南角宿而西北阊阖为天门昆仑发源西北干维而东南薄大海盖相首尾矣此天地相逆以成造化也天文亦自为逆日月五星逆天右行而成岁地理逆则气固大逆则气大聚小逆则气小聚近取诸身一呼一吸与天地通呼出顺也吸入逆也心之神光顺则发见逆则収藏而其机在目矣吁玄矣哉大地之脉咸祖昆仑而南北二络最大大河出昆仑东北墟屈而东南至积石始入中国此天下大界水也北络发于昆仑之阴折而东南行其背为碛北其面为中国而其余气锺于辽碛北广漠万里龙气麤顽其性杀伐阴山横亘千余里固天所以限中外也控御北陲要害在此东南气散而弱知慕礼义世为不侵不叛之臣正面向中国者其中结为冀都其左结为燕京冀都则恒山发祖龙脉若从天降下为平阳而大河三面环绕以絶龙气天文北极不动而众星拱焉冀都正北南面以临天下上应微垣此第一都会也尧舜禹由是兴焉而后世德薄弗能都矣其地表里山河而旁多阻朝贡转输弗便也后世人主垂拱无为能如古之人乎吾恐其不能矣俭啬无欲能如古之人乎吾恐其不能矣夏后氏以后废而莫都冀北邉狄尧舜盛德逺覆北陲皆为要荒后世讵能及也北络极于幽燕而大河至此入海与鸭緑江会东夷为其下沙此山水一大交会也其北崇冈千迭而其前平夷千有余里泰山耸于南诚国家万年之基也但河徙而南气不交固今其势且北而以害于漕河则障之使南且国家北都燕而逺漕江南粟民力易罢地则有遗利矣以漕河故多逆水性大河淮济皆拂经是于天时地利人事无乃有未尽乎桑田之变碣石乆沦海中中国水口不固世道升降天人固相符也南络发于昆仑之东委蛇南行其背为西戎其面为中国而其余气为南蛮葱岭自起为祖南起雪山其东为江源地脉因界为二江以南仍为南络其北别为中络与大河分为両界中络岷山为祖自蜀入陇结于初龙则为长安四塞以为固金城千里天府之国也结于中龙则为洛阳风雨之所会阴阳之所和天地之中也南络傅大江放于海北络傅大河放于海惟中络止于嵩髙其前平夷凡几千里而泰山特起东方张左右翼为障以天下大势言之长安龙首穴也洛阳龙心穴也兹其大龙之腹乎古之圣神多起于东土宋都大梁亦在龙腹而国势弱者汴坦无偹其势必宿重兵民力坐而困矣故曰古今异宜长安洛阳大发于周而其机起自神禹北络中络枝脚连辏壅遏大河秦川乃一水壑也鲧与水鬬智则多为堤而功数败神禹凿龙门疏砥柱河乃安流是故龙门凿而泾沣漆沮会于渭汭入河长安始可都矣伊阙凿而伊与涧瀍会于洛汭入河洛阳始可都矣余尝至洛阳相其形势熊耳祖龙发自终南逺则太行为后托近则嵩髙为左障然终南自为长安前朝太行亦为平阳左障嵩髙虽回障洛阳而大情自欲东出与万里平原作祖然后黙识天道之公大地相为勾连其融结非一处王气发乆而歇又转之他帝王有德也而兴无徳也而亡是不一姓宇宙所以无穷也诗云天难忱斯不易维王南络大峨山为祖折而南行东出为五岭乃折而北大尽于建康而长江至此入海自昔以为帝王都矣虽然建国者非控天下之上游则莫若宅中图大譬诸人身上游其首乎宅中其腹心矣乎尾闾则不能运矣西南夷限山隔海莫能相长雄惟宜填以恩信葱岭以东西域诸国处于大龙掖下以恩信懐之可以断匈奴之右臂也天竺地脉发自昆仑之阳其左弱水界之不与中国同脉其人多慧而佛生焉佛教流入中国遍于四夷凡夫尊之甚于孔子要之不可为常经终系天地偏气自縁明王不作故其幻说得以眩人耳余所可及知者仅此几于大言无当矣乃若辨五星九曜以踏龙脉审官鬼曜乐以证穴情则其术别有精微而非余所能及知也 

　　观海说 

　　余与客观海问同游者所得夫何如曰胸次荡然阔矣子盍言尔所得曰余慕夫江汉以濯之欲洗心而未能也又何得焉虽然请广子之意君子观于江河而知百流之小也入海而得大观焉睨而望江河萦若帯矣其逺难极孰穷其外其深难测孰窥其下吾将以为有涯则不见其涯然则无涯邪心之大也无中无邉混天地以为体囿于耳目则藐乎其小不自知其大矣今吾立于海滨望洋则茫若势若与天俱浮一色苍苍上下无方又曷有极邪登彼岸而望之亦且若是自古足迹所不能及则信目以为固然又安知夫处下而观上不犹是邪达人之观以神会也而遗其形彼耳目又安能拘之邪海于天地之间其为物大矣然诚自夫天地之全体观之则废然而忘其大也物之隐现于海巨细万类人以其形与海絜小大乃曾不能比其巨类之一而又何以哆然为哉言山之高者自地而观之耳天之高高山颓然其下矣虽累万山吾犹见其卑也今夫心其大不踰径寸而周天之体六合之内外巻之不盈分焉人縁躯殻以自私七尺之形至与蠢蠢万物者齐又安能叅诸天地邪斯可大哀也已 

　　参字应明说 

　　参侄学于余余问先兄命名之意曰西方有参宿取义于兹按天文志参明则臣忠子孝遂字之曰应明且告之曰父子君臣人道之大者也是乃天之所命而吾所得以为性者也为子不孝为臣不忠则为逆天之命而自灭其性矣人失其所以为人而违禽兽不逺矣是故学莫大于忠与孝大者既立而后百行从之参其朂哉 

　　赠寛字德裕说 

　　某邑某名其子曰寛请于邑茂才某乞余命之字余告之曰惟大然后能寛大则包物小则为物所包矣人知天之寛也万物覆焉而不知天之所以寛者大故耳干一而大包乎地之外凡物无不囿其中人心之神其大如天故能包万物之理也某曰大哉言乎某未之前闻也敢问其次曰惟虚然后能寛虚则容物实则为物所容矣人知地之大也万物载焉而不知地之所以寛者虚故耳坤二而虚容乎天之气凡物无不蓄其中人心之体其虚如地故能容万物之理也某曰至哉言乎某今而后闻之敢问其次曰公则大私则小寛也能无私其身以公其心则所谓大者可渐学而能矣有主则虚无主则实寛也能无诱于外而中有主焉则所谓虚者可渐学而能矣盍字之以德裕乎裕者寛而有乆义荀子真积力乆乃入裕之谓也某曰善哉言也蔑以加矣虽有他说弗敢复请矣遂书以赠寛 

　　顾壻芸字说 

　　顾某季子芸颇自谨饬吾兄以其子妻之宾尝命其字曰立之表叔李某来以告余曰善哉芸去苖间草也刘章之歌曰深耕溉种立苖欲疏非其种者锄而去之余尝以况克己之学且告之芸矣厥后芸补弟子员进而游太学表叔与芸偕来请卒受教余告之曰人非下愚孰不欲为善而去恶也哉善根之弗能植鋭焉惟剪恶是务灭而复生其端无穷去之弗可胜去也无亦惟是栽吾善根培而壅之有恶则刈勿以害吾善嗟乎善恶之不両立也乆矣匪善胜恶恶即胜善人惟善根之弗立也而恶得以固其根骄骄桀桀惟日张皇善不复茂矣乃哓哓訾嗷人曰彼胡得为恶噫天下之能立苖者寡矣视已之田芜秽不治乃舍而芸人之田虽曰不爱莠而自害其苖吾弗信也表叔曰吾老于农知则莫我若虽然吾艺吾苖于田曷尝艺莠而莠常乱吾苖吾不知彼胡然而生也曰信乎苗生有种嘉树之熟也农善其种而藏之及春而播厥种其择之也惟精苖未薿薿而莠茁然而长矣彼得水土之气则生岂待种乎农惰弗力去遗种在田既其来岁且盈畆矣谓芸曰善有种汝知之乎对曰未也君子所性仁义礼智根于心斯降自上帝者也恶本无种汝知之乎对曰未也是生于物欲吾性无之恶生而弗去伏藏于心遂留厥种他日遇物则发延蔓无穷矣请问如之何曰恒存汝心善根自固恶根自消随事省察而克治焉善之萌芽畅使条达恶之萌芽剪灭俾无余焉毋俾之盛盛难图也表叔曰吾不学闻子之言吾心有戚戚焉曰政惟人性皆善耳然则人何以为恶斯易为善斯难曰人自莫肯用力耳吾茍欲为善何善不可为茍不欲为恶何恶不可去哉闻之天下有不可长之苗与曰无之孰谓天下有终不可去之莠邪芸谨对曰命之矣今而后其曷敢不自力 

　　郑壻若曾字说 

　　郑壻若曾厥字伯鲁孔子道之宗也其徒三千传道者颜曾氏而止耳颜也如愚曾也以鲁而聪明材艺者弗与焉岂非用心于内邪天地气化浑厚则开文明浇薄则开巧伪君子之学涵养本原凝定深厚然后能开天聪明支离以求之弊弊焉役聪明以狥外是自凿破混沌也余尝观物而有感矣方草木之勾萌郁然有塞意乆则华盛而实繁漏泄太早未有不先萎者也喟然叹曰人之学何以异于是哉笃实者光辉浮躁者浅露若曾其黙识之弃尔小慧毋分尔志勿内不足而急人知悉断外诱葆尔真纯则曾之鲁乃可几也 

　　从子希明字说 

　　从子希明加布于首请字于宾命之曰诚甫季父顾余曰尔盍朂诸对曰唯乃告之曰而学以变气质也愚也希至于明维天之命于穆不已诚也自诚明者圣希天也自明诚者贤希圣也由愚而明士所以希贤也而幼也蒙今长神识日以发矣志向于善则开圣贤知见而日进于明志弗向于善则开愚不肖知见而日沦于闇尔尚敬之哉请益曰辨惑则明孰辨曰嗜欲之迷人也惟食与色惑则败徳丧身而能辨之勿近可欲弗以乱尔心庶几明也已矣庶几诚也已矣 

　　定余氏三子字说 

　　烋字徳弘起于乃父存日虽于烋义未切而甚切于烋之身程伯子云西铭言弘之道于乎民吾同胞也矧于亲同胞乎诗云此令兄弟绰绰有裕不令兄弟交相为愈传曰仁人之于弟也不藏怒焉不宿怨焉亲爱之而已矣烋也思父母之大徳忘兄弟之小怨其仁己乎烋乎烋乎吾乆不见汝而惓惓汝思汝能信受吾言否乎焕字徳中乃父己弗知之矣外舅实命之焕义未切吾更字之曰徳潜盍归请于外舅而易之焕乎焕乎岂有不笃实于内而外辉光者乎汝当沉潜用功昔者学问之日浅若真所谓卤莾而耕之者矣曰然若真所谓灭裂而耘之者矣曰然汝今改是立身扬名以显父母炵七岁而孤今亦既受室矣而字未加炵本俗书于义无所取已孤不当更名吾以义起之造化消息盈虚其道密微吾举物理况汝火旺于夏其焰也不扬火囚于冬其焰也反烈物禁太甚故造化乗除其间火老阳也亢则为虐过刚也夫故曰少火生气壮火食气又曰火生于木祸发必克炵乎炵乎字汝以德収吾愿汝之退藏也而弗愿汝之露扬也以吾与汝通家之故汝虽未得见吾固当知有吾其敬听长者之言毋忽 

　　赠唐一麐 

　　一麐既冠来谒告之曰愿尔笃志贤何人也圣何人也希之则是又告曰愿汝强力开汝天牖塞汝人窦正道是廸申告之曰愿汝纯徳照彻暗塞尘垢荡涤深造圣域 

　　庄渠遗书巻五 

　　●钦定四库全书 

　　庄渠遗书巻六 

　　（明）魏校 撰 

　　○序 

　　周礼沿革传序 

　　夫周官何为者也圣人代天而立也为生民开太平也其稽古而集厥大成者乎吾由是而得圣人之心法焉是故其统纪安在曰在王心诸所建置孰重格王为重也其条贯何摄曰三百六十属一六官也六官一太宰也太宰一天也行之则奚先厥亦先建六官大纲定矣乃万目次第以举三百六十属备矣吾由是而得圣人心法焉圣人之心何心也醇乎天心也浑乎天地万物一体罔有不仁也故其法天下为公不敢少以其私病民也是故由其道可使天地奠位万物各止其所兹谓尽善古之极也秦暴以颠实始弃古典则惟厥私意便安命之曰法肆一人于民上天乎为民立君之意荒矣后有作者莫知其朔乃规规袭秦故常创业甫定与民休息哉稽古则不暇暨于守成旧章是因则莫之敢更虽以天挺雄才未能或之度越也故曰古一宇宙也今一宇宙也自秦限之圣人至公秦以其私圣人大明秦以其苛太平之典曷日其兴邪天将有待邪古经简奥儒者颇为发明校不敏因其典礼以求其会通僭为沿革传推古可行于今吁迂逺而阔于事情与都乃言可底绩与愚皆罔敢知惟曰吾皇先公厥心乃克正事敢献圣学惟治乱匪自他一惟心造皇尚作圣母或自圣徳之下衰久矣皇卓有立曰予一念公对越上帝曰予一念或私帝震怒之一民弗获其所痌瘝予身丕逺惟古帝王是师曰予徳弗类终身惟耻予非古训弗以学别求闻昔之先民是程惟师保是隆惟耉老成人是询惟法家拂士是亲招我髦士于四方其彚于朝曰汝其师师惟圣学是明以保我祖宗黎民兹惟太平之基 

　　六书精藴序 

　　嗟周之衰天王之弗考文也久矣秦以凶徳闰位强取文字而同之乃后世惟李斯是师先秦古文则既阙有间矣其别出者多列国未同之书然则文终不可考与曰文者非他也心之画也所以体天地万物之撰也古文先得我心之所同然耳心之所同然者何也天然而然也心学而明也贯若一矣古人之心学大以密仓颉之作六书也犹之伏羲之作八卦也若剖混沌而开之其道易简愚夫愚妇可使与知不知不足以言道乃其精藴则有学士大夫不及尽知者是故传久则易以讹有王者作议礼制度而考文心法同也昔者周宣尝考文矣古文之变而为大篆也史籀所述也文字浸以备矣开辟而后与有功焉者也心法之微传与否与今固弗能知矧秦之斯彼何人兮而其心乃敢曰古亦莫予若矣兹其万恶之根矣大篆之变而为小篆也斯实纷更之文字则大备矣混沌之凿也亦多矣秦以吏道易君道天下日扰扰焉程邈因是以隶书代篆书六书亦坠地矣要之二人者同于辅桀者也校尝曰三代而上一宇宙也三代而下又一宇宙也自秦限之矣秦弗稽古师先王而厯代师秦以为故讵惟六书也哉校生千载之后悼斯文之久湮欲请于上因古文是正小篆之讹择于小篆可者尚补古文之阙多病未遑则为之赞发大义以阐心法学者毋滞于书而博之天地万物毋徒求之天地万物而反求诸心天机之不器于物也古犹今也噫天而欲兴斯文也兹其滥觞也已或曰师无道秦百代羞也请废斯篆一洒空之无宁慊于志乎曰斯篆亦讵能尽废古文今亦何必尽废斯篆天王而考文也亦惟祖颉而参诸籀若盘盂书定而一之斯篆可者取之其不可者厘正之恶而知其美旷若天地之无容心焉邈隶亦亟修之与俗宜之翻篆而楷俾无失六书扫官府之繁苛灰书籍之叛经离道者复归民于朴毋或琱琢其天或曰噫信斯言也古道可还也六书云乎哉 

　　礼记纂言序 

　　六经圣人亲所删定秦人燔之礼乐二籍俄空焉世惟周官仪礼厪存而学官罕所传习汉儒所补戴记列于五经纯驳班如也注疏又颇傅以纬学经世之谊郁而未彰今所宗者陈氏集说而已耳朱子尝修正三礼未就惟吴氏纂言伦类明整稽合诸儒异同厥功博哉而世鲜有传者岂天未兴斯文与曷絶之易而续之孔艰也虽然后有作者稽古立制兴世太平兹书虽匪尽出孔氏固周官仪礼之翼也文献斯存殆将由是乎考法千古之阙典可举而行也君子之于礼盖没身焉学者弗及见古全书幸而此编尚在庶有格言讵可暂而舍诸如用于世且将执此以往矧亡者礼之数也其不亡者存经礼三百曲礼三千根心所发也蔽以一言曰毋不敬兹书开巻全经之体要具焉其可忽诸宁国守胡君东皋爰刻是书嘉与四方士共之属校题诸简末先王之典坠地也久矣庸讵知天之不欲兴斯文也而以是为之兆与君守郡适倥偬多故时乃能崇尚经术其为政知所先务哉 

　　朱氏遗书序 

　　六经传道之书也训诂而已耳汉儒之所以陋也辞章而已耳唐儒之所以衰也迪知允蹈充之为圣学焉达之为王道焉宋儒之所以盛也六经至朱子而犬明世之学者咸知诵法朱子虽然其讲明也过多其践履也过少后儒之所以支离也或乃入耳出口而未尝反求诸躬假途以干禄立门户以要名而朱子之志荒矣道丧于多岐舍旃而求快捷方式逃儒而入于释者也害则滋甚校始读朱子语类文集二书叹其广博浩繁茫无际涯久而见其提挈纲维阐发精藴有确乎其简易者然后知夫统之有宗会之有元条列万余而其本惟一焉耳遡统而穷其源敛华而就于实斯固朱子所望于后学者也辄不自量爰取二书剟其统纪条贯深切而着明者辑为朱氏遗书虽未足以得古人之全体然于圣学之阶梯王道之权舆亦略具矣学者惟毋以糟粕视之则古人之不可传者庶乎其犹有传也 

　　广东乡试録序（代考试官作） 

　　惟皇御极万邦咸庆作曰天其将启尧舜之治乎元年天下大比巡按广东监察御史谢珊谋于左布政使王子言按察使汪鋐等曰贡举大事也矧逢景运惟兹海濵黎献共臣其慎择举者爰先期聘四方文学既而巡按监察御史涂敬受命来代监莅厥事曰予其辍他务虚中以治之维时总督右都御史张嵿总镇太监韩庆总兵抚宁侯朱麟暨提督副都御史聂贤咸赞襄曰予其经武俾文教聿兴市舶监丞解铭审録寺副汪和亦与赞焉及期御史敬扬于众曰惟古宾贤暨能惟今稽古其毋颛文艺乃请教授应奎黄文雍曰其综文衡汰厥浮华惟实彦是登教谕周天锡张琦万楷林文炳训导黄珠陈思顺郑复曰其分阅五经文必根于道毋尚枝叶时提调右布政使章拯左参政周用以旧服正法度监试副使陈祥佥事李中纠勿共者肃以常刑参议徐度孙懋副使胡训王大用胡琏佥事王宗源汪克章沈照臧相施儒都指挥宁漳李漳等咸协心于外以胥有济遂合提学副使魏校所简士三试之拔其尤七十有五人遵制额也録成献于朝奎当序诸首简窃尝闻之古者学校教民其徳六曰智仁圣义中和其行六曰孝友睦婣任恤其艺六曰礼乐射御书数皆实学也贡举之制始于族师闾胥月书其行而终于乡大夫三年大比考其徳行道艺而兴其贤者能者以礼宾之厥明献贤能之书于王王再拜受之登于天府惟今乡试有録殆古贤能之书也虽然奎初不知诸生谁氏所校者一时之文耳道徳行艺无得而稽焉其贤其能未知与古奚若文则灿然盛矣有称道徳者有谈仁义者有及性与天道者视古闾胥所书敬敏任恤族师所书孝弟睦婣有学若陿小焉然皆纸上语耳孔子曰始吾于人也聴其言而信其行今吾于人也聴其言而观其行又曰有徳者必有言有言者不必有徳诸生之言其有徳者乎我不敢知行其可信矣乎我亦不敢知惟是践尔言乃不负所举孔子曰文莫吾犹人也躬行君子则吾未之有得又曰古者言之不出耻躬之不逮也敢以是为诸生勖昔者驩兠举共工于尧曰方鸠僝功匪徒以言也帝犹吁而弗用曰静言庸违今诸生皆以言扬他日修身刑家平均天下慎毋违尔今日之言否且不容于尧舜之朝矣敢以是为诸生戒 

　　广东乡试録后序（代考试官作） 

　　我国家立学教民设科取士其在广东厯五十余科矣名公巨儒先后相望科目与有光焉此我皇上龙飞第一科也廵按御史涂敬等以庚之朝入院昭告于天地神明誓公无私以进贤报国壬之朝以出天气清明人事整暇佥喜为国家得人贺谓文雍盍序诸文雍不佞请广其意以告多士夫道充塞宇宙何古何今何逺何迩然自三代而降人才治化何如也遡而求之三代之前人才治化又何如也宇宙之间如有大限隔议者谓今之不能为古譬则人老而衰不能复少壮矣异哉斯言道无污隆学有明晦兹其为古今之别尔古之学也以实行今之学也以空言古之学也以求道今之学也以干禄士逐利诱靡然一趍于文心术既壊故其学术益以支离而人才治化阉然其弗振矣作新变化是诚在今不此之图谓古不可复是未知天地之运一盛则一衰未有衰而不盛者也今天子英哲天纵粹然尧舜之资方将稽古正学上遡精一之传萃天下贤者于朝交修厥徳俾分教于四方以一道徳以同风俗然后使民兴贤出使长民使民兴能入使治民则天下之民无一夫一妇不与被尧舜之泽矣此万世一时也天下大势西北者其原也东南者其委也天下之山皆起于西北而尽于东南天下之水皆发于西北而会于东南广居岭海之间乃天地之尽气也气已尽而复发泄之故山川崛奇毓为人才多发豪隽秀而能文而浑厚刚大之气或有所不足故古之圣贤多起于中土而南粤迄今寥哉无闻岂气之锺于人者固有弗全邪曰否人心与天地相通山川讵能限隔至善莫如尧舜至恶莫如蹻跖系其心存亡何如耳一念天徳尧舜在兹一念人伪蹻跖在兹常存厥心顾諟天徳行着习察动皆以天毋汩以人伪是圣贤复生于今也故曰北海有圣人出此心此理同也南海有圣人出此心此理同也道本在我顾自诿曰弗能且上诬其君曰是何足与有为也则亦弃人也已文雍与诸生有一日之雅窃覩文献之盛故于録终进之以圣贤徳业庸厚望焉若谬为大言一则曰尧舜二则曰尧舜而其行违禽兽不逺焉则是相率而为伪也已文雍恶乎敢文雍恶乎敢 

　　自京口入汴纪行 

　　京口击楫横絶大江驾长风渡淮自此南北形势分矣江淮之间厥田膏腴而多遗利若农扈得人富庶可期月而望也两淮盐利甚博患亦弥深今将厘宿弊乎请法行自近始可以裕国而寛民必也为逺图不可不深长思矣甄琛元勰之议要皆未见周礼而有言也淮小于江不啻倍蓰而吞大河岂特智者决其为患河北有鲧堤而无禹堤后世师鲧而不师禹河患何时而平也漕河新开暂逺河患但今大河势已趋北决溢而复故道谁能御之漕河之忧未艾也海运期期毋讲上策莫若修举虞集故事其次法唐宋转般国朝设淮徐临徳通五仓尚存遗址而遗意则莫之识矣妙在通融焉耳米乏则以次转输米贱则随在广籴贵亦时粜之以为籴本但使漕运得人辟召诸监仓而久其任北方复兼籴麦粟倍给于军此法之至省至便者也唐陆宣公尝行和籴关中岁增百余万宋蔡京壊纲运东南遂不能支其利害昭昭可考也昔者鲧湮洪水汩陈其五行帝乃震怒今因漕运而逆河济及淮三渎之性垂及百年今上英才迈世赫然将大有为天意适于此时变动自是一机深识天人之际者莫若劝上乗此一大机会作一大处分汉都关中文景恭俭未尝转漕武帝穷奢极欲岁漕关东六百万斛海内虚耗昭帝恭俭一旦尽罢之上恭俭爱民如仿古制国用之法通计国课岁入若干国费岁出若干立一会计之书课入视祖宗时孰增孰减费出视祖宗时孰寡孰多立为定格一断以祖宗旧制复进而考法于先王百年冗费一旦革之万姓谁不歌舞圣徳汉昭尽罢漕运未足多也京口地固而民悍刘裕尝用之矣此金陵之东户也维扬少弱近淮则又强矣此金陵之外捍也彭城山势雄伟实南北之要冲古之立国者设险必在数百里外呼吸则四围皆应观形势之起伏其间强弱自相为牝牡信天造而地设也覩淮而江之上流可想矣汴坦而无备岂帝王之都宋太祖谓迁洛阳未已终当都长安耳吾欲循周汉故事据天下之上游省冗兵以寛天下真英雄也自彭城入汴万里中原固在仰稽圣神经纬之迹邈乎不可见已中观豪杰所以成败兴衰与其攻守之畧盖有可言者俯察生灵困苦之状无路达于九重深思地利不兴万无致太平之理斯地也夏用之以贡商用之以助周用之以彻今乃卤莽耕之灭裂耘之不复有相之道海内所由困穷也尧舜举农师禹尽力沟洫文王即田功盖天子之职主于代天养民而守令又代君养民今也数易牵制又多匪人地利谁与兴复必也隆重守令大畧如西汉时治道乃有根柢战于中原步不如骑骑不如车车可以战可以守骑便冲突可为游兵因思沟洫法存戎骑亦难蹂践岂有晋宋之祸也校所至风云相迎河山如待天寛地寛眼亦寛觉得收摄只在方寸深愧主宰不立未免衮衮随逐大化噫此心收却根本上露生端倪纔与天地同体若放去自由便被躯殻私欲裹住违禽兽不逺矣 

　　庄渠遗书巻六 

　　●钦定四库全书 

　　庄渠遗书巻七 

　　（明）魏校 撰 

　　○谱牒 

　　庄渠李氏统宗谱序 

　　我李聚族庄渠乃今散处而共祖实之府君譬若大树无根何生矣嗟我族人谁非我祖传种同气连枝骨肉之亲也族散而无统骨肉且将漠如涂之人吁可忧哉古之人尊祖故敬宗敬宗故収族而宗法立焉大宗立百世不迁以统族之亲疎小宗立亲者弥相亲也盖五世亲尽乃迁宗法亡天下无善俗好古君子顾念其本根则谨修其谱牒以合族而谱学惟欧苏二家传校稽诸古国史奠系世辨昭穆家之有谱如国有史乃立统宗谱自我庄渠一世祖始而尽于其五世孙别起为图五世至九世则玄孙各为髙祖自系厥后以禅于无穷正适直继而系前支庶区别而次后族之亲疏咸在也而无失其伦盖取诸欧阳氏继以世谱于正适详焉曰其犹有古大宗之遗意乎则又立族属谱爰起自我髙祖彦行府君而下尽于吾之族昆弟凡宗人有服属者咸在吾与族昆弟之子若孙生则附之亲属始竭犹未忍相弃也盖取之苏氏复取祖系亲尽者奠诸前曰其犹有古小宗之遗意乎二法相为经纬瓜瓞绵绵百世如指诸掌我李孟庄一支谚所谓直下子孙也凡我族人如木附枝于法固不敢立为大宗而事之自当加隆焉耳矣此统宗谱所为作也统宗谱大合族而共图故世谱専载正适代録其适子某庶子某而庶子所生不复书族人惟贤者特笔以附见又与宗图自相经纬凡修谱则族人各以其谱来会谱成分而世藏之代命贤者一人嗣修呜呼士大夫则知尊祖矣谁其不重谱牒哉然而或修焉或否焉顾子孙贤不肖何如耳其世笃孝敬守坟墓厚亲戚修谱牒而勿替之则天下咸称愿然曰斯其文献故家也祖宗有光矣乐乐其所自生礼不忘其本凡我后之人尚其顾念我祖宗而毋疏逺骨肉也哉 

　　大宗小宗图说 

　　大宗别子为祖继别为宗百世不迁 
　　宗子统族人主始祖庙祭族人服之齐衰三月 
　　小宗祖迁于上宗易于下五世亲尽则迁 
　　继祢之小宗统其亲昆弟其相为服齐衰期年 
　　继祖之小宗统其从父昆弟其相为服大功九月 
　　继曾祖之小宗统其从祖昆弟其相为服小功五月 
　　继髙祖之小宗统其族昆弟其相为服缌麻三月至玄孙之子亲尽则迁 
　　愚按古者国于天地有与立焉是故并建亲贤爰有世臣旧族礼家所称别子者公子不敢上祢先君自我作祖别于尊也始兴者亦称别子自今起家别于旧也别子立庙百世不迁谓之太祖其继别子者世为大宗统治族人有君道焉为之服齐衰三月尊之如君也封建废天下无世家矣而宗法亦因以亡合族羣居势当有所统壹古犹今也礼可义起谓宜推本始祖一人世存墓祭仿古之别子其世适仿古继别之宗族人虽不敢为服固当以所事大宗者事之乃若今制有爵延及后嗣者自当复古大宗之法 

　　叙録 

　　昔帝颛顼之苗裔曰皋陶在唐虞为士师以功徳锡土姓其国于六者周衰楚人灭之后罔有闻其以世功赐族者以官命氏曰理暨于利征逃难殷墟爰始更为李氏古谓理官曰大李之官黄帝理法曰李法故因而称焉而后之人讹云食李而改自皋陶显于尧舜之世禹让徳焉其学以天为主矣后千有余岁而耼在周为柱下史以知礼为孔子师厌衰世之多事也则欲返朴还淳以回造化汉兴而李氏着姓于陇西后之数百岁而唐神尧有天下追论系世则遥祖皋陶时以国姓赐其勲臣而族类多混矣李姓蕃衍于四方代有显者世逺莫详我所自出故今不敢纪诸逺纪其近而可知者曰宋编修府君陇西之裔也从高宗渡江而南寓呉为始迁祖构望乡楼于葑门人称砖桥李氏所遗象笏手泽尚存而谱帙阙有间矣故老相传又云编修府君之子仕宋为金紫光禄大夫实惟庄渠始祖之大父考之葑门而无征也校故传疑焉而録其可传信者于谱最曰庄渠一世祖茂实其子谭始以诗礼传家七世孙方草创谱牒文献始有征孝子则恕信昆弟节妇则始祖妣顾氏开先厥后廸之妻戈氏淮之妻锺氏麒之妻周氏自祖宗积德且也二百年而始发于校噫其曷敢忘本哉 

　　统宗图 

　　第一世　二世昭　三世穆　四世昭 
　　五世穆　六世昭　七世穆　八世昭 
　　九世穆　十世昭　十一世穆　十二世昭 
　　十三世穆 
　　已上见家乗 

　　世谱 

　　一世 

　　庄渠始迁祖讳茂实字实之考论其世宋遗民之子也而生于元自葑门砖桥出赘娄门东庄渠城顾千十八提领家为壻子孙之兴自兹始其乡曰习义其里曰孝廉长洲县之二十一都也始祖以耕读为业悃愊无华壮岁不禄妣顾氏辛勤抚其孤年踰七十白首贞心故我李世有节妇塟阳城湖阴终圩之上子孙以昭穆咸祔厥后水啮而沦于湖呜呼伤哉今有事望墓以祭适子谭庶子训 

　　二世 

　　征君讳谭字吉甫乡人称为坦然处士生元盛时元征之不起后老矣及见元之亡而际我太祖之兴宋遗民之孙故不仕元也征君幼失父怙恃母以生及长事母孝愉愉如也友其弟怡怡如也母乐其养叹曰我不幸丧夫幸而得是子不觉我为未亡人也征君亦自伤曰吾髫龀丧父百尔劬劳上荷母慈噫观先妣之抚幼孤与征君之事母吾族安得不昌乎征君颖悟而笃志嗜学为时闻人古貌古心乡人多化其徳与学士虞文靖公集游尝为铭砚期我胤嗣之昌诗礼传家自征君始年八十二以寿终娶唯亭张氏自后张与李世为婚姻自庄渠始祖再传而有孙七人其后日以繁衍析为七房吉甫府君之适子孟庄是为长房庶子五仲芳二房季和四房皆生于元叔常五房恕六房信七房皆生国初洪武弟训一子廷玉为三房今惟六房一支迁昆山信义者最显恕字彦行信字彦立乡人所称二孝子也彦行自幼厚重若老成人平生无疾言遽色孝友天至母袁氏嗽病笃百方治终不愈勺水不入口彦行迫黙祷于天请以身代刲其股肉救母彦立亦刲肱肉从外来兄弟不约而合乃煮糜粥劝母尝之母病即愈乡人以其孝诚动天也为作二孝子传吴文定公寛题曰母病无医实可哀弟兄何自笑颜开传文不作伤生诮四体元从父母来 
　　叔常三子其幼弃为道士又弃其一孙为僧二子单传皆无后五房之祀遂絶岂非吾族永鉴哉呜呼佛老殄灭世教其徒坐而蠧食吾民王法所当首禁故吾族有弃其子孙为僧道而自絶祖宗之类者皆削不书盖深以罪其父母 

　　三世 

　　寓耕翁讳孟庄好读书通五经大义抱材不乐仕元孝敬行于家信义箸于乡人称长者生元元贞二十四年卒洪武八年娶悬珠张氏适子允庶子安谦慎国初诸房皆占民籍惟二房四房后以事谪云南曲靖卫军畏死各遣其义儿着伍子孙居庄渠者世苦清勾往若弃市至则雇募人替当以生还为幸乡人解送者亦多破家呜呼兵弗寓于农又弗土著故世为民害初元人无政强食弱肉太祖纠之以严而恶大姓长洲重故家陆伯祥者暴发而富有司则举为粮长虐其乡人然终不敢与故家均礼乡人被害者辄呼二官四官救我以故不得肆恶而恨过之他日坐事则诬李二李四不应罪而连坐充军也孟庄庶子安赘郑氏谦赘陈氏者亦各縁妻族坐事籍没充军法网亦已密矣安谦俱无子丁尽户絶也 

　　四世 

　　田乐翁讳允字士中魁岸俊爽见义勇为永乐中有司举为粮长廉洁自慎重升合不多取于民众称巨族长者生元之至正卒于国朝宣徳三年享年七十有五娶王氏适子道纯庶子胜睿女适齐门颜孝子季栗 
　　从弟梅轩翁讳琳字以诚迁昆山信义有司后亦举为粮长积三十余年催科未尝施鞭朴専以诚长者处民区民懐其徳终不忍负之既没如失慈母至今犹称为佛子家也梅轩翁幼鞠于从母夫魏士珣因从其姓校不逮曾大父而窃闻里中父老相传曰老官寛厚有徳人也貌如其心闻人有过口终不忍言惟闻人善则喜而谈之不置终身不忍骂詈人虽甚触忤之终不恚怒但徐呼小郎则人皆尤之曰汝奈何犯长者至此盖其厚徳有以感人也子镛仕为玉山县儒学训导 
　　司训公字闻逺卓荦有大志魁杰人也有司强补邑弟子员治尚书数举进士不第成化十六年贡于朝廷试授以学职自国初以来先世多长者朴茂惇龎可胜重任然皆隠居不肯干仕进故吾族出仕自司训公始而位又不尽其才也司训弟讳锺人称朴隠翁朴隠翁字符律校尝逮事大父母窃见大父朴茂而长身言必谨悫行必周详喜怒不轻见于色子孙有过弗诮让也则召而敦劝谕之使愧而改下至臧获亦不忍轻挞一人性勤俭昧爽先家众兴综画诸务夜则候人定时徧视门户扄钥乃寝平生无他玩好暇辄观书有得或忘寝食忙后常黙坐休养精神迪知衣食之艰难恳恳语子孙以耕织劳苦疏衣粝食淡然安之少见纷华意辄不乐也大母王氏勤俭之徳与大父同壮岁即却环珥粉黛弗御大布之服虽敝犹整洁若出于新大父在畎亩未尝忘君尝谓大明律者我太祖画一之法也当与天下共守之新例出于羣臣一时有所奏请因而施行耳今充军者日报也而曾不足以禁顽而徒为贪酷吏舞文作威福因太息曰廷臣岂无张释之戴胄者邪则又诵其言曰谁与以此闻于上者吾苏以田赋之太重也与水利之弗兴也而民之死徙者众大父常伤之则究心水利之学曰吴地边髙中下形如盘盂禹贡三江既入震泽厎定今淞江全受震泽下流而中多阻如肠胃病噎然则并而入娄江过刘家港入海西迤北地弥卑下则汇为阳城昆承诸湖旧有白茅塘受之以泄于江而今塞矣此吾苏第一患也海口潮汐涨落易壅泥沙钱氏有土时设卒撩浅其法可迄今守也而废也久矣数使人言于当道冀以上闻意惓惓未尝不在民也大母凝重有威目未尝左右顾大父偶失爱于伯祖大母闻之则治具延兄公呼二儿使侍食焉伯祖固俊爽士叹曰吾闻兄弟之好以妇人败未闻以妇人全也吾弟妇其贤矣哉大父一日嗛内侄之子曰卑幼也乃数犯我大母曰汝母族惟一息耳奈何不能寛容大父矍然称善其内助皆此类也 

　　五世 

　　讳道纯字伯纯继母邹以财私其子睿伯纯让而弗争事之加谨以难得者兄弟易求者田地也生国初洪武卒于正统十一年妻郑氏以贤孝称适子璇庶子玑 
　　初酷吏张同知徽以死胁伯纯父士中承他籍军役曰汝欲为鬼乎为军乎士中理直不挠曰吾宁死不忍无辜以祸子孙遂死于狱复逮伯纯掠治强诬伏窜军籍中同负寃者千数百人厯患难二十余年尝哭谓子孙曰吾昔顺继母心遗汝至薄矣今反以祸遗汝辈哉何时得见天日既而况知府锺下车公廉吏也相率赴愬蒙奏清军役各终厥身子孙复占民籍众皆鼓舞今有雪寃册存于官伯纯先业富厚世以积善闻于乡闾不幸父子遭军祸破家子孙遂贫不复振幸而遇况侯实惟再造之恩其亦为善之报也哉况侯又尝奏豁吾苏粮额数十万石郡人世蒙其恩 

　　六世 

　　东园翁讳璇字宗泽徙居周泾因族塟于是距庄渠旧业十里而近生洪武二十三年卒天顺六年三月十六日享年六十有二妻张氏适子方庶子遵吾族自始祖妣顾氏以贞节传芳至六世而得节妇二人焉皆宗泽之族昆弟妻也 
　　迪廷启妻戈氏其生以永乐十二年上距始祖妣之殁盖未百年也廷启蚤世戈年方艾哭谓舅姑曰今吾不忍吾夫也迟十年儿成童矣使送爷丧舅姑弗忍违其志孀居三十余年人皆多其志操 
　　淮清叔妻锺氏其生以景泰二年去戈氏近矣锺父母无子爱而怜之赘清叔为壻不幸蚤丧锺年二十有八父母俱亡舅宦逺方继而亦卒内外茕茕无依族人利其改嫁也则侵夺其产锺氏澹然弗与争昼夜纺绩自给养其二孤勤苦万端屹弗改节弘治十四年卒享年五十有一矣乡人髙其贞洁相率状其行于有司奏请旌表其门闾以既殁而寝校自幼则见吾从伯母面尝有忧容目汪汪如泪流也慎黙寡言与人言煦煦如恐伤之至其节操毅然人亦莫能夺也 
　　廷启弟达廷善赘徐氏事徐夫妇甚谨亦既有分业矣兄卒则籍其产还徐之庶子而归以养其父母抚其兄之孤自奉啬甚或腐或鱼未尝重食而奉亲则甚丰乡人多其孝友徐氏有贤行孝事舅姑如事父母家贫遇凶岁自度力不能活人也则命冢妇曰计煑饭用米若干而多煑为粥邻人饥者来则食之曰吾日三粥足以无饥矣而余力可兼济人不愈于食饭而独饱乎 
　　子庠宗周内外斩斩所居矮屋三间而五女长矣客至寂不闻妇人声妻郑氏孝事后姑恩爱若母子娣妇性多恚柔以下之情若姊妹终身无间言盖化其徳也夫丧茕茕独与幼子参居纺绩以养曰虀羮菜饭无厌时汝大母常语也小子识之 
　　先君讳奎字孟文以校贵勑封承徳郎南京刑部主事而吾母张氏封安人先君生天顺六年二月三日而大父梦文昌之星降精于家先君天性至孝年未弱冠闻大父之在官而雨沾服体尽湿也则亟往代之而为塘长而为粮长大父得以佚老终身水利佥事伍姓者贪酷吏也每行县则塘长骈首受杖有死者惟陆祥以重贿免而吾父死而复苏他日又行县大母哭语人曰长男昔代爷死里得活今该少男代之虽然吾终不忍也先君闻之慰大母曰儿自往耳弟弱讵堪大杖邪是时几再丧生校儿时尚忆大父母欲观杖疮先君终不肯而私与四叔祖观之则相持泣也臀若虎餂盖将护三月纔愈伍动大众开京口河先君与其役大父在家病危殆先君心忽悸动夜寝不安而家人至绐曰老官有病今瘳矣先君哭曰是欲欵我勿回耳遂冒禁而逃昼伏夜行闻林木有声则惊以为虎也蒲伏不敢动良久乃行先君抵家而大父适以是日愈复往终役故勑词褒先君云孝感有征义声无忝盖指兹事也先君未营宫室先建祠堂其制前为同堂而分其后以为四室祠位各奠于室由祢而上皆得南面而有常尊祭位同享于堂自曾祖而下皆统于尊而暂屈岁时奉祀惟谨祝文则用御制教民者卒嘉靖二年五月十日享年六十有二呜呼痛哉塟长洲阳山之中麓 

　　七世 

　　一木居士讳方字思式幼师事祭酒陈鉴与吴文定公寛为同门友补邑弟子员五举进士不第以诗鸣于时思式尊尚祖祢痛惟上世谱牒不传由庄渠始迁祖以来世为冢适族属日以繁衍散而羣居将以收摄宗族尔时故老犹存及见先世遗事思式朝夕诹焉创为谱牒积十有五年而成凡我族人各知祖祢所自出者思式之功也思式谓谱所以自尊我祖宗若冐他人显者为祖是自絶其本根也不孝莫大焉故断自庄渠始迁祖而下列其所可知者记事拙直宁质而俚不敢为虚饰故其言凿凿可信其法前为总图每世复为谱详其生卒塟娶某氏子某人有善行则书之今存其法不敢废每岁续增修谱则据以笔削思式为宗适年弥髙矣见族人尊行者虽稚年执礼弥恭故举族无长幼莫不敬服生永乐十二年闰十二月二十二日卒弘治某年某月某日享年若干娶王氏以某年某月某日先卒适子周庶子铎钦 
　　鼐廷器季和之后与思式为亲同姓矣廷器有孝行母张氏老而丧明性多恚人莫能可其意者廷器能委曲顺之得其欢心廷器出其妻妾严奉事之终日不敢宁居然终不悦曰须我孝儿来也廷器归则指数曰大妇某事懊我可笞若干小妇某事懊我可笞若干廷器如数诟责之妻妾亦安以为常不敢疾怨也思式修谱时苦贫乏久未缮写廷器则助之费谱成与有劳焉 
　　庄渠始祖六传厯二百有余岁而校始显于朝乡先正范文正公有言吾吴中宗族甚众于吾固有亲疏然以吾祖宗视之则均是子孙也自祖宗来积徳百余年而始发于吾若独享富贵而不恤宗族他日何以见祖宗于地下今何颜入家庙乎 
　　庠子秀校之从弟也以太学生仕光禄寺典簿 
　　锺氏卒后数年为节妇周氏麒之妻也君子曰麒家世中微周之父兄也贱为隶于官初非有诗书礼义之教也而周氏天资夷粹有学士大夫所难者幼事父母长而事舅姑虽甚劳苦人未尝见其有倦色父母舅姑疾怒之人未尝见其有愠容家贫饥寒切于体亦未尝见其戚戚也年二十三丧夫孤孀贫穷宁死不他适虽节操寒于氷霜而人亦未尝见其有矫厉之行也然久而相与心服之噫以周氏之美质使生治古盛时充养以妇学则其贞顺之徳庶几哉为九族宗师矣 
　　周氏同时有节妇李氏者孝子信之孙女也于吾族为尊属矣嫁为里人陆行妻行死无子冻饿不能活或勉之再醮节妇且哭且詈欲丧其生时父楠已前死乃归依其兄清清死依其侄昺昺又死依其侄之子秀三世贫穷患难节妇终其身甘寒与饥昼纺绩不足或继之夜其贞烈性之于天不自知其异于人也人亦相忘无异之者他日校赒给宗族特致粟于节妇乡党始啧啧称羡其贤 

　　八世 

　　周字文则生正统七年先其父卒娶胡氏适子凤庄渠之族中衰仲芳一支六传至参为戊子贡士文则之从弟洧狠而贪庄渠祖屋数椽宏大壮固族人相承二百余年矣洧豪夺之尽毁其故有司举洧为粮长其贪如狼牧羊也后以干没官钱粮瘐死于狱家人信巫曰神怒遂弃尸弗迎塟也弗敢成服也弗为设几筵也而家破矣乡人咤曰此其积恶之报也与哉噫君子之善善也长恶恶也短而为亲者讳校之修谱也称美不称恶矣惟洧也得罪于祖宗则直书而不隠以示戒焉耳洧之子孙有能耻之尚其盖前人之愆乎 

　　九世 

　　凤字孔祥娶王氏凤生而颖异乡先生见而羡之曰一木有孙矣长而落魄以死凤无子古者大宗无后则族人以其子后之凤固吾族大宗也而于校为孙行矣其生乃与吾父同天顺六年族人未有可为后者去之三十有余年而凤之从昆弟有子矣校将为之立后则又自念曰幽明久隔矣无复有父子之道矣故不得已而谋于众以次房摄主宗祀也佥曰凤也之叔父铎也在铎字文振思式之中子其母陆氏妾也赘钱氏而归生子志宪志蚤卒宪之子孙他日代为世适矣 

　　庄渠遗书巻七 

　　●钦定四库全书 

　　庄渠遗书巻八 

　　（明）魏校 撰 

　　○谱牒 

　　庄渠李氏族属谱序 

　　孝弟也者本其所以生也尔身从何生也曰吾父母遗体也父安从生曰吾祖宗传体也而忘之则其心死诸昆弟伯叔父何亲也曰同胞也而忘之则其手足不仁然则子孙非曰吾有之也吾祖考散而成体也是故昆弟之子犹子也一视同仁也先王教民仁其九族立爱自亲上本髙祖下逮于元孙而旁及诸父昆弟丧则五服以相戚也祭则纪之以小宗五世亲尽而服穷矣而宗易矣而情何尽矣由亲同姓以往惧其渐以疏逺也则大合族而统之以大宗故亲者弥相亲也而疏者虽百世犹相继毋散校之立统宗谱以合大宗也则始祖以为主代上下相承无间也其道曰尊尊详适而畧庶则又立族属谱以厚吾小宗也而髙祖为之主矣前后相附以互见也其道曰亲亲详近而畧逺与统宗谱相错前表庄渠始迁祖世系録其自适而分着我自出也乃起自我髙祖彦行府君而尽于吾之族昆弟图成而五服之属四世之宗咸萃焉油然生其孝爱之心吾与族昆弟之子若孙生则附生则附亲属虽始竭而犹未忍相弃也子孙续为谱则迁祖考亲尽者奠诸前复自其髙祖始而改纪其亲属尊尊亲亲无穷也修谱必也告于大宗以统宗谱相质校复采耳目所覩闻谈祖宗时故事命曰世说子孙而闻之庶其音容若接矣乎呜呼天地之大徳曰生人也而弗念厥祖弗哀其父母劬劳自戕贼其心也昆弟而路人自痿痹其手足也是岂人之性也哉其无乃俗流失与物欲迷与亦教之孝弟而已矣凡我族人其毋忘本哉 

　　五服图说 

　　上杀 
　　父斩衰三年 
　　母齐衰三年 
　　祖父母齐衰期 
　　曾祖父母齐衰三月 
　　髙祖父母齐衰三月 
　　下杀 
　　父为长子斩衰三年 
　　庶子齐衰期 
　　孙大功九月 
　　曾孙缌麻三月 
　　元孙缌麻三月 
　　旁杀 
　　昆弟齐衰期 
　　从父昆弟大功九月 
　　从祖昆弟小功五月 
　　族昆弟缌麻三月 
　　世叔父母齐衰期 
　　从祖父母小功五月 
　　族祖父母缌麻三月 
　　从祖祖父母小功五月 
　　族祖祖父母缌麻三月 
　　族曾祖父母缌麻三月 
　　昆弟之子齐衰期 
　　从父昆弟之子小功五月 
　　从祖昆弟之子缌麻三月 
　　昆弟之孙小功五月 
　　从父昆弟之孙缌麻三月 
　　昆弟之曾孙缌麻三月 
　　五世袒免为亲同姓 
　　六世而亲属始竭 
　　父母至亲也故丧三年至痛极也此丧礼之大纲五服因是以生矣父母之于子其痛同而庶子以尊加之故降而期则以降为正服而长子三年为加隆焉耳以传重也祖尊矣故自三年而期而孙以尊加之则为大功适子死则适孙为祖承重三年故于适孙加隆为期也曾髙祖尊同而恩杀矣故不敢以大功小功服之而为之齐衰则杀其数为三月也曾元孙缌同不可加其月数也此皆正统之亲也昆弟一体也自吾父而推故期从父昆弟自吾祖而推故大功从祖昆弟自吾曾祖而推故小功族昆弟自吾髙祖而推故缌也世叔父自吾祖而推当大功矣以吾父一体则加隆而为期其报服与庶子同昆弟之子犹子也从祖父从祖祖父自吾曾祖而推也故小功族祖父族祖祖父族曾祖父皆自吾髙祖而推也故缌而报服同以旁尊不可加之也此皆旁亲也尊卑之体适庶之分亲疏逺近之等恩义曲尽矣 

　　祖系 

　　一世祖讳茂实字实之二世祖谭吉甫生一子孟庄其一支为吾髙祖恕世次为穆 
　　我李宋南渡故家也建炎之初髙宗弃汴来迁于杭时则有编修府君者从而南寓吴葑门为始迁祖其子官至金紫光禄大夫于古为始兴而世系不书者无征也故今定庄渠始迁祖为一世是为实之府君生元之初宋灭而华夏稍变更矣其子吉甫府君生元盛时元征之不起后老矣及见元之亡而遇我太祖之兴再立人极宋遗民之孙复见声明文物之盛矣 
　　族属图 
　　髙祖　曾祖　祖　祢　昆弟 
　　附图 
　　子　孙 
　　已上见家乗 

　　世说 

　　我太祖遣大将军徐达北定中原以次削平四海定有天下之号曰大明建元洪武越明年而吾髙祖生自此天下太平矣享年八十有一卒正统十四年三月七日是岁也先入冦土木之变英宗蒙尘髙祖母金氏卒 
　　景泰三年三月十日时景皇帝中兴故君虽蒙尘而天下不倾也 
　　髙祖彦行府君有驯行闇若与古符其孝友因心而发生母袁病笃迫黙祷于天祈以身代弗得遂刲股救母弟信亦刲厥肱孝诚相通不谋自同乃煑糜粥食母母病遂瘳兄弟创亦遄愈孝诚动天人罔间言乡人至于今犹然称之曰二孝子也 
　　髙祖有子四人而吾曾祖行三出后昆山魏士珣族曾祖奕宗大生洪武三十二年时建文君在位传至棠为继髙祖之宗与弟松今居郡城敏宗学赘荻溪王氏子孙今居荻溪生洪武三十五年是岁也而太宗靖内难聪宗文生永乐八年传至权为继曾祖之宗权父瓛能道祖宗时故事髙祖之后惟此一支居于庄渠 
　　髙祖与魏士珣同娶于金而士珣无子则育吾曾祖以诚府君为子魏故农家世积善得曾祖而家道日隆遂为巨族士珣夫妇甚赖之后庶出有子而曾祖亦不复归宗 
　　曾祖寛厚有徳言貌温温闻人之过口终不忍言惟闻人善则喜谈之不置终身未尝詈人虽甚触忤之终不恚怒但徐呼小郎则人皆不安曰尔奈何犯长者 
　　吾苏蕞尔地不能方二百里而财赋当天下少半郡城繁华四方商旅辐辏过者啧啧羡富饶岂知乡氓雕敝其力穑者终岁勤动仅能还官乐岁尚咨寒饥遇凶岁则饿莩满野尸填于川钱粮自此亏额矣有司鞭挞血肉淋漓吾曾祖尝举为粮长积三十余年専以诚长者处区民不忍一施鞭扑区民化其徳终不忍逋负之至今称为佛子家吾父亦尝为粮长有祖风然区民渐贫不能无逋负者又三十年而民力惫甚岁率拖欠以为常有司督责粮长赔纳多破家亡身矣呜呼天子仁圣非大蠲赋无由活此一方民也 
　　有恶少尝不快于曾祖三放火来熸屋庐辄心怖而止一日自首伏曾祖以酒肉劳之曰侬可罢休兹讵好事其人感泣遂为善人 
　　曾祖始居信义旧宅在真义浦东庄渠之族中衰而信义兴矣吾祖别治宅于浦之西信义之族亦惟我一支为盛噫起家艰辛子孙讵能尽知邪曾祖生永乐七年卒成化十一年十一月八日曾祖母顾氏生同年以成化六年十月二十一日先卒是时国家全盛极矣然自太宗迁都于燕控制形势天下始奠安而吾东南困于转漕民力亦竭矣 
　　曾祖族塟砖场字圩与新宅邻曾祖殁后人梦其骑从甚都呼曰上帝以我公直今为神矣 
　　吾祖新婚适有讼事里媪呫嗫私语曰新妇不祥曾祖母怒曰官事年注月定偶值婚期奈何作此离间语其贤明皆此类也 
　　伯祖闻逺号一黙有大志魁杰人也其所交多一时豪杰有司强补邑弟子员治书经数举进士不第以岁贡授玉山训导后世以尚书相传遂为仕族生宣徳四年是时宣宗不亲政而能属任元老称太平天子卒成化二十三年八月十五日伯祖疾革则语家人曰速治我后事吾且从上宾天是岁宪宗登遐 
　　伯祖母沈氏好洁其所居室常自洒扫无纎尘 
　　伯祖三子从伯父泾清伯号菊泉继祖之宗貌清癯读书以诗鸣为乡人师有祖孙三世受业者继娶不慈一哥庭椿游荡死其子照继髙祖之宗 
　　淮清叔赘洪墟锺氏幼有奇质父友见而异之曰是儿清彻一似雪晴新月遥映梅花长乃嗜酒御童仆少恩一夕大醉溺水从者援之迟遂咯黑血死时从伯母年二十八矣锺故富家父母既殁伯祖宦逺方寻卒于官从伯母茕茕无倚族人利从伯母之改嫁也则稍蚕食其产且尽从伯母让之弗与争昼夜纺绩自给养其二孤庭楠庭朴勤苦万端屹弗改节弘治十四年卒享年五十有一矣乡人髙其贞洁相率状其行于有司奏请旌表门闾以既殁而寝校自幼则见吾从伯母面常有忧容目汪汪如泪流也慎黙寡言与人言煦煦如恐伤之至其节操毅然人亦莫能夺也 
　　庭朴五哥尝学医有老医语之曰汝用心过不通也学医先守常法正治不愈乃可从治汝今好奇不肯就病治病辄求隔二隔三治之此未学行先学走也 
　　湘清夫赘吴泾胡氏子庭樗今居吴泾庭樟徙阳城村四面皆湖也伯祖之后多读书能文而贫不振庭樟六哥目不知书而敦笃异常家亦温饱乡人倪姓者以军籍诬我伯祖往见清军御史不屈则以大义质之其人震怒伯祖膝行而前曰昔者勾补军伍惟恐平民不为军今清理军伍正恐平民为军其人为之霁威伯祖复抗章奏于朝事竟得白子孙赖之 
　　大父元律府君朴茂而长身言必谨悫作事必周详喜怒不轻见于色子孙有过弗忍笞也召而敦戒谕之使愧而改下至臧获亦不忍轻挞一人性勤俭昧爽先家众兴综画诸务夜则候人定徧视门户扄钥乃就寝暇靡他玩惟好观书有得或忘寝食忙后常黙坐移时休养精神迪知衣食之艰难恳恳语子孙以耕织劳苦疏衣粝食与众同之少见纷华意辄不悦厌世俗之侈靡也则有志淳古之风故自号朴隐也 
　　吴固泽国也禹贡扬州厥土涂泥厥田下下国朝而田赋登上上亦既竭泽而渔之矣而水利久废莫之兴也吴人以水田为命岁数被灾大父意惨然不乐也乃讲求水利之学曰吴地边髙中下昔人象为盘盂不大决其下流注之海则胡以止湖翻矣禹贡所谓三江既入震泽厎定者也今淞江全受震泽诸水实惟经流而中多阻如肠胃病噎然西迤北地形愈卑则汇为阳城昆承诸湖故有白茅塘受之以泻于江而今塞矣此吾苏第一患也大父木讷不善文则数使人言于达官冀有闻于上者弘治八年东南数大水孝宗命侍郎徐贯治水于吴一时工程惟开白茅重大而有司者多文具劳而无功大姓复有私萑苇之利阴持之者大父憾之终身正徳十六年武宗命抚臣尚书李光嗣复治之白茅遂通其它水利亦未能尽兴也 
　　大父尝叹圩田洼下恃岸为防岸崩则禾荡然灭矣必也大圩分小圩牢筑岸脚使耐风浪 
　　大父尝叹海口潮汐涨落易淤泥沙五代钱氏有土时设卒撩浅其法可迄今守也而废也久矣 
　　大父尝叹世衰则刑繁今新例充军者日报也而曾不足以禁顽而徒为贪酷吏舞文作威福也每诵张释之之言曰法者天下公共也今法如是更重之是法不信于民也又诵戴胄之言曰敕者出于一时之喜怒法者国家所以布大信于天下也则又叹曰谁与以此言闻于上者弘治十一年孝宗厌新例之冗琐也则命羣臣廷议举要而删其繁定为问刑条例大父犹恨一时大臣不能将顺上美惟守大明律以一民也 
　　大父尝谓县丞簿最为亲民矣而禄薄少自慎重宜增俸以养其廉庶可为民造福也 
　　大父尝爱伊川格言自检束则日就规矩注其下曰诚上达君子纔放肆则日就旷荡注其下曰真下流小人命校书置屋壁以自儆 
　　大母王氏外大父张仲侃魁杰士也独奇爱大母曰此女吾自主之一日见大父抚其首而异焉遂以归于我大母体貌丰硕凝重有威寡言笑每乗舟未尝左右顾岸鼻颡一黑子宛如元珠被服惟布素虽敝尚整洁若出于新壮岁即却环珥粉黛弗御大母性孝一夕天寒使婢以衣覆女孙则叹曰人言母忆儿儿不忆母吾母在家而寒也谁以衣覆之哉曾大母性严诸妇少有当其意者惟大母善事之能得其欢心 
　　季父幼多病大母怜爱之异甚夜卧置之腹遗矢亦不移 
　　大父偶失爱于伯祖大母闻之则治具延兄公呼二儿使侍食焉伯祖感叹曰吾闻兄弟之好以妇人败未闻以妇人全也吾弟妇其贤矣哉 
　　大父一日嗛内侄之子有所恨过之曰卑幼也而数犯我大母曰汝母族惟一息耳奈何不能寛容大父矍然称善 
　　大母尝语吾子孙曰庄渠之族尔家本根也其勿忘 
　　大母尝戒子孙乡邻与若平等勿以我富而骄勿以彼贫而憎 
　　苏氓困于重赋势且不能聊生宣徳初元有诏蠲重额十之三而户部格弗下苏守况锺则抗章以死争得蠲数十万石大父尝叹曰微公吾民不活矣近岁诏有司立庙以祀夏忠靖公原吉周文襄公忱大父叹曰二公庙食于吾土固当虽然必以况侯配校官刑曹每讯重囚则大父辄见梦告戒之精爽若生 
　　大母晩岁中风语多不慧而形益肥善饭以无齿不能食也吾母则跪而哺之踰年遗矢则亲抱持每自浣涤大母且殁叹曰吾溷汝多矣愿汝子孙咸孝顺汝君子以比崔山南 
　　大母以正徳二年十月十五日卒越明年四月十三日而大父卒时校在官畏法网不敢请告回也呜呼痛哉是时武宗不事事宦官刘瑾擅权毒痡四海又二年始伏诛而法网解矣然羣小用事不衰也大父生宣徳十年享年七十有四临终曰吾今获考无所恨惟孙校在官弗获一见吾欲成为清白吏其以田三百亩廪之以养廉 
　　先君讳奎字孟文而人称为竹泉翁短而丰下色温体舒性仁厚虽妇人孺子皆知其坦然无欲害人之心也以校贵敇封南京刑部主事而吾母张氏封安人先君生天顺六年二月三日而大父梦文昌之星降精于家是时英宗复辟闻处士吴与弼贤遣使往聘之至则以为左谕徳不拜复遣使送还与弼厉志圣贤为我朝学者倡噫自有科举而士弥贱若与弼可谓髙鸿在寥廓矣 
　　先君未弱冠闻大父之在官而雨沾服体尽湿也亟往代之而为塘长而为粮长大父得以佚老终身水利佥事伍姓者贪酷吏也而勤政然不辨淑慝每行县则塘长骈首受杖有死者惟陆祥以重贿免而先君死而复苏他日又行县大母哭语人曰长男昔代爷死里得活今该少男代之虽然吾终不忍也先君闻而慰大母曰儿自往耳弟弱讵能受大杖邪是时几再丧生校儿时尚忆大父母欲观杖疮先君终不肯而私与四叔祖观之则相持泣也臀若虎餂盖将护三月纔愈伍动大众开京口河先君与其役大父在家病危殆先君心忽悸动夜寐不安而家人至则绐曰老官有病今瘳矣先君哭曰是欲欵我勿回耳冒禁而逃昼伏夜行闻林木有声则惊以为虎也蒲伏不敢动良久乃行还家而大父适以是日愈复往终役故敕词褒先君云孝感有征义声无忝盖指兹事也 
　　大父仁慈虽甚爱先君而先君孝谨奉之若严朝廷尝一夕大醉扶归从者曰及门矣则蹶然醒见大父言动无少差退入室则惛醉如初也 
　　先君未营居室先立祠堂其制前为同堂而分其后以为四室祠位各奠于室由祢而上皆得南向而有常尊祭位同享于堂自曾祖而下各统于尊而暂屈岁时奉祀惟谨祝文则用御制教民者世俗童仆从其主姓先君各因其本姓以为称曰吾今不夺人姓他日亦免混乱吾姓也 
　　正徳九年校之召为职方郎中也则语先君曰今边帅握重兵随上居大内而藩王有反谋儿义不可出也先君曰汝内自断勿谋诸人亲戚闻而交劝我多事矣自是移疾不出者八年中间尝有召命时宰议处校于铨曹先君意不能无动一日闻上私出游幸则大骇为之隐忧语校曰古今讵有是事汝当藏修遂初志耳校官南曹颇名执法人有谋干先君以挠之者至则闻其名卒不敢呜呼校之出处辞受实先君有以全之也 
　　吾家由先世以来未尝有亭沼也而校之移疾而归先君特筑精舎前为小亭临池曰汝可濯缨于斯矣其后土屋数椽因其旧亦莳以花木使成阴曰汝可游焉息焉于斯矣则又语校曰家务勿以经心也吾自主之吾欲汝惟志其逺者大者焉耳乡人二三子来学则馆榖之四方朋友有至者则叹曰吾以为书院也而田舍也何以叹盖叹其村朴有古风也而校则语之曰此侈于陋巷矣亦尝出户观野乎天文四垂为宇六合一家观生意于苑囿台池间也则已蹙矣乃相与叹先君之俭徳曰逺矣哉 
　　先君好宾客人见其时而丰也而莫知其恒于俭也自奉澹薄如大父时人或弗之见矣而先君则叹曰昔者吾也逮事父母得一甘脆未尝以爽吾口则持而进之二亲今而子孙以奉我噫吾何忍尝则庋以待宾客 
　　先君治家亦既勤只而人未尝见其劳也盖事有渐次使人各程其能武宗崩年而校为典学使者将行先君与吾母戒曰嗟吾儿嗟吾儿汝毋以已长格人毋以求备取士教则莫如寛矣他日闻校罢斥学官之不职者则寓书曰儿亦知夫师儒之清贫乎而弗恤之而徒责之使砥行也人得无弗堪乎 
　　先君乡饮一尝为宾退而泣也先君之泣盖伤大父昔者乡饮旅于众宾而今顾居上也 
　　嘉靖元年以上母后徽号恩而先君与吾母赐四品服 
　　越明年五月十日先君卒于家不肖校督学岭南弗获永诀终天之痛尚忍言哉塟长洲阳山之中麓卒之明年而大礼之议起徽号三易乃定 
　　岭南陈激衷有道之士也一见先君叹曰吾阅士多矣若太公厚徳君子哉先君既终校门下二三子各为叙述其言不同而称厚徳则同 
　　先兄子贤面常带笑容天性乐易平生无怨恶于一人胃气积伤于酒煎熬真阴多饮而少食竟以噎亡 
　　先兄不事事而竭力为乡人捍灾岁大雨且伤稼则先驰会乡父老与谋曰事急矣克水必以土某泾口可坝为堰以遏水冲某圩岸善溃则为之增髙倍薄某处可立大朋车戽水某家速办船载干土用也量地逺近及田之多寡以起役夫曰先从吾家始则为立期会定赏罚奔走督责不惮涂泥人有持酒劝之者则却而弗受曰吾今何忍沾唇事成复酣饮口不言劳一日闻校与客讲学则语校曰吾为汝一言而终收其放心而已矣我乃放而不知求闻论孙吴兵法曰是谓多诈胜少诈耳 
　　先兄一日以事过里人其人出不逊语甚倨也先兄黙念此改常矣则以善言慰之是夕其人暴死使当时小有忿言则难至若掇矣先兄娶顾氏以产厄死时正徳十有三年越明年宁王反罪人得而武宗南征天下汹汹义二年武宗病弥留而今上入嗣大统社稷几危而安天也 
　　季父橘泉翁字仲文长身而目微露幼多病不慧长而精悍严明尝学医善切脉理前知人死生已而弃去则専治生埓于封君后乃为府医学正科待缺未上也生天顺八年是岁英宗崩而宪宗嗣位我朝宦官之祸始于太宗而成于英宗晩年益明习天下事内侍不能大欺也君臣不相亲自宪宗始然能久任大臣天下以宁国初重荐举天顺而后始以资格拘矣校尝叹后世科举也取士资格也用人而文法也制吏治四海所由困穷也以吾季父之材能有如举为农师寛假约束使尽地利于北方则其利民岂浅鲜哉校尝语季父曰我国家北都燕而逺漕江南粟非计也则莫若修举虞集遗策矣曰集之策何如曰京师濒海萑苇之场也集请如浙东捍潮法化卤地为桑田募富民使辟土能以千夫耕者授以千户以万夫耕者授以万户功成则世袭以官季父笑曰我多多益办耳季父娶赵氏宋宗室之后也 
　　嘉靖九年校致政以九月朏还家而季父以八月十九日前卒后十一月二十三日而兄卒呜呼痛哉是岁也而上更定大祀礼后出北郊亲蚕罢孔子王爵 
　　四叔祖行节魁首巨腹形短而肥少时尝一赌赙曾大父召而戒之则叹曰人非草木过不能改是我非夫遂终身絶赌性寛厚家人侈衣食旁窃利孔弗诃也坐是先富而后贫则郁郁不得志而病风痹言笑常如哭声卒弘治十五年时孝宗清明有志图治而天夺之速噫此我朝治忽大机也 
　　外王父张叟讳泽世农家而外王母曰季姥外王父生而朴愚自少出赘季之族人以其无闻知也百方侮之以为笑乐有劳役则曰汝往尸之仡仡终日未尝惮烦官府有所诛求则曰汝往应命至则受夏楚而归未尝疾怨外王父惟一拙诚自居而季之族人久自惭负不复施其巧知君子曰张叟年既耋耄而徳如婴儿庶几哉无懐氏之民与人人如叟刑可措也外王母贞顺慈良孝敬勤俭外婉而中慧通诗书谨礼度内外宗戚咸尊事之下至婢妾亦乐其徳来则相率欢迎去则恋恋不忍相舍也吾母能言矣闻人谈外王父短长退而以告外王母惊曰儿莫如是此之谓学舌故吾母于终身于人是非耳虽得闻口不复道也吾母能食矣外王母之王母与他儿食而不以及吾母退而以告外王母惊曰儿莫如是此之谓争食故吾母终身甘澹薄于饮食未尝有所拣择也嗟乎以外王父之悫与外王母之贤而善教也而所生子多不类天其萃美于吾母乎而吾母之生也外王母之王父惊喜告人曰儿女子大有福徳 

　　诗 

　　鼻祖道上世之事也吾家聚族庄渠尊实之为始迁祖矣乃始祖则力田质朴有古风顾氏妣以贞徳开厥先二世祖吉甫惇行孝弟迪子孙读古人书彬彬为文献家矣 
　　古我鼻祖始基庄渠于璞未凿于醇未漓浑浑一脉匪且今且 
　　繄先妣顾壮岁而嫠妪育二雏遐日奋飞向如何其逢天百罹其究如之何百福是厘 
　　征君吉甫玉尔温如恋恋母慈兄弟于于和气盈门厥庆乃余 
　　鼻祖三章二章章六句一章章八句 

　　呼天孝子情迫也髙祖笃孝母病祈以身代弗得遂刲股救母弟信亦刲厥肱母食之遄愈孝诚动天也 
　　儿呼天兮天髙弗闻母氏诚死我何用生 
　　儿呼父兮父不我应母生获延遑恤我命 
　　呼天二章章四句 

　　万石长者恤民也吾苏赋于民重矣罢不能偿有司诛求急曾祖长区赋三十余年宁自受责不忍鞭挞一人人亦不忍逋负之既殁如失慈母 
　　县官召翁汝督万石汝办弗前死不偿责 
　　翁退慰民汝勤罔佚乐输奉公世忠于国 
　　翁颦以泣汝劳实多输租已毕室中呜呜 
　　民各前喏侬忍累翁我俭我勤我聊自充 
　　万石四章章四句 

　　乌妇孝事姑也大母病风痹善饭不能自食吾母蒲伏哺之大母益充肥吾母抱扶不胜其重遗矢则亲涤除劳甚弗敢自爱也大母语不慧然徳吾母不忘每叹曰吾命恃汝愿天好还子孙多多孝汝 
　　老我齿齳兮我腹长鸣伛汝哺我兮死我复生 
　　老我齿齳兮我胃长虚伛汝哺我兮我瘠而肥 
　　人咥笑吾老儿呱呱我谓冢妇人中之乌 
　　汝孝天知天胡然报之予呌天以祈曰有子如乌曰有孙如乌曰孝且多 
　　乌四章三章章四句一章章六句 

　　王氏钱氏二谱附 

　　髙墟王氏族谱序 

　　校大母王淑人出自髙墟以贤徳来兴吾家自信义至于髙墟数里而近逮今岁时往来犹之东西邻也髙墟之氓力耕而好酒其始户口阜殷今耗焉散矣校童子时识其处宦游而归问其室庐皆已易主惟王氏故居独存然多以酒病暴死校乃拊心叹曰吾苏固弹丸地也而财赋上供居天下少半民竭力且不支矧重之以酒祸邪其母诿曰大政使然矣大母有侄春每过余辄醉醉则大呼曰若可为我谱以毋忘吾姑校惟王氏得姓逺矣则未知姬姓之王与妫姓之王与其居于吴则未知晋东渡者与宋南渡者与文献一无可征所可知者我太祖再造华夏乃洪武三年智凯占籍为民越明年户部家给一帖纸敝尚存后之人其有兴乎文献之可征莫大于是矣古者治道各从其柢是故大司徒掌人民之版土地之图我太祖令民版籍为定其政黙与古合大司徒夫家之法实寓教养其中智凯编戸时少未有室其父福三无恙年犹未艾也有司者舍父而以其子毋乃以教化为迂邪校今考论世次定以福三为王氏始祖且劝之以孝弟力田毋荒于酒申之以孝弟之义曰哀哀父母至尊至亲祖宗何人吾父所自生昆弟何人吾父之所生族昆弟何人吾祖之所生吾弗敬所尊自絶吾本根吾弗爱所亲骨肉涂之人一树千百枝叶叶落归根 
　　一世　二世　三世　四世　五世 
　　六世　七世　八世　九世 
　　按帖智凯父福三母阎逮事大母徐四口之家田不能十亩井地之法行福三当始受田至曾孙珪为余夫生子乃别受田珪字廷佩校儿时及见王太公长而髥伟如也取墙里张生一子四女长女为吾大母外王父张仲侃魁杰人也奇爱吾大母曰此女吾自主之一见吾大父谓有福徳故以归于我大母已嫁而孝不衰于父母故施及其子孙春尝暴富有司攀为粮长几破其家礼不下庶人小宗之法固通于民间也春为继祖之宗而其宗之者鲜■〈日上永下〉继髙祖之宗也而宗之者亦鲜古人有言曰余寡兄弟而不忍也骨肉有几其交相爱哉 

　　题吴越钱氏世谱 

　　会稽钱某氏吴越武肃王二十一世孙也视余以文僖公所修大宗谱因流光谱而增述之者也文僖而后则其子孙所续书然亦久废莫之修矣武肃暴贵传国且百年唐衰而建邦宋兴而纳土大有功徳于生民异于伙涉之为王沉沉者非神明之胄讵克尔邪流光谱撰次世本起于帝轩辕氏代相承也其道千古若今日事乃无复阙有间者棐余所能知矣而某真为武肃苗裔于越人户知之我太祖尝锡其家以银图书曰忠孝子孙今某寳藏惟谨天语褒嘉为龙为光逾于上世所受玉册矣（一作何啻九鼎大吕）某之父晖举弘治已未进士以文行知名恒缄一箧固甚病革属其妻曰吾子克肖乃授之勿轻也其后某长矣请于母欲观之其母贤母也曰而谓箧中有物乎而父好施而不轻取瓶常无粟籝讵有金此必上世典籍也某固请之发箧乃流光大宗二谱也今两浙之钱咸祖武肃相与通族然莫能通谱者多矣某问余谱法余嘉其孝行乃告以大义人本乎祖其初一身也分而千百其身骨肉同也古之人尊祖故敬宗敬宗故收族聫其骨肉使毋散也夫谱何为也哉所以尊祖敬宗而大合族油然生其孝友之心也非以夸美于人也非吾祖宗也谓吾所自出也微而冐他人之显者是弃吾祖宗也其不孝上通于天矣非吾祖宗之子孙也谓他人显而强攀附他人亦谓吾显推而附吾是诬吾祖宗也其不孝亦上通于天矣谱法无他信以传信着以传着而疑以阙疑其赝者乎有削而无笔 

　　钱氏受姓考 

　　钱氏受姓谓本诸彭祖帝轩辕之苗裔曰陆终世为火正有子六人后皆为显诸侯彭祖其三也此钱氏所从出之祖也彭祖之苗裔曰孚仕周为泉府因官为氏此钱氏所从受姓之祖也然莫知其为彭祖何别相传在周之时而莫知在何王之世矣谱称孚亲彭祖之二十八子盖彭祖生陶唐以前而孚生于周旷千有余岁而父子相继乎斯已疏矣古者官有世功则有官族泉府士也于法不得赐氏岂自庶府登于大寮与或曰私氏也史不云乎居官者长子孙因以为氏今库氏仓氏古仓库吏之后也泉讹而为钱亦莫知何时钱读若翦田器也诗云庤乃钱镈国语周景王铸大钱则其讹也久矣后世以钱代泉而全琮之后因居南阳白水乃更其姓为泉其贸乱有如此者谓白水为泉此自汉以后语耳古未有之也或曰籛彭祖姓也其名铿或曰籛其名也后之人乃去竹而为钱夫籛俗书也古未之有也而古之人乃以为姓若名乎其下俚有如此者战国有处士丹秦有御史大夫产此钱氏之始着见于史者也产子孙居下邳汉有广陵守让避王莽乱徙居乌程此钱氏始迁江东之祖也其在六朝晋有青州刺史端宋有太史令乐之然钱自得姓以来亦越至于武肃始大着所谓龙虎变化不测魁杰人者非邪 

　　世系 

　　古武肃王化家为国暨于忠懿王让国以为家余谓某不宜混之于大宗谱某曰公有命我敢不从虽然未知此若言何谓也曰君臣礼异然则若之何曰周礼有之当奠其世系余读太史公世表其犹有三代谱厯之遗法乎师其意可也余遂言曰大宗小宗者卿大夫之礼也援以断国论则是未知大人世及以为礼也正统旁支者天子诸侯之礼也比而同之于有家则是使族人得以戚戚君也虽然则又有难者某曰此若言又何谓也曰适庶有定分吴越有国与五季相始终立子以贤不以长其举常在于支得毋紊正统乎若为别之请问曰贵命世治则定于立适世乱则择而举贤权以达经者也变而不失其正国是以昌礼封君不臣诸父昆弟封君之子不臣诸父其昆弟则臣之矣虽适长也不得嗣为君则固臣于今君矣其视支庶均之为别子也宜各为图附丽于后俾无干国统 

　　大宗谱 

　　封建灭井地裂细人无世业以活其大人乎无世禄以养而宗嗣乃辍是故国无世臣家无礼俗王泽易竭宋天子褒大忠懿王之烈与国同休世世官其子孙勿絶噫斯其世禄之遗意乎余语某繇忠懿王而下世系不可复列当为大宗谱以合族之人如领斯裳挈其法取诸苏氏而世自为处也父子也别以着代也兄弟也合以连蔕也其曰适子某庶子某者于礼未尽惬今更之曰继子某庶子某别子为祖大宗以继别小宗以继支孽语在宗法中在古鲁有展氏亦越有栁下氏晋有荀氏亦越有知氏有辅氏皆支庶兴为大夫于别之中又自为别者也忠懿之季惟演以文章为翰林学士官至使相是为文僖公仁宗降帝子嫔于文僖之孙景臻拜驸马都尉生也封公死也封王于是大长公主老矣从髙宗南渡赐第天台诸若此者在礼皆当尊而为别或曰贵莫崇于王公胡以弗比古诸侯表其世系而乃下与卿大夫絜曰古今礼不相袭宋因唐制封建祇寄空名焉耳爵则有列土田实未有彻周礼内诸侯禄也外诸侯嗣也匪直邦君族人其将为之服斩乎无亦主于齐衰三月是故事贵正名名必与实协 

　　宗法 

　　大宗小宗图 

　　大宗别子为祖继别为宗百世不迁 
　　宗子统族人主始祖庙祭族人服之齐衰三月 
　　小宗祖迁于上宗易于下五世亲尽则迁 
　　继祢之小宗统其昆弟其相为服齐衰期年 
　　继祖之小宗统其从父昆弟其相为服大功九月 
　　继曾祖之小宗统其从祖昆弟其相为服小功五月 
　　继髙祖之小宗统其族昆弟其相为服缌麻三月至玄孙之子亲尽则迁 
　　愚按古者国于天地有与立焉是故并建亲贤爰有世臣旧族礼家所称别子者公子不敢上祢先君自我作祖别于尊也始兴者亦称别子自今起家别于旧也别子立庙百世不迁谓之太祖其继别子者世为大宗统治族人有君道焉为之服齐衰三月尊之如君也封建废天下无世家矣而宗法亦因以亡合族羣居势当有所统壹古犹今也礼可义起谓宜推本始祖一人世存墓祭放古之别子其世适放古继别之宗族人虽不敢为服固当以所事大宗者事之乃若今制有爵延及后嗣者自当复古大宗之法 

　　宗谱 

　　呜呼宋社之屋也已久矣我太祖肇立人极遗民之子始即于奠安余谓某宋既陨姓钱亦踣氏尔后不可为大宗谱矣然则若何曰为宗谱可也而其法则取于欧阳氏繇髙祖逮于元孙每五世则一更端也乃元孙复为髙祖以各缀其所生而禅于无穷期父子相仍兄弟联次族之亲疏咸在也而无失其伦亲属有服者各相迩也大宗小宗隠隠其中形分而气连末异而本同余语某闻汝之先自台而迁其处者实惟大宗君道存焉上世铁劵犹在也我太祖大封功臣尝取以为式某今虽不敢以庶民为君之服服之乃其祇事之礼古今一也宜亟通谱岁恒往来若也生不相闻死不相吊恝如行路之人矣所贵乎故家者谓其能惇孝弟也不邪谓其能崇礼让也不邪然而弗大合族则是弗敬宗也弗能敬宗则是弗尊祖也无祖则是无天也水倍原而流竭木附干而扶疏尚其念哉 

　　五服图 

　　上杀 
　　父斩衰三年 
　　母齐衰三年 
　　祖父母齐衰期 
　　曾祖父母齐衰三月 
　　髙祖父母齐衰三月 
　　下杀 
　　父为长子斩衰三年 
　　庶子齐衰期 
　　孙大功九月 
　　曾孙缌麻三月 
　　元孙缌麻三月 
　　旁杀 
　　昆弟齐衰期 
　　从父昆弟大功九月 
　　从祖昆弟小功五月 
　　族昆弟缌麻三月 
　　世叔父母齐衰期 
　　从祖父母小功五月 
　　族祖父母缌麻三月 
　　从祖祖父母小功五月 
　　族祖祖父母缌麻三月 
　　族曾祖父母缌麻三月 
　　昆弟之子齐衰期 
　　从父昆弟之子小功五月 
　　从祖昆弟之子缌麻三月 
　　从弟之孙小功五月 
　　从父昆弟之孙缌麻三月 
　　昆弟之曾孙缌麻三月 
　　五世袒免为亲同姓 
　　六世而亲族始竭 
　　父母至亲也故丧三年至痛极也此丧礼之大纲五服因是以生矣父母之于子其痛同而庶子以尊加之故降而期则以降为正服而长子三年为加隆焉耳以传重也祖尊矣故自三年而期而孙以尊加之则为大功适子死则适孙为祖承重三年故于适孙加隆为期也曾髙祖尊同而恩杀矣故不以大功小功服之而为之齐衰则杀其数为三月也曾元孙缌同不可加其月数也此皆正统之亲也昆弟一体也自吾父而推故期从父昆弟自吾祖而推故大功从祖昆弟自吾曾祖而推故小功族昆弟自吾髙祖而推故缌也世叔父自吾祖而推当大功矣以吾父一体则加隆而为期其报服与庶子同昆弟之子犹子也从祖父从祖祖父自吾曾祖而推也故小功族祖父族祖祖父族曾祖父皆自吾髙祖而推也故缌而报服同以旁尊不可加之也此皆旁亲也尊卑之体适庶之分亲疏逺近之等恩义曲尽矣 

　　第宅志 

　　作室以传子孙古人所谓歌于斯哭于斯聚国族于斯非邪然其兴也废也大命在天小命在人其永命存乎积徳矣志第宅以毋忘祖宗之旧陈思王角吟云起家难难难难保家难难难难可以一咏三嘅其徙而之他者亦附见焉虽别散分离庶几哉犹可复聚也 

　　丘墓志 

　　古者成民之事陵为之终志丘墓以系孝子慈孙之思嗟乎尔身何出祖考遗脉体魄攸藏其曷忍忘 

　　科第表 

　　古者乡举里选尚矣自有科举也士始轻虽则云然士匪此则无以入仕显亲报君树功扬名胥此涂出作科第表噫凤凰翔于千仭兮览徳辉而后下自应不在此 

　　恩泽表 

　　宋以忠厚礼其大夫士大夫士亦忠厚以成风钱氏与宋一代相为始终其受天宠至渥也当时见谓忠孝子孙作恩泽表以为世劝其受恩于异代者悉书天宠一也 

　　庄渠遗书巻八

●钦定四库全书 

　　庄渠遗书巻九 

　　（明）魏校 撰 

　　○公移 

　　岭南学政 

　　钦差提督学校广东等处提邢按察司副使魏案验当职祗奉上命将与尔诸生朝夕从事今欲宣布明诏俾为师为弟子者崇正学迪正道革浮靡之习振笃实之风顾身教之弗逮弗克表率一方其奚敢腾口说以骋惟愿诸生先辨厥志裒然服儒衣冠将为君子儒乎将为小人儒乎志于徳业者君子儒也志于富贵者小人儒也日用工夫稽之以圣贤之训合则加勉弗合则亟改之一以圣贤为法今不繁立条约惟以国朝奏行德行经义治事三法考按诸生以行黜陟凡我合属长吏各学师儒同为王臣各图报国表正风俗养育贤才以对扬天子之显休命庶几岭南人材继出发舒山川之灵翊扶国家之运当职与有光焉所有事目画一于后拟合通行为此除外仰抄案回府照依案验内事理即行各该所属一体遵行仍刋发各学人给一册朝夕省览抄案官吏具依准类缴 
　　计开 
　　一德行者尔诸生立身之本风俗日偷矫诞者惟务干名浮薄者相与非笑胡不自思人无德行其何以为人愿尔诸生各相劝勉惇行孝弟忠信礼义廉耻观法其贤者而训戒其未贤者反躬自治吾何所长因以成就其美吾何所短务以揉正其偏则徳行之未至者皆可企而及之矣 
　　一尔诸生皆将有天下国家之责正宜志在天下国家讲求经世之务出而待用却乃学为无用之空言及其入官世务皆所不习是自败坏其才也愿尔诸生各量材艺所能如礼乐兵刑水利筭数之类专治一事或兼习他事叅考古制务求可以施行于今庶几学有实用国家异日亦得真才仍选习礼生员讲习文公家礼乡射礼及古今礼制表率乡闾共成礼俗 
　　一国家以经术造士诸生治经宜先讲明义理以身体之然后据所见发而为文则学有渊源可以成德可以逹材今乃惟务剽窃圣贤之言缀缉文字故聪明破碎志气萎弱人材治化由此而衰愿尔诸生各遵书程熟读精思深求经义务为有本有用之学力救此弊 
　　一学校礼义相先之地宜推贤让能月终教官为期会诸生使各推择某也德行可尊某也材艺可重各陈实事月朔提调官集众核实乃书于册季终提调官季考诸生试以经义治事叅考徳行定其优劣第为三等申送本道察其贤者能者集其宗族乡党审无间言特具申请以凭荐闻如有过恶彰闻显有实迹者具申黜退其善未孚于众者勿轻赞扬以储逺大之器恶未弃于众者宜事涵覆以生悔悟之心爱惜人才宜体此意各该学教官通质长短及其进修功夫仍令诸生各录经义所得所疑及治事业次以凭按临查考儒士有善一体访求其有过恶者不许冒送科举 
　　一守令民之师帅风化所系其崇重学校倡率作兴道之以正而毋以利诱劝谕父老各勉为善以训其弟子如有勤惰殿最攸存师儒之官专主教化已弗能正如正人何其敦励行检为诸生先相与讲明正学师之贤否以弟子员成否之数而赏罚之如有不顾名节挟公法以济其私士有善恶蔽而不举举而不公者当具论如法按临之日仍先察德行然后考其文学以行黜陟 
　　一当职岁巡歴一遍势弗能与诸生相亲今仿古法提调官及教官选于诸生务求志行端谨资禀朴厚材识通明者津遣至省助之廪饩当职朝夕与之渐摩激劝以成就之俟有成效乃遣之还以备郡县延请郡则通请各邑之秀者县则自选其邑各延明师聚而教之异日转以分教各乡撤无额寺观滛祠改创书院社学以教多士庶几人材众盛惟国家之所任使其浮薄夸诞憸诈者虽有文艺毋得津送盖心术先坏无由正其学术也 
　　一社学宜于各乡择子弟端谨明敏者聚而教之延请有学行者俾为教读日以文公童蒙须知令其演习以收放心初授以养蒙大训四言五言口诵既熟乃授以小学近思录四书然后治经观史知识稍开毋得教以属对作文散其淳朴先教之释字直解大义既通乃教之演字渐长其辞次演一句又次而演通章久之自知作文之法凡此皆蒙以养正之助也候按临日社学之师各率其子弟来见考其率教者进之退其不率教者因以赏罚其师 
　　一医学人命所系岭南瘴地既多疾病复少医药夭阏之由也各属长吏具体天地好生之徳择通明医术者集数医教之各专一科候按临考试有疾病者分使治之视其功效以行赏罚医术未通者仍禁毋得行医 
　　一卧碑及敕谕内事理节该前政申明俱照常遵守正德十六年八月 
　　钦差提督学校广东等处提刑按察司副使魏为毁淫祠以兴社学事照得广城淫祠所在布列扇惑民俗耗蠧民财莫斯为盛社学教化首务也久废不修无以培养人材表正风俗当职怵然于衷拟合就行仰广州府抄案委官亲诣各坊巷凡神祠佛宇不载于祀典不闗于风教及原无勑额者尽数拆除择其寛厂者改建东西南北中东南西南社学七区复旧武社学一区仍量留数处以备兴废举坠其余地基堪以变卖木植可以改造者收贮价银工料在官以充修理之费斯实崇正黜邪举一而两便者也抄案官吏先具依准仍将毁拆兴建过缘由造册缴报正德十六年十一月 
　　广城形势图 
　　（图略） 
　　中隅社学 
　　（图略） 
　　学址　在城中石头庙巷旧址为定林寺地广三丈二尺深一十八丈 
　　学舎　大门　三间　习礼堂　三间　延宾馆　三间　燕居　二间　号舍　三间 
　　学田　共二十顷五十八亩 
　　岁入官租米正耗共二百零五石八斗粮 
　　米正耗共一百一十石一升零三勺 
　　（东隅社学，图略） 
　　学址　在番禺县之西旧址为真武庙地广八丈一尺深一十三丈八尺 
　　学舎　大门　三间　二门　一间　习礼堂　三间　延宾馆　三间　燕居　三间　号舍　十二间　射圃亭　三间 
　　学田　共二十顷五十七亩 
　　岁入官租米正耗共二百零五石七斗 
　　粮米正耗共一百一十石零四合九勺五抄 
　　西隅社学 
　　（图略） 
　　学址　在城西西市街旧址为五显庙地广九丈五尺深一十九丈 
　　学舎　大门　三间　习礼堂　三间　东西斋　三间　东西轩　三间　东西居室　六间　月泉井　一口 
　　学田　共二十顷五十三亩 
　　歳入官租米正耗共二百零五石三斗 
　　粮米正耗共一百零九石八斗三升五合五勺 
　　南隅社学 
　　（图略） 
　　学址　在南门外褥子巷旧址为西来堂地广一十五丈深一十二丈二尺 
　　学舎　大门　一间　习礼堂　三间　延宾馆　三间　燕居　三间　射圃亭　三间　号房　八间　塘一　口 
　　共二十顷五十二亩 
　　歳入官租米正耗共二百零五石二斗 
　　粮米正耗共一百零九石七斗八升二合 
　　北隅社学 
　　（图略） 
　　学址　在城北顺天门街乃大云寺小府君庙二淫祠之故址地共广二十丈深一十三丈一尺 
　　学舎　大门　三间　门亭　三间　二门　一间　习礼堂　五间　延宾馆　三间　燕居　三间　射亭圃　三间　内号舎　八间　外舍　五间 
　　学田　共二十顷五十六亩 
　　岁入官租米正耗共二百零五石六斗 
　　粮米正耗共一百零九石九斗九升六合 
　　东南隅社学 
　　（图略） 
　　学址　在南城外永安桥之西旧址为大王庙因地浅狭复市民间地一隙共广四丈八尺深一十四丈三尺 
　　学舎　大门　三门　习礼堂　三门　延宾馆　三间　燕居　三间　号舎　十间　井　一口 
　　学田　共二十顷五十九亩 
　　岁入官租米正耗共二百零五石九斗 
　　粮米正耗共一百零一十石一斗五升六合五勺 
　　西隅社学 
　　（图略） 
　　学址　在西城外蚬子步旧址为小天妃宫地广四丈五尺深一十九丈二尺 
　　学舍　大门　三间　习礼堂　三间　延宾馆　三间　燕居　三间　号舍　十八间 
　　学田共二十顷五十五亩 
　　岁入官租米正耗共二百零五石五斗 
　　粮米正耗共一百零九石九斗四升二合五勺 
　　武社学 
　　（图略） 
　　学址　在城北二牌楼街旧址乃李指挥之宅因地浅狭复市邻居者四家地共广六丈八尺深一十六丈九尺 
　　学舎　大门　三间　习礼堂　三间　延宾馆　三间　燕居　三间　射圃亭　三间　号舍　四间 
　　学田　共二十顷五十四亩 
　　岁入官租米正耗共二百零五石四斗 
　　粮米正耗共一百零九石八斗八升九合 

　　谕民文 

　　钦差提督学校广东等处提刑按察司副使魏为兴社学以正风俗事朝廷以文德治天下教化兴太平本职钦奉勑谕典领学校风教四方窃以人才之贤否系于风俗风俗之美恶在于渐摩近见得广东一省系古南越地称邹鲁民杂华夷文献固有源流淫邪尚当洗涤与其治于为恶之后不若化于未恶之先况民有彛伦本乎天性好善恶恶皆出自然柰何闾阎有便安之习教化无切实之功相染为风遂成弊俗茍不晓谕叮咛何以转移变化本职深爱尔民做好人干好事孝顺父母尊敬长上和睦乡里教训子孙守本分业为太平民不犯刑条何等快活不致祸败何等安康今乃愚信邪奸好讼强凌弱众暴寡滛侈耗财放纵败家伤伦乱俗有闗风教今特钦奉勑谕兴复民间社学训教蒙童以为育才之本其民间一切故弊有碍勑例教法者悉行禁约区处今先行晓谕汝四民毋得有违违者依律问罪定不轻恕所有谕目禁约开示于后 
　　教子弟以兴礼义 
　　民生有欲非教不善方今圣明在上礼乐大兴兹欲一道德同风俗必当后刑罚先教化然学有大小始终今社学之设所以正其始于先于是教以大人之学斯可成其终于后凡为父兄者如有子弟年六七岁至二十岁未冠者俱要送入社学社学之教不专于念书对句务要教其爱亲敬长隆师亲友习礼乐养性情守教法禁逰逸逺玩好戒骄纵如此教之斯可变化气质为大学之基本今人空教子弟念书对对念得对得固是子弟聪明但不知子弟性情何如气质何如事亲何如交友何如手不执洒扫之事身不习趍事之劳耳不闻正乐目不见正礼随子弟自家资质做去多有率意妄行习与性成恶人同归者也至于入大学之时气习已深不复自知其非所以陷于一偏而不能有成者众矣其间有能成者亦资质之美而已故圣人有曰十室之邑必有忠信如丘者焉不如丘之好学也立学之后不论文武贫富之家皆一体遵依社学教条毋得违悖 
　　一立学之后汝四民如有能从教化朴实尚义好诗好礼善处彛伦能和乡里笃教子孙足为一乡敬信者许里中老而有德者告于社学之师访问得实书于扬善簿内以待本职查考以礼褒劝 
　　一父兄如有故违不送子弟入社学者提问坐罪 
　　一倡优隶卒之家子弟不许妄送社学 
　　禁火化以厚人伦 
　　孝顺父母是我太祖髙皇帝亲口教诏汝民第一件好事父母生我爱我如金玉痛我如肺肝子一有病为父母者祈天祷地问卜求医以至废寝忘食惟恐子身一日不安人子或汤烂火伤父母即抚胸涕泪爱子之心人人如此为人子者以父母爱我痛我之心去爱痛父母何患不能孝顺父母者乎今四民之中有父母生时触怒得罪可杀可卨父母死日即火烧路弃可痛可伤此固久安之陋习亦由有等师巫谬彰邪说惑乱民心以西天为极乐火化为归仙不知西天是夷鬼之地父母何居火化乃炮烙之刑父母何罪不思爱痛深恩顾乃以仇报德既煎熬其骨肉必飘散其神魂日后虽有思亲之时祭之不享哀之无益禽兽同归天人共怒家道凶亡子孙衰替皆本于此自今以后切须听我教诲生时尽心孝顺死后随力葬埋葬者藏也欲人不得见也贫者宂土藏棺存礼而已不许轻信风水家祸福之说及兴废某房之说停藏父母至数十年不葬以致尸棺暴露鸦餐狗食伤害天和变生瘟疫惜哉痛哉晓谕明白聪者省之 
　　一民间有义举助丧及周恤患难孤幼者里人当报于社学师书于簿内待本职查赏褒劝 
　　一禁约之后有火化者子孙依律死罪工人各行重治 
　　一未葬者限一月葬毕违者里甲邻人族长呈送问罪如过限不呈访出一体治罪 
　　一葬亲者不许乘时强占他人坟地违者治罪不恕 
　　辟异端以崇正道 
　　禁止师巫邪术国有明条今有等愚民自称师长火居道士及师公师婆圣子之类大开坛场假画地狱私造科书伪传佛曲摇惑四民交通妇女或烧香而施茶或降神而跳鬼修斋则动费银钱设醮必喧腾闾巷暗损民财明违国法甚至妖言怪术蛊毒采生兴鬼道以乱皇风夺民心以妨正教弊固成于旧习法实在所难容尔等愚昧小民不知死生有命富贵在天且如师巫之家亦有灾祸病死既是敬奉鬼神何以不能救护士夫家不祀外鬼邪神多有富贵福寿若说求神可以祈福免祸则贫者尽死富者长生此理甚明人所易晓今我皇上一新政化大启文风淫祠既毁邪术难除汝四民合行遵守庶人祭先祖之礼毋得因仍弊习取罪招刑  
　　一禁约之后师长火居道士师公师婆圣子尼姑及无牒僧道各项邪术人等各赴府县自首各归原籍另求生理买卖故违者拿问如律治罪 
　　一民家只许奉祀祖宗神主如有私自奉祀外神隠藏邪术者访出问罪决不轻恕 
　　敦朴俭以保家业 
　　夫四民之家有千金之产者有一金之产者奢者以千金而不足俭者以一金而有余何也奢者勉强随人妄用无节口好肥身好懒骄淫奸盗由此而至所以虽有千金亦必至于困穷俭者随分守己节用省事减嗜欲务勤俭循理避祸不至丧败所以一金之家反能长久而不困穷今之四民每每如此聘礼则虚彰仪物嫁女则多耀搬妆设酒则将无作有鬬胜则借假为真只取一时好看不思后日有无此愚伪之俗祸败之机也何不反奢从俭以图长久受用不致眼下穷亡古人云人能咬得菜根则百事可做此言极有理愿尔民思之念之无贻僣侈之罪 
　　一民间酒店卖酒假以卖酒为名实乃淫人取利大伤风化府县官访拿治罪 
　　一服色居室婚丧祭葬有违国朝礼制者府州县拿问治罪 
　　一为父兄者有宴会如元宵俗节皆不许用淫乐琵琶三弦喉管番笛等音以导子孙未萌之欲致乖正教府县官各行禁革违者治罪其习琴瑟笙箫古乐器听 
　　一不许造唱淫曲搬演厯代帝王讪谤古今违者拿问 
　　息争讼以免刑罪 
　　照得广东多好词讼其故何也民不被教丧失良心故也阴险诡诈是杀身之药贪利害人是斩身之刀强梁者不得好死教唆者到底伤身赌博滛行者终身破败刚忿不忍者多致官刑今特与尔民约凡有父子兄弟夫妇不相亲睦及争财异业以致饮酒博奕打邻骂里教唆赌博奸淫盗恶谋为不善打点诓骗等项以每月朔望两日相会里人于社里中有过失者许自陈说或族长邻人陈说如小事有不平者众人劝戒处和事闗大恶者众人明言责救如有不从择老者数人同至其家责劝如再不从许地方邻人同族长赴各该衙门呈治如有互相容忍不行劝责呈治者事发之日一体治罪 
　　一里中如有能改过自新变恶为善以循理教者许里中老而有德者告社学之师访问的实书于改过簿内以待本职查赏 
　　化愚顽以息盗贼 
　　照得广东地方如从化新宁恩平等处往往为盗杀人刼财本职虽非理刑心实切于教化且为盗之一事未必尽是尔民之罪亦由为民父母者养之无道教之无术礼义不闻良心丧失田畴旱潦而不知赋役繁苛而不恤饥寒廹身不顾亷耻但求一时之活不顾后日之诛于是恶染乡闾贻祸亲戚强者得利富者坐分善者无依弱者必死遂成大盗流毒四方其间弊病难以悉举今尔民于无事之时善心有时发见即当自家思量我如此做贼固不劳耕作不烦税役可以足食足衣且厯观昔时为盗之家今尚有几家得存不至灭絶者乎况且如今圣明在上天下太平何不乗时归化万一不然未免家散人亡纵使逃去别方亦是一生百死肉膏草野骨餧狗猪终为无祀之鬼父母妻子奔亡祖宗坟陵丢弃到此时节计拙心回要做好人亦做不得岂不恨哉若尔民自谓实有勇力死亦不怕此便是至愚至蠢者也千日杀人一朝必败岂有做贼而能长久者乎本职深惜尔民乐于祸败而不思求活所以诚心直说明白晓谕使尔民从此向化做个好人取些安乐福寿岂不好过杀人为盗东逃西避终遭刑戮者乎 
　　一诏书有能遵体各归原籍耕种者许尔自来听教本职即与尔立社定乡约使尔各安生理晓谕之后如有能先来听教者重赏不欺正德十六年十二月 
　　钦差提督学校广东等处提刑按察司副使魏为毁滛祠以兴社学事照得各处废额寺观及淫祠有田非出僧道自创置也皆由愚民舍施遂使无父无君之人不耕而食坐而延祸于无穷本道已行各处凡神祠佛宇不载于祀典者尽数拆除因以改建社学今岁适当造册之年合收其田入官改为社学之田是除生民无穷之害而兴无穷之利也仰抄案回府着落当该官吏照依案验内事理即便行仰各县通查废额寺观及淫祠之田清出归官召人佃种分拨各社学供给师生就择佃人看视社学有余则量拨儒学册内明白开注仍总立碑学宫存照以防侵占絶奸欺随田粮差各随土俗议处明白呈夺以为永久之利其清查完日各造册缴报俱无违错抄案依准缴来嘉靖元年四月 
　　钦差提督学校广东等处提刑按察司副使魏为申明社学事当职钦奉勑谕古者乡闾里巷莫不有学即今社学是也尔凡提督去处令有司每乡里俱设社学择立师范明设教条以教人之子弟年一考较责取勤効仍免为师之人差徭钦此钦遵窃惟古人八岁皆入小学其教先行后文礼陶乐化笃信力行由此而入大学故进善者多今之教舍行趋文使蒙者益以荒惑童习而长安之故为善者少间有质美好学者亦不免蔽于末艺若名世者其无文王犹兴者欤故有由俊秀入府州县学者多懵然不知小学之事岂复知有大学工夫手执诗书口谈仁义考其行曽无异于常人不免任气滋欲逐世奔利甚则下视宗族陵夺乡里以道为迂以礼为执一以亷耻为沽激虽与之言不徒不信且反聚而笑之此无他心已久放欲反作主如醉未醒如梦未觉悻悻然自以为是不复自知其非虽圣人与居恐亦不能化而入矣岂不深可惜哉乡无善俗世乏良才有由然矣原其所自非民之失教之失耳观诸曲礼少仪内则弟子职诸篇固小学之支流余裔亦未尝不后文先行孔子曰弟子入则孝出则弟谨而信泛爱众而亲仁行有余力则以学文此皆圣人至教万世人人所当学者也然则社学之教其可茍乎今之各里社学馆舍浅狭读诵虽存礼学尽废故特建各隅社学大馆以为诸生学习礼乐之所以礼乐读诵互相启迪务求作新以期化民善俗育才成治为师者冀共勉之慎毋曰三代阔逺难行所有合行教条开具于后仰抄案回府转行所属遵行具依准类缴 
　　一每岁各州县提调官以正月望后启学先一月具书致礼请师明示各里以启学日期前期数日师至本隅各里择生徒年长有礼者四人或二人先往社学大馆迎师一里同具一手帖开报某生姓名住居年岁月日及父兄籍贯以某人为户某仕宦生理在某街巷某教读读书或在本家读书总付本里年长生徒送赴本隅社学大馆每前一日学师于隅内生徒各里点一二名或三四名共辏六七十名或百名同一日坐斋肄业每日晚命各里生徒一人用一小纸帖写其本里次日当坐斋生徒姓名归往其家报之明日本生赴学即带自已名帖送回学中交纳其余班未至者各回本里教读学舍读书或归本家读书初见不用贽礼行拜而已生徒初相见分班亦行拜礼 
　　一生徒当日者须黎明至学先生前一日列生徒长少之序挂于门内东西两壁生徒至依序立于两阶下点洒扫者先以序入执事其余轩舍以役人代之毕复降阶立原位观其执事恭谨者录之怠忽者教而责之次择赞礼者二人先升堂正揖分班立先生之前唱序立诸生以序两班升堂正立唱揖分班圜揖就位静声端立良久以观其德容命执事者击云板命坐年长在上以次序坐务使从容严静良久命击云板命十人一班依序出就先生位前正立量其少长或以童蒙训或以大学之道白直教之恳切以开其志趣援古以増其见闻不须屑屑讲解文义只要责之使行于身如此是君子汝所当学如此是小人汝所当戒彼古人已行之孝弟如温凊定省之类须告之曰此是古人实做的事汝能如此温凊定省便是学若不能实做温凊定省之事徒然念得讲得亦何用今教汝之后常访察汝果能如此以礼待汝不能如此痛责不恕凡所告者皆以生徒职分所能知行至于起居出入动静食息皆当实教不须告以性命髙深之理躐等无益之言徒増口耳之末而无益于身心也教毕仍命复位坐看记所教蒙训之类年小未能看者教之诵记退食击云板亦以班揖出馆之后察其有不能随行后长或傲慢乡里者责而教之 
　　一复午学升堂如朝仪就位立听云板命坐分命诗章各以簿抄写字要端楷有善书者录之其诗或诗经或律诗絶句择其得情性之正音律之和者年小者代写写毕教以歌咏务令庄敬和平明白通贯歌风雅者用正音歌律诗之类或正音或越吟始命各生读成诵令善歌者数人同歌数次于是众歌既成声每班十人歌于先生之前用钟鼓其余笙箫琴瑟之类以渐教而和之未升歌者俱端坐静听歌毕者命复位坐听其声容温雅广大者录之清丽俊逸者录之静正简淡者录之如躁涩俗弱妖艶凄楚者教而革之年小未能歌者但令诵记听歌而已歌罢退食击云板如朝仪 
　　一复晩学如仪就位立良久击云板命习礼未出位者命坐每班十人出就先生位前东西向立东先出位北面立长东少西四拜习揖毕复位西拜揖如仪退先生坐观其容体恭肃恺悌者录之鄙倍者教而责之如有善拜揖者免习习礼毕请善琴者教琴择生徒可教者教之迎琴案焚香进先生位前请听琴学琴者就琴案东西立在位者俱拱立静听凡鼓琴皆用正操除滛怨操不用听毕先生复位教琴者退于后馆教琴其余所当用之乐亦以渐斟酌教之诸生在位者听云板命坐以班出讲习六书九数五御之法酌其简明者教之御虽今日不行亦当讲明以备古人一艺有余功者听其退于后馆习乐歌咏命持重者二人临之有失礼放肆者禀责勿恕务使诸生和气相亲礼文相敬以成善教年小未能讲习者在位诵记蒙训或教以嘉言善行晚击云板执事者撤先生书席如仪揖退留直班四人俟先生退后而出夜归仍在灯下讲诵当日所教蒙训之类即以所教之事事亲事长处事接物先生常常访察如有徒能讲诵不能实行其事者重责勿恕 
　　一生徒既教琴者以三日一次午后至学听教后退于后馆习弹每生只许教二三操既能者免赴馆弹习其间年长生徒如有不习科举之业愿学乐歌诗者除坐斋日外命其午后常至本学后馆学习有琴者命自携琴如有士夫乡人善琴好学者许社学师生时以礼请午后至学有父兄能敦尚礼乐以教子弟者本职查访礼劝 
　　一朔望拜圣人前一日之晚命执事生徒拂拭设牌位香案（牌用木临期用纸书孔夫子先师帖牌面拜毕焚之）每朔用一日坐斋生徒望亦如之拜圣人毕退别馆拜先生分班相拜毕抽籖问讲蒙训之类不能者责乃退每月朔望放假 
　　一每月初五十二二十二十七四日习射听先生预期具柬请某宾或请某教读学师行射礼宾或不足则师生自杀礼行之初射命初坐斋之一日生徒午前至学观射次射命次日坐斋生徒观射余仿此择生徒知礼者教之观其德器优者录之其余观射而已此日不坐斋 
　　一生徒固以少长为序若其间有良贱之别者亦当更处以存大体毋得混然不通 
　　一生徒有四时之祭及髙曽祖考忌日须前三日禀于先生给假教以礼仪虽蔬食菜羹务尽孝思以申报本之义以成化家之道如有忌日燕笑违礼者痛责勿恕 
　　一有冠婚丧祭之家许托本里年长生徒就先生问礼量其力之厚薄以酌轻重一遵先王之礼不许安于旧俗逆礼乱常及私用滛乐作佛事违者访拿以法惩治 
　　一生徒居家及朋友相过俱要敦尚礼节于事亲敬长之余须歌诗学乐讲论古今嘉言善行兄弟朋友各尽其道互相切磋诱劝言笑动止不许习为市井之徒务求做个好人大则化家善俗为利用之器茍不见用亦不失为君子保守家业上承祖宗下垂后裔斯不陷于禽兽无忝所生慎毋自暴自弃为师者务要以此等言语终日提撕为生徒者必须笃信师言勇求上进所行教规令诸生各抄一本以备检阅省察 
　　一生徒有过失者或居家得罪父兄骨肉或出外得罪乡党朋友或自己所为有失即当直告于先生朋友求知己过不宜以不善之事自害其身大凡偏恶之人未尝乐于偏恶由其不闻师教率意妄行日甚一日养成是性性既偏恶见善人必嫌闻善言必毁正如街市常人见大君子所作为必惊骇以为不是由其昏闭不知故也今生徒有过不肯告于先生朋友求知改者是自弃其身而甘于为恶者也先生察出重责书于改过簿内以待本职稽考 
　　一生徒衣服俱要俭朴不许用纻丝纱罗及违制服色但许用布绢为之出入不许驺从舆马如违定行究治 
　　一生徒有好酒博奕逸游骄纵者切察其事痛责深晓录之改过簿内如不改许送提调官惩治毋得茍容本职访究 
　　一生徒有不服师教悖逆非毁及有伤彛伦者呈送提调官治罪讫仍申本道区处学师录于改过簿内 
　　一生徒如有资质可教能遵守学规日有进益者或有资禀异常志行不凡者学师时常选择录于扬善簿内待本职按临岁考之日查取考送府州县儒学教养学师须从公具由开送如生徒不可教者不可因其父兄富显冒送以阻后学之志 
　　一隅内有贫甚不能具棺举葬者许本里生徒告于先生度隅内有力之家遣其本里子弟生徒告之集百家之小费自足以济一家之急如有仗义捐已独济之者学师录于扬善簿内待本职按临以礼奬劝庶几邻里相助激劝人心 
　　一有丧之家服未满者不许燕饮欢乐违者社学师录之改过簿内以待本职查究 
　　一开学之日各里父兄固当以礼往见但人众事繁恐妨教事至岁晩罢馆之时父兄当率子弟拜送各申待师之敬四时无事不许轻至社学请师求对如欲问礼须托年长生徒请问先生议行务从简静以成教事毋致送往迎来以荒学业 
　　一岁晩罢馆之日许生徒年长者四人或父兄里老先期半月具手本禀本州岛县掌印官某社学以某月某日罢馆提调官务要以礼待送或社学在逺乡者修书遣里长老人礼送谢师之礼社学已有措置不必重渎为民父母者毋得违礼慢易以致教化不行当职查考 

　　谕教读 

　　窃谓学无二道习有异途童蒙之教欲一之于正道而不使杂焉以坏其良心者也今有等生徒安常习故以为社学之教皆非当世所急只是多读书熟作文中举得富贵便了不知我太祖髙皇帝立学教民则先行后文设科取士则以文观行岂徒文而已邪夫文既不足以尽学则读书作文安足以尽人道欲尽人道而不为小学大学是犹欲饱而不求食未有能免于饥者也且小学是童蒙身上实事自王公以下至于庶人之子弟皆学此学书册记载不过欲人知而行之至于大学所谓明德德不是纸上之物明不是口耳工夫古人虽未尝不多读书要在得于身心茍不知学虽读书五车作文一世不过増口耳之欲攻纸上之谈而已于身心何干故曰书生多欲少刚胡不自愧自反六经四书人谁不读实学乃为有益徒记反以蔽心所以学者徒能记得甚多讲得甚精作得甚好亦只是一场闲说若所为不善口诵心违是侮圣人之言也夫子曰今吾于人也听其言而观其行圣贤岂贵于空言也哉今之童生七八岁时止是读书十岁之外便学作文父兄师友皆是欲速一或博记能文即称之为有学不知养正与明德工夫一分不曽做得将何以谓之学乎亦尝有自悟而进于大学之道者盖由质美而然学校中未闻以此而教人也且古之圣人亦待小学大学而后成今之学校如此欲才之多得乎其间知大学者又多有滞于讲说训解之一偏而不自觉虽能谈玄说妙于身心上苦不得力不免终为利欲所夺此只在童蒙时坏了所以多转不得若不变旧日社学之教而复止于督取书课是乃限人以纸上之虚谈而不欲其修人道之实甚则纵而使之狥利贪欲积恶无耻欺取富贵而已若在常人之中则多强梁懦弱父子悖逆兄弟为雠骨肉是轻财利为重甚至残忍刻剥阴害诈谋虽絶灭人道不顾也朝廷设学教民育才果欲如此坏之乎当职叨任教事深思自责敢不以古人之学望诸士民而欲其有行有文以尽人道之实而乃以文艺限之邪由此观之社学之教至重至急凡为师弟子者当慎修其事毋复安常习故以误后学 
　　一教读师皆有成人之责切须以身率人正心术修孝弟重亷耻崇礼节整威仪以立教人之本守教法正学业分句读明训解考功课以尽教人之事今而后宜虚心自责笃信力行以称师儒之职不宜妄自菲薄以误风俗所行教礼教读之规各里师生俱要抄写一本互相体悉同心辅教以成美俗庶几补助朝廷政化之万一有能遵依不悖为众所称信者当职以礼褒劝俟各学大馆教礼之师有阙补用如违定行革退 
　　一教生徒须先引其志趣责其恭敬増其见闻察其玩戏以至坐立拜揖居处道路饮食衣服皆须着意照管提撕警觉使之日归于正然后足以成之不如是必有一暴十寒习染一偏之病求其不流于卑下者鲜矣 
　　一日所讲所读之书须择一二章切于弟子身心人伦日用者白直讲谕就以子弟所当为者发明责在子弟身上如讲孝经即令他归家如此事亲此不是讲书是借古人之嘉言善行以教他做人与讲科举之书絶不相同不可念诵浮词泛然都作一场话说 
　　一日所读之书皆用正书不许私读幼学诗及吏家行移等书读书皆用正音午间不许作对句只抄写风雅颂之诗全章或一二章或前人律诗絶句教之歌咏以兴其志趣养其性情不许歌金榜富贵等诗以启生徒急功利之心 
　　一写字专习一家正字务令端楷清健不宜取法今日吏家软俗之体最为可恶及写字式不许写金榜富贵求仙等诗须择有益身心之言本道有前代法帖分教 
　　一生徒往社学大馆习礼乐之后如有因仍逃学不服拘管者及有违学规者重责书其过以待查究 
　　一生徒之父兄待师之礼每宜加厚常见有等父兄恶先生责其子弟者故使教者乐于茍且曲顺人情以终岁月所以教法不行生徒无忌是乃弃子弟于无用而养成其败恶之性也凡各里教读之师其间生徒固有往社学大馆教礼之日但教礼之师已有措置不用生徒供给为父兄者宜各尽礼于教读之师不许因而计利以慢师儒污薄风俗 
　　一教读不许罢闲吏员及吏员出身之官或生员因行止有亏黜退者丁忧者及有文无行教唆险恶之徒下至道士师巫邪术人等各宜先自退避学规已行之日如有隠情冒教定行查究 
　　一社学规仰各府依式刋行务要对明字句不许差讹命所属印给里长坊长分各社学刋毕先缴本道查考嘉靖元年六月 
　　为表章风化事切惟岭南自昔吏道多污遂令石门清泉亦蒙其耻被以贪名百世不能易也晋广州刺史吴公隠之尝题以诗古人云此水一歃怀千金试使夷齐饮终当不易心到州清节愈励千载而下闻其清风尚能使人兴起今其碑刻具存唐广州刺史宋公璟开元贤相众推为天下第一人其凛凛大节肃乎与严霜烈日争髙也当时立有德政碑遗迹在学拟合表扬仰广州府抄案回府着落当该官吏照依案验内事理行委教谕袁吉择省城淫祠寛大者改为德政祠树立旧碑如无相应祠地就于光孝寺或玄妙观内择宫室堪以为祠者塑像立碑因命僧道守之事体尤便训导雷乐前诣石门相度僧寺改为亷吏祠表其所题贪泉遗迹仍刻明道先生中心如自固外物岂能侵之诗使官于岭南者由石门而来咸知所劝此系褒崇先贤激励后进事理毋得违错不便抄案官吏具依准缴来 
　　为学政事访得潮州府学生员李承掲阳县学生员黄坪等志行资质俱可与进牌仰潮州府即便津遣后开生员至省激劝渐磨其间贫乏者助其廪饩使得尽力于学潮阳人材倍于各邑而有志者絶少仰府转行该县提调官及教官时加奬励毋得自安于浮靡之习责有所归具依准缴须至牌者 
　　为崇正学以辟异端事照得粤秀山一城之镇故有观音阁今改而新之崇奉宋广东漕宪周元公遗像顺民心也山之左为迎真观右为悟性寺因并废之塑奉程淳公正公遗像南有仁皇废寺塑奉朱文公遗像即其旧扁更为濓溪明道伊川晦庵四书院迎真观之左有天竺寺改为崇正书院合祀四先生广之诸生来讲者使散居各书院斯实崇正黜邪之大者也必须得人庶可集事拟合选委牌仰广州右卫指挥李松督同武生黄泽黄节将佛寺铜像镕卖赁工修塑立先贤遗像查取淫祠神位座案炉瓶钟鼔应用僧道验无度牒者送官问革还俗其给有度牒者归并光孝玄妙等寺观迎真观田原系官府置买仍入官召人承佃寺田系僧田纳粮当差者仍给还寺僧选年老无家小心谨慎者毎院二人为庙祝行府寄名养济院月支米三斗给之俾之洒扫门庭崇奉香火承委官员惟勤惟慎务殚厥心事完之日具由回报抄牌官吏先具不违依准缴牌 
　　为作兴人才事照得本职毎岁廵厯仅能一周所至不过数日弗获与诸生朝夕相亲今欲集一省有志之士馆于崇正书院相与讲明正学访得廪膳生员郑弘彛刘一夔等増广生员蔡大列等附学生员刘益薛侨等初入学生员林锦等或学行可称或资质可进除揭阳已面谕知县陶祯外仰府转行该学并海阳饶平湖阳程乡各学凡有志愿学者俱该学给文径令赴省其贫如刘一夔等该学具白有司量为津遣助之廪饩人孰无志故今更不列名行取以广为善之路乃若激劝之机在良守令诱掖之方在贤师儒愿相与体悉此意播告诸生咸使知之毋以卑陋自安毋以髙亢自阻庶几无负国家作养之意具依准并起送过生员数目缴报  
　　为崇奬师儒事当职祗奉上命自愧德薄弗克兴正学于一方亦惟我二三师儒之官是赖日当职廵行髙肇雷亷四郡考按诸生文行各学师儒咸殚厥心公于劝惩勤于训迪固多有之如化州学正陈常存心笃实立教谨严髙明县学教谕李士文四会县教谕林启俱文学优长行检端慎当职深有望焉善善与众共之拟合通行除外牌仰本府着落当该官吏照依牌内事理即行该府州县备礼奬劝转行各学俾知所劝其余果有学行俱优当职一时不能周知者该府提调官其为我博加询访开具实迹呈上一体奬劝牌具依准缴 
　　为科举事照得今岁大比正国家宾兴贤能之年在下者当自重不可有求于上在上者当广求不可有遗于下本职先廵歴潮州府岁考生员参取文行列于优等其有志讲学者又经续考以行激劝但该郡人材素多原取数少合再甄收仰抄案回府着落当该官吏照依案验内事理即行各学将后开岁考及续考优等生员起送应试其有行检欠修不为众所信服者提调官及教官访实申呈定夺毋得混送应试该府提调官仍会各该县提调官及教官务推至诚之心期于荐贤报国毋得容纤毫私意上负朝廷下玷名教天地鬼神亦当殛之先照案申呈前来考毕总造册送道稽考抄案官吏具依准缴来 
　　为毁淫祠以正风化事切惟广东之俗大抵崇尚鬼教所在淫祠布列巫觋盛行而雷郡尤甚节该行仰各府县拆毁滛祠兴建社学其间悉心奉行与奉行未至固系于有司之良不良然未有若雷郡之全废阁不行者也必须委官方得集事仰抄案回府着落当该官吏照依案验内事理即便转行原委官知县章昺王祥主簿卢璲教谕叶秀训导林■〈启，山代口〉等通查境内淫祠及废寺观尽数折毁以祛数百年之惑变卖地基收贮材料以兴社学凡可以便民者从宜为之田粮入官其师公师婆火居道士圣子人等俱令首官改正追出袈裟法衣神像经箓之类当官烧毁敢有仍前修斋设醮跳鬼降神者依律重治事完之日造册缴报承委官员务崇正道勿信邪术敢有阻坏风宪行事者教官宻具帖呈禀教官不行尽心本职访出或另委别府官员查出定行究问不贷抄案官吏具依准缴来 
　　为毁淫祠以兴社学事照得省城番南二县各乡淫祠数多原无社学今欲兴革必须委官方得集事拟合就行牌仰髙明县教谕李士文四会县教谕林启増城县教谕易文彬新会县训导萧浚从化县教谕唐仁新宁县训导倪廷玉分诣各乡通查一应淫祠尽数拆毁收贮财料变卖地基兴建社学凡可以便民者从宜为之仍除地立社以行乡约其合用皂隶民壮行二县取拨敢有抗违阻坏风宪行事者呈道重治民间所延之师逐一查访仍会里老推举资行端谨者留之其浮薄轻贱自行干求坏人子弟者即行罢遣各乡孝子节妇义士用心访求或表章其墓或存问其家候事完之日通行造册缴报 
　　为崇奬师儒事访得万州儒学训导杨惯于操持民怀其惠勤于训迪士感其恩近以亲老思养恳求致政州之士民争为挽留拟合奬劝仰琼州府抄案着落当该官吏照依案验内事理行仰该州转行训导杨模原籍遣在学诸生一人存问其母以礼致请杨模复任仍通行各学教官知会其间果有学行俱优本职一时访察未周者提调官为我访实具姓名事迹列上一体崇奬毋得违错 
　　为风化事当职廵行亷郡考按图志采访民风畧举所当兴革者于后 
　　一亷志乱杂无伦毁誉失实宜命教谕柯守仁等重加草定延诸名士笔削 
　　一亷郡生灵凋敝已极其祸皆由采珠而志不能备述其艰苦大失作志纲要修志者宜首及之 
　　一亷郡之前旧有一祠庙既完整且当要道宜改为忠清祠祀汉合浦太守费公贻孟公尝宋陈肃公瓘俾往来者知所瞻仰 
　　一石康知县罗绅及其子鉴同死贼难父死于忠子死于孝庙貎向存后石康县废并入合浦宜修葺之名曰忠孝祠合浦县春秋遣官具祭 
　　一吕祖恭谪钦州旧与文公交游者也宜立祠庙 
　　一孝子施敦宜立石大书表其墓曰明故施孝子墓仍择永安淫祠改为孝子祠以祭之 
　　一刘节妇李烈女宜集其乡老询访信如人言各表其墓一曰明故节妇（阙）德妻刘氏之墓一曰明故李烈女墓 
　　一合浦有僧纲道纪司而无僧道所有印记宜贮府库慎勿添立护印之人崇长异教觊觎复兴仍禁民无得给度 
　　一灵山檀上舍以死捍患宜与立祠 
　　一名宦乡贤宜立二祠学之师生议当列祀典者具实迹条上 
　　一近岁林公锦有功于亷甚多其所存遗迹宜亟修之俾勿废以慰民思 
　　一立祠表墓者各遣教官祭告其英灵 
　　一建立社学宜详书其事于学宫提调官会教官及诸生推举儒士堪为教读者如无以生员有学行者为之 
　　右仰亷州府抄案转行各州县及儒学遵行 
　　为风化事当职廵歴雷郡采访民风考按图志今畧举所当兴革者条具于后 
　　一珠池中馆废罢空闲公馆改建学宫万众鼓舞称快但立学以文庙为先多士有所瞻仰前堂卑窄弗称宜以玄妙废观正殿改建大成殿观门及旁屋改建棂星门基址易价充费观旧有田其改为学田 
　　一玄妙观因其废而废之旧设道纪司而无道士一人所有印记宜收贮府库慎勿添立护印之人崇长异教使之复兴 
　　一天宁寺僧一人而占田三十六庄影射差役坐享厚利蠧国殃民司政教者所当治也庸僧不通内典不守清规本当尽数入官既告愿让田二十庄为学田姑示寛容僧死毋俾他僧接管以崇异教每大礼习仪宜于学宫展教慎勿于寺中俾复得以借口兴建 
　　一寺田观田既改为学田宜分其所入以为四积其二以修葺学宫及社学其二以延社学师及均给教官杂用以寛府县备辨礼器等费有余则以赒生员之安贫者岁终府司遣官集送用过数目以慿本道查考 
　　一冦莱公祠宜命人守视十贤堂附祀文庙之旁窄隘弗称其以怀坡书院改为思齐书院崇祀昔贤其一翰林学士苏公轼其二正言任公伯雨其三门下侍郎苏公辙其四丞相李公纲其五丞相赵公鼎其六参政李公光其七枢宻编修胡公铨数公皆天下名士流寓于兹邦人尊而祀之雷之人物未有显如数公者岂山川之灵不发于本处之人邪余故名曰思齐以望雷郡之士正字秦公观苏公门下士难以并列与唐桞公仲郢李公邕俱改入名宦祠众论未合令师生再议列上 
　　一乡贤名宦祠宜与修葺郡无孝子节妇祠今宜补立学之师生集议当入祠者具实迹列上 
　　一广济寺乃系私创宜毁以灭迹其寺田改为学田附掌于学凡郡有孝子义夫节妇生当存问殁当表扬者于此取费 
　　一天宁寺铜鼓并各寺院铜皿送学镕铸祭器以絶怪诞 
　　一府学前旧有民居宜以官价易之充拓学宫规模 
　　一圆通寳阁镇渡塔六祖真玉堂东岳庙五显三官三师地府诸庙上元诸庵一应淫祠俱应尽数拆毁 
　　一雷志旧载寺观及珠池中馆俱与刋落 
　　一四姑堂废宜与兴建其以天宁寺后堂为之立神位于内 
　　一建立社学宜详书其事于学宫提调官会教官及诸生共举儒士堪为教读者如无则以生员有学行者为之右仰雷州府抄案转行各县及儒学遵行 
　　为风化事当职巡歴南雄考按图志采访民风畧举所当禁革者条具于后 
　　一万物本乎天人本乎祖譬则木之有根水之有源也今南雄之民皆不祀先祖是絶祖考血食而忍其无所依归不孝之大者也有司宜严加禁约悉毁外神责令专祀先祖 
　　一淫风流行始于男女无别南雄丈夫懒惰却令妇女出外佣生过岭挑担则与雇夫同行买卖则与贩客相接或男女同席而饮或翁妇同堂而食既已混乱无别必然奸淫无耻为民父母者深恶而痛絶之严加禁谕教以内外男女之别养其羞恶之心有故违者罪其夫及其父母 
　　一婚姻俭约从礼则男女各得及时今南雄成亲女家父母兄弟娣妹及亲戚男妇俱送至壻家或中途设燕男女喧哗或同送及门尊卑混杂昼则宰牛燕会夜则聨床厌饮壻家贫不能具酒食遂至长大不能成亲最为丑陋之俗有司宜严加禁革教以亲迎之礼不许女家亲戚陪送违者罪其家长 
　　一送终人道大变南雄民有父母之丧皆不以衣衾棺椁为重惟务供佛饭僧或暴露尸形而动经数日名曰保奏或广开坛醮而直逾五旬名曰过七有司严加禁革责令遵行丧葬家礼 
　　一书铺当禁之书一曰时文蠧坏学者心术二曰曲本诲人以滛三曰佛经四曰道经扇惑人心先已通行禁革委官宜责取各铺并地方总小甲邻佑结状如再发卖前项书籍重治以罪再不许开书铺仍大书告示张挂闗隘去处不许从外省贩卖前项书籍私入广东境内不时差官盘验以诘奸弊 
　　一南雄民风愿悫乃有外省无籍之徒度岭教书专教子弟读律因而教唆起灭词讼大为民害有司宜悉禁革敢有潜住民间教书者拿本道重治罪及其主人 
　　右仰南雄府抄案转行各州县遵行 
　　为风化事当职廵歴东筦考按图志询访民风畧具一二所当兴革者于后若其详则有望于令长之举行师儒之建白云 
　　一乡贤祠旧所举列闻有一二未厌公论通学师生其采访功德实迹堪载祀典者会议列上其未惬舆论者毋得滥举 
　　一创名宦祠凡有功德于民堪以庙食者具姓名列上 
　　一表章熊飞忠义祠立于榴花村以义士赵必■〈王象〉并祀若必■〈王象〉祀于乡贤则专祀熊飞可也 
　　一废额寺观及淫祠田查出均拨各社学量拨医学以为永久之利 
　　一委教谕刘兰训导舒清方辂亲诣在城并各乡通查一应淫祠尽数拆毁变卖基地收贮材料量兴社学以教子弟立社以行乡约毋得纵容豪右减价承买奸顽集众阻留其各坊巷乡村教子者委官悉心查访仍会里中父老推举资行端谨者留之浮薄轻贱干求为师坏人子弟者即行罢遣 
　　右仰东筦县抄案画一缴报 

　　庄渠遗书巻九 

　　●钦定四库全书 

　　庄渠遗书巻十 

　　（明）魏校 撰 

　　○公移 

　　河南学政 

　　钦差提督学校河南等处提刑按察司副使魏为学政事窃闻北方学者朴实不尚多言当职自惭躬行弗逮岂敢腾口说愿尔诸生卓乎立志丕惟古圣贤是师朝夕诵法其书壹似面听教诲务求体之我身勿徒出入口耳善者加勉有过咸许自新惟怙恶不悛乃名教所弃也训迪蒙士尤宜先行后文保其淳朴凡我郡县长吏学校师儒同心以正学术作人材为事师道久废尤宜自律律人国有明法豫惟天地之中风气浑大锺为人材大者圣贤其次豪杰尔诸生所狎闻彼丈夫也我丈夫也慎毋自暴自弃 
　　右仰府抄案下所属州县及儒学一体遵行各具奉过日期缴报 
　　为科举事照得今岁大比之年宾兴贤能国家重事也当职为国求才所至参考诸生文行一时岂能徧知必须上下协心庶几事克有济合就行仰汝宁府抄案着落当该官吏照依案验内事理通行所属州县文书到日提调官速会教官考选儒学生员择其文理平实典雅已在取列者从而审察其素行采访乡评其间果有过恶彰闻众所共弃者文辞虽工责令退避以俟修改果能改者亦当职所容也若有素行称于乡众所信服或抱负材识杰然出众而拙于文辞者特取而进之儒士监生应试者提调官一体考选俱送该府提调官严加覆考各查上科应举名数量増一倍候按临坐府送考期在四月上旬牌至乃刻日期其不预送考者各在学肄业勿妨其功此系国家开科求贤重事务推至诚至公之心期于荐贤报国勿徒虚应故事责有所归案至各具奉过日期缴报 
　　为廵行条约事切惟上下之际当以诚意交孚今往往曲为奉承过自卑屈至于政事则多务为虚文当职实所深耻今请悉罢苛礼凡事着实举行其请托需求乃时俗极弊吏胥常态学校礼法所出岂容有闗节交通然禁防不可不谨拟合画一通行 
　　一官吏师生俱毋得出郭迎送及跪于道傍城中毋用鼓吹所至提调官遣廵捕一员帅人迓诸境上因以防护卫所亦如之每遇古迹则以告过一乡则言其俗将至一舍许遣其僚若属一员与医偕来教官遣两生来迓因以劳问及郭门遣佐贰一员教官一员诸生四人迓于郊门及近郊出迎候驻马官与诸生皆前相见用两生导以入过城门及旌表门闾各街巷公馆神祠若寺观淫祠则皆转身相告商贾俱勿罢肆惟读书之家父兄子弟听其拱立于门送亦如之庶几礼肃而情亲若加以非礼之礼是悦之不以道也待我为何如人 
　　一知府相见登堂行礼立则于堂之东始终无自屈膝 
　　一所至用礼生四人立于堂之圮各官相见畧仿新官到任仪但自上而下以次立齐吏典而下以次跪齐俟禀某官某人见参拜而退不必跪听发放有不及处礼生相之 
　　一府佐州县正卫指挥及守御千户暨师生有事皆正立相向从容禀说勿行跪礼若有过戒饬听其跪以示耻罚 
　　一长吏相见后各具图志及举政教所当兴革者学之师生采访风俗美恶条上 
　　一民间有孝子节妇山林隐逸有怀材抱德者武家子弟有通兵法者诸生父兄有兴礼俗者庶民之家亦同大家有兴地利务农力穑有功者医家有精通方技者皆具姓名列上 
　　一明伦堂讲书各遵宪纲叙坐毋得谦避坐时常存肃敬毋得因而舒肆有失仪者屏立堂下示罚 
　　一谒文庙前一日儒学开报乡贤名宦祠有未当者师生考定列上 
　　一寺观惟太祖所定归并丛林系是有额其余悉系无额与淫祠一体当毁谒文庙后有司画图具数开报相度以兴社学 
　　一供应出民脂膏务从俭约 
　　一书吏门隶人等当职严加防范如有需求财物师生宜即陈禀重行究治若私以贿交通是与彼同为小人也今日以赃馈人他日必受人赃事发一体究治 
　　一诸生有请托者即是素行不谨不必更考其文艺 
　　一府州县各置门簿诸生每日有入公门者记其姓名与事岁终类缴候案临稽考 
　　一北方称呼甚丑恻然不忍闻士类何忍出口寜无羞恶之心乎宜从此痛絶其弊务期敦励风节养成正大刚方之气 
　　一当职家世业儒并无亲识逺客中州如有在外诈称所在官司即便拿问递回原籍毋得轻纵 
　　一近年文移太繁变成吏胥世界今后务遵国初洪武年间悉从简约 
　　右仰府抄案下所属州县及行附近卫所一体遵行案至具奉过日期缴报 
　　为尊崇圣迹事按上蔡县古有羲皇画卦台地产蓍草神圣遗迹宜莫有灵异于是者矣本职亲往省视遗址尚存周垣颓圮羊牛来牧废为荒墟蓍草亦不生茂杂出于小民墟墓之间絶无丛生者矣旧俗相传白龟祠庙塑有羲皇神农轩辕遗像皆草木被体混处佛像中亵渎神灵莫斯为甚中门今亦闭塞尽塑佛像羲皇至尊下与胡鬼为伍是固司风化者之责也拟合厘正仰汝宁府抄案转行该县提调官亲诣本处因厥遗址缭以周垣守视惟谨前门扁曰羲皇圣迹辟其中门撤出佛像扁曰天生神物祠庙尽撤佛像毁之其三皇遗像钦遵太祖遗训图绘庙壁庙之北壁大画先天图前置香案上立髙大一座牌位表曰太昊宓羲开天圣迹庙之左塑一龙马背上旋毛具河图之数庙旧名白龟以蓍草生处神龟守之也右塑一白龟不必具洛书之数其上画为紫云有司时常葺理毋使废坏每岁春秋二丁后教官一员亲往省视回申提学道毋得迟违及因而有所科扰案至先具奉过日期续具修过缘由缴报 
　　为申明社学事当职钦奉勑谕古者乡闾里巷莫不有学即今社学是也尔凡提督去处令有司每乡里俱设社学择立师范明设教条以教人之子弟年一考较责取勤効仍免为师之人差徭钦此钦遵当职所至询问社学每府州县各设数处然皆卑陋湫隘名存实亡教读姑取备员而已蒙养弗端长益浮靡愓然有伤于心今拟与提调官经画其事原设社学各因其旧而以为小馆各延教读聚附近子弟读书其中可増则増可更则更务从其便别设一社学大馆延请明师专以礼乐为教小馆生徒各量地逺近为节班轮入大馆弦歌揖让其中大馆师与讲说书中大义令其退而服行必择地之寛大闲旷者旁置一射圃若有淫祠及废额寺观则撤而新之事体尤便经画既定然后兴工营建既成当职别有教条颁示小馆教读提调官会乡之父老及在学生员推择其大馆师提调官会同学之师生推举上自乡先生次及山林隐逸次及监生生员务求众所信服者提调官踵门敦请以宾礼待之小馆师父兄自行供给大馆师有司供给之必须置买社学田乃可经久提调官政多弗暇先命教官一员及生员数人规画而后提调官为之措置因是亦可以观其才此系国家化民成俗重事慎勿徒为虚文案至先具奉到日期续具行过事宜缴报为 
　　考正祀典事今画一于后仰抄案回府提调官规画下汝阳县撤滛祠改建施行先具奉到日期续具行过縁由缴报 
　　一古人祭因国之在其地者蔡仲克庸祗德见称于周公实始封兹土今宜举千载之阙典立庙祀之斯固太公祭爽鸠之义也蔡世子有身死社稷特书于春秋英风凛凛至今尚有生气宜祀以附蔡仲 
　　一信阳宰端木公赐蔡人曹公恤漆雕公开秦公冉混而列于名宦乡贤几于渎慢今宜择淫祠髙大间旷者改作书院祀之増司马温公光谢上蔡先生显道以兴后学髙山景行之思 
　　为辨息怪妄事按少林相传胡僧达磨面壁九年影透入石世以为神书册记之本职亲至其处见洞石与影石形类不同已了其妄因命登封知县侯泰召石工微凿其痕验之则其怪诞不待辨说而自破仰河南府抄案转行儒学存照候修志书之日特与改正以破千古之惑免使流传四方愚者起信智者生疑斯实辟邪崇正一大助也案至具奉过日期缴报 
　　为重冠礼以责成人事昔者圣人始制冠礼兹惟人之一初将责之以成人之道是故不可不慎重也自入中州见诸生童稚垂髫者皆偃然复加帽于首是欲自附于成人也亦有年既过时而弗冠者是自废成人之礼也拟合改正仰开封等七府并汝州抄案下所属儒学凡年幼生员教官召而诲之务执童子之礼恭慎谦卑祗许垂髫毋得加帽犯夫子速成之戒年长过时者使人劝其父兄请宾择日加冠以进德修业期之其童生未入学者一体遵依案至具奉过日期缴报 
　　为激励士风事切惟士人读书当先识礼义亷耻斯乃立身大节也自入中州见士人每每陈乞恻然于衷料检故牍则有告乞补廪者有告乞补増者有告乞应试者状内皆有老爹丑声今虽改正称呼而陈乞者尚有只此一念试自判断果出于义乎果出于利乎君子小人从此而别昔吾夫子深恶鄙夫孟子比作墦间乞儿斥骂士人读书至此固当心开目明养成正大刚方之气堂堂天地间为一大丈夫何忍堕落作此軰仰开封府等七府并汝州抄案下所属儒学徧告诸生互相砥砺以古圣贤豪杰自期勿轻陷身卑贱案至具奉过日期缴报 

　　庄渠遗书巻十 

　　●钦定四库全书 

　　庄渠遗书巻十一 

　　（明）魏校 撰 

　　○拾遗（书） 

　　与王纯甫 

　　承寄性与天道二说议论精确理即是气气为天性等语吾兄必自有见得端的处故敢直截担当说出不经人道之语今亦未易以口舌与吾兄争也明道先生有言上天之载无声无臭其体则谓之易其理则谓之道其用则谓之神其命则谓之性率性则谓之道修道则谓之教孟子于其中又发挥出浩然之气可谓至矣此说最为完备浩然章曰其为气也配义与道无是馁也既谓之配还好说理气无别否近与一人论理气因问之曰人当哀痛时满体如割涕泪交流此恻隐之心也当羞愧时面为发赤汗流被体此羞恶之心也今且分别谁是理邪谁是气邪其人唯唯曰未也哀痛羞愧固有发不中节时亦复涕汗流出岂亦理之为邪其人不能自解校曰理非别有一物只就气该得如此便是理理本该得如此然却无为其能如此处皆气为之也然气运不齐有不能尽如此处理气合一则理即是气气即是理昭乎不分孟子所谓配也气与理违则判而二矣夫子所谓回也其心三月不违仁又谓人能弘道非道弘人皆此意也今试就吾心日用间体验有时分明见得理该如此而吾不能如此打成两片若谓气即是理只好说善底一边恶那一邉便说不去矣愿吾兄更精思而黙识之可否幸速旋教乌反哺羝跪乳此是物性禀得来孝至于鹅不复知有母是他性中元无那理世间又自有孝鹅此意恐尽有商量承示伯潜进修动履忧喜相兼伯潜固吾畏友也曩尝大进一畨今别后又复一畨精进校辈惭愧无地矣但其病体则深有可忧者窃惟养徳养身元无二理愿以孔门求仁之旨告之若只恁谨严固亦自好但恐拘迫太过则血气且不得舒畅如何得道理发生鄙见如此不知高明以为何如 

　　其二 

　　吾兄处晦观动其于治乱兴亡大故固已黙会于心传闻主上英姿天挺此大有为之机也乃以典礼扞格党祸将兴天下倒悬谁与之解校尝以天时人事窥之文同既死上必注意渭先气盛而才雄锐然以兴致太平自任此亦有为之机校忧其过也且惧其轻也又恐人言激之则愈甚也愿兄以公天下为心正其学术随事补救其偏慎毋轻与之辨论凝定以镇之从容以诲之顺其机而转移之天下安危将系此人身上兄不可不加之意也 

　　别纸 

　　承谕孔颜所欲勿者非礼也疑校并视听言动亦将勿之信斯言也则与仙家目既不视魂自归肝耳既不聴魄自归肺何异岂校辞不别白与窃谓心放处正是非礼孔颜所欲勿者在此非谓纔视聴言动便是放也大抵人心通窍于耳目口体天君奠位四者守位禀命何待于收惟此是心放出走作则四者皆其透漏之路而目为甚故曰既从此放出却须从此收回此乃孔颜所谓勿也心学渊微吾兄剖析于毫厘正校千里之谬深感惓惓至情但此心往来机窍更愿吾兄黙而察之何如 

　　其三 

　　别后每以吾兄抱病为忧陈知县鲸过武城不识曽使之诊治否窃谓吾兄欲求万全之安非主静不可屈之以尺蠖未也必蛰之以龙蛇夏首连山商首归藏此乃圣学第一义吾兄天资盖世茍能从事于兹凝精完神深造自得其于却疾也何有尝与崇志论此甚详不识曽举似吾兄否元中超迈絶伦而学未精确责善辅仁正友朋责也不识吾兄何以告之 

　　别纸 

　　允荐先生乆闻其名未得面会今亦未敢致书质疑烦兄自以已意徃问一二至恳 
　　周礼春官天产作阴徳地产作阳徳古今注者皆欠了然 
　　大司乐圜钟为宫三叚古今注者皆莫能晓其义愿求笺注数语 
　　律书三分损益隔八相生所从来乆矣筭法甚精然其术易穷故不得已而用半律变律但既曰半曰变则非律之本声矣宋元儒者始为隔八相生乃旋宫之法非定律之法定律自当依周礼六律六同之序阳律皆左旋阴吕皆右旋其法往而可返禅于无穷近世又谓黄锺之管长三寸九分蕤宾九寸乃黄锺之变而非黄锺也其说何如求一折衷之论 
　　古诗三百篇皆可合于弦歌愿求谱数篇见寄近见允荐大成乐谱甚精但以一声协一字今谱古诗须有散声方合天然之妙向见陈元诚歌古诗散声多少皆出天然安排不得必须谱出来然后人可学耳瑟学乆絶乆荐既能之愿谱一二见教孔门甚重瑟千万留意 

　　其四 

　　国家以漕河故河淮济三渎皆拂经汶水东注而障之西乆则将变其它祸皆小惟大河北倾将使千里生灵鱼鳖校深忧之而未有以处之不知高见以为奚若 

　　与邓鲁别纸 

　　圣人说话都是教人切实做工夫如学而首章圣人分付要如此如此假令有一学生只管去念众必惊讶以为病狂丧心呜呼此乃后世记诵之学设有一生只管对人解说学是如何习是如何众必惊讶以为病狂丧心呜呼此后世训诂之学设又有一生要求胜夫子夫子说学他便要说以不学为学夫子说习他便要说以不习为习如此众有不大惊讶者乎此即慈湖是也此正棒喝禅师诃佛骂祖者也鲁生鲁生胡不观鹰乃学习都是实事空言使不得也 

　　与胡永清 

　　校不才一岁之中圣恩荐至有非疎逺小臣所当得者寜不感激思奋嗟乎欲致太平求贤第一若学术不正人才不兴而期得贤万无是理昔我太祖开设学校固先行而后文科举取人亦因文以观行师儒从有司自辟譬如大家延师今科举弊坏已极士不务实学惟务空言师儒多非其人教化所由壅也校昔不自度其不肖强欲更张但俗学溺人已深此官终难行志虽劳何补且抚已内怍亦无颜复临诸生吾兄知我爱我与其使罢精竭神较阅掇拾俳偶之文而实无补于世孰若使之优游林下发明周官经世大法及条春秋拨乱纲要庶几可以助兴太平玉汝于成惟兄是赖叔贤渭先避嫌不敢通问俟得请后奉渎也 

　　其二 

　　传闻元山病故上必注意渭先矣世道之责吾兄不可不自任明主可为忠言但救其末流不若正之于本指陈阙失白发奸弊不若因机而导之其机安在羣臣不得面见无可致力者闻上聪明好读书惟有开陈古圣贤读书之法使上自求之庶几有大开悟但古圣贤读书与后世絶异其差只在毫厘间不可不辨也病倦言不能悉世道可忧处将来何者为甚愿吾兄常筹之庶几转移救正容易着力也 

　　其三 

　　近读吾兄执中一奏不觉心开目明其于君徳国体关系甚大而切经术正所以经世务不我诬矣校尝学春秋颇觉圣人拨乱次第此莫还是第二着且道第一着何先请兄静中洞察天机所向必能中其肯綮也 

　　其四 

　　上祈雪于南郊十七日有事于大社是日祭毕而大雪此吾皇精诚感格也噫以吾皇之英明而导之以圣学明乾坤易简之理体天地交泰之道其于太平何有吾兄精忠体国闻此亦当鼓舞惜乎有君无臣不能不为之浩叹耳 

　　与余子积别纸 

　　尝谓古人读书主于体而行之与后世惟事讲明者异武王曰今民将在祗遹乃文考绍闻衣徳言往敷求于殷先哲王用康保民汝丕逺惟商耉成人宅心知训别求闻由古先哲王用保乂民弘于天若徳裕乃身夫子曰诵诗三百授之以政不达使于四方不能专对虽多亦奚以为此古圣相传读书之大法明戒也圣人之学大以宻校近读周礼见其区处天地万物各得其所建立规模纲中有纪纪中有目徧布至为精宻诚圣人经世大典也而乆鬰弗彰校颇发明其义务求可以推行于今吾兄深思善悟恳恻直言敢録天官冡宰及太宰分职奉上请教愿兄且勿开看先将圣经及诸家注疏阅遍思量圣人包括运用处然后阅此则彼此得失了然便中求摘纰缪匡其不逮更愿兄留意此书于世道大有助也 

　　其二 

　　承谕徐州水灾重大民穷盗起赈济无粮剿捕无术自病书生之学未适时宜此固足以见吾兄忧劳恻怛之盛心矣校不佞敢再以书生之论上渎高明今日事势困穷极矣愿吾兄方寸间常以禹稷之心为心凡可以救民者无所不用其极请命于朝力言百姓饥且死惧散而为盗贼以贻国家忧积诚意以动上安知庙堂不恻然而念之乎否则受人牛羊求牧与刍而不得孟子所以语平陆大夫者可谓无遗策矣録寄春秋繁露二章读之未能深了岂内经所谓知其要一言而终不知其要流散无穷者邪赵氏属辞固有凿处然考订该博功夫精专足备一家之学恐与程氏本义大有不同也高明暇时熟玩当自见之 

　　与夏惇夫 

　　在滁事简望尊坐镇雅俗使善类有所瞻依其益多矣虽然勿以事简而弛防闲也御下不可不严也临事不可不慎也山水虽佳幸毋终日徜徉观之比曰观我生君子无咎汝节天下竒才也而未必能逊志于学吾兄痛相切磋彼此必大有益也学者第一义必也恢恢乎有好善之心不自足已不求胜人乃可以深造也浅陋之见不识高明以为何如 

　　其二 

　　恺悌君子遐不作人想今已有次第恨道逺未获闻其详也承谕今音歌古诗同于俗乐云云深得慎重谨宻之道但校所取者正以其晓音律耳感人天机莫神于乐此乃后世一大阙事校甞小试于岭南颇有效验食芹而美故欲献之吾君也伊川不答温公甚善但在校则可吾兄举似源甫则不可彼正病于不肯尽言今又益其疾矣天气正温充盎宇宙愿兄养徳养身自爱 

　　复邵思抑 

　　前屡得吾兄书意向甚切颓惰之余赖以振迅然犹未得平日端的用功今承来教愈觉鞭辟近里所举病痛皆就实地上说出来昏弱之资受益多矣惇夫有言此心提起处便是天理放倒处便是人欲提起心自提起放倒心自放倒至哉言矣日用间常切提撕须令应事接物与静坐读书时功夫合一方有得力处耳静中涵养体验所得所疑更愿遂一见教幸甚所论良心数语甚精鄙意亦谓如此江西典学旧为有时名者作坏一畨近日典学临难不能死节师道扫地朝廷选择而起吾兄大惬士望其责甚隆也象山故江西人今其学张皇于一方此吾道明晦通塞之机人材盛衰世运否泰皆将系焉非得吾兄拔本塞源何以力救兹弊此又同志所责望于吾兄也伏承不弃遣使持书以出处之事下询浅陋顾校何足以知之愿以昔日求去之心而度今日可出之义则将不俟终日决矣 

　　其二 

　　故人日以逺悠悠我思吾兄亲切用功日用间想有得力处天徳本自完具却被已私障蔽重重自非决坚定志用勇猛功如何得透出校因学不得力未教而已知因惭对夫子宫墙故人不弃愿有以振我秋令严肃天高气晶愿兄法天推荡胸中陈垢以收摧陷廓清之功不具 

　　其三 

　　不才多病乆当退藏天意固将大儆昏惰之资而畀以丘壑违天不祥不敢不勉日承下问畧献所疑今复麤举一二以吾兄切实用功当先了了矣古人口未甞说性终日于性上用功如何是性动处可见善乃天真性之本然恶乃人伪从躯殻起故不可无澄汰之功古人所以贵于精一也然必须笃信性之本善与圣人同乃能确然立志子积论性得无支离矣乎今欲于理气处求一说融贯可通恐涉于想象讲说矣象山天资甚高论学甚正凡所指示坦然如由大道而行但气质尚麤鍜炼未粹不免好刚使气过为抑扬之词反使人疑昔议其近于禅学此校之陋也喜怒当求之性情不当求之议论今举先儒同异之说而求一说可通是又想象堕于言语间矣躬所未逮率尔奉答惭负惭负 

　　其四 

　　来谕若以奔走废学古人造次必于是颠沛必于是岂待安安而后用功邪明道有言学者为气所胜习所夺只当责志吾兄以为何如 

　　其五 

　　别乆寂不闻起居伻来喜动颜色吾兄莅政临民不识此心常精明否傥因而汩没却须求一出场也礼曰孝子将祭虑事不可以不豫比时具物不可以不备又曰虚中以治之此言论敬极为亲切边事本易处分而庙筭或欠整暇盖未知敌虚实也中国大势盗贼实惟近忧然莫如山东为甚今机械已萌矣吾兄所论列必切事情便中幸有以教我 

　　其六 

　　永清南还吾兄朝夕又得亲一畏友此殆天相二人也吾兄明敏有余却似刚毅不足故于沈潜之功决定之志未能自慊于心与永清处当甚有益永清豪杰之才但涵养徳性变化气质之功未免从前缺少近告以体仁功夫跃然而喜但未知别后得力处何如愿以孔门程门所示求仁之方与相切磋台仲数得相聚否近道之资好善之志深用叹服但其用功次第未知何如莫于闲中消了日月责善辅仁朋友之职愿各努力相勉 

　　与桂子实 

　　乆不闻故人起居怀想无已姜源甫余子积来访盛称吾兄进修之功昆仲自相师友朝夕渐摩以讲明礼乐为已任闻之曷胜欣仰先王之礼乆不明于天下高明乃独深信而笃好之考求其故冀可行之于今此其志当于古人中求之校病卧家居深恨弗获执经请益抑尝闻之明道谓横渠以礼教学者甚善又病其下稍头溺于仪章度数之末如吃木札相似此言又何谓也二程先生平日教学者未尝不以礼然其言曰涵养须用敬进学则在致知此其本末先后之间必当有辨高明其自择焉 

　　与闻静中 

　　卧病衡门乆矣不闻故人动定今始知年兄改官考功深为朝廷得人贺今国家纪纲尚存海内幸而未乱者前后考核亦与有力焉明年春当考核之期天下之治系于年兄天下之乱亦惟年兄天下之望咸在年兄天下之责亦惟年兄尚其朂哉惟吾兄惇厚靖黙近仁之资朋軰鲜有能及者而且精密小心动无过举黜陟大事固当加详但未知刚断明决处比旧何如耳君子居其职则思死其官有官守者不得其职则去昔裴洎三争事于上前不聴李藩谓曰曽以出处决之否宪宗乃从洎言所愿年兄壁立万仞以澄清天下为已任勿为大利害所动摇其察之也必精其询之也必广其行之也必果其持之也必坚所陟也必有以慰天下之望所黜也必有以快天下之心公道大明纪纲益振则海内犹可望治也闻诸缙绅咸以公辅之器期待年兄年兄一生勲业咸在此举尚其朂哉 

　　其二 

　　校昔官南都司直刘公寔为吏部端居简出惓惓于鉴别人才尔时世道方倾危君子有所恃而不恐小人有所畏而不敢为非隐然为一时之重吾兄清徳重望与刘公同素善品评人物虽然校不惟欲兄为衡鉴更欲兄为大匠今世人才衰微须大振作之汲引之挽回世道庶几在此 

　　别纸 

　　天下大势有缓急故君子之应之也有经权今国家之事亦孔棘矣若以常法应之恐未足以救兹变也东南大水数百里生灵将化为鱼不识当道何以救之乎 

　　其三 

　　源甫所载革除时事雅有史才其包举也广其考订也精其臧否也正今亦不必改窜但取其所载事畧以朱墨别之凡朱点者録出便可成书矣墨点者亦不可弃别録出之以备料检故事愚见如此不知高明以为何如又源甫所查者多吏部兵部事更愿托相知者备查户部礼部工部及刑部事各衙门亦然但有关系者皆科条録出可以大补我国家典故不但可补史氏之阙遗也校昔见兵马司所取妖人南赤肚供招备载药剂分两制法可以延年可以生子不觉吐舌君子作事当为逺图此事竒甚必且传播四方岂无痴人欲尝试者但云假造秘方杀童男童女和附子等药为方则其术不复售人亦不谈之矣吾兄老成持重必能深长思招议中决不草草也未知此事毕竟何以处之 

　　与吴徳翼 

　　校读尚书见唐虞君臣互相戒饬凛然生祗惧之心今交友多唯唯之风愿与吾兄共惇古谊校尝窃谓吾人材质易为气禀拘住若只就谨言正行上做工夫固不失为自修之士终恐规模窄狭展拓不开直须卓然立志以古圣贤自期见得个义理大原学问要切处日用之间先立个大纲领然后循序用功庶几规模阔大不受气质限量孟子之所谓能尽其才也 

　　答潘希召 

　　承谕某近已回头但犹未转步此诚可为吾道之喜但以愚见窥之某豪杰之士才高气雄此等人既已回头不忧其不能转步但恐未肯回头耳然此亦难以口舌争要在积诚意以感动之耳古人只在实地上用功孝则真个是孝弟则真个是弟存养真个是存养省察真个是省察故朋友之际相劝而善工夫冣多不消费许多言语后世只为实地上工夫不及古人故议论愈多愈闹承谕近读孟子只觉深得一格子此等必有洒然自得处第恨离索之逺不获面诣以领教言 

　　与张常甫 

　　往岁会于吴门承谕天人之际逮今犹觉凛然年兄既已识得此意其于戒谨恐惧之功自不容已日用之间必有独觉其进处但未知虚心受善及廓大规模处比旧何如校窃闻之夫子曰吾十有五而志于学孟子曰乃所愿则学孔子也学者立志直截要学圣人则日用所讲皆圣人之学便自见得个根本简要处决不作枝叶琐碎功夫其于训诂辞章非惟不屑为实亦不暇为矣年兄聪明过人又多材艺恐于训诂辞章未能絶利一源故区区有怀尚欲以此渎告耳 

　　别纸 

　　尝慨心体湛如太虚只因躯殻上起种种私意便如漫天云雾莫能就根上勘明我身从天地来天地开辟会当有混沌时我身有生固当有死何啻海上一沤风前一尘死生已透更无关则人间世所谓名利关声色关者更无难透矣而后心体超然天徳自见且道世间贪生怖死底毕竟免得否人何不自省悟愚见如此敢呈似吾兄以求是正 

　　与蔡希渊 

　　吴门一别相将二三十年吾兄则既老矣而校年亦踰艾不敢复以世俗常礼笔墨陈言溷长者记有之高山仰止景行行止乡道而行忘身之老也不知年数之不足也俛焉日有孜孜毙而后已请以是为高明献承示新刻太极图解及改窜西铭足占吾兄精力沛其有余不然岂其皓首而犹游戏翰墨邪未知元公纯公见之还首肯否 

　　与崔子锺别纸 

　　体仁旧说当时虽颇知鞭辟近里尚涉想象日用间缺却行着习察实功立本处未能致一不免更端迩来杜门修省逺求尧舜危微之戒近体孔颜克复之传用是惕然愧惧所恨昏惰之资不能勇猛奋前愿吾年兄常赐鞭策 

　　与徐子荣 

　　别乆瞻仰曷胜吾兄位望日隆当自任以天下之重校天之废才也乃扶病入汴抗颜复为人师惭负惭负过归徳考按诸生乃微子所封先圣祖宗所自出之地也旷百年无表章之者盖有待于皇上焉耳校谨具奏以请事下春官愿兄与西樵共成兹美此万世一时也 

　　与王时行 

　　一别十有六年始有虎丘之会窃覸吾兄所存刚大尚存精神视旧则敛藏矣此固可喜然犹未足深喜者欲吾兄百尺竿头更进一步也校尝谓人能虚已从善则天下之善皆将归焉易曰或益之十朋之龟弗克违元吉孟子曰好善优于天下吾兄若于此处着力所进讵可量邪更愿沈潜以求之勇往以行之冲澹以守之毋以教外别传乱吾圣门宗旨使彼此失是也 

　　其二 

　　别乆曷胜瞻仰古之大臣不用则天下仰之用则功被天下何哉其诚素积有以感格天人也故曰才与诚合然后能胜天下大事吾兄今当暇时正宜勤恳大进厥徳访求人才讲求经世急务以古圣贤豪杰自期待毋徒养望自高也何如何如 

　　与梁仲用 

　　校无似误蒙教爱二载于兹缅惟执事以黙名庵而言语伤易伤烦十常七八岂欲寡其过而未能邪人心通窍于舌舌动则声因以宣故人之多言者舌常有动意盖此心全体俱奔在上面也仙家守气必先塞兊固灵根吾儒欲存此心亦须扪口勿言不轻漏泄意自归根则养得心完密无罅隙可走易曰修辞立其诚所以居业也人之所以轻易其言只因不把当事才高之人事来应付得去挥霍得下其失尤多凡此皆放其心而不知求也故尝妄论欲求放心必自谨言始校方咸其辅而乃以艮其辅劝执事可谓舎已之田而芸人之田者矣然在执事自不当因人废言也 

　　与陈宗献 

　　校多病惟泉石之与居鹤鹿之与游世与我而相忘乆矣意犹依依在天台雁荡间者念省斋素庵之真率也渺山川之阻修叹声问之日疎兹得秦黄门出宰望邑今而后彼此得以常相闻矣昔欧阳文忠公每见学者好语吏事以其有及物之功也国朝设大明律后法例日多吏莫知所遵守弘治间删为问刑条例其后奏行又复増多省斋一生为刑官冣乆平恕多及物之功今当闲居取旧例而阅之中有难行者私论其故因机上闻此天下之福也校尝怪大明律中文武官犯公罪文武官犯私罪因何不行起于何年何人奏请死罪真犯杂犯法家承用已乆莫知其原省斋必能究其本末也便中幸赐教 

　　与王诞敷 

　　传闻吾兄治郡勤劳乆而弗懈此盖忠厚恳恻之心不容自己吾夫子所谓居之无倦行之以忠者也但为治亦当综执体要振扬纪纲庶几恩惠所施周徧广阔若徒屑屑庶务屈首于簿书聴断间则将有偏而不举之处此理势之必然也然吾所谓体要非简畧庶事也深识治体举其大可以包罗细事而无遗也吾所谓纪纲非专委任他人也分政百职吾可以坐镇于上而责其成功也校读经史见古之人虽位有大小时有污隆然其治皆先有一定规模然后次第施设故用力少而成功多也年兄大度士乃敢进以此言 

　　其二 

　　传闻贵治灾伤颇与敝郡相似何辜斯人荐遭酷罚哀哉年兄素寛厚覩兹艰难其于惨怛固当倍百恒情也目下荒政检勘宜早蠲免宜寛下司奏行咸观望上司意向所在大弦急者小弦絶愿明谕属吏一以救民益下为心庶几少延垂絶之命年兄尚念之哉 

　　复徐子谦 

　　姑苏密迩贵治传诵政声洋洋满耳夫以恳恻忧民之心而济之以平易精密之政宜乎事便而民安然徳翼又称善政所召天降嘉禾自杨守承芳以来仅一见嗟乎天人之易格固如是哉然在年兄则当谦而弗居日慎一日可也郡守之职至为亲民君子学道则爱人如欲少行其志无以踰此官矣然其泽有在一时者有及于数十年之后者有百年者有百世者顾其规模次第何如耳居今之世牵制孔多又多簿书期会之冗坐縻精神不得专意于其逺者大者然此为常人言耳年兄豪杰士也岂复时势所能拘哉充吾恳恻爱民之心盎然天地之初意氤氤氲氲盈满于胸中发而施之于政事凡世俗之毁誉利害休戚得丧一毫毋使芥蔕于心以杂吾正念集郡之贤士大夫逺近父老相与讲求咨议兼总条贯次第施行因平易之政而更为乆逺之制因精密之政而加以阔大之规则其泽之所被逺且百世近亦百年兄于兹土将庙食无穷矣南望旌麾每欲瞻拜而多病所縻弗获如愿徒切引领而已 

　　与胡希曽 

　　吾兄清节莹如冰壶一旦青蝇点白璧天下咸嗟矧于知己五岳起方寸隐然讵能平也乆矣然在吾兄吞云梦者八九此何足芥蔕人间世利害得丧宠辱关心只为有我若旷然无我任他万起万灭岂能汩吾胸中之和且我身安从生固出于天地今夫天地原也从混沌来毕竟又混沌去我身住得天地间能几时何故却就躯殻上起许多意思维绊却浮名如蚕自纒自缚不得堂堂自由世间只有道理冣大生天生地吾身又从天地生当初天地生我时完全交付与我今也须完全交付还他生一日便当尽一日道理故曰穷居不损大行不加巻之不盈分散之弥六合维时春气氤氲生意流动充满盎然吾人之仁也静处春生动处春一家春散万家春敢以为祝 

　　与毛黄门 

　　乆仰耆徳愿见而未得阶乃蒙辱先以书俨若承教左右嗟夫圣学不传乆矣空言溺心异端惑志愿长者一振颓风行着习察而后道可明也维时正得秋而万寳成更望收敛归蔵以法造化不具 

　　与方时举 

　　校病弗获询起居怀仰怀仰人物志稍増于旧颇闻有后言或未必面告校辱过爱故敢以告愿精核之更博访之死而是非未定者姑徐之又如唐节妇周贤妇皆古人所难而名不出于里门恐潜徳尚多不遇君子表章遂尔湮没二妇尚无恙例不当书故未敢白恐前此或有类于是者众司人物权衡者不可不留意也朱节妇郑烈妇已载五贞祠而传不之及众皆讶之未谂尊意云何 

　　与支孝先 

　　昔闻论及华人农惰而不知耕山有葛而女不知织养蚕矣而不知治茧水中有鱼而无渔师吾因赞曰若兴此数利此庙食百世功也愿为苍生汲汲 

　　与吕仲木 

　　吾兄载道而西校两奉书不识能达左右与否诗云高山仰止景行行止乡往之私意未尝不在丰镐间也大哉圣人之道峻极于天愿吾兄超然于训诂辞章之表聚精会神不作三代以下人物子曰予欲无言天生精神几何那得许多应付世俗尽随缘说得无限好话当不得四时行百物生也矧于不好人也要说他好三代直道而行无乃不若是乎校于吾兄何能有所禆益然犹时献其一得之愚者以吾兄好善肯舎已而从人也春气渐温愿若时完养太和之气不具 

　　答吕仲木 

　　两生侍教醉饱盛徳而归明道有云后人虽有好言语终被气象卑不类道吾兄以厚重淳美之徳涵养既深盎于面背正当于古人中求之耳今也讲学者太易易然而内省或缺似与圣门讷言敏行相反高抬此心不在本位天下事一以浮气大语盖之未知流弊何极吾兄身系海内重望愚意深望高明用志不纷以其全力而向于道勿滞于训诂勿散于词章庶可障百川而东之回狂澜于既倒也源甫经济之学明习国家典章长于兵法而人鲜知者今得同官当有切磋之益也敢以为贺愿常叩之庶可以发其胸中之竒源甫薫沐徳容益知鞭辟近里着已则所造亦当长一格也 

　　与邹谦之 

　　昔者请教承问发于屡空邪抑亿而中邪善哉发药矣空空愿学焉而未能亿则校所不敢然而人苦不自知譬如病者不自知其病得明医指示而后晓然投以瞑眩之药而后疾脱然去体矣吾兄既知病证愿赐药剂使无深入膏肓至恳至恳六书精藴中三巻知字四巻忠字六巻格字二巻灵字与来教有相符处愿取一观订其得失幸甚幸甚承赐东郭文集骨骼开张明白痛快善启发人受教多矣但其间有说得甚是着题而殊不切于其人者岂应酬之体当如是邪信如是无漏佛菩萨亦时复为应付僧邪郑壻若曽尝受教于泾野今卒业南雍获在钧陶之内何幸如之愿加鍜炼汰其查滓底于精纯至幸至幸 

　　复徐曰仁 

　　病卧穷乡乆不获故人动定积有驰情兹承惠书深惩吾党各立门户之私意极惓惓窃惟道乃天下公理愚夫愚妇皆可与知人惟各有私心是以自生障蔽吾辈相与正宜公天下以为心故曰大舜有大焉善与人同舎已从人乐取诸人以为善若乃自立意见以私智窥测大道便谓此乃天地之纯古人之全体同已者则以为是异已者则以为非斯其去道亦逺矣此校之所不敢也安得吾辈同志数人相与聚首一处仆得聴于下风彼此坦怀尽言无隐各陈所学质其是非验之吾心性情之实考之圣贤经传之言参之天地万物之理辨异端近似之非振俗学支离之弊务求至当归一精一无二剖破藩篱以为大家岂不快哉若欲仍立门户不求同理而求同已则亦末如之何矣此校之所深愿而未能者也岁暮邵思抑过我道及高明有书与之讲学恨不获闻其详今会晤未涯幸以教思抑者教我虽心之精微言不能尽然既陈其端庶几思而得之可为他日承教之地也至恳至恳 

　　与杨实夫 

　　惟时孟春和气蔼蔼充盎寰极间万物欣欣咸有生意吾兄负苍生之望愿体此意以福斯民嗟乎时事日益非矣每读殷书周雅喟然不能为怀想吾兄在位者当倍惨怛也旧岁呉下大水尝奉书吾兄劝当途大施蠲免赈贷之惠意弗得达今民之憔悴极矣而征敛益苛是何异于驱民以填沟壑也斯实禹稷过门不入之时矣愿劝新中丞速解一方倒悬之急幸甚幸甚 

　　答王天宇 

　　闻名二十余年尚未会面惟神交而已伏承下问为学功夫茫然不能答请姑陈其自讼之意吾人学不得力只因无必为圣人之志以故纒绕于文辞担搁于意见不肯吃紧做功夫今欲反此必须辨得朝闻夕死之心而后庶几有成耳 

　　与唐应徳 

　　侍教连日获探心之精微洒然超脱尘俗卓哉卓哉但毫厘易差恐微有近禅处征诸孔门或有未合辨之弗明弗措乃可洞极几微于此尚觉欠耳贾傅致火致日之譬圣学殆有取焉何如何如 

　　其二 

　　闻读周易以应徳之高明必有超然会心处便中毋惜示教校昔治五经惟春秋易致力为多赖天之灵偶有所见而又得之弗完体之未合恒用歉然深愿应徳拨转天机莫被葛藤纒去也虽然又不可落空不识高明以为然否 

　　其三 

　　虎丘之会承谕所用功夫视前乎此可谓尽言无隐矣学患不能行如应徳之力于行所进何可复量但校有所疑亦不敢隐应徳信道笃矣而执徳似未弘仁以行之矣而学以聚之问以辨之寛以居之似有所未足吾辈不幸去圣乆逺学絶道丧不稽之以圣人之言安保其无差校自度言轻不足以响应徳虽然应徳昔者持之甚坚亦犹今者持之甚坚但愿毋使他日之悔亦犹今日之悔也闻欲过我跂余望之 

　　与林勿欺别纸 

　　兀厓之亡于世道有大关系南京一小内臣大呌曰朝廷崩一座山矣里人有在山东作县回者曰昔传驾又将出官民俱不知死所卒赖兀厓回天则兀厓非但忠臣乃直隶河南山东之再生父母也 

　　答简中丞 

　　修门一别八载于兹瞻仰厚徳宛其如昨海濒多盗屡作屡止屡止屡作要皆贩盐之徒目前之祸尚小他日为东南大害者必此也明天子挈长江表里之封付公经畧必能为国逺虑坐消此莫大之忧钦仰钦仰天气正暑愿靖共自爱 

　　谢钱清 

　　戎日旌节过敝里校偶出弗获迎迓中心缺然承赐腆贶深感厚徳兵不土著世费清勾上下俱困一夫行戌辄破数十家而祸未已也故曰难尽法者莫如清戎而易积阴徳者亦莫如清戎恭惟执事秉国之钧叱咤生雷霆呴煦成雨露东南亿万生灵仰以为命先正有言寛一分则民受一分之惠校不佞敢述小民仰望之情献于台下幸毋以人废言 

　　谢郭侍御 

　　圣天子方殷忧在上共惟道长方振风采于台端今日之事敌势可忧未若漕河可忧之远也漕河可忧未若中原盗贼将起未起可忧之大也等而上之忧端齐终南愿披丹诚为明主忠言之自本而末沿流泝源俾天下苍生转祸为福幸甚幸甚 

　　与徐朝仪 

　　荒政至急者蠲免赈济今则蠲免尤急自来官司检踏灾伤上司必复熟几分一圩之中间有田成熟者必累一圩荒田故低田小民往往将高田开没以免后患今必须先期勘验广施蠲免之恩下令禁戒庶絶兹患一年饥则缺二年之食乆雨后必晴比及秋冬水势须退必资春熟庶可接济秋成宜及今设法多收大麦种至期给散贫民劝令广种是亦救荒一助也更缓数旬麦价必踊贵矣水势滔天穷民乗机易聚为盗况于素为盗区者乎昔承垂问盖已轸忧所谓太上救失于未萌也今其势己兆矣遏盗之机正在今日昔庚午岁盗贼充斥官塘白昼不敢行父老有识者议令沿塘各区粮长每区出巡船一只与巴城塘浦东西二巡司往来巡视因命点闸盗贼当闻风屏息也父老所谓建是议者彼尝目击近地有贼官府差人不能擒后命各区粮长与俱捕获故也巡司尝忧地方贻害每欲申请特未敢耳校采舆人之论达于台座伏望年兄早赐举行如有效则推于他处可也 

　　复胡郡守孝思 

　　承示所定名宦乡贤允惬公论千百年缺典一旦举行甚盛甚盛校不敏岂能有所赞襄爰举一二缺遗告于下执事伏俟鉴裁名宦若汉都尉任延太守第五伦张霸梁郡丞江革唐刺史萧定宋知州阎象通判徐奭佥判司马光知州孙觉李光乡贤则高士若龙丘苌忠义若张乗孝子若龚明之笃行若陈之竒名臣若王葆流寓若黄士毅毅尝受业于考亭之门其它可称述者尚众愿命三学诸生悉心搜访科条其人叅以史传而明公诠定焉垂示永逺以为法程校不胜欣愿 

　　别纸 

　　乡贤有沈既济者观其选举议及请冠中宗之年书武氏之事乃经世之识也尝坐杨炎荐左迁终身后陆宣公为之申荐更愿考订其人俞琰神仙家似不可与其所作弦歌毛诗谱愿就其家访求之此书渇欲一见也 

　　其二 

　　别后风伯所阻遂不果行有虚尊赐文选及阳冰法帖已拜嘉贶嗟乎文章字画皆生于人心又系于天地之风气故不能不与时高下虽豪杰之才亦未免囿于风气之中虽然天地气化浑厚浇漓固各有时而吾人返朴还淳岂无其道论其要不越乎此心收聚放散之间耳每读易至于大畜小畜未尝不三叹焉葑菲之见不识高明以为何如传闻荒奏已得请小民歌舞徳泽愿刻日散布民间庶沾实惠 

　　其三 

　　承示乐府其格雄浑其调悲壮沈郁或婉而丽盖兼众体而杂出之者乎虽然校不敢赞而敢献所疑古诗中声之所出所谓人诣乎天为至人言诣乎天为至言故可被之八音其极动天地感鬼神而况于人乎今所传三百五篇非尽孔氏之旧以其繁声多也而后世莫能非之知言者鲜知音者弥鲜乐府要皆出于风气多属繁声其劲以急者邉声也有杀声者必有杀心其靡靡者俗乐也有淫声者必有淫思是故君子不可以不慎也高明以为然否天气正寒愿若时凝固天真不具 

　　答聂郡守文蔚 

　　林广文过我首询吾兄起居且闻所以不出之意甚慰逺怀豪杰树立自别今之讲学者好说心常动而不静不复知人生而静为天根来书独深取蛰龙之譬山林之日长道义之功深足占吾兄进徳矣达夫迩来用功何如校劝其辨自圣作圣之别不知渠肯俯听否彭石屋完然赤子之心而讲学颇阔步相会浅不曽献得一服药也 

　　与王郡守克敬 

　　今吴下惟粮长为苦役公十分尽心莫不知感大抵其害有四一曰起运此大政使然由今观昔固自有间虽然宿弊实未尽除士大夫度量小便欲邀功生事减去加耗使粮长重困愿加优恤二曰收头此其弊在有司今蒙禁革立为柜收之法甚善甚善但奸顽细户不纳者有司不肯查奸书总结在粮长户上则又累矣愿加之鉴察三曰大户此则士大夫不能无责今既自兊则无此累矣却有奸民二三石上下者恃顽不纳烦查照近年杨二守事例令粮长查报难征人户文册在官先行追并四曰包陪此须设法开垦荒田实为永乆之利调收极不便于粮长极便于小民旧岁听粮长自收小民十分嗟怨今岁愿仍调收但须督有司耐烦着实催征不致堕误以累粮长乃为两便大抵收粮之时小民可怜而粮长可恶兊粮之时粮长又可怜而兊军可恶交兊之时兊军又可怜更有可恶者安得如公辈布列上下内外使人人安生乐业乎校所采民言若此敢转告于执事传曰刍荛之言明者择焉 

　　庄渠遗书巻十一 



　　●钦定四库全书 

　　庄渠遗书巻十二 

　　（明）魏校 撰 

　　○拾遗 

　　书 

　　与岭南社学师 

　　慨自古风寖薄庠序之教废也久矣本职承命督学兹土深为是惧爰兴社学访明师佥谓如先生者模范谨严宜宪蒙士兹者馆舍告成敬修书币延请诹以阳月己夘日启馆伏望体圣明化育之心念本职惓惓之意毋惜俯就先期贶临早敷德教于一隅可暨风声于列郡庻几远近相承教事大兴古风复见于今日本职不胜至愿惟冀鉴亮不宣 

　　与河南列郡守 

　　校鄙人也岂堪中州教铎今来已晚又迫宾兴之期大惧弗克选抡以上副明天子求贤之意恭惟执事一郡之纲也诸生素行某也贤某也材或某也不肖久已知之虽有未知朝访而夕可得矣敢竭诚悃求助于执事忠莫大于以人事君愿殚厥心禆校成此盛举州县长令暨于师儒与诸生弥亲其知弥真而与校未信也执事与之相孚愿逹此意共济登斯有三善焉一可以为国得人二人知所劝可以为他日兴教化张本三所举得实不至于长诈伪之风反伤大体校不胜至恳 

　　答王郡守子正 

　　伻来承下问惓惓于吴氓甚盛心也顾浅陋何足以当之闻命祗辱来谕禁奢靡息争讼此诚今日对病之药也如校之愚更愿明公以书请于乡士大夫相帅以俭共成礼俗以为民表富民能节俭好礼者劳之择其犯分尤不率教者或使恤其宗族乡党或督之开垦荒田而官无所利焉小民庻其风动乎乃若倡优赌博搬戏杂剧男女逰山烧香此尤风俗大蠧愿为之厉禁犯则峻治之词讼一事愿以诚感上司勿轻受词及偏原告以长刁风劝属吏廉靖爱民勿利纸钱赎米民自以不扰明公复以书请士大夫举行族约乡约讼当自简矣古人有言治天下者何异于牧马哉亦去其害马者而已矣愿加之意虽然之二者固急务也如校之愚则谓莫急于正纪纲愿明公推诚于郡佐邑令同心共理治道去泰去甚大抵法弊昜救人弊难救而时弊尤难救虽然如猫捕鼠一擒而众惕矣伻回先此奉复仍令二三子询访民情具时政当罢行者续以告也 

　　答吕德 

　　汝书惓惓问政嗟乎今之作县即孔门之为邦也但古有君道汉犹有长道今直仆道耳此固法弊亦由人弊下焉者惟知渔利人面而鬼心此盗贼之行也汝必不肯自污亦不待吾劝戒稍上焉者但务名以干上司之知其弊徒虚文无恻怛之实此市井之心也吾不愿汝为之也时新居乡亦尝见作县者守身如玉之洁如氷之清而爱民也如父母之切而不获上下之心者乎保伍法古人尝行之矣妙在诚心爱民因俗以为教所谓神而明之与民宜之也安石行之而害者法既苛扰又以刻急济之皆由其抝性强心所致也 

　　答章懋实 

　　承示奏篇足见恻怛之意书称钦哉钦哉惟刑之恤哉曾子曰上失其道民散久矣如得其情则哀矜而勿喜此心何心也天地生生之心也充之满腔皆春推而逹之六合皆春矣但事多见行覆本昜于破调不过曰合无申明则又作一场话说矣东汉而下奏篇往往琐细萎弱惟孔明出师表可泣鬼神唐人尚骈俪陆宣公奏议炳炳如丹口不言仁义而仁义存其中亦不觉其为四六也宋人自诸名公外皆未免于议论多范文正公则又逈出诸公之上程朱奏议自当于六经中求之而明道数篇若用其言可以从容三代之治近世奏议往往是举业否则吏牍又否则一篇古文词胡端敏公论事剀切读之令人心开目明愿亲家究心焉平时作何功夫所交何人皆吾所愿闻也 

　　与陈克修 

　　暑中不获入城看汝此心缺然之任已浃数旬矣部中诸事想俱悉其本末昔太祖尝言朕蓄百万兵于京师不曾费百姓一颗米以开江北诸屯也工部特设屯田一司想专为此今广屯如故而大困民财不知其弊起于何时愿为我考究颠末详以见示至恳 

　　答王民熈 

　　承谕克己之难自非恳切用功岂能知此艰苦状敬仰敬仰虽然此莫只是后天茍知人心惟危常存畏意蓄吾全力纔觉萌动便逆折之择其甚者与之鏖战必也誓不与贼俱生灭此而后朝食庻其先天乎躬所未逮姑诵所闻惭愧惭愧承问中庸指归且未作五经已付之忘言惟礼记经文不可不删定容他日为之 

　　答曾太平 

　　与故人别十有四年矣徐亚叅王泗守过我僃言善政余作而叹曰有本有用之学固如是邪甚为赤城之人喜之自守令之数昜也而痒疴疾痛不关于身今若此真民之父母也来谕所举戒惧慎独足见留意于切已之学但未免犹落言诠而分属正心诚意则彼此似俱失是愿更体验之夫中庸与大学一也大学教人用功首把明明德来说中庸则首举至善指示人亦犹大学之提起知止也中庸之戒惧慎独乃櫽括大学八条目只是一个活敬大抵人自未应事及乎应事以至事过总是此心又进一歩自未起念时及乎起念以至念息亦犹是也善用功则贯串做一个否则间隔矣吾所谓立本是贯串动静工夫研几云者只就应事起念时更着精彩也近作大学指归大学翻楷大学考异寄往指归录本偶不在以草本寄其间更有一二修改处然大体则不异矣试体验之有不合处尽好商量维时仲春宇宙间浑是一团太和元气熏蒸但觉或未至而至至而不至近则调爕一身远则康济兆民尚慎之哉 

　　寄参 

　　自汝莅任后久不得汝书至今悬念周子枢督学四川取道江右吾有书寄汝想已逹毛刚卿自云南回道经袁郡云会彼中士夫往往訾汝恃才而傲慢人好张弛而不知体要啧有烦言惟范太守说汝所行是多扶持之言嗟夫好事难成好人多磨一至此哉虽然己所不欲勿施于人行有不得反求诸已此圣贤教人忠恕之道也以迹观之悠悠之言似出妬妇之口以道观之因是而反求诸躬有所未善则改无慊于心则加勉何莫非吾忠臣也何莫非吾金玉益友也县尹立于万民之上谁非俯仰吾者惟吾独尊矣故不患其折挫也而患其昜骄也有所拂鬰于心观省加密兢业转深久之自当孚应古之学者必先理性情汝之性情素伤于褊急而于寛大和平恻怛忠厚之意有所不足或因事触发或自觉知或得人指破大煅炼一畨此最是着力处亦便是得力处也化渐长成读书勤惰何如汝父傥出外衙中凡百关防俱当用心昜家人利女贞男正者身正也女正者家正也况主母不在内外尤当谨严慎勿以官事在室中言之恐昜漏泄生事汝居家素俭泊今居官尤当俭泊于家古人官箴将勤补拙以俭养廉说得甚好前軰又有箴自高不高护短终短有铭内不足者急于人知沛然有余厥闻四驰皆格言也吾与尊幼俱平安汝不必挂念一县经纶四海同愿汝以不忍人之心行不忍人之政庙食百世诗云有斐君子终不可谖兮 

　　与杨尹仁甫 

　　吾昆九保乡氓朱朴有贤妇曰周氏朴忮人也自丱角时为婚以睚眦之憾弃置终其身然以贤妇善治家也犹委之内政已而他娶贤妇处之如常再娶者化其德愿以妾礼自居不敢与贤妇均礼朴他日携外妇归再娶者亦不见答怼不能堪贤妇数教劝之已而外妇死情好如初贤妇教诲之力也再娶者及外妇所生子女贤妇鞠育之不啻若自已出子女长成犹孺子慕朴壮岁死贤妇哭之甚哀竭力持其家赖以不坠再娶者于吾家有中表亲自儿时已知其事今贤妇老且病矣 

　　与吴德翼别纸 

　　钱进士来致尊命问修辞立诚此吾兄不耻下问之盛德也校承命祗辱长者有问不敢不对正欲求赐教也今畧笺数语未知然否忠信所以进德也德者非他吾心固有实理也若无真心早自与理背了必须发真实恳恻心方可进德修辞立其诚所以居业也人有实心必须作实事句句都是实话若容昜出言不检点便散了这实心噫最泄漏处莫如口知至至之可与几也知终终之可与存义也知至而不肯便至此非真知也知终而未能终之道理便有缺陷皆与忠信不相关此心若真知是真知行必力行 

　　答金世龙 

　　相去万里悠悠我思不知迩来作何功夫同年中合志者为谁同乡中合志者为谁四方之士所交者为谁昔提学高汝白之诸父隐君子也虽则教汝白以举子业每叹曰可惜可惜假令得状元亦自枉过一生其后汝白举进士以书督责之曰汝得一第吾不为喜而以为忧此后必骎放肆可录逐日言行寄我汝白叹曰吾终日在侧岂不我知而忧我放哉试问一老家人曰比旧渐不同矣乃儆惧置一簿录其所为试自检点其过不可胜书乃大激励为学卒为善士汝昔好为深沉之思其后又若欲趋快捷方式者今其究竟得力处何如日用间最可自验皆实学也 

　　答俞献可知县 

　　大丈夫欲致君泽民不为相则莫如为令与守近君者莫如相近民者莫如守令而令弥亲矣痒痾疾痛无一而不相关也居今之世可以庙食百世者惟守令则然民之思令弥深矣虽然三代封建有君道焉两汉守令有长道焉今之郡县直仆道耳士之雄成者不屑焉谓之雌伏吁何轻民命也贤者所至涂炭者可使之枕席小民戴之如君亲之若父母上之人固将敬之如九鼎大吕山川若增而胜焉然则能重此官者是固在我远承存问深感不忘故旧之盛情传曰若保赤子心诚求之以此致祝虽则雨露雪霜均之泽物然吾愿故人之为阳春也 

　　与王时行 

　　古有旅人归人之目吾兄今始还莆真行者之赴家也古语见月休看指归家罢问程信是乐事惟心亦然一自孩提有知渐离郄真境久之不能自还故曰与接为构日以心鬬又曰其心之出有物采之一语最警曰灵台者有持而不知其所持而不可持也缓则无功急则强把捉非可久之道此须寻恰好用力处而自行持吾兄喜昜时亦有妙悟处而越出者多夫学昜者非学其言也学与造化相似也愿吾兄体昜日用间一言一动务求合天然道理而不敢轻则悬空之论竒怪之见一字亦使不着矣 

　　与徐少叅 

　　故人过我时约以他日还当再过我故别时未及尽所言夫学所以变化气质非随气质为学也譬之于医必先求责病原乃施治法吾虽折肱屡矣而非明医念无可以相益敢于圣贤千万言中拈出一言以告曰沉濳刚克不知可为瞑眩药否若未中病不妨再商量也吾问人才汝尝言嘉兴贰守吾心慕之每访其郡人皆言不肯干一事亦不能干一事此若言何谓也 

　　与利佥事宾 

　　昔者伻来但言汝将出巡过我不言汝已升官故复书先附寄六书精藴一部别一部寄张柱史其后从子过南都特来谒汝始知汝已佥入闽矣不知汝过姑苏何以不一过我必有以也而我不知耳吾离羣索居也久道德日负于初心不知汝奔走宦途此心能屹如底柱不为风涛所震撼乎能抉浮翳以开东明乎宴安鸩毒能勿懐乎人之学强者当柔克弱者当刚克是故急则佩韦缓则佩弦汝宜自察乃可长善救失也 

　　与顾禹钖 

　　承惠真文忠公文集自晦翁后学有实用者勉斋鲁斋及公而已本传称公所至惠政深洽不愧其言奏议明白剀切胡永清尝言晦翁奏议精光铄人读之虽名公巨卿所建明尽为所掩真文忠公庻几而神不及也永清奏议甚好人多泛泛观之不知其意之所存一事有一处置皆凿凿可行也 

　　与金推官世龙 

　　尝读书至甘誓费誓启嗣位卒罹有扈之孽伯禽抚封于鲁年尚少也而当淮夷徐戎兵冲应之皆整暇可以见禹周公之家学皆切于实用自科举之学兴率皆空言无益故有读书万巻不读律致君尧舜终无术之讥吁有是哉吾昔少年筮仕得刑官大惧见前軰老法家必请教焉未有能强余志者幸遇胡端敏公同寮曰问刑不难于招而难于审情若欲得情必先明理其后居刑曹八载每见同寮严刑讯囚多不输服吾终日或不挞一人而情常先得只是虚心察理视民如伤故民多感服也康诰吕刑此法官之规矩也咎繇为古今刑官第一今不能知其详矣大抵其学以天为主而好生一言者真天心也敬为故人诵之 

　　与闻静中 

　　传闻敌人内侵蹂践太原至于上党今散而之他不知回旧巢邪抑改而他图邪边警之由出自俺答及吉囊之子邪或小王子尸之邪小王子不足忧所可畏者俺答及吉囊之子不知吉囊居河套中冦陜以西昜为力何以静而弗动邪吉囊之子能为俺答下否诸子克和否此可间而离也黄毛鞑子素强今不知能为狄后患否此可招而使也三晋之民天下莫强焉今荼毒甚矣此可激而用也但患文武才畧持重识机变者难井陉阨塞难出此道可虞犹未若东北可虞之甚也华当新与敌婚言之可为寒心近见黄掌科奏差强人意昔尝见胡静庵李逊庵之筹邉如运之掌今九原不可作矣病卧空谷消息苦难真吾兄素体国又宰留都必有的报真见便中幸示慰 

　　与陆浚明 

　　承惠春秋纂例辨疑弗及面请教退而究其说贤哉其用心也三传重于汉而轻于唐以谈赵陆三人同心而相继也亦专门之蔽既极故天启其衷子厚尊之亦是惜其于周礼未精故考论往往失是尚未若赵子常之言春秋岂后出者胜与虽然圣人经世大义则恐槩乎其未有闻也校尝作春秋经世欲以发明圣人之心而力不逮仅至隐公而止谨奉左右请教有纰缪处愿赐批抹指摘得以商量至恳 

　　复顾禹钖 

　　昔胡端敏公之为大司马也以十事要说内一条欲练兵于京辅肘腋盖欲阴制大同而潜消其变也时有厄之者端敏亟去国故人莫知其谋而大同遂成大痈疽势将与身俱亡可为痛哭李康惠之为大司马尝奏雁门寜武兵僃寡弱边骑若侵大同迤西一带透入朔州忻州则山西大可忧今其言验若蓍蔡矣又言东北兵僃尤弱若边骑入懐来白峰两空之地则一路俱少堤防大可寒心今皆莫之省忧万一震警此处岂但可痛哭哉大抵我国家以吏事制戎事而吏事又多虚文也贾谊复生当若之何昔人有言满眼清才在朝着病夫无以系安危校之谓也独使至尊忧社稷诸君何以答升平愿在位者同勉之 

　　与陈子醇 

　　别后又且二年矣懐想如昨传闻从政大得民和深以为慰传曰如保赤子心诚求之虽不中不远矣明道所至必书视民如伤于座隅曰某常愧此四字子醇笃志讲学愿立诚为主凡事只看道理当如何不以赞毁利害昜志人情物理见有未周毋惮屈己询访暇时涵泳圣言令常自警省处勿使汩没此心拙见如此不识高明以为何若 

　　答沈一之 

　　承谕攅葬又甚盛举也可以大厚颓俗有司爱民恻怛择高土为义冢茔令民无力者葬其中仍令亲邻人出钱米薄助勿作佛事勿献羮饭便可送终一洗二氏恶俗矣今俗做羮饭只要把酒食作散场却是乐哀也季秋祭祢恐不必行生日不受贺而献考罔极情深此意却甚恳至也土地之祭不经当改作中溜此即一家土神也惟揷秧收榖却当赛祭土榖之神此即古之以社以方也圣人深体民情为之禋祀后世上既不行故民间各自赛祭耳远承下问忘其固陋姑诵所闻高明择之 

　　答马嘉定 

　　伻来知贵体已康复甚喜甚喜更愿凝神定虑以保万全之安承惠腆仪感感日过嘉定始知昔人兴水利者但通潮水而不通湖水是谓水背原而不长又不于下流设闸坝以是开而复塞今幸遇明使君愿为练川生民造命洞究厥原委断而行之此庙食百世之功也赋法役法势将动揺人人异议惟明使君公心为民独悉其利弊之实愿言于南岷公持之如山则一郡咸受大惠矣颙望颙望 

　　答周举人 

　　来谕下问惓惓无乃借听于聋乎承命祗辱虽然请姑诵其所闻立志欲坚而毋认虚气以为志用功欲其切实而毋昜昜于言也发言当有伦次而毋杂杂则为游言必其多游思也不识高明以为何如六书精藴奉览其中所论多反本还元或可为韦弦之助否乎荷亭书且勿论其言只气象轻率已可厌恶但近日后生軰好大言殆有甚焉此书反若酷吏中赵禹矣 

　　复喻吴江 

　　来谕赋役法已定一郡之民受福无量不但德被于一邑而已欣忭欣忭更愿修举水利以为永久之图此庙食百世事也立斋闲録已领国朝少野史此书尽有功虽然史才甚难昌黎文章巨公而顺宗实録殊不强人意此无他作史者但求载事而不以经世为志也何如何如 

　　其二 

　　月尽天且凉吾欲过垂虹看汝而汝使者适至心之黙相感固如是耶承问作六书精藴之故吾昔着周礼沿革传今复着此二书一辙六典壊于秦后世不能行则惟以秦为师六书变于秦后世不能知则惟以秦为师若能得古人之心法而会天地之纯视无道秦岂直酰鸡而已精藴作后吾将正六经今已正大学矣卧病衡门毎闻善政未尝不喜动颜色尝举以告肃斋肃斋曰此吾门生也有志向上吾劝以节用而爱人能用吾言但松陵驿革之岁可省费五千而执不肯从也绢银之惠近日交际多用之在故人则不可何事非道何事非学谨用返璧 

　　答尹惟中 

　　与故人别不觉踰年矣慨日月之昜迈媿德业之无成愿与故人寸阴同竞王泗守昔为杭倅过我吾问以平生学问得力处何如答云亦尝署县署郡当政事倥偬时及遇盘错处平生学问不得力便觉漏绽包罗不来展拓不去吾因叹康节有诗云在寻常时观执守当仓卒处见施为南轩敬斋箴云事至理形其应若响而实卓然不与俱往文公有诗云事至理明随理应动常有静在其中至哉言也敬为老友诵之 

　　与王直夫 

　　时值溽暑病躯不敢出门当此远别不能一执手中情阙然赠言者多矣吐词皆成珠玉吾但申以一言曰思其艰以图其昜天下万事皆本于心此心制之一处则何事不办虽有甚难者茍能朝夕服念更屈己而询诸人则何难之不昜也 

　　答金推官世龙 

　　莅任今已三月余矣民情土俗必已周知愿求所以致讼之由与夫息争之道因寓转移之机昜曰天与水违行讼君子以作事谋始又讼有孚窒愓大患在于下情不能上通是故平昜近民非但守令之体司刑者何莫不然也 

　　答宋尹 

　　下车未几颂声载道亦可以见民心之昜孚矣更愿益加询访规模渐次了了于胸中然后画为科品见诸行事以大慰细民之心至恳至恳大丈夫志在天下国家不为相则莫如为令以近君者莫如相而近民者莫如令也故曰一县经纶四海同偶检薛文清公从政名言奉上备览其为韦弦大矣 

　　复王郡守 

　　子正校不度德轻作大学指归过蒙赐以序文冠于篇首校何人足以堪之学问之道千言万言大学总而归之三言序文直指为心学又约而归之一言有德者之言自别信乎所谓操存一言要为尔挈裘领者也入刻后更愿惠数册寂而能照感而遂通二句妙甚愚意更欲赘云寂而能照而不为物先也感而遂通而不与俱往也不识高明以为何如弄斧公输之门良以自哂夜梦应德不知有消息否 

　　答吴长洲 

　　校于明道先生不能为役三代而降道足以上继孔颜者惟先生一人而已康节天挺人豪也惜其局于数学然其超然万物之表视人间世之功名富贵若将凂焉后学亦未昜攀也象山固是振古豪杰卓然先立乎其大者其心青天白日其言震霆惊雷足以大振俗学之卑陋虽然诗咏文王小心翼翼昭事上帝书称文王之敬忌以校观于象山似与若此不相似然来谕自言放心未昜收力行之功圣贤之所难此非常用力者不能道校则谓此事亦甚昜亦甚难人一能之已百之人十能之已千之其何难之不昜也一日暴之十日寒之其何昜之不难也虽然所谓求放心者亦非谓兀然黙坐以收此心也若是心弥难收何事非心日用间事事谨畏皆所以求放心也故曰仁者心无内外远近精粗之间诗曰采葑采菲毋以下体高明其取节焉 

　　别纸 

　　承示嘉作大篇舂容而短章工于造词政事之余乃能饰以文学若此信乎天下竒才也文而加之以骨诗而加之以风味所向无前矣虽然校不敢颂而以规昔者明道所至书视民如伤而曰某常愧此四字信斯言也恐不暇作为文词矣承惠王充论衡白沙有言文衰东汉无高手诗到中唐少作家又承惠樊川集杜牧之却是有用之才惜乎气扬不帖帖地不能持其身故终于小器也 

　　答沈一之 

　　昔我高皇时所重在贡圣意谓外国献方物中国贡人才其后科重而贡轻矣今得一之可以增重来谕遥授欲进言既承下问不敢不尽其愚以昜时义当之黙则无咎无誉语则凶悔且吝矧言天下事亦大难必须自家有医国手叚说着便切病原用着药便对病庻可立效也 

　　答郑希大 

　　承问丧礼校弗能详也姑诵所闻以对古者过时而弗葬则主丧者弗释服不论阕与未阕也丧礼莫重于返哭是谓送形而徃迎精而返孝子慈孙至痛在此若墓上释服从吉是废返哭不迎亲之精气以归也断断乎不可魂帛当埋于家亦无埋于墓上之理盖墓藏体魄神栖于庙致死致生不可混也 

　　其二 

　　别后有懐高谊形往神留初八日鼓枻横絶大江乘汴船渡淮过此则天下南北形势分矣地多遗利故民穷甚于吾乡北上日闻圣德清明深可为世道庆但沿途每接士夫好为弥文苛礼而少真率自度吾軰懒折腰人世难谐俗出既无补于时而屑屑往来江山相迎对之不无愧色何日始得释负相携而抚孤松也天气渐温愿若时颐养天和不具 

　　答林烈 

　　闻汝迩来甚是兴起深慰我心昔有问文公门人谁勇曰未见勇者今求之孔门惟颜与曾可以当之颜曾立志决然要作圣人不肯顷刻放下譬如汉高祖唐太宗若未得混一寝食断不遑也以此自策励何如何如格物功夫一物不放过只此便是博处 

　　其二 

　　圣虽学作兮所贵者资汝质朴茂固已近道更愿大厥志只问作圣当何如更不求第二义知本而必循序精进而勿退转乃能有成耳 

　　与尹惟中 

　　别后犹如见颜色不知已自春徂秋矣顾宪长书回徐少参过我皆盛称故人亷洁惠爱遇事有执持而未知学之源流曰有本者固如是愿故人益充养此心视民如赤子视官事如家事事太守如事兄视各县令如手足而胥为一体有善则归其长过则自归士大夫家有事至我者与其以法裁之未若以礼处之使其心也服而法不废何如何如天气尚炎惟冀若时自玉不具 

　　其二 

　　董相云仁人者正其谊不谋其利明其道不计其功武侯云鞠躬尽瘁死而后己若夫成败利钝非臣之明所能逆睹也文正公云为之自我者当如是其成与否虽圣贤不能必吾岂茍哉愿惟中终始以此立心则正大光明可逹天德而寄百里之死生矣训释颇猥似不必刋校尝叹古书传于今者何尝列某人编次某人校正某也题跋云云哉近世容易便成一书又有几许附名者薄亦甚矣昌黎云内不足者急于人知沛然有余厥闻四驰何如何如正得秋而万寳成胥有丰登之庆矧为民父母之心哉喜可知矣愿为民自爱 

　　其三 

　　自故人入闽声闻日远蔡举人至称故人以兄礼事长官至义所不可则确乎不可夺其待士夫亦然忻慰忻慰振衣千仞冈濯足万里流愿惟中常存此志操海阔从鱼跃天空任鸟飞愿惟中开拓此胸襟南土瘴热养静自爱何如 

　　答蔡润宗 

　　汝文体善自变化不谓汝数竒虽然弃周鼎而寳康瓢自昔已然矣既知大命则小命固不遑恤也虽然汝归方将舍其所长益求所未至则吾愿有言汝也认理过精得在此失亦在此动有成说不能触其真机文若为所碍者昔人借禅喻诗曰不陟理路不落言诠禅语亦病夫理障法缚者此言皆偏然汝因此荡涤胸中空豁豁地庻几天光发新其进何止百千里也吾尝谓上举业者天地万物悉移入纸上种种非真澄波定形各还本色何乐如之 

　　答何子时 

　　故人远在万里慰我以书深感惓惓之爱与故人别数年矣气体今何如惟聚精会神可以进德可以养生记云庄敬日强又云盛气颠实扬休皆充养所致也来书叹屡空之难此是真经歴语志士不忘在沟壑勇士不忘丧其元须着抖起精神做去日月逝矣岁不我与愿及时进德修业立决定志用勇猛功以成远大之器不具 

　　与王爚 

　　闻汝初至即往兵间不知事势如何兵凶战危至难至险然勿以艰险自阻宜博谋于众从长而行静庵有言书生用兵智勇固非所长信义在所当立又曰已招者不杀再叛者不招新起者必扑灭于微此言可刋金石也文公答林择之书与皇甫帅书曲尽人情事势万古可行居官动关利害与居家不同衙内关防宜极仔细若兵事毕分廵一道便当为此一道穷民作主凡官府贪酷者宜预访知告发便痛与锄治其无大过者不可轻受状以损其威上下宜相体也 

　　与郑壻若曽 

　　泾野重厚端方名重天下汝今出入其门逸志当自消骄气当自除但学莫病于好名而教昜失之过高以好名之心而闻过高之论其患有不可胜言者孟子曰大人者不失其赤子之心者也若好名过高则将丧其赤子之良心人伪胜而天真微矣不可不自励不可不自省得汝平安书甚慰间有论天下事未免轻发汉景曰魏其沾沾自喜难以为相持重不可不慎也此处须有病根要与汝道破未必能拔去须自寻求知得是病便只是药连根可拔矣 

　　其二 

　　屡得汝前后书深自刻责所求病原尽觉恳切终未沉着程子有言这点意气能得几时子须发决坚志用勇猛功日用间读古圣贤之书句句就自已身上体贴力行合则从不合则改见得的然处方可自信虽然犹未也收敛停蓄深造黙成方是天根之学其机只在此心收放聚散之间耳人心操则存舍则亡收之甚昜放之亦甚昜不可不慎也 

　　与周士淹 

　　汝美才也而气局尚窄以故弗免有滞碍处欲开大规模此诚第一义亦尝观之造化乎惟大而后能运故曰若无天度量安得圣胚胎更愿于明以动故丰思曰睿睿作圣上用功何如何如令弟有美质宜数劝以耻言过行功夫勿轻为大言抑其虚骄开其真识乃可成远器否则聪明误矣履德之基谦德之柄而后曰复德之本学者决当识此 

　　其二 

　　人皆曰士淹有进而吾未之喜者吾以一日千里望汝若寻咫间能几何哉迩来用功奚若相去万里悠悠我思何以赠汝天在山中大畜君子多识前言往行以畜其德又何以赠汝山上有泽咸君子以虚受人 

　　其三 

　　古之逹人弃千金如轻尘脱万乗如敝屣义重故也汝能见义不见利求慊于心且悔昔之动气日用间事事若此充塞宇宙在兹买诸人则己贵卖诸人则己贱人皆谓之拙或哂其痴岂知如是则心安纔用智术纵能得赢余害其所以养心者不在大心必大不安矣康节有言珍重至人常有语落便宜是得便宜深可玩味也 

　　其四 

　　昔日入城汝兄弟问皆恳切吾甚喜之但皆不曽究竟到底求一确实功夫为立命处则吾又有忧终恐淹也规模窄洵也意气杂勇猛精进使吾大喜此吾之深愿也吾年且老修持不勤只腾口说真可羞人近体大学从源头做功觉得圣人指示发端处与收功处极是端的前此枉自沈埋甚欲与同志者共之今脱去尘累此乃天玉成汝正好大用功而拘拘犹故也循循犹故也无乃未副天意邪切莫负天切莫负天 

　　寄从子希哲 

　　屡得汝平安书甚慰自汝之去吾朝夕思汝又朝夕忧汝思非为别离惟欲汝做个好人忧亦非为汝劳苦惟恐汝做些不好事汝今在泾野门下须服行其言观法其行乃真为弟子否则虽见好人不行好事反不如凡夫矣待文王而兴己非豪杰之士文王所不能兴汝道他比得凡夫否益者三友损者三友太学四方人才所聚若所交俱英才及忠厚有德者其益不可胜言若只泛交与说闲话为无益之事则其损亦不可胜言谨黙二字可铭诸心 

　　其二 

　　科场在迩汝肯勤苦用功吾甚喜甚喜但吾更愿汝爱养精神为上不可太耗之节宣之弗至反生出病来却是欲速助长之过也王太守在此惓惓爱民而困于多口传来语言想多不公也阴雨连绵半年低田已多渰没今朝夕在此车戽细民穷苦不忍见不忍闻尚未知天意何如 

　　其三 

　　闻汝在京辛苦天下事只如此若心厌之便增几倍忧苦若心安之便有无数自在古老常言成人不自在自在不成人莫于闲中送了日月也六书精藴旧岁已成矣今岁欲完周礼以爱精力尚尔迟迟 

　　庄渠遗书巻十二 

　　●钦定四库全书 

　　庄渠遗书巻十三 

　　（明）魏校 撰 

　　○拾遗 

　　书 

　　与王中丞 

　　希秉受公莫大之恩因病乆稽进见昔者尝蒙取其一得之愚但更尝未多议论或滞今进听教愿裁其过补其不及采而行之地方幸甚海运一事愿期期毋言食肉不知马肝未为不知味也无已则上策莫如兴地利其次相度胶莱河运下策海运无策浅见如此不识高明以为何如余容面请教 

　　与郁章甫 

　　闻有玉川子之阨不知昌黎何日尸鼠軰于市即欲趋唁病体迟迟愿自寛解昔杨铁崖尝遭此家人视其槖中则一空矣乃走告之笑曰老铁固在吾兄襟懐必不在此老下也 

　　与王真愚 

　　葬后力不任走趋未获叩颡拜谢乃蒙长者惠书追念先君之好哀感曷胜所赐宗谱庄诵再三受教多矣承问寒家谱牒因念不肖尝受命于先君徧考谱学惟欧苏二家良而愚意窃所未满因本周官戴记参取二家所长更定大宗小宗谱法而多病未就呜呼事变不测罪逆余生今尚忍言哉聊以复明问因表先君之志云病中希恕迟慢 

　　与黄子和 

　　病卧穷乡乆不获闻故人动定朝夕悬仰不忘缅惟尊兄平日抱负且夙有令望出典大郡谓当书最于屏以次征召而乃忽有转运之擢殆非所冝靖言思之乃知庙堂自有深意日尊兄之守湖州小民阴受实惠而士大夫啧啧颇有烦言庙堂爱惜人材雅知尊兄之操人所昜污染处决不能污染尊兄故副之以钱榖则贞白之操乆而益彰异议将自息矣譬如一件贞白之物置之白处犹混而难知惟置之黒处则皎而昜知矣尊兄素有定力固不以人言为重轻然亦当体庙堂美意仕优之暇更愿以义理涵养此心将圣贤之言浸灌培壅开发聪明恐不宜先求之于史册承喻闲中读西铭甚适必深有自得处所恨相去之遥无由请教耳妄想孔门之学以求仁之方伊川有言仁字惟公近之又曰公而以人体之则仁矣明道亦谓将身来放万物中大小大快活西铭正是发明此意若会得此意则坦然至公所见必不至执着所行必不至乖忤恢恢乎有余地矣执着乖忤皆只是私意未除故多窒碍非大公之道也亮之 

　　与方时鸣 

　　近蒙令兄示以邸报乃知执事误以平日知爱滥列贱姓名于荐章读之颜忸怩而心惶惧几无地以自容昔龎士元为郡功曹以奬劝人才为己任称之輙过其能或问其故曰当今人才衰少宜奬劝以成就之执事此举盖即龎士元之盛心但所称许太过而又公荐之朝则恐伤执事知人之明而累执事荐贤之公也王文正公在政府凡后进有人望者皆先试之以职使天下皆知其贤然后用之盖欲保全人才也执事此举误蒙知爱则有之恐非所以保全之道也昔在有宋大儒如程朱其学问皆从践履实地上说出当时犹加以邪党之名严以伪学之禁况如校之实行不及古人万分一而执事目之为正人名之以古学使他人见之有不切齿而怒掩口而笑者邪是将起党祸也是自张的而使人得弯弓以射之也虽然此非执事之过乃校之罪耳执事惟知荐贤以报国特不知校之不肖而误以充荐章校诚不肖不能自强于善有负执事之荐是则重可罪耳事既徃矣可以无言而校之私分又有不当言者但以平日误辱知爱故敢布其腹心士大夫好恶不同毁誉亦异毁校者必有溢恶之言愿执事勿与之辨以息其争誉校者必有溢美之言愿执事勿与之和以益其过庻可以末减校声闻过情之罪而保全之于方来也此外更愿执事守口如瓶相时而后发以咸其辅颊舌为戒以艮其辅言有序为法则将言满天下无口过矣狂瞽之言干渎尊听高明其自择焉 

　　二 

　　乆辱教爱愧以多病废学弗获亲侍高明兹者宠示教言撝谦已甚校何人敢当此耶虽然校之愚虑乆欲陈于门下未敢请耳兹辱来命又安敢黙邪今天下大势在高明固已了然于胸中矣未审策将安出国家责任庙堂而已耳台谏而已耳高明方任天下之重固己先天下之忧而忧之发大议陈深谋宻赞庙堂以济当今之急其余忠言非天下所系安危者且置勿论而尤以机事不宻害成为至戒所谓宻者岂但临事能勿漏泄而已哉亦在平时充养深厚镇定安徐人莫能窥其际若悻悻而壮于頄哓哓而咸其辅则意未及露众哗然知之矣高明以易名家固不烦多言而喻也自古济大事者岂一心思所能独运哉京师四方豪杰所萃高明既以体国为心谓宜广谘博访屈己以求之虚心以听之所期同舟共济而已则人孰不乐告也哉高明其图之 

　　复胡汝登 

　　乆不闻故人起居姜源甫至自留都首询吾兄云已出守寜国矣数年以来国家慎择郡守故连城多良二千石时事日益非矣而海内犹未思乱职此之由吾兄平易近民遇事恂恂唯谨必能称朝廷所以选委之意更愿舍簿书期会细故广谘博谋择利弊大且要者次第罢行之诚千里生民之庆也邵思抑练逹世故尝佐宣幕吾兄不惮询问必有条画禆益充是心也孟子所谓好善优于天下而况鲁国乎首祸殄夷伯安之功社稷攸頼苍生幸甚自非圣人外寕必有内忧不能不劳过虑耳校不才多病退居衡门吾兄才富力强贤劳方着正当宣力四方布朝廷惠养元元之德出处固不必同也使回敬此奉复旧岁大荒今兹且大熟矣而盲风怪雨壊于垂成何辜细民天祸之酷哭声遍野惨不忍闻不知贵治丰歉何如吾兄为民父母所以保护救援安辑之者固将无所不用其极也 

　　与李立卿 

　　敉也世受国恩深为之喜愿竭忠尽孝光于祖宗他日为国大器校蒙上恩曲全吟风弄月遂为天地间散人矣承吾兄书恻然以四海困穷为念此今日禹稷之事非陋巷人所可知然明问不敢虚辱窃谓今日第一义莫先于通君臣上下之情诸公颇似落落相与水火益甚渭先气魄颇太鋭然欲兴太平校惧其过也且忧其轻也又恐人言激之益甚也今得永清兄北行与之恊力甚喜此世道一机也渭先欲求助于海内贤者亦甚敬服吾兄托校致意因循未果舍弟回急遂不及奉别吾兄松梅丸方乆未蒙示周礼沿革传序文一篇录呈请教病中未能悉 

　　与湛玄明 

　　抱病乆踈高山景行之思日以勤只太学不论士久矣闻荐文武士三人猗与休哉德翼告我云甘泉二礼测成请于朝梓行天下甚盛甚盛莫更须讨论否天气凝肃愿若时保合太和为天下苍生自爱外书帕将敬鍳纳是荷 

　　与邵思抑 

　　伻来承以子侄见托校何德以堪之谨令儿曹洒扫以俟承谕校缺义以方外之功亦是敬以直内未至此苦口良药也迩来静中益觉圣学功夫必须退藏于宻克勤小物方能透彻浑全惜也昏惰莫能进耳愿常赐箴砭幸甚幸甚大礼容面请教倪洋射礼已承惠矣真西山故居记岂于先正暨吾兄有靳实以素拙于文近复絶意于此慨自天地开辟不知是几翻覆纔有今日许多言语何由返朴还淳校是以着意天根之学不遑复寻笔砚蹊径也伻回敬此拜复余容面会请教 

　　答王宗贤 

　　夙仰令名天台峩峩云雾缥缈兴至辄欲往游病未能也远承贻书示以令先大父遗事伏读之余足以观世德矣知罪录及永清所寄杂文数篇反复以观喟然叹曰赤城有斯人邪何才识之高也虽然气魄得无微弱乎未知蓄聚处何如刚健笃实光辉日新其德校所愿于执事者也伏承以道相勉故于答书不以颂而以规 

　　与汪宣之 

　　别乆瞻仰盛德寤寐有懐上天挺英才求治若渇思与海内贤者共致太平如公必不乆居外矣庙堂诸老咸推公为天下竒才而静庵荐之尤力但闻人言或颇疑公之隘好与人忿争者或颇疑公建言未免追逐时好者且谓今上不嗜杀人必也一以寛大仁厚为主勿用生事喜功之人敢告下执事南北相望数千里旷焉乆不通起居兹因亲家王守之便敬附此书万望为国自重 

　　与许崇志 

　　吾兄涵养粹温浑厚之气见于面目一覩眉宇可以消人鄙心更愿廓大规模稽我古人之德稽谋自天其进何可量也校别后误蒙圣恩有国学讲筵之命时可以行矣而无可行之道天颜咫尺感悟无由日瞻夫子宫墙曷胜惭悚吾兄不我遐弃愿有以教我指厥迷涂纯甫相见进修何如张寺丞鹗好古乐果能审音否邓鲁有志士也愿往求教其与进之 

　　与梁仲用 

　　昔承干旄远顾郊野晤语移时以病体之未瘳尚稽造谒其于懐仰实劳我思窃闻仁者其言也讱容貎词气德之符也高明欲求放心谓宜就此体察闻以黙斋自号内省之功旧矣区区尚何赘言哉诗云爱莫助之日有观海之行询问民俗咸啧啧道善政不容口不胜叹服窃谓高明以古之人自期待岂复与俗絜短长哉推此心也固将欿然不自满假冲乎其若虚斯则雅志之所存也敬羡敬羡 

　　与杨实夫 

　　旧岁元肖子弟来谢持有吾兄书校偶他出彼约数日再见遂杳不闻竟莫知其故校与故人别十有五年矣缅惟进德修业与日俱新吾兄以昜名家闲中体玩其所自得深矣承喻梦入精舍坤象宛然此殆兄不言之教也造化混沌而后开辟收敛而后发生是故归藏于坤乃圣学第一义噫斯其为天根乎孔门之教惓惓于是孟氏扩充四端亦只顺其天机而已兄之爱我也深故精诚感而为梦也病中不能悉 

　　复余子积论性书 

　　校蠢人也荷蒙尊兄不弃常耳提而面命之因得以私淑敬斋之学恩甚厚也尊兄资禀精力皆大过人学有渊源深思而善悟其所自得居多议论剖析能发人聪明一时交游如永清立卿皆受尊兄之益而校之受益尤多亦各自愧无可为尊兄益者别后頼天之灵似觉窥见圣学端绪若有阶梯可升亦未知其是与非与亟欲就正左右或可上禆高明龙江之会适以病体不能尽所欲言遽蒙尊兄疑以禅学自后更欲通书不虞庆门凶祸尊兄方在忧患中专意哀慕非复讲学之时以故曩奉慰书不敢辄有烦渎周世亨人回蒙惠手教并录示王纯甫书导之使言盖尊兄汲汲于讲学故不遑暂废也困之进人为效甚速可以强人之志熟人之仁人子受恩于亲昊天罔极当其生存犹有可致力处今尊兄虽欲报之亦无可以为报矣惟有痛自悔悟痛自惩创就己身上实用工夫期造圣贤之域以显扬其亲此则差可报德耳礼曰父母既没将为善思贻父母令名必果此尊兄之所以汲汲于讲学也窃观尊兄前后论性不啻数十万言然其大意不过谓性合理与气而成固不可指气为性亦不可专指理为性气虽分散万殊理常浑全同是一个人物之性不同正由理气合和为一做成许多般来在人在物固有偏全而人性亦自有善有恶若理则在物亦本无偏在人又岂有恶邪中间出入古今离合经传自成一家以补先儒之所未备足以见尊兄之苦心矣茍非聪明才辨岂昜能此然于愚意窃有未安曩尝妄谓尊兄论性虽非其论理气却是近思觉得尊兄论性之误正坐理气处见犹未真耳理在天地间本非别有一物只就气中该得如此便是理人物之性又从何来即天地所赋之理亦非别有一物各就他分上合当恁地便是试于日用间常自体验合当恁地便是性不当恁地便是气禀汩他物欲污他自然看得洁洁净净不费说辞矣尊兄谓理常浑沦气纔有许多分别出来若如愚见则理气元不相离理浑沦只是一个气亦浑沦本只一个气分出许多则理亦分出许多混沌之时理气同是一个及至开辟一气大分之则为阴阳小分之则为五行理随气具各各不同是故在阳则为健在阴则为顺以至为四德为五常亦复如是二五错综又分而为万物则此理有万其殊矣理虽分别有许多究竟言之只是一个该得如是盖既是该得如此则在这里便该得如此在那里又该得如彼总是一个该得如此做出千万个该得如此底出来所当然字说不尽故更着所以然也理者气之主今曰理随气具各各不同气顾为理之主邪曰此理之所以为气之主也变化无方大与为大小与为小常活泼泼故曰理一而分殊尝自其分殊者而观之健不可以为顺顺亦不可以为健四德五常以至万物之理各不能相通此理疑若滞于方所矣不知各在他分上都是该得如此大固无余小亦无欠故能随在具足随处充满更无空阙之处若合而不可分同而不复异则是浑沦一死局必也常混沌而后可耳天地者阴阳五行之全体也故许多道理静则冲漠浑沦体悉完具动则流行发见用各不同人物之性皆出于天地何故人得其全物得其偏盖天地之气其查滓为物偏而不备塞而不通健顺五常之德不复能全但随形气所及而自为一理飞者于空潜者泳川蠢动自蠕草木何知亦各自为荣瘁不相假借陵夺而能若蜂蚁之君臣虎狼之父子驺虞之仁神羊之义乃其塞处有这一路子开故只具得这些子即此一些子亦便是理鸟之有凤兽之有麟鳞之有龙介之有龟皆天地间气所出毕竟是查滓中精英故终与人不相似也人禀二五精英之气故能具得许多道理与天地同然惟圣人阴阳合德纯粹至善其性无不全可以位天地育万物自大贤以下精英中不能无查滓这个性便被他蔽隔了各随其所得查滓之多寡以为等差而有智愚贤不肖之别毕竟性无不同但精英中帯了些查滓故学以变化其气质则查滓浑化可以复性之本体矣唯是下愚天地精英之气偏有所不入但有查滓而已孔子所以有不移之叹也顾下愚要不多有鸟不可以为鳯兽不可以为麟其异类也麟或有可为龙者其形虽异而气有相通耳人与圣人本同一类形既本同其心岂容独异其心同则其性亦同岂有不可至之理故学而不至于圣人皆自暴自弃者也理同是一个该得如此何故精英便具得许多查滓便具不得许多盖理无为虽该得如此而不能如此其敷施发用都是气气虽能如此而又未必尽如此盖气滞于有而其运又不齐不能无精英查滓精英则虚而灵故妙得这个理查德滓则塞而蠢故不能妙这个理然理无不在故查滓上亦各自有个理人身小天地但观吾身便可见万物人身浑是一团气那查滓结为躯殻在上为耳目在下为手足之类其精英之气又结为五脏于中肝属木肺属金脾属土肾属水各得气之一偏亦与躯殻无异故皆不能妙是理心本属火至虚而灵二五之秀所萃乃精英中之最精英者故徤顺五常之德咸备而百行万善皆由是而出焉就躯殻上论亦各有个道理若五脏之相生相克手容之恭足容之重耳之聪目之明有个能如此的气便有个该得如此的做出来夫子所谓一以贯之也古语云人者天地之心又曰人官天地命万物皆谓此耳尊兄谓理在万物各各浑全就他分上该得处皆近于一偏而不得谓之理则是此理沦于空虚其于老氏所谓无有入无间释氏所谓譬如月影散落万川定相不分处处皆圆者何以异哉自尧舜以来都不曾说别个道理先说个中所谓中只是一个恰好也在这事上必须如此纔得恰好在那事上又须如彼纔得恰好许多恰好处都只在是心上一个恰好底理做出来故中有不偏不倚无过不及之名所谓恰好即该得如此之异名岂可认此理为空虚一物也古圣贤论性正是直指当人气质内各具此理而言故伊川曰性即理也告子而下荀杨韩诸人皆错认气质为性翻腾出许多议论来转加鹘突今尊兄又谓性合理与气而成则恐昧于形而上下之别夫子曰一阴一阳之谓道又曰昜有太极皆在气上直指此理而言正以理气虽不相离然亦不曾相杂故又曰形而上者谓之道形而下者谓之气若性合理气而成则是形而上下者可以相杂理在天地间元不曾与气杂何独在人上便与气相杂更愿尊兄于此加察然此亦非出于尊兄先儒谓有天地之性有气质之性分作两截说了故尊兄谓既是天地之性只当以理言不可遽谓之性气质之理正是性之所以得名可见理与气质合而成性也窃尝考诸古圣贤论性有二其一以性与情对言此是性之本义直指此理而言或以性与命对言性与天道对言性与道对言其义一也古性情字皆从心从生言人生而具此理于心名之曰性其动则为情也此于六书属会意正是性之所以得名其一以性与习对言者但取生字为义盖曰天所生为性人所为曰习耳性从生故借生字为义程子所谓生之谓性止训所禀受者也此与六书自属假借六书之法假借一类甚多后儒不明训释六经多为所梗费了多少分疏尊兄但取字书观之便自见得今不能详也六经言性始于成汤伊尹汤诰惟皇上帝降衷于下民若有恒性此正直指此理而言夫子昜大传曰干道变化各正性命又曰继之者善也成之者性也子贡谓夫子之言性与天道不可得而闻子思述之于中庸曰天命之谓性孟子道性善实出于此其曰乃若其情则可以为善矣乃所谓善也又发明出四端又谓君子所性仁义礼智根于心可谓扩前圣所未发忒然分明矣伊尹习与性成论语曰性相近也习相远也家语谓少成若天性习惯如自然可见这性字但取天生之义中庸论天命之谓性又曰自诚明谓之性自明诚谓之教孟子道性善又曰尧舜性之汤武反之皆与前性字不同虽不与习对说然皆以天道人道对言可见二性字符自不同也先儒只因性相近也一句费了多少言语分疏谓此性字是兼理与气质来说不知人性上不可添一物纔带着气质便不得谓之性矣荀子论性恶杨子论性善恶混韩子论性有三品众言淆乱必折诸圣若谓夫子性相近一言正是论性之所以得名处则前数说皆不谬于圣人而孟子道性善却反为一偏之论矣孟子道性善只为见得分明故说得来直截但不曾说破性是何物故荀杨韩诸儒又有许多议论伊川一言以断之曰性即理也则诸说皆不攻自破矣孟子道性善是扩前圣所未发明道何以又谓论性不论气不备论气不论性不明二之则不是盖孟子只说人性之善却不曾说人有不善是于气禀蔽了他其论下手处亦只是说存心养性扩充其四端不曾说变化气质与克治底工夫故明道谓论性必须说破气质盖与孟子之言相发明也但明道又谓善固性也恶亦不可不谓之性人生而静以上不容说纔说性时便已不自性也此则未免失之太快矣噫人性本善何得有恶当其恶时善在何处此须着些精彩看上天之载无声无臭其在吾人性之本体亦复如是性上添不得一物只为他是纯粹至善底圣人气禀淳厚清明畧无些查滓但浑是一团理庄生所谓人貌而天曾子所谓江汉以濯之秋阳以暴之皜皜乎不可尚已自大贤以下纔被些气禀与物欲夹杂便生出恶来恶乃气禀物欲所为自与吾性无与故虽蔽固之深依然有时发见但不能当下识取又被气禀物欲汩没了他不能使之光明不蔽耳人性惟善是真实一切诸恶尽成虚妄非吾性之固有若当恶念起时与他照勘穷来穷去便都成空矣夫学而见性不明则无必为圣贤之志故尊兄汲汲于论性然观尊兄所论反能沮人进修常记曩在南都交游中二三同志咸乐闻尊兄之风而向徃焉至出性书观之便掩巻太息反度尊兄自主张太过必不肯回纯甫面会尊兄情不容已故复具书论辨其说理气处固不能无差但尊兄斥之以为悖谬则太过矣至其所疑尊兄以言语妨进修以文义占道理失本末先后之序所引横渠云云者则皆明白痛快尊兄谓宜置之坐隅却乃忽而不省岂言逆于心故尊兄未必肯求诸道邪因记昔年张秀卿曾有书辨尊兄其言失之儱侗而尊兄来书极肆攻诋如与人厮骂一般似此气象恐与眼面前道理先自蹉过不知所讲是个甚底将来大用岂能尽用天下之言切愿尊兄虚心平气以舜之好问而好察迩言颜子之以能问于不能以多问于寡有若无实若虚校辱知爱敢献其一得之愚而尊兄择焉木必有根然后千枝万叶有所依而立水必有原然后千流万派其出无穷国必有君家必有主然后万事可得而正天生吾人合下付这道理散见于日用事物而总具于吾心必先常常提省此心就逐事上一一穷究其理而力行之根本既立则中间节目虽多皆可次第而举若不于心地上用功而徒欲泛然以观万物之理正恐茫无下手处此心不存一身已无个主宰更探讨得甚道理纵使探讨得来亦自无处可安顿故有童而习之皓首而无成者古人知行只是一事方其求知之始正欲以为力行之资及其既知则遂行之而不敢缓今人于行且放寛一歩只管去求知既知得来又必着实去践履故有能说无限道理而气质依然只是旧人者圣贤之书都只是说吾心所固有底只因迷而不知故圣贤为之指示譬如有人不识日月得明者以手指之只看日月便是了然今不去看日月却只管来指上看看来看去有甚了期岂惟不识日月连指亦不识矣读圣贤之书正宜反求诸身自家体贴得这道理去做若只管鑚研纸上此心全体都奔在书册上孟子曰学问之道无他求其放心而已矣今因学问至于放其心而不知求岂不重可哀哉已上所言皆近世俗学之通弊尊兄亲受业于敬斋之门必不至于有差但有所疑不敢不自竭耳狂瞽之见率尔妄言不能保无纰缪尊兄不弃而终教之不有益于高明则必有益于浅陋矣近答友人论学书并録求教八月间会静中云见梁大用说尊兄在吏部考察稠人中议论颇豪放兹事不识有无使诚有之恐与讱斋初意相背更愿尊兄慎之曩蒙尊兄面谕欲纂辑文公论治道处自为一书当时不及致思失于力阻其事至今犹悔之文公尝病范惇夫一生于大忙中将圣贤言语抄节一畨便了南轩编洙泗言仁录文公又病其长学者欲速好径之心资入耳出口之患今尊兄欲编此书却是首先犯了文公之戒况体用落在一偏未足垂训且尊兄编此书将以为己乎将以为人乎若欲为己则当将圣贤言语涵泳浸灌此心不必如此抄节若欲为人亦须吾学既成然后纂辑庻几去取不缪可以传诸后人昔子贡方人子曰赐也贤乎哉夫我则不暇学者能知圣人所不暇者何事则决不至如此闲用功夫矣尊兄幸毋忽此言永清系诏狱典守者亦知其忠公论甚明台諌连章营救而庙堂又为维持其间可无他患也旧观尊兄改本性书所论天人之际正与鄙见相同但觉意思畧别其书后为杨方震借而亡之无从检阅以求证明敢再陈愚见以求正其是非天者理而已矣其命于人本善而无恶人心起一善念于理合则顺乎天那好底气便只管与他辏泊所谓吉人行与吉会也起一念恶与理不合则逆乎天那不好的气便只管与他辏泊所谓行人行与凶会也人之情顺着他便喜逆着他便怒天道福善祸不善盖亦如此吾心之灵他人有善有不善皆能知之天道至灵偪塞处都是鬼神昭布森列思虑未起鬼神未知方寸起思虑鬼神早知了信乎天不可欺故畏天之至者当防未萌之欲天若无灵人心之灵又从何处得来天与人无时而不相接日月照耀便如目看我一般风之吹嘘便如口气披拂我一般人对宾客时犹知严畏终日上帝临汝却不知战战兢兢岂不是大亵慢诗书言天言上帝直是凛然只为古圣贤见得此理分明真实是如此不是把个大底来吓人君也说个天人相接犹自寛了究竟言之天是万物之统体一气浑沦充塞流行体更无二人虽形骸间隔气实相流通譬如鱼在水中都是水里底物纔动便撞着水更何必问知与不知程子谓天人一也更不分别又曰言合天人已是剰一合字正谓此也或问善恶固已类应矣其有为善而未必得福为恶而未必得祸甚则有祸福与善恶相反者其说无乃有穷乎曰是难以一说尽人之祸福所禀定于有生之初合下禀得福厚的因为恶减了些分数亦未可知禀得福薄的因为善增了些分数亦未可知又有善恶之力浅胜他原来气数不过者正如人元气弱的因保守却延得年元气强的因斲丧却促了寿又有保守斲丧得不多而未见效者此却甚昜知也又天之气化自有盛衰气化盛时善恶感应各得其常气化衰时这个理便有不相辏合处故小人有侥幸获福而免祸者此特一时之变乆之必复其常矣古语云天网恢恢踈而不漏谚云天有记性无急性其言皆至理小人当世乱时只管取大富贵寿数又长自谓得志岂不非笑君子为善而反得祸不知是你元来禀得福盛故今享用许多不去积善报答昊天之恩却造了无限恶业君子道否有时而亨你福若到尽时这个富贵就是倾覆你的祸本不但一身连你子孙都受恶报甚至夷灭宗族古来似此様子甚多后人又蹈覆辙岂不可哀也哉人之所禀祸福定于有生之初何故有生之后又有所值祸福此正天人交生相用处也祸福本是气所为理实为主而气又是活物故有气数好底因为恶而变得不好者气数不好底因为善而变得好者大而国家言之所谓周过其厯秦不及期是也此但言善恶感应之理耳若夫君子为善惟欲顺天初非以得福而后为其不为不善惟恐逆天初非以得祸而后不为也天之生人气聚成形各有个躯殻盛载此理聚必有散其散有迟速则为寿殀这躯殻必有养所养有厚薄与所处地位有崇卑则为富贵贫贱大抵天之生人譬如朝廷除官人之有此性便如官之有此职寿殀富贵贫贱便如歴任久近禄位有崇卑厚薄居官者但当尽职不负朝廷更不问禄位与歴任何如一聴朝廷如何待我君子之学惟求尽其在我之性不失乎天之所命而已彼寿殀富贵贫贱自是我躯殻上一聴于天岂可以此而动其心哉人事得失与气化盛衰常相因天地间一个大和元气乆之渐渐会漓人者天地之心正要你来赞化育连不好底气运也要变将起来今却只管去壊且道开辟以来自古至今不知被多少不好人壊了人之一生自幼至老不知作多少不好事壊了一日之内自朝至暮不知起多少不好念壊了安得不伤天地之和故君子不但不敢为恶而实不忍为恶以逆乎天也西铭发明此理甚切张秀卿言律有故误不知而逆天者其罪为误知而逆天者其罪为故更不可逃矣愚见如此更愿尊兄有以教之又记尊兄解太极图上一圈是混沌之象不可以无极而太极当之附録性书之后畧与鄙见相同但尚有所疑未敢以为定论而此本已亡今不敢再渎但愿更抄精要数叚寄来幸甚幸甚 

　　二 

　　自别尊兄又一年矣孤立寡助宜乎茅塞我心也日凂胡二守寄书弗及因令舍弟持至南都觅饶人转致不识已逹左右否近会永清相与叹服吾兄不可及处爱莫助之永清近肯鞭辟近里告以明道体仁之功跃然而喜便能行持但未知别后能接续否校谓天之生材厥惟孔艰故人之所以成其材者不可不自勉也吾兄豪杰之士聪明精力咸大过人而又恢廓足以有为强毅足以有立虽未得为中行其于狂狷似兼之矣持此精进当沛然若决江河而乃未免于自画者行未能践其所知故其知未免有过也窃观高明平日讲明义理开发聪明可谓能致其力矣而扵涵养德性变化气质未免或欠缺焉有一明医于此必审气血孰虚气虚则补气血虚则补血两俱全也而后兼补之为学亦然知行二事就其所不足者而尤致力焉此乃长善救失之道也愿吾兄以义理所已知者就自己分上涵养践履出来俾所讲义理一一皆为己有自然居安资深矣矧兄今日精力大不如前不可困扵所长而不思救其所短也明道行状有云先生资禀既异充养有道和粹如精金温润如良玉吾兄当常以此反观校昏弱之资尚欲自进吾兄能为而不肯为恐非所以善承天意也诗云采葑采菲毋以下体髙明其勿以人废言南邦瘴热非艾年异乡所宜捧檄往来出入岚洞愿自慎重永清亦甚忧此朋友惓惓之情惟是为至奉身早退今其时矣 

　　庄渠遗书巻十三 

　　●钦定四库全书 

　　庄渠遗书巻十四 

　　（明）魏校 撰 

　　○拾遗 

　　书 

　　与周行之 

　　别后缅懐高风赋白驹以见志恭惟吾兄心如蚬丝紬绎有绪愈出而愈无穷井井不乱虽有善秤停事者莫能过矣吾兄长处在此其或杂然而紬之反以自乱紏纷而不可解乃知斩絶为难吾兄短处亦在此孟子曰心之官则思思则得之不思则不得也今吾兄之思得失中半焉毋乃主宰未定乎孟子所谓先立乎其大者只要此心自作得主宰耳浅陋之见不识高明以为何如 

　　与王诞敷 

　　昔者传闻尊恙孔棘且殆忧惧良深比小仆回则闻贵体已安而后喜可知也继此毎欲遣人问候起居值家君背疡调治新愈以故未遑倾仰之切积有驰情杨稔来致尊命欲需点药遣人诣冯彼适治邑宰疾是以弗果来奉药少许病后饮量亦尝痛节之否乎此物气味诚嘉然其性慓悍酷烈吁可畏也已目疾肠风皆其余毒所发也消渇而发痈疽古无治法尚頼年兄形壮质厚早得良医易于收救然亦凛乎其可为寒心矣遍询医者咸谓积毒未除再发必不可治国事癈弛然后盗贼交侵年兄勿以敌退为可喜而以敌之再至为可忧斯乃万全之道也人当病甚时将恐将惧引杯覆之犹曰迟矣病愈之后将安将乐此意渐移曰虽饮庸何妨乎自古未闻以儆戒而致危亡惟其因循悦豫则祸乱之所由生也故豫之六二曰介于石不终日贞吉年兄平日天资夷旷是其所长发勇猛心立决定志是其所短惓惓之情不能自已故敢献其药石之言或可为执事佩弦之助知旧尝过毘陵询访善政称之不容口但云平易中纔有偏处便不可回此亦千虑之一失也附此以告 

　　与费先生 

　　屡遣人侦明公未至托诸方丞杜门乡居人迹罕至忽传明公信宿吴门亟谂方丞则云已行无及矣自离门下数载天假良会交一臂而失之引领牙纛怅然有懐传闻明公盛气颠实颜如渥丹差以自慰兹因信伯柱史南行附问起居币一疋奉引下忱乞赐鍳纳校蒙上恩曲成吐吸烟霞吟弄风月遂为天地间散人矣伏愿明公保合太和遵养时晦令嗣贤弟敬而无失虑以下人敢以保族亢宗为祝石翁之祸私尝忧之其犹属阳乎公今可以免矣事属阴矣虽然弗过防之从或戕之神龙之在陆也虾螾或得侮予乡人宁无险而健者乎万有一造衅徃呌帝阍鬼神交构之或能加罪于明公之隶人也愿公阖门养威重絶口不道时事约束族人含垢忍耻犯者弗较诗云既明且哲以保其身又云采葑采菲无以下体敢一献其狂言 

　　答夏惇夫 

　　承谕壁立万仞校不能企也而安敢不勉以求无负教言校不合已决去志而尚迟迟者窃谓义如利斧擘截分明然不可露痕迹耳讲章亦送阁下但不曾改耳传者过也 

　　与汪汝成 

　　鸱吓鹓雏曷损吾兄盛德第可惜者凤缥缈而逺逝其如世道何人心空洞如太虚生意盎然充满悠悠之言曾何足芥蔕乎若微有碍便当挽却天河一荡涤之也病中聊此问讯 

　　答叶尚源 

　　文庄盛德海内所钦矧于乡之后进乎矧其子孙乎承谕兢业不敢辱先此心何心也即令先祖之心也即自古先民之心也保而勿失推而勿怠不可胜用矣大夫士有问文庄之后何人者校再举执事以对则皆欣欣有喜色此人心之秉彝也 

　　答许崇志 

　　海内讲学者众矣深造实践如吾兄者何处得来承谕主静之功深感至教人心湛如太虚不着一物故能宰万物若与事物滚何由超然纯甫刚大之资未免因病担阁惇夫温润如玉似少栗然补天之功今固难望校归期当在秋渇欲一会晤也 

　　答唐应德 

　　令侄逺来愧无以答其盛意虚负此行虽然亦尝与之指陈天根之学妙在涵蓄而忌于漏泄高明之士或亦有助焉耳应德聪明絶人更愿用志不分以其全力而向于道勿溺心于世俗词章以耗吾眞元汩吾神明则其进何可量也仲春拟过毘陵进谒不识天意肯助之晴否 

　　答欧阳崇一 

　　诗云一日不见如三秋兮与故人别且三岁矣瞻仰何啻饥渇忽闻南征喜若从天而降也抱病空谷旌斾往返吴门皆不及闻知失此良会曷胜怅怏崇一夙有大志慨然欲兴斯文今贰成均一道德而同风俗固其职也亦其时也虽使崇一自择何以踰此官但末流浇漓昜长浮伪故曰天下无道则言有枝叶所愿革薄从忠庶几返朴还淳以回造化此自学校人第一义也人心放去收回如反复手若切实用功则心常收日见不足处若只管讲说则心常放侈然若有余矣塞兑固灵根圣学枢机在此愚见如是不识高明以为何如侄参卒业南雍虚心求教愿赐陶镕 

　　与吕仲木 

　　病中得复获覩大篇但随肺腑流出不复有意笔砚蹊径间而重厚雅驯长者气象自别虽然气得无少衰乎爱莫助之如校之愚愿兄并此一切谢却凝精完神此乃养德养身第一义也天官沿革传半篇奉上求教此巻即旧寄李立卿者也中间纰缪及遗漏处不吝斤削幸甚幸甚仍愿勿出此书示人侄参卒业南雍特令受教门下愿与进之万万 

　　二 

　　昔兄留南多士争欲出入门下饱德而归今师成均海内风动天将兴起斯文也颇闻以严见惮岂士习放弛也乆卒难就规矩邪此在君子必有弛张之宜恩义兼尽今之法与古之法将无同邪否耶昔者明道未尝废法然不拘拘于法也日寄天官太宰篇渇欲闻教愿终诲之 

　　答王仲实 

　　别乆积有驰情承惠岁书使山中亦知甲子感荷无涯忽闻令郎怔忡之疾深为之忧此殆思忧太过执泥太过所致天相吉人想已勿药有喜矣若犹未也则宜自度官与身孰轻莫若优游林泉潇洒以送日月庶可以保寿命之源也昔敦夫尝得心疾乆而自悟用功疾亦良已其诗曰方寸原无事要忘还有心这些关捩子妙在自家寻和靖云放教虚闲自然近道斯言可以养德可以保身也 

　　与萧子雝 

　　昔者持铎中州正与吾兄易地而教校且愧且惧上疏恳辞故人永清立卿咸以书劝曰子雝正人也教法素明今承乏特易易耳入汴见善善恶恶分明一遵旧约束毋敢变而少加寛焉无何召命至矣故于吾兄遗风不能少禆万分一也己丑之春横议暴作虽素持公论者亦不能无依违于羣咻大抵因端守一事也吾兄豪杰之资天下事可迎刃而解艰危须仗济时才兄之谓矣但恐是出匣太阿未是在匣太阿须防缺折更愿主之以忠信孙以出之温厚胜于肃杀进德进福其在兹乎火老候浊惟冀凝静以固天真不具答 

　　邵思抑 

　　杨令至承懐好音恍若觌面之人也恺悌君子民之父母今而后吾氓有福矣姓未复谱未出也以故迟迟闻兄舍其子而荫兄之子足见友于至情可惇薄俗万里相望何以赠故人惟曰磨兠坚又何以赠故人惟亦曰遂初焉耳令嗣今在都下从何人游矫轻警惰是其对病药也 

　　与潘希召 

　　卧病衡门忽蒙故人来访聴教数日启沃实深迩来一别又三月矣每一南望怅焉采葛之诗立卿来乐道年兄之善且言谏垣一疏功被江右彼民世世感德也传闻武毅之民强梗不顺号称难治然可以诚感而不可以力驱可以义动而不可以刑服尊兄处之当自有余裕矣校近读论语内省厥躬不胜兢惧春秋之时去古未远又亲得圣人为之依归而孔门高弟若子夏子张之徒尚不免用心于外吾夫子盖尝数数提耳诲之犹不自觉故吾夫子尝叹曰古之学者为已今之学者为人又曰古者言之不出耻躬之不逮也又曰已矣乎吾未见能见其过而内自讼者也其言吃紧痛切一至于此今去圣人二千余年风俗日益偷薄此心终日向外驰求读吾夫子之言其敢不愓然深省邪更愿故人不弃时赐箴砭之言庶几常知警惧也枫山老先生想时得相见每有所闻愿转以教我 

　　与王纯甫 

　　离索数年乆矣不获承丽泽之益又以地僻艰于致书虽欲请见而无由无任懐仰近见薛君采老子解未识其人似黙而好深沉之思先尝役心于词章后乃落其华而就实者发明昔人未及处多虽然亦只恐未曾用功来也闻吾兄注此书必有精微独得处昔尝请于兄今托可泉录一册转致愿勿吝教尝怪汉儒专门训诂而圣学寥焉阔哉无传道家者流见传于世者却云善修黄帝老子言吾儒可以猛省矣何如 

　　别纸 

　　古者天子诸侯絶旁期惟祖父母正统之期不降大夫士遭祖父母之丧自应解官持服周衰礼废世鲜克行伊川看详学制士人遭祖父母丧不得应举此意最为深长校昔在官遭祖父母之丧哀慕大弗克如礼逮今犹恨过之尔时养病例严不获归奔葬事校读春秋至葬某公某君处往往废巻不能读为吾兄计早宜移疾而归佐令尊以襄大事谓既去理难再来此犹是形迹上论不幸遭丧移疾而归若或居家难处则大事既襄之后迟一二年复以病痊赴部北可处则仍补北北不可处则告而南似犹胜于外补之谋也考满伊迩恩典虽可指日待然令尊丈方斩焉在衰绖之中得之速亦未为荣也若迟一二年间则考满之期适与起复相近宜亦无不可者虽然事难遥度今言之已迟计此书得逹尚在明春若大事已襄恐遂无及矣惟吾兄裁之勿贻后悔 

　　二 

　　岁莫尝奉书计今春始得逹左右别纸所疑不知曽入思议否大道自然吾軰以意见窥测岂能无蔽正惟虚心体验寛以居之乃能有得慎勿执着一说便谓不易之论也近得子积与执事书词气甚是鄙倍只为胸中先横了一个意见虽有恁人言皆不能入矣此可以自省也吾軰讲学亦须广大兼容乃能集有众善如子积书议论固多凿然其间亦尽有发明至到者不可以其大体不合而遂废之也何如舜好问而好察迩言所以为大智也近读尚书见唐虞君臣更相告诫此气象最可黙识今交友多唯唯之气愿与纯甫共惇古道时惠我以药石之言亦不敢不尽其心周官体大程朱未遑先儒著述众矣承惠何司冦集注一二小小文义亦多发明但建立规模徧布精宻可通古今处则殊未之及耳安得会晤尽献所疑相与是正 

　　与周充之 

　　一冬天气晴和途中想安好令嗣念家寝食能如故否此宜徐察而寛譬之静中精进功夫想更深密不识可推余绪以告故人否校惟道体浩浩无穷吾軰既为气质拘住若欲止据已见持守固亦自好终恐规模窄狭枯燥孤单岂能展拓得去古人所以亲师取友汲汲于讲学者非故泛滥于外也正欲广求天下义理而反之于身合天下之长以为一已之长集天下之善以为一已之善庶几规模阔大气质不得而限之自古未闻有圣贤杜门独坐者今年兄之学屡叩亦不鸣校往往献所疑聴者黙而不答相与付诸忘言问者虽已开端亦难自竟其说加以会合之难如在数百里外者每读丽泽兑君子以朋友讲习未尝不怅然也乆不闻年兄起居奉此以待面晤天寒山中愿自爱 

　　与王德懋 

　　别后每与陆伯载言未尝不叹公之厚德长者公昔在蘓饮苏之水而已诬善者乃以苍蝇点白璧岂知质之盛者不受饰矧受污邪祗见其营营自劳耳校幽居罕人事黜陟不闻舍亲周子枢持教铎入蜀询知公为宪长奉此以问起居吴蜀相去万里何以赠公曰寛不容非又何以赠公曰敛华就实会晤未期惟冀若时保爕自爱 

　　与卢木伯 

　　别后得云阳所寓书知溽暑中在途廸吉此天佑之也校昔官刑曹八载吴德翼尝语校曰头上是青天时时对越眼前皆赤子念念哀矜校亦恒言春生之意每行于秋杀之中阳舒之恩常溢扵阴惨之外敬为亲家诵之 

　　答林令 

　　往岁使者来云执事以太仓回日相见跂余望之竟无消息想劳于王事而弗遑也多病中乆失裁谢兹承使者至下问庶孙为其庶祖母承重语意未明当云生祖母凡言为后者主适而言无适则庶长是也王纯甫尝为其生祖母丁忧国朝之制生母与适母俱服三年应承重者既为其祖父母三年则生祖母亦当三年也来谕有伯父二人则令尊不得为父后执事亦不得为祖后既非承重服祖父止于期年生祖母亦当期年勿问可知矣乃若孝思无穷非礼法所可拘然为非礼之礼则亦不可言孝也校学术荒落姑述礼法所宜以复明问惟贤者裁之 

　　答应元忠 

　　承寓杨推书尚未逹若即转寄秦子元者则已得而拜读之矣吾兄两持继母服昔者尝与校语反之心以为疑承谕阳明以为非是窃谓其一尚有说其一则更无说想当时但知从厚而未知其失中也毋乃择义之未精乎所问林宰事彼既不当承重则为其祖止服期年岂有为其生祖母三年之礼王纯甫尝为生祖母丁忧以其父庻长当为后也与林宰异矣 

　　答薛尚谦 

　　昔岁哭令侄于吴门有书托令弟职方将上想已逹左右矣承寄研几之书启廸多矣但其间尚有合商量处而吾兄之意似执律同而欲以此恊天下之声如区区者又何敢赞一词哉来书又复谦虚想吾兄之进势当一日千里是又不可以故吾论也吾兄消息旧岁已闻兹来真天假良会校适有痁病转为河鱼疾南望神驰气倦言不能悉汝中处近有便尝寓书想未逹也相见烦致意 

　　与胡永清 

　　正岁天运一新愿天纯佑国家使兄旧疾脱若去体出而霖雨苍生吾皇英资自不待赞说而辅导者不无乖其所之吁嗟天乎人乎心者神明之官治节焉静则气和而理躁则十二官咸扰百疾之所由也以吾兄之高明诚能静以治躁克广德心则于治身治天下之道举得之矣何如 

　　二 

　　日会子积自言过临安时常见尊丈得闻吾兄起居少慰惓惓之望又云吾兄方在颠沛患难中而万里还书所以劝其父兄与教其妻子者毅然无一不出于正士大夫平时好讲义理及临小利害輙丧所守视吾兄当愧死无地也因相与叹慕无已然校之所望于吾兄者殆不止是自古豪杰之士代不乏人而全才完德者至少无乃质美而未之学邪抑学焉而非其道也愿吾兄因其所已能而益求其所未至玩味圣贤言语就自家身上充养起来则圣贤可跂而及也 

　　三 

　　大司空之擢天眷甚隆愿为天下自重渭先过余东海之上毅然欲兴太平第一开导上心求海内贤者共济彼甚倾仰吾兄也校所忧者恐其急迫扬露安得持重识大体以公天下为心者匡其所不逮此有为之机但虑诸贤相持相激则事未可知耳承示宗贤书奏反复观之才识尽高气魄或弱志大言大似少密功但得不自满假尚可进也抚蜀杂稿足占吾兄济时规模其所长者善因事以为功实不为文具更能进此天下之福也 

　　四 

　　自兄之去体国忠诚忧深思远者顿觉寥寥其人一旦缓急不知谁堪撑拄校归兴毎一动便觉神爽南飞但明主不世出食芹而美冀欲一献之故恋恋未决耳吾兄暂弛重担更愿爱养精神散湮鬰屏嗜欲胸中融融常如初春此身寿考康寜国家柱石终必赖之纯敏质也勿令乆在大忙中使得肆力于学以昌厥后 

　　与胡纯 

　　敉也闻选通政经歴不知有子未也近寓书想又不逹烋也有书劝之因而责之然犹故吾也汝能亢宗忽抱竒疾今其何如清心寡欲此汝第一义故曰静为躁君重为轻根此言妙有至理河运闻已通行喜甚邉境迩来何如其出没之路可为我一访邉将孰可以当吉囊者孰可以当俺答者少慰漆室之忧 

　　二 

　　闻汝得选为御史大夫掾此国家厚恩令先公遗教也愿益笃志忠孝以报君亲切勿骄盈古语云衰至便骄何常之有洁白之操坚之益坚慎勿干请人亦勿受人干请行可质于幽明令先公虽亡犹存也 

　　答林相 

　　登泰山后所得又何如大林丘山之善于人心亦其人者不胜此亦不可不知汝高才清节更宜摄其粗疏造于微密若髙抬此心不在本位则自觉进处反是退处也何如 

　　答彭通判 

　　承惠周礼仪礼二经乆稽致谢见执事所集归田乐诗足以占志尚简远世纷不足以撄其心欣羡欣羡虽然得无犹有待于外乎庄生有言大林丘山之善于人也亦其人者不胜神可以胜孟子曰万物皆备于我矣反身而诚乐莫大焉此之谓居天下之广居此之谓足乎已无待于外惟时初春欲温未温天地大和元气流行于四时而春气氤氲尤昜体验盎然吾人之仁也其根却欲静中来冬气闭藏极于严密故春生温厚之气酝酿熏蒸阴崖寒谷亦透静处春生动处春一家春散万家春敢以为祝 

　　与吴克学 

　　闲中每自省何以获罪于天其大有二天不使吾有知犹可诿也赖天之灵颇窥圣学端倪弗克专勤精进是为负天是为弃天罪一矣古之哲人多穷校何人斯而承祖考遗业安安而居弗能广施以光先人之德顾阴耗之罪二矣后者人各有能有不能天或以精力恕吾其前则在吾决志而徃也 

　　与霍渭先 

　　校自少有志于学鍜炼之弗至琢磨之弗加人只是旧人气质依然只是原来气质但口头却会说几句大话如何打破得鬼门关天心仁爱大儆动于我心自今不敢不力但未知终能领恶全好否高明不弃愿有以诲余近成六书精藴颇发心学路远不获请教谨录序文并九字求正幸指摘其纰缪 

　　答唐虞佐 

　　古人有言求忠臣必于孝子之门太夫人在堂吾兄急流勇退舍禄仕而就色养其于忠孝可谓一举而兼之矣欣仰欣仰承谕杜门读书以求见道此古人不自满假之心也恨道远不获请教诗云毋金玉尔音而有遐心便中幸有以教我晋语云行未能咫闻则多矣此后世通弊不敢为吾兄道傅说云惟学逊志务时敏厥修乃来永懐于兹道积于厥躬武王曰弘于天若德裕乃身敬为吾兄诵之但今所说时敏未必说之意也 

　　与王郡守克敬 

　　吾苏在天下蕞尔一郡财赋上供举天下大布政司莫能及焉民力劳弊勿问可知矣故吾苏在今日最号难治政事浩繁盘根错节视一布政司殆甚然一言而举其要不过钱粮之难清耳钱粮之不可清无他征敛太重飞诡必多贫弱者愈困矣今得明公摊其耗不均则而则自平不变法而法自便昔年飞诡宿弊一旦不革而自除贫弱下户莫不阴受其赐虽然此犹一时之功也昔者吾苏几不可成郡赖周文襄暨况侯奏减粮额数十万石民始得更生至于今虽妇人孺子犹知称二公敬之如神明爱之如父母今明公燠休吾民复上减粮之奏此真百世之功周文襄况侯复生也人之无良乃有阴壊仁政者公焦劳数年精神亦为之减不过为吾民焉耳今功垂成而废是使亿万生灵命堕颠崖受辛苦者永无出期也愿公亟为之天必佑公福寿乐康庆流子孙矣 

　　与范袁州 

　　仰令名之日乆矣天假良缘邂逅于钖山一会弗获从容别后中心如缺昔李康惠公守南昌校送之谓曰大丈夫欲致君泽民不为相则莫如为守矣何也近君者莫如相而近民者莫如守也其后康惠公出将入相实南昌基之胡端敏公亦尝出将入相然举平生得行其志处必曰广西太平执事有二公之长才一麾守筠虽未足转舞袖然无南昌之繁难太平之顽犷德泽尤为昜施也他日将相之业终必赖之万宰新令李参校自幼挈在官邸教之有成居乡素能有守今居官未知其设施如何幸而处炉锤之下愿勿以上下司视之而以师弟子处之凡百教诲使践墨而行诗云匪手携之言示之事匪面命之言提其耳倘得少有惠泽及民皆执事成已成物之功也 

　　与邹谦之 

　　闻南雝以礼乐为教妙哉转移之机乎昔者见甘泉咏歌一高则必一下非复天然浙中翻曲调为歌调则又出之以人矣惟陈元诚歌声若出金石聂双江闻之不觉叹曰是真足以动天地感鬼神矣斯人心学渊悫故其发声自然庄重从容也古乐妙在散声文公谓乐絶不可复谱者正惟此失其传耳每见元诚咏歌或一字具三四散声或半声或全无散声者皆天然而然不容损益如思齐诗肆成人有德小子有造古之凡十一字通无散声至人字散声忽见势若飞动欲活者天生斯人固兴古乐之机也而乃使之数竒不遇不知天意竟如何斯人心学实曾服瞑眩药来举世知者亦罕惟伯载尝见之深服其人 

　　与林以吉 

　　一别十有二年于兹始见于潞河诗云温温恭人惟德之基再见情好弥笃气则若稍扬者礼有之盛气颠实扬休故不复以告由今观之乃知充养有素有开必先也校也为善不力天厌否德丧子丧孙春秋传所谓于是有隐慝焉敢不惕然内省吾兄昔也无子而今有子此则天佑善人也愿益进德修业以承天休伊川有云仕宦能夺人志一日看除目三年损道心缁衣者流谓相逢尽道休官去林下何曾见一人其轻吾儒如此不知大行于我何加穷居于我何损固吾儒事也髙明今居万山中与清风明月作主想人间世功名冨贵不复罣胸次矣何乐如之 

　　庄渠遗书巻十四 


　　●钦定四库全书 

　　庄渠遗书巻十五 

　　（明）魏校 撰 

　　○拾遗 

　　书 

　　与馆中诸生一 

　　天予长风送吾入洛万里平原固在仰稽圣神经纬之迹邈乎不可见已中观英雄豪杰成败兴衰与其攻守之畧槩有可言者俯察生民困苦之状无路逹于九重噫中原地利不兴决无富庶教之理而兴之甚难兴之甚难所至烟云相迎江山如待天寛地寛眼亦寛深觉把摄只在方寸但愧不能自作主宰未免衮衮随逐大化今有一言告二三子此心收却纔从天德上露出端倪若放去自由悉被躯殻私欲包裹道何由而行也学政公移舟中已畧草定寄回入河南界则闻过恶实繁有徒萧子雝俱已斥逐殆尽众惊神明惧不自保正欲与时推移过归德乃微子所封廵远死节之睢阳也众中望一教官颇异未竒之也因事怒之所守不变知为端人矣乃独召与语彼宻告云萧宗主访察皆是而大失士心者过于严也宗主此来众皆危疑亦甚瞻仰但愿不动声色以涵育熏陶为主教化当大行访察且冺其迹行参萧案文叅王案权衡之下便可得人托诸有司教官彼多不明反累盛德教化亦危难行盖人情先畏阻向慕之心也又云教官独召恐有诪张者出其言可补吾之踈时汝宁案已先发遂用其意他处案颇尝改更寄回奏草疏远之臣不当预圣学故因事及之忠爱之诚有难自遏者 

　　二 

　　别后从京口横絶大江乗汴船渡淮江淮之间土多膏腴地利最易兴复踰淮而北千里平原如砥满目萧条水旱皆苦淮视江小甚而吞大河岂待智者决其为患漕河开塞不常势终归于塞噫孰能师禹稷以济斯民邳上下得雨草木生意流动麦青青在田民恃以无恐黄河清今上生今歳黄河复清意者前星将耀乎北上屡闻圣德清明深可为世道庆但沿途所接士夫益为弥文苛礼而无实心询以民瘼皆漫不为意又可为世道忧自度不能谐俗因咏文公诗云执我仇仇讵我知漫将行止验天机猿啼鹤怨浑间事只恐先生袖手归平生学不得力愧无可补于世而屑屑往来何哉进德修业端有望于诸生诸生年富力强正宜及时努力毋效吾悠悠覆辙也 

　　三 

　　自离桑梓梦魂常绕故园二三子数千里寓书虽立志有大小用功有缓切要之自说实话宛如亲在精舍中相应答也愿各策励各进一歩何如何如上聪明天挺毅然欲希唐虞商周不肯作三代以下人主此念何处得来而二三辅臣谋谟日异反启上心猜疑将有夬履贞厉之惧噫谁能手抉浮翳以生东明乎机会来得甚好但未知天运如何果欲平治与否且迟数月更看着数当如何下也应电欲习天文莫于无事生事诸髦士呵笔不能尽所欲言人才甚艰静庵逊庵外未见可与俦匹者纯甫甚强人意眼下又不得来可慨哉 

　　四 

　　大比之事毕矣参也潜也士淹也得失何如希秉希贽皆恬于进取固为可嘉但欲顺亲之心则人事不可以不尽应电超然物外而多病累之然自古圣贤未闻有养心而致疾者此当更入思议远欲融释凝滞须于事上用功勿观杂书分我全力希秉多疑少决迩来有增无瘳愿着精采潜贻书纪儿言言药石良感此意今事定已乆试回此心一照前许多将迎还得丝毫益否希贽抱此天资奈何枉自担阁肯策励否邪士淹质高而于人情物理不甚留意日用间未免有累莫若就此用功吴门一病感暑气也医兼劳倦治之弥觉心烦至京口专服解暑剂洒然而愈噫天下事惟明断乃克成功过仪真会崇志持养甚深浑厚之气逹于面目但未见展拓想只是独学不能取友四方故也淮南会唐虞佐语移日政事甚可观武城会纯甫刚大之资精深之学可敬可敬但虚心以来天下之善或未能也 

　　五 

　　吾以七月二十日进讲敬明乃罚章不合圣意至八月初二日有旨改用今居家待命若得南京十月初复与诸生相见矣若留此则歳暮乃敢言归又迟迟也答惟贤书寄回勿以示人诸生书来然疑勤作者多精进者少吾欲人各答书丁祀弗暇今不乆当归须面论乃尽也潜有哭子之悲至爱固难自割亦宜以道寛解慎勿鬰鬰恐伤圣贤之学正要就自已情性上节养归于中和 

　　六 

　　吾别又一年矣馆中诸生用功何如精进者谁旧时为学不是讲说即是想象或觊进于未来或追咎于旣往却于见在生死路头不免放过故日用间往往不得力哀莫大于心死而形死次之此心已死尚不自觉悟岂非天地间一行尸哉必须常存敬畏此心醒然事来方能照察得到心体浑全若纔偷惰自由心便散漫走作事来不复能照察功夫踈漏处多此乃千圣心学相传若合符契只要着实行持而已朋友相聚须眞切磋彼此各攻实病各进实功庶几有益若只做一场话说譬如各懐假金在此宁可自瞒瞒人不肯去鍜錬也吾东西奔走形神俱罢诸生处不及一一裁答大意具于此矣汝与希秉宜勇决为诸生倡至祝至祝 

　　复毛希秉 

　　丧奠而不祭此孝子哀痛之甚不能自举朋友无服者亦不当与也神不歆非类民不祀非族故祭祀皆子孙自主之亲友咸来助祭若祭他人祖考岂有感格之理世俗他人有丧輙致奠祭以此为厚而不知其为非礼也虽先哲大儒亦未免从俗然于吾心终不安盖偶窥测得圣人制礼之本意也尝谓必欲初丧致奠曷若致赙必欲将葬致祭曷若以物助其虞袝古礼虞祭始用牲世俗将葬杀牲以奠而虞祭反畧最为非礼赙不必钱帛量出财力任一丧事最得礼意饮酒食肉丧侧自不当从众 

　　二 

　　汝病今有瘳矣又度一厄吾甚喜亦甚忧嗟乎人生不与禽兽同归者几何其死不与草木同腐者几何汝固不应在此等中正恐不免在此等中也近日与仲木书三代而下学圣人甚难甚难知识神之为神不知全其元神也今拈以语汝神决不可以思虑宁亦决非见闻所能尽汝可猛省此言大学工夫只是定性今却终日汩其性庄生所谓缮性于俗学以求复其初是之谓蔽蒙之民甚是痛快 

　　三 

　　海上事如何无巨细可备写来兵闻拙速未覩巧之乆也不乗其初鋭激沙民用之当机而留矢势险而节长使贼得玩我不更为计吾恐情见势屈弥难弥难矣今兵未用无分毫益而费已不赀更迟则劝借必不可断钱粮决不可支何不移此悬构重赏知勇俱出矣汤未胜而骄闻拜毘陵一士人为师果尔可为太息当道处吾不可言欲荐一人于肃斋然用之又在当道未必能用也自古豪杰成大事者由其能用度外之人也今拘拘守文法何由成功且兵机在呼吸间而以揖让处之十羊九牧莫知适从诗云如彼筑室于道谋是用不溃于成哀哉蕞尔小冦不但关一方利害休戚而于人才世道大有所关何也今士大夫善宦者往徃学乖只是一个挨法会管不如会推谁有如肃斋夙夜忧劳耐烦务实视官事如家事者乎不幸蹉跌是使士大夫日乖世界更无人管可胜叹哉小民何知万口一词咸怨肃斋缙绅尝学问者亦复如是吾恐上司任事者亦复如是奈何 

　　四 

　　唤醒絶断此四字李贯之尝书暗室中以此用功何如何如 

　　五 

　　虽然恐还放未得下心随物作宰是谓我非夫山谷此语煞好 

　　六 

　　日望好音至今日应电来乃知病全未减此须得令尊大割舍一番将人间世一应梦幻泡影及忧念子孙种种思量俱一齐断郄庶几元气静中渐回以待国医之至庶几有下手处用药易见效也 

　　七 

　　自欺最是鬼贼然其病只是一个因循遂至长恶容奸堕坑落堑固不可不决裂也 

　　八 

　　吾旦夕望汝不见汝来不知汝用功专一否如火烈烈则莫我敢遏以此自体察何如日月不肯待人瞬息便觉老至也 

　　九 

　　闻汝有疾甚为忧之吾近小疾益知生死寿殀固有天命莫不由人事致之曾子战战兢兢如临深渊如履薄氷而今而后吾知免夫此真万世法程也病稍可当一过我可来则来 

　　十 

　　水利提纲看过甚明快昔吾过吴江迩来过嘉定至上海反棹须是通知上下源流及其分合变迁处会而为一乃能顺其势而利导之然非胸中吞云梦者八九亦未能当此任也杜子美灔滪诗天意存倾覆神功接混茫深哉言乎参尝病汝惹事正指养鱼池积水溇二语噫上之取利可谓尽锱铢矣民间厪厪遗利忍更搜剔之乎切忌切忌戒之戒之 

　　与王应电 

　　来书自讼不能力行此意甚善吾軰不及古人病皆在此然亦须就切近平实处用功方不差了路径故曰知崇礼卑崇效天卑法地若只是捺生硬做恐又是致知处穿凿太苦别生见解出来异日力行上正助太过未免又纽揑一般说话也前此只因如是担阁了歳年今须勇革汝学问常失之过试读论语只平平玩味就自已身上体贴去做此诚对病良药也持之乆自别但恐意见又转而之他却未免厌常喜新耳体验功夫若何有得有疑便中不惜详示 

　　二 

　　尔有高志而不能逊志用功吾常忧尔念尔一别又三月矣不知尔用何功夫想苦心处多也学者于事不明乎理而强欲以力为之是故有扞挌不胜勤苦难成之患然欲明理须虚心以求之决非急迫穿凿所可得也困穷拂乱正是天意玉成于汝不可因是自沮饮食男女之欲当因其已知而力行之益求其所未知以造其极空言无益也贫无以养固所当忧此处只有义命二字须牢立脚跟日用间但问义当为与不当为若得之不得有命焉不可必也臧获背主义所当问引君子无所争及讼元吉却觉不相当大抵凡事各有至当不易之定体穷而得之自然活泼泼地若便将古人言语牵合说煞却窒碍难行矣事少暇可来馆中取大学从头至尾读之除却许多牵绕意思扫却许多障蔽意见义理自然有端绪出来择善固执之功皆有所施矣否则非吾所敢知也 

　　三 

　　声减定为二十八韵増定为四十五天然去安排字字各有着落眞千古之一快也旧韵非但声有差韵亦多走乃知声失之多韵失之少故管不住眞不易之论也但以谐俗之故多收俗字亦多俗解若欲便今诗家恐多酷信玉篇及守礼部韵坚甚未必肯过而问焉乃若诗赋大家亦必该洽近世亦多好右者观此决不能醒其目而开其心也诗叶韵亦出天然吾今畧见得而未能通悟故且蓄疑昨所定太觉草草如驺虞诗一章葭豝韵二章蓬豵韵结句自为应不叶上韵也观周南吁嗟麟兮可见昔与陈元诚定乐章亲见元诚歌伐木思齐二章只因一字差上下便贯不去后看大全本恰如一气呵成以此深服文公叶韵之妙恐未可昜言也 

　　四 

　　此书已看毕比次伦理训释简明前此未有也虽然李上蔡用其私知而不明大道之自然其同文也乃贾乱古文也其间岂无过人处正是其自负恃处然大病却在此汝今自用之意终多此病不小病随识长将终吾身不可不惧又其间每渉义理精奥心学渊微处便昜差却乃知古今人胸襟浅深大小不知相去几许也舜何人也予何人也不可不勉每见汝自谓已得心学但有病用不得此功是皆拒善之藩篱也受病不浅坐掩残书慨古今白头契分向谁深顶门欲试回生手争得名家一寸针 

　　五 

　　闻汝疾又作不知其为何疾也岂梦遗邪姑苏有盛寅者人以椒寄其家十五年矣一夕梦有客急欲用椒启其封取少许觉而痛自刻责岂吾义利不明邪何以有此梦也遂衣服冠而坐数日犹不释然于乎人能若此用功志必能帅气寤寐一如矣 

　　六 

　　汝意见不可反者只为聪明说得行纵横皆可心愈不虚去道愈远故愿汝完养虚心玩理待其自开出来不开亦任之毋为之先则所开自然洁净精微浑厚深纯有无穷之味也易解可自取譬孙子十三篇只虚虚说而涵蓄变化不穷古今善用兵者走他说不得若复有人注解尽将古今行兵利钝填塞其中反觉滞碍难用何如何如 

　　七 

　　本虚形乃实立本贵自然来书畧加静存之功即患不食此非静使然乃欲静使然也素问神有所存则气结其此之谓与此段工夫须面语曹生欲来可与偕来也 

　　八 

　　日论作易根原乃是先天之学解此可以一日千里不但百尺竿头进歩也夏首连山商首归藏此理深可玩索 

　　九 

　　昨所见还只是窥测与天机活泼不同开天之天开天之人不可不慎也 

　　十 

　　夏惇夫云格物是将物托出道来庄子曰以有形者象无形者而定矣若非心虚自然多窒泾野易解不免支离正为一元处不能无蔽耳汝莫若且置此书俟他日有悟自别 

　　十一 

　　吾无寸长惟看道理持之甚坚偶得人言触发翻然而改汝所改易说只就枝叶上增损根本元不曾动易未有是事开出事来今却是牵搭填塞故不能虚邵子尝言恍惚阴阳初变化氤氲天地乍廽旋又云更有难名状两仪仍未分以此求之何知 

　　与陈元诚 

　　自得故人病中一书乆矣不闻謦欬悠悠我思来谕所论天机之言玩之有无穷之味若是乃为实学问在雷郡开荒数年今始归省城而贫如故天之大困元诚不如是不足为人欲横流中砥柱也见与林相诗雅有天趣但只是享见成乐未知与古人惟日不足何如尧舜兢兢业业还暇及此否律诗与骈俪文同终是俳体不作可也 

　　二 

　　别后靡日不思何时共坐一堂清风常披拂我雷州明农何如恐才大难于用未必能康济自身也迩来朋旧凋落胡永清李立卿高山深林龙虎变化不测许崇志凤凰鸣于高冈金士惇歩歩循蹈规矩而一二年间相继奄忽化去呜呼伤哉天其无意于斯世邪元诚上疏托之聂守不幸奔父丧去未知事竟若何去就亦宜明白也 

　　寄林相 

　　令侄来承汝惓惓厚意感佩无涯嗟乎尔时汝但知我丧子未知吾复丧孙也此天谴否德为空言无实者至戒也昔丧子时以逹破爱以敬易哀犹恃有孙也小孙复夭折此情大是难堪尔时百念俱忘恍若见性死生亦觉可处若天启然今当力进旧学畏天以终身益为广延嗣续计未知天肯终佑吾否也衰世人多自营讲学者又多自大笼罩不实汝能以经世为志此诚何处得来虽然吾忧汝疎畧也未也吾又忧汝轻也汝亦尝自省及此乎然乎否乎吾见郡邑志多矣博学高才则有之少有通逹国体者惟兰溪志庶几乃枫山老先生手笔也进而上之廓而大之是诚在人汝诚观此万安新志得失当自黙会矣因此益求所未至此进德之机也学须凝聚停蓄乃能宣着发挥耳 

　　与周士淹 

　　昨闻汝有眩晕之疾此痰火使然火然则发补其虚则水升火降今不知服何药程子有言不学便老而衰不宁惟是固有未老先衰者矣吾人何可不自励也开拓万古胸襟勇猛前进莫自担阁莫自拘牵何如 

　　二 

　　送还唐书一部古音畧一部唐三百年儒者咸推韩文公吾所深服者陆宣公也宣公而学可以为天民暑中作何功夫懈意一生便是自暴自弃若无天度量安得圣胚胎本虚形乃实立本贵自然可以此勘平日所学 

　　与徐官 

　　寄来六书精藴俱已看过篆得甚是有法可谓旣竭心力矣且一字有疑必问最见用心周宻处五巻将毕止有六巻愿愈加小心翼翼免以一颣而掩全体之美闻令兄小试不利此事若见得命透信得命及心下便省了无限忧思 

　　与唐音 

　　迩来用功何似夫子欲得中行其次思狂又其次乃思狷已是落第三了程子云将天下第一等事让与别人便是自弃愿常以此自振拔乃能超然不为气质所囿也 

　　与郑壻若曾 

　　经师易遇人师难遭泾野人师也汝今侍之当先法其厚重易曰吉人之辞寡躁人之辞多学之进退只于语黙可见凡事三缄而言再思而行此便是圣门讷言敏行宗旨相去数千里若肯似此用功便如同堂合席也老耼云去子之虚志与骄气泰色与嗜欲是皆无益于子之身至哉言乎 

　　二 

　　学须随器有成形方可裁中设凖绳假借变移无定止纵逢大匠亦难成今以后听人讲论不要轻信务要实体于身乃见难易此汝之韦弦也闻吕公南迁汝軰失所依归虽然大丈夫湏自立志圣贤皆我师也宜无分于在门不在门常如侍侧时则可以摄汝心矣程子云将天下第一等事让与别人便是自弃愿常以此自振拔庶慰我数千里悬悬之望也 

　　三 

　　汝有喉痹病至断水谷而吾乃不知今幸而愈此神明所相也然此本病是火其发于咽喉乃标病也今标病则旣有瘳矣火之为害更宜慎重不必药饵不必针砭只是清心无为便是上妙方也 
　　利害相摩生火甚多众人焚和月固不胜火于是乎有颓然而道尽 
　　心为君主自焚则死 
　　天明则日月不明邪害孔窍 
　　一水不胜二火 
　　一水不胜五火 
　　诸痛痒疮皆属心火 
　　节嗜欲定心志便是天气下降地气上跻 
　　万般补养皆虚伪惟有操持是要规 
　　已上所书句句可玩味也凡病中最易怒而急欲病瘥二者皆无益而有损虽然此凡情也有道者必不如是学者当此可以验平日功夫故特为汝言之 

　　与参侄 

　　初得书谓邑难治再书若易易然三书弥难气不能平古之人招之不来麾之不去淆之不浊澄之不清夫何如哉颜子犯而不校孟子行有不得者反求诸已眞汝师也修回作事颇阔自亲戚乡党曁于交友咸以为疑市之无虎勿问可知也三人言之遂以为眞有虎矣惟吾不以为然弗谓交友间亦素不信汝者此汝本美质而未尝持乆用功以故然疑作耳彼中士夫与汝素不相识岂能遽孚必乆而后信耳昔寄公移吾批一过付之修矣化今长可勤用功及防闲衙中吾与家中尊幼俱平安不必挂念兹因夏廵检便寄此 

　　庄渠遗书巻十五 

　　●钦定四库全书 

　　庄渠遗书巻十六 

　　（明）魏校 撰 

　　○拾遗 

　　说 

　　心说 

　　天大无外心大亦无外此理元无限量无穷极天体太虚包运地形于内地形有涯天之气无涯然犹有滞也气之妙用为神不疾而速不行而至能弘是理充塞流行何有限量穷极人本天生理气形神合下均付恰如天之脱殻包裹于外心体太虚宅于中央形骸有间隔气常与天相通心之神明不测能弘此理而与天同天有元亨利贞心有仁义礼智天生万物人成其能以赞化育天运一日一周气形有滞也心之妙用即天之神是故前乎千万世之既往后乎千万世之方来远而六合之内外思之皆在目前宇宙内事皆吾分内事更无古今远近内外之间天体惟一自古至今上自群圣下至庻民以及于吾惟是一心心如有二乃是世上别有一天更焉得有是理为人有这形气便生出形气之私自小了他就躯殻上起意思好名也只为有我好胜也只为有我好利也只为有我穷则欲富富则欲贵贵则欲康宁康宁则欲寿耳欲听美声目欲视美色口欲食美味鼻欲嗅馨香四肢欲便安佚物欲牵连无穷日用间一任气质用事气质强便常失之过气质弱便常失之不及知有一身则更不知有一家知有一家则更不知有一国知有一国则更不知有天下方寸间被那许多私欲重重间隔如何能与天相似且道宇宙是甚様大人只有数尺躯其生不过百歳所以能与宇宙同大者以此心也此心既被形气私欲间隔但将身形来放在宇宙间与之比量自是不胜其小唯圣人为能尽心天地万物浑然同体包括宇宙在方寸间形体有滞听所不及则合天下之聪以为聪视所不见则合天下之明以为明躯殻上有欲如饥渇之于饮食男女之于室家亦皆与民同之虽有形气亦自间隔不得无有限量无有穷极从古千圣以来唯传一心以开来学木必有根然后千枝万叶可依而立水必有原然后千流万派其出无穷且道世间万事何者不出于心此是一个大本总会处此心既存有个主宰然后万事可以次第而治今欲作圣岂外此心心外无事事外无理惟是人欲蔽隔天理不得流出到那事上必须常存此心凡一事上必有一理随事精察其理而力行之一事上人欲既不得间这一事上天理便得流行积累之乆事事皆天理从此广大胸中流出夫子所谓一以贯之也学者欲到此地位亦须先用此一以贯之功夫下学而上逹也俗学只见圣人事事恰好不知圣人事事都从心上出来只管觑着那迹去做不曾见得大本头绪既多茫然无下手处虽能随事用功只是外面略睹个是里面元不透彻外面略制得住里面打迭不尽内外判成两截虽有积累功夫岂能贯通全体哉其与禅学近似者又谓但能常存此心万事自然皆正更不随事用功盖因错认心体虚空万事之来逐旋照映出个理岂知人心塞渊浑只是理所谓理者非他乃日用万事所以当然之故也今欲块然以存此心而万事皆弃不讲则是专内而遗外心迹之判也乆矣大率理气形神虽本一体然气精于形神精于气理形而上虽气之妙用犹未离乎形而下也老氏之谓虚释氏之谓空盖只窥测得那一气孔神处不曾见个实理老氏谓虚能生气前一截纔是大道自然后一节只是糠粃故欲清浄无为任万物而自理岂知大道体用一源显微无间其欲无为亦只是见世人用尽智力终有穷屈时故全不役智力但因其势虽有为而以无为为之此只是占便宜其与圣人顺理而行者作用自别也神仙者流亦略窥见一气孔神故欲炼气蜕形逆天以祈不死岂知逆理则此心先亡纵使灵气能延数百载何以异草木鸟兽之永年者哉释氏妄谓天地间万物生灭只是一个大轮廽惟有虚空本体不壊世人心迷贪着外物念念相续不能脱离死生故欲直指人心顿悟真如本性一空一切空名为出世间法岂知大化衮衮其出无穷譬如烟出突中上面一番未尽下面一畨又生元无轮回相受心体虽虚中涵万理却是真实无妄惟有人欲本空今乃一切指以为妄便欲善恶都莫思量至于灭三纲五常而不顾遂为天地间一大罪人只因圣学不传世之学者此心终日向外支离而无成有能鞭辟近里用功者又因不知主敬之道硬去把捉此心奈何不下释氏却谓吾心本无事可以不操而存其法至为快捷方式谓云可直造圣人释氏最下者亦有覊制其心之法故好高欲速之士多陷溺焉噫大道既分散为天下裂后之学者不见天地之纯古人之全体时得一察以自好其弊可胜叹哉 

　　性说 

　　天命有元亨利贞故人性有仁义礼智人性有仁义礼智故人情有恻隠羞恶辞让是非纯粹至善本来如是其有不善又从何来人有此心便具此性盛贮该载敷施发用都是当人气质所为乃其良知良能也性即太极气质出于阴阳五行合下禀得便有清浊厚薄不齐处气浊则遮蔽不通质薄则承载不起血肉之躯物欲易致陷溺壊了那良知良能故性虽本善而不能免于气质物欲之不善此性元是降衷秉彝人因气禀物欲有不善处终亦不能灭其性之善也上天之载无声无臭人性本来洁洁净净不可添一物纔被气禀物欲夹杂便生出恶善本固有恶乃性中元无逐旋添上本体被他污秽是有了多少声臭然恶亦非从外生只是反着这善便做成恶本体不得自如善固常在若能翻转那恶依旧是善恶都成空因其本无故也心如太虚除却许多气禀物欲剥落消殒剰存本性便是一个好光朗空阔底世界所谓人貎而天也古之圣人江汉以濯之秋阳以暴之只是私欲净尽耳然亦未必尽是天生都从下学做起故中庸自衣锦尚絅功夫直说到上天之载无声无臭孟子道性善而夫子曰性相近伊川云性即是理而明道谓性即气气即性后学疑而不决遂费多少言语分疏主孟子者曰有天地之性有气质之性孟子言天地之性性之本然也夫子盖言气质之性耳主孔子者曰天地生人此理已自落在气质夫子论性实兼理与气质而言孟子是就气质中挑出此理来说耳夫孟子道性善正出于夫子易大传继善成性之言古圣贤论性皆是直指当人气质内各具此理而命名不杂那气质来说亦何尝悬空说向天地上去性形而上者也气质形而下者也若兼理与气质滚说作性则无形而上下之分矣盖性之字义有二其一性与情对其义为定名其一性与习对其义为虚位性从生从心言人生而具此理于心名之曰性其动则为情故性情皆从心此于六书属会意正是性之所以得名汤诰易大传中庸告子篇言之详矣性字从生人之气禀出于天生故借生字为义亦名气禀曰性而常与习并言习则成于人为者也此于六书自属假借亦犹姓本姓氏之性因取生义借而为子姓之性也伊川谓习与性成论语性相近也习相远也古语少成若天性习惯如自然凡此皆是假借言性字义本虚故可包得善恶在内伊川所谓生之谓性止训所禀受也中庸论自诚明谓之性自明诚谓之教孟子曰尧舜性之汤武反之亦与篇内性字不同六书之法假借一类甚多自是后人执着子贡谓夫子之言性与天道不可得而闻故其言不见于论语但见性相近也一言便谓正是夫子言性处然则荀子道性恶与孟子都只说得一边扬子论性善恶混韩子论性有三品其说皆不悖于圣人矣岂其然乎伊川见荀扬韩错认气质作性故纔说破性即理也明道是指气质内有此性元不相离耳孟子道性善不曾说破气禀有恶后人更信不及故明道又谓论性不论气不备论气不论性不明二之则不是亦非谓论性当兼气质言也古今论性莫精于孟子其言曰今人乍见孺子入井必有怵愓恻隐之心极恶之人其性几若灭息而至此不觉自然发见则其本善可知此易复其见天地之心乎复小而辨于物恶习虽深善念但有些子发见便自精彩不同若能凑合零星渐成片叚只此这些子便是做尧舜底基本也只因迷而不求依旧又被气禀物欲汩没譬如自家有个大寳藏埋没瓦砾中零零星星时或透露得人指示又不肯去寻求只管问人借寳来看岂不可哀也哉 

　　理气说 

　　太虚气也大块气之质也气聚成质人物盈其间矣孰纲维是一理以主之理非别是一物在气为主只就气上该得如此的便是理之发用而其所以该得如此则理之本体然也理本该得如此然却无为不能自如此气是个盛贮该载敷施发用底凡理之能如此处皆气所为也气滞于有而运复不齐便有差忒不能尽如此处但他原能如此不害其有所以该得如此底在上亦未有乆而不复其常者易曰形而上者谓之道形而下者谓之气道即理也气能具是理故谓之气理一而已随气所具各各不同当下俱有一个所以该得如此其不同处正是同处此理所以能为气之主夫气之始混沌未分只是浑沦一个该得如此及至开辟气分为阴阳则理亦有健顺五常之别缺一则不可以为造化二五错综变化万殊总是一个该得如此而分不同在这里便该得如此在那里便该得如彼做出千万个该得如此底出来其实只是一个该得如此故能随在具足到处圆成充塞流行更无空阙所当然字说不尽故更着所以然也气精英不能无查滓精英则虚而灵能妙乎异查滓则塞而不能但理在查滓则亦随其所能有个当然处天浑是一团精英之气包运乎外而地形查滓拶在中间故天德便健地只是顺天地气化滚来滚去生了一畨人物又生一畨人物性从何而来即天地所赋之理各就他分上有个所以该得如此人得气之精英心含二五之秀健顺五常之德与天地同亦惟圣人全禀精英能尽其性其次精英中带了些查滓以多寡为智愚贤不肖之等差惟其性无不同故皆可以变化唯一种下愚之人查滓太多天地精英之气偏有所不入孔子论性所谓不移之质是也物乃气之查滓所成窒塞而蠢其性不复能与人同但随形气所能具个该得如此是故飞者得此理则为飞之性走者得此理则为走之性潜者得此理则为潜之性蠢动自蠕植物何知亦各自为荣瘁不相假借陵夺而能若蜂蚁之君臣虎狼之父子乃其塞处有一路子开便具得来与人性相近龟麟龙凤四灵天地间气所出终以查滓限其精英故终不如人性之贵也人身小天地但观吾身便可见万物这一团气其查滓结成躯殻包褁于外耳目鼻口手足各有所能而不相通心都中央精英之会无所不能故能妙是理众体不得而与焉然亦各随其所能有个当然之则而同出于吾心手足皆蠢耳目虽稍灵然岂能如心之神明也哉观此则人物之性固可黙识矣心本属火与肺肝脾肾分属五行然五常之德实具于心而诸脏不与以其形气偏塞也然亦各具得些意思肝发生仁也肺清肃义也肾藏蓄知也脾任养信也亦犹五常之在天地各因五行生物之气而名非就形质上说然质具于地者也亦各具得些意思天地有混沌开辟人物亦有混沌开辟人之大始气浑浑未分其理惟一形生之后气散为百体而心虚中二五之气咸备有物有则其理总会于心浑然之内脉络贯通当其未发则亦冲漠无朕盖此众理即一理之所为故能无所不包日用应万事都从心上这一个理流将出来遇父便成孝遇君便成忠触处都是虽各有个文路子相通其实只是一个理夫子所谓一以贯之也试尝论之鸟与鸟类也然而凡鸟不可以皆为凤兽与兽类也然而凡兽不可以皆为麟何则其形异也圣人与我同类耳目口鼻手足皆无弗同其心岂容独异心既同则其性亦同岂有不可至之理故曰惟圣人然后可以践形彼学而不求至于圣人者皆自暴自弃者也 

　　○序 

　　赠胡重器佥宪福建序 

　　淮阴胡君重器守南京秋官尚书郎褒然有才望漳南故多盗国家患之乃命胡君佥福建按察司事往治其兵赐玺书以从事寮友于君仲仁符君同和軰祖之于江谓余以年好属以赠言余惟今海内多盗孰非国家之良民乎饥寒切于身而公私复交征其利是故不得已而为盗非不知其终不免于死也以为获一日之养则延一日之生犹愈于立殒命耳长民者弗能养民之生又欲尽促之死吁亦忍哉君之往也其无以盗为可恶而以为可哀蔼然不忍人之心愤盈于中而充溢于外有以先加乎民俾闻之者虽极凶恶咸情得而动心焉曰是欲生我者也下车之初痛自刻责以率其下先去在官一切贪污苛虐之人由是发号施令与民更始理寃滞赈贫穷均赋役节财用凡可以佐民者汲汲为之不遗余力将见困穷之民欲为盗者以为自今吾犹可以生也何苦而从盗乎既为盗者咸知君有哀矜之诚无忿嫉之念亦将消阻闭藏各欲解散乃徐为之规画或可招安或当剿灭时措之宜询于群谋而断以已意尽一方之才处一方之事宁不恢恢乎其有余地也哉盗既解散又当益恤民隠可兴之利当除之害次第不遗庶民各安生而无将来为盗之患矣君尝为理官盗之抵死者尚欲为求其生今兹之往盗之犹可以生者君岂忍尽寘之死邪君之司刑不忍轻寘一人于法夫兵尤刑之大者也一轻用之则人之不得其死者众矣君岂忍之哉吾固知其不然矣昔汉宣以龚遂刺渤海遂因请曰国家赤子弄兵于潢池今将使臣安之邪将胜之也帝曰选用良吏固欲安之耳遂复自请毋拘臣以文法今国家以漳南多盗擅君以刺史之权予君以玺书之重视汉宣之用龚遂殆将过之君将何以称上意邪亦曰昔之有司使良民为盗今君使盗为良民则漳南之治当与渤海同而国家得人可以比隆于汉室矣岂不休哉虽然余之言止盗皆赡养之事耳未及教民也民生有欲不能无争争则易以乱惟礼可以已之君以戴记起家登进士必能以礼让教其民矣余故可得而畧也 

　　送赵终吉擢守曲靖军民府序 

　　蜀人赵终吉连守三州皆有惠政君去州之民思之入为南都尚书郎校乆从君之后知君有德长者也正德己巳君擢守曲靖军民府寮友严家孚軰祖于江之浒而需校赠之以言校义不可辞乃言曰郡守民之师帅也曲靖地方数百里纪纲之理乱风俗之污隆咸系于君之一身焉耳政始于自治则不严而肃教始于躬行则不令而从是故其本莫先于正已守也者承君之德而致之民者也否则上虽有爱民之心下孰与被其泽哉曲靖远京师万余里而吾君以其土地人民全付与君以君能宣其德也君身在外乃心罔不在帝室则吾君无南顾之忧矣是故其职莫重于体君郡之民以守为父母曲靖之民皆君之子赖君以养其生者也今之为民父母者茍利于已而不顾其害之切于民求已之名而不计其名之无其实民奚赖焉君能爱民如子民将爱君如父母矣是故其德莫切于爱民曲靖一郡合四州二县之属吏于兹土者以百人而君为之长君知其贤而劝之人孰不勉于善知其不肖而惩之人孰不愧于恶是使不肖为贤也君欲知其贤与不肖则莫若进其人于庭而问之退而试之以事书其姓名于屏朝夕访之而疏其下则贤者易知也不肖者易知也而赏罚可行矣是故其要莫急于知人一郡之内庻事皆责于君人性之所宜政体之所尚可兴之利当除之害守一人岂能尽知而尽行之邪君其虚心以求之使四境之内皆欣欣然而来乐告我以善则众人之功孰非君之功邪是故其次莫大于好善君之往也行是五者请毋缓其功而急其效毋有其始而靡其终时有毁誉事有利害毋狥其在人而忽其在我则于为郡也何有众曰如子之言亦可以治天下矣乎曰今之郡古之国也古之欲明明德于天下者先治其国国治而后天下平君今日以是道治郡而有成功异时由郡守高第入为公卿则所以治天下者亦举是道而措之焉耳众皆曰诺遂书以为赠 

　　送吴得中佥宪浙江序 

　　莆人吴得中守南京秋官尚书郎以清谨闻正德己巳冬擢佥浙江按察司事校赠之言曰宪司正人者也已独可以弗正矣乎自治之弗严人将怨而不服躬行之不至人将慢而弗治是故其本莫先于正已风宪之职激浊而扬清贤者弗进而进者匪贤人奚以劝不肖者弗退而退者匪不肖人奚以惩是故其要莫急于知人监司察守令者也郡弗治责诸守县弗治责诸令若仆仆焉代守令而行其事则亦一守令耳是故其职莫贵于得大体已弗正则好恶弗公而取舍弗明不可以不知人不知人则无以委任而责成功虽欲务大体弗可得已三者相因其本则一耳君曰子之言至矣尽矣校曰未也君尽其在我者矣而毁誉之至于人利害之出于天有不可必则将如之何君曰请益校曰言有义有命焉义所可君则为之义所不可君则勿为其于毁也奚以怒其于誉也奚以喜祸福之在天也莫之致而至非今所能移莫之为而为非我所能必若见利而趋见害而避亦惑也已矣君曰敢不敬蚤夜以求服膺子之言因次其言以赠 

　　○志铭 

　　损益夏敦夫撰李一清墓志铭 

　　君讳沧字一清姓李氏初号石泉后以弥文且近名遂去之世为金华永康人其先有讳远者唐杭州刺史其子旸为参军破贼有功遂家于杭旸之孙德明为永康始迁之祖曾祖讳秉良尝代父诣狱而卒人称其孝祖讳仁仲父讳鉴母蒋氏兰溪枫山章先生尝志其墓君自幼凝重不妄语笑常侍父母侧承候起居如成人见者莫不叹异甫长即有志读书事师唯谨年十四补邑庠生弘治戊午领乡荐赴春官落第南还适父疾特延明医汤药必亲甞衣不解带者月余及卒哀毁骨立葬奠悉准文公家礼服除入太学时枫山先生为祭酒甚器之正德戊辰登进士第奔母丧哭至絶而复苏者数四每以不得躬视汤药殡殓忽忽如痴醉者两阅歳遇忌日輙涕泣曰今虽欲尽孝敬不可得矣仲兄患足疾每自外归必至寝前省视祁寒盛暑不废家事无巨细必咨禀后行季兄泽蚤世遗孤友杜方在抱抚育教娶若已子卒以成立辛未冬服阕赴选除授南京工部营缮司主事工曹歳造恒裒民财将以缘是干没事渉内府多宦寺参主之故积弊牢莫可破君莅官一以清慎勤自将夙夜奉公视官事不啻家事爬奸剔蠧毛髪不可干以私不为利势回屈始而物情龃龉乆之遂安以定今冡宰孙公为工部尚书雅知君凡有兴作悉委之君条其材用徒庸卒减前费什之五六不忍糜国家一钱以重病民孙公甚敬信之仪眞歳运甓俵官民船附京师命君督其事君安靖识大体不为细苛民用不扰而吏亦无所容其奸事可便民则为措画纎悉舟航往来及居民商贾之在仪眞者无老稚贤愚咸颂其德仪眞当漕河冲置坝蓄水惟大潦乃启闸泄之中贵人利舟便多决闸以行君以法守拒之动摄以威屹不为动惧而止者甚多或赠以文绮之属君例坚辞不受中贵人亦雅闻君名不敢强平生有守皆此类踰年竣事而还复差司龙江抽分竹木厂君以疾辞时少宰石公署工部曰此非李主事不可必需其愈而遣之不得已起而视事藩府戚里有漏税者君追而治之不少假借虽宦同事者亦惮其风采初干清坤宁灾至是敕取大木上供君视事如平日持法谨严而用意一本于仁恕不忍重搉商人财令价踊贵以病民颂声播远近冡宰陆公闻其名方欲擢置吏部以自助不意寝疾而卒实正德十年七月十七日也享年四十有七病革时顾谓其所亲曰吾死慎勿须材于公家为吾平生之累及卒无以为殓妻徐氏尽鬻其装始克归柩贤士大夫相与吊于朝行旅之人故有德于君者相与哭于野门生耆老之在乡者相与白于有司为立里门以旌之表曰清修吉士盖君之积诚动人也友人蜀王教以诗哭之云伤心病革买棺言千古同符昜箦论识者以为名言子男彬臣媵尹氏所出尚幼以卒之明年月日卜葬于霞里祖茔之傍去家二里而近一清资质近道好义乐善不啻饥渇之于饮食游太学闻枫山论学慨然有求道之志及官南都日以亲贤讲学为事欿然自视若愚退食自公輙闭门不出潜心六经语孟及程朱文字而求穷理修身之方凡异端之说及近世词章功利之习不以一毫经心尝曰人之为学当从人伦日用上实下功夫庻几歩歩着实不为空言金华之学始于成公而何王金许其传出于考亭髙弟黄文肃公君守其乡学甚至未尝议及前軰短尤尊信文公按其成说佩而行之一字不敢易余尝晓之曰文公晩年论学及解经要议虽圣人复起不能易也乃若小小文义程朱已不尽同不可深泥也一清曰不然吾軰学未见道今日正当不信已而信先儒之言庻几求之而可得先儒论或有未定者吾且阙所宜可也余深以为然于乎一清质鲁志确以其近道之资而又学不畔道盖践履多于讲明可谓平正笃实矣天假之年则其所造非余所得以知而不幸赍志而没不亦重可哀邪昔大道既隠汉儒秪以训诂明经而释教流入中国乆微程朱则圣学其遂无传矣今天下家诵程朱之书而六经灿然明世然世降浸薄士往往务空言而阙于实行学益支离好髙者复窃禅语而托于经传谓可一蹴入孔室而轻诃宋儒号空而不践实噫弊也乆矣若吾一清以躬行为学而足履实地者安可得邪余不幸生于絶学之后方欲求助于人以进此道得友如一清而又一旦化去踽踽凉凉独学无助则所哀者岂直朋旧之情而已邪因志其墓而铭之铭曰昔在孔门曾以鲁得确哉李君学从鲁入垂絶有言事符易箦后欲知君视此石刻 
　　损益大意 
　　一昌黎墓志学史记列传体而太史公尚矣列传若为一人作而当时天下事皆备见其体甚大今一清官卑国家事关系亦多亦宜叙见一二然亦不必烦 
　　一表厥宅里汉人君子乡髙阳里犹有遗意与今之以官爵甲第立坊者异矣永康此举可振颓俗法宜得书今但云立里门以旌之伤于畧当增表曰清修吉士 
　　一文公作曹立之墓表未尝深辟陆学而象山之徒已哗然不平今门户太髙党事将起忧其将害苍生但实修吾学是眞难灭是假易除吾学果大成将不大声色而自定矣柰何以口舌与争激成其势况风人之义贵于微婉使言之者无罪而闻之者足以戒庻得性情之正今直云近时一种便儇矫厉之资空虚恠僻之论异说蜂起程朱之书又将为天下大禁余为此惧而力不足以震之则几于骂矣且彼正因厌俗学支离故喜禅学之快捷方式而陷溺多世之髙明之士今舍却俗学一边专攻彼一边之失语意亦欠平正而未足服其心也今畧改云云庻几不偏又意蓄亦不甚露因称一清起此议论非欲谪彼且亦足以为讽而不至激其怒也 

　　嘉定金处士墓志铭 

　　昔在正德戊寅三月某日嘉定金处士卒越二载建丑月乙酉乃葬前期其孙贡士洲持父命辞母几筵衰绖踵门稽颡泣血跽而致辞乞校勒铭其先墓图惟不朽伏地不能兴校惟金氏之葬也已缓然闻其治丧能深长思棺椁内外易母比化者后艰兹其难朽矣善积者天钖以余庆行立者人随之令名铭墓后世弥文也而奚以为且夙所不习余曷尝以偏辞书人墓固辞弗敢承而其请弥至是日望贡士之言貎无不恻然动容者越翼旦弗去益悲校终辞之由是父兄咸以是命余交友咸以是敦余哀诚所动也校乃弗忍违洲泣而言曰吾祖少服劳养吾曾祖父母逮养髙祖父母俱髙年多疾病而嗜好不同吾祖委曲承顺咸得其欢心焉及终天年竭力襄四丧创祠堂以奉先世歳时祭祀宿戒吾祖母涤器酒食洁丰进生时所嗜物遇先忌终日悲怆爱我曾祖遗姑姊妹笃于爱吾姑姊妹馈遗周恤恒加隆焉曰吾女岂得比先人女曾祖母外宗寖微恒振其乏戒子孙其母忘吾母家曰其爱亲如斯乎宗族其称孝与吾祖幼从谦斋徐先生多识古今之故年旣耆艾见谦斋犹执弟子礼甚恭怡怡如奉家长其于劬书若嗜炙然画勤家务深夜静坐秉烛读史欣然忘疲晩年躭读五伦书诵数咸贯家庭有训述谦斋语居多谦斋卒施及其子若孙通家往来曰其隆师如是乎乡党其称弟与吾祖惟恒产是务厥心有常无外物慕农事兴悉命亚旅疆以往服田畆卑隰植稔髙原艺菽麦圃毓蔬无遗地焉戒毋杂树花卉曰是饥弗得养馑弗得充者也嫔妇织木绵为衣语人曰吾田舍翁也敢习富贵相以导子孙惰骄服恶华靡器物喜坚朴凡事为经乆计有以珍寳盛饰妇人装求售者曰兹谓诲淫经有明戒有鬻竒玩好名画者曰古弗贵异物非衣食之源也惟积书多至万巻曰其勤俭如斯乎子孙其能守与铭义称美止子勿言兹皆可撮而传矣洲又泣曰吾祖言行若有矩度终身无改凡燕饮酒始卒以治数爵微醺不复进杯勺或强至醉竟弗及乱进退俨如后生喜放旷者终燕莫敢哗尝有令纳粟拜爵吾祖输粟数秉于官弗敢受服或疑其固曰爵惟有德是荣富者出财庻民常分也吾布衣足矣敢滥名器邪及卒遗命以深衣幅巾殓戒子孙毋以赀发身县大夫举行乡饮欲得髙年有行者咸推吾祖宜延居三宾之首后虚介席一以迎固让弗敢赴曰其执礼如斯乎遗风尚存否吾家虽旧族然至吾祖而家业始益昌吾祖慎取予之节尝遣人贸布于邑西杨氏阅数而羡十疋曰彼误予也吾受不可以误亟还诸杨子孙婚嫁仿礼俗行之以论财为深耻人有无故乞觅者虽甚强黠及甘悦善入者终不屑予一钱丐修浮屠老子之宫者立门外终日废然而反闻修桥梁除道路而力不赡者无远近助之财死无以埋者赙之棺饥者周之粟吾父承之曰先人起家惟艰敢居然有先业歳洊饥发粟以赈其乡将立义塾以教吾族及里人之子弟继先志也曰其仗义如斯乎而父果哉能光前人可多也已吾何敢爱一辞弗以燕孝子慈孙之心乃论其世嘉定之金厥初家南翔其称荣一府君者实维金漳浦始迁祖距处士五世矣荣一生华三华三生国英国英生谷瑜谷瑜生有庆娶于朱是生处士讳鉴厥字汝昭人称为竹轩翁生于某年某月某日寿七十有六龄墓在西漳浦右原祖茔穆兆初处士无恙时视其腓肿及股顾洲曰昔吾祖以是殁吾父亦以是殁兹遗气所禅邪吾今死期至矣一日从容以遗训顾洲授之洲呜咽不能仰视处士徐曰死生其犹旦暮乎而奚悲也临终爽然曾不怛化其逹生有如此者配张氏继室以陈子男茝娶孙氏女适朱鹏少称未亡人二孙洲澣洲笃学谨信人也遡流考源厥有自出校弗及识处士爰以孙故信其祖自愧不德莫能使人征信余言也虽然洲而修德厥躬何患无传矣系之铭曰兹惟君之藏既固孔安君有慈孙永其流芳 

　　庄渠遗书巻十六  
