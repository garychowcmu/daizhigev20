三槐书屋诗钞　　（清）金朝觐 撰 

　　● 

　　序一 
　　序二 
　　卷一 
　　卷二 
　　卷三 
　　卷四 
　　跋 

　　●序一 

　　文必征实诗贵凭虚然运实于虚文之道能通乎诗则其诣绝而其境超矣余未能诗而酷好音韵如陶靖节不解音律兴至抚琴不自嫌其无弦也廿年前连城太翁馆余于府上时午亭公年未及望以就外传遂疏款洽迨今年己卯其封翁复处余以西席而午亭公适家居待铨因得闻议论识风采焉暇以诗册示余读之喜其清新刻露绝无饾饤陈因之气回思数年前耳公之文名者久矣孰知公之风雅宜人如是乎公作秀才时乙丑在留都迎銮献赋与朝鲜奉使诸臣往复最久酬和亦多如朴慈庵南济卿李学山金清山者莫不恨相见之晚至若宏文馆学士洪樗庵尚书司郎高竹轩临别赠言有观君之才及君之貌绝非久留林泉下者勉之勉之之语然则人言岂欺我哉年来东人之朝于京师者凡遇锦人尚思问公之起居而公亦以远不及见言之常怏怏焉夫气类之感不限方隅而知遇之恩多缘文字人生患无知己耳而公之为东人所器重如此此岂乡曲之誉所可同日而语耶余谓公之事业文章他日当更有进此特其嚆矢云尔 
　　嘉庆二十四年岁次己卯榴月下澣芸亭刘鼎铭书 
　　銮坡字西侯锦州镶黄旗汉军人倜傥士也肄业沈阳书院天资颖迈雄视文坛与余订交四年矣丙寅春余补官官学助教学舍与院相望也于是时相往来更复唱和因出所作诗相资 【资：质】 阅其琱章琢句自具性灵而诗人温厚和平之意盎然流露于楮墨间异日者飞黄腾达鼓吹休明为吾乡振兴风雅而启迪来兹殆其人乎殆其人乎归其诗并志数语于首简 
　　嘉庆十一年岁次丙寅九月二十有三日沈阳缪公恩楳澥氏题于梦鹤轩之南窗下 

　　●序二 

　　叙 

　　人之富贵贫贱莫不有命存焉至于学识之浅深似非气数之所得而拘也而余则以为人之愚智与人之穷通皆若有命存焉而非可以预必也何则人有意于为学而苦于无自及得一二良师友而处之非其地遇之非其时虽欲从之末由也又有一人焉未尝知学之为贵也而有一二良师友为之诱掖之奖劝之其人亦渐与之化而不自知至于生非其地事非其为而适然相遇以至于多闻多见而实非从前意料之所及者是岂偶尔者哉嘉庆己未余赴沈阳应童子试与楳澥先生相遇于治中署前见其春风和气心识为有道人也乃蒙垂讯遂同请谒时以同试故并晤其二公子焉及余已游庠濒 【濒：频】 年肄业于书院而楳澥又补官于右翼助教花晨月夕时亲就正犹忆尔时日从事于帖括于声律初非真知笃好乃以公之奖劝与公之诱掖若迫我而为之又有尚铁峰沈香余二君子相为先后余虽简陋荒芜难比诸万一然而不畏难不自是是亦无弃予者焉今楳澥年近古稀将己衰老余亦久不获覩颜色即铁峰香余亦相处离索求其日事切劘如曩日之集思广益岂可得耶又况人事日多记性日拙中夜自思良可浩叹比之人亦孰不欲富贵然而一命之荣数金之蓄欲求多焉而卒未能是固无如命何也因删录旧草追忆往时觉此景如昨已难回首自非忘情能无盛衰之感与今昔之慨乎 
　　道光二年岁次壬午六月中澣午亭金朝觐书于京邸 

　　●三槐书屋诗钞卷一 

　　锦州金朝觐午亭撰 

　　登文昌阁 
　　送徐栗斋之任义州 
　　登翠岩山 
　　望梳妆楼 
　　宿山房 
　　望笔架山 
　　锦州道上 
　　卢峰口怀古 
　　沙河驿 
　　别山戏题 
　　挽于烈妇即依原韵 
　　中秋日闱中忆友 
　　谒尹文端公墓 
　　怀人 
　　望海 
　　锦州城南 
　　留都 
　　与孙宝三言海上之胜 
　　次尚铁峰纸鸢元韵 
　　答尚铁峰见访不遇 
　　瀛洲仙馆文燕 
　　偶成 
　　拟古意 
　　见富厚庵寄内之作戏题 
　　虞美人花 
　　与书华峰浑河垂钓 
　　和洪樗庵渡浑河望见沈阳元韵 
　　寄铁峰书题后一首 
　　送李学山一首 
　　赠金清山一首 
　　送朴慈庵二首 
　　长宁寺迎銮恭纪 
　　恭迎皇上驾幸学宫 
　　大清门谢恩 
　　送洪樗葊回朝鲜 
　　送吉凤翔回都二首 
　　拟游仙体 
　　留示同人 
　　秋夜旅怀 
　　十二月祗谒祖墓 
　　咏镜 
　　宿白旗堡 
　　渡辽河 
　　无题 
　　书院内小斋花草去年所手植也今又重开感而赋之 
　　题画 
　　次楳澥梦鹤轩夜坐元韵 
　　读西域闻见录 
　　文溯阁 
　　中秋二首 
　　寄家书有咏 
　　次于东浦闻雁元韵 
　　秋兴回文 
　　宿李松峰斋中 
　　题佟松泉小照 
　　读山泉联吟集题后 
　　法帖 
　　古意 
　　谢书画七言绝句 
　　怀朝鲜奉使诸公 
　　答梦鹤轩主人并呈怀朝鲜使臣诗 
　　秋郊独步 
　　过白大将军墓二首 
　　呈楳澥先生二首 
　　留别邴西津 
　　宿永安桥忆郡中诸友 
　　除夕 
　　答邴西津书题后即依见赠元韵 
　　闻雁二首 
　　重写诗草偶成七绝一首 
　　玉佛 
　　春晓 
　　春晚 
　　读西湖志纂二首 
　　春日感怀 
　　春日怀楳澥先生用年前见赠元韵二首 
　　见楳澥先生所绘兰草感怀 
　　山居杂咏 
　　清明二首 
　　广宁道上忧旱二首 
　　应乡试西上 

　　○登文昌阁 

　　雨后登高阁春城树色鲜流云滋晓润恰好试新笺 

　　○送徐栗斋之任义州 

　　拜命陪京令望奢九重恩诏帝深嘉鼎锺旧勒三岑绩雨露新沾一县花化屦何年凫有迹垂帘尽日鹤排衙东风远送旌旗路为锡龙章荷宠嘉 

　　○登翠岩山 

　　云山飘渺共低迷万木青葱入望齐直欲举头天外看红尘隔断数峰西 

　　○望梳妆楼 

　　栖霞仙子驻龙斿为近天关筑玉楼晓镜开奁初日动晚妆拂袖暮云流目凝凌水波同媚髻拥虹螺翠共浮岩畔苔钱纷五色遗钿疑是未曾收 

　　○宿山房 

　　鸡报空林正五更晓风潇洒六尘清山房曾否黄粱熟梦醒晨钟第一声 

　　○望笔架山 【在海中有大小二山并峙】 

　　三丫倚汉峙双双望若惊人意欲降合遣沧溟成墨渖巨灵擎笔大如杠 

　　○锦州道上 

　　夙志壮山河皇舆万象罗露华融旭日海气羃虹螺树锁村烟密花迎鸟语和农桑通岛屿樵牧唱岩阿怅别三秋远愁吟一字多殷勤前路去消息竟如何 

　　○卢峰口怀古 

　　茂草丰林万壑阴将军射虎尚雄心封侯不遂羞刀笔饮羽何如饮恨深 

　　○沙河驿 

　　微雨轻风接轸过驿亭烟树绕沙河连朝渐觉乡音异来路云山天际多 

　　○别山戏题 

　　故园别业别离久别去东风别恨长别路感怀牵别绪别人道出别山阳 

　　○挽于烈妇即依原韵 【烈妇于氏复州曲明德之妻庠生于圻垣女也既嫁夫病不起氏躬侍汤药三月不衰夫亡之后氏亦自经遗七律绝命诗一首】 

　　哀鸳何事最关心 【氏少时咏孤鸳诗云失伴鸳鸯鸟哀鸣叫不休盍投东海死撒却一天愁之句其父己知其不祥也】 今忆前言悟后因月转蕙帏空对影鸾飞菱镜自怜身百年世事魂犹殢三月春光梦未真无限伤情诗一首闺中亦有读书人 

　　○中秋日闱中忆友 

　　忆昔立风檐搴帘逢好友谯楼月二更令我空回首 

　　○谒尹文端公墓 【在锦州城东紫荆山下】 

　　相业昭青简佳城气郁苍山灵生肃意碑纪焕奎光一代文章巨三朝世德彰紫荆朝旭日髣髴在吾乡 

　　○怀人 

　　咫尺天涯望里春含情脉脉独伤神东风一去无消息巫峡闲云不恋人 

　　○望海 

　　海气凌晨炫远眸洪波无际只平浮天涯渺渺难推步地势茫茫有尽头云雨蔚蒸宏润泽江河归宿混源流伊谁不为临崖返便信蓬莱定可求 

　　○锦州城南 

　　旧堡新邨入望遐太平风景是田家征途络绎通畿辅农事经营到海涯初夏小苗犹待雨前朝折戟尚沈沙堪怜牧竖浑无事短发垂垂带野花 

　　○留都 

　　鼎建襄平大业隆留都犹有旧时宫三千化宇风云会十二重楼烟雨中天柱峰峦羣拱北土门江水尽朝东太平应绘豳风什伫待銮舆效祝嵩 【时乙丑将东巡】 

　　○与孙宝三言海上之胜 

　　有客居南海寥寥放眼空听潮多夜气长啸起天风大泽羣流纳沧波万古同请看奔放者终障百川东 

　　○次尚铁峰纸鸢元韵 

　　九万鹏程笑楚鸠扶摇直欲白云游天池消息东风便燕雀相从恨末由 
　　天乐临城听有声洪钟鲸吼藉风鸣调音合向师涓问休比邻家赵女筝 

　　○答尚铁峰见访不遇 

　　余本寻春客君为入幕宾当门题午字谁是会心人 

　　○瀛洲仙馆文燕 

　　三月春阑近晚和吟余恰有客来过沈酣书味甘醇醴飒爽词锋出太阿畏友之前浮气少英年而后世情多那堪回首长安道几向秋风唤奈何 

　　○偶成 

　　虚堂春昼寂棋子响丁然如有机心在相争孰后先 

　　○拟古意 

　　轩厂临风爽帘疏受月明伊人期未至惆怅不胜情 

　　○见富厚庵寄内之作戏题 

　　南亩犹勤馌东郊尚晚春如何蚕未老不见采桑人 

　　○虞美人花 

　　倚阑髟?委髟?惰坠烟鬟无奈销魂去不还千古无穷垓下恨朝朝零露泣红颜 

　　○与书华峰浑河垂钓 

　　浑河滚滚来从东大木浮出万山中水深巨鱼不亲岸兴波鼓浪吹腥风华峰覩此忽技痒计作长绳约百丈屈铁为钩饵以甘抛向中流试穷想昨者筮得贯鱼占今逢独丝钓鳌詹须臾衔索势将去欲取姑与聊伏潜忽闻泼刺转骇绝鳞甲激扬互明灭饥鹰苦羁黄金绦鴑 【鴑：驽】 马怒啮白玉埒蛟龙失水犹蜿蜒何况凡鳞出重渊力敝已为人所制目动吻张摇尾怜君不见西畔投竿落日边得鱼盈寸喜忘筌我得其一抵百千 

　　○和洪樗庵渡浑河望见沈阳元韵 【樗庵为朝鲜国宏文馆学士以使命来盛京】 

　　迢迢深树隐城隅秋色人家俨画图一路檀车征旧典几将名胜入清旰 

　　○寄铁峰书题后一首 

　　寒鸡啼五夜晓色淡秋河一自君归后阶前落叶多 

　　赠朝鲜使臣高二首 【名景斌尚书司郎从樗庵为记室】 
　　惆怅三春别 【今春晤竹轩于沈阳至是复来】 殷勤此日逢作宾偕旅雁利见卜飞龙官纪存遗制藩篱守旧封皇华端不愧谁解此情锺 【同来迎　銮者有樗庵李学山金清山朴慈庵诸公相唱和】 
　　佳气普寰中人文蔚海东休和羣沐泽小大尽从公玉帛通王会衣冠寓古风贤劳千里外珍重此葵衷 

　　○送李学山一首 【名鲁荣朝鲜进士在部学习】 

　　秋色櫹槮动客情一窗晴日数归程相知千里何寥落从事天涯弟与兄 【是役也与其弟蓉江偕来　末用铁冶亭句】 

　　○赠金清山一首 【名善臣科名与学山同其先为岭南人流寓朝鲜】 

　　海邦络绎幸来宾应识新罗旧有人 【中土金姓自朝鲜内附者多出新罗之裔　按日知录新罗东夷国名其地入于辰韩即在三韩之间后并入高丽】 故国不堪回首处岭南遗绪亦藩臣 

　　○送朴慈庵二首 【名烇在朝鲜为太医院太医】 

　　神仙何必尽虚无海外奇方亦不诬 【慈庵精神器宇回出常格竟日笔谈娓娓不倦】 遂有薪传兼尔雅多缘仁术重吾儒宏开寿宇肱三折静养慈庵杏五株自是为医犹作相谁从市上觅悬壶 
　　偏因知遇易暌违鞭影斜阳马上挥西土好音成别绪东医宝鉴嗣前徽如君肝胆风尘少异地关山雨雪霏最是离愁医不得拟将远志寄当归 

　　○长宁寺迎銮恭纪 【八月廿一日】 

　　糺缦五云红曈昽映大东明昭天日表肃穆圣神衷河岳趋宸跸旌旗仰下风欢声同四野应彻九重宫 

　　○恭迎皇上驾幸学宫 【廿三日】 

　　□星晓辟正临雍紫禁鸣銮出九重作睹文明皆虎豹升香典礼属夔龙泮芹萦水云霞动坛杏朝天雨露浓欣际岐阳钟鼓化小臣何幸备趋从 

　　○大清门谢恩 【廿六日】 

　　星月荧辉宫漏鸣千官济济已朝盈遗规丰沛思源本清奏箫韶和圣明翔凤楼前双阙迥飞龙阁外五云平 【翔凤楼飞龙阁俱在盛京大内】 嵩呼应入深宫听不数流莺遶禁城 【时迎銮同献赋者共二十六人】 

　　○送洪樗葊回朝鲜 

　　轻云薄雾净长空邸舍惊心八月中客梦醒归黄叶路秋声吹入绿江风 【鸭绿江为朝鲜往来必由之路】 行旌指点三湘雁旅馆清寒四壁虫明月不殊乡国异几回翘首大瀛东 

　　○送吉凤翔回都二首 

　　客意速归程寒烟晓月明教余时努力无复问君平辽海远无垠萍踪寄一身问君来此地得友几多人 

　　○拟游仙体 

　　洞府深沈寂不闻闲花野草自纷纷痴情最是仙家犬不附青云吠白云 

　　○留示同人 

　　梅花着色未求工耐得孤寒质不同谁把春光先泄漏可将消息问东风 

　　○秋夜旅怀 

　　青灯犹灿五更阑倚枕孤眠梦未安明月自来窗欲晓秋声何处树号寒归心已似飞蓬转旅况还如落叶单起视黄花怜独瘦霜华昨夜满栏干 

　　○十二月祗谒祖墓 

　　东山佳气霭重重远接村庐树色浓裕后有资皆世泽当前何处想音容春温秋肃惊霜露鸟语花香侑鼎钟谡谡松声风定后遗音似祝大夫封 

　　○咏镜 

　　当面是前因回头是后身总宜明处照了得本来真 

　　○宿白旗堡 

　　料峭东风路残阳柳外斜晚烟低野戍归鸟起平沙客梦仍茅店春冰尚雪花劳劳车马地何事集喧哗 

　　○渡辽河 

　　莫莫轻寒道阻长临流马意怯波凉冰痕浮涨鱼鳞细沙碛惊风羊角狂川路有情怜过隙春秋无恙祝高堂年来时缅趋庭训履薄临深矢勿忘 

　　○无题 

　　高楼深院锁垂杨曲槛回栏绕洞房小住佳人时俏立偷闲婢子学迷藏几回轻燕窥珠箔漫逐飞花过粉墙遗却金钗浑未觉相携笑语过西廊 

　　○书院内小斋花草去年所手植也今又重开感而赋之 

　　今年花是去年栽两度花期两度开寒去暑来时物改年年底事看花来 
　　香国迟留方作客芳园寥落最伤春我来恰入东风律花信犹知识故人 
　　掩映东墙接绿阴重门不启碧苔深偷闲只合窥园去恐负黄花一片心 
　　人不怜花花自怜夙根不断又鲜妍花神再度生香意认取前身结后缘 

　　○题画 

　　复岭连云暗孤帆入雾低数家烟火处遥在小桥西 

　　○次楳澥梦鹤轩夜坐元韵 

　　花天晴爽露华融斜照残霞落晚红乡梦欲归虚夜月故人相约共清风砧寒向晓千家动桐老惊秋一叶空独有诗翁观物妙尘襟不入太虚中 

　　○读西域闻见录 

　　信有骚人制作雄新疆西尽九州岛同皮冠鞾屦人伦外雪海冰山大地中险绝难劳槎客访灵奇未许谢公穷总因王气归东土一任车书万里通 

　　○文溯阁 【在盛京西内嘉荫堂后】 

　　星斗焕天章熙朝制作光文昭灵宝瑞书启酉山藏玉检涵蓬观金题拥墨庄沿洄宗圣海 【内恭奉御题匾额曰圣海沿洄】 条理总皇纲 【四库书皆钦定】 考义详于度垂谋典以常 【诸书皆以经史子集分类】 是尊天一阁 【阁东御制碑文国朝藏书阁曰文津曰文渊曰文源曰文溯即取范氏天一阁之义】 能益智千囊工轶碑摹篆劳嗤石作仓薪传寻坠绪逸事极穷荒勒鼎功同禹铭盘志比汤留都思溯始方策示无忘 【御制碑文在留都为文溯以志溯始之义】 

　　○中秋二首 

　　星河淡淡露盈盈三五秋光月更明到处圆灵金镜朗此身写照玉壶清蟾蜍仙府长生药瓜果人间不夜城应是沧溟通桂窟香风两袖试骑鲸 
　　徙倚中庭怯晚寒为怜今夜月团栾蟾光不辨芦花白镜影还流桂子丹诗酒徘徊消客思风雷倏忽过云端 【夜半忽大雨如注】 嫦娥如许重回首明远楼前尽可看 【来秋为乡试年】 

　　○寄家书有咏 

　　平安惟有一函书惆怅天涯问视疏驿使不来经两月可知近日复何如 

　　○次于东浦闻雁元韵 

　　霜信何来动碧林西风吹雁下寒岑远离关塞星初落秋到潇湘水正深应共露盘惊鹤梦遥怜筝柱写乡心遗音欲断衡阳浦已是更阑玉漏沈 

　　○秋兴回文 

　　峦翠拖霞淡抹空远天极望入林枫寒山晚去孤云白落叶秋零半树红残简断编修永夜异乡离梦有清风酸心客景烟尘俗鞍马别途归唳鸿 

　　○宿李松峰斋中 

　　别馆秋光晚澄溪绕寺门屋连渔火岸人在水云村宿鸟栖钟纽寒虫咽草根谁怜乡国异俯仰几黄昏 

　　○题佟松泉小照 

　　松崖悬瀑布泉眼近云坛思得携琴往同君一再弹 

　　○读山泉联吟集题后 【闻静山铁岭人与佟松泉自广西回籍同舟唱和凡得诗几二百首名曰山泉联吟集】 

　　山籁泉音应感通遥遥宦旅寄诗筒事经艰险翻多韵 【原诗所载道途之劳风波之患不一而足】 思入穷愁愈见工形影二人文字里关山千里梦魂中从来博识资名胜得意文章类史公 

　　○法帖 

　　是谁新集鲁公书尺牍珍藏我所无伪本竞传多宝塔此真面目识匡庐 

　　○古意 

　　皎皎河汉明迟迟更漏永与郎诉相思恩情成画饼郎自有新入妾自怜孤影隔帘见郎来衿襦强自整西闺笑语声欢乐何驰骋视昔犹红颜未解郎薄幸展我罗衣裳修我红素绠夜深语侍儿无为妾悲哽 

　　○谢书画七言绝句 

　　喜见华笺翰墨新标题书画总如神幽兰怪石饶清兴还与诗人自写真 

　　○怀朝鲜奉使诸公 

　　一别东郊送客镳鞭丝帽影共飘飖剧怜海国相知少也料萍踪后会遥荒馆无人巢旧燕寒江有路卷归潮几回检点留题句拟向西风再续貂 

　　○答梦鹤轩主人并呈怀朝鲜使臣诗 

　　秋树寒云望海东乃心先得我心同多惭太上忘情者真欲临笺问老翁 

　　○秋郊独步 

　　不道萧森气秋来只一般几多芳草色剩有旧苔斑归鸟下寒树断云开远山终年无寸进未敢忆刀环 

　　○过白大将军墓二首 

　　蔓草荒烟墓道横将军百战气犹生白杨响入秋风里还是雷霆叱咤声 
　　石马临风尚欲嘶松阴犹似阵云低忠魂凛凛黄泉下遥认灵旗指日西 

　　○呈楳澥先生二首 

　　世上相知到处新惟君从不染嚣尘定能老去文章壮不独生平面目真与我交情论四载于人和气属三春岂愁鬓发丝丝白犹是欢娱得顺亲 
　　风流不歇尚先民总为文章现化身摩诘是诗皆画品 【先生喜吟诗又精于兰石笔意】 真卿无笔不端人 【先生法书为时所重】 储材定许成多士食俸何须侈万缗 【今春补右翼助教官教习八旗子弟】 从此传家兼报国徽音嗣以石麒麟 【先生长子叙天公先补左翼助教官】 

　　○留别邴西津 

　　一识荆州令望奢每从甲子数年华 【自甲子始与西津兄相识】 休教白发雄心少肯负青云壮志赊五夜时勤灯下草三春定摘榜中花前程无限登瀛路何事谋官上早衙 【时西津 【西津：衍文】 礼部考取教习西津七兄独不就】 

　　○宿永安桥忆郡中诸友 【十月廿二日】 

　　行尽城西卅里程虹桥西去路纵横悲欢昨夜酬诗酒忍听寒波瑟瑟声 
　　三春一梦总朦胧画壁诗成思未穷咫尺天涯何处是不堪回首暮云东 

　　○除夕 

　　不见乾坤老难堪节序更谁怜辞旧岁重似别离情 

　　○答邴西津书题后即依见赠元韵 

　　东风惠我好诗篇两地相思心欲然不为阳春消别恨更期景福与文全避贤坐接龙门会 【年前盛京礼部考取西津独不就】 指日旋看凤诏宣落落竟成平素志粃糠应笑反居前 

　　○闻雁二首 

　　犹怯余寒在春阴淡欲晴东风吹入律云外两三声 
　　不作悲秋意关山一路春似将消息报看取再来宾 

　　○重写诗草偶成七绝一首 

　　果为传诗误大苏读书便合识之无预知往日难回首留作他年记事珠 

　　○玉佛 

　　见说西方有圣人权将玉质奉金身幽龛合现庄严相寰宇常随去住因最上菩提归宝觉无余灭度豁迷津拈花略示如来意顿悟文心净六尘 

　　○春晓 

　　春梦醒迟冻欲消何来深巷卖饧箫重帘合趁新晴卷不禁阳和上柳条 

　　○春晚 

　　春色迷离向晚看添衣聊为耐余寒松枝烧入茶铛火一任轻烟出画栏 

　　○读西湖志纂二首 

　　想象余杭风景同披寻犹在画图中可怜富贵延南宋犹忆神仙说葛翁梵宇云深飞鹫岭层楼水面阚龙宫凭他写入丹青笔输与诗人体物工 【末卷复将前人诗章及国朝名家并皆纂入】 
　　林有孤山苏有堤勾留白傅是湖西六桥花雨仍遗迹十里笙歌半客蹊天子时巡筹富庶才人情思寄标题何年得入星槎路不隔浮云望眼迷 

　　○春日感怀 

　　坐阅先庚又后庚风光不觉在清明看来锦绣饶三月恐为诗书误一生花鸟依依儿女态云山渺渺弟兄情世人未解因时乐只向天涯作送迎 

　　○春日怀楳澥先生用年前见赠元韵二首 

　　共君约略月维三无限情怀只内含芳草思归春未老晓窗贪睡梦初酣偶因空冀曾过北本为敲诗忆指南吟罢小桃红欲绽却怜花信尚包函 
　　仰正无嫌渎再三 【自丙寅前三年诗草悉依楳澥先生改本】 缘知大美在中含殷勤隔院酬诗久相共挑灯听雨酣春树萦怀同渭北折梅逢驿便江南 【前月廿一日曾制书与楳澥】 遥思桥外藏云处 【先生于梦鹤轩小桥之西构小亭曰藏云】 花屿生机又实函 

　　○见楳澥先生所绘兰草感怀 

　　芳草入丹青幽然无伴侣临笺细玩之似共同心语 

　　○山居杂咏 

　　香篆留烟不卷帘嘤嘤山鸟唤晴檐跫然客屦云深处知是何人访宋纤 
　　杖藜孤往隔重岚暖日晴云土意酣叱犊冲烟人语处不知山北与山南 
　　律转东皇焕物华莺花富贵属谁家山中宰相无多事管得池塘两部蛙 
　　消得风光未了春多情花鸟最相亲无端添入深闺恨甘作人间薄命人 
　　向晚山云去欲留何人吹笛写清愁试听哀怨如相语岂是骑牛牧竖流 
　　从容花事去安排不断生香与物皆惟有孤山林处士却于妻子见高怀 
　　不尽葱青树色深幽居恰比小禅林青山若许榆钱买肯让祇园布地金 
　　春草生如晤旧知春风来似慰相思杏花开处桃花发正是劳人小住时 

　　○清明二首 

　　不隔花村路酣红上小桃鱼争溪涨暖雁度海风高士节甘龙蛰臣心淡雉膏绵山烟漠漠何处觅蛇号 
　　是谁甘介节长揖薄侯封白发招偕隐青山杳旧踪禁烟隆报士寒食不因冬纵有绵田奉难将母氏饔 

　　○广宁道上忧旱二首 

　　十日征途往复还翻因苦旱念民艰独留夕照明郊甸尽有晴岚带远山芳树笼阴皆暑气老农挥汗尚愁颜谁知霖雨成何日空望浮云去住闲 
　　祈祷封山作雨云风霾镇日苦炎氛曾惊泽国无余润 【去年广邑水患特甚】 合向桑林忆旧闻杯酒不消心似醉燃眉何计志如焚功名望已深饥渴岂似民情待泽殷 

　　○应乡试西上 

　　几日行程傍海涯云山回望是吾家庭槐近午萦清梦路柳斜阳带晚霞难得临时文入彀可能到处雨随车翻因旱甚思乡土无复闲情玩物华 【锦州一郡自春缺雨所过地方殊未靖也】 

　　三槐书屋诗钞卷一 

　　●三槐书屋诗钞卷二 

　　锦州金朝觐午亭撰 

　　法王禅林早起二首 
　　丁卯秋试遇蓟州蒋力斋先生于京邸 
　　过十三山口占 
　　出都后忆旧二首 
　　挽邴西津二绝 
　　水仙花 
　　同沈秀岚月下联句 
　　和王义门得子元韵 
　　和沈秀岚春暮回文元韵 
　　和沈秀岚咏严子陵钓台元韵 
　　和咏孤竹旧里元韵 
　　清明纪事兼忆亡友邴西津 
　　和毕续成二首 
　　送尚铁峰归里二首 
　　将赴长安别楳澥二首 
　　夏云 
　　乌拉草三首 
　　拟答乌拉草问即依元韵 
　　与金黻珽书题后 
　　僦寓京邸感怀二首寄楳澥书题后 
　　寄郑爽斋书题后 
　　立秋 
　　十六日出闱后答沈秋岚见寄二首 
　　京邸闲居偶成 
　　戊辰九月九日举顺天乡试 
　　初十日诣午门谢万寿覃恩恭纪二首 
　　晤熊岳军尉法麟二首 
　　过新甸瞻礼周总镇遗像 
　　出闱偶成并简时两峰 
　　独坐 
　　古意 
　　题赠洪玉峰 
　　和答沈秋岚拟古四首 
　　恭和御制悯忠诗三十韵 
　　重阳夜燕咏菊影得金字 
　　咏菊影代王从庵作 
　　咏菊影代李叆川作 
　　为缪公子新婚戏作 
　　出留都寄怀诸同志 
　　闾阳驿晚眺 
　　题赠醉亭主人六首 
　　在盛京恭逢万寿圣节遥忆都中前辈诸公躬与盛典恭纪 
　　元旦立春 
　　题苏东坡游赤壁图 
　　题苏武牧羊图 
　　示学中诸同志 
　　春日怀沈阳诸友人拟古一首 
　　清明一首 
　　初夏偶成 
　　壮士行 
　　春日闻雁七言绝 
　　登翠岩山七言绝 
　　题画狮子 
　　题双鹊春梅图七言绝 
　　春日登北山望塞外诸峰 
　　辛未捷南宫 
　　四月二十三日保和殿策试 
　　归里吟 
　　抵里后寄留都诸同志 
　　蠹鱼吟 
　　寄缪楳澥二首 
　　望雨诗一首口占 
　　和难妇诗即依元韵 
　　冬夜怀楳澥一首 
　　悼马生亡父一首 
　　咏史 
　　赠别马锡侯秉銮一首 
　　怀石绮园二首 
　　题老子传经图一首 
　　题渊明种菊图一首 
　　题葛仙饭蜂图一首 
　　题子陵垂钓图一首 
　　题太白醉月图一首 
　　题伯牙访友图一首 
　　乙亥九月九日纪事诗四首 
　　感遇 
　　答张少亭二首 
　　为楳澥题扇蓄以殉葬 
　　丙子初春喜晤楳澥先生因怀尚铁峰沈秀岚适先生以诗钞见示率成长歌用为题词 
　　游普陀山寺一首 
　　同张少亭看牡丹口占 
　　游小洞山寺口占 
　　何云从萧殿臣二戚谊招饮一首 
　　落花二首 
　　元旦一首 
　　楳澥先生赠垂丝柳一枝种之成阴矣承先生邮函相讯作此以答 
　　丁丑举一子为亡弟盈出继 
　　柳眠一首 
　　莺梭一首 
　　帘波二首 
　　镜花二首 
　　烛影一首 
　　书蠹二首 
　　笔架山四首 
　　依楳澥先生题扇元韵奉和 
　　怀楳澥二首 
　　怀李公师惠 

　　○法王禅林早起二首 

　　梵径深沉少客踪晓窗睡起揽衣慵醒闻清磬香初下认是阇黎饭后钟 
　　不是禅栖水月邻韲盐岁月反安贫老僧休说斋粮少我佛原为乞食人 

　　○丁卯秋试遇蓟州蒋力斋先生于京邸 

　　相士休将冀北空共君三五月明中帘前工谱霓裳曲云外香飘桂子风十载光阴归玉尺三条烛焰对金虫际兹铁树当华日 【俗传铁树不华遇丁卯年则花盛发】 合报先春到蓟东 

　　○过十三山口占 

　　北镇临青幽山尽南山口峭蒨如列屏岚光入虚牖古洞锁金牛神物夜出走不为五丁驱粪金日一斗岂似田间来洪縻系人手 

　　○出都后忆旧二首 

　　千里栖迟客是家梦魂飞去海天涯窗含晓色涵虚白知是霜华与月华 
　　萍踪泡影与浮沉情海茫茫入更深任是西天称极乐人间愁苦也惊心 

　　○挽邴西津二绝 

　　多情不能久相嘱独遗诗谁识长相思终成古别离君心何绝决我意复冥冥秋雁天涯去关山黑复青 

　　○水仙花 

　　定知仙品不寻常近得江南异种香泉石自甘心共白缥缃借润甲初黄冰肌玉骨差同昧 【昧：味】 金盏银台欲比芳岂似牡丹资沃土夸称富贵侈称王 

　　○同沈秀岚月下联句 

　　片月挂银河 【沈】 流光一掷过梦魂乡国异 【金】 胸臆宿星罗昂首天空碧 【沈】 挑灯夜啸歌游仙寻旧梦 【金】 云路莫蹉跎 

　　○和王义门得子元韵 

　　忆向门高设矢弧熊罴协梦不曾殊韶华再度宜男草宝气重还合浦珠相业三槐得未有慧心七月识之无伫看绕膝随兄后又着斑衣袭锦襦 

　　○和沈秀岚春暮回文元韵 

　　蒙蒙夜露点轻纱减却愁颜强对花红紫遍园春绕梦碧青涵树暮归鸦风光坐里诗同伴酒意多时客在家童竖牧回欢笑语栊木?廉淡抹一痕斜 

　　○和沈秀岚咏严子陵钓台元韵 

　　南阳贵士起纵横江上羊裘尚待清忆昔真人台下拜临流咄咄叹先生 

　　○和咏孤竹旧里元韵 

　　何事当年扶义起于心求所安而已采薇歌罢渺难寻山上清风山下水 

　　○清明纪事兼忆亡友邴西津 

　　清明雨夜王义门斋中扶乩卜事有女鬼张公子者下坛诗云家家扫墓纸香焚肉满盘盂酒满樽节序频移谁吊我白杨风雨泣孤魂后署名为燕人婉凤从父令盖平殁于任所次夕同人复焚符招之又得一诗云诸君招我到泉台风雨潇潇送我来酒冷灯昏魂作客吟诗恐惹使君哀其时缪楳澥尚铁峰沈秀岚均依韵和成七首嘱予步和予仿八哀例亦依韵和成 
　　铅华零落冷妆台明月他乡任去来曾忆春闺惊梦觉杜鹃啼处最堪哀 
　　忆从花县与琴台回首燕云不复来人物已非城郭是夕阳流水可胜哀 
　　家山远隔望乡台曾见家家扫墓来酒冷灯昏香缕细一番消受一番哀 
　　不生不灭是灵台不了将来与未来总为夙根情重处怕言哀处却言哀 
　　怜儿不作望思台抛却儿家孰再来琴鹤未将儿共去青山相对自生哀 
　　宿草萋萋绕墓台一年一度送青来黄泉从未春光到苦雨凄风孰告哀 
　　风送香魂到夜台更阑烛尽月明来那堪孤雁惊瞭唳不禁悲声为写哀 
　　散花天女绕莲台会见幢幡度世来愿到诸天欢喜地不知人世有离哀 

　　○和毕续成二首 

　　香绕诗箕一缕魂依稀幽怨泪添痕夜深露重归何处衰柳残烟锁墓门 
　　莫论仙才与鬼才情辞恻恻有余哀却怜诗友归何处安得寻声一再来 【谓亡友邴西津也】 

　　○送尚铁峰归里二首 

　　春光冉冉落芳菲龙首山深锁翠微廿四条风寻客约几翻梅雨送君归垂杨小院莺儿梦晴昼疏帘燕子飞怎奈临歧回首处伤心无语独依依 
　　世事茫茫少定程讵今离合限平生云驰电掣争消息海阔天空见性情不愿诗才资酒力应将人品重文名殷勤此意谁堪语昨夜挑灯听雨声 

　　○将赴长安别楳澥二首 

　　不是嫌春转爱秋王孙芳草最牵愁自怜负债长安道回首烟光十二楼 
　　梦中乡国意中诗花满阑干酒满巵此景此时谁会得不堪说与外人知 

　　○夏云 

　　风拥轮囷絮拥团晴空惝怳杳无端世间万变须臾事只作浮云到眼看 

　　○乌拉草三首 

　　草名乌拉古无传近与村农用最便露重芒鞋侵晓去霜凝葛屦觉春还山中踟躅名称异王不留行义可捐几处芊眠平野绿拟随谢屐到峰巅 
　　白岳灵葩属贡参寻常弱草亦堪吟生当夏雨宜河畔捣向秋风入夜砧翻笑倾葵空自卫更如挟纩可人心缘随野老同行止未必跫然喜足音 
　　地名乌拉又名鞋兹草称之义转谐物产蕃滋仍土俗春风披拂满江涯安排不去尘中驻冷暖还将足下偕试问三千珠履客可能解屦到当阶 

　　○拟答乌拉草问即依元韵 【古香茹大宗师观风辽左以此题试诸生其拟作末二句云参貂辽渖称珍久曾否茅檐到眼来故拟此以答】 

　　观风懒作探花使辱在刍荛访异材冀北羣空多骨相江南春信只梅开品题不薄茅檐陋采取能将卉圃该见否何劳重讯问而今杖策自田来 

　　○与金黻珽书题后 【山东蓬莱人】 

　　相忆不相亲天涯作比邻关山萦旅梦风雨切怀人幸有囊中句羞无席上珍何堪知己赠恐我误青巾 

　　○僦寓京邸感怀二首寄楳澥书题后 

　　残月衔楼数点星萦萦乡梦睡初醒夜风吹入音声树误作家山旧雨听 
　　黄金台下又重过十万人家巨第多可惜终南无快捷方式长安虽近奈如何 

　　○寄郑爽斋书题后 【名垲承德人】 

　　小院重门寂寂春落花拂地静无尘可怜双燕如期至不见年时旧主人 【丁卯秋予同爽斋寓此】 

　　○立秋 

　　晚树秋蝉最有情听琴移坐绿阴轻漫将昨日熏风曲谱入商弦作变声 

　　○十六日出闱后答沈秋岚见寄二首 【秀岚改号秋岚】 

　　黄叶西风旧旅情好将诗语践前盟三条烛焰低檐晓泻作秋岚一色清 【西风黄叶度秋岚集中句】 
　　明月怀人惬素心况当明月共知音 【秋岚见怀诗推窗弄明月明月系吾思】 谁家省识秋思憾昨夜霓裳一曲吟 

　　○京邸闲居偶成 

　　征燕去如客归鸿来作宾莫嫌秋已暮留待小阳春 

　　○戊辰九月九日举顺天乡试 

　　名场几度看升沈久困龙蛇起奋心今日西风好消息榜头高处亦登临 

　　○初十日诣午门谢万寿覃恩恭纪二首 

　　晓望觚棱翠欲流九重深处五云留太平天子登仁寿习礼诸生近鲁邹嵩岳降贤呼万岁神山筑屋满千筹岧嶤清禁班联肃偕引鸿胪过凤楼 
　　天上蓬壶不计程秋风得意许骑鲸西王母献灵椿瑞南极星临寿宇平礼乐百年涵大化文章一代属公评贤书转愧公交车选行傍宫槐听有声 

　　○晤熊岳军尉法麟二首 【满洲人姓】 

　　喜是书生立战功何须地望素崇隆毛锥欲扫千军壁猿臂能开六石弓三楚知心思赠剑一身是胆识丸熊珊鞭得意东归去好着金貂御朔风 
　　入望南天净楚氛驰驱霜雪旧从军每从王事思将父恰有臣身足报君数语论交应白首十年壮志附青云曾经戎马干戈地不尽酸心吊古文 【王军尉尤好读书】 

　　○过新甸瞻礼周总镇遗像 【新甸在沙河驿西属直隶永平府周总镇明季人讳遇吉守事武时流寇猖獗远近惊怖公守御綦严贼突至公与巷战马适蹶遂败绩其夫人登屋射贼举家纵火自焚死城中士卒无一降者贼皆屠之】 

　　所部谁降者孤城碎欲尘将军无战马孝子不全身儿女英雄气边疆社稷臣即今遗像在挥泪细咨询 

　　○出闱偶成并简时两峰 

　　京华三月正春深天气清和乍可心我到南宫归未晚庭槐旬日绿成阴 

　　○独坐 

　　静境偶忘机东风入坐衣棋残松子落目送白云飞 

　　○古意 

　　妾身未惯闲妾心常相思轧轧机杼声滴滴心中泪制锦不成章织作回文字 

　　○题赠洪玉峰 

　　欲学长生怯病身玉峰山外总阳春相寻偶到云深处认是悬壶一老人 

　　○和答沈秋岚拟古四首 

　　北溟有巨鱼深居不知处长额复修鳞蛟龙讵敢拒吞鳌极四游跋浪翻蓬屿会当雷电章抟风任遐举一出一处间相去能几许 
　　君子爱其身小人爱其财富贵偶然事时乎不再来穷愁传著述发愤郁雄才毛锥安可弃功名薄云台昔之先达者松柏忽已摧 
　　山川有灵气锺毓应不虚藏器待其时轗轲诗与书刘蕡甘下第鬻赋耻相如若非天下才谁复嘉子誉丈夫会有期胡乃拘者墟 【茹古香视举奉天独于秋岚器重】 
　　二陵佳气多北望难终极秋草被平原虫语何啾唧胜地不久居佳人难再得羡彼双飞鸿呼羣自相识相识夫如何天涯各奋翼 

　　○恭和御制悯忠诗三十韵 【山左李毓昌即墨人也余友蓬莱金黻珽先生尝称其少负气节不苟流俗凡邑中不平事公必折之以理故乡党咸重其为人及举戊辰进士公以知县分治江苏时淮泗水患公捧檄往山阳督赈邑令王伸汉以侵渔为民蠹公廉知其情欲揭知上官王惧以赂公公弗许王以金嘱其三仆偕善缘寺僧邀公饮置酖酒遂遇害公卒之时血溢襟袖五贼恐事泄舁公尸于梁诬以自经洎扶柩归孺人检遗衣见血启尸视之以银簪验实簪黑孺人骇恸呼叔翁语之故叔翁者名云泰邑武生也刻日抵京遮总宪马白冤状奏闻事下法司旬日五贼皆服辜上怒甚命以谋逆仆诣柩致祭余依议因嘉公之忠晋孺人为四品秩在籍食俸赐云泰为举人公无子上命择族中贤者为之后事竣上复为制悯忠诗三十韵以褒之】 

　　东岳降生发其祥李公卓荦殊寻常读万卷书不爱死英风侠气偕灵长公之少年有大志鬬鸡走狗斥荒唐疾恶如仇去如疾市井无赖呼为狂嘉庆戊辰成进士曲江春宴颇轩昂帝曰昌才非百里汝其试之往江乡是年秋涨溢淮泗鱼鳖斯民走且僵诏开内帑赐银币侵渔牟利相颉颃独公力持矫其弊元凶稔恶王山阳杀民更杀慈父母下同厮仆祸心藏岂有酖人羊叔子叵耐跋扈皆豺狼可怜杯酒须臾命金石毒发摧心肠北望宸极魂飞去月明颜色遶屋梁敝袍丹血鬼神护家人梦寐咸凄怆叔父爱侄如爱子抱衣吞泣心慞惶酷暑千里汗相属披发投地呼天阊斯须九重达聪听赫然震怒天威扬白日雷霆惊霹雳跃跃三尺寒锋铓法司传勑急星火蠢彼羣丑失路伥楚囚终日相对泣引颈待罪轵道旁剖视心肝血漉漉腥秽余沥倾壶觞阴风飒飒来格享松涛怒卷声洋洋沈埋冤岳清如洗昭然依被日月光国家论功重死事丰碑屹立锡天章郡君食俸二千石心如冰玉操如霜乃嘱守令为立后千秋俎豆承馨香吁嗟乎书生无气人所鄙每为斯人意差强人生百年忽已矣谁复言之慨且慷 

　　○重阳夜燕咏菊影得金字 

　　消遣东篱晚良宵抵寸金黄花须澹泊绿叶总萧森燕近重阳雅灯然四壁阴引觞须尽兴休负夜游心 

　　○咏菊影代王从庵作 

　　好是风流处士家篱边晚课亦生涯丛青错落摇书幌浓绿纷披点绛纱几度灯挑思起草乍惊眼老欲无花重阳莫漫愁风雨明月中天半璧斜 

　　○咏菊影代李叆川作 

　　绿阴掩映画图新菊圃昏黄解倦人莫惜飞花余晚节又从明月认前身幽人遯迹原难近澹友高情恰好亲说与丹青浑未解谁传粉本作殊珍 

　　○为缪公子新婚戏作 

　　醉耳笙歌不厌频红镫辉映百花茵龙涎香合鸳鸯梦云母屏开锦绣春未识郎情多警怯应怜妾意惯娇嗔鸡声似妒甘同梦斜月疏星己向晨 

　　○出留都寄怀诸同志 

　　凉风西下蹴征尘秋老平芜入望真山气空青天欲晓草根微绿梦回春从前虚度犹今我别后相思又几人只为知心深爱惜难言富贵不如贫 

　　○闾阳驿晚眺 

　　闾阳古道向幽燕北镇岧嶤耸碧天五日行过山一角九秋旅望月三圆园亭寂寞堆残叶云树苍茫隔暮烟老马归途如故识何须分付着先鞭 

　　○题赠醉亭主人六首 

　　万壑千岩路转回寻幽谁向此中来山林客气偕仙侣弧矢家风毓将才圣世桑麻行处有公门桃李旧时栽未容尘迹通蹊径曾否云关为我开 
　　主人揽胜启园亭领取春光户不扃杖履高风堪自许家山旧雨且重听云窗日暖涵波碧茶灶烟微带柳青共道清明看更好输他前此未曾经 
　　昔传海上有蓬壶缥缈仙乡望欲无绿野归田余晚计青山隐几足清娱千重树色含虚牖万变云容拥画图为看长途车马客萧然吾亦爱吾庐 
　　一脉清泉入短墙曲缘花径引流觞村醪熟酿莼鲈美山雨初过枣栗香白发逢秋须健饭黄花虽晚不忧霜扶笻且立溪桥畔露冷葭苍水一方 
　　野草寒枯计御冬垂帘未卷出门慵椒兰绕座融金鸭鳞甲飞空起玉龙解识天心梅数点闲消世虑酒千锺请君曝背南窗下莫道阳和不可逢 
　　千金一诺两怀思二十年前话别时亭榭今犹依旧主须眉端不愧男儿空山流水传情绪满目飞花尽酒巵近识闲愁无处着只推我醉未曾知 

　　○在盛京恭逢万寿圣节遥忆都中前辈诸公躬与盛典恭纪 

　　无疆圣节值良晨先已恩覃草莽臣葵藿有心惟向日松云生意自长春南山祝寿归周雅东国称觥近古豳万里君门西望处却怜蜗角属何因 

　　○元旦立春 

　　昨日除残腊今朝报早春体元归圣主迎岁在寅宾北陆回阳驭东风拥化轮椒花初献瑞何惜酒千巡 

　　○题苏东坡游赤壁图 

　　当年横槊亦风流蔽日旌旗一炬休樽酒空山明月夜何人高赋大江秋 

　　○题苏武牧羊图 

　　十九年来一旅臣南朝谁念牧羊人凝霜裂指犹持节难与胡儿道苦辛 

　　○示学中诸同志 

　　山绕孤村树绕庐依稀风景似鹅湖关头猛省登先岸弹指流光逝隙驹觉路还须庸玉汝官阶何必执金吾古来憎命文章甚不信知心一世无 

　　○春日怀沈阳诸友人拟古一首 

　　西山当户牖飒然来清风阴阳互新故茂兰发幽丛采之欲盈把将以寄邮筒故人一为别远在闾山东思君不可见怀君何有穷白云自卷舒目送双飞鸿延伫独无语我心复忡忡 

　　○清明一首 

　　清明春未暮偕乐及同羣绿变榆槐火青归竹木云小儿循造化野马入氤氛谁念绵山上千秋义士坟 

　　○初夏偶成 

　　见说农家好书声共绩声君恩宽负担天意适阴晴花丽春光艳诗和躁气平长安多少路犹忆重行行 

　　○壮士行 

　　雄风表海称洋洋古冶神勇如鹰扬忆昔从君下三晋横矛倒戟何轩昂君之爱马玉花骢萧萧长嘶如追风回望临淄绝尘去咫尺已与黄河通深渊大泽神护呵中有怪物为妖鼍翻风鼓浪来酣战斯须骏马沈洪波小大从公肝胆裂勇士忿怒下妖穴英风侠气贯长虹瞥惊匕首飞霜雪暗恶叱咤惊蛟龙红涛一缕翻污血吾闻忠信涉悬流投璧斩蛟孰为俦将军英勇气盖世躯命胡为二桃休 

　　○春日闻雁七言绝 

　　又向平沙结阵过江南消息近如何人间惯听莺儿语只为秋声寄感多 

　　○登翠岩山七言绝 

　　孤峰直上白云隈涧底青松荫碧苔我是夙缘应到此当年曾否谢公来 

　　○题画狮子 

　　我读西山经见闻难议拟云有百兽王奇质乃俶诡山鸣谷应生长风搏象易如搏鼠伎伏者不噬强者拒称仁何独称麟趾只恐破壁吼一声斯须奋发去千里 

　　○题双鹊春梅图七言绝 

　　春光怜物去犹迟满树琼华未落时他日檐前传好信此身原在最高枝 【末用袁子才落花诗句】 

　　○春日登北山望塞外诸峰 

　　西北云山控紫台望中野马息尘埃莫嫌邱垤无风景应是昆仑一脉来 

　　○辛未捷南宫 

　　棘院墙阴听唱名飞传笺纸满都城忽闻我亦泥金报竟似嘉宾倒屣迎 

　　○四月二十三日保和殿策试 

　　英雄难尽网罗收聊藉文章作应求五色卿云谁载笔九重清禁孰前筹花因向日无凡艳水到朝宗少细流亦识山林佳趣永春风曷似凤池头 

　　○归里吟 

　　宽闲负担爱山林同是君王造就深鞅掌未谙他日事读书讵负少年心慈恩塔影云间矗长乐钟声梦里寻依旧芸窗公案在春风秋月助清吟 

　　○抵里后寄留都诸同志 

　　微雨莺声御柳新飞花流水曲江春君王许作归田计文字难为造福神东国怀思空近日北堂称寿慰慈亲大罗天上分明在一觉游仙梦未真 

　　○蠹鱼吟 

　　蠹鱼力破万千卷幻身脉望人未知仙窟已逢三度刼绵绵化为长命丝芸香佩服莫相避其如臭味无差池盘屈偃伏似龙蛰夜深太乙来下窥驱使丁甲穿壁去砚池涓滴甘霖施 

　　○寄缪楳澥二首 

　　主人爱我累千觞赠我珍珠字数行相剑不逢雷焕子弹琴谁遇蔡中郎中年哀乐频搔首往日莺花只断肠聊为鸡声一兴舞晨星三五在东方 
　　疏慵无计遣韶光饮酒游山学孟阳得意逢场皆露电生来憎命岂文章笔刀制锦能藏拙风剪裁春半属狂惹起深闺穷女恨嫁衣终日为谁忙 

　　○望雨诗一首口占 

　　风急云还散风柔云复微老天须作合也自有暌违 

　　○和难妇诗即依元韵 【妇中州人遭教匪之乱乞食行吟惜未传其姓氏】 

　　卢家少妇近如何只恐无愁愁复磨羽檄传来丹凤阙烽烟直上白云窝露行春陌惊魂渺草没荒城战骨多安得木兰同伙伴偕归一拭泪痕沱 

　　○冬夜怀楳澥一首 

　　思情款款复绵绵又向西风写寸笺此际此情深夜月为寒为暖小阳天都无可忆从前事尽有相逢未了缘知感生平能有几于今不见已三年 

　　○悼马生亡父一首 【生名孚来学于余寔父志也癸酉四月其父下世故为诗以唁之】 

　　年少功未就况当失所天遗言无一语观行重三年乌鸟啼残粒乔林起暮烟堪怜马氏子应有白眉贤 【生兄弟五人故云】 

　　○咏史 

　　孔孟若元气浑然天地间风雷不改色草木皆新鲜大含入无间钻仰高且坚自古生未有称谥胡称宣子舆本非字何况指名焉 【子舆非亚圣字也乃传者之误】 荀扬与墨翟其又焉能贤 【仲尼岂可以墨翟并称孟子不当以荀杨相较自汉以来诸儒称大圣大贤常与诸子相提并论若贾长沙诸人可谓于去取犹未知所轻重矣】 

　　○赠别马锡侯秉銮一首 

　　与我初相识于今二十年诗书绵世泽衣钵媿真传此际挑镫夜当时立雪天 【其尊翁字隆夫子余受业师也】 离怀共樽酒无计托瑶笺 

　　○怀石绮园二首 【绮园汉军人名爱清阿】 

　　我爱石绮园读书无专门文章与法律一一窥本原男儿志康济安用糟粕言大才用之小劳此案牍繁我闻古良吏所治无覆盆又闻古遗直其民自不冤犴狴少留狱鸡犬无惊魂臣门纷如市镇日来者喧臣心净如水挠之终不浑古人如可作安能世俗论诗书有余泽政举人乃存君情高且洁冰雪欲无痕君志远且大势欲江海吞暂滞鸿泥爪终当凌风骞 
　　我憾石绮园轻财如粪土千金虽易来一钱亦足数我有白练衫上书兰亭谱剪灯恣夜谈翻被膏油腐绮园绐我方云曾考之古渗以金屑霏快如披云覩漆为蠏壳销针向磁石取物理有同然何必出撰杜余心是其言攻错借圜府初如大冶金跃跃还起舞又如铸莫邪一鼓复再鼓可怜孔方兄无罪膏吾斧讵知堕术中夫人乃自侮吾今索债来还须言阿堵 

　　○题老子传经图一首 

　　君历周朝定几秋生来白发已盈头五千道德丹经秘百二函关紫气留也共尼山同载笔今番海屋又添筹青牛花外归何处昨见天河饮上流 

　　○题渊明种菊图一首 

　　先生有高趣招隐为黄花北牖羲皇古东篱岁月赊桃源真福地彭泽岂吾家何事陶宏景空排宰相衙 

　　○题葛仙饭蜂图一首 

　　庄生化蝴蝶幻身不自知葛翁作蜂子吐哺惊且疑想公之口甘如蜜出尔反尔纷烦滋世人吃饭脊梁过安能糟粕出神奇呜乎谪仙咳唾九天外纵有珠玉不疗饥 

　　○题子陵垂钓图一首 

　　富春高尚敖王侯鲈鲤西风一敝裘偏是贵交征不起客星孤照大江头 

　　○题太白醉月图一首 

　　乐哉学士对月称觞此身此影共此清光臣有仙骨谪居醉乡清平雅奏春宴沈香气吞力士眼识汾阳 【二句裁用前人成句】 举首凝望夜色如霜峩嵋西度流照夜郎 

　　○题伯牙访友图一首 

　　吾师在海上风涛万顷深吾友在山中樵径作微吟高山有清韵流水无竞心孤往兴未己呼僮囊素琴宁辞一再鼓会须有知音 

　　○乙亥九月九日纪事诗四首 

　　回首流光十五年千金一刻总徒然当时无故谁知乐弥月多菑更可怜今日乍醒前日梦他生难必此生缘啿嗟不幸遭阳九惊雁离羣叫暮天 
　　荆树西风力不支那堪弱弟此长辞怜兄念切将身代思母情深数发悲零落衣裳成往迹抛残笔墨付伊谁伤心问字殷勤日忽忽生平有几时 
　　秋风落叶感星霜辜负韶光春梦长砚北随兄供笔墨厨东呼嫂问羹汤刼当桓景都归命礼据檀弓可勿殇他日登高临眺处天涯布奠一倾觞 
　　花萼惊风尽此番已看秋色老椿萱空将无死嗟予季多为尊师谓我昆长逝魂兮安所适生来命也复何言从前书画擎双管化作虬松拱墓门 

　　○感遇 

　　清福神仙望已休家山郁郁此勾留文章岂为求知已兄弟无缘共宦游往日名途堪屈指中年人事费持筹不愁静里难消遣每遇寻春到陌头 

　　○答张少亭二首 

　　南国山川旧有灵精华上诉老人星近来垂照芸窗下不数燃藜太乙青 
　　老去湖山兴未阑金陵王气付江干何当载酒龙盘里同倚栏杆看牡丹 

　　○为楳澥题扇蓄以殉葬 

　　诗有同声和人皆雅量宜共兹三不朽结作两相思华表仍归鹤兰亭欲附椑春蚕虽已老犹自有余丝 

　　○丙子初春喜晤楳澥先生因怀尚铁峰沈秀岚适先生以诗钞见示率成长歌用为题词 

　　少与公相识长从公相游蒙公青眼待不与下士俦我乃不揣陋公乃为包羞别公六朞岁白发已盈头昔公宦游日东南人士稠观水既观海复不绝泡沤登山既登岱复不小阜邱冰鉴期无爽霜毫时秘抽鹤子秋风健兰孙春气柔黄金散不尽终可补箕裘积书千万卷琅嬛宝笈留晚年自订稿呼我为编修八万五千字一一皆清遒将为纪年谱将为咨事诹天资既纯粹高识乃不侔向当共知已来自山海陬银冈尚北望锦水须东流独有松江客溯洄难遽求人事类如此我心徒悠悠与公期不朽魂梦各千秋 

　　○游普陀山寺一首 

　　普陀山外湿云流马上经行取径幽梵宇飞空攒宝树灵湫不泄守潜虬度生谁出三千界回首重来廿四秋半日偷闲聊共适老僧酬应未曾休 

　　○同张少亭看牡丹口占 

　　野菊寒篱下幽兰傍泽隈牡丹生富贵还许待春来 

　　○游小洞山寺口占 【小洞山寺在锦邑北距余家二十里许甲子夏余跋马初至其地见山石布置楼树掩映如胸中素具惊疑者久之至后殿仰见层岩之上累石壁立其奇险似鬼斧神工尤为人所罕见而于余如所素覩中心彷徨忽如旧梦往时遇一故识不忆见自何处得一旧句未解出自何书当日景况真有如此者因思兹地之来其果梦兆者耶此来似有定数其非梦兆者耶此来不无夙因读昔人三生石畔之句固不敢自信其然而身异性存又巳不能无媿也因追录其事着之于稿】 

　　非梦忽疑梦惊心转自猜入山寻故径隔树识莲台危石如累卵依 【衣：依】 然次第排缘何初到者不异旧曾来 

　　○何云从萧殿臣二戚谊招饮一首 【余在萧宪邦亲家有歌妓名玉环者求余题扇拟题此诗恐其随手漫灭为之别书数字而已晚间萧郎殿臣招饮令玉环歌曲侑酒余素不善饮又未谙词谱而何云从与孙希儒强嬲之不已余心识其车裘与共之意因引巵而尽玉环叩首者再忆余自五岁受书至登第后前后二十余年从未滥及声色每谓东山丝竹西湖风月千载风流何敢妄拟古人只以同人雅集理宜分谤且俗情未免故复尔尔因书此为云从致谢亦聊以自解嘲也】 

　　难得嘉名似太真风流不减洛川神红妆引烛三更艳白雪飞声四座春薄命未知团扇恨芳年正值破瓜辰因他面傅何郎粉又恐萧郎是路人 【何郎谓云从萧郎谓殿臣】 

　　○落花二首 

　　尽教清昼自舒长争奈春光费较量暖日迟迟多已去东风故故亦堪伤小桥柳絮全铺径别院桐阴半拂墙况是夜来风雨过何堪扫地尽文章 
　　蓬蓬生计满天涯觉得春深是落花香色渐于浓处减光阴不觉去时奢何堪倦蝶醒残梦尽有闲蜂上旧衙生灭自来还造化休将情妬怨封家 

　　○元旦一首 

　　造化无停息乘除改岁年东风先入律星纪又周天爆竹宣阳气椒花启寿筵北堂春正永槐荫满庭前 

　　○楳澥先生赠垂丝柳一枝种之成阴矣承先生邮函相讯作此以答 

　　自得先生柳栽培向小园分条宁计尺扶干恰当门腰减春风力眉销故国魂长丝空缕缕别限 【限：恨】 与谁论 

　　○丁丑举一子为亡弟盈出继 

　　庭前荆树伙荣落两暌违既得亲枝共宁虞奕叶微痴情天不厌异举众相非赖有贤妻子绵绵永绍衣 

　　○柳眠一首 

　　新丝缕缕倩风柔情态三眠倦欲休千百流莺呼不起怕醒春梦又添愁 

　　○莺梭一首 

　　三月花如绣制锦须金梭柳丝织未了又添雨丝多 

　　○帘波二首 

　　竹簟生微凉北窗卧不起呼僮下筠帘犹带湘江水 
　　帘箔何空明差胜侧理纸只愁燕误飞剪取西江水 

　　○镜花二首 

　　美人晓簪花蛾眉懒不画有色不闻香终是虚花界 
　　名花遇倾国自古两相欢今在明镜里权作美人看 

　　○烛影一首 

　　兰膏吐青焰知是夜眠迟独有摇红处千秋不释疑 

　　○书蠹二首 

　　食古须能化饮香年复年蠹书不蠹国何媿守残编 
　　诗书本不腐何自有虫生力能破万卷厥罪比秦坑 

　　○笔架山四首 【在锦邑南大海中】 

　　卓笔峰高不可求临池空自意悠悠此中本有珊瑚架铁网何须屡溯游 【时院试以此题试诸生】 
　　三峰突起宛中央应是徐陵搁笔场试问古来谁巨手韩潮苏海阅沧桑 
　　大笔如杠只此支谁将巨手一重持风帆海上朝朝过疑是杨花入砚池 
　　谁是元虚作赋才文章定可到蓬莱应知此后难提笔故放文澜卷浪来 

　　○依楳澥先生题扇元韵奉和 

　　每媿庸庸被奖旌相逢心许若平生风吹野草鸣宾鹿春满乔林度小莺讲艺自能消客气忘形更复重交情骊歌写作绳头字犹幸年来老眼明 

　　○怀楳澥二首 

　　往事依依幻亦真分明笺字墨华新离筵曾照西楼月别赋空怀南浦春万卷难谙天下事百年老去眼中人辞君再晤知何日沧海浮萍寄此身 
　　柳丝鞭影度春城又听西风落叶声老鹤栖阴传远韵绿云萦榻发幽情想因知已劳相思也恐耽吟碍养生何似含饴弄孙乐余年赢得一身轻 

　　○怀李公师惠 【李师惠锦县庠生也其友李作梅乡试顺天卒于燕郊时李公在京闻之往视尚未知其死也至则巳卒三日矣因匍匐告诸友生醵金为殓事竣为之扶榇归籍】 

　　李公敦夙好生死见交情谁识扶棺痛深于负笈诚燕云悲客路凌水咽归程不为呼将伯奚从旅榇行 

　　三槐书屋诗钞卷二 

　　●三槐书屋诗钞卷三 

　　锦州金朝觐午亭撰 

　　奉和洪玉亭送别元韵四首 
　　有感 
　　题孙墨林小照一首 
　　送伊莘起主事任满赴都一首 
　　楳澥所赠柳春日复萌书此寄怀 
　　和答同年何愚溪都中见怀元韵二首 
　　塞上吟二首 
　　课农七首 
　　李将军射虎石 
　　吴越王铁弩射潮 
　　读吊古战场文四首 
　　李愬雪夜入蔡州四首 
　　苏武牧羊 
　　岘山碑 
　　阅江楼 
　　黄金台 
　　送别佟松泉 
　　清明 
　　口占绝句一首 
　　东山纪事五言排律二十韵并呈董东堡 
　　寒月二首 
　　寒林二首 
　　寒云二首 
　　寒雁二首 
　　寒钟二首 
　　寒砧二首 
　　寒夜二首 
　　寒窗二首 
　　寒虫二首 
　　和答孙兰畹五言律四首 
　　游普陀山喜晤寺僧明然别后却寄 
　　题画 
　　庚辰恭读仁宗大行皇帝七月二十五日遗诏谨纪 
　　三槐吟 
　　咏雪 
　　书怀诗一首 
　　题程小泉先生画册 
　　题画二首 
　　和镇国公宗室晋戬斋姜女祠诗一首 
　　和瑞芝厓奉使朝鲜抚宁道中偶成元韵 
　　咏选图六首 
　　赠冀翁 
　　和沈香余原韵 
　　都中怀楳澥一首 
　　闻立亭言楳澥寄书问都中诸友音耗感而赋此 
　　挽同年何愚溪一首 
　　红叶四首 
　　题惠远禅师小照 
　　慰人下第一首 
　　十二月看牡丹 
　　思亲一首 
　　除夕一首 
　　都中喜晤同年时两峰 
　　白丁香 
　　紫丁香 
　　游丰台 
　　纸鸢二首 
　　都中喜晤宝山侄携眷自蜀归省并应顺天乡试二首 
　　出城篇 
　　嘲庶常散馆压班外用 
　　为冀老嘱题 
　　五塔寺 
　　万寿寺 
　　昆明湖 
　　西顶 
　　同冀翁游小有余坊和题壁原韵 
　　挽石绮园二首 
　　述往 
　　喜晴 
　　同年周松崖将赴粤西荔浦任招诸同年集陶然亭小饮书此赠别 
　　十二月初二日以签掣四川引见干清宫 
　　出都 
　　游子吟题别山壁 
　　谒杨椒山先生祠 
　　邯郸道上 
　　过汤阴谒岳忠武祠 
　　河南道上 
　　过东汉孝子郭巨故里 
　　函谷关 
　　华阴庙观秦槐汉柏歌 
　　马嵬 
　　五丈原 
　　宝鸡入栈 
　　鸡头关 
　　沔县谒武侯祠见铜石二琴 
　　邛州道上望黎雅诸山 

　　○奉和洪玉亭送别元韵四首 

　　津柳依依最可怜葛衣宽褪又添绵与君判袂西风里从此参商定几年 
　　频挑烛泪夜阑时咫尺天涯未忍离我自不辞心曲乱伊人空复念温其 
　　骊驹就道竞相夸迎送青山到处家忽忆迩来耽习静也因离索厌繁华 
　　海雨江风满客襟片帆难搁故乡心预知此后相思苦总以长年度寸阴 

　　○有感 

　　自笑雕虫误半生虚名何益竟何成韶年碌碌空回首后事茫茫少定衡命本难知姑进取人能悔过是聪明迩因悟得南华意纯以天机自在行 

　　○题孙墨林小照一首 

　　南国多佳士风流孰若君持筹无市气展卷挹清芬锦水浮归棹吴江冷暮云精神千古在元鹤与同羣 

　　○送伊莘起主事任满赴都一首 

　　三辅分猷马首东京华回望五云中黍苗润借随车雨钱谷清余两袖风愧我疏慵闻诲少知君廉静与人忠何缘芳草思归早依旧春光迥不同 

　　○楳澥所赠柳春日复萌书此寄怀 

　　垂丝袅袅拂风轻犹忆殷勤唱渭城当户可容栖小隐眠春无计遣流莺黄金有色初分种青眼看人感旧盟树尚如斯何况我三年拱把讵无情 

　　○和答同年何愚溪都中见怀元韵二首 

　　长安西望暮天高暂憩闲身跋涉劳此日怀君临素简当时怜我赠缔袍五年延阁迟鸿羽十载恩荣毓凤毛 【令郎恩荣生戊辰今十一年矣】 谁识山窗风雨夜几回惊起听松涛 
　　几番夏暑与冬寒笔墨分明一晤难五月莺花边地景九秋风雨海门观省中兰蕙新沾露 【愚溪新改内府管领】 柳外溪桥共倚栏春满上林万年树何时分借一枝安 

　　○塞上吟二首 

　　九龙山控小凌川朔气凝寒欲暮天设险重关勤远戍戒严三卫想当年华风渐被通蕃汉文教流传孰后先总为太平安土乐人家多半是屯田 
　　我今来此又隆冬极目斜阳簇乱峰松岭设关分界限凌川入塞识朝宗边防将吏兼司税土著兵民久务农一带疏林成列处当年细柳想军容 

　　○课农七首 

　　田连阡陌亩南东锄雨耕云处处同只为相驯欢笑语翕然绘出太平风 
　　时当春季识农忙笠影婆娑趁夕阳偏是老人知岁稔占晴占雨半荒唐 
　　昨夜沾濡雨一犁春融袯??爽又涂泥朝来试向东郊望人迹依稀遍晓堤 
　　曾从郊外去迎春又看东皋播种人虽际太平农事乐谁知颗粒总艰辛 
　　好是和风旭日时分明画出大田诗愿将粉本陈丹陛当日豳风想见之 
　　三春休说日迟迟有鸟催耕恐失时欲报西成且东作农歌半是赛神诗 
　　每从耕凿识民情依恋家山课雨晴他日长安西望处可能回首忆躬耕 

　　○李将军射虎石 

　　老将威名震北平却教顽石落魂惊笑他试剑原儿戏未必吟成猛虎行 
　　力如虎尤猛心比石还坚以此威弧矢何愁不应弦 

　　○吴越王铁弩射潮 

　　三千弓弩越人弯竟使蛟龙退舍还聊藉威灵降水国犹看潮势荡湖山石桥渡海能鞭血铜柱封疆可限蛮当日既知安境界何缘此后复为患 

　　○读吊古战场文四首 

　　万骑连营催暮笳思归军士死为家沙场万里埋枯骨哭奠徒劳天一涯 
　　雪满征途远帝阍金戈铁马若云屯成功也有生归日寝寐犹惊未定魂 
　　黄沙白草望中迷新鬼含愁旧鬼凄一样北邙山下死堪怜塞北与辽西 
　　我欲开编吊古人何堪卒读耐酸辛书生未识从征苦犹说文章薄武臣 

　　○李愬雪夜入蔡州四首 

　　雪夜衔枚走敌师军声鹅鹳两惊疑探囊取得吴元济计夺昆仑一觉时 
　　六出都缘兆岁丰能邀天幸是元戎休夸谋定由裴度此夜应推滕六功 
　　擒虎谁探虎穴中分明敢入不居功将军负弩称前导扫雪开门拜相公 
　　参赞纶扉属秉衡何须内主诉分明他年远走蓝关雪多为碑词有不平 

　　○苏武牧羊 

　　啮雪能回塞外春功名难望写麒麟谁知羝乳成归谶便信传书有雁臣 
　　拥旄穷海有孤臣甘与膻羣作牧人握手河梁成永诀荒寒塞草不知春 

　　○岘山碑 

　　当年缓带复轻裘太傅登临乐此邱敌国推心驱二竖名山勒字独千秋石头旋凯谁遗策武库谈兵尚禀谋我为古人时堕泪兰亭何必擅风流 

　　○阅江楼 

　　高楼控引大江流狮子山头迹尚留天意自分南北堑偏安时作帝王州朱栏凭尽三吴盛碧水飘来六代愁岂为埋金无王气何缘诚意不如娄 

　　○黄金台 

　　漫说君王好俊才想来名士也贪财黄金霍霍终须尽慷慨悲歌孰再来 

　　○送别佟松泉 

　　丹桂犹留种黄金不可求望君南浦尽心事两悠悠 

　　○清明 【岁在己卯闰四月以三月十一日甫及清明寒食前后数日正礼部试士期也忆余辛未赴琼林宴时其年两度上已故筵间已荐朱樱矣今春探花伊迩而草未拆甲花尚含苞气之迟早不同人之遭际亦异书此四绝以志兴感云时三月九日】 

　　爱此清明耐晓凉偏逢置闰较春长上林谁是探花手桃李争看出棘墙 
　　风风雨雨近清明草色皇都尽锦程谁识矮檐春最好隔墙曾听卖饧声 
　　曾记琼林预宴年朱樱灼灼灿华筵当时上已重经过差觉今春又占先 
　　又逢蘂榜放春官消息东风尚殢寒偏是热中人不觉看花早己到长安 

　　○口占绝句一首 

　　庭院树光重渐知生意浓当风未团绿摇落亦无从 

　　○东山纪事五言排律二十韵并呈董东堡 

　　东山肃瞻仰密迩式前人风树儿孙听园林世代因身居华屋乐心切首邱仁霜露常殊景冈峦近比邻成功原自艮开物必于寅隅对参星次宫分木德春平临当绿野高拱接苍旻重迭张帏幙趋迎作主宾川回疑带曲峰矗俨云屯势隐宫墙閟形联指臂亲何须驱虎豹聊复辟荆榛石笋环城郭虹螺供海滨柏枝摇凤尾松干簇龙麟神路溪桥引灵泉古井新烟岚凝瑞霭蔬菓荐嘉珍应谨樵苏禁将令雉兔驯闲花堆小径短草藉晴茵遗令希元凯佳城待沈彬青乌传已失黄壤辨谁真董德章犹在何殊郭景纯 

　　○寒月二首 

　　江楼晚眺独萧然玉宇霜高皓魄圆虽是团栾能满望嫦娥孤冷有谁怜 
　　云净星疏露气濡皎然明月一轮孤窗前疑是霜华重影射梅花半有无 

　　○寒林二首 

　　迢迢寒树隔前川几处昏鸦噪暮天落叶尚同榆荚绿萧疏不似买春钱 
　　一例秋光到远林寒乌犹自旧巢寻那堪故径埋黄叶樵子归来试独吟 

　　○寒云二首 

　　天际寒云望不真不成峰影不鱼鳞故山岂是无心出尚有登台载笔人 
　　寥寥天际片云横冷淡全无作雨情不为寒山好依恋人心多是爱冬晴 

　　○寒雁二首 

　　远来关塞影含霜恐为风高偶乱行近得迎阳融雪爪潇湘彭蠡水茫茫 
　　寥阔江天雁影横平沙旧印尚分明年年寄得霜来信岂独冲寒诉旅情 

　　○寒钟二首 

　　睡觉西窗月影残挑灯谁念客衾单疏钟动我三生听绝似丰山应早寒 
　　荒寒山寺隔重林有客寻幽渡碧浔忽听上方钟动处数声杳杳搁尘心 

　　○寒砧二首 

　　冷淡秋闺急妇功打窗黄叶下西风离情无限谁堪语试听砧声断续中 
　　每为惊秋动客心连村彻夜响寒砧授衣休说今年早曾听征鸿送远音 

　　○寒夜二首 

　　中庭霜重夜沉沉借得余光补寸阴耐此清寒同素志拥书且复拥重衾 
　　孤灯如豆漏频催欲向鸡窗展卷纔为数更筹劳问夜清寒宛若励吾媒 

　　○寒窗二首 

　　寒窗缩瑟未逢春积雪都成白屋贫且喜素光能映字不妨冷淡热中人 
　　曾爱芸窗日影迟三冬又复下书帷呵将冻笔临晴雪可念程门夜立时 

　　○寒虫二首 

　　处处蛩声四野秋酸吟为我助清幽只缘唧唧难成梦起视明河泻欲流 
　　秋声过处夜沉沉恍听欧阳叹惜音岂有不平争欲语荒寒无赖起酸吟 

　　○和答孙兰畹五言律四首 

　　昔读天台赋知君实象贤金声堪继响珠彩定惊筵吐凤休还笔敲门不弃砖鸳针须自有何事倩人传 
　　良骥嘶千里孙阳一顾知同声关气类此志许驱驰燕市黄金霍秋风丹桂披归来问消息侍子看花期 
　　吾师在何处景仰属灵皋品格兼金玉文章间雅骚秋宵常剪烛春雨共持螯谁信沮渠逊茫茫大海涛 
　　生徒已寥落心事可胜叹知已复谁许小才犹见难闲云思旧雨秋气感幽兰翘首家山外应多怨暑寒 

　　○游普陀山喜晤寺僧明然别后却寄 

　　兰畹向我称明然濡笔磨墨述诗篇推敲字句费辛苦此中有人山之颠入山已无台阁气出世那复烟火味有时拈韵疏性灵清高淡远自矜贵今见明然俨寒酸慈悲欢喜兼庄严手持唐诗三百首权当贝叶翻经看古来名僧如名士不学戒律不衫履文法但可拘俗人何必蜂子钻窗纸诗笔生成瞿昙花诗才淘尽恒河沙说法能得无上乘偏袒吟肩拖袈裟昌黎辟佛友大颠欧阳巨儒交秘演访僧兼欲访名山俱可随缘作消遣我当三度朝普陀友生陪侍来游歌清静自得古欢趣开轩高挹秋风多临风且咏将进酒有约不来良辰负佛国极乐重行行石火流光莫回首可念前人曾志游题诗不惜姓名留天末鸿雁尚流影肯让崔题黄鹤楼  

　　○题画 

　　有山无水树光燥有水无山泽气多安得依山尤近水阴阳匀配相冲和花掩映树遮罗有时罢读且释卷有时垂钓不披蓑荒苔落叶无人迹一声款乃轻舟过远山澹沱入烟雾远水迷离生烟波吁嗟乎邯郸梦好易反复长安道阻多蹉跎世间佳境亦尽有此心不动奈我何 
　　买画值一纸买山需万钱将山写入画遂令抵万千吾郡韩公妙山水同学弟子罕比肩大米小米擅双绝顷刻拨 【拨：泼】 墨生云烟今得残绢胜拱璧神妙宛尔秋毫颠山无皴兮生茂树水无波兮来远船茅屋数楹隐深处恰有人焉临窗前我笑达摩面壁立恨不置身画中天吁嗟乎张繇龙曹霸马小技皆有入神者阳春白雪郢中歌其曲弥高其和寡 

　　○庚辰恭读仁宗大行皇帝七月二十五日遗诏谨纪 【本朝前辈某哭圣祖仁皇帝诗云巳增虞帝巡方岁竟少唐尧在位年当时以为绝调然觐犹以为未足尽圣德之大焉今大行皇帝临御二十五年荡平寇乱绥靖兆民将来实录告成必有美不胜书者觐愚昧之见何敢妄测高深然以管窥天所见虽小究不得谓所见者非天也谨纪百六十言于篇】 

　　高庙倦勤日先皇御极年寅清开宝历申命绍心传骏烈销兵革鸿文范简编箴言悬吏镜科律应熏弦疏导河源活澄明海气鲜丰镐勤再幸岳渎表孤虔番舶遥修贡民瘝屡沛蠲尊亲同血气化育溥渊泉讵意成功退乃闻遗诏宣旌旗空想像弓鼎莫攀缘云拥苍梧驾风高榆木川乌号当跸路龙驭己宾天哭奠盈三辅威灵震九边至尊本无外余泽犹广延昔岁明光里微臣对越前桥山安可仰涕泪亦潸然 

　　○三槐吟 【门前老槐百余年物也其先有四今存其三因以是名吾堂焉】 

　　昔闻王氏子当户植三槐草木含灵气儿孙列上台吾家先大父手泽毓嘉材此后花黄候长安孰往回 

　　○咏雪 

　　分明飞絮小阳春又似天花落世尘来岁祈年应贵玉深宵望气已成银粉妆无处不称艳白屋谁家可送贫亦有严寒全未觉浅斟低唱属何人 

　　○书怀诗一首 

　　天地自空阔风云无尽期春华冐寒发野马相息吹人事终成故生机日出奇将来难略处妙在不能知 

　　○题程小泉先生画册 【辛酉壬戌小泉程夫子居东都留守将军晋公幕府余时肄业书院以及门时亲笔墨暨先生下世后求其遗纸如片鳞只爪不可多得景堂二兄以旧纸嘱题余喜得见先生手泽因志数言于巅时嘉庆庚辰清和月之八日】 

　　昔我立程门雪吹三尺积挥尘 【尘：麈】 细论文临池学作字亦或试涂鸦笔墨聊游戏吁嗟二十年风流成往事片纸寄精神恍惚闻謦欬展卷托长言用以鸣相思 

　　○题画二首 

　　种花复种蔬色香乃兼擅以之写丹青生气更葱蒨此笔能双行如上宣和殿此味可自知莫上苍生面小技虽雕虫绘事悟后绚试开绿野堂懒作河阳县 
　　丹鼎在人身本来无别具神仙不可求况被黄金误此老一何贪坐看丹九度壶中日月长但见悬双瓠我欲借此鼎用之调盐梅宁知既未济火候须疑猜君火耶相火耶文火耶武火耶三昧不传之火耶 

　　○和镇国公宗室晋戬斋姜女祠诗一首 

　　洪涛万顷隔燕齐尚见神山旧女祠青冢与谁分怨恨普陀何地不慈悲至尊临幸犹凭吊千载传闻每异辞应是望夫身化石莫将环佩感来迟 

　　附原诗 

　　茫茫瀚海接天齐奉使朝来谒女祠劲节己成千古义娇姿犹带万年悲振衣亭畔存遗迹垩粉墙边识旧辞红日渐高人唤去登临不尽意迟迟 

　　○和瑞芝厓奉使朝鲜抚宁道中偶成元韵 

　　山光海气漾云容恰好春耕卜岁丰天为行人作方便晚晴遥见夕阳红 

　　○咏选图六首 

　　人情到底尚圆通识得行藏在个中太极未分含造化混元运物有天工 
　　灿如星宿各分躔迟速高低尽左旋除是太阳行度远那能一日一周天 【谓压班各人员也】 
　　当年团拜到金台首选于今有郭隗可惜大罗天上客谪来也许入轮回 【谓同年兆元李□二公也】 
　　难得仙成九转丹循环恰比走晶盘无端化出重规样当作联珠合璧看 【谓双单月两图也】 
　　遁甲禽壬老将精军行圆阵取环生攻城必缺难泥古转类开门召外兵 【谓插班各人员也】 
　　千人顶上共圆光胜地初开选佛场此是涅盘能度众机关全在转轮王 

　　○赠冀翁 【名峻泰字克明山西介休人】 

　　不到家山二十春康强又度古稀旬怕因乡饮推三老认作当年绛县人 

　　○和沈香余原韵 【名承瑞】 

　　春风杨柳满章台定识君诗见别裁芳草有情偏有恨野鸥无事亦无猜谁怜伏骥堪长策难薄雕虫是小才记否当年来月下秋阶联句共徘徊 

　　○都中怀楳澥一首 

　　少年荣宦老康宁也是人间福寿星俗事何妨作消遣伤心多半费调停长安西望人偏远春色东来草又青欲把怀思相慰藉恐劳情绪不堪听 

　　○闻立亭言楳澥寄书问都中诸友音耗感而赋此 

　　京邸驰书问友朋老人离索想难胜德星称瑞宁常聚尺蠖求伸竟后兴新雨挑灯虚五夜故山回首隔千层遥遥幸有知音在尚拟携琴受广陵 

　　○挽同年何愚溪一首 【名奎智镶黄旗内府人】 

　　到门投刺忽惊心往事风流不可寻莺树乍迁春已暮鸾弦重续韵偏沈新知悃款神相契旧仆殷勤酒更斟犹有遗孤成似续传家何必满籯金 

　　○红叶四首 

　　感怀聊作慰怀诗况复秋光动客思种树那能逢火齐看山从未到焉支赤城霞起仙居远紫塞云深雁影迟记得年年芳草绿王孙何日是归期 
　　一夜西风万壑声刁条寒树焕新荣红楼三面迷花径紫陌千章近帝城绚烂不嫌秋意老暄妍犹带夕阳明休夸似锦争春色那识孤松盖已擎 
　　墙阴老绿渐婆娑瑟瑟西风动远柯红杏醉醒芳草地绛霜飞断洞庭波珊瑚成树终能朽锦字题笺竟不磨莫道昨宵霜意重杜鹃啼血五更多 
　　萧萧寒树水潾潾摇落深秋叶尚新到海定知来赤县随风应不作红尘林端衬出千山翠夕照看成二月春曾忆送人南浦绿一番回首一伤神 

　　○题惠远禅师小照 【师法名慈宪住持成寿寺方丈出小照示余见其慈悲欢喜种种色相以意求之无不克肖旁有侍者面如冠玉类梨园部中所称玉凤天元二人者盖其素所钟爱者也嘱余题其巅因赋诗六首】 

　　禅罢慵开选佛场披襟露坐起微凉不须咒海成菡萏自有莲花似六郎 
　　清修何事上团蒲小坐花间手念珠侍者不知香色戒从旁虔奉淡巴姑 
　　恰是当年惠远师虎溪微笑客归时花前尚有樽中酒应是知交又订期 
　　莞尔何因自解颜幸朝南海落伽山非从紫竹林中过那得携来玉笋斑 
　　莫将泥絮比禅家泥絮含春又长芽香树尽能招玉凤为他还作牡丹花 
　　无碍庄严法界开诸天欢喜见如来分明瓶柳垂甘露又度人间小善才 

　　○慰人下第一首 【辛巳秋试蓟州蒋熙大兴王观潮二公文皆余所许可者均未见售】 

　　尽将文字判升沈消息于今莫可寻谩说妍媸无定品怎从难易见传心黄花晚节能争秀白雪高歌孰赏音渺渺前程何处觅千岩万壑各晴阴 

　　○十二月看牡丹 【以火烘开者也】 

　　牡丹偏欲傲梅枝富贵争先恰出奇何似春深三四月天时人事两相宜 
　　可惜名花睡未醒被人强起逗春情重帏密室深深护不恨东风是此生 
　　无奈冲寒放牡丹勉成富贵亦非难此番出世休疑早只为旁人带笑看 
　　国色当前秀可餐争妍应不怕春寒卷帘休惜胭脂冷燕赵佳人本耐寒 
　　缇室才吹六管灰蓦然生意牡丹开春风欲启东皇驾先遣天香导引来 
　　花事能回隔岁春冬烘倍觉长精神终须富贵趋炎热知否旁多冷眼人 

　　○思亲一首 

　　绝裾情已忍捧檄意何欣回首家山远英英有白云 

　　○除夕一首 

　　客景逢除夕无聊转厌喧遥知北堂上焚烛看花繁 

　　○都中喜晤同年时两峰 

　　朝廷设科目奔走天下材万里金门近三春蕊榜开文章争气运饥渴慰朋来已识征车到奎垣耀上台 

　　○白丁香 

　　香雪团团压碧枝东风吹不落阶墀去年梅信休言早寒素逢春也未迟 
　　簇簇新鲜结蕊圆香凝素质向春暄有时斜荫青榆影一斛珍珠万贯钱 

　　○紫丁香 

　　谁家墙畔数枝斜疑是新晴落绛霞今日早朝趋紫陌花光何处不繁华 
　　春色鲜于二月中分明姹紫胜嫣红翻疑误泼胭脂水化出花身迥不同 

　　○游丰台 【在都城右安门外】 

　　南西门外竞繁华春社游人半走车多少墓田依井臼休从花县问桑麻秧歌终觉少年好香会转因晴日赊更喜村家小儿女新衣楚楚隔篱笆 

　　○纸鸢二首 

　　全借吹嘘力东风太有情入云明夕照出谷避新莺奋迹疑无碍凌虚势欲鸣何须传雁帛片纸度重城 
　　点缀三春景儿童愿不违游丝飘漠漠片纸去依依映日鸾翔举迎风鹢退飞高楼凝望处极目到斜晖 

　　○都中喜晤宝山侄携眷自蜀归省并应顺天乡试二首 

　　万里尝辛苦高堂尚倚门白云何处远青眼几人存迈迹昌宗祏观光近帝阍嗟予犹碌碌十载事鸡豚 
　　谋生计不就决策思长征双剑倚天表五丁严客程丝萝原有定卵翼竟何成莫说他乡好家山亦锦城 

　　○出城篇 

　　出城见禾黍精神渐已旺附都百万家食指庶堪望东南事转输储需众企仰齿繁地不辟矧可游手旷念此力田农妇子勤馌饷炙肤当炎熇没骭被新涨颗粒易金钱宁有富贵想富贵须生成岂能人力创一食中人产一衣百宝装踏青油幕车问夜销金帐瓜果荐冰盘焚香合郁鬯那知终岁勤仅堪出入量风雨不从人灾祲转多恙歉收少盖藏所幸免寇攘乃者官符下老幼生惆怅西邻有逃亡问尔胡不防东邻有杀牛问尔胡未访株累经旬月不能达一状堂上养威严但愿速加杖黄口尚待哺残喘泣相向安得念民艰尽如太守况 

　　○嘲庶常散馆压班外用 【俗称老虎班】 

　　蓦地风生响玉珂难将豹变语同科诸君定作循良吏到处先传虎渡河 
　　入世吟成猛虎行我今履尾亦心惊愿无苛政伤民隐白额南山患自平 

　　○为冀老嘱题 【用老当益壮四字起首】 

　　老去消除躁气多几将炎热静中过清风颇有故人意爱我时来安乐窝 
　　当年度木到深山亦识名材遇合艰今幸一枝栖处稳不劳千里费跻攀 
　　益寿何须参与苓年来已自鬓星星养生非欲辞甘苦世味酸咸我已经 
　　壮怀迟暮复何求人世沧桑七十秋闻道诸孙尽林立拟将祝寿点牙筹 

　　○五塔寺 

　　五岳真形具崔巍踞法台石门时启闭磴道喑纡回风铎层层系金身面面开遥知官路外瞻仰万人来 

　　○万寿寺 

　　兰若附京邑戒坛生静机六尘谁度脱三宝众归依海外旃檀供阶前洞壑微曾闻诸佛祖遗像此传衣 【阶前洞壑相传为吴道子所修筑】 

　　○昆明湖 

　　望洋成巨浸疏导各分流润泽滋香稻澄清出御沟微风生水榭倒影控山楼圣世无征战沿堤有钓舟 

　　○西顶 

　　四月朝西顶纷如百戏陈喧阗疑鼎沸车马若云屯隔院闻钟磬连楹拜鬼神年年春社好盛世每经旬 

　　○同冀翁游小有余坊和题壁原韵 

　　采取西湖胜居然小有天沿堤窥扇影隔树漾茶烟辞阙知何日离家忆去年纵游休荡意在坐有宾贤 【冀老举乡饮大宾】 

　　附原诗 

　　小坐耽幽趣乡心接远天村光浓树色篱影隔溪烟鸿爪曾羁客莺花说绮年浇愁惟有酒差幸主人贤 

　　○挽石绮园二首 

　　廿年声气亦前因少小相从长益亲岂料君今为异物再攻吾短属何人驰驱千里言犹在抛却双雏志未申那可故斋重过访萧萧竹影独伤神 
　　休夸大志薄求田聊为谋生事偶然云路有心皆幻想风波无意亦经年双鱼已渺三春约一病长成万古眠此后谁论恩与怨离离冡草羃秋烟 

　　○述往 【辛巳夏疫盛行流传数省七月间京师尤甚维时讹言四起凶惧之情殆难言状医家云厥阴司天应有此气运然莫非数也忆去春余在途次见飞鸟自空而坠如有物攫之者岂非禽鸟得气机之先者耶今岁星已一易矣日长无事阴雨弥旬即景忆旧迭成长篇所谓至今言之使人心悸者也虽事实尚有未尽然其中实无无诳言焉】 

　　人道长安作客难米珠薪桂生计艰我来今已再寒暑饔飱聊复供盘餐忆自去年夏四月僦居矮屋耐炎暍久旱忽逢大雨行那堪怪事叹咄咄温风不止雨不休积成沴气纷四流始自闽粤渐江北继遍齐鲁盈中州况乃京师五方处袂云汗雨称繁庶讹言市虎贤智惊遂令当食愁举箸须臾哭声沸西邻又见东家悲死人吊唁相顾少颜色一日再见尤相亲沈阴积湿益泥泞空阶夜滴何堪听老屋崩颓作远声铜山西倾洛钟应是时燕台置黄金诸生云集贲来临初作攀龙附凤想旋成乞骨归田心忧疑幻起杯蛇影心恻寒泉占幕井养生学得不彻姜邵平空种瓜千顷络绎丧车填巷衢尚有骼胔傍城隅饬令门尉藉明数经旬累月终模糊延医传方不问状延僧先期后不让彻夜置椑难给求转恨择术未为匠震地轰闻万爆声金吾惊起夜登城宁干禁令驱疠鬼谁为戎首难知名飒然八月秋风迅出门始觉精神振吾侪今是过来人家书常报平安信 

　　○喜晴 

　　花阶生爽气向夕得晴天满月如新沐归云若凯旋名微消物议身健少愁牵徙倚纱窗下推敲抚旧篇 

　　○同年周松崖将赴粤西荔浦任招诸同年集陶然亭小饮书此赠别 

　　同领春风十载前几人今此醉陶然历官各有升沈感问岁均非少小年城阙秋生思远道楼台夕照入华筵荔江一勺清如许又得莲溪万斛泉 

　　○十二月初二日以签掣四川引见干清宫 

　　金殿朝开彻曙光当年曾此对先皇两朝诣阙仍书腐十载弹冠尚御香捧檄拟经筹笔驿观风许过浣花堂遥知望斗京华远且听流莺绕建章 

　　○出都 【壬午十二月二十七日】 

　　需次来都下淹留两度秋半生初发轫万事费持筹长路辞残岁高堂重远游腐儒何裨用投笔亦封侯 

　　○游子吟题别山壁 【二亲在堂远仕川蜀思欲乞改近省以遂乌鹊之私又格于成例奈何奈何昔人捧檄邑喜绝袂竟去吾其何所去取乎因有怀不能成韵故聊为短歌以明心曲】 

　　别山之阳村树茫茫心之忧矣惄然神伤别山之阴村树沉沉永怀不见实劳我心山之灵兮若有知游子思归兮安可期蜀道难兮前路遐倚门闾兮天之涯 

　　○谒杨椒山先生祠 【在直隶定兴县北河】 

　　昔年展卷瞻遗像今日停车谒旧祠有命不因廷杖死无人敢向逆鳞披左迁再起心逾壮遗嘱千言我亦悲宿望诸公空袖手欷歔碑记又何为 【谓徐有贞诸阁老也】 

　　○邯郸道上 

　　有生皆有死造化实为之富贵无恒势穷愁有尽期长生何所济游戏亦非宜且饱黄粱饭卢生未足奇 

　　○过汤阴谒岳忠武祠 

　　建牙曾欲荡膻腥想见孤忠汗简青附会竟成三字狱偏安甘作小朝廷龙沙略敌传奇迹虎帐谈兵废武经宋代江山何处是崇祠故里妥英灵 

　　○河南道上 

　　北条陵麓发云中与我家山支派同一路随车作迎送临河凝望已回东 

　　○过东汉孝子郭巨故里 

　　杀妻可求将要君乃烹子其中热功名流弊至如此异哉汉郭巨养母埋婴儿饼金荷天赐显著姓名奇饭牛藏腹帛撒粒招羣乌俶诡标奇节遂致成矫诬嗟彼中庸行菽水足欢娱 

　　○函谷关 【城外有甘罗墓】 

　　城小凭山固雄师困仰攻兴衰看启闭疆界限西东关尹占佳气甘卿表閟宫湍流飞瀑处势与建瓴同 

　　○华阴庙观秦槐汉柏歌 

　　华阴道上麦齐肩华阴庙中树参天阴森但觉四月冷幽冥气象生万千楼台高出树杪上登楼适当三峰巅道士导予穿树出秦槐汉柏当阶前更有商周旧时树横陈又出秦汉先何况唐宋后植物低伏仅可称曾玄吁嗟乎秦皇汉武求神仙何如此槐此柏能延年 

　　○马嵬 

　　未必行军气不扬姜妃走马定岐梁情深别有兴亡感千载明皇与太王 

　　○五丈原 

　　筹策南方定中原尚可为出师再陈表涕泣已长辞 

　　○宝鸡入栈 

　　一径通川蜀连山限楚秦翻疑去无路且喜来有人灯火明林表驮駖响涧滨伏波能聚米恐此是陈因 

　　○鸡头关 【上有关圣帝君庙】 

　　几日辞车马山行已惯经云关殊气候神庙仰威灵路转周天度江流匹练形褒斜回望处万岭锁空青 

　　○沔县谒武侯祠见铜石二琴 【城南定军山有武侯墓】 

　　清越弹丝异声流石与金英灵无朽质劳瘁尚鸣琴第宅留天府山邱望沔阴从来师相重谨慎是传心 

　　○邛州道上望黎雅诸山 

　　已离云栈十余程又见高山天外横苍碧凝阴疑岳秩青冥含气幸时清壮年如我犹堪学远宦伊谁不为名亦识升沈难预定成都何处访君平 

　　三槐书屋诗钞卷三 

　　●三槐书屋诗钞卷四 

　　锦州金朝觐午亭撰 

　　荣经署中 
　　相岭 
　　署中杂兴 
　　咏太湖寺石 
　　梓潼宫 
　　安澜寺 
　　白云观 
　　严道篇 
　　双柏行 
　　古樵郭明府甫卸雅篆又权芦山别未及月作再来人喜而赋寄 
　　和古樵郭明府见寄原韵 
　　自遣 
　　答汪桂山明府和古樵寄作仍依韵续成六首 
　　除夕九迭前韵 
　　四经楼怀古 
　　过名山谒汪明府留饮别后却寄 
　　敬谒房师晓亭夫子并叩见太师母太夫人及二世兄三世兄退而志喜 
　　答金虞臣用黄秋崖小集薛涛井原韵 
　　少府黄秋崖以薛涛井公燕旧作见示因依韵和答 
　　喜雨 
　　闻古樵之任高州志别一首 
　　雨后 
　　苦雨 
　　汉嘉道上 
　　送尚声归里 
　　途中口占诗一首 
　　与罗公猷 
　　飞龙关一首 
　　示邑庶 
　　去官 
　　奉和鲜于广文赠别元韵 
　　看云 
　　杜工部草堂 
　　诸葛武侯祠 
　　别余醇轩 
　　忆旧八首 
　　留别李约亭明府 
　　青羊宫 
　　支机石 
　　天涯石 
　　剑阁用唐刻原韵 
　　七盘关 
　　伏波将军庙 
　　紫柏山留侯祠 
　　和沔阳题壁怀古原韵 
　　归里 
　　慧麟侄出痘新愈于元旦日索诗因而赋此 
　　哀思 
　　见杏花 
　　咏史 
　　戊子十月二十六日引见干清宫 
　　与德立亭吏部 
　　路上杂咏十首 
　　黄叶二首 
　　红叶四首 
　　过燕山访侯孝廉 
　　再过邯郸 
　　邺中怀古 
　　谒鄂王祠再迭前韵 
　　渡黄河 
　　过四知坊 
　　灵皈寺 
　　佛手柑 
　　题吴省葊小照 
　　怀忠堂口占 
　　留别忠州书院诸生 
　　答朱云岑书题后 
　　过中江城北偶得林丛二语已一易寒暑矣今续成之 
　　宾兴宴赋诗二首 
　　东阁官梅十咏补遗 

　　○荣经署中 

　　专城百里辟蚕丛叱驭名贤此教忠郭外溪声喧暮雨堂前山色引熏风南人不忍欺诸葛文帝何能富邓通四十年来甘澹泊而今故我复飘蓬 

　　○相岭 

　　坤维盘错百千层相岭岧嶤试陟登四月峩嵋看积雪三更瓦屋见神灯平铺云气尘寰远屈折山蹊古迹仍况是武侯经过处即今祠宇想依凭 【山牢有武侯祠】 

　　○署中杂兴 

　　云栈萦纡历轗轲精神到此已销磨芭蕉苦雨心常卷鹦鹉樊笼语不多无事藉眠消昼永摊书善忘感时过何年再共家山乐戏看牛羊下夕坡 

　　○咏太湖寺石 

　　曾闻西湖天竺寺昔年传有飞来峰削拔特起无倚附玲珑瑰异称鬼工此石不与众石伍负奇蕴秀深山中万牛牵挽不能到安排那可人力通娲皇补天有遗物岿然坐镇山门东佛法无边莫思议擘分灵鹫开蚕丛严壑幽邃具生气阴阳向背盘虚空重迭纡回势合沓小山尤为大山宫其下端平委入土措置有情疑天公襄阳米老具石癖阿兄定宜称谓崇我今竟欲呼为丈县令难与太守同 

　　○梓潼宫 【在荣经县东】 

　　神灵炳天下庙祀故乡多遗像存生气明星应制科化身经世宙流泽汇江河绿竹通幽处还同七曲坡 

　　○安澜寺 【寺外有长堤三里余岁久多圯予履任后即捐资补筑完固】 

　　江边孤寺在保障固金城巨石鱼鳞集长堤雉堞平虽资民力助何惜宦囊倾无限临流意三秋乐有成 

　　○白云观 

　　参禅参佛祖宗乘越诸天晨起朝莲座斋余获稻田白云飞岭外丛桂近窗前到此逢僧话惭予逊昔贤 

　　○严道篇 

　　自我来严道悠悠已易年土风能渐悉治理未精研此境当冲邑无时不畏天疲繁虽暂济凋敝尚如前署有栽花地囊空饮马钱舂粮无隔宿货贝少流泉官苦终思去民穷实可怜山溪余瘠土风雨薄良田终岁餐芋麦谋生任臂肩文风供笔墨商力困铜铅易市童妪集携赀子母权绅衿参典吏户口匿粮烟翻恨流民伙能令旧俗湮多财争入赘新寡互垂涎为后将亲背招夫以贿迁不知分族类奚自辨媸妍所习原偷薄其情乃吝悭锱铢甘刃蹈睚眦竟躯捐弱肉资强食锄根复蔓延多方勤诰诫何计策安全德教殊滋愧刑求讵足贤迂儒无实用循吏不多传但望消尤怨先期免过愆升沈焉有定出处岂徒然云气溶溶聚江声滚滚连家山千万里飞梦过幽燕 

　　○双柏行 【荣经县署大堂前】 

　　边城废兴关治乱山河代易形势殊乔木亭亭表故国前人手泽留规模堂前老柏双蔚起参天黛色霜露濡左进右退若相逊盘崛天矫分荣枯龙翔凤翥作奇态阴森尚疑神护扶古物历刼聚精爽四邑休咎占适符民命至重天听近树杪厌闻朝啼乌君不见西台御史持明法三槐九棘无滥竽又不见殷人尚鬼留社木先罚后赏民自孚吁嗟乎武侯治蜀功不朽于今祠树犹旁敷 

　　○古樵郭明府甫卸雅篆又权芦山别未及月作再来人喜而赋寄 【芦山杨明府两耳重听适奉调署犍为以郭古樵摄芦篆】 

　　何必痴聋作阿翁君今更达四门聪重看西土劳郇伯却向东邻借寇公前度去思寻旧雨故人来惠比清风昨朝封柬勤邮使竟与催官符箓同 
　　小熙春馆厂 【厂：敞】 离筵泥爪新痕尚宛然鸿雁依羣冲雪至卿云辞岫被风还重经花县犹今我无事琴堂亦散仙闻道君家有金穴可能资助邓通钱 

　　○和古樵郭明府见寄原韵 

　　依恋慈云去住身宦游何处不劳人栽花且采灵关药载酒重寻丙穴鳞三辅河东曾假郡半旬京兆又移邻笑君却似南飞雁有意迟来作后宾 
　　羡君说法现全身也是胪传第一人鹏路高骞难比翼龙门近接欲攀鳞临江鞭影辞千里还浦珠光照四邻恰似行文无定格有时移主可为宾 【古樵系三甲第一名进士】 

　　○自遣 【甲申初见二毛】 

　　揽镜髭须异高堂亦可知显扬难慰老成就易惊迟佳境期儿辈韶光忆少时坤爻初画意造化究何私 

　　○答汪桂山明府和古樵寄作仍依韵续成六首 

　　自笑因官重累身甘将能事让他人敢夸猿臂穿蹲甲怕探骊珠触逆鳞觞政不堪依酒国弦歌真欲托诗邻年时雅雨堂前燕且看于今孰主宾 【李约亭招饮同汪桂山郭古樵三迭前韵】 
　　维摩常示病中身博得公余作倦人珍重刀圭驱二竖殷勤尺素遗双鳞关心严道难成宦翘首名山欲卜邻最好灵关新聚会羡他贤主更嘉宾 【桂山新病起即以和古樵纫香之作见示四迭前韵】 
　　仙班领袖是前身应向芦中唤若人薄霭烘霞成蜀锦寒云笼月迭鱼鳞汪伦情绪深千尺郭伋贤名藉四邻为解相思拈和句拟将邮使浼龙宾 【答桂山和章兼怀古樵五迭前韵】 
　　天涯万里宦游身坐守山城一钝人花屿春深无倦鸟江滩流急有惊鳞含愁老女为商妇疑窃贫儿怯富邻回首琼林风物好于今几见座中宾 【署中即事有怀都中同年六迭前韵】 
　　旅宦休称自在身艰难蜀道想前人初晴日色惊痴犬新涨江流起涸鳞百里量才依小县千金无价买芳邻迢遥北望仙关渺可许吹箫和洞宾 【读桂山古樵寄章七迭前韵】 
　　云影萍踪共此身怜才太守重诗人名山采取无凡卉大壑飞腾有巨鳞春色遥看来北阙余光分照借东邻知君近日烹新茗且搁残杯待远宾 【月前同桂山诸公在墨樵陈太尊署中四宜山房分题赋诗并拟来年正月同赴省垣八迭前韵】 

　　○除夕九迭前韵 

　　读书期作致君身政绩循良羡古人岂料出山成小草那知烧尾尚凡鳞依光日下空回首托迹天涯洽比邻无限乡心逢易岁懒开官阁去延宾 

　　○四经楼怀古 【在雅郡府署东南隅山半有石刻苏氏昆仲读书处】 

　　依山起楼作高势倚楼看山成远观四围竹树尤茂密置身直出绿云端汉嘉边郡生繁众兴衰多被长江送老鹳依巢不忍飞书帷已去贤昆仲文章杰出高层楼豪气奔流千古留魄力雄伟义正大王氏新学生隐忧青苗行法天下乱食肉无盐遭远窜赤壁赋成山月高老去金莲撒御案谁是明达如老泉家学渊源能辨奸囚首诗书已难近何待天津闻杜鹃 

　　○过名山谒汪明府留饮别后却寄 

　　金鸡关外放新晴万井田畦水正盈编户殷繁环客路平冈低伏入山城重开樽酒经三载先导行旌过一程 【桂山于次日亦将赴省垣】 为爱君诗似春色撩人无奈最多情 

　　○敬谒房师晓亭夫子并叩见太师母太夫人及二世兄三世兄退而志喜 

　　春深燕寝昼凝香竟许彭宣拜后堂南极婺星临井络可知爱日正舒长 
　　翩翩公子擅风华三凤齐名傲薛家旧植兰台已成荫新秋犹发榜头花 【大世兄已成进士现补内阁中书】 
　　弹章朝奏五云端台阁风生栗不寒今日御屏书郡守须知观察藉言官 
　　衣钵和凝孰嗣徽扶风绛帐两暌违迩来自问无贪取只算师门具体微 

　　○答金虞臣用黄秋崖小集薛涛井原韵 

　　泝流帆影近夔东果否三江景略同客路订交缘数定小春听雨望年丰山迎人面饶生趣柳绾乡思倩好风遮莫边城叹岑寂郢中白雪有元工 

　　○少府黄秋崖以薛涛井公燕旧作见示因依韵和答 

　　水光山色拥孤城冷淡同君一味清背郭尽余调马地倚楼欣听读书声偷闲行部占晴雨解惯冲途作送迎春梦搅人眠未足惊心官鼓又天明 

　　○喜雨 

　　一雨人心定郊原畅晓阳溪添春水绿风漾菜花黄弦管开清燕云山隔故乡相安幸无事民气本淳良 

　　○闻古樵之任高州志别一首 

　　一去邻滇省山川壮宦游边城依岭峻琴阁共云浮地比仙关渺人经雅雨秋昔年刘十六曾此作高侯 

　　○雨后 

　　雨后滩声响连山霁复阴看云作遐想参佛生静心人满山溪近堂深鼓角沈承平安可恃水旱每相侵 

　　○苦雨 

　　云气孕千山蒙蒙拥阓阛积阴秋意早无事宦情闲江势趋三峡官途控百蛮雨寒民易怨稼穑本维艰 

　　○汉嘉道上 

　　青衣江绕蔡蒙东疏导当年见禹功世治筹边能善后山深藏疾易兴戎好官岂为求无事薄命真堪解固穷西望崇冈千万迭蛮疆番部每殊风 

　　○送尚声归里 【丙戌二月十三日】 

　　瓦山高不极积雪生春寒荣水逝无尽萦波回壮澜儿行将万里长路何漫漫临别意相喻仰天生浩叹因思我父母爱我亦多端髫年授我读壮年成我官成全事已备升斗谋亦殚既怅乡关远奚辞蜀道难吁嗟宦游子惘惘终未安送儿且归去庶博堂上欢儿行且毋念吾当努力餐 

　　○途中口占诗一首 

　　火星化荧惑厥象失光明太白无昼见四方适荡平经天同列宿美恶殊性情岂不探真宰仰瞻终杳冥 

　　○与罗公猷 

　　忆旧生新感茫茫结夙缘英儿宁有种穷路莫须钱愧乏神君誉惭称父母怜因思无告者何处少颠连 

　　○飞龙关一首 

　　天路扪参井飞龙擅壮名几番经夜雨此日趁朝晴寒暑鸣禽异崎岖古道行白云看不尽流影自轻盈 

　　○示邑庶 

　　游民致身苦无术坐享太平思从戎忽闻边警万里外披衣起舞摩刀弓山邑地僻少英俊几多呼应生长风何况十二郡中众昔年乡勇未成翁吁嗟乎飞刍挽粟绝域远九重筹策劳深宫如何动色谈军功 

　　○去官 【以先君事故回旗守制】 

　　祖饯劳冠盖三年竟此辞江鸥浮浪远桐叶落风迟几许生平愿无多去后思幸当秋有获康阜慰心期 
　　知遇未图报抚心滋愧多功名方补救人事复蹉跎寤寐中情结风雷瞥眼过江枫吹叶下流水自生波 
　　作吏何须久恩深怨亦深是非皆往迹依恋总痴心仰视浮云白回看众壑阴君亲奚有济太息起悲吟 
　　生我悲长诀弥留万里天有儿作孤孽无面告哀怜爱日徒嗟晚奔星尚久延升沈何足计忽忽已经年 

　　○奉和鲜于广文赠别元韵 

　　别路听琴泣凤翚荒斋苜蓿苦因依文章月旦推名宿禾黍秋风稔近畿喜雨桥边萦绿柳飞龙关外怅青衣东流似解离人意时作回波映翠微 【青衣江出雅州府】 

　　○看云 

　　出岫还归岫无心亦有心倘令空外尽安望复为霖天末片云落层阴远势浓夕阳如有意照见芙蓉峰 

　　○杜工部草堂 

　　草堂风景足清幽遶径寒溪静不流小队元戎曾见访中唐诗卷自长留桂花井畔金飙冷枫树林端玉露稠遗像如生微示笑岂知当日总穷愁 【桂花井在堂东】 

　　○诸葛武侯祠 【成都南门外】 

　　南方未定此军屯想见英灵今尚存铜鼓摩挲微作响剑门险远有归魂君臣一德兼师相吴魏三分已坐论密迩桥山同享祀萧萧竹影几黄昏 【祠西即昭烈帝陵】 
　　古柏参天已刼焚乔林依旧引清熏阵图常捍巴江水羽扇曾挥相岭云祠近园陵犹顾命身终王事竟全军自怜食少无生理五丈原头怅夕曛 【少陵所咏古柏已为明季献贼所焚】 

　　○别余醇轩 【名福谦】 

　　醇轩具高节澹泊明素风作吏无纤俗交人良独忠清操远时誉和蔼鸣寅衷两刺建南郡恬然将固穷板舆亲奉养遥隔锦城中锦城多甲第君乃半亩宫湫隘不容驷北堂春融融子弟多良善昆季无异同显扬正难量家运当盛隆卿霭聚嘉气茂兰成广丛芳馨共相惜结想情与通天末商飙至翩然飞长鸿远音起哀唳羣类各西东闽海警氛恶玉关方诘戎稻粱不谋饱枫叶子规红长途叹雨雪严冱蛰寒虫讵知滇池外遗鹤鸣寥空 【醇轩云南太和人癸未进士】 

　　○忆旧八首 

　　吾慕吴音木学问擅名宿族望世江南诗余勤案牍戟辕清昼长莲幕秋风肃相见复何时遗函检行簏 
　　吾慕魏阶平为人忠且诚论文备今古琢句含精英焦尾琴堪听磨云月更明前途良未艾何以老诸生 
　　吾慕郭镜我艺文均当可丰标绝俗尘庶事无丛脞国手出楸枰婆心勤药里诗坛偶一来列帜甘虚左 
　　吾慕陈梅岑春华努力深文章消宦气诗句杂仙心骏誉鹏抟海蜚声鹤在阴四经留旧迹遗线尚堪寻 
　　吾慕汪桂山英风非等闲开樽酒无量脱稿诗不删珊纲登遗宝蒲鞭警庶顽会须膺上荐翘首列仙班 
　　吾慕李约亭老吏着芳型论事有先见立言持正经金银清夜气仁寿出祥刑几忆亲甘苦居然两鬓星 
　　吾慕郭古樵才思若涌潮所居皆福地一去杳云霄鱼柬新诗寄芦关旧雨遥诗牌遗法在几度共相招 
　　吾慕章纫香英华独擅场砚田无歉薄腹笥见缥缃既探申韩秘尤争李杜长得朋良足乐相忆复相望 

　　○留别李约亭明府 

　　宦游惟君久几经沧与桑治乱若流水升沈难等量亦或郁烦恼亦或欢衷肠亦或安偃息亦或食未遑黔黎殷爱戴量移来南方青衣一带水借润周四旁榷木众以利君来成浮梁岂不擅明察宽大实所长岂不念终窘仁厚实中藏家既因官累乃复空宦囊郭氏旧金穴无如寝邱良我作严道吏频登雅雨堂石麓但交臂古樵远相望惟君处稍久弹指历三霜肝胆气相许芝兰香共芳为我理疑狱为我监盘仓濒行锡我赆促我治归装我行勿复念望君日康强茀禄益纯固晢嗣隆且昌方今重西事征调及邻疆筹饷县官急输运出河湟尤恐浮动众乘虚作鸱张所赖上苍佑今岁获丰穰目前既难恃居安讵可常我去君且住旧游奚自忘薄宦等闲事固穷应惯尝独念君亲重图报终茫茫呜呼知我兮爱我心结兮心伤凄怆兮前路迢递兮故乡江流兮日远木落兮天凉永怀兮不寐怅别兮何方 

　　○青羊宫 【在城都郭外西南隅为道君阐教之地今羽士多栖真于此宫内有老子骑牛过关像似应作青牛宫以其中有铜羊一枚人呼为青羊宫其羊为一角类取触邪神羊之义腹下镌藏梅阁珍玩五字书不甚古而铜质黟然或蜀宫故物未可知也明季献贼僭号成都开科目取士每人赐金一锭诱至此尽杀之今宫内有二大塜竹树荫翳上各有兰若气象阴惨传其下皆封尸云】 

　　藏梅珍玩属何王古质斑斓色泽光怪道金羊当鬼宿积尸余气闇文昌 【积尸亦星名】 

　　○支机石 【在成都西门内】 

　　想是娲皇炼未成相随织女下昆明自从此石来天上博得西川作锦城 

　　○天涯石 【在成都城内东北隅】 

　　天涯高且远顽石擅其名何处天涯是人间无尽程 

　　○剑阁用唐刻原韵 

　　万山送行客客行山意回连朝朔风发积阴忽已开长路间寒暑悠悠思往来山灵讵无意几见济时才 

　　○七盘关 【上有碑刻小心移步四字在广元县界】 

　　南栈崎岖路不平小心移步记分明今朝已过西川境从此宽怀放胆行 

　　○伏波将军庙 【在陕西扶风】 

　　戚畹能将阃外安轻装薏苡载归鞍即今遗庙存封守竟作云台画里看 

　　○紫柏山留侯祠 【在留坝】 

　　旧封祠汉相留坝想英风借箸师黄石藏弓伴赤松洞天邻少室云栈接秦中千载瞻遗像居然处女同 

　　○和沔阳题壁怀古原韵 

　　三分难厌蚩尤旗赖有偏安鼎未移郁郁军山终赍恨滔滔汉水永方思春秋大义文公笔伊吕名贤杜老诗何便桓温有矜色可能妥帖似当时 

　　附原诗 

　　倒卷营门典午旗大星如斗在天移一抔土仰神龙卧万古云留片羽思世有奇才堪下拜人非名士莫题诗最怜扪虱高谈者借箸坚头异昔时 

　　○归里 

　　风雪八千里哀哉望里门河干此诀别父子各声吞讵意成长逝天高终莫扪呼抢叩窀穸咫尺间晨昏游子有归日灵帏空自存起居弗能侍应识心意烦含殓弗能视奚堪诚敬论弥留既旬月绝笔犹望孙 【未病时自作消寒图犹望孙辈等及春于川省早回以慰想望比孙等来已长逝两月余矣】 所赖谋身后多资季与昆哀哀此中结将冀亲梦魂忽若平生事仰瞻无一言乃知赍长恨劳瘁空负恩 

　　○慧麟侄出痘新愈于元旦日索诗因而赋此 

　　履端嘉气至彩笔写新春淑鸟喧阳候高楣启后人远将绵嗣绪上可慰慈亲呼仆添炉火题诗赐慧麟 

　　○哀思 

　　三月旬初九辞亲已五年 【觐于癸未三月九日辞父赴蜀从此长诀今戊子春已五年矣】 音容安可再劳谕想从前衔索鱼终朽当风树不眠故园易零落春草几芊绵 

　　○见杏花 

　　又见山村发杏花春光应已遍天涯怯寒犹自重帏下知道炊烟有几家 

　　○咏史 

　　秦兵起倾国江左凯旋师胜败寻常事如何两不支贫穷托冥报富贵遗千金一饭成恩遇平生感已深 

　　○戊子十月二十六日引见干清宫 

　　七载重来觐阙庭金门辨色又疏星百忙岁月蓬壶旧九折山溪蜀道经敢望微官邀特简何期薄绩达聪听自维年壮犹堪试橐笔还摹剑阁铭 

　　○与德立亭吏部 

　　少年游艺共芳春取次连镳只二人小吏两番阶下立口含天宪羡君身 

　　○路上杂咏十首 

　　父子经长别当时涕泪挥今朝门外送垂老一慈帏长途行未已秋潦复沈阴勺水能兴浪可知江海深征衣不为薄向晓生故凉莫怅西风急吹云见太阳海气荒荒起风云指顾期不知天地大推测自为奇蜀道如天上家山梦里逢平冈互低伏风景似临邛新月如钩出环弯挂远岑旁临星一点似写未成心行年几五十全局畧将成一为家声计谋生安可轻茹苦易于已怜穷难所亲长叹复何益况有笑谈人推心作交结无自解人颐安得一思我正当平旦时路逢诸弟子相揖过车前同此长安道回思一惘然 

　　○黄叶二首 

　　阴阴丛绿衬疏黄点缀林光妙擅场晚节花香终觉艳平芜草短莫悲凉新愁最易催人老薄病犹堪靓晓妆信识金风能度物任他着色向秋阳 
　　翻疑橘柚踰淮生秋入平林画不成淡抹微烟含气早初经凉雨挹尘轻萧萧似有辞柯意点点偏余唤渡情鏖战西风犹未已满披金甲护山城 

　　○红叶四首 

　　夕阳山树隐隆隆更有霜容着叶红仙府紫霞常映日灵禽丹绶漫迎风不须载酒心如醉却意飞花兴感同旧宴曲江曾赐饼香尘绮陌正春融 
　　西来节候近澄清路树临风最有情绀碧几重深坞隐朱殷一带夕阳晴声中血性秋能语梦起酡颜醉欲醒我尚看花心未足红梅只合待春明 
　　花容二月旧时春霜叶殷红树树新到眼秋光明绣陌近畿风景识枫宸赐绯乍可呼卢采服紫真能化国人几点燕山青未了火云流影尚轮囷 
　　洗却尘容玉露寒晴光烘染上林端江枫向夕宜残照墙杏争春竟误看未老朱颜怜晚暮从来紫气近长安荆关图画分明在写出秋心一种丹 

　　○过燕山访侯孝廉 

　　清明才过尚余凉十日征尘道阻长山近桥陵皆拜伏田环都邑尽康庄春晴草木含新润小别知交感异乡见说窦家能育子君今可得好儿郎 

　　○再过邯郸 

　　好梦占祥噩梦禳惊心动魄是酣乡何如化作飞蝴蝶自在逍遥睡一场 
　　四十年中顷刻殊神仙作下睡工夫我家日日黄粱熟食后酣眠一梦无 

　　○邺中怀古 

　　疑冢纷纷误子孙西陵芳草自黄昏那知漳水沧桑易竟被村童阚墓门 
　　铜雀台荒霸业灰岿然冢土邺城隈如今片瓦犹珍赏谁得陈思八斗才 

　　○谒鄂王祠再迭前韵 

　　北略征衫带血腥磷磷塞草夜含青东窗有计诛名将南渡何人问虏廷遗墨流传争爱惜停车修谒又重经太平天下寻常事谁向神前一乞灵 

　　○渡黄河 

　　黄河第九曲都门当正阳环拱二千里平衍适中央众流既奔汇全势趋齐梁金钱岁縻费疏导兼堤防往年忆北上雨雪生寒凉层冰蔽河下悄然心悲伤今我复南渡洪波静不扬含浊见本性清流讵可常观澜莫由挽易逝惊就将有怀缅曩代分据各殊疆一水限南北时事何抢攘干戈日未己和亲难久长孤臣念君国游子思故乡安知有后世忧乐独中藏临风试慨想倚帆见北邙北邙多故物流水复茫茫沙洲有出没渚禽鸣且翔极天望无际初日上扶桑 

　　○过四知坊 

　　祠墓规浑朴千秋竟不磨感恩殷暮夜矢志皎星河白璧原无玷黄金孰厌多关西延教泽泾水挹清波 

　　○灵皈寺 

　　隋唐宫殿已灰尘梵宇巍峩更几新图画丹青皆古艳留题名姓尚先民僧规浑朴具禅意佛相庄严成贵人我为钟声清入听此来瞻礼或前因 

　　○佛手柑 

　　莫道金身幻黄柑具体真拈花应欲语合掌恰迎人千手本无碍拘挛终竟伸倘承仙露润盈掬自长春 

　　○题吴省葊小照 

　　引得清光满纻罗虬枝繁荫出高柯斗然风过涛声响不似惊心宦海波 
　　丹清 【清：青】 别具锦心肠位置君家玅擅场须识身安盘石稳中怀坦易本平康 

　　○怀忠堂口占 【在陆宣公祠】 

　　绕郭青山万迭来狂澜东下势难回夕阳天末云峰起恰有微风送晚雷 
　　片云携雨过山头似我辞家作宦游纵有西风吹不散轻阴随处又勾留 

　　○留别忠州书院诸生 

　　白鹿杳难即碧瓜无宿根神灵幻俶诡竹树易黄昏永怀缅曩哲 【后有唐时四贤祠】 风流千载存江山不改色遗泽留后昆琅嬛开福地桃李植公门当世景先进启心资圣言敦崇旧仁里士习民所尊秉姿既醇朴含气复温温为我歌骊曲为我侑清樽欢乐得知感富贵何足论忆当试京兆几度惊神魂奔走藉升斗夙心常自扪吁嗟尔多士为学须本原忠厚载庸福功名难畔援青春易凋谢回首但寒暄临歧重寄语诵诗羞素飱 

　　○答朱云岑书题后 

　　风檐校艺日初长燕寝凝香未底忙且为郊行迟命驾有怀良友写心藏 

　　○过中江城北偶得林丛二语已一易寒暑矣今续成之 

　　又向邯郸梦里来迢迢驿路旧官槐林丛好鸟关心语篱落秋花得意开怀古山川当盛世结交声气识英才好音不入中郎听祇恐焦桐是弃材 

　　○宾兴宴赋诗二首 

　　槐花争趁桂花黄簌簌青芬拂客裳有子读书真乐事看君挟策上名场秋风展骥嘶长路春雨听莺到建章今日堂前将进酒江南司马一称觞 
　　从事丹铅孰后先棘闱几度际蟾圆万年嘉会开恩榜八月崇阳预庆筵华国文章争气运逢时利器尚钻研我今伫听檐前鹊知有佳音特地传 

　　○东阁官梅十咏补遗 

　　一度春风一度开安排东阁号官梅山中高士知多少卧雪眠云望不来 
　　竹树阴阴羃四郊新晴刚见远山坳东皇消息官衙早几点新红出碧梢 
　　岭上新枝好护持春风隔岁漏花期恨他开在黄花后只为争先转觉迟 
　　清绝梅花不厌贫因何呼作在官身当时竞盛开东阁负却深山富贵春 
　　繁华满树着春容老干又丫欲化龙莫道落花情意索摊书犹藉绿阴浓 
　　杨花飘泊李花香事隔隋唐已杳茫留得梅花东阁在清芬犹近浣花堂 
　　花封绣错此分符阁外春深唤鹧鸪只恐梅花来问我庭前可有落花无 
　　花间小集绿初团风致嫣然春未阑座客莫谈天宝事美人零落易心酸 
　　沉沉官鼓放朝衙催报新枝第几花可是公堂高万里不曾春色到邻家 
　　风流韵事说扬州如此梅花几世修想见少陵题咏处草堂东阁各千秋 

　　三槐书屋诗钞卷四 

　　●三槐书屋诗钞跋 

　　先高祖午亭公手写三槐书屋诗钞四卷早岁为亲串萧某所假虽先君子不知也嗣以诸父过其家获覩是书归以语芳芳惊喜急请索回幸未污损岁辛未游沈阳藏之行箧适缪太史东麟公自山左来太史者诗钞中缪公楳澥之曾孙也于芳有通家之谊因请为序以付手民诗卷甫投而有九月十八日之变芳仓猝西奔太史亦去沈阳非但剞劂无日即此卷之有无亦不可知矣踰年归询知太史所在具函存问得悉此卷无恙惟太史则以年老力衰寄回原诗辞不为序沈阳有刊行辽海丛书之议芳以为言承允刊入属芳校其字芳以先高祖不朽之盛事自此乃不朽也因忘其庸愚欣然从事校勘既毕并识其始末如此俾知撰述者固匪易保存者亦不可忽云癸酉冬义州金景芳谨记
