  

　　钦定四库全书

　　集部五

　　曹文贞公诗集

　　别集类四

　　元

　　提要

　　（臣）等谨案曹文贞公诗集十卷后录一卷元曹伯启撰伯启字士开砀山人至元中荐除冀州教授天厯初官至陜西诸道行台御史中丞卒谥文贞是集一名汉泉漫藁后有至元戊寅呉全节跋称为其子江南诸道行台管勾复亨所类次国子生胡益编为十卷又称有张梦臣欧阳原功苏伯修吕仲实四序此本皆不载总目于四序之前又列有御史台咨文太常博士谥议亦皆有录无书盖传写佚之后录一卷为曹鉴奉勑所撰碑及像赞祭文哀词挽章而目中提调校刋誊写姓名一条亦未载入则后人删之也伯启生于宋末元初而家世江北不染江湖末派亦不沿豫章余波所作乃多近元佑格惟五言古诗颇嫌冗沓其余皆舂容娴雅沨沨乎和平之音虽不能与虞杨范揭角立争雄而直抒胸臆自谐宫征要亦不失为中原雅调矣

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　曺文贞公诗集卷一

　　（元）曺伯启 撰

　　○五言古诗

　　宪使徐公子方俾诸生赋勤学诗葢示勉励之意僭题卷末

　　修身戒昬惰学业贵精勤圣人惜寸晷志士耻无闻勤惰不自省贤愚此中分流观八纮内矻矻穷朝曛农者国之本三时务耕耘作劳乃有得老稚俱欢欣梓匠服工役营营操斧斤商旅渉险阻衷情若惔焚中年致丰富筑室连青云士也责尤重凡流岂同羣纲常继絶学仁义匡时君圣道苟不熟几何能策勲升平古来少幸际书同文发愤简师友励精攻典坟萤雪代膏蜡虀盐鄙膻荤衡门拒逰宴世虑祛丝棼涵养至成德功名奚足云绣衣来何莫文帜张吾军敦劝果无怠英材见纷纭

　　学宫雨夜有感

　　北风撼庭柯寒雨击檐瓦恍疑更漏急俄顷恣飘洒辗转宦逰客听此殊不雅留滞三月余憧憧若奔马缅惟莘郊人清芬播中夏征车再三来嚣嚣尚耕野以身阅盛衰动静非苟且竹帛照古今惠夷同圣者人材有径庭理势遂高下负此顽钝资辛勤愿陶冶茹糗充朝饥芹宫芘余厦僮仆夜号寒私忧若为写鼎食愧臧获陆沉哀屈贾载咏鸡鸣诗行蔵随用舎

　　相马图呈杜勉斋左司

　　造物出万类贵贱伊谁分圭璋杂瓦砾世道同踈亲旣収大宛种一扫驽骀羣乃观相马图低首先吟呻千金购死骨举国无其真生世何太晚盐车负艰辛悠悠虞阪道赤日煎红尘行人亦何多具眼惟孙君一顾不旋踵价超连城珍谁为绘此象庸示将来人相马失之瘦相士失之贫于兹有巨公数载居沉沦涵飬浩然气轮蹄任纷纭素识太平象鹗表飞青云紫泥日边下八座生阳春摅心握文柄引年启贤门凝睇辨臧否立志安斯民他时了经济丹青画麒麟回顾相马者细务何足云寥寥载千古二道非同伦相士今何人少陵身后身

　　题赵治中诗卷

　　圣德混遐荒天戈指江左簪笏或山林猖狂尽逋播久萃南海涯生灵寖凶祸元戎运良筹分使选刚果赵卿掉臂行咸谓虫赴火开谕皆来臣旄头应时堕省檄守循阳报效何么么挂冠梅花峯谁复论轗轲当其徇国时岂识身为我所幸吾民安贵贱无不可徜徉湖海间酒剰粮不裹同沐恩波深何必近青琐回视窥禄人扰扰真蜾蠃悠哉复悠哉铜柱暎蓬颗

　　官马行呈李总管

　　肩舆坐尤穏官事倦逢迎南来秪乗马仆隶教编氓洗则养神骏秣之爱长鸣四时腓且安主人心始平翻思历兹郡牧民为正名科徭思日寝刑罚愿时清胡为政多门青紫乱纵横讼言无巨细案牍竟纷争鬻田给征税伐木空原茔民心无正归歌謡有新声服劳于王事孰惮夜与明征求苦烦急日用何由生争如作官马蒙背银鞍轻吾侪闻此风郁郁伤中情不有治安策自惭非国桢歌诗赠官长敢效舂陵行

　　题江寜李襄公画槐手卷

　　襄公五男子耕也官最卑三兄厯朝班雍容老相期庭槐公所植一干生五枝次四独秀发耕乃适荣滋当身耀金紫喜气充门楣造物补不足云仍受繁禧乃悟穷则变乃知盈则亏未来气已形旣着人方知向非阴有感草木终奚为天理未尝息天君毋自欺寄言声利徒种德宜孳孳

　　题胡府判赵生山水卷

　　画名无言诗所贵存天和包含物之理方外手可摩赵君图画手前軰诚无多呉缣二三尺意马挥干戈画水有清意凉风皱微波画山无着色岱宗夫如何浮图寺之表舴艋岩之阿披图一回首逸兴高嵳峩纷纷名利人尘土双鬓皤我亦在其间岁月空蹉跎林泉有余兴从此归渔蓑

　　和完颜正甫佥事见寄

　　芸芸天壌间物物自终始阴阳司屈伸雨露发膏泚穷探造化妙学道当没齿忆昨效前修老屋坐荒址诚能不汝画么么变竒伟华髪已侵寻兰台方小史补报无尺寸追思负甘旨胡为俗累深不得宦情已渉世相推移因人具条理堂堂颜使君端为苍生起东瓯素凋瘵宿弊要全洗守宰如星分妖红连俗紫己听下车謡清强新直指岩岩金华峰湛湛榖溪水吾道増光辉霁景照纨绮古今谁并驾避路行且止簿书日奔忙愧我徒为耳

　　寄谢陆义斋廉使诸公

　　峥嵘古暨阳事简风俗淳仆也一何有忝为幕中宾齐瓜六见熟于今作闲身东皋事游息聮镳出城闉时当仲夏初万木繁阴新眺覧悉幽胜主宾若同寅云间陆公子丰姿迈羣伦妙龄心老大富贵不骄人石居状元后累叶为缙绅海翁文章伯子弟尽麒麟何有两夫子家声德相邻行乐兴非浅杯盘夜及晨名园开锦绣品馔罗竒珎晚入清凉界诸公礼极臻于菟亦无惧酒力乃尔神处士叶其姓緑绮随乌巾时闻操一曲天地还氤氲歌调间南北手谈弃踈亲黄云徧四野遐迩不忧贫凝睇即成趣满怀俱是春主人捧觞劝厌饫难为嗔斜日觅归路瞢腾入嚣尘梦觉思梗槩拥鼻如酸辛惓惓无以报作诗记天真

　　和傅茌山九日秋闱

　　宦游何所得岁岁客殊方驰骛不自已别离是寻常资身素无策遐愧工与商光景一行速瞥然度飞黄瀛州良不恶复到澄清堂借问堂中人生平有何长梦想枌榆社披襟坐藜床晦息存夜气晨兴玩天光云胡不归去老大徒悲伤秋雨忽开霁乾坤变清凉偶于职守外沿檄监文场诸生竞葩藻寸晷何仓皇藩臣喜扬激宾筵秩觥觞秋阳暖慈闱春风游帝乡缾中有红腐稳慱大官羊

　　戏赠曺鸾举

　　古人重名节世好奚足云倾盖一相得固无莸与薫吾子号竒特积庆久已闻浃旬侍清宴丰姿霭卿云簿书不濡宿凡羽徒缤纷席第承几案读书类能文蹇余一月幸荐剡烦运斤同姓道不殊中心日欣欣空期九仭山一篑庸加勲诚虑太阿病倒持贻诮君可怜为亲者茹糗穷朝曛雨骤风亦驰灵台若惔焚诗书养平昔饕餮非同羣容我多士间献诚只心芹孔兄正羞涩趑趄色氤氲曺丘笔有口顾足腾清芬胡尔回文后莠辞致难耘或无复或有钧例孰能分主将肃戎幕校徒调三军兹情试常纪长者心无熏

　　澣衣图

　　静女思归寜澣衣拜高堂隐士履贞固濯缨视沧浪苟有涓洁心顦顇犹姫姜常懐济时策进退皆康庄

　　济州登太白楼怀郑从之御史二首

　　高城蘸云根聊可慰心迹长风万里来如对骑鲸客监州好事者树此楼与石隆鼻号金仙更长谩嗟惜
　　堂堂郑使君美誉粲星文不羡草头露愿栖山上云罄躬事女冠无乃承异闻贱子抱负浅仙凡未能分【郑弃官师女士号髪冠者】

　　雨花台独歩

　　燕蓟走江浙洋洋夸此台金仙入幽梦真能易凡胎徒歩良自苦行行益纡回前人重出处纳履心悠哉

　　观朱张二府

　　相府剧深邃将坛势崔嵬古今争不已十去久不回所以陶靖节东篱只衔杯我軰何足道青山好归来

　　张菊存精舎读克明樵隐佳什附诗于后

　　邉庭析骸爨伐辐住云山斤斧既适用双肩敢辞难世事如棋局静观不知还夜深一炉火莫遣儿号寒

　　萧县道中早行

　　行行古天堑幂幂桑与梓树枝防刺人天明仅十里功名果何物白髪仍早起赖闻瀑水声清彻畸人耳

　　赠江夏相者陈梅心

　　江浒老梅树百花头上开微风散清馥寂感如灵台君子道云长坐观凡木摧莫辞方寸苦调鼎鉴英材

　　曹文贞公诗集卷一

　　●钦定四库全书

　　曺文贞公诗集卷二

　　（元）曺伯启 撰

　　○七言古诗

　　休日陪汉阳诸名公登秋兴亭觞咏移时尘虑顿息但以不得会仲通为歉因缀长句呈钦夫佥司士元太守君平察推仲通宰公暨座中诸友

　　散材生世元无堪强持陋质偕楩楠年余耳顺雪垂领误承任使来江南公庭日午了官事西州散歩成竒探岁寒亭树发秋兴名公齿序相朝参鸳鸯梅梢欲蓓蕾鳯凰山顶飞晴岚江水朝宗浄拖练湖光照影清揉蓝旅鴈书空度荆楚浮云护日横湘潭苍茫宇宙一俯仰形役道路何痴憨移尊伟观排小酌紫霞潋灔堆红柑人生扰扰有今日座客云云无俗谈长安冨儿不识字但能几案罗肥甘眼中梵刹如比栉焉知晓事无瞿昙知音更有骢马客威棱坐可惩奸贪山边圣人恶旨酒【禹庙在侧故云】望之不敢成醺酣一襟清兴岂终极催归黄帽牵羸骖渔歌悠扬风色暝人影散乱波光涵船开棹进一回顾匆匆欠到王公庵

　　豋君山述懐次史同知韵【史阙祥字□□舆名儒史绳祖学斋之子眉山人自号药房后居三衢】

　　大禹神功孰可拟万水导之归一泒滔滔江汉为朝宗分破坤舆为両界朝烟暮霭难具言一得慿观即踈快堂堂史倅文章伯声若洪涛动澎湃豋山临水悼兴亡诗句瑰竒韵尤恠当时未能陪杖屦想象风流尽堪画古今亦自重欢笑醉摘头巾花树挂蓉城酒美风俗淳緑橘霏微散香瀣天南地北江城客从此好偿安乐债翻思巨猾旧相邻心迹无聊时作噫区区刀笔何足论自负巍峨益豪迈一方弗克知伪谩二载何尝得真话岩廊歩武皆若人徤土忽闻诛毒虿融融闾里发新欢回首茫然事几败鹊来鸠去巢复完急雨斜风任飘洒水边兴感遽多情还笑书生性常隘

　　题赵鼎之一山诗卷

　　君山苍苍矗林杪万古蓉城为高表大江横絶声喧豗浮世纷纭几昬晓南崖地势抱灵秀崧岳生申此生赵孟鐈其名字鼎之特号一山归兴杳春申当年富公子澷与此山期不夭只今谁主复谁宾眼底千山万山小山英动色如有情锺秀兹人尚年少早图勲业汗青编千载东呉青未了

　　陪诸公杖屦豋梁王吹台悠悠悼古之情不能自已呈孟子周子文二友

　　天宇廓然秋已暮幽人欲作登高赋聮镳沽酒上繁台千古兴亡一回顾百鸟喧啾塔半摧荆榛掩暎台前路黄花采采未成欢目断荒城起烟雾

　　送申仲礼言别还第

　　世间去就崇口给君子知几不终日申乡掉臂挽不留台阁诸贤怅如失不为分携泪沾臆但伤直道人难立相如有才徒四壁心事还同家事急轻舟荡漾呉楚路坎止流行须自惜妙龄未许作闲身会有重寻董狐笔

　　饯王景先佥司赴燕南

　　河朔名藩尊赵郡刺史开司冠诸镇太行形势控幽并軰出衣冠跂廉蔺衰荣代谢苦不常屡值天公降饥馑繁华唯得梦中看甿庶流离弃忠信兰台极念济此邦绣斧多方简豪俊真材适见王吏部揽辔登车气逾振焦禾待雨报秋成贪吏闻风应解印贤臣生世责非轻莫使秋霜空染鬓

　　赠相者高心

　　月心涵众理常虚明烱如素月流青冥扫除灵台挂秋鉴天下妍媸无遁形区区老境事奔走泛泛人海风中萍便从心月问前路形车气马何时宁

　　读约斋段侯诗卷

　　少年驰骤清淮甸复领牙兵洗江练车书混一论酬功惊看浮云日千变卖却宝刀归紫燕柱杖支頥笑颛面寂寂柴桑不见人黄尘埋却金闺彦

　　赠相者梅山

　　元气淋漓生万物莫悴朝荣自飘忽梅山老子究此心道眼相人惟相骨昔年贵重药房公果见青春照簮笏畴昔闻子否已倾梦魂逺逐秋天鹘

　　夜宿太湖岸

　　太湖西望如沧溟木落霜寒波更清闻道是中多巧石明朝岂用劳生灵晚风作恶蛟鼍走摇荡乾坤洗星斗大隐乗舟不见人而今盗贼为渊薮

　　赠陈方回伯仲诗洛下【并序】

　　古都会河山润秀人材瑰伟非中原他郡所儗有附庸曰登封儒生陈方回寔生是邑世守素业学务真淳以其系名兵籍躬戍东淛万夫长而下尝宾师之寻致终代薄言旋归方游覧呉楚间秦邮主者贡为淮东宪史参署有日适仲氏方贡者收书亦南来遇诸江都怡怡旣久从容相与言比年所生垂老家事屡空与其束身抱牍营营乎寸尺之进曷若着斑衣奉菽水温故知新之乐之为愈也轻舟短棹幡然偕行就道之际凡我同盟是其义荣其归飞毫落纸者不为不多矣愚碌碌无堪侨居江浒亦嘉陈氏兄弟咸有古人之志或出或处不负君亲想象汉贤陈仲弓之二子遥遥华胄其克肖焉及近世卿大夫节斋缑山之后岂复无有乎尔因赠数语庸识将来谁谓华高企其齐而二生其勉旃
　　壮逰自古男儿事收拾英华贮胷次逢掖南来挂铁衣陈生不露经纶志白云在眼忽思亲春鴈同回期不匮近里工夫实有加它年肯屑扬州吏

　　送蔡季良

　　盛世官规量材职逢掖仍须肆刀笔猥予南北阅人多彼此技能相得失江东复一季良出姓字相闻不相识同事同星几研亲得觇干局无俦匹简书衮衮笑谈了政事优优儒道饰忽惊奏最觐天庭万里秋风动颜色英雄不下儿女泪着脚云衢先努力除书消息待春开何处豺狼当屏迹

　　和赵鼎之中秋不见月

　　四事难并今古情春花已过秋月明秋气平分月先满海风吹起云纵横万户千门心若祟帘幕低垂緑窓闭洗杯小酌兴茫然夜雨空阶作秋意一杯一杯复一杯浮云于我何有哉至人胷中月常在灯前一笑双眉开四时月色皆圆洁祗是人心还自絶读书意气当拏云及此幽寒谩呜咽和诗聊与节相酬旅思绵绵无尽头明月明年何处看神州相望更多愁

　　戏作村中謡呈吉甫提举诸兄

　　江左频年水为厄廪庾枵然民菜色猥予分职古鹅州材质踈庸谩筹划茍循辙迹失公忠纔事征求便烦刻何如丰歉都不知日侍诸贤浮大白

　　送赵彦诚

　　宦逰忆昔留神京岩廊接武皆豪英相从既久知姓名奋身半是齐东城东方山水锺英灵人材济济懐忠贞赵君家世居邹平妙年胷次吞幽并昔从案牍嗟劳形深衣幅巾务明经十年潜心今存诚兰台掾史奋鹏程此来平狱期无刑况与冠玉聮镳行发奸擿伏如神明光芒文彩刃发硎竚看政绩垂丹青天南地北蜚嘉声拂袖归来心迹清华峰峨峨绣江澄齐鲁相望莫寒盟它年倒屣须相迎

　　赠卜者范心鉴

　　大造无穷如转圜五行佐功随变迁人生贵贱混贤否系乎气禀纯与偏世间谈算不知数藴奥相背徒纷然岂期区区古澄川范子能声为众传试将猥命与评跋大篇巨轴飞云烟前途兀兀未敢知既徃行藏如目前陈说浮生皆黙定乃知家世心为镜金谷繁华扫地空渭濵钓叟师周政相者惟从骨肉寻经云积善当余庆躔径虽殊指一归予今万事皆从命

　　送赵石居之官

　　庆元六年薄宦居申浦百技茫然性踈鲁客舎公余一事无搢绅顾访森如堵高山流水洗忧感黄卷青编阅今古回首长安如断蓬南云翳翳生凄楚小舟俄载石居来饭颗山头逢杜甫鈆椠优游习气同权门怅望丹心苦緑阴初见盍朋簮倒指聮镳踰夏五大火西流菊又残孤衾铁冷闻双杵一鳬今日忽南厢灿灿牙绯光鼻祖新制兴除务必行铨材歴歴皆良辅东南山水得竒探人物瑰竒壮城府莫道临民始有为存心济物非无补猥予无计理归装满面风埃犹哙伍身世由来秖自怜愁懐此去慿谁语江城事简俗亦淳彷佛居安胜乡土茂林修竹鼎魁方皓月清风自宾主谈笑四明官事了时宜命驾瞻衡宇庙堂倚任今伊吕茍有寸长思一举同是悠悠万古情它年许接朝天武

　　寄胡教谕六首

　　驾言江东秋已莫河洛先生欣所遇形容质朴千年松学问渊源九经库欲学毛生慰老亲便携长策干当路我今参透草鞋禅何似扄门作书蠧
　　江皋迢逓风景莫游子仓皇怅无遇壮心激烈期轩昻人困日长囚筦库久坐应教靖节嗤拚归又怯长安路何当着脚簿书藂刀笔犹能削奸蠧
　　跳丸苦欲催衰莫千里鲁侯嗟不遇外台飞檄誉廉平底用琨珸藏宝库知非未敢效蘧瑗喜过尚堪师子路悠悠天地亦何心输与芸窓坐蟫蠧
　　遗经兀兀穷朝莫月窟天根有真遇何为提要必钩元殆似立家湏廏库终期太史开盲聋肯效扬朱泣岐路相逄衮衮劝时妆墙角檠抛书养蠧
　　山禽似说归何莫不学三余思董遇浑金璞玉皆若人翠羽丹砂巳充库从容受命是天真俯仰同流非正路闻身未老治菟裘世事侵寻木生蠧
　　风雨愁城楚江莫前人岂尽非常遇懐材抱艺储琅玕击柝守阍司庾库襄王抵死负灵均子敬无心事公路我曺奔走谩趦趄鑚纸篆科蝇友蠧

　　子方心困二隐君屡以书疏相问因伯亨都司赴召亟聮数语寄谢

　　宦逰始至澄江日异代衣冠常接迹更见诸生列郡庠大篇巨轴辉金璧别来三十四周星世事消磨如过客区区耳顺有五年坐觉羲娥急朝夕官债穷愁旧复新茫然回首成今昔两贤时得梦中看目力昬花心尚赤

　　送独吉经歴迁内台

　　麟鳯有名人不识一出端能瑞中国拯焚济溺非所长君子同声复同德单父鸣琴不忍欺南阳召杜今犹忆后来从政何纷纭丹鳯高鶱麟就踣河山秀英散还聚间世名贤出西北翙翙公朝作羽仪昭昭相府乗矜式剸裁不觉到襟宇予夺谁能动声色赐环消息九天来拂我羣情乱如织临岐一语还自释呉楚区区驻难得庙堂新政待良筹行看八荒开寿域

　　乙卯清明沅州郊行

　　信马沅江江上路歴覧芳菲忘故歩因逢古庙说前朝忽见孤舟横楚渡二难恨识十年迟四美岂期今日具人生能得几清明莫对残阳怨遅暮

　　寿乔令

　　李白桃红春律仲熊罴一夕占佳梦崧岳锺英积善家英材堕地真梁栋万里云途早致身牙绯济济照青春当年东鲁蝗踰境此日南山虎避人【此人善射】玉树芝兰寿觞举使君喜色形眉宇宾朋杂沓轻裾飘丝竹喧阗细腰舞元戎家世负元勲昨是今非且莫论好约画堂千古月年年相伴醉黄昬

　　蔡茂先御史种德堂

　　人间种德如种树培植日久生辉光吾侪未逹感应理直以风水萦肝肠夫君善庆目所击声誉赫奕家弥昌要将成绩示来裔特书二字名高堂

　　哭子谦亨

　　曺子谦亨字光益祖父文山移砀邑宋金华裔居太丘睢阳城东鄼城北父仕江阴实辛巳育汝今年二十二六经文艺迈同伦孝弟纯诚无不至东风吹起逺逰心姑孰姚公如玉金担簦就学千里去毎对斜阳思好音壬申中秋短三日东道张卿逓书尺为言卧疾求良医汝兄走视星火急我持省檄在云间汝兄俄自姑孰还乃言音书之来翌日为鬼録使我相对号恸生意俱摧残世间子女人皆惜亦有珠瑰杂瓦砾创然碎却千金璧地久天长泪沾臆陋棺风雨寄江东日夜音容在眼中大钧播物极万变悠悠此意谁能穷谦亨稍解先天理昼夜犹为一生死英灵不泯闻此哀肯为冯依诉终始

　　曹文贞公诗集卷二

　　●钦定四库全书

　　曺文贞公诗集卷三

　　（元）曺伯启 撰

　　○五言长律

　　陪翟沈二文学岁莫登宴嬉台

　　一雨开新霁长空絶点埃眼明初出郭心逺乍登台矮塔培黄壤摧碑渍緑苔几人遮日去双燕受风回稚柳沿新堑神祠暎古堆翠峰依旧好金菊为谁开日夕牛羊下天寒鸟雀哀黄流随去住元气接周回风箒谁操执云衣自剪裁松杉诚异质樗栎谩多材效北衣冠变平南士卒来功名殊未已伏腊迭相催吊古情何益哦诗愧不才归欤风景暮携友且衔杯【因饮张氏席上故云】

　　秋夜西斋有感

　　旅况随秋变凄凄百感生白云凝望眼黄鹄计归程蓝缕临卭服虀盐漂母羮旧痾虽有瘥新业竟何成财匮交情淡门卑礼意诚淹留谙世态出入论家声眉锁将诗解心田仗笔耕莼鲈张子兴灯火退之檠雨积堪舆暗霜欺枕簟清天风筛竹响檐溜泻阶鸣伏翼生怜暗飞蛾死趂明鴈鸣如有诉虫语不知名兀兀心犹醉栖栖梦亦惊邻砧催薄莫楼鼓辨深更目断家何在年衰志未平自怜飘泊久坐起若为情

　　送南冠谢时清北行

　　否泰今犹昔兼攻弱逊强天兵多奋迅邻国半凋伤士马仍呉土簮裾蹑汉疆纷纷行路客落落谢家郎淮楚氷霜重幽燕道路长负包躬若罄逐伴汗如浆载贽干当路懐书谒尚方形神虽落魄意气自昻藏倾盖成三益论文尽数觞贫中觇大节言外挹余芳彼美文章士来逰礼义乡当途有知已无使叹垂囊

　　和陈爱山

　　拉友寻佳致迢迢逺市喧度山宁惜马傍水得观猿浄尽羇人恨招回逺客魂树头参汉表石齿漱云根植柳人如在唫梅墓亦存风杉苍晚节雨径緑秋痕数畆栖霞洞千年落照村谁怜丞相宅我爱故人樽叱道僧归寺还家仆候门贾留真有意谁可代晨昬

　　再和

　　酷爱西山景经年可避喧一声何处鸟百様此中猨地雅僧成趣峰高客断魂长藤梯藉力茂树石粘根贱子心君骇贤人手泽存水亭寒有素云洞秀无痕古篆纡清涧新图挂逺村乾坤双断梗身世一芳樽戍角催归路吟鞭懒入门五年申浦住卜宅愧吾昬

　　赠李都事【字和卿大名人】

　　记识英豪士求官萃古燕下风俄获侍教雨屡蒙宣老笔千人敌芳名万口传心声无悔后仁政足光前柱础寻常定盘珠左右圆料量明若筮安止泊如禅藩镇麒麟布兰台鸿鴈聮佩符临此地弹指忆当年流水供迎送飞云体变迁及瓜留未得行李尚萧然酌酒为装赆吟诗当祖筵它时隔霄壌晚进望陶甄

　　谩成寄朱伯海主簿

　　圣朝覃至化寒士忝微官迢逓踰千里间闗歴万端山城居寂寞灯火忆团栾申浦烟尘暗君峰草木寒呉风纯已散楚语辨应难赖有朱夫子论文释永叹

　　○五言律诗

　　敬题仁庙御笔加郭西埜等官手卷

　　宸心寄宸翰天语授天官际遇升腾易懐思补报难祥云横碧落彩鳯出金銮何啻千钧重当为百世看

　　和宫教授二首

　　蒲柳惊秋至蒹葭泣露瀼虚名无实用旅迹寄遐荒念念归南畆悠悠梦北堂缅思忠与孝马腹值鞭长
　　青云有高士捷给如飞黄白眼空四海清风扇八荒蹇予诚跛鳖世事付亡羊客窓诵佳句黄妳润枯肠

　　和人逰蒋山二首

　　为怜山崒嵂不避路萦回况值八九月那无三两杯人生行乐耳世事已焉哉碌碌剡溪令何如终草莱
　　古人追乐事日费百千回发兴排诗律消愁仗酒杯何时能仿此吾道付悠哉所恨亏甘旨斑衣愧老莱

　　初到江阴寄徐路教仲祥五首

　　自古江南地澄江小翠微讼清衙散早路僻客来稀季子高风在春申故宅非晚凉无一事携酒坐苔矶
　　自古江南地林泉胜槩多扁舟波潋灔羸马路陂陀异服人争笑呉乡语渐讹兹逰谅竒絶奈得倚门何
　　自古江南地民安乐最深稻畦云漠漠松畹雾森森鹅鸭喧池水鸡豚憩竹林小舟维古岸销我利名心
　　自古江南地东南别一天楼台红烛底车马翠围边忝预官曺贵难逄吏属贤不图争腐鼠危坐看飞鸢
　　自古江南地兹行始识真传云风土异尚念里闾亲緑水羞前列斑衣负此身何如徐孺子诗酒四时春

　　和通州王总管二首

　　彼美王夫子相逄各异乡秋高风淅淅江阔水茫茫回首闗山逺伤心道路长英豪休感慨十手指轩裳
　　霜信入谯楼人间溽暑收荒凉松菊径潦倒芰荷洲银汉谁家月金风满地秋吟诗遇知已毛颕凛霜矛

　　村居

　　羡杀村居好经年絶是非牛羊归晚径鸡犬散朝晖露坐分藜榻郊行解葛衣城居苦嚣隘来此卽忘归

　　马上倚和毛潜夫校书见赠

　　衰悰思故友携酒特相寻忽忽二年别悠悠千古心诗书清昼永桑柘緑云深羡子闲居乐无劳叹陆沉

　　宿吕梁寄子素府教

　　舟泊吕梁下心驰天地间澹烟新店舎斜月旧河山苦债无终极衰年度险艰梦中孙与子相戒制斒斓

　　和徐同知逰北山寺

　　重阳寻胜槩出郭抵云山梵宇栖遅外田家指顾间人言生处乐我羡此中闲景行东篱下螺杯且驻颜

　　兰溪郊行

　　千里飘零客双亲喜惧年马嘶青嶂外人望白云边要领知谁授舒徐颇自便此行羞伏枥何必较夔蚿

　　和完颜东皋佥司

　　一踏荆榛路三经杞菊秋下乔知有命行变觉无忧素髪迎新岁青云忆旧逰诗来慰惆怅飞梦海边州

　　仪山寄山东张希孟学士

　　有客乐幽闲栖遅济岱间昔时钱若水今日谢东山蚤避鳯麟网固辞鸳鹭班忝予聮故友衰白始知还

　　周可山风鉴独歩江东别几三十年邂逅金陵写懐奉赠

　　白下有遗叟栖遅周可山立谈千古意坐占一生闲浄拭妍蚩鉴高标义利闗逢君常自媿衰谢不知还

　　答南冠

　　朔方崇信义南渡寖浮夸土实国风厚火空文物嘉皇天亲有道元气造中华万事非人力含灵本一家

　　夏夜露坐二首

　　荡荡青冥阔瀼瀼白露寒惊乌啼木杪老兔出云端坐久同谁语吟成只自叹慰亲应有日沿檄到长安
　　露坐夜如何村居即涧阿苍烟喷素月碧落转银河病抑诗情减愁添睡思多秋风庭树响勲业愧蹉跎

　　冬夜书懐

　　土锉蛛丝冷頺垣鼠穴稀充肠惟脱粟蔽体乏新衣守分人嗤拙懐安自觉非当年同舎友裘马自轻肥

　　秋日嘉禾道中咏懐

　　旅况随秋变闲情与世踈年将知命到禄及代耕余济物无良策安心有圣书云山千古意瞻望独踌躇

　　题王龙骧舟师图

　　问罪平呉土分兵自益州百年还入统一鎻谩横流王气烟同熄侯封死亦羞画师微意在固国有嘉猷

　　辛亥三月陪马克修治书谒天游孙真人方丈阶前牡丹盛开巵酒同玩座中范提点索诗

　　拉友寻佳致琳宫引兴长服膺师酒圣拭目待花王逝水年华急行云世态忙无因驻清景春色又斜阳

　　和张受益二首

　　交契观夷险高卑象梓桥世途逄蹭蹬心境失逍遥道诎身焉用居安气不骄燎原风正急谁为辨兰萧
　　蚤岁逰东鲁从师学歩趋虀盐三尺命行李一嚢书往事随黄鹄空场絷白驹宦情都浄尽欹枕忆耕锄

　　寄景梁御史

　　清朝恢制度台阁任儒臣昔预聮镳客今为避路人拔茅言在耳迁木句伤神奔走情无赖西风起问津

　　用除夕韵呈菊圃

　　已坐儒冠误那能吏责禁世途修且阻时事古犹今阘茸除烦障刚明见陆沉乔松冰雪底一点岁寒心

　　寄友人

　　汲古人传僻安贫自觉清巨鳌谁可钓腐鼠不须争未了高轩过宜逢小吏轻白丁二十许甘学范高平

　　送祖继先还真定

　　济济恒山客堂堂骨相竒书传先世德文尽后人师进退无非命功名不可期胷中长策在重看着鞭时

　　次韵王菊圃朋益相公二首

　　绣斧驰诸道霜威霁两间旦评推剡粤声价等丘山帝德纯无已臣功敢置闲况非东晋日何必赋知还
　　元英贯心月实理固灵根直节山侵汉清流水抱村政声随欵乃诗韵破人浑东鲁多君子名臣萃一门【元遗山有论人诗】

　　悼幼子

　　世事云千变人生梦一场悠悠谁范冶扰扰自彭殇公道方缄口私忧敢置膓家人能解此情泪莫沾裳

　　寿毛潜夫

　　西风吹晚莭东鲁毓英材简重由天性高明不露才岩岩峙青壁凛凛助乌台四海黄花事百年长寿杯

　　送天钖省郎奉先柩归葬宛丘

　　壮岁游南土方春赋北征蹔开千里足终复九霄程存殁应无愧荣枯総若惊堂堂公辅器休系故园情

　　寄高文甫治书略寓自劾之意

　　忆昨分携地怱怱朞月余年増心懒散政靡术空踈恨别幽兰契愁同乳虎居新春将入手归计定何如

　　用贾公俨韵寿何仲礼

　　当年逰薄宦脱鞅到君家摩拊紫荆树攀縁常棣华芳名称月旦萍迹寄星槎长寿郷中客陶然饮紫霞

　　次郑参政留别韵【郑字信卿平阳人时为辽阳行省参政道过白霫】

　　塞垣巇崄地岁莫为谁来交态只如此宦情何有哉岂能供世用聊复竭吾才夜夜家山梦羸骖几日回

　　和宋御史喜雪见寄

　　都城乆无雪腊日冻全消十月江南住六花帘外飘丰穰闗政事喜乐到渔樵■〈扌弃〉向梅边醉荒诗为续貂

　　曺文贞公诗集卷三

　　●钦定四库全书

　　曺文贞公诗集卷四

　　（元）曺伯启 撰

　　○七言律诗

　　咏鴈

　　寒色波光秋影涵数行天字到江南衔芦有为防矰缴择地无心入瘴岚寒暑相催犹可避稻粱虽好不宜贪哀鸣欲动何人意猎骑弯弧酒正酣

　　夜雨

　　老屋淙淙榻屡移披衣起坐候晨鸡四檐急溜三江泻一道寒声万弩齐飞电过窓开宝鉴震雷鼓物掲征鼙平明点检人间事流水溶溶涨小溪

　　暮春用唐寿卿韵二首

　　一天晴碧日遅遅暑气蒸人力自微幽径雨余芳草合小园风急乱花飞卧思沂上歌诗去梦到山阴祓禊归还忆去年乗小骏西湖逰罢北山围
　　流水年华去不穷眼看浓緑换芳藂半溪浅碧春前雨满地残红午后风客舎萧条唯感物壮心寂寞谩书空吟诗羡杀唐公子兴在三山碧海东

　　就学东平嘉祥道中书事二首

　　行潦萦纡会古溪一行白鸟自高低敝裘恐惹途边棘疲马愁颠雨后泥思入石林风浩浩吟成沙草日凄凄相逢莫问经行地万壑千崖总是迷
　　梦回午枕倦闻声野鸟抟空隐见形积水还同流水碧逺山翻比近山青霞迎杂佩新荷灿风揭麻衣野菊馨安得画师频点笔归来移入纸方屏

　　夏夜露坐

　　露下晴空醸薄寒坤舆厚德载人寰星光逊月明珠碎云气停风白练闲水鸟自抟空阔际烟蚊常在有无间儿童为数秋期近书劔无成益厚颜

　　送朱教之姑苏二首

　　世变泾流杂渭波逸民今喜出烟萝数间学舎三生分一纸除书二载过韩愈有书思象阙郑虔无路侍鸾坡壮年莫作菟裘计事业人生不厌多
　　斗南名士浙东宾落纸云烟字字新道出羲皇非傲物学宗伊洛反疑人楩楠生世终为贵诗礼传家未属贫常记江城风雨夜短檠相对话情亲

　　郷饮礼罢次诸公韵

　　万井笙箫宴画屏桑田倐忽变沧溟十年人事成今古数老天留载典型琴调既闲逢緑绮词锋已钝出青萍尺书上逹文昌府藩邑区区尚礼经

　　看星

　　史文谍象阐精英世俗纷纷强指名太液浄涵棋局稳姮娥圆绕贝珠清赤墀台辅幽人志兰友参商此夜情雷焕巳亡谁继踵劔光空射斗牛明

　　暮春登鹤皋书楼

　　官事源源无尽头偶携佳友共登楼逰丝落絮春将尽古是今非水自流阅歴人材温史册消磨尘虑索茶瓯南邻北里常相望莫厌贫交杖屦稠

　　梦酒诗会

　　身世年来忆哺糟华胥一夕藉薫陶半窓凉雨青绫薄一片春风翠斾高乌蚁混逰槐国市緑醅初泼汉江涛流莺唤觉西轩底箕踞分明指二豪

　　送丁仲谦赴都

　　器识熏涵太古淳笑谈时露满懐春自居中土文章士人道清时草泽臣千里闗河犹是客半生书剑不忧贫举头似觉长安近会逐西风马后尘

　　旬休日遣懐招陈德温饮

　　拥鼻南窓对晚阴自怜终日坐萧森相如未遂题桥志工部虚劳恋阙心尽办赤心遭白眼聊将彩服照青衿东邻况有陈惊座时得花前一盍簪

　　泾阳述懐【八月分司到县呈王仲琼御史】

　　晚境难期博望侯微官且学子长逰泾清渭浊源何异物换星移志未酬陇月照人征鴈晓金天飞露候虫秋尘縁衮衮今犹古唯有书生易白头

　　谢立斋恵蟠梅

　　寄来春色情犹重读罢新诗兴转嘉脉理贯通从诘曲本根培植自英华三生清絶先羣品一叚芳馨异俗葩闻道南塘数株雪更须骑马到君家

　　大名客舎

　　辞乡弹指浃旬过谩拟长松带女萝僧室梦回愁思冗侯门食罢强颜多世途千里心如折茅屋双亲鬓已皤富贵本来勤苦得不须弹铗动高歌

　　赋愁讽杨初开同舎

　　砚沼依稀照敝袍雕虫谁制困英豪支頥忽起乡闗恨屈指难辞笔砚劳眼底圣经浑已碎阶前儿軰尚相高襟懐落落真无那时自长吟写郁陶

　　子规

　　蜀魄曽为古帝王千声万血送年芳贪夫倦听空低首逺客初闻已断膓锦水春残花似雨楚天梦觉月如霜催归催得谁归去唯有东郊农事忙

　　送济南王秀才

　　青士名轩敏号斋主人风骨不凡材嗜书有味轻金币择友无方至草莱众口推尊循古道一篇骚雅露长才逰仙既许从君去懐抱何时得好开

　　送翟庆之二首

　　书劔飘零二十年风流谁识玉堂仙柳营一顾膺新命兰室三生赋薄縁以道自居元有地若人空老是无天功名遅速皆前定莫使苏生坐马鞯
　　一昨荒城识巨儒丰标高映月轮孤笑谈有味皆堪纪崖岸无形未可踰商古订今朝并几煮茶聮句夜围炉李侯声价连城重他日先容肯作无

　　送人作宰

　　虎观雍容出众伦黒头勲业耀乡邻曽闻莲幕声华美复受皇家雨露春三载凤鸾栖枳棘一朝骐骥出风尘此行珍重青云志邂逅相逢即故人

　　寄李総管

　　十载峨峨仰重名荆州一识快生平金闺通籍能忘势瓮牖垂交亦尽诚秋月共观山北政春雷同震斗南声龙门不少簮裾客愿逐朱轓上玉京

　　上李相

　　昔戴豸冠居汉北今分虎节镇山东范滂素有澄清志黄霸能施抚字功数月讴歌声藉藉一时民物气融融姓名已覆金瓯底望决恩波及泮宫

　　咏懐寄赵君

　　铅椠生涯二十秋无依如鹊拙如鸠胷蟠子美千间厦眼豁元龙百尺楼知命岂争蕉底鹿兴宗要逺梦中牛壮懐磊落慿谁语时问东陵谒故侯

　　谩成

　　举世纷纷日夜忙闲中无意阅兴亡千梳理髪驱烦热百徧攻书备后忘屋角桑麻晴浪晚门前榆柳午风凉人生未逹须行乐不待区区总郡章

　　呈提刑

　　宪府声名据上逰绣衣骏马出神州百城唾手分情伪五听存心访戚休人物风流文胜锦襟懐磊落气横秋从今海内归公论蓬筚真材少滞留

　　喜雨

　　一雨如膏万物新亢阳无碍接冬春杯传旧醁千村乐陇出新青二麦匀请祷不烦投虎客调元应赖问平人农翁未识天恩重却费牺牲礼社神

　　中夜偶成録呈诸君子

　　桂玉闗心坐寂寥不堪风雨助萧条人情瞥眼云烟变俗事藂身岁月消衮衮鱼龙混沧海纷纷鸿鹄上丹霄苏秦行橐黄金尽梦里神州去路遥

　　遣闷

　　人生出处判穷通不在儿曺臆度中一劔蒯缑贫作祟六根虚白浄无功从前狡狯今谁在到底繁华总属空亲老家贫责非浅且留鹏翼待西风

　　祈雨罢饮访立斋南塘用朱路教韵

　　南塘幽雅异尘中一道荷香水面风适意未容儿軰觉开樽还喜故人同醉来俯仰无今古时至荣枯有变通此地无因驻清景明朝忧旱欲成翁

　　君山宴集用韩学正韵【时潘令在座】

　　与客携壶上碧山茫茫天宇一开颜江涛汹涌懐思处民屋萧条指顾间落日照蓬趋水驿清风拂座笑尘寰安仁觧作闲居赋栖鹘危巢也自攀

　　座间复用鹤皋教授韵

　　东呉文族亚中州此日聮翩即胜逰古刹突侵银汉表好花疑在锦江头尊前醉倒俱休惜沙际春归挽不留后日重经行乐地一场佳话谩悠悠

　　谢朱鹤皋招饮

　　里巷浮沈适自由江城久住似菟裘广文活计贫无那好客情懐挽不留满院竹风吹酒面两株榴火发诗愁料应此日朋簪盍人物相看总上游

　　曺文贞公诗集巻四

　　●钦定四库全书

　　曺文贞公诗集卷五

　　（元）曺伯启 撰

　　○七言律诗

　　对月

　　东山素月何婵娟诗人爱此相留连南北东西桂影直三五二八清光圆生魄死魄不二理古人今人同一天安得骑鲸李谪仙吾欲对影沽十千

　　续沧江傅君平和善乐国王诗

　　五十六字盘中珠诵之如觌欧与苏巨鱼有时迷大壑丹鳯无恙栖高梧忆昔簪盍汉阳树至今梦绕郎官湖雄章逺寄洗俗耳慰懐絶胜谈虚无

　　良月九日夜与吉甫提举宿王氏精舎风雨不寐闻寄令弟潜夫同知佳章骨肉之情蔼然具见令人讽诵不已别后次韵写懐

　　营营薄宦成何事雪点乌纱月照襟南北十年离别泪田园一片去来心衰杨岸口嗟兴废逝水矶头阅古今浊酒未能浇磊磈棹歌终夕伴长吟

　　府推史彦明迁安东太守次韵来诗寄贺

　　将谓投闲乐有余已闻丹诰送新除灾祥自古由天降忠直从来与世踈治狱我惭于定国济时公类马相如太湖一阻三年别淮水朝宗好寄书

　　和李彦谦御史

　　大钧播物性难同处世规模贵适中分薄畸人偏得咎时来竖子亦成功堂堂东鲁青云客碌碌西秦白髪翁松栢相看期晚节肯随桃李竞春风

　　舟至常德出陆由辰抵沅书事三首

　　盘礴﨑岖力不任遐方风景变鸣禽舟浮湖面波澜阔马憩山腰涧壑深千里晓烟炊紫葛一春寒雾鎻青林纷纷冦盗何时静龚遂登车是好音
　　兰澧分岐望芷沅渡头杨柳欲飞绵囊无薏苡防私论茶有茱茰敌瘴烟心定渐忘行役苦愁浓不觉岁时迁从今暴殄为明诫曽见山头火种田
　　武陵回首望巴陵摈退舟师就马程潏潏青沟穿路过峨峨苍岭送人行庙堂任使谁能避箐麓猖狂只自惊欲为伏波寻胜迹草间闻有鹧鸪声

　　复用述懐韵寄吉甫师尹二公

　　物理盈虚岂易量更阑寻绎月侵床九年面壁师中夏三策回天黜异方驽马不离刍牧地轻鸥常占水云乡谁能识得归来趣古是今非梦一场

　　王仲通宰公自东呉别去十载甲寅秋会于鄂渚乃知尚在七品常调中使人有鬰鬰遗才之叹谈论平生相对如梦歴数海内诸友离合升沉之状悲欢良久有不能自已者既而仲通有欲为道隠求奉一祠之语诘难未能服俄为借骑下淮复归行馆翌日缀诗二章奉呈兼简钦甫佥司士元使君君平察推

　　拍手他乡遇故知不妨巵酒话心期英豪意气犹平日政事机闗胜昔时学悟素行那择禄命当清苦只吟诗操持到此真竒士不道今竒古亦竒
　　俯仰无惭是此公相逄如在梦魂中安仁客鬓垂垂老工部行囊旋旋空拥篲无心迎相国还丹有意学仙翁前贤好语休轻弃一命能施济物功

　　南塘戏赠立斋主人

　　南塘幽閴似山林是是非非总不侵诗有浄功聮句好坐无俗客话情深花枝徙倚闲居乐柳絮颠狂薄宦心闻说主人村酒熟几时携杖一相寻

　　秋夜听雨

　　里巷欢传现毕星中宵急雨换愁生御寒价索公孙被送暑功调傅说羮檐外浓阴沧海立枕邉清响碧云平人间别有焦枯地寄语天瓢莫尽倾

　　岁暮书懐録赠谦甫提学暨子方学士昆仲

　　白髪苍颜落照邉敝裘羸马恶风前熏心醁醑凡三月扑面缁尘又一年世事升沉看木偶天机消长阅韦编投闲欲效耆英社何处花光似洛川

　　和平江推官佟亨甫逰钖山陆氏园亭

　　世途平地几褒斜古道迂回草棘遮盈缩静看天际月荣枯常拟槛前花凌云慷慨瞻新句好客殷勤喜故家咫尺胜縁无分到为谁辛苦趂蜂衙

　　漂阳道中寄金陵诸友

　　暮醉朝醒度浃旬清时人物上元春席前雅调声声稳方外谐谈字字新六代兴亡驹过隙十年离合鴈来宾不堪回首东州路云白山青一怆神

　　申仲礼自别秦淮台宪诸公如失轩鉴继过太原仆留呉中尝以诗奉寄丁酉冬敬甫薇郎回自并门连奉报章且谂仲礼薫陶涵养非向年比英风迈节形见乎辞又非行軰所可拟伦也因便奉和略表仰思

　　沧溟尘刼谷为陵世事悠悠卒未平晚圃云烟归啸傲春梁燕雀贺生成江东渭北三年别利路名场几梦惊吾道只今谁砥柱并州回首羡同盟

　　钱塘杂咏

　　客鬓刁骚色渐皤臣心澄澈浄无波诗书事业收功晚凿枘情懐触讳多委吏深惭鞭筭手家人谩赋扊扅歌悠悠穷逹皆天定尘扑征衫奈俗何

　　上周宣慰

　　景行高名二十年披云呉会覩青天士林硕果存生意宦海清波被俗怜腊雪随车消瘴疠仁风合道振鱼鸢汉廷求治新颛面期与瓯民共息肩

　　寄谢君举副使

　　双溪分被五周星呉下相逢眼更青置酒楼头观世态放情言外慰山灵惠留良药诗脾恱想象纎絺暑气醒两地宦逰非往昔晚风吹动雨冥冥

　　寿右揆性斋马公

　　赞化调元四十春堂堂忠义自天真文星一转颂声息教雨重沾生意新虎节分荣清玉垒鹤书返政代蒲轮闾阎后学无长技唯办年年祝大椿

　　谢性斋右丞兼简毛吉甫经歴

　　治安学术蚤蜚声经济襟懐老更成千载风云应嘉会两朝编简着清名去留泰岳云舒卷用舍周家鼎重轻民物熈熈归化育旧蹊桃李亦増荣

　　元贞丙申侨居村落与广文亷君贞卿尝聚首学宫仆继以金榖之职留呉中越二载君亦来临爱重之情不减于昔以是终日相忘而不遑请益新凉入郊忽起黄鹄之辞诗以代饯

　　万卷生涯济世才十年淮浙两书斋古今时变花经眼南北人情酒放懐且托功名同敝屣终期膏泽到枯荄阿侬似是辕中骥送客题诗欲闷排

　　呈平章梁公

　　荧光曽得近郎星柳絮俄成海上萍筦库三年头欲白庙堂千仭眼终青区区刀笔犹南土望望簮缨尽北庭偶向邮亭瞻使节斐章端欲诉飘零

　　赠呉道録

　　风骨飘飘老地仙平生足迹踏云烟世縁掷去心无累俗客魔来道愈坚诗调尽飞尘外语琴声浑扣指中禅梦魂不识三山景咫尺仙凡秖自怜

　　用前韵咏懐寄诸公

　　草堂寂寞带春星守道常师鲁两生去就失宜寕抱瓮是非无定谩惩羮伤心花鸟随时变过眼轩裳扫地平何日据床风露底悠悠懐抱为君倾

　　送石抹同知

　　祖宗勲业耀京华坦腹天朝宰相家播世文章铿有韵通天德业润无瑕居官似友山中鹿避俗如闻坎底蛙闻道柏台飞荐剡疲民翘首望星槎

　　被差松江道中书所见

　　衮衮征帆望眼賖古今声利入长嗟逰商一岁千山路薄宦三秋万里家老我未为卿月像伴人同上客星槎孤鸿逺迩江南稻惭愧鸾凰食竹花

　　华亭道中连前诗寄卢知州王仲通朱文炳

　　茫茫广斥望中迷地尽东呉土自泥寒气袭人沧海近湿云当眼昊天低萧条古树旌茅屋诘曲清沟护稻畦莫托鲈鱼风味好月明闻鹤更凄凄

　　张安道提举重临江浙诸君喜而赋诗且以为南北生徒有所矜式之贺

　　圣朝辞令务宣通庠校横陈比頖宫不但函三遗字体要将贞一变民风官师间出非无谓恩命重沾合至公借径早摅经济策吾侪空老簿书丛

　　壬寅日长至兀坐不出寄卢敬斋知州

　　少年挑闼思冬至老境飘零怯岁阑梅友为谁呈晚节竹君空自傲清寒豪宗足食占云易闾左无衣祷雪难愁绪不妨添一线醉闻儿女劝加餐

　　赠会稽闲居官

　　兰亭山水鉴湖天千载重逢陆地仙瀚海风波难把玩岁寒松栢要持坚痒痾异众非公论畎畆思君属巨贤盛代名臣难屈指蒲轮应到海西偏

　　乙酉暮秋朔旦偶会陈鲁彦先生辅伯贤理问崔鼎新太守孟子周佥司于汴梁客舎数分携之期凡四十寒暑矣嗟岁月之遄迈思薄宦之徒劳惊喜相对怳然如梦因述懐呈诸公

　　一别依稀四十年染园簮盍共凄然席间老眼无青白身外虚名有后先故旧半为泉下土音容浑是梦中天相期努力加餐饭涧柏岩松老更坚

　　偶得数语留别诸名公録赠伯宗学士子贞奉常

　　蚤岁踈庸老更痴都城留滞复何为心同献璞卞和氏命类偿金直不疑谋醉惜无千日酒论交须定百年期塞鸿惯识江南路频附佳音慰别离

　　次贾公俨韵

　　三年淇幕奏亷声一旦薇垣播令名慷慨不矜新制度深沉秖守旧章程肯同柔蔓縁危壁闲看浮云点太清日向慈闱供菽水未饶仙侣住瑶京

　　饯王宝臣佥司赴行台幕

　　丹诏相催赋逺行报公何必较途程遨逰呉楚心田壮歴覧江淮眼界清雪拥名城迎化笔云封锺阜待诗盟伫看台阁生风后南北衣冠说姓名

　　用李公勉郎中留别韵敬送督役淮东

　　弱冠追随鬓已苍云萍南北为谁忙年将耳顺交情重事与心违别恨长梁苑日晴乌反哺楚天风冷鴈离行万间自古男儿事好趂仙槎入帝郷【时督盖宫房并造舟】

　　呈郝新斋左丞

　　绣斧澄清古范滂赐环三载镇文昌称停政事权衡稳润饰诗书意味长辅世昔闻心匪石忧民今见鬓成霜何时不踏红尘路闲侍新斋几研傍

　　晚登岳阳楼即事

　　水阔楼高势絶伦慿栏遥睇接朱垠翰林物色诗无敌工部庄严笔有神一覧能清泉石虑千年不濯利名尘残阳欲下乡闗逺怅望西南懒问津

　　泊舟洞庭感兴

　　洞庭青草暎斜晖黄帽停舟与愿违倐忽风雷无定在苍茫天水欲畴依白鸥浩荡诗脾爽画鹢漂摇酒力微隽永简斋冰雪句江南虽好不如归

　　曺文贞公诗集卷五

　　●钦定四库全书

　　曺文贞公诗集卷六

　　（元）曺伯启 撰

　　○七言律诗

　　中丞敬公九日登真州南城以诗见示爱其闲逸迈徃之气惜不得侍行遂想象和呈二首

　　年华逝水故相临节序循环岂易禁芦叶汀洲迁客梦菊花篱落故园心长笻曳曳风生袖破帽翩翩雪满簮惆怅昔人行乐地剧谈豪饮莫沉吟
　　四事难并举世闻登高今喜夹河濵美哉陶令杯中物老矣长安陌上人江限华夷晴浩渺山磨今古暮嶙峋醉归应被儿童笑犹有黄花在角巾

　　清明雨中登楼南望寄銮江诸英俊

　　衮衮年华去住难悠悠今古独凭栏江山惯识市朝变桃李那禁风雨寒旅食又惊三月到闲情聊喜一家安衰颜何物酬佳节频倒清尊强自寛

　　次黎景高佥事韵

　　黄鹤矶头记徃来好懐当此为谁开滔滔岁月情无奈望望金兰首重回欲傍东山耕别墅为怜西日下荒台何时再到经行地同醉江湖蘸甲杯

　　题拱北楼

　　相君素有平南策呉会新成拱北楼鼓角壮懐藩镇肃轩窓豁眼海天秋岁时玉帛修臣节政事金汤写帝忧民物熈熈无异议戎葵倾日水东流

　　和敬斋卢公仲通王宰新秋咏懐

　　残编寂寞对韩檠四十年间一梦惊苍狗白云观世态碧梧金井听商声渊明未遂还乡计工部空懐恋阙情稚子不知时序改晚庭争贺嫩凉生

　　张文在府教以诗示举人因倚韵述懐

　　涵空白露嫩凉天角艺公堂结庆縁楚土产材供晋用南方载籍胜西偏辞家已号青霄客释褐纔为陆地仙座主无私眼如月宁教得失动诸贤

　　春晴承参政贾公招饮府治北亭

　　天涯景物亦暄妍纵目危亭意豁然花卉临风香不断溪山过雨翠相连杯行醁醑愁何在兵弄潢池事可怜只恐归期春欲暮夜郎西畔听啼鹃

　　和孟子周佥司除夜见示

　　彩衣曽喜竹炉邉回首光阴阅逝川百虑无堪空白髪一灯相续只青毡老将佳节为常事人把闲官比旧年想见来春风景好奴星又系送穷船

　　欲理归舟而未能儿軰嗷嗷作诗慰谕

　　乡邻笑我贾胡留频著书来说首丘纵有薄田堪养拙还无小苑可消忧因循度日那知晚次第看花直到秋坎止流行难固必家人休赋大刀头

　　题伏波将军庙【辰州】

　　佐汉功臣矍铄翁择君不受子阳封椒房偶累云台像薏苡还伤铜柱功幸自生前识朱勃不妨床下拜梁松五溪未服星先陨文叔端难比沛公

　　呉飬浩求题文希伯竹坡诗卷

　　南州佳士乐中和手种篔筜緑满坡老叶筛金风不止新梢滴露夜如何渭川但说生涯好晋室偏招隐逸多更约松梅作三益岁寒光景共婆娑

　　孟光寿日

　　七十神舆合蹔停归来高枕梦初醒人情似减当时暖山色还添近日青诗礼有功湔后虑儿孙无恙赖先灵一尊对酌春将暮松竹当窓月在庭

　　次梁参政寄韩参议韵

　　金闺寂寂换柴闗汴水悠悠去不还迁客蹔来真传舎微官聊喜近家山心除感慨成三乐事不﨑岖得半闲仰藉大贤调燮手挽回清誉到人间

　　冬至日白霫道中偶成録寄朱叔茂郎中叚惟德鲁子翚二都司仍希于张白高参议郭干卿治书与两司幕长及按敦郎中邢孟直诸公处以区区薄况逹之

　　槲叶萧萧朔吹寒山行病瘦怯衣单驰驱一帯滦江险彷佛重经蜀道难旅邸僦床虽自愧绣衣持斧要同看穷途恰值书云节秫酒糠灯语夜阑

　　寿马右丞

　　妙龄文采动朝端晚节襟期海宇寛西蜀东呉新雨露柏台兰省旧衣冠名随曙色千门肃辞播春风八座欢行挈生民跻寿域洛阳重作画图看

　　古任临流亭宴集寄谢座主冀需轩中丞兼简张克斋司农曺子贞郎中及席间诸友

　　两脚黄尘阅几州危亭俄喜见临流収功宰相能青眼伺命郎官正黒头半醉听歌评亥豕诸任怜客斗觥筹片帆急送三千里云锦翻风想旧逰

　　次大同房寿卿教授与路幕宾董德基河东宪幕富子翚等酬和诗韵

　　朝阅周襄暮宋襄悠悠王伯费论量浮生俛仰成千古世路东西又十霜目击素丝翻色相心随红腐劝脾囊塞云不隔征鸿路情绪无端绕故乡

　　僦舎仪真咏懐寄郡贤四清先生子素彦英诸君

　　宦逰南北等飘蓬又作江城踏雪鸿淮济片帆乡国近明良千载地天通愿归畎畆延残岁闲阅羲娥转太空赖有儒官兼武弁时时相过一尊同

　　河徙封丘北寻故道所过庐里荡然无遗壮木连抱披蔽中流者强半泰定乙丑秋予自开封归砀山买舟神马渡载书倒前领石而东湍瀑冲激神魄骇动有不可形于言者因念年老亲违歴此艰险幸出坦途思警诸子遂述所懐寄众友

　　桑颠榆蹶大河倾舟过陶波浪始平蓬影学遮冠盖道橹声如斥子孙名塞鸿已厌趋南北沙鸟谁知乐性情想象故园松菊在为谁漂泊尚劳生

　　威卿中丞溽暑中遣送秋露芳尊侑以佳篇感愧之余用韵以谢

　　盍簮江浒话襟期平日纷传始见知奕世清门膺重望十年黄阁佐明时休官未逊陶元亮恋阙犹思杜拾遗野老尽消烦恼障对花斟酒细哦诗
　　敬公诗附于此
　　阴雨连朝未可期病夫重膇每先知残萹断简成痴计叨用非材愧昔时学道安心元有法息黥补劓果无遗山缾走送清秋露可笑猖狂学咏诗

　　中丞公迭示佳章恬愉佚老情见乎辞如六日取蟾七年求艾之句至切至当聊述鄙悰发旅中一粲

　　俗士驰驱挽不回高人嘉遯湛灵台身违巨浸千寻浪心属残灯一寸灰里巷幸容陪杖屦朋俦何用话梯媒清时会构凌云厦留取公输简众材

　　想象中丞公弃官高蹈之初心难进易退之素志复用前韵

　　知几当日挂冠回长别薇垣与柏台疢疾在躬虽作楚权谋转首又成灰鹤将野性难求友兰抱天馨不藉媒人品百年无定论急流勇退是英材

　　久雨不出呈中丞

　　一雨霖霪近浃旬莺花局促未成春乾坤沴气阴推物江海风威冷袭人老境仓皇思故国长途沮洳怯洪津我躬不阅忧闾左尽刮饥膏买湿薪

　　老夫廹于简书束装就道值层氷积雪阻舟淮甸进止俱难乃荷昌龄士安同志垂访徒歩泥涂三十余里曽不为劳令人感激不已别后聊写薄况寄二英彦希同德川宗侄洎知已者倚和见示以慰寸懐

　　碌碌东淮已倦逰中台飞檄又岐周曽闻雪拥蓝闗马今见氷凝邵伯舟自笑此身虽矍铄却思何处不淹留蓬窓欲养澄清志鹄面累累不断头

　　贺完颜仲逺承旨复领尚医

　　弱冠从逰鲁泮宫余生都在别离中羡君日日清光近愧我年年逆旅同寿国一如卿相职砭愚重立圣贤功它时里社鸡豚约齿德推先有巨公

　　江阴咏懐

　　三年萍迹客神京一拜萱堂又此行山色欲冥知雨信岸痕齐剥记潮生乡书不到膓堪断海冦初闻梦亦惊试上北城闲注目长江东去阔无声

　　李御史王主簿迭相倡和用韵觧嘲

　　骑鲸飞舄两诗仙簮盍东呉岂偶然天畔云龙谁可比舟中李郭世争怜泰山丘垤忘髙庳騕褭驽骀尽后先一着输君归计早畏途何似日高眠

　　士贞教授弟寄诗句新意雅但不知铁君故事云何用韵述懐以答来意

　　自从萍梗任东西几处飞鸿踏雪泥三复无违人易老独施有政物难齐图形麟阁身何济想象莵裘首谩低早晚世縁都浄尽至人相约话招提

　　白霫述懐寄都下诸友

　　暮景相寻百不堪镜中衰髪雪盈簮空囊盻盻月初五孤枕摇摇更第三无术致身栖塞外有时随梦到江南斐章聊寄金兰友唯恐咨嗟阻笑谈

　　寿苏显卿郎中母夫人

　　世间七袠衒康宁天为封君锡九龄彩服荣兼朝士服郎星光近老人星母仪妇道追班史玉树芝兰奕谢庭太华西瞻永无恙更期相对百年青

　　道过东昌申仲礼佥司暨状元呼都克岱尔诸父台辅贤昆仲厚意相邀别后以诗寄谢

　　十载重逄骨鲠臣生涯能斥向来贫一时辍棹舒情曲三接乗骖到水濵乌府前循仪范古鸿胪首唱姓名新清门幸喜陪清燕世路悠悠懒问津

　　西京赵良臣都事四十年之旧以诗见赠走笔述和勉其归家养疾不听逮月余遂卒官所

　　归云冉冉送年华鹤髪萧萧不到家已向九天沾雨露好于平地乐烟霞缅思玄豹栖寒雾应笑黄蜂趂晚衙毕竟世縁何日了林泉留客有茶瓜

　　次富子翚经歴见寄韵

　　识破人间义利闗迷途不逺便知还蹔筹宪幕有余裕常对圣门无腼颜一自真才归草泽几回幽梦度云山堂堂事业薫涵久文法支流指顾间【来诗有政在痴迷簿頋间之句故云】

　　挽刘损斋提举

　　天都曽挹藻芹香世故催人各异方频托神游寻故友遽为鬼録热中膓衣冠屈指成萧索书疏论心付渺茫遐想九原无悔吝传家今有紫薇郎

　　中丞公示诗隐然有确乎不拔之气讽咏之余再赓高韵略摅愚衷但求免以衰暮赋归后时为耻尔

　　茫茫宦辙苦萦回流憩南州月满台世味已辞刀上蜜人情潜效管中灰洗杯细酌谁宾主得句长吟耻衒媒食禄平生归较晚鹓行回顾愧庸材

　　曺文贞公诗集卷六

　　●钦定四库全书

　　曺文贞公诗集卷七

　　（元）曺伯启 撰

　　○七言律诗

　　中秋夜不寐

　　露下遥空人未眠佳辰惭负嫩凉天郑声绕耳非常夜庾兴闗心似去年商驭解纷聊自足桂轮排闼为谁圆亏盈见说无终极坐听寒螀思黯然

　　长安早发

　　夜气溟蒙塞两仪客懐牢落动清悲月明宿鸟啼烟树风劲寒蝉泣露枝西北乡闗除梦到东南民力谩心思路难无奈篙师促八月长安早发时

　　湖头镇阻雪

　　湖头连日驻征鞍客舎萧萧风雪寒恍似伏波思弟切翻思韩愈度闗难旋沽村酿连愁饮重检家书忍泪看病仆羸骖欲何徃一壶天地正澷澷

　　金华道中

　　青衫落魄可怜生谁为贤劳赋此行雨困肩舆山径滑霜増眼界野塘清气随天意无南北德洽人心有重轻怅望兰皋艰苦地令人低首忆初平

　　过长桥书所见

　　柳如青帜导姑苏桥若垂虹饮太湖渺渺天光接波浪凄凄秋色上菰蒲行嚢只剩新诗藁身世端如古画图独倚危栏追徃事鴈衔霜信下平芜

　　游西湖

　　鬰鬰覊愁暑不堪画船西出事竒探柳边和气苏公路梅底清风处士庵已觉湖山入胷臆更容丝竹荐肥甘锦云一段三千顷记取平生作盛谈

　　雨宿无钖驿有懐潘景梁

　　泊舟夜宿城南驿借得幽房胜鹤笼急雨响倾千涧水薄寒声透四檐风偶懐握手诗人面想象聮镳御史骢千里相思肠欲断中堂灯影看摇红

　　和韩同知

　　荒城何喜饯皇华满马春光路不賖玉闼簪缨三辅客青云冠盖五侯家临江酾酒情何限对节成诗兴未涯从此东南民事乐使君和气雨随车

　　和丁仲谦

　　皎皎襟懐灿日晖生平藴藉定谁知断蓬转地三千里老柏参天四十围恋阙久思羊舌諌待时还作虎头痴人间鼷鼠虽无用乗兴宜教弩发机

　　金华客舎夜鼠为祟囊有余粟悬置榻隅羣鼠思窃食之歴户枢縁屋壁坠者相继苏而复登感慨偶成

　　随軰猖狂搅客心区区斗粟苦相寻前行堕地后不止我自絶粮渠复侵归兴渺然风瑟瑟壮懐如此夜沉沉欲投忌器空搔首盼杀羲轮辗宿阴

　　秋日宴江山楼

　　淛江东注接天隅呉越青山入画图平日胜游今日最世间烦暑此间无万家楼阁苍烟覆几处园陵白草枯痛饮狂歌有真趣主人休惜酒钱麄

　　姑苏馆夜雨

　　雨馆幽栖耿不眠单衾如洗夜如年梧桐井畔风波恶薜荔墙头水乐全压屋宻云沧海立照窓飞电玉绳连据床点检平生事唯有青灯结浄縁

　　寄江阴诸君

　　六年踈僻赖相维犹记河邉酌别时归兴暮云同缥缈愁懐秋草共披离仕途萦折还幽谷世态峥嵘又奕棊想象芙蓉城里住客窓频读送行诗

　　题完颜御史等官渉海图

　　鲸波设险古犹今习俗何尝计浅深风伯持人惊世路山黎厌客着官箴君臣上下无私意天地中间有此心遥想二公皆定力曽经人海看升沉

　　送琴士瞽者张伯源逰东浙

　　灵台寂寂湛空明万古青山只么青不待有弦知律吕会从无极辨仪刑世间五色真盲晦云底三辰未杳冥闻道东游多胜赏草堂回首似兰亭

　　酷雨【是岁征交趾开太湖】

　　梅花消息小春天酷雨连宵响大川伐罪观兵交趾路趣工兴利太湖田雨旸僭忒非公论仓庾盈虚属化权常记熏风遍淮楚村村香火祷神前

　　咏懐

　　击豪卧虎事非难一柱中流颇自安冰炭圣贤犹未免燕鸿时序不相干落花飞絮无春梦修竹长松有岁寒月旦悄然明府去敢因俗议动悲欢

　　辛卯八月婺州途中用菊圃韵

　　书生身世短歌行贯日襟期答圣明众苦小鲜游沸鼎独怜饥鼠搅寒更风云惨淡千年会天地盈虚万古情无象太平元有象翠微深处管弦声

　　寄张仲豪

　　簿书形役愧同伦宦学如公有几人勲业未惭贤相种文章宜卜醉翁邻江淮去住风涛恶天地生成草木春珍重忘年欲倾倒短章聊为写情真

　　赠朱路教

　　春光已觉二分休到处莺声唤客逰醉里颠狂从汝笑闲中滋味复何求人生贵贱有前定世事升沉无尽头更欲小园谋一醉卖书应惹杜陵愁

　　送丁仲谦之杭州

　　十年师友更谁亲四月江皋手重分不学轻交如覆雨应知小厦未连云鳯雏岂是笼中物龙种常思冀北羣此去文旌知不逺尺书朝夕愿相闻

　　逰灵隐

　　岧嶤鹫岭梵王城秋气平分宝界清火宅久居心独苦云林初识眼増明禅关已被猨参透仙洞谁教鬼凿成惭负半生泉石约蹔来偷暇洗尘缨

　　过姑苏

　　城上云山罨画遮城中民物压纷奢金银璨错三千界丹碧连绵几万家麋鹿屡经成故事燕莺依旧爱新花清贫本是书生分只想山林景物嘉

　　和王士美

　　十年里社记情亲此日同登陌上尘孔氏家声喧紫禁王生诗笔徤青春楩楠定见为梁栋鱼鸟那知在网纶礼义扩充儒者事菜羮疏食任吾真

　　次韵侯岩甫兼寄张景先

　　求官初拟报天伦南北营营役此身千里闗山遮故友十年尘土污行人珠犀润屋心非素诗礼传家道自新邂逅还乡观二妙文章如锦气如春

　　丧马和平甫见赠

　　骅骝得自浙江西逺近重经摠不迷寒洗官河潮欲退暖行村径草初齐德驯喜藉还家力病倒愁闻隔夜嘶昨晚侍亲辞别墅杖藜踏雪路高低

　　送陈爱山教授归余杭

　　曳曳文旌出暨阳暑天形役兴悲凉毛生有檄儒官淡蘓季无金世路长数軰晚生传道德十篇高谊见忠良兰台指日能相近鹗荐行看逹尚方

　　丁亥清明东平寄二弟济州学正

　　忆昨分携春正寒生涯到此又儒官客中度日今非易贫里攻书古亦难接物谦和辞尚简处身廉谨事容寛我行更别双亲逺莫负因风数问安

　　赠刘彦卿

　　抗尘南北六经秋拭目朝堂总俊逰闻道铨条待常品便将心事拟清流酒徒未识新丰客舟子虚疑戸牖侯长路﨑岖行又错看人骑鹤上扬州

　　赠元伯士瞻二友

　　器识参差德未伦白头心事尚如新十年薄宦为迁客四海亲情有二人名族流芳各神俊圣经充体自真纯眼中轻薄何须数它日南州愿卜邻

　　寿李野斋学士

　　紫禁衣冠旧绮园玉堂仪彩更清温自然官职名何重无事威严道愈尊万里春融谁可继一宗元气谅斯存瓣香献寿梅花底愿比岷山活水源

　　寄菊圃宪副

　　十行丹诏发春雷一脉阳和遍九垓天下求安先肃政浙东何幸遇全材贪狼昼伏毛如立老鹘宵征气已摧山谷饥民厌烦酷赐环消息不须来

　　次韵题兰溪洞源壁间

　　南北嚣尘日夜侵好风吹到白云深智仙久住夸山色俗客初来恋竹阴万事不如收脚坐三年应负掉头吟疲民不忍加鞭棰谁识平生水石心

　　己丑冬和杨塘徐改之

　　大隐由来住逺郊箪瓢谁识是英曺陶潜未得寻归计杨子元能作解嘲尽放阴阳催日驭且収风月入霜毫嗟嗟州县劳生客千里闗山马骨高
　　犬马无功答圣朝催逋去郭应宣条泥蟠曲径频巇险寒廹孤衾倍寂寥闾左凋伤徒轸念马头麾叱莫扬骄旱余又值连朝雨桂玉艰难有众謡

　　初至金陵闻宪府诸公咏梁武镬莲花想象为赋

　　欲致芙蕖水面风规规培植兴无穷曽陪青草轩窓外忽幻红衣鼎镬中香色未饶春富贵本根元抱玉玲珑误承老柏垂清荫拔地参天趣亦同

　　次韵申仲礼寻梅

　　世间红紫俗难禁盼到梅时忍倦寻蜡蒂爱渠情不舍琼苞想象意何深问樵旋觅溪头路随仆翻迷雪后林自古诗人耽此癖可怜寂寞岁寒心

　　和申仲礼

　　纷纷荣悴阅春花惭愧山巅与水涯不揣散材难补世自投尘鞅却思家黄紬覆首争槐蚁藜杖支頥数屋鸦岁莫情懐若为守真同旅食住京华

　　次韵赵仲权留别

　　江干惜别重依依才学如君是俊竒枥骥长鸣须北向云鹏小却蹔西之萱堂趂捧椒盘酒芹馆谁赓柳絮诗莫恋倚晴风景好不来簪盍慰相思【倚晴楼名】

　　送潘景梁佥事之福建

　　仕学推先得两优绣衣分柄镇南州礼曺回首非新进宪府信眉是旧逰三楚冰霜随马策七闽泉石入诗筹计程似与梅花约在在清香满道周

　　次韵毛潜夫咏懐

　　早岁功名意未阑便抛铅椠客长安化工造育无偏陂物理盈虚有剩悭陌上红尘摧面目梦中清露洒脾肝于今不作求人计芹馆依栖侍孔颜

　　送王庭瑞经歴之广东宪司

　　圣政优优布四方绣衣宾幕姓名香海隅守令难求备天下浮夸喜变常神志高闲烟瘴逺道途萦遶世縁长庆门忠孝垂千古又见闻孙叱驭郎

　　送程前村之京口【善易学婺源人】

　　四圣能知本一心却从流俗玩升沉江湖胜观襟懐阔天地穷源造化深青眼相看常倒屣碧云兴感欲投簪人生离合非无数送别江皋思不禁

　　题金御史所藏王彦章观马图【后置以椅豹皮覆之】

　　五季英豪王太师百年仪像见横披眼中汗血真龙种身后声华古豹皮伟节亭亭照今古高风凛凛动华夷兠鍪一奋成忠义何似貂蝉老更痴

　　寄郝知事二首

　　诗礼渐摩气已清冗官抛去世縁轻未应落寞伤时态想在淹留见俗情士类会谈新德化我曺犹佩旧章程岁寒独有梅花树凡草芳时岂见荣
　　山光水色古犹今人事聮翩苦见侵俗务日新公论减簿书星急吏权深名场久欲抽身去诗伯相陪拥鼻吟台阁搜贤到岩薮故人能识向来心

　　兰溪郊行

　　羸骖乗暇阅山乡风景无邉眼力强千里稻云蒸大冶一年梅澍积深塘虎狼窜伏天刑近鸡犬舒徐日驭长微禄毎惭无补报欲将心事效平阳

　　泛舟次人韵

　　明月清风入素秋摇摇官舫泝溪流时违未要弹冯铗兴浅还思上庾楼匹马东来成底事孤云西望不胜愁沙鸥不解人间事飞去飞来百自由

　　送何好礼御史按部江淛

　　钟山横翠楚江空寒气随君马首东呉越英华诗有料吏民情伪事无穷雍容措置摅长策慷慨施为合至公三道竚看豺虎静早回台阁复生风

　　倚和吉甫提举见赠雨中述懐诗兼寄王觉轩山长

　　风雨潇潇夜未央客床孤寂似禅床庸材敢望日三接佳士尚留天一方万事到头都是梦此心安处即吾乡卜邻阳羡溪山好逺胜毗陵古战场

　　觉轩二子头角崭然盖乃翁生平积德设施所致因作数语颂之

　　西州文族姓名香阶下三槐葆盖张鹅眼不辞公府用马蹄常为故人忙言思切直心无碍道合中庸气自刚积庆臾沾山水秀欲期阳羡作桐郷

　　曺文贞公诗集卷七

　　●钦定四库全书

　　曺文贞公诗集卷八

　　（元）曺伯启 撰

　　○七言絶句

　　题白御史画马卷

　　玉面骐驎金络头虎文龙翼气横秋乗时欲骋追风足制在奚官不自由

　　题双骥并枥图

　　龙种权竒匀骨肉筒耳铃眸籋云足为君一饱死邉庭不作驽骀空廏粟

　　过白沟河

　　久听人间说白沟两朝曽此界中州而今六合无闗禁依旧潺湲碧水流

　　九日省舅氏郭西独行因书所见十首

　　田家桑梓碧幢幢过客鞭声引吠尨终岁耕耘竟何有桑枢茅屋短蓬窓
　　霏微林雾惨秋容撩乱山禽起晚舂营马欲来粮已尽二三癃老诉年凶
　　翁媪携持陌上哀问之行答涕沾懐次男战死涪州界欲问回军赎烬骸
　　五霸兵争総祸机三王仁治但垂衣老农不解兴亡事唯说今年豆角稀
　　浩浩阴风酿宿霾道邉佛刹记曽来荞花不识秋光老犹向桑阴宻处开
　　遥空无碍日凄凄过雨平田尚有泥极目断鸿明灭处淡烟衰草一时低
　　松杉秋到影逾浓棃杜霜前叶半红荒径忽迷寻不得罄躬还问牧牛童
　　豪家此日醉金樽驴背愁诗睡正昬野雉一声惊梦散苍烟起处是前村
　　十年辛苦益清贫自叹儒冠果误身尽说世间骐骥少年来谁是九方歅
　　阘茸营营禄有余孔方羞涩只闲居小胥挥叱乡人恐惭愧芸窓苦读书

　　题市桥逰乐图二首

　　小桥流水湛清波无限逰人载酒过恠得年来粮饷少田夫不及一分多
　　暖烟轻染柳条新和气氤氲簇画轮衮衮春风逰冶客岂知脚底有饥人

　　元夕会饮命教堂各赋一絶时招讨张公在座

　　煌煌灯火万家新和气熏涵太古春有酒不妨连夜饮金吾同是座中宾

　　夜宿清河

　　云屋人家星散居郭西烟火夜停车平生习气今犹在拄杖敲门看读书

　　保定

　　郁郁孤城百雉高当年粉堞尽蓬蒿清波忽见行人影惭愧红尘染鬓毛

　　涿州观寺

　　佛刹新修古道傍揷天金碧晃朝阳人来为问灵光殿霖雨今年草更长

　　赠画师佟明之

　　易写无盐陋子都难形小白下夷吾英雄事业传千古不假丹青作画图

　　题何舜卿鱼水清白图

　　桥梓相传清白在君臣鱼水千年会谁知一握小横披开国承家理无外

　　寄刘彦卿同舎二首

　　济济声华乆见称青云豪气小陈登东州邂逅人非旧始信千年谷变陵
　　君立呉蒙伯仲间我惭失学佀君难何时握手文山去得使儿曺刮目看

　　题叶宾月图二首

　　广文胸次莹无尘明月知音自主宾更约飞亷作三益秖防云物忌情亲
　　当歌对酒永相依妙契灵光烛万微多少长安名利眼只知三五看扬辉

　　题竹枝画眉图

　　飘飘独占碧琅玕湛湛秋波月一弯酷爱清声能洗耳恍然羸马度春山

　　过滹沱河

　　当年天意欲兴刘倐忽冰凝水不流此日王郎如觧事鞬櫜弓矢便宜休

　　蠡州蟾河

　　一溪流水碧溶溶闻说蟾蜍在此中我亦去为攀桂客相逢多在广寒宫

　　用溪陂塘松庵壁间韵

　　松庵寂寂老僧闲万壑千岩指顾间笑杀孔门忧世客西风尘土变朱颜

　　次范药房韵题姜仲泽岩隐二首

　　纷纷尘土化朱颜有客知几去不还大隐何妨在城市小楼终日对云鬟
　　夷夏同声咏息肩车书万里旧山川承明台阁诸贤在甘分林丘养暮年

　　定兴喜见太行山

　　小年闻说此山名梦里西逰隐见形今日得观真面目却教低首愧山灵

　　澷兴

　　圣道如天不可升文章徒写众人情穷年矻矻今遅暮两字虚中学未成

　　谢朱鹤皋招饮四首

　　过雨桃花坠晚红及时庭草翠翻风倚窓细究天人理六籍元无一字空
　　东皇无意染青红长飬犹资五日风収拾英华入新句祥云蔼蔼媚春空
　　石火能留几许红人生南北马牛风春光倒指无多日相遇休辞酒盏空
　　六年奔走汗颜红此日行吟两袖风俗虑湔磨有诗册浄看明月照长空

　　对雪寄范平甫二首

　　拂曙阴风舞六花满城和气醉流霞腊前已见三登瑞宿麦连云有几家
　　梅邉读易看飞花时复拈杯脸晕霞一枕江南春梦破两椽茅屋是吾家

　　海外贡花驴过

　　当年老鹤快乗轩犹逊花驴食万钱昨夜灯前成独笑痴儿方诵旅獒篇
　　航海梯山事可疑眼前今日看瑰竒布韦且莫懐孤愤秋菊春兰自一时
　　天地精英及海隅兽毛文彩号花驴同来使者如乌鬼还责中原礼法踈
　　行台飞檄敬来王多少饥膏委路傍忽见狂人鞭老骥眼眵成滴背成疮

　　次朱路教

　　十年萍梗走京尘惭负萱堂鹤髪亲重读新诗见真趣西风黄叶更愁人

　　卢沟桥

　　舆马连年东复西巨鳌双胁夹青猊荷旃食肉无非命顦顇相如不敢题

　　安平客舎

　　荒城四面尽陂陀人傍西山语渐讹一夜饭牛棚下宿愁闻闾里笑声多

　　过先主庙

　　孙郎虎踞大江东曺氏威踰汉室雄后主不才诸葛死三年章武命何穷

　　索李副使画梅

　　酷爱孤根暖独回呉缣光拭向谁开小诗欲寄司花手昨夜清香入梦来

　　和曺彦礼书懐六首

　　温风习习荡层阴送别江城恨不禁此去知君有新渥故人多在玉堂深
　　水邉城郭易为阴离恨覊愁两不禁更入漕渠随畚锸浃旬无暇接清音
　　流水高山待赏音人生腾踏岂无心他时先歩岩廊上莫遣门庭海様深
　　江千岁晚苦多阴抱膝真成梁父吟此日饯行无别物赓歌聊识故人心
　　焰焰阳刚破宿阴八荒民物动欢心得时行道男儿事岩谷幽居不要深
　　有客由来济水阴凝寒驻马乱山深新诗点检人间事写出千秋万古心

　　谢曺斯立送菊就索公酝

　　庭前黄菊蔚成藂政要花邉酒頬红九日故人来送菊菊花重迭酒樽空

　　九日赠史同知二首

　　三年客里过重阳底事怱怱马足忙不是不归归未得故园松菊正荒凉
　　野花芬馥去年同和气氤氲想象中何事此回重九节解鞍牧马故城东

　　冠州道中

　　田园歴歴尽耕桑车毂輷輷驿道长自笑此身无定在逢人犹问赵侯庄

　　梁门咏古

　　清风千古杞梁妻三尺荒坟古道西亚圣一言真迹在芳名宜与北山齐

　　喜至大都

　　土锉荒烟二十秋眼明今日见皇州轻裘肥马休相笑本自无心秉烛逰

　　送张润夫之辽阳簿尉三首

　　勉斋门左尽英竒又见髯张谢白衣华表东隅千古道江山良是昔人非
　　理窟词锋総上逰焉容碌碌便归休一官蹔慰平生志不负长安二载留
　　客途相顾足情欢几度青灯语夜阑明日遽成离别去因风母吝报平安

　　题朱孝子卷后二首

　　白刄戕躯起病亲黄童操志出天真古今臣子虽同节若个临危肯致身
　　人品元来本不殊良心一失蔓难图好将孝子朱郎事提耳谆谆诲八区

　　贺朱鹤皋除江阴教三首

　　寂寞韦编伴采芹鳯衔新渥下枫宸门将此意推同列江北江南有几人
　　清朝贤网自恢恢喜见覃恩到草莱世俗功名何足数卿家诗礼是梯媒
　　天上黄麻姓字香九原松槚亦生光泰山北斗还公论笑杀人间马足忙

　　示二舍弟仲吉四首

　　圣贤虽逺有遗书人品髙卑本一初世事悠悠天不管此生勲业欲何如
　　偃蹇长松数亩阴初应出土细如簪人生各有凌云操唯藉诗书尽此心
　　昔年南北事戈矛巨室芸编岂易求何幸诗书今满案忍看秋草势同休
　　乃兄辛苦博微官家道凌迟去住难堂上二亲俱白髪望谁撑拄报平安

　　乙酉馆中二首

　　束带连朝见督邮簿书行役又经秋缅思彭泽归来客何事无人管去留
　　或有处闲言寂寞冗官往往厌纷如谁能遂我还乡意便把微官乞与渠

　　观兰亭箕山王俣书扁二首

　　大族髙名百世同天怜佳话契元功山禽唤醒三生梦人在循环曲水中
　　当年修禊适春残此日兴庠属岁阑邂逅闻孙成故事至元应作永和看

　　题鹳衔珠报恩图

　　推恩及物本无私报徳遗珎似有知蕞尔羽虫成故事世间谁忆翳桑时

　　挽浙东李两山宣慰四首

　　四年薄宦淛江东一柱中流识巨公不附权门曽速谤孳孳扶植赖初终
　　契阔清芬二载强梦中颜采自难忘石城南下班荆日巵酒临风感兴长
　　恋阙丹心老益坚短蓬长路岁寒天谁知造物无情甚华屋丘山在眼前
　　阑干独倚悼斯文诗藁重看苦忆君拭泪悠然追往昔天南漠漠障愁云

　　心月相者重会维扬

　　识君黄鹤矶边路心地髙闲月影孤骑鹤楼前重会面清谈还喜指迷途

　　和何御史登蒋山二首

　　亭亭孤塔耸青霄常与云林伴閴寥欲谢微官居胜境恐因凉徳负清朝
　　千章夏木宜倾盖一脉寒泉可弃瓢眼底尘縁犹未断仙凡咫尺路迢遥

　　戏赠张仲豪经歴转索东阳酒

　　吴会年来酒价髙此生无计乐陶陶曲车误认明公马归路流涎湿缊袍

　　曺文贞公诗集卷八

　　●钦定四库全书

　　曺文贞公诗集卷九

　　（元）曺伯启 撰

　　○七言絶句

　　题廉文正公画像

　　正学孤高践履淳虞廷元凯汉星辰咸阳事业荆南传百世中朝有重臣

　　题通通平章画梅卷

　　画出孤山清絶景谁其作者四王孙何当更假和羮手添就西南月一痕

　　饯高显卿参政辞职北归二首

　　邑宰无心见督邮千年犹得号前修相君能识归来趣占却中原第一流
　　江左繁华宰辅班星槎无恙便知还几多傀儡棚中客想象高标亦汗颜

　　重九寄史中丞

　　陋室维摩病绕身诗书堆案乐清贫世间谁佀盘沟老报国归来复报亲

　　过桃川宫二首

　　山中花木四时春造物深藏太古醇若使渔郎知去路再容多少避秦人
　　莫道神仙事渺茫髙人曽见海生桑无因驻马寻清景极目西南世路长

　　良月既望忆仲通宰公兼寄君平察推

　　闲登黄鹤旧矶头万顷烟波起暮愁想象故人心似我汉阳门外望南楼

　　观稼

　　瘦笻髙陇看西成风偃黄云四望平不赖天公怜赤子官逋私债几时清

　　郭西独行

　　落魄绨袍一蹇驴当年阮籍哭穷途冥搜尽日无佳句时复凭髙望八区

　　九日月下小酌咏懐四首

　　娟娟霜月净楼台能照人生醉几回桂子新香荐新酒菊花留待后时开
　　宾鴈来时燕又东三年薄宦竟何功晴窻偶读登楼赋昨夜山家入梦中
　　官况凄其懒问津秋光过却愈思亲浮云苍狗悲游子白酒黄鸡愧野人
　　花满东篱月满楼一尊清兴滥风流归来不及陶元亮俗事纷纷欲破头

　　题御史阿勒黙斯松壑卷

　　云壑苍髯作真止岁寒潜徳如君子不愿青黄为栋梁长风逓入行人耳

　　题任士安葬亲诗卷

　　卜宅山原奕世安于湖借润散清澜古今报本无多子破冢累累草棘寒

　　题黎景髙佥事重修郎官湖太白祠卷后

　　两朝文彩动朝端别国相逢得尽欢欲效当时谋一醉形容不似古郎官

　　郭文美由西台御史迁中台以母夫人在堂不待传车预归觐省忠孝备见三絶发据鞍卢胡一笑

　　粲粲牙绯陕右来俄观衣紫赴中台不辞迂路三千里要博慈颜一笑开
　　筮仕先能禀至公簿书堆案愈从容灵禽已报还乡信一点飞云遶岱宗
　　赐环消息日边来共贺清朝得俊才昨晚一天时雨霁太微光彩射三台

　　题梁国英牧牛图

　　买得春风黑牡丹东皋常伴水云闲披图便觉归耕好不履危机是此关

　　题宋成之画马卷

　　奚官珎重玉花骢纵意清涟碧草中幸际四庭烽火静不须腾踏待秋风

　　与孙大方真人对酌木香棚下

　　每懐仙境到无縁緑暗红稀又一年棚上雪香棚下客蹔时分得橘中天

　　苏昌龄时光山水小景图二首

　　林壑微风草木香红尘回首路茫茫多情一片东山月纔到沧洲驻景长
　　余生梦寐在林泉老眼披图意豁然可笑劳神不知止咸阳何啻路三千【时拜西台中丞未赴】

　　题苏昌龄溪山读书图

　　一区精舎水云间万里春融百虑闲海内苍生渇霖雨不应坚坐对柴闗

　　题王君实孝行卷二首

　　薄游王粲不遗亲地迥天高只此身惨淡经营供子职四方观感岂无人
　　报本丹诚誓不渝毎逄欢乐变忧虞会须遂却中年愿孝子忠臣不二途

　　庚戌立夏秋声真人阶前木香盛开刘叔敬提举共赏有诗别后想象二絶呈木香主人

　　咫尺仙凡列二途至人懐抱只清虚一尊共适悠然趣鲲化鹏抟不羡渠
　　风雨潇潇春事休年光衮衮雪盈头荣枯莫说槐根梦身世相看总置邮

　　众御史议行酬答之礼宴集公堂仆预宾主无絶长补短之艺虑养小失大之讥口号録呈正臣诸公

　　伤廉伤惠两皆难成始成终耐岁寒有往有来方是礼非宾非主意何安

　　江东陈伯宣置庄名忠养盖取事亲为大之义覧卷怅然

　　忠养名庄奉二亲澹翁题扁重千钧江宁陌上人应道王冢丁祠德有邻【庄近王祥冢丁兰祠】

　　次郑参政韵

　　白霫人人倦一来轮摧马仆惧罹灾知几不似衡阳鴈纔到春深便北回

　　题魏立之所藏荣启期三乐图

　　阅破浮生九十年从来三乐得天全情知不是尘中客兀坐横琴答圣贤

　　题黄秋江钓月图二首

　　渺渺秋江浸月宫扁舟来徃一丝风锦鳞钓得浑闲事万象包罗指顾中
　　桂影扶踈漾碧流高人归隐坐垂钩乾坤空廓心无际雨笠烟蓑老即休

　　慧山泉二首

　　南越瓯闽北拒燕酰鸡来徃瓮中天年来巳报霜飞鬓纔识人间第二泉
　　生平所嗜玩清泉照见尘容返自怜陌上行人汗如雨云林深处重留连

　　叹宜兴无钖饥民二首【其人善星学时官为设糜僧闲不假镬】

　　缁衣终日诵慈悲蝼蚁伤生亦皱眉一镬高悬万人命贪嗔当畏老天知
　　沴气无情苦降灾饥民徃徃背如鲐微躯不惜填沟壑还我生前布施来

　　醉中感懐

　　世间乡族最为亲强半逡巡是古人纵使江南官况好也应回首一伤神

　　题焦润之觉斋卷后

　　人心天理本昭昭利欲无端日夜销说向迷途浑不省世间鹏鷃各逍遥

　　和刘平叔见寄二首

　　量若洪波重若山紫薇花下愿君还谁知金榖尘埃底犹自哦诗敢破悭
　　杭睦相望水隔山刘郎诗债未能还耐官到底无清浊造物从来有剩悭

　　中元日雨不出悼所丧马呈宪府诸公三首

　　踏破寰中万里尘争知骏骨委咸秦飞腾不是书生分东望家山一惨神
　　酷烈熏心不可医终朝起伏向人嘶方瞳失却来时路草满秋原水拍堤
　　堕甑皆言莫系懐行人不见邑人灾忽闻邻叟悲还笑秖为狸奴去复来

　　题奉元韩氏所藏蓝闗风雪图孀亲赐绢并先陇画图三诗卷三首

　　秦闗风雪路﨑岖人道回天计亦迂一自谪迁为口实后来尤弊蔓难图
　　天上霜缣宠渥光阶前兰玉姓名香长安润屋知无数一笑输君戏彩堂
　　手植松楸慰九泉庆门能识性中天悠悠南北云萍客愧读春风锡类篇

　　奉赠施水庵僧

　　万迭云山遶梵宫黒衣三五坐谈空适来车马迎门处一念应归有相中

　　砀山诸友会诗邑泮作絶句纪预诗盟之意

　　秋望
　　凝望秋原景不穷凄凄风色去年同菊黄枫赤浑闲事一片西成在眼中
　　爱菊
　　人间衮衮惜花王得佀东篱兴味长撷秀餐英期晚节相看日日是重阳

　　诸生酬唱以九日言懐西郊晚望为二题因念春三秋九乃南北士民行乐之时重阳廹近河决虞城乡邑三面皆被其害别墅数间亦在洪浸吾今而后知乐人之乐者忧在其中矣冥冥造物岂易量哉二絶发诸君一粲

　　九日言懐
　　黄流冲决没平原孤负秋英泛浊醪想象生灵半昏垫急营棚栈哭登高
　　西郊晚望
　　歩屧郊垧乐未央金天忽变水云乡行吟策杖乗高垄犹剰荞花扑鼻香

　　题许宜之三诗卷

　　乐善楼
　　心君乐善故名楼占却人间第一筹视履考祥端可必郎星烱烱照吾州
　　文会堂
　　讲明圣学逺方来仁宅居安义路开多少红尘名利窟岁时相遇只衔杯
　　寿许公
　　八袠因循又七年松姿鹤骨只依然傍人错儗真君后自是安阳陆地仙

　　赏中秋月用砀山诸生分韵

　　平分秋气散晴空坐待银盘上海东美酒清歌诚外物满懐佳致与人同

　　送娄行所觐省庐陵二首

　　东淮逰覧复江西多少风光入品题不信穷通有成筭世间鳬鹤几时齐
　　归心黯黯楚山苍离恨悠悠江水长功利傥来将底用愿君常葺读书堂

　　寄题刘氏义学

　　人间乐事育英材天下高风义学开崇化励贤需茂举使华先指邓林来

　　送呉飬浩贡士归省

　　冥鸿小却蹔西归莫恨功名与愿违材大古来难适用终期彩服换朱衣

　　仁宗皇帝在藩邸赵人刘士中登塔采鸽供尚膳堕地几死图像求诗因书二絶于后

　　荐羞扪鸽冒层烟黙识神龙巳在渊谁料半途成废堕不教随侍九重天
　　丹诚一点誓忘生不为当时识姓名福善祸淫天道逺满担诗卷若为情

　　题史总管随车雨诗卷

　　乾坤漠漠困黄埃陌上传呼太守来甘澍应时醒万物欢声何啻发春雷

　　送冦致中归永城

　　诸生诱掖渐还淳世事闗心忽问津此别不须増感慨大河南北即乡邻

　　题东丹王乳驹图

　　目眵神惨骨凌兢藴抱终天母子情恻隐更思推此道含灵孤苦可怜生

　　常光明愈李彦政既盲之目因缀一絶于中丞赵公序末

　　何处浮云翳太清飞廉驱逐便开明常君佀是回天手好藉余光老魏京

　　题建康路教汤碧山金陵十咏卷后

　　清词十阕吊兴亡华屋丘山梦几场一片东南佳丽地老懐吟咏转凄凉

　　○五言絶句

　　见山亭【义兴赈济】

　　暮宿见山亭翛然心境清饥民不忍听那更候虫声

　　曺文贞公诗集卷九

　　●钦定四库全书

　　曺文贞公诗集卷十

　　（元）曺伯启 撰

　　○乐府

　　满江红次元复初

　　韵四十年间问何似古人方畧时自笑致身无策疗贫无药世事从来如意少宦情已比当年薄更不须勲业镜中看今非昨　眠矮榻登高阁携短杖■〈奭斗〉长杓放屈伸由己碧空盘鹗较短量长无定论抗尘走俗非真乐筭从前有鐡铸难成求人错

　　水龙吟用杨修甫学士登岳阳楼韵

　　岳阳西望荆州倚楼曽为思刘表国亡家破当时豪俊鱼沉鴈渺王霸纷更乾坤摇荡废兴难晓记观山纵酒巡檐索句宿官舫蓬窓小　不畏黒风白浪伴一点残灯斜照棹歌眀发天光无际得舒晴眺万里驰驱千年陈迹数声悲啸试闲中想象兴来陶写付时人笑

　　如梦令赠道夫二首

　　学有探竒索妙命有人憎鬼笑难与老天争寂寞汉陵周庙权要权要林樾有人清啸
　　荣悴本来何处看取岸花汀树醉眼眩青红欲问真源无路归去归去风外数声齐女

　　酹江月次王君阳李敏之过龙门韵

　　洪崖中断似蜃楼幻出层檐迭脊欲问真源凌絶顶安得乗风羽翮势利相忘驱驰不惮面背皆京国源泉混混怳如夹右碣石　遥想巢父襟懐东溟烟雾里片帆如席逸气峥嵘今老矣惆怅劔门千尺细草平沙弊裘羸马长路无人识家山回首不应犹作行客

　　酹江月用子周佥司咏雪韵

　　六花凌乱筭神工不用并州刀剪乍宻还踈斜复整眼底万更千变宿麦连云遗蝗入地四海愁颜展呼童洗酌更宜帘幙高卷　还念去岁无聊来秋有望仰戴天行健江上渔人应笑我世路萦回如篆何日言归此心无竞茅屋临清浅满懐春意坐令寒谷生暖

　　满江红次白君举州倅所寄韵君举三十年前友屡示佳制读之令人起敬比以簿书倥偬不遑酬答闻改除天台恐因得簪盍于恵泉之侧用以叙懐

　　壮岁分携凝望眼畧无虚日嗟我軰江南江北为谁形役自愧散材非管鲍遥怜老友真元白况文章之外有良能安民策　谈笑兴浮云隔离别恨流年逼试赓歌雅韵不论呼吸百粤溪山应好在半生萍梗无终毕流行坎止任天公吾难必

　　水调歌头次复初韵

　　山林隐君子无意事王侯天戈一日南指多少贾胡留不效熊舒龟息却羡蝇头蜗角我亦滞南州十载厌奔走赢得雪飞头　苦思归归未得恨悠悠悠悠身世何物野渡一横舟用舎随时无定得失于人有命谁解曲如钩兀坐阅今昔风露一天秋

　　水调歌头和卢仲敬太守

　　尝为武林客欢洽快平生谁知分袂江浒西往复东行今日簿书旁午明日山川迢逓愁恨几时清回首旧游地天逺暮云平　鬓双皤膓百结意何成多应故山猿鹤笑我尚争名尽自轰轰烈烈到底休休莫莫何处觅卿卿梦寐想归路濡笔写心声

　　南乡子二阕四川道中作

　　蜀道古来难数日驱驰兴已阑石栈天梯三百尺危栏应被傍人画里看　两握不曽干俯瞰飞流过石滩到晚纔知身是我平安孤馆青灯夜更寒
　　十月出秦关竟日悠悠杳霭间直到蚕鱼开国地跻攀行尽千山复万山　归辔动欢颜江路梅花笑往还稚子候门何日到【一作应有语】痴顽好把虚名付等闲舟行辰沅江中小词数阕呈建中御史

　　鹊桥仙

　　杜鹃声诉鹧鸪声助催上黔阳归路轻舟短棹泛沧浪沾两袖夜郎烟雾　云山如暮滩流如怒石齿嶃然无数天涯愁绪不堪论这光景能消几度

　　临江仙

　　水出五溪成一泒滔滔日夜东流倦乗鞍马却乗舟向来危处怯此去险中愁　咿轧数声离岸橹异乡身世悠悠蹔教杯酒放眉头痴儿官事了聊作子长游

　　同前

　　夹橹声喧鹅鹳中流石散牛羊岸边茅屋半戎羌淡烟笼寂寞微雨助凄凉　畛麦縁山糁緑岩花落水流香离骚记诵不成章殷勤兰与芷千古为谁芳

　　浣溪沙

　　世态纷纷几变更天南地北只虚名一簪华髪可怜生　旅食惊心三月到浪花吹面一舟轻中宵屈指计归程

　　同前

　　解缆西南杳霭间万重烟水间云山橹声摇荡五溪蛮　世路看来行欲遍头颅到此合知还从今犹得十年闲

　　木兰花慢寿郝仲明【益都人】

　　论寰中英气人尽说古青州看东拆沧溟西瞻泰岳南控营丘千古能称管晏道而今人物更风流磊落曝书公子从前从事公侯　勲名初不愿依刘耿耿运良筹听万里揄扬一门冠盖三世箕裘屈指瓜期已近愿平生相遇尽卿俦好记寿觞先举莼鲈江上新秋

　　沁园春和复初省郎韵纪仲春陪诸名公游西山【同行都省掾元明善复初行省掾尉迟亨亨甫福建同提举毛吉甫】

　　山色湖光宜雨宜晴春来恼人笑劳生强半登临有兴身司筦库所向无亲马服车辕鹰罹绦镞也筭人间一度春浑无赖怕岸花汀草弹指成尘　朋簪乐我天君更不管长须喜与嗔任把酒论文且行且止幕天席地谁主谁宾敬徳猖狂舂陵笑傲延寿丹青画不真归鞍好向梅山东下数点行云

　　八声甘州和郑泽民

　　筭人生南北何如彷佛过青春似断蓬飞絮平生懐抱何处通津欢逢故山好友终日藉陶熏芥蒂浄如此咸与惟　新男子十年勲业谩无成一事负却晨昏便功名都了转首是非尘又滞此蝇营狗苟料山英也笑趂虚人谁相约重寻故步轻理遗文

　　水龙吟再和修甫学士

　　髙楼壮观东南逈然拔出千林表月檐明烂风棂萧爽烟波浩渺菊径新秋栁溪薄暮桃源清晓慨登临感慨悠然引兴银盘内青螺小　自念当时行役顾菱花不堪频照江山如故中原在眼几番危眺浩浩洪流茫茫尘世尽堪吟啸但优游老景浮湛里闬任邦人笑

　　木兰花慢和史显甫左丞韵畧顾平日所长兼道比年区区之懐老疾互攻苦无佳思祈相望一笑

　　羡紫芝眉宇正台阁济时人况公是公非知常知变乐道安贫案前簿书旁午抱丹诚一点伴青春偶遇科条隠密不辞辨雪殷勤　徳星今日是乡邻癃老阻蹄轮喜陆地神仙山中宰相词语清新河濵预沽佳酿待幽花相对乐情真幸有清风皓月何须翠袖红巾

　　曺文贞公诗集卷十

　　●钦定四库全书

　　曹文贞公诗集后録

　　大元故资善大夫陜西行御史台中丞赠体忠守宪功臣资政大夫河南江北等处行中书左丞上护军追封鲁郡公谥文贞曹公神道碑铭【并序】

　　文宗皇帝初即位鋭焉圗治以风纪之司视聴所系正便尤宜宿望诏引年未罢者悉复之公自浙西谢归砀山五年矣起使淮东淮东吏庶喜公之至复虞公之不久留也未几果有西台之命使驲敦趣行次汴梁疾作乃喟然曰七十归事着典也君命急趋大义也至于齫齿亢颜持宠而不知止深惧也遂屏传揖使者驻车卧简书又至终不起寻引归一时被命者亦相继去位于是天下之士髙公之先决信公之遗荣也明年四子泰亨卒于闽公往拊之过丹阳复闻长子震亨殁毗陵哀痛因仍衋然自瘵矣是冬其季复亨自砀来迎病不能归又明年春竟卒于毘陵别第贲亨复亨率孙允等扶匶还葬所过城邑士大夫哭之曰雅徳亡矣其如善类何今天子即位之二年有司以公之事状来上惠恤之典命数有加仍诏臣鉴为铭墓道以示有众臣鉴谨按曹氏世家定陶者实周文之昭地裔时代变迁聚裂还往率不逺违济亳间公讳伯启字士开自髙大考讳洧以上务行省补据必以名役移中书画可惟品八正从流官乃应格同谘者十余公资逾格左司议府皆难之梁蓟公时为左丞阅之曰是曹伯启者非士开乎斯人负才望二十年而尚齿簿书例可限耶特允之大徳五年进承务郎常州路总管府推官郡民赵友谅之妻江与同居汤氏子通友谅杀汤而释其妻江父千夫长素富侠耻女见污诡壻酗酒而然实非以奸徧赂当要属公信爱故人从容访公道其故且以缗五万为贽愿如其请公毅然曰友谅固巨凶彼其嫚书亵服往来章章者不究其根则乱伦者回容而偿杀者非本罪可乎故人不敢复语狱上友谅竟以减死论富室黄杀人事觉厚资其佃李亚罗诬服公阅实正之人服其明冝兴无锡二州饥推鞠专刑不与它务行省特檄公济之民以无殍十一年升奉训大夫河南行省左右司都事至大三年制授朝列大夫台州路治中未赴拜西台监察御史询部必以学校教养程督为先猾徒嚚颂所司少抑之即蔑以赃私讦于宪治聴者或不诘实径符■〈广外互内〉于罚间有心察其寃例以嫌不之省公必研谛以情两造俱尽乃丽之法进朝散大夫本台都事转中顺大夫召入中台都事延佑三年徙中宪大夫刑部侍郎湖广行省右丞裕噜布哈前帅八畨忿御猺散卒野鹊刘等桀黠难制密构土官以兵掩诛其魁党因而剽及良民牒诉纷豗狴犴充斥又新添及平伐猺贼交乱西南以扰闻命公偕两台御史本省叅政贾驯莅鞠之行次沅州道且梗公曰进非兵卫不可彼诸畨部长万一惊疑狙候为患不细今乞往新帅习着威名若驰一分与之议靡不有济众然之乃遣今监察御史杨鹏单骑诣之果得要领以归上坐前帅擅兴罪余悉以安大同宣慰臣扑运岭北粮岁石以亿计实不副直肆为欺罔御史发之赃累巨万朝廷数使督征皆反而游言最后遣公其人死公引喻其子第曰公逋死无贳与其蕲援以赂曷若送官第条汝父所赂者移文抇之顾不末宥汝负耶受赂者闻之率潜归如数朞月得五十万缗讫无可理者列上与免廷议韪之转通议大夫出为真定路总管路当孔要诸王重臣往来驿顿未始以供亿渔扰其民见户代输流亡之赋工徒廪饩久不继悉除给之拜大农丞天下赋入盐利逾半而淮浙尤重自初附以距延佑増直十有□倍官盐既贵盗贩猬兴盐四百斤□□判贮两席滑商啖场吏赢加有半由是前额亏悬灶丁不胜楚毒先置官检校终莫之革四年朝廷纳李英之策以英充两浙运使别檄公与行省试可以闻乃罢掣制杭州嘉兴各为一仓浙西诸场隶焉绍兴温台各为一仓浙东诸场隶焉仓设常选监使副使监运员官售席索诸场一岁之筴比初冬合灶毕输于仓□□积之引商坐□各部州县水客□□□□定其估引二百缗有畸捐四之一以归商余悉入官监运场吏丹人増损袋法盗卖漏失及各仓旬较月比货输不及者有罚如是法一而私鬻亦□□□□多归报遂着令迄今称便寻除□□□书侍御史因言诸被枉赴愬上中外台司今讼寃者一切莫问非制也□□□覆谳实则直之妄则加论可也于是羣议哗然公寻亦去矣拜福建廉访使未行改右司郎中数月除山北廉使召为集贤侍读学士俄拜侍御史同刋定大元通制出为浙西廉访使国子丞陈观二子相继没以书唩公曰吾祖简斋尝守湖州遗孙照在马照两子公为丐一以嗣我他日死当不朽未几观卒公召照示以观书且曰周以太姫配胡公而封诸陈此意不可失也照泣而从之公资以牢币命子复亨同抵京师观卒有后其诚以孚人类如此平居每戒学者必以不欺为本而以亥广适用为学曰学不适用犹不学也又曰学未融会不可与言道心未洞达不可与计事故临政莅民清勤不懈既不阔畧吏文而每事必本于经术心要居家兴寝夙夜未尝少肆喻子弟以庄饬僮仆以谨禄入量出礼俭自持衣有三十年而无涴败者人语以谋生若弗闻也及卒家无余蓄庋惟琴书所著诗文若干篇号汉泉漫藁初配李氏攻苦内助事舅姑称孝先公三十八年卒追封鲁郡夫人生四子震亨追封晋陵县尹贲亨今临江路儒学教授谦亨读书早卒泰亨仕至福建盐运使司经歴二女一适南台掾史赵大同一适余杭巡检张居仁再配石盏氏卒今配石盏氏其妹也有淑徳恩以拊下人未尝窥其喜怒累封鲁郡太夫人生二子复亨前侍仪通事舍人履亨西台察院书吏孙男八人□以公荫承事郎江阴州判官过祖□□□□府令史敬祖天长县儒学教谕□□敬祖勤于艺业克配其嫡荣祖□□江浙行省钦祖弘祖明祖继祖皆从学女十人曽孙男二人曽喜□□女□人公生以乙夘年十二月三十日卒以至顺癸酉二月十六日寿七十有九塟以砀山县孝第乡之（阙）
　　中大夫礼部尚书臣曹鉴奉勅譔翰林侍讲学士通奉大夫知制诰同修国史知经筵事臣张起岩奉勅书资善大夫中书左丞知经筵事臣王结奉勅篆额

　　（阙题）

　　□□□□年岁次癸酉三月乙丑□□□□□事冯勉儒学教授詹天□□□□□门生蒋徳邻赵楷等谨以刚鬛柔毛薄奠敬祭于故资善大夫陜西行台御史中书左丞之灵呜呼孰谓我公而遽亡乎中原之耆旧朝家之元老如星而晨如木而霜惟公挟河岳之英累台阁之勲殆岿然其如鲁灵光故望风采者恍天垂庆云之昭章聆音声者宛律嘘寒谷之春阳谐契谊者郁九畹兰蕤之交香蒙引拔者蔚大田稻苗之待秧前者或班班乎青史后者或骎骎乎周行呜呼孰谓我公而遽亡乎昔盘桓乎宪府今老栢寒烟其黯苍昔从容乎翰侍今紫微夜月其惨光凡旧抚之州县皆怆其如桐乡旧憇之郡藩皆郁其如甘棠独毗陵而尤永不忘信乎遗爱逺而洋洋如水流深而泱泱方徳星之聚兹惊执法之陨芒呜呼孰谓有憾伤乎贤而显庸终以寿康与汉之疏传唐之白杜渺髙风其相望呜呼孰谓无憾伤乎白髪何短丹心何长视周之尚父卫之武公犹足以论道而炽昌固当世之所期奈司造之靡常宜乎时之公卿大夫思其谘谋而稽典章四方之宦游而好修思其猷谟矩度之允良凡吾辈之后生小子思其徳业之粹美思其表仪之端方思其言秩秩而温思其貌昻昻而庄思其穹贵髙年而能谦谦以自将呜呼一朝而迥隔于杳茫徒重泣涕之浪浪有烈其椒浆载酹其余芳尚飨

　　文贞公哀辞　　赵楷

　　御史中丞砀山曹公大徳中为常州推官家君再辟府曹掾公特爱重之公仕繇儒进故崇儒今财赋总管曹公克明时授学官客常州公日延至会僚友说书时楷始十岁家君携往观聴公召使前问所从受业俾诵大学终卷公甚喜间至先师一山李先生塾命赋诗或加赏予勉卒业后三十年公膺中外重任望益隆纶命沓至最晚浙西宪使致仕特恩起淮东宪使寻除御史中丞分司陜西得旨许告老遂归砀山故里扁所居轩曰知止斋曰容斋堂曰余庆自号汉泉从乡名也至顺三年春公来常州会长子殁又离暑雨河溢涉秋遂留过冬楷方家居为童子师公俾其孙弘祖从楷学时至楷所不怠有教与家君尤相好每怜其贫而悲其老或时馈酒肉助楷甘旨具公天性谦裕凡所往来歴造其家道旧故如平日公昔在江南得脾疾至是复作二子贲亨复亨视汤液不离四年二月朔楷往候问进见箦次语笑晏如十有六日加剧夜二鼓忽忽捐馆春秋七十有九公仕清要数十年凡所以尊主庇民彰善瘅恶事不一书而贵富寿考以功名终近世公卿鲜能及者三公子皆从事宪府孙嫡以公荫官上州佐泊孙男女二十余人侍夫人与丧会常州呜呼公生也无憾死也奚哀然楷所哀者哲人不可复作音容叹息隠然杖屦私有所不能自已者谨为之词曰砀之云兮英英謇夫人兮好修灵云汉兮文章佩服兮玱珩划天阍兮洞开遡（阙）

　　周人礼乐晋风流台省归来已白头韩栁文章登翰苑崔卢姓字在金瓯几年人避青騘马一夕天成白玉楼华屋山丘今已矣羊昙那忍过西州【刘文炳】

　　大雅光前哲清名著汗青中原推阀阅后学仰仪刑别业依南斗修程起北溟绣衣登宪府白简肃朝廷食蘗余深味安车及暮龄芳兰今满砌丹桂已充庭致政尊元老间居炯鲁灵渭濵惊断梦华表竟摧翎岱岳收英气文昌返列星一朝伤永诀千古閟遗经谬忝殊知厚徒憎泣涕零无因歌薤露有恨寄泉扄【章懋卿】

　　望极中司责如公复几人金章二品秩白髪九朝臣蚁国空成梦乌台只自春临风一恸哭回首重沾巾天下一大老人中三达尊西台思旧徳北阙宠余恩冰蘗全忠孝牙绯遍子孙生荣死无憾何用苦招魂【陈禹逺】

　　中丞台阁名犹重元老衣冠梦已空月俸终身丞相下春云满屋砀山中东都供帐荣疏傅南国甘棠忆召公三十年前掾曹在青衫老泪湿东风【赵士元】

　　中原文献已星稀又向南州哭绣衣小井夜寒神剑化砀山春暖卧龙归名扬台阁生无憾泽润儿孙死有辉情断些歌招不得凄风丹旐暎云飞【蒋徳邻】

　　麟凤世罕见如公能几人官髙不知贵道在岂忧贫霜操西台栢天年大泽椿一时泉壤恨千载涙沾巾【徐士荣】

　　使钺风霜肃台纲日月新青山寻胜事緑野老闲身家世传清训朝廷忆旧臣蒲轮空有梦薤露已伤神睿思深黄合嘉谟动紫皇典刑公尚在精力汝谁强用老需丹扆辞荣绾绣裳九原不可作天地飒凄凉【陆元善】

　　公辅雄才迈等伦丹心鹤髪九朝臣几年馆职登金马一旦堂封踞石麟芒砀秋风空洒涙兰陵夜雨独伤神那堪回首谈经处云白山青不见人【陈宗仁】

　　麒麟阁上旧功臣梦断秋风渭水濵汉室衣冠一丘土曹门诗礼百年人霜余乌府留苍栢云黯燕山陨大椿嗟我平生竟安仰楚江回首泪沾巾【束选之】

　　洪钧播万彚细大殊不同凤凰托髙梧天马嘶冷风芒砀多竒气髙人天所锺驰声益崇大起家繇章缝走谒承明庐立朝见清忠歴官老台阁仁惠苏罢癃致政谢天子緑野思明农子孙树门户觞咏何雍雍欢好未渠央太白朝已东斯文就沦丧我辈将畴宗眷言思君子感深情内讧生刍奠何益拊棺徒自恫死别良可愍挥泪嗟无从【王徳元】

　　栢府推元老投闲出凤城席毡方获拜窀穸忽悲惊天上鱼符坠人间柱石倾砀峯丹旐逺拭泪不胜情【刘景圣】

　　北阙尊元老殊恩赠秩新致身崇学术歴职近衡钧丹旐含云幕彤驺肃路尘应留旧遗像千载照麒麟【蒋干】

　　谯国中丞贵冠裳起缙绅悬车方告老曳杖忽伤神台阁思清论朝廷忆旧臣春风砀山道行者涙沾巾【蒋■〈干，丹代木〉】

　　重禄中丞贵髙年八袠尊悬车谢簪绂曳杖贲丘园故典怜文献丰碑示子孙无由拜床下春草夹新原【班宗义】

　　谯国衣冠百世荣中丞斧节重时名鸡林此日懐文献乌府何年见老成未死青騘应有涙逺归丹旐若为情使君英气还千古回首兰陵空月明【刘瓛】

　　右汉泉漫藁故赠河南左丞曹文贞公所作也五七言古诗长句律体乐府总若干首其子江南诸道行御史台管勾复亨什袭成帙国子生胡益编为十卷江南诸道行御史台侍御史济南张公翰林侍讲学士国子祭酒庐陵欧阳公礼部侍郎赵郡苏公国子司业太原吕公为叙其端复亨以余与文贞公有平生之好故于余言是征四公当世文章士也纪述之详歌颂之美雄赡悉备奚以余言为然尝闻三百篇之义尚矣美善刺恶严严乎如秋霜夏日及乎成孝敬厚人伦美教化移风俗则温温乎如祥风甘雨有不自其然而然者发之为政事播之为声乐殆不可以言语尽曹公以儒发身扬厯中外宦辙四方故其寄寓纪述懐感讽刺赋咏目击耳闻真履实践温秀雅丽诸制皆工非苟作也其吟咏情性流出胸次有足自乐呜呼予岂深知诗者哉一以重复亨之请嘉其能保文贞之泽而又能寿诸梓以广其传一以乐诸缙绅先生能发扬文贞平昔之藴奥故自变量语书诸序后云至元后戊寅秋特进上卿玄教大宗师吴全节书

　　曹文贞公诗集后録
 
