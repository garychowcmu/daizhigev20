
钦定四库全书
　　
　　集部六
　　
　　蓝山集六巻
　　
　　别集类五
　　
　　明
　　
　　提要
　　
　　臣等谨案蓝山集六巻明蓝仁撰仁字静之崇安人明史文苑传附载陶宗仪传末称元末杜本隐居武夷山仁与弟智往师之授以四明任松卿诗法遂谢科举一意为诗后辟武夷书院山长迁邵武尉不赴乂称其明初内附随例徙临濠则必当尝仕张士诚又集中有甲寅仲冬摄官诗甲寅为洪武七年则放归又尝仕宦特其始末不可考耳仁诗规摹唐调而时时流入中晚蒋易作是集序称其和平雅澹词意融怡语不雕锼气无脂粉出乎性情之正而有太平之风惜其不列承明著作浮湛里闾傲睨林泉有逹士之襟懐无骚人之哀怨即屡更患难而心恒裕如要其所作皆治世之音也虽推之稍过实亦近之闽中诗派明一代皆祖十子而不知仁兄弟为之开先遂没其创始之功非公论也明史蓺文志载仁集六巻朱彛尊作诗综时犹及见之今外间絶少传本榕城诗话言呉焯家有之然呉氏藏书今进入书局者未见此本其存佚又不可知恐遂湮没谨从永乐大典中采掇裒辑得诗五百余篇仍厘为六巻以符原目着之于録焉
　　
　　乾隆四十六年九月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　蓝山集巻一
　　
　　（明）蓝仁 撰
　　
　　○五言古
　　
　　灵鳯篇
　　
　　鸣鳯岀丹穴五采耀晴旭朝饮瑶池流暮栖昆山木和声六律备灵德百禽伏重华去已久淳风何由复不闻夔乐谐但复楚歌促梧枝霜不蕃竹实冬未熟愧彼梁间燕双双托华屋
　　
　　舟中望长洲田家
　　
　　积流会澄川浮沙亘长洲上有佳树林下有良田畴渔樵自成村桑麻翳榛丘犬吠林巷深鸟鸣田舎幽落日负耒归凉飙荡轻舟斯人亦何为乐哉以优游羇懐迫道路怅望徒淹留
　　
　　暮宿田家作
　　
　　木落天正寒山空日将暮荒村倦鸟归乱水行人渡穷年滞草莽短褐被霜露晚宿依田家主人情亦故汲井泉满涧烧竹烟在戸钟残溪上村月照阶前树浊酒初泼醅嘉蔬亦时具且慰饥渴懐况谙村野趣老翁八十余有子役征戍秔稻歳暮收官司日加赋我愿息兵戈海宇重农务愧乏经济材徒然守章句
　　
　　拟贫士二首
　　
　　蟏蛸网我户蟋蟀号我壁被褐不掩胫采薇岂充食歳有饥寒忧巷无车马迹岂知旷逹观不以贫病迫昔闻孔颜圣亦有陈蔡厄澹然忘世虑弦歌自朝夕
　　
　　蓬门有一士被褐恒苦饥朝饮南涧流暮食西山芝虽有二顷园芜秽亦不治妻子共寂寞弹琴咏诗书荒林积雪深古屋炊烟迟髙卧自有适何必他人知
　　
　　在野
　　
　　慕荣非素心在野甘自晦泉分九井注门掩千峰对犬吠秋草根鹤鸣白云外茅檐有浊醪田翁夜相会
　　
　　暮秋懐郑居贞
　　
　　季秋霜露降草木日已衰暮登城门丘遥望沧海涯鸟鸣求其羣况在逺别离美人美如玉梦寐恒见之飘萧紫鳯毛照耀珊瑚枝海水不可越丹砂讵能期灎灎杯中酒泠泠桐上丝岂无一日欢念子来何时少壮难合并流光倐如驰悠悠逝川叹渺渺停云思
　　
　　西山暮归
　　
　　凉叶堕微风秋山正萧爽天寒独鸟归日夕百蛩响偶从桂树招遂有桃源想石磴閴无人山猿自来徃
　　
　　暮归山中
　　
　　暮归山色昏濯足月在涧衡门栖鹊定暗树流萤乱妻孥候我至明灯供蔬饭伫立松桂凉疎星隔河汉
　　
　　宿田家望武夷
　　
　　山仙崖蓄灵异怪石盘空曲一水隔花源千峯入茆屋金芝暖逾秀瑶草寒更緑云中武夷仙一一颜如玉白马去不归玄猿呌相逐昔陪丹丘侣酣歌紫霞谷鸡鸣洞天晓落月在林木空瞻仙子髙旧梦那可续荒林激悲风日入对樵牧伫立望归云解衣田舎宿
　　
　　少年行
　　
　　东家少年子挺挺七尺躯适遭风尘起应募趋名都明甲金铁坚寳刀冰雪如朝随霍嫖姚暮逐李轻车手挽二石弓腰悬双虎符击刺当万人飞扬凌八区椎牛会宾客考鼔吹笙竽意气拟卿相光辉生里闾西邻有迂士白首讲玄虚贫无担石储富有万巻书
　　
　　捕鱼
　　
　　渔人骋技巧长网截大川万鱼不能脱已知数当然倾城食鲜脍维舟洗腥涎犹有鲛鳄存食人市门边
　　
　　待渡
　　
　　早出未开关暮归常待渡诛求尚多门辛苦在长路浩浩川上波萧萧道旁树百役几时休临流愧鸥鹭
　　
　　拙者自号
　　
　　吾生何为者老以拙自名眼拙揺空花耳拙起虚鸣手拙持战栗足拙方欹倾寸心更苦拙百事无一成语言拙少味交逰拙寡情学拙志虑耗道拙忧患并行当死于拙掩骨依先茔傍人笑我拙我拙亦有程圣贤既不辞愚下孰敢争孔子拙陈蔡伊尹拙割烹吕拙钓尚直陶拙琴无声夷齐拙不食古道谁人行我拙不有命我拙自有诚宁甘抱拙枯不作背拙荣传拙与子孙用拙尽平生
　　
　　祭虎二首
　　
　　猛虎在前林羣豕践我黍饥来搏食之絶迹秋田里虎非兽之良推功及田父流传不可忘南村朝祭虎
　　
　　祭虎虎何功云能食封豕封豕善遁藏充觞得仙麂仙麂虽驯良入口那复吐虎去不复来居然暴禾黍
　　
　　○七言古（长短句附）
　　
　　为方焕赋云峯秋霁图
　　
　　茆屋溪头红叶村石梁秋水清无痕枌榆过雨鸟鸣涧秔稻如云山对门老翁日髙睡未起稚子读书窗戸里干戈如此赋敛烦鸡犬晏然乡曲喜山中酒熟黄花开仙人候我芙蓉台云林今夜好明月拟跨幔亭黄鹤来
　　
　　题郑德彰员外所藏髙彦敬画楚江春晓图
　　
　　旭日未出羣山昬苍茫楚江多白云芳洲无人采蘅杜落花飞絮春纷纷晴岚满戸渔家晓花枝彷佛闻啼鸟巫阳梦断三峡空湘渚愁深九疑小文彩风流髙尚书如此江山归画图平芜烟蔼水空阔阴壑松桧天模糊左司郎官何处得髙堂紫翠生春色是中宜有五湖人一叶扁舟荡空碧风尘兵革浩茫茫对此便欲歌沧浪碧梧翠竹生髙冈岂无彩鳯鸣朝阳
　　
　　水南山房诗为任立本赋
　　
　　南溪白云白如练万壑松萝对山县幽人结屋溪上居稚子过庭能读书清流美竹秋潇洒棐几明窗日闲暇坐中徃徃见樵渔门外时时驻车马盛世弦歌比屋闻淮南兵革又纷纷平川战血流成海白日妖氛涨作云一自离家从部曲梦绕故山烟水緑被褐愁趋戎马羣牵萝谁补南溪屋近随都尉入关中逺逐嫖姚树战功匣底笑看三尺剑尊前起舞万人雄三年留滞关山外环堵蓬蒿果安在荒林猿鹤怨秋风落日鱼龙愁逺海时清方且归去来他乡道路多尘埃有才未必长在野君王已筑黄金台
　　
　　题刘商观奕图
　　
　　遥峯苍苍松桧色涧水无声晚烟白围棋不见商山翁伐木那逢会稽客行人遥指烂柯山洞里羣仙白书闲石床对奕岂知久樵子旁观殊未还执柯却坐莓苔石胜负眼前夸得失石烂松枯不计年云子琼浆堪度日斧柯已烂下山迟城郭虽存故旧非处处桃花无路入双双白鹤背人飞仙逰寂寞秋山里图画千年尚如此社稷山河几局新地老天荒遗数子君看沧海变桑田一木不支何足怜
　　
　　余复婴近以方壶所写大王峯转惠暇日展玩殊有幽趣因题
　　
　　方壶画山世有名生纸一幅涂纵横孤峯倚天旭日上危石拔地秋风生壮逰曽来拾瑶草梦里武夷清未了紫阳五曲石门荒金老三间茅屋小兴来故笔起层峦万仭嵯峨咫尺间龙洞云烟含宿雨鹤坛星月满空山武林道士余三一来憩松根讲周易十年不出鬓埀丝九转将成眼如漆新图千里寄神交东南一柱青天髙愿授神方服石髓共听仙乐鸣云璈闲窗持赠深有意念我衰年住尘世便欲呼儿挽鹿车从此相随入苍翠
　　
　　题欧阳楚翁梅竹画
　　
　　道人下笔天机熟宋末元初冩梅竹琅玕个个起中林琼树娟娟在空谷三花五蘂天然好直节心虚肯相保花光老可费经营和靖子猷惊絶倒兵戈流落存者稀展玩茆屋生光辉罗浮月色忽在手渭川白云随我飞此翁亦是英雄辈事异时非聊自晦百年翰墨可流传开图静与仪刑对
　　
　　悲流人
　　
　　为农未免租调瘢从军可辞刀箭痕布衣一日任民社鞭挞不救肌肤完足兵足食万世计征衣战甲无宁歳但知城郭倍光辉谁问闾阎久凋敝深机巧宦何为者暴虐施民自寛假山头白石城下泥已有行人先问舎前车后车相继摧满山枯骨白成堆呜呼古人不可作自书下考真贤哉
　　
　　题马大使青城图
　　
　　青城丈人髙入云野老未识应先闻画图朝开拭我目兴入深谷穷其源四川号雄观五岳争推尊昔在汉季老仙伯烧丹井灶今仍存二十四治属呵禁鬼魅不得侵人羣后来肥遁更多士采芝斸药深林里樵夫误到老人村世代传流长孙子马卿食禄东南隅思山愿乞明年归祇今圣代重养老春风会送斑斓衣
　　
　　惜猫怨
　　
　　山人养猫俊而小畏渇怜饥惜于寳一鸣四壁鼠穴空卧向花阴攫飞鸟邻家畜犬老更狂狭路相逢力不当吁嗟猫死难再得恶物居然年命长
　　
　　放歌一首效苏仲简
　　
　　万方一日纲纪新四夷重译来称臣白头山癯惊且喜托身两代耕桑民桑田海水千年改霜木晨星几人在老马空嘶皂枥间惊鸿已出虞罗外旁求都邑及山林兵选三丁儒一丁裂荷焚芰别山谷带牛佩犊趋边庭万人坑平百草緑风雨年年寡妻哭纵有生还老退身疾疢伤残形不足我生不豫功名期先朝未壮今衰羸夕阳渐挂首丘树当歌一放谁能悲
　　
　　野鹰
　　
　　野鹰栖老江边树整刷毛衣矜爪距深林未见攫妖狐近市且知争腐鼠天生羽族谁尔雄尔德不肖形躯同云霄真骨死炎瘴来者如斯徃者空
　　
　　题秋山访隠图
　　
　　遥峯苍苍白云白红树黄花间秋色三径曽寻蒋诩居一区尚忆扬雄宅十年不见鹤田翁逺水长山入梦中凉飙散荣逺林静微雨湿衣空翠浓先生见客幡然出髪短眉长眼如漆穷髙极厚作千年虚徃实归凡几日画图絶似鹤田秋不许同行只独逰黄绮正须天子召巢由底用世人求
　　
　　雪中候云壑不至书懐兼柬云松昆仲
　　
　　卧病空山连日雪崖谷平沉髙石没朝晖倚杖坐茆檐夜气拥炉烧榾柮兵选三丁壮者稀祗余翁媪守柴扉秋霜早杀空晚稼寒机尽用无冬衣听说诛求愈凄恻转忆承平乐耕织暖入狐裘念苦寒饱分玉食怜饥色九折危途一道溪故人相望阻攀跻惜乏篮舆度雪水安得青鞵踏雪泥
　　
　　庐峯絶顶阻雪书寄云松
　　
　　昨日篮舆不得上今日篮舆不得下天花万点散长空白云一月包青野山空雪霁日色微风前犹作落梅飞阆风玄圃在人世夜景若昼腾光辉茆屋闭门愁出入履破衣穿寒转袭挥毫三复白雪吟手足冻僵才思涩张老屏山赏又新应披鹤氅对嶙峋长篇短幅述清语定有琼瑶报故人
　　
　　海上行送舒文质之京赴危大参之招
　　
　　海门五月南风髙龙骧万斛如鸿毛蓬莱方丈渺何许但见吞天沃日之洪涛龙光蜃气迷咫尺夜看星辰朝看日居庸如天入海青玉楼十二通仙灵仙人楼居龙衮明二十八宿风云生山人曽驾辽东鹤秋入瀛洲采灵药归来尘土三十年至今梦想钧天乐十月北风鸿燕翔羽人遗我云锦裳纷纷霪雨暗八荒子胡不归白玉堂山人笑与青山别夜鹤秋猿意凄恻有书伏阙救疮痍江南小臣如蚁虱吾闻东海百谷王有如宸居朝四方江淮道路日流血海若率职能令海道成康庄吴樯楚柁千艘入白粲红陈万仓积近传渤海罢干戈复道涂山来玉帛我歌海上行送子万里情匣中双吴钩忽作蛟龙鸣安得持之献天子一扫六合风尘清
　　
　　题春雨蓝涧图
　　
　　云烟惨惨春林里风雨潇潇涧声起荷笠宜耕桑柘村持竿欲钓桃花水吾弟俊年多读书生怕轩冕来相拘布衣拟就涧边老草坐似习山中癯朝廷偶说通贤路州县临门逼人去秋天岭海下鹰鹯落日川原肃狐兔清才直气不入时坐守古道冲危机无人更扫蓝涧屋有墓已题春雨
　　
　　碑醉歌一首送刘兰室还建溪兼问苏明逺椿桂
　　
　　忆昔下马扣我门惠连种豆归南村脱巾漉酒共一醉秉烛题诗期再论人生安得长相见世事谁知回首变惆怅鸰原负急难凄凉鹤髪甘贫贱清尊重对黄花前更为后会知何年菟裘问地君思隠蜕骨名山吾欲仙霞洲玉洞秋风老更有何人拾瑶草因君为我问三苏墨池霜菊年年好
　　
　　酬刘兰室题墨菊扇寄惠
　　
　　白团谁写秋风曲寄我茆斋扫炎燠新纨皎洁一尺冰浓墨淋漓数枝菊摩挲双眼老复明兴入东篱餐落英苏仙笔下云雾湿刘侯句里烟霞清一丘养拙南山侧敢拟柴桑旧时宅清节谁怜白髪翁壮懐不倚黄金色故人嘉会不可忘永日清风吹我裳长随懐袖送月影更入箧笥生虹光
　　
　　范伯刚为予作翠屏别墅图因赋云林茅屋歌
　　
　　我昔结屋依云林开窻正对浮云岑山花烂漫散春色崖木惨淡埀秋阴篮舆欲徃空费力十步五步还坐息日斜又向茅屋归惆怅三年登未得范寛生纸写作图中堂忽见遥峯孤白云黄雾自舒巻湿翠晴岚时有无半空石壁悬飞瀑下有良田艺桑竹买牛春雨早归耕莫遣儿孙忘乡曲
　　
　　重题虚白道院（并序）
　　
　　吾弟虚白居西山学道之七年歳在庚寅八月初四日有羽士相过蓬头眵目敝衣破笠杖悬药瓢数十铿戞有声既至门相见揖让周旋之礼颇疎供茶与粥俱不入口翩然即辞而去明日乡邻有至山者云昨日有一道人云自海上来问西山路去访蓝道人投机一宿不投机即行沿途施药请服之者病輙愈询之数十里间同日俱见遂遍访求之竟无及矣虚白不胜怅然盖其志勤于慕道仙者特来观察焉后数年虚白仙去其事少知之者暇日重过林下有感前事遂题长句俾有志于道者知学仙之不妄也时戊午三月蓝山拙者书
　　
　　吾弟再来人弱龄志神仙师事月间老辛苦二十年丹书墨符役神鬼白日青天致风雨元阳真火分济人不俾世间羸瘵苦西山松栢里仙人有旧庐白云长芝草青霞护道书林居圜屋奠八卦草衣木食参玄化宴坐灵龟息渐微空歌白鹤飞初夏青春三十功累成名列丹台玉署深蓬莱官府案行宻特遣仙者来中林瓢笠过门日当午一语不合幡然去杖藜挥袂风飘飘回首云深不知处微言至理岂易逢仙縁尚隔一尘中前程怅望鸾鳯逺遗蜕偶与蛇蝉同学仙求道难如此拔宅徒劳慕刘许我来抚景重兴懐满林白石空延伫
　　
　　候刘兰室不至
　　
　　送君上京师懐君来武夷黄花开口向我笑不肯握手趋东篱草堂正在蓝涧底年年风雨花如此架上残编落蠧鱼尊中浊酒轧浮蚁期君逾月君不来日日鞍马驱尘埃军符侯印生白髪石田茆屋荒苍苔世上功名休便得有子况能传父职倘入庐山访社莲为报陶潜久相忆
　　
　　白雪歌
　　
　　南州大雪从来少数日山庄三尺厚一点逰尘着处无四檐明月连宵有琼树应迷谷口樵玉蓑不脱溪边叟清池片石迭寒毡逺岫疎松排秃帚鸢肩独耸费吟哦鹤髪相辉惜衰朽梅清竹瘦转凭陵鸟仆猿僵罢飞走孤烟冷舎自无聊横寳当途谁得取宜消瘴疠拯羣黎忽报丰登随众口髙士轩中爱煮茶将军帐下催斟酒种石辛勤璧在田照书烂漫珠盈斗阴崖北向云影开旭日东来涧声吼眼前光景渐消磨石门天柱长回首
　　
　　题南山秋色
　　
　　忆昔弱冠心冥顽趋庭侍训溪南山彩衣朝日动春色蕙帐秋风生夜寒三年奔走衡湘间候问寝食通平安归田在念竟莫遂陟岵引领空长叹结庐新阡陟松栢捧土涕泪垂汍澜仙人怪我久不返画图寄示青■〈山赞〉岏云霞映隠石崖紫霜露点染枫林丹旧时猿鹤良有待向夕渔樵相与还催呼童仆与老母杖藜入谷寻柴关躬耕力学企先志絶顶爽气穷跻攀
　　
　　题云松九江秀色图方壶画
　　
　　渊明栁太白松九江千载生清风后来张籍学稽古志操却与前贤同早年仕宦逰闽中白头不归乡井空长思故业劳梦寐旧揽秀色积幽衷琵琶亭香炉峰伤离恨别不足较寻幽望逺将谁从题书扱小宋挥笔烦壶公青山白云负轻策落霞秋水浮孤蓬昨日携图来叩戸品题愧我非才雄江山如此逰不到惆怅一生田舎翁
　　
　　赠武夷魏士达
　　
　　武夷山水天下无层峦迭嶂皆画图神竒直疑混沌凿秦汉而下灵仙都中天积翠开宫殿石壁红光夜如电鸾鳯常骖神姥逰猿猱共醉曾孙燕洞中别有升真天琼林遗蜕如枯蝉露盘仙掌千年药春水桃花九曲泉万松冈头羽衣客更入三山采真诀神逰不计海天遥梦觉长懐山月白归来髙隠万年宫天香时降双青童道参元始鸿蒙外身寄虚空象纬中嗟予久慕烟霞侣天遣空山作诗苦清歌曾遶幔亭云冻笔空题草堂雨金丹拟就玉蟾分木叶西风铁笛闻野老只知尧舜世樵夫或遇武夷君黄尘白髪悲年暮回首蓬莱更何处病容岂是学仙才儒术元非济时具余侯留滞海南居鸿应来时一寄书期君天柱之南隐屏之北共斸黄精煑山雪
　　
　　又次国学生朱士坚逰武夷
　　
　　韵春风吹船泛中流千岩万壑开沧洲空林湿翠散晴旭絶顶爽气生清秋皇华咨访成幽趣水木苍苍逺参互鸥起如惊使节来猿啼似怨山人去隠屏峯下平林路渔父坛边文杏树草生书带不多春空与山麋野鹿邻杖藜或可共避世拂衣谁许是知津羽人稀少云边住回首人间障尘雾半夜松声逺浦潮终朝岚气前峰雨金鸡啼月响仙机四海秋风岂不知乗槎径欲问织女杼轴常空终自疑灵芝仙草迷荒麓尽日盈襜采新緑兴尽重寻洞口回诗成尚忆山中宿清溪从此别渔樵六翮仍看上九霄归朝应傍薇花立在野难歌桂树招故人张籍同官舍倘问山林衰病者食力非邀谷口名灰心已入庐山社
　　
　　题清江碧嶂集追懐清碧杜先生
　　
　　山中之人号云壑落日题诗寄溪阁示我清江碧嶂诗开巻清风满寥廓忆昨先生林下居黄花翠竹临阶除平生不受天子禄老向名山空著书十年死别如朝暮一望孤坟泪如雨徃事悠悠叹逝川遗编零落俱尘土江湖耆旧晚更稀此巻乃出幽人为细书深刻不易得短咏长歌劳我思虞杨范掲名当代犹敬先生师法在祇今余子徒纷纷敢以涓流敌沧海清庙之瑟朱丝弦九皋鹤唳声清圆波涛万顷注三峡魑魅九鼎传千年吁嗟古人多泯没一字流传风渐歇髙情古调人莫知夜久长松转霜月
　　
　　清明
　　
　　清明日大风起纸钱飞作灰散落千山与万水旧坟间新墓哀哀哭不已百役转沟壑首丘宁有几朝廷自忠厚恻然念无祀天下向万城科条戒乡里缁黄施法食县官具羊豕日昃天暝晦阴灵集坛所饮食歆飨余似闻相告语秋冬复继惠有后竟何似长林或扫松荒阡谁挂纸生者不自给死者长已矣因思上世人未明仙佛理诸儒动引经不肯祭非鬼推思九泉下着令今代始从知征战场饥魂怨千古
　　
　　蓝山集巻一
　　
　　●钦定四库全书
　　
　　蓝山集巻二
　　
　　（明）蓝仁 撰
　　
　　○五言律诗（五排附）
　　
　　飓风
　　
　　海上飓风来乾坤吼万雷旋毛将巨木驱石似轻埃昼夜声同怒阴阳召此灾杀机何日息天际暮云开
　　
　　题武季逺竹木图
　　
　　轻纨剪霜素妙墨写秋林修竹露华润石崖云气深鳯栖淇水暮龙化渭川阴载美武公徳永怀单父琴
　　
　　雨中怀子冶兼善
　　
　　去年秋社别今雨草堂思衰病难为况暌离已许时连床谈旧事对酒诵新诗清夜檐花落休忘郑老期
　　
　　题愚斋巻二首
　　
　　丈室愚名扁西家笑读书力行非寗及私省岂回如孟谷呼相应栁溪闲可渔终知移不得直诈古今殊
　　
　　武健惟材任斋居岂强名竒兵长自用困学久须明不径心常正移山气未平功成应养晦冠弁似儒生
　　
　　丙寅正月三日作二首
　　
　　开岁仍愁雨交春已听雷衰容万感集生意几时回强饭扶斑杖巡檐看落梅敝衣风更冷吹送雪花来
　　
　　书罢迎春帖家家应节多老年难再拜佳客莫相过闭户唯僵卧临觞忽放歌太平宜有待暮色欲如何
　　
　　人日偶成
　　
　　七日本宜晴愁人风雨声厨烟侵几湿檐瀑隔窓明杨栁颦何事梅花笑不成呼儿催酌酒一醉百忧轻
　　
　　又人日怀云松
　　
　　七日始为人寒风未似春长吟呵笔久独坐拥炉频仙茗烹松雪山醅漉葛巾如何巷南北偪侧不相亲
　　
　　又人日怀兼善
　　
　　元日至人日檐声断复闻山头雪待雪溪上云连云牧犊空年老听鸡过夜分平川张逸士最念久离羣
　　
　　春日
　　
　　陋巷断人行柴门不用扃衰年栢酒緑春日菜盘青强饮邻翁对长歌稚子听午牕闲试墨只写相牛经
　　
　　又
　　
　　草木消冰雪林园换岁时病传方士剂闲咏古人诗兄弟飘零恨儿孙懒钝姿一杯春日酒无奈醒愁悲
　　
　　齿落
　　
　　池草梦难成风蝉断又鸣衰年惟有睡浮世自多惊映日携书近分泉滴砚清如何牙齿落更欲较诗名
　　
　　喜雨
　　
　　数夜不能寐乾坤如大炉衰颜值炎赫生意转焦枯偶听雷霆过仍看雨泽俱茅斋慰岑寂凉思满桑榆
　　
　　雨中
　　
　　滛雨仍无赖名花亦自残林深云久暗城晚雪犹寒问粟瓶长声呼尊酒已干衰年将百虑惆怅独凭栏
　　
　　乆雨不能休花时惨似秋牛羊僵在野鱼鳖困中流敢叹泥涂苦长怀畎畆忧滂沱非润物天意逺难求
　　
　　燕仆多空垒莺僵在逺林春霜晴不乆社雨冷难禁妄动征前失深藏异此心故山栖老鹤永夜自长吟
　　
　　冰雪似三冬莺花又一空毛寒谁问马指直久妨农和气从今转严威未可穷野人时望日霁色露前峯
　　
　　雨脚
　　
　　雨脚时时急溪头日日浑渔舟侵野市虎迹遍荒村老去心空壮忧来眼并昏无生差近理欲究梵王言
　　
　　雨歇用前韵
　　
　　雨歇尘仍暗秋来水更浑草深迷虎穴雾重失渔村生理何多难吟怀久已昏彷徨如有得惆怅竟无言
　　
　　挽赵子将三首
　　
　　四十身先死才名奈尔何山川千里隔风雨九原多已负云霄志空伤薤露歌无书问妻子有泪逐江波
　　
　　北阙诸公荐江西一命荣穷途淹疾病造物忌才名牢落逢兵甲暌离异死生天长鸿鴈去挥泪望江城
　　
　　短棹浮沧海清诗满翰林幽人中夜泣壮士百年心白日人间尽黄泉地下深秋风歌楚些山雨应猿吟
　　
　　挽空无相四首
　　
　　避名依野老危行托狂僧蹈海非今日寻山住上层黄龙持钝斧雪峤拨残灯自了英雄志居然契大乗
　　
　　灵象何人识冥鸿有客思虚空无住着矰缴枉劳施明月浮杯逺孤云振策迟万人看出处示寂在京师
　　
　　二十三年别头颅故不同逰方何处止求相本来空法海龙应化尘樊鹤在笼三生石上月谁问牧牛童
　　
　　西山尘境外水木本清虚自结诗书侣长留仙佛居颠汪遗蜕后狂李涅盘初重会知何日衰颜岂待渠
　　
　　柬云松
　　
　　我老君长健君贤我不能文宗曾子固篆逼李阳冰几杖山林愿门生月旦称邻州同景仰争畏鹤书征
　　
　　有感
　　
　　玉石何劳辨兵农不必分异方投体魄非罪及儿孙部伍年年定饥寒处处闻荒田兼废屋愁眼对秋原
　　
　　嫁女先邻近谁言有逺征长号辞母去无力逐夫行颜貌销前日忧虞送此生遥知膏野草青塜祇虚名
　　
　　道路频征发悲号孰忍听老翁忧絶嗣童子畏成丁饭乞嗟来食衣牵不掩形风沙连雨雪万里到边庭
　　
　　衣食推温饱诗书辅守成危机忧不免谤语祸非轻温凊三年隔艰难万里情天伦不相保人世欲无生
　　
　　鳏独须仁政承宣待上官更饶多病苦那解百忧寛边郡书稀到衣襟泪不干南人西北老天逺问应难
　　
　　大同路石佛谷过啼哭岭
　　
　　云京石寺逰西北上丰州山险为啼哭路艰成阻修闻名心已碎未见泪先流万里江南客那堪过岭头
　　
　　自伤
　　
　　天地为罗网枭鸾一死生英雄莫自悔骨相或当黥照影浑疑鬼残形已作兵诗书翻误世戈甲可收名
　　
　　栁隘岭上
　　
　　黎村云洞北栁隘石门西万木秋初落千峯晓更迷猿埀深涧饮马入白云嘶揽辔炎荒外恩疑雨露低
　　
　　过云洞岭
　　
　　路出千秋逈山连五岭遥石崖悬度栈野树卧通桥涧饮犹防蛊畬耕尽属猺夕阳驱瘦马鬓影漫萧萧
　　
　　秋江待渡
　　
　　野水苍茫夕云山惨淡秋暂停征路策遥唤隔溪舟茆店闗门早僧钟出寺幽衰年怀逺道禁得暮归愁
　　
　　宾州九日作
　　
　　三年频客路九日又宾州野圃黄花晚空江白鴈秋无钱从止酒有赋倦登楼回首闗山逺萧萧落叶愁
　　
　　苍梧夜坐
　　
　　天阔苍梧夜江清碧草春残花宜对酒明月暂随人白雪知音少青山入梦频还乡恐未遂鱼鸟漫相亲
　　
　　毒雾
　　
　　大雾无时起冥冥夜色同江连蛟蜃气野匿虎狼踪久暗应成雨迟收欲待风南山沈已尽留得两三峯
　　
　　竹搔背
　　
　　裂竹供衰病能分子侄劳周身寻痛痒到手助爬搔野服同扪虱仙经似伐毛自惭鲐背及此物敢忘劳
　　
　　削竹名何器年来试用频揩摩长在手痛痒不求人刻画儿童掌追随老病身渭川淇澳际托分久相亲
　　
　　题志玄﨑岖窈窕巻
　　
　　青牛去不返黄鹤已难追独羡持初志长斋似旧时洞天寻伴侣丹火慕真师他日缑山顶家人待一辞
　　
　　书闷二首
　　
　　苦节从人笑端居拙自谋奸邪频得志忠信动成仇世故只如此吾生行已休少来不解饮老去付干愁
　　
　　谗言投毒药非罪触严刑万里边沙白孤魂暮草青倚门空怅望主器尚零丁天道闗人事谁分渭与泾
　　
　　蓝涧杂诗五首
　　
　　郭外茅亭小门前涧水清诸生时问字野老尽知名移竹须春雨看山待晚晴年来疎懒甚著述苦无成
　　
　　碧草云连屋黄山暮入帘养生思橘井曝背恋茅檐雪为观书积泉因洗药添懒従闲转甚贫与病相兼
　　
　　藓径沿溪滑柴门倚树欹看云行自逺卧雪起常迟白日磋跎过玄经寂寞为不才甘在野非是傲明时
　　
　　寂寞扬雄宅荒芜董子园生涯谋转拙儒术道空存野竹钞书尽清池洗墨浑唯应门外水花发似桃源
　　
　　避人常独卧借地遂幽居多病勤栽药无言懒著书山光兼落日竹色共寒蔬故旧如相遇休嗔礼法疎
　　
　　题刘伯寿菊逸巻
　　
　　种菊宁无意幽居得自怡丘园临晚节霜露傲寒枝逐客餐英夕休官待酒时清风与髙致千载重相期
　　
　　病中
　　
　　卧病秋将尽艰难日又增夜深方着枕户逺更留灯邻畏呻吟近僮来抑按能有身应有患空寂未如僧
　　
　　病起
　　
　　带缓肌如削巾欹髪半埀故人怜病起稚子笑行迟郄酒忧成醉收书老更痴满冈梧竹尽尚想鳯栖时
　　
　　寄余复婴
　　
　　道士清溪住扁舟久未回井埀霜后橘门掩雨前苔鳬舄长相候鱼书杳不来虹桥他日宴又负紫霞杯
　　
　　寄云松昆仲
　　
　　丘园无雅况经训有余闲偶过柴门外相期药肆间谈诗不知倦看画欲忘还二仲称仪表衰容讵可攀
　　
　　经赵师节故居
　　
　　五畆城边宅过门忆往年病抛诗社巻贫索酒家钱古道能追辙新声不改弦鹿门秋月色因照徳公阡
　　
　　题伯颕云林茅屋图
　　
　　将军今为庶茅屋住云林白帽长年着黄精积雪寻已闻瓜地近更说鹿门深猿鹤频来往真知避世心
　　
　　中林避世士茅屋一闲云雨笠寻芝术晴窓究典坟竹深羊仲至瓜熟邵平分也有幽栖处长随鹿豕羣
　　
　　避人深卜隠食力自为园卖药从过市催租不到门厨烟蒸术起社酒漉醅浑风雨相期夜诗成更细论
　　
　　环谷
　　
　　余国权名行亭曰环谷中以旧得朱子所书风月无边字扁之题诗四首
　　
　　云谷留云墨濓溪有似人园林当胜夕尊爼集贤宾天籁飞来逺冰轮洗出新乾坤清气满何处有嚣尘
　　
　　无边风月兴尽在此亭中几杖清秋近弦歌白昼同名书悬旧扁画笔付良工髣髴琅琊胜能文忆醉翁
　　
　　华亭当谷口风月兴无边草木声相应山河影倒悬衣巾凉气袭杯斚素光传折简能招我论诗夜不眠
　　
　　风来环谷逈月出野亭幽树静泉声细天清露彩收长留佳客坐偏与阿戎逰共有司空趣输君未老休
　　
　　题观音岩
　　
　　石色依庐阜潮音接普陀江云晴自逺水月夜还多鸟为衔花至龙因问法过瓣香瞻彷佛帆影拂嵯峨
　　
　　寄示侄泽
　　
　　五侄縁思孝陈情不肯休一抔原上土三载狱中囚霜露空山道风烟拱木秋蓼莪停诵处逺想泪双流
　　
　　非昔
　　
　　览镜惊毛发殊非宿昔翁狂来诗有兴愁极酒无功久病成真跛流言息近聋明知过相问起坐夕阳中
　　
　　别云壑
　　
　　枉策来相访衡门宜暂留故情怜独老清论慰穷愁芋火寒初拨藜羮暖未收归心何偪侧又宿水东头
　　
　　送别欧阳雪舟
　　
　　已是三年别那知一笑俱相看歌白雪独往住玄都画马尘生壁笼鹅雨满湖松门清夜月还念故人无
　　
　　咏千枝柏
　　
　　独干千枝长浓阴万叶稠傍檐低翠葢对坐拥青油霜雪兼松茂风烟带栁柔旧栽祠观里曾系老君牛
　　
　　秋夕怀武夷旧业
　　
　　客路西风晚怀山独夜愁露寒仙掌月天逺幔亭秋落叶他乡梦啼乌何处楼归心似江水千里向东流
　　
　　时事
　　
　　治国宜寛典新民在市恩欲追三代盛莫使一夫寃引善犹连茹销愆若救燔流传千万叶端拱御乾坤
　　
　　久叹旌贤少还闻剪恶多生材不易得旷职欲如何进退皆由道明良自有歌邦基百度举不独壮山河
　　
　　列宿郎官位严霜御史威铨衡须有见负乗乃无讥经术存公正刑章折是非地天交始泰全欲慎先机
　　
　　昨日天恩及生民解倒悬俘囚空在狱羸老并归田和气当成岁骄阳莫作愆叨逢雷雨解喜动白头年
　　
　　寄周子冶
　　
　　周子能文士携家入武夷地幽真可隠席暖不须移融帐开何日牙琴听有时扁舟冲野雪卧病久相思
　　
　　寄杜徳基
　　
　　闻说征君后犹存版筑中天恩何日及世道此时穷黄耳书难保青蚨箧已空倚门惟有母华髪对秋风
　　
　　寄毛伯善
　　
　　狂药勿相依平生变是非大呼将蹈刃急走不披衣学仕斯难信思亲或欲归殷懃提耳诲莫与圣贤违
　　
　　代毛生答
　　
　　浮世容身狭韶光过眼非瓦盆盛社酒槲叶制秋衣礼乐休拘束渔樵乞放归前林逐麋鹿未与素心违
　　
　　寄李孟和
　　
　　同学朝冠士投簮几日归里中朱绂少世上白头稀陇黍登新酒池荷足故衣夕阳天际鸟还向北林飞
　　
　　寄张云松
　　
　　闗塞风尘暗山林出处难生涯谋钓艇世事笑儒冠有酒■〈扌弃〉长醉无衣度苦寒南山有竒士扣角夜漫漫
　　
　　九日病中
　　
　　伏枕山林逺闭门风雨深一秋贫转甚九日病兼侵落叶荒三径穷愁迫寸心细看黄菊蕋空感白头吟
　　
　　寄云松先生隠居五首
　　
　　风雨论交旧林塘卜筑新幽栖兼令弟髙卧愧时人竹日明书帙溪云覆钓缗林居无俗容麋鹿自相亲
　　
　　济世须豪杰斯人老涧阿别离知己少辛苦著书多村晚收秔稻天寒制芰荷南山今夜月谁听饭牛歌
　　
　　蜀郡文风盛屛山道学髙承颜勤菽水壮志耻蓬蒿春日营三径秋风叹二毛时逢见烽火转觉寸心劳
　　
　　前贤已沦落古学更谁知临徧锺王帖吟成魏晋诗青灯怀旧雨白首叹平时亦有山林兴何时共采芝
　　
　　立雪平川日同门最老成干戈■〈扌弃〉死难钓筑负平生力尽追风雅途穷念弟兄遗编共朝夕应见百年情
　　
　　山中漫题
　　
　　平生江海兴闭户老岩阿晚景寒山凈秋声落叶多诗成樵客和酒熟羽人过丛菊萧疎甚其如蔓草何
　　
　　乾坤千古事风雨百年心野兴供髙卧穷愁费苦吟荷衣秋色老茅屋夜寒深蓬鬓看霜叶萧萧不自禁
　　
　　读书期有用闭户耻无能落叶空山雨疎钟独夜灯人称樗里子住近石门僧静坐观诗妙须参最上乗
　　
　　偶依松石坐闲咏草堂诗宿鹤林中静归云川上迟千峯秋似水多难鬓成丝自识盈虚理浮生更不疑
　　
　　寥落三冬学栖迟十载心寒云龙战野暮雪鸟归林狂客歌徒苦愚公谷自深匣琴流水调岁晚念知音
　　
　　风雨鸡声乱云山鹤梦清自非诸葛卧谁有鲁连名碧海堪埀钓黄河未洗兵镜中看短髪种种负平生
　　
　　山居
　　
　　数月方休沐山行不觉劳尘容浑老尽诗思与秋髙饭颗应逢杜柴桑未入陶闲门荒径窄此日剪蓬蒿
　　
　　无人知隠处古木伴荒丘茅屋三年筑沙田七月收林疎休剪竹溪满可行舟偶与邻翁饮斜阳起更留
　　
　　盆竹
　　
　　种竹寻盆盎低迷似磵阿细声兼雨有微影动风多长笋排针出成竿数寸过且无斤斧虑终老雪霜柯
　　
　　盆柏
　　
　　盆里仙人柏千枝共一柯年深犹短小雨重却婆娑翠色孤松并繁阴片石多西来指禅意不敢问如何
　　
　　予壮年时幽居山谷尘俗罕接惟与泉石草木为侣日徜徉其间醒悦心目而已年老力衰世移事改向之醒心悦目者反足以损灵乱思矣葢所养于中者既异故应于外者自殊是以石失其贞而存其乱木失其美而存其恶泉失其清而存其污草失其劲而存其弱理固然也因成律诗四首以泄胸中之郁抑呈録同志庶知比兴之有在焉
　　
　　乱石尔何知摧轮剥马蹄当途生磵谷在野碍锄犁尽炼天难补深填海自低点头能听法不信竟沈迷
　　
　　恶木经年岁空烦匠石寻逺看千丈势不借一枝阴雨露恩多及风霜力少任终惭松与柏岁晚在髙林
　　
　　污流迷旧井何处汲清泠土壤难分色蛇虫莫辨形空歌今世浊不照古人醒倘有神胶力无劳别渭泾
　　
　　弱草不堪扶晴沙路更虚因风长自偃得雨始微舒车马频年路牛羊几处余生成由造物留补烧痕疎
　　
　　哭壻游彦辉二首
　　
　　独老今谁记愁心重尔伤空期半子力翻哭少年亡儿女存孤幼乡闾失善良秋风歌楚些衣上涙千行
　　
　　尔病书频报吾忧力不支论方迷善药任术值庸医剪纸招魂日临棺洒泪时相看兹壻意更尽九泉期
　　
　　送卓叔良回三山二首
　　
　　老伴全稀少斯文又寂寥送君归故里恼我在今朝扶病一言饯去程孤棹遥黄花满三径秋兴未萧条
　　
　　诸孙逺迎侍独老久怀归束担琴书古还家邻旧非扫松经故陇采菊授时衣八十免为客庭柯倚夕晖
　　
　　旧业
　　
　　谷口留茅屋溪南废药园风髙愁欲破地湿想宜翻寂寞三间足甘辛数品存素怀安旧业清苦训诸孙
　　
　　挽陈景章
　　
　　禅笠频相访儒衣忽自谋十年劳火宅一日脱书囚客舍黄金散邻僧白骨收生刍何处奠孤寺乱山秋
　　
　　昨日偶闻讣偏令老况哀肯堂寻旧指寿穴用先裁竹径风时扫柴门月自来往还二十载只似梦初回
　　
　　柬伯颕
　　
　　闻说重阳日王弘厚客情风流同酒兴博雅尽诗名骂坐谁先起挥毫或后成黄花莫相笑谬误岂平生
　　
　　题吴徳旸山水小景
　　
　　云山分逺近水石助清幽老眼看名画深怀似故丘草迷行鹤径藤引钓鱼舟卖药忘机者无人识伯休
　　
　　○五言排律
　　
　　题刘子长留耕图
　　
　　原隰春山逺门庐磵水斜三忠先世泽五亩旧生涯小圃连乔木疎畦帯落花种苗侵雨露去草拨泥沙已佩平安训何论赋敛加箪瓢分菽水衣褐给桑麻耕凿无多地流传有几家从知瓜瓞颂不为古人夸
　　
　　蓝山集巻二
　　
　　●钦定四库全书
　　
　　蓝山集巻三
　　
　　（明）蓝仁 撰
　　
　　○七言律诗
　　
　　新创谯楼美邵令
　　
　　大栋层轩俯广庭南山逺送武夷青五更画鼔先迎日百尺雕栏近列星漏点分明知善政斋居髙爽挹仙灵从今清献梅花月祗向春风角里听
　　
　　寄云松
　　
　　云松隐者巢居处上有屛山下藉溪花径夕阳眠鹿豕钓矶春雨集鳬鹥十年种木春林逺万巻藏书草屋低久欲相从扣羲画负琴长往碧岩西
　　
　　次云松访复婴宿万年宫
　　
　　闻道寻仙叩洞门清溪古木路斜分桃花满地飞红雨橘树悬崖涨绿云讲罢先天烟篆冷梦回斜月玉笙闻髙秋也欲扶衰病共候山中白马君
　　
　　代简云松
　　
　　世事纷纷未息肩鸡羣鹤处尚翛然故山可隐人将老佳夕相思月再圎稚子久嗔陶令出诸生休叹孝先眠他时定有公交车召正及先生矍铄年
　　
　　拟云松简彦民
　　
　　词翰知名有几人东家住近不相亲久传笔势行蛇蚓又说诗篇照鬼神伐木未闻莺出谷停云空望雨清尘春风门巷苍苔遍独少林逋履迹新
　　
　　候云壑不至
　　
　　柴门久候故人风不见巾车入谷中王子已回清兴尽陶潜犹忆素心同余年自卜床头易清响谁分爨下桐一片白云天际起晚来犹自恋前峯
　　
　　春兴
　　
　　■〈毛参〉■〈毛参〉烟栁早莺啼唤起春风送杖藜花映前川红逺近草迷长路绿髙低流光冉冉增惆怅往事悠悠倦品题安得一尊长在眼夕阳林下醉如泥
　　
　　题春山访隐图
　　
　　逰山有兴未从容偶向君家阅数峯水泛落花凡几曲云开逺岫似千重茆堂有约琴尊共萝径何时杖履从避世老翁头雪白风前徙倚听长松
　　
　　题黄献可所藏鱼乐图
　　
　　春云漠漠水平湖掉尾扬鬐羡尔鱼自笑山林双目短不知江海万形殊桃花浦口钩虚掷芦叶矶边网自疎岁久只愁头角异风雷相送上天衢
　　
　　题画龙
　　
　　淮水归舟数客程传看龙挂雨初晴九重天际腾身近一聚云间掉尾横此日画图存彷佛何时爻象应文明风雷澒洞西窓夜祇讶僧繇已点睛
　　
　　题云翁龙
　　
　　画龙近代数云翁下笔斯须变化同漠漠天阴连海水纷纷云气逐溪风偶看全体惊埀老安得真形走画工纨素萧条悬壁堵不为霖雨梦髙宗
　　
　　题朱士坚屛山隐居图
　　
　　临川城外隐君子儿孙满目自绳绳三世喜闻诗礼学一门独着孝廉称上堂彩戏春多酒满屋书声夜有灯盛大岂容终隐逸白眉先起任贤能
　　
　　翠屛山下卜幽居秋水荷花十里余遯世已甘栖■〈亩犬〉畆起家何负读诗书近闻拔萃逰京学又见求贤拥传车年少功名方快意早持恩诰入门庐
　　
　　春日忆章屯故居
　　
　　衰年长愧北山灵春日题诗忆翠屛茆屋也从人借住柴门不为客来扄林阴岚湿藏书架炉冷苔侵煑茗瓶惆怅闲牕巾帨在孤坟宿草已青青
　　
　　世事浮云变换多归耕仍觅旧烟蓑城边老屋他人住溪上荒园此日过社燕已非寻主入林莺还是为谁歌角巾喜有邻翁在闲与庭前盼树柯
　　
　　石村卜居候程芳逺
　　
　　数日遥闻驾犊车青囊贮得异人书山前再宿辞仙馆雨后长吟候野庐竹径漫期羊仲入鹿门偏愧徳公居子孙能守平安训二顷山田也有余
　　
　　题赵子庸古木居巻
　　
　　赵子西江古木居客游未返十年余蛟龙倔强埀当户蝌蚪流传贮有书风雨毎嗟乡梦逺尘埃近觉宦情疎邻人喜遂归来愿落叶荒苔并扫除
　　
　　寄武夷张郭二山人
　　
　　天壶峯顶日月转星渚桥畔云烟埀青溪道士骑黄鹤白髪老翁歌紫芝浊酒欲谋他日醉丹砂须作后天期尘埃满眼不归去洞里桃花空梦思
　　
　　怀张兼善
　　
　　社酒醒来曽送客秋山望断未还家雨声门巷萧萧叶霜信园林采采花念我草堂初伐木候君松径自煎茶角巾藜杖随诗兴十里青山日未斜
　　
　　雪中抵竹梅斋
　　
　　冲风冒雨转幽崖雪满长空夜色催客枕有时惊折竹游帷无处认寒梅野人篱落孤烟迥茆屋琼瑶几尺堆扫入公家征敛足氷山不愿太阳来
　　
　　为云壑题雪友墨梅
　　
　　欧阳笔下开氷雪竹外横斜见一枝庾岭独怜春色早罗浮相忆月明时山间自伴幽人隐林下长歌处士诗老我岁寒频对此白云幽壑共心期
　　
　　题徐士振蜀路看梅巻
　　
　　彩服曽游锦水濵见梅如见故乡亲当时鼓棹难为别此日挥毫欲写真万里蜀山频入梦一枝春色逺随人欧阳翰墨名当代赠尔寒梢数萼新
　　
　　赠汪亦雪
　　
　　三年无处问平安一日相过异地还自说暂离人鲊瓮也知生出鬼门关园林但有中宵梦尘土都非壮士颜祇恐龙泉埋古狱夜深紫气斗牛间
　　
　　赠叶彦新
　　
　　石林居士日相亲温雅如君复几人脱却时名栖寂寞吟成诗句转清新清溪九曲宜埀钓茅屋三间可卜邻我亦平生忧世者近来双鬓白如银
　　
　　赠吴彦敬
　　
　　卜居何论买山钱喜有南邻二仲贤门径新开疎种竹池塘分断半栽莲客来酒缶墙头过儿学书籖架上悬况是世交同继业林间猿鹤倍欣然
　　
　　赠张兼善
　　
　　赠人相识自平川乂会松轩炙石泉惆怅望云怀故旧周流观世避英贤河图拟究成书际羲易应参未画前颇讶华山陈处士白云深处至今眠
　　
　　赠欧阳亦雪
　　
　　欧阳处士有行窝束担琴书处处过肘后药分丹火秘雪中梅放墨花多老来怀抱思倾写病起筋骸费按摩闻与赤松黄石伴楼居此日意如何
　　
　　赠西山本淳
　　
　　先代诛茆傍翠岑他山猿鹤也投林药苗散漫冬无雪桂树团栾月有阴髙枕白云同静境挥弦流水入清音酒仙唯数张颠健酿得流霞毎共斟
　　
　　赠叶宗善兼复婴
　　
　　武夷宫里叶髙士方外同逰独老成秘诀隐文参古学清辞丽句负时名餐霞直上阳崖逺采药归来夜月明久别邻庵余复古西风鹤背许相迎
　　
　　再赠西山本淳
　　
　　穴处巢居避市廛南山构架白云巅风髙茆苇三重掩涧险藤萝百尺牵旦食有狙分芧地春耕无犊废芝田野人不但贫输力甲首敲门横索钱
　　
　　赓张宗翰舟过武夷述怀
　　
　　丹霞白鹤洞仙宫絶顶当年避地同春雨矶头忧巨浸夕阳林下眩残虹先几自合乗槎去投老方惊堕甑空九曲棹歌期再听寄声鸥鹭少从容
　　
　　荒榛满目故儒宫忆昔风雩乐趣同年代已随川上水文光无复斗间虹黄埃赤日遮平地髙石层阴起半空昨暮维舟西渡口濯缨犹胜抗尘容
　　
　　甲寅仲冬予摄官星渚本邑判簿李公以催租入山忽游武夷予命小舟追之不及是夕宿常庵溪风山月一时清兴王事靡盬明日即附舟逆流而上因忆曩时与石堂卢使君同游放怀山水一觞一咏其乐不可复也援笔书怀遂成唐律二首
　　
　　休日相期上翠微出门颇觉事多违小舟送酒来何及独骑看山去义归山月抱琴寻涧水天风倚杖叩岩扉烟霞一榻无人共梦绕瑶台跨鹤飞
　　
　　清溪九曲逐真游已觉云山笑白头缓辔未能随后骑叩舷聊欲借前舟先朝故老偏相忆此日虚名不自由从事独贤何足问烟波惭愧旧盟鸥
　　
　　次刘彦炳武夷见寄
　　
　　故人十载别平川清梦时时共钓船采药重来俱白髪听猿有恨落苍烟山头扫月还相待水底看松似倒悬竹洞云岩秋老尽晚晴犹喜两峯连
　　
　　次丁郎中游武夷韵
　　
　　九曲清游兴不穷舟人指点看仙踪云开钓艇横丹壑月落鸣机在碧峯道士金丹谁化鹤仙人铁笛莫惊龙明朝匹马寻征路回首东南紫翠重
　　
　　赓冯老泉
　　
　　山中久住岂无情偶为寻诗出谷行岁宴龙蛇当伏蛰春和观鹤自翔鸣眼空江海栖栖老兴近烟霞往往清林杰后来俱特达侯门弹铗旧知名
　　
　　题沿山王那海千户澄清亭
　　
　　绮户朱疏面面遥不知城郭有尘嚣石岩云气何萧爽池水天光共泬寥杨栁梧桐分处处鸳鸯滩鶒并朝朝杜陵也有南塘兴题向将军第五桥
　　
　　送陈子敬归三山
　　
　　石头城下住经年乡路重寻谷口田千里客愁淮水上三山归兴海云边故园松菊陶潜宅旧日才名郑老毡舟泊武夷思仰止棹歌遗响堕空烟
　　
　　松菊轩杂咏后再赋假山一律
　　
　　儿曹暂得应门闲疉石分泉作小山碧草只疑行处尽白云如在望中还四时花竹多生意一日尘埃亦强颜昨暮得书猿鹤侣种来桂树已胜攀
　　
　　题清源游仙图
　　
　　海上神山只逺闻图中真景识清源云开秋色连蓬岛雨过春阴散石门应有仙人骑出虎定无逋客恨啼猿人间岁月头空白安得流霞共一尊
　　
　　题方方壶风云髙仙图
　　
　　仙人来往驭飙车岂料遗踪入画图林下曾逢骑一虎云间常想度双鳬千峯夜月箫声逺万里晴天剑影孤未遂沧州瑶草愿梦随飞佩过方壶
　　
　　和云松过鹤田有感
　　
　　清溪松竹故人居门掩东风寂寞余一束生刍将老泪数编残稿访遗书丘坟已卜山林近堂构仍闻岁月虚回首平川应不逺棹歌微响复如初
　　
　　题海好问西湖霜月轩
　　
　　华轩南敞对湖船有客弦歌夜不眠枫落吴江霜正肃潮生沧海月初圆自吟肺腑寒光入欲赴襟期爽气连门外梅花凡几树杖藜蹋影访逋仙
　　
　　题杜德基望云轩巻
　　
　　平川上有望云轩栋宇飘零旧扁存遗墨犹能传异代承家应喜得贤孙春风回首思先垄秋色关心隔故园百世诗书余泽逺草堂元在浣花村
　　
　　题听松轩
　　
　　野老林居入万松曲肱髙卧听长风龙吟水底寒初起虎啸山前气更雄天籁未收人境内秋声又挟海涛东客来剥啄惊幽梦彷佛钧天曲未终
　　
　　重经平川有感
　　
　　坏道颓垣蔓草区眼中人世古今殊朱门五马先朝贵白屋三征此日无松竹不堪论旧事山林何处托潜夫月明谁唱沧浪曲欲问渔舟不可呼
　　
　　荒园有感
　　
　　一片荒园战伐余主人流落未安居春来漫拟桑麻长岁久谁将蔓草除慨想农功难自弃静看人事不如初道旁时有栽瓜者烟雨纔分半畆锄
　　
　　题黄仲文为孔方作松林樵者图
　　
　　伐木幽人入翠微松间久坐澹忘机百年霜雪髙柯在一曲天风古调稀放笔拟将韦偃敌携书懒逐买臣归图成寄示宁无意伴我山中老采薇
　　
　　松下幽人不受呼低头屈膝对双株半空翠色连苍蔼片石清阴转白驹兀坐似忘浮世事乍逢应讶列仙癯庐山五老峯前路还有云巢似此无
　　
　　花朝偶成
　　
　　一声霹雳洗乾坤满目青山带白云地底龙蛇惊欲动树头鸟鹊喜相闻邻人买酒酬春社野老携书就夕曛闲拂尘埃开匣镜白头微有黒丝分
　　
　　寄刘仲祥索贡余茶
　　
　　春山一夜社前雷万树旗枪渺渺开使者林中征贡入野人日暮采芳回翠流石乳千山迥香簇金芽五马催报道卢全酣昼寝扣门军将几时来
　　
　　谢卢石堂恵白露茶
　　
　　武夷山里谪仙人采得云岩第一春丹灶烟轻香不变石泉火活味逾新春风树老旗枪尽白露芽生粟粒匀欲写微吟报佳恵枯肠搜尽兴空频
　　
　　求河泊刘昌期贡余茶
　　
　　苍颜白髪未投闲祇讶名兼吏隐难月校舟缗留渡口春催茶贡住林间何年天禄然藜杖旧日霜台借铁冠圣代于今偏敬老几人半俸卧柴关
　　
　　河官暂托贡茶臣行李山中住数旬万指入云频采緑千峰过雨自生春封题上品输天府收拾余芳寄野人老我空肠无一字清风两腋愿轻身
　　
　　云壑寄惠黄杨木簮并诗
　　
　　黄杨为木至精坚寸干三春长未全偶乞余材簮短髪兼烦佳句寄衰年箨冠不用傍人整槲笠还宜覆顶圎惭愧病躯梳沐少鬅松双鬓日髙眠
　　
　　九日席上呈兼善伯寿
　　
　　九日欢游处处同微躯僵坐似枯松强开桑落招诗社倦揷茱萸到病翁张子思归心漫苦刘郎题咏意先慵瓦盆到手俱■〈扌弃〉醉天道无知伯道穷
　　
　　盆松乃慈谷手植
　　
　　瓦盆乞得小松栽谁拨霜根向断崖盘屈岂能移本性低回故欲困长材吞声莫向秋风诉抗节从教腊雪埋更后千年枝已长仙人应化鹤飞来
　　
　　盆梅乃林希玄寄恵
　　
　　罗浮唤醒雪霜魂知是孤山几代孙冷蕋疎枝低作干苍苔翠藓近移根未论大用调金鼎已许平生老瓦盆岁暮徜徉三友在寒松瘦竹共柴门
　　
　　托根盆盎似藏身五蕋三花小试春水月影随灯火转山林迹共市廛亲陇头不为行人折湖上空怀处士邻最念平生清白操偶抛霜雪傍光尘
　　
　　瑞香
　　
　　南园秋色尽凋零别有幽芳出逺林叶布緑云晴霭霭花攅红粟晓森森雪中吐艶争春早露里浮香坐夜深不与梅花同素淡时人少识岁寒心
　　
　　儿时长记侍重闱频向花前戏彩衣春树婆娑低几杖夜香浮动袭屛帏用心霜雪开时早晦迹山林识者稀四十年余看物变又扶衰病对芳菲
　　
　　瑞香当作百花宗翠叶朱蕤碧玉丛先得阳和开两月也禁霜雪度三冬江梅比节终藏白仙杏同时合酿红华石纲中招不去山林岁晚强为容
　　
　　尝梨
　　
　　庭前梨熟闹儿重踏树攀枝渐欲空一团削玉幷刀下数片浮氷碧椀中疗渴已能除痼疾尝新何幸及衰翁仙人只爱如瓜枣安得移根种海东
　　
　　送梨与刘镇抚
　　
　　自得佳名百果宗累累几度熟秋风树根频扫林无蚁竹叶重遮谷有蜂挥刃即看氷片落登盘唯恐雪花融野人久念将军渴逺逓双筐手自封
　　
　　送梨与云松
　　
　　百果称宗品最竒餐氷咽雪食如饴十年雨露栽培力八月秋风采摘时登爼应知全味在倾筐还动故人思张公大谷犹多树芜没中园久不治
　　
　　阙雨
　　
　　云霓踪迹未全消数日山中草木焦徒有世人祠土梗自无神力倒天瓢邻床并汲愁枯井田舍相过叹槁苗欲问天钧谁主宰十年不听太平謡
　　
　　阙雨寄上官炼师
　　
　　七月三旬天不雨两乡百里井无泉连畦接畛枯将尽铄石流金势可怜江上雷云虚作意山中草木欲生烟仙人不管蓬莱浅深琐苍龙洞里眠
　　
　　阙雨寄程云壑
　　
　　十处结淋九涸泉几人奔走祇堪怜自焚虚拟之推死私祭难销孝妇愆渐恐扬尘侵海水久知埀象动星躔梅峯隐者非忘世也向云间礼孔仙
　　
　　本真法师祈雨有感兼美武宗理
　　
　　髙士西山有异书流传况是壁中余蛟龙悉听仙官令雷电能教旱魃除岁稔便当期鼔腹政成端欲赋随车衰年病骨浑无頼一夜清凉入草庐
　　
　　老泉索赋喜雨
　　
　　苦热真嫌夏日长片云今夕作秋凉颠风未欲惊蒲栁急雨还能养稻粱病骨清泠唯稳睡吟怀衰老减疎狂冯唐过我谈新咏扣户先愁债未偿
　　
　　巾秋
　　
　　玉宇秋中月正明好天良夕祇伤情谁家庭院开樽俎几处关山照甲兵白髪余光聊自惜黄河倒影几时清胡床好尽南楼兴莫向西风动笛声
　　
　　浇花
　　
　　稚子铜瓶汲井浑一畦花木对幽轩已看润色分枝叶更惜清阴庇本根溪涧龙移泉化土田畴龟拆草连村老夫亦有苏枯意无力穿云浚水源
　　
　　途中有感
　　
　　泥途汨汨雨霏霏白黑谁能别是非何物功名真拾芥逼人富贵是危机刑章正宻飞腾少礼乐方新揖让稀槁木死灰忘世者杖藜回首立斜晖
　　
　　问流人
　　
　　道旁辛苦问流人非罪相看误此身何用老成徒取辱久知温饱不如贫衣裳臭秽沾床汗枷械拘挛满面尘不自我先休叹恨周余靡有孑遗民
　　
　　梦归
　　
　　独上江城倚夕晖西风点点鴈斜飞百年已半犹为客三径将芜苦忆归老妇一秋常伏枕痴雏几度候牵衣月明忽作还家梦九曲溪头一扣扉
　　
　　柬张孟寛
　　
　　医官督税想贤劳盥潄忘餐到日髙倦执牙筹从会计偶慿乌几欲推敲舟车凑集须躬阅药裹増除莫自抛此日虚名求实效研摩直恐数秋毫
　　
　　柬薛君玉
　　
　　人生自古少合幷邻并应烦数送迎戎马艰危犹旅食儒衣漂泊负才名有钱可买归山隐无酒难为待客情伤心世事苦偪侧可能白髪对河清
　　
　　送薛君玉调江西宪椽
　　
　　落花飞絮送残春浊酒清歌别逺人宪府簿书淹岁月宦途鞍马傍风尘湖边有宅栖徐孺城里无山隐子真羡尔奋飞千里逺嗟余落魄二毛新
　　
　　夜坐
　　
　　萧萧风雨坐相侵共守寒灯抱膝吟扪虱倦谈当世事闻鸡还起济时心云连烽戍兵犹满鴈度关河雪正深此际正当明出处且将书剑傍山林
　　
　　纸被
　　
　　采得仙岩不老藤蒸云煮雪揭轻氷光浮一片昆山玉暖压三冬内府绫衣被生灵真有道巻舒明晦亦堪征衰年朽骨寒尤甚自拥蒙头到日升
　　
　　立春偶书
　　
　　八八衰年只缊袍闭门春日自歌骚一尊风雨心空壮数畆田园兴不髙黄巻但知贤圣对白丁谁问子孙劳不堪两鬓萧萧雪犹向人前作桔槔
　　
　　蓝山集巻三
　　
　　
　　●钦定四库全书
　　
　　蓝山集巻四
　　
　　（明）蓝仁 撰
　　
　　○七言律诗
　　
　　送太史子玄之忻城县丞
　　
　　庆逺忻城岭海间儒衣新授长民官哦松不可闲风月栖棘何愁老凤鸾夷獠杂居生自遂包茅入贡政从寛惠连曽忝观风使留得题诗到日看
　　
　　黄均徳前任酆都县丞服阕赴京过余林下
　　
　　三仕为丞不负人蜀中赤子恋慈亲先茔已许号松栢宣室犹思问鬼神偶过草堂留药物又趋京国拂衣尘承家黄霸能为郡他日应期昼锦新
　　
　　追赋怀富顺县丞徐惟楫巻
　　
　　为问徐卿自别离鸣弦暂佐蜀邦时闗山迢递疎音况风雨凄凉屡梦思三峡泛舟清夜泊双松当戸緑阴移乔迁此日知何处江上逢梅寄一枝
　　
　　和呉县丞韵
　　
　　西山爽气喜朝看堆案相仍政自寛笔底烟波孤棹晚堂中风月一琴寒定应投版思佳菊还念埀纶钓碧湍野老力供常赋外不因诗兴岂相干
　　
　　谢云松寄惠青藤
　　
　　仙药驱风力最灵九华山里老藤青三更花露调氷椀一斗松醪倒石缾博士传方消痼疾衰容涉世保余龄更烦大笔重题品续入神农本草经
　　
　　新诗妙药两难酬令我平生宿疾瘳弱足便堪扶杖起闲情先想出门游邑中佳句争传诵海上仙方费逺求强欲追随成二老莫将天骥笑牦牛
　　
　　西山修竹已为军兵所伐
　　
　　朝来伐竹已千竿始觉籓篱宇宙寛照室丹光林外见隔溪山色座中看春秋岂信栽培易风雨那愁出入难凤鸟不来龙已去空山谁与报平安
　　
　　次韵云松西山春游五首
　　
　　西山今雨叩门时似与浮丘有夙期良会可无佳客在长吟忽动故人思未能叅道同餐玉逺想清斋只茹芝千歳蟠桃忘早熟一瓢春酝寄来迟
　　
　　道院闲眠客思清泥途数里倦趋程春寒未退花全少暖霭微销鹳又鸣城邑交流污浊迹丘园总待发生情诗囊拟共连床语犹愧衰年宿疾婴
　　
　　摩挲老眼倦编蒲雨过山窓兀坐孤松带浮云张翠葢草承残照缀明珠鸟鸣转觉林塘静花发方知节候殊张籍题诗工古淡爱来同赋辋川图
　　
　　城南竹院似丹丘风雨遥知客独留花暎洞门春寂寂茶分石鼎夜悠悠苏耽井近观遗迹徐孺亭空怅旧游不待山灵嘲俗驾题诗翠壑共赓酬
　　
　　欲游方外老何堪惆怅西山旧石龛竹径无尘深几许松花有会近重三凉生夜枕烟霞润饥忆晨厨笋蕨甘偶读君诗如在眼梦魂飞绕白云庵
　　
　　追怀天壶旧游
　　
　　天壶不似在人寰涌翠飞流面面寒石径似梯同鸟上洞门无锁有猿看何年瑶草寻金磵旧日仙桃捧玉盘宴罢流霞分手后独因诗兴更凭栏
　　
　　酬伯颕见访
　　
　　开门春日枉良朋扶病相迎愧未能采药久知来北谷种瓜犹识住东陵丹砂变化神仙术白帽风流隐逸称老我无由筋力健庐峯云壑拟同登
　　
　　次詹立之题石壶庵韵
　　
　　故人招饮石壶山烟火萧条昼景寒仙去或传丹井在樵归未得局棋看莓苔雨后沿荒壁薇蕨春来馈满盘前代开基仍种植空余疎竹对尘栏
　　
　　送徐仲圭回黄岩
　　
　　诗书正气有家传乡邑皆称孺子贤千里趋庭秋似水重闱戱彩日如年天台凤穴迎朝旭九曲鱼歌起暮烟两地平安报消息灯花数夜照人眠
　　
　　呈邵张二宰
　　
　　从祀先儒起邵张髙门奕世擢贤良列星并应郎官出爱日相期化国长彩翮固非栖枳棘白头重欲咏甘棠观风倘入闽闗境邑有弦歌野有桑
　　
　　满县栽花烂漫红竹园村巷也春风简书幕静追呼少鼔角楼髙结构雄三考九年嘉绩在一堂二妙颂声同斯文相顾偏青眼更欲题诗寄老翁
　　
　　挽张执中炼师
　　
　　壶中辟谷住多年命尽人间亦可怜血溅豺狼空落日丹成鸡犬自升天蓬莱云气迷仙驭松桂秋阴覆药田不待辽东归化鹤人民城郭总萧然
　　
　　挽陈伯升萧慈谷二公化日同门有为邻媪称觞不至故末语及之
　　
　　二老长斋共白头一朝相挹去西游已传换骨藏诸洞又说飞神上十洲卖药壶公今暂隐开花殷七久难留疎狂却忆东方朔只恋蟠桃不自由
　　
　　赓云松陪祭翁墩先垄
　　
　　三年不得诣先茔白髪斜阳渺渺情空读蓼莪挥涕泪又惭麦饭负清明风烟极目山林逺丘垄伤心草树平多感故人深厚意一尊同荐石泉清
　　
　　送张启宗分韵得云岩朝爽
　　
　　仙岩上有白云浮爽气朝来豁逺眸羣壑渐分初上日两峯髙并欲凌秋英灵未用讥尘俗故老相期事钓游幕下简书何日静同歌瑶草望沧洲
　　
　　送杜徳基归省
　　
　　苦学怜君最少年传毡况是隐君孙屏山仰止来千里杜曲分流遡一原竒字政须询故学力行无愧守空言西风一夜归心切知有慈亲独倚门
　　
　　送彦材居贞
　　
　　二郑才名世并传自成同气亦家贤石渠有待书重校宣室遥知席欲前对雪肯过安道里临风长望季鹰船春光浩荡青云阔目送双鸿上九天
　　
　　闽闗西去度嵯峨下有轻舟入浙河春日山川开雨雪旧时滩濑减风波玉堂莲炬须分直茅屋村醪许重过臃肿自惭山下木老枝空干倚岩阿
　　
　　送朱孟舒
　　
　　秋风送别出闽闗老桂吹香拂马鞍分教往年曽北上司征此日又南还词林已富三冬学云路终期九万抟愧我无成头白尽紫芝黄叶共空山
　　
　　穷乡渐老不趋时短褐飘萧两鬓丝秋色黄花聊冩兴阳春白雪愧来诗分毡潞水惊文采携酒芝山访武夷不为送行征一语巷南巷北未相知
　　
　　送魏上修
　　
　　建安多士起明经年少如君学行成春日慈乌勤返哺秋风丹桂久遗荣暂因乐育栖邻邑又应贤良赴上京自古移忠须就孝天颜咫尺更陈情
　　
　　送郑居贞
　　
　　十年三上乞闲居又说鸣驺向草庐尧代巢由终有托汉廷严马欲何如苍生久待东山起素业能忘谷口锄复有长林新构在一堂风月五车书
　　
　　送穆谷华
　　
　　二十年前知姓名殊方未遂盍簮情偶逢幽径询衰病自说公交车召老成深谷良材须世用髙空健翮起秋清野人愿比支离木祇向山林送此生
　　
　　拟送蒋伯羽
　　
　　不扫仙坛借隠居扁舟南下意何如十年藩府趋帷幄千里山河倦尺书恠事只今看失马前程未用叹枯鱼病躯不得临岐别搔首东风柳影疎
　　
　　送李孟和
　　
　　天书海内起英髦肯许山林索价髙一日声名催宦达十年踪迹类逋逃女怜择对方谐卜儿拟应门未代劳宠禄少酬勤苦志不知何处试牛刀
　　
　　戊午自寿
　　
　　野人扣户馈青精自笑龙钟老鹤形卦满周天蓍再揲觞浮流水酒微醒桑蓬又记逢初度松栢何烦祝逺龄颇与荣公同此乐长歌金石振林垧
　　
　　十月初五日夜栁城梦草堂
　　
　　落叶残灯卧栁城长江逺海隔柴荆久淹客路头俱白暂想云山梦亦清黄鹤紫芝空谷晚寒梅疎竹小窻晴觉来枕上芭蕉雨犹似松风涧水声
　　
　　寄云松昆仲
　　
　　秋山揺落正堪悲苍狗浮云事不知阅世祇应贫可免闭门真与病相宜坐依东壁看书倦行过南园散药迟笔砚重寻尘满几故人已讶久无诗
　　
　　刘俊民镇抚自京回趋会不及诗以寄意
　　
　　闻道回辕宿武夷巾车晨出赴襟期平安已验从龟吉进退谁言履虎危水驿梅花题壁处山营栁色候门时清谈不肯留今夕目送南云有所思
　　
　　送董徳舆迎侍兼柬三山诸友
　　
　　花压春城彩袖回云飞秋水锦帆开山中令尹忧官瘦江上慈亲望子来逺道不违甘旨愿清朝未乏孝廉材三山故旧烦询问歳晚相思肯寄梅
　　
　　寄彭穆之
　　
　　乡闾谁信合并难数月曽无一日欢醸酒祇应谋自醉题诗未肯借人看林间麋鹿全天性涧底松筠保歳寒青眼白头相望在闭门髙兴愧袁安
　　
　　寄刘兰雪
　　
　　故人出处本随缘近日清修拟学禅爱子早承兵印重在家先许佛灯传长空澹澹云俱尽清夜沉沉月正圆我亦东林同社客灰心世事了残年
　　
　　寄云松
　　
　　早歳相知晚更亲别来并觉白头新浮云世事凡千变空谷生涯只一贫古道相看松竹冷巅崖共畏雪霜频题诗报与加餐饭腊尽风光渐转春
　　
　　寄王叔善
　　
　　十年前识王长史驿舎题诗寄寂寥南北风尘音信断东西岐路梦魂遥雪霜已入诗人鬓广海长驱使者轺騘马清风谁不避蛮中瘴疠一时消
　　
　　寄陈景章
　　
　　闲云野水平生趣大帽寛衫未老身五亩受廛依旧俗十年开径候何人诗名渐逺非长计酒兴全疎且耐贫欲扣柴门连疾阻好风良月忆相亲
　　
　　寄张云松
　　
　　谷口生涯已白头量才揣分早知休春风茆屋初巢燕晓日桃林未放牛儿拟力田承素志客来扶杖共清游南山芝草年年长更与相寻绮里俦
　　
　　杜甫平生草堂兴老我正尔经营间溪流浅似浣花水秋色髙并成都山爱客自须开竹径故人谁肯访柴闗吟边郄忆张君子危坐皋比也未闲
　　
　　寄张兼善
　　
　　故人卜隠依山市野老迁居到石村浊酒近篘谋共醉新诗未穏许同论南风吹笋初成竹前雨移松已引根肯向草堂寻杜甫百年地僻有柴门
　　
　　寄林信夫
　　
　　一官江北佐鸣弦消息时因过客传不信阮生悲失路自甘陶令赋归田榕窓茶熟烟栖屋茘浦帆归月在船忆昔过门惭二仲苍苍风景旧山川
　　
　　寄葛仲温
　　
　　中年相识少相亲逆旅来过不厌频贵贱虽殊皆白髪田园有处避红尘玉壶且醉蓝山月丹鼎须分葛井春更约明年同钓石桃花溪上两乌巾
　　
　　寄余复婴
　　
　　几年韬隐武夷山肯向秋风换壮颜卖药偶从城里过围棊谁伴橘中闲先天龟筴传神妙何日刀圭乞火还不信尘埃空老大溪头已结屋三间
　　
　　拟寄叶希武
　　
　　八十犹传不入城南州耆旧传应成自歌白石时长短谁信沧溟又浅清纵目已随春树逺离愁更与暮云平凡材蒲栁多先悴常向山中说姓名
　　
　　寄刘彦炳
　　
　　九曲溪头问草堂名山不隐又还乡画船邀客湖光近金刹题诗竹影凉帷幄十年心最苦幅巾三径意何长不知听罢山阳笛泪向南云落几行
　　
　　寄陈景忠
　　
　　三年不见一书来况忆论文共举杯药笼素无医国术盐车空绊济时才只今馆阁思耆旧何用山林问草莱落日题诗劳怅望南天万里鴈空来
　　
　　寄陈徳甫（三山府学训导）
　　
　　携手琅琊饮酿泉别来书札罢流传三山海水连春树九曲仙岩隔暮烟风景不随人事异老怀肯作冷灰然何时乌石山边屋重看题诗忆惠连
　　
　　寄张孟方
　　
　　三年不见张君子旧作书巢傍涧松常与白云分主客偶因明月想形容饭牛短褐歌深夜采药长镵度逺峯闻道近移毛义檄掉头深入万山重
　　
　　寄老泉
　　
　　草堂闲杀老狂夫世上穷愁尽拨除壮志岂期游汗漫轻身今欲托玄虚市廛不入佯多病道侣相安可久居揽结林泉清气在不知诗兴近何如
　　
　　经杜清碧先生墓
　　
　　皓首山林草大玄鹤书征起又归田一窝自得尧夫乐三策谁知贾谊贤空有墓碑临道路更无书屋贮风烟后生仰止前修逺慨想升平七十年
　　
　　次韵答张簿
　　
　　苦热休嫌褦襶过欲询为况近如何陶公莲社当寻伴杜老花溪许放歌正乏酒钱谁送与又添诗债费催科苍头不识相观善牢闭柴门畏客多
　　
　　野人不识学为官终老荷衣分所安泉石尽堪供啸傲风尘犹喜出艰难献酬有客同三爵麤粝期君共一餐独念故侯忘贵重笑谈只作布韦看
　　
　　次前韵饯张簿
　　
　　莫讶城南一再过老懐无奈别离何承恩未及瓜时代善政犹存麦秀歌此日功名扬旧徳当年经术亚前科宾鸿去尽青天逺独立看云慷慨多
　　
　　行人欲发重盘桓一夜西风枕不安仕止可师贤圣在天亲休念别离难松荒先陇宜秋扫菊满东篱饫夕餐翘首云中天万里祇从南鴈候书看
　　
　　三献无瑕白髪疎春风到处善嘘枯一杯又唱阳闗曲五栁还寻栗里图秋思定随鸿共逺老颜真与鹤同癯儿童赢得归舟快囊里春衣典欲无
　　
　　丙寅歳春送崇邑判簿刘宗文朝京
　　
　　荣名乡校起才贤早向亨衢着祖鞭梧树秋清初到邑桃花春暖又朝天由来枳棘栖非久暂佐弦歌化已传王赋足供民瘼尽野人侧耳听乔迁
　　
　　佐邑由来宰邑同一从堂上咏南风十年岩穴消沈外百里人烟笑语中问俗更思延野老亲贤频欲适儒宫仙舟忽报朝天去归日棠阴满路浓
　　
　　饯张判簿
　　
　　掷下朝簮似野翁放教白髪少惺松十年朽索驰危坂一日归鞭指大同今雨更催新折栁故山应羡后凋松月明还有相思梦九曲渔舟欵乃中
　　
　　王事贤劳白髪新承恩此日许为民久操判笔初停手还着儒衣郄称身惜别敬持杯酒饯投闲暂卜草堂邻故园松菊催归兴目送飞鸿北向秦
　　
　　苦学由来逺大期不知陵谷忽迁移陶潜去就唯躭酒江緫平生酷爱诗髙擢桂枝如昨梦暂栖枳棘已多时覃恩此日归骖动万里秋风两鬓丝
　　
　　出游
　　
　　病中三月不出戸暖日晴风始一游处处鸟鸣催布谷山山花发呌钩辀幽人几杖来相就野老壶觞起更留童仆不知观物意归途催报夕阳收
　　
　　酬答启东明上人诗画之惠
　　
　　上人自是赞休徒风雨重逢世事殊竹寺每怀尊宿健草堂能忆故人无三年艾起烟霞疾八法书存竹石圗他日相思回首处白云千丈一峯孤
　　
　　永平王谷云来武夷奉其师慈谷萧先生仙蜕以归蓝山拙者嘉其谊而赠之
　　
　　逺寻遗蜕访仙坛又举空衣返故山猿鹤凄凉思旧社鬼神呵护惜余丹紫溪凉月迎归路白塔晴云送出闗山下居人瞻望处南天飞度剑光寒
　　
　　足弱服胜骏丸怀仙牧老
　　
　　杖藜扶路更蹒跚空想秋风过北山带索荣公行自笑看花鐂跛醉仍还欲填沟壑狂何益久辱泥涂出转艰仙老传方能胜骏相期来往华嵩间
　　
　　次韵张云松
　　
　　怀友轩前百尺梧每从清荫共趋隅学诗到老终教拙种药扶衰自笑愚髙入天风鸿避弋长鸣秋雨鹤将雏甘同木石居贫贱肯信寒松作大夫
　　
　　次赵声逺韵
　　
　　闲抱瑶琴入武夷名山不隐复何之五车旧富三冬学一巻新题九曲诗雕鹗渐冲霄汉逺蜩蝉自送夕阳迟君家清献梅花在静对髙标有所思
　　
　　次游徳芳韵
　　
　　兵戈已觉素心违潦倒山林两布衣茅屋春深桑柘薄石田歳晚稻粱微緑尊但用平生足白髪方知往事非九曲月明春水碧夜深同坐钓鱼矶
　　
　　饯彦材居贞子玄仲管
　　
　　四贤同起七闽中久望仙舟上北风水驿偶成三宿别茅檐因得一尊同髙歌激烈词源涌古帖临摹笔阵雄他日瀛洲羣彦集题书报与白头翁
　　
　　居贞请题国学郑某省觐回京诸巻
　　
　　早歳宜充观国宾故乡长念倚门亲白头作梦持环在沧海驰情恋阙频祖帐又开喧道路仙槎欲泛上星辰征诗饯逺惭衰老空向山林想吉人
　　
　　送康炼师归上方观二首
　　
　　华葢峯前上方观武夷洞口逺游仙送君竹杖归千里寄我茅斋住两年紫气浮闗开雨雪白云埀户候林泉老怀此别休惆怅更说崆峒寿几千
　　
　　道人别我江西去藜杖冲寒手自拈久忆故山风月好又惊归鬓雪霜添邻翁逺候苍精佩闗吏先知紫气瞻若过新城烦借问月间遗蜕在金蟾（汪月间先居西山数年后往金蟾峰解化有谶云三十年后吾当重来相见故及之）
　　
　　赠薛炼师
　　
　　长生何处得真传径入名山住十年共说墨符能役鬼又参丹诀拟升仙吹箫坐久云生石炼药迟眠月满天我亦愿游方外者安期应笑早华颠
　　
　　寄余复婴炼师
　　
　　石鼔渡头呼钓船幔亭峰下候真仙川原雪霁浮春色楼阁林深锁暮烟游市悬壶凡几日还山服药又千年月间旧隐金蟾迹拟借丹炉煮石泉
　　
　　赠桃源孙牧庵
　　
　　道士何年始种桃仙源深处不容舠一林晓色丹霞散双涧飞泉锦浪高烟火自应尘世隔犁锄还共野人劳采花食实年年事住向名山几伐毛
　　
　　赠虞道士
　　
　　清修苦节学神仙九转功成别有传倾葢犹思山市语画图遥寄草堂悬一天星斗斟明水几处风雷送有年拟过苍峰看修竹开门不惜煑春泉
　　
　　食棃有感
　　
　　西园棃树忆儿栽棃熟征儿去未回适口自怜甘似蜜羁懐谁念冷于灰争攀漫引儿童喜啄食频看鸟雀来此日思儿常绕树不堪风雨晚相催
　　
　　次仲雨韵懐兄
　　
　　松菊轩成罢唱酬可懐非罪泣孤囚一川烟雨原鸰晚万里秋风塞鴈愁每念凯歌还絶域能忘堂构在中丘音书莫讶从来少魂梦相寻独未休
　　
　　示儿三首
　　
　　天怒宁论罪有无荷戈万里戍成都三声自听猿鸣惨一片谁怜鴈影孤苦乐不同安悔吝死生长定省忧虞老牛舐犊终存爱白髪萧萧泪眼枯
　　
　　衰容浑欲不胜衣况复天涯有戍儿塞鴈传书空在望林乌反哺动遐思诸孙棃栗频相聒独老桑榆久自知春日一罇??尽兴阿咸傍看醉题诗
　　
　　抛却耕锄候县门朝呼夕令竞纷纷久知画地皆为狱漫道号天可扣阍入市于菟寻汛语鬬床觳觫倚真闻白头咄咄书空罢惭愧龎公训子孙
　　
　　送牛自牧住武夷仙掌庵
　　
　　牧子风流老更狂武夷六曲筑茅堂肯从龙虎来今雨懒向罗浮问故乡山月夜寒丹伏火洞天秋阔剑浮光衰年总仗刀圭力他日须传肘后方
　　
　　牧子疎狂早学仙武夷更欲住千年已从春雨修茅屋便拟秋风买钓船仙酒肯分山客醉神丹未许世人传汪颠寂寞金公隐尚想风流在眼前
　　
　　蓝山集巻四
　　
　　●钦定四库全书
　　
　　蓝山集卷五
　　
　　（明）蓝仁 撰
　　
　　○七言律诗
　　
　　谢彦昭作小像
　　
　　开口临风牙齿疎搔头向日鬓毛枯自知老丑成何物谁唤良工写此图藜杖偶从莲社客角巾遥迓草堂癯一丘一壑从吾好试问仙人着得无
　　
　　吴子仁氏有斑竹杖藏之数年矣文彩烨然坚劲可爱近以赠仲温葛先生葛公得之甚喜登山临水之兴浩然不可遏也过余求诗为赋二律
　　
　　数尺长笻拄过眉云痕雨点洒淋漓托根霜雪生吴会借力风雷起葛陂石径携归花满地溪桥闲倚月明时野人素有游山癖欲问仙翁借一枝
　　
　　前得修篁滴沥斑湘妃泪洒几时干蛟龙变化休临水虎豹文章本在山孤干自怜髙节迈虚心相倚暮年安花邨酒熟邀皆去乌帽春风酩酊还
　　
　　赋梅杖
　　
　　剪得孤山最旧枝老年筋力赖扶持雪中拄去余香在月下携来瘦影随生长冰霜怜硬骨摩挲苔藓露苍皮仙人九节休相笑也欲看山入武夷
　　
　　携得南枝拄白云天寒时复出柴门交头共倚春风力到手还疑夜月痕禹庙星霜空自化葛陂雷雨未应存老来只为寻诗苦踏雪明朝过逺邨
　　
　　緑竹新栽节节方老年与尔共行藏游山鹿豕休相讶倚壁蛟龙恐欲翔不用虚心随石转自来直干拂云长扶持莫问颠崖逺但愧微踪久雪霜
　　
　　伐竹为笻共我长不烦绳削自然方端形祗是生来少直节谁怜老干刚拄过苍苔窥鸟迹踏残黄叶出羊肠此君尽力扶衰朽一日平安不可忘
　　
　　病中
　　
　　能得浮生几日闲桑榆夕景渐阑珊病魔可避宁浮海诗债相寻且闭闗灯影背窓愁作伴雨声喧枕梦惊还鹿车记得清溪路稍待秋风更入山
　　
　　西窓僵卧动逾旬世事凄凉泪满巾老去已无儿可托病来直与死为邻孤虚履运成何事悔吝连秋为此身抗节拟同松栢固颠崖从尔雪霜频
　　
　　衰年卧病闭柴荆有客相过问死生隠几祗饶昏欲睡杖藜非复跛能行社中漫忝诗名共方外虚思药术成寄语郡斋张博士寂寥犹望故人情
　　
　　无才祗欲苦吟诗肝肾雕锼气久衰白虎痛传闗节徧乌蛇方送药资迟下床腓股坚于石览镜头颅白胜丝多谢道人余复古酒瓢新浸五加皮
　　
　　病起偶成
　　
　　春来春去总匆匆九十光阴卧病中缓步也愁平地险加餐不与去年同生憎野草侵人緑可惜残花过眼红昨日邻童偶相值不知何处一衰翁
　　
　　次韵云松病中见寄
　　
　　谢病投闲素愿酬广文毡冷脱官囚叩龟勿药终为喜枉札加餐不用愁更向画图评水石偶题诗句寄林丘西山风雨茅斋冷独老如今万事休
　　
　　同云松西山懐旧
　　
　　蓝田丘壑费攀縁因忆前游一惘然丹药难征勾漏令虹桥去说武夷仙西风老鹤松间语白石羣羊洞口眠无分在山空有屋尘埃衮衮送流年
　　
　　题六朝遗秀图
　　
　　登临长忆凤凰台六代兴衰迹已灰山色共知今日好水声如诉旧时哀天低白日浮云合地胜黄金与土埋王谢诸公吟不尽风光留待后人来
　　
　　石头城下系孤篷满眼兴亡六代宫吴晋山川非旧国宋齐陵墓但秋风牺牲不入诸天界花月髙歌永夜中欲问渔翁浑不识年年江上蓼花红
　　
　　次韵寿云松
　　
　　才名久滞广文毡甲子频催绛县年共说称觞华旦近那知扶杖白云边道人酒熟应同醉坐客诗成忽逺传黄石赤松长不老从来山泽号癯仙
　　
　　寿日醮坛有感
　　
　　三天符箓授长生凡骨尤惭炼未轻方士久传餐白石野人相劝饭青精宫商缥缈仙歌逺楼阁玲珑梵气成弱冠有闻今白首空山何处候方平
　　
　　题郑居贞长林书屋
　　
　　万松楼外问松楼下有长林百亩幽最念诗书先泽逺频伤兵燹故园秋楩楠自足充新构风月从知胜旧游揷架牙籖三万轴诸孙文彩继弓裘
　　
　　自述
　　
　　弱子承家志未酬无辜遽作楚人囚莱衣漫有思乡泪羌笛真成出塞愁白发临风悲逺道緑蓑耕雨忆荒丘放农销甲知何日更倚柴门望不休
　　
　　哭儿骨殖还故山
　　
　　愁心惨淡失清秋归骨凄凉傍故丘总为无儿怜伯道更堪非罪哭王裒从来祸福分淫善谁谓忠良似冦雠黥作孱兵宁饿死西风残照泪交流
　　
　　窜死遐荒万里余藤纒草束土侵肤黄金竟为谗言铄白骨翻成待价沽形影自随嗟独老肝肠分裂念诸孤天髙视听无消息强欲招魂托楚巫
　　
　　明时不得保天伦万里投荒殒尔身欲引残魂归故国祗凭老仆胜周亲瘴云泸水邮亭逺絶域孤城鸟道频此日先茔容附托一坏黄土骨如银
　　
　　哭彭副使启殡归瑞安
　　
　　独振兵威百里间更推恩信数州安枭徒竞作操戈入虎士翻成奉柩还大笔特书青史在荒祠遗像画衣残铭旌逺道收兄骨一片归云度雁山
　　
　　旅殡荒山三十春白头执绋又何人久知杜甫须收骨谁料张飞解杀身归旐已随春雨动故丘应与海云邻武夷野老扶衰病楚些歌成泪满巾
　　
　　期云松会宿不至
　　
　　松轩会宿兴难乗坐听城头转二更北斗忽髙当静夜南风不起又悭晴鼎中茶熟思清话囊里诗成欲细评相对白头宜一笑百年几度入山城
　　
　　雨中会云松无善宿西山
　　
　　清宵那得酒如川共听檐声吼涧泉茅屋闭门惭旧隠松窓下榻集羣贤茶瓯欵话更深后诗卷分题烛影前归思纵忙犹阻水竹床布被且同眠
　　
　　梅村与云壑会宿
　　
　　清泉白石辄难忘又得春前会草堂对酒先??今夕醉题诗还倚少年狂山林寂寞形容老冰雪间闗道路长共爱鸡鸣听山雨后期何处更连床
　　
　　云松云壑会宿翁源别后追赋
　　
　　三日篮舆到处行云深只讶野猿惊稍寻僧舍侵林影偶听樵歌出谷声野老扫门霜叶满山童瀹茗石泉清诗囊一夜谈无厌共笑鸡鸣梦不成
　　
　　西山与云松会宿
　　
　　两屐春泥懒过门一笻斜日会前村烟霞梦想西山榻风雨襟期北海尊不俟主人趋竹所休烦渔父入桃源老年谬忝诗名共莫惜灯前更细论
　　
　　赋绯菊
　　
　　丹砂窃服驻秋容便与东篱景不同徒有赭颜承雨露苦无清节傲霜风极知妩媚随人易祗恐繁华过眼空处士欲言何足辨南山正落酒杯中
　　
　　九月晦日见菊
　　
　　一夜秋香未必衰两旬冷蕊苦开迟非闗独立超流俗自是孤芳不入时岁暮结交松栢友天寒谢絶蝶蜂知无心更待陶潜酒有感惟吟郑谷诗
　　
　　对菊
　　
　　懒与时芳作并妍西风篱落意萧然自从屈子歌骚后也共陶潜到酒边消瘦只宜秋色好耐交唯有晚香传南山长在幽人眼开早开迟不必怜
　　
　　催菊
　　
　　篱下黄花共我长开时便欲醉重阳枝间点注分秋色叶底胚胎酿晚香久旱似惭虚雨露后凋终拟傲风霜儿童颇会吟翁意朝夕分泉灌溉忙
　　
　　赋刘俊民镇抚兰室
　　
　　一室廛居不受喧满前生意对兰孙七弦漫倚宣尼操九畹仍窥屈子园霁月光风浮户牖清霜紫电绕辕门十年来往惭交谊襟袖余香想契言
　　
　　寄余炼师居玉蟾丹室
　　
　　湖海归来挂一瓢玉蟾丹灶待重烧内经黄帝留针诀三品神农辩药苗枫叶渔舟波澹澹茶烟禅榻鬓萧萧髙秋拟借峯头鹤共尔吹笙遡泬寥
　　
　　送蜜与兰室
　　
　　松花崖蜜古方传久服轻身更引年爱伴茶炉烹雪水懒随桂酒酿山泉清涵渴肺醒司马润入枯肠笑玉川亦有小诗呈巨眼烦将真味别中边
　　
　　云松邀往翁源足疾不果行
　　
　　临水登山兴已非客来扶杖强相依前川不得随花柳逺壑空思老蕨薇览镜彷徨余发短开书涵泳壮心微仙人不授轻身术安得凌空跨鹤飞
　　
　　又简汝实佑吉席上诸公
　　
　　两处芳筵共一朝病躯不动愧相招已知博士推名饮又说监河善醉謡冠弁巍峩容自肃觥筹交错兴初饶巷南巷北休辞逺绛蜡铜盘彻夜烧
　　
　　寒食有感
　　
　　累累丘墓扫西原寒食清明又一年好木青黄多自累野花红白更谁怜种桃遁世今何处辟榖长生亦偶然不待蓍龟推倚伏眼中海水换桑田
　　
　　用韵自述
　　
　　生年七十又周余万事从心不校渠风雨声中长闭户桑榆影里更观书行扶竹杖龙钟甚病踞藜床偃蹇如忆昨武夷云满谷长松千树托巢居
　　
　　代灵寳废观道士叶宗善贽县官
　　
　　大理曾悬一黍珠六丁收拾入蓬壶闾阎共记神仙境官府堪征郡邑图梵气何时重结构故基此日尚虚无甘棠数亩春阴近借与西坡辟榖癯
　　
　　次云松留别韵
　　
　　为客山中未浃旬分携相顾白头新长桥柳色霏微雨空谷芝香浩荡春君意自寛犹惜别我才无用付沉沦林泉爽气宜诗兴应有新篇寄惠频
　　
　　次张判簿留别韵
　　
　　素琴黄巻日相亲不分名缰苦绊身万里山河非旧国十年江汉尚迷津海门又送孤舟雨辇路重趋两袖尘贺监乞归天亦许鉴湖春水属闲人
　　
　　次韵云松西山送别张兼善
　　
　　西山一径緑阴稠梅雨晴时送客游对榻更期何夕再抱琴深入白云幽微风药草熏衣袖尽日诗瓢挂杖头闲说道人犹惜别呼尊剪韭夜相留
　　
　　执热奉懐余复婴
　　
　　毒热中人如毒药流年过眼似流星已??朽骨同蝉蜕敢拟髙仙类鹤形清论有闻胜浊酒非才自笑负丹经山中蒨屋何人住千载长松养茯苓
　　
　　中秋对月
　　
　　西风片雨过林塘对月还疑在故乡灏气平分清夜永微云不动碧天长持杯且共寒蟾醉捣药何劳白兔忙云谷故人忘世者当年同见海生桑
　　
　　题雪景
　　
　　髙阁临江户牖开儿童欢喜故人来不知天际孤帆到祗讶山阴短棹回雪冻白鱼初上钓天寒緑蚁自添杯题诗正好分清气回首琼瑶万壑堆
　　
　　次韵云松雪中二律
　　
　　山中岁晚雪迷漫瓮牖前头失翠峦剪水应愁南浦浅飞花乱逐北风寒明年已卜丰年瑞旧俗相传瘴疠安空向茅檐堆几处老眸无复映书看
　　
　　鹤发闲披曳履行太虚素积自生明人间失却黄尘路天上移来白玉京孟老耽吟心独苦袁安僵卧梦还清南村拨冻寻春色折得梅花寄逺情
　　
　　再次前韵
　　
　　北风吹落雪漫漫转眼青山起素峦平地已迷行径险闭门犹怯拥炉寒池清有影惊梅重夜永无声喜竹安忆向庐峯凌絶顶下方俱作白云看
　　
　　僦得篮舆冒雪行林峦相映月华明应同栈道经西岭又似飞沙抵北京擎重更看危木在号寒偏听野猿清开窓瀹茗题诗句谁与山翁共此情
　　
　　雪中偶成
　　
　　背郭茅堂早闭门天寒独恋缊袍温琴书散漫无宾客稼穑艰难有子孙竹杖稍能扶病力梅花强欲恼吟魂蹇驴踏雪如堪借行尽江南数里村
　　
　　腊前三白报年丰里巷欢愉着处同林野渐添饥鸟雀阶除初积走儿童梨花柳絮遮无地鹭羽鸿毛散满空也有灞桥清兴在独惭衰老句难工
　　
　　春雪
　　
　　大雪自来南地少腊前春后苦寒生江清已压渔舟重风逆还随柳絮轻万里山川同一色谁家烟火起初晴春风欲解昆仑冻愿借黄河一洗兵
　　
　　题王仲文监税临清阁巻
　　
　　官阁临清背市廛司征余暇思飘然牛羊春雨回山径鸥鹭秋风傍钓船酒熟重期何日会诗成还有几人传瓜时未欲忘清景归捧新图鹤发前
　　
　　城隅官阁下临河监税闲来载酒过两岸蝉声喧湿翠一天鹭影落晴波凭栏自有幽人乐趋市能无估客歌三载政成心似水栢台还说荐书多
　　
　　官阁新成胜槩兼日长公暇理牙籖青山对榻岚光重碧水当轩爽气添客到无时浮大白人间何处有朱炎遥知睡起题诗际燕语随风落画檐
　　
　　至梅村别业再用前韵寄云壑
　　
　　猿鹤相招隠此山柴门一径雪霜残已知富贵输年少自抱幽贞傲岁寒野老许携新酿至邻人闲借旧书看阳和欲候梅梢信数日攀跻未觉难
　　
　　世情只益老年悲秋气先从病骨知髙卧且寻愚谷僻旷懐唯入醉乡宜田园着处征徭急风雨孤村获敛迟拟约道人云壑外茶铛煑瀑共谈诗
　　
　　詹齐之访予章屯别业不值有诗留题次韵奉答
　　
　　一自琅邪返故林几年种树未成阴买山得屋纔容膝爱竹临轩自解襟春雨桑麻连晓社西风猿鹤共秋吟忽闻张籍蓬门过他日相期话此心
　　
　　野人自爱住云林客到开门扫緑阴白帽有情应送老緑尊无事且开襟一川野水舂鉏下四壁秋风蟋蟀吟共作故园松菊主未惭元亮百年心
　　
　　题程芳逺游方巻
　　
　　程芳逺氏学杨而好儒者也早年与故弟蓝虚白为方外交所至必礼宿师名儒以求讲益新朝取士无弃材芳逺乃以方外得免蓝涧弟在山时复与为泉石侣芳逺近以云游巻求诗余喜芳逺之独善又悲二弟之早逝临纸惘然
　　
　　留形且作地行仙依止名山五十年云水逺游天下半松筠髙节岁寒全清吟近日窥风雅真诀先天讲洞玄吾弟论交多换骨还丹未许老夫传
　　
　　题西山庵
　　
　　空山寂寂守岩扄独鹤栖栖傍草亭晓镜又催霜雪白秋衣不换芰荷青仙人住处多栽药野老来时或负苓同气凋零衰朽在百年光景似晨星
　　
　　题余复婴寄惠南山别墅图
　　
　　道人放笔起峥嵘一片南山割眼明秋老层崖黄叶遍天清幽墅白云生振衣便欲乗风去采药还随入谷行投老相依猿鹤侣共知溪上草堂成
　　
　　再题南山别墅
　　
　　携家自爱鹿门耕避世何须谷口名黄菊正开扶短杖白衣不至对空罂隔溪渔笛随风细何处牛歌起月明兄弟几人今只影空搔短发媿余生
　　
　　次云松题南山别墅韵
　　
　　红尘不入种花源白发髙居曝背轩耕凿谁知当世事桑麻时共老农言疎篁野水分三径古木寒烟自一村昨夜故人来叩户安排诗句对清尊
　　
　　催黄仲文寄南山别墅图
　　
　　一段南山画不成王维天趣与经营水清盘石思埀钓花落荒村见偶耕青嶂白云仙掌迥淡烟疎雨辋川明欲催下笔留真迹先许题诗照有声
　　
　　上官仲敏惠书用其挽蓝涧弟韵奉答
　　
　　城南分手五经秋肯信才名晚未收济济青衿歌在泮萧萧白发倦登楼山川寥落云千里骨肉凄凉草一丘尚忆冷毡倚大树西风九日旧同游
　　
　　次韵答刘南山
　　
　　秋风木叶下庭皋眼底南山突兀髙倚马成篇知独步屠龙挟技笑羣豪未应涧谷藏名迹终见云霄起羽毛偶辱新题惊老病依歌何敢近风骚
　　
　　次韵答欧阳雪舟
　　
　　云出无心鹤自啼尘埃何用污人衣东将入海从巢父西上长安愧陆机才薄真为时俗忌年衰犹恨弟兄稀南窓一枕松风睡遮莫人间万事非
　　
　　百年旧隠傍名山一落尘埃竟不还自倚渭流难变浊谁知兽食不留斑松楸渐觉秋风老涧壑惟余夜月闲惭愧老兄携弱侄又修茆屋卧云间
　　
　　闭门仲蔚只村居卖卜君平与世疎两地相思常命驾十年不会费题书青山久候幽人履白屋曾留长者车秋早黄花开较晚度闗紫气近何如
　　
　　次韵答刘用贞
　　
　　倾盖溪头一再逢六年相望寸心同柴门蹋雨题名去竹槛看云执手从前辈文章观酒徳后来岁月叹诗穷鹿车又与佳儿隠笑折梅花饯晓风
　　
　　有赋凌云叹不逢山林出处调应同宾筵偶奉清尊集邻卷频扶短杖从范叔解衣情未展袁安僵卧道非穷春来拟听弦歌处白帽低斜杏树风
　　
　　明时出处系遭逢投足山林长物同疏食每留佳客坐缊袍自爱野人从开园橡栗羣狙喜满屋诗书五鬼穷犹有短琴随白首兴来一曲鼓松风
　　
　　拜虚白塔
　　
　　石径松林入翠微门人卜此窆空衣流沙几日青牛度沧海千年白鹤归山鬼夜惊丹气吐洞雷晴挟劔光飞久知生灭元无碍目断鸰原下夕晖
　　
　　九日西山燕集次靖之韵追懐虚白髙士
　　
　　九日重登卧站台西风愁对菊花开空闻玉女宾云曲不见铜仙白露杯葛井丹成龙自化枫江霜冷雁空哀杜陵老去多诗兴不待尊前急雨催
　　
　　挽蒋鹤田
　　
　　乾坤惨淡士林空又折南山百丈松只有骑驴嗔李白更无覆瓿笑扬雄清文金石传来世髙节田园托老农他日汉廷兴礼乐安车不复到闽中
　　
　　忆过秋山访隠居三年怅望信音疎共知邻境征徭宻不念斯文老病余易箦恨迟千里驾成家须护一楼书门人蓝涧修文早不及哀歌共挽车
　　
　　挽牛自牧
　　
　　皓首论交二十年西风吹泪一澘然鹿皮尚想山中隠鹤骨元知海上仙宾榻动随长有酒药囊好施不留钱门人应窆空衣在何处青山是墓田
　　
　　小楼对雪有懐西山道人
　　
　　西山白雪一丈深北风吹倒长松林千崖无人虎豹死中夜有客乌鸢吟髙楼此时最相忆弱水隔海知难寻凡身毛骨更萧爽愿借黄鹤栖云岑
　　
　　蓝山集卷五
　　
　　●钦定四库全书
　　
　　蓝山集巻六
　　
　　（明）蓝仁 撰
　　
　　○五言絶句
　　
　　墨梅
　　
　　不必论清白犹懐度暗香无人知此意月色正昏黄
　　
　　墨菊
　　
　　晚节黄金尽霜枝淡墨新东篱日昏黑不见白衣人
　　
　　题车老人墨竹（其子为崇安簿）
　　
　　秋色映琅玕青青共歳寒过庭山月白留影易栖鸾
　　
　　桃花双雀
　　
　　双雀睡方浓桃花笑暖风休惊春梦断长在彩云中
　　
　　花鸟最娱人良工笔更真双栖无限思长占一枝春
　　
　　题张兼善云树图
　　
　　平川开逺景倦客忆先庐数里闲云在东风过雨初
　　
　　题平川云树图
　　
　　窈窕川谷静苍茫云树深十年岐路者一片故园心
　　
　　题樵隠图
　　
　　野桥横涧浅茅屋傍林微隠者无寻处春山伐木归
　　
　　题方方壶畵垂纶意
　　
　　渔父空头白生涯一舸微欲浮沧海去又逐暮潮归
　　
　　云树逺重重川平夕有风买鱼呼不应船过钓台东
　　
　　○六言诗
　　
　　题青山白云图
　　
　　茆屋何人共住石林似我曽游白云只在半岭青山谁到上头
　　
　　题南山秋色
　　
　　南山一片秋色老子半间白云他日瓢中酒熟竹林风月平分
　　
　　题湖山清隠图
　　
　　南山北山秋色东崦西崦人家倦客不归头白数年空负烟霞
　　
　　○七言絶句
　　
　　题班姬扇面
　　
　　花比容颜石比心自将团扇写新吟同车昨日辞天宠不用长门买赋金
　　
　　题黄仲文扇面小景
　　
　　鹄白新裁月一团蒙蒙烟树着前峦野人不惯藏纨扇片纸留传久逺看
　　
　　纸扇相遗意未轻好风还似故人情林中李白休相笑拾得长江片月明
　　
　　山中隠者似王维胸次丘园下笔时何日南窗分一幅辋川烟雨费题诗
　　
　　题张师夔小景
　　
　　空山秃木两株长屈干樛枝半欲僵下有敷荣三五树自縁低处少风霜
　　
　　题黄仲文小景
　　
　　雨过春山草木稠悬崖千尺挂飞流幽人倚杖遥观处似在庐山五老逰（春日观泉）
　　
　　緑树垂帷石作台龙唇拂拭自徘徊黄埃赤石人间世正想南风解愠来（清昼鼓琴）
　　
　　晴空万里片云收山木萧萧虎豹秋对酒愿留天上月清光长照少年头（凉宵对月）
　　
　　旭日初升雪满山水边林外觅花看南枝先得阳和信竹杖芒鞋不避寒（雪霁寻梅）
　　
　　题东郊归牧图
　　
　　牛背相驱下陇时夕阳门巷景迟迟欹眠倒立休相讶造化从来似小儿
　　
　　浅石幽柯草满川吴牛背上穏于船儿童颠倒争喧笑絶似雍熙在目前
　　
　　题烟波垂钓扇面
　　
　　渔钓生涯不为贫烟波鸥鸟日相亲鉴湖一曲秋风兴谁似知章早乞身
　　
　　题欧阳雪舟墨梅二首
　　
　　横梢倒干春偏好冷蘂疎花晚自妍我老正须诗兴助欲移茅屋住湖边
　　
　　最忆庐陵老炼师酒酣挥笔写南枝春风开尽江头树不见扁舟载月时
　　
　　题小幅雪景
　　
　　短棹中流往复还神交元不在承颜剡溪清兴何人会月满长川雪满山
　　
　　湖边倒树玊为槎树底茆檐路半斜饥鹤翅寒飞不去伴人闲立看梅花
　　
　　玊堂空愧故人招风雪归来渡野桥留得平生诗兴在蹇驴破帽鬓萧萧
　　
　　蓝关回首自凄凉积雪层氷道路长去国可无三宿恋旁人休笑马蹄僵
　　
　　题孤松恠石图
　　
　　老枝枯干倚岩峦纵有风云变化难自是无心爱春色千年留与石同看
　　
　　题亷宣仲墨竹
　　
　　先朝文物佳公子善写苍筤一两枝不有百年真翰在清风髙节几人知
　　
　　城中无土种琅玕苍翠时时画里看最忆西山秋影静满身凉月更凭阑
　　
　　黄仲文寄墨竹
　　
　　一幅鹅溪写辋川髙情相许已三年春风传得平安报剪与淇园半畆烟
　　
　　题宣和画鹅雏巻
　　
　　栁下金沟暖似汤羽翎全短毳毛长睿思不及鹰扬力爱画舟前似酒黄
　　
　　宴安花木应成癖游戏翎毛思有余内苑养雏何所赐右军能写道家书
　　
　　题独骏图
　　
　　圉人牵出栁风凉十二天闲白昼长老眼渐看兵革息相逢期在华山阳
　　
　　题王仲文临清阁巻
　　
　　髙阁留宾酒满杯秋风千里雁初来故园松竹平安在天际归舟不用催
　　
　　题梅根读易图
　　
　　疎花老干转春风独坐观书夕照中倘许苍苔分半席也来林下论叅同
　　
　　题梅窗玩易图
　　
　　月到书帷夜肃然南枝微有暗香传静中紬绎先天学消长盈虚在目前
　　
　　又题梅窗玩易图
　　
　　三絶韦编一洗心碧窗风露静沉沉寒灰自画周天卦月上梅梢夜已深
　　
　　题清源玩易图
　　
　　一巻羲经足洗心研朱滴露向秋林仙人欲授叅同论白鹤飞来夜已深
　　
　　效冯老泉咏西山蚊虫
　　
　　林壑饥蚊响似雷成羣作队夜深来道人传得希夷睡烧尽葭烟一束灰
　　
　　蚊虫只为口如针火刼烟攻退又侵风露尽多呼吸处破窗残隙莫相寻
　　
　　散漫飘萧豹脚长小窗飞入闹昏黄月明蕙帐今空在借问为谁逐客忙
　　
　　霜落俱看扫迹空雨余又听放声同生民膏血能多少尽在馋肠利觜中
　　
　　云松到西山有四絶句见贻依韵奉和兼柬云壑本淳一笑
　　
　　自与山灵有宿期题诗屡报入山时林间二客烦相待拂拭苍苔看旧诗
　　
　　路岐筋力久难堪偶为山人过水南明月轩中一斗酒浮丘今夜共清谈
　　
　　三年两夕会西山寸晷分阴若自悭白髪相期来洗髓又扶竹杖叩云关
　　
　　平生痼疾在林泉老去诗名亦漫然故旧相逢聊一笑蝉声过耳竟谁传
　　
　　石村阻雪云松惠诗依韵奉答
　　
　　清湖晴雪对莲峯下有弦歌一畆宫题得新诗寄茆屋长松修竹共清风
　　
　　携得长镵度雪峯月明留宿洞仙宫世人未识宾云曲闲却林梢一笛风
　　
　　山行雨中
　　
　　疎林野水白鸥闲细雨浓云杳蔼间若得扁舟载春酒画图都是米家山
　　
　　送茶与朱孟舒
　　
　　仙草灵芽出洞天封题千里附归鞭月明记得相寻处曽试林间第一泉
　　
　　病起后园看花四首
　　
　　霜枝露叶长丛丛铸就黄金讶许同昨日不縁行药到又成寂寞付秋风
　　
　　冷坐东篱句自敲旁人错讶候香醪餐英饮水寻真乐久与王弘着絶交
　　
　　露下碧丛珠滴滴月明素萼雪团团不知晚节全清白更向东篱仔细看
　　
　　一枝数萼剪轻氷应与渊明共素心秋色满园题品徧从来白玉贵黄金
　　
　　柬云松惠宿翁源
　　
　　路入仙岩更向西松林茅屋拟同栖一尊风月谋今夕邀得闲云晚度溪
　　
　　修渡船
　　
　　渡口沉舟久欲修百川东下正横流艰难共济惭衰老更唤前溪黄帽头
　　
　　秋日偶成
　　
　　荒苔落叶小轩秋兀坐无聊疾始瘳一缕篆烟飞不尽又将诗巻阅从头
　　
　　秋雨生寒似早春寥寥门巷緑苔新社前酿熟松醪酒留得仙瓢候故人
　　
　　石村阻水
　　
　　昨日今日雨不絶武夷东西溪水髙驾壑仙船在岩顶也愁孤棹动风涛
　　
　　空山雨脚乱如麻短杖冲泥草径斜野老门前三尺浪相逢眞在水仙家
　　
　　闻小儿欲归
　　
　　风雨泥途汨汨忙新春残腊寄他乡归期趂得天涯燕社日飞来入草堂
　　
　　除夜忆小儿泊峡口
　　
　　除夜孤灯对短篷浮生原不定西东断猿何处惊残梦风雨萧萧宿峡中
　　
　　伤春
　　
　　山庄寂寞雨兼风红紫园林数夕空忆得往来三四十青天白日万方同
　　
　　落花飞絮满晴川杜宇声声更可怜不用伤心愁欲死亦知春去有明年
　　
　　食鱼呈刘河泊
　　
　　清溪红鲤上雕盘庖子挥刀鲙雪寒遥想河官停夕筯欲分山老助晨餐
　　
　　琴髙入海偶先还掉尾扬鬐戏碧澜野老久思羮一啜病躯无力掣长竿
　　
　　病来物物不入口最想波鳞芼涧蔬紫鲤上盘煮白雪加餐愿看腹中书
　　
　　河官顿顿食鱼羮不待侯门有铗声老子平生藜藿口狂来犹欲脍长鲸
　　
　　寄蘓明逺
　　
　　写得氷绡带晚霞归来巻赠一枝斜摩挲老眼看春色郄讶墙头出杏花
　　
　　笔下秋光最好看相思千里寄来难白头已入庐山社犹忆东篱月影寒
　　
　　稚子牵牛似挽车微风落日笛呜呜故人久识柴门处为作蓝原野牧图
　　
　　钓船移向夕阳边春水桃花緑满川一曲渔歌聊自乐晚风休为世人传
　　
　　寄复婴本淳
　　
　　絶粒虚肠譬饿囚无眠低戸数更筹仙家有说能飞解不挟凡躯送十洲
　　
　　桃花马
　　
　　君家骏骑自超羣毛色桃花个个文安得腾骧三万匹满川应似涨红云
　　
　　生从渥水真竒骨卧向华阳亦素心何事落红飞满背随风冲雨过桃林
　　
　　病中
　　
　　朽骨不禁风露冷衰容更畏雪霜繁呼儿欲问春深浅栁絮梨花已满园
　　
　　杖策儿扶村舍翁一樽花下卧春风社前雷动催茶笋兴入千岩万壑中
　　
　　山城雨过草萋萋无数残红逐马蹄燕子不知春景异傍人华屋又衔泥
　　
　　寄文明病中
　　
　　童冠论交五十春巷南巷北日相亲年来颇恨俱衰病欲候平安却问人
　　
　　欲疗疮痍未有方闭门扶枕换年光从来祸福分滛善天道如何转渺茫
　　
　　赠云壑
　　
　　望山寻水不惮遥白云红树喜相招梦回茅屋潇潇雨又得留君住一宵
　　
　　兼善携仲文竹至
　　
　　青山久隔故人面修竹自同君子心老可近来无一事为添清影满东林
　　
　　西山道人惠江南笋
　　
　　江南苦竹生甘笋春社雷惊出土长扶病欲来参玉版道人晓起赠双筐
　　
　　寄题五夫先垄
　　
　　双亲逺葬傍西岩麦饭来迟毎自惭愿得太平徭役少结茅此地守松杉
　　
　　先垄有感
　　
　　双亲已逺弟兄稀魂梦相逢似旧时茅屋数椽田二顷白头犹受一安遗
　　
　　和云松雪中十絶
　　
　　夜寒敢叹卧如弓起傍残炉榾柮红童子偶看门外白谁将琼玖赈诗穷
　　
　　夜雪茅檐积渐髙傍林时听折危梢南山石上双松树莫更动揺仙鹤巢
　　
　　天上浮光带玊京世间幻境入琼林冯夷夺得天孙巧剪水飞花一夜深
　　
　　乱来双鬓俱成雪对雪疑窥镜里颜明日春风消释尽祇留鬓影对青山
　　
　　琼林只在碧山阿遥忆仙人寄傲多闭戸袁安僵不起难随鹤背一相过
　　
　　梅花开遍腊将残几度吟诗倚暮寒何处蹇驴駄孟老一鞭风雪正漫漫
　　
　　翠竹擎多看渐低寒梅封厚望应迷寻春拟趂朝晖出又恐青鞋湿冻泥
　　
　　曵履自惭随兽迹背藜欲出耸鸢肩酒中挽得阳和转一斗松醪直万钱
　　
　　羣贤诗语鬬清新白战何人笔有神未似渔翁堪入画孤舟蓑笠自垂纶
　　
　　旭日光微未尽消背阴岩谷冱连朝春风一解昆仑冻渐化河澌入海潮
　　
　　纸帐
　　
　　数幅秋藤拂地齐匡床闲对竹炉低山中一枕梅花月不识鸡声送马蹄
　　
　　蓝山集巻六 
　　
　
