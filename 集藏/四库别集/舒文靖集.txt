舒文靖集     （宋）舒璘


舒文靖集二巻，宋舒璘撰。璘字符质，一字符宾，奉化人，补入太学。张栻官中都，璘往从之，又从陆九渊朱子吕祖谦诸人游，故于性命之旨深有所窥。举干道八年进士，初授徽州教授，擢知平阳县，终宜州通判。淳佑中特谥文靖。事迹具宋史儒林传。璘平生未尝官于朝，故集中不着章疏，然即寻常酬答之文，亦无不原本于学术。本传谓璘教授新安，作诗礼讲解家传人习，自是其学寖盛。今观集中与陈仓札子，论常平义仓茶盐保长之法，深切时弊，皆其教授新安时所作。则璘之成绩，不特着于学校，如宋史所云也。又考本传称璘释褐之后，两除郡教授不就，未着其所除者何郡。今观所作先君承议圹铭，末有曰子璘迪功郎信州州学教授，则是所称两郡之一，而史失之者。又本传称璘为徽州学官，司业汪逵首欲荐璘，或谓璘举员已足，逵曰：吾职当举教官，舎斯人将谁先？卒剡荐之。今集中有申谢傅漕及张守陈仓三人荐举札子，又有谢李提举书，乃独不及汪逵。其与楼大防书云：前张守所惠荐章，蒙示回简方知所自。与王大卿书亦云：荷礼书尤丈漕使傅丈仓使陈丈惠然相举，皆出提奨之赐。亦均不及逵名。岂此集犹有佚篇，抑或所传异词，故史与集多有不符欤？ 



舒文靖集巻上宋舒璘撰 

书 

答朱晦庵 

季春谨启恭惟执事盛徳遥想尊候起居万福某虽愚蒙不肖慕望先觉有年矣去冬抠衣进谒始获挹道徳之容降既见之心执事与进循诱色温而气和情亲而礼厚饮食教裁不啻父兄之诏诰夫子弟也顾某何以当之然虚心之教迫切之诲佩服不敢忘徳所恨不得朝夕侍侧以承博约为不满耳师友道缺絶久矣比年哲人凋丧言之恻然凄怆念今所赖任重斯文者咸以执事为首称大抵属之重则爱之厚爱之厚则望之全负后学既全之望凡施为措置当以圣贤事业相期待固不可以毫厘之差为世所惜惟执事以刚大纯全之气恢博贯通之学涵养成就又非一日之积绥斯来动斯和此愚智贤不肖所共景仰固不可少有如愚虑所及者然兢兢业业虽尧舜不敢自已望执事益进此道以无负四海祈向实鄙夫惓惓之心也某蒙见遇良厚不敢以流俗谀佞礼事大君子敢用副纸陈情乞恕幸察僭越不胜戁竦之至 

答叶养源 

妻家子弟得贤师指授未审日来进学如何家庭邻里荡其耳目者不少所藉以浸灌者特指授间示之言行闲之规矩俾观感于精神之妙在门下必有心法某日与诸公相聚始知成物之道咸在吾已我念无亏精神必契一或有欠无限格言总成虚话端知为已之学诚不宜一毫有亏损也 

又 

持敬之说某素所不取我心不安强自体认强自束缚如篾篐桶如藤束薪一旦断决散漫不可收拾理所宜然夫子教人何尝如是其曰入则孝出则弟言忠信行笃敬与夫出门如见宾使民如承祭如此等处在孩提便可致力从事无斁则此心不放此理自明圣贤事业岂在他处耶 

答杨国博敬仲 

寿皇崩弃忧戚之怀正如来谕公庭不能尽哀退与诸生哭明伦堂下当是时事方岌岌后虽少定然传闻犹判涣吾友入中朝与诸公数入否集贤果相敬信得展尽底藴否某学中诸生自得罗子有邓梦真汪行简戴泳皆有启发可进但頺风未易返敬仲为国子师如何端居静念有治已之道无治人之法我若无亏随处皆应一或自蔽万语皆空某日来灼见此弊不敢不勉更望见教象山行状洞见表里其间载有子伊川事甚当然鄙意谓此等处未易轻以告人人情蔽欺道心不着不知者徒生矛盾既知之彼自能辨此间尊晦翁学甚笃某不暇与议暨良心既明往往不告而知用是益知自反不敢尤人敬仲以为何如 

与袁学正和叔 

学官之除振起滞淹况得敬仲为之僚此不易得更冀刳心勉力时事得之传闻令人耿耿晦翁子寿徳修诸贤去国令人短气未知侪辈能公尔忘私协心谋国否也某学校不敢不勉然力量有限负媿为多某人去国见弹章与所闻皆合不知此老何为至此随物变迁学问不见实地吾侪正自可畏相与勉进以坚已道为幸中都磨湼之地鲜不磷缁若敬仲似可砥柱愿相与讲明之 

与吕寺丞子约 

某衰老藏拙数岁不通问慕用之怀不如是怠也叔晦没后曽得书忧怀万状不能写去冬又辱赐书负罪不容贷矣子约赞贰御府剧喜正人进用但自去秋岌岌之后所赖羣贤协赞而晦翁子寿徳修相继去国令人短气未知见集贤得展尽厎藴尽扶持之力否某莅职再期麤成学舍学力短浅士习痼然其间知为已学者仅得六七辈日惧辜负此邦某衰老无他进只得外境轻浮心无他挠得一意养拙其得力处则藉与朋友讲明以自见此外无新功矣敬仲和叔常相会彼此有警发否 

又 

去岁交讯后未克嗣音迩日惊闻赐玦之命隐忧百集初不知所自昨日有自中都来得兄所上书忠爱深长意切辞婉非他人愤激者比侧目者敢下石如此学力坚明安处逆顺矧受此芬香之责履跋畏途不过游山玩水当超然无累而嫠不恤纬之忧吾侪将何处耶闻带赤城一虞兵甚得力又闻一子弟随行不知为谁恐眷集忧忆须多多寛譬毋露一毫系累以増其千里之思每与儿辈言吾辈此身不过天地间数十年之物而昭然理义盖千古不磨平时要着明处断不可以数十年之物而失其所谓不磨者但欲酌义理之中处之安然耳此行甚善甚当冀缉熈学力不磷不缁以主盟斯道若祖宗有灵宗社无疆惟休则否泰循环吾道亦未穷也  

答袁恭安 

辱惠书知进学不苟修已作文初非二事本原既明是处流出以是裕身则寡过以是读书则畜徳以是齐家则和以是处事则当笔端因是而加之文耳我心无累此道甚明闻伯仲根气皆好过庭更加勉来书谓举业不敢卤莽然妨日力者多此非所敢闻吾友笔下若五行相遇取科第有余以鄙见所欠不在此只大本未明故笔下多为文章反见脉理不贯尔未闲多多自爱 

答杨叔中 

某宰邑踰年幸不至劳勚丧本蒙杂而着圣言岂欺我哉来书谓得令叔讲诲甚喜有贤父兄耳根易熟要须成徳笃行乃为实地更冀内省 

答沈季父 

某宰邑踰年尚未旷败不足轸记来书谓中年劳费酬酢深荷忧念事绪虽丛蒙杂而着幸不至以老穷重藉平时师友开警之赐所示太极说谓易之极即心之极甚善人皆有此极而不自明无他私念障之也某致力于兹三十年矣日用甚觉得力古人谓偏党至好恶无反侧则极自会有忿懥好乐忧患恐惧则心不正斯言断不吾欺未审如何幸见教 

答孙子方 

来书谓与世不偶虽逢知己亦龃龉不合此不在他人更须自反使在我日用严密人当自信若彼此立见非无我之道更试与令舅讲之晦翁当世人杰地步非吾侪所及其有不合者姑置之向在新安未尝与诸友及此后有发明者能自知之后生未闻道吾侪之论一出便生轻薄心未能成人反以误人此言不少更冀思之 

通都漕 

某窃惟三年岁大比虽以文取士要得实才六经旨趣深长苟平时学有根源发之文词自不可掩近主文往往欲务新竒故命题多断章取义不惟有失经旨使士子投合有司巧于穿凿故辞达之文少而巧说之语多习以成风争竒取胜所得之士往往多轻浮躁露殊乏器识甚失明经取士之意有如先生经学源流士子矜式今兹提衡一道若明以公文闗牒考官凡所出义题务要明经旨勿为断章使学者得吐所藴庶典实之士得预计偕上以副国家选贤之意未识先生以为何如 

上淮东总领韩郎中书 

尝谓天下之事初无难易之辨处得其要则大而难者犹将转而为易况于小而易处者乎夫大而难者人必精心竭虑思有以处之故皆不劳而办至于小而易处人必忽而不经意以易处之则难将至矣今日京口之潮闸是也夫京口一闸川陜荆湖江淮之都会漕运赴行阙者之所必趋也舳舻相衔岁不下数千百万贯斛率皆涉重湖冒大江备尝乎险阻艰难幸免乎破碎沦溺而得至于此者莫不以手加额举欣欣而相庆曰是行也已见涯涘吾属无虑矣不谓有司处失其要不量利害轻重以第其出入闸栅一启内外事济强凌弱众暴寡而使舟中之人互为敌国也夫日俟一潮如饥待哺幸而可济莫不手舞足跃执篙拽柂以觊其必入夫何交相持终一潮而获济者不过五六又皆不急之舟江潮一退皆阁乎滩涂之上因之而敧侧破损者日不下三四贯朽之钱尚可复校米粟一破坏不可食矣其利害轻重岂不较然明白也哉又况岁当大有漕运之粟原原未艾其数倍蓰于他年今重纲鳞比待乎外者不啻百数以前日一潮所入如是其少则虽数更朔望不能使之尽入也此事之甚小若不足闗执事之聴然钱谷之问正使台之所司讵可以恝然不经意哉恭惟某官负超卓之竒才藴经纶之素志军储大计暂使提总圣天子姑以试萧相国刘中书之规模措画也某不量愚陋以小人之腹度君子之心则今日之事在使台可以责之有司以次第先后给之木牌重纲先入余舟次之欲出之舟又次之越次者重刑以惩绳之苟如是而处之则一日二日出者入者皆可济矣岂不若难而甚易也哉孟子曰事在易而求之难此之谓也某尝谓布衣之士身居穷约一登王公贵人之门则必为阍人所辞以故非公事未尝一至公门兹因侍亲部纲行在所坐困于此者浃辰矣是敢饰愚陋陈利害修短书为贽见之恭惟阁下垂仁而采择焉 

答河西尉 

某伏拜诲札特有戒食之宠礼合承命但同官间非红裙无以为欢某祗奉简书不敢速戾间蒙诸丈彻乐见招黾勉从命然老拙頺乎其间大阻嘉兴每不遑安兹荷眷知敢以疾辞当不以为罪也修谢惶恐伏祈加照 

与汪子卿 

窃谓学有职所以分典庠序之教非行谊素着为乡里所尊者不足为士子矜式执事徳望之重为今老成正此邦之典刑也学正久阙辄不自揆欲以此职屈致长者未敢率尔有请尝凂徳粹致尊敬意得报乃知教诲不倦私淑乡人未可其请某窃谓古之君子穷则独善其身达则兼善天下虽未能兼善与其教行邑人孰若扩之于一郡想阁下亦未始恝然也倘蒙轸念不赐鄙夷岂惟诸生之幸某实受警提之赐岂胜愿望 

通赵守 

某不才试吏之初躐处江右漕幕随行逐队无补公家既罢不敢旁縁为侥幸图遂分教于此始至士子循习敝陋餔啜之余涣然而散不惟学不知讲而亷耻亦丧某私窃自念平生荷师友之训与人为善之心不于是而少效则为有负故不量拙钝妄任是责然积弊之久不敢骤更勉焉孜孜聴其自劝今既踰年矣虽幸气习麤回然学力浅薄终未能廓然大变心甚愧焉兼新安学粮单乏日给四十辈而岁终复以匮告不足招来多士贤师帅下车阐教阖郡倾心倘蒙特赐主盟俾不腆郡文学获侍教令以广士心实所愿望 

答刘宰 

某近者夤縁际会获见君子倾盖之间温辞粹容深耸观聴由外以探中仰知阁下趋操之淳涵养之厚故虽匆匆会晤别后心不能忘还舍未及奉状乃拜先施之宠辞旨真切皆培固国本之论夫事易坏而难立诚如来喻盖事以百君子辑理之后不幸而值一小人则一扫而废幸而复得贤者绍之虽典刑尚可究而纲纪条画则已紊乱非积数年不能复况君子少而小人多将何以慰民心而固国本耶此某所目击而隐忧者敢因谆诲而及之琴堂善政使长甚相知财赋之事偶因罢吏有辞上司不得不会问岂敢加征敛以作俑哉读来文以究底藴见过佥聴早晚具禀下行矣得一贤令尹方且为一邑庆又安敢生事其间耶望懋徳日新保护元气以今日临民父母之心为异时膏泽天下之地某不胜至愿匆匆具报不谨 

与江司法书 

某朴钝学不加进获值贤者教诲大惬所图恨同官日浅未克尽究所怀中庸一编尤荷开警然区区短见窃谓分析义理太繁故日者尝以明道先生所解为请是书义理精粹辞旨深长近时诸长上以为吕与叔节本恐未必然取二书读之大畧可睹近在行都与二三益友论及此亦皆曰然以兄沈粹学力更熟加研究如何有辩论毋惜开谕旧编谨用归纳会司戸呉兄乞导意所尝奉状兹乍还乡少冗未及再布此人趋向甚佳更乞相与切磋得其毋逐外毋守气反观内省以光厥徳乃朋友相爱之道相望千里无由合并愿言懋迪逺猷不宣 

答徐子宜书 

春间一得奉书后得家兄报知己呈彻且知兄长假道辱温盼至感至愧近闻被旨入觐未及走贺幅专介辱赐书且拜嘉贶祗荷不遗且得详闻动静为慰暑气方隆伏惟四牡劳还荣侍有相台候万福某藏拙郊居麤遣但老境读书苦眼涩遂成习懒耳前日见邑官谓兄已除郎但未知所主何曹兹询来使知十三方解缆度传闻不如是之速岂预颁除目耶诸公爱贤不令居外此意甚善唯是吾人生平所志期不负所学中都臭味颇薫炙人造道如子宜诚知有不可汨者要须惟日孳孳简易明白以涤尽利禄境庶此志获伸子宜以为何如某缺期在今冬已得代者书约十月交承年来揣已相时拟为栎社之木负宗党门户之责又不免而应之惟子宜教裁是望和叔已毕大事叔晦家庭日来少定但嫂叔终不能作处侍养尔敬叔已赴乐平任某未得书近得其子侄报到官却甚康强絶胜居家时人旋布谢愿言进徳勉承王事为邦家光 

又 

迩者辱教赐及纸笔之贶尝具书报谢计已呈彻村居不闻邸报传闻已拜起部之除正人在朝敢以为贺某衰拙安分足乐余生但杞国之念未忘若得善类同升国家缓急有赖诚所愿望郎省中如应仲实王顺伯陈君举某知其为贤度诸公必自尽平时会合莫能讲宗社长计为国逺图否某索居所知士大夫絶少子宜游宦之久当知四方贤士愿以气类相从以奠邦基朋友中最好吕子约如彭子寿章茂献黄商伯亦闻其贤未知子宜所得者为谁有可告语幸详喻某少凂春间得交代书约十月初交割且欲在未差试官前遣迓者乏便 

答袁恭安 

恭安气貌精神有致逺器妙年笃志求师超出流辈数十等不胜嘉叹惜居厚多病使其强健尽不倦诲人到此亦只两得款叩令似且在家间诸顽作辍正藉提警凡事一切不须虑学校以某乍至整顿未成士子放心日久不容一旦收拾兼此间养士无资日仅给四十余人过此而后则匮其间老臞贫窭占食日久不敢遽汰后生辈止十数人今不敢作郡庠规模只如家塾日与之处导其良心俾知与圣贤不异就日用间简易明白处与之讲究规模虽整未尝加察亦不敢起一毫忿疾心勉焉孜孜不敢责效觉诸公亦无龃龉恐在我学力不充耳若渐有次第却挈家间子弟偕令子同过学中也详细令子能言之 

答徐主簿 

某分教行两朞浅学謏闻大率不能易士风虽终日矻矻不足为门下道自秋初伏拜教墨且拜药饵之贶感戢徒深尚稽报谢良悚良惭寿皇弃羣臣方摧割间民言无嘉日负岌岌今幸朝事一新麤可安迹得来教方知春夏之交尝排云叫阍虽未得见谠论观平生志气则义气激烈可知某肝胆已荷洞照勿作世俗相疑俾获见藁庶激懦衷荐剡素荷吹嘘今见教云云尤知保护之深安分久矣决不致有累明训然纸后一说殊未晓平生荷师友箴警至顽不入处虽叱骂且欣受每侍教左右到尽言处方得就实岂应尚有此肝膈耶明以教我幸甚幸甚新史君已于中澣交印二公平昔兄所熟知不敢复陈新倅亦天族今日入闗新安今岁颇稔王会稽方得故人为师又有攒陵之役凡百更望倾助遣介归里乘便布状 

答巩仲至 

某曩者未见君子是心向慕数年矣去岁写心既见真若渴之饮饥之食惜门下事严侍教甚浅虽别后拳拳然千里对晤与昔日想仪容于髣髴间有间矣拙钝尚稽奉状刘县丞至忽拜先施良深感愧不谓大事未毕遽有闺门之戚读来教益用怆然伉俪情厚未易寛处人生浮脆修短难料庄氏皷盆虽曰游方之外然悲结相纒之境亦可借是以自遣未审台意如何归祔有期想易伤触见喻苦头眩脾疾忧怀自应易感药力作效甚善更在多多调燮也某官闲无事不能奉尺纸而柱楣剪屏之下乃贻盈幅之书事出倒置惭负何言奉谢万一言不尽情 

又 

某少禀学后小坡溪流映带羣山缭绕平林旷野景物万状欲置亭其上为诸生游息地召匠计之直百缗郡已给瓦而学粮单乏不能办近蒙台慈面许成就某与诸生不胜喜幸今辄复拜恳尚蒙终惠多寡一聴裁酌不敢必也干冒悚恐颙俟俞音 

与绍兴汪教克刚 

拜违以来尝一贡问幅浸浸许久不果嗣敬惟极崇仰日者寿皇上宾又闻时事岌岌忧怀万状食息靡宁皇上嗣有令绪圣徳既着时政又新诚宗社无疆之福也仁里岁事大稔赈贷之余得此足慰怀守贰皆以前日领龟下车之初政亦不挠国事既定民乐有秋冷官遂可安其职第学力謭薄不能兴吉士心日负空餐愧会稽学广而储丰士子猬集又得贤者主盟必有杰然特起之士作成之方有可教告者否王会稽想时得相聚否攒陵之役奔走未及定可念也 

与楼大防 

比辱还教以慰以感初冬苦雨伏惟禁闼雍容密迩清光台候荣侍万福某分教行及两期尚逭旷败近闻进跻夕拜专直北门职近地亲既清且要朝夕启沃当无出诸公右人患无学学成患无地以进今大防两得之必大惬所图然中都事以所传闻似犹泮涣况十月震电甚异惟先格王正厥事论思献纳间尤贵深切大防国尔忘家凡可以为宗社久安计者更望竭诚尽瘁以图厥终兹不敢以贺词进前张守所惠荐章蒙示回简方知所自良荷吹嘘但日来请托冒进几于乞墦私切羞愧故甘心选调絶意不敢告人不谓朋旧睠睠不我释感幸感幸少悃七六舍侄自渠阳逺归今复省亲为贫逺涉万里极深怀念渠取道都下度必进谒今有家书一角乞分付与之或未至乞留下以俟其来或已往却望发回万望赐念彭子复竟下世令人伤恨今浙东仓使不知为谁乡里岁事狼狈之甚乞白庙堂择人以惠一方幸甚 

又 

某尸素如昨寿皇弃天下养时事岌岌忧懐万状食且靡宁时有草茅见每欲奉状又度憃愚不足禆论思欲下笔而复休新君嗣服天颜威重与曩大异时闻一二圣语深慰天下望心甚异之度必有所自近有自中都来者云慈福寿成日以往事相戒天意感动为泣下虽未知所传是否然已不觉掀舞为宗社庆每念人之良心本自明白特患无所感发一朝省悟邪念释除志虑所闗莫非至善虽圣性所禀与常人殊至理义同然初无少间然后知前所传闻果有所自此在太甲悔过成王求助之时因其初心之着相与扶持开掖若决始达之泉若护始萌之木毋阻厥善俾克有终在二三大臣协心辅导左右侍从诚意论思使日闻正言见正道犁然有当罔逆于心则正士不期亲而自亲邪佞不期远而自远乃为长久计吾大防学问之懿又相与日久自度臭味之同而日来诸公又归心门下学可用而地可言此他人愿欲而不可得者今幸身处之大防其任是责毋逊 

答前人 

中都时事得之传闻草茅之虑自不能释然耳比见缴头冠法服札子令人增气前古败政未见有及此某老矣外境闗心絶少时见诸公举措至有昏昏闷闷时自读前所论著心目俱开益见大防志操爵禄甚轻名义为重前此居是职者不知其几而批勅回天卒无出李张右者愿大防尽瘁致身为宗社计毋令李张专美有唐也 

再招汪教 

分教仁里尸禄二载不能兴吉士心思得乡之善士以为学校领袖庶几言动有法相观而善以潜回风俗于礼义之域访之侪辈皆推重阁下故不量踈陋而有请焉阁下惠然肯来遂得一见敬布腹心已荷领畧意谓此诚已孚不遑他虑既数日始觉公未达于礼有缺亟布短札遣前敝皂回乃谓斾从他适不获上彻昨日再遣以进回教谆谆乃知果以稽缓得罪反躬自讼其又奚辞然足下以私淑为解非所敢闻古之人与人为善惟恐不广教育英才思及天下矧乡之子弟其忍使之佻达而不动心乎某注心门下甚切倘贳其过而辱从焉岂惟某之幸实一邦之幸也公文再纳敢望即赐命驾当率诸生而敬迓焉伏乞赐念 

请汪解元 

某窃惟学之不讲士失趋向知道者鲜国有学郡有庠邑有序正所以讲明斯道使人心不昧以复其初顾某不才岂宜滥居此职然自壮岁游学蒙师友启发麤知为学蹊径冒昧此来亦文会之间朝夕切偲以无负讲明之意莅职年余矣而学力不充竟不能兴吉士心每切自愧思得乡之贤士相与扶持迄未之遂访之善士诚以足下为称首审闻业履端方进修不懈推重里闾悚然増敬恨遭逢之晚学録久缺辄欲以此职屈致比尝凂徳粹转致下悃得报知足下有不鄙意而未可其请某窃谓士君子之为学非徒以独善其身名徳如许顾乃敛然自啬虽足见谦徳然古人与人为善之意恐不若是恝髙明留聴惠然赐临岂惟一邦之幸某实与有幸焉伏惟加念幸甚与汪明叟分教仁里二年于兹敬闻贤徳未遂既见企咏若何兹有小禀学中欲屈汪正叔为学正凡二遣介乃以从游宿约为辞某谓学中亦有斋舍不妨受业又言门下已辞馆萧寺重于爽约固难之学中日来规矩亦麤整间亦有可共学者第学正久缺欲得正叔来为领袖庶几后生辈得所矜式未识从游贤子弟皆可来否或门下以为可却至推挽其来俾邦人均得所赖甚大惠也敬布此札凂伯矩令叔转恳专俟俞音常蒙垂念未相见间遽有此请并惟加亮 

与滕徳粹 

往者伏拜书诲先施之辱阅时既久始克修报负罪不敏迄今悚惕谅高明当未赐督过之尔后不果嗣音杳不闻起居状惟有引领兹有少凂某典教踰年学力浅薄不能兴起后进日惧有负初心每思乡曲一二长上素服士心者为之领袖庶几上下交孚士友有所矜式而迄未遂所图学中旧有学正一员学録二员今皆缺其一虚此以俟之久矣窃闻上邑子清名庭佑清卿二汪文章徳望着闻邑人归重又闻子清丈年髙行尊纠职县庠规矩严肃后进钦承而清卿问学有源见诸日用今欲以此二职屈二丈不惟邦人得所则效而某实赖切磋然某与二丈未接辞色礼难遽进欲借重鼎言且导某尊敬意力勉一行若蒙赐可望即赐一报某当专介奉书走请且假舆马于邑官矣学之不讲士失趋向幸有先进为之依归扩一乡之教以惠一邦想二丈必所乐为比有朱兄还里亦尝托导区区矣万望赐念得遂所请幸甚幸甚 

答绩溪王宰柟 

伏自去岁一获修状继是虽闻动静竟不克嗣书兹拜教墨复出先施感慰之余深负不敏兹闻下喻遣令子共学闻命愧甚自顾平时朴拙不能文所恃以用只中心之所见日与诸公论文能授之以意而不能达之以文至为已之学又以肤浅不能兴起其心矻矻穷年无益后进方兹愧负而阁下乃欲托之以子故不知所报窃料过庭之训有物有恒自有不言之教若谓公事鲜暇不得讲究则某不敢不尽愚若作文欲求窜定甚非所长却恐有负责望唯台意裁之区区诚悃伏惟察亮 

与汪清卿 

幼不知学及壮游太学藉师友发明始知良心之粹昭若日月无怠惰卤莽之念则圣贤可策而到虽进修有懈寡过未能而大本之立盖庶几焉朅来此邦谬当分教退惟曩日沦胥之患实赖师友拯溺以返其初故亦欲以其所同然者淑诸人学力单微罔孚众聴思欲得渊源之友相与共明此道以兴吉士心访之侪辈居敬修已勉焉不怠诚后进所矜式故不量浅陋妄意屈临以庶几切偲之益 

与黄子耕 

慰唁之诚畧伸右楮惟是去岁重蒙教赐老懒因循竟阻修报罪不敢文唯希恕亮即辰暑气藴隆不审道履何似见令侄言曩乖调护虽已康复尚未及盛壮时极深怀仰府判令兄谨厚淳实某方幸事贤三日不见亟闻疾亟连日展候与郡医环视无策奄成大故不胜悲泣幸羣僚协力聴役张使君相赒后事不至有悔令侄言兄平生友爱隆笃讣音未敢遽彻想达聴之后哀摧未易抑遏奈何奈何初拟台斾趋朝此来因得侍教人事乖刺会合重难益深怆恨二令侄言及家务每觉酸心穷达外境无累厥心使哭死事生两尽其道正赖贤季父为之开释耳重华晏驾臣子崩摧矧人事时乖牾动辄闗心痛哭之余讵胜忧畏伏想忧国同之某未遑他事惟祝少自寛抑倍加保护为逺业珍重 

与徐子宜 

分教行两朞学力不洪课效甚浅无足为朋旧道寿皇新弃羣臣率土崩心某赴临之余与诸生东向号恸不胜摧割曩时岌岌之势朝暮局蹐靡宁时有草茅见亦欲上白又恐传闻不审徒取书生诮故不克奉状新君嗣服传闻天颜威重与曩大异又时闻一二圣语大慰人心又传闻慈福寿成朝夕儆戒上为感泣岂自此一转翻然进徳耶此意正要扶持不知朝夕纳诲以陈戒于徳者今属谁人心易明亦易惰乘此机而开导庶终厥徳子宜位浸显且在弥纶地能以此意白诸当路俾审择左右相与扶掖开导俾之日闻正言见正事心志所向时勿有间视亲贤逺佞为当然诚宗社无疆之福也象先告哀得之道路云敌国有变尚留境上果然否闻山陵地未定又闻大安宫只就南内又闻新君犹未得躬问寝礼中外事体归一似亦容易调护不审尚迟疑何故某冷官如坐井忧国之念徒若悬旌凢利害大节目有可与闻者愿详以告某近又得张史君剡章已托大防投下求者纷然忽以畀老拙不知所自岂诸友过为之誉哉罗氏子进学不怠向所得全是释氏日来转得极速端的双眸炯炯读礼有趣老师藉助不少士子多愿共学第规模素陿粮食单乏校官不能展手时作念不无望旧史君也一笑国事既定学后溪山足可自娯不足为故旧念不宣 

与前人 

某去岁之官亦便道求见山野之人恐与中朝不相谙悉相见未必嗫嚅而先且不免伺候次且遂中辍乃不谓见讶如此省闼枢机之地乡见南轩先生言文书极丛委以鄙见凡事合天下之心者则赞行之否则力加沮遏毋为民病可也来书谓上下可念者多此事某未易言自外而观今民命病极矣到歙觉其民贫益甚土既瘠而供公上者大半酒税之禁无毫发漏民几无生理况今岁淫潦麦无半收蚕又不登水潦洊至所望秋成未知善后计冷官虽无预触目伤怀自不能已闻水灾甚广中朝曽作利害事拈出否学舍事渐有次第恐空踈无以副诸公之求耳到此幸遇居厚兄博洽考究强毅通练恳恻爱民惜上下不契有志莫伸时对坐叹息尔  

与前人 

冬初辱报书竟未及再状时闻中都事不胜杞国野人之忧未知日来如何诸公合并何以为策闻皆有志食禄任事之久正所倚赖若曰不得其职洁已以退缓急将谁任且望思前论后主尔忘身万木扶持大厦自固但恐拔去枝撑不容着力耳会同志望以已见商榷之君举大防象先不及别状 

通陈郎中英仲 

某恭审宠膺宸命分职天官即欲修状叙道区区因循至今深负不敏愧某窃惟当今事势官爵之崇卑皆不足为吾党贺而国本之安危则深有可虑者自干道淳熈长养成就善类为多往者抑而不伸莫不扼腕今则集贤总百官[赵子宜也]晦翁侍讲席君子推重于一时者虽未尽集亦次第位乎朝矣宜设施光明大慰人望而传闻时政尚犹判涣岂诸公谋虑之深不事形迹欲图之以渐耶某尝思之事固不可以骤致然今日诸贤大槩回护之功多而诚实之意少上焉者谈论不切事情下焉者又只相安于无事故虽咸有忧国之心而未有善后之计窃恐日复一日机不再来又成虚度此则深可忧也门下忠诚笃实遇事咸有端绪必能为国家逺图凡可赞襄愿竭所藴以光吾道不胜幸望山陵事尚未闻定议臣子痛心不知迩日所向如何郡邑告饥庙堂何以为策兹事尤可虑也便中伸叙不究欲言 

与李仓使唐卿 

某冷官不当出位有禀然事闗民瘼可以上裨诹谘者不敢自黙敢冒言之新安前岁告歉民不聊生荷上司轸恤四五等下户苗米自体放之外凡不能应时输纳者初与倚阁继蒙蠲放唯是义仓一项专辱使司前政陈右史行郡歙令乔奉议究心荒政赈济之余念四五等户坐受饥寒惠所不及具数以禀乞权行倚阁某于右史有同舍之契亦尝赞言遂获从所请当时令就丰熟年分起催新安去岁虽免饥荒而饿羸之余民病未瘳有司以未经蠲放不敢不催所得甚微所扰甚众兼新陈并索民亦未能应命徒増烦扰耳今县有公文申禀倘蒙念此一方特与免催甚大惠也乔宰极能官识事体恤下民作县有条理幼安惠民曽闻亦尝进拜想不逃藻鉴也 

谢李提举 

某伏拜公牒特赐剡章褒借过实宠辱若惊某老矣藏拙校官几得友朋相与切磋以无负平生师友之愿耳不谓眷爱有加过意吹嘘顾何以辱佩服徳义铭刻不忘某不才特蒙异遇世俗修谢之礼宜在所不然自顾踈拙骈俪之文既非所长而习熟谀语又非意诚之道况门下笃实之徳久矣交孚用不复以进非敢为慢也 

与丰郎中 

窃惟当今事势深有可忧士大夫调停之功多而正大之议少和同之风炽而笃实之意亏虽有忧国之心卒未有善后之计门下忠诚体国不挠众枉今兹复归朝行铨次之暇必能为国逺图凡可赞襄当不俟某有请也山陵未闻定议臣子痛心未知日来所向如何郡邑告饥庙堂何以为策兹事尤可虑冷官不忘杞国之忧敢辄布之毫楮不究欲言伏乞台亮 

又 

某自闻长者归朝尝修干牍之敬未几忽传台斾去国殊骇聴闻及见邸吏报乃知被不根之谤世道崄巇评论失实大令人不平司耳目者如是夫贤者处之固不以是为重轻然正人不容于朝而诡随偷合者至蟠固不可拔国家将何赖焉可叹可叹晦翁之出益令人咨嗟某老矣触目即动归欤之兴顾家贫未能只抱隐忧耳近闻已遂祠请且知徜徉苕霅山川之胜虽足以自娯忠诚体国想未能恝然也闻令似县尉有桥山之辟今既讫事当还侍矣 

答刘淳之 

春闱注意吾友终榜不见盛名惘然増怅伤哉贫也何以为怀然往者西美先兄进学之初亲庭甚喜先妣未能无疑一日忽问云为学尽好万一饥饿如之何先兄谨对曰饥饿自当顺受若不知学必将陨获失措寡亷鲜耻唯知学乃能安于义命随顺区处终不至丧失身命矣夫子曰君子固穷小人穷斯滥矣妣氏闻此乃释然大喜某佩服此言未尝敢以告人今读来教恐左右失利怵尔心故及之朋友在利达者类不满人意某作念甚久故之官不敢入都平时以圣贤经书前辈议论妆裹作人自已良心原不明白一旦处外境不动难矣哉 

答薛大卿象先 

某去冬到新安便道合求见然求名之地贸贸而来人将谓我有觎心焉为是而止要未能释然也奉常居九卿之长真国家养才地当今善类属望如象先者益寡望有以称斯责新安学舍今渐整顿有数后生亦可教但自愧学力浅陋耳傅漕素不相识忽送至荐书知过誉之赐非所称也当今求举状者例以荐贤为辞如某鄙陋名字素不入诸公耳未必不以我为宛转某年老已不作升进梦想兄爱我以徳于利禄境毋寘念可也 

又 

前书蒙警诲疑某不受诸公文字深荷教督然某平生志趣诚不敢为矫激事但觉汲汲于利禄而求荐与夫委身其门皆中心所不安故不为尔诸公不鄙而荐进之某奚敢辞初时居厚兄亦以是见疑年老方求日就实地以安身奚敢作此杌陧态邪学校间但与诸公只就日用平实处讲贯亦有数人向前自愧学力浅薄未能兴起后进望兄赐之警教某亦自度不惰也前教又言出处未定以某鄙见当今如门下者几人若皆相时而去国家将何赖焉且望勉旃毋为自全计未审何如 

与陈中书傅良 

某伏自前岁领湖外教字一修谢幅尔后闻归郎省主道山载笔螭坳判花西掖吾道浸亨私切自庆但归愚名没视外境事不觉因循竟不克奉一书为媿去冬之官便道合求见久不游都下踪迹次且遂止得故旧书悉言尊兄不遗小善力赐吹嘘某何以得此傅漕无半面交逆知所由来但某年老自度无用于世已不作升进梦想纵荷诸公特达亦只断送落花耳若尊兄知己之遇则没世不忘也新安诸生幸相向惜规模陿小阻后生来意某平生志虑不敢自畔于圣贤但学问空踈欠缺甚多无以副其望凡可告教及别后进徳工夫幸悉赐示庶藉警策也余祝守正毋挠力全大节以植邦基至祷至祷象先子宜志同气合一时会聚天也莫知不时讲究为国逺图否 

答赵通判公父 

来教谆谆益知逊志时敏不替厥修学问本无穷已日知不足所到殆未易量诗曰上帝临汝毋贰尔心书曰徳惟一动罔不吉纯一是心乃克主善善为吾主动静皆应虽酬酢万事罔有他适则向之所谓杂者自无所容立矣不然则随物变迁虽外境若相宜而失已已甚欲其日新难矣 

又 

某误蒙知遇敢不尽愚未审以为何如行父别后想见日有共学之益更祈切磋勉归实学学中生员有莫知微邓梦真陈鋭罗钦臣数人亦可与语不鄙而进之亦简修进良之道也 

与王大卿 

某不才冒领儒官勉焉孳孳不敢自懈虽荷士友相向大抵歙中学校寥落非吾乡比学粮无几日给仅四十辈岁中又以匮告乡来处学皆苟二餐而去荡然不修莅职以来日与之处又朞规矩初张诸公始觉有相安意日来得二三良朋可与共学第学力浅薄不能有所兴起耳或蒙台慈轸旧不我遐遗赐警诲之音俾得持循不胜幸望某老矣久不作升进梦想去岁荷礼书尤丈漕使傅丈仓使陈丈惠然相举皆出奬提之赐然某素安分事之成否不敢问也 

答王了夫 

某还舍得一再见尚阻披款良深媿仰即日伏惟尊候万福比汪及父出示长笺敬诵不胜感戢朋友道絶无有箴规切磨之益而已过不闻每怀不足之叹乃今始见前辈风味某何幸获此之官之期一聆警诲已缓其所行但某前日之见非为贪禄平生不作荣进想诸公荐墨非求而得得之亦不敢以门生谢只付之造物耳岂得一京秩还遽效登龙断之夫乎只縁见义不明轻重失当鄙意盖谓受其责者当任其事事不早正待废而支不若救之未废之前平阳缺官数月丞亦参选只簿尉耳初受阙时见彼中人言财赋亏陷狱讼淹延已日甚一日故欲亟往整之不料出处之失节舍已田而芸人之田兹成大谬非门下一言几陷罟擭而不已感甚感甚继是凡可以警某者悉望忠告乡作先丈挽诗尝曰责善时闻直谅声此乃某中心受赐之言厥今世徳作求某既为已庆又为门下庆不宣 

请徐学长 

某莅职踰月剔蠧起废夙夜不遑未获时造学校与一邑贤俊讲明为政之端深愧古人下车修庠序之意所愿贤者为之领袖邑人得所矜式足以逭某之责比承有意退处已尝面致愿留之请兹承公文逊辞再三益深愧负某虽无似不能致古人弦歌之化窃亦有意于申孝弟之义何贤者絶之之峻也再此伸控愿无遐弃非惟某之幸亦子衿之幸也 

答乔世用 

伏自离乡日领专书之后到此即欲专介候问一来莅职事随日生虽每每作念迄未果遣中夏得少微兄书知尝苦脏腑恨未问讯后消息专使伏领赐教至慰至善即辰冬初渐寒伏惟美政告成琴堂燕裕台候神相万福某不量踈拙冒尔治剧四阅月矣横阳真壮哉县赋入甚轻岁发纸钱不过十万与治境大相辽絶土广人稠词诉极多每引放不下六七百纸亦要人决遣邑人幸相安士子及寄居亦未见挠政者终日应酬幸不倦只阅视太多两目若眩瞀耳邑人每以劳苦见念亦荷其见爱终恐事太冗不能尽副其望为慊耳此外惟经总制钱费力又积下旧欠日被督责盖半载阙宰而易权摄势自应尔有数端欲求见不能尽写令学生具之别纸尊兄荣满有日真足为贺向来诸公列荐之议想不容中辍到此偶得顺伯书因便书尝专导盛徳誉望蔼然彼当得之久矣想必能赞此事但近报宪使似有动静未知果如何也林予之住前仓昨日因劝农到彼相见以来书谋之无不可者欲在立春交割当须自有书如此则台座少留亦无害惠贶附子极佳虽不常服亦不能缺此间药材絶不易得又非新安比也感甚感甚孥累留乡方始般挈度后月初可到此也夏间止携三子一侄南来尊嫂安人伏惟懿候万福令似伯仲暨眷聚均休此间稍有海物未能逺致蟹谩糟往小桶但批喻足矣何必寄楮券敬纳回继此便武不辍嗣当以进 

答楚仲龄 

为别易久不得奉一行书每深驰企便中辱惠教至慰至慰讯后又见冬序伏惟读礼有相孝履多福某不量治剧莅职余四月矣邑大事丛终日应酬不敢倦但觉已过之多耳春间辱惠书迄不果报每念不闻诸友消息得书知讲习不废深慰所思但庄卿书言别后吾友一洗胶固入会圆融而来书但云目疾作苦若不能堪吾友平生为学正坐胶固之病一旦扫除当日有休休之乐而来书但云尔岂复为所夺耶古人固有终身抱疾如支离疏者犹足以养其身而终其天年况仲龄未至于此外无仕进之念内无饥寒之迫力学自强超然自处虽少有疾何损于内孟子曰夭寿不贰修身以俟之虽甚不幸亦只得自安若强以命分之说排遣之而疾终不能逃却恐未免自贻戚戚也惟仲龄勉之因来幸以前所得者见教 

志 

竺硕夫妻舒氏圹志 

董溪竺颀硕夫之配舒氏余三从兄之女也曽祖讳某祖讳某考讳某与竺氏皆明之奉化人年二十而嫁事硕夫三十有八年而嫠后七年当淳熈己酉五月四日而没越三年二月丙午合葬于居室之左薛家坞硕夫之墓君少孤家且贫随母鞠养于袁氏柔惠疏通克勤厥已既嫁事舅姑婉而恭遇长幼卑而睦相君子慎而勤婣亲馈问孔惠孔时酒食宾燕具有旨蓄故能和室人辑宗党而家道以丰竺氏先世服田力穑家尚朴野虽长厚有余而文不逮质于是诸子能胜冠君为裹粮俱负笈出就明师岁时归觐问师友所讲何说汝曹所肄何业所学何似躬自督课不懈益严他日喜语余曰诸子自得师麤厉之习变而为儒雅暴慢之气转而为温厚事父母处兄弟非曩日比且丐余勉励以图厥终余告之曰此心之良人所具有先生能开吾善不能予吾以善三子继自今毋放毋逸改过自修离师友而不返式慰母心未量也至是大年请记岁月予乐道其教子事故并书余言男曰大年大本大声大用女归王九成戴端书袁邦献毛天佑屠权大声大用及王戴毛三女先卒孙男曰师雍师偃师点师参师骞师渊孙女六皆幼焉叔父修职郎充徽州州学教授某志 

伯礼兄圹志 

某之从兄伯礼讳琮姓舒氏家世明州奉化县曽祖讳惟政祖讳卞赠宣议郎父讳黼再荐于太学试礼部卒不偶兄幼在家塾聪敏秀出作词赋讲明经理辈行不能企及年二十四与乡荐后连上礼部亦不偶淳熈十一年以特恩射策中甲科勅授登仕郎入选授迪功郎调处州丽水主簿十三年髙宗圣寿八十大赦转修职郎十六年到官仅百日寝疾而殁享年五十有八实绍熙改元三月二日越六日讣至弟瑜奔走护丧以归某慨念先伯父文行表后学其就而请业非斋遬不能近口授指画沾丐者多独乃赍志以殁幸兄克肖厥徳人曰是将济美矣连蹇场屋晚岁一官未为造物费而靳不容施人无所尤天不可怨岂不痛哉岂不痛哉兄学业精勤践行笃实其沈郁不举益自励与年偕进文无滞思辞简洁而意已到父母终兄弟情不忍异间言入耳则厉声叱之故终其身门戸如一莅官未几上下交孚其殁也守率僚佐归赙有加同僚典丧事无不勉学校诸生逮吏民或祭于庭或祖于道哭泣尽哀乃去噫是固不可强而得也娶董氏生五男子长镃早夭次铉镳釭一未名四女子汪知政李元松董大受郭堮其壻也是年冬十有二月壬寅祔于禽孝乡先伯父墓之侧从弟修职郎新充徽州州学教授某谨志李元淳书 

琅琊王公墓志 

琅琊王氏为江左着姓自晋丞相导十七世有秘书丞某葬明州奉化白水墺凡今族于邑者皆祀焉又四世有曰融者生处州文学仁干厥后尤衍公文学之七世孙也曽大父某大父某父某皆隐不仕公在幼诸父早世伯母舒氏母董氏俱誓守义公尝与从兄分财异居已而从兄殁伯母抱孤孙归于母家公慨念曰犹子不克侍养咎将谁执请合同爨焉方是时恒产不自给于是菲饮食敝衣服冒寒暑忍辱含垢与内外同甘苦以治其生粟聚缕积而不竞于人岁久资十倍乃筑室侍养事伯母如母而尊敬有加暨孙长析家赀之半与之公尝为亲得佳城伯母殁即其山请分兆域以葬终始无吝焉淳熈己酉十有三年三月公殁于正寝享年七十娶赵氏柔善且勤劳克相其年三月八日先公殁享年七十有一越三年十有一月己酉合祔于妣氏之墓男士颖士龙女三人皆嫁乡人士妻孙男睎颜睎甫女二人尚幼公伯母我之从姑某自幼及长闻姑道公戮力孝养甚备至是士颖请志墓某曰俭徳之共也吝徳之贼也人皆曰予俭而甘于自贼者鲜克知子之父约于已勤于家孝于亲克恭厥徳而无堕于吝是可书也已故为之志 

汪母邬氏墓志代其子万顷作 

有宋绍熈元年正月十有六日先妣太孺人邬氏殁于寝明年十二月丙申合祔于明州奉化县鸣雁山先考太学学谕汪府君墓太孺人之先为乡右姓曽祖某祖某父某皆不仕太孺人生长饶裕通练勤苦善相我先君我先君游太学十有六年太孺人躬提家政礼无违者先君无禄蚤世太孺人训鞠孤幼黾勉有亡使男有室女有家缮治居寝备言燕私而万顷辈优游膝下不知父母之裕已是惟罔极之恩不肖子未有以慰厥志幸际髙宗大庆命服在躬方将环立儿孙怡神燕喜为百岁无穷庆而天罚之极岂不痛哉太孺人生三男子长万顷将仕郎次万敌万选四女子长适两浙都转盐运司进士邬必明次适邬某邬某皆太孺人之侄幼适宁海陈祉孙男七人孙女三人孤万顷泣血谨志 

先君承议圹志 

先君姓舒氏讳黻字徳观一字徳济世家明之奉化曾祖讳文吉祖讳维政考讳卞承节郎赠宣议郎妣王氏赠孺人先君自幼力学与伯氏讳黼文行重于乡以七上礼部对策入等授右迪功郎赣州赣县西尉任满循从事郎监行在赡军激赏东库再监潭州南岳庙致仕转通直郎淳熈七月初三日终于正寝享年七十有四以某年十有二月甲申朔合葬于金溪乡永丰里广教墺妣孺人李氏之域七子曰琬乡贡进士曰琰曰球曰琳曰琥国学进士曰璘迪功郎徽州州学教授曰琪孙男二十三人某某某某一未名球琥及鋭先卒女孙十一人长归李元琪次张南玘余未行曾孙男一人未名先君忠厚诚笃敦行孝弟尚论古人必以检身夷考载籍务明治道声色货利不入于心故处家庭在乡党官守莅民咸有典则可纪述兴国军教授临川陆先生九龄尝谓人曰舒君温恭足以儆傲惰之习粹和足以消鄙吝之心闻者以为笃论某等欲请铭于陆君迫于窀穸未克就其行实则有友人扬州州学教授沈焕为状某泣血纪岁月纳诸圹迪功郎庐州舒城县尉李过庭书讳 

平阳县修社坛记 

县社居邑西南直主簿听事之后颓垣不治切近庖湢无坛壝甃而祭东有巨井汲者践其上旁为园蔬西则守者之庐某承命宰邑以庆元二年夏六月六日视事既谒窃自念曰社稷人民均令责也今若此其何以揭虔妥灵时秋祀且近未遑即修乃拔蔬缉篱即故所而将事祭器不备取具于学笾豆之实责财于吏凡有祭祀之文旧率苟简凛然惧无以接神人之奥也自冬涉春克治新之始地接山麓形捄如角于是欲拓西缩东以逺庖湢而其南不足得地二丈于进士叶安上垦而辟之其绳则直缭以周墙植以松中为四坛社稷各一风师雨师雷师共为坛二地狭不足以容也祠祭有斋迁而新之出井于外以便汲者即其地而守者庐焉为祭器樽罍爵洗俎豆笾篚簠簋若干共厨而扃之斋馆命守者守之春秋给米斗各二祠祭之资悉从官给每肇祀致斋执事者习仪于是礼文麤具人知肃敬焉坛场斋宇为缗钱若干砖瓦木石土役之费取具焉祭器为缗钱若干丹漆昭朴之费取具焉董其事者邑士徐仲山掌其事者史安国宋文某将去惧失其实谨识颠末以告来者五年夏四月四明舒某记 

袁徳辅墓志 

明州奉化袁氏族大而伙不知其几世宣州助教讳景琳始以财雄为乡长者助教君之幼子也讳良佐字徳辅未冠而孤从诸兄事母董恭顺戮力如是者三十年终其身如一日天资浑厚与侪辈处口如不能言见有不善则为之顿足不安如其言之出乎理则乐交而不厌循本就实絶无世俗机巧态遣子从师勉以学行而不专为科举计居家则告之曰毋侵公以植私家乃睦毋弛劳以怠事业乃成此其躬自勉者推以为训焉平生孝友不幸连丧二兄思念骨肉隐痛日深公亦再岁而逝方寝疾男女婚嫁皆及时戒之曰我死毋效薄俗匿亲丧以苟合病且革予往视之则徙榻于室之东偏予曰此非正寝也公闻之命亟反诸室有顷而殁绍熈三年六月十九日也享年五十有二娶汪氏子男八人曰邦杰曰邦玉曰邦度曰邦孚为季兄后曰邦纪为伯兄庐州司戸后曰邦正余未名女一许嫁舒钲某之子也孙女一人明年八月庚申葬于邑之连山乡城西墺先大人墓之右前期诸孤请志墓予窃叹曰大朴既散智伪日滋质厚如公虽文不足以自发而良知良能着于日用者如此是真近本者哉乃不辞而书修职郎充徽州州学教授舒某述 

舒子春墓志 

予兄弟游学四方受师友开悟归与乡人士共学伯兄之第三子鋭气禀醇厚感发之机特敏读古人书善自涵蓄其属文摅发胷臆雅健舒畅事大父母父母竭力承志无违躬家务不辞劳虽至繁剧经画有叙事毕燕坐读书平居简重言不妄出与之处者潜格其非人或有争则拱黙而俟少定徐以言开之靡不降心以聴惟其克践所学侪辈期为逺器不幸年二十有六而终疾病予与兄弟辈坐其侧且泛论生死之常忽醒然曰形骸几累人神色俱还若有生意已乃黙而逝实淳熈五年闰六月十有一日呜呼哀哉命也夫鋭舒姓字子春明州奉化人曽祖讳卞赠宣义郎祖讳黻通直郎致仕父名琬再上礼部母张氏将葬父母哭曰是子冠不及昏百岁后孰识其墓耶异日当窆于吾夫妇之左姑殡焉越四年得地于邑之连山乡广渡墺十有一月庚寅乃葬季父某为之志属其表叔李元淳书焉 

迪功郎汪公墓志铭 

汪氏之先自歙徙明之奉化家世丰其后有湜者倜傥好施晚学释氏野服山樊时号汪长老今山中人犹能诵说其事长老生元之元之生康世康世生高州助教邦式助教兄弟三人深于友爱居同财葬同垄题其家舍曰欢同取陆士衡诗三荆欢同株之义公助教君之子也讳汝贤字季颜绍兴末输财佐军补右迪功郎尉衢之西安吏谓公赀进易之邑有朝贵势敚民山顾诬盗薪吏缩颈不敢决公直之执其隶杖之于州吏骇服斯人俄领漕计将逞憾罗织无所得乃攟摭细故符郡鞫公郡将詹事周公操雅相知置符不报已而吏郎王公悦继之亷得其状遣郡博士刘公敦谓公曰某在毋恐事不白吾宁卧家不党使者枉小官漕不能罪寻丁助教忧免丧为常州録事参军尽心谳议惟恐有寃榷茶之法园户私粥其罪杖若商人则加等阳羡茶商挟券而糅以私犯法滋众公请之郡曰律设大法耳苟尽之则商旅不行而榷货壅非公家利也愿请少寛商人以园户罪罪之任满拟差监临安府都税院未铨量丁太孺人陈氏忧葬有日疽发于背力疾拜宾走丘垄治窆事及引哀容黧黒吊者骇之反哭浃旬而终淳熈七年十有一月己未也享年五十有六娶张氏男子二曰伋曰份女子三长适里士袁良佐仲归于某季在室孙男女各二公资禀温厚耻言人过喜怒不妄发承籍先人遗业约已安分而用益饶其养贫族归孤女修舆梁病者予药死者不能敛予棺皆发于诚实可为子孙法若夫储粟以赈饥广家塾以教乡之子弟此公之素志未克施而下世矣是岁饥伋捐万斛食饥者有司以名上玺书褒嘉特授迪功郎荐饥伋又出万缗籴粟赈施且将筑馆延师以绍公志呜呼积而能散散而不失其所者谁与有志不克施有子而丕承厥志君子以是知汪氏之泽未斩也既祥卜地于县之连山乡广渡墺葬以十年三月之甲申璘论撰公之世出行实遗诸孤俾乞铭于立朝之君子伋份泣拜曰知先人莫子若幸终惠乃感慨而铭 

天之美利匪私于人勿专勿壅何用不仁温温君子积而能散我谋斯臧厥子肯干百尔来止毋替前徽天道无亲栽者培之 



舒文靖集巻下宋舒璘撰 

札子 

谢傅漕荐举札子 

某愚不肖幼不知学溺心利欲之场以为读书着文但为科举计既冠游上庠获见四方师友耳闻心受皆古圣贤事业乃始渐知曩日之陋勉而企之困不能进中夜以思觉好乐贪羡之心扫除不尽是心终不获与圣贤同于是质之于先生先生可其言而开之以理义专心致志惟先生之为聴然后知天之付予于我者其良心之粹无好乐无贪羡廓然大公惟理之顺圣贤先获我心之同然故穷达用舍安于理义之常在上而与天地同流吾不益在下而与草木俱腐吾不损稽之于古若伊尹之相汤傅说之相高宗光明俊伟咸美有商使聘币不行审象不肖则亦莘野傅岩一老匹夫耳甘盘旧学之功克俾厥后梦通于帝亦足以居宠利矣飜然遯野罔显于世高宗不以告人则乌知有盘哉其在孔门若颜子之居陋巷闵子之在汶上曽点之浴沂漆雕之不仕圣人深嘉屡叹非谓其能脱屣轩冕甘与鸟兽同羣亦与其能安义理之常耳某佩此训亦既有年惟资禀钝滞无勇进之功怠惰易形有作辍之累然藉师友以反其初者幸不至甚昧虽学不加进行不加修而拳拳之志不敢替授命之初年方壮父母俱存是时亦有意事功且冀捧檄之养荐遭闵凶忧患痛楚之余血气且衰而前日之意浸薄当途误加推毂躐在江右台幕下微官厚飨亦冀少展绵力随行而入逐队而趋言不尽情道屈于已韩退之幕府之况乃备尝之退念家庭七百指常产不给则亦未免禄仕而当今禄仕之可以効力莫如郡博士读圣人之书为理义之学可以会朋友可以申孝弟居是位以窃粟庶亦无愧故不量浅陋冒昧此来始者谓新安多士当有羣居共学之益不料养士无赀口给仅四十余辈而岁终复以匮告虽勉焉孜孜不敢自怠而资粮单乏不足以招徕后进方愧有负初心奚敢藉是以为进身计乃蒙门下好贤乐善以推毂为已任首章论荐下及么么惠出非望褒借过情某私窃自念生长海滨愚鄙朴钝之学无一可动人聴矧于门下居相违位相邈面目相谁何莅职未几一旦保任其终身而荐之上虽门下乐善之公超出当今士大夫之上而某自揣愚陋不足以当此岂二三故旧爱某之厚为过誉之辞误门下之聴而然乎士固乐于知己然世俗之礼隐之心而不安者则愿有以请焉某自为学以来悼幼志之失思补过于其后每叹利欲之移人虽在孔门自颜闵之外如仲弓子夏子路子张之徒皆未免厥后士益失已侥幸于富贵利达者众而孟轲氏灼见义理之原欲挽其弊而反之初于是有龙断之喻墦间之喻钻穴隙之喻皆所以起天下羞恶之心而世莫之聴上之所谓旁招俊彦既丧而下之所谓素位而行又乖故上则挟富贵以临下下亦冒亷耻而干上荐之者既自以为恩于彼而受之者亦自以为恩于我遂使圣人举贤之公道一变而为干禄之私情拜爵公朝谢恩私门而门生恩府之称自唐以来厯数百年虽名卿大夫亦未能有扩然大变使天下同归于至公之域岂不曰人皆有欲贵之心昔人有报徳之事彼既以知己遇我吾不委已而归之非人情欤抑不知古人之事上苟理义相同则志意交孚精神黙契其合也讲道于一堂其暌也对晤于千里出处用舍祸福利害其闗节脉理之相应虽无私情之感而断金之利盖有终其身而不忘者苟欲舍是必欲委已以自露其感恩之状所举贤也异时知己之报固亦理义所当然不贤耶见利则逝见便则夺而亦何恩之有何者势利之交出乎情道义之交出乎理情易变理难忘势则然也某幸蒙特达之知则思所以难忘者事门下故不敢遽称门生以仰累大公之举平时战兢恐失未尝矫激以戾时俗择其安于义理者而愿学焉是敢不揆狂斐辄露心腹而骈俪不情之语亦不敢以进伏惟门下矜其愚而教裁之不宣 

谢张守举状 

窃惟天下有大公之道行于古而不行于今同流合污之士皆曰诚如是君子则曰时有先后道无古今使王公大人以古人之心行古人之事挈诸其上以明示天下孰不愿影随其后哉夫荐举之法乃国家求贤之道非士大夫干禄之门是以古之时上尝急于得贤而不以选拔私其下下亦谨于自治而不以利禄干诸上上下两尽天下为公故亷耻明而风俗厚后世义利不明士失本心为已之学乖利禄之念重视阨穷遗佚若不能以一朝居于是有自鬻之态有请托之门上则挟富贵以临下下则冒亷耻以干上拜爵公朝谢恩私门而门生恩府之称厯数百年虽名卿大夫亦安于流俗而不能扩然以变故尝端居而静念谓幸生明盛时亲师友之训吾心所得虽不敢以古人自居至同流合污则有所不忍焉故自得官以来凡恭敬以事上黾勉以效职已所当勉者不敢自懈至利禄之念则聴之天而不敢容吾心夫以拙钝之资背时俗之所向自谓无复荣望而升进梦想亦不形兹者乃蒙某官好贤乐善以推毂为已任不由介绍不待请求排羣议而独举焉是阁下以古人之心行古人之事某虽愚陋不足以仰称明遇窃喜古道复见于今夫人以古道待已而已不以古道事之则为有负门生之称出于私情而非古故不复以进以全门下之公平生战兢自持不敢为异择其安于义理者愿学焉古人有云待以国士报以国士某亦曰待以古道报以古道惟阁下察其情而贳其罪幸甚幸甚干冒威尊不胜悚恐之至 

谢陈仓举状札子士楚 

某不才误蒙知遇世俗修谢之理宜在所谨而区区有怀敢私布之某幼不知学知读书为科举计壮岁得师友然后知天之所与者为甚贵而前日干禄之念特诱于外而使然反躬内省益知内乐之重故得仕以来虽忧患困踬终不以是累其初况所谓荐举者乃国家进贤之道而非士大夫干禄之门讵容枉道自媒耶古道浸薄利禄移人士大夫凡可以得志者虽龙断墦间之态不暇顾而上之人亦失其旁招之意而市恩于下遂使前日举贤之道一变而为干禄之私情拜爵公朝谢恩私门而门生恩府之称自唐以来厯数百年虽名卿士大夫亦未能扩然大变使天下同归于至公之域端居而念安得以古道自任者挽颓波于既倒之余兹蒙不鄙其愚褎然公举某寡陋曷克称是然窃喜古道之复见于阁下以古道待某而某不以古道事阁下则不足报称是故略去世俗之礼思励所不逮以仰酬知己遇平时战兢恐失未尝敢为矫激以戾时俗择其义理之安者愿学焉今年春漕使傅公误加论荐某尝为叙生平大槩傅公不以为异辱宠答之某于傅公无一日雅声容不相接故未免假言辞以自见若门下则异是故并书其略惟执事教裁之某不胜悚恐之至 

与陈仓 

某备员校官托在宇下虽与士友讲习外无他职然事有民命所闗不容自黙者不敢自外于门下江左数州去岁多以旱告幸遇贤使者究心赈恤周爰咨询不惮驱驰之劳仰见仁人之心虽古人阻饥之念何以过此然窃闻他郡已蒙大惠而新安六邑独以不歉见遗某窃惟此邦去岁自六月不雨至于十月旱可知矣其间虽阵雨沾濡絶长补短仅有半入然民病至骨往往偿租之外便以絶粮告矧此邦山多田少贫民下户仰给于陆种者尤众而旱势如此为之一空以故民食倍艰冷官虽不能周知六邑之详而歙与祁门某得之最审自九十月以来郊原之民便食蕨根穷日夜之力仅足充枵腹亦甚可怜矣而自冬厯春搜索殆尽不免流移狼狈如此而反不沾惠岂长民者不以告抑告之不尽其实耶今歙县幸得乔宰注心郡中许续抄札见行赈给而祁门姚尉者有意主张去冬郡中委之抄札戸口具有条理且备言彼邑穷饿无聊之状郡中遂专以措置赈济委之止縁当时申旱不及分今止得米四千斛然尚以饥困者众所得不足以周急渠有事目申禀山川风土与夫民物众寡当备言之乔宰闻托契甚厚姚尉乃敝里一佳士皆有意于民可任以事又闻休宁日来亦乞抄札邹宰季丞亦能爱民凡有所请得赐矜从必能使使台实惠下孚救此一方江左风俗大率多剽掠日来道路僻左去处其渐已滋惟亟图之庶免噬脐舍刀匕而与知防某实有出位之罪仰恃眷奬敢助咨询得赐融亮幸甚 

与陈仓论常平 

窃惟国家常平之法盖以岁有丰歉谷有高下故敛之丰用之歉大率欲济饥然其敛也皆坚好之物及其散也多腐败之余盖米之在仓余二三年蛀损腐烂势所必至又其籴也官虽给本州岛县往往受纳而取虐于民及其久也官虑其坏命之易新则又亏折其甚也往往因是借贷名存实亡弊至于此上司虽加督责往往不过鞭黥吏辈按发官吏然米终不可复深推其弊盖由所积之米与郡县廪一同郡县之计苟乏以易新为辞因而借贷所在皆然切尝考诸前史如汉时赵充国论湟中谷八钱谓耿中丞籴三百斛则古之积储在谷不在米验之于今藏米者四五年而率坏藏谷者八九年而无损而谷之中又有高下焉有大禾谷有小禾谷大禾谷今谓之粳稻粒大而有芒非膏腴之田不可种小禾谷今谓之占稻亦曰山禾稻粒小而谷无芒不问肥瘠皆可种所谓粳谷者得米少其价高输官之外非上户不得而食所谓小谷得米多价亷自中产以下皆食之且常平本以赈饥不过救小民之死亡今乃高价收难得之粳米三四年之后又复陈腐布散之时民终不得坚好以食取之虽精而用则甚耗窃谓今之常平除义仓取之于民随秋送纳自合收米若官司收粜常平不如舍米取谷而谷之中只籴所谓小禾谷者常平官租纳米一斛则折谷二斛与所籴并藏其一久不腐其二得米稍多其三不必换新以生弊其四品色不同官司难于移用其五破谷之时得米甚新反复思之无一弊而有五利果可施不惟一路便可措置若敷奏朝廷亦可永为天下法伏乞台慈详察 

论茶盐 

契勘国家榷茶盐大率淮浙之课在盐江乡之利在茶二物出产去处其价亷甚商旅先以厚资买引前后以本钱取货官价既昻利亦无几故商贾之家不免因官引夹带而桀黠者或至于私贩官司防夹带之弊则置合同防私贩之弊则责巡尉然夹带之弊官司检视严密有所不行故其间往往聚众私贩其初尚畏官司多由间道年来百十为羣公行州县浙间之盐江乡之茶在处皆然闻之湖湘士夫谓曩者江西茶盐只縁部使者闗防盗贩于其所闗津渡口严行捕捉商人相与角敌已而杀伤太甚自知抵宪与为盗等死遂鼓众横行不知后来朝廷收捕用几年榷茶费用耶见小失大利害较然今私贩无頼之徒官司若不能禁至因官引而夹带此犹旁法而行若官司一一苛察绳之以法彼既失利必将私贩私贩透漏无艺而不能禁旁法夹带有限而反加严是驱良贾而为无赖之归议者欲从上司出榜禁戢非计之便窃尝谓士大夫虽当守法至与民争利之条诚不宜倚以为削少加寛假使商贾乐出于途亦不至亏常课更乞上司寛体 

论保长 

国家自免役之法行民户输钱在官官愿耆戸长以催科自后庸钱不除差役如故今之保长复以等第执役州县税籍不整驾虚为实指无为有凡倚阁凡逃亡凡死絶凡没籍凡竭产如此等无一蠲除尽责保长一都之内夏税二人秋粮二人又坐甲二年而后替二年之间充保正者二充保长者八保正既取上戸而保长中下之家一都之内中产几何二年既取其八循环而差无戸可应往往千百税钱便须应役者村民不惯官司吏辈得以虐取一税二人已是畏惧又岂可使之竭作耶窃闻近来益惮应役无所解纷乃牵惹众户共应官司到上司投状乞每岁十人人催一甲以分其力窃谓此事有大害存焉且以徽之歙县言之县三十七都每都税二人则一税不过七十四人转而为十则一税将差三百七十人虽曰催科稍便填纳差少然期会之奔走吏胥之乞觅拥遏于庭下而情不通拘系于官司而身不脱点对之费用比较之棰楚人人所不能免纵使令长有寛恤之心深加抚劳然上下势严内外情隔非委之吏事必不集集事在吏非贿不行矧令长迭更未必皆贤贤者尚不能尽察万一非贤吏辈诛求宁有纪极是向也一税之内以七十四家而受此祸而今也以三百七十家而受此祸利害较然而人复有请此请必不出于众人公议必出于见充保长之私情夫应役官司非民所便彼方安坐田里吏不及门亦何便已而率以分保长之役是必见应役者求免目前不顾众人之情不恤他日之害者之言也要之此事只在令长得人寛恤抚劳勿装虚数使填纳勿纵吏胥乞觅以所催成数为之分限使如期催捉勿比较勿监系约为期限使自赍呈及所催则纵之不及数则勉之戒之使之补过或不及数然后取其怠慢之尤者罪以警之若令长推诚抚摩委曲劳来有言必信使熙熙赴官如归则保长之祸自可息保长之法不必变法未尝弊而人自弊之今不求诸人而求之法法变而弊益甚也伏乞详酌 

论常平 

一窃谓常平立法甚峻所以闗防移易今之长吏乃以法峻之故重于案吏故法虽峻而弊益滋又比年岁多丰稔官不散给积贮既久官司前后因仍不能究见实数虽上司差官盘量亦不过取见仓厫虚实责状以申终不能考核其数故今岁发廪往往多所折阅其间以无为有罪固难恕然有积岁既久而耗不过十分之一以十年之久蛀损耗蠧斁荡为灰尘奚止十分之一耶今岁发廪既见实数若此元额大段亏折及盗用移易合行遣外其有元无欺弊止是折阅乞与除豁却将见在数目究见彻底毋使向后以虚数相仍继是易米为谷却别立项目使后来可以稽考此亦一时核实机会若本钱太少亦乞广行措置其本路已散数目申奏朝廷乞降本钱为经久之计 

论义仓 

一在法荒政及二分与免义仓州县虽有奉法去处然上司不曽申严颁示往往胥吏不以告民间多有疑惑闻催科保长尝议行台陈诉今乞明降榜示特与除放切谓救荒之事苟恤民虽在他司门下尚复致力矧义仓专属使台以是寛民不俟他请曩者诉旱既多阻抑今若因是凡下等不在蠲免者亦与除放或截自若干斗以下悉与蠲免甚大惠也更乞详酌施行 

缴纳札子 

某近者皇华戾止屡获进谒写积年倾向之私大慰下情请违道左已更旬浃不审何日抵使台驱驰不无劳勚想恺悌监民乐于赈恤当无他也蒋判官继将命行诸邑乔令尹亦遵约束续増赈给自非星轺周询歙民何以得此某蒙委访利便事件敢不尽愚第兀坐冷斋民事不接不能尽知其详姑以所闻五事条具以进亦尝与乔令商确是否高明当一见而决或可施行愿即图之管见止此深愧不能广副谘诹美意恃眷遇笃实更不敢修迭烦苛礼伏乞台察（比者台意欲蠲下户零税闻黄堂已尝面许虽尝倚阁得之同僚乃有麦熟再行起催之意此事非大监更赐一言力勉未能遽罢伏乞台照） 

与陈仓单札子 

比者率具札子并事目一封上干涓史伏计已缴台览内所论义仓一项不曽明具人户等第恐施行间难以慿据今续得乔宰勘当实数所谓四五等比上户所欠甚多此皆贫乏可怜无可送纳正当来不曽诉荒台慈所深嘉悯者若截自屯特与蠲免被惠当不赀也其它郡邑某虽不详知以此较彼大约可见欲望台慈推而行之尝与乔宰熟议度此事使司必可行某不敢再具禀目敢以副札缴纳歙县所具数目附逓以进伏乞台亮 

与陈英仲提举札子 

某托在宇下虽幸以冷官藏拙然目见耳闻有触诸心不能自已者不揆以禀新安虽号六邑皆崇山峻岭水东流浙西入彭蠡在江右若覆釜然耕垦砂砾不见平原自五代僭伪时陶雅倍増重赋厥今农田所入奉税租者强半民生艰甚在乐岁亦有不能自活者矧上流之地歉岁移粟艰难自曩岁回禄城市萧然今夏洊遭洪潦郊原荡析迩者旱证已形虽郡祷甚勤邈无有应造化不为己甚庶几有望不然则未知攸济也窃闻此邦常平絶少万一告饥则所以赈救者当有立至之几是未易以立谈判不然则多给缗钱储粟以备实有望于门下未审执事以为如何僭率不胜惶恐 

再与前人论荒政 

某修敬之后未遑嗣布起居顷忽拜报书特加亲染劳问殷懃谦虚下逮非属吏所宜蒙罙深感激然区区之意不敢以世俗虚礼事君子而耳目所接足以广周谘者不敢自隐新安自六月苦旱迄今两月余虽有得阵雨沾濡所在终未通济告旱者纷然郡虽分遣官属走田野犹未有分数大约恐不过五六分救荒之法大率以民为主却就其中与之究实乃被实惠往往今时所主多在官赋闗防既严则所遣官吏惟上所视减放恐未尽实矧此邦民田所入大半输官若蠲放不尽受害不少今虽未至狼狈然赈救之法必须早为之计以安其心庶免流离向见晦翁在浙东颁条目于州县请寄居为赈济官俾赈济官乡择二人为乡官乡官都择二人为都正其抄札戸口虽委之保正长必令都正为究实每都就寺院或要害处置一场算所抄大数给与之米其所抄札到人戸各给与厯令都正五日一散其运米则委之等第之家以防折阅是时敝邑歉甚某亦尝任其事虽乡都不能尽得其人亦十得五六然抄札在秋末给散乃在深冬散米之日饥饿者众与抄札时事体不同又须赈济官通变措置是时州县先以当来抄札户口申上司拘文畏责不敢更易遂使应抄札者不沾惠而不应抄札者反得之若非赈济官得人要须上司许其斟酌通变庶得尽力不然则一应文逃责以罔上司耳今本州岛见委判官措置亦得人矣所虑米斛不继或诸县难尽得人若得上司颁示条目就寄居询访令州郡嘉礼以请庶或得人可委耳又闻宁国颇有流离见行煮粥传闻虽未必尽实然煮粥虽是救荒一法又当施之于其所宜事不早计民已流离不得已之下策况闻煮粥之声山谷之民襁负而出一则失业二则暴露三则忍饥以待哺死于道路职此之由切计煮粥之费欲为一日之饱人亦不下一升若广抄札以一升之米给诸其家纵有死亡亦免在沟壑今若急早如前措置则凡乡土之民皆可使之奠枕唯外邑流离方用临时安集既境内奠枕则外来者亦抄札姓名就寛闲寺院安置或给米或煮粥不至拥塞无措私计万端毫楮不能尽白敢布一二惟执事裁酌之 

又 

窃谓救荒无十全良策盖奸民多妄诉而穷民多不能诉在法虽各于田畞立土峯牌子标字号畞步以俟检视然阡陌连亘虽官司不惮勤劳有意核实者终不能履畞而视大率不过遍走都保挑十数田段以验其虚实然奸民与吏囊橐而官不能尽究地理吏得所欲则引诸荒歉之处而匿其丰熟之地遂尽指以为歉吏不得所欲则引诸丰熟而匿其荒歉之处遂尽指以为熟指为歉则奸民之不歉者必以虚诉而获利指为熟则穷民之实歉者必以妄诉而遭罪不歉而获利是固可罪实歉而遭罪则含寃茹苦死无所告故尤不可不尽心况此邦之人畞收大半纳官若荒及五分则官租且不办何以自赡切见经界之法每都分为十保保自有字号为今之计不若令检踏官先排定都分取见各都经界字号将每都田畞随字号分而为十其一号之内如皆丰熟则不须检视若其荒歉去处一号之内虽有丰凶不等若履畞而视决不能遍设分为数等则是寸量铢度繁碎又岂能周故莫若就一号之内令检视官对众量度絶长补短可得几分其人户诉荒状内各有字号畞步却视检踏之后取其所诉之号视元检踏实荒及几分为之除放其高下丰凶虽不能尽得其实大率人户置田必散在诸处既得其大纲则以彼易此决不至大有侥幸亦不至大有枉抑至四等五等之家在荒法及五分便与赈济今旱势如许必不能自存恐其间有些少田畞往往只在一号之内不幸尽是荒歉而官司所检既以絶长补短为之分数却恐蠲放不尽故莫若将上三等户随所检视分数与之蠲放其四等五等之户却于检到分数之后更与蠲减则无不被实惠之人矣此法虽大为之防然阡陌之广若欲履畞检踏虽穷年不能遍只以此法为准如本州岛歙县管下三十七都都分为十则已分作三百七十号日检十号已是三十七日岁云暮矣税限已严又岂容稽缓耶愚虑如此更在裁酌 

上新安张守札子 

某踈拙不才误蒙知遇深念事大君子之道不惟仰赞盛徳要当竭诚尽意知无不言庶几不自踈外以尽报称某兹蒙台谕撰祈晴文谩以拙意直叙殊媿鄙朴然窃自念感格之道在实不在文有如判府奏院节俭爱民宜有休征淫雨泛滥虽在处皆然然古人善政所召盖有虎渡河而蝗不入境者郡政苟孚焉知嘉祥之不我应切见行都凡遇雨水放赁钱之类必并门税俱弛此邦贩夫贩妇举贷经生以餬其口贸易如意得利仅如牛毛而折阅者率大半万一计较少利瞒税而入一或见逻纵不到官钱物已罄倘吏不厌所求械系送府受刑追偿不惟举室饥饿又且逋债督迫实可怜悯今若因祷祈之次援行都例见寛几日甚大惠也又古者遇灾弭变或议狱缓刑或施舍已责虽今明政之下狱讼寡寃然囹圄之中自大辟盗贼之外其间或有干连久系罪轻可赦者少赐寛假原贷亦足以召和气至诸色财赋期限虽有常程因兹淫潦特与寛假俾县吏少寛追逮境内舒伸亦民心悦而天意解之意也某冷官本不当越次有言仰恃寛和接下曩者撰文鄙陋有忤古意数蒙委曲开谕乐君子之易事每窃自感今辄于祝文畧露此意未审台意以为何如僭越不胜惶恐之至尚容俯伏请罪伏惟台意亮察 

乞差楚学正札子 

某祗禀某分教二年学问肤浅不能兴吉士心日负旷瘝惧中间学正阙人某深惟诸生领袖正欲以徳行表式不宜专以文艺取访之善类皆谓楚椿秀才学问有源操履端正杜门力学不同流俗某数造其庐与之语其人恬静寡欲行已有耻而议论皆本前辈遂屈致学宫屡辞乃就欲以学正处之则再三逊避且荐婺名士汪堪仲解元以自代既而汪君不果来某力挽就职方幸其肯从不料学校败羣子见恨斥逐妄肆诋毁至形讼牒虽蒙判府大卿灼见讼者不根不遂其请然楚学正一闻烦言超然退归某再往扣之则求退愈力某自惟不才方幸得一二善类相扶持庶免旷败一旦浮言胥动使贤者不能自安利害匪轻此来妄意欲从使府特赐给帖请楚学正前来供职庶仗台命之重某得以挽留为学校助干冒威严不胜悚恐俟命之至 

上太守 

昧爽到山寺随羣待班瞢无所见既晓始知有宫门殿门禁卫之限意谓使君致严如此及见同官言及佥聴措置以鄙见宫殿之名州县似不可容易仿拟若曰设至尊座则事体当如禁御然山寺僧徒寝食出入其中未见如禁御制守倅山门下轿入居幕次礼所当然今曰宫殿则事又相背驰矣若曰欲致严肃则胥徒扣门如雷不见鬷假无言之意况衣冠辐凑无所容身使臣学职率皆露立平旦晴明犹可烈日骤雨又将若何今日之事若去宫殿之名只作圣旨追严道埸禁约人从例不入寺门官员到寺各给一牌令当直一人携交椅以入许就寺门里面待班亦未至淆乱况宫门内各有待漏院亦无暴露之理愚见如此率易禀闻更冀详酌 

上赵运使札子吉 

某伏蒙台慈特赐诲札俾令埋瘗旅榇仰见布宣徳意靡所不周今之为民上者兴利除害固不乏人至于忧及死亡非存心笃实察见隐微虑鲜及此某躬承严命不胜钦叹本县旧有甸洋山为漏泽园久废不治某自去夏承乏来此见路旁有暴露者心甚不忍即命筑之因此兴念欲推行其所不及尝募邑之父老陈其姓者俾主其事犹未遑举自承使帖即令刷起丛聚不掩者十余所及其它四散不葬不封数不下三千余其棺榇稍全者即随处加土修筑其间大半年深朽烂重迭堆积或在水滨或在卑湿仅能约略数目不可复举邑人咸谓此项纵使加土水潦冲荡终不能久欲从释氏津送县司为修设縁事旧来甸洋漏泽园已命工芟削欲加修治图为久计继自今死不能葬者俾归其中庶几逐日瘗藏无复前患若其它耳目所未闻知者已一面搜访以上广明使车忠厚之徳敢此申闻或有未尽约束更须下示伏丐台詧 

启 

谢解启 

栖迟里闬雅无温氏之知名荐举乡书辄似白家之中第殊非所冀岂不自惊窃以诗人作而风雅之体兴汉儒起而离骚之格变假物情而写志援古义以方今再兴于梁宋之间大备于隋唐之世平仄必谐于声律重轻不失乎锱铢虽则对白抽黄亦必本仁祖义斩白蛇而述英武备知太傅之才铸农器而颂清平于显晋公之识极其成效可谓得人惟我皇朝不更近古擢犀角而拔象齿附凤翼而扳龙鳞扫开李杜藩篱蹴破班扬蹊径蔚若缙绅之妙选隐然宗社之名臣彼何人斯由此涂出肆吾皇之再造崇列圣之旧规首复是科以幸多士连箱累牍再瞻日月之光耸壑昻霄莫非廊庙之器推行既久宁免阔踈刬革一新大为允协振儒风之委靡还士气之中和俾收百战之功来副春帏之选非巨富之学何以聨珠而缀玉非甚巧之技何以结绣而镂金旅进实繁见收无几获逢遴选宜属茂伦如某者棫朴小材箕裘末业学诗学礼早闻慈训于过庭事亲事君再得师言于避席蒲编竹简重惜分阴雪案萤窻几徂清夜文固惭于吐凤技窃尚乎雕虫忽当大敌之前遂有东隅之获九人而已介伯仲之中间十目其严指乡闾之希有岂意以灵芝之秀悉归棠棣之华幸出自天恩归有地兹盖伏遇某官琼宫近侍璇极文星挟富贵以来游蕴才能之固有斗间光艳管风月于毫端口角雌黄判是非于意表式副九重之倚来分百里之忧道则可行国则无小春风巷陌儿童歌元白之诗秋霁郊原父老话龚黄之政芹藻秀从宫之彦弦歌皆学道之民兰籍得香雾行蒙润昔年里选几定例于一夔今岁贤书遽齿名于四杰行报治功之最属兴得晚之嗟元勲载想于凌烟清问愈勤于宣室优贤峻秩正唯人主能官人载路欢谣尽谓相门真有相故兹孱懦光入陶镕某敢不益励前修更新末习擐甲鼓先登之勇焚舟为必胜之期却指乃心誓无虚辱已藉吹嘘之力逺送轻翰更期埏埴之恩不遗窳器 

谢王右司荐举启 

乡先生鸣佩而来方展敬恭之礼部使者剡章以奏忽惊荐擢之私顾么么以奚堪矧资格之有碍叨承特达敢露狂愚窃以欲贵虽人心所同枉道则君子所耻苟非其义而禄以千驷宁为之范而不获一禽故道可为邦宁甘陋巷人争言志独乐舞雩固非矫激以沽名是乃从容而就义如某者才则甚短学不自强尚论古人虽信有为亦若是退省终日欲求寡过而未能方将汲汲以修身岂敢皇皇而急仕偶藉朋友之誉误叨乡曲之评赫赫上公既拔茅而彚进皇皇宪使复推毂以惟勤顾何徳以称之徒有愧于中耳兹盖伏遇都运右司正直是与徳义可尊谓弼教当底于无刑既期予于治惟报恩莫重乎荐士爰举尔所知虽大贤推引类之公然小子有反躬之惧尔钝拙而见谓有守尔朴野而强曰无华凡誉之或过其情盖勉焉俾归于道某敢不益坚素履仰报明知欲不贪泰不骄确守静亷之训进以礼退以义永遵谨饬之规感徳殊深藏心奚既 

谢王漕启 

备数宾僚纔登数月剡章帝阙首出羣公泛观荐举之常莫非请求而得遽蒙公选敢布愚衷窃惟欲贵虽人心所同枉道则君子所耻苟非其义而禄以千驷宁为之范而不获一禽故道可为邦宁甘陋巷人争言志独乐舞雩固非矫激以沽名是乃从容而就义如某者质则甚陋学不自强尚论古人虽信有为亦若是退省终日欲求寡过而未能一觇颓风益乖雅志富贵是所欲亦何至求龙断而登妻妾尚知羞又岂可乞墦间之祭静念沦胥而至此深虞陷没以皆然方将辞尊居卑而辞富居贫敢意以贤诏爵而以功诏禄何乃踈愚之贱忽蒙特达之知兹盖伏遇都运判院寛裕包荒清明照物谈笑足以办事谦虚犹切下人数千里民之利病裁剸于目前十一郡吏之否臧罗列乎胷次切自观省莫称奬提识虑浅而见谓宏深气质偏而强名醇正岂爱之而不知其恶故誉之而或过其情所到特未量殆使益坚其素履我心不可转庶几无负于殊知乃若私第公朝古人至戒门生恩府叔世鄙辞既非先进所乐闻又岂后生之敢效僭纾悃愊期逭谴尤 

谢彭祭酒启 

领诸侯之学政自强颜露公交车之章猥先借宠不求而得重拜且惭窃以欲贵虽人心所同枉道则君子所耻兹以入官缪当分教敢曰化民而成俗庶几习是而胜非一觇颓风益乖雅志况专占毕之功缪当师友之责每明此意私淑吾徒盖欲知义命之归弗敢避方拙之诮何图公选下逮畸人谓行有常不在徼名而立异谓志于道岂容徇物以尚同题评过优属望亦厚惟善能引其类将焉取斯无实而与之名殆必有故兹盖伏遇都运龙图祭酒先生行古之道执经之权以大司成之尊力扶清议恐郡文学之众犹有遗才更伤末俗之易流坐慨善人之无几眷言固僻颇以安恬作之使髙借以息竞施不虞之誉甚惧过情守自信之愚莫酬知己乃若列门生之目谢私室之恩兹皆后世之好谀盖亦古人之未见效尤罪也有识耻之既执事雅不欲闻故修辞因得以畧其为悃愊莫究编摩 

答莫司户启 

伏以令闻广誉久传师友之间累牍连篇忽拜书辞之宠知効官之有地喜承教之及时仰荷先施深惭不敏恭惟司户朝议松筠挺操圭璧含章秉彝全物则之天造道得安深之地能定故能应绰知游刄之有余有徳必有言浚发词源之甚逺既题名于雁塔宜式序于鸳行惭兹引墨而举纲岂曰得时而行道决南山之判已知守正以无阿演西掖之纶行见举贤于不次某遭时教育妄意宦游迄乖捧檄之心已絶弹冠之兴误被王公之汲引获陪原隰之驱驰抠衣趋隅何幸即披于云雾濡毫握管愧无欲报之琼瑶瞻颂之私名言曷罄 

上程安抚叔达 

伏以十国为连共仰卿云之荫一行作吏幸分爱日之晖虽曰依使臣而有光华敢不诣大府而受约束恭惟判府安抚殿撰给事斯民先觉正道后传刚大之气塞天地而有余诚明之教经国家而惟叙玉堂挥翰诞扬孚众之辞琐闼涂归密展回天之力惟君子则无入不自得故忠臣非择地而后安分符深摩拊之仁揽辔有澄清之志南昌新府姓名已载于云屏东观蓬山论譔仍闗于天合虽逺俗胥怀于宁辑奈上心方眷于来游伫闻宣室之思亟下安车之召控蛮荆而引瓯越信未究乎经纶亮天地而理阴阳始不虚于倾徯某成均晚进奉水寒门自齿籍于衣冠即纒悲于风木两分芹泮叹莫效于卑官三易莲池望实踰于本等方拟驾疲而策蹇遽容附翼以攀鳞引睇辉躔聊进小夫之竿牍服勤外幕尚依大厦之帡幪钦诵罙勤名言曷罄 

上苏运使名岘东坡曽孙 

风行十郡大开礼乐之光华智效一官幸执询谋之辔御属瓜期之甫迩望莲幕以知归尚冀并包不遗么么恭惟都运殿撰大卿学传圣统文绍儒宗阳春敷发育之仁江海蓄渊深之量明明庆胄挟氓井以争长挺挺英声嫓云山而増重信后世不可及已惟君子是以似之将大展乎经纶果徧仪于清要曲台议礼一焕新仪大匠呈工具严古式卿月方澄于玉陛使星俄粲于璇宵惟生财有道自守正模而禁民为非确守正义故江右转输之寄藉闽中厯试之余辇驾骊车久郁缙绅之望玄衮赤舄亟陪旒冕之严以大慰于苍生益有光于前烈某成均晚进奉邑寒门一齿籍于衣冠两纒悲于风木子欲养而亲不待已分归田已未信而人曰能忽加推毂遂使守愚之贱遽加躐等之荣何期附翼以攀鳞遂获策蹇而磨钝通馈饷不絶粮道岂能裨萧相国之良图检出纳悉委士人庶获禀刘中书之成算靖言瞻徯罔究名言 

上林漕启名枅 

候吏观文方仰使星之炳耀征夫随牒幸骖原隰之驱驰惟高明无所不容故么么望其与进恭惟都运大着郎中材猷超迈器格高宏抉云锦以分章酌天浆而漱润杨叶妙南宫之选芸香无东观之游玉节聨分带羊城于威部绣衣四指包熊楚于提封欢情鼓舞于褰帷黠胆震惊而解绶有彭蠡润身之泽真豫章出众之材谅坐席之未温即赐环而从召儒术行而天下富固难优一路之分有徳进则朝廷尊非久即三公之拜某成均晚进奉邑寒门一齿籍于衣冠两纒悲于风木既乖捧檄已分归田忽当途加推毂之私俾薄宦冒泛莲之宠鳞攀翼附幸登孔氏之寝门川泳云飞愿继南阳之厅石靖言瞻徯罔罄敷陈 

答宋交代启名传 

受业贤闗礼乐夙钦于先进从班漕幕步趋俄踵于絶尘喜谐既见之心愧荷先施之宠恭惟某官学醇探本徳厚镇浮掉鞅词场早题名于雁塔标缨仕路宜式序于鸳行惟不求闻达于人故未免淹翔于外芹藻秀从公之彦弦歌来学道之民复烦赞务于行台益见养恬于灵府元老有谋宜遗朕信克昭显祖之休先生以义而说王当不负格心之学某遭时教育妄意宦游奈一齿于衣冠遽两悲于风木既乖捧檄已分归田偶当途加推毂之私致薄宦抱续貂之愧漆雕开之未能信惧鳏厥官楚子文必以告新愿提其耳靖言瞻徯罔罄敷陈 

上宋参议启 

伏以千里折冲仰帅幕谟谋之秘一行作吏实外台奔走之聨岂期幸会之来遂有瞻依之便恭惟某官文章领袖义道纲维秉彝全物则之初造道得安深之粹修天爵而从人爵果大展乎鹏程以先知而觉后知信有如于麟趾惟十国为连之广藉一贤制难而安爰资黄发之猷来应红莲之选运筹幄内诚知君子之优游补衮王前当慰中朝之徯望某幸逢教育妄意宦游偶当途加推毂之私致薄宦有攀鳞之宠静惟愚陋其犹正墙面而立与倘藉提撕然后知夏屋之幪也靖言瞻徯罔罄敷宣 

黄倅启名瓌 

监于方伯之国载瞻别乘之辉事其大夫之贤幸有居邦之便将写心于既见辄剡牍以先驰恭惟某官学富天渊才优廊庙治行咸推于第一才名夙擅于无双乃积乃仓红腐盛九年之蓄有民有社弦歌回百里之风固将大展于鹏程讵可久淹于骥足矧斡元枢于紫极实为旧物之青毡风月平分王化已流于百里云龙感会宸聪当悟于一言惟克究于经纶始不虚于倾徯某幸逢教育获在宦游未施棫朴之材洊抱蓼莪之戚已孤素志尚复何心属叨宰路之荐扬获与漕台之奔走静惟愚陋罔罄敷宣 

王倅启名子淔 

题别驾之舆逖瞻隽轨执皇华之辔偶玷官聨往戍在时依仁不日恭惟某官相门英胄昭代真贤接文献以匪遥挟声猷而嗣显宜横骞于要路以大展于长才鄮水扬旌淹济川之舟楫王畿弭辙目制物之权衡绰着贤劳寖阶膴仕进会府冯泥之宠兴海沂被化之歌属当千里骥足之驰行奋九万鹏程之举平分风月俨异时人物之遗芳感会云龙见圣世公侯之复始某获陪多士幸缀末科一自叨逾仅遂拜亲之志两经忧患迄乖捧檄之心此身已分于归田先达误加以推毂遂尘漕幕得际屏星是邦事大夫之贤伫慰披承之素我心见君子则说庶谐亲炙之私瞻徯滋勤名言罔既 

答武宁赵丞名师渊 

伏以振振公族素推一鹗之贤空空鄙夫俄拜双鱼之宠未谐既见乃荷先施仰盛徳之谦撝顾腆颜而益厚恭惟知丞朝议为善最乐大雅不羣强识博闻独究儒流之学忠言谠论肯为异姓之卿暂迂作楫之宏才聊适哦松之雅趣虽未展鹍鹏之化已先寒雁鹜之心崔斯立不忍负丞伫观施设刘子政素来忧国当奋谋猷某赋性颛愚遭时教育方弹冠而筮仕遽枕块以衔哀既乖捧檄之心已动归田之兴偶当路误加汲引致微才获与品题抠衣趋隅何幸即披于云雾濡毫握管愧无欲报之琼瑶瞻徯徒勤名言莫罄 

答汪通判启名徳轮 

伏审光膺细札荣贰大藩题别驾之舆指修程而惭驻执皇华之辔策蹇走以难追将谐既见之心俄拜先施之宠仰承谦眷敢后欢迎恭惟某官钟鼎象贤圭璋禀粹立身忠孝固知君子能事君经国谋谟咸曰相门真有相早发儒林之藻亟扬仕路之鞭緑水泛莲清标照日长途展骥逸驾追风复烦赞贰于名藩未究设施之逺业矧公侯之孙必复始岂州县之职可徒劳风月平分王化伫流于万里云龙感会宸聪当寤于一言某赋性颛愚遭时教育岂期井谷之微获际屏星之耀我心见君子则悦奚啻披风是邦事大夫之贤尚期发药 

答李县丞启名充 

伏以桂馆腾芳久钦先进松庭对咏尚屈宏图顾积年怀仰徳之私幸今日有写心之见驰辞过誉拜赐怀惭恭惟某官学际天人识该今古仙苑衍蟠根之大文星标入梦之祥辞藻清新无复翰墨畦径人物超迈是诚朝廷羽仪惟有意于抚民故不辞于贰令虽未展鹍鹏之化已先寒雁鹜之心素位而行宁有负丞之叹得时则驾伫隆致主之勲某学愧古传才非世用误被王公之汲引获陪原隰之驱驰引领旌麾何幸即披于云雾贡诚竿牍愧无欲报之琼瑶 

答张主管名谓常州府 

伏以载咏花封方仰甘棠之化作宾莲幕复闻行李之来愧剡记之未遑拜朋缄之先辱恭惟某官学优圣阃誉蔼贤闗有徳必有言信词源之浩浩能定故能应宜智刃之恢恢既屈用于牛刀当亟跻于凤诏敢曰声猷之韬晦尚陪原隰之驱驰虽下僚资轨则之循而使表有询谋之益伊欲遭时而建策要当正色而立朝子房为帝者师丕显汉庭之懿轨曲江有大臣节嗣扬唐室之芳规某学愧古传才非世用矧连悲于风木已分处于田茅偶叨宰路之荐扬获厕官聨之奔走静惟愚陋其犹正墙面而立与倘藉提撕然后知夏屋之幪也载深瞻徯罔究名言 

答危尉名清卿 

伏以访名僊于隐吏思见其人传尺素于逺方喜谐厥志方图逺迓愧荷先施恭惟某官识量至分章有徳必有言信词源之浩浩能定故能应宜智刃之恢恢姑敛设施暂迂警按外户不闭当观彩棒之威坐席未温行促蒲车之召云云 

答黄签判名硕特奏状元 

伏以射策枫庭久仰褎然之举作宾莲幕未摅卓尔之才方期云雾之一披敢意珠玑之先降谦光下逮惭色外形恭惟某官秉心塞渊好古博雅礼乐百年之先进文章一代之主盟京师号曰无双久腾舆议天子擢为第一果快羣瞻宜陪鸳鹭之行大展鹍鹏之运何乃英材之妙选尚淹盛府之元僚泛緑水而依芙蓉岂为异数济巨川而作舟楫行罄嘉猷某学愧古传才非世用误被王公之汲引获陪原隰之驱驰小子不知所裁正资櫽括先生相与以义愿赐箴规 

通宋漕名若水 

伏审光奉明纶洊更使节辍隽京兆平籴之惠任萧相国转输之勤凡在庇庥举深赞咏恭惟都运郎中毓岷峨之秀炳江汉之灵扶云锦以分章酌天浆而漱润先生晨入太学式慰青衿郎官上应列星行趋紫极由十道使者正艰其选而百辟卿士咸谓之贤爰自班行载询原隰玉节肇扬于闽粤绣衣旋指于湖湘益増礼乐之光华复究货财之本末惟江右壤控国上流地广而田多荒赋重而财益匮军储之输既有定籍县官之急不止常租责以所无何异匿形而求影取之殆尽尚犹洗垢而索瘢贪吏并縁而为奸良民沦胥而好讼势既极矣公其念哉倘惠此一方俾遂其生则溢乎四海此为之兆某误叨舍选获厕官聨学有愧于古传才不堪于世用偶当途之汲引备下幕以驱驰随行逐队无五善之陈尸禄素餐有三年之愧虽及瓜而代莫陪緑水之游庶行李之来获快青天之覩载深瞻徯罔罄敷陈 

通林帅名栗 

伏以招诸生于馆下昔瞻国子之师拜节度于军门行接河阳之幕僭修尺牍敢贡寸诚恭惟判府安抚殿撰大卿尚友古人潜心大业得乾坤简易之理明春秋礼义之宗[曽进易解春秋解]惟饱仁义不愿膏粱故视富贵有如土芥入则郎星卿月出则使节郡符未尝枉道以从人莫非正色而率下善类由兹而向慕上心益注于倚毗爰升邃殿之华载拥元戎之寄惟兹潜府素号名都陈太傅敦下榻之勤韦刺史着筑堤之爱流风善政昔既有传名公巨人今岂难继行见化原之流布即为政柄之权舆某学愧古传才非世用误被王公之汲引获陪原隰之驱驰随行逐队无五善之陈尸禄素餐有三年之愧虽及瓜而代将归守于田庐然行李之来庶一瞻于棨戟 

答栁推官名直 

右某启羣驺执驭喜迎莲幕之英才双鲤传缄俯及芹宫之下士重拜先施之宠深怀不敏之惭恭惟节推学问该通才猷敏劭作文章之伯固知崔蔡不足多游翰墨之场咸曰锺王何以尚骐骥逞籋云之骏鸾凤呈览徳之祥宜展嘉猷径跻膴仕泛芙蓉而依緑水岂久郁于此乎振羽翮而望青霄将直趋而上矣 

上王漕名回江西盐移浙西漕 

伏审题膺帝制就易使华辍耿中丞平籴之司授萧相国转输之寄佥言惟允属部増辉恭惟某官宇量寛宏风猷超迈真江左人物之秀由中朝文献而来和气春风品物悉归于长育青天白日愚夫亦覩其清明自光华一到于南州而风采顿新于列部首扬清而激浊益固本以培基虽有功见知宜副九重之前席然遣使得职又虞一道之攀辕爰徙行台载将大漕允矣咨询之素超然进用之阶骤驾辇车岂复劳于游刃玄衮赤舄当大展乎宏规某学愧古传才非世用误被王公之汲引获陪原隰之驱驰幸昔年倾既见之心喜今日有焉依之便鳞攀翼附行登孔氏之寝门川泳云飞愿继南阳之厅石载深瞻徯罔罄名言 

答乔宰名梦符东莱门人 

伏以学道爱人将阐弦歌之化以文会友正资磨切之功顾尺纸之未修忽明缄之先辱祗承谦眷益用觍颜恭惟某官学海观澜儒林擢秀文章尔雅聿追西汉之风师友渊源来自东莱之派允矣庙堂之器优哉民社之贤岁比不登方讲求于荒政公来何暮久属望于乡人然甫田之耗奚止十千而重赋之蠲不过一二恐流离之未免奈征敛之尚烦求牧与刍庶几有济剥床以足岂不重伤欲收尹铎保障之功愿布阳城抚字之爱闻名已久仰知臭味之同修敬云初敢布腹心之悃某受资朴野为学荒踈冒当分教之司幸有亲仁之便 

答交代莫教授 

伏以圜璧水之门礼乐夙钦于先进采泮宫之藻步趋俄踵于絶尘喜谐既见之心愧荷先施之宠恭惟教授学醇探本徳厚镇浮君子之道简而文孰窥涵养诗人之赋丽以则第见流传孤罴傲兀于深丛逸骥骞腾于夷路不俟虞庠之论秀径上礼部而登名既学古而入官要与人而为善栽培甚力富庐山合抱之材顾盼不遗收弋水空羣之骏究观施设盍寘周行惟不求闻达于人故未免淹翔于外聿新衿佩丕显范规已知食黮之飞鸮其音载好宜作充庭之振鹭厥羽为仪矧诸公荐墨之交驰信万里修程之直上某昔陪俊造获际容威岂期会合于千百人中乃作交承于三十年后世事真如大梦夫复何言罇前看取衰翁可发一笑但以空踈之学来承矜式之余已尝经大冶之炉锤其肯聴拙工之绳墨弟子笑于列预怀纳侮之惭先生相与言愿赐告新之诲归依之至梗槩于斯 

通何通判 

薄采其藻将为泮水之游言观其旗幸际屏星之照方仰二天之托庇敢稽一纸以陈情朴拙无文借躐是惧恭惟判府大中奎躔孕秀岳镇炳灵抉云锦以分章酌天浆而漱润刚大直方之气养之以中和雄深雅健之文发之以礼义恢乎游刄坦若灵襟一时风月之光万里云霄之步高情迈往声华果擅于题舆清徳照人饯饮何妨于酌水藉甚海沂之咏流闻畿甸之郊伫听荣褒亟跻华近某才能謭薄学问空踈试吏三年莫赞筹于莲幕居闲五载复分教于芹宫自惭徳之不修已觉老之将至恐未免官长之骂岂足为学者之师幸在下风获依崇庇到广文之舍固不辞官冷客寒事大夫之贤难有望海涵眷厚载深瞻徯罔罄敷陈 

通徐通判 

言念亲夫子于西京市仅俄顷间仰盛名如北斗高又二十载方将展事贤之敬讵容通怀旧之情惟理义之所同匪尊卑之有间礼则分定心以书传恭惟判府寺簿刚大养元诚明笃志议论深明乎治体文章夐出乎时流周礼致太平之书讲之有素汉廷求方正之士言也无颇是宜为国子先生其可处治中别驾静究名公之出处益令我辈之咨嗟委贽立朝要在有为而有守当职论事讵容相熟以相同夫何一形于言辨之间便乃不取于朝廷之上竞爱浓阴之桃李谁怜特操之松筠风月平分何妨啸咏云霄阔步第见昻藏惟君子能素位而行在贤者则引类以进已见拔茅而连茹罔有遐遗行看大木之为杗独胜巨任某才无所取学不自强尚论古人虽信有为亦若是退省终日欲求寡过而未能奚敢遽为人师盖亦漫为禄仕念平昔愿承于矩矱乃暮年获际于门墙窥深喜幸之私犹恨遭逢之晚老矣不能用也每嗜学以难忘忠焉能勿诲乎愿指迷而不倦我之怀矣公其念哉 

通太守张伯垓 

伏以下车修庠序具瞻千里之师系马到阶堂偶玷庶僚之列顾樗散莫适于用望墙仞岂得其门惟久服于威名庶获传于教令欣逢嘉会敢露愚衷窃尝原圣人建学之规盖灼见天下秉彝之性悦理义本由刍豢或放而不求立教化以为堤防庶知而自反爰广明伦之地俾知乐善之方读帝王之书所以陶冶此心亲师友之训所以切磨此道使视聴言动率循天则而孝弟忠信直与性成遂还民俗之大醇莫非人才而可用古道浸邈士风益衰濡毫握管者夸文墨之场发第决科者号进取之地既本衰而源逺果言絶而义乖浮华习成亷耻节丧第以口腹之害为心害乌知圣贤之心同我心不有哲人孰开后学恭惟判府都运判院道为领袖学着范模惟有徳必有言故文无滞思惟能定后能应故事靡留难风云既入于壮怀盘错不劳于余刃首宣威于北部嗣分教于东生载扬百里之弦歌亟总四方之章奏夷险不更于一节内外靡见其两心石栈天梯厯蜀道山川之逺铜符玉斧广尧天雨露之恩使指益明上心所乡惟兹古歙实拱行都植屏建侯尤重藩宣之寄承流宣化爰咨师帅之贤果闻期月之间大布阳春之令教行闾里福被京师端由律管之召和有甚置邮而传命孔淑不逆鸮音已集于泮林式遄其归凤诏盍颁于天阙某幸蒙教育获齿官聨策名二纪余考绩三年罢且居贫而辞富岂曰人情倘屈道以伸身实乖古训故不敢次且其态以妄为徼幸之图自惭徳之不修已觉老之将至趋向既乖于流俗聪明不及于前时常恐到官或困广文之骂何期作吏获歌甑中之尘虽井坎未覩青天而奴隶咸知白日乐君子之易事信吾道之不穷但无韩愈文辞其敢招诸生而诲幸侍鲁侯色笑庶几广多士之心盛徳在金少昊执矩愿庀衽饔之奉即跻荷槖之班其为咏瞻不可言既 

通黄倅名炎 

题别驾之舆正倾羣望采泮宫之藻偶玷庶僚方将事大夫之贤奚敢后隶人之敬辞鄙义拙诚着谊深恭惟判府大中徳懋而新气刚以大博闻强识独师古道于圣贤往行前言来自中朝之文献何幸故家之俗见兹君子之人百里扇和春风桃李一台赞画秋水芙蓉人间爱而诵之公曰职当然耳矧同流于王化知不惮于贤劳岂惟从事之余分一时之风月行见执邦之贰纳千里于阳春某久矣归愚兹焉分教念昔居桑梓之地亦尝瞻桃李之春忻闻都骑之鼎来倍觉私心之遐想静惟愚陋其犹正墙面而立与倘藉并包然后知夏屋之幪也载深瞻俟莫罄敷陈 

答梁县尉 

伏以访名仙于吏隐思见其人传尺素于逺方喜谐厥志未遑逺迓愧荷先施恭惟仙尉朝议阀阅名家胶庠俊士博闻强识独师古道于圣贤往行前言来自中朝之文献且公侯之孙必复始岂州县之职可徒劳惟有志于事功故不辞于警按外户不闭行观彩棒之威坐席未温伫聴蒲车之召某缪当分教幸获亲贤忻闻都骑之来倍觉私心之喜老矣不能用也每怀鳏旷之忧忠焉能勿诲乎愿赐提撕之益其为瞻徯罔罄敷宣 

答赵倅名希明 

振振公子屈贰价藩空空鄙夫谬尸泮水侧聴邮音之播拟修贽见之恭忽鱼素之辱临登龙门而来贲惠出非望得之若惊恭惟某官分日观之辉受帝衷之粹文章光艳未甘为李杜流师友渊源直欲侪游夏辈研易道精微之藴期圣门广大之归讲习得朋深明丽泽动静适道益体兼山宜盛徳之光辉动羣心之向慕屏星在望已闻道路之腾欢泥轼来临行见江山之改观岂特同流于王化伫观大振于儒风修天爵而人爵从特为余事用宗室而王室固愿展嘉猷某识惷且卑学踈而拙虽两载淹留于学馆然多士未广其徳心职既有鳏教徒知困老矣不能用也幸依逸骥之踪忠焉能勿诲乎愿发酰鸡之覆载深瞻徯罔既敷宣 

答黟县簿袁孚 

祇率训辞简稽邦邑清通之誉久矣在人簿领之功可以观政拜尺书之委贶知都骑之鼎来望履有期开缄増喜恭惟某官好修之节尚有典型更品之评最高辈作曽是扶摇之始不卑枳棘之栖寄径则然飞声未艾小物不废君子于此尽心众赋以平斯民亦将受赐某乡风自昔觌徳从今期奉从容之谈尽洗尘陋愧无便敏之牍少谢珍投瞻溯之深名言罔既 

答黟县宰名公炎 

佩维新之命来莅雷封眷独冷之踪首贻缄贶承颜有日甚喜何言恭惟某官行称其文才周于用友天下之士既尊所闻开壁中之藏益昌其学尚稽兰台之选屈处子男之邦都骑在行齐民望赐诸传有治县谱谅讲畜之已精蓝田立颂徳碑度镌磨之未晚式摅素藴以阶显庸某尚迟半纸之恭先枉一函之聘嵇子不敏愧乏酬书之攻武城新猷伫见爱人之效眷言瞻徯罔罄敷宣 

答祁门于尉名云 

学省同游恍如昨梦宦途相遇各以衰年重拜书辞真成感慨恭惟某官学为世用才与行俱岂伊黄绶之阶可屈青冥之步周章若此迟暮谓何仕无崇卑随处可以行志民有慿藉吾党庶几慰心某自叹久暌将求新离羣而老西河之上恐凋落于旧闻论文而赋樽酒之诗喜陪从于清话斐然报施跂以望尘 

答祁门赵尉善壤同年 

聴枫宸之唱夙纵后尘备芹頖之员行瞻前斾未遑剡托先辱飞缄深惭不腆之踪莫称先施之宠恭惟某官银潢疏派王管飞和斡云锦以分章酌天浆而漱润云云


