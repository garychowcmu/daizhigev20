

　　●提要

　　臣等谨案：陶学士集二十巻，明陶安撰。安字主敬，当涂人。元至正八年，中浙江乡试。后佐明太祖，官至江西行省参知政事，事迹具《明史》本传。是集诗与文各十巻。安以儒生受知明祖，参预机宻，典司著作，郊社宗庙皆有议，若明初分祭南北郊及四代各一庙之制，皆定于安。又刑律亦安所裁。而其议论均不详着于集，未审其故，殆当时秘不欲宣也。其诗一曰《辞逹集》，一曰《知新近稿》，一曰《黄冈寓稿》，一曰《鹤沙小记》，一曰《江行杂咏》，今此本分体编之，与所作赋词共为十巻，文亦十巻，而送人之序引居其半，岂以安当时宿望，求赠言者多耶？世言祝寿之序自归有光始入集，然此集内已有二篇，则不自有光始矣。安文章虽不及宋濓之俊伟，而其词类皆平正典实，有先正之遗风，一代开国之初，其气象固不侔耳。

　　乾隆四十一年十月恭校上

　　总纂官 臣纪昀 臣陆锡熊 臣孙士毅

　　总校官 臣陆费墀

　　

　　●钦定四库全书陶学士集巻一（明）陶安 撰

　　

　　○四言古诗

　　咏鳬山【并引】

　　鳬山送贾公也。公家武棠，儒术入官，歴省宪宥，府朝选清望领盐司，由行省郎中为两浙转运使。政令焕新，其亷澹寡欲尤人所难，既满而归，故作是诗以送之。

　　鳬山苍苍，鲁邦是瞻。笃生哲人，蹈德有严。雍容儒绅，典教于学。政府遴才，资其谋度。

　　河渠有书，兵戎有枢。乃振宪纲，乃乗倅车。开省东南，坐筹宾幄。股肱硕辅，闻言是诺。

　　浙司之鹾，国赋倚重。帝睠老臣，副予宠用。煮醎于海，民劳不咨。公善理财，母㈠敢或欺。

　　匪衡益平，匪鉴益明。利周于物，币贡于京。视彼贪虐，敛害于民。怨詈满途，亦独何人。

　　岂弟君子，不忮不求。岂弟君子，不刚不柔。鱼台仰止，遥遥我心。驾言旋归，懐其德音。

　　旁批：㈠母字误，当作毋。

　　

　　咏当涂张县尹善政【并序】

　　古者为政，躬行率民，不待刑罚威令而所感自孚，以天理在心，人所同也。况县令于民最亲，寄命百里。茍善其治，虽当俗降政乖之后，岂遂不可复乎古？观于张君可知矣。

　　君之治当涂也，凡宿弊梗民及民所欲而弗遂，咸除而举之。廷诉者，诲以婉辞，辄释讼去。然法所宜直，强诳莫能投其诈，穷弱得以伸其欝，故人无觖望焉。县负郭带江，当南北要冲，供亿繁侈，不立威而事集，人免于扰。宪台新令核诡寄田㈠，君适病不视事，吏署案设罪罟，欲掩民入，无虑数千户，众惶骇。君出，焚案易吏，令民自实类田于籍，赋役用均，民甚安之。其操守廉洁，内无纎介私挠，弊服羸马，意常充如。闭户燕处，澹静坚苦，人所难堪，而居之自裕。

　　自莅事，连岁大穰，水旱不为灾，蝗飞不入境，务以德化，下用是皆耻犯法，鬬竞者寡。部使者考视案牍，寥寂无几，父老贺曰：吾邑入职方氏七十年，未尝见此贤宰。郊野间无少长，闻称县令每额掌敬叹。及代，相与赍咨㈡弗释，以是观之，张君为县，能得匹夫之心，葢由躬行率民，无愧古之贤大夫矣。君名兊，字文说，湖南人，登进士第。余性介直弗阿，见其官三载，表里始终常一致也。故序其槩，颂以诗曰：

　　有美君子，尝观国光。贤书载登，赤绂斯煌。再命升爵，来于荆湘。尹兹百里，编甿乐康。

　　理涵于心，道积于身。克施有政，民德亦新。耕桑被野，雨旸屡匀。众庶而丰，侯俭而贫。

　　民有鸡豚，我盘蔬茹。民有纨帛，我衣布素。闵厥士女，疮痍是抚。疮痍既瘳，我体完固。

　　公绰不欲，滕薛非长。子产恵爱，刑书靡良。侯兼其德，政有纪纲。三年化行，嘉猷孔彰。

　　英英白云，逺瞻是恻。遄归于南，承颜有怿。愿为时雨，均此下国。维兹邑人，永思无斁。

　　旁批：㈠寄田，《汉书西域传上鄯善国》：“地沙卤，少田，寄田仰谷旁国”。 颜师古注：“寄于它国种田，又籴旁国之谷也”。

　　㈡赍咨，《易萃》：“赍咨涕洟，无咎”。王弼注：赍咨，嗟叹之辞也。

　　

　　咏苏守义妻齐氏【并引】

　　烈女齐氏者，安平县新庄人也，县隶真定晋州。齐甫笄，适同里苏守义，事舅姑勤，修妇道。至丙戌孟夏，守义病笃，谓齐曰：“我病度不愈，幸有兄养母，尔年少，改适后人，可善事之”。齐曰：“忠臣烈女，不懐二心”。守义死，哀恸几絶，谓家人曰：“夫埀卒，嘱以善事后人，吾甚耻之。愿即死徇葬，以明不它”。家人惊骇，相与守视。纔少缓，遂自经，即夫丧日也。有司上闻，旌死节于门，复其繇役。保定张庸道通守太平，戾止㈠泮林，进教官、诸生语其事，余为之诗曰：

　　幽燕之南，晋赵之疆。刀锄劔樵，其人劲强。安平故邑，村有新庄。懿彼贞女，曰齐之姜。

　　来嫔于苏，功容并良。孝周舅姑，礼谨闺房。夫遘危疾，永诀在床。谓汝改适，怜其早孀。

　　齐沥丹诚，执心孔刚。誓无辱身，宁甘自戕。夫目遄暝，妾命乃长。胡能独生？曷若偕亡？

　　金石可朽，言弗忍忘。冈陵可移，义弗忍伤。九原当见，以死自明。永谢膏沐㈡，魂离室堂。

　　欲拯何及？举族悲惶。行髙千古，事昭一乡。守宰嘉叹，宪使荐扬。旌命自天，门闾有光。

　　断鼻㈢执义，夏侯德彰。剔目㈣示信，房卢性臧。谁能捐躯，同穴而藏？恒山欝苍，厥髙莫量。

　　烈烈令闻，能与之京？张侯戾学，称善洋洋。激励孝忠，增重纲常。作此雅歌，亘乆弥芳。

　　旁批：㈠戾止，《鲁颂泮水》：“思乐泮水，薄采其芹. 鲁侯戾止，言观其旗”。戾，临也，止，语辞。

　　㈡膏沐，《卫风伯兮》：“自伯之东，首如飞蓬，岂无膏沐，谁适为容”？朱熹集传：膏，所以泽发者；沐，涤首去垢也。

　　㈢断鼻，晋皇甫谧《列女传》：“（曹）爽从弟文叔妻，谯郡夏侯文宁之女，名令女。文叔早死……居止常依爽。及爽被诛，曹氏尽死。令女叔父上书与曹氏絶婚，强迎令女归。时文宁为梁相，怜其少，执义，又曹氏无遗类，冀其意沮，乃微使人讽之。令女叹且泣曰：“吾亦惟之许之是也”。家以为信，防之少懈。令女于是窃入寝室，以刀断鼻，蒙被而卧”。

　　㈣剔目，《新唐书列女传房玄龄妻卢》：“玄龄微时，病且死，诿曰：‘吾病革，君年少，不可寡居，善事后人’。卢泣入帷中，剔一目示玄龄 ，明无它”。

　　

　　咏张同知【并序】

　　田赋岁供，始于敛输，终于漕运，事烦责重，为政者难之。夫敛输集于仓廪，漕运达于畿甸，得人纲摠，则利入于国，害不及民。故行省遴官，平其出纳焉。

　　至正丙戌冬，姑孰贰守张侯以省命监敛三县租，视事仓廨，剜剔宿弊，均一斗石。朔风冱寒，戴星出户，昏夜始归。逺郊外邑，舟车囊槖，如期纷至，躬验露积，簸籭精凿㈠，吏无以售其奸，民得以节其费，仁厚之意，蔼然被物。敛输既毕，省委视平江漕运，驰驿遄往，自春徂夏，海艘绵联，琼粻山峙㈡，额七十万，凖量合制。漕夫听令，惴无讙哗，乃相谓曰：“是姑孰监租，剔弊勤事者。其可犯乎”？由是仓厫晏然，市肆不扰。其民曰：“是尝仁厚彼民，今推而及我，抑何幸欤”？又能防闲周严，无龠合㈢窃逸，赢余二万四千石有竒。由其累官在京仓库漕司，故今冝于其职焉。

　　侯雅嗜经籍，孳孳古学，坐立进退礼习熟。毎居府署，疏决壅滞。退食延接士论，驰骋古今，性豁如也。教官儒流，喜侯还治所，俾为诗以咏之。仆旧游京师，闻誉起慕，今灼见其人，信有符于前闻也，其何说以辞？侯字庸道，保定人。言行政绩之可征者，岂独敛输漕运而已哉？既述其事，颂以诗曰：

　　有颀之英，今德在躬。禁闼清华，鼓舞皇风。命服鞶组，宠任洊隆。先猷是经，众理贯融。

　　乃睠江东，临民敬忠。庭诉自简，仓储载丰。匹马翩翩，霜月在天。勤敢谓劳？王事系焉，

　　三吴故墟，征赋于田。有命转输，寄委则专。南风巨艘，平达于幽。待哺林林，以乐代忧。

　　国廪既充，经费是庸。侯官南邦，不有其功？

　　旁批：㈠精凿，《春秋》：“桓二年，粢食不凿，昭其俭也”。注：黍稷曰粢，不精曰凿。

　　㈡琼粻山峙，《诗大雅崧高》：“以峙其粻”。《尔雅释言》粻，粮也。《离骚》：“精琼爢以为粻”。　

　　㈢龠合，古量器，一龠当半合。

　　

　　　  题画牛【并引】

　　画形易，画意难，观此图也，老不忘舐犊之爱，可以会其意矣，为之诗曰：

　　坤道生，生为子。母牛貌，其性情。载行载休，草茂泉清。

　　从犊后先，恐其渇饥，爱发于天。

　　

　　○五言古诗

　　送吕经歴诗【并序】

　　新安吕辅之长府幙于太平，太平为江左名郡，赞其理者冝有简静之德，以镇其俗，敏达之才以施于用，斯为善矣。葢其民习谨厚，寡于争讼。府侯端居堂庑，肃清幕僚，不烦于案牍，坐镇勿扰而已。郡地当要冲，迎送需给日代乎前，金谷之浩穰，刑罚之重轻，学校之教养，营造之经费经歴，总诸曹以就绪焉。吕君蚤由簿书，积劳升官，简静敏达皆有之矣。府隶江东宪司，宻迩行台，集庆、宁国、太平境相接也。政治得失，声实隆污，最易着闻。而是郡官无失职，事无失道，非善赞其理者欤。秩满送以诗曰：

　　姑孰古藩翰，溪山缭城郭。出镇遣重臣，分符荷侯爵。黄堂清昼闲，莲香蔼宾幕。

　　美兹南土彦，声名素昭灼。嘉言吐清婉，竒搜破冥漠。简牍日岂无，谈笑为裁度。

　　贞姿涧畔松，髙情云表鹤。流光何荏苒，新霜点华发。觧篆促归期，遥忆旧林壑。

　　江流渺孤蓬，春风桞花落。才猷时所慕，行矣沾殊渥。壮心老不渝，云路参寥廓。

　　

　　送于遵道【并序】

　　学以师古为贤，不以戾俗为迂也。往圣立心修道，酌于大中，嘉谟盛行，经纶事物，炳炳方策间，儒者务学，法此而已。古学寥閴，士习乃降。干时媚众，饵近利，猎虗声，靡然莫知其所止。当是时也，闻有古学之士，其不骇然而笑也几希，无怪乎斯文之微矣。以予所知若遵道于君之学，其师古者欤？来録学事于姑孰，忘其素富，独寓空斋，闭门终日，攻讨理致，纂述忘疲，居不泛交，暇不出逰，澹泊其心，坚定其志，侃侃论辩，不改方直。况味恬寂若与世忘，不求合乎今，而求以师乎古。士类贤之，世俗迂之。予与遵道同时泮庠，交契深厚，诗以赠别，并序作诗之意云尔。

　　东南巨都会，龙虎形桓桓。文献萃其间，群方耸听观。之子邦之彦，髙情寄儒冠。

　　词林被膏润，华实美以完。筮仕司纠録，官与毡俱寒。坐忘粱肉味，丼㈠此苜蓿盘。

　　斋居谢宾客，灯窻夜漫漫。道契三古心，笔意宗孟韩。秩满动行色，送别江之干。

　　西风吹白云，心目遥生欢。相期敦古道，力行谅非难。朂哉追前修，万里髙飞翰。

　　旁批：㈠丼，井也，此处当作甘，字误刻，后皆放此。

　　

　　送程子厚【并序】

　　莫神于天文流运矣，日月经纬之隠，见暑寒昼夜之变迁。圣人浚其心智，推验测候，使天文无所秘其神，裁成范围之功益神矣。自庖牺画卦，具二十四气，炎帝分八节以纪农功，轩辕迎日推筴而调厯作。若分至启闭之官，建于少昊重黎。天地之司，命于颛顼。式序三辰，帝喾有焉。厯象玑衡，唐虞先焉。夏称昆吾，商称巫咸。周官摠以太史，而分保章、冯相、卜师，筮人，视祲、挈壶之职，其制遂详。时至春秋，鲁有梓慎，晋有卜偃，郑有禆灶，宋有子韦，齐之丼德㈠，楚之唐昧，赵之尹皇，魏之石申，皆掌天文以佐国治，而巫咸、丼石，其学尤着。五行之说明矣，后世沿袭支干星度，推人寿夭吉凶，悉本五行，要必有其理也。

　　新安阴阳家程子厚明于天文，得古遗意，虽天地气化，浑沦绵邈，乃操寸管尺圭，约而窥之，卒莫有逃焉者也。尝教授铅山阴阳学，调太平。其谈演理数，推人平生事，曲中㈡焉。余观史迁以阴阳家与道、墨、纵横并列，然帝王以阴阳参国政，定民时，其法肇于上古。是知道、墨、纵横之说皆可废，而阴阳家不可废也。意者程君于圣人之神知所求哉？乃赋诗以送之，诗曰：

　　于穆苍灵运，元化无始终。埀象炳躔逡㈢，积闰成岁功。茫茫万古余，坐致理则同。

　　清台窥玉管，缇帷候律筩。教筵分列郡，设官效儒宫。新安万山深，闭户象数攻。

　　青袍客江上，宾友蔼文风。望气登危城，占星指遥空。泉清壶漏滴，表正阳晷中。

　　寒毡能慰藉，杯酒聊自充。风髙白云飞，澄波送归篷。佳哉泉石墟，树色环青葱。

　　鳯皇衔书来，招邀游紫宫。扫清黄道尘，晓望扶桑红。

　　旁批：㈠丼德，甘德，与石申合作《甘石星经》。

　　㈡曲中，中也。《耆旧续闻》卷二：“韩退之作《师说》，曲中今世人之病”。

　　㈢躔逡，《方言》：“躔逡，循也”。

　　

　　挽方君政【并序】

　　至正初，余训导姑孰郡庠，青阳方君政来正学事，遣其子若孙执礼受业。后余去职，君亦摄教天门于湖。满考，听铨吏部。余适与计偕，乙酉仲春遇君京城南侨舍，相距数步，曰㈠沽酒慰寥寂，联裾风沙中。逰览都市，至大明殿陛，瞻宫禁之神丽。未几，予袖礼部符南旋，君寻除无锡州教授。冬复抵姑孰旧寓，怪其饮减，杯至辄辞。

　　丙戌二月，会饮余家。后数日，其三子至自青阳，是夕遘。疾甚，犹致书于余，俾子若孙诣余卒业。三月十二日卒，去会饮仅匝月，所致书乃絶笔也。经旬，诸孤发榇舟归葬。君躯干刚癯，自号庸斋，爱谈辩，摧抑众论，闻一辞中理则改容服从。尝谕㈡信之永丰，杭之于潜，歴学正，升教授，惜其未任客死，志莫获遂。遂作挽诗三章，以寄余之哀思焉。

　　大化何茫茫，生死等朝暮。见面未几何，幽明已殊路。人皆劝君仕，况未年迫暮。

　　哀哉万里行，朝命惜虚付。虽有善教才，不得一逺布。六旬命非促，岂不见晞露。

　　知命俭亦乐，闻道死乃安。平生嗜欲薄，既逝魂气完。念昔乆缔交，文饮意屡欢。

　　握手龙墀上，天风飒髙寒。归来忽永诀，不复其杯盘。葢棺事始定，长夜嗟漫漫。

　　云间九华秀，君心岂能忘。亲朋亦别乆，终不返故乡。诸孤泣诉我，我亦泪浪浪。

　　东风三月暮，送柩出泮庠。归舟驾言发，佳城在青阳。所期贤子孙，勉嗣先业光。

　　旁批：㈠曰字误，当作日。

　　㈡谕，县学教谕。

　　

　　赠程希孟【并引】

　　新安程希孟失怙于襁褓，母胡氏，鞠孤孀居，誓无改醮。希孟遵教既有成立，游金陵、姑孰，欲得禄以养其亲，韩子所谓“虽有离忧，其志乐也”，托物成诗，美其事焉。

　　乔林有乌巢，好枝以为依。巢中雏始生，乌父去不归。慈母勤覆育，而无暂时违。

　　哺食日以肥，养翮日可飞。焕如鸾凰文，矫若鹰隼威。油然反哺心，真纯乃天机。

　　崇台霜满树，翔集迁髙巍。不然腾云衢，荣光托王畿。晨出日未晞，夜归星正稀。

　　所思报劬劳，母德如春晖。

　　

　　寄题依緑亭【太平县汤肯堂】

　　黄山衍余秀，云峦结层城。溪泉抱林麓，苍莹有余清。肯堂贤主人，缔此松竹盟。

　　作亭宅幽胜，辟园莳芳荣。波光照帘几，天影涵空明。依緑意何如，聊以濯吾缨。

　　汉水鸭头色，锦江春碧晴。向来逺逰处，恍惚当轩楹。仰视金芙蓉，千峰欝峥嵘。

　　丹崖浮紫气，上接白玉京。仙人粲云裾，下顾如有情。翩翩鹤书来，闭户懒出迎。

　　俛首玩澄泚，但觉轩冕轻。机心晏然息，肯使鸥鹭惊。洗耳慕髙躅，深居憺无营。

　　

　　赠李盘居

　　有客骨气清，南来自仙都。睠此山水地，相逢意交孚。游神于先天，理象穷六虚。

　　炯然双瞳光，为人辨荣枯。流观文物海，妙泄造化枢。上有星纬垣，下有龙穴区。

　　甲子起上元，万古数不渝。泝流探其源，竒言如贯珠。蹇余乆岩壑，澹素以自娱。

　　坐视岁月迁，不忍弃诗书。朋逰或要津，笑我犹癯儒。子来筮卦画，谓当应时需。

　　牕前共尊酒，谈笑忘羇孤。天髙秋气肃，鸿雁来宾初。去意不可留，赠之乏琼琚。

　　岂无小山徒，招隠上亨衢。猗彼盘中人，宁乆盘中居。时至谅毋失，江左暂踟蹰。

　　

　　赠风鍳雷霆电

　　雷迅乃成霆，先机烁飞电。震动江海间，洞烛鱼龙变。君术亦如此，骇物豁神见。

　　舌端声欲鼓，目光照人面。心与造物游，其名匪徒炫。萧萧蓬鬂斑，客路犹未倦。

　　敬亭好山色，余翠落团扇。秋风凄以髙，乡心逐归燕。

　　

　　赠斗数梁月渊

　　璇玑干元化，列宿摠纲纪。不待衡管窥，理数契玄旨。人命有穷通，如出其意使。

　　平生鉴物心，寒月照渊水。曳褐茅山下，开牕挹苍紫。波流送灵槎，博望憩游屣。

　　仰视北斗光，秋云接伊迩。竒论入杳微，尊酒浇磊磈。凉飙飒短袂，微露湿寒苇。

　　问子去何之，长揖挈行李。

　　

　　夜行至香鱼馆【在沧州盐山县】

　　目送寒日坠，暮色变苍黄。近顾已昏冥，前店安可望。游子且宵征，苦恨昼不长。

　　雪深迷古道，车陷心愈忙。缺月未出时，粲然众星光。四无鸡犬声，琼田白茫茫。

　　忽逢人夜语，为我指康庄。渐至香鱼馆，叩门灯照床。主翁起迎劳，饮以壶中浆。

　　笑问来何迟，吹火煮糗粮。因知造物心，不使罹害伤。命途此可卜，力善何能量。

　　

　　送常伯昻

　　燕云欝嵯峨，形势拱北京。土厚人劲毅，慷慨意气倾。一有温恭儒，翘然擢竒英。

　　夙秉济物志，而无阿世情。西江赞风纪，顷歩懐廉平。岭海涤氛翳，湖湘亦澄清。

　　寻登南廌院，爱此霜月明。中台有征书，共说选择精。春残桞飞絮，送别金陵城。

　　子行勿迟迟，时事方营营。平生报主心，不为利禄婴。致逺自今始，侧耳闻佳声。

　　

　　述寓【长明道书院作】

　　夙志慕前矩，琴趣愧难续。弃米曾赋归，云何效奔逐。慈亲日向老，无以报鞠育。

　　明经不取士，奉养心未足。携家客秦淮，苍苔蔽荒屋。年丰公廪虗，半载不沾禄。

　　妻子乐从俭，朝夕共饘粥。母心爱两孙，每食分鼎肉。自怜头上巾，兴到无酒漉。

　　怡然坐牕下，一笑对秋菊㈠。

　　旁批：㈠秋菊二字原属下题，作“秋菊秋风辞送梁生”，误，今乙正至此句。

　　

　　秋风辞送梁生

　　凉飙荡平野，逺送宾鸿翔。萧飒西北来，草木忽变黄。不惜草木黄，寒透客子裳。

　　晓牕凋鬓影，夜堂揺烛光。值此素节晏，令人懐故乡。援琴赋将归，苦雨菊有芳。

　　盼望扫积阴，下土见太阳。明当吹羽翰，髙飞戾穹苍。

　　

　　訾伯元孝义

　　齐国有竒士，卓行由性真。霸余俗尚利，忽见三代民。兵荒家不残，货充廪粟陈。

　　视义重丘山，黄金轻一尘。疾疢虽在亲，痛实切已身。拜医奉汤药，省养谨夕晨。

　　钟爱赐厚资，誓与兄弟均。居丧踰礼制，毁慕泣苍旻。田屋让同气，举族褱㈠其仁。

　　慷慨割腴产，恵利饫孤贫。庾衮㈡救疫勤，宋清焚劵频，元振给葬费，三人罕儗伦。

　　今乃兼能之，恩义周乡邻。孝友万善原，任恤与睦婣，全德古所难，事状付史臣。

　　旌褒光宅里，眉寿余八旬。象贤乌府宾，宠秩绯鱼新。彩庭侍燕喜，几席生阳春。

　　滔滔济河流，入海去无垠。福泽同其深，永以遗后人。

　　旁批：㈠褱同怀。

　　㈡庾衮，字叔褒，晋明穆皇后伯父也。咸宁中，大疫，二兄俱亡，次兄毗复殆，疠气方炽，父母诸弟皆出次于外，衮独留不去。诸父兄强之，乃曰：“衮性不畏病。”遂亲自扶持，昼夜不眠，其间复抚柩哀临不辍。

　　

　　仲春雅集分韵得染字

　　出自行春门，山明烟雾敛。平湖芳草生，野水緑如染。园亭桃李花，相映杯潋灔。

　　乗风登白纻，石路不巇险。大江逺澷漫，浮云闲冉冉。絶顶尊爼列，微酡入腮脸。

　　山僧煮茗迎，松下门半掩。穿林叩仙洞，琼章借披检。钓台更留酌，真乐意无慊。

　　因嗟乆城市，不觉时荏苒。今日良宴集，兰亭视何忝。同行皆俊彦，冠佩罗整俨。

　　临溪咏而归，悠然忆曾点。

　　

　　九日登髙翠微亭分韵得满字

　　山川甚雄丽，积雨为磨澣。天开秋气清，逰娱共萧散。石径接巉岩，兴到行不懒。

　　微霜护新晴，杲日送余暖。层巅蹑髙寒，境胜世所罕。苍茫四无极，自恨目力短。

　　危亭基藓残，麋鹿荒町疃。居然龙虎势，城郭在平坦。崇阿吊离宫，老木荫僧馆。

　　松云引徐步，兰露入清盥。况当重九节，野菊相留欵。宾朋笑语间，文理谢雕纂。

　　好风袭尊爼，幽鸟咔丝管。人生光景速，每恨乐事缓。嘉会幸一逢，何辞累觞满。

　　

　　观澜斋诗

　　水㈠德灵且长，滔滔向东奔，忽焉成湍激，洪澜撼深坤。萦盘势洄洑，汹涌声惊喧。

　　昼涵天日光，暮蒸云雾昏。斋居在川上，寓目凭幽轩。顾瞻发深省，因知来有源。

　　道体谅如斯，妙契邹孟言。力学当渐进，达此入德门。泝流穷其本，功勤矢弗谖。

　　譬彼逺入海，万里何惮烦。

　　旁批：㈠水字原上属诗题，作“观澜斋诗水”，今乙至此。

　　

　　题何氏心逺楼【余姚山中儒家余尝至马】

　　山深众喧寂，而有太古风。西南起髙楼，居者恬以冲。笑傲浮云上，俯视沧海东。

　　遐哉天地阔，在我方寸中。草木有生意，乐此遗世翁。脱彼事物役，求道有始终。

　　所以平日志，不与浅近同。神交羲皇前，髙趣谁能穷。

　　

　　登舜江楼得换字韵【时左丞阿尔温沙、参政恩宁普、分省明州，委进士董朝宗团结余姚民兵。】

　　承平八十载，河海既清晏。越东在遐荒，武备奉宸断。股肱二三臣，坐镇防变乱。

　　礼罗得名士，兵机授成筭。下马舜水濵，官吏服能干。寸心每勤劳，百姓免愁叹。

　　与客闲片时，登楼爱竒观。凭栏出树杪，振衣在天半。诸峯绕城邑，万室夹江岸。

　　鲸涛息狂沸，龙泉入清玩。霜晴风日佳，畅望百虑散。因忆京华春，杯酒曾共案。

　　别来会聚难，转眼年岁换。旅中得追随，相顾发一粲。

　　

　　登龙泉山得海字韵

　　苍峯倚重霄，万古色不改。神龙去已逺，踪迹隐然在。石面常出泉，土脉本通海。

　　宝坊起楼合，气清地爽恺。佳菊金葳蕤，古木青晻霭。攀磴行复坐，瑶草鲜可采。

　　宾朋觞咏间，气味似兰茝。谈笑有雅趣，岩壑被光彩。嘉会有几何，不醉复何待。

　　

　　次云观尊师竹杖诗韵【壬辰春】

　　骑马京城春，乆矣弃鞭策。丼心曳笻竹，扶持常助力。步屧得平穏，随身共游息。

　　夙怀氷雪操，文彩炯然出。岂无灵寿杖，优老荣禄食。刻鸠仍虑饐㈠，宠赐临几席。

　　遂令衰朽资，无意乞骸骨。何如知几士，逍遥在衢陌。世路渐艰险，老境亦遄疾。

　　与尔且从容，免为物所役。向来经行处，风雨长荆棘。出门今不逺，携以慰朝夕。

　　相从憩松涧，蹔放枕藓石。虽知有此能，寂寂倚空壁。摩娑惜良材，造化閟灵物。

　　用舎自有时，散逸兴何极。

　　旁批：㈠刻鸠仍虑饐，《后汉书礼仪志中》：“玉仗，长（九）尺，端以鸠鸟为饰。鸠者不噎之鸟也，欲老人不噎”。

　　

　　题通微斋

　　道体本无迹，至隠不可见。彼美方外人，达此弗迷眩。

　　寸心造幽玄，寂然该众善。真机忽显露，妙用生万变。

　　

　　送周士显

　　仓官邓明可，觉非先生之子，文艺可重。携东仓周士显过余，且曰：“士显年富，志勤简册，逰于四方，货殖为养亲之资，自以疎于定省，将归。闻子而愿见，盍为诗以贶其行”？余于士显未缔交，而为邓君所与，不敢泛以货殖者视之。赠以诗曰：

　　幅员大茫茫，混一年已久。丈夫有逺志，万里事奔走。楚氛起西南，军垒击刀斗。

　　嗟哉行路难，归计不可后。太仓东海濵，寳货萃渊薮。州民已安居，船兵或相蹂。

　　云飞苍山颠，客子重回首。还家信可乐，再拜为亲寿。江鱼鲜斫鲙，园杏新荐酒。

　　熏风楼馆清，论文集佳友。所愿成德艺，勿用矜富有。平康如可见，待时宜静守。

　　努力及壮年，修名期不朽。【乙未四月五日】。

　　　已上《辞达集》

　　

　　癸夘闰三月十九日奉旨代祠宝公遇环中子于山中送余出寺余止之环中子曰不出圆悟关因续为句

　　不出圆悟关，已入清凈境。长松闭虚岩，閴坐吊孤影。我行宝珠林，闻君万縁屏。

　　意将叩玄奥，未敢辄呼警。童子倚马睡，侍卒息驰骋。飞亭揽空翠，木末潮万顷。

　　茕然忽我即，握手语髙岭。脱屣人世外，豁若春梦醒。遐霏栖沈寥，幽云荫苍冷。

　　万叶发逺香，半天觉清迥。山水多胜事，兴到暂同领。嘉君匪逃儒，黙几聊习静。

　　形迹若异涂，一理内自省。楼合起太空，先见常炯炯。沸海指龙涛，神光破溟涬。

　　惜无浮生闲，其此白昼永。下阶踏重藓，倚栏瞰方井。天地一逆旅，谁宜叹萍梗。

　　送客临虎溪，余情咏佳景。何当从之逰，慰此心耿耿。

　　

　　次韵刘彦炳典籖感秋七首

　　凉风肃庭户，爱此山气幽。森然林间叶，倐尔水上浮。维天有四时，髙爽莫若秋。

　　中情茍恬晏，无劳慕丹丘。

　　我本隐逸人，手种篱菊黄。养真亦好道，忽已五十霜。夜凉不能寐，稽古灯在床。

　　天明驱马出，秋兴满江乡。

　　英雄逐秦鹿，诸兵日相侵。义师独缟素，感动天下心。三杰功名显，亚父终陆沈。

　　时方求善策，不计陈平金。

　　孤桐倚絶壁，长养材貭竒。截为焦尾琴，奏成白雪辞，倘非爨下声，知者复谁其。

　　物固有佳遇，待时何足悲。

　　名爵得固易，设施为甚难。房杜居黄合，功业弥两间。志士绎遗经，有得心自欢。

　　一朝乗飞云，龙鳞或能攀。

　　切直慕汲黯，孤忠悯湘累。懐才若尽展，膏泽靡不滋。每思汤武兴，能用伊吕为。

　　君子处心正，何嫌迹逶迤。

　　九月霜未降，青溪尚弥漫。惊飙飒蒲桞，苍桂秀团团。倚杖观白云，孤飞时徃还。

　　穷达听天命，怡然絶忧叹。

　　

　　次黄观澜韵二首

　　治古麟在郊，山气结丹甑。淳风变禾黍，列国事吞并。秦隋虽富强，莫与仁义竞。

　　所以王者兴，四海苏乆病。埋金地脉寛，遐壤悉退听。大致文武才，摠握造化柄。

　　江汉日以清，嘉鱼荐芳饤。邂逅有君子，知几适天性。

　　作室贵杞楠，炊黍资釡甑。雄才萃天策，六合遂兼并。古今一俛仰，维人信无竞。

　　勿言岁云迈，学老无疵病。髙飞择木栖，好音动清听。右掖苍栢阴，挥笔司文柄。

　　时相最好贤，招邀共觞饤。偶幸接微吟，独惭野夫性。

　　

　　看松庵【此以下三诗为章君三益赋】

　　太古有积翠，怪虬托窟宅。皮鳞老阅岁，髯髪硬如戟。爪擘层云开，夜攫明月食。

　　偃跃天可依，忍冷冬不蛰。路絶人罕到，一士卧空壁。每从晨启扉，终日对森碧。

　　相看乆无厌，稚子笑成癖。昔自初览时，万松皆歴歴。凉阴羃窻几，深黛滴岩石。

　　无乃肉眼观，玩物犹滞迹。迩来坐庵中，一松了无觌。不在形色求，能以神气得。

　　坚朴藏大用，后凋秉天德。幽怀与俱化，此境遂真适。好风忽相过，清音起寞寂。

　　

　　烟云万顷亭

　　化工出竒变，谁哉执其枢。山川气忽凝，浑浑一色敷。大海起雪涛，宛在平地铺。

　　烟耶果云耶，脚底万顷余。漠漠混浓淡，悠悠忘巻舒。缥渺亘林野，奄忽弥八区。

　　南北知几阡，东西几陌踰。谅无町畦隔，亩计安可拘。身登太素上，清旷聊自娱。

　　但见三两峯，顶露青芙蕖。泊然脱世氛，喜与此物俱。或言近灵湫，疑是龙所嘘。

　　长飙生树杪，天地廓如初。

　　

　　唯天在上亭

　　一境悬太虚，云木皆脱洒。去地隔几尘，结亭称吾雅。扶桑浴朝暾，每在几席下。

　　仰视独苍穹，更无最髙者。笑抚乔岳顶，渤澥一杯斚。飞猱不可越，无怪来者寡。

　　自非毛骨爽，胡能此陶写。我欲〈奭斗〉明河，清露湿九野。沈寥与之朋，白榆手可把。

　　果能遂此懐，石榻问君假。

　　

　　苦斋【尝为章君三益赋苦斋二律意有未尽再赋此诗】

　　染指求鼎羮，悦口嗜杯醑。滋味非不丼，过咎终自取。宴安怀酖毒，豫极萌变蛊。

　　所以古圣贤，身劳心志苦。陶渔困山泽，胼胝平水土。先虞戒逸乐，东征弗宁处。

　　尝胆与粉参，含茹不可吐。炎汗务穑稼，饱暖免空窭。壮士不解甲，血战拓疆宇。

　　力学在辛勤，才识观今古。譬如适逺国，歴险冒寒暑。客有居深山，卓行独无侣。

　　苦节励志操，苦药清肺腑。焦思废寝食，坚忍能自许。旨美于此得，勿为艰难沮。

　　始信荼如饴，何殊隽膏乳。我生清苦多，薄命天赋予。耐守乆自安，相顾乐无语。

　　　 已上知《新近稿》

　　

　　偶述

　　粤兹古黄国㈠，麟史昔见书。开郡领三邑，环境千里余。淮汉错犬牙，大江倚郭郛。

　　亦有邾子城，近在东北隅。冈峦起千迭，苍峭夹井庐。颇讶前朝意，乃视遐壤如。

　　元之既谪守，子瞻亦谪居。竹楼冬听雪，赤壁夜凭虚。适为此地幸，因之作名区。

　　至今江山间，光采被禽鱼。我才愧慵陋，来寓情思舒。兵后抚疮痍，野外恳荒芜。

　　努力砺名节，庶不负所需。

　　旁批：㈠先生为官黄冈，古黄国地。

　　

　　秦友谅元帅邀饮

　　戎帅忽踵门，拱手向我语。儿从金陵来，江舡载酒脯。请公饮一觞，陪坐无杂侣。

　　但有守镇官，新晴其鸡黍。老夫慨然诺，策杖至其户。盘飱已罗列，爵行闻乐府。

　　不意寂寞濵，乃有此樽爼。郡民方凋瘵，贫家受饥苦。安得皆醉饱，丰年欢屡舞。

　　

　　服药

　　服药功亦竒，藉以益五脏。阅世五十三，颇觉元气壮。须髪白数茎，黝者固无恙。

　　先医神圣流，遗言岂我诳。精神茍内守，血脉自和畅。厚本塞病源，邪沴不敢向。

　　吾儒传大方，又出医家上。集义体自充，寡欲心不放。慎言节饮食，砭针戒流荡。

　　达则民瘼苏，穷亦身粹盎。道德永昭埀，后天不凋丧。

　　

　　新晴有感

　　今日复何日，见此天气晴。上帝悯下土，欲遂苖稼生。民乆苦阴晦，再遇白日明。

　　愧我初守郡，恵政未能行。颇闻近年来，差繇事匪轻。三时勤农务，冬藏不满籯。

　　赤子空嗷嗷，使我泪如倾。仰视苍空髙，无云蔽太清。吾当诉真宰，早致天下平。

　　

　　见月

　　一月不见月，却在屋西头。童子喜来报，还我故玉钩。

　　

　　（扌东）㈠叶

　　（扌东）叶埀万珠，碧重枝亦俯。惊问此何因，白昼雾如雨。

　　旁批：㈠（扌东），拣也，同拣

　　

　　锄草二首

　　锄草力亦劳，根连土如铁。草深固荒秽，还疑伏蛇蝎。

　　锄草废屋基，更刬故瓦屑。拾得古铜钩，苍翠不磨灭。

　　

　　书事【三十韵】

　　离家仲冬望，泝江至鄂渚。凄风裂重裘，大雪惨行旅。蹉跎岁华晏，洲边感鹦鹉。

　　今年春二月，玺书命守土。两日抵黄州，又值连月雨。披榛古瓦场，诛茅创廨宇。

　　四招复业民，疮残必摩抚。事简虽得暇，懐国欝心腑。梦登阁道上，隔水不得语。

　　觉后山月西，孤影在荒堵。新晴云雾卷，南方早炎暑。夏衣家未寄，昼汗生腹股。

　　对客扪虱谈，痒多翻成苦。土无絺绤卖，亦有乏资与。空存麻城㈠名，不见制白纻。

　　赤日烁闾阎，卉服多困窭。一物差可意，美竹产村坞。削皮为枕箪㈡，纎巧类织组。

　　凉光泛琉璃，病后难寝处。此身不足惜，所愿六事举。闵兹锋燹余，民命满荆楚。

　　可怪近日来，舡兵忽暴御。快桨躐洪涛，刼货杀物主。登岸拆邮亭，伏莽袭商贾。

　　巴河㈢遇三人，投之急流去。一人浮水还，赤体无寸缕。疆域幸开辟，道路乃龃龉。

　　偶逢使者归，封书闻政府。敢陈骨鲠言，天髙听常俯。踪迹悬幽逺，庶效涓埃补。

　　旁批：㈠现麻城市，仍属黄冈。

　　㈡枕箪，黄冈属县蕲春，产蕲箪。

　　㈢黄冈属县浠水所辖镇。

　　

　　飞蚁㈠

　　巨蚁揷两翼，形与蜂蝱类。羣然穴我室，囓肥若锥利。寻膻行案几，乗间穿衣袂。

　　童子塞罅隙，又出屯满地。有时忽飞扬，喧斗争意气。髙或登栋梁，近或栖褥被。

　　或落头面上，或依墙壁萃。见者輙怒憎，予独无害意。念其造物生，似知君臣义。

　　但令扫常洁，迹逺自清致。

　　旁批：㈠飞蚁，非蚁也，黄冈近水多蚊，今仍多有之。

　　

　　述椀

　　有客寄书来，遗我白瓷椀。古人劝加飱，感兹意何婉。旅舎乏此物，童仆欣涤澣。

　　分送两同僚，无则视为罕。欲效铭盘盂，饭顷亦自勉。饮食勿过饱，注水戒盈满。

　　岂独口腹计，去道庶不逺。

　　

　　墙头草

　　墙头草三尺，俗称野红花。干脆皆芒刺，叶乱多欹斜。托根亦何危，疾风日相加。

　　眼前爱潇洒，苦被此物遮。一时芟夷尽，幽景即满家。尘垢翳人首，谁能不梳爬。

　　从是兰在门，尚云锄去佳。

　　

　　蛇蜕

　　平生恶蛇虺，不欲见其形。长蜕忽挂墙，阴风动余腥。昆虫乃有此，含毒性不灵。

　　一蜕一长养，速刈积草青。蚕蜕茧盈箔，蝉蜕离污浊。龙蜕气乃神，陋尔留残殻。

　　螫手急解腕，为害古来恶。劔断炎汉兴，笏击中丞卓。深山大泽去，慎勿城郭。

　　

　　苦疥

　　奔走二十年，一身事鞅掌㈠。洁素无疮痍，但觉肌肤长。自从去岁来，昼夜苦疥痒。

　　爬搔血濡爪，手足生劳攘。纎虫穴皮内，蠧我恣所徃。恐是心火炎，精神减清爽。

　　杯茶服苦参，效验不可强。何况民痍多，元气待培养。当使疾痛除，临风动遐想。

　　旁批：㈠鞅掌，《诗小雅北山》：“或栖迟偃仰，或王事鞅掌”。 孔颖达正义曰：“今俗语以职烦为鞅掌”。

　　

　　酒

　　人以酒为丼，我以酒为苦。平时爱静重，醉后轻言语。容仪渐不庄，咳唾且频吐。

　　目花散万蚁，细字卒难覩。事重忙亦辍，面赭羞自俯。大禹疏仪狄，阮籍侪恶侣。

　　圣狂天壤殊，可以警千古。

　　

　　寓意【四首】

　　鸦【讽为善也】

　　世俗恶鸦鸣，每以为不祥。或称亦报吉，两说皆渺茫。祸福人自致，物岂预度量。

　　君子循善道，自然天降康。万一遭不虞，有命莫可攘。小人悖理义，鬼神罚百殃。

　　侥幸或安宁，气数乖其常。泛观未定天，倒置如未臧。事乆天者定，曾何爽毫芒。

　　飞鸦启长啄，适意自徜徉。黙坐澄万虑，聒耳庸何伤。

　　

　　蝎【恶谗也】

　　昔年馆北方，壁上蝎数个。体圆尾螫人，肌肤惨如剉。今年黄州居，黒虫几前堕。

　　长股类螳蜋，双钤恣掀簸。隶卒走击死，我斥其太过。卒跪前致辞，敢达使君座。

　　土人亦称蝎，一囓皮肉破。朝痛抵暮夜，酷毒难坐卧。饮食不能飱，更长忍饥饿。

　　急候鸡一鸣，痛止家人贺。此物不可留，见之当击挫。我闻如此语，咨嗟顾宾佐。

　　谗口更伤人，古人遭速祸。

　　

　　鳡【刺贪暴也】

　　孟夏鱼苖生，纎纎满波内。一瓢数酌千，似有游泳态。江头聚城市，买者动运载。

　　归家放池中，看养情必耐。每朝饲饭饘，至午投藻菜。长育日向深，洋洋可人爱。

　　其中有鳡鱼㈠，恣意张巨喙。身长多气力，来徃食同队。但见鱼渐稀，将谓深潜晦。

　　童子入水观，唯有鳡鱼在。养鱼莫养鳡，湖池利俱废。用将莫用贪，边民生怨悔。

　　雄威肆吞噬，繁刑更苛碎。家家弃青苖，遥遥投北塞。国计果何如，令人发长嘅。

　　旁批：㈠鳡鱼，性凶，食鱼之鱼，今黄冈附近之梁子湖多有。

　　

　　蟇㈠【刺无益也】

　　虾蟇汝何物，形状无可取。舞舌掠青虫，怒目腹如鼓。忽尔肆大奸，食月不肯吐。

　　饱肠撑异物，广寒清虚府。投劔上青冥，我怒且斩汝。夺取明月还，死骸投下土。

　　杲杲太阳出，当午爆为脯。制药能疗疳㈡，功神小儿女。更有目上酥，解使疮疡愈。

　　其物固可憎，其用或如许。却笑蚩蚩民，貌俗昧今古。在世一生长，酒食灌肠腑。

　　视物有不如，终身竟何补。

　　旁批：㈠蟇通蟆，青蛙。

　　㈡制药能疗疳，陶氏误，疗疳者乃蟾蜍，非蛙。

　　

　　当门小山

　　山脚踏墙头，全身尽呈露。殆类知己人，豁达吐心腑。秀色排闼入，意多黙无语。

　　晚来白雾起，对面不得覩。夜坐虗檐下，惆怅失佳侣。晓翠忽舒颜，为尔早开户。

　　

　　石砌方池

　　石砌小方池，四面皆一丈。仅同碧簟舒，未易测限量。地底泉脉通，江海发清涨。

　　光涵浩浩天，星河漭揺荡。譬如方寸间，莹澈万里畅。移床狎清泚，宛在鉴湖上。

　　

　　江色

　　竹屋晨启关，江色直飞入。空碧压几案，阴阴四壁湿。玻瓈作天地，泠然手可挹。

　　万象随升降，元气动呼吸。临岸步观涨，石阶没千级。岷巴与湘汉，众水大会集。

　　合流东北去，海水亦起立。

　　

　　龟头山

　　我闻龟头山，乃在麻城县。东离八十里，髙峻逺先见。伸颈向南行，欲矫仍俯颤。

　　巨吻谽谺张，穹脊坼纹现。鋭峯尾突扬，埀陇足深浅。戴石被介甲，嘘云零雨霰。

　　彷佛洛书出，峍兀㈠海鳌抃。绵延地一舍，巇崄行不遍。形貌肖灵真，活动生孽变。

　　不知在何时，传自旧俗谚。窃食太仓米，官耗岁常洊。粪田东义州，丰肥最淮甸。

　　天心恶馋暴，猛风激飞电。霹雳振颔下，凿去唇一片。地灵锁趺爪，骨死永不转。

　　至今涎沫凝，石乳方气扇。文皇㈡避暑亭，过此暂留恋。试劔斩石裂，马迹尚可辨。

　　禅寺傍龟峯，兵火毁楼殿。罗汉遗脚踪，锦绣生采绚。虎跑清泉涌，飞瀑日光炫。

　　矮碧千年松，不盈一尺羡。石面开小莲，或白或如茜。佳草解百毒，重楼袅金线。

　　二级四楼埀，三级九丝练。雌雄骈发处，羣草停蔓莚。有蛇白花纹㈢，刚尾挿石健。

　　直立长丈余，吐气毒炽煽。飞禽触即僵，随吸下供饍。又有鳖皮蛇，褊阔类街面。

　　尾尖首如狗，吐丝草头纒。人行犯其丝，逐啖恣所便。曽遇五猎犬，一犬被其咽。

　　腹饱痴不动，四犬怒齩穿。野人舁入市，山海经未传。白艾最可妙，土产入贡献。

　　低叶拂婆娑，大叶展葱蒨。草深妨长茂，耘耨如治佃。端午官采刈，禳毒先祭墠。

　　精制似纯绵，（石芮）疾胜瞑眩。一炷火力透，贯串速如箭。暖具作毡褥，褁膝疗寒倦。

　　僧名张化主，铃响起塔院。遂名佛道艾，且可充赠饯。此事得之谁，罗㈣判吏陈宪。

　　旁批：㈠峍兀，丰产之田。

　　㈡文皇，太宗文皇帝李世民。

　　㈢有蛇白花纹，黄冈产白花蛇，可制酒，疗风湿。

　　㈣罗，黄冈属县罗田。

　　

　　晚凉

　　孤萤屡明灭，长飙驱湿暑。幽枕拥虗窻，夜听竹间雨。

　　

　　芒种前雨

　　兼旬天气晴，硗确曝龟坼。山农欲移秧，三日沛甘泽。

　　

　　黄老

　　神哉变化机，黄帝尧舜氏。埀衣民自化，制作初盛美。皇风与帝德，轩辕会终始。

　　上衍羲农业，下肇唐虞理。斯文昌圣统，大法建人纪。末世怪诞流，放荡言僻诡。

　　膝行崆峒山，问道广成子。鼎湖昼升天，冉冉乗龙起。羣臣攀须堕，抱弓葬冠履。

　　乃为方士祖，继者独聃耳。秦汉称黄老，清静遂仿此。圣人亦人类，有生必有死。

　　安得臂为翰，腐尸青冥里。宣尼赞周易，三圣同一轨。跻老侪诸黄，无乃伤鄙俚。

　　或云黄石公，倒置尤非是。向使邹孟出，排辟岂得已。医家祠有熊，贬与方技齿。

　　我乆厌俗谈，一刷万古耻。

　　

　　示后

　　教尔诸子孙，切勿慕富贵。方册与田园，功勤有滋味。

　　

　　悼故妻喻氏

　　世治寿为福，唯恐不百年。天下兵兴时，病中福亦全。行年四十七，伏枕竟不痊。

　　非夭亦非寿，正命赋自天。夙昔性婉娩，志操仍冷然。父兄富田宅，姑妹丰货钱。

　　嫁为贫士妻，殆类少君贤。资送物固华，澹素乃所便。身不服锦绣，首不饰珠璇。

　　心不好暇逸，口不嗜肥鲜。乃肃闺阃仪，耻为粉黛妍。先母未五旬，性严常见怜。

　　缉麻躬机杼，具膳进几筵。灯下勤补纫，宵昼分遑眠。籯空无私镪，有即献姑前。

　　劝我广儒业，日夕当干干。居内理家务，因得力学专。充贡赴南宫，点额辞幽燕。

　　檄作书院长，金陵坐寒毡。为我奉母来，承颜意弥虔。宾朋常满堂，酒食罗爼笾。

　　再调余姚山，孤踪渉长川。在家能色养，母心免悬悬。江南开大阃，幕下叨备员。

　　石城奏雄捷，衔命使淮埏。风尘塞道路，百里如数千。慈亲念行子，加飡疠气纒。

　　茕茕奉汤药，深夜更煮（衍上食下），心劳不可救，恸絶欝莫宣。慎终礼必诚，浅土封亦坚。

　　庶冀良人归，中心无悔愆。移家指鳯台，华省初依莲。临行辍膏沐，其母问何縁。

　　再拜恳致请，方今烽火连。郊野难安居，愿随母问迁。未能报劬劳，不忍更弃捐。

　　母意似未俞，挽之强登船。其族后遭兵，母独遐筭㈠绵。送终毕大事，笃孝情勤拳。

　　生长两男儿，教以攻简编。怠逸必切责，不为私爱牵。日用有节制，时祀常洁蠲。

　　忽我病二载，将谓难乆延。何意壬寅冬，瞑目在我先。是时领公务，夜宿郭北田。

　　意若待我别，气息犹恋咽。达旦望不来，长逝魂翩翩。日午及到家，偃卧面覆绵。

　　头髪如漆黒，容色清姢姢。凭床唤不醒，挥泪深彻渊。不得亲永诀，衷肠疚如穿。

　　惨惨夜无寐，镜破安可圆。辅翣卫輀车，相送城南阡。身虽不及老，生来少忧煎。

　　时危不识兵，岁饥不断烟。礼义足自防，又合七诫篇。有子俱在侍，有孙可绍传。

　　生顺死亦安，无憾入黄泉。姑孰小佳山，骸骨终当旋。同穴在异时，述此埀曾玄。

　　旁批：㈠遐筭，长寿。

　　已上《黄冈寓稿》

　　

　　秋夜

　　秋分气初爽，灯火新照夜。蟋蟀在我宇，鹿豕过檐下。商飙戛松竹，声乐殷韶夏。

　　旅人叹空室，听此稍慰藉。四时寒暑代，秋凄殊可讶。山川变寂寥，草木动衰谢。

　　况乃尚殊方，未得税星驾。自非疆寛夷，欝结莫倾写。命途有或然，意欲问造化。

　　苍然黙无语，列纬芒彩射。漫漫未能旦，天地一邸舍。

　　

　　病体

　　病体异强年，微凉即敛簟。丹心虽故吾，奈此老冉冉。血气盛必衰，节行宁或歉。

　　爱彼古松栢，不事柔荏染。卒吏意未谙，笑视太清俭。举按踈酒肴，汲井煮菱芡。

　　持守固一定，所处随夷险。思昔军旅中，联篇飞文检。将相相后先，旌旗互明闪。

　　万马被精铠，猎车载骄猃。执弓陪射耦，发矢注剡剡。近岁违康宁，伏枕谢丹脸。

　　臞勚渐可憎，眷顾难乆忝。惜无智勇资，儁功奋光焰。又无康济才，事业埀琬琰。

　　恐与秋草零，行路得讥贬。尚觊素志豁，一勺助潋灔。

　　

　　梦觉

　　梦觉山雨来，万点击虚瓦。泠泠玉磬音，堕我羇枕下。回飙撼松涛，曲奏迭髙雅。

　　此身卧钧天，傲睨洞庭野。造物慰孤寂，作意为陶写。残夜破幽閴，心耳俱洒洒。

　　清吟荅洪调，勿谓和者寡。

　　

　　桐城杂咏四首

　　寂寂山之阿，佳菊发崖谷。人言采其英，延年且明目。紫萧间杂生，修茎密不曲。

　　荫此婆娑丛，见萧不见菊。筮人求灵蓍，指萧即其属。刈为五十筹，捧之进玄椟。

　　尊合洁室中，焚香致恭肃。觧韬左右分，假尔吉凶告。恐此或未神，掇取无乃速。

　　金蕤岂不芳，一时意未欲。悠悠岁云暮，凌寒抱幽独。

　　仁杏两巨株，夹立门左右。栽植多厯年，干直枝叶茂。两淮兵祸烈，邑屋残毁乆。

　　岁征战舰材，穷谷斧斤走。居然脱戕毙，疑有神明守。此来筑室居，乃喜见骈秀。

　　西株戈戟张，东株车葢覆。又如卫士严，猛气出介胄。主人爱护之，从此保真寿。

　　物遇自有时，不必计迟骤。

　　晚窻坐未乆，忽若松风鸣。问言何所鸣，荅云涧水声。我来已再旬，不闻此声清。

　　今夕特尔殊，潺湲复錝铮。岂非冬寒候，万树凄风生。飘荡震原野，廛嚣杂营营。

　　羣响有时辍，原泉独流行。昼夜无息机，天然发韶英。去为江与河，洪涛播大瀛。

　　因念古君子，名扬耻过情。美德有根本，广誉乆益荣。

　　舎北有废园，灌木深且蕃。翦鏺忽明豁，有物峙草间。瓌㈠颀似人立，乃是石假山，

　　汲泉洗宿翳，三峯各苍颜。亦锺神秀资，似无斧凿痕。此地山既多，层峦缭周垣。

　　烟霏媚朝暮，晴雨皆可观。云何昔人意，因假遂遗真。思欲庐峻顶，（山咅）嵝悉下陈。

　　泰华在我闼，浩与寥廓邻。

　　旁批：㈠瓌同瑰。

　　　已上《鹤沙小记》

　　

　　●钦定四库全书陶学士集巻二（明）陶安 撰

　　

　　○七言古诗

　　送易知事【并引】

　　易彦昭南阳人，蚤游京师，试太常掾，迁长秋，升太平路知事，位在郡幕，亚总六曹之纲，赞一府之治，任亦重矣。其性情寛和，不为峭絶之行，不取皎卓之誉，法行而政举，郡府赖之。阅三载，代者至，为诗以志别焉，诗曰：

　　青山之阴江之濵，郡城晏然民俗淳。使符煌煌来贵臣，幕府赞画多佳宾。

　　君兮氷雪为精神，中原人物何彬彬。卧龙冈头月如银，清气鬰蟠锺在人。

　　壮游燕畿登要津，声光上彻天之宸。宗祧礼制得具陈，长秋佐政功不湮。

　　恩袍緑映宫柳春，袖中勑旨如丝纶。上承侯伯谐同寅，所喜境内无哗嚚。

　　清风吹逺案牍尘，芙蓉香冷波粼粼。水天红光日吐晨，乘马上府参朱轮。

　　茧丝岁赋五百钧，十四万石米满囷。省命督集毋扰民，屡嘉劳绩超等伦。

　　溪楼峯峦连翠旻，风烟侑此杯中醇。欢腾棣蕚荣蓁蓁，咲看佳儿双玉麟。

　　忽闻书考去志伸，枣阳别野毋逡廵。愿言寿分堂上亲，愿言显要早置身，

　　彩衣辉映金鱼新。

　　

　　送夏弘叔【并序】

　　入粟拜爵之令始于秦，而盛于汉唐。权宜应变，以佐国用。间有异才出乎其中，若张释之、卜式、黄霸，皆以资登郎选。晁错有言：“爵者，上之所擅出于口而无穷；粟者，民之所种生于地而不乏”㈠，其意有由然矣。

　　至正甲申，中原饥馑，天子恤民阻饥，赈以府廪全积，循汉唐旧，以爵募粟。由是夏弘叔任廵检于草市。弘叔虽长富室，自处欿然。其父貭夫延师家塾以教之，遂渉经传，属文哦诗，精琴操，良于翰札焉。草市弘今天临路㈢，《志》称其地有舜遗风，人多纯朴。《王黄州㈡碑》谓“潇湘为洙泗，荆湖为邹鲁”。弘叔廵警兹土，保安居民，清肃阖境，乃其所能。今将泝江流，浮洞庭，南抵于湘潭，瞻衡岳，望五岭，以摅其文气，以耀其武备有日矣。其乡儒师林逹之、钱彦良造予门，持缣轴求文为赠，遂述其事，系诗于左云。

　　洞庭之南云阳墟，祝融灵峰照天衢。青衫万里游炎都，戎韬小试罗兵殳。

　　草市聚落鳞瓦铺，骇此警逻来文儒。当涂名家千里驹，椿阴如云庭屡趋。

　　毫端春葩五采敷，光掩金壁珊瑚珠。宅邻横望髙鬰纡，三十六朶青芙蕖。

　　幡然应诏发廪储，穰穰白粲连樯输。羸民含哺旋昭苏，勑书褒宠金章朱。

　　碧湘秋澄冰玉壶，宦途南逐鸿飞迂。花村月夜惊吠无，笳鼓声起奸攘逋。

　　仰瞻玉帐金虎符，绣斧飞霜悲兎狐。尘闲官舍窓日晡，岳云绀翠烟模糊。

　　长沙酒香呼木奴，醉眠琴榻红氍毹。载云旗兮颷控车，兰声桂醑招三闾。

　　咸池音杳龙尾徂，湘妃鼓瑟懐苍梧。客乡哦诗不可辜，写入潇湘八景图。

　　旁批：㈠引晁错《论贵粟疏》。

　　㈡王黄州，王禹偁。

　　㈢草市弘今天临路，按弘字衍。元天临路，治所今长沙。

　　

　　送秦君用【并序】

　　秦为当涂着姓，丰裕累世。君用祖若父皆敦良确慎，气无骄盈，习无纵逸，可谓富而仁者也，君用得继承之。道家法尚俭，于周恤困馁无靳焉。乃歳当阏逢涒滩，齐鲁燕晋饥，朝廷遣使分道赈民，听入粟者拜官。君用遂发储积，方舟以载，浮于江，逹于淮。选部注寳庆路新化县苏溪廵检。君用赴官而南，其地隔大湖，邈在边徼，杂夷粤之俗。然闾居族聚，火耕水耨者皆国之赤子，乐生恶死性所同也。攘窃弗宁，岂其心哉？由绥之寡术，导之不素，衣食匮而礼教无闻，几何其不相胥而犯法也。虽严于事，果足以尽御暴之方乎？余嘉君用应诏不违，敬也。施惠于逺，义也。仕而效勤，忠也。既富而仁，其善又如是，宜有以华其行，故作诗送之，诗曰：

　　万山丹翠浮楚天，熊蹲龙奔隐云烟。长沙零陵相后先，一水走碧雄澬川。

　　地饶黍稷麻麦田，瘴不为疠暑不煎。苏溪僻境民受廛，蜂屯鱼贯纷牵连。

　　草荒公廨屋数椽，鼓角声撼天南边。秦君下马蓝袂鲜，官闲昼永如神仙。

　　令严兵伍采棒悬，平芜月白犬熟眠。出自富家真象贤，寳视经书唾视钱。

　　平生周急心所便，况乃募粟纶音宣。尧汤曽遇水旱愆，从古有饥无此年。

　　闻之殊觉心恻然，我发我庾实且坚。琼粻满载江上船，顺流不日经淮堧。

　　鹘形久病成苏痊，报以羙秩天官铨。御煤香湿黄锦笺，手弹冠尘理腰纒。

　　春风溪亭飞柳绵，银筝侑酒喧离筵。帆开水驿弓控弦，洞庭浪喷蛟鱼涎。

　　巍峯隐隐飞鴈旋，岸口迓卒森戈鋋。峒猺怗伏无警传，满帘日色薫兰荃。

　　公田饭饱跨锦韀，入城为访濂溪泉。

　　 

　　菊泉【并序】

　　菊能辅体延龄，根茎花叶皆可服。或曰南阳郦县有甘谷，菊生被崖。大菊落水，得其滋液，泉为甘馨，谷人饮而上寿。辨者曰：“诸花之根，唯菊浅露。水源既逺，香岂由菊？设使以花得香，不过秋冬之交尔。夫水甘淡咸苦，各因其源，安知无菊味者？故郦泉之芳匪因菊变”。予尝折衷其事，以谓地产宜菊，则精英之气流通，土脉与水相感，古法季月采以上寅，春曰玉英，夏曰容成，秋曰金精，冬曰长生。是精英之气无间于四时，若大菊落水，与辨者之说，或未然也。番易黄德辅业医，号曰菊泉，访余求诗。余亦感其善疗，赋诗寓意，以菊泉之德归之，不专美于物焉。诗曰：

　　中央气和连混茫，金精共錬秋花黄。灵根绵络涧谷旁，真英聚入幽泉香。

　　山中百卉不敢芳，日华月魄涵银潢。泠然入勺风露凉，乾坤甘滋流肺肠。

　　山人童颜寿且康，七十八十犹云殇。番峯老叟医师良，何曽足迹游南阳。

　　情甘隐逸与世忘，澹然迹踈红紫场。心渊澄莹波不扬，濯缨不必求沧浪。

　　旧家留得轩岐方，刀圭竒验清膏肓。发开千古金匮藏，丹蟠龙鼎芙蓉光。

　　埀亡者存弱者强，惠泽及物何可量。此菊生意盈药囊，此泉味比醍醐长。

　　所愿仁寿均八荒，隘彼郦潭居一乡。飘飘霞佩云锦裳，携儿过我登溪堂。

　　是时东篱天雨霜，寒蕤照水金辉煌。授我寳诀期荣昌，神舍内完絶外戕。

　　身轻傥可八翼翔，蓬莱弱水天风刚。

　　

　　李氏孝义【并序】

　　甚矣，天道付畀之重不可失也。秉彛义理之良心，万善从出，人具有之。良心之存莫大于仁也。良心之发莫切于亲也。人以眇然之躬，配天地三才而异于物者，此也。予虽不识李良夫，闻其孝笃于亲，义周于族，推其仁而有序。其毋宫氏令德贞节，类古烈女。良夫幼失父，长而造行不羣，毋训有素也。予念夫孝义之实根于良心也，孝义之名足以励俗也，故乐道其事。《传》曰：“仁者必有后”㈠，尚絅果以文学显，天将丰报于后人尚源源也，呜呼懿哉。乃作诗曰：

　　鲁之为国多秀民，礼教遗俗醇乎醇。中有孝子全性真，务学唯先厚天伦。

　　骨肉之爱始自亲，厚我能施睦宗婣。母氏派出虞公臣，秉节操心异于人。

　　夫也竟终阃幕宾，江东客途孤怆神。归家奉舅颜和誾，舅兮不知儿陨身。

　　不将脸照桃花春，栢舟为誓甘苦辛。灯窓课读勤绩纫，渐见四子英甡甡㈡。

　　重闱鹤髪余九旬，孙枝满眼皆儒珎。盈门弦诵延缙绅，簦笈逺至咸循循。

　　表厥宅里墨牓新，光映岱岳黄河津。良也孝义盖有因，积善有报祯祥频。

　　后贤思齐世蹈仁，河岳久长能与钧。

　　旁批：㈠引苏轼《三槐堂铭》。

　　㈡甡甡，《诗大雅桑柔》：“甡甡其鹿”， 传：“甡甡，众多也”。

　　

　　徒氏世德【并引】

　　徒氏出自姑孰，徙居溧上三世矣。仲清通国字音声，为姑孰学録，馆榖于其从祖家。予尝识仲清之父彦和及其兄伯渊，今见行巻诸作，则知徒在溧者多文士，予视之尚乡邻也。为述世德诗，窃取比而赋之义尔。

　　青山昔年有鳯凰，移巢中山琼树苍。鳯凰凌云去渺茫，鹓鷟遗族皆文章。

　　金玉为羽锦绣肠，渇饮河汉吞奎光。中有一雏在髙冈，众目争光覩嘉祥。

　　嗈嗈几听鸣朝阳，音如重译流宫商。出林沐浴雨露香，思欲闻韶舞岩廊。

　　振翮一飞回故乡，翩然照影姑溪旁。一朝瑞采生我堂，惊看异物来何方。

　　抚此灵貭询其详，乃匪物也人之良。手探诗轴出锦囊，始见一家文气昌。

　　叔侄昆弟翰墨场，鲸鸣玉奏声铿锵。我闻君家世德臧，天降百福纷穰穰。

　　若祖从吏笔飞霜，狴犴生死分毫芒。彼何人斯怗富强，虎吞无辜如犬羊。

　　父子诬服情可伤，狱成忍使膏铦铓。独以智识烛奸猖，确言当庭折巧簧。

　　暮夜万缗投贿赃，厉声正色麾门墙。渠魁首实无遁藏，一鞠服罪甘斧戕。

　　官民共喜寃疑彰，不矜不伐如寻常。野服归隐享寿康，无心云路腾飞黄。

　　阶除缤纷五色裳，玉树竞秀芝兰芳。我识彦和温且庄，伯渊积学真贤郎。

　　仲清簉羽㈠鹓鹭行，欲见其余犹未尝。溪窓烟月琴在床，寳坊教席松风凉。

　　客来烹茶当酒肠，甑炊红粟虀为浆。鳯兮凰兮千仭翔，览德而下情悠长。

　　听歌此诗非楚狂，飞上太清朝玉皇。

　　旁批：㈠簉羽，《新唐书上官仪传》：“仪曰：接武夔龙，簉羽鹓鹭，岂雍州判佐比乎”？喻百官朝见仪仗整齐。

　　

　　广陵杨节妇

　　堂上舅姑嗟老苦，膝下儿啼未能语。孤鸾何心镜中舞，緑鬓年才二十五。

　　甘旨供余勤鞠抚，舅姑欢颜儿饱乳。誓有一心无二主，本欲同归九原土。

　　手抛粉黛独纫组，灯照空帏泪如雨。嫠居守义能自许，触目艰难不忧沮。

　　夫天寥阔几寒暑，儿有文章辉藻黼。竹西绮罗炫旁午，翠箔朱帘闘娇妩。

　　五方杂俗日殊古，贞烈无闻世何补。斯人秉德天赋与，乃以三从镌肺腑。

　　春官旌名真盛举，共看光采生门户。丈夫明理蹈规矩，须眉苍苍本翘楚。

　　为臣不幸遭险阻，忠国立身当审处。爵禄才猷轻一羽，大节或亏何足取。

　　呜呼大节或亏何足取，不及闺中贤妇女。

　　

　　题柳如庵小影【当涂之黄池人宋神医也有可用方行于世】

　　如庵神医妙天下，后来安有如翁者。我恨生晚不识翁，形神已落丹青写。

　　漆瞳双炯雪髯踈，丰颔童颜意潇洒。丹台玉室本仙流，药圣惊人自天假。

　　宛陵翁季人中龙，相见情懐即倾泻。家藏医书千种余，竒论名方归取舍。

　　【宛陵乃呉正肃公，其二子履斋退庵家藏医书甚多，如庵因得遍阅。】

　　硝黄用少参苓多，指点孙韦闻见寡。乌纱笼髪青霞衣，何心朝服金犀銙。

　　蹇驴缓筞引新驹，何心云路如龙马。举头自有天为邻，富贵于吾犹土苴。

　　一笻一笠相随处，入眼溪山总幽雅。仆夫喜色望归涂，落日池濵炯万瓦。【黄池一名池濵】

　　六丁下取可用方，造化茫茫入吾把。三彭剿除清不寐，霜杵声中剔红灺。

　　丹砂錬养艳金花，玉露精英挹琼斚。髙情追逐羲皇人，岂特余功及尻踝。

　　还君此图三叹息，两袖天风飒秋野。

　　

　　陶培之中堂试诗送其归

　　砚池斗墨飞云烟，楼前迅洒舂容㈠篇。主司抚巻赏才美，况乃奥学穷先天。

　　江蛾云际颦黯然，忽看翠展双婵娟。川灵错愕感齿録，词情飘逸如谪仙。

　　天上文光现斗躔㈡，旗铃佳信人间传。更当秋香分老桂，瑶台玉宇飞翩翩。

　　大府侯伯争下贤，酌酒宾墀丰爼笾。簮花小作杏园宴，赠以文锦荣归旋。

　　雨冷湖轩夜如年，圣贤心法宜精研。少年髙科古所戒，勿为利禄情拳拳。

　　旁批：㈠舂容，喻云霭舒缓从容。范成大《次韵知郡安抚元夕赏倅厅红梅》之二：“晴日暖云春照耀，温风霁月夜舂容”。

　　㈡躔，《说文》：“躔，践也”。《方言》：“躔，历行也。日运为躔，月运为逡”。

　　

　　送文元粲游学杭城

　　钱塘繁华甲天下，雨霁湖山翠如画。朱楼人醉绮罗春，缃帙谁谙灯火夜。

　　一时见君真拔俗，千里寻师遥税驾。生长富贵厌膏粱，隽嚼经书如脍炙。

　　采鳯鸣阳出丹宂，苍隼凌秋飞太华。栢垣绣斧风烈存，椿府屏车光宠亚。

　　名贤奕世妙有传，赤箭南金贵无价。闭门功比萤雪勤，入室气与芝兰化。

　　自喜髙懐孤月朗，颇厌辩口悬河泻。词林惊见烂春葩，圣田待获丰秋稼。

　　寸心莫逐汗澷场，万里当会神明舍。客中昆弟共绸缪，岁杪杯盘聊慰藉。

　　胥㈠涛海口撼风霆，呉阜城心起台榭。莲衣红映歌艇筵，柳丝青拂钿车帕。

　　遽令此志生蛊惑，何异无知归罟擭。直须意气慎交游，而况习俗多浮诈。

　　策勲行矣当盛年，展巻琅然了清暇。诏书今日科制复，文星彻晓光芒射。

　　相期才器擢明廷，早植栋梁成大厦。春风吹上杏花枝，天衢飞鞚青云靶。

　　旁批：㈠胥，武子胥，为钱塘江神。

　　

　　经厯张景中泮桥观莲索赋

　　幕中自有红莲香，爱莲还复临泮庠。石梁卧波虹影苍，水花晚色留绳床。

　　掀髯咲语云锦乡，对此不觉炎歊忘。谁言姿容如六郎，安知君子之德芳。

　　红者不妖羞倩妆，白者氷玉生辉光。緑云为盖霞为裳，亭亭何畏乎骄阳。

　　梦魂不落繁华场，若耶游棹西湖觞。玻瓈在处碧满塘，何为独爱依宫墙。

　　愿逢知己为发扬，便欲乘风归帝傍。先生才猷赞黄堂，有如千顷陂汪汪。

　　心通干直意绪长，案尘不染清如霜。莲之净植可比方，倚栏驻目聊徜徉。

　　话中题品众美彰，无为心苦緑玉房。藻芹助喜翠欲翔，菁莪乐育仍相望。

　　清芬送客将昏黄，秋随短袂天风凉。

　　

　　赠赵道昭

　　十五载前曽识君，壮哉词气凌青云。十五载后复相见，顿觉中年须髪变。

　　人生佳会苦不多，江海茫茫奈别何。清宵懐人耿予独，目送老月飞银河。

　　东风鼓棹姑溪上，乘兴敲门一相访。竒言缕缕惊座人，包括周天众星象。

　　知音者稀谁与论，倦持寳瑟立齐门。几见杏桃红雨落，岁寒梅雪又黄昏。

　　天借片时谈咲共，追忆从前恍如梦。鴈声落枕促登途，駞氁冲晓霜花重。

　　我别中山不记年，为我访问蓝桥泉。一朝当路有知者，相见恨晚毋归田。

　　

　　吏者于姓考满赠

　　隆古治具在典坟，申韩刑名涨妖氛。汉章唐律有定制，断以明决轻重分。

　　云何吏曹昧大体，往往刀笔烦其文。世道日降事贪刻，天性敦厚颇见君。

　　髙门阴德有余庆，子孙愈逺扬清芬。当今簿书出身者，置之要路隆爵勲。

　　况子才气能出羣，得禄可不烦耕耘。明时需才意甚勤，谁甘白屋老无闻。

　　乍看竒骥腾青云，且闻瑞鳯鸣朝昕。金陵郡府隶台合，苍栢霜雪寒雰雰。

　　从容幕下出词组，案牍丛中能解纷。鄱山迎客翠蛟舞，金芝佳气蒸氤氲。

　　锦袍诗仙招逺游，荒城烟雨江之濆。朱门棨戟牧守贵，咲抚白璧生余欣。

　　客窓鸡声梅月曙，官庭燕语槐风薫。几多劳事咲谈了，羣工敛手观郢斤。

　　岁月苒苒忆桑枌，回视旧宂喧飞蚊。方知宦海渺无垠，驿亭别酒成微醺。

　　

　　送刘生仲孚

　　当门一带溪流奔，左为青山右天门。苍林隔市秘亭馆，满天清气胷平吞。

　　牙籖鳞动书万轴，古鼎香烟昼凝馥。父子兄弟自师友，天伦至乐其家独。

　　世路黄尘飞不到，理窟游心在深造。云间桑梓隔重湖，艇子如飞波浩浩。

　　【刘生有三兄，皆好学能文，侍亲居姑孰，本溧水人。】

　　

　　至正戊子，下第南归，与同贡黄章仲珍、雷燧景阳同舟，仲珍赋诗，因走笔次韵。

　　鳯城酒美燕姬歌，禁花红飘金水河。雨香翠岛春昼暖，鱼龙陆海扬风波。

　　天门咫尺到不得，禁此飙摧云翼何。时乎未至应有待，壮年不必伤蹉跎。

　　君看松栢成大材，厯岁雪霜谁见过。拂衣南出指归路，回首京阙山嵯峨。

　　日髙原头红雾散，潮平沽口青铜磨。牵船泝流狂吹逆，登车避闸飞尘多。

　　黄楼凭河逺眺望，身如冥鸿超网罗。客涂咲语浣羇思，词锋捷出如挥戈。

　　天生人才必用世，岂无文藻宣金科。鸾台鳯阁总华要，不然玉署聨鸣珂。

　　丈夫小挫未为辱，正气耿耿非有它。匣中古砚助神变，铜蟾饱水手屡摩。

　　随身亦有勲业镜，依然照我颜色酡。与君今日动髙兴，买酒共酌浇天和。

　　

　　途中怀古述事再用前韵

　　太风扫空垓下歌，昔年分争纔隔河。鸿门酒酣赤帝子，回首四海流恩波。

　　台荒戏马春草緑，美人一去伤如何。匹夫岂是万人敌，事业不竞空蹉跎。

　　山川灵杰千古在，石洪竒险劳经过。半天危楼两苏迹，苍烟粉堞犹巍峩。

　　轻舟卸帆傍堤泊，老剑出匣临流磨。长篙蘸碧接淮浦，惊喜江南乡景多。

　　杯余吟啸无旅况，笔戏万象光森罗。英雄过眼俱寂寞，幸际斯世休干戈。

　　同行佳友得豪儁，俯视余子当殊科。咳唾随风粲珠玉，冠盖有日锵环珂。

　　立身志节当自许，纷纷富贵皆从它。譬如野寉匪凡鸟，翅轮入云髙戞摩。

　　喜君气岸亦孤峻，厌见小妾桃颜酡。我归拜舞为亲寿，萱花香里春晖和。

　　

　　五月旦日，与黄仲珍，雷景阳酌于维扬，抵暮出城，晓至瓜洲。有怀同贡金景兰、姚仲诚、周于一、林元凯相约不至，更次韵为别，以寄拳拳之余意。

　　荡舟竹西闻好歌，飘如仙槎泛银河。青楼傍市卷朱箔，舞裙緑皱如春波。

　　香消红药采鸾去，其如青镜寂寞何。金盘露清笋牙白，小住半日非蹉跎。

　　雪乳泉甘醒午醉，琼花雾散与客过。吹箫玉人杳然逝，桥亭拂柳空峩峩。

　　橹声带晚出城去，初月光吐新鎌磨。梅天雨歇黄潦涨，瓜洲渡近青山多。

　　我怀初归有髦士，金姚学富精搜罗。闽南周林师友盛，未见入室操吾戈。

　　赋妙能追司马圣，策髙反黜刘蕡㈠科。荆门有约久未至，回望不见玲珑珂。

　　黄君雷君吟啸共，萧然行李余无它。客途分襟心暂苦，词场秉笔肩还摩。

　　江流如黛送孤棹，离觞不辞颜易酡。佳哉璞玉当见遇，肯使抱恨同卞和。

　　旁批：㈠刘蕡，字去华，太和初，举贤良方士，能直言极谏。是年冯宿等为考策官，见蕡对嗟服，以为汉之鼌董无以过。但中宦当途，畏之不敢取。正人傅读其文，有相对垂泣者。

　　

　　送石仲方诗【并序】

　　升秦淮之南，有庠舍突然新丽者，江东书院也。郡书院四，曰明道、南轩、昭文，皆先贤遗迹，或老屋腐垣，劳于补葺。或基构庳隘，与编户等。或贫无岁入，乏祭养之资。独江东后兴，栋宇坚完，丹垩炳炫，崇严靓深，不劳于补葺，而无庳隘之嫌。贯粟出纳，丰俭适宜，祭养有给，是乃郡士仁斋王君之创造，而草庐呉先生之所规制也。始长教者四明程氏敬叔，以考亭读书法启诲后觉。文风大振。近岁石仲方来长教事，恪恭厥职，刚介不阿，优礼宾师，招徕弟子员，析理厚伦，建棂星门，砻石购材，华貭得宜，宫墙改观，过者见而生敬矣。程氏去官二十余年，独见石君如此。初，君谕晋陵创造庙学，紏録京口泮宫，代庖学事，复设产数千畆。今江东考满，将典郡教，益当弘敷圣谟，锺鸣铎徇，轰瞶警迷，其功必有过于斯矣。告别归毘陵，遂酌之酒而为之歌曰：

　　延陵季子之旧邦，林麓秀鬰泉流淙。文物萃美如瑶玒，隐居未许慕老龎。

　　涵潜理海心在腔，书帷永夜挑灯釭。去家不逺观大江，江边龙虎盘洪厖。

　　秦淮抱城驾石矼，精舍丹碧临奔泷。莫言无笔长如杠，文词力徤鼎可扛。

　　论堂考鼓醒愚惷，法言浪浪金石摐。上窥邹鲁驱杂咙，异学不敢操戈鏦。

　　子衿环拱心自降，取友必端戒羿逢。飞觞谈咲月在窓，川后屏息无漎漎。

　　榻前松竹翠羽幢，雪点吟鬓秋蓬双。豸府荐誉声如撞，酌别缆系堤柳桩。

　　俸米载归红满缸，迎门喜动花阴駹。泝河北上乘艂艭，天街雪晴驰骏駹。

　　

　　题张源相辛巳试院唱和诗巻【其年源相为对读官】

　　仙凡相去咫尺间，弱水隔断蓬莱山。鹄袍星散夜色皎，寒随天风生佩环。

　　帘动波纹烛影闲，寳兎喷落红霞斑。三场校对时有暇，咳唾珠玉遗人寰。

　　我赋浙江徒手还，丹桂可望不可攀。后来战艺始得儁，南宫转觉功名悭。

　　大省铨衡新檄颁，金陵邂逅生欢颜。得钱沽酒慰岑寂，时出险句惊神奸。

　　袖携众作无可删，故人各已登朝班。见君此巻动余兴，行闻胪唱开天闗。

　　

　　送徒伯渊

　　城心官帑楮代钱，聚于山积流于泉。纳旧出新日万千，市人四合争欲先。

　　中山才子吏律研，迩来筦库亷而虔。意气能与长贰聮，太史平凖操微权。

　　寳货满眼众所便，众是凡夫君是仙。坐令美利散列廛，民得资财俱懋迁。

　　飞尘障红炎日煎，纻袍雪色风翩翩。斯人本为儒者贤，旧家出自姑溪边。

　　祖有阴德寃狱湔，子孙三世居溧川。过庭能以诗礼传，出有车马食有田。

　　族中文物纷蝉嫣，桥阴满屋埙篪宣。渊兮吟咏三百篇，青春举笔生云烟。

　　往岁过我圭荜㈠前，敛襟拱袖忙投鞭。示我以文长满笺，粲然蓝玉淮夷蠙。

　　斋窓清话共爼笾，论情缱绻久乃旋。别来荏苒知几年，忽然邂逅钱塘堧。

　　我时南游北赴燕，子方战艺雄戈鋋。大江潮头髙沃天，卷帘楼望呉儿獧。

　　柳阴凉浮茉莉筵，东阳官酒西湖莲。六桥雨霁山蜿蜒，银蟾照影秋娟娟。

　　人生离合亦可怜，回首异路心茫然。蹇余万里行役牵，意掇科名蚁慕膻。

　　陆走齐鲁诸山巅，冰雪积冷砭重绵。都城宫阙云霄连，两见黄牓光魁躔。

　　春风三月红杏妍，金门咫尺登无縁。归来空室如磬悬，索居怀友情拳拳。

　　三湖东隔涨碧涟，五鳯楼阁凌虗玄。几欲夜棹访戴㈡船，携家就禄依寒毡。

　　金陵聚首喜欲颠，惠我畵扇汉隶镌。始知从吏抛椠铅，捧檄正为双亲全。

　　故山在望归兴遄，墙角短檠毋弃捐。丈夫有志铁砚穿，未可斵方皆就圆。

　　圣经万古日月悬，妙道浩浩何渊渊。经济功用弥八埏，学之有要业必专。

　　穷逹用舍所守坚，不曰富贵浮云然。

　　旁批：㈠圭荜，即筚门圭窦，喻寒居也。

　　㈡访戴，《世说新语任诞》：“王子猷忽忆戴安道，时戴在剡，即便夜乘小船就之。经宿方至，造门不前而返。人问其故，王曰：“吾本乘兴而行，兴尽而返，何必见戴”？

　　

　　送易德辉

　　金鸦喷火炎尘红，昼长兀居图史丛。有客过我如清风，忽惊秋凉生坐中。

　　词澜分得西江雄，少年旅游江以东。铗歌声断囊未空，自喜知己多名公。

　　吟边点染物态工，鳯台烟雨山涳蒙。緑鬓晓映青镜铜，出门路与云海通。

　　翩然野鹤超樊笼，便欲献筞明光宫。夜梦慈亲泪两瞳，更有祖庭垂白翁。

　　迢迢千里心有忡，寄书不见南飞鸿。林皋一叶飘梧桐，飞云在眼催归篷。

　　到家问安滫瀡㈠充，重整香芸辟蠧虫。翠筠绕屋声玲珑，直节珍材无与同。

　　截玉上献妙有功，协律不下嶰谷筩㈡。一吹瑞鳯降碧穹，再吹三吹和气融。

　　四吹五吹年榖丰，六吹成奏帝德崇。终于九奏四海唐虞隆。

　　旁批：㈠滫瀡，淘米水。

　　㈡嶰谷筩，应劭《风俗通声音序》：“昔黄帝使伶伦自大夏之西，昆仑之阴，取竹于嶰谷，生其窃厚均者，断两节而吹之，以为黄钟之管”。

　　

　　送张学正【并序】

　　国初征用儒雅，在位者举其所知，故起自草泽，拔居侍从，林立相望，共建太平之基。逮元贞大德间，布衣被荐犹得登翰监，司儒台，典郡教。厥后限以资格，受命者寡然。四海髦俊，云翕阙下，思效能于时者益众，或遇举主，则又板㈠学官于行省，亦可小试其才矣。汉留矦苖裔曰源相者，居信之龙虎山，尝观光京师，其所交游多大官名人，言路条其行能，交荐于台，事闻，中书传檄，江浙行省署为学官，厯台州奉化学正，调金陵源相，尽董正之责。其德刚而方，其仪肃而安，诸生望辄畏敬。月有书，季有考，凡庙祀之修，庖饍之供，与有力焉。至于挺身特立，抗论公道，不为物所挠，不为势所愓，尤人难能。今考满矣，使其在国初，或元贞、大德时，则受荐不止为卑官，必能接武诸贤，吾不得而髙下之也。于是赋诗为别，其诗曰：

　　天星执法环太微，选仙上界霜笺飞。先生面带虬虎威，五色文焰腾燕畿。

　　使过先朝名必辉，共佐鸿业髙巍巍。旅游经年尘满鞿，辇路遥望交龙旗。

　　固宜从橐趍彤扉，不然玉堂依紫薇。白云飘翩伤逺违，捧檄又作江南归。

　　霞城凌空堆绀绯，当窓芹浪香菲菲。秋宵官烛照棘围，对读词义无讹非。

　　甬东学舍埀绛帏，诵弦成风人具依。贰教升泮忘轻肥，馆下弟子英而颀。

　　酒边掀髯笔屡挥，烂如银河云锦机。屋头钟山鬰烟霏，踈棂月色窥金徽。

　　功勤频絶竹简韦，坐令秦淮如泗沂。栢垣羣公鹰隼翚，谓此美绩前所稀。

　　巻中试艺观珠玑，一朝话别生歔欷。自怜寸草承春晖，有禄及养犹庶几。

　　还家未容隐钓矶，骅骝云路行騑騑。历身显秩荣亲闱，秉璋更舞斒斓衣㈡。

　　旁批：㈠板，委任也。南北朝时任官多用板字，如《南齐书豫章文献王嶷传》：“桂阳之役，太祖出顿新亭垒，板嶷为宁朔将军，领兵卫从”。

　　㈡斒斓衣，即斑衣。斒同斑。

　　

　　齐山吟

　　徐卿结屋齐山阴，邀我为作齐山吟。浙江以东古瓯越，诸郡环境山嵚崟。

　　三衢峯峦甚巍丽，旁走石麓犹千寻。虬昻虎矫苍骨老，奔若马腾飞若禽。

　　山多草木虫兽品，亦有玉札丹砂金。松根苓光凝琥珀，丛间童影潜人参。

　　霞屏烟薮有仙隐，蓬扉楮牗无尘侵。绕庭清泉助汤液，当檐修竹锵球琳。

　　青龙甲乙书满案，山人长存济世心。力扶衰朽除夭阏，药笼生意春森森。

　　齐山之土能活物，齐山之云能作霖。先生之德与山等，名曰齐山人所钦。

　　白鹤相招来翠岑，似怜晦迹眠空林。天风吹起檀袍襟，几车声誉闻当今。

　　云端孤飞灵鳯翼，枕上犹带清猿音。六朝故都佳丽地，骑马踏遍秦淮浔。

　　官舍萧闲杯酒斟，巻有新诗匣有琴。囊探神剂奏工巧，指按病脉详浮沉。

　　铁冠相逢礼貎厚，民仰司命情俱深。时乎医国当有待，功名从此来骎骎。

　　齐山之吟虽止此，此言非子其谁任。

　　

　　送庸田佥事

　　庸田使者乘轺车，阅得太史河渠书。姚江农民西引领，庶几来此吾其苏。

　　伤心今岁夏秋月，甘雨不降禾苖枯。海潮东回救不得，老稚无异涸辙鱼。

　　曩从官军过州境，编户奔走频供需。计畆敛钱筑城去，役繁未见民力纡。

　　正逢稔岁亦饥馁，遭此干暵窘室庐。往年有诏甚寛厚，恩泽至今流海隅。

　　既蠲湖田主户米，亦减水深长荡租。皇华光临浙江左，忍视疮痏无完肤。

　　晓霜方寒问道路，冬雨未霁行泥涂。我愿岁丰水旱无，公赋早输私有储。

　　国家富足民欢娯，且免使者勤驰驱。

　　

　　次董参政送杨季常诗韵

　　总戎戡定称雄豪，帐下有客如枚皋。笔端霜气塞闗口，貔貅万队无哗嚣。

　　山环壁垒拥节旄，民亦捍敌持弓刀。平生意气感知己，国歩如此忧叨叨。

　　宰臣动喜词组褒，两眼如月鉴履操。烧原难留狡兔宂㈠，海涛不撼游龙艘。

　　人主当念阃外劳，不独相业归萧曹。时平班师拜阙下，遥睇虎豹天何髙。

　　旁批：㈠狡兔宂，宂字讹，当作穴。

　　

　　题鸂（氵鶆）竹雀萱堂图【为姚江王国臣作】

　　珍禽文采明金沙，相顾似怜毛羽嘉。托邻喜傍君子竹，忘忧更有宜男花。

　　良工笔意何处好，林雀哺雏心使饱。北堂㈠留得此图看，依旧春晖照幽草。

　　旁批：㈠北堂，《仪礼士昏礼》：“妇洗在北堂”。贾公彦疏：“房与室相连为之，房无北壁，故得北堂之名”。后因以北堂指主妇居处，代指母亲。

　　

　　次韵畵松二首【为监郡大本赋】

　　铁干宛如韦偃㈠笔，误令工匠施刀尺。阴森黛色千古深，髣髴霜痕半天湿。

　　猿鹤清音恍在庭，龙虎白骨坚如石。从知能事不易成，畵水犹云日踰十。

　　【杜诗十日畵一水，五日畵一石，能事不受相促廹。】

　　苍标当入凌烟笔，相去青天不盈尺。独持劲节冬雪寒，长带恩光朝露湿。

　　回枝忽变老蛟形，托根不向悬崖石。按图必求如此材，待构明堂价増十。

　　旁批：㈠韦偃，唐画家。张彦远论其画谓：“点簇鞍马人物，山水烟云，千变万态，山以墨斡，水以手擦，曲尽其妙，宛然如真”。

　　

　　寿诗

　　月当秋九属阳数，二九佳辰值初度。干龙神变出长淮，五岳生云共环护。

　　海门跃起雷满天，大鱼长蛟相后先。晓江浪阔一飞渡，甘雨洒向东南边。

　　钟山亦有龙蟠势，帝命控临佳丽地。滔滔江汉作藩维，呉楚诸峯挹苍翠。

　　武臣拓境持节钺，文士经邦佐功烈。膝前罗拜岂寻常，颗颗骊珠是明月。

　　重九节后再逢九，气聚九阳开九有。老人星现酌北斗，遥对中营献天酒。

　　曽闻大椿竒论自庄周，八千岁为春，八千岁为秋，愿公永与椿相侔。

　　又闻瑶池有桃仙所植，三千年开花，三千年结实，愿公此桃频得食。

　　更愿招贤勲业茂，礼乐光华汉唐右。抚育生民仁泽厚，天长地久南山寿。

　　

　　送沈竹泉【并序】

　　医称橘泉已疾，菊泉延龄，未闻以竹泉称也。论竹者曰淇澳㈠，曰渭川㈡，唐六逸㈢有竹溪。夫竹托于泉水之上，滋养发荣，翳为丛薄，荫乎流泉，而泉益清雅殊胜。幽人洁士栖息览适，助成髙致，医家济物，无恃乎此。按《瑞应图》曰：竹里有泉，色白，自出饮之，令人上寿。尝闻鄱人言山中产异竹，髙十余丈，其径盈尺，截而为筩，往往得泉甚甘，山人亦多寿考。

　　余谓竹虽植物，操坚节实，贯四时而不改，厯百岁而能存，有寿者之貭焉。中虗而能容藴，函真气，冲和融，液注为灵泉，盈溢渗漉，嘉惠及人，盖天地自然之神剂。故沾其味者，跻于眉寿，此固休祥，而世不常有者。医之致用，神圣工巧，驱五脏之痾，调六气之疵，务纳人于康宁以全其寿而已。桐川沈景渊，儒者也。家以医传六世，聘至金陵，游于相府、诸大帅之门，疗治竒验。言论造理，洞究病源，自号竹泉。然则沈君不徒美其名，而具夫竹泉之实，其亦时之休祥，而世不常有者欤。为赋竹泉之诗曰：

　　吾闻鸿蒙之野元气厚，产出异貭为苍筤。千竿活翠湿霄汉，百年老节凌风霜。

　　腹中空洞含太和，酿成清泉深藴藏。朝阳几度鸣鳯凰，飞来梢头不得尝。

　　忽然灵源难自秘，流膏洁白生馨香。吾意此竹上摩天乳之星芒，吸得甘露万斛凉。

　　下通体宂锺阴阳，时时挹注琼瑶浆。帝令昭苏下土民，咽嗽一勺消百殃。

　　赤龙运水一时下，玉婴仰视朱吻张。不待铅汞九转功，挽回夭阏成康强。

　　涤肠洗髓清膏肓，暑不烦渇寒不僵。神全气爽欲轻举，三十六帝叅翱翔。

　　沈君何为独有慕于此，号为竹泉名姓芳。平生雅抱君子操，虗心直节成文章。

　　活人阴功在天下，如水润物源流长。狄公笼中生意逺，昆虫草木丹砂光。

　　东山相望桐汭旁，清溪碧绕琅玕房。叩门急传使者至，聘书来自中书堂。

　　纻袍飘飘佳丽地，戴笠出入兵戎行。相君英雄少许可，揖而进之坐客床。

　　扫清内痾与外戕，俱入丹丘不死乡。辕门昼静尘不扬，相君留饮谈岐黄。

　　挥笔大冩竹泉字，龙鳯飞舞势矫昻。持来宾幕作佳话，独我才拙惭诸郎。

　　先生不登名利场，丹颜漆髪双瞳方。赤日满路归计忙，慈亲应倚门闾望。

　　烦君更以竹泉施八荒，跻民寿域如虞唐。

　　旁批：㈠淇澳，《卫风淇奥》：“瞻彼淇奥，绿竹猗猗”。

　　㈡渭川，《史记食货志》：“渭川千亩竹”。

　　㈢唐六逸，李白居鲁，与孔巢父、韩准、裴政、张叔明、陶沔在徂徕山竹溪隐居，世称 “竹溪六逸”。

　　

　　送孙别驾赴池阳

　　青莲居士之后身，音节连篇古乐府。便从大雅论正葩，猗那为宗舜皋祖。

　　两都三国差可数，南朝绮辞徒织组。隔江玉树夜无声，岩谷风生闻啸虎。

　　神交直到开元上，光焰摩天出天语。飘飖云海超八极，金银台合羣仙侣。

　　忽闻帝遣荧惑星，火斧虹旗镇南土。来向辕门拜明主，晓日麻衣㈠光楚楚。

　　幕中慷慨坐谈兵，何况传家有孙武。紫薇花下月满池，斗酒当筵珠玉吐。

　　朝政方劳柱史记，王衮正赖贤臣补。人生会合苦不常，惊见屏星在门户。

　　醉踏轻舟泝江去，杨柳飞花望牛渚。两崖烟雾湿天门，九朶芙蓉照秋浦。

　　秋浦郡县待摩抚，吏者师模民父母。虽云官至刺史荣，半刺㈡才能当独歩。

　　兵火疮残极哀苦，仁惠存心百废举。襦袴歌腾欢鼓舞，千里桒㈢麻沐膏雨。

　　勤敷治道追往古，再见唐虞运当午。挽河洗甲天宇清，坐听弦歌响邹鲁。

　　旁批：㈠麻衣，《诗曹风蜉蝣》：“蜉蝣掘阅，麻衣如雪”。 郑玄笺：“麻衣，深衣。诸侯之朝，朝服；朝夕则深衣也”。李贺《野歌》：“麻衣黑肥冲北风，带酒日晚歌田中”。王琦汇解：“唐时举子皆着麻衣，盖苎葛之类”。

　　㈡半刺，晋庾亮《答郭预书》：“别驾旧与刺史别乘，同流宣王化于万里者，其任居刺史之半”。即长史、别驾、通判等职。

　　㈢桒，桑。

　　

　　送李錬师还少微山【并序】

　　楚樵真逸养病于秦溪桐阴，凝神冲寂，求无为之宗。夕阳在户，闻有剥啄声，启闗视之，有一童子手玄锦灵篇，致仙华君意曰：平川錬师仙李之南梢也，庐少微山，游心于清虗窈冥。晨望紫气赪霞起自龙虎之都，岷波东环，浩如蓬海，蹑云而来，逍遥琳室，日华月英，流光内鼎，道几成矣。今将乘回飙，指故墟，飘飘而南。子曷宣秘趣，吐铿辞，声其所懐。清夜骖鸾，俾得长歌云汉间，沧溟扬尘，尚与玉笈洞章，宫商舌上。异时邂逅，郁罗握手，话及玉齿皓粲，此其张本尔。樵逸闻仙华命，豁然病释，喜色骎骎，颇恨不识平川。莫罄摹肖，藤床晚卧，想象髙唐，临风浪然而唱曰：

　　云间苍湖飞紫龙，鼎烟光怪生芙蓉。铁须化作緑玉丛，仙都幻出天南峯。

　　猗嗟李下白髪翁，神交顿作玄玄宗。迩闻鹤骨方两瞳，少微星窥冰雪胷。

　　颇厌膝行访崆峒，喜与柱史㈠仙源通。黄芽彻夜气吐虹，琼舄晓蹑飞霞彤。

　　髙翰掠过豹九重，清都楼阙浮瑶穹。羽衣大会珠黍中，璇车御气抟飞蓬。

　　玉姬为酌碧琳醲，侑以三秀苍玲珑。鳯凰盘跹戞金锺，众中凝瞻帝之容。

　　帝咲而言来汝童，紫阳云锦开囊封。右招金母左木公，中间稽颡青牛宫。

　　赐饮鲜灏元气充，帝令下土尸三虫。倒驱海水悬半空，电光绕剑奔灵霳。

　　沛然泽物顷刻功，卧听四野歌年丰。石头撑云蟠郁葱，大江万里银涛雄。

　　五城变现金碧融，特来荫此千文松。玄虎上奋铅在镕，忽惊暗室光瞳眬。

　　故隐竹石懐旧踪，平溪过雨摩青铜。翩然鸣佩嘉客从，鹤背铁笛横秋风。

　　三天傥可一咲逢，指顾太始开鸿蒙。

　　【序内所称仙华者，宋君景濓自谓仙华道士也。】

　　旁批：㈠柱史，老子为周柱下史。

　　㈡鲜灏，《说文》：“灏，豆汁也”。

　　

　　送僧芳兰谷住持明招寺

　　幽兰之生在深谷，不以无人而不芳。钵盂朝采坠露饮，青莲薝卜停馨香。

　　谷中空明若圆镜，须弥环海日月光。傲睨天台髙郁苍，五百痴衲岩宂藏。

　　小乘留恋不死乡，何縁比肩大法王。后代演经谈渺茫，天花纷飞七寳床。

　　逺窥正觉如望洋，伊谁面壁文字忘。独栖金华山满房，定中趺坐岁月长。

　　声音色相等妄幻，自谓学佛非荒唐。冰壶石笋出云汉，飘然凌虗观十方。

　　龙蟠法界气紫黄，渡杯㈠如电江声凉。偶然乞得袈裟地，已被东莱建道场。

　　东莱先陇在武义，非为荐福主天堂。正縁人家有兴废，寺观经久愿力强。

　　金坊寳合锺鼓震，马鬛肯使樵苏伤。我思儒门经济业，发育万物随翕张。

　　存心养性禅所宗，浩气刚大仙揣量。空玄衍说元有自，劝人作善来百祥。

　　虽云离伦絶世故，恃此礼乐扶纲常。何必火书庐其居，然后邹鲁文教昌。

　　东莱云车自天降，抚掌应咲吾言狂。

　　旁批：㈠渡杯，晋宋时僧人，不知姓名，相传其常乘一木杯渡河，因号曰杯渡。见南朝梁慧皎《高僧传神异杯渡》。

　　

　　送别

　　我思南漪不可见，曽孙一朝来自宣。问之云是正甫子，满眶秋碧堆清涟。

　　黎公颕悟乃鼻祖，以字为氏百世传。玉堂学士瀛洲仙，佩声鸣向尺五天。

　　驱辞不下泷冈阡，楼前惊倒陈龙川㈠。天门夜开玄鹤去，銮坡冷落黄金莲。

　　一家侯伯八九辈，封胡羯末仍骈肩。雕刻烹龙炮鳯篇，亦有气雄如马迁。

　　自从兵革踰十年，惊心文物晨星然。湖光树色云锦鲜，明珠跃出骊龙渊。

　　蓟丘髙闳绣蓉褥，墨君动喜生风烟。青女裁霜作轻袂，下马长趋紫闼前。

　　是时江南渐平定，土贡金帛丰货泉。捧牍内府赞利权，长官幸得乡中贤。

　　薇花清露滴翠砖，点染物态归银笺。不待除书先掉臂，未霜杨柳迎溪船。

　　南湖竹石无恙否，红鰕紫鲤不直钱。雨晴晚秫黄满田，醉呼迭嶂来诗筵。

　　旁批：㈠龙川，陈亮，字同甫，原名汝能，婺州永康人。

　　

　　纪事

　　壬寅十月初五日，阴雨停空天未夕。江城暖气骤蒸人，蝉翼绡裳汗沾湿。

　　轻雷数声生变化，火鼓轰山电流赤。长飙西来吹海立，飞雨惊鸣建瓴急。

　　势如万骑怒冲击，对面相呼听不得。掩闗渐是一更时，烁眼金虬破昏黒。

　　莲花碧础迸出泉，官市波涛涌三尺。方当闭塞蛰虫俯，顿骇龙蛇离窟宅。

　　怪得秋冬未降霜，无乃天时有差忒。阳气至此本潜藏，发泄深机不能宻。

　　或占水旱在来年，消弭灾异当修德。须臾河汉现踈星，天地无声本来寂。

　　小窓独坐对残灯，尚有寒蛩语空壁。

　　

　　十月初六日夜作

　　昨宵雷电送雨来，今宵又闻天上雷。紫电照窓银竹立，初冬有此甚异哉。

　　天公仁慈万物祖，阴惨阳舒时不误。年年秋半雷収声，何乃致此非常怒。

　　怒非其时太重复，惊起昆虫死平陆。天发杀机今见之，正赖贤君调玉烛。

　　惕然省身思过咎，是日颁书肆寛宥。与民更始物维新，和气春熈似灵囿。

　　天心警戒犹未己，要在事事循天理。更以仁恩苏赤子，天心转移俄顷功，

　　化为瑞雪年榖丰。

　　

　　病中友人寄诗遂以次韵

　　万象变幻道是宗，望而未见心有忡。斯时讲礼闻戴圣，西塾得师如马融。

　　虗亭短烛风雨夜，坐久谈论意气雄。铿词媚藻心所厌，要使付物比化工。

　　姑孰感客老将至，喜持圭玷求磨砻㈠。病余恐是元气劣，絶与调理民瘼同。

　　何当跃入安乐窝，先天尚友太古风。谁言羣圣逝已逺，天地上下流沨沨。　

　　已上《知新近稿》

　　旁批：㈠圭玷求磨砻，《诗大雅抑》：“白圭之玷，尚可磨也”。

　　

　　●钦定四库全书陶学士集巻三（明）陶安 撰

　　

　　○五言律诗

　　送王克敏赴安丰录事兼简元中宣差

　　同入南宫试，逡巡愧不才。都城留字别，升郡寄书来。

　　寒雪森松桧，春阳活草莱。长官烦问讯，东楚忆持杯。

　　

　　题孔隠君挽诗巻【居溧阳】

　　墓木年来拱。庭兰日有芳。与君虽不识，闻誉亦堪伤。

　　田宅金渊在，源流泗水长。禹钧㈠阴德厚，遗绪未茫茫。

　　旁批：㈠窦禹钧，五代燕山人，教五子有义方。

　　

　　挽明威将军逊都台公

　　酒罢耆英社，官辞上将坛。龎眉年冉冉，幽宅夜澷澷。

　　芝砌生余馥，兰亭蔼旧欢。伤情人不见，尘锁虎皮鞍。

　　

　　挽发蒙师何益甫先生【讳友闻】

　　晚徙古城东，清贫四壁空。乾坤同逝水，林壑老西风。

　　大梦超浮世，行踪在泮宫。呜呼今已矣，挥泪寂寥中。

　　

　　题杨生诗集【字子直】

　　洙泗既删定，汉魏渐浮华。贵不失情性，当知有正葩。

　　杨生吟调古，老子喜容加。白璧磨来莹，何难成一家。

　　

　　送易长卿二首

　　南仕衣难緑㈠，东归鬓欲皤。儒流淹赞佐，官事辍吟哦。

　　春动芝兰砌，秋澄菡蓞波。长官前进士，降揖礼容多。

　　椿庭山不老，棣馆禄方新。顾我知名乆，逢君问话亲。

　　琴书藏旧物，碑画抚竒珎。烟浪垂虹晚，东呉见故人。

　　旁批：㈠衣难緑，八品、九品衣同为绿色，见《元史舆服一》。

　　

　　次宿迁

　　过尽长淮北，黄河绕故城。顺风催客去，新冻阻舟行。

　　酒薄情偏洽，鱼肥价转轻。沂州彭别驾，隔境诵廉明。

　　

　　途中偶书所见

　　碾轮临古道，桥柱卧枯壕。墙曝桒皮纸，锅炊枣肉糕。

　　卖鱼携网袋，牧马绊槎槽。别有伤神处，屋空人已逃。

　　

　　东莞道中【沂水县】

　　鲁地多黄壤，沂源出碧岑。雪残靴迹浅，沙软辙痕深。

　　蒿火烘荞饼，麻袍护絮襟。过山方入县，云冷日沉沉。

　　

　　入临朐境

　　宿迁离半月，方度穆陵关。到府八百里，驱车千万山。

　　路虽多险峻，身不倦跻攀。沽酒投村店，相看一破颜。

　　

　　自大关至小关㈠

　　山径多盘折，无劳怨苦辛。深岩不见日，冻雪几经旬。

　　衣薄肌生粟，轮驰眼翳尘。想应慈母意，日日念行人。

　　旁批：㈠大关、小关，临朐县大关镇，小关村。

　　

　　过临朐【古骈邑㈠】

　　沵桥临古堞，骈邑据平坡。行到无山处，方知有路多。

　　客逰何慷慨，霸业乆消磨。烟树斜阳里，遥闻晚唱歌。

　　旁批：㈠骈邑，《论语宪问》：“问管仲。曰人也。夺伯氏骈邑三百，饭疏食，没齿无怨言”。即此地。

　　

　　临淄道中

　　晨起不梳髪，出门天未明。路迷寻辙迹，村逺絶人声。

　　淄水滔滔逝，齐城杳杳迎。两层髙白塔，不似霸基倾。

　　

　　客途岁晚

　　风雪一年残，功名半纸难。心劳杯量减，腰瘦带围寛。

　　草枥牵驴饲，蒿薪煮鲫餐。鞾泥聊拂去，旅宿且求安。

　　

　　次东无棣

　　土屋老荒苔，丰年亦可哀。塔檐飞十级，城址拥孤台。

　　雪积駞蹄陷，云轻鸟翅开。县庭贫少府，举酒更怜才。

　　

　　送（艹马）彦诚赴官绍兴并寄徐国宾

　　省榜名同荐，云泥势却殊。文章动明主，字牧选英儒。

　　聮桂荣珂里，芳莲满鉴湖。廛氓应感恵，好是砺廉隅。

　　问讯徐髙士，亰华别几春。白衣瞻座主，赤子慕慈亲。

　　月露篇章在，雷霆号令新。故人归旧隠，不得寄书频。

　　

　　送人赴幕职

　　浙西苐一县，幕下捴诸曹。兴逐云山逺，心忘案牍劳。

　　写诗嘲月兎，呼酒擘霜螯。应有寛民策，方知赞画髙。

　　

　　送人赴浙东

　　处俭爱虀淡，嗜经如蔗甜。香煤浮砚沼，短烛照书帘。

　　鲒岸涨春雨，鳅潮沃夜蟾。十年交谊厚，两地别懐添。

　　

　　富春山僧隐居

　　林壑幽闲处，烟霞卜筑縁。寸心空万虑，丈室现诸天。

　　香掬昙芲露，清疏茗树泉。冥飞逃世网，尚友子陵贤。

　　

　　题刘履道行巻【处州人太平儒学正】

　　分得梅溪泒，湖皋润泽深。藜烟照书合，芹雨沐儒林。

　　白髪寒毡梦，青山故国心。园亭好芲竹，几度望佳音。

　　

　　大本监郡以诗见恵次韵二首答之

　　治功思渤海，文气爱相如。架挿牙籖轴，家蔵玉玺书。

　　有恩施郡邑，无暇问田庐。武备新严整，民忧顿扫除。

　　守土逢多士，哦诗得自如。威行军垒服，名在御屏书。

　　膏雨滋禾陇，炊烟起草庐。胸怀尤洒落，窓草不芟除。

　　

　　书事五首次郡侯韵

　　耕桑田野近，戎马路途长。有职居危地，无心入醉乡。

　　良民新习战，役戸重遭伤。正待汾阳軰，功庸辅李唐。

　　戈船明粉黛，羽檄叩辕门。苖卒藏深邑，彭营掠近村。

　　锦绫裁袴窄，银镪满嚢存。时事今如此，何人不断魂。

　　古昔兵农一，方今此法成。忠勤争御侮，字牧必留情。

　　牛酒行郊劳，熊罴聴鼓鸣。倘非明纪律，未见有功程。

　　郡境多供给，官军屡往还。金钱轻似土，刍粟委如山。

　　随处无生意，忧人损壮颜。月明依旧好，城下照溪湾。

　　海道人多变，髙邮使不还。招安湏爵禄，恩德重丘山。

　　志士空怀愤，生民每惨颜。几回思隐遯，结屋钓江湾。

　　

　　幽居十首次监郡韵

　　

　　幽居无限好，托兴在云林。兰气山轩凈，槐阴石径深。

　　霜螯肥斫玉，腊酒满浮金。对景皆成乐，逍遥物外心。

　　幽居无限好，松竹翠成林。放鹤髙天阔，寻仙古洞深。

　　栖身三亩宅，絶念四知金㈠。舒巻随时异，非无爱国心。

　　幽居无限好，猿鸟语髙林。岁月催人速，烟霞淂趣深。

　　葱裾曾织翠，荔带已围金。冨贵寻常事，安能动此心。

　　幽居无限好，谈咲坐书林。边塞军声逺，渔樵友义深。

　　灵芝锄紫玉，老桂嗅红金。湛湛真何似，明蟾照水心。

　　幽居无限好，梦不到琼林。菜甲珊瑚脆，松根琥珀深。

　　勤催耕陇犊，频费买山金。不逐浮云变，能坚鐡石心。

　　幽居无限好，流水绕踈林。教子书嚢富，留宾酒盏深。

　　闲添诗里画，俭有俸余金。石上闲琴操，悠然太古心。

　　幽居无限好，爽气挹苍林。采药穿云逺，烹茶汲井深。

　　床存题巻笔，笥出鬻书金。时有驯鸥狎，忘机静此心。

　　幽居无限好，倦鸟喜投林。野韵思髙古，公文厌刻深。

　　鼎彛三代噐，酒食二疏㈡金。目送飞云逺，还存济物心。

　　幽居无限好，万物捴林林。地僻琴鱼乐，门闲草木深。

　　文光分北斗，人品重南金。门外鹤书至，恬然不动心。

　　旁批：㈠四知金，杨震暮夜却金，谓天知地知你知我知。

　　㈡二疏，汉疏广、疏受，散金于乡人。

　　

　　送汪朝宗四首

　　越东无敌垒，海右驻王师。相国征书至，郎官匹马驰。

　　双溪吟月露，万里抚邉陲。指日山阴道，风流玩墨池。

　　王夏诸贤俊，烦君寄好音。数书飞示我，千里见同心。

　　宾幄谋猷逺，经筵启沃深。金华山水地，何日共豋临。

　　东浙多佳士，才名我所知。居然晋风度，重见汉威仪。

　　别乆心相忆，年来鬓已丝。此行劳问讯，共约佐明时。

　　萧相收圗籍，功成有足称。圣谟能不坠，王业勃然兴。

　　辟蠧芸常在，登龙士必征。诸公若留意，文会盛金陵。

　　

　　啜茶

　　榖雨芽方茁，色香俱絶佳。中△汲江水，上品到山家㈠。

　　不见周公梦，何烦陆羽夸。精神太清爽，终夜剔灯花。

　　天地有清气，古今无此竒。幽人耿不寐，浮世足深思。

　　舌本余香在，床头古易知。松风犹满耳，真乐有如兹。

　　旁批：㈠中△汲江水，上品到山家，陆羽《茶经》：“其水，用山水上，江水中，井水下”。则缺字疑似为品。

　　

　　偶成四首

　　文何为小技，理有未全明。妙在无夸靡，悠然写性情。

　　勺泉常澹泊，五味捴调成。埀老方知此，讥予必后生。

　　八珎罗水陆，五采绣文章。美矣孰无好，用之非可常。

　　古今天地运，昼夜日星光。何必惊人眼，相看共乆长。

　　清河追钴鉧㈠，老牧歩潮州。全气有虞子，余风挹静修。

　　居然成典雅，正不在雕锼。更有神交处，渊源泝鲁邹。

　　愽学草庐翁，还存荆陆风。欧黄皆后出，绳墨是良工。

　　南土文华盛，中州景慕同。九原不可作，我亦老江东。

　　旁批：㈠钴鉧，钴姆潭，在永州。柳宗元为作《钴鉧潭记》。

　　

　　三月二日晟生朝赋诗

　　上已前一日，生辰愿百龄。乾坤幸赋质，昼夜必研经。

　　戴礼承髙躅，韩文挹逺馨。分阴尤可惜，修业寄幽庭。

　　

　　送汪一初归淳安二首

　　地虽邻险要，天独厚仁贤。兵革十年乆，祖孙三世全。

　　雀桥云出水，雉岭雨肥田。已遂南归计，令人一黯然。

　　继粟养君子，倚闾烦老亲。家山频入梦，泮水再逢春。

　　人傍緑阴去，沙明锦色新。清名留省闼，时至道还伸。

　　

　　送林彦明回括兼简刘伯温胡仲渊

　　为客二千里，离家五六年。词垣开省掖，宾席拥楼船。

　　巢水栽花地，苍山种粟田。归心何浩荡，执手重留连。

　　伯也温如玉，仲兮清比渊。悬知佳会近，烦以逺音传。

　　同郡成三杰，懐人共一天。赞兴邦国业，幸有主君贤。

　　

　　哭胡通甫参政【名大海】

　　歩战劳江北，仁声诵浙东。妖兵生肘腋，行路尽哀恫。

　　列祀忠臣庙，无惭古将风。青油戎幕在，虎旅气仍雄。

　　

　　哭王用和郎中【名恺姑孰人】

　　苖顽迷逆顺，草窃陷忠贤。寂寞金华省，凋零緑水莲。

　　有儿同死难，无路得生旋。建业南城外，伤心指墓田。

　　

　　苦斋二首【为章三益宪佥赋】

　　先生于此乐，举世最难堪。坚守心无变，方知味转甘。

　　檗皮冰共嚼，熊胆剂能谙。大任从天降，勤劬弃宴酣。

　　襄阳有髙节，涑水更清修。愈病思良药，劳生遂逺猷。

　　匏瓜縁筱架，橄榄共茶瓯。见说斋中叟，年来蔗境逰。

　　

　　病后

　　饮水味吾易，秋江亦让清。寒初身欲蛰，病后髪重生。

　　乞米亲书帖，淹葅㈠未满罂。髙天风露洁，庭菊晚含英。

　　旁批：㈠淹葅，腌菜。

　　

　　送薇【园中紫薇发枝，宿枿五月芲开，尽八月乃已，相对日乆，惜其凋瘁，作诗送之。】

　　敢依华省地，未结玉堂邻。树石借余韵，夏秋常一春。

　　故添荒境丽，似掩老夫贫。时物还迁变，临风感慨新。

　　

　　自适

　　艾炷干尤焫，蓍茎老益神。病多踈世故，欲寡乐吾真。

　　秋祀邻賖酒，晨炊婢析薪。掩书休目力，枸杞荐茶新。

　　

　　秦淮寓舎

　　官乆忘羇思，门幽类隐居。牺圗天地象，鲋壁㈠帝王书。

　　秋径霜前菊，朝盘雨后蔬。西风吹短鬓，归梦鴈来初。

　　旁批：㈠鲋壁，孔鲋，秦末儒生，孔子后裔，秦相李斯始议焚书之事，孔鲋收其家中书藏于祖堂旧壁中，自隐于嵩山。

　　

　　习静

　　双闼晓来辟，一天秋气清。雨溪分砚水，风木厌瓢声。

　　习静调冲气，耽书老此生。上官询近候，词组对真情。

　　

　　晚晴

　　江上秋阴薄，晚风生树颠。髙尘卷苍霭，归鸟度青天。

　　牧马平芜野，捕鱼斜日船。千村新稻熟，茅屋起炊烟。

　　

　　自乐

　　广大者天地，中间着此身。道从无意得，心与太初邻。

　　咽息灵龟饱，随时尺蠖伸。歩行驺从逺，林叟或相亲。

　　

　　逺意

　　谁谓羲农古，朝朝眼底人。青天不改色，沧海几扬尘。

　　静看松梢月，孤吟石洞春。年余不饮酒，掬水味偏淳。

　　

　　寄孔佥宪二首

　　骢马出门早，天清霜满林。有官簮白笔，无欲贱黄金。

　　爱此双溪月，知人一寸心。同僚得佳士，来聴杏坛琴。

　　元凯㈠春秋癖，愚溪钴鉧逰。遗文照千古，之子逼前修。

　　别乆思刮目，忧来独倚楼。倚楼人不见，江雨鴈声秋。

　　旁批：㈠元凯，晋杜预。

　　

　　寄人二首

　　灯照秋蛩壁，帷开白鹭车。溪山逺天末，消息近来踈。

　　慷慨安邉策，公平考绩书。郊行勤问俗，欢意动茅庐。

　　暇日费吟思，新霜添鬓华。还期大雅作，颇厌晚唐葩。

　　未雪梅千树，纔晴月满家。登楼寻八咏，应咲昔人夸。

　　

　　寄题清髙亭【为章三益赋】

　　不受尘所浊，应无物与齐。一天秋月爽，千嶂晓云低。

　　汲水瓢堪饮，乗风杖独跻。超然胸次逺，境胜畅幽栖。

　　

　　夜归

　　黄昏出华省，禁鼓起髙城。孀妇邻西泣，栖乌枝上惊。

　　一窓疎雨响，半夜薄寒生。感客不成寐，凄风廐马鸣。

　　

　　龙湾舟师二首

　　江水西南急，楼船十丈髙。英王今自将，甲士气俱豪。

　　天阔云帆展，龙光掣寳刀。缤纷过鹦鹉，呼吸息鲸涛。

　　周郎战赤壁，楚羽刎乌江。江汉为南纪，相将入大邦。

　　龙骧迷雪浪，翼以万艂艭。士马环城处，婴儿系组降。

　　

　　自效

　　出入兵戎里，挥毫代执戈。病余身易老，日短事偏多。

　　山月出青霭，江风生白波。心专圗报效，才薄愧蹉跎。

　　

　　鳯池

　　秋冷鳯池波，凭栏照影皤。乾坤渺无际，老觉此身多。

　　霜雪浮青壁，江湖梦緑簔。干戈何日罢，玉烛四时和。

　　

　　癸卯九月二十一日作

　　立冬前一日，雷电蛰虫惊。雨气蒸人暖，潮头触岸平。

　　君王敬天变，宰相访民生。获稻筑场圃，千村正望晴。

　　

　　立冬

　　乍寒冬气应，此日电雷收。风力生东北，天兵泝上流。

　　忆君亲沐雨，愧我已重裘。只待青天霁，聊寛下土忧。

　　

　　懐友

　　霜月清无际，溪山翠满庭。英风击蛇笏㈠，标致换鹅经。

　　一自东南去，千岩草木青。知心人渺渺，添我鬓星星。

　　旁批：㈠击蛇笏，宋祥符中，龙图阁待制孔道辅佐幕宁州，以笏击蛇，碎其首。事见田况《儒林公议》。

　　

　　霜露

　　霜露应时降，年年生客愁。长懐旧茔域，不得省松楸。

　　落日青山逺，凄风老涕流。萦心皆国事，无暇为身谋。

　　

　　冬初

　　木落山多石，霜严水不潮。一时何凛凛，两鬓易萧萧。

　　惊鹊巢难穏，冥鸿路已遥。街头新㈠炭贵，冷室意无聊。

　　旁批：㈠新同薪。

　　

　　寒夜

　　书几残灯在，房栊清夜徂。髙鸿呌云冷，明月照人孤。

　　银箭遥传漏，红金不到炉。拥衾纔瞑目，飞梦满江湖。

　　

　　免咎

　　旧帙丹黄昧，新齑碧緑淹。藉茅期免咎，咽李恐伤廉。

　　病退仍求药，神清少食塩。每逢同志语，相勉律身严。

　　

　　释疑

　　人喜闻人过，我唯攻我疵。狐冰疑自释，鱼水乐相知。

　　官府新文积，邉城逺檄驰。长沙言切直，前汉赖扶持。

　　

　　遣愁

　　黙守此心定，仰看孤月明。忧来多为国，老去岂偷生。

　　将校乗时奋，乾坤有日清。新霜寒太骤，旧絮晓来轻。

　　

　　闻上江消息二首

　　义旗西指鄂，不战沛仁恩。拓地荆襄汉，降王祖子孙。

　　米塩通泽国，圗籍会辕门。全据长江险，亰陵势愈尊。

　　归义诸文武，随军到里闾。城池今异代，妻子复同居。

　　全国兵家尚，安民治体初。英雄平海宇，仁厚是权舆。

　　

　　寄丰叔良二首

　　见说郊居好，行吟野趣多。溪鱼罾上活，山鸟酒邉歌。

　　雪屋炊红米，秋江老翠蛾。几回时序换，奈此别离何。

　　阿咸九月到，寄我尺书看。尽日不释手，空江频倚栏。

　　乡山微雨外，客梦一窓寒。遥想林泉胜，无忧寝食安。

　　

　　寄钱彦良二首

　　离羣忆乡里，知子歴艰难。博士官三考，空斋食一箪。

　　江风吹鬓湿，竹雪照衣寒。清气相酬酢，新诗正耐看。

　　垆亭旧时月，两地照分离。岁乆无音信，人来每问知。

　　蟂矶㈠息烽火，鸥渚净涟漪。县郭茅茨宻，遗民喜得师。

　　旁批：㈠蟂矶，朱国祯 《涌幢小品蟂矶》：“ 芜湖江心有矶，矶上有祠，祠 孙夫人，曰 蟂矶 ”。

　　

　　寄潘章甫二首

　　每懐文学掾，絶类玉堂仙。家有双峯记，书经五世传。

　　风揺秋案烛，露洗晓池莲。古巻存庐舎，无时不诵弦。

　　捴角真英物，回头已壮龄。文生新句语，动合旧仪刑。

　　腊雪松梅在，朝盘菽粟馨。圣模勤玩索，吾老重叮咛。

　　

　　寄示从子旻二首

　　旧居数椽屋，昔别八经霜。兵后琴书少，城南畎亩荒。

　　家传存朴素，兄老喜安康。乆病吾衰矣，唯期汝自强。

　　东郭多佳阜，西风息战尘。故家丘陇在，经乱树为薪。

　　岁乆羇人逺，霜寒节序新。无由亲拜扫，怅望泪沾巾。

　　

　　寄示马甥希穆

　　昔当童冠日，从我乆留连。转首二十载，游心先后天。

　　别来踈戚里，怅望旧山川。遥想寒窓夜，躭书不爱眠。

　　

　　寄陈一飞

　　月朗荷芲屋，秋香桂子林。相违三隔岁，未得一论心。

　　巾笥应蔵藁，书籝不贮金。欲思黄鹄举，当惜白驹阴。

　　

　　省中夜直

　　长廊羣掾散，从者煑茶供。寒雨连深夜，清灯照瘦容。

　　明生白雪壁，响度顺风钟。松火炉中烬，神清睡不浓。

　　

　　读易

　　理自无形着，辞因有象陈。冰霜寒闭野，天地暗回春。

　　位衍生生数，蓍存七七神。吾心如脗合，何物不弥纶。

　　

　　阿墉二首

　　阿墉方四岁，学诵五言诗。头耸骨如角，情锺翁所竒。

　　候门迎马到，哭妹感人思。夜夜灯前看，寛懐有此儿。

　　时时思祖母，啼向素帏前。近者吾衰甚，闻之涕泫然。

　　一心期汝长，八世嗣家传。幸有书巢在，成才望老天。

　　

　　与贠外黄观澜李彦章试士西掖

　　王业兴家国，人才荐庙堂。风帘留晷刻，冰鉴照毫芒。

　　列坐清仪肃，终篇耿论昌。愿言登用者，一一是贤良。

　　

　　冬暖

　　贫室无衣褐，常忧雪霰零。天心怜赤子，日色盎玄冥。

　　耰麦便温土，观梅立小亭。北山如媚客，聊可敞疎棂。

　　

　　纪志

　　读易四十载，玩心毫髪间。追寻千古泒，流入五夫山。

　　述旨情徒切，劳生事不闲。斯文天若佐，暂免缀朝班。

　　

　　野叟二首【为枢史李仲仁作】

　　作史居官府，休心类野翁。不将文胜质，独与古同风。

　　将相咨询后，山林梦寐中。此身虽案牍，幽趣满帘栊。

　　避世潜山野，输君隠市朝。行年今欲老，太朴未全消。

　　竹屋观晴嶂，茶铛煑午潮。献芹心正切，未得友鱼樵。

　　

　　癸卯仲冬望日登舟秦淮翌旦过龙湾出大江

　　舟发秦淮暮，西风正面来。朝从大江泝，风转两帆开。

　　白鸟晴逾洁，黄芦冷未摧。潮平行正穏，几度见烽台。

　　

　　晚过三山

　　寒江浸天影，暮色接苍茫。帆落波迎棹，船虚月到床。

　　断矶成豕突，平渚衍虵长。黄帽㈠齐宣力，知吾去意忙。

　　旁批：㈠黄帽，《史记佞幸列传》：“以濯船为黄头郎”。裴骃集解引晋徐广曰：“着黄帽也”。

　　

　　烈山

　　空明无所有，何物抗吾篙。地底云根涌，波心贝阙髙。

　　四时萦草木，千古任风涛。挺立不揺荡，（尸外立内）㈠然一俊髦。

　　旁批：㈠（尸外立内）同居。

　　

　　橹港

　　昔年游此地，市井簇人烟。水驿官船鼓，芲林酒合弦。

　　重来尽芦渚，何异变桑田。回望蟂矶在，临流独怅然。

　　

　　繁昌

　　午过繁昌邑，山鸡语近郊。战场枯白骨，行径老黄茅。

　　官廨新临水，人家类结巢。鳯凰山独好，寒翠动吟嘲。

　　

　　板子矶

　　山连阵云势，飞出大江干。乱石纹如斵，双峦影共寒。

　　蟾蜍伴清夜，龙口束惊湍。爱此琼瑶窟，持杯子细看。

　　

　　荻港

　　空垣霜藓湿，鸡犬四无闻。怪树作人立，断碑经火焚。

　　沟鱼争雪水，山鸟咔朝昕。信歩不知处，风林樵运斤。

　　

　　石窝

　　荻港废驿东数歩，山面竒石，列如罘罳，中含隙地，絶宜作亭。予名以石窝，徘徊乆之，爱莫能去。

　　飞峦立万石，正面俯清波。心喜到佳处，吾将营此窝。

　　江芜烟浩荡，野竹雪婆娑。冻鹱相看乆，忘机意共多。

　　

　　丁家洲

　　季世轻邉备，奸臣岂将才。妖金声动地，炎火冷如灰。

　　营垒已陈迹，山川犹壮哉。水流呜烟处，过客每兴哀。

　　

　　管生时顺昔从予学今为厯官同舟西上

　　牺圗窥圣秘，鳯厯授人时。大礼占新岁，同行逊旧师。

　　烟尘千里净，桑梓寸心思。西谒军门后，舒州访故知。

　　

　　铜陵二首

　　县市无城堵，坡陀枕水濵。铜坑寒凿矿，炭戸晓担薪。

　　兵后姜芽少，岩深箭竹新。沙蹊浮石子，戞戞履声频。

　　石塔深巢鸟，砖街曲类虵。平山立烽堠，小港隠渔槎。

　　田废多生荻，池湮不沤麻。独存荒鬼殿，未有县官衙。

　　

　　过铜陵述事

　　偶见緑衣使，询知绣斧翁。登程先数日，何事滞孤蓬。

　　遥想观秋浦，髙吟醉晚风。快湏牵百丈，追逐与相同。

　　

　　过池阳

　　一钱有华胄，三载守名邦。我偶经秋浦，无由共夜窓。

　　烟云浮短树，雪月照空江。倚棹西南去，应惭过雁双。

　　

　　题池口驿

　　孤帆向江汉，四野息风尘。忽见满山雪，因之懐故人。

　　沧波遥注海，冻树暗蔵春。他日重来处，桑麻雨露新。

　　

　　次安庆

　　年余罢争战，地美类承平。茅屋添新戸，江流绕旧城。

　　关津遮道问，将帅出郊迎。天晚烟波阔，催行月未明。

　　

　　入彭泽境

　　迭嶂起当路，江从何处来。树梢山庙出，草罅石门开。

　　浅浪分流港，髙空望逺台。唯因陶令后，此境尽佳哉。

　　

　　蕲州道中

　　南来冬不冷，山水一春台。未落千林木，新开几树梅。

　　矶侵江而狭，浪击岸沙摧。驿路二千里，兹行亦壮哉。

　　

　　使客

　　平生有诗史，行藁出巾箱。使客皆千里，官船共一觞。

　　髙云飞鹳鹤，微雨湿衣裳。夜静未能睡，清谈对烛光。

　　

　　过道士洑㈠

　　据床梳短髪，飞雾湿征袍。石触回流急，云栖宻树髙。

　　买鱼供早饍，服药出陈醪。惜不乗风力，吾行亦甚劳。

　　旁批：㈠亦名道士矶，即西塞山。刘禹锡有《西塞山怀古》，在今黄石市。

　　

　　泊巴河

　　兰溪行过后，迤逦到巴河。江狭无矶险，沙平有港多。

　　邻舟同永夜，渔火照寒波。独惜年华晏，其如道逺何。

　　

　　泊沙口

　　漠漠寒云野，埀垂暮雨天。苍湾龙尾掉，紫石马肝悬。

　　击火炊陈米，分塩换小鲜。疾风从震荡，终夜自安眠。

　　

　　风雨

　　刚风吹海立，飞雨自天来。汹汹鲸鲵沸，萧萧鸿雁哀。

　　行人淹道路，君子济云雷。进止从天意，知几不蹈灾。

　　

　　晚至武昌

　　行至二十日，来临鹦鹉洲。环城屯虎旅，伐鼓卫龙舟。

　　新月羞初夜，寒云黯一楼。波间灯影宻，穏泊且无忧。

　　

　　倚柂

　　楼船雄帐纛，倚柂只遥看。壁上青蝇两，笼中白鹤单。

　　同舟人别去，对月夜清寒。江面凄风起，悠然梦境安。

　　

　　公子二首

　　翩翩贵公子，年少美风姿。坐褥金钱豹，盘飱玉面狸。

　　弯弓穿射的。骑马造宾墀。愿汝闻忠孝，光华在礼仪。

　　翩翩贵公子，新自塞垣归。鵰翅珠玑帽，龙纹锦绣衣。

　　花前牙板按，灯下羽觞飞。愿汝崇清素，农桑业尚稀。

　　

　　野人二首

　　野人便土物，性懒入城中。水荇羊须白，山茶鹤顶红。

　　开窑分贱炭，汲井截深筒。酒熟邀人饮，登盘芋栗丰。

　　野人便土物，家计日经营。弋雁干成腊，笼鰕活煑羮。

　　泥肥桑干宻，雨湿菜芽生。今岁田禾熟，鸡豚养得成。

　　

　　文士二首

　　文士甘藜藿，林栖阅岁华。一衾春自足，千驷我何加。

　　雨雪欺茅屋，乾坤任钓槎。今朝烟火晚，带露采松芲。

　　文士经纶学，时来志或酬。玉堂清不夜，金鉴照千秋。

　　白髪忧民瘼，丹心为国谋。所期功业盛，冨贵一浮沤。

　　

　　武昌城西观战

　　杀气黯沙场，呼声动女墙。官军皆虎奋，残冦尚鸱张。

　　火镞飞孤垒，霜戈出万航。咲渠俄却走，垂灭更披猖。

　　

　　寄示晟昱

　　兄弟年踰冠，儒门业贵精。别离春忽半，生理日湏营。

　　汝毋㈠遗清范，娇儿动语声。寸心思念切，不寐到天明。

　　旁批㈠汝毋，汝母。

　　

　　二月十六日喜晟至武昌

　　偶傍船窓立，惊看雪袂来。羇懐三月乆，欢气一时回。

　　换米携塩策，延宾举酒杯。从知家信好，病释岸芲开。　。

　　已上《江行杂咏》

　　

　　●钦定四库全书陶学士集巻四（明）陶安 撰

　　

　　○五言律诗

　　甲辰守黄州初至作

　　初入黄州市，萧然緑树村。刈茅低缚屋，剖竹密编门。

　　桃李花零落，山川势吐吞。廛民来一二，敬喜为温存。

　　

　　黄冈寓所

　　雾雨一城暗，棃花三月天。空梁春蚁堕，踈壁暮蚊穿。

　　草密藏枯井，苔荒蚀断砖。开门山色好，飞翠落吟笺。

　　

　　三月五日晟别东归

　　客中离别苦，忍泪嘱言辞。背面南行处，临衢目送之。

　　心随江水去，人与片云驰。归坐茅茨底，凄然老涕埀。

　　

　　郡寓偶成

　　江月箫声逺，城春竹色斑。天文鹑尾㈠次，地险虎头闗。

　　绾绶此为郡，结茅先对山。雨晴闻布榖，鬬草未能闲。

　　旁批：㈠鹑尾，《晋书天文志》：“楚之分野，属荆州”。

　　

　　雨过

　　雨过山添色，推牕翠扑衣。秧随新水长，蝶趂落花飞。

　　江近檐头挂，春从客里归。沙干聊可步，倚杖緑阴肥。

　　

　　乆雨

　　十日乆阴雨，今朝更沛然。尺泥深草径，三月似梅天。

　　刳木承檐溜，舒瓢挹井泉。情懐殊不豁，寥寞对窓前。

　　

　　忆二子晟昱

　　客窓风雨冷，唯有影随形。爱子别相逺，老怀愁未醒。

　　春残双鬓白，夜乆一灯青。何日团栾处，欢情满戸庭。

　　

　　苦雨二首

　　皇天日日雨，何不悯吾农。冷逼青秧瘦，阴添緑树浓。

　　晚来鸣两鹱，谁与遣顽龙。断送残春去，无心在酒锺。

　　断桥春水隔，踈牖暮云昏。蔓草萦山郭，江涛涨海门。

　　泥陈留鸟迹，壁湿乱苔痕。安得愁阴豁，晴晖满竹辕。

　　

　　追闷

　　数日情怀恶，连宵风雨多。忧来成展转，事至罢吟哦。

　　园树肥椒子，烟丛长薜萝。一春不对镜，正恐鬓丝皤。

　　

　　偶闲

　　古堞晴观涨，幽蹊缓踏莎。槐丝低挂蠖，桑茧自成蛾。

　　吏散庭花落，朋稀野雀过。却思前数载，官事猬毛多。

　　

　　立夏日纪事

　　近午生微暖，残云散积阴。朱明新节序，緑暗旧园林。

　　幕佐论时政，山人献雅吟。南风来应候，解愠快民心。

　　

　　寓所

　　盖茅为寓所，郡治亦于兹。篱外麞窥吏，衣中蚁囓肥。

　　昼长无讼牒，兴到有新诗。早食逢来使，斋厨米再炊。

　　

　　穷民

　　叹息穷民苦，劳心岁不宁。家空遭横敛，罪薄陷滛刑。

　　堡寨雄群甲，兵繇役两丁。我来新典郡，哀痛泪交零。

　　

　　旅寄

　　旅寄存时义，居安意自如。风欺窓纸薄，雨透屋茅疎。

　　盗息家无犬，宾来食有鱼。緑阴清昼永，爱读枕边书。

　　

　　纵步

　　傍市人家聚，濒江草径遥。燕寻曾到屋，鱼候未来潮。

　　访友聊乗兴，扶笻直过桥。晚山烟外见，重迭翠如浇。

　　

　　郊外

　　处处多栽竹，家家尽结茅。蜜房封蛹户，蜡树系虫包。

　　瓮汲泉微浊，锄耕地颇硗。傍檐羞草具，无粟易山肴。

　　

　　望家信不至

　　船去四十日，家无消息传。江头人不到，客旅眼徒穿。

　　当暑衣无葛，愆期榻有毡。何当来土物，免使贷盐钱。

　　

　　闻立中书省命左右相国

　　相国经邦业，中书出治原。一堂文武并，百辟表仪尊。

　　自顾微踪逺，今符素志存。十年参侍久，喜极复何言。

　　

　　寄董正则咨议

　　玉署清挥翰，彤扉老曳裾。怀人搔短发，来使寄长书。

　　江树春弥望，山蟾夜共居。刚风吹弱水，不得侍云车。

　　

　　寄罗复仁咨议

　　逺怀罗合老，爽气荡清旻。口伐摧邻垒，神交厚古人。

　　囊悭道尊贵，笔老意清新。前席咨询处，遥知鲠论陈。

　　

　　述事

　　千村新雨过，水满緑苗生。蠺麦收成速，兵农赋役轻。

　　纷纷挈家室，日日到州城。讼简有公暇，江山共此清。

　　　已上《黄冈寓稿》

　　

　　夜泊兰溪

　　津吏临堤问，湖官隔水来。乗桴新竹贡，筑室旧民回。

　　暮草蚊飞猛，秋云鸟唳哀。长星下天末，风露一襟开。

　　

　　过五郎矶

　　石壁银光烂，当冲似设关。云阴拂树走，山势隔江环。

　　絶顶人稀上，飞藤鸟自闲。富池苍陇近，百折枕江湾。

　　

　　盘塘

　　长峯飞骑突，势欲断沧江。路转仍无际，天髙恣倚窓。

　　洑流催捩柂，山港絶徒杠。樯上驯乌舞，迎人觅食双。

　　

　　彭泽懐古

　　昔贤才胜福，五斗亦难任。归饮柴桑酒，忘弹单父琴㈠。

　　羲皇上古意，晋室旧恃心。我愧过彭泽，髙风不敢寻。

　　旁批：㈠单父琴，《吕氏春秋察贤篇》云：“宓子贱治单父，弹鸣琴，身不下堂，而单父治”。

　　

　　过小孤山遇邹师颜即别

　　江妃新庙下，队伍耀弓刀。半载别离逺，一官巡警劳。

　　峯头挂星汉，关口吸云涛。见面即分手，舟行月满篙。

　　

　　空庭

　　空庭人寂寂，环座竹猗猗。山净秋阴薄，林深晓色迟。

　　案头蝇豹捷，壁窍鼠狼窥。处约还清致，湖菱杂饭炊。

　　

　　迁客

　　迁客辞金马，吟情动草堂。公余秋煑鳜，梦觉夜闻麞。

　　静拄看山笏，清焚读易香。江湖踪迹逺，何以报君王。

　　

　　遣兴三首

　　斫竹藩新廨，锄茅辟古蹊。地偏松鼠过，树合竹鸡啼。

　　信步来溪上，迟留到日西。移时忽得句，遣兴不拘题。

　　鹄立疎晨仗，蜂喧聚午衙。寓居多泽水，吾分合渔槎。

　　未病常储药，无眠减啜茶。从人笑潘岳，埀老更栽花。

　　近时来井邑，逺迹亦山林。每忆君赐食，尚期朋盍簮㈠。

　　遣文当述理，临政必清心。词组人皆信，无烦徙木金。

　　旁批：㈠朋盍簮，《豫九四》：“由豫，大有得。勿疑。朋盍簪”。孔颖达疏：“羣朋合聚而疾来也”。

　　

　　湖乡二首

　　淝水新无警，湖乡颇有年。稻田驱夜豕，莲荡捕秋鳊。

　　逻卒黄茅屋，归人白板船。数家依緑树，斜日照炊烟。

　　熟处人还聚，生涯日渐忙。洗鱼腌作鲊，切藕曝为粮。

　　野纻栽临屋，家鳬浴满塘。掩门儿女坐，灯下补衣裳。

　　

　　西风

　　万树舞苍翠，西风终日来。一凉衣顿薄，何日客当回。

　　候虫吟露切，秋鹗击云开。又复悲揺落，萧萧独上台。

　　

　　观大龙山

　　山势何所似，大龙飞入云。隔湖来艶翠，未晚隠斜曛。

　　洞掩无兵火，林深亦斧斤。亭西烟雾豁，凝望意殷懃。

　　

　　怀原夫

　　幕中曾对案，袖里秘藏书。出处情无异，清髙我不如。

　　入朝湏挿笔，进諌忆牵裾。江海苍须客，同时注起居。

　　

　　怀仲圭二首

　　天堑古为限，江淮今复同。国家当盛日，台合已生风。

　　独愧辞朱雀，无因望玉騘。却思薇省夜，共剪烛花红。

　　四方多取友，几载少知音。君子温如玉，同心利断金。

　　空中难寄字，客里易沾襟。相会何时再，堪嗟老境侵。

　　

　　懐友

　　分携未一年，美秩已三迁。执笔螭头立，当廷鲠论宣。

　　近因留逺地，独肯寄长笺。五色云霄上，光分寳炬莲。

　　

　　忆昱

　　渺予成乆别，闻汝理生涯。初夏出为旅，深秋未到家。

　　江风低宿雁，晚日闪归鸦。舐犊情逾切，令人鬓已华。

　　

　　寄呈从兄松云翁

　　别兄二载乆，介寿六旬余。清健如强日，萧闲守故居。

　　薄田供伏腊，稚子业诗书。小弟亦埀老，还思到里闾。

　　

　　遣兴

　　门前苍嶂列，身在白云栖。有地学为圃，无邻可乞酰。

　　江天孤影鹤，山月五更鸡。自料殷员外，惭非宓不齐㈠。

　　旁批：㈠宓不齐，字子贱，孔子弟子。

　　

　　九月朔得晟所寄药物

　　人自金陵至，儿封药物来。家书千里逹，旅况一时开。

　　病想丹砂鼎，縁悭玉露杯。喜看葅醢列，乡味出瓶罍。

　　

　　九月七日雨

　　两月晴明久，昨宵夙雨声。寒催秋色老，病怯袷衣轻。

　　故垒低云黒，荒衢湿蔓萦。重阳时节近，客里助凄清。

　　

　　秋祀三皇

　　蒇祠当九日，大道仰三坟。废邑姑存礼，皇风不在文。

　　晓江生白气，秋岭湿玄云。茅茨土阶凈，旭日照清熏。

　　

　　秋夜

　　青灯对无语，白月透虚棂。乍冷壁虫响，向风山叶零。

　　更长无乆睡，意到索遗经。心境有余寂，秋声自厌听。

　　

　　人生二首

　　人生在天地，随寓即为家。着处燕营垒，行踪鹤印沙。

　　征衫沾野露，旧隐笑溪花。还胜阳山令，篁茅瘴海涯。

　　人生无百岁，功业必干干。此志不忧国，何颜可见天。

　　逺居山邑静，如对玉阶前。寄语秦淮柳，还能记着鞭。

　　

　　蟇蚓

　　季秋蛰虫俯，蟇蚓尚争鸣。肃杀无多冷，喧啾过五更。

　　幽窓常聒梦，微物各舒情。节候虽成晏，天心特好生。

　　

　　蟋蟀

　　蟋蟀傍吾语，秋寒声更圆。萧萧风露下，切切客窓前。

　　催得鸣机织，惊回警枕眠。扬须频吐气，无乃甚便便。

　　

　　九月蜂蝶

　　寂寞秋风老，纷纭蜂蝶飞。年年花落后，队队日相违。

　　玉翅穿枫叶，黄须点客衣。山中随意好，何必逐芳菲。

　　

　　雾

　　阴阴似尘起，曙色忽成昏。緑树杳无迹，青山不在门。

　　着人衣渐湿，蔽野豹深蹲。还喜清飙发，天开放晓暾。

　　

　　晚风

　　暮秋连日热，向晚大风寒。变态如翻手，衰容怯倚栏。

　　降霜中气应，吹月上云端。木叶萧萧脱，凄声接夜阑。

　　

　　秋雨

　　秋雨黯弥昼，暑寒相代时。南方谢絺绤，急吹透茅茨。

　　万舞庭前树，劬劳野外师。园蔬承润泽，新緑动离离。

　　

　　夜永

　　山深无刻漏，夜永不知更。窓白只疑旦，月斜犹未明。

　　离人江北住，华发枕间生。孤馆此懐寂，冥鸿何处声。

　　

　　雨馆偶成

　　山中三日雨，榻上一毡寒。野暝云吞树，溪回雪舞湍。

　　孤飞迷白鸟，数点淡苍峦。闭户空林下，萧条意强寛。

　　

　　遣懐

　　十朝八九病，一世万千忙。未获康寜福，犹驰汗漫场。

　　延龄爱芝术，逰宦忆耕桑。习静心无扰，余生乐未央。

　　

　　复雨

　　彻夜雨声急，当门溪涨髙。枯蝇抱野蔓，寒雀起林蒿。

　　泥溅新油履，风欺旧缊袍。邑民应笑我，官况太萧骚。

　　

　　昱至枞阳喜而有赋

　　宇宙身如寄，星霜岁易周。客乡惊见面，父子共忘忧。

　　话里知亲旧，灯前问进修。若兄能守舍，此处暂堪留。

　　

　　寄示晟二首

　　汝弟来传说，朝仪熟见闻。克家严志操，事主致恭勤。

　　骑射新从武，优闲更学文。令余沈痼释，觉此老懐欣。

　　今年二十四，稼穑识艰难。处约精神瘦，居安意思寛。

　　星辰天上拱，松栢雪中看。贫富能无累，持身始可观。

　　

　　十月七日舟发枞阳【时迁徃桐城旧县】

　　廵官率兵卫，父老拜溪亭。过乌云间白，髙天雨后青。

　　两篙撑雪浪，几曲转沙汀。芦苇风揺荡，寒声枕上聴。

　　

　　晚宿官叚

　　村墅人新聚，经营晚未闲。鱼梁箔如栅，网户屋依山。

　　鹅鸭喧篱落，蒹葭蔽水湾。舟中不堪卧，借榻叩林关。

　　

　　泊松山湖

　　风逆湖波涌，维舟傍浅沙。松山双石巘，茅舍几人家。

　　霜树明丹叶，寒蔬长緑芽。客乡今夜月，伴我宿芦花。

　　

　　过山家

　　步迹随深径，春声接近村。鱼膏灯挂壁，栗炭火当门。

　　燕去留空垒，鸡栖隔密藩。朔风鸣夜永，矮屋自春温。

　　

　　发松山湖

　　朝雨止还作，征人去复留。轻云微放日，近午始行舟。

　　双岛烟波绕，重湖昼夜流。白鸥飞适意，扰扰见渠羞。

　　

　　晚至白兎河

　　风雨日来数，夕阳晴色初。聊登沙岸步，忽到野人居。

　　白兎何年出，黄花夹路舒。喜闻邮舍报，附至玉堂书。

　　

　　登陆徃桐城县

　　经岁不骑马，借驴因断河。里行三十五，冈度几重多。

　　野菊香浇袂，霜松翠压坡。晡恃临县郭，山色动春和。

　　

　　至桐城县

　　阃使留三日，殷懃待我来。骄骢数里迓，大帅尺书裁。

　　金谷生芳草，昆明有刼灰。市民虽未集，官道且重开。

　　

　　桐城即事

　　东郭涧声急，西藩山势髙。井泥淘白骨，础石铲黄蒿。

　　新廨林麞过，虚廛野雉号。从兹逺兵难，庶可息民劳。

　　

　　灯花

　　巻然铁如意，红粟结葳蕤。十瓣团葩出，孤根宻缕埀。

　　寒风吹不动，光焰照书帷。黄昏至夜半，有喜报人知。

　　

　　甲辰仲冬望日

　　忆自秦淮别，今朝恰一年。山川诗画里，天地客窓前。

　　节物惊心换，行藏顾影怜。屋东寒涧月，又见一畨圆。

　　

　　冬至

　　天统书周朔，云祥纪鲁台。阳来第一日，山下发孤梅。

　　与客尝杯醑，无人候管灰。南窓晴色丽，斋戒巻还开。

　　

　　官廨北涧偶步

　　碧涧依山麓，苍松挂野藤。泉清见鱼泳，磴絶少人登。

　　龙井苔封甃，鳬田草没塍。旧时丰邑屋，废址接丘陵。

　　

　　闻除代者及召还之命

　　年残动归思，客至报除书。海内招文学，淮南起谪居。

　　故人存有几，短发病来疎。天朗朝阳出，能无照曳裾。

　　

　　腊月六日雪

　　腊天初见雪，日午已开晴。微暖空檐滴，余英老木擎。

　　荒城无酒卖，疎牖照人明。风自西南起，遥知送客程。

　　

　　昱至桐城二日别去

　　儿曹各西泝，吾亦欲东归。陆走百余里，一见复相违。

　　雪晴沙路软，天阔雁鸿飞。新年望还舍，柳下浣征衣。

　　

　　腊八日发桐城

　　邑人生怅怏，送别郭东门。冻木知春早，晴风卷雾昏。

　　石桥分古道，野烧露新痕。行处山农说，留声到子孙。

　　

　　归涂纪事

　　雨收遵水浒，卫卒拥归鞍。滩浅轻舠滞，泥新步屧难。

　　诸峯云树浄，百鹭雪翎干。东渡留宣湛，相逢故旧欢。【谓张子安】

　　

　　宣湛即事

　　水退潜鱼露，洲寛落雁多。裹粮山估集，击鼓野巫歌。

　　纸帐春生梦，瓷杯夜酌酡。朔风吹雨至，行旅叹蹉跎。

　　

　　过枞阳

　　枞阳旧逰地，归棹此经过。明府劳迎候，遗民感抚摩。

　　鱼梁开网罟，官廨列兵戈。倦客江东去，山川在眼多。

　　

　　泊池口作

　　水陆程俱歴，星霜岁欲更。儿孙望人至，风雪止吾行。

　　照影篷窓烛，吹香土灶羮。偶然泊池口，惊见旧儒生。【遇青阳方叔诚来谒，时为池郡教官。】

　　

　　江行新齐

　　云开天日明，风顺水波平。造物怜迟暮，今朝快此程。

　　优优坐舟子，坦坦履夷庚㈠。路过铜陵后，山从荻港迎。

　　旁批：㈠夷庚，《左传成公十八年》：“今将崇诸侯之奸，而披其地，以塞夷庚”。 杜预注：“夷庚，吴晋往来之要道”。

　　

　　早发

　　五更霜月白，几度唤长年。不识归心急，犹耽向晓眠。

　　南风随画舫，东日上青天。渐见繁昌邑，三山立岸边。

　　

　　过天门山

　　石壁脱扃钥，倚空双观台。江流关不住，阊阖豁然开。

　　云表群仙望，舟中独客回。欲挥千丈笔，题鳯㈠记曽来。

　　旁批：㈠题鳯，《世说新语》简傲第二十四：“嵇康与吕安善，每一相思，千里命驾。安后来，值康不在，喜（嵇康弟）出户延之，不入，题门上作凤字而去。喜不觉，犹以为欣。故作凤字，凡鸟也”。

　　

　　望青山

　　三峯江外出，千里梦中来。神秀还如昨，飘零独可哀。

　　田园先业在，杖履几时回。斜日孤帆逺，相思倚鳯台。

　　

　　泊慈湖

　　望阙无三舍，维舟忽再宵。欲晴微露日，近晚渐停飙。

　　试起川神语，难稽国命招。迟明当发棹，带月荡江潮。

　　

　　入境

　　船头鸡未唱，已过数重矶。原野新浮霁，儿童逺候归。

　　好山如故友，髙鸟笑征衣。指顾龙湾近，无劳叹乆违。

　　　已上《鹤沙小纪》

　　

　　○五言长律

　　送朱仲良【四十韵】

　　幕府需名掾，儒林拔俊髦。赤霄麟鳯至，华岳隼鹰髙。

　　家谱遗先业，功庸在武韬。银符传爵秩，玉树秀儿曹。

　　鄢邑怀乡逺，铅山鼔箧劳。雨香萱草砌，云涌墨花槽。

　　寳剑精金铸，文绡独茧㈠缫。朝盘苍苜蓿，春酒緑匍萄。

　　诗社惊风笔，书棂继晷膏。霞生灵鹫屐，雪压紫溪舠。

　　青眼多知己，黄眉又伐毛。膺门隆雅遇，和璞遂竒遭。

　　三语名增重，诸侯礼见褒。襟怀澄夜月，简牍析秋毫。

　　访道鹅湖境，承光熊轼旄。水晶明窟宅，珠玉纪逰遨。

　　逺调边江郡，乆延中土豪。青山晨霭树，采石暮烟涛。

　　槐舍香凝戟，莲漪色映袍。谋猷禆召杜㈡，刑罚尚苏皋。

　　骏足仍淹枥，雄姿望觧绦。虽承毛义檄㈢，尚莞子游刀㈣。

　　黍稷登商琏，笙镛间舜鼗。屈身班雁鹜，挺质出蓬蒿。

　　宪署嘉才艺，分轺鉴履操。抗章孤荐鹗，投钓六连鳌。

　　要路登风纪，新威纠虐饕。竹松存劲节，兰菊着离骚。

　　喜动庭闱彩，程催水驿篙。诸公闻耿介，列郡息喧嘈。

　　乌府霜飞栢，龙门浪涨桃。功名来衮衮，岁月任滔滔。

　　风俗俱亷问，泉沙必净淘。宸聪资耳目，民瘼解忧嗸。

　　清镜方开匣，彤弓已脱弢。日斜豺虎遯，秋肃草莱薅。

　　折槛应当继，乗骢定不逃。论交心正切，话别首频搔。

　　葵火炎飙扇，荷盘急雨号。离筵车马集，锦瑟送芳醪。

　　旁批：㈠独茧，《列子汤问》：“詹何以独茧丝为纶，芒针为钩，荆筱为竿，剖粒为饵，引盈车之鱼于百仞之渊”。

　　㈡召杜，汉南阳太守召信臣，南阳太守杜诗。

　　㈢毛义檄，后汉书》卷三十九《刘赵淳于江刘周赵列传序》：“庐江毛义少节，家贫，以孝行称。南阳人张奉慕其名，往候之。坐定而府檄适至，以义守令，义奉檄而入，喜动颜色。奉者，志尚士也，心贱之，自恨来，固辞而去。及义母死，去官行服。数辟公府，为县令，进退必以礼。后举贤良，公车征，遂不至。张奉叹曰：“贤者固不可测。往日之喜，乃为亲屈也。斯盖所谓‘家贫亲老，不择官而仕’者也”。

　　㈣子游刀，《论语阳货》：“子之武城，闻弦歌之声。夫子莞尔而笑曰：“割鸡焉用牛刀”。 子游，姓言名偃，孔子弟子，时为武城宰。

　　

　　己丑九日，南轩山长许栗夫邀学官及诸生登髙翠微亭，以唐人登髙诗前四句分韵赋诗，在座诸生有得开字者，余为代赋五十韵。

　　一统江山大，羣贤气量恢。客中逢节序，雨后踏崔嵬。

　　虎踞城如昨，鳌分极不摧。台空鳯凰去，秋老雁鸿来。

　　天阙骈双岫，神州见九垓。六朝归感嘅，万籁息喧豗。

　　铁瓮撑寒雾，银涛鼔霁雷。淮田黄接岸，楚树锦成堆。

　　古陌纎如缕，遥湖小似杯。千峯无逺近，一望悉兼该。

　　猎苑平芜外，渔村别浦隈。风凄沙鸟逝，云冷野猿哀。

　　梵殿専灵境，唐宫尽刼灰。清凉虽美额，寂寞亦荒苔。

　　曾是兴龙地，堪卑戏马台。佳辰来宴集，幽兴寄徘徊。

　　我喜南轩长，名登北斗魁。同官皆俊杰，共乐及童孩。

　　戸屦何多甚，盘飱尽富哉。金兰深有契，玉树皎无埃。

　　泉石留清赏，烟霏作胜陪。青天从可幕，白日不湏颓。

　　草坐膝相促，觞传手勿推。采茅嘘活炭，挼菊泛香醅。

　　饼剰均充仆，桃悭遍数枚。参军巾欲坠，灵运屐迟回。

　　逺缬频生眼，微酡渐上腮。性情虽坦率，语话絶嘲诙。

　　过岭寻禅榻，开轩倒巨罍。老僧心火灭，吟叟鬓霜皑。

　　身世参寥廓，林峦入笑咍。寳坊栖万佛，华盖拥三台。

　　晋冢萦枯蔓，梁碑渍古煤。枫亭红点缀，藓甃緑澐洄。

　　旧迹供搜访，新诗费剪裁。文华聨鸑鷟，骏逸扫驽骀。

　　懐璞逢明世，悬金致异才。云霄方满足，径路岂无媒。

　　寳气生龙剑，珠光出蚌胎。栖身非枳棘，洗髓到蓬莱。

　　醉玩琼林杏，清依玉署梅。佳期应不逺，流俗讵能猜。

　　小子惭荒陋，兹逰覩壮瑰。自怜樗栎质，岂是栋梁材。

　　独傍丘园隐，频惊岁月催。菱花晨镜对，榾柮夜炉煨。

　　鹤露常知警，鹏风亦欲培。麻衣叨与会，茱佩更禳灾。

　　曾结松筠友，仍烦桃李栽。愿言随步武，阊阖九重开。

　　

　　靳总管新任【字处宜】

　　天子求贤守，君侯牧此邦。四郊多壁垒，五马建麾幢。

　　西北辞枢府，东南控大江。黄堂施号令，赤子解忧愯。

　　昔者懐才艺，遭时选厚厖。九龙居得五，一鹗荐无双。

　　梁栋资名植，圭璋琢羙玒。早朝随仗马，夜馆读书釭。

　　台宪纲频振，春官礼不哤。赋梅心似铁，润草笔如杠。

　　枫荫埀丹陛，薇香透琐窓。绣衣劳逺使，寳鼎可轻扛。

　　优诏镇千里，深仁满一腔。冈陵苏旱畆，防岸息奔泷。

　　声动民謡袴，欢浮社酒缸。炊烟嘘冷灶，甘雨活枯桩。

　　羽扇挥能捷，乡兵出已降。花村皆放犊，月野不惊尨。

　　泮水招衿佩，天河洗甲鏦。陂应千顷贮，钟岂寸莛撞。

　　民病怜鱼辙，途穷济石矼。曕依今有地，道徳启愚惷。

　　

　　追挽主簿汪古学【字虞卿名逢辰新安人汪王之后】

　　身为明时出，心惟古学稽。方期遗一老，庶以泽群黎。

　　回首人何在，闻名我亦凄。有山埋玉树，无路上金闺。

　　忆昔居乡井，逢危动鼓鼙。檐深来鸟雀，海晏息鲸鲵。

　　保产身勤俭，治家法整齐。教承轲氏母，贤有伯鸾妻㈠。

　　歴世神明胄，旌门孝节题。父天嗟已隔，圣域望能跻。

　　雅誉尊徽歙，雄词粲壁奎。居然麟一角，骏甚马攅蹄。

　　胷次光澄月，毫端气挂霓。轻财好施予，引手救颠隮。

　　笾豆丰延客，饔飱自荐齐。中年方仕进，逺辙忽东西。

　　化雨滋鄱水，文风振语溪㈡。藻芹鱼亦乐，枳棘鳯难栖。

　　职谢雷封簿，躬耕雨陇犂。乾坤容放浪，轩冕视涂泥。

　　载酒寻花坞，编篱护药畦。礼卑皂盖守，诗冨锦囊奚。

　　物外笻随鹤，人间瓮舞鸡。流光催衮衮，大梦杳凄凄。

　　著述留残藁，婆娑想故蹊。敕筒㈢香墨在，琴榻暗尘迷。

　　宰木㈣修盈拱，孙枝㈤皎若圭。遗孤今雪鬓，髙步上云梯。

　　逰宦毡仍冷，论交手屡携。伤情歌此曲，南望暮天低。

　　旁批：㈠伯鸾妻，汉梁鸿妻孟光。

　　㈡语溪，即现桐乡市崇福镇。

　　㈢筒字误，当作简。

　　㈣宰木，《公羊传僖公三十三年》：“秦伯怒曰：若尔之年者，宰上之木拱矣”。何休注：“宰，冢也”。

　　㈤孙枝，应劭《风俗通》：“梧桐生于峄山阳岩石之上，采东南孙枝为琴，声甚清雅”。

　　

　　喜雨为靳太守作

　　仲夏梅霖少，人情苦藴隆。两轓专郡寄，千里念农功。

　　为阻新秧緑，愁看烈日红。露香深处祷，精意上天通。

　　不洒泥龙水，俄飞石燕风。悠然起肤寸㈠，倐尔满虚空。

　　注地除龟坼，翻瓶滴马鬉。火鞭驰列缺，雷斧役靊霳。

　　溜挂银绡阔，声腾铁骑雄。波涛生砌上，膏乳涨田中。

　　挿莳髙低遍，沾濡草木同。频来仍密密，欲歇尚蒙蒙。

　　芋圃添新叶，瓜畦长暗丛。闾阎清疫疠，老稚解忧忡。

　　大慰云霓望，欣闻畎浍充。壤歌浑易接，米价颇难穷。

　　野路收黄潦，江潮注采虹。桔槔今不用，稼穑必全丰。

　　徳泽流三县，休征出寸衷。名亭苏太守，悯雨鲁僖公。

　　珠玉非为贵，仓箱可待崇。从知祈福祉，不在走祠宫。

　　郡舍凉阴重，溪城瑞气融。买牛如渤海，兴学见文翁。

　　有此养民惠，无非报主忠。还当挽河汉，滂沛洗兵戎。

　　　已上《辞逹集》

　　旁批：㈠肤寸，《公羊传僖公三十一年》：“触石而出，肤寸而合，不崇朝而徧雨乎天下者，唯泰山尔”。

　　

　　追挽乐天王处士五十韵【讳鉴翁字子明处州遂昌县人】

　　衮衮多髙位，寥寥少逸民。谁甘栖地僻，君独乐天真。

　　直道追三代，行年傍六旬。日斜来舍鵩，时降踣郊麟。

　　兆掩玄台旧，铭登翠碣新。偶然闻善行，渺矣悼斯人。

　　公族周家后，儒门浙水濵。洪钟鸣义塾，封诰出严宸。

　　累叶承光耀，孤标任隐沦。治生盘谷稼，寓意漆园椿。

　　徐孺髙南郡，黔娄祷北辰。堂馨萱草雨，庭艶棣华春。

　　有诺黄金重，无疵白璧纯。言温消忿诉，恩厚洽宗姻。

　　懒应弓旌召，常欣简袠亲。先茔培马鬛，宰木护龙鳞。

　　孤竹清风古，三槐㈠世徳淳。氅曾披野雪，衣不涴京尘。

　　径鹤随吟杖，渊鱼避钓缗。浮云薄轩冕，别墅友松筠。

　　静奕商颜皓，酣眠华岳陈。少微占处士，太乙降尊神。

　　栗里㈡遥辞宋，桃源乆避秦。屡丰欢未艾，嘉遯志弥伸。

　　理契六虚易，歌吹七月豳。鸿冥托严瀬，鹃语聴天津。

　　句爱仙逰李，言排性恶荀。梦忘蕉鹿伪㈢，坐狎海鸥驯。

　　石发摩青藓，溪毛洗白苹。屋乌翔子母，阶蚁序君臣。

　　方沼玩澄碧，寒蟾掬烂银。南园花绕屋，北海酒延宾。

　　采药携筐逺，看山拄笏频。鼎茶浮豕腹㈣，炉爇喷猊辱。

　　樵牧交盟缔，儿曹礼法遵。龎公不入市，孟子愿为邻。

　　楷范传乡里，威仪列介僎。芳葅芹笋荐，幽佩茞兰纫。

　　息影林亭树，伤心世路榛。晦斋寜淡寂，晚节更持循。

　　天运趋溟水，人生下坂轮。龙蛇报辰巳，乌兎走昏晨。

　　永诀乖遐寿，全归毕此身。岚霏空胜境，霜露惨髙旻。

　　行迹留岩壑，遗文播缙绅。二郎官必做，双节女难伦。

　　雅操犹如昨，修名愈不湮。孙枝聫五桂，家学重千钧。

　　作传需良史，埀荣等至珍。遂昌云岫冷，遥望一沾巾。

　　　知《新近稿》

　　旁批：㈠三槐，王氏堂号。宋王祜在其宅院内，手植槐树三棵，曰：“吾子孙必有为三公者”。后其子王旦在真宗时为宰相。

　　㈡栗里，陶渊明家彭泽栗里。

　　㈢梦忘蕉鹿伪，《列子周穆王》：“郑人有薪于野者，遇骇鹿，御而击之，毙之。恐人见之也，遽而藏诸隍中，覆之以蕉，不胜其喜。俄而遗其所藏之处，遂以为梦焉”。

　　㈣豕腹，韩愈《石鼎联句》诗序：“龙头缩菌蠢，豕腹涨彭亨”。 彭亨，胀大貌。

　　

　　　●钦定四库全书陶学士集巻五（明）陶安 撰

　　

　　○七言律诗

　　喜秋雨【十六岁时见太平监郡马公昻夫，承命面赋喜秋雨诗，用七言律，秋字韵。】

　　甘雨知时不待求，使君心事与天游。一时润泽知无价，千里歌謡庆有秋。

　　山色洗青当郡舍，稻花埀白亚田畴。作亭曾见东坡记，名笔如今出品流。

　　

　　挽方兼山先生【名桂发晚号懒窝】

　　家世渊源汉太常，乡闾徳望鲁灵光。苍颜白发今何处，老竹枯芸尚满堂。

　　物外懒窝闲晚境，濠东小圃瘁秋香。深衣社里前修逺，士类相逢重感伤。

　　【老竹枯芸懒窝记语】

　　

　　送牟景阳

　　清才曾赞玉堂臣，婉画旋登阃幕宾。蜀郡衣冠家谱旧，河阳桃李政声新。

　　骊珠落纸成文冨，鲸浪飞艎督漕频。正是前贤遗爱地，摩挲苍藓认坚珉。

　　【其祖牟忠清公尝知太平，有《太白脱鞾圗》《山谷返棹圗》石刻】

　　

　　送沈掾还乡

　　华辩风生动四筵，公侯礼貌重留连。江南作客千余里，幕下淹才数十年。

　　荒径菊松陶令酒，行囊书画米家船。故山莫讶归来早，染就恩袍又着鞭。

　　

　　呈谦斋内翰

　　累朝耆旧着勲名，行处农民蔼颂声。清昼玉堂雄洒翰，暮年金鼎倦调羮。

　　江南久爱溪山好，天上曾依日月明。袖有济人医国手，更闻帛璧召还京。

　　

　　次韵前进士唐仲文登黄山诗

　　献策当年动玉音，云霄旧路复追寻。江山聊寄登临兴，草木犹知抚字心。

　　菊意渐香螃蠏实，松阴乍冷鹤猿吟。荒岩醉访歌台迹，雨长苔花翠湿襟。

　　

　　采石晚渡

　　残霞逺树水云中，淮甸江乡有路通。沙影分开晴浪白，橹声揺落夕阳红。

　　风前宿鹭投踈苇，岸上征人望短篷。幸有蛾眉解迎客，无劳更叹暮途穷。

　　

　　挽严厚斋【字国用】

　　皓首衣冠寿七旬，全归无憾见真淳。济人徳厚黄承事，教子功深窦禹钧。

　　月夜返魂香已断，云山埋骨地方新。忘年交契今难得，东望蓝桥一怆神。

　　

　　次张孝夫述怀韵【名源历仕风宪刚直人也】

　　芙蓉池馆得秋多，深巷浑无俗客过。河朔明星遥拱极，街衢尺雨任扬波。

　　豸冠风采当重整，驹隙光阴有戟何。坎止流行随所遇，暂时留憇白云窝。

　　

　　次韵秋声

　　忽然金气撼山林，响应天机捷似砧。随处西风能触物，当空明月独知音。

　　乍凉不寐偏盈耳，静夜长鸣杂鼓琴。应是蓐收嫌寂寞，做成商调答清吟。

　　

　　郡史林景山见寄赓县尹王庭槐诗因次韵二首一简王尹林掾一以自述

　　客中相遇最相知，官务纷纭理乱丝。井邑近来多惠爱，簿书老去少奔驰。

　　换鹅墨妙公余事，放鹤笼虚客到时。守分不踰为上计，世情机巧却成痴。

　　灯下功勤老砚知，何时心绪似逰丝。一天细雨侵人冷，半世流光背我驰。

　　溪屋且宜扪虱话，海波未是钓鳌时。偶然自得忘言处，黙坐书丛絶类痴。

　　

　　送师鲁倅庐城

　　金斗城坚淝水流，淮西重地控衿喉。屏星勤驾常侵晓，鬓雪新添独耐秋。

　　桥板照波飞骑逺，弩台过雨老僧游。但令民物沾恩泽，田里熈然共解忧。

　　

　　送刘仲彬

　　天堑仅同衣带水，霎时揺过渡头船。半帘霜月留孤馆，两岸江淮共一天。

　　镜里年华催緑鬓，屋西山色拥青毡。月娥裁得绯衫就，桂子风髙待着鞭。

　　

　　送艾秀才赴京二首

　　太液三山驾碧鳌，五门遥望欝金袍。虞廷诗乐夔功盛，汉殿贤良董策髙。

　　尘散海桥观白象，酒香官务荐黄羔。椿翁近在词臣选，亲聴当朝说鳯毛。

　　天禄青藜照夜深，校书重喜得刘歆。牙牌带月趋椶殿，马辔牵春过栁林。

　　照眼西山悬屋角，近人北斗在天心。新年忝预南宫试，把酒论文拟盍簪。

　　

　　送奉使宣抚护都右丞【时过太平】

　　面承天语出京华，春满江南百万家。碧落云开悬月镜，青山霜晚避雷车。

　　平㈠【太平之名山曰青山】

　　恤刑宛合虞朝典，道逺如乗汉使槎，原隰咨诹王事毕，欢浮玉色见褒嘉。

　　旁批：㈠平字衍。

　　

　　送天门山长孙伯明归富春

　　热官何似冷官尊，讲席横经圣道存。春雨蛙鸣闻鼓吹，晚潮鱼上冨盘飱。

　　亭松滳翠笼书榻，池藻吹香度戟门。莫学严陵便归隐，诏黄换取被新恩。

　　

　　探梅

　　东君消息乍来时，访问江头慰所思。踏雪且行新霁路，向阳应有半开枝。

　　遥知暖意回苔干，惊喜寒香度竹篱。又恐重来花烂漫，细看蓓蕾最相宜。

　　

　　挽戴母刘氏【旌徳县大族】

　　梅花愁满雪寒天，无计能留住百年。礼义防身闺阃肃，诵弦盈耳子孙贤。

　　银绡锡命旌髙寿，玉树藏辉惨暮烟。列女传中名可续，词垣正有笔如椽。

　　

　　题贤母传【太平县汪叔志先生作传】

　　仙尉曾资内助贤，寸心贞洁对青天。教儿书积千余轴，守节家居五十年。

　　独对残灯了机杼，不将明镜照朱铅。老来福庆人稀有，善行埀光太史传。

　　

　　登髙凌歊台

　　粉黛香消辇路荒，雨晴菊意媚重阳。长江落木秋无际，短帽西风鬓有霜。

　　千嶂马腾环重镇，万松龙舞荫禅房。英雄多被繁华误，蜀雪湘云旧恨长。

　　

　　题青田刘氏园亭诗巻【刘履道为太平学正求赋此诗】

　　湖光近接少微星，玄鹤飞来洞不扃。天雨好花开桂苑，地栽修竹似兰亭。

　　文鱼跃水慿栏看，黄鸟吟春隔树聴。江左芹香觧留客，故山有梦绕银屏。

　　

　　送李生赴金陵

　　长途雨过息尘埃，马首钟山隠隐来。李绛湏登龙虎榜，谪仙重上鳯凰台。

　　芸囊册叶逢晴晒，雪屋灯花冒冷开。志士行藏随所遇，岂无当路为怜才。

　　

　　挽师鲁监郡

　　龙锦颁恩雨露馨，西风吹得鬓星星。牧民遗泽流南土，开国殊勲起北庭。

　　佳菊满轩闲酒案，甘棠随处荫碑铭。侯封大郡光泉壤，寂寞穷秋老泪零。

　　

　　挽陆茂先

　　与君数日不相见，无病一宵惊已亡。伯玉行年方五十，董仙种徳异寻常。

　　雨荒庭外江山様，烟锁城西杞菊庄。身后传家今有托，已闻诗礼在贤郎。

　　

　　岁暮即事

　　慰藉情怀腊酒香，光阴背我去堂堂。驿梅初破两三蘂，官历唯余五六行。

　　断送残年多雨雪，逢迎老境是星霜。街衢击鼓驱傩出，却喜邦民共乐康。

　　

　　凌歊台【在黄山山旧名浮丘】

　　西晋山河决胜秋，旌旗卷影入浮丘。离宫满贮三千女，霸国纔攘数十州。

　　（土答）鹳泣云怜废迹，江鲸喷浪洗余羞。诗人兴逐巴潭逺，不道秦关老涕流。

　　

　　蛾眉亭【逺望天门山如蛾眉】

　　山川一统渺无边，喜动双蛾黛色妍。天地气通门户辟，江淮境对水云连。

　　藤烟翠湿灵鳌脊，桃雨红飘跃鲤肩。星斗入帘毛髪冷，清樽更吊锦袍仙。

　　

　　观澜亭【为监郡清卿赋在蛾眉亭左监郡所创】

　　江头下马俯惊湍，懒把娇娥作意看。鲸背风烟诗客逺，酒边花木醉翁欢。

　　日斜淮浦渔歌近，秋老呉天雁字寒。万顷银河生脚底，乗槎何似倚栏干。

　　

　　采石

　　絶壁髙寒天与邻，倚江楼阁万鱼鳞。独招乌帻骑鲸客，岂有朱衣跃马人。

　　天堑方今无所限，蛾眉从此不湏颦。荻芽緑嫩河鲀上，呼酒花前管领春。

　　

　　四望亭【在白苎山，桓温歌舞之地，旧名楚山，以其歌白苎，遂名。有桓公井。】

　　松声如诉老桓奸，白纻纎歌污楚山。南北东西春眼底，古今兴废夕阳间。

　　半天荒井泉花碧，千载残基碣藓斑。万壑清风扫遗臭，野僧云卧竹阴闲。

　　

　　谢公池【在青山谢元晖宅前】

　　镜天彻底见纎毫，昔日诗翁注砚槽。老虎跑开山顶脉，蛰龙送出地中膏。

　　药篱护碧藏星汉，茶鼎分香煮雪涛。遥对澄江凈如练，我来漱石亦清髙。

　　

　　太白墓【墓前有祠芦如笔竹叶皆有金星】

　　自别金銮抵夜郎，江南有梦到君王。酒酣采石风生袂，屋老青山月满梁。

　　龙管鳯笙遗韵度，笔芦星竹借文章。云飞荒野苔碑断，时有诗人酹一觞。

　　

　　葆和观【即元晖宅有谢公池】

　　曾是元晖旧隠居，忽看珠境现仙都。池沤昼涌泉根活，岩木秋凋石骨臞。

　　栗殻黄腴猿哺子，松巢碧冷鹤温雏。道人炼罢芙蓉鼎，紫玉箫横鳯绕梧。

　　

　　三湖【丹阳石臼故城】

　　三泽茫茫一碧连，白苹风起棹歌传。树头烟浪浮沈日，水底星河上下天。

　　苇长新沙留雁梦，草鯹断碛湿蛟涎。何当结屋琼瑶窟，买取临堤二顷田。

　　

　　碧云亭

　　横碧云间千嶂开，风髙废堞雁声哀。饮残杯酒不成醉，望断佳人浑未来。

　　几欲排云呌阊阖，便当有路到蓬莱。池莲对客应知意，带露盈盈泪满腮。

　　

　　江东道院【即太平府治】

　　福地浑无案牍尘，黄堂清静控江津。仙凡只隔门前水，僚吏常如物外人。

　　衙鼔晴敲琪树晓，戟香暖透碧桃春。政平讼简恩波逺，胜读黄庭礼玉晨。

　　

　　姑孰溪

　　映帯城隅地势雄，昔称重镇大江东。万山中断飞银浪，一曲西流卧采虹。

　　夹岸楼台杨柳月，对船灯火荻花风。钓鱼台下鸥如雪，我已忘机似海翁。

　　【有采虹桥及李端叔钓鱼台】

　　

　　慈姥矶

　　断陇横空铁骨呈，舟行冒险客心惊。苍熊突入半江卧，彩鳯飞来踈竹鸣。

　　新港抱山浮树影，怒涛触石带风声。丁兰庙废人还葺，世逺犹存孝子名。

　　

　　泊呉兴

　　屋覆长桥客舣舟，玻瓈窟宅冷涵秋。塔穿云表万松嶂，水注城心两岸楼。

　　列肆晨喧分海错，重帘昼卷起呉讴。玉堂翰墨多遗迹，安定祠前更少留。

　　

　　登尊明阁【在江浙贡院有先圣燕宫像】

　　中和气象俨如生，下俯呉山一芥轻。苇舍万间星拱极，棘林四面铁为城。

　　海潮起立风雷壮，天宇低埀日月明。梯蹑青云重到此，更无弱水隔蓬瀛。

　　

　　宿迁义塘早行

　　土灶灯残洗饭盂，旗车帯月驾疲驴。脚添重韈寒如铁，气拂疎髯冻结珠。

　　荒坞宿鸦喧雪树，平田饥鹊啄霜芜。（山司）峿渐逺晨光动，野店逢人问道涂。

　　

　　郯城客馆晚宿

　　烟壁风棂几岁华，瓮浆温酌当供茶。蔓根作菜甜如芋，粟饭登盆细杂沙。

　　病妪暖煨芦席炕，小娃夜纺木绵车。掩关且拥重衾坐，苏子油灯屡结花。

　　

　　至沂州访同知彭允诚夜饮邹平仲马元徳善仲良在焉【允诚与余甲申同领乡荐】

　　野人处处颂能官，乆别尤当刮目看。清话忘眠将逹旦，巨觥连酌不知寒。

　　一时宾主欢娯甚，四海交游会合难。莫负平生经济志，从来功业出儒冠。

　　

　　沂州纪事

　　马蹄踏雪入沂州，山拥孤城水左流。瓦瓮春浮黄米酒，铁釭冻结紫苏油。

　　屏车念旧携宾访，阃幕知名遣使留。酌别东郊人满道，余情未已立凝眸。

　　

　　山东山行至絶顶

　　地峻清寒刮鬓毛，烟林雪麓几周遭。乾坤万国风云阔，海岱诸峯日月髙。

　　逺堠忽逢心少慰，小车难坐足频劳。蓬莱不隔千余里，便欲飞身踏翠鳌。

　　

　　过穆陵关

　　层冰积雪蔽岩扃，絶顶髙寒酒易醒。铁壁重围天设险，石梯万级地扬灵。

　　国家混一无南北，州境绵聨别兖青。俯视人间悬絶甚，紫薇垣近手扪星。

　　

　　益都城北三十里有邮亭名白羊，铺壁间石刻张梦臣学士诗一首，乃至大辛亥未第时所作。其诗曰：迢迢长日路途间，两字功名抵死难。岂为身荣爱奔竞，正縁亲老逼饥寒。云霄附鳯心徒壮，客馆无鱼铗自弹。百畆薄田容易办，也应无梦到长安。仆因次韵书事：

　　巉岩路尽困泥间，一步犹如百步难。渐见云开天日近，何嫌岁晚雪霜寒。

　　客中野饭身偏徤，车上冠尘手屡弹。最是慈亲念游子，乆无书信报平安。

　　

　　次蒲台

　　晓廛集似鸟投林，宻栅縁墙布棘针。冷雾障天云木暗，暖风着地雪泥深。

　　济流东去长归海，蜀客西来逺货金。喜遇采江香酝卖，一尊见贶慰乡心。

　　

　　沧州五龙池

　　帝遣神鳞变化雄，圆湫澄碧隐幽宫。天浮片影星芒动，地涌灵源海脉通。

　　五色蜿蜒遗旧迹，一方润泽溥玄功。我来亦待风雷信，烧尾桃花暖浪中。

　　

　　次鲸川【即长芦】

　　北来州郡谩纷纭，喜见连甍挿翠云。万货鬻廛人四合，两州聨境水中分。

　　道间昼拥盐车骥，桥左宵屯鼓垒军。呼酒灯前沾醉后，青绫被冷火微熏。

　　

　　立春日至霸州

　　阳随脚底韈寒消，行过平堤十二桥。官府迎春牛击碎，车轮辗雪马行骄。

　　草荒髙阁存孤垒，栁夹通衢接九霄。从此东君当刮目，杏花消息到非遥。

　　

　　岁除日至都城

　　绀霞晨现太阳边，遥望金城万雉坚。路栁阴连三百里，禁花香绕九重天。

　　喜看太史颁春历，阻侍慈亲守岁筵。拂拭霜衣无旅况，御堤尘软共扬鞭。

　　

　　嵩溪诗会

　　亭树阴中共倚栏，春云蔼蔼出毫端。嵩泉香透银笺滑，溪月清分雪椀寒。

　　官乆厌悬龟纽重，客来不放蚁觞干。南归衣拂京尘污，喜见骊珠落玉盘。

　　

　　次韵嵩溪悼马

　　帝选龙驹不泛常，特搜下土遣王良。蹑云疾足应先逝，恋主真情恐未忘。

　　月满瑶池飞驭逺，尘栖金勒旧槽荒。如君自有方皋㈠眼，天驷储精午位阳。

　　旁批：㈠相马之九方皋也。

　　

　　瀑布泉

　　悬流飞落大峯尖，千丈中涵万缕纎。河汉机空埀雪练，石岩戸辟挂冰帘。

　　白龙倒喷天边雨，银浪急冲江底蟾。薄暮香炉紫烟散，卧听冷响入松檐。

　　

　　鹤笼

　　相依蕙帐贮仙禽，不似松巢结在林。月色穿来窥瘦骨，露华飞入戞清音。

　　寛容聊息双轮翅，盘促难拘万里心。童子放开欣客至，孤山祠下迹堪寻。

　　

　　秋江鴈影

　　西风不动楚波凉，倒浸征鸿带夕阳。云母屏间筝列柱，水晶宫里字成行。

　　纷如鹊映银河面，孤似鸾窥寳镜光。几见芦汀飞起处，冷涵数点在清湘。

　　

　　鸿门

　　寒侵玉帐酒阑珊，铁甲重围意度闲。真命未应遭虎口，至亲犹解护龙颜。

　　一双白璧虽归楚，万丈朱光已满阕㈠。亚父不知仁义主，至今遗恨在人间。

　　旁批：㈠阕字误，当作关。

　　

　　貂蝉冠

　　尾裁丹黒蟪纹苍，簮挿缨埀列庙堂。毳锦柔温揺采弁，翼绡清洁附金珰。

　　鵔鸃制度存遗意，獬豸锋棱接后行。台鼎选贤非狗续，玉阶风露鬓边凉。

　　

　　晚渡

　　下马江头緑草生，苍童笑指暮潮平。得风先送孤舟渡，过岸将为万里行。

　　宿雁隔烟沙际没，寒鸦带日树头鸣。多情最是津亭柳，岁岁逢人费送迎。

　　

　　送毛公礼

　　贤网如天覆九垓，拟看展翮起蒿莱。膺门世重登龙誉，雄赋人惊吐鳯才。

　　岁月辛勤存铁砚，风雷浩荡接金台。江南鼓箧忘岑寂，雪夜挑灯巻屡开。

　　

　　送小毛秀才

　　北望颕川云树深，江南风雨几沾襟。一千余里逺为客，三百五篇常究心。

　　待用能全和氏璧，知音未负伯牙琴。论文昼永相忘处，棣萼生辉照士林。

　　

　　御史大夫帖木哥公致仕

　　正是当今耳目臣，急流勇退足全身。江南开府临诸道，林下休官见一人。

　　日月旗常功烈着，烟霞窓几性情真。公孤论道思元老，恐有蒲车出紫宸。

　　

　　送李好古赴西台御史

　　天花剪玉澡英姿，緑萼梅招梦里诗。百二山河劳跋涉，九重耳目寄询咨。

　　锦袍召对金銮殿，寳墨留题太液池。正值长安花满路，青骢腾踏辔如丝。

　　

　　送张太初赴西台御史

　　开国功劳出保州，武攻文辅世王侯。星垣柱史承嘉命，天府神都纪胜逰。

　　霜草不藏狐兎穴，烟花又绕鳯凰楼。惊心时事纷纭甚，应有封章告逺猷。

　　

　　送哈徳卿赴内台御史

　　骢花照地辔丝轻，烟栁阴中望禁城。豸角锋棱新宪节，龙头文采旧儒英。

　　霜飞白简朝巍阙，星拱銮舆入上京。侧耳谏垣闻谠论，应须有志在澄清。

　　

　　送曾道士

　　青牛蹴月五云京，袖得琳书度上清。琪树阴笼玄鹤陛，碧桃香引紫鸾笙。

　　踈棂银浪浮天影，内鼎金丹錬日精。小别千年飞驭速，清风何处步虚声。

　　

　　送集庆教授博渊泉

　　四荐科场笔有神，三为博士甑生尘。江南学校尊升郡，海内英豪让国人。

　　青镜忽看霜入鬓，玉堂行与月为邻。临岐无限留连意，已觉风云满要津。

　　

　　送江子冝赴京二首【宋相古心族任湖州安定山长】

　　芹波香接水晶宫，老笔生花气焰雄。安定教条行浙右，古心家学振江东。

　　书闲清昼茶铛沸，官满多年俸箧空。台阁知名新有荐，轻舟北上趂南风。

　　金水河环万岁山，客中随友看朝班。风雷变化鱼龙海，日月东西虎豹关。

　　石炭晨炊仓米老，土床寒酌瓮醪悭。慈亲应有门闾望，捧得天书及早还。

　　

　　送陈唯道赴广东宪史

　　台栢相看耐雪霜，天南行役泝长江。绣衣香里风生笔，緑绮声中月在窓。

　　海树迎人驰晓骑，蛮蕉对酒剔秋釭。纷纷货利无心取，时吐嘉谋慰逺邦。

　　

　　秋日述怀

　　一毡虽冷寄名邦，却愧辞巢燕子双。风送霜华来短鬓，秋随雁影落疎窗。

　　甘霖透地晴观稼，缺月当楼夜听江。佳客相过常满座，清贫每欠酒盈缸。

　　

　　登楼，

　　吟边万象寄凭栏，露柳烟蒲不耐看。天地一时秋气动，山川四望客怀寛。

　　稻花饱雨揺新霁，蕉叶招风送早寒。短褐萧萧知己少，任无鱼食铗休弹。

　　

　　送贺宪史赴广东

　　英才适用出儒庠，自喜参承绣斧光。粤雪夜寒飞海峤，蛮烟晓霁避风霜。

　　纻袍清挹芙蓉水，椰椀甘凝荔子浆。北望鳯台真快捷方式，先将文采动遐荒。

　　

　　送张文质赴内察掾

　　紫禁东藩望太微，云霄捧足去如飞。秋庭展牍霜随笔，晨马趋朝月满衣。

　　瓦釡米陈嘘石火，苇帘灯寂闲油扉。澄清坊里行踪熟，直待君恩宠赐绯。

　　

　　送张库使

　　白云馆下旧藏修，薇札随身赋逺逰。寳婺儒家传礼乐，金陵官帑试才猷。

　　孤山雪月寒梅屋，两浙风烟尽板舟。最是双亲皆永寿，捧觞献岁栢香浮。

　　

　　送赵心徳赴番禺令

　　去天万里海南边，甘露清泠洗瘴烟。邑附羊城民按堵，路通狮国贾开船。

　　荔枝雨后千岩丽，榔叶云间百粤连。玉节金符皆大府，喜闻子贱昼鸣弦。

　　

　　送邵克忠赴武冈照磨

　　七十二峯楼幕下，诸侯宾佐六曹师。簿书疎少寻诗酒，城郭萧条罢鼓旗。

　　烟湿猿藤骑马处，云连龙瀑倚栏时。蛮溪警絶官无事，月照秋莲泛碧漪。

　　

　　送姚秀才归桃源

　　客路随身一束书，凌云气似马相如。孤灯江馆厌红粟，三月淮乡多白鱼。

　　遇世岂容淹楚璞，到家唯喜奉潘舆㈠。桃源雨霁春如锦，更望琼林欲驻车。

　　旁批：㈠潘舆，晋潘岳《闲居赋》：“太夫人乃御版舆，升轻轩，远览王畿，近周家园。体以行和，药以劳宣，常膳载加，旧疴有痊”。后以潘舆为养亲之典。

　　

　　赠江有源

　　紫芝云冷隠臞仙，起傍星垣步列躔。世学有源难坠地，客逰无处不谈天。

　　秋窓揽镜风欺鬓，夜榻评诗月透笺。台阁公卿暂留住，几回访我话流年。

　　

　　送朱叔志

　　阙里古今唯二处，新安地望鲁邦同。诸贤祠墓遗踪在，两族云仍㈠旧谱通。

　　山市醉逰春幔緑，溪窓清话夜灯红。归来又振龙溪业，新额荣光照学宫。

　　旁批：㈠云仍，《尔雅释亲》：“晜孙之子为仍孙，仍孙之子为云孙”。

　　

　　溧水湖乡夏末述事二首

　　浅碧湖漪没草莱，柳阴坐石浣尘埃。流光老我添文债，溽暑酣人却酒杯。

　　六月鱼龙随浪起，五更风雨送秋来。离家见说门无客，鸟雀羣飞啄緑苔。

　　【是日丑时立秋风雨大至】

　　江海机心乆已灰，白鸥见客莫惊猜。天连一水山浮动，地接三州路拆开。

　　野竖冲炎耘稻去，掉郎唱晚采菱回。征途亦有归田梦，意恐清盟负菊梅。

　　

　　馆中山朝元观作

　　自出征租五十日，朝元阁下首频搔。客中喜遇故乡友，秋后自怜疏布袍。

　　老火流空望霖雨，西风入湖飞雪涛。扁舟又欲渡江去，桂影满身明月髙。

　　

　　镇守太平杨侯致仕

　　金虎横腰世爵传，功成谢事享髙年。营家緑野闲方乐，报国丹心老愈坚。

　　刀剑于今买牛犊，兠鍪自昔换貂蝉。江城乆驻多遗爱，军政承风尚肃然。

　　

　　次韵彻通理秋日驿中二首

　　几年江海拟同群，又隔钟山一片云。驿路秋髙人渐逺，征袍霜重火频熏。

　　台臣鹗荐多知己，天子龙飞旧献文。我亦南宫老词客，何时把臂慰前闻。

　　惊看冀北马空羣，闭户探玄学子云。独念邦家情未已，何心富贵势如云。

　　典谟搃是经纶事，馆阁应需黼黻文。安得灯前一夜话，平生倾倒叩竒闻。

　　

　　送铁元起监归州

　　川口通衢熊绎城，儿童竹马走相迎。三巴草树春浮动，万舸风涛雨荡平。

　　晚市炊烟连白帝，晓山旭日射红旌。政成当入兰台选，熟路霜蹄上玉京。

　　

　　送李国用赴宗文山长

　　鹅湖朱陆讲道处，书院独以宗文名。古今自有易简理，经注皆同日月明。

　　苍嶂晓蒸铅水湿，黄帘夜度烛烟轻。交承是我同年士，为说故人华髪生。

　　【前山长孔晥字子充余同榜友也】

　　

　　送东川山长张彦深

　　去城一百二十里，川上化为弦诵林。西塾青毡三阅岁，东篱黄菊独知心。

　　鹭车使者裁霜檄，鳯阁铨曹传玉音。我亦檀襟更清淡，喜看云骥骤骎骎。

　　【设教于山主陶氏之族】

　　

　　寄宣城学正徐伯初【辛卯秋同考太平堂试】

　　官烛依然泪满台，望中溪嶂似蓬莱。登楼几度碧云合，对酒独看明月来。

　　松叶连檐霜后好，梅花喜客腊前开。榻毡未觉如冰冷，弟子森森育异才。

　　【宣城谚云松连檐出状元】

　　

　　送黄文敬长岱山

　　都门烟栁去年时，回首文光照岛夷。半石琢成司冦像，空庠留得侍郎祠。

　　坐看贾舶分盐利，自笑行囊少俸资。最是郡城文献地，不妨来徃结相知。

　　

　　挽汤子允

　　故家积徳经几世，此老享年逾七旬。先向蒲塘卜风水，免看淮境动烟尘。

　　雨窓竹石存遗迹，月馆琴书付后人。不见瘦笻扶鹤骨，市桥杨栁亦伤神。

　　

　　次韵二首【并序】

　　慈溪刘中可为姚江学官，去家无百里，其父字隠之，因来视焉。天伦至乐，蔼然庠舍，婆娑嬉逰，觞咏笑谈，旬日而归。适余来后，不及瞻承。而与中可缔交，观唱和诸诗，缙绅传为羙事，且教子入官，父之志也。得禄奉亲，子之志也。以志养志，俱贤矣哉。乃倚歌而和之：

　　    雨后芹池长緑波，幡然来此听弦歌。舟舆熟路江头近，父子欢情客里多。

　　春馆称觞衣舞彩，晚窓题句扇裁罗。笑看清俸供甘旨，奈此广文官冷何。

　　石上纶埀碧海波，山中兴在紫芝歌。先生阅世身长徤，当代求贤意正多。

　　老骥独能谙步骤，冥鸿全不被搜罗。浙东文物从前盛，如此期頥有几何。

　　

　　送樊照磨【与庸田官履余姚旱田回绍兴郡幕】

　　都水使轺江上驻，郡僚驰驿共经过。旱田官赋今蠲免，属邑民痍更抚摩。

　　水路归舟賖月色，山家冷灶借阳和。蓬莱清浅神仙府，岁晚梅花照碧波。

　　

　　三月三十日费安中山长告别走赋六首

　　春融璧海讲帷开，有客携经万里来。天下名人半知己，芹边冷席独淹才。

　　东湖时雨沾膏壤，北斗文星贯上台。回望当年旧逰地，苍茫烟树隔金台。　右送安中

　　去年见客问相知，射目如何却中眉㈠。安定教条西浙盛，尧夫易学后人疑。

　　水晶宫里风烟爽，琥珀杯中岁月驰。谁念姚江未归客，萧萧诗鬓忽成丝。　右寄察徳元

　　南浔镇里新文学，姑孰湖阳旧世家。兄弟从戎多武偹，师儒掌教盛才华。

　　林峦胜处春携屐，风雨声中夜煑茶。去岁相逢便相别，故人千里寄渔槎。　右寄邢彦贤

　　霅水雨中曽共饮，钱塘秋半又相逢。可怜过眼日五色，还欲扣阍天九重。

　　才似祢衡当荐鹗，识如太史更登龙。偶因人去传消息，见说盈门士子从。　右寄金仲宣

　　我本江东一布衣，十年较艺到京畿。欲从彭泽寻归路，且学严陵坐钓矶。

　　山月度墙窥冷榻，海潮带雨过晨扉。天台客至因留话，一笑挥杯兴欲飞。　右述怀

　　来自东郊曾逺迎，今朝有意惜君行。落花风里一杯酒，芳草天涯几日程。

　　正欲园林娯赏兴，又教莺燕动离情。临岐预约相逢处，信到梅梢白玉英。　右送春

　　旁批：㈠，射目如何却中眉，《佛祖统纪》卷十七：“射目中眉，事与时违”。

　　

　　甲午六月旦日登屿山观海

　　脚底潮生鼓万雷，浪头隠隐白云堆。诸州地到海边尽，外国帆从天际来。

　　但见中间浮岛屿，不知何处是蓬莱。平生登览今朝最，髣髴珠宫贝阙开。

　　

　　送丰叔良

　　雨添新水长苍芹，一片书声隔屋闻。讲席青毡留傲兀，官仓红米代耕耘。

　　诸侯赏识璠玙器，学子争传锦绣文。自是冷官难乆住，出门有路踏青云。

　　

　　送戴生

　　姑孰亭前緑藻肥，会稽山上白云飞。四郊兵气频闻警，一榻灯光只梦归。

　　舟子争潮喧熟路，海鱼修馔奉重闱。姚江在望浑非逺，肯踏梭船访钓矶。

　　

　　送湖北宪佥亦普刺金

　　金斧霜威压将营，烟尘不犯石头城。当朝天子为知己，列郡乡民搃习兵。

　　鄂渚山川何日到，于湖风浪一时平。舟师好渡蟂矶去，江上游氛易得清。

　　

　　送太平路同知王庭珍

　　隔江尘起动边声，采石波涛夜不惊。台鼎调元延世赏，倅车佐守厚民生。

　　近来壁垒添烽火，未见天河洗甲兵。月满空船归思切，望中桑梓是东平。

　　

　　送马仲云

　　两浙繁华第一州，宦情更喜挈家逰。吏曹环立看挥笔，明府相过听运筹。

　　雪水晴浮金板舫，虹桥春跃紫花骝。羽书近日传边警，未暇弦歌醉酒楼。

　　

　　寿大本监郡

　　四月清和当望日，寿星光满太平城。香凝燕寝诸侯贵，鼎錬龙丹九转成。

　　循吏传中书治行，列仙籍上注长生。緑阴亭馆薫风爽，玳瑁筵前进玉觥。

　　

　　贺郡守靳处冝病起

　　病中犹不废承宣，卧治江城搃晏然。自是忧民劳守相，正縁换骨作神仙。

　　云间老鹤精神徤，雪后寒松节操坚。今日朱轓乗兴出，欢生童叟拥街前。

　　

　　清和

　　轻爽新暄皆可人，四时佳候一时均。浑无寒气浑无暑，半似秋天半似春。

　　满地槐阴连曲径，透帘日色度芳尘。伯夷下惠㈠能同调，昼永从容乐意真。

　　旁批：㈠下惠，柳下惠。

　　

　　壬辰清明日，客有携酒城东，邀陈致中、谢行可、程子舟、马希穆及余逰月盘洞天，偶遇张文泰，遂同饮欢甚。行可以老杜《清明》二诗次韵纪事，因就韵赋：

　　千门揷栁緑含烟，陌有轮蹄水有船。花下酒杯堪献酢，松间山路更攀縁。

　　仙童见客频留坐，飞鸟依人毎可怜。席展园亭殽杂进，粥香邻灶火新然。

　　有闲爱结渔樵侣，无术能飞子母钱。自笑劳生空扰扰，欲求鼎药为延年。

　　闭门且免走西东，时事无闻絶似聋。几处干戈犹不息，一春桃李又成空。

　　唯余山水长清丽，未见车书逺混同。冷节伤神登墓道，禁钟未夕惨江枫。

　　青山旧宅南归后，白日浮云北望中。欲效微才今未用，沧波甘分钓鱼翁。

　　

　　出金陵望茆山

　　蒋山过后见茆山。翠幄三峯异世寰。方士虎骑崖洞出，伯仙鹤跨海天还。

　　剑光夜照星辰白，丹气春腾草树斑。欲觅隐居吾鼻祖，松风楼上聴潺湲。

　　

　　过平江

　　锡山回望望亭孤，百里风烟逺入呉。虎阜云开晴见塔，枫桥月落夜闻乌。

　　依依杨栁环新郭，渺渺波涛接太湖。可惜捧心㈠人去杳，大夫遗庙镇姑苏。

　　旁批：㈠捧心，：《庄子天运》：“故西施病心而矉其里，其里之丑人见而 美之，归亦捧心而矉其里。其里之富人见之，坚闭门而不出；贫人见之，挈妻子而去之走。彼知矉美，而不知矉之所以美”。

　　

　　岳王墓

　　十二金牌发帝宫，尽慿谗舌害元功。君臣乐土偷安遂，父子边庭属望空。

　　莫掩青山千载恨，常悬白日寸心忠。英灵只在栖霞岭，塜树无枝偃北风。

　　

　　寓姑苏半塘寺

　　息程来借赞公房㈠，暂泊扁舟向石塘。苔径烟萝浮竹翠，风檐花雨发天香。

　　僧依法座持僊梵，人扣禅机入道场。明访虎丘应不逺，云边楼阁拥青苍。

　　旁批：㈠赞公房，杜工部有五言《宿赞公房》。

　　

　　虎丘

　　海涌危峯翠拂天，瘗来池剑化蜿蜒。楼台隐映王珣宅，树石荒凉陆羽泉。

　　古塜月明无踞虎，芳林春尽有啼鹃。名山胜境关情乆，祇为寻登一系船。

　　

　　毘陵道中

　　孤帆斜日领舟行，逺道无山为送迎。沙店疎篱堪问酒，烟村髙树不闻莺。

　　一湾野水鸥波静，到处苹香客思清。莫叹飞蓬类踪迹，成名自昔在书生。

　　

　　复至金陵

　　望里钟山拥翠螺，金陵道上又经过。韶华信比当时盛，亲旧原非向日多。

　　紫陌尘飞金勒骑，红楼酒醉玉人歌。独怜卞壸㈠名忠节，汗竹千年耿不磨。

　　旁批：㈠卞壸，东晋人，葬金陵冶城山下。

　　

　　除教职

　　孤剑频年两鬓残，飞腾毎切寸心丹。喜持黄纸新除重，那厌青毡旧业寒。

　　杨栁晚风嗟客路，圣贤心事付儒冠。也知衿佩相亲处，日与敷宣坐讲坛。

　　

　　秩满避乱

　　冷官黉舍数年过，秩满其如世乱何。衿佩有谁谈礼乐，民生徒欲避干戈。

　　归闲故里青霄逺，卧病衡门白发多。江上薜萝烟雨里，何时重聴太平歌。

　　

　　世氛乆未息书闷

　　开极规模自有初，旧章俶扰竟何如。原头烽燧谁为息，海内兵戈孰可除。

　　偃月堂深资鬼蜮，伏波军老纵鲸鱼。畴能一吐平淮策，与尔排云谒帝居。

　　

　　重至金陵喜熈朝建都

　　圣王开极坐金銮，整顿乾坤始得安。景运河清并海晏，江山虎踞更龙蟠。

　　四方寳货梯航至，百辟衣冠雨露寛。从此升平千万载，黎民击壤罄交欢。

　　

　　送孙伯融搃制赴括苍

　　逺携行伍定安危，况子才髙迈等夷。勇息烟尘今日计，道经邦国古人为。

　　抚绥黎庶通恩泽，捭阖风云刷羽仪。文武功臣头尚黒，熈朝重见太平时。

　　

　　寄刘伯温宋景濓二公

　　水溢中原又旱干，风尘从此浩漫漫。东山好慰苍生望，南国那容皓发安。

　　要整纲常崇黼黻，还成文物萃衣冠。圣贤事业平生志，幽乐何须恋考盘㈠。

　　旁批：㈠考盘，《诗卫风》诗名。毛传：“考，成；盘，乐”。 朱熹《诗集传》引陈傅良说：“考，扣也；盘，器名。盖扣之以节歌，如鼓盆拊缶之为乐也”。黄熏《诗解》：“考盘者，犹考击其乐以自乐也”。

　　

　　喜伯温景濓辈至新京

　　束帛征贤出磵阿，来从明主定山河。摅才要济邦家用，为治当调鼎鼐和。

　　定见百年兴礼乐，先从四海戢干戈。当朝辅佐侔伊吕，汗简芳名耿不磨。

　　

　　哭孙伯融

　　陆梁未息竟亡身，谁为祛除四海尘。币帛敬惟招俊又㈠，死生端只念君亲。

　　丹心故国江枫晓，白骨他乡塞草春。不是交游重相感，几多悲戚为斯民。

　　旁批：㈠俊又，又字讹，当作乂。《书皋陶谟》：“翕受敷施，九德咸事，俊乂在官”。

　　

　　龙江阅兵

　　诸将桓桓总虎熊，战船部伍列兵戎。白虹光射腰间剑，青鹊膏涂臂上弓。

　　千里生民应按堵，陆梁小丑定潜踪。戎衣一着天山定，文徳由来济武功。

　　

　　康郎山㈠应制

　　阊阖鸣韶发羽旄，群峯青迓欝金袍。臣民喜覩天颜近，车驾遥临地位髙。

　　警跸飞亷经梵刹，行厨光禄进仙桃。真龙到处多竒胜，风卷云松沸海涛。

　　旁批：㈠康郎山，鄱阳湖中一岛屿。

　　

　　送夏允中总制浙东兼廵抚【洪武初元】

　　九五龙飞始建都，廷臣领命出分符。要叅将相施韬畧，直使山林尽兎狐。

　　铁骑晓腾霜气肃，玉笳夜奏月轮孤。皇仁遍布东南境，绥恤羣黎萃版图。

　　　已上《辞逹集》

　　

　　●钦定四库全书陶学士集巻六（明）陶安 撰

　　

　　○七言律诗

　　戊戌新春同逰蒋山即席赋

　　时维正月初五日，人在钟山第一峯。石磴轻风随马去，寳珠佳气结飞龙。

　　四方文物成嘉会，六代京都览旧踪。我亦追随冠盖后，未容归隠抚孤松。

　　

　　寄董贯道

　　十年不见董贯道，一书忽到金陵城。越山带雨生秀色，江月照人知此情。

　　客里莺花空隔世，国初文物类登瀛。倚楼几诵停云句，何日尊前意气倾。

　　

　　次韵贺汪炳叔、董贯道二典籖，同寄诸博士。余掌兵曹，与博士厅隔一壁耳。

　　虎旅传呼晓坐厅，千官如拱北辰星。昼长馆阁无尘到，时诵文章隔壁聴。

　　席上恩光在莲炬，杯余风味想茶经。诸贤同力扶持处，红日升天破晦冥。

　　

　　寿诗

　　天地结成龙虎气，庙堂倚作栋梁材。军民逺近欢声动，呉楚东南寿域开。

　　大将风行威万垒，老人星现近三台。年年好景逢秋九，黄菊香中捧玉杯。

　　

　　送陶伯仁

　　白云已逐东风去，桃李曽沾化雨恩。江左名都新作客，山中稚子又迎门。

　　芙蓉光射苍龙鼎，菊树香飞绿蚁尊。奉檄南归如衣锦，一帘溪月坐毡温。

　　

　　送张复亨

　　玉帛邦交自古然，使轺来驻紫薇边。从容爱说留侯事，坐问能知伯玉㈠贤。

　　鲸海风生喧沸鼎，鳯台月白照芳筵。试看南北今如此，必有英雄可合天。

　　旁批：㈠伯玉，蘧伯玉。

　　

　　庚子三月十七日上登忠勤楼幕佐文士皆在焉因命各赋律诗一首

　　雨添溪水碧粼粼，夹岸人家栁色新。南国山川遥在眼，东风鱼鸟总知春。

　　连营挿戟屯坚壁，骄马如龙踏软尘。上相倚楼频指顾，几多仁爱在斯民。

　　

　　上命赋诗送枢判呉国兴回镇建兴并寄其弟元帅国寳

　　二百年前说两呉，中兴功业满边隅。弟兄今复为良将，英勇俱能敌万夫。

　　怒斥鲸鲵潜巨海，平驱士马猎姑苏。无心宴乐军中肃，要挈山河入版图。

　　

　　次权伯文韵并以送行【时庚子仲秋之六日也伯文庐山人】

　　瀑泉喷落大江深，懒棹扁舟钓栁阴。鹤禁烟花春浩浩，龙门雷火暖骎骎。

　　路随山势孤怀壮，风动天机万籁吟。东阁呼茶清夜话，试将寸草叩洪音。

　　稻田秋雨一犂深，江上楼台绿树阴。使客轺车来穏穏，王侯版籍会骎骎。

　　精神独得骊黄外，骚雅元非蟋蟀吟。左辖才兼文武职，拱听当宁赐俞音。

　　

　　秋夜怀友寄秦伯容太守等

　　夜永怀人频有梦，日来作郡到无为。江淮渐见干戈息，草木先承雨露滋。

　　家累相忘勤国事，郊行遍问抚民痍。西风依旧秋容好，未暇登髙醉片时。

　　我忆西厅刘博士，手提判笔坐黄堂。意髙自与青天远，事简偏知白昼长。

　　梦里江环仪鳯阁，望中草长卧龙冈。人生出处皆由命，先试奇才定一方。

　　

　　寄林彦明

　　瀛洲学士跨征鞍，巢县遗民得好官。傍市田畴逢岁稔，隔江风雨动秋寒。

　　庭前吏牍敷陈少，兵后人家整顿难。西掖帘垂耿予独，暮云飞雁几凭栏。

　　

　　寄董贯道㈠

　　兰桨来从浙水东，莲灯照入玉堂中。风云变态兵机速，河汉为章笔意工。

　　淮邑士民求世治，湖田蟹稻得年丰。有才且莫哦松下，膂力经营早进功。

　　旁批：㈠此诗或可证明我国于元末明初已有稻田养蟹。

　　

　　送清凉寺长老凯翁住持义乌双林寺

　　山前双树翠成阴，彷佛祇园地布金。大士除疑融圣教，老襌说法震雷音。

　　定中隠隠闻清磬，别后迢迢郁此心。回望石城烟寺逺，一江风雨有龙吟。

　　

　　赠镇抚田无禽【字有常守天寜翼】

　　铁马牙旗将帅才，捷书频到鳯凰台。阵云护垒军容整，塞月窥窻旅梦回。

　　横槊赋诗江海静，举觞酌客菊梅开。囊书读罢凭髙阁，溪嶂秋清紫鴈来。

　　

　　送别

　　将营剑甲气横秋，幕府衣冠坐运筹。天下义师同灭楚，蜀中帝胄已兴刘。

　　星轺将命来华省，锦诰覃恩遍列侯。归向辕门宣主德，满城欢意动貔貅。

　　

　　故人刘彦英见过喜而赋诗【壬寅二月二十五日】

　　十五年前逺别离，空江明月渺余思。间闗兵后真奇遇，谈笑尊前似旧时。

　　自古晚成为大器，当今胜着出残棋。国家所寳惟贤俊，且使苍生一展眉。

　　

　　偶见

　　前乎万古后乎今，天体髙明地体深。要识此身超众物，只缘真理具中心。

　　红炉有焰消融雪，黄壤成堆拣出金。杖屦出门行不已，泰山絶顶许登临。

　　

　　忆别三首

　　七年同在省东厅，回首征途夜戴星。南国逺猷资幕府，西山爽气挹江亭。

　　壮年报国心常赤，贤主知人眼为青。鸿雁未秋音信少，毎思好语似兰馨。

　　龙虎韬雄赞紫枢，鳯凰池好占洪都。文章光焰无如李，疆域西南本属呉。

　　勘定有谋裨宰辅，治安求策礼真儒。落霞孤鹜江天逺，未暇登临倒一壶。

　　西掖明刑慎履操，南昌守郡选英豪。两军争战雌雄决，百姓疮痍抚字劳。

　　新垒入云环井邑，长江护境壮波涛。美人缥缈关情处，独立溪亭月色髙。

　　

　　云巢

　　舒巻无心太古时，悠然深处独栖迟。毎依凉影休双翮，自敛神功寄一枝。

　　气出山川纒牖户，状如车葢覆茅茨。相看怡悦安居甚，风雨飘摇势不危。

　　

　　雪洞

　　太素中含月窟圆，凿开冰玉万重坚。明生虚室疑无夜，冷积阴岩自有天。

　　琪树飞花迷鹤侣，石门掣鎻露棋仙。玲珑相对同髙洁，宛在华阳福地眠。

　　

　　寄呉左丞二首

　　长沙爵邑旧鄱君，曽驻临川壮武勲。帝室遂能宾百粤，王孙今复将三军。

　　火旗铁马晴观阵，玉帐银灯夜话文。北望金陵作乡土，钟山佳处有飞云。

　　碧桃朱阁武陵塘，俯视鄱湖一境苍。珍羽髙栖能择木，彤弓逺发即穿杨。

　　春郊过雨游氛浄，晓垒摩云旭日光。共识平生心事白，毎将忠孝振纲常。

　　

　　时雨为平章公作

　　春云江上晓阴阴，膏雨知时直万金。草木总添苍润色，乾坤先溥发生心。

　　新雷频送檐花细，秀野遥沾陇麦深。今日爕调逢大手，苍生久已望为霖。

　　

　　四月二日与黄观澜员外傅仲珪都事同访单德甫宪使不值

　　得闲来访单绣使，上堂只逢双墨君。小轩雨久长新树，近午风生驱宿云。

　　更策羸骖寻雪洞，偶看稚子摘池芹。连营万屋无闲地，小满初晴麦气熏。

　　

　　赠孙希孟

　　孤怀轩豁无滞碍，四坐友朋闻笑谈。苦茗瓯中水清冽，緑槐枝上日西南。

　　鸡豚布野民痍减，虎豹濒江武偹谙。鲠直复全端厚德，贤如汲魏㈠更何惭。

　　旁批㈠汲魏，汉汲暗，唐魏征。

　　

　　癸夘季夏病中

　　陇云溪栁别多年，棹入荷花水镜天。心若有愆如桎梏，身能无病即神仙。

　　行吟骚国滋兰畹，梦断诗家种秫田。尤物可人皆澹泊，惟存书癖老逾坚。

　　

　　感怀

　　桃发三枝结一实，仙子献时云阙开。灶突腊寒烟忽断，檐梯夜静月频来。

　　征途海岱皆戎马，故国池台尽劫灰。松叶满山风自扫，天髙未见鹤飞来。

　　

　　赠人

　　云山万迭拥辕门，将帅询谋礼达尊。剑戟霜明屯虎豹，桑麻雨霁乐鸡豚。

　　石闗阨塞清无警，茅屋融和逺有恩。归觐彤庭陈骨鲠，心期王业固深根。

　　

　　送朱允升

　　年年应召赴秦淮，此会留连百日偕。王室议成新制作，客窻飞动旧情怀。

　　未霜荷叶迎湖路，初月梅花㈠映雪斋。更约相逢多胜事，御沟垂栁拂春街。

　　旁批：㈠明太祖题朱升堂匾曰梅花初月。

　　

　　暮秋纪事

　　风尘浩荡老朱衣，草檄军门笔屡挥。九日谁浮新酒菊，十年不采故山薇。

　　借来骏马谙人使，去久狸奴忆主归。闻说舟师又西上，灯前拟策进彤扉。

　　

　　夜归

　　绿水红嶶暮霭芬，聫裾穿出羽林军。一街月色白如雪，两马风前去似云。

　　桥下商船依市宿，城头戍鼓隔溪闻。到家无意梅花帐，更作相如谕蜀文。

　　

　　寄胡仲渊

　　共剪秋灯对紫薇，旌旗南去总戎机。马驰射圃穿银的，花发乡山照锦衣。

　　拔栅毎劳躬甲胄，临风髙咏唾珠玑。别来相忆情无限，目送寒云断鴈飞。

　　

　　万户赵祯见余访单宪使不遇之作赓歌四章雨中来谒用韵以荅

　　惊见连篇锦绣文，营中将校罕逢君。投壶清致祭征虏㈠，执戟多年杨子云。

　　银甲行穿江路栁，丹心毎效野人芹。一窓细雨初相识，清馥如兰满室熏。

　　旁批：㈠投壶清致祭征虏，《后汉书祭遵传》：“遵为将军，取士皆用儒术，对酒设乐，必雅歌投壶”。 遵为征虏将军。

　　

　　石头城

　　铁壁巉岩阨要冲，古来设险大江东。半天虎踞山如旧，万壑鲸吞地更雄。

　　上国控临呉楚郡，西藩环护帝王宫。当年驻马坡前望，想见金陵气郁葱。

　　

　　鳯台晓望

　　列嶂飞空翠几重，晨光拂树露华浓。江南地胜来丹鳯，海上天开起火龙。

　　都邑豪华超六代，烟尘荡涤见诸峯。可怜白鹭三山㈠句，金谷惟宜罚酒锺。

　　旁批：㈠白鹭三山，李白《登金陵凤凰台》：“三山半落青天外，二水中分白鹭洲”。

　　

　　锺阜晚烟

　　紫翠光凝日欲晡，上方楼阁隠模糊。归林髙鸟巢纱幕，喷雾雄龙护寳珠。

　　点染神功皆造化，留连好处是桑榆。涧松掩映同迟久，莫对山灵叹暮途。

　　

　　秦淮

　　古云天子气佳哉，谁使秦皇凿地开。银汉西流环数曲，紫垣中起面三台。

　　每逢霖雨添黄潦，更染春漪似绿苔。因此金陵都会胜，两堤烟栁荫楼台。

　　

　　赠友

　　一线岷波绿涨天，蛾眉爱此锦袍仙。九华披雾覩骢马，五老蹑云来酒船。

　　鹤听书声秋满屋，月随诗步玉为田。琐窓新霁留清话，唾出骊珠个个圆。

　　　已上《知新近稿》

　　

　　●钦定四库全书陶学士集卷七（明）陶安 撰

　　

　　○七言律诗

　　蟂矶

　　御风疑是上瀛洲，灵渎生峰倚斗牛。海底龙宫随浪出，域中鳌极在空浮。

　　川妃据险神南国，造物锺竒抗上流。天堑倘如平定日，画船箫鼓接琼楼。

　　

　　江上大风入泊橹港

　　底事惊颷怒不平，雄涛起立势如争。金鳌脊上三山舞，铁骑声中万鼓轰。

　　使客孤舟先入港，水军髙枕罢催程。身逢险阻心逾定，独爱云霄砥柱擎。

　　

　　移舟

　　南岸风狂北岸轻，移舟近北水波平。开帆不用争先去，得路何烦冒险行。

　　赤鲤似从仙客跨，白鸥来结海翁盟。人生迟速皆天定，却咲狂夫苦计程。

　　

　　荡桨

　　雨消残雪滑新泥，风撼枯梢响古堤。一霎路惊三舍逺，两行桨荡十双㈠齐。

　　初晴緑水浴鳬雁，落日空山啼雉鸡。出得沙汀烟浪阔，九华只在暮云西。

　　旁批：㈠十双，隋天台宗智顗着《观音玄义》，谓人法、慈悲、福慧、真应、药珠、冥显、权实、本迹、缘了、智断皆两两成双，故为十双。

　　

　　次管时顺韵

　　四海何人有鲁连，几时乐土似尧年。锦江雪浪浮云外，黄鹤风烟战马前。

　　与子飘然同桂楫，昨宵忽尔梦芝田。从来建业兴龙地，莫学稽山掉酒船。

　　

　　马当矶

　　低垂天宇湿青苍，西走危矶是马当。怒虎脊高生龃龉，活龙鳞动闪光芒。

　　三更独月开初晓，万古重关扼大荒。应想山灵爱诗客，翠屏如削照衣裳。

　　

　　晓发彭泽

　　清晓江风卷雾消，红衣扶桨带霜揺。波冲断石蹲斑豹，树挂悬崖走黒貂。

　　迭迭危关当险要，曈曈旭日上云霄。觅得长年知水势，应机运柂去何骄。

　　

　　黄麻滩

　　黄麻滩前难舣舟，无港无矶江直流。松云羣行似飞狖，山雪数点如轻鸥。

　　举酒聴歌鹦鹉赋，清波疑绕凤麟洲。六经文字谁当写，到此临风搔白头。

　　

　　同使者船过九里十三矶

　　臙脂树边霜满巗，层峦飞动碧如蓝。两船泝流拗七百，九里有矶凡十三。

　　淮甸风云生逺近，岷江烟浪出西南。橹声揺过急湍去，水鸟低飞聴笑谈。

　　

　　漫兴

　　烟篷浪楫暂为居，炉有茶铛箧有书。昼刻仅存三十八，里程逺渉二十余。

　　星辰分野明黄道，军马行营驻彩旟。拟向辕门陈大计，此来非爱武昌鱼。

　　

　　阳罗堡㈠

　　朔汉强兵此渡江，前朝郡邑望风降。中天日月新开国，大地山河一倚牕。

　　西楚无人撞玉斗，东都有客赋金釭。上流冲要皆寜帖，定鼎何须力士扛。

　　旁批：㈠阳罗，旧属新洲县，今属武汉。

　　

　　风雨中过阳罗堡矶

　　石立江中举棹危，风驱浪下建瓴垂。辋川烟雨王维画，灔滪舟航杜老诗。

　　傍岸徐行方得稳，渉川能待未为迟。惜无好酒波间酹，为谢冯夷出此竒。

　　

　　新年

　　夜月江声舣战船，故园栁色动新年。想因儿喜闭门坐，每有使来无信传。

　　多病嘉鱼未能食，少眠得句忘题笺。琼楼髙爽萦心曲，独倚东风望碧天。

　　

　　黄鹤楼

　　月借金波染素身，天风吹度大瀛濵。羽衣对酒蹁跹处，绮阁梯空浩荡春。

　　有客乗云去千载，满汀芳草长重茵。城头日暖收旗鼓，拟傍阑干畅望频。

　　

　　大别山㈠

　　神秀皆由造化功，山因夏史㈡望尊隆。崇关磊磊当冲要，南纪滔滔此会通。

　　千古岁寒存老栢，一亭秋兴感飞桐。我来极目湖湘阔，作赋登髙效楚风。

　　旁批：㈠大别山，非现今鄂豫皖边之大别山。《禹贡》：“内方至于大别”。《读史方舆纪要》卷七十五湖广：“大别山，在汉阳府城东北百步，汉江西岸。江水径其南，汉水从西北来，会于大别之东南”。 山亦名翼际山，又名鲁山。

　　㈡夏史，即《禹贡》。

　　

　　鹦鹉洲

　　緑衣使者到南州，处士时从黄祖游。纵笔文辞嗟好鸟，动人音节振鸣璆。。

　　芳洲过雨生青草，感客临流照白头。若使才髙忠义笃，丹心应在主家楼。

　　

　　烟波亭

　　檐头斜日挂亭亭，下俯珠宫紫贝庭。江汉苍茫春望逺，乡关迢逓暮愁醒。

　　晴霏淡淡浮汀树，澄碧粼粼浸石屏。未信渔舟能领此，白鸥万里整霜翎。

　　

　　昭君图

　　龙沙月照汉宫词，毳锦衣裘换陆离。君命和亲劳敢惮，夫纲定分死难移。

　　春随骄马观胡队，玉立诸姬拜女师。花貌承恩多见弃，长安金屋亦何为。

　　

　　秋胡图

　　春风车马拥归途，桑下娉婷緑映襦。尺璧絶尘心自许，千金为土眼如无。

　　未酬堂上慈亲养，误认城隅静女姝。何事须眉一男子，愧渠粉黛凛然殊。

　　

　　四皓图

　　龙争鹿走角功名，眼底浮云悟世情。有地采芝身逺遯，无心执玉手平衡。

　　衣冠误落留侯计，带砺愁闻汉祖盟。松下厖眉垂白雪，至今泉石被光荣。

　　

　　白莲社图

　　儒墨殊科混杂居，忘形拟作虎溪渔。花开冰雪暑不到，月在涟漪天自如。

　　座有名贤仍嗜酒，门无时贵暂停车。东林此会何潇洒，可是丹青得绪余。

　　

　　青松社图

　　天地冲融显至仁，溪头霁月泗濵春。满林霜雪髙标健，在坐簮绅众理循。

　　草色映窗青共好，棣华聫蒂秀双陈。髯翁偃蹇真竒遇，见此师生数伟人。

　　

　　登瀛洲图

　　天筞英才聚一堂，帘栊清昼海波凉。神仙宫阙金银色，朝士衣冠雨露香。

　　飘逸词情超世出，聮翩臂羽拂云翔。当时下土瞻麟凤，弱水蓬莱隔仞墙。

　　

　　逰月宫图

　　桂影团团舞凤凰，琼楼宛在水中央。白虹桥背腾仙侣，玉兎毫端挹瑞光。

　　但觉云霄随步武，不知风露湿衣裳。一场梦幻伤心处，鼙鼔惊催蜀道长。

　　

　　太真玩月图

　　华清浴后上龙楼，得与冰娥共素秋。貌对妆台金照面，光涵宫髻玉搔头。

　　梨园彻乐承欢暇，桂阙当天为我留。翠辇何縁不同到，宵衣应是罢宸逰。

　　

　　次韵答徐志仁

　　出山意气动人多，苍古姿仪逼籀科。大府君侯亲拥篲，故乡文物贵聮珂。

　　江花香映麻姑酒，云锦光分织女河。帐底从容劳借筯，兵筹国计直无阿。

　　　已上《江行杂咏》

　　

　　过张氏废居土人称花园张

　　兵后残基緑草新，土荒石砌卧麒麟。昔年花木有千种，今日子孙无一人。

　　当面好山遥隔水，惊心啼鸟暗伤春。蔷薇寂寞沾清露，还似歌筵酒在唇。

　　

　　四月望夜见月

　　半年不见团团月，或是天阴或病中。镜影偏随今夜满，鬂华不与向时同。

　　似怜偃仰空檐下，曾照婆娑舞剑雄。遥想清光千里共，儿孙对此忆衰翁。

　　

　　次杨舜中教授韵

　　

　　模写江山愧乏才，雪堂不见老坡来。炎天素扇诗题湿，晚景朱颜酒挽回。

　　与子相依淮甸月，栖身还逺禹门雷。客中懐抱方倾倒，吏候庭前事又催。

　　

　　次韩子鲁见寄诗韵

　　自笑平生山泽容，岂能奏对大廷中。天风穏举髙飞鹄，江月遥怜双影鸿。

　　每懐馆阁亲三益，拟具船车送五穷㈠。应被昌黎嗤我鄙，何时一见扣洪锺。

　　　已上《黄冈寓稿》

　　旁批：㈠五穷，韩愈《送穷文》自谓智穷、学穷、文穷、命穷、交穷。

　　

　　过蕲州

　　平冈跃过大江心，冈畔城墉上碧岑。草舍聚成新市井，桃蹊引入旧园林。

　　七层塔在禅衣絶，诸寨兵屯使节临。三两故人留缱绻，舟行不待一杯斟。

　　

　　泊江州

　　江云绀緑夕阳边，江水空明海气连。一点逺帆如白鸟，数声急鼓隔苍烟。

　　浔阳九泒疑无地，庐阜千峰直造天。清夜开樽酹司马，琵琶亭下月当船。

　　

　　过湖口

　　荆楚东疆合众流，微茫天宇一浮鸥。山围古邑当湖口，水没平沙露树头。

　　处处茅茨松叶暝，萧萧风日荻花秋。何时访友章江上，共倚朱帘画栋楼。

　　

　　重过小孤山

　　从古开关作海门，风涛不动石为根。地灵内拱孤身露，水势西来万泒吞。

　　高柱擎天环日月，飞岑起雾湿朝昏。羽翰倘出层巅上，直度云霄呌帝阍。

　　

　　枞阳寓舍

　　草木重围路不知，故蔵余暑得秋迟。风惊野竹起黄雀，日下晚山闻画眉。

　　久客未成归去计，累官更觉老来痴。庭松相间榆槐緑，暂展绳床坐片时。

　　

　　客子

　　客子飘零意不忧，人间到处为诗留。四山掩物天如小，百鸟啼秋境未幽。

　　古市日斜蚊蚋起，废营草合兎狐逰。偶闲步出溪亭外，羡杀渔家一叶舟。

　　

　　偶题

　　地无车马逢迎少，野色溪声一枕秋。绕屋挿笆防虎突，临池开路纵鹅逰。

　　斫来紫竹供诗杖，候买鲜鱼唤钓舟。尚辱天官记名姓，市朝移迹向林丘。

　　

　　抚迹

　　鹦鹉洲边送夕晖，长江上下万重矶。元之暂寓黄州别，陶令拟从彭泽归。

　　客里风霜催易老，山中猿鹤怨相违。青绫被上天香在，数载银灯照紫薇。

　　

　　中秋

　　乾坤海岳总虚明，照得心胸莹水精。月色只逢今夕好，酒杯聊对异乡倾。

　　素娥耿耿怜人独，邻唱腾腾按鼓轻。如此中秋能几度，儿曹千里各凝情。

　　

　　寄示从子旻

　　苍秀须眉一丈夫，有才能称此躯无。儒家盛业当名世，老屋残书尚满厨。

　　壮岁光阴浑易过，古人名节要齐驱。自怜逺泊淮南叟，拟傍溪流抚竹梧。

　　

　　寓况

　　树阴一缕突窓烟，野簌山柴免费钱。病客再经迁守令，外郎今不似神仙。

　　投竿浪说连鳌手，扶杖忘携跃马鞭。多少可人踪迹逺，朝朝相见只青天。

　　

　　重阳二首

　　倚杖西风晚日间，一江晴色照衰颜。近年独喜行平地，纔说登髙倦上山。

　　乱后菊花栽已少，病余酒盏饮何悭。霜螯玉鲙无寻处，老树残烟自掩关。

　　客居正有大龙山，又有黄花古市阛。九日何缘无节意，一身犹自逺乡关。

　　亲交对景应相忆，僚佐离家尽不闲。莫道明年谁尚健，茱萸已笑鬓毛斑。

　　

　　枞阳感旧

　　街衢楼阁几千家，掩映诸峯布两涯。岭海路通来货贝，湖溪水落富鱼虾。

　　十年兵火人何处，极目丘墟兎可罝。物盛还衰从可必，荣枯但看上林花。

　　

　　秋馆书事

　　多年草木未芟除，野豕山麞走傍庐。三二吏曹来捧牍，几回客枕罢观书。

　　秋江潮涨霜飞晚，暮霭鸿征月上初。木落风髙生逺兴，思归意不在鲈鱼。

　　

　　散懐

　　鴈飞久絶故人书，路左难迂长者车。夜永灯昏频起坐，晓来发薄不胜梳。

　　玉珂金钥薇垣梦，野月溪云竹石居。自笑吾生无定迹，半如仕宦半樵渔。

　　

　　清夜戏题

　　紫鴈飞投渚上芦，锦鸠归宿井边梧。垂天太白光先现，傍月纎云淡忽无。

　　估客舟航维栁岸，渔家灯火起莲湖。虚庭独坐明如昼，短髪凉新露气濡。

　　

　　官舍谩题

　　墨花落纸照兵帷，山色随人到县墀。官事纷纭谈笑办，民情深隠揣摩知。

　　竹君笑我食无肉，松子坠衣行有诗。府帖征求如雨宻，军需田赋不愆期。

　　

　　千秋节

　　龙集甲辰秋九月，天公寿旦更光辉。四方海岳交相庆，诸国君臣次第归。

　　创业情同鱼水好，誓师勇奋虎貔威。桐城拜舞心逾切，遥望金门忍久违。

　　

　　野性

　　紫蟹黄花野性娱，枞川秋晚问皆无。得闲意到蔬新种，不饮神清酒絶沽。

　　雨气四窓浮几砚，寒声一片起菰蒲。烟波朝暮追随处，好似扁舟泛五湖。

　　

　　黙坐

　　黙坐痴如木偶人，冥心仅免痛纒身。离家作客虽无累，少食居官渐减神。

　　仲子乗舟来省视，寒衣出笥慰清贫。床前夜语烧松火，欢气融为一室春。

　　

　　冬晓

　　彻夜清霜凝积草，新晴东日报初昕。山身结岚露苍顶，水气上天成白云。

　　行子愁寒出门懒，炊夫及早负薪勤。都输土室茅帘内，拥被迟兴榾柮㈠熏。

　　旁批：㈠榾柮，树根疙瘩。南方冬季代柴薪。

　　

　　望皖公山

　　平生闻说皖公山，独上崇冈见逺颜。螭脊踊天孤柱立，鳌头瞰海万洲环。

　　髙虚有境藏仙洞，威武如神卫帝关。思与英灵共酬酢，何时为尔一跻攀。

　　

　　东望

　　东望飞鸿信颇迟，未应老大命偏竒。随舟山色曽三日，送客江流合此时。

　　晓月栢垣思旧路，霜天菊径待新诗。此行采得民间事，累牍须陈慷慨辞。

　　

　　桐城书事

　　丹明翠腻走峯峦，独坐茅庐咏硕寛。石触溪声喧夜枕，云分树影落朝盘。

　　浮屠鼎立频经乱，编戸星稀渐得安。北峡关开人马过，不闻刁斗击霜寒。

　　

　　秋浦雪中

　　昔时过此雪晴天，今到池阳雪满船。两岁客途忙易老，九华山色美如仙。

　　朱轓聫盖迎沙际，黄帽停篙舣石边。自拥竹炉篷下坐，风灯动影照无眠。

　　

　　夜泊采石

　　去岁船从采石过，梦中风雨泝江波。今宵不及登牛渚，何日重来抚翠蛾。

　　无酒临流吊诗客，有心坐石理渔蓑。乡城数里身难到，灯下裁书写意多。

　　

　　慈姥港

　　江矶西走向淮堧，曲港东环半璧圆。啸虎渉川风涌浪，灵虬疏土石为泉。

　　舳舻穏泊离艰险，昼夜安行接后先。被髪道人功独伟，玉堂纪事有谁镌。

　　【被髪道人者蒋如意也，至治间如意浚慈姥港，土人名新开河。欧阳原功作记，无石刻，今四纪矣。】

　　

　　慈姥矶阻风

　　一片归心趂鹤翎，江豚忽起恣吹鯹。篷邉山色和云看，枕上风声带浪听。

　　万事疾徐难逆料，千艘驰逐却争停。潇潇夜半无情雨，忍使寒欺短鬓零。

　　

　　天【偶同三韵，韵各一意，自我创始。】

　　人道苍苍便是天，我言天不在苍天。寸心显赫私难隠，五性圆融善夲全。

　　傅说岩居登宰辅，颜渊庙食着仁贤。但令俯仰长无愧，须信吾身自有天。

　　

　　鬼神

　　阴阳聚散在乾坤，万物初终理一原。泯泯形声还寓迹，森森枝叶复归根。

　　周流冬夏成功显，鼓舞风霆妙用存。灵气充然随处有，人间承祀礼知尊。

　　

　　浩气

　　盛大流行天地气，有生得此本豪雄。在人善养心何惧，配道无亏体自充。

　　刚直忘私由集义，作为助长不成功。大贤千古常如在，要处先存念虑公。

　　

　　首尾吟六首

　　人生何苦走西东，眼底浮云迹易空。逺路挈家经至险，大船鬻货伏真穷。

　　马行蜀栈高天碧，猿啸巫山落日红。木叶萧萧时序晏，人生何苦走西东。

　　人生何苦走西东，琴劔淹留邸舍中。故陇楸梧几寒食，荒庭松菊自秋风。

　　天涯月色伤心曲，镜里年华入鬓蓬。但见知归鸿燕去，人生何苦走西东。

　　祸福皆由自己为，莫谈气数怠修持。壮夫饮酖难逃死，贫者营资不絶炊。

　　贵骨挿身遭斵凿，饿文入口繋安危。鬼神予夺无他意，祸福皆由自己为。

　　祸福皆由自己为，古来家国亦如之。隠情毕逹群黎悦，谏口纔箝万事隳。

　　汉祖寛仁兼楚地，商辛炮烙动周师。兴亡未必俱天定，祸福皆由自己为。

　　报应随心理最真，枢机为主此为宾。杀蛇曽作国中相，度蚁当魁天下人。

　　然火请君先入瓮，出门无验莫容身。快寻善恶源头看，报应随心理最真。

　　报应随心理最真，当存仁厚作贤臣。从来出尔仍反尔，无或刑人更杀人。

　　没后方知廉是伪，生前独以刻为淳。自经沟渎将谁咎，报应随心理最真。

　　

　　首尾吟二十首

　　逹观万象付评量，性命元机孰主张。天地无穷皆一物，帝王有统始三皇。

　　衮衣制礼兴周室，科斗成文出孔堂。可喜生民殊鬼蜮，逹观万象付评量。

　　逹观万象付评量，底事虚空一色苍。高大絶伦包六合，运行无息系三光。

　　忍令颜跖殊修短，偏遇尧汤久雨旸。此意微茫还识否，逹观万象付评量。

　　逹观万象付评量，今古人间一素王。曽孟有书明道学，汉唐无统烂词章。

　　澄渊静絶风涛险，灵府虚含日月光。参透考亭宗旨后，逹观万象付评量。

　　逹观万象付评量，自昔王畿制四方。天设函关雄百二，地环洛邑定中央。

　　鹰扬㈠西土功成速，鹿走中原力逐强。有徳易兴无徳否，逹观万象付评量。

　　逹观万象付评量，多少英雄古战场。曽见雌雄分楚汉，从来揖譲只虞唐。

　　马牛謡谶归江左，龙凤姿容起晋阳。天命人心非幸致，逹观万象付评量。

　　逹观万象付评量，过眼荣华梦一场。不把聪明补名教，枉将心志变荒唐。

　　穷经如覩行天日，渉难须经肃物霜。方寸尽能蔵宇宙，逹观万象付评量。

　　逹观万象付评量，欲访丹邱不死乡。天上玉棺如实事，山中金鼎岂良方。

　　偷桃浪尔竒方朔，辟谷飘然独子房。椎碎三神驱恍惚，逹观万象付评量。

　　逹观万象付评量，楼殿如星起寳坊。唱佛狂谈如有理，参禅兀坐畏无常。

　　法传心印皆文字，形寓阎浮即色香。未必真空都絶物，逹观万象付评量。

　　逹观万象付评量，大化茫茫气翕张。地辟天开呈海岳，春生秋杀运阴阳。

　　先王礼乐光三代，列国干戈起四方。正閠相承离又合，逹观万象付评量。

　　逹观万象付评量，司造神功挈纪纲。刬尽剑门除割据，荡平灔滪作康庄。

　　太空日月明无蚀，永夜星辰凈敛芒。长愿清寜天地好，逹观万象付评量。

　　逹观万象付评量，积石龙门势渺茫。西渎流长多润泽，中原地决废耕桑。

　　近年有路通星海，终古无人凿吕梁。莫信槎仙说葱岭，逹观万象付评量。

　　逹观万象付评量，轗轲㈡由天莫可禳。文士有才多薄命，忠臣仗节或罹殃。

　　鳄鱼遁迹潮民喜，蜃气凌寒海市张。造物还能爱瑰杰，逹观万象付评量。

　　逹观万象付评量，气化参差亦泛常。羙矣长松生涧底，时哉雌雉在山梁。

　　数年许史㈢荣西汉，千古夷齐饿首阳。往事纷纭何止此，逹观万象付评量。

　　逹观万象付评量，政教流行国祚昌。皇极居尊施五福，人文成化立三纲。

　　世家公子歌麟趾，天下竒才覩凤凰。更有山林安分者，逹观万象付评量。

　　逹观万象付评量，治日无多乱日长。汉火渐寒三国战，晋疆顿削五湖攘。

　　诫忘金鉴成天寳，法变青苗厄靖康。一统山河忽如此，逹观万象付评量。

　　逹观万象付评量，歴代人才志气扬。佐国大家锺鼎贵，开边能将甲兵强。

　　乗时立见功名显，持满无如礼法将。骄傲谦恭悬絶甚，逹观万象付评量。

　　逹观万象付评量，恶物蕃滋苦见妨。秋雨稻畦稂莠长，春风花圃草莱荒。

　　满家厌聴喧蝇蚋，当路惊闻走虎狼。元气生生何糅杂，逹观万象付评量。

　　逹观万象付评量，事遇成全又不长。井邑繁华龙闘野，池台歌舞鹿游场。

　　人情正好生离别，花艶方新遇折伤。郊外行春风雨至，逹观万象付评量。

　　逹观万象付评量，静玩羲图理数彰。五月豕羸㈣防至弱，六阳龙亢戒全刚。

　　弥纶道妙天无间，辅相功神世永康。太极更求形上者，逹观万象付评量。

　　逹观万象付评量，喜有贤能列庙堂。多病数年亲药饵，逺逰千里忆松篁。

　　当门湖水涵天阔，隔树山禽语昼长。岩壑轩裳随所遇，逹观万象付评量。

　　旁批：㈠鹰扬，《诗大雅大明》：“维师尚父，时维鹰扬”。毛传：“鹰扬，如鹰之飞扬也”。

　　㈡轗轲，同坎坷。

　　㈢许史，西汉许广汉为宣帝许皇后之父。史指史恭及其长子史高，恭为宣帝祖母史良娣之兄，宣帝即位，恭已死，封高为乐陵侯，许史两家皆极宠贵。

　　㈣豕羸，《易姤》：“羸豕孚蹢躅”。王弼注：“羸豕，谓牝豕也”。 孔颖达疏：“群豕之中，豭强而牝弱也，故谓牝豕为羸豕”。

　　

　　首尾吟七首

　　人于物外莫容心，贫贱何忧富不淫。待价有如蔵椟玉，引年无意乞骸金。

　　深山鹿豕情依旧，高阁麒麟事属今。天爵在躬懐至寳，人于物外莫容心。

　　人于物外莫容心，内境神光万象森。袵席严持师保训，羮墙㈠宛见圣贤临。

　　游居道阃清平旦，耕获书田惜寸阴。陋巷岩廊俱自得，人于物外莫容心。

　　人于物外莫容心，己不求人人自寻。莘野得君亡夏日，傅岩起相作商霖。

　　鹰扬功在九韬略，龙跃威施七纵擒。事业时来皆分内，人于物外莫容心。

　　人于物外莫容心，往事骄盈可作箴。七叶貂蝉权位赫，五侯蜡烛宠恩深。

　　酒肴腐败饥人死，裘马轻肥杰士沈。损抑自无欹器覆，人于物外莫容心。

　　人于物外莫容心，古淡情懐付雅琴。山阁松风贞白氅，野窓梅月杜陵衾。

　　入厨空寂惟存菜，锄地清高不拾金。须信豪奢非久耐，人于物外莫容心。

　　人于物外莫容心，谩有声华动士林。将帅威行丸走坂，君臣道合芥投针㈡。

　　瑟工不计人憎爱，酒旨还随量浅深。老大青天应未负，人于物外莫容心。

　　人于物外莫容心，名教无惭我所歆。正笏立朝安进退，点书教子细披吟。

　　青山渺渺频来梦，华髪萧萧渐满簮。虀瓮茶铛清味足，人于物外莫容心。

　　旁批：㈠羮墙，《后汉书李固传》：“昔尧殂之后，舜仰慕三年，坐则见尧于墙，食则睹尧于羹”。

　　㈡芥投针，滚芥投针，以芥投针眼，喻难也。

　　

　　有省

　　顺境欢娱逆境悲，天公真意有谁知。士遭困欝文逾好，物到充盈数必亏。

　　得失当观塞翁马，吉凶勿问卜人龟。云轮变转寻常事，难把升沉定一时。

　　

　　学易

　　气化形生太极函，荥龙图献泄元谈。静观大易九六数，忽觉行年五十三。

　　卦自蓍求神莫测，辞因象设理当参。古来四圣传心妙，絶学重明在晦庵。

　　

　　学书

　　皇坟帝典古熈熈，道徳光扬事业埀。温洛神龟呈大法，鲁堂科斗载遗辞。

　　危微精一亲传统，揖让征诛各有时。万世国家俱鉴此，存心必治不存危。

　　

　　学诗

　　教本闺门始后妃，经宏纬宻烂生辉。辞情感物多微婉，祭享登歌盛发挥。

　　古韵自谐何用协，序文㈠有受未全非。考亭理趣明如日，独此时时与愿违。

　　旁批：㈠序文，旧传孔子门人子夏作诗序，朱熹《诗集传》悉数删除。

　　

　　审虑

　　天地生人一眇躬，包含天地寸心中。本来道义无穷极，要在工夫自扩充。

　　涓滴原泉流浩浩，纎毫稂莠长芃芃。公私端绪加精察，舜跖从兹路不同。

　　　已上《鹤沙小记》

　　

　　●钦定四库全书陶学士集巻八（明）陶安 撰

　　

　　○七言絶句

　　四皓奕图

　　安刘事毕返林丘，当局机心老未休。松下樵夫应暗笑，先输一着与留侯。

　　

　　倦绣图

　　困来无力整残妆，采线何如意绪长。纎手欲闲闲不得，要将文绣献君王。

　　

　　郯城叟

　　稃屑为饘不满瓯，焚茅烘暖敝绵裘。老翁自说因何瘦，连岁田禾不得收。

　　

　　次西无棣二首

　　寒砭肌骨酷如刀，雪走风行足力劳。粝粟充饥裘袄弊，老天正是养英豪。

　　须结坚冰断数茎，每逢村墅少纾情。仆夫皴手轮迟辗，行到日斜方近城。

　　

　　次韵溪居六絶

　　水长清溪昼濯缨，邻家门巷共新晴。东风偶尔加嘘拂，便见闲花态度轻。

　　报到韶华太半回，庭前桃杏一齐开。蝶蜂留恋多情甚，纔到花残便不来。

　　荣华无定若漂流，何似忘机狎海鸥。傥使题桥㈠言不应，相如岂不见人羞。

　　帘卷从教燕子归，倚栏闲看浪花飞。晚风欲定依然起，又鼓狂澜触石矶。

　　客来沽酒醉婆娑，童子垂纶钓緑波。檐外雨晴春树茂，无心勾引鸟声多。

　　暖天涨雾结春阴，花片随波半欲沈。病鹤翎疎飞不起，却输黄鸟占髙林。

　　旁批：㈠题桥，司马相如，十年窗下，苦心读书，贫穷不得志，其平日有志气之人，故当入蜀过桥，题十三字于桥柱曰：“他日若不乘高车驷马，不过此桥”。

　　

　　和张景中经歴三首

　　未来地步预难明，达士何嫌俗眼轻。天意安排元自定，穷通不必问君平。

　　春晖云罅漏微明，趂暖逰蜂体态轻。溪上闭门车马静，栁风不动緑波平。

　　林外云霞曙色明，落梅点点入帘轻。东风有意消残雪，现出郊原似掌平。

　　

　　次汪教授见索茅术诗韵【时汪有退休意】

　　清梦相依玉洁堂，未应辟榖学张良。紫芝本是神仙药，细嚼华阳雨露香。

　　

　　捕鱼图二首

　　操舟下网水波深，几簇渔家栁树阴。举目纷纷争为利，不知谁有子陵心。

　　蓑笠衰翁冻欲僵，溪风吹透稚儿裳。几多辛苦求鲜食，何似安居煮菜甞。

　　

　　题墨梅风烟雪月四首【为刘东美作】

　　万点余香收不得，倚楼莫怨笛声吹。此情已在和羮鼎，自与东风暗有期。

　　烟锁空江晓未开，暗中顾影自怜才。岁寒标格不可掩，消息已从天上来。

　　冰雪塞天阳气转，幽香飞动老龙鳞。平生每事居人后，十月严凝占得春。

　　百卉未春先入选，玉堂梦逺老侵寻。黄昏耿立无人过，唯有素娥知此心。

　　

　　送刘生二首

　　蟹壮湖村橙子黄，秫田绕舎未全荒。双亲住在姑溪上，却望青山是故乡。

　　伯兄逺游江北边，仲兄溧上旧青毡。别后遥知不索寞，梅花月下玩先天。

　　

　　题袁氏卧雪堂二首

　　洛城风雪未开门，空屋僵眠懒谒人。独向岁寒持节操，始知君子不忧贫。

　　雪满横山晓冷严，华堂帐暖蔽重帘。纵然邑宰来相见，不似当时举孝亷。

　　

　　题画

　　鼓罢瑶琴策杖还，空山流水聴潺潺。夕阳林外风尘起，输与先生不出山。

　　

　　渊明醉图

　　何劳一县恼闲情，五栁柴桑老此生。每向黄花作沈湎，寄奴已据石头城。

　　

　　渡江

　　甞闻五马一为龙，烟水迢迢日自东。那信江南业儒者，也来中土揽英雄。

　　

　　见饥民

　　伛偻提携面黑黧，如柴瘦骨强撑支。充膓犹欲延躯命，扳上髙枝剥树皮。

　　

　　早行

　　月光斜坠树凄迷，山路﨑岖信马蹄。扑面霜风行十里，村墟渐近始闻鸡。

　　

　　旅夜闻雨

　　夜雨巡檐泻瀑声，窓虚灯暗旅魂惊。思家非是无归梦，自信离人梦不成。

　　

　　途中别友

　　岐路霜枫照面红，君归浙右我江东。青山今夜看明月，两地相思聴断鸿。

　　

　　初归

　　幽蓟归来鬂若丝，故园三径草离离。慰人犹有篱邉菊，强吐秋花满旧枝。

　　

　　冬晚

　　江上风髙雪正深，倦逰人抱慰时心。柴门不扫无来辙，抱膝藜床一畅吟。

　　

　　野花

　　点染韶华傅色均，枝枝红白为谁新。虽然冷落山林下，也向东风静笑春。

　　

　　秋山曙色图

　　树含晓色护林峦，重露如岚滴翠寒。猿鸟尽逢山叟惯，未甞惊怪竹皮冠。

　　

　　为刘愽士题画二首

　　静趣无穷阅圣经，红尘那到子云亭。东风吹动亷纎雨，顿觉郊原草色青。

　　峭壁危峰护紫霞，读书声在邺侯家。静凭窓几闲观物，无限春光在杏花。

　　

　　题画二首

　　隔岸羣峯带鹤汀，水添夜雨芷蒲青。展书每向船头读，风外沙鸥亦惯听。

　　山鸟山花别有春，薜萝补屋净无尘。箪瓢自得贫中乐，肯逐京华旅食人。

　　

　　竹松二首

　　两岸湘云欎未开，一江湘水緑于苔。虽然帝子鸾舆逺，吹彻璚箫凤亦来。

　　攫拏百尺耸竒材，鳞满霜皮蚀古苔。只恐春雷旧头角，清阴不复护书台。

　　

　　鴈鹊二图

　　逺塞来宾伴不孤，半生粒食寄江湖。虽然矰缴频年少，未可巡更少鴈奴。

　　仙信遥传入彩楼，桥成天女渡河流。不縁报喜人争聴，金印尝将拜列侯。

　　

　　懐友

　　别来消息乆无闻，目断江东只见云。遥想苹洲吟咏处，此身岂外白鸥羣。

　　

　　送何令归江右

　　故山猿鹤正相招，非是渊明懒折腰。想见章江门外栁，待君归系木兰桡。

　　

　　送刘生省亲三首

　　江郭橙香蠏正肥，乍寒逰子已成衣。经书满架堪探讨，底事秋风苦忆归。

　　白白晴云望里飞，寸心日夜念庭闱。到家喜庆承颜处，春酒盈巵五色衣。

　　男儿立志圣贤师，移孝为忠逺大期。要取芳名登汗简，加功当在少年时。

　　

　　过田家

　　緑藏芳屋树无花，榖浸田畴已茁芽。正是春蚕成熟后，不闻篱落响缲车。

　　

　　过吴江

　　人家住处近菰蒲，咫尺风涛隔太湖。暂泊征桡问渔父，如今可有四腮鲈㈠。

　　旁批：㈠四腮鲈，松江鲈。肉嫩而肥，鲜而无腥，有四腮，故称。《后汉书方术传下左慈》：“今日高会，珍羞略备，所少吴松江鲈鱼耳”。

　　

　　舟中望虎丘

　　郁葱殿塔倚斜曛，树色岚光杳莫分。今夜名山当借宿，不教间却半床云。

　　

　　恵山观泉

　　潺潺泻石转方池，桑苎翁名第二竒。盍向清泠分半勺，月团试煑浣诗脾。

　　

　　咏史十五首【并序】

　　风尘不息有年，生民肝脑涂地，弗见援而止息者，闭戸忧思，古之豪杰自汉以下张留侯等十五人，又莫知何在。慨叹之余，爰按传考实，每为赋一絶，以寓思仰之忱，亦望梅止渇之意云尔。

　　佐汉成功又定储，全身逺害类吾儒。也知豪杰天生世，未必黄公授素书。　张留侯

　　筭无遗策捷如神，规取燕齐席巻秦。请看囊沙并背水，古今将帅孰堪伦。　淮阴侯

　　知主非常杖策従，务安黎庻揽英雄。炎光重振追前烈，合表云台第一功。　邓禹

　　扶汉如周夙所期，遗孤委托在艰危。出师二表文犹在，伊傅存心世共知。　诸葛武侯

　　鸡鸣午夜不堪聴，誓取中原一扫清。河内総收归晋土，任他西北现妖星。　祖逖

　　东山髙卧聴弹丝，正是苍生属望时。儿子进兵优破敌，矫情镇物尚围棊。　谢安

　　主君阴事在初年，迎敌金光战最先。栢壁岭西皆大捷，始终名位保双全。　刘弘基

　　姿容瓌伟业通书，忍作乡邦章句儒。王佐有才匡帝徳，讵縁兵法授虬须。　李靖

　　独收人物厌珍竒，创业艰危主亦知。更展谟猷弘辅导，商周功业可为期。　房杜

　　战无不克筭皆全，忠义优存智勇先。策立功勲塞天地，复安唐室旧山川。　郭令公

　　谋成后战战功成，持已庄严号令明。以少覆多称第一，凌烟阁上合图形。　李光弼

　　谨畏亷能一代人，禁兵不杀务全仁。位髙志下尤行俭，累叶儿孙作重臣。　曹武恵

　　边尘净扫寂无哗，第一中兴不浪夸。居士晚称清隠号，贤才弗用用奸邪。　韩世忠

　　寡弱兵能击壮强，天生豪杰信非常。长城不使权奸壊，唾手中原复故疆。　岳武穆

　　海鳅奋击泝江涛，敌主旋亡战阵消。采石金山两称捷，文儒恰似汉嫖姚。　虞允文

　　

　　志喜

　　黄河千里漾清洄，天犬声传若怒雷。扫净欃枪三万丈，乾坤生意此应回。

　　【壬寅三月彗见，四月长星见，戊戌星坠化石如狗头，辛丑黄河清六百余里，几七日。】

　　

　　阅兵奏凯【并序】

　　上天厌乱眷命，皇上为生民主，所以开太平扵万万世，肇自起濠，渡江，据姑孰，都建业。命将出师取浙左右，江东西，所谓金鼓一动，万方毕臣，天眷有徳，昭然可见矣。何蕲黄陈冦，贼谋其主，已有无上之心，乃肆侮僣，窃据有江汉之地，怙强稔恶，敢尔抗衡，荼毒生灵，终无纪极。天用剿絶其命，于是皇赫斯怒，亲仗黄钺，帅六师讨平之。先是癸卯岁七月，阅兵龙江，臣安忝侍从，见虎贲之旅，鹰扬之帅，旌旄矛盾，如风如云，满望无际。驾巨舰千百，蔽江而上，遇敌于鄱阳湖，凡距二十余日，战三十余合。八月虏酋中流矢毙于舟中，降其众五万，皆宥释之，奏凯而旋。臣以文字为职，躬临其盛，用作凯歌为献，俾士卒歌以颂骏功鸿烈之万一，亦以畅亿兆人之欢恱情耳。

　　鸟翔虎翼亘连衡，江上风云万甲兵。惊骇蚩尤旗顿卷，豺狼何处敢横行。

　　巍巍左纛领干旄，百万神兵涌怒涛。战舰际天笳鼓震，定堪江海戮鲸鳌。　右阅兵

　　负固荆蛮乆不庭，皇天眷徳统天兵。戎衣一着诛魁丑，万姓讴歌四海清。

　　圣主亲征百辟従，躬提黄钺振皇风。却嗟螳臂那当辙，万甲桓桓画虎熊。

　　艨艟山拥塞荆湖，百万貔貅结阵图。火筏扼喉冲浪蹙，须臾窟穴尽鼪鼯。　右得捷

　　交锋酣战六时过，湖面僵尸蔽白波。一箭流星酋首殪，军民百万动欢歌。

　　天皇赫怒静荆蛮，号令威严重若山。诸将奋先随克捷，六军踊跃凯歌还。

　　征讨凶残奏凯旋，圣皇功徳并尧天。従今汛扫华夷净，海晏河清万万年。　右奏凯

　　

　　题江阴侯杜安道宅画马

　　洗罢桃花浪暖时，羣空冀北见权竒。五花云湿青丝鞚，百战功成不自知。

　　房宿何年寓世间，四蹄踣铁度天山。沙场酣战夸神骏，奏凯归来十二闲。

　　　已上《辞达集》

　　

　　龙凤己亥秋九月，上扵建龙闗仪凤楼杂写金陵山川六处，命僚属各赋絶句，走笔立成。

　　秦淮流入大江来，白鹭中分水势开。牛首峯前曾谒望，三山遥拱凤凰台。

　　

　　庚子二月十七日，上在姑孰逰灵山无相庵，时仆与汪朝宗都諌，王思文理问俱侍行，王赋絶句三首，因次其韵。

　　雾敛春郊现烛龙，偶来禅刹问真空。当门一曲清泠水，物外人间便不同。

　　千骑争驰乐未央，绣衣银甲映花香。回看城市炊烟緑，嘉恵生民不暂忘。【其时赐榖于民】

　　松竹清阴覆古庵，宛如灵鹫拥精蓝。相君下马行吟乆，得意宾僚有二三。

　　

　　次寳公韵

　　马首千峯翠郁蟠，掌中六合握成团。天生龙虎真形势，付与英雄万国安。

　　

　　奉赓御制中秋诗韵

　　老蟾再阅太平年，大地山河影更圆。今夜清光满寰宇，桂香先到凤池邉。

　　

　　参议李公次前韵二首见示赓歌奉荅

　　自有乾坤几万年，月光偏向此时圆。秋澄玉宇云收尽，照见神州海外边。

　　兎台灵药可延年，试问冰娥乞数圆。长愿身轻华髪少，台阶正在五云边。

　　

　　奉赓御制诗韵三首送茅山宗师

　　太空珠镜豁然开，风运琼轮任往来。雨霁丹光云外紫，绕山海气隔黄埃。

　　烛龙飞出晓山巅，草木欣欣总畅然。洞里白云闲已乆，又随玄鹤上瑶天。

　　玉笙声歇碧窓闲，金鼎龙砂五色斑。时遣仙童入林去，紫芝带露斸云间。

　　

　　题范氏文官花二首【先碧次绯后紫】

　　卉木无情似有情，九天雨露赐恩荣。何縁颜色频更换，别有春工染得成。

　　荔枝緑后绯还紫，金带围腰事亦常。天遣名花作竒谶，一门数世盛文章。

　　

　　题画应制

　　竹囊琴剑二苍童，官道驱驰并玉骢。相顾应谈天下事，封书同奏帝王宫。

　　

　　墨竹

　　烟雨涳蒙翠影双，满林清气逼寒江。云间禁直青绫夜，一片秋声起琐窓。

　　　已上《知新近稿》

　　

　　　●钦定四库全书陶学士集巻九（明）陶安 撰

　　

　　○七言絶句

　　晓发

　　五更慈姥睡云间，潮落推船出港湾。风雪满天寒拥被，不知已过二梁山。

　　

　　邻舟

　　邻舟先发到还迟，我正篷窓稳坐时。万事太忙非乆计，老天试使众人知。

　　

　　漫意

　　买得溪鱼挂柂楼，野翁错认五湖舟。夜来雪水添晴碧，输与江鳬自在浮。

　　

　　牵舟

　　石洞玲珑出水边，牵绳外逓路中穿。挽夫飞度山腰去，隐隐欢声起半天。

　　

　　晚山

　　翠剪云头万朶花，树梢残雪伴栖鸦。寒风吹得苍烟断，露出茅茨一两家。

　　

　　杨山矶

　　东岸矶头拥赤霞，西边沙渚老蒹葭。江流盘束如衣带，水急船迟日又斜。

　　

　　大通望九华山

　　谁道山如九朶莲，万峯飞舞上青天。惜无羽翼乗风去，分取丹池一勺泉。

　　

　　风逆

　　浪激船头上苦迟，无端又被逆风吹。桐城山在江西畔，三日相随尚不离。

　　

　　秋浦西郭

　　天风招我逰池阳，飞步郭西千仞冈。笑挹九华颜色好，怪来衣似緑荷香。

　　

　　闻友人童溺

　　马前曾佩锦囊行，笑指风烟一舸轻。月冷江天无觅处，别随仙客去骑鲸。

　　

　　晓发

　　月出山头近四更，急呼人起棹船行。荡揺枕席咿哑去，卧聴江声直到明。

　　

　　那咤石

　　何处飞来臂有翰，峰头毛发照波寒。不知元是那咤石，误作巫山十二看。

　　

　　李杨河

　　顺风帆过李杨河，河北平矶没浅波。快拨轻舟絶江去，大龙山逺小如螺。

　　

　　拦江矶

　　朝来东北好风生，吹得云帆似叶轻。稳向拦江矶觜过，怒涛喷薄不须惊。

　　

　　赵老洲

　　杯茶未了过黄湓，赵老洲平不见村。舟子指西微笑说，不消一会到城门。

　　

　　浊酒

　　浊醪杯面涨桃花，雪后阳春满一槎。醉里若逢年少日，更攀北斗酌流霞。

　　

　　至安庆闻廖玉溪宪副等东下

　　李郭仙舟不可攀，我来惆怅夕阳间。料得对床篷底话，顺流一夜到龙湾。

　　

　　发安庆二首

　　城头云重月色黑，唯见空江如镜明。舟子笑谈谙熟路，扬帆夜半趂风行。

　　细浪声喧画浆闲，游龙载梦过淮山。觉来忘却江行稳，疑在松风万壑间。

　　

　　竹枝词四首

　　昨夜床头灯结花，朝来浣女立江沙。洗得纻衣（阙）

　　

　　望东流

　　千嶂浮空翠入舟，乱云堆里指东流。无縁结得烟霞伴，架屋松风最上头。

　　

　　即景二首

　　滩头偃木似人睡，波面小船如鸭浮。何况浔阳尤在上，两潮欲不过舒州。

　　白沙如雪撒平地，黑树带烟明逺鸥。岸峻江低人去速，山头一尺走随舟。

　　

　　蛾眉洲梦觉

　　清梦回时短髪搔，百年身世寄轻舠。夜深浪静鱼龙蛰，天地无声一枕髙。

　　

　　晨起

　　水国无鸡报五更，霜鹅笼里戞然鸣。一声惊破篙师梦，樯上踈星挂晓晴。

　　

　　晓望

　　水气昏冥凝白烟，恍如混沌未开天。腾腾冷雾笼初日，冻作轻氷一朶圎。

　　

　　烽火矶二首

　　万章松桧百年霜，石笋穿波翠有铓。愿得边烽从此息，桑麻緑满战争场。

　　撑破苍霄顶额雄，通身峭石挂玲珑。草木不知危险处，直于絶壁长髙丛。

　　

　　彭郎矶

　　巨灵运起霹雳斧，斫去巉岩当面平。想为小孤无伴侣，夹江对立一般清。

　　

　　补陀岩

　　峭壁飞亭起十层，螺弯石路小如绳。老僧独坐云深处，山鬼冲寒夜剔灯。

　　

　　写情四首【本性情存美刺】

　　海船如山风力轻，十朝难得一朝行。少妇颦眉两相语，几时到得豫章城。

　　豫章城边江水清，城中新屋起军营。人人盼望妻儿到，日日走从江岸迎。

　　新人颜色美如花，旧妇携儿今到家。闺中同骂郎轻薄，何不当初等候些。

　　年少儿郎乆不归，营中长夜守孤帏。余粮买得绫丝绢，留待妻来裁作衣。

　　

　　杂謡

　　东南风起水流东，折转双帆横使风。莫言不及顺风速，还胜撑篙急浪中。

　　船住堤边同采薪，船行炊饭日初晨。众喜涌沙船得脱，烹鹅酾酒赛江神。

　　新觅篙师两少年，黙然无语静行船。同来黄帽欠谙练，每日喧争聒耳边。

　　两个渔舟烟水中，见我相违如燕鸿。生怕军来觅鱼蟹，不知船里载诗翁。

　　来往船儿都起篷，天公那有两家风。上流不及下流速，安得人心喜一同。

　　雨淘沙碛炫银色，浪打石根如斧痕。近日船军少登岸，松山窝处已成村。

　　

　　径江

　　水落江心露碧沙，铁戈西向揷如麻。重来战卒寻遗迹，拾得花镔甲到家。

　　石压楼船阁浅流，至今画板没沙头。寒鸦不管兴亡事，飞下霜芜啄髑髅。

　　敌国兵残失战船，石头王气晓连天。当时一战雌雄决，絶似周郎赤壁烟。

　　

　　金钗谷

　　何人钗堕緑沙傍，彷佛镂金两股长。环护那容风浪到，特来系缆挹余香。

　　

　　柘矶

　　柘矶诸山如马驰，矶畔轻烟飞鹭鸶。匡庐隠隠望题品，应怪诗翁到得迟。

　　

　　湖口二首

　　大湖诸水合江流，直下沧溟不暂休。到此谁能分界限，茫茫宇宙一轻舟。

　　武昌船来湖内停，下流兵据上流争。楚歌声断风烟息，依旧玻璃一碧平。

　　

　　渔问

　　我在江湖子在山，山中斤斧几时闲。何如吹笛沧浪上，浩荡烟波任往还。

　　

　　樵荅

　　举网江心得锦鳞，新鲜滋味胜担薪。却欣身与风涛逺，榾柮烹茶雪屋春。

　　

　　棹歌三首

　　虽是澄江镜面平，急流如箭去无声。泝江不遇东风便，十日都无一日程。

　　万里风吹上水船，锦帆腹饱去飘翩。不知犹是长江面，只道乗槎直上天。

　　偶得好风行未遥，风微帆慢浆还揺。云际飞仙在何处，欲凭青鸟寄书招。

　　

　　渔歌三首

　　泊在沧江万顷天，短衣赤脚踏空船。盘涡水里鱼儿聚，网得新肥一尺鳊。

　　鬂底揷枝红蓼花，归来星月挂枯槎。老妻问得有鲈鳜，不怪夜深才到家。

　　篷上潇潇风雨寒，篷底煮鱼供晚餐。清波好与凤池似，我掌丝纶在一竿。

　　

　　石牌矶

　　山头坠土立如石，水底伏矶穹似龟。西望江州十余里，断烟斜日鸟归时。

　　

　　宿老鸦港

　　狭港寒流数尺余，停舟一宿即蘧庐。晚来饭饱人无事，脚踏青泥冷捕鱼。

　　

　　早过江州

　　楼废犹思庾亮床，山边庙是九江王。近年割据人何在，一片烟莎晓色苍。

　　

　　浔阳道中二首

　　百丈牵船未得闲，苍烟白雾渺茫间。寒芦无际人行乆，髙岸迢遥不见山。

　　水急船迟荡桨勤，微风不动又斜曛。可怜行子心如箭，不及西飞一片云。

　　

　　梦兴云山

　　脱迹阎浮㈠三十年，梦中彷佛类生前。正縁理有无生妙，只此能叅过去禅。

　　旁批：㈠阎浮，亦称阎浮提，为须弥山四方的四洲之一，后泛指人间世界。

　　

　　先祖生日

　　儿时拜舞祖庭前，白髪乌纱一老仙。四十四年踪迹逺，幼孙涉世亦华颠。

　　

　　读贞观政要

　　自古开基立战功，无如仁义起英雄。造成社稷年三百，全在亲贤纳諌中。

　　

　　官牌夹夜宿二首

　　昼短偏知驿路长，黄昏又泊水云乡。此身强卧篷牎下。心逐飞鸿到武昌。

　　汀鸿集侣呼夜静，野火照云如月明。虽是冬阴星未现，波光剪剪自澄清。

　　

　　过城子头

　　赤壤黄莎城子头，经霜老柏秀林丘。无人猎射空山里，飞鸟舒徐百不忧。

　　

　　过马头

　　暖日轻风过马头，石矶重迭锁江流。两朝不见青山面，惊喜层峰迓客舟。

　　

　　偶成

　　可怪人心常不足，岂知稳处是安寜。连日江行虽是缓，却无狂吹阻扬舲。

　　

　　富池㈠遇顺风

　　顷刻天风起自东，棹郎踊跃挂双篷。富池相对盘塘近，笑语蕲山翠色中。

　　旁批：㈠富池，今阳新县富池镇，与蕲春县隔江相望。

　　

　　夜泊蕲州城下

　　黄昏灯火聚江船，来泊蕲城古岸边。诗客携壶忽相访，开元乐府聴新篇。

　　

　　过黄州

　　云窍日光红散缕，山根雾气白浮烟。黄州地暖如春半，不道今朝腊月天。

　　

　　泊新生洲

　　中流突起新生洲，南岸犹称下矮刘。熟睡不须愁夜雨，晓看黄鹤立云头。

　　

　　遣意

　　急雨打篷还易过，薄云笼树未全开。天公今岁阳和早，先有春风拂面来。

　　

　　晚行

　　斜阳未暮息风波，雨后山娇刷翠蛾。江夏相看无两舎，少行数里胜蹉跎。

　　

　　夜梦作诗二句觉后续之

　　晏坐山中二十年，一朝披雾覩青天。出山还似山中物，岁晚霜松铁干坚。

　　

　　腊月四日

　　昨日飘来几雪花，晓云飞出一金鸦。迤南腊月东风暖，吹得柔青绽柳芽。

　　

　　望武昌

　　水面逺山浮数点，地中老石献孤根。汉阳树色微茫里，一寸心飞到壁门。

　　

　　追述

　　羽檄星流逺度闗，列曺案牍事如山。除非夜卧寒牎月，梦里题诗亦不闲。

　　　已上《知新近稿》

　　

　　信步

　　断碑读罢度蒿莱，行傍人家取路回。野叟不知郡太守，茅檐留坐供青梅。

　　

　　马

　　一匹乌骓一紫骝，逺冲风雨出西州。乆谙驱策能无弃，不惜长途汗血流。

　　

　　闻鹱

　　单鹱呌晴双鹱雨，不论朝暮报非虚。羽毛亦解天公意，傥不知机愧不如。

　　

　　新晴

　　石径新晴步屧迟，半因访友半寻诗。东风虽老春还好，开到荼蘼第一枝

　　

　　欲晴仍晦

　　山市初看霁色新，痴云四野妬余春。蝶蜂自动闲愁怨，欲逐莺花意未伸。

　　

　　桑柘

　　绕庭桑柘雨余肥，郊外人来采得归。太守爱民何吝此，正期蚕熟早成衣。

　　

　　方晴又雨

　　一夜星明朝复雨，近来晴意转艰难。青天白日寻常事，此际当为异様看。

　　

　　三月晦日

　　三月二十有九日，雨声萧瑟送春归。蔷薇愁损红妆面，留恋东风未可违。

　　

　　四月十六日夜月

　　四月既望夜望月，云起天东如涌波。坐乆云间明月出，或占水旱果如何。

　　

　　九月甲子晴

　　今年甲子皆阴雨，九月初旬甲子晴。若道占书皆可验，何縁寳穑已秋成。

　　　已上《黄冈寓稿》

　　

　　望庐山

　　峯峦万叶舞空苍，烟起香炉暮色凉。五老慿云齐见笑，白苹风急棹舟忙。

　　

　　次安庆

　　城楼三面碧回环，掠过烟波棹不闲。认得客涂曾到处，乱云堆里大龙山。

　　

　　次枞阳

　　白波红日柘家湾，西望枞阳数朶山。惆怅归人辞我去，想过秋浦暮云间。

　　【是日妻弟喻子皋分路东归】

　　

　　遥夜

　　紫云轻袂拂云霄，冒冷朱颜亦易凋。洞府玉箫声又隔，满山蟋蟀沸秋宵。

　　

　　十六夜月

　　冰奁照彻碧琉璃，此夜重看尽未迟。风露满庭人影瘦，清光元不减毫厘。

　　

　　遣役

　　裹粮荷臿阵桓桓，凿堑营城往六安。老子凝情不成寐，挑灯愁聴雨声寒。

　　

　　访梅

　　山市凌寒特为梅，霜清緑萼未春开。莫愁独立无人见，勾引诗翁两度来。

　　　已上《鹤沙小纪》

　　

　　●钦定四库全书陶学士集巻十（明）陶安 撰

　　

　　○歌

　　大明铙歌鼔吹曲

　　自古帝王之兴，必有著述以纪其盛。若唐臣栁宗元作铙歌鼓吹曲，所以载祖宗之功能是已。肆惟我圣皇兴自畎畆，务行王道，不十年遂有天下，丰功伟烈，博侔天地。臣安忝侍从，亲覩大战于彭蠡湖，虽鬼神莫测其机，爰剿叛孽，全师而归。其后命将出师，徃无不克，臣不文然，以笔砚是职，谨用宗元所名，而弗遵其制，搃为三阕，曰出师，曰奏捷，曰凯旋。俾兵旅歌以为容，且伸其意，所以称颂功德之盛于无穷尔。

　　皇天眷有德，圣君起临濠。定鼎向建业，夷夏胥来朝。

　　蠢哉尔丑，犹负固蚁聚，枭张敢侵侮。圣虑忧及民，雷霆赫斯怒，爰整师旅。

　　江之东，戎衣一着亲元戎。威势雄，爪牙奋勇武，铁贯千艨艟。

　　结阵两战酣，海涛沸天，风六时不觧，屠戮莫可算。

　　鄱阳湘水皆凝红，俄飞一流矢，酋首先殪凶，千古竒遇成神功，天讨有罪繇天衷。

　　左纛从此还，当廷命将帅桓桓。诸虎臣，分符出讨罪。

　　平吴定浙及闽中，陜关鲁蜀威无。

　　肃天兵，尘不惊，长驱抵燕城。望风披靡如拉朽，一扫海宇腥膻清。王道荡荡邦家宁。从此天下万年歌太平。　右出师

　　

　　皇仁悯吊生灵辜，兴师伐叛鄱阳湖。左纛亲将兵百万，旌旗蔽天连舳舻。

　　况兹将帅皆貔虎，摅竭忠诚奋威武。龙蛇起陆闹关机，猰（犭俞）磨牙互吞吐。

　　声扬似雷霆，气聚若云霭。势拥山排空，威肆涛翻海。大地总掀簸，白日失光彩。

　　交锋结阵两酣战，血溅长江赭波面。殱刘（（虎武）上贝下）猛过刈麻，俄报渠魁殪飞箭。

　　辕门获丑五万多，巍巍黄钺还銮坡。搀抢净扫大怼㈠息，洗兵就欲倾天河。

　　其余吴闽犹掎角，鷇麛那能抗乔岳。浙齐蜀陜诸翘芽，乌敢萌纎傲霜雹。

　　元臣廷受命，出则奏捷功。长驱到燕蓟，载籍归天宫。

　　际遇风云数豪杰，到处烟尘皆扑灭。十年睿筭承丕烈，天意人心搃忻悦　右奏捷

　　旁批：㈠怼通憝，即元恶大憝。

　　

　　兴临濠，都建康。风云从，神龙翔。川岳簸荡，乾坤低昻。扫腥膻，正纪纲。

　　氓受垫，傒圣皇。天与人归戡四方。如日升天万物光。【一觧】

　　战江汉，屠鲸鲵。仗黄钺，秉白麾。奋义威，专天机。百辟趋，虎与罴。

　　太白冥，天狼隳。摧彼鳞鬛流成漪，江汉平，万乗归。【二觧】

　　诸爪牙，靖东吴。剪两浙，瓯闽区。刃弗剉衂全师徒。

　　踊跃欢呼，吾庙献俘。幅贠广，黔黎苏。【三觧】

　　桓桓雄，伐山东。狐鼠軰，竞潜踪。

　　陇右蜀西诸鞠凶，薙刈若断蓬。烽火息，狼烟空。【四解】

　　遂北指赤狄，直抵幽燕境。旗旐央央来，彼窜灭形影。阳九值时数，中原弗遑静。百年今复清，干戈气全屏。广轮际天海，舆图属统领。无思不臣服，万古镇悠永。【五觧】　右凯旋

　　

　　重登凤凰台献歌奉进时岁丙午剪除群凶殆尽喜而有作

　　已捣狐兎窟，重登凤凰台。凤凰台上圣人作，凈扫六合无纎埃。

　　白日出，青天开。烟霏无留痕，旷荡尽九垓。

　　但见紫金之山髙崔巍，长江万里奔驶朝宗来。朝宗来，皇图恢。握干鎭坤，妙斡璇枢回。

　　大哉造化仁，浡浡雨露滋。枯槁搃苏醒，烝黎乐雍熈。

　　乐雍熈，咸梯航。圣人升大寳，端冕莅四方。神基永固，天同长，地同乆。

　　天同长，圣人万寿延无疆，髙台览德来凤凰。

　　

　　驾幸狮子山应制

　　圣皇应天运，出以安民生。拨乱反之正，仁敷臻泰宁。

　　十年天下一刬平，纪年定鼎开神京。城西有山极竒峻，昻昻雄峙长江汀。

　　其山俨若狻猊形，百兽仰伏皆来庭。江流其下赴朝宗，汹涌昕夕弗少停。

　　法驾时幸临，乃以观民风，体民情，匪为逸乐无事而空行。

　　峯峦虎兕奔，波浪虹霓腾。风帆烟舶，商旅互来徃。

　　秧畴麦畛，农父方耘耕。云霞舒巻，芷杜青森罗。

　　万象皆来呈，重瞳顾盻值晴霁，谓此景界由天成。

　　用赐此山号狮子，昭示坚乆无穷名。吁祥麟出，（土端）凤鸣。

　　四海为一家，于穆皇风清。肇造勤，礼乐兴。顺游豫，恢纲纮。

　　武多牙爪，文诚股肱。登台陋汉髙，思士发歌声。干道复何为，贻谋千万龄。

　　

　　奉旨贺平章邓遇等诸将平定中原回

　　大明受命眷自天，如日上升照八埏。帝皇德业际穹壤，在古无后今无前。

　　烽烟到处咸扑灭，无强不摧坚不折。中原开拓尤挂念，睿谋选将当庭阙。

　　桓桓罴虎智且雄，鸟翔蛇蟠排折冲。战机阵势指掌握，神鬼捭阖风云从。

　　雷霆轰天震笳鼓，号令严明整行伍。统师百万辞玉京，天堑湏臾捷飞渡。

　　蔡淮小丑不足平，齐鲁妖孽难逃生。长驱汴洛烦一扫，直取圗籍投燕城。

　　千军倒戈强敌避，根株既拔连条肄㈠。乃收晋兾广幅贠，更纳秦关贡租税。

　　朔漠已靖辽海宁，奏凯还朝尘弗惊。龙颜霁豫众复命，白日上贯皆忠诚。

　　止有蜀黔何蕞尔，一箭飞临犹可弛。生民安乐颂太平，万万年呼圣天子。

　　旁批：㈠条肄，《诗周南汝坟》：“遵彼汝坟，伐其条肄”。毛传：“肄，余也。斩而复生曰肄”。.

　　

　　闽中王指挥报捷来金陵就送其归

　　跨锦鞯，佩龙泉。豹弢鸣镝，悬玉玦，钩重弦。手提髑髅血涟涟。

　　走报捷音丹陛前，见杀贼酋长，天颜喜，回春氵盎）盎，金币出内帑，三级崇资并加赏。

　　亟还抚辑，要觧民烦寃，毋徒诛夷，有乖优恤恩。

　　

　　寿宣国李公

　　月当秋九属阳数，悬弧佳辰值初度。欣从真龙飞上淮，五岳生灵共环覩。

　　神化见田随跃渊，轰雷掣电开风烟。长江浪阔竟飞渡，甘雨洒徧东南天。

　　辅佐圣皇开九有，凈扫搀抢扳北斗。或行拓境仗节钺，或任经邦陈可否。

　　建都控临佳丽地，沙堤火城崇势位。十年黄合尚清髙，吴楚峯峦挹苍翠。

　　河山带砺誓始终，金书铁劵昭全功。股肱元首重今昔，奚特殿陛夸孤忠。

　　开国承家华第宅，厚锡珍馐列瑶席。兽炉青袅水沉香，琼巵红泻流霞液。

　　尝闻大椿竒论自庄周，八千岁为春，八千岁为秋，愿公永与椿相侔。

　　又闻瑶池有桃仙，所植三千年开花，三千年结实，愿公此桃频得食。

　　更愿夙兴夜寐事一人，启土臣邻鱼水亲，谟明迪德并尧舜，天下仁寿同享熈熈春。

　　

　　石假山歌

　　世上好山如好人，睨傲不肯来相亲。是何峯峦落几案，数寸气象排苍旻。

　　我闻好山芙蓉三十六，从有鸿蒙露岩谷，一宵神运霹雳斧，但见二十四峯青立玉。

　　翻然飞去十二峯，来向君家伴幽独。忽遇云间骑鹤侣，为言此事非夸诩。

　　更有仙家十二楼，化作游龙渡江去。砚屏时映一拳小，万壑千岩共昏晓。

　　天地骨含千古清，收拾精神不为小。洞天两窍秘莫窥，虚冥眇漠涵天池。

　　须弥亦向芥子纳，静中观妙生神竒。幽人拂拭爱萧洒，掌握烟霏恣陶写。

　　着屐不劳追谢公，山同心会忘真假。

　　

　　望夫山

　　春风江头吹栁枝，闺中佳人怨别离。长城烟草渺天北，重见郎面知何时。

　　欲飞向君无羽翮，登山望逺双瞳碧。寸心似石无转移，遍体随之搃成石。

　　相思誓与天地乆，肌骨犹香坚不朽。征夫飘泊终不归，纵活孤帏难独守。

　　岫花红簮螺髻緑，雨露朝昏足膏沭。银河云锦织衣裳，月光为镜天为屋。

　　呜呼六朝重镇姑孰城，前后藩臣来驻兵，为臣不忠取屠醢，何如贞女身长在。

　　

　　天门山曲

　　混沌未凿元气闭，帝遣斵开双阙丽。一抽键钥不复扃，彷佛闾阖当云际。

　　岷波如丝来自西，狂飙忽驾滔天势。雷驱银马蹴两涯，虎豹遁藏阍者逝。

　　向年未曾到此山，遥望不知谁抱关。但见烟苍雨黛动颦咲，画出八字宫眉弯。

　　春来堤桞青袅娜，二梁开颜忽招我。一在淮西一江左，夹我诗船船不过。

　　船压天光觉天堕，爱惜玻瓈才能唾。举杯对月嚼冰玉，桂香万斛清胷腹。

　　夜檄江妃舞长袖，为君翻作天门曲。忆昔充贡两赴京，九重晨启瞻彤庭。

　　懐策空归名不荐，五门微茫梦中见。

　　

　　凌歊台

　　炎歊苦欝蒸，何处堪欺凌。黄山古台址，峻嶪何层层。周览无不极，我尝试一登。

　　湘潭巴蜀总在目，长江涛浪来如崩。萦廽一带绕云汉，天门对立青峻嶒。

　　果然暑气无地着，松阴六月凝寒氷。所以凌歊名不诬世所称。

　　想昔宋主卜筑时，工匠庻黎劳聿兴。瑶阶沓锦具，金雀栖觚棱。

　　教成粉黛歌白纻，吹弹弦管声娇腾。无何豪奢逐流水，转眼衰歇茫无征。

　　惟余清泉白石散林壑，雨緑莓苔铺毾（登毛）。销磨今古罔识荣与辱，长年只有山中僧。

　　

　　吊虞雍公庙

　　赵宋累十叶，南渡绍兴时。金主长驱百万师，两淮宵遁权与锜。

　　驾欲航海社稷危，麾艘絶江来，气已吞采石。显忠期不至，事势仓皇急。

　　参谋本儒生，剥床㈠痛忧国。立招诸将赴海鳅，蹴舞双刀阵中出。

　　六军奋勇殊死敌，画舰冲渠半沉溺。复追射败之僵尸四千余。

　　公亲再奏捷，露布献酋俘。随复纵火荡巢穴，敌亦含羞烧凤车。

　　江东西㈡遂宁谧，口碑永颂神功德。当时微公那能免灾厄，生民立庙沙溆傍。

　　补报四时陈血食，只今风尘障日昏。想公英气犹生存，咸懐我公不暂舍。

　　堂陛再拜奠酒尊，安得如公者，复见生斯世，慰安黎庻清乾坤。

　　于乎，安得如公者，慰安黎庻清乾坤。

　　旁批：㈠剥床，《周易剥》：“剥床以肤，凶”。

　　㈡江东西，疑脱一字，似作江东江西。

　　

　　月蚀次韵张诚之

　　谁使妖蟇心惨刻，玉宇琼楼恣吞蚀。兎老蟾痴不及走，天地须臾变昏黑。

　　玉川子，彷徨于中庭。涕泗成寃号，臣虽有寸铁，无由身摄天梯髙。

　　但见龙窟隐头角，虎卫伏牙爪，龟乌睨视窘无筞，金鼔震地空忉忉，夜阑还我烂银色。

　　天眼如何能瞽得，飞章遥贺广寒宫。皓乗流空照箕翼，下界百万亿苍生，永仰清光保无斁。

　　

　　送静明复住持天宫寺【宋宗室乃讲僧也】

　　静明复毓，秀乎儒族，兹乃膜拜缁其服。终日翻经坐空谷。

　　君不见龙飞鳯舞下天目，烟草凄凉渺平陆。江南玉树寂无舞，喜见昙花艶西竺。

　　月影相随湖上宿，晓玩云楼众山緑。苑鹿昼驯岩虎伏，饭饱青精荫修竹。

　　空外一声清呗响，寳床演法毫光烛。莲香飞出齿牙间，天雨曼陀散珠玉。

　　闻道天宫现人世，苍鹫回环梵王屋。一朝教省檄书来，主领名山起幽独。

　　释子遥闻大欢喜，仰待云间锡飞速。从今礼师如礼佛，丈室天龙来眷属。

　　但令宗说两通融，选佛场中一灯续。【云楼地名】

　　

　　樵隐歌【并引】

　　溧川端国用卜筑巉山，自号樵隐。其子以善能扬父德，托陈子良来求樵隐之文。余亦樵于楚山者也。闻端君之隐，喜动于懐，走赋长歌。或乃锯清风，斧明月，憇丛薄以舒情，招烟霞以为侣。苍童白丁，扶携后先，谱斯歌以唱和之，亦山中之真乐也。

　　隐君家住巉山麓，托兴樵苏生计足。得柴既可编为门，伐木还能结成屋。

　　身穿巉山云，春融草树荣。欣欣蓑披巉山雨，翠湿条枚渐翘楚。

　　西风飞霜天又雪，忽见满山黄叶脱。童子相随采薪去，斤斧丁丁在林樾。

　　下山笛弄三两声，檐头风月生余馨。到家一事满人意，咲指瓦灶炊烟青。

　　逃名物外絶幽雅，厌看市尘飞野马。平生挺挺松柏姿，岂同泛泛刍荛者。

　　君不见朝官待漏冰凝履，寒透鹴貂侵骨髄。何如取将榾柮煨满炉，暖袭围屏晨未起。

　　又不见豪家过冬偏费钱，衣重锦绣榻重毡。何如斫得桑榆烧作火，团栾儿女如添绵。

　　更有酒楼歌髻整，狂客沉酣呼不醒。不及我樵安静境，涧底青荆沸茶鼎。

　　复有爵髙多俸禄，巧觅资财餍鱼肉。不及我樵心寡欲，手束干柴煮虀粥。

　　乆无买臣富贵心，列壑层峦留赏音。清猿攀萝同昼暇，黄莺求友闻春吟。

　　巢枝小天地，烂柯短古今。戴云冠兮月在襟，白石为桃苍霞衾。

　　左招农叟右招牧，亦有渔父相追寻。长歌未归藉瑶草，采芝又遇商山老。

　　松花酿醪颜色好，梦魂飞上蓬莱岛。

　　

　　五花马

　　五花马雪踠，骄春赤云胯，前年来从冀北野，蹄不惊尘汗流赭。

　　将军见马筋骨竒，不惜千金买得之。持缰使马或徐疾，马不能言意自知。

　　骑向边城频出战，背长鞍花肩着箭。敌兵四合突重围，救出将军走如电。

　　将军归向马拜谢，汝龙驹，脱吾害。刍如山，豆满仓。

　　牧人守饲寒夜长，帐下英贤筹划妙。曾劝将军勿轻躁，智谋仁勇胜万人，破敌擒王献宗庙。

　　将军早依如此语，免致冒险几成虏。感恩在马不在贤，但恐忠良气消沮。

　　飬马能利将军身，飬贤均利天下民。若能飬贤如飬马，偃武修文治道新。

　　

　　河如带

　　虎有爪，鵰有翼。爪擒猛兽威愈张，翼奋髙云身起疾。

　　自从轵道释降王，火旗龙马趋咸阳。丞相淮阴文武并，良平片舌摧强梁。

　　开国功臣定王霸，卷除虐网民归化。壶关仁义决雌雄，马上安能得天下。

　　且如吏才世常有，何亡如失左右手。傥非神计六出竒㈠，空陷荥阳虎狼口。

　　长乐置酒朝仪新，天子之尊世一人。元勲虽是称三杰，鸿业皆由得众臣。

　　臣有才，君所倚。元首股肱为一体，家国遄兴毎因此。

　　若使虎无爪兮鵰无翼，横飞怒搏将何以。狐兎鹪鹩（艹寺）焉尔。

　　髙皇念功能重酬，剖符裂土封诸侯。刑白马，宣盟辞，告于上下之神祗。

　　神祗洋洋明鉴知，盟若曰，山如砺，河如带，地老天荒国长在。

　　河如带，山如砺，子子孙孙千百世。铁为劵，丹为书，视彼竹帛坚有余。

　　金作匮，石作室，藏之宗庙何深宻。分茅食邑布州郡，雉粉衣裳龟纽印。

　　谢恩凤阙拜且言，长与汉室为藩垣。后来疑忌含怒怨，激得王侯屡生变。

　　戮豨醢越夷韩族，请苑利民翻系狱。渐次国除真可怜，几家能得传曾玄。

　　口血未亁言自食，无怪残刑有武宣。争如待下推恩德，保全功臣扶社稷。

　　周家虽不誓山河，国与诸侯绵八百。君心诚信能确守，带砺不盟天亦佑。

　　君心诚信茍有亏，带砺虽盟终自欺。君不见吕后在前莾操后，还赖功臣同拯救。

　　河流山峙尚依然，不似人心不长乆。

　　旁批：㈠神计六出，《史记陈丞相世家》：“凡六出奇计，辄益邑，凡六益封。”

　　

　　涧底松

　　两崖峭立夹幽涧，涧底长松生直干。崖髙涧低无路通，铁骨霜鳞有谁看。

　　托根若在徂徕野，千尺良材逢匠者。拔为梁栋登庙堂，岂容偃蹇山林下。

　　涧底松，安可贱，地位虽卑独无怨。不愿用于汉家未央宫，不愿用于唐室含元殿。

　　乆无帝舜作岩廊，甘分沉沦羞贾衒。自从长飬数百年，絶彼斤斧全吾天。

　　未央含元虽壮丽，回首瓦砾凄寒烟。君不见牺尊青黄木之灾㈠，至寳不琢真竒哉。

　　旁批：㈠牺尊青黄木之灾，韩愈《祭柳子厚文》：“凡物之生，不愿为材。牺尊青黄，乃木之灾”。

　　

　　大风起

　　大风起，大风起，扫荡烟尘净如洗。火龙吹焰成赤云，鼔铸乾坤又一新。

　　鸾旗豹车过沛里，父老子弟争迎喜。向年离家纔庻民，今日还乡是天子。

　　酒酣情浓思故旧，慷慨悲嗟舞长袖。复除户户动欢声，千秋万岁君王寿。

　　壮哉亲唱大风歌，金石铿轰奈乐何。君不见抜山葢世骨先朽，何在威加诧雄赳。

　　又不见深室悬锺烹走狗，何用猛士为之守。大风起兮云飞扬，不如膏雨流滂滂。

　　威加海内归故郷，不如帝德天下光。安得猛士守四方，不如王佐之才登庙堂。

　　所以汉道不克承三王。

　　

　　应制次韵石城秦淮二首

　　石头城，与云平。朝见紫霞结，暮见明月生。城邉年年春信早，御沟涨暖垂杨青。

　　驻马坡前花雨歇，江北浮舟渡桃叶。中营兵筭朗如月，炼石尤能补天缺。

　　气运推移夜还昼，六代繁华应复旧。秦淮水，息风浪。

　　宛如河汉向西流，星斗髙环紫垣上。祖龙凿山气常王，地脉仍完秦自丧。

　　大帝兴吴天堑雄，五马南浮形势壮。秦淮光涵天影眀，楼台夹岸如承平。

　　雪晴朝来春水生，且无江上鲸鲵争。钟山万古色不改，日出云开见沧海。

　　

　　○赋

　　大成乐赋

　　芹波环璧，芝楹毓金。素王凝旒，有赫其临。肃成均之蒇祀，冠天下之儒林。运隆文明之世，乐鸣正大之音。铿宫商于翕绎，调律吕于精深。此释奠大成之乐，所以象圣德而感人心也。若乃宿悬展声，栒横簴立。八音繁会，莫重金石。范荆扬之贵品㈠，砻泗濵之莹质㈡。贯脉络于宣收，妙始振而终诎。爰有琴瑟布丝，箫篪按竹。笙以匏列，埙惟土属。鼗皷奏革，祝敔谐木。序有堂上堂下之分，歌有凝安同安㈢之曲。搏拊戞击㈣，审轻重而中伦，要眇舒迟，益悠扬而不促。迭唱和以永言，盛物采以充目。谱雅颂之遗芳，洗滛哇㈤之鄙俗。

　　于时殿陛清穆，牲齐馨香。盥荐是严，升降有章。明灵在天，来格来享。被龙章其负扆，嘉盈耳而洋洋。使夫聆之者陶一身之天和。覩之者咏千古之道域。融畅精神，流通血脉。信乎俪美于虞廷之韶，联辉于清庙之瑟矣。予独因而有感焉，当夫尼山降神，洙泗阐经，屹屹乎生知安行之资，皇皇乎出类拔萃之英，巍巍乎圣贤之标凖，显显乎帝王之仪刑。祖述宪章而功着，仕止乆速㈥而时行。彼莘挚之自任，暨惠和而夷清。地虽跻乎至极，仅一德之宜荣。孰愈圣智之全羙，巧力之优并，与其为小成，独奏之一乐？曷若为八音并奏之大成，是以始终条理之取喻，形于孟氏，极赞而深眀。

　　洪惟皇朝教溢八纮，鼔生和于两间，浃仁泽于群生。一夔制作乎大章，百兽率舞乎明廷。闻管钥而同乐，欣欣然有喜色。舞干羽而格逺㈦，荡荡乎无能名。崇儒重道，祖述丕承。允称加封之诏，式符雅乐之称。圣主龙飞，经筵盛典。中和建极，海宇谧寜。兼总条贯，玉振金声。方将考大合于周礼，而益隆大成乐于孔庭。宜乎开亿万年之太平也。

　　旁批：㈠荆扬之贵品，《书禹贡》：扬州、荆州“厥贡惟金三品”。

　　㈡泗濵之莹质，《书禹贡》“泗滨浮磬”。

　　㈢凝安同安，《宋史乐志》有“凝安、同安”，迎神送神之乐。

　　㈣搏拊戞击，《书益稷》：夔曰：“戛击鸣球，搏拊琴瑟，以咏”。

　　㈤滛哇，喻轻薄之音。

　　㈥仕止乆速，《孟子公孙丑上》：“可以仕则仕，可以止则止，可以久则久，可以速则速，孔子也”。

　　㈦舞干羽而格逺，《书大禹谟》：“帝乃诞敷文德，舞干羽于两阶，七旬有苗格”。

　　

　　大成殿赋

　　遭文眀之盛世兮，流声教以弥幅贠。辟虎闱于璧水兮，示彛伦之所先。校庠布乎郡邑兮，咸在庙而清蠲㈠。巍乎大成之礼殿兮，严报本于文宣。

　　承皇后之嘉惠兮，诏徽称以致崇。摭邹儒之微言兮，尽成德之形容。总条贯于金玉兮，翕众音之始终。是曰大成兮，视夷惠㈡焉能同。着嘉名而有自兮，侔制作乎王宫。大江之南曰姑孰兮，面苍翠之三峯。溪流缭乎城邑兮，蔼洙泗之遗风。

　　湛清波之半璧兮，循桥门而沄沄。蔚乔荫于文桧兮，发秀色于苍芹。

　　岁冉冉其屡更兮，栋将挠而榱桷蠧。澹烟芜于黄昏兮，恐佳期之不吾遇。茍作兴之有俟兮，亦何恨乎迟暮。思羙人而忽见兮，羗㈢邂逅于南土。驾五马之翩翩兮，载云旌而容与。指泮水以弭节兮，謇将觐夫灵字㈣。

　　东阶兮肃升，酌芳馨兮荐诚。华扆尘兮衮龙翳，中庭凄兮緑草生。憺观者兮忘情，独侯心兮靡寜。谓天地之廓大兮，惟圣道其服参。帝乗龙以抚运兮，儒化罔间于朔南。宜崇构以宅尊兮，夫岂卑图之所堪。岁月逝而益圮兮，将承宣之我惭。萃缙绅以询兮，恢新制而经营。恊灵辰以迁主兮，命梓人使效能。擢良材于邓林㈤兮，辇巨石于岩扄。百工缤纷以云集兮，隐斤斧之轰轰。寮属恊心以赞承兮，曾不日而告成。

　　隆殿崛其山起兮，象紫微之法宫。旅楹植立而绚丹兮，飞梁驾乎长虹。朱甍采桷翼其如翚兮，仰之髙而弥崇。信乎不可阶而升兮，夫何岌嶪而嵸巃。

　　橑木兰而楣辛夷兮，焕玉题与金铺镂。苍珉以为础兮，削文杏以为栌。敞寛平于赤墀兮，纳光景于绮疏。碧参差其万瓦兮，跃龙鳞于天衢。其势出类而拔萃兮，葢将与造物而为徒。

　　溘埃风兮棑云，类特立兮无群。干元气兮絪缊，类太和兮萃于一身。赫奕兮辉煌，犹髣髴兮文章。倐云谲而波诡兮，象神化之无方。具阴阳之阖辟兮，与日月其齐光。

　　晨燎设兮献殽醑，妥神居兮启瑶户。皇剡剡兮杨灵，率云霓兮来御。肃上公兮列侑，被赤绂兮自天而下。心悒郁而未舒兮，睠焉不能舍也。位门廉以恊制兮，建雄宏之厦也。

　　圭冕秩于东西兮，挹道德之遗芳。玉彩彰施于五色兮，粲绣绘于衣裳。列星布乎朱扉兮，烂昭昭其未央。士之诚敬有所瞻兮，俨素王之洋洋。

　　重曰：春秋纷其多故兮，伤周纲之乆陵。嘉尼山之毓灵兮，胡唐虞之弗兴。环逺辙以振铎兮，嘅无人乎我聆。踣祥麟于鲁郊兮，泪浪浪其忽零。

　　明王不作孰宗予兮，归阐教于遗经。开世道之隆平兮，示人主之仪刑。惟熈朝之累洽兮，躐汉唐而轶三代。恢帝德之如天兮，鼓皇风于无外。建人极以为标凖兮，孰若夫子事功之尤大。生民以来未有斯盛兮，亦何啻乎群山之宗岱。宜悉心以兴学兮，知化原之有在。峙壮观乎江表兮，伊斯文之有赖。事毕兮功深，丹垩焕兮鸮林，登爼笾兮奏八音。

　　吉日上丁㈥兮神所歆，严斋宫兮集衿佩。播弦诵兮游六艺，云飞腾兮雨滂沛，渐教泽兮被万世。谇曰：孔子之道，集大成兮。新庙奕奕，掲鸿名兮。厥髙造天，郁峥嵘兮。龙章当阳，俨穆清兮。邦之具瞻，侯所营兮。亿载文运，日月其明兮。

　　旁批：㈠清蠲同清隽。

　　㈡夷惠，扬雄《法言渊骞》：“其为人也奈何”？曰：“不屈其意，不累其身”。曰：“是夷惠之徒与”？ 指伯夷、柳下惠。

　　㈢羗，语辞。

　　㈣灵字，字字误，当作灵宇，《文选王屮头陀寺碑文》：“眷言灵宇，载怀兴葺”。 刘良注：“灵宇，寺也”。

　　㈤邓林，《山海经海外北经》：“夸父与日逐走，入日，渴欲得饮，饮于河渭，河渭不足，北饮大泽。未至，道渴而死，弃其杖，化为邓林”。

　　㈥上丁，古春秋释菜择二八月之第一个丁日。

　　

　　孔庙赋【并序】

　　至正四年，朝议以六事课守令，增兴学之目，遴铨时望为民师帅。由是，西河髙侯子眀以才被选。眀年，守太平。始视事，朝服谒先圣庙。惟时殿庭弗葺，庑弊门逼，从祀位置未合礼度，而规制隘狭，髹绘昏翳。惧弗称国家致崇极之意，乃建议改作。征学田积逋，购材鸠工，躬自董督，指画匠石，常临视终日，靡惮劳悴。穹祗㈠赞役，冬无阴寒。遂复开广基址，大兴栋宇，塑像严华，备王宫之制，其势倍蓰畴昔，称江淮之冠矣。自侯理郡，善政洊施，而是举尤伟特，蔚为斯文盛事。葢圗尽厥职，不负委任，视黄霸教化，颕川文翁建学于蜀，同一辙焉。昔者《泮水》之诗颂美鲁僖，矧兹新庙落成，宜有赞述，辄譔《孔庙赋》用纪成绩，昭示无穷，虽不敢追嫓作者，亦古诗之流也。赋曰：

　　天昌文运，地献灵基。奠素王之奥居，辟清庙之弘规。法紫宫乎北极，抗阳位乎南离。美成功于不日，重报本于明时。斯葢廓乎千古之偪陋，耸一邦之崛竒者也。睠惟姑孰，开壌江东。溪流扬洙泗之波，泮林蔼邹鲁之风。况当车书之既同，校庠之是崇。焕经籍其牖民，丽日月于层空。诏大成之徽称，仰垂范之玄功。匪夫华构巍雄，如云而翔，如山而隆，曷足以尊帝王之师表，道德之宗工。

　　夫何墁瓦藓蚀，衮绣尘凝。矩度失稽，位序无征。玩岁因仍，废不遄兴。丹虹逝兮梁木壊，金雀去兮空觚棱。斜持兮旁承，岌岌兮难胜。目为骇视，心为愓兢。茍非神物之呵卫，眀灵之倚凭，亦将靡然而挠，颓然而陵矣。物因蛊而加餙，事遇终而始成。

　　洵美髙侯，受命天子。洒御墨于金屏，颁宸恩于玉玺。剖符内京，守土南纪。振荣光于两轓，抚淳俗于千里。肇当莅政之期，首严告至之礼。乃盥东荣，乃服深紫。瞻堂庑之隘荒，省疚懐而不已。

　　于是会僚属，询贤儒。考群策，恢雄圗。缗帑乆虚，粟廪无储。发号属邑，勤征岁逋。富若川委，捷若神输。恊良卜吉，定方㈡辨隅。授全模于梓匠，遴巨木于林虞。刳云根于莹窟，范埏埴于洪垆。霏屑喷而琼霙舞，大冶跃而金烟嘘。絶龙瓢之霪雨，辗乌轮于天衢。

　　斧斤翩翩，绳墨绵绵。矫枉而直，削腐而坚。晓锸云合，昼杵雷填。劳者忘疲，赴者忘旋。

　　俄而秘殿杰耸，穹址承甃。飞梁奋蜺，刚（山楚）蹲兽。栾栌复结，枌橑腾凑㈢。丹楹列乎瓌材，采桶掲乎纎绣。怒螭掀吻于危甍，翔龙矫首于重溜。芝栭藻棁之巧绘，山栥荷枅之错镂。俯深坤于悬絶，突中天而欲骤。级层阶于东西，拱修廊于左右。

　　褰雕檐之云翼，碧瓦灿乎烟鳞。琐窗纳景，霞壁璘霦。中唐亘砥，方墀琢珉。风无纎尘，雨无微津。流红光于晨曦，飙翠气于晴旻。启灵星于黄道，栖列宿于朱阍。视镬之庖设，丽牲之碑㈣存。

　　侯乃妥灵荐醴，士类骏奔。有赫宣尼，负扆宅尊。申申夭夭，有燕居之仪。誾誾侃侃，若在朝之容。建华旒以垂纩，端大圭而昻颙。享以上丁，衣冠肃恭。笾爼既旅，罍爵斯崇。载铿锺鼔，虡业维枞。拊以琴瑟，间以笙镛。上公配食，传道得宗。

　　列速肖之群贤，秩诸儒其追并。像设孔严，威仪俱盛。绚采色之彰施，烂纮璋其辉映。彼兰陵之性恶，莾大夫之符命。宜同削于舒雱，愧江都之醇正。伟营濂之毓灵，指无极于冥径。豫焉而颜，洛焉而孟。间挺邵张，庸奴马郑㈤。我徽文之绍綂，参休光于先圣。咸侑祀乎眀庭，启众心之虔敬。

　　尔其缭垣四周，澄波半璧。杏坛蓊翠，芹皋森碧。跨苍虹于桥门，曵文绡于卫戟。登其堂者，恍闻金石丝竹之音。踰其阈者，洞见黼黻珩璜之饰。文风振乎草木，教泽被乎井邑。青山兴而鼔舞，采江廽而荡潏。乾坤交泰而絪缊，氓庶环观而悦怿。若是者岂非侯之力耶？

　　赋未既，乃有鸿生英流，方领圎袂。自宾阶升，周旋就位，捧手而问曰：“方今明主御极，登三迈五。思皇多士，同符乎周文。表章六经，追踪于汉武。声名文物，充溢寰宇。务菁莪㈥之育才，挈斯世于隆古。家塾党庠之相望，春诵夏弦之毕举。故建官以阐教，豊庖而具羞。先生诧宫室之壮丽，穷葩藻之雕锼。未闻发挥乎大道，不几驰骋于末流。请为我抽其秘而启其幽“。

　　遂喻之曰：“子来前。藏修游息，素有其地。茍庙貌之弗严，恐礼典之将替。今而进德有堂，尊经有合。斋庐爰葺，圗书攸托。导以穷理治身之功，勖以尊主庇民之学。使来游之彦，鼔箧之徒，遵义途而步武，扩仁宅而安居。翱翔礼乐之薮，餍饫雅颂之腴。考夏商之忠质，嘉唐虞之都俞。牺卦眀乎消长，麟史寓乎褒诛。稽漆书之科斗，剔芸编之蠧鱼。玩文词于游夏，探道奥于程朱。扫荘列申韩之弊，正马班晔寿之诬。是知作新教化之原，以副所任者，舍侯其谁乎”？问者语塞，降阶欲辞，复授之以诗曰：

　　彤灵彤宇，髙侯所营。流离汗漫，辉奕峥嵘。于皇文宣，集厥大成。宪度百王，祀事孔眀。

　　春秋战国，圣贤道晦。晦于一时，光于万代。

　　日月尔朦，雷霆尔聋。宜此报功，制盛王宫。配食维贤，乃侯乃公。牲腯而充，牺象有崇。

　　升歌进祝，肸蠁㈦豊融。

　　髙侯曰嘻，训女髦士。我新是役，尔立乃志。丽泽讲习，尚勉毋坠。闻命欣跃，敢负侯意。

　　既崇仞墙，亦浚清沼。荫以嘉树，被以苍藻。洋洋文鱼，跃跃飞鸟。涵翔上下，于乐至道。

　　巍兮赫兮，祯祥集兮。侯之德兮，垂无极兮。

　　㈠穹祗，穹苍也。

　　㈡定方，《国风墉风定之方中》：“定之方中，作于楚宫”。 十月之交定星昏中而正，宜定方位，造宫室

　　㈢栾栌复结，枌橑腾凑，《文选左思魏都赋》：“枌橑复结，栾栌叠施”。吕延济注：“枌栋；橑椽也”。

　　㈣丽牲之碑，《礼记祭义》：“祭之日，君牵牲，穆答君，卿大夫序从。即入庙门，丽于碑”。 郑玄注：“宫必有碑，所以识日景，引阴阳也。凡碑引物者，宗庙则丽牲焉，以取毛血，其材宫庙以石，窆用木”。《《释名》：“铭勒功德当始于宗庙丽牲之碑也”。

　　㈤间挺邵张，庸奴马郑，即邵雍，张载，马融，郑玄。

　　㈥菁莪，《小雅菁菁者莪》，《毛诗序》谓“乐育才”，朱熹《诗集传》谓：“此亦燕饮宾客之诗”。

　　㈦肸蠁，左思《吴都赋》：“光色炫晃，芬馥肸蠁”。 联绵不绝之意。

　　

　　栢山赋

　　繁昌监县寿卿，号曰栢山，为作赋曰：

　　有岁寒子出自新甫㈠之境，秩重苍官㈡之封。持翠节，骖青龙。拂轻霄，凌刚风。擢修标之磊砢，发清韵之玲珑。忽与谷栖髙士会于缥渺之墟，荟蔚之丛。髙士气象岩岩，宇度谾谾。仰之弥崇，即之靡庸。纳烟霏于雅抱，贮泰霍于巍胷。是二客者，势相埒，趣相同。方期互为资益，辛㈢天假之竒逢。

　　谷栖髙士顾岁寒子曰：“向焉慕君乆矣，乃今覩乔才于邱壑。托厚荫于帡幪。愿闻挺特之槩，以摅子之悰，豁予之蒙，不亦可乎”。岁寒子曰：“唯唯，吾甞杰立殷社，寄神眀之踪。危峙蜀祠，掲宰辅之忠。坚刚金石之干，夭矫蛟螭之容。郁溜雨之苍皮，竦撑云之直躬。鼓箫籁兮纡婉，翳车葢兮青葱。尔其霜鏖白晓，雪酷玄冬。万木既脱，千林告空。吾乃鹤骨增癯，虬髯奋雄。叶森翠羽，枝翘碧铜。结芳邻于左纽之桧，缔交盟于错节之松。悲梧桐之早緑，咲桃杏之春红。后凋兴叹于尼父，守义誓舟于卫共㈣。翔乌肃台宪之地，栖鸾表孝子之忠。彼啖饵之仙翁，悟心之禅宗，亦恃此而为功，先生胡不于兹而研穷。

　　髙士谢曰：“伟哉！予将语子以飞峦复嶂之胜丽，巨崖列岫之巃嵸。超鸿蒙，摩穹窿。乍昻乍俯，或横或纵。形髙厚之德，漙发育之公。藴神光于寳藏，浮积翠于灵宫。玉笋流彩，金屏晕彤。壁立万仞，根延八鸿㈤。雷震其下，遂飬物之盈丰。泽通其上，象受人之虚冲。君子体之，以安所止。仁者乐之，以类而从。若夫盘羊膓兮百折，突鳌脊兮三峯。缀二华之菡蓞，削五老之芙蓉。是特余秀所衍，犹为世之壮观。子亦尝闻其始终乎“？二客谈辨未巳，时有襄邑主人来自西北之要冲，蹑飞鳬，吐长虹。朱衣墨绶，緑鬓方瞳。是尝曵王门之素裾㈥，瞻天陛之青枫。职封疆之字牧，遂弭节于江之东。思以致鸣琴之治，成制锦之工。踵避蝗之卓茂，仿驯雉之鲁恭㈦。

　　于是进二客而告之曰：“柏兮贯四时而不改，山兮亘万古而常隆。冰柯偃蹇，匪山曷锺？石骨巉岩，匪柏斯童，吾当兼其有而酌其中。负畅茂之资，寄崇髙之所，质虽异兮吾能通。厉贞劲之操，禀静直之性，道虽异兮吾能融。葢将培千寻之材，登栋梁于廊庙。出肤寸之云，沛霖雨于龎洪。固宜效扶倾之力，耸具瞻之势，妙即物而扩充。布清阴于四野，蒸祥气于九重。岂比培嵝之设，樵苏之供”。

　　语未既，二客洒然有觧，如梦而寤，如聩而聪。相与觞柏叶之酒，歌《嵩髙》之诗，以为主人寿，蔼欢意之和浓。请以二者而归美，表令誉之沨沨。遂乃操觚纪事，抽藻思于雕虫。

　　旁批：㈠新甫，《诗鲁颂》：“徂徕之松，新甫之柏”。

　　㈡苍官，《事物异名录树木柏》：“《经外杂抄》、樊宗师《绛守园亭记》、《后山栢诗》，皆以栢为苍官”。

　　㈢辛字误，当作幸。

　　㈣守义誓舟于卫共，《诗墉风柏舟》，《毛诗序》云：“或认为是共伯被弑，共姜不嫁自誓”，古称丧夫为“柏舟之痛”。

　　㈤八鸿，晋王嘉《拾遗记高辛》：“朔（东方朔）乃作《宝瓮铭》曰：‘宝云生于露坛，祥风起于月馆，望三壶如盈尺，视八鸿如萦带”。八鸿者，八方之名；鸿，大也。

　　㈥曵王门之素裾，李白《行路难》：“弹剑作歌奏苦声，曳裾王门不称情”。

　　㈦踵避蝗之卓茂，仿驯雉之鲁恭，《后汉书鲁恭传》：“建初七年，郡国螟伤稼，犬牙缘界，不入中牟。河南尹袁安闻之，疑其不实，使仁恕掾肥亲往廉之。恭随行阡陌，俱坐桑下，有雉过止其傍。傍有童儿，亲曰：“儿何不捕之”？儿言：“雉方将雏”。亲瞿然而起，与恭诀曰：“所以来者，欲察君之政迹耳。今虫不犯境，此一异也；化及鸟兽，此二异也；竖子有仁心，此三异也。久留徒扰贤者耳”。

　　

　　天爵㈠赋

　　赫上帝之有命，赋良贵于心官。全众美而光荣，超万物而尊安。葢是爵得于天之所赐，何假分茅而胙土，班瑞而锡鞶也。

　　维人有心，主宰一身。克具天理，故曰天君。当其大化浑沦，冲气絪缊。质凝胚腪，灵秀为人。帝令诞敷，付以性真。

　　上帝若曰：“咨尔心官，聪聴诰戒。天地生物，元德至大。全体为仁，妙用为爱。畀汝斯爵，恻隐爰在。服此宠嘉，力行无怠。

　　制事之宜，其理为义。应酬裁度，发强刚毅。畀汝斯爵，羞恶所系。

　　申服严训，扩充必至。维尔心官，朕所简阅。尚其毋贰，临女昭晣。行之以礼，粲然有节文之详。明之以智，截然有是非之别。既降衷而不遗，当秉彛而对越。

　　然而与是德者，天之道。实其德者，人之功。尽已而忠，则仁义实藴于其中。循物而信，则仁义实用于无穷。乐夫善而不倦，曽无间于始终。兹皆天爵，可慕可从。

　　咨尔心官，以思为职，代天作工。为民立极，敬受尔爵，其永无斁”。

　　于是尊居灵台，光辟泰宇。端荘整肃，临莅而处。以方寸为所封之土，以诚信为所佩之组。耳目之司有其统，筋骸之束有其主。维屏维翰，严御欲之雄藩。如圭如璧，莹真纯之奥府。遂乃极髙明而为堂，蹈中正而为涂。观艮象以行庭，衔巽风以乗车。施广誉而代绣，积太和而成厨。醉以道德之醇，饫以义理之腴。衮衣赤绂，未足为重。髙牙大纛，何足为殊。

　　凡君臣父子之有伦，隆杀等级之异，宜掲纲常于万世，示法则于羣黎。于以为邦家之光，于以立太平之基。则又皆于出于斯也。呜呼！时降风移，人爵是炫。赵孟斯贵，赵孟能贱㈡。枉已求合，浮云歆羡。昧天爵之当修，宜邹孟氏感于世变也。

　　系曰：“皇天无私兮赋德在躬，彛伦咸备兮委任寔隆。匪轩冕而自荣兮，不品秩而能崇。纷吾既有此内美兮，守而不能舎也。誓忠贞以自许兮，庻几因时而待贾也”。（原阙）

　　㈠天爵，《孟子告子上》：“仁义忠信，乐善不倦，此天爵也。公卿大夫，此人爵也”。

　　㈡赵孟斯贵，赵孟能贱，《孟子告子上》：“孟子曰：欲贵者，人之同心也。人人有贵于己者，弗思耳矣。人之所贵者，非良贵也。赵孟之所贵，赵孟能贱之”。

　　

　　○词

　　水调歌头【九首】

　　送汪教授

　　都城栁丝緑，曾跨锦骢游玉堂。紫薇花发不听故人留。却忆江东云树，薄采浙西芹藻。

　　毡冷亦风流。移榻谢山下，菡蓞碧波浮。 煮茶垆，题诗笔，庋书楼。潇潇官舍如此，踈鬓不胜秋。教雨润流名郡，爱日晴，烘归路，未许乆。林邱回首五云里，鸣玉凤池头。

　　

　　送宗文山长孔子充秩满【伏以去圣人千七百载，泒演平阳，贡礼部，二十八名，榜崇江浙，遂承省檄来长儒庠，苶惟子充山长省元，云汉为章，风霆示教，观光凤阙，美形容而颂成功，讲道鹅湖，抑说怪而畅皇极，溪山鼔舞，簦笈趋跄，振泗水之遗音，宗考亭之正学。式欣采藻已报，及瓜三年有成，毎取法于白鹿洞，万里而上行，待诏于金马门，乃为水调之歌，以致云程之祝。】

　　东鲁圣人后，流泒浙江东。一家叔侄兄弟，取儁棘围中。鴈荡秀分灵嶂，蟾阙香熏老桂，文焰烂摩空。讲鼔震铅阜，户屦蔼儒风。　一角麟，千里马，九和弓。人材超伟如此，道出紫阳翁。正拟洪钟待叩，便跨征鞍归去，多士诵成功。再踏玉京路，射筞大明宫。

　　

　　送天门山长马玉相

　　江上两峯立，门户自天开。香芹翠绕精舍，畅望羙人来。麟鳯洲中仙骨，龙虎牓中文物，绛帐育英才。椽笔泚银浪，澎湃走风雷。　锦盈机，冰作鉴，玉无埃。咲谈驰骋今古，况是旧经魁。培植三年盛业，修举前时旷典，回首把离杯。老桂吐清馥，飞歩上瑶台。

　　

　　赠王义庵

　　先生乃儒者，有道出羲黄。袖将攀桂名手，种作杏林芳。江月玻瓈万顷，山雪琼瑶一色，开戸挹寒光。清气满胷臆，何况有竒方。　鹤凌云，鹏击水，凤鸣阳。平生济物心在，随寓寄行藏。丹鼎芙蓉紫艶，寳杵芝苓玉屑，坚子避膏肓。神圣可医国，功奏十全良。

　　

　　赠医官徐齐山

　　柯山倚天碧，秀耸浙东南。惟公与山齐德，结屋对巉岩。门外紫芝瑶草，窗下丹炉玉杵，元气此锺含。药镜发灵彩，金匮启玄缄。　鳯凰台，龙虎地，驻行骖。佳声飞满当路，毡冷自能谙。手握回生大造，心悟成仙秘诀，神效过苏耽㈠。云外鹤书至，衣袂染柔蓝。

　　旁批：㈠苏耽，葛洪《神仙传苏仙公》所载仙人。

　　

　　赠台医张氏

　　良医比良相，活物是竒功。乾坤万古生意，收入药囊中。屋上石城云树，砌下秦淮烟浪，掩映杏花红。仲景有家学，照耀大江东。　悟金丹，传寳诀，契参同。一方共仰司命，台合誉何崇。谈咲香生兰室，指顾春回茅舍，沉痼扫除空。行矣展髙志，寿域蔼仁风。

　　

　　秋兴

　　秋髙兴何逺，爽气掬星河。雨晴山势飞动，楼外鴈来多。丹桂香凝幕府，银烛光揺青琐，试问夜如何。天地大无外，老子尽婆娑。　写兵机，修马政，咏铙歌。西风莫添华发，壮志未消磨。眼见帝都龙虎，人似仙洲麟凤，留我共銮坡。把酒暂舒啸，明月借金波。

　　

　　言懐

　　天地一开辟，日月几东西。古今气化无息，万物岂能齐。春树珎禽韵巧，秋水红鳞影捷，松石伴幽栖。佳景与心会，得句或无题。　碧油幢，苍玉佩，紫金泥。明时文武勲业，我亦弃锄犂。志在螭头直笔，道在床头古易，奏筞济群黎。野鹤忽飞到，清梦绕山溪。

　　

　　偶述

　　皇天万物祖，生气本冲和。忍令古今天下，治少乱常多。血溅中原戎马，烟起长江樯橹，沧海沸鲸波。割据十三载，无处不干戈。　问皇天，天不语，意如何。几多佳丽都邑，烟草莾平坡。苔锁河邉白骨，月照闺中嫠妇，赤子困沉痾。天运必有在，早聴大风歌。

　　

　　水龙吟【三首】

　　寿青溪主者

　　先生文武长才，五城三岛频来去，绛霄绕室，紫烟炼鼎，青云得路。铜狄摩挲，琳书披阅，玉京游歩，想乗牛函谷，飞鳬邺郡，今与古同髙趣。　一曲青溪廽护，自逍遥蘂宫深处，黄眉洗髓，洪崖拍手，赤松为侣，桃实千年，芝茎三秀，喜迎初度，任九霞觞满，七星车转，看仙童舞。

　　

　　送李国用赴宗文山长

　　伏以天门为太白游咏之山，宗英继出，铅山乃文公过化之地，精舎爰兴，阐教得人，视今犹古。恭惟国用山长李君瑞芝三秀威鳯，九苞人才，如在冶之金，陶镕有待，经籍譬行天之日，垂示益明。神悟正传，力排异说，徃应鳣堂之瑞，将弘鹿洞之规。车同轨，书同文，行同伦。世幸逢于一统，家有塾，党有庠，术有序，化大洽于羣心，遂赋水龙之吟，用祝溟鹏之举。

　　碧天双岫门开，澄澜幽竹环仙境，长庚孕秀，明河借润，孤蟾争炯。迭嶂楼前，桐君山下，几年驰骋，说芹池雨化，杏坛春满缃，巻富青衿整。　桑柘鹅湖佳景，对清樽且忘毡冷。紫阳罄欬，春雷响震，秋虫声静，老屋无尘。短檠聴雪，寒炉烹茗，看回头捧得，诏黄香墨，出中书省。

　　

　　送人出使

　　酒阑和梦登程秋，阴压得征鞍重似，华峯霜隼，禹门雷鲤，丹山云凤，滴露松窗。煮泉术鼎，漉氷齑瓮，向金闺髙歩，羽林雄论，便写就中兴颂。　主将逺提兵众，细评量古人言动。太公韬畧，萧何圗籍，孔眀擒纵。茗荚吹香，芝英产秀，荔支修贡，更此行妙处，访求贤俊，助眀时用。

　　

　　木兰花幔

　　送教授汪处谦

　　羡莲花慱士，珠照乗，璧连城。更经笥生香，诗筒寄兴，教铎扬声。故家老成文物，便銮坡寳炬被光荣。来勺姑溪秋水，雅懐一様澄清。　芹宫灯火月华，明时主，校文衡，向玉洁堂前，咏归亭上，飞动欢情。堪怜盍簮无几，又梅邉归路马蹄轻。此去朝天有日，御炉烟袅瑶京。

　　

　　大江东去

　　送段伯文赴太平帅府经歴

　　紫薇香冷着风生，银翰月筛朱箔面。有长淮清润，气培以老成才学。菡蓞波澄，琼花雾敛，梦跨扬州鹤，案尘不染，声华飞动台合。　天上妙选，仙官牙绯，恩重婉，画清油幕，坐对江山雄丽处，依旧太平城郭。令肃貔貅，欢腾鸡犬，千里苏民瘼，云间路阔，一樽试为君酌。

　　

　　金缕曲

　　夜宿省中有懐贺乆孚

　　庭树秋声冷，夜迢迢，漏传银箭，月眀华省，最惜稽山无贺老。短烛照人孤影，做好梦又还惊醒，风透围屏青绫薄，且披衣，立傍梧桐井。兵卫肃，画廊静。　江湖聚散如萍梗，咲谈间，云霄满足，一鞭驰骋万壑，水晶天不夜，人在玉晨仙境，说近日四郊无警。兵后遗民，归田里渐，桑麻緑映鹅湖岭，须再见好光景。

　　

　　敬次上所赋渔家傲

　　驻马坡前观虎踞，金陵都会兴龙处，共沐普天恩似雨，芳草渡，江邉营垒人家住。　御栁映街笼翠雾，锦衣银甲青骢驭，文武百官班簉鹭，呼好侣，军门献纳勤来去。

　　

　　西江月

　　六月二十日初暑书事

　　乆雨相连，伏日太阳初变，炎天緑槐绕屋，未鸣蝉，浴罢新携团扇。　子病亲临药灶，童归愁问禾田，藤床移近水亭邉，卧看星河西转。

　　

　　大常引【六首】

　　壬寅季夏即事

　　江城六月雨声寒，河汉倒云端，白浪渺懐山，笑门巷撑船徃还。　龙吟水面，鱼游砌上，田野势漫漫。稼穑本艰难，问何事天公太悭。

　　

　　晚景

　　透云鱼尾缕晴红，缥渺水晶宫，人在小桥东，看丝栁轻揺晚风。　断霞飞练，逺烟凝紫，山势活如龙，浴罢倚长松，爱归鸟孤飞半空。

　　

　　连阴书事

　　湿云宿树暗楼前，潮上緑苔砖，烟雨满江天，似画出王维辋川。　蔓墙虫篆，草池蛙鼓，飞溜聒髙眠，海阔晚风颠，最穏是溪翁钓船。

　　

　　偶述

　　对人无语叙寒暄，多病似文园，学未造渊源，空写到千言万言。　长江雨歇，髙天露下，星绕紫微垣，山友结驯猿，尽占取清风满轩。

　　

　　书巢

　　一巢结在万书丛，营葺半生功，稽古豁然通，任踪迹幽栖此中。　鹤居松顶，龟藏莲叶，意思亦相同。牖户敞玲珑，是理窟包涵太空。

　　苍芸缃轴几周遭，身世占清髙。风雨不飘揺，最相称先生一瓢。　鲲鹏海阔，鹪鹩枝上，各自遂逍遥。经史隽芳膏，似飬翮翱翔九霄。

　　

　　松风

　　怪龙涌起半天潮，惊破月明宵。爽籁自然调，来慰藉山中寂寥。　瑶琴罢鼓，茶铛息沸，一片奏仙韶。两耳洗烦嚣，且莫效当时弃瓢。

　　

　　　

　　　 ●钦定四库全书陶学士集巻十一（明）陶安 撰

　　

　　○序

　　送刘仲彬序

　　天下之学原于理，理然后有气，气然后有数。气则阴阳五行乎可推，数则修短吉凶乎可测。孰主宰是，理实具焉，盖必有先天地而生，后天地而存者矣。儒者为学，务以理胜，犹元气也。由儒眀乎技术，推气测数，洞彻竒奥，犹元气流行而生成于物也，可以与是者，其刘仲彬乎？

　　仲彬中山人，居姑塾别墅。翻阅经传，该贯今古，词藻烨然，即人始生，岁月日辰，辨五行，生胜衰王，轇轕参综，条疏节解，其论玄博，精畅于穷达、寿天、祸福，刻期取应。又能以七政四余㈠度分垣布，虽万殊千变，判别无爽。观其为术，若火之烛物。蓍龟之前知，权衡之，定轻重，仲彬藏修于家，唯儒素是务，未尝从师以学术，而所能若是。凡老渉星厯、子平氏书，给食江湖，业称专门者，莫敢与较能，贵人文士竞趋而乐叩焉。则夫儒而明术者，信有异乎常矣哉。今将逺逰四方，告别于余，余意人受形质，固皆禀于气，囿于数，莫有能逃焉者也。君子贵穷理以立命而已。自星命之术遍天下，遂乃诿之气数，鲜克究力于人事，强者萌侥幸之心，懦者惰修为之志，靡然成风，但曰：“我有命焉”，若是则圣人修道立教可以无也。茍穷理立命，以己之天制天之天，进退得丧，悉安所遇，岂不卓然杰出于天地之间哉？

　　仲彬儒者，知此审矣，斯行也，其为我以是验诸人，它日归，吾将举而问焉，聊以卜斯世，果有穷理立命之人也。

　　旁批：㈠七政四余，又称七政四余造命法，全称七政四余三王弧角天星择日法，创自唐地理宗师杨筠松

　　。

　　送毛公礼序

　　古之君子出其才智，经济事物，风节闻于人，勲业光于朝，设施皆得其道者，素定于未达之时也。当其潜晦，积学累徳，舎宴安，甘劳苦，或耕牧田野，或羇旅江湖父，其师兄，其友，搜罗羣善，用广已能，下至闾阎艰难，米盐细故，罔不系心，是以阅之熟而虑之深，知之详而守之坚也。其或深居惰逸，独学寡闻，欲兾用于世者，第以徼宠为志尔，幸有美其藴植，鲜克更涉民务，不幸早贵临事，处置未尽合宜，然则立身应务，固亦难哉。

　　许昌毛公礼家颕水上，杜门稽古，不妄言动。于诗易微旨，黙有会悟。为文丰不近冗，华不损质，弗耀露所长，人莫之识也。乃叹曰：“今天下同文，南北异才，角立相望，曷若外适，择其尤而薫炙焉。茍僻处，狃常揆，所见闻能几何哉”？于是游汴洛，歴汝蔡，自以为未足，乃渡淮，涉江南，至于吴楚。去年冬，来姑孰，郡侯见而贤之，俾馆榖学宫，亲师取友，诵览修纂，渟涵畅衍，功十它人，弗可量也。乆乃辞去，将归许昌。余顷居京师，获交中原之士，视决崇科、升显级者，较其艺能，非皆右于公礼也。若公礼之志，固将行道泽物，而践其所学，此所以间闗千里，衣布素，饭脱粟，寜勤勚而不悔者，意有在也。岂非素定于未达者哉？其所谓阅之熟而虑之深，知之详而守之坚者哉。

　　

　　送金梅窓序

　　九州岛之地，皆圣人所别，无偏重也。九州岛之人，皆王者所治，无偏私也。地有南北，犹天有阴阳，时有冬夏，然人心之理，不随地而异。汤立贤无方，孔子称南方之强㈠为君子，尚可以南北第其人哉？当国初之混一也，一视同仁，南士擢居显爵，才烈彰闻相望于位。迩者三四十年，始弃逐不用。日销月铄，浸以弗振。载名铨书者，寂无几焉。

　　夫中原疆域方九千里，古今莫可增损，若辽阳、甘肃、云南、女真、髙丽，举非九州岛之地。西则巴蜀，又出九千里外，今其人皆得与中原等。唯荆扬贡赋极饶，文物极盛，而朝廷鄙其人。当夫奄有万方，曾何彼此之限？奚荆扬独可鄙欤？将产其地者，尽非可用之才欤？举其尤着则吴季子、言游、澹台灭明之贤，屈大夫、宋玉、陶靖节、欧阳修、曾巩之文，王羲之、虞世南、褚遂良、欧阳询、蔡襄之书，谢安、张九龄、陆贽、范仲淹、赵抃之功业，周濓溪、李延平、朱晦庵、张南轩、吕东莱、黄勉斋、蔡九峯、真西山之理学，其它巍勲大节，髙风卓艺，浩乎莫能胜纪，若是者，果皆可鄙欤？况江浙为天下理学之统会，而新安者又江浙理学之统会也。自晦庵既出，名儒继兴，穷演著述，阳辉而玉粹，列圣之心，羣籍之道，洞无遗藴，挈四海为洙泗者，以新安之书迭出旁流，不可忘所自也。

　　新安老儒有以梅窓称于时者，姓金氏，字维清，居京师十五年。元老巨卿，待遇有礼，坐以南籍，竟不获登诸朝。聫以太史院荐，始受命教授太平阴阳学。梅窓读书博识，守其鄊先生之理绪，为文有浑厚风，尤深于诗，寓意悠婉。凡星纬、地理、占筮诸家之学，靡不融畅，使贯中土者得其一长，皆可名世，以取显荣。乃独栖迟隠忍，弗辞卑官，甘处南人之分焉。呜呼！君子所恃以不朽者有徳焉尔，用不用命也。梅窓达命之理，徳以制之，虽不用乎何尤？茍吾不朽者存，縦不用于一时，将见重于后世，较其所得孰为多乎？于其谢职，馈之以文，使人知有梅窓之贤而不遇也。

　　旁批：㈠南方之强，《大学》：子路问强。子曰：“南方之强与？北方之强与？抑而强与？宽柔以教，不报无道，南方之强也，君子居之”。

　　

　　送刘仲修逺逰序

　　今南北混一，适千万里之逺若近踰户阈，故行者乐，而居者不忧也。彼商衒萃其货力，操舟犯乎湍深，驱车轹乎险峻，卒抵于遐陬外徼，徃来率以为常，仅营铢寸之利而已。若士之逰于南北，志将有所为也。逰而学焉，可以成其徳，逰而仕焉，可以行其道。不资货力，而无湍险之劳，所获又非止铢寸之利，恶能自已乎。春秋战国，天下裂据，非有今之混一，而圣贤者亦事于逰，颜渊过匡，季路问津，欲成其徳者也。孔子歴聘，孟子辙环，欲行其道者也。逰之云乎？驰骛汗漫云乎哉？

　　吾自庆生逢盛时，四海如家。每思经涉南北，周览疆域之广，文献之美，而杜门穷经，愿莫之遂，乃独惊喜仲修之逰也。仲修谓予言：“族本缙绅，思继其业，我不敢不学也。家有父母，思养以禄，我不可不仕也。岁月荏苒，年渐壮矣，末由振拔，恒悒欝于吾心，非硕儒宿师之依，莫克邃于学。非名卿达官之擢，莫克华于仕。茍困处闾巷，将无所倚成，决意兹往，必有得而归也”。予闻其言而有告焉：“宇宙间至贵者理而已，理自天出，力不能以强致，谋不能以幸取。博而穷之于物，约而会之于心，心平意定，至贵者悉偹乎我。积忠信为学之本，谨言行为仕之基。求之已而有余，复何俟于它求也？子行过通都巨邑，择其人而貭之，其有戾于予言乎？否则骇目而悸神者，山岳海渎之灵竒焉，城郭沟隍之髙深焉，器服珍寳之华侈焉，固能极视聴之娱，恢翰墨之气，其于学与仕所资何如也”？仲修谢曰：“先生命我矣”。遂买酒登溪楼上宴别，甚欢。赠斯言以壮其逰。

　　

　　送周彦升归宛陵序

　　有可施之具，由仕而后显其美。遭世承平，志畧之士，用禄代耕，振奋以自拔，然出处义存，穷达命赋，或诡遇以要时，余素难其人，今始得于彦升焉。

　　初彦升父周君及其妇翁燕君缔交，周没，燕受托，壻彦升于家。余与燕之子叔义相厚，虽识彦升，不数数会遇。顷同徐仲善来踵余门，获接其言论，复与刘仲彬见过，察其性情，甚矣类吾叔义也。余惜彦升有其具，不由仕以显其美，因谓之曰：“良材之桐困于薪矣，太阿寳器晦蚀于土，非声激爨下，气见斗间，以惊动覩闻，恶能受知于识者，表其异于世乎？子胡不一爆其声，一吐其气，殆将有所合也”。彦升曰：“今世谋进者，结权要，援亲党，气势凌压，取仕禄易若探懐袖物，若是者，我所无也。囊金帛，馈饩醑，争求荐达，惟恐不躐人之先，务快志于时顷，若是者我所无也。无是二者则美容辞，勤奔走，恒屈折于鞭舆之下，逢迎谒请，视喜怒之色以为进退，茍焉一得，外自侈炫，若是者我又不能也。我将归宣，庐先人之居，田可稼，圃可蔬，安其素分，不躁求以妄图。若其乗时有为，遂所志愿，我固欲之，然岂敢必乎”？吁，向吾难其人，彦升果其人矣。持是而弗变，立身成名，信可期也。余亦知义命而能守者也，嘉燕氏父子知人而善处也。从仲善、仲彬请，为文以贲其归云。

　　

　　送游景达序

　　士之特立于世者，其品有三。修于道徳者上也，发于事业者次也，着于言辞者又其次也。仁义礼乐，养其性。孝友忠信，达于人。安土而乐天，足乎已。无待乎外，虽未及于事业言辞，绰然有以自重，道徳修之于身者然也。得其位，行其学，功可以济时，泽可以被物。振誉于朝廷，埀光于竹帛，则又视言辞为不暇。唯隠处晦阨，研经稽古，不得施于世，乃苦心殚力，旁求精思，一皆托之言辞，顾岂不欲发于事业哉？穷达之势殊也。

　　金陵游景达，修纂考论，立言于经传，宪台以著述荐景达。既敏于学，知道徳不外乎一身，勉而修焉可也。年甫壮，未至于晦阨，期乎事业之发亦可也。劳劳焉以著述为事，甘处于最次，如使析理剖疑，会其所同，辨其所异，为世教人心之益，其志可谓大矣。或资以求知，取仕利其私图，言辞奚可恃乎哉？然则景达宜缓其所可能，勤其当务者，斯可造乎上也。于其归，因质诸言，尚思绎之。

　　

　　送胡达卿序

　　国家财赋，盐利为盛，民日食咸，其用至切。设官以括利，莫若淮司为丰也。淮壤多斥卤，濒海，煮鹾之饶甲于天下。北踰汝息，南越江湘，靡不取给。岁入钱贯为万者，一万八千，朝廷倚重，简才领司事。由是河南秦公出践使职，剜剔宿弊，号令伟赫，檄姑孰郡史胡达卿为属曹，诚以利源所出，宜得人以赞其政也。

　　达卿自从吏，慨然有逺志，不屈下以取容。容观步趋，表表殊异，人以显仕期之，达卿亦自信不疑也。郡守鱼台贾公荐于淮司，贾公尝为两淛盐使，与秦公才誉相望，其言见信于时，达卿因是得以扬翘吐华。裕国之财，足民之食，献谋长贰。傥可减额损直，少纾东南凋瘵之力，以慰众望，庶不负于斯行也。予竒达卿气之扬，年之盛，果能如其所志也，重贾公知人之明，秦公任人之公也。形诸文以为赠。

　　

　　送游教谕序

　　官以教为名，师道之所存也。自教不领于司徒，后世临教州郡者鲜能尽其职。况在一县，势孤位下，歉然不振，教典乃旷，师道之不立也宜矣。一有以教自任，不狃于世习者，岂非毅然特立君子哉。

　　上饶游起南先生任当涂教官。其始至也，学宫不治，庙貌不肃，无斗缗之储。乃规画兴理，作新教条，丛经传于座右，躬课诸生，恳恳无倦，弦诵之声洋溢乎朝夕，有歴千里及门者。每旦望，会多士于公堂，深衣讲说，人莫不饫义理之味。退而重自刮劘，文风大变。盖其学粹而徳厚，介义利于秋毫，甘贫淡而不厌，毅然特立，宜夫修废之易，而感乎人者深也。旧尝録徽学，士子称誉不衰，继领荐，众方兾其大用，而犹教于百里之地，尚幸师道独存，学者有所仰式也。使其登成均，教大郡，亦率是焉而已尔。秩满而别吾党，有不能释于懐，故云。

　　

　　送赵生序

　　求道莫先于得师，师之所在，无问逺迩，必以为归。茍深居里闾，溺于宴安，迁于流俗，而欲学焉以求道，吾未见其宜也。

　　中山壤地邃宻，风气所聚，民多富饶。其读书好礼者曰赵族，有字宰衡者，俭素自持。彼其以华靡相髙，膏粱餍饫之习，裘马佚游之态，纷至其前，宰衡一不歆于心。命诸子侄执脯修礼，事严君仲容为之师。仲容来自四明，讲经于益清合，弟子翕集，赵族闻而慕焉。名志民者，宰衡子也，年未弱冠，炙其师说，若有契于心者。耳焉异其闻，目焉异其见，将敏于求道之不暇，尚何宴安之溺而流俗之迁耶？今归，予惧其方进而或止也，能无言以勉其成乎？择交以慎其所趋，守正以勤其所勉。外之诱者，拒之。内之窒者，廓之。约其心于理焉可也。率是以往，归求而有余，师于道亦庶几哉。

　　

　　送潘仲升序

　　士之世其家学，不外慕而移其业者，在今为最难。盖势利纷华，动耳目，诱心志，操守弗固，从而变焉，唯寒素静淡，处之自裕，使先徳不泯，推所善以及于人，岂不足为贤师哉。

　　潘氏在姑孰，自拙逸公以行义文词著名，吾友仲升其曾孙也。予所见者，仲升祖若父，儒雅相继，为搢绅模楷，从游之士翕趋其门，由拙逸至仲升凡四世，皆处师位于陈氏。陈为西陇名家，其子弟务学入官，承潘之教也。仲升刻苦励学，修饬其身，有祖父之风。其为文搜竒摘奥，穷尽事物之变，安于憔悴，专一无所移其业，真能世其家学者。诸大族争奉厚币，欲罗致西塾。仲升皆不就，独于陈氏聘，不吝于复行也。岂教泽之流者深，使其乆而不忘欤？呜呼，培之厚者其发则荣，伏之乆者其飞必逺。教于一鄊，日以义理启导，功有学半之益。涵泓演迤，充羙于中，出而措诸事业，视前人其有光矣。于其往也，申以劝焉。

　　

　　送总管贾鳬山序

　　儒者懐道艺，不独美其身，务以致用于时也。当其得位行志，勲绩显于朝，声名流于世，固足荣矣。至于难进易退，持守不渝，致政髙尚，克全晚节，使人嗟叹懐思，赞服其贤，斯足为尤荣者，则贾公其人也。公字惟贞，家鱼台，人称为鳬山先生。蚤受业于孔林，仕由教官，辟入中书，拜监察御史，还枢密都事，行省郎中，两浙都转运使，遂以正议大夫任太平路总管。

　　太平三邑㈠简静易治，府廨雄丽，公事萧然，号江东道院。守土者坐镇其上，尊而不劳，又有江山登览之胜，鱼米需给之饶，每朝廷优贤，必以是郡为选。主上重公宿学旧徳，不欲烦以剧务，特授今官。公亦爱其民俗淳晏，敷宣政化。千里之疆日被休泽，有古循吏风。居岁余，年未七十，遽辞职为退休计，佐贰僚属接踵请视事，弗聴。耆艾数十辈日候于门，公亦不出。于是士议于学，农议于野，商贾议于市，相率俟其出。乃羣恳马首，愿母㈠速去，公慰喻而别。比登舟，吏民拜溪浒，犹冀少留。公命举帆，顺流而下，耄倪聚观于两岸，目送埀涕，此举在公则荣，其如人心不释何？彼嗜利者，减岁贪位，造戾荷怨，以去官为戚，其贤否何如哉？公虽屡登华要，歴事五朝，秩正三品，爵禄不加。于心安处澹素，仁义忠信，形诸践履，求之当代，儒术致身，始终完美者，如公不多见也。

　　公归视其桑梓，必曰此吾先人之所居也；省其松楸，必曰此吾先人之所藏也。然后觞酒于耆英之社，杖屦戴白㈢，婆娑以娱诗书礼乐，传之子孙，是皆公之素愿也。虽然，老成典刑，人所敬慕，论道济物，非公而谁？必有安车帛璧，逺贲林壑，又岂容黙而已哉？

　　旁批：㈠太平三邑，元太平府下辖当涂（首县）、芜湖、繁昌。

　　㈡母字误，当作毋。

　　㈢戴白，《汉书严助传》：“戴白之老”。颜师古注：“戴白，言白发在首”。余意戴白似出自孟子“颁白者不负戴于道路矣”。

　　

　　送张生序

　　天翼张生，东平人也。东平古附庸于鲁，俗尚礼教，有洙泗之遗风焉。贤才之盛，着自往昔。入元以来，登政府，肃风纪，接武翰苑，掌成均之教、魁大廷之选者，类多东平人。勲业文章，冠冕中州，何其盛哉。

　　近年入仕，限以资级茂异。岁贡、著述之法，相继而废，科制亦辍。南北士陆沈而不振，虽东平亦不复如前之盛矣。今以儒进者仅两途，会计于学校焉，试吏于郡县焉。其职虽卑，非有势位之援，资货之挟，莫由以自达。穷经懐艺，困乏无助者，咸不得进用，张生盖其类也。

　　张乃东平仕族。生务学勤敏，侨寄南方，无禄飬亲，谒台宪诸公，既无所遇，需次太平郡史。翱翔泮林，执经问难，剖理属文，突出侪伍。后天翼而来者，郡府补吏，已数辈。又独不遇，奉母之东吴。行有日，予既不能周之以力，遂赆之以言。

　　嗟乎，用舎之命悬于天，学问之功由于已。在天者不可以力求，而在已者可以自致也。沈静专毅，以大其器也；温厚粹雅，以达其辞也；谦抑诚庄，以持身而应物也。循是而无失焉，则仕禄之来也孰御？东平之贤才不独专其盛于前矣，其勉哉。

　　

　　送李景辉序

　　茍有以异乎众，虽深居薮泽，不求闻于时，而闻者自求之。必其心志恬晏，才业充裕，待聘而起，或置之爵位，则利泽可以被乎世。或处之宾师，则善教可以淑乎人，所就者异，所负者同也。今宾师之职曰训导，专学校之教。公卿显宦，亢势钧礼，有廪粟之供，而无官守之责，故为士者未由爵位以遂其荣，或由宾师以养其尊也。

　　吾邦世儒最蕃者为黄山李氏。家学偹㈠五经之传，由左司君之后有菊野先生、竹山先生，皆表表贤范，学者慕之。景辉绍其世业，居北郭外，门巷隘僻，车马谒见，憧憧㈡其途。郡矦优以礼币，罗致泮斋，户屦㈢景従。闻者咸曰：“李君仪度伟雅，文词流丽，推其善以及物，抑何幸哉”？君尤工书翰，残章剰藁，人珍惜之，持缣帛而购书者争趋焉。再期引退，阖扉读书于浮丘襄水间。九江檄至，亦有宾师之聘，君乐其道能逺行，遂泝江而迈，非有以异乎众能如是欤？吾闻九江多大川，灵山必锺美于人，当有硕茂之资。然而长育导诱，方有望于成效。慎哉斯行。应其所需，而益有闻于时，使其家学所及，由江东而西焉，则李氏世泽，光流于乆也可知矣。

　　旁批：㈠偹同备。

　　㈡憧憧，《易咸》：“憧憧往来，朋从尔思”。 陆德明《释文》引王肃曰：“憧憧，往来不绝貌”

　　㈢智永善书，求字者常户外之屦常满。

　　

　　送县尉程宗成序

　　郡县官制，歴秦汉唐宋至于今，其名与职沿革不同。独尉之为官，代相袭而不易。子真之于南昌，孟徳之于北部，县之置尉，古矣哉。

　　夫尉也，擒奸御冦，惩非禁暴，虽具弓刀逻捕之烦，诚得贤者专其责，设施有方，则疆域之内，潜消不虞，晏清无警，匪特効力威武，固所以翼善治，保齐民也。

　　宗成程君来尉当涂，条疏禁章，风动邑境。市博者复常业，肆鬻者无滥欺，强梗知所畏，而攘窃知所羞。君尝言尉与令簿聨衔，而弗与县事。茍在所宜，为当尽心而不辞。其怙吝不率，致之有司，以诘其慝，用是民重犯法，刑罚稍简，君虽不侵官，然县事赖以弗冗，非贤者而能之欤？

　　初宗成居黄冈，慷慨负大志，従名儒贤大夫游，善属文。今上潜邸，南迁其才，彻于睿聴，因偹扈従，日侍燕闲。及入缵大统，轸念旧人，优以爵赏。纡金曳朱，颁自特命。唯宗成仅在卑秩，恬然不较。然昔人阶是官者，每登朝，行举其略，若娄师徳之台辅，牛僧孺之西台㈡，白居易㈢之翰林，其所就何如也。

　　宗成秩满赴京，入觐黼扆，献纳之际，其必曰：“时政之弊为目多矣，货贿者腾达，而徳艺者困穷也。贪虐者横骄，而亷洁者挫抑也。民力乏而敛愈急，吏滑滋而法不行”。出余论以幸天下，正贤者之乐为，则予虽处遐僻，尚可被余光而起敬也。

　　㈠娄师徳之台辅，《旧唐书列传四十三》：“（娄师德尝官江都尉），扬州长史卢承业奇其才，尝谓之曰：“吾子台辅之器，当以子孙相托，岂可以官属常礼待也”？

　　㈡牛僧孺之西台，《太平广记一百三十征应》：唐河南府伊阙县前大溪，每僚佐有入台者，即水中先有小滩涨出，石砾金沙，澄澈可爱。丞相牛僧孺为县尉，一旦忽报滩出。翌日，邑宰与同僚列筵于亭上观之，因召耆宿备询其事。有老吏云：“此必分司御史，非西台之命。若是西台，滩上当有鸂鶒双立，前后邑人以此为验”。僧孺潜揣，县僚无出于己，因举杯曰：“既有滩，何惜一双鸂鶒”。宴未终，俄有鸂鶒飞下。不旬日，拜西台监察。

　　㈢白居易曾任周至县尉。

　　

　　送谢宗玉序

　　国朝重钱货之实，轻钱货之名，经费常资税课，居其一岁入甚繁，盖在在有之。设官征商，其品级以税额为差，命服绯緑，选列长流，为其重钱货之实也。然以一统之朝，其大侔天，其富侔地，乃与细民计利锱铢芒忽，筭括无遗，视古“闗讥弗征㈠”者异，故不得不轻钱货之名，外示贱利美意，庶无贬于治体焉。为人上者避嫌而轻其名可也，世俗视其官而槩轻之不可也。

　　借曰由刑书左迁，茍善理职，犹当取瑜而弃瑕，况门功荫仕，必掌金榖然后清资华级，可循以升。幸有刮豪荡㈡，笃文学，又率以事功显，此任子之优美者，而宗玉谢君亦其人也。

　　宗玉司税于姑孰，完饰廨舍，筹会精核，谓征取寛平，则人不肆欺。众物遄集，由是川运陆辇，商货聫属，外无窃入，内无逸出，税额虽繁，不劳力而盈其数。先是，征官贾驓尔女语市上，君仪貌俨肃，望者敬畏，鬬夺博掷，亦屏气敛迹。盖廛肆嚣哗，利之所趋，乃讼之所起，卒致有司，牒诉寡而易治，休则考方策，游意翰楮，所制词章，丰缛整楚。或席宾士，谈论倡酬，杯酒接欢，琐琐钱货，一不尘渎于懐。今考满迁秩，行膺字民之寄，则何政弗举？又将跻清要之衢，锵鸾鼓策，寻其先世轨辙而驰驱之，亦在修持所致，所谓以事功显者，余日望于宗玉焉。余既与君友，又承教授金君请，遂序以重其别。

　　㈠闗讥弗征，《礼记王制》：“市廛而不税，关讥而不征”。

　　㈡豪荡，豪华阔绰。

　　

　　送教谕夏仲符序

　　古之为教，慎修持于身；今之为教，徇好尚于时。慎夫修持，其学约而有伦，徳行文艺而止尔；徇夫好尚，其学烦而无统，训诂词章而止尔。距古滋逺，善教浸微，圣贤归趣，贸贸㈠将无知。虽黾勉从事经传，操笔札成篇，方役意进，取为求脱贫贱之计，故徳行废而文艺衰，岂所教者乖其方，学者因而失之欤？处今之世，虽不能免于训诂词章，即训诂以穷理，因词章以寓道，反之于已，表里交治，本末重轻之不迷，明而诚焉，犹庶几乎古，奈何教者、学者莫此之由也？

　　吾尝观学额之广，殆无过于今。学弊之极，亦无过于今。国朝增置州县，下至小邑，必建学设官，务以尊儒育才。然而任教责者，恒非其优为㈡。廪帑之糜费，弦诵之寂寥，旦望谒拜，而登降不虔也。春秋荐献，而爼笾不肃也。学为虚器，官为旷职，传舎而已焉，借径而已焉。吾重为学校人才之叹，每思得贤教官，以望复于古。

　　仲符之谕东流也，故以是言，申恳恳之告。夫环境百里，编甿万计，居教官者导其人于善，母㈢徒徇时之好尚，俾皆慎其修持，必有忠信之貭，懋进于圣学者。傥仕有余力，绎吾言而躬率之，其教官之贤也哉。

　　旁批：㈠贸贸，《礼记檀弓下》：“有饿者蒙袂辑屦贸贸然来”。 郑玄注：“贸贸，目不明之貌”。

　　㈡优为，《礼记文王世子》：“仲尼曰：昔者周公摄政，践阼而治，抗世子法于伯禽，所以善成王也。闻之曰，为人臣者杀其身有益于君则为之，况于其身以善其君乎？周公优为之”。谓任事绰有馀力也。

　　㈢母字误，当作毋。

　　

　　送张得原序

　　予闻髙唐张氏以儒族称重北方，后或徙家于南。有守道者文学鸣于淛，今当涂县幕官仲冶乃其从子也。仲冶明习吏律，子曰得原，结髪读书，长益修饬，或劝举吏，俛首应曰：“非我志也”，蓄学不辍。吾以是观之，知其为有志者矣。

　　凡力于学，岂但劳诵记，穷披寻，炫文翰，以徼利，干宠贵乎？志有所立，自期以髙逺乎尔？天下之人孰无志也，但人各殊志，所向亦随而殊矣。志茍定焉，向茍正焉，将何适弗臻？何愿弗遂？无它，由已而不由乎人，虽子不能以得于父，父不能以夺诸子。

　　吾既见县幕，自儒即吏，能进于仕，而又嘉得原变吏归儒，能复其先业也，然吾有以卒子之志矣。古之人才率胜于今者，初非甚髙而难及也，甚勤而求乎世也。不急居之以恬静，持之以坚确，成于艰难之余，用于完实之后，故其发也，浩乎沛然而无穷，若良冶之淬砺，必铦而剸裁也。若良农之耕稼，必熟而敛获也。循乎是，则异时大张氏者非子也耶？子过淛，见而从祖，请训焉。或不异于吾言矣。

　　

　　送黎仲贤序

　　采石距郡城垂舎许，膏壤丰夷，凭江而出，山势泝流巍峙，烟涛渺弥，遂限江淮之疆。其形胜冠絶逺迩，南北清美之气会萃于兹，欝蓄乆矣。其地则室宇鲜华，贾货阗溢，民物阜蕃，水焉舟楫，山焉亭观，以给逰览之娱。吾疑气之会萃欝蓄，宜发为翘磊畅迈之才，而罕见其人。岂或潜晦俟时，学充于已，不待资乎外，将吾偶未之见也？及宪轺按部，简拔俊能为学官，乃闻有采石之士试艺与选，喜而叩之，则知其为仲贤，窃因有感焉。

　　三代盛世，夫井党庠之制行，民嗜修学甚于饮食，常登进贤徳，命以爵位，不学则弃而弗用。生斯时者，势不容于不学。由礼义之习深，劝惩之道明也。后世习降道衰，上无教，下无学，逸豫茍止，循袭浸乆，遂以为常。一有革心向理，奋自濯磨如仲贤者出乎其间，能不堕于流俗，其可贵于三代之士审矣。仲贤长育富家，独乐儒素，居其职，无廪帑出内之烦，唯燖绎经传，窥圣人之藩篱，跻君子之堂奥，匪直弄文翰而止。吾意清美之气，得非发于斯人哉。考满，余无以为仲贤赠，虽然，无它求也。即所居之境，仰观山之静重，以厚其体。俯视江之流通，以广其用。黙然心契，而不以资游览之娱，驯是不已，恶能测其髙逺耶。

　　

　　送燕叔义序

　　士当治世，思欲致用，科第之艰，非可必取。或由吏进，虽致身异涂，较其学术才行同焉尔。余友燕叔义英朗疏敏，耽学善文，业周易，穷四书旨趣，旁涉羣史，百子诸家者流，记览韫积，渊涵而谷纳，辩议驰骋出入，援据上下数千余年事变治忽，若近在几席。尝有志于决科矣，及科制辍于至元，今中丞梦臣张公承旨继学，王公官行台，俾从吏。升郡，调徽理刑狱，有声，调姑孰，司茧丝粟米之征，蠧止恵流，捴管贾侯惟贞荐为广东宪史。科制既复，贡士不聴吏于宪司，以命士九品、郡曹二考亷能者充，它职弗与，宪史之择不下贡举之艰。叔义去科苐而就吏，行志于清要，驯致膴仕，视决科者均也。凡识叔义者或称为经生，或称为文士，或称为诗人，又或称为守法之吏，举众美而归焉，不啻与决科者均，当有以过之矣。

　　夫岭海以南，去天万里，畨禺之民唯知尊惮，风宪其官聨，皆朝廷遴选，将必有如前三公之知已。往佐幕下，亷以厉其操，诚以扩其公，庄静慎重，任激扬之责，风动荒徼，则吾党之所望也。重叔义之行者，合辞征文以赠别，是为序。

　　

　　送沃哷彦文序

　　皇朝官制，亷访司秩三品，尊严于庶府，专劝惩之柄。书吏奉邦宪，赞佐政刑，宜得端洁干达之才以举其职，肃一道之表仪，求之于时，而彦文几乎是矣。

　　彦文始祖沃哷氏，掌完颜国马政，貌类其君，代死于辽，遂启金运。及赏功爵，其长子请让二弟，卒得均赏。夫忠于君而弃其身，念其亲而先其弟，危行着闻，纲常有赖，轩裳奕叶。后金弥显，大父従淮安王征伐，以劳拜官，五牧州郡。父典教广信，退隠髙尚。兄彦时登进士，第彦文自少励学，侍父在信。时太守秦侯元之拔为郡史，以其才有足用也。调姑孰，贾侯惟贞守郡，察其操守，荐升书吏。余与彦文雅交，每相见辄剧谈欢洽，坐终日。侨舎空寂，无赢余之资。今赴湖南宪司，则劝惩之柄，由人而加重，又可幸彼之得吏，而憾余之失友也。

　　岁晚告别，征余赠言。余惟彦文承世家之休光，沐儒林之膏润，置身清要，益充令徳，浸致显达，光绍前烈，勿以逺役为嫌也。遂申言以劝其行。

　　

　　●钦定四库全书陶学士集巻十二（明）陶安 撰

　　

　　○序

　　送周彦升北上序

　　宛陵周彦升业精五行书，以人诞时支干，考其生王制克。凡穷通、修短、灾休之值，悉如其言。虽累千百，错杂南北人，清浊髙下，纷糅不齐，彦升从容裁剖，分寸毫厘，具有征验，其术亦竒矣。甞留金陵，久而未禄。寓当涂几三载，归乡里，恐无以自着，遂幡然动其逺逰乏思㈠，仰而叹曰：“今夫求呑舟之鱼者，必涉乎巨海波涛之深，而后获焉。求千寻之美材者，必入乎大山乔林荟蔚之墟，而后足焉。求显荣于时，乃欝欝处乡里，又安所得乎？吾当浮大江，逾长淮，遡黄河而上之，过齐鲁之邦，览观岱岳之雄。北抵燕畿，观光于阙庭。与天下豪士结交，吐吾术以臧否人物，震撼公卿，其或曵裾王门㈡，前席宣室，庶吾志可伸矣”。

　　余因其行而有感焉：古之仕者，才徳宜其位。彦升乃不得一试，以是推之，凡守道懐艺，困穷不偶者多矣，不独彦升为然也。安得使才徳布于位，亦若彦升之术，第其清浊髙下，无分寸毫厘之爽也哉？吾知兹行将有所遇，无以戚戚为也。子独不见新丰逆旅㈢之事乎？觞之酒以为别。

　　旁批：㈠逺逰乏思，乏字疑讹，当作逺逰之思。

　　㈡曵裾王门，李白《行路难》：“弹剑作歌奏苦声，曳裾王门不称情”。

　　㈢新丰逆旅，《新唐书马周传》：“（马周）舍新丰，逆旅主人不之顾”。李贺《致酒行》：“吾闻马周昔作新丰客，天荒地老无人识”。

　　

　　送易生序

　　国朝重惜名爵，而铨选优视中州人。刀笔致身，入拜宰相。出自科第，徃徃登崇台，参大政。才学隠居，輙征聘授官。下至一技一能，牵援推荐，取绯紫不难。中州人遂布满中外，荣耀于时。唯南人见阨于铨选，省部、枢宥、风纪、显要之职，悉置而不用，仕者何寥寥焉。山林草泽之士，甘心晦遯，穷理髙尚，终老文学，故近年四书五经论释益粹，纂附益精，其书遍天下。圣贤之道，如日月丽天，江河行地，辉光润泽，无所不至。使朱子理学之绪益盛以昌，其渊源有自来也哉。以是观于今之世，南士志于名爵者，率徃求乎北。北士志于文学者，率来求乎南。求名爵有命，得不得未可期也。求文学委心穷理，必期于得也。

　　南阳易生彦忠，气质朴厚，生长北方。年既冠矣，游姑孰，从予究义理，为词章，颀然羣众中，朝夕徃来，专勤诚确。今告别北归，赠诗成轴，请予序其端。

　　予谓生之南来，志于文学者也。夫学无先于穷理，理萃于四书五经，体之于心，验之于身，践以强毅之力，居以弘裕之量，使行成于内，文着于外，况以北产，则名爵可翘足待矣。呜呼，文学难而名爵易，宜申告于中州之人也。

　　

　　送医者郑国才序

　　在天则元气统乎五行，在人则元气主乎五脏。太和絪缊，充周无间。始终庶物，存之而生，失之而亡，故调理元气为医之本。至于疗治茍非急，卒又先致益于脾焉。盖土气流通，则水火金木悉頼以生。脾气蒸润，则心肾肝肺皆资以养。良由元气之所系也。然攻病之术，众人所共务，厚本之道，智者所独得。彼其情欲忧喜戕乎内，暑寒乖沴暴乎外，感触之端不一，其元气弗和均而已矣。是以上焉者，运神圣于不言。次焉者，施工巧而取效。脱乎至危，而纳乎至安，知其本之有在也。

　　郡东南之黄池，自如庵栁翁以脉剂髙一世，而继者迭兴。今郑国才颕拔众中，志在济人。闻其通典籍，知古今事变，匪特良于医，亦儒之秀者矣。其先治难素㈠者十余世，传有端绪，且参摭栁学，于元气流行，天人之理，已达其要。盖国才道则儒，艺则医，医者贵得其本，而儒又医之本也。宜能察识病源，使不横罹夭阏，感其惠者日多。有病剧累医莫愈者，君投剂益脾而痊，遂持缣素，求令辞颂其能。余亦乐道人善，慨然不辞。

　　呜呼，世之医者，于理冥然，则其功漠然，求能调理元气者寡矣。然民者，有国之元气也。为人牧者有若君之于医，则民瘼苏而遂其生矣。闻国才之风将有所感也夫。

　　旁批：㈠治难素，治《难经》、《素问》也，《金史张丛正传》：“精于医，贯穿难素之学”。

　　

　　送照磨㈠马克譲序

　　凡立乎位，事有践于义者，不以利害为趋避，尽所当为弗二其心而已。古君子修身理物，动必以正，不诡誉，不茍同，宁见憎于俗，而公议与之，以其践于义也。道丧风靡，容身固禄，谄附阿承，委曲备至，虽见恱于俗，而公议鄙之，以其伤于义也。居今之时，立乎位而践义，有如克譲马君，殆犹古君子者欤？

　　    君东原儒家，以簿书赞风纪。主上昔幸南土，知其名行，已而为照磨于太平，居幕僚之末。郡府监守、贵戚显官、势位隆盛，职佐贰之近，犹不敢出一言立异，唯俛首敛舌，逊谢而已。君乃抗论可否，厉声正色，折之以理，好善嫉恶，指斥无隠。退食闭门，无货贿之交，是岂以利乎趋，害乎避？一践于义焉尔。

　　朝臣有荐于上者，授资政院属官，北上京师。余惟君之端洁，确然有守，当其在官，益乎人者人不知也，及其去官，始怅然思之，识与不识，交口叹美。天理之在人心，终不可泯，宜公议之与之也。异时大用，兆于是行，其必始终惟一哉。

　　旁批：㈠照磨，即“照刷磨勘”，正八品，掌管磨勘和审计，《元典章》：“纠弹百官非违，刷磨诸司文案”。

　　

　　送冯生序

　　古之君子，学以善其身，非务幸取荣富。在孔子时，三年不志于榖，犹弗易得，况至于今，古学益逺，不敢槩以望人也。茍穷经蓄徳，俟时而达，推其才以济物，斯亦可贵焉尔。是以朝廷立制，使士出而致用，其目有三，曰进士也，曰学官也，曰儒吏也。州郡吏曹，士或不屈从，而进士拔一于千百，未易猝与。宁受辟为学官，若冯生景文是已。

　　冯世居采江，其尊府聘师西塾，教子若孙，唯景文自幼翘拔嶷如㈠成人。曩欲从余受业，时予为亲负米于外，莫克应其所需。去年冬始归，则储氏礼币已在余门。景文求学益恳，馆榖于储，以俟受业。冯储世姻，皆余懿戚，故乐育而成美焉。乃取四明程先生《读经程序》，仿考亭《六条》之法，与之穷绎濓洛以来绪论，会归于徃圣旨趣。日修月积，未见其止，岂专科举之习而已哉。

　　今景文奉檄需次学官，使能恒久勤励，母㈡渝始志，母替后功，虽进士第可期以登。然科举不足第人品，予厌之且久，但以亲老乏养，无阶得禄，遽欲舍而未能。若夫慕古君子所学，则诚本心也。余既强颜，充赋乡省。景文亦归。临别因道斯语，俾以自勉焉。

　　旁批：㈠翘拔嶷如，《诗周南汉广》：“翘翘错薪，言刈其楚”。《诗大雅生民》：“诞实匍匐，克岐克嶷”。朱熹集传：“岐嶷，峻茂之状”。

　　㈡母字讹，当作毋。

　　 

　　

　　《伊洛渊源録》序

　　道在天地间，经纬人文纲纪。世教无一息不存，其明与晦，系乎人而已矣。三代浸逺，真儒善治，世不一见。圣涂榛芜，为害滋众。上下千余年，孔孟遗统泯焉坠地，斯道久晦，天实厌之。于是濓溪先生特立先觉，建圗演书，启导后人。程两夫子心领正传，遂嗣邹鲁絶响，其学以诚敬涵养本原，自洒扫应对，贯乎精义入神。自静存动，察极乎尽性。至命即物，以穷其理，反躬以践其实，扩圣贤未发之秘。凡羣言混殽，俗学乖陋，一扫其弊，悉反诸正。时则康节邵子，游神先天，阐扬理数，横渠张子得于见闻，沈潜尧舜之域，以相羽翼，斯道大明于世。天下英才，接迹及门，佩膺师说，言行出处，散载方册。朱子彚次成编，总四十六人，题曰《伊洛渊源録》，所以上泝洙泗，下衍考亭之流，可见道无一息不存，因其人而明焉尔。

　　国朝许文正公，身任斯道，传之右丞耶律公，俱掌胄监，唱和伊洛之学，使其渊源之盛，充溢四海。故为士者皆知根据理性，考精粹而弃穿凿，其于闻道，反若出乎三代之前者，盖有所自来也。右丞之后行已公，光嗣家学，曩贰宪湖北，甞出是编，寿梓鄂泮。及调江东，复命刋置姑孰郡庠。值太守子明髙侯大新庙学，图兴教养之具，喜得其书，用广传布。府推李君全初恊心董事，将俾学者探讨服行，约诸身心，建诸事业，归宿乎仁义中正，其于人文世教，信有补益哉。

　　

　　送教谕张彦圣序

　　先王仁爱斯民，其政尤要者三：治有封建，养有井田，教有学校。三代迹熄，首变治养之制，代相踵袭，莫能复古。所存者唯学校，久而益广，诚以性衷伦理在人至重，不可一日不明于世。况乎考徳艺，美风化，又国体之所急哉。

　　汉晋以下，学盛于京师，而郡县无定设。唐宋以来，学布于郡县，而教官无常铨。县倚郭者皆弗克特建，附隶郡庠而已。今也邑必置学，学必命官。禄虽轻，而道则尊。势虽孤，而任则专。去民最近，礼乐之泽易浃于百里，是以儒者试仕，愿阶乎此，有不屑于它岐焉。华亭为古名邑，倚郭于松江。庙学弘丽，廪帑丰牣，称最浙右。曩余识其文物，类修整酝藉。有机云遗思㈠，故谈者举教官美任，为是邑屈巨擘。行省以斯职授诸彦圣张君，可谓得其人矣。

　　彦圣科第世家也。学敏文赡，超躐等伍。如竒寳横道，趋者乐竞。尝位宾师于乡校，端表仪肃，条约弟子，诜诜㈡推是。以教华亭，启义理之秘，药浮奢之痾，新耳目之习，谨身心之修，则徳艺有不考欤？风化有不美欤？性衷伦理有不益明欤？然余告于君者非以是为足，《传》曰：“惟斆学半”，又曰：仕优则学，君子之应乎外，正以资乎内也。子其砥利噐，驰坚车，必得儁于千万人之场，将使科目由已重，无使已由科目重，廓其用于时，是固君之所志，而余之所望也。岂徒善谕一邑而止哉。

　　旁批：㈠机云，陆机陆云，吴县人。

　　㈡诜诜，《诗经周南螽斯》：“螽斯羽，诜诜兮”，同“莘莘”，子孙众多貌。《陈书周弘正传》：“后进诜诜，不无传业”。《元史列传第七十六儒学一》：“子弟从之者，诜诜如也”。故又有学子众多意。

　　

　　送海漕官徐师颜序

　　朝廷经国之资，仰给于东南贡赋者惟田租尤盛。荆扬荒服，逺王畿数千里外，巨艘山矗，岁漕三百余万石，涉越溟洋，达于沽口。风潮恬便，旬可抵燕，视古凿渠引河，劳工力，阻湍石，困于输将，万不侔也。

　　海漕开府姑苏，品居正三，宠以银章，位在列郡上，势埒藩阃。其属千戸，命服深紫，金符煌煌。毎督运至京，戸部奉旨燕劳锡予，特升其爵，岂不为邦有储峙，乃命脉之所寄哉。

　　太平为濒江下郡，秋租十四万石。今年春夏，两运漕府以千戸徐君来督事，凖量适均，官无亏逸，人不知扰。徃时漕夫恃豪，仓曹恃众，气不相弱。启衅词组，攘臂奋呼，党应蠭午㈠，斗揬击敓，延害于民。市肆昼闭，物情震汹，岁常狃习不悛，有司莫能辑也。

　　比者治郡皆贤大夫，重以君之才柄，故能潜遏竞端，劳绩彰伟。盖君乃吴门巨室，其尊人领漕职，风烈欝存㈡，则继美于先世者有由矣。诸公名流以君胜任，而民咸徳之，于其行，歌咏累牍，俾予述其槩。

　　窃惟诏旨甞赐天下半租，而民力向纾，奈之何中原洊歉，天子痛元元横罹饥溺，修徳弭灾，倾库廪以赈救，仍下令蠲全租。近京师榖价翔涌，公室私家皆以不给忧。则夫延颈而望哺者方切切于斯时也。君宜速于徃，以佐其用，勿使粒米如珠，而重朝廷之虑也。

　　旁批：㈠蠭午，《史记项羽本纪》：“今君起江东，楚蠭午之将皆争附君者，以君世世楚将，为能复立楚之后也”。 裴骃集解引如淳曰：“蠭午犹言蠭起也。众蠭飞起，交横若午，言其多也”。

　　㈡风烈欝存，《广韵》郁，木丛生也，长也。则风烈欝存即风烈长存之意。

　　

　　送丹阳山长刘彦质序

　　姑孰城东南，赢两舍，井邑丰华，地名黄池。其学舍曰丹阳书院，老屋数楹，岁乏常入，教官借廪郡庠，几无容托。甫至突未黔㈠，寻托事去，无以振宣文化，踵袭滋久，见闻为常。礼摧乐喑，莫克扶植，余窃病焉。其能释余病者，仅彦质刘先生而已。

　　常端坐论堂，举五典三物之懿，诱导谆切，阐扬朱诗经纬，其性情温柔寛厚，人乐亲之。寓况澹寂，空室磬悬，唯箪豆自奉，无金榖出纳之烦，得肆志于理奥。

　　乃考创学之由，知自西山真公㈡。严洁祠报，使其余响遗烈，震荡耳目矣。郡侯嘉叹，思有以慰先生之心，因相其材役，崇饬庙堂，树墉浚池，规制合度。宪轺闻其贤，割天门剩储万缗有竒，营产以给之。积数十年不可兴者，一旦浡兴，光华伟哉。郡府承宪旨，考艺郡庠，众曰：“持衡公平，唯刘丹阳能然”。礼殿落成于泮，众曰：“赋以颂祷，非刘丹阳不能然”。每入城市，士大夫争迎承欢，杯酒间愿望仪表，以自肃也。

　　余览天下事，其可兴者，顺势而成，为力率易。不可兴者，建谋而造，为力率难。君处难如易，昭有全功。茍移其能措诸时用，则利益无穷，不特释余所病，世凡共病，久不能释者，犹涣然释矣。刘越人也，考满诣余言别，故乐称其实，岂茍誉焉而已哉。

　　旁批：㈠黔突，因炊爨而熏黑之烟囱。《淮南子修务训》：“孔子无黔突， 墨子无暖席”。

　　㈡西山真公，宋真德秀，号西山。

　　

　　送赵致端序

　　十四年前，余与中山赵致端居同里，学同师，治同经。自髫及冠，情好甚笃，游止与俱。其间别久者，唯侍其尊府尹缙云时为然，余则无数日不面。面輙讲讨理性，评古今文章，或倡和成什，率以为常，其乐蔼如也。

　　时赵氏自宪使朴隠公寓姑孰市之东巷，古屋逼城，萧萧然也。稍东则废城之基，其地髙爽，下俯深隍，植以花竹，嘉蔬盈畆，中峙岁寒之亭。余生晚，不及拜朴隠公。公冢嗣即致端尊府，字子范。余每见其宴坐亭中，静阅书史，性髙古，与世不合。再除旌徳尹，志弗乐仕，甫五旬，弃官携家，西居临颕，致端因别去余。每西望兴思，徃来于懐，又惧致端气质豪敏，不拘小节，见所接者莫已若，乏规戒磨砺，将中道自辍。去年春，余在京师遇其从弟致安、致本，独喜问致端事，则称其志弥髙，才弥进。冬，许昌毛公礼逰姑孰，屡与余言致端，如致安所称。今年冬，致端与其弟致敬来寻先人旧址，首访余。相见惊喜，剧谈旧事。才数日，过金陵省其从父子威君，浃旬复来，渡江西还，征赠言于余。

　　君业《周易》，请举而喻焉：《升》象传曰：“地中生木，升，君子以顺徳，积小以髙大”。夫木由尺寸而拱抱，能升自地者，以积而致之也。人有所积，培植以素，进为以渐，勿弃小善，勿负已能，日升不已，道徳崇而才业广，将无施而不可。嗟乎，其必积而能升哉。

　　

　　送天门孙山长序

　　今书院星布海内，类多后创。教养之具不足，甚至岁无缗龠之入，虚额崇而实效微。求如天门粟币之饶，佩屦之繁，鲜有也。教官纷列庠校，每借阶饵腆禄，故视事席未暖，輙乞委引去，视庙堂芜圯，墁瓦飘剥，漫不经意。求如伯明孙君守任独勤，又鲜有也。以天门之山得孙君长之，其果能振扬斯文哉。

　　书院建自前代，扁以宸翰。当大江，上直两峯，屹立相顾，势抗霄汉，宛然戸辟之象。基弘构矗，专其地胜。遭季世兵攘，士浮淮缤至，咸頼给于兹。田租石踰二千，迩年蠺渔日滋，反至匮乏，废寂若传舍。有识悯嘅，每冀得人光复旧观，嘉恵士子。惟伯明在官卓然殚力，征浙田岁逋，购材鸠工，撤新礼殿，翼以崇庑，塑圭冕像百有二十，修辟斋庖，招集诸生，阐明圣道，以淑人心。觊嗣邹鲁遗响，而君适考满，积资万缗以授代者。于是听试宪司，需选于吏部。观长是山者，未甞亲获交氶㈠其善终如始，克蹈全美，仅见君尔。行将典教州郡，职益重，责益深。振扬斯文，当不止此，吾又厚期于君也。

　　旁批：㈠交氶，即交与承也。氶字讹。交承，离任与继任者交接。

　　

　　送王子楚序

　　有虞世赏，岐周世禄，独官不世者，人贤否殊也。逮至《周官》，师氏以礼乐徳行掌国子之教，然犹考艺进退，未尝悉世其官而必任焉。后世荫补法行，或曰：显官，必公卿子弟为之，以幼习其业，熟朝廷台阁之仪。或曰：骄骜不通古今，无益于民，宜明选求贤，除任子之令，是皆偏见尔。及考《汉仪》：二千石以上得任子弟，择茂亷者补令丞，其法良而未备。今制：荫补五品之上，受命于朝。降自六品，省铨掌金榖，苐其上中下，以岁月为差，至满始受朝命，许典民政。盖治民者为国之大端，理财者经国之要务。将俾因仕知学，练世故，涉艰难，以培其才，然后移以治民。故不得不自理财始，此则古所无也。

　　王子楚，金华人。四世祖鲁国文定公，为淳熈相。由宋而元，世继簮绅，其父兄皆儒仕。子楚以荫补，为姑孰征官之贰。夫贰也，在它官特佐其长，唯征税则操柄，规利势，与长使等。君虽日游廛市，杂然商贩中，而清资伟观，见者珎慕，犹麟鳯拔乎羽毛之伦也。自其夙承庭训，受经许文懿公之门，遂有成立。虽由是以治民，而为之奚难？其或荐名文翰，接武朝行，得以着其猷为，既非骄骜，又熟朝廷台阁之仪，汉所择茂亷，吾非斯人而谁与？

　　江风载薫，归舟言迈，持觞列饯，赠之以文。

　　

　　送经厯张景中序

　　铨衡重守令之选，而经厯次之，盖不轻以授人也。自幕僚不辟于长官而命于朝，得以均礼抗论，彼可于上，此否于下，彼非于前，此是于后，凖律而裁之当也，据理而行之决也，其责任岂易乎哉。

　　姑孰郡有幕官曰景中张君，执心以公，虽疑而不避。持身以亷，虽贫而不怨。议事弗隠，长官心服其能，不敢越理而肆。夫幕僚有三，经厯居其长，当一郡喉衿绾辖之司。茍得其人，则恩流福衍，是则寄千里之命者，不独系于牧守，而尤系于经厯之贤也。然牧守出治者也，经厯赞治者也。出治得专制之，而赞治无自遂之义。或不得于守，虽欲语而箝其口焉，虽欲动而掣其肘焉，经厯之难为，盖有甚于守矣。一有弗当，其才强者，矫戾以立异为能，弱者，诡随以茍同为便。守以崇贵临已上，必与之异，饰誉而已。必与之同，罢软而已。茍守之所行未中乎理，则戾而非矫也。中乎理，则随而非诡也。或任其偏，而赞之乖方，此郡政所以不理也。若君则不然。不怵于势，不屈于私，鼓唱公道，见义必为，无箝口掣肘之患，无矫戾诡随之失，三邑士民乐闻其善而称诵之。及去官也，叹羡思惜，欲留而不可得矣。

　　君河东人，家于浙西。其诗文备雄厚清楚之气，风仪修洁，美须髯，望而可敬。今将入京，方当登用髦俊之时，则昔日之贤幕官，即异时之良守令也。不特陈力効职以忠于君，又将立身扬名以显其亲。

　　

　　施山长挽诗序

　　人有逺百世而相知者，况同时乎？凡居遐壌异域皆同时也，况邻境乎？茍言行中于义，文学根于道，虽不及目乎貌，耳乎辞，吾将信其力善，而没有余思矣。无它，天理同然，人心无间，此敬叔施君之没，士类不能已于哀音也，宜哉。

　　至正初，余识君之子景中于乡闱，抑抑乎其恭也，循循乎其良也，余嘉敬而深期之。是岁，果与江淛省贡。甲申再会钱塘，而景中礼益恭，徳益良，盖其涵育薫摩，服父训不违，故植立如是。余既因景中知君之贤，然未获一遇，以遂所愿。甫五十而卒。

　　观余友邹功父状其行，谓君立身本诸孝弟忠信，持己以敬，善奉亲睦族，恤孤济危，虽三代淳厚之俗，蔑以踰。兹余又知君徳修于内，则其缀文攻诗，发于培养之素，异乎雕组末习矣。君家宣之双溪，受辟长初庵书院，未及赴任。其卒也，姑孰郡邑大夫，暨在泮搢绅闻而感伤，今窆有吉卜，遂相与声诸挽什，用相绋讴㈠。姑孰与宣邻境，而大夫士未必皆识君也。韵度悠然，寄其哀思，岂非力善可慕，出于心之同然者乎？彼其富家大姓，敛怨兴讟，猝遭变故，众心幸焉，余以是益叹施君之贤，不特可知于斯时，将有逺百世而相知者矣。

　　旁批：㈠绋讴，《世说新语任诞篇》注、《初学记一四》、《御览五五二》引《庄子》逸文曰：“绋讴所生，必于斥苦”。司马彪注：“绋，引柩索也。斥，疏缓也。苦，用力也。引绋所以有讴歌者，为人有用力不齐，故促急之也”。

　　

　　送张诚之序

　　朝廷课守令，兴学居六事之一。屡饬风宪，勉励人才，风化之寄，有所委属然。而肘教印者，挠于钱谷出内，正録旷为闲秩，遂设大小学之师曰训导，表仪诸生。每旦望守令谒庙听讲，或宪节按临，羣集论堂，独以师生藻黼学宫，而训导为职反重于教官矣。

　　至正甲申冬，江东宪官来戾泮黉，惧教养弗称，命选训导，教官、宿儒合辞进曰：“有张姓字诚之，巷处受徒，行义文词，允宜是选”，监郡子实尚书、郡守仁卿胡矦，遣币致辞。诚之逊避再三，乃起供职。宪官分庭钧礼。郡侯喜于得人，士子庆学校之不废焉。及胡侯考满，子明髙侯视事，新建庙学，君为考其制度。髙侯致政去，尚书纲緫学务，其为人刚严，少与可，君与之始终三载，无违言忤色，人以是多之。

　　岁大比，充赋于乡，且请解职。学正临行，简学録刘彦英登门固留，而其意不可矣。嗟乎，古道浸逺，笃于力学者寡，势焰之所归，货贿之所在，纷纭是趋，孰肯甘澹静以自淑其身哉。君既有植立，推善及人，而学校有所頼，于张氏其有光也。张之先来自安丰，居当涂者累叶，今为当涂人。

　　

　　送笃彦诚赴官绍兴序

　　至正初，科制复兴，国人增试明经，遄迫试期，鼓箧场屋者，类以未畅全经自惕，然积学深纯，见理明彻，则敷绎有裕。时彦诚以《诗经》领江浙省荐，试艺京师，弗合而归。岁甲申，大比，又领荐行省。乙酉春，遂得儁春闱，奉对大廷。余亦与计偕㈠，在京师。闻称右牓之士，庄肃端慎，人輙以归彦诚。受衡阳县丞，以母忧不赴。改绍兴録事司长官，即字牧正官也。今年春，余较艺南宫，寓都颇久，见新进士及前两科登第求仕者，多除字牧正官。彦诚因有是命焉。

　　窃观近数十年，朝廷拔文学之士共治天下，不过征求隠逸也，作养胄监也，开设科举也。然起自丘园，卓有显效，寥寥几人哉？胄监之选，岁仅六人。至于跻省部，厯台宪，纂修国书，掌教成均，布满庶位。下至寄郡县之命，凡补益治体者，多自科举出，上意责望不薄也。

　　今彦诚之官越上，犹故乡也。人情风俗，知之有素。发其所藴，施诸政而有余。矧其同官徐国宾，余曩忝同贡。彦诚与之恊心莅治，孳孳抚绥，越人必被其泽，而克上副责望，以増大科之光也。彦诚既徃，出此质于徐君，以为何如哉。

　　旁批：㈠计偕，《史记儒林列传序》：“郡国县道邑有好文学，敬长上，肃政教，顺乡里，出入不悖所闻者，令相长丞上属所二千石。二千石谨察可者，当与计偕，诣太常，得受业如弟子”。司马贞索隐：“计，计吏也。偕，俱也。谓令与计吏俱诣太常也”，后遂用计偕称举人赴京会试。

　　

　　送蒋茂功序

　　称学校之盛者，非贵其金榖丰饶，栋宇宏丽，在乎得人施教，使诗书礼乐之泽，涵濡羣心，为国家育贤才，为斯民美风俗。任是责者，由于训导得人也。太平学宫教授缺员，正録代出内㈠，日趋走，奉承不暇，然教事卒赖弗坠者，幸有蒋君茂功以训导为职耳。

　　曩郡侯承部使者命，求髦儁为学者师，士论翕推茂功无忝是职，教官踵门迎请，遂谒庙告至。官僚寓公、荐绅名流，羣执贺爵，列进徳堂。贱夫下走，亦知为得人。

　　日坐公斋，敷扬唐虞三代心法治道，紬绎微旨，及伊洛格言，委曲诱进，学者归心。太守髙公兴造殿庭，辍庖饍，君僦屋于市，以居其徒。朔望仍会讲公堂，不废常仪。今试艺浙闱，弃职而去。众谓余与茂功雅交，不可靳一言以泯其美。

　　余惟君在庠舍几三载，当监守之亲莅，分宪之按临，御史之循厯，宣抚之询访，能使学校光华称盛于逺迩，苟不自以为至，端诚简重，充拓志业，又将展摅才猷，适用于世，岂止若斯而已哉。

　　旁批：㈠出内，出纳。

　　

　　送王生序

　　宛陵王生廷淑甞受业于余，今从父官奉化，同舍生请曰：“王及门㈠且久去，有离索之叹，吾党亦戚然于懐，愿先生赆以辞”。

　　余因自念弱冠时闭门独坐，研讨经籍，颇涉诸家。慕古人修词章，病未逹其要，乃从朋游。间得四明畏斋《程氏读书日程》，放考亭六条法，及吕舍人规节目次，第筋聮脉贯，使攻儒术者有楷式。遂遵效其畧，持循累岁，真若承严师而亲畏友也。既长为童稚师，独爱导以程说。

　　十年前分教泮庠，廷淑来逰，抠衣弟子列，听演易旨，探索象数义理之隠赜，讽览考核，亹亹㈡忘疲。年渐盛，犹请益不已。近数载，余东游吴西，过淮汴，厯燕赵齐鲁，徃回无常。廷淑亦深居寡出，姑孰人士敬其徳性，恱其才艺，群遣子弟执礼事之。僦室邃巷，勤于训说。余于程盖私淑焉者，则廷淑治身诲人，其端绪亦有由也。

　　奉化距四明城两舍，程氏㈣教育遗泽在乎人心，子之徃也，敷求典刑，进而不画㈢，博焉以会其理，笃焉以蹈其实，尚其强励，而惟永终之图。余既喜廷淑之行而成其学也，而自惜不获亲炙于程逝也，又以志余恨。

　　旁批：㈠及门，《论语先进》：“子曰：从我于陈蔡者，皆不及门也”。喻弟子。

　　㈡亹亹，《尔雅释诂》：“亹亹，勉也”。

　　㈢进而不画，《论语雍也》：“冉求曰：非不说子之道，力不足也。子曰：为不足者，中道而废。今女画”。 何晏集解引孔安国曰：“画，止也”。

　　㈣程氏，元程端礼，号畏斋，辑《朱子读书法》。

　　

　　●钦定四库全书陶学士集巻十三（明）陶安 撰

　　

　　○序

　　送李仪伯赴西台序

　　国家以谏诤绳纠之任，托诸宪台，遴选才徳为监察御史，所谓彰善瘅恶，激浊扬清者，所系特重焉。官无崇卑，听其举劾。政无巨细，赖其维持。将以广一人之耳目，建百僚之标凖。称是职者，李君仪伯，大梁人也。其尊府尝持宪节，君自早岁即以名节自许。初，通守汝州。迁章邱尹，以最绩闻朝，用荐者拜南台监察御史。乃至正戊子，守省湖广，连劾大官，威震徼外。明年，谳狱州县，情无寃疑，于是宪纲尊肃而政体清严矣。又明年，调西台御史。

　　窃谓今之从仕，莫要于言路。当不讳之时，则忠国惠民之策，藴于平素者，无不可施。况君心术端粹，言动不茍，无愧諌诤绳纠之任哉。君在南台，其同官李正卿、赫彦凯、李好古皆时之所重，君又与之同官于西台，粲乎珪璋之交映也，锵乎金石之相宣也。言路得人，于斯为盛。则何功业之不可成也欤，将使斯民被其休泽也欤，其可贺也欤。

　　

　　送安思善赴西台序

　　皇元有天下，要荒之外，悉主悉臣。疆理四方，分二十有二道，统以三台。西行台置关内，其所属汉陇巴蜀，犹《禹贡》州境，若河西云南，皆氐羌蛮戎之居，逺连絶域。亷访司四道，既重攻刑之柄，监察御史坐而镇，行而巡，所以疏王泽，儆吏治，系民心也。

　　安君思善由南行台监察御史而有是调，将以国家威懐之道，劝惩之法，徃彰示乎西土焉。方其官南台也，出按江浙行省，莅事静重，成宪是率，股肱大臣，心用厌服。及入闽，庆譲亷污，咨求隠瘼，物议称善。其素性寛厚，不立崖峭之行，而闻者敬惮。文学恬退之士，荐扬弗疑。盖其蚤游上庠，师承巨儒，礼乐以陶其质，徳义以养其心。经术试艺中髙选，厯仕端介，遂登清要。今移节于彼，而风烈益峻，器度益容，则函崤未足喻其崇，沣渭未足喻其深也。仆闻尽忠所事者，勤劳不怨。或者驱驰旷邈，而伟论令仪有以肃逺人之听瞻，使知朝廷任言责者有其人，岂不为风纪増重哉。故序以赠其行。

　　

　　送张太初赴西台序

　　出自世禄之家，与起身于闾阎薮泽异。盖公卿子弟夙习世业，素闲朝仪，若天性自成。至于四方幽逺，物情民瘼，利害纎悉，鲜克周知。其由布衣应时而奋者，虽歴世故，然多疎迂野率，弗适其宜。二者恒难于兼有，今乃见于张君也。

　　君字太初，保定人。其髙祖汝南忠武王，曽祖淮南献武王，皆以勲勇，佐国初征伐。其祖恒阳忠献王又以文学为贤相，至其尊府襄孝公与其诸父昆弟俱有显爵。自元有天下，而中原世家以文武忠孝辅翊景运，王公累叶者，未有若斯之盛也。君以荫补官，拜南台监察御史。寛明仁厚，不残躁以立威，不假贷以纵法。庶官承风，望而敬畏。于绳愆纠谬，举善荐贤，克尽乃心。虽出自世禄之家，而能脱畧贵介，且知物情民瘼，若多歴世故者。求于斯时，亦云鲜哉。

　　踰年迁西台御史，徃践厥职。君其思尽补报，不特为天子之耳目，使累善积功而不已，岂不为天子之股肱乎？如是则先世文武忠孝之泽益大以昌，而无忝于祖父。《传》曰：“公侯之子孙，必复其始”，其在于君欤？于是升之士知其果异于人也，遂作诗以送之，而俾余序之。

　　

　　訾母髙氏庆寿诗序

　　行台管勾訾君母髙夫人寿八十有四岁，其诞辰当仲冬㈠二十有四日，搢绅之士赋诗为寿。惟天报施善，人恒称其宜。徳之厚者，福随而厚，此理之可必者也。夫人早有令仪，以礼法自持。长适名门，其良人字伯元，善事亲，譲兄弟以田宅，仁于阖族。济物乐施，卓义闻于时。朝赐旌表，亦由夫人能辅佐君子以成其美焉。诸子训以义方，由是管勾入仕，温雅谦谨，以禄奉养，恪恭子职。夫人虽深居闱阃，教令不出于外，然观伯元所行，及管勾在官，则夫人之贤可知矣。

　　夫人在室为贤女，相夫为贤妇，教子为贤母，厚徳如此，是固宜享康祺，登于頥耋。聪明强徤，食息安逸，有孙有曽。埀裕者盛，其福之厚方来，而未艾然后，知报施自天，其理果可必也。《传》曰：“积善之家，必有余庆㈡”，又曰：“天之生物，必因其材而笃焉㈢”，信有征矣。

　　于时新阳布和，彩庭燕集，拜舞称觞，承颜怡愉，莫不嘉叹夫人之夫妇齐年，而乐其子孙之英秀。又从而祝曰：“夫人之寿，如松栢斯茂。夫人之福，如川流斯续。如山如阜，如金石永久。有命推恩，锡封荣侈。绵绵修龄，其自今始”。

　　旁批：㈠仲冬，农历十一月。

　　㈡引《周易坤文言》。

　　㈢引《中庸》。

　　

　　行台管勾訾徳明寿诗序

　　凡颂祷美辞必以寿，称天之所佑，人之所期，莫盛于此。《洪范》寿居福首㈠，赖以享有百禄者也。是以诞生之辰视为吉旦，相与称觞为寿，致庆祝之礼。况当父母皆存，兄弟翕和，有徳行以华其躬，有爵禄以兴其家，而又有子有孙，此皆人所甚欲而不可以必偹，唯訾君徳明能兼有之，可谓得于天者全矣。

　　君居徳州齐河县，读书取仕，厯省部台宪，以亷谨闻，今为江南行御史台管勾。性度寛淳，风仪颀峻，出言有章，事无过举，宜于其职。见者敬而爱之。二亲康徤，埀白在堂，年皆八十有余，奉养尽礼。同气四人，敦于友爱，子皆教以儒业，而且抱孙焉。人谓訾君诸福咸集，岂非前人培植深厚，而英华发于兹欤？抑其贤而力善，自有以致之欤？何其兼人之所不能兼也？

　　乃月届嘉平㈡，时维初度，教官多士，声诸贺章。佥以君质如松栢，寿之符也。然今朝廷求治旌贤，臣爵有徳，当益广忠孝，乃心王室㈢，尽其才力，必进升髙显。则仁者之寿，不惟在已，上以寿国脉，下以寿民命，是又众之所期，而亦君之所愿也。

　　旁批：㈠《洪范》：“九，五福，一曰寿”。

　　㈡月届嘉平，《史记秦始皇本纪》：“三十一年十二月，更名腊曰嘉平”。

　　㈢乃心王室，《尚书康王之诰》：“虽尔身在外，乃心罔不在王室”。 孔传：“汝心常当忠笃，无不在王室”。

　　

　　送崔文翼序

　　朝廷选官以任宪台之职，宪台选官以重从事之寄。赖其稽律令，操简牍，上佐耳目大臣，表仪诸道，纠正百僚，礼法所由出，刑政所由平，故惟大体是务，不以承顺趋走为能，此从事宪台者所以异乎庶府掾曹，奉行簿书而已也。

　　崔文翼厯内御史史㈠，江西亷访司照磨，调海北亷访司知事，行台辟为从事。沉毅不躁露，言动中理，遇事明决，克称兹选。夫行台治集庆，统江南十道，吴越闽楚，外薄岛夷。其地万里，郡县数百，吏治廉污未易悉知，然风纪严崇，为善知劝，为恶知惧，法度行而祸乱弭，使主上无南顾之忧，由得贤以任宪台之职，而赞助者又得从事之贤也。窃观斯时起身由此者，类登显仕。或持节一道，或歴三台御史，或位至中执法丞，不可胜数。其或官于省部院监，无徃而不宜。故名臣硕望，接迹当代者，多若而人也。考满升秩，又当砥砺名节，服劳王室，必有深虑逺猷，为国与民建久长之策。其志岂在爵以华其身，禄以裕其家而已。则异时所立，益有加于今也哉。

　　旁批：㈠内御史史，衍一史字。《南村辍耕录》：“内监察御史，为天子耳目之官”。

　　

　　总管视学诗序

　　今天子遴选牧守，内则省部台察，外则宣阃宪司，歳各举一人，课以六事，特增兴崇学校之目。其委任之法良，责望之意深矣。由是太中大夫李公思敬以厚徳令望，出守金陵。其地当东南都会，统州二县三，崇台镇其上，庶司隶其下，繁剧丛脞㈠，视他郡难为也。自公莅政，不劳力而治，人心恱服。其于学校尤所加意，亦既戾止郡庠，延聘英儒，分教斋庐，学者知所归向矣。惟是明道书院实程伯子遗光余化之所被，庙庭有祀，师生有养，其来已久。然而宣明勉励，必有待于牧守之良也。公乃慕前贤之道徳，启后觉之进修，临视于兹，次第兴举，岂非斯文之幸欤？

　　窃谓牧守之职，农桑、刑狱、钱谷、赋役，无不兼领。而每重于学校者，盖先王诗书礼乐之泽，所以厚彛伦，羙风俗，育贤才，悉由此出。推公之心，其与黄霸教化颍川，文翁兴学于蜀同一致也。区区叨长教席，赡承威仪，以为昔者鲁僖在泮，颂祷有诗，敬率多士，形于咏歌，用昭政教之美焉。

　　旁批：㈠丛脞，《书益稷》：“元首丛脞哉，股肱惰哉，万事堕哉”， 孔安国曰：“丛脞，细碎无大略也”。

　　

　　张景逺诗集序

　　自朔南同文七十有余年，季朝遗老殆尽，斯民长养于混一之世，凡咏歌成声，彬彬治平之音矣。在昔作者，江左宫商振越，河朔词义朴厚，当其分裂，各随风气，以专一长。逮其末也，振越者流于轻靡而意浮，朴厚者流于陋率而味寡。今风气相通，无间南北，能诗之士，杰出相望，宣宫商于词义间，况景逺张君又自北而南者乎？

　　旧居河东，徙家毗陵，独喜攻诗，虽遇事纠纷，常吟哦有雅致。厯览名山巨川，仙墟福境，輙吐英藻，罄其模写，使东南伟观，雄竒灵怪，千态万状，莫能秘于片辞只韵。及情因物触，嬉娱感戚，一寓之诗。其或游神冲澹，托意悠深，则又脱氛埃，弃雕琢，故体格屡变，卒归于治平之音焉。且诗亦难矣，茍培藴丰硕，志端而逺气，充而弘则，形于咏歌，自中律度。君髪虽斑，造进未已，犹当扬厉风雅遗芬，髙视两京六朝之上，兹又余之所望也。

　　

　　送教谕潘君序

　　仆幼时师乡先生勿斋潘公，公诸子唯叔闻君秀出昆季间，仆兄礼之。疑有质，过有正，其趣解超明，辩议该融，足以廓人之见闻。仆既幸受业勿斋公，而又幸君启益之多也。勿斋年浸迈，而君以文学驰俊声，四方戸屦，以所事勿斋事之，自是师道日隆矣。

　　勿斋既没，君愈自修励，耿介刚直，人所敬服。当科制辍于至元，无禄养亲。宪节按郡，遴拔髦士为教官，时监府戚畹崇贵，雅闻君誉命，僚佐劝其试艺。君英风迈厉，未肯遽就。邦之士夫咸劝君起，而为是举荣也。君始操翰简就试，遂中首选，人谓使科目兴，所得才能亦岂加于斯人哉。初仕富阳教谕，修广庙学，文教焕兴。其民皆曰：“教官之贤如此，吾邑未之前见也”。今调嘉兴，重其去者歌咏聮牍，仆恶能无一言乎？

　　盖君曽大父真居先生学以理胜，大父拙逸先生文以理髙。累世儒雅，子孙多贤，至君大振先业，屡诲乡校，育才軰出，是不私其家传。今又恢阐绪言，播扬休芬，以恵百里士子，则潘氏之学将流衍而未已也。仆因思世之为文章者有二，古文尚简严，故纪述有法。时文尚纯畅，故进取合度。人病不能兼有其长，君于此，素皆优敏，而必培之以深潜之功，昌之以正大之气。异时登名天府，而代言翰苑，益以济美于前人，则夫善谕一邑者岂足以尽其才也哉。

　　

　　送学録吴仲进序，

　　学有録，其位第三。上则典教者绾篆，视出纳，专署事之柄。下则分教者，列居斋宫，训弟子贠，皆有常务。间其中者贰之以正，参之以録。若无所务，栖偃空室，为况寒澹，至者席未暖輙引故去，旷瘝㈠岁时，觊满而迁秩，漫弗省所任当何，若此为正録之庸习也。

　　夫官以録名，有纠督之寄焉，有检束之责焉。官制宰相録军国重事，隶郡城理民者曰録事，而于学亦置録，虽资级悬异，其为纠督检束，义无独殊，尚宜旷瘝也哉？

　　録升学事吴仲进，上饶人，在官尽所当为，不茍焉以庸习自同于常人。孑处泮庠东廨，阖扉四壁立，以简襄自适，廪粟仅给，枵然无余资，忍于久留，絶望望之念。若教养，若祭祀，若月书季考，及催科营缮，悉得与闻，而无侵官之嫌。以能恊谋较劳，使功不归已，勿之有意焉尔。已终三载，不少废怠，其于纠督检束，盖无所愧，果旷瘝之可议乎？然士有直身行道，不阿世徇俗，君子好之，则小人恶之，故誉兴而谤随，修已者不易其心也。而在升郡，虽有直身行道，好寡而恶多，萋非㈡成风，乐传喜听，不崇朝而遍城。

　　郭仲进之守官也，吾见物议有嘉，而庸人贱走无毁也。又以验其皆无所失也。今将谒选行省，吾党同时寓升者惜其逺别，俾序其事以为赠。

　　旁批：㈠瘝，旷废。《书冏命》：“若时瘝厥官”。

　　㈡萋非，明程登吉《幼学求源》：“萋非成锦，谓谮人之酿祸”。

　　

　　送訾徳明赴刑部序

　　六卿之赞佐，在刑部者所系尤重。裁制简牍，议天下之狱，使丽其法㈠，死生轻重由之而决，故中书选主事，视他曹加审，所以慎邦禁，悯人命也。

　　南御史台管勾訾君徳明改刑部主事，以其甞为刑部史，因有是调。命下之日，众论称宜。赴官北上，予因语之曰：“五刑之用，天俾齐一下民，谓之天讨。人君犹不得私，况有司乎？居是职者其道有二，明无所蔽，则察之精，而情不隠。敬无敢忽，则处之公，而法不滥。观皋陶作士，惟明克允㈡，苏公司冦，敬尔由狱，可知已。自申韩刑名之说兴，而虞周忠厚之心泯。故秦汉以来，法家少恩。间有贤英之君，豪杰之士，亦为其所移，而治道有愧于古。君既深于律令，其性仁慈寛平，当赞卿士，追求皋苏之意，刮磨申韩之习，制罚以中，令伏辜者不自以为寃，而致祥刑之效，则古治不难复矣”。又申古训以告曰：“钦哉，钦哉，惟刑之恤哉㈣”。

　　旁批：㈠丽法，。《书吕刑》：“越兹丽刑”，丽通罹。

　　㈡皋陶作士，惟明克允，《书舜典》：“五流有宅，五宅三居，惟明克允”，乃帝舜训皋陶作士之语。

　　㈢苏公司冦，敬尔由狱，《书立政》：“太史司寇苏公，式敬尔由狱，以长我王国”。 孔传：“能用法敬汝所用之狱，以长施行于我王国。言主狱当求苏公之比”。

　　㈣钦哉，钦哉，惟刑之恤哉，《尚书尧典》：“眚灾肆赦，怙终贼刑。钦哉，钦哉，惟刑之恤哉”。

　　

　　送王秀才序

　　滏阳王立中来自江都，从学于余友许君栗夫。许君长金陵南轩精舍，招徕学徒，生故闻而有慕，客论堂西斋，左图右书，昼夜披考，常敏焉。勤劬其进，若川涌山出，未见其止，意将为君子之儒㈠也。或者窃谓之曰：“夫江都，淮海奥区。游仕之所趍，贾货之所居。水陆珎味可以适口，宫室温凉可以宁其躯。击筑吹竽，酌酒歌呼。又况服饰纎丽，纨袴而绫襦。或被荐擢，则又拾青纡朱。子何孤苦于旅途，而弃其所娱，不几于迂哉”？生笑而不应，俛首修业，唯师说之务听，而其志不少渝。余每过许君，生必周旋下风，趋跄秩如，辞貌温如，余心恱之，予其优异于初焉。

　　岁暮省亲归广陵，请一言以为谕。生以余与其师同年交，而视余犹师也，可无辞以朂诸？今夫适万里之国，厯山险，犯湍激，若未易至。茍日进百里，十旬而可徂矣。或乃百里千里，其心厌斁，遂息焉而不速其程，虽假以岁年，莫克至其所也。生归承颜之隙，汲汲循循，究力于学术，而以圣贤为模，毋若百里千里而自息者，亦能复来而卒业乎？审如是，则益笑或说之非，而有以称余之所予也。

　　旁批：㈠君子之儒，《论语雍也》：“子谓子夏曰，汝为君子儒，无为小人儒”。

　　

　　送陈秀才序

　　天之赋予不靳于富贵，而独靳于贤秀焉。蕞尔之区，丰货贿荣爵秩者随在而有，况通都大邑乎？若清明灵淑之气毓美于人，噐识超异而徳艺崇茂，求诸通都大邑，寥旷几何？故贤秀者天之所独靳，人之所难得也。幸焉得天之所靳，宜致力攻学，成其始终，不然是自弃其天矣。然学贵得师，孔子大圣，无所不学，则无所不师。学者非有圣人之资，而缓于求师，方策之间未易识其向方。或手一触，目一寓，遽谓道已在是。呜呼，道果在是乎？

　　淮西学者陈师贤闻番昜㈠许君栗夫长南轩书院，渡江而东，执经从游。许君甞以《易经》领首荐，与余同年。而余承乏，长教明道，亦以《易》授徒。两书院相去不数十步，师友常相会，一时文物浸盛。师贤居侪伍间，观其师阐理象，摛词章，心潜意索，汲汲忘劳，岂非夙赋贤秀，而得天之所靳乎？乃能逺涉择师，不谬于所归，其噐识徳艺将由是而过人，有不自弃其天矣。

　　告别而去，其友征言为赠。师贤明《易》，以其所知者语之：“《大象传》乹曰自强，晋曰自昭。天之行也，日之进也。无使之者出于自也，自强以久，其功自昭，以撤其蔽，圣贤之学率此乎？由子之得师既美矣，体验而蹈其实，涵融而领其奥，又已之自为，而师之力无所施矣”。子归同安，见其先达仲暹汪君，参究所见闻，并出吾言而评之可也。

　　旁批：㈠番昜，鄱阳，秦称作番县，西汉改番昜。

　　

　　送毕仲和赴广西序

　　铨选重内轻外，自古为然。今官京师者称美任，官中原者次之，江南又次之，接境又次之，边逺尤次之。故仕由江南者不得历中原，自中原出边逺，必超进资格，用是莫不重京师、中原，而乐趋之。于江南接境，边逺槩视以为轻，唯风宪则不然。天下分道二十有二，其势均一。在内者固重，而在外者益不轻。南台统十道，两广、海北为邉逺之境，广西视广东愈逺。逺则宪府愈尊，矧溪峒猺獦，负险盗掠，职字牧者或不良于理，岁常弗宁。朝廷遣名臣徃践厥土，寄耳目之任，所以宣王化，紏庶僚，缓鄙民也。赞宪府刑政者曰书吏，择其才能以导扬威徳，去宪官最近，立于诸侯百司之上，众所敬悚，余故于毕仲和喜其行也。

　　余与毕无素交，中山曹仲徳来曰：“毕在童年，隶经籍，长而弗懈。攻三尺法，出入台阁。补金陵郡史，调秋浦，荐广西宪史。今驱驰数千里，其志可以有施也”。余闻其言，因念广西宪府既逺而愈尊，又无重内轻外之势，书吏虽奉承簿书，亦可贵焉。其拔自郡吏者，一道仅三人，得与是列甚难。今江淮以南无虑百余郡，吏额不减数千，仲和以举者而登诸三人之列，独非幸欤？必将佐其官，振纪纲，明法度，贪纵者伏戾，而猖獗者顺令。使礼义之美昭于遐荒，乃宪纪之光华也。仲徳以余之言可告于毕也。遂书以贻之。

　　

　　送天门刘山长序

　　天之厚贤，岂以美秩丰禄骤享于少壮，为一时震赫而已？故常假以岁年，使练阅久，培植深，虽艰回滞抑，不挠其所守。用是心志坚，才行充，然后无施弗能矣。自科制兴几四十载，老成儒流有洊领乡荐，不获被选南宫，犹勤敏不息，意将伸道济物，是谓心志坚而才行充者，吾于仲愚刘君见焉。

　　君鄞人，蚤治《诗》《书》，既悟旨归，又以圣人微权寄诸《春秋》，乃探讨笔削遗意，博搜诸传，精核淹畅，学者北面而心服。至顺壬申秋，与贡江浙行省后十有二年，为至正甲申，再与贡，然皆弗合于春官。当其得儁千万人间，而文艺恒有余，岂于三四拔一之顷，反有所不足耶？故朝议知下第之士，坐以额沮，虑其遗才，悉授学官，君因得长天门书院。

　　天门东望姑孰城一舍，昔宋季地蹙兵警，且教养弗辍，寓士满庠舍。近年以来，旷典多矣。自君视事，崇饰庙庭，增广斋庐。日莅论堂，以理性之奥，彛伦之懿，启迪后觉。逺履翕趋，风教大行。此虽小试其能，盖己动人耳目。则凡重任之克负，其不兆于兹乎？异时敷施治道，衣食生民，功被当世，以埀方来。故知天之厚贤，其不速而逺也审矣。满代言别，仆忝同贡之好，而相智㈠取深，是为序。

　　旁批：㈠相智，相知也，智通知。

　　

　　送东川山长张彦深序

　　守官而敬其事，虽地居幽逺，若可旷缓而不怠，积业累功，久而自着，理势宜然。推是心也，虽古忠臣志士何以异哉？太平书院四：天门、采石、丹阳皆在廛井，据水陆要会，宪节循视，郡守临励，使官宾客，舟楫车骑，徃来接迹。长教者勤于当务，不独可以塞责，亦得见知于时。唯东川精舍邈焉奥区，冠盖搢绅，无因而前。学官寒寂，势寡位下。或才徳芜馁，则沮苶㈠弗振，用是敬其事者鲜矣。仆甞识张君彦深于金陵，神表清峻，有足动人。其教江寕时，甞摄邑令，代行尉事，临政通敏，整武偹，禁奸攘，踰岁大治。调东川山长，可谓幽逺而宜旷缓。乃劬躬厥职，未甞一日废。使经籍宗旨，礼法正论，宣畅于薮泽。则向道澡质，沉潜圣化者岂无其人乎？

　　今年夏，仆自金陵考满归，每从士林闻誉张君。夫东川去郡城百二十里，人所罕至也。君异邦踈逺迹，少入市，人所罕亲也。众口爱憎，尤所罕同也。然称善则均，咸若身至目覩者，无他焉，因其实而已矣。

　　今庠序满郡县，其当循视临励，徃来之冲，漠然不加意者不少，闻彦深之风宜知所愧哉？《传》㈡曰：“兰生深林，不以无人而不芳”，又曰：“鹤鸣于九皋，声闻于天”，彦深有之。山主陶氏与仆通谱，族多英俊，惜其代去，遣人征文以为赆。余既懐张君而不遇，又喜同宗之好，义也，恶能已于言。

　　君将听除命于朝矣。旅寄京华，交际贵要，当有谠言良猷以撼羣听，俾施于世，有以固承平之基，苏疮残之境，毋懐寳以自得焉。鸿鹄振羽，青冥无极。安得携手于北风，徒延伫于停云㈢也。

　　旁批：㈠苶，音涅，疲倦也。

　　㈡传，《荀子宥坐》：“芷兰生于深林，非以无人而不芳”。《孔子家语在厄》：“芝兰生于深林，不以无人而不芳”。

　　㈢停云，陶潜《停云》序：“停云，思亲友也”。

　　

　　送林景山序

　　守令六事其一曰常平得法，郡邑建仓置属，以府曹俸久者充，优减其考，由是林景山与兹选焉。景山旌徳人，貌古而言直。自新安迁姑孰，须鬓斑斑，趋跄黄堂，引经援律，商订政务，列侯纳其忠。性爱攻诗，或闲隙，或纷遽，吟哦常弗辍。徃来衢市，襟帽伟雅，宛有老儒仪度，人莫知其为吏。及调常平，乃不以冷寂为嫌，欣然受委，将以展敛散周恤之策，使官有偹，而民有恃，其志亦不群矣。

　　夫常平之名始于汉五鳯间耿寿昌㈠之请。谷贱増价而籴，以利农。谷贵减价而粜，以利民。及观管仲相桓公，通轻重之权，谓岁有歉穣，故谷有贵贱。民有余则轻之，人君敛之以其轻。民不足则重之，人君散之以其重。轻重敛散以时，则大贾蓄家不得豪夺吾民矣。令县州里受公钱，皆籍粟入。李悝为魏文侯作尽地力之教，谓籴甚贵伤民，甚贱伤农。善平籴者，必观岁上中下而籴之，使价平而止。小饥则发小熟之敛，中饥则发中熟之敛，大饥则发大熟之敛。或遇水旱，籴不贵而人不散，行有余而补不足。齐魏用二子术，国皆富强。耿中丞之议盖本诸此也。

　　然成周养民之制，县都有委积，仓廪有分颁，振荒恤灾，具载礼典。圣人立法，先事豫防，俾岁虽凶而常丰，民虽贫而常足。则管李之见，又岂无所本哉？昔耿说甫出，萧望之非之，元帝时诸侯多言可罢，《后汉》语曰：“外有利民之名，内实侵刻百姓，置之不便”㈡，岂常平独可施于邉郡，而不可通行于天下欤？抑亦可以通行而治之者不得其法欤？今制既曰常平得法，为守令者可不加意欤？

　　景山居其职，要不可不知其法也。今籴本示增直之文，输戸罹倍偿之扰。贮之久则腐而味变，曝之干则耗而数亏。待哺者未沾恵于勺龠，而中产者已不胜其配抑矣。景山徃尽乃心，变通有方，师成周养民之制，而采管、李、寿昌之所长，使国家实利，异时下及困穷，而不徒以粉饰治具。庶几成守令之最功，是则余之所期也。

　　旁批：㈠耿寿昌，《汉书食货志》：“耿寿昌白令边郡皆筑仓，以谷贱时增其价而籴，以利农谷，贵时减其价而粜，以赡贫民，名曰常平仓”。

　　㈡引《后汉书卷三十八张法滕冯度杨列传》语。

　　

　　送刘秀才序

　　唐虞三代之世，皋夔稷契伊傅周召㈠浑然全才，为时辅佐。道徳勲业，标凖万世，未甞有儒与吏之名也。《周官》谓儒以道得民，吏以治得民，二者并立，然犹相济为用。秦不师古，弃诗书，事刀笔吏，始坑儒，而反胜焉。汉之时习章句者为儒，攻法律者为吏，判为两涂。纯任吏而用其长，故有萧曹丙魏㈡之能。不纯任儒而用其短，故有贡薛韦匡㈢之偏，世不察此，槩谓儒不吏若，岂刑名贤于六经欤？宋儒者设经义治事，斋人才之兴，骎骎逼古，吏本于儒也审矣。国朝混一，治虽尚吏，世祖号称儒教大宗师，则崇儒尤重可知。今职簿书，佐官府者，通谓之吏。先朝诏旨若曰：“秀才、生员愿为吏者，俾为之”。窃论秀才为文行英茂者言，生贠但廪业于学校者尔。文行英茂者必将异于人，生贠初学，何敢攀而伍之？然擢吏恒于生贠，而名秀才者不得与，似非明诏初意，此亦吏弊不谙大体之一也。

　　刘秀才者，甞训导南轩书院，继为太平泮庠训导。宪轺临部，命郡府辟为吏，则与生贠者殊矣。所谓儒术饰吏事者，非独见于古也。余故表而出之，且示取吏于儒，不专求之生贠也。

　　旁批：㈠皋夔稷契伊傅周召，皋陶、夔、稷、契、伊尹、傅说、周公旦，召公奭。

　　㈡萧曹丙魏，萧何，曹参，丙吉，魏相。

　　㈢贡薛韦匡，《容斋续笔》：“《汉书元帝纪》赞：贡、薛、韦、匡迭为宰相。谓贡禹、薛广德、韦元成、匡衡也，四人皆握娖自好，当优柔不断之朝，无所规救”。

　　

　　●钦定四库全书陶学士集巻十四（明）陶安 撰

　　

　　○序

　　送黄文敬长岱山序

　　天下之都邑京师为大，天下之川泽海为最大，北至于京师，东南观于海，皆雄竒之逰。或无因而徃，则想慕而不可亲，憾于心者有矣。

　　江淛贡士黄文敬去年会试中书，今年赴官海上，余故喜其有行也。文敬居芜湖，自少有能文声。端厚专勤，藴徳不伐，弟子盈门，礼法森整，邑大夫乐称而争重焉。及领荐乡闱，羣情庆惬。以其气清神臞，不闲于跋渉，风雪万里，将有难色。乃慨然长徃，旅食燕山。不特与四方豪俊角一日之长，而九重之巍严，万国之朝觐，凡可娱心耀目者，无物不偹。志虽弗合而归，其识则广矣。

　　行省授岱山书院山长。岱为海岛，隶四明，渺然波涛之黒，蔚然林薄之翳，精舍数椽，命官任教，将以文明被于幽遐。文敬越大洋登讲席，吐其剩余，化渐卉服㈠，无金谷尘鲠于懐，彷徉凭览，挹暾光于未晨，睇神州于无际。且有珍鱻美错之饶，鹾商货舶之富，可泛视为海之穷裔哉。又得徃来郡城，文学儒流，星聮壑聚，日交接以资见闻。至于飞翰驱辞，尤足耸撼辕门大府，以流誉于时。逰之雄竒者，兼得之矣。

　　余与文敬为同郡人，前后俱以《易》贡，为同道，复同选为浙东教职，在斯文素为同心。明年春，承乏越上，则文敬进修之功益倍。傥思夙昔相与之至，尚肯为余一来乎。

　　旁批：㈠卉服，《书禹贡》：“岛夷卉服”。孔颖达疏：“舍人曰：凡百草一名卉。知卉服是草服，葛越也。葛越，南方布名，用葛为之”。书或作鸟夷卉服。

　　

　　送司狱易元允序

　　国家立法忠厚，丽禁典者固不贷其辜，亦未甞不闵其命，曲全有生之理于天地间也。圜土㈠桎梏之设尚矣。饥有廪，疾有医，建狱官以掌视，不惟要系无逸泄之虞，且俾矜抚。或平反而得其情，法之忠厚如此，尤贵得忠厚之人，以行其法尔。

　　易君元允、瑞之，世儒。甞以簿书赞治于宪府藩阃，受太平路司狱。人或以君之才猷，使得佐郡宰邑，则恵泽可以及民，狱官之任若不足以淹岁月也。是不然，夫恤刑好生之徳，自唐虞三代而降，虽以汉唐盛时犹有愧焉。今朝廷刑罚务于寛平，故狱官所系，视以为重。太平囹圄寂然，比者饥岁，加以兵兴，累执之徒不能无矣。每郡府之推谳，宪轺之审録，莫不嘉君能官，岂非忠厚之人哉。嗟夫，民有讼则陷于狱也，无讼则狱无设可也。使长民者理之有方，导之有素，孰不汲汲焉迁善而逺罪，讼何由生？君秩满，将有长民之责，尚其以无讼之本，反求诸身哉。

　　旁批：㈠圜土，《周礼地官比长》：“若无授无节，则唯圜土内之”。郑玄注：“圜土者，狱城也”。

　　

　　送采石山长濮友文序

　　江南山水雄丽之区，以采石称。楼观亭祠，皆据胜境。跨髙冥，俯清泠，可以纵心目之娱览。临流而廛，室宇巍华，货贸充溢，民业酤醸，多致殷富。宜有书院阐教敦俗，庶俾其人不至荒于逰逸，怠于骄奢也。

　　书院创自淮阳献武王保定张帅㈠。地当四达之衢，徃来者陆则车骑，水则舟航，过而瞻礼尤众焉。至正己丑岁，余客升，与番易许栗夫，于御史家闻有谈米石书院山长之美者，因叩姓名，则知为濮君友文，中山人也。御史叹曰：“安得与斯人接辞哉”？明年濮君来升，御史见而倾倒。余与许亦在坐，此识濮君之由也。又明年余归太平，望采石几一舍，虽相遇不获，而相知不浅。及壬辰孟春，满代矣。君在官复没产，曰：“三江渡岁赋水利，供祭祀，修完庙学”，乃塑献武像，祠以报功。自喜钱谷少而出纳不烦，得以诗酒彷徉于山水间，与天地清气酬酢物表，亦教官之髙致也。况能以阐教敦俗为务，儒家子弟尊其师道，徳艺是习。虽欲游逸骄奢，宁不警省于心哉。君文献之族，才识老成，衣冠言动有故家风度。尝歴江宁武康教谕，升今官，将由是表仪侯泮，教行千里之郡，其绩业有加于此，从可知也。

　　旁批：㈠淮阳献武王保定张帅，元将张宏范。

　　

　　送浮屠慧师序

　　始吾见逰方之外者，入空寂，出伦理，与吾道不类也。既而行南北，歴名山巨刹，时与释子接。或博辩多闻，或静黙有觉，或记阅能文章，皆知仁义中正之旨。至其祝厘于上，有君臣之分焉。不忘所自出，有父子之亲焉。羣居怡怡，规讽以善，有兄弟之情，朋友之谊焉。则既与吾道类。而又严敬其师，勤劳不懈。一得所传，心领膺服，终身不悖。而吾党反难能也。

　　从吾游者崔生子元，义兴人也。来姑孰寓光孝禅寺，寺僧慧师日岩乃其乡人，因生过余。目其威仪，则服行戒律者也。耳其言论，则习闻圣人之道者也。其学以无为为宗，以不二为法，以去死生为向方，以实相具足为归宿。吾知其有可尚者。未几崔生请曰：“慧有母在堂，其授业之师亦居义兴，而敬师之礼甚至。岁时省视，徃来以为常。今又将去，以其平日好与文士游，故赋诗为赠，愿先生序之”。

　　嗟乎，天道不外乎人理，佛氏功行之修，无择于巨细。况孝敬之心不衰，则其天者全矣。吾喜其与吾道类，且有吾党之难能者，安得不与之言哉。

　　

　　送教谕彭景先序

　　江东文物番㈠为盛。仆两入京，见南士官馆阁翰监，或负才学，旅逰栖栖。以至宾贡春官，番人居多。比叨禄金陵，见仕郡邑，掌校庠者，复多番人。时景先彭君受当涂文学，自番赴官，便道过余，一见如素识。言论英发，理富机敏，知其学有本原。信宿辞去。余既叹不获与君久相从游，然独喜吾邑得贤教官。今年夏代归，私庆日被薫涵。君寻满秩，会方新而别已迫，固不得不鞅鞅于懐也。

　　曩柄臣奏废科举，三台二十二宪司上疏请复，不得命。御史及各道宪节以文艺试士，为教官。时南北学者无阶取仕，与选则荣炫如擢大科，老战场屋者咸乐就试。君以御史举，名占髙等。及来莅职，堂掲诲语，敦厚儒习，俾知所尚，逢掖㈡敬从。学素无帑庾，缺禄给晨夕，君介守冲澹，无茍得意。部使者及郡监守知而嘉叹，分泮廪充俸，着为定令。有禄遂自君始。其尽心学务，勤若理家。庙宇斋庐，葺治完美。创亭官墙，在地幽景旷。俯仰山水，相忘于物外。颜以“乐山水亭”，而理致髙逺矣。

　　仆已慕番盛文物，而君复若是，尤有光于斯文哉。今朝廷屈羣策以绥万方，使在位効力者如君不少旷瘝，则臣职修而王化洽，而君之才有可嘉矣。其去也，贵公俊士，群饯溪郭，俾仆叙其事如右。

　　旁批：㈠番，番阳。

　　㈡逢掖，《礼记儒行》：“丘少居鲁，衣逢掖之衣”。逢掖或作逄掖，儒服也。

　　

　　送汪教授序

　　汪氏为神明之胄，居新安七百余年。族属蕃衍，复多贤秀。其福泽流被，虽久益深。而又有若处谦先生者出，君子谓积善之庆，果有余也㈠。

　　先生之歴儒官也，始谕长洲，调长清献书院，升嘉定州教授，凡三仕皆久任。最后典教姑孰。姑孰学校，东南称第三，匹休于漳明㈡。士风淳厚，称小邹鲁。先生视事似不能言，若不胜衣者。及其登讲座，进诸生，导诱谆恳。羽翼纲常，表章道义，使先王遗教之懿入耳而着心。甞与郡侯大兴堂试，仿科举式，所选多髦俊，文风乃振。其接物和易，至于不可则义形于色，志莫能夺，又人之所难也。甫岁余即引退，士子惊愕，相与议曰：“先生偹天下之达尊㈢，神气强徤，才学精核。乃髙举而去，弗克尽摅所能，曷有以为贤者之留“？遂相与力请，而其意不俞㈣矣。

　　仆等出入泮林，望其表仪而起敬。知其长育文献之邦，父兄师友渐陶有素，故见闻异常人，虽老犹不自足。视世之茍利禄者，徃徃以去官为戚，而印绶不忍去手，其所为何如也。先生由此佐大府，宰巨邑，推善教之心以施于政，则功恵及民，如春阳时雨，涵煦无穷，余将侧耳以闻嘉声，亦有以慰此心云尔。

　　旁批：㈠积善之庆，果有余也。《易经坤卦文言》：“积善之家必有余庆，积不善之家必有余殃”。

　　㈡漳明，漳州、四明。

　　㈢达尊，《孟子公孙丑下》：“天下有达尊三：爵一，齿一，德一”。

　　㈣俞通渝。

　　

　　送医官黄与任序

　　歴代陈迹去今悬逺矣。论及汉唐全盛时，犹使人欣快于百世下，况当海宇混一，而文明隆熈之治，与覆载无极，虽汉唐全盛之天下不能比其什一。士生斯世，身亲遇，目亲覩，凡徳学技艺，充足于己，度可济用者，愿効力行志，自拔众中，奋袂振筞，趋集京都。星拱云合，不特受官可以为荣，得禄可以为养，而且水浮陆辗，经阅万里，遐邈如周旋堂室间。乔岳巨镇之竒，大河清济之雄，皆在指顾，又得仰瞻宫阙神丽。以至庙廊列司之崇贵，车马人物之繁华，常纷纭而日接，此黄君与任，所以两入京都，意有在于兹欤？

　　君儒而医者也。意气动当道，因为医官，歴长林、右郧、乐平，升太平路医学教授。使其在京师，擢置长选，累资级以践清华，则兴事树功，将无不可。仅官于医，志若未就然。而逺游胜歴，见汉唐全盛之所无，居其职又足专卫生活物之寄，其亦可矣。

　　黄氏家新喻，其业儒，医传已七世。君从祖晓峯官奉训大夫，临政州县，利泽及民，寿几百龄。诗文成编，于轩岐㈠而下，诸家之书，领悟要旨，秘方灵剂，世未知者，悉授与任㈡。自其来肘㈢教印，郡府官僚，寓公多士，及闾阎庶民，恃以为命。切脉视证，究极根源，丛草木、玉石、昆虫诸品，适君臣佐使之宜，或相助以全其性，或相制以成其用，易呼号为欢欣，起沈笃为康裕。然郡官、寓公、士民所产之地有北庭焉，有西域焉，燕魏齐鲁焉，江淮荆粤焉，禀气异而致疾不同，君随类应，其服饵无温凉寒燥之偏，乃家传之有征也。今将别去，医家者流群谒文以为赠。

　　余惟黄君以仁名其斋，以同仁名其堂。天地生物，一元妙化，运行无间。全体皆仁，人具是理。恻隠慈爱之真，随在呈露。医者功用最近于仁，视人疾痛痒痾皆切于己，矧君讲求儒术，茍克治存养，使仁之性纯乎内，拯疗恵济。使仁之道周乎外，由教一郡等而上之，其仁流浃益逺。京都熟路，遄复驰驱，则异时之所遭，异乎曩时之所逰也。

　　旁批：㈠轩岐，轩辕、岐伯，医祖。

　　㈡与任，继任。

　　㈢肘，医者常挟箧于肘后，葛洪着《肘后方》，后常谓医为肘。陶安此处肘字当作主持解，用字未妥。

　　

　　送黄尚明序

　　凡邃于学而丰于文，必以极致为归宿之地，所由得者有二焉：沈潜乎幽寂，以畜其才也。经渉乎广逺，以充其气也。方其阖戸深居，稽经绎传，隽嚼六艺，罗络百家。灯钞曙阅，手不辍披，口不絶诵，固能沈潜乎幽寂矣。然而天地之髙广也，川岳之雄竒也，南北疆域之大也，逺近文物之至美而繁也，非寡交罕出者所能悉知而徧覩。于是行四方，则视于目者非其所常见。听于耳者，非其所常闻。贤可尊而师也，善可亲而友也。经渉既久，其气有不充矣乎？

　　余甞间闗浪澷，喜与豪儁伍。得其类此者，多西江之朋也。近归姑孰，识黄尚明，临江人。较余所得西江之朋，则又敛焉而容敬，薫焉而徳和。盖其蚤岁修省于家，有沈潜之功，不遽以自足。操舟东渡，歴吴之郡邑，因留姑孰。时嵩溪马侯新建义塾，招徕学子，议选髦士，聘为塾师。众以尚明荐，遂登讲席，教事乃振。暇则与客蹑乔峰，俯洪流，访前贤遗迹，追逐云月，调啸于物表。今又思维扬为四冲之会，将浮游淮海，其经渉者益逺矣。傥回翔而西，则乡之人士见其学之邃，文之丰有加于昔也，寜不改容而敬叹也耶。

　　

　　送黎仲良序

　　友人王克明以上党黎仲良来谒，且曰黎本潞之名族，仲良在京师奏名为胄监生，受郑州学正。精风鉴术。蚤有藴负，自视欿焉㈠。于是历燕赵之疆，东至齐鲁，南游于荆楚吴越，将务富其学而充其才，遂以益斋自号。若其鉴人穷达寿夭，竒验缕㈡出，特余事焉尔。今其来也，闻子有素，而请见。恶得靳一辞以贲㈢之哉？

　　余闻克明言，因取仲良斋扁之义而告曰：“伯益谓谦受益，仲尼以迁善改过为益。徳无盛乎谦。尊光而卑不踰，其益为何如也？君子迁善则过必寡，改过则善必増。相资交助，其为益又何如也”？

　　上党隶平阳，民俗刚劲而任气。仲良仪恭礼和，惴惴如不能言，有谦之心哉。意其亲贤取友于四方，得迁善改过之道，故无负益斋之名也。世之挟技术，涉江湖，观貌听言，辨气察色，臆度祸福，妄期荣富，以徼利于一时。俾庸躁之徒生觊觎侥幸之想，芒芒㈣满路而未已，不徒无益，反致损焉。合伯益仲尼之言而加警者，仲良所以益已也。即风鉴以持正论，使人知力善吉而悖徳凶，所谓相形不如相心者，仲良所以益人也。今将官于郑，积其岁月，受命升职，又当推其益于时，未可以技术自待也。仲良宜知所择哉。

　　旁批：㈠自视欿焉，《孟子尽心上》：“其自视欿然，则过人远矣”。

　　㈡缕通屡。

　　㈢贲，《广雅》：“贲，美也”。

　　㈣芒芒，《文选束晳补亡诗》：“芒芒其稼，参参其穑”。李善注：“芒芒，多貌”。

　　

　　送马仲云序

　　隆平之时，有台察以肃宪纲。征伐之际，有将相以统兵政。奉承于将相台察，能不失职，保有令善，则于佐理一邑又何难哉？马仲云世为荐绅家，结髪事刀笔，甞为吏金陵郡台察，莅焉天子耳目。大臣坐镇尊严，聮宩列居，霆轰而鹗鸷，乃周旋其下，仪度整闲，接物无忤。郡幙缺僚，拔君摄其事，处置有方，羣吏慑服。及掌官廪，出纳田赋，数十万悉称其平。余在金陵见其劳绩，喜吾邦有人，行志于大府，受知于崇台也。考满归姑孰，除长洲幕官。适淮甸兵起，姑孰滨江，迎送供亿，日不暇给。郡府委君赞画当涂。未几，三省行台官皆以宰执领大将治师江上，军需浩繁，责办于旦夕，陵轹摧撼，寝食不遑。仲云应变神捷，当路咸喜其能，不唯免过而已。

　　今将赴长洲，虽剧县。刑名之轇轕，钱谷之富穣，倍蓰他处。然于台察将相，既亲歴其难，而其才有为，则佐邑无难矣。古谓遇盘错而别利噐，仲云有焉。余惟姑苏为东南财赋甲区，比岁民力凋弊，盖地产有限，而横敛无穷。或有谋筞，彻㈠在上之听。推以矜恻之心，济以恵利之泽，使赤子乐其有生，亦吏治之光华也。

　　旁批：㈠彻，《说文》：“彻，通也”。

　　

　　送张文泰序

　　士所愿者，有文学以美其身，有名爵以行其志。天下文学所萃者，辟廱也。天下名爵所出者，朝省也。张君文泰则隶业于辟廱，知名于朝省者也。

　　徃年乡试东平，众谓其当擢大科，乃弗如志。居京师，执经听乐，趍跄胄子之列，不自满而遽止。一旦去燕，历齐鲁，浮大河而下，渉淮泝江，游观于吴楚。至正庚寅秋，余与之邂逅京口，同舟抵金陵。君览六朝故都，时与贤俊伍。既而访旧姑孰。明年余归而相遇。言论意气视昔有加，所至弟子归向。故居有庐，食有鱼，门有长者之车，虽羇旅万里而觞咏自娱。今北上为卒业计，吾意太学先生及诸公卿皆将叩逺逰之所得，君可黙而不言乎？

　　今徐豫荆扬之域，亡郡县百余。兵火萧条，黎元涂炭，江河淮济，天地血脉，贵乎流通，乃至分截。海上攘夺，阻塞粮道。拥重师者未明戡定之方，有民人者不先抚绥之术。财用耗费，公私罄竭。力役愈横，贿赂公行。文武才略，可以立邦家太平之基者岂无其人哉？或者任之而未至，取之而未尽尔。文泰以身歴目击者，发忠谠之议，耸枢要之闻，宜有济时长筞，以副当代渇贤之想。由是以文学取名爵，盖非幸而致也。

　　

　　送许经历序

　　至正辛卯春，喻川许君来长姑孰郡幕。时承平既久，官事民俗一皆简静，以吏文赞政而有余。值兵起淮西，连破州县。姑孰并江相望孔迩，城堞久废，军伍寡弱。君谓难于守御，大募民兵。明年，武昌陷，饶信徽广皆不守。行御史台中丞、江南三省平章并领大将以姑孰居要会，挂印开府，招勇悍，集辎重。府官多以差遣去，故长幕者不克少休。董造兵噐，动以千万计。巨艘良马，武偹赫张。出师之日，强弓精铠，虎旅云趋。金鼓震发，旗纛蔽空。许君亦与有劳焉。筑城役兴，时进善筞，上官听纳。大军征讨，假道不絶，君出入锋刄间，供给不避艰苦。暴兵犯宁国界，及据溧水。四境日迫，勤议拒守之计。又明年春，淮南省平章将兵来援，驻札城郭，供给益繁，士马饱刍粟。于是据溧水者溃，境内胁从悉降。自君到官未久，羽檄遄至，不得从容坐幕中。昼夜奔驰，寝食弗安。家累隔数千里，音问顿絶，曽无私忧形于言色，唯思尽忠王事而已。

　　观君神仪萧散。世当无事，谦抑逡巡，似不能任劳剧。及军兴随机应务，虽纷扰仓卒，意度闲雅，何其能也。然数十年来，南人不得仕省台院部，仅补逺道宪史。君因以吏役历海北两广宪司。除恵州路照磨，升从仕郎、太平路经歴。向使累朝股肱耳目之臣，祗率世祖蕉章，南北人才视之无间，俾其君子彚进，小人爱戴，而致治之美埀衍无疆，夫何妄生区别于一统之朝，日益猜忌懐愤。诸人亦以摈弃不録，构衅引类，发于长淮数千里间，蔓延江左，干戈烂漫，亦有以致之也。比者悔过，复国初之制，产自吴楚者得与中原人等，则许君秩满，铨司考绩，非复向时之待南人者比。予故因其行以卜世道云尔。

　　

　　送程子舟序

　　人有同室而异心，异乡而同道者，其故何哉？彼异心者重利轻义，易进难退，已絶而益附，已去而复留，虽甞同室，不害其为异心也。此同道者爱恶之公正，议论之谠直，毅而能和，通而有制，虽出于异乡，而实为同道也。

　　仆得纳交于程君子舟，盖异乡而同道焉。君世居婺源，族人仕姑孰，因来视，有荐其文学于郡府者，遂聘为泮斋之师。适仆归自金陵，同时分教，而自贺其得友也。

　　列居垆亭，罄欬相应。书㈠则茗饮而集，暮则袂属而归。每闻君语，心用开悟，源源清济之贯浊河也。其为人也不可以势屈，不可以利诱义之，所在汲汲趋从。至于正色斥邪，据理折傲，卒使公道昭明，而异心者不得以同室矣。逺近向风，簦屦云翕。君得以阐扬经术，虽扰扰危急之秋，教养不辍，学校光采，冠于东南。

　　君至姑孰之明年，婺源陷，南望悲嗟。及婺源平㈡来者报母夫人及妻子避难皆归，室庐具存，疾疠不染，又以见作善之祥也。道里渐通，将圗归省。仆亦东渡浙江，同道而逺别，宁不怆然于懐耶？尚冀修其徳业，充其才智，出济时艰，当有余裕。毋长徃而不来也。

　　旁批：㈠书字讹，当作昼。

　　㈡平字讹，当作伻，使者，仆人。

　　

　　送丰叔良序

　　天下之至险者，水而已。智者设为防，庸制其汜㈠滥溃决之势，不惟遏絶民害，且成润沃之功。物徤而奔逸者，莫如马。故驭以羁络，虽懦夫亦能扰而驯之，使其胜重而行逺。人有心也，一或邪僻其险于水。人有欲也，一或荡靡逸于马矣。

　　先王之治天下也，执其枢机，不劳力而众自定。防之驭之，有其要耳。示以道徳仁义，习以诗书礼乐，教立而化行，杜祸乱之端，延泰和之祉。曽何险逸之虞哉？然古者为教，其原出于朝廷。后世为教，其责归于学校。今郡县学校之教学，官董其事，训导专其职，则师模所系，尤在乎训导焉。茍得端士，阐论至理，开发英才，使斯民相观为善，虽有残暴，亦知尊君爱亲，不至于干戈纷争，赤子涂炭，若此之极也。

　　姑孰学有训导曰丰君叔良，其先四明人，宋尚书清敏公之族。至正戊子秋，同知张庸道主持学务，闻叔良才行，命学官致币，征为训导。叔良时为富族塾宾，其塾厚礼坚留。未即起，郡府遣县官迎请，乃至。时余同教四斋，授业之隙，聚话倾倒，相驩无间。冬，余赴金陵。后至考满归，则见从游叔良者増多，贵介子弟，规矩森肃。余又获与叔良同教，相驩有加焉。

　　值兵符四驰，敌压近境。军马载道，而诵读之声，庖廪之给，未甞一日废。重以宪司郡守临励，春秋享祀，朔望会讲，升降周旋，宛如承平时。方人心惶扰，见庠序修举，衿佩趋跄，恬不解散。遂稍稍自安。甲午春，叔良辞职去。蒋君茂昭集诗为赠，俾余序之。

　　夫江东统八路，属乱离之际，学校教养，率多停弛。其七路之境，兵火伤残。姑孰治三县，独能保有全疆，民不思叛，今又习保伍之法，奋威武之容，将以扞城御侮，岂非教化尚明，闻风观感者众欤。先王防驭之有要，可验于此。故因叔良而发焉。

　　旁批：㈠汜字讹，当作泛，同泛。

　　

　　送梁教授序

　　至正戊子春，会试南宫。朝绅㈠居江浙者近百人，相与裒金，大宴江浙贡士，及监生登第者五十余人。余忝在坐，时会稽梁君叔亨为国子伴读，颀然出众中，相礼奉宾，谦徳和气，辉耀爼豆间。及余见太学诸先生，或与六馆㈡诸生相遇，毎闻称道梁君。后二载，除太平路儒学教授，需次未赴。癸巳秋，余徃会稽，承乏髙节书院。行已数日，君始至太平视篆。明年冬，余以公委，便道归侍，遂得聚首泮林。且见庠舍修饰，黝垩华炫，弟子游歌，蔼蔼彬彬，乃知君尽心厥职。

　　观其情性，寛平倜傥。举觞属客，剧谈轩豁，殊无凝滞。郡府荐于江东宪司，将以为宪史。属邻壌兵警，君以浙东乐土，其兄奉母在家，恐贻逺忧，惕然有东归之思。郡府遂俾白事行省，以便其归。士子咸谓先生出自太学，礼法习闲，典教一邦。方以善道化民育才，惜不能竟其所施，于是赋诗赠别，期以早旋。

　　余谓仕而行道，显其亲也。归而承颜，安其亲也。移孝以事君，其为忠也大矣。夫如是必能厉志秉节，随所任用，宣着于事功，如古所谓求忠臣于孝子之门，岂不増伦理之重哉。

　　旁批：㈠朝绅，借指官员。周密《齐东野语洪君畴》：“宦寺肆横，簸弄天纲，外阃朝绅，多出门下”。

　　㈡六馆，唐制，国子监领国子学、太学、四门、律学、书学、算学，统称六馆。宋元后仅存国子一学，但后世仍以六馆指国子监。

　　

　　送杨生序

　　余顷居海濵，闻海人言，有渔者力强而善游，厌纶钓利薄，采具于渊，无所得，遂缒致岸底，入水百仞余，觉有物焉，负而上，块然涂砂，重藓锢结，形质莫辨，其徒相视骇笑。偶越贾舆钱而过，识其为竒，愿市得之。俄而倭贾舶至，亦欲贸以珎货。两贾争求，长价至数千万钱。渔以越贾先市，特货与之。及募剖斵，乃巨蚌也。得径寸珠二圎，洁晶润莹无纎类，光采流射，日中艾触，明火焕发，希有寳也。越贾由是益富。嗟夫，物之可寳者如此，而士之可寳不尤贵于物乎？

　　    杨生子直甞从余问学，其华美不露，故容辞弗殊常人，与涂砂藓锢之类也。始者受徒里闾，福定杨氏聘为塾师。明年溪南刘氏夺而聘焉。又明年杨氏増厚币踵门，恳请子直之父，喜复故毡，命赴杨召。犹两贾争求而长价，卒与诸先市者也。

　　吾闻杨氏贤而礼宾，其子弟多令噐，虚席待子者一载。今得子至，真若得径寸之珠。子宜敷圣谟，明理绪，使其疑释而业精，期底于成徳，岂不犹越贾之益富哉。又惟古君子之教人也，获学半㈠之益，子恶得不反躬以自勉？蔵诸己而深纯，有媚川之功㈡。施诸事而美着，有照乘之用㈢。《书》曰：“所寳惟贤”，其子也夫。

　　旁批：㈠学半，《尚书说命下》：“惟斆学半，念终始典于学，厥德修罔觉”。正义：“敩，教也。教然后知所困，是学之半”。

　　㈡媚川之功，陆机〈文赋》：“石韫玉而生辉，水怀珠而川媚”。

　　㈢照乘，即隋珠，亦名照乘珠。

　　

　　送程推官序

　　凡临民为政，修于外者，不若诚于内。善其始者，不若保其终。今之从仕，于视职之初，执礼奉法，似乎公也。敏事服劳，似乎勤也。货贿不通，似乎亷也。是非有断，似乎明也。或存诸内者非其诚，徒藉是以立威徼利。由是公不胜其私，勤易至于怠，亷变而贪，明随而蔽，遂不克保其终。求夫内外始终之一致者，余于程君徳明见之矣。

　　至正丁亥冬，任太平路推官，专理刑狱，详于听谳。用平反之法，老吏惮服，不敢任情出入人罪。越三载，淮西兵起，郡地危急。府官多以守隘去职，君受省委兼署府事。省台诸大臣来治军旅，为之缮甲兵，具糗粮，奔走供亿，昼夜不得宁居。民乘衅攘夺者，輙击死于市，用是众不思乱。淮民舟居，避难芜湖。利其财者执以为冦，累累系狱，议将尽戮。君徃推究，雪其寃免死者三百余人。大军来过，迎劳罔不如意。事当繁扰，未甞避缩。遇仓卒，不疾声厉色。其乡婺源，素无兵难。或劝其遣家属还，为自安计，毅然不听，未几婺源果陷。又三载代者始至。在官六年，公勤亷明有如一日，可谓诚于内而保其终矣。

　　程氏为忠壮公苗裔，中顺大夫茍轩先生，君大父也。用其荫主新城、丹阳簿。迁清江镇征官，升候官县尹，建宁路推官，调太平。其在丹阳、清江、候官皆久任，而于太平益久。官至于久，能称其职，孰谓久任之制不可行也哉？既代，士类为诗送别，俾予序之。若其政绩之详，载在去思之碑，兹故不述。

　　

　　●钦定四库全书陶学士集巻十五（明）陶安 撰

　　

　　○引

　　送杨廷玉引

　　于湖昔有贤令，杨姓，长沙人。善理政，副庆逺安抚使。地当岭南要害，蛮夷土俗，怒则战争，遂抚循其民。夫以杨侯才徳，仅官小邑遐徼，其子辟帅曹而早世，天之报施，若不得其平也。予既叹杨侯之贤，悯其子之不显，而思识其孙。今廷玉之来也，吾安能不恱乎？

　　甞受业于梅溪李氏。李以博学望湖南，故其成立也异，才徳不坠其世守，宛然令器也。天之报施，不速于近而悠于逺，将以昌杨侯之父子者昌其孙，曷甞不得其平哉。廷玉留于湖，访前人故迹，道经当涂，泝长江南归荆湘，予友徐仲善集诗饯别，告予曰：“廷玉归省母，将荫席入官，子宜有以荣其行”。予惟省亲，孝先于爱也，荫仕，孝移于忠也。一举而二善，存是为引。

　　

　　送曹秀才引

　　溧水之境，据太湖之隅。城郭介山阜间，金陵当其北，姑孰限其西，非冠盖徃来之冲。产兹土者，虽读书抱艺，能亦隠而弗彰。茍厌其邑郁，不北之金陵，则西之姑孰焉。金陵宪台所莅，溧之求仕进而徃者为多，若问学则从游于姑孰，前后至者踵相蹑也。

　　溧人曹子实儒族也，甞侍其祖官浙东，归未几而至姑孰。姑孰文献旧邦，多贤士寓公。子实翱翔乎其间，观感日深，请益日不倦，仁义道徳之言，蔼乎其日闻。词章记览，日每有増。暇则日从宾客游觞咏咲谈，文义日益盛，故皆乐与其进焉。嗟夫，世俗急仕进，缓于求学，舍己为人，本末失宜，可悯也。孔子曰：“学也，禄在其中矣㈠”。因其归，书以遗之，尚克底于成哉。

　　旁批：㈠《论语卫灵公篇》

　　

　　送申振之引

　　大名申振之由宪司典牍为狱曹于姑孰，人谓振之通才，宪司要途，狱曹细职，舍所宜处，俯从乎细，恶足以尽其才乎。是不然，篑九仞之山，必始于下。航万里之海，必始于近。国家恤刑丽禁典者，视以寛厚，廪焉是给，医焉是疗，此狱职所由设也。姑孰讼简，狴犴萧然。振之余暇必思法何为而可行，刑何为而可惜，善何为而可劝，恶何为而可惩，缧绁何为而非其罪，桎梏何为而非正命与夫革心禁暴之方，资其用于他日者，要亦求之于素也。积其岁月，升吏溧水州，由州又升宪司不难。则所谓篑山而航海者，实此乎始，孰谓不足以尽其才也哉。

　　

　　送谷美之引

　　甚矣才之难得也。所贵乎才者，能适用于时耳。今封疆千里，郡府统治事，若蠭午㈠吏曹，持案牍，研律法，以佐其官，责不重乎？

　　金陵谷美之生长富族，轻财好施予，慕者多客其门，由是家资无赢余。当道荐为姑孰郡史。明于政体，陈说可否，当理弗茍，乃适用之才也。予因其事而验之，盖不以富累其心者，则亦不累乎贫也。美之前时未甞骄侈自盈，及为吏而贫，又岂窘戚不能自安乎哉。积而能散，其不贪也审矣。求尽是道，在儒者犹不多见，乃于美之见之。

　　今调广信，嚢橐萧然。是行也，不变平日所守，遇事有方，虽处繁剧，亦优为矣。于乎，尚慎厥终，久大斯可期也。

　　旁批：㈠蠭午，《史记项羽本纪》：“今君起江东，楚蠭午之将皆争附君者，以君世世楚将，为能复立楚之后也”。纷然并起貌。

　　

　　送刘生引

　　莫难耕于硗确，力倍则可以有秋。莫难济于湍激，力恊则可以挽舟。君子务学不计材质之敏钝，力之笃而不畏其难，则可以趋于成也。圣门传道唯参也鲁㈠，而有得才辩明颕者弗与，岂其材质不敏哉，学有力不力焉尔。

　　东平刘生从予学未久而去，请一言为别。呜呼，材质天所赋也，学力已所致也。梏于其质，视学为难，岂予所望于生者？彼硗确之可耕，湍激之可济，亦在人力为而已矣。狃于安而惮其劳者，怠也。甘于退而沮其进者，画也。无是二者，力笃于学，使义理充溢于中，光华宣畅于外，庶几其有成也。予师也，故规之以辞，尔其听省毋忽哉。

　　旁批：㈠参也鲁，《论语先进》。

　　

　　送李国用引

　　学校之政必先于教养，教养之具必资于金谷，直学司金谷出纳，茍用当其才，分守而公处，学政可期于修矣。士夫之论重教养而贱金谷，朝省之制，由直学而升教官，位无崇卑，以尽职为贤尔。孔子大圣，委吏犹屑为，料量平，会计当㈠，司出纳于孔门者，此其标凖也。

　　天门书院称最东南，李国用直学于兹，学田在浙西，豪佃租赋不供，悉惩其逋，廪有余粟，帑有余财，修广庙学，非用当其才而尽其职者欤？予观国用犹利噐之解盘错。今将升教官，乘时而出，君子之道，毋久隠于澄澜幽竹之居也。

　　旁批：㈠委吏犹屑为，料量平，会计当，《孟子万章下》：“孔子尝为委吏矣，曰：会计当而已矣”。 赵岐注：“委吏，主委积仓廪之吏也”。

　　

　　送马师鲁引

　　朝廷以吏术治天下，中土之才，积功簿书，有致位宰执者。时人翕然尚吏，虽门第之髙华，儒流之英雅，皆乐趍焉。马氏在南阳，世有爵秩，官行省者师鲁，曽祖也。总管，其大父也。兄师孟，昔尹当涂。师鲁偕至，时兵部尚书清卿以贵戚出监姑孰，一见师鲁，亟加爱重，命为郡史。今迁广信，请文识别。

　　余观由儒入吏者，歴四考始登于选部，此为吏之常调也。有一拔升清要，可立取绯紫，唯中土之才跻是者十八九，师鲁就吏有以也夫。夫信，剧郡也。朂哉斯行，亷隅以砥其节，恪慎以勤其职，岂无如尚书知己者拔而升诸清要乎？将见膴仕光于家世矣。予甞交其昆弟，有斯文之雅，故为引。

　　

　　送田克譲引

　　从事于吏，而不为吏之常习者鲜矣。甚矣人心之无恒也，能不随物而变如克譲者，可尚也哉。田氏为洛阳旧家，友直杨侯独爱克譲，以子妻之。需次姑孰郡曹，侨寓陋巷，居室屡空。当是时也，克譲不戚戚以忧，及职簿书，监守幕官，咸加噐重。当是时也，克譲不跃跃以喜。有不为吏之常习矣。今调宛陵，乃宪司所莅，尤宜谨畏。余友李毓之亦在幕下，为我祝曰：“孝亷可以荣其亲也，名节可以全其身也，审如是，则逺大可致也“，言既而别。

　　

　　送白生引

　　河东白氏由金而元，衣冠礼乐之传，着美中土。族人游仕于南者，余间识之，则闻子端才美士也。及贰幕姑孰郡府，始获托交。巷寓阖扉，澹然自守。岁时诸弟或来省视，最后鸿来、鸿字，子髙其从弟也。子端喜其可教，遂留止从余游。子端寻以忧去，鸿亦去，吾固嘉生质可进道，生亦非不欲依余竟业，势弗能耳。笔砚之伍惜其别也，诣余请曰：“白子髙及门虽未久，然持饬有加，勤恳尤至。且事师之礼恭，卫道之意严也。先生幸有以贶其行“。吁，吾学不逮，辱诸生相长，又笃友谊如此，可嘉也。鸿独未久而即然，益可嘉也。自是而徃，省身治心，言行诚一，毋荒怠厥功，则衣冠礼乐之传，方新而未艾也，其勉哉。

　　

　　送朱从善引

　　唐虞之徳，犹天矣，不能去刑以底治隆。后世民讼日滋，入于辜益众，得无善其法以处之乎？各郡理刑之职曰推官，掌系囚之职曰司狱。推官诘微释枉，辨察情伪，铨司遴能者以任之。司狱惟典囹圄，不摄它务，人独不乐为。为者类贫病寡能。近年以来，有能推官而无能司狱，必得能狱曹以佐之。朱从善者，太平狱曹也，其为言曰：“凡丽于缧校，在法然也。饥渇疾痛，与常人同，宁不思尽予心哉”。从善虽业吏间，渉书史，由国初至今，诏令例格，纂集成编，恪遵绳矩，禆其官之不逮焉。满代，当吏于理民之司。予嗟今之为吏者，务先刑罚，独未知徳义可以化民心，礼乐可以陶民俗也。能以是于未然，则刑罚不烦矣。诚如是，无辜者不陷于辜，庶其善承理民之寄哉。

　　

　　送梁生引

　　新安叶宗海称其友梁廷举者，弱冠嗜学，甘若啖蔗。平居不好游，其父为郡曹，廷举厌习吏事，宁委心儒素。今将归，愿有以教之。

　　余虽不识梁生，而宗海称许，可知其人矣。今世学者或视人出己右，輙萌忌疾，且遏抑其所长。不能损人之善，适以自滋其过，匪唯学术失正，抑其羣居有以相渐而化也。今梁生得誉于人，宗海不匿其美，俱善矣哉。虽然，余将进生于道。谦虚而自处，若无果毅而自进。若趋夷物我之町畦㈠，求圣贤之堂阃，朂其成功可也。梁生寓吾邦而不吾知也，知之而不吾见何也？于其去也，并以问焉。

　　旁批：㈠夷物我之町畦，夷，平也。町畦，界域也。

　　

　　送髙鹏举赴新安引

　　邑于茅山之阴曰句容，其境幽奥，风气藴结，土多美产。珎草灵木，性良于服食。石之色理，温粹如玉。嘉谷丰饶，居人殷殖。间有读书负艺，可表暴于世者，轩然动其出逰之思，用是髙鹏举就辟太平郡曹，日趋侯府，左簿书，右法律，忠厚之意发于辞色，今调新安。

　　夫新安，大郡也。领州一，县五，为理学文物之区。然风俗与化推移，昔称刚而喜闘，岂复有焉？则可以优游于佳山水间，霞林瀑壁，清满胷臆，又有金星矿石之砚，冰翼凝霜之楮，诸茗絶佳，皆可助其雅致。余然后知句容美产，不专在乎物矣。

　　青山雪霁，振斾而南，余素嘉其性情淳确，不为吏习所迁。作送髙鹏举赴新安引。

　　

　　送髙进道引

　　儒学正临行，简言于余曰：“广西宪史髙进道，驰驿白事行台，道经太平，相见于传舍，言论之顷，文采粲然。今回广西，裾风帽雪，莫或宁处，子其有以羙其行”。

　　余惟亷访司，礼法从出，百僚式焉。桂林在岭表，控制百粤，为西南会府。境壌荒遐，风宪势益崇矣。然其民犷戾轻生，茍驯扰有方，未甞不可治也。昔人称其俗比华风，今官于斯，例升两级，俸资特优。间有不良于理者，遂獠夷其民，孳孳黩货，煽害郡邑，故峒猺承衅，盗剠无时。进道奉行宪典，志在澄清，则有司必加之意，使国家恩威，流震海峤，将无怒则兽之虞矣。遂书授行简，贻诸进道哉。

　　

　　送吴生引

　　番易㈠吴廷镇与余同试场屋，余既充贡京师，及归姑孰，则廷镇职金榖于郡庠，其弟字廷用，实从之来。余见其兄弟友爱敦笃，敏焉修学。既而廷镇请以其弟受《易》于余，生遂踵门，抠趋服勤，占毕㈡、问难、请益，余不专导以科举之习，方将纳于髙明之域，而生以父命亲迎。岁晚，告别而南。嗟乎，伦理莫始于继承，孝敬莫急于定省。生于是道固知之矣。余友伯诚彭君于生为乡先进，生归，接其言动，承其辉光，深省实践，毋逸欲之迁，沈涵义理以成其徳，庶乎有以慰其兄之心，而不负余之训也。

　　旁批：㈠番易，鄱阳。

　　㈡占毕，《礼记学记》：“今之教者，呻其占毕，多其讯，言及于数，进而不顾其安”。 郑玄注：“呻，吟也。占，视也。简谓之毕……言今之师自不晓经之义，但吟诵其所视简之文，多其难问也”。 后亦泛称诵读。

　　

　　送陶培之引

　　延佑未设科之先，郡县学校袭前代故常，季考不废，但经义务穿凿，词赋拘声病，其涂既岐，其习益陋。及大比宾兴，然后芟扫前弊，尊崇正学，由是圣经旨趣，日月于人心之天矣。故季考之制其文艺，无异场屋。因兹而得儁乡闱，决科大廷者，盖甞有之，余未暇悉数，特举一二。

　　曩董伯与以皇极题中选明经书院，庚申居江淛首荐，己巳又荐。余同年友邹功父甞以文捷于乐平，今年登进士第，季考有益不诬也。

　　陶培之家三湖之阳，力学孳孳。乃春夏二季，郡侯举堂试，主司考第，连中第二。郡侯率僚佐戾泮林，燕赠光华，吾宗文物，幸有培之成立，宁不跃然増喜哉。湖雨新霁，爽入轩几。咀遗膏于残编，吐英词于新筞。恢所造诣，讵有涯耶。若是则出身科第，当有日矣，子将焉辞。

　　

　　送秦君用引

　　朝廷爵人非一涂，入粟拜官，未可槩以易视也。凡厚徳者虽居殷富，不荡焉以肆，不泰焉以侈。好礼乐善，心存乎济物，乃君子操行。假之以名器，非幸也。

　　秦氏故饶于资，君用肆儒书，谦恭节俭，有祖父风。吾甞以为秦积徳数世，其子孙宁有不显哉。君用果以入粟受苏溪巡检。苏溪附寳庆之新化县，其地介长沙零陵间，其俗虽参百粤，其人则贵信，而喜直恶欺，而弗奢。然尚气恃险，不可以威制，而可以徳懐。茍诱谕抚驯，不咈其心，虽黠慝可以革面。若夫修武偹，防奸暴，辑宁境内，是则君用知之矣。昔周元公摄守是邦，后因卜居。至今有濓泉、大贤，余烈遗化，炳炳具存。访求其迹，致髙山景行之思，循其道以资于用异时，将如张释之、卜式㈠，跻于郎选，尚可易视之哉。

　　旁批：张释之、卜式均以纳赀入仕。

　　

　　送严明卿引

　　西江儒流严明卿客芜湖累年，文学受徒，资脯修以给晨夕。其为人也方，不专执，和不诡同，记闻该洽，言论援据。姑孰郡庠留执簿书，周旋堂戺之间，奔走笾豆之下，仪文伟然。

　　太守髙侯子明图新孔庙，恢拓基构，明卿克遵约束，趍事董工，靡惮劬勚。俄而礼殿崇丽，翼以修庑，塑从祀像，髙闳辉焕，神庖外列，先贤有祀，悉中矩度。髙侯致政去，仍恊力以毕余役。又议复久没产，验旧籍，辨于有司，未竟而考满，终归故额。頼其倡谋于前也。

　　明卿虽班下吏，实则儒流，効劳圣门，弗为卑贬。渉艰难而无怨尤，尤人所难者。抑独不见夫良材乎？隠于丛蔚，霜鏖雪酷，岁月屡经，干益修，操益坚，一旦见知工师，则登诸栋梁之用，安知世无知子者？尚其培养深固，庸俟所需哉。

　　

　　罗君礼送行引

　　严陵罗君礼为行台书讼者词牒，期岁而代，循常典也。行台统江南十道，政令刑罚，为时仪凖。由大夫中丞而下，以至御史掾曹，持礼蹈规，彬雅清严。君礼趍跄其间，耳所聆者多嘉谟，目所觌者多美行，心所养者无非僻之私。故于词牒，明以询其隠，公以核其情，使疑者彰，寃者释，贪悖者伏辜，其能不可泯也。台评嘉赏，檄补吏于郡，佥以其恪慎恭抑，无纎芥吏奸。歌咏以侈其行，而属余为引。

　　吾闻龙骧万斛之舟，徃来江河，稳如夷涂。一旦浮游巨海，茫无津涯，长风疾驱，波涛呑天，灵怪百出，其势莫测。卒能载重渉逺，恬然以济，及复入江河，则视若沼沚，熈熈无惊危之忧。由所歴者大，故不难施于小耳。君礼既亲台察，出至郡署，何以异于是。然常情于事，以大为难处。故兢畏而获安。以小为可忽，故怠豫而萌变。君礼知此道，惟善是圗，乃克有终哉。

　　

　　陈生送行引

　　五年前余自京师南归，四方士从游益众。姑孰城东一舍有灵墟山，山口着姓曰陈氏，遣子良器字君用者来从余游。时生未弱冠，神清气完，誾誾渊渊，有老成风度。自是奋志，精搜强记，聴余论羲文之心，演洙泗之旨，若有契悟。操觚成章，蔚可观采。纔踰岁，所进骎骎㈠逼人。

　　后余贡京师，而生亦以亲迎还灵墟。每闲暇时思昔从游之士，于生尤惓惓。及来金陵长明道精舍，及门旧友时有来省者。生亦不惮劳而至，其意亦勤矣。居无何，请一言而去。嗟夫，求道必自近始，孝友周于家，行义昭于乡，彬彬然为君子矣。由乎近而致逺，使徳崇而业茂，广誉之美，克符其实。庻其遂吾之心哉。

　　旁批：㈠骎骎，《诗小雅四牡》：“载骤骎骎”。《玉篇》：“骎骎，马行疾貌”。

　　

　　魏典史诗引

　　理民之司县，负郭为最劳。典史位居幕属，裁决簿书，政事出入，资其始谋。禄轻而责重，视他职难为也。当涂疆域，左湖右江，为徃来之冲，郡府控临，纎悉取给于县。小不及意，督责立至，视他县难为也。于难为之县，居难为之职，将恐迎送趍走唯日不足，奚文词之暇务？唯优于才者，兼而能之也。

　　魏徳瞻典当涂县史，奨善斥奸，处事无壅，长贰待以宾礼，郡府亦善遇之。昔焉难为者，为之无难矣。予友蒋茂功出示与徳瞻倡和诸诗，知其优游文翰，陶写性情，超然丛杂喧嚣之表，庶为优于才者，岂泛常幕属所可拟伦哉。茂功俾予叙其槩，且用其韵，系诗二章。

　　秋蟾皎碧霄，襟抱共清髙。刀笔精三尺，纲维捴六曹。

　　红莲宾幕丽，白髪世途劳。简牍有余暇，溪山付浊醪。

　　老气薄层霄，官卑足养髙。平生无吏习，雅会有吾曹。

　　驴背新诗穏，牛毛细事劳。每探经史味，心醉胜芳醪。

　　

　　姚江类钞畧引

　　《姚江类钞畧》者，姑孰陶安氏之文也。安字主敬，早治科举业，以为不足为，遂攻古文。既读韩柳欧曾等集，又自《史》《汉》《左传》泝而求之四代之书，粗能成章。然根据于性命道徳，非鲁邹濓洛考亭遗旨不道也。不知者輙以文士见称，而有识者则以理学归之。但平昔之作，不得已而应酬，为性疎慵，多不留藁。近岁诸生追求散澷之文，得序记铭诗杂着，彚次成巻，题曰《辞达类钞》，谓能达意而已。每出外方，不欲携以自随，以其文有未善，不敢以示人也。

　　至正癸巳秋来姚江，儒者赵养直求视所为文，茫然无以应命，从子旻发行李出其私藏，纔三十篇，散乱不属。因令叙次誊写，就正于有道，作《姚江类钞畧》。

　　

　　●钦定四库全书陶学士集巻十六（明）陶安 撰

　　

　　○记

　　勖斋记

　　予友刘彦琬名其读书之室曰勖斋，所以加勉于身心，致力乎学也。《书》曰：“勖哉夫子“，《礼》曰：“勖帅以敬誓师”，醮子㈠谆谆为勖，而况士之力学乎。彦琬学优，非予敢勖，聊诵所闻而告焉。

　　夫勖合冒力而成文，勉其事，冒犯而为之也。尧舜生知，无假于勖。仲尼生知，自述好学，以勖人学，知者率勉焉。而冒犯其难驯，是以往为圣为贤，危微精一，禹有待于勖也。懋昭胜怠，汤武有待于勖也。克己主敬，颜冉有待于勖也。心自圣矣，自贤矣，不此之由，欲觊学有成功，无之。且阴阳流行，理赋诸物，秘全体于寸心，何其微也。显妙用于万事，何其赜也。学之者茫若望洋，重以气蔀欲梏，恶能识夫光大中正之域，精奥深玄之阃，信矣学之为难哉。畏难而沮其进，将昏怠自弃。苟务于勉，冒犯其难，奋毅而勤励，察之以明，行之以决，孶孶循循，罔有亏间，养性情于静虚，端一以酬酢万变，子焉勖于孝，臣焉勖于忠，言焉勖于诚，行焉勖于愼，触类措诸天下，举无遗理。学固多术，莫切于斯，譬之操干戈而勖其勇，敌虽勍可期于克也。持耒耜而勖其耕，土虽瘠可期于获也。乘舟车而勖其往，地虽逺可期于至也。勖在我尔，在人乎哉？勉之乆斯熟矣，难之终斯易矣。将从容乎道，无所致其力矣。若乃穷纂辑以佐词华之美，稽名物以矜闻见之多，苦心劳力，非勖之要也。

　　彦琬与予交甚善，别甚乆，假道姑孰，访予道故旧，甚欢。因俾记其斋之扁，而告之如此，尚思所以为勖哉。

　　旁批：㈠醮子，《礼记昏义》：“父亲醮子而命之迎”。谓尊者对卑者酌酒，卑者尽饮，不需回敬。

　　

　　方寸堂记

　　夫宰制乎大者，不于大而于小，天体周匝九十余万里，极居乎中，主其运行，以天视极，能几何哉？在人亦然。七尺之躯所主者心，其方仅寸许，若是其小也。然众理真纯，包容有余，不以方寸之小而或遗。庶务纷糅，酬酢无穷，不以方寸之小而不周。以其统治百骸也则曰天君。以其至妙不测也则曰神舍。以其知觉善应也则曰灵台。《荀子》言：“口耳之间，纔四寸尔”《史》《汉》言：“三寸舌㈠”。累寸至于三四，惟方寸能管摄之，况天下之事不止是而已。使累寸而成尺，积尺而成丈，伸丈而为引，由是加其倍蓰缕缕，极于十百千万，又极而穷天地，亘古今，其所以会之有要者，亦莫外于方寸之小也。惟其小也，易于昏蔽。内私交其町畦，外诱乘其罅隙，扰扰营营，莫知所定。方寸之地，荆榛芜秽。当是时也，无毫厘丝忽之存，何寸之可得哉？故善养心者，操之使不失，正之使不偏。念虑端洁，镜空衡平，全体昭廓，大用流通，于是方寸莹朗，有以宰制乎七尺之躯，何异天之有极乎。

　　鄱阳儒家余氏以方寸名堂，托余同年友洪仲方来征文，而余同舍友彭伯诚亦俾为之言。窃惟心学自尧舜禹汤文武传之孔子，而曽孟所言尤悉。寥寥数千载，人固知方寸者心之形也，得其旨归者寡矣。逮乎考亭，上接遗绪，其曰“方寸之间，虚灵洞彻，万理咸备”㈡，明夫心之本体也。其曰：“能知所止，则方寸之间，事事物物皆有定理”㈢，示夫功之所先也。西山真氏继兴，其赞《心经》“谓敛之方寸，太极在躬”，非存乎己者然与？其箴勿斋谓“方寸盎然，无物不春”，非推之物者然与？惟堂之主人周旋登降于兹，游身正大高明之境，则其方寸将内省而无疵，充满本然之量，勿使有方寸乱矣之云可也。余嘉余氏有求于心学也，且重二君之命也，遂为记。

　　旁批：㈠三寸舌，《史记留侯世家》：“今以三寸舌，为帝者师，封万户，位列侯，此布衣之极，于良足矣”。

　　㈡引朱子《大学或问》。

　　㈢同上。

　　

　　处安堂记

　　新安故家程伯固以处安名所居之室，托其族人子昭来请记。或引古语安处善为据，但安处善与乐循理对，谓安于处善，安犹夫乐也，变其文曰处，安去本意逺矣。余观《大学》言：“静而后能安”，解者曰谓所处而安，此止善之功也。《孟子》言：“自得之，则居之安㈠”，解者曰所以处之者安。固而不揺，此深造之方也。旨虽不同，均为处之安尔。

　　自止善之功，言真知所止，则事有定理，心静而弗妄动，随其所处，不择地而皆安。处于闲暇平易之际，身固安也。处于卒遽颠危之顷，身亦安也。处富贵而安，不骄盈以荡其志。处贫贱而安，不窘戚以挠其节。故于应务㈡思虑精审，斯得所止之善矣。自深造之方言，君子进学优游，厌饫黙识，而自得于己，则居处者乃安。未能有得，固无可安之所，急廹而得者，虽有所居，不获所安。惟自然有得，则义理融会，悉有以居之，犹人安于居室。动作食息，咸适所便。眷焉而不离于是，处无不安，可以资深逢原矣。夫学而不能止善，无以尽事理之极，其所重者，在乎处而安也。学而不能深造，无以循进为之序，其所欲者在乎居之安也，二者可以相有，不可以相无。茍为不然，吾见其所处不能一息以自安矣。

　　尝推之天下，其处最安者，风雨震凌，而大厦不动也。波涛奔冲，而砥柱不移也。屹乎泰山之镇重也，坚乎盘石之弗可转也。人能止善焉，深造焉，何以异于是。彼其巢林以栖，鸟之处而安者也，蛰以存身，龙蛇之处而安者也，而况于人乎？或乃外物惑其耳目，恒役役而不能安，内邪乱其性情，又戚戚而不得安。视其为处，反与巢蛰者不类，可乎哉？余虽未识伯固，即名堂之意，可想其人。故援曽孟书抽绎以塞请，使并行不悖。傥勉焉勿忘，则其处也将何适而弗安与。

　　旁批：㈠自得之，则居之安，《孟子离娄下》：“君子深造之以道，欲其自得之也。自得之，则居之安；居之安，则资之深；资之深，则取之左右逢其原”。

　　㈡应务，应世经务也。《颜氏家训涉务》：“肆吏民之上，不知有劳役之勤，故难可以应世经务也”。谓应时世而经纶世务也。

　　

　　省心斋记

　　心具天地之理，人所同也。而人之等级有圣贤焉，有愚不肖焉，其归不同者，省于心与不能省之殊也。省也者，有所警悟之谓也。心为天君，虚灵善应，神明不测，宰制乎万变。有是心而无所省，其为知觉溺于情欲放逸，杂乱无以管摄血肉之躯。甚矣，人之不可不省也。一有省于心，昔焉之迷，今豁然而逹。前焉之非，后幡然而是。此古人所以有深省猛省㈠之云也。盖省之不深则蔽于浅近，而所知弗精，省之不猛，则安于茍惰，而所行弗力。故君子学道莫切于求诸心，求诸心者，莫切于惕然而自省也。

　　余友沃哷彦文，好古通经，仕于清要，与时弗合，则拂袖而去。深居晏坐，澹然忘势利，取林和靖《省心诠要》读而悦之，遂以省心名其斋。

　　余寓姚江，彦文自萧山操舟来访，嘱曰：“子曷记之”？余与彦文别十载，喜得一遇，其意又甚勤，且慕朋友相规之义，故乐告焉。

　　夫善于省心者，遇物感触，輙有警悟，非一端而止也。举其要者言，五性至善，所宜存也。一有未存，当警悟于中，不可戕其善也。五品大伦，所宜厚也。一有未厚，当警悟于中，不可伤其伦也。有人于此，徳艺足以美其身，威仪足以表乎民，行其道，沛然而济时，晦其迹，卓然而独善，则宜自省曰：“我何为不能若是乎？彼其学术诡异，言行邪僻，悻戾而不情，谀謟而不立，至于贪者死于财，酗者死于酒，髙者危，盈者损，则亦自省曰：我不可有一于此也。虽然，省于暂者有矣。暂省而即忘，无得于心也。必其浚思宻察，处无过之地，日循月积，使方寸之间涵养熟而操存定，其体之微敛藏弗露，及妙用显行，包括六合，贯彻万事，天地之理俱全于己，其不为圣贤之归也者几希”。彦文思余言，必能省于心而兴起矣。

　　旁批：㈠猛省，《朱子语类》卷二七：“曾子迟钝，直是辛苦而后得之。故闻一贯之说，忽然猛省，谓这个物事元来只是恁地”。

　　

　　深省斋记

　　上虞等慈寺僧曰熹，居有水木竹石之幽，前直钟楼，取杜少陵“闻钟发深省㈠”之句，题其斋曰深省。吾意少陵遭时乱离，羁孤旅途，困阨其身，忧苦其情。一夕宿招提境，倐尔离氛歊，息幽静。及闻晨钟，释然神融，豁然心开，知戚欣、穷逹、得丧、聚散皆身外之物，不足挠乎其中。一时之顷，独有感悟，脱畧世累，其为深省，充然自得，乃旷逹之高致也。若夫求道者之深省，则不止乎是，亦无待于闻钟而后然者。

　　余闻诸邹孟氏矣：“仁，人心也。义，人路也。舍正路而弗由，放其心而不知求，哀哉㈡”。善乎说者之言曰：“令人惕然有深省处”㈢。西方设教㈣，务使其徒冥然兀坐，屏弃事物，埀首瞑目，穷日夜黙坐，其果能有所省乎？嗟夫，人生于世，明者有矣，而昧者不有所省。邪妄横生，正理湮微，莫知其所趋向也。惟其省也警觉于内，识道之机由此乎始，惟其省之深也，竦动力善之志，自不容于少懈，必求造乎极。至若省之不深，则局于浅狭，无悠逺之功，作辍靡有恒矣。是故省益深，则知益真。殆犹闻钟之际，神融心开，若醉而醒，寐而寤，则身有检束，手足百骸，统属坚定，仁心无时而不存。往来出入，咸适其宜，以应万变。而所由者皆义，斯不至于可哀矣。

　　熹虽释子，雅嗜儒道，恭敬作礼，请记于余，因示以圣贤旨趣。茍欲谈空论无，固当问于其师，何至诣余而恳恳也。熹也闻吾言而深省焉，求夫仁义之归，出于少陵所得之外，则墨名儒行，吾必与其进，孰得而麾之也耶。

　　旁批：㈠闻钟发深省，杜甫《游龙门奉先寺》：“欲觉闻晨钟，令人发深省”。

　　㈡引《孟子告子上》。

　　㈢朱子章句语。

　　㈣西方设教，谓佛也。

　　

　　志乐斋记

　　士之所以异于人者，以其能立志也。志于君子之三乐㈠，则其为志大矣。盖三乐者，乃天下至乐之所萃，孟氏条阐以埀教，亦示人当志乎此焉尔。

　　姑孰文学掾梁君叔亨，探亚圣微言，以志乐名斋。观其立志，凡外物之可乐者，曽不足以动其中也。窃尝论之：父母俱存，兄弟无故，伦理之乐，蔼然真切，然关乎天，为难全也。教育英才，斯道有传，圣贤尤以为乐，然由乎人，为难遇也。天不可以必求，人不可以必得。或未能悉遂其志焉。若夫己所自为，可以必求而得，而遂其志者，不愧不怍之乐也。且理具于心，万善周足，大公至正之体，初无偏邪。仰而观诸天，天道不异乎是也。俯而观诸人，人道亦不异乎是也。惟其情随欲迁，质与物化，亏其本理，日月动作始与天人相戾。俯仰之际，腼然愧怍，于是志不立而害其乐矣。君子有志乎乐者，约而求之于身，屏斥外诱，刮磨内欲，使凡所为，一践实理，不徇乎私，洒然无累于念虑之间。心平体舒，坦焉荡荡，动静食息，无入而不自得，用能无愧怍于天人。真若隽永快意之味，置身安逸之境，其乐无有穷极，是所谓乐以忘忧，与所谓反身而诚，乐莫大焉者，皆立志之所致。此叔亨之所宜为也。

　　自兹以往，虽圣人枕肱之趣，颜子之不改，曽点之浴沂咏归，程伯子之人所不识者，同一轨辙。其于父母兄弟，油然生其孝友之心，而天下英才翕然被其薫陶之化，至乐所萃，兼有之矣。古云“有志者事竟成”㈢，叔亨幸然斯言，亦名教之乐地也。

　　旁批：㈠君子之三乐，《孟子尽心》：“：“君子有三乐，而王天下不与存焉。父母俱存，兄弟无故，一乐也；仰不愧于天，俯不怍于人，二乐也；得天下英才而教育之，三乐也”。

　　㈡颜子之不改，《论语雍也》：“人不堪其忧，回也不改其乐”。

　　㈢有志者事竟成，《后汉书耿弇传》：“将军前在南阳，建此大策，常以为落落难合，有志者事竟成也”。

　　

　　乐山斋记

　　人各有所乐，乐乎物之形，不若乐乎物之徳。形忘而徳合，始有益于性情矣。是故巍峩秀拔，山之形也。高厚静重，山之徳也。若其岩耕而谷处，抚泉石之幽美，览林壑之清邃，烟霏晴雨，可以娱心目。逰则忘归，爱则成癖，乃真乐山者也。

　　今严君乡于北，禄于南，携家数千里，勤瘁空匮。日有警捕，期会之烦，使遇佳山，乐且不暇，斋名乐山，托意而已，岂为乐之真者乎？是不然，彼所乐者于形而不于徳也。于其形，好乐之僻也。于其徳，好乐之正也。夫山也，具高厚静重之徳，故能止其所止，仁人之徳实类焉。素其位，不慕外而有求也。固其守，不因变而有迁也。贫富穷逹，利害劳佚，事至而身履之，决于义理，无适不安，则能止其所止。止固止也，行亦止也。立于朝廷，居于廛市，逰于江湖，其徳皆山，非必在山而始乐也，敦吾仁而已矣。

　　严君读书知道，居官能守，确不踰分，是固有徳可贵，匪真乐山，恶能然与。余亦不居于山，每知山之可乐，因严君请，记述其得者如此，否则玩物丧志，君其戒哉。

　　

　　周氏同居记

　　金陵城南三舍，地名同山，有大族曰周氏。由宋初卜筑其地，绍兴以来同居者九世，歴二百有余年，子孙蕃衍，老幼千指，功缌以降几至亲尽㈠，朝夕聚处，雝雝怡怡，出则同门，食则共爨，为其长者类皆尊而能勤，富而能俭，以率其下，用是家法严明，人心齐一，孝友慈爱之情油然交至，未闻其有间言戾色也。

　　余尝论三代盛时，其民涵育于仁义礼乐之教，风俗醇厚，忠臣孝子，义夫贞妇，固比屋有之。但其田各井授，庐舍有制，耕桑者自食其力，揆厥所终，其同居而永乆者，亦或难也。去古浸逺，而九世同居，仅见于张公艺㈡之一家，北齐隋唐咸表其门闾，尝以忍字百余对高宗之问。或谓公艺之家不能睦于九世，但相忍于九世尔。窃惟教化流行，尊卑长幼，仁让和敬，一循乎理，各安其分，使大伦亲厚，此为至善，复何俟于忍乎？但一门之内至于九世，男女众多，贤否不齐，故一有未然，必至相与忍之也。闻诸先达曰：“忍之为义，刃加于心也。痛而不声也，含而不吐也，吐而复茹也”。且人有容忍之徳，虑周而量逺，忘物我，息愤怨，则骨肉之恩笃，垂异㈢之衅消，是亦睦族良法，殆未可以易视也。

　　然古人齐家自刑于寡妻始，尤病于莫知子之恶，苗之硕㈣。盖妇言不可以私昵听，子恶不可以私爱掩，货财不可以私蓄专，由偏于私，卒致裂戸争产，此古今之通患也。若周氏睦族之道，承传有自，必当循理厚伦，得公艺之忍而不偏于三者之私，持是弗变，以励其子孙，岂特九世同居而已哉。他如范文正之义田，而宗人有养。刘允迪之义学，而子弟有教。讲求力行，则其所及不亦尤逺矣乎。尚惟后昆守其成法，以绍前休可也。

　　旁批：㈠亲尽，《礼记丧服小记》：“有五世而迁之宗，其继高祖者也。是故祖迁于上，宗易于下”。

　　谓五世亲尽，亲尽则祧。

　　㈡张公艺，《旧唐书》列传第一百三十八：“郓州寿张人张公艺，九代同居。北齐时，东安王高永乐诣宅慰抚旌表焉。隋开皇中，大使、邵阳公梁子恭亦亲慰抚，重表其门。贞观中，特敕吏加旌表。麟德中，高宗有事泰山，路过郓州，亲幸其宅，问其义由。其人请纸笔，但书百余忍字。高宗为之流涕，赐以缣帛”。

　　㈢垂异，天象示异尔。然用于此，文义未明，若谓天垂异象，则与家庭琐细不称。

　　㈣莫知子之恶，苗之硕，《大学》：“故谚有之曰：人莫知子之恶，莫知其苗之硕”。

　　

　　沃哷氏㈠家传记

　　自昔陨身于国难者，特以义不可生，未必能兴人之国也，然犹増重于名教，埀荣于史册，况能脱其主于危急，以兴其国之基业乎？

　　沃哷氏博啰岱事金武元㈡，为掌马牧，君臣之大分素定，知有其主而不知有辽也。其貌絶类武元，辽主延禧疑武元日强，将叛已也，征而欲杀之。事不得已，博啰岱请伪为武元，往而诳之，延禧果不能辨，遂见杀。其在掌牧，无可议者，在武元有可。少焉，当辽之季，延禧失道，人心离畔。武元才畧为众所归，固宜乘机举兵，数其荒惑暴虐不君之罪，明大义于一时，与众共废弃之，则逺近悦从而大事定矣。计不出此，阴蓄异志，廹于危疑，使非有掌牧可诳，则造次之顷，身蹈不测之祸。而延禧举国之人莫有觉其诳者，是何昏冥之极也。掌牧遇害，二国兴丧之源则判矣。金既强盛，不见容于衰乱之国，事得已乎？激其起而速亡者，辽自致之也。

　　夫以二国之兴丧由于一人之死，以是知掌牧尽忠其主，见之明审，行之果决，爱其君而弃其身，卒以兴人之国，为难能矣。金乃后于报功，不闻褒赠之典，仅以穆昆授其长子，穆昆犹言千戸也。其报弗称，为之后者必将辩诉之不暇，方且让爵于其二弟，遂得均赏，敦于友爱。故沃哷之事，君子亟称而乐与之。余阅其家传，嘉掌牧不徒死也，且闵武元、延禧胥失之也。遂着其事，以示鉴戒云。

　　旁批：㈠沃哷氏，即金女真姓斡雷。

　　㈡金武元，金太祖完颜阿骨打，为武元皇帝。

　　

　　集庆路逹噜噶齐㈠善政记

　　国制郡府长官曰逹噜噶齐，即古诸侯也。必有惠爱之徳，设施之才，乃称其职。若中大夫苏喀侯之于金陵可见矣。金陵之属州溧阳在东南二百四十里，田赋八万石，入海漕者七万四千石有竒。岁输龙湾广运仓，陆走挽载，虽伤财劳力，不克以逹。方舟水浮，经宜兴、无锡、昆山、嘉定四州之境，遂出海入江，至于丹徒，歴金山及黄天荡，泝流而上，风涛之阻，湍激之险，累月然后能至，其程二千五百余里。或遭覆溺、冦攘之患，则为费倍蓰。穷困孤弱者既莫能躬役，富族强党縁是掊克，民之凋敝由乎此也。

　　至正三年，行台监察御史循行溧阳，因民之诉，建议于台。以为溧阳与宜兴连壤，舟楫之利瞬息可至，曷若听民筑仓于宜兴，岁输其租，以给海漕，则官赋足而民力纾，诚大益也。次年御史至州，复举斯议，而郡府亦请于行省，屡委官讲核，上之省部。或者难于更张，迁玩累年。至正丁亥，御史大夫银青荣禄纳琳公莅政南台，溧民廷诉其事，公极称善，命有司申明前故。适苏喀侯来长郡府，奉命惟谨，会僚寀考论其详，具列始末，逹之行省以闻。中书又惧其弗能成也，遣郡吏高岑驰驿至京以图之。溧之富强果私嘱省掾，妄加沮驳。时银青公入调中台，闻事不允，白于执政，又使岑面陈中书，力争其不可。执政遂易掾署檄，事始克济。明年溧阳田赋改输宜兴，民大欣慰，如病而痊。夫自御史创言，前后五年，文移反复，罔有决辞，几于寖废。侯承顺宪台风旨，任为己责，而且委托得人，卒使任粟米之征者舍劳而就逸，去危而即安，则惠爱之徳，设施之方，孰有过于此哉。侯在金陵，善政迭出，而是举尤光伟。宜有文辞以彰美功，遂记其实，且为诗曰：

　　邈彼金渊，版隶于升㈡。民困输将，怨咨乃兴。陆焉嚢槖，致逺孔难。

　　操舟江海，犯于深湍。疲劳既极，谁实矜恻。言路有贤，欲节民力。

　　猗哉郡侯，中心隠忧。念此凋瘵，如疾未瘳。慷慨建陈，事闻于上。

　　逺俾胥曹，请命时相。相君曰俞，筑仓于浙。忍令赤子，风涛震慑。

　　朝议遄下，侯为主者。士庆于邑，农抃于野。琼粻穰穰，累舳连樯。

　　无复越险，起其惊惶。轻飙吹帆，适此坦夷。吴歈未终，已逹荆溪。

　　国赋是储，海漕是需。民力是纾，于前则无。自侯践职，美政屡敷。

　　惠利之大，孰此之踰。岂弟君子，民之父母。岂弟君子，遐不眉寿。

　　钟山欝苍，淮流汤汤。侯绩高深，同其乆长。

　　㈠逹噜噶齐，清朝后概译为达鲁花赤，蒙语镇守者。《续资治通鉴宋度宗咸淳元年》：“甲子，蒙古以蒙古人充各路达噜噶齐，汉人充总管，回回人充同知，永为定制”。

　　㈡升，古州名，治南京。

　　

　　诗盟记

　　客有以武爵镇徽城者，属承平日乆，邉陲警絶，优游文翰，遂倡诗盟，应者景从。月集羣彦分题彚什，凡与盟者，其诗皆可观也。夫徽，朱子之邦也。朱子道徳浑成，发言为诗，卓卓超絶。遗风余响，乆而弥存。今其邦之士，故多能诗者。

　　余尝评诗，自洙泗删后，汉魏以下作者送兴㈠，间有调高意逺，终未足嫓美三代。自《感兴》诸诗一出，融畅天人，权衡经史，以性命奥学寓于音节韵度中，较之《古诗十九首》、陈拾遗《感遇》，理致悠深，气格苍古，直可追逐风雅，是又诗之一助也。故善诗者一本于心，充积汪洋，遇物发机，吐辞成声，则骨干伟杰，神采焕扬，不假雕组自中矩矱。若夫求工于绮靡纎巧之余，受窘于拘挛掇拾之际，余窃病焉。况是盟也，因诗为会，叙坐以齿，笾豆有差，兴其孝弟揖让，俾之即吟咏以和性情，幽穷得以纾其欝，荣逹得以约于正，会六义㈡之旨归，岂止争一句一韵之竒也哉。然古之将帅，或樽爼折冲，或敦说诗礼，或雅歌投壶，或手不释巻，卒以勲烈显。今也必能横槊赋诗，飞勇气于勍敌，破曹刘之垒。惜余不得与于斯盟也。山长王逹善假道姑孰，过余求记，为述其槩云。

　　旁批：㈠作者送兴，送字讹，当作迭。

　　㈡六义，《诗经大序》：“故诗有六义焉：一曰风，二曰赋，三曰比，四曰兴，五曰雅，六曰颂”。

　　

　　槎溪记

　　当涂城东有地曰博望，其山以横望名。汉张骞封博望侯，班史载其穷河源，使絶域，以侈孝武，威徳逺被。世传其有乘槎事㈠，故今博望有溪名曰槎溪。博望右族为袁氏，族之长为瑞甫，遂以槎溪自号。治产勤俭，好礼尚义，寿八十有三矣。按槎与查同，増木为楂，字画㈡曰邪斫木也，又曰水中浮木也，而木之老无枝叶者亦曰槎牙。自有张骞乘槎之说，而王子年《拾遗记》谓尧时有巨查浮四海，十二年周天，名贯月槎，又名挂星槎，羽仙栖息其上。张华《博物志》谓天河与海通，居海上者浮槎到天河，得织女支机石。严君平以为客星犯斗牛者，即此。夫自舟楫之制兴，虽浩渺湍激，隔絶不通，安坐而可济。未尝资槎乘载以逹逺，槎之不为世用可知。张骞穷河源，以为出于阗、葱岭，乃不知出自星宿海，恶覩所谓河源㈢者哉。则乘槎不足据矣。

　　王子年、张华亦不过驰骋神怪，后世文人诗家多引其事，以致清高旷逺之思。而欲潇散于物外，余意其非实然也，瑞甫之槎溪当有以异乎是。且槎之为物，不用于世者也，老且坚之木也。浮水而不沈，触风而不覆者也。先生遯迹林壑，澹静恬退，弗求知于时，托意于槎，岂非示不用于世乎？年既大耋，神完而气充全，其所得之天，愈乆益固，岂非老且坚者乎？辟屋而居，斥田而食，利其嗣人，遗之以安，而弗遗之以危，又岂有沈覆之患乎？然其才艺可用，而曰不用于世者，先生谦抑也。其老且坚而不沈溺者，人皆期之也。先生备一槎之美，逍遥于溪上，其徳如泉之有本，其寿如川之方至，其积善之泽方演而未艾，曽何慕乘槎之空谈也哉。

　　旁批：㈠乘槎，《荆楚岁时记》：“汉武帝令张鶱使大夏寻河源。乘槎经月而至一处，见城郭如官府。室内有一女织。又见一丈夫牵牛饮河。鶱问曰此是何处？答曰可问严君平。织女取榰机石与鶱。而还后至蜀问君平。君平曰某年月日，客星犯牛女。所得榰机石，为东朔所识”。

　　㈡字画，画字讹。当作字书。

　　㈢河源，星宿海正在河源处，陶氏误。

　　

　　东溪记

　　水之行地，南莫大于江，北莫大于河。江出岷山，经楚入吴，以注于海。河经昆仑之墟，势为九折，长亘中国，其源皆发乎西。岂西为金方，水乃金之所生与？若纪氏所谓溪者，则来于东者也。姑孰左汇三大泽，周数百里，跨三州之境，宣歙诸水，浩汗下趋与之合，自东而驰，遂成巨川，名曰姑溪，色清而势驶，萦回屈旋，环缭郡城，西入大江。昔贤李端叔㈠尝以姑溪为号，其钓鱼之台在白苎山西南别麓。矶石苍峭，雄峙溪阳，纪慕乎此，乃号东溪。其为意也，不特取溪之来于东也。

　　夫东主春，生天地大徳，在乎生物，故元气流运，充满六合，无往弗存，东之为义广矣。纪业卫生诸书，知神圣工巧之秘，善疗治，尝为医官，声着淮汴间。其于象纬、龙穴、卜筮之学罔不究心，尤以医称。盖将推东生之意，求无愧于是溪也。况水生天一㈡，为五才之始，与覆载相为无穷。君子托以喻道，随其所在，各有取焉，岂专发源于西者哉。嗟乎，水之为源，肇自涓滴，至于寻丈，混混而流，昼夜不竭，其势至于不可御。茍能澡虑以澄其源，涤徳以浚其流，则生意及物，盎然春和，于是东溪之实具在吾心，演而弗已，孰能测其所至耶。

　　旁批：㈠李端叔，李之仪，字端叔，自号姑溪居士、姑溪老农，北宋词人。

　　㈡水生天一，《尚书大传五行传》：“天一生水”。

　　

　　●钦定四库全书陶学士集卷十七（明）陶安 撰

　　

　　○记

　　重修蛾眉亭记

　　出大江而山曰采石，昔人因其山川雄丽，亭絶壁上，以尽登览之美。前直东西二梁山，夹江对峙，修妩靓好，宛宛如蛾眉。遂以名亭，亦东南之竒观也。岁乆弗治，栋宇垣墉，日就于敝。经歴伊苏君来赞理太平郡府，暇日临视，叹曰：“不葺奚称”？遂请于太守鳬山贾公，慨然发己资，倡谋修营，应者翕从。未几，焕焉华饰，翚飞丽空，视昔有加。

　　夫采石为地当南北之冲，风帆浪楫，缤纷朝夕。使客之往来，贾货之繁萃，又有文儒韵士遨逰题咏。观其波涛渺弥，吐呑乎呉楚。烟云杳霭，出没乎淮甸。一视千里，洞无所翳。虽穷峦剰涧，僻在遐隠，莫不贡灵输秀于轩楹之下。况前贤于此逰观，俯仰高风隽烈，有闗世道之兴废。炳炳遗迹，昭著古今，令人兴懐而不能已。君能留意于此，非特尽登览之美，亦不冺前贤之迹也。

　　君字明之，官承事郎，刚直明爽，才志有为。尝议于长贰，均徭役，审刑名，兴学校之教，刬仓库之弊，公田佃者或至贫乏，不征其逋，人甚便之。治工斯亭，特余事耳。两蛾有知，寜不展舒其颦，溢欢颜于江云之表也。余相知有素，因众之请，纪文于石，并书其善以劝来者。

　　

　　逰龙鸣山记

　　逰之胜者，适其时，可乐也。得其地，尤可乐也。而所逰又皆佳士，则所以宣其和，舒其欝，畅其心，而发其文者，盖乐焉而不失乎正也。

　　至元丙子二月甲午，厚斋严君治酒殽，拉予逰龙鸣山，即无想山也。时春霁既乆，风日暄丽，耆英少俊，序齿而行，鼓吹前导。从蓝溪东南行五六里，两山峙如双阙，相距百步，绵亘东趍，中夹石田，田右小路随两山势，深窅曲折，行三四里，隘不宜田，仅可为路。又数里，山益竒峻，轻岚暖霭，微袭襟帽，山外崇峯复嶂，杳无穷极。少焉，峭壁对立，状若华表。松杉万章夹路。北转，涧多石底，云深树茂，繁卉被岩，鸟声清碎，似非人间世。僧舍雄丽，榜曰禅寂。门外独松古秀，大连数抱，修篁干霄，森列门内。寺长老出，迎客延坐。后堂扁曰白云深处。其西有听松轩。又西即韩熈载读书堂遗址，所植桧犹存。其北有甘露室。又北上为招云亭。气象空旷，攅峯玉立，视向所歴羣山，低俯其顶矣。遂蹑蹬至潮音岩，怪石异态百出。同逰者疲于跻攀，于是止焉。予以未登絶顶为快，与三二友决意直上。地势斗峻，褰裳援萝，履苍莽中。上有天池沆瀁，其水下飞潮音岩，引以给庖。其西絶顶，巨石雄坦，可坐数十人，渺焉四顾，心目豁然。其东絶顶视西又高，倦不欲登，还饮白云深处。于时暖气薫席，蒸焉如夏，凄焉如秋，栗焉如冬。觥筹无筭，谈笑甚欢，虽从者、乐工，各适其意。酒既，长老引客看花，徐行登环翠阁。已而与长老别，出寺门行几一里，众以兴未尽，席地坐，分韵赋诗者乆之，诗成而归。

　　斯逰也，适其时而得其地，信足乐矣。但溧之为州，非通都要路，兼是山隠于邃奥，故无前贤题咏，及当代名笔发其幽潜，予故表而出之。呜呼，乐而不失乎正者，浴沂风雩也。兰亭之会，乃或感慨悲戚。今同逰者心平气易，发言为诗，皆有可观，其亦乐之正者与。遂记兹逰之胜，使无想山得以着于世云。

　　

　　腾云楼记

　　腾云楼者，薛镇东北陈氏家居之楼也。楼成有年而未颜㈠。其主人裕之遣子良噐请名于予，遂以腾云命焉。楼之后，横望诸峯，苍翠绵聮。前矗灵墟，若青山白苎之胜，皆蔚然遥拱。左则炼丹溪，丹阳湖，又有武山圆丽，是为山川奥区。夫山川之气腾而上浮，油然成云，以泽下土。化工玄黙，神运无方，莫云若也。薛镇在当涂东，其地高燥，畎畆势割。陵阜陂池寡潴，必俟滂沛时降，始克耕垦耰艺，否则坐待赤立，故虽恒雨不能为灾。每夏秋之交，苗耨发荣，炎旸弥旬，旋见色稿。其人惶闵，引颈仰望。一或云腾于空，相视喜跃，既雨，则嘉谷丰穰可跂而待。今斯楼也，高爽畅朗，林树葱欝，晨霏暮霭，皆足怡心娯神。然尤乐于腾云者，当夫凭栏四顾，则田畴畇畇，纵横连属，不独山川景象资眺览之美，实以天地妙用在乎山川之气焉。况裕之藏书其上，孳孳为淑后计，长子字君杰，克家者也。次即良噐，字君用，从余受业。若殷其学殖，将见用于时，有悠然出岫之意，由是从龙而驰翔也。遂作腾云楼记。

　　旁批：㈠颜，旧谓题楼居斋舍名曰颜。

　　

　　听雨轩记

　　物有自然之音，众人闻而以为常，知者闻而以为乐。雨之有声，莫不闻也，惟兄弟共处，则听之而适其心。盖雨之声出于天，兄弟之乐亦出于天，不有此乐者，不知此声也。韦苏州有“风雨对床㈠”之句，眉山苏氏兄弟读而感懐，为听雨之约㈡。既而游宦异涂，离阔忧沮，晚年飘泊，艰于会合，雨声不复共听，遗憾终身。故刘后村评其能为此言，非能践此言也。

　　分阳罗氏，昭諌㈢裔也。兄弟四人，早孤。立志慕学，务承先业。长君举领郡史禄，弃归。次君明，次君焕，皆善治产。又次君礼，掌行台词牒。方羣居时，友爱敦笃。衣同椸，食同案，扁其轩曰听雨。莳花植竹，为怡集之所。君礼之寓升也，择交慎行，愿直明坦，士类嘉之。求余记其听雨轩。

　　余谓兄弟懿亲，分自一气，翕和雝睦，发于真情。故风雨之夕，听其声而乐焉。当是时也，清灯语话之际，檐砌浪浪，或萧瑟于草木，或惊决如波涛，其入于耳者若奏管弦、考锺鼓，天下至乐，莫此能过，非出于天者然与？然风雨之作，凄寒牢落，易于伤怆。今乃闻之而乐，则凡凉飔霁月，花晨雪昼，抚光景、畅性情，无不同其乐矣。嗟夫，世降俗漓，手足同体，视均敌仇。裂门析爨，伦理乖而骨肉疎，不知听雨之同乐，反从而以管弦锺鼓独乐者，何其悖也。闻罗氏之风，得无少愧哉？尔子若孙，其心乃祖父心，埙倡篪和㈣，益深同气之好，则听雨之乐，相传于百世，而无苏氏之遗憾也。

　　旁批：㈠风雨对床，韦应物《示全真元常》：“宁知风雨夜，复此对床眠”。

　　㈡听雨之约，苏轼《辛丑十一月十九日既与子由别于郑州西门之外马上赋诗一篇寄之》：“寒灯相对记畴昔，夜雨何时听萧瑟”。

　　㈢昭諌，罗隐，字昭諌。

　　㈣埙倡篪和，《诗小雅何人斯》：“伯氏吹埙，仲氏吹篪”。 孔颖达疏：“其恩亦当如伯仲之为兄弟，其情志亦当如埙篪之相应和”。

　　

　　驿戸余粮应役记

　　国家疆理之大，极天所覆，广袤数万里，自畿甸而要荒，如腹心手足，聮合一体。内外使者往来于道，若血脉之流通，此驿所由置也。驿有馈饷，官给钱米为倡，验驿户民赋，谓之余粮，俾任其费。故一介之使，经渉遐逺，不资裹囊，所至如归。盖自成周设官㈠，掌牢礼委积以给宾客，歴代沿袭，而于逺人重其迎劳，立法详宻，则莫今若焉。

　　太平路界大江之东，居水陆冲要。北迩台察，南邻宪司，又南而江右、浙闽、湖广。又北逹于京师。郡统三县，县皆具水马驿，馈饷之役，岁乆弊繁。新其政者，今郡侯中大夫也。侯名孟克布哈，字子实。由刑部尚书出监太平，亷明刚正，号令风飞，刮锄烦苛，美利迭兴。

　　初，在城驿，旧额民赋及十石者户四十有九，逓供是役，乃总管鐡柱、侯定于延佑间者也。后赢耗不齐，富者恬然弗増，贫者则困且逋。巧诈日滋，诡匿产税，茍于规免，期限愈蹙。不踰年而再役，侯考旧额，得胜役者仅二十七户，蠲除困乏，新得三户，总为户三十，以赋之石，为其日之差，凡一千一十有一日，几三岁而一周。尽稽宿弊，芜薅而蠧剔之，富不渗遗，贫不罥挂，轻重多寡，权度弗偏，羣心感悦。兹侯所以重逺人之迎劳，且苏民之乆病也。夫三县之驿，鲁港隶芜湖，荻港隶繁昌，而水马兼焉。当涂分两驿，采石之舟，城廐之骑，既皆因侯而坚完骁良，使者踵蹑罔间，昼夜馈饷不絶。今俱籍为成法。然城驿乃郡府亲临，尤三驿之望，众愿勒文以昭侯绩，仍列其户于碑阴，庶将来有所考也。

　　旁批：㈠成周设官，《周礼天官宰夫》：“凡朝觐、会同、宾客，以牢礼之灋，掌其牢礼委积”。

　　

　　青山酌别记

　　山之胜，以人而増重。别之意，以酌而益勤。今青山之酌，非宴游也，非旨于味也，因酌而致赠别之言也。

　　姑孰东南诸峯，惟青山崇峙云天，元晖构居，太白吟咏，终身乐之，米元章大书第一山于石。山之阳，陆多车骑，水多舟楫，为往来要途，故于兹而祖饯焉。

　　宋安常，广平文贞公㈠之裔也。其兄衍常长姑孰郡幕，母在堂。安常性孝友，省视慕恋，乆不能去。年已壮，有署为宛陵府曹者，安常恐违色养，不乐就。长幕劝其为亲奉檄㈡，始肯往焉。诸友送之余十里㈢，憇于青山。有酌而言者曰：“君子用于世，不系职之巨细。在伸道行志，求尽责任，由此髙显可济。譬之水焉，始自涓流，积成溪河，汨汨不已，必将至于海也，子其勉诸”。又酌而言曰：“时政滋弊，民瘼滋深。往佐大郡，悉乃心力。修治而抚摩之，必勉为而毋忽也”。又酌而祝曰：“士之持身名节，行义保其有终，以永令徳，匪特为利逹之荣而已”。安常拱而复曰：“敬服斯言，其敢忘于警省”？

　　于是绘图，以纪别意之勤，则山之胜，宁不因而増重哉。图成，诗赋满轴，而予为之记。

　　旁批：㈠广平文贞公，唐宋璟，字广平，与姚崇合称姚宋，佐成开元盛世。

　　㈡为亲奉檄，后汉书》卷六十九：“庐江毛义少节，家贫，以孝行称。南阳人张奉慕其名，往候之。坐定而府檄适至，以义守令，义奉檄而入，喜动颜色。奉者，志尚士也，心贱之，自恨来，固辞而去。及义母死，去官行服。数辟公府，为县令，进退必以礼。后举贤良，公交车征，遂不至。张奉叹曰：固不可测。往日之喜，乃为亲屈也。斯盖所谓家贫亲老，不择官而仕者也”。

　　㈢送之余十里，当乙为送之十余里。

　　

　　梅竹兰葡萄图记

　　草木之枝叶花实，各具一美。或以雅洁，见重于幽濳者焉。或以珍逺，受知于富贵者焉。梅舒英于冱寒，倡羣葩之始。竹以直干高节，弗易于四时。兰之幽寂，不以无人而不芳，然多产于穷山剰水之际，深林静谷之中。若葡萄，在中国万里外，卒能入致京师，移植禁林。汉使者斸于大宛，唐太宗取于高昌，特诏褒除烦之功，赐食嘉病渇之对㈠。孟佗以一斗拜刺史㈡，世宗以百缣谢元忠㈢，其荣宠如此。盖彼乃幽濳之寄兴，而此则富贵之娯懐者也。

　　予既隠处，不为时所知。坐广平之穷檐㈣，讽淇澳之遗章。饮楚畹之坠露，西凉之酿味不到口。客有袖图示予者，展视则四美在目。吾意斯人效梅之清，秉竹之直，齐馥于兰，又将冀葡萄之用也。兼其美于四时者，有系乎出处用舍之道焉。且梅也竹也兰也，着于《易》，称于《书》，咏于《诗》，圣贤假以言道。至于葡萄，味不足以和羮，材不足以协律，香不足以纫佩，徒以珎逺为富贵者所好，而雅洁者罕获其遇，抑势之然与？故感其事而为之记。

　　旁批：㈠赐食嘉病渇之对，据《太平御览》：“ 高祖(李渊) 赐群医食于御前，果有蒲萄。侍中陈叔达执而不食，高祖问其故。对曰医母患口干，求之不能得。高祖曰：卿有母可遗乎。遂流涕呜咽，久之乃止，固赐物百段”。

　　㈡孟佗以一斗拜刺史，《艺文类聚》卷八七引《续汉书》：“扶风孟佗以葡萄酒一升遗张让，既拜凉州刺史”。

　　㈢世宗以百缣谢元忠，《北齐书列传十四》：“（元忠）曾贡世宗蒲桃一盘。世宗报以百练缣”。

　　㈣宋璟，字广平，着有《梅花赋》，有句曰：“坐穷檐而后无朋，进一觞以孤斟”。

　　

　　万万户军功记

　　国家疆域与覆载同大，旷古所无。民物众广，从化弗齐。矧承平岁乆，四方无金革声，官恬吏熈，衅孽间作，必除奸暴以拯无辜，则在良将苗薅而禽狝之，固不可弛武以遗患也。

　　漳州李智甫恃险聚众，江浙行省调兵讨之。闽阃以师扺巢穴，贼计巧诈，陷袭官军，累月不下。省命镇守太平副万户万侯协力征捕。时年纔冠，慷慨赴敌。逼贼垒而军部伍整严，猛气飞扬，战捷贼平。罗天麟冦汀州，势张甚。行省以地恶人犷，师老㈠罔功，命侯与诸将夹击。战数胜，贼设伏林莽，輙焚荡深入，以竒兵捣其腹心，罗党悉除。朝赐银噐，有旨升爵一级。刼盗据花麓，省台合军重围，侯选精骑御之。羣凶无敢冲突，未几溃散。湖南猺贼窃发，残毁城邑。主将知侯练习军旅，驰檄俾往击之。侯用其智略，已而凯旋。浙东扼塞海道，省臣将舟师以进。风涛弗利，遂议招抚，选官往焉，将吏畏缩弗前。侯闻言甫毕，已操舟涉洋，见彼语以祸福，果纳欵。帅壮其勇，大加慰赏，奏可班师。乃至正辛卯冬，还镇。适江北有兵警，太平濒江戒严。万户缺员，军民咸喜其归，恃以无恐，可谓贤于长城矣。

　　侯字威重，官武畧将军，世家濵州。高祖国初立战功受官，曽祖亦以功获宠，大父佩金符、副万户，至侯五世袭爵。侯仕十余载，每坐席未温，輙承委去。凡五出师，沈机鋭志，克成勲劳，真良将哉。使在位者以身许国皆若是，虽有祸乱不难定也。侯读书执礼，事母孝，所居有忠节堂。

　　旁批：㈠老通劳。

　　

　　姑孰阅武记

　　至正壬辰仲秋之末，镇守太平路军官阅兵于北郊，修武备也。去年荆襄诸路陷。今年春正月，武昌以强兵障江汉，狃习治平，将骄卒熈，警备遂弛。既失守，下流郡县汹汹震惊。大江西岸数千里羣起立敌，而太平危矣。

　　太平古姑孰也，扼水陆冲要，由六朝以来为必争之地。内附八十载，民不识兵，城堑夷废。比者敌垒隔江相持，南则寜国告急。蕞尔一邦，军马寡弱，岌岌几不保。渤海万侯独以副万户统军府事，千户差遣缺员，江浙行省命忠显校尉唐州翼上千户㈠移戍太平，万侯一见握手论心，敬以宾礼，一切军务悉委之。遂乃合部曲，团集教场，躬自训练。三令五申，无敢违者。日习月熟，皆骁勇，一可当十。万侯喜曰：“如此则何忧无备”？时监察御史、湖北宪司、江东分宪皆莅太平军府，请观阅武。俱出郭就次，有司骏奔。是日也，秋气肃清，天风凄然。万侯与忠显率诸校戎服从事，祭五方星㈡，禡牙㈢誓众，旟旐蔽野，戈矛若林。万侯长右队，忠显长左队，各建大将旗鼓，佐以偏裨，麾兵而进如古阵法。五人为伍，五伍为两，四两为卒，五卒为旅为师。声金鼓以节之跪起进退，众必齐一。乍分忽合，乍方忽圆，呼噪震地，往来挑战击刺，驰突周逥，旋转互变不常。或堂堂而正焉，或纷纷而竒焉。既毕劳将飨士，动合礼法，观者异焉。

　　且其初本戍徽，徽僻在深山，代无兵祸，不争之地也。太平必争之地也。不争之地沦没乆矣，必争之地保全不失，系武备之有无也。使其在徽不迁，复教阅若是，必能守其境。今操阃外大柄，仗钺专征者，所得智略之士如兹几何人？呜呼，恢复不速，有以也夫。

　　旁批：㈠忠显校尉唐州翼上千户，《明文衡 故元帅朱侯哀辞》：“朱侯名文选，字克用，饶州鄱阳人。幼倜傥，读书有大节，尚气义，有古人风。至元间以龙潜旧知，授忠显校尉唐州翼上千戸”。或其人也。

　　㈡五方星，《文选张衡东京赋》：“辨方位而正则，五精帅而来摧”。薛综注：“五精，五方星也”。 《古微书尚书灵曜》：“岁星，木精；荧惑，火精；镇星，土精；太白，金精；辰星，水精也”。即金木水火土星。

　　㈢禡牙，《封氏闻见记卷五：“军前大旗谓之牙旗。出师则有建牙、禡牙之事”。

　　

　　监郡沙卜珠岱公招安记

　　国家混一以来，民不识干戈者八十年。至正辛卯，兵起淮西，攻城略地，蔓延江东。壬辰十月，陷溧水州。溧与太平接境，敌骑扺界，招引亡命为向导，耀兵西行。三乡之民震恐，胁从窥叶家桥，距太平郡城仅四十余里。官军进拒，合民兵一万二千余人，逼河而阵。彼军増聚，人情骇惶。行台檄江州监郡元振摄府事，众请益兵捕戮，侯意在招谕。

　　未几，淮南行省平章领精兵万人至太平，欲选轻骑数千长驱而东。侯谓：“如此则三乡屠灭无遗。万一未克，师老财费。况细民乐生畏死，受制于彼，岂其本心，曷若抚绥有道”？侯乃请于省宪，止兵息战，下招安之令，来归者许以不死。其众闻之举手加额，愿如命。侯约同知仲礼各单骑入其巢穴，渠魁五人投戈出迎，罗拜马首。侯晓以逆顺之理，胁从七千二百户有竒，献其兵仗旗鼓，悉自悔悟。旋斾之日，降者五人及其部卒悉与俱至，郡民聚观，室家相庆，盖其全活十余万人，环千里之疆释其忧危，纳于乐土，厥功茂哉。

　　侯世为沙卜珠岱氏㈠，尝监广西兴安县。惠爱及民，征战屡捷，蛮獠畏威，不敢侵境。招致猺冦十二峒，及邻境猺首三十七人。由能亷明果毅，知无不为，虚已下贤，开广聪明，宜其事功光伟如是。昔渤海盗起，龚遂单车赴郡，化刀剑为牛犊。今陆梁百倍，渤海一时帖息㈡，则侯秉心布徳，其古之循吏与？众愿着其绩，故记述如右。

　　旁批：㈠沙卜珠岱氏，据陶宗仪《辍耕录》载，为蒙古七十二种之一。

　　㈡今陆梁百倍，渤海一时帖息，此两句疑前后颠倒，当作“渤海一时帖息。今陆梁百倍”，则上下文义不滞矣。

　　

　　太平路同知仲礼功绩记

　　至正十二年冬十月，溧水州陷。敌兵犯当涂境，绛衣白刃，纵火刼掠。三乡胁从至数万人，鼓行而西，连营立栅，至叶家桥，望太平不逺。适江东分宪以台命镇兹土，与文武官议攻御之筞。同知府事武毅将军仲礼侯曰：“今胁从皆良民，仓卒受廹，势不得已。若招安来归，不待劳兵耗财而自定，果不悛，剿屠未晚”。时官军断叶家桥，夹河对垒。侯慷慨请行，访求素知道里、扼塞、民情善恶者数辈以自随。选精鋭民兵四百人，或以为寡，侯曰：“我计若行，何在兵多。不然当顺民心以除害，则民皆良，兵岂患寡乎”？乃以十一月望陈兵启行，建招安大旗，队伍严整，金鼔震鸣，纛旐央央，劲骑龙趋，出自东门。侯戎服乘马以为殿。民夹道瞻望，喜曰释我忧矣。遂抵叶家桥，与官军合。声威大振，抚谕居民，不数日从者万余人。连战皆胜，淮南平章实烈门公领大军经太平，将遣勇鸷骑射东行攻之，分宪、郡府咸以招安为便，监郡沙卜珠岱公与仲礼意同。自扺侯营，定计募人往，谕曰：“降者不坐”。侯却兵释甲，与监郡入敌境，晓以信义，使知逆顺，魁桀五人崩角迎拜。侯召至榻前夜语，即解衣卧，示以不疑。众感慰，束兵来归者七千户有竒，得不死者十万人。及五人者入城，平章喜各赏缯帛以安其心。其人皆曰：“非侯则祸且灭门”，谋作生祠祝侯寿焉。

　　先是侯统义兵于郡城，防卫有法，民赖以安，至是有功归。未几，台委总兵鲁港，守隘益严，尝渡江烧淮岸营寨，擒其士卒。盖侯出于贵族，刚明英断，临事不避难。观其所为，可谓爱民忠国矣。省台具实上闻，宜哉。余故文以载其功。

　　

　　繁昌县监邑公仲宾功绩记

　　太平统三县皆濵大江，与淮对境。惟繁昌为下邑，去郡城最逺，地狭民贫。至正十一年夏，彭翼兵起，十二年春陷无为州。隔江营落，布阵示威。繁昌孤危，民心动揺，援兵弗至，岌岌几不保。监邑博啰特穆尔忧时多艰，政先抚绥。江浙行省参政委总兵务，俾卫其境。乘衅盗窃者斩以徇，众遂皆帖然，无敢念乱。召募精鋭，官帑或不给，佐以俸资，羣感悦，勇气咸倍。集申港马駄、战舰分守要津。

　　闰三月，暴兵入繁昌，捕其凶桀李姓等四人诛之。夏四月，敌舟四百余自泥汊分道渡荻港，纵火来攻。监邑闻急，率敢死士百余赴敌，贼势炽横。监邑曰：“彼众我寡，非出竒计不可破也。指凤凰山谓众曰，据此者胜”，遂疾趋登山，列部伍，下视贼阵，杂乱不属。监邑曰：“贼易破尔，无能为也”。麾兵下坂，鼓噪冲突，分截贼势。监邑发矢连中，众力战，擒伪刘先锋等三十一人，斩首数百级，余党奔，渡舟甫发，监邑以战舰乘胜追击，溺死者大半。自是民乐守御，不以冦至为忧。未旬，贼渡铜陵，战败走繁昌界，擒其贲先锋等三十三人，戮于城西。又五日，贼复至，乃设竒拒战，获其伪王等。南行台侍御史左公统兵芜湖，嘉其绩，赏以银缯。行台亦遣使颁赏。栅港贼掠王家沙，聚兵御之，屡有擒获功。浙东阃帅恩公代左公统兵，赏赉有加。冬十二月贼采汤陈沙鱼藕，获其魁陈良甫，留询敌情，未即诛。越三日，贼舟三百余欲东渡，声言攻繁昌，夺陈良甫。监邑磔陈于江岸，整兵以待贼，望风而退。前后十三捷，常以身先士卒，生擒百有二人，杀溺不可胜计。贼锋挫衂，不敢窥繁昌矣。至是民始安居。

　　监邑不懈益勤，昼夜严备，食息不遑。爱养黎庶，优老恤贫，为治严明，利兴害去，以故深得人心。则其保全一邑，岂独恃威武而已哉。

　　监邑字仲宾，官敦武校尉。好古尚文，逊抑简直，口不言功。《易》曰“劳谦君子㈠”，仲宾近之。邑士民属县吏董中来请文纪功，予因特书，俟夫秉史笔者。

　　旁批：㈠劳谦君子，《易》谦卦：“九三：劳谦君子，有终吉”。象曰：“劳谦君子，万民服也”。

　　

　　瑞麦记

　　河南靳侯处宜守太平之明年，为至正癸巳，瑞麦产于城北，一茎两岐，郊民持献侯廷。盖始者麦苗发荣，幪幪渐渐㈠，勃然而兴，农庆于野，皆言前所未有。及吐秀，穗实坚好。登场计利，倍于常岁。按小麦为来㈡，谓瑞麦天所来也。秀出两岐，尤天与之嘉瑞焉。天所与者，因人所感，岂无其由哉。

　　自侯视事，值彭兵东窥。郡地傍江，敌垒隔水相持甚近。侯募勇壮，列营立栅，宻屯江岸以防御之。溧水州陷，彭营分道来攻，陆扺新市，水扺三湖，各数万人。侯益兵，拒战三湖之敌，败溃。下令招安新市诸乡，其魁党尽降，用是境内晏然，耕桑如常。淮民避难，携家来居，大军屡过，官帑虽空，供需有荣，惟恐伤民。夏四月，麦未获，霪雨。侯虔祷乃霁，遂获焉。麦既大熟，民得续食，渐致平康，视邻境兵燹疮残，独为乐土。两岐嘉瑞，天人感通，信有征矣。僚属请奏休祥，侯隠抑不居其美，士民皆谓曰：“汉张堪守渔阳㈢，两岐有歌。彼遭治世，其理效为易。此当多故，其理效为难。茍不着其实，非所以彰景贶，报惠政也”，求记于余。

　　窃惟是邦，昔有瑞麦亭，在南津桥北。亭废已乆，父老犹能称道，以为盛事。今侯寛厚慈祥，勤劳应务。敦本抑末，脱民危急。和气所召，祥谷复臻。劝农系衔㈣，无忝厥职。其有光于渔阳哉。

　　侯名义，歴仕省枢台，宪奉使陜西，今官中大夫，是年七月望日记。

　　旁批：㈠幪幪渐渐，《诗大雅竺民》；“麻麦幪幪”。 《史记宋微子世家》：“箕子朝周，过故殷虚，感宫室毁坏，生禾黍，箕子伤之，欲哭则不可，欲泣为其近妇人，乃作《麦秀之诗》以歌咏之。其诗曰：麦秀渐渐兮，禾黍油油。彼狡徸兮，不与我好兮”。

　　㈡来，《说文》：“来，周所受瑞麦来麰也”。《诗周颂思文》：“贻我来牟”。

　　㈢《后汉书张堪传》：“乃于狐奴开稻田八千余顷，劝民耕种，以致殷富。百姓歌曰：桑无附枝，麦穗两岐。张君为政，乐不可支”。

　　㈣劝农系衔，宋吴泳《鹤林集》卷三九《宁国府劝农文》：“国家重农务穑，应郡守授勅诰必以其职系衔，大者为劝农使，小者兼劝农事，示崇本也。”

　　

　　●钦定四库全书陶学士集巻十八（明）陶安 撰

　　

　　○说

　　张诚之名字说【名有谅】

　　实理旡妄，浑全于心，诚之纯也。气与欲并，理未悉纯，杂乎诚也。求进于诚，必资于友，冝取友之贵乎谅也。夫五典之行，非诚不可，君臣父子，夫妇昆弟，各专其道，兼而明之，在乎友也。朋友有信，信即谅也。辅仁以求其纯，正过以去其杂，善之择而执之固，诚斯得也。

　　谅之与诚，小大若异，非谅莫由以诚也。然取友贵乎谅，处已贵乎虚也。谅可进于诚，虚可受夫实也。予窃恠㈠今之人，一有堕于末学，徇于小智，矜其技能，谓足以出乎（艹寺）伦，既害其诚，复不幸而亲狎柔佞，志益猥下。及闻忠言，肆然无怍容。友虽谅焉，不能用也，诚恶乎进。呜呼，虚已无我者友之，谅为己之益也。物欲室其心，自毁其诚者不能虗者也。虚以受之，实以践之，勉焉无弛，不容乎杂，诚之纯者，于是而得。友谅之益，奚可量也。

　　张诚之名友谅，来征予说。予雅与之友，故告之如此，盖以谅自期，将以诚望于君也。

　　旁批：㈠恠通怪。

　　

　　徐伯仁字说

　　天地之徳莫大乎生，即其生物之无穷，知其仁之不息矣。人之有身，具是生理。徳全于心，仁之体也。爱周于物，仁之用也。人而不仁，得为人乎。

　　武林徐伯仁为芜湖县典史，请余衍其字之义，因告之曰：凡为县者，最亲于民。百里之地，朝令而夕可遍。典史纲总诸曹，簿书谋议，悉倡其始。茍行事适其宜，出言得其当，虽令簿不敢弃理而纵。其或苛刻贪暴，残民舞法，人将扰扰，丧其乐生之心，是何有于仁矣哉。彼市井贱氓，虽极昏蔽。介然之顷，而恻隠之真，犹勃乎其不可遏。矧居官赞理者，得以施其仁乎。盖生理具于吾身，哀矜之念兴于内，寛平之政敷于外，随事而愽其爱，使邑之民物阜安，咸被利泽，以遂所生，而仁之用行矣。因其用而求其体，则天地生物之心于是乎可见。故善为仁者无它焉，在乎扩而充之尔。充之足以保四海，岂止一邑而已哉。

　　

　　黄氏三子名字说

　　番易黄徳辅医世先业，疗治輙验。逹官贤士乐誉其能，济物之心，蔼如也。其子三人，确守家学。长曰处礼，字以仁复。次曰处常，字以仁寿。又次曰处善，仁美字之。

　　嗟乎，天地溥其大生之徳，赋畀万物莫非不忍之真。人得之，而为仁爱之所施，油然而发，故儒者以求仁为先务。使可行志，则泽被天下。但穷逹不齐，反不若医家者流，得以施其仁也。然仁未易至，至必有其道焉。撤其气欲之梏，唯礼是处，蹈乎规矩准绳之中，而仁可复矣。孔子曰“克己复礼为仁”，《易》之言仁独见于复，处礼勉诸。茍外物扰攘于内，将变迁无恒，能处于常，止乎义理，安固弗摇，保其仁于永久，是之谓寿。先儒以仁者寿，为静而有常，处常勉诸。况仁为众善之长，譬犹安宅，当处而弗旷。或择术不精，如匠矢㈠役意于丧物，则自戕其性，故孟子引圣言明择仁为美，处善又勉诸。

　　盖仁道至大，而医者最近乎仁，若其趋富贵，弃贫贱，衒报甚而服饵不投其疾，药物不求其真，坐视危笃而不一动顾惜之情，犹手足痿痹而不仁矣。华其名而丰其实，余之所望于三子也。徒为美称而已尔，岂余所望于三子哉。

　　旁批：㈠匠矢，《孟子公孙丑上》：“矢人岂不仁于函人哉。矢人惟恐不伤人，函人惟恐伤人。巫匠亦然。故术不可不慎也”。

　　

　　程叔元字说【并铭】

　　天地之徳莫先于元，故曰大哉干元，至哉坤元，是以天下之民谓之元元。三才之道，亘古今而不易，以其有元也。人得是元以生，具于性为仁，发于情为恻隠，贵乎推而致之耳。新安程氏有名仁字叔元者，余友子舟乃其族人，求广其义而铭之。

　　夫元气流行，无物不在。君子之仁，随感发见。事亲之孝，事君之忠，待物之公，爱众之慈，无非仁也。因事而施其仁，犹一元之妙，贯通万物，必也致知以察其微，而絶外诱之私，力行以守其正，而全本有之善，则真理昭融，无适非仁，天地之徳在是矣。叔元勉乎哉。铭曰：

　　元统四徳，仁该五常。乾坤生生，赋性寔良。莫大于元，心体如天。

　　莫始于元，得之最先。人自小之，遂昧厥初。不忍之真，本然自如。

　　君子求仁，精察勇行。外邪必闲，内欲不萌。全体既莹，博爱斯盛。

　　形诸践履，大公至正。是曰善长，具此众美。万物一春，万事一理。

　　人为元元，含灵缊真。能存其仁，不愧为人。

　　

　　张文道名字说【字用之】

　　道之显者为文，文与道，异名而同出也。夫礼乐典章，纪纲法政，焕然施于天下者皆文也。必有当然不易之理，可常行而无弊，是乃所谓道也。先王用之以为治，百姓用之以为生，顺之则理，悖之则乱，亘万古犹一日者，良以此也。

　　张文道字用之，幼肆儒业，长习吏事，谦谨可嘉。求予广其名字之义，予亦乐为之言也。且夫饰浮艳以为文，沦空寂以为道者，无用于世也。而世之为吏者，又往往昧夫大体，刻深其文，悖戾于道者多矣。予将以有用之才期之，故以道之显者为告。佐理于官，率是用之可也。

　　

　　宋生彦中字说

　　宋彦中名徳瓉，言者亦既详矣，而复求余申其义。盖器之贵在乎瓉㈠，瓉之用在乎中。今也瓉必曰徳，因物而求其道，物岂徒美哉。中必曰彦以道而责诸人，道岂虚行哉。且瓉以圭为柄，黄金为勺，外青金而朱其中，体具众珍，诗人独表以玉瓉，疑若偏也。然良玉温润而栗然，有不偏之徳，不偏固为中之本。及夫黄流一注，美在其中，芬芳条畅，以荐诚敬，格神明，适有合乎人心之中焉，何者？当祀之际，心舍虚灵，肃然警敛，持守于内，而无敢放逸于外，念虑澄莹，私欲屏除，不偏之体于斯而存矣。

　　《易》曰：“王假有庙，王乃在中也”，程子传曰：“在中，谓求得其中，摄其心之谓。中者，心之象”。是宗庙执瓉，即黄流之在中，而吾心之在中，又有以摄服天下之心，使皆归于中。则瓉之为功，其弗盛矣乎。学者存心常如执瓉灌地之时，言行动静将不失于过与不及，庶无负名字之义哉。

　　旁批：㈠瓉，《诗大雅文王之什旱麓》：“瑟彼玉瓒，黄 流在中”。《集传》：“玉瓒，圭瓒也。以圭为柄，黄金为勺，青金为外，而朱其中也。黄流，秬鬯也。酿秬黍为酒，筑郁金煮而和之”。

　　

　　髙忠名字说

　　保定学者髙忠字彦实，来谒予，请为名字之说。窃惟圣人四教㈠，贤者三省，一贯之道㈡，九思㈢之目，与夫《中庸》违道不逺，《大学》君子大道，《孟子》论天爵，《易文言》论进徳，其要悉在乎忠，他如主忠信，言忠信之云，不一而止。盖天之所赋，人之所守，师之为教，士之为学，皆重于忠也。

　　先儒曰：“尽已谓之忠㈣”，夫存乎中者，一念或不实，非尽已也。发乎外者，一事或不实，非尽已也。是知忠者，实而已矣。君子立心修行，凡动静语黙一皆出于真诚，而不杂于私伪，乃为得忠实之道。茍离于此，则入于虗诞。于是言渉乎妄，事渉乎谲，欲荡而理灭，所谓不诚无物者也。

　　彦实笃厚而不浮，其质类乎忠实矣。日用之间，事长敬贤，接人应务，以至坐作食息，必思所以尽乎已。而唯忠实之践，尚当始终不渝，表里一致，有以美其身心，岂徒美其名字而已哉。

　　旁批：㈠四教，《论语述而》：“子以四教：文行忠信”。 《礼记王制》：“乐正崇四术，立四教，顺先王，诗书礼乐以造士”。

　　㈡一贯之道，《论语里仁》：“子曰：参乎，吾道一以贯之。曾子曰：唯。子出，门人问曰：何谓也。曾子曰：夫子之道，忠恕而已矣”。

　　㈢九思，《论语季氏》：“孔子曰：君子有九思。视思明，听思聪，色思温，貌思恭，言思忠，事思敬，疑思问，忿思难，见得思义”。

　　㈣尽已谓之忠，朱子《延平答问》：“盖以夫子之道，不离乎日用之间，自其尽已而言则谓之忠，自其及物而言则谓之恕，莫非大道之全体”。

　　

　　秋田说

　　润逺董翁号曰秋田，诸名流歌咏满轴，皆知田之有秋矣，亦知田之所以有秋乎？

　　夫所谓秋田者，据其成而言也。耕于春，耨于夏，种之美而生息不已，苖之茂而稂莠不杂，故至于秋而熟焉。其在人也亦然。徳之有成，若田之有秋也。天理明而生息蕃，则其耕也深矣。人欲消而稂莠去，则其耨也勤矣。由是方寸之田，其秋穰穰，愈获而有余，子孙尚亦有利哉。董翁之田，其殆托以谕徳邪。

　　

　　耕养斋说

　　耕以养生，庶人之职。君子入官有禄为养，足以代其耕也。王君尚贤年七十余，名其斋曰耕养。以君平生学古穷经，宜有代耕之禄，乃藴其才美，不求知于时，自壮至老，嚣嚣㈠畎亩间，得无意哉。

　　盖君素志用耕为养，将示其子孙，务本抑末，以享美利，如《书》所谓“服田力穑，乃亦有秋”。古人有起自犂锄，致显爵者，安知不在其后也哉。反之于身，亦若是焉。以方寸为可耕之田，其种徳也如艺嘉榖，其去恶也如拔稂莠，计其所获，不特自养而已，又贻养于嗣人而无穷也。若《汉志》㈡所谓耕且养，三年通一经，则为年富未仕者言，余故不敢为期頥者勉焉。

　　旁批：㈠嚣嚣，《孟子尽心上》：“人知之，亦嚣嚣；人不知，亦嚣嚣”。 赵岐注：“嚣嚣，自得无欲之貌”。

　　㈡《汉志》，《汉书艺文志》之《六艺略总序》：“古之学者耕且养，三年而通一艺，存其大体，玩经文而已”。

　　

　　●钦定四库全书陶学士集巻十九（明）陶安 撰

　　

　　○墓铭

　　故完颜判官墓志铭

　　君讳权，字时中。荣禄大夫、徽政院使、柱国、魏国荘敏公讳正叔之子；荣禄大夫、大司农、柱国、陈国公讳徳仁之孙；曾祖居敬，资善大夫、陈留郡公。其先出自金源，居汝州梁县。荘敏公官于南，爱当涂溪山，筑室退休，以寿考终。子孙因家当涂。

　　成庙时，君以勲胄入侍禁中。仁宗在东宫，选授司经，除承务郎，迁承直郎。江浙省照磨，升奉训大夫。厯贑州路、信州路判官。至治辛酉冬十月辛亥，卒于钱塘之寓，年四十有七，殡当涂凌家山。后二十有五年，其配某氏卒，始得吉兆于殡南，乃徙君柩合葬焉。

　　子男五人。长某以荫累官从仕郎，早世，今从塟兆次。次世荣，厯浙东西、福建宪史。次某，河南贡士。次某，行省宣使。次某。女三人，皆归名族。孙男九人，女七人。曾孙男女各一人。

　　世荣护其母丧归自钱塘，窆以至正丙戌冬十月丙午，求铭掩诸幽。铭曰：

　　英英魏公，显有烈庸。嗣子象贤，克扬清风。承光天籞㈠，宣誉春宫。

　　累命锡爵，政流沨沨。寿不我崇，禄不我丰。有韫于躬，弗耀于功。

　　嗟哉厯年，浅槥是忡。卜吉奉襄，同穴而封。冈陵峙隆，溪流自东。

　　有永斯蔵，铭昭不穷。

　　旁批：㈠籞，偶许切，音御。禁苑也。

　　

　　周廷瑞墓志铭

　　君讳天祥，字廷瑞，宣城人也。性敏，善记诵。睦宗族，得其欢心。年二十余，目病丧明，乃冥心屛虑，瞑坐终日。踰数岁，夜梦大龟舐目，觉神气清洒。诘旦，彷佛能视物，久渐明甚，无异平昔。遂览医书，通畅其理，慨然有济物之志，病者无亲踈贫富，治疗必勤。虽冒暑寒风雨无倦色。未尝伐能觊报，其意豁逹，每以赢余周给困窭。寄兴山水间，悠然自适。至元丙子十月十三日疾终于寝，距所生庚辰岁五十有七年。

　　娶朱氏，先君二年卒。子三，长复，次升，次某。女二，适杨某、汤某。其塟附城西宋村之先茔。升来太平，奉潘谷状请铭。曩余闻谈周君目明事，徃徃饰以神恠，谓其能感玄武之灵，予追卜其梦，曰龟离象也。离为目为明，目明之兆。且目为肝窍，心多思纷扰，则火盛炎。肝木受焚，肾水失升，目病滋剧。能养之以静，积久而神全，宜有复明之理。人苟好处恬澹，不以外物婴情，将无适而不自得。余于周君验之矣。铭曰：

　　古道寥邈，声利纷华。孰晏其心，晦徳于家。惟周子贤，时之杰然。

　　志操弥坚，不为物迁。我视既明，彼痾则痊。所全者天，于以永年。

　　宣邑之西，有隆其墓。不亡者存，与石同固。

　　

　　○行状

　　故文林郎江北淮东道廉访司知事费君行状

　　君姓费氏，讳诜，字太初。其先涿州定兴人，避兵迁清州，后徙济南，遂贯棣州。曽祖讳某，承直郎，彰徳路总管府判官。祖讳某，承务郎，龙兴路同知宁州事。考讳某，承事郎，台州路同知黄、岩州事，赠文林郎，江浙等处行中书省左右司都事。宁州南仕，因家金陵。

　　君生朞而失母，育于祖母杨恭人，事继母孝。右丞韩公叔亨掾南台时，称其文学于台察，遂举浙东宪史，调福建廉访使。巴咱尔怙势不法，众畏缩，从令唯唯。君每抗论可否，辞气不屈，或者危之，君曰：“弃理必败，何足畏也”，已而果败。佥事廵部，选君辅行。至漳州，闻有阚姓官领兵戍漳，没于王事，妻王氏求尸弗获，哀恸间有持刃者逼以非礼。王曰：“汝能助我得夫骸，吾当托身”。因得尸于林莽，王积薪焚之，遂赴火死。君叹曰：“忠臣烈女，旌以厉俗，风宪职也”。白佥事，覆实上闻，朝命立庙，赐额双节。泉州万户孙姓贿觉，南台遣使追金佩符，宪司俾君偕徃。使觊货于孙，不获，欲辱其妻子。君厉声曰：“使来拘符耳，何乃非法惴人妻子邪”？使惭而止。考满，廉访使多尔济巴勅公幕长，何公彦敬率僚属祖饯溪浒，闰㈠人聚观，谓见宪史多矣，未有如费君之贤也。舟次水口，有拜于沙者，乃孙万户遣以金赆，拒不纳。道建阳县，张滩水势湍激，舟颠撼乱石间，几溺。挽者力莫措，君仰天祝曰：“诜果亏行获戾，当覆舟”，县官闻而相谓曰：“我久徳费君，义当趋救”，亟率众至。舟已安次兰溪，祖母讣至，舍舟变服，陆抵金陵，殡未几，都事卒。居丧尽礼。先是，自祖考以下诸柩尚浅土，至是得地于江寜县凤台乡王家山，以元统甲戌季春，奉祖考宁州府君，伯考宁国县尹，考都事府君，叔考西安县尹，与诸妣合塟焉。

　　除绍兴路照磨，郡守听纳其谋。会朝使大断，先期谳狱，悉无寃疑。使至，囚伏辜，不劳而决。使甚礼之。同知诸暨州，罗垒党权臣，贷资久不偿，屡挫资主，君召譲之，犹不偿，资主庭诉。监府贪墨，援罗垒，抑不为直。君正色言：“强暴当锄”，遂立正其罪。覆灾田于诸暨，父老曰：“是正州贰罪者，必能持公道”，羣跪马首，言前守单侯，功徳在民，没有余思。今已立祠，独治行未文于石，敢请。君曰诜，适侯孙壻，恐疑渉私。父老曰：“此不可以嫌疑废，勒石示公，何谓私也”？辞，不获为立石。处士韩明善记之。郡吏需次者，富势輙先补，贫或垂老未禄，拔久滞者十数軰。萧山县民吴姓塾客，诬吴逆言，兴大狱。行省檄浙东帅锁南班公理于绍兴，君与谋。一鞠而诈露。帅喜，辟为浙东帅府掾。受从仕郎，池州路知事。未赴，值帅任南台侍御史，举为台掾，见知于大夫脱欢。公时治书，张公孟功本费亲戚，君不言。后张侍亲归，饯以戚礼。张始知骇曰：“君重厚人也”。除承事郎，浙东宪司知事，得推恩父母，考赠都事，妣东平范氏赠宜人，继母益都葛氏封宜人。调文林郎，淮东宪司知事，廉访使。定定公优貌之，多所画诺。贫无马，镇南王以廐马一遣司马衔命以赐，辞不受。既而遘疾，廉使日一至，亲视医药，至正八年八月十四日卒。廉使哀临，率官属赙奠，镇南王悼之，遣使致祭。诸孤以是年九月扶柩还金陵，以是月某日塟王家山先茔东。距君所生年元贞丙申季冬仅五十有三岁。

　　娶曹南单氏，溧水州儒学教授讳禧之女，封冝人。子男七，长惟徳，荫补常州甘露务使。次惟贤，浙西宪使。次惟信，嘉兴路常平仓官，先卒。次惟政，广西帅府奏差。次惟仁。次惟义，广东帅府奏差。次惟和。女三，长淑柔，适金溪县主簿刘仲璋。次淑仪、淑慧，在室。孙男三，钥、钺、镛。女一，定。

　　曩乙酉春，仆客京师，识君于邸舍。言论风节，肃人听观。近而亲焉，则温乎其煦物也。及见台谏诸贤评论时才，谓其操守清严，儒雅适用。尝自号容斋，积经教子，皆彬彬成立。仕虽有年，帑无赢资，旋终于官。仆在姑孰，闻而伤怀。及来金陵，而君之墓掩矣。惟德等衰绖踵门，泣拜曰：“子知先君，曷有以昭之”，又托余乡友李光德来恳。君既遇我厚，且与其诸子善，义不得辞，于是有状。

　　旁批：㈠闰字讹，当作闽。

　　

　　代朱城述母行状

　　先妣宜人讳妙清，姓梁氏，世家歴阳，今为当涂望族。元统元年，先考为延平路经歴，先妣挈家以从。至元三年，先考升福建都转运司经歴，四年卒于官，先妣护丧以归。自闽抵江东，湍矶之险激，山岭之﨑岖，越数千里，炎暑湿蒸，以哀悼致疾。还家，势寝危笃，遂至大故。惟是不肖孤城，罪逆既深，荐罹凶毒，苍黄呼号，显扬无道，尚敢以不孝之辞，追拟先德。

　　按国制，宜人秩七品，先考官延平时，封爵于父母，先妣同受命焉。先妣天性温厚，幼在室时，事亲修孝道，奉馈省，侍劳而益虔。女徳既周，宜配君子。惟我朱氏之先，代以科第显。先考文行伟然，外祖梁公见而竒之，许以子妻。既婚，先妣谓曰“朱氏世有名人，宜读书自修，庶可嗣遗光也”，先考善其言，勤苦务学，恒以不坠先业为志。行台举广西宪史，调广东。考满，受衢州路照磨，辟福建帅史。所至皆有能声，先妣赞益为多。

　　及先妣之父母既没，其祖年髙无恙，嘉先妣孝谨不衰，爱顾特异于诸孙。乃命以田宅，益其资奁。诸孙遵戒惟谨，先妣曰：“妇之从夫，随其有无，足以自安。且多财者，过之所由生。使其藉妇资而富，适以滋骄惰之志，非勉其成立之道也”，辞不获，强受其半，族人称其贤。自是劬躬起家，敦行节俭，敬以事上，慈以遇下，辑睦宗姻，闲于礼范。尤好施予，饥寒困阨者，恻然周给之。假贷不责其偿。媪有来见者，及去，遗贯珠百绳，急遣归之。存心之厚，类如此。

　　先妣惟城一男，训以礼法，择师为教。女二，长适秦珏，次适童徳贤。卒之日七月甲辰也，寿五十三岁，距先考属纩仅三阅月。呜呼，悲痛甚矣。将以是年十月丙午合塟于东龙山呉村之原。先考既有志以掩诸幽，先妣善行不可湮没，衔哀泣血，纪述其概，乞铭于立言君子云。

　　

　　代严潜述父行状

　　先考讳松，字茂叔，世为溧水儒学。先祖讳曰光，治《周礼》，领宋武举亚荐㈠，有子七人，先考居长。醇厚守礼法，读书向学。年弱冠，遭世变。先祖被兵伤颈，创剧濒死。先考与其诸弟舁先祖往山谷间逃难，每求善药疗其创，先祖赖以不死。兵后即蓝溪旧居，増构崇室，田园亦斥㈡，视先产有加。敦尚俭朴，勤劳不懈。先祖妣丁氏先先祖卒，先考事继母陈如亲母，先祖既以寿考终。家累千指，先考治养有法。笃意教子孙，聘师家塾，类多名人。岁己巳，大饥，乡民失业，先考倡谋于诸弟，合赈稻米五百石，余所储峙半直出售，全活者甚众。时赈粟得补官，有司将具实以闻，先考曰：“凶年民饥，周之宜也。因是希进，岂乐施之本心乎”，事遂已。平居不妄言动，性情坦夷，声色玩好之具不蓄于家，澹然势利，扁所居之堂曰思永，因号思永居士。召诸子训曰：“吾平生居，兄弟间不敢亏骨肉之爱，用能保其终。汝等各尽恭友，思其所永，以笃天伦，庶可植户门于久逺也”。

　　蓝溪西有小阜，势隆而平，山水拱秀，名曰观城，距家百歩。每杖屦逰其上，龎眉白发，徜徉以娱。甞曰：“生于斯逰，没于斯藏，不亏于身，不愧于心，吾愿毕矣”。

　　元统甲戌十一月十一日疾，终于寝，年七十有二。临终戒治丧用古礼，毋以金银器物纳棺中。先母陈氏有贤徳，先卒。子男三人，长即潜，次曰济，次曰汶。女一人，适史季章。孙男六人，钧、镛、谔，余未名。曾孙男一人，徤。明年正月庚申，塟于观城，遵治命也。先考力善如是，其生也，既隐而不闻。其没也，必求令辞纪述其行，庶乎久而有传，故抆泪奉状如右。

　　旁批：㈠亚荐，第二至第十名为亚元。

　　㈡田园亦斥，《小尔雅》：“斥，开也”。

　　

　　○哀辞

　　苏长卿哀辞

　　士有负才艺，而不得试者多矣。虽或一试，莫能尽其用，卒困欝以死，与不得试者同，亦君子所冝悼也。世之取仕者，合道之宜，每不多见。无所挟则干徇求合，其病也污。茍有挟，则刚矫自用，其病也固。污虽茍容于世，不足言。固则鲜为世所容戾，道均乎尔。不执其固，近乎道而不大戾者，犹愈于人也。吾乡苏长卿，不専于固，而义不茍容，以是莫能尽其用，势亦冝哉。

　　长卿名元善。在幼时，右丞完颜荘敏公，左丞畅文肃公，爱重许予。业《春秋》，攻朱子理学，以勤苦为甘。文辞尚竒古，贵势知其才者争欲罗致出门下，海北辟宪史，闻命遂行，谓可少行吾志矣。乃正色直言，贪墨豪猾，沮慑畏服。茍有益于民，将不计其祸福而为之，风行列郡，皆曰：“苏君不可犯也”。指斥无所隐避，因忤权贵，劾归当涂。

　　长卿少矜名节，一遭摈弃，深切悔耻，益务修励，自号曰静学，然犹俟用于世，以不善干徇，竟无与直其事者。疾，卒于家。呜呼，才艺若是，而于道不戾，且修励有加，使得展摅所藴，激扬于当时，以警在位，其有不能者哉。予哀其志之不就而早没也，为辞以昭之，且直其事云。辞曰：

　　吁嗟乎长卿，竟何为也。世冒幸而荣，义之亏也。佞伪之是行，孰坚其持也。劬躬以效诚，独蹈其危也。不遐其寿，而不崇其名，何子命之竒也。呜呼已矣，世孰能明之，辞以志予之悲也。

　　

　　蒋茂仁哀辞

　　至元四年夏五月甲寅，蒋茂仁旅卒于武昌，踰旬而柩舟至，予往哭溪浒，父母兄弟极其恸，亲戚朋友极其哀，过者叹曰：“观此，则蒋君为人可知”。

　　君讳荣亲，言貌和易，力学强记，纉言成文。故总管诚斋鲁侯谱琴操授徒，君精其调，以能琴名，乡校聘之为师。时予始习举业，常与君见，君不以幼相易，见輙加敬。后六七年，北方学者历亭郭克修、东原刘彦琬、邢台霍徳良、大梁王士勉皆寓当涂，君复以郷校聘，与王子直、张彦圣同时为师，暨予凡八人，交甚善。借论堂之东斋，蓄经史，讲解辨难无废日，听者满座。君毎立说，竒卓出传注意外，务压众论。所居题曰竹楼。甞逰京师，有荐其才者，于是中书移檄湖广行省，君往候铨除，见礼于亲王，久乃归觐。居无何又挈家而南，意在得禄以慰其亲，未受命而疾作，遂至不起，惜其可以闻于时者不闻也。呜呼，才而不寿，死而无子，皆可悲也。为之哀辞，述其略焉，终不使其可闻者不闻也。辞曰：

　　云梦之南兮，荆楚之陬。阻江汉兮艰以修。洞庭波兮风飕飕。魂何为兮于此留。

　　天门深兮何极，旋飙轮兮南适。怅行子兮安在，黯芳草兮萋碧。

　　魂气兮流通，返故居兮江之东。荐芳醑兮殽黍丰，感哀诚兮无逺弗从。

　　乗黄鹤兮别鹦鹉，尚徘徊兮南浦。望君来兮未来，目渺渺兮愁予。

　　仕不遂兮年不昌，闾里咨嗟兮父母永伤。才行著名兮其存者长。呜呼哀哉兮云何可忘。

　　

　　○圹志

　　代孙某述母圹志

　　先妣恭人姓吴氏，讳某，庐江人。其父讳 ㈠，芜湖县尉。知先君谨厚，因以女归焉。先妣性慧悟，温懿慈良，虽出自富家，不好侈靡。言行合礼法，事舅姑尽孝敬。躬蠺绩，教子有方。先考以荫补官，先妣内政雝肃，有警戒相成之道。先考同知归州事，勑封恭人，品在第六。先考调集庆路府判，卒于官，先妣哀毁。至正六年八月十三日终于当涂正寝，距先考之卒甫八阅月，呜呼痛哉。

　　先妣生于至元□年九月二十三日，享年六十有九。子男二人。女三人，长适休宁主簿、上元杨翮。次适当涂儒家李寿孙。次适吴思佐，先妣兄子也。孙男三人，女一人。卜以闰十月合塟某山先考之墓，用志其槩，以永其藏焉。孤哀子某某谨志。

　　旁批：㈠《康熙字典》： 通会。

　　

　　○文

　　代严源祭父文

　　维至元二年，岁次丙子，五月丙午朔，十四日巳未，孤哀子源等谨百拜哀告于显考竹西先生严公之灵曰：

　　呜呼哀哉，呜呼痛哉。嗟我慈父，天夺之速。胡为庆门㈠，遘此凶毒。

　　岂特诸孤之无怙，且失乡邦之名宿。哀吁天而罔闻，念百身而奚赎。

　　追昔平生，质粹如玉。徳性谨厚，仪表荘肃。诗礼承训，道腴浇沃。

　　俭以起家，和以睦族。修身励操，令闻扬馥。往在幼年，世罹兵衂。

　　我祖屯蹇，几殒锋镞。窃负卫捍，孝心纯笃。时既平康，蓝溪卜筑。

　　干蛊㈡服劳，栋宇崇矗。蚤作夕休，勤渠自朂。产日殷阜，业日充足。

　　祖用寿考，介兹百福。兄弟翕和，闺门雝穆。蔼然义风，敦于骨肉。

　　子侄既蕃，孙枝有续。无间彼此，均为抚鞠。教以义方，延宾西塾。

　　凶岁荐饥，赈民以谷。逺近向慕，遵其约束。冠带俨雅，众善弥蓄。

　　寓懐经史，乐披简轴。逮夫景渐，逼于桑榆。

　　日优游乎林谷，绍严瀬之遗光。蹈商颜之髙躅，终深藏而不售。

　　如至珍之韫椟，彼轩冕之势荣曾何心于奔逐。

　　兴托纹楸，手醸醽醁。观东皋之稼，爱西村之竹。

　　婆娑老境，杖屦往复。神闲气平，澹然寡欲。

　　其清风髙莭，足以挽狂澜而振颓俗。信斯文之前修，为后生之所服。

　　方仰砥柱，遽摧梁木。一疾弗瘳，彼苍何酷。

　　使夫闻讣音者莫不心伤而頞蹙。，况父子之至亲，痛罔极而谁告㈢。

　　呜呼哀哉，悲风起兮愁云飞，神之游兮何所依。嗟人命兮露易晞，身虽没兮名则辉。

　　寿七旬兮古所稀，令徳着兮难湮微。铭旌掲兮垂素帏，心惨裂兮增歔欷。

　　嗟永诀兮不忍违，灵輀去兮何时归。呜呼哀哉，呜呼痛哉，尚享。

　　旁批：㈠庆门，《周易》坤卦：“积善之家，必有余庆”。

　　㈡干蛊，《周易蛊》：“干父之蛊，有子，考无咎，厉终吉”，意指主事。《颜氏家训治家》：“妇主中馈，唯事酒食衣服之礼耳。国不可使预政，家不可使干蛊”。

　　㈢告，音告朔之告。古吾切。

　　

　　代满譲祭父文

　　维至正六年，岁次丙戌，四月巳酉朔，二十九日丁丑，孤子满譲暨合家孝眷等，谨以特牲时羞之奠，衔哀祭告于先考朝列大夫、曹州尹、骑都尉、河东郡伯满公之灵曰：

　　呜呼，天厚善人，既锡多福。乃不憗遗，又何惨酷。遽然永别，俾我荼毒。

　　虽九十之修龄，然人子之心犹以为未足。呜呼已矣，何嗟及矣。

　　音容渐逺，忧伤曷已。载惟义方为教，淑后有素。家由是兴，资由是裕。敦朴简直，昭有令誉。

　　朝廷推恩，封命荐隆。锡爵嘉祥，升秩河东。诏旨优老，袭衣示崇。荣耀有加，旷典幸逢。

　　方兹暮境，得遂禄养。千里南居，姑孰溪上。年髙徳卲，众心慕向。须鬓虽皤，颜色如壮。

　　纳江山于轩榻，招烟霏于几杖。具以甘滋，酌以佳醸。庶心畅而身安，冀百年而无恙。

　　夫何遘疾，曽不逾时。子孙羣侍，是医是祈。功効杳然，终莫能为禳也。

　　在官王事驱驰，惊闻哀讣，倍道而归，不及一见，涕泗涟洏㈠，呜呼益可痛矣。

　　将以仲夏上旬，柩舟北还。离此寓馆，卜塟家山。

　　父子至亲，死生异路。未酬罔极之恩，徒抱终天之恨。

　　跽而陈辞，荒迷不次。灵其昭格，鍳此孝诚。呜呼哀哉，尚享。

　　旁批：㈠涟洏，泪流貌。 王粲《赠蔡子笃诗》：“中心孔悼，涕泪涟洏”。洏或作而。

　　

　　惜逝文【并序】

　　溧城南余十里有蓝溪，当溪流萦折西趋，而崇构连矗者，儒家严氏之居也。曩以礼致余处宾师之位，识其先辈、兄弟五人，为忘年交，皆淳龎雅肃，有古君子风。岁时宴聚，衣冠伟博，须鬓皓苍，子孙环侍，举觞称寿，言笑蔼然，闾党视为盛事。既而茂叔君卒，踰二载，芳叔君卒。余归当涂，后数年，国用、君寿二君又卒。呜呼，岁月几何，逝者如斯，能无惕然疚懐邪。

　　君寿之卒也，其冢嗣子长遣从子鈇以书来讣，且曰：“先人与子相知素深，愿征一言，用扬幽光，幸勿辞”。予甞闻君寿之考业《周礼》，领武举荐，是生君兄弟七人，余识其五尔。当宋季，兵伤父颈，创剧迫死。君尚幼，从诸兄侍粥药，卒致痊宁，盖其孝友出自天性。母早世，事继母以礼。居蓝溪，地当舟车之聚，逺近至者慕其尚义，请谒交于门。樽爼接待，周尽礼意。己巳大饥，赈榖数百石，仍发余积，损直出售，民赖不馁者众。例得补官，君曰：“周急，义也。寕为徼宠耶”。辟室向明，莳花蓄书，颜以直斋。子孙蕃盛，教有礼法，往往明经能文词。年渐髙，晏居息虑，澹与世忘，寿至七十有七，以至正乙酉十月辛未，属纩㈠于寝。十一月丁未，塟思鹤郷之郭塘。

　　惟子厚徳美行，虽弗及显荣当世，然肥遯㈡充裕，既富且康，福泽遗其嗣人。古称仁者必有后，将天以显荣，俟其子孙哉。既序其事，而文之曰：

　　    海飙兮扬涛，何旭旦兮天髙。泳文教兮息武韬，荫苍桥兮嬉娱以遨。

　　筌清涟兮畬火，久隐沦兮江之左。君之田兮有秋，抚疲羸兮徳我。

　　碧墅兮云椽，琼芳兮春鲜。天之衢兮手可援，期不至兮告之以不前。

　　龡豳兮伐鼓㈢，飞觞兮屡舞。遽死别兮殊涂，耿予懐兮凄楚。

　　念直道兮匪阿，徳音昭兮弗磨。寒风袅袅兮溪水波，月色皎夜兮伤如之何。

　　旁批：㈠属纩，《礼记丧大记》：“属纩以俟绝气”。郑玄注：“纩，今之新丝，易动摇，置口鼻之上，以为候”。

　　㈡肥遯，《易遯》：“上九，肥遯，无不利”。孔颖达疏：“子夏传曰：肥，饶裕也。上九最在外极，无应于内，心无疑顾，是遯之最优，故曰肥遯”。后因称退隐为肥遯。

　　㈢龡豳兮伐鼓，《周礼春官钥章》：“中春昼击土鼓，龡《豳诗》以逆暑。中秋夜迎寒，亦如之。凡国祈年于田祖，龡《豳雅》，击土鼓，以乐田畯。国祭蜡，则龡《豳颂》，击土鼓，以息老物”。

　　

　　●钦定四库全书陶学士集巻二十（明）陶安 撰

　　

　　○杂文

　　太平路总管胡侯遗爱碣

　　今朝廷严守令之选，守系千里休戚，令所仰式，其任愈重，甚哉守之良，未易得也。

　　循吏莫盛于西汉，然卓卓可称道者仅数人。东京己为不及，况时世屡降，政俗益弊，岂弟之风不振，礼义之教不行，或至严行刻法，威服郡县，岂所谓民之父母乎。

　　唯总管胡侯出守太平，其治以恵爱为本。属县有三，依江接壤，民性晏质，侯抚字不烦，其令无呌嚣隳突之哗，老幼恬熈。农田髙者连山阜之燥瘠，下者割江湖之沮洳，俾崇防浚潴，岁比有秋。辟繁昌沙田一千二百余亩。天门书院租，众縁为蠧，宫宇摧挠，弦诵响絶。侯征积逋，合钱四万缗，贮官帑，新建礼殿，招致弟子贠。丹阳、采石两书院，岁无常入，倡率营缮，宿废具举。以天门赢资一万五千缗，买田给采石教养。先是，官廏迁郡泮东，马死相继，薫秽学宫。廏故基据于强右，侯复其基而廐焉，马不连死，役户徳之。每春首讹火㈠，命运水入市，淮城郭不灾。甲申春夏，不雨，闾阎艰籴，淮民流徙入境，谷遂穹价。遣使驰驿白行省，发官米一万石，损直出售，全活者众。甘雨寻降。常平素无仓储，集缺官俸米八百三十余石以实之。养济院㈡毁其半，割俸劝民，构屋余三十间，兼旬告成。黄池旧为货区，税课繁重，近年井邑荒落，课额顿亏。官府役富室、佐征官分偿。征官坐罚，至荡产不给。侯建议上闻，岁得减钱一万五千缗。郡赋绵七千斤，丝一万斤，米十四万石，躬冒寒炎，勤视其输，权量合律。造姑溪浮梁二，华壮坚厚。又造官运船，连艘北上。朔望戾庠序，谛听讲说。拔儒流为郡史者数辈，郡史擢升宪史又数辈。部使者嘉其绩，荐之。御史又荐之，覆实闻。中台自侯莅职，敷政寛平，芟锄苛暴，徳风扇扬，利泽周浃，强御向化，柔懦有立。既满代，行道咨嗟。羣来谒文勒石。

　　按侯名国安，字仁卿，世家云州，由辽阳行省照磨、少府监经歴，歴集庆路都漕运司、上都留守司判官、迁太府监丞，亰畿漕运副使，升中大夫、太平路总管。慈仁坦直，怨怒不宿于心。急于好善，缓于疾恶。观其所为，殆守之良者矣，宜纪遗爱，用昭不忘。其辞曰：

　　    秦革封建为郡邑，列郡乃置二千石。汉承旧制仍爵秩，往往循吏不失职。

　　谁谓此风逺莫觌，伟兹胡侯扬世徳。恵简遗勲埀竹帛，前后名卿并辉赫。

　　两轓来临江上国，江月照人光愈白。公署闭门昼岑寂，民耻喧讦趋淳质。

　　春酣桑柘緑云湿，牛背童謡送斜日。炊烟碧连榆桞色，人家饭饱事耕织。

　　侯无掊克惜民力，又无水旱戕稼穑。报祈田祖牲告腯㈢，里社酒香喧鼓笛。

　　试言此乐自谁得，岂不知皆侯所锡。侯于庶政罔不悉，求之列郡十无一。

　　我民思慕在胷臆，善为邦者此宜式。

　　旁批：㈠讹火，《山海经西山经》：“（章莪之山）有鸟焉，其状如鹤，一足，赤文青质而白喙，名曰毕方，其鸣自叫也，见则其邑有讹火”。郭璞注：“讹亦妖讹字”。袁珂校注：“讹火，即怪火也”。

　　㈡养济院，收养鳏寡孤独和乞丐的机构。如《宋史赵汝愚传附子崇宪传》载：“初，汝愚捐私钱百余万创养济院，俾四方宾旅之疾病者得药与食”。《宋史儒林传魏了翁传》：“了翁乃奏葺其城楼橹雉堞，增置器械，教习牌手，申严军律，兴学校，蠲宿负，复社仓，创义冢，建养济院”。

　　㈢牲告腯，《左传桓公六年》：“故奉牲以告曰：博硕肥途”。途通腯。《说文》段注：“按人曰肥，兽曰腯，此人物之大辨也。又析言之，则牛羊得称肥，豕独称腯”。

　　

　　秋溪侑酌文【并引】

　　金华王子楚荫补杭州军需库官，历平江仓使，调太平税课副使。秩满言别，于时秋也，酌饯姑溪，文以侑之。寳婺之精，縠溪之灵。秀储芝砌，美绍兰亭，观其麟角瑞世之姿，龙劔干霄之气，匮璞玉而竒逄㈠，抚南金㈡而弗贵。豁神辉于智囊，隽方膏于经笥，盖已有之。

　　原夫黼黻前朝，圭冕东鲁，光流奕叶之泽，翠蓊灵椿之府。振教铎于鹗林，拥屛车于淛土。棣华鼎茂，藻思咸古。声摩薛鳯，才参贾虎。访遥泒于濂伊，聆微言于金许，其来逺矣。彼或文聮珠树之竒，质擢瑶林之粹，冠杰誉以过情，骋清谈而误世。虽其同宗，吾无取尔。

　　若乃拂冠尘涤，床笏试仕，慷慨练志，苍兀凝楮素之薇馨，挺梅蕤于芜没。驾万里之长云，迈千金之骏骨。泚毫月露之天，飞棹湖山之窟。于是库盛军需，仓丰国储。雄彼耀武，慰尔含哺。倥偬自释，从容以娱。吊禾黍于钱塘，感麋鹿于姑苏。寄雪鸿之遗迹，懐霜鵰之逺图。仍被堂铨，来操利权。征商效能，尽职推贤。川运连樯，陆辇骈肩。眩廛间之列肆，见地上之流钱。窻雨牙筹，江飙驿船。侈贾货之繁甚，湛予襟之洒然。佩芳椘茝，唾㈢粲淮蠙，话三生于石上，戏万象于樽前。舞鸾鹤乎琴榻，组锦绣乎诗笺。览谢山之泉壑，挹采石之风烟。悲凌歊之宋武，访骑鲸之谪仙。

　　爰终美考，复俟新迁。登豹闗于尺五，击鹏水之三千。于时也老雁横云，残蝉泣树。桂馥苍宇，叶染红露。归舟发兮溪水寒，别酒尽兮亭草暮。然后緑萱动色，彩服承欢，径菊免于就荒，林竹报乎平安。指童钓其如昨，温朋盟于久寒。念故山之离旷，聊暇日以盘桓。恐佳期之弗逺，展歩武于金銮。

　　旁批：㈠逄字讹，当作逢。

　　㈡南金，《诗鲁颂泮水》：“元龟象齿，大赂南金”。郑玄笺：“荆扬之州，贡金三品”。孔颖达疏：“金即铜也”。

　　㈢唾，《庄子秋水》：“子不见夫唾者乎？喷则大者如珠，小者如雾”。《后汉书文苑传下赵壹》：“埶家多所宜，欬唾自成珠”。

　　

　　谦山颂【玄妙主者陶姓】

　　盛徳莫过于谦，天地鬼神皆与之，而况于人乎。山体髙大，屈于地中，有卑抑之意。卦以谦言，主乎山也。道家者流观《易》之象，号曰谦山，盖恶满戒盈，方外亦然。充积盛徳，振其玄教，岂矜伐者能之。虗心以求道，降已以受益，能如地中之山，斯不失其为谦矣。颂曰：

　　山之髙兮峥嵘，地虽卑兮上行。至髙抑于至卑，皇羲视卦以谦名。

　　老氏之徒，异教同情。观艮体笃实而居下，其道以之而光明。

　　昔者膝行崆峒，受道广成。长跪进履，黄石传兵。皆道家之所尚，以能谦而为亨。

　　虽有不居，虽充弗盈。处以退譲，守以孚诚。冲焉不矜，澹焉无营。

　　犹山之静重，而无所变更。以清凈为宗，以窈冥为精。存身乎福庭，游神乎太清。

　　去骄息争，心宁气平。庶几可以长生。

　　

　　答天门山长马玉相启

　　伏以天门广开，见兹天马。云笺遥寄，得之云鸿。拜命未遑，抚躬深感。自幸鼎铛之耳㈠，久闻金玉之相。价重浙郷，荐崇科牓。二十八宿名，齐氐土于苍龙。三百五篇义，冠文林之绣虎㈡。荆山献璞，方期识者之逢。沧海遗珠，遽起主司之叹。九重天逺，五色日迷。谁能掩寳劔之精，遂得脱囊锥之颕。云霄展翼，雨露沾身。檄出紫薇垣，新膺儒职堂。施绛纱帐，欝有祖风。芹藻蔼其腾芳，江山喜而动色。泰山北斗，士望既属于昌黎。霁月光风，胸次无惭于茂叔㈢。洪钟待扣，逺笈争趋。循循然善诱人，着前修之伟范。断断兮无他技，谅贱子㈣之何能。

　　方抱屯邅，特承谦聘。衣涴长安之尘土，行役无聊。庭荒栗里之菊松，归来有赋。未得手抛于药饵，曽烦齿及于郡庠。顷因贤守之下招，亦以病躯而恳谢。此皆诚悃，非敢托辞。弗窥董仲舒之园，不如学也。忽见蘧伯玉之使，坐而问焉。笔以黄白之词，篚厥玄纁之币。礼虽过厚，受则良难。兼金㈤既郄于齐，全璧复归于赵。堂成白鹿，欣闻教雨之施。宅近青山，猥恋耕云之乐。事惭有负，罪恕不恭。

　　旁批：㈠鼎铛之耳，《涑水记闻》：“太祖宠待赵韩王（普）如左右手。御史中丞雷德骧劾奏赵普擅市人第宅，聚敛财贿。上怒叱曰：鼎铛尚有耳，汝不闻赵普吾之社稷臣乎”。

　　㈡绣虎，宋曾慥《类说》卷四引《玉箱杂记》：“三国曹植才思横溢，号为绣虎”。

　　㈢茂叔，周敦颐，字茂叔。

　　㈣贱子，谦称自己。《汉书游侠楼护》：“时请召宾客，邑居樽下，称贱子上寿”。杜甫《奉赠韦左丞丈二十二韵》：“丈人试静听，贱子请具陈”。

　　㈤兼金，《孟子公孙丑下》：“前日于齐，王馈兼金一百而不受”。赵岐注：“兼金，好金也，其价兼倍于常者”。

　　

　　袁氏义学请师书

　　某端肃再拜存存先生执事。窃闻之，所贵乎太贤君子者，慨然以善世明教为己任，不以道之显晦，时之取舍或贰其心。笃信固守而不惑，用能师表一时，是果何繇哉。以其求圣人之心于千载之上，明圣人之道于千载之下，口诵而躬行之，充于已者既盛，则及于物者应之而不穷矣。是以慕学之士，仰其声实，愿为依皈，被其涵濡熏陶之化，冀可入圣人之户庭堂奥。盖贤者恒乐于育才，学者恒愿于得师，其势相求，而难乎相遇。幸有遇焉，则教泽流而徳业成。后之人考论师友源渊之自，以为美谈，不其伟哉。

　　今执事宏才硕望，着于江左。父子兄弟，簮绅蝉聮。言论风旨，逺迩矜式。当斯文寥寂之后，安于不遇，独能振人才于不振，是岂以显晦取舍贰乎其心哉。所谓求圣人之心，明圣人之道者，其在执事之门矣。

　　比者贱弟兄建义塾于横望山下，辟屋数楹，招徕学子，子孙辈因得广其见闻。然而研经声道，仪范雅肃，使人北面而心服者，舍执事复谁望欤。况横望执事过化㈠之地也，去之愈久，而思之愈深，执事其忍弃之耶。吾子孙不肖，无能仰承严诲，或者簦笈㈡响应，异才辈出，不惟贤者所学传且不朽，而贱兄弟亦与有荣焉。使执事无善世明教之心则已，茍有是心，则区区之言固当聴而不拒也。谨遣舍侄晋奉书币于左右。新春天气渐和，拱俟文从一出，以臻溪山之光，幸毋我辝焉。某再拜。

　　旁批：㈠过化，《孟子尽心上》：“夫君子所过者化，所存者神，上下与天地同流”。赵岐注：“过此世能化之，存在此国，其化如神”。《论语学而》：“夫子之求之也，其诸异乎人之求之与””。朱熹集注：“圣人过化存神之妙，未易窥测”。

　　㈡簦笈，负笈担簦，奔走求学也。

　　

　　采石书院聘训导书

　　某顿首再拜，叔良训导执事。盖闻书院之制，昉自石鼓、岳麓、白鹿、淮海，皆鸿儒硕徳讲道明教之地。去华而就实，敦本而抑末，不求世之闻知。故其为学极天人之奥，造性命之原，爵禄不能累其心，势利不能易其操，世所谓四大书院者是也。厥后书院遍天下，日増月益，星罗而鳞次，多尚虚名，而实学则荒矣。

　　采石地据长江之上，山川之澄秀，民物之富繁，宜有善教以厚习俗，使收放心，不至懈怠，此书院之所由立也。昔人有言曰：“古之学者必有师，所以传道、授业而解惑也”，又曰：“师道立则善人多”。今执事派出四明，学传十世。章句训诂之明，义理文词之懿，为师盖有余裕。况兹境也，灵淑之气锺美于人，安知不有忠信之质，亦在教以成之尔。审如是，则髣髴四书院之盛，求其实而不求其名。先王遗泽遂将溢于民之耳目，谅亦执事之所乐为也。惟幸恵然来思，母㈠为辝逊，当率诸生祇迓道左。先此奉闻，伏兾照察，不具偹。

　　㈠母字讹，当为毋。

　　

　　与蒋伯威书

　　每忆姑溪酌别，转首扁舟与江流俱逺矣。不意太夫人奄逝，时方扰攘，道阻无闻，竟失匍匐往吊之义，罪也。仲秋在武林，遇四明之士輙询近候。东渡浙江，与柯俨思、楼季豳同舟，又知为义塾师，窃深欣喜。

　　贱迹九月初来髙节书院，空山老屋，芜秽凄凉。新谷既没，客计茫然。姑寄僧舍，聊取吾《易》，明消息，穷神变，自有吾乐耳。似闻兄在集庆时交结数辈，寄以心腹，憧憧往来㈠，衔杯握手，较智略，骋谋说，或酒酣气张，鼓舞号詉，乍喜乍怒，竒怪迭出。区区昔者未见兄有此失，吾疑传之者过也。或自别后所与游者不拘礼法，以谈侠相髙，以功名自许，故不暇计利害，此皆血气使然。似若涵养未至，思虑未详，非所以隆盛徳也。想居制㈡以来，黙省向时，必有悟而自悔者，则日新之益，奚可计哉。

　　余姚判官傅仲常在兄为丁亥同牓，在仆为戊子同贡，居官一载，民懐其徳，赴义海上，没于王事，闻者嗟伤。有司闻其事于帅阃，例得对品承袭。仲常无子，其弟志尹盖可胜此任者，兄宜发扬于当道，仍与沙君彦博共成其美，不特慰傅君之忠魂，亦可见死生之交情也。兄平日以骨鲠闻于人，亦必喜人之骨鲠，故云耳。

　　旁批：㈠憧憧往来，《易咸》：“憧憧往来，朋从尔思”。 陆德明《释文》引王肃曰：“憧憧，往来不绝貌”。

　　㈡居制，守制。

　　

　　答杨彦常书

　　曩在京师，接谈笑于觞豆间，酒酣倜傥，意气飞动，信其为词场之人杰也。庚辰印巻，常瞻承于众中，卒卒数语，情不能竟。别来几载，老将冉冉。慨想金石之音，鸾鹄之姿，则固隆隆耳根，隠隠夣中也。

　　伏惟掌教慈湖，摄席杜洲。崇正道而辟异言，动荡海隅，使考亭理性之学渐被含生，何其盛哉。区区承乏，髙节僻在深山穷谷，非人所居，孑然孤踪，借榻江馆，日课童子训诂，聊以自适。虽相去寓次不逺，竟不能相与周旋。踟蹰怅望，徙切于懐耳。近袁生廷器来，得所恵书，其言详悉。诵玩再四，宛见颜色于辞意之表，慰契阔矣。夫以伟才逹识，使居金马、承明㈠，可以补益时用。而犹栖迟冷职，天固以此养贤，使之端凝其徳性，韬敛其英风，丰乎内不暴乎外，积之深厚则其发也光大无穷，必将兆于斯也。便中有可示教，幸毋吝。

　　旁批：㈠金马、承明，《汉书翼奉传》：“未央宫、又无高门、武台、麒麟、凤皇、白虎、玉堂、金华之殿，独有前殿、曲台、渐台、宣室、承明耳”。

　　

　　髙节书院纪略

　　髙节书院奉子陵严先生之祀，在余姚州东南十五里。重山环合，峦飞嶂跃，邃林丰草，苍翠炫目。书院乘山腰，随地势，前低后崇，栋宇虽不髙大，葺理严洁。门屋四楹，中建大成殿，两翼短庑。殿后子陵祠，塐㈠衣冠像。祠东西室，列秩郷贤。祠下左右为四斋，讲堂四楹居祠后。

　　《汉书逸民传》称先生会稽余姚人，耕于富春，钓于严濑，年八十终于家，其墓在书院右。盖书院因墓而立，以祀先生也。登墓道上东望，山凹处如吻仰张，天晴日朗，凹外隐隐见海。地近盐场，邻书院居者多亭灶户，其习强暴。自余至，稍有数家相谓曰：“陶山长善人君子也”，时来谒见，亦颇慕化。余以职在长教奉祠，欲即书院斋居训徒。士类咸曰：“前此教官无居是者”，尝有山长执僻，违众论，遂寓此。一夕遇盗，所受省檄、行箧诸物荡掠一空，仅以身免，覆辙可鉴。又况山谷荒寂，动人凄怆也哉。时老儒赵君璋与圎智寺长老乗铁舟善劝扫一室，留余居焉。法性寺住持恱白云颕慧能文，毎访余，聴谈《易》，逹旦忘寐，留恋不能去。间有习陆学者，出辞邪恠，妄议先儒，余必据理辨折，或正色斥去，旋有自悔其非者。

　　未几，浙东西学子接踵至门，愿执经受业。僧室隘不能容，迁姚江北官舍，幽敞可栖，徒党日集。每旦望向晨，肩舆赴书院，率士子拜谒，具膳而退。春秋上丁，前期诣祠下，及行事荐牲勺醴，献奠清肃，颁胙有仪。享士醉饱，众谓丰腆于昔。

　　余每往书院，则出郭循田间小路，行十里许，石梁跨溪水，溪阴有丝风亭㈡遗址，后人以先生尝钓，故名丝风尔。溪阴有石砌路，阔三尺，縁山趾而修曲，过三里，当路有石基，方可八丈，莓藓斑斑。昔人建亭，摘云山苍苍㈢之歌，名苍云亭，亭废久矣。又二里，石路尽。遂登山，由土径﨑岖盘折，扺书院。阴雨径辙泥淖，或阻潦水，行者告病。时新用直学㈣潘国寳以钱五百缗修贽礼，余拒不受。乃托士夫邀余宴其家，又不往。潘生年少好学，与其二弟皆来从游。因以土径弗便，讽其甃道㈤。潘生慨然出钱买石，隆壤于径而甃之。下接石路，上彻院门。环舍茂树尤多，杨梅学产，岁利供朔望丁祀，教官得禄强半。

　　余始视事当癸巳九月二日，所与交者前守郭彦逹，省掾李元中，判官程邦民，学正刘中可及土人儒仕者刘彦质、郑学可、李文衍、杨季常暨其弟元度、赵维翰、宋无逸。维翰君，璋子也。又有文士郑元秉、赵养直、帅史王国臣、漕史髙仲寳，方外则四眀山宫主茅石田，余所识不悉载。

　　甲午仲冬，以公委去职，书籍行李寄州吏吴仲祥家，腊月望后至当涂。

　　旁批：㈠塐同塑。

　　㈡丝风亭，在客星山南坡，因严子陵垂钓于此，故名。

　　㈢云山苍苍，范仲淹《严先生祠堂记》：“云山苍苍，江水泱泱，先生之风，山高水长”。

　　㈣直学，元代在书院设立直学之职，掌管书院钱粮。

　　㈤甃道，甃音作，以砖石铺道。

　　

　　书阴符经后

　　世传广成子隐居崆峒，黄帝访道，授阴符经。阴符者，寂然契合之谓也。首之以观天之道者，体也；执天之行者，用也，经之纲也。所谓五贼三盗，天人杀机，生死恩害，阴阳神鬼者，着其目也。理虽玄而不诞举，切于身心，推以经纶天下，无施不可。后世言治道清浄者，意同乎此。

　　唐永徽间，髙宗命禇遂良书百余巻，盖必知其理也。知而不用，犹不知也。且其惑于嬖邪，乱伦蔑礼，召牝晨之祸，胡不一警其心，于斯以行清净之治乎，而徒好其书翰之美。遂良宜乗其所好，导以经之旨意，格正其非，庶或消乱于未形，亦纳约自牖㈠之意也。其后叩头纳笏，偹沥忠恳，几陷于死，君子议其昧夫阴阳消长之渐。然髙宗为蔽益深，卒致非常之变，革唐为周，毒流四海。《经》有曰：“火生于木，祸发必克。奸生于国，时动必溃”，髙宗有焉。呜呼，是可以为监矣。

　　旁批：㈠纳约自牖，《易坎卦》：“六四，樽酒，簋贰，用缶，纳约自牖，终无咎”。礼轻意重也。

　　

　　

　　书彭伯诚所著字说后

　　余来姚江，与赵养直居相近，见輙谈古今文章。一日袖示文一简，乃余友彭伯诚之作也。养直族人名学礼、字克诚，在池阳识彭君，彭作《字说》贻其归焉。

　　初至顺间，伯诚从父至太平，年未冠，已精诣性理，摛辞美赡。与余同舍，余长一岁，伯诚兄视之，相好也。其归徳兴，以逺罕见，毎秋闱相遇，握手论心，欢洽累日，盖二十四年之交矣。去年冦掠徳兴，锋燹惨毒，有懐良朋，寤寐不置。乃者秋闱，君弗与贡，吾方忧之。而养直乃示其文，展视则伯诚迩日手翰，真若亲其面颜，喜不能已。

　　君之论礼也，仪文森焕，度数整严，愽而知要者也。夫天尊地卑，礼有定体。而天地之道，至诚无息，诚其礼之本欤。圣人为天下至诚，故动容周旋中礼，天地圣人莫非礼也。礼制由兴，莫非诚也。礼之大用，散具事物，君子真知不迷，实践不违，以其能诚尔。人或无诚，则心亡其敬，而礼无以立。事乖其序，而礼无以行。必忠信为主，由中及外，不杂虗妄，约其身于规矩凖绳，使出入有门，立乎正位，巨细弗遗，经权有当，斯无适而非礼。则学礼贵乎能诚，审矣。

　　余虽不识克诚，其见与于彭君，余独不嘉之哉。观彭君之文，若游天府，而玉璧、球贝、刀鼖、弓矢，凡古今寳器、圗训，极天下瑰异之物，靡不在目，故乐书其后，聊以志余之喜也。

　　

　　书李育之行巻后

　　至元己夘秋，真定李育之来为姑孰郡曹，奉二亲至自钱塘，年皆七十余，戴白㈠寿康，仆尝为堂下之拜。育之禄虽微，能以色养。出入公庭，刚介严正，人所惮服。辛巳秋，调宛陵江东。宪官嘉其孝廉，擢升宪史于湖北，自是不相见者累年。闻其继遭大故，骇然动情。今年夏秋之交遇于金陵，则疏绖毁瘠，若不胜忧者。谓曰：“父母之丧不当出，今吾不得已也。曩先人没，悉力营资归塟藁城，而母老居滠上，不获遂庐墓之愿，因南旋而省养。既又不幸失恃，号吁无可与谋，权厝浅土，将圗同封先茔，则空乏不能致逺。朋友通财，往以急告，吾所以为斯行也”。余听其言，不惟骇然而动情，遂将惨然而痛心矣。使育之曩时在职，翕翕以取容，孳孳以黩货，如庸吏之习，则今送终大事可頥指而集。唯其执理蹈善，廉介弗污，不贻父母羞辱，则所以为亲之荣者多矣。虽旅榇数千里外，宁劳勚间闗而无所怨悔也。昔海虞令何子平㈡以不得葬亲而不听葺屋，育之贫若殆与之同，若夫轻财重义如郭元振㈢、范尧夫㈣者，岂可谓空一世而无其人乎。余既痛育之重罹荼毒，而又伤余不能有以周之。聊于其行，将以观斯世有轻财重义，能继古人者果为谁也。

　　旁批：㈠戴白，《汉书严助传》：“戴白之老”。颜师古注：“戴白，言白发在首”。

　　㈡海虞令何子平，司马光《家范》：“海虞令何子平，母丧去官，哀毁逾礼，每至哭踊，顿绝方苏。属大明末，东土饥荒，继以师旅，八年不得营葬。昼夜号哭，常如袒括之日，冬不衣絮，暑不就清凉，一日以数合米为粥，不进盐菜。所居屋败，不蔽风日，兄子伯与欲为葺理，子平不肯，曰：“我情事未伸，天地一罪人耳，屋何宜覆？”蔡兴宗为会稽太守，甚加矜赏，为营冢圹”。

　　㈢郭元振，《新唐书郭元振传》：“十六，与薛稷、赵彦昭同为太学生，家尝送资钱四十万，会有缞服者叩门，自言五世未葬，愿假以治丧。元振举与之，无少吝，一不质名氏。稷等叹骇”

　　㈣范尧夫，惠洪《冷斋夜话》卷十：“范文正公在睢阳，遣尧夫于姑苏取麦五百斛。尧夫时尚少，既还，舟次丹阳，见石曼卿，问寄此久近。曼卿曰：“两月矣。三丧在浅土，欲丧之西北归，无可与谋者”。尧夫以所载舟付之，单骑自长芦，径而去。到家拜起，侍立良久。文正曰：“东吴见故旧乎”？曰：“曼卿为三丧未举，留滞丹阳。时无郭元振，莫可告者”。文正曰：“何不以麦舟付之”？尧夫曰：“已付之矣”。

　　

　　书赵道昭拟挽自序后

　　至顺初，赵君道昭来自中山，姑孰士夫延置泮北咏归亭，剧谈星纬。余年未冠，与下坐，见其貌伟美髯，动止周旋合儒家矩度，与世之挟小数游食江湖者不类。别十六七载，今年春便道过余，纔四十七岁，须鬓皓白，神采劬瘁，与昔絶殊，余几不辨其为道昭也。暮秋，见寄自述挽序。嗟夫，道昭可谓逹识也已。生死之道，犹昼之必夜，虽迟速异期，终归于尽。穷古歴今，未有超然永存者也。道昭善推祸福修短，而于世人灼然先见，况切乎已者哉。彼庸昧小夫，贪生恶死，不能受命，固无足道。而名为士君子者，垂老犹冀富贵，咨询术者缕缕不能休，闻及灾咎则咈然而怒，邑郁弗能堪，以至终不悟而死也。道昭乃独安常以待，知死为必，有可谓逹识也已。虽然，死生禀于初，皆天也。言乎已定者，其分莫能移。言乎未定者，则在人之理，可以回天之数。鬼神予夺，恒因善慝，临时寄其微权。昔相者谓裴度饥文入口，卒登宰辅之贵。窦禹钧当无子而夭，晚见五桂之荣。惟徳动天，在乎人而已矣。若夫长沙赋服㈠，彭泽拟挽㈡，未可遽以自期也。余亦知命者也，书此以慰道昭之心，庶以解其忧思哉。

　　旁批：㈠长沙赋服，贾谊为《鵩鸟赋》，以为寿不得长，乃为赋以自广也。

　　㈡彭泽拟挽，陶渊明作《挽歌诗》三首，盖自挽也。有生必有死，早终非命促。昨暮同为人，今旦在鬼录。魂气散何之，枯形寄空木。娇儿索父啼，良友抚我哭。得失不复知，是非安能觉！千秋万岁后，谁知荣与辱？但恨在世时，饮酒不得足。

　　在昔无酒饮，今但湛空觞。春醪生浮蚁，何时更能尝！肴案盈我前，亲旧哭我旁。欲语口无音，欲视眼无光。昔在高堂寝，今宿荒草乡；一朝出门去，归来良未央。

　　荒草何茫茫，白杨亦萧萧。严霜九月中，送我出远郊。四面无人居，高坟正嶣峣。马为仰天鸣，风为自萧条。幽室一已闭，千年不复朝。千年不复朝，贤达无奈何。向来相送人，各自还其家。亲戚或余悲，他人亦已歌。死去何所道，托体同山阿。

　　
