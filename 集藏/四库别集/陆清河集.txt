《陆清河集》 晋  陆云



卷之一

赋  一九八一

  南征赋有序                        登台赋有序

  愁霖赋有序                        嘉霁赋有序

  岁暮赋有序                        逸民赋有序

  羊肠转赋                          寒蝉赋有序

启疏  一九九八

  谏吴王启西园第宜遵节俭启          又疏

  谏吴王起观疏                      请吴王引师友文学观书问道启

  又启                              请吴王入朝启

  请吴王覆校诸官启                  请防不法启

书 

  移太常府荐张瞻书                  达车茂安书

  与戴季甫书                        又

  又                                又

  又                                又

又                                与张光禄书

又                                又

与朱光禄书                        与严宛陵书

与杨彦明书                        又

又                                又

又                                又

与陆典书                          又

又                                又

又                                又

又                                又

又                                又

吊陈永长书                        又

又                             又

又                             吊陈伯华书

又                             春节帖

与兄平原书                     又

又                             又

又                             又

又                             又

又                             又

又                             又

又                             又

又                             又

又                             又

又                             又

又                             又

又                             又

又                             又

又                             又

又                             又

又                             又

又                             又 

又                             又

又                             又

颂  二零三一

  登遐颂有序                     盛德颂有序

  祖考颂有序                     张二侯颂有序

赞  二零三九

  荣启期赞有序

箴  二零四零

  逸民箴有序

碑  二零四二

  泰伯碑

诔  二零四二

  吴故丞相陆公诔                 晋故散骑常侍陆府君诔

  晋故豫章刺史夏府君诔

文  二零五零

  嘲褚常侍文                     牛责季友文

骚  一九九二

  九愍                           修身

  涉江                         悲郢

  行吟                         纡思

  考志                         感逝 

  征

卷之二

诗  

  大将军宴会被命作诗六章

  征西大将军京陵王公会射堂皇太子见命作此诗六章

  太尉王公以九锡命大将军让公将还京邑祖饯赠此诗六章

  大安二年夏四月大将军出祖王羊二公于城南堂皇被命作此诗六章

  从事中郎张彦明为中护军六章   赠汲郡太守八章有引

  赠顾骠骑二首                   有皇八章有引

    思丈八章有引               赠鄱阳府君张仲膺五章

  赠颜彦光五章                 答顾秀才五章

  答大将军祭酒顾令文五章       答吴王上将顾处微九章

  赠顾尚书                     答兄平原

  赠郑曼季四首                   谷风五章有序

    鸣鹤四章有序                 南衡五章有序

    高冈四章                   答孙显世十章

  失题八章                     失题六章

  失题                         失题

  答兄平原                     答张士然

  为顾彦光赠妇往返四首         芙渠

附录

  本传

陆清河集卷之一

                                              晋吴郡陆云着

                                              明太仓张溥阅

  赋

    南征赋有序

泰安二年秋八月，奸臣羊玄之皇甫商敢行称乱，凌逼乘舆，天子蒙尘于外。自秋徂冬，大将军敷命群后，同恤社稷，乃身统三军，以谋国难。自义声所及，四海之内，朔漠之表，蒸徒羸粮而请奋，胡马塞而思征；四方之会，众以百万，军旅之盛，威灵之着，自古以来，未之有也。粤十月，军次于朝歌，讲武治绒以观兵于殷墟；于是美义征之举，壮师徒之盛，乃作南征赋，以扬匡霸之勋云尔。

有皇晋之霸后，资浚哲之叡圣，崇文德于缉熙，济武功而保定，应天鉴之昭，华荷帝佑之休命。步玉衡以观八方，在璇玑而齐七政。芒芒神道，化洽崇深。仰戾天飞，俯洞渊沉。振南箕已鼓物，□庆云而崇荫，恢天维以笼世，廓宇宙而宅心。济博施之厚德，鉴希声之大音。渊泽回而泣注，豪彦萃而为林。九服惟清，诸夏谧静，肃慎回首，沙漠引领。天和时降，地灵夙挺。结芳林之奇干，发珍耒之神颖。励修德于亿兆，端澄形于万景。在中叶之不竞，遭皇家之毒乱。悲国步之未夷，仰夙兴而昧旦；括无方而大诰，集率土而贞观。致天属于王畿，肃宵征而省难。尔乃建黄钺之灵威，树戎辂之高葢伐，隐天之雷鼓，振凌霄之电。旆介夫挥戈而夙兴，轻武总千而启万震。灵韶之嘈嘈，飞旟旐之蔼蔼，红旃泝风以委□，霓旄蒙光而容裔。公徒十万，其会云兴。悠悠华戎，时罔丕承。尔乃命屏翳以夕降，式飞廉以朝升。涂蒙雨而复清景，带天而光澄。陪武臣于雕轩，列名僚于后乘，猛将起而虎啸，商飙肃其来应。士凭威而向骇，马□天而景凌。临川而屯于广陆，武骑被乎中陵。类禡比京，师徒经始，桓桓先征，在河之涘，顺彼长道，悬旌千里。羡王师之遵时，茂七德而发止。尔乃税驾殷墟，我徒既闲，顺时讲武，薄狩于原。纷同方而类聚，焕副翼而明分，祇明刑以誓众，习军政于旧闻。俨山立以崇荟，粲烟骇而兴纷。若冥海之引回流，黛灵之吐行云。于时玄冬首时，阴风戒煞，山泽含哀，天地肃乂，闲夜冽以澄清，中原旷而暧昧。戎士肃而咸戒，三军纷而杂沓。长角哀□以命旅，金鼓隐訇而启发。景凌冥而四播，音乘云而上逝，火烈具举，伐鼓渊渊。朱光俛而丹野，炎晖仰而绛天。曜灵翕赫以增炽，愤气昲月而凌烟。狂飙起而□骇，行云蔼而芊眠。旌旆翻其倚靡，惊熛因而嬗娟。尔乃洪音雷动，清闻勀广，凌云发挥。万里振响，声冯虚而天回。烈骇空而地荡，映皎月而望舒，闇照重昏而大夜朗，服县炎扬而晃儵。飞烽戢煜而泱漭，乃有熊罴之旅，虓鬫之将，雄声泉涌，逸气风亮，超三军以奔厉。贾余勇而成壮，兆洪音于寂寞，先无形而高唱，纷若屯云，涣若积波。遁阴匿景，静言勿哗，绝倡寂其既收，万夫翕而咸和。严鼓隐而重戒，景燧晔而星罗，烈蒙阴而仰假，曜凭阳而登遐，若扶桑之振华叶，皓天之散朝霞，超烛龙之绝景，岂比象于百华。

    登台赋有序

勇灵中参大府之佐于邺都，以时事巡行邺宫三台，登高有感，因以言崇替。乃作赋云。

承后皇之嘉惠兮，翼圣宰之威灵。肃言词而述业兮，乃启行乎北京。巡华室以周流兮，登崇台而上征。攀凌坁而遂隮兮，迄云阁少宁。尔乃伫眄瑶轩，满目绮寮，中原芳华，绿叶振翘，嘉生民之亹亹兮，望天晷之苕苕。历玉阶而容与兮，憩兰堂以消遥。蒙紫庭之芳尘兮，骇洞房之回飙。颓向逝而迕物兮，倾冠举而凌霄。曲房荣而窈眇兮，长廊邈而萧条。于是迥路逶夷，邃宇玄茫，深堂百室，曾台千房。辟南  而蒙暑兮，启朔牖而履霜。游阳堂而冬温兮，步阴房而夏凉。万禽委

□于潜室兮，惊风矫翼而来翔。纷谲谲于有象兮，邈悠乎而无方。于时南征司火，朱明郁遂，县车式徐，曜灵西墬。暑乘阴而增炎兮，景望渊而暧昧。玩琼宇而情  兮，览八方而思锐。陋雨馆之常规兮，鄙鸣鹄之蔽芾。仰凌眄于天庭兮，俛旁观乎万类。北溟浩以扬波兮，青林焕其兴蔚。扶桑细于毫末兮，坤仑卑乎覆篑。于是忽焉俛仰，天地既翕，宇宙同区万物为一，原千变之常钧兮，齐亿载于今日。彼区中之侧陋兮，非吾党之一士。本达观于无形兮，今何水而有质。于是聊乐近游，薄言儴佯，朝登金虎，夕步文昌。绮疏列于东序，朱户立乎西厢，经蕤晔以披藻兮，椒涂馥而遗芳。感旧物之咸存兮，悲昔人之云□。凭虚槛而远想兮，审厯命于斯堂。于是精疲游倦，白日藏辉，鄙春登  有情兮，恶荆台之忘归。聊弭节而驾言兮，怅将逝而徘徊。感崇替之靡常兮，悟废兴而永怀。隆期启而云升，逝运靡其如颓，长发惟祥，天鉴在晋。肃有命而龙飞兮，跚重斯而肇建。嘉有魏之钦若兮，鉴灵符而告禅。清文昌之离宫兮，虚紫微而为献。委普天之光宅兮，质率土之黎彦。钦哉皇之承天兮，集北顾于乃眷。诞洪祚之远期兮，则斯年于有万。

    愁霖赋有序

永宁三年夏六月，邺都大霖旬，旬有奇日。稼穑沉烟，生民愁瘁，时文雅之士，焕然并，作同僚见命，乃做赋曰。

在朱明之季月兮，反极阳于重阴。与介丘之肤寸兮，墬崩云而洪沉。谷风扇而攸遂兮，苦雨播而成淫。天泱漭以怀惨兮，民嚬蹙而愁霖。于是天地发挥，阴阳交烈，万务混而同波兮，玄黄浩其无质。雷凭虚以振庭兮，电凌牖而辉室。溜鼎沸以骏奔兮，潦风驱而竞疾。岂南山之暴济兮，将冥海之蹔溢。隐隐填填，若降自天，高岸涣其无涯兮，平原荡而为渊。遵渚回于凌河兮，黍稷仆于中田。匮多稼于亿廪兮，虚夙敬于祈年。外薄郊甸，内荒都成，阴无晞景，溜无辍声。织波靡于前途兮，微津隔于峻庭。纷云扰而雾塞兮，漫天颓而地盈。于是愁音比屋，叹发屡省，阳堂之乏，晖朗室无景。望曾云之万仞兮，想白日之寸胫。感虚无而思深兮，对寂漠而言靖。毒甚雨之未晞兮，悲夏日之方□。瞻大辰以颓息兮，仰天

衢而引领。愁情沉寂，明发哀吟，永言有怀，感物伤心。结南枝之旧思兮，咏庄舄之遗音。羡弁彼之归飞兮，寄予思乎江阴。渺天末以流日兮，涕潺湲而沾襟。何人生之倏忽，痛存□之无期。方千岁于天壤兮，吾固以漏夫灵龟。矧百年之促节兮，又莫登乎期颐。哀戚容之易感兮，悲欢颜之难怡。考伤怀于种苦兮，愁岂霖之足悲。云昙昙而迭结兮，雨淫淫而未散。晞朱阳于崇朝兮，悲此日之屡晏。劾丰隆于岳阳兮，执赤松于神馆。命云师以藏用兮，绁乘龙于河汉。照蒙汜之清晖兮，炳扶桑之始旦。考幽明于人神兮，妙万物以达观。

    喜霁赋有序

余既作愁霖赋，雨亦霁。昔魏之文士，又作喜霁赋，聊厕作者之末，而作是赋焉。

毒霖雨之掩时兮，情怀愤而无怿。肃有祷于人谋兮，反极阴于天律。靖屏翳之洪隧兮，戢太山之触石。凌风绝而谧宁兮，归云反而挥霍。改望舒之离毕兮，曜六龙于紫阁。扬天步之剡剡兮，播灵辉之赫奕。于是朱明自皓，凯风来南，复火正之旧司兮，黜后土于重阴。夷中原之多潦兮，反高岸于蒿岑。萎禾竦而振颖兮，偃木竖而成林。嘉大田之未墬兮，幸神祇之有歆。尔乃俯顺习坎，仰炽重离，兼明畅而天地晔兮，群生悦而万物齐。鱼凌渊以增跃兮，鸟望林而朝隮。戢流波于桂水，起芳尘于沉泥。朱光播于瓮牖兮，素景衍忽中闺。天坚作照，幽明毕觌，普厥有欢覃及四国。翕万情而咸喜兮，虽无获而自得。灾未及害，和斯有祥，翼翼黍稷，油油稻粮。望有年于自古兮，晞隆周之万箱。原思悦于蓬户兮，孤竹欣于首阳。阴阳交泰，万物方遒，炎神送暑，素灵迎秋。四时逝而代谢兮，大火忽其西流。年冉冉其易颓兮，时靡靡而难留。嗟沉哀之愁思兮，瞻日月而增忧。感年华之行暮兮，思乘烟而远游。命海若以量津兮，吾欲往忽瀛洲。临仪天之大川兮，陵怀山之洪波。瞻增城之峻极兮，仰蓬莱之巍峨。望王母于弱水兮，咏白云之清歌。虽嘉命之未锡兮，将轻举于流沙。振仙车之鸣鸾兮，吐玉衡之八和。托芝葢之后乘兮，飡琼林之朝华。修无穷以容与兮，岂万载之足多？

    岁暮赋

余祇役京邑，载离永久。永宁二年春，忝宠北郡，其夏又转大将军右司马于邺都，自去故乡，荏苒六年。惟姑与姊仍见背弃，衔痛万里，哀思伤毒，而日月逝速，岁聿云暮。感万物之既改，瞻天地而伤怀，乃作赋以言情焉。

夫何干行之变通兮，昏明迭而载路。羡飞辔之远兮，腾六龙于天步。时赴节而渐流兮，气移数而改度。挥促节于短日兮，振修策于长夜。运悠忽其既周兮，冉冉而告暮。变棘心之柔风兮，丰草之湛路。玄晖邈以峻服兮，黄裳皓而振素。于是颛顼御时，玄冥统官，天庙既底，日月贞观。沦重阳于潜户兮，严积阴于司寒。日回天以灭景兮，飙冲渊而无澜。坚冰河于川底兮，白雪陨于云端。普区宇之瘁景兮，频万物之衰颜。时凛戾其可悲兮，气萧索而伤心。凄风怆其鸣倏兮，落叶翻而洒林。兽藏丘而绝迹兮，鸟攀木而栖音。山振枯于曾岭兮，民怀惨于重襟。寒与暑其代谢兮，年冉冉其将老。丰颜晔而朝荣兮，玄发粲其夕皓。感芳华之志学兮，悲时木而难考。远图逝而辞怀兮，密思集而盈抱。羡厚德之溥载兮，嘉丰化之大造。恨盛来之苦晏兮，悲哀至之常蚤。指晞露而怵心兮，死生于靡草。蒙时之嘉运兮，游上京凯入。委乘辂于紫宫兮，剖金虎而底邑。凭台光之发挥兮，荷宠灵而来集。望故畴之逈辽兮，沂南风而颓泣。长叹息而永怀兮，感逝物而伤悲。哀年岁之攸往兮，伊行人之思归。结隆思于朝日兮，缀永念于汜晖。表寸阴而贞吝兮，盻盈尺其若遗嗟。我行之久永兮，何归途之芒芒。遵渚兮盻川，攸逝江湘，处孝敬于神丘兮，结祇慕于惟桑。瞻山川而物存兮，思六亲而人亡。问仁姑而背世兮，及伯姊而沦丧。寻余踪于空宇兮，想绝景于遗堂。悲山林之杳蔼兮，痛华构之丘荒。靖深情以遐慕兮，思缠绵而怀楚。涕垂颐以交颓兮，哀凌心而洞骇。神寻路而窘逝兮，形嚬蹙乎其所。心悠悠其若悬兮，音季既而复举。悲人身之有终兮，何天造而罔极。仰悲谷之方中兮，顾悬车而日昃。百年迅于分嘘兮，千岁疾于一息。咏大椿之万祀兮，同蟪蛄于未识。岁难停而易逝兮，情艰多而泰寡。年有来而弃子兮，时无算而非我。祇生心于日顺兮，虽呼翕其难假。摄□生于逆旅兮，欲淹留其焉可。彼鉴寐之有时兮，亦始卒之固然。舒远怀于千载兮，怆同感呼中山。鉴通人之烱戒兮，惧晏平之达言。启贞心以自责兮，览遗籍而问道。亮爽鸠之既徂兮，故营丘之有绍。在吾侪之陋心兮，岂取乐于东表。茍长生而自得兮，将奚待而有夭。考大德于天地兮，知斯言之益矫。

逸民赋有序

富与贵，之人之所欲也。而古之逸民，或轻天下细万物，而欲专一丘之，欢擅一壑之美，岂不以身胜于宇宙，而心恬与纷华者哉？故天地不易其乐，万物不干其心，然后可以妙有生之极，享无强之休也。乃为赋云。

世有逸民兮，栖迟于一丘。委天行之外心兮，淡浩然其何求。陋此世之险隘兮，又安足以盘游。杖短策而遂往兮，乃枕石而漱流。载营抱魄，怀元服一，傲物思宁，妙世自逸。静芬响于永言，灭绝景于无质，相荒土而卜居，度山阿而考室。曾丘蓊荟，穹谷重深，丛木振颖，葛藟垂阴。潜鱼泳沚，嘤鸟来吟。仍蔬圃于芝薄兮，即兰堂于芳林。靡炎飙以赴节兮，挥天籁而兴音。假乐器于神造兮，咏幽人于鸣琴。挹回源于别沼兮，飡秋菊于高岑。蒙玉泉以濯发兮，临浚谷而□簮。寂然尸居，俨焉山立，遵渚龙见，在林凤戢。遁绵野以宅心，空岩而凯入。明发悟歌，有怀再昔。宾濮水之清渊兮，仪磻溪之一壑。毒万物之諠哗兮，聊渔钓于此泽。尔乃薄言容兴，式宴盘桓，朝挹芳露，夕玩幽兰。眇区外而放志兮，眷天路而怡颜。望灵岳之清景兮，想佳人于云端。悲沧浪之浊波兮，咏芳池之清澜。鄙终南之辱节兮，韪伯阳之考盘。眄清霄以寄傲兮，泝凌风而颓叹。玄微载晏，何思何欲，漂若行云之浮，泊若穷林之木。有得之必丧兮，葢怙宠之召辱。彼贪夫之死权兮，固遗生以要禄。竦战兢而履冰兮，祇肃怀以临谷。亮据鼎之无栗兮，在颠沛其必握。是故夫行瑰者征咎，体壮者为牺。虽明文而龙藻兮，终俛首而受羁。立修名于祸始兮，登全生于戾阶。资朝华之促节兮，抱千载之长怀。挤考终于远期兮，颠灵根而自摧。殉有丧之假乐兮，彼无身其孰哀。美达人之玄览兮，邈匨器于无为。物有自遗，道无不可，万殊有同，齐物无寡。并家于国，等朝于野。荣在世而贵身兮，神居行而忘我。钦妙古之达言兮，信怀庄而悦贾。既明于天爵兮，何惙悲于人祸陋。国风之皇恤，同明哲于大雅。乱曰，乘白驹兮皎皎，游穹谷兮蔼蔼。寻峻路兮峥嵘，临芳水兮悠裔。盘丘园兮暇豫，翳翠叶兮重葢。瞻洪崖兮清辉，纷容兴兮云际。欲凌霄兮从之，恨穹天兮未泰。咏欢友兮清唱，和尔音兮此世。

    羊肠转赋

尔乃使熊罢之士，虓阚之将，雄声泉涌，逸气风亮。超三军以奔厉，贾余勇以成壮。兆洪音于寂寞，先元声而高唱。元兵时纷若屯云，焕若积波，授教司谧，静言勿哗。严鼓隐其云戒，万夫翕而咸和。治安步以止立，应金奏而靡戈。进总干以乘言，退辉旅而星罗。及至景凌礼既毕，归旅将振，寻荣圆转，因濑葢玄。若急流之绕骏，沈惊风之靡狂。尘羊肠转，时命屏翳以夕降。式飞廉而朝兴，涂蒙雨而后清。景带天而先澄，陪俊臣于雕辂。列名僚于后乘，猛将起而虎啸。商风肃其来应，士凭势而响骇。马嘘天而景凌。旧本混列与兄。原书中今摘出。

    寒蝉赋有序

习人称鸡有五徳，而作者赋焉。至于寒蝉，才齐其美，独未之思，而莫斯述。夫头上有緌，则其文也；含气饮露，则其清也；黍稷不食，则其廉也；处不巢居，则其俭也；应候守节，则其信也；加以冠冕，则其容也。君子则其操，可以事君，可以立身，岂非至德之虫哉？且攀木寒鸣，负才所叹，余昔侨处切有感焉。兴赋云尔。

伊寒蝉之感运，近嘉时以游征，含二仪之和气，禀干元之清灵。体真精之淑质吐

□□之哀声。希庆云以优游，遁太阴以自宁。于是灵岳幽峻，长林参差，爰蝉集止。轻羽莎仛。清澈微激。德音孔嘉，承南风而轩景。附高松之上，华黍稷惟馨而匪享。竦身晞阳乎灵，和唳乎其音，翩乎其翔。容丽蜩螗，声美宫商，飘如飞所之遗惊风，眇如轻云之丽太阳。华灵凤之羽仪，睹皇都乎上京。跨天路于万里，岂苍蝇之寻常。尔乃振修緌以表首，舒轻翅而迅翰。挹朝华之堕露，含烟  以夕飡，望北林以鸾飞，集樛木以龙蟠。彰渊信于严时，禀清诚乎自然。翩眇微妙绵蛮其形，翔林附木，一枝不盈，岂黄鸟之敢希？唯鸿毛其犹轻。凭绿叶之余光，景秋华之芳零，思凤居以翘竦。仰□立而哀鸣。若夫岁聿云暮，上天其凉，感运悲声，贫士含伤。或歌我行永久，或咏之子无裳，原思叹于蓬室，孤竹吟于首阳。不衔子以秽身，不勤身以营巢，志高于鸣鸠，节妙乎鸱鸮。附枯枝以永处，倚琼林之逈条。惟雨雪之霏霏，哀北风之飘飘，乃雕以金采，图我嘉容珍景曜烂，暐晔华丰。奇侔黼黻，艳比衮龙，清和明洁，羣动希踪。尔乃缀以玄冕，增成首饰缨，蕤翩纷。九旒容翼，映华虫于朱衮，表馨香乎明德。于是公侯常伯，乃纡紫黻，执龙渊，俯鸣佩玉，仰抚貂蝉。饰黄庐之多士，光帝皇之侍人。既腾仪像于云闼，望景曜乎通天。迈休声之五德，岂鸣鸡之独珍？聊振思于翰藻，阐令问以长存。于是凭居之士，喟尔相与而俱叹，曰：寒蝉哀鸣，其声也悲；四时云暮，临河徘徊。感北门之忧殷，叹卒岁之无衣，望泰清之巍峨，思希光之无阶，简嘉踪于皇心，冠神景乎紫微，咏清风以慷慨，发哀歌以慰怀。

  骚

    九愍

昔屈原放逐，而离骚之辞兴。自今及古，文雅之士，莫不以其情而玩其辞，而表意焉。遂厕作者之未，而述九愍。

裔皇圣之丰祜，膺万乘之多福。真龙晖以底载，启元辰而诞育。考度中以锡命，端嘉令而自肃。兰情馥以芬香，琼怀皎其如玉。希千载以遥想，昶远思而自怡。范方地而式矩，仪穹天而承规。结丹欸于璇玑，协朱诚于四时。咨中心之信修，佩日月以为旗。悲年岁之晚暮，殉修名而竞心。仰勋华之耿晖，咏三辟之遐音。握遗芳而自玩，挹浩露于兰林。阴云纷以兴霭，飙风起而回波。党朋淫以恶美，疾倾宫之扬娥。树椒兰余瑶圃，掩夜光于琼华。遘贞心以谁忒，毁玉质而蒙瑕。甘秀言而弃予，忽遐放其若遗。瞻前轨而我先，顾后乘而驾迟。遵荒涂而伏轼，抚鸣鸾而称悲。感瞻乌之有集，嗟离雁之焉归。静沉思以自瘁，愿凌云而高飞。

    修身

逢天怒而离纷，遘时咎于惟尘。端周诚以恪居，祇后命而自寅。悲谗口之罔极，隔离情于参辰。岂三锡之又晞，乃裔予于遐宾，运羽棹以涉江，浮鄂渚而驾言。背夏首以窘逝兮，泝行川而永叹。结风回而薄水兮，源波荣而重澜。情怀眷以迭结，舟淹流而中盘。昶愁心以自迈，肃榜人而曾讴。诏河冯以清川，命湘娥而安流。济南诏以□望，野萧条而振畴。兽悲号以命侣，鸟狂颠而鸣仇。悲我行之悠悠，怨同怀之莫求。发辰阳而往彼，缘湘沅而来假。亦芳树于县车，秣梁苗于樊马。山嵩高以藏景，云演蔼而荒野。鸟拊翼于  颠，水回波于宇下。指明星以□路，景即阴而无旅。随长川以问津，响修声而和予。听归音以自闻，践无迹以穷处。虽遘愍之既多，亦颠沛其核。侮仰众芳枝遗情，希绝风之延□。乱曰：有鸟飜飞集江湘兮，彼美一人。莫予将兮，念兹涉江。怀故乡兮，生日何短。戚日长兮，顾我愁景，惟永伤兮。

    涉江

□□□□□□积沉毒于苦心。魂凭虚以飘荡，形息景于重阴。虎鸣飙以拂谷，螭回云而结林。操土音以怀郢，涕频代而盈襟。辞终古之旧墟，托兹邦而遥集。望龙门而屡顾，攀惟桑而扺泣。悲愁心之难壮，振枯形而独立。抚雕容之日颓，□  炯思而弗及。闻先黎之达教，固积善于遗庆。晞明休而受言，想介福之保定。靡心贞以祇服，泝大顺而委命。君在初之嘉惠，每成言而永日。怨谷风之攸叹，弥九龄而未撤。愿自献于承间，悲党人之造膝。舒幽情其曷诉，卷永怀而淹恤。嗟哲士之足叹，伤邦家之殄瘁。痛灵修之匪怀，颓九成于一篑。忘大宝之勿假，轻挈瓶之守器。仰剪翮于凌霄，俯归飞于矰□。毁方城于泰川，投江汉于泥渭。悲彼黍之在郢，悼宗楚之莫饩。抚伤心以告哀，将斯情之孰慰。

    悲郢

登高山以遐望，念悠处之淹流。岂大川之难济，悲利涉之莫由。申修诚以砥节，反内鉴而自求。考余心其焉可，往嵇度于神谋。访斯言以卜居，想贞龟以告猷。将矫翼而涂险，思振清而世浊。羗释筴而评子，谅不疑其何卜。朝弹冠以晞发，夕振裳而濯足。有怀沙以赴渊，无抱素而蒙辱。愁缠绵以宅心，长叹息而饮泪。步江潭以彷徉，频行吟而含悴。遇渔父之戾止，兴谠言而来憇。虽怀芳而握瑜，惧轻尘之我秽。顾虚景而端形，矧同波于俱醉。迨伊人之消遥，聊仰叶于林侧。怀达心以远悟，怡哀颜而表色。仰班荆之遗情，想嘉讯而良食。若有言而为吐，忽弃予而凌波。挥龙榜以鼓汰，遗芬响而清歌。俟沧浪之濯缨，悲余寿之几何。                              褊愧心之叹渝，恨尔谒之莫和。捐江鱼之言志，营玄寝于汨罗。苟怀忠而死节，岂有生之足嘉。

    行吟

悲怨思之多感，情惆怅而远墓。世玄黄而既渝，心居贞而抱素。冀斯气之一清，要佳人于天路。考年载以迟之，悲岁律之以暮。揽丰草于朝日，思先晞于湛陆。规法圆而天象，矩则方于地行。祇信顺以自范，邀式榖于神听。悲登魂之无抗，讯贞梦而通灵。悔抱道而怀顾，悲实蕃之已盈。顿椒丘而息驾，振初服而翱翔。结琼蕤之芳襟，袭凌华之藻裳。怀瑶林之珍秀，握兰野之芳香。命巫咸以启期，访百神而考祥。靖永言以听命，钦灵谇而肃迈。振华冕之玉藻，树象轩之高葢。鸾假翼以鸣和，霓挥景而萦斾。芳尘穆以烟熅，彤云起而深蔼。游八极以大观，结飞辔以长想。将结轨而是狭，愿援楫而川广。虽我服之方壮，思振策其安往。舒远怀以弭节，搴世罗于天网，乱曰；猗猗芳草殖山阿兮，朝日来照。发丰华兮，秋风萧瑟。凝霜加兮，倾叶怀春，犹俟河兮。

    纡思

偏舟流而无过，悲穷思之永久。听幽荒而罔诏，眷寥廓而无友。沉流液于绳枢，逝回飙于瓮牖。呼寂寞而靡应，揽虚无其何有。神悠悠而永念，忧绸缪而盈室。哀恻心而响起，时弃予而景逸。招逝运其难征，仪遗范而无律。虽芳林之将焚，岂兰响之可谧。晞馥风于旷野，思同芬而靡质。命险太其靡常，道离隆而匪易。纡幽情而思古，援在昔而立辟。俟重华以同游，悲瑶圃之难适。舟登陆其焉济，轮涉渊而无迹。悲荒涂之既舛，临遵渚而□策。欲随波以周流，恨匪石之难颓。将从风而卷舒，悲直矢之辞怀。贞朗志而玉折，厉劲心而兰摧。喟我怀以寤叹，阐前鉴而自融。忠与邪其莫可，岂余命之所穷。俯投迹而世洿，仰晞志而道隆。耻蒙垢于同尘，思振袂于别风。明爽心以毕志，考吾道以自终。

    考志

天机偏其挺葢，玉衡运而回襄。景弥修而日短，时愈促而夜长。和音变而改律，乘风革而为商。感秋林之夙暮，悲芳草之中霜。存倏忽而风迈，逝挥霍而云散方。轻焱而烱迟，比收雷而景宴。将愉乐以夙兴，迢良日于昧且。痛予生之不辰，逢此世之多难。将蔼蔼而未扬，世浑浑其难澄。风颓山以离谷，波平渊而为陵道。旷世而朴散，化固滞而物凝。恨輶德以莫举，悲民鲜知孰胜。景照明以妙见，音振响而櫖闻。金淬坚以示断，芑靡质而效芬。罄贞规以殉节，反蒙谪于朋羣。资小心以惴惴，悲江草之芸芸。乱曰浮云晻蔼天明息兮，矰罗重设。凤矫翼兮，梧桐逝矣。树榛棘兮，思我芳林喟叹息兮，

    感逝

哀时命之险薄，怀斯类以结忧。手拊膺而永叹，形顾景而长愁。生遗年而有尽，居静言其何须。将轻举以远览，眇天路而高游。结垂云之翠虬，驾琬琰之玉舆。挥采旄以烟指，靡华旌而电舒。命日月以清天，吾将游乎九阂；命屏翳以夕降，式飞廉以朝兴。涂蒙雨后轻景，贞晖而先登。陪湘妃于雕辂，列汉女以后澄。琼娥起而清啸，神风穆其来应。騑凭云而响骇，骖嘘天而景凌。望紫微以振策，蹑太阶而遂升。飞芝葢之翼翼，回云车之辚辚。朝总辔于扶桑，夕饮马于天津。伐河鼓以解征，迄昆仑而凯振。轨凌虚而遗迹，尘蒙飙而绝轮。岂远游之无乐，怀故都而伤情。靡龙首以还顾，转瑶衡而回萦。泝凯风以流盻，悲旧邦之秽倾。眷南云以兴悲，蒙东雨而涕零。凌百川而绝蹈，仰濯发于峥嵘。岂沉瘁之足弭，将蝉蜕于长生。

    征

痛世路之隘狭，咏遂古而长悲。镜端形于三接，照直影于太微。祇中怀以眷慕，岂鉴寐而忘归。悼天朝之遂晦，构贝锦于繁文。侈南箕以鼓物，蔼青阳而播芬。迹同尘而壤绝，景和光而天分。俯陨息于萦波，仰颓叹而崩云。折若华以翳日，时靡靡而难停。飡秋菊以却老，年冉冉其既盈。欲假翼以天飞，怨曾飙之我经。思戢鳞以遁沼，悲沉网之在渊。有河清而志得，挫千载之长年。挤哀响于颓风，寓悲音于绝弦。嗟有生之必死，固逸我以自休。彼达人之遗物，甘搴裳而赴流。矧余情之沉毒，资有生以速忧。悼居世其河戚，固形存其为尤。想百年之促期，悲乐少而难多。修与短其足  。曷久沉于汨罗。□拦漪而负石，涉清湘以怀沙。临恒流而自堕，蒙浚壑之隆波。接申胥于南江，□□□于□□。鼓层云以携手，仰接景而登遐。

  启疏

    谏吴王起西园第宜遵节俭启

郎中令臣云言：西园犬营第室，虽未省节度丰俭之制，然用功甚严，窃惧事不得济。愚臣管见，辄敢瞽言。臣窃见世祖武皇帝临朝渊默，训世以俭，即位二十有六载，宫室台榭，无所新营。屡发明诏，厚戒丰奢，国家纂成，务在遵奉。而世俗陵迟，家竞盈溢，渐渍波荡遂以成风。虽严诏屡宣，而侈俗兹广，每观诏书，众庶叹息。清河王昔起幕宅，未及极伟时，手诏追述先帝节俭之教，恳切之旨，形于四。海清河王毁坏城宅，以奉诏命，海内听望，咸用欣然。臣虑以先帝遗教，日以凌替，圣上忧勤，犹未之振。今兴国家协崇大化，追阐前踪者实在殿下。先敦素朴，而后可以训正四方，示民知禁。窃谓第室之设，可使俭而不陋，凡在崇丽，一宜节以制。然后上厌帝心，下允民望，且自闲制国之用，事从节省。而方于此时大造第宅，又非圣意从俭之旨。臣以凡才，殿下不以其驽闇，特蒙扳擢，将以臣能有狂夫之言，可以裨补圣德。臣自奉职以来，亦思竭忠效节以报所受之施，是以不虑犯迕，敢陈所怀，，若愚臣言有可采，起垂三省。

    又疏

臣云言：间一日敢献瞽言以于闻，天恩未加咎责，猥发明令，臣伏诵圣旨，奉用叹息。臣闻有国者，不患宫室之不崇，患在令名之不立。是以贤人之在富贵，莫不卑身节欲，欲损己挹情，能保其国家，令闻百世观。厯观古今以，约失之者，实寡；以奢失之者葢众。非天下之至德，孰能居丰行俭；在富能贫，清俭节素，自殿下家道，此所以怀集四方，而使兆民服者也。世祖武皇帝富有四海，贵为天子，居离宫之馆，身御家人之服，先帝岂欲以此道止于治身而已者哉？固将必欲遗训百世，贻燕子孙。此固殿下所宜祇奉也。昔淮南太妃当安厝，臣兄比下墨机，时为郎中令从行。太妃令追称先帝，养生送终，事从节俭，今宜奉用遗训，不事丰厚。令旨恳切，言归于约。清河昔起幕宅，发手诏又还毁，朝野之论于今未已。窃以西园第宅，用功方严，虽知圣德节俭有素，犹复思关愚言，以补万一，亦臣缱绻微忠，昊天罔极之诚也。至被明令，圣旨炳然，嘉承至道，奉以称庆，不胜下，情谨疏以闻。

    谏吴王起观疏

郎中令臣云言：前启西园第宅，宜遵先帝节俭之制，不宜使至丰丽，被命优隆，言归谦素。臣奉以辛憙，而闻屋宇之制，既自崇侈。窃闻当复起观六间，既非前令之旨，且臣亦窃用不安。臣闻诗云：昊天有成，命二后受之，成王不敢康。今四祖创基，既垂成命，晢王继体，世祖恭俭，殿下承之，固宜奉不宁。而自昔造第过度，民叹其劳瘁，士讥其过尤，谤言未弭，而又加以崇侈，此诚不可不惜。先帝背世曾未十年，而俭德之□，国为其首。此又所以慷慨酸心，而不敢不尽狂夫之谏者也。按晋魏以来，诸侯奢靡，第室兹广，未有如国今日之甚者也。古人之戒，犹云无为福始，况今犹崇丰侈，作为祸先。此又臣所以寤寐忧叹，忘寝与食者也。殿下诞应运期，首建大国，固将宪章令典，贻范万世。始基之制，不可不慎。今设为丰奢以示将来，子孙之又何以能国？且先帝勤家，如彼其素，殿下承之，若此其泰，进伤奉国之典，遏亏隆家之业，用之当身，损圣德之誉，垂之后嗣，非兴邦之制，一举而失四得。此古人之所以常太息者也且。第宅之遏，朝野所讥，而监司结舌，莫敢明言者，实以殿下国之□亲，朝所以钦众，故隐司过之锋，结执宪之绳耳。后事直臣，必将信威明法，考制度礼。愚以此观有必毁之理茍此物不可终然。诚不如不为，使其无毁也。今空设过制之物，而终为直士之资，臣又未见其可也。惟殿下思愚臣之言，时命有司，必省其举。举手欢迕，伏用流汗，

    请吴王引师友文学观书问道启

郎中令臣云言：闻古之君子，既盛德在身，又外求诸物，是以广纳俊士，博观载籍，朝夕师傅，夙夜勤礼。宾友嘉客。讲义于前，往古来今日闻于耳，故知积德广而流芳罔极。伏惟殿下天资聪叡，应期挺秀，圣敬敷闻，辉光日新，即位以来，仍邅不造。大礼虽阕，哀故滋有，宾客无接觐之宴，师友阙讲诵之礼愚。臣所以寤寐永叹，而私怀慷慨者也。愚以宜发通客之令，使朝士有接见之缘，又可时与师友文学，披观文籍。坐而论道，非学无以闻，义非士无以行礼。礼义既举，帬忘允塞，此臣下所以拭目思德音之发者也。臣区区所怀敢以闻。

    又启

臣云言：臣前启可与师友文学，观书论道，今又天时清适，正是讲诵之日。臣闻崇山之高，不厌其峻，沧海之量，无限于广；是以周公一日万事，犹复旁观百篇，孔子假期玩年，至于韦编三绝。由是言之，虽圣之弘，亦不能不求之于学也。伏惟殿下明德光劭，天资秀朗，方当光演文武，允迪皇猷。如复垂精古今之奥，仰览千载之籍，则神道叡知，无物不照。且师有文学，朝选于众，以德来教，虽丰禄崇礼，已隆其人。而先王之道，未简圣听，在位累载，官废其职。每听其言，亦怀慷慨。臣以可于良日就讲经学，先阐大道，永播芳风。愚臣区区敢献瞽言。

    请吴王入朝启

郎中令臣云言：殿下自即第日来，既仍多哀，固圣体亦恒不安和。自不朝见二宫，已经年载，前既此造赵轵，近又自表出城，至五日问讯，辄以疾闻。臣切所未安，愚以此五日舆驾宜入朝。臣闻事君之道，茍在尽规，知无不为，是以愚臣敢献瞽盲。

    请吴王覆校诸官启

郎中令臣云言：伏见令书已部曲将李咸冯南司马吴定给事徐泰等，覆校诸官市买钱帛簿率日决，咸南等治书以下，无所复司。而察钱帛重宝，奸吏多情，出入之用，诚宜使虚实当法，以防检巧伪。然臣愚以圣德龙兴，光有大国，选众官材，庻工肄业，臣以虚薄，忝窃朝右，虽质弱任重，无益补察，至于奉已思勤，昊天罔极。中尉该，大农诞。皆清德淑慎，恪居所司。其下众官，悉州闾一介，疏之咎，虽可日闻。至于处义用情，庶无大戾。今咸南军旅小人，定泰士卒厮贱，非有清慎素着，忠公足称。今猥使此等任以覆校，大臣所关，犹谓未详。咸等督察，然后得信。既非开国勿用之义，又伤殿下推诚纳下，旷荡之量，虽使咸等能尽节益国，而功利百倍。至于光辅国美，犹未若开怀信士之无失。况咸等所益，不过姑息之利，而名使小人用事，大道凌替，此臣所以慷慨也。乱之所兴，在于小人得亲，治之所废，在于君子自替。废兴治乱，由此而已。臣备位大臣，职在献可，茍有管见，敢不尽规；愚以宜发明今，必罢此等，覆察众士，一付治书。则无外之度，口光照远。大信临下，人思尽节以。谨随启以闻。

    请防不法启

郎中令臣云言；国人兵放横，多行非法，至使暴及市道，声闻京邑。亲信兵乃骂詈洛阳市丞，远近嚣然。声论日广，而主者前后所报，每蒙宽宥，故帬小敢肆其暴虐。前舆驾当东时，臣具以奏闻，上立节度，亦备严上下司察。念在奉宣，而亲信卒泰，矫称徒关，强市民物。至使行道哀穷，路人叹惋。臣下祇命，幸使罪人时擭，佥以泰宜加重戮，以戒肃芳来。军督督李婴行实奸秽，然身备王人，虽不致法，犹加捶楚。主者奏泰依婴决罚，事寝不出，而特今原泰。泰之凶狡，罚至大辟。至于今日，不蒙薄罚，臣切以自今帬丑虎视，竞为暴虐矣。小人得志，则下凌上替。前卿显言事大农，文旨倨傲，反成却安，功名之士，议在不辱，而显等恃恩，敢行侮慢。臣时列启，并呈显言，事寝不省。是以自来拱嘿，未敢多言。切见国法日侈，而恩宥无已，诚惧威禁遂颓，丑声兹闻。愚谓自今宜齐之以法，使下知禁，有司所执，犹宜时听。不然以往，则监司之吏，锋巨靡加而准绳替矣。臣忝窃非据，与闻国事，服事以来，荏苒三年，朝宪多违，威御无列；好问不登，而流声播，越皆由执政之臣，官非其人。常思收迹自替，已避贤路。□为受遇，征报未效，是已忍垢素餐，敢用文谏。惟殿下哀明愚臣，缱绻愚臣不以前后干迕，多见罪责。临纸慷慨，言不自尽。

 

陆清河集

书

    移太常府荐张赡书                     

盖闻在昔圣王，承天御世，殷荐明德，思和人神，莫不崇典谟以教思，兴礼学以陶远，是以帝尧昭焕，而道协人天，西伯质文，而周隆二代，大晋建皇业，配天地，区夏既混，礼乐将庸，君侯应历运之会，赞天人之期，博延俊茂，熙隆载典，伏昆卫将军舍人同郡张赡，茂德清粹，器虑深通，初慕圣门，栖心重仞，启涂及阶，遂升枢奥，抽灵匮于秘宫，披金滕于玄夏，思乐百氏，博采其珍，辞迈翰林，言敷其藻，探微集逸，思心洞神，论道属书，篇章光觌，含奇宰府，婆娑公门，栖静隐宝，沦虚藏器，褧裳袭锦，褐衣被玉，曾泉改路，悬车将迈，考盘下位，岁聿屡迁，缙绅之士，具怀忾恨，方今太清辟宇，四门启钥，玄纲括地，天网广罗，庆云兴以昭龙，和风起而仪凤，诚岩穴耀颖之秩何津托乘之日也，而赡沉沦下位，群望悼心，若得端委太学，错综先典，垂缨王阶，论道紫宫，诚帝室之瑰宝，清庙之伟器，广乐九奏，必登昊天之庭，韶夏六变，必飨上帝之祀矣。

    答车茂安书

云白前书未报，重得来况，知贤甥石季甫当屈鄮令，尊堂忧灼，贤姊涕泣，上下愁劳，举家惨戚，何可尔耶，辄为足下，具说鄮县土地之快，非徒浮言华艳而已，皆有实征也，县去郡治，不出三日，直东而出，水陆并通，西有大湖，广纵千顷，北有名山，南有林泽，东临巨海，往往无涯，汜船长驱，一举千里，北接青徐，东洞交广，海物惟错，不可称名，遏长川以为陂，燔茂草以为田，火耕水种，`不烦人力，决泄任意，高下在心，举钑成 云，下 成雨，既浸既润，随时代序也，官无通滞之谷，民无饥乏之虑，衣食常充，仓库恒宝，荣辱既明，礼节甚备，为君甚简，为民亦易，季冬之月，牧口既毕，严霜陨而蒹葭萎，林鸟祭而□罗设，因民所欲，顺时游猎，结罝绕□，密罔弥山，放鹰走犬，弓弩乱发，鸟不得飞，兽不得逸，真光赫之观盘戏之至乐也，若乃断遏海浦，隔截曲隈，随潮进退，采  捕鱼，鳣鲔赤尾，□齿比目，不可纪名，鲙鰡鳆，炙□鯸，烝石首，矐□□，真东海之俊味，肴膳之至妙也，及其□蛤之属目，所希见，耳所不闻，品类数百，难可尽言也，昔秦始皇至尊至贵，前临终南，逻燕阿房，离宫别馆，随意所居，沉纶泾渭，饮马昆明，四方奇丽，天下珍玩，无所不有，犹以不如吴会也，乡东观沧海，遂御六军，南巡狩，登稽岳，刻文石，身在鄮县，三十余日，夫以帝王之尊，不惮尔行，季甫年少，受命牧民，武城之歌，足以兴化，桑弧蓬矢，丈夫之志，经营四方，古人所叹，何足忧乎，且彼吏民，恭谨笃慎，敬爱官长，鞭朴不施，声教风靡，汉吴以来，临此县者，无不迁变，尊大人贤姊上下，当为喜庆，歌舞相送，勿为虑也，足下急启，喻宽慰具说此意吾不虚言也，停及不一一，陆云白。

     与戴季甫书

云顿首顿首，惟夏始暑，愿府馆万福，疾病处远，人信希少，情问阙替，申闲旷年，瞻慕敬想，与言反侧，隆敦比辱慰诲，衔抱丰眷，以增愚迹，不胜勤企，谨及君之书，不以备。

隆敦上

有脱误

    又

陆云顿首顿首，旷远以来，忽踰年载，宗想辉荫，引领惟慕，东归之后，疾患增瘵，且道路悠远，不值信便，久念自修，而经年不果，虽在伏枕，至于结心注望，实系光尘累蒙诲命，旧眷惟新，执对之日，如或面展，长涂自替，厅诲未由，瞻企勤恋，守以委重，表不具今更继情。

    又

季鸾公，世相系徂落，俊德茂业，邦家之彦，一朝并地，永尔沦没，哀痛切裂，不能自胜，奈何奈何，江南初平，人物失叙，当赖俊彦，弥缝其阙，加在二贤，楚国之良，沉宝积宝，未重大朝，重惟痛恨，言增哀咽，诚念仁风笃烈，如在畴昔，意爱所隆，嗟悼之心，诚不可言，备家其分，情兼切伤，加承仁诲，益以恻怆。

    又

武陵于荆州云多人士。闻周孟子、伍令明、潘世长诸人，并为美德，心常依依，今日遭遇，良骥展才之秩也，不审达者凡有几人，无因厅承诲语，咨禀未闻，每怀勤企，表不尽言。

    又

长游前下，停此十余日，想德欣喜，无以为喻，分别恨恨，于今恋之，当暑远涉，益追心悬，清粹沉茂，思敏通微，居德履道，秉心真宝，贵一时良彦，君之别久，见之欢察，风姿美令，心神烈畅，已成美器，钦爱之情，欸然至实，近闻若思，未有通涂，每用于邑。

    又

周安东昔奄薨徂，追慕切剥，不能自胜，勋业弗究，早尔背世，遗惠鄱州，民物同哀，备记名义，情兼切裂，在此会同，每言高重武陵，至心款列，诚念笃终，必垂凄怆，王季杨孝友行素，既简清尘，在此接近，备其所顾，居心秉尚，用志不茍，公私操实，足为美器，今为士断，品还此郡，前群小虚妄，遂下其编牒，为之愤叹，人物远士，□伦多失，愿垂未光，益有以润，区区至心，谨复言意，戴彦远永昌犹为远小，想其必有惠政耳。

    又

郭敬言蒸阳良才远负，为之邑叹，以其姿望，足以致高，想不久尔耳，石行文在无锡，大有清绩，一州之高功长吏，此家行素道实，州闾所称，畴昔接事，既尽其才，愿重荣益，以成其实，凡在羽族，思附凤翼，风尘所集，无不拭目。

    与张光禄书

长幼之序，人伦大司，季世多难，失敬在昔，敢希令典，求思自迈，谨奏下敬，以藉虔款，顾今文彦先，每宣隆眷，弥泰之惠，怀德惟惭，守以反侧，既晞仁风，委心自昵，加与沛君，分同骨肉，凭借之怀，凝心如结。

    又

加蒙顾遇，重以倾倒，惟亮归诚，石行文敦素笃邃，道实茂淑，器敏既美，思学又快，南州良德，今者东行，望风自托，其意缱绻，愿厚接纳，副其乃心。

    与朱光禄书

少长之礼，教化所崇，中叶凌迟，旧章废替，追惟前训，思遵在昔，敢慕高义，谨奏下敬。

    与严宛陵书

少长之序，礼之大司，晚节陵替，旧章残弃，瞻言令典，既慕钦承，仰凭高风，实副邦民，谨奏下敬，以藉虔款，思复未远，庶免诲吝。

    与杨彦明书

云白，钦明去书不悉，彦光来得书以为慰，时去荏苒，岁行复半，悲此推移，终然何及，渐以欲热，想自如常，悠悠守限，良谈未日，眇然东望，思以叙至，及反愦罔不多，行矣爱德，往来相闻。

    又

云白，省示累纸，重存往会，益以增叹，年时可喜，何速之甚，昔年少时，见五十公，去此甚远，今日冉冉，巳近之巳，耳顺之年，行复为忧叹也，柯生而多悦，乐春未厌，秋风行戒，已悲落叶矣，人道多故，欢乐恒乏，遨游此世，当复几时，各尔永鬲，良会每阑，怀想亲爱，寤寐无忘，书无所悉。彦先来相欣喜，便复分别，恨恨不可言，阶涂尚否，通路今塞，令人惘然，名论允进，远而有光者，度此显期，不淹民望耳，庙堂之士，比迹山栖者，悲叹岂惟一人，少明湘公，亦不成迁，名公之举，且可以为资，然令恨恨，当行行复有宜耳。

    又

彦光相说疾患，渐欲增废，深为怛然，行向衰笃，疾来应百年之望，虽未必此为疑，然亲亲所以相恤之一感耳，想劝服药，行复向佳耳，吾既当羸，间来体中，亦恒少赖，日尔匆匆，则堪自力，未速待罪，会期难勀，情之恋想，何劳之多，好自爱屡相闻。

    又

行言竟行，令人恨之，巳当至未耶，能少留不，世明笃行至性，如前后所论语，其偶尔，旋冀能悟耳，而闻其遂远溯，真使愕然，佞已所不可亏一国之清格乎，辄便绝意彦先所一二。

    又

戴会稽如是便发，分别恨然，一十名士，惟当有此君耳，失分重劳，令人叹息，善得日夕，真家人若思望之，清才俊类，一时之彦，善并得接，九月中可得达东礼，衡阳长沙甚快，东人近未复有见叙者，公进屈久，恒为邑罔，党方有清，涂薄国让在内，中大有好称此家，一时美德也，在事又佳，甚快甚快。

    又

永耀已葬，冥冥远矣，存想其人，痛切肝怀，奈何奈何，闻伯华善佳，深慰存亡，人生有终，谁得免此，且使继嗣克胜，堂构有绍，亦存亡之愿也，朋类丧索同好，日尽如此，生辈那可复多耶，临书酸心。

    与陆典书

云再拜，自旷但尔，已复经时，限制长路，惟亲末期，吟近晨风，倾匡结言，来诲绸缪，笃眷弥隆，诵玩千周，以当待会，静言莫瞻，翘翘仰慕，大人汜爱，在我尤弘，每衔思恋，何时去心，限此省省，愿言用替，遥瞻灵丘，感时情伤，往来信理，自更继情，如有信，唯不玉音。

    又

云再拜，侍郎此侍数会同邪，常忆恋此君，不惭有殒，此君公私并□，年长而志，新齿迈而曾勤家宗美者也，常感其笃，分封之始，年相见重达其至心。

    又

云再拜，日月运迈，一何流速，衔哀经变，系思愈深，亡灵处彼，黄塘幽旷，在远之忆，心常怆裂，含痛靡及，悠悠奈何，想时时复一省视，思至心破，无所属情，叔父一兄，故尚未达，想不久至耳，深忧徙际，公私哀罔，旷离山墓，永适异国，四时灵寂，桑梓靡循，且念亲各尔分析，情感复结，悲叹而已，知大人每垂恤逮也，临表悲猥，绝笔余哀，不知所次，云再拜。

    又

每念彦先，情兼剥裂，年盛志美，令姿可借，举言及此，不知心伤也。

    又

云再拜，国士之邦，实钟俊哲，太伯清风，遯世立德，龙蛇东岳，三让天下，垂化迈迹，百代所晞，高踪越于先民，盛德称乎在昔，续及延陵，继响驰声，沉沦漂流，优游上国，聆音察微，智越众俊，通幽畅遐，明同圣哲，言偃昭烈于孔堂，员武迈功于诸侯，自秀伟相承，明德继肿，亦为不少，吴国出祚，雄俊尤盛，今日虽衰，末皆下华夏也，来诲所及，遐迩同怀，重及二圣，下逮众子，或生羌狄，或在边域，勋美之隆，实如嘉诲，愚以东国之士，进无所立，退无所守，明裂皆苦，皆未如意，云之鄙姿，志归丘垄，荜门闺窬之人，敢晞天望之冀，至于绍季札之遐踪，结鬲肝于中夏，光东州之幽昧，流荣勋于朝野，所谓窥管以瞻天，缘木而求鱼也，重申不□，云再拜。

    又

云再拜，每惟大人挺自然之妙质，禀渊姿之弘毅，克壮其烈，兼咏之道，希文尚武，潜居以娱其志，静处以育其神，游步八素之林，逍遥德化之囿，岂如某者弃曳□□，世道通明，俊乂在官焉，使晞世之宝，久隐岑崟之山，逸景之迹，永絷幽冥之阪，方将车乘回纶，束帛笺笺，排金风于太微，跨天路以妙观，恢皇纲之大烈，垂荣祚乎祖宗，此乃大人之所宜循，非允夫之可企望也，无因亲展，书以言心，心之所积，万不叙一，云再拜。

    又

云再拜，巨卿前行，陵有小事，惟以具闻，事已大了，犹以为愿，行欲取归，念别方至，豫以愍然，每相见未尝不以大人为言，想令仁士光令远公然兄弟，屡数常存思想，想令远分好，巳为绸固，彦恩复蒙诱掖耳，无因觐对，言不尽心，屡垂诲以慰远思，云再拜。

    又

云再拜，巨卿在台，高誉洋溢，洛邑之内，无不钦敬，东南之贵，宝真不但会稽之筱簜也，每会常共歌咏，信无一面，不叹吟也，想方周旋，携手散今日之思耳，云再拜。

    又

云再拜，辄宣来意，仲应此家，大自钦重，大人傥已见其意耳。

    又

云再拜，不知从事今在州得假归耳，想今来得行，有缘侍面耳，每得令远书，感赖丰化，言言归款，来诲恤及，亦为无已，情深欣如，云在身年岁及，人名闻难集，非赖师友，何以自济，愿敦惠助，为之光辅，巨仁在此，华亭之望，以大人为宗主，宜令小大得分，亦崇弘业也，云再拜。

    吊陈永长书

云顿首顿首，哀怀切怛，贤弟永曜，早丧俊德，酷痛甚痛，奈何，陆士隆顿首顿首。

    又

云顿首顿首，天灾横流，祸害无常，何图永曜，奄忽遇此，凶问卒至，痛心摧剥，奈何奈何，想念笃性，哀悼切裂，当可堪言，无因展告，望企鲠咽，财遣表唁，悲猥不次，云顿首。

    又

永曜茂德远量，一时秀生，奇踪玮宝，灼尔凌群，光国隆家，人士之望，冀其永年，遂播盛业，携手退游，假乐此世，奈何一朝，独先雕落，奄闻凶讳，祸出不意，拊心痛楚，肝怀如割，奈何奈何，岂况至性，何可为心，临书鲠塞，投笔伤情。

    又

与永曜相得，便结愿好，契阔分爱，恩同至亲，凭烈三益，终使所愿，中间离别，但尔累年，结想之怀，梦寐仿佛，何图忽尔，便成永隔，哀心恸楚，不能自胜，痛当奈何奈何，义在奔驰，牵役万里至心，不叙东望贵舍，雨泪沾襟，今遣吏并进薄祭，不得临哀，追增切裂，幸损至念，书重不知所言。

    又

永曜素自强健，了不知有此患，险戏之灾，遂不可救，岂惟贵门，独丧重宝，此贤之殒，邦家以瘁，情分异地，痛心殊深，已矣远矣，可复奈何，追想遗规，不去心目，悠悠无期，哀至悲裂，不知何言，可以言知，酷楚而已。

    吊陈伯华书

大君远资，高数世之瑰玮，当光裕大业，茂垂勋名，奈何日朝，早尔丧坠，自闻凶讳，痛心割裂，追惟哀摧，肝心破剥，痛当奈何奈何，相念夙年，奄婴哀艰，扳慕不及，当可为心，牵役远路，无因奔驰，东望灵宇，五情哽咽，割切哀慕，书重感猥不次。

    又

昔与大君，分义款笃，弥隆之爱，恩加兄弟，凭此烈好，要以始卒，何图大君，独先早世，远闻讣问，若丧四体，拊心恸楚，肝心如割，奈何奈何，岂况至性，当何可言，今遣吏恭

集薄祭，不得临丧，以叙悲苦，计往人到贵舍之日，挥涕而已，投笔欷歔。

    春节帖

三月十六日，云白，春节余不适得示之足下平安，为思面未知何由如何，信数之及，卿既清邃，可知经高言人叹之，当今征南取之也。

  书

    与兄平原书

一日案行，并视曹公器物床荐席具寒夏被七枚，介帻如吴帻，平天冠远游冠具在，

严器方七八寸，高四寸余，中吴鬲如吴小人，严具床刷腻处尚可识，疏枇剔齿，纤綖皆在，拭目黄絮二在垢，垢黑目泪所沾洿，手衣卧笼挽蒲棋局书箱亦在，奏案大小五枚书车，又作岐案，以卧视书扇，如吴扇要扇，亦在书箱，想兄识彦高书箱甚似之，笔亦如吴笔，砚亦尔，书刀五枚，琉璃笔一枚，所希闻，景初三年七月刘婕妤折之见，此期复使人怅然有感处，器物皆素，今送邺宫大尺间数，前巳白其繐帐及望墓田处，是清何时台上诸奇变无方，常欲问曹公使贼得上台，而公但以变谲，因旋避之，若焚台当云何，此公似亦不能止，文昌殿北有阁道，去殿文内中在东，殿东便属陈留王，内不可得见也。

案魏武帝于汉为相不得有婕妤又景初是魏明帝

年如此则文帝物也与曹公器玩同处故致舛杂矣

    又

一日上三台，曹公藏石墨数十万片，云烧此消复可用，然烟中人不知，兄颇见之不，今送二螺。

又此书旧误接前二螺

       下作一篇今正之

省曹公遗事，天下多意长才，乃当尔，作弊屋向百年，于今正平夷，塘乃不可得坏，便以斧斫之耳，尔定以知吏称其职，民安其业也。

    又

近日复案行曹公器物，取其剔齿歼一个，今以送兄。

    又  

兄于道有古方泉，其铭如此，不审兄颇曾见此书种稷不，近因鲁引，以问秘书中，谨启。旧接今送一篇篇

      疑兄上有脱误

    又

云再拜，前省皇甫士安高士傅，复作逸民赋，今复送之，如欲报称，久不作文，多不悦泽，兄为小润色之，可成佳物，愿必留思，四言五言非所长，颇能作赋，为欲作十篇，许小者以为一分生于愁思，遂复文诲，欲得云论，间在郡纷纷，有所钩定，言语流行断绝，欲更定之，而了不可以思虑，今日好丑不可视，想冬下体中佳，能定之耳，兄文章已自行天下，多少无所在，且用思困，人亦不事复及，以此自劳役，间居恐复不，能不愿当自消息，谨启。

    又  

云再拜，祠堂颂已得省，兄文不复稍论常佳，然了不见出语意，谓非兄文之休者，前后读兄文一再过，便上口语，省此文虽未大精，然了无所识，然此文甚自难事，同又相似，益不古，皆新绮，用此已自为洋洋耳，答少明诗，亦未为妙，省之如不悲苦，无恻然伤心言，今重复精之，一日见正叔与兄读古五言诗，此生叹息，欲得之，谨启。

    又

云再拜，二祖颂甚为高伟，云作虽时有一佳语，见兄作又欲成贫俭家，无缘当致兄此谦辞，又云亦复不以茍自退耳，然意故复谓之微多，民不辍叹一句谓可省，武烈未得有吴说桓王之事，而云建其孤，恐太组不得为桓王之孙，云前作此颂及信以白兄，作游仙诗故自能，刘氏颂极佳，但无出言耳，二颂不减，复过所望，如此已欲解此，公之半岁暮，赋甚欲成之，而不可自用，得此百数十字，今送不知于诸赋者，不罢少不想少佳承当送到洛，陈琳大荒甚极，自云作必过之，想终能自果耳，谨启。二陆不见二祖颂刘氏颂游仙

                 集并诗惟岁暮赋耳所失多矣

     又

云再拜，兵真凶事，生来初不见习，顷观之，正自使人意恶，羊肠转时极佳，问人皆不解，何以作此，转虽云欲相泄，恐此正自取好耳，说之不能工，愿兄试一说之，张义元答员渊之回流昆仑吐河不体，正自似急水中山石间，是人谓回转者，但言之辞不工耳，不知此中语，于诸赋中何如。

    又

顷日极匆匆，病一十当出略通，日在马上，此不可谐，又恐信不及兄，今以因休祖致，又力作无锡书，极无赖，甚不备具，如是更白问于中。

    又

云再拜，省诸赋，皆有高言，绝典不可复言，顷有事复不大快，凡得再三视耳，其未精，仓卒未能为之，次第省述思赋，深情至言，实为清妙，恐故复未得为兄赋之最，兄文自为雄，非累日精  ，卒不可得，言文赋甚有辞，绮语颇多，文适多体，便欲不清，不审兄呼尔，不咏德颂甚复尽美，省之恻然，扇赋复中愈首尾，发头一而不快，言乌云龙见，如有不体，感逝赋愈前，恐故当小，不然一至不复，减漏赋可谓清工，兄顿作尔多文，而新奇乃尔，真令人怖，不当复道作文，谨启。

    又

云再拜，祠堂赞甚已尽美，不与昔同，既此不容多说，又皆一事，非兄亦不可得，见吊少明，殊复胜前吊蔡君，清妙不可言，汉功臣颂甚美，恐吊蔡君故当为最，使云作文，好恶为当，又可成耳，至于定兄文，惟兄亦恕其无遗情，而不自尽耳，丞相赞云：披结散纷辞，中原不清利，兄已自作铭，此但颂实事耳，亦谓可如兄意，直说事而已，右当复属文于引，便当书前铭耳，谨启。

    又

云再拜，诲欲定吴书，云昔尝已商之兄，此真不朽事，恐不与十分好书，同是出千载事，兄作必自与昔人相去，辩凶则已是过秦对事，求当可得耳，陈寿吴书，有魏赐九锡文，及分天下文，吴书不载，又有严陆诸君传，今当写送，兄体中佳者，可并思诸应作传，及作引甚单，常欲引之，未得兄所作引甚好，云方欲更作引，述思赋傥自竭厉，然云意皆已尽，不知本复何言，方当积思，思有利钝，如兄所赋，恐不可须，愿兄且以示伯声兄弟。

    又旧与前书合为一篇

      语意不贯今折为二

前日观习，先欲作讲武赋，因愈远言大体，欲献之大将军，才不便作大文，得少许家语，不知此可出不，故钞以白兄，若兄意谓此可成者，欲试成之，大文难作，庶可以为，关雎之见微，谨启。

    又

云再拜，往日论文，先辞而后情尚洁，而不取悦泽，尝亿兄道，张公父子论文，实欲自得，今日便欲宗其言，兄文章之高远绝异，不可复称言，然犹皆欲微多，但清新相接，不以此为病耳，若复令小省，恐其妙欲不见，可复称极，不审兄尤以为尔，不茂曹碑皆自是蔡氏碑之上者，比视蔡氏数十碑，殊多不及，言亦自清美，愚以无疑不存，三祖赞不可闻，武帝赞如欲管管流泽，有以常相称美，如不史愿更视之，小跛几而悦奕为尽理，云今意视文，乃好清省，欲无以尚，意之至此，乃出自然，张公在者必罢，必复以此见调，不知九愍不多，不当小减，九悲九愁，连日钞除，所去甚多，才本不精，正自极此，愿兄小为之，定一字两字出之，便欲得迟望不言，谨启。

    又

云再拜，仲宣，文如兄言，实得张公力，如子桓书，亦自不乃重之，兄诗多胜其思亲耳，登楼赋无乃烦感丘，其吊夷齐辞不为伟，兄二吊自美之，但其呵二子小工，正当以此言为高文耳，文中有于是尔，乃于转句诚佳，然得不用之益快，有故不如无，又于文句中自可不用之，便少亦常云四言，转句以四句为佳，往曾以兄七羡，回烦手而沉哀，结上两句为孤，今更视定，自有不应用时，期当尔，复以为不快，故前多有所去，喜霁俯烦习均吊诚重离，此下重得如此语为佳，思不得其韵，愿兄为益之，谨启。

    又

云再，拜尝闻汤仲叹九歌，昔读楚辞，意不大爱之，顷日视之，实自清绝滔滔，故自是识者，古今来为如此种文，此为宗矣，视九章时有善语，太类是秽文，不难举意，视九歌便自归谢绝，思兄常欲其作诗文，独未作此曹语，若消息小佳，愿兄可试作之，兄复不作者，恐此文独单行千载，间尝谓此曹语不好，视九歌正自可叹息，王褒作九怀亦极佳，恐犹自继，真玄盛称九辩，意甚不爱。

    又

云再拜，顷得张公封禅事，平平耳，不及李氏，其文无比，恐非其所作，欲见此公刘氏世颂，有信愿付云，顷又为辅吴奋威作颂，欲愈前颂，然亦并不以快，遣信当送九愍三赋，脱然谓可举意，假彼颂便有怯处，想无又间便可耳，大类不便作四言五言，谨启。

    又

云再拜，诲二赋佳，久不复作文，又不复视文章，都自无次第，文章既自可羡，且解愁望忧但作之不工，烦劳而弃力，故久绝意耳，在此悲思，视书不能解，前作二篇，后为复欲有所作，以慰小思虑，便大顿极，不知何以乃尔，前登城门，意有怀作登台赋，极未能成，而崔君苗作之，聊复成前意，不能令佳，而羸瘁累日，犹云愈前二赋，不审兄平之云何，愿小有损益，一字二字，不敢望多，音楚愿兄便定之，兄音与献彦之属，皆愿仲宣须赋县与服索，张公语云云：凡文故自楚，须作文，为思昔所识文，乃视兄作诔，又令结使说音耳，兄所撰愿且可付之，此有书者，更校善书，送信还望之，谨启。

    又 

云再拜，疏成高作未得去省，登遐传因作登遐颂，须臾便成，视之复谓可行，今并送之，上未定刊，及此信今，更有何所损益，后八人了无事，合会之才得二篇耳，索度是淫鬼，无缘在此中，故不可作颂，愁邑忽欲复作文，临时辄自云佳，小久报不能视，为此故息意，文欲定前于用功夫，大小文随了，为以解愁而作，今视所作，不谓乃极，更不自信，恐年时间，复捐弃之，徒自困苦尔，兄小加润色，便欲可出，极不苦作文，但无新奇，而体力甚困瘁耳，谨索幼安在此，令之草，今住一弘，不呼作工，谨启。

    又

云再拜，诲颂兄乃以为佳，甚以自慰，文章当贵经纬，如谓后颂语如漂漂，故谓如小胜耳，九愍如兄所诲，亦殊过望，云意自谓当不如三赋，情难非体中所长，欲遍周流，云意亦谓为佳耳，然不云其愈于与渔父，吾今多少有所定，及所欲去留欲尔，今送本往，不审能胜故不，意亦殊未以为了，南去转远，洛中匆匆少暇，愿兄敕所遣留为当尔，可须来不，佳思虑益处，未能补所欲去，彻与察皆不与日韵，思惟不能得，愿赐此一字，云作文如兄所论，兄过所望，况乃敢当，今兄有张蔡之怀，得此乃怀怖也，谨启。

    又

云再拜，诲岁暮如兄所诲，云意亦如前启，情言深至，述思自难，希每忆常侍，自论文，为当复自力耳，云意呼发头，但当小不如复耳，兄乃不好者，试当更思之，所诲云文，所比愁霖喜霁之徒，实有可尔者，登楼名高，恐未可越尔，杨四公黄胡颂，恐此不得见，比闻兄此诲，若有喜惧交集，祖德颂无大谏语耳，然靡靡清工，用辞纬泽，亦未易，恐兄未熟视之耳，兄文方当日多，但文实无贵于为多，多而如兄文者，人不厌其多也，屡视诸故时文，皆有恨文体成尔，然新声故自难复过，九悲多好语，可耽咏，但小不韵耳，皆已行天下，天下人归高如此，亦可不复更耳，兄作大赋，必好意精时，故愿兄作数大文，近日柿子安赋，亦对之叹息绝工矣，兄诲又尔，故自是高手，谨启。

    又

云再拜，蔡氏所长惟铭颂耳，铭之善者，亦复数篇，其余平平耳，兄诗赋自与绝域，不当稍与此校，张公昔亦云：兄新声多之不同也，典当故为未及，彦藏亦云尔，又古今兄文所未得与校者，亦惟兄所道数都赋耳，其余虽有小胜负，大都自皆为雄耳，张公父子亦语云，兄文过子安，子安诸赋，兄复不皆过，其便可可，不与供论，云谓兄作二京，必传无疑，久劝兄为耳，又思三都，世人已作是语，触类长之，能事可见，幽通宾戏之徒自难作，宾戏客语可为耳，答之甚未易，东方士所不得全其高名，颇有答极，谨启。

    又

云再拜，诲九愍如所敕，此自未定，然云意自谓故当是近所作上，近者意又谓其与渔父相见以下尽篇为佳，谓兄必许此条，而渊弦意呼作脱可行耳，致兄惟以此为快，不知云论文，何以当与兄意作如此异，此是情文，但本少情而颇能作汜说耳，又见作九者，多不祖宗原意，而自作一家说，惟兄说与渔父相见，又不大委屈尽其意，云以原流放惟见此一人，当惟致其义，深自谓佳，愿兄可试更视，与渔父相见时语，亦无他异，附情而言，恐此故胜渊弦，兄意所谓不善，愿疏敕其处，绪亦欲成之，令出意莫更感，如恶所在，以兄文，云犹时有所能得，言云前后所作，谨启。

    又

云再拜，诲前二赋佳，视之行已复不如初，昔文自无可成，藏之甚密，而为复漏显，世欲为益者，岂有谓之不善而不为怀，此不成意，想兄已得怀之耳，有作文惟尚多，而家多猪羊之徒，作蝉赋二千余言，既无藻伟体，都自不似事，文章宝自不当多，古今之能为新声绝曲者，无又过兄，兄往日文，虽多瑰铄，至于文体，实不如今日，间在洛有所视已当报而此更隆，以今意观文，见此真更以为不尽善，文罴云：故日向人叹兄文，人终来同殆以此为病，张公文无他异，正自清省无烦长，作文正尔自复佳，兄文章已显一世，亦不足复多自困苦，适欲白兄，可因今清静，尽定昔日文，但当钩除差易为功力，诲已定敬长诔，意当闇与兄合，云久绝，意于文章，由前日见敦之后，而作文解愁，聊复作数篇，为复欲有所为，以忘忧贫，家佳物便欲尽，但有钱榖，复羞出之，而体中殊不可以思虑，腹立满，背便热，亦诚可悲，间视大荒传，欲作大荒赋，既自难工，又是大赋，恐交自困绝异住，经比干墓，怅然欲吊之，无又即意又事业。阙

    又

云再拜，张公箴诔，自过五言诗耳，但云自不便五言诗，由已而言耳，玄泰诔自不及士祚诔，兄丞相箴小多，不如女史清约耳，恐兄无缘思于此，意犹云何，而兄乃有高论，更复无意，云故日不作文，而常少张公，又今所作，兄辄复云过之，得作此公辈，便可斐然，有所谢故自为不及，诸碑箴辈，甚极不足与校，歌亦平平，彼见人赞叙者，当与令伯论吴百官次第，公卿名伯略尽识，少交当具，顷作颂及吴，事有怆然，且公传未成，诸人所作，多不尽理，兄作之公私并叙，且又非常业，从云兄来作之，今略已成，甚复可惜，事少功夫亦易耳，犹可得五十卷，谨启。梅禹金云彼见

       以下疑别一篇

    又

义高家事，正当付令文耳，弟彦长习作吴事，云三十卷，可令钦求，谨启。

    又

云再拜，吴书是大业，既可垂不朽，且非兄述，此一国事，遂亦失兄，诸列人皆是名士，不知姚公足为作传不，可着儒林中耳，不大识唐子正事，愚谓常侍便可连于尚书传下，书定自难，云少作书，至今不能令成，日见其不易，前数卷为时有佳语，近来意亦殊已莫莫，犹当一定之，恐不全，此七卷无意复望增，欲作文章六七纸，卷十分可令，皆如今所作辈，为复差徒尔，文章诚不用多，茍卷必佳，便谓此为足，今见已向四卷，此五十可得成，但恐胸中成  尔，恐兄胸疾，必述作人，故计兄凡着此之自损，胸中无缘不病，作书犹差易，叙亦复无几，年岁限之，犹当小复，谨启。

    又

云再拜，一日会公大钦，欣命坐者皆赋诸诗，了不作备，此日又病极，德思惟立草，复不为乃，仓卒退还，犹复多少有所定，犹不副意，与颂虽同体，然佳不如颂，不解此意可以不，弘远去当祖道，似当复作诗，构作此一篇，至积思复欲不如前，仓卒时不知为可存录不，诸诗未出，别写送，弘远诗极佳，中静作亦佳，张魏郡作急就诗公甚笑燕王亦似不复祖道，弘远已作为存耳，兄园葵诗清工，然犹复非兄诗妙者，云诗亦惟为彼一语，如佳先已先得，便自委顿，欲更作之，昔如已身先此篇诗，了不复  佛识有此语，此语于常言为佳，谨启。

    又

云再拜，久不复作文，了无复次第，真玄昔屡闻周侯至论，前比霖雨，下人亦作愁霖赋，好丑允敦，又因人见督，自愁惨，又了无复意，此家勤勤，难违之，亦复毒此雨，忧邑卿作之，因以言哀思，又作喜霁，今送云作为易得耳，穷不好故都绝意，此间人呼作者皆休，故不得有所送，不审此何成已出之，故为存不弃耳，谨启。

    又

云再拜，一日视伯喈祖德颂，亦以述作□褒扬祖考为先，聊复作此颂，今送之，愿兄为损益之，欲令省而正，自辄多欲无可如省碑文，通大悦愉，有似赋愚，谓小复质之为佳，前作此颂书之，行欲遣信以白兄，昨闻有贼消息，愁愦无赖，既冀又然，又已成书，聊以付信耳，寻得李宠劝封禅草，信自有才，颇多烦长耳，令送间人，又有张公所作，已令写别送，临纸罔罔，不知所言，谨启。

    又

近得洛消息，□永适去二十日，书彦先访为骠骑司马，又云似未成已访难解耳，敬属司马参军，此间复失之，恨不得与周旋，戴允治见访大司马，谨启。

    又

云再拜，君苗文天才中亦少尔然自复能作文，云惟见其登台赋及诗颂，作愁霖赋

极佳，颇傲云，云所如多恐，故当在二人后，然未见见其文，见兄文，辄云欲烧笔砚以为此故，不喜出之，曹志苗之妇公，其妇及儿，皆能作文，顷借其释询二十七卷，当欲百余纸写之，不知兄尽有不，李氏云：雪与列韵，曹便复不用，人亦复云，曹不可用者，音自难得正，谨启。

    又

云再拜，令送君苗登台赋为佳手笔，云复更定，复胜此不，知能愈之不，其人推能兄文不可言，作文百余卷，不肯出之，视仲宣赋集，初述征登楼前耶，甚佳，其余平平，不得言情处，此贤文正自欲不茂，不审兄呼，尔不真，玄亦云兄文当作宣辈，宣得此巍巍耳，愁霖喜霁，殊自委顿，恐此都自意胜，谨启。

    又

云再拜，诲颂兄意，乃以为佳，甚以自慰，今易上韵，不知差前不，不佳者愿兄小为损益，令定，下云灵施电挥，因兄见许，意遂不恪，不知可作蔡视祖德颂比不，景犹有蔡氏文四十余卷，小者六七纸，大者数十纸，文章亦足为多，然其可贵者，故复是常所文耳，云顷不，佳思虑胸腹如鼓，夜不便眠，了不可，又以有意兄不，佳文章已足垂不朽，不足又多，谨启。

    又

云再拜，嵇邵周弼，并处事不值免，诏甚切甚，念之悚息，胡光禄凶，宿士可痛，含邠还云，治中书散骑并缺，是其才不知何以乃古之，谨启。

    又

云再拜，顷哀思更力，成岁暮赋，适且毕，犹未大定，自呼前后所未有，是云文之绝无，又忆兄常云，文后成者，恒谓之佳，贞小尔恐数，自后转不如，今且欲寄之，既未大定，又恐此信至，兄已发，当因着洛，谨启。

    又

云再拜，兄前表甚有深情远旨，可耽味高文也，兄文虽复自相为作多少，然无不为高体中，不快不足复以自劳役耳，前集兄文为二十卷，适讫一十，当黄之书不工，纸又恶恨不精，谨启。

  颂

    登遐颂

夫死生存亡，二理之已然者也，而世有神仙登遐之言，千岁不死之寿，其详固难得而精矣，列仙之道，作者既集，而登遐未有焉，庄周有言，我试妄言之，子试妄，听之彼之有无，益难以理求，我之妄听，顾可以言寄之，遂为颂云尔。

  郊间人       王子乔       玄洛          孔仲尼       九疑仙人

  大胜山上女   李少君       梅福          张招         左元放

  刘根         黄伯严       费长房        何女子       焦生 

  鲜卑务尘     韩众         夷门子        林阳子       任作子  鬼谷子

渊哉郊间，怀宝采薪，媚兹伯阳，常道是夤，俯翼游周，携手入秦，遗物执一，妙世颐神，思我玄流，浩若无津，王乔渊嘿，遂志潜辉，遗形灵岳，顾景亡归，挛彼有传，与尔翻飞，承云鲦忽，飘飖紫微，玄洛妙识，饥饵神颖，在阴鲦逝，即阳无景，逍遥北岳，凌霄引领，挥雾昊天，合神自靖，孔丘大圣，配天弘道，风扇玄流，思探神宝，明发怀周，兴言谟老，灵魄有行，言观苍昊，清歌先试，丹书有造，茫茫九疑，登晖太素，有汉登闻，神具尔顾，发彼灵丘，聿来载步，贻我则歌，永扬遐祚，大胜之娥，厥犹翼翼，降宫有和，纳符帝侧，挥杖指辰，绝音颓息，苕苕玄右，在彼峻极，少君善祠，怡尔丰颜，俯觐刘汉，仰接姜桓，

式宴安期，巨枣为餐，神光攸往，后来其叹，在汉之衰，颓火炎精，梅公指景，有皇遗形，逝彼文辞，胥此洞庭，神挥绝景，岂外北冥，张招澄清，妙思玄，茫则是神，物错综徽章，乃幽乃显，若存若亡，因形则变，倏忽无方，生在清纯，放情玄昧，在物渊沉，沂虚攸遂，清酒一壶，百朋具醉，有命集止，乘龙来萃，载见君子，言观其蔚，刘根登嵩，遗世盘桓，形委服容，口厌琼兰，挹彼呼翕，为尔朝餐，景绝严穴，光茂云端，伯严志道，翻飞自南，北食中岳，练形嵩岑，奔星凌颜，朱光垂阴，云精九口，握耀盈襟，长房有怀，承师问道，蒙险洪海，晞心玄浩，将登蓬莱，祚尔难老，嘉命既锡，如何勿考，逝矣何女，芳灵既雕，

安寝曾丘，逝魂清霄，丧魄载营，大墓崇朝，玉趾再步，于焉逍遥，焦生卜居，在河之东，皓襟解带，嘉卉结容，颐神太素，淑思玄冲，在彼黄堂，明道固穷，北狄务尘，在彼沙漠，含神自颐，静居有恪，自彼王庭，聿来伊洛，天子命之载见紫阁，卫矣终化，灵毛扬葩，慎尔贞心，神祉来荷，靡靡夷门，体道含真，餐茹灵卉，凌云颐神，  阳饵车，明视聪耳，壮子既餐，步希千里，任化凯入，轻云挥止，移形善变，载座载起，悠悠鬼谷，永言潜止，要终有集，资生无始，绸缪方平，在彼二子，芬响兰挥，有来盈耳。

    盛德颂

余行经泗水，高帝昔为亭长，于此瞻望山川，意有慨然，遂奏章以通情焉，并为之颂云尔。

晋太子舍人粪土臣云，稽首再拜，上书皇帝陛下，臣云顿首死罪，伏维陛下绍轩辕之叡哲，越三代之高踪，膺有圣之玄景，蕴生民之上略，秦政肆虐，渐舋生民，在昔上帝，乃眷多方，肃雍宝命，鉴民顾天，思文叡圣，以宅神器，六合炎驾，八荒星错，企皇居于阿房，掎逸鹿于九野，谋猷回遹，天人匪祚乃薾斯国，授汉于西京，是以先绍五纬，章太素，神母哀号，底命丹野，九垓辟授命之符，钧天清建皇之鉴，陛下螭蟠泗水，龙跃下亭，庆云徘徊，紫尘熠烁，皇威肇于断蛇，神武基于丰沛，掩四□以盖天，廓玄谟以辟宇，华宫山藏，王堂海紬，云盖景阴，金门林蔚，援足崇长揖之宾，吐飧纳献规之客，玄猷上通，德辉下济，仰翰云禽，俯跃鱼鲂，是以四海之内，莫不企景岳以接群，望广川而鳞集，乘山涉水，视显若夷，奔波阙廷，思效死节，乃鸣鸾在衡，奔骥服辂，良平凤栖，信布虎据，豪雄凌暴于外，奇谟补阙乎内，威谋兼陈，智勇毕效，乃凌河海，河海无梁，乃仆高山，岳华不重，三秦席卷，项籍灰分，逋虏雾散，遗冠云彻，泛时雨以清天，洒狂尘以肃地，□□□辔于舟舆，竦峻盖于苍昊，功济宇宙，德被群生，天人允嘉，民神协爱，历数在身，有命将疾，而毕下犹复允执高让，成功靡有，普天归德，群后固请，然后谒天皇于圆丘，巡万乘于帝室，率土离暴秦之乱，臣妾蒙有道之惠，戎羌蛮夷之墟，离趾肃慎之国，莫非帝臣，巍巍荡荡，盖天临地，自启辟以来，有皇之美，未有若圣功之着盛者也，臣云顿首顿首，死罪死罪，臣以鄙倍，文武无施，忝宠本朝，承乏下位，而臣遘愍，自西徂东，行迈攸止，路经泗水，伏见史臣班固撰录圣功，窃承陛下扶桑始照，天晖未融之日，尝临御此川，于是即命舟人，弭楫水沚，瞻仰山川，旧物不替，永惟圣辉，罔识所凭，远眺迩念，感物兴哀，终怀靡及，拊心遐慕，臣命违千载之运，身生四百之外，恨不得役力圣明之鉴，寓目风尘之会，挥戈前队，待罪下军，抽锋咸阳之关，提钺项籍之领，痛心自悼，不知所裁，行役之臣，牵制朝宪，虽怀彷徨，王事靡盬，肃将言迈，实衔罔极，臣闻游魂变化，神道无方，虽圣灵登遐，降陟在天，连光五精，流辉太一，或冀神舆降观，薄狩五服，时迈玉辂，言巡兹邑，是以下臣仰瞻紫宫，俯要恍惚，愚情振荡，靡审所如，不胜廷颈紫微，结心阊阖之情，谨住水滨，拜章陈愚，臣云诚惶诚恐，顿首顿首，死罪死罪，稽首以闻，臣云言，臣闻歌咏所以宣成功之烈，诗颂所以美盛德之容，是以闻其声，则重华之道弥新，存其操，则文王之容可睹，永惟陛下盛德丰化，比隆前代，元勋茂功，超宗在昔，故诗歌之所依咏，金石之所揄扬者也，臣谨上盛德颂一篇，虽不足以仰度天高，伏测地厚，贵献狂夫区区之情，臣云云云，晋太子舍人臣陆云上。于皇汉祖，纂胄有唐，平章在昔，文思百王，丹辉栖列，火精幽光，爰兹圣绪，颓维弛纲，

灵曜熠烁，跻景扶桑，则天未墬，重规旻苍，其规伊何，横干作峻，厥德不回，矩地能顺，凭河拓景，襄岳殷韵，龙章炯伟，虎质硕变，有秦不竞，罔极黔首，震惊予师，思虔神主，上帝曰咨，天鉴有赫，乃眷伊汉，此惟予宅，明明圣皇，既受帝祉，云腾下邑，风骇泗水，仰镜天文，五纬同晷，俯察云符，神母爰止，思文圣王，克广克遐，威凌群桀，德润诸华，爰祀天人，天人攸嘉，爰辑蒸徒，蒸徒既和，既和既顺，乃矢德音，丰沛之旅，其会如林，朱旗虹超，彤旆电寻，推师萧曹，抚剑高吟，元戎薄伐，时往不龛，凌波川溃，肆野陆沉，咸阳克殄，既系秦后，峨峨阿房，乃清帝宇，穆穆圣皇，天保攸定，有项畔换，不式王命，

王命既愆，黜我西土，于铄王师，遵时匪怒，爰赫乘舋，席卷三夏，啴啴戎轩，矫矫乘马，燮伐强楚，至于垓下，天诛薄曜，暴籍授首，区夏济混，宇宙蒙乂，肃肃帝居，巍巍神器，有皇于登，是临天位，绣文于裳，组华于黻，明明天子，有穆其容，至于锵锵，相维辟公，宣声路寝，发号紫宫，颁此恺悌，以畜万邦，思乐皇庆，协于时雍，琴瑟在御，大予舞功，越裳委贽，肃慎来王，明明圣皇，开国乘制，分圭祚劳，河山命誓，礼律克彰，典文垂艺，有汉恢恢，疏罔不替，圣功克明，九方孔安，良宰内干，武臣外闲，渐泽冀域，沽被戎蛮，连光太素，万载不刊。

    祖考颂

云之世族，承黄虞之苗绪，裔灵根之遗芳，用能枝播千条，颖振万叶，繁衍固于三代，飨祀存乎百世，岂非皇庆之积佑，神明之殷祥者哉，在周之衰，有妫之后，将育于姜，而贞龟发鸣凤之兆，周史表观国之繇，故能光宇营丘，奄有东海，支庶蕃庑，而胤祚昌大矣，遭世多难，子孙荡析，逐于南土，烈祖丞相邵侯，显考大司马武侯，明德叡哲，沉雄特秀，固上，天所以继迹前其惠成顾者也，是以有吴云兴，而邵侯龙见，遂风腾海堣，电断荆楚，运筹制胜，底定经略，文德光宣，武功四克，乃作台衡，以御于王政，天纲与先代比隆，义问与前修接响，固所谓汪洋浩浩，不世出者哉，武侯以光远之度，袭重规之范，宣朗之明，照曾晖之景故寅亮枢极，则万物淳曜，缉熙有邦，而宇内恪居，及至中叶，乱曰虎臣，绥援既集而大难时弭，德济封域之内，威阳函夏之表，遂仍世作宰，焜耀祖业，车实袭轨，裘不改带，元勋昺于光国，洪烈着于隆家，考德计功，比之前代，未有茂于此者也，是以小子敢慕徽，猷钦述芳烈，虽不足以当朱弦之一唱，发清庙之三叹，盖尔臣子之遗恩，罔极之所处也，乃作颂曰。

悠悠圣绪，上帝是临，世笃其猷于显徽音，神风往播，福禄来寻，灵根既茂，万业垂林，繁盛海嵎，颖宁汉阴，既曰宁止，芳佑允淑，乃步斯淳，降神有陆，赫矣二公，应期载育，明明邵侯，允哲允谋，叡心昭德，淑问宣猷，如日之升，如川之至，炎精既颓，黄挥昺焕，光宅海邦，大造江汉，王于出征，二公斯难，长驱致届，九有有判，咸黜凶丑，区域宁晏，天禄未终，大命有集，卜食东夏，元龟既袭，聿来故宫，作蕃旧邑，公徒斯振，帝旅凯入，于变时雍，神道经始，肃肃九命，永言徽止，公拜稽首，对杨天子，猗欤盛欤，邵侯有作，我考纂戎，爰究爰度，远除寻轨，崇基式廓，昭明有家，祖庙奕奕，中叶虎臣，称乱西秦，

灵旆电挥，伐鼓霆震，会朝哀举，征不浃辰，遐风远扫，万里无尘，有族斯佑，念功在兹，衮衣之宜，遂作上司，台光增朗，方险载夷，穆矣晖章，有吴之旗，我祖我考，受言藏之，晔晔藻裳，再命同服，騑騑四牡，二世方毂，分珪比瑞，天秩底禄，公堂峻趾，华构重屋，皆在二伊，于殷有声，在汉之兴，亦曰韦平，惟祖惟考，履贞大亨，邈彼披阳，追踪阿衡，骏惠雨施，景润云行，洋洋玄化，功济其民，风驰海表，光被岳滨，二后重规，世有哲人，肃雍硕响，万载是振。

    张二侯颂有序

张氏之先，盖少昊氏之苗裔也，其在春秋，晋德方休，而张老延誉，爰暨有汉，文成佐命于初基，司空扬声于末叶，流长祚远，世不乏侯，辅吴将军文侯遭季末云扰，遂避难于东，有吴之兴，实为谋主，桓王即世，援建太祖，知命审于将萌，先识镜于未兆，遂作上将，辅成王业，立朝无不易之方，正色有犯颜之亮，固所谓謇謇王臣，古之遗直者也，奋威将军定侯明德光远，轨量弘济，文敏足以华国，威略足以振众，重规继体，而大业晖崇，故休祚频繁宠灵仍世，天秩之体弥彰，而毁盈之心兹冲，用能保宠固世，考终硕问，盖竹帛之所光宣，咏歌之所揄扬也，乃作颂曰。

烈文远祖，肇自上皇，金天淳曜，遂济穷桑真人有作，飞龙在天，留侯载见，阶云自渊，即谋神造，启运妙玄，有汉再命，度邑于东，其在中叶，诞育司空，邈矣唐陵，有恭斯庸，宁行盈止，世笃天禄，神之听思，俾我戬榖，繁过芳佑，底之洪族，洪族既昌，再惠音徽，于穆二侯，仍世双飞，堂堂辅吴，抑抑奋威，如龙之跃，如凤之辉，薄言戾止，在彼紫微，金卯纷若，四海畔换，文侯乃顾，妙世远观，逝彼涂方，度兹江汉，鸣飞遵海，聿来有乱，遭家不造，歼我明圣，桓后肇扬，侯承末命，皇大烝哉，天保未定，匪侯恤度，宗绪孰正，帝整我旅，外薄四荒，命作惟师，时惟鹰扬，遂登上将，亮彼大皇，底邑胙土，命珪有璋，

蹇蹇我侯，明发宿夜，袭彼遗直，兴言有  ，聿怀来忠，王室之故，犹欤定侯，祗服清曜，奕奕琼范，王润淑貌，渊  往藏，朗思来照，曾是徽章，再世被荷，庸勋开国，明道隆家，苾苾其芬，淑问扬和，有蔚其文，如林之华，皇矣帝祚，受言既崇，女有行作，合储条宫，延延紫极，颖衍皇灵，舋舋定侯，在盈思冲，祗宠戒益，永怀慎终，重光并曜，播我芳风。

  赞

    荣启期赞

荣启期者，周时人也，值衰世之季末，当王道颓凌，遂隐居穷处，遗物求已，沂怀玄秒之门，求意希微之域，天子不得而臣，诸侯不得而友，行年九十，被裘鼓琴而歌，孔子过之，问曰：先生何乐？答曰：吾乐甚多，天生万物，唯人为贵，吾得为人矣，是一乐也，以男为贵，吾又得为男，是二乐也，或皆不免于襁褓，而吾行年九十，是三乐也，夫贫者士之常，也死固命之终也，居常待终，当何忧乎，孔子听其音，为之三日悲，常被裘带索，行吟于路曰：吾着裘者，何求带索者，何索，遂放志一丘，灭景榛薮，居真思乐之林，利涉忘忧之沼，以卒其天年，荣华溢世，不足以盈其心，万物兼陈，不足以易其乐，绝景云霄之表，濯志北溟之津，岂非天真至素，体正含和者哉，友人有图其象者，命为之赞，其辞曰：

芒芒至道，天启德心，自昔逸民，遁志山林，邈矣先生，如龙之潜，夷明收察，灭迹在阴，傲世求已，遗物自钦，景遯琼辉，响和绝音，恋彼丘园，研道之微，思乐寒泉，薄采春蕤，鸣弦清泛，抚节高徽，有圣戾止，永言伤悲，天造草昧，负道实嘉，于铄先生，既体斯和，熊罴作祥，黄发皤皤，耽此三乐，遗彼世华，翼翼彼路，行吟以游，的的黻冕，陋我轻裘，永脱乱世，受言一丘，媚兹常道，聊以忘忧。
 
陆云全集

大将军宴会被命作诗 征西大将军京陵王公会射堂皇太子见命作此诗 太尉王公以九锡命大将军让公将还京邑祖饯赠此诗 大安二年夏四月大将军出祖王羊二公于城南堂皇被命作此诗 赠张彦明 赠汲郡太守诗 赠顾骠骑诗二首 赠鄱阳府君张仲膺诗 答顾秀才诗 答大将军祭酒顾令文诗 答吴王上将顾处微诗 赠顾尚书诗 答兄平原诗 赠郑曼季诗四首 答孙显世诗 失题 失题 失题 失题 赠孙显世诗 答兄平原诗 答张士然诗 为顾彦先赠妇往返诗四首 诗 芙蓉诗 诗




大将军宴会被命作诗  
一 
 
皇皇帝祜。诞隆骏命。四祖正家。天禄保定。叡哲惟晋。世有明圣。如彼日月。万景攸正。  
二 
 
巍巍明圣。道隆自天。则明分爽。观象洞玄。陵风叶极。绝辉照渊。肃雍往播。福禄来臻。  
三 
 
在昔奸臣。称乱紫微。神风潜骇。有赫兹威。灵旗树斾。如电斯挥。致天子届。于河之沂。有命冉集。皇舆凯归。  
四 
 
颓纲既振。品物咸秩。神道见素。遗华反质。辰晷重光。协风应律。函夏无尘。海外有谧。  
五 
 
芒芒宇宙。天地交泰。王在华堂。式宴嘉会。玄晖峻朗。翠云崇蔼。冕弁振缨。藻服垂带。  
六 
 
祁祁臣僚。有来雍雍。薄言载考。承颜下风。俯觌嘉客。仰瞻玉容。施己唯约。于礼斯丰。天锡难老。如岳之崇。  
征西大将军京陵王公会射堂皇太子见命作此诗  
一 
 
芒芒太极。玄化烟煴。颓形成器。凌象垂文。大钧造物。庶类羣分。先识经始。实综彝伦。  
二 
 
惟岳隆周。生甫及申。天鉴在晋。祚之降神。邈矣遐风。茂德有邻。永言配命。唯晋之镇。  
三 
 
厥镇伊何。实干心膂。文教内辅。武功外御。淮方未靖。帝曰攸序。公于出征。奄有南浦。  
四 
 
南海既宾。爰戢干戈。桃林释驾。天马婆娑。象齿南金。来格皇家。绝音协徽。宇宙告和。  
五 
 
玄纲峻极。天罔既纮。文武方升。允兹兼弘。峨峨高夏。有肃其凉。公侯戾止。騄骥龙骧。善问如林。在会锵锵。  
六 
 
祝融御节。火正缉熙。凯风徘徊。万物欣时。秩秩初筵。薄言在兹。嘉福介祜。万寿无期。  
太尉王公以九锡命大将军让公将还京邑祖饯赠此诗  
一 
 
烈文辟公。时惟哲王。阐纵绝期。平显幽光。内实慎徽。缉熙有臧。出纠方慝。间督不扬。高山峻极。天造芒芒。  
二 
 
天子念功。大典光备。肃肃王命。宰臣莅事。穆矣渊让。遗功遂志。思我远猷。徽音孰嗣。  
三 
 
后命既灵。王人反旆。兴言出祖。饮饯于迈。旍旐泱泱。轺轩蔼蔼。和风弭尘。清晖映盖。  
四 
 
思乐中陵。言观其川。公王戾止。有车辚辚。伊谁云飨。我有嘉宾。羽觞举酬。酢尔征人。  
五 
 
悠悠征人。四牡騑騑。发轸北京。振策紫微。昔乃云来。春林方辉。岁亦暮止。之子言归。道涂兴恋。伏载称徽。  
六 
 
圣泽既渥。嘉会愔愔。庭旅钟鼓。堂有琴瑟。飞辔清晖。扶桑移荫。视景秪慕。挥袂沾襟。娈彼同栖。悲尔异林。我有旨酒。以歌以吟。  
大安二年夏四月大将军出祖王羊二公于城南堂皇被命作此诗  
一 
 
时文唯晋。天祚有祥。圣宰作弼。受言既臧。有赫斯庸。勋格昊苍。景物台晖。栋隆玉堂。  
二 
 
惟帝思庸。大兴光迪。圣敬远跻。神道玄邈。思媚三灵。诞膺天笃。嘉命既辱。王人言告。  
三 
 
翼翼王人。言告惟慕。公舆驾言。乃眷斯顾。华旗飞藻。鸣鸾振路。騑騑驷牡。嘘天载步。  
四 
 
我有高夏。如云斯荟。雕轩戾止。薄言嘉会。问谁在宴。惟俊惟乂。丰俎殷荐。献酬交泰。  
五 
 
攸攸昊天。南正兴言。朱明有晔。万叶翠繁。昌云垂天。凯风熙颜。王臣在此。贻宴于欢。  
六 
 
悬象西颓。虞渊纳景。嘉乐未晞。严驾已整。行矣征人。身乖路永。飞骖顾怀。华蝉引领。遗思北京。结辔台省。  
从事中郎张彦明为中护军奚世都为汲郡太守客将之官大将军崇贤之德既远而厚下之恩又隆非此离析有感圣皇既蒙引见又宴于后园感鹿鸣之宴乐咏鱼藻之凯歌而作是诗  
一 
 
思文有圣。叡哲配天。功济生黎。道合上玄。休命发挥。有集惟贤。哲彼寤宿。澄此在渊。  
二 
 
济济多士。实播令闻。王曰钦哉。余嘉乃勋徽音孔硕。惠尔风云。穆此芳烈。肇扬清芬。  
三 
 
肃肃庶僚。祗服宠晖。肇被桃虫。假翼翻飞。出抚邦家。入翔紫微。有命既集。愿言永违。  
四 
 
思乐华堂。云构崇基。公王有酒。薄言飨之。景曜徽芒。芳风咏时。宴尔宾傧。具乐于兹。  
五 
 
亹亹我王。丰恩允臧。我客戾止。饮酒公堂。自彼下僚。聿来有光。悲矣永言。指途逝将。形违殿闼。景附华房。  
六 
 
开国承家。勿用小人。今我圣宰。实蕃斯仁。凌渊龙跃。披林凤振。正直既好。嘉礼式陈。振我远德。归于时民。  
赠汲郡太守诗  
一 
 
于穆皇晋。豪彦实蕃。天罔振维。有圣贞观。鸣鸟在林。良骏即闲。萃彼俊乂。时亮庶官。  
二 
 
抑抑奚生。天笃其淳。芳颖兰挥。琼光玉振。沉机照物。妙思考神。思我善问。观德古人。  
三 
 
善问伊何。惠音孔韶。肇允衡门。翻飞宰朝。肃雍芳林。芬响凌霄。穆矣和风。育尔清休。  
四 
 
亦既有试。出宰邦家。之子于行。民固讴歌。风澄俗俭。化静世波。芒芒既庶。且乐于和  
五 
 
我有好爵。既成尔服。入赞崇华。遂登帷幄。时文圣宰。天祚方谷。朔风徽止。鸿渐云岳。  
六 
 
悠悠斯民。三代直道。我求明德。惟奚攸考。缉熙晖章。天禄来保。惠心无兢。丰化有造。  
七 
 
乐只君子。茂德攸绥。嗟我怀人。式是言归。聿言来集。如翼斯挥。日予不惠。照尔清晖。  
八 
 
职思既殊。亦各有司。念我同僚。悲尔异事。之子之远。悠悠我思。虽无赠之。歌以言志。  
赠顾骠骑诗二首  
有皇  
一 
 
有皇大晋。时文宪章。规天有光。矩地无疆。神笃斯祜。本显克昌。载生之隽。实惟祈阳。哲问宣猷。考茂其相。  
二 
 
于铄祈阳。诞钟天笃。清辉龙见。玄猷渊嘿。沉机响骇。幽神广觌。和以同人。归物时育。有大恶盈。谦以自牧。思我懿范。万民来服。  
三 
 
吴未丧师。天秩有庸。渊哉若人。弱冠休风。俯翼黄门。以德来忠。端秀蕃后。正色储宫。徽音铄颖。邈矣遐踪。  
四 
 
皇维南终。旧邦匪歆。委弁释位。如龙之潜。考盘穷谷。假乐丰林。子虽藏器。钟鼓有音。惠风往敬。庆问来寻。  
五 
 
济济元公。相惟天子。明明辟王。思隆多士。帝曰钦哉。有命集止。我咨四方。令问在尔。以朕大赉。乃膺嘉祉。聿来胥步。观国之纪。  
六 
 
惟皇建极。缉熙清曜。我有畯民。明德来照。大观在上。王假有庙。显允顾生。金声玉振。之子于升。利见大人。龙辉绝迹。有肃清尘。  
七 
 
清尘既彰。朝虚好爵。敬子侯度。慎徽百辟。予闻有命。德礼不易。嗟我怀人。瞻言永锡。丰佑东法。惟子之绩。  
八 
 
遵汶涉泗。言告同征。劲风宵烈。湛露朝零。云垂蔼下。泉冽清泠。哀哉行人。感物伤情。从子京邑。言观厥成。天保祚德。式谷以宁。  
思文  
一 
 
思文祁阳。祁阳克畯。天锡纯嘏。宣兹义问。德音既烈。海外有奋。既奋斯音。祗敬厥德。昭治其家。覃及邦国。永肇仪刑。俾民惟则。  
二 
 
文王在上。太姒思齐。鲁侯克昌。亦赖令妻。鉴神有顾。苹繁在斯。祁阳载天。作之伉俪。  
三 
 
在虞之胄。实惟有姚。颖艳玉秀。华茂桃夭。居显祗明。在灵格幽。清尘熠烁。淑心绸缪。爰及祁阳。惟德之周。  
四 
 
其德伊何。和贞虔告。师民履素。言谋虑度。钟鼓思乐。靖端夙效。考休攸嫔。来嫁于顾。  
五 
 
羔羊执贽。玉帛有辉。百两集止。之子于归。宗姻风从。娣侄云回。祁阳顾之。焕其盈闱。  
六 
 
既曰归止。式扬好音。言观河洲。有集于林。思乐葛藟。薄采其蕈。疾彼攸遂。乃孚惠心。  
七 
 
惠心既孚。有恪中馈。敦此众斯。永锡嗣类。载延窈窕。用和寤寐。神之听之。胤祚来尔。  
八 
 
昔周之隆。在任有姒。内刑圣敬。外崇多士。今我淑人。实亮君子。亹亹翼翼。亦继斯祉。宜尔子孙。福禄盈止。  
赠鄱阳府君张仲膺诗  
一 
 
神林何有。奇华妙实。皇朝如何。穷文极质。斌斌君子。升堂入室。太上有曜。子诞其辉。知机日难。子达其微。入辅帷幄。出御千里。滔滔江汉。南国之纪。  
二 
 
谒帝东堂。剖符南征。天子命我。车服以荣。何以润之。德被苍生。何以济之。威振羣城。却愚以化。崇贤以仁。凤舒其翮。龙濯其鳞。忆彼荒薮。莫敢不宾。虽云旧邦。其命维新。  
三 
 
卞和南金。终始一色。显允君子。穷达一德。弘仁厉道。物究其极。古贤受爵。循墙虔恭。今哲居贵。履盈如冲。接新以化。爱旧以丰。隆此嘤鸣。惇彼谷风。  
四 
 
忠至宠加。孝至荣集。内崇南芬。外清名邑。炜炜棠棣。敻增其华。猗猗桑梓。厥耀孔多。被绣昼行。昔人攸羡。阶云飞藻。孰与同粲。  
五 
 
人道伊何。难合易离。会如升峻。别如顺淇。嗟我怀人。曷云其来。贡言执手。涕既陨之。  
一 
 
玄黄挺秀。诞受至真。行该其高。德备其新。光莹之伟。隋卞同珍。腾都之骏。龙凤合尘。  
二 
 
皇皇明哲。应期继声。华暎殊域。实镇天庭。入辅出辅。干干靡宁。夏发凉台。我雨我暑。冬违邦族。风霜是处。嗟彼独宿。谁与晤语。飘飖艰辛。非禹孰举。言念君子。怅惟心楚。  
三 
 
悠悠山川。骁骁征遐。陟升嶣嶤。降涉洪波。言无不利。乘崄而嘉。人怀思虑。我保其和。  
四 
 
邂逅相遇。良愿乃从。不逢知己。谁济予躬。莫攀莫附。媿我高风。时过年迈。晻冉桑榆。晞光赖润。亦在斯须。假我夷涂。顿不忘驱。泛予津川。桴不失浮。无爱余辉。遂暗东嵎。  
五 
 
幽幽东嵎。恋彼西归。瞻仪情感。耹音心悲。之子于迈。夙夜京畿。王事多难。仲焉徘徊。  
答顾秀才诗  
一 
 
芒芒上玄。有物有则。厥初造命。立我艺则。爰兹族类。有觉先识。斯文未丧。诞育明德。  
二 
 
允矣顾生。载灵之和。沉根芳沼。濯秀兰波。渊翘戢颖。景茂凌华。惟是德心。是用闲邪。  
三 
 
德心伊何。行归于周。希高仰峻。企远怀悠。匪愿在明。靡倦斯幽。凡我同朋。瞻言清休。  
四 
 
慎终于远。俾民归厚。言若有行。及予携手。何以恤我。其仁孔有。心之云爱。隆敬其久。  
五 
 
既迈斯仁。亦迪兹文。藻不雕朴。华不变淳。有斐君子。如珪如璠。仰钦德类。依怀惠诠。式扬好问。邦家于宣。  
答大将军祭酒顾令文诗  
一 
 
惟林有鸾。惟渊有螭。显允明德。实邦之基。先后陟恪。子配于兹。遵彼玉堂。受言遘之。  
二 
 
中原有轨。世鲜克蹈。先民有怀。子探其妙。心犹水鉴。函景内照。名若振炎。摅光外耀。  
三 
 
相彼水鉴。民胥攸临。矧曰明德。人谁弗钦。写我朶颐。即尔澄心。义隆自古。好邈在今。  
四 
 
大人有作。兴云自天。之子于升。亦跃于渊。景曳清霄。响发鸣弦。义问弘集。淑风载鲜。  
五 
 
企予朔都。非子孰念。岂无弱翰。才不克赡。惠音聿来。琼华玉艳。无德不报。念辞惟忝。  



答吴王上将顾处微诗  
一 
 
邈矣大昧。造化明明。物以曲全。人以直生。类聚百族。羣分万形。员渊挺隋。方川吐琼。  
二 
 
蔼蔼洪族。天禄攸蕃。神绥厥本。道裕其源。条有丰叶。波无辍澜。烈风时播。芳响世繁。  
三 
 
曰繁曰赜。载德于兹。克文克敏。乃惠乃慈。遵彼洪流。薄言咏之。好是神契。聊与之期。  
四 
 
仁勇同宅。文武相纷。王谓御事。谁抚上军。于时翻飞。虎啸江濆。式遏不虞。俾也无尘。  
五 
 
三代既远。直道垂音。非齿焉尚。非德孰钦。钻仰自古。鲜曰在今。匪唯形交。殷荐其心。  
六 
 
心以殷荐。分以道成。祗服惠顾。畴此深情。亦有芳讯。薄载其诚。岂无春晖。兹焉可荣。  
七 
 
大道易闻。崇轨难袭。孰云匪衍。咎吝尤集。敢谢不佞。栖山自戢。临篇焉愧。德輶辞辑。  
八 
 
翩彼日月。逝犹骇电。朝华未厌。夕风已扇。诗亦有悲。无几相见。怀德叹心。于焉东眷。  
九 
 
平津晚贡。贡公后征。陟彼玉阶。黄发来升。灵卉三秀。芳草秋兴。唯颐清神。福禄是膺。  
赠顾尚书诗 
 
五岳降神。四渎炳灵。两仪钧陶。参和大成。兆光人伦。诞育至英。于显尚书。实惟我兄。行成世则。才为时生。体道既弘。大德允明。厥弘伊何。靡旷不遵。厥明伊何。靡妙不研。无索照灼。有求幽玄。细微不错。毫芒以陈。积篑为山。纳流成渊。扶翘布华。养物作春。所肃以礼。所润以仁。宣质拔行。曜文八采。坚不可钻。清如凝水。方迹迎朖。蹈齐阙里。晞圣而惟。亦顾之子。彼弃芝英。玩此兰茝。异世同芳。其馥不已。有兰既馥。我风载清。能芬南岳。运芳北征。子有其德。人求其馨。逝此陋巷。熏彼紫庭。厥音不已。鼓钟有声。闻天之聪。譬之鹄鸣。天聪既招。我实惟彰。乘风之凤。眷言朝阳。披云藻绣。来此旧乡。谦光自抑。厥辉愈扬。丽容魋翕。孔好已张。既照平林。具我华英。华英已曜。余光难延。会浅别速。哀以绍欣。追旷同涂。暂和笑言。殊音合奏。曲异响连。绝我欢条。统我思因。根分来在。爱感往思。我非形景。有处有游。载离载会。且欢且忧。感彼远旷。吝此延娱。乐奏声哀。言发涕流。唯愿我子。德与福俱。亦天之佑。亦我之私。  
答兄平原诗 
 
伊我世族。太极降精。昔在上代。轩虞笃生。厥生伊何。流祚万龄。南岳有神。乃降厥灵。诞钟祖考。彻兹神明。运步玉衡。仰和太清。宾御四门。旁穆紫庭。紫庭既穆。威声爰振。厥振何。播化殊邻。清风攸被。率土归仁。彤弧所弯。万里无尘。功昭王府。帝庸厥勋。黄钺授征。锡命频繁。阚如虓虎。肃兹三军。光若辰跱。亮彼公门。仍世上司。芳流庆云。纯和所产。爰育仁昆。诞丰岐嶷。实昭令闻。令闻伊何。休音允臧。先公克构。乃崇斯堂。耀颖上京。发迹扶桑。戎车出征。时惟鹰扬。鹰扬既昭。勋庸克迈。天子命我。镇弼于外。代作扞城。以表南裔。降灾匪蠲。景命颠沛。惟我贤昆。天姿秀生。含奇播越。明德惟馨。太阳散气。乃禀厥和。山川垂度。爰则厥遐。厥遐伊何。惟光惟大。惟大伊何。如岱如渭。恢此广渊。廓彼洪懿。弘道惇德。渊哉为器。统我先基。弱冠慷慨。将弘祖业。实崇奕世。咨予顽曚。蕞尔弱才。沈耀玄渚。挹庇云淇。陶化靡移。固陋于兹。瞻仰洪范。实忝先基。巍巍先基。重规累构。赫赫重光。遐风激鹜昔我先公。爰造斯猷。今我六蔽。匪崇克扶。悠悠大道。载邈载遐。洋洋渊源。如海如河。昔我先公。斯纲斯纪。今我末嗣。乃倾乃圮。世业之颓。自予小子。仰愧灵丘。衔忧没齿。忧怀惟何。顾景惟尘。峨峨高踪。眇眇贸辰。明德继体。莫非哲人。  
今我顽鄙。规范靡遵。仍世载德。荒之予身。莫峻匪岳。有俊斯登。莫高匪云。有翼斯凌。矧我成基。匪克阶升。玄黄长坂。载寐载兴。岂敢惮行。哀此负乘。芒芒高山。自予颓之。济济德义。匪我怀之。终衔永负。于其媿而。昔予言旷。泛舟东川。衔忧告辞。挥泪海滨。羲阳趣驾。炎华电征。自我不见。邈哉八龄。悠思逈望。寤言通灵。昔我往矣。辰在东嵎。今我于兹。日薄桑榆。衔艰遘愍。困瘁殷忧。哀矣我世。匪蒙灵休。开元迄兹。天迭兴微。震风隐骇。海水羣飞。王旅南征。阐耀灵威。予昆乃播。爰集朔土。载离永久。其毒太苦。上帝休命。驾言其归。多我遘愍。振荡朔垂。羁系殊俗。初愿用违。严驾东征。肃迈林野。夕秣乘马。朝整仆旅。矫矫乘马。载驱载驰。漫漫长路。或降或阶。晨风夙零。朝不皇饥。倾景儵坠。夕不存罢。虽有丰草。匪释奔驷。虽有重阴。匪遑假寐。茕茕仆夫。悠悠遄征。经彼乔木。有鸟嘤鸣。微物识侪。矧伊有情。乐兹棠棣。实欢友生。既至既觐。滞思旷年。年在旷纪。觐未浃辰。恨其永怀。忧心孔艰。天地永久。命也难长。生民忽霍。曷云其常。我之既存。靡绩靡纪。乾坤难并。寂焉其已。生若电激。没若川征。存愧松柏。逝惭生灵。匪吝性命。实悼徒生。茍克析薪。岂惮冥冥。瞻企皇极。徼福上天。冀我友生。要期永年。昔我先公。邦国攸兴。今我家道。绵绵莫承。昔我昆弟。如鸾如龙。今我友生。凋俊坠雄。家哲永徂。世业长终。华堂倾构。 广宅颓庸。高门降衡。修庭树蓬。感物悲怀。怆矣其伤。惇仁泛爱。锡予好音。晞光怀宝。焕若南金。披华玩藻。晔若翰林。咏彼清声。被之瑟琴。味此殊响。慰之予心。弘懿忘鄙。命之反复。敢投挑李。以报宝玉。冀凭光益。编诸末录。  
赠郑曼季诗四首  
谷风  
一 
 
习习谷风。扇此暮春。玄泽坠润。灵华烟煴。高山炽景。乔木兴繁。兰波清涌。芳浒增源。感物兴想。念我怀人。  
二 
 
习习谷风。载穆其音。流芳鼓物。清尘拂林。霖雨嘉播。有渰凄阴。归鸿逝矣。玄鸟来吟。嗟我怀人。其居乐潜。明发有想。如结予心。  
三 
 
习习谷风。以温以凉。玄黄交泰。品物含章。潜介渊跃。飞鸟云翔。嗟我怀人。在津之梁。明发有思。凌波褰裳。  
四 
 
习习谷风。有集惟乔。嗟我怀人。于焉逍遥。鸾栖高冈。耳想云韶。拊翼坠夕。和鸣兴朝。我之思之。言怀其休。  
五 
 
习习谷风。其音孔嘉。所谓伊人。在谷之阿。虎质山啸。龙辉渊播。维南有箕。匪休其和。有捄天毕。戢尔滂沱。懿厥河汉。耽彼大华。明发有怀。我劳如何。  
鸣鹤  
一 
 
鸣鹤在阴。戢其左翼。肃雍和鸣。在川之域。假乐君子。祚尔明德。思乐重虚。归于其极。嗟我怀人。惟馨黍稷。  
二 
 
鸣鹤在阴。其鸣喈喈。垂翼兰沼。濯清芳池。假乐君子。其茂猗猗。底之瑰宝。有粲琼瓌。乃振褧裳。袭尔好衣。嗟我怀人。启襟以晞。  
三 
 
鸣鹤在阴。其仪蔼蔼。谓天盖高。和音于迈。假乐君子。笃膺俊乂。穆风潜烈。兴云戢荟。德茂当年。时愆嘉会。安德鞶藻。改尔缟带。嗟我怀人。心焉忼忾。  
四 
 
鸣鹤在阴。载好其声。渐陆仪羽。遵渚回泾。假乐君子。祚之笃生。德耀有穆。如瑶如琼。视流濯发。灭景遗缨。安得风云。雨尔北冥。嗟我怀人。惟用伤情。  
南衡  
一 
 
南衡惟岳。峻极昊苍。瞻彼江湘。惟水泱泱。清和有合。俊乂以藏。天保定尔。茂以琼光。景秀蒙汜。颖逸扶桑。我之怀矣。休音峻扬。  
二 
 
穆穆休音。有来肃雍。沉波涌奥。渊芳馥风。傃虚养恬。照日遗踪。考盘遵渚。思乐潜龙。我之怀矣。寘尔华宫。  
三 
 
和璧在山。荆林玉润。之子于潜。清辉远振。克称輶德。作宝有晋。和声在林。羽仪未变。我之怀矣。有客来信。  
四 
 
风云有作。应通山渊。清琴启弹。宫商乘弦。类族知感。有命自天。夷叔希世。犹谓比肩。矧我与子。姤会斯年。我之怀矣。其好缠绵。  
五 
 
古人有言。诗以宣心。我之怀矣。在彼北林。北林何有。于焕斯文。琼瑰非宝。尺牍成珍。丰华非妙。得意惟神。河鲂登俎。遭逢清川。  
高冈  
一 
 
瞻彼高冈。有猗其桐。允也君子。实宝南江。员规启裕。沈矩履方。泳此明流。清澜川通。陟彼衡林。味其回芳。  
二 
 
馥矣回芳。绸缪中原。祁祁庶类。薄采其芬。栖迟泌丘。容与衡门。声播东汜。响溢南云。  
三 
 
穆穆阊阖。南端启钥。庶明以庸。帝听式阙。有凤于潜。在林栖翮。非予之祚。孰与好爵。  
四 
 
幽居玩物。顾景自颐。发愤潜帷。彷佛有思。予美亡此。终然肯来。企予与言。惟用作诗。  
答孙显世诗  
一 
 
邈矣上祖。垂休万叶。广问弘被。崇轨峻蹑。高山克荒。大川利涉。繁兹惟祜。风连云接。  
二 
 
大人有作。二后利见。九功敷奏。七德殷荐。鼎实重饪。芳烈再扇。奕叶弘道。天禄来宴。  
三 
 
道弘振古。祚来替今。如彼在川。亦有浮沉。大韶既系。响比我音。岂曰荒止。涂弗克寻。  
四 
 
昌风改物。岂水易澜。百川总纪。四海合源。在彼焉取。聿来莫观。曾是褊心。敢忘丘园。  
五 
 
员晖偏照。玄泽谬盈。发彼承华。顿此增城。托景灵云。倦游户庭。匪曰能之。实忝长婴。  
六 
 
焕矣金虎。袭我皇猷。孰云匪吝。仰媿苍流。往蹇来反。弭迹一丘。娈彼东朝。言即尔谋。  
七 
 
振振孙子。洪族之纪。志拟龙潜。德配麟趾。弘义朖节。克明峻轨。遵彼中皋。于穆不已。  
八 
 
于穆不已。大都是阶。之子于命。人应如颓。厚德时迈。协风允谐。惠此海湄。俾也可怀。  
九 
 
乃眷丘林。乐哉河曲。解绂投簪。披褐怀玉。遗情春台。托荫寒木。言念伊人。温其在谷。  
十 
 
道俟人行。辞以义辑。和容过表。余未云执。惠音高播。清风骏集。怀德形抚。临篇景立。  
失题  
一 
 
悠悠县象。昭回太素。清浊迭兴。升降启度。遗和既爽。季春告暮。朱明来思。青阳受煦。  
二 
 
日征月盈。天道变通。太初陶物。造化为功。四月怀夏。南征观方。凯风有集。飘飖南窻。思乐万物。观异知同。  
三 
 
有渰萋萋。甘雨未播。黍稷方华。中田多稼。庭槐振藻。园桃阿那。薄言观物。在堂知化。  
四 
 
蓬户惟情。玩物一室。明发有怀。念昔先哲。通梦幽人。彷佛遗烈。清晖在天。孰与永日。  
五 
 
乃启遗籍。思予大观。幽居傲物。顾景怡颜。况惟解舞。衡门重关。思媚古人。有怀良盘。沉曦含辉。芳烈如兰。  
六 
 
厥初生民。有物有类。自古有称。大宝以位。征徒式好。俊奔攸遂。启予有闻。诲尔达贵。  
七 
 
达贵伊何。天爵无荣。浑沦大昧。混其浊清。毁方遯象。遗顽履贞。道实藏器。景以昭形。  
八 
 
芒芒陋世。奚兢奚错。牧彼纷华。委之冲漠。漂志垂天。矫心冯阁。通好庄聃。仪刑有作。安得达人。顾予命薄。  
失题  
一 
 
思乐芳林。言采其菊。衡薄遵涂。中原有菽。登彼修峦。在林寤宿。彷佛佳人。清颜如玉。  
二 
 
予美亡此。谁为适道。容与俟之。玄发方皓。踯躅山阿。玩此芳草。愿飡其颖。庶以遗老。  
三 
 
亹亹嘉时。飘忽弃予。有瞻逝深。永叹潜浒。登愿扶桑。仰结飞晷。伊人匪存。遗芳孰与。  
四 
 
精气为物。或降或升。徂落攸往。神奇有登。死生为徒。存亡曷胜。谓予不信。遗籍有征。  
五 
 
闲居外物。静言乐幽。绳枢增结。瓮牖绸缪。和神当春。清节为秋。天地则尔。户庭已悠。  
六 
 
嗟我怀人。悠悠其潜。念昔先烈。有怀所钦。骇情玩世。当允南金。琼辉邈矣。谁适为心。明发兴言。忼慨芳林。  
失题 
 
美哉良友。禀德坤灵。明照远鉴。幽微妍精。超迹皇英。质如瑶琼。赠我翰林。示我丹诚。道同契合。体异心幷。自顷西徂。合于五楼。迟想欢嬿。观我良畴。亦既至止。愿言莫由。室迩入鬲。中情则忧。抱恨东游。神往形留。何以合志。寄之此诗。何以写思。记之斯辞。我心爱矣。歌以赠之。无秘尔音。不我是贻。  
失题 
 
有美一人。芳问芬葩。嗟我钦羡。梦想光华。亦既至止。上下欣嘉。德馥秋兰。容茂春罗。淑似令娣。惟予陋何。虽有良友。朽木难加。爱乐朋规。赠以斯歌。皆能载之。其美孔多。嗟痛薄祜。并罹哀苦。堂构既崩。过庭莫覩。我悴西邻。子沉东土。契阔艰辛。谁与晤语。身滞情往。神游影处。发梦宵寐。以慰延伫。  
赠孙显世诗 
 
制动以静。秘景在隆。云根可栖。乐此隈岑。  



答兄平原诗 
 
悠悠涂可极。别促怨会长。衔思恋行迈。兴言在临觞。南津有绝济。北渚无河梁。神往同逝感。形留悲参商。衡轨若殊迹。牵牛非服箱。  
答张士然诗 
 
行迈越长川。飘飖冒风尘。通波激枉渚。悲风薄丘榛。修路无穷迹。井邑自相循。百城各异俗。千室非良邻。欢旧难假合。风土岂虚亲。感念桑梓域。髣髴眼中人。靡靡日夜远。眷眷怀苦辛。  
为顾彦先赠妇往返诗四首  
一 
 
我在三川阳。子居五湖阴。山海一何旷。譬彼飞与沉。目想清惠姿。耳存淑媚音。独寐多远念。寤言抚空衿。彼美同怀子。非尔谁为心。  
二 
 
悠悠君行迈。茕茕妾独止。山河安可踰。永路隔万里。京师多妖冶。粲粲都人子。雅步袅纤腰。巧笑发皓齿。佳丽良可美。衰贱焉足纪。远蒙眷顾言。衔恩非望始。  
三 
 
翩翩飞蓬征。郁郁寒木荣。游止固殊性。浮沉岂一情。隆爱结在昔。信誓贯三灵。秉心金石固。岂从时俗倾。美目逝不顾。纤腰徒盈盈。何用结中欵。仰指北辰星。  
四 
 
浮海难为水。游林难为观。容色贵及时。朝华忌日晏。皎皎彼姝子。灼灼怀春粲。西城善稚舞。总章饶清弹。鸣簧发丹唇。朱弦绕素腕。轻裾犹电挥。双袂如霞散。华容溢藻幄。哀响入云汉。知音世所希。非君谁能赞。弃置北辰星。问此玄龙焕。时暮复何言。华落理必贱。  
诗 
 
绿房含青实。金条悬白璆。俯仰随风倾。炜炜照清流。  
芙蓉诗  
一 
 
盈盈荷上露。灼灼如明珠。  
二 
 
寝共织成被。絮以同攻绵。  
三 
 
夏摇比翼扇。冬坐比肩毡。  
诗 
 
逍遥近南畔。长啸作悲叹。 


