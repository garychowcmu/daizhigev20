　　钦定四库全书

　　集部五

　　山村遗集

　　别集类四

　　元

　　提要

　　（臣）等谨案山村遗集一卷元仇逺撰逺所撰金渊集皆官溧阳日作故取投金濑事以为名所载皆溧阳之诗而他作不预焉其它作为方凤牟巘戴表元等所序者仅序见诸家集中而诗则久佚世所传兴观集山村遗稿皆后人以墨迹裒刻非其完本此本为歙县项梦昶所编后有梦昶跋称留意搜访从珊瑚木难清河书画舫成化杭州府志嘉兴府志补上天竺寺志絶妙好词花草稡编诸书中复得诗词题跋如千首编排成帙虽其时永乐大典犹庋藏清秘外间不得而窥金渊集所载梦昶皆不及録不足以尽逺之著作然此集之诗皆不作于溧阳不可并入金渊集内故仍存其书各着于録以不没逺之佚篇焉

　　乾隆四十六年十一月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●序

　　山村仇君过予说诗余观其年甚茂才识甚髙处纷华声利之场而冷淡生活之嗜混沌盆盎中见此古罍洗令人心醉及披华帙标格如其人盖得乾坤清气之全者也余谓作诗当知所主久则自成一家唐人之诗以诗为文故寄兴深裁语婉本朝之诗以文为诗故气浑雄事精实四灵而后以诗为诗故月露之清浮烟云之鲜丽今君留情雅道涤笔冰瓯其孰之从仇君曰近体吾主于唐古体吾主于选□融化事往往于融畅圆美中忽而凄楚藴结有离骚三致意之遗韵然后知向之所以为仁父者穷而故在也今夫水虽万折必东焉鸟兽大者丧其羣过乡翔回焉鸣号蹢踯焉小者至于燕雀犹有啁噍之鸣焉由人心生也使遭变而不悲黍离居嫠而不念仪髠望白云而不思亲闻山阳笛而不懐故是无人心矣尚复有诗哉此余于仁父之诗独证其不为穷所移又明年复相见乃序而归之人当有因余言而深知仁父之心者世之人不有知其心则仁父自知之余知之后世必有知之者矣浦江方凤韶父撰

　　观水必于海观其会也杭社其诗之会乎非精能之至未易据其会而擅其名山村仇君仁近尝有辛丑出西岳诗适从何来而欲效渊明耶自此亦皆以甲子书似此例者甚众而世独喜言渊明盖渊明书甲子凡十二时自序其平生出处本末畧备庚子镇东参军使者己有静想田园好人间良可辞之语辛丑还江陵中途欲投冠归故墟以申前志乙已建安参军使者则田园日梦想其意愈迫矣至秋去为彭泽令八十余日遂赋归去来义熙元年也其使事往来及留上京还旧居皆在此六年中自此不复出乙已至丙辰又十二年庚戌西田曰遥遥沮溺心丙辰下潠田舎曰遥谢荷莜翁则往而不返致命遂志无可复言论渊明者要当以是为断仇君自号山村不愿富贵而志在田园正如已酉九日庚戌西田丙辰下潠田舍获耳是真知慕渊明者可尚矣阳陵牟巘

　　景定咸淳之间余初客杭见能诗人不一二数不必皆杭产也时余虽学诗方从事进取每每为人所厌薄以为兹技乃天之所以畀于穷退之人使其吟謡山林以泄其无聊非涉世者所得兼余尝隘而非之诸君子非失职安得为此不祥之言离去二十年复来事有不可言诸诗人皆尽而余恍然独行独止如羁禽越乡而无与羣如马行过其故枥徘徊而悲鸣也呜呼畴昔之叹岂不以此哉然犹未敢自断何世无人何人无心特余交际先后疏数之间不足以得之久之屠君存博白君廷玉二君者皆亹亹志于古人皆不弃余而肯与之交私心自喜久之因二君得仇仁近也遂赠余锓成一巨编叩其藏未锓者尚什百于此余惊其多而服其善羡其敏而敬其密自是寓客中抑鬰不自畅不得与诸君晤语则取其所编张之案端行坐讽之以为快仁近又方力学期树立以为千百年后世计视余区区相知于耳目间似不足为既窃自喜兹编之不絶于世而余犹及见之耳仁近诗余不敢托于知言就杭人求之比其盛时又过之无不及也余年视仁近不甚相絶而气尽衰业不早就进退皆无足据幸君之相亲庶几诸君愈益见厚时时得新闻以洗旧蔽不敢望有名誉或藉以一乐稍稍捐去晚暮孤贫之忧即君赐大矣若君之所愿君自得之余无以进君也剡源戴表元序

　　●钦定四库全书

　　山村遗集

　　（元）仇逺 撰

　　○古体诗

　　采薇吟

　　采薇采薇西山之西薇死复生不生夷齐陟彼西山我心悲兮

　　歩出上东门

　　歩出上东门肺肺东门栁彼美窈窕娘惜为荡子妇中堂裁衣裳刀尺常在手之子未归家何以奉箕帚为君长相思踯躅岁云久思君头易白惜无百年寿谁能学仙人辟榖但饮酒素月出东岭

　　素月出东岭

　　照我白玉床床上何所有累累书一囊诘曲科斗文读之不成章君车自翱翔驾景朝紫皇苍苔满石匣瑶书空秘藏仙人百尺台吹竹引凤凰凤兮来不来虚此明月光

　　杂画

　　东风吹寒晴春事归花栁既有杖头钱何苦不饮酒嗟嗟王孙去芳草入户牖惟有南山髙晓雾亦白首去年秉烛游知有今日否所以晋名流酒杯不去手

　　窗下

　　黄昏忽上云西窗竟无月烛花自盈枝可玩不可折天风吹钟声急急吹烛灭可惜窗下书少读三四叶

　　纪梦

　　安翔紫云軿游盼璚仙家斜阳射岩谷眩目皆丹砂娃鬟挟鸾尾倦埽菖蒲花

　　相随曲

　　肠结锥可解眉皱熨可伸独不禁子规日日啼春心春风醉行客门外芳草深芳草已无路行行又何处东园花栁多贱妾不复顾秋胡夫不夫买臣妇不妇人心匪金石悔不随郎去

　　题髙房山冩山村图卷【并序】

　　大徳初元九月十九日清河张渊甫贰【一作式】车会髙彦敬御史于泉月精舎酒半为余作山村图顷刻而成元气淋漓天真烂漫脱去画工笔墨畦町余方栖迟尘土无山可耕展玩此图为之怅然而已
　　我家仇山阳昔有数椽屋误落尘市间读书学干禄井枯灶烟絶况复问松菊如此五十年一出不可复髙侯丘壑胸知我志幽独为冩隠居图寒溪入空谷苍石压危构白云养乔木向来仇池梦歴歴在我目何哉草堂资政尔飰不足视我舌尚存吾居有时卜

　　春风謡

　　春风吹柳枝栁枝拂短墙春风吹桃叶桃叶浮烟江春风薄情不可当鸣鸠乳燕相颉颃春日长春夜短雪花扑帐春不暖

　　秋日曲

　　秋风悲梧桐知不知渴虹挟雨吸河汉嘹嘹数雁天四垂雁急不成字逺向潇湘飞铜盘露下夜如水宋玉新自巫山归

　　巴东西

　　巴东有杜鹃杜鹃啼春花正妍巴西有杜鹃杜鹃啼血花可怜巴东巴西久为客目断江南归未得月明满地山花白

　　聴杜将军帐下儿歌

　　桓将军军城南牛将军军城北他军只有八千人卒急临洮攻未得
　　鞾尖蹴城城未颓马棰填河河未满十岁徤儿下马行两足胡为自长短
　　什什伍伍金人降将军忍杀令归乡归时说与汝郎长纳土封汝异姓王

　　葛雄女子舞剑歌

　　葛家女儿十四五不向深闺学针缕遍身绣出蛟螭文赤手交持太阿舞红罗帕兮锦纒头口吐长安游侠语侧身捷如飞鸟轻瞋目勇如独鹘举云窗雾阁岂无情终欠娇娆太麤武黄堂张燕灯烛光两耳喧喧厌歌鼔人言葛氏善舞剑曾向梨园奉尊俎短衣结束当筵呈壮士增雄懦夫沮我怜健妇胜丈夫却欲骄兵如处女安得成军如娘子直气端能捷秦楚只愁逢着裴将军公孙大娘汗成雨

　　海上图澄江仙刻

　　老仙指甲坚如铁夜画枯杉出宫阙翠深红逺十二楼犹理霓裳舞回雪山椒覆亭小于笠石脚插船轻似叶桃花几度春酣酣弱水何日通舟楫醉中作此狡狯事收拾乾坤入毫发神刓鬼刻未百年不与丹青共磨灭天风颉颃飞霞佩水云妥帖凌波袜我将就此逍遥游髙歩青霄拾明月

　　题石民瞻画鹤溪图

　　鹤溪近与练湖连一境秋水清无边依稀淮岸潇湘浦惯见月虹书画船山翁几年吴下客溪草溪花未相识笔床茶灶老玄真肯与沙鸥分半席

　　赠张玉田

　　秦川公子谪仙人布袍落魄余一身锦囊香歇玉箫断庾郎白发徒伤春金台掉头不肯住欲把钓竿东海去故乡入梦忽归来井邑依依鐡炉歩碧池槐叶玄都桃眼空旧雨秋萧颾【顾本作飕】太湖风月数万顷扁舟乗兴寻三髙西北髙楼一杯酒与子长歌折杨栁江山信美盍便留莼菜鲈鱼随处有

　　○今体诗

　　圆通峯顶

　　结亭孤絶处登眺不辞劳万木俯在下一峯如此髙山围湖面小藤络树根牢挥手红尘表天风欲跨鳌

　　雪花

　　仙人初翦水欲下复迟迟半夜忽自落东风竟不知无香黏客袖有意补春枝却忆江南栁飘绵送子时

　　渡越

　　苍烟迷古道白水满平畴落雁湘湖月孤砧粤树秋壮心消蜡屐老泪入貂裘市饮成凄断何人识马周

　　韶华

　　韶华已如此冉冉积芳尘石润先知雨山浓浑是春钓鱼临积水隔栁见行人应有忘归者扁舟采白苹

　　和曹之才

　　山林不可住欲隠更何之春去已多日客愁无了时斜阳依树下明月到门迟闲事谁消遣陶潜一卷诗

　　镇海亭

　　海塘三十里此屋独巍然有浪方知水无云总是天苔痕封石柱帆影下楼船闲忆童男女悠悠去几年

　　寄潘懐古

　　园林摇落夜静独奈秋何黄叶下不止青苔埽更多回风喧地籁浓露洗天河懐楚思无极长箫按九歌

　　石窗

　　■〈王灵〉珑千丈厓髙处倚蓬莱山月照得白天风吹不开渴龙栖古井病鹤下苍苔祇有麻衣叟时时把易来

　　为如镜净上人赋

　　一片灵台月圆明适中规谁知相对者曾悟未磨时去垢元来净观空了不疑水边闲独立照见白须眉

　　寄题如镜上人房

　　吴城久卜居归梦只西湖花木四时有尘埃一点无看经常戒酒得句少催租尽日坐相对壁间莲社图

　　锦城方天瑞玄英先生后人得白云山居图彷佛桐庐山中隠所钱舜举真迹别有一种风致漫系以诗

　　翼翼山千朶萧萧屋数间石崖不可度门径几曽闗绿树经秋在白云终日闲依稀镜湖曲西岛水回环

　　陆君实挽诗【顾本作挽陆右丞秀夫】

　　乾坤那可问至痛老臣心甘抱白日没不知沧海深忠魂随上下义骨肯浮沈草木长淮泪秋风起莫阴

　　约山中友【以下诗三十八首见赠盛元仁手书诗卷】

　　望极秋空无片云前山厯厯见遥岑新鸿渐到边城静旧雨不来汀草深仙李有时曽入梦伯桃死后少知心如君真是忘机者海上鸥盟便可寻

　　寄朱饮冰

　　欲共谭诗一解颐停云望极【一作空惹】思依依梅花赋就广平老杨柳门闲靖节归驿路数程征马瘦家书千里过鸿稀思君怕倚阑干北拄笏看山竟落晖

　　北窗

　　北窗隠几乐吾天莫遣新愁到耳边一帽好花供醉舞半床凉月伴闲眠故人自欲辞文叔明主何甞弃浩然留取长安遮日手养成指甲理朱弦

　　拜霞屿待制伯祖墓下

　　难寻华表与丰碑三尺坟台山【一作三】四围翁仲多年苍佩剥子孙寒食纸钱稀瘦藤拔地长■〈施，虫代方〉走灌木维垣野鼠肥逺也久违乡族去忍将椒酒酹斜晖

　　髙卧

　　人生天地一蘧庐耕凿虽劳乐有余因阅杜诗删旧稿为观羲帖学行书山公醉后犹骑马渭叟闲来只钓鱼世道秋风总萧索何如髙卧白云居

　　雨余

　　两两鸣鸠语画【一作画】檐雨余芳草欲生烟瓮头酒熟常留客象外诗成颇类仙扬子有才犹执戟渊明无事合归田地偏时事人传少收拾琴书且醉【一作画】眠

　　元友山南山新【一作村】居【顾本作元友山南新居】

　　桃栁参差出短墙小楼突兀看湖光出门便与青山对读易能消白日长砚石洗来如玉润药苗晒得似茶香邻僧亦有通文者常把诗来恼漫郎

　　再赋

　　幽居穏占南山下人迹稀疎水竹村转巷始知犹有路傍湖更好别开门酒尊尽日尝谋妇诗课闲时畧抱孙孤鹤不来髙士少暗香且伴月黄昏

　　答胡苇杭

　　久矣相期物外游长风吹不断闲愁两山翼翼青如舞霜鬓颾颾白始休蕉鹿梦回天地枕莼鲈兴到水云舟旧藏方镜明如月看去看来又一秋

　　次胡苇杭韵

　　曾识清明上已时懒能游冶【一作随蜂蝶】歩芳菲梨花半落雨初过【一作歇】杜宇不鸣春自归双冡年深人祭少孤山日晚客来稀江南尚有余寒在莫倚东风褪絮衣

　　送王仙麓使君赴道州暂归三山

　　家山小为离支留征斾催行莫待秋应有矮奴骑竹马相随迓吏拜兰舟舜山如画当楼见楚水浮香遶郡流念我有亲头雪白云龙追逐恨无由

　　奉寄田上人

　　竹笻轻健草鞵寛野外消磨半日闲病叶已霜犹恋树片云欲雨又归山灯分寺塔晴偏见水隔渔家夜不闗愧我莫如霜【一作沙】上鹭霎时飞去便【一作又】飞还

　　阎氏园池

　　真妃已返凤台仙独立池亭思怆然海岳不传青鸟信石房谁伴白云眠宫桃移种难生实院箨初翻又引鞭凝碧荒凉弦管静萍花浮满钓鱼船

　　江上送友

　　知尔懐亲忆故州【一作丘】相逢沽酒且迟留夕阳有恨【一作限】荒荒白江水无声冺泯流孤鸟出潮投渚尾野芦飞雪压船头却愁明月中秋近不得同登庾亮楼

　　送刘竹间归庐陵

　　驿路梅花漠漠寒绒衫絮帽出长安悬知客久归心切自觉交深别语难春入西江随马去山留残雪待人看青原白鹭如相问十载湖滨只钓竿

　　道场山

　　山行龟背路羊肠伏虎禅师古道场老木阴中安御座白云堆里抚僧床勺泉清澈涵秋味尖塔孤撑界夕阳笑月亭空人影散松风和【顾本作如】雨动天簧

　　何山

　　溪转峯回一径平田头白水照人清寺因何氏封山姓客把坡诗证地名萝月长随行道影杉风犹带读书声云津桥下潺湲急僧濯袈裟客濯缨

　　新安郡圃

　　亭榭凌空眼界寛得闲来处独凭阑春浮练水蒸城润雪被黄山入座寒古树巢空羣鸟散荒池沙满碎薸干白云在望归期定不见清油护牡丹

　　拜孙花翁墓下

　　水仙分地葬诗人一片荒山野火焚荐菊有亭今作圃埽松无地漫【一作子复】留坟蜗牛负殻黏碑石老鹳携雏入陇云欲把长箫歌楚些却怜度曲不如君

　　兵间有歌舞者

　　边城未定苦无谋年少金多絶不忧野战已酣红帕首涂歌犹醉锦缠头蛾贪银烛那知死月恋金尊不照愁亦欲避秦髙隠去桃花源上觅渔舟

　　寄董无益

　　邮铃带箭发纷纷何日山深耳不闻迁客无乡难避祸饥民失业半充军马蹄乱踏湖西雪雁阵平拖塞北云我亦懒谈今世事自看吊古战场文

　　题小阁【一团和气】

　　斲窗黏纸着方床四面虚明取向阳毡席坐来终日煗皮帘揭动北风凉挂缾水满梅花活折鼎汤鸣芋子香布被蒙头昼眠熟不知门外雪洋洋

　　董静传挂冠四圣观【顾本作傅】

　　静挼秋渌洗荷衣问隠孤山只鹤随得酒可谋【一作禁】千日醉挂冠犹恨十年迟云和家有仙人谱石鼎今无道士诗莫对梅花谈世事此花曾见太平时

　　刘悦心入道三茅观

　　鹖冠髙挂九松巅去结三茅香火缘相国向犹为道士将门今又出神仙坐看红日生沧岛吟寄青衣入洞天跨鹤归来云舍近西风井邑只依然

　　同杨心卿过孤山访静传不遇自游和靖祠下明日奉寄二髙士

　　飞仙又向别峯游竹下闲房且小留满鬓朔风吹客帽倚阑落日在渔舟梅花路冷难寻冡葑草田荒半作洲独往独来沙鸟怪山空木短使人愁

　　酬邓山房尊师

　　山房闲伴白云栖琴不须弹听者稀北道主人新拜号西湖【顾本作州】隠士旧传衣粤亡未合鸱夷去蜀逺难随杜宇归亦欲共君聨石鼎龙头豕腹怕相讥

　　不应聘髙士

　　束书入谷起征君盥耳渊栖似不闻知有故人来问字喜无逋客为移文忍贫羞说黄金尽爱老慵将白发芸独倚髙楼南北望青天依旧有闲云

　　懐古【体要下有寄刘仲鼎四字】

　　吹杀青灯炯【一作耿】不眠满袊懐古恨绵绵江东曽识桓司马【一作山中空识陶泓景】沧海【一作海上】难追鲁仲连吴岫【一作秦榭】月明吟木客汉宫露冷泣铜仙何时一酌桃源酒醉倒春【一作东】风数百年

　　和范爱竹三首

　　半生豪气学元龙湖海惟知敬数公徒有贞心招隠逸恨无巨眼识英雄天衢骑马衣冠异雨屋鸣鸡杼轴空西崦东屯何日了定应愁老浣花翁
　　秉烛追游忆盛【一作旧】时欢悰终较昔年稀栁多客折凉阴薄薇少人餐雨绿肥胡蝶觉来方识梦海鸥飞去未忘机相逢且可谈风月莫话兴亡与是非
　　风雨萧萧白昼昏肃襟受此一凉恩丘园不作轩裳梦陵谷空遗斧凿痕乍可扣舷歌楚泽何堪抱瑟立齐门有时散歩西原上共醉田家老瓦盆

　　问赵元父病

　　裹饭无因絶往还惟应帖子报平安山公马向花前放岐伯书从枕上看贸易近来多北药支持强欲着南冠有时泥醉西园月只欠梅花共倚阑

　　赠金荪壁

　　黄纸红旗事已休莫思入谷有鸣驺天开东壁图书府人立西湖烟雨楼林浅易寻和靖隠菊荒空忆魏公游客来把玩新题扇半似锺繇半似欧

　　再答元父

　　騕褭龙媒去未还独骑欵段客长安青黄谁采沟中断黑白当从局外看尊俎风流陈日月山林人物古衣冠桂花满袖王孙逺空倚天风十二阑

　　寄赵春洲莫两山

　　湖山满目旧游空风景荒凉客路穷雨意忽生桐叶外秋光都【顾本作多】在木穉中乾坤混混多游骑江汉寥寥有断鸿自古隠人多嗜酒却怜无酒醉新丰

　　和两山二首

　　世事枰棊入角危有人袖手只攅眉路通巴蜀那须檄马立澶渊更要诗公竟醉耶从汝笑树犹如此信吾衰传闲双珥消兵气犹把葵心向鬰仪
　　穷乡何处觅新丰身世悠悠醉梦中未学伏波尸马革且随甫里问龟蒙檐【一作担】头喜有桑榆日兵后那无草木风亦欲飞神游八极扁舟坦卧不须篷

　　读陈去非集

　　简斋吟集【一作册】是吾师句法能参杜拾遗宇宙无人同叫啸公卿自古叹流离穷途劫劫谁怜汝遗恨茫茫不在诗莫道墨梅曾遇主黄花一絶更堪悲
　　【近世习唐诗者以不用事为第一格少陵无一字无来处众人固不识也若不用事云者正以文不读书之过耳暇日与里人盛元仁言之余与元仁俱以笔墨受两山先生知余之心元仁之心先生之心同矣元仁归十锦将束书渡淮辄録小卷赠行以寄君思若元仁小好诗録以教我以寄予思明月天涯千里对面稽不孤矣戊寅七夕前三日武林仇逺顿首顿首】

　　勾龙爽毛女

　　曾是阿房学舞人玉箫旧谱尚随身喜归商岭寻仙药忍见秦宫化劫尘松蜜春腴差可饱檞衣秋碎不须纫凭谁唤起勾龙爽更冩湘妃与洛神

　　梅花

　　为怕缁尘染【一作着】素衣冻痕封蕊放春迟月来忽送阑干影春到不分南北枝啼梦翠禽依树宿断魂玉笛隔花吹任【顾本作从】他万片随风去须有青青叶底时
　　梦想幽芳无处寻相逢依旧岁寒心要看叶底玲珑玉休折枝头蓓藟金清晓风霜和艳冷黄昏庭院觉香深扬州一树春多少殢得何郎瘦不禁

　　潮【顾本作钱塘观潮】

　　一痕初见海门生顷刻长驱作怒声万马突围天鼔碎六鳌覆【一作翻】背雪山倾逺朝魏阙心犹在直上【一作到】严滩势始平寄语吴儿休踏浪天吴罔象正纵横

　　湖上

　　岚雾蒙蒙晓未收青红窗户失飞楼雨添芳草侵官道水涨浮萍入御舟苏小只传身后曲江淹曽赋别时愁杏花风急清明近已觉新寒似麦秋

　　春日田园杂兴

　　一湾新緑护茅庐草细泥松已可鉏野老但知分社酒地官宁复进农书莺花眼界人烟外蚕麦生涯榖雨余我爱赋归陶令尹栁边时见小蓝舆【月泉吟社评曰社酒农书一聨厥有深意不但全篇清婉而已】

　　次胡苇杭韵【一作和希圣湖上韵顾本作和韵胡希圣湖上】

　　连作湖山五日游沙鸥惯识木兰舟清风【顾本作明】寒日荒城晚燕子梨花细雨愁赐火恩荣皆旧梦禁烟风景似初秋凤丝龙竹繁华意犹为西林落日留

　　秋日西湖园亭

　　西湖一曲百泉通漠漠青山遶梵宫故国园林秋色净明朝风雨桂花空银笙玉笛清歌外画舫珠帘落照中人物风光两相称儿童遮莫笑山翁

　　饮陆静复山房分韵得时字

　　连辔行春自作期寻芳却笑我来迟三杯云液花前酌一曲琼箫竹下吹沧海桑田非旧日石泉槐火有新诗山中道士闲于鹤门外红尘总不知

　　石屋洞【顾本作游石屋洞】

　　谁擘空青露石坳游龙伸臂下南髙鬼神穿凿地脉碎风雨支撑天柱牢峭壁苍苔侵佛髻悬崖滴乳湿僧袍伽蓝闻是香山叟灯暗荒池【顾本作祠荒】没野蒿

　　蛇山【一作游花家山一作游麦岭】

　　闲寻【顾本作循】石涧列云扉树影生凉怯苎衣静碧轩窗聊寄傲软红尘土竟忘归满倾竹叶春霞滑轻折蕉花晓露晞禅意法乗俱莫问且谈旧事更【顾本作共】依依

　　湖上值雨

　　波痕新緑草新青有约寻芳芳不晴莎径泥深双燕湿栁桥烟淡一莺鸣山围故苑春常锁泉落低畦暖未畊十载旧踪时入梦画船多处看倾城

　　同段吉甫泛湖

　　西湖春碧净无泥画舫朱帘傍岸移寒食清明初过后杏花杨栁乍晴时从教西日催歌鼔莫放东风转酒旗只恐明朝成雨去暗惊浓緑上髙枝

　　同陈彦国泛湖

　　斜堤髙栁緑连天且系闲人书画船花事已空三月后湖光还似十年前洛阳园囿惟诗在江左英雄托酒传亦欲扣舷歌小海恐惊沙上白鸥眠

　　陪戴祖禹泛湖分韵得天字

　　冉冉夕阳红隔雨悠悠野水碧连天山分秋色归红叶风约苹香入钓【顾本作尽】船钟鼔园林已如此衣冠文物故依然当歌对酒肠堪断倒着乌巾且醉眠

　　凤凰山故宫【一作钱塘懐古】

　　渐无南渡旧衣冠尚有西湖风雨寒凤鸟不来山寂寂鸱夷何在海漫漫荒陵樵采官犹禁故苑烟花客自看惟恨余杭门外栁长年不了送征鞍

　　集庆寺【顾本作宿集庆寺】

　　平【一作半】生三宿此招提眼底交游更有谁顾恺漫留金粟影杜陵忍赋玊华诗旋烹紫笋犹含箨自摘青茶未展旗聴彻洞箫清不寐月明正照古松枝

　　卜居白龟池上

　　一琴一鹤小生涯陋巷深居几岁华为爱西湖来卜隠郄怜东野又移家荒城雨滑难骑马小市天明已卖花阿母抱孙闲指点疎林尽处是栖霞

　　过李山人居

　　数椽竹屋傍秋江屋外疎篱隔栁桩客至旋分垂钓石雨来自掩读书窗痴儿弄镜时翻背小妇弹筝不识腔自古渔樵有遗逸未应只说鹿门龎

　　题赵子固水墨双钩水仙卷

　　冰薄沙昏短草枯采香人逺隔湘湖谁留夜月羣仙佩絶胜秋风九畹图白粲铜盘倾沆瀣清明宝玦破珊瑚却怜不得同兰蕙一识清醒楚大夫

　　书与士瞻上人十首

　　我本迂疎落拓人满头霜雪满懐春登山有屐身恒健挂壁无弦趣更真往岁效官殊漫浪老来学佛离贪嗔却怜卫鹤齐鸡辈空费心机不庇身
　　野鹤清髙六翮轻孤云万里去冥冥汉科合应茂才选【顾本作举】唐士曽书遗教经好趁江南诸老在尽看蓟北众山青锦衣归日春风满期醉沙堤双玊瓶
　　懒学羊裘汉子陵亦非解印晋渊明好山好水恒相对浮利浮名不愿争诗酒每寻朋友共山园都付子孙畊野心直与闲云似却笑孤云出岫轻
　　末俗由来不贵儒愚夫愚妇【顾本作小夫小妇】恣揶揄束书合向山林隠絶迹莫登名利途膝下【顾作上】有孙贫亦乐门前无债醉如泥咸平处士真■〈土其〉羡静【顾作死】守梅花住里湖
　　宦海漂流四十年老来黙黙守吾玄艰危颇得文章力嫁娶各随儿女缘白饭充肠聊当肉好书到手不论钱闲心懒作邯郸梦乐取西【顾作南】窗一枕眠
　　笔砚【顾作墨】生涯独善身一区花竹四时春无求莫问朝廷事有耻难交市井人廉外乌衣飞上下窗前蜂【顾作绛】蕊结轮囷鉴如居士东邻住肯借霜豪为冩真
　　难得心交左伯桃亦无善相九方皋而今贱子多儒误自古山人索价髙众雀岂能知鹄志一鸡何足用牛刀独醒独醉俱堪乐妙理依然有浊醪
　　倦游懒着小乌巾短髪丝丝雪满簮信手拈书聊慰眼转头忘事太无心笑他杜老频看镜爱我昭文不鼔琴喜有山林方外友时携佳纸索新吟
　　北风雨后忽南风顷刻开晴又转东后土未干偏有恨漏天难补太【顾作已】无功小楼兀坐思猨鹤好客相期避燕鸿壁【顾作笔】上墨兰香可掬令人常忆所南翁豪气年来渐埽除箪瓢自乐守臞儒江头尽醉唐朝士泽
　　畔行吟楚大夫万里鹍鹏何必羡一官虮虱不如无葛巾草履从人笑莫问青衫似【顾作山落】叶枯
　　【士瞻上人习静好修与予晦翁笑隠长老三世交矣求予斐章遂信手冩七言十首塞白上人其为我佛前忏悔绮语业至治元年九日山村老友仇逺书于北桥躬行斋】

　　题溧阳市

　　万家大县旧留都一派中江入太湖缩项鱼肥人鲙玊长腰米贵客量珠府分南北寒芜合桥直东西夜市无却是旗亭浮蚁美杖头能费几青蚨

　　鲁庵尊师以彝斋白描四芗命作韵语

　　淡墨英英妙冩真一花一叶一精神繁香曽入庐山梦遗佩如行湘水春小白凝珠还胜雪轻黄承袜不生尘老僧懒作浮华想空谷犹疑见似人

　　题李公畧示髙郎中吴山观月图

　　凭髙宜晚更宜秋下马归来即倚楼纳纳乾坤双老眼滔滔江汉一扁舟满城明月空吴苑隔岸青山认越州李白酒豪髙适笔当时人物总风流

　　檇李亭

　　闲抱琴书檇李游仙坛古屋一茆【一作笻】留驿桥通市人沽酒湖水依城客放舟葵扇桃笙聊却暑苹花枫叶已知秋坡翁仙去诗声在寂寞林塘卧白鸥

　　真如寺

　　一桥夭矫界双湖野径沿流到佛庐石塔残灯犹闪烁相家乔木已萧疎苔封古井晴逾滑骨冷荒山草不除长水法师痴□甚□根人定欲何如

　　刘伶墓

　　凤浦鸳湖西有坟此茔寂寞海边村落花红雨鬼仙句淡月黄昏酒圣魂有锸已随棺椁化无碑空信艾刍言螟蛉蜾羸今何在起为先生酹一尊

　　送峿侍者游茅山

　　云开三茅古洞天借风一棹【一作柁】荆溪船所思绵绵常在梦此行冉冉如登仙汲泉净洗黄独雪劚石深耕瑶草烟蕙帐香凝蒲坐暖共读【顾作续】南华秋水篇

　　集虚书院

　　筑室东皋野水滨室中生白坐生春了知空洞元无物须信清明自有神幽径草花聊适趣闲窗笔砚不留尘酒经丹诀非吾事万卷书蔵一老身

　　游天竺二首

　　行徧山巅又水涯尚无红叶与黄花长松夹道六七里小墅通村十数家竺国云深僧寂寞草堂洞古石嵯牙野翁共醉官垆酒扶醉归来已暮鸦
　　登览欣逢胜日闲苍松九里费跻攀行过緑水尽头路歩入白云生处山猨鸟尚能知异境仙凡原不隔重闗几时拂袖逃尘网野衲村樵共往还

　　游智果寺

　　独径苍苔引瘦笻墙阴修竹碧玲珑青山犹见及坡老小雨何须问社公云冷石藏烹茗雪日长门掩落花风定知神扈题梁字不与当时刼火同

　　晦日携幼湖上

　　葛岭苏堤画寂然东风吹我过湖船江山信美无人会儿女情多只自怜栁色染匀春淡荡杨花落尽日暄妍麦秋天气浑如此却笑征衫未脱绵

　　丹心

　　丹心只有杜陵知愁读伤春五首诗传语【一作与】龟年休度曲江南正是落花时

　　登宝林应天塔

　　越王城下草青青眺逺须登第几层白髪山僧闲指点斜阳古木是诸陵

　　朝天门城角

　　飒飒秋风起白榆山前吹彻小单于行人便作边城聴忘却杭州是故都

　　断桥闻角

　　栁外官桥出戍楼和霜和月按梁州吹时莫近孤山下千树梅花不识愁

　　懐向古

　　曽同野灶煮溪鱼别鹤归迟信息疎不是山中无楮叶寻常懒寄入城书

　　博望

　　使者星明犯斗牛归槎穏放绛河秋茂陵可是无仙分不载丹砂载石榴

　　上已感懐

　　一春无况懒游山风景依然三月三十里杨花深似雪马蹄无路入江南

　　范文正公黄素小楷昌黎伯夷颂盖在青社时所书以遗京西转运使舜元苏公者也后二百年大兴李侯戡得此本于燕及南来守吴乃文正乡里即访公子孙以畀之范氏喜而求诗为赋此二首

　　小楷青州三絶碑【伯夷之清昌黎之文文正之书故称三絶】复还范氏事尤竒不知百世闻风者更有何人似伯夷
　　古今一理是纲常范笔韩文妙发扬公卧首阳原不死春风岁岁蕨薇香

　　题李成寒鸦图

　　老树枯苔雪乍晴饥乌飞集噤无声蒺藜沙上花开早且让春风与燕莺

　　题燕肃画卷

　　溪路迢迢绕碧峯白云迷却旧行踪买舟归去山中住终日茆亭坐聴松

　　题赵松云迷禽竹石图

　　锦石倾敧玉树荒雪儿无语恋斜阳百年花鸟春风梦不是钱塘是汴梁

　　题和靖先生观梅图无懐上人征予作

　　痴童癯鹤冷相随笑指南枝傍小溪到处一般香影色孤山只在断桥西

　　云屋上人久别承寄以诗次韵谢【顾本寄以诗下作甚慰仰思谨次韵以谢且坚雅操】

　　月落城空鹤倦飞宻云深树静相依阊门北去山如画有日同师歩翠微

　　赵子昂陈仲美合作水鳬小景

　　良工苦思可心降底事文禽不解双欲采芳华波浪阔芙蓉朶朶隔秋江

　　题三忠堂三首【赵葵宅也】

　　丞相当年握笔时封胡羯末总佳儿后来家有无穷事便是天仙也不知
　　谢砌诸郎入寄奴机云忘祖亦忘吴一门一品如今有三世三忠自古无
　　一纸郇云傲刼灰慈亲一见一心摧如今王谢堂前燕飞入人家更不回

　　题赵仲穆山水二首

　　緑林红树石峥嵘有客携琴访友生今夜西轩风月好殷勤为我鼔商声
　　王孙遗迹在桐乡留意当年翰墨香回首西风多感慨不辞援笔赋嵇康

　　题赵松云竹石幽兰

　　旧时长见挥毫处修竹幽兰取次分欲把一竿苕水上沤波千顷看秋云

　　岊山

　　岊老峯髙翠倚天洮河春水緑无边不知杨栁蒹葭外何处泊君书画船

　　闲居十咏

　　阶前紫蔓金丝草篱角红垂锦带花梓泽平泉易消歇春留富贵与诗家
　　树隔残钟逺欲无野云漠汉雨疎疎飞蟁尽逐南风去父子灯前共读书
　　仰屋著书无笔力闭门觅句费心机不如花下冥冥坐静看蜻蜓蛱蝶飞
　　莺花韦曲旧时游老去闲情已五休却笑东风无检东又随飞絮过南楼
　　鸟雀喧秋未肯栖狂风吹树影离披屋边尚有斜阳在更看山人一局棋
　　风挟浓云起礟车捎窗两脚乱如麻山中茆屋应安穏不向溪声送落花
　　新竹修修緑过【顾作覆】墙读书门外亦阴凉道人清福不肯受却入西山看夕阳
　　翠袖佳人倚莫寒双禽踏破玊阑干空山月落春风换直作罗浮梦里看
　　茶瓯沙帽惯迎宾不是诗人即道人细雨斜风君莫出緑阴门外有红尘
　　珠帘玉栅绮罗丛犹有承平京洛风饮罢归来游骑少一庭明月夜方中

　　题马秀卿郊墅

　　仙人朝去莫知还野色风【一作岚】光一草庵少室何妨髙索价莫教轻指作终南

　　题天寿观清隠山房

　　紫极秋声竹满轩一尘飞不涴琴樽白云自逐秋风去卧看青山懒出门

　　泊桐乡

　　雪晴霜树胜春红回首临平杳霭中正是诗人栖穏处青山明月满归篷

　　宿本觉寺

　　竹树号风似说禅青灯布被抱愁眠东坡三过我一宿尽是人生清净缘

　　李待诏虎溪三笑图

　　偶然行过溪桥正自不值一笑三人必有我师不笑不足为道

　　○遗句

　　久欲脱尘网未有辟榖方释然山中游世虑可暂忘【中缺】鸥鹭亦知几深入菰蒲藏卧舟放中流吾不如渔郎【南山逢顾君际】
　　髙荷不受雨倾泻与低荷低荷强自持聚雨倾入波朝雨尚滴沥晚雨忽滂沱临池卧以聴雨声静中多两耳本自清奈此荷叶何
　　萤火惟知夜灯花不待春
　　割蒲分坐具贮瀑入军持
　　风雨不出户儿孙共读书【以上见方万里桐江集】
　　姓名不入六臣传容貌堪传九老碑
　　老尚留樊素贫休比范丹【以上见癸辛杂识】

　　○词

　　玊蝴蝶【缺】

　　生查子

　　钗头缀玊虫耿耿东窗晓京洛少年游犹恨归来早　寒食正梨花古道多芳草今夜试青灯依旧双花小

　　八犯玊交枝【招宝山观月上】

　　沧岛云连緑瀛秋入暮景却沈洲屿【词综作渚】无浪无风天地白聴得潮生人语擎空孤柱翠倚高阁凭虚中流苍碧迷烟雾惟见广寒门外青无重数　不知是水不知是山是树【一作不知是水是山不知是树】漫漫知是何处倩谁问凌波轻歩漫凝伫【词综作睇】乘鸾秦女想庭曲霓裳正舞莫须长笛吹愁去怕唤起鱼龙三更喷作前山雨

　　齐天乐【赋蝉】

　　夕阳门巷荒城曲清音早鸣秋树薄翦绡衣凉生鬓影独饮天边风露朝朝暮暮奈一度凄吟一番凄楚尚有残声蓦然飞过别枝去　齐宫往事漫省行人犹说与当时齐女雨歇空山月笼古栁彷佛旧曽聴处离情正苦甚懒拂冰笺倦拈琴谱满地霜红浅莎寻蜕羽

　　瑶华慢【雪】

　　疎疎宻宻漠漠纷纷乍舞风无力残砖断础转眼化作方圭圆璧非花非絮似逞巧先投窗隙立小楼不见青山万里鸟飞无迹　休怜冻梗冰苔但飞入平林都是春色年华晼晚谁信道老却梁园词客踏青近也且二白何须三白把一白分与梅花要点寿阳宫额

　　○序

　　马霞外诗集序

　　钱塘有隠君子曰马虚中其资也粹其学也正其言也文其居家笃于孝弟清勤恬雅动以古人自饬暨出家着道士服隠约西湖之滨士大夫慕与之交不过习清虚谈淡泊无一言及势力声利而世之能寒热人者尔尔我我进退语嘿之间一言不少屈盖内重而简外信已而不求人知而人之知者诚心说服焉噫君子哉予与虚中游有年平昔已敬其人一日虚中携诗卷相示大扺以平夷恬淡为体清新圆美为用陶衷于空合道于趣浑然天成不止于烟云花草鱼鸟而已乡有雪巘禇先生者博学卓行之士也执古刀尺裁量晚后虚中从之学尽得其微妙况汗漫万里逺览崧岱之雄拔江河济淮之奔放近挹两峯三潭六桥之佳丽秀整交广视阔胸次宏豁宜其笔力不凡如此昔人谓不行千里不可读杜诗而蘷州以后殊更老成予于虚中之归不但放一头且畏之矣西湖物物是诗料秋来日日是诗思尚当与子吟啸于乾坤万象之表大徳六年九日里人仇逺序

　　○跋

　　题江道贯百牛图

　　山中人有以百牛图相示余谓宣王考牧于阿于池九十其犉已诧其牛之多况湿湿之耳满二百耶田舍翁毎以多牛为富安得一黄犊归耕南山下余所爱一牛耳掩卷一粲

　　跋赵荣禄小楷过秦论

　　余十数年前游白石披云庵南谷杜先生出示子昂所书黄素黄庭经楷法端劲今复见过秦论于民瞻字画比黄素尤缜宻实为二妙迩来子昂小楷与前微不同年事笔力日进日益真余之畏友也大徳辛丑长至日南阳仇逺书

　　题赵子昂书

　　余见子昂临临河序何翅数百本无一字不咄咄逼真如郢人运斤成风庖丁奏刀批却导窽因其固然如轮扁老于刘如大马捶钩不失毫芒得之心应之手在夫熟之而己此本经师道子俊鉴定増价十倍钱塘仇逺

　　山村遗集

　　●山村遗集跋

　　仇山村先生有金渊集乆己散佚世所传兴观集山村遗槀皆从手书真迹抄得非完本也先生为咸淳遗老及见宋先辈典型其诗清夷雅正一倡三叹若张承旨仲举张外史伯雨皆出其门以诗名世素与同里湛囦白先生齐名谓之仇白予向喜诵先生诗留意披访从珊瑚木难清河书画舫成化杭州府志嘉兴府志补上天竺寺志絶妙好词花草粹编诸书中复得诗词题跋如千首分各体编排成帙刻于杭郡惜湛囦全集无从寓目仅见于顾氏元诗选中不得与先生合璧为歉事云乾隆庚申春仲古歙项梦昶谨跋

