　　钦定四库全书

　　集部八

　　汉魏六朝百三家集

　　总集类

　　提要

　　臣等谨案汉魏六朝百三家集一百十八巻明张溥编溥有诗经注疏大全合纂已着録自冯惟讷辑诗纪而汉魏六朝之诗汇于一编自梅鼎祚辑文纪而汉魏六朝之文汇于一编自张燮辑七十二家集而汉魏六朝之遗集汇于一编溥以张氏书为根柢而取冯氏梅氏书中其人著作稍多者排比而附益之以成是集巻帙既繁不免务得贪多失于限断编録亦往往无法考证亦往往未明有本系经说而入之集者如董仲舒集録春秋阴阳刘向刘歆集録洪范五行传之类是也有本系史类而入之集者如禇少孙集全録补史记荀悦集全録汉纪论之类是也有本系子书而入之集者如诸葛亮集録心书萧子云集録凈住子是也有抵牾显然而不辨者如张衡集録周天大象赋称魏武黄星之类是也有是非疑似而臆断者如陈琳传中有袁绍使掌书记一语遂以三国志注绍册乌桓单于文録之琳集是也有伪妄无稽而滥收者如东方朔集録真仙通鉴所载与友人书及十洲记序之类是也有移甲入乙而不觉者如庾信集録杨烱文二篇之类是也有采摭未尽者如束晳集所録饼赋寥寥数语不知祝穆事文类聚所载尚多之类是也有割裂失次者如锺会集成侯命妇传三国志注截载两处遂分其首尾各为一篇之类是也有可以成集而遗之者如枚乗七发忘忧馆柳赋谏吴王书及玉台新咏所载古诗可成一巻左思三都赋白发赋髑髅赋及文选所载咏史诗亦可成一巻而摈落不载之类是也然州分部居以文隶人以人隶代使唐以前作者遗篇一一畧见其梗概虽因人成事要不可谓之无功也周亮工书影曰西蜀杨升庵太史著书至二百余种豫章朱郁仪中尉著书至一百十二种当时未闻有茂陵之求张天如虽一时名流然无多撰着当时至见于章奏求其遗书人有幸有不幸如此云云其于溥颇致不满今案溥所论著不出当时坊刻之习诚可付之无讥若此一编则原原本本足资检核实逺胜其它作虽使肩随于二人固亦无不可矣

　　乾隆四十六年五月恭校上

　　总纂官 臣纪昀 臣陆锡熊 臣孙士毅

　　总校官 臣陆费墀

　　钦定四库全书

　　汉魏六朝百三家集巻四十

　　●晋张华集题词

　　张壮武博物君子晋室老臣弥缝暗主虐后之间足称补衮竟以犹豫族诛横尸前殿悲哉壮武初未知名作鹪鹩赋以寄意感其不才善全有庄周木鴈之思既赋相风朽社亦踌躇于在高戒险盛衰交心及陟台司不祥数见中台星坼少子韪劝其逊位犹恋弗忍决汉王京兆不念牛衣遂沉牢狱然死以直諌诚重泰山壮武岂忘牧羊时乎名位已极笃于守经徒为贾氏而死适资人口耳晁氏书目云张司空集有诗一百二十哀词册文二十一赋三今余所缀辑赋数过之文不及全诗歌八十余中间拂舞白纻舞杯盘舞诸篇晋代无名氏之作藏书家本亦有系之张司空集者然观其壮健顿挫类非司空温丽之素余诗平雅近代诗家深贬其博学为累岂所谓听古乐而卧乎壮武文章赋最苍深文次之诗又次之大抵去汉不逺犹存张蔡之遗诗薮论诗晋以下若茂先励志广微补亡季伦吟叹等曲尚有前代典刑余于司空诸文亦云

　　●目録

　　赋
　　鹪鹩赋（有序）
　　归田赋
　　相风赋（有序）
　　永懐赋
　　感婚赋（有序）
　　朽社赋
　　瓌材枕赋
　　豆羮赋

　　表
　　上寿食举歌诗表
　　荐成公绥表

　　议
　　封禅议
　　晋文王谥议
　　废黜武悼杨太后议

　　哀策
　　武帝哀策文
　　武元杨皇后策文

　　诔
　　章怀皇后诔
　　魏刘骠骑诔
　　列文先生鲍玄泰诔

　　箴
　　女史箴
　　大司农箴
　　尚书令箴
　　瓌材枕箴

　　铭
　　倚几铭
　　杖铭

　　书
　　与禇陶书
　　报雷焕书
　　暂西帖

　　问
　　甲乙问

　　序
　　博物志序

　　赞
　　博物志地理畧赞

　　乐歌
　　晋四厢乐歌
　　王公上寿诗
　　食举东西厢乐诗
　　其二
　　其三
　　其四
　　其五
　　其六
　　其七
　　其八
　　其九
　　其十
　　其十一
　　正旦大会行礼诗
　　其二
　　其三
　　其四
　　晋冬至初岁小会歌
　　晋宴会歌
　　晋中宫所歌
　　晋宗亲会歌
　　晋正徳大豫舞歌
　　正徳舞歌
　　大豫舞歌
　　晋凯歌
　　命将出征歌
　　劳还师歌
　　晋白纻舞歌诗
　　其二
　　其三
　　晋杯盘舞歌诗
　　拂舞歌三首
　　白鸠篇
　　独漉篇
　　济济篇

　　诗
　　游猎篇
　　游侠篇
　　博陵王宫侠曲
　　其二
　　门有车马客行
　　轻薄篇
　　壮士篇
　　萧史曲
　　祖道征西应诏诗
　　祖道赵王应诏诗
　　太康六年三月三日后园会诗
　　其二
　　其三
　　其四
　　上已篇
　　励志诗
　　其二
　　其三
　　其四
　　其五
　　其六
　　其七
　　其八
　　其九
　　答何劭
　　其二
　　其三
　　情诗
　　其二
　　其三
　　其四
　　其五
　　感婚诗
　　杂诗
　　其二
　　其三
　　拟古游仙诗
　　其二
　　其三
　　赠挚仲洽诗
　　招隐
　　其二
　　荷诗
　　橘诗

　　●钦定四库全书

　　汉魏六朝百三家集

　　巻四十

　　（明）张溥 辑

　　晋张华集

　　○赋

　　鹪鹩赋（有序）

　　鹪鹩小鸟也生于蒿莱之间长于藩篱之下翔集寻常之内而生生之理足矣色浅体陋不为人用形微处卑物莫之害繁滋族类乗居匹游翩翩然有以自乐也彼鹫鹗鹍鸿孔雀翡翠或陵赤霄之际或托絶垠之外翰举足以冲天觜距足以自卫然皆负矰婴缴羽毛入贡何者有用于人也夫言有浅而可以托深类有微而可以喻大故赋之云尔

　　何造化之多端兮播羣形于万类惟鹪鹩之微禽兮亦摄生而受气育翩翾之陋体兮无玄黄以自贵毛弗施于器用兮肉不登乎俎味鹰鹯过犹俄翼兮尚何惧于罿罻翳荟蒙茏是焉游集飞不飘扬翔不翕习其居易容其求易给巢林不过一枝毎食不过数粒栖无所滞游无所盘匪陋荆棘匪荣茝兰动翼而逸投足而安委命顺理与物无患伊兹禽之无知兮何处身之似智不懐宝以贾害兮不饰表以招累静守约而不矜动因循以简易任自然以为资无诱慕于世伪鵰鹖介其觜距鹄鹭轶于云际鹍鸡窜于幽险孔翠生于遐裔彼晨鳬与归鴈又矫翼而増逝咸美羽而丰肌故无辠而皆毙徒衘芦以避缴终为戮于此世苍鹰鸷而受绁鹦鹉慧而入笼屈猛志以服养块幽絷于九重变音声以顺旨思摧翮而为庸恋锺岱之林埜慕垄坻之高松虽蒙幸于今日未若畴昔之从容海鸟爰居避风而至条枝巨雀踰岭自致提挈万里飘飖逼畏夫唯体大妨物而形瓌足玮也阴阳陶蒸万品一区巨细舛错种繁类殊鹪螟巢于蚊睫大鹏弥乎天隅将以上方不足下比有余普天壤而遐观吾又安知其大小之所如

　　归田赋

　　随阴阳之开阖从时宜以巻舒冬奥处以城邑春游放于田庐归郏鄏之旧里托言静以闲居育草木之蔼蔚因地势之丘墟丰蔬果之林错茂桑麻之纷敷用天道以取资行药物以为娱时逍遥于洛滨聊相羊以纵意目白沙与积砾玩众卉之同异扬素波以濯足泝清澜以荡思低徊往留栖迟庵蔼存神忽微游精域外藉纎草以为茵援垂阴以为葢瞻高鸟之陵风临鯈鱼于清瀬眇万物而逺观修自然之通会以退足于一壑故处否而忘泰

　　相风赋（有序）

　　大史候部有相风在西城上而作者弗为岂以其托处幽闲违众特立无羽毛之饰而丹漆不为之容乎

　　葢在先圣衜济生人拟论天地错综明神在璇玑以齐七政象浑仪于陶钧考古旁于六气仰贞观于三辰爰在保章世序其职辨风候方必立唯极循物致用器不假饰眇修干之迢迢凌高墉而茎植玄乌偏其增翥睎云霄而矫翼嘉创制之穷理谅器浅而事深步元气于寻木寄先识于兹禽既在高而思危又戒险而自箴虽回易之无常终守正而不淫永格立以弥世志淹滞而愈新超无返而特存差偶景而为邻

　　永懐赋

　　美淑人之妖艳因盼睐而倾城扬绰约之丽姿懐婉娩之柔情超六列于往古迈来今之清英既惠余以至欢又结我以同心交恩好之欵固接情爱之分深誓中诚于皦日要执契以断金嗟夫天衜幽昩差错缪于参差怨禄运之不遭虽义结而絶离执纒绵之笃趣守徳音以终始邀幸会于有期冀容华之我俟傥皇灵之垂仁长收欢于永已

　　感婚赋（有序）

　　方今岁在已巳将次四仲婚姻者竞赴良时粲丽之观相继于路嫁娶之会不乏乎目乃作感婚赋曰

　　彼婚姻之俗忌兮恶当梁之在斯逼来年之将至兮迨星纪之未移窈窕初茂玉质始盛容华外丰心神内正接轸连骑隐隐习习充街塞里晖曜城邑相丽姿之绰约兮遥髣髴以感心怨佳人之幽翳兮恨检防之高深（一本无彼婚姻四句）

　　朽社赋（有序）

　　高栢桥南大道傍有古槐树葢数百年木也余少居近之后去行路遇之则已朽意有缅然輙为之赋因以言衰盛之理云尔

　　伊兹槐之挺植于京路之东隅得托尊于田主据爽垲以高居垂重阴于道周临大路之通衢飨春秋之所报应丰胙于无射歴汉京之康乐踰丧乱之横逆朱夏当阳蓊蔼萧森征夫云会行旅归心輶轩停葢轻舆托阴吉人向风而祛袂王孙清啸而启襟睎甘棠之广覆褊乔木之无阴

　　瓌材枕赋（一作张纮）

　　有卓尔之殊瓌超诡异之邈絶且其材色也如芸之黄其为香也如兰之芳其文彩也如霜地而金茎紫叶而红荣有若蒲桃之蔓延或如兔丝之烦萦有若嘉禾之垂颖又似灵芝之吐英其似木者有类桂枝之阑干或象灌木之丛生其似鸟者或似惊鹤之径逝或类鸿鹍之上征有若孤雌之无咮或效鸳鸯之交颈纷云兴而气蒸般星罗而流精何众文之炯朗灼儵爚而发明曲有所方事有所成每则异姿动各殊名众伙不可殚形制为方枕四角正端会致宻固絶际无间形妍体法既丽且闲高卑得适辟坚每安不屑朱碧之饰助不烦锥锋之镌镂无丹漆之彤朱罔觹象之佐副较程形而灵露众妙该而悉备珪璋特逹玙璠富也美梓逡巡不敢与并相思庶几睎风于末列神龙之姿众鳞相絶昔诗人称角枕之粲季世加以锦绣之饰皆比集异物费日劳力伤财害民有损于徳岂如兹瓌既剖既斵斯须速成一材而莫与混并纎微无加而美晔春荣

　　豆羮赋（一作张翰）

　　乃有孟秋嘉菽垂枝挺荚是刈是获充箪盈箧香铄和调周疾赴急时御一杯下咽三叹时在下邑颇多艰难空匮之厄固不缀欢追念昔日啜菽永安

　　○表

　　上寿食举歌诗表

　　（太始五年尚书奏使太仆傅玄中书监荀朂黄门侍郎张华各造正旦行礼及王公上寿酒食举乐歌诗华上表朂以魏氏歌诗二三四五言与古诗不类以问司律中郎将陈颀曰被之金石未必皆当故朂造晋歌皆为四言唯王公上寿酒一篇为三言五言此则华朂所明异旨也）

　　案魏上寿食举诗及汉氏所施用其文句长短不齐未皆合古葢以依咏弦节本有因循而识乐知音足以制声度曲法用率非凡近所能改二代三京袭而不变虽诗章词异兴废随时至其韵逗曲折皆系于旧有繇然也是以一皆因就不敢有所改易

　　荐成公绥表

　　窃见处士东郡成公绥年二十五字子安体珪璋之资秉不器之量知深虑明足以妙见研思笃好则仲舒之精引之（阙）世贞干足以敦风笃俗渊才逹学足以弘导世教固逸伦之殊俊搢绅之检式也

　　○议

　　封禅议

　　海内归心符瑞之应备物之盛未有若今之盛者正宜礼中岳封太山禅梁父发徳号明至尊厚福庆笃黎民（阙）肇自生人则有后辟载化之数莫之能纪大徳齐代挥扬仁风

　　晋文王谥议

　　殊位盛礼实隆明徳班爵崇宠亦光茂勲至于表名赠号世考洪烈冠声无穷者莫尚于号谥也论功高于禹稷比徳迈于伊周

　　废黜武悼杨太后议

　　（贾后既诛后父杨骏因宣言太后同逆讽羣公有司奏太后亦宜废黜惠帝诏曰此大事更详之华为中书监议称武帝皇后不从遂废为庻人弑之）

　　夫妇之道父不能得之于子子不能得之于父皇太后非得罪于先帝者也今党其所宠为不母于圣世宜依汉废赵太后为孝成后故事贬太后之号还称武皇后居异宫以全贵终之恩（党其所宠后传作党恶所亲异宫作离宫）

　　○哀策

　　武帝哀策文

　　感大飨之无亏哀罇俎之虚设叩龙輴以长呌痛灵晖之潜逝其辞曰钦惟皇考体道之真徳侔乾坤齐曜三辰应期登禅恊于天人上虔郊祀下惠兆民宪章唐虞允得其津捜扬仄陋故老是宾百揆时序盛业日新恩从云翔威犹霆震江海静波岷岳无尘四夷率服莫不来臣肃慎奉贡越裳效珍化此弊俗归之至淳昔在上圣咸享百年哀哀皇考用不是臻遘厉弥侵景命殒颠舎此昭晰即彼幽玄仰瞻靡怙廓若无天终制尚俭率由典度华幕弗陈器必陶素不封不树所在惟固贻法来世是则是慕大隧既启吉日将征钟鼓雷震白虎抗旌龙螭骧首良驷悲鸣倡者振铎挽夫齐声背此崇殿将适下庭玄宫窈窕修夜冥冥光灯永戢幽闼长扄仰诉皇穹零泪屏营云谁能忍寄之我情结心坟陇永凭圣灵

　　武元杨皇后哀策文

　　天地配序化成两仪王假有家道在伉俪姜嫄佐喾二妃兴妫仰希古昔冀亦同规今胡不然景命夙亏呜呼哀哉我应图箓临统万方正位于内实在嫔嫱天作之合骏发其祥河岳降灵启祚华阳奕世丰衍朱绋斯煌缵女惟行受命溥将来翼家邦宪度是常缉熈阴教徳声显扬昔我先妣晖曜休光后承前训奉述遗芳宜嗣徽音继序无荒如何不吊背世陨丧瑶齐无主长去蒸尝追懐永悼率土摧伤鸣呼哀哉陵兆既窆将迁幽都宵陈夙驾元妃其徂宫闱遏宻阶庭空虚设祖布绋告驾启途服翚■〈礻俞〉狄寄象容车金辂晻蔼裳帐不舒千乘动轸六骥踟蹰铭旌树表翣柳云敷祁祁同轨岌岌蒸徒孰云不懐哀感万夫寜神虞卜安体玄庐土房陶簋齐制遂初依行纪谥声被八区虽背明光亦归皇姑没而不朽世徳作谟鸣呼哀哉

　　○诔

　　章懐皇后诔

　　自天陶灵必有征祥诞在初载亦曜神光显应天禄聿嫔圣皇受气自然实听清和内含茂质外发英华身处宸极敬恭惟夙窈窕淑媚柔顺婉穆宣慈内政流化太微六宫变雅清我壸闱经纶庻属积思万几既臻缉熈玄泽流衍将翼我后登封降禅氛祲告妖沉结弥留奄忽升遐弃世高游圣上哀懐感切悼心率土高素遏宻八音眇眇游灵将焉所之容光幽迈岂有反期杳杳新宫下絶三泉茫茫陵域合体中原委弃晖章即安太清

　　魏刘骠骑诔

　　昔在殷周惟伊惟吕穆穆公侯绍兹勲绪如何上天殱我鼎辅金刚玉润水洁冰清郁郁文彩焕若朝荣功遂身退致仕悬舆志邈留侯心迈二疎风凛凛以翼衡云霏霏以承葢旐聨翩以飘飖旌缤纷以奄薄

　　列文先生鲍玄泰诔

　　于铄列文续蕤皇祚夏后基命灵根巳固杞鄫既微枝离叶布爰暨叔牙世赞齐风翼桓济管遂登霸功越在汉隆三司并踪烈考中丞妙世显名峩峩先生诞资英俊淑质清淳兰芳玉润抗行崇邈游心大顺允文允明聪昭秀哲启冥演幽守文命世抱道冲虚执义贞厉栖迟无闷不营不忮拟志云霄致命穷逹行为范轨言成隐括宜登遐年弘此徽猷济济缙绅永挹清流取识遗音日想表仪孰云玄泰曽不我知感伤慷慨挥涕渗澌已矣鲍子寜尔玄阴振声竹帛永播徽音

　　○箴

　　女史箴

　　（惠帝时华惧后族之盛作女史箴以讽）

　　茫茫造化两仪始分散气流形既陶既甄在帝庖犠肇经天人爰始夫妇以及君臣家道以正而王猷有伦妇徳尚柔含章贞吉婉娩淑慎正位居室樊姫感庄不食鲜禽卫女矫桓耳忘和音志厉义高而二主易心玄熊攀槛冯媛趋进夫岂无畏知死不恡班妾有辞割欢同辇夫岂不懐防微虑逺道罔隆而不杀物无盛而不衰日中则昃月满则微崇犹尘积替若骇机人咸知饰其容而莫知饰其性性之不饰或愆礼正斧之藻之克念作圣出其言善千里应之茍违斯义同衾以疑出言如微而荣辱由兹勿谓幽昩灵鉴无象勿谓玄漠神听无响无矜尔荣天道恶盈无恃尔贵隆隆者坠鉴于小星戒彼攸遂比心螽斯则繁尔类欢不可以渎宠不可以专专实生慢爱极则迁致盈必损理有固然美者自美翩以取尤冶容求好君子所仇结恩而絶职此之由故曰翼翼矜矜福所以兴靖恭自思荣显所期女史司箴敢告庻姬（造化一作元化）

　　大司农箴

　　家有庐井王有廪籍阜茂丰物和钧关石在周之室不虔政首弃稷弗修不籍千亩匮神乏祀败于戎丑穑臣司农敢告左右（一本无家有庐井四句）

　　尚书令箴（一刻摰虞）

　　用罔愆昔舜纳大麓七政以齐内成外平而风雨不迷仲山翼周靡刚靡柔补我衮阙阐我王猷王猷允塞而四海咸休虽曰圣明必资良材无曰我智官不任能发言如丝其出成纶千里之应枢机在身世季道缺天纲纵替既无老成改旧法制法制不修不长厥裔尚臣司台敢告侍卫

　　瓌材枕箴

　　彧彧其文馥馥其芬出自幽阻升于毡茵允瓌允丽惟淑惟珍安安文枕贰彼弁冠冠御于昼枕式于昏代作充用荣已寜身兴寝有节适性和神

　　○铭

　　倚几铭

　　倚几之设设而不倚作器于此成礼于彼

　　杖铭

　　不正陷坠不安倾危

　　○书

　　与禇陶书

　　（陶字季雅吴郡钱塘人清淡闲黙以坟典自娱吴平武帝补台郎建中校尉华为司空与陶书）

　　二陆龙跃于江汉彦先鳯鸣于朝阳自此以来常恐南金巳尽而复得之于吾子故知延州之徳不孤渊岱之宝不匮（世说云张华见禇陶语陆平原曰君兄弟龙跃云津顾彦先鳯鸣朝阳谓东南之宝已尽不意复见禇生陆曰公未覩不鸣不跃者耳华曰故知延州之徳不孤川岳之宝不匮矣不云是书）

　　报雷焕书

　　所致详观剑文真干将也莫邪何复不至虽然天生神物终当合耳（真晋书作乃何复不至尺牍作可复至否）

　　暂西帖

　　得书为慰仆诸惛疾巳甚蹔西卧归还乃悉比将念反不具张华呈

　　○问

　　甲乙问

　　（安丰太守程谅先已有妻后又娶遂立二嫡前妻亡后妻子勲疑所服中书令张华造甲乙之问）

　　甲娶乙为妻后又娶景匿不说有乙居家如二嫡无有贵贱之差乙亡景之子当何服本实并列嫡庶不殊虽二嫡非正此失在先人人子何得専制折其亲也若为庻母服又不成为庻进退不知所从

　　○序

　　博物志序

　　余视山海经及禹贡尔雅说文地志虽曰悉备各有所不载者作略说出所不见麤言逺方陈山川位象吉凶有征诸国境界犬牙相入春秋之后并相侵伐其土地不可具详其山川地泽略而言之正国十二博物之士览而鉴焉

　　○赞

　　博物志地理略赞

　　地理广大四海八方遐逺别域略以难详侯王设险守国保疆逺遮川塞近备城隍司察奸非禁御不良勿恃危阨恣其滛荒无徳则败有徳则昌安居犹惧乃可不亡进用忠良社稷永康教民以孝舜化以彰

　　○乐歌

　　晋四厢乐歌

　　王公上寿诗

　　称元庆奉圣觞后皇延遐祚安乐抚万方

　　食举东西厢乐诗

　　明明在上丕显厥繇翼翼三寿蕃后惟休羣生渐徳六合承流三正元辰朝庆鳞萃华夏奉职贡八荒觐殊类黻冕充广庭鸣玉盈朝位

　　其二

　　济济朝位言观其光仪序既以时礼文焕以彰思皇享多佑嘉乐永无央

　　其三

　　九宾在庭胪讃既通升瑞奠贽乃侯乃公穆穆天尊隆礼动容履端承元吉介福御万邦

　　其四

　　朝享上下咸雍崇多仪繁礼容舞盛徳歌九功扬芳烈播休踪

　　其五

　　皇化洽洞幽明懐柔百神辑祥祯潜龙跃雕虎仁仪鳯鸟届游麟枯蠧荣竭泉流菌芝茂枳棘柔和气应休征滋恊灵符彰帝期绥宇宙万国和昊天成命赉皇家赉皇家

　　其六

　　世资圣哲三后在天启鸿烈启鸿烈隆王基率土讴吟欣戴于时恒文示象代气着期

　　其七

　　泰始开元龙升在位四隩同风爕寜殊类五韪来备嘉生以遂凝庻绩臻大康申繁祉胤无疆本枝百世继绪不忘休有烈光永言配命惟晋之祥

　　其八

　　圣明统世笃皇仁广大配天地顺动若陶钧玄化参自然至徳通神明清风畅八极流泽被无垠

　　其九

　　于皇时晋奕世齐圣惟天降嘏神祇保定弘济区夏允集大命有命既集光帝猷大明重曜鉴六幽声教洋溢惠滂流惠滂流移风俗多士盈朝贤俊比屋敦世心斵雕反素朴反素朴懐庻方干戚舞阶庭疏狄悦遐荒扶南假重译肃慎袭衣裳云覆雨施徳洽无疆旁作穆穆仁化祥

　　其十

　　朝元日宾王庭承宸极当盛明衍和乐竭祗诚仰嘉惠懐徳馨游淳风泳淑清恊亿兆同欢荣建皇极统天位运阴阳御六气殷羣生成性类王道浃治功成人伦序俗化清虔明祀祗三灵崇礼乐式仪刑

　　其十一

　　庆元吉宴三朝播金石咏泠箫奏九夏舞云韶迈徳音流英声八纮一六合寜六合寜承圣明王泽洽道登隆绥函夏总华戎齐徳教混殊风混殊风康万国崇夷简尚敦徳弘王度逺遐则

　　正旦大会行礼诗

　　于赫皇祖迪哲齐圣经纬大业基天之命克开洪绪诞笃天庆旁济彛伦仰齐七政

　　其二

　　烈烈景皇克明克聪静封略定勲功成民立政仪刑万邦式固崇轨光绍前踪

　　其三

　　允文烈考浚哲应期参徳天地比功四时大亨以正庻绩咸熈肇启晋宇遂登皇基

　　其四

　　明明我后玄徳通神受终正位恊应天人容民厚下育物流仁跻我王道辉光日新

　　晋冬至初岁小会歌

　　日月不留四气回周节庆代序万国同（一作咸）休庻尹羣后奉寿（一作爵）升朝我有嘉礼式宴百僚繁肴绮错旨酒泉渟笙镛和奏磬管流声上隆其爱下尽其心宣其壅滞训（一作咏）之徳音乃宣乃训配享交泰永戴仁风长抚无外

　　晋宴会歌

　　亹亹我皇配天垂光留精日昃经覧无方听朝有暇延命众臣冠葢云集罇俎星陈肴蒸多品八珍代变羽爵无筭究乐极宴歌者流声舞者投袂动容有节丝竹并设宣畅四体繁手趣挚欢足发和酣不忘礼好乐无荒翼翼济济

　　晋中宫所歌先王统大业玄化渐八维仪刑孚万邦内训隆壸闱皇英垂帝典大雅咏三妃执徳宣隆教正位理厥机（一作司）含章体柔顺率礼蹈谦祗螽斯弘慈惠樛木逮幽微徽音穆清风高义邈不追遗荣参日月百世仰余晖

　　晋宗亲会歌

　　族燕明礼顺餟食序亲亲骨肉散不殊昆弟岂他人本枝笃同庆棠棣着先民于皇圣明后天覆弘且仁降礼崇亲戚旁施恊族姻式宴尽酣娱饮御备羞珍和乐既宣洽上下同欢欣徳教加四海敦睦被无垠

　　晋正徳大豫舞歌

　　正徳舞歌

　　曰皇上天玄鉴惟光神器周回五徳代章祚命于晋世有哲王弘济区夏陶甄万方大明垂耀旁烛无疆蚩蚩庻类风徳永康皇道惟清礼乐斯经金石在县万舞在庭象容表庆恊律被声轶武超濩取节六英同进退让化渐无形太和宣洽通于幽冥

　　大豫舞歌

　　维天之命符运有归赫赫大晋三后重晖继明绍世光抚九围我皇绍期遂在璇玑羣生属命奄有庻邦慎徽五典玄教遐通万方同轨率土咸雍爰制大豫宣徳舞功醇化既穆王道恊隆仁及草木惠加昆虫亿兆夷人悦仰皇风丕显大业永世弥崇

　　晋凯歌

　　命将出征歌

　　重华隆帝道戎蛮或不宾徐夷兴有周鬼方亦违殷今在圣明世冦虐动四垠豺狼染牙爪羣生号穹旻元帅统方夏出车抚凉秦众贞必以律臧否实在人威信加殊类疎逖思自亲单醪岂有（一作无）味挟纩感至仁武功尚止戈七徳美安民逺迹由斯举永世无风尘

　　劳还师歌

　　玁狁背天徳构乱扰邦畿戎车震朔野羣帅赞皇威将士齐心旅感义忘其私势积如鞹弩赴节如发机嚣声动山谷金光曜素晖挥戟（晋书作戈）陵劲敌武步蹈横尸鲸鲵皆授首北土永清夷昔往冒隆暑今来白雪霏征夫信勤瘁自古咏采薇收荣于舎爵燕喜在凯归

　　晋白纻舞歌

　　诗轻躯徐起何洋洋高举两手白鹄翔宛若龙转乍低昂凝停善睐容仪光如推若引留且行随世而变诚无方舞以尽神安可忘晋世方昌乐未央质如轻云色如银爱之遗谁赠佳人制以为袍余作巾袍以光躯巾拂尘丽服在御会佳宾醪醴盈樽美且淳清歌徐舞降祗神四座欢乐胡可陈

　　其二

　　双袂齐举鸾鳯翔罗裙飘飖昭仪光趋步生姿进流芳鸣弦清歌及三阳人生世间如电过乐时每少苦日多幸及良辰耀春华齐倡献舞赵女歌羲和驰景逝不停春露未晞严霜零百草凋索花落英蟋蟀吟牖寒蝉鸣百年之命忽若倾早知迅速秉烛行东造扶桑游紫庭西至昆仑戏曾城

　　其三

　　阳春白日风花香趋步明玉舞瑶珰声发金石媚笙簧罗袿徐转红袖扬清歌流响绕鳯梁如矜若思凝且翔转眄遗精艳辉光将流将引双鴈行欢来何晩意何长明君御世永歌昌

　　晋杯盘舞歌诗

　　晋世寜四海平普天安乐永大寜四海安天下欢乐治兴隆舞杯盘舞杯盘何翩翩举坐翻覆寿万年天与日终与一左回右转不相失筝笛悲酒舞疲心中慷慨可健儿樽酒甘丝竹清愿令诸君醉复醒醉复醒时合同四座欢乐皆言工丝竹音可不听亦舞此盘左右轻自相当合坐欢乐人命长人命长当结友千秋万岁皆老寿

　　拂舞歌三首

　　白鸠篇翩翩白鸠载飞载鸣懐我君徳来集君庭白雀呈瑞素羽明鲜翔庭舞翼以应仁干交交（晋书作皎皎）鸣鸠或丹或黄乐我君惠振羽来翔东壁余光鱼在江湖惠而不费敬我微躯策我良驷习我驱驰与君周旋乐道亡余（晋书作忘饥）我心虚静我志沾濡弹琴鼓瑟聊以自娱凌云登台浮游太清扳龙附鳯目（晋书作自宋书作目）望身轻

　　独漉篇

　　独漉独漉（晋书作独独禄禄）水深泥浊泥浊尚可水深杀我雍雍双鴈游戏田畔我欲射鴈念子孤散翩翩浮萍得风揺（宋书作遥）轻我心何合与之同并空床低帷谁知无人夜衣锦绣谁别伪真刀鸣箾中倚床无施父寃不报欲活何为猛虎斑斑游戏山间虎欲啮人不避豪贤

　　济济篇

　　畅飞畅舞（晋书作畅畅飞舞）气流芳追念三五大绮黄去失有时可行去来同时（晋书作去来时同）此未央时冉冉近桑榆但当饮酒为欢娱衰老逝有何期（晋书作何有期）多忧耿耿内懐思渊池广（晋书作旷）鱼独希愿得黄浦众所依恩感人世无比悲歌且舞无极已

　　○诗

　　游猎篇

　　岁暮凝霜结坚冰冱幽泉厉风荡原隰浮云蔽昊天玄云晻■〈云冘〉合素雪纷连翩鹰隼始击鸷虞人献时鲜严驾鸣俦侣揽辔过中田戎车方四牡文轩驭紫燕舆■〈徒或徙〉既整饬容服丽且妍武骑列重围前驱抗修■〈旃，冉代丹〉倐忽似回飙络绎若浮烟鼔噪山渊动冲尘云雾连轻矰拂素电纎网荫长川游鱼未暇窜归鴈不得还（一作旋）由基控繁弱公差操黄间机发应弦倒一纵连双肩僵禽正狼藉落羽何翻翻积获被山阜流血丹中原驰骋未及勌曜灵俄移晷结罝弥薮泽嚣声振四鄙鸟惊触白刅兽骇挂流矢仰手按游鸿举足蹴犀兕茹黄批狡兎青骹撮飞雉鹄鹭不尽收鳬鹥安足视日冥徒御劳赏勤课能否野飨会众宾玄酒甘且旨燔炙播遗芳金觞浮素蚁珍羞坠归云纎肴出渌水四气运不停年时何亹亹人生忽如寄居世遽能几至人同祸福逹士等生死荣辱浑一门安知恶与美游放使心狂覆车难再履伯阳为我诫检迹投清轨

　　游侠篇

　　翩翩四公子浊世称贤名龙虎相交争七国并抗衡食客三千余门下多豪英游说朝夕至辩士自纵横孟尝东出关济身由鸡鸣信陵西反魏秦人不窥兵（艺文类聚作开济疆）赵胜南诅楚乃与毛遂行黄歇北适秦太子还入荆美哉游侠士何以尚四卿我则异于是好古师老彭

　　博陵王宫侠曲

　　侠客乐幽险筑室穷山阴燎猎野兽稀施网川无禽岁暮饥寒至慷慨顿足吟穷令壮士激安能懐苦心干将坐自（阙）繁弱控余音耕佃穷渊陂种粟着剑镡收秋狭路间一击重千金栖迟熊罴穴容与虎豹林身在法令外纵逸常不禁

　　其二

　　雄儿任气侠声葢少年场借友行报怨杀人租市旁吴刀鸣手中利剑严秋霜腰间义素戟手持白头镶腾超如激电回旋如流光奋击当手决交尸自纵横寜为殇鬼雄义不入圜墙生从命子游死闻侠骨香身没心不惩勇气加四方

　　门有车马客行

　　门有车马客问君何乡士捷步往相讯果是旧邻里语昔有故悲论今无新喜清晨相访慰日暮不能巳词端竞未究忽唱分途始前悲尚未弭后忧方复起轻薄篇末世多轻薄骄代（一作或）浮华志意既（一作能）放逸赀财亦丰奢被服极纎丽肴膳尽柔嘉童仆余粱肉婢妾蹈绫罗文轩树羽葢乘马鸣玉珂横簮刻玳瑁长鞭错象牙足下金鑮履手中双莫耶宾从焕络绎侍御何芬葩朝与金张期暮宿许史家甲第面长街朱门赫嵳峩苍梧竹叶清宜城九酝醝浮醪随觞转素蚁自跳波美女兴齐赵妍唱出西巴一顾城国倾千金寜（乐府作不）足多北里献竒舞大陵奏名歌新声踰激楚妙伎絶阳阿元鹤降浮云鱏鱼跃中河墨翟且停车展季犹咨嗟淳于前行酒雍门坐相和孟公结重关宾客不得蹉三雅来何迟耳热眼中花盘案互交错坐席咸諠哗簮珥咸堕落冠冕皆倾邪酣饮终日夜明灯继朝霞絶缨尚不尤安能复顾他留连弥信宿此欢难可过人生若浮寄年时忽蹉跎促促朝露期荣乐遽几何念此肠中悲涕下自滂沱但畏执法吏礼防且切磋

　　壮士篇

　　天地相震荡回薄不知（一作可）穷人物禀常格有始必有终年时俛仰过功名宜速崇壮士懐愤激安能守虚冲乘我大宛马抚我繁弱弓长剑横九野高冠拂玄穹慷慨成素霓啸咤起清风震响骇八荒奋威耀四戎濯鳞沧海畔驰骋大漠中独步圣明世四海称英雄

　　萧史曲

　　萧史爱长（一作少）年嬴女吝童颜火粒愿排弃霞雾好登攀龙飞逸（一作竟）天路鳯起出秦关身去长不返箫声时往还

　　祖道征西应诏诗

　　赫赫大晋奄有万方陶以仁化曜以天光贰迹陜西实在我王内饪玉铉外惟鹰扬四牡扬镳玄辂振绥庻寮羣后饯饮洛湄感离叹凄慕徳迟迟

　　祖道赵王应诏诗

　　崇选穆穆利建明徳（一作明明）于显穆亲时惟我王禀姿自然金质玉相光宅旧赵作镇冀方休宠曲锡备物焕彰发轫上京出自天邑百寮饯行缙绅具集轩冕峩峩冠葢习习恋徳惟懐永叹弗及

　　太康六年三月三日后园会诗

　　暮春元日阳气清明祁祁甘雨膏泽流盈习习祥风启滞导生禽鸟翔逸（一作逸豫）卉木（一作桑麻）滋荣纎条被绿翠华含英

　　其二

　　于皇我后钦若昊干顺时省物言观中园燕及羣辟乃命乃延（一作初筵）合乐华池祓濯清川泛彼（一作泛泛）龙舟泝游洪源（艺文作泝渚游源）

　　其三

　　朱幕云覆列坐文茵羽觞波腾品物备珍管弦繁会变用奏新穆穆我皇临下渥仁训以慈惠询纳广神好乐无荒化逹无垠

　　其四

　　咨予微臣荷宠明时忝恩于外攸攸三期犬马惟慕天实为之灵启其愿邀愿在兹于以表情爰着斯诗

　　上巳篇

　　仁风导和气句芒御昊春姑洗应时月元已启良辰宻云荫朝日零雨洒微尘飞轩游九野置酒会众宾临川悬广幕夹水布长茵徘徊存往古慷慨慕先真朋从自逺至童冠八九人追好舞雩庭拟迹洙泗滨伶人理新乐膳夫然时珍八音硼磕奏肴俎从横陈妙舞起齐赵悲歌出三秦春醴踰九酝冬清过十旬盛时不努力岁暮将何因勉哉众君子茂徳景日新高飞舞鳯翼轻举攀龙鳞

　　励志诗

　　大仪斡（鸟括反）运天回地游四气鳞次寒暑环周星火既夕忽焉素秋凉风振落熠耀宵流

　　其二

　　吉士思秋实感物化日与月与（平声）荏苒代谢逝者如斯曽无日夜嗟尔庻士胡寜自舎

　　其三

　　仁道不遐徳輶如羽求焉斯至众鲜克举大猷玄漠将抽厥绪先民有作贻我高矩

　　其四

　　虽有淑姿放心纵逸出般于游居多暇日如彼梓材弗勤丹漆虽劳朴斵终负素质

　　其五

　　养由矫矢兽号于林蒲卢萦缴神感飞禽末伎之妙动物应心研精躭道安有幽深

　　其六

　　安心恬荡栖志浮云体之以质彪之以文如彼南亩力耒既勤藨蔉致功必有丰殷

　　其七

　　水积成川载澜载清土积成山歊蒸鬰冥山不让尘川不辞盈勉尔（一作志）含弘以隆徳声

　　其八

　　高以下基洪由纎起川广自源成人在始累微以着乃物之理纆牵之长实累千里

　　其九

　　复礼终朝天下归仁若金受砺若泥在钧进徳修业辉光日新隰朋仰慕予亦何人

　　答何劭

　　吏道何其迫窘然坐自拘缨緌为徽纆文宪焉可踰恬旷苦不足烦促每有余良朋贻新诗示我以游娱穆如洒清风焕若春华敷自昔同寮寀于今比园庐衰疾近辱殆庻几并悬舆散髪重阴下抱杖临清渠属耳听莺鸣流目翫鯈鱼从容养余日取乐于桑榆

　　其二

　　洪钧陶万类大块禀羣生明闇信异姿静躁亦殊形自予及有识志不在功名虚恬窃所好文学少所经忝荷既过任白日巳西倾道长苦智短责重困才轻周任有遗规其言明且清负乘为我戒夕惕坐自惊是用感嘉贶写心出中诚发篇虽温丽无乃违其情

　　其三

　　驾言归外庭放志永栖迟相伴步园畴春草鬰鬰滋荣观虽盈目亲友莫与偕悟物増隆思结恋慕同侪援翰属新诗永叹有余懐

　　情诗

　　清风动帘帷晨月照（五臣作烛）幽房佳人处遐逺兰室无容光襟懐拥虚景轻衾覆空床居欢惜夜促在戚怨宵长拊（五臣作抚）枕独啸叹感慨心内伤

　　其二

　　游目四野外逍遥独延伫兰蕙缘清渠繁华荫绿渚佳人不在兹取此欲谁与巢居知风寒穴处识阴雨不曽逺别离安知慕俦侣

　　其三

　　北方有佳人端坐鼓鸣琴终晨抚管弦日夕不成音忧来结不解我思存所钦君子寻时役幽妾懐苦心初为三载别于今乆滞淫昔耶生戸牖庭内自成阴翔鸟鸣翠偶草虫相和吟心悲易感激俛仰泪流衿愿托晨风翼束带侍衣衾

　　其四

　　明月曜清景昽光照玄墀幽人守静夜回身入空帷束带俟将朝廓落晨星稀寐假交情爽觌我佳人姿巧笑媚欢（一作讙）靥聨娟眸与眉寤言増长叹凄然心独悲

　　其五

　　君居北海阳妾在江南阴悬邈极修途（一作修途逺）山川阻且深承欢注隆爱结分投所钦衔恩（一作思）笃守义万里托微心

　　感婚诗

　　驾言游东邑东邑纷穰穰婚姻及良时嫁娶避当梁窈窕出闺女嬿婉姬与姜素颜发红华美目流清扬韡炜众亲盛于我犹若常譬彼暮春草荣华不再阳

　　杂诗

　　晷度随天运四时互相承东壁正昏中涸阴寒节升繁霜降当夕悲风中夜兴朱火青无光兰膏坐自凝重衾无暖气挟纩如懐冰伏枕终遥夕寤言莫予应永思虑崇替慨然独拊膺

　　其二

　　逍遥游春空（一作宫）容与渌池阿白苹开素叶朱草茂丹华微风揺茝若増波动芰荷荣彩曜中林流馨入绮罗王孙游不归修路邈以遐谁与翫遗芳伫立独咨嗟

　　其三

　　荏苒日月运寒暑忽流易同好逝不存迢迢逺离析房栊自来风户庭无行迹蒹葭生床下蛛蝥网四壁懐思岂不隆感物重鬰积游鴈比翼翔归鸿知接翮来哉彼君子无愁徒自隔

　　拟古

　　松生垄坂上百尺下无枝东南望河尾西北隐昆崖刚风振山籁朋鸟夜惊离悲凉贯年节葱翠恒若斯安得草木心不怨寒暑移

　　游仙诗

　　云霓垂藻旒羽袿扬轻裾飘登青云间论道神皇庐萧史登鳯音王后吹鸣竽守精味玄妙逍遥无为墟

　　其二

　　玉佩连浮星轻冠结朝霞列坐王母堂艶体飡瑶华湘妃咏涉江汉女奏阳阿

　　其三

　　乘云去中夏随风济江湘亹亹陟高陵遂升玉峦阳云娥荐琼石神妃侍衣裳

　　赠挚仲洽诗

　　君子有逸志栖迟于一丘仰荫高林茂俯临渌水流恬淡养玄虚沈精研圣猷

　　招隐

　　隐士托山林遁世以保真连惠亮未遇雄才屈不伸

　　其二

　　栖迟四野外陆沈背当时循名掩不着藏器待无期羲和策六龙弭节越崦嵫盛年俛仰过忽若振轻丝

　　荷诗

　　荷生绿泉中碧叶齐如规回荡流雾珠暎水逐条垂照灼此金塘藻曜君王池不愁世尝絶但畏盛明移

　　橘诗

　　橘生湘水侧菲陋人莫传逢君金华宴得在玉几前
