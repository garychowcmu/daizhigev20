岭云海日楼诗钞 清 丘逢甲 撰

　　●岭云海日楼诗钞卷一（乙未稿）（清光绪二十一年）
　　南武山人丘逢甲仓海着
　　同怀弟瑞甲、兆甲编辑
　　鮀江秋意
　　潮州舟次
　　舟入梅州境
　　客愁
　　题东山杨子仙庙
　　乙未秋日归印山故居，因游仙人桥作（二首）
　　有书时事者，为赘其卷端（四首）
　　中秋夕乌石冈眺月同三弟崧甫作
　　还山书感
　　小住
　　读白华草堂诗集
　　重阳前数日风雨忽集慨然有悲秋之意
　　重九日游长潭（六首）
　　潮州喜晤温慕柳同年别后却寄（三首）
　　送谢四之桃源
　　野菊
　　漫题
　　极目
　　山村
　　采菊歌
　　菊枕诗（二首）
　　补裘
　　天涯
　　秋雁歌
　　景忠祠吊故明孝廉林丹九先生一桂（二首）
　　镇平城北近校场半里许有奇石离立山谷间，邑人所名为石伯公者也，予援南宫故事，字之曰石丈，并缀以诗（二首）
　　当歌
　　寻镇山楼故址，因登城四眺，越日遂游城北诸山（十二首）
　　倦客
　　钟髯歌赠钟生
　　放生鹅歌
　　次韵答伯群
　　村居书感，次崧甫韵
　　岁暮作
　　除夕次颂臣韵
　　○鮀江秋意
　　海上瀛洲已怕谭，浩然离思满天南。西风一夜芦花雪，鮀浦秋痕上客衫。
　　鮀江即今汕头，旧设鮀浦司。
　　○潮州舟次
　　抱江城郭夕阳红，百口初还五岭东。关吏钓鳌疑海客，舟人驱鳄话文公。九秋急警传风鹤，万里愁痕过雪鸿。独倚柁楼无限恨，故山回首乱云中。
　　○舟入梅州境
　　凄绝天涯雁叫群，秋江一棹入斜曛。阴那山色云中现，篷辣滩声雨里闻。隔岭树疑孤塔露，得风帆带乱峰奔。平生去国怀乡感，只合江头醉十分。
　　○客愁
　　烽火天涯梦，琴尊劫外身。新亭空洒泪，故国莽怀人。文字穷愁贱，交情患难真。客愁无遣处，沧海尚扬尘。
　　○题东山杨子仙庙
　　杨子仙者，不知何许人，亦不知何姓名。仙去后，人但以当时混俗之称、呼之为杨子仙云。仙在明中叶曾晦迹镇平东山予族祖曰明家为牧者，灵迹迭着，出语玄远。族祖异之。一旦，遂不知所在。邑人为立庙东山下，祷之辄应。香火甚盛。镰子渡无舟迳济，为灵迹之一。蕉岭可开城，亦当时仙语，后卒验，盖仙语在未设县治前也。惟「蟾蜍满地走，蝴蝶满天飞，此地当出大魁」语，至今未验，且不知所云。予初来镇平，寓东山乌石山房，为族祖后人宅，故为额曰：仙人旧馆。暇日谒庙，因题三诗于壁。
　　峰阴古庙白云关，蕉岭城开紫翠间。斜日满林仙袂冷，笛声牛背下空山。
　　秋风天末送归舟，闲共渔樵话钓游。要乞仙人飞渡术，眼前沧海正横流。
　　鳌头龙首总浮名，何事神仙也世情。蝴蝶满天蟾满地，莫将隐语赚书生。
　　镇平，县名；在广东东北。清属嘉应州，民国四年改名蕉岭。
　　○乙未秋日归印山故居，因游仙人桥作（二首）
　　海上归来意怆然，石梁重自认秦鞭。一庵斜日坠红叶，万嶂秋空开碧莲。家近洞天宜入道，人经浩劫欲逃禅。松楸古墓枌榆社，早结仙家未了缘。
　　溪转峰回石气阴，悬崖高阁客登临。虹腰一角连山合，雪乳千年古洞深。入穴人疑营窟世，题桥诗总杂仙心。中年学道时偏早，领略樨香思不禁（时岩桂正花）。
　　印山在镇平县文福乡中部。仙人桥在镇平县文福乡西，邑八景之一「仙桥飞渡」即此。
　　○有书时事者，为赘其卷端（四首）
　　化碧三年血有痕，当年哀感满乾坤。鹑维剪后天方醉，无路排云叩九阍。
　　此局全输莫认真，东南风急海扬尘。世间傥有虯髯客，未必扶余别属人。
　　残山剩水冷斜晖，独向西风泪满衣。皂帽藜床成底事？全家辽海管宁归。
　　人间成败论英雄，野史荒唐恐未公。古柳斜阳围坐听，一时谈笑付盲翁。
　　○中秋夕乌石冈眺月同三弟崧甫作
　　秋风送暑夜光寒，高会依然似子桓。弹指仙凡相隔易（岗为杨子仙师旧游地），称心人月并圆难。樨香客里新诗卷，潮满天涯旧将坛。犹有山河留影在，不妨千里且同看。
　　乌石冈在今蕉岭城东南四里东山杨子仙师庙侧。
　　附原作
　　附颂臣和作
　　附原作
　　万里秋光澈广寒，神仙洞府好盘桓。几人豪气倾杯乐，一曲高歌行路难。当日防秋真画饼（客岁随家兄办全台义军于中秋前后办起），今宵觅句费登坛。故山同此团栾月，独向红羊劫里看。
　　附颂臣和作
　　巢鹊初安尚觉寒，偶逢佳节且盘桓。一腔热血因秋冷，九转枯肠索句难。昔日仙人挥尘地，今宵词客作骚坛。伤心祗为团栾月，独在他乡把酒看。
　　谢颂臣行四，名道隆，清廪贡生，台湾台中人。台湾独立，为义军壮字营统领，参帷幕，事败，同内渡。
　　○还山书感
　　万里西风雁叫天，梅江行尽客停船。仙踪桃熟寻杨子，禅梦茶香证了拳。南渡衣冠尊旧族（予族由宋迁闽），东山丝竹负中年。疏慵已分渔樵老，时局休谈向洒边。
　　○小住
　　小住为佳耳，仙人况好楼。乡传石窟古，门对铁山秋。县僻无车马，檐低见斗牛。中宵犹看剑，杯酒强消愁。
　　○读白华草堂诗集
　　嘉道以还论粤派，谭张之外此名家。瓣香故里尊红杏，养志高堂谱白华。七字鼓旗雄后劲，一官鞀铎老天涯。寻秋曾过诗人墓，重检残篇发浩嗟。
　　白华草堂集，邑人黄香铁先生钊着。红杏山房集，嘉应州宋芷湾先生湘着。
　　○重阳前数日风雨忽集慨然有悲秋之意
　　四山风紧湿云流，落叶声中客倚楼。蕙怨兰啼千里梦，蛩烟鴈雨一城秋。伯龙鬼笑谋何拙，洗马人言意始愁。丛菊空留他日泪，故园烽火未曾收。
　　○重九日游长潭（六首）
　　满城歇风雨，重九天犹阴。秋阴亦复佳，胜约行相寻。平畴极城西，凉意生秋襟。双桥艾坝窄，一迳松坪深。凄凉铁耕楼，无复诗老吟（铁耕楼为黄香铁先生所筑）。沿溪且北溯，残叶秋飘金。林香醉人魂，潭影清人心。
　　驾言游长潭，长潭在何许？峡口入滩头，曲折抵十里。日望长潭云，今棹长潭水。樵风送歌声，云水蒙蒙里。潭云有卷时，潭水无时已。水深龙所宫，是主云行止。秋霖徒困人，游客爱晴美。空潭抱珠卧，勿遽呼龙起。
　　积水潭益深，积石山弥尊。山石瞰潭水，一一生秋痕。或翁晒鱼网，或媪负幼孙。或为仙人驱，桥址留三分。残梳碎万齿，古阙呀双门。是皆禀星精，且更为云根。流水无尽时，石亦亘古存。拊石怀古昔，高歌动乾坤。
　　岩翠冷欲滴，泉飞破秋烟。中有碧血痕，终古长涓涓。九州已无池，一线犹有天（一线天为明孝廉林丹九先生殉节处）。链石思补之，天乎俄已颠。亦欲一叶舟，奉母终天年。吁嗟厄阳九，不死胡能贤？人生祗一死，死况忠孝全！峨峨故衣冠，寒潭写苍颜。山灵监孤贞，宁须史官编。荒祠清溪曲，遗蜕空山巅。采菊再拜荐，酹之以寒泉。
　　高台不可上，中有道士庵。不知何因缘，奔走善女男。上悬百尺崖，下俯千尺潭。同行各倦游，我力差能堪。兴尽且姑止，胜境非不探。滩头有村店，恰坐人两三。绿茶香盈瓯，丹橘珠满篮。是时日加午，鸡声隔烟岚。小溪何清浅，溅溅来西南。溪上读书堂，一饭秋茹甘。
　　流水渺然去，陆来乃舟归。此行非揽胜，清节怀采薇。颇闻潭中景，印月生清辉。何不乘夜游？酌酒临苔矶。山高秋月小，松露凉琴徽。此时发浩唱，独鹤秋空飞。秋空苦积阴，此境安可希！姑留不尽意，后会良非稀。长歌归去来，菊香秋满衣。孤棹出潭口，寒碧山四围。城笳吹暮云，东峰下斜晖。
　　长潭在镇平城西十五里所谓「长潭夜月」八景之一，乃石窟溪之北口。
　　○潮州喜晤温慕柳同年别后却寄（三首）
　　故人今洞主，雄镇古瀛州。白鹿经犹讲，红羊劫未收。秋城明落照，孤塔枕寒流。独客来天末，相思倚柁楼。
　　七载春明别，重逢五岭东。共惊须鬓改，暂喜笑言同。落叶人千里，寒芦雪满篷。相看遽乖隔，归棹大匆匆。
　　程水愁边溯，韩山望里遥。秋风吹古渡，落日满浮桥。沧海使方出，绿林兵未消。过君江上宅，暮雨怅萧萧。
　　温慕柳名仲和，嘉应州松口人，清己丑翰林。
　　○送谢四之桃源（二首）
　　谢子患难友，行义侔古贤。浮海同归来，买山苦无钱。云有桃源居，先世曾垦田。今晨暂辞我，借得渔人船。翘首眺八极，满目多风烟。但求避世地，宁希拔宅仙。君沿桃花水，或得古洞天。仙人多贤达，当与君周旋。迳将今世人，置之太古前。莫便不归来，令我思渺然。
　　昔者陶靖节，为文工寓言。凿空出渔人，飞花满仙村。遂使噉名者，处处名桃源。蓬莱古仙岛，清浅生沙痕。沧桑一转瞬，变迁安足论？变迁犹自可，况复成沉沦？龙伯钓鳌后，三山今无存。恐君到桃源，已异昔所闻。租税遍桑麻，丁役及子孙。桃花斫为薪，渔舟觅无门。君当废然返，就我同灌园。送君古渡头，黯然为销魂。颢气海上来，莽莽风尘昏。
　　○野菊
　　寻秋东皋，有金英烂然于陇之畔，开不后时而乃无赏者。喜其独秀而复伤其不遇也。长言咏叹，岂曰不宜？
　　入眼惊看秋气新，孤芳难揜出丛榛。英华岂复关培植，烂熳依然见本真。淡极君心宜在野，生成傲骨不依人。陶潜死后无知己，沦落天涯为怆神。
　　○漫题
　　云卧沧江晚，浇愁浊酒醒。霜华飘短鬓，风色急长亭。木落林光白，郊寒麦气青。出门吟眺回，戢影媿鸿冥。
　　○极目
　　极目风烟接大荒，高歌人减少年狂。伊凉入破愁闻笛，沧海扬尘话种桑。五夜哀弦弹落叶，万山寒色赴斜阳。兰成枯树年来感，不待攀条意已伤。
　　○山村
　　重倾浊酒走惊魂，通德来归故里门。年始二毛逢丧乱，家余百口幸生存。眼中精卫无沧海，劫外鹪鹩有小园。跃马鸣骹豪气在，布衣耕钓自山村。
　　○采菊歌
　　清辰采菊东山阳，紫茎绿叶垂幽芳。世人贵薏贱真菊，弃置在野容堪伤。萧敷艾荣苦迫压，谁复过问荒丘旁？秋霜杀物百卉死，若抱晚节天为彰。空山无人蔚深秀，正色独得中央黄。流传伪种世竞采，柴色夺正工时妆。此花隐逸应鲜识，山中开并神芝光。我生于时得秋气，独寡时好成清狂。黄金照耀忽满谷，采撷宁使英华藏。度阡越陌野则获，烟萸露柏珍同囊。贵之为宝贱则草，齐东野语非吾诳（贵则为宝贱则为草，乡谚语）。要之摧折世俗手，毋如老死荒山荒。吁嗟乎！故园有菊看不得，开傍战场空太息。采花酿酒强作欢，共保风尘好颜色。
　　○菊枕诗（二首）
　　繄余昔龆龀，嬉戏慈母旁。开园种秋菊，寒花映书堂。殷勤慈母心，采菊缝枕囊。祝儿蠲宿痾，祝儿好容光。垂垂手中线，宛宛生清香。人生嬉戏时，此境安可常！堂北萱草花，萎谢惊秋霜。峨峨大宛山，阡表齐泷冈。前年菊花时，登高作重阳。墓门一瞻拜，宰木寒烟苍。去年菊花时，奔走为戎装。枕戈待旦心，力筹保鲲洋。今年菊花时，故园成战场。不及哭墓行，寸草心徒伤。空山此高卧，哀泪沾秋裳。
　　昔游净翠园，同赋菊枕诗。维时灌阳公，初出为监司。两迁遂持节，风雅照海湄。从容军政暇，坛坫迭鼓旗。客并富才俊，主更雄文词。秋光翦入卷，裒集名诗畸。苦心极镌刻，谓可千秋垂。夷氛海上来，倚枕闻惊鼙。是时菊正花，黄金甲纷披。秋风一场战，应保危台危。朱崖地遽弃，百计不得施。余生脱虎口，寤寐空相思。昔为称意花，今作断肠枝。兵火万卷尽，梨枣灾可知。蠹篇纵幸存，零落生蛛丝。安知秋斋中，清芬犹昔时。寒宵有远梦，相觅应天涯。
　　大宛山，公母陈夫人葬台湾台中大宛山。鲲洋，台湾安平县外海，有七鲲身小屿，嘉义县外有南北鲲身、青鲲身等小屿，故台海曰鲲洋。灌阳公，公师唐景崧，广西灌阳人。
　　○补裘
　　一领蒙茸敝莫论，皮毛缀缉幸犹存。寒闺灯火忙纤手，客路风霜护绽痕。事到弥缝原费力，士当穷困易为温。时艰衮职应多阙，冷落江湖愧负恩。
　　○天涯
　　天涯雁断少书还，梦入虚无缥渺间。兵火余生心易碎，愁人未老鬓先斑。没蕃亲故沦沧海，归汉郎官遯故山。已分生离同死别，不堪挥涕说台湾。
　　○秋雁歌
　　西风吹雁秋南翔，天高野阔稀稻粱。一雁下从野凫去，群鴈思之不能置。天涯目断寒云飞，误入罗网何时归？
　　○景忠祠吊故明孝廉林丹九先生一桂（二首）
　　崖壁斑斑碧血痕，先生当日此成仁。三闽四广支离局，一息千秋草莽臣。乱世科名娱老母，荒山须发表完人。扁舟欲访悲歌处，冷月空潭泻古春。
　　三书却聘至今传，高节清风尚凛然。列传补书宜国史，此邦议祀合乡贤（镇平，崇祯六年始设县。今县学乡贤祠所祀多设县以前人。若先生得祀，则真镇平县人也）。荒祠日冷双门阙，遗寨云封一线天。断句零章待搜缉，蠹余留续谷音编（先生遗作，止存家书及与兵官某书并一诗；若续正气歌、恋贫赋，予均未得见）。
　　景忠祠在镇平城西长潭林丹九先生殉节处，有祠祀先生曰景忠。双门阙在长潭景忠祠附近。一线天在长潭林丹九先生殉节处。
　　○镇平城北近校场半里许有奇石离立山谷间，邑人所名为石伯公者也，予援南宫故事，字之曰石丈，并缀以诗（二首）
　　奇峰特起势玲珑，石丈亲呼向谷中。不让米颠夸韵事，空山袍笏拜松风。
　　杨柳春旗马射还，搜奇人坐藓痕斑。韩陵一片愁相语，萧瑟江南庾子山（一作韩陵一片闲同语，愁煞江南庾子山）。
　　○当歌
　　落落当歌槊自横，九州无地着狂生。枯枰潦草棋收局，残席喧呶酒罢兵。劫火余灰腾谤焰，恨天遗石筑愁城。凄凉法典唐天宝，唱到关山入破声。
　　○寻镇山楼故址，因登城四眺，越日遂游城北诸山（十二首）
　　邻江边粤俯闽关，楼橹参差桂岭间。欲拨寒芜寻古戍，疏林斜日半城山。
　　断瓦零砖废苑秋，行人犹识镇山楼。万方多难伤心客，无地登临写暮愁。
　　带岭襟溪万雉连，筑城当日为安边。剜苔细数残砖字，止隔明亡十二年（城砖有字，盖崇祯六年建也）。
　　谯楼旧筑郁嵯峨，望远犹堪托啸歌。一角孤城山影里，趁墟人散夕阳多。
　　五幡青犊散余氛，废垒连营郁战云。班草莫谈元二劫，荒郊有鬼哭秋坟（同治甲乙间，邑遭兵燹甚惨）。
　　林叶萧疏夜有霜，城阴荒草散牛羊。市声不到墟烟冷，万塚高低送夕阳。
　　断碣题名字半残，古松阴里好盘桓。半间废寺无香火，佛卧空山落叶寒。
　　冷烟寒日挂疏林，荒草迷离古径深。樵女归来秋郭晚，山歌声出万松阴。
　　天南舒啸失长风，沦落闲身五岭东。一片雄心无处着，孤城斗大万山中。
　　浮生富贵等微尘，欲觅山林寄此身。但是故乡归便好，不妨衣白作山人。
　　曾费诚斋策马来，临溪处处见花开。一庵拟筑蓝田曲，补种诗中十里梅。
　　龙楼凤阁倚天尊，肃立群山万骑屯。戎马书生豪气在，三台高处望中原。
　　镇山楼在镇平县城垣，高踞桂岭处。
　　○倦客
　　鼎鼎年华去若流，天涯倦客怯登楼。飘零落叶思朋好，憔悴梅花入客愁。小醉试尝新煮酒，薄寒先上旧征裘。干戈满眼平生恨，梦里犹应痛昔游。
　　○钟髯歌赠钟生
　　英雄困厄竖子贵，丈夫灭尽须眉气。钟生乃独以髯豪，况复奋髯敢论事。少年浩歌苍梧怨，地老天荒写幽恨（生有苍梧怨，乃穆宗后崩时作）。掉头不住出国门，濩落故山髯尚健。髯参不为为髯仙，沧桑转眼年复年。金丹未成髯已戟，儿女牵挽难登天。掀髯大笑世人惑，流传髯论极豪墨。髯乎其善保此髯，勿与纤儿争白黑。世间不见虯髯公，扶余坐失无英雄。超伦轶群有髯在，令我神往沧溟东。
　　钟生名颖阳，字子华，号藕华，镇平霭岭人。
　　○放生鹅歌
　　有鹅不送陈大夫，恐杀而食登诸厨。有鹅不送王将军，恐笼而去伤其群。胡子之鹅丧厥偶，俪以他雌傲不受。孤立无党众欲杀，护之使生意良厚。昨闻钟子放生说，今读胡子送鹅诗。众人赞叹杨子笑，谓钟也黠胡也痴。以说饵鹅得鹅想，以诗媵鹅误鹅往。欲夺鹅还餍众欲，毋令鶂鶂得独享。我闻钟子学道人，仙厨行当脯凤麟。宁以一鹅贻口实，杨子过论疑非真。自昔书生工凿空，幻中有幻出鹅笼。固知杨子取为我，众人未免色为动。众口铄金况一鹅！道高固应生群魔。痴者非黠黠非黠，大众勿喧听我歌。我闻兵解亦成仙，是鹅劫尽果乃全。伐毛洗髓用我法，立随鸡犬共升天。生之于天放乃大，说者笑者两无害。不然诗肠亦姑润，勿讶仙人徒狡狯。吁嗟乎！东南蜃气天苍黄，沙虫百万同日亡。一鹅之生复何有？不能成阵军声张。男儿生当万羊膳，手扶鳌极平龙战。嗷嗷四海安厥生，櫜弓笑赴头鹅宴。
　　○次韵答伯群（二首）
　　又向山林作隐君，天涯胡马正成群。故乡归计从今决，旧族遗风异昔闻。入海溪声千里梦，读书灯影一家分。卜居荏苒三秋过，久累西头住陆云。
　　阳关笛里变声多，戎马书生罢枕戈。身似伯鸾犹赁庑，人因康节有行窝。山中泉石千秋在，海上风云一梦过。沦落祗今君勿笑，不能绦灌不随何。
　　伯群姓丘，镇平县东山人。
　　○村居书感，次崧甫韵（二首）
　　寥落田园隔虏尘，买山聊此息劳人。昔贤原少闲忧乐，吾道何曾绌贱贫？入传且栽元亮柳，行歌肯负买臣薪？补天填海都无益，空洒东风泪满巾。
　　乾坤苍莽正风尘，力挽狂澜仗要人。岂有桃源堪避世，不妨蔬水且安贫。天阊辽阻愁呵壁，时局艰危痛厝薪。祗恐南阳难稳卧，中原戎马待纶巾。
　　附崧甫原作
　　衮衮诸公野马尘，天涯何处着闲人。浮家万里非真隐，结客千金不算贫。沧海怒涛愁日暮，大荒劫火悔舆薪。登临欲觅冈千仞，长啸秋风脱幅巾。
　　隐市原来厌俗尘，林泉终许属闲人。主人半亩聊分住，归客全家且食贫。得地数弓谋小筑，买山千树喜添薪。渡江子弟谁英物，独倚孤松岸角巾。
　　○岁暮作
　　消尽年光是客愁，倚阑斜日下山楼。还乡羽羡双黄鹄，入世心惊万火牛。故纸风云供刻画，野人木石慰居游。壮怀未遂身将老，满眼寒山早白头。
　　○除夕次颂臣韵
　　明日又新年，愁心隔海天。空山寒雨里，相对不成眠。
　　●岭云海日楼诗钞卷二（丙申稿）（清光绪二十二年）
　　南武山人丘逢甲仓海着
　　同怀弟瑞甲、兆甲编缉
　　山居诗（五首）
　　杂诗（三首）
　　微雨
　　见雁
　　苦雨行
　　李花
　　雨中漫成长句
　　陈孝廉（庭凤）见访山中赋赠
　　愁云
　　庐山谣答刘生芷庭
　　送颂臣之台湾
　　古别离行，送颂臣
　　重送颂臣
　　春第相从有年，去岁复间关渡海随予来粤，今乃请携家归台，并以绢乞诗为永念，怆然赋此
　　春愁
　　梅州喜晤梁辑五光禄（国瑞）话旧
　　铁汉楼怀古
　　凌风楼怀古
　　题画山水
　　金山吊宋安抚使摧锋寨正将马发墓
　　往事
　　客邸晚怀（二首）
　　大风雨歌
　　答王晓沧
　　谒潮州韩文公祠（二首）
　　去岁秋初抵鮀江，今仍客游至此，思之怃然（二首）
　　香港书感
　　乞陈颐山（乔森）作画
　　菊坡精舍作
　　九眼井（二首）
　　鲍姑祠
　　镇海楼
　　古诗（五首）
　　珠江书感
　　珠江行乐词
　　长句赠许仙屏中丞并乞书心太平草庐额，时将归潮州
　　羊城中秋（三首）
　　广州晤刘葆贞编修
　　仙屏中丞手书「扫除万事付诸命、卓荦高才独见君」楹帖见赠赋谢
　　赠梁诗五孝廉（二首）
　　珠江重有感叠前韵（二首）
　　秋暑酷甚戏咏
　　秋怀（八首）
　　○山居诗（五首）
　　白云海上来，飘摇无归期。微风起天末，吹寄兹山陲。悦山本云性，草木生妍姿。山中有轶士，独往人寡知。末世何皇皇？寸心勉自持。故国何迢迢？右手难将移。临风托远意，自与云相怡。无心出已非，万物有息时。眷念出者劳，何用行雨为？
　　我本山水人，深知山水意。卜居山水间，山水发灵秘。维山不厌清，毋为浊流累。维山不厌深，毋为俗士至。梦中古桃源，思之辄心醉。奇遭此佳境，一往快夙志。抚琴入泉韵，布席落岚翠。静言养生理，中岁慰悴憔。平生坠世网，每忆魂犹悸。固宜古贤人，栖迟乐衡泌。
　　哑哑返哺乌，得食不果腹。一枝有安巢，山飞复山宿。念兹心衋然，得养不在禄。山田瘠可耕，余事及樵牧。东风秀百草，春山上黄犊。苍苍者寿松，青青者慈竹。山高蓄灵秀，自结云中屋。采得千年芝，持为高堂祝。
　　鸿灵春北归，归飞不失群。天生此羽翼，大息世强分。我家深山中，聊用谢世纷。吾弟各异才，出作同习勤。荷锄影相随，伐木声相闻。向晦入晏息，一灯夜论文。微言绎圣牒，奥语搜皇坟。琅琅金石声，遥出山中云。因之虽乱离，其乐仍欣欣。有兄独远出，踪迹隔虏氛。东风万里来，同念仓海君。
　　德公司马徽，流寓同襄阳。峨峨鹿门山，近接水镜庄。幼安昔避地，亦复偕彦方。吾友有谢生，夙昔同行藏。黻佩不可期，负戴聊徜徉。携家此偕隐，远渡婆娑洋。岂不思东归，故里今犬羊。买山共卜筑，耕凿鑪峰旁。垆峰一何高？上有松苍苍。上枝古藤虯，下根茯苓香。山深富灵药，同采佐糗粮。何须出雒市，名播如韩康？
　　山居在镇平县澹定村。
　　○杂诗（三首）
　　羲和驭日轮，赫赫监八荒。游氛积为阴，上翳阳无光。太白窃神威，睒睒昼有芒。斗垣森严地，飞星敢干行。谁实操天权，得毋失厥纲。寂寂河鼓鸣，惨惨参旗扬。天弧不能弦，纵恣来贪狼。下界虮虱臣，惴惴心忧伤。欲将灾异书，上吁通天阊。紫霄昼沈沈，钧天乐方张。王母咽诸天，游戏容东方。天公色然醉，玉女倾霞觞。列侍诸仙官，冕旋各飞扬。方谋剪鹑首，持之赐秦王。
　　共工触天柱，西北遂倾坠。重烦五色石，复得天定位。神娲抑何心？补天不补地。东南大海中，遂令日生事。灵鳌实天遗，受钓误贪饵。岱舆与员峤，坐失神山二。蓬莱固无恙，左股复割弃。为天谋者谁？敢道无遗议？诸仙各神通，坐视果何意？闲愁落万古，茫茫渺难计。徒劳炎帝女，填海作精卫。
　　天鸡不能雄，牝鸡代为鸣。膊膊复腷腷，岂云非恶声？壮士误起舞，慨然赴功名。失身一非时，其辱宁为荣。枕戈夜未旦，素月当天行。团团此皎魄，中有妖蟇生。得地遽僭妄，吞噬亏阴精。诸仙并束手，坐令天偏盲。凭日复有乌，翳日失其晶。安知豢养物，乃起为祸萌。蒙蔽苟不知，安用天聪明？知之不能去，容使终古横。
　　○微雨
　　微雨轻云扫墓天，东风消息又经年。棠梨花发千林雪，独对春山意惘然。
　　○见雁
　　雁与人同去，雁归人未归。剧怜沧海阔，独傍故山飞。云水愁相失，风尘计已非。天涯足矰缴，休恋稻粱肥。
　　○苦雨行
　　雨师昼夜驱龙行，一雨三月无停声。乌沉兔没不敢出，仰视天日长冥冥。冬寒凛烈春未已，浸淫木气浑归水。稚阳欲茁老阴遏，乃张母权侵厥子。寒风吹天不肯高，阴云四压天周遭。娲皇补处今毕漏，石链五色难坚牢。尽倾海水向天半，惊波怒涛满空散。竟无一片干净土，着足大地成泥烂。雄雷噤齘鸣雌雷，百虫朒缩户不开。花藏柳匿避雨气，虽有羯鼓安能催？物过为淫极必反，下士谈天叹天远。恐将降魃来止雨，倒行逆施两俱损。不然不日复不月，地晦天昏寒水发。几疑世将入混沌，待起盘古塚中骨。欲书绿章上青帝，请收政权屏阴翳。膏雨和风各听令，万方重纪岁华丽。
　　○李花
　　蛎粉墙西易夕阳，讨春消息为春伤。李花开落东风里，惆怅离人自断肠。
　　○雨中漫成长句
　　高田下田麦欲枯，前山后山雨模糊。蒙蒙水气生春芜，平皋极目疑江湖。一春闭户少游趣，饥雀窥■〈宀公心，上中下〉自来去。闲庭花落宾客稀，东风已绿邻家树。
　　○陈孝廉（庭凤）见访山中赋赠
　　只手回西日，都成志未申。相逢休涕泪，吾道惜风尘。松菊娱今是，山林閟古春。祝君无别语，珍重待时身。
　　陈庭凤字鹤云，镇平金沙乡人，清孝廉，识时务，有远志。
　　○愁云
　　愁云极目昼成阴，飞鸟犹知恋故林。破碎河山收战气，飘零身世损春心。封侯未遂空投笔，结客无成枉散金。梦里陈书仍痛哭，纵横残泪枕痕深。
　　○庐山谣答刘生芷庭
　　匡庐名自匡君遗，福庐乃出叶少师。匡庐自大福庐小，名山要待人扶持。五岭东来郁雄秀，群山冠剑森威仪。纷趋到海尽南纪，与海争地雄鼓旗。天藏地閟留隐秀，有山亦以庐名垂。州因鋗姓乡旼姓，兹山未着庐者谁。我归自东未宁宇，越鸟固应巢南枝。不为神仙不宰相，入山将恐山灵嗤。前身太华老道士，游仙旧梦参希夷。误信神山在海上，失足■〈革犮〉佩人间嬉。九十九峰发霞焰，手持芙蓉哦新诗。要令海国变风雅，开山初祖天人师。青柯故侣苦相惜，小劫摧落云龙姿。东方狼星忽悬焰，天弧久弛无神威。扶桑岛窄奋乌足，香蕈洋浅张黥鬐。黑风摧海水四立，阴云惨淡台山危。沙虫百万势将化，末劫不救非慈悲。生作愚公死精卫，谓海可塞山能移。开屯迳欲试神手，炮雷枪雨供驱驰。玉门第八金匮九，安知变故多参差。值天方醉剪鹑首，呵壁欲问宁非痴。岂有扶余王剑侠？虯髯一传词尤支。不如归去亦一策，山中血泪啼子规。朱崖虽弃汉地大，公卿固应从捐之。独恨平生失微尚，请缨请剑忘官卑。南阳已矣不得卧，兼累羽扇无能挥。辽东幼安本侨寓，欲去犹恋将奚为？撒手台山惨将别，直等死别非生离。全家轻舟迳西渡，旧游回首成天涯。闽山将尽粤山见，青山万里安舆随。五花战袍失光彩，賸有余耀生莱衣。东迁四世过百载，故居乔木苍烟霏。恐如丁仙化鹤返，感慨城郭人民非。圆山之间印山下，厥邑隶镇乡文基。自从宋元此聚族，小宗别祀多分祠。朱门白屋万家聚，岁时伏腊陈牲牺。弟兄伯叔各欢序，唐山直惜吾归迟。摩挲故谱寻老屋，半废为圃芜不治。故钉遗瓦存者仅，不如别卜陈蓍龟。惟乡之西协吉卜，宗老告我庐山宜。一邱一壑本吾愿，名山况复如相期。忆昨泉山小留滞，清源紫帽神挚维（在泉州时，清源紫帽山神皆曾入梦）。阴那老僧速归驾，许我佳地当非欺（梦见惭愧祖师，亦在泉州时事）。梦中之境忽真得，此事或亦神能司。乃携寻山绿玉杖，古迳手自荆榛披。一峰卓立出云表，苍然秀色轩人眉。如玉屏张宝帐合，如宝驮象球弄狮。群山众壑竞奔赴，势若拱卫来逶迤。乃登极顶旷四瞩，玉华金简生光辉。仙桥俯瞰飞渡迹，天马旁若凌风嘶。目卑三台小九子，君山肃立毋敢欹。鞭云策霞互吐纳，沐日浴月相蔽亏。四时花开长不谢，万年松老生清颸。洞天福地不在远，佳处要岂人境违。四山环合若庐舍，山中地忽成平夷。有圃宜蔬田宜稻，买山以隐宁靳赀？乃测周圭景以正，乃用傅版功斯施。惟堂有宦阁有簃，开门山影绿满池。乡人载酒欲吾贺，言待其落陈金卮。就中吾友有刘子，清言古谊吾所推。山村易名曰澹定，刘子妙解为之词。今晨缄书更报我，开函奇字蟠蛟螭。庐山之谣又继作，青莲逸轨遥相追。上为兹山发厥秀，下为吾庐言其私。中间慷慨论时事，若屈奇诡梁哀噫。山中展诵发浩叹，神妙欲告山灵知。惟山如诗贵真面，得其真者名乃归。惟楚有山称九嶷，惟蜀有山称峨嵋。粤山罗浮实称首，同向南戒争崟崎。兹山又别钟粤秀，如光初曜华方滋。吾爱吾庐更爱山，以山相属吾宁辞？山中之云出无时，青天舒卷人难羁。山中之泉清且漪，我归自濯缁尘缁。名庐以山庐乃结，因山得庐山尤奇。襟江带闽此胜境，鼎足匡福宁须疑。和君谣罢一长啸，松间双鹤高空飞。
　　刘芷庭，镇平文福乡人。庐山，公山居澹定村后山曰庐山。
　　○送颂臣之台湾（八首）
　　涕泪看离棹，河山息战尘。故乡成异域，归客作行人。鲲海三更梦，鸥天万里春。分明来路近，未信遽迷津。
　　小别宁须惜，天涯叹此行。家书沈远道，兵火脱余生。东渡龙无气，南飞鹊有声。送君惟梦寐，同到刺桐城。
　　此去仍乡里，家山拥画鞍。未颁新政令，犹见旧衣冠。落日鸥盟改，寒云雁影单。相逢翻一笑，已作汉人看。
　　漫作居夷想，何妨海且浮。冠裳虾建国，金碧蜃嘘楼。沦落怜交旧，迟回问钓游。都将留峦意，扶泪上归舟。
　　残垒过南嵌，孤城枕北江。鬼雄多死别，人士半生降。战气花间堞，夷歌柳外艭。伤痍犹满目，愁煞倚篷窗。
　　亲友如相问，吾庐榜念台。全输非定局，已溺有燃灰。弃地原非策，呼天傥见哀。十年如未死，卷土定重来。
　　王气中原在，英雄识所归。为言乡父老，须记汉官仪。故国空禾黍，残山少蕨薇。渡江论俊物，终属旧乌衣。
　　预计君来路，榴花照眼中。山光仍故国，海气满征篷。鳌背看红日，鲲身静黑风。洗尘尊酒在，收泪话瀛东。
　　○古别离行，送颂臣
　　乍愿君如天上之月出海复东来，不愿君如东流之水到海不复回。有情之月无情水，黯然消魂别而已。况复一家判胡越？百年去乡里，关门断雁河绝鲤。万金不买书一纸。噫嘻乎嗟哉！远游子，春风三月戒行李。留不住箫上声，拭不灭玉上名。千尘万劫，销不得屋梁落月之相思、河梁落日之离情。山中水，出山不复清；海中月，出海还复明。不惜君远别，惜君长决绝。知君来不来，看取重圆月。
　　○重送颂臣
　　恻恻重恻恻，行人适异域。华夷忽易地，何处为乡国？车马多离声，川原带行色。同来不同往，欲语涕沾臆。论交本世好，古谊吾所式。结发论文字，廿载忘形迹。海氛忽东来，义愤不可抑。出君箧中符，时艰共戮力。书生忽戎装，誓保台南北。当时好意气，灭虏期可刻。何期汉公卿，师古多让德。忽行割地议，志士气为塞。刺血三上书，呼天不得直。北垣遽中乱，满地淆兵贼。此间非死所，能不变计亟。亲在谋所安，况乃虏烽迫。乾坤已中变，万怪竞荒惑。人情易翻复，交旧成鬼蜮。君亦挈家来，航海期不忒。得君意中慰，归粤途始即。卜居家再迁，山中事稼穑。与君此偕隐，山水况奇特。君言暂归视，尚有旧庐室。来如潮有期，信在期不失。闻君言未毕，哀泪弗能拭。翘首沧海东，苍波渺无极。昔时干净土，卵育长鲸匿。吾兄去秋往，三春阻消息。因君速归驾，异类安可慝？愿君信如雁，勿竟誓成鰂。归途逼炎景，珍重慎眠食。到时常寄书，千里若门阈。书来君不来，累我长相忆。形影为君单，语言为君默。我欲从君往，天不假羽翼。时因西风夕，吹梦到君侧。送君诗盈幅，难展肠结轖。诗成复自写，不辨泪和墨。愿君置怀袖，长监此悃愊。
　　交旧成鬼蜮，指部将吕某叛降倭事。
　　○春第相从有年，去岁复间关渡海随予来粤，今乃请携家归台，并以绢乞诗为永念，怆然赋此
　　此去成乖隔，相从十载余。病劳调药物，闲仗护琴书。离别他乡苦，交情患难疏。将诗与吟诵，天末傥怀余。
　　丘春第字金杏，台湾台中人。
　　○春愁
　　春愁难遣强看山，往事惊心泪欲澘。四百万人同一哭，去年今日割台湾。
　　四百万人，台湾人口合闽粤籍约四百万人也。
　　○梅州喜晤梁辑五光禄（国瑞）话旧（五首）
　　重向程江续坠欢，八年潦倒别长安。中天列宿寒无焰，等是中朝冗散官。
　　当君读礼归田日，是我哀歌渡海年。一副千秋家国泪，不堪齐洒岭云边。
　　一笑全输此局棋，神州苍莽欲何之？虯髯红拂无消息，身愧三原李药师（君赠联有李药师不为章句小儒语）。
　　如画江山古敬州，潭龙殿虎各千秋。孤城角冷梅花月，慷慨谈兵客倚楼。
　　恩仇未了剑无光，迫窄乾坤论莫狂。尚有神仙容退步，待将丹诀问云房（时将欲赴子华谈道之约）。
　　梁辑五名国瑞，嘉应州人。
　　○铁汉楼怀古
　　瘴云飞不到城头，庵圯楼荒客独梁。并世已无真铁汉，群山犹绕古梅州。封章故国回天恨，梦寐中原割地愁。欲倚危栏酹杯酒，程江呜咽正东流。
　　铁汉楼在今梅县城北门，宋时建以表刘元城才节者。元城贬梅州，不以险阻动心，苏轼以为铁汉也。
　　○凌风楼怀古
　　依旧危城隐雾中，丽谯残榜署凌风。逃亡君相成行国，破碎河山失故宫。地似西台宜痛哭，客归南峤怆孤忠。欲移卦竹栽千本，遍洒天涯血泪红。
　　凌风楼在今梅县城南门，宋文天祥过梅州诗有：『楼角凌风回，孤城隐雾深，万事随转烛，秋光近青岑』句，明潮州知府郭十章建楼以纪念文承相，摘句为楼名。
　　○题画山水
　　乾坤无地着英雄，满目江山夕照中。欲觅西施作偕隐，五湖烟水一帆风。
　　○金山吊宋安抚使摧锋寨正将马发墓
　　一州斗大负将军，龙去崖门冷阵云。并代汗青丞相节，全家塟碧使君坟。艰难残局英雄泪，零落遗碑吊客文。千古韩江呜咽水，凤城东畔送斜曛。
　　金山在今潮安县城北，有南宋末摧锋塞正将马发祠墓。
　　○往事
　　往事何堪说？征衫血泪斑。龙归天外雨，鳌没海中山。银烛鏖诗罢，牙旗校猎还。不知成异域，夜夜梦台湾。
　　○客邸晚怀（二首）
　　西山残照下城阴，萧瑟天涯客思深。风雨暖寒诸弟梦，关河眠食老亲心。消磨侠胆犹看剑，留恋同声未碎琴。绕遍南枝何处借？夜乌啼急正投林。
　　百粤山河霸气凉，干戈初定客还乡。愁心似海犹添水，短鬓惊秋早欲霜。醉尉径能欺李广，冷曹应共笑冯唐。豪情倜傥销难得，又听城笳送夕阳。
　　○大风雨歌
　　乌轮晦光兔魄死，海上群龙方戏水。力撼干纽摇坤维，骇听东南大风起。大风吹云云飞扬，八荒一气云茫茫。绝无天地但有海，祗恐人物沉汪洋。谁鞭电鞭鼓雷鼓？忽起蛟龙满空舞。池中方困人不知，世眼惊看得云雨。一风三日不得停，云昏雨黑宵冥冥。直疑天老易混沌，万古无复长空青。谁知淫烈有时定，妄用推测群相惊。风收云歇天地静，归龙卷雨微闻腥。大海无波平如镜，沐浴日月还晶明。山中道人蕴道妙，六根清净容长少。风声雨声寂不闻，独抚乾坤发长啸。
　　○答王晓沧
　　曾见王郎海上行，十年重晤凤皇城。消磨花月新诗卷，沉郁风云旧酒兵。往事欲谈宜痛哭，此生贻误是浮名。尊前豪语劳君记，孤负移山志不成。
　　王晓沧，嘉应州鹧鸪凹人，清拔贡生。
　　○谒潮州韩文公祠（二首）
　　一疏真教佛可焚，中朝无地得容君。孤臣去国关初雪，逐客呼天岳不云。金石流传鹦鹉赋，风雷趋奉鳄鱼文。寻碑独向城东路，古木萧萧冷夕曛。
　　江山得姓总公遗，有客观潮发古思。失路英雄凭吏笑，投荒心迹岂僧知？千秋道学重开统，八代文章始起衰。北斗声华南斗命，海天来拜使君祠。
　　○去岁秋初抵鮀江，今仍客游至此，思之怃然（二首）
　　琴剑萧然尚客游，海天容易又经秋。渡江人物消沉尽，谁识当时第一流？
　　沦落天涯气自豪，故山东望海云高。西风一掬哀时泪，流向秋江作怒涛。
　　○香港书感（二首）
　　海色不可极，西风吹鬓丝。中朝正全盛，此地已居夷。异服鱼龙杂，高巢燕雀危。平生陆沉感，独自发哀噫。
　　玫瑰纷流劫，芙蓉此煽妖。效灵无海若，得志有天骄。奇丽开荒岛，凭陵叹小朝。秋风散凉意，热血苦难消。
　　○乞陈颐山（乔森）作画
　　百粤河山霸气孤，英雄遗蹟冷秋芜。先生自有千秋笔，乞写朝台吊古图。
　　陈颐山名乔森。
　　○菊坡精舍作
　　古木萧森护讲堂，当年曾是午桥庄。园开丞相秋花晚，席冷经师宿草荒。山色尽收全粤壮，潮声遥送一城凉。风尘满眼文章贱，倚剑危栏夕照黄。
　　菊坡精舍旧趾在今广州市北观音山麓市立第一中学地。
　　○九眼井（南粤王所凿，王饮之而寿，今尚存）（二首）
　　歌舞冈前汲道新，闭关容作老夫臣。陈亡项灭韩彭死，只许君王是寿人。
　　凿井秦人老塞烟，抱孙雄踞海南天。江山不改遗民尽，独坐秋风自品泉。
　　○鲍姑祠
　　满目江山海气阴，鲍姑祠畔客登临。欲寻越井冈头艾，多恐神龙病已深。
　　○镇海楼（二首）
　　独上层楼唱越风，尉佗城郭夕阳中。九州南尽余沧海，万里秋高作寓公。旌节雄藩秦塞改，衣冠故国楚庭空。倚栏欲写兴亡感，依旧江山霸气雄。
　　高踞仙城最上头，万方多难此登楼。金汤空抱筹边略，觞咏难消吊古愁。绝岛风尘狮海暮，大江云树虎门秋。苍茫自洒英雄泪，不为凭阑忆故侯。
　　镇海楼即今广州市北五层楼，附近有南越王赵佗古蹟。
　　○古诗（五首）
　　富贵果何物？遭者罔不诎。腼然衣冠徒，奔走愧行乞。平生干镆锋，安能顿使屈？乾坤值震荡，眼底鲜英物。不恨见越公，恨不遇红拂。知己得美人，散此万古郁。
　　黄羲忽然没，太古不可复。古有伤心人，所遇但痛哭。人各赋性情，天生是使独。天乎何不仁！挤与世相逐。鸟兽岂吾群？纷然况满目！誓将万古泪，上报彼苍酷。天有时而倾，地有时而缩。放声同一哀，海水化平陆。
　　神鱼砀失水，跛鼈相瑕疵。威凤无桐巢，笼雀揶揄之。按剑遭不平，慷然生古悲。苍茫自天意，窥者安能知？我怀古达士，所履皆其夷。岂无非意干？飘风当坠枝。偶然出游戏，播弄随纤儿。手抚铁如意，一笑方支愿。
　　沧海方横流，志士无安居。皇皇太自苦，露处王尼车。车亦不得息，志亦不得舒。摧车抑其志，自火用世书。不合固其常，何不慎所如？躬耕可苟全，且觅南阳庐。
　　凉风剥高林，万树忽全裸。英华不可恃，荣者已先堕。人生怀百忧，所见毋乃左！乾坤忽流劫，万汇尽一火。死者为哀磷，存者仅硕果。出门念交旧，万里賸孤我。嗟哉何酷毒，此罪天应坐。留此七尺躯，马革不得里。畀为愁城主，所值无一可。闻有古化人，天不能福祸。我欲往从之，道远多坎坷。采桂持作楫，纫兰持作柁。茫茫此愁海，远泛凌风舸。
　　○珠江书感
　　窄袖轻衫装束新，珠江风月漾胡尘。谁知宠柳娇花地，别有闻歌感慨人。
　　○珠江行乐词
　　马鞍山头紫云起，脂香粉腻珠江水。英雄儿女满襟泪，只合王郎为情死。江头日日呼画船，珠歌翠舞年复年。安知海上东风起，摧花折柳尘迷天。尊前莫话风波恶，豪竹哀丝方间作。自是风流魏晋人，醉死梦生恣行乐。生不愿作蛮夷大长汉老臣，亦不愿作朱明洞主秦仙人；但愿珠江排日泛花舫，花光照海海不尘。噫嘻乎！人生悲欢离合无不有，江上看花速呼酒。
　　○长句赠许仙屏中丞并乞书心太平草庐额，时将归潮州
　　江波不作河安流？春风岭海建节楼。筹边赖有重臣在，朝廷南顾今无忧。自从互市启海禁，一衣带水连五洲。驱雷策电驭水火，碎裂大地分全球。恃其吊诡肆要挟，但有盘敦无共球。纵横捭阖等战国，势将迫我为宗周。况乃东粤本始衅，门庭伏寇森戈矛。迩来飈车欲西动，更虞瞰我从上游。威之不畏德不感，中枢术已穷怀柔。海南万里得安堵，所恃元老能壮猷。方今议者利变法，我法不用宁非羞？况有治人无治法，若为国计宜人求。惟公抗古独持论，会当入告宣嘉谋。有客哀歌动天地，蹈海不死生犹偷。南来谒公辱庭见，五羊城郭方清秋。天涯沦落苦无着，荷公还我东扬州。卖文傥得买山价，草庐拟筑山之幽。前身太华老道士，黄庭一卷供清修。以心太平署庐榜，乞公大笔千秋留。闻公课吏言所志，补义取我琼山丘（公课属吏以大学衍义补命题）。治平要自儒者事，岂在西法趋从欧。太平无事傥有日，定许闲暇娱清游。此事难期此心在，乾坤浩荡消边愁。吁嗟乎！丈夫生当为八督州、取万户侯；不然，儒冠世方厌，径须学道寻罗浮。乞公之书为公讴，狂奴之态公勿笑，江湖此去行扁舟。公致太平傥我见，且看东南剑气凌斗牛。
　　许仙屏名振炜，时为广东巡抚，为公请旨回籍海阳。
　　○羊城中秋（三首）
　　长啸天南念远游，尉佗台畔作中秋。酒杯借我酬佳节，明月随人到广州。说饼但余名士气，飞觞终取虏王头。大江东去连沧海，且听珠娘发棹讴。
　　故乡风景想依然，月满东南半壁天。海外阴晴终有定，人间圆缺古难全。重完破碎山河影，与结光明世界缘。甲帐珠襦寻旧梦，不知今夕是何年？
　　西风梧叶下空冈，歌舞承平霸业荒。沧海潮生珠有泪，贲隅秋老桂初香。万家愁喜圆今月，一尉东南忆故王。玉宇高寒归未得，待将消息问吴刚。
　　○广州晤刘葆贞编修（可毅）
　　漠漠连天海气昏，越王台上望中原。何人更下新亭泪，有客同倾浊酒尊。月旦汝南逢许劭（谓许仙屏中丞），人才江左数刘琨。与君欲作闻鸡舞，夜半寒涛撼虎门。
　　刘葆贞名可毅。虎门在珠江口。
　　○仙屏中丞手书「扫除万事付诸命、卓荦高才独见君」楹帖见赠赋谢
　　南极文章照上台，琼瑶飞降戟门开。谁知挥洒烟云处，别具评量月旦来。君相果然能造命，英雄从古必怜才。句奇语重吾能喻，从此王郎歌莫哀。
　　○赠梁诗五孝廉（二首）
　　五十不卿相，公才负黑头。艰难困衣食，着述慰穷愁。天意方难测，人材世鲜求。谁知梁叔敬，生待取封侯。
　　潦倒天南客，登台吊尉佗。相逢剧如故，当哭有长歌。西日天方暝，东风海正波。何当奋雄略，找剑斫蛟荡。
　　梁诗五名居实，嘉应州白土堡人，清孝廉，时主讲广州应元、菊坡等书院。
　　○珠江重有感叠前韵（二首）
　　璧月秋江歌舞新，满船花气荡香尘。赵佗死后无英物，收拾江山付美人。
　　十斛明珠一曲新，英雄儿女黯风尘。重来祗恐江山换，记取沙鸥是故人。
　　○秋暑酷甚戏咏
　　西风南来秋力微，颢气晓敛张炎晖。火德已衰更中起，酷吏将去犹能威。门前褦襶复辞客，树阴盘礴乃解衣。九龄羽扇未可弃，尚当为君效一挥。
　　○秋怀（八首）
　　如此乾坤付越吟，賸将诗卷遣光阴。镜中白发愁来早，衣上缁尘劫后深。半壁河山沉海气，满城风雨入秋心。留侯博浪椎无用，笑抚残书洒独斟。
　　古戍斜阳断角哀，望乡何处筑高台。没蕃亲故无消息，失路英雄有酒杯。入海江声流梦去，抱城山色送秋来。天涯自洒看花泪，丛菊于今已两开。
　　策策西风吹晚凉，惊秋人共雁南翔。海山缥缈半烟雾，泽国萧条初雨霜。谁许半千论古阵，且逢重九醉他乡。莫嗟欲济无舟楫，待起灶鼍与架梁。
　　笺天谁为写离忧，愁大翻怜隘九州。明鬼迳须从墨翟，望洋聊与说庄周。等身书卷供行路，故国山河入倚楼。怕向天涯舒倦眼，伏风阑雨不成秋。
　　暂息边烽强自宽，出门西笑说长安。金缯商保太平局，水炭磨成清要官。南峤流移伤百越，东藩沦陷痛三韩。驱车欲去仍留滞，风雪关河怯早寒。
　　连天衰草怅萧辰，憔悴秋风泪满巾。果下近游思贳马，芦中小隐任呼人。渡江早虑胡分晋，蹈海终挠赵帝秦。收拾钤韬付儿辈，乾坤潦倒腐儒身。
　　莫笑谈瀛胆气麤，眼前时局古来无。未容樊哙夸功狗，终遣林宗叹屋乌。浮海已怜吾道废，移山谁悯此公愚。江湖且作扁舟计，满地秋容雪点芦。
　　菊恨兰悲閟众芬，天南牢落怅离群。客愁竟夕怜江月，乡梦千重隔岭云。长笛且吹新道调，短衣谁识故将军。雄心消尽闲情在，四海无家独卖文。
　　●岭云海日楼诗钞卷三（丁酉稿）（清光绪二十三年）
　　南武山人丘逢甲仓海着
　　同怀弟瑞甲、兆甲编辑
　　韩山书院新栽小松（四首）
　　次韵陈衡仲（正常）招饮可园
　　对月放歌答友人
　　寄怀许仙屏中丞（四首）
　　家芝田（漱秀）市菊数盆见赠，时已冬十月矣，感其晚芳，摛我郁抱，聊赋拙什以质芝田（三首）
　　寄家菽园孝廉新架坡（二首）
　　题梅花帐额（二首）
　　岁暮杂感（十首）
　　家琼楼（瀛海）、晴溪（灏）过访，兼赠阳明碑刻寒支文集，即送归上杭（二首）
　　除夕诗（三首）
　　○韩山书院新栽小松（四首）
　　郁郁贞蕤夜拂霜，十年预计比人长。要从韩木凋零后，留取清阴覆讲堂。
　　不惜阶前尺地宽，孤根未稳护持难。何须定作三公梦，且养贞心共岁寒。
　　森森高节自分明，莫学胥涛作愤声。大厦将倾支不易，栋梁材好惜迟生。
　　出林鳞鬣尚参差，已觉干霄势崛奇。只恐庭阶留不得，万山风雨化龙时。
　　○次韵陈衡仲（正常）招饮可园
　　销兵聊当太平年，小饮林亭意豁然。大海潮声来笔底，满城山色落尊前。酒能益寿姑谋醉（时饮君自酿菊酒），诗恐伤时不放颠。如此消闲宜夜咽，待呼冷月照炎天。
　　○对月放歌答友人
　　振华楼头看今月，今月冰人销侠骨。令人却忆古月光，恨我生不逢羲皇。君胡怀今不怀古？锻月入诗寄阏父。阏父落拓今诗颠，将诗诉月愁南天。南天入秦始受吏，秦月曾照龙川尉。却怜今月无古光，独倚楼栏看剑气。
　　○寄怀许仙屏中丞（四首）
　　万里惊涛赋壮游，天南回首穗城秋。使君正运桓公甓，归客新乘少伯舟。五岭关河通骆越，百灵风雨会罗浮。相逢抵掌谈时事，曾许筹边上节楼。
　　锁钥南畺倚重臣，叩关琛賮竞飞轮。朝台纛去无黄屋，瀛海舟来有白民。自是绥怀关要略，不妨觞咏集诗人。陈琳已老（颐山户部）刘桢少（葆真编修），最忆翩翩座上宾。
　　归飞越鸟恋南枝，劫后余生叹数奇。破例山公初启事，投荒韩渥尚吟诗。注书已厌谈孙武，变姓仍难隐子皮。早岁钤韬且收拾，横渠依旧拥皋比。
　　旌门载别又经年，菊秀兰芳八月天。每赋秋容怀潞国，偶谈边计托樊川。呼鸾道远思瑶节，化象潭清制锦笺。手写新诗寄钤阁，报章遥盼雁来前。
　　○家芝田（漱秀）市菊数盆见赠，时已冬十月矣，感其晚芳，摛我郁抱，聊赋拙什以质芝田（三首）
　　寒雨潇潇下凤城，秋光残后见金英。失时未贬文章价，入市难逃隐逸名。香国久推黄种贵，蛮花休慕黑洋生（近人多植洋菊）。吟芳冷抱无穷感，过酒墙头且共倾。
　　两开空忆故园芳，开处都因傍战场。仙客采余舟已去，先生归后迳全荒（台东绣姑峦山多菊花，俗传时有仙人乘舟采焉。余居柏庄亦多菊）。黄金旧赋高皇甲，紫绶新飘岛国章（日本有菊花章）。风景不殊人事改，有花便合作重阳。
　　一帘秋色顿萧疏，如为餐英赋卜居。鱼市人家斜照里（余寓鱼市巷与芝田居相近也），凤城花事晚寒初。群阴蒙覆容高傲，百卉凋零等扫除。莫怪闭门今不出，幽香深处读奇书。
　　○寄家菽园孝廉（炜萲）新架坡（二首）
　　韩苏笔力不到处，石破天惊自著书。未悔居夷从凤鸟，真看横海掣鲸鱼。河山烟点齐州外，文字雷屯草昧初。闻说鸡林争购集，百蛮齐拜孝廉车。
　　中原有客正悲歌，事去曾挥指日戈。谁解闻鼙思将帅，誓将倾篑障江河。诗篇涕泪唐天宝，梦寐贤良汉特科。遥寄尺书沧海曲，古来义士岛人多。
　　丘菽园名炜萲，福建海澄人，清举人，经商南洋。
　　○题梅花帐额（二首）
　　半壁河山慰卧游，凤城寒色满征裘。谁知铁石心肠客，闲赋梅花自写愁。
　　莽莽边尘暗海南，中宵倚剑对横参。不如竟作罗浮隐，翠羽梅花客梦酣。
　　○岁暮杂感（十首）
　　极目寒山落照迟，边风猎猎卷牙旗。黄犀入贡非今日，白马驮经异昔时。山海龙呼愁变夏，春秋麟泣戒书夷。千年妖火弥张焰，太息流传景教碑。
　　电骇雷惊局屡新，梦中愁见海扬尘。九夷何地容嬉凤，两曜兼甸厄斗麟。赤县鸿流堙息壤，紫垣狼焰迫勾陈。邹生漫诧谈天口，吹律先回黍谷春。
　　云中鸡犬换流年，尘世讹闻劫火燃。玉斧全功收画地，金轮余焰起遮天。元王故国愁宫黍，白帝新都问岳莲。终见神符兴赤九，不应流泪到铜仙。
　　轮转坤舆急景催，冻风天末送愁来。栖残彩凤宫梧老（彩一作赤），卖断卢龙塞草衰。驿远江南梅未落，园荒河北李仍开。月寒日暖忧煎寿，且劝飞光酒一杯。
　　崑仑余干走沧溟，考异须占极外星。杀运百年兵气白，飞机万里石云青。鳌沉难定三神位，龙战将移五岳形。尘秽海洲谈国势，消寒闲检赤霆经。
　　一曲升平泪万行，风尘戎马厄潜郎。民愁竞造黄天说，岁熟如逢赤地荒。七贵五侯金穴富，白山黑水铁车忙。老生苦记文忠语，多恐中原见鹫章。
　　五洲云扰角群雄，幻出楼台蜃气中。环起杀机愁易宿，饫闻怪事嬾书空。八风裂竹乖伦律，九日争桑拒羿弓。说佛不妨妨说鬼，飞磷早已逐韩公。
　　牢落高阳旧酒徒，缶声凄绝唱乌乌。极知王屋移非计，坐惜神丛借已枯。老骥负车鸣折坂，饥鹰驱雀下平芜。人间剥复关天运，醉看梅花九九图。
　　寒宵读史一灯深，眼底浮云变古今。卒懦无狐篝楚火，士愚有狗斗秦金。故应积气天难坠，何致清谈陆便沉。上界不知人事苦，但闻开咽奏元音。
　　卜居何处是南村，说虎翻怜市语喧。铜鼓嶂高山雪盛，红罗沙近海云昏。太阴守岁愁兵气，故国逢春怆梦痕。熳烂桃花过残腊，人闲无路访仙源。
　　白山黑水铁车忙，指俄筑中东铁路事。鹫章，俄之国徽。铜鼓嶂在今梅县东南八十里，周百余里，与丰顺、大埔二县接界。
　　○家琼楼（瀛海）、晴溪（灏）过访，兼赠阳明碑刻寒支文集，即送归上杭（二首）
　　远道劳相访，承筐毕古仪。残碑出新建，遗集得寒支。勳业衰朝大，文章异代悲。昔贤今不作，相对起遐思。
　　好语吾宗彦，流移羡乐郊。族从元宋聚，地扼粤闽交。丁令成归鹤，周侯悔斩蛟。琴岗最佳处，为我卜衡茅（上杭宗人有为觅宅劝居于彼者，故并答之）。
　　○除夕诗（三首）
　　百年鼎鼎三去一，百事不能能执笔。规天橅地愿未毕，坐废一万二千日，徒费精神了无益。手携诗卷行天涯，百事不成成者诗。诗能穷尔尔不知，可怜除夕复祭之，有脯在俎酒在厄。梅花一笑回春姿，弄笔尚自吟南枝。
　　长蛇东来饥而贪，我欲斩之力不堪。坐令闾井歧商参，故居缥渺海色蓝。羁栖复筑山中庵，此身乃虱江城南。今夕何夕陈酒果，一家分照围炉火。海阔山遥定思我，今夕不寐寐应可。东风吹梦云万朵，剑光入海长蛇堕，长啸故山侍亲坐。
　　岁及何守乃守岁，老大尚为儿女事。岁去重关不能闭，岁何须饯乃饯岁。一尊甫陈万感至，醒眼闷看司命醉。平生媚灶苦不工，坐令三十弥困穷。何人设祀黄羊丰，家拥金穴身三公。仰天愁睇青蒙蒙，但见斗柄春回东。
　　●岭云海日楼诗钞卷四（戊戌稿）（清光绪二十四年）
　　南武山人丘逢甲仓海着
　　同怀弟瑞甲、兆甲编辑
　　戊戌元旦试笔
　　水仙花诗奉家君命作（二首）
　　日蚀诗
　　广济桥（四首）
　　答台中友人（三首）
　　王姑庵绝句十六首（有序）
　　元夕无月（五首）
　　千秋曲
　　黄田山行
　　说潮（五古十七首）
　　春日游别峰寺（四首）
　　西上
　　杀鴞行
　　闻海客谈澎湖事
　　寄怀刘幼丹先生成都（四首）
　　春日杂诗
　　得颂臣台湾书却寄
　　寄怀维卿师桂林（七首）
　　寄怀陈省三（望曾）、许韫白（南英）游宦广州（二首）
　　潮州春思（六首）
　　次韵答陶生
　　潮阳东山张、许二公祠为文丞相题沁园春词处，旁即丞相祠也，秋日过谒，敬赋二律
　　水帘亭
　　岩泉义士祠
　　秋溪即目（二首）
　　对月书感
　　次韵答王晓沧广文
　　次韵晓沧秋雨感怀
　　次韵答晓沧冬日见过草庐
　　书怀次晓沧韵
　　寄怀萧伯瑶布衣
　　十四夜月
　　十六夜月
　　忆旧述今，次晓沧见赠十绝句
　　书事叠前韵
　　江楼秋感
　　疾风甚雨，海山苍茫，遂有斯作
　　嗟哉行
　　黄香铁先生（钊）故宅有楼翼然，今斥为酒家矣，与客饮此，追话遗事，感赋六绝句
　　凤皇台放歌
　　题王晓沧广文鹧鸪村人诗稿（三首）
　　赠马总戎
　　题康步崖中翰（咏）出塞集（七首）
　　题带经而锄图
　　次韵和马总戎都竜纪胜四绝句
　　题画竹（四首）
　　闻河决题画竹
　　说剑堂集题词，为独立山人作
　　题风月琴尊图，为菽园作
　　意溪访陆处士故居（四首）
　　小春泛舟北溪作
　　莲花山吟
　　岁暮与晓沧游西湖山作（六首）
　　小除日与晓沧游开元寺，遂西过叩齿庵，傍城根园池抵南门，登楼晚眺作（四首）
　　岁除日与晓沧登金山
　　除夕示五弟时甫三绝句
　　○戊戌元旦试笔
　　麟笔书春后，将铭绝世功。驰书谕殊域，草檄下群雄。沧海波全定，神州日再中。东西朔南暨，齐颂黑头公。
　　○水仙花诗奉家君命作（二首）
　　廿番芳信报新年，海上愁春下谪仙。入世花偏蜕凡骨，卷帘人自荐寒泉。双钩写韵珍遗绢，一操飞香冷素弦。流落纵教天不管，何曾飘坠向风前。
　　白石清泉足雅供，赏春休倚醉颜红（花最忌酒）。满堂金玉饶仙福，近水楼台总化工（花千叶俗曰重台，单叶曰单台）。高级声华香茗附（建茶有名水仙花者），等闲出处素兰同（水仙与兰均建产）。年年一现天人影，不在凡花色相中（一花不再花，故岁须易种）。
　　○日蚀诗（戊戌元旦日蚀，申初初亏、酉初复圆，京师蚀八分三十四秒、广东蚀四分一十五秒，闻印度全蚀不见日也）
　　天鸡唱晓声琅琅，六螭驾日升榑桑。朱麟忽斗阻日驭，赤乌饥啄金轮旁。佛方灭度魔未伏，天龙八部何披猖？罗■〈日侯〉左手出障日，中天竺国全无光。须弥山影陡闇黑，当昼星见垂妖芒。南赡部州古圣国，羲鞭猛着当空忙。魔云走逐复不舍，虽欲远避难为藏。尚留半镜不全缺，奋目赖有开天皇。羿弓昔射九乌死，一乌留使终朝翔。岂容魔力夺所舍？坐令万古无阴阳。岁星过处玉犬吠，魁杓方指苍龙苍。于时下方正岁旦，太史占日书灾祥。中朝天子用中法，乃罢酒醴停笙簧。陈兵典已命司马，萦社术复稽公羊。龙舆不御避正殿，麟鼓载击通天阊。有经救护出佛口，亦遣梵诵僧衣黄。黄冠复令道所道，步虚声里飞金章。预传丹诏戒群吏，郡朝县舍同遑遑。百神闻之奏天帝，迩来叠肆群魔狂。丰隆祗今赐休假，太皞莅职方治装。时惟三方庆高会，列仙竞进朱霞觞。迳欺天醉巧抵隙，举手更肆魔氛强。前犹障月此障日，未可天度仍包荒。佉罗行且涌海天，药叉罗刹争跳梁。迦楼罗动鹏翮猛，干闼婆耸龙头昂。帝车窃据弄斗柄，妖党朋煽联天狼。神州况复有伏莽？征妖召怪难为防。共工头坚柱且折，蚩尤气横旗频扬。治之不早使潜结，将易天姓纷刘张。以魔应魔竞强倔，戎首实自罗■〈日侯〉倡。下方日月号天眼，任蚀不治讹天盲。赤云飞夹白虹贯，效尤而起安可常？甚将裂日作三两，蚀而不已日且亡。收之桑榆未为晚，百神伫待张天纲。维帝曰嗟予其治，维尔神并扶阳刚。乃诏郁仪饬内政，结璘阴教为匡襄。赐之天孤威不服，参旗井钺光煌煌。魔将束手伏鬼国，寰宇无复妖氛扬。彼虽障日日固在，但用魔法胡能长？天工自古贵人亮，此理维圣为能详。昔垂佛日使西照，天龙八部走且僵。况今苍精且御宇，将游化日如陶唐。要须中国圣人出，前驱麒麟后凤凰。大九州成大一统，万法并灭宗素王。四天下皆共一日，永无薄蚀无灾伤。不然测日有辩口，魔法复幻来西方。直教天变不足畏，流祸且恐过焚坑。不惟两儿困尼父，顽辩如盂如探汤。彼乃有帝解造日，将惑黄种归亚当。谁欤觉者解厥惑，力拒魔说毋遗殃！下方有臣心向日，捧日愿大无能偿。梦排阊阖闻帝语，天空海阔歌慨慷。海风浩浩夜未央，天鸡再唱云入房。
　　○广济桥（俗名湘子桥）（四首）
　　垒洲廿四水西东，十八红船铁索中。世变屡新潮汐改（潮昔至桥以上，故贾岛诗有「潮啮城根老树秋」之句，后仅至桥，今则去桥远矣），驿程依旧粤闽通（由粤入闽官道出此）。五州鱼菜行官帖（潮嘉汀赣宁食盐皆由桥分运，放曰广济桥盐。又凡腌鱼曰鱼盐，腌菜曰菜盐。每鱼菜出为行盐旺月），两岸莺花集妓篷。莫怪桥名工附会，江山原已属韩公。
　　城东锁钥俨天然，鴈齿虹腰递接连。一水官如分界守（凡守桥夫及修费，桥东属知府，西属运同），四朝人不及桥坚（桥创始于宋）。长消难准仙无碣（城东旧有碑曰洪水止此。俗传为仙笔，后拓税厂，失之。城遂屡有水患），开闭当关吏有权。何处骑牛寻醉汉，凤凰山上日云烟（潮谚云：凤凰山上无日无云烟，湘子桥上无日无神仙）。
　　花里秦云事岂诬，中桥有庙祀清夫。此江驱■〈马噩〉关文字，终古飞虹化险途。石鲤春浮洲浪活，铁犀夜立舫灯孤。题诗莫误传仙笔，湘子桥头一钓徒。
　　汀赣循梅万派强，济川终赖此津梁。涨痕雨急三门信（大水则城东三门闭，每视桥痕以为闭门准），夹道风喧百果香（卖果者万筐千篓毕集于桥）。江水岂能流石转，神仙原为渡人忙。乘潮怕有潜蛟起，独立飞亭看剑光（桥每洲有亭）。
　　○答台中友人（三首）
　　极目风涛怆梦思，故山迢递雁书迟。渡江文士成怆父，归国降人谤义师。老泪纵横同甫策，雄心消耗稼轩词。月明海上劳相忆，凄绝天涯共此时。
　　抱石申屠剧可怜（台人有贾于泉者，闻台乱家亡投万安桥下而死），一庵待死伴枯禅（内渡后有诸生为僧）。湛身难诉遗民苦，殉义谁彰故部贤（谓部下吴、徐、姜、丘诸将领）。碧血纵埋非汉土，赤心不死尚唐年（台中义士尚奉中国正朔）。扁舟但益飘零感，过海何曾便是仙！
　　归来谁与话酸辛，满目茫茫劫后尘。末俗嚣凌欺客户，长官尊重薄流民。本无旷土容安插，难恃高文济困贫。冷守平生心迹在，朝衫零落泣孤臣。
　　○王姑庵绝句十六首（有序）
　　王姑者，故明郡主，或云周王女也。运丁鼎革，间关入潮，祝发空门，法名日曜。身经劫火，绮念俱灰。皈志金仙，禅律精进。时则江夏尚书寔为檀越精蓝之筑，邻于故第凤城西北，霞起云丽，庵因人着，名曰王姑，卷念先朝遗黎，同感香积之供、伊蒲之设，正不必出自粉磑脂田也。幻缘已尽，完节西归。遗像二帧，珠玉黯然。禅悦之余，想犹不胜沧桑之痛耳。二百年来，香火繁盛，法徒千指，雅志禅修。庵之前楹，像设精丽，重楼后峙，翼以绀宇。花竹森郁，钟磐清严。郡于斯庵，称为胜地。每当春秋佳日，士女游观，钗翠照人，车马喧巷，布金输帛，常填积焉。边防事起，将不戢兵。清净道场，杂居白芳。尘溷日久，法众星散。梵诵已缺，檀施亦稀。事过境迁，旧观难复。东风庭院，燕麦摇春。老尼三五，曝檐话故。盖黯然有今昔之感矣。嗟乎！王姑废兴之慨，异代同符，慧眼以观，何者非幻！大地变灭，尚复无常。区区一庵，藉佛仅存。宁足悲乎？戊戌人日来游斯庵，佛堂尘积。遗画如新。为题绝句十六章，以贻好事，传之后世，亦潮中一故寔也。
　　龙飞皇觉领诸天，衣钵曾留逊国年。谁料凤阳陵哭后，家风传到女婵娟。
　　法雨香霏洗额黄，伽瑜自换故宫妆。北风吹坠南枝月，泣对梅花礼梵王。
　　芳心飘泊总思明，日曜亲书作法名。帝牒不如僧牒永，女墙残照下钟声。
　　汴城宫殿欝嵯峨，已逐禅心委逝波。若化冤禽号朱鸟，不填沧海定填河。
　　殊恩异代降香车，未许长平竟出家。不及天南怀帝后，转经遥祝海棠花。
　　禅房春冷佛灯微，玉叶金枝事已非。夜半闻鹃停梵诵，泪花红溅水田衣。
　　故事凄凉说粉侯，西风梧落梵宫秋。无穷家国兴亡感，诉向莲台佛也愁（老尼云仪宾寔以死殉国）。
　　劫余龙种少生存，云护孤雌入梵门。毕竟千金凭佛保，天涯哀遍女王孙。
　　故国敲残梦里钟，黄河流恨走开封。丹青空貌天人影，难写宫愁上梵容。
　　望云残榜篆馍糊，想见思亲泪眼枯。南北两都无寸土，一庵今尚属王姑（庵旁有庵曰望云）。
　　凤城宝马碾香尘，花嚲春游善女人。水月空庵齐膜拜，妙庄王女是前身。
　　瘦石零花半塔欹，萧条香蜕葬江湄。尚书老死遗民尽，谁署天潢小裔碑（王姑墓在城北）。
　　秀容入后瑶光废，法侣飘零闭绮窗。应有香魂归吊月，佛楼寒火碧秋幢（庵自某军门驻勇后，尼日散而庵亦破）。
　　二百年来一■完，九莲遗蹟已飘残。老尼也识沧桑感，不作寻常绣佛看（九莲菩萨，思宗曾祖母也，遗像已佚）。
　　胜朝遗老半为僧，短发萧萧百感增。谁识天家留佚女，比丘尼派衍南能。
　　西山曾访王姑寺，吊古南来又此庵。一样女儿身说法，满天花雨落优昙。
　　○元夕无月（五首）
　　满城灯市荡春烟，宝月沉沉隔海天。看到六鳌仙有泪，神山沦没已三年。
　　三年此夕月无光，明月多应在故乡。欲向海天寻月去，五更飞梦渡鲲洋。
　　鲲云梦断夜潮寒，佳节偏怜见月难。十二楼台春寂寂，满身花露倚栏干。
　　倚阑痴待月华来，万斛春愁酒一杯。恨煞蛮云遮隔住，东风无力为吹开。
　　蛮云黯黯海天昏，冷对春灯忆梦痕。今月纵明输古月，更无人说夺崑仑。
　　○千秋曲（潮州城北春月，闾巷少年岁相率为千秋之戏，予因为之词）
　　古人习轻趫，因之作绳戏。意与蹋鞠同，本用事武备。何时入宫禁，乃令娱姬侍。宫中岂教战？美人竟身试。名之曰千秋，祝词意何媚？讹转为秋千，颠倒因文字。春风动帘帷，兰闺寂无事。嬉春藉苏困，不惜委珠翠。遂疑作戏初，专为妇人置。何期岭外州，戏乃有古义。闾左侠少年，习武广场地。双绳下系板，朱竿矗若植。各斗好身手，高自鸣得意。仙乎疑肉飞，人也俨着翅。斯技固甚微，斗力非斗智。当其分明角，势亦殊钝利。形劳逸其神，乃不虞陨坠。技成惜无用，徒党自标异。方今重防边，朝右资阃寄。何当下军书，壮士毕罗致。上之为飞将，下亦备突骑。绳度而梯缘，猛迅扫丑类。不龟且可封，拍张亦高位。此乃真千秋，名实两兼至。毋终如处女，巾帼羞遗懿。萧娘吕姥徒，虽贵媿将帅。勖哉闾左人，同奋千秋志。
　　○黄田山行
　　黄田山下寒飈肃，白发老妪当道哭。问妪何事何愁蹙？妪言有儿昨伐木，遇虎于山饱虎腹。兹山往昔安樵牧，年来有虎伤人畜。啸侣呼群食而宿，狼藉满山飞血肉。犬豕未能餍所欲，近村噬人今五六。谈者色变谁能遂？空山辗转穷无告，残年自悲成老独。嗟哉妪悲良足悲，惜尔不遇陈公网鳄时！鳄杀儿，诉公知，公杀鳄，偿孤儿，鳄且可杀，虎何能为？妪乎！今则将安之？妪悲妪徒悲，不如勿悲妪且归。妪若不归虎将来，寒云黯黯白日颓。
　　○说潮（五古十七首）
　　大江日夜东，流尽古今事。安知古恶溪，今乃名善地。严城滨江立，置守称郡治。城北为金山，银山自西至。日夜金银中，最难得廉吏。西北气肃杀，害常寓于利。韩山何峨峨？隔江若相避。千古侍郎亭，独无金银气。
　　一疏晨叩阙，夕贬大海南。安知辟佛人，乃喜留僧谈。苛论出后儒，公德宁遗惭。蒙庄固多诬，妄说孔赞■〈日冉〉。拒墨见夷之，此意良足参。颠也实异僧，在世为奇男。悯其醉佛久，将为醒沈酣。想闻公语时，心已怕瞿昙。仆仆八月间，来往至再三。惜乎公遗书，意未申所含。留衣人其人，微旨谁能谙？中天北斗光，夜照叩齿庵。
　　文翁昔化蜀，相如为之师。放诞犊鼻人，高文千秋垂。韩公启潮教，赵子寔所资。平生磊落况，见公所遗诗。翻然大海南，持文弄珠嬉。维海气为潮，变化生雄奇。公文得其气，遂起八代衰。况乃生其间，御气出骤驰。迳当走籍湜，上与公追随。惜哉不从公，匿采沈海湄。遗文遂零落，片羽世尚疑。闇然凌云气，天子不能知。教虽仅期月，潮人至今思。蕉黄荔子丹，时荐天水祠。何处下马陵，补镌有道碑（郡志云墓佚，或云在桑浦山有墓道碑，行当访之）？
　　世变日以亟，文告不足申。鳄鱼实冥顽，杀之非不仁。遥遥千百年，继韩仅有陈。南荒富物怪，不独鳄病人。我闻有独鬼，凭城殃潮民。昔有贤使君，为文告之神。驱去旋复来，不能歼厥身。用独已可惊，况乃用其群！嚣然来鬼国，飞磷张双轮。攫人以为餐，朋踞大海滨。天威不肃杀，安得回阳春？
　　藩镇与羽党，交起而亡唐。嗟哉赞皇公，实为党魁伤。斯人朋非党，将相材兼良。已筑筹边楼，乃治平泉庄。白马竟为厄，投身落南荒。公当燕闲日，曾受丹砂方。富贵而神仙，中道乃偕亡。穷愁下恶水，扁舟岭梅香。胡为未到潮，说潮神不扬？海气今益昏，接天水茫茫。时艰思将相，吊古心慨慷。救世即真仙，服食安可常？冷冷化象潭，金玉飞宝光。
　　峨峨贵人山，下有贵人村。桓桓陈将军，将乃出将门。七闽拓为八，千里张军屯。至今漳之人，庙祀丰鸡豚。英灵及台岛，歌舞陈清樽。我昔瞻遗像，冕旒抑何尊？想见辟土时，仗钺群蛮奔。抚绥闽越人，舆台皆感恩。方今重阃寄，边海开雄藩。海风自西来，山气日氤氲。欲访山下人，或有将种存。
　　宋南遂不北，有将而无相。哀哉赵元镇，牢落南荒放。误识猢狲王，谪御鹦鹉瘴。五年住潮州，间复遭谗谤。此老终倔强，气作山河壮。潮人爱居士，既去犹景向。大书得全字，揭榜讲堂上。遗址今何存？烟蔓苦难访。睒睒箕尾光，中夕劳怅望。
　　莫大于恢复，莫仇于金虏。莫急于用人，莫难于用武。觥觥王尚书，谋国心何苦！讲学张赵间，所得非小补。论语致太平，况乃精易数。惜哉公着述，零落无完部。邦人重科第，巍访九衢树。安知古名贤，风期足千古。龟湖春水生，丙舍隐林隖。欲读胡公铭，郁郁但黄土。好为语畲民，松柏勿樵斧。
　　道学倡东南，维潮亦兴起。卓哉郑与郭，学为晦翁喜。题诗飞泉岭，想见侍杖履。晦翁生南度，志锐雪国耻。登朝曾几日，侃侃论国是。斯岂腐儒能？何乃丛众毁？宋亡于道学，妄者尚集矢。安知翁之徒，磊落多国士。斥逐未能用，炎精乃不祀。统在道自尊，人心终不死。鸣泉落汉声，至今震里耳。平生愧失学，用晦契微旨。何当构拙窝，吾从子朱子。
　　东山气清肃，中乃祠三忠。我怀文文山，夙昔梦寐通。携我烟霄间，俯瞰青蒙蒙。乾坤正倾侧，玉简宁为功。梦觉谨志之，浩然思无穷。思公艰危日，九死来岭东。哀歌沁园春，古木残阳红。悲哉五坡岭，报国志未终。岭梅最高品，着花冰雪中。安知有南枝，向暖私春风。
　　南澳海上山，缥缈隔烟雾。凄凉陆丞相，中有衣冠墓。我昔舟过之，苍郁见宰树。韩山拜公祠，正笏俨相度。想见海中魂，哀痛失玉步。东皋访遗裔，堂宇已非故。斯祠亦就荒，俎豆日不具。罔两尔何知？英灵尚呵护（俗说祠有长人影，中夕时见）。
　　郁郁金城山，上有千岁松。峨峨马公墓，遇者怀孤忠。全家碧血葬，遗碣苍苔封。我来吊昔贤，林影斜阳红。登山旷四瞩，遥接沧海东。山石俨伏虎，铭者为俞公。公当有明时，平倭着奇功。载观没羽字，如见挥戈雄。死者不复生，生者多庸庸。至今沧海上，日夜生夷风。
　　金城山即金山，在潮州城北，有宋马发祠墓及明俞大猷碑。马公墓，马发，海阳人，南宋末德佑时为摧锋塞正将，署州事；元兵迫潮城，守令惧走，发独慰劳将士，坚守不屈，战败仰药死，全家殉之。
　　南风吹不竞，洲上妾送郎。北风多杀声，妾心为郎伤。黯然天水碧，海色明斜阳。悲歌平元曲，变征何慨慷！至今红螺洲，春草为不芳。男儿不报国，愧死陈璧娘。
　　阳明昔抚虔，且战且讲学。中离薛先生，举家侍讲幄。犹子方登朝，死谏节已卓。惜哉真铁汉，一疏官复削。青衣拜节归，京尘手亲濯。中离溪汤汤，中离山岳岳。夜半闻钟声，谁欤实先觉。维时讲良知，仁夫尤卓荦。建策平交南，持节巩边朔。斯诚阳明徒，边材独腾踔。竟忤仇严归，风节更雄倬。沧海今扬尘，边警喧鼓角。不能事兵戎，何以兴礼乐？斯材不可得，令我思悠邈。斯材纵可得，欲出伤谣诼。河流自西来，颓波日以浊。三河河上坟，丰碑半残驳。
　　中离，薛侃；字尚谦，揭阳人，明正德进士，叔侄举家师王守仁，结斋中离山，自号中离，以建储事忤朝旨，不屈，人称真铁汉，复上疏被削为民，讲学罗浮而终。仁夫，翁万达字；仁夫，揭阳人，明嘉靖进士，平安南广西乱，总督山西宣大保定军务，修筑边墙，性忠孝，刚勇任事，善御将，大喜王学，卒谥襄毅，葬大埔县西之三河。
　　人生不得志，至为邑宰客。客中太有人，埋没殊可惜。有明板荡秋，宗社墟闯逆。草间偷活人，巍巍愧冠帻。邑客尔何为？孤生奋一掷。忠烈本性生，宁复关通戹？至今古潮阳，义士名赫赫。名流井泉香，血化井泉碧。
　　英雄未遇时，牢落无不有。铁丐尔何来？孑身南北走。问丐何姓名，仰天指其口。陈平计固在，谁识相时久。伟哉查孝廉，雪中呼与酒。姓名不必知，知丐才不偶。赠裘可以典，赠金可以受。知我非常人，此意不可负。一梦忽登天，大风吹尘垢。双狮压腹背，金印忽在肘。韩王得意事，第一报漂母。施者虽无求，受者固不苟。丐乎尔诚能，将迎亲拥帚。昔时猎酒徒，衣绣此居守。史祸为君脱，觞歌为君寿。黄金不足报，报之以石友。千古此两人，金石同不朽。一曲雪中人，高唱铅山叟。
　　中原忽龙战，九族开闽关。吾丘自固始，举族来莆田。有宋鸿胪卿，数典乃吾先。巍巍枢密公，于潮为始迁。梅溪（王公十朋）铭公墓，琴山霭春烟。有子梅州守，归养娱亲前。若赵（鼎）若王（大宝）古（革），投赠多诗篇。想见与居游，论道皆名贤。三传韶命判，宗牒曾手编。碧血老殉义，宋日沈虞渊（公讳必明，咸淳进士，有族谱序言迁潮始末最详，公殉难韶州，事见广东通志及广东新诸，籍保昌，寔潮人也）。维时方乱离，族散闽越间。或近籍保昌，或远居琼山。吾祖佥判弟，实隐鄞江边。孙枝日以茂，江楚多绵延。吾宗着石窟，一水梅潮连。精舍寻金山，扫墓来故阡。遥遥三十世，已阅七百年。别派出承旨，棣萼春风联。述祖非无人，谱牒多不全。安知台海客，东风引回船。居潮而言潮，稽古为悠然。先畴尚可服，旧德犹能传。东南此雄镇，保世心拳拳。
　　吾宗着石窟，镇平旧石窟都地；镇平丘姓，南宋末、元初始来迁，其先谱散失，误以为与饶平丘氏祖枢密公成实者为同派，公初未疑，清末以办学亲至闽上杭、长汀，始考知其误。
　　○春日游别峰寺（四首）
　　不作参禅客，看山合此行。移舟泊春麓，回磴瞰江城。亭僻兼云憩，畲荒罢火耕。隔林知寺近，花外度经声。
　　山路到庵尽，依山见梵楼。隔江屏远翠，走石笕潜流。僧野能吴语，樵归答粤讴。浮生闲半日，已共佛无愁。
　　寺小群山合，林深万木春。烟霞僧供养，香火佛生辰。南国多游女，西方拜美人。道旁求布施，凄绝是饥民。
　　好静寻山去，山中笑佛忙。不须杯珓祝，且证木樨香。幢影摇春霭，钟声送夕阳。匆匆下归棹，回首万峰苍。
　　○西上
　　西上扁舟客梦孤，浇愁村酒拨云沽。春帆细雨梅州路，花落春山叫鹧鸪。
　　○杀鹗行
　　城根潮啮树半枯，天阴月黑啼训狐。飞瞰屋山吓黄小，征凶召眚声呜呜。潮州老守行春政，一纸朝颁磔枭令。万户无声春柝严，夜伏空山依破镜。嗟哉人中亦有鴞，东山风雨愁飘摇。人间惜少恶溪檄，畀出浊水公为妖。丹山凤去梧桐老，海上纷来九头鸟。安得枉矢挂阴弓，风毛雨血沧溟东。
　　○闻海客谈澎湖事
　　绝岛周星两受兵，可怜蛮触迭纷争。春风血涨珊瑚海，夜月磷飞牡蛎城。故帅拜泉留井记，孤臣掀案哭雷声。不堪重话平台事，西屿残霞怆客情。
　　西屿，澎湖三十六屿之一。
　　○寄怀刘幼丹先生成都（四首）
　　一麾出守向巴巫，谏草焚余绾郡符。中泽泛舟苏集雁，空山飞檄缚鸣狐。五行灾异消江壅，八阵孤虚考石图。落日秋城添别思，裤襦歌又起成都。
　　玉垒铜梁气象雄，天涯西望忆文翁。双鱼寄远江流上，五马班春井络中。峡雨梦回夔子国，边尘愁入蜀王宫。简书猿鸟应犹昔，筹笔终收上相功。
　　眼底浮云变古今，西南通道极滇黔。贾胡留恋成长技，天府丰饶启敌心。窥井可能炎汉火，凿山谁遣受秦金？蓬婆雪外三城在，重费哀时杜老吟。
　　曾辱昌黎荐士篇，觚棱回首梦如烟。宦游遥羡遨头宴，师说偏留琐尾笺。邛竹通夷愁远道，岭梅破腊迫新年。云龙韩孟何时会？极目春风剑外天。
　　○春日杂诗（二首）
　　乱红成阵满天涯，黯黯春帆细雨斜。何处仙源容避世，赚人毕竟是桃花。
　　雨丝风片暗清明，乡梦惊回杜宇鸣。无限春愁似原草，到无人处更丛生。
　　○得颂臣台湾书却寄
　　故人消息隔乡关，花发春城客思闲。一纸平安天外信，三年梦寐海中山。波涛道险鱼难寄，城郭人非鹤未还。去日儿童今渐长，灯前都解问台湾。
　　○寄怀维卿师桂林（七首）
　　极目苍苍八桂林，春风迢递客愁深。峰回独秀孤云远，江入相离别梦沉。阅岁但增归鹤感，窥天难测剪鹑心！刺船人去波涛急，凄绝成连海上琴。
　　鼍愤龙愁战气昏，东来应有未招魂。平安梅峤迟双鲤，变幻桑田痛七鲲。珠薏余生安下泽，金瓯全局哭中原。不曾竟落权奸手，归养林泉是国恩。
　　未能独乐赋园居，归洛温公讲学初。八阵钤韬开虎豹，百家笺注谢虫鱼。陈经共下宣尼拜，明箕旁求冉子书。应念凤凰山下客，天涯寻约待脂车。
　　轮铁南交走电軿，苍梧西上又扬梧。河山破碎羊肠险，楼阁空蒙蜃气腥。百粤安危关互市，五洲消息迫重溟。谢公高卧应难稳，丝竹中年带泪听。
　　消耗雄心强自宽，家园春咽正承欢。闲居境偶同潘岳，大事人终逊吕端。落日闻鼙思上将，空山观奕感长安。可能再为苍生出，莽莽神州海色寒。
　　十年剑佩记追随，鹿耳惊涛怆梦思。铁马金戈春教战，锦袍银烛夜谈诗。荒山鑱影悲今日，残月钟声异昔时。欲写哀歌寄天末，红棉飞遍越王祠。
　　牙旗玉帐卷东风，绝岛同归患难中。故国愁春三月闰，遥天寻梦一星终。铁衣绣雨蛮花碧，铜鼓椎潮劫火红。袖手南洲观战局，山林未许老英雄。
　　独秀举在桂林城。相离，广西之江水名，在东北境。七鲲，七鲲身在台南府。鹿耳，鹿耳门在台南府海口。
　　○寄怀陈省三（望曾）、许韫白（南英）游宦广州（二首）
　　同作浮家客，多君尚宦游。天涯惊物序，海色入乡愁。鸡凤争栖日，龙蛇起陆秋。东风千里目，怀远此登楼。
　　谁可陈藩匹，吾尤念许虔。几同岭外谪，等是汝南贤。仙令丹砂地，蛮王左纛天。何时渡江客，聚语永嘉年。
　　陈省三名望曾，台湾台南府人，清末任广东劝业道。许韫伯名南英，又字蕴白，清进士，曾任广东三水知县，台湾台南府人，祖籍漳州。
　　○潮州春思（六首）
　　银花宝树影重重，衬出春光别样浓。歌管满城灯似海，珠帘齐卷拜青龙。
　　南国消沉霸气雄，依然花草媚春风。踏青齐上刘王埒，满地香勾印落红。
　　波光虹影接春城，泥梦时光半雨晴。鸡卜庙边春市晓，隔帘香送卖花声。
　　送青水榭小陶然，零落春痕五十年。老铁风流谁得似？美人虹气惘尊前。
　　滑笏春波凤水香，春愁揉碎托瑶章。桃花红雨梨花雪，不见题诗谢五娘。
　　曲院春风啜茗天，竹炉榄炭手亲煎。小砂壶瀹新鹪嘴，来试湖山处女泉。
　　○次韵答陶生（名鹏保，字宾南，丹徒人，改名鸿勳，后改名逊）
　　戴晋无王猛，亡秦有李斯。海鱼容自化，山鬼漫前知。天道终难测，人心傥未离。中兴由一旅，慎勿负心期。
　　○潮阳东山张、许二公祠为文丞相题沁园春词处，旁即丞相祠也，秋日过谒，敬赋二律
　　夜半元旌出岭东，文山曾此拜双忠。百年胡运氛何恶？一旅王师气尚雄。沧海梦寒天水碧，沁园歌断夕阳红。荒郊马冢寻遗碣，秋草萧萧白露中。
　　石阙苔荒一迳深，悲秋怀古此登临。九州难画华夷限，万死思回天地心（安知天地心？张睢阳句也）。南客旅愁观海大，东山云气压城阴。斜阳照起英雄恨，枯木寒鸦泪满襟。
　　东山在潮阳县东三里。张、许二公祠，一名双忠祠；文天祥曾在此题词拜祭并葬马。
　　○水帘亭
　　路转峰回叠磴遥，携筇人上翠微腰。一亭嵌水古流曲，万石鑱云秋气骄。寒洞声喧山阁雨，大江目极海门潮。岳阳胜概休相忆，横槊雄心郁未消。
　　同游陈艮山同年，时极谈洞庭之胜。
　　○岩泉义士祠
　　望帝魂归怨海棠，哀歌有客殉潮阳。虞渊落日青衫泪，古井寒泉碧血香。胜国衣冠留异代（祠旧有义士衣冠），秀才性命答先皇。辘轳坏尽遗祠在，独拜秋衙老树旁。
　　○秋溪即目（二首）
　　绿减蕉阴夜有霜，园柑林柿间丹黄。扁舟坐爱秋溪晚，七曲屏山半夕阳（一作「人家画入秋光卷，七曲屏山上夕阳」）。
　　园林村舍接双堤，十里烟波一棹迷。昨日斜阳今细雨，菊花时节过秋溪。
　　○对月书感（二首）
　　明月出沧海，我家沧海东。独怜今夜见，犹与故乡同。丧乱山河改，流亡邑里空。相思祗垂泪，顾影愧归鸿。
　　把酒酹明月，客怀殊不欢。流光当此夕，照梦到长安。水落龙愁夜，山空鹤语寒。中天宫阙回，孤对岭梅看。
　　○次韵答王晓沧广文
　　漫说曾驱十万师，河湟收复竟无期。秋风老骥思千里，故国鹪鹩困一枝。醇酒悲凉公子泪，麻鞋奔走小臣诗。劳君尚记虯髯传，心冷全输此局棋。
　　○次韵晓沧秋雨感怀
　　黯黯湘帘窣地垂，茂陵卧病枉寻思。全军左袒无周勃，逐客留书有李斯。孺子阴符空北面，故人高会罢南皮。寻常车马今萧寂，酹酒秋原唤可儿。
　　○次韵答晓沧冬日见过草庐
　　罗雀门庭客退闲，漫天风雪入愁颜。良朋命驾每千里，置厦庇人空万间。满座酒尊怀北海，中年丝竹负东山。与君怕作河桥别，衰柳飘零不可攀。
　　○书怀次晓沧韵
　　韩江凉讯接循梅，蚊语中宵尚聚雷。万里南荒饶物怪，百年西域困边材。土风变后多新调，家酿兵余失旧醅。解识婆娑弄珠意，海鸥从此不须猜。
　　○寄怀萧伯瑶布衣（■〈至复〉常）
　　绝代萧夫子，十年羁岭东。牢愁满沧海，文字困英雄。岁月磨头白，关山落照红。相思渺烟水，天末怅冥鸿。
　　萧伯瑶名■〈至复〉常，潮阳人，清生员。
　　○十四夜月
　　四万八千户，将完玉斧功。看成地球椭，摄起暮潮雄。势已群星避，光先四海同。山河终一统，留影大瀛东。
　　○十六夜月
　　上缺象微变，老阴光尚全。何曾旧魄减，已与太阳偏。圆相异前夕，寒芒犹满天。嫦娥怨幽独，惆怅破瓜年。
　　○忆旧述今，次晓沧见赠十绝句
　　莽莽乾坤岁又周，尊前人减旧风流。江山满目都非昔，不待人言意始愁。
　　哀丝豪竹负中年，弃甲南来异锦旋。十载风尘双鬓雪，剪灯情话更凄然。
　　涕泪何曾为酒悲！干戈满地怆离思。流亡南渡谁收恤？愁说江淮唱义时。
　　冠裳全异昔时观，筹保东藩力已殚。海上贡貂稀闲使，诏书行不到三韩。
　　风雪关河有梦还，海天漠漠对孤鹇。暗香疏影寒溪月，万树梅花忆故山（寒溪在台湾县东，溪上山有予别庐曰樵隐，多梅花）。
　　海国诗坛旧主盟，登台坐对玉山清。斐亭钟绝风流散，落日寒芜赤嵌城（斐亭在台湾道署，为昔与灌阳中丞偕宾客赋诗地。中丞句云：「千秋高会斐亭钟」是也）。
　　热血填胸郁不凉，骑麟披发走南荒。未酬戎马书生志，依旧吾庐榜自强（自强不息为予旧斋额，今拟重书以自励）。
　　行踪曾为荔支留，琴剑西风记昔游。独上朝台吊斜日，短衣匹马过南州。
　　坠欢重续凤城西，坐久长河影渐低。话到家山约偕隐，扁舟钓月老梅溪。
　　东南闲说未櫜弓，对酒豪情与昔同。毕竟庐龙不曾卖，田畴宾客在无终。
　　玉山在台湾嘉义县东北，三峰并列，人迹罕至，终岁雪封，为台岛最高山，倭占台后更名新高山。赤嵌城在台南安平县，荷兰人所建。
　　○书事叠前韵
　　逍遥文字谢庄周，墨潘都成涕泪流。凄绝三闾香草意，秋江人赋畔牢愁。
　　接天烽火迫残年，孤负铙歌制凯旋。依旧元戎窦车骑，更无人与勒燕然。
　　何事悲天祗自悲，寒斋倚枕苦寻思。书生怅作封侯梦，愁煞黄粱饭熟时。
　　都卢场辟万人观，民力东南近已殚。不惜水衡钱浪掷，汉家恩赐结呼韩。
　　故人塞外有书还，惆怅江天对白鹇。见说汉边瓯脱尽，秋风胡马满阴山。
　　黄河如带负前盟，满地洪流秋未清。东海茫茫尽鱼鳌，可悲不独是彭城。
　　薤露声哀秋气凉，出关有客更投荒。刊章钓尽甘陵党，流祸居然到吕强。
　　剑外音书屡滞留，西风愁说锦江游。黄巾破败连三郡，更遣刘焉牧益州。
　　战云黯黯遍天西，江上行吟夕照低。还向夔巫苦奔走，草堂空筑浣花溪。
　　漫诧槫桑旧挂弓，残棋欲着与谁同？东风吟冷英雄泪，海外扶余局未终。
　　○江楼秋感
　　不尽神州感，登楼客纵谈。江声流日夜，秋色满东南。宝集群胡市，尘蒙老佛龛。金城摇落意，愁见柳毵毵。
　　○疾风甚雨，海山苍茫，遂有斯作
　　大阴黑入日华消，鳌足难安八极摇。震地瓦声飞汉屋，雨空鞭血断秦桥。蛟云覆海潮神泣，麟火烧天飓母骄。满目鸿流方澒洞，童山无树与悬瓢。
　　○嗟哉行
　　钢是铁所为，铮铮抑何美！安知经火炼，竟化柔绕指。噫吁乎嗟哉，行百者半九十里，晚节末路之难乃如此。君不见扶风大儒宫中才子当时果以投荒死，岂不贤名溢青史？左手抚图右引剑，人生变节须臾耳。适从何来集于此，逼人富贵徒为尔。大衔赫赫书铭旌，相公竟塟咸阳矣。邓绾好官曾几时？人笑褚公今冷齿。
　　○黄香铁先生（钊）故宅有楼翼然，今斥为酒家矣，与客饮此，追话遗事，感赋六绝句
　　西风吹散美人虹，七子才名冷粤中。落日满城邻笛怨，酒垆人更吊黄公。
　　为筑高楼贮绿珠，玉山醉倒遣花扶。买丝合把吴公绣，如此怜才旷代无（吴公名均，潮守也，为先生筑宅买园，并赠孺子妾二以娱其老）。
　　草堂遗集尽风流，欲问诗中几酒楼。依旧壶卢山色好，不妨才语谶千秋（先生楼上楹帖有「壶卢排酒具，任玉山醉倒，酣睡楼头」语，人以为谶云）。
　　青帘风紧酒微波，更遣吴姬压酒歌。莫问黄鹂巷边宅，山塘杨柳倍愁多（先生少长姑胥；黄鹂巷，其故居也）。
　　赎宅何须费百千，楼头酒客正酣眠。西州曾洒山丘泪，零落羊昙更十年（钟遇宾侍御，先生甥也，曾拟赎之不果，今侍御归道山亦有年矣）。
　　诗人老去半逃形，割宅空怜乞佛灵。舍与酒徒还更胜，秋楼吊月酹刘伶。
　　黄钊字香铁，镇平县人，清干、嘉时人，着有白华草堂集、石窟一征等书行世。
　　○凤皇台放歌
　　凤皇山下凤皇水，流遶凤城水光紫。东流分出凤皇洲，凤皇台踞洲上头。我来登台揽八极，海阔天空足寒色。凤皇已去不我留，落日栖鸦阵云黑。我闻帝世鸣归昌，三层阿阁红云光。黄农虞夏忽已没，遂令瑞羽逃南荒。南荒祗今日生事，凤皇亦觉巢无地。山空水寂遗此台，题额空悬凤皇字。此字曾额金陵台，山东李白吟诗来。长安不见见江水，浮云蔽日心何哀？我生自是东海客，万里行吟海天碧。无端又共青莲愁，凤去台空怆今昔。人间谁识百鸟王？故应丹穴犹孤翔。怪毛邪羽世争诧，钦鴀误作真凤皇。竹花不实桐叶冻，况复蛮中哀脯凤。九霄夜踏五色云，白衣偶入才人梦。荒洲芦荻风萧萧，鲤鱼吹浪寒湘桥。若教帝囿念灵侣，龙宫零落愁江潮（旁为龙皇庙，甚破坏）。此台犹藉青鸟语，不惜千金费江渚。群鸦早晚纷来朝，如此当时凤栖处。凤皇山高生玉烟，凤皇之水流珠泉。迢迢此台自终古，会见骖凤来群仙。
　　○题王晓沧广文鹧鸪村人诗稿（三首）
　　晏坐深巷中，门少车马迹。穷愁借诗遣，八极困挥斥。故人有王子，时作坐上客。王子之于诗，嗜酷久成癖。饥寒不自念，渊响出金石。昨持牛腰卷，示我平生获。开卷王孟语，神似非刻画。有时写酒意，几闯元亮席。咏叹发长言，间竟入元白。短章不经意，乃坠宋贤格。寒斋把卷诵，斜阳澹将夕。墙头数点山，时露海天碧。
　　十年走吴越，万里行幽燕。射策屡不售，賸有空囊悬。一官落儋耳，渡海轩吟肩。官卑人自高，学正斋乃偏。炎天不飞雪，寒在先生毡。松醪酌椰瓢，持以酹三贤。此时诗益佳，骨格殊苍然。岂惟吟土风，民瘼尤拳拳。平生稷契怀，自信穷益坚。曰归曾几时，世界屡变迁。颇闻炎海中，奇甸垂蛟涎。灶鼍不可梁，欲济何能前？故山久栖迟，将老诗人间。一卷聊自娱，堂堂惜流年。手热海南沉，烟结郁不宣。
　　何许鹧鸪村？乃在梅花国。花落梅子青，生为鹧鸪食。鹧鸪工越吟，自唱南不北。诗人发乡思，对尔泪沾臆。归山岁之暮，寒巢敛羽翼。手持鹧鸪诗，自写梅花侧。京雒多黄尘，白日闇将匿。海风吹九垠，雷雨大阴黑。出门旷四瞩，天地满荆棘。此时鹧鸪声，更唱行不得。山田瘠可耕，且艺尔黍稷。无以释穷愁，将诗慰食息。岭南论流派，独得古雄直。混茫接元气，造化入馋刻。百年古梅州，生才况雄特。宋公（芷湾先生）执牛耳，光焰不可逼。堂堂黄（香铁先生）与李（绣子先生），亦各具神力。我欲往从之，自媿僵籍湜。耆旧今凋零，思之每心恻。诵君鹧鸪诗，令我怳动色。梅花落空山，风雪途未塞。展卷此留题，飞香洒寒墨。
　　○赠马总戎（名维骐，号介堂，云南哈迷州人）（四首）
　　岭海古雄镇，将军今伏波。威名铜柱大，战血铁衣多。专阃屡推毂，忧时还枕戈。北风近方劲，雨雪满关河。
　　战气不可极，黯然沧海东。九州谁健者！万里靖边戎。南海新除重，西林旧部雄。黄金印如斗，终待立奇功。
　　兵法在整暇，治书如治军。纵横飞白字，变化点苍云。壮采溢毫素，雄心逼篆分。金山伏虎石，重见勒奇文（总戎能书）。
　　我亦相时者，结交多伟人。平生好男子，不帝虎狼秦。入世心肝古，谈兵天地春。相逢各珍重，八极正风尘。
　　○题康步崖中翰（咏）出塞集（七首）
　　出关人拜令公祠，南客才名塞上知。赢得弓衣齐绣遍，春风杨柳小蛮诗（平明独拜令公祠，集中次古北口句也。又承德杂诗注：塞外人呼南人曰蛮，予居此，人目为小蛮子云）。
　　王大司空盖虎牙，英雄故里客停车。渔阳突骑都非昔，惆怅云台说汉家（王梁，安阳人；盖延，渔阳人；皆承德府地）。
　　寻秋独上白狼山，涕泪思乡客袖斑。匕首千金诗一卷，秋风匹马入榆关（白狼山，今名布佑图山，在建昌县）。
　　凤阁新除侍从臣，彩毫还带塞垣春。长安不少鸡林贾，都识能诗白舍人。
　　十载幽并跃马行，久拚关吏笑书生。云骧阁上闻鸡夜，风雪漫天梦柳城（集中有述关吏言诗。云骥阁在汀州，为鸡鸣最早处）。
　　九边烽火迫金台，客唱新添塞上哀。更筑长城防不得，鹫章南下老羗来（塞外人谓俄人曰老羗）。
　　展卷如闻敕勒歌，登临不负好诗多。剪灯便作秋边色，夜半天风叫驾（从本音）鹅（登临多好诗，集中句）。
　　康步崖，名咏，福建上杭人。
　　○题带经而锄图
　　生不愿作读书万卷髯东坡，富贵竟付春梦婆；黄州锄麦不得饱，儋州借笠空行歌。亦不愿作白木长鑱杜陵叟，饥驱茧足荒山走；戴笠吟诗太瘦生，许身稷契终何有？图中者谁笠盖头，岸然道貌清且修。带经而锄偶然耳，宁必便与古人古事争千秋？笠圆象天锄治地，手中之书道人事。大布单衣不掩骭，独立苍茫岂无意？萧萧落木寒岩冬，眼看雷雨回春容。躬耕南阳诵梁父，莫道当今无卧龙。
　　○次韵和马总戎都竜纪胜四绝句
　　猎猎西风旧战场，星碉云堡靖山梁。纪功合有磨崖笔，曾受蛮师十万降。
　　万里滇云筑将台，班师久奏凯歌回。九山天半青如故，又费将军倚马才。
　　战火连山夜击刁，边功人说霍嫖姚。攻心毕竟推诸葛，万古威名倚碧霄。
　　飞车消息近何如？海上妖云誓扫除。立马东南望天象，狼星魔焰眼中无。
　　○题画竹（四首）
　　西风入幽篁，寒声何策策？空山寂无人，落日秋痕碧。
　　寒崖茁孤筱，见石不见地。屈曲自盘根，难掩凌云气。
　　拔地气不挠，参天节何劲？平生观物心，独对秋篁影。
　　此君在今日，大觉无不可。风雨震诸天，空山自龙卧。
　　○闻河决题画竹
　　瓠子尚未塞，淇园已全伐。图中写此数竿秋，留向海天扫寒月。
　　○说剑堂集题词，为独立山人作
　　剑龙出海辞延津，千年龙性犹难驯。南天星斗避紫气，下有按剑独立之山人。山人亦自号老剑，海山苍茫起光焰。手收剑气入诗卷，万朵芙蓉剑花艳。九霄太乙窥铸词，山人说剑当说诗。诗中亦有东来法，七万里外称西师。柏林城小诗坛大，西方美人坛下拜。偶将剑诀传处女，花雨漫天动光怪。归来香海修诗楼，山人说剑楼上头。直开前古不到境，笔刀横绝东西球。山人之才无不可，但博诗名计何左？岂知即诗亦难及，腾跃百家中有我。只今耆旧无张（南山先生）黄（香石先生），中原旗鼓谁能强？粤诗独得古雄直，赖此巨刃摩天扬。祗怜说剑无人解，老泪如潮溢沧海。况复雷雨驱双龙，雌剑升天雄剑在。吁嗟乎！手提三尺歌大风，千秋绝唱隆准公。青蛇袖里朗吟去，便须首数仙才雄。公孙剑器语虽妙，祗许诗人诧高调。此外异说空纷纭，十万横磨帝豝笑。山人说剑剑胆麤，倚天手把玉鹿卢。罗浮风雨自离合，空山卧抱诗龙珠。竟隐珠光腾剑气，不顾世眼骇相畏。繄余剑侠入道人，独抚瑶华解珍贵。九龙城隔沧溟青，倚楼想见吟寒星。何时携剑就说法，诸天云立群龙听。
　　潘兰史，番禺人，清孝廉，善词章，号独立山人，着有说剑堂集。
　　○题风月琴尊图，为菽园作
　　天风吹琴作变声，举尊喝月月倒行。是何年少发奇想，海天漠漠扁舟横。七弦谁遣补文武？九酝谁教变仪杜？人间又见怀葛民，此琴此尊两太古。古风不作古月沉，青天碧海愁人心。诗中说酒十八九，寄愁更抚无弦琴。琴斫寒崖老桐干，焦尾先闻爨下叹。手中之尊何丹黄？谁知半作沟中断！五湖久厌扁舟游，眼前突兀大九州。有风月处便小泊，素琴自鼓青尊留。君弦忽新臣弦旧，宫声顿哑数穷九。舍风不御月不捉，悲歌扣舷速呼酒。此时之风雌不雄，月生月死天梦梦。眼看海水忽四立，黑风驱月西回东。振徽未忍琴碎玉，皇羲授我新翻曲。一弹再鼓八风靖，月照瑶尊酒光绿。携琴不上歌风台，纷纷猛士皆麤才。即看赋月亦词赘，琐屑文寔张尊罍。何如移尊酌沧海，夜半琴声行大蟹。风轮转地月转天，万里云霓发奇彩。呼风入琴月入尊，挥斥八极开天阍。封姨对花不能虐，羿妻窃药不敢奔。琴不必响泉作记，尊不必洼中铭字。风月新常遍留印，席地幙天知许事。谁欤图者酸道人，谁欤歌者仓海君。闻歌九天下广乐，披图四海生酒云。吁嗟乎！男儿生当缴大风，射妖月，听奏钧天醉天阙。下赞虞琴，鼓瑶陛，手酌衢尊万方悦。不然吟风弄月亦可嗤。迳当浮海从宣尼。海山学鼓猗兰操，百觚侍饮随凤嬉。安能郁郁久居此？琴弦不张尊酒止。惊风烈烈月睒睒，老我愁心大海水。誓刃海若縻天吴，道人得我道不孤。鸣弦着我酒船里，更写平分风月图。
　　○意溪访陆处士故居（四首）
　　青山江上足烟霞，三百年前处士家。比似西湖和靖宅，惜无人与种梅花。
　　江头扶醉想高歌，菊迳松庐野意多。毕竟红尘无路隔，此溪曾过郭青螺（红尘隔断一条溪，处士句）。
　　孤忠异代挹清芬，落拓生涯号隐君。半亩墓田孙傍祖，菜花黄上相公坟（陆丞相衣冠家旁即处士穷所，处士盖丞相裔云）。
　　有客思寻片石谈，携筇来访旧精蓝。寒芜漠漠江村夕，一角斜阳尺隐庵（尺隐庵额为处士笔）。
　　意溪在今潮安城北，俗名竹篙山。
　　○小春泛舟北溪作
　　东风双桨打潮忙，漠漠墟烟送夕阳。满载寒香北溪舫，梅花万树过官塘。
　　○莲花山吟
　　须弥山势趋中华，南来到海奇而葩。不知何年碧海上，变现出此青莲花。罡风吹花忽山立，山灵直取花为家。群山万叶护花起，蒙蒙海气生青霞。玲珑藕孔达海眼，中辟洞穴藏龙蛇。偶传花妖骇世耳，时见仙药胎灵芽。筠篮采药有山客，洞天琪草寻三桠。山深往往遇灵境，异果或得安期瓜。仙翁在山工造梦，纷纷鼠穴行牛车。峰头布席作重九，幙天夜转星河斜。人间万梦一夕聚，蝶愁蚁喜争相譁。山灵醒眼观幻相，岁岁见惯宁嗟呀。空青终古此山色，众星遍阅恒河沙。或云文山昔登此，帝舟南望天之涯。花中世界忽破碎，胡尘满眼空咨嗟。力图南徼存帝统，荒山走处人争夸。千年来者少此客，薜萝山鬼应相揶。我归于潮已四载，看山未得探幽遐。近游偶泛北溪棹，海风淅淅吹蒹葭。苍山忽现菡蓞色，直倚天半云难遮。青鞋布袜意先往，泊舟迳欲穷嵢岈。千村万落出山下，山光青尽连桑麻。一庵傍麓佛貌古，老僧云气生袈裟。香厨石泉沁寒碧，松枝闲拾烹山茶。绕庵微迳转愈上，山农冬煖方烧畲。岩苔半脱过虎迹，林香未散喧蜂衙。于时身入莲花里，眼中山势尤盘拿。天空海阔见真面，独立万古何槎枒！登山未半全势出，祗觉雄秀无能加。天池玉井俨在目，奇石离立如辟邪。慨将灵秘贶我觌，此意既拜山灵嘉。竟让文山凌绝顶，山灵亦恐吾疵瑕。林间选石久坐眺，苍然暮色催栖鸦。下山回望留后约，山月送客明归槎。梦神趾离夕引我，洞天仙乐陈皇娲。须臾■〈糸枼〉马碧云顶，山河历历隆而洼。云中缥缈瞰人世，目厌战气腾蛮蜗。愿化莲花作台坐，海上与佛同结跏。
　　莲花山又名莲花峰，在潮阳县东南。
　　○岁暮与晓沧游西湖山作（六首）
　　城外西湖湖上山，嵌空楼观古崖间。满城乞尽仙人药，留取梅花伴客闲（大和观祀华佗，乞药者麇集）。
　　紫竹庵空賸碧漪，游人还说放生池。空明一片湖心水，枯柳残荷太守碑。
　　古洞沉沉访老君，换鹅谁写五千文。一丸泥塞函关路，花冷青牛卧石云（老君洞门已为僧所塞）。
　　刘王埒近草芊芊，满目江山荡夕烟。修路莫寻南汉记，空崖苔蚀兔丝年。
　　一角寒岚照碧波，园亭无奈废兴何！七分荒塚三分庙，如此湖山鬼占多。
　　十万人家山作屏，蒙蒙入望海云青。更无老铁风流笔，冷坐乘风待月亭（亭额为黄香铁先生书）。
　　西湖在今潮安城西门外。
　　○小除日与晓沧游开元寺，遂西过叩齿庵，傍城根园池抵南门，登楼晚眺作（四首）
　　江城春气晓冥冥，腊鼓声中酒未醒。扶醉寻碑唐代寺，碧桃花蚀石幢经。
　　叩齿庵空客话禅，东风酿煖祭诗天。竟输岛佛才名瘦，懒把黄金铸大颠。
　　满城忙趣迫年终，翻笑禅门兴俗同。小结闲缘谈半日，种花园叟钓鱼翁。
　　眼看烂漫好年光，城上高楼野趣长。斜日细吟南磵句，蓣薯花紫菜花黄（「南徼年光偏烂熳，蓣薯花紫菜花黄」，李南磵大令句也）。
　　开元寺在今潮安城内。
　　○岁除日与晓沧登金山
　　一年三百六十日，祗余此日谁能闲！城人十万闲者两，短衣杖策登金山。寒光万里动西极，青山也作岁除色。中原一发苍茫间，独有雄心除不得。
　　○除夕示五弟时甫三绝句
　　江城残腊客思亲，爆竹声中历又新。忽忆四年前此夕，栢庄家咽满堂春。
　　草草杯盘饯岁筵，莫嫌风味逊从前。满城多少贫儿屋，难过钱荒米贵年。
　　一尊今夕弟兄同，镜里愁颜醉转童。自笑獃痴老难卖，横戈还想立奇功。
　　●岭云海日楼诗钞卷五（已亥稿上）（清光绪二十五年春、夏）
　　南武山人丘逢甲仓海着
　　同怀弟瑞甲、兆甲编辑
　　绮疏
　　吴秀才赠水仙花赋谢（二首）
　　为林生题拜梅图（图为王孝廉作）（二首）
　　春寒
　　雨中春望
　　元夕无月感赋（二首）
　　春日寄怀丘菽园新嘉坡
　　送王晓沧之汀州
　　赠柳参军
　　和平里行（有序）
　　牡丹诗（二十首）
　　题画
　　西园重见诗畸刻本，为之黯然
　　拜大忠祠回咏木棉花（二首）
　　游白牛岩（二首）
　　乡间人有误以予为武进士者，戏纪以诗
　　废园
　　寄怀林生葵阳
　　乞萧生作东山丝竹图（二首）
　　游西岩作（二首）
　　得伯质太守书，知乞归未得，赋寄
　　答潘兰史、丘菽园用王晓沧韵
　　丘园八咏为顺德龙山家仲迟驾部（诰桐）作（八首）
　　东山春思（二首）
　　春暮游揭阳作（二首）
　　蛇浦喜晤萧伯瑶夜话
　　得伯瑶和章叠前韵
　　赠夏季平殿撰
　　风雨中与季平游东山，谒双忠、大忠祠，兼寻水帘亭、紫云岩诸胜，叠与伯瑶夜话韵
　　叠韵答夏季平见赠
　　柳汀赠诗述及台事，叠韵答之
　　游东岩叠韵答柳汀
　　叠韵赠林生
　　祝文信国公生日日，得伯瑶风雨中见怀诗答寄，叠前韵（二首）
　　游白牛岩用前游韵（二首）
　　白牛岩次季平韵
　　金顶寺赠僧能意（二首）
　　游西山海潮岩用前游韵（二首）
　　叠韵答夏季平（二首）
　　与季平访柳汀，用季平赠僧能意韵
　　叠前韵歔赠柳汀
　　与季平、柳汀饮东山酒楼（四首）
　　东山酒楼次柳汀韵
　　季平为书「澹定村」三大字、并书赠「马来西极、龙卧南阳」二语为楹帖赋谢（二首）
　　雨中与季平待柳汀不至，歔寄（三首）
　　得柳汀答诗，知方卧病，次前韵
　　西园雅集作（四首）
　　韩祠歌同夏季平作
　　乞夏季平重书文信国沁园春词并拙作双忠庙联语（二首）
　　棉雪歌
　　五月十五夜望月
　　东山松石歌和郑生
　　萧台咽月和季平韵
　　夏夜与季平萧氏台听涛，追话旧事作
　　题絜斋丈鸳湖舟隐图（十首）
　　谢诏安林呈材游戎（天骥）惠画（二首）
　　送季平之澳门，兼订来约（二首）
　　答柳丞
　　春感次许蕴伯大令韵（十首）
　　舟泊凤皇台寄怀季平
　　凤皇别寄季平
　　叠望月韵答柳汀
　　潮州东门城栖寄怀梁仲遂（二首）
　　芷谷居士画大幅水墨云山、瀑布二图，并题句见赠，长句赋谢
　　○绮疏
　　绮疏面面拓云蓝，吹彻银笙酒半酣。倾国名花春第一，新年眉月夜初三。吉金铸镜镌心语，煖玉敲枰试手谈。烂熳东风桃杏嫁，满天红雨梦江南。
　　○吴秀才赠水仙花赋谢（二首）
　　生花妙手夺春工，莫笑金银气太浓。网得西施肯相赠，风裳水佩出吴宫。
　　矾弟兰兄总绝尘，入门便作十分春。珊珊一片凌波影，更遣陈王赋洛神。
　　○为林生题拜梅图（图为王孝廉作）（二首）
　　冰雪空山绝点尘，王维笔下妙生春。男儿自保黄金膝，除却梅花不拜人。
　　逋仙风格本来尊，冷抱梅花自闭门。只合三公向妻跪，不曾轻去谒刘孙。
　　○春寒
　　宝帐春寒夜不眠，卸妆入坐绮窗前。玉屏花影珠帘月，一勺香泉浸水仙。
　　○雨中春望
　　骤煖还寒昨夜风，江城东望晓溟蒙。不知春色在何处？三十二峰烟雨中。
　　○元夕无月感赋（二首）
　　江楼听雨散春声，家国茫茫百感生。四载故山今夜月，不曾流照到金城。
　　火树银花句懒吟，望京楼畔客愁深。他年见月应回忆，寒雨春灯此夕心。
　　○春日寄怀丘菽园新嘉坡
　　极目天南赤道遥，选楼高筑岛云飘。海山仓莽连诸国，古碣荒凉话六朝（南洋蠡测云新嘉坡华人墓碑有梁朝年号者）。
　　○送王晓沧之汀州
　　韩江别思满扁舟，春水新添五尺流。一路青山送眉妩，鹧鸪声里到汀州。
　　○赠柳参军
　　一官留滞凤凰城，十载能诗旧有名。江上新词传唱遍，晓风残月柳耆卿。
　　○和平里行（有序）
　　和平里三字碑，为文丞相书，潮中志乘罕有载者。潮阳县志云：景炎三年十月，文丞相率师驻潮阳之和平里，讨叛将刘兴、陈懿。懿败走，擒兴戮于和平之市。按此即公集杜诗序所谓稍平群盗、人心翕然时也。兴、懿故剧盗，归正复叛降元者，故公诗序及史皆书曰盗，从其朔也。志曰：「叛将」，定其后罪也。惟志以为景炎三年十月则误。应从史作祥兴元年。是年五月已改元，十月不得复系景炎。志盖误以明年方改元也。是役也，邹■〈氵凤〉、刘子俊兵皆会，潮中人士亦多效忠赴义者。故曰「人心翕然也」。逆懿已走，遂引元师袭公。于是，有五坡岭之役。志云十二月二十日，与通监云闰十一月者不合，然事较详。志云：时公吞脑子不死，复还潮阳，见张宏正于和平里，大骂，求死不得。越七日，始见张宏范，不屈。宏范客礼之。时为岁除前三日。祥兴二年春正月，公遂发潮阳。陈懿后为其子所杀云。谨按公驻潮阳于双忠祠莲花峰外事蹟，则在和平里为多。里中今有文忠过化坊，即为公作者。其先后驻此当较久，宜其得为里人作此书。县志则永乐、景泰、成化、宏治四志均佚，今志则云里旧名蚝墩，公始易今名，碑未载。又云：公在军，常不寐，至此，始安寝。信宿，以地气和平，故名之。则父老传闻，恐非公当时意。此与里人所云：镌公书于碑，树之里门，蚝遂徙去者，意皆非事实。虫介旧有今无者，亦事之常。蚝非鳄比，徙何为者？但里人以此增重公书，与韩公文作比例，意亦良厚，可姑存其说耳。书法厚重奇伟，非公不能作，审为真蹟。碑连龟趺，约高九尺许。大字三，曰「和平里」。每字高二尺许。小字九，曰「宋庐陵文山文天祥题」，每字二寸许。碑阴亦有字，漫灭不可辨。光绪己亥春二月，逢甲来潮阳过斯里，得拜观焉。谨赋长句传之，以告后人之凭吊忠节与志潮中金石者。
　　莲花峰头望帝舟，双忠祠前吟古愁。日星河岳浩然气，大笔更向蚝墩留。里人敬忠宝遗字，未入南中金石志。我来下马读残碑，吊古茫茫满襟泪。三闽四广何苍黄，胡尘上掩天无光。力支残局赖丞相，间关万里来潮阳。双髻峰高练江曲，长桥小市驻行纛。破碎河山小补完，警枕中宵睡初熟。于时人心方翕然，盗魁擒馘尸军前。四方响应大和会，祥兴天子平胡年。里改今名定斯义，岂为南中好天气！幕府流离半死生，可惜无人述公意。更取千秋名镇名，军中凤叔为留铭（千秋镇铭，邹■〈氵凤〉作；镇旧属潮阳）。当时赤手扶天意，誓欲畀勿东南倾。五坡岭边鼓声死，丞相北行残局已。复壁犹藏痛哭人，此邑民原多义士（五坡之败，谢皋羽匿潮阳民间）。东山谁筑丞相祠？英风如见提师时。手酹睢阳守臣酒，口吟杜陵野老诗。残畺更祝和平福，自为里人画此幅。墨潘淋漓玉带生，镌上穹碑石痕绿。屡经劫火碑难烧，碑趺贔屭临虹桥（虹桥，今名平桥，宣和间僧大峰筑）。江流桥下天水碧，行客能言炎宋朝。大峰北宋公南宋，凄凉君国弥增恸。此桥曾过勤王师，斜日寒潮满桥洞。鲁戈回日难中天，潮生潮落穹碑前。粤潮有信杭无信，空嗟三日签降笺。南来未尽支天策，碧血丹心留片石。壮哉里门有此观，大书三字碑七尺。字高二尺奇而雄，笔力直迫颜鲁公。旁书九字庐陵某，过者千古怀孤忠。碑阴何人识何语？询之里人不能举。独有公书永不磨，卓立四朝阅风雨。蚝何为者避公书，帖然徙去如鳄鱼。尔虽么■〈麻上骨下〉识忠义，愧彼卖国降虏奴。安得石阑周四角，上覆以亭备榱桷。公书纵道神物护，亦恐年深或斑剥。平生我忝忠义人（宋史诏收恤流散忠义人，谓江淮来归国者），浪萍还剩浮沉身。壶卢墩畔思故里（壶卢墩在台湾县北，近予故居），义师散尽哀孤臣。凌风楼头为公吊（嘉应故梅州，有凌风楼为公作，予丙申过此，有吊公诗），振华楼头梦公召（丁酉夏在韩山书院梦见公；振华楼，书院中楼也）。眼前突兀见公书，古道居然颜色照。斗牛下瞰风云扶，愿打千本归临摹。何时和平真慰愿，五洲一统胡尘无。
　　双髻峰即曾山，在潮阳县西二十里，双峰并峙。练江在朝阳县南，源出云落山，东入海。
　　○牡丹诗（有序）（二十首）
　　春风醉客，百感丛集。鼠姑花信，珊珊来迟。南中芳序，舛午异闻。羁怀无端，枨触绮绪。剪灯展素，裒然成咏。夫金萱忘忧，青棠蠲忿。草木何知？我闻如是。来者未已，歌匪告哀。亦曰聊借奇花、舒此郁抱云尔。
　　倚竹何人问永嘉，满城锦幄护香霞。自从谢客标名后，已占春风第一花。
　　何事天香欲吐难，百花方奉武皇欢。洛阳一贬名尤重，不媚金轮独牡丹。
　　唤回三十六宫春，万种千名色顿新。种遍长安无旧品，果然单父是花神。
　　一捻留红笑玉环，渔阳鼙鼓迫潼关。天教仙鹿先衔去，不许看花到荦山。
　　花发唐宫御宴稀，娇红如泣怨斜晖。临轩莫念元舆赋，更遣君王泪满衣。
　　春光占断几番风，更道花开顷刻中。谁信泥金书碧瓣？岭云关雪谶文公。
　　赏花人倚玉阑干，丽质天生欲品难。雪岭墨池才子笔，枉教来比李端端。
　　玛瑙盘盛金镂杯，重看浓艳锦城开。尚书只惯修降表，底事和酥赠客来？
　　带酒朝看国色酣，群芳管领此花堪。梃边惊艳降王长，无复强词说小南。
　　赏春不惜醉婆娑，琼岛奇花此一窠。留与子孙看亦得，偏教眼福老来多。
　　汴京纳土说钱王，陌上看花兴未忘。留得家风忠孝在，相公裁表进姚黄。
　　漫买胭脂乱抹涂，吴公精监世间无。花阴一线猫儿眼，妙绝谁知午景图？
　　锦绣天街盆景新，十分红闹帝京尘。人间富贵终嫌骤，便作堂花不耐春。
　　看到奇花眼欲迷，不须惊走笑山妻。天津桥上闻鹃客，忍断残香付马蹄。
　　五云捧出缕金黄，欲遣陈州胜洛阳。自辟花中新世界，可怜人枉说妖祥。
　　绝代才人集影园，宫袍黄染墨香温。扬州风月群花笑，争捧金罍上状元。
　　爱教花里筑妆楼，霞彩云芳艳影留。传与姑苏新样好，春风扶上美人头。
　　花落花别怨则离，锦屏人更惜芳时。珊珊亭畔寻香梦，重唱风流玉茗词。
　　东来花种满西园，谁与乘槎客细论。从此全球作香国，五洲花拜一王尊（乘槎笔纪云：英都牡丹花大倍常，闻与月季、杜鹃皆自中华移植。询之洋客，则欧美通商各国均然，不独英）。
　　漫说中人赋十家，春风争买走香车。梦中彩笔新传得，要代欧阳更品花。
　　○题画
　　两山眉黛送春娇，十里平湖晓长潮。红入桃花青入柳，东风人立赤阑桥。
　　○西园重见诗畸刻本，为之黯然
　　斐亭钟断阵云阴，杳杳相思八桂林。一卷琳琅才子语（维卿师昔赠诗有「一年不见丘才子」句），十年锁钥老臣心传人妄计先灾木，割地谁知竟赂金。重检残编春院夕，五更红烛泪痕深。
　　诗畸乃唐中丞在台抚署时集门人幕客所作诗钟也，有公序文及作品。斐亭，台湾道署古蹟。
　　○拜大忠祠回咏木棉花（二首）
　　枯木寒鸦吊大忠，力回阳九气熊熊。化身待挽芙蓉劫（花能解鸦片烟毒），洒血疑开杜宇宫。铜鼓哀歌春庙古，铁椎奸魄满庵红。扫除冰雪持炎运，合率群花拜祝融。
　　阳枢星化木森森，撑拄南天夜不阴。赤制待除花九锡，紫琼分琢玉千林。五云拥护朝天面（花皆上开），万烛光明坠地心（山中民扫落花，云备药材并可熬油）。锦绣江山春一统，西台朱鸟莫哀吟。
　　○游白牛岩（二首）
　　有客婆娑大海南，白牛岩畔访禅庵。颠僧老死文公去，细雨松花扑石龛。
　　海色山光文起楼，才人遗墨壁间留。春林石气漾寒碧，落日倚栏云满头（文起楼在石岩寺，为黄香铁先生建，楼额楹帖尚存，皆先生手书）。
　　白牛岩在潮阳县。
　　○乡间人有误以予为武进士者，戏纪以诗
　　书生面目太槎牙，太息封侯念已差。漫说旧衔同武爵，颇闻外论比文虾（内务府人目待卫曰虾，咸、同间有翰林出领兵者，人谑之曰文虾）。老兵欲唤桓元子，故将谁知李左车。刁斗能铭矛解用，丈夫何事愧刘巴！
　　○废园
　　林泉萧瑟是谁家？人去庭空感物华。病树有枝巢贱鸟，荒池无水俸私蛙。黄枯秋圃公孙橘，红瘦春篱姊妹花。头白园丁更惆怅，残畦种菜老生涯。
　　○寄怀林生葵阳
　　东风吹客送吟鞭，桃李满城花正妍。晕碧楼台沧海气，踏青裙屐丽人天。梦回京国八千里，唤起神童五百年。欲志春心惟望帝，不须重问月公禅（丁雨生师葵阳竹枝有「各抱春心问月公」之句）。
　　○乞萧生作东山丝竹图（二首）
　　但无丝竹有东山，要乞丹青补黛鬟。莫被比邻文信国，满前姬侍笑儒酸（东山有文丞相祠）。
　　中年哀乐宜丝竹，此意惟应逸少知。恰好流觞逢曲水，管弦添写在山时（流觞曲水在东山）。
　　○游西岩作（二首）
　　路曲林幽别有天，出城岩翠接春田。孤云出树疑残塔（岩故有塔，故又名塔山），大海回潮应伏泉。扫墓人来东晋族（山下有晋郎官范昌谷墓），开山僧说盛唐年。宝通药地传灯冷，零落南宗六祖禅。
　　沧洲东望昼冥冥，一角荒山仗佛灵。夹径花霏连理树（海潮寺有连理树），断碑苔没读书亭。六时钟磬林光碧，万里帆樯海气青。坐对石头无法说，将诗吟与蛰龙听。
　　○得伯质太守书，知乞归未得，赋寄
　　一载仍容借寇恂，双旌山畔粤江春。封章郑重循良绩（时方保卓异），归计迟留畎亩身。海舶利成旁落势，陆梁风起近边民。艰难正仗匡时手，未许扁舟理钓纶。
　　李士彬字伯质，时为潮州知府。
　　○答潘兰史、丘菽园用王晓沧韵
　　龙血元黄战正酣，海山何处筑诗龛？权书枉着苏明允，心史空留郑所南。斫地有歌哀骥老，攀天无路阻鸾骖。蛮云黯黯愁思阔，聊写新词当尘谈。
　　○丘园八咏为顺德龙山家仲迟驾部（诰桐）作（八首）
　　紫藤花馆
　　碧漪池
　　流春桥
　　涵碧亭
　　淡白径
　　壁花轩
　　浣风台
　　绦雪楼
　　紫藤花馆
　　名园高馆最玲珑，藤影花光护绮栊。璎珞四垂珠万串，一春长住紫云中。
　　碧漪池
　　海色天容共一池，群花寒浸碧涟漪。临流化尽春衫影，绝似唐宫浣露时。
　　流春桥
　　垂虹影落碧波寒，流尽春花春欲阑。独有春愁流不去，中原一发倚阑看。
　　涵碧亭
　　收尽云光夜见星，临波面面敞珠棂。眼中碧海无风浪，人卧乾坤一草亭。
　　淡白径
　　漠漠梨云出梦迟，春风花迳独行时。别开冷艳幽香境，来写吾家左掖诗。
　　壁花轩
　　琴酒名园载月过，开轩花气漾文波。不妨四立相如壁，消受芙蓉艳福多。
　　浣风台
　　雄风赋罢气飞腾，还似兰台快共登。沧海不尘天若洗，观星人立最高层。
　　绦雪楼
　　天半寒光幻绮霞，倚楼人正赋尖叉。屏风写出■〈山兼〉山景，万树燕支六出花。
　　丘诰桐字仲迟，顺德县龙山人。
　　○东山春思（二首）
　　春泉流涧晓潺潺，古院无人尽日闲。落尽碧桃归未得，望仙桥畔望家山。
　　云壑风泉入画图，水帘亭畔客怀孤。海桐花发山桑熟，细雨春林叫鹁鸪。
　　○春暮游揭阳作（二首）
　　三月春江放棹行，水田漠漠万车声。空山废堠秦人戍，落日平芜汉代城。印铸彻侯封粤令，帆回海道阻闽兵。古怀赢纵东风目，散尽闲愁看野耕。
　　玉溶潮生打桨忙，绿阴夹道水松凉。北来岭势连山越，南徼民风故陆梁。乔木村居名将冷，落花坟上美人香。江城如画吴中景，愁入昏昏海气黄。
　　○蛇浦喜晤萧伯瑶夜话
　　惊风倒吹瘦蛟舞，海底鲛人泣珠雨。客楼一夕千秋语，憧憧灯影须眉古。天涯等是沦落人，笔花黯淡愁不春。不堪更诉虫沙劫，九州举目皆鲲身。长剑倚天悲未遇，流布人间賸诗句。干颠坤摇卧不稳，睡龙夜瞰风云气。
　　○得伯瑶和章叠前韵
　　华灯夜照柘枝舞，满地香云散花雨。豪竹哀丝送眉语，红氍毺捧宫妆古。安知座有伤心人，东风吹律声不春。满堂花作可怜色，浩劫欲化无边身。归倚客窗愁目遇，震魄惊魂吟大句。舍兵无法向人说，大九州方沉战气（和章有「从今掩耳怕谈兵」句）。
　　○赠夏季平（同和）殿撰（二首）
　　周南留滞得归迟，三策天人圣主知。四海喜闻新政日，六街争看状元时。小臣下土纵横涕，世事长安反覆棋。回首觚棱俱远梦，天涯相对怅秋期。
　　海天龙雨走惊雷，黯黯蛮云瘴不开。万里梦回庄蹻国，千金装问赵佗台。本无温饱平生志，待济艰难旷代才。约吊文山酹尊酒，世忠亭畔看潮来。
　　夏季平名同和，一字用卿，贵州省人，清状元。
　　○风雨中与季平游东山，谒双忠、大忠祠，兼寻水帘亭、紫云岩诸胜，叠与伯瑶夜话韵
　　万石捧云郁飞舞，神龙出布状元雨。寒鸦无语杜鹃语，心悯大忠来吊古。等是金鳌背上人，悲歌重写沁园春。河山一统初破碎，繄余更属浮萍身。零丁洋边与君遇，灵威庙前诵遗句。同揩远目青山间，一发中原夕阳气。
　　灵威庙在潮阳东山麓，即双忠祠，祀张巡、许远；大忠祠在灵威庙左，祠文天祥。
　　○叠韵答夏季平见赠
　　群胡竞作天魔舞，■〈忄刃〉利天宫下兵雨。空山月黑翁仲语，欲灭皇风扫三古。满目女娲抟土人，蒙蒙梦入蟪蛄春。直甘大地作布施，何惜恒河沙等身？是何世界今顿遇，一切法消偈四句。相期出挽阳九厄，日轮天转黄人气。
　　○柳汀赠诗述及台事，叠韵答之
　　东海饿蛟作人舞，万里炮云挟枪雨。相公款关奉盟语，玉斧一挥恨终古。天南流落忠义人，披发呼天天不春。臣军请缨云请剑，疏草劫烬余吟身。伤心岂独士不遇，涕泪花前吟赠句。妇人醇酒足此生，老天不喜英雄气。
　　庄柳汀名学忠，江苏人，孝廉。
　　○游东岩叠韵答柳汀
　　留衣废亭石云舞，卓锡古泉冷飞雨。持赠山僧有才语，畀与大颠共千古。渡海来为南粤人，五年伤别兼伤春。生似昌黎厄磨褐，终日坎壈缠其身。名山幸与名贤遇，留镇山门藉诗句。千年重出起衰手，睒睒中天北斗气。
　　东岩在潮阳县。
　　○叠韵赠林生
　　庭院无人燕交舞，手订别风证淮雨。渊渊如闻金石语，皋比兀坐形容古。君是羲皇以上人，胸中碑板蕴古春。侍儿亦作古妆束，翩翩玉立何长身？练浦秋风始君遇，一春屡诵惊人句。手书直迫瘗鹤铭，上皇山樵饶道气。
　　○祝文信国公生日日，得伯瑶风雨中见怀诗答寄，叠前韵（二首）
　　七忠祠前陈羽舞，闪闪云旗降风雨。荒山夜出英灵语，如闻此会足千古。谁其尸者狮山人（季平自号狮山山人），万里来话琼林春。会者齐吴楚闽粤，来祝带血啼鹃身（马隽卿秀才生于齐，庄柳汀孝廉长于吴，马荦飞孝廉学于楚；予台人，台故隶闽；余子皆粤人也）。此会惜君未得遇，五日江风阻诗句（来函雨阻迟到）。西台莫唱朱鸟吟，东山尚蟠冷龙气。
　　痴龙兀挟云阵舞，海天十日九风雨。脉脉隔江不得语，冒雨寻僧禅趣古（连日与季平诸人遍游东西岩）。何期海上听潮人，心花怒发天地春。豪吟杜陵洗兵马，天涯慰我哀时身。开缄喜若与君遇，顿释愁怀诵佳句。云阴蔽天无斗牛，漫倚楼阑看剑气。
　　○游白牛岩用前游韵（二首）
　　云气溟蒙大海南，看山人再访禅庵。泉声冷尽高僧锡，满地花香雨一龛（卓锡泉）。
　　万方多难此登楼，眼底云山翠欲流。欲吊红棉旧吟客，落花飞絮满江头（文起楼）。
　　○白牛岩次季平韵
　　寺楼悬踞最高层，路转松阴百级升。山为出云常作雨，人虽辟佛不嫌僧。散花丈室泉声古，落日空江练色澄。我自擎天拜柱石，爱他风骨独崚嶒。
　　○金顶寺赠僧能意（二首）
　　但有名僧山便灵，宝通禅派未凋零。诸天花雨蒲团坐，大海潮音贝叶经。古寺寻碑金顶冷，空岩说法石头听。重来看卓泉边锡，云掩寒关佛火青。
　　浴佛才过客此游，禅花开落剧清幽。西来劫火遮灵鹫，南下宗风衍白牛。文字前因僧有幸，沧桑满眼佛无愁。乾坤何处藏吾拙，戎马书生句又留（僧署室曰藏拙）。
　　金顶寺在潮阳县。
　　○游西山海潮岩用前游韵（二首）
　　梅雨初过浴佛天，寺门香拥稻花田。七层金碧消甄塔，万里风潮长石泉。楼观总含沧海气，江山还属太平年。劫尘屡换名僧尽，唤起闲云与话禅。
　　一片斜阳入渺冥，迩来人更访山灵。江帆叶叶收前浦，野鸟时时下古亭。满院吉祥花气紫，半林连理树阴青。归筇如带西来意，风送钟声下界听（山中吉祥花盛开）。
　　西山海潮岩在潮阳县。
　　○叠韵答夏季平（二首）
　　旧恨新愁满海天，封侯休说面如田。凤饥何计翔千仞，龙蛰真忧到九泉。白马潮来悲往事，红羊劫换感流年。西山薇蕨无人问，且话莲花六叶禅。
　　寥空双鹤破苍冥，睥睨千秋佛乞灵。霸国山川吟粤峤，翰林风月忆柯亭。身经忧患先头白，名着文章愧汗青。十万军声来夜半，问潮泉畔且同听。
　　○与季平访柳汀，用季平赠僧能意韵
　　入室古芳满，庭花连理枝。乡音脆吴语，风格拗唐诗。远算就时见，深尊劝客持。千金载西子，少伯是吾师。
　　○叠前韵歔赠柳汀
　　冷抱香云卧，骄人花一枝。才名高顾怪，音节变吴诗。客至家姬出，宵征阃律持。城南树精老，唐突化人师。
　　○与季平、柳汀饮东山酒楼（四首）
　　岩翠潮光共一楼，江山今日顿风流。诸天洗出云雷气，供养群仙坐上头。
　　六百年中电掣回，东山又见状元来。平生心醉文丞相，莫问他人借酒杯（谓季平）。
　　花气蒙蒙酒半醺，掀髯休笑故将军。谈兵杜牧狂言甚，只向尊前念紫云（戏柳汀）。
　　浣花天气雨初晴，也当鳌头宴锦城。一片千秋七星石，水帘亭畔看题名（季平少长于蜀，故有锦城之语）。
　　○东山酒楼次柳汀韵
　　第一仙人数宋郊，羊裘更说子陵高。天公速客先风雨，山寺开门受海潮。游蹟待传文上石，边愁无计锈生刀。狂吟且共楼头醉，酒虎诗龙各自豪。
　　○季平为书「澹定村」三大字、并书赠「马来西极、龙卧南阳」二语为楹帖赋谢（二首）
　　三字千秋澹定村，大书留处万灵尊。他年乞与和平里，同证名贤雪爪痕。
　　下笔真成千丈强，更将龙卧许南阳。何当窥井重炎火，天马西来汉道昌。
　　○雨中与季平待柳汀不至，歔寄（三首）
　　暮雨潇潇客未行，吴娘别后最关情。玉关杨柳无消息，惆怅高楼夜笛声。
　　东风吹絮点前汀，绿满龙津旧酒亭。恼乱儿童无处促，柳花飞去作浮萍（龙津亭故址在潮阳城南）。
　　无奈城南老树何，柔花弱蔓引交柯。精灵倘识神仙过，来听江楼倚剑歌。
　　○得柳汀答诗，知方卧病，次前韵
　　海天漠漠云不行，淫霖十日难为情。何堪风雨怀人夕，更听猿啼三峡声（小朱明洞天连夕猿啼甚苦）。
　　坐拥文君思柳汀，梦中螃蟹来旗亭。不知别我向何处，大海茫茫风阁萍（昨梦柳汀衣冠来别）。
　　东方未明奈乐何？广庭珊树交枝柯。玉清嬿婉太白病，行雨洞中方醉歌。
　　○西园雅集作（四首）
　　一时佳话遍江城，海上喧传击钵声。莫怪霓裳众仙集，洞天新署小朱明。
　　平地楼台气更奇，半闲遗址草迷离。待将银汉金茎笔，重赋升庵八咏诗（萧氏之先曰铁峰修撰，有园在城西曰半闲，杨升庵为赋八咏者也。今已废。银汉金茎，八咏中语）。
　　难得平原十日留，岭梅初熟麦方秋。剧惭秦缶乌乌语，唱向延晖楼上头。
　　天上文昌气似珠，吟声万里合笙竽。黔云台雨姑苏月，写入西园雅集图（同集多潮人，惟季平黔人、柳汀吴人，予则台人也）。
　　○韩祠歌同夏季平作
　　前溪后溪海气黄，东山西山山色苍。临崑邑徙新兴乡，谁欤主者韩侍郎？辟佛不得来南方，其年元和国号唐。八千里路嗟潮阳，岭云不热关雪凉。泰山北斗公文章，安知天使文蛮疆？畀易椎结为冠裳，止八阅月教泽长。风雷驱鳄宵奔亡，祷雨大湖岁乃穰。两至相度溪山旁，乃移新邑居中央。先立学校登秀良，余事更为游山忙；去乃留衣老僧堂。公德在民民不忘，千年雄邑成金汤。祠公东山慰民望，青山碧海开堂皇。公衣冠坐清而刚，森森古木皆甘棠。官吏习礼交趋跄，春秋荐馨如烝尝；推公遗教道益彰。讲院前辟环书廊，后翼以楼奉文昌。祀朱子兼周程张，斋舍书声夜琅琅。我归黔突初不遑，前年韩山留瓣香，今年东山陈修羊。为赵天水何敢当？海南闲弄明月光。海水四立天苍茫，山精白日争披猖。安得巨刃摩天扬？手馘长鲸剸封狼。思公不见心旁徨，骑麟披发下大荒。狮山山人何昂藏？万里访我浮海航。宝剑夜解千金装，出示肝胆腾光芒。相与谒公神慨慷，誓继公志回澜狂。骨蕝仇国无能强，磨蝎厄宫无能殃。手持芙蓉方南翔，中天霞拥双凤凰。前山龙首扶云骧，南风吹雨声浪浪。
　　○乞夏季平重书文信国沁园春词并拙作双忠庙联语（二首）
　　枯木寒鸦夕照迟，大书深刻壁间词。淋漓元气千秋笔，俨雅堂前第二碑。
　　轮囷肝胆定交初，同吊双忠古愤摅。留与南疆谈掌故，水曹楹帖状元书。
　　文天祥谒东山双忠庙沁园春词：为子死孝，为臣死忠，死又何妨？自光岳气分，士无全节，君臣义缺，谁负刚肠？骂贼张巡，爱君许远，留取声名万古香。后来者无二，公之操百链之钢。嗟哉！人生翕欻云亡，好烈烈轰轰做一场。使当时卖国，甘心降虏，受人唾骂，安得流芳？古庙幽沉，遗容俨雅，枯木寒鸦几夕阳？邮亭下，有奸雄过此，仔细思量。
　　俨雅堂在双忠庙。
　　○棉雪歌
　　红棉飞絮、满天如雪，此南荒奇景也。不可无诗。
　　南天珍木瑰奇绝，花作红霞絮白雪。文章万丈见光焰，谁意飘零更高洁。峤南火维见雪稀，忽飘扣砌沾罗衣。初晴林雨苞全坼，微遇山风絮竞飞。团为雪球散雪气，海国遍寻遗种地（每苞散作百十球，每球一子，着地即生，有飞越十里、五里而生者）。炎荒得此太奇景，赤日行天雪花坠。芦花秋雪杨花春，入眼偏惊夏雪新。旁人莫妄疑轻薄，此花肝胆原轮囷。入时自作风流格，尚留清白人间说。偶教痼疾起烟霞，劫火不妨烧雪魄（中鸦片烟毒者，烧棉絮存性和茶子油饮之立起）。奇花曾为吟春红，长夏仍教住雪中。英雄心性由来热，待竟苍生衣被功。
　　红棉花别名英雄树，干高花伟。
　　○五月十五夜望月
　　今月作古色，天涯伤客情。不知夜景短，欲夺日华明。千里幸犹共，一阴嗟已生（昨夏至）。妖蟇方内蚀，何以慎持盈（明夕日食）。
　　○东山松石歌和郑生
　　大阴黑、耀灵匿，天上风云惨无色。飞虎伏、神龙蛰，龙化为松虎化石。君不见南海之滨、东山之阴，松苍苍兮石碧。松石间，谁所祠？睢阳张许双灵旗。前游者驱鳄韩昌黎，后则啼鹃带血之文文山来题词。诸公皆与此松此石深相知。当松髯兮怒张、石齿兮愤吐，恍惚见斥庭凑，骂禄山而拒蒙古。安知佛骨未焚、别出胡神欲代今天作之主。大海茫茫，环起胡虏，叛臣不必定在节使府。坐令绦灌无文、随陆不武，衣冠道丧道实苦。松耶、石耶？安得风云复奉尔为龙而为虎？吁嗟乎！长白山上有石虎立而参天，下为松花江，松涛万壑飞龙泉。天昔生真人于其间，真人去今几世而几年。漫漫者海，生尘生烟，遮山蜃气而蛟涎。何来精卫口衔木石欲填海。哀哉！海深不可填。我登东山，远睇长白，北向哀泪，匪泪伊血。古人不我待，谁文章而谁气节。但见石非石兮、松非松，乃古人肝胆之轮囷、冠绂之从容，愿拜石作丈、松作公。我昔在韩山，有石曰双旌。种松其间，畀成梁栋，支大厦之倾而惜其迟生。松灵石顽，谁使松化石？长此冥冥。匪石实顽，石能补西北之天倾。无奈娲皇日听笙簧谢不能，百神不敢言石言其事。松声谡谡嗟天醉，风云兮不来，空山兀抱龙虎气。
　　○萧台咽月和季平韵
　　向夕阳焰息，赤道收热风。高台旷登眺，疏星缀圆穹。团团海上月，涌出东山东。山海浩一色，凉波碧蒙蒙。光华变云气，缤纷间青红。坐对开心颜，不辞清尊空。谁家双玉笛，吹月高城中。同唱苏仙词，旷代情为钟。栖乌若相答，哑哑啼烟丛。把酒怀古人，今月仍古同。下界劫尘灰，不到广寒宫。欲归访嫦娥，安得桥如虹！醉看群宾散，斜月西岩钟。
　　○夏夜与季平萧氏台听涛，追话旧事作
　　大海惊涛似昔时，高台同听不胜悲。五年乡泪愁中制，半夜军声梦里驰。铁弩何时开越国？素车终古走灵胥。如闻鹿耳鲲身畔，毅魄三更哭义旗。
　　○题絜斋丈鸳湖舟隐图（十首）
　　起家任子旧星郎，四省屏藩廿载强。归去楼台无地筑，一帆春水问鸳鸯。
　　唱彻陂塘买未能，乡心闲写大吴绫。秋来烟雨楼头梦，饱啖蒪鲈羡季鹰（丈自题买陂塘一阕）。
　　前身等是戒禅师，百八钟声入妙词。画上湖船最风景，荷花国里写苏诗（又有集苏绝句百首，夫人集苏为金缕曲八阕，皆为此图作）。
　　尊前金缕按清歌，春日宜人诗意多。更比王夫人福好，湖山偕隐傲东坡。
　　卸帆亭畔怅离群，天末看云念卯君。何日扁舟遂归计，联床风雨话湖云。
　　嵩云岱雪思依依，琴鹤南来未得归。有客西州说遗爱，十年泪满蜀人衣。
　　欲回天地入孤舟，家住由拳古越州。为语君王正尝胆，未容少伯五湖游。
　　我家海上有鸳湖，烟柳风荷丙舍图。百口渡江无宅住，绿篷鳄海念东都（台湾县东有鸳鸯湖，县志八景所谓鸳鸯湖访荷也。予有丙舍曰樵隐山庄，来潮每忆及之。潮人谓台曰东都。潮船名绿篷）。
　　窥江虏马气方骄，难遣雄心郁怒潮。便住张融船亦好，莫教风景似南朝（意人方索三门湾，英人亦索长江上下游）。
　　横流满目未能安，持节天南仗汉官。蓑笠烟波渔父梦，不妨聊写画图看。
　　沈守廉字絜斋，时为惠潮嘉兵备道，浙江海盐人。
　　○谢诏安林呈材游戎（天骥）惠画（二首）
　　廿载承恩玉殿前，丹青气格老幽燕。南来话雨旌门里，为写屏风鳄海天（君旧官侍卫）。石骨松心海鹤姿，将军风格本权奇。何当挥洒惊人笔，画出登坛拜将时。
　　○送季平之澳门，兼订来约（二首）
　　别我向何处？临歧殊怅然。群夷濠镜宅，千里火轮船。互市开明代，飞机近百年。茫茫众忧集，竟在有生前。
　　预计重逢日，归途六月中。山川仍古越，人物几英雄。把酒酹江月，卸帆谈海风。行期早吾告，慎勿惜邮筒。
　　濠镜即澳门
　　○答柳丞
　　二松之间屋压头，老丞哦诗夜不休。新篇连牍晓寄我，爽气欲扑山中楼。楚山矗矗楚水流，楚材自昔推奇尤。但使能坚季布诺，人间何患无曹丘。吁嗟乎！匈奴嫚书姿嘲弄，季布之言竟何用。樊哙方行十万众。
　　○春感次许蕴伯大令韵（十首）
　　一夜东风满凤城，春愁黯黯共愁生。新年莺燕他乡感，落日鲸鲵故国情。欵局有人通秀吉，残疆无计守延平。天涯何限哀时泪，洒向花前月不明。
　　浮云飞絮澹春前，梦忆虮臣吁九天。照海旌旗忠义社，渡江帆楫永嘉年。遗殃箕子明夷地，并割颜回负郭田。独对东风倍惆怅，故山回首郁愁烟。
　　沉郁雄心苦未灰，他年卷土傥重来。愁人断句悲青坂，战地残枪卧绿苔。梦里国仇惭越报，眼前儿戏感吴獃。故知块垒浇难尽，且为看花借酒杯。
　　蒙蒙海气遍东西，何日干戈许再提！华表空闻丁鹤语，乱萌先兆子规啼。饮河腹懑千年浊，问道心惊七圣迷。五载伤春复伤别，忏除绮语未重题。
　　谁遣风雷起蛰龙，冥冥愁夜递秋冬。梦回香国春三月，极目蓬山海万重。置酒未闻平寿勃，奉书还见卓征邕。欲将笔削修花史，坠溷飘茵听所逢。
　　九州无地不胡尘，难觅名山老此身。屡划鸿沟开鬼国，更移犴狱避袄神。论文竞凿中央帝，抟土先愚上古人。莫向武陵寻旧梦，桃花零落不成春。
　　动地春江走怒流，秀才心事惯先忧。越兵屡入灵胥眼，孔履同焚逆莽头。白马沸唇呼跸至，青牛弭耳化胡游。最怜十万横磨剑，链作人间绕指柔。
　　谶秦何必定归胡，谁遣关中缺挽输。独客春心怜望帝，参军蛮语叹娵隅。沉沉大泽狐能语，黯黯钟山鸟自呼。欲取奇胲察时变，登台先验海星图。
　　敢吟绵葛谓人昆，典礼崇隆念本根。都下愁春黄雾塞，日边望气赤云奔。惊沙卷塞朝呼鹘，吹浪空江夜有豚。唱彻得脂新乐府，鲜卑闻说最承恩。
　　顾曲当筵唤奈何，春江愁饫木鱼歌。奔天素女月华冷，话海麻姑霜鬓多。断续乡心车铎语，煖寒天气酒杯和。故人勾漏今仙令，欲乞丹砂治睡魔。
　　○舟泊凤皇台寄怀季平
　　乐莫乐兮新相知，悲莫悲兮初别离。鮀江水黄海水绿，与君一夜东西驰。凤皇台边客帆卸，遥忆维舟九龙夜。欲知别后相思深，茫茫江海愁人心。
　　○凤皇别寄季平
　　大鹏海上居，南徙乘天风。抟扶不得力，坠落荒山中。郁郁无可语，大鹏良自苦。群鸟怪大鹏，将毋客傲主。丹山有异鸟，其名曰凤皇。出为天下瑞，世但惊文章。凤皇翔八极，南与大鹏遇。无以栖凤皇，且借梧桐树。乌鸢尔勿吓，鷽鸠尔勿笑。毛羽虽尔同，嗟尔不同调。凤皇语大鹏，冲天终有时。勉哉培风力，慎勿负所期。六月息不得，大鹏心自热。茫茫九天云，独与凤皇别。
　　○叠望月韵答柳汀
　　闲愁万种扫难清，漠漠蛮江雨又晴。归国人才辛弃疾，通天心事沈初明。停云八表思朋好，朗月三生发古情。书罢逍遥鷽鸠笑，剧怜愤世有庄生。
　　○潮州东门城栖寄怀梁仲遂（二首）
　　万国无安土，东楼纵目初。独怜沧海客，不得广州书。忌讳文章少，穷愁问讯疏。五噫歌自苦，旅抱近何如！
　　傥上朝台望，应怜去雁迟。三年今不见，千里每相思。客枕新愁重，佣书旧业卑。梁鸿仍海曲，与尔负明时。
　　梁仲遂即梁诗五，名居实，见卷二。
　　○芷谷居士画大幅水墨云山、瀑布二图，并题句见赠，长句赋谢
　　墨风一夜驱云起，龙气蒙蒙万山里。轩窗如闻瀑布声，天下奇观宁有此？纷纷众史画格卑，嗟君抗古森雄奇。下追西庐上北苑，中间直蹑黄大痴。填胸磊块化丘壑，肊造桃源付耕凿。胡尘不到画里天，如此江山殊不恶。平生画山不画人，四海无人堪写真。此图忽着人者两，草庐对语空山春。口读君诗目君画，众木槎枒群石怪。动摇古壁愁欲飞，骇视云中忽龙挂。岂惟城市生山林，风云惨淡开胸襟。可怜祗向画图见，孤负苍生霖雨心。
　　芷谷居士姓刘名芷谷，嘉应州人，兄名菽蕃。
　　●岭云海日楼诗钞卷六（己亥稿下）（清光绪二十五年秋、冬）
　　南武山人丘逢甲仓海着
　　同怀弟瑞甲、兆甲编辑
　　观芷谷居士画，有怀其兄菽蕃先生
　　己亥五月二日东山大忠祠祝文信国公生日（五首）
　　东山酒楼放歌
　　凤皇道中（二首）
　　凤皇山下投宿文氏家，询之，盖信国公裔也，出其庐陵所刊族谱及公诗文集、自订年谱、遗像三、手书一幅见示，感而有作
　　抵饶平作（二首）
　　饶平杂诗（十六首）
　　黄子惠曾由沪上同舟至直沽，一别十年矣，相见饶平县廨，尊酒话旧，赋此为赠
　　百丈埔为宋张丞相世杰夫人许氏大战元兵殉节处，旧有祠，废久矣，子惠署县为商复旧蹟
　　山村即目（三首）
　　神龟祠
　　三饶述怀
　　闻童谣作
　　七月十五日饶溪舟次
　　过黄冈
　　寄怀谢四颂丞台湾（四首）
　　题画梅石（二首）
　　东山景贤楼
　　东山秋晚
　　追和裴君晚登阜民台之作
　　东山感秋词，次康步崖中翰题壁韵
　　寄怀晓沧上杭兼示族人（四首）
　　寄家果园孝廉
　　寄兰史、晓沧、菽园用晓沧韵（五首）
　　题菽园看云图
　　次韵答兰史中秋有怀
　　刘慧君（少拔）廿年旧友，曾从余义军，内渡寓漳，来潮见访，赋赠
　　重阳作
　　朱梅农以兰史书至，叠前韵寄兰史
　　题寒机课子图
　　果园见访潮州，次前寄怀韵
　　寄怀黄公度（二首）
　　寄马介堂高州（四首）
　　题禾梅农白云修禊图
　　朱梅农归羊城，三叠前韵为送
　　沈艾孙为刻石章三，赋此为谢（二首）
　　东柳汀
　　访柳汀
　　游双髻山（二首）
　　游灵山护国禅院作（十首）
　　客窗夜话，同王晓沧作
　　有感书赠义军旧书记（四首）
　　题画竹
　　己亥除夕
　　○观芷谷居士画，有怀其兄菽蕃先生
　　梅水东流系别思，披图如见古须眉。遥知忆弟看云日，应是疲农待雨时。寥落音书黄耳犬，艰难世局白衣夔。画中省识桃源路，聊寄陶潜写意诗。
　　○己亥五月二日东山大忠祠祝文信国公生日（五首）
　　岩岩古潮阳，有山峙其东。下为信国祠，额榜曰大忠。丹青半剥落，冠笏犹清雄。我来主此山，私淑怀愚衷。载稽登科记，降神缅维崧。是为夏五月，万树榴花红。令辰纪端二，致祝叩寝宫。忆公昔驻此，酹张许二公。祠碑俨在壁，马冢荒原中。炎精忽不祀，支天难为功。我今酹公酒，司令仍祝融。胡风西北来，边愁浩无穷。河山易破碎，回顾忧心忡。何以邀公灵，海气天蒙蒙。寒鸦几夕阳，檩檩思英风。
　　公生端平间，厥岁曰丙申。谁云火德衰，魁杓指朱鹑。郁郁富田乡，紫云气氲氤。日月既合朔，其夕生伟人。天鸡声一鸣，龙挟云而神。安知阳九厄，遂肇揽揆辰。朝纲正颓坠，正士多丧沦。真魏两大儒，不使秉国钧。震电惊明堂，天意为之嗔。空下罪己诏，满目嗟胡尘。咄咄蒙古师，迫人过女真。是岁楚蜀吴，将帅奔命频。所幸奇渥温，斥地北海滨。姑缓南牧师，匪曰虏气驯。小朝夸天堑，文学仍彬彬。公生二十年，宝佑纪丙辰。一举冠东南，对策登紫宸。忠肝发古谊，识者王应麟。蹉跎二十年，遂成不朽身。得年四十七，为寿千万春。
　　公生阅己亥，逮今十有二。公甫四龄时，头角已顿异。屠维大渊献，于时岁方次。念天生公心，畀出为国瑞。安知国多难，飘萍感身世。艰难道路间，将相名空寄。当题词东山，已表殉忠志。天倾不可拄，孔孟付仁义。溯题词距今，六百廿一岁。三豕又渡河，来公驻师地。春水和平桥，读公碑上字。东山拜公祠，红棉昼飞絮。一朵莲花峰，海风吹欲坠。落日望帝啼，血洒英雄泪。宜振者人心，宜作者士气。所愿藉公灵，斯道或不匮。寿酒跻公堂，敬表希贤意。此意良无穷，种树为之记。桂蕴九天香，松郁千年翠。夜望魁斗光，正照南离位。
　　公诗纪生日，实始山中作。客聂（吉甫）、谢（爱山）、朱（约山）、萧（敬夫），唱酬夕飞爵。筑堂面大江，文笔峰崿崿。自号曰文山，姑写山中乐。于时军国事，平章付秋壑。茫茫天下计，铁铸六州错。浮沉一麾守，山居未能廓。白雁渡江来，皋亭北风恶。嗟公困奔走，百折志不弱。辛苦立二王，海滨足难托。流涕赴燕时，哀歌日光薄。指南与吟啸，两集未零落。屡吟初度诗，乾坤声寂寞。四年五章在，俯仰感今昨（己卯五律、庚辰七律、辛巳两五律、壬午五古）。即今为公寿，宁止陈杯杓。华表倘归来，请赋南飞鹤。
　　庭蕉实方黄，荔子丹离离。撷之用荐馨，薄寄千秋思。有明萧黄门，实肇为斯祠。去今三百年，往烈谁攀追？兰陵二生者，为我陈牲牺。祝公自公义，繄我宁独尸。佳客万里来，新射策丹墀。与公天上名，俱书白玉碑。此来上公寿，香火缘可知。彬彬潮人士，登堂同观仪。肃雍俎豆间，如见天人姿。左张而右陆，磊落雄须眉。东山富奇石，为虎为龙螭。石气上为星，寒焰生尾箕。睢阳两忠臣，半夜来灵旗。比邻倘相呼，应诉君国悲。愿公勿复悲，来歆此寿卮。同堂祝公者，愿公为之师。同持忠义心，以为治平基。运会值大同，一统兼华夷。岁岁此祝公，清芬生鼎彝。勿诵炎午文，勿歌皋羽辞。渊渊金石声，风雨方催诗。
　　兰陵二生指何人未详，但为萧永声、萧永华、萧伯瑶等则可知。佳客指夏同和状元。
　　○东山酒楼放歌
　　丈夫生当为祖豫州，渡江誓报祖国仇，中原不使群胡留。不然当作李邺侯，翩然衣白与帝游，天家骨肉畀无尤。胡为祗学谪仙醉，到处吟诗题酒楼。今日何日东山陬，云阴阴兮风飕飕，山中五月如清秋，补禊曲水觞可流。座中主客清且修，黄公后人今状头，裴中令裔新政优。兰陵诸萧才力遒，人师我愧东家丘。儒书无能解国忧，仡仡食古心不休。飞蓬自转落叶下，谁实作俑为车舟。坐令机械生西欧，古制破裂不可收，天地日月驱作球。小儒咋舌大儒叹，迳欲问天穷所由，天公方醉了不酬。万事变灭如浮沤，山川虽缺仍金瓯。陇头飞鸟入妖梦，夜半鸣狐思火篝。何如沉醉与天共，乞君大白为我浮。浮之不尽群客醉，何妨呼酌车前驺。自有此山数游者，昌黎文山皆吾俦。彼皆身取千古去，乃畀我任今日愁。海门西望海色幽，眼中一醉无五洲。
　　黄公后人指夏同和。裴中令裔指裴景福，时为潮阳令。兰陵诸萧指萧伯瑶、萧永声、萧永华等。天家骨肉暗指清慈禧太后囚德宗事。
　　○凤皇道中（二首）
　　磴道千回转，连峰接凤皇。山深民气朴，秋近谷风凉。瀑布穿危石，梯田播晚秧。数家临水住，羡尔好林塘（插秧曰播，与闽语同，最古）。
　　山中五六月，云过雨来时。岚气阴晴变，秋衣早晚宜。輋民安世业，茶客话墟期。行道未应倦，夕阳蝉满枝（凤皇山产茶）。
　　○凤皇山下投宿文氏家，询之，盖信国公裔也，出其庐陵所刊族谱及公诗文集、自订年谱、遗像三、手书一幅见示，感而有作
　　凤皇山下野人村，中有庐陵旧德门。世系一编唐相表，衣冠廿代信公孙。画图重省云中梦，剪纸曾招海上魂。惭愧斩蛟长剑在，千秋心事共谁论（手书有「世间蛟龙如不斩，腰间长剑欲何为」句）？
　　凤皇山在今饶平、潮安两县界。
　　○抵饶平作（二首）
　　群峰青不断，叠磴出林间。雨洗飞龙迳，云藏大鸟山（待诏山土音作大鸟）。南流收粤海，北峤拱闽关。精舍何年筑，秋风有客还。
　　鼓角声何处？残碑不可寻。田功迫秋急，山气入城深。旧俗仍高髻，遗民半客音。驱车来访古，空作绣衣吟。
　　○饶平杂诗（十六首）
　　梦醒三更画角吹，万山深处客来时。坏墙半堵双流寺，重出梅溪旧勒碑（王公十朋手书十六字碑，邑志云为某令立去思碑磨去。今双流寺墙坏，碑乃在壁间，惟字残缺不完矣）。
　　战裙化蝶野云香，百丈埔前废庙凉。碧绣苔花残瓦尽，更无人拜许娘娘（百丈埔在潘段，为张公世杰夫人许氏大战元兵殉节处。旧有庙，土人称曰娘娘庙，今废久矣）。
　　海云南护六龙奔，凄绝辞郎酒满尊。一曲平元万行泪，红螺洲上望崖门（虹螺洲即辞郎洲，为邑人宋张都统达妻陈璧娘送夫率义师勤王处。平元曲，璧娘作）。
　　二凤杨家旧有声，薛家父子亦知名。祗今谁讲阳明学，莫怪南来道不行（杨骥、杨鸾兄弟，薛亹、亹子雍皆讲学）。
　　循名曾记御屏留，龙眼城中故宅秋。残局庙堂多水火，苦将遗句忆廉州（宋张夔训子诗云：「慎勿与人交水火」。夔守廉州，有惠政，高宗亲书其名于御屏。龙眼城张姓皆夔裔孙）。
　　程斋残稿付虫鱼，逸老堂空冷故居。未敢乡词荐苹藻，千秋遗议两尚书（盛尚书端明，黄尚书锦，皆邑人，志均有佳传）。
　　山城落叶客衣单，海气阴阴夕照残。愁向尊君台上望，九秋风雨北来寒（望耕台即尊君台，以尊君山得名）。
　　东南风急怒潮雄，此去闽关有路通。望海峰头秋满眼，故乡遥隔战云中（抵分水关，为诏安界，柏嵩关为平和界，望海岭在县东）。
　　翠柏森森岭势回，九仙亭畔绣衣来。空严铁佛冷无语，笑指山花落复开（「铁佛岩前霜叶老，绣衣岭上午风清」，御史某句也。岭由此得名。九仙亭在岭上）。
　　南坛墓碣蚀苔斑，华表飘零怅鹤还。欲覝先臣旧精舍，西风残照满金山（先枢密公南宋初来居此，筑金山精舍，后即居为祠，墓即在琴峰下。设邑治后，墓迁南坛，祠迁金山后）。
　　班春车畔紫芝新，梦入黄山夜有神。爱说吾家两贤令，胜朝循蹟话遗民（前明邑令丘天佑、丘金声皆循史也。车生芝天佑事，黄山神梦金声事）。
　　椎结遗风尚宛然，凤皇山畔种畲田。山中自作盘瓠国，更在佗王左纛前（山中有盘、蓝、雷、钟四姓，土人云狗头王子孙也）。
　　古洞云深锁百花，香泉飞饮万人家。春风吹出越溪女，来摘山中待诏茶（百花洞在待诏山，山出茶）。
　　莫笑山农语不经，豆棚闲话倚锄听。量沙测水关何术，争说潭灵井更灵（测灵潭、谷仓潭测沙验井水皆可占丰歉）。
　　山中城雉郁嵯峨，山外长鲸万里波。休向麻姑买沧海，桑田变后战争多（末句一作「年来公案讼田多」，则为沿海诸邑近状言也）。
　　迳畔行人拜更勤，中原灾旱正如焚。九龙潭畔呼龙起，重向人间作雨云（飞龙迳一作拜龙迳。九龙潭，邑志云祈雨往往有验）。
　　○黄子惠曾由沪上同舟至直沽，一别十年矣，相见饶平县廨，尊酒话旧，赋此为赠
　　剪烛衙斋岁欲周，十年郭李记同舟。飞凫仙令循良治，戎马书生汗漫游。析木津潮寒旧雨，大金山月照清秋。南来喜听舆人诵，赢得廉声岭外州。
　　黄子惠名恩，是时署饶平县。
　　○百丈埔为宋张丞相世杰夫人许氏大战元兵殉节处，旧有祠，废久矣，子惠署县为商复旧蹟
　　灵旗半夜偃胡风，百丈埔前战血红。异代双忠更张许，男儿千古逊英雄。麻沙故乘讹遗蹟（旧志讹夫人为尖人，见明邑令丘金声辨误文），禾黍秋原失寝宫。重表幽芳关庙貌，浮山南望夕阳中。
　　○山村即目（三首）
　　轧轧车声水满陂，溪山佳处客行迟。林腰一抹炊烟淡，知是人家饭熟时。
　　一角西风夕照中，断云东岭雨蒙蒙。林枫欲老柿将熟，秋在万山深处红。
　　山田一雨稻初苏，村景宜添七月图。鸡犬惊喧官牒下，农忙时节隶催租。
　　○神龟祠
　　峨峨飞凤岭，凤去巢不留。迢迢飞龙迳，龙睡空山秋。道逢山中叟，古意何绸缪？贶我以神龟，云昔嘉林游。误落世网中，灵囿怀故俦。再拜谢佳贶，出山云幽幽。细观背上文，纵横成九畴。神灵具四目，乃与仓圣侔。幸未逢刳钻，导引故自优。区区忧养生，何事劳蜉蝣？老桑不尔祸，灵蓍行尔求。愿尔安食息，千岁一出头。无须左胁书，重光瑞王侯。吾生似放翁，筑堂思山陬。三复蒙庄言，曳尾行归休。
　　○三饶述怀
　　三饶设治初，颇用忧山贼。孤城依山立，陶筑资民力。至今古砖文，分堵姓名勒。倭寇海上来，东风战云黑。濒海虽蹂躏，严城晏游息。百里控山川，亦古诸侯国。王公设险心，实用辅其德。同治元二间，黄巾势危迫。距关民气勇，乃过丸泥塞。承平岁已久，生齿益繁殖。吏治浸不修，宽假恣奸慝。外教乘隙来，从者纷相惑。山川固云险，寇已入门阈。山田岁两熟，民生在稼穑。年荒百货贵，菜茹当肉食。道上逢老农，喘汗有饥色。谁为富教谋？用奏循良绩。为尔祝坻京，为尔云螟■〈蜷，虫代卩〉。驱车过山邑，怀古心焉恻。峨峨望海岭，秋风浩无极。
　　○闻童谣作
　　柑花开，吴王来；柑结子，吴王死（此童谣语）。吴王一死不复生，西风吹入童谣声。我有射虎之弓斩蛇剑，独立回顾贼星歛。柑花年年落复开，满林柑子金累累。尔身自文发自断，白马潮来吴命短。
　　○七月十五日饶溪舟次
　　南国中年节，西风下水船。溪声喧百里，峰影蘸双莲（南北两莲花山，舟中皆见）。野祭人呼鬼，温汤客试泉。团栾明月上，照梦鹤山前。
　　○过黄冈
　　落日孤城望里遥，北来山势接三饶。隔林野店人沽酒，拢岸溪船客候潮。官狃承平兵气弱，地当冲要市声嚣。秋风吹梦黄冈路，海色蒙蒙夜未消。
　　黄冈在饶平县南。
　　○寄怀谢四颂丞台湾（四首）
　　独听荒鸡夜，天涯忆故人。烟霞仍痼疾，雷雨负经纶。梦寐孤灯影，文章断发身。相思隔沧海，极目叹扬尘。
　　文武新茶火，君臣旧药笼。泉香乖昔嗜，方古误书穷。索醉归谋妇，佯痴近作翁。信陵醇酒意，潦倒几英雄。
　　秋水芙蓉国，斜阳燕子家。青衫封敝簏，红烛赏残花。历劫多情在，寻春故约差。壶芦墩畔月，冷照旧琵琶。
　　遥忆登临处，今应付卧游。吹云孤笛夜，落月万山秋。挂壁舆图改，寻碑屐齿留。年来腰脚健，还似旧时不？
　　○题画梅石（二首）
　　石抱太古春，花作香雪海。不知天地心，倚杖空山待。
　　瘦石护寒梅，盎盎回春意。借君铁笛声，吹起群山睡。
　　○东山景贤楼
　　双旌五马旧登临，北斗文章自古今。新邑弦歌开瘴户，大湖云气起甘霖。留衣偶共山僧话，建校谁知刺史心。独上景贤楼上望，红棉花发练江深。
　　○东山秋晚
　　庭柯策策动商音，紫翠连峰夕照沉。秋色西来山郭暮，大江东去海门深。空崖石抱阴阳气，古洞泉流冷暖心。苦盼银河鸟鹊信，望仙桥畔客愁深。
　　○追和裴君晚登阜民台之作（台在无锡故署，相传周公瑾宅也）
　　斜阳满目起城笳，天末吴云点暮鸦。醇酒醉寻公瑾宅，远山晴入小乔家。高台春晚愁铜雀，废署年深长石花。怀古登临倍惆怅，东风何处戟沉沙。
　　○东山感秋词，次康步崖中翰题壁韵（五首，八月初六夜作）
　　痛哭秋风又一年，觚棱梦落练江天。拾遗冷作诸侯客，袍笏空山拜杜鹃。
　　天涯心逐白云飞，瑟瑟秋芦点客衣。回首大宛山上月，更无缄札问当归（先母墓在大宛山）。
　　斜日江声走急滩，残棋别墅局方难。后堂那有闲丝竹？陶写东山老谢安。
　　寒蛟海上趁人来，漠漠秋尘扫不开。满目桑田清浅水，五云楼阁失蓬莱。
　　冷落山斋运甓身，天门八翼梦无因。西风吹起神州恨，麈尾清谈太有人。
　　东山在潮阳县东三里，绵亘六十里。练江在潮阳南，源出云落山，东入海。 
　　○寄怀晓沧上杭兼示族人（四首）
　　落日琴冈路，秋风练水潮。寄书迟远道，拔剑舞中宵。当世自饥溺，此行何寂寥！阳明碑下过，大树影萧萧。
　　磊落吾宗彦，因君寄远思。云山千里梦，花草六朝诗。东观仍家学，南州共火维。渡江惭旧族，一席尚经师。
　　何处梅花洞？寒香不计年。人稀集灵怪，山古足云烟。安得夸娥力，为开混沌天。呼龙种瑶草，游戏老芝田。
　　漠漠江湖梦，秋心落百蛮。藜床支北海，棋局隐东山。沧海波无极，浮云影自闲。汀州有芳草，愁采白苹还。
　　○寄家果园孝廉
　　回首东风倍黯然，春江曾拜孝廉船。马蹄去踏燕台雪，鸥梦空沉玉溶烟。故国流移仍作客，远书珍重到经年。白头二老诗豪甚，更益相思海上天（二老谓孝廉从祖幡然及尊甫，皆有诗来）。
　　丘果园名馥，又名复，别字荷公，福建上杭人，清孝廉。
　　○寄兰史、晓沧、菽园用晓沧韵（五首）
　　窟室闻钟酒正酣，将军组练罢西龛。已忧朋党逾河北，更遣王庭渡漠南。急政谁求梅尉传，祸萌何止霍侯骖！汉家未有登封日，留滞休嗟太史谈。
　　军中草檄笔空酣，神理虚存暴未龛。祗见螺舟来海外，未容马柱表交南。瑶章竞托三青鸟，羽卫翻劳二白骖。收拾皋言注孙子，更无兵许牧之谈。
　　台上歌声起半酣，茫茫项定与刘龛。岂真汉厄逢三七，终见尧封暨朔南。誓罢猫仍容武鼠，梦回虎已吃嬴骖。百王道在焚难尽，数典偏怜有籍谈。
　　天浆倾倒帝沈酣，西奈神来佛让龛。自转双轮删合朔，别传十诫贬和南。寻山久已逃灵鹫，问道真疑到剧骖。至竟大同新运在，老生莫自厌常谈。
　　唱月呵云兴正酣，颇闻海上有仙龛。置身敢在中贤下，避地仍居北斗南。石室搜残神禹简，金天留驻蓐收骖。欲将虎鼠龙猪意，唤起东方与释谈。
　　○题菽园看云图
　　看云不作狄梁公，屈身几以牝朝终。看云不作杜陵翁，许身稷契仍诗穷。男儿生果抱雄志，眼光到处古人避。我所思兮大海南，岛上看云有奇士。丹青貌形不貌神，茫茫四海谁写真。直取乾坤万古眼，写入一气相氲氤。阳云出冬阴云夏，鲁马赵牛物交化。置身云外看云中，云之君兮纷来下。眼前所见云非云，中有看者精神存。古今万事云变灭，嗟哉郁郁何纷纷！不见卿云峦缦色，但见浮云蔽西北。坐令下士怀百忧，高天无青日不白。平生长剑空倚天，未能划断云连绵。亦知阴霾势非久，其奈勃郁当吾前。登高丘兮望远海，八表停云有人在。世间难得吉祥云，望气空怜成五采。九渊沉沉蛰者龙，云兮虽起当谁从？雷霆收声电收影，眼见闭塞将成冬。天地心留画图里，云生海山吸海水。淋漓元气大九州，霖雨苍生卧龙起。
　　屈身牝朝，丘菽园曾倾资助康、梁维新保皇，排击慈禧，故云。
　　○次韵答兰史中秋有怀
　　水调歌残酒正中，浮云遮住月当空。江湖归梦怜坡老，宾从清谈愧庾公。谁把哀弦开上界，自携长剑倚崆峒。人间枉作孀娥怨，玉宇沈沈路不通。
　　○刘慧君（少拔）廿年旧友，曾从余义军，内渡寓漳，来潮见访，赋赠
　　义旗风卷海东云，零落登坛十万军。幕府昔曾惊杜牧，名场久已重刘蕡。青山故国余哀涕，黄叶清秋下夕曛。闲煞钤韬无用处，可怜尊酒更论文。
　　刘慧君名少拔。
　　○重阳作
　　秋风万里南归客，欲耕无田住无宅。重阳无酒无黄花，更嗟不及陶彭泽。五年客里逢重阳，江山信美嗟吾乡。黄花犹向战场发，次公虽醒何能狂？青山入城夸富贵，卜居已失山家味。每逢佳节欲登高，却嫌山有金银气。湘子桥颓石欲枯，文公祠古寒秋芜。潮州老守挂冠去，南来吾道行益孤。海气昏昏天欲坠，且食蛤蜊知许事。满城风雨铸新诗，幸无败兴催租吏。
　　朱梅农来访，手诗集见赠，用集中李子黼（长荣）题词韵
　　吟鞭遥指海云开，且借官书覔句来。岭路晓收鹦母瘴，秋风人上凤凰台。客帆影里追前梦，官鼓声中老此才。昨过东山辱相访，水帘亭畔负流杯。
　　○朱梅农以兰史书至，叠前韵寄兰史
　　五岭苍凉霸气开，一书迢递海天来。秋风试马刘王埒，落日呼鹰赵尉台。各抱古愁观世界，自携新史数人才。何时同纵登高目？笑指沧溟水一杯。
　　朱梅农名尔田。
　　○题寒机课子图（为谢安臣孝廉母作）
　　慈竹斑斑满地阴，乌衣门巷雪华深。机声古屋三迁梦，灯影寒窗五夜心。晚节终怜范滂传，春晖长入孟郊吟。流传不待甘泉画，彤管先教写德音。
　　○果园见访潮州，次前寄怀韵
　　空江渔火夜初然，有客新停鳄渚船。水阁芙蓉秋坠露，金城杨柳夕愁烟。旅鸿消息来今日，戎马纵横话昔年。莫向乘风亭畔望，九州南尽海浮天。
　　○寄怀黄公度（遵宪）（二首）
　　茫茫远道九秋思，渺渺凉波万顷陂。八月灵槎虚汉使，三闾奇服怨湘妃。醉倾沧海麻姑酒，劫入商山橘叟棋。铁汉高楼闲怅望，岭云南护党人碑。
　　万木萧森夜有霜，登高怀古客心伤。斜阳澹作黄昏色，残月遥分大白光。卧病梦持明主节，起居缄费远人璫。著书闲对秋灯影，独乐园中漏点长。
　　黄公度名遵宪，嘉应州城外下市人，别号人境庐主，清孝廉，官至湖南布政使。
　　○寄马介堂高州（四首）
　　莽莽罗浮别旧封，将台移筑武坛峰。乡心万里怀金马，军令三秋肃石龙。
　　洗太营边锦繖收，潘仙亭畔石船留。一条丁水铜鱼寨，照见将军仗钺游。
　　翠水西流铁舰通，■〈石匈〉州极目海云红。弓刀小驻元戎队，满地秋芜宋故宫。
　　金城秋柳碧毵毵，久罢军中扪蝨谈。何日伏波酬大志，更携铜柱表交南。
　　○题禾梅农白云修禊图
　　鹤舒台边蹑紫烟，龙泉寺畔斟碧泉。千峰云气酿秋色，踏云访客安期仙。湖菊流黄涧蒲翠，花簇秋觞修禊事。斜阳一角明玉虹，满目白云下山去。
　　○朱梅农归羊城，三叠前韵为送
　　十幅蒲帆鳄渚开，行装捆载好诗来。人归国子先生庙，秋在蛮夷大长台。珠海群花供客笑，金山明月照论才。平生我最思张翰，跌宕千秋一酒杯。
　　○沈艾孙为刻石章三，赋此为谢（二首）
　　奏刀劳琢寿山云，古色斑斓缪篆文。留与后贤珍印谱，便应传是汉将军（印文曰义军旧帅）。
　　西风万里客登台，如斗黄金愧此才。睥睨千秋仗神笔，狼居胥石勒名来。
　　沈艾孙字保叔，行三。
　　○东柳汀
　　板桥斜日柳毵毵，秋入蛮乡客兴酣。休唱前溪后溪曲，六朝金粉忆江南。
　　○访柳汀
　　远水空江静，斜阳小市迟。我来寻范蠡，久未见西施。旧事翻诗卷，新愁集酒卮。东山少丝竹，羡尔有花枝。
　　○游双髻山（二首）
　　绝代双鬟影，曾从海上看。入山群石怪，倚树一庵寒。岭瘴消文贝，岩香孕素兰（山向产玳瑁，又多兰）。飞鸦如喜客，啼出古林端。
　　古刹何年建？苔荒磴道斜。双峰出霄汉，一室贮烟霞。石气瘦崖树，泉香流涧花。山僧忘梵诵，云卧冷袈裟。
　　○游灵山护国禅院作（十首）
　　十月虹桥买棹行，临崑山色眼中横。更无东晋残碑在，一抹寒芜故县城（去和平桥十里为临崑山，故潮阳县治也。再十里为灵山）。
　　漠漠荒山仗佛开，千年古木半摧颓。惟应一勺灵泉水，曾照元和太守来（山向有束香树，大数抱，今无。运木池水有泉脉，入冬不竭）。
　　便访山僧亦偶然，何曾同证石头禅？三书难定儒林案，笑看中天北斗悬（大颠曾问法于石头和尚，文公三书或以为僧徒伪造）。
　　铜壶水竭荔无阴，镜塔荒凉古藓深。妙法莲华随劫尽，萧萧落叶写经心（大颠手植荔枝，今无存。铜壶久亡，惟舌镜塔在。若手写法华诸经及所注金刚经则已不可问矣）。
　　唐颠宋蹶电中过，佛法其如世运何？一例称师更称祖，可怜人拜大峰多（潮人于大颠、大峰皆称祖师。大峰即造虹桥者，今香火盛于大颠）。
　　难振宗风似昔年，两山狮象卧寒烟。佛门各斗无边法，僧讼传家袖影田（左右曰狮象山，袖影田即寺前田也。时，僧方分房结讼未休）。
　　无复山神护法时，萧条赐额冷云楣。重扶一片空山石，来读先朝运使碑（寺盛时有三平山神最灵，字赐额曰护国，又曰昭善，有景佑元年许申碑，在田中寻出）。
　　山钟飞作郡楼声，访古人来百感生。叶叶莲花开怪石，留衣亭畔独题名（寺有元大定三年所铸钟，移郡署楼。留衣亭上有奇石如莲花，拟镌名其上）。
　　闲向山僧理旧闻，佛楼携客话秋云。谁知八部天龙力，曾护昌黎谏佛文（寺向有昌黎文集板，今无存）。
　　寒钟声送暮云飞，铜绣桥边客棹归。极目隔江烟树里，峡山孤塔上斜晖（去山十里，曰铜绣桥，可望见峡山塔）。
　　○客窗夜话，同王晓沧作
　　通国正酣睡，忧时人独醒。月怜今夕黑，天失古来青。闭塞穷冬运，光明海上星。荒鸡声满野，倚剑此同听。
　　○有感书赠义军旧书记（四首）
　　拜将坛高卓义旗，五洲睽目属雄师。当时力保危台意，只有军前壮士知。
　　宰相有权能割地，孤臣无力可回天（别台旧句）。啼鹃唤起东都梦，沈郁风云已五年。
　　凤凰台上望乡关，地老天荒故将闲。自写鄂王词在壁，从头整顿旧河山。
　　谁能赤手斩长鲸，不愧英雄传里名。撑起东南天半壁，人间还有郑延平。
　　东都，郑成功入台湾立承天府，号东都。
　　○题画竹
　　冉冉古琅玕，结根广莫野。取之作律筩，持用觉天下。当世无伦伶，谁是知音者？空教二帝女，攀枝泪如泻。竹枝有叶叶有阴，云封嶰谷无凤吟。九嶷山高湘水深，题君此图伤我心。
　　○己亥除夕
　　君国无穷感，乾坤此夕心。纷纭新旧事，慷慨短长吟。家咽喧儿女，门符阅古今。围鑪闲守岁，莫负酒杯深！
　　●岭云海日楼诗钞卷七（庚子稿）（清光绪二十六年）
　　南武山人丘逢甲仓海着
　　同怀弟瑞甲、兆甲编辑
　　送李伯质太守归里
　　次韵答兰史香江见赠
　　早春有怀兰史，用高常侍人日寄杜拾遗韵
　　林氅云郎中（鹤年）寄题蚝墩忠迹诗册，追忆旧事，次韵遥答（八首）
　　蓝溪烈妇篇为上杭族人德祥妻廖氏作
　　崧里烈妇篇为门下士大埔何寿慈妻萧氏作
　　和晓沧岁暮感怀次元韵（二首）
　　将之南洋，留别亲友（八首）
　　寄答陈梦石明经（崧）即题其东溪吟章（二首）
　　初发韩江
　　次鮀浦，叠前韵
　　东山重修景贤楼大忠祠，次第落成，喜而有作
　　咏史四绝句和晓沧（四首）
　　鮀浦将发，寄许韫伯
　　哭李芷汀
　　酒楼题句
　　澳门有赠
　　澳门杂诗
　　叠韵答潘兰史送别（二首）
　　叠韵答陆敬南
　　答敬南见赠，次原韵（四首）
　　题兰史望罗浮图，次原韵
　　题兰史西樵揽胜图
　　欧冶子歌
　　题骆宾王集（二首）
　　九龙有感
　　纪事（二首）
　　七洲洋看月放歌
　　昆仑
　　二月十五日抵西贡作
　　西贡杂诗（十首）
　　舟中望茶盘山
　　饮新嘉坡觞咏楼，次菽园韵（二首）
　　天南第一楼放歌
　　星洲喜晤容纯甫副使（闳），即送西行（三首）
　　答叶季允（懋斌）见赠（四首）
　　舟过麻六甲（三首）
　　由星嘉坡抵槟榔屿舟中口号
　　游阿易意淡观音阁，次壁间韵
　　槟榔屿杂诗（五首）
　　道君岩
　　南道院（二首）
　　自题南洋行教图（二首）
　　留别晓沧，次题行教图韵
　　舟泊吉隆
　　芙蓉（二首）
　　客楼夕感
　　南还抵汕头埠，闻琰儿、球儿殇耗，哀感书此（六首）
　　秋日藕华枉过山居，次元韵（四首）
　　阴那山行
　　灵光寺晚眺（四首）
　　王寿山诗（十首）
　　画兰曲
　　题叶婉仙女史古香阁集（三首）
　　天上
　　古大夫宅下马石歌（有序）
　　南汉敬州修慧寺千佛铁塔歌（有序）
　　重晤梁辑五光禄话旧（二首）
　　戏为张叟题麻姑进酒图（三首）
　　观澜亭题壁，亭旁有庵供佛（二首）
　　久旱得雨初霁，饮人境庐，时闻和局将定（二首）
　　用前韵赋答人境卢主见和之作
　　三用前韵奉答
　　四用前韵奉答
　　雨中游祥云庵五用前韵
　　六用前韵奉答
　　游西岩灵境院七用前韵
　　闻歌有忆，八用前韵
　　九用前韵
　　十用前韵
　　十一用前韵
　　重游清凉洞，呈钟藕华（二首）
　　燕子岩
　　钟文南太守（宝熙）自美洲回里赋赠（二首）
　　次韵奉答藕华（五首）
　　南岩均庆寺诗（有序）
　　寄怀公度
　　立春前一日侍家大人薯村题宗人山楼（二首）
　　○送李伯质太守归里
　　船头伐鼓升船旗，潮州老守今南归。天公予闲兼予健，人生七十古所稀。方今中朝重耆硕，衮衮公卿头毕白。但非策免皆固留，夜望三台自深惜。如公此行今所难，文书十上辞一官。即论知止亦高绝，况复远识时能观？大海茫茫正龙战，老眼饱看犹健饭。布帆无恙归去来，且喜春江鱼价贱。公家旧住蕲黄间，结庐更向霍太山。儿孙教识忠孝字，余事广种山中田。公归自得山中乐，累我中年别怀恶。何时寄我山居图，相思远慰南飞鹤。
　　○次韵答兰史香江见赠
　　乾坤何地许扬眉，海上逢君泪满衣。泥饮已虚蝴蝶会，寄愁惟咏杜鹃诗。平陵松柏人谁问？京雒风尘客自知。拟约子猷重过访，扁舟春雪预相期（时招晓沧南游）。
　　○早春有怀兰史，用高常侍人日寄杜拾遗韵
　　东风夜入说剑堂，引杯自醉梅花乡。韩江有客远相忆，江声正搅愁人肠。闻鸡欲舞谁相与，神州陆沈剧堪虑。祗今海上无仙山，缥缈飞楼寄何处？蟠桃花发天为春，安知沧海方扬尘？与君行觅咏诗地，我亦苍茫独立人。
　　潘兰史别号独立山人，着有说剑堂集。
　　○林氅云郎中（鹤年）寄题蚝墩忠迹诗册，追忆旧事，次韵遥答（八首）
　　故人天末缄诗至，格似龙标供奉多。不愧南中称十子，一时人望属西河（菽园拟刻南中十子诗，君预焉。西河，君望也）。
　　笔端浩气满乾坤，桑海归来义愤存。碎破河山同感慨，更将忠迹表蚝墩。
　　当时痛哭割台湾，未肯金牌奉诏还。仓葛哀呼竟何补，全军难保武峦山（方君参某太仆团防军事，时予总统全台各路义军。割台之后，太仆仓卒内渡，予独抗议保台，卒乃转战支离无成而去。武峦山在台中）。
　　英雄愧说郑延平，目断残山一角青。何日天戈竟东指，誓师海上更留铭（保台之举，日人平山氏比予为郑成功，可愧也。「海上誓师」，朱子磨崖字，或以为郑有台谶云）。
　　黯黯归云拥海槎，浪纾筹策事量沙。岛中义士依然在，伏腊年年奉汉家。
　　经史无功世贱儒，空山披褐感潜夫。斩新花样愁经眼，颠倒天吴紫凤图。
　　尊酒东山拜大忠，浩歌人尚气如虹。残篇重检王炎午，来祭庐陵信国公。
　　徙尽虹桥桥畔蚝，北风吹客冷萧骚。沁园一阕君须记，落木斜阳句更豪。
　　○蓝溪烈妇篇为上杭族人德祥妻廖氏作
　　蓝溪水，清而蓄，中有双鸳鸯，旁有连理木。上多贤者居，吾丘世聚族。岁在蛇，贤人嗟，秋风吹折连理花。文鸳一夜死，鸯殉其雄死自矢。于时九月天雨霜，月魄将死未死尚有光如珥，流照人间烈妇里。妇年三八缺未完，千古完名付彤史。夫有烈妇夫不死，妇死先令夫有子，去夫之死三日耳！蓝溪水，清且长，滨溪行建烈妇坊；上书天语为褒扬，下书妇氏廖夫曰丘德祥。海可枯，石不烂，巍坊永永蓝溪岸。 
　　○崧里烈妇篇为门下士大埔何寿慈妻萧氏作
　　吾门有何生，其才清且美。弱冠赫有声，不愧名家子。火色法宜贵，祗忧不寿尔。奈何衿未青，一鸣竟长已。有妇氏曰萧，从容殉之死。吁嗟乎！造物忌才尤忌名，何生惟有才，不幸与之撄。烈哉妇！乃以一死婉婉上与造物争。才虽可死名不死，岂非赖此闺中英？君不见崧里之山高嶪嶪，崧里之水扬益洁。中有峨峨双绰楔，天荒地老名不灭。
　　○和晓沧岁暮感怀次元韵（二首）
　　万里边声倚枕听，盗羊何止有丁零！将军妄托天公号，术士虚谈地母经。剩有封章说初月，可无杯酒劝长星。空山汉腊依然守，目断中原一发青。
　　轮转谁知地四游，踆乌冷入北门幽。秘书无效嗟刘向，秽史能传笑魏收。消歇国谣王共马，支离党局李仇牛。枝枝向背分寒煖，且看梅花为小留。
　　○将之南洋，留别亲友（八首）
　　一水茫茫络五洲，此行心已遍全球。衣冠异代图王会，书剑平生快壮游。花幔俗探柔佛国，锦袍人上谪仙舟。要知吾道其南意，鲁叟先言海可浮。
　　书生三十旧登坛，落拓防身剑气寒。异国谈瀛夸海客，中天列宿愧朝官。千年鹤爪书何苦？一卷虯髯传未残。独上柁楼看象纬，东南风急送青翰。
　　五载金城客闭门，拍天海气昼昏昏。九边田牧思班壹，二帝遨游笑马援。地陷东南浮大岛，天留豪杰救中原。抚髀漫下英雄泪，新野应容一旅屯。
　　破荒文字走风雷，草昧思从海外开。挟策九夷嬉凤去，携竿三岛钓鳌来。天回博望乘槎路，人陋相如谕蜀才。无限抱孙椎结辈，待教绝徼筑朝台。
　　万里南车过越裳，春风原不阻炎荒。虚无龙鼎讹黄帝，郑重麟书拜素王。骠国乐来天酒醉，鲛人市罢海珠光。蛮花万树开如雪，难遣填胸热血凉。
　　极外占星计水程，天门残梦搅涛声。青牛道远流沙阻，白马经荒劫火生。看日果逢人北向，行云如送客南征。亶洲洲上瞻尼父，海燕春风正满城。
　　骊歌声里即天涯，胡越何妨竟一家！大海从新开世界，群山依旧拱中华。贡金待铸先朝史，碾玉教图异域花。岛国王侯看下拜，书生此念太豪奢。
　　南溟从古是天池，笑看鲲鹏变化时。已遣少师先入海，可容箕子独明夷。人来上国仍冠冕，诗出中原更鼓旗。箧有中朝新乐府，遍传骑象戴花儿。
　　五载金城，由丙申至庚子五年间居潮州。
　　○寄答陈梦石明经（崧）即题其东溪吟章（二首）
　　床头莸草参诗草，门外松声答水声。坐对溪山安砚席，方田如罫赋春耕。
　　身原博士非关■〈具〉，天遣穷人最是诗。消受时名但余技，空山谁识老经师？
　　○初发韩江
　　韩山云气拥双旌，江上扁舟第一程。四海客怀鸿鹄志，三春人别凤凰城。九州有九征吾说，南斗以南快此行。无限雄心消不得，倚篷闲看暮潮生。
　　○次鮀浦，叠前韵
　　一夜东风送客旌，海门人暂驻征程。山回阁石青连岸，江绕篷洲绿到城。看雨市楼呼酒醉，冶春官舫载花行。同舟共济艰难日，未免茫茫百感生。
　　○东山重修景贤楼大忠祠，次第落成，喜而有作
　　东山曾过昌黎伯，信国勤王更驻师。呼石与谈前代事，铸金重拜昔贤祠。春风游女飘遗帨（妇女出门以黑巾蒙面曰韩公帕，潮阳今犹然），落日行人读断碑。忠节文章坊宛在，千秋来话此心期。
　　○咏史四绝句和晓沧（四首）
　　鲁仲连
　　田横
　　赵佗
　　钱鏐
　　鲁仲连
　　六国不帝秦，赖有布衣在。怀古独登台，斜阳满东海。
　　田横
　　有士五百人，岛中犹可国。何事奉头来？秋风洛阳陌。
　　赵佗
　　终筑朝汉台，未预诛秦会。吕雉不能臣，伟哉南武帝。
　　钱鏐
　　十四方州富，三千战弩强。平生愧昭谏，独未讨朱梁。
　　○鮀浦将发，寄许韫伯
　　别怀难共海云开，更向何人借酒杯？本领依然心计拙，可怜还唱渭城来。
　　○哭李芷汀
　　布衣牢落病兼贫，南徼惊闻噩耗真。四海名流同哭寝，千秋文苑此传人。谈兵慷慨曾前席，钓党纷纭竟洁身。地下鬼雄应问讯，中原如沸未维新。
　　李芷汀名东沅，曾充彭玉麟幕府。
　　○酒楼题句
　　红云四照酒光浓，开咽蓬莱顶上峰。手拨劫尘看世界，茫茫人海战群龙。
　　○澳门有赠
　　海上我来寻大侠，如君何让古朱家。北胡南越英雄在，落日萧萧广柳车。
　　○澳门杂诗（十五首）
　　五百年中局屡新，两朝柔远畅皇仁。自颁一纸蠲租诏，坐看江山换主人（葡萄牙人居澳门，自前明及本朝，皆纳地租，光绪十三年始以地给之）。
　　遮天妙手蹙舆图，误尽苍生一字租。前代名臣先铸错，莫将割地怨庸奴（以澳门租葡人，由林富奏请，林固前明名臣）。
　　不是花门也自留，中朝全盛有人忧。当时但笑书生见，非策方今信鹿洲（漳浦蓝鹿洲有论，极言澳门居夷非策；蓝，雍正时人）。
　　大西洋国竞惊奇，前代文人易受欺。一笑于今不相称，可怜穷已似波斯（前明皆以葡萄牙为大西洋国，不知其为小国也。今驻澳葡人甚贫，义山杂纂有不称一条云穷波斯）。
　　冶叶倡条编茁芽，双瞳剪水髻堆鸦。春风吹化华夷界，真见葡萄属汉家（驻澳葡人多非卷发碧眼之旧，或谓为水土所化云。澳中尤多洋妓）。
　　两园新旧傍山开，花下轻车走若雷。逢着人天安息日，亚当亲挟夏娃来（南环有葡酋新旧两花园，礼拜日士女车马沓至。亚当、夏娃见旧约书，末句一作「看花争载美人来」）。
　　天主堂高十字支，筑从新教未行时。嵌空万石玲珑甚，独少流传景教碑（天主堂自前明时即建新教，即西人所谓修教）。
　　谁从异代纪倭氛，曾比欧西早驻军。犹有蜻蛉洲上客，残坊剔藓读和文（日本人居澳在葡人先，今日本石坊犹存）。
　　白鸽巢高万木苍，沙梨兜拥水云凉。炎天倾尽麻姑酒，选石来谈海种桑（白鸽巢树石绝胜，其地近沙梨兜）。
　　四山高拱炮台尊，海气空蒙晚角喧。落落老兵扶醉去，斜阳一抹望霞村（山上各有炮台，然皆旧式；望霞村即旺厦）。
　　覆路榕阴接海堤，望洋东转望洋西。马蛟石上看潮立，十万军声战水犀（东望洋、西望洋皆地名，马蛟石为观海最胜处）。
　　谁报凶酋发塚冤？宝刀饮血月黄昏。要携十斛葡萄酒，来酹秋原壮士魂（葡酋昔有遍发唐人墓者，为某壮士所手刃）。
　　楼台金碧拥南环，灯火千门夜不关。满地烟花春似海，三更人立磨盘山（南环为胡贾聚居处，予所寓在磨盘山上，夜望灯火如繁星）。
　　银牌高署市门东，百万居然一掷中。谁向风尘劳物色？博徒从古有英雄（澳中赌馆最盛，门皆署银牌以招客）。
　　仙洞云封万竹深，隔江胜地负登临。倚楼幻作蓬瀛想，一角青洲出海心（拟游竹仙洞未果，青洲在海中）。
　　○叠韵答潘兰史送别（二首）
　　潮气蒙蒙岛屿青，客心南去极沧溟。人逢裸国章缝贱，山入蛮荒草木腥。兵火未消天狗劫，风雷犹奉野狐灵。无穷万里乘槎意，不为来看海上星。
　　刀光寒闪■〈辟鸟〉鹈膏，侠胆消沉客路劳。禁卫全军归吕禄，中原重镇付朱滔。金牛假道愁归蜀，石马传文诧共槽。海外且寻徐福去，蓬莱极目五云高。
　　○叠韵答陆敬南
　　亚雨欧风郁不开，闻鸡人正渡江来。箧留表饵平戎策，梦绕旌旗拜将台。地尽中原逢大海，天当乱世出奇才。填胸垒块浇难化，百尺楼高借酒杯。
　　○答敬南见赠，次原韵（四首）
　　一石天下才，敢云独八斗。郁郁信陵君，平生付醇酒。
　　名士刘景升，世家袁公路。把酒论英雄，彼哉何足数！
　　世无仓海君，谁发诛秦意？一击天下惊，奋起龙虎气。
　　尉佗昔帝粤，独为陆生折。宝剑千金装，南来景前哲。
　　○题兰史望罗浮图，次原韵
　　奇峰四百三十二，别后相思不计年。寻梦客迷蝴蝶洞，看山秋上老龙船。前身葛令仙为耦，左股蓬莱海化田。风雨迷离图未得，诗魂寒渡瀑云边。
　　○题兰史西樵揽胜图
　　山气化云云化水，玉龙飞挂空山里。七十二峰云水中，仙人夜半呼龙起。空山有客晨搜奇，蒙蒙龙气寒须眉。消遥台上吸云水，散作人间无数诗。我来寻山看龙挂，犹幸读诗如读画。朅来复见揽胜图，置身忽入清凉界。此山自合巢古仙，谁教凿险通人烟？世人奔走仙人笑，山中讲学声琅然。奇峰尽矗青莲朵，何意人间飞劫火。神仙楼变豪客居，古洞碑流党人祸。山中流水长潺潺，山云一出何时还。我披画图望云水，七十二峰相对闲。安得将山还大古，谢绝时人作山主。餐云饮水吟仙诗，呼龙耕烟垦瑶圃。
　　○欧冶子歌
　　噫嘻乎嗟哉！魔风夜扇大海水，妖鸟西飞金两翅，飞啄群龙龙半死。神龙不死何时起，金仙铅泪流不止。此劫茫茫古无似，不数汉家燕啄矢。谁为铸剑歼厥妖？当代吾思欧冶子。于时日蚀团黄月华紫，乃采天精抉地髓。天帝下观万灵侍，雷公、电母、风伯、雨师听驱使。祥金跃出洪鑪里，铸成双剑神无比。崑仑为砺沃礁砥，陆斩虎狮水剧兕。妖鸟哀号张大嘴，群魔乞命等羊豕。一挥再挥试神技，乃使五洋沉军舰、六洲平战垒。于是天地乃清宁，璧合二仪珠五纬。告太平者有太史，一统之朝古无此。神剑依然发刃始，老我不才称剑士，布衣长揖归田里。噫嘻乎嗟哉！当代吾思欧冶子。
　　○题骆宾王集（二首）
　　义师散后遯僧寮，老抱雄心托浙潮。此笔江河流万古，多因曾檄伪临朝。
　　凤阁鸾台宰相忙，此才竟令落蛮荒。若将文字论知己，惟有当时武媚娘。
　　○九龙有感
　　群峰叠翠倚楼间，一角颓云夕照殷。忽忆去年春色里，九龙还是汉家山。
　　○纪事（二首）
　　阊阖沉沉路不通，封章空自效愚忠。人间漫诧朝阳凤，已落罗钳吉网中。
　　何止诛求在市租，上供祗道急军需。相公南下纡筹策，报国居然仗博徒。
　　○七洲洋看月放歌（二月十三夜）
　　一舟之外天连水，万里空明月轮起。七洲洋里看月行，数遍春宵古无此。舟行双轮月只轮，青天碧海无纤尘。茫茫海水熔作银，着我飞楼缥缈独立之吟身。少陵太白看月不到处，今宵都付渡海寻诗人。月轮天有居人在，中间亦有光明海。不知今宵可有南去乘舟人，遥望地球发光彩。地球绕日日一周，日光出地月所收。此时月光照不到，尚有大地西半球。此时月光随我来南游，大千界中有此舟。更着此月来当头，舟中吴讴答越讴。月光夜照花枝幽，中有蛮姬十队并作天魔舞。东音西音四起声咿嚘，嫦娥应自怨幽独，不及人间儿女同无愁。安知人海群龙方血战，蜗国蚊巢纷告变。月光遍照六大洲，万怪千奇机械见。賸此同舟胡越犹一家，各抱月华共欢咽。自从中朝海禁开，年年月月泛月有人来。忽然今月属吾有，此时此地此景真奇哉！吸月屡罄葡萄杯。独惜南溟岛国尽隶他人属，坐叹热带之下无雄才。人间万事纷变灭，方见月圆旋月缺。四万八千修月仙，玉斧长劳竟何说。固知盈亏之理原循环，大地山河终古不改色。即今圆相虽未全，一出已令天下悦。天上之月海底明，上下两月齐晶莹。两月中间一舟走，飞轮碾海脆作玻璃声。月兮西落而东生，北舟莽莽方南行。天经自纵地纬横，此时吐吞八极诗方成，天鸡喔喔呼潮鸣。自是诗中海权大，万里南天开海界。月华夜夜供豪吟，月神不怪海神怪。明朝待看海上无数之奇峰，明宵舟泊宾童龙。澜沧江头看月去，江花江柳春溶溶。
　　○昆仑
　　茫茫天水气相吞，大海中浮独岛尊。不见神龙见神鸟，七洲洋外望昆仑。
　　○二月十五日抵西贡作
　　楼台金碧国旗飘，吹角江头虏气骄。地极南交逢热带，人来西贡作花朝。椰林草屋蛮跳月，绿舫红灯客守潮。走遍香车堤岸路，不曾辜负好春宵。
　　○西贡杂诗（十首）
　　七洲洋外海程遥，竟夕扬轮趁晓潮。九十九湾春水曲，澜沧江上作花朝（七洲洋已过约一日即至西贡，入口处有九十九湾。其江即澜沧江也）。
　　岂独开疆自汉秦，南车久已载皇仁。谁知富贵夸真腊，竟属黄须碧眼人（西贡即真腊地，秦汉皆交州属也。古越裳亦在此）。
　　力遣孱王摄虎威，残疆何止割南圻。云山北向空挥泪，孤负遗民望黑旗（南圻六省，西贡为嘉定省，南圻失最早，黑旗所驻在北圻）。
　　未肯洋装换越装，金环椎髻素衣裳。传经但读佉卢字，遗教无人说士王（土人仍越装，少作西洋装者。但闻今年三十以下者皆读西书，少通中国文者，可叹也；越南人称士燮曰士王）。
　　水程几日达高棉，山势南趋尽越边。一夜黄花江水长，满堤金塔卖鱼船（金塔国即高棉，每夏黄花水长，鱼即大至。去西贡轮船两日程）。
　　绿树双堤护走车，隔帘鹦鹉听呼茶。独怜呜咽琵琶语，半是珠江落后花（越南亦有土妓，然侑酒者多珠娘，皆珠江残花也）。
　　槟榔红嚼蛎灰腥，粲露瓠犀醉半醒。交趾不逢逢黑齿，大荒重记百虫经（古云交趾人趾皆交，无其事。惟越南男女皆喜槟榔，齿黑如漆耳）。
　　吾乡大令昔生还，风土蛮荒记最娴。江上愁吟香祖句，不堪回首念家山（澎湖蔡香祖名廷兰，曾为县令，遭风飘至广义，与越南人士迭有唱和，所着笔记风土甚详）。
　　多少蛮姬理夜香，当门红烛荡花光。可怜膜拜西天佛，管领真归大法王（妇女多在门外陈香纸，夜祀神者，膜拜仍如祀佛仪）。
　　金碧楼台眼界新，竞将工巧诧西人。竹篱茅舍清江上，几树幽花本色春（法人所居洋楼骈列，而越人草屋数间仍如故制）。
　　○舟中望茶盘山
　　沧波无际夕阳红，孤屿苍茫大海中。水墨痕浓云脚矮，茶盘山外雨蒙蒙。
　　○饮新嘉坡觞咏楼，次菽园韵（二首）
　　春风海上客征歌，消受群花眼福多。我比石斋尤豁达，不妨坐抱顾横波。
　　风云万里郁神州，人醉天南第一楼。唱遍南朝新乐府，最难天子是无愁。
　　○天南第一楼放歌
　　亚洲一片云头恶，群花摧折雌风虐。护花幡立海东南，裼裘公子方行乐。千红万紫开春中，团圆月照何王宫。麤豪莫笑虯髯客，娬媚全胜羊鼻公。第一楼头人第一，天女散花香满室。中宵醉卧海云红，梦遣黄人捧朝日。
　　○星洲喜晤容纯甫副使（闳），即送西行（三首）
　　吾国有爹亚，将为欧美游。艰危天下局，慷慨老成谋。新运开三世，雄心遍五洲。南华楼上话，一夕定千秋。
　　七十尚如此，吾徒愧壮年！排云叩阊阖，救日出虞渊。异域扶公义，神州复主权。柬之原未老，终仗力回天。
　　廿载知名久，相逢瘴海春。亚洲数先达，岭表有奇人。南出终张楚，西行更哭秦。风云看勃郁，万里送飞轮。
　　容纯甫名闳。
　　○答叶季允（懋斌）见赠（四首）
　　平生风义柳堂门，雄直依然粤派存。谁料南荒柔佛国，听松庐更有诗孙（季允为柳堂弟子，有私印曰听松庐诗孙）。
　　万里飞腾志未乖，海山苍莽遣吟怀。他年岛国传流寓，诗屋人寻豆腐街（季允所居）。
　　廿载风尘粤客装，■〈白宛〉公山远郁苍苍。自来海外称诗老，更望佗城作故乡。
　　劳赠才人绝妙词，天涯有客遍搜奇。独怜荒峤来相语，绝少韩陵一片碑。
　　叶季允名懋斌。
　　○舟过麻六甲（即满剌加国）（三首）
　　南风吹雨片帆斜，万叠山青满剌加。欲问前朝封贡事，更无人说故王家。
　　碧眼胡儿拜武皇，贡书犹托岛中王。直陈藩国流离状，曾有吾家侍御章（明武宗时，满剌加已为西人所占，犹托故王名入贡，族祖御史公道隆力陈其伪）。
　　荒山中尚有遗民，一死居然与古邻。赢得盖棺遮短发，四方平定铁崖巾（闽人流寓在明代，今相传殓尚以明衣冠）。
　　○由星嘉坡抵槟榔屿舟中口号
　　柔佛国中逢上已，槟榔屿里作清明。匆匆雾鬓风鬟影，饱看春山两日程。
　　○游阿易意淡观音阁，次壁间韵（阿易译言水，意淡黑也）
　　不使南荒劫火燃，流沙黑水且安禅。六时梵呗潮音静，千眼灵光宝相圆。出洞猿携山果献，归巢鹤抱海云眠。诸天也藉黄金力，变现西方九品莲。
　　○槟榔屿杂诗（五首）
　　谷绣林香万树花，青崖飞瀑落■〈石含〉砑。谁知地下潜流出，散作春泉十万家。
　　海外居然谱学通，衣冠休笑少唐风。黄金遍铸门楣字，不数崔卢郡望崇（门首皆榜郡望）。
　　一轮月照万花娇，歌管声中长夜潮。宝马香车春似海，打球场外看元宵。
　　走马交衢碾白沙，椰阴十里绿云遮。晓风吹出山蜂语，开遍春园豆蔻花。
　　雾阁云窗启道场，不须极乐数西方。山僧指引频夸客，顶礼曾来白象王。
　　○道君岩
　　论治人方咎祸胎，化胡更向海天来。青牛西域流沙远，朱鸟南荒古洞开。聚窟乳泉飞法雨，空岩蛮语答春雷。独怜混沌年年凿，谈道难教劫运回（岩后西人方以机器取白石）。
　　○南道院（二首）
　　宝气搜残剩石头，石玲珑化洞天幽。三分得水知鱼乐，九曲看人作蚁游。荒外有山容道侣，海中无地不瀛洲。他年补入神仙传，曾费骖鸾半日留。
　　林外方塘塘外山，洞门高下锁烟鬟。藤阴满院闻蝉语，云气当轩待鹤还。绝妙文心惟曲折，最难仙福是清闲。海天归去犹留梦，他日相思浩渺间。
　　○自题南洋行教图（二首）
　　莽莽群山海气青，华风远被到南溟。万人围坐齐倾耳，椰子林中说圣经（四月朔日在闲真别墅衍说，闻者以为得未曾有）。
　　二千五百余年后，浮海居然道可行。独倚斗南楼上望，春风回处紫澜生（斗南楼，门人王生所居，予为署额）。
　　○留别晓沧，次题行教图韵
　　南风吹大海，日轨走南陆。我行君尚留，慷慨念时局。神方置不用，谁起国病笃？同抱救世心，栖栖行海曲。空言要何补？长身祗食粟。此来已三月，共惜流光速。群山送我行，海气清而肃。眷念君平生，抱道过王蠋。临歧为我歌，高响振林木。林中双异鸟，飞鸣正相逐。勉哉保令名，何必愧异服（晓沧时改南洋商人服）。
　　○舟泊吉隆
　　巴丁江上驻游踪，倚柁微吟望远峰。一夜双轮乘月去，计程明日到芙蓉。
　　○芙蓉（二首）
　　林里交柯万树花，出林楼阁倚朱霞。一生长在芙蓉住，羡煞江头卖酒家。
　　海山缥缈客心分，锦字天涯隔暮云。独向芙蓉江上望，远峰眉黛忆文君。
　　○客楼夕感
　　海色天容入望遥，凭阑心事涌如潮。茫茫泥雪征鸿急，隐隐车雷虏马骄。万叠蛮云开热带，一轮娥月送凉霄。好风不为吹愁去，银烛清樽伴寂寥。
　　○南还抵汕头埠，闻琰儿、球儿殇耗，哀感书此（六首）
　　频年痛哭为哀时，谁料今朝更哭儿。拟遣灵龟向天问，挑灯和泪读韩诗。
　　扁舟劫外侍东还，投劫安知在此间。阿弟六龄兄十六，九泉风雨念家山。
　　望尔成人竟不成，中年哀感倍伤神。青山何处埋儿骨，黯黯愁云隔凤城。
　　全家避地古梅州，独客南归尚滞留。夜夜雏魂梦中见，寒潮呜咽浪西楼。
　　食厉偏难恃女媊，便非英物也凄然。欲呼群力新中国，已失人间两少年。
　　弧矢男儿志四方，河山北望战云黄。可怜竟背爷娘去，不共汪錡作国殇。
　　○秋日藕华枉过山居，次元韵（四首）
　　混俗仙人钟顈阳，劫尘世界少班行。骑驴晓入秋山里，来看丹枫万树霜。
　　天冠山下野人居，除却渔樵少往来。今日谪仙劳过访，看山还费赋诗才。
　　拟种山中万树梅，花时香雪定成堆。如何尚未锄明月，已有神仙跨鹤来。
　　满路秋花散晚香，一尊人醉万松堂。呼云送客出山去，金简峰头初夕阳。
　　藕华即钟颖阳，又字子华，清廪生，见卷一钟髯歌。
　　○阴那山行
　　五岭东来势忽止，阴那山自云中起。山在云中不可见，得云山乃留真面。我生爱山尤爱云，策马寻山看云变。阴那之奇无不有，擎空突兀拿云手。大云放作天下雨，小云留赠山中友。登山不学昌黎哭，游山岂作开云祝？高秋十日云沈沈，山灵知客嫌秋阴。狞云忽散秋宇净，古柏荣枯护禅定。倚天五叶开青莲，奇峰顿落琳宫前。上有飞仙来往之天桥，下有茶香万斛之流泉。山中寺古逾千年，开山何人潘了拳。金光明现身丈六，昔曾入梦来清源（乙未夏在泉州曾梦见异僧二来谒，一通身作金色光，一作玉色光；作金色光者自赞姓名曰潘了拳）。吁嗟乎！占山须占天下奇，作佛须作云雨师。万里中原腾旱气，愿驱群云出山去。留云不遣遣云阴，山与祖师俱惭愧。
　　阴那山在今梅县东境鴈洋堡，与大埔县接境处。灵光寺在阴那山，为惭愧祖师潘了拳得道处。
　　○灵光寺晚眺（四首）
　　般若台荒噪暮鸦，香鑪峰冷挂残霞。夕阳尽作燕支色，染出秋林树树花。
　　三柏生枯气郁苍，沉沉紫殿梵云凉。绿杉野屋隔溪水，牧笛数声山月黄。
　　尽洗苏王伪体篇，空山飞瀑泻寒烟。山灵自展凌云手，妙写余霞散绮天（山志东坡、阳明诗皆伪作）。
　　将军席罢梅仍落，学士轩空柏自留。犹有旧时明月在，照人来作闰中秋。
　　○王寿山诗（十首）
　　百盘路尽是山门，避世人犹宅址存。消受桃花千万树，梵王宫占武陵源（元季有在山上避乱者，筑岩垦田，今田毕归僧）。
　　广福庵寒锁落花，开山初祖属吾家。欲寻凤髻峰前塔，斜日秋林噪暮鸦（广福禅院开山僧名映耀，俗姓丘，明初人。凤髻峰在院后，塔墓尚存）。
　　下方僧院众山巅，百折林梢路更前。绝顶别开新世界，蒙蒙花雨散诸天（广福禅院已在众山上，由广福至祥光尚五、六里许）。
　　秋河挂树露华浓，残月衔山起听钟。花影满身寒不寐，不知身在最高峰（山上入秋即须披裘）。
　　仙人去后碧云寒，丹灶无烟玉井干。留得残棋一枰石，秋风吹客话长安（昔有王岐者在山修道，丹灶、仙井、棋枰石，其遗蹟也）。
　　眼底闽山与粤山，霸图山色有无间。老僧不管人间世，黄叶满林秋闭关（山阳为福建阴属广东）。
　　鸣鸠春路忆幽探，耆旧遗闻选石谈。埋碧千年应不化，重镌诗碣蔡梅庵（一路春鸠啼落花，蔡公蒙吉王寿山诗句也）。
　　遗墨残山觅旧劖，空林凉碧坠松杉。珊瑚宝玦消磨尽，满目寒云帝子岩（帝子岩或云隆武帝子曾至此，有遗字在石）。
　　何处寒薇问首阳，名山竟遣落蛮荒。秋心瘦入诗人骨，箬笠峰头夕照黄（山本名阳首，箬笠峰为山最高顶）。
　　万方多难此登临，满迳幽兰石气阴。欲把离骚当梵唱，谶除香草美人心（山中多兰）。
　　附祥光寺联 
　　附祥光寺联
　　此山介闽粤之交，自成丘壑。任仙人灶冷、帝子岩寒，群峰拱揖尚依然。看残世界空华，万柄青连，九品台高开宝座。
　　我佛以慈悲为本，何惜津梁？仗西竺经遗、南宗钵在，末劫挽回原易事。留得英雄退步，一庵黄叶，三生石古证情禅。
　　王寿山在今梅县东北松源堡。
　　○画兰曲
　　谢生为李生画兰石帐额，走笔为书此。
　　秋风吹冷松江水，谢览兰芳仍竟体。晴窗搦笔写秋英，芳心不向霜前死。眼中九畹无闲田，突兀拳石安花间。花幽石瘦各自媚，风茎露叶何娟娟？北平今日谁飞将？一枕幽香酣玉帐。借花陶写英雄心，岂特离骚当梵唱（李生喜诵予王寿山诗）？梦破中原夕照红，幽兰开落荒山中。莫教无土孤根露，花里残经写大空。
　　○题叶婉仙女史古香阁集（三首）
　　修竹娟娟翠袖单，六铢衣薄不胜寒。新词一卷疏香阁，煮梦仙人叶小鸾。
　　福慧双修竺落宫，玉楼人去锦屏空。翩翩独立人间世，赢得香名饮粤中。
　　滴粉搓酥绮意新，溶溶梅水写丰神。桐花阁外论词笔，更遣香闺作替人。
　　叶婉仙名璧华，嘉应州人，适李姓，着诗名古香阁集。
　　○天上
　　天上何曾可寄愁？逍遥聊学漆园游。云山北向迷三晋，禾黍东迁痛二周。漠漠虫沙仙脱劫，冥冥龙夜客哀秋。荒鸡风雨无人语，四海当时一子由。
　　○古大夫宅下马石歌（有序）
　　石在嘉应州北门。有黄氏筑宅，担土得古镇宅钱以告公度京卿，询其地曰下马石，走视，因得此石，有文曰宣和四年古大夫宅立。大夫者，盖古革也。京卿以摺文见示，乃为作歌。
　　七百年来掩尘土，石与大夫俱氏古。大夫何许人？乃是紫虚仙人四世孙。宅在梅州州北门。眼前不见大夫宅，止见大夫下马石。石立宣和之四年。大夫手铸镇宅钱。古钱出土铜锈紫，留与后人知宅址。钱铸何年石能语，此石不刻党人碑，又不贡筑艮岳兼花移。大夫五马何逶迤？留题七星岩石方来归（肇庆七星岩有古革，政和八年题名）。大夫归来立石日，天子尚未蒙尘时。当国者谁蔡太师。吁嗟时事已可知。大夫下马心应悲，朝更代改宅何有？大夫名在马骨朽。惟有此石长不刓，大书深刻苔花寒。摩挲欲具袍笏拜，当作到氏奇礓看。
　　○南汉敬州修慧寺千佛铁塔歌（有序）
　　庚子秋，游梅口镇，温柳介同年示以黄公度京卿所寄南汉敬州修慧寺千佛铁塔铭搨本，矜为创获。及冬，抵州谒京卿，得见塔残铁，其第七层一方即铭文，三方缺，故不知铸者、铭者姓名。四层及六、七层之半俱佛像，以所得约之，知塔有千佛。惜缺者无从觅，不能见其全矣。塔盖南汉刘鋹时，州民募建以祝福者。与光孝寺东西铁塔奉敕造者先后同时，计大宝八年乙丑岁建而始毁于同治四年乙丑，阅岁乙丑者已十有五。铭文词近尔雅，书亦具体颜平原。州中之金，此为最古，惜省志、州志俱未载。吴石华先生南汉金石志搜罗甚广，亦失之眉睫，致久郁而不显，浸至残毁无过问者。今京卿得焉，不可谓非此塔、此铁之遭也。塔址在一小山上，梅江绕其下，去人境庐不半里，登璇楼可望见。惟修慧寺今不知何所。或云康熙间塔自齐州寺移建今址，然无可考证，亦第故老相传云尔。京卿已属柳介载入今州志，复作歌属予和焉。吊古慨今，遂有斯作。
　　五金之用铁为广，惜哉竟付降王长。上供铸柱下铸床，更铸贪痴佞佛想。有铁不遣铸五兵，又不铸器资民生。峨峨两塔奉敕造，民间观者如风倾。梅水东来避灾地，上有先朝修慧寺。眼中突兀窣堵波，不惜乌金铸文字。谁欤铭者工祝词，贤劫千佛森威仪。皇图欲仗佛力固，安知天降香孩儿。一铁围山一世界，劫火中烧万法坏。巍然此塔九百年，相轮夜转罡风快。岂惟牛角难长延，眼看宋蹶元明颠。敬州遗事共谁说，塔端铃语缺不圆。塔铸何时岁乙丑，有大力者负以走。十五乙丑塔乃倾，敢信佛缘能不朽。自从象教嗟中衰，中分净土参耶回。竞假天堂地狱说，乘虚与佛争东来。东来明星张国焰，炮雨枪云铁飞舰。天经唪罢万灵噤，海旗台处千官谄。与之抗者谈真空，白莲万朵开魔风。谁云此獠有佛性，妖腾怪踔巾何红？此亦当今一张角，满地黄花乱曾作。国成谁秉邪召邪，聚铁群惊铸此错。黄金台边铁血殷，六龙西幸趋函关。麻鞋何日见天子？小臣足茧哀荒山。梅山苍苍梅水碧，雄心陶写付金石。眼駴残铁南汉年，古锈斑斓铁花积。当时铸者知何人，寺荒塔坏朝屡新。小南强花空供养，即今诸佛无完身。铁不得用铁之辱，海风夜啸蛟涎浊。神州莽莽将陆沉，诸天应下金仙哭。谓佛不灵佛傥灵，睡狮一吼狞而醒。破敌神兵退六甲，开山力士驱五丁。五岭雄奇积煤铁，廿政未修民曷殖！地不爱宝资中兴，会须富国兼强国。吾国平等存佛心，纷纷种教休交侵。行看手铸新世界，采山有诏需南金。人天同庆回末劫，王气宁容霸气杂。神力永镇阎浮提，何须四万八千塔？
　　「白莲万朵开魔风」以下十句，时清庭信拳匪排外，八国联军入京，两宫逃西安也。
　　○重晤梁辑五光禄话旧（二首）
　　铜狄重摩定惘然，春明旧梦岁周天。与君同话沧桑劫，已抵仙人五百年。
　　风雅都从变后奇，古来词客惯哀时。可怜倒海倾河泪，独立苍茫但咏诗。
　　○戏为张叟题麻姑进酒图（三首）
　　人游间戏太风情，混沌初分蝙蝠精。勾引麻姑来侍酒，须妨妒煞老方平。
　　多恐麻姑鬓亦霜，蓬莱清浅海栽桑。还丹要乞余杭姥，三少鸡皮却老方。
　　不须成佛不生天，纳纳乾坤任放颠。解识妇人醇酒趣，英雄退步便神仙。
　　○观澜亭题壁，亭旁有庵供佛（二首）
　　万山难阻水奔驰，地陷东南出百夷。不信狂澜回不得，西风倚剑独题诗。
　　我佛如怜国债深，山河大地变黄金。莲台冷袖兜罗手，半壁尘丝古殿阴。
　　○久旱得雨初霁，饮人境庐，时闻和局将定（二首）
　　忍把乾坤付醉乡，登楼休负好秋光。黄龙约改清钟酒，白雁声催故国霜。老树半凋开远目，菊花无恙展重阳。美人消息来何暮？怅望秦云各尽觞。
　　得雨虽迟也胜无，东皋预计麦苗苏。青天转粟趋行在，黄海传烽迫上都。已叹鳌翻难立极，岂容龙醒更遗珠。至尊薪胆劳明诏，醉抚横腰玉鹿卢。
　　人境庐王即黄公度京卿，时因戊戌政变解职归嘉应里居。
　　○用前韵赋答人境卢主见和之作
　　无物消愁且举觞，自拚千日醉程乡。谁张仙乐迎金母？漫诧神兵下玉皇。竭井难医狂国病，剪灯空吊女宫殇。白莲飘尽黄莲死，惆怅尊前说酒王（义和拳谓玉皇遣天兵八百万，红灯照祀黎山老母，为首者自称黄莲圣母，见近人撰天津一月记。义和拳出于白莲教，见近人撰义和拳源流考。某邸父嗜酒，俗有酒王号）。
　　百二河山未定都，金鳌戴主谶原诬。日回旧驭长安远，月送残更太白孤。钓党重翻十常侍，玺书新欵五单于。群公休守偏安局，推背犹存一统图。
　　赋答人境庐主见和之作。此诗指义和团乱、八国联军入京、两宫西狩、北京议和事。
　　○三用前韵奉答
　　浮云西北郁苍苍，残角秋城泪万行。朋党祸仍流丑相，太平功竟录申王。眼中木槿花荣落，身后梧桐树短长。自把千秋付杯酒，湖山无恙脍蓴香。
　　狼星妖焰压威弧，八部群龙护曼殊。朱果在天持剥运，黄花满地祸神都。入山我自寻青主（人境庐主自署公之它），望海人谁监黑奴？汉德未衰豪杰出，不须重唱鼓咙胡。
　　○四用前韵奉答
　　沧海尘蒙镜殿光，公卿同哭牝朝亡。河阴兵问充华罪，乐府歌残娬媚章。往事数钱怜奼女，异邦传檄过宾王。枉崇圣母无生法，难遣神兵御列强。
　　延秋门冷夜啼乌，宝玦王孙泣路隅。已弃此身同腐鼠，有威平日假妖狐。北庭飞雪行头远，南斗流星应象殊。待唱迎鸾收野哭，五陵佳气未全无。
　　○雨中游祥云庵五用前韵
　　九州谁土是吾乡，无地埋忧问佛忙。黯黯山容都入睡，冥冥云气果何祥！当关虎豹愁逢石，在水鼋鼍懒架梁。忽策青骡思蜀道，雨中铃语太郎当。
　　未解天心悔祸无？干戈满地客愁孤。分争净土魔何众，遯守荒山佛太愚。家法老僧惟托钵，人言群盗尚偷珠。西风泪洒山门柳，蚀尽秋虫守旧株。
　　○六用前韵奉答
　　秋色西来接太行，故乡回首虏尘黄。凄凉汾水沾衣泪，仓卒芜亭煮麦香。岁币桧伦迟款敌，军书操绍托勤王。斜阳万里桥边路，谁奉当归祝上皇。
　　纵不人诛亦鬼诛，生灵百万死何辜！断难大义容三叔，休遣清谈御五胡。行在阳秋书待着，广明庚子事原殊。中朝国法兼家法，遏必隆刀可在无！
　　○游西岩灵境院七用前韵
　　七百年中电火忙，元城处佛灵彰。后来鹦鹉新禅长，曾忤猢狲旧队王。山尚有神能迓客，僧关何党亦投荒。行人难解衰朝恨，黄叶空林话夕阳。
　　绿失榕阴老树枯，津梁疲后佛心孤（绿榕桥榕巳枯）。劫尘西起遮灵鹫，禅派东来出野狐。何事挥拳学僧耳，共惊遗教演鸿儒。登高欲写哀时意，十里残山叫蟪蛄。
　　○闻歌有忆，八用前韵
　　碧落归来旧侍郎，钧天寻梦泪沾裳。皇娥倚瑟歌何艳！王母开筵乐未央。龙汉劫深愁魃舞，蚩尤兵迫罢娲簧。瑶池小队停仙俸，齐向西华祝吉祥。
　　渺渺瑶京帝所都，霓裳故部尚存无？九龙欲窃天公位，四象全翻太极图。此劫本来关运会，诸仙平日太嬉娱。可哀休唱人间曲，颠倒先将斗柄扶。
　　○九用前韵
　　满目狮章更鹫章，沉沉龙气不飞扬。秋风石马昭陵恸，夜雨金牛蜀道长。元老治军收白芀，中朝厄闰等黄杨。若教死殉论忠义，何止区区李侍郎！
　　金币全输玉并俘，止兵幡未下驺虞。六宫急作抛家髻，三界难飞召将符。殿下雷颠尝大敌，军中风角走妖巫。即今神圣犹争颂，莫笑当时莽大夫。
　　○十用前韵
　　一笑当时果灭洋，红巾白帽满朝堂。花门首出中兴将，米贼兼封异姓王。铜版令严诛异教，铁牌制毁奏权璫。可怜刻木牵丝拙，袍笏空登傀儡场。
　　竟难赤黑辨狐乌，眼底云成万变图。名士穷搜呼作贼，王孙苦道乞为奴。茞兰沉恸留湘水，禾黍余哀恋毫都。涕泪新亭果何益，有人江左薄夷吾。
　　○十一用前韵
　　不须复古但尊王，一旅终兴夏少康。菜叶西风今冷落，茄花满地旧披猖。传书漫遣三青岛，贡品休征四白狼。马上黄尘犹眯目，早教帘撤圣神皇。
　　河山北戒郁盘纡，天险关门旧备胡。九庙未迁先世鼎，两京谁扫故宫芜！悲歌易水无豪侠，买骨金台有钝驽。往事怕谈元代史，曾收西域略忻都。
　　早教帘撤圣神皇，时慈禧太后仍垂帘听政，德宗不能展志。
　　○重游清凉洞，呈钟藕华（二首）
　　五年梦绕清凉洞，猿鹤青山待我来。添得两行家国泪，西风吹上会仙台。
　　缤纷花雨散瑶林，持帚仙童倚树吟。莫扫天香落人世，中原逐鹿劫尘深。
　　清凉洞、会仙台皆在镇平县东蓝坊乡。
　　○燕子岩（一统志游曰曦岩，在油坑乡仙岩寺后，亦曰仙岩）
　　佛寺藏山间，仙岩伏寺后。世少好事人，奇境閟荒陋。白昼秉烛，青山携鹤友（幼雏秀才自言崆峒鹤后身）。入寺复出寺，呀然见洞口。守门无仙犬，容我踏云走。引人渐入胜，平步势不陡。殿宇当中开，千人坐能受。远怀混沌初，巧出造化手。万石造一洞，一洞含万有。备具人物形，胚胎脱怪丑。藏之九地底，遂致长不朽。涉冬石气温，留观遂能久。石燕殊骄人，钟乳富自守。举族作仙禽，得天抑何厚？谁实开杀机，采捕入药臼。为袪六气淫，致损千年寿。嗟尔洞天居，安乐焉可狃。大声自何来，隐作风雷吼。疑为地轴转，否或潜龙斗。我欲往探之，阴沉不可究。于时烛见跋，天光时隐漏。入洞复出洞，石云湿两袖。
　　○钟文南太守（宝熙）自美洲回里赋赠（二首）
　　九万里程环地底，四千年史创皇初。别开揖让征诛局，山海重编化益书。
　　纽约铁桥天下稀，男儿壮志未应违。班超万里封侯去，陆贾千金奉使归。
　　钟文南名实熙，镇平县霭岭人，曾任中南美洲各国领事参赞。
　　○次韵奉答藕华（五首）
　　烈烈南风沙扑天，武陵安稳种仙田。桃花流水无今古，闲过苍鹅出地年。
　　伴食纶扉几日开，紫垣惊见坼三台。东门黄犬华亭鹤，都入香山感事来。
　　响遏珠尘落殿楹，瑶池春咽按歌情。不知零落云韶部，可向秦楼逐凤鸣。
　　啄屋乌多燕子稀，黑云如墨压城围。寻常百姓无家别，不独乌衣巷已非。
　　休向人间更赋哀，迢迢云汉待昭回。擎天各展黄人手，重捧红轮出海来。
　　○南岩均庆寺诗（有序）
　　寺在武平前所城中，岩在寺后如卧狮，奇甚。由狮口入洞颇深豁，前后俱通。中祀自严尊者。据至治元年僧景铉碑：尊者，元仁宗时，曾应诏入都，灵异卓着。今所传为宋封定光圆应大德普度古佛者，当仁宗而讹也。碑云：尊者南归，道杭州，遇山出蛟，以帝所赐金钟覆之，入闽，喜此岩，有「一峰狮子吼、万象尽皈依」语，因卓锡，启道场。帝闻之，敕赐藏经。尊者接诏归，有句云：「九重天上恩纶锡，拾得昙花满路香」，旋示寂于杭。闽人塑遗像于寺及岩中。寺旧名均庆，见万历二十五年僧正名碑。吾丘氏自闽迁粤，在宋、元间。据家乘：四世祖曾祷南岩，而五世祖生，乃以寺名名之。是为元至正十六年。非万历碑存，无知此寺旧名者矣。岩后镌「人世蓬壶」四字。父老相传为乾隆亲笔。据万历间武平令成敦睦诗，碑四字乃成书也。寺所有以至治碑及延佑间所铸钟为最古。今皆存岩中。寺有何仙姑祠，俗传仙姑与尊者争此岩，指岩巅石上仙足迹为证。然考诸碑，无此语。知好事者为之也。庚子冬十月此，赋四诗纪之。
　　万山围一城，闽粤此钥锁。一岩瞰城立，一佛踞岩坐。旁立古女仙，遣容何婀娜？传闻昔争墩，此语恐未果。如何岩巅石，莲印遍磊砢。入岩岩转深，岩势侧而椭。岩居金色身，鑪烟袅古火。岩腹蓄乳泉，时作天花堕。
　　昔值蒙古世，曾有化人师。说法动帝听，天龙护南归。乃从万石腹，手辟招提基。一狮作佛吼，万象咸佛皈。竞传古佛身，应化来南维。弹指五百年，时代纷传疑。问佛佛不言，问僧僧岂知。上有延佑钟，下有至治碑。
　　入冬万化闭，群山惨澹色。我来逢睡狮，对佛坐叹息。虎狼方满野，杀气黯西北。岂无干净土，恐化虎狼国。何时一吼威，竟使群凶踣。春雷万蛰动，阳和转东极。会须起睡狮，诸天奋神力。
　　吾祖昔入粤，五世乃始昌。当时佛抱送，坠地腾佛光。以寺名厥名，至今留余庆。我从海上来，五载离闽疆。此行访佛迹，再见闽山苍。闽山连粤山，遥控东南洋。长蛟率悍类，毒雾遮日光。安得佛金钟，覆使毋披猖。欲读金字经，贝叶无遗藏。谁传神山笔，父老思先皇。入寺考故名，剔藓残碑旁。手携石墨归，满路昙花香。
　　○寄怀公度（时十二月立春前三日）（二首）
　　梅花消息最分明，已报山中岁欲更。野草初苏呼鹿友，江波微长受鸥盟。高门盘菜神京梦，伏枕鑪香画省情。一卷公羊宜起疾，先春重与订王正。
　　北风吹雪昼纷纷，盼得微晴日未曛。扫血故巢归蜀帝，招魂香草待湘君。惊回夜豹寒中吠，唤起春牛梦里文。无限登高赋诗意，况因八表怅停云。
　　○立春前一日侍家大人薯村题宗人山楼（二首）
　　不晴不雨酿春寒，万里归承膝下欢。亲侍罗浮万年杖，湖山无恙故乡看（家大人所携杖，罗浮赤藤也）。
　　近约山村作近，看山今始快登楼。停栏忽动飞熊感，西望长安渭水流（楼祀远祖太公）。
　　薯村在镇平县北文福乡。
　　●岭云海日楼诗钞卷八（辛丑、壬寅稿）（清光绪二十七、二十八年）
　　南武山人丘逢甲仓海着
　　同怀弟瑞甲、兆甲编辑
　　游姜畲，题山人壁（二首）
　　雨宿新步，次韵答子华（三首）
　　重帘
　　虯枝
　　三月初八夜
　　褚渊
　　梦觉
　　东山谒韩祠毕，得子华长句，次韵寄答
　　东山寄怀南海裴伯谦县令（二首）
　　眉仙为作独立图，三年尚未成，作此速之
　　晨起书所见
　　杂诗四首答郑生
　　寄怀瑞凤纶分转（诰）（二首）
　　题太白醉酒图（二首）
　　东山感春诗，次己亥感秋韵（六首）
　　题潘兰史江湖载酒图
　　题丘园雅集图
　　题红拂图
　　题倪县令松鹤图（二首）
　　送张别驾之官黔中
　　次韵寄谭彤士桂林（四首）
　　汕头海关歌寄伯瑶
　　四月十六夜东山与台客话月
　　天地
　　舟过韩江有奇
　　题画
　　客怀
　　舟发新步
　　为潮人士衍说孔教于鮀浦，伯瑶见访有诗，次韵答之
　　王晓沧将之官闽中赋别（六首）
　　重送王晓沧次前韵
　　岁暮感怀次感春韵（六首）
　　次韵答伯瑶
　　苦旱（二首）
　　喜谢颂臣由台至
　　次韵答宾南金陵
　　次韵再答宾南，兼寄陈伯严（四首）
　　与颂丞话台事
　　书感与颂丞
　　论诗次铁庐韵（十首）
　　送谢四东归
　　纪兴宁妇女改妆事与刘生松龄（二首）
　　次韵答维卿师（二首）
　　题画四绝句
　　题画芙蓉
　　寄台湾栎社诸子，兼怀颂丞（二首）
　　题兰史罗浮纪游图
　　○游姜畲，题山人壁（二首）
　　春山草浅畜宜羊，山半开畲合种姜。比较生涯姜更好，儿童都唱月光光（「畜羊种
　　姜、利息难当」，俗谚也。月光光、好种姜，童谣语）。
　　东风吹暖好年光，正月蟾蜍已落塘。更乞天公三日雨，山田高下有新秧（蟾蜍落塘，宜下谷种；农家以为占验）。
　　姜畲在镇平北文福乡。
　　○雨宿新步，次韵答子华（三首）
　　四姑嶂下花始开，九子岭边闻晚雷。蒙蒙细雨一帆重，人向春云来处来。
　　不羡封侯入玉门，中原未靖虎狼群。欲呼力士携锥出，谁是人间仓海君（子华时得某武弁为弟子，故调之）。
　　春江欲济苦无舟，滚滚清流变浊流。醉看蛟龙挟云去，临池且为学书留（时值大水换船，为市人作书）。
　　新步在镇平县南金沙乡之小镇，又作新铺。
　　○重帘
　　重帘不卷久留香，压院云阴漏晚光。是雨是晴浑未定，碧桃花下看斜阳。
　　○虯枝
　　虯枝十丈老槎枒，迸出烘天万朵霞。惜我来迟春已暮，东山开过木棉花。
　　○三月初八夜
　　十二年前此夜中，白袍人正试南宫。惊心胡马蹂春甸，矫首孤罢忆故丛。何日扫尘迎警跸，当时入彀枉英雄。万言策在嗟无用，冷对山堂烛泪红。
　　○褚渊
　　西风吹泪石头城，老作中书转损名。自是毫无丈夫气，山阴此语定平生。
　　○梦觉
　　梦觉游仙天欲明，东窗一角白初生。梅花纸帐春慵起，卧听山禽奏乐声。
　　○东山谒韩祠毕，得子华长句，次韵寄答
　　新市楼头和诗毕，舟师告行仗风力。谁知大句捷于风，六百里程远追及。于时我正从韩公，捕逐八荒两翅疾。乾坤雷琅摆光焰，青莲乐府少陵律。时虞仙官敕六丁，白日青天起霹雳。岛瘦郊寒湜籍走，落落人才困驰骤。终须载笔缚元济，岂惟奋舌诛庭凑。偶语龙湫窥舑舚，群鬼闻之惊破胆。不知此特不平鸣，愚儿但妒词何赡。古人余韵吁莫追，嗟我与君犹斗险。书生今日良可哀，有策难上黄金台。燕赵曾闻古多士，悲歌慷慨安在哉！空谈横磨十万剑，言者自愤旁人咍。汉家不出卫霍才，西极天马何时来！
　　○东山寄怀南海裴伯谦县令（二首）
　　水帘亭畔倚阑干，倦客重来拾坠欢。南海月明千里共，东山云卧一春寒。神仙从古多为令，名士何曾竟负官！应有新诗写新政，可能遥寄练江看。
　　横流无地可安居，身愧王尼尚有车。残月啼鹃家国泪，断云归雁友朋书。论交四海心犹热，独立三边愿已虚。为语修龄益愁索，故人仁祖近何如？
　　斐景福字伯谦，曾为潮阳县令，后调南海。
　　○眉仙为作独立图，三年尚未成，作此速之
　　三年变态无不有，世界非新亦非旧。前颠后仆人几何，新不能维旧难守。此时独立苍茫人，诗且罢吟合呼酒。可怜磊块浇难消，谁能写向丹青手？荷君诺我颊添毫，如何阁笔三年久？幸不障面羞彦回，更不函头哀■〈亻匡〉胄。还我堂堂地做人，所贵完身成不朽。平生儒冠久自厌，长剑横腰衣短后。不妨图我作老兵，天下于今武方右。乞君速践息壤言，勿使神龙空见首。
　　○晨起书所见
　　晨阴盼庭树，有雀拳高枝。老鸦尔何来？欲攫充朝饥。雀惊飞且噪，乞救声何悲！一雀嗓未已，百雀噪而随。雀亦有侠肠，不忍同类危。群雀御独鸦，力小心则齐。竟令远引避，不敢复来窥。惟独力无大，惟群力无小。嗟哉不能群，人而不如鸟。
　　○杂诗四首答郑生
　　洪水昔降灾，天下困沉溺。上巢下营窟，非不工避匿。大鸟呼大兽，出与人相迫。死者鱼鼈游，生者鸟兽食。天生群圣人，畀各尽天职。水平鸟兽去，用教民稼穑。茫茫大地中，乃始有中国。此岂托空言，要在奋神力。蚩蚩者彼民，实具愚下质。嬉游幸无事，事至徒叹息。由来天下事，任者在豪杰。
　　饕鸱甘腐鼠，仰视吓鵷雏。鵷馈有竹实，彼鸱安得知？天生物惟万，物物性不齐。持海语井蛙，持天语醯鸡。徒烦告者劳，终受听者嗤。圣人物万物，不与物性违。使鸟宅深林，使鱼室深池。是之谓物化，毋失化者机。惟物有蠢灵，惟人有智愚。治君子以德，治小人以威。物物性不齐，何用多言为？
　　百禽中有鹤，自是禽中仙。胡为俯求食？而受鸡鹜嗔。凤凰帝百禽，尔鹤尔臣邻。高飞就凤凰，孰能为鹤先！凤凰方渴睡，训狐摄厥权。燕蝠且笑之，尔鹤何容前？钦■〈丕鸟〉乘凤敝，自耀文采鲜。岂无众恶禽，推奉相圣贤。慎哉勿妄投，庶得身名全。凤睡有醒时，何事皇皇然？荡荡者九皋，高高者九天。何行不翩翩？何飞不翩翩？神仙自轻举，宁受凡夫怜。
　　鶢鶋集鲁门，不乐钟鼓养。鹦鹉虽人言，常有陇山想。桑扈啄场粟，得食自俯仰。岂愿为燕雀，处君高堂上。笼禽厚予食，虽饱神不王。谢安卧东山，不慕为晋相。马援困浪泊，乃悔为汉将。将相岂不佳？达者非所望。中原昔龙战，三顾起葛亮。尽瘁五丈原，躬耕失高尚。圣人志行道，固不计得丧。蜚鸿已贻辱，衰凤复腾谤。归对山梁雉，时哉发叹怅。
　　○寄怀瑞凤纶分转（诰）（二首）
　　棨戟重临凤水湄，三年谁与共忧时。魏暮帝问传家笏，苏轼天留过岭诗。富国祗今先煮海，才人从古例分司。湖山到处题名在，耿耿心应有石知。
　　新辟王通讲学庐，许分徐福逸篇书。舳舻转海无消息，孛彗经天有扫除（去年开同文学堂，君许以日本书百种见赠，书未来而北事起）。万里共传封事上（君有变法条陈），百年休悔树人疏。自惭冷坐河汾席，将相终思为国储。
　　○题太白醉酒图（二首）
　　天宝年间万事非，禄山在外内杨妃。先生沈醉宁无意，愁看胡尘入帝畿。
　　早年妙句擅沉香，晚作流人下夜郎。谁识先生非酒客，当时慷慨为勤王。
　　○东山感春诗，次己亥感秋韵（六首）
　　沧海尘生锦瑟年，明珠泪尽月当天。人间传偏西崑体，谁解春心托杜鹃？
　　歌残汾水雁秋飞，北望胡尘泪满衣。愁对春风吟水调，六龙西幸不曾归。
　　桃花春水涨前滩，待渡无舟欲济难。落日孤云心万里，望仙桥畔望长安。
　　衣冠南渡避胡来，凭仗双轮碾海开。应有田横客相笑，春帆叶叶过登莱。
　　变现诸天说法身，穗香醒梦证前因。遍呼黄帝诸孙起，莫作华胥国里人。
　　神丹浪说解还童，哀感中年遇谢公。难遣故宫禾黍恨，春灯和泪写王风。
　　○题潘兰史江湖载酒图
　　老兰编集似朱十，旷代相感惟牧之。何曾护惜有街卒？但遣风流传画师。四海亦推敢论事？千秋岂信空称诗！才人薄幸不自讳，何不并写江南枝？
　　○题丘园雅集图
　　东园西园醉未已，大雅小雅材几何！元白即看压俱倒，丹青相与存不磨。桃花流水客停棹，棋局空山樵烂柯。此乐图之岂易得！敢辞留恋佛所呵？
　　丘园在顺德，丘诰桐之家园也。
　　○题红拂图
　　平生愿作虯髯客，人道才如李药师。独对丹青洒雄泪，不曾真受美人知。
　　○题倪县令松鹤图（二首）
　　官思何如归思浓？采芝翁健免扶筇。轻装只载华亭鹤，未看北山堂外松（竹垞櫂歌句：「北山堂外九株松」。倪，嘉兴人，曾为南汇令）。
　　曾从海鳄远趋庭，未忘鸳湖旧钓舲。松有稚孙鹤有子，山风吹与老人听。
　　○送张别驾之官黔中
　　一官万里黔中去，并马看山有侍儿。重认摩围小时月，满帘花影唱新词（张曾随官于黔）。
　　○次韵寄谭彤士（国恩）桂林（四首）
　　走马看花忆凤城，如烟如梦不分明。回头十二年前事，残照西山战气横。
　　八桂林边多好山，一麾遥羡数跻攀。何时携屐访君去，老我犹能腰脚顽。
　　怕向宣南说旧游，烽烟满目客登楼。欧阳门下吾尤愧，但有文章放出头（谓春卿师）。
　　故事骖鸾推石湖，清诗美政今何如？东江西江日夜长，双鲤休忘常寄书。
　　○汕头海关歌寄伯瑶
　　风雷驱鳄出海地，通商口开远人至。黄沙幻作锦绣场，白日腾上金银气。峨峨新旧两海关，旧关尚属旗官治。先生在关非关吏，我欲从之问关事。新关主者伊何人？短衣戴笠胡羊鼻。新关税赢旧关绌，关吏持筹岁能记。新关税入余百万，中朝取之偿国债。日日洋轮出入口，红头旧船十九废。土货税重洋货轻，此法已难相抵制。况持岁价两相较，出口货惟十之二。入口岁赢二千万，曷怪民财日穷匮。惟潮出口糖大宗，颇闻近亦鲜溢利。西人嗜糖嗜其白，贱卖赤砂改机制。年来仿制土货多，各口华商商务坠。如何我不制洋货，老生抵死仇机器。或言官实掣商肘，机厂欲开预防累。此语或真吾不信，祗怪华商少雄志。坐令洋货日报关，万巧千奇无不备。以其货来以人往，大舱迫窄不能位。岁十万人出此关，偻指来归十无四。十万人中人彘半，载往作工仰喂饲。可怜生死落人手，不信造物人为贵。中朝屡诏言保商，惜无人陈保工议。我工我商皆可怜，强弱岂非随国势？不然十丈黄龙旗，何尝我国无公使？彼来待以至优礼，我往竟成反比例。且看西人领事权，雷厉风行来照会。大官小吏咸朒缩，左华右洋日张示。华商半悬他国旗，报关但用横行字。其中大驵尤狡狯，播弄高权遽横恣。商夸洋籍民洋教，时事年来多怪异。先生在关虽见惯，思之应下哀时泪。闽粤中间此片土，商务蒸蒸岁逾岁。瓜分之图日见报，定有旁人思攘臂。关前关后十万家，利窟沉酣如梦寐。先王古训言先醒，可能呼起通国睡。出门莽莽多风尘，无奈天公亦沉醉。
　　○四月十六夜东山与台客话月
　　万事应教付酒杯，眼看云合又云开。中天月色雨余好，大海潮声风送来。人物祗今思故国，江山从古属雄才。飘零剩有乡心在，夜半骑鲸梦渡台。
　　○天地
　　天地道方否，人才散于野。遭时乃云合，岂有平生雅？英雄造世宙，其才自天假。书或仅上口，名或不能写。古来真英雄，屈指几儒者？文人习目论，动叹人才寡。我自不英雄，奈何责天下！
　　○舟过韩江有奇
　　此水东来我西上，扁舟北过江上城。南风正利不得泊，良夜相思空月明。
　　○题画
　　奇峰面面入层云，长板桥西坐夕曛。秋水一篙山九曲，放船同访武夷君。
　　○客怀
　　古树半秋色，西风吹客怀。呼童扫不尽，落叶满闲阶。
　　○舟发新步
　　金鞍寨下溪水流，石鼓潭边雨乍收。一叶扁舟载斜日，泽兰花发古堤秋。
　　○为潮人士衍说孔教于鮀浦，伯瑶见访有诗，次韵答之
　　大海潮来独倚栏，七千里外冷朝官。重提孔子尊王义，如日中天万象看。
　　○王晓沧将之官闽中赋别（六首）
　　六龙尚未西巡日，海外曾开万寿宫。圣主回銮臣听鼓，一官千里入闽中（晓沧曾倡祝万寿于霹雳埠）。
　　颇闻新政议裁官，何事卑栖令尉间？毕竟才人裁不得，要将诗界拓闽山。
　　有人图写闽山去，着色争夸势力圈。泪洒君家故王墓，萧萧松柏锁寒烟。
　　马江虽败船政在，战后依然用法人。二十年来海权尽，浪抛财力铸官轮。
　　鼓山东望龙渡处，海雨曾飘开国旗。从古英雄论成败，不堪重话共和时。
　　海山莽莽送君行，海水茫茫无限情。未敢宝刀轻脱赠，恐教添作不平鸣。
　　「着巴争夸势力圈」，时日人画闽归其势力范围，有不许割让他国之约。「鼓山东望龙渡处」，台湾山脉，堪舆家言谓由福州鼓山之龙渡海而成。
　　○重送王晓沧次前韵（六首）
　　江山霸气消沉尽，何处闽王有故宫？独客寻师海天去，无诸城郭夕阳中。
　　才人从古不宜官，置汝髯参短簿间。北望中原数豪杰，左旗右鼓眼中山。
　　一官便具奴才性，谁是英雄出此圈。且合看山持手版，钓龙台上啸寒烟。
　　竞争世界论天演，此去闽中太有人。唤起群龙听梵唱，诸天同转法王轮。
　　开遍岭梅日长至，霏霏寒雨飘船旗。诗中长记送君日，此是人天剥复时。
　　落日浮云送客行，旧游回首不胜情。海山俦侣如相问，大鸟三年尚不鸣。
　　○岁暮感怀次感春韵（六首）
　　浪说芦灰止水年，笙簧重奏古来天。阳枢不转春消息，老木寒巢噤帝鹃。
　　玉龙残甲满天飞，万里寒光照铁衣。黄竹歌中行八骏，瑶池空送穆王归。
　　扁舟钓雪下寒滩，落日荒荒欲霁难。满目江山沉战气，可能王业不偏安。
　　曾从剑侠传中来，十万戈船梦里开。把酒寒斋逢故部，海东残岛话奇莱（奇莱，海东地）。
　　万梅花里问前身，我佛从来戒造因。冷看天倾无力补，莫将黄土浪抟人。
　　禾黍何须怨狡童？是非从古论难公。可怜神化丹青手，賸粉零缣写北风。
　　○次韵答伯瑶
　　门外大海生春涛，海山矗立如墙高。款门何人曳春袍！兰陵夫子今诗豪。海山自苍海水绿，对客挥毫洒珠玉。杜陵乐府老更成，休作开元天宝声！ 
　　○苦旱（二首）
　　手无寸铁诛妖魃，安得神龙出九渊？但解乘球用今法，不妨持药炸青天。
　　眼中赤地真千里，万首翘天望雨来。谁叩九阊讼风伯，新云才起又吹开。
　　○喜谢颂臣由台至
　　鸡黍三年约，莺花二月时。春随故人至，书慰老亲思。海上惊相见，山中喜可知。春篘酒方熟，莫遽数归期。
　　○次韵答宾南金陵
　　杨柳依依白下门，梅花历历岭头村。南来驿信春同到，北去班声夜尚喧。清酒黄龙半要约，素车白马几忠魂！与君别后论身世，除却悲歌百不存。
　　○次韵再答宾南，兼寄陈伯严（四首）
　　如此江山客闭门，有人相忆向蛮村。神龙睡任群鱼泣，病骥喑看万马喧。抚剑已怜消侠骨，选蓍重与揲归魂。萧条炎运人才尽，差喜陈蕃榻尚存。
　　故乡投足向何门，丁水南来绕古村。华表鹤归山月暗，神州鳌没海涛喧。竞争世界怜天演，寥落中原怆国魂。手把英雄传闲读，眼中多少可儿存！
　　遥怜驻马望千门，人在江南黄叶村。鼠璞殊方名未定，蚊雷竟夕语何喧！心关国粹谋兴学，目笑时流说重魂。庚子陈经拜宣圣，尊王遗义故应存。
　　南戒河山走越门，布衣牢落此荒村。望中残照金轮转，意外虚声瓦缶喧。敢信群龙终见首，竟烦大鸟屡招魂。重阴天气怀人日，展卷吾庐春自存。
　　○与颂丞话台事
　　万三千尺出海面，岛国诸山无此高。谁遣黄图易他色，空传赤制属吾曹。梦中雄鬼哀相吊，劫后顽仙笑独逃。收拾磨崖纪功笔，东南风急送春涛。
　　○书感与颂丞
　　各自行营高敞地，大宛山与大屏邻。生儿莫作真王想，不及淮阴守冢人（大宛、大屏，两人先墓在焉）。
　　大宛山、大屏山皆在台湾省台中府。
　　○论诗次铁庐韵（十首）
　　元音从古本天生，何事时流务竞争？诗世界中几雄国？惜无人起与连衡。
　　迩来诗界唱革命，谁果独尊吾未逢。流尽元黄笔头血，茫茫词海战群龙。
　　新筑诗中大舞台，侏儒几辈剧堪哀。即今开幕推神手，要选人天绝代才。
　　台上风云发浩歌，不须猛士再搜罗。拔山妄费重瞳力，夜半虞兮唱奈何。
　　北派南宗各自夸，可能流响脱淫哇。诗中果有真王在，四海何妨共一家。
　　彼此纷纷说界疆，谁知世有大文章。中天北斗都无定，浮海观星上大郎。
　　芭蕉雪里供摹写，绝妙能诗王右丞。米雨欧风作吟料，岂同隆古事无征。
　　四海横流未定居，千村万落废犁锄。荆州失后吟梁父，空忆南阳旧草庐。
　　展卷重吟民主篇，海山东望独凄然。英雄成败凭人论，赢得诗中自纪年（来诗有民主谣）。
　　四海都知有蛰庵，重开诗史作雄谈。大禽大兽今何世？目极全球战正酣。
　　○送谢四东归
　　故人访我东海来，春风万里心颜开。故人别我东海去，临歧各短英雄气。七年不见今再见，沧海桑田事万变。中间不变故人心，袖手海天看龙战。君来一月无停车，访我更访山中庐。老亲喜君送君出，来此十日相同居。七年乃有此十日，但觉日行比常疾。此日不为君我留，南风日日催行舟。舟行既速况有轮，轮转四海扬胡尘。送君此去作胡语，乐府休唱胡无人。我年方强君未老，惜君投身隐海岛。亚洲大陆局日新，时势迳待英雄造。海山之高一万三千尺，当年弃去良可惜。横来不王复不侯，为我归言岛中客。包胥存楚约可寻，廉颇用赵原初心。相期亚陆风云再相见，骑鲸东海来挽神州沉。
　　○纪兴宁妇女改妆事与刘生松龄（二首）
　　山川奇伟数齐昌，不独男儿解自强。要使金闺兴女学，银钗先改峒蛮妆（铜蛮一作濞宫）。
　　维新殊有九州风，新绾盘蛇髻更工。预祝英雄出巾帼，武婆城在碧云中（兴宁以制造品最善仿造，有小日本之称）。
　　刘松龄，兴宁人。齐昌，兴宁县古名。
　　○次韵答维卿师（二首）
　　流落天南今八载，接天海气昼昏昏。锦袍银烛追前梦，夜半涛声倍断魂。
　　空存扶汉分章手，无计能开日月昏。独立苍茫发遐想，自由钟起国民魂。
　　附原作
　　海天十载云霞契，狼虎余生日月昏。无泪可挥无语说，偶开缄札一销魂。
　　○题画四绝句
　　漫天飞雪净红尘，吩咐门前扫雪人：要向梅花问消息，空山已放几分春？
　　多时放牧出天闲，边事无功马自闲。杨柳千条溪一曲，可怜神骏老空山。
　　遮天浓碧老梧桐，曾种前皇旧上宫。凤鸟不来人事改，箫声闲度月明中。
　　闲敲棋子向山中，不信神仙万念空。一局松阴未收着，人间成败几英雄。
　　○题画芙蓉
　　曾记花间倚醉眠，露寒风定月娟娟。画中重见芙蓉面，酒冷香消忆少年。
　　○寄台湾栎社诸子，兼怀颂丞（二首）
　　柏庄谁拾燹余文？栎社重张劫后军。九十九峰依旧好，尽携豪笔写秋云。
　　月泉志卷凭谁定？还待当时曦发人。遥忆参军谢皋羽，西台朱鸟独伤神。
　　柏庄为公在台湾省台中故宅，为倭军所毁。九十九峰为台湾名胜。
　　○题兰史罗浮纪游图
　　我阅世界大地图，罗浮一点乃在南岭之南隅。神禹伯益导焚所未到，发见乃始汉家使者中大夫。二千余年在世界，为山主者仙之儒。洞天福地收不尽，许容黄面瞿昙徒。霸者之宫贼巢穴，仙山时亦遭点污。游人迁客更多事，往往镌刻伤山肤。沉迷诗酒发幻想，或突神女搪仙姑。梅花无言翠羽笑，梦中彼美颜何姝？天公应悔蓬莱割左股，隳落欲界非仙都。迩来仙人所治地益窄，堑山跨海来群胡。各思圈地逞势力，此邦多宝尤觊觎。此时傥有豪杰出，岂能揖让无征诛！此时若作厌世想，纵成仙去胡为乎？潘生昔游半球万里路，海山看尽呼归桴。中间锡兰岛上逢佛睡，一任释种为人奴。佛犹如此仙可想，但有沉醉醪何酥。仙人醉生佛梦死，世间学者宁非愚。留名山石石且枯，岂有丹青能不逾？人生若作千秋万岁想，固应自立昂藏躯。黄河、扬子、珠江判流域，文明之运方南趋。天道由来后起胜，以中证外原非诬。但须世界有豪杰，太极虽倒人能扶。南界之山走百粤，如罗浮者雄非麤。奇峰四百瀑九百，慎勿但作诗人娱。上有神桂下有湖，洞中仙蝶不可呼。题君此图正风雨，想见罗浮离合云馍糊。
