蓝涧集 明 蓝智


《四库全书·蓝涧集》　　（明）蓝智 撰
　　
　　钦定四库全书
　　
　　集部六
　　
　　蓝涧集六巻
　　
　　别集类五
　　
　　明
　　
　　提要
　　
　　臣等谨案蓝涧集六巻明蓝智撰其字诸书皆作明之而永乐大典独题性之当时去明初未逺必有所据疑作明之者悞也明史文苑传附载陶宗仪传末称洪武十年以荐授广西按察司佥事着廉声志乗均失载其事迹集中有书懐诗十首乃在粤时所作以寄其子云松樵者张榘为之跋称其持身亷正处事平允三载始终无失则史言着亷声者当必有据刘昺集有挽蓝氏昆季诗云桂林持节还髙风振林谷则晚年又尝谢事归里矣智诗清新婉约足以肩随其兄五言结体髙雅翛然尘外虽雄快不足而隽逸有余七言顿挫浏亮亦无失唐人矩矱与蓝山一集卓然可称二难静志居诗话谓蓝山蓝涧集中诗选家互有参错殆亦因其格调相近故不能猝辨欤智集原目已不可考观焦竑经籍志所载惟有蓝静之集而蓝涧集独未之及是明之中叶已有散佚近亦未见传本故杭世骏榕城诗话曰二蓝集闽人无知者何氏闽书蓝仁有蓝山集蓝智有蓝涧集竹垞尝辑入诗综中以为十子之先诗派实其昆友倡之集本合刻呉明经焯尝于呉门买得蓝山集是洪武时刋有蒋山张榘二序与竹垞言脗合而蓝涧集究不可购徐惟和辑晋安风雅时二蓝阙焉则此集之亡久矣云云惟永乐大典各韵中所收尚伙搜辑裒缀共得古今体三百余首虽篇什不及蓝山集之富而大畧已见谨以类编次厘为六巻俾其兄弟著作均不致冺没于后世云
　　
　　乾隆四十六年九月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　蓝涧集巻一
　　
　　（明）蓝智 撰
　　
　　○五言古诗
　　
　　题苍雪轩
　　
　　修竹生夜凉华轩淡秋色露华洗苍翠冰影含清白恍然天地空似与琼楼通羣仙列翠葆六花散天风爽气集庭皋寒声动林杪龙吟瑶水暮凤舞霜台晓点点苍梧云萧萧嶰谷春聊歌郢中曲赠尔淇澳人
　　
　　题借鹤轩
　　
　　华轩俯流水緑树鸣春禽美人发商歌燕坐调清琴白鹤出瑶池霜毫暎秋月借尔尘外姿充君眼中物鹤鸣松风动鹤舞松露晞缑山落日闲华表千年归君家好兄弟一一富文艺时危万里心天逺九皋唳南寻武夷君吹箫上青云由来鸾凤雏耻与鸡鹜羣烟尘暗江海客鬓年年改白鹤望不来青山久相待美人湖上亭蕙帐风泠泠笑煞王右军空书换鹅经
　　
　　题汪思原耕读轩
　　
　　南山多白云中有幽人庐稽古志高尚治生遂闲居晨耕陇上田夕咏牕间书筋力岂不疲性情聊自舒嘉苖雨露深蠧简尘埃余耒耜慕伊稷弦琴诵唐虞鸟鸣布谷晚萤聚下帷初播殖乃有获研覃谅非迂三冬编屡絶卒岁瓶可储乐哉耦耕人允矣君子儒
　　
　　伯氏南浦运粮未归
　　
　　乱世少安居志士多慨慷馈饷军垒中跋涉山路长昔别庭树秋时节忽飘扬俯视东逝波仰惭明月光鹡鸰鸣在原蟋蟀悲中堂求道苦不早鬓髪各已苍关塞日澒洞烽燧寒苍茫久客南浦深絺衣北风凉岁晚秔稻收斗酒足徜徉归来且慰意高歌竢时康
　　
　　樵隐诗赠李则文
　　
　　则文旴江人尝游邵庵之前避兵入闽以樵隐自号司马苗公守御南浦辟则文从事非眞隐于樵者也则文来征诗因慕虞公兴而有作
　　
　　青城有樵者自谓葛天民朝辞簪组流暮与猿鹤亲白云满南山荷锄荒涧滨忆昔承明庐吐词成经纶文今班扬亚笔古锺蔡邻众壑自崩奔泰山郁嶙峋归来衡门下抗志巢许伦至今大江西清风余隐沦永懐哲人逺喜识佳句新兵革尚充斥江湖飞战尘看君磊落姿非是蓬蒿人如何山谷间日晏行负薪吾观丰城剑光射牛斗津况子富文采挥洒如有神皇华使者车经略南海垠苗公司马官跋涉王事勤出鎭山县小气夺戎马羣甚哀疮痍久复覩赋敛均擢子参赞间歘然志意伸秋风动江汉杀气吹瓯闽主将疲奔命幽人滞荆榛鼓枻武夷溪荒林霜霰频石崖畏侧足云山岂容身我本渔樵徒世乱甘贱贫岂无畎亩忧天高难具陈子今逺行迈道途多苦辛凤凰高其翔豺虎未易驯赠尔伐木章归哉问松筠
　　
　　赠南山进士赴邵武录事
　　
　　兵革久未息乾坤正艰危幽人多在野志士思济时羡子英妙年献策白玉墀仲舒天人学贾生哀痛词纵横三千字感激万乘知授官八品内局促山县卑英英麻姑云日夕恒见之上堂具甘旨下堂咏书诗南伯荐贤能引用无嫌疑樵川江闽会录事烦剧司藉尔才识良纲纪愼操持君实国右族已具廊庙姿况是科第出岂徒刀笔为晨兴理舟楫江水清涟漪天高霜露肃日出寒山迟岂无一樽酒饯尔逺别离黾勉古人训树立当自兹
　　
　　奉酬一上人病中见寄
　　
　　一师禅林秀老病荒山巅如何清净身亦受诸患缠忆昔江湖间杖锡凌飞仙龟峰得寳地龙象朝诸天秋风动江汉杀气吹戈鋋避地复南来筋力不及前弟子四五人散乱如浮烟寓居山房幽日晏犹高眠松林晚色静涧水秋花妍稍逺车马喧聊以怡高年山深雾露集地暖瘴疠偏伏枕动经旬闭门日萧然我本山泽人卖药当市廛缅想方外游未了区中缘往者一相见晤语俱忘筌儒释虽异流交情难弃捐愧无肘后方令尔沈疴痊昨朝枉芳札示我白云篇高论神农经吐词如涌泉吾闻西来意不以文字传是身本虚假金石非贞坚风雨有晦冥太虚澹以玄鹤鸣秋夜永白月当窗悬
　　
　　客建上将归山中留别镏典籖
　　
　　在山愿逺游出山愿早归羇旅苦无踪芳序倏已非弥弥江海流纷纷花絮飞清霜变玄须游尘化缁衣艰危迹易乖少壮心转违云鸿每独往梁燕当畴依野树滞残雨荒台淡斜晖浩歌緑水曲空拂黄金徽
　　
　　岁饥
　　
　　壮年昧学稼晚岁思力田垦地二顷余买牛春雨前嘉苗萋以緑溉以南山泉螟蟘日夜起灾伤一何偏秋成既失望岁计徒可怜国当用兵日岂暇忧民天入门愧妻子有室如磬悬天寒井已冰日晏厨无烟落叶拥衡茆四壁风萧然在陈絶粮者从古称圣贤薇蕨尚可食啸歌首阳巓
　　
　　题刘立道都事光尘隐居卷
　　
　　刘侯天机深磊落见高致夙慕李老聃云师柳下惠大隐城市居高斋静而閟蓬蒿翳环堵松竹连苍翠清江达者流古色垂篆隶载闻光尘训足示和同义东方杂诙谐梅福称隐吏出处俱逃名俯仰聊玩世君今佐大藩盘错当利器兵戈满东南民力日凋敝郎官悲冗员亦足展经济天子需贤良苍生赖恩惠致身庙堂上论列正治具愼勿混薫莸终须别泾渭功成却归来浊酒还共醉
　　
　　感旧答倪子原
　　
　　昔子来武夷丧乱戎马后尔翁翰林官眉宇紫芝秀清文动金石健笔凌篆籒贱子学荒芜烦君起孤陋青灯鸡黍夜春雨莺花昼穷巷邻里间时能一相就尔翁难久留长歌紫烟岫南浮海门棹已绾提学绶炎荒瘴疠地久客抱沈疚灵椿陨严霜仁者胡不寿今子来山中茆斋暮春候扪萝石磴滑煮茗山泉澑时方尚甲兵谁复谈俎豆计拙甘沈沦才高合驰骤青云上鵰鹗落日号猿狖报章匪琼瑶述懐因感旧
　　
　　晚步
　　
　　伏热草木焦微凉竹林晚天清一鹤高波静羣鸥逺散策不知疲临流亦忘返月出林影昏疎钟闭山馆
　　
　　宿橘山田家懐蒋先生
　　
　　苍峰落日微白鹤秋风逺客路入疎钟田家背山坂孤烟桑柘寒归鸟茆茨晚欲觅紫芝翁山深白云满
　　
　　郊居
　　
　　郊居颇岑寂疎懒谐愚性雨过茅屋凉蝉鸣晚山静坐来尘虑空始觉心源莹月出樵牧还松风答清磬
　　
　　题云谷读书图
　　
　　羣峰俯清川空谷多白云结屋松桂间放歌麋鹿羣朝霏散东崦夕爽浮西轩图书列几案岁莫予何言
　　
　　晓起
　　
　　鸡鸣庭树寒白露满秋草候虫悲夜长愁人起常早出门衣裳单怅望千里道归来守衡宇藜藿犹可饱
　　
　　赠青莲居士
　　
　　骐骥伏枥下非无汗血姿鸿鹄在泥途其羽苦低垂高贤昔未遇多为世俗嗤况子谪仙裔风流今在兹悲歌气雄壮文彩光陆离致身宪掾曹纲纪实所司苦节鬼神畏心正天地知调高听者寡直道众皆疑终然脱鞿鞅浩荡从此辞西山小茅屋秀色当武夷子眞居谷口黄公歌采芝往来每乘兴杯酒时共持苦吟因病瘦疟鬼故相欺有才日沈沦乾坤正艰危豺虎满空村蛟龙犹在池我尚困衡门十年坐书痴济世已无策忧时空赋诗国当用武士选廉何能为北阙高嵳峩青云行有期若能据要路先为捄疮痍
　　
　　舟泊沧浪峡期南山贡士不至
　　
　　春湍壮风涛舟楫疾如鸟中流望落日空阔众山小余霞澹明灭逺树晴缥缈茅屋溪上多行人晚来少红浮断岸花碧浸悬崖筱游鳞喜深潜困翮思遐矫夜宿倚前津当歌得清醥回瞻南山色河汉在林杪月暗洲渚空美人烟雾杳
　　
　　过安庆城懐故元帅余阙廷心
　　
　　石城何巍巍江水亦沄沄野鸟悲战场崩沙余血痕在昔余元帅仗钺临孤军两淮独控扼羣盗多崩奔由来必争地极力相并吞楼船西北来杀气吹辕门烟火万灶列剑戟如云屯四邻援既絶六载功莫论仰攻壁垒坚苦战风尘昏如何麟凤姿竟殪豺虎羣兵摧地为裂鼓絶天不闻烟飞睢阳城星陨五丈原至今死忠人白骨缠草根身为大国将名与长江存六合已一家青山犹故坟悲歌对落日一吊忠贞魂
　　
　　湘江晚泊简孟原佥宪
　　
　　山秋衡霍空江晚潇湘净烟景澹苍屛芙蓉肃明镜澄波木叶下落日余霞暎仰聆幽鸟喧俯觌文鳞泳碧石榜轻舟苍苔踏微径林昏出樵火寺逺来僧磬景晏伤
　　
　　旅懐地幽慊愚性迹惭箕颍高身际唐虞圣三秋持使节万里奉王命恩沾雨露深志仗风霜劲敢辞道路遥况接才华盛静夜发商歌剑光南斗并
　　
　　暮经零陵望愚溪懐柳司马
　　
　　湘川入零陵百里尽崖石野旷生夕阴山空澹秋色缅懐柳河东微宦曾逺谪才名一代雄文藻万人杰朝游愚溪水莫返愚溪宅斯人岂眞愚怅望天地窄当时啸歌地千古仰遗迹草木含清芬山川耀潜德悠悠人世逺悄悄王事迫鼓枻下中流江清月华白
　　
　　八月二十三日泝大江遇风雨作
　　
　　扬帆泝大江八月风水壮波涛东北驶舟楫西南向鹢首共飘飖鸿毛自飞扬俯窥积潦深仰瞩青冥旷三山点微茫七泽吞浩荡淮海亘长流荆湘弥逺望是时霜露秋原野气凄怆啼乌古城曲落木澄潭上中流天色改云物忽异状飞雨洒长淮惊飙驾高浪羣龙歘掀舞万马齐奔放奔腾注三峡喷薄凌千嶂大哉乾坤内一气浮泱漭不覩疏凿勤焉知禹功广微名逐羇旅万里适炎瘴已昧垂堂戒恐罹旷官谤临深重兢业吊古增惆怅烟飞曹魏走鸟散苻秦丧佳气连濠泗雄都归帝王兵戈久未息险阻不可仗兹行信寂寞壮观亦豪宕鲜脍松江鲈清罇采石酿赤壁晴更登黄楼晚须访击楫歌逺游沧浪起渔唱
　　
　　秋夕懐云松先生
　　
　　夜永倦孤眠竹凉宜小立荒林独鹤栖破屋疎萤入万壑共秋声四山惟月色清赏恨不同晤言念兹夕
　　
　　早发黄州驿赠江上老父
　　
　　解缆发清晓乘清越前津鸟鸣新树緑雨暎空江春遥趋清浔山回瞻苍梧云沈忧郁中懐浩思集芳辰仰视茫茫天俯念悠悠身坐感时序迈愁看卉物新遗老村巷古遐荒风俗淳日出原野暄四邻耒耜陈但愿岁事丰焉知帝力勤黄尘染素髪愧尔山中人
　　
　　德斋诗为林左司赋
　　
　　君子愼明德斋居静而深谐以山水趣契兹天地心沈潜见至理显敞纾袢襟列几有羣书当牕自鸣琴推之方寸间四海希徳音
　　
　　浔州观风作
　　
　　清浔二江汇沃野何茫茫地当山海区郡属秦汉疆其俗本淳朴厥壤宜稻粱猺獠杂民居野性固无常鎭绥爽其宜攘敓肆猖狂迩来二十年荆榛化豺狼朝廷重疆理兵威清四方畬耕入赋税流冗归故乡鸡犬散墟落鱼盐集舟航闾井自熙熙弦诵亦洋洋余实忝使职驱车按炎荒是时积雨霁原野浮春光鸟鸣杂花开澄波溢陂塘下以慰疲癃上以承明良短章述民风庶用歌时康
　　
　　元日贺州公馆
　　
　　清晖挹回洲密竹何潇洒虽有公馆名颇类村居者茆屋三四间寂寞无车马县官坐堂上猺人立堂下风俗自强犷衣冠眞鄙野俾之知逆顺责在任民社愼勿示姑息善政资陶冶叠嶂不易登临风独悲咤
　　
　　晓起
　　
　　蓐食起中夜驱马荒山道枫林月落迟茅屋鸡鸣早鄙人奉王命观风非草草清霜肃炎瘴积雨霁秋昊鹰隼气自扬豺狼迹须扫独怜简书迫空羡江山好猿吟万竹静朝日复杲杲揽辔懐古人高歌慰懐抱
　　
　　昭潭学勉诸生
　　
　　昭潭古名邦山水佳有余昔贤考盘地乔木蔚扶疎微径入崖谷緑云蔽斋庐圣哲俨在席林光动簪裾似闻丝竹音松风响笙竽童子数十人弦琴咏诗书王化大无外遐荒文教敷回潭静无波中有双鲤鱼灿灿黄金鳞炯炯骊龙珠三年蓄云雷一日翔天衢努力富德业懐哉君子儒
　　
　　为衡阳周宰作
　　
　　春草含碧滋罗生满幽砌造化无停机雨露有生意卓哉濂溪翁精頥探彖系老屋如扬雄四壁蓬蒿翳人来或笑之乃翁有佳致弦歌自闲暇风月共光霁令徳重前修家声垂后裔三年宰衡阳邑小称善治方期翦荆杞有志植兰蕙户庭日幽深闾里无凋敝燕堂春风中玩此图书秘乃知方寸间自有一天地题诗对湘江目洗衡山翠
　　
　　富川县父老言猺人刼掠事
　　
　　连峰抱清江怪石当县门茅屋十余家萧条但空村松庭草不除似减鞭挞烦地逺租税轻年丰黍稷蕃苍山几百里尽是猺獠原此乡本富庶所忧盗贼喧连年困刼敓鸡狗那能存圣化大无外始知王道尊畬耕入版籍力役归民屯昨者桃川西杀人屋亦焚蛮俗易骚动长林蛇豕奔我行观民风感戴父老言朝纲肃霜露枯朽焉足论揽辔临遐荒志清瘴尘昏素餐亦何补持用扣天阍
　　
　　李母志节
　　
　　雌乌何翩翩孤栖庭树枝悲鸣失其雄辛苦哺其儿睠彼深居妇芳年守空帷有夫不偕老有子方孩提死者不可作少者犹可依耻为桃李容愿守松柏姿树艺供汝食织纴成汝衣望汝保门户训汝诵书诗子年日已长母年日已衰衰老非所惜我心幸无违春风吹鹤髪萱草多华滋菽水自娱乐闾里称孝慈古来闺门间风化实系之我歌节妇吟不愧良史辞
　　
　　桂林道中懐泽想已过衡州
　　
　　独行桂林雪遥望衡山云骥子别我去定过湘江濆湘江日东注客子在岐路天低洞庭野日落长沙树翩翩北飞鴈杳杳南去舟昨朝发陆口几日出袁州千里杉关道路平到家好手持一缄书为访山中老归来蓝涧滨彩衣照新春上堂拜慈母一一说逺人逺人苦思归髪短日已白惟有忧国心持之比金石我无负郭田种杏溪南山清泉足洗耳瑶草堪怡颜我纵未得归为我谢耆旧早晚脱朝簪云林扫丹臼
　　
　　次韵张判邑留别
　　
　　欢会苦短浅离别何苍茫驱车向旧国万里川途长十年三调官周流半南方骥足未及展故山梦中苍诏许返林壑垂白慰所望白鹤偶开笼层云自回翔以我文字交与我论行藏年深觉昔非倦逐鴈鹜行他夕一扁舟月明歌沧浪加餐各努力久逺无相忘
　　
　　奉寄龙虎外史雪舟
　　
　　庐阳有高士啸傲壶中天黄石朝进履雪溪夜回船峩峩龙虎山矫矫蓬莱僊琼台抱积雪羽盖浮青烟梵气空洞中神光黍珠悬玄霜染緑髪黄芽茁丹田逍遥放八极寿命逾千年昨骑幔亭鹤把钓桃花川遇我翠微雨酌我清泠泉金涧共游咏石床同醉眠欢娱兴未终鹅湖秋月圆玉虚松柏尽鬼谷云霞连手持九节杖载咏归来篇波回白鸥净亭古黄鹤旋别久岁月改时危忧患纒清游竟寂寞吾道何长邅虚负青云志谬惭丹灶传采薇食不充被葛衣屡穿誓欲适乐土自顾非仙缘念此金兰契情逾金石坚瑶池有青鸟愿寄书一篇
　　
　　平乐道
　　
　　中桂林何茫茫桂水亦浩浩哀猿落日村瘦马荒山道怪石危欲堕蛮烟净如扫民风在咨询行役无草草
　　
　　咏白石
　　
　　悠悠泝湘源窅窅入崖谷峰回溪若断峡拥树如簇西崖秀玲珑石色映羣玉初疑雪在地宛若冰分木又恐巨蛇断如闻素灵哭风翻遥海波雨涨阴崖瀑台下羣仙集鹤驾纷在目天空水容净叶落金风肃孤石莲花明寒松翠如沐仰瞻空洞中足可营茅屋空闻南山歌自知紫芝曲结托四皓徒往来骑白鹿
　　
　　午热南轩诗
　　
　　亭午暑气盛开轩望南山簿书终日劳爱此须臾闲览镜忽长叹殊非昔容颜须鬓日已白流光那可攀乔木临前除有鸟鸣间关因思在山时高卧云萝间入谷搴芳菲沿涧弄潺湲宦游自羁束岁晏当言还
　　
　　题芳逺藏秋江濯足图
　　
　　客有倦游者濯足长松下脱屣临清流忘机在中野乾坤正澒洞云水共潇洒有耳自不闻谁能效由也
　　
　　废井
　　
　　灵源泄阴岑古甃涵清樾波涛逗海眼疏凿当山骨阴凝龙蛇气冷浸鼋鼍窟余润滋稻粱清凉飒毛髪岂知陵谷移泉源有壅遏非无涓滴流竟为沙泥汨莓苔空青青鼃黾日相聒辘轳卧枯桐回首肠内热况当朱鸟中炎风驱旱魃我圃就焦枯嘉蔬几生活凭轩望云南神物竟寥阔安得神禹功于焉引溟渤当令顚崖人自此无饥渇
　　
　　书懐十首寄示小儿
　　
　　泽昔我南涧来遂谋西园居萧萧桑柘阴下有比屋庐交枝啭黄鸟澄波跃文鱼花香入户牖草色连阶除衡门闭白日高咏古人书目送逺山云心游天地初贫贱固可乐富贵将焉如
　　
　　我生本贫儒家无担石储寂寞三十年徒有数卷书朝从圣贤游暮与猿鹤居啸歌对南山屡空恒晏如于道固有适与世良亦疎山妻幸知此怡然共蓬庐
　　
　　家贫颇好客客至无所具嘉蔬不待求浊酒须尽醉顾我非痛饮古人有高致好鸟流清声柔条擢新翠物当天地春人在羲皇世客去自长吟聊为醉乡记
　　
　　平生文字癖斑白无所成遂启青囊秘稍知草石名医国非良工活人术颇精汝性诚鲁拙志勤愚则明卖药当市门聊以代躬耕杏林春雨多橘井秋露清谅非屠龙技庶广及物情
　　
　　德由孝悌立身以勤俭持君子贵闻道小人幸乘时夭夭桃李花落落青松枝霜雪一以降始知岁寒姿苦学志虑耗深耕筋力疲书以尽性命耕以充朝饥
　　
　　南山多流水中有二顷田深耕倘及时亦足待丰年军兴百敛加在理有固然笔耕可餬口卖药亦有钱所重先人业未敢轻弃捐我今逺行役在汝宜勉旃荷锄白云下驱牛春雨前竭力奉租税无厌粥与饘
　　
　　敝箧积尘埃中有所读书我书虽不多圣言则有余上下数千年直窥结绳初所贵性命精岂徒章句迂芸香幸未老时得辟蠧鱼暮年思寡过归来守玄虚
　　
　　闲居学种药遂买南溪园甘辛十数品爱惜同兰荪青苗春雨滋緑蔓秋露繁采掇俟其时洗濯清水源取征神农经载考方士言既资汤液功庶保性命原我出亦已久荆榛塞柴门愿加芟薙勤无使迷本根勿谓草木微养生古所论
　　
　　贵贱命所定贤愚习乃成德以穷困立知由忧患生五鼎非所重一瓢非所轻落落天地间圣哲垂其名少有文字癖稍称乡曲英中间竟汨没十载寒饥并常恐志虑衰不闻至道精在汝宜努力幸勿坠家声两端愼所择慰我逺望情
　　
　　我今去汝逺微宦极南荒少小读书时立身必名扬中岁涉忧患始知少年狂结托渔樵徒放歌水云乡竟烦天子召玉阶觐清光持节越江湖轻舟泝衡湘桂岭虽炎蒸清严惟宪纲职当厉鹰鹯下搏豺与狼常恐孱懦姿未能效风霜岂复念家事于汝宁暂忘愿汝学古人黾勉耕与桑田庐倘有托垂老慰所望
　　
　　右友人蓝性之所作书懐十诗也性之天赋淳美学行超诣尤长于诗庚戌秋以才贤荐授广西佥宪筮仕之初即膺重选非素有抱负者孰能当此任耶性之持身廉正处事平允于今三载始终无失于吾道有光矣今观是诗述其平生力学之由田园之趣不以家事萦心付之令子惟以致君泽民为念不远数千里作此诗令其官属楷书以寄其子忠孝之道两尽之矣为其子者诚能体此熟玩服膺以为训戒庶几不负乃父愿望之深意使人见之莫不曰性之幸哉有子岂不韪欤尚其勉之壬子季冬望日云松樵者书
　　
　　宿芜湖十八韵
　　
　　持节出京华扬舲越江县峰回南天豁浪转北风便飕飕葭苇乱惨惨林木变秋草入芜湖微阳隐淮甸艰难水宿屡漂荡羇游洊懐乡思悄悄去国情恋恋亲承天子诏实藉诸公荐观风五岭外问俗数州徧勲名企前哲才力惭羣彦奔走敢辞劳登临自忘倦乔木俯茆茨烟火眼中见牛羊夕散漫禾黍岁丰衍因思在山乐始觉为士贱关山值揺落节序忽流转天高露如霜月白江似练烦忧感羇旅往事征记传衔芦想冥鸿巢幕危戎燕归去掩云关黄金犹可炼
　　
　　蓝涧集巻一
　　
　　●钦定四库全书
　　
　　蓝涧集卷二
　　
　　（明）蓝智 撰
　　
　　○七言古诗
　　
　　题程芳远所得方方壶写大王峰
　　
　　魏王炼丹武夷顶石洞千年松桧冷凭虚楼阁散虹光积翠峰峦荡云影狂歌披髪有金公曾共方壶隐此中半夜龙神问丹诀西风一鹤度辽东方壶爱此不得住西入仙岩种琪树寻常一笔扫云烟三十六峰在庭户鹅湖之水春茫茫默林独客又还乡壶中点染出小米溪上嵯峨懐大王我昔曾陪幔亭宴别来岁月如飞电王母青鸾夜不归神君白马秋难见金蟾谷口久相期铁笛岩前漫一吹锦浪芙蓉晴滉瀁翠屏茅屋晚参差洞门铁锁苍苔静芝草琅玕满幽径黄金大药鼎烟微白木长镵山雪盛更约幽人把钓过扁舟白髪弄清波刘郎载酒题春雨九曲桃花入梦多
　　
　　相逢行赠徐刚中之建宁兼柬黄彦美总帅
　　
　　去年逢君紫霞洲今日逢君沧海头逢君处处好颜色叹我年年长作客被褐昻藏七尺躯蟠胸磊落五车书姑苏台北曾走马越王城南还钓鱼看花梦想扬州远采药归来杏林晚堂上慈亲鹤髪长阶前幼女鹑衣短见君虽贫不解愁结交尽是豪雄流侯门咫尺耻干谒客路寻常歌逺游我亦扁舟滞江浦握手相看总羇旅千年龙剑蚀尘泥三月莺花老风雨明日洪塘又送君离亭诗思正纷纷黄垆有酒莫漫醉待余同拟梅仙云
　　
　　题子陵图赠严伯新
　　
　　高台苍苍富春渚老树凝云苔色古客星夜入紫微垣羊裘暮钓沧江雨大贤隐德辞万锺诸孙啸傲江湖东干戈满地岁时晏展卷山水来清风
　　
　　为陈叔原题渔樵图
　　
　　武夷老人年七十昼业渔樵妻夜织有儿长大不读书采山钓濑供衣食此翁自是神仙徒床头酒香不用沽生逢太平少征敛虽有生产无官租昨朝自携书一束
　　
　　过我衡门看秋菊新图苍莽烟水寒复有疎篁间枯木一客负薪山路长一客傍船渔在梁荒林无人日未落偶坐有意俱相忘知君老去犹爱此能以安闲遗孙子愧我十年尘土间按图欲借溪南山
　　
　　题林士衡所画掲学士方壶歌图并寄葛原哲经厯
　　
　　方壶之山东海上鱼龙出没风涛壮贝阙珠宫亦渺茫白云黄鹤空惆怅上清道士方方壶笔底江山开画图方丈蓬莱紫翠合南宫北苑丹青俱山中龙虎丹庭熟白髪萧萧映秋竹仙家岁月谁与期人世兵戈自相促林生笔力回万牛倚棹幔亭风雨秋十年却忆壶中隐万里长懐天上游新图萧瑟松树老我思美人隔烟岛谪仙何处驾长鲸杜甫空歌拾瑶草秋山木落山正空客行已逐南飞鸿明年把钓三山去更向丹丘问葛洪
　　
　　题方方壶垂纶图
　　
　　霜落江头枫树林鲈鱼正肥江水深扁舟坐钓者谁子白髪不知忧世心濠梁鱼我相忘久日暖丝纶轻在手隔篷呼妇炊香秔舣棹呼儿买春酒芦花两岸秋茫茫食鱼岂必河之鲂青天无云月在水扣舷静夜歌沧浪﨑岖道路恐豺虎烟波不受人间苦久无渭水猎非熊那有客星动明主嗟予尘土具二毛方壶员峤秋风高持竿明日拂云海一举会须连六鳌
　　
　　全州多奇峰迭嶂湘水曲折其下竹林茆舍翛然有桃源之趣
　　
　　万山回合湘江逺玉几金屏对层巘五老天青白鹤秋九疑云闇苍梧晚山崖如画绕孤城落叶凉风野寺晴龙虎倚天腾剑气凤凰隔水渡箫声松林茆屋谁家住便好携书隐深处春来绕涧是桃花渔郎定觅桃源路
　　
　　送春词
　　
　　把酒送春春欲归落花无言愁不飞天涯万里不忍别杜宇啼干枝上血离亭芳草色萋萋不为东君绊马蹄伤心燕子衔将去緑阴细雨帘栊暮小园桃李明年开土牛迎春春早来但愿花枝长好人长健岁岁年年一相见
　　
　　题璋上人所藏温日观墨蒲萄
　　
　　鲛人织绡翡翠宫骊珠滴露垂玲珑老禅定起写秋影空山月转双梧桐忆昔初移大宛种苜蓿橊花俱入贡蓬莱别馆緑云深太液晴波水晶重贝南之国昙所居生纸顚倒长藤枯墨池秃尽白兎颖天风吹堕青龙须祇园马乳秋初熟点缀鹅湖云一幅醉草犹疑懐素狂寒梅顿觉华光俗野棠千尺手所栽兵戈芜没同蒿莱日斜对画独回首诗成谁置西凉酒
　　
　　落花怨
　　
　　春风开花花满枝春雨落花花作泥飘红堕白不解惜裁青翦翠空如迷莫嫌花飞春去早苐恐春归人易老狂蝶无心恋故枝游蜂有意穿芳草江上行人去不归闺中少妇泪沾衣春愁萦人无逺近燕子不来花落尽
　　
　　雨中柬王幼度
　　
　　客子清晨卧江阁老树闭门风雨恶渔舟满眼乱波涛杀气冥冥塞寥廓地炉火冷席无毡短衣百结双履穿寒食清明不归去故山松柏空云烟先生适自江东至行李兼旬共留滞登楼王粲漫多才献策刘蕡甘下第三鳣聊尔拥皋比一鹗未负风云期青春白日麟凤逺长林丰草豺狼饥十年烽火暗南极戎马纷纷未休息朝廷耆旧困草莱乡里儿童夸膂力我今旅食向孤城君亦胡为念逺行人生只在意气合世上未觉文章轻野人岂知天下事杜宇夜啼花满地狂如贾谊惟痛哭贫似扬雄空识字昨夜封书与鴈归妻孥应怪苦回迟丈夫磊落志千载一日穷途何足悲
　　
　　闻浙西贼退有感
　　
　　往年江淮羣盗起克复至今烦王师空令朝廷思猛将复见官府征健儿大江之南十数郡残破无有完城池五年杀气纒沧海万里妖氛拥赤眉秋风萧萧吹鼓角白日杳杳多旌旗井邑正困军需急京城却忧海运迟筑坛授钺竟虚设血战更藉西南夷此辈岂能眞为国刼掠何异盗贼为宵衣尚劳社稷计汗马正聚风云期鼎鱼穴蚁未足虑赋敛不已民疮痍呜呼安得黄河水清洗兵甲再见至元中统时
　　
　　西山梦二亲时壬辰岁作
　　
　　二亲已没逾两月中夜西窗梦颜色梦中相见不须臾觉来血泪空沾臆秋宵一何长我梦一何短黄泉茫茫亲不返白日飘飘岁云晚我哭亲不闻亲来我不见难招死后魂尚想生前面揽衣起坐寂无语窗外潇潇落寒雨
　　
　　寄钱允吉
　　
　　故人七月海南来言向蓟州省亲去故垒荒台秋正深断鴈残鸦日云暮吴中风味夸莼鲈舟过钱塘酒屡酤钱王铁箭江上有子胥怒涛天下无王事有程须早发别家又是中秋节平生意气薄青云千里襟期共明月仙掌峰前彩雾消去时曾系木兰桡秋草关山疲欵段雨苔茆屋冷蟏蛸问君井邑多吴语今岁湖田好禾黍黄金白璧竞奢华淮北淮西忍羇旅七闽僻逺民甚贫三百年来风俗淳兵戈不废耕织业丘壑尚余樵牧人我昔携书临海峤故人高义今同调客路艰难久自知人生聚散那能料台中文彩两大夫幙下秋水涵冰壶金门云锦凤衔诰月出夜光龙吐珠羡君少年已筮仕彩衣换绣非难事若将问学取功名遗绪闽南犹未坠
　　
　　题罗浮日观图
　　
　　上清方方壶为庐陵牛牧子画笔力雄伟与山海称牧子授其徒存一以为壮观南金予来武夷存一请诗为歌长句存一吴姓金华人时至正丁未四月也
　　
　　青牛老人眼如漆曾上罗浮观海日三更波浪涌金轮五色云霞曜丹室是时海宇无纎埃罡风不动天门开赤乌刷羽影腾翥六龙揽辔晃徘徊下视人寰皆梦境西楼未转银河影因看草木曙光迟始信蓬莱春昼永归来化国望尧天武陵庐阜清辉连人生万事驹过隙回首罗浮心惘然乾坤澒洞风尘起振衣思入空青里潄精亦足致神仙曝背犹堪献天子春山茫茫多白云大药功成弟子分石崖夜绕龙虎气玉佩晨朝鸾鹤羣嗟我十年茅屋下葵藿微忱空在野临风却忆鲁阳戈日斜更对方壶画
　　
　　七月十四日夜燕集巢云左辖山庄席上分得辖字韵
　　
　　草堂日落凉风发沧溟月出金天阔主人扫地复开尊留客空庭自投辖四檐竹影旌斾揺万壑松声钟磬戞短箫吹作凤雝雝清瑟下听鱼发发当檐佳树漫茏葱隔岸好山何突兀满■〈奭斗〉河汉壶屡倾倒挂藤萝巾更脱放歌起舞为主寿腰下寳刀聊暂拔古来志士多慷慨不比幽人徒旷达欢娱休恋黄金罍惆望却懐青琐闼豺虎漫山尚未除蛟龙蟠泥当自刷须臾天地忽黯惨倏忽雷电捎旱魃鸡鸣雨过醉且归明日诗成枉芳札
　　
　　程氏之祖世居鹅湖尝题其读书之室曰湖山清隐芳逺既居武夷乃以所得况肩吾山水扇面请予赋诗为歌长句
　　
　　况侯昔居白云中爱写纨扇生秋风千岩万壑不盈尺山桥草阁连青枫清溪漠漠春流急苦竹丛深晚烟湿更言鸡狗傍茅茨似有豺狼在原隰度桥一老若忘机欲行未行风满衣杖藜恐是避世者日暮似闻歌采薇山人望山归未得画阁想象湖边宅干戈澒洞十年余风雨松楸万山隔鹅湖山高湖水长昔翁读书清隐堂秋林伐木鹤鸣谷春雨傍船鱼在梁人生万事浮云变旅食他乡岁时倦尚想前贤抱隐沦始知处世甘贫贱茅斋西南武夷岑云雾苍莽龙蛇深致君尧舜苦无术万里江湖劳寸心君不见商山之翁头似雪一朝羽翼扶汉业丈夫出处自有时耕岩钓濑谁能知
　　
　　赠危进
　　
　　忆昔诵君玉华作秋月华星动寥廓已知志士甘渔樵独忆神仙閟岩壑贾生少年负经济阮籍穷途苦漂泊空谷天寒隐白驹沧江日暮饥黄鹤千里犹看杀气昏十年不见旌头落布衣各拥将帅权草莽空谈王伯略穷冬命驾武夷溪茆屋山中风雨恶黄菊花残枫叶疎与君沽酒花前酌况闻有书献天子安得排云叫阊阖酒酣起舞肝胆雄寳剑光芒照六合英豪遇合终有时丈夫志在麒麟阁
　　
　　春夜宴伯颖元帅宅题云林茆屋图
　　
　　高堂华烛延宾客迭嶂层崖写秋色五老天寒楚树青九疑日暮湘云白茆屋溪头何处村长林无人啼鸟闻岚侵山市昼冉冉叶坠霜野晴纷纷清夜高城雷雨作将军置酒相娱乐月黑蛟龙起洞潭山荒虎豹依丛薄少年爱画颇入神时危思与烟霞亲故园不归湖上宅春树长忆江东人我本东门饭牛者短衣破帽南山下惊看戎马扰边疆甘与渔樵放中野将军黄金双虎符临边自合思捐躯两淮氛祲尚满眼明堂梁栋须人扶酒酣起舞心激烈木末悲风动萧瑟雪尽蓬莱春正深麟阁丹青纪勲业梯山航海趋皇都修文偃武歌唐虞一丘一壑尚可得为君重赋云林图
　　
　　题李遵道枯木图为建安朱炯作
　　
　　君家枯木称小李老干杈枒翠微里忽看怪石起陂陀复有疎篁映秋水年年雨露长莓苔落叶悲风惨淡来日暮天寒鬼神护深山大泽栋梁材牧童樵子不敢近似有龙蛇此中隐故将露叶拂晴柯曾倚云根长春笋李侯画竹世有名偶见此图双眼明山中黄绮操同古林下夷齐节独清炯也曾为玉京客挂席海天秋月白琅玕在谷灵凤栖珊瑚出水神鱼泣我本野人溪上居疎篁古木临阶除息阴时复朝隐几汗简徒劳晚著书已知樗散非时用回首何须万牛重桃李花多漫得春松柏青青岁寒共
　　
　　雪景寄偰原鲁应奉
　　
　　冻雨萧骚雪复作老树荒云冰满壑穷冬日日南极昏杀气时时北风恶此时高楼望八荒一色山川共城郭岂无渔艇在江湖稍有人烟辨墟落村中人少虎狼多野外草深禾黍薄春雷何处起潜蛟寒霰空庭噪饥雀玉堂供奉高昌公走马居庸度沙漠归来茅屋卧青毡修竹清风动寥廓时危安得屡促席坐对高寒宜晚酌长林惨惨烟水空时有飞来双白鹤
　　
　　送郭按察还朝
　　
　　圣主垂衣治天下遣使南行访儒者要令多士尽归朝肯使一才闲在野七闽僻陋山海隅民风稍稍敦诗书十年戈甲乱离有前代衣冠零落无使星昨夜躔南极六辔皇华度原隰霜雪遥看鹰隼飞风雷欲起蛟龙蛰千岩万壑紫芝春白髪青灯一二人已无扪虱谈兵略那有非熊隐钓纶玉节春风凤池上长江细雨桃花浪星临华盖近天颜云遶蓬莱拥仙仗野人亦有蝼蚁情洗兵愿见黄河清唐虞之君稷契佐四海九州岛歌太平
　　
　　铜雀台瓦
　　
　　曹瞒骋志吞刘社铜雀台高瞰中夏徒知扼腕有卧龙岂料垂涎已司马万里河山尚出师九原魂魄归何时清秋风雨满林树落日笙歌绕繐帷翠娥红袖恩情絶废冢荒台狐兎穴空余片瓦落人间千载英雄磨未灭
　　
　　磨崖碑（碑在浯溪石壁上元道州文颜鲁公书大可六七寸笔力遒劲上下多磨灭中段尚完可读其地多石石皆耸列如屏故可书长江之胜观也）
　　
　　浯溪溪上磨崖碑尚书之笔刺史辞蛟龙澒洞雷雨垂虎豹惨淡风云驰词严义正意则微银钩铁画世莫窥是时妖孽侵唐基帝星白日西南移灵武仓卒事亦危一二老臣共扶持秋风万里天王旗乾坤汛扫重恬熙九重宫阙回春姿二圣欢乐孝且慈丰功伟烈何巍巍周宣汉武宜同时臣结再拜陈颂诗勒铭不用鼎与彝磨高镌坚崖石隳大书更藉鲁公为凛然抗贼志未衰快剑长戟纷离披碧石漠漠青苔滋字纵磨灭犹可推乃知古人用意奇眞与天地同等期山空江晚舟楫迟萧萧落叶寒蝉悲
　　
　　秋晓南薫亭望隔江羣峰初日宛然如画不知兴之所至斐然成章
　　
　　扶桑西南丹桂林初日照耀羣峰青琅玕坠落天杳杳芙蓉隔水秋冥冥我骑瘦马踏残雨乗凉晏坐南薫亭是时烛龙吐光晶倒景正挂双玉屏祥烟庆云忽飞动翠旍羽盖抟紫清恍如仙人下云軿金银宫阙罗蓬瀛丹青疑对李郭画诡怪莫测山海经江波荡漾洲渚横时有鸟雀啁啾鸣西山爽气生檐楹毛髪飒飒通神灵重华一去呼不返疑山九点浮青萍黄帝垂衣静四溟杲杲白日中天行湘江之竹鸾凤声吹作箫韶咏太平
　　
　　七星岩
　　
　　何年七星降人间罡风吹作山头顽九疑云晴两峰失五老天清双剑攒桂林茫茫石如簇散漫崩腾走平陆雁行斜落大江濆屏嶂横开迭苍玉初疑女娲补天余又如禹凿龙门孤神光傍射轸翼上斗柄正指西南隅下有洞穴不可测虎龙昼伏龟蛇蛰云根近接勾漏深海气常带蓬莱湿我欲举手招羣仙骖鸾直上虚皇前斟酌元气作雷雨一洒五岭歌丰年
　　
　　题老君洞
　　
　　混沌始凿开玉融瑶台隐映青芙蓉下有洞穴如崆峒玉楼十二高玲珑丹崖紫气浮空蒙何年玄元降其中伐毛洗髓游太空遗形岁久重岩崇元精变化不可穷龎眉皓首成老翁玉局俨坐神霄宫狮子前导猿后从幡幢飘飘羽盖重海月照见香炉峰寳剑倒挂苍精龙石梁悬瀑声琮琮我来飞雪当严冬瑶草凝碧桃花红花间一笑双舞童授以素书石髓封道言五千方击蒙窅兮冥兮道之宗无为自然成汝功谷神玄牝翕以通寿命天地相始终吁嗟小臣等蠛蠓上帝有勑按疲癃万里驰驱双鬓蓬人间岁月苦匆匆投簪未暇巢云松白鹤飞去天南东长歌林谷来清风
　　
　　丹崖
　　
　　断崖千尺云锦悬芙蓉薜荔揺空烟珊瑚铁网相钩连赤豹下搏苍龙渊旁有石穴疑可穿洞门深锁朱陵天我欲遥入求神仙丹光出林夜赫然红叶如雨堕我前青鸟飞去何时还我方持节西南偏石壁有路无由缘赤松黄石书可传桃花一笑三千年
　　
　　蓝涧集卷二
　　
　　●钦定四库全书
　　
　　蓝涧集卷三
　　
　　（明）蓝智 撰
　　
　　○五言律诗
　　
　　时事
　　
　　燕蓟开王业河山壮帝京六龙回黼座万雉压金城世复唐虞理功埀禹稷名千年根本地深见祖宗情
　　
　　玉帛征贤急包茅入贡遥八荒开郡县四海听箫韶陈粟家家腐凶兵处处销邉尘自无警不用霍嫖姚
　　
　　大府城隍废疲民井邑空舞干非舜日斩木有秦风烽火苍茫外江山感慨中悲歌看古剑激烈想英雄
　　
　　兵革频为患朝廷屡出师未通秦郡邑空望汉旌旗使者征求急将军战伐迟似闻哀痛诏不独问疮痍
　　
　　巨猾仍封爵将军自凯歌乾坤兵甲满道路虎狼多直以升平久其如丧乱何汉廷频选将何日拜廉颇
　　
　　关塞二千里兵戈五六年日输闽地粟秋待直沽■〈舟召〉奉使须经海逢人更问燕中原消息断回首意茫然
　　
　　诏从南海至使其北风来红粟还输爵黄金漫筑台士须轻马革世已贱龙媒羣盗连江汉淹留贾传才
　　
　　近传蕲水冦逺陷豫章城相国非无策司徒况有兵旌旗当落日鼓角动秋营克复烦公等千门草已生
　　
　　盗贼何充斥君王本圣眀近征萧相国逺慰晋苍生气感风云会威行海岱清腐儒无补报歌咏答升平
　　
　　赠黄道士
　　
　　嗜酒年应长餐霞术更微青山司马隐白石牧羊归鹤梦逰三岛禅关转一机人间未可徃沧海正尘飞
　　
　　秋夕懐张山人
　　
　　鼔角邉声壮林塘夜色幽凉风动疎竹眀月在髙楼久客形容老孤城战伐愁不眠懐魏阙长啸拂吴钩
　　
　　暮雨
　　
　　暮雨何萧瑟秋山正寂寥涧寒无宿鸟谷响有归樵衣破裁荷叶园荒徙药苗山林多暇日击壤咏唐尧
　　
　　重柬云松
　　
　　古人相训戒随事示规箴自倚交非浅谁知语已深由闻应洗耳禹拜未虚心请为歌三复终期一嗣音
　　
　　一日三秋意诗人入咏歌五伦兴教化六义其研摩僻巷非当路闲门自养疴梦回风竹动疑是佩声过
　　
　　闻诏
　　
　　下诏蠲秋赋为恩不亦寛农安思报主力尽敢辞难商旅歌趋市囚奴罢入官无偏王道在休作汉唐看
　　
　　次袁县丞述懐
　　
　　勇退非无志闲居况有缘哦松初到日种菊是归年脱网鱼沉海开笼鹤上天桐江知隐处遶屋紫芝田
　　
　　赠隐者
　　
　　风云虵阵将山水鹿门居报国曾留剑归田始读书鴈秋湖水落蝉露栁条疎别梦关山逺松窻夜月虚
　　
　　早春寄同志
　　
　　别离凡几日江海又生春同是飘零客都非少壮人青灯偏感旧白髪渐添新归梦南山下犹疑洽隐沦
　　
　　秋雨
　　
　　林雨秋逾润川云晚更停逺峯明白塔古木暗苍屏野老营茅栋山僧寄茯苓干将尘土蚀犹有气冲星
　　
　　忆鹅湖寺
　　
　　鹫岭开兰若鹅湖接稻田松风生静昼花雨徧诸天壊壁余唐刻孤亭表宋贤疎钟灯影里犹想上方眠
　　
　　寄铅山詹九夫二首
　　
　　闻君尚衰绖一榻卧云萝客路音书少秋山涕泪多湖波涵白鸟峯影倒青荷落日门生散空斋咏蓼莪
　　
　　詹子茅为屋城南杏作林问人多施药留客自鸣琴枸杞秋风老鹅湖暮雨深韦编三絶后深得古人心
　　
　　题道旁树
　　
　　空山揺落尽见尔歳寒心节共风霜古根疑雨露深支离终玩世萧瑟自成阴有分廿樗散无劳问陆沉
　　
　　闻蓝山兄寓滁州
　　
　　番水初传信滁山想定居秋吟兼蟋蟀晚饭得鲈鱼落月沧江阔凉风白髪疎兵戈关塞隔不敢问何如
　　
　　懐蓝山兄淮上
　　
　　南京初下诏北客久懐归清夜孤舟泊沧江一鴈飞淮云迷逺道楚雨满征衣茅屋空山里秋风老蕨薇
　　
　　山中作
　　
　　地逺来空谷蹉跎又一年不才淹草泽无食望山田失路惭懐寳多闗横索钱春秋二三策深觉负前贤
　　
　　春日感懐
　　
　　道路今如此山林何所之邻人依草莽归鸟恋茅茨风雨兼贫病乾坤有别离花枝看总好人事自堪悲
　　
　　山中夜坐懐田先生
　　
　　老厌虫鱼技贫廿鹿豕羣残灯昏夜雨落木响寒云烽逺惊时见钟疎坐不闻道南犹可仰天未丧斯文
　　
　　送孟寛希年入京
　　
　　月旦推文学丘园起力田尽知官可贵谁道野无贤散木留空谷虚舟在逺川白头成底事闭户枕书眠
　　
　　建溪
　　
　　建溪三百里势若建瓴奔石触波涛恶山连雾雨昏蛟龙余旧窟豺虎但空村行路难如此生涯未敢论
　　
　　溪上
　　
　　落日苍茫雾寒潭潋滟波鸟栖浑不定龙卧欲如何菡萏秋风老蒹葭夕露多惭非埀钓者聊咏濯缨歌
　　
　　双剑峯
　　
　　百錬藏丹壑双尖倚碧虚气腾龙虎窟光动斗牛墟白日层云断清秋落木疎江湖驱魍魉万里挿匡庐
　　
　　宿严滩作
　　
　　水宿傍严滩风灯语夜阑鼍鸣潮信急龙过雨声寒病喜江山好贫嗟道路难故园三四口书札报平安
　　
　　晓行望山上人家
　　
　　荒林居更僻闇谷路纔分灯影依青嶂鸡声入白云衡门和月掩流水隔溪闻傍舍人相语乘凉已出耘
　　
　　望江上人家
　　
　　夕照明江阁春流净客衣树幽啼鸟近风细落花稀酒熟山瓢送鱼肥野艇归桃源应可问稚子候荆扉
　　
　　浮江望淮上
　　
　　万古长江险秋风短棹经天连一水白山入两淮青把酒须眀月乘槎岂使星云霄望不极鸿鹄正冥冥
　　
　　顺昌道中
　　
　　蓐食鸣鸡晓空山啼鸟春逺钟何处寺残月独行人书剑嗟黄髪江湖起战尘南逰未得意北望正凝神
　　
　　将泛湖南还乡不遂怅然有作
　　
　　江汉从兹涉云林阻一辞家怜骥子小秋忆鴈书迟细雨孤舟晚凉风落叶悲草堂猿鹤在千里寄相思
　　
　　迁江道中
　　
　　渺渺川云白萧萧木叶黄羸骖秋日短倦鸟暮天长不学疎儒术无才愧宪纲清风肃蛮徼千古想虞唐
　　
　　象州江上
　　
　　山川空厯厯舟楫更迟迟落日江如练清秋鬓欲丝孤云晴自逺独鸟晚多疑未敢辞王事苍茫问路岐
　　
　　晓发江上
　　
　　官船催晓发浦鸟暗惊飞残月低清渚疎钟隔翠微晨光初辨树秋色已生衣万里惭张翰鲈鱼未得归
　　
　　平南江上
　　
　　春江移棹稳洲渚共萦回花送微风过鸥冲细雨来逺山诗思入髙枕客懐开欲把鱼竿去长年坐石苔
　　
　　入庆逺江上
　　
　　荒林延暝色积雨带秋阴白水浮江阔黄茅入峡深老思千里骥清羡九皋禽厚禄知无补迟回愧此心
　　
　　下融江
　　
　　回风吹画舸落日下蛮溪野迥千峰出天空一鸟低客愁难自遣秋兴不堪题今夕山中月清尊谁与携
　　
　　分巡栁庆出城别宪司诸公
　　
　　芳草古城东飞花映酒红千峯初过雨五岭自生风鵰鹗云霄迥豺狼道路通独惭风纪重勲业頼羣公
　　
　　栁城道中
　　
　　霜气晚凄凄荒冈恐路迷孤云桂岭北落日栁城西地暖蛇虫出林昏鸟雀栖蛮乡经战伐问俗愧遗黎
　　
　　秋日旅感
　　
　　万里秋将尽三年客未归寒云愁桂岭落月梦柴扉野逈清猨急江空白鴈稀邻家响砧杵歳暮叹无衣
　　
　　挽黄存斋先生
　　
　　不识樵川路空闻处士名文宗周大雅道重鲁诸生国待征遗逸人皆敬老成秋风歌楚些西北暮云横
　　
　　挽卢使君
　　
　　落落千年志飘飘万里身清风台阁盛直道子孙贫别梦江湖晚归魂岭海春故交多特达铭德属何人
　　
　　江上别故人
　　
　　天涯芳草色对酒惜余春此日沧江别东风白髪新落花晴傍马野鸟冷窥人共勉持风纪驱驰莫厌频
　　
　　夜雨
　　
　　多病西风客空堂独夜愁灯残江上雨木落岭南秋黄巻知何用丹砂不易求君恩无补报怅望惜淹留
　　
　　雪晓
　　
　　老树依茅屋寒山对县门愁云连五岭积雪在孤村灯影鸣鸡乱林光宿鹤翻闗河一万里岁晏复何言
　　
　　恭城县（在南山间环邑皆猺洞平乐属邑时十一月十四日也）
　　
　　十室黄茅屋千峯红叶村喧厖蛮俗异质朴古风存鸡犬连猺洞牛羊到县门残年厯荒徼遥布圣眀恩
　　
　　薄俗山川异穷邉井邑空桂林冬少雪茅屋夜多风不寐愁闻柝无家信转蓬长懐戢奸宄随处问疲癃
　　
　　栁城县
　　
　　青山入县庭小邑但荒城竹覆茅茨冷江涵石壁清草虫当户堕水鸟上阶行问俗知无事松风一舸轻
　　
　　复古道院
　　
　　长懐丹灶诀逺访赤松居石室多灵草云林得异书松风生昼静竹露下秋初即此除寒热清虚故有余
　　
　　贺州道中
　　
　　茫茫岐路间尘土损容颜落业浑疑雨孤云不在山残年附书札尽日望乡闗苦被虚名累驱驰鬓已斑
　　
　　寄题余复婴茅屋
　　
　　嘉遁依岩穴清斋饭蕨薇花原随水入茅屋共云归夜鼎芙蓉火秋山薜荔衣沙头双白鸟知尔久忘机
　　
　　春日忆延平旧逰寄严汉村
　　
　　疎雨溪南寺青春剑外天维舟思别日覧镜惜流年羇旅今何适微官亦可怜乾坤一杯酒出处共茫然
　　
　　送别赵子将
　　
　　故人川上别风雨送行舟岁暮歌黄鹄江清见白鸥青云懐楚璧秋水佩吴钩看尔飞腾志周南岂滞留
　　
　　宿苏桥驿
　　
　　桂岭愁人地梅花岁暮天孤云寒雨外独鸟暝钟前牢落空双鬓驱驰又一年观风愧无补为客记山川
　　
　　出云藤驿
　　
　　又出云藤驿扁舟更向东地蒸秋有瘴江阔夜多风旅梦惊啼狖乡心托断鸿天涯看月色不与故园同
　　
　　晓起
　　
　　村白鸡鸣早山空月落迟残星窥户牖积雪冷茅茨案牍疲王事关河阻梦思愁容对尘镜短髪渐成丝
　　
　　宿贺州黄家洞瑞岩寺
　　
　　怪石分羣壑清溪共几家衡门散鸡犬古寺入桑麻薄宦知无补浮生信有涯白鸥蓝涧曲春水遶桃花
　　
　　又宿瑞岩寺
　　
　　又宿东山寺前逰四十年风尘凡几变衣钵已三传竹径消残雪松门隐暮烟虎溪送客处尚忆逺公禅
　　
　　宿阳朔山寺
　　
　　晚景孤村僻松门试一登秋山黄叶雨古寺白头僧壊壁穿新竹空床覆旧藤官情与禅意寂寞共寒灯
　　
　　溪桥晚立
　　
　　天阔浮云尽山昏落日微鸟栖当野树人语共柴扉岁月且云暮乡关何处归邻家响机杼逺客叹无衣
　　
　　题涂节妇巻
　　
　　守节艰难日遗孤抚育时山河存信誓风雨护倾危遐寿宜重庆佳名已逺知他年贞淑传乡国有余师
　　
　　蓝涧集卷三
　　
　　●钦定四库全书
　　
　　蓝涧集巻四
　　
　　（明）蓝智 撰
　　
　　○七言律诗
　　
　　癸卯元日试笔
　　
　　海国风云气象和江淮黎庶息干戈天旋北极星辰近春入南山雨露多共喜鳯书通紫阙复闻牲璧祀黄河野人但愿升平乐拟续康衢击壤歌
　　
　　送欧阳士鄂赴京
　　
　　沧溟万里泛楼船好借南风送上天望气欲求欧冶剑济时宜着祖生鞭朝廷俭德能懐逺将帅论功颇自贤林下耕锄头已白愿歌帝力似初年
　　
　　送王仲京航海趋京
　　
　　楼船万里赴京师沧海澄清白日迟龙御九霄开鳯阙鹏飞六月息天池王褒献颂终持节贾谊封书在济时却向五云瞻北极祇惭孤鹤恋南枝
　　
　　答黄彦美总帅
　　
　　壮气横飞隘九州岛髙材一出便封侯身婴白刅犹坚壁家散黄金为报仇禹穴秋风探史记幔亭凉月共仙舟管寕老去非忘世白帽飘飘赋逺逰
　　
　　乙巳春日寄吕海月宣慰董天麒二帅
　　
　　五夜春回北斗邉东风江上雨连天干戈未息龙蛇岁日月空催犬马年药石岂能裨世用山林何待起遗贤诸公戮力扶王室独向茅檐理断编
　　
　　寄谢王子充翰林
　　
　　漳南佐郡半年余万里归乘驷马车典诰文章黄阁老渊源道学白云书干戈未息呻吟际礼乐尤观制作初逺愧衡门劳枉驾自甘放浪狎樵渔
　　
　　赠镏彦昺典籖从军南剑
　　
　　二月山城逢故人野亭杯酒共情亲江湖戎马艰难日风雨啼莺寂寞春照夜藜光浮蠧简冲星剑气动龙津坐陪元帅清南海应有新诗寄隐沦
　　
　　寄镏典籖
　　
　　武夷山水净无尘数亩林塘卜筑新溪上浣花逢杜甫洞中采药忆刘晨兰苕翡翠沧波晚芝草琅玕碧涧春风雨兼句妨载酒题诗先寄入山人
　　
　　东南积翠武夷峯载酒髙歌恨不同茅竹洞深冲暮雨芰荷衣老怯秋风梦回仙掌苍茫外兴入渔舟浩荡中病枕岂能陪羽驾玉箫吹彻海天空
　　
　　三月晦日追饯镏典籖舟发不及见赋诗代简
　　
　　杖藜栁外竢鸣珂如此青春奈别何野水孤舟行客逺澹烟疎雨落花多骅骝已恋将军幕乌鹊空瞻织女河最忆城南官酒緑画堂红烛夜闻歌
　　
　　秋夕懐王长文
　　
　　月落秋山夜正中飞云廖落海天空揽衣谁念闻鸡舞拔剑终期汗马功河汉星辰连北斗蒹葭霜露满西风忧时王粲头如雪却忆登楼赋最工
　　
　　雨中懐李孟和
　　
　　热病数日不能起凉天一蝉徒自悲无衣但恐霜雪盛有酒不忧筋力衰緑苔晚雨荒书屋黄叶秋风动鬓丝颇讶故人音问絶经句不见李陵诗
　　
　　舟泊延平懐刘仲祥
　　
　　秋日泊船镡津口城头髙阁风泠泠潜蛟在涧水常黑疎雨隔溪山正青何人望气求双剑处士闭门谈六经文公精舍倚南郭一荐芳洲苹藻馨
　　
　　春日懐萧抱灌
　　
　　牢落空悲北士心凄凉犹忆草堂吟西山夜雨懐人逺南浦春波战血深紫燕青云多适意朱弦白雪少知音干戈满地风尘暗抱瓮惟堪老汉阴
　　
　　暮春奉懐李葛二先生
　　
　　广文好客能赊酒令尹休官尚转蓬独鹤不归沧海上双鳬犹在白云中仲舒经术传三策杜甫文章跨数公独立晴沙最相忆落花飞絮满东风
　　
　　寄牛牧子
　　
　　闻向清溪隐太和幔亭仙掌翠嵯峨君臣药就黄芽熟道德书成紫气多屡许秋风分枸杞长懐明月共渔歌归来检点青囊秘瑶草春深满涧阿
　　
　　寄李谨之
　　
　　露下梧桐爽气浮天低河汉近髙楼西风鼔角凄凉夜落日山川惨澹秋尚忆鹿门堪避世祇惭燕颔未封侯海波东去三山逺劔气徒劳望斗牛
　　
　　逰井水原寄刘士元熊孟秉
　　
　　连山西来羣马奔下有流水如桃源故家尚想衣冠盛乔木徒悲丘垄存天际断云横翠黛沙头疎雨送黄昏庐峯隠者相邻并松菊萧萧对掩门
　　
　　寄陈朝玉
　　
　　经年不见陈文学孤负茅檐浊酒杯黄叶满窻风雨至尺书千里鴈鸿来世乱固应为士贱好懐那得为君开正思春水扁舟好拟看扶桑海上回
　　
　　舟次北津奉寄李复礼葛元哲二先辈
　　
　　清晨行李出西郭日午泊船当北津白沙翠竹自成径紫燕黄莺时近人五年戎马未休息九曲樵渔甘隐沦安得比邻如李葛狂歌痛饮度青春
　　
　　寄张孟方
　　
　　屏山乔木翠参天共爱风流长史贤古篆龙虵金作刻遗经蝌蚪竹为编慈亲鹤髪埀霜栢道士鹅羣戏墨泉今代法书称赵杜他年重见笔如椽
　　
　　郑居贞别驾归闲未久又以眀经赴召因敬题春江别意图为饯
　　
　　谷口归来未及耕春风又送趣装行应知经术懐匡济不许山林避姓名此日仙舟真惜别何年诗社更寻盟黄河泰华如重覧满路棠阴旧政声
　　
　　送夏志衡检校赴省兼柬仲晦
　　
　　风尘一劔静邉隅松菊空山尚隐居入幕共推毛义檄専门自守夏侯书秋髙岛屿潮声壮日落江湖鴈影疎若见吾宗贤检校为言疎懒寄樵渔
　　
　　寄方壶髙士
　　
　　方壶东望隔沧溟白髪犹传隐者名五岳云霞开小景三天符箓注长生虎龙气合调金鼎鸾鹤声多送玉笙为问蓬莱清浅未麻姑何处候方平
　　
　　寄泉峰纯一处士
　　
　　白髪髙居不出村曾从师老探竒文卷帘黄叶千峯雨绕屋灵芝五色云丹鼎夜寒添石火牙籖日暖换牕芸幔亭时有仙人过松下焚香望鹤羣
　　
　　寄欧阳雪舟髙士
　　
　　夜戴星辰觐紫微晓裁云雾作仙衣共传函谷青牛去独跨庐山白鹤归洒笔梅香翻墨沼卷帘松翠落金徽隐山茅屋扁舟小定有髙人欵竹扉
　　
　　武夷道中寄山中道友
　　
　　丹山碧水漾清晖尽日经行径路微野老筑场收稼早溪翁举网得鱼肥青天万里飞云尽黄叶千峯独鸟归为报西山彭道士月眀今夜叩柴扉
　　
　　题茅山道士张伯雨诗巻
　　
　　江东道士张伯雨灵书曾授大茅君瑶台鹤梦三清露玉洞龙文五色云碧落空歌来幻眇黄庭梵气结絪缊武夷别有宾云奏不共清猿月下闻
　　
　　九日西山懐虚白先生
　　
　　羽人曽共住丹丘风雨重来又暮秋红叶闭门山寺静白云留客野亭幽千年海鹤无消息九日山尊有献酬日暮鹡鸰飞去急玉笙何处恨悠悠
　　
　　寄程伯莱敎授
　　
　　广文家在大江东官冷时时叹转蓬读易夜分松寺月鸣琴春度杏坛风久知杜甫诗徒苦应笑扬雄赋未工翰墨交逰今絶少一生襟抱几人同
　　
　　寿南山邑长
　　
　　三年北阙登黄榜一日南山卧白云谁信陶潜贫嗜酒自知贾谊少能文山城闻雁惊春早客舍囊萤坐夜分九曲桃花今烂漫扁舟好访武夷君
　　
　　雨中喜刘俊民孔克逊相过
　　
　　茅檐髙卧养微疴逺辱将军并辔过山色更兼微雨好莺声偏傍落花多惭无鸡黍频供给喜有渔梁共啸歌孔氏诸孙尤好学古书蝌蚪近如何
　　
　　炼药斋中喜眀逺宪使相过
　　
　　日长炼药坐空斋逺荷髙情枉骑来兎捣玄霜天上剂蚁浮清露掌中杯春云覆屋丹初熟暮雨钩帘鹤自回千岁崆峒未华髪喜瞻南极近三台
　　
　　次张云松山行韵
　　
　　行上西峯眼界寛白云红树久盘桓纫兰自作幽人佩拾橡还随野老餐秋尽未苏南国瘴日斜空觉北风寒道人卖药归来晚留宿松轩一榻安
　　
　　逰天壶道院呈周叔亮佥宪
　　
　　偶向武夷寻道士还如刘阮入天台渔舟日暮桃花雨仙馆春深竹叶杯千岁丹砂龙虎伏五云箫管鳯凰来酣歌更挹浮丘伯并坐中天百尺台
　　
　　经郭先生平川旧居
　　
　　皓首眀时秖布衣孤坟宿草又斜晖尘埃几杖遗书尽风雨园林旧业非九曲月眀猨自吊三山秋晚鹤空归多情惟有门前水春色年年上钓矶
　　
　　经杜征君故居
　　
　　废宅重过忆隐君闲门秋草漫纷纷翰林一日承丹诏文塜千年閟白云壊壁尘埃封鸟篆空山风雨失龙文子孙零落遗书尽何用清名后代闻
　　
　　挽江惟志学佛坐解
　　
　　儒者推宗墨者师何论削髪与披缁词场星斗声名逺心印虚空慧定随已见藜床安坐逝长懐莲社失前期生刍拟向门人哭大笔谁书有道碑
　　
　　适世谁知隐者庐闭门自译化人书勤修真观宗天竺倦送才名入石渠同郡每询为况好昨朝传得讣音初衰容未悟无生理霜木晨星百感余
　　
　　滁州赠詹齐之
　　
　　君趋京国凡三仕我向山林滞一生放逐共为千里客艰危相倚十年兄镜中白髪年空老嚢里黄金日渐轻南望乡闗心已折西风树树动秋声
　　
　　题廖监河行轴
　　
　　王制昔闻书泽禁圣朝今见设渔官壮龄膴仕荣新授鏖战成功带旧瘢网罟既征田赋减舟航兼筭水程寛瓜时正及秋风起一鹗扶揺九万抟
　　
　　送卢宪副持节海南
　　
　　三年独爱山居好万里今传使节来南极风霜清岭海中天日月照蓬莱州连铜柱山多瘴水接朱崖地有雷从此遐荒重裳衮文星早晚近三台
　　
　　望三山庵雪舟髙士
　　
　　落日维舟石鼔村道傍茅屋几家存云开玉女支机石雨过金公种橘园鸡大曾闻升碧落豺狼欲出傍黄昏山阴道士遥相忆乘兴何由一叩门
　　
　　寄伯颕元帅
　　
　　细栁营新列战艘刺桐花暖映征袍风行瀚海鲸波静云压秋城鸟阵髙泽国微霜催橘柚管弦清夜送葡萄风流太守如相问为说山林已二毛
　　
　　书田舍壁
　　
　　桑麻晓色连南浦松桂春阴覆北窓翠石琅玕分个个晴沙鸂鶒并双双桃花浪暖收鱼罟竹叶香浓倒蚁缸况有老翁将稚子居人疑是鹿门龎
　　
　　招黄慎之东林宴集
　　
　　松门石径扫苍苔休日题书报客来对雨特迂髙士驾看山先具野人杯黄花酒熟从教醉白髪诗成不用催人事寂寥同调少百年今日笑颜开
　　
　　七月二十八夜同巢翁石父燕集玄都道院中是日雷雨昼晦既夕星月烂然席上有作
　　
　　偶与髙人燕武夷天空山水漾晴辉金盘晓露葡萄酒玉女秋风薜荔衣雷起石堂龙未蛰月生沧海鹤初归瑶台自有长生箓莫叹尊前徃事非
　　
　　小轩得白石玉雪不足喻置之竹泉石间大可人意也因邀云松同赋
　　
　　拾得他山玉一团光华偏映读书轩乍惊残雪留花砌乆讶眀星浸石盆何处琢来秋水骨半空吹落白云根诗癯自拟连城价不共歌牛月夜村
　　
　　挽雪舟炼师
　　
　　三年屡报枉柴门一日俄传起土坟棺举空衣无弟子匣藏遗剑有诸孙鉴湖一曲秋风兴庾岭千枝夜月魂化鹤纵归华表上人民城郭更堪言
　　
　　城西庵里托空衣无复扁舟到武夷壁上梅花空故物水邉茅屋认题诗骑驴张果逰何处放鹤林逋几时耆旧凋零交谊少秋风吹老北山芝
　　
　　山居书懐
　　
　　卜宅南村久未成从来堂构在留情也知燕贺争先集应笑鸠居拙自营环堵晚晴思傅筑岩阿春暖候龎耕临池更凿观书牖时得摩挲老眼明
　　
　　答陈道原见寄山居诗韵
　　
　　少年自许万人雄肯念林居野兴同饭颗诗成惭杜子鹿门老去忆龎公青山白水宜春月紫燕黄鹂共晚风兴发会随田父饮放歌未觉酒尊空
　　
　　题刘正椿桂图
　　
　　灵椿丹桂人间少又说君家报施深三世传忠书满屋一门积善杏成林功名谁似幽人志廿旨寜违孝子心野老久无城府迹披图还欲逺相寻
　　
　　春日试笔
　　
　　隔水黄鹂时一鸣近人蝴蝶亦多情孤城暮雨丝丝细髙阁春云片片轻杜甫自知诗作祟陶潜深仗酒为名未传江汉休兵甲厌听东风鼔角声
　　
　　暮春雨中偶成
　　
　　干戈扰扰青春暮云雾纷纷白日迷千里江淮谁饮马五更风雨独闻鸡徒劳剑气冲牛斗无复星文聚壁奎九曲桃花春水緑白鸥还许共清溪
　　
　　兵后窥小园
　　
　　已无篱落护莓苔时有邻人共徃来桑柘总因斤斧废菊花空对草堂开云横闗塞余兵气水落城池尽刼灰况是荒郊多白骨天阴鬼哭转堪哀
　　
　　破屋
　　
　　壊屋颓垣藤蔓埀书籖药褁乱蛛丝茅茨又费三年筑风雨应烦一木支野老许分林屋住故人谁寄草堂赀玄经自笑扬雄苦门掩寒云有所思
　　
　　破屋三间不自聊西风篱落草萧萧图书满座嗟撩乱车马何人问寂寥四壁秋声连蟋蟀一枝寒雨共鹪鹩欲知环堵家家乐愿见兵戈处处销
　　
　　夜雨
　　
　　稻粱漠漠秋风老茅屋潇潇夜雨多一点苏枯今不及数重漏湿欲如何百年又廹饥寒际十口曾因丧乱过欲徃南山访黄绮云深何处紫芝歌
　　
　　题秋山访隐图
　　
　　草堂忽有故人寻野店山桥转石林渺渺白云行径逺萧萧黄叶闭门深脱巾自漉床头酒卖药新修壁上琴世事匆匆良会少一宵论尽十年心
　　
　　秋宿南山别墅
　　
　　南山雨过未成泥自起携锄种药畦屏迹免教时论及虚心真觉物情齐鱼知涧藻须深入鸟畏风枝不受栖明月满窻谁共宿白云红树老猿啼
　　
　　喜南邻携酒
　　
　　柴门地僻长苍苔惭愧比邻数徃来四壁蓬蒿贫士宅孤村风雨故人杯书籖药褁应成癖水鸟山花莫漫猜万事形骸俱拨置百年懐抱为君开
　　
　　春日山居
　　
　　少日题诗自笑狂老懐对酒便相忘梨花落尽春将晚燕子飞时日正长西谷诛茅应更僻南园种药未全荒客来莫怪陶然醉懒看浮云上下忙
　　
　　有感
　　
　　五十知非六十衰懐才祇合奋当时莫将贾谊几年少自识冯唐值数竒奔竞渐回廉耻俗老成早作太平基白头灭迹空山里未用长歌觅紫芝
　　
　　九日病中
　　
　　茅屋黄花共寂寥病容诗思总无聊山童夜静分松火道士天寒送药苗落木荒陂秋澹澹鸣鸡空馆雨潇潇仙家瑶草年年长弱水蓬莱路更遥
　　
　　过巢云故亭
　　
　　门前豫章大十围野桥流水相因依天晴茅竹数峯出春暖桃花双燕飞风髙隐几闻伐木日暮杖藜歌采薇杜陵旧业无处问溪上草堂今是非
　　
　　蓝涧集巻四
　　
　　●钦定四库全书
　　
　　蓝涧集巻五
　　
　　（明）蓝智 撰
　　
　　○七言律诗
　　
　　元日新春试笔
　　
　　西山积雪未全消又送东风上栁条鳯厯颁春元正日鸡筹报晓大明朝近闻泰畤仍遵汉逺忆华封祇颂尧栢酒一杯谁共醉弟兄相对老渔樵
　　
　　蓝原道中
　　
　　青山西上是蓝田野草残花共怆然春日园林非旧主夕阳丘陇有新阡百年乔木今犹在先代遗书许共传欲向空林荐苹藻断碑无字卧寒烟
　　
　　九日建安开元寺登髙得微字韵
　　
　　古木寒溪入翠微西风九日扣禅扉金银宫阙生秋草锦绣山河下夕晖陆羽泉荒龙已去吕蒙祠古鸟空归诸公且尽登临兴莫叹尊前往事非
　　
　　题道山亭
　　
　　江国凉风白雁初道山秋色野亭虚天连海水蓬莱近霜落汀洲橘柚疎北望每懐王粲赋南逰空上贾生书四郊但愿休戎马独客何妨老钓鱼
　　
　　同程芳逺逰东林寺
　　
　　东冈石上松林青偶与白云来此行老僧下榻雨花散古寺闭门秋草生八月风髙万籁急双溪日落千山明归去桥西一回首重林杳缈隔钟声
　　
　　逰东林寺
　　
　　隔溪兰若有云住背郭草堂无酒赊秋色琅玕亭外竹天香薝卜坐中花千年龙象当山殿八月鲈鱼上钓槎一二老僧皆旧识松根敲火试春茶
　　
　　送京学危提举奉旨代祀文公祠墓加封齐国公
　　
　　圣主崇文礼大贤儒臣持节过林泉太公旧履山河在宣父遗经日月悬玉瓉晓分仙掌露石门晴散御炉烟清朝盛典于今见勒石名山颂万年
　　
　　谢贾参政荐儒职（才时兼枢帅二职）
　　
　　内府黄金铸虎符彤廷湛露锡宫壶诗书礼乐三军帅天地风云八阵图葢世才名称耿贾经邦事业佐唐虞鹰扬更待驱羣盗鹗荐何烦记腐儒
　　
　　呉山懐古
　　
　　南渡山川王气消西风松栢认前朝紫宸无复千官宴沧海空余半夜潮龙去蓬莱曽驻辇鳯归寥廓不闻箫上方楼阁依稀在暮雨疎钟送寂寥
　　
　　姑苏懐古
　　
　　故国城池岂阖庐西风台榭尚姑苏歌催越女酣春宴兵散呉江失伯图辇路草生空走鹿女墙月落更啼乌可怜犹自矜红粉十里荷花遶太湖
　　
　　鳯凰台
　　
　　金陵晓日望层台双阙嵯峨寳殿开六代江山龙虎踞千年城郭鳯凰来瑶池夜月吹箫下玉树秋风歩辇回白鹭三山何足赋明时空想谪仙才
　　
　　待诏奉天门下
　　
　　鳯凰台枕御河流阊阖风生禁树秋日转东华临万国星环北极会中洲鹄袍并列趋金殿雉扇齐开过玉楼忝后儒臣陪顾问愿陈谠议赞皇猷
　　
　　八月十三日早上御奉天门选注儒士是日膺广西之命
　　
　　金门诏下选英髦侧席深知圣主劳奎壁图书云汉近蓬莱宫殿日华髙黄麻晓露濡宸翰玉节秋风照海涛自顾草茅承圣泽愧无赋颂拟王褒
　　
　　题舜庙
　　
　　虞帝传闻塟九疑苍梧逺在桂江湄空山黼黻瞻龙御落日箫韶想鳯仪墓木曽经廵狩地风云谁见陟方时空遗二女潇湘曲明月沧波万里思
　　
　　湘山寺飞来石（世传罗浮飞至）
　　
　　片石罗浮裂断崖飞空遥镇梵王台千年虎豹疑星陨五夜蛟龙共雨来锡响空山云雾合杯浮沧海浪波开至今老衲翻经处点点天花护碧苔
　　
　　题老君洞
　　
　　老君洞前瑶草春桃花吹雨红纷纷千年白髪化黄石半夜玉箫来紫云琼林鸾鹤朝梵炁丹井蛟龙护隠文欲向峰头扫明月流霞招得武夷君
　　
　　夜泊武昌城下
　　
　　苍山斜枕汉江流自古东南重上游巫峡秋声连戍角洞庭月色在渔舟白云黄鹤悠悠思落木啼乌渺渺愁独夜悲歌形胜地灯前呼酒看呉钩
　　
　　寄张茂叔
　　
　　黄冈处士旧知名似尔文章老更成芸简蠧鱼当夜永兰苕翡翠共秋清沧江有酒延渔父白髪无人荐马卿春宴蓬莱消息近斗南时有剑光横
　　
　　昭泽雨中作寄同志
　　
　　天涯留滞孤舟日云壑号呼万木风江上雨声春作雪斗间剑气夜成虹乾坤浩荡看千古岭海澄清倚数公明日蓬莱望云气朝阳鸣鳯在梧桐
　　
　　寄张云松
　　
　　白髪林居思不羣丹砂分得武夷君梅边玩易千山雪松下篝灯一榻云红叶临池工鸟篆青萍在匣秘龙文草堂回首惭逋客猿鹤秋声处处闻
　　
　　寄衡山李仲卿
　　
　　谪僊归去卧松巢江上飞花送锦袍细写山川成史记更吟兰杜入离骚洞庭万里秋风落衡岳千峯夜月髙欲托瑶琴寄相忆海天清露鹤鸣皋
　　
　　八月九日巴河阻风答孟原佥宪
　　
　　江湖万里喜同逰漫向巴河滞客舟茆屋谁家还白酒菊花明日又黄州故园风雨生秋梦上国云山入暮愁頼有故人相慰藉灯前谈笑亦风流
　　
　　九日黄州作并懐建上二友
　　
　　黄州九日系扁舟何处登髙散客愁萸菊漫懐荆楚客风烟犹阻洞庭秋飘萧短髪欺乌帽烂漫清尊对白鸥独念故人沧海上去年今夕记同逰
　　
　　倪仲岂编修陈景忠教授有约不至以诗寄之
　　
　　汉阳教授文章古翰院编修诗句清二公髙卧同客况一日不来孤我情东风绕屋百草緑细雨卷帘双燕鸣如此风光宜一醉典衣那得酒同倾
　　
　　入古县望羣峯作
　　
　　羣峯玉立并青霄絶壑悬崖径路遥金殿笋班趋晓仗海门龙角涌春潮赤城霞气中天起仙掌晴岚近日飘似有清风随宪节蛮烟瘴雨一时消
　　
　　答仲祥见贻之作
　　
　　平生识君殊恨晚老去才名谁复过窻前柿叶书汉隶江上竹枝闻楚歌渔舟细雨白鸥静药圃暖云瑶草多尊酒相逢又相别山青水碧奈愁何
　　
　　答萧子仁
　　
　　毎忆诗篇共讨论更烦书扎寄殷勤西风一叶潇潇雨落日三山渺渺云碧海鱼龙秋正蛰空江鸿雁夜多闻茆檐寂寞黄花晚欲采寒香逺寄君
　　
　　正月二日答诸公见赠之作
　　
　　雨余草色映江沙又见新年换物华万里东风懐棣萼一杯香露醉桃花丹崖旧种神仙药碧海虚随奉使槎自愧题诗劳弱翰故人相对在天涯
　　
　　岩居雨中答黄仲言
　　
　　茅斋喜与故人连草泽愁闻羽檄传五月烟尘迷道路九天雷雨洗山川思家梦绕西湖外恋阙心驰北斗边頼有清樽酬暇日莫因黄髪感流年
　　
　　送野士弘状元扶侍还京
　　
　　曽叩中天虎豹关遥瞻华葢觐天颜春风彩笔金銮殿晓日宫花玉笋班兵甲十年为客久楼船五月侍亲还明年骢马来南国肯访茆茨过此山
　　
　　金州上湘原作寄张观复李子上
　　
　　乔木苍苍覆古城人家鸡犬似升平清湘一水涵秋色黄叶千峯送晚晴地接东溟瞻日近天空南斗觉星明轺车奉诏观风俗石壁题诗纪政成
　　
　　麻原归隐图为程伯崇提学赋
　　
　　清名奕世荷君恩白髪他乡卧掩门故国江山愁杜宇孤村风雨忆麻原红泉酿酒分松液翠石题诗杂藓痕归去茅斋第三谷玉田清露长兰荪
　　
　　龚士显招饮云有归意偶成一律寄谢并呈庭实掾史
　　
　　满城明月灯火市绕屋东风桃杏花青眼故人同把酒白云逺路正思家防身自倚双龙剑渡海须乗八月槎幕下如君年最少岂容频问邵平瓜
　　
　　鹤田先生寿日客中有诗寄贺
　　
　　緑髪朱颜七十身飘飘海鹤出风尘苍厓松栢冰霜晚深谷芝兰雨露春北斗文章韩愈老西京儒术仲舒醇晨星正为斯文寿蚤晚非熊载渭滨
　　
　　寄刘仲祥山长
　　
　　南州谁识少微星白髪山中煑茯苓春草闭门神助句天花遶坐佛谈经苍龙剑气时时黒太乙藜光夜夜青十载相思不相见西风鸿鹄故冥冥
　　
　　挽卢宪副卒于海北
　　
　　绣衣万里按炎荒白髪中宵陨瘴乡梦断玉楼江月冷魂飞铜柱海天长楼船岁晚迎归榇松桂春阴闭野堂欲向沧浪歌楚些山空猿鹤易悲伤
　　
　　闻张志道学士旅榇自安南回
　　
　　两朝翰苑擅挥毫白髪萧萧撰述劳使出海南金印重文成天上玉楼髙孤舟恨别三春草落月归魂万里涛欲托漓江将絮酒幽兰丛桂赋离骚
　　
　　到梧州知子启佥事已先上平乐寄此
　　
　　吹笙曽约共蓬壶兴尽山阴返擢孤夜月自怜乌绕树朝阳空想鳯鸣梧虹光图画应难见河汉星楂未易呼迟日清江牵百丈緑樽虽好不同酤
　　
　　梧州归至龙门驿寄诸同志
　　
　　江转龙门一擢轻归心不为杜鹃声斜风细雨催离别剩水残山管送迎但使百蛮称镇静久知四海望澄清碧云日暮苍梧逺不尽懐人渺渺情
　　
　　寄贾枢宻
　　
　　东南独立倚安危十月山城战胜时八阵龙蛇随部曲四郊狐鼠避旌旗关中父老留萧相江左衣冠望汉仪夜雪早陈平蔡策天河重赋洗兵诗
　　
　　封阳驿
　　
　　官船早发渡头沙回首东风日又斜千里云山横桂岭一江春水涨桃花荒村鸡犬临欹岸细雨鳬鹥傍钓楂南望苍梧烟树晚鳯韶何处吊重华
　　
　　寄赠毛包二山人（五代范越鳯迁五夫翁墩山地留记云下马看一千贯不出一千贯不用下马看厯八姓几五百载竟弗克塟予家得之迁二亲安厝于彼树木长茂皆南邻毛包二山人力也赋诗寄谢）
　　
　　仙踪久閟白云深试考图经下马寻开穴不知凡几代买山犹自说千金秋风筑垄増新土春雨栽松接逺林惭媿比邻烦二老长年培护緑成阴
　　
　　五夫新阡图
　　
　　画图山色逺苍苍中有先茔百世藏一径白云留下马数峯晴雪对眠羊芝兰满地香初逺松栢参天节更长自愧殊乡淹薄禄新阡谁与表泷冈
　　
　　懐川道中
　　
　　茆屋松林度野桥看山不惜马蹄遥暖风迟日新春好青草黄茅旧瘴消郡邑正须除吏弊闾阎还待采民謡纎埃岂足禆山岳要使蛮荒识圣朝
　　
　　江上懐二兄
　　
　　万里驰驱荷圣恩草堂回首愧诸昆松楸落日懐新垄桑苎秋风隔故园鸿寳漫传丹灶术玄经空负子云言岁寒倘遂归田兴三径犹堪托子孙
　　
　　汉江晚望有懐蓝山伯兄
　　
　　扁舟九月泝沧波漂泊其如感慨何木落江淮秋色老山连巴蜀暮云多草堂猿鹤关乡梦泽国鱼龙入棹歌白髪诸兄强健在采薇空愧首阳阿
　　
　　答蓝山兄
　　
　　寄来诗句清如水思向山中拜老龎总为玄经生白髪久知丹诀出清江秋风茆屋芝三秀春雨蓝田玉一双也欲论文重载酒何时剪烛共西窓
　　
　　懐西山草堂奉柬山中二兄
　　
　　昔年采药问长生野鹤孤云入幔亭夜雪梅花虚室白秋风竹简古书青祇今逺道生华髪何处空山长茯苓喜有蓝田双璧在毎从南极望春星
　　
　　天河
　　
　　牛渚秋髙木叶飘西风不待鹊成桥玉楼云雾千峰合银汉星辰一水遥緑竹人家团小市黄茆村峒杂羣猺南逰虚忝观风使永夜乗楂遡寂寥
　　
　　中秋有懐
　　
　　十年不到天逰上五夜长歌月影中玉宇有时餐沆瀣金丹无术住崆峒海波滉瀁三山日鹤背飘萧万里风忽忆旧逰如梦寐诗成题寄紫芝翁
　　
　　陆滕宅秋雨中探韵
　　
　　同人永日自相将深竹闲园偶辟疆已被秋风教忆鲙更闻寒雨劝飞觞归心莫问三江水旅服徒沾九月霜醉里欲寻骑马路萧条几处有垂杨
　　
　　七夕乗月下懐逺江作
　　
　　清风碧树转千峰疎雨残云浄晚空银汉楂廽乌鹊月石门帆送鲤鱼风一时诗兴来天外半夜秋声起梦中絶似黄州游赤壁翩翩孤鹤渡辽东
　　
　　寄余员外从善
　　
　　袅袅秋风江水波碧云千里奈愁何空山落叶黄昏雨深谷幽人白石歌举目渐惊豪杰少论心偏恨别离多官船不得闽清便采采金花满涧阿
　　
　　吕僊亭
　　
　　洞庭万里连沧海石室千年隠翠微华表月明笙鹤下苍梧云湿剑龙归南城老树名空在枕上黄粱梦已非倦客逺寻勾漏洞丹砂未就与心违
　　
　　题对海楼图
　　
　　万里沧溟万里天髙楼一望思茫然秋风麟鳯通三岛春雨鱼龙混百川毎对苍茫初浴日几看清浅又成田飞鸿点点云帆小犹似童儿采药船
　　
　　余家草堂前手植丛竹已生二笋别来三载今想成林矣客中感物而作
　　
　　丛竹新移涧水西喜添双笋迸阶泥春云绕屋苍龙起夜月临轩翠鳯栖石上琅玕当并长壁间蝌蚪待重题他年五柳归来好三径清风独杖藜
　　
　　桂林官舍奉寄云壑山人
　　
　　十年采药住林丘一入京华觐冕旒遂别山中猿鹤侣漫看天上鳯麟逰白云逺望潇潇雨黄叶空山澹澹秋为觅方壶东海上许图茆屋近沧洲
　　
　　过云洞岭宿暮村田家
　　
　　马度危峯雪未干鸦鸣荒馆日初残少陵自爱羌村好太白空歌蜀道难万里敢辞王事苦一杯聊放客懐寛梅花相伴天涯逺月色江声对倚栏
　　
　　暮春江上看白髪
　　
　　啼鹃江上落花初倦客春深白髪疎毎叹乘桴懐鳯鸟独惭把钓掣鲸鱼孤舟风雨三更梦一羽云霄万里书何日山阴寻贺老清溪归觅旧田庐
　　
　　三月晦日江上作
　　
　　杜鹃声里瘴云低江上轻寒透敝衣九十春光今日过三千客路几时归桐花门巷空残雨燕子楼台又落晖海内交游俱白髪相思莫遣信音稀
　　
　　阳朔江上
　　
　　东出桂林三百里江水江花总胜游石崖倒影紫玛瑙野鸟对鸣黄栗留山中茆屋有谁住松下茯苓应可求勾漏洞南瑶草碧欲慿老鹤问丹丘
　　
　　出南宁留别子启佥宪杨经厯
　　
　　沙头逺下拥鸣珂雪尽沧江生緑波碧桃细雨春寒重黄鸟东风恨别多万里驱驰心自赤十年忧患鬓先皤请看天际衔芦雁犹解冥冥避网罗
　　
　　桂林病中作
　　
　　卧病十日不出门落叶萧索如荒村僮倦昼眠芳树下马饥时啮秋蔬根毎愁地偏药饵少更畏雨多井水浑桂林南洞有丹诀杖策拟从方士论
　　
　　蓝涧集巻五
　　
　　●钦定四库全书
　　
　　蓝涧集巻六
　　
　　（明）蓝智 撰
　　
　　○七言絶句
　　
　　山中
　　
　　舍南水落沙成堑北笋山髙鸟自鸣幸有罇罍供晚酌不愁风雨阻春晴
　　
　　风雨
　　
　　骤雨连旬苦未休飘风数日又何求山中茅屋频揺撼疑是浮家海上舟
　　
　　溪岸沙崩损药园山田石裂涌泉源平生数畆耕桑计风雨无情欲并吞
　　
　　风雨驴上三首
　　
　　风雨南山跨蹇驴清溪走访野人居林花未落须沽酒春水初生好钓鱼
　　
　　处处江湖行路难东风鼓角满云端蹇驴破帽青山下翠木苍藤暮雨寒
　　
　　山云故作今朝雨湖水新添昨夜痕细草幽花俱有意青山相对已忘言
　　
　　山中时景四首
　　
　　层层金碧倚岩阿花径春浓有客过行到野桥观石瀑始知人世挽天河
　　
　　野亭分坐纳微凉緑树青阴昼景长不有山林深更僻人间无处避骄阳
　　
　　强与登髙行路难溪桥危坐对秋山白云红树添诗兴月上长空忘却还
　　
　　独钓寒江雪满蓑数峯相映玉嵯峨闭门谁念山中客自比袁安懒更多
　　
　　姑苏河上作
　　
　　杨柳青青河水浑野桥茅店水边村官船三日姑苏道处处青山似故园
　　
　　丹阳县道中
　　
　　丹阳郭外山无数茅屋松林下夕阳絶似武夷秋雨后野桥流水稻花香
　　
　　江上夜作
　　
　　晚风吹雪散晴云移棹沧江入白苹梦觉不知天在水却疑楂影上星辰
　　
　　溪上
　　
　　青裙妇女采茶苦白髪老人烧笋甘松寺雨晴宜晚歩杏花风暖重春酣
　　
　　旅邸偶成
　　
　　今日雨晴双燕归野桥茅屋又斜晖便须买酒酹春色莫放桃花树树飞
　　
　　暮春懐李孟和
　　
　　春雨霏霏暎茅屋空庭无人芳草緑相思何故不成眠一夜南风笋成竹
　　
　　春日试笔四首
　　
　　四海车书已混同万年厯数帝王功山川草木知多少总在风云雨露中
　　
　　曽瞻日月御阶明岂有风霜岭徼清只好南山对春雨老农击壤颂升平
　　
　　偶从江海踏星楂万里逢春正忆家唯有君恩深似雨东风草色满天涯
　　
　　又看庭草换年华最忆痴儿未到家白髪倚门望春信好风开遍杏桃花
　　
　　癸丑元夕栁州见梅忆泽儿
　　
　　忽见繁花乱客愁东风寂寞古龙州故园稚子无消息坐对寒江月满楼
　　
　　江上晚景
　　
　　疎雨残云共晚风长髯乌帽独掀蓬江山絶似元晖画浦树沙禽惨淡中
　　
　　雨中上龙门江
　　
　　沙头新水緑无痕茆屋孤烟已近村岭海三年心力倦卧听春雨上龙门
　　
　　元日贺州公馆
　　
　　雪消公馆日迟迟緑树微风动鬓丝山鸟下庭人吏散独看幽草立多时
　　
　　戱题临贺公馆双栢
　　
　　空庭老树并苍苍宻叶曽经使者霜南国久无王化及好留春色比甘棠
　　
　　感旧
　　
　　荒林茅屋絶炊烟秋草当门尽废田野老无牛无子息里胥犹索赡军钱
　　
　　忆故园丛竹
　　
　　旧栽丛竹荫衡门想见春风长子孙书阁无人裁蠧简清池科斗共黄昏
　　
　　忆橘树
　　
　　橘树新移近草堂开轩时爱午阴凉春来应是花如雪吹落苏耽井水香
　　
　　江上看晚山忆方壶髙士
　　
　　秋树连云日色残晚风初定緑波闲方壶老去空能画不见长江雨后山
　　
　　懐山中
　　
　　乆别山中鸾鹤羣清斋自礼武夷君沧江明月扁舟后浑似松牕卧白云
　　
　　题李息斋墨竹
　　
　　萧萧晴影动秋风春老湘江碧玉丛夜半酒醒吹短笛起看栖鳯月明中
　　
　　题温日观蒲萄
　　
　　数藤马乳秋风晚一架骊珠夜月明忆作草堂看画日惠连诗句独先成
　　
　　开士名流温日观最能泼墨作蒲萄君家此本何年物仿佛前人笔格髙
　　
　　蜀江雨霁图
　　
　　瞿唐雨霁起春澜空翠楼台杳蔼间万里桥西花似锦暮云依旧隔巫山
　　
　　题湖山秋意图
　　
　　白水青山澹澹秋晚凉同醉木兰舟西风无限江南意杨栁芙蓉不解秋
　　
　　题秋江云树图
　　
　　草阁柴扉入翠微碧云红树晚依依美人何事秋江上采得芙蓉未肯归
　　
　　老树晴云半有无雨余秋色满江湖扁舟也欲投簮去何处青山似画图
　　
　　题郑御史竹木图
　　
　　郑公胷次贮冰壶爱写疎篁古木图携入洞天人不识借看唯有列仙癯
　　
　　题古木苍藤图
　　
　　风云气质雪霜踪独立空山惨淡中惭愧藤萝争附托年年春色换青红
　　
　　题篁棘幽禽图
　　
　　春山啼鸟杂花香丛棘修筠各自芳何似梧桐西掖树千年鸣鳯向朝阳
　　
　　桂林见梅
　　
　　岭南两度见梅开逺客空惊白髪催忽忆繁花蓝涧曲好山无数梦中来
　　
　　忽见罗浮万鹤羣水边林下玉缤纷岭南自古无霜雪喜有寒香压瘴云
　　
　　冷蘂疎花自不禁长松修竹共萧森髙标逈立风霜表始见平生铁石心
　　
　　曽记寒窻为写真东风彩笔自生春江南万点花如雪落月空梁梦古人
　　
　　清池老树落花稀雪满仙岩独鹤归十二楼台天似水空香散作白云飞
　　
　　○六言诗
　　
　　题魏宰扇面小景
　　
　　山上层层僧舍树间短短茅檐他日官闲无事杖藜添个陶潜
　　
　　○五言排律
　　
　　赠张尚书四十韵
　　
　　皇华天子使文彩尚书郎麟趾西河瑞龙光北斗傍二星占分野十月报开洋海雾清三岛天威靖八荒浮楂迎博望决策用张良必见金陵复俱瞻玉节光自天持鳯诏灵雨护龙骧当宁劳宵旰安边仗纪纲江淮遗草莽郡邑尚豺狼汉代黄巾乱公孙白马狂朝廷征李泌将帅得汾阳秦巩销烽燧青徐入稻粱江平天失堑海阔地无疆破竹声相应投鞭势莫当釜鱼犹假息穴兎且深藏尚肆慿陵恶须期杀伐张大军兼水陆小丑负城隍逆境多流血凶徒尚褁疮弄兵怜渤海焚玉惜昆岗自古称懐逺由来戒杀伤帝心惟恻隠兵势敢披猖冠葢通南极丝纶下朔方投戈荣锡爵卷甲付银章舜徳三苖服周询六辔扬七闽开道路九曲引舟航仙馆烟霞晚精庐树木凉腐儒叨泛爱清论耿难忘惨淡干戈地萧条翰墨场扬雄词赋苦潘岳鬓毛苍壮志甘沦落幽懐倍激昂中兴期汉武小雅美宣王图画云台峻讴歌海宇康黄金収騕褭紫气识干将畎畆身何用江湖兴自长避人从白帽方士与青囊葵藿终倾日松筠久傲霜谬蒙三握髪愁缓九廽肠不待除蜂蚁唯应致鳯凰牛歌伤白石渔父爱沧浪我亦依耕钓君还佐庙堂
　　
　　题江山小影屏风
　　
　　幕府青春好中郎画笔精水疑沧海阔山似武夷清玉气通玄圃霞标散赤城桃源深处入松籁静中生浦緑思捐佩江清拟濯缨鸥边分野艇鹤下辨柴荆树色依屏浅薇香点墨轻忽看茆屋趣好听采樵声拄笏迎朝爽钩帘对晚晴径无豺虎迹庭有鳯凰鸣廽首蓝田隔何时草阁成江湖犹在眼丘壑正含情
　　
　　过巢云故亭
　　
　　故老投簮日林园接武夷贫甘诗酒乐病耻国家危惨淡羣龙鬬苍茫九鼎移新愁冲雨雪旧梦隔茆茨苔涩弹碁石荷枮洗墨池空堂宾客散长路死生疑竹冷题诗处山空堕泪时凄凉亭上月徒起九原悲
　　
　　石镜（石镜在浯溪磨崖碑之左用浯溪水涤可见毛髪竒观也）
　　
　　明韫浯溪上髙悬洞府阴润疑磨碧玉坚想铸黄金日月流光彩山川入照临龙精腾变化虎穴露嵚崟朗鉴天文丽虚涵地脉深须髯窥老狖毛羽认栖禽玉女曽遥对湘君费逺寻菱开朝炯炯鳯去夜沉沉苔藓那能蚀尘埃莫漫侵千秋如献録万里烛丹心
　　
　　湘阴舜妃庙
　　
　　虞帝南廵日英皇北望时翠华春不返碧草暮相思万里重湖水空山二女祠沉珠真自惜埋玉竟谁知斑竹留双泪苍梧隔九疑天涯龙驭逺镜里鳯情悲巫雨凄残梦湘云蔼暝姿渚芳迎杂佩波影动灵旗惨淡思韶舞凄凉咏楚辞空余清夜瑟幽怨托哀丝
　　
　　湘江舟中赋红叶寄友人
　　
　　巫峡清霜下湘潭落照中秋容生野桕寒色帯江枫揺落年华暮萧疎野望同帜疑张赵壁绮类结隋宫乱落浑如雨微飘不待风鹤惊仙顶化鸡讶鬬冠空宫袂霞绡剪天坛綘节通渚莲晴堕片阶药昼翻丛畬树延残火川波饮断虹林疎分一二浦极眩西东朱鸟连星灿赪虬驭日雄锦机侵湿雾荔颗耀晴烘云白看偏好厓青点更工煌煌丹伏鼎赫赫剑腾丰寺冷堆僧砌汀昏映钓篷巢边惊宿鹊塞外伴归鸿颜赭宁懐愧心丹欲效忠飘零同泛梗浩荡逐飞蓬闭户书应遍临阶扫未穷美人秋水外不用怨题红
　　
　　蓝涧集巻六
　　
　　附录：
　　
　　蓝智蓝涧集六卷（字明之仁弟）（四库全书·史部·目录类·经籍之属·千顷堂书目卷十七）
　　
　　蓝智武夷蓝明之名智永乐中辟为广西佥宪与兄布衣静之齐名诗词俊逸雅有唐风尝见其书铜雀台瓦诗于建阳友人处可泣鬼神诗云曹瞒骋志吞刘社铜雀台髙瞰中夏徒知扼腕有卧龙岂料垂涎已司马万里河山尚出师九原魂魄归何时清秋风雨满陵树落日笙歌空繐帷翠蛾红袖恩情絶废冢荒台狐兔穴空余片瓦落人间千载奸雄磨未灭（笔精）（四库全书·集部·诗文评类·全闽诗话卷六）
　　
　　蓝明之静之
　　
　　武夷蓝明之名智永乐中辟为广西佥宪与兄布衣静之齐名诗词俊逸雅有唐风尝见其书铜雀台瓦诗于建阳友人处可泣鬼神诗云曹瞒骋志吞刘社铜雀台髙瞰中夏徒知扼腕有卧龙岂料垂涎已司马万里河山尚出师九原魂魄归何时清秋风雨满陵树落日笙歌空繐帷翠娥红袖恩情絶废冢荒台狐兎穴空余片瓦落人间千载奸雄磨未灭蓝静之纸帐诗云数幅秋藤拂地齐匡床闲对竹炉低山中一枕梅花月不识鸡声送马蹄（四库全书·子部·杂家类·杂考之属·徐氏笔精卷四）
　　
　　蓝智（字明之崇安人学诗于杜本洪武间以明经荐累迁广西按察佥事有蓝涧集张旭称其全体兼备足追风雅兄山字静之为武夷山长工诗有蓝山集并传于世）（四库全书·史部,地理类·都会郡县之属·福建通志卷五十一）
　　
　　蓝智
　　
　　智字明之崇安人明初应荐授广西按察佥事有蓝涧集（诗话二蓝出处不同蓝山蓝涧二集选家悞有参错今依明初雕本刋正）（四库全书·集部·总集类·明诗综卷十四）

