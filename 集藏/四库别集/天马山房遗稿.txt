《四库全书·天马山房遗稿》　　（明）朱淛

钦定四库全书 

　　集部六 

　　天马山房遗稿 

　　别集类五 

　　明 

　　提要 

　　臣等谨案天马山房遗稿八巻明朱淛撰淛字必东号损庵莆田人嘉靖癸未进士授湖广道监察御史会兴国太后诞节诏命妇朝贺而慈寿太后诞节转不令命妇朝贺淛上疏争之廷杖斥归终于家事迹具明史本传其诗文不事铅华独抒懐抱朱彛尊静志居诗话亦称其诗无俗韵诵之想见其人盖泽畔行吟沉沦没世而未尝有一穷鬰怨尤之语是谓难也至家居三十余年于民生国计切切不忘集中所载南洋水利之议山冦海冦之防皆指陈利病斟酌时宜委曲以告当事不以罢黜而膜视抑又难矣其争诞节朝贺疏史仅删存大畧集中尚载其完本用以压巻盖自议礼诸臣获罪后举朝皆附新局淛与马明衡独惓惓故君尤其一生大节故编録遗文者别为一巻弁于集首云 

　　乾隆四十五年五月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　天马山房遗稿巻一 

　　（明）朱淛 撰 

　　○疏 

　　大礼 

　　湖广道试监察御史臣朱淛谨题为举大礼以安人心事于嘉靖三年二月三十日恭遇慈寿皇太后圣旦节命妇免朝贺钦此伏见近来天灾流行圣心警动诸凡供御一切裁省母慈体国当示谦冲但睿旨简严不言所以臣民观听恶得无疑咸谓朝贺之礼近在兴国太后固已举行今者慈寿诞辰乃闻报罢事体相类礼数顿殊传报之间闗系不小臣切念武宗上宾苍生无主当时为孝庙后者唯慈寿所欲立耳手提神器亲授吾皇母子至情天日在照孝宗在天之灵所以望陛下之事母后者何如天下臣民万姓之心所以望陛下之事母后者何如今乃旬月之间一废一行彼此相较形迹太着何以安母后之心慰孝宗在天之灵副天下万姓臣民之仰耶臣愚以为朝贺之礼在母后虽云固辞在陛下尤宜敦请比诸常礼加意举行致诚致敬尽情尽文不然萋菲成文嫌隙易启两宫之疑渐积国家之衅日生兴衰隆替实系于斯臣不胜感激之至縁系大礼以安人心事谨具本亲赍伏候勅旨 

　　天马山房遗稿巻一 

　　●钦定四库全书 

　　天马山房遗稿巻二 

　　（明）朱淛 撰 

　　○序 

　　赠少参波石徐公入觐序 

　　明年春王正月天子大开明堂肆觐羣后四方万国咸奔走焉藩伯少参波石徐公先期戒行肃将厥事三司诸公征言为别同寅方山黄公来命淛为之淛自念鄙人与时事疏隔甚久文思荒落辞避弗敢当礼顾波石之行伊迩逺使不可以虚辱乃再拜受简作而言曰诸侯朝于天子曰述职述职者述所职也我圣祖经画天下分为十三布政司而府而州若县而庶官百执事悉承属焉是故位以大僚禄以髙秩比以官聨监以宪司临以台使体统相维儆于有位以左右斯民登于至理甚良法也闽藩所辖为府八州一县五十有三庶官百执事又不知其几生齿蕃息其安危治忽咸责于守土之臣厥职大矣今上皇帝御极以来忧勤治理尤轸念于逺民藩翰大臣祗若徳意懋相饬戒以敬帅其属纳诸轨物抚绥元元维兹闽陬尺土尽辟而盗贼消息山坳海澨之民去神京万里咸得相安相养老子长孙以与被尧舜之泽此固彻侯旬宣恪共厥职之效也侯兹行也其可以有述矣乎政有所未宜有司百执事之官有未当其位法得自逹于天子损益用舍以终惠我民此固今日述职之亊也昔周时诸侯朝正于王王宴乐之为之赋湛露其诗曰湛湛露斯在彼杞棘显允君子莫不令徳波石早从事于正心诚意之学不立门戸专事躬行而明白正大忠信温良海内之人皆知其为君子其所以上结主知而承瀼露之泽者固自有地矣东曦海色周道鸾声诸公追饯芋原其歌是诗以为侯别 

　　赠胡君蔚中考绩序 

　　余观政时与郑君谐甫同僦西城萧氏之馆以居而胡君蔚中焦君伯升在焉四人中胡君于齿为长予三人以兄事之丽泽师资情好尤密胡君性简静少过从尝扫一室焚香鼓琴陶然自乐予三人者则从旁列坐而谛听之希声寂寥不谓无知己者未几胡君出宰懐安焦郑二君除主部政余承乏宪台过受其量自速罪辜幸蒙寛恩退耕田里而胡君适以懐安余力易宰莆中界上负犂有民礼焉不获数至城府君时左顾山中谈道旧故巴山夜雨忽忽如在梦中时莆久旱田草自焚相与登天马之巅踟蹰四顾愀然叹曰民饥如此为民父母将何以济亦尽吾心焉耳矣乃夙夜焦劳抚摩赈恤不遗余力岁虽大歉而盗贼不兴田瑞安堵今年大熟百姓饱食如故山民瓶粟之储一皆地主之赐也令不烦而要于行刑不严而期于中事不操切画一而务宜于民古有宰单父闭合鼓琴而邑大治兄之为是也与宿好可谓协矣夫清朝选士明试以功为小县有余则大用之为大县有余则宠迁之兄兹考绩天曹因能授任必膺殊擢莆人不得私其惠矣然宦途升沈何足较计士大夫出身遇主所以自许者所以相期者云何诸君扬歴显融各以功业自见垂名竹帛而余独以蠢愚谬戾有负明时今身在囚逐屏弃之外虽有区区葵藿之心无由自献夫复何言然古之人得志泽加于民不得志修身见于世朝市山林各适其事读书养性守道爱身耕凿以事其亲忘帝力于何有者虽愚亦窃有志焉我日斯迈而月斯征君访旧游见伯升谐甫诸君为我谢曰幸毋以畸民为念 

　　送节推汪侯入觐序 

　　明年春王正月元日为多方羣辟朝正之期吾郡节推可亭汪侯实总郡事率属以徃先期仙游大尹萧君晋明以书来曰汪公朝正濵行矣弘鲁为属吏欲奉数言为别而载笔之任未有所属敬兹以请愿无他辞且曰邑郡隶也邑之事若民郡有也令之职戚于民非得在上者纪纲佐理之则举动龃龉势不得自便以自庇于民而民受其弊敝邑居山中去郭郛颇逺幽枉寃负之情不能自逹于太府者葢尤鲜矣公司理吾郡主于爱人当官而行一毫无所茍虽以鲁之不敏不■〈女间〉于理常蒙左右寛假其所不及而听其成功无蹈于大戾民有以事白于庭者曲直轻重皆得其情欵释然以归故兹敝邑大山长谷而草衣木食涧饮之民与令相安者繄公赐也民焉敢忘令民者又焉敢忘幸为我言之以无忘兹大惠淛扶犂海濵足迹罕至城府窃听畦丁樵夫之谈说云云知晋明之言不妄也夫述职者述所职也汪侯之职其可以有述也夫侯世家桐城距江南北兹行也将奉太夫人以归而即道焉明春竣事必将过家展亲以尽膝下之欢诗曰王事靡盬不遑将母人臣许国有未能直遂其私者侯其移孝为忠拜庆之后务亟其来以终兹大惠此则二邑之人之情萧君请文之意也 

　　赠仙邑大尹近山刘侯秩满考绩序 

　　昔宓子贱氏为单父宰鸣琴而化古今言治邑者必稽焉说苑记其所事所友凡十有九人当时之所游从岂皆宿代之英逺国之士哉鲁无君子斯焉取斯夫士君子进而仕国退而处于其乡行道爱身各适其职固有相观而善之道焉而或者之论则以邑多士夫为多口而难治于是严为边幅峻为堤防惴惴然惟恐其凂已亦异矣哉为士夫者固可以是而自愧为政之道其固应尔邪近山刘侯为仙游令邑近莆莆濵海地狭民产半于彼乎在侯固我公也侯莅官祗事一以无心行之不矫激以干名不诡随以挠治而莆士夫亦重自顾惜不忍干侯以私也郡治在莆侯徃来在莆中上交诸老下与诸君游舂容周旋此意甚厚岂异于古之人哉淛窃闻仙游之政甚宜其至盗贼屏息讼狱遽止而当道抚巡诸公亟加褒奬秩满矣行膺殊擢夫君子立身行已自有法度仕进利钝亦固有时未必以士夫之故而有所损也淛畸人一犂海澨而侯不我遐遗徃年以公事行海上左顾衡茅而弗遇焉是侯于我有情惜其未及一见而遂别以去也濵行诸士夫谋赠以言友泉宋君属予载笔遂为是以赠侯侯名某字某南海人 

　　南还録序 

　　南还録者山斋先生之所作也自拜命至抵里门首尾凡得诗六十有竒首其道途所经耳目所逮触事纪兴为诗不同葢皆有恋恋乎不忘吾君不忘吾国之意君子忧则违之之情也先生早岁登朝宣力中外昔江西之变将作未作莫可谁何先生以孤直逆折其奸罗织百方几于瘐死摈落家食者几十年圣天子入登大宝收召老成悉还旧物擢为大理卿迁少司马骎骎向用天下想闻风采而先生连章请老浩然赋归矣夫优其贤劳老其资望收拾眷注于平时储养而柄用之者此固圣人理天下之微权也遽遂先生之私哉先生之诗朴素酝藉如其为人无藻绘纎巧娉婷嬉媚之态而诚意一出自成一家正宜作为雅颂形之赓歌以鸣我国家太平之盛昭示无穷其能自放于木兰烟水之外与田翁邻父相和答而已耶淛狂誖自负明时无所复用世道之责深有所属望焉因读是诗聊一发之 

　　太守许公去思巻序 

　　吾郡濵大海中州之商旅不通地斥卤民贫靡所于事业读书自昔多仕人村氓海叟亦往徃省识文字能言吏长之贤否故谈者率以为难治逺地士大夫一领符檄鲜不为浮议所怵疑畏其难比从事棘棘然与斯人相持惟恐不胜或万一蹉跌则诿之曰莆诚难治呜呼天下事固有甚难者请奉天子明命守百里土设施方略得以自尽则其民非尽如蛮如髦未至于不可化况如莆素称善地哉或其所谓难者固自有在而谈者未之知也嘉靖乙未岁丹涂两山许公伯和自郎曹出为吾郡太守逾年夏四月有尊翁坦斋老先生之丧讣闻士民无逺迩咸具楮币握辞以吊各有述焉葢前此未有也去之日老稚奔送数十里咸为泣下有为之衣易其故而藏之者既别怅怅若赤子之失慈母也夫莆民无禄公之莅于兹者葢未甚久也视其交与士夫徃来酬酢尽其礼而已未尝废法而有所徇也观其临民赏罚弛置一于公而已未尝纵法而有所比也而人徳之之深且亟者今之莆奚异于昔之所云其所以致此者固自有道也公重厚长者心事磊落明白无纎毫翳蔽其省身修已既有以服士夫之心而其从容尽下节用爱人又有以慰斯民之望人心有神无感弗应孟子曰至诚而不动者未之有也又曰徳之流行速于置邮而传命其足信矣是则非吾郡之难如两山者善治吾郡诚难也公行既数月矣莆人思之不置咸见之歌诗四明郡丞林君继贤宗启裒为一帙淛受而遍读之为书数言以弁其首夫岂弟君子民之父母公之爱民与民之所以思公者于法皆当得书也 

　　赠莆邑少尹静轩陈君序 

　　昔者昌黎韩子尝谓丞之职贰于令例以嫌噤不得一有为然一命之士茍存心于爱物于人必有所济惟丞之为顾独不得以行其志耶夫丞承天子明命出佐百里之长于邑之政虽不得有所专焉得与令相可否于几案牍非丞占署则不可以行而井税之征固丞职守至于大府符掲之委有所施行则又无所择于事是皆足以展布四体输其才猷以致其节用爱人之意焉昔人云然者岂古今之制异宜将文人之辞髙下抑扬以极其意之所到未可据为定论耶惟吾静轩陈侯以贤劳筮仕为丞于兹葢优选也始至见其仪观颙然须鬓鬒黑中州语琅然有章明敏雍容意其为适治之具莅事数月贤声蔼然清慎谦和甚为大尹素隅林公敬礼师资协相以能厥官庚子秋大尹公入觐侯摄治县事乃阅岁时敬循成规不渝所守赋役讼狱平易近民悯恤抚摩常在于法令之外淛一犂海上隔逺城都夜月柴门无追呼噭嚣之扰者是皆君侯之赐也侯尝再奉藩司之令典司海戍军饷出入举军称便侯之言曰军人亦吾人也将伸此抑彼有所偏党于其间则非为政之体抑其人占籍戎伍不得复有所为而待哺于数斗之米所储滥恶又从而侵渔之则其所受其复几何故其收之也必择其精曰庶民惟正之供吾不得有所私也其给之也必均其惠曰朝廷养军之需吾不得有所利也故彼此兼济人甚徳之既毕事介胄之士踵门请言而千兵武君大器又重为之请淛知侯者法当得书追惟丞吾邑者前后凡几人耳目所逮有江侯名宇者甚有惠政民至今思之后擢令尹以去丞何负于人哉侯其勉之诗不云乎在彼无恶在此无斁庶几夙夜以永终誉时嘉靖二十二年岁在辛丑夏四月望日 

　　海上赠言 

　　闽海邦也元氏之末倭人航海钞掠国家设立水寨分布卫所以卫兆民其在莆者寨曰南日卫曰平海所曰莆禧南日在莆东北絶岛鲸波渺弥徙民内地而水寨移置言了海冦出没莫可谁何议者欲移水寨复故地相持未决平海造士熊生堪将家子习边事造予草堂共谈及此予意祖宗防倭设险置卫而守御千戸所参错其间吴屿等五水寨相望海上声息相闻互为掎角其制甚密然吉了既迁南日芜秽今欲复仍旧址必须募徙居民建立城栅剙置营垒事体匪轻天下太平武备废弛舟船不具军士在土平海城郛平歩可越今欲议此计应未易乃以孤军委逺海点视弗及去留靡常则其可患当有甚于今日者葢自辽东一据而倭冦絶迹久矣附郡奸民倚海作过诚使海濵诸镇舟舰整具军士在营戍将得人奋励威武日以舟师巡逻海上一闻冦盗首尾邀击自足以弹压弭服南日之移姑俟他日随机应变计应未晩熊生深以为然乃父西墅君名昱字一仰世为平海千戸奉檄三戍莆禧廉洁自守严重有威庶几可以乘一障者今年夏海上有警例易镇戌得归禧人自同列下至贩鬻缯夫皆惜其去曰是不扰我军者乃介梁千兵■〈日上永下〉求言于予予因述与熊生谈者以为侯赠南日私议与侯商之 

　　一门双节诗序 

　　臣子事君适遇国家非常祸故而或可以无死匪躬竭力周旋于其间抚存遗孤而存国脉此其事未若伏碪锧之酷烈也然一念忠诚终始不变以济天下之事视之见危一死报国者为尤难也呜呼此大丈夫之伟未可望之妇人女子也葢其深闺弱质身不亲师友目不观史书非其天常之厚坤徳之贞少缓其死时移事改鲜有不负其初心者萧道长支山先生西蜀人也世以礼法名家其同祖弟世建十岁失怙慈母陈氏鞠之为未亡人者几四十年矣支山生九年而孤育于庶母李氏时方妙龄寡居二十八载一门两节氷玉相辉李以侍御君贵勅赠孺人陈之行亦为郡使者褒奬表其堂曰贞节此又古今所鲜者夫贞节之事于理为吉祥于家则为不幸支山先生兄弟遗孤渺然无二母氏则未必能自存立以光大其家如今日所见则萧氏之家于不幸之中而有大幸焉者支山职司风纪正色立朝今按治五岭以南凛然风采声逹八闽莆人有传其事而为之咏歌者淛不文为之题简端以张大其事亦以愧夫为臣之懐二心者也 

　　得雨诗序 

　　不雨者勤雨也雨者喜雨也夫邦本于民民倚于岁岁视于雨不雨故雨旸之候君子系心焉此夫子之意春秋之法也乃嘉靖六年丙戌大旱我民载饥越明年麦秋复久不雨陂塘竭泽农鴈鸣声穑人袖手无所事事二守少泉傅公摄总郡政悯恤民瘼戚然不宁夙夜奔告于神以为我民请命甘澍时应捷如有神逺近沾足歌诵于涂委曰君侯之惠而公不有也夫天道逺人事迩水旱之来皆有天数古人有露祷自焚而取应者吾不得而知也而公之勤雨喜雨志在于民厪厪焉以农事为欣戚者所可得而知也公三牧兹土忠实恻怛不以棘棘搏击为能而惠利于吾民者深大此土之民所可得而知也素翁诸老皆有喜雨之作淛界上耕民也职以百畆不易为忧敬窃古人之义大书数句以俟 

　　雪壶歌序 

　　物以少为瑞者于其地之不恒有也而或间一见焉其谓之瑞也固宜维兹壶公作镇南纪端竦峻拔海内攸闻而四时之中独悭雪景为洞天欠事癸未秋三峰朱公来守兹土越明年元日雨雪八壶翠微皓如积素有异观焉公乃名其退省之所为雪壶之堂志喜也今春正月春日又雪公复为雪壶之歌以纪之于是寅僚可亭汪侯和之莆士夫闻而悉和之夫雪北土恒有也在莆则非恒有也自公作牧雨雪时降岂中州之气自北而南而莆适当其盛亦贤太守宣布上徳所以子惠我民之意恻怛潜孚和气休畅将蝗蝝不生田野大熟而莆民亦蒙其休邪淛负罪归来耕且食于兹山之下盻盻焉惟歳之是望喜雨雪之不愆而瓶粟之储可继也乃承公命叙而藏之田间春秋里社歳时蜡腊将与邦人子弟按节而歌以鼓舞圣明休养之泽而侈我公之赐于无穷也 

　　夣剑绪言后序 

　　思不苦诗不工夫诗固于思乎出也随其思之所极盎然出之何莫非诗而至于苦思焉为之则驱率性情追逐时好已失诗之本旨而天然自得之趣又岂锻炼脂蜡以求工者所可得而同耶梦剑绪言一集乃吾邦伯三峰朱公所作首尾两年间凡得诗百六十有竒首掉鞅骚坛追蹑古作公亦何尝刻意为此哉间尝辱顾山中相与登文峰凌絶顶以览于凉烟涨海之外徘徊久之乃返次于观澜湜沚之濵当时纪兴三诗载之集中者尝试评之云宿竒崛孤眺髙虚而观澜闲适体裁不同各极其趣是皆特于登临倚徙杯酒谈笑间偶然得之槩之他作固可知矣葢公之为此邦致勤于民而不废笑咏之乐不屑屑于为诗而其诗可传殆昔人所谓性能而好之而神固不劳也公诗既梓传于时淛因受而遍读因缀数言于琬琰之左方以为公之诗不难于工而难于天趣之自得也 

　　东园郑先生文集跋语 

　　右东园郑先生遗稿凡若干巻古风近体排律絶句其为诗也凡几百几十有几首笺疏碑铭序记述作其为文也凡几百几十有几篇淛既受以卒业大抵先生之诗主于寄兴不以用事琢句为工平易从容而有余味乃所以为工也先生之文主于达意不以绮绘组织为能汪洋宏肆而无赘词则又未可易能也夫诵其诗读其书不知其人可乎先生徳业光明正大天下后世皆知其伟人独其诗书著作之美散落人间藏之巾笥而或世未能尽知也季子上舍某欲梓以传敬为校其誊写之误末系数言以致生平景仰之意云尔 

　　秋崖方先生文集序 

　　文章随世髙下不其然乎夫言因气机之动而为之者也人之气与天地之气相为流通天地气运方隆而生于其时者其禀受深厚器度大雅而见于言语文字亦多肖其为人文称西汉诗宗盛唐后来作者不乏其大致尔殊也我朝气运隆盛成化弘治之间文章巨卿彬彬辈出其在吾莆则从吾彭公翠渠周公见素林公咸以制作之才擅名海内秋崖公生与同时徃来上下其议论而年又最永涵泳优游益老其学以大其所就卓然自成一家其得于天者固厚也今观集中所载凡诗若文诸作皆典实和平纡余丰润不事艰棘尽写其所欲言如大人王公端冕佩玉退食从容无局蹐窘束意态沨沨乎其治世之音矣乎后之人得是而读之犹可想见前辈老成气象也翁少登朝由行人拜御史以直言补外扬歴州郡完节归来乐育后进淛获拜门墙重辱接引罪黜归山而此翁已不可作矣是集也乃其季子将仕郎世举所藏令其侄孙春元兴邦校正刻之家塾其余诗若文仲子太学生世忠将裒而并刻之以传于人间诗不云乎虽无老成人尚有典刑 

　　改斋学録后序 

　　改斋先生没淛年友胡君蔚中好是懿徳访于其家得其论学一録刻而传之以惠来学淛得受而读之其所论著自出义理不剿前人之说而于天道性命之妙多所发明其论学者进为之方出处之节又皆明白简当诵其言者惕然有所兴起其于学也不专于言得诸心而书之言也其善言也固如是哉一篇之中提示纲要于虚之一字葢屡致意焉大抵得而言之天道之虚无心而已人心之虚无欲而已人无私欲之累则心体湛然应事接物各得其理而学者之事毕矣改斋平生之为学终日惺惺主于持敬胷次脱落得失死生之变惟其所遇一无所动于中可谓能践其言不负所学矣淛早知敬慕先生曩游都下时亦尝拜于其馆间辱一再徃来得闻绪论狂誖速归而先生亦非久下世矣呜呼伤哉歳月因循贤哲凋丧今欲日相亲灸以进所学邈乎不可及矣异世君子尚友斯人而论其世斯録之刻而传之也其又可少也乎哉 

　　题翠峰诗后 

　　右翠峰方君遗稿翠峰名从鲲字世元秋崖之子少有俊才甫冠膺乡荐再踬春官素翁先生移书崖翁以为失士且曰正须迟之使成上器翰林材也集中若干篇皆其下第寓京邸时所作翠峰雅有诗懐髫稚属对警语往往传诵授经家庭间崖翁欲其专意事事格其诗性也及卒友人束其稿归来崖翁读之谓诸子曰使吾为之亦未必善是又曰此诗萧散出尘有江湖间气呜咽不自胜昔李文贞哭其爱子兆先悔其不使肆力于诗以极其才之所至崖翁有遗憾矣翠峰他作尚多兄世忠弟世举先为梓是呜呼昔人有以一聨而名后世世元得是亦可以不朽矣 

　　国清林氏重修家乘序 

　　田宁少府林克容氏修葺家谱既成缄以见示曰子其为我序之淛因受而遍阅凡林氏之宗世徳之渊源子姓之派别衣冠文物之盛宅里坟墓之详自颕公以晋建兴二年甲戌入闽至于今凡千二百二十余年之事举集目前一览可尽一家之史可谓大备而成矣夫保姓受氏谁非神明之裔文献无征涣漫不续者何限也国清之谱始作于徳佑进士漳州司户嗣南公复修于国初时濵州州判厚公皆自系于澧州司马之世至弘治间始得长城谱观宋崇宁间金紫光禄大夫英公所撰谱序得知其与长城棃岭之派同出省元沙公与澧州实同十一代祖泝源沿流逺有端绪兹谱因之考正世系寔前人之所未及又为修谱变例五代一图遂核其事迹系于名字行位之后以便翻阅而劝后人也是又先贤谱例之所未及少府自田宁老归毕力于此而其子国子生继复尝示予以移国正献陈公所与先世徃来书札数纸笔迹尚新此固林氏之毛伯伯冏敦铭也淛寒宗七世祖姑及曾祖姑皆适林氏暨淛复受室于宾壶翁汝实其它羣从婚姻往来者不下三十余人古所谓朱陈之族殆不过是幸得缀名于后承少府公命敬题数语归之 

　　晓山诗序 

　　江南山水窟宅何处无山而昏旭晴雨之态则又山间四时所必有也江侯别号取诸晓山葢即其所居之景以寓夫静对悠然自得之趣焉尔当夫赫曦未髙露气犹泫林霏野翠杳霭冥蒙冉冉髯松如出膏沐至于树石卉草莫不苍润萌鬯各有春意此则山中之景尤竒而主人独得其趣者也其佐令于朝镇静不扰慈祥岂弟之政与万民相安庶几古之循吏无负于时则亦无负于山夫君子之处世时行时止止以存身行以泽物要求此心无愧而已侯家食时坐卧起居镇于兹山相对一行作吏且六年矣山中猿鹤不无逋客之诮兹以忧归故予道其出处之得抒素濡毫假钟山勒移故事为晓山解嘲晓山名宇字居仁建昌丰城人 

　　东窝诗序 

　　窝翁先生生平耽诗晚来弥笃虽以淛之驽钝荒疎歳时间一再相见辄出袖中属稿以相裁订徃复不休计其端居未尝一日而忘吟事也近乃缄其定本一帙凡得诗若干篇题曰东窝示后録寄余山中曰子其为我评之于时未能遍阅乃复书曰以兹示后窝翁所以贻厥者为不薄矣留之两月朝夕展玩重承来命妄以已意圈点一二而为之序序曰昔人谓学诗如学禅必有所悟入处观翁自叙其初得于杜律故其所作多祖近体而用意使事组织少陵特其出入变化使人不觉至其得意处亦时造于浑淡成一家言其可以观矣夫翁之为人寛而约俭而有礼棋不数着而品甚髙酒不多饮而兴甚豪承先人之业应酬经理未尝废事而性好丝竹未老乞身自放于蒲菰花竹之外以观鱼听鸟为乐而其诗亦往往道其实事精神意态酷肖其为人余尤爱其芦花兼月白灯影落波红林下乾坤花下酒庭前歳月枕前书数聨谓置晚唐诸人集中亦未易别其真赝也其曰示后云者葢此翁之谦辞云尔然诗文传世譬如珠玑琴瑟藏之人间易至于散失不可收拾昔戴石屏先生裒集先世遗诗得其断章数句标志而传之然则斯集也林氏之子孙慎守而宝藏之以无负忘简之责也哉 

　　题萧苍石大尹文集后 

　　立言垂世者谓之不朽然古来能言之士至于今有闻者仅仅可数磨灭澌尽泯泯无传者何限哉言之传世与不存乎人不于其言焉耳矣苍石崇古正学施于有政仙游之民爱之如父母不知汉之所谓循吏者何如耶爱其徳思其人愈久而愈不忘将求其彷佛形似焉而不可得况于其所立之言乎是之谓不朽公之言浑朴岂弟肖其为人而封事数篇卓有实用其辩九鲤何仙说夣之诞真足以破千古之惑 

　　考祥録序 

　　仙邑张君士宗读礼山中乃裒其先翁南坡先生庆祝哀挽志铭墓表诗文凡若干篇又以先夫人陈氏墓铭一通附焉共为一巻梓而传之余友马子莘氏为引其端复以寄余俾识数语余谓天下之事有其实足矣而文固不必具也尽诸已足矣而人固不必知也斯録之刻其亦不可以已乎可已而固不已者人子之孝诚无穷有可致力于其亲者则亦不敢不尽也古之君子之送其亲也既铭诸幽又表诸道而其载笔之任又必求夫当世之望人先逹其言足以信今而传后者托之以不朽固未尝以其言后世名为嫌也葢无其善而诬其亲者不诚也有其善而没其亲者不仁也因其善而扬其亲者孝子仁人之用心也南坡隠徳清望固不待録而后传然得是集而观之则其世徳之祥妃耦之善与凡生平行已所谓光前而裕后之实一一可睹将南坡之贤益彰而士宗兄弟之孝扳慕悲号衋然不可追及者亦庶乎其可以少慰矣虽然夫孝始于事亲中于事君终于立身葢人子之心无一念非亲也人子之身无一事非孝也士宗所以事其亲者既竭其力矣则其出身事主与凡所以立其身者率此意而行之所以腾扬光大其亲而垂令名于无穷者固将有在也 

　　慕萱诗序 

　　建阳友人陈黼之丧其母也追慕悲号茕茕靡极乃叩诸学士大夫凡能言者作为挽辞诗歌以道其幽忧迫切无聊之情积成巻帙名之慕萱致书千里征予一言索居海上未及一吊其庐阅诸公慕萱之作未知所以言者顾断叔索之愈勤而不厌也又将奚辞尝记薄游潭城时断叔辱同笔砚朝夕相徃来一至其家庭宇修洁房户阒无人声家政斩斩有度而断叔从予游也亦得肆意于学无内顾之累问之曰是吾母氏之教也问之友人曰然则慕萱之作其殆闻陈母之贤而悼其溘逝为是以哀之而因以相断叔之哀也固非为漫应不情之词而已也夫歌诗之作谐比音节抑扬其词闻者足以感怆而兴起读蓼莪之章三复而流涕者不但一王伟元也以断叔孝思之诚又得能言之士为之抑扬反复以尽其辞而极其情之所至使断叔读之亦必感叹唏嘘凄然悲剜然痛潸然出涕不忍终篇掩巻而遂止也 

　　马梅谷庐墓诗巻小序 

　　庐墓之事不见于礼经然古人有行之者矣礼缘人情而其事固可以义起也夫人子幼在父母之侧襟裾左右未尝斯须离也一旦遽罹凶变奉其遗魄即安于九原温清定省晨夕滫髓之欢无所于致不忍一日之宴于是乎庐于墓侧蒲服草土以伸其悲号攀慕痛悼迫切之情是诚出于孝思之不容已非为名髙而为之也饰伪以钓名君子奚取焉宝庆马君维新之尹罗源也疋马就道不以家累自随日进溢米一毫不以取诸民约已而厚下谨身而率物其不为龌龊而取虚名也审矣其家食时乃翁广文先生之戚结庐墓左蔬食者三年友人鹗翼为传其事海内学士大夫多为之诗积成巻帙余鄙人未获与维新良觌譬之草木偶同臭味归耕海澨尝辱通书焉因得一览此巻时余重膺天祸茕茕在疚情事未伸一读凄然不觉泪落固知维新此情之悲也夫丧止三年亡则弗之忘也其维新之令于兹回首苍山父家安在白云幽谷何日去心然移孝为忠以腾扬光大其亲者固自有托而余以狂谬自弃明时罔极之痛终天而已读蓼莪之诗而三复流涕者不独一王伟元也 

　　题劝孝手巻序 

　　割股之事非人子事亲之常不可以为训然其一念至诚恻怛无近于名而为之者亦君子之所取未忍遽以为非也国子生林生自治先田宁府同知栗斋先生之孙今六安州幕僚愚庄继复之子幼有至性逮事厥祖及祖母陈氏安人朝夕襟裾津津孝爱甫冠安人遘疾危殆势弗可生自治彷徨无以为计乃割股肉和粥以进疾良已栗翁为作七言古诗一章以嘉其意阅数载翁病革诸医却立没事皆已整备自治晨夕悲号信人肉之可以愈疾也复尔为之爨婢以告翁曰事无可为何自苦如此口占前韵一诗令其侄宁波府同知栢庄继贤君书之栗斋上僊安人只今无恙也继复宦游逺方自治归侍滫髓左右就养婉顺老人之心无少违忤见一美食必问太母尝乎未尝不敢尝也即其平日孝爱知其向者之事出于其心之诚然也夫人臣事君淑女之事君子履常处顺喜起和平固人心之所乐不幸而处变故亦有碎首割心抉眼断臂为决烈诡异之事君子亦存之不削者哀其迫切之诚亦为衰世薄俗遗其亲后其君者之戒也栢庄兹取栗翁亲书并小序一诗及其代为之书者裱为册叶寄示山中淛为之大书劝孝二大字引以数言夫天下之事感激慷慨而为之一时者非有甚难推广是心恒久而不变者诚难也自治尚其永修厥徳逺大是图或宏乃祖之彛训使后之阳秋人物者释然于其初也 

　　双节行纪 

　　呜呼节义美名也亦难事也士君子读书从师友游多窥前灵遗烈易有所感发兴起法象而为之妇道柔伏又主内事耳目无所见闻幽贞之节则出于性能而自好故其事为尤难而慷慨杀身或出于一时意气之所激至于阅星纪歴事变景移于外情迁于中挺然独立愈久而不挫者此则士君子犹或以为难也栢舟之诗卫世子共伯之妻所作圣人列之于经夫一妇人女子幽忧愤惋指天誓日之辞乃得与古先哲王贤妃淑女之嘉言懿行并行于世而不泯则其所立顾不甚伟与吾闽之山谯阳张氏簪绂世家其（阙）氏无禄早世二妇皆陈氏士族也长者年二十有六少者又少一岁夙遭家恤相次为未亡人其姒无子以少陈氏之子为子纷华不御形影相依草阁深凉寒缸明灭辄相对缉白苎补秋衣令诸子读书其旁以须其成立靡忒之操人翕然称之巡按御史双江聂君豹为扁其堂曰双贞有司又为上其行于朝表其宅里夫共姜之节得夫子删述而遂传二陈氏之节得王章褒锡而益显而一门双节玉映珠聨千载此心秋月寒水此又古今之所难得今其姒年八十有九而其娣年五十有（阙）岂非天假其年完其节以暴白其事于天下与来世与少陈氏之子文焕以妙年膺乡荐剡授处州之龙泉教谕与吾丈陈君子修为同寮以禄养也逺业未涯其所以阐发幽光者将必有待也余表黄某氏昆弟薄游浙东结识张君归言其事请余为之述以传也夫坚贞之节固余之所乐闻而于法亦当得书也遂书之以间诸作者之簉 

　　灵壶纪别诗序 

　　白头如新倾葢如旧昔之人固有所至而人士咸与之游愿纳交而若不可及者焉此其人之文物议论必当伟然不凡有以起人爱敬之心于立谈俄顷之际殆非偶然也江右广昌西池黄君寿夫为子求师不逺千里朅来于莆爱壶山之胜留兹者几一月访鲤湖登九华渉溪声过黄石之野以观海上诸峯莆之士夫见西池者咸器异而敬礼焉徃来下上欢若平生西池何以自结于兹人哉昨乘笋舆从一仆访予山中扫叶启扉肃客而入见其仪观魁梧礼度闲雅与之言闳而博俭而不踰如登君子之堂而其诗书图史琴剑尊彛几席觞豆之物位置后先井井不乱坐语移日恨相见之晚也予饮西池闻东洲夏先生吾年友石冈李君君姻党也其箕裘阀阅宗规轨物渐涵灌渍以植君美者厥有自来哉行归矣诸公皆有赠言命予为引其端伻来予适负暄前檐披陶彭泽诗诵其答龎参军之句爱其清真雅澹未能去手其诗曰相知何必旧倾葢定前言又曰我实幽居士无复东西縁又曰情通万里外形迹滞江山君其爱素体来会在何年欣然会心不觉失笑鄙人之心真烦古人先道之矣遂引笔书之用以识别亦为别后相思之资云尔 

　　纪翁君允吉孝徳序 

　　昔西山真先生帅温陵日有承信郎周宗强者割股疗其亲疾延至州治设宴用旗帜鼓乐迎导以归夫割股之事不见于礼经不可以为训而先生有取焉者人子至情恳诚恻怛虽咈于常亦可以为世之薄乎爱其亲者劝也友人翁君宗佑字允吉大方伯缓斋先生长子也夫人杨氏无子允吉事之如其所生夫人婴疾逾年侍寝餗唯谨顷疾剧医缩颈谢去允吉忧灼吁天刲左臂肉三脔以进夫人遂苏醒时九月望后二日也家人徐见血渍衣袖乃觉以告夫人夫人曰儿良苦然吾命当尽吾有儿如此即死亦瞑目矣越三日逝去呜呼翁君此举尤昔人之所难使西山见之亦必嘉叹赏音不以其渉于异而弗取之也或曰为善无近名翁君此举非与则应之曰善者固名之所归也以善为近名而不为则将何所为乎但不可有近名之意耳允吉当其母疾殆时哀痛彷徨欲以身代焉而不可得以至于此计其操刃之时忙不自觉又岂有一毫为名之意哉是固君子之所乐与也夫君子不轻与人而爱之与之者其责又有重焉夫孝始于事亲中于事君终于立身无适非孝也使或感激于一时而或不能不少怠于他日则人将得以议其后而并议夫以善与之者之谀也允吉善守义方孝友孚于家族修身慎行进进未已固有以孚众听诸士夫咸欲得数言以纪其事式乡人焉少溪黄时简氏淛年友也属笔于予予不敢辞亦惟将夫翁君之行之实而有以免夫人之议也夫 

　　梅桩序 

　　可亭汪君盛谈梅桩之美且曰梅桩之号愿有述焉余未结识梅桩敬谢不敏无所辱命可亭曰子固为之余乃不获辞则谓之曰欲知其人先观其所与处者余虽未识梅桩梅桩之所与游者则固先得一人焉恬淡清真不慑不盈襟度洒然独立风尘之表与人交能久而不厌所谓梅桩氏得无象之然乎可亭笑而不答曰子姑言之则又谓之曰梅桩寓号于梅夫梅在百卉中以气格独胜横枝老干槎岈痩劲诡寄如怪物黝黑如纠铁而嫩枝茁蕚之迸出其中者又多颕发秀好含章正色为百卉前锋梅桩氏得无象之然乎可亭大笑曰是则然请遂书之归呈梅桩以代巡檐索笑也梅桩名钺字徳威吾郡节推桐城可亭君之邑人也 

　　梅初巻子序 

　　天下之理有开必先故一草一木之荣悴而人事之休咎徃徃征焉吾友张君希殷庭有树梅老且悴一日复勃然以起如夫初张君喜遂以梅初自号应征也吾同年陈子潜江为之叙夫张之徳门书香种种梅之初也有征矣然物之生也相禅于无穷濳江之叙稽其岁月为正徳屠维摄提格屈指且十六年矣前之所谓初者阅星纪将意夭矫如游龙盘错如积铁老色苍颜无不可爱芽茁之迸出其中肖翘秀好又将扬其馨馥为百卉先锋是又一初也余与梅初譬之草木实同臭味方将过梅初并坐于暗香疎影之下挥麈濡毫而评其漏泄之太甚以索梅一笑也 

　　臞石序 

　　友人周君曰清号白江又曰南洲志所居也乃今定号曰臞石请序于予予因讯其所以然者曰某所居舍东结亭数楹为藏修息游之所负墙数石苍然古貌有似夫山泽之臞而其耿介特立不能与时俯仰诚鄙心之所乐也故取以自号焉又曰人苦不自知某自分甚陋何敢有一毫上人之心而赋性蹇拙处世无术不能周旋委曲以揣物宜言有不由于衷嗫嚅焉不能出诸口也事有不安于心黾勉焉不能措诸躬也人有非其亲友有非其类随分酬应不能骤而合比而同也以故人率以傲见目左右坑谷动相龃龉家居杜门率阅月不出户限读书之暇巡檐而行拥几而坐与兹石为偶瞑然意会怡然理足真吾之莫逆交也故所以自号焉予复之曰子之号臞石也甚宜夫子生华胄易起疑畏之心直已而行而其迹有似夫傲以形迹之似加疑畏之心殆难免乎今之世矣察言观色反已自修持之不息之诚人将自孚至于横逆之来虽圣贤不能免也又奚暇于释言哉诗不云乎他山之石可以为错砥砺磨礲正君子进徳之地也子歩小亭抚石顶试以此问之以为何如 

　　题太守叶省庵寿百岁翁诗巻 

　　黄石之野有林翁者寿一百有二岁矣精神食饮不衰吾郡太守省庵叶公躬造其庐分俸以惠兼有诗章之赐老安之意溢于言表少府北泉傅公和之别驾二江王公又和之水南士夫又咸和之积满巻帙授简于某不揣輙为叙之序曰予观郡乘所纪人物列传班班可考而百年遗和独阒然无传焉至于吾郡先大夫述作见诸纪载徃徃不乏亦未有如省庵之诗所云者岂期頥上寿从古所难而敬老敦化优礼恳诚之意播诸声诗寔自我公今日发之也国家混一百六十年计翁之生当宣庙践极之歳七圣继作息休绥和跻天下于仁寿之域此翁之身独当其盛淳龎质朴庻几唐虞三代之民老子长孙靖享治福冠裳里爵重沐国恩又得贤太守以宣扬明天子尊事黄耉之意适馆授粲周旋揖让与之钧礼如此翁者得非生人之大幸与前记有之上老老而民兴孝又曰老吾老以及人之老公之事与翁之寿于法皆得书是诗也翁之子孙其慎宝之后之载笔者将有稽焉以补乡邦竒事之阙 

　　五眞陈翁自寿诗序 

　　古人相与赋诗往往以是定其贤否占其休咎而取征焉古人所赋之诗又前古人之为之也■〈言巢〉而诵之而既足以观矣矧夫作于其心笔于其手其精神之流注声口之抑扬徐察而审听之有不得其情者哉予读五真陈翁自寿诗章如操几杖从翁游而聆謦欬之侧也意翁为人浑朴质直谦恭乐易有先进长者之风而寿考福泽之盛亦有非人所能及者何以言之夫人之贤否存乎心心有纯杂视其言可得而知也人之寿否存乎气气有淳漓视其诗可得而知也翁之诗虽祖近体而不袭故常平妥深厚慈祥岂弟之意溢于言表而舂容隽永词尽而意有余也令徳寿岂固可知矣翁自入寿域每得十则以二十首自寿今岁八十矣当复有作计至百年当得百首也夫古时香山洛社诸老人得一首或具体而未工至今传诵未艾以今观后岂非千载之竒观哉翁二子俱登进士第季褎与某同年同入台为御史温恭朴厚克肖其家疏当终养而翁光膺锡爵命服辉煌为善者劝矣方今圣人立极敛时五福跻天下于仁寿之域如翁之诗真治世太平之音也邦进缄以见示谨书数言置诸巻端以致敬慕之意云尔 

　　天马山房遗稿巻二 

　　●钦定四库全书 

　　天马山房遗稿巻三 

　　（明）朱淛 撰 

　　○序　寿文 

　　海邦庶言 

　　云泉呉公之宰海上秉公守清有惠政焉念太夫人耄耋在堂逺不可致常有赋归之思百姓恋恋恐释慈母也是月之吉太夫人初度之辰邦人瞻礼白云遥致祝愿某述其意为作九歌俚音不谐亦庸以寓舆情焉耳矣 
　　维木有本兮维水有源维子在母兮字而传维昭明德兮克肖之然 
　　维贤协德兮酝酿和气诞育厥子兮蔚为令器绍美前闻兮世为循吏 
　　入长郎署兮出牧我民秉一心兮对越苍旻饮莆水兮劳抚字煦幽谷兮阳春 
　　饿我食兮寒我衣羌岂弟兮民爱依泝流津兮所自奉慈训兮庭闱 
　　有子如是兮母贤可知自天锡诰兮深厚训词教忠食报兮焜耀门楣 
　　淑气应律兮阳回王母降兮寿筵开邈闗山兮修阻望白云兮悠哉 
　　若有人兮云之中洞秋水兮明双瞳夜分眠兮早起介寿考兮无穷 
　　若有人兮云之端服沆瀣兮餐琅玕采瑶草兮赠逺顾千岁兮长安 
　　若有人兮云之外环佩鸣兮声哕哕考閟宫兮征诗愿眉寿兮无害 

　　寿节推沈少波尊翁七十二文 

　　古人有云宁得一日养不以三公换夫一日之养为欢甚浅而三公之贵不与易焉则凡天下之物可爱而不可求歆艳愿慕而不可以必得者又岂有出于禄养寿康之外也哉吾郡节推少波沈侯筮仕兹土奉其尊翁老先生偕太夫人贺氏以来退食之暇辄着斑斓之服娯侍戏舞于其侧油油翼翼先志承颜二老人者顺适怡愉忘其身之在仕国也夫禄逮其亲人子深幸而宦辙南北风土异齐亦有不可强而致者昔者狄公上太行望白云凄然亲舍之感悠悠千载谁无此心翁家嘉兴去莆甚迩南食饴美亦不待久住而后甘也白髪相将笋舆轻好山城风景凉燠宜人晨夕滫瀡之供皆出于仓氏库氏朝家所以养贤待士而恤其私者禄养之荣天性真乐天壤何物可以易此哉翁醇厚长者其在官所惟课稚孙读书叱咤之声不闻户外常立侯诫之吾家先业粗足自庇而昆弟皆幸能自立而能守官清白吾愿足矣又恒以恤狱慎刑为理官义方之训故侯官于此摄县者二年矣缁尘不染未尝轻于决挞一人父母之教素然也翁戊子生今年七十又二太夫人寿亦古稀强健聪明寿考未艾郎君政声日起荣封锡诰之典腾扬光大以寿耆德于无穷者指日可待也是月五日维翁初度佳辰某野人敬以一言为寿少波处斯景忘其为乐抑所谓手舞足蹈而不自知焉者也 

　　拒山寿言 

　　大山长谷间得一人焉忠信材德福泽而寿考其山川灵秀之气锺于若人者固专且厚也尤溪吾闽中山水奥区也双峰矗天万壑环汇在昔多闻人入国朝科第稀阔至拒山田君希古始以进士起家而文章行谊名于海内凡荐绅之士或未识希古而阳秋人物称君子者皆曰田希古云朴茂深沈有先封君梅峰老先生风度与之处终岁无狎嫟之谈游从往来非其地弗履持重自爱守身若处子翩翾皎厉之行颓俗所尚戚然不忍加诸其身焉入仕途为武选转户曹分司九江莅榷商税财货丛委君退若不胜衣视阿堵物心如铁石确然无所动亦自视为常职守不以此自异讦讦以取名尽其心焉耳矣擢湖广按察司佥事赐玺书专督学政以身率人不言而化擢贵州按察司提学副使葢殊迁也君以母老封章求致仕辞意勤恳圣天子嘉之遂俞其请时年四十余耳归来闭门以奉亲教子为乐与伯兄小坡弟某自为师友庭无间言密迩县门非公事不一至处乡人油油平易不立等威非意相干嘿然受之不校也按治云川高公廉其行以遗逸疏举君山林之趣已成无复仕进之意矣维尤川为韦斋先生仕国而文公实生于其乡希古少读其书有景行私淑之志今夷考其平生行已居官大致真能不负所学山川之生是人也不亦难乎强壮乞身栖迟林壑与旧时交游陈翁某刘翁邦宪林君孔厚数君子追随往来以引以翼衣冠文物为乡里典刑怡愉顺适其寿固未涯也秋中之吉为五十初度之辰其妹壻范君希韶以希古辱与余游不逺数百里求言为赠余知希古最深而为是言也亦庶乎可以无愧矣而希古好学其进未已尤川善俗每得十则亲友相与为寿自此至百龄当几寿而其善当不一书也 

　　寿田拒山五十序 

　　宪副拒山田使君希古蚤岁时辱从游焉甫冠偕领乡举遂为同年友生先擢进士第仆晩来辄偾禠职归耕数岁君以夏官典武选得旨将母勅封太安人还乡千里单车左顾海上时方三十余耳别去数年宦成名立以母老封章恳乞致仕蒙恩赐允去岁是月复拉其弟贡士君惠然见访相见甚欢日与师山马君笔峰王君野塘黄君次溪欧君跨天马登谷城从木兰以观扶桑日出之景徘徊久之乃别阅今年君春秋且五十矣记初定交时仆与君皆少壮意气许与甚不落寞仆蠢愚蹇劣白首无成君雅望清才蔚为明时瑚琏之器名位通显进退光荣平生故人不我遐弃仆窃自壮而君之交谊溢于人人矣夫人寿百年而五十方及其半昔武公作懿戒时九十有五计其寿当余百龄风人歌咏其德曰如金如锡如圭如璧君德器粹然见者咸谓金玉君子而其寿考固未可量也夫人受天地之中以生能者养之以福君子生身天地之间所以善事其心不失此理以为安身立命之地者昻昻百年惟日不足又岂有穷达老壮勤惰之殊哉武公以睿圣之资彻侯之贵入为天子之卿固国家之宗臣元老是宜可以自暇而自逸而其饬躬励行履薄临深不敢有一毫茍且自恣之心乃如此则夫庄敬日强所以葆真頥寿者固古人验方也嘉与使君共之秋中月恒先日君初度之辰未获登君之堂一拜君贶双峰嶙峋紫云缥缈拒山寿筵正其下临风洒赠寄怀于宫 

　　文峰寿章 

　　髙山大岳盘礴穹隆所以含蓄众物喷泄云雨郁为羣望之宗者其得诸天者固厚也世有杰然巨人享有全福起居勤息若与造化为徒而阴有以相之兹非锺山川间气得天地栽培之理其曷能与于斯哉吾莆多宦达言纯福者曰先正东山黄公一人而已父母遐龄宠承封诰玉昆金季风纪两台内子齐眉优游林下者三十六载子孙福泽之盛近古未有匪直斯今也今颍州太守文峰先生东山公子也抱醇源袭气母绍德休闻其平生福履父子间亦酷相肖似先公与太安人寿几八十伯仲氏九人其八登名仕籍衣冠蝉聫无民伍者丈夫子洪谟洪儒洪略洪恩洪举洪会洪宗姢秀靖好玉映珠朗连床读书声撼户外诸孙闯然来矣官为刺史未老引年心逸身康百事顺适而夫人张氏性资贤淑慈训诸子善理内政每宾至不俟画诺饮馔所具适中戚疎家大子众先生独无内顾之忧也兹年六十矣耳目聪明篝灯作字甚细对客豪兴不减曩时将来岁月如乃翁寿岂或蒸而上之亦既可征也夫人生百年谓之阙陷世界诸福之物能致其一葢亦难矣而两世一门向用五福天之所以阴隲黄氏者何其独至耶夫山岳崇髙其融结巩固为屹然不拔之基者固与天地有与立焉先生秉德浑刚髙明特达浩然之气常伸于万物之上而无所挠立身行已施于有政者动有法度夫易以阳刚为君子则先生之所以自求之者固自有道矣阳月之吉乃其弧矢之辰宗■〈尚阝〉交游谋举一觞为寿而属笔于余余惟黄氏世有寿种而庆祝之词皆出于名公巨卿前封刑部主事坦斋公七十同寿之文惠安彭从吾公为之东山六十同寿之文见素林公笔也七十之文则授于简肃松崖方公今兹文峰先生之寿文某不敏何能为役顾与先生同乡世联姻戚退处林壑觞咏过从时得追陪言笑之末相知实深尚奚敢辞仰止文峰近在屋溜之外故为登髙峰之词以为祝葢欲其寿亦与此山相埒云尔其歌曰 
　　若有人兮登髙峰跨汗漫兮凌苍穹抚嶙峋兮絶巘瞰海日兮初红日之出兮杲杲炯双瞳兮容色好招仙人兮云中弄金光兮瑶草风飘潇兮羽衣桃花正午兮春熈熈欢追游兮未极邈千岁兮为期 

　　寿马逸山六十文 

　　昔吾夫子射于矍相之圃使公罔之裘序点扬觯而言曰幼而孝弟耆耄好礼者宜居此位葢去者半焉是知人生老寿为难而修身践言不坠流俗以永终吉者诚为尤难也逸山马翁年六十矣上春郡邑行乡饮之礼水南诸庠士合词言于公曰耆英马某孝友人也行应宾兴当道亷其然遂行学敦聘就位乡人士咸荣之夏六月之吉值其蓬弧初辰诸公谋征文为赠先期黄君持国陈君某诣予山中以是见役某辱在通家敢以不敏为辞窃惟吾莆百里之中皓首龎眉者何限也翁之年甫登寿域即以贤推首应宾席襃衣博带歴阶升堂与邦大夫分庭抗礼三揖三让周旋于俎豆琴瑟之间观者竞啧啧称叹顾不为荣与翁先正翠峰老先生子母太夫人郑氏贤为女师而师山子莘君为之令弟气类习染相观而善其贤固有自来哉某过从师山时与翁游爱其雅而文俭而不肆听其言浩然其深货贿之谋未尝一入于耳也观其貌薫然其和骄慢之气未尝一接于目也桥门拜至之时未获趋傍观礼而风仪意度必有为宾席之光者矣老先生以忠节血食江西吾郡亦有专祠而翁以年德复光国宾夫庙祀异秩所以襃忠也乡饮彝宪所以劝贤也是乃圣祖钦叙之典圣上深厚之泽而马氏一门两世灵承其美饮河洛其知禹功哉以引以翼益崇令德为乡国仪刑以光大前人之烈耄期称道为百年太平遗老诗不云乎爱莫助之 

　　梓里长春序 

　　贤哲之生岂偶然哉其先世葢多善人长者敬修可愿以自结于天积顺委和原蓄而大泄以当世异人而斯人之生也亦必尊祖睦族以致夫追逺复始之义先正谓吾祖宗积德百余年而始发于吾其真知本也哉维兹蒲坂郑氏水南世家其子姓敦尚诗书崇礼法孝弟力田野处而不昵无浮惰华靡狡狯骄悍之习葢德门也自山翁老先生纯德懿行典刑乡邦高节完名焜耀今古而其始终福履之盛亦有匪人所能及者是岂幸而致哉水木源本浩乎深矣先生功敷中外而化始门庭爱切岩廊而惠先宗■〈尚阝〉葢自为诸生时已有希文之志有禄于朝推广君赐于族人无戚疎少长咸恩抚之贫者为其婚嫁赒其衣食居与屋终与棺与塟乡间岁歉薄其租入四方田于人者率视为凖农力以纾竞曲直者得先生一言而退建祠置田以修祭祀迁里社缮河梁筑堤种树以固风气坂东西二水不达者数丘地脉乖阳横流污浊岁屡涸疾沴为灾先生请于官市田度地授役于乡之人阅七日而就横亘百二十余丈是役也葢兹乡数百年利病先生不惮劳费其惠垂于后者殆与宇宙相为无穷矣先生今春秋七十矣宗人咸图征词为寿以某不才从先生游息久辱委命焉先生蒲坂之居咫尺壶峤兰水潆洄山霭氤氲水杉扶疎葱蒨葢寿乡也乃为髙山流水之曲贻其族人歌之歌曰 
　　壶山之高兮乔入苍天愿言翁寿兮于百斯年兰水流兮流声哕哕愿言翁寿兮百有千岁 

　　持翁寿言 

　　持翁周先生早游庠序铮然有声仆时为诸生视翁为前辈正德丙子先一岁偕读书于凤林山中令弟江曲君侄竒任辱游从焉嗣岁仆忝乡荐而翁亦随计吏较射泽宫甲申春会于京邸不才亟黜而翁偃蹇未就往来一再岁乃成一官庚子秋以宁乡尹挂冠赋归来相从林壑则貌既老成仆蒲栁之脆颠毛已种种尽白矣记同游凤林时尊翁大方双竹老先生作镇藩岳为天子南顾倚毘勲望隆茂恩数光宠伯兄一松翁以靖江王府典膳省觐过家学谕在吾君刺史四未君时为举子一门昆季桂茁兰芳年龄皆鼎盛别来三十许年苍松古栢干丛霄而阅岁寒岿然惟翁在尔人世寿祉固不甚难矣哉翁世胄簪缨服食寒素检持绳矩有先生长者之风笃于伦品丞溧阳时公暇尝绘五伦为图各系以小诗引备述其生平行已之详以为人以百年之身最为灵秀卓然自异于物者以此五者之伦而已而其从事学问俛焉自致其力要皆不越于是及其老也内自省循自谓于是数者庶几可以无愧浩然自立于天地之间也匪直自表异其所能以为观美而已归来数年端居静养闭门课三子业书里闬旧日朋游如方伯秋斋翁别驾蒙山翁皆无在者早营一丘在榖城之东距家数里而近时乗小舟径造其下越宿而后返常诵少陵野人时独往云木晓相叅之句以为情景逼真不别治生翛然游物之外其知止知足为士夫羽仪诗不云乎淑人君子正是国人正是国人胡不万年是月南至先一日翁七十初度之辰适九庙告成圣天子大赉海内进阶文林郎昭盛典也以是日望阙谢恩先期其冢子太学生大布庠士大臬踵门求言为寿余谓若翁发之迟宜荣其晩节积之厚而未究其用是宜克受繁祉而绥以遐龄也遂为韵语使歌之以荐寿觞歌曰 
　　壶山髙标入青天古木翔气生紫烟峥嵘天地兮不知几千万年祝翁寿亦然 

　　侯山寿章 

　　五侯端直嶙峋秀出天表而呉氏宅居独当其胜族姓蕃衍康乐而寿考先辈维善维德维和三巨公杰然有闻至今遗老犹能道说名字嗣后书香不絶登甲第者四人登科者十有三人贡者一人簪缨之盛莆中诸名族鲜有焉某之祖姑夫台州教授畏庵公弟温州通判敬庵公继登仕籍时王父寿官在堂年几九十岁时上寿伯仲襟裾章服焜耀邦人不荣其官而荣老人之有二子也介庵老先生敬庵公之冢子也少颖异秀拔着録胶庠敬庵公宦游四方先生留侍傍侧视甘滑怡愉顺适甚得寿官欢心俸余所入一毫无所于私恩抚孤侄为择婚配皆令得所性方直耿介不茍雷同是非处宗■〈尚阝〉慎所许可与从兄贑州通判见山翁最相厚气同谊合朝夕过从见山寿老先生如鲁灵光岿然独存春来满八十矣乃遵恩例易冠带以荣其身夫人世维寿最为难得而夫妇齐寿为尤难也至于福泽子孙足以自老优游暇豫无日暮途逺之思则尤难也先生与内子欧氏齐眉寿域先世遗泽足以敷遗后人三子颙然诸孙丛立阶下既抱曾矣复生太平之世沐澒洞之恩荣锡里爵为邦族达尊此人生之盛福天下凡为人子皆所深愿而不可以尽得焉夫松栢之茂隆冬不衰其得于天者固然也先生秉德浑刚精神大耐每登山临水遒然无倦极将来岁月固未可涯明天子尊事黄耉于百年遗老独加隆焉其所以存问而优恤之者亦宜尚有后命先生之冢子某之妹壻也求一言为其亲寿为侯山歌使歌之以侑觞云 
　　登髙堂兮望侯之颠瞰沧海兮凌紫烟亘万古兮匪今则然愿公寿兮千年 
　　登髙堂兮望侯之冈纷晻霭兮入穹苍峙八壶兮永相望愿公寿兮未央 
　　登髙堂兮望侯之湫荟佳木兮枝相樛揽秀色兮无匹俦愿公寿兮千秋 

　　寿南峰林翁序 

　　畸人逸士常以闲中岁月之长夸诩世俗以为虽达官贵人显融赫奕有可致之势于此愈不可得而与焉夫人以一心行乎荣辱之途战乎利害之境劳神役志穷日之力而且不暇给宴坐空山冲澹自摄尘垢刋落而日自长非直幽人托此髙致而其理亦有然焉顾知之者诚鲜耳南峰林翁性耿介刚方不混庸俗雅有山林丘壑之趣先中丞豫斋先生勲实懋着为时名臣天子叙其劳録翁入胄监甫谒铨部入内台即日致其仕以去平生经济之事付其弟若子为之夫一命之贵皆人所羡慕终身奔走求之而不可必得焉者翁视之若无湛情冲旷拔去纷华角巾归来养性自乐堂有金石庭有棨戟视其门阒若无人声有别墅俯青郊挹翠壶当木兰为溪宗之会苍邃幽深由水闗门轻舠一棹可达翁时往来其间决渠灌花扫苔拂石课疆以事耕垡观鱼听鸟以自适兴或作五七言诗操笔书真楷数十大字以寄兴有就求者不辄与也杖屦夷犹翛然事外坡翁谓无事此静坐一日胜两日若得七十年便是百四十翁生世六十春秋矣须髪不衰精神大耐计其所至当是八九十许人闲中岁月所得不已多乎其视珪组钟鼎之贵殆未可与易也仆昔尝谒翁于京师道旅之馆时逐计吏试南宫求升斗之禄视公浩然髙逝若鳬鹜之望冥鸿也葢相慕而悦焉淛不任濩落归耕草堂之英勒回俗驾辍耕海上邈焉寡情常欲从翁游而未可得私心独先往焉适友人陈君在修求言寿翁遂书此寄之且曰为我语氷清翁天马山民将抱竹竿访寻真侣于南峰云水葭薍之外闲中之乐尚能为翁赋之 

　　宋友泉翁偕寿序 

　　友泉宋君良翰为潮阳君子曰良吏也不理于口曩者予游都下接广中士夫往往闻宋潮阳之政近又得内翰王君宜学所作潮阳遗爱词文读之嘅然叹曰改斋平生非以言语假人者其谪宦于揭阳也于潮为聫壤其见不为不审今即其所称虽两汉间循吏何以加此益信友泉之贤而向之所闻犹有未尽焉者夫岭以南凡几邑令之贤者凡几人尝读白沙陈先生所作新会丁令彦诚庙记其所叙述丁令之政之善与改斋之言大略相同及观所与陶佥宪手书眷眷立庙焉则知彦诚为县亦不为当道所悦竟从而祠之者公道固在也友泉拙于媚上得罪于监司被祸尤酷民有以躯命白其寃者去而思之思之不置而祠之是公道之在人心者不可磨灭世之利口嘴恣胸臆者果何益也哉友泉先哲立斋先生之子髙山景行葢尝私淑焉而恨不及见矣而得见友泉立斋提学岭南其后也诸士子尝为仰髙之祠父子歴官所至俎豆于人宋氏世德之盛其不有征矣乎友泉登第时方三十留滞春官邅回仕进今且六十矣夫以立斋之贤而齿弗赢以友泉之象贤也而位弗显乗除盈朒之数其将在君矣乎君以旧事逮对于潮得白将归矣其子曰敏徯为之寿诣予言曰昔吾太母黄夫人之寿之文黄吏部莲峰先生实为之今家君与吾母之寿敢征言于执事予非知言者而于斯言也不敢辞然知友泉之孝不在于莲峰之文则宋子之所以寿其亲者固自有在不系乎予言之有无也 

　　椿萱并茂图序 

　　东沙石渠蔡翁与其配王氏偕登寿域是月二十日乃翁初度之辰厥子五人预谋张乐举觞称祝先绘椿萱并茂为图诣予请纪其事以展家庆而欢亲心也余惟前记有之见有礼于其君如孝子之事父母焉某鄙人邀天之福老父母幸皆七十许人愧无以为养见有礼于其亲者固将亟称其贤而乐道其事况亲且旧如蔡氏五良者乎夫天下万事皆系于人而寿则原于天不可以必得人子事亲凡事皆可以自尽而亲之寿则无所用其力故古人宁得一日养不以三公换三公至贵也而一日之养不与易焉则其致养致乐而尽爱曰之诚自不能已矣然寿原于天而天之所以以是予之者亦未始不由夫人故曰天寿平格又曰令德寿岂考之诗书所载可征矣渠翁大都运石愚先生季子忠厚笃诚世载厥令矜严律已然诺不轻教子正家井井有法屹为宗■〈尚阝〉典刑蚤游邑庠退以经史林壑自乐有隐君子之风王氏江上望族柔顺静正励相厥家有协德焉则其所以自结于天而得于天者固裕矣寿诞华筵斓斑娯侍丈夫子五女五妇五男女孙累累头角前后襟裾内外宗亲衣冠坌集二老人者酡颜苍鬓从容笑语春生俎豆之间恍若神仙宅眷也淑气冲融心身和乐葆真毓粹其寿固未可涯也夫世俗亲生日为乐得十则大举称寿翁齐眉六十矣继是而稀而耄耋而期頥百年之中凡几寿揄扬赞述以侈乡邦盛事者又凡几书也 

　　庆东庭呉翁古稀寿文 

　　某未及侍翁尝一见于众人中爱其状貌魁梧风神凝峻如苍松古栢落落不羣葢心窃异之问之知为呉君尊翁老父平生故人也因得闻其为人之详加敬畏焉翁春秋七十矣是月十三日乃其诞晨君谋率厥弟暨诸子若侄拜舞为寿先期辱顾山中因介吾友许君思厚以请曰愿有述焉以欢吾亲也余惟南山有台诗之庆词曰万寿无期又曰万寿无疆以此为上下通用之乐则祝寿之礼固尝用之乡人矣夫前辈旧德衣冠言动蔚为乡里典刑其有系于风俗也不小爱之敬之而祝颂之欲其介福而永年古人之情则既然矣秉彝好德曾谓今人不古若也乎翁吾莆世家南昌别驾（阙）公之弟性资严毅襟度岂爽承宗立已侃侃自将无媕婀龌龊之态物望甚伟古所谓乐只君子非与视履考祥式有寿岂天有显道其不僭矣夫寿惟难而克亨夫寿者尤难也吾生有涯人之欲则无涯也故或牵连于仕进湛溺于货贿劳精役神凝氷焦火钟鸣漏尽老不知休者何限也翁一官三年时方四十浩然赋归以山水丘园为乐安常委分不求赢余今老而传矣五男二女婚娶之债已毕诸孙十余人前后襟裾时与老兄义士翁杖屦追随白髪乌纱彼此辉映寻花访竹以頥余年人生之乐有如此哉春日载阳物情畅适陈词致祝和气充庭某未获称觞一随贺客之末然漫游踪迹将登五侯歴赤岐东极海上以观日出之景登公之堂赋南山之诗为翁寿者固将有日矣 

　　庆张野叟荣寿序 

　　天下承平百六十年矣民生其间仰事俯育老子长孙无兵革桴鼓之警征发供亿之虞其老而贤者或遇国家有大庆典锡类推恩宠受里爵此其遭逢之盛也昔人所难遇而希有者也野叟张公之生当英庙初年更歴数朝乾坤清晏岿然为太平遗老先世田庐足以自庇下有贤孙子以干蛊承家白髪盈头曾孙侍侧明年八十春秋矣兹循前恩得易冠服此其福履之盛又今人所仅得而希有者也公性质惇和胸次坦荡逊强服善平生无失色于人晩以家事付诸子闭门扫地课诸孙读书时取唐人诗诵之以适性情布衣草屦优游岁年二子岁时归省公询安否外未尝及其盈缩安常处顺澹入无怀先墓之庐在文峰之阳朔望必拥帚登谒非甚风雨不移乡之人士爱而敬之温然旧德长者也张与寒门世契公与老父又髫稚交游晩来市宅遂为邻并晨夕往来情好益密去秋某尝候公于门见其以短凳垫足仰缉荳花凉棚归告老父以翁之精力如此宜其寿考未涯也黄石有林翁者百有二岁又有朱翁者九十有五岁五世一堂朱翁与翁姻家也家世清德酷肖翁独公少数岁未抱玄孙耳天假以年成此一段竒事岂非乡里亲戚之善谈哉是月二十四日乃翁初度之辰其族■〈尚阝〉咸谋举觞称祝从子希夔希禹二君朝欵柴扉曰吾叔野叟寿文敢委重于吾子某不获辞因为铺叙国家治平惠养之泽及翁平生行已所以自结于天者为翁寿使张氏子孙世世无忘帝力所以念尔祖以修厥德者其益有所劝也夫 

　　寿宋耻斋六十序 

　　宋朝修氏余表妹婿也以书来曰家君耻斋先生年六十矣家母黄氏特少二岁贱兄弟不才少读父书寻行数墨未能策名一第以为亲荣又不能勤农耕服商贾以致赢余备朝夕滫瀡之奉惟古人所谓致其乐者庶几尽心焉是月二十九日吾父初度之辰良弼率弟良纲良典兄之子万锺弼之子万年暨妹夫乌山林朝聘称觞上寿愿先生一言以张之且曰吾父平生承黄门学谕二祖之烈礼义廉耻是尚一毫不慊于志惕若夏楚之加履道之坦式于家门愿有述焉垂之家乗以寿吾亲于无穷也予曰善哉子之志也夫孝子之事其亲亦尽其诚而已固无所待于外也茍爱敬之心一出于诚而无毫髪之伪愉色婉容先意承志啜菽饮水甘于膏粱敝裘粗葛华于文绣养不必丰而其志固乐也古之纯孝如曾闵二子亦曷尝有一命之寄五鼎之供哉君之兄弟随其分尽其诚焉耳矣某尝获侍尊翁见其精神标韵天寿平格知其寿岂君承欢之日殆未有涯也翊日上寿大母在堂鹤髪童颜年已九十而君之父母同跻寿域诸子若孙襟裾膝下拜舞承欢陈辞効祝天性之乐真王天下不与存焉抑人子之寿其亲者有道尽其生理者为能寿其身不失其身者为能寿其亲某鄙人叨天之福老父母幸皆七十许人狂誖速辜行不加修学不加进进无以报国而退无以显吾亲也区区爱日之诚顾与吾子有同然焉者诗有之曰夙兴夜寐无忝尔所生方与吾兄勉之 

　　寿艮窝郑君六十序 

　　粤明年己丑艮窝郑君年六十矣适遵恩例以尚义得拜散官平城诸簪缨凡与游者爰诹正月六日称觞为寿先期镇抚胡君某千兵贾君某索文于予庠造熊生堪予出也介以为请且曰郑着姓艮窝前辈分水司训瑞暨先生之子性倜傥敦尚风节少窘于贫弟若妹咸幼君抚而成之以植厥家不坠前绪君子曰良子也后家仅充有无通叙周恤穷匮不浚取以自丰岁制棺若干以济乏者君子曰义人也婚嫁甫毕杜门却扫冲澹怡神足迹不轻越户限君子曰隐者也艮窝平生士夫所敬而慕焉者也此于法当得书载笔之任敢委重于执事予未及结识艮窝吾兄自兴先尝与君之子若侄游耳君之贤甚熟且感诸君之意之勤也遂为之序序曰寿天年也官天秩也天也者非人所得而干也故令德寿岂罔而生者谓之幸免度德命官冒而得者谓之贪天艮窝行谊如予所闻诸君之所称引则有以自结于天而好爵之锡之也亦甚宜称诸君之庆而祝之也不为无辞矣抑天下古今治日常少乱日常多死生其间固有幸不幸存焉我国家平治百六十年矣仁溉义培河清海晏吾民安居饱食老子长孙无兵革桴鼔之警而其好德尚义之人则又有里爵之赐如艮窝焉与艮窝游者又皆袭先世之忠勲山河带砺与国咸休此皆谁之赐与丰水东注维禹之绩诸君岁时觞豆过从以引以翼无怠无荒幼壮孝弟耆耄好礼以享靖治之福所以无忘上德而报答太平于无穷也 

　　海上寿言 

　　莆中之山凤翥龙骧东趋以入于海而溪壑之水随之江门一峰秀出天表圆顶四垂厥名戴帽冈峦靡夷中分一脉截江南渡为罗山之胜俗名江口其地北枕江流南揖平野东滨大海洪波齐天其西古囊诸峰锦围绣簇山水名区也屋宇延袤自成镇集兼有渔樵农圃之便故民生易足多康乐而寿考是葢堪舆之气磅礴渟滀其锺于人者固然也罗山之阳有黙翁者衣冠杖屦为里中望人问其春秋已周挠甲而其配苏氏寿亦如之齿髪不衰以引以翼将来岁月浩乎未涯所谓康乐而寿考者公殆其人与予归来一丘一壑介在谷城天马之间北望罗山盈盈一水之隔烟波苍莽素昧平生第翁与澄江呉氏有姻联翁族子名秀桐者呉氏壻也余母家在焉岁时往来获相会晤语次常及于翁葢耳熟焉公翁姓漆林谏议承赞公之后宋时提领宪武公兵守万寿庄数传至伯纪公始徙居罗山之麓翁大父也翁质直勤慎厥家益用饶给岁晩结茅水竹课儿孙读书即所谓黙翁者其循理守分履素安常庶几得幽人贞吉之意其所以自结于天而享有眉寿者固自有道哉抑寿原于天而气雄于地至于煦濡涵育抚绥辑宁使其相生相养相安于田亩之间以享有天年而无所枉阙者是皆君上之赐也百姓日用而不知耳昔人以百年升平为人生稀有之遇公生于宪朝之时四圣相承万方宁谧翁其遵道遵路之民自放于江海之澨服其渔樵农圃之业老子长孙以享治平之福是皆祖宗列圣之恩今上无穷之泽也使或生非其时四方有兵革之警则虽欲潜深伏奥将欲保其室家之乐而享其黄耉之庆其势固诚有所未易也翁之子瑛明春上日开筵芳草以展家庆先介表弟呉生请文以张寿筵坚不可辞夫人子欲寿其亲之情固君子之所宜乐与也至于铺张国家仁寿之泽以风晓斯人使幼壮孝弟期耄好礼顺帝之则无蹈匪彝庶几以报答君上为民立命之意是葢微臣与有风纪之责者所宜书也于是乎言 

　　寿梁沧渠七十序 

　　吾莆最重氏族崇尚故家葢以其先世以来培植积累之厚诗书礼义之泽有以敷遗其后人而子孙复能世守其家法罔有失坠淳风雅俗庶几与国咸休岂真以其衣冠之胄阀阅之高也哉自水南至海上百里而近芳村烟树无虑数万家言旧族者称霞林梁氏稽其谱自笄公入莆葢二十五世矣宋景炎间应可公为宣抚使以兵勤王显入国朝以行公以贤良征贤良四传则寿俊沧渠翁也翁早壻吾家于时某初挟册入小学趋堂观礼而诸祖诸父悉敬爱翁异于他壻岁月几何翁既老成而余髪亦种种尽白矣同时襟连星辰歴落惟翁岿然独存间岁过从吾门矍铄精神苍梧翠竹老稚童仆皆拥篲迎门曰吾家老丈也虽姊氏弗及见百年姻眷可谓有始终者矣翁仪观魁梧巨首丰下望者知为福人而气度寛平襟量和厚家居笃于伦品遇宗■〈尚阝〉亲戚曲有恩礼不处是非之间壮游湖湘中年以家事付诸子放怀于十亩之外以农圃树艺为乐性喜饮酒醉则陶然以娯杖屦夷犹二子顺适其意孙若曾孙皆颖发秀好女咸归士族且抱孙矣怡神养寿将来岁月固未可涯也夫南山之竹不扶而直其气类固然也翁生长名家耳目见闻熏陶习染循理守分为太平遗老将使梁氏世德益以有闻与我朝雍熈悠久之盛相为无穷顾不伟与今年七十又（阙）某月某日初度之辰仲子寿谋张绮筵以为亲乐某为之序乃庸作歌以致庆祝之意云歌曰 
　　堂开南溟实临北斗细酌流霞岁祝翁寿 

　　荣寿庆辞 

　　丈夫弧矢功名寿禄皆可以自勉而致惟妇道无成圣朝稽古建官于士之贤有劳者既荣其身又有褒封锡类之典所以根极本始表着幽微以彰为善之报教孝劝忠之意于是乎为大莆中多宦家女族以夫若子之贵膺封号荷宠灵者既不乏人其于一门济美五世承恩如刺桐黄氏之盛指不能数屈黄户部道卿之髙祖母以子大叅公贵封太孺人曾祖母林氏以夫贵封孺人复以子太史公贵封太淑人祖母以夫贵封孺人母以户部贵封安人其内子封亦如之金章玉藻奕世重光珠翟宝钿传家故物莆人莫不侈黄氏之盛然其闺仪阃范一德相攸用以励相厥家以祇承天宠者又莫不钦黄氏之贤户部之母裔出唐金紫澄塘知府新公之孙女水庄斯美之女幼能读小学女孝经诸书秉行不怠既笄归于封户部主事（阙）公逮事舅姑克尽孝敬相夫婚嫁五弟妹四子女创屋置田建祠筑墓春秋苹藻助奠孔时余凡酒醴殽核宾客之需不问有无所呼辄具慈惠逮下淑均四子襟裾不问可知其所出能言口授以小学日记故事女宾至必令朗诵讲解为欢少长训课责成未尝有所假贷谦冲俭素布衣蔬食补缀烹餁之事必身亲之君子曰贤母也受封锡爵启后光前命服辉煌实甚宜称今年六十矣是月八日乃其初度之辰道卿预谋辑礼合乐敬率诸弟以祝寿岂某惟吾莆先哲忠惠蔡公事其母长安太君卢氏夫人上寿之仪文公先生之题跋以为昔之君子所以事其亲者如此其爱且敬也今道卿此意非邪抑卢氏寿九十余康强如少壮而忠惠忠勲行业为一代表臣至今莆人之为子者必以夫人祝其亲为父母者必以忠惠教其子今黄氏自髙祖母以下三世寿皆八十余衍庆储祥安人之寿固未有涯也而道卿志行甚美方向用于时景行前修夙夜砥砺以竭臣子之职而报君上之恩则所以腾扬光大而寿其亲于无穷者固有在也 

　　封太孺人高氏母丁氏夫人七十寿文 

　　是岁春王正月榖日高母丁氏太夫人初度之辰乡士夫翁君某凡若干人皆与髙氏有戚知夫人之贤且熟爱且敬者也合谋届日称觞以介眉寿王子笔峰以书来曰文宜子为某田居罕入城府未获一拜太夫人于堂而夫人之贤则既闻命矣夫人卫侯丁公之女六安守南牕公之令妻湖南宪使二雨君之寿母也夫人为女者十有八年为妇者二十有一年为母者三十有二年矣生于高门嫔于令族服习富贵始终不渝锡诰赠封焜耀女族居宠思畏有淑慎之心履满而持无骄矜之色南牕多侍嬖嘒星衾裯贯鱼顺序床席之言不闻庭户之间君子曰夫人之惠也南牕宪长君扬歴中外功名行业为时名臣其它诸子皆有成立诸孙梧桂而下凡十几人曾孙凡几人森森秀好称其家儿君子曰夫人之教也南牕友于家睦于族恩义聨合无所恡惜而其先意承顺君子曰夫人之力也我朝列圣修身正家以成天下之化闗睢麟趾风动四方夫人之贤出于其性其得于观感者不既深乎抑坤道无成而代有终世禄之家显荣贵盛之后一旦时异势殊使非有贤内主以纲纪把持于上则家蛊棼如门户之盛亦岂能常如一日髙氏自南牕公以进士起家今歴五十余年诗书礼乐之泽日益昌大而夫人实有大劳闻其春秋既高容貌肃洁而起居动履精力不衰则其寿固未有涯而高氏之门安得不昌大乎 

　　庆从伯木斋七十偕寿序 

　　吾宗先世多寿考吾祖兄弟六人吾从祖兄弟四人皆年跻耆艾终身无再醮者再传不能时若两宗羣从若干人白髪相守庶几前辈福力者惟吾伯木斋先生与吾父琴室先生二人而已木斋伯长吾父十岁老且闲常抱孙过从吾父而伯母方氏与吾母妯娌往来之好加稠也某每承颜色供滫瀡前后襟裾自愧不才不能早自树立以为亲荣然赖天之灵祖宗之庆使得长侍旁侧虽卿相钟鼎之贵不一日易也故木斋尤钟爱而方氏母之视羣子于淛特隆也吾伯早游郡邑庠文不售于今中身即引去以教授自业晩遵尚义例以易衣冠非其好也汰费守俭虽一钱无横入者平居闭门非庆慰燕会足不越户限一礼服三十年新若未触尤能容受无隙之衅人所不堪处者视之漠如也庭除肃洁不闻人声与方氏母雅相敬爱白首无间言故吾父母则之用睦吾家以刑于族也今年满七袠仲春之吉适其初度之辰吾兄自兴君涤觞行庆祝礼是日也长沙长史杨公偕其弟九江总教二公以中表兄弟至怀逺将军平海卫指挥使王公崖州州伯刘公以姻家至宁波别驾康公以交游至静轩方公及翠庭子刘君以外戚至崖州之子纯卿君邑庠生一诚陈君平海卫千户熊君以女壻至吾父率羣从子弟以宗族至次第为寿献酬有容淛庸懦侍立偕所徐趋而进曰有一壶一榼谨以为伯父母寿遂再拜酌而祝曰使木斋伯寿且烝无婴于疾以宁其身以引以翼惠我后之人又再拜酌而祝曰使方氏母寿且滋面垢而光髪白而黎相我伯用登于期颐又酌而祝曰使吾兄振羽翮早腾鶱三釜之养逮安存大贲于家门于是木斋伯洗寿而属诸淛曰以此处若礼成客散翌日吾兄命工绘图以张其事淛因备举所祝者题之上方云 

　　寿苏氏母九十序 

　　岁着雍大荒落予与涵江苏君大甫及吾弟亨同入黉宫为弟子贠每朔朢一至城府辄相会聚后数年间予侥幸一第邅回仕进狂誖速戾屏归田里而苏君从容家食不相见者十余三年昨偕其弟若侄并以书来谈叙旧好且以从母寿文为请曰母陈氏夙秉勤俭善处妯娌舅姑安之吾伯坦轩翁立家母与有力焉今春秋既髙耄不省人事吾兄克显孝养甚备宗族所难是月八日乃其母设帨之辰谋举一觞称祝敢徼惠于吾子愿不吝一言且以劝孝也又谓吾弟亨曰子重为我成之夫人莫难于寿人之行莫难于爱其亲以祝其亲之寿而求为之辞固已不可却而况吾友之请之勤耶惟圣有训父母之年不可不知也一则以喜一则以惧葢人子之心无穷而亲之年不待膝下襟裾之时俛焉以尽其力则有不及事之悔今陈氏年九十前去百岁光阴几何人子之心喜惧交集视于无形听于无声甘滑滫瀡以致其养温清定省以致其诚洞洞属属以致其敬柔顺愉婉以致其爱左右无方以致其勤爱日之诚自有不能已矣抑克显之寿其母而求为之辞者非为观美固将托诸文字欲为其亲荣也夫荣亲有道果于必善以行遗体则为不失其亲不失其亲是为能荣其亲固无所待余未获识君然事其母能使宗族称孝则其承家立已夙兴夜寐以求无忝所生者亦必有道彼以文辞为者枝叶焉耳矣 

　　寿黄氏母 

　　归来半壑看云自怡杪秋晩晴一适黄石之野归道梅坑偶值生客肃而揖曰适欵山扉不值先生而返余问客为谁曰予黄巷黄氏伯诚甫也其又一人则妹壻清江周应奎也余因诘其所以来曰老母林氏年七十有一阳月七日乃其初度之辰伯诚与弟仲美偕妹夫望江髙材及周氏壻谋举具罍洗为寿愿先生一言以荣之又曰昔先君子松庵年近古稀堂兄伯固适拜大理寺丞之命别时言曰吾叔七十寿文巩当自为之使惇朴长者之风钦于吾家世世时事不齐今皆不可得矣兹吾母之寿之文谨委重于先生吾友马子子莘又以书来曰此伯固欲为而未为者也子其成之夫人以祝其亲之寿而求为之词固已不可却况在后峰之季母而师山为之先容也虽然人子之事其亲尽其敬而敬焉尽其爱而爱焉爱敬生于其心无待于外也伯诚兄弟之事其母致孝致乐寿而喜喜而祝其更寿亦尽其心焉耳矣奚以辞为哉虽然天下之事有其质而文生焉有其诚而礼行焉辞固不可以已矣夫孝子之先意承志愉色婉容左右就养无方者亦期以悦亲之心焉耳吾闻林氏涵江世家蒿庵先生之从女弟也嫔于令族妇道母仪式于宗■〈尚阝〉其士夫往来耳目濡染以文字为贵其心诚有乐于此也昔蔡君谟献寿之仪文公先生为之跋语以为昔之人所以事其亲者如此其爱且敬也古今不同显晦不同而人子爱敬其亲之心则未始不同也君谟父母皆得年而母夫人卢氏寿九十余康强如少壮林氏已迈七十而精神步履不衰异日如卢之寿或烝而上之亦未可知也诸君至日称觞请举卢氏之事为寿母祝 

　　天马山房遗稿巻三 


　　●钦定四库全书 

　　天马山房遗稿巻四 

　　（明）朱淛 撰 

　　○记 

　　兰室记 

　　灵均擥结香芳以苾芬其德而于兰之一物尤屡拳拳焉非以其幽贞之色岁寒不改者乎静守之操无人自芳者乎其在夫人有君子之道焉固非夷留揭车江蓠薜芷所可得而同也鲁左相吾乡许先生敦朴冲澹而独嗜兰家食时庭宇列植数盆不置他物朝夕相对如良友朋因自号曰兰室官浙东时得童生冀为之写真巻而藏之歴官所至辄携以自随每一展翫不忍释手湘累竒好昭昭千载之下不谓无同已者淛生也晩及见先生仪刑古貌古心矜严不茍时未有识巳知爱敬先生又闻为举子时计偕北上道出临安里人商于是醵金饯之出妓为乐先生咈然一拒之曰是欲凂我也夫荆棘不剪则芝兰不荣恶恶不严则好善不笃夫当纷华波荡之中而能以正自持以礼自固不委厥守以从流俗是宜其独好夫兰而兰亦以先生为知己也先生观化且久其子师厚君出此共观敬题数言以致景慕先哲之意师厚外和内刚忠信廉介与之交如入芝兰之室葢有本者如是耳 

　　梅岩记 

　　张君为之居在沙堤之南于古为潮汐之地厥土黑植弗宜梅而性酷好之乃别号曰梅岩葢湛情于物寄有于无天趣悠然相忘于形迹之外每值夫风晨月夕君扫地焚香收视返听凭几而静观之则见夫老干樛枝清香逺韵横斜浮动于疏棂曲槛之间俗虑不干尘垢刋落情融景会殆与梅神交焉夫古之畸人逸士梅之爱多矣然必即其窟宅层崖絶壑废圃荒园以舒其吟啸而写其幽怀未有居阛阓闬闳之中而得夫梅岩之趣者葢以物而观物则物不能不囿于形器而滞于有无遗物而观物则物物皆吾有也夫梅清修隐约不衒其芳花之儒者也使吾而儒耶虽未尝有梅亦未尝无梅也而非耶虽未尝无梅亦未尝有梅也君之在梅实同臭味者也又奚间于有无哉淛生与君同乡时理枯桐整蜡屐为梅岩之游玩其华而将观其实也为之记 

　　文峰书院记 

　　黄君廷昻谋诛茅于文峰以为藏修息游之所难其晨夕之亟往也乃筮长川之左结数楹焉中为堂裒古今书实之左右辟明诚敬义二斋课诸子焉门俯清潭濒潭为钓台梁木以行于潭之南其后有小渠怪竹老木偃蹇卧其上援之可涉甃石累土为坛曰风雩东为园芭蕉橘柚梅榴葡萄杂植骈列前有楼曰秀野规制爽垲而文峰之山正直其东南循阑而观凡夫中之一泉一石一草一木竒秀而可翫者可揽结而有也君时焚香手执一巻与兹山为伍若对大宾澹然忘言洒然忘归直欲脱去凡近以游髙明相与立于寥廓之乡人寰埃壒之外也夫山静者乐也君生长宦族游从造请之客屡填于门周旋应接宜日且不暇乃能潜深伏奥定虑澄神日以读书教子为事世味不胶于心其慕仁者与兹山之好可协矣君别号曰文峰主人前守白斋先生为作文峰书院四字今扁焉命淛为之记蓬藋之居去长川里许时欲叩门促膝以从君游尽借所未见之书而读之草堂勒移宁无却扫回俗驾乎否也 

　　重修里社记 

　　里社之神为民御灾捍患世血食于土昭灵贶也吾境为义齐东社祠宇之作莫记古初重建于洪武二十四年辛未只今一百五十七年矣老屋撑支弗称祀典父老爰谋修葺舆情佥同如缮私宅张君贵益吾家从叔邦新君经纪其事爰始仲秋再阅月告成藻绘鲜明费省功倍诹日之吉奉神栖焉夫明有人幽有鬼神其与天地有与立焉神心豫悦则时和年丰灾沴不作民生康乐尸而祝之从古然也吾乡入国朝来以至于今日户口富庶百倍曩时其风俗敦尚廉耻礼让之习循理守分毋蹈匪彝相生相养以享太平靖和之福谓非有神黙相之力不可其修而祀之也固宜因记其事而作侑神之曲数章蒉桴土鼓庶几治世之音焉耳其辞曰 
　　沧桑逓变兮白沙成堤万亩鳞次兮秔田稻畦五楼十阁兮阛阓东西白石为畿兮俯瞰清溪黝垩丹雘兮惟神所栖 
　　灵之游兮云中凭翔气兮御泠风骖龙螭兮下降瞻将安兮寿宫坎坎击鼓兮鸣丝桐修肆祀兮考岁功灵之居此兮其乐融融 
　　民之生兮曷依禨祥祸福兮非神曷尸惟天阴隲兮神其代之酝酿和气兮风雨以时岁其有兮乡里熙熙春祈兮秋报阅千禩兮无期 

　　桥西神宇记 

　　桥西神宇初名圣堂与里社相向华藻静洁塑揑鬼物诡怪离竒皆前元旧俗脊梁题云至正元年辛巳其低声肃静二牌偏傍书云皇庆元年是年壬子去辛巳尚三十年前后彼此不同未知何故东大梁题云都劝縁朱君辅喜舍寳钞一百二十锭助成胜縁西梁则黄君举也后楣梁题曰张舍朱氏念一娘同男陈狗儿舍地今莫知其为谁也厢壁陷置二龛奉祀吾家三世及黄氏之祖亦有处士呉公牌套余少时读书其中故甚记之向后风雨摧败至正德间知县事蒙化雷侯应龙毁拆淫祠尽去土偶其趾崩坏沦为深渊沙堤大观于此独缺余与给舍张君八峰谋之假合众力重修屋宇映带清溪榕阴蔽翳渔舠商艇日辐辏于其下为莆中胜处榜曰海上仙洲所有题辞漫志于此 
　　沙堤十里烟树千家白日照楼台青天开图画尚有水云宫观废为瓦砾丘墟久矣因循失于恢复事出于人情之所乐谈笑而成财捐于众力之有余咄嗟可办兹寻旧址爰拓新规絫石沦渊屹立昆仑之拄排风广莫位当阛阓之冲堂宇开明溪山绮丽人间无此景莫从蓬岛移来天上是何年借问麻姑消息志以数语传诸无穷经始于丁未四月朔至秋告成董其役者则某某也 

　　重修东桥记 

　　兹桥不知何始久阙佳名岁久嵚■〈山上欹〉行者折胫维正德十四年己夘夏家君合力修造为费甚广命之曰天马桥云后二十九年为嘉靖二十六年丁未秋八月不肖孤淛刻字于梁石之上将使往迹与此山此水相为磨灭云 

　　前种松记 

　　文峰前有矮屋僧亡芜没后殿岿然独存丁丑夏大霖雨石壁倾颓椽瓦脱落大势凛凛几压也家君合力修之下方亦就理门于东而西则庖爨之次列焉是冬淛下第复寻旧隐则见夫前庭广明圬墁净洁登阶而望则近山逺峰踊跃而出视旧而观益竒也日课小僮劚地手植小松复命道人足得十四本暇日必一到到则扫苔拂石遶树而行百匝日入而始归也夫植之族莫寿于松然亦同归于尽惟托于巨人名字之间则可以久存而不毙广路半心之植不为退之之所物色久已摧为薪矣又乌知商山有此哉文峰为竹岩学士旧游当时景物略经批点林壑有余辉焉惜此松生晩而弗遇也然吾乡多贤而此地又近而甚胜文人才士日啸咏于其间安知其无若人也又安知兹松之果不遇也 

　　后种松记 

　　文峰种松之明年莫春复与数子游焉相下方之犹足以容也复谋植之时春气向深松花尽吐欲取其大者则气耗而根不完易以毙也乃胥其小而迟发者取之刬理篇薄树之前除与前十八公者略相豋豆惟其小大不埒而其色复焦黄于邑泽瘁不相侔也予时执书临阶黙坐物理紏纒之势真有不可得而晓者方兹松之生于山也不扬而晩穟其免于牛羊之噬啮童竖之攟摭者几希矣今乃独以是见取舁而致之馈以沃壤饷以清泉朝视莫顾惟恐有触焉而莫或滋也兹不为幸与天下士遇不遇葢有幸不幸存焉大率若此然其坚贞介特之操有若兹松者乎真予之所嘉也 

　　重修林墩斗门记 

　　天地间自然之利得人料理之则其用恒不穷吾莆水南自木兰成陂溪壑之水循壶公而下沛为通渠徧溉田亩滨海为三斗门扄闭储滀涝则启钥以出其余岁久弊滋檐溜未彻河渠遂枯岁耗不登者非直涵窦之咎也嘉靖辛丑岁今太守姑苏淀山周公下车轸念民隐理官如家尤拳拳于水利一事寝食弗忘越明年秋民以是告公曰噫嘻是不在我耶遂按行海上亲阅其实乃召邦民有职于是者数人筹划经理务尽厥情乃檄邑主簿丘斌以董其事乃以是月某日征工断絶澌尽出其底结砌于两门之旁其距海出水平铺巨石迅流冲激沦伏于渊者度其势弗可出乃更伐石以固其趾适如前规徂春乃告成夫吾闽水利无专官簿书期会所不及故吏得茍且以逃其责自非体国爱民当事任责之君子不求近名而图久逺之利者率未暇以为兹役也佚道使民不扰而事集利在夫莆人世世信乎天下之事未有不可为者存乎其人焉耳昔人谓为民节用如闸河然畜一分则民受一分之赐君子观是役也可以知政矣公名大礼字子和赞其成别驾北泉张侯节推三洲章侯也 

　　上里场重修分司记 

　　海氓隶郡县供井税如常纾其力役令煮海登其课于转运使司其赋为已重而郡县有里甲差解之繁运司有催办赔偿之费其困视他民为又甚然困于运司而郡县弗知也困于郡县而运司弗知也场灶附海城邑士夫及左右公所者弗知也情弗相通征有常法故民产日耗国课愈亏而搜括愈尽亦其势然也嘉靖（阙）岁娄公存仁由河南来为福建转运使体国奉公闵闵焉有厚本恤民之意每邻叟输盐课归道公清德门吏无私而冗费省于他日春经歴呉君来清上里场盐课所不足者以引计之凡一百二十有竒秤役陈琼生等当坐侵欺之罪公曰罢民也且海物淋卤易耗为白于巡按白公立限责偿额满当贳其罪民襁负输纳如期卒免于大戾若更生焉咸欲立石以永公赐场大使刁翀喻止之曰此非公意第分司岁久就倾烦公厪念无已愿与新之亦以报公也众遂大喜合金几四十鸠工须材集手并作翀亦协力事事仪门晨楼囹圄廏舍次第一新而厅事完缮就绪乃以告于公公曰奚可以重劳吾民业已为之则勿毁竣事翀与副使伍采相率求余一言以纪其事淛海人归耕斥卤知盐事利病为详遂不辞为之使民无忘我公盛德后之登斯堂者亦知民劳易感而迄可小康也公名（阙）须城人 

　　海沧社学记 

　　海沧清漳奥区也岛屿鲸鲵劻勷弗靖旧设安边馆择列郡守臣有风力者居之以弹压镇服去岁丁酉冬揭阳唐侯奉檄来守兹土慎修厥职惠绥威慑边事弭宁乃谋立社学以滋培善化一变海俗请于宪臣摄海道南海曾公奉勑巡海道余公佥曰可乃相安边迤东盘石之上废址一坵负麓面江气势爽闿规立学舍中为讲堂后为燕室斋舍旁列廊庑环绕凡若干楹萃子弟之秀者为延师儒使朝夕讲肄于其中侯时一到躬为课督以相其成既乃价许生宝王生一竒江生一澜林生逢春诣淛山中请记其事夫风声气习五方靡齐而转移运化之机为师帅者则诚有责焉耳逖闻海沧僻左髦士得游于郡邑之学者无几人科目久荒弦诵絶响童孺之所见闻无非风帆浪楫跳踯陆梁震撼击撞之事其俗尚武骁悍狞犷喜乱好争骜然有车辚驷铁之意兹非其习固然与夫果毅勇敢适道之资而慷慨激烈沟壑丧元之夫君子有取焉海沧之俗木强气决无颓惰浮靡之习以善导之端养其蒙使之降心俛首日周旋于衣冠俎豆之间沉酣于礼义揖逊之化渐渍日久淳风可回出其余勇固将迁善徙义为直道而行之民异时次第名扬亦当有所树立以闻于世兹地故宋时有苏廷仪颜几圣诸先正彬彬辈出其立朝大节垂诸汗青文献可考也后生私淑又安知无若人耶此唐侯嘉惠后学之意诸生执业于是其可以重勉矣夫 

　　○志 

　　塔山志 

　　兹山取名未审何义以其端拱秀丽亦名文峰予以其凌躐风云首足尾鬛振跃飞动定称天马云自壶公分擘一脉东为五侯西拆腾骧结秀于此自吾乡视之位在东南吾家正直其下迩而不逼千年聚族藉为屏翰也其西南隐处有招提禅宇名曰文峰岩系先朝遗趾宣德辛亥岁僧大隐重建继僧藴玉成之殿宇开明佛像华好下方列屋为僧徒所居山中旧标八景曰文笔春风石台秋月虎溪叙别龙窟竒踪沙堤烟树松隐禅林塘水拖蓝壶山耸翠先达蚶山刘武提学横塘林廷芳东陇徐资二进士先生为之序骚人墨客寄兴留题积成巻帙柯竹岩学士诗云天作竒峰戴巨鳌葱葱佳气映宫袍千村草色兼天逺万壑松声挟雨豪海月欲生凉似水涧云初起涌于涛兴来把笔题新句祇恐明朝纸价高吾祖怡轩公手录真迹犹新公自作八景律诗旧稿尚存也极为莆东胜处附乡诸前辈未遇时皆藏修于此于吾家不枉数步子弟读书往来犹外宅也正德间僧贫窜徙空山闭门霖潦摧剥僧居尽已毁撤几不可支家君合力修甃东作山门西为庖爨之室蔽以短垣戊寅予下第归种松其下作前后种松二记文嘉靖改元上虞朱侯衮来为郡守改为凌云书院徙弃金身易置圣像下方开堂宇扁曰天开图画旁列书房东凭穹石作亭其上曰琢玉西曰铿金修竹敲击友人庠士张君大护多宣力焉甲申予罢官归来复寻天马旧隐逺士来集节推桐城汪侯居安同年友生也时相过从喜为润色上方南隅老木蔽翳作小轩四方丈许三面开窓朝霏夕霭迭岫攒峰真小李金碧斗方山水也穿户而入不知其处林考功达作隶古巢云洞三大字西南跨涧结版为桥亭覆其上倚檐古松百尺偃蹇却略若龙螭夭矫拏攫之势翼以扶栏可坐十客名曰听雨于是此山之景若决而起跃而出奋迅而飞来也予草榻寓处在西北隅潇洒清絶开窓对盘石有杂树数株古藤罗络牵缀下上小草葳蕤丛兰紫竹风来泠然有声幽香可掬石上宜宴坐隶刻其阴日日忘归后千百年有好游者剔而出之摩挲苍藓知为谁何也山中文字颇多姑录一二以存其槩而文峰八景题咏先公手录成帙藏之于家此不复着云嘉靖十三年春三月清明日题 

　　大有年志 

　　大有年者志瑞也常事不书大有年非常也故书之所以志瑞也莆地瘠卤厥土泥涂海门蔽亏飓风时作每盛夏溽暑郁蒸物情望雨翘企深山云气以为雨候滃然而兴倐然而止俗谓之西北雨而东南附海诸乡风气疎荡而雨每不及焉万亩鳞次仰吸木兰涵窦渐多溪流易涸故率岁多旱丙戌大无禾麦灾沴频仍川谷腾涌万姓嗷嗷道饥惟正之供无所于出流佣转徙井灶萧然盗贼间作观风之使具状以闻于朝圣天子轸念逺氓蠲损正赋慎择守土之吏以抚摩绥辑遗黎于时官府清平蠧弊厘革用能酝酿和气转灾为祥乃己亥岁百谷大熟庚子又熟黄云穰穰四野一色每一金可得米三石大麦菽黍之类积而弗售富室廪廥无所葢藏遗老欢传莆中百年未有也郊垧夜月鸡犬晏然道无行乞民间搜举废坠之礼衣冠交于道路市中梨枣橘柚之属倍贵于常耳目所逮诚可谓太平之时矣夫鸟栖山林而忘于木鱼游江湖而忘于水百姓日用生长太平日不知太平欢于古人则已然矣又焉知夫祖宗忧勤圣皇悯恤所以含弘覆帱春生而子育之者其恩德若是之深也淛农家子归耕海澨十七见秋风矣自悼憃愚无所复用于世幸济时康德免沟壑以终犬马余龄是皆吾君之赐也乃效康衢击壤之意而作之歌时与村童野叟相答和于断陇平芜深林逺渚之外庶几治世之音后之修郡乗者将有考焉 
　　其歌曰风雨协候兮二麦先秋蝗蝻逺遁兮百谷登畴桔槔空悬兮风飕飕嗟我民兮又将奚求再歌曰禾稼既登兮我场我圃吹洞箫兮击土鼓斋心致诚兮以御田祖岁其有兮使我无苦又歌曰咏小雅兮大田赓良耜兮清篇丰年之庆兮伊谁使然抚我字我兮太守得贤虎拜稽首兮天子万年 

　　山冦志 

　　国家升平莆中乐土百姓不见兵革老子长孙乃正德五年庚午岁秋九月忽有山贼一伙不及百人黎明突至涵头地方刼掠铺面由黄石直抵塘下东桥囊负所获操戈横行不成队伍居民皆却立逺视莫敢谁何杀死一人及伤蹩者一人晩由横塘东郊循木兰而去至嘉靖二年秋七月复有汀漳流贼百有余人气势凶涌由仙游北隔岭入广业突至溪北上黄民家杀伤人口去城五里而近城门警严退入深山望江里前王恶少王国材父子与其族人雠隙阴为向导晨至其境驱虏男妇数多退即迎仙旧寨置营人各责状立限追征时时刲剥斩艾贫者以逞威恐时分巡福宁道按察司佥事海盐呉侯昻适按莆同知府事丰城李侯正管摄郡事筹划无策而刼质之家反为张皇声势走透机密以祈缓死一日官兵接战市人袖手相率往观贼以大旗旁缀小钩剡利开张自蔽临阵忽出旗下鏖战我兵败衂杀死枭勇林本着统哨本府检校严简为之擒获居民大震勾调浦城县民快漳州海沧战手俱至夫重赏之下必有死夫乌合之徒原非勍敌使吾之号令严一信赏必罚使之连日更迭恋战直捣巢穴获首领一级者即赏银十两何贼不可擒哉旁布伏兵邀其归路足使靖絶乃迟疑不决所召海沧生兵虑其内变府库钱粮不敢动支相持弥月各家典变田宅借贷亲戚以赎人口所费不赀又为之置买圎帽云鞋脱身等物乃归严检校从容安尾而去垂涎鼓掌旋当复来也甲申冬哨聚深入时巡按御史蕳宵驻节漳南调集各卫兵马各县民快释放同安县狱囚何平何世等令之立功赎死踪迹剿捕贼气沮缩夜屯德化县小尤中民家我兵蓐食晨薄其处贼开门出战何平叔侄首先死敌杀伤相当旁兵登屋掣其大旗贼饥疲闭门晨炊我兵用火鋴攻破门屋拥盾直入贼丧胆受擒无一脱者免于搜山玉石俱焚也是役也南安知县长乐颜容端同年友生也在行相顾山中备言其事且示及灭贼申闻故知其详而癸未贼酋新大总者不在或言其姓名赖义平河人先为其外家缚送之官死矣蕳公监临有风力论捕冦功擢都御史云嘉靖五年丙戌秋八月识 

　　海冦志 

　　莆滨大海鲸鲵出没时时有之调度官军事体重大闭门送客视为故常嘉靖二十三年甲辰岁南土大荒盗贼充斥海上复有戮民黄世隆世光俞子宾等为之向导刼掠大姓驱虏细民立限责偿屠毒惨酷其邓姓者一县尤为桀黠畨酋二百余人皆丑黑狞恶舣舟寨门时把总指挥丁桐年少胆勇驭舟师与之接战气力不加失陷哨船一只千户白仁一贠军士三十六人莆禧军民共扑贼船一只贼徒十五六人中有林希德者系港东人氏被虏从逆职专斩杀此人熟于附近大家径路转相惊疑搬移迁徙城中廨舍增价数倍至无所容乡居之民夜不帖席于时按察司巡视海道副使姚君凤翔巡歴海戍常例不免漳州解到贼徒与祸家熟相识认不能痛决一快众心令之随批带回后未知其作何发落也白千户者寻以责赂送归军士损失大半至八月初■〈风贝〉风大作南力湄洲海屿搜获贼徒六七十人夫朝廷堤防海道至为严密宪臣领勅亲理其事兵食足备法令具存能以戢盗安民为心审固谋猷广设方略则可以弹压暴客宣扬国威乌合之徒何至于拒敌官兵劻勷连月鹰鹯海上葅醢吾民哉近年漳泉之人复尔私通日本坐获厚利更相效尤倾动江南百货腾贵夫中外大限天地常经按日本者古倭奴也国初时入冦中华北极辽阳南接交广沿海州郡悉被其殃中国所以备御之方无所不用其至镇戍卫所布列海堧火墩烟台矗立冈阜福建则小埕南日呉屿三寨与各军卫及守御千户所错置其间岁费钱粮畨更戍役皆为防倭而设今者无禁踪令造舟具粮如适淮泗广赍金帛大启戎心兹岂朝廷柔逺宁迩用戒不虞之意哉夫海冦倐来急难捕捉至于私通日本舟容万斛所受皆富商大贾所载皆绫缎茧丝积日旷时乃能集事此而不禁何以法为而南中士夫驾为私说以为取彼之有富我之国有何不可是见其利而未见其害也疆场之忧谨记于此 

　　八分料志 

　　自来粮米之外又有岁办物料名数甚多或征该冬或派通县价银多者佥点大户收纳解京最为担事价银少者揽头包纳里长催办不无多取至正德十六年巡按御史华亭沈照扣算八府丁粮总数若干一年对象共该若干定令每年每人一丁粮一石各征银八分除户口食盐之外其余一应物料皆出于此俗谓之八分料法令初行征支如法岁计有余复将盐钞并归于此后复令于折色带征令仍旧占点大户征收而盐钞依旧除外只征六分谓之六分料云沈公葢祖周文襄公苏常税法行之最为省便省下士夫不悦葢物料岁派福州一府优饶数项若八分料则平摊遍及也后来官府因循不时征纳以致收头年久拖累不得脱手上司批送士夫坊价皆出此物以故不能余剰大扺有弊人无弊法沈君按闽即迁本臬宪职入境解官以归八分料之法为福无穷也 

　　落纲协办志 

　　自来应当里长之年承受差委完消批票出备长差短差顾直之外每图查照丁粮多寡追征银两占点大户收纳在官逐日祗应公用谓之落纲后来官府费用渐广收头重累不能独支嘉靖十四年癸巳巡按御史白贲更定其法分作正杂二纲以丁祭乡饮一定不缺者谓之正纲以上司按临士夫礼祭有时而行者谓之杂纲正纲定银七百五十九两九钱追收县库临事支取杂纲定银三百九十九两一钱令各里长应办其时知县事嘉兴陶侯模为民省费继令南海林侯冕不饬民力不堪又继而衡山刘侯宦贱视民脂如用粪土正纲征收在官临用之时里长协办累倍前数杂纲批票纷如雨下漫无纪极原定杂纲每日该用银一两八分今一日或用一二十两而或倍之至上簿之时去十存一官要之家只凭官价莫敢谁何豪猾之民贿赂胥吏移前那后吾家甲辰年秋季应当原派杂纲该银八两而直五日后用至二十八两穷乡小民靡损尤甚一经此役无不破家里长佥呈建言民瘼按察司宪长周公延早曾作县轸念民艰蒙批酬应往来有司之所不免势不能不役里甲近因查稽太严官吏欲脱科敛之名俱令里甲自用名为协办夫里甲之银既不在官则凡诸色人等得以恣肆民费愈多不独莆田一邑然也据呈俱系实情仰府即行周知府督同该县掌印官虚心详处明当务使法可行于永久民不至于受困惟欲有补于将来不必追究其既往或今里甲出银若干在官一应公事尽其支用不必再立协办之名以致漫无稽考速将议行缘由报夺郡县坐视倒悬护前申说又蒙周宪长批下协办之名不可再有里长轮日所费必多况钱粮若不在官胥吏求索必甚仰府再议责令每里于纲银之外加出银若干仍令有役之人收掌支应庶所费有稽具由详报此后太守县令朝觐里长又复佥呈蒙布政使司批下呈内事情委系该府弊政仰呉同知详议呈报要须公私两便乃可经久时二府呉侯元璧管摄府事申称协办害源正在纲银不足势不可免之礼事无所出之途恐致稽查故推入里长为协办也今议得原派正纲银七百五十九两九钱内孤老衣布一项该用银二百一十两今查孤老月粮出自仓米则衣布银两亦当议入粮剰内支用若派入里长纲银似乎数多合当申议明允奉行其杂纲凡上司供应及士夫礼祭随俗照旧一切公用晓令里长逐行开载详备成帙实估时价撙节裁处约以中正之数一年该用银一千一十一两七钱悉如正纲照依该年里长将各丁粮通融公派分作二季征银贮库该县掌印官择立老人一人掌出入之事备由申请蒙宪长周公批云所议正杂纲银酌量该用立为限制虽比旧派颇多而欲究协办之弊势必如是但称厢长供应家火而里长出办纲银之费是否相当其于民情有无允协再行细审酌处均平务使情无偏重法可久行具详另报续蒙巡按御史赵君应祥批下加杂纲之派征免里长之协办爱民省费此举得之册开各项银两已为适中葢处之太索后将难行即照数均派征收支用孤老衣布仍于正纲银内征给之余悉查照施行原申不曾开载每丁粮出银若干但云通融公派今县中每丁粮征正纲银一钱三分杂纲银一钱四分此外又加派三分共银三钱正得免协办浪费无稽之苦此举全得宪长周公主张之力但旧时落纲尤省每丁粮只用一钱二分吾家自来应当里役落纲只用五六两上下家众津贴只在里长之内今已另处之矣大抵古时官府费用有经又上司按临及府中办酒俱是馆驿之事今则并归落纲葢出于驿传则均派丁粮适及一县并归落纲则是累里甲而坊隅不及故落纲之弊城中士夫殊不之知而胥吏之辈得以恣肆多取而无忌也宪长周公后次批语厢长供应家火里长出办纲银之费是否相当其于民情有无允协仰再行细审酌处均平务使情无偏重法可久行具详另报此公灼见民隐前后此一事反复留心不久朝觐北上遂迁他官本府准蒙巡按批允奉行于此不行再议夫城郭坊隅逺近一体今府县一应事务归并里长长差短差每丁粮出银一钱正纲杂纲每丁粮出银三钱厢中丁粮数多但出家火而已计其所费不及长差短差之数多寡劳佚不均甚矣此独非王民哉其法终须一变前年沈御史议行八分料夫人丁一丁粮一石每岁令之出银八分众轻易举后以所用余剰减省二分今若照旧还征八分而以正杂银一千五百六十九两七分之数取用于此则厢里徧及彼此均平于八分料不失原额诚为便民夫不在其位不谋其政但以曾忝风纪之司而此事利派闗于宗族乡国故私识之于此 

　　莆中钱法志 

　　国初时行使宝钞为法甚严今皆不用莆俗习用宋时小钱每十文重一两每银一两直钱六伯文时或低昻无甚髙下府县征收此物民间零碎使用极为便益乡村之民有垂老不识厘秤者正德初间漳州南坂地方私铸新钱盛出民间买卖严于拣汰必取厚实花字分明者用之稍薄光皮及黑色者不用后又选择字様如元佑通宝之类皆行汰去习俗推移不知所自时太守三峰朱侯衮知县赵侯叶严于禁革第官家不用此物民间行使不去樵夫贩妇朝晡之求不可得米势不可强翻成废阁尚书林见素先生作钱荒小诗以讽切当道但习俗所趋非力所及朱太守当时烦琐有低钱估折之令民益不知所从而钱法遂废青蚨有神翩翩然入于他境矣作钱法志 

　　天马山房遗稿巻四 

　　●钦定四库全书 

　　天马山房遗稿巻五 

　　（明）朱淛 撰 

　　○书 

　　与吴太守论莆田南洋水利书 

　　木兰为陂莆成乐土尔来四百七十年矣岁月既久蠧弊日滋檐溜未停沟渠尽涸岁岁告旱人人苦饥士夫端居足迹未至海上无由识其利病曲折之实间有知者又复不遇当道任责君子无从开陈以厘正此事官府间因民言差官踏勘风沙苍莽阅歴难周其所向导看视之人又皆彼土豪猾或义民省祭之类指害为利倒私为公了事回官莫知领要此莆中深根固蒂之疾翠渠周公作志之时忧之已深言之已详今去其时又四十许年矣大壊极弊不可支持前此四五年间年年以灾伤奏闻于朝乞免粮税今年又甚将使数百年乐土变为荒丘幸逢太守云泉吴老先生加意穷民体究此事此诚莆人更生之机淛野人生长海濵熟究颠末只如东山水则地极僻左亦己数至其处近复与二三子自东山水则歩至宁海堤岸横亘二三十里时适久旱水枯见底其涵洞穿穴举集目前深切浩叹大抵莆中洋田依山附海由高趋卑尽处为沟沟外为堤田土高低已争二尺以水凖之则固可知此堤即今之居民往来内堤是也海民又于堤外海地开为埭田渐开渐广有一埭二埭三埭之名外复为堤以障海浪此即前太守月溪黄公所修石堤是也埭田低于洋田亦复不等或二三尺或三四尺为埭愈多其地愈下沮洳斥卤利饮清泉故为埭田者或大决官沟开渠以达或深凭沟底为涵以通仰吞沟水拍满汪洋则于外堤私立陡门多设涵窦以注于海自东山至宁海自宁海至木兰私陡门凡几处私木涵凡几口百孔千疮不可胜计昼夜不息旱潦不休则其所费何啻一陡门之水哉假如一处陡门尽抉闸版以泄众流则沟浍皆盈涸可立待此莆人受害之源岁歉人穷未可尽委之天数也夫所谓埭田者有内堤以障霖潦有外堤以捍海势不劳人力仰给清泉使木涵但依古数不令太多水自足用亦何必荡然无忌饱而弃余涓滴不留竭泽而泻使大旱之年彼此俱困则亦何利之有哉至于章鱼港木涵则水南之咽喉也东山水则水南之尾闾也咽喉旁出饮食何以充饥尾闾不禁膓胃何由得饱夫兴大利者未免少有所妨为逺谋者未免暂有所挠要在审其公私权其轻重明断而力行之心秉至公事蔑不济法依古则人将奚辞夫埭田虽多不抵洋田千分之一新开海荡之地多不起科旧受粮者亦只多少备数以儗今日契勘之患利充数家膏此万姓饫此菑畬薄赋不科之地而害数万畆井税之田则其公私轻重大有所分矣夫亊虽甚大有志竞成势虽无难不为则已向者月溪欲于沿海潮汐冲激去处尽砌石堤工力浩瀚众料其难毅然为之旋亦就绪遗爱在莆第石堤工费虽繁人情共乐事无阻难欲正今日之弊则为于彼者必有所不利于此妄生浮议龃龉其间昨到东角遮浪地方接见致仕教官程地世为埭田老而练事所谈利病皆可实行今宁海以西所历下埭游埭清浦洋城白埕港内皆阀阅衣冠里闬中间必有忠信耆宿之人能仗公义出正言者此在执事优礼而访问之示以志书告以法意使之转相劝谕日行改正即因其力亦足集事昔子路问政于孔子曰先之劳之请益曰无倦先生以经济之才膺民社之寄诚知水利一事尤在治郡庶政之先笃意举行慎择任使郊垧小队时出按行相其地宜定夫水则半载之功足遗莆人千万之利夫今之所为后世将据之以为则例援之以为证佐毋纾一时之忧以贻无穷之戚则莆民幸甚谨将沿海水利事宜书一开陈以备采择 
　　时吾郡太守呉公名逵江西新淦县人为郡于兹留意水利适岁旱山中一雨水下木兰先趋直沟过岳公桥东下白埕港内居民以门扇闸灌涵口下洋涓滴不及洋城清浦居民甚渴因大斗争事闻官府呉公亲至其地洞见弊端乃令更造立为定规复修东山水则佥立水利公正数人以礼遇之颇得其力酌量埭田多寡存留涵窦去其多余平铺地面不许深陷尽塞私置陡门自纪其事立石仪门之外以示久逺于是沟渠满溢海田兼济癸卯秋九月不雨至甲辰三月河流未枯附海之田犹得播揷而海埭田畆所获尤多在前数年十日不雨则竭泽矣水利之兴岂非埭田之利乎哉淛野人幸得与闻其事于东山水则一处利害知之尤详扁舟屡独往焉此地古为海涵国初时林用震李仲章等开筑埕口埭田为渠以达莆田里民茅汝直等大与许告时县丞叶焱能吏也改造石涵堑山而过长十余丈势难动移四周各砌以石高广各二尺六寸以石为闸首通圆窍设夫守之以时启闭后用震复去其闸汝直复与讦告官复其旧而于南端横阑一石崇六寸以为之节面刻东山水则四字后水不及则海民盗抉则下以出水天时畧旱涵底尽露则外海田不可为矣今者重修众议抬高水则余再三固执以为不可以古有水则而沟浍常盈近来消蚀之故以涵窦繁多而水则之下更开隙穴是以水利走泄不能古若也只如东山陡门至水则可二三里沟水依山埭田附海水髙田低堤塍单薄不及二尺一锄可达势若倾盆饱食弃余家家如是计其所费比之水则二尺六寸之阔六寸之崇何啻数十倍哉今堤岸不修而弃有用之水水则高举而废已成之田百年成规一旦轻易揆之事体诚为未便且海民以此为命必致死力争若移高一寸彼则以为一尺旷野之地何所证据以明其不然后日纷纷势须更定是因今日那移之间而贻莆中水利深锢无穷之祸也于是只以大石照依水则铺平外面填其穿穴今涵窦杀减沟渠之水襄则而过足灌海田彼民亦无自而肆其私说是则区区一得之见也大抵水利闗要只在内堤内堤坚固离沟渠差逺则涵洞难于私通内堤单薄与沟渠相聨虽官府不得而禁吴公当日喜于成功未及契勘犹为欠事夫不暂劳者不久逸不一费者不永宁诚乘农暇之时令之修筑高广各以一丈为度沟渠逼近者则移令稍逺其开涵通水去处为圳以达内涵既有常数则外堤滥设木涵陡门之患不待禁之而自不为矣以莆人之财用莆人之力兴莆人之利措置有法量地而受成焉谁敢不从刻期可办患在不为而已前太守黄公一道修砌遮浪石堤及补宁海二洞之缺极为有功但其性急骤又不久解官能干人役偷惰废事止于粗成南洋水洋乃数十年积弊得呉公料理一畨足为久逺之利公氷蘗之操无愧古人行时淛赠句云五马行春沧海翠壶留惠泽一牛行李青天白日照图书俗降臧否失真谨记于此 

　　与周宪长论及落纲事 

　　淛畸人辱在年列迩者冒通尺素重领报章百袭珍藏曷其有已忘分复有僭白余洲子居年兄莆人也乃翁官贫侨寓都邑所生二子长子居次汀也子居溘逝其家沦落汀旅食江湖取道归省赍有闗文法当赴台挂号第其飘泊流滞年月少迟倘于法无甚妨碍望为委曲批赐非老先生年谊之厚垂念存没亦何敢草率及此也莆中新得甘澍麦秋有期第罢民苦里役落纲杂办浩无纪极积蠧因仍费増十倍旧例坊隅只供什器不与落纲并顾差使用城邑士夫无由知此而胥吏隶皁得以恣肆多取罔无畏忌民悯幽侧亦未易上达也会大廵暨二司诸老先生烦一商议及此更化善治庶几遗黎有息肩之望民亦劳止迄可小康伏乞重留尊意嘉与齐民共沐使君更生之赐也 

　　与王笔峰大参鳯灵上廵按施山侍御论盐法事书 

　　淛等滨海之鄙人也钦企风声为日久矣岂敢私有所与闻兹为门户新役孤累祖之恩重千家之哭者不能不为执事陈之淛等莆盐籍也占盐籍者里甲军匠与民户一体外加盐役见丁办课寸土受盐不免独劳独贫之叹独有滨海斥卤些子田地受米最多者名曰官租旧制免盐所以少纾灶戸煎办之苦兹本县审编均徭移文福清闻彼扣编二斗即将官租田地免盐者俱申当差不知福清莆田事体全然不同徐清盐老先生案验分别彼此甚明可覆视也哀我惮人亦可息也今更重之其何以堪谨列上一状及条目事例揭帖尘渎钧览中间犹有未尽也如民戸均徭有职役者荫免盐法则无也里甲粮料遇灾伤得以赦除此亦盐法所无也里甲粮料征催抱纳有郡县为之追复盐法追征最急抱纳者一槩无追运司隔于势逺郡县以有司存此又盐户所难也乃今困惫转滋流亡过半独某等数家强支门户耳其杂泛徭役不许科派乃累朝定制盐戸可得幸存而未死者近者傅大廵题奏旨谓量免灶差以优恤人才葢指总催镬头等役属盐场者言非为门库机兵诸徭而设也戸部覆题文虽欠明意则甚美大约如傅公所请供均徭事例以免灶差耳善听言者察其情善用法者师其意今灶差未免而均徭重编所谓辞笞而得刄也非法意矣夫混编均徭民户之所乐也吏胥门隶孰非邑井逸民称其便而赞其成者皆是也海滨之人虽有言者后矣惟执事同仁一视平政不偏盐户不使独重民户何以独轻特乞主张通行豁免更有望于各场颁行定制买办者量免丁盐若干晒办者量免丁役若干真足以上明国典下恤民穷垂海邦无穷之休将某等世世子孙知所颂矣情溢辞繁不知干冒唐突之至伏惟台宥不宣 

　　盐户新编均徭事理揭帖 

　　淛畸人也罢官守贫屯田僧租一无所与公门私事了无所干兹者盐户均徭之事痛切民隐非直不肖一人一家之私而已故敢始末为执事陈之民间正税粮米之外民户十年一次均徭毎年出办驿传盐户则每年毎丁纳盐三百二十二斤折银二钱粮一石纳盐二引折银五钱通计十年人一丁共享银二两米一石共享银五两轻重悬絶又民户只当里长甲首盐户既当里长甲首又当总催团首两管衙门一般支应海人独累困惫流亡圣祖立法悯念人穷立碑各场免其杂泛差役民户细行开拆而盐户法难分籍户丁田产积少成多解户重差未尝饶免驿传更变半出落纲复与民家协办其事独有斥卤田地受米最多旧例在盐户者准免受盐国初至今一百八十来年遵行一体近因山东长芦廵盐傅道长题请量免灶役以优恤人才事户部覆题通行天下盐场逐遇编差之年查照均徭事例以免灶差如镬头秤子之类属役盐场者而言非为门库隶兵民间诸徭而设也今灶差未免而均徭重编是所谓辞笞而得刃也非法意矣大抵县中附籍盐户只是附海望江孝义连江兴福数里之人城中士夫一无所与而凡吏胥门隶谁非邑井逸民称其便而赞其成抑彼而伸此者皆是也自非平政君子一视同仁孰肯深察而审听之使海澨劳筋苦骨鸠形鹄面之民得受一分之赐不至于独贫而独劳哉伏惟老先生特加之意草率冒渎以俟台照不宣 

　　答此斋林大参论海冦书 

　　淛顿首外侄唐音来辱及教帖备悉忧时至意今年是何气运星文示变地道不宁沿海有数千里之旱榖价腾涌亦且无所于籴近日沟渠乍涸私心过计食不下咽因作书告府公继复自至尽所欲言因而契勘各处陡门着令公正人役朝夕廵视不至漏泄又且山间得雨今沟渠且满吾人渐有生意亦甚危哉亦未卜继此雨泽何如大冬苗虽死犹尚可生夏季苖甚茂倘得一大收民虽艰食亦可不至于乱也海边近甚猖獗闻莆中各乡有人在彼如近日吉了所擒数贼其中有港东一人此人去年六月取榖被掳今为无赖贼附近东华黄石诸乡豪家富室道途门径皆所素知暮夜一来谁能御之故数家平日以富名者各搬移入城所谓先去以为民望者也今闻广东高州有榖船到海上五只泊在平海一只泊在吉了三只入涵头一只所装乃杂货及米敝邻人有货在其中民船既通当是贼势渐逺及询之平海来人道海上并无歹船询之莆禧来人道前贼已散尚有大畨船两三只在吉了之南小凿海面重载候风往北不行掳掠未来者不可知也下里人共言马栏山后有数人平昔接济此徒为之向导迩闻已擒数人海边通贼者当知所慎目下谅无甚事也淛与贱累俱在家未敢轻徙大抵吾軰平日居乡须是平心率物若恃势唬吓利己害人乡闾有小警动便尔奉头鼠窜乡里小家何所恃而可以无恐此真士夫之罪也在执事一及之耳 

　　○志铭 

　　林达斋先生淑配吴氏墓志铭 

　　大明嘉靖二十四年岁次乙巳六月壬辰朔国清林继忠之母呉氏太夫人卒淛驰往哭之时继忠为湖广荆州府监利县县丞其冬奔丧抵家复往吊之越今岁丁未卜于十二月十三日庚申祗奉其柩窆于瑞林之封从夫兆也其位癸丁其圹居右先期以其伯兄浙江宁波府同知柏庄继贤君所撰行状诣予于山中再拜请曰先君子达斋之塟吾从祖赠礼部尚书谥文修公既为之铭先母隧道之文敢委重于吾子淛于夫人外家为表侄而受室于林氏往来游从与继忠有兄弟之好知夫人之贤为最详又焉可辞呉为五侯宦族父讳泳为浙江台州府儒学教授母朱氏淛祖姑也夫人幼有淑闻及笄嫔林氏舅蒙庵公讳某官江西袁州府通判仲子寛为广西田宁府同知以旧官推恩赠承德郎第三子信字克谅即达斋也夫妇协德袁州初令清河揭之偕往弘治戊午歳遣归省家至宏路驿舍产子继忠甫七月而达斋即世时宗门华盛家室完好夫人独抱幼儿扄户孑立励志自守蔬食布素申饬女使不相往来里中妪偶至其家正色待之不交一谈而退遂屏迹凡阃内劳勚之事皆躬亲为之不惮夜绩篝灯晨兴拥箒汛扫庭宇肃洁栗若朝霜继忠儿齿令入家塾读书不为姑息之爱比长游太学夫人抱孙综理内政省积歳入而家益有余故继忠莅官氷蘗有声归无所携皆夫人之教也妇柯氏生子字自培继娶宋氏生子木自培为国子生娶黄氏浙江温州府通判必贤之女生子炳然焕然夫人新寡时年二十余耳遗孤在襁褓泡沫风灯未可冀其成立达斋之祀殆若赘旒夫人惨然在疚晩暮子成一官而孙复生子牵衣遶膝嬉笑满前夫人始开释慰意瞑目考终持此归报夫君俯仰乾坤无毫发遗憾也距生于成化丙申年九月十七日享年七十林氏一门洊受国恩太姑以子清河贵敕赠太孺人姑以夫贵敕封孺人继姑及二姒氏与柏庄内子皆以夫子贵敇封太安人安人继忠未及满考故夫人未及恩命而贞白一节法宜表章宅里继忠宦业未涯其所以阐发幽濳而光昭德美者将必有待也敬为之铭铭曰两髦一醮契阔参辰四十八载为未亡人之死靡他不諐初誓而代有终以没于地瑞林之野松槚苍苍归于其室百世何长 

　　静轩方先生墓志铭 

　　静轩方先生将以捐馆之年十二月二十九日归全于紫云岩之北其弟太学生重绍思绍重耿思直状其世次之详走君之子攸暨以告其同年友人朱淛曰吾兄之素吾子知之实详敢以铭请余按方氏谱祖唐都督长史琡昭宗时长官庭范始家莆今后棠方则礼部郎中仁载世也九世祖林秀特奏名龙川令八世祖应午漕沅制签七世祖苏孙明经学谕入国朝有讳鼎者为御史先生曽伯祖也有讳朝宗者为戸部郎中讳朝清者为蒲台令伯祖也曾祖后庵公讳象辉赠都御史皇祖质庵公讳朝深封郎中赠如后庵官伯考松崖公讳良永都察院右副都御史皇考雪筠公讳良节中奉大夫广东左布政使兄弟并显为时名臣母封宜人黄氏以成化十九年癸卯七月二十日生先生名重熈字思缉时后庵暨赠淑人黄氏质庵暨封淑人陈氏重庆在堂先生幼态淳凝童习端悫羣儿戏弄呶噪独对巻庄诵不休比长嗜学成癖夜以继日足不越户二亲闵其劳輙戒止之唯而退退而愈励遂以文显弱冠选充弟子员毎课校輙先同軰正德丙子始以书经登荐剡人竞迟之三试礼部弗偶卒业成均通籍铨部未几病作弟重杰思兴思直侍以归犹能登堂拜太宜人寿顷之疾亟太宜人临视虑伤尊懐力疾饮食以示不殆竟卒临诀舂容无一语及后事为凄惋可怜状嘉靖六年丁亥正月二十二日也年四十有五卒之日乡士大夫至闾左翁妪咸闵悼赍咨吊者无内外踈戚哭尽哀各有述焉自世降俗易人爱其情先生心事洞达明白无一毫可疑博大温良无一人怨恶居家孝友处宗姻邻曲有恩赒穷恤匮无所靳惜宗门盛大二父扬歴显融先生谦冲自持约于寒士不逆不诈与家人子弟言未尝及人之短务举其所长与朋友交久而不厌今宫保前提学姚公镆按莆首以笃行襃奨士论允惬葢世莫不以先生为长者然其廉隅内辩行已操执和而不随论事之曲直当否虽达官贵人在前申其说无所挠葢其植躬秉德内刚外和初非脂蜡言貌媕婀软美以自媚于世者此则先生之大端也君子谓雪筠翁用寛和惠利之泽志于台碑于惠太宜人用慈俭顺厚之风歌于宗式于他族陶和毓粹宜有是子先生贤宜贵仁宜寿而不然有如此者天固不可恃耶娶林氏知州绍宗公女有贤行继翁氏大司徒世资公从子守达之女男五人长即请铭者娶主簿陈君凖女林出次攸芋聘御史张君曰韬女次攸跻聘考功郎中刘君勲女次攸宁聘知府林君有禄女次攸居聘都察院经历林君茂竹女女二人长嫁太学生黄懋允贡士希雍子次许嫁黄甲（阙）光善子俱翁出孙男一人霖女一人儿女成行而婚嫁之劵未析然有弟有子敬毕君事化终有齐先生奚憾哉铭曰于乎兹惟静轩方先生之藏濳德之光百世之长勒此铭章 

　　皇明处士沙堤松峰张公墓志铭 

　　松峰张公既塟淛为题其阡曰明沙堤松峰张先生之墓而其仲子衡必持匍匐踵门再拜请曰先子之藏盖卜地者久之向方得一席于文峰之北陲祖坟之左时逼岁莫式迩塟期庶役丛委未暇请铭缅惟先子生平植德励行不敢后于人既诎于位而名不显诸孤不才又无能有所树立以阐扬光大先德复无一言以显诸幽是终没吾先人之善也不孝之罪何所于辞敢以累诸执事将镵之石纳之墓门藏其副于家以贻孙子庶百歳之后尚有稽焉淛病余踈懒久荒笔砚而必持之请益勤谊不容黙按公从弟从事郎宾州判官南渠翁朝昌所具行状公张姓世居吾里东桥国初时有号静轩生子致学于公为曾祖复生子致忠更为筑室西社居之后多宦达与里中他宗张氏埒故别称西张公东居西族也祖文质讳斌太学生父从唯娶陈氏以天顺戊寅三月初四日午时生公名桧字汝秀行纪六少与许黄门梅坡公瀚处士竹斋张某友善要结歳寒故号松峰九歳而孤兄汝寿继没门户单寡茕茕孑立先世赀产不赢公干济经理井井有条送往事居吊凶问吉俯仰调度出入百畆之中充然有余事母孝奉丘嫂以礼壮其志而守之卒以寿终以衡为之后从兄纪三无子家产尽费公婚嫁其女歳时馈遗为之母家善睦宗党缓急极力营救而恤其穷乏从父散官石泉公鸠宗行祫祭礼公首具数金为族人倡踈逺亲戚往来过从一菜一鱼欵洽不厌故堂无热客亦无停宾焉仪表魁硕言笑怡然喜饮酒能多不醉羣处乡曲未尝失色于人有不平者为之委曲劝谕多为解仇葛巾蒲扇优游闾里非输井税终年不入城府常诵陶靖节之诗丈夫志四海之章自谓松峰实录其循理守分履素安常实清朝教化之泽故家文物之遗比闾族党之间如公之贤亦未可易得也正德戊寅夏疾革前一日衣冠辞于祖庙及素所亲爱者欵欵言族中事逮暮而归诘旦拱手而逝其神爽不乱如此实五月廿六日寅时也得年六十有一元室朱氏淛从姑也继王氏三子长德朱出次衡次衎王出女四人长适吴汉次适郑天根次适朱山次适黄绘汉与山皆生员孙男七辅刚芹兰美芳■〈氵茝〉曽孙绍祖墓位丁癸公中居朱氏左右为虚圹预王氏百歳居焉衡与妇黄氏寿宅又附其右葬之日为嘉靖十八年己亥十一月二十一日也淛自惟先翁庚辰生少公二岁桑梓邻并少小嬉游情好甚宻既老而闲追随不辍衣冠礼度蔚为乡里后生仪型歳月几何公既上仙而先翁亦下世久矣幸公坟域去先垄百歩而近松槚之枝相樛霜晨月夕尚能乘风驭气相与遨游于无极之野徘徊瞻眺从容握手如平生欢乎感念畴昔凄其涕零乃因渠翁事述及淛昔时所见闻着之系以铭铭曰居不踰阈行不越疆孝友孚于其族信谊闻于其鄊独抱贞风以游于世其先民之良者乎 

　　皇明恩赐散官南塘方君墓志铭 

　　莆中诸旧家衣冠之盛首方氏焉其家乘所记自李唐来长官庭范徙家莆今数百年矣阀阅有辉绳绳不替仙游里美之方宋都官郎中慎从公世也自乌山迁洋城自洋城迁今居再迁之祖则奋庵信公也奋庵之父讳耿子讳珣号拙庵娶周氏以成化庚子正月七日生处士讳世龙字文瑞号南塘塘生九歳厥考妣溘逝所恃为命者大父奋庵耳性卓伟倜傥弱冠时颇浮旷不足于缜静议者亿其弗克嗣先业奋庵有忧焉未几奋庵没南塘感发创惩自严绳削综理家政审谛周宻过于人人姻族旧识一会遇间殷懃劳问姁姁有恩不以造次有间族有叔行者客死无所于归南塘殡之为抚其遗孤内戚有女弟失怙奋庵幼字之比长南塘体先志为治装择配以归家素丰润君以节俭勤力益拓其有人急难求假随分以应未尝空避无速赢浚削之术俭年先下榖直持槖踵门者不可为数不惮烦劳虽升斗亦应之或童孺寡弱一毫不忍欺也正德庚午冦作直以身当其难保有祖宗之遗身冒锋刄之危其所全者大矣尝循例输粟得拜散官易冠服辄自叹曰吾家书香奕叶此官岂吾心哉遂筑南塘书院延名师益友训廸厥子以需其成正德己卯十一月十七日竟卒享年仅四十君子曰南塘廸前徽而官不酬志乐施予而寿不满德勤课子而禄不逮养真宰之锡南塘有遗报者矣厥配南雄府知府郑公述季子叔之女归处士廿余年共成家理相敬如宾平居无怼容遽色亦其刑家之效也子男一明良娶郡庠生洋城杨曰宏女女二长适云庄王村次未许配墓在折桂里信马山南塘奋庵墓右坐癸丁向营于辛巳年兹奉处士之柩与其继生母李氏合塟处士中藏虚其左为郑氏寿藏百歳之居预斯之合也时嘉靖戊子正月五日先期明良奉大参蘗谷王大用之状谒予山中请铭予揖其风度耳其言质而不肆约而有文称为大家子姓天之昌方氏者不在于斯乎为之铭曰动克绍居家之律仁足泽其乡之贫不裕其身惠彼后之人 

　　○祭文 

　　祭姚东泉冡宰 

　　天地正气锺于伟人亮弼元圣弘济斯民咸有一德是谓大臣先生之生储灵海岳特达高明斯人先觉胸冨诗书道存礼乐许身仕国出入匪躬两典学政广左闽中激顽起懦大振儒风扬厯弥深声实益重擢镇方维遂参卿从瑚琏前修楩楠大用开府西极緫制南方煦如春日肃比秋霜折冲尊俎汛扫边疆功成不居难进易退温公归洛望重海内悠悠江湖恋恋忠爱晩岁再起从容引年尽疏幽侧某忠某贤恳乞骸骨归老林泉善始令终完名全节千古流芳争光日月人生可愿百无一缺淛惟謭劣早辱公知饮食教诲襃拂吹嘘顶踵百年荷公恩私踈野登朝狂谬获罪碎首甘心无所于悔平生培植负公期待时公宦辙隔在易州亟以书来蒙不见尤教以勉旃结赠绸缪一辱泥涂望公霄汉杳乏鳞鸿久缺书翰中夜抚心秪増浩叹四海望治愿公复归无使东人私我衮衣讣音凄凉道逺是非天丧元老民之无禄爰及山中为位以哭哀壑生悲寒云惨目逝东结束奔赴公丧耄期老母未可去旁行止不决踟蹰彷徨雨屋风檐敬缄束帛裂素书词冩此肝膈遥奠灵帷神其来格想象容止追惟德音岩岩穆穆有赫其临景行仰止宇宙此心 

　　祭方霁峰母呉氏夫人 

　　坤主内事閟弗逺施观厥夫子尚亦可知粤惟夫人禀兹懿德妇道母仪宗■〈尚阝〉是式胄于令族嫔此高门琼州之子韶州之孙春秋苹蘩以相君子墨绶铜章子惠百里璞韫良玊蚌胎明珠连城照乘出应时需伯以邑最肃秉风纪仲由秋官擢司邦礼聨镳络绎赁居比邻不荣其子而荣其亲季也缉文亹亹日迈视缀巍科如拾地芥黄氏之女归于地官亦服命服有璀其冠夫人之贤以夫子贵睿藻粹温天恩汪濊笋舆迎养南北二京诸孙侍立三釜其赢大运有终云山修阻灵乎来哉所至登俎人生诸福如斯良稀九原瞑目或安其居淛与令子忝得茅茹得游尊翁追随杖屦瓣香清酌一奠于堂陈词不腆惟以侑觞 

　　祭叅宪东山黄公 

　　褰人生于一世兮数坎■〈土禀〉而多竒繄先生之纯造兮萃百顺而咸之幼才美而絶迈兮得舅氏以为师奋天路以遐征兮遵伯仲之前规依日月之景光兮歴郎署之委蛇司宪节于南纪兮凛风裁之是持既展力而毕忠兮赋归来之芳辞缅年歳之未中兮乐豫大之嘉时憇东山以遐观兮乐云木之参差邈衡宇之静深兮翫化日之熈熈奉滫瀡以永龄兮谐伯仲之埙篪懐内子以敬恭兮晔象服之陆离森诸子之如林兮孙曽蔚其芳蕤既康宁以寡疚兮介繁祉于寿眉念善始而令终兮实隆古之所稀惟先生之秉德兮美纯固而不移奉古训以周旋兮承先德之所遗考礼度以自将兮克周慎而谦卑聆嘉言之易直兮悼噂沓之憸诐崇俭素以永图兮勤小物而不遗谁不耕而有获兮如作室之有基吉人德与吉遇兮谅造物之焉私愧茑萝之绰约兮施松柏之乔枝承执手以永辞兮懐良晤之无期奠生刍以告诚兮神髣髴以来兹 

　　祭（阙） 

　　壶山之英闽海之精陶和毓粹载育先生具材无方秉德浑健近挹惠安远追正献宣劳于国勒鼎铭彛摛笔成文翥鷟蟠螭难进易退君子之守峻节高风迄焉不朽望重元老位极人臣梯接后进穆穆如春诸生得师近在梓里失贻公忧得为之喜蓬麻扶植为力孔多先生观化伤如之何有殽既登清醑载酹想象仪形奠哭于位追惟旧爱曷由报之祗奉明训庶无磷缁 

　　祭姚侍御母畲氏太夫人 

　　繄维夫人胄出令族体合坤仪雍雍穆穆作配封君家室和睦秉德维勤执事有恪笃生令子如玊在璞聨掇巍科饮食天禄天子劝忠金章玊轴曰子之贤维母贤淑锡以翟冠被以象服琼琚琳琅琤琮厯碌复生令孙克振芳躅池上鳯毛人间麟角将旨观风剖符分竹八旬齐眉向用五福为善食报如耕而获迟迟春阳潭潭夏屋人生若斯伊谁不欲如母之贤百龄未足大运有期古来莫赎淛以微寒而忝眷属近沐华滋如荫嘉木醨酤一尊清香一束逺扣寝门冩此一哭 

　　祭怡轩公迁塟 

　　古不修墓于礼则然弊而弗修子孙之愆吾祖父母没既多年宅兆之卜粤若三迁今自他山舁归故园爰当卜葬文峰髙阡权厝即安于兹山前墓其毋易皇祖遗言四十秋霜耿耿弗谖今归乎来墟里依然华表白鹤古木苍烟灵爽不昧感怆重泉 

　　祭姚鸣山大宫谕 

　　淛不才曩在宫保相公尊翁恩师老先生门下时兄随侍闽中得挹光霁正德丙子偶登一第北上春宫而兄亦偕计吏相遇于京邸叙道旧故如平生欢庚辰再上冀北干时相公正在于京寓居东城之下时相会聚欵洽笑言癸未春明兄大魁天下士入翰林读书淛滥竽榜列踰年拜御史未几即以狂谬自取罪戾兄来唁我辞情甚戚如丧所有相公自易州以书来曰以此去国为荣多矣淛以此自壮归来逺辱教音沦没多年声迹昧昧兄时加襃拂海内之士犹知罪籍中有微贱姓名者皆兄之赐也今尚何望也己亥之春逖闻相公仙游以老母年大未敢出门逺遣一价薄致瓣香之敬兄与之周旋墓所两月遣归琳琅报章犹在懐袖示及令弟夭殁家遭回禄之灾闻之惊惕孰意吾兄遽尔观化不享遐龄耶尊翁位登岩廊难进易退而功业未究所藴兄以逺大之器卓异之才早擢抡魁居禁近论思之地天假以年当大有树立以绍休于前闻人为王文正为范忠宣为名臣子以光辅我国家孰知兄之年竟止于此耶兄戊申生淛犬马之齿长二歳已亥一病几死忧患沉溟闭户寡出家居复逺城市兄之讣闻已后时又乏便邮衰懒因循而兄之墓草宿矣感时抚事徒切此心倘湖海之縁未断异日过武陵当渡沧江拜先师酹吾兄之墓如其不然则当槁死岩穴百年交情衔戢于地下矣临风遣此神爽愀然九原有知尚鉴兹意 

　　祭丘维章 

　　嘉靖十七年歳次戊戌秋八月朔日友生朱某具书寄奉丘君维章老友冥览去秋此时小儿熈春自省下归道与维章相会甚领雅情嗣寄素书尚在懐袖今春初闻维章之讣甚骇犹冀其弗真也三月末小弟道通自贵地来乃得实耗不胜痛惋嗟乎维章子遽止于此乎德性醇和宜获遐寿乃竟未及中身溘先朝露邪积学纉文早自树立视区区一第直其余事乃累踬场屋亦未得援例一贡以观国之光遂赍志以没于地耶念与维章相知最久丙子之秋从予于芝山己卯下第归漫游建阳子从予坛城孤灯炯然此志甚苦辛巳歳予琴剑旅寓樵川千里招寻维君之故宝岩僧舍与高廷振王子中诸贤日夕相聚首饔人所需咸于君乎取之甲申予以御史获罪黜归故山子不逺来莆访我于天马山下徘徊数日别去别后书问不絶呜呼予蹇劣踈拙摈弃于时而君独相信依依不舍愧予道不足以相济文不足以相资幽明之中负此良友耳旧游丧逝吾党益孤廷振物故道通归来公亦厌世风灯泡沫浮生几何山川阻修鸿鳞寂寞兹因吴氏表叔便风敬治瓣香之奠临风怆然海上余生若湖海之縁未了誓当取道黄台吊君于苍烟宿莽之域百年交谊合并无期九原有知鉴予意哉 

　　祭王子中 

　　记与子中别后屡枉素书积之箧笥森如束笋数年来音题不嗣知子中已就宾贡教授湖潮间极目停云无由质问故人消耗今者陈友绍忠过此道子中去秋辞官抵家溘已丧逝不觉哽咽久之海上羁栖何见事之晩也死生大矣乃久不相知耶嗟嗟子中何遽止于此耶子中性地寛容平生无疾言遽色有度善忍理宜遐寿胸中抱负殊不落寞视一第无难校射泽宫遽就闲退受儒官又复不获享年以没于地屈伸之理宜何如耶忆昔漫游仙乡与子中廷振维章促席聨床尤相宻迩时皆少壮别来数年廷振维章相继物故今子中复作古人石火风灯不堪相翫仆年迈六十齿发庸踈两年来颈脰之间瘿气拥肿去冬十一月有老母之戚号泣出声渐加涨急转项不便余生未死分作狼疾人矣子中有八旬老母遗孤稚弱忍遽舍之而去耶令弟子材春元素敦伦品重风谊必能送往事居料理子中身后之事亦庶乎可以瞑目矣仆薄游时有小文学子中不惜十金垂为刋刻当时所作犹觉稚弱林居二十余年得以肆力于此视前者犹差今亦无可付托以传矣往年吊维章约以余生倘淮海之縁未了尚当取道黄台相吊于苍烟宿莽之域生还无期分当老死岩穴而斯言已不可复矣冥冥重泉为我谢焉千里片词写此诚意灵其不昧尚其鉴哉 

　　祭崖州刺史梅山刘公 

　　惟公春融和气玉立长身胸怀落落孝友津津幼学壮行蜚声乎仕国平心率物风范乎乡人冉冉流光茫茫大钧西山颓波有形必同归于尽苍烟黄土万物所以返其真蓊山之原紫水之濵木魅号秋宿草生春取薤露兮余响望灵輀之清尘典刑未逺色笑犹亲悼一别兮千古安得不涕泗而沾巾 

　　代两学诸生祭张廷光妻贞烈王氏 

　　昔夫子有云三军可夺帅也匹夫不可夺志也维灵十七适廷光十八生一子十九廷光随父官岭南归时卒于逆旅灵独抱遗孤矢志靡忒家蛊景况真人世所絶无而仅有其所以夺其志而危其守者苦楚百方也势不可生遂以方盛之年忍弃其孤甘于一死以从廷光于地下是其勇三军之帅柏舟千古不负寸心非若匹夫匹妇之为谅也某等敬拜高风敬陈束刍之奠事在乡评词无溢美也尚享 

　　祭宾壶林先生 

　　维翁以簪缨之胄承祖考之休孝诚独至亷耻寡求持谦恭以自肃遵矩矱而罔尤谂乡评之不谬谓宗■〈尚阝〉之善流喜七袠之逾迈幸百龄之可周何人事之好违抑天命之难留淛以愚戅辱在甄收念恩深于半子愧力薄而难酬望仙居于咫尺曳桃杖之夷犹庶晨夕之往来申殷懃兮瀡滫嗟寸心之未展奄一疾而弗瘳挹遗影兮若存奉言笑兮无由庸修兮薄奠一恸兮千秋 

　　天马山房遗稿巻五 

　　●钦定四库全书 

　　天马山房遗稿巻六 

　　（明）朱淛 撰 

　　○赞 

　　守素赞 

　　不腴其肤而长其躯不峩其冠而华其裾其行于于其止蘧蘧谢长挽于湖海守先人之田庐既娯情于情话亦放意于琴书不闗宠辱而齐毁誉苍苍天马之麓莽莽凌云之隅每孤往而径造恣倚徙而踟蹰抚孤石之嵯峨荫佳树之扶踈噫斯人也葢庶几于知止知足之戒其视夫贪得冐利老而不悔者其人之贤不肖何如耶 

　　方可吾画像赞 

　　盎乎其春融■〈山疑〉乎其山峙此工之所可传然得其似者耳茍非天理事不茍可吾心此公之所自许而得其深也与 

　　一厓江先生赞 

　　铿然金石之声馥然芝兰之味翘然白屋之英伟矣青云之器偃蹇半生蹉跎十试气带烟霞衣制荷芰然而髪未易玄貌不加瘁将万物之利钝乎有时抑至人兮穷通一视昔贤有云至乐莫如读书至要莫如教子公于斯言庶几无愧 

　　东渠赞二首 

　　峩而冠整而裾其容肃其貌舒礼度闲都言笑怡愉谊克睦于其家行不愧于其闾壮游湖海之间观风梁宋之墟今将老且倦矣已定归计爰息其庐平步逺村俯濯清渠日涉园圃春事菑畬杯酒亲朋敦平生之夙好简编鱼蠧理先子之遗书庶几以淑其身以教其子以不失古人为善之意俟天命之何如 

　　又 

　　有楚其服有峩其巾登我堂序俨如大宾予揖而问之曰君为谁向行文峰之下遇一伟丈夫焉佳其风仪甚都礼度不俗心矍然敬之君其若人耶又申而问之曰君为谁吾闻侯山之下有一伟丈夫焉得其静退之风孝弟之美心歆然爱之君其若人耶舒眉端视却立平身笑而不答其意相亲 

　　题文峰桂影图 

　　居然泉石爱此林丘皓魄正午踈影横秋六合气澄万籁声收尔乃卷书罢读敛视凝眸充乎理足浩若天游神清不寐意去犹留兴言高咏缅想前修葢其与吟风弄月之趣越百世而同流 

　　牧植刘先生分教平海有赋归之志以小影索题援笔为此 

　　晦于清漳遨游巨区藤蓑莎笠牧植自娯隽于泽宫翱翔天衢正襟肃容师席是居官微而气无所恧道丰而貌不加腴斯人也吾占其眉间之黄色其得思脱冠裳之羁枻而与得反其初服也与 

　　○字箴 

　　汪生构名箴 

　　古人之生父命之名中世起义或自友生我与尊翁忝得科第其在后昆则有世契尔方髫稚侍官来莆我时过从获觏坐隅头角昻藏神采自异吾儿颛蒙驭骀望骥而翁谓我渠名子为字当从耒诸侄是随谨按字书命尔曰构而翁得子以绵世胄北人耕岱谓之构田能无莽卤乃亦有年为学与农理同事异不植将落勤则不匮而翁竒好富哉诗书曷贻尔后时维菑畬慎尔勉旃不替朝夕勿谓来年勿谓来日简编膏火能不惮烦譬彼力穑其获实繁穷深入微厚积薄发溢为文章树为勲伐闻者竦敬晔然斯名垂百千年炳炳丹青 

　　方子应贵字训 

　　将仕郎若亭方君筮宾冠其冢子梦琼字之应贵以书来曰愿有以训之以相其成也淛亲且故又重方子之才也故辄为韵语数章陈之礼筵庸致爱助之意 
　　熊罴之祥兆于梦寐吉梦惟琼神锡尔类定尔佳名字尔应贵奉以周旋庶几罔愧 
　　古之君子贵玉贱珉世之具眼燕石混真灿灿琼枝惟席上珍万代是宝永无淄磷 
　　玉之所贵匪以厥徳厥徳孔嘉君子是则（阙）令仪令色鸤鸠淑人正是四国 
　　万镒之宝付诸良工荐以他石湔磢磨礲维兹质美务学名通古有明训蒙养圣功 
　　玉藴于石不耀其光至宝用世谊不终藏为瑚为琏为珪为璋荐之上帝升彼岩廊 
　　君子贵玉必慎所操鞠躬战栗如御风涛人生所恃不在门高立比升天坠易燎毛 
　　宗门善庆富彼琼英业传诗礼世袭簪缨礼师古人穆穆佳声庶其可作抑斋先生 
　　噫惟崖翁耄期称道岿然灵光为邦大老典则犹存渊源可考应贵朂哉惟善为宝 
　　家有严君蒸蒸孝友嗣徳绍休不在尔后嘉止甫临峩冠加首朂哉应贵永介眉寿 

　　希正字箴 

　　友人张师中氏冠其弟大权执弁之役辱委命焉共订其字请为之说淛不文櫽括古辞辄为韵语虽乏威仪之摄亦庶以尽朋友之责焉尔 
　　冠而字之是谓成人懵彼周道式愧嘉宾字系于名义以名起假是呼号日警于耳惟先君子锡尔令名厥名维何大权是称诹斯佳辰爰告尔字厥字维何曰希正氏天下之理有经有权错综运化惟所当然经所不及赖权攸济权以济经道斯无弊权而得正于经曷殊不主故常独与道俱惟权之趋诪张戾裂乃咈于常首尾衡决经以立体权以随时未可与立安能及兹古圣从心动与理会君子慎动行可无悔吾党下士栗栗小心揆世应物履薄临深大猷是经权亦时用低昻往来称停轻重罔小不事惟正为希庶几寡过君子攸归若考终身温恭周慎尚有典刑以迪来胤伯也日迈克绍厥家静养于蒙无俾竒衺万里悠涂攻车发轫范我驰驱朂哉希正 

　　周氏让之字说 

　　见虚周君别且十年矣近自金坛以书来曰小子丕时将加元服家君字之曰让之愿吾子有以诏以朂其成也淛鄙人无能为役粤在逺地无所于辞乃为说以谕之夫让之名若字非取于书召奭之所云乎以圣贤之言经书之旨为之袭名若字爱之深者期之逺也虽然功成身退施诸盛满之时甫冠之士固有所未及然圣人之言通遍周匝善取益者固无乎不宜也夫义利并行而私心易逞胜负角立而克已为难故古人生子自其能言始教之让既复入于小学以从事于洒扫进退应对守其毫厘尺寸以涵养其善端消磨其客气使之低首下心正容谨节日入于规矩凖绳而不自知至于终身大训亦未尝有越乎此者葢谦尊而光而虑以下人固邦家之所必达也葢将使之应世接物恒存夫收检畏慎欿然不足之心自卑尊人先彼后已而一毫猛奋矫厉上人凌物之意无所入于其中是其徳性谦和气象广大知闻益富道徳益崇爵位益峻而心益谦降抑损当时称其贤后世望其光如书之所载周召二公固其人也让之生长名门家世簪笏而诸父弟昆珠聨玉映让之又有隽才骎骎向用固周氏之丕时也昔之慈母有云惟患其不能屈不患其不能伸让之义固周生终身之弦韦也见虚居家以孝友闻施于有政所以式榖似之者固必有道矣重辱逺意书以代祝规以申忠告之谊云尔 

　　○辩 

　　天妃辩（阙） 

　　○乡约 

　　誓禁屠牛乡约 

　　君子在朝则美政在野则美俗风俗薄恶非吾士夫之责哉吾乡科甲辉聨人物富厚屋宇之盛甲于海邦廉耻之风传诸故老民生既庶人心靡齐间有惯习屠牛阴通盗贼行凶逞暴作过为非凡有失盗之家便来此中寻觅呌号喧闹无日无之鸡犬为之不宁乡里被其污蔑今逢府主云泉呉老先生严加禁约吾辈视此宁无腼颜夫牛出力耕作杀而食之诚为残忍况夫盗而得者钩其舌以出穴锥其肉以速行或杀母及子或剖腹坠胎惨毒之形不可名状吾辈具知其情买而食之充类至义之尽是亦贼而已矣夫水名贪泉志士不饮况亲于其身为不善者乎今乡中父兄子弟同兴善心共立约会就于天日之下重发誓愿除老疾暂食之外断絶此味如有私买其肉及焙干者烹之于锅尝之于口馈之于人者天神诛殛使身生恶疮家遭凶疫灭姓坠氏以偿此牛之命以雪贫民之寃夫山毛海错百品千般俱足养生奚须于此亦有置客买诸他处欲清弊源宜并禁絶如有故犯并宜遭谴今立此簿与各人的笔自书名姓岁时朔望告于里社呈于乡众期于共守以还淳风如有习恶不悛怙终无忌此真口体小人穿窬下类乡人共举不与并齿谨告十四年乙未秋约 

　　申禁乡屠牛乡约 

　　吾乡士夫耆宿前年禁约屠牛渐成美俗呉府尊先生就明伦堂上对众称说洗旧日恶名夫牛出力耕作杀而烹之食者甚美死者甚苦有伤阴隲遗累子孙禁之数年待客养生未尝阙乏夫事易忘人心易怠近闻乡间渐尔开禁家中食用多买此物以致外乡贼徒横挑此物入境公然无畏亦甚可恶前年指天共誓凡以牛肉入口煮之于锅馈之于人者身生恶疮家罹横祸以偿此牛之命今再申誓如前倘有不愿入约者姑亦聴之古人云父母爱之乡人称之诸君何不为君子吾辈父祖子孙世居于此共相观勉以成善俗甚幸十九年八月申誓 

　　申禁屠牛小帖 

　　屠牛之禁行已十年风俗齐同逺近安帖各家父兄所宜训饬子弟钤束童仆毋更复为此事以启恶业之端夫治生百方何取此事养生百味何须此物君子能舍之不用小人自止而不为口体之奉甚微风俗所闗甚大嘉与吾党共守前盟二十五年秋九月申约 

　　○婚启 

　　代洪西淙回顾頥斋启 

　　江湖老大庆逢弧矢之辰天地清明气协阴阳之候草堂背郭胜事偏多稚子牵衣弱翁饶笑恭惟执事鼎铉古意瑚琏时珍扬歴天曹望日华兮咫尺典司文宪肃风纪于两台物望正隆家居未稳如仆者驰驱之力倦矣冒君宠而许归来进取之心淡然慕古贤而知止足念诸郎之生太晩贻乃翁之债方殷膝下第三小顽名曰应屏日蒙许以令爱为之结婚利可断金縁谐种玉南辕北辙频搴杜若之云兰水壶山未爽梅花之约令辰纳币薄物将勤此子生已十龄成人近在数载赖天之福假我以年治百两迓季女以归登高堂拜尊章之寿两家各生子占协凤凰百岁以为期庆流苖裔端拜君赐深领年情将葵藿之诚春云一幅望瑶华之报终日七襄 

　　代洪西淙聘方西皋启 

　　城南灯火凉入新秋天上仙槎光分七夕恭陈盛礼喜际佳时伏惟令兄大侍御霁峰尊亲家老先生壶标真气海国精英振风纪于朝端霜清铁笔作文章之司命鉴彻氷壶仆邈在下风深怀仰斗向承雅意重结良縁以第四令侄女韬椟之姿为第二小儿子应垣之配开堂耕坝近依瀛水芳邻问道具茨逺隔蓬山云气春融（阙）池刷凤毛恭惟尊亲老先生颙颙昻昻世载魁杰磊磊落落人服高明爱读孟子书上下老苏之气格聨登进士第科名大宋之后先礼乐舂容勲庸特达施于有政孝友而亲其亲岂无他人兄弟之子犹子矧令侄应直大舅抡魁天生伟器颖脱凡流霜刃未发铏气寒星斗白玉犹在璞色照昆仑加以老叔之薫陶遂为清时之隽彦此古人有贤父兄之乐而执事以慰伯氏之心者也仆国恩未报隐趣甚浓翘企儿辈之成黾勉箕裘之绍吉朝纳币筐承不腆之仪献岁迓轮畴锡宜家之庆端拜我公之赐大兴洪氏之门敬拂霞笺荣祈电瞩 

　　与稚孙尧陈聘张守素孙女启 

　　淛与执事生同梓里世结姻娅蒲桺年华后公乎一岁芝兰臭味同予者何人少小交游庶几终始归耕三十载校雨量晴平生一片心如胶与漆非徒笑言以取下雅惟道谊之相亲肆令郎器量不凡情谊夙着与小儿子熈春念乃父百年之深交缔二姓无穷之夙好许以令孙女士作对次稚孙尧陈指授于庭闱佥谋之昆玉嫁娶重母党隆古已然匹配自天縁百神所相共深庆幸曷既名言明公世为善人邦称长者向用箕畴全福嘉与姊氏齐眉四世同春惟天从欲满堂和气为时所钦淛故态踈狂老怀萧索摩挲老眼所慰意者此孙依托高门或乗龙于他日诹辰系臂盥手缄辞万里青天羡诸郎之健翮五花紫诰贲二老之遐龄 

　　○上梁文 

　　自构 

　　一经独抱逺承祖父之遗万里生还重拜君王之赐家存四壁住过半生三径无资老兴不忘松菊一丘新买卑栖自比鹪鹩累代坟林近齐眉睫漫因人而成事聊拓旧以为新脉接沙堤有小桥流水广野平芜之胜秀锺天马尽长松美石浮岚紫翠之竒易可登临偏冝农圃堂奥之上足怡慈母欢颜爼豆其间便为太祝厅事门无俗客庭植佳花春日舒迟觉琴书之有味人生行乐须富贵兮何时爰着新文以华盛举 
　　抛梁东帘卷千山海日红屋上青松高百尺晩来翠色更茏葱 
　　抛梁西庭树新雏羽翼齐翻得少陵诗句好碧梧枝老凤凰栖 
　　抛梁南新结茅斋寄蔚蓝尽放明堂寛百畆长镵春雨种宜男 
　　抛梁北主人本是金门客回天一疏早归来拂枕清泉潄寒石 
　　抛梁上古寺凌云楼阁壮酹月须倾緑玉尊撑天不放青藜杖 
　　抛梁下门外车音多长者八荒疆界本来寛何必高门容驷马 
　　伏愿上梁之后书香种种世徳绳绳家庆寿康真乐真浮三釜外国恩澒洞长安长望五云边 

　　代洪西淙作 

　　郎曹京辅清衔长系于日边涨海炎方匹马半行乎天下逝当委质何敢言家年力始衰遂上封章之请圣恩甚渥不违高尚之心温旨许归锦衣就第便可耕灞浐韩昌黎未践前言于此巢云松李谪仙果谐夙愿睠兹黄石来自青山挂河汉于窗棂去天咫尺俯林埔于几席在水中央谷迥而川夷风和而俗厚固择仁之所宜处亦有数存乎其间地秘天藏以至于今日龟从筮吉而赞以诸公乃拓新基爰开壮观奉安诰敕昭回云汉之章妥侑宗■〈礻皇〉修明爼豆之事周庐以处宅眷别馆而肃嘉宾金石在庭尽道是山中开府英雄回首不妨作地上行仙所斥俸金之余皆出朝廷之赐情同臣甫依北斗以望京华诗和渊明居南村而爱其宅诹日月之上吉举梁栋以中升闾里欢腾山川増色爱莫助之庸陈不腆之辞喜可知也大发满堂之笑留为故事传诸无穷 
　　东　江上羣山碧玉峰五色楼台成海气九天组练洒流淙 
　　西　阆苑瀛洲路不迷广设云阑闗野马高凭日观聴天鸡 
　　南　瑞霭乾坤一气涵何似鸿蒙初未判浑然太极尚含三 
　　北　银烛朝天明紫陌鹓鹭长聨玉笋班衣冠尚带炉烟色 
　　上　清风今古谁多让汉朝亰兆禄千锺疏傅都门直百两 
　　下　裴相归来营緑野渔父闲寻鸥鹭矶邻翁共醉枌榆社 
　　伏愿上梁之后郎君成立家室和平世沐皇恩封祖父母福縁善庆贻尔子孙子孙移孝为忠承家报国五云深处老臣稽首祝尧年千里来龙旺气锺灵蕃国族 

　　代王笔峰作 

　　兄弟守先人之庐百年桑梓天地秘此丘之胜五色烟霞发舒万古之精英开创大夫之家庙乡先生没祭于社长宜血食人间丈夫子道显其亲固已名扬海内礼宜専祀事所当先邦有善人众推耆徳躬行孝弟道既洽于周亲质任寛平化自薫于晋鄙橘园小隐云水闲情屐齿印苍苔雨淋旧迹书声在深竹梦忆儿时追昔平日父子之欢想见在天灵爽之聚敬敦夙好爰拓新规面势孔阳拜东皇兮太乙藩篱尽彻纳灏气于无倪三阳水曲而入怀五侯山宛若负扆蔚哉堪舆之胜称夫庙貌之华要垂久逺规模不作寻常家素寛弘部署高大门墙堂铺爼豆之筵左右秩秩道存礼乐之美文质彬彬具岁时罍洗之供为行人瞻拜之便粤稽潜徳备载诰辞帝王之文天为经而地为纬鬼神所相水増辟而山増高若揭日月而行永作江山之镇兄拜前弟拜后肇祀于今子当穆孙当昭孝诚不匮事遘天人之会辰逢日月之良试援笔而成文助抛梁之喝采效四六体和金舂玉应之音垂亿万年见孝子仁人之意 
　　东　海上千峰与万峰缥缈应聮龙伯国纯龎还见古人风 
　　西　一家通籍在金闺神州赤县皆清秩翠栢苍梧有旧题 
　　南　峭壁攒峰拥翠岚化日博山香袅袅真仙上界府潭潭 
　　北　景物天然画不得玊树溟栖碧海云琐窗髙挂苍霞色 
　　上　五侯峰髙八千丈杜陵老子秋兴豪彩笔昔曾干气象 
　　下　锦园先生富风雅清时郊野鸣鳯鸾千载河图出龙马 
　　伏愿上梁之后山君川后共护先灵千子万孙果符旧谶金阙下承恩许老天赐平安青云路回首有人世传袍笏无骄无傲效顺效忠君父深恩尚夙夜不忘所自春秋肆祀与天地相为无穷 

　　笔峰谢启（附） 

　　承赐雄文真见如椽之笔来朝髙诵大为隆栋之光先庙启文明星躔奎璧钧天在咫尺乐奏箫韶佑我后人知亲贤之有自传之百世斯文献之足征屐齿苍苔恍乎如见书声深竹涕忽澘然惟执事言启予心致其存着庶先君神游此地慰我思成愧感何如铭刻无已元兄季弟相期永世以对扬千子万孙敢不拜嘉于颂祷徯斯惭陋曼硕何称张老失辞轮奂徒美岂若丈人文力愈出愈竒况兼大雅训词有规有颂谨百拜而稽首未罄谢私试载笔而陈辞附报来使 

　　天马山房遗稿巻六 


●钦定四库全书

天马山房遗稿巻七

（明）朱淛 撰

○赋

天马山赋（并序）

壶公莆镇山也东分一枝屏翰海上列为五侯半落天表复拆而西行隐见起伏且数千里结为文峰端伟秀拔飞动不居有天马行空之势而首足尾鬛色色完具不可絷维余为之定名天马山居暇日因为之赋世有九方皋者索诸牝牡骊黄之外当自得之
何是物之神隽羌捷业而腾凌离埃壒之混浊凭丰隆而上征遡金天之浩荡篸玊宇之峥嵘按图经而索故吾不知其所以为名而其为物也气吐青烟目悬皎日尾扫攅林足踏磻石以钩陈为缰维雷霆为鞭策云霞为鞍鞯江海为槽枥动随气机行无辙迹投足而安唯意所适乃者从天而下既佶且闲腾踏乎象外踪浪乎人间发神光之炯炯洒汗血之斑斑朝发昆仑之巅暮抵祝融之境浮巨浸之眇弥蓦遐陬之修永闪走电之遗光歘狂飙而先逞孰气力之可任夙造化之所秉行若委蛇进不暴猛越岭徼破闽荒望莆口过游洋擘八壶之右派簉五侯于上苍翳若木映扶桑凌溟海而飞渡观初曜之景光尔乃驻金骖停玉歩靡然东驰忽焉西顾行行且止迟迟不去挹谷城之仙风爱沙堤之烟树撷锦园之芳蕤濯银塘之横素岛屿明没沧桑朝暮尔来八万六千岁于兹矣纒井络殿坤维仰抹晴昊炙背冬曦吸寥天之爽气餍九土之华滋矫矫云龙之势濯濯君子之仪使仰之者起敬而翫之者忘疲至若广壑嘘烟朔野振吹天地倐起风雨骤至尔乃奋迅踊跃怒张喷啑磔毛猬兴嘶鸣海沸虎豹望之辟易鲸鲵闻之震悸居人为之迷方行者不敢仰视昔者河图示兆候日开祥庖羲作易伊祁开唐运丁熈皥之会位协东南之阳宜其锺为人物泄为文章珠玑璀璨金薤琳琅掉鞅乎词苑振歩乎周行藻绘殷哻黼黻舜裳其灵异征应有如此者若夫骅骝紫燕騕褭騄駬来月氐之重译产渥洼之渊水图画传观歌声载起頋盼光荣服御华侈岂徒慕夫名高亦有称于德美然而道非无方日惟千里而其名系于天者顾若是而已乎若夫云闲之骏天驷之驹胤于无极产于太初亘万古而不息行六合而有余将以殖琬琰载璠玙负金匮之玺发玊检之书服太乙之葆辂驾上帝之采舆乘风驭气周流于澒洞广莫之野吾又安知其所如也

如川小赋

朝登兮嵩丘俯瞰兮川流横遥天兮匹练浮爽气兮九秋乃若曳长河下碧落泻天浆衍地络千绪潆回万濑喷薄阅今古兮焉穷汇沧溟兮一壑漱若木之华津浴朝暾兮辉霍有美人兮水一方洒清风兮咏沧浪爱云水之微茫游神于鸿蒙之始寓目于昭旷之乡屣脱蹄涔之污浊逝与造物兮相忘

○五言古诗

寒宵歩月

明月不可负良宵亦可怜暮夜无招寻独行芳涧边月色照我背月影在我前踏月弄清影心赏方悠然
闲爱清宵长老畏白日速羲和无停鞭流光双转毂余生知几何抚景胡不乐蜗涎足自濡人心苦不足良宵成独游皓月当秉烛
鸡犬无一喧寒色四郊静东峰青松枝髙卧白玉镜仰观天无河屋角横斗柄寂寥靡所欢清虚惬情性商颂有遗音琅然发孤咏
■〈禾罢〉稏寒未收草根响蟋蟀寒月何太清耿耿照毛发转令山色幽爱此溪光滑夜深风露凉山人老皮骨平生不能饮负彼杯中物
娟娟昨夜月今宵看已圆待得明宵见宿昔定殊观月明有圆■〈垂夬〉世事杂悲欢良时那可掷徘徊清夜阑
攀折河边栁还渡柳边桥短发不堪把月明影潇潇穷居逺城市残生付渔樵翘首望八荒天宇髙寥寥狂歌自成章聊以娯今宵

挽后斋诗（并序）

悲歌之情惨于恸哭曩余闻吾后斋之讣也尝为小诗以悼之岁月超忽三阅春秋矣乃兹九月之望夜宿草堂残灯自明乃梦后斋抱一幼子偃卧于床余往省之见其形容羸瘠凄然怜之抚之曰顷吾弟之疾也不谓其惫若是也答曰云云余又曰昨者有诗来懐为吾弟诵之诵之则挽词也更相劳苦戚如平生比觉四壁虫声寒月在戸感念谁昔不能为情追思旧作口占不可复识矣乃更缀数诗以纪余思以申幽明良友之义后斋呉翰茂献之别号余表弟也天性孝友茂勲早世善事寡嫂抚诸侄女视财利甚薄乐善慷慨平生无怨恶于人其旷度达识余素爱慕之意其功名必将逺到孰谓其遽止于此也天可问乎哉无禄又不克年不以功名自见前古之人如黄叔度李元宾軰烈烈至今者其名实固有所托也某鄙人言不足为轩轾立言君子将有以信后斋于千载之后者
君当逺别时驱车过我庐仆夫催载行而我还踌躇秋日风色寒送君临路衢贫别无可赠慎保千金躯
忽得泥金报犂然喜可知别耗谁人将道逺或传疑游子竟不归浮云日南驰谁意曩日别遽作终天期
形声日已逺魂魄入梦寐藜床委羸肌拳足尚抱稚别久喜见君倾倒平生意对君诵我诗觉来莫省记
晨起翻素帙索君寄我书时当初第日况兼抱瘵余千里重相思诚情还寄余洒泪不能读什袭当璠玙
爱材匪不长植志非不强鲜君心地好皎如秋月光秋月出重阴流辉天汉旁如何独不见千载令人伤

为谭二府乃祖母节孝巻题

茑萝依长松枯荣永相保结发为夫妇契阔誓偕老燕尔未三春诀别何太早谈笑入重泉一死复何道所念乳下孤咿嚘守襁褓身疑众楚咻家祸百忧捣置此欲安之雪泣向穹昊抱依亲骨肉归来奉苹藻婉娩意不违姑嫜严自好老子复长孙宗祏凛再造离居六十霜修眉攅不扫严风入深闺寒日白皜皜生平铁石心至今祝邻媪千载栢舟诗遗音尚可考

叙懐奉送黄君俊正郎谪戍惠州

黯黯阴不开蒙蒙雨初歇居人厌郁蒸行子懐明发问子行何之谪戍向南越王事有程期山川望迢忽亲交顿乖张骨肉成契阔堂上太夫人颜发白胜雪扶杖送出门回首肠百结生世逢休明登朝俨簪笏覆帱荷乾坤依乘近日月非无将顺心恐或有遗阙臣命眇蚍蜉君恩浩溟渤惠州虽云逺风土非殊絶从军虽云恶已得逭鈇钺髙堂虽云暮为滂诚所悦况有膝下孙晨夕供甘滑行行重行行庶往无饥渴譬如选丁壮身隶长征卒毕命效驱驰为国树勲伐嗟予尤戅愚猖狂速天罚死弃揣分宜蒙恩至今活犬马恋盖帷含情深刻骨努力事耕耘穷年不暂出当子有逺行思子就一别执手临路岐险夷期一节

萧道长质夫见顾奉别一诗

葵藿倾太阳草莽共帝臣嗟予与夫子各为东西人拔茅事明主心迹两相亲峩峩冠危冠修修拖长绅纠弹司纪宪顶踵沐皇仁抚衷知感激就列敢逡巡入台未十日君疏耿前陈旁观咸缩颈梗议一时伸效颦缄短章排阍干紫宸狂谬自速辜赫劳帝怒嗔狱戸寒无春阴阴昼旻旻揣分甘一死奚能植躬身君时亊营捄嗷嗷焦口唇罪重不可贳末减充编民失势落九天归耕瘴海濵结蓑学渔钓买斧事蒸薪昨宵梦京国辇路扬清尘君门邈九重徒然愁我神搏风杀羽翮欲进诚无因君今衔使命前茅光八闽前日寄书来此意良已勤遥遥双斾旌早晩到城闉州民异礼数服野方山巾公门不可入此意将何申君复惠然来舆马光四邻平生重意气别久意弥真经济须贤达迂愚甘隐沦努力各自爱致逺无缁磷

饮黄石友人黄正可晩青亭和师山题壁

戢影落名山歳月累云周如何咫尺地兹亭今始游小草冒庭幽寒花明墙陬摵摵髙树声萧然似林丘西风天欲暮雨意鸣灵鸠主人有好懐开尊更献酬相与各赋诗谈笑销百忧爱此同游人俱维静者流盍簪诚足乐万事吾何求

黙所诗

一动还一静一语还一黙语黙动静间谁能但墨墨动以静为本语以黙为常静翕动乃辟黙胜言弥章圣人欲无言德盛物自化贤人谨其言言垂千载下凡夫言孔多掀唇恣啁啾何能崇令德忤物生悔尤嗟哉此心微出入系敬肆须臾失所操溃滥何不至王子领庭训黙所以自箴非徒结其舌尚亦谨诸心集木如临渊志大心转小千言不为多一言未为少是谓静之理常寓动之中嘉言会有闻千里钦英风下士懵心学恒言杂好丑气刚剧欲吐有若衔余口当夫未悔时好狂复如痴俟夫既悔时奔骥将焉追常诵古人言语吪黙固好爱助诚无由庶几用自考

题九霄菊巻

海上白纶巾爱此黄花晩借问开茅堂屏列饶百本今年春夏交霖潦佳苗损谽谺苍石孤丝茸绿葹蹇凉飙惊节换独酌情未遣偶此见华姿熠熠满芳苑生态各低昻幽馨任舒巻暮对及宵缸晨窥废朝饭忽若尘虑遗顿觉道心逺桃李漫葳蕤摧落易朝菌荒径拂松霜移根自持畚

禾稼在野人有更生之望喜而赋此

万室如悬磬盻盻望早秋皇天亦悔祸雨匀风力柔虹霓不为殃嘉种满南畴老农欣见之庶寛饥渇忧脱粟幸一饱甘脆吾何求
低田美禾稼髙田饶黍菽丰歉昧前期苦乐易翻覆贫者嗟已流死者不可复何当忍须臾待此岁时熟

侯山别墅视获赠乐渠黄公

薄田在何许蔚彼山之阿瘠土何硗确五侯空嵯峨盛夏霖潦集溪涧成江河圩岸善崩塌修筑为力多力多不足惜歳晏其如何
良田畆十金坂田贱易得不虑井税多功倍寡所获早禾随波涛晩禾苦螟螣瓶盌未可期十口聊塞责耕也馁在中先圣有遗则
高秋收获时星言向田墅童稚俱在田牛羊牧烟渚四顾但荒山澹泊寡俦侣悠悠空自知落落竟谁许不有黄石公谁可与共语
君既辞朝簪我亦谢城阙石田不可耕谋生何太拙垄上多白云松间足明月岂可充朝饥聊以自娱悦遥遥千载心长沮与桀溺

寿（阙）

壶公西南来山水多竒变云木相蔽亏楼台递隐见代更岁月深族聚子孙衍世业但诗书生涯足耕佃淳龎古俗遗腾踏清时彦野性厌丘樊遐观窥海甸得造幽人居遂与幽翁面闻名情已驰考德意弥恋行已惟存心居家恒积善温温崇谦冲抑抑耻矜羡挠甲数之周星躔光始遍精神皋鹤姿容采桃花片令子具宏材留都拜佳选天书美贤劳朝列华严弁浩荡沐恩私光荣沾宅眷髙堂寿域开南极老人见天桂黄飘筵江鱼白入膳霞林发清辉石镜光百炼彩袖春风翻华觞佳客荐缙绅陈文词亲戚倍欢忭拂拭緑纹笺摩挲紫石砚为君作长歌一续王乔传

题张教授必学慈孝永思小巻

生别何草草死别何悠悠霜落荆门树萧然天地秋携孥一万里禄养为亲谋兹事已不及钟鼎将奚求妇姑平生欢瓶罍千载羞蓼莪不忍读洒泪满山丘

题石渚逋仙隐几看梅巻

天地闭穷冬湖山三尺雪十日不开门寒花近可折挿置玉壶中壶氷味増冽隐几已忘言对此自怡悦拈起便成诗诗神转清絶

题天阶集疏巻为章三洲作

夫君东南英起际云龙会中舍披日华西台挺风槩埋轮钦古贤落笔慑时軰名动缙绅间影落江湖外九万方迅征一息力愈倍向仆初登朝寡识言语誖铩翮荷生全推心安可悔甘为草莽臣老死圣明代搔首望京华浩然成独嘅

题章三洲易学纪成巻

天覆与地载大易行其中先天地而有后天地而终气机自活泼理趣何冲融尝闻古圣人爰有包羲氏洞彻阴阳闗妙冩鬼神秘乃始作八卦重为六十四画成方有易易在未画前一画复一画其势皆自然先天虽无言黙焉思已传尔来几千秋圣圣凡屡作先后互发明灿然在心目昭扬玄中玄所以觉后觉孔氏编三絶犹着为六经家传而人诵万古垂日星圣朝重置师教育充明庭吾莆富鸿儒正学绍邹鲁古老相沿袭近习迷太古六经缺其一无乃太莽卤夫子台中彦谪官海上濆时哉深易道乐矣阐人文端然坐皋比开口吐所闻亹亹启青衿无徒资诵读剽窃口耳间祇用媒利禄善学颜子渊庶几不逺复下士未闻道悔吝动相求既蹈浚恒凶或承覆餗羞洗心从君学庶用寡愆尤

遣呉氏女归本宅

汝宗本华胄田园生理微顷遇岁年荒闾里共苦饥汝父抱汝来岁晏重相依汝时尚幼小出入须提撕朝嬉同稚孙夕寝侍母慈所幸儿女仁羣侪安敢欺谁云非骨肉周视同女儿忽忽阅数年秀髪扬双眉语言颇巧慧亦有佳容姿娟娟云边月濯濯花间枝怜汝渐长大白璧无磷缁嫁汝非所能留汝非所宜兹当仲春月歳丰物熈熈鸟雀育其雏啾啾镇相随人惟万物灵能免顾尔私浣濯旧衣裳缄缕新履綦虽无环与珥粉黛令薄施遣尔归而宗婉娩习女仪作配宜令门议婚当及兹再拜辞我去送汝门之畿东望五侯山路记初时来（叶）人生父母心莫悲生别离六载今来归喜极泪交垂祖母见汝来抚顶生歔欷叔婶见汝来感叹成嗟咨宗族妯娌间咸来视汝为人生无根蔕飘荡长风吹向令落他门宁有生还期汝伯俟斋翁平生心相知归时相问讯细话此中时

题张耻独手巻

独行不愧影独寝不愧衾我诵古人言应知古人心古人几千载其心垂至今伏地雷惊蛰闻天鹤在阴勿谓独不知俨若鬼神临勿谓独不彰殷若钟磬音所以君子人幽独在所釱夫君号耻独兹意一何深逝将书户牖庶用存规箴性情时静观义理日幽寻毋使尔茅滋望致蓁莽侵童冠相追随读书松桂林人事多乖违出入昴与参君游碧海涯我老青云岑秋山风日佳蓬萍偶盍簪抚巻索我诗引吭为君吟务学贵得朋独知岂所任静定恒自持狂驰谁共禁愿言崇令德致重比南金

题网鱼图

十年结一网网鱼东海边孔疎鱼不罥望洋思悠然小大用各适回桡姑舍旃我有白玉钩炯炯挂青天期将龙伯国一举六鳌连

题龙

怪物生江濆时濳以养智头角虽峥嵘独力难自致春雷破顽阴风雨复时至变化升九衢焱燹着灵异嘘气生青云沛泽犹未试万物天地间闯然返生意

题虎

大物奋神威羣毛俱辟易藜藿遂生荣林峦増赫奕迩来雨露深荆榛自堆积妖狐时媚人毚兔日交迹日暮天无云啾啾恣啖咋安得矫矫姿耽视坐密席长啸生清风凛凛镇宗祏

题小景

江南多仙山歴歴挿晴昊岁晩无严霜山寒色更好缘厓见红花渉径得緑草髙寺忆逺公玄谈事幽讨鸣鸦飞青松曽见此树老人生难百龄行乐苦不早委运任去留身闲以为宝

题两山手巻

夙懐岩壑竒不受尘埃障悠悠草堂间岑崿俱相向壶公挺以青谷城丽而壮飞翠白云隅开图清汉上山气日以积君心日以舒谁知蛟龙蟠崭然头角殊杏园春自好桂树影扶疎无言自永日独契包羲书

遣女

吾年四十余生汝苦不早少小心甚怜晨夕寘懐抱有姊亦齐肩相将离襁褓傍母恣娇痴绰约花枝好人生易乖张一别何草草娉婷只影孤戚戚向兄嫂仰赖大母慈教育均覆帱一婢习所安内顾免烦恼今日当有行贫家事枯槁汝归母不知拜泣伤我老里门东西居近别非逺道殷勤奉姑嫜黾勉羞苹藻朂哉往汝家温恭以为宝

题晩斋巻

髙斋既潇洒匡坐晩尤宜广庭落疎阴仰见青冥枝聿当霜霰候蔚有春阳姿道心与之然把玩恒自怡少壮足努力老大徒委蛇百里半九十古老言吾规愿君崇令德岁晏以为期

名园花赠笔峰

名园饶佳花红红兼白白同沐雨露濡嫣然各自得主人勤梦寐搜罗殊未极千金购梅榴舁致百夫力凌躐画堂深间簉雕阑侧芳心犹未展锦袖时拂拭泉石闹风霜终日鸣拍拍憔悴颜不怡睢盱中叵测耳语细温存阳春初不择是种善性灵非直芙蓉色秋晴骈实繁日晒紫房坼满眼粲珠玑磊磊子可摘充彼豆登羞慰此宗祊责平原宾满堂能者为上客努力各勉旃先登勲可策

寄陈璞斋

不记君别时歳月良悠悠昔别发尽白况复经数秋非无一纸书天长路阻修时时向令子勤勤问安不昨云有家讯字细如蝇头起立索书观想君眼力优书言客游倦旦夕买归舟又言緑水隩欲卜林塘幽洿池足菱芡刀田亦易求一心处两端躇蹰迷去留老去恋故山携孥当逺游数口隔异县宁免羇旅愁山中破茆屋海田卤不收顷属饥馑后知识半已流生理已穷蹙圭撮不易谋故乡虽云乐贫病増我忧旧游多友生缓急或可投又闻闾里间还多好义俦男女就婚嫁亲戚情绸缪澹荡天地间何必念故丘秋叶鸣策策蟋蟀响不休申旦不成寐思君见无由迢递寄君诗庶无沈与浮

岁暮山中即事

爱此山中好迢遥山路斜梅树我自种萧条开数花好风逓微香初日影交加培根斸新出扶倾着横义抚视穷日夕曛黑未还家
种梅山径边下有牛羊道童竖恣攀翻纠纒易枯槁殷勤谢邻翁爱此寒花好放牧须前山前山足丰草
此树亦易种瘦地难为春铁骨抱竒石隔岁翳荒榛羣雀噪寒枝憔悴依霜筠栽培肆余力成阴属他辰甘与木石居谁非草莽臣
明日是除日向此山中来百卉俱已腓寒花为我开冷淡聊自娱自非调羮才裵徊未忍去安知岁月催

○七言古诗

寿百岁翁林公诗

海上神仙不可期河车金鼎诚支离乾坤大璞凿已久人生满百岁者谁黄石之阳林氏叟皓如松雪垂双眉行年一百不计闰三万六千日又竒神强骨壮善食饮手足便利无倾攲旦出里门事拜谒礼数舂容忘倦疲传闻邻境作春事排当古物惊羣儿頳肩骈足快一往道路见者咸叹嘻殷盘周鼎失颜色兑戈垂矢谁顾之平生胷腹极坦荡语言易直无■〈山钦〉﨑里中子弟薫雅俗千载下见羲皇时天寿平格自应尔令徳寿岂将奚疑天下乱多治日少百年升平古所稀安得生逢明盛世列圣继作登丰熈有目不曽见甲胄有耳不曽闻鼓鼙岁时闾里相欢洽姻族共保无参差圣明推恩遍庶老乌纱白发光期頥人生如此足可乐和气之会谁能希长夏芳辰属初度草堂旭日春迟迟云仍满目环膝下缤纷贺客陈文辞逺近来观填巷陌氤氲瑞气光门楣此翁精神真大耐将来岁月浩无涯天马山人镇无事年年来送寿翁诗

送丘元镇元秀二生还武夷

昔年我过大安驿初闻生名未相识杖策迢迢千里来弟兄两映连城璧长兄才气豪且雄一扫数篇纔一息季弟文思浩莫当拈题书楮盈数尺少年文彩蔚葳蕤顾我摧颓真不及楩楠梧槚称美材狭邪平敓俟绳直颃颜师席聊复然摘发瑕疵痛裁抑等闲点化易为功一家言语成组织武夷山水多才贤前哲立言继六籍本根深沃枝干蕃滋溉栽培富学术吾徒正学宜勉旃文字区区固余力

钝斋杨老先生八十初度外孙张大章友人也持此为寿某敬为题数句共致庆祝之意云

东风吹庭着花枝钝斋先生初度时帘栊光射日杲杲笙歌声暖春迟迟人生富贵何须早岁晚苍松看更好清阶十转帝恩深五马归荣身未老乾坤赋予何太偏栽培善庆理宜然甲子重畨又廿载嗣来星纪无穷年齐眉内子鬓双白扶藜相对如宾客诸儿鹄立内外孙莫是神仙真眷宅瞳清气健好容颜留与后人作画看共说香山诸老者如翁五福定应难

为云庄王翁题寿轴

云庄之山饱游适早闻翁名未相识野人踪迹无端倪烟水微茫易昏夕鹿门隐趣亦何深向平婚嫁会当毕弄丸静学无极翁击壤高歌太平日四序平分秋正中百龄十计数涉七蓬松霜雪未蒙颠拜舞儿孙还绕膝人生如此絶可怜岂必金多与高秩余方落魄忘贱贫家有严君偕七十天性真欢事偶同蒸民好徳情何溢扣门陈子索新题拂素濡毫聊一述

寄竹坡施先生昆玉

尤川古邑佳山水双峰■〈山赞〉屼水清泚地逺民风淑且闲渔钓还多隐君子薄游已作廿年期只今魂梦长依依扁舟欲往闗山阻一鴈不来音信稀极目溪云拥溪树君游是我曽游处漫题短句送君行直把愁心向君去地主竹坡好弟兄论交结识旧有情班荆坐爱苍苔暖携手时闻寒玉鸣一从放逐更多病寂寞郊扉掩芳径摧落平生四海心真如絷骥气空横君到尤中见故人为余传语寄情亲木兰烟水壶公月短髪蓬松一角巾

送邵仲徳

春风香吐长安陌君乘高黄我马白得路俱承圣主恩弹冠共作金门客小臣感激期致身愿为良臣为忠臣策名自庆逢明世曲学曽应笑古人迂阔肝肠伤琐细梦寐晤言无次第死弃真甘鄙分宜生还仰荷皇威霁一坠九天失世荣菑畬自称妻儿耕壮心已逐丹枫落白髪几看青草生君今南去缘何罪万里挥戈戍边海直随万壑赴东溟汤汤曽见沧波改日黒柴门未止闗邂逅青山黄石间昔人漫道从军乐客子休嗟行路难越溪闽峤异闗塞瘴岭岚烟须自爱更闻执手慷慨歌丈夫命存百无害

寄题景范亭

武昌之山落何处江海淼茫隔烟雾景范高亭倚大荒朝霏夕霭横苍苍亭高思古向来久亭中主人应白首结交海内尽豪英慷慨何曽接杯酒石溪张子吾故人昨来归自楚江濵相逢抵掌为余说几见兹亭风景絶席帽低临山顶云瑶觞追吸湖心月寒潭密竹晚氤氲紫荆花发生清芬俯瞰南窻望八极令人长忆范希文希文襟度何磊落高行阔步向寥廓朝营暮度求赢余大笑世人空龌龊尧夫心事乃翁同东呉故旧漫相逢麦舟一掷归徒步家庭唯诺何从容千载高风竟谁续近湖兄弟美如玉锦袍玉带光荧荧紫诰金章照人目千锺厚禄宁自腴倾囷倒廪俗人无丈夫意气每如此岁月从容古道徂浩浩长风吹汉水兹亭高咏满人耳我欲从之路阻修回复归阑谁倚徙君往湖南访旧游沧波放棹洞庭秋楣间琬琰庶无恙从君一上岳阳楼

古松

谁将茧素刚一尺写出寒松千丈直高枝多半入白云眼前夭矫苍虬立鳞甲振奋掌爪撑左拏右攫令人惊划然霹雳欲飞去动地波涛风雨声

与笔峰赠别

昨日迎君南山南今日送君北山北五日十日留使车千山万山动行色二十峩冠登汉朝三十金带光横腰四十煌煌将使节栢台薇省扬清标只今年华未五十精神意气谁能及挥鞭跃马苍梧来万里咫尺风烟开黄金台前拜天子倾倒尽交天下士文章器业时共珍大夫特达有如此我忝清朝法从臣摧颓鲋辙一穷鳞生还北阙谁将引老去他山空复春城市山林各所遇坎止流行无定据世途诘曲多波澜丘壑寛闲足云树新霁岚光路不分欲别未别心氤氲执手何由表情素剖赠山中一片云

与方山黄公

上有高天下有地前者古人后万世遭逢幸值休明期公道正当天日际丈夫树立自峥嵘妾妇媕婀真琐细夫君廓落东南英刚方气骨自天成食禄惟知天子法当官那顾俗人情俗情倾巧利鑚刺颠倒功罪移重轻君为朝廷惜名器名器岂是私家事杜絶请托谢诸公检阅簿书戢羣吏爵赏皆由主上恩迁叙何能势力致通者未免谓之迂天下人心安可无庸人或又谓之怪累朝成法忍破坏天门翘首近咫尺祇畏官箴尽臣职自誓吾心有朴忠不愧鬼神惟正直当宁临轩念远民出参藩政抚全闽单车已歴风霜苦淑气须回海岳春沟壑平生心不改江湖恋国意弥勤披挹高风聴清响邂逅芬芳真可仰廿年踪迹寄沧溟十口生涯在草莽懒将名刺谒君侯剩是渔樵镇来往羡君忠信心不欺重君意气心相知沦落孤怀聊自壮甘棠春雨寄君诗
藩伯方山黄老先生昔典武选操守刚方天下之人想望风采竟以此补外来抚闽藩黎民怀之某海澨耕农谬以疎直见许临风遣此用写高山景行之意云

题两山手巻

壶公卓落三千丈谷城嵯峨屹相向山前沧海尽桑田一望平川豁如掌道人结屋两山中日日还登两山上一茎苍玉过眉长小制山巾玄鹤氅放歌倦憇古松阴洗药近闻百泉响有时兰水弄扁舟落日孤蒲横两桨人生淡荡自可怜富贵倘来安所强世间衢路转嵚﨑物外乾坤自弘敞昨来寄我新诗篇句带烟霞色苍莽我家近在两山东十畆瓜田接平壤市尘迥隔不见人乘兴可来亦可往百年谁是素心人松叶柴门须一访

送江城尹黄时简

忆昨与君聴鹿鸣双骑骏马朝神京少年快意轻世事谓言唾手成功名功名牢落如捕影踪迹聚散同浮萍束书三上获一第滥竽旅进充明庭瞽言谬发昏醉梦幸逢寛政逭天刑归卧荒山饶岁月十又七番春草青嗟君蹉跎更晩遇四十释褐尹江城清操所难君子守去思重见古人情抡才共儗登台省列爵还应待俊英丈夫出身事明主拔擢任使生光荣夙夜靖共须黾勉冥顽惭愧负生成阴晴南国仲春后水陆中州万里程送子长安何处是五云宫阙日边明

朋竹篇

黄君耿介孰与俦荒园高卧孤亭秋城市经年不一到柴门净扫无交游平生肝膈向谁是独与此君同意气抚几时闻空外音乐饥自餐淡中味昔贤交谊称雷陈君与此君意更真四十余年旧知已久要未须让古人长身玉立俨生客毅然不肯借辞色秪将正直结君欢还以清修助君徳道情澹泊两相宜一日不见君不怡炎歊坐忘白日午云霞共订沧洲期可爱春阳桃共李婉态柔香烂如绮荣华眩眼得几时翻覆瞥人犹敝屣结交莫结桃李花世情轻薄令人嗟所贵于君善取友倾盖相从到白首

题扬州卞鹗皋七十寿诗

蘗翁蘗翁好气魄瑰竒磊落风云客壶山兰水不住身淮海维扬有旧宅扬州城市多故人就中谁与最相亲倾囷倒廪重然诺鹗皋端合如翁人少壮交游今白首江北江南前来久春风昨日寄缄书千里殷勤问安否此翁年纪今几何问道如翁还较多泛湖夜醉船头酒舞影时翻月下蓑蘗翁强健天所假出处安危系天下东山非久卧安石洛下行当起司马中流击楫大江深官堤杨柳増繁阴故人出迓邮亭外尽说相思一片心

题彭典史竹坡手巻

竹坡主人何昻藏丰标白晳髪毛苍金闺通籍齿方壮天路聨镳志正扬万里独过梨岭道一官恰对壶山阳俸钱微薄能几许世故艰难已备尝政有催科怜我拙民多凋瘵令人伤毁誉荣辱无端绪期会簿书有故常求牧正厪忧国意烹鲜自试活人方海田岁熟农家乐公馆春深化日长可是宦情宜土俗何曽云物闗江乡望中魏阙青丝骑梦里高坡绿玉床文字平生敦宿好荐绅投赠富新章无求偏觉人情好冩意成诗滋味长乘兴挥毫聊一扫老怀醉墨笑琳琅

雨竹

有石有石生崛竒有竹离立静相依枝垂叶重翠欲滴霫霫满园春雨时道情爱此挺寒玉尽日披图看不足属餍人间桃李花能红能白总尘俗

老梅

朔风棱棱寒蚀铁梅花一枝白胜雪东皇仗尔报先春未许狂风便吹折平湖杳霭澹生烟遥海苍茫欲上月此时此景难为言诗思撩人清可掇

和江少峰二府壶山诗

海上嶙峋百二峰紫气青霭遥相通中有贝阙蘂珠宫髙标万古称壶公开剙原因造化功巍然特秀寰区中乔岳名山罕与同青天阔幅无画工撑拄日月自西东范围野马行平空层峦迭岫各巃嵸龙拏虎攫争豪雄此公卓立势自崇邃谷沕穆多淳风混沌未凿犹颛蒙神光煜煜照祝融古木郁郁蟠苍穹野人开户对茏葱朝挹爽气烦襟冲援笔欲赋惭未工逝往山中攀桂丛罢官已买青云骢禁垣词客誉望隆诗成寄我农家翁江湖廊庙意无穷山风水月兴弥充已幸寛政苏疲癃手斡元气成歳丰摆脱尘鞅披心胸黄堂吏散坐髙舂此山相见眀双瞳作诗琅琅冩真衷有时不见情忡忡轻烟积翠相溟蒙石淙疾走白玊虹仙翁放出霱云笼天地一气但冲瀜

有题

壶山南来兰水东水杉河柳相茏葱中间两族分周姓山川结秀生诸公东族夔夔翠渠叟清德斯世参天功西族巍巍双竹翁鸿名刻鼎垂无穷缤纷台省难指屈锦衣象简青云骢瑶环瑜珥皆万镒治之不敢求良工珠湖呉子真国手礼罗非我求童蒙已见三冬立尺雪霫霫次第薫春风彬彬文字成杼轴撝谦抑损各相崇我沗西周傍倚玉早与吾友同磨攻义方师道两堪赋绵才惭愧笔如虹

题寒泉手巻

巧匠窍坚垍得泉清且冽清如薄暮不云之青天冽比阴山未春之白雪郦元水经不罣名仙源讵敢厕凡列井德虽不移滋滋来不絶罂甈荐樽罍朱明失歊热文园病渴卧空山长日愔愔心不悦欲寻药草古方无期向源头澡澄澈

题双寿手巻

城东两株树亭亭恰相向枝叶覆闉都半落青云上故老传来七十秋清风琴瑟鸣相酬有时青天吐明月珊瑚拂镜当空流只今颜色无衰改傲雪凌霜镇长在坐令邑里生辉光那羡蟠桃隔沧海

题全懿堂古诗一首

全懿髙堂渺何许重湖蒙蒙隔烟渚闽山回首白云垂落日凄凉怆谁语堂中太母年少时一念孝诚众推与雝雝鸣鴈新相和荡荡长天失其侣阿翁年大阿姑死只影娉婷儿方乳众口喧啾太■〈目舌〉人细情姑息偏怜汝两髦一醮真不移万夫独勇谁能御忍为弱草负乾坤誓作真松挺寒暑髪焦尘镜掩铅华手裂残灯事机杼年年草屋閟青阳夜夜繁霜入白芋爱儿早不废诗书惜儿苦不欠棰楚燃薪照夜眵眼眶移几就暄遍亭宁柳家辛苦资熊丸陶母殷勤事鸡黍心坚分作未亡身眼见儿成进士举直将持此报夫君笑入黄泉真死所孤儿追慕无休期氷蘗官箴佩遗矩朝出倚门暮倚闾九原路沓空延竚君不见千载蓼莪诗令人一读泪如雨

杨震辞金小轴

我爱闗西杨伯起唾视黄金如敝屣冥冥之中能不欺千载真心照寒水荐剡名流定出羣懐金莫夜通殷勤莫道故人知己少故人应亦未知君

天马山房遗稿巻七

●钦定四库全书

天马山房遗稿巻八

（明）朱淛 撰

○五言律诗

寄吴一蒿别驾

一别都门道生涯各转蓬相逢重把臂多病已成翁附骥思前日冥鸿想下风看山朝抚几拄颊五侯东
朝市多荣辱山林无是非莫将轩冕贵博得茑萝衣抚事才偏短为农愿不违归来陶靖节歳晩幸相依
疏傅风流逺于今有耿光壮能行所学老不去其乡袍笏抽身早田园引兴长瘦笻双短屐漫歩晩山苍
万事浮云外萧然一故吾菉葹伤道路岁月感头颅野性无羁管沧江足钓徒朝来公事并搔首办诗逋

题刘慎斋墨兰

众莽共披纷兹兰迥出羣孤根依静石久伴结芳荪空谷无人到清风独自闻撷枝无可赠惆怅忆夫君

呉明通别驾临老得子有诗见贻作此答之

投笏归来早林园兴若何余金逢冦尽短发入秋皤别驾亲邻并清诗细琢磨弄璋新有作寄我费吟哦

同马师山访山斋先生于蒲坂别墅晩游戴家水亭师山有作索和漫成一首

野性无羁管同人作漫游曲桥流水细古木小亭幽秃笔凭谁借清诗索我酬扁舟闲倚岸镇日此淹留

赠孙芝溪孙君廷载家世缙绅游意岐黄之术别号芝溪侍宦来莆小诗奉赠兼呈尊翁先生以为何如

公子有竒好芝溪静卜居还从尘外境细读枕中书短屐春山里长镵秋雨余欲从问真诀何以愈迂疎

丁亥六月七日夜书寄道通弟

南浦王孙草归来定几时篝灯当此夕千里重相思志士懐偏壮孤臣鬓已丝山中谁晤语镇与白云期

庆朱若思先生六十作

塔麓凝灵秀翁家即寿乡厯头新甲子铁面旧风霜彩服春初入云林乐未央百年当此日几度荐华觞
蓬莱不可见仙子亦应闲紫陌红尘外苍松白石间萧然忘岁月可以驻容颜自是长生诀何须问大还

题姚同年在明虚谷别号巻

尘纷不可到白日悄沉沉自尔发灵籁何曽闻足音静探无极藴妙契圣人心欲问濳虚子云闗一许寻

扁舟泝木兰宿西冲僧舍同马师山和顾頥斋韵

古寺倚岩阿春风欵碧萝烟霞宜野客猿鹤讶初过已觉诸天近还期明月多老僧縁不薄投榻意如何
坐爱山中静庭柯永日移婆娑游客影消息野云知释子何年往溪光入画竒题诗镵絶壁应作后游期

题此峰诗巻

我爱乌山下悠然一草堂此峰高不极开户正相当玉柱撑元化蒙云雨八荒道情将野意相对入冥茫

西方成迹为王通府题

宇宙皆吾分物情便茍安丈夫当许国王事敢辞艰凿地开新险成堤障倒澜惟应西郡乗千载不能删

山中杂咏

冬杪暖于春晴初絶点尘看山因到寺落日不逢人石陡怜苔涩天多觉树贫邻僧收败叶来瀹茗花新
风定木初落松寒鹤不来衡茆还我独草径为君开宇宙无穷事烟霞百尺台凭髙舒一啸能赋岂吾才

赠别黄方山

靡靡嗟流俗刚方慕古人朝廷三尺法男子百年身道已齐荣辱时哉任诎信苍生须料理行路展经纶
髙贤自城阙下士祗山林未必平生旧相期一片心风云人事改天地主恩深白日闗山道归囊有素琴

赠南洲

南洲栖隐处东近五侯山心迹浮名外行藏晏坐间新诗频入刻逸兴许谁扳永日衡门下何人数往还

龙泉王公尹莆有惠政焉洽于吾民兹当考绩小诗奉赠以致惜别之情

海县青郊外归来借一廛自怜身计拙喜得使君贤井食惟输税丁差不费钱可能忘帝力耕凿自年年
一麾江海上三载屈英豪秩满宜登最民懐有大劳青山遮去辙白日照征袍逺业深相朂临岐赠宝刀

游山

开年初二日亭午不云时拉伴无前约探春恐后期松寒闻子落野迥见人稀风物供登眺莫嫌归去迟

题宋友泉杨休録

从政何曽易居乡更自难大都交际处总在是非间去日留遗爱逢人不愧颜乡评与士论千载不能刋

题黄南金先生乃翁翠筠挽巻

翠筠不可作空慕翠筠名缅想林泉趣都忘世俗情晴曦疑雨色静夜起天声回首闽云结偏将老子诚

小池

篱落能多地居然凿小池白莲还自种幽兴有谁知清晓露华集空天月色宜江湖万里思把翫独移时

题节妇手巻

别去何太速百年未有涯残生惟一死万事只孤儿白发丹心苦青天明月知哺乌情不展洒泪蓼莪诗

题陈居素手巻

荣华不可慕素履重偏长别业居幽处名山对草堂招寻无俗侣供具祗家常时挹南华老静谈秋水章

寿（阙）

生荣谁不羡具庆世应稀向用康宁福相将老大时教忠余古意许国是男儿遥致南山祝长赓天保诗

题山房

北极烟霞迥西轩水石寒何年归栗里前梦说邯郸渉世情偏懒读书兴未阑尚懐明主恋炯炯寸心丹

和南安严年兄

共向山中宿夜来山雨鸣不知身世在独觉梦魂清钟鼎何年事刀圭几日成从君托幽契端坐话无生

送陈把总升都阃

南日闗天险安危仗虎臣扫清输壮畧控带及全闽专阃分符重三军别意亲先声应破胆谈笑静风尘

在张此山燕席口占

积雨初晴夜东风送暖时髙灯眀绮席雅曲荐金巵烂醉生涯在留欢别去迟百年良会几呼笔一题诗

○七言律诗

和吴文宗南洲别墅落成之作

重访南洲路转迷闲居底用定幽溪晩田石溜穿渠水老木烟村入望低已分迂踈供白眼不嫌粗粝有黄虀洲前风物无羁管一一还君自品题
乾坤剩得此身闲水石萧然屋数间小结亭台无俗物便于人境隔尘寰半生旧事浑如梦终古青山不改颜雨笠烟蓑了春务幽篁尽日掩重闗

挽彭甫佥宪先生

襟抱氷壶彻底清门墙曽一拜先生十年梦寐空萍梗万里归来失典刑出处高风闗世教乾坤公是有乡评平生述作羞谀墓独爱斯言不媿情

寄张行之水部时在芜湖司课

春日西台共赋诗只今已隔两年期升沉尔尔何须问消息茫茫总不知落日重湖牵梦杳南天寒鴈送书迟鼎彛竹帛真君事我向沧浪买钓矶

和方可吾天壶洞话春诗韵

壶亭佳处作春游春萃壶光越分幽竹下踏歌同岸帻花前呼酒错觥筹云开晩照初移席天落平波好放舟却喜闲身浑健在敲扉还许数相求

和冯检斋方伯赐诗

澜水壶山已隔生何期使节重行行直从当宁分忧顾终与斯民致太平茅屋惠来今雨候德仪端拜古风清明公事业须钟鼎沮溺都忘世上情
前驱簇仗度江亭万顷云涛洗眼醒直尽提封供指顾何须入界按图经六年海国情无限一树棠棃影满庭追省旧游浑不寐行吟幽思入玄冥

翁五松朝均庐墓资山乗暇一访偶成

古寺平芜一鹤林月明华表断遗音惊风摵摵鸣黄叶疎雨哓哓咽墓禽宿莽已封三尺土蓼莪长抱百年心瘦笻踏遍苍山路来欵柴扉话緑阴

和郑山斋梅陇信宿叙懐二首

振衣直向八壶颠倦借梅花一榻眠闲爱白云依静渚清于独鹤唳琼田百年勲业溪山是千古文章日月悬喜老可能无述作新编骚雅又玄玄
御前新乞得归休云水真邻结小丘世事那堪供一笑人生至此更何忧偏怜梅陇宜明月浩有诗懐敌素秋回首古来多宦达功成谁向赤松游

送亦亭方世讲上舍谒选和韵

春日春风两袂轻亦亭亭外即春明观光此日应新宠循吏君家有旧声离别休为儿女态祝规须尽友生情孤臣江海还多病望断卿云忆帝庭

题漳浦南园手巻詹惠御史之弟

南园南望隔千里今日从君话胜游笔格棋枰消岁月池台花草领春秋前身莫是陶居士行乐真同马少游回首邯郸成一梦钓矶我已落沧洲

丙申岁腊访甥杨继宗子熈春读书山中宿留赋此

不到东山应几时森森松桂郁深枝藤萝剥落龙蛇骨莓藓斓斑虎豹皮竹几安排深打坐雨墙摸索旧题诗山中真侣分携尽忽忆商山采紫芝
瘦笻扶我上孱颜暝色云萝亦可攀坐久亭皋闻木落夜深霜露觉衣单行冲野蔓披襟袖归种青松出屋山丘壑风流输领略京华前梦说邯郸

游山

东风应律景初温暗送微青入晓痕落日天边明积水炊烟山下起孤村苍厓还我曽游处古寺无僧独闭门石磴不堪鞾底滑噤寒赤脚踏层云

乡先正友泉宋公生平树立不愧高第某以謭劣邈在下风永懐若人实深慨叹用述短章以致景行之意云尔

一官轗轲余霜鬓直道平生志不违富贵自来还自去乾坤公是与公非苍云古木新丘陇白石清泉旧钓矶欲拟大招追楚些临风怅望重依依

一山邹使君山中见懐和答

野泉历络路萦回松叶柴门午未开清景偏于尘世隔何人肯到白云来逃虚久矣成真懒卧病居然阻此杯幽意道人须领略暮林啼鸟莫相催
深入名山且未回百年难是好懐开雨余松色纔生暝海上月明还复来锦字留题青玉案仙人招饮紫霞杯林泉入手休轻掷容易流光白发催

碧塘存稿题辞（有引）

窭夫薄田逺在五侯山曲时时往来其间而涵江黄君静卿山庄适在翠微深处鸡犬相闻而桑麻之影交接也辱不予鄙辍耕有作亟以示予予亦得以所业就正盖十年于兹矣近复得其碧塘存稿櫽括平生所作盖定本也聫日读之爱其词致闲适有古隐士之风为作七言近体一章以答来贶兼为请益之资焉尔
隐君结屋秋山下而我幸为邻舍翁放犊毎从清晓出分泉还许此溪通一箪粗粝丰年乐遗俗淳龎太古风珍重南金投赠意春余定费几邮筒

登梅峰制干李公新祠

莆阳一水分南北童稚能知制干名好义时从遗老说临危深见古人情苍山英爽宜尸祝白日冠裳有典刑松叶祠门伸一拜长风飒飒起天声

和韵奉招方岩兼呈马师山

移了新亭结了桥闲中日月此中消天晴海畔峰峦出雨足墙阴薜荔骄石掌横撑当酒案松枝低亚任诗瓢方岩野客能相访预报山灵折简招

扳和坡翁狱中寄子由二韵

澹烟芳草共萋萋缭绕长堤极目低素食已应惭仗马生还那敢望金鸡一犂独把无遗业万里携孥任老妻日暮愁心何处是八壶东畔五侯西
落魄长安不见春百年荣辱梦中身堂堂岁月双蓬鬓碌碌乾坤一旅人海内交亲闲屈指天涯回首正伤神和风阻水浑无赖南望湖边又问津

无题

道情偏称此官闲朝市劳劳百不干秪有清忠酬圣世更无挠节愧西山十年光景诗多少万里江湖意未阑琴剑无多归便得乡心先过蓼花滩

寄题景范亭

瑞霭霏微半不分遥从江树望江门橘中遗老今无恙灶下桐声旧有闻葵藿丹心瞻日近庭闱风色及春温自怜憔悴逋臣影释褐曽沾玉露恩

二府少峰江先生同令弟章山哭其季方文厓上舍得诗二首示及索和赋此

逺道音尘定是非西原空切脊令悲浮生鼎鼎只如此合眼时时还见之青草池塘幽梦断紫荆风雨暮阴移人情一别消魂后容易繁霜入鬓丝
野日凄凄翳病眸西风烈烈罕时休飞腾且被才名误廓落俄惊歳月遒云树空遮千里道古今不尽夕阳愁残灯孤馆初闻雁正自伤魂况值秋

落花

花开长自掩柴扉闻道春归却未归出洞暗随流水逺乘风髙逐晓云飞余香正喜临书幌秀色还堪着彩衣病起逢春抛药裹摩娑瘦骨近应肥
倦倚危阑日未斜碧云芳草遍天涯泥融海燕营香垒花暖崖蜂闹晩衙抚景有时成独笑留春无计转须嗟何当一摘蟠桃实共结幽期九万賖
一拂瑶琴一再弹春明那负酒杯寛红英树尾香犹恋緑玉庭心影正团清景可孤天上月流光堪老镜中鸾槁桐不尽相思调忍探当年白玉环
白石苔生紫锦鳞繁英碎点绣文茵攀翻曽被君王宠摧落均沾天地仁明月闗河千里共春山风雨一番新长安陌上花如绮多少人间得意人

觅菊（有引）

嘉靖二十年辛丑十月之望诸弟辈相呼看菊黄石归来啧嘳称叹老子于此兴复不浅也口缀数诗为求佳品植之因念昔陶靖节年未四十赋归去来辞当时三径就荒松菊犹存某罢官适当其岁荏苒星纪今年五十有六矣乃植佳花以偿夙好为计不亦晩乎约毎岁开时定作数诗以纪岁月较将来所作尚几何也
羣季风流共一家相携黄石看黄花主人好事那相厌得意不知时自夸秋水菱荷先陨落春阳桃李漫纷华十弓借与阶前地为觅苍金寸许芽
白发黄花意自违野情秋色澹相宜懒从碧草荒三径独对西风酹一巵真景闻人争诧说赏心嗟我负襟期明年此际花时候拄杖敲门定是谁
髙下还须费剪裁晓晴篱落锦屏开竒香迥与他年别仙品新从何处来生意天然难罨画化工原自厚栽培陶公匪爱杯中緑直爱秋光泛酒杯
荷花博士古来有菊圃主人今是君雅操静从霜后见幽香偏爱月中闻自怜浮世知音少谁把瑶华结赠殷万顷秋光无尽藏满篱不惜许平分

与马子师山夜酌月岩楼聮句奉相教和亦见野人近况也

斜月高楼话二更（损岩）迟回往事寸心惊明河半落星辰迥（师山）逺吹微闻蟀蟋鸣万事只赢丝两鬓（损岩）百年已许醉深觥青山草屋谁频访（师山）共是逃虚不受名（损岩）
城山云接塔山云（损岩）云外相逢毎是君尧舜巢由吾道尔（师山）江湖廊庙古时分山深丹树伤秋早（损岩）岁晩黄花结赠殷爱汝风流能谢朓（师山）髙楼幽思入清芬（损岩）
踪迹平生也自同（损岩）十年万里一飞蓬逡巡不改芹暄意（师山）丘壑宁忘怙冒功独鹤孤云更野性（损岩）药囊书巻却深恫忽惊鸿鴈清宵度（师山）犹忆燕山紫雾中（损岩）

天马山庄纪兴奉懐马君

岁月焉知汉与秦桃花开遍武陵春仙源莫只在平地圣世还须有逸民莽莽丘园三畆宅悠悠云水百年身疎狂我已无心久荷蒉从来是异人
坐爱山中白日长毁誉不到水云乡苔封石磴芒鞋滑花扑罂瓶村酒香老去一丘聊自足古来万事定何常自怜坐久青山客十有九番春草芳

送李司训迁官永福

秋深行色淡相闗一片翔云况可攀鼎吕已増吾道重岩廊曽得此身闲清真迥出风尘外吏隐更存水石间十载莆阳无长物逢人惟说八壶山

晩歩山园口占纪兴

小小山园寄翠微近连山市入烟霏蓬蒿未许荒三径花竹从教碧四围细筑云根通野溜静凭松叶启柴扉吾衰脚倚青藜健日上时来月上归

别彭丹洲

箕裘文彩动乡闗腾踏风云兴未阑赤县名声连白下丹洲鼓角接乌蛮濯缨正爱江湖阔走马何妨道路难试向髙峯一回首海天尽处是壶山

野夫

野夫多年不照镜衰容偶自临清池本来面目不可识低首笑问公为谁峥嵘岁月今余几塌飒风烟乃尔为我笑亦笑竟无语竹枝揺曳光参差

游壶公梁溪

缥渺仙源何处寻缘崖緑树俯秋阴屏开彩翠疑新障玉散琤琮递好音天意特遗贤者乐壶公真识野人心风流未数兰亭事一笑从容豁胃襟

寄田拒山宪副

使君一疏归来早家住万山深复深解组已无当世念读书真见古人心白云时下溪头钓丹壑还从雪后临我亦乾坤狂措大索居何处觅知音
千里迢迢访敝庐分携已是十年余空山老去长相忆前月人来不得书川上风光原自好林间心思近何如江梅未得春消息赠汝云安双鲤鱼

寄尤溪刘环经历

把袂他年君别我题诗今日我思君只应共照三秋月何处相逢一片云世事都成蕉鹿梦野情已入海鸥羣旧游回首人千里翠壁丹枫夕霭曛

和璞斋题岐南书舍

小斋空坐思悠哉心逺乾坤景自开忧国几余华发在逢人先觅菊花栽宦囊两世惟书巻尘事无端付酒杯避俗底须方外去杖藜随处破苍苔

贺方两峯得孙

南望壶公不咫尺峥嵘天地两峯尊乔松待得三千岁老鹤添生第二孙杳霭澄塘开霁色氤氲沧海浴朝暾阿翁乐意知多少贺客时称緑玉樽

与闻起弟

作意归来莫着疑故园松菊自依依此心漫道无通塞万物从来有是非岐路经多谙世故人情阅尽见天机耕原姻娅过逢地休向樽前赋式微

送笔峰王使君之官

一卧苍山几送君路岐南北任纷纷英雄名姓须青史薄劣行藏只白云别意故应难入画老人更自惜离羣山中漫倚阳闗调缓歩微吟到夕曛

回师山马君入城夜归纪兴

初寒不寒气尚暄欲雨不雨天茫然城市经秋试一到野田把手行相牵向来许国幸无死老去为农逢有年暝色归舆山路沓候门松火竹篱边

愧山醉简一山有作倚韵奉和

积雨初收翠满山丹梯石磴共跻攀云边野色千村迥天上松声五月寒坐爱岩扉当絶胜行凭风力上孱颜虚无未觉蓬莱逺只隔烟波百尺间

山中赠别田拒山宪副

玉树清芬不可扳逺书幽梦几间闗须知天上归田乐早信人间行路难千里不辞重命驾一灯相对共开颜青枫白露今揺落惟有松枝待歳寒
露洗青天百尺台山灵预报使君来入门怪我头颅变见面令人心眼开草径谁当知仲蔚鹅湖正自想东莱海天佳处行须遍且尽明年二月回
未雨欲行雨且休客边琴剑滞深秋重逢契阔何年是再展从容半日留童丱追随成白首鼎彛勲业付沧洲晓晴风扫攅峰出碧海青天快壮游
昨日未晴今日晴东暝曙色渐开明潮回海岸苍苔滑路没溪桥秋水平人在他乡为逆旅天敎今雨试交情三山驿外秋风里白苎冲寒两弟兄

寿守素一首（有引）

守素张翁是日华诞坚不受贺无以为情家有两枚酸柑积久收缩极小而色淡黄与消梨无辨名以交梨云是仙物侑以七言律诗一首持献寿筵盛以朱漆盒裹以红纸过于珍閟其家受之相聚而观不识其为何物也骇叹珍竒剖而舐之閧堂大笑腾沸欢声守素哑然曰是损翁戏我也嘲我儒酸太甚耳虽然此菓惟酸之故可以久藏固所以寿我也翼日相见握手大笑老人相从林下戏不为虐亦自有酝藉风味故书其槩令子孙藏之为两家异日故事
仙菓新从天上来不知名甚转堪猜琪花自结千年实阆苑还应几处栽异品莫须同火枣竒香正可荐琼杯野人珍重春相赠料取髙堂笑口开
（此舅氏为先君寿也先君长舅氏一歳毎逢初度互相欢娱日月几何今俱不可复作矣呜呼追惟菽水风木之恨弥深瞻望渭阳宅相之占奚补用跋数语聊纪寸心甥张乗铎志）

送王在曽春试

天上迢迢白玉京少峰兼侍笔峰行长江五月南风迅大野三更北斗平晓日担头明剑气蛰龙动处殷春声青云贤达无书久莫漫逢人说姓名

送郑于藩春试

浩然一笑辞知已万里青天更北行避暑起先红日出问程望入彩云横腾凌海岱孤懐壮盥濯江河双眼明此去功名须入手施为莫遣负平生

赠丰山陈子于庭

我爱丰山无俗韵时时来往小斋中野情自比天随子诗句多师陆放翁环堵萧然无一物才名早已动诸公长吟尽日不知厌兴入冥冥海上峰

代八峰寿田拒山

壮志何人便赋归高堂深恋老莱衣百年光景春方半万里无云月正辉寿域图开青嶂逺仙厨馔送紫芝肥华觞细度瑶池曲行乐从今愿不违

扁舟同师山拜山翁于蒲坂别墅蒙赐诗步韵奉答

壶公山高兰水深先生挑竹惯登临东风苹藻千年祀落日江湖万里心窄径亭台春寂寂聨村桑柘昼阴阴拏舟自笑孤狂子得侍仪刑伴朗吟
平皋断岸蔚深深鹤渚山翁钓石临忧国空余双鬓雪为渔已了百年心漫从云水寻芳躅坐爱松篁落翠阴乘兴重来应不逺扣弦还许续髙吟

登壶山宿灵云僧舍纪懐

似与名山有宿縁行行误入八壶天老僧结屋层霄上稚子开门落照边野桂香幽风细细庭蕉影静月涓涓空堂听罢无生话为借南窓一榻眠
翠壁藤萝鏁石门此中又是一乾坤扶笻俯拾天边月举手闲招海上云小院松寒僧自老野田稻晩鹿成羣仙源此去争多少碧水桃花更有村
桃花洞里灵云寺信脚来游宿愿酬松下楼台当落日山中风物正宜秋天低坐觉星河坠气爽应知沆■〈氵韲〉收一鸟忽鸣孤嶂晓萧然木榻梦魂幽
不是身闲事漫游追随朋益学藏修避人更自嫌山浅遇景还须镇日留薄宦升沈聊尔尔他年勲业笑悠悠松杉清影山窓月静里工夫得自由

题刘宪副翠竹山房手巻

世人见竹不解爱自是参差得意时地近尖星谁是宅溪环碧玉此君宜乾坤独禀清虚操霜霰羣芳剥落时遥指闗山何处是临风洒翰寄新诗
云壑潇潇竹万竿书来日日报平安天声自发髙难和雨色还疑秀可餐科斗汗青余琬琰鳯皇秋实厌琅玕乡闗迢递江湖逺百遶溪堂梦里看

初度奉寄梁大参（有引）

澜石梁年兄生同年月鄙夫偶先三日寿辰奉寄兼述此怀
蓬弧此日君初度蒲栁之姿期偶同天地百年都是客江湖多病早成翁相思千里共明月极目停云邈下风珍重岁时眠食好鼎铉正尔待名公
五十七年六尺身摄提星纪又初辰摧颓那复风云气落魄终甘草莽臣满座壶觞诸客醉北堂莱彩一畨春老懐自笑疎狂甚颠倒尊前白发新

桂岩篇

满目风烟悲世路几人清境出尘氛小山丛桂原无主万顷秋光总属君秀色直从天外尽清芬偏好月中闻一笻欲访幽栖处野水微茫隔暮云

奉寄汀州太守

夫君近作长门守千里相思有素书挥洒正当公事暇缄题兼惠俸金余自怜失路偏多感深愧故人不作疎歳晩荒山何所有聊凭回使致双鱼

寄尤溪刘子洁

不见平生刘子洁秋风迢递寄书来交游寥落几人在展读摩挲双眼开碧树羁栖深水陆紫云梦想旧楼台夕阳西眺双峰逺别意临髙未易裁
拈君玄玉磨清水坐向松风写我诗世路多岐成乆别故人千里费相思移家别县生涯薄去国孤臣死分宜萍梗重逢何处是临风洒翰一凄其

○五言絶句

赠大田县范玉溪

一琴三尺剑舣棹北溪濵莫是玉溪子迢迢访故人
我爱玉溪子放舟玉溪上萧萧芦荻秋明月恰相向

题扇面

濯足咏沧浪江皋一草堂秋清目力逺天际客扬航
青嶂连天迥丹枫向日明草桥人不渡万事一丝轻

○七言絶句

和叶省庵太守与百歳林翁

一閧红尘小队通使君髙挹白头翁莫言此老偏沾宠百里春风处处融

题马石渚所藏梅道人墨竹巻

道人写竹一尺强逺势矫矫凌风翔乾坤一气自完足底事寒梢万丈长

题九霄墨菊

近来好事徧搜竒篱落秋光千万枝尚有仙家长品在天香未许世人知

题九霄深红菊

几朶深红篱畔栽幽香刚对一尊开江村秋色凉如水五柳先生归去来

笔峰相送别时口占

笔峰送客到康家出海胧胧月有华归去柴门吠山犬竹园乱踏影交加

柬马师山

归来偪仄叹无庐近借山房一榻居面势不知多少阔碧天万里一尘无
自斸云根结草庐潇然便号白云居翠峰亭子花光合闹市风尘定有无
已放天风扫草庐髙虚偏称道人居莫言天马民贫甚豆粥藜羮有底无

题西渠水亭

髙栁阴浓半掩扉平田水满鹭交飞小江风物堪图画落日渔舟荡桨归
矮作垣墙小结庐一泓春碧湛西渠花间醉唤客尝酒竹里卧听儿读书
月上潮生风自来主人爱客清尊开漫游信脚浑无定打话髙亭更此回
潇洒前村玉万竿冥冥江色暮云寒偶然风摆髙枝亚尽露天南百尺山

甲辰歳大饥莆中民风八首

二麦无秋稌黍空早田愁旱晩愁风今年气候何乖舛百种天灾四处同
甑以生尘突不黔街头斗粟贵于金村庄男女余多少拆尽人间父母心
山中木实不知名闻道今年烂漫生老妪尽携孙与子悲歌直上白云层
婺妇归啼不忍闻青天白日怨胡孙饥雏揉抱魂应断腾踏苍烟古树根
冻雨酸寒不作甘晩晴更自落毵毵采山此际知多少僵杀黄芦叶底庵
到处山坳与水滨家家门戸蔽荆榛丁男尽出无鸡犬风物萧条愁杀人
旱气深时疫气生凶荒自古势相成穷乡卧病人人是落日空原无哭声
暑雨祁寒已怨咨号寒愁雨更啼饥老夫夜拥寒炉坐细数檐声闷咏诗

乙巳春夏间民饥更甚老农述此

年祲此际浑无赖麦病民间更不禁屈指榆花秋早晩澹烟荒草正春深
大麦焦枯小麦黄遗黎何处愬穹苍人间度日长如岁可耐春添闰月长
归燕飞飞海上村晓晴那复散鸡豚枫林社日无香火风雨潇潇暮打门
五侯山下八壶前二月风光总可怜可是今朝一百六人家几处断炊烟
不记清明今日是暖风晴日草芊芊荒年流毒到枯骨兀兀坟头无纸钱
夕阳芳草翳王孙底事凄凉不可闻怪杀豪家深避客迩来聮月不开门
冷烟恰受生柴叶馋口偏堪宿草荄晓露褴■〈衤忝〉衣袂湿分明不为踏青来
莫为学仙能拔宅海翁多日已休粮火麻黒豆终烟火人世空传不死方
野夫持男易斗粟低鬟旧衲破裙红生男不如生女好愁杀杜陵头白翁
饿夫不受嗟来食惭愧当时食者心一叱裂衣甘饿死古来沟壑有知音
欢情旧事空回首死别生离愁奈何多少邻姬随贾客瘦容枯眼泪痕多
年年箫鼓看划船士女如云白苎鲜不见青青河畔草遗孩何处噪乌鸢

春来感事漫成

莆阳自古称嘉地老死何曽饿杀人白日不堪风景恶青山谁计髑髅春
去年五月乱纷纷恶少横行动作羣頼得黄堂贤太守隐然威望压江氛

南至夜宿横山留题

寒宵一宿横山下共话孤灯睡去迟风静滩喧惊却梦忽疑溪雨到来时

题三洲章先生小景

海上丹山碧树村依稀风景似桃源春深古路无来往负崦人家静闭门
簇簇沙头系短篷招提深处暮闻钟板桥不渡苍苔滑漭漭江潭烟雨中

观竞渡和韵

壶公山下作端阳素舸欢呼鬬欲狂我亦临流同吊古湘累骨冷已千霜

友人惠山中小诗谢之

疎屋髙檐两角垂山中新制倩谁为莫言软熟无刚操试着龙山到耐吹
十折还将一幅裁巻舒妙理转堪猜轻罗小制偏疎散天马山前归去来
青镜尘蒙久未磨为渠索照口先呵自怜憔悴孤臣影两鬓秋来白较多

题与湖南应城易生

数口飘零寄海濵长途甚处是行津麦舟发付何容易未必今人异古人

题邓旗山掌敎奬劳轴

考德久崇钦世业抡材端合应时须典司风化宁卑秩教授苏湖是巨儒

草堂前芙蓉正吐口占数絶为别

芙蓉花发暗柴门几日相看不出村地逺清溪童更懒自留盆水饷花根
天付秋花一种竒草堂清淡正相宜三春桃李虽多态曽是秋风几度吹
清霜一夜老蒹葭墙角芙蓉渐着花犹忆昔年江上看西风吹梦客思家
楚水呉山未了因匆匆魂梦客边身拒霜已是何年种刚得今朝作主人
不耐清秋懐逺途草堂坐觉旅懐孤卷帘月上芙蓉影便是人间送别图

天马山房遗稿巻八

