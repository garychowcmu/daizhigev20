　钦定四库全书

　　集部五

　　秋声集

　　别集类四

　　元

　　提要

　　（臣）等谨案秋声集四卷元黄镇成撰镇成字符镇邵武人自幼刻苦嗜学笃志力行筑南田精舍隠居著书部使者屡荐之不就最后用执政奏授江西路儒学副提举命下而卒至正间集贤院定谥曰贞文处士所著有易通义尚书通考中庸章旨性理发蒙诸书皆已亡佚惟此集尚存然原本十卷此仅四卷则亦非完帙也镇成诗格清新刻露在唐人中颇近钱郎不染元代秾纤气习可谓能超然埃壒之表者王士祯居易録称镇成秋风诗云秋风淅淅生庭柯萧萧木落洞庭波红树夕阳蝉噪急白苹秋水雁来多王孙不归怨芳草山鬼欲啼牵女萝蒹葭苍苍白露下望美人兮将奈何又秋山小景云家住夕阳三峡口人行秋雨二崤间不知何处真堪画移得柴门对楚山五曲精庐云歌棹曾穷九曲源精庐迢递隠屏前闲寻五曲樵溪上三十六峰秋满船以为甚有风调今检集中多韵致楚楚可供吟讽之作正不独此三诗为然葢秀骨出于天成故霞举云鶱自然隽逸固非抗尘走俗者所可及已

　　乾隆四十五年四月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●秋声集原序

　　声于天地间不能无也其大者雷霆也风雨也其次通之为语言和之为律吕下至时禽候虫莫不有声独秋或有或无欧阳子谓声在树间犹假物以为言也庄生所谓天籁在天不在物也夫秋之为气也寥閴而清寂寞而虚清与虚相薄或能有声或能无声不能必其有无然则秋声亦天地间不能无者也余少学唫不能无声大之不能为雷霆风雨次之不能为语言律吕时禽候虫又有所不屑为者故托而自附于秋声焉秋声可有可无余言亦可有无故录之以为秋声集庶童子能听之否乎秋声子自序

　　●钦定四库全书

　　秋声集卷一

　　（元）黄鎭成 撰

　　○歌

　　吴伯昭红莲绿幕图歌

　　乌君之山从西来拔地万仞青崔嵬划然磅礴下江浒云麓隐隐栖楼台上有飞萝罥罣古乔木下有沧浪万顷青如苔红莲绰约泛渚浄绿幕缥缈临湖开云烟卷风岛屿没窻戸洗雨氷霜回高人自是青云客日向湖亭赏山色昔年走马踏红尘射杀南山双白额今日纶巾羽扇闲独面清泠饮氷蘖壶箭收投胜负空棊枰罢局机筹息延陵公子昔称贤画手复见今道玄有声之画宜诗篇为子作歌将画传

　　桃花嵒

　　小佥山中数块石上出浮云几千尺寒泉飞下絶涧响老树倒挂苍苔壁巨灵擘断知何年中有古洞藏神仙蓬莱宫阙浩杳霭世外别有壶中天巉岩磊磈相缘入云雾晦冥光景集丹房石室浄无尘虎攫龙拏半空湿山人旧说桃花岩山高水絶无由探我来正値岩花发长啸独倚春风酣同游雅士贪幽趣自劚山云烧笋具两山流水一川花依稀似是桃源处世上纷纷吹战尘山中道人都不闻欲从君住不可得一声孤鹤唳空云

　　希韦子歌【姓掲集有行实】

　　希韦子自说平生住旴里长身如鹤在鸡群丰颔修髯两颧起苍然神观九旬余老眼虽明不读书平生作赋擅今古勇猎阵马飞天吴海坛河上欧冶子闻猨放鹤云台图【已上皆赋名】惊涛激石下众壑岩■〈山敖〉磊碨相撑扶东方千牍写未毕太白万言词愈出海上一官清俸薄老气如虹终不屈归来至死一毡寒至今遗墨留人间呜呼断圭残璧谁能惜秪有吟魂招不得

　　为延平吴守实斋题张师夔画西楼酌别图

　　栎翁平生丘壑徒笔力妙与元造俱延陵公子逺相访为写酌别西楼图近山嵯峨石磊磈远水荡漾烟模糊垂杨先霜叶尽脱老树欲雪寒梢枯飞楼缥缈出天外下瞰万顷平流铺若非浔阳浸月之江渚即是洞庭落木之重湖有羙人兮渉逺道念王孙兮怨瑶草思临水兮送将行更登楼兮慰情抱巍巍上国黄金台迢迢一曲阳关杯酒酣拔剑更起舞志气上薄浮云开人生何用伤离别海岳神交尽豪杰澒洞风尘不可留千里依然共明月还君此图歌我诗安得与子同襟期君不见平生鲍叔能知我车笠鲜有相逄时

　　赠何万里

　　泷流绕郡山如戟黄茅峒深秋雾黒幽篁蔽空鼪鬼啸絶磵下水沙虫射生猺持刀跣双足出入如飞践荆棘官军相持不敢杀年年出峒来为贼何侯挺身谕其渠深入不用一卒驱椎牛酾酒拜县令叱散部伍从降书君不见伏波将军征五溪瘴雨湿衣归棹迟又不见令公单骑丧虏魄万马不嘶边月白古来豪士立竒功何侯身老心力雄上尊袭衣拜赐毕归钓白云清渭中

　　题辛庸之所藏子昻画渊明漉酒图并书归去来辞

　　先生归来三径荒宅边五柳森成行野田流水春欲莫种秫未斸南山阳苖稀草盛收已薄毕歳未可供壶觞前年彭泽纔一稔已具盏勺开糟床乡里小儿不觧事使我掉臂归柴桑偶然得米酿为酒篱下又报秋花黄呼童染指验熟否瓮面盎盎浮云浆秪将头上葛巾漉下注瓦缶流泉香科头席地竟一醉白日啸傲登羲皇元嘉甲子不足数陶然醉境真吾乡栗里先生百世士吴兴学士遥相望画图入妙书更羙翰墨一代传文章辛君得之能寳藏我亦长歌歌慨慷

　　贫女吟

　　贫女娉婷年少时绮窻日日画蛾眉不羡桃花妆笑靥肯随杨柳斗腰肢寒机织得云间素青鸾一一衔花度自裁春雾作春衣含香试缕蔷薇露长怜玉质觧倾城谁料贫家嫁不成年去年来春色晚花开花落两无凭时时自理闲妆箧尚有翠蕤金奁叶玉纎不似旧时妆瑶台更度琴三迭秪今老大白头新如何却说嫁商人贫女贞白毋辞贫犹胜东家女儿嫁得不终身

　　胡氏抟虎图

　　北风吹云沙草黄日落旷野天茫茫征人露宿霜月苦猛兽择肉夜跳梁杀虎全夫匹妇志画图凛凛犹生气丈夫担爵析人圭千载犹能激忠义

　　题墨菊

　　江南九月秋风凉秋菊采采金衣黄近时丹丘出新意却洒淡墨传秋香青城学士曽题藻散落人间共传寳卷舒造化入毫端回首东篱自枯槁东阳傅君心好竒何处得此秋霜枝湖湘衲子逺相贶笔势逈与丹丘齐香英细蹙元玉屑老干抝断乌金折不随粉黛学时妆自与幽人同志节渊明已逝屈子沉晚香纵有谁知心感君画图三叹息为君长歌楚天碧

　　李将军歌

　　李将军少年意气轻浮云青丝络马黄金勒寳劔错镂交龙文十二髙楼连广道千金结客大梁门昨日弯弓连白羽射杀南山白额虎归来飨士酒千锺自向青楼按歌舞前年起兵从义旗斩将陷阵身如飞上功幕府久未报有酒不乐当何为

　　直沽客

　　直沽客作客江南又江北自从兵甲满中原道路艰难来不得今年却趂直沽船黑洋大海波连天顺风半月到闽海只与七州通卖买呜呼江南江北不可通只有海船来海中海中多风多贼徒未知来年来得无

　　逺别离

　　逺别离百里奚西戎已伯君当归人生莫忘贫贱知至今令人思扊扅
　　逺别离秋胡妻五年不见容颜非学成无患富贵迟吾宁采桑待君归

　　悲秋词

　　长叹复长叹芙蓉落尽秋水寒庭前百花枯烂死游子日暮衣裳单白日悠悠歳将晏江南水深波浪散鸿鴈不来江水长零落秋云满江岸愿天吹作凌天风吹开白雾青旸红愿天化作炎天雨物物昭苏感天语

　　从军行

　　秋风漠漠寒云低陇头野鴈随云飞北方健儿长南土学得南语相嚘咿羽书昨夜到行府下令急点如星驰明日横刀出门去回头不得顾妻儿山城止舍休十日百姓馈给无饥疲路上逄人寄书归道好将息无相思重关夜度月落早五岭冬戌天寒迟买羊击豕且为乐破贼归去知何时

　　兰溪夜泊示同游

　　昨日一帆风力轻一日已过三日程今朝一船江月明万里一色秋空青江清月白烱相照宇宙滉漾无纎尘君不见采石江头李太白醉着锦袍天地窄骑鲸飞上九天去世上红尘污不得又不见赤壁矶上苏坡仙扣舷歌罢心逌然洞箫声断碧云散千载尚有遗音传此夕何夕见此月水色天光共竒絶古人已逝不可留长啸一声山石裂临高望逺谁能从清景已复随飘风推篷欲起为君舞忽有白鹤来江东

　　黄仲文云松巢歌

　　君不见谪仙翁挥斥八极如游龙东行扶桑过若木隘视人世不可容九江日上见五老身秪欲巢云松云松之巢出天表九点齐州蚁封小醉翻江水挹天瓢仰视浮云没孤鸟骑鲸一去天地空元圃三山白云绕谁似黄家公子贤放情飘萧怀谪仙有诗万卷比秋月有酒百斛如流泉名嚣利聒不到耳绮窻阿阁浮轻烟结巢亦与云松伴自拂天风凌汗漫句里哦成碧水秋毫端貌得潇湘岸长松落落云冥冥歳晏怀君霜霰零流脂入地应千歳寄我春山煮茯苓

　　岛夷行

　　岛夷出没如飞隼右手持刀左持盾大舶轻艘海上行华人未见心先陨千金重募来杀贼贼退心骄酬不得尔财吾槖妇吾家省命防城谁敢责

　　莫猺行

　　莫猺射生蛮峒谷窄袴短衣双赤足前年应募作官军恶少如云学妆束千村一过如蝗落妇满军中金满槖廌冠击碎且勿嗔邻冦不虞吾所托

　　负薪行田

　　家腊月上山时赤脚负薪雨中归身无夹褐头无笠寒风飒飒吹湿衣檐牙滴沥声不断天地黯惨逄歳晏自从十载正月吉雨雪阴霾少晴旦乱离窜匿饥寒死上宰有无惟浩叹身强众勇能杀戮白玉为床金作屋宣麻诰勅天不恤一命不沾寒士族雨师汝灵胡不仁元日人日乃有神赤土槁苖遁何所天威人虐民独苦

　　题新城彭元履赈米卷

　　君不见东门冠盖如流水武断称雄跨州里又不见北里笙竽声沸空千金结客五陵东董家岂无储粟坞卢家亦有多田翁京坻倚迭夸红腐一粒何曽到鱼釡漫令馋客长饥涎寂寂朱门鎻烟树何如旴水彭征君发粟尽活饥年民相逄相语无徳色况受朝省酬官勲阴隲冥冥天福善八十童颜身更健只今生子又生孙举义除残保乡县彭家世世名义敦食报定似于公门须留鐡壁障江表河润不隔闽山云

　　分题送黄汝楫

　　冉冉孤生竹生在昆仑之嶰谷直节离离出地深寒梢蔚蔚参天绿竹高不受霜雪侵愿君同保歳寒心竹管可作箫韶声愿君吹作鳯凰鸣鳯凰鸣致时雍九奏方知孤竹功

　　题逹可大监游武夷卷

　　吾生有癖惟爱山梦魂长在溪山间秘书示我武夷卷已似着屐穷跻攀武夷三十六峯碧烟云出没秋孱颜丹崖翠壁千万状灵花异草何斑斑上有七层欝罗级下有九曲沧浪湾仙人骑鹤互来徃但闻杂佩声珊珊紫阳夫子昔曽住傲睨凿破浮云关棹歌一曲天宇阔至今遗响在人寰桃花流出前溪去石门不掩春风闲平林山色自无恙我欲与子听潺湲

　　采薇行

　　陟彼西山言采其薇清晨荷锄去日晚束担归登山不厌高山下薇苖稀斸土不厌深土浅根不肥不辞登高斸深土但念妻儿常苦饥赤日行天燥土热流汗被体沾裳衣家家捣薇根舂杵声相闻经旬不粒食杵重筋力微汲泉澄粉作饵薄菜色已觉容颜非嗟哉田家百苦无休时野人见之心益悲逹官贵客不到此日醉华筵知不知

　　秋声集卷一

　　●钦定四库全书

　　秋声集卷二

　　（元）黄鎭成 撰

　　○五言古体

　　山中杂诗

　　山中春日长芳林翠如织放意得散歩徘徊度阡陌相逄耦耕人藉草成太息雨歇清池深云收暮山碧野蔬聊掇拾共此谋朝夕故人天一方怅望那能即长歌发中情且以慰畴昔
　　粱肉致五和不如蔬味眞浮文谨边幅不如野情亲春水日以深春木日以新流禽在高枝和鸣乐暄辰使我坐终日怅然思逺人欲行车无轮欲渉舟无津但有金石心凭寄江南春

　　道山亭晚憇

　　平池雨初晴日暮春水深残霞堕空阔规月光已沉惊波跃潜鱼过影窥翔禽茭荷绿参差嘉木悬清阴但起垂纶想逺生江海心小大固有殊放歌无古今

　　赠黄汝楫

　　吾邦文献邦江夏实着姓自从唐叶来忠孝溢郡乗天朝跻仕版先后相辉映亢宗入省郎孝友根至性乗时起书佐弱冠师法令骅骝丰骨竒鵰鹗羽毛劲歴块云路阔抟风海天迥五羊城郭深八桂云山胜归来陟藩阃晨夕奉温凊薇垣开省署咫尺郎星应乗遽入乡国长吏各郊迎既勤松楸省亦展桑梓敬亲朋慰所望尊酒更相庆祝子践华级勉子崇徳行他年互扬歴一一树佳政江空岛石出霜落天宇浄驱驰廹使事水驿舟可榜去去三神山相望发孤咏独有歳寒花殷勤为君赠

　　李万戸死事

　　李侯将家子英姿仍妙年慷慨赴出师悲风动戈鞬结束辞亲去义重不顾恩钲鼙动天地列校在辕门悠悠渡劔水惨惨烟尘昬白日横杀气黄茅吹瘴氛行府檄书来色动沮三军一死忠孝备捐身何足论清流山下水哀歌吊忠魂恤典胙一方飒爽应有闻

　　南田耕舍

　　离离南山田采采山下绿兹晨凉风发秋气已可掬羙人平生亲零落在空谷颜色不可见何由踵高躅我耕南山田我结南山屋下山交桑麻上山友麋鹿还肯过邻家邻家酒应熟

　　暮春

　　风雨不出门人事颇周浃高斋诵金文虚昼了白业登楼聊四望新翠满林叶江南春欲暮日月如转睫青山犹故人浮世堕灰刼谁能凌汗漫长使幽意惬

　　石桥山

　　散策南山下逶迤登石桥五渉曲涧水两山欝岧嶤夤缘度絶壁攀萝俯山椒悬瀑泻层崖氷华垂空飘盘纡上石磴天梯飐回颷厕足得平地耸身凌丹霄入谷烟霞深松竹声萧萧会当发天秘翦此荆榛条结屋栖白云覧瞩千峯遥土沃既宜耕山深仍可樵因之习天游已足远世嚣悠然万物表我隠谁能招

　　谢家山

　　结庐在南田已辞城郭讙山水未幽深拟谋泉石间野父导我行同登谢家山缘溪入深窈絶磴穷跻攀凭虚横鸟道高回白云关下瞰飞瀑流倚杖听潺湲良畴忽衍旷阳坡冬不寒盘旋得幽谷外密仍中寛松根有茯苓竹本易成竿愿与同心人筑茅栖烟峦去市十里许尘氛无能干食力中无惭傲然身世安

　　腊月过里敦田舍

　　天高北风寒日薄歳云暮衰年畏奔走乃复在途路山村投寓舍所歴遇亲故具言违别久相问未知处兹晨丧乱中讵意忽欢聚留客坐西窻呼儿忙治具家酿熟未篘旧醅邻所助笋蓛杂梅■〈艹橑〉火豆连蔬茹惭愧齿牙疎杯盘宜我恕鸡肥割黄膏苦劝频下箸杂坐同几席谁能嗔礼数翁年当自寛鄙野得眞趣所愿息兵甲田里无征赋借屋傍流泉从子山中住

　　避地椒歴【三月初九日】

　　邻家急相报且徃椒歴山登陟如猿猱合沓同跻攀逺近火烟起指点望城间椒歴不可住廹晚登孱颜夜宿草树中露下山气寒

　　三郎山【初十日】

　　晓度三郎山云深径盘湿斜迤下阳坡人牛竞来集汲泉吹野火煮饭分余汁扶难感藜杖欹倒仅能及行行不可望危峯倚天立

　　上鹊【十二日】

　　一家巢上鹊俯瞰万级田扶携数百人夜宿荒山巅正昼雷电飞骤雨奔流泉月黑石磴滑归路相攀缘后至且勿廹小立听潺湲

　　谢边【十二日】

　　冲雨来谢边滑路沾泥涂旧邻忽相见留我宿山居然薪燎我衣取酒慰我劬虽有骨肉亲各在天一隅感子劳苦意焉能念﨑岖

　　南山有幽士

　　南山有幽士白首在林垧平生好音乐颇识律吕情截竹作高管吹作鸾鳯声不逢师旷识但有农人听农人何所别听罢心冥冥但道是好音强聒不少停此士厌为烦几欲逃其形安得似农人饱食心无营

　　僧别峯所藏郑子声竹树图

　　空谷有佳人连蹇歳云暮清颜不可见香墨在纨素江山澹微茫起我沧洲趣白石隠踈篁秋霜悬老树天高鸿鴈稀水落沙觜露上人心迹空对此了言句亦欲棹孤篷云深不知处

　　江仲谦恒徳堂

　　江君世令族家在君山阳君山四千仭上有白玉床云气出阴壑灵苖产阳冈仙人时徃来石室留禁方江君徃得之归为恒徳堂九转空青砂沃以神楼汤散入刀圭匕冬炎夏清凉夭阏一以全吾心乃夷康四海患痿痹齐民生痏疮国医敢束手忍视全膏肓大山多灵药食之可年长安得徃从君吹笙住药房

　　王伯原千叶海棠

　　幽亭背喧郭嘉植标海棠秾姿晓露靓缛艶晴晖光三蕚布层蕤一株殊众芳潇洒坐中人留连花下觞高歌送白日起舞炫红妆持以赠佳赏聊报五云章

　　同御史郑彦昭登丹台韵

　　晨登炼丹台云磴互盘曲五月居高明旷逺穷望目雨洗炎尘浄凉风动梧竹遥峯明晚翠近瀬潄寒玉联镳得骢骑杖策偶驰逐诗留纸上云酒散樽中绿坐久独归迟鸣驺出空谷

　　予作南田耕舍诸公赋者率拟之于老农噫人各有志同床而不察世之君子乃欲责人之知己不亦难乎因作写怀二首以自觧云

　　白日不停驭頺波竟东驰忽忽年岁改念此将安归我欲驱车行太行路崄巇我欲驾方舟沧海无津涯岂不顾行迈出门愼所之有田南山下可以供盛粢有庐在中田可以谭书诗上探羲皇际下及商周时贤圣尚沦落微生何足疑怀哉羡门子千载以为期
　　种田南山下土薄良苖稀稊稗日以长荼蓼塞中畦路逢荷莜人相顾徒嗟咨我欲芟其芜但念筋力微终焉鲜嘉榖何以奉年饥谁令恶草根亦蒙雨露滋岂无力耕人悠悠兴我思

　　畏日

　　畏日不肯没秋暑过于夏孱躯受炎熇感疾未能瘥金钱买药褁寝处不遑暇每怀逃林泉无地安茅舍南山在絶顶佛屋古松下流水挟双涧清颷拂崇榭我欲徃从之僧榻仍可借俯观尘世中挥手一高谢

　　苦热

　　苦热中夜起仰视天沉沉众星失光耀云雾生晦阴丰隆亦凭凌霹雳闻迅音欲雨竟不成徒受苦热侵人事不可问天意诚难谌安得金颷来悠然清我心

　　谒钓台

　　桐江两石台屹立万仭高昔日羊裘翁长缗钓秋涛雅志不在鱼白首蹲江皋谁知九重尊乃是旧同袍故态不可除林泉终遁逃睨彼轩冕荣乾坤一鸿毛泊舟沧江侧捷歩追猿猱下窥流水清仰睇风云豪崇祠庇林麓千载犹焄蒿怀哉古人风江流日滔滔

　　秋日杂兴

　　去年植芳树花落随飘风今年复花发一一盈庭红我生固云晚不觌古哲容后此更千古来者应无穷亭亭道傍屋蔚蔚生蒿蓬名迹不可见谁知雌与雄蹈道悔不早委形天地中
　　闲登屋西楼望见青山多谁家筑新阡山下高嵯峨不知新阡后乔木生茑萝白日不返照沧海无回波仰首见飞鴈雝雝鸣且和人生苦无欢尔鸣将奈何
　　阴云垂四方炎谢气将凛忽听秋霖声中宵警孤枕所忧在田稼耿耿不能寝昨日出南郊喜见秔稻稔芃芃冐蹊遂趋获得高廪庶供科役余足以劳炊饪
　　秋园风露高丛菊有丹白丹者挺寻丈枝叶纷以碧结花小如钱何以答春泽白花大盈围心叶窘虫食卑栖众草中根干纔咫尺芳烈固不衰终焉鲜颜色低昻不相慕观者徒太息
　　何乐不饮酒不饮持空杯空杯不可醉奈此悲秋怀踌躇望南山天气亦已佳有客请我歌抱琴为君挥一弹清商发再鼔浮云开孤鹤感此意起前舞毰毸但恐古音多不与君调谐

　　城南初夏

　　楼居爱初夏暄凉适中时欣欣众木荣敷阴映前池新竹日已高荒苔亦云滋好鸟时关关和鸣恋深枝南山如有情相对如相期纷纷一籓外日夕车轮驰良时有再至古人寜可追登高愧授简掩卷惭言诗聊用逐时作讵当千载垂

　　城西纪事

　　今日稍清适独出城西村感时经丧乱风物异郊原林摧见平陆寺破留頺垣高亭化莽墟华屋成蔬园徘徊在中路偶听农老言新苖未入土苖草日已蕃丁男赴征调期令集辕门况乃乏牛力辛苦难具论我闻増惨怆无策拯元元身老不能耕焉敢饫盘飱

　　赠秋厓上人

　　开士黄金刹斋房白云外寻师天台山贝叶写经呗凌晨餐正阳玉屑和沆瀣飞锡到城市刀圭起沉瘵逃名师伯休隠显谢流軰有时栖石室宴坐眞空界行药度幽涧秋云湿霞佩我欲徃从之高蹈尘宇隘他年嵩少间挥麈一投芥

　　南田赓倪体中见贻之韵

　　中田有耕舍乃在南山阳启戸见流水云烟欝相望夙昔江海心中年甘退藏躬耕聊寓情学道未迷方过游邻里间蔼蔼松榆乡倪君妙篇什时同赋草堂山林各沉困风雅俱沦亡慷慨但怀古迂阔空谈王平生屠龙术匣劔收光芒济世得良医不如君技长救浑用寸胶谁能振頺纲青山自秋色篱菊亦有芳邻家酒可贳白稻吹新香陶然任天眞高歌成报章

　　远适

　　吉日有远适我行志四方西驰穷河源东望临扶桑南通火维外北逹氷竁傍勿谓天地阔勿谓歳月长驽马积十驾千里追飞黄大鹏发天池抟风起翱翔谁能守皁枥不复驰康庄谁能敛羽翮但学抢榆枋大道甚平夷谁谓阻关梁寄言远适者日进不可量

　　山阴夜泊

　　暮辞越城东舟子夜挽繂洫浍如同间旁午不流溢凭风彩鹢凉过堠奔马疾觧柂湖中央须臾月东出是时新雨过微霭散祥矞金盘初烂漫水镜乍溶潏火齐投氷壶蠙珠耀蛟室羽翰疑已生埃壒尽相失狂歌不能寐自谓仙可必舟子正鼾眠见惯何足述

　　刘伯熈清溪图

　　暂脱尘鞅系结此清溪居偶从农圃邻时读种树书听瀑扫松石眠云依草庐韬琴自无弦直钩不在鱼未知穹壌间宠辱当何如

　　○五言排律

　　送锡实布哈显中赴秋闱二十韵

　　圣世恢文治贤科擢隽材风云连地起日月丽天开右武宗盘衍同文国本培羽仪生鳯穴神骏出龙媒况子年华盛由今学力该溯流通渤澥摛藻逼昭回世阀开中夏师垣集上台山河金誓托柱石鼎臣陪鼻祖坛犹累难兄锦自裁露浓花作县风远栢为台劝驾方三歳驰书动九垓浙江云汹涌越峤月崔嵬絶汉留攀桂清秋送踏槐翼翻闽海雨鳞跃禹门雷画省文章雅丹墀礼乐剀学期先俊造名拟冠伦魁玉树荣诸谢斑衣庆老莱天津环列宿云路絶纎埃逸气余篇翰高情寄酒杯旗铃探喜报应待捷书催

　　投赠郑守光远三十韵

　　累洽开皇极分藩重守臣列茅周土旧分竹汉符新师帅能宣化仪刑最近民隼旟张日月雄阁丽星辰地纪逾荒服天光照远人选材归徳器分命耸朝绅一代文章伯羣心怙恃亲祖风先蔼蔼家学早振振听履曽驰誉工书固絶伦九苞腾鸑鷟千里骤骐驎仗引陪供奉官联属选抡河源通析木星象拥勾陈暂辍中朝绂来纡外府轮土风连太末山节耸全闽佐秉临漳浦褰帷入劔津近河能借润依烛觧光邻化雨苏民望祥风洗瘴尘袴襦歌已浃刀劔俗咸悛山郭惟樵郡封邻接海濒地偏田少沃土狭戸多贫捐瘠饥羌并流亡寇役频震凌思大厦枯枿徯洪钧幸借循良牧咸依抚字仁昼长帘似水更静月如银赤社分南服清都拱北辰报看三月政和覩万家春少日探经笥颓年愧席珍雨畦仍把耒风艇自收缗喜见瘳民瘼无由传吏循祗须成徳化濡笔颂坚珉

　　送监郡库克楚通议公致仕归维扬一十二韵

　　近郡称良牧如公实罕伦处家原俭朴施政本寛仁不扰心如水无私化若神鎭浮安属吏持重协同寅忆昨虞汀寇烦公抚邵民孤城存保障列壁静风尘课最逾三载生灵煦一春村村田悉垦戸戸粟皆陈大府方交剡高情自乞身攀辕徒拥霸遮道莫留恂淮海通诸夏溪山望七闽作诗无溢羙端不愧风人

　　赠奉使宣抚伞萨尔二十韵

　　寳歴承千祀舆图冠百王际天开日月率土效梯航累洽规模远重华法度彰建官周典礼熈绩帝文章总总繁生聚茫茫辟土疆枯荄虞阻泽蔀屋虑遗光宸阙忧方轸宵衣寝未遑畴咨人杰用直指使华将旷典临轩重渊衷布诏详闾阎遐可迩冠盖蔚相望秋气腾鹰隼朝阳集鳯凰渡江摇岳影压境重星芒蠡泽鱼龙窟闽山水石乡徳音昭两道威誉耸殊方人瘼先扶拯官流尽激扬煦和深雨露推断肃氷霜财力东南竭饥羌十九亡茧丝期重惜琴瑟徯更张伏谒惭褒櫑陈诗忝泮璜愿闻归奏日竹帛永垂芳

　　从张子章假唐书观毕作此归之

　　潇洒张公子清修名不虚时寻山水趣日与圣贤居乱世不学武散金惟贮书琴樽长日外灯火早秋初孝友光门阀才贤拔里闾寿亲环彩服佳客曵华裾蓄画俱名品娱宾始一舒藏文尤善本尚友待三余邺轴诚多子唐编不恡予转头忘记诵寓目送居诸假久情知厚还迟计恐踈星垂天禄挍云绕道山储整帙矜全璧驰函愧报琚经籯传善庆应覩化龙鱼

　　和吴诚中感兴六十韵

　　十载婴离乱三灵紊纪纲长雄尊武断氛祲晦文昌赤子还思汉皇天只眷商未能书痛哭谁合传循良边鄙时犹耸污莱歳亦荒餐芝怜绮季采药羡嵇康寂寞山林路纷纭声利场举杯浮月影拔劔动星芒沟垒连坚壁樵苏远馈粮盖藏空里巷储偫尽仓箱不获安吾圉何由靖彼疆感时怀栎社辟地得榆乡千里淹骐骥高冈集鳯凰圃芳飞蛱蝶波暖浴鸳鸯岁久家山近春深草木香故人情独厚老子兴尤长瀬钓狂如故盘居乐不殃开扉延竹径展席荫茅堂庚甲相先后交游半在亡忘形谐笑谑好客谨迎将桃李门墙暖风云水石凉悲歌増慷慨远引廹仓惶戍垒何曽撤山家亦可伤几时韬甲胄何日返耕桑渉世艰尝备偷安愿少偿斸云新逬笋锄水欲抽秧俯仰心犹壮登临力尚强莺鸣晨唤友蜂起午朝王露蘂丹砂滴风篁翠葆张稻香收野碓酒熟出邻墙歩屧穿林坞扶笻度石梁雪晴山屴崱烟晚树苍茫志可林泉遂情难畎亩忘巢居违猛鸷陆处避怀襄泪尽莱公竹歌沉召伯棠熏征思马葛増秩想龚黄狐逐令先虎狼因用牧羊关河连灌莽郊甸厌糟糠疑段蹄新凿骅骝首独昻十藏矜鼠腊千仭覆蜣螂上将专鈇钺遗黎蹈火汤同袍能邂逅散策幸徜徉田里无愁叹乡邻不吊丧探幽寻絶谷穷睇陟崇冈适野何烦骑临流讵假航绨袍安绮縠粝食饫膏粱玉糁调羮法松花酿酒方纻溪仙馆集幞石帝庭光野蓛罗珍馔山花丽靓妆星坛逢蓟子云洞入刘郎地僻观松鹤天清远虎狼绛霞匀醉脸清露潄吟肠自拟襟期素那知鬓发苍有尊开北海无语问东方圣主勤延访山农觉散狂集飞从渤澥清浊辨行藏连姻共村落结屋傍林塘石平多可坐泉羙总宜尝荣名谢伊吕笑傲学羲皇微躯寄宇宙行乐答清章

　　秋声集卷二

　　●钦定四库全书

　　秋声集卷三

　　（元）黄鎭成 撰

　　○五言律

　　春日山行杂兴【四首】

　　出郭晴光远临高逸兴賖路经栖鹤地山入种桃家石顶寻云母松根饮雪花故人留宿处朝饭有胡麻
　　山翁留客住自说乐余年日养分男舍春耕税主田雨泥朝过鹿山木夜啼鹃鸡黍烦相劳桃花出钓船
　　城郭心何补烟霞迹未踈抱琴多胜地得酒即吾庐夜候丹砂火春寻石室书夤缘到幽絶高士亦巢居
　　夜宿东屯月朝行北渚云地穿龙虎气星列鸟鬼文白堕仙家酿青精野客分人言王子晋笙鹤至今闻

　　春雨南田书事【三首】

　　流水三椽舍桑阴五亩田饭香分野碓茶熟候山泉石榻看云坐溪窻听雨眠桃花川上路应有钓鱼船
　　瓜圃通邻巷柴门接野蹊卖薪归早市行饷汲寒溪野鹭山前落林莺雨外啼客来浑不答孤絶正幽栖
　　草径交塍畔花村曲水隈夜灯邻屋语晨弩猎人猜石阁云低树溪添雨没苔已无机事到终日面崔嵬

　　铅山早行

　　早起辞林馆邻鸡已再嘷月弦当戸直斗柄挿山高细湿侵藜杖轻寒袭布袍前趋东日上五色动云涛

　　题三磵郑氏耕隠所

　　故人耕隠处一壑乐余闲遶舍流春水当门出晓山课童归雨外留客住云间尚恐违温凊城中日徃还

　　三华吴宜甫桃溪十咏

　　本原楼
　　楼阁依山外高居白日长树阴浮石润云影入江凉宴坐涵千古遐观纳八荒此时天籁寂虚白自生光
　　旦气轩
　　晓起凭虚槛苍凉羽翰轻五云开日观三岛接霞城雨歇连山浄尘销止水平试循嘉种看新绿自欣荣
　　半月池
　　凿地通泉入氷轮隠半规水涵光澹澹云度影迟迟坐引流杯称书添洗砚宜蛟龙得风雨终去跃天池
　　绿玉洲
　　种竹沧波上春深长万竿晴琴依水润夏簟入林寒渭亩夸千戸河菑颂百官主人持劲节留待雪霜看
　　濯缨泉
　　石润通山气甘泉一派流雾浮丹穴暖氷浸玉壶秋远逹朝宗志深怀泽物忧濯缨无限意风雨满沧洲
　　白云坞
　　川上桃花坞春风十里程遥遥青嶂合隠隠白云生草阁遮难觅芝田润可耕从龙当作雨肤寸起天行
　　钓鱼矶
　　溪上收残雨沙边水落新扫苔留坐石投饵得游鳞客至初篘酒僮归旋析薪住山元不恶物色莫相亲
　　纳稼亩
　　谷口躬耕日秋风获稻粱地腴登岁事天角兆豊祥野爨青精熟山瓶白堕香此身虽畎亩一饭岂能忘
　　艺麻圃
　　舍外环麻圃千畦翠玉林补纫红女意种树逸民心夜绩分邻火寒机杂晓砧年年荣雨露衣被及人深
　　怀济舟
　　溪上桃花雨堤痕半没沙永怀舟楫利何恨水云賖赤壁凌仙袂银河送客槎傅岩应一起未许伴烟霞

　　登南山兰若

　　开基凌絶顶居与鹿为群一径落红叶万山生白云石梁秋藓合茶灶午泉分此地多苓术长应侣隠君

　　乗凉

　　借屋依乔木乗凉惬病身日回山有影风远竹无尘除地平施榻攀条侧挂巾应携龎老宅眞作鹿门人

　　得雨

　　十日得一雨今晨初入秋洊饥期一稔嘉遯乐三休绿茁晚菘圃黄收先稑畴太平耕凿好羣盗勿相雠

　　南山紫云山居【十首】

　　一宿南山顶仙凡此地分河明疑有浪天近更无云月色初秋见泉声彻夜闻红尘飞不到甘与鹿为群
　　紫云当七夕织女度银河絶顶瞻星近浮空见月多仙家还杼轴人世自干戈抱拙何烦问临风一浩歌
　　一衲紫云间幽居丈室寛无求尘世远不语道身安茗瀹薪炉沸瓜沉石井寒似君精进力得法谅非难
　　树老秋仍露山空晚更鲜雨添舂药水云湿种瓜田对榻僧长坐闻钟客未眠自应麋鹿性踈散爱林泉
　　伏日不知暑泉流山四围竹风浑却扇松雨欲添衣逸老为家好逃喧过客稀虚亭无戸牖冉冉白云归
　　絶壑开阑槛遥峯展畵图雪翻僧供钵云遶佛香炉接板桥横涧连筒水入厨杖藜行药去九节得菖蒲
　　竹露连岩际松风满坐隅水舂如有节山鸟似相呼暑雨收崖蜜晴云斸土酥月高秋万宇身世一氷壶
　　碧巘明霞外秋山畵不如染成红玛瑙削出翠芙蕖五老天边见三神海上居坐来高月上声落晚钟疎
　　闲士来何处谈空坐夜分五山携杖月三楚染衣云塔礼旃檀相台翻贝叶文南峯寻道侣吾亦偶相闻
　　絶境红尘远高居白日长僻宜人不到静与世相忘宇阔星辰大山虚水石凉翠屏天外立秋气晚苍苍

　　八月稍告旱时雨沛然

　　天际云初密山尖日尚明疾风摇竹乱斜雨射窻鸣濯热乾坤徳悲秋畎亩情又闻邻冦警飞檄报征兵

　　八月

　　白露下山城秋风一夕生远山晴若近微日晦还明南国登禾黍中原洗甲兵惟应餐沆瀣云表桂华清

　　冬夜

　　室暖知冬候更长识老情客毡初梦觉邻烛更书声漏缓风传逺窻虚月透明自存中夜气起咽玉池清

　　苦热

　　展书成坐睡就枕即无眠惰气伤頺景孱躯畏暑天树阴灵隠路溪冷武夷船未得乗风去怀人意惘然

　　感事

　　忽得西军报惊闻气怆然鼓声沉白日旗影落青天愤切居妨食愁深起辍眠王师宜壮直即听凯歌旋

　　还家

　　避难三迁久还家一歳余乱中全子舍兵后保先庐池废草留密径存林伐疎室堂聊讯扫未敢计空虚

　　至节

　　至节新阳候关山战伐场冱霜宜应序初日渐舒长草蔓寒终陨梅花静自香预谋烟艇好春暖钓沧浪

　　题朱泽民画山水

　　与客浮湘水琴书共一舟云间双树晓天外数峯秋指顾销尘虑栖迟发棹讴未知身是画明月满沧洲

　　麻姑一宿

　　絶谷寒声浅阴堂翠色交搨书摩藓石炊黍入烟梢瀑落投龙洞云归养鹤巢谁能招我隠未用觧人嘲

　　学稼

　　学稼存吾事居山乐有年地收锺一亩人籴斗三钱晓雨丹林外清霜白鴈前为谋鸡黍具邀客共谈元

　　斛兰三开有怀蒋师文

　　白露滋兰斛寒花晚更留香临日午静孤耐客心幽夜月连千里天风薄九秋故人江海去相忆负同游

　　东阳道中

　　出谷苍烟薄穿林白日斜崖崩迂客路木落见人家野碓喧春水山桥枕浅沙前村乌桕熟疑是早梅花

　　里墩田家

　　去市二三里居山八九家雨余添菜荚霜后出梅花榖稔冬饶酒泉甘日羙茶俗淳人事简容我傲烟霞

　　冬春连雪

　　南北艰危日乾坤老大身深山一月雪故歳两年春宿麦抽晴早寒梅破腊新欲谈当世事高唱若无人

　　社日

　　嶂隠层层树溪流片片花看云连石室听雨满山家目短书疑字牙疎饭怯砂日长初试水分得社前茶

　　○七言律

　　寄雷隠上人

　　最忆高人住翠微万岩千岫雪消时林阶月在行香早石屋云多出定迟栖树有僧留听法看泉无客和题诗松关不鎻容相叩定觅春山食紫芝

　　春日郊行

　　春郊冉冉散晴晖芳树频闻一鸟啼山驿水流花落尽石田云暖麦抽齐禅房凿路当岩半钓屋维舟近竹西行过野桥人语近寻源应到武陵溪

　　题秋江把钓图

　　独载轻舠过碧川一纶牵动楚江天芦边有月还吹笛柳外无风不系船留火夜然湘岸竹得鱼朝送酒家钱十年湖海眞如画亦欲狂歌一扣舷

　　游麻姑山用蒋师文韵

　　紫雾龙鸾月里游白银宫殿海中洲麻姑宴罢坛犹在葛令丹成井独留滴雨浮岚空翠晚飞花散玉瀑帘秋谁能共食金光草来住仙家十二楼

　　双溪客馆

　　江关风壤故相接江阁感时还念家白鸟飞去船着岸青鱼上时人浣纱仙坛扶登借笻竹野客进饭留胡麻城下新水长三尺裹粮明日共乗槎

　　舟过石门梁安峡

　　书画船头载酒回沧洲斜日隔风埃一双白鸟背人去无数青山似马来天际雨帆梁峡出水心云寺石门开同游有客如高李授简惟惭赋岘台

　　送宪幕陈时中分题得平章河

　　海国犹传利泽功沧溟缥缈百蛮通潮来估客船归市月上人家水浸空析木星辰三岛外扶桑宫殿五云东河梁此日重携手目送灵槎万里风

　　晚晴书事

　　白鹤楼西晚雨凉欲晴山气远苍苍鸦含落日归平楚鴈背残霞上越阳溪崦筑茅堪理钓畬田收秫好休粮秋风有约巢云去却拟狂歌学楚狂【平楚越阳郡城二台名】

　　三衢夜泊

　　凉夕清江弭檝徒拍浮身在太空虚星河光动牛女宅风露气逼鲛人居去郭晴天更鼓远连滩永夜水舂疎人间万事岂足累扁舟归钓槎头鱼

　　金原先垄之侧涌泉甘洁

　　山下流泉冷沁氷渫荒开甃贮甘澄穴通海眼鱼龙沸波溢田膏雨雾蒸茶鼎夜寒分石乳药镵春暖洗云层寻幽有约烟霞侣万壑千岩拟共登

　　西陵渡

　　日午移舟出隩隈讙呼走趂百人回潮依草岸痕初落风抝蒲帆影半开极浦海门生雾雨隔江烟树起楼台中流湠漫鱼龙过勇陷危机亦壮哉

　　明州西渡

　　西坝津头望海涛扬波卷雨日滔滔一江风起晚潮上半夜舟行山月高葭菼连空迷雪舫鱼龙吹浪湿宫袍乾坤不碍身如叶我亦螟蛉笑二豪

　　会稽南鎭庙

　　巨鎭东南表海邦玉书金简昔人藏云从禹会奔侯国星列周官奠职方已祝洪厘尊社稷更磨贞勒写文章幅员今已同王制勑使年年摄荐璋

　　临川青云亭

　　平野荒荒雉堞低一峯阑槛与云齐斗牛三尺龙光照城郭千年鹤爪题白雨来时江水北青山尽处夕阳西古来亦有凭高客树影苍凉遶大堤

　　金原营小舍割山中田畀守者

　　乌子情孤泪满襟手移丘木已成阴丹砂不换千年骨白发空衔九地心自托烟霞谋卜筑每勤霜露寄登临传家未得成先志敢坠遗言付托深

　　宿富沙水西【有玉清观相传渔人入水见宫殿匾曰玉清洞天二人对奕归家人无在遂仙而去】

　　溪上千峯树羽旄溪滩潄玉夜声豪霜前鼔角凌风迥月下楼台隔水高北苑九重传贡茗东阳千日醉仙醪人间歳月棋边换归住山中学种桃【北苑茶东阳酝土产云】

　　雅正卿壻巴圗鲁斯迓宪使归汉阳

　　纔闻征斾入三神又瞩归鞯过七闽仙籍九天承雨露使华千里动星辰江间木落云帆冷雨后梅开水驿春亦欲登楼乗夜月几时来食汉江鳞

　　章袁岭

　　三华西上章袁岭鸟道凌空最阻修从龙云气皆在下旋蚁天文如上浮花竹一家巢絶顶烟尘九点认齐州欲寻王子营丹处玉宇高寒不可留

　　送危山人归江西

　　山人归去大江西龙虎经文肘后携江汉地分南纪远斗牛天入北辰低桃流谷口泉初落杉拥关门鸟自啼已办登临几双屐徯君来徃踏晴泥

　　题定武兰亭

　　茧纸香随玉匣遗寳书天上世难知狼烽几堕昆明刼蝉翼犹传定武碑晓雨苔花侵捣石秋山柿叶费临池东都已徃谁能继神物终烦谨护持

　　赠张孟琛

　　江海张公鬓欲华每从吟屋写梅花逢人处处能知己作客年年易别家闽峤午山生雾雨洞庭秋水落蒹葭河源八月西风便天上还乗奉使槎

　　章子渔白云崖

　　越城高倚白云崖崖下华堂向水开千嶂落霞秋树老一江疎雨暮帆回清樽欵客称文举彩服娱亲忆老莱何日膏车从子去赋诗因上雨花台

　　送詹景仁赴江陵军民总管

　　开府南条最上州古今形胜一登楼三巴汹汹鱼龙窟七泽苍苍橘柚洲闾井寓兵生聚远诗书谋帅拊循周仲宣亦有从军赋遥望西江李郭舟【时杜清碧同载】

　　湖广提举黄子肃挽诗

　　太史周南久滞留俄闻归榇有孤舟人间化鹤轻千歳天上骑鲸隘九州岛汉水悠悠红树晚闽山寂寂白云秋诗宗密印谁相付宿草青青有首丘

　　二山九日示鐡克刚

　　九日南州尚滞留高风寒鴈独登楼自怜白发难为客欲买黄花只负秋南国羙人鹦鹉赋北庭公子骕骦裘不愁大地风霜苦更拟吹笙过十洲

　　虎溪三笑图

　　栗里先生不鼔琴偶携明月到东林白云满地苍苔湿流水一山春雨深归路已忘言外意过桥谁识笑时心人间俯仰成陈迹传得高风说到今

　　鼔山灵源洞【有屴崱天风海涛亭喝水岩】

　　屴崱峯头万丈梯上方高与白云齐青山尽处海门阔红日上来天宇低喝水无人空宴坐磨崖有客漫留题飘然欲御长风去一笑何烦过虎溪

　　元正陪宴奉柬黄庭美【宪使韩公时按部】

　　玉帛充庭会百僚衣冠陪位集三朝乌台凛凛融层雪龙阙苍苍丽九霄入面酒和春意动挿头花暖曙光摇两生礼乐成迂事翻对东风忆舜韶

　　和掲希韦立春

　　玉律颁春谨授时铜壶传箭漏声移曈曈晓日开黄阁习习和风拂画旗彩仗三环迎气早华筵六豆醉归迟小车行处花如锦徧洛阳园总是诗

　　乙亥闰十二月重改仍至元

　　玉殿垂衣俪典坟矞云承泽浃乾坤归余不数秦终闰纪歴重瞻汉后元万里耕桑环海域一溪渔钓老烟村愿闻龚鲁为州邑亦欲承风造羡门

　　答陈季权贻新歴

　　山中无歴纪流年不记春深欲种田正朔又新颁郡国封题犹及到林泉鳯声吹律时成歳龙角回杓斗振天白日舒长同化国沧洲闲理钓鱼船

　　辛巳还光邑祖居上井约江少府同到

　　东井田庐故业非十年风雨寸心违江湖水阔冥鸿去城郭春深化鹤归桑梓尽随黄壤化松楸空望白云飞梅仙此日能相约竹杖相携上翠微

　　秋风

　　秋风淅淅生庭柯萧萧木落洞庭波红树夕阳蝉噪急白苹秋水鴈来多王孙不归怨芳草山鬼欲啼牵女萝蒹葭苍苍白露下望羙人兮将奈何

　　舟过大茅洋

　　涨海浑茫寄一桴候神东去接方壶帆随雪浪高还下岛浸氷天有若无鴈影斜翻西日远潮声直上晚云孤投缁拟学任公子掣取封■〈鱼畺〉饫万夫

　　补陀岛

　　一片云帆驾渺茫东临絶岛拂扶桑九天波浪随星客万壑鱼龙觐水王日观远开溟澥动云台倒浸白花香候神海上应相见为觅安期却老方

　　胡文璧归池阳就赴淛闱

　　送子先登赴棘闱大江东又淛江西天连楚树山云阔雪涌吴潮海浪齐仙桂引香蟾兔近客槎乗便斗牛低乡英上合中兴将闻道天门榜已题

　　钱塘

　　雨过高风发屋声吴中暑退却寒生晴光入眼园林薄夜气侵人枕簟轻寺铎呼风宵自语邻机织月晓犹鸣江湖处处悲秋客起束归装不待明

　　题林处士故居

　　先生胜隠得孤山小艇沿湖日徃还自爱烟霞居物外岂知名姓落人间鹤无过迹苔痕老梅自开花月影闲表墓有铭祠有奠高风千载更亷顽

　　赠叶山人

　　仙岩溪上叶山人手佩青嚢太古文北极池从林邑下南条山到蜀江分寻源屡识蛟龙宅探穴长随虎豹羣更约秋风清霁日与君高踏万重云

　　赠曽炼师

　　闻说元都曽炼师曽从海上识安期游山采药辞家早扫石看云出洞迟醮罢每栖双鹤树丹成时浴九龙池长年别有壶中乐消得仙人几局棋【曽善棋】

　　歳十有二月庚寅立春丁亥之春也

　　生甲逢春六十周乾坤俯仰一虚舟歳寒氷雪梅堪赋物外烟霞鹤与俦夜火流丹烧药灶午泉分乳试茶瓯吾心已定身何系极目闲云任去留

　　用韵酬涂启仁傅钧永午日联句兼饷余酒

　　西江回棹遡烟涛南谷登楼碧四遭两戒山河随蜡屐十年风雨重绨袍樽开北海云鲸浪句秃中山月兔毫更忆迂翁伴仙客遣分朋酒慰离骚昭

　　武图经载天子冈越王驻猎之地樵牧时得古瓦有罗纹鴈翅之状坚致如石以时考之数千百年感而赋之

　　北平山上越王城猎骑如云此驻兵瓦砾不随尘土化市朝空逐海田更鸿泥雪点深无迹鴈翅罗纹碎有声访古独来舒望眼万峯浮翠入天明

　　李氏妹夫仲章归自襄阳

　　子到方城汉水西客帆烟雨几程期襄阳耆旧更安在岘首风流今有谁隠去亦寻龎氏宅醉归还过习家池可能人事非前日曽问青山知不知

　　腊八日访武夷杜先生时平章多通遣使致太傅丞相命求所著书因感今歳两见先生矣

　　柳条风动早春初曽向山中觅隠居梅片雪飞残腊后又从川上读遗书询求近致师臣币缮写犹淹聘使车君相只知崇正学不将封禅问相如

　　赠了上人游方

　　上人携月自西来又拟乗风过五台山到白云应驻锡地逢沧海只浮杯黄梅再熟传宗去贝叶初收说法回我亦寻幽少吟伴几时看瀑上天台

　　送伍元如赴乌蒙右文教授

　　西去乌蒙几驿程平生江海壮游轻牂牁水入蛮云暖越嶲山连楚树晴已载国书通累译更推王道淑诸生他年听说殊方事绿鬓相看昼锦荣

　　题道士林希深祷雨卷

　　羽人曽领玉宸曹身衣朝天白鹤袍鐡檄召雷秋雨足瑶坛谒帝夜云高穿林紫气频烧药满洞丹英自种桃若挽银河洗兵甲应翻马鬛作波涛

　　用鹫峯师韵送涧泉上人游方十首

　　天台
　　天台山上彩虹桥山下桃花帯露飘仙客云霞迷旧路化人宫殿现层霄穿林夜气香为盖冠岭晨光锦作标若到上方应住锡遥闻法鼓动春潮
　　鴈荡
　　鴈山钟磬半空闻雪岭霞城此地分金塔影浮沧海月寳台光绕梵天云禅机已熟能传印世网难婴易觧纷更上孤峯看瀑布愿将余沥湔妖氛
　　补陀
　　潮音海洞石盘陀送子东游奈别何日上扶桑天不远云连析木地无多水王献寳开丹穴星使通槎泛白波见说蓬莱清浅处便从鹏翼起秋河
　　衡岳
　　身随衡岳片云来南极朱陵洞府开八桂山川瞻鸟道九疑风雨湿龙堆使华今日严珪币祖印何年翦草莱直到无生叅学毕逢人遮莫说轮回
　　庐山
　　庐阜山阳几胜游朅来重为虎溪留千寻瀑布云霞冷九派江流日月浮白鹿盘盘高洞晓黄花采采故园秋东南更有名蓝在莫道诸方讯已周
　　五台
　　去礼文殊寳刹开倚空峦岫郁崔嵬金函奉旨传香至白■〈迭毛〉图形载法来心镜象悬天外月教筵狮吼地中雷还将拂子闲拈起更上翻经第一台
　　钟山
　　一上钟山万虑消虚空楼阁翠岧嶤金陵欝欝帝王宅天堑悠悠南北朝月满石城秋似水风高淮浦夜生潮未应便作乗芦去且听仙人碧玉箫
　　灵隠
　　路入西山窈复深法筵应有圣僧临两峯塔影天垂盖千佛林光地布金牛畜倘逢圆泽语龙宫还见阆仙吟空中曳曳藏云洞水乐泠泠奏八音
　　峨眉
　　峨眉楼阁现虚空玉宇高寒上界同茶鼎夜烹千古雪花幡晨动九天风云连太白开中夏月绕重元宅大雄师去想无登陟远祗应飞锡验神通
　　五山
　　浮杯东渡海门潮鹫岭元关路匪遥十载江湖曽惯歴五山风月自相招呼猿洞口行双涧放鹤亭边入断桥直到妙高峯上望昙华天雨满烟霄

　　道山夜坐

　　夜久天空素月辉飘飘凉气入絺衣露华欲下仙人掌河润应沾织女机江表尚传烽火急关中暂报羽书稀草庐老我南山下自濯沧浪理钓矶

　　约陪郑御史彦昭登福山以足疾不及赴

　　翠微深处隔红尘骢骑联镳访白云山隠朝裾増地望星飞使节动天文题诗秪许幽人和笑语惟应上界闻蹇足独难追逸驾仙凡咫尺便相分

　　壬申岁游寳陀感时有述

　　每忆登临絶寳陀转头青鬓已霜皤千三百里西陵岸二十七年东逝波天地风尘迷道路朔南疆理隔山河老来空念唐虞远安得商颜可浩歌

　　秋声集卷三

　　●钦定四库全书

　　秋声集卷四

　　（元）黄鎭成 撰

　　○七言絶句

　　富沙道中

　　溪上北风天雨霜野田高下散牛羊前村落尽乌桕叶无数人家在夕阳

　　谷口

　　谷口桥边日未斜先寻宿处近梅花分明听得吹长笛秪隔红阑第一家
　　谷口桥边寻隠君山中几时耕白云清霜满天桕叶赤石上水声终夜闻

　　松江欵乃题李复礼松江渔者图卷

　　松江渡头开钓船松江水碧秋粘天夜来酒醒山月上祗在芦花深处眠
　　钓鱼莫钓斑子肥榜舟莫近彭郎矶矶头日日风和雨彭郎吹浪湿人衣

　　春日行近山

　　道人闻住集灵坛春日寻君一里山行到竹房烧药处仙家只在白云间
　　门外仙童扫落霞问师还只在山家推窻引客云边坐自扇风炉煮雪花
　　天上香风拂彩桥云霞宫馆欝岧嶤行从白鹤山头过吹动仙人紫玉箫

　　霁月

　　寒爱春来暑爱秋水长山远白人头天时自有清凉日霁月如银独上楼

　　过福山僧不遇

　　香积厨边华雨纷翻经台上栢烟焚不知飞锡游何处应在天台看白云

　　新城道中

　　苦竹黄泥十里余一村烟雨暗平芜清枫渡口半可渉无数山禽留客酤

　　清风逆旅

　　系马门前日正亭与君相见问知名感君意气似相识聊赠木桃将远情
　　妾家本在湘江住湘江水深归路长闻君有便过湘水凭寄音书还故乡

　　南田夜雨

　　四檐春雨夜浪浪记得吹笙近竹房三十五年江海梦又随归鴈过潇湘

　　游麻姑偶题

　　借得丹炉煮石泉楼居一日近神仙偶然吹笛下山去又过人间五百年

　　题郑子声画

　　能画能书郑广文丹成挥手谢尘氛不知笙鹤游何处留得潇湘一片云

　　南田耕舎

　　跨鹤来寻处士家迢迢空翠隔烟霞山童揖客松边坐却背春风扫落花
　　山下云收宿雨凉一溪流玉自宫商松阴满地苔花湿坐对炉烟白日长
　　行到长松野水间吹箫石上不知还岚光已重衣裳冷自扣岩扉月满山
　　松下携镵采茯苓一山红叶正纵横因留石上云生处又听氷崖泻瀑声

　　题麻姑图有怀蒋师文

　　曽宿丹霞十二楼水亭风馆不胜秋故人天上无书到自展山图看雪流

　　山居春日杂吟

　　五色云开日上东腊寒销尽得春风秦人自爱桃源好新酒家家有醉翁
　　白发盈头又得春自将平日省吾身胸中俯仰无惭怍度外从天不在人
　　南北东西经乱离闲思徃事只堪悲山中落尽梅花片同赏春风更有谁
　　平生海岳旧心期万里风云入梦思今日独从高处望偶逢林寺一题诗

　　紫云山【六月久旱连祷辄应】

　　甘泽中宵下建瓴一帘秋意枕边生名山有祷神如在听取村村打稻声

　　题梅花太极图【太极在物物中不独梅也而梅开冬熟夏得六阳之纯气华得受采之全色实得曲直之正味是梅为植物之尤异者中明绘为十图以见太极之初终盖表而出之也故各赋其事云】

　　太极无朕
　　万里江天欲雪时石梁斜路枕寒漪山翁拟觅春消息踏遍青苔未有诗
　　气化有形
　　吟屋萧疎霜后村江头千树欲黄昬等闲又被春风觉添得寒梢月一痕
　　性质合凝
　　携杖来寻碧玉泉千林红叶晚霜天何人写得琴中意尽在疎枝浅水边
　　风神全具
　　曽向燕云画里夸孤山流水断桥斜祗今残雪踈篱外始见江南第一花
　　含春待放
　　行到湖边处士家春风篱落近晴沙应将彩笔题新句直待满林飞雪花
　　得月齐开
　　幽芳一点无尘到况是月明霜夜深怪得阳春满天地溪桥千树玉成林
　　疎影横烟
　　霜姿月骨夜棱棱亦有轻烟一帯横聊似染空成淡影幽香不减向来清
　　寒枝压雪
　　雪枝擎重为花惜怯冷应开春色中劲节始知金断日岁寒终谢玉成功
　　敛华就实
　　山亭流水雨初歇杨柳桥头花正飞直待清阴成子日与君携酒送春归
　　待用调元
　　凝姿已得木味正炼粹复专阳徳纯大用悉归调鼎实生生无尽一腔仁

　　早春感兴

　　风雨生寒七日春梅花落尽杏花新欲谈旧事推时变无复当年行辈人
　　生际华夷混一年老从耕凿遇尧天春和着物皆生意岂是乾坤雨露偏
　　一室虚明白昼闲图书左右坐中间嗒然隠几无人到身在白云深处山
　　石壁山前春水生畬田雨后课僮耕交游半是渔樵客使者无烦问姓名【时部使者刘公有荐章】

　　春夜听雨有怀

　　孤客曽听夜雨眠一生江海已华顚吟怀不与春风隔漫忆檐声五十年
　　天地飘飘老此身一怀幽思为谁伸春来犹有登临趣拟向山中觅故人
　　天上仙人玉笋班殷勤赠我翠琅玕相逢不复伤迟暮知已能倾一语难

　　宿武夷

　　秋日停车宿武夷石坛云馆近天梯几时来此山中住结个松巢伴鹤栖

　　李中明秋山小景

　　家住夕阳三峡口人行秋雨二崤间不知何处眞堪画移得柴门对楚山

　　山家四首

　　十里南田去郭賖不因无事却移家纔分宿火添香炷又酌山泉煮茗华
　　家住桃花源上村编松为屋鹿为羣匡床尽日临门坐闲看青山起白云
　　野衲来栖半屋云一单犹贮贝多文问他城郭山林事手数轮珠黙不闻
　　石洞悬流泻碧崖石桥幽磴抱云回樵人共我山头看知是吹笙跨鹤来

　　题李氏甥彦博所藏枯林兰石

　　幽芳冉冉路云深白石沧江见此心零落佳人在空谷自弹秋月寄瑶琴

　　闻鸡

　　曽催月影到寒窻又促征车拂晓霜湖海故人今白发五更孤枕泪浪浪

　　秦原岭

　　山行尽日不逢人五里松风十里云还有道家烧药处时时笙鹤半天闲

　　和周凌云秋日光邑山行韵

　　闽岭秋深水树凉原田耕获岁时忙无人画得农家乐雨过青疎白稻香

　　赠染笺周方大

　　曽见东溟涌日轮霞流丹穴锦回文蓉城昨夜西风壮卷入春膏五色云

　　赠海中所藏顾定之竹

　　凯之遗墨在人间风起萧萧万叶寒何日携琴踏青藓雨华台上听琅玕

　　方壶墨竹

　　方壶仙人洒香墨矛戟纵横八法中青鸾舞罢秋水阔珊珊飞佩凌天风

　　宪掾孟伯眞

　　杜老题诗不到闽千年风物迹犹陈即今海内传新句直待邯郸孟伯眞

　　黄月潭

　　平生山水最相亲蜡屐长随野鹿群未似月潭双足健东南踏遍万重云

　　樵阳八咏用陈教和周东圃韵

　　五曲精庐
　　歌棹曽穷九曲源精庐迢逓隠屏前闲寻五曲樵溪上三十六峯秋满船
　　万峯梵刹
　　云馆高车最上峯遥林清逼翠微宫下方尘土不可到五色日丽扶桑东
　　石鼓松风
　　蛟鼍斫断藓痕斑万壑萧萧响佩环溪馆梦回山月冷满天秋影韵珊珊
　　丹台梅月
　　羽客丹成去此台独闻笙鹤夜归来几回欲问台边月晴雪梅花冷自开
　　北桥春舫
　　北桥桥下春水生画桡两两蛟龙争晚风楼畔珠帘卷倚棹何人听玉笙
　　西塔暮钟
　　山外斜阳紫翠浮相轮无影半空秋晚钟吹落人间去一抹青烟澹未收
　　樵岚秋稼
　　樵溪水出莲花山平畴■〈禾罢〉稏白云寒田家太平岂有象社酒鸡豚常尽欢
　　熈春朝阳
　　会景亭西晓独登晨曦一上万山清满城桃李春如绣人在金鳌顶上行

　　杭川八景

　　君山霁雪
　　谁把琪花散碧霄千岩万壑总琼瑶支頥正好吟诗句莫遣东风一夜消
　　仙冈暮霭
　　霏霏暝色满山城隠隠岩扉帯晚晴试问仙人何处是数声樵唱不胜情
　　九峯晴旭
　　朶朶芙蓉倚碧天溪光岚影蔼晴烟望中佳致堪图画疑在匡庐五老前
　　七里春涛
　　滚滚桃花浪拍空茫茫东去势何雄禹门三级浑如许应有潜鳞此化龙
　　云岩书灯
　　曽伴先生共夜阑时留余焰在云端自从折桂蟾宫去剩馥残膏几岁寒
　　月庵钟鼓
　　雪满长空月满楼鼓钟声里夜光浮悬知老衲无余事长祝皇图亿万秋
　　乌洲渔唱
　　扁舟一叶任西东烟水微茫处处同钓罢归来无个事数声欵乃夕阳中
　　龙滩棹歌
　　潺潺石滩急如弦灵物曽从此处眠最是短篷烟雨里长歌一曲水连天

　　谢子安之江右求葬师

　　千里间关觅葬师青山多在白云西秋风满道吹红叶何处逢人问楚溪
　　家在烟岚五县间碧榕桥下水潺湲朝来雨过秋如洗写出江南一幅山

　　题牛背醉归图

　　社散田头日欲晡平坡烟暖草如铺醉来祗坐乌犍背归去花村不用扶
　　岁久携家住白云春风行乐任天眞頺然醉貌衣冠古应是鹿门山下人

　　云山小景

　　飞瀑潺潺泻碧岑野桥分路入云深三椽草屋长松下应有先生抱膝吟

　　题乌江庙【昔云耻向东吴再起兵者项王之徒勇卷土重来未可知者亚父之迷复予因评之】

　　五色龙文应汉王项家徒用力争强不知麾下无人杰卷土重来亦是亡

　　题钱清坝

　　父老何知太守贤宵无尨吠即安眠当时不作归装累更莫轻持一大钱

　　于越

　　沃土连云富稻粱十年生聚信能强扁舟不见鸱夷面独上高台吊越王

　　会稽山

　　安邑茫茫宅上都东南万里播銮舆遥观禹穴云如海玉帛缤纷上计书

　　柯亭

　　金碧楼台宅梵王柯亭无处问中郎何当截取如椽干吹起昆丘紫鳯凰

　　春山程炼师山房

　　春山道士不饮酒颜如丹渥气如虹不是出山归较晚贪看明月过桥东
　　春山道士不辟榖自斸芝田种白云昨夜石坛明月冷一声长笛半空闻

　　题摘枝海棠

　　展卷还教蜀客疑半含清露湿臙脂草堂二月花无数开透春风未有诗

　　五月调兵赴绥阳

　　五月南征亟出师黄尘眯目汗流衣衰翁偃仰犹嫌暑惭愧军中几日归
　　五月农家半未耕更闻田鼠食苗萌辕门昨夜飞书急十戸三人赴调兵
　　五月公私乏见储师徒野掠竟何如自怜无力操戈从未敢偷安饱饭居
　　五月炎蒸日似年金龙山下有林泉不知杖锡何时去褁饭从师借榻眠

　　李遵道枯木竹石图

　　老树槎牙倚半空苍筠叶叶帯秋风欲将岁晚论心事遥忆羙人江水东

　　夜中忽雨

　　岁恶无邻堪乞籴时艰何地可移民秋来一夜江南雨不责空囷活饿人

　　郑子声飞鳯朝阳图

　　万叶迎风舞翠翘五云浮日丽青霄祗应飞上青天去吹作仙人紫玉箫

　　为吴松庵题古木疎篁图

　　老树经秋叶未霜一溪流玉落沧浪有人觧得江南意月下吹箫引鳯凰
　　曽上君山第一峯遥看湘岸起秋风今朝忽忆王摩诘都在淋漓醉墨中

　　商橘所画海棠双喜图

　　相向相鸣两缟巾海棠风暖上林春今朝识得眉黄意同立花间报主人

　　杨子辅竹树小景

　　发竹矶头晚泊舟雨篁烟树隔沧洲羙人无限潇湘意分得江南一片秋

　　张师夔玉华楼观图

　　碧嶂层层玉洞秋云烟缥缈似丹丘祗应与子携琴去共住仙人十二楼

　　题剑水秋浦山房

　　借得云房一榻秋十年山水记曽游逢人欲说当时事满树西风独倚楼

　　三华道中书所见

　　秋雨纔收雨没沙升平渐复到田家村村晒白蠺犹茧处处吹香稻正华
　　绿树田家蓊若云黄牛沙碛散成羣行人却爱三华好海内风尘更忍闻

　　题李倚衡所藏边伯京萱竹图

　　金谷园西锦水东紫丝云暖露华浓琴中写得江南意翠绕巫山十二峯

　　春雨书懐

　　春深已喜氷霜尽老大惟惊岁月徂若待清明方纵目人间风雨几时无
　　多忧每恐风摇竹易感还愁雨滞花亦幸山房炉火在春寒独自煮春茶

　　南田自述

　　泰华浮云连日观江湖夜雨水浮天老来但觉身无系来伴山僧野客眠

　　题王元善赴北清江新鴈图

　　江南春水拍天齐鸿鴈成行向北飞未必云山便相隔秋风还帯夕阳归

　　郑克刚双松图

　　老干悬霜紫翠分一山风雨半空闻携琴欲扫苔根石为写秋声寄白云

　　雪窻兰石图

　　空谷幽人紫绮裘洞箫声远碧山秋月明忽忆同游客已在君峯十二楼

　　○五言絶句

　　越王台

　　亭院荒丘古萧萧草木秋遗来辇路迹传属越王游

　　放歌台

　　堂构新池上闲来放浩歌阳春元寡和夜月许谁过

　　西窻昼雨

　　三春惊过半霪雨洒窻西鹊脑添炉炷春鸠隔树啼

　　春竹

　　花落东皇暮春江深复深双柑携向客斗酒听鸣禽

　　看泉

　　竹树柴门古重阴胷女萝徘徊溪径曲瀑布下岩阿

　　雪舟独泛

　　玉树耸长空琼瑶万壑封夷犹氷镜里诗思灞桥东

　　纳凉

　　避暑到重阴奚奴挟素琴南熏时自至灌木响鸣禽

　　春竹

　　岩曲泻鸣泉风花万树妍支笻连袂去踏草兴悠然

　　老僧飜经

　　趺坐傍云根圆空慧性存法华堆自展难与世人论

　　野桥

　　选胜野桥边疎松似鼓弦亭幽当水曲林际起秋烟

　　放棹

　　天清一棹远枫老叶如花溯到芙蓉渚遥空见鴈斜

　　雪

　　琼瑶天半耸风急六花飞寂寞无人境孤舟傍钓矶

　　夕泛

　　秋浄山如拭江清一棹横挂帆延暮眺趺坐待潮生

　　野望

　　寒江一棹远接岸板桥斜独徃乗幽兴何妨去路賖

　　秋声集卷四
