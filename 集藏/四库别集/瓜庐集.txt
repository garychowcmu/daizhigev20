瓜庐集

　钦定四库全书 

　　集部四 

　　瓜庐集 

　　别集类三 

　　宋 

　　提要 

　　臣等谨案瓜庐集一巻宋薛师石撰师石字景石永嘉人隐居不仕筑室会昌湖西题曰瓜庐赵师秀野水多于地春山半是云之句即为瓜庐作也是集巻末有王绰所作墓志述其始末甚详巻首有赵汝回序称其每与四灵聚吟独主古淡融狭为广夷镂为素神悟意到自然清空今观其诗语多夲色不似四灵以尖新字句为工所谓夷镂为素者殆于近之至于邉幅太窄兴象太近则与四灵同一门径所谓融狭为广者殊未见其然盖方地视四灵稍弱而耕钓优游以诗自适意思萧散不似四灵之一字一句刻意苦吟故所就大同而小异也荆山刘植跋称其多肥遯之词斯言谅矣 

　　乾隆四十六年十月恭校上 

　　总纂官 臣纪昀 臣陆锡熊 臣孙士毅 

　　总校官 臣陆费墀 

　　●瓜庐集 

　　序晋宋诗称陶谢唐称韦杜当其时人人皆工诗诗非不盛也而四人者独首称岂非侯鲭爽口不若不致之羮郑声悦耳不若遗音之瑟哉唐风不竸派沿江西此道蚀灭尽矣永嘉徐照翁巻徐玑赵师秀乃始以开元元和作者自命治择平炼字字玉响杂之姚贾中人不能辨也水心先生既啧啧叹赏之于是四灵之名天下莫不闻而瓜庐翁薛景石每与聚吟独主古淡融狭为广夷缕为素神悟意到自然清空如秋天逈洁风过而成声云出而成文间谓四灵君为姚贾吾于陶谢韦杜何如也夫古诗三百不过比兴然上下数千年间骚人文士望而知其难拟之而弗似矣四灵陋晚唐不为语不惊人不止而后生常则其步趋謦欬扬扬以晩唐夸人此人所不悟也然则景石脱颕而出自成一家真知机之士哉景石名家子多读书通八阵八门之变乃心物外至忘形骸筑庐会昌湖西灌瓜贴树篘醇击鲜日为文会论切闿析恐不人人陶谢韦杜也情真气和庶几乎有道者而年五十一死矣死后人士无逺近争致其诗其子弟手钞不能给于是相与刻之呜呼使景石健至今诗又止是乎嘉熙元年清明日东阁赵汝回序 

　　●钦定四库全书 

　　瓜庐集 （宋）薛师石

　　

　　瓜庐 

　　近来有新趣买得薛能园疎壤延瓜蔓深锄去草根花时长载酒月夜正开门最识田家乐辛勤更不言 

　　瓜庐至日即事 

　　西山起还伏插入万大潭渔叟操桂棹樵歌过草庵年荒酒味薄天旱井泉甘不愿丘园贲惟将易自参 

　　送赵几道赴台州録事 

　　厅前绠汲何从来清流海底通九垓天河地脉■〈氵隐〉旋转上中下井纒三台满城桃花二仙种方广金殿三门开一时会上几许人若匪佛种应仙才于公徒知高其闾岂识大化非胚胎今之送言暂相别诗规笔诲纷崔嵬傅说明星定入梦方朔迹秽空诙谐不昵不阿余与汝古交淡淡无嫌猜 

　　寄赵紫芝 

　　别后访消息传言一半虚前官已不就所向定何如苦雨厌羇思春风欺旧庐怀人闭门夕専拟寄来书 

　　会宿赵紫芝宅 

　　郊居无一事喜见友人来促席坐添火推窻立看梅论诗漏欲尽煑茗匣重开此夜思徐照墓松犹未栽 

　　赠达西堂 

　　却罢住山縁归来又十年自知身是妄常道钵休传塔路修来直纱灯影处圆与吾相对坐语嘿尽通禅 

　　寄蔡任 

　　不见三百日问君消息多身闲诗有味水尽月无波琴里怀孤竹书中寄永和遥怜一江隔何计得相过 

　　送赵紫芝入金陵幕 

　　为官亦僦居官况定何如昨夜交游散满湖秋雨踈此邦佳丽久旧吏拜叅初喜是贤侯幕新年有荐书 

　　读刘靖君碑 

　　儒生身上事皆成身外浮华亦甚轻种竹满山门径小挂冠当路树枝横几于颜子三生寿分得陶潜一字名何处时今见前辈只看碑语自心清 

　　渔父词 

　　十载江湖不上船卷篷高卧月明天今夜泊杏花村只有笭箵当酒钱 
　　邻家船上小姑儿相问如何是别离双堕髻一弯眉爱看红鳞比目鱼 
　　平明雾霭雨初晴儿子敲针作钓成香饵小蠒丝轻钓得鱼儿不识名 
　　击船兰沚鲙长鲈曲袷方袍忽访吾神甚爽皃全枯莫是当年楚大夫 
　　春融水暖百花开独棹扁舟过钓台鸥与鹭莫相猜不是逃名不肯来 
　　夜来采石渡头眠月下相逢李谪仙歌一曲别无言白鹤飞来雪满船 
　　莫论轻重钓竿头伴得船归即便休酒味薄胜空瓯事事何须着意求 

　　寄谢黄元信恵茶 

　　建溪金铤直几千余性所嗜一已偏寻常草卉不足进龙圑鳯銙如珉坚长须健卒前月到手提莱器急取煎妻儿攅眉笑苦涩为言真味兹天然易牙去已久吾齿若贝编枵肠岂废食睡省非壮年惜此余香滞喉颊巡除吟咏声諓諓诗成寄题建宁郡主茶官吏俱时贤合同缄印一时毕进奉飞驰争春妍天子不敢尝荐以寝庙先定自褒嘉到属郡趣君宻迩玉炉烟一以此味沃天下邪魔驱扫无留连 

　　送子舒弟之官华亭 

　　执手难为别愁看去棹孤舩官得闲散春晩过皇都书附海人便花添住屋图有时吟句稳还忆老兄无 

　　送张直翁之筠阳 

　　时平民事少诗句定能清况作江西去放教秋水声山花香淡泊湘竹恨分眀朝士多知尔慈溪旧有声 

　　送赵端行廷对少寓期待之意 

　　甲科知亦有难得是家传定入中朝局还支内赐钱服青初解褐班后忽趋前独谢归廊庙诗成第一篇 

　　赠葛天民 

　　逃禅已得计易姓岂云非自说身如幻常人见亦希亭邉看荷叶楼上挂蓑衣几夜苏堤月随君瘦影归 

　　送庐次夔兼柬卢九秘书 

　　蔡邕初入直撰着几（缺）成所取友若此遥知人至清朝逥收疏藁夜语杂诗情愧我多年别相烦一寄声 

　　挽陈叔望 

　　少年曽是鲁诸生为立功名别路行尝拟寳刀严汉陛再持符节领江城絶怜诗律双金在不见林塘五栁成眀月西山归葬处踏青人散草初平 

　　送叶季重之官呉门 

　　君继贤人业试官阊阖门但问要离墓莫看真娘坟虎丘寺前生野草一花一叶皆丽好用心冷淡不嗜此自有诗礼长探讨给旁余闲庭庑空小舆应亦上垂虹桥邉风驶寄书便只写平安报乃翁渐空空易疎斥时亦抠衣侍函席春膏流滑傥寄将待写续经藏屋壁 

　　寄赵叔鲁 

　　相知言莫尽别后意如何命笑春氷薄愁因夜雨多全家寓京国无地着吟哦会得穷通理从余缉薜萝 

　　酬刘子至 

　　寄来书一纸别后喜安和想见清髙极吟成秋思多山头灵运立月下谪仙歌共是江湖客斜阳高晒蓑 

　　赋二十八字 

　　水满沟塍不愁旱急催租税却忧贫家人苦不怜余拙雪袴氷衫要及晨 

　　纪梦曲 

　　夜梦佳人姱且长星冠霞帔云衣裳双眉浅淡畵春色两耳炫耀垂珠珰组步逡廵倐相近世道人情不可问敛容正笑发一言不识巫山云雨恨自从十五学仙经今年二十身骨清天上有籍升其名长声短声歌紫琼紫琼之章词宛转永与人间风调逺余声未竟钟鼓鸣雾散烟收人不见 

　　水心先生恵顾瓜庐 

　　未成三径已荒芜劳动先生枉棹过数朶葵榴发深愧一池鸥鹭避前呵路通矮屋惟添草桥压扁舟半没河再见缁帷访渔父却无渔父听清歌 

　　题南塘薛圃 

　　门对南塘水乱流竹根橘底自成洲中间老子隠名姓只听渔歌今白头 

　　巾山 

　　两峯争起入云层半属虚空半属僧斜日满山人到少任蕃去后我来登 

　　送赵端行 

　　纷纷帝族贵钦兹神秀门永嘉分奕叶甚盛二枝蕃吾友天乐翁实惟游之孙身虽羇旅尽诗则骚雅存侄行有科第作尉期高骞是曰提刑后令问方腾喧大心欲图南小枝不在言十年相聚首伟论孰敢援交比鲍叔知志许诸葛论分携乃眀发念我守故园君往夫差国不遣呉水浑陆静翫蟾彩江清烹鮈豚邑宰话鄊曲官廨如荒村昂藏信多暇时忆朋友樽穷达委天分守道无竞奔会当春风吹梅实众花繁 

　　挽徐道晖 

　　昌黎铭最好友朋更情深身没复何憾家贫自不禁春山无死草夏木有清阴为鬼诗还别重来何处寻 

　　渔家 

　　小舟轻似叶曽不畏风涛自说磻溪好翻疑钓瀬高晩来鱼换酒归去子持篙定是逃名者时闻歌楚骚 

　　梅雨 

　　梅雨润兼旬暑月不知夏溪流三尺强舟人惊昨夜余家有瓜田苹藻纷揉藉鱼鰕失凭依跳跃至床下卑湿畏暮年扶策升台榭难愿方丈食互市物踊价四邻各凄凉惟有酒可借五月藉新白咀嚼胜枣炙闭门人事絶向晩乌巾卸震雷压不住神龙未遑暇或谓蛟为孽胡不宁尔舍旱涝政本农徧恵及间架皇天无所私未遽损禾稼一洗天下清作我圣人化 

　　谢陈水云寄恵瓜庐字 

　　吾向村中住无人知姓名结庐难得就种树几时成扁榜龙蛇动飞檐燕雀惊自怜幽僻地因此亦敷荣 

　　和梅氏西涧韵 

　　此处宜新月开门亦向西近江潮有信初种树犹低何日寻梅隠移船系栁堤诗篇满窻户留壁待余题 

　　秋晩寄赵紫芝 

　　数日秋风冷丘园独自身闲看篱下菊忽忆社中人苦咏肩常瘦移家债又新极知君淡漠十载得相亲 

　　送王成叟先生访丁子桓 

　　老懒无拘检一年身耐贫还思温岭去别我若吟人栁色行三日雩风浴暮春旧时同学友迎拜緑袍新 

　　和葛天民 

　　贾岛文章怀素书得来读罢巻还舒西湖栁下为君宅东海云邉是我庐千里江山长若此一生心抱欲何如相思惟有加飡食不暇逢人寄鲤鱼 

　　戱赠赵天乐 

　　问隐当时意已深近来全废是清吟一春祇为风雷变尽日闲观天地心闻道丹炉初候火能教瓦砾化成金果然成得知何用不似瓜庐种紫蔘 

　　孤山 

　　不到西湖今几时十年双鬓欲如丝难寻和靖题诗处空见梅花成老枝 

　　望夫石 

　　望夫一望几千年苍藓何曽似翠钿却是春深更风雨满身吹泪使人怜 

　　喜翁巻归 

　　我老寡俦侣年荒值冬迫膝下有啼寒缾下无储积岂不展转思自欠经营策儒冠匪谬误赋性素褊窄渊明疑夙世荷锄心便适嗟余四友朋惊见三化魄一翁尚凄凉六秩困行役家贫病难愈诗苦发全白昨来扣我门偶往比邻宅闻语亟倒屣已去歘无迹知君怀百忧虽出难久客从今幸安居况有旧泉石清晨过穷庐竟夕话畴昔游者已云逺相期守枯瘠 

　　寄题赵十四知县听雪堂 

　　谁弹石上琴涓涓流水响主人性清旷静夜逾幽想何心指蓬阆取近对秋荡应有可人来烟蓑曵双桨 

　　塔山和徐道晖壁间韵 

　　寺在一山顶江分两岸田凭何发诗兴题字古廊邉近地今埋骨闲人亦助钱昨宵留宿意不忍上归船 

　　叶宰赴丰城 

　　君往为官处江西寇已平狱闲空剑气堂静响琴声有法催常税无私得众情时方急贤路名定达公卿 

　　喜徐玑至 

　　荣满自南归曽过秦系庐无心縁见道会面只如初诗好多人说官清得荐书柴门劳顾访未觉四年踈 

　　送蒋肖韩 

　　岳阳有仙迹君去颇相宜已料官闲日多吟湘水师高风琴断裂白月酒涟漪无意求人荐惟应我自知 

　　怀赵紫芝 

　　日沉月上暝烟斜收拾渔竿恰到家为忆城南清瘦友寒宵梦里见梅花 

　　至日游湖 

　　此心全剥落今日一阳生自分安身计难逃素隠名贫中闻道彻闲里作诗清别有求渔者笑余忧思盈 

　　自题 

　　半生作计在田庐习懒何曽好读书谁却画作古人様旁邉还是欠犁锄 

　　送谢强学主建德簿 

　　少年初试吏濯印富春亭水可清人骨山曽隐客星俸亷専养母政简静公庭守是贤侯子应看荐墨青 

　　寄题赵紫芝墓 

　　辛未聮诗别九年成恍惚大星坠地旋无光君身入土名不没呉越之水相交流寂寞诗魂何处游不闻孤寉唤人醒空见梅花似人影无复东岩招谢客应住西湖伴和靖世上如今一句无一灵独存势欲孤我有生刍来未得只愁宿草易荒芜 

　　赠奭上人 

　　何人养道得如君房接高楼接半云山地栽梅寒蘂痩瓦炉留火夜香薫看经寻义心逾静坐黙观身耳不闻莫道门前是廛市须知喧寂此中分 

　　哀徐致中 

　　亡友如今隔杳冥畵身只见病时形书窻闭久梅添润花径荒来草又青一巻诗编空就绪两年文会觉凋零几回行过深深巷不忍登堂不叩扃 

　　送薛咏 

　　病里风光总虚掷岸花园栁雨中休无端好客随春去送酒吟诗一并愁 

　　杨栁枝 

　　门前杨栁君莫折长于折处生二枝两枝难作一枝合一心分作两心时 
　　惟有高枝高莫攀不堪攀处只堪看怪得楼头畵眉妇春朝长自凭栏干 
　　独于高处接阳和占得春风分外多须信繁华易披拆不如柔弱拂江河 
　　汴水堤邉薪可束永丰巷口緑成堆盛衰到底皆惆怅何不移根种马嵬 

　　横参楼和老杜韵 

　　僻懒便幽处江湖深隠心地偏欣改观楼豁喜初临暖日低轻帽良朋接短襟潮声全有韵帆影半回阴翠麓添重色鲈风出浅林屿头烟嶂逺沙觜浪痕深寂静云归壑阑珊月近参人家已鼾睡渔父尚讴吟造化由来久周回忽见今爱他斜日照颠倒数山沉 

　　湖上 

　　势利絶交初瞿然卧隠庐无营心淡泊见客礼生踈游有渔樵伴看多佛老书春深草易长忘却倩人鉏 

　　宿瞿溪 

　　船泊溪西岸人家见晚舂踈星寒有鴈村寺夜无钟竹径通新店茅柴暖病容农夫不相识问我欲何从 

　　送从善云游 

　　鴈荡天台去闲寻倚杖藤路邉应得句禅坐似无能顶笠偏愁雪山猿不畏僧倘逢清塞伴休愿入传灯 

　　多景楼 

　　跨淛连淮是润州好山全对此江楼少年志气惭霜鬓犹忆曽看打阵舟 

　　送法照 

　　论著天台教诗参左纬来闲行过蓬荜相对坐莓苔讲席虚前月重游约后回仍闻藏禊帖应许为吾开 

　　送子舒弟赴金陵兼柬宋君辅 

　　禄仕何方好金陵总莫如庙存元帝像家有二王书羽檄时方急文才用有余功名收拾了归食会昌鱼 

　　送夏肯父 

　　霜晴鴈荡白五日计乡程野烧明山店轻舆憇岭平乞铭甘久客爱母起归情孝极天为感师文早晩成 

　　挽林敬之 

　　闭门常读易遯世意如何有酒可消闷无阶不种莎闲时寻旧友月夜步新河我亦逃名者题碑愧尔多 

　　金贤良 

　　虚号贤良岂疗饥短衣结袖竟何为空携痛哭能言策不遇勤求下诏时老去说诗犹有味寒来索酒莫教迟家贫身死知无计自有旁人为立碑 

　　学海楼和水心先生韵 

　　江口潮生夜语喧月残惟有数星存更凭高处观空阔始悟乾坤是易门 

　　下仙胜因寺有怀 

　　山中初寄隠野寺一天星路逺有如此客来应未能蛩催寒妪纬蝉杂夜僧经忽忆忘形友微吟自剔灯 

　　赵成子 

　　早年名字诸公并惟有清声独至今辞却双旌更何事自扶灵寿欲闲吟病来更作云归岫死矣犹如寉在阴终始哀荣了无恨只愁尘鎻匣中琴 

　　送子文监草料场 

　　坐局何烦听晓鸡豆萁苜蓿亦诗题好文不爱今人体色养宁嫌古署低翰苑旧交应顾访相门新近事招携岁寒惟有君于我老去过从许杖藜 

　　寄鴈荡诗僧 

　　鴈荡峯前夜雨晴空房不住有蝉声一身闲后发难白五字吟来思极清少见出山多入定还于夏末起秋程何如更待黄花节顾我来游计已成 

　　李白城 

　　野火烧残竹数枝诗魂飘荡定何之娟娟秋月照采石不在荒坟在水湄 

　　渔父二首 

　　偶来浦口芰荷香緑叶丛中睡一场须信至人无妄想不曽有梦见文王 
　　利薄每言随分过避名不入愚溪路春深雨足钓丝长夜来又宿蓑衣步 

　　州燕席上赋牡丹得日字 

　　粉淡与妖红占尽阳和出春去在商量更费吟人笔此是洛阳花尚带长安日持上使君墀实缾分甲乙 

　　寄龙虎山道士孔野云 

　　上清三十六院阁皆幽清潄齿泉新汲晞发日始升自除烧墨灶昼夕诵黄庭所得异畴昔出山畏逢迎同当知非年寄诗聊写情 

　　夜坐陈缊灵见访 

　　清夜焚香篆闲看郊岛诗自怜多冷淡谁足慰衰迟雪树明窻纸缾梅落砚池君心亦无事相对坐移时 

　　送翁灵舒闲游 

　　袖有新诗如美玉知君去忆十分浓山行见草认灵药午歇就阴依古松两鬓已添蓬荜色三年判作冷零踪羇情夜后更愁絶深涧断猿溪寺钟 

　　先寄郭子竒 

　　世道祇如此君心我得知先教栽菊在预作去官期梦觉秋风起行吟夜月迟怀人几十载欣有扣门时 

　　喜叶谦夫归 

　　老思忽萧爽亲朋得意归菊觞奉亲寿栁色上儒衣宅旺看山势门清有钓矶我来聊问字澹坐月侵扉 

　　挽潘母 

　　独翫隔厅月凄凉三十年渺然儒素业飜以母仪传生计无中有衰龄病后延谁为市贞石高刻墓之前 

　　送赵主簿 

　　内地无烽火诗人入仕林定将咏物意移作爱民心晤语初同调分携便不禁卜邻曽有约久后得相寻 

　　送陈器之赴绍兴判官 

　　郡古湖如镜照人心胆清闲曹应事简尽日读书声府主旧知举同僚亲弟兄人言游宦乐难得比君荣 

　　哭周宗彛 

　　已叹交情看渐少闻君怛化重伤神手栽寒竹惟添笋堂掩空山不见人旧说媾婚今且置新怀情悃向谁陈独怜头白曽参母清夜悲号血泪频 

　　送项季约入成都幕 

　　阁书入兵幕束袖学戎装峡峭艬侵月秋清猿嗛霜迂程看阵碛到处宿诗堂若比仲宣乐输君发未苍 

　　送郭子竒 

　　永嘉官满后归处是仙居栁舞陶潜径桃迎阮肇车名高唐寺塔箧满晋人书看步青云上题缄寄隠庐 

　　送赵泽民赴酃县 

　　高人为令尹政事岂寻常炎月不避暑清风心自凉水流衡岳色酒带芷兰香逺想濯缨暇思予有咏章 

　　大龙湫 

　　昔闻天下山衡岳称崇丘又闻天下水江汉为巨流古有山海经厯厯叙九州岛李唐三百载诗家一无留及观郦道元此地亦不收不知诺矩那何事能穷捜我来玄妙境万丈悬清秋石壁去无极百里弥道周云气冒羣岫龙宫深以幽轻舆岩壑底竟日涉溪游阴晴异瞻瞩逺近难搜搂飘如飞素练粲若散琳璆风掀一潭雨佛坐四时秋喧呼势益骤汹涌声弥吼变化有如此溥博谁与俦吾谓神龙力岂繄神鬼谋稽首荷玄遇久坐劳双眸一杯却岚暑旋步轰雷稠以吾淡世虑歘起杞人忧何当骑天狼满引射斗牛 

　　断桥 

　　独扶瘦杖欲经过为问高僧意若何自倚神通能渡水却言佛法本无多 

　　寒山寺壊庄产尽为势家所夺余逰天台甚为普贤惜之陈约甫摄郡号不畏强御者必能与寒山出气 

　　寒山寺废佛灯寒有客来游欲住难夙世闾丘今摄郡不妨饶舌似丰年 

　　哭刘咏道 

　　案上韩文与杜诗小斋寒淡亦相宜人怜贫病忧无计自说文章乐未涯礼合古初山友哭祔从先世夕郎知生平直谅嗟何往不是哀辞是诔辞 

　　送张直翁 

　　宰公诗句是骚人官舍况临湘水滨衡岳望中思策蹇沧浪清甚欲垂纶长于一县花开后独访三闾庙里频元亮何曽藉知己翻然出处自由身 

　　送王倅之 

　　兴化梅溪好源委流德至今存独继贤人业共推君子孙官清五字好州小贰车尊所厯七闽郡从兹水不浑 

　　挽赵孺人余中表也 

　　幼小同羣戏年加各所之常疑艶花卉终是易离披夫壻新袍緑儿男半发垂送归蒿里道兴我渭阳思 

　　赵叔鲁端行胡象德携酒见顾 

　　一贤二公子枉驾瓜庐丘烹鱼载美酒竟夕为我留评诗仍和曲举白不计筹情忘觉欢畅礼厚愧莫酬今朝风雨横欲谢出无由 

　　挽徐左史 

　　左史声名空复存如今往事不堪论惟应指佞当前陛已判身归老故园骢马引丧寒有泪麒麟卧冢寂无言人生遇合萍相似何处分明怨与恩 

　　送鲍份父 

　　地僻官仍小兹行古迹多矩罗应失笑庞缊亦经过宦业知余事宗风竟若何 

　　挽张彦文提举 

　　七十童颜在翛然物外幽组衣藏蠧箧散服上渔舟此日移松葬前时为菊留山连象浦馆谁记孟家游 

　　净光长老极能诗 

　　近住城中寺阴云渍竹房雨多香篆久春去药苗芳室里从人问吟邉与世忘一身全是道头白有何妨 

　　朱清之 

　　漈水日夜白之人信所宜隠于陶令酒甘谢郗诜枝江渡月偏满家庭岁有规不知君役后谁主菊花期 

　　送蒋肖韩赴弋阳 

　　弋水桥邉接长官水晶山色让清寒共知雕弊今称剧自倚亷勤道不难吏退早衙花谷静鹤翔秋戺讼庭寛从来遇事无凝滞应只爱民劳寸丹 

　　送谨师 

　　谨师牢绊脚语别意茫茫入寺春随杖当禅月满床多因新见解抛却旧篇章为我金山去钳锤问一场 

　　挽宋耆卿 

　　人如韫玉操如氷拾芥推棃世岂能案上有琴忘旧响墓头无火续寒灯一官祇是幽闲过百行惟须健笔称此曲调高知者少朗吟唤得九原譍 

　　送高邮周主簿兼呈陈居端 

　　遶县重湖色难同主簿清虽云古邮置不似近邉城月落淮田阔风晴隋栁轻乡人在曹职相荅为诗情 

　　寄守上人归闽省亲 

　　从小服缁素三衣竟不长心空无物碍顶重有诗囊去与云相似来期春未央家山指萱草微笑奉高堂 

　　无题 

　　平生爱菊与梅花菊比渊明梅似逋谁知此道今寥落爱菊爱梅人也无 

　　戊子七月十一日 

　　贫因几首诗闲高一着棊瓜田常黙坐不愿有人知 

　　瓜庐集 

　　●瓜庐集附录 

　　四灵留题奉赠薛景石瓜庐 

　　何地有瓜庐平湖四畆余自锄畦上草不放手中书人逺来求字童闲去钓渔山民山上住却羡水边居（徐照） 
　　不作封侯念悠然逺世纷惟应种瓜事犹被读书分野水多于地春山半是云吾生嫌已老学圃未如君（赵师秀） 
　　近舍新为圃浇鉏及晚凉因看瓜蔓吐识得道心长隔沼嘉蔬洁侵畦异草香小舟应买在门外是渔乡（徐玑） 
　　卜得无尘地栽花仍结庐虽然亲陇畆还不离琴书洲暖烟蔵树波寒月照鱼东陵人已逺新兴复何如（翁巻） 

　　瓜庐集附录 

　　●瓜庐集 

　　余读四灵诗爱其清而不枯淡而有味及观瓜庐诗则清而又清淡而益淡始看若易而意味深长自成一家不入四灵队也葢四灵诗虽摆脱尘滓然其或仕或客未免与世接犹未纯乎淡也若瓜庐则终身隐约不求人知其所为诗若淳音淡泊自有余韵其分数又髙矣此水心先生之所称赏而诸灵之所推逊而待以别席也瓜庐没后其诗始出而求者益众平生所为诗不多其子峻辈始収拾仅得几篇旋锓诸板以应好事者之求峻以明经进士为常徳郡博士亦喜吟哦工字画雅有父风而出处异矣淳佑丙午夏五东畎老人曹豳题
