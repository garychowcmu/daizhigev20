黎岳集 唐 李频

提要
黎岳集
 　 
 
提要

　　《黎岳集》一巻。唐李频撰。频，字徳新，寿昌人，大中八年擢进士第，调秘书郎，累迁建州刺史。卒于官。州人思其徳，立庙。黎山岁时享祀，颇着灵异。宋绍兴——庆元——嘉泰——开禧时，累加封爵。元亦列于祀典。频为姚合之壻，然其诗，别自为格，不类武功之派。唐书列于《文艺传》中。是编，本名《建州刺史集》，后人敬频之神，尊黎山，曰黎岳，集亦因之改名。初，罕传本。真徳秀得本于三馆，欲刻未果。嘉熙三年，金华王埜始求得旧本，锓板。元元贞及后至元间，频裔孙邦材会同明永乐中河南师佑、正统中广州彭森，先后重刋者四，此本即正统刻也。凡诗一百九十五首，较全唐诗所载少八首，而《送刘山人归洞庭》一首巻中两见，惟起二句小异。又，《秋宿慈恩寺遂上人院》诗误作《送宋震先辈赴青州》，题与诗两不相应，殊不及席氏《唐百家诗》所刋完善。特以専集行世者，仅有此本，故仍其旧録之。王士祯称诗人为神，未有若频之显著者。然频，诗自佳耳，其为神则政事之故，非文章之故固，未可相提并论也。  

黎岳集

　　【湖口送友人】

　　中流欲暮见湘烟，苇岸无穷接楚田（一作天）。去鴈逺冲云梦泽（一作雪），离人独上洞庭船。风波尽日依山转，星汉通宵向水连。零落梅花过残腊，故园归（一作去）醉及（一作去又）新年。

　　【鄂州头陀寺上方】

　　髙寺上方无不见，天涯行客思迢迢。西江帆过（一作挂）东风急，夏口城冲（一作衔）楚塞遥。沙渚渔归多湿网，桑林蚕后尽空条。感时叹物寻僧话，惟（一作谁）向禅心得寂寥。

　　【寄逺】

　　槐欲成阴分袂时，君期十日复金扉。槐今落叶巳将尽，君向逺方犹未归。化石早曽闻节妇，沉湘何必独灵妃。须知此意同生死，不学他人空寄衣。 

　　【题张司马别墅】

　　庭前树尽手中栽，先后花分几番开。巢鸟恋雏惊不起，野人思酒去还来。自抛官与青山近，谁讶（一作料）身为白发（一作日）催。门外寻常行乐处，重重履迹在莓苔。

　　【长安即事】

　　长遇豪家不敢过，此身谁与取髙科。故园久絶书来后，南国空看鴈去多。中夜永懐听迭漏，先秋归梦渉层波。愁人白发自生早，我独少年能几何。

　　【汉上逢同年崔八】

　　去岁曽游帝里春，杏花开过各离秦。偶先托质逢知己，独未还家作旅人。世上路岐何缭绕，空中光景自逡廵。一回相见一离别，能得几时年少身。

　　【五月一日，蒙替本官不得。随例入阙，感懐献送相公】 

　　五月倾朝谒紫宸，一朝无分在清尘。含香巳去星郎位，衣锦惟思婺女邻。折狱也曽为俗吏，劝农元本是耕人。知将何事酬公道，只养生灵似养身。

　　【春闺怨】

　　红妆（一作粉）儿女（一作女儿）窓下羞，画睂夫壻陇西头。自怨愁容长照镜，悔教征戍觅封侯。

　　【送边将】

　　防秋戎马恐来奔，诏发将军出鴈门。遥领短兵登陇首，独横长剑向河源。悠扬落日黄云动，莽苍阴风白草翻。若縦干戈更深入，应闻收得到昆仑。

　　【太和公主还宫】

　　天骄发使犯边尘，汉将推功遂夺亲。离乱应无初去貌，死生难有却回身。禁花半老曽攀树，宫女多非旧识人。重上凤楼追故事，几多愁思向青春。

　　【将赴黔州先寄本府中丞】

　　八月瞿塘倒底翻，孤舟上得巳销魂。幕中职罢犹趋府，阙下官成未谢恩。丹嶂耸空无过鸟，青林覆水有垂猿。感知肺腑终难说，従此辞归便扫门。

　　【和友人下第北游感懐】

　　圣代为儒可致身，谁知又别五陵春。青门独出空归鸟，紫陌相逢尽醉人。江岛去寻垂钓逺，塞山来见举头频。且须共漉边城酒，何必陶家有白纶。

　　【乐游原春望】

　　五陵佳气晩氛氲，霸业雄圗势自分。秦地山河连楚塞，汉家宫殿入青云。未央树色春中见，长乐钟声月下闻。无那杨花起愁思，满天飘落雪纷纷。

　　【黄雀行】

　　欲窃髙仓集御河，翩翩疑渡畏秋波。朱宫晩树侵莺语，画阁香帘夺燕窠。疎叶暗栖寒露重，空城饥噪暮烟多。谁令不解髙飞去，破宅荒庭有网罗。

　　【长安寓居寄柏侍郎】

　　霜轻两鬓欲相侵，愁绪无端不可寻。秦女红妆空觅伴，郢郎白雪少知音。长亭古木春先老，太华青烟晩更深。独向灞陵东北望，一封书寄万重心。

　　【春日思归】

　　春情不断若连环，一夕思归鬓欲斑。壮志未酬三尺剑，故乡空隔万重山。音书断絶干戈后，亲友相逢梦寐间。却羡浮云与飞鸟，因风吹去又吹还。

　　【朔中即事】

　　闗门南北杂戎夷，草木秋来即出师。落日风沙长暝早，穷冬雨雪转春迟。山头堠火孤明后，星外行人四絶时。自古边功何不立，汉家中外自相疑。

　　【感懐献门下相公】

　　谁云郎选不由诗，上相怜才积有时。却是龙钟到门晩，终非稽古致身迟。谋将郡印归难遂，读着家书坐欲痴。日望南宫看列宿，迢迢婺女与乡比（一作邻毗）。

　　【赠长城庾将军】

　　初年三十拜将军，近代英雄独未闻。向国报恩心比石，辞天作镇气凌云。逆风走马貂裘巻，望塞悬弧鴈阵分。定拥节麾従此去，安西大破土戎羣。

　　【浙东献郑大夫】

　　圣主东忧涨海滨，思移副相倚陶钧。楼台独坐江山月，舟楫先行泽国春。遥想万家闲（一作开）户外，近闻羣盗窜诸邻。几时入去调元化，天下同为尧舜人。

　　【镜湖夜泊有懐（东晋太守马臻所筑）】

　　广水遥堤利物功，因思太守恵无穷。自従版筑兴农隙，长与耕耘致岁丰。涨接星津流荡漾，寛浮云岫动虚空。想当战国开时有，范蠡扁舟秪此中。

　　【宣州献従叔大夫】

　　清时选地任贤明，従此观风辍尹京。日月天中辞洛邑，云山江上领宣城。万家闾井俱安寝，千里农桑竟起耕。闻说圣朝同汉代，已愁征入拜公卿。

　　【贺同年翰林従叔舍人知制诰】

　　仙禁何人蹑近踪，孔门先选得真龙。别居云路抛三省，専掌天书在九重。五色毫挥成涣汗，百寮班下独従容。芳年贵盛谁为比，郁郁青青岳顶松。

　　【吴门别主人】

　　早晚更看吴苑月，小斋长忆落西窓。不知明夜谁家见，应照离人隔楚江。

　　【自黔中归新安】

　　朝过春闗辞北阙，暮参戎幕向南巴。却将仙桂东归去，江月相随直至（一作到）家。

　　【奉和郑熏相公】

　　三四株松匝草亭，便成彭泽栁为名。遥（一作莲）峯隠去难辞阙，浐水朝回与出城。

　　【及第后还家过岘岭】

　　魏驮山前一朶（一作片）花，岭西更有几千家。石斑鱼鲊香冲鼻，浅水沙田饭遶牙。

　　【春日旅舍】

　　未识东西南北路，青春白日坐销难。如何一别故园后，五度花开五处看。

　　【过长江伤贾岛】

　　忽従一宦逺流离，无罪无人子细知。到得长江闻杜宇，想君魂魄也相随。

　　【自遣】

　　永拟东归把钓丝，将行忽起半心疑。青云道是不平地，还有平人上得时。

　　【寄曹邺】

　　终南山是枕前云，禁鼓无因晓夜闻。朝客秋来不朝日，曲江西岸去寻君。

　　【述懐】

　　望月疑无得桂縁，春天又待到秋天。杏花开与槐花落，愁去愁来过几年。

　　【客洛酬刘驾】

　　浮世总应相送老，共君偏更逺行多。此回不似前回别，听尽离歌逐棹歌。

　　【题钓台障子】

　　君家尽是我家山，严子前台枕古湾。却把钓竿终不可，几时入海得鱼还。

　　【题阳山顾炼师草堂】

　　若到当时上升处，长生何事后无人。前峯自去种松子，坐见将（一作年）来取茯神。

　　【闻金吾妓唱梁州】

　　闻君一曲古梁州，惊起黄云塞上愁。秦女树前花正发，北风吹落满城秋。

　　【游蜀回简友人】

　　别来十二月，去到漏天边。不是因逢闰，还应似（一作【是】、一作【须知巳】）来年。

　　【赠泾州王侍御】

　　一旦天书下紫微，三年旌斾陇云飞。塞门无事春空到，边草青青战马肥。

　　【夏日（一作秋夜）宿秘书姚监宅【

　　贵宅多嘉树，先秋有好风（一作【髙树宻蒙蒙，开楼待晓风】）情闲离阙下，梦野在（一作到）山中。露色浮寒瓦，荧光堕暗丛。听吟丽句尽，河汉任西东（一作转虚空）。 

　　【过嵩阴隠者】

　　当门看少室，倚杖复披衣。毎日醒还醉，无人是与非。架书抽读乱，庭果摘尝稀。独有江南客，思家未得归。

　　【留别山家】

　　闭门不易求，半月在林邱。巳与山水别，难为花木留。孤懐归静夜，逺会隔髙秋。莫道无言去，冥心在重游。

　　【送人游吴】

　　楚田开雪后，草色与君看。积水浮春气，深山滞（一作带）雨寒。毗陵孤月出，建业一钟残。为把乡书去，因收别泪难。

　　【东渭桥晚眺】

　　秦地有吴洲，千樯渭曲头。人当返照立，水彻故乡流。落第春难过，穷途日易愁。谁知桥上思，万里在江楼。

　　【送延陵韦少府】

　　延陵称贵邑，季子有髙踪。古迹传多代，仙山管几峯。微泉声小雨，异木色深冬。去毕三年秩，新诗箧不容。

　　【淮南送人归沧州】

　　风色忽西转，坐为千里分。髙帆背楚落，寒日逆淮曛。断烧縁乔木，盘鵰隠片云。乡闗百战地，归去始休军。

　　【夏日题盩厔友人书斋】

　　修竹齐髙树，书斋竹树中。四时无夏气（一作日），三伏有秋风。黒处巢幽鸟，阴来呌候虫。牕西太白雪，万仞在遥空。

　　【寻山】

　　一径入双崖，初疑有几家。行穷人不见，坐久日空斜。石上生灵草，泉中落异花。终须结茅屋，向此学飡霞。

　　【送元遂上人归钱塘】

　　白衣游帝乡，巳得事空王。却返湖山寺，髙禅水月房。雨中过岳黒，秋后宿船凉。回顾秦人语，他生会别方。

　　【贻友人喻坦之】

　　従容心自切，饮水胜衔杯。共在山中长，相随阙下来。修身空有道，取士各无媒。不信升平代，终遗草泽才。

　　【送友人往振武】

　　风波遥见说，道路替君愁。碛夜星垂地，云明火上楼。征鸿辞塞雪，战马识边秋。不共将军语，何因有去留。

　　【赋得长城斑竹杖】

　　秦兴版筑时，剪伐不知谁。异代余根在，幽人得手持。细看生古意，闲倚动边思。莫作鸠形并，空将鹤髪期。

　　【送徳清喻明府】

　　棹返霅溪云，仍参旧使君。州传多古迹，县记是新文。水栅横舟闭，湖田立木分。但如诗思苦，为政即超羣。

　　【送薛能少府任盩厔】

　　不才甘下第，君子蹇何重。相送昆明岸，同看太白峯。数瓢留顷刻，残照迫従容。好去烟霞县，仙人有旧踪。

　　【送许寿下第归东山】

　　吾君设礼闱，谁合学忘机。却是髙人起，难为下第归。出闗心縦野，避世事终稀。莫更令秋夕，相思望少微。

　　【冬夜酬范秘书】（一作【九衢春日酬范秘书】）

　　九衢行一匝，不敢入他门。累日无余（一作非无）事，通宵得至（一作尽）言。命嗟清世蹇，春觉闰冬暄。飜覆吟佳句，何酬国士恩。

　　【送陆肱尉江夏】

　　如何执简去，便作挂帆期。泽国三春早，江天落日迟。县人齐候处，洲鸟欲飞时。免褐方三十，青云岂白髭。

　　【汉上送人西归】

　　几作西归梦，因为怆别心（一作【此日看行意，令人动逺心】）。野衔天去尽，山夹（一作束）汉来深。迭浪飜残照，髙帆引片阴。空留相赠句，（一作【惟应留别句】）毕我白头吟 。

　　【蜀中逢友人】

　　自古有行役，谁人免别家。相欢犹陌上，一醉任天涯。积迭山藏蜀，潺湲水遶巴。他年复何处，共说海棠花。

　　【寄范评事】

　　行坐不相遗，辕门载笔时。雅知难更遇，旧分合长思。梦即重寻熟，书常转达迟。山斋终拟到，何日遂心期。

　　【南游过湘汉即事寄友人】

　　南去逺驱逐，三湘五月行。巴山雪水下，楚泽火云生。向野聊中饮，乘凉探莫程。离懐不可说，巳迫峡猿声。

　　【送许浑侍御赴润州】

　　家山近石头，遂意恣东游。祖席离乌府，归帆转蜃楼。阴氛出海散，落月向潮流。别有为霖日，孤云未自由。

　　【喜友人厉圗南及第】

　　相忧过已切，相贺似身荣。心达无前后，神交共死生。承家吾子事，登第世人情。未有通儒术，明时道不行。

　　【送友人下第归越】

　　归意随流水，江湖共在东。山阴何处去，草际片帆通。雨色春愁里，潮声晓梦中。虽为半年客，何（一作便）是往来鸿。

　　【寄友人】

　　一别一相见，须臾老此生。客衣寒后薄，愁思夜深清。诗近吟何句，髭新白几茎。路岐如昨日，来往梦分明。

　　【送友人下第归宛陵】

　　天涯长恋亲，阙下独伤春。拟住还求已，须归不为身。临岐仍犯雪，挂席始离尘。共泣东风别，同为沧海人。

　　【秋夜对月寄凤翔范书记】

　　月过（一作遇）秋霖后，光应夜夜清。一回相忆起，几度独吟行。河汉东西直，山川逺近明。寸心遥往处，新有鴈来声。

　　【送孙明秀才往潘州访韦卿】

　　北鸟飞不到，北人今去游。天涯浮瘴水，岭外问潘州。草木春冬茂，猿猱日夜愁。定知迁客泪，应只对君流。

　　【八月十五夜对月】

　　阴盛此宵中，多为雨与风。坐无云雨至，看共雪霜同。抱湿离遥海，倾寒向迥空。年年不可値，还似命（一作道）难通。

　　【及第后归】

　　家临浙水傍，岸对买臣乡。縦棹随归鸟，乘潮向夕阳。苦吟身得雪，甘意鬓成霜。况此年犹少，酬知足自强。

　　【过巫峡】

　　拥棹向惊湍，巫峯直上看。削成従水底（一作地底），耸出在云端。暮雨晴时少（一作晴归少），啼猿渇下难。一闻神女去，风竹扫空坛。

　　【送友人往太原】

　　离亭聊把酒，此路彻边头。草白鴈来尽，时清人去游。汾河流晋地，塞雪满并州。别有相思夜，空（一作遥）看北斗愁（一作【明日相思起，萧条上北楼】）。

　　【旅懐】

　　万里共心论，徒言吾道存。奉亲无别业，谒帝有何门。水宿惊涛浦，山行落叶村。长安长梦去，欹枕即闻猿。

　　【送裴御史赴湖南】

　　开（一作闗）门鸟道中，飞传复乘骢。暮雪离秦甸，春云（一作雷）入楚宫。平芜天共阔，积水地多空。使府悬帆去（一作待），能消几日风。

　　【送姚郜先辈赴汝州辟】

　　行李事寒天，东来聘礼全。州当定鼎处，人去偃戈年。雨雪（一作风雨、一作雷雨）依嵩岳，桑麻接楚田。遥知清夜作，不是借戎篇。

　　【黔中酬同院韦判官】

　　平生同所为，相遇偶然迟。各着青袍后，无归白社期。江流来絶域，府地管诸夷。圣代都无事，従公且赋诗。

　　【和范秘书襄阳旧游】

　　听话扬帆兴，初従岘首还。髙吟入白浪，遥看出青山。枯树（一作古木）猿啼爽，寒汀鹤步（一作立）闲。秋来闗（一作南）去梦，几夜度商颜。

　　【秋夜山中思归寄友人】

　　萧条对秋色，相忆在云泉。木落病身起，潮平归思悬。凉钟山顶寺，暝火渡头船。此地非吾土，淹留又一年。

　　【自黔中东归旅次淮上】

　　行旅本同愁，黔吴复阻修。半年方中路，穷节到孤舟。夕霭垂阴野，晨光动积流。家山一夜梦，便是昔年游。

　　【江夏春感旧】

　　东风出海门，处处动林园。泽国雪霜少，沙汀花木繁。暖鱼依水浅，晴鴈入空飜。何处阳和力，生萍不驻根。

　　【睂州别李使君】（一作【眉山留献张端公】）

　　回首雪峯前，朱门心杳然。离人自呜咽，流水莫潺湲。毒草通蛮徼，秋林近漏天。一生从此去，五字有谁怜。

　　【送许棠及第归宣州】

　　髙科终自致，志业信如神。待得逢公道，由来合贵身。秋归方觉好，旧梦始知真。更想青山宅，谁为后主人。

　　【黔中罢职将泛江东】

　　黔荒（一作中）初罢职，薄俸亦无残。举目乡闗逺，携家旅食难。野梅将雪竞，江月共沙寒。两鬓愁应白，何劳（一作劳心）把镜看。

　　【长安书事寄所知】

　　帝里本无名，端居有道情。睡魂春梦短（一作断），书兴晚牕明。老拟归何处，闲应过此生。江湖终一日，拜别便东行。

　　【酬姚覃】

　　不见又相招，何曽诉寂寥。醉眠春草长，吟坐夜灯销。涙堕思山切，身归转路遥。年年送别处，杨栁少垂条。

　　【春日鄜州赠裴居言】

　　虽将身佐幕，出入似闲居。草色长相待，山情信不疎。灯前春睡足，酒后夜寒余。笔研时时近，终非署簿书。

　　【送于生入蜀】

　　家吴闻入蜀，道路颇乖离。一第何多难，都城可少知。江山非久适，命数未终竒。况又将寃抱，经春杜魄随。

　　【送许棠归泾县作尉】

　　青桂复青袍，一归荣一髙。县人齐下拜，邑宰共分曹。遶郭看秧挿，寻街听茧缫。封侯万里者，燕颔乃徒劳。

　　【友人话别】

　　论交虽不早，话别且相亲。除却栖禅客，谁非南陌人。半生都返性，终老拟安贫。愿入白云社，髙眠自致身。

　　【山居】

　　欲出穷吾道，东西自未能。卷书（一作帘）惟对鹤，开画（一作巻）独留僧。落叶和云扫，秋山共月登。何年石上水，夜夜滴髙层。

　　【寄范郎中】

　　藜杖山中出，吟诗独范家。相知従海峤，寄食向京华。名宦成何报，清眸未縦賖。临邛梦来往，雨雪满褒斜。

　　【书懐】

　　宦途従不问，身事觉无差。华发初生女，沧洲未有家。却闲思洞穴，终老旷桑麻。别访栖禅侣，相期语刼沙。

　　【越中行】

　　越国临沧海，芳洲复暮晴。湖通诸浦白，日隠乱峯明。野宿多无定，闲游免有情。天台闻不逺，终到石桥行。

　　【春日南游寄浙东许同年】

　　孤帆处处宿，不问是谁家。南国平芜逺，东风细雨斜。旅懐多寄酒，寒意欲留花。更想前途去，茫茫沧海涯。

　　【明州江亭夜别段秀才】

　　离亭向水开，时候复蒸梅。霹雳灯烛灭（一作烛灯灭），蒹葭风雨来。京闗谁共语，海峤不同回。莫为莼鲈羙，天涯滞尔才。

　　【临岐留别相知】

　　百岁竟何事，一身长逺游。行行将近老，处处不离愁。世路多相取，权门不自投。难为此时别，欲别愿人留。

　　【鄂渚湖上即事】

　　杜门聊自适，湖水在牕间。縦得沧江去，无过白日闲。多慵空好道，少贱蚤雕颜。独有东峯月，依依自往还。

　　【辞夏口崔尚书】

　　一饭仍难受，依仁况一年（一作 淹留已半年）。终期身可报，不拟骨空鑴。城晚风髙角，江春浪起船。同来（一作 曽同）栖止地，独去塞鸿前。

　　【秦（一作 春）原早望】

　　一忝乡书荐，长安未得回。年光逐渭水，春色上秦台。燕掠平芜去，人冲细雨来。东风生故里，又过几花开。

　　【送友人之扬州】（一作【送友人游淮南】）

　　一别长安后，晨征便信鸡。河声入峡急，地势出闗低。緑树丛垓下，青芜阔楚西。路长知不恶，随处好诗题。

　　【过四皓庙】

　　东西南北人，髙迹自相亲。天下巳归汉，山中犹避秦。龙楼曽作客，鹤氅不为臣。独有千年后，青青庙木春。

　　【陜下懐归】

　　故园何处在，零落五湖东。日暮无来客，天寒有去鸿。大河氷彻塞，髙岳雪连空。独夜悬归思，迢迢永漏中。

　　【送徐处士归江南】

　　行行野云薄，寒气日通春。故国又芳草，沧江终白身。游归花落满，睡起鸟啼新。莫惜闲书札，西来问旅人。

　　【鄜州留别王従事】

　　相识未十日，相知如十年。従来易离别，此去忽留连。路险行冲雨，山髙度隔天。终难清夜坐，更听说安边。

　　【长安书懐】

　　匹马西游日，従吴又转荆。风雷几夜坐，山水半年行。梦永秋灯灭，吟余晓露明。良时不我与，白发向头盈。

　　【冬夜山中寻友（一作 寻僧）】

　　何人山雪夜，相访不相思（一作【夜山深雪后，月下独寻师】）。若得长闲日，应无暂到时。叶寒雕欲尽，泉冻落还迟。即此天明去，重来未有期。

　　【送刘山人归洞庭】

　　君逐云山去，人间又絶踪（一作【去意无人会，惟应道是従】　一作【却共归云去，髙眠最上峯】）。半湖乘早月，中路入疎钟。秋尽草（一作户）（原文阕）急，夜深山雨重。平生心未已，岂得更相従（一作【当时同隠者，分得几株松】）。

　　【古意】

　　白马游何处，青楼日正长。凤箫抛旧曲，鸾镜懒新妆。玄鸟深巢静（一作 玄鸟空巢语），飞花入户香。虽非窦滔妇，锦字巳成章。

　　【避暑】

　　当暑忆归林，陶家借栁阴。蝉従初伏噪，客向晚凉吟。白日欺玄鬓，沧江负素心（二聨同《后夏日盩厔郊居寄姚少府》诗）。神仙傥有术，引我出幽岑。

　　【送吴秘书归杭州】

　　为客得従容，官清料复重。海涯归有业，天目近何峯。是处通春棹，无村不夜舂。马卿夸贵达，还说返临邛。

　　【中秋对月】

　　秋分一夜停，阴魄最晶荧。好是生沧海，徐看厯杳冥。层空疑洗色，万怪想潜形。他夕无相类，晨鸡不可听。

　　【八月上峡】

　　万里巴江水，秋来满峡流。乱山无陆路，行客在孤舟。汹汹滩声急，冥冥树色愁。免为三不吊，巳白一生头。

　　【送狄明府赴九江】

　　字人修祖徳，清白定闻传。匹马従（一作离）秦去，孤帆入楚悬。闗中寒食雨，湖上暑衣天。四考兼重请（一作重摄），相知住几年。

　　【陜下投姚谏议】

　　旧业在东鄙，西游従楚荆。风雷几夜坐，山水半年行。梦永秋灯灭，吟孤晓露明。前心若不遂，有耻却归耕。

　　【闗东逢薛能】

　　何处不相思，相逢还有时。交心如到老，会面未为迟。苦学縁明代，劳生欲白髭。唯君一度别，便似见无期。

　　【富春赠孙璐】

　　天柱与天目，曽栖絶顶房。青云求禄晚，白日坐家长。井气通潮信，牕风引海凉。平生诗称（一作稿）在，老达亦何妨。

　　【送友人游蜀】

　　东堂虽不捷，西去复何愁。蜀马知归路，巴山似旧游。星临剑阁动，花落锦江流。鼓吹青林下，时闻祭武侯。

　　【夏日盩厔郊居寄姚少府】

　　古木有清阴，寒泉在下深。蝉従初伏噪，客向晚凉吟。白日欺玄鬓，沧江负素心（二聨与前避暑首同）。甚思中夜话，何路许相寻。

　　【送胡休处士湘江】

　　见说荆湘切，长愁有去时。江湖秋涉达，雷电（一作雷雨、一作风雨）夜眠迟。旧业多归兴，空山尽老期。天寒一瓢酒，落日醉留谁（一作拟留谁）。

　　【峡州送清彻上人归浙西】（一作 【送清江上人归东林】）

　　风涛几千里，归路半乘舟。此地难相遇（一作别），何人更共游（一作留）。坐经嵩顶夏，行値洛阳秋。到寺安禅夕，江云满石楼。

　　【送僧入天台】

　　一锡随縁赴，天台又去登。长亭旧别路，落日独行僧。夜烧山何处，秋帆浪几层。他时授巾拂，莫为老无能。

　　【回山后寄范酇先辈】

　　髙楼会月夜，北鴈向南分。留住经春雪，辞来见夏云。遥空江不极，絶顶日难曛。一与山僧坐，无因得议文。

　　【长安送友人东归】

　　白社思归处，青门见去人。乡遥茂苑树，路入广陵尘。海日潮浮晓，湖山雪带春。犹期来帝里，未是得闲人（一作身）。

　　【深秋过源宗上人房（一作方丈）】

　　到日値揺落，相留山舍空。微寒生夜半，积雨向秋终（此聨同后《暮秋宿清源上人院》诗）。度讲多来鴈，经禅少候虫。方従听话后，不省在愁中。

　　【秋日登山阁】

　　苍苍山阁晚，杳杳隙尘秋。偶上多时立，翻成尽日愁。草平连邑动，河满逐江流。下想穷边路，行人在陇头。

　　【秋宿慈恩寺遂上人院】

　　满阁终南色，清宵独倚拦。风髙斜汉动，叶下曲江寒。帝里求名老，空门见性难。吾师无一事，不似在长安。

　　【题栖霞寺庆上人院】

　　居与鸟巢邻，日将巢鸟亲。多生従此性，久集得无身。树老风终夜，山寒雪见春。不知诸祖后，传印自何人（二聨同后《赠立规上人》诗。又同后《题栖云寺立上人院》诗）。

　　【送友人之蜀】

　　天际蜀门开，西看举别杯。何人不异礼，上客自懐才。夜涧青林发，秋江緑水来。临卭行乐处，莫到白头回。

　　【赠同官苏明府】

　　山中畿内邑，别觉大夫清。簿领分王事，官资寄野情。闲斋无狱讼，隠几向泉声。従此朝天路，门前是去程。

　　【送厉圗南往荆州觐伯】

　　云水入荆湘，古来鱼鸟乡。故闗重隔逺，春日独行长。山溜含清瀬，江雷吐夜光。郡中词客会，游子更升堂。

　　【山中夜坐】

　　归家来几夜，倏忽隔秋残。月满方塘白，风依老树寒。戏鱼重跃定，惊鸟却栖难。为有门前路，吾生不得安。

　　【送台州唐兴陈明府】

　　见说海西隅，山川与俗殊。宦游如不到，仙分即应无。瀑布当公署，天台是县圗。遥知为吏去，有术字惸孤。

　　【夏日过友人檀溪别业】

　　暑天宜野宅，林籁爽泠泠。沙月邀开户，岩风助扫庭。鹭栖依緑筱，鱼跃出清萍。客抱方如醉，因来得暂醒。

　　【自江上入闗】

　　尽室寄沧洲，孤帆独泝流。天涯心似梦，江上雨兼秋。文字为人弃，田园被债收。此名如不得，何处拟将休。

　　【冬夜和范秘书宿秘省中作】

　　毎入得闲吟，清曹阙下深。因知遥夜坐，别有逺山心。芸细书中气，松疎雪后阴。归时髙兴足，还复挿朝簪。

　　【送友人游太原】

　　孤帆几日悬，楚客思飘然。水宿南湖夜，山离旧国年。秋风髙送鴈，寒雨入停蝉。此去勤书札，时常中路传。

　　【江上寄山客】

　　山后与山前，相思隔呌猿。残云收树末，反照落江源。苦雨秋涛长，狂风野火飜。朝来卖药客，遇我达君言。

　　【送张郎中赴睦州】

　　青山复渌水，想入富春西。夹岸清猿去，中流白日低。美兼华省出，荣共故乡齐。贱子遥攀送，归心逐马啼。

　　【送鄂渚韦尚书赴镇】

　　夏口本吴头，重城据上游。戈舩转江汉，风月宿汀洲。执宪倾民望，衔思赴主忧。谁知旧寮属，攀饯泪仍流。

　　【送崔侍御书记赴山北座主尚书招辟】

　　书记向邱门，旌幢夹谷尊。従来游幕意，此去并酬恩。鴈呌嫌氷合，骢嘶喜雪繁。同为入室士，不觉别销魂。

　　【入朝遇雪】

　　霜鬓持霜简，朝天向雪天。玉阶初辨色，琼树乍相鲜。宻翳空难曙，盈征瑞不愆。谁为洛阳客，是日更髙眠。

　　【勉力】

　　日月不并照，升沈俱有时。自谋徒欲速，孤立却宜迟。尽力唯求已，公心任遇谁。人间不得意，半是鬓先衰。

　　【郊居寄友人】

　　林色树还曛，何时得见君。独居度永日，相去逺浮云。故疾随秋至，离懐觉夜分。蛩声非自苦，偏是旅人闻。

　　【送陆肱归吴兴】

　　雪后江上去，风光故国新。清浑天气晓，緑动浪花春。劝酒提壶鸟，乘舟震泽人。谁知沧海月，取桂却来秦。

　　【暮秋重过山僧院】

　　却接良宵坐，眀河几转流。安禅逢小暑，抱疾入髙秋（二聨同后《秋夜宿重本上人院》诗）。静室闻玄理，深山可白头。朝朝献林果，亦欲学狝猴。

　　【送新安少府】

　　南浮虽六月，风水巳秋凉。日乱看江树，身飞逐楚樯。后期谁可定，临别语空长。逺宦须清苦，幽兰贵独芳。

　　【送人归吴】

　　何人不归去，君去是闲人。帝里求相识，山家即近邻。交情吾道可，离思栁条新。未饮青门酒，先如醉梦身。

　　【送姚评事】

　　儒服従戎去，须知胜事全。使君开幕日，天子偃戈年。风雨依嵩岭，桑麻接楚田（次句同前《送姚郜先辈赴汝州辟》）。新诗随过客，旋满洛阳传。

　　【题栖云寺立上人院】

　　是法従生有，修持厯刼尘。独居岩下室，长似定中身。树老风终夜，山寒雪见春。不知诸祖后，传印自何人（三四聨同前《题栖霞寺庆上人院》诗）。

　　【黔中罢职过峡州题田使君北楼】

　　巴中初去日，已遇使君留。及得寻东道，还陪上北楼。江冲巫峡出，樯过洛宫收。好是従戎罢，看山觉自由。

　　【江上送従兄羣玉校书东游】

　　逍遥蓬阁吏，才子复诗流。坟籍因穷览，江湖却縦游。眠波听戍鼓，饭浦约渔舟。处处迎髙宻，先应扫郡楼。

　　【宛陵东峯亭与友人话别】

　　坐举天涯目，停杯语日晡。修篁齐逈槛，列岫限平芜。乱水通三楚，归帆挂五湖。不知従此去，何处是前涂。

　　【华山寻隠者】

　　自入华山居，闗东相见疎。瓢中谁寄酒，叶上我留书。巢鸟寒栖尽，潭泉暮冻余。长闻得药力，此说又何如（末聨同后《寻华阳隠者》）。

　　【题荐福寺僧栖白上人院】

　　空门有才子，得道亦吟诗。内殿频征入，孤峯久作期。髙名何代比，宻行几生持。长爱乔松院，清凉坐夏时。

　　【游四明山刘樊二真人祠题山下孙氏居】

　　久在仙坛下，全家是地仙。池塘来乳洞，禾黍接芝田。起看青山足，还倾白酒眠。不知尘世事，双鬓逐流年。

　　【和太学赵鸿博士归蔡中】

　　得禄従髙第，还乡见后生。田园休问主，词赋已埀名。扫壁前题出，开窓旧景清。遥知贤太守，致席日邀迎。

　　【送寿昌曹明府】

　　恵人须宰邑，为政贵通经。却用清琴理，犹嫌薄俗听。涨江时渐緑，春峤晓还青。若宿严陵瀬，谁当是客星。

　　【哭贾岛】

　　秦楼吟苦夜，南望只悲君。一宦终遐徼，千山隔旅坟。恨声流蜀魄，寃气入湘云。无限风骚句，时来日夜闻。

　　【送薛能赴镇徐方】

　　列土人间盛，彭门属九州岛。山河天设险，礼乐牧分忧。皎日为明信，清风占早秋。虽同却縠举，却縠不封侯。

　　【送凤翔范书记】

　　西京无暑气，夏景似清秋。天府来相辟，髙人去自由。江山通蜀国，日月近神州。若共将军语，河兰地未收。

　　【岐山逢陜下故人】

　　三秦一会面，二陜两分携。共忆黄河北，相留白日西。寄来书少达，别后梦多迷。早晚期于此，看花听鸟啼。

　　【送友人陆肱往太原】

　　并州非故国，君去复寻谁。猃狁方为寇，嫖姚正用师。戍烟来有号，边雪下无时。更想经绵上，应逢禁火期。

　　【赠李将军】

　　吾宗偏好武，汉代将家流。走马辞中禁，屯军向渭州。天心待破虏，阵面许封侯。却得河源水，方应洗国雠。

　　【送友人喻坦之任睦州】

　　归心常共知，归路不相随。彼此无依倚，东西又别离。山花含雨湿，江树逆潮欹。莫恋渔樵兴，生涯各有期。

　　【寻华阳隠者】

　　闲却白云居，行踪出去初。窓中聊取笔，架上独留书。日背林光冷，潭澄岳影虚。长闻得药力，此说复何如（末聨同前华山寻隠者）。

　　【长安即事】

　　岂得有书名，徒为老帝京。闗中秋气早，雨后夜凉生。沧海身终泛，青门梦已行。秦人縦相识，多少别离情。

　　【送友人游塞北】

　　朔野正秋风，前程见碛鸿（一作【上马问云中，长川送北风】）。日西身独逺，山转路无穷。树隔髙闗断，沙连大漠空。君看河外将，早晚拟（一作合）平戎。

　　【陜府上姚中丞】

　　闗东领藩镇，阙下授旌旄。觅句秋吟苦，酬恩夜坐劳。天开吹角出，木落上楼髙。闲话钱塘郡，半年（一作生）听海涛。

　　【送供奉喻炼师归天目山】

　　承恩虽内殿，得道本深山。举世相看老，孤峯独自还。溪来青壁里，路在白云间。絶顶无人住，双峯是旧闗。

　　【之任建安緑溪亭偶作 二首】

　　入境当春务，农蚕事正殷。逢溪难饮马，度岭更劳人。想取烝黎泰，无过赋敛均。不知成政后，谁是得为邻。

　　维舟緑溪岸，遶郡白云峯。将幕连山起，人家向水重。短才无独见，长策未相逢。所幸分尧理，蒸民悉可封。

　　【送侯郎中任新定 二首】

　　为郎非白头，作牧授沧洲。江界乘潮入，山川値胜游。暑风随转扇，凉月傍开楼。便欲归田里，抛官逐隠侯。

　　罢郎东出守，半路得浮舟。大斾行当夏，桐江到未秋。云闲分岛寺，涛静见沙鸥。谁伴临清景，吟诗上郡楼。

　　【送太学吴康仁及第南归】

　　因为太学选，志业彻春闱。首领诸生出，先登上第归。一荣犹未已，具庆且应稀。縦马行青草，临歧脱白衣。家遥楚国寄，帆对汉山飞。知已盈华省，看君再发机。

　　【陜州题河上亭】

　　岸拥洪流急，亭开清兴长。当轩河草晚，入坐水风凉。独鸟惊来客，孤云触去樯。秋声和逺雨，暮色带微阳。浪静澄窓影，沙明发簟光。逍遥毎尽日，谁识爱沧浪。

　　【留题姚氏山斋】

　　未厌栖林趣，犹懐济世才。闲眠知道在，髙步会时来。露滴従添砚，蝉吟便送杯。乱书离缥帙，迸笋出莓苔。异果因僧摘，幽窓为燕开。春游何处尽，欲别几迟回。

　　【长安书懐投知已（一作投邢员外）】

　　所学近雕虫，知难谒至公。徒随众人后，拟老一生中。间岁家书到，经荒世业空。心悬沧海断（一作□），梦与白云通。玉漏声连北，银河气极东。闗门迢递月，禁苑寂寥鸿。地广身难束（一作局），时平道独穷。萧条苔长雨，淅沥叶危风。久恋（一作愧）干朝客，多惭别钓翁。因依非不忝，延荐况曽蒙。与善应（一作如）无替，垂恩本有终。霜天揺落日，莫使逐孤（一作飘）蓬。

　　【送姚侍御充渭北掌书记】

　　北境烽烟急，南山战伐频。抚绥初易帅，参画尽须人。书记才偏称，朝廷意更亲。绣衣行李日，绮陌别离尘。报国将临虏，之藩不离秦。豸冠严在首，雄笔健随身。饮马河声暮，休兵塞色春。败亡仍暴骨，寃哭可伤神。上策何当用，边情此是真。雕阴曽久客，拜送欲沾巾。

　　【长安书情投知已】

　　陜服因诗句，従容巳半年。一従归阙下，罕得到门前。毎候朝轩出，常看列宿悬。重投期见奬，数首果蒙传。转觉功宜倍，兼令住更坚。都忘春暂醉，少省夜曽眠。烦暑灯谁读，孤寒业自专。精华搜未竭，骚雅琢须全。此事勤虽过，他谋拙莫先。槐街劳白日，桂路在青天。取第殊无序，还乡可有縁。旅情长越鸟，秋思几秦蝉。月色千楼满，砧声万井连。江山阻迢递，时节暗推迁。道即穷通守，才应始末怜。书绅相戒语，藏箧赠行篇。致主当齐圣，为郎本是仙。人心期际会，凤翼语迁延。毕竟良圗在，何妨逸性便。幽斋中寝觉，珍木正阴圎。隠几门瞻彼，临云兴渺然。五陵供丽景，六义动花笺。傥与潜生翼，寜非助化权。免教埀素发，归种海隅田。

　　【府试丹浦非乐战】

　　自古为君道，垂衣致理难。懐仁须去杀，用武即胜残。毒炽诛方及，兵临衅可观。居来彭蠡固，战罢洞庭寛。雪国知天逺，霜林是血丹。吾皇则尧典，薄伐至桑干。

　　【府试风雨闻鸡】

　　不为风雨变，鸡徳一何贞。在暗长先觉，临晨即自鸣。阴霾方见信，顷刻讵移声。向晦如相警，知时似独清。萧萧和断漏，喔喔报重城。欲识诗人兴，中含君子情。

　　【府试观兰亭圗】

　　往会人何处，遗踪事可观。林亭今日在，草木古春残。笔想吟中驻，杯疑饮后干。向青穿峻岭，当白认回湍。月影窓间夜，湖光枕上寒。不知诗酒客，谁更慕前欢。

　　【府试老人星见】

　　良宵出户庭，极目向青冥。海内逢康日，天边见寿星。临空遥的的，竟晓独荧荧。春后先依丙，秋来忽近丁。垂休临有道，作瑞掩前经。岂比周王梦，徒言得九龄。

　　【省试振鹭】

　　有鸟生江浦，霜华作羽翰。君臣将比洁，朝野共相欢。月影林梢下，氷光水际残。翻飞时共乐，饮分道皆安。迥翥宜髙咏，羣栖入静看。由来鸳鹭侣，济济列千官。

　　【寄辛明府】

　　何处无苛政，东南有子男。细将朝客说，须是邑人谙。别业空经稔，归田独未甘。目凝烟积树，心贮月明潭。晓鼓愁方乱，春山睡正酣。不任啼鸟思，乡社欲桑蚕。

　　【苑中题友人林亭】

　　井邑藏嵒穴，幽栖趣若何。春篁抽笋宻，夏鸟杂雏多。坐有清风至，林无暑气过。乱书还就叶，真饮不听歌。片影明红藓，新阴映緑萝。雄文终可惜，莫更弃髙科。

　　【投京兆府试官任文学先辈】

　　髙兴毎论诗，非才独见推。应当明试日，不比暗投时。出口人皆信，操心自可知。孤单虽有托，际会别无期。取舍知由已，穷通断在兹。贱身何足数，公道自难欺。泽国违甘旨，渔舟积梦思。长安未归去，为倚鉴妍媸。

　　【宋少府东溪泛舟】

　　登岸还入舟，水禽惊笑语。晚叶低众色，湿云带繁暑。落日乘醉归，溪流复几许。

　　【闻北虏入灵州 二首】

　　河氷一夜合，虏骑入（一作满）灵州。岁岁征兵去，难防塞草秋。

　　见说灵州战，沙中血未干。将军日告急，走马向长安。

　　【送友人下第归感懐】

　　帝里春无意，归山对物华。即应来日去，九陌踏槐花。

　　【赠桂林友人】

　　君家桂林住，日伐桂枝炊。何事东堂树，年年待一枝。

　　【长安感懐】

　　一第知何日，全家待此身。空将灞陵酒，酌送向东人。

　　【题长孙桐树】

　　一去龙门侧，千年凤影移。空余翦圭处，无复在孙枝。

　　【渡汉江】

　　岭外音书絶，经年复厯春。近乡情更怯，不敢问来人。

　　【嵩山夜还】

　　家住东皋下，好采旧山薇。自省游泉石，何曽不夜归。

　　【暮秋宿清源上人院】

　　野客愁来日，山房木落中。微风生夜半，积雨向秋终。证道方离法，安禅不住空。迷途将觉路，语黙见西东。

　　【秋夜宿重本上人院】

　　却忆凉堂坐，明河几度流。安禅逢小暑，抱疾入髙秋。水国曽重讲，云林半旧游。此来看月落，还似道相求（第二聨同前《暮秋重过山僧院》诗）。

　　【赠立规上人】

　　竹向空斋合，无僧在四邻。去云离坐石，斜月到禅身。树老风终夜，山寒雪见春。不知诸祖后，传印是何人（二聨同前《栖霞寺庆上人院》诗）。

　　【苏州寒食日送人归觐】

　　江城寒食下，花木惨离魂。几宿投山寺，孤帆过海门。（缺）声泼火雨，柳色禁烟村。定看髙堂后，斑衣灭泪痕。 

　　【即席送许（缺）之曹南省兄】

　　梅烂荷圎六月天，归帆髙背虎邱烟。到时自见成行雁，别处休听满树蝉。卖剑为赊吴市酒，携家犹借洞庭船。待看春榜来江外，名占蓬莱第几仙。

　　【送罗著作两浙按狱（著作，常宰苏州吴县）】

　　使印星车适旧游，陶潜今日在瀛洲。科条尽晓三千罪，囹圄应空十二州。旧绶有香笼驿马，皇华无暇狎沙鸥。归来重过姑苏郡，莫忘题名在虎邱。

　　【下第后屏居书懐寄张侍御】

　　刖足岂一生，良工隔千里。故山彭泽上，归梦向汾水。低催神气尽，僮仆心亦耻。未达谁不知，达者多忘此。行年忽已壮，去老年更几。功名如不彰，身殁岂为鬼。纔看芳草歇，即叹凉风起。骢马未来朝，嘶声尚在耳。

　　【答韩中丞容不饮酒】

　　老大成名仍足病，强听丝竹亦无欢。髙情太守容闲坐，借与青山尽日看。

　　【句 】

　　只将五字句，用破一生心。（北梦琐言） 

　　楚泽八千里，盘盘此都会。巍峩数里城，逺水相暎带。（方舆胜览）  
　
